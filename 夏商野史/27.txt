
　　西伯既令流民就食於堯山，是夜夢有一白頸猛熊，脅生兩翼，自東南飛入殿階，頃刻侍立於側，群臣各拜伏。忽然驚覺，乃是一夢。次日，以夢訪問群臣。散宜生曰：「熊本良獸，又生飛翼，其賢可知。侍立座側，百官拜伏，此必為群臣之表，相君左右者也。自東南飛入殿階，賢人當出東南。主公宜獵此方，以求賢者。」西伯曰：「善。」乃卜之，因而喜曰：「今日出獵所獲非龍、非彪、非熊、非虎，其所得者，乃王霸之輔。」於是，命五百衛士引九龍車，與數文武即日出獵於東南。駕至洛谷溪邊，有三五漁者或釣或網，休息於磻石之上。彈竿擊石，相與賡歌。其歌曰：
　　　　憶昔成湯掃桀時，十一征兮自葛始。
　　　　堂堂正大應天人，義旗一舉民安止。
　　　　今經六百有餘年，祝網恩波將歇息。
　　　　懸肉為林酒作池，鹿臺積血高千尺。
　　　　內荒於色外荒禽，嘈嘈四海沸呻吟。
　　　　我曹本是滄浪客，洗耳不聞亡國音。
　　　　日逐洪波歌浩浩，夜觀星斗垂孤釣。
　　　　孤釣不如天地寬，白頭俯仰乾坤老。
　　歌罷，拍手大笑。辛甲聞其笑聲，出谷問其何意。漁者曰：「我等海濱釣夫。」辛甲引見西伯，西伯問曰：「汝等既是釣夫，何其歌韻趨俗？」漁者曰：「非小民能歌此韻，前去渭濱之西，有白髮釣翁，道號磻溪，數年常作此歌，以教臣等也。」西伯顧謂眾將曰：「賢者固在是矣。」群臣曰：「主公何知？」西伯曰：「古雲『里有君子而鄙俗化』，今渭水漁家皆有清高氣象，非有賢者而何？」車馬遂望磻溪而進。行至數里，又有一起耕牧之夫，荷鋤橫笛，互相歌曰：
　　　　鳳非乏兮麟非無，但嗟世治有隆污。
　　　　龍興雲出虎生風，世人慢惜萊賢路。
　　　　君不見兮莘野夫，心樂堯舜與犁鋤。
　　　　不遇成湯三使聘，竟抱經綸臥空谷。
　　　　君不見兮傅岩子，蕭蕭蓑笠甘寒楚。
　　　　當年不入高宗夢，霖雨終身藏版築。
　　　　古來賢達辱而榮，豈特吾人終水滸。
　　　　且橫牧笛歌清畫，慢叱犁牛耜白雲。
　　　　王侯富貴斜暉下，仰天一笑皆春風。
　　西伯在車上聞之，撫膺歎賞，謂從者曰：「其中必有賢士，急宜訪問。」辛甲復將一起耕牧之夫喚至西伯駕下，西伯慌忙下車，曰：「賢明君子願與相見，俗眼不能深辨。」一起細民驚而頓首曰：「臣等乃僻谷耕牧野人，非是賢明之士。」西伯曰：「又何歌韻清絕，皆有賢明氣象？」細民曰：「非臣等有此清歌，前去渭水溪頭，有一漁翁，制此以教臣等也。」西伯曰：「其人安在？」細民曰：「其翁絲不設餌，釣不曲鉤。自言不釣魚鱉，只釣王侯，鎮日垂釣磻溪岸口。大王欲訪高賢，直至上流可見。」西伯登車，又行數里，將近磻溪；不見釣叟。遂乃停驂，浩歎徘徊不已。少頃，碧岩背後轉出一樵夫，扣柯下山曰：
　　　　春水悠悠春草奇，金鼇未遇隱磻溪。
　　　　世人不識高賢志，看作溪邊老釣磯。
　　西伯視之，乃昔日逃囚武吉也。左右擁至駕前，西伯責曰：「吾以汝為投河而死，焉敢罔上逃刑？」武吉頓首曰：「非臣敢罔上逃刑，此間有一漁翁，善理陰陽，頗知兵略。與臣結漁樵之交，代臣掩卻災星。故臣得至今日，乞望赦罪。」西伯驚曰：「其人安在？」武吉曰：「現隱磻溪石室，小臣時來訪他，因宿一宵。大王欲見此人，小臣願引駕。」西伯內喜，遂赦吉罪，令其引駕直至磻溪。
　　卻說姜尚三日以前仰觀天象，見一道祥雲漸逼渭西，因知有賢主至此。特按釣竿於垂楊岸口，遂隱而不出。及武吉引西伯駕至，不見子牙，直到石室。只見林木蒼蒼，清幽雅淡，泉石交接，雲樹相映。須臾，有一童兒出迎西伯與數從臣，同步入於後堂。問小童曰：「主翁安在？」小童曰：「今日有數個道友相邀，入山採藥，要在三日後方返。」西伯浩然歎曰：「訪賢不遇，是何孤之不幸也。」乃取紙筆，書二十八字，置於琴案。曰：
　　　　宰割山河布遠猷，大賢抱負可克謀。
　　　　此來不見垂竿老，天下人愁幾日休。
　　書罷，散宜生曰：「昔者湯聘伊尹於莘野，幣聘三至而後起。欲見賢者，非志誠不能得遇。宜潔誠齋戒而後至。」西伯曰：「善。」遂出草堂，發車而歸。還綠楊岸口，見其釣竿，徘徊不進。又令取筆紙索句，命使者送於石室曰：
　　　　求賢遠出到溪頭，不見賢人只見鉤。
　　　　一竹青絲垂綠柳，滿江紅日水空流。
　　西伯車駕回歧，乃謂文武曰：「吾齋戒沐浴再往磻溪。」辛甲進曰：「吾居之民，三分而有其二，今欲見一釣叟，彼必引領赴闕，何齋戒沐浴，敬之如神明，尊之如人母乎？」西伯笑曰：「敬賢臣之禮，豈敢怠乎？」由是，辛甲默然而退。時紂王十五年，歲次辛酉，秋九月，西伯再訪子牙。乃撤去戈矛劍戟，獨帶文武，將出岐州。散宜生奏曰：「宜封武吉為引駕將軍，以彰求賢之篤。」西伯然之。遂拜武吉為引駕將軍，令保安車滿輪，先投渭水。武吉謝恩而出。大駕徐徐而進。初，子牙疑西伯因獵而至，非有求賢誠心，故隱不出。及見西伯遺下之帖，知其心誠志篤，必然再至，乃復出釣磻溪。端坐釣磯，扶竿不動。西伯駕至溪頭，令武吉先探在否。武吉見子牙獨釣溪旁，回告西伯。西伯下車與群臣徒步行至溪邊，見一人童顏鶴髮，貌偉非常。子牙垂竿不顧，乃擊石歌曰：
　　　　西風起兮白雲飛，歲已暮兮將焉為。
　　　　五鳳鳴兮真主現，垂午釣兮知我稀。
　　西伯端恭立於石側，待其歌聲已畢，徐曰：「孤乃西方侯伯姬昌一也。當今商王失政，天下萬民溺於水火。孤不度德，欲拯民庶。爭奈智窮仁薄，不足以副民望。今聞先生道高德重，敢屈歸朝，輔孤不逮，實為天下枯槁之幸。」子牙對曰：「臣乃海濱細民，素無深謀遠略。然承侯伯賜問，不敢不盡其愚。當今海內之地三分，侯伯獨有其二。其為侯伯獻策者皆曰『可舉東征之兵而取商家天下。』愚謂商不可伐，其道有二：商王失德，殄絕彝倫，人神共怒，四海共知。然侯伯祖父皆為商家之臣，一不可也；臣嘗上考天文，下驗人事。商家天命未改，成湯恩澤未竭。又有微子、微仲、王子比干、箕子、膠鬲相與輔弼，二不可也。侯伯惟修德政，撫字生民。若夫商穢不悛，民陷既極，天命安有在商？不攻自破矣。」
　　西伯曰：「善謹奉教，願聞先生名姓。」子牙曰：「臣之祖貫本在商都，姓姜名尚，字子牙，號飛熊。因避商亂，徙居東海之濱。又聞侯伯善養貧老，復遷於此。」
　　西伯大喜，顧謂群臣曰：「飛熊入夢，信不誣矣。昔吾先祖太公嘗謂數十年後，當有聖人至此，以興吾國。然則吾祖太公久望子矣。」時西伯與子牙語，日照桑榆上，桑陰未移。遂拜姜尚為太公，載於後車而歸。時子牙年已八十二歲矣。
　　後人鍾伯敬有詩云：
　　　　岸草青青渭水流，子牙曾此獨垂釣。
　　　　當年未入飛熊夢，幾向斜陽歎白頭。
　　後子牙果能成周。唐梁肅先生有詩云：
　　　　一顧成周力有餘，白雲閒釣五溪魚。
　　　　中原莫道無麟鳳，自是皇家結網疏。
　　世傳子牙釣於磻溪邊之石，有腳跡尚在。宋賢東坡蘇先生題其石云：
　　　　聞道磻溪石，猶存渭水興。
　　　　蒼蒼雖有跡，大釣本無鉤。
　　西伯引子牙歸朝，拜為鎮國大軍師，總領內政。西伯曰：「願聞治國之要。」子牙曰：「一敬天，二愛民，三親賢而已。」西伯曰：「然則治天下如何？」對曰：「王者之國富民，霸者之國富士，僅存之國富大夫，無道之國富君廩。是之謂上溢而下漏，為國大臣不可不知。」西伯曰：「善。」子牙曰：「宿善不祥，宜行仁政之實。」西伯即日發君廩之粟，以賑鰥寡孤獨，即以大政一與子牙議論。行至二年之間，西方大治。
