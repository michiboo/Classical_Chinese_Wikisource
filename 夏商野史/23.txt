
　　話說商王名受辛，帝乙之幼子，都朝歌。帝乙有三子，長曰微子啟，次日微仲衍，皆是庶出，三曰受辛，正宮所生。帝乙常欲立微子啟為太子，群臣皆諫宜立嫡，不宜立庶，於是立受辛為太子。及帝乙既崩，群臣奉受辛嗣位，是為紂王。紂王為人聰明勇猛，才力過人。手能格禽獸，身能跨駿馬，智足以拒諫，言足以飾非。常自以天下之人皆出己下。當時天下小鎮諸侯共有八百餘國，四方各設一大鎮，為諸侯之伯。每歲一貢，三年一朝，則各方大鎮率其小國入商。兩班文武乃有王子比干、微子、微仲、箕子、膠鬲、梅伯、雷開、商容，及同蜚廉、惡來、費仲等相與輔弼。即位七年，是歲癸丑，諸侯合當大朝。於是東伯侯姜桓楚、西伯侯姬昌、南伯侯鄂宗禹、北伯侯崇侯虎各率本方小國入朝。當時紂王頗好聲色，不理國政。及諸侯來朝，紂令四方侯伯各舉美女五十名，選入後宮灑掃。北伯侯崇侯虎奏曰：「臣聞冀候蘇護有一女，儀容絕世，可充掖庭歌舞。」紂王大悅，即降詔召蘇護歸冀，送女入朝。護謂同僚曰：「主上無道，貪淫女色，必有亡國之患。吾女豈作宮庭之妾，而陷喪身之禍乎？」遂回冀州，絕貢不朝。不覺一年，各方俱進美女，獨蘇護之女不來。蜚廉奏曰：「蘇護故違王旨，不進宮女，又絕朝貢。王如不征，難以控馭列國。」紂王然之，遂令蜚廉操來將卒，發駕親征。左司空箕子諫曰：「蘇護誠有大罪，不可不討。然召本方侯伯征之足矣，何必親勞聖駕。」紂王然其言，遂詔西伯侯姬昌、北伯侯崇侯虎二鎮合兵以征蘇護。使命至岐州地，姬昌接詔，謂群下曰：「蘇護忤旨失貢，天子詔我合兵征之。不若先遣書，令其人貢待罪可也。但誰願一往？」大夫散宜生曰：「臣願往。」姬昌即遣宜生往冀州，一面又遣使止崇侯之兵。
　　散宜生至冀州，蘇護延入而坐。護曰：「大夫辱臨敝邑，有何教諭？」宜生曰：「賢侯累失朝貢。天子詔西伯加兵征伐。西伯不忍殘民，按兵未動，先命宜生督公入朝。公能入商待罪，則可保全首領，否則二鎮之兵合至，公之妻子亡在旦夕矣。」蘇護曰：「主上失道，挾吾進女於後宮，此吾所以惡其非理，故絕朝貢。今詔西伯征吾，吾寧死於西伯臺下，豈可更入無道之朝？」宜生曰：「主上既慕令愛姿色，明公即送入宮。女受掖庭之寵，公為椒房之貴，豈不為美？何必抗拒王命而取大禍？」護曰：「夫婦乃人倫之首，商王不選令德，而強奪官民之女，棄禮失道，必有亡國喪身之咎，吾豈貪富貴而陷吾女哉！」宜生曰：「普天之下，莫非王臣。公當曲從王命，親送令愛入朝，反凶成吉，不可偏執。」蘇護俯首良久，曰：「吾本誓不朝商，今承西伯明教，敢不奉從。吾當親送小女入商待罪。」散宜生大喜，相辭而別。
　　蘇護次日收金帛，修謝表，香車一輦，壯士二百名，親送其女入商。女名妲己，年十七，姿色冠世，繡工、音樂無不通曉。登車之日，父母弟兄俱各悲痛，不忍分別。護即揮車馬出城，行不數月，至故思州館驛安歇。本驛首領稟曰：「此驛幽僻之地，往來遊宦被迷者多，賢侯不宜安寢於內。」蘇護叱曰：「吾送后妃入朝，天子有詔在此，何魅之有？」即令妲己寢於正堂，命數十婢妄各持短劍衛榻左右。燃燭焚香，親封其聲戶外。又令壯士各持利刃，互相替換，巡綽不息。將及半夜，忽有一陣怪風從戶隙而入中堂，婢妾有不臥者見一九尾狐狸，金毛粉面，遊逛臥榻。其妾揮劍斬去。忽然燈燭俱滅，其妾先被魅死。其狐盡吸妲己精血，絕其魂魄，脫去軀殼，而臥於帳中。殆及天明，蘇護啟戶，見女如故，問夜來動靜。眾妾告曰：「一夜寒風滅燭，邪氣襲人。然窗扉戶牖不動如故。」蘇護怪之，令壯士巡搜驛內前後，果見妾被魅死於後庭青草池邊。蘇護大驚，即發車馬起程，然不知妲己早被狐狸所魅。
　　車駕行至朝歌，先進表文，待罪於朝外。紂王覽罷表文，宣妲己入朝。妲己乃妖狐所變，變得比原面貌更加數倍。紂王見其儀容嬌豔，花貌絕群，不勝歡忭。曰：「此女足贖前罪，何必更貢金帛？」遂赦蘇護，復歸原職。又遣使資金帛賞勞姬昌。崇侯虎怨恨姬昌專功，遂有害姬昌之意。
　　卻說紂王既得妲己，即日立妲己為貴妃。妲己謝恩侍宴。紂王孰視其貌，卓冠宮庭，歌樂無所不通，紂王大喜。嬖臣師涓曰：「大王得此貴妃，不啻天仙下降，宜在掖庭建受仙宮，獨處貴妃，以昭隆寵。」紂王納其言，即建受仙宮，與妲己朝夕歡歌。令師涓作靡靡之樂，其音有北鄙殺伐之意。每令師涓歌彈，妲己嬌舞，紂王即鼓掌大笑曰「觀卿等歌舞，誠若天仙下降也。」於是，紂王遂荒朝政，日與妲己宴遊不綴。時終南山有煉氣之士，號雲中子者。一日出遊，見冀州之分妖氣洶洶，上衝室壁二星。即令道童取照魔鏡引之。其妖出沒不常，乃千載老狐之狀，落在商都。雲中子觀罷，浩然歎曰：「吾不掃除此魅，則陷生民，喪商國。」遂令道童往砍山下千年柏木，削成一劍，佩入朝歌。道童曰：「吾師欲除邪魅，何不帶照魔鏡？而用此枯木之劍如何？」雲中子曰：「千年老狐，非千年枯木不足以燭其形，焉用寶鏡為哉！」遂扮為遊方道士，直至朝歌。遍觀都內之氣，其妖出於宮掖。次日，上表獻劍。紂王宣入，問其何來。雲中子曰：「小道方外煉氣之士，昨觀妖氣衝於室壁。及小道至京都，遍尋下落，則此妖已藏大王宮掖，特請觀之。」紂王笑曰：「汝言妄矣。寡人深宮縝密，羽林四衛，雖有妖穢，從何而入？」道士曰：「臣觀妖非小，若不早除，二十年後必主覆亡國家。」紂王大驚曰：「然則何術可除？願聞其教。」道士曰：「臣有神劍一口，王請懸宮中，百魅自然潛消。」紂王受劍，封賞道土。道士曰：「臣獻此劍，特為社稷生民而進，非圖富貴而來也。」遂謝恩出朝。
　　紂王即將木劍懸於宮中。妲己乃深谷老狐，因吸天地之精，啖日月之華，遂能通變萬狀，托物成人。及聞紂王帶木劍入宮，恐觸出本像，即昏臥於榻。紂王聞妲己臥病，即大省視。妲己迎告王曰：「小妾生長深閨，一睹劍戟，心驚目駭，恐懼成疾。今聞大王帶劍入宮，小妾輒驚成病，萬乞除之。」王笑曰：「此遊方道士所進木劍，與朕驅邪，何必驚懼？」妲己曰：「大王玉堂金屋，有何祟魅？此方外邪術蠱惑聖聰，乞王焚之，勿陷其術。」紂王曰：「善。」即令出木劍，焚於宮外。次日，太史令杜元銑奏：「妖氣直貫紫微，乞搜宮禁邪魅。」紂王又以問妲己，妲己曰：「妾頗習星歷，略達天文。數夜以來，紫微輝朗，並無妖氣。此必太史與方士交結誣言，欲謀社稷。可先斬元銑，禁止妖言。再建高樓於宮中，凡百災祥，妾願逐一明奏。」紂王大悅，令斬杜元銑之首，號令都城再有妖言者斬。時雲中子未歸終南山，只在都城。見宮中妖氣未除，再欲入朝。及聞斬太史，號令都城，仰天歎曰：「不二十年，都城即為戰場矣。」遂書二十四字，拂袖而去。
　　妖氣穢亂宮廷，聖德播揚西土。
　　要知血濺朝歌，戍寅歲中甲子。
　　百姓爭觀，莫知其句中意味，恐紂聞知，即塗抹之。時宮中建樓，高十餘丈，號曰「摘星樓」，朝夕與妲己游宴其上。妲己精通書史，廣博百家。紂王見其舉止，遂有廢皇后，立妲己為正宮之意。一日，請正宮皇后會宴於受仙富。皇后姓姜氏，東侯伯姜桓楚之女。性好雅重，不樂淫亂。見妲己妖媚得寵，本不欲往。然聞詔，只得強赴。妲己降迎就宴，酒過數巡，紂王命師渭奏靡靡之樂。師涓拊節而歌，妲己舉袖而舞，紂王左顧右盼，不勝歡悅。宦官嬪御皆呼萬歲，獨有姜后俯首不觀。紂王問曰：「朕新製此樂，又得師涓善歌，蘇妃善舞，誠若仙都洞府之奏，朕之所寶，爾何不觀不樂？」姜后對曰：「妾聞明王所寶者賢人君子，未聞以淫樂邪色為寶者。若寶淫邪，必有宮闈之患。」紂王頗有怒色，曰：「何謂淫樂邪色，宮閹之患？」姜后曰：「太史累奏妖貫紫微，其氣落在深宮。大王全然不省，反聽妲己邪色，信師涓淫樂，斬杜元銑以塞忠諫之口，妾憂社稷傾危而不暇，何暇觀此淫邪乎？」紂王默然不語。姜后辭歸本宮。嬖臣費仲知紂有廢立之意，乘機奏：「皇后嫉妒蘇妃，妄誹聖樂，大王豈可置而不問？」紂王曰：「吾欲廢姜后而立蘇氏久矣，惟恐群臣諫諍。今其抗拒百端，吾必廢之。」次日，王與妲己宴於摘星樓，姜后復具諫表，直上摘星樓，劾妲己妖邪，師涓讒佞之罪。紂王覽罷，擲表於地，大罵：「妒婦，安敢妄謗吾之左右！」遂左手攬衣，右手揪發，震其四肢，仰投十丈樓下。不知性命如何，且看下回分解。
