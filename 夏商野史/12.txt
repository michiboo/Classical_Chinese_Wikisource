
　　話說夏后氏天下至孔甲之世，禮樂征伐之柄，已下移於諸侯。諸侯興霸，王道陵夷。及孔甲之後臯、發二君，近於守府而已。臯者，孔甲之子，發者，臯之子。孔甲殞於戊寅，世子臯為喪三年。辛巳元年，即王位，在位九年，己丑崩。世子發為喪三年，壬辰元年即王位，在位十一年，壬寅死，傳位與其子履癸。群臣奉履癸仍為喪三年。喪終，遂據王位，是為夏桀。且說夏桀之前，孔甲之後，臯、發二君之世，雖然無力以服天下，卻僅僅自守其國，惟恐不足。妄為一事，天下便不來朝服，亦不相怨惡。又二君施政，則不足守禮。則尚存禮之未亡，諸侯之中自有賢善者，間來朝聘，便無大福，終無大禍。又且諸同姓之國貴戚之世，尚有存者，足以相維持。二君又不甚荒淫，無有虐戾，所以存得宗祀，似此，如何得夏國遽亡？到了履癸，便大不同。履癸為人心狠艱險，情貪而蕩淫，氣暴而剛猛，質頑而悖戾，是謂昏德。而又多力，能舉三百斤重大鐵鉤，一手擘而伸之，其長二丈，遂以為兵器。及冠時，能徒手搏犀象，足走如飛，可過奔馬。往時，竊見諸侯之不臣，祖父之柔善，嘗大言欲以剛斷宇宙，鞭撻四極。憤憤橛橛，猛氣橫飛，正無由發露。及得父死，群臣又照常例推戴履癸為君。履癸得了天位到手，正如蛇王託了靈廟，河伯託了潰河，歲歲要童男童女祭祀，何難之有？
　　後鍾伯敬銘之曰：
　　　　孟軻有言：
　　　　夫惟仁者，宜在高位。
　　　　人而不仁，人役是利。
　　　　人役之從，如蛇有黃，
　　　　如虎有籠，使之有食。
　　　　不使行勢，不則縱之。
　　　　委虎深山，投蛇大溪，
　　　　幽潭藏蛟，絕漠置獅。
　　　　若乃不然，而搏之翼。
　　　　或飛入城，攫人而食。
　　　　或據嵬堂，以望下國。
　　　　所欲必從，何求不得？
　　　　虎踞大市，蟒蟠通衢。
　　　　民安敢行？又誰安居？
　　　　竟亦眾怒，難全蛇虎。
　　　　堯舜於斯，亦治力鼓。
　　　　嗚呼悲夫！故例之循。
　　　　父不知子，臣不知君。
　　卻說履癸，是乙巳歲得位，年方二十五歲。氣方盛，力方剛。兼以豹頭虎眼，兕鼻蛇舌，鬼面狼聲，挺立朝堂，又御群臣。群臣見他恁地怕人，各個不敢仰視。履癸心自快暢，身自昂崇。朝禮已畢，坐於朝堂。開口一問群臣，群臣便著一驚。群臣者，一是虞公姚常，前王臯之世已召人，為大司徒輔政，至今未還國；一是商侯主癸，前王發之世所召人，大司農輔政，至今未還國；一是太康庶子叔成之後，曰無荒，亦王臯之世在都輔政，為大宗伯之官。其卿則有關龍逢，今大名長垣人也，今有龍城跡焉。秩宗費昌若木之後，封於費為氏，而於臯之世入輔政者也；太史終古，蓋少康以後，舉義仲之後，世為天官者也。已上皆賢臣。又有司馬趙良者，蓋孔甲之世倖臣模衝，封邑於趙，即以為姓，而良即其子。又為發之倖臣，發以其有材，能勇氣，遂用之，為司馬。餘卿下悉其元士，則有季奇之後育潛，少閼之後逢元等二人，皆賢士也。外又有中士曹觸龍、於莘，與發所近幸。內臣侯知性、武能言等，無根之子，幸寵之臣也。
　　當日百官班列，履癸厲聲問曰：「今日朕登大位，如何天下諸侯不來朝拜我？豈便不如先王、先君乎？此輩當興兵剿滅之。」群臣大驚。虞公姚常在班首，只得從容奏對曰：「先王之世，耀德不觀兵。君王初立，幸毋妄言兵。」覆癸勃然變色，厲聲曰：「爾以朕年少，不知墳典，不聞古事乎？朕素聞神農伐補遂，黃帝伐蚩尤，堯伐驩兜，舜伐三苗，先王禹伐共工，啟伐有扈，仲康伐羲和、代九夷，少康伐寒浞、過澆、戈豷，季杼伐三壽，不降伐九苑。豈得謂不觀兵乎？此明欺侮朕，謂無聞知。如此何為大臣？似此等臣如無臣一般，即可自歸本國，在朝無用。」虞公慚愧，謝罪即面致政，辭朝悄悄歸虞國去了。履癸又問：「諸卿以朕言為何如？」群臣慴懾不為聲。
　　少頃，商侯主癸進奏，對曰：「夫謂先王耀德，不觀兵者，非廢兵不用也。但先施德以化人，人不服然後伐之耳。是之謂不全恃兵也。」履癸掀口，仰口歎曰：「呼！豈朕之先人俱無德也哉？爾何得為此言？」商侯惶恐而退。無荒進奏，對曰：「昔堯舜之德，而三苗不服。神禹之大略，而往征之，不克。禹謨殷殷，陳勸惟德，帝舜嘉納，然後羽千舞而苗格。啟征有扈，亦未克也。斂師修政而後克之。甚矣！用兵之難也。先世之盛，猶且如此，況我近世。實無厥德，何以服天下、來諸侯乎？是在君王，克敬克慎，明德動天，修政以服人則可也。不德之務，而曰用兵，竊恐益之害也！」
　　履癸含怒語曰：「爾亦為此言乎？爾吾宗也，朕方欲倚爾以服天下。爾乃先謗我皇祖考，曰實無德。朕將何以倚爾？」無荒亦不敢復言。關龍逢乃進奏，對曰：「臣聞人君之侍臣下也，不貴以辨屈臣下，而貴乎能納臣下之言。夫臣下之言，豈能一一盡善？在人君擇而取之耳。且以人主之尊，出一言雖自以為非，人亦以為是。況自以為是，誰敢非之。臣下之卑，雖人人以為是，猶不敢言。況乎便以為非，誰復有敢言者？臣聞是非決於人者昌，決於已者亡。舜設諫鼓，禹拜昌言，惟恐人之不言也。願君王虛心受善以成治，毋任情自恣以違天下之人望。」履癸掉首不顧。有頃，復厲色曰：「禹拜昌言，豈拜欺昧誹謗之言乎？」龍逢復進曰：「夫言者，聖人察之，以為昌言則昌言也，常人忽之，以為狂言則狂言矣！」履癸益厲色大聲斥之曰：「如爾言。則朕為狂言者耶？」龍逢謝罪而出，商侯亦謝罪而出。履癸皆怒目，聽其去不顧。
　　二臣既出，履癸乃曰：「似此等諸臣，則皆非能輔我成大志者也。」奈何眾皆默然。履癸又大聲曰：「諸卿士中豈遂無有成朕志、同朕心、輔朕力者乎？」那些小人趙良輩，胸中算計得停停噹噹，知道履癸可順不可逆，可言惡不可言善，正好來相搬弄是非。棄去君子，自圖富貴，逞凶肆害以快邪志。卻得履癸這一問，更無人進言。趙良遂言曰：「夫得天下者，有神威大武，以制天下。天下懼怠不敢蠕動鷃笑，然後天下來歸，此天地自然之氣機，勢力使然也，且無他觀。試驗之物情，刺毛之蟲，人即之則臃皮潰肉，黃鳥視之，則彼仰腹而待啄者也。刺蝟之獸，人見之則欒蹌戟，莫如之何？黃鼠獲之，則遺溺嗅之，遂迷仰腹，以待食也。南荒山水之中，有毒蟲焉，百足而赤頭，青目而黑身，金光油油，人見而曳之，不帝虎狼也。蜾蜾之蟲見而緣出其上，毒蟲避匿，此蟲即遺溺焉，毒蟲身痿足敝，而不能行也，聽其食之矣。海青不大於海鵝也，而搏鵝如振槁。海燕不大於海青也，而又能擊青。是數物者，豈皆需修德以服之哉？則以天生神氣積威力之素，自足以制之也。今君王有神氣，具神力，將以為神武。用大武而制天下，易易耳！又何惑於諸臣之言哉？」履癸大喜，掀口而笑曰：「是真朕心也。能成朕志者，必子也！」大宗伯無荒猶在座，復進曰：「此佞人之說，君王奈何聽之為然？彼天地之生異類之物，相生相制，如蜈制蟒，雞制蟲，虎制獸，豹制虎，金製木，火制金，木製火，此皆一定之理，不可易者也。若夫人之同類，相制則不然。在下位者，得勢則為卿相，失勢則為匹夫。在上位者，得勢則為天子，失勢則求為匹夫，亦不可得。若不修德則不能得民矣！又安得為君、安得服天下也？若但恃力，則蚩尤、共工豈其乏力？羿之善射，天下無敵，非不神威也，而逄蒙殺之。奡之盪舟於陸地，其摧滅天下，而我先王少康遣一婦人殺之，是其無德故也。且先王用力，亦必先德。極盛之世，乃言征伐天下。今之夏後世其衰矣！天下之去非一日矣！王國之弱，豈能遽起乃言大武哉？」履癸又掉首不顧。
　　那些小人幫手，有曹觸龍進言曰：「王國之衰弱，正賴君王以振起之。天下之去已久，正須征伐急圖服之。愈緩則愈無及矣！譬如追亡，豈謂敵去遠，反靜聽之也？又如治病，豈謂沉痾已久，身體已羸，遂不補救而安之也？」那眾小人於辛、侯知性、武能言等，皆斂手合贊揚曰：「此言良是也，正中君王之度。」履癸大喜，撫掌而笑曰：「卿輩言何遲也？吾得卿輩足矣！」遂復斥無荒曰：「狂悖匹夫，爾將圖烹我，使婦人殺我耶？」無荒謝罪而出。秩宗費昌，元士育潛、逢元等人聞見諸人言語狀，但默哂而已。
　　及無荒出，費昌等隨之出。無荒謂之曰：「諸賢何不苦口諫新君乎？」費昌對曰：「諸公所言，即下臣之所欲言也。下臣即言，不過如諸君之言耳。又何益焉？」無荒與三人同見關龍逢，龍逢閉戶自省罪，卻四客而不見。謝曰：「不能修德積誠，以格君心，乃以妄言取罪，不敢見公卿也。」無荒等退，往見虞公。虞公已命駕歸虞矣！乃見商侯，商侯歎曰：「夏后氏其將亡乎？新君若此，何以正之？予將歸國，不忍習見此也。」無荒曰：「公去，吾亦行也。新君已惑於小人，又何正焉？」又述趙良等言於商侯，大家憂泣歎息而散。
　　那邊履癸與趙良等小人，既無了這些賢人在側，便大家說成一塊，輸心服意了。趙良教履癸曰：「商侯、無荒等臣在朝，臣等終不敢竭忠盡誠。縱有盡誠竭忠的話，亦被他攪亂，做不成的。君王還先去之。」履癸曰：「是不難。」於辛曰：「天子曰天子之尊，要自適意，快志於天下而已。不然為天子，反受制於臣，何用為天子乎？」履癸抵掌曰：「正是。」侯知性曰：「君王之威，還欲震懾四海及於百夷，君王還將長享天位千歲其年，還須創造宮院、豎起樓臺、聚集美人搬演歌舞以樂昇平。豈可使渠輩常出不祥之語、敗興之言以相阻撓也？」履癸越發喜曰：「是朕心也。」武能言曰：「欲去此諸人，亦有個法。此諸人被君王斥出朝門，必於私下有許多誹謗朝廷之言。君王須遣左右心腹之人察訪之，探知其言語。明日大會君臣於朝堂，當面斥之。重者削爵奪祿，輕者發遣還國。此則名正而言順也。」履癸大喜，從計。遣左右小人往探商侯等門第。左右這起小人，巴不得訪些群臣歎息議論等情，把來進功。便沒有甚話說，還要造作些，況果有言說乎？
　　明日履癸設朝，群臣畢集，只少了虞公一大臣。班首便是商侯。朝議既罷，商侯即進拜，致政求退，歸本國。履癸大笑曰：「朕知汝心，謂朕不足輔政。汝不欲見，故求歸。謂吾將亡夏后氏，汝坐而視吾亡耳！汝視吾之精神力量詎亡國之人哉？吾有天下如天之有日，日亡吾乃亡耳！朕姑不治爾誹謗之罪，以全顧命大臣之禮，且縱爾歸。爾坐視吾亡與不亡！」商侯惶恐，謝罪曰：「臣安敢有此心。」履癸斥之使去。商侯辭別而出。次即無荒進拜，致政求歸夏陽。履癸又笑曰：「朕有何不足？何傷於爾？何勞爾背地歎息傷情？」無荒惶恐請罪曰：「君王從何處得此言？」履癸曰：「念爾宗親，姑不深究。本應留輔大政，今汝必欲遠行，朕亦不敢強也。」無荒亦辭朝而出。二臣既出，不敢更私相議論，只各自收拾了車馬行裝，望朝門五拜，出朝門三顧。行至河邊，二公握手數語，流涕而別。商侯望東，無荒望西，各自去了。
　　後人鍾伯敬看至此，不覺感而歎息，口占一絕歎之曰：
　　　　萬水東流日月西，只同天地不同歸。
　　　　當年二老忠臣血，忍向西風灑別離。
　　又曰：
　　　　當年二老去王都，夏國人倫有復無。
　　　　鳴鳳幽棲梟鵙鬧，花紅柳綠任模糊。
　　卻說二侯既歸，夏庭三公去盡矣。惟關龍逢，他是履癸之母族貴戚之切親者，誼不忍遽然捨去。而元士有逢元者，亦求去，履癸亦不許。育潛私謂逢元曰：「吾輩進退無關國政，混世可也。」元遂亦姑止。履癸於是以趙良為太師，曹觸龍為少師，於辛為卿士，侯知性司書，武能言司禮。五鬼既當樞要，朝夕左右奉承趨哄，無非取履癸歡心，逢迎其旨意。履癸便以為得意。有此等君，就有此等臣。相悅相成，同心敗壞世界，卻以為大樂。
　　後人馮猶龍感而銘之曰：
　　　　一代君興，必有臣焉！
　　　　龍雲虎風，自昔而然。
　　　　乃夫兇頑，亦焉類聚。
　　　　蛆會屋頭，蝨群敝絮。
　　　　蛆臭蟻羶，亦謂如蘭。
　　　　相悅以解，同心之言。
　　　　嗚呼悲夫！積屍盛矣！
　　　　瓣香非乎！
　　於是趙良建議：謂西河僻壤，地面不廣大，人民不強勇，城池不高峻，莫若遷都於禹王始都，安邑之夏城。北有稷山，東有絳山，西有五老山，南有晉河、鳴條岡。其地高陽，可廣建造宮殿、樓閣、苑圃。其城池高大，土城寬廣，而久荒廢，今可復修。其人民強勇，可以訓練為猛卒技擊，以威天下。此當時急務也。履癸喜從其議。
　　二年，遂遷都於夏城。都既遷定，遂使於辛等役民，造三宮、九院、樓臺、殿閣，務必全美巨麗。又使武能言等選士民家女子有美色伶俐的，充滿宮院，教演歌舞。又使侯知性選民間壯丁習戰鬥，遂造車息馬，練甲制器，以圖征伐諸侯。諸侯聞之，素亦恐懼履癸之凶勇，聞其若此也，就有乖的，先來入手的。東方諸侯之長曰豕韋氏峙賀者，先在孔甲之世，已霸諸侯，而專征伐。今峙賀已卒，子孔賓已立。其大臣元長戎便教孔賓先修臣禮來朝，以觀王國虛實動靜。孔賓從其言。車馬至境上，先遣人來報。
　　夏朝太師趙良教桀王曰：「今天下諸侯不朝，將欲滅之。一人之力，恐不能遍，必借於人。若我先施，則失王朝之統。今幸東侯來，君王厚待之。後來者，必多矣！來者既多，然後率其來以伐其不來者，無弗克也。」桀王從計，遂命於辛往境上。迎孔賓。孔賓大喜過望，入朝盡禮。王亦霽色溫辭，稱為賢侯，而厚待之。設宴享之，張大夏之樂，繼以西音，厚贈孔賓璧幣以歸。即遣曹觸龍往錫孔賓之命，賜以為方伯長，率東方得專征伐他方。諸侯聞之，遂多有欲來朝者矣！
　　北方諸侯之長昆吾氏巳強者，當峙賀之卒後，強即盛霸於臯、發之世。今強已老，其子巳牟盧來朝，桀王遂賜牟盧歸，即掌國長，率北方諸侯專征伐。西方諸侯之長顧先須已卒，其子委望新立，聞風來朝，實求王命。桀王亦勉厚待之，賜命使長率西方諸侯，專征伐。明年，南方諸侯之長息國常於，亦聞風宋朝，亦厚待之，錫命如上。
　　六年，於是夏制應當大朝。商侯主癸率豫方之諸侯，如有男氏、杞氏、繒氏、冥氏、有莘氏、房子、弦子、葛伯等來朝，此則其長侯無他覬覦，以正來朝者也。豕韋氏孔賓率徐、青、兗三方之諸侯，如蒙山國有施氏、薄姑氏菜子，淮夷、畎夷等九夷酋長皆來朝；昆吾氏巳牟盧率幽、冀二方之諸侯，如郇國、候黎國、侯沙國、侯安國，侯胙國、伯鄘國、男無終國子等來朝；顧氏委望率雍、梁二方諸侯，如莘國、巳氏、有雒氏、褒氏、有緡氏等國來朝；息國當於率荊、楊二方之諸候，柏柏國、子蓼國、大國、侯麋子國熊氏等來朝。此四國之長則皆報前恩思後利者也。
　　又有不隨方長，而各自以貴戚同姓熏舊之故自來朝，如近都則有虞氏虞公姚常，陶唐氏祈夷無，有仍氏仍公因仇，洪洞氏庭詔臯陶。後，夏陽二姒無荒、勿淪皆以夏后氏稱，陽夏二姒皆以太康氏稱，各相來朝。又有在青、兗二方者，如斟灌氏鄺恆，斟鄩氏程堅，皆禹後；有鬲氏元龍、夔後等，各來朝。於是，諸侯大集。近者，來十之八；遠者，來十之四。履癸大悅，大享諸侯於夏城。使曹觸龍、於辛二人兩班行酒，使侯知性、武能言二人佐之，用美言甘語歡悅諸侯。又使侯、武二人主諸侯之館，陪小宴，用細樂，道情語，以察諸侯之效用者。豫方中葛伯垠者，奸頑巨狡，欲覬賜命，雄長中國。遂通賂於侯知性，以及趙良。
　　趙良說履癸曰：「今日朝會之盛，皇祖皇考三世未嘗有。張威布福，以大武示天下，正在此時。今近在冀方，有彤城氏，本同性而不朝。又北有黨高氏，乃共工之後，負固不朝，君王何不面諭諸侯，便率眾諸侯興師而伐而邦？諸侯願從者，賞之；不從者，罰之。有功者，賞之；無功者，罰之。則賞罰既肅，有以制諸侯之命。威武斯張，有以懾諸侯之心。天下之服，觀此舉矣！」履癸大喜。
　　明日召諸侯於朝會堂議事。履癸曰：「朕在襁褓，即憤先世之衰，不意今日諸卿畢集，屆非以朕有天下之名乎？今冀方近朕都，而彤城氏不朝。黨高氏恃其國險，亦不朝。朕欲親攬六師，為諸卿先登，以伐此不合於諸卿者。諸卿亦有能從朕觀兵見其制勝者乎？」商侯錫曰：「彤城氏，君王之宗親也。即有罪，先宜諭誨之。黨高則遠荒，所不必從事者也。何至勤萬乘之重而殘之百姓之命乎？」履癸怒曰：「爾這老迂，一開口即敗興。」商侯謝罪，辭出。葛垠便迎機進曰：「君王以有道伐無道，以上伐下，理之正也。既商侯不願從駕，臣雖愚劣，願率師以宣勞。」履癸大喜。趙良從旁贊之曰：「只此便當上賞。」履癸即命葛垠為豫方諸侯之長，而專中國之徵伐。遂奪商侯賜命。商侯先自歸國去了。
　　葛垠遂統中方之各國師與四方之諸侯而為五，以從王征，剋日興師。履癸乃乘高軒，駕異馬，手持長鐵鉤，一擊輒斃十數人。自擁大纛雄行。眾諸侯統眾隨行，車馬將士前後左右，擁護履癸直奔彤城。彤城氏慌忙領眾迎戰，陣於太原。履癸叱車馳入彤城陣中，彤兵大亂。履癸竟取君車，用鉤劖殺彤城氏，滅其國。又遠攻黨高，戰於雲中，亦殺黨高氏，滅其國。載二國之寶賂、妻妾、子女以還。
　　諸侯由是畏懼，皆唯命是順，不敢稍逆一語。五方侯伯又皆密賂侯、武等人，及於於辛，及於曹觸龍，以及於趙良，深相結納，以固權免禍。趙良等力於左右維持之。乃遣眾侯歸國。自留貴戚十餘侯，與近臣等日日沉醉，調弄美人，聞歌視舞，以為樂。久之漸遣去。
　　十一年，臺榭、宮殿、樓閣、次第完成，雕彩工麗，費侈無算。履癸遍遊觀玩之，喜樂之甚。五方諸侯，正來朝，便大享之於明堂，百味畢陳，飲六十觥而不止，優非不已。繼以姬妾歌舞宛轉，極妍於筵前。而豕韋氏等五侯之長者，知履癸之情。各自帶有各方歌兒舞女，皆選其國中十四而下女子，十六而下幼姣，冶豔聲音清亮者，衣以雜錦，裝以珠寶，飾以花鳥龍鳳，引至筵前。各奏淫聲豔辭，以侑履癸飲酒。於是，五方諸侯之聲，雜奏百隊之兒。畢舞，耳不離聽，目不離矚。履癸迷迷，樂極忘死。各侯長又自起舞，稱觴頌聖，勸履癸進酒。履癸大暢，誇羨群侯之忠。各賜叵羅爵，滿斟旨酒賜之。又使侯知性、武能言按各席行酒，以酬列侯。獨商侯見五方奏樂之時，即託疾辭出，半席之中不曾發一聲。侯、武等至其前，俱正色不假借。二人恨之，譖之於履癸。宴罷。
　　明日，履癸午後設朝，猶帶醉態。當群臣諸侯畢集，召商侯，面斥之曰：「朕有何不足，爾心非我耶？」商侯謝曰：「臣安敢心非君王也？」履癸曰：「朕見爾於宴上憂心忡忡。朕等皆樂，爾獨不言。半席而去，是誠何心？」商侯曰：「臣聞古之帝王，以天位為憂，故其樂也長。今君王以天位為樂，臣懼其不長耳！故半席而去，不能一言。臣實憂之。又安敢心非君王也？」履癸呵呵大笑，曰：「朕為天子，以天位為樂。爾為諸侯，以朕樂為憂。何太勞也？且爾心如此即是心非矣。」商侯怕恐請罪。關龍逢進曰：「商侯主癸言似非君，然心則愛君之心也。望君王寬仁優老厚，遣歸國，以全敬大臣之度。」履癸乃復笑曰：「何用如此愛吾？為吾如天日，霽不煩爾愛陰，不煩爾憂。」而斥商侯自去。商侯辭朝歸國，不知後事何如？且聽下回再說。
