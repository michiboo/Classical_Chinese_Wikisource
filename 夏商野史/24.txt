
　　卻說姜后墜於樓下，頭破腦裂，頃刻而殂。時太子商郊年方十三，聞母被刑，直奔樓下，抱屍號哭。紂王撫慰曰：「爾母嫉妒件旨，故自殞於樓下，不必痛哭，以傷情性。」太子告曰：「母后未聞失德，父王信讒而陷至死。今又不葬其屍，何棄結髮而絕大倫乎！」紂王聞太子之言，亦為動情，即收姜后之屍，以厚禮葬之。遂冊蘇氏為正宮。群臣廷議紛紛，皆諫不可。紂王不聽，竟立之。太子慟母死於非命，又見立妲己為正宮，晝夜號哭不止。費仲奏曰：「姜后之父姜桓楚現為東方侯伯，鎮大兵雄。若聞大王殺皇后立蘇妃，太子哀思，必擁東方甲兵乘機謀反。不如詐稱國有大政，宣四侯伯入朝同議。桓楚若至，即斬首，以絕後患。」紂王大悅，即遣諸侯遍宣四方侯伯。
　　卻說西伯侯姬昌聞紂王失德，每欲入朝進諫而未及。殆使者資宣詔至，遂謂群下曰：「商王詔非宣議政，當有異論。吾嘗觀先天之數，吾有七年之厄。此行倘陷不測，汝等宜佈德政，匡復西土，不必遣人訪我。若待災滿，自當西回。」群臣曰：「既知不吉，辭而勿往，何如？」曰：「君命所召，焉敢故拒？」即日，發駕出歧州。群臣護送子城外，忽一後生擁住馬頭，哭諫曰：「吾父不可赴召。」百官視之，乃西伯侯之長公子伯邑考也。西伯撫慰曰：「吾兒不必憂慮，爾弟兄和睦，共守國家，不日吾即西歸。」伯邑考曰：「吾父必欲入商，不肖願從同往。」西伯亦不許，旦曰：「七年不返，然後汝來相問。」於是，父子百官無不揮淚，車馬遂出潼關。
　　行至燕山下，西伯謂從者暫停筠亭，少刻當有大風雨至。從者曰：「今乃日正中天，雲收四塞，風雨從何而至？」西伯曰：「吾演先天之數，今日乙巳辰遇已卯時，不特有大風雨，抑且當有蓋世英雄從地而出。」從者請問其故，西伯曰：「乙乃木也，巳乃風之宮也，已乃土也，卯為雷之宮也。節值春半，雷當發聲，木動風生，雷從地出，是以知之。」從者曰：「何謂出蓋世英雄？」西伯曰：「震為長男，是以知之。」言未畢，雲霧四合，暴雨淋漓，平地水滿三尺。忽然燕山西北一聲霹靂，火光散亂。林中有胎兒啼哭，西伯急令巡之。見墓穴中雷震棺木，有女屍破胎，產一嬰孩，呱呱而泣。西伯命取而視之，乃男子也，生得丰神聳異，骨節稀奇。西伯謂從者曰：「此子非常下之士，他日必為西方出力。」乃令人掩其墓，反詢本處鄉村，令人乳之。行至數里，未得乳婦。忽前有一道士，布袍麻鞋，手揮羽扇。將近西伯車前，長揖曰：「侯伯何往？」西伯曰：「吾承王詔，將入朝歌。先生何方人氏？」道士曰：「小道終南山煉氣之士，號雲中子也。」西伯慌忙下車相見，曰：「素仰高風，今始得一見。子欲何往？」雲中子曰：「小道因觀天象，見妖氣落於商王宮內，吾進木劍請掃除之。不料商王昏德，反斬太史以禁方士，所以吾欲遍遊天下，以尋破魅之士。今觀將星落在燕山之西，故徒步以尋所在。早間霹靂發於本方，此象從雷而出。今尋至此，則又隱而不見。」
　　西伯聞其言，有符嬰兒之事，即抱嬰兒度與雲中子。曰：「先生所尋將星者，莫非此子乎？」雲中子視而異之，曰：「賢侯從何而得此子？」西伯以雷震之事相告。雲中子曰：「此子非俗，他日必能掃蕩商家穢氣。然民間不能鞠育，小道願收入本山，撫養成人。教其演習兵機武藝，以候扶真主破妖魅，以援陷溺之民」。西伯曰：「然則可呼何名，以為他年相會之志？」雲中子曰：「即從雷震而呼之。」西伯忻然曰：「先生命名最為合義。」遂相辭而別。
　　車馬至朝歌，時姜桓楚、鄂宗禹、崇侯虎陸續到京，四侯相會，約次日入朝。時都城百姓皆哀姜后死於非罪，而惡妲己立為正宮，議論紛紛。桓楚詢知姜后被投摘星樓而死，放聲大哭。次日，即具表入朝，數紂王斬正宮、寵妲己、嬖費仲、荒國政四事。紂王大怒，曰：「朕欲除老賊尚未降詔，焉敢先謗吾！」遂喝令斬卻桓楚。驚得姬昌、鄂宗禹及滿朝文武皆諫曰：「桓楚所諫皆是，大王不可加以重罪。」
　　紂王猶豫未決。妲己在簾內忙告紂曰：「群臣皆桓楚之黨，交抗王刑，大王若不醢桓楚之屍，何以示法？」紂即令醢桓楚為肉醬，貶其子姜文煥以守潼關。命楊越奇為東方侯伯，代守青州。鄂宗禹謂姬昌、崇侯虎曰：「吾等世食國祿，今主上溺於酒色，妄殺皇后而醢大臣，豈可懼死而陷君主乎？」時崇侯虎心本懼死，又恨前西伯專功受賞。次日，先奏紂王曰：「大王昨醢姜桓楚，群臣皆服王刑，獨鄂宗禹與姬昌互相誹謗。且姬昌與其長子發、仲子旦皆聖人也，三聖合謀，王其慮之。」紂王怒，正欲令武士監捉，二侯正來諫。鄂侯言辭激切，與紂強爭。紂喝令推出斬首。監斬押出二人，鄂宗禹大罵：「昏君，吾死無恨，可惜成湯宗廟變為丘墟矣！」群臣諫曰：「姬昌素有德政，以服西方諸侯。今大王一旦斬之，西土之民必然生變。萬乞寬恩，以赦其罪。」紂王乃令斬鄂宗禹，解還姬昌。紂王謂昌曰：「本欲將爾同斬，念爾有德於西民，姑赦歸國。」姬昌再拜出朝。崇侯虎諫曰：「久聞姬昌欲叛，且善理伏羲之數，能知未來之事。今赦其西歸，何異縱虎歸山？昌回，若不興兵作亂，臣甘受妄言之罪。」紂王遂令雷開率數十刀斧手追捉姬昌。
　　時姬昌已出城三十里，自思身有七年之厄，又何安樂而回？正疑思間，忽見後面一彪人馬追至，知其必來捉己，乃停車候問。雷開曰：「天子有旨抽回。」西伯從容驅車，轉入朝歌，與雷開見紂。紂王曰：「適聞爾知天數與朕之興喪，爾知自己之數絕於何地？」西伯曰：「臣之氣數過十二年後安牀而死。」紂曰：「吾為萬乘之君，尚不知死於何地，汝乃知安牀而死，何其誣妄之甚！」喝斬之。大司徒膠鬲曰：「生死一係於天，西伯雖有輕言之罪，乃泥數孝之過，罪不至死，大王宜赦之。」紂曰：「姬昌妄言，豈合天數？朕今斬之，亦不為過。」膠鬲曰：「大王必欲以昌之言為妄，可令其演目下吉凶。如准，宜赦之；如不准，再坐以捏造妖言之罪。」
　　紂即命姬昌占朝廷今日主何吉凶，姬昌袖傳一課，大驚曰：「以臣占之，今日酉時，成湯宗廟當有火災。」紂王不信，命囚昌於南牢，以驗凶吉。又令人打探太廟動靜，不許人燃火入廟中。殆及黃昏，不見太廟火起。滿朝文武正在驚疑之際，只聽得半空中霹靂一聲，山河震動。忽巡城兵馬來報，果奏祖廟發火。紂王驚得魂飛天外，魄散九霄。遂盡發衛士救之。風威火烈，須臾之間，七廟皆成焦土。紂王默羨姬昌之神。次日，欲放西伯歸，費仲又奏曰：「西伯精靈終成大患，大王不殺，亦請囚之。待其臣子來贖，然後赦回，庶可服其叛意。」紂王納其言。
　　次日，降詔囚西伯於羑里城。西伯謝罪以赴羑里。百姓聞西伯之聖含冤被貶，爭相遠接，咸願上表陳其無罪。西伯止之曰：「吾罪當誅，賴天子聖明，免死以謫此羑里城，豈敢再瀆聖旨？」於是，西伯入於城中。歎曰：「七年之厄，誠有定數。吾惟明天人之道，以順受之矣。」因取伏羲氏六十四卦，次序而演之，為卦下之辭，垂世立教。
　　後人鍾伯敬詩云：
　　　　七載艱難羑里城，卦爻一一變分明。
　　　　玄機參透先天秘，萬古留傳大聖名。
　　唐人韓退之作《文王拘囚琴操》：
　　　　目窕窈兮，其疑其盲；耳蕭蕭兮，聽不聞聲；晝不日出兮，夜不見乎月與星；有知無知兮，為死為生。鳴呼！臣罪當誅兮，天王聖明。
　　卻說那紂王自醢姜桓楚、斬鄂宗禹，又囚西伯侯，留崇侯虎在朝議政，滿朝文武盡皆緘口不言。其所言者，獨有崇侯虎、費仲、蜚廉、雷開、惡來一班佞臣而已。故紂王略無忌憚，無所不作，畢竟如何，且看下分解。
