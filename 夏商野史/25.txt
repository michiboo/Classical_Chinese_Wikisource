
　　紂王每欲建造高臺，廣開花囿，又恐群臣諫議。先建宗廟，復遣蜚廉、費仲在都城南陽社圜三里之地，築臺高千尺，上造玉門瓊臺，盡飾金珠。白璧下建瓊林御庫，收貯貨物。又令在都城建造鉅橋大倉數千餘間。費仲督並民力，府庫財用皆空，三年未能成就。費仲乃回奏紂王，紂王不悅。崇侯虎曰：「以萬乘之尊建一臺榭，何憂不就？臣請將外郡糧稅、戶役各增一倍，在城百姓則賦役不增，但調其用正服役。如此財力俱備，不上三年，臺榭可成，庫藏亦滿。」
　　大王大喜，即出詔書重斂勞民。費仲、蜚廉將畿內之民三丁抽一，單丁獨役。富者雖少壯，亦賣銀而不調用；貧者雖老弱，亦必驅而用之。替換督工，晝夜不息。民不勝疲苦，勞死於臺下者縱橫枕籍無數。不勝重斂者，賣妻鬻子，至於逃亡。及至七年，始得成功。費仲、蜚廉請紂王遊玩，紂王駕至臺上。一見此臺高聳廣闊，盡飾瑯玕白玉，皆絡翡翠珠璣，忻然歎曰：「若非崇侯虎獻謀，費仲、蜚廉效力，則朕又豈有高臺之樂？」遂名其臺為「鹿臺」。封崇侯虎為大司徒，費仲、蜚廉為鎮殿大將軍。使其重斂民財以充鹿臺之庫，厚收粟麥以實鉅橋之倉。與妲己宴賞其上，自謂天下崇臺美室皆不能及。然不知乃焚燎天下之財，疲苦萬民之力，始能成就。
　　後人馮猶龍有四六之詞譏之云：
　　　　臺高接漢，榭聳凌雲。九曲欄杆，飾玉雕金。光采采千層樓閣，影溶溶朝星映月。怪草奇花香馥，四時不卸；珍禽異獸聲揚，十里傳聞。游宴者恣情快樂，供力者勞瘁艱辛。塗壁脂泥，盡是萬民膏血；華堂彩色，皆收百姓精神。綺羅錦繡，空盡織女機杼，絲竹弦歌，變作野夫啼哭。真個以天下奉一人，須始信獨夫殘萬生。
　　一日，紂王與妲己宴於鹿臺，調六宮嬪妃赴於臺下，令其盡脫去裙襉，裸身歌舞，互相歡謔。紂與妲己望見，鼓掌大笑，獨有姜后宮中嬪御七十二人揮淚，不肯裸衣歌舞。紂王召問其故，眾宮女但悲而不答。妲己曰：「此姜后之宮女，每怨大王殺其主母，欲謀作亂，以弒大王。妾始不信，今違王命，誠有此意。」
　　紂王大怒，喝令斬之。妲己奏曰：「宮女謀亂，當要重責，以戒將來。」王曰：「斬刑極矣，又何更重？」妲己曰：「依小妾之見，可在摘星樓前挖地方數百步，深高五丈餘，令取百般蛇蠍蜂蠆之類，群聚穴中。將此宮女投入穴坑，與百蟲嘬咬，號作『蠆盆』之刑，方可警眾。」
　　紂王大悅，即令費仲開成收聚百蟲，將此七十二名宮女一齊投落坑中。只見眾宮女赤身膊背，淚流滿面，悲哀號哭，不忍見聞。紂王大笑曰：「非皇后之計，則不能滅此叛妾。」時太子殷郊聞知，忙來鹿臺進諫曰：「天子，民之父母也；刑法者，國之治具也。民不可虐，法不可變。今眾妾無謀逆之罪，而加以極慘之刑，此皆妲己蠱惑聖聰，使天下談父王為無道，請斬妲己以正朝綱。」妲己忙奏：「太子與眾妾同謀，故敢強辭，妄毀小妾。」紂王喝令捶死殷郊。王子比干聞知，慌忙入諫曰：「太子，國之根本，大王何忍加刑？」紂王俯思良久，令滴太子與姜文煥共守潼關。太子悲號，甘死不願遠出。比干又諫曰：「太子乃社稷之主，不可遠謫邊關。」紂王大怒，喝令不已。比干乃挽殷郊出朝，撫慰之曰：「君父之命，不可違忤。吾兒暫出潼關，他日父王回意，吾當保奏回朝。」太子泣辭比干。而忽出一人。叩住馬頭，諫不可去。眾視之，乃大夫梅伯也。太子曰：「吾知不可出國，但君命已出，不敢有違。」遂驅馬出城，直奔潼關。
　　於是，梅伯解下衣冠，延頸入見紂王曰：「皇后無失德而被刑，太子無罪過而遭謫。今大王若不追回太子，臣願解還官誥，甘代其死。」時妲己又奏曰：「梅伯皆太子之黨，故互為相救。」紂曰：「當如何可絕此黨？」妲己曰「群臣輕侮朝廷，皆由刑罰輕薄故也。依妾之見，可鑄銅柱，內煽燄火，外塗脂膏。令犯人梅伯裸身抱柱，即皮肉朽爛，筋骨立焦。如此臣下方畏懼，朝無奸黨矣。」紂王曰：「善。」即立銅柱，塗膏燃火，將梅伯解衣抱柱。梅伯痛哭受刑，頃刻肉焦骨碎，化為飛灰。但見：
　　　　炮烙當廷標，火威乘勢熱。
　　　　四肢未抱搏，一膽先摧烈。
　　　　須臾化骨筋，頃刻竭膏血。
　　　　吾知紂山河，隨此煙燼滅。
　　梅伯既死，群臣皆心驚膽裂。而紂王大笑曰：「此刑極美，可號何名？」妲己曰：「可名為『炮烙』之刑。」又曰：「『炮烙』不可概用，可制銅斗，亦置火其中，名曰『熨斗』，罪不至死者，令以手持熨斗，則手焦爛，方別重輕。」紂然之，即立銅柱、銅斗各數十號，置於殿前。但有罪者，便加此刑。滿朝群臣皆緘口，畏懼而已。妲己見群臣畏刑不諫，乃恣意任為，與紂朝夕歡宴不息。
　　一日，宴於摘星樓。又令宮人裸衣歌舞。風動羅裙，各相爭戲。妲己又告紂曰：「此戲不足以盡聖歡，可在臺下開二坑穴，一則中間壘糟為邱，四圍引酒為池：一則懸肉為林，令各宮嬪妃裸衣戲於酒池，各相逐於其間，隨他生死池中。」紂王即依其所行，令宮女戲逐。往來出沒，死者浮沉，不計其數。紂與妲己撫掌大笑，曰：「此樂猶稱吾意。」遂令費仲南距朝歌，北至邯鄲，縱橫數千里內，五里建一離宮，十里建一別館，日與妲己乘逍遙車，絲竹歌樂擁於前後。宮中設立九市，令宮人賣酒販肉，自與妲己晝眠夕宴。
　　伯邑考不知今日是何日，以問左右。左右曰：「西伯當日離歧下之時，曾言有七年之厄。令群臣不得入朝。今七年災將滿，更待數月，可往贖罪。」群臣皆以為然，獨伯邑考曰：「君父久困於外，臣子全無憐念之意，忍心害倫，大不可也。」遂攜數從者出岐州。
　　時姬發、姬旦向前阻曰：「父侯有未遲。」伯邑考不從，直投朝歌，具贖罪之表，先見紂王。紂王宣入伯邑考，令考御車，妲己隨之。紂王曰：「汝贖父罪奚為？」伯邑考曰：「臣祖季歷大勛，勞蒙先王賜圭瓚秬鬯，封為西伯。臣父總鎮西方，西方諸侯稱為仁德。今違忤天顏，囚係七年。臣痛父囚苦，願以身代。」紂謂妲己曰：「此忠孝之士。」即令釋西伯之囚。妲己曰「妾聞伯邑善彈琴，妾欲聞雅操，大王令其試操一曲，然後放回。」
　　紂王然之，即回宮令取琴與伯邑考，曰：「朕聞汝善彈琴，汝今試撫一曲，何如？」伯邑考曰：「臣聞父母有疾，不御琴瑟。今父已囚七年，臣心痛如刀割，焉敢彈琴？」紂曰：「此皇后愛汝雅操，不必忤旨。試操一曲，即赦汝父西還。」伯邑考聞得此言，大喜，乃受琴置於膝上，十指尖尖，撥動絲弦。自思君王無道，因在琴中寓音以諫之。其詞曰：
　　明君作兮佈德行仁，未聞忍心兮重斂煩刑。炮烙熾兮筋骨粉，蠆盆慘兮肺腑驚。萬民精血竟入酒海，四方膏脂盡懸肉林。機杼空兮鹿臺財滿，犁鋤拆兮秬橋粟盈。我願明君兮去讒逐淫，振頓紀綱今天下和平。
　　妲己聞其曲音，奏紂王曰：「伯邑考所操，專刺時君，誹謗王非。若不除卻此子，必助西伯為亂。」伯邑考聞言，唾面詈曰：「淫妒賤婦，蠱惑我王。我死青名不朽，但可惜成湯社稷矣。」欲以琴擊妲己，妲己越席而避。紂王大怒，喝令斬之。妲己曰：「妾聞聖人不食其子，西伯素稱先知，可將伯邑考醢為肉醬，作羹送與西伯。西伯不食，必是先知聖人，斬而勿放。倘其不知而食，則亦常人而已，放之西歸。」紂即令醢伯邑考。伯邑考罵不絕口，頃刻死於亂刀之下。
　　後人鍾伯敬有詩歎曰：
　　　　孤身抱忠義，萬里探親災。
　　　　末入羑里城，先登紂王階。
　　　　拋琴刺孽婦，頃刻怒心摧。
　　　　可惜青年客，魂隨動運灰。
　　紂王乃令人齎肉羹入羑里城。時西伯囚係七年，杜門不出鎮，日獨演伏羲之卦。忽一日，有怪鳥鳴於庭前，西伯即演卦象，便知當損一子。顧謂從者曰：「數日以來，心驚肉顫，吾懼長公子入朝告贖吾罪，必中蘇妃之計。」從者對答未終，忽報王使至。西伯迎接入堂，使者呈肉醬曰：「主上以侯伯無甚大過，拘於僻城數年，故特賜奇味，不日將復詔西歸。」西伯接肉在手，心知是子之肉，又知是妲己試挾之謀，不得已，乃對使者盡啖其肉羹。使者辭回，以報紂王。紂曰：「世謂西伯有先知之聖，子肉尚不知而啖之，何足為聖哉！」於是遂有釋囚之意。
　　話分兩頭，卻說伯邑考從者直奔西岐，入見群臣，將伯邑考之事告知。舉朝哀哭，或議出兵攻紂，迎還西伯者。散宜生曰：「長公子多因不守父訓，故得大禍。今主公厄數已滿，只宜具表贖還，不可興兵以生他變。」群臣曰：「然則用何物可贖主罪？」宜生曰：「吾聞商王荒廢朝綱，酒色是務，可選精麗美人、良馬、金寶等賂之。」乃求得有莘之美女，驪戎之文馬，有戎氏之九駟，及奇怪之物，遣閎天齎入商。閎天領貢物直抵朝歌安歇，訪得朝中政柄皆在費仲之手，乃以良馬八匹、金寶二車、美女二名，先見費仲。費仲延入府中，閎天曰：「吾主陷囚七年，國中政事盡廢。今以微物敬獻，願司寇贊一美言，則西伯君臣感德不沒。」費仲忻然受其金寶曰：「大夫次日進上貢物，下官力當保奏。」閎天相辭出府。次日，即上表進貢物。
　　紂王覽罷，宣美人上殿。大悅，曰：「只此美人足以釋西伯矣。」遂遣使赦出姬昌。妲己諫為不可，費仲進曰，「姬昌雖有罪過，然已囚七年。西方百姓無主，若不釋歸，必然生變。」紂乃納費仲之言，赦出西伯。西伯即日受詔出羑里，百姓鼓舞大悅，相送出城。西伯入朝謝罪，紂王曰：「朕念卿為西方民主，頗聞德政。今赦爾前罪，賜爾白旄、黃鉞，得專伐征。」曰：「譖汝者，崇侯虎也。」姬昌又奏曰：「臣請得以正平之國地方千里獻之於王，願王解炮烙、慰斗之刑。」紂從之。姬昌謝恩出朝。遂與閎天西歸。
　　後馮猶龍有詩云：
　　　　商德滋昏周德昌，脫囚羑里係興亡。
　　　　神龍獨為樣雲起，靈鳳多因瑞氣翔。
　　　　他日飛熊頻入夢，此時文豹早亡商。
　　　　戎衣不舉傳孫子，八百蒼姬作肇光。
　　西伯車駕回至岐州，群臣鼓舞而迎曰：「今日復見父母孔邇矣。」西伯入朝，先謁宗廟，再受朝賀。諸子群臣問安已畢，右班一人奮然奏曰：「臣觀商辛失政，殄絕人倫。吾主無辜而受七年囚係，今日全歸，何不舉西歧之眾，打入朝歌，與民除害？」眾視之，乃將軍辛甲也。
　　西伯大驚曰：「卿何妄發此言？商王乃君父也，孤實臣子也。父有不慈，子不可以不孝；君有不明，臣不可以不忠。豈有君而可叛乎？」於是，諸侯以西伯能敬上恤下，遂率歸西伯。西伯廣行仁政，厚恤下民，使耕者什一而稅，仁者世食其祿。畫土為牢，刻木為吏，不動刑罰而民自勸。百姓有男不能婚，女不能嫁者，則出公錢而嫁娶之；有老而無子，幼而喪父者，皆給錢帛而賑恤之。由是，西方百姓家給人足，歌頌太平。又令辛甲率兵二百名，建高臺深沼於都城，以觀災樣。辛甲領命出朝，將要興工，百姓爭先去搬泥運木。西伯聞知，乃遣上大夫太顛以酒食親賞百姓，勸其暫停休息，不須急就。百姓聞命，愈加用力，此臺不日而成。即便鑿為池沼，深至五尺。忽見枯骨一付，百姓將拋於沼外。西伯急止之。問：「是何人骸骨？」軍吏曰：「遠年枯骨，不知何方人氏。」西伯忙令埋之。軍吏曰：「此無主守，何必埋掩。」西伯勃然變色曰：「有天下者，天下之主；有一國者，一國之主。今此枯骨，寡人即是其主，又安所非主乎？」遂命裹其骨葬之。天下聞之，皆曰：「西伯恩澤及於枯骨，況於人乎？」於是，歸者三十三國。話說百姓效力，不日沼圃皆成。周圍七十里內，有麋鹿、鴻雁、魚鱉、鳥獸在沼圃中。西伯大宴群臣於臺上，又以金錢散賞百姓。百姓歡悅而指其臺沼曰：「此吾王之靈沼也。」
　　後人鍾伯敬有詩云：
　　　　沼鑿深深圃僻開，經營不日萬民來。
　　　　要知商喪西周振，須察靈臺與鹿臺。
　　西伯自葬枯骨，仁政馳於四方。時虞、芮二國百姓相爭界上之田，積年不決。虞侯乃遺書與芮侯曰：「我等有此疑獄，難以判決。當今西伯乃仁人君子，澤及枯骨，西方鰥寡孤獨不致失所。若不朝西伯則不明決，敢約大駕相期西入。」芮侯得書快然，便與從者會虞侯人於崤山。至歧州界上，見農夫耕於隴上者，相讓而遺其畔田。二候召而問之，農夫曰：「西伯以仁讓為教化，我等焉肯爭畔？」二侯乃噴稱羨，遂驅車馬沿路遍察。但見耕者皆相讓畔，行者皆相讓路。及至都中，百姓往來者男則行左，女則行右。年至五十以上者肩不負重，手不提摯。二侯訪問鄉民，曰：「此西伯之教化也。」虞、芮二侯乃自相告曰：「我等不能躬率教化，使民積年爭訟，誠乃小人。不若今都城以及山野皆有君子之風，我等既為小人，焉可輕踐君子之庭乎？」即便抽身東回，相辭各歸本國。虞侯以所爭之地送還芮侯，芮侯不受，又送至虞。二國相推不已，遂讓為閒田。天下聞之，咸曰：「西伯教化，使人遷善而不自知，真聖人也。」相率而朝於歧者四十餘國。時有採風鳴於歧山，以昭仁政之瑞。
　　後馮猶龍有詩云：
　　　　教化默融遠國民，風行草動總歸仁。
　　　　朝鳴彩鳳岐山下，靈瑞須昭大聖人。
　　當時西伯日行仁政，民爭歸順。紂王日行暴虐，民多背叛。時商都城中有民姓姜，名尚，字子牙，年過七十，家道寂寞。有經天緯地之才，排兵佈陣之術。但時未遇，甘守清苦而不仕。及聞紂王恣行暴虐，浩然歎曰：「吾聞君子不處亂邦，今商家殄滅人倫，焉可再居！」乃攜家屬徙居東海之濱，釣魚為生。畢竟後來如何，看下文分解。
