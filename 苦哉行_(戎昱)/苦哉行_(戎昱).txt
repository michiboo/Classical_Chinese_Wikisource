
彼鼠侵我廚，縱貍授粱肉。
鼠雖爲君卻，貍食自須足。
冀雪大國恥，翻是大國辱。
羶腥逼綺羅，磚瓦雜珠玉。
登樓非騁望，目笑是心哭。
何意天樂中，至今奏胡曲。

官軍收洛陽，家住洛陽里。
夫壻與兄弟，目前見傷死。
吞聲不許哭，還遣衣羅綺。
上馬隨匈奴，數秋黃塵裏。
生爲名家女，死作塞垣鬼。
鄉國無還期，天津哭流水。

登樓望天衢，目極淚盈睫。
彊笑無笑容，須妝舊花靨。
昔年買奴僕，奴僕來碎葉。
豈意未死間，自爲匈奴妾。
一生忽至此，萬事痛苦業。
得出塞垣飛，不如彼蜂蝶。

妾家清河邊，七葉承貂蟬。
身爲最小女，偏得渾家憐。
親戚不相識，幽閨十五年。
有時最遠出，秪到中門前。
前年狂胡來，懼死翻生全。
今秋官軍至，豈意遭戈鋋。
匈奴爲先鋒，長鼻黃髮拳。
彎弓獵生人，百步牛羊羶。
脫身落虎口，不及歸黃泉。
苦哉難重陳，暗哭蒼蒼天。

可汗奉親詔，今月歸燕山。
忽如亂刀劒，攪妾心腸間。
出戶望北荒，迢迢玉門關。
生人爲死別，有去無時還。
漢月割妾心，胡風凋妾顏。
去去斷絕魂，呌天天不聞。

