百蟲笑秋律，清削月夜聞。
曉棱視聽微，風剪葉已紛。
君子鑒大雅，老人非俊群。
收拾古所棄，俯仰補空文。
孤韻恥春俗，餘響逸零雰。
自然蹈終南，滌暑淩寒氛。
岩霰不知午，澗澌鎮含曛。
曾是醒古醉，所以多隱淪。
江調樂之遠，溪謠生徒新。
眾蘊有餘采，寒泉空哀呻。
南謝竟莫至，北宋當時珍。
賾靈各自異，酌酒誰能均。
昔詠多寫諷，今詞詎無因。
品松何高翠，宮殿沒荒榛。
苔趾識宏制，沙潈遊崩津。
忽吟陶淵明，此即羲皇人。
心放出天地，形拘在風塵。
前賢素行階，夙嗜青山勤。
達士立明鏡，朗言為近臣。
將期律萬有，傾倒甄無垠。
鸑鷟應蟋蟀，絲毫意皆申。
況於三千章，哀叩不為神。
