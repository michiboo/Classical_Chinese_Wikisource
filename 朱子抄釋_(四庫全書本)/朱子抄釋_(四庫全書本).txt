　　欽定四庫全書　　　　　子部一
　　朱子抄釋　　　　　　　儒家類
　　提要
　　〈臣〉等謹案朱子抄釋二卷明呂柟撰是編乃嘉靖丙申柟為國子監祭酒時所定宋儒之中惟朱子著述最富辨論亦最多其時諸弟子所述者有池録饒録饒後録建録諸刻黎靖徳刋除重分類編次尚得一百四十卷則浩博可知矣柟此夲所抄止於二卷乃較張子二程子為少然朱子之學無所不通與門人亦無所不講黎氏語類以二十六目舉其大凡包括尚有未盡讀者茫無津涯又早年晩年持論或異門人所記或以己意增損之亦往往彼此不同讀者亦莫能決其去取明人逓相選録幾於人有一編其大意乃在於勝負相爭區分門戶不過借朱子為名未嘗真為明道計也柟作是編惟摘切要之詞而不甚以攻擊為事於學問大㫖轉為簡明然於與陸子靜論意見一條注其下曰陸氏終近禪則是非之辨亦未嘗不謹嚴矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀








