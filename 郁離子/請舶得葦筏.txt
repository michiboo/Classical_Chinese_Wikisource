
閼逢敦牂之歲，戎事大舉，有薦瓠里子宓於外閫者曰：「瓠里先生實知兵，可將也。」聘至，瓠里子過郁離子辭，且請言焉。郁離子仰天歎曰：「嗟乎悲哉！是舉也患矣，而獨不為先生計哉？」瓠里子曰：「何謂也？」郁離子曰：「昔者秦始皇帝東巡，使徐巿入海，求三神蓬萊之山。請舶弗予，予之葦筏，辭曰：『弗任。』秦皇帝使謁者讓之曰：『人言先生之有道也，寡人聽之，而必求舶也，則不惟人皆可往也，寡人亦能往矣，而焉事先生為哉？』徐巿無以應，退而私具舟，載其童男女三千人，宅海島而國焉。秦皇帝留連海濱，待徐市不至，不得三神山而歸，殂於沙邱。今之用事者皆肉食，吾恐先生之請舶而得葦筏也。」既而果不用瓠里子。

