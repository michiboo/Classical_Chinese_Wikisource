
郁離子曰：「螢之為明微微也，昏夜得之，可以照物，取而置諸燭下，則黝然亡矣。燭亦明矣哉，而不能不晦於月也。太陽出矣，月之明又安在哉？故狗制狐，豹制狗，虎制豹，狻猊制虎。魏、吳、晉、宋、齊、梁、陳、隋之君，惟其不當漢祖之時也，使其在漢祖之時，不敢與布、越伍，而況能南面哉？是故湯、武不作，而後有桓、文；桓、文不作，而後有秦；秦之王適逢六國之皆庸君，故有賢人弗能用，而秦之間得行。嗚呼，豈秦之能哉？」

