
　　郁離子曰：「天地之呼吸，吾於潮汐見之：禍福之素定，吾於夢寐之先兆見之；同聲之相應，吾於琴之弦見之；同氣之相求，吾於鐵與磁石見之；鬼神之變化，吾於雷電見之；陰陽五行之消息，人命係其吉凶，吾於介鱗之於月見之；祭祀之非虛文，吾於豺獺見之；天樞之中，吾於子午之針見之；巫祝之理不無，吾於吹蠱見之；三辰六氣之變有占而必驗，吾於人之脈色見之，觀其著以知微，察其顯而見隱，此格物、致知之要道也。不研其情，不索其故，梏於耳目而止，非知天人者矣。」
