
狐邱之野人世農，農田之入儉，恆思易其業，而未有加於農者。其舅之子騶於邑大夫，歸而華其衣，見而企焉，遂棄農而往為騶。其主曰：「汝自欲耳，余弗女逐也，三年而不返，則汝之田與廬，吾當使他人營之，無悔也。」跽而辭曰：「唯。」越三年，而其所事者物故，欲復歸，而田與廬皆易人矣。故主憐而召之，而其同里皆疾其亡故而違常也，遂恧不敢復而途殍焉。或以語郁離子，郁離子曰：「古稱良農不為水旱輟耕，良賈不以折閱廢市，正謂此也。吳人有養猿於籠十年，憐而放之，信宿而輒歸，曰：『未遠乎？』舁而舍諸大谷。猿久籠而忘其習，遂無所得食，鳴而死。是以古人慎失業也。」

