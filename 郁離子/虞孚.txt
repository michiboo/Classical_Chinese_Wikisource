
虞孚問治生於計然先生，得種漆之術，三年樹成而割之，得漆數百斛，將載而鬻諸吳，其妻之兄謂之曰：「吾常於吳商，知吳人尚飾，多漆工，漆於吳為上貨。吾見賣漆者煮漆葉之膏以和漆，其利倍而人弗知也。」虞孚聞之喜，如其言，取漆葉煮為膏，亦數百甕，與其漆俱載以入於吳。時吳與越惡，越賈不通，吳人方艱漆，吳儈聞有漆，喜而逆諸郊，道以入吳國，勞而舍諸私館。視其漆甚良也，約旦夕以金幣來取漆。虞孚大喜，夜取漆葉之膏和其漆以俟。及期，吳儈至，視漆之封識新，疑之，謂虞孚請改約。期二十日至，則其漆皆敗矣。虞孚不能歸，遂丐而死於吳。

