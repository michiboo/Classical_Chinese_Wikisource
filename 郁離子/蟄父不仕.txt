
宋王欲使熊蟄父為司馬，熊蟄父辭。宋王謂杞離曰：「薄諸乎？吾將以為太宰。」杞離曰：「臣請試之。」旦日，之熊蟄父氏，不遇，遇其僕於逵，為道王之意。其僕曰：「小人不能知也，然嘗聞之：南海之島人食蛇，北游於中國，獵蛇以為糧。之齊，齊人館之厚，客喜，侑主人，以文镻之修，主人吐舌而走，客弗喻，為其薄也。戒皂臣求王虺以致之。今王與大夫無亦猶是與？」杞離慚而退。

