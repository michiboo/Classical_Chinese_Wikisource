
若石隱於冥山之陰，有虎恆蹲以窺其藩。苦石帥其人晝夜警，日出而殷鉦，日入而燎燖，宵則振鐸以望，植棘樹墉，坎山谷以守，卒歲，虎不能有獲。一日而虎見，若石大喜，自以為虎死無毒己者矣。於是弛其機，撤其備，垣壞而不修，藩決而不理。無何，有貙逐麋來止其室之隈，聞其牛、羊、豕之聲而入食焉。苦石不知其為貙也，叱之不走，投之以塊，貙人立而爪之斃。君子謂若石知一而不知二，宜其及也。

