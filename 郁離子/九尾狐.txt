
青邱之山，九尾之狐居焉。將作妖，求髑髏而戴之，以拜北斗，而徼福於上帝。遂往造共之臺，以臨九邱。九邱十藪之狐畢集，登羽山而人舞焉。有老狽見而謂之曰：「若之所戴者死人之髑髏也。人死肉腐而為泥，枯骨存焉，是為髑髏。髑髏之無知，與瓦礫無異，而其腥穢，瓦礫之所不有，不可戴也。吾聞鬼神好馨香而悅明德，腥臊穢惡不可聞也，而況敢以瀆上帝。帝怒不可犯也，弗悔，若必受烈禍。」行未至閼伯之墟，獵人邀而伐之，攢弩以射其戴髑髏者。九尾之狐死，聚群狐而焚之，沮三百仞，三年而臰乃熄。

