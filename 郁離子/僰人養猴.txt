
僰人養猴，衣之衣而教之舞，規旋矩折，應律合節。巴童觀而妒之，恥己之不如也，思所以敗之，乃袖茅栗以往，筵張而猴出，眾賓凝嚀，左右皆蹈節，巴童佁然揮袖而出其茅栗擲之地，猴褫衣百爭之，翻壺而倒案，僰人呵之不能禁，大沮。郁離子曰：「今之以不制之師戰者，蠢然而螘集，見物則爭趨之，其何異於猴哉！」
