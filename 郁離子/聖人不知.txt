
楚南公問於蕭廖子雲曰：「天有極乎？極之外又何物也？天無極乎？凡有形必有極，理也，勢也。」蕭寥子雲曰：「六合之外，聖人不言。」楚南公笑曰：「是聖人所不能知耳，而奚以不言也。故天之行，聖人以曆紀之；天之象，聖人以器驗之；天之數，聖人以算窮之；天之理，聖人以易究之。凡耳之所可聽，目之所可視，心思之所可及者，聖人搜之，不使有亳忽之藏。而天之所閟，人無術以知之者惟此。今又不曰不知，而曰不言，是何好勝之甚也！」

