
韓非子為政於韓且十年，韓貴人死於法者無完家，於是韓多曠官。王謂公叔曰：「寡人慾用人，而韓之群臣舉無足官者，若之何哉？」公叔對曰：「王知夫種樹乎？臣家國東郊，世業種樹，樹之材者，松、枏、栝、柏可以為棟樑，種之必三、五十年而後成。其下者為檉、柳、樸、樕，種之則生，不過為薪。故以日計之，則棟樑之利緩而薪之利速；以歲計之，則薪之利一而棟樑之利百。臣俱種之，世享其利，是以富甲於韓國。臣鄰之窶叟，急慕而思效之，植松、栝不能三年，不待其成而輒伐之，以為常，僅足其朝夕食，無餘也。今君之用人也，不待其老成，至於不克負荷而輒以法戕之，棟樑之材竭矣。一朝而屋壞，臣恐束薪不足以支之也。」

