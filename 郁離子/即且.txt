
即且與蝁遇於疃，蝁褰首而逝，即且追之，蹁旋焉繞之，蝁迷其所如，則呀以待。即且攝其首，身弧屈而矢發，入其骯，食其心，齧其□，出其尻，蝁死不知也。他日行於煁，見蛞蝓欲取之。蚿謂之曰：「是小而毒，不可觸也。」即且怒曰：「甚矣，爾之欺予也！夫天下之至毒莫如蛇，而蛇之毒者又莫如蝁，蝁噬木則木翳，齧人獸則人獸斃，其烈猶火也。而吾入其骯，食其心，葅鮓其腹腸，醉其血，而飽其膋，三日而醒融融然，夫何有於一寸之蜿蠕乎？」跂其足而凌之，蛞蝓舒舒焉，曲直其角，煦其沫以俟之。即且黏而顛，欲走則足與鬚盡解解，□□而臥，為螘所食。

