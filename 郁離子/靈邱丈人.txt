
靈邱之丈人善養蜂，歲收蜜數百斛，蠟稱之，於是其富比封君焉。丈人卒，其子繼之，未期月，蜂有舉族去者，弗恤也。歲餘去且半，又歲餘盡去，其家遂貧。陶朱公之齊，過而問焉，曰：「是何昔者之熇熇，而今日之涼涼也？」其鄰之叟對曰：「以蜂。」請問其故，對曰：「昔者丈人之養蜂也，園有廬，廬有守，刳木以為蜂之宮，不罅不庮。其置也疏密有行，新舊有次，坐有方，牖有鄉，五五為伍，一人司之。視其生息，調其暄寒，鞏其構架，時其墐發，蕃則從之析之，寡則與之裒之，不使有二王也。去其蛛蟊、蚍蜉，彌其土蜂、蠅豹。夏不烈日，冬不凝澌，飄風吹而不搖，淋雨沃而不漬。其取蜜也，分其贏而已矣，不竭其力也。於是故者安，新者息，丈人不出戶而收其利。今其子則不然矣。園廬不葺，污穢不治，燥濕不調，啟閉無節，居處臲卼，出入障礙，而蜂不樂其居矣。及其久也，蛄蟴同其房而不知，螻螘鑽其室而不禁，鷯刁鳥掠之於白日，狐狸竊之於昏夜，莫之察也，取蜜而已，又焉得不涼涼也哉？」陶朱公曰：「噫！二三子識之，為國有民者可以鑒矣。」

