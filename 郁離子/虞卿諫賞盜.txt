
平原君患盜，誅之不能禁。或曰：「更賞之，足則戢矣。」虞卿曰：「不可。先王立賞罰以勸懲善惡，衰世之政也，雖微猶足以激其趨。故賞禁僭，罰禁濫，縣衡以稱之，猶懼其不平也，而況敢逆施之乎？夫民之輕禁以逞慾，如水之決，必有所自。求而塞之斯可矣。今此之不塞，而力遏其流，至於不能制，乃不省其闕，而欲矯以逆先王之法度，是猶欲止水而去其防也，其庸有瘳乎？夫民有欲而無厭者也，節以制之，猶或踰焉。盜而獲賞，利莫大矣，利之所在，民必趨焉。趨而禁之，是貳政也；趨而不禁，人盡盜矣。是鼓亂也，不臧孰甚焉？」平原君豁然而悟，起再拜受教，盡散其私財，以濟貧乏，申明舊章，而重購以賞獲盜者。於是趙盜皆走之燕，道不拾遺，虞卿之教也。

