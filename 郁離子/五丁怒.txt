
髬耏問於赤羽雕曰：「盜日殺而日多，何也？」赤羽雕曰：「未也，而今方多耳！」髬耏曰：「何若是甚也？」赤羽雕曰：「乘子之車，循子之軌，天下之生，將盡為盜。」髬耏曰：「請聞之。」赤羽雕曰：「昔者蠪蚳暴於岷嶓之間，蜀王使相回帥師伐之，畏弗進，作土門而壁焉。其士卒日食於民，民瘵弗堪。於是五丁鑿山，以出於江之源，擒蠪蚳殺之。相回聞蠪蚳之死也，毀壁而出，取其屍以為功，曰：『我之徒兵實殺之。』五丁怒，殺相回，排天彭而壅之江，江水逆流，覆王宮，王升木而號。化為杜鵑。今天下之治盜者皆相回也，民不甘餵肉於蠪蚳也，能無泄五丁之怒者乎？」

