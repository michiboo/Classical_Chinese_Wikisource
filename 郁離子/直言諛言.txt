
郁離子曰：「烏鳴之不必有凶，鵲鳴之不必有慶，是人之所識也。今而有烏焉，日集人之廬以鳴，則其人雖恆喜，亦莫不惡之也；有鵲焉，日集人之廬以鳴，則其人雖恆憂，亦莫不悅之也。豈惟常人哉，雖哲士亦不能免矣。何哉？寧非以其聲與？是故直言人皆知其為忠，而不能卒不厭；諛言人皆知其為邪，而不能卒不惑。故知直言之為藥石，而有益於己，然後果於能聽；知諛言之為疢疾，而有害於己，然後果於能不聽。是皆怵於其身之利害而然也。是故善為忠者，必因其利害而道之；善為邪者，亦必因其利害而欺之。惟能灼見利害之實者，為能辨人言之忠與邪也。人慾求其心之惑，當於其聞烏鵲之鳴也識之。」

