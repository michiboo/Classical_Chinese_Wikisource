
楚王患其令尹蒍呂臣之不能，欲去之，訪於宜申。宜申曰：「未可。」王曰：「何故？」宜申曰：「令尹楚相也，國之大事，莫大乎置相，弗可輕也。今王欲去其相，必先擇夫間之者，有乃可耳！」王蹙然曰：「令尹之不足以相楚國，不惟諸大夫及國人知之，鬼神亦實知之，大夫獨以為未可，寡人惑焉。」宜申曰：「不然。臣之里有巨室，梁蠹且庒，將易之，召匠爾，匠爾曰：『梁實蠹，不可以不易，然必先得材焉，不則來可也。』其人不能堪，乃召他匠，束群小木以易之。其年冬十有一月，大雨雪，梁折而屋圮。今令尹雖不能，而承其祖父之餘，國人與之素矣。而楚國之新臣弱，未有間者，此臣之所以曰未可也。」

