
齊伐燕，用田子之謀，通往來，禁侵掠，釋其俘而弔其民，燕人皆爭歸之矣。燕王患之，蘇厲曰：「齊王非能行仁義者，必有人教之也。臣知齊王急近功而多猜，不能安受教；其將士又皆貪，不能長受禁。請以計中之。」乃陰使人道齊師，要降者於途，掠其婦人而奪其財，於是降者皆畏，弗敢進。乃使間招亡民，亡民首鼠，齊將士久欲掠而憚禁，則因民之道鼠，而言於王曰：「燕人叛。」齊王見降者之弗來也。果大信之，下令盡收拘降民之家。田子諫，不聽，將士因而縱掠，燕人遂不復思降齊。

