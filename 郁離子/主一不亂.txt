
屠龍子與都黎弈，都黎數敗。館人憐而助之，又敗。觀者皆愕，胥助焉。從者請已，曰：「吾聞寡不敵眾，彼方鳩群知，吾憂子之不勝以圮前勞也。」屠龍子弗應，坐而弈如故。都黎乃大敗不能支，助者相顧皆失色，執子以詬。使復之，俱弗敢矣。從者喜曰：「神矣哉，夫子之弈也！」屠龍子曰：「未也，子不觀夫鬥獸乎？夫獸虎為猛，今以虎鬥虎，則獨虎之不勝多虎也，明矣；以狐鬥虎，則雖千狐其能勝一虎哉？多愈見其自亂也。昔者六國合從以擯秦，辯士之為秦者連衡喻之，六國果不勝，如辯士言。今者之弈，猶是也。吾嘗行於野，見兩頭之蛇，其首一東而一西，二首相掣，終日不能離其處。吾觀而悲焉。故為巨室者，工雖多必有大匠焉，非其畫不敢裁也；操巨舟者，人雖多必有舵師焉，非其指不敢行也。故視聽專而事不僨，是故四海之民聽於一君則定，百萬之師聽於一將則勝。《易》曰：『長子帥師，弟子輿屍，凶。』《詩》曰：『如彼築室於道謀，是用不潰於成。』雖使奕秋為之，猶當敗也，而況非奕秋者乎？吾何惴焉？」

