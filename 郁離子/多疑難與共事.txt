
郁離子曰：「多疑之人不可與共事，僥倖之人不可與定國。多疑之人其心離，其敗也以擾；僥倖之人其心汰，其敗也以忽。夫惟其多疑也，而後逢迎之夫集焉；惟其僥倖也，而後亡忌憚之夫集焉。逢迎之夫，道其猜而揜其明；亡忌憚之夫，盈其欺而厲其暴。然後益疑其所不當疑，而決其所不當決。敗而後悔，奚及哉？」

