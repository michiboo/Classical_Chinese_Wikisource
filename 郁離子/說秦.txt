
瑕邱子既說秦王，歸而有矜色，謂慎子曰：「人皆謂秦王如虎不可觸也，今僕已摩其鬚拍其肩矣。」慎子曰：「善哉！先生天下之獨步也。然吾嘗聞赤城之山有石樑五仞，徑尺而龜背，其下維千丈之谷，縣泉沃之，濕蘚被焉，無藤蘿以為援也。有野人負薪而越之，不留趾而達，觀者皆唶唶。或謂之曰：『是石樑也，人不能越，惟若能越之，得匪有仙骨乎？』使還而復之。其人立而睨之，則足搖而不能舉，目遠而不敢矚。今子之說秦王，是未睹夫石樑之險者也。是故過瞿塘而不栗者，未嘗驚於水者也；視狴犴而不惴者，未嘗中於法者也。使先生而再三之，則亦無辭以教僕矣。」

