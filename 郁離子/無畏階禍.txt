
蒙人衣狻猊之皮以適壙，虎見之而走，謂虎為畏己也，返而矜，有大志。明日，服狐裘而往，復與虎遇，虎立而睨之，怒其不走也，叱之，為虎所食。邾婁子泛於河，中流而溺，水渦煦而出之，得壺以濟岸，以為天佑已也。歸而不事魯，又不事齊。魯人伐而分其國，齊弗救。君子曰：「無畏者禍之本乎？惟有德可以受天祥，祥不妄集，聖人實有之，猶內省而懼，畏其不能勝也，而況敢自祥乎？非祥而以為祥，喪甚心矣，其能免乎？」

