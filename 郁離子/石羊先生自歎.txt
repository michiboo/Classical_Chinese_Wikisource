
石羊先生倚楹而歎曰：「嗚呼，予何為其生乎？人皆娭娭，我獨離離，人皆養養，我獨罔罔。謂天之棄之乎？則比人為有知。謂天之顧之乎？則何為使予生於此時？時乎命乎，我獨於罹。東乎西乎南乎北乎，吾安所歸？獨不如魚與鱉乎，潛居於坻；又不如鴻與雁乎，插羽而飛。何不使之為土為石乎，而強生以四肢；又何不使之冥冥木木，不知痛癢，以保其真乎？而予之以致寇之貨，陷之以不測之機。」於是悲風振天，四野淒涼，浮雲不行，霰雪交零，日月為之無光七日。

