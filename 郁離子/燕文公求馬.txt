
燕文公之路，馬死，或告之曰：「卑耳氏之馬良，請求之。」辭曰：「野馬也，不足以充君駟。」公命人強之，逃。蘇代之徒，欲以其馬售公，弗取。巫閭大夫入言曰：「君求馬將以駕乘輿也，何必近舍其所欲售，而無取其不欲售者乎？」公曰：「吾惡夫自炫者。」對曰：「昔中行伯求婦於齊，高、鮑氏皆許之，謀諸叔向，叔向曰：『娶婦所以承宗祧奉祭祀，不可苟也，惟其賢而已。』今君之求馬亦惟其良而已可也。昔者堯讓天下於許由，許由逃，堯弗強也，而卒得舜；寧戚飯牛以自售於齊桓公，桓公用之，而卒得管仲。使堯不聽許由，何以得舜？桓公不用寧子，何以得管仲？君何固焉！」

