
有獻鯪鯉於商陵君者，以為龍焉。商陵君大悅，問其食，曰：「螘。」商陵君使豢而擾之。或曰：「是鯪鯉也，非龍也。」商陵君怒抶之，於是左右皆懼，莫敢言非龍者，遂從而神之。商陵君觀龍，龍卷屈如丸，倏而伸，左右皆佯驚，稱龍之神。商陵君又大驚，徙居之宮中，夜穴甓而逝，左右走報：「龍用壯，今果穿石去矣。」商陵君視其跡，則悼惜不已，乃養螘以伺，冀其復來也。無何，天大雨震電，真龍出焉。商陵君謂為豢龍來，矢螘以邀之。龍怒震其宮。商陵君死。君子曰：「甚矣，商陵君之愚也，非龍而以為龍，及其見真龍也，則以鯪鯉之食待之，座震以死，自取之也。」

