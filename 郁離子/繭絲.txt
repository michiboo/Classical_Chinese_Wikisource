
郁離子曰：「蠶吐絲而為繭以自衛也，卒以烹其身，而其所以賈禍者，乃其所自作以自衛之物也。蠶亦愚矣哉！蠶不能自育，而托於人以育也，托人以育其生，則竭其力戕其身以為人用也弗過。人奪物之所自衛者為己用，又戕其生而弗之恤矣，而曰天生物以養人。人何厚、物何薄也？人能財成天地之道，輔相天地之宜，以育天下之物，則其奪諸物以自用也亦弗過。不能財成天地之道，輔相天地之宜，蚩蚩焉與物同行，而曰天地之生物以養我也，則其獲罪於天地也大矣。」

