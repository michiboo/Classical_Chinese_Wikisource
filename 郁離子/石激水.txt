
郁離子曰：「石激水，山激風，法激奸，吏激民，言激戎，直激暴。天下之紛紛生於激。是故小人之作亂也，繇其操之急，抑之甚，而使之東西南北無所容也。故進則死，退則死，進退無所逃也，則安得不避其急而趨其緩也哉？夫人之有欲如嬰兒之欲乳也。吾力不足以遏之，而又不能舒徐以開之，委曲以道之，乃欲以一介之微挫其鋒於頃刻，是何異乎以唾滅火，以瓠捍刃也哉？聖人知其無益也，故曰：『人而不仁，疾之已甚，亂也。』及其見陽虎也，則應之曰：『諾，吾將仕矣。』而不與之爭也。陳恆弒其君，告夫三子，不可，則曰：『以吾從大夫之後，不敢不告也。』而不與之辯也。夫如是何激之有哉？是故鯀堙洪水，禹乃導而疏之，然後地平天成之功不在鯀而在禹，何也？激不激之謂也。」

