
東甌之人謂火為虎，其稱火與虎無別也。其國無陶冶，而覆屋以茅，故多火災，國人咸苦之。海隅之賈人適晉，聞晉國有馮婦善搏虎，馮婦所在則其邑無虎，歸以語東甌君。東甌君大喜，以馬十駟、玉二轂、文錦十純，命賈人為行人，求馮婦於晉。馮婦至，東甌君命駕，虛左，迎之於國門外，共載而入館於國中為上客。明日，市有火，國人奔告馮婦，馮婦攘臂從國人出，求虎弗得。火迫於宮肆，國人擁馮婦以趨火，灼而死。於是賈人以妄得罪，而馮婦死弗悟。

