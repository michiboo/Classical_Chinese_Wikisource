
　　郁離子曰：「天下之重禁，惟不在衣食之數者可也。故鑄錢造幣雖民用之所切，而饑不可食，寒不可衣，必藉主權以行世。故其禁雖至死而人弗怨，知其罪之在己也。若鹽則海水也。海水天物也，煮之則可食，不必假主權以行世，而私之以為己，是與民爭食也。故禁愈切，而犯者愈盛，曲不在民矣。」或曰：『若是，則『數罟不入洿池，斧斤以時入山林』，先王之禁亦過與？」曰：「先王之禁非奄其利而私之也，將育而蕃之以足民用也。其情異矣，矧百畝之田無家不受，而不饑不寒乎？」
