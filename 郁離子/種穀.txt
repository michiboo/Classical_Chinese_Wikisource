
　　罔與勿析土而農，耨不勝其草，罔並薙以焚之，禾滅而草生如初，勿兩存焉。粟則化而為稂，稻化為稗，胥顧以餒。乃得訴於後稷曰：「穀之種非良。」問而言其故，后稷曰：「是女罪也。夫穀繇人而生成者也，不自植也，故水泉動而治其畝，靈雨降而播其種，蜩螗鳴而芸其草，糞壤以肥之，泉流以滋之，其耨也，刪其非糞，不使傷其根；其植也，相其土宜，不使失其性。潦疏暵溉，舉不違時，然後可以望有秋。今女不師諸先民，而率繇乃心，以遏天生，乃弗懲爾躬，而歸咎於種之非良，其庸有愈乎？」
