
越王燕群臣，而言吳王夫差之亡也以殺子胥故。群臣未應，大夫子餘起而言曰：「臣嘗之東海矣，東海之若游於青渚禺疆會焉，介鱗之從者以班，見夔出，鱉延頸而笑，夔曰：『爾何笑？』鱉曰：『吾笑爾之蹻躍，而憂爾之踣也。』夔曰：『我之蹻躍不猶爾之䟤跛乎？且我之用一，而爾用四，四猶不爾持也，而笑我乎？故跂之則贏其骭，曳之則毀其腹，終日匍匐，所行幾許，爾胡不自憂而憂我也？』今王殺大夫種，而走范蠡，四方之士掉首不敢南顧，越無人矣。臣恐諸侯之笑王者在後也。』王默然。

