
郁離子曰：「諱者欺之媒乎，矜者諂之宅乎，媒以招之，宅以納之，奸其不至乎？故舟必漏也，而後水入焉，土必濕也，而後苔生焉，奸人伺隙以圖進其身，奚暇為人國家計哉？故因其矜也，而施之諂；因其諱也，而投以欺。然後昭然，知其為諂與欺，而弗之拒也。繇是而貫，貫而後寵生焉，寵生慕，慕生效，夫奸人之得志於人國家也，一且不能堪也，而況於慕效之相承乎？腐肉之致蠅，蠅蛆相生而不窮，夫何以當之？是故君子之修慝辨惑，如良醫之治疾也，針其膏肓，絕其根源，然後邪淫不生。苟知諂與欺之能喪人心，亡人國也，屏其媒，壞其宅，奸者熄矣。」

