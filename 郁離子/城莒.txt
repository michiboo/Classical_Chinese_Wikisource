
莒北離公城莒視絳都，正輿大夫諫曰：「晉天下之大國也，而作絳都，三年然後成，民猶弗堪，而況於莒乎？蕞爾國於晉不百一，以一企百，何異乎以羔服象乘乎？且城成而與守者民也，悉莒國之人不直晉一邑，而矧敢視絳。苟有事焉，民集於一隅，三則否矣。」乃損而參之，盡役其老幼，五年而不畢。楚師伐之，民不戰而潰。君子謂：「莒北離公子智不如螘。螘計其徒之多寡以作室，有戒則徙，徙各執其事，有蚳者負其蚳以行。今離公為國而不量其力，不喪何待？」

