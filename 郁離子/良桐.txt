
工之僑得良桐焉，斲而為琴，弦而鼓之，金聲而玉應，自以為天下之美也，獻之太常。使國工視之，曰：「弗古。」還之。
工之僑以歸，謀諸漆工，作斷紋焉；又謀諸篆工，作古窾焉；匣而埋諸土，期年出之，抱以適市。貴人過而見之，易之以百金。獻諸朝，樂官傳視，皆曰：「希世之珍也。」
工之僑聞之歎曰：「悲哉世也！豈獨一琴哉，莫不然矣。而不早圖之。其與亡矣！」遂去，入於宕冥之山，不知其所終。

