
　　秦起兵欲攻周，國人皆不與。應侯謂秦昭王曰：「臣之里公孫弗忌，弱其鄰之老而謀食飲之，裒其徒謂之曰：『彼予鄰之叟也，富而嗇，吾將與若往食飲之。』其徒曰：『彼雖富而甚嗇，其奚以食飲之？』曰：『我且盜之。』其徒皆愀然。明日又欲往，其徒曰：『子之謀鄙，盍更諸？』曰：『我將脅而取之。』其不從者半，弗果往。他日，又曰：『請以貨先為之市，具禮召主人而酬酢之，多取物而日稽其直，且速其子弟以為常，不數歲，吾將竭其藏，何如？』其徒皆欣然從之。夫三言者其以不道取諸人均也，而有從不從焉者，避其名也。今周天下之共主也，無桀、紂之惡，無辭而攻之，誰甘受其名？臣固知國人之不與也。」

