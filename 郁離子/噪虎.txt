
郁離子以言忤於時，為用事者所惡，欲殺之。大臣有薦其賢者，惡之者畏其用，揚言毀諸庭，庭立者多和之。或問和之者曰：「若識其人乎？」曰：「弗識，而皆聞之矣。」或以告郁離子，郁離子笑曰：「女幾之山，幹鵲所巢，有虎出於樸簌，鵲集而噪之。鴝鵒聞之，亦集而噪。鵯鶋見而問之曰：『虎行地者也，其如子何哉，而噪之也？』鵲曰：『是嘯而生風，吾畏其顛吾巢，故噪而去之。』問於鴝鵒，鴝鵒無以對。鵯鶋笑曰：『鵲之巢木末也，畏風故忌虎，爾穴居者也，何以噪為？』」
