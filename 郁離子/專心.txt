
郁離子曰：「水鴞翔而大風作，穴螘徙而陰雨零，豈其知之獨覺哉？惟其所願欲莫切於飽與安也，故孜孜以候之。氣將來而必知，惟其心之專也。是故知曂潦者莫如農，知水草者莫如馬，知寒暑者莫如蟲。故以刖守閽，以瞽聽樂，取其專也。魯人有善《易》者，百家之訓詁疏義，無不誦而記之，命之卜則不中。吳有醫，與譚脈證必折，而請其治疾無不癒者。故曰誠則明矣。水鴞之知風，穴螘之知雨，誠也。」

