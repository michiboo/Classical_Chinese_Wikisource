
　　熊蟄父居楚，有見聞必言，不待王之問也。及其之宋，宋王雖問之，弗言。或曰：「宋王之待先生不薄於楚王，而先生或言焉，或不言焉，無乃異乎？」熊蟄父曰：「子亦嘗學樂乎？鼓鐘縣矣，和之以琴瑟，間之以笙磬，合止梲敔，然後八音諧而簫韶成矣。今有陳箏築笛缶，間以鐃鈸，和以羯鼓，雖有鳴球磬筦，其可以雜奏乎？是故雷不鳴於啟蟄，而鳴於日至，則夭道變；雞不鳴於向晨，而鳴於宵中，則人聽惑。」
