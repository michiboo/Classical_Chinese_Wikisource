
公儀子為政於魏，魏人淳于獝以才智自薦。公儀子試而知其弗任也，退之。淳于獝之西河，西河守使人道而入諸趙，趙人以為將。西河守謂公儀子曰：「是必疚趙矣，趙疚魏國之利也。」公儀子愀然不悅曰：「如大夫言，是魏國之恥也。昔者，由餘戎人也，由餘入秦，秦穆公用之，由餘賢，秦人不敢輕戎，吾懼趙人之由是輕魏也。」

