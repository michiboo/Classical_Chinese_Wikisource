
郁離子謂艾大夫曰：「子以為以力毒人而人不言怨者，其最威也乎？懷德也乎？」大夫曰：「亦畏威而已矣。」郁離子曰：「吾始以為夫子莫之知也，而今而後知夫子非莫之知也。夫子以鉤距民隱，羅其財以供公，非得已也。夫子之心人知之也，而夫子之所任則非能以夫子之心為心者也，是以民免而勿子懷也。《詩》云：『小東大東，杼軸其空。』又曰：『東人之子，職勞不來；西人之子，粲粲衣服；舟人之子，熊羆是裘；私人之子，百僚是試。』今茲備矣，而民不畝，是怨不在口而在腹地。《詩》云：『中心藏之，何日忘之？』若藥之在炮未有火以發之也。夫子而今知之矣，能無虞乎？」

