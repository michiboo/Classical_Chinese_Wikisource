
姑蘇之城圍，吳王使太宰伯嚭發民以戰，民詬曰：「王日飲而不虞寇，使我至於此，乃弗自省，而驅予戰。戰而死，父母妻子皆無所託；幸而勝敵，又不雲予功。其奚以戰？」太宰嚭以告王，請行賞。王恡不發。請許以大夫之秩，王顧有難色。王孫雄曰：「姑許之，寇退，與不與在我。」王乃使太宰嚭布令。或曰：「王好詐，必誑我。」國人亦曰：「姑許之，寇至，戰不戰在我。」於是王乘城，鴟夷子皮虎躍而鼓之，薄諸閶闔之門，吳人不戰。太宰嚭帥左右扶王以登臺請成，弗許。王伏劍，泰伯之國遂亡。

