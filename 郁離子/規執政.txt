
郁離子謂執政曰：「今之用人也，徒以具數與，抑亦以為良而倚以圖治與？」
執政者曰：「亦取其良而用之耳！」
郁離子曰：「若是，則相國之政與相國之言不相似矣。」
執政者曰：「何謂也？」
郁離子曰：「僕聞農夫之為田也，不以羊負；賈子之治車也，不以豕驂服。知其不可以集事，恐為其所敗也。是故三代之取士也，必學而後入官，必試之事而能然後用之，不問其系族，惟其賢，不鄙其側陋。今風紀之司，耳目所寄，非常之選也，儀服云乎哉？言語云乎哉？乃不公天下之賢，而悉取諸世冑昵近之都那豎為之，是愛國家不如農夫之田、賈子之車也。」
執政者許其言而心忤之。

