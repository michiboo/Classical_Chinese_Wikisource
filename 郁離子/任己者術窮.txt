
郁離子曰：「善疑人者，人亦疑之；善防人者，人亦防之。善疑人者，必不足於信；善防人者，必不足於智。知人之疑己而弗舍者，必其有所存也；知人之防己而不避者，必其有所倚也。夫天下之人，焉得盡疑而盡防之哉？智不足以知賢否，信不是以弭欺詐，然後睢睢焉，惟恐人以我之所以處人者處我也，於是不任人而專任己。於是謀者隱，識者避，哲者愚，巧者拙，廉者匿，而圓曲頑鄙之士來矣。圓曲頑鄙之士盈於前，而疑與防愈急，至於術窮而身僨，愈悔其防與疑之不足，不亦痛哉！」

