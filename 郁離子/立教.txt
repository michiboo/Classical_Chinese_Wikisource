
　　郁離子曰：「今有人焉，坐高堂之上，指使臧獲，則不得其心者十恆七八。不得其心而怒叱左右，甚之，色與聲並厲。左右承顏而接言，懼其怒之將己遷也，而亦以厲出之。受指使者不知吾怒之所在，則倉惶而愈亂，愈不得於吾心，則吾之怒愈加，出愈厲。承顏而接言者亦不知吾怒之所在，以意度意，愈甚而愈吾違。故小怒則小違，大怒則大違，雖以劍挺臨之，不能使之得吾心也。是故君子之使人也，量能以任之，揣力而勞之；用其長而避其缺，振其怠而提其蹷；教其所不知，而不以我之所知齎之；引其所不能，而不以我之所能尤之。誨之循循，出之申申，不震不暴，匪怒伊教。夫如是，然後懲之而不敢懟，刑之而不敢怨。詩曰：『豈弟君子，民之父母。』如是，斯可以為民之父母矣。」

