
郁離子曰：「鳥獸之與人非類也，人能攏而馴之，人亦何所不可分哉！鳥獸以山藪為家，而關養於樊籠之中，非其情也，而卒能馴之者，使之得其所嗜好而無違也。今有養鳥獸而不能使之馴，則不食之以其心之所欲，處之以其性之所要，而加矯迫焉，則有死耳，烏乎其能馴之也？人與人為同類，其情為易通，非若鳥獸之無知也。而欲奪其所好，遺之以其所不好；絕其所欲，強之以其所不欲，迫之而使從。其果心悅而誠服耶？其亦有所顧畏而不得已耶？若曰非心悅誠服而出不得已，乃欲使之治吾國徇吾事，則堯、舜亦不能矣。」

