
粵工善為舟，越王用之良，命廩人給上食。粵之治舟者宗之。歲餘言於越王曰：「臣不惟能造舟，而又能操舟。」王信之，雋李之役，風於五湖，溺焉，越人皆憐之。郁離子曰：「是畫蛇而為之足者之類也。人無問智愚，惟知止則功完而不毀，故以子胥之賢而不免焉。夫子胥之入吳也，圖報其父兄之讎而已矣。及其入郢而鞭平王足矣，夫復何求哉？乃不去，而沈其身，不知止也。」

