
屠龍子失馬而治廄，人曰晚矣。屠龍子曰：「折肱而學醫，未晚也。昔者齊桓、晉文公皆先喪其國，而後歸為五伯。越王句踐犧於會稽，而後滅夫差，作諸侯長。知武子囚於楚，而後歸相晉侯，光復先君之業。孫子刖足，而後為大國師，破軍斬將，威動天下。伍子胥喪家出奔，而後入郢復其父兄之仇。范雎折脅拉齒於簀中，而後相秦斬魏齊。此三君四大夫者，方其逃奔困厄之際，孰不謂其當與枯荄落葉同腐土壤；而一旦光輝煥赫，使人仰之如日星之在上。向使其甘於危亡而自暴也，則說已矣。故七月之旱，禾不生矣，猶可芟而望其穞；若以為晚而遂棄之，田卒荒矣。」數月而馬歸，人服其識。
