
郁離子曰：「虎之力，於人不啻倍也。虎利其爪牙而人無之，又倍其力焉，則人之食於虎也無怪矣。然虎之食人不恆見，而虎之皮人常寢處之，何哉？虎用力，人用智，虎自用其爪牙，而人用物。故力之用一，而智之用百。爪牙之用各一，而物之用百，以一敵百，雖猛不必勝。故人之為虎食者，有智與物而不能用者也。是故天下之用力而不用智，與自用而不用人者，皆虎之類也，其為人獲而寢處其皮也，何足怪哉？」

