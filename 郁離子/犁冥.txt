
犁冥之梁父之山，得瑪瑙焉，以為美玉而售之。人曰：「是碼碯也，石之似玉者也。若以玉價售，徒貽人笑，且卒不克售，胡不實之？雖不足爾欲，售矣。」弗信，則抱而入海，將之燕，適海有怪濤，舟師大怖，遍索於舟之人曰：「是必舟有寶，而龍欲之耳。有則亟獻之，無惜，惜胥沒矣。」犁冥拊膺而哭，問其故，曰：「余實有重寶，今將獻之，不能不悲耳。」索而視之，瑪瑙也。舟師啞然，忘其怖而笑曰：「龍宮無子，不能識此寶也。」
