
無支祈與河伯鬥，以天吳為元帥，相抑氏副之，江疑乘雲，列缺御雷，泰逢起風，薄號行雨，蛟、鱓、鱷、鯪激波濤，而前驅者三百朋，遂北至於碣石，東及呂梁。河伯大駭欲走，靈姑胥止之曰：「不如且戰，不捷而走未晚也。」乃謀元帥。靈姑胥曰：「贔屭可。」河伯曰：「天吳八首八足，而相抑氏九頭，實佐之；雷、風、雨、雲之神，各專其能，以衛中堅；蛟、鼉、鱷、鯪莫不尾劍口鑿，鱗鋒鬣鍔，掉首摧山，揵鬐倒淵，而豈贔屭所敢當哉？」靈姑胥曰：「此臣之所以舉贔屭也。夫將以一身統三軍者也。三軍之耳目齊於一人，故耳齊則聰，目齊則明，心齊則一，萬夫一力，天下無敵。今天吳之頭八，而副之者又九其頭。臣聞人心之神，聚於耳目，目多則視惑，耳多則聽惑。今以二將之心而御其耳目六十有八，則已不能無惑矣，加以雲、雷、風、雨之師，各負其能，而畢欲逞焉，其孰能一之？故惟贔屭為足以當之。贔屭之冥冥，不可以智誘威脅而謀激也，而其志有必至，破之必矣。」乃使贔屭帥九夔以伐之，大捷。故曰眾志之多疑，不如一心之獨決也。

