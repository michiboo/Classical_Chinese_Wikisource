
夷門之癭人，頭沒於胛，而癭代為之元。口、目、鼻、耳俱不能為用，郢封人憐而為之割之。人曰：「癭不可割也。」弗聽。卒割之，信宿而死。國人尤焉，辭曰：「吾知去其害耳，今雖死，癭亦亡矣。」國人掩口而退。他日，有惡春申君之專者，欲言於楚王使殺之。荀卿聞之曰：「是不亦割癭之類乎？春申君之用楚非一日矣，楚國之人知有春申君而已，春申君去，則楚隨之，是子又欲教王以割癭也。」

