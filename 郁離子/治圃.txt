
公儀子謂魯穆公曰：「君知圃人之為圃乎？沃其壤，平其畦，通其風日，疏其水潦，而施藝植焉。窊隆乾濕各隨其物產之宜，時而樹之，無有違也。蔬成而後擷之，相其豐瘠，取其多而培其寡，不傷其根，擷已而溉，蔬忘其擷，於是庖日充，而圃不匱。今君之有司取諸民不度，知取而不知培之，其生幾何，而入於官者倍焉。君之圃匱也已，臣竊為君憂之。」

