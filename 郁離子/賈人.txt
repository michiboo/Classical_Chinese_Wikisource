
濟陰之賈人，渡河而亡其舟，棲於浮苴之上，號焉。有漁者以舟往救之，未至，賈人急號曰：「我濟上之巨室也，能救我，予爾百金。」漁者載而升諸陸，則予十金。漁者曰：「向許百金，而今予十金，無乃不可乎！」賈人勃然作色曰：「若漁者也，一日之獲幾何，而驟得十金猶為不足乎？」漁者黯然而退。他日，賈人浮呂梁而下，舟薄於石又覆，而漁者在焉。人曰：「盍救諸？」漁者曰：「是許金而不酬者也。」艤而現之，遂沒。郁離子曰：「或稱賈人重財輕命，始吾或不信，而今知有之矣。張子房謂漢王曰：『秦將賈人子，可啖也。』抑所謂習與性成者與！此陶朱公之長子所以死其弟也。孟子曰：『故術不可不慎也。』信哉！」

