
楚令尹病，內結區霿，得秦醫而愈，乃言於王，令國人有疾不得之他醫。無何，楚大疫，凡疾之之秦醫者，皆死，於是國人悉往齊求醫。令尹怒，將執之。子良曰：「不可。夫人之病而服藥也，為其能救己也。是故辛螫澀苦之劑，鹼砭熨灼之毒，莫不忍而受之，為其苦短而樂長也。今秦醫之為方也，不師古人而以臆，謂岐伯、俞跗為不足發，謂《素問》、《難經》為不足究也。故其所用，無非搜泄酷毒之物，鉤吻戟喉之草，葷心暈腦，入口如鋒，胸腸刮割，彌日達夕，肝膽決裂，故病去而身從之，不如死之速也。吾聞之：擇禍莫若輕，人之情也。今令尹不求諸草茅之言，而圖利其所愛，其若天道何？吾得死於楚國，幸也。」

