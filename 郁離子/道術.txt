
艾大夫曰：「民不可使佚也，民佚則不可使也。故恆有事以勤之，則易治矣。」郁離子曰：「是術也，非先王之道也。先王之使民也，義而公，時而度，同其欲，不隱其情，故民之從之也，如手足之從心，而奚恃於術乎？今子之民知畏而不知慕，知免而不知競，而子之所用者無非掊克之吏，所行者無非朝四暮三之術也。子以為人不知之，而不知人皆知之也。故子以是施諸民，民亦以是應諸子，上下之情交隱矣。子徒見其貌之合，而不知其中之離也；見其外，而不察其心者也。故自喜以是為得計，而不思惡勞欲逸，人志所同。是故先王之養民也，聚其所欲，而勿施其所惡。今子反之，庸非罔乎？上罔下則不親；下罔上則不孫，不孫不親，亂之蘊也。《詩》：『彼其之子，邦之司直。』子為司直，乃不循先王之舊章而以罔教，僕實不敢與聞。」大夫雖慚，弗能改也。

