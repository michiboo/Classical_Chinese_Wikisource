
句章之野人，翳其藩以草，聞唶唶之聲，發之而得雉，則又翳之，冀其重獲也。明日往聆焉，唶唶之聲如初，發之而得蛇，傷其手以斃。郁離子曰：是事之小，而可以為大戒者也。天下有非望之福，亦有非望之禍。小人不知禍福之相倚伏也，則僥倖以為常。是故失意之事，恒生於其所得意，惟其見利而不見害，知存而不知亡也。

