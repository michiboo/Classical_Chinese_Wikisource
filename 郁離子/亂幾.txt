
郁離子曰：「一指之寒弗燠，則及於其手足；一手足之寒弗燠，則周於其四體。氣脈之相貫也，忽於微而至於大。故疾病之中人也，始於一腠理之不知，或知而忽之也，遂至於不可救以死，不亦悲乎？  天下之大，忘一邑不足為損，是人之常言也，一邑之病不救以及一州，由一州以及一郡，及其甚也，然後傾天下之力以救之，無及於病，而天下之筋骨疏矣！是故天下一身也，一身之肌肉腠理，血脈之所至，舉不可遺也，必不得己而去，則爪甲而已矣！窮荒絕徼，聖人以爪甲視之，雖無所不愛，而捐之可也。非若手、足、指之不可遺，而視其受病以及於身也。故治天下者惟能知其孰為身，孰為爪甲，孰為手、足、指，而不逆施之，則庶幾乎弗悖矣！」

