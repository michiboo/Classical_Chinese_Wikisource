
郁離子曰：「民猶沙也，有天下者惟能摶而聚之耳。堯、舜之民，猶以漆摶沙，無時而解。故堯崩，百姓如喪考妣，三載，四海遏密八音，非威驅而令肅之也。三代之民，猶以膠摶沙，雖有時而融，不釋然離也。故以子孫傳數百年，必有無道之君而後衰，又繼而得賢焉則復興。必有大無道如桀與紂，而又有賢聖諸侯如商湯、周武王者間之而後亡。其無道未如桀、紂者不亡；無道如桀、紂，而無賢聖諸侯適丁其時而間之者亦不亡。霸世之民，猶以水摶沙，其合也若不可開。猶水之冰然，一旦消釋，則渙然離矣。其下者以力聚之，猶以手摶沙，拳則合，放則散。不求其聚之之道，而以責於民曰是頑而好叛。嗚呼，何其不思之甚也！」

