
人言五伯之假仁義也，或曰：「是何足道哉？」郁離子曰：「是非仁人之言與。五伯之時，天下之亂極矣，稱諸侯之德無以加焉，雖假而愈於不能。故聖人有取也。故曰誠勝假，假勝無。天下之至誠，吾不得見矣，得見假之者亦可矣。」郁離子曰：「甚矣，仁義之莫強於天下也。五伯假之，而猶足以維天下而獲天下之顯名，而況於出之以忠，行之以信者哉！今人談仁義以口，間取其一二無拂於其欲者，時行焉，將以賈譽也。及其弗獲，則舉仁義以為迂而舍之，至於死弗悟，哀哉！」

