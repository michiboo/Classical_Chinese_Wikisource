
郁離子之市，見壞宅而哭之慟。或曰：「是猶可葺與？」郁離子曰：「有魯般、王爾則可也，而今亡矣夫，誰與謀之？吾聞宅壞而棟不撓者可葺，今其棟與梁皆朽且折矣，舉之則覆，不可觸已，不如姑仍之，則甍桷之未解者猶有所附，以待能者。苟振而摧之，將歸咎於葺者，弗可當也。況葺宅必新其材，間其蠹腐，其外完而中潰者悉屏之，不束椽以為楹，不斲柱以為椽。其取材也，惟其良，不問其所產。楓、柟、松、栝、杉、櫧、柞、檀無所不收，大者為棟為梁，小者為杙為栭，曲者為枅，直者為楹，長者為榱，短者為梲，非空中而液身者，無所不用。今醫閭之大木竭矣，規矩無恆，工失其度，斧鋸刀鑿，不知所裁，桂、樟、柟、櫨，剪為樵薪，雖有魯般、王爾不能輒施其巧，而況於無之乎？吾何為而不悲也？」

