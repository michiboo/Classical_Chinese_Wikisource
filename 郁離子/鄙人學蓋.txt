
鄭之鄙人學為蓋，三年藝成而大旱，蓋無所用，乃棄而為桔槔，又三年藝成而大雨，桔槔無所用。則又還為蓋焉。未幾而盜起，民盡改戎服，鮮有用蓋者。欲學為兵，則老矣。郁離子見而嗟之曰：「是殆類漢之老郎與，然老與少非人之所能為也，天也。藝事繇己之學，雖失時在命，而不可盡謂非己也。故粵有善農者鑿田以種稻，三年皆傷於澇，人謂之宜泄水以樹黍，弗對，而仍其舊。其年乃大旱，連三歲，計其獲則償所歉而贏焉。故曰：『旱斯具舟，熱斯具裘。』天下之名言也。」

