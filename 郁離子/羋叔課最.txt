
楚使羋叔為尹，課上最，楚王大悅，譝諸朝。孫叔敖仰天大笑，三噎而三頓。楚王不懌曰：「令尹有不足於寡人與？盍教之，而廷恥寡人，竊為令尹不取也。」孫叔敖對曰：「臣之里人有洿池以為利者，吳行人過楚，見其魚鱉之牣也，謂之曰：『我善漁。』臣之里人喜，為之具罔罟、舟檝，資其行，則趨而之其池，曰：『我於是乎漁。』臣之里人蹙然曰：『吾惟子能取江湖之魚以益我也，若是，則吾固有之矣，而焉用子為哉？』今楚國之民莫非王民矣，羋叔之尹申也，不聞有令政以來鄰國之民，而多取諸王之固有以最其課，是剜王之股以啖王也。則王之左右皆能之矣，不惟是夫也。今王朝群臣而譝之，群臣不佞，繇是而度王心，則相率而慕效之，以為敵國驅，是社稷之憂也。」楚王曰：「善哉。」乃黜羋叔，下令國中曰：「下邑之大夫，有效羋叔剝吾民以最課者，服上刑。」楚人大悅，三年而伯諸侯。

