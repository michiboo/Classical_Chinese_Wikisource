
晉靈公好狗，築狗圈於曲沃，衣之繡，嬖人屠岸賈因公之好也，則誇狗以悅公，公益尚狗。一夕，狐入於絳宮，驚襄夫人，襄夫人怒，公使狗搏狐，弗勝。屠岸賈命虞人取他狐以獻，曰：「狗實獲狐。」公大喜，食狗以大夫之俎，下令國人曰：「有犯吾狗者刖之。」於是國人皆畏狗。狗入市取羊、豕以食，飽則曳以歸屠岸賈氏，屠岸賈大獲。大夫有欲言事者，不因屠岸賈，則狗群噬之。趙宣子將諫，狗逆而拒諸門，弗克入。他日，狗入苑食公羊，屠岸賈欺曰：「趙盾之狗也。」公怒使殺趙盾，國人救之，宣子出奔秦。趙穿因眾怒攻屠岸賈，殺之，遂弒靈公於桃園。狗散走國中，國人悉擒而烹之。君子曰：「甚矣，屠岸賈之為小人也，譝狗以蠱君，卒亡其身以及其君，寵安足恃哉！人之言曰：『蠹蟲食木，木盡則蟲死。』其如晉靈公之狗矣。」

