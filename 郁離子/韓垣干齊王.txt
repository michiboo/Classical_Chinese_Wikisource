
韓垣之齊，以策干齊王，王不用，韓垣怒出誹言，王聞而拘諸司寇，將殺之。田無吾見，王以語之。田無吾曰：「臣聞娵萌學擾象而工。北之義渠，以擾象之術干義渠君，義渠君不答，退而誹諸館。館人曰：『非吾君之不聽子也，顧無所得象也。』娵萌赧而歸，醫胡之魏，見魏太子之神馳而氣不屬也，謂之曰：『太子病矣，不疾治且不可救。』太子怒，以為謗己也，使人刺醫胡。醫胡死，魏太子亦病以死。夫以策幹人，不合而怨者非也。人有言不察，恚而讎之亦非也。臣聞之：『江海不與坎井爭其清，雷霆不與蛙蚓鬥其聲。』硜硜之夫，何足殺哉？」王乃釋韓垣。

