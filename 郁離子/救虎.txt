
蒼筤之山，溪水合流入於江，有道士築於其上以事佛，甚謹。一夕，山水大出，漂室廬塞溪而下，人騎木乘屋號呼求救者，聲相連也。道士具大舟，躬蓑笠，立水滸，督善水者繩以俟。人至即投木索引之，所存活甚眾。平旦，有獸身沒波濤中而浮其首，左右盼若求救者。道士曰：「是亦有生，必速救之。」舟者應言往，以木接上之，乃虎也。始則曚曚然，坐而舐其毛，比及岸，則瞠目視道士，躍而攫之仆地。舟人奔救，道士得不死而重傷焉。郁離子曰：「哀哉！是亦道士之過也。知其非人而救之，非道士之過乎？雖然，孔子曰：『觀過斯知仁矣。』道士有焉。」

