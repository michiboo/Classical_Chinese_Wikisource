
瓠里子之艾，謂其大夫曰：「日君之左服病獸，人曰得生馬之血以飲之可起也。君之圉人使求僕之驂，僕難未與也。」大夫曰：「殺馬以活馬，非人情也，夫何敢？」瓠里子曰：「僕亦竊有疑焉，雖然，亦既知君之心矣，願因而有所請，僕聞有國者必以農耕而兵戰也，農與兵孰非君之民哉？故兵不足，則農無以為衛；農不足，則兵無以為食，兵之與農猶足與手，不可以獨無也。今君之兵暴於農而君不禁，農與兵有訟，則農必左，耕者困矣。是見手而不見足也。今君之圉人，見君之不可無服，而不見僕之不可無驂也。昔老陳胡公之元妃大姬好舞，於是宛邱之人皆拔其桑而植柳，僕竊為君畏之。」

