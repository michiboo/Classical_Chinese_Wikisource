
杞離謂熊蟄父曰：「子亦知有烏蜂乎？黃蜂殫其力以為蜜，烏蜂不能為蜜而惟食蜜。故將墐戶，其王使視蓄而計課，必盡逐其烏蜂，其不去者眾嚌而殺之。今居於朝者，無小大無不胝手瘃足以任王事，皆有益於楚國者也。而子獨邀以食，先星而臥，見日而未起，是無益於楚國者也。旦夕且計課，吾憂子之為烏蜂也。」熊蟄父曰：「子不觀夫人之面乎？目與鼻、口皆日用之急，獨眉無所事，若可去也。然人皆有眉而子獨無眉，其可觀乎？以楚國之大，而不能容一遨以食之士，吾恐其為無眉之人，以貽觀者笑也。」楚王聞之，益厚待熊蟄父。

