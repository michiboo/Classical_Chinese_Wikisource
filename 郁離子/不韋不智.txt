
越人寇，不韋避兵而走剡，貧無以治舍，徘徊於天姥之下，得大木而庥焉。安一夕，將斧其根以為薪，其妻止之曰：「吾無廬，而托是以庇身也。自吾之止於是也，驕陽赫而不吾灼，寒露零而不吾淒，飄風揚而不吾栗，雷雨晦冥而不吾震撼，誰之力耶？吾當保之如赤子，仰之如慈母，愛之如身體，猶懼其不蕃且殖也，而況敢毀傷之乎？吾聞之：水泉縮而潛魚驚，霜鐘鳴而巢鳥悲，畏夫川之竭、林之落也。魚鳥且然，而況於人乎？」郁離子聞之曰：哀哉是夫也！而其知不如一婦人也。嗚呼，豈獨不如一婦人哉，則亦鳥魚之不若矣。

