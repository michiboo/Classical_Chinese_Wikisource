
梓謂棘曰：「爾何為乎修修而不揚，櫹櫹而無所容，幽樛於灌莽之中，翳朽籜而不見太陽，不已痗乎？吾幹竦穹崖，梢拂九陽，根入九陰，日月過而留其暉，風雨會而流其滋。鵷鶵翠鸞，朝夕和鳴。暖靄晴嵐，山蒸澤烘，結為祥雲。五色備象，八音成聲，絢為文章。抱日浮光，蔚兮若濯錦出蜀江，粲兮若春葩曜都房。是以匠石見而愛之，期以為明堂之棟樑。」言既，棘倚風而嘯，振條而吟，曰：「美矣哉！吾聞之：『冶容色者侮之招，麗服飾者盜之招，多才能者忌之招。』今子之美，冠群超倫，名彰於時，泰運未開，構廈無入，吾憂子之不得為明堂之棟樑，而翦為黃腸，與腐肉同歸於冥冥之鄉，雖欲見太陽，其可得乎？吾長不盈尋，大不踰指、扶疏屈律，不文不理，天不畀之以材，而賜之以刺，使人不敢樵，禽不敢萃。故雖無子之美，而亦無子之憂，則吾之所得多矣。吾又安所求哉？」

