
司城子之圉人之子，食鯸鮐而死，弗哭。司城子問之曰：「父與子有愛乎？」曰：「何為其無愛也？」司城子曰：「然則爾之子死而弗哭，何也？」對曰：「臣聞之：死生有命，知命者不苟死。鯸鮐毒魚也，食之者死，夫人莫不知也，而必食以死，是為口腹而輕其生，非人子也。是以弗哭。」司城子愀然歎曰：「好賄之毒其猶食鯸鮐乎？今之役役者無非口腹之徒也，而不知圉人之弗子也，甚矣！」

