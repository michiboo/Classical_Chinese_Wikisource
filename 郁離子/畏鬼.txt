
　　荊人有畏鬼者，聞槁葉之落與蛇鼠之行，莫不以為鬼也。盜知之，於是宵窺其垣作鬼音，惴弗敢睨也。若是者四五，然後入其室，空其藏焉。或侜之曰：「鬼實取之也。」中心惑而陰然之。無何，其宅果有鬼，繇是物出於盜所，終以為鬼竊而與之，弗信其人盜也。郁離子曰：「昔者趙高之譖蒙將軍也，因二世之畏而微動之。二世之心疑矣，乃遏其請以怒恬，又煽其憤以激帝。知李斯之有諫也，則揣其志而先宣之，反覆無不中。於是君臣之猜不可解，雖謂之曰：『高實為之。』弗信也。故曰：『讒不自來，因疑而來；間不自人，乘隙而入。』繇其明之先蔽也。」
