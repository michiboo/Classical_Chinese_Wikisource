
　　客有好佛者，每與人論道理，必以其說駕之，欣欣然自以為有獨得焉。郁離子謂之曰：「昔者魯人不能為酒，惟中山之人，善釀千日之酒，魯人求其方，弗得。有仕於中山者，主酒家，取其糟歸，以魯酒漬之，謂人曰：『中山之酒也。』魯人飲之，皆以為中山之酒也。一日，酒家之主者來，聞有酒，索而飲之，吐而笑曰：『是予之糟液也。』今子以佛誇予可也，吾恐真佛之笑子竊其糟也。」
