
　　汪罔之國人長，其脛骨過丈，捕獸以為食，獸伏則不能俯而取，恆饑焉。僬僥之國人短，其足三寸，捕蜩以為食，蜩飛則不能仰而取，亦恆饑焉。皆訴於帝媧，帝媧曰：「吾之分大塊以造女也，雖形有巨細，而耳、鼻、口、目、頭，腹、手、足、心、肝、腑、腸、毛孔、骨節，無彼此之多寡也。長則用其長，短則用其短，不可損也，亦不可益也。若核之有仁，麼乎其微，而根、幹、枝、葉莫不具矣。若卵之有殼，塊乎其冥，而羽毛、觜抓無不該矣。今女欲為核之仁乎，卵之殼乎，是在女矣，非吾所能與也。」
