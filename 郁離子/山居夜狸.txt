
郁離子居山，夜有狸取其雞，追之弗及。明日從者擭其入之所以雞，狸來而縶焉，身縲而口足猶在雞，且掠且奪之，至死弗肯捨也。郁離子歎曰：「人之死貨利者其亦猶是也夫？宋人有為邑而以賂致訟者，士師鞫之，隱弗承，掠焉，隱如故。吏謂之曰：『承則罪有數，不承則掠死，胡不擇其輕？』終弗承以死。且死呼其子私之曰：『善保若貨，是吾以死易之者。』人皆笑之，則亦與狸奚異焉？」

