
或問致人之道，郁離子曰：「道致賢，食致民，淵致魚，藪致獸，林致鳥，臭致蠅，利致賈。故善致物者，各以其所好致之，則天下無不可致者矣。是故不患其有所不至，而患其有所不安，能致而不能安，不如不致之無傷也。粵人有學致鬼者，三年得其術。於是壇其室之北隅以集鬼，鬼至而多，無以食，則相帥以為妖，聲聞於外。一夕，其人死而爇其室，鄰里莫不笑之。」

