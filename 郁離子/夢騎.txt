
芻甿之市，見市子之騎而都也，慕之，顧無所得馬，歸而惋形於色。一夕，乃夢騎，樂甚，寤而與其友言之。其友憐而與俱適市，僦馬與之，騎以如陌。馬見青而風，嘶而馳，駜然而驤，蹴然而若鳧，芻甿抱鞍而號，旋於馬腹之下，馬躍而過之，頭入於泥尺有咫。其友馳救之免。歸乃謂其子曰：「知命者有大戒，惟慎無乘馬而已。」

