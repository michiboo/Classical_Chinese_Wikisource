
熊蟄父謂子離曰：「今有病渴，而刺漆汁以飲之。可乎？」曰：「不可。」「育魚於池而患獺，則毒其水，可乎？」曰：「不可。」曰：「然則子之王亦未之思也甚矣。王患民賦之不均也而用司馬發。司馬發極人力之所至，務盡收以為功，見利而不見民；民入不足以為出，老弱餓殍，田野荒虛，而王未之聞也。王患敵寇之未弭也，而用樂和。樂和悅士卒以剽掠，見兵而不見民；民視之猶虎狼，所過妻孥不保，而王未之知也。是何異乎刺漆汁以止渴，毒池水以禁獺哉？王如不寤，吾恐民非王民而國非王國矣。」

