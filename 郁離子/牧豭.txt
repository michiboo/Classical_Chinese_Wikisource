
項羽既自立為西楚霸王，都彭城，狙邱先生自齊之楚，牧豭請見曰：「先生曷之往？」先生曰：「我將見楚王。」牧豭曰：「先生布衣也，而見楚王，亦有說乎？」先生曰：「楚王起草萊，為天下除暴秦，分封諸侯而為盟主，我將勸之以仁義之道，帝皇之事。」牧豭曰：「善哉先生之盛心也！其若楚國之勳舊何？」狙邱先生不悅曰：「小人亦有知乎？是非若所及也。」牧豭曰：「臣牧豭者也，家貧無豭，而為人牧豭，豭蕃則主人喜而厚其傭，不則反之。故臣之牧豭也，舒舒蔫，詰朝而放之，使其蹢躅於叢灌之中，鼻糞壤而食腥穢，籍朽翳薈，負途以游，則皆繇繇然不苦牧，而獲主人之歡，以不後臣之傭。臣西家之子慕利而求其術，臣靳欲專之，弗以告也。西家子不能蕃豭，主人怪之，恆不足其傭。於是為豭作寢處焉，高其垣，潔其槽，旦而出之，日未入而收之，擇草以食之，不使啖穢臭。豭弗得逸，則皆亡之野。主人怒而逐之。今楚國之休戚臣皆豭也，豭得志則王喜，不得其志則王不喜矣，遑恤乎其他。而先生欲使之易其心，以行子之道，幸而弗聽，先生之福也。其或聽焉，而不待其終，則先生之策未效，而先亡王豭，王必怒。昔者衛鞅以帝王之道說秦孝公，終日不入耳，及以伯術語之，曾未移時，不覺其膝之前，何哉？彼功利之君，鮮不務近而忽遠，故非堯、禹不可與言道德，非湯、武不可與謀仁義。今楚王何如人哉？其所與立功業計政事者，非謫戍之刑徒，則殺人之亡命也，攘攘其心而炎炎其欲者也，而欲與之論道德行仁義，是何異於被鹿麋以冠裳，而使與人同飲食哉？而王非此不可也，無乃抗先生之神而無益於道乎？且先生之德不如仲尼，猶霄壤也。仲尼歷聘諸侯，卒棲棲而無合，然後危於匡，困於宋，餓於陳蔡之間，幾不免焉。今楚王之威，非直孔子之時諸侯大夫比也，先生之行，臣竊惑焉。」君子謂狙邱先生有救時之心，而不如牧豭之識事勢也。

