
<集部,楚辭類,楚辭章句>
　　欽定四庫全書　　　　　集部一
　　楚詞章句　　　　　　　楚詞類
　　提要
　　〈臣〉等謹案楚詞章句十七巻漢王逸撰逸字叔師南郡宣城人順帝時官至侍中事跡具後漢書文苑傳舊夲題校書郎中蓋據其註是書時所居官也初劉向裒集屈原離騷九歌天問九章逺遊卜居漁父宋玉九辨招䰟景差大招而以賈誼惜誓淮南小山招隠士東方朔七諌嚴忌哀命時王褒九懐及向所作九歎共為楚詞十六篇是為總集之祖逸又益以已作九思與班固二敘為十七巻而各為之注其九思之註洪興祖疑其子延夀所為然漢書地理志藝文志即有自註事在逸前謝靈運作山居賦亦自註之安知非用逸例耶舊説無文未可遽疑為延夀作也陳振孫書録解題載有古文楚詞釋文一巻其篇第首離騷次九辨九歌天問九章逺遊卜居漁父招隠士招魂九懐七諌九歎哀時命惜誓大招九思逈與今夲不同興祖據逸九章註中稱皆解於九辨中知古夲九辨在前九章在後振孫又引朱子之言據天聖十年陳説之序謂舊夲篇第混併乃考其人之先後重定其篇第知今本為説之所改則自宋已非逸之舊夲又黃伯思東觀餘論謂逸註楚詞序皆在後如法言舊夲之例不知何人移於前則不但篇第非舊併其序亦非舊矣然洪興祖考異於離騷經下註曰釋文第一無經字而逸註明雲離別也騷愁也經徑也則逸所註夲確有經字與釋文夲不同必謂釋文為舊夲亦未可信姑存其説可也逸註雖不甚詳賅而去古未逺多傳先儒之訓詁故李善註文選全用其文涉江以下諸篇註中往往隔句用韻如哀憤結縎慮煩冤也哀悲太息損肺肝也心中結屈如連環也之類不一而足蓋仿周易象傳之體亦足以考證漢人之韻而吳棫以來談古韻者皆未徵引是尤宜表而出之矣乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀






