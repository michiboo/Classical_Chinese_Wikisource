爾時天尊在禪黎國土，與大道真仙萬萬億千人，諸天尊及諸天龍鬼神，盡來集會，受吾約束。世間若有善男子善女人，忽有年災月厄，遊城赤鼠之厄，天羅地網之厄，命窮算盡之厄，疾病纏綿之厄，落水波濤之厄，虎狼蚖蛇之厄，水火盜賊刀兵生產之厄，山林樹木社稷之厄，土石橋梁之厄，毒藥呪詛之厄，唯願今對玉皇天尊，大道真聖，懺悔解禳，度脫身中災厄，一一解散，勿為留難，勅諸天神王，並降聖力道力，承此經力恩力，衛護弟子。受持念誦此經已後，解陽九百六之災，三衰九橫，八難五苦之厄，所求如願，所履平安，出入行藏，常蒙吉慶，所為利益，所欲隨心。於是眾等聞說此經，皆大歡喜，信受奉行。
