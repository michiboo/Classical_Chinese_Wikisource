
啟重帷，重帷照文杏。 
翡翠藻輕花，流蘇媚浮影。 
瑤笙燕始歸，金堂露初晞。 
風隨少女至，虹共美人歸。 
羅薦已擘鴛鴦被，綺衣復有蒲萄帶。 
殘紅艷粉映簾中，戲蝶流鶯聚窗外。 
洛濱春雪迴，巫峽暮雲來。 
雪花飄玉輦，雲光上璧臺。 
共待新妝出，清歌送落梅。
入叢臺，叢臺裛春露。 
滴瀝間深紅，參差散輕素。 
妝蝶驚復聚，黃鸝飛且顧。 
攀折殊未已，復值驚飛起。 
送影舞衫前，飄香歌扇裡。 
望望惜春暉，行行猶未歸。 
暫得佳遊趣，更愁花鳥稀。 
且學鳥聲調鳳管，方移花影入鴛機。

