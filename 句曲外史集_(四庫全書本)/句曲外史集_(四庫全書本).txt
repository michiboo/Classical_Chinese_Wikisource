　　欽定四庫全書　　　　　集部五
　　句曲外史集　　　　　　別集類五〈元〉
　　提要
　　〈臣〉等謹案句曲外史集三卷補遺三卷集外詩一卷元張雨撰雨字伯雨一名天雨別號貞居子錢塘人年二十棄家為道士居黃𥰒樓一時名公卿爭與之友雨手録平生詩文甚富明成化間姚綬購求得之嘉靖甲午陳應符讐校付刋凡三卷而以劉基所作墓誌姚綬所作小傳附之崇禎間常熟毛晉復取烏程閔亢衢所録遺佚若干首為補遺三卷附以明初諸人酬贈之作晉又與甥馮武搜得雨集外詩若干首合刻之仍以徐世逹原序冠於卷首雨詩文豪邁灑落體格遒上早年及識趙孟頫晚年猶及見倪瓉顧瑛楊維楨中間如虞集范梈袁桷黃溍諸人皆深相投契耳濡目染淵源有自固非方外枯槁者流氣含蔬筍者比矣乾隆四十二年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











　　句曲外史集原序
　　陶𢎞景在齊梁時掛冠居句曲山自號華陽隠居性雅淡愛山水每經澗谷必吟詠盤桓尤喜著書賦詩旁通陰陽醫藥之術朝廷屢徵不起世以高尚稱之後七百餘年當元盛時貞居以儒者抽簮入道自錢塘來句曲負逸才英氣以詩著名格調清麗句語新奇可謂詩家之傑出者當是時以詩文鳴世者若趙松雪虞道園范徳機楊仲𢎞諸君子以英偉之才凌跨一代諧鳴於館閣之上而流風餘韻播諸邱壑之間貞居以豪邁之氣超然自得獨鳴於邱壑之間而清聲雅調聞諸館閣之上諸君子亦嘗與其唱酬往還雖出處不同而同為詞章之宗匠辟如軒輊詎知其孰先而孰後耶矧貞居博學多聞襟懐灑落故大夫士多景慕而樂道之也夫隠居負時世先後好尚問學似未可以同日語然隠居之清風髙節貞居之雅度逸才亦可謂前舂而後應豈非句曲山清爽之氣鍾秀於二子歟以吾夫子中庸之道修已治人金聲玉振之文昭著於天地間使於學道而望洙泗之科猶未易量也至若奔競功名蹀踥聲利醉生夢死不自覺者則二子之罪人也抑其風度其將追嚴子陵陸修靜之武歟易曰不事王侯髙尚其事二子其庶幾乎貞居張姓雨名伯雨字貞居其自號句曲外史世人稱之吳郡徐達良夫序









