
虜陣橫北荒，胡星耀精芒。
羽書速驚電，烽火晝連光。
虎竹救邊急，戎車森已行。
明主不安席，按劒心飛揚。
推轂出猛將，連旗登戰場。
兵威衝絕幕，殺氣凌穹蒼。
列卒赤山下，開營紫塞傍。
孟冬風沙緊，旌旗颯凋傷。
畫角悲海月，征衣卷天霜。
揮刃斬樓蘭，彎弓射賢王。
單于一平蕩，種落自奔亡。
收功報天子，行歌歸咸陽。

