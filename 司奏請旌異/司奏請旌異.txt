元象凝邈，群品必具。沈潛昭著，眾感無隱。懿哉公孫！躬履節養。悼彼祖母，纏饑疾。心乎謂何？天亦明視。驗粟有殊於籬下，泣堇終同乎澤中。可謂嗣德劉殷，追蹤李密。激芳塵於西蜀，藹嘉聲於東晉。霜竹擢筍，自可包羞；冰魚振鱗，頗亦慚德。第如蔡順伏柩，劉昆叩頭。驚風由其蓄緒，洪焱為之卷焰。精誠所致，緗素備列。嗟乎至孝！孤其善鄰。所司科妖，將涉厚誣之酷；明使旌異，深符清德之美。
