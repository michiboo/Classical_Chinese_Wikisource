經曰：八陣，四為正，四為奇，餘奇為握奇。或總稱之。
先出遊軍定兩端，天有衡圓，地有軸，前後有沖，風附於天，雲附於地。沖有重列各四隊，前後之沖各三隊。風居四維，故以圓。軸單列各三隊，前後之沖各三隊。風居四角，故以方。天居兩端，地居中間，總為八陣。陣訖，遊軍從後躡敵，或驚其左，或驚其右，聽音望麾，以出四奇。天地之前沖為虎翼，風為蛇蟠，圍繞之義也：虎居於中，張翼以進；蛇居兩端，向敵而蟠以應之。天地之後沖為飛龍，雲為鳥翔，突擊之義也：龍居其中，張翼以進；鳥掖兩端，向敵而翔以應之。虛實二壘，皆逐天文氣候、向背山川利害，隨時而行，以正合，以奇勝。天地以下，八重以列。或曰：握機望敵，即引其後，以掎角前列不動，而前列先進以次之。或合而為一，因離而為八，各隨師之多少，觸類而長。
天或圓而不動，前為左，後為右，天地四望之屬是也。天居兩端，其次風，其次雲，左右相向是也。地方布，風雲各在前後沖之前，天在兩端，其次地居中間，兩地為比是也。縱布天一，天二次之；縱布地四，次於天後；縱布四風，挾天地之左右。天地前沖居其右，後沖居其左，雲居兩端。虛實二壘，則此是也。
角音二初警眾末收眾。
革音五：一持兵，二結陣，三行，四趨走，五急鬥。
金音五：一緩鬥，二止鬥，三退，四背，五急背。
麾法五：一玄，二黃，三白，四青，五赤。
旗法八：一天玄，二地黃，三風赤，四雲白，五天前上玄下赤，六天後上玄下白，七地前上玄下青，八地後上黃下赤。
陣勢八：天，地，風，雲，飛龍，翔鳥，虎翼，蛇蟠。
二革二金為天，三革三金為地，二革三金為風，三革二金為雲，四革三金為龍，三革四金為虎，四革五金為鳥，五革四金為蛇。其金革之間加一角音者，在天為兼風，在地為兼雲，在龍為兼鳥，在虎為兼蛇。加二角音者，全師進東。加三角音者，全師進南。加四角音者，全師進西。加五角音者，全師進北。＿音不止者，行伍不整。金革既息而角音不止者，師並旋。
三十二隊天沖，十六隊風，八隊天前沖，十二隊地前沖，十二隊地軸，八隊天後沖，十二軸地後沖，十六隊雲。以天地前沖為虎翼，天地後沖為飛龍，風為蛇蟠，雲為翔鳥。
治兵以信，求聖以奇。信不可易，戰無常規。
可握則握，可施則施。千變萬化，敵莫能知。
動則為奇，靜則為陳。陳者陣列，戰則不盡。
分苦均勞，佚輪輒定。有兵前守，後隊勿進。
地陳十二，其形正方。雲生四角，沖軸相當。
其體莫測，動用無疆。獨立不可，配之於陽。
風無正形，附之於天。變而為蛇，其意漸玄。
風能鼓動，萬物驚焉；蛇能圍繞，三軍懼焉。
雲附於地，則知無形。變為翔鳥，其狀乃成。
鳥能突擊，雲能晦冥。千變萬化，金革之聲。
天地後沖，龍變其中。有手有足，有背有胸。
潛則不測，動則無窮。陳形亦然，象名其龍。
鷙鳥擊搏，必先翺翔。勢淩霄漢，飛禽伏藏。
審而下之，下必有傷。一夫突擊，三軍莫當。
風為蛇蟠，蛇吞天真。勢欲圍繞，性能屈伸。
四季之中，與虎為鄰。後變常山，首尾相因。
天地前沖，變為虎翼。伏虎將搏，盛其威力。
淮陰用之，變化無極，垓下之會，魯公莫測。
古之奇兵，兵在陳內。今人奇兵，兵在陳外。
兵體無形，形露必潰。審而為之，百戰不昧。
合而為一，平川如城。散而為八，逐地之形。混混沌沌，如環無窮。紛紛紜紜，莫知所終。合則天居兩端，地居其中。散則一陰一陽，兩兩相沖。勿為事先，動而輒從。
遊軍之形，乍動乍靜。避實擊虛，視贏撓盛。
結陳趨地，斷繞四徑。後賢審之，勢無常定。
金有五，革有五。退則聽金，進則聽鼓。
鼓以增氣，金以抑怒。握其機關，戰不失度。
紅塵戰深，白刃相臨。勝負未決，人懷懼心。
乍奔乍背，或縱或擒。行伍交錯，整在鞀音。
麾法有五，光目條流。角音有五，初警末收。
麾者指揮，角者警覺。臨機變化，慎勿交錯。
上兵伐謀，有下用師。棄本逐末，聖人不為。利物禁暴，隨時禁衰，蓋不得已。聖人用之，英雄為將，夕惕乾乾，其形不偏，樂與身後，勞與身先。小人偏勝，君子兩全。爭者逆德，不有破軍，必有亡國。握機為陳，動則為賊。後賢審之，勿以為惑。「夫樂殺人者，不得誌於天下。」聖人之言，以戒來者。
