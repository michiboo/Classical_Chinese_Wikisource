　　欽定四庫全書　　　　　集部二
　　白蓮集　　　　　　　別集類一〈唐〉
　　提要
　　〈臣〉等謹案白蓮集十巻唐釋齊已撰齊已益陽人自號衡岳沙門宋人注杜甫已上人茅齋詩謂齊已與甫同時其謬不待辨舊本題為梁人亦悞考齊已嘗依髙季興為龍興寺僧正季興雖嘗受梁官然齊已為僧正時當龍徳元年辛已在唐莊宗入洛之後矣集中已稱南平王而陶岳五代史補載徐東野在湖南幕中贈齊已詩稱我唐有僧號齊已安得謂為梁人耶是集為其門人西文所編首有天福三年孫光憲序前九巻為近體後一巻為古體古體之後又有絶句四十二首疑後人采輯附入也唐代緇流能詩者衆其有集傳於今者惟皎然貫休及齊已皎然清而弱貫休豪而粗齊已七言律詩不出當時之習五七言古詩以盧仝馬異之體縮為短章詰屈聱牙尤不足取惟五言律詩居全集十分之六雖頗沿武功一派而風格獨遒如劍客聴琴祝融峯諸篇猶有大厯以還遺意其絶句中庚午年十五夜對月詩曰海澄空碧正圑圞吟想𤣥宗此夜寒玉兎有情應記得西邊不見舊長安惓惓故君尤非他釋子所及宜其與司空圖相契矣乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀



