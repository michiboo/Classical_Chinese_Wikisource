　　御製題明人影宋鈔清波雜志
　　逸史犁然志紹熙久無𫝊本此稱竒唐鈎晉蹟隔一間明影宋刋非兩岐〈昔人謂雙鈎下真蹟一等如唐臨晉帖之𩔖影宋鈔亦然〉世道人心斯繫矣南遷北伐早卑之〈此書雖雜志古今事蹟而於髙宗南遷臨安建都特詳於題宋中興聖政草詩已論之茲不復贅〉清波門外西湖水洗盡當年諛墓辭
　　乾隆甲午冬日









　　欽定四庫全書　　　　　子部十二
　　清波雜志　　　　　　　小說家𩔖一〈雜事之屬〉提要
　　〈臣〉等謹案清波雜志十二卷別志三卷宋周輝撰煇字昭禮彥之子厲鶚宋詩紀事附載馬曰琯之言曰舊本清波雜志有張貴謨序書中煇俱作燀應從之按是編為影宋精本書中俱作煇張貴謨序亦存恐曰琯所見者或轉是訛本煇自題曰淮海人而兩浙名賢録載之書中有祖居錢塘後洋街語則煇實自浙遷淮也是書之末有張斯中張訢陳晦楊寅張巖龔頤正徐似道等七跋皆同時人似道稱煇為處士然煇曾試宏詞奏名見之書中或當時未就官耶別志又自稱嘗至金國益不可解或隨出使者行也清波為杭州城門之名紹興中煇寓其地因以名書所記皆宋人雜事方囘桐江續集力詆其尊王安石之非考書中稱煇之曾祖與安石為中表葢親串之間不無囘䕶猶之王明清揮麈諸録曲為曾布解耳知其私意所在則可以此盡廢其書則又門戶之見矣是書原本十二卷商維濬稗海作三卷葢明人刋本多好合併刪削不足為異諸跋並稱二志惟龔頤正跋作三志考宋人著書率以前後別續新分為五集則別志之前似乎當有後志然別志中但稱前志不及後志嘉靖戊申姚舜牧跋亦但稱雜志十二卷別志三卷則自明以來惟此兩集或頤正跋三字誤歟乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀

　　清波雜志序
　　余故人周昭禮嗜學攻於文當世名公卿多折節下之餘與昭禮定交今不翅二十年矣每一別再見喜其論議益該洽文益工今老矣而志益壯一日示余以所撰清波雜志十有二卷紀前言往行及耳目所接雖尋常細事多有益風教及可補野史所闕遺者蓋昭禮家蔵故書㡬萬卷平時父子自相師友其學問源委蓋不同如此今寓居中都清波門之南故因以名其集雲紹熙癸丑春古括張貴謨序







　　清波雜志題識
　　煇早侍先生長者與聆前言往行有可傳者嵗晩遺忘十不二三暇日因筆之非曰著述長夏無所用心賢於博奕雲爾時居都下清波門目為清波雜志紹熙壬子六月淮海周煇識










