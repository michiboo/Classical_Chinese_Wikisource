　　欽定四庫全書
　　雲煙過眼續録
　　元　湯允謨　撰
　　總管太中灤陽趙伯仁舉収藏
　　羊鐙一內有款曰南宮羊鐙
　　古伯彝葢一色青緑花瑩可愛上有把為所盜去又有兩鼎內有款識字尤多在底下甚佳
　　又玉馬一高五寸有奇雕琢極精作嘶鳴狀如生玉色溫美古玉色如此樣有十餘枚或大或小或有文或無文或青或緑長不滿寸葢人綰繩之物玉人高五六寸束髪於頂餘髪被腦後橫挿一簪衣垂至地不見足色溫潤與馬同人如顧愷之所畫列女圖中人物
　　子母螭玉鈎環徑六寸螭身白頭紅子亦紅走母腹上作相視之狀宛然如生紅如荔枝白如酥製作精巧通前人馬為諸玉之冠
　　楊光庭下生如來像思陵題乾卦印如來衣朱衣坐圓光內
　　王右軍司州帖古黃紙書章宗泥金書僉明昌七印全又屛風帖硬黃紙書徽宗泥金題僉首尾天水宣政內府圖書等印並全
　　呉元瑜瑤池圖印二卷一作王母冠玉冠乘金車駕二龍前後女從各執旄節導引攀龍者亦二□髻女童甚奇卷尾作大池即瑤池也
　　一作穆王坐金殿據金椅而王母與一峩冠婦人鼎峙而坐彼雲右坐者上元夫人也畫極精緻而有院體前後政和七印佑陵題宣和畫譜雲三卷今止二卷呉元瑜梅竹雪雀圖一明昌七印
　　西域貝葉二片長二尺餘高只二寸半即今西番字葉色如蒲裹經細竹簾二片內有識字雲大蜀皇帝賜撫州溥山院今世畫工作羅漢誦經貝葉經像多作手持甚謬可笑
　　古墨
　　潘衡墨一已斷止有潘衡二字約重四兩皆有金填篆書墨成不敢用進上蓬萊宮
　　宣和雙龍一笏佑陵書八字雲政和丙申宣和睿製俞林一笏題順慶殿殿名未審當再攷
　　劉士元一笏題雲緝熈殿乙未星砂胡光烈黒犀一笏郭忠恕鏡湖方氏劉文通各一笏
　　郭圯一笏上題緝熈殿
　　宣和天水雙龍印有方員二樣法書用員名畫用方宣和明昌二帝題簽法書用墨名畫用泥金
　　明昌七印其一曰內府葫蘆印其二曰郡玉秘珍其三曰明昌珍玩其四曰明昌御覽其五曰御府寶繪其六曰明昌中秘其七曰明昌御府
　　余家舊藏
　　司馬文正公父手録富鄭公使北日抄一卷其長五六丈字畫雖若古拙而首尾端書如一豈像其生平行止耶史稱公之至誠可以動天地此卷見之丞相益國公周必大子充為之跋賈師憲物也
　　祝君祥永昌収
　　趙千里釋迦佛行像一下有細字雲臣伯駒奉聖㫖畫其像廣目深眉螺髪大耳耳垂二大金環螺髯而髪頂有肉髻左眉放光一道衣紋腹腿隱隱可見筆法極佳宛然西域一胡僧
　　端硯一背有黒紋者皆成細花面有鑽篆字兩行雲王次張漢老舊坑下岩子子孫孫其永寶用沼貯水不涸其樣如此□王次張高宗紹興中為肇慶通判此硯元賈秋壑物也
　　山居太史楊瑀所藏
　　古玉天祿長一尺餘背起一竅身皆水銀古虎斑文爪牙製作極精古
　　銅虎符一全體具存背上篆雲某處發兵待行腹下分書十干唯戊癸二字合全餘八字皆平腹內作牝牡五竅開合之則一全虎也往往有漢虎符者如禇雪巘及吾真白所収皆是如符牌樣上鑄一小虎形下雲某處發兵或左右或止有一邊今此全虎形亦異矣
　　竹⻱一迺以老竹片製首尾四足皆他竹外來者竅小兩頭倍大可轉動而不可出故用縱橫之竹繞理顯然背上負三接碑牌一面兩側有轉〈闕〉　亦是外來之竹首大腰細不知何法得入雖巧於製作亦罔測之或雲鬼工也
　　奇石子一色青而質相大如鵝蛋形差匾上有兠塵觀音像天然如畫或加磨洗精神愈見
　　又瓊漿石漿水石瑪瑙也二寸許迺塊石耳觀之滴水在內揺之則上下流動〈闕〉古玉畫也
　　一圖書志雲張文懿某有古玉畫義疑其故物也智永石刻千文九成宮石刻皆金士孫所撫
　　余見施家有手卷錦表首漢王元昌羸馬圖上寫廣元年七月奉聖㫖檢入漢王元昌畫臣嚴款之臣陳凈心進上有龍鳯印紹興印乾卦七印餘一不分曉
　　鮮于伯機有震琴雲是許旌陽手植桐作惠子曰不為詩又有黃素黃庭經飄飄有仙氣意其楊許舊跡葢人間至寶也琴背旌陽印劍之跡宛然經後有楊𤣥靖許穆印
　　余見某家藏
　　宋徽宗御筆作一胡雁紅緑皮圈足前有一馬夬足栗殻色甚奇特
　　又縢王雙蝶穿花上有一押印亦真跡也
　　東坡竹
　　昔漁者於江濱見雷公逐一小黃蛇撃殺之化為劍背有火字許旌陽斬蛇第三劍葢至寶也今在張伯雨處趙雍家有閻立本作十八學士虞世南房𤣥齡最佳余家舊藏林邑進雞鵝圖葢唐貞觀時經進太宗以其思歸幷二女皆送還國迺閻立本真跡也
　　楊元誠家所藏
　　唐王建親書宮體小詩一百二十首葢宮詞極其宛轉妖麗今人罕能及後有錢肅王印
　　押龍葢宣和內物也其字皆章草
　　余見薛𤣥卿雲示以銅香鼎一兩耳有三龍交蟠宛轉目各有珠能轉及取不出葢邰古物亦世之寶也
　　靳公子家藏
　　錦川石長五丈餘葢宣和後宰門所謂艮嶽前河梁也石色紫碧相間皆成文理近世罕得今藏戚順王家








　　雲煙過眼續録
