　　欽定四庫全書　　　　　子部十
　　雲煙過眼録　　　　　　雜家類四〈雜品之屬〉提要
　　〈臣〉等謹案雲煙過眼録四卷續録一卷宋周宻撰宻有武林舊事已著録是書記所見書畫古器略品甲乙而不甚考證其命名葢取蘇軾之語第考軾寶繪堂記實作煙雲之過眼舊本刋作雲煙殆誤倒其文然錢曽讀書敏求記載元至正間夏頥鈔本已作雲煙則訛異已久矣曽記夏本作一卷而此本四卷或後人所分歟觀所記收藏之人葢入元以後所作中有湯允謨葉森文璧之語葢㸃勘是書各為題識傳寫者誤合為一如王子慶所藏宋太祖御批三件條末雲今第三卷只有二件疑有脫誤當叅考志雅堂雜抄云云志雅堂雜抄亦宻所著不應自雲當叅考知亦誤連校正之語為正文矣中記蘇軾手書詞稱郟湛初溢今本訛為漣漪初溢然郟湛字不可解恐亦有訛又記蘭亭序有隋煬帝內府石刻不知何據又記吳彩鸞書切韻以一先二仙為十三仙二十四先稱不可曉案困學記聞載魏了翁之言已稱唐韻下平不作一先則唐韻或有此別本亦未可知也續録一卷題逢溪湯允謨撰凡三十九條董其昌戲鴻堂帖定絹本黃庭經為楊許舊跡葢本此書則亦以其賞鑒為準矣乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


