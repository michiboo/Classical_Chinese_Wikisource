
晨躋大庾險，驛鞍馳復息。
霧露晝未開，浩途不可測。
嵥起華夷界，信爲造化力。
歇鞍問徒旅，鄉關在西北。
出門怨別家，登嶺恨辭國。
自惟勗忠孝，斯罪懵所得。
皇明頗照洗，延議日紛惑。
兄弟遠淪居，妻子成異域。
羽翮傷已毀，童幼憐未識。
躊躕戀北顧，亭午晞霽色。
春煖陰梅花，瘴回陽鳥翼。
含沙緣澗聚，吻草依林植。
適蠻悲疾首，懷鞏淚沾臆。
感謝鵷鷺朝，勤修魑魅職。
生還倘非遠，誓擬酬恩德。

