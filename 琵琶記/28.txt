
【念奴嬌引】〔貼上〕楚天過雨。正波澄木落。秋容光淨。誰駕玉輪來海底。碾破瑠璃千頃。環珮風淸。笙簫露冷。人在淸虛境。〔淨丑〕眞珠簾捲。庾樓無限佳興。
【生查子】逢人曾寄書。書去神亦去。今夜好淸光。可惜人千萬里。
【念奴嬌序】〔貼〕長空萬里。見嬋娟可愛。全無一點纖凝。十二欄杆光滿處。涼浸珠箔銀屛。偏稱。身在瑤臺。笑斟玉斝。人生幾見此佳景。〔合〕惟願取年年此夜。人月雙淸。
【前腔】〔生〕孤影。南枝乍冷。見烏鵲縹緲。驚飛棲止不定。萬點蒼山。何處是修竹吾廬三逕。追省。丹桂曾攀。嫦娥相愛。故人千里謾同情。〔合前〕
【前腔】〔貼〕光瑩。我欲吹斷玉簫。乘鸞歸去。不知風露冷瑤京。環佩溼。似月下歸來飛瓊。那更。香霧雲鬟。淸輝玉臂。廣寒仙子也堪並。〔合前〕
【前腔】〔生〕愁聽。吹笛關山。敲砧門巷。月中都是斷腸聲。人去遠。幾見明月虧盈。惟應。邊塞征人。深閨思婦。怪他偏向別離明。
【古輪臺】〔淨〕峭寒生。鴛鴦瓦冷玉壺冰。欄杆露溼人猶憑。貪看玉鏡。況萬里淸明。皓彩十分端正。三五良宵。此時獨勝。〔丑〕把淸光都付與酒杯傾。從敎酩酊𢬵夜深沈醉還醒。酒闌綺席。漏催銀箭。香銷金鼎。斗轉與參橫。銀河耿。轆轤聲已斷金井。
【前腔】〔淨〕閒評。月有圓缺陰晴。人世上有離合悲歡。從來不定。深院閒庭。處處有淸光相映。也有得意人人。兩情暢詠。也有獨守長門伴孤另。君恩不幸。〔丑〕有廣寒仙子娉婷。孤眠長夜。如何捱得更闌寂靜。此事果無憑。但願人長久。小樓翫月共同登。
【餘文】〔衆〕聲哀訴。促織鳴。〔貼〕俺這裏歡娛未罄。〔生〕他幾處寒衣織未成。
