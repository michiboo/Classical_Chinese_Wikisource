
【風入松慢】〔外上〕女蘿松柏望相依。況景入桑楡。他椿庭萱室齊傾棄。怎不想家山桃李。中雀誤看屛裏。乘龍難駐門楣。
【光光乍】女壻要同歸。岳丈意何如。忽叫阿奴緣何的。想必與他做區處。
【古女冠子】媳婦事舅姑合體例。相公怎不敎女孩兒同去。當初是相公相留住。今日裏怨着誰。〔外〕胡說。我不教女孩兒去。卻待怎的。〔淨〕相公。事須近禮。怎使聲勢。休道朝中太師威如火。那更路上行人口似碑。〔合〕說起此事。費人區處。
【前腔】〔末〕我相公只慮着多嬌女。怕跋踄萬山千水。相公只一件。女生向外從來語。況已做人妻。夫唱婦隨。不須疑慮。這是藍田種玉結親誤。今日裏船到江心補漏遲。〔合前〕
【前腔】〔外〕當初是我不仔細。誰知道事成差池。痛念深閨幼女多嬌媚。怎跋踄萬餘里。天那。我嫡親更有誰。怎忍分離。罷罷。不敎愛女擔煩惱。也被傍人講是非。
【五供養】〔生〕終朝垂淚。爲雙親使我心𤹤。〔貼〕親墳須共守。只得離神京。〔生〕夫人。且商量個計策。猶恐你爹行不肯。〔合〕若是他不肯。難說道君王有命。
【催拍】〔生〕念蔡邕爲雙親命傾。遭不孝逆天罪名。今辭了帝廷。感岳丈慇懃。豈敢忘情。痛父母恩深。久負亡靈。〔合〕辭別去。同到墳塋。心慼慼。淚盈盈。
【前腔】〔旦〕念奴家離鄕背井。謝公相敎孩兒共行。非獨故里榮。我泉下公婆。死也目瞑。〔外〕五娘子。我女孩兒少長閨門。凡事望你看顧。〔旦〕我自看承你孩兒。不須叮嚀。〔合前〕
【前腔】〔貼〕覷爹爹衰顏皤鬢。思量起敎人淚零。爹爹。我進退不忍。我待不去呵。誤了公婆。被人譏評。我待去呵。撇了爹爹。沒人溫凊。〔合前〕
【前腔】〔外〕孩兒。此別去。你的吉凶未憑。再來時。我的存亡未審。賢壻。吾今已老景。畢竟你沒爹娘。我沒親生。若是念骨肉。一家須早辦囘程。〔合前〕
【一撮棹】〔生〕岳丈。你寬心等。何須苦掛縈。〔外〕賢壻。把音書寫頻頻寄郵亭。〔貼〕老姥姥。爹年老。伊家須是好看承。〔淨〕程途裏。各願保安寧。〔旦〕死別全無準。生離又難定。〔合〕今去也。未知何日返神京。
【哭相思尾】〔合〕最苦生離難拋捨。未知再會何時也。
