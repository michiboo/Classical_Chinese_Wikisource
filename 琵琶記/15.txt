
【剔銀燈】〔貼上〕忒過分爹行所爲。但索強全不顧人議。背飛鳥硬求來諧比翼。隔牆花強攀做連理。姻緣還是怎的。天那。我待對爹爹說呵。婚姻事女孩兒家怎提。
【桂枝香】書生愚見。忒不通變。不肯坦腹東牀。謾自去哀求金殿。想他每就裏。想他每就裏。將人輕賤。小姐。非爹胡纏。怕被人傳。〔貼〕呀。怕人傳甚麼。〔淨〕道你是相府公侯女。不能彀嫁狀元。
【前腔】〔貼〕百年姻眷。須敎情願。他那裏抵死推辭。俺這裏不索留戀。想他每就裏。想他每就裏。有些牽絆。〔淨〕有甚牽絆。〔貼〕怕恩多成怨。滿皇都少甚麼公侯子。何須去嫁狀元。
【大迓鼓】〔淨〕非干是你爹意堅。只怕春花秋月。誤你芳年。況兼他才貌眞堪羨。又是五百名中第一仙。故把嫦娥付與少年。
【前腔】〔貼〕姻緣雖在天。若非人意。到底埋怨。料想赤繩不曾綰。多應他無玉種藍田。休把嫦娥強與少年。
