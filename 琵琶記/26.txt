
【打球場】〔淨上〕幾年間。爲拐兒。脫空說謊爲最。遮莫你是怎生俌俏的。也落在我圈套。
【鳳凰閣】尋鴻覓雁。寄個音書無便。謾勞囘首望家山。和那白雲不見。淚痕如線。想鏡裏孤鸞影單。
【一封書】〔生〕一從你去離。我在家中常念你。功名事怎的。想多應折桂枝。幸得爹娘和媳婦。各保安康無禍危。謝天謝地。且喜家中多安樂。見家書。可知之。及早囘來莫更遲。
【下山虎】男邕百拜大人尊前。一自離膝下。頓經數年。目斷萬里關山。鎭日望懸。一向那堪音信斷。名利事。歎牽綰。謾勞珠淚漣。上表辭金殿。要辭了官。爭奈君王不見憐。
【蠻牌令】忽爾拜尊翰。激切意懸懸。幸喜爹娘和媳婦。盡安健。奈兒身淹留旅邸。不能彀承奉慈顏。匆匆的聊附寸牋。草草伏乞尊照不宣。
【駐馬聽】〔生〕書寄鄕關。說起敎人心痛酸。鄕親。傳示俺八旬爹媽。道與俺兩月妻房。隔涉萬水千山。啼痕緘處翠綃斑。夢魂飛遶銀屛遠。〔合〕報道平安。想一家賀喜。只說道再相見。
【前腔】〔末〕遙憶鄕關。有個人人凝望眼。他頻看飛雁。望斷孤舟。倚遍危欄。見這銀鉤飛動彩雲箋。又索玉筯界破殘妝面。〔合前〕
【前腔】〔淨〕西出陽關。卻歎今朝行路難。念取經年離別。跋涉萬里程途。帶着一紙雲箋。只怕豺狼紛擾路途間。雁鴻怕不到家鄕畔。〔合前〕
