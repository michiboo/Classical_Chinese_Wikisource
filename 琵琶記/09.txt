
【破齊陣引】〔旦上〕翠減祥鸞羅幌。香銷寶鴨金爐。楚館雲閒。秦樓月冷。動是離人愁思。目斷天涯雲山遠。親在高堂雪髩疎。緣何書也無。
【風雲會四朝元】春闈催赴。同心帶綰初。嘆陽關聲斷。送別南浦。早已成間阻。謾羅襟淚漬。謾羅襟淚漬。和那寶瑟塵埋。錦被羞鋪。寂寞瓊窗。蕭條朱戶。空把流年度。嗏。瞑子裏自尋思。妾意君情一旦如朝露。君行萬里途。妾心萬般苦。君還念妾。迢迢遠遠。也須囘顧。
【前腔】朱顏非故。綠雲懶去梳。奈畫眉人遠。傅粉郞去。鏡鸞羞自舞。把歸期暗數。把歸期暗數。只見雁杳魚沈。鳳隻鸞孤。綠遍汀洲。又生芳杜。空自思前事。嗏。日近帝王都。芳草斜陽。敎我望斷長安路。君身豈蕩子。妾非蕩子婦。其間就裏。千千萬萬。有誰堪訴。
【前腔】輕移蓮步。堂前問舅姑。怕食缺須進。衣綻須補。要行時須與扶。奈西山暮景。奈西山暮景。敎我倩着誰人。傳語我的兒夫。你身上靑雲。只怕親歸黃土。我臨別也曾多囑付。嗏。那些個意孜孜。只怕十里紅樓。貪戀着他人豪富。丈夫。你雖然是忘了奴。也須念父母。苦。無人說與。這淒淒冷冷。怎生辜負。
【前腔】文場選士。紛紛都是才俊徒。少甚麼鏡分鸞鳳。都要榜登龍虎。偏是他將奴誤。也不索氣蠱。也不索氣蠱。旣受託了蘋蘩。有甚推辭。索性做個孝婦賢妻。也落得名標靑史。今日呵。不枉受了些閒悽楚。嗏。俺這裏自支吾。休得汚了他的名兒。左右與他相囘護。丈夫。你便做腰金衣紫。須記得荊釵與裙布。苦。一場愁緖。堆堆積積。宋玉難賦。
