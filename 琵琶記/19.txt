
【傳言玉女】〔外牛太師上〕燭影搖紅。簾幕瑞煙浮動。畫堂中珠圍翠擁。妝臺對月。下鸞鶴神仙儀從。玉簫聲裏。一雙鳴鳳。
【女冠子】馬蹄篤速。傳呼齊擁雕轂。〔外〕金花帽簇。天香袍染。丈夫得志。佳壻坦腹。
【前腔】妝成聞喚促。又將彩扇重遮。羞蛾輕蹙。〔淨丑執掌扇上合〕這姻緣不俗。金榜題名。洞房花燭。
【畫眉序】〔生〕攀桂步蟾宮。豈料絲蘿在喬木。喜書中今朝有女如玉。堪觀處絲幙牽紅。恰正是荷衣穿綠。〔合〕這囘好個風流壻偏稱洞房花燭。
【前腔】〔外〕君才冠天祿。我的門楣稍賢淑。看相輝淸潤瑩然冰玉。光掩映孔雀屛開。花爛熳芙蓉穩褥。〔合前〕
【前腔】〔貼〕頻催少膏沐。金鳳斜飛𩬆雲矗。喜逢他蕭史。愧非弄玉。淸風引珮下瑤臺。明月照妝成金屋。〔合前〕
【前腔】〔淨丑〕湘裙展六幅。似天上嫦娥降塵俗。喜藍田今已種成雙玉。風月賽閬苑三千。雲雨笑巫山二六。〔合前〕
【滴溜子】〔生〕謾說道姻緣事。果諧鳳卜。細思之。此事豈吾意欲。有人在高堂孤獨。可惜新人笑語喧。不知我舊人哭。兀的東牀難敎我坦腹。
【鮑老催】〔衆〕翠眉謾蹙。赤繩已繫夫婦足。芳名已注婚姻牘。狀元。空嗟怨。枉歎息。休摧挫。畫堂富貴如金谷。休戀故鄕深處好。受恩深處親骨肉。
【滴滴金】金猊寶鼎香馥郁。銀海瓊丹汎𨤍醁。輕飛彩袖呈嬌舞。囀鶯喉。歌麗曲。歌聲斷續。持觴勸酒人共祝。人共祝。百年夫婦永和睦。
【鮑老催】意深愛篤。文章富貴珠萬斛。天敎豔質爲眷屬。似蝶戀花。鳳棲梧。鸞停竹。男兒有書須勤讀。書中自有黃金屋。也有千鍾粟。
【雙聲子】郞多福。郞多福。看紫綬黃金束。娘萬福。娘萬福。看花誥紋犀軕。兩意篤。兩意篤。豈非福。豈非福。似紋鸞綵鳳。兩兩相逐。
【餘文】郞才女貌眞不俗。占斷人間天上福。百歲姻緣萬事足。
