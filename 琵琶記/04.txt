
【一翦梅】〔生上〕浪暖桃香欲化魚。期逼春闈。詔赴春闈。郡中空有辟賢書。心戀親闈。難捨親闈。
【宜春令】雖然讀萬卷書。論功名非吾意兒。只愁親老。夢魂不到春闈裏。便敎我做到九棘三槐。怎撇得萱花椿樹。天那。我這衷腸。一點孝心對誰語。
【前腔】〔末張太公上〕相鄰並相依倚。往常間有事。來相報知。〔生〕來的卻是張太公呵。〔相見科末〕秀才。試期逼矣。早辦行裝前途去。〔生〕公公。我雙親年老。不去。〔末〕呀。秀才。子雖念親老孤單。親須望孩兒榮貴。你趁此靑春。不去更待何日。
【前腔】時光短。雪髩催。守淸貧不圖甚的。有兒聰慧。但得他爲官吾心足矣。〔外末相見科外〕孩兒。天子詔招取賢良。秀才每都求科試。你快赴春闈。急急𢿫着行李。
【前腔】娘年老。八十餘。眼兒昏又聾着兩耳。又沒個七男八壻。只有一個孩兒。要他供甘旨。方纔得六十日夫妻。老賊強逼他爭名奪利。天那。細思之。怎不敎老娘嘔氣。
【繡帶兒】〔生〕親年老。光陰有幾。行孝正當今日。〔末〕秀才此行。必定脫白掛綠。〔生〕終不然爲着一領藍袍。卻落後五彩斑衣。思之。此行榮貴雖可擬。怕親老等不得榮貴。〔外〕孩兒。春闈裏紛紛的都是大儒。難道是沒爹娘的方去求試。
【前腔】〔末〕秀才。你休疑。男兒漢。凌雲志氣。何必苦恁淹滯。秀才。你此囘不去呵。可不干費了十載靑燈。枉捱過半世黃虀。須知。此行是親志。你休固拒。秀才。那些個養親之志。〔淨〕我百年事只有此兒。老賊。難道是庭前森森丹桂。
【太師引】〔外〕他意兒我也難提起。這其間就裏我自知。〔末〕老員外知他爲着甚麼。〔外〕他戀着被窩中恩愛。捨不得離海角天涯。〔生〕孩兒豈有此心。〔外〕你是個讀書之人。我說一箇比方與你聽。塗山四日離大禹。你今畢姻已曾兩月。直恁的捨不得分離。〔末笑科〕呀。秀才。你敢是如此麼。〔生〕太公。卑人怎敢。〔末〕秀才。你貪鴛侶。守着鳳幃。只怕誤了你鵬程鶚薦消息。
【前腔】〔淨〕太公。他意兒只要供甘旨。又何曾貪歡戀妻。自古道曾參純孝。何曾去應舉及第。功名富貴天付與。天若與不求而至。〔生〕娘言是。望爹行聽取。〔外〕呀。娘言的是。父言的非呵。你敢是戀新婚。逆親言麼。〔生跪天科〕天那。蔡邕若是戀着新婚。不肯去呵。天須鑒蔡邕不孝的情罪。
【三學士】〔生〕謝得公公意甚美。凡事仗托扶持。假饒一舉登科日。難道是雙親未老時。只恐錦衣歸故里。怕雙親不見兒。
【前腔】〔外〕萱室椿庭衰老矣。指望你改換門閭。孩兒。你道是無人供養。我若是你做得官來時節呵。三牲五鼎供朝夕。須勝似啜菽幷飮水。你若錦衣歸故里。我便死呵。一靈兒終是喜。
【前腔】〔末〕託在鄰家相依倚。自當效些區區。秀才。你爲甚十年窗下無人問。只圖個一舉成名天下知。你若不錦衣歸故里。誰知你讀萬卷書。
【前腔】〔淨〕一旦分離掌上珠。我這老景憑誰。苦忍將父母飢寒死。博得孩兒名利歸。你縱然錦衣歸故里。補不得你名行虧。
