
【瑞鶴仙】〔生上〕十載親燈火。論高才絕學。休誇班馬。風雲太平日。正驊騮欲騁。魚龍將化。沈吟一和。怎離卻雙親膝下。且盡心甘旨。功名富貴。賦之天也。
【寶鼎現】〔旦內應科外蔡公淨蔡婆上外〕小門深巷。春到芳草。人閒淸晝。〔淨〕人老去星星非故。春又來年年依舊。〔旦趙五娘上〕最喜今朝春酒熟。滿目花開如繡。〔合〕願歲歲年年。人在花下。常斟春酒。
【錦堂月】〔生進酒科生〕簾幙風柔。庭幃晝永。朝來峭寒輕透。親在高堂。一喜又還一憂。惟願取百歲椿萱。長似他三春花柳。〔合〕酌春酒。看取花下高歌。共祝眉壽。
【前腔】〔旦〕輻輳。獲配鸞儔。深慚燕爾。持杯自覺嬌羞。怕難主蘋蘩。不堪侍奉箕箒。惟願取偕老夫妻。長侍奉暮年姑舅。〔合前〕
【前腔】〔外〕還愁。白髮蒙頭。紅英滿眼。心驚去年時候。只恐時光。催人去也難留。孩兒。惟願取黃卷靑燈。及早換金章紫綬。〔合前〕
【前腔】〔淨〕還憂。松竹門幽。桑楡暮景。明年知他健否安否。歎蘭玉蕭條。一朵桂花難茂。媳婦。惟願取連理芳年。得早遂孫枝榮秀。〔合前〕
【醉翁子】〔生〕囘首。歎瞬息烏飛兔走。喜爹媽雙全。謝天相佑。〔旦〕不謬。更淸淡安閒。樂事如今誰更有。〔合〕相慶處。但酌酒高歌。共祝眉壽。
【前腔】〔外〕卑陋。論做人要光前耀後。勸我兒靑雲萬里。早當馳驟。〔淨〕聽剖。眞樂在田園。何必區區公與侯。〔合前〕
【僥僥令】〔生旦〕春花明彩袖。春酒泛金甌。但願歲歲年年人長在。父母共夫妻相勸酬。
【前腔】〔外淨〕夫妻好廝守。父母願長久。坐對兩山排闥靑來好。看將一水護田疇。綠遶流。
【十二時】山靑水綠還依舊。歎人生靑春難又。惟有快活是良謀。
