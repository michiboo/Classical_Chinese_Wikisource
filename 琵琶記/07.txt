
【滿庭芳】〔生末淨丑上生〕飛絮沾衣。殘花隨馬。輕寒輕暖芳辰。江山風物。偏動別離人。回首高堂漸遠。歎當時恩愛輕分。傷情處。數聲杜宇。客淚滿衣襟。
【前腔】〔末〕萋萋芳草色。故園入望。目斷王孫。謾憔悴郵亭。誰與溫存。〔淨丑〕聞道洛陽近也。還又隔幾座城闉。〔合〕澆愁悶。解鞍沽酒。同醉杏花村。
【八聲甘州歌】〔生〕衷腸悶損。歎路途千里。日日思親。靑梅如豆。難寄隴頭音信。高堂已添雙𩬆雪。客路空瞻一片雲。〔合〕途中味。客裏身。爭如流水蘸柴門。休囘首。欲斷魂。數聲啼鳥不堪聞。
【前腔】〔末〕風光正暮春。便縱然勞役。何必愁悶。綠陰紅雨。征袍上染惹芳塵。雲梯月殿圖貴顯。水宿風餐莫厭貧。〔合〕乘桃浪。躍錦鱗。一聲雷動過龍門。榮歸去。綠綬新。休敎妻嫂笑蘇秦。
【前腔】〔淨〕誰家近水濱。見畫橋煙柳。朱門隱隱。鞦韆影裏。牆頭上露出紅粉。他無情笑語聲漸杳。卻不道惱殺多情牆外人。〔合〕思鄕遠。愁路貧。肯如十度謁侯門。行看取。朝紫宸。鳳池鰲禁聽絲綸。
【前腔】〔丑〕遙瞻霧靄紛。想洛陽宮闕。行行將近。程途勞倦。欲待共飮芳樽。垂楊瘦馬莫暫停。只見古樹昏鴉棲漸盡。〔合〕天將暝。日已曛。一聲殘角斷樵門。尋宿處。行步緊。前村燈火已黃昏。
【餘文】向人家忙投奔。解鞍沽酒共論文。今夜雨打梨花深閉門。
