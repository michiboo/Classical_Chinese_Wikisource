
【出隊子】〔外牛太師上〕朝夕縈掛。只爲孩兒多用心。不知月老事何因。爲甚冰人沒信音。顒望多時。情緖轉深。
【前腔】〔末丑上〕喬才堪笑。故阻佯推不肯從。豈無佳壻近乘龍。有甚福緣能跨鳳。料想書生。只是命窮。
【雙鸂𪄠】〔外〕聽伊說。敎人怒起。漢朝中惟吾獨貴。我有女。偏無貴戚豪家求配。奉聖旨使我招狀元爲壻。媒婆。不知他囘話有何言語。
【前腔】〔丑〕媒婆吿相公知。恨那人作怪蹺蹊。千不肯。萬推辭。〔外〕我奉聖旨招他爲壻。你曾把這話對他說麼。〔丑〕這話頭不惹些兒。道始得及第。縱有花容月貌休提。他罵相公罵小姐。〔外〕他駡小姐甚麼。〔丑〕道腳長尺二。〔末〕這般說謊沒巴臂。〔跪介〕
【前腔】恩官且聽咨啓。蔡狀元聞說皺眉。忠和孝。恩和義。念父母八十年餘。況已娶了妻室。再婚重娶非禮。待早朝。上表文。要辭官家去。請相公別選一佳壻。
【前腔】〔外〕他元來要奏丹墀。敢和我廝挺相持。細思之。可奈他將人輕覷。我就寫表奏與吾皇知。與他官拜淸要地。務要來我處爲門楣。
【意不盡】〔衆〕這讀書輩沒道理。不思量違背了聖旨。只敎他辭官辭婚俱未得。
