
【鵲橋仙】〔生上〕披香侍宴。上林遊賞。醉後人扶馬上。金蓮花炬照囘廊。正院宇梅梢月上。
【解三酲】嘆雙親把兒指望。敎兒讀古聖文章。似我會讀書的。倒把親撇漾。少甚麼不識字的。到得終奉養。書呵。我只爲其中自有黃金屋。反敎我撇卻椿庭萱草堂。還思想。畢竟是文章誤我。我誤爹娘。
【前腔】比似我做個負義虧心臺館客。到不如守義終身田舍郞。白頭吟記得不曾忘。綠鬢婦何故在他方。書呵。我只爲其中有女顏如玉。反敎我撇卻糟糠妻下堂。還思想。畢竟是文章誤我。我誤妻房。
【太師引】細端詳。這是誰筆仗。覷着他。敎我心兒好感傷。〔細看介〕好似我雙親模樣。差矣。我的媳婦會針指。便做是我的爹娘呵。怎穿着破損衣裳。前日已有書來。道別後容顏無恙。怎的這般淒涼形狀。且住。我這裏要寄一封書囘去。尙不能彀。他那裡呵。有誰來往。直將到洛陽。天下也有面貌廝像的。須知道仲尼陽虎一般龐。
【前腔】這是街坊誰劣相。砌莊家形衰貌黃。假如我爹娘呵。若沒個媳婦來相傍。少不得也這般淒涼。敢是個神圖佛像。呀。卻怎的。我正看間。猛可的小鹿兒心頭撞。這也不是神圖佛像。敢是當元的畫工有甚緣故。丹靑匠。由他主張。須知道毛延壽誤了王嬙。
【夜遊湖】〔貼上〕猶恐他心思未到。敎他題詩句。暗裏相嘲。翰墨關心。丹靑入眼。強如把語言相吿。
【鏵鍬兒】夫人。你說得好笑。可見你心兒窄小。我決不學那王允的見識。沒來由漾卻苦李。再尋甜桃。古人云。棄妻止有七出之條。他不嫉不淫與不盜。終無去條。那棄妻的衆所誚。那不棄妻的人所褒。縱然他醜貌。怎肯相休棄了。
【前腔】〔貼〕伊家富豪。那更靑春年少。看你紫袍掛體。金帶垂腰。做你的媳婦呵。應須有封號。金花紫誥。必俊俏。須媚嬌。若還他醜貌。怎不相休棄了。
【前腔】〔生〕夫人你言顚語倒。惱得我心兒轉焦。莫不是你把咱奚落。特兀自妝喬。引得我淚痕交。撲簌簌這遭。這題詩的是誰。〔貼〕相公。你問他待怎的。〔生〕夫人。他把我嘲。難恕饒。你說與我知道。怎肯干休罷了。
【前腔】〔貼〕相公。我心中忖料。想不是個薄情分曉。管敎你夫婦會合在今朝。你還認得那題詩的麼。〔生〕不認得。〔貼〕伊家枉然焦。只怕你哭聲漸高。〔生〕是誰。〔貼〕是伊大嫂身姓趙。正要說與你知道。怎肯干休罷了。
【入賺】聽得鬧炒。敢是我兒夫看詩囉唣。〔貼〕姐姐快來。〔旦〕是誰忽叫。想是夫人召。必有分曉。〔貼〕相公。是他題詩句。你還認得否。〔生〕他從那裏來。〔貼〕相公。他從陳留郡。爲你來尋討。〔生認介〕呀。我道是誰。元來是你呵。娘子。你怎的穿着破襖。衣衫盡是素縞。莫不是我雙親不保。〔旦〕官人。從別後。遭水旱。我兩三人只道同做餓殍。〔生〕張太公曾周濟你麼。〔旦〕只有張公可憐。歎雙親別無倚靠。〔生〕後來卻如何。〔旦〕兩口顚連相繼死。〔生〕苦。元來我爹娘都死了。娘子。那時如何得殯斂。〔旦〕我翦頭髮賣錢送伊妣考。〔生〕如今安葬了未曾。〔旦〕把墳自造。土泥盡是我麻裙裹包。〔生〕罷了。聽伊言語。怎不痛傷噎倒。
【小桃紅】〔生〕蔡邕不孝。把父母相拋。爹爹。我與你別時。豈知恁地。早知你形衰耄。怎留聖朝。娘子。你爲我受煩惱。你爲我受劬勞。謝你葬我爹。葬我娘。你的恩難報也。做不得養子能代老。〔合〕這苦知多少。此恨怎消。天降災殃人怎逃。
【前腔】〔旦〕這儀容像貌。是我親描。〔生〕娘子。路途遙遠。你那得盤纏。來到此間。〔旦低唱介〕乞丐把琵琶撥。怎禁路遙。官人。說甚麼受煩惱。說甚麼受劬勞。不信看你爹。看你娘。比別時兀自形枯槁也。我的一身難打熬。〔合前〕
【前腔】〔貼〕設着圈套。被我爹相招。相公。你也說不早。況音信杳。姐姐。你爲我受煩惱。爲我受劬勞。相公。是我誤你爹。誤你娘。誤你名不孝也。做不得妻賢夫禍少。〔合前〕
【前腔】〔生〕我脫卻巾帽。解卻衣袍。〔貼〕相公。急上辭官表。共行孝道。〔生〕夫人。只怕你去不得。〔貼〕相公。我豈敢憚煩惱。豈敢憚劬勞。同去拜你爹。拜你娘。親把墳塋掃也。使地下亡靈安宅兆。〔合前〕
【餘文】〔合〕幾年間分別無音耗。奈千山萬水迢遙。天那。只爲三不從生出這禍苗。
