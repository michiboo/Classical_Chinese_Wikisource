
【霜天曉角】〔旦上〕難捱怎避。災禍重重至。最苦婆婆死矣。公公病又將危。
【犯胡兵】囊無半點調藥費。良醫怎求。天那。然縱救得目前。飯食何處有。料應難到後。謾說道有病遇良醫。饑荒怎救。
【前腔】愁萬苦千恁生受。妝成這症候。藥呵。縱然救得目前。怎免得憂與愁。料應不會久。他只爲不見孩兒。纔得這病。若要這病好時呵。除非是子孝父心寬。方纔可救。
【霜天曉角】〔外〕神散魂飛。料應不久矣。〔旦〕公公請䦟。〔外〕我縱然擡頭強起。形衰倦。怎支持。
【香遍滿】〔旦〕論來湯藥。須索是子先嘗。方進與父母。公公。莫不是爲無子先嘗。恰便尋思苦。〔外喫藥吐介旦〕公公。且耐煩喫些。〔外〕媳婦。這藥我喫不得了。我寧可早死了罷。免得累你。〔旦〕公公。你須索䦟。怎捨得一命殂。〔外〕媳婦你喫糠。省錢贖藥與我喫。我怎的喫得下。〔旦〕苦。元來不喫藥也只爲着糟糠婦。
【前腔】〔旦〕公公。你萬千愁苦。堆積在悶懷。成氣蠱。可知道喫了呑還吐。〔外〕媳婦。我不濟事了。必是死也。孩兒又不囘來。只是虧了你。〔旦〕公公。且自寬心。不要煩惱。〔旦背哭介〕怕添親怨憶。暗將珠淚墮。〔外〕媳婦你喫糠。卻敎我喫粥。我怎的喫得下哩。〔旦〕苦。元來不喫粥也只爲着糟糠婦。
【靑歌兒】媳婦。我三年謝得你相奉事。只恨我當初把你相擔誤。天那。我待欲報你的深恩。待來生我做你的媳婦。怨只怨蔡伯喈不孝子。苦只苦趙五娘辛勤婦。
【前腔】我一怨你身死後有誰來祀。二怨你有孩兒不得相看顧。三怨你三年間沒一個飽暖的日子。三載相看甘共苦。一朝分別難同死。
【前腔】你將我骨頭休埋在土。〔旦〕呀。公公百歲後。不埋在土。卻放在那裡。〔外〕媳婦。都是我當初不合教孩兒出去。誤得你恁的受苦。我甘受折罰。任取屍骸露。〔旦〕公公。你休這般說。被人談笑。〔外〕媳婦。不笑着你。留與傍人道蔡伯喈不葬親父。怨只怨蔡伯喈不孝子。苦只苦趙五娘辛勤婦。
【前腔】公婆已得做一處所。料想奴家不久也歸陰府。苦。可憐一家三個怨鬼在冥途。三載相看甘共苦。一朝分別難同死。
【羅帳裏坐】媳婦。你艱辛萬千。是我擔誤了伊。你不嫁人呵。身衣口食。怎生區處。休休。當元是我拆散了你夫妻。我如今死了呵。終不然敎你又守着靈幃。〔放筆介〕已知死別在須臾。更與甚麼生人做主。
【前腔】〔末〕這中間就裏。我難說怎提。五娘子。你若不嫁人。恐非活計。若不守孝。又被人談議。可憐家破與人離。怎不敎人淚垂。
【前腔】〔旦〕公公嚴命。非奴敢違。若是敎我嫁人呵。那些個不更二夫。卻不誤奴一世。公公。我一馬一鞍。誓無他志。可憐家破與人離。怎不敎人淚垂。
