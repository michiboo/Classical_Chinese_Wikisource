
【似娘兒】華髮漸星星。憐愛女欲遂姻盟。蟾宮桂子才堪稱。紅樓此日。紅絲待選。須敎紅葉傳情。
【醉太平】我做聰俊的媒婆。兩腳疾走如梭。生得不矮又不矬。人人都來請我。我只要金多銀多。綾羅段匹多。方肯做。又且張家李家誇談我。〔末〕誇談你甚的。〔丑〕道我每須勝是別媒婆。
【瑣窗郞】吾家一女娉婷。不曾許與公卿。昨承聖旨。招選書生。媒婆。你和他說。不須用白璧黃金爲聘。〔合〕說道姻緣前世已曾定。今日裏共歡慶。
【前腔】〔丑〕住東京極有名聲。相公。論媒婆非自逞。今朝事體。管取完成。怕有一輕一重。全憑這條官秤。〔合前〕
【前腔】〔末〕雖然他高占魁名。得相招多少榮縈。依繡幕選中雀屛。媒婆。此一去他必從命。〔合前〕
