
【月雲高】〔旦上〕路途多勞倦。行行甚時近。未到洛陽城。盤纏多使盡。囘首孤墳。空敎奴望孤影。天那。他那裡。誰偢采。俺這裏。誰投奔。正是西出陽關無故人。須信道家貧不是貧。
【前腔】暗中思忖。此去好無准。只怕他身榮貴。把咱不廝認。若是他不偢采。空敎奴受艱辛。他未必忘恩義。我這裏自閒評論。他須記一夜夫妻百夜恩。怎做得區區陌路人。
【前腔】他在府堂深隱。奴身怎生進。他在駟馬高車上。又難將他認。我有個道理。若到他跟前。只提起二親眞容。天那。又怕消瘦了龐兒。他猶難十分信。呀。他不到得非親卻是親。我自須防仁不仁。
