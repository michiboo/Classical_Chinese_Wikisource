
【窣地錦襠】嫦娥翦就綠雲衣。折得蟾宮第一枝。宮花斜插帽簷低。一舉成名天下知。
【哭岐婆】洛陽富貴。花如錦綺。紅樓數里。無非嬌媚。春風得意馬蹄疾。天街賞遍方歸去。
【水底魚兒】朝省尙書。昨日蒙聖旨。道狀元及第。敎咱去陪宴席。〔丑叫〕踏壞了人了。〔末〕越着鞭越退。遣人心下疑。〔丑〕救命救命。〔末〕轉頭囘望。叫我的還是誰。
【北叨叨令】〔丑〕鬧炒炒街市上遊人亂。〔末〕你馬驚了呵。〔丑〕惡頭口抵死要囘身轉。〔末〕怎的不牽過一邊。〔丑〕我戰兢兢只怕韁繩斷。〔末〕爲甚不打他。〔丑〕怯書生早已神魂散。〔末〕你不害事麼。〔丑呻吟介〕險些跌折了腿也麼哥。險些舂破了頭也麼哥。我好似小秦王三跳澗。
【窣地錦襠】荷衣新染御香歸。引領羣仙下翠微。杏園惟有後題詩。此是男兒得志時。
【哭岐婆】〔衆〕玉鞭裊裊。如龍驕騎。黃旗影裏。笙歌鼎沸。如今端的是男兒。行看錦衣歸故里。
【五供養】〔末〕文章過晁董。對丹墀已膺天寵。〔合〕赴瓊林新宴。顫宮花。緩引黃金鞚。
【前腔】〔淨丑〕九重天上聲名重。紫泥封已傳丹鳳。〔合〕便催歸玉簡。侍宸旒。他日歸來金蓮送。
【山花子】〔末〕玳筵開處遊人擁。爭看五百名英雄。〔生〕喜鰲頭一戰有功。荷君恩奏捷詞鋒。〔合〕太平時車馬已同。干戈盡戢文敎崇。人間此時魚化龍。留取瓊林。勝景無窮。
【前腔】〔淨〕三千禮樂如泉涌。一筆掃萬丈長虹。〔丑〕看奎光飛躔紫宮。光耀萬玉班中。〔合前〕
【前腔】〔生〕靑雲路通。一舉能高中。三千水擊飛沖。〔淨〕又何必扶桑掛弓。也強如劍倚崆峒。〔合前〕
【前腔】〔丑〕恩深九重。絲絡八珍送。無非翠釜駝峯。〔末〕看吾皇待賢恁隆。不枉了十年窗下把書來攻。〔合前〕
【太和佛】〔生〕寶篆沈煙香噴濃。〔衆〕濃熏綺羅叢。瓊舟銀海。翻動酒鱗紅。一飮盡敎空。〔生悲介〕持盃自覺心先痛。縱有香醪。欲飮難下我喉嚨。他寂寞高堂菽水誰供奉。俺這裏傳盃諠鬨。〔衆〕狀元。你休得要對此歡娛意忡忡。
【舞霓裳】願取羣賢盡貞忠。盡貞忠。管取雲臺畫形容。畫形容。時淸莫報君恩重。惟有一封書上勸東封。更撰個河淸德頌。乾坤正。看玉柱擎天又何用。
【紅繡鞋】〔合〕猛拚沈醉東風。東風。倩人扶上玉驄。玉驄。歸去路。望畫橋東。花影亂。日朦朧。沸笙歌。引紗籠。
【意不盡】〔合〕今宵添上繁華夢。明早遙聽淸禁鐘。皇恩謝了。鵷行豹尾陪侍從。
