
【薄倖】〔旦上〕野曠原空。人離業敗。謾盡心行孝。力枯形憊。幸然爹媽此身安泰。棲惶處。見慟哭飢人滿道。歎舉目將誰荷賴。
【夜行船】〔外淨上〕苦。忍飢擔餓何日了。孩兒一去。竟無音耗。〔淨〕甘旨蕭條。米糧缺少。〔合〕天那。眞個死生難保。
【鑼鼓令】〔淨〕我終朝受餒。賤人。你將來的飯敎我怎喫。可疾忙便擡。非干是我有些饞態。
【前腔】〔外〕阿婆。你看他衣衫都解。好茶飯將甚去買。兀的是天災。敎媳婦每難佈擺。
【前腔】〔旦〕婆婆息怒且休罪。待奴家霎時將去再安排。思量到此。珠淚滿腮。看看做鬼。溝渠裏埋。縱然不死也難捱。敎人只恨蔡伯喈。
【前腔】〔淨〕如今我試猜。多應他犯着獨噇病來。背地裏自買些鮭菜。〔外〕阿婆。他那裏得錢去買。〔淨〕阿公。我喫飯他緣何不在。這些意兒眞是歹。
【前腔】〔外〕阿婆。他和你甚相愛。不應反面直恁的乖。〔旦背介〕我千辛萬苦有甚疑猜。可不道我臉兒黃瘦骨如柴。
