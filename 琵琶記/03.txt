
【鴈兒落】〔淨〕庭院重重。怎不怨苦。要尋個男兒。又無門路。〔丑〕甚年能彀和一丈夫。一處裏雙雙鴈兒舞。
【窣地錦襠】〔末〕花紅柳綠草芊芊。正値春光豔陽天。我和你不來此處打鞦韆。爲人一生也徒然。
【前腔】〔淨〕春光明媚景色鮮。遊遍花塢聽杜鵑。那更上苑柳如綿。我和你不打鞦韆枉少年。
【前腔】〔丑〕奴是人間快活仙。喫了飽飯愛去眠。莫敎小姐來撞見。那時高高弔起打三千。
【祝英臺近】〔貼〕綠成陰。紅似雨。春事已無有。〔丑〕聞說西郊。車馬尙馳驟。〔貼〕怎如柳絮簾櫳。梨花庭院。〔合〕好天氣淸明時候。
【祝英臺序】〔貼〕把幾分春。三月景。分付與東流。〔丑〕小姐。如今鳥啼花落。你須煩惱些麼。〔貼〕啼老杜鵑。飛盡紅英。端不爲春閒愁。〔丑〕你不閒愁。也還去賞翫麼。〔貼〕休休。婦人家不出閨門。怎去尋花穿柳。〔丑〕小姐你不去賞翫。只怕消瘦了你。〔貼〕我花貌誰肯因春消瘦。
【前腔】〔丑〕春晝。只見燕成雙。蝶引隊。鶯語似求友。〔貼〕呀。賤人。你是人。卻說那蟲蟻做甚麼。〔丑〕那更柳外畫輪。花底雕鞍。都是少年閒遊。〔貼〕這賤人。你是婦人家。說那男兒的事做甚麼。〔丑〕難守。繡房中淸冷無人。我待尋一個佳偶。〔貼〕呀。你倒思量丈夫起來。〔丑〕這般說。我終身休配鸞儔。
【前腔】〔貼〕惜春知否。我爲何不捲珠簾。獨坐愛淸幽。〔丑〕淸幽淸幽。怎奈人愁。〔貼〕縱有千斛悶懷。百種春愁。難上我的眉頭。〔丑〕小姐。只怕你不常恁的。〔貼〕休憂。任他春色年年。我的芳心依舊。〔丑〕只怕風流年少的哄動你。〔貼〕這文君。可不擔閣了相如琴奏。
【前腔】〔丑〕今後。方信你徹底澄淸。我好沒來由。〔貼〕惜春。你怎的不收斂了心。〔丑〕想像暮雲。分付東風。情到不堪囘首。〔貼〕你怎的不學着我。〔丑〕姐姐聽剖。你是蕊宮瓊苑神仙。不比塵凡相誘。〔貼〕恁地自隨我習女工便了。〔丑〕我謹隨侍。娘行拈針挑繡。
