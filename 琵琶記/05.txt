
【謁金門】〔旦上〕春夢斷。臨鏡綠雲撩亂。聞道才郞遊上苑。又添離別嘆。〔生上〕苦被爹行逼遣。脈脈此情何限。〔合〕骨肉一朝成拆散。可憐難捨拚。
【忒忒令】〔旦〕你讀書思量做狀元。我只怕你學疎才淺。〔生〕娘子那見我學疎才淺。〔旦〕官人。只是孝經曲禮。你早忘了一段。〔生〕咳。我幾曾忘了。〔旦〕卻不道夏凊與冬溫。昏須定。晨須省。親在遊怎遠。
【前腔】〔生〕我哭哀哀推辭了萬千。〔旦〕那張太公如何。〔生〕他鬧炒炒抵死來相勸。〔旦〕官人。你不去時。也須由你。〔生〕將我深罪。不由人分辯。〔旦〕罪你甚的。〔生〕他道我戀新婚。逆親言。貪妻愛。不肯去赴選。
【沈醉東風】〔旦〕你爹行見得好偏。只一子不留在身畔。官人。公婆如今在那裡。〔生〕在堂上。〔旦〕旣在堂上。我和你去說。〔生〕娘子。你怎的又不去了。〔旦〕罷罷罷。我和你去說時節呵。他又道我不賢。要將伊迷戀。苦。這其間敎人怎不悲怨。〔合〕爲爹淚漣。爲娘淚漣。何曾爲着夫妻上掛牽。
【前腔】〔生〕做孩兒節孝怎全。做爹行不從幾諫。〔旦〕官人。你爲人子的。不當恁的埋寃他。〔生〕非是我要埋寃。只愁他影隻形單。我出去有誰看管。〔合〕爲爹淚漣。爲娘淚漣。何曾爲着夫妻上掛牽。
【臘梅花】〔外淨上〕孩兒出去在今日中。爹爹媽媽來相送。但願魚化龍。靑雲得路。桂枝高折步蟾宮。
【園林好】〔生〕兒今去爹媽休得要意懸。兒今去今年便還。但願得雙親康健。〔合〕須有日拜堂前。
【前腔】〔外〕我孩兒不須掛牽。爹只望孩兒貴顯。若得你名登高選。〔合〕須早把信音傳。
【江兒水】〔淨〕膝下嬌兒去。堂前老母單。臨行密密縫針線。眼巴巴望着關山遠。冷淸淸倚定門兒盼。〔生〕母親。且自寬懷消遣。〔淨〕敎我如何消遣。〔合〕要解愁煩。須是頻寄音書囘轉。
【前腔】〔旦〕妾的衷腸。事有萬千。〔生〕娘子。你有甚麼事。當說與我知道。〔旦〕說來又恐添縈絆。〔生〕娘子。有甚縈絆。〔旦〕六十日夫妻恩情斷。八十歲父母敎誰看管。〔生〕娘子。你這般說。莫不怨着我麼。〔旦〕敎我如何不怨。〔合前〕
【五供養】〔末〕貧窮老漢。託在隣家。事體相關。秀才。此行雖勉強。不必恁留連。〔生〕卑人去後。只慮父母獨自在堂。難度歲月。〔末〕秀才放心。你爹娘早晚間吾當陪伴。〔生悲介末〕丈夫非無淚。不灑別離間。〔合〕骨肉分離。寸腸割斷。〔生跪吿介〕
【前腔】公公可憐。俺爹娘望你周全。〔末扶起介生〕此身還貴顯。自當效啣環。〔旦挽生背介〕有孩兒也枉然。你爹娘倒敎別人看管。此際情何限。偸把淚珠彈。〔合前〕
【玉交枝】〔外〕別離休歎。我心中非不痛酸。孩兒。非爹苦要輕拆散。也只是圖你榮顯。〔淨〕孩兒。蟾宮桂枝須早攀。北堂萱草時光短。〔合〕又未知何日再圓。又未知何日再圓。
【前腔】〔生〕雙親衰倦。娘子。你扶持看他老年。飢時勸他加餐飯。寒時頻與衣穿。〔旦〕官人。我做媳婦事舅姑。不待你言。你做孩兒離父母。何日返。〔合前〕
【川撥棹】〔外〕孩兒。歸休晚。莫敎人凝望眼。〔生〕但有日囘到家園。怕囘來雙親老年。〔合〕怎敎人心放寬。不由人不珠淚漣。
【前腔】〔旦〕官人。我的埋寃怎盡言。〔生〕你埋寃我如何。〔旦〕我的一身難上難。〔生〕娘子。你寧可將我來埋寃。莫將我爹娘冷眼看。〔合前〕
【餘文】〔合〕生離遠別何足歎。但願得你名登高選。衣錦還鄕。敎人作話傳。
〔外淨末下旦〕官人。你如何割捨得便去了。〔生〕咳。卑人如何捨得。

【犯尾引】〔旦〕懊恨別離輕。悲豈斷絃。愁非分鏡。只慮高堂。風燭不定。〔生〕腸已斷。欲離未忍。淚難收。無言自零。〔合〕空留戀。天涯海角。只在須臾頃。
【犯尾序】〔旦〕無限別離情。兩月夫妻。一旦孤另。官人。你此去經年。望迢迢玉京。思省。〔生〕娘子。莫不是慮着山遙水遠麼。〔旦〕奴不慮山遙水遠。〔生〕莫不是慮着衾寒枕冷麼。〔旦〕奴不慮衾寒枕冷。奴只慮。公婆沒主。一旦冷淸淸。
【前腔】〔生〕我何曾。想着那功名。〔旦〕官人。你不想着功名。如今又去怎的。〔生〕欲盡子情。難拒親命。娘子。年老爹娘望伊家看承。畢竟。你休怨朝雲暮雨。且爲我冬溫夏凊。思量起。如何敎我割捨得眼睜睜
【前腔】〔旦〕官人。你襦衣纔換靑。快着歸鞭。早辦囘程。十里紅樓休戀着娉婷。叮嚀。不念我芙蓉帳冷。也思親桑楡暮景。咳。我頻囑付。知他記否。空自語惺惺。
【前腔】〔生〕娘子。你寬心須待等。我肯戀花柳。甘爲萍梗。只怕萬里關山。那更音信難憑。須聽。我沒奈何分情破愛。誰下得虧心短行。從今後。相思兩處。一樣淚盈盈。
【鷓鴣天】〔生〕萬里關山萬里愁。〔旦〕一般心事一般憂。〔生〕桑楡暮景應難保。客館風光怎久留。〔生下旦〕他那裏。謾凝眸。正是馬行十步九囘頭。歸家只恐傷親意。閣淚汪汪不敢流。
