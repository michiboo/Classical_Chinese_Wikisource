
【高陽臺】〔生上〕夢繞親闈。愁深旅邸。那堪音信遼絕。淒楚情懷。怕逢淒楚時節。重門半掩黃昏雨。奈寸腸此際千結。守寒窗一點孤燈。照人明滅。當時輕散輕別。歎玉簫聲杳。庾樓明月。一段愁煩。翻成兩下悲咽。枕邊萬點思親淚。伴漏聲到曉方徹。鎖愁眉。慵臨靑鏡。頓添華髮。
【勝葫蘆】〔末〕特奉皇恩賜結婚。來此把信音傳。〔丑〕若是仙郞肯與諧姻眷。一場好事。管取今朝便團圓。
【高陽臺】宦海沈身。京塵迷目。名韁利鎖難脫。目斷家山。空勞魂夢飛越。〔丑〕狀元。是好一個小姐。〔生〕閒聒。閒藤野蔓休纏也。俺自有正兔絲。親瓜葛。是誰人無端調引。謾勞饒舌。
【前腔】〔末〕閥閱。紫閣名公。黃扉元宰。三槐位裏排列。金屋嬋娟。妖嬈那更貞潔。〔丑〕歡悅。秦樓此日招鳳侶。遣妾每特來執伐。望君家殷勤肯首。早諧結髮。
【前腔】〔生〕非別。千里關山。一家骨肉。敎我怎生拋撇。妻室靑春。那更親𩬆垂雪。〔丑〕狀元。老公相見你這般靑春年少。纔肯把小姐嫁與你。你不必推故。〔生〕差迭。須知少年自有人愛了。謾勞你嫦娥提挈。滿皇都豪家無數。豈必卑末。
【前腔】〔末〕不達。相府尋親。侯門納禮。兀自拒他不屑。繡幕奇葩。春光正當十八。〔丑〕休撇。知君是個折桂手。留此花待君攀折。況親奉丹墀詔旨。非我自相攛掇。
【前腔】〔生〕心熱。自小攻書。從來知禮。忍使行虧名缺。父母俱存。娶而不吿須難說。悲咽。門楣相府雖要選。奈扊扅佳人實難存活。〔丑〕狀元。小姐生得十分美貌。你休錯過了。〔生〕縱然有花容月貌。怎如我自家骨血。
【前腔】〔末〕迂闊。他勢壓朝班。威傾京國。你卻與他相別。只怕他轉日迴天。那時須有個決裂。〔丑〕虛設。夜靜水寒魚不餌。笑滿船空載明月。下絲綸不愁無處。笑伊村殺。
【餘文】〔生〕明朝有事朝金闕。歸家奉親心下悅。〔末〕狀元。只怕聖旨不從空自說。
