
【縷縷金】〔淨〕胡廝𠲮兩喬才。家中無宿火。有甚強追陪。〔丑〕我自來粧風子。如今難悔。向叢林深處且徘徊。特來看佛會。
【前腔】途路上。實難捱。盤纏都使盡。好狼狽。試把琵琶撥。逢人乞丐。薦公婆魂魄免沈埋。特來赴佛會。
【銷金帳】〔旦〕聽奴訴與。奴是良人婦。爲兒夫相擔誤。〔淨〕他怎的擔誤你。〔旦〕他一向赴選及第。未歸鄕故。飢荒喪了。喪了親的舅姑。〔丑〕你丈夫旣不在家。喪了公婆。誰人與你安葬。〔旦〕苦。我造墳墓。〔淨〕你如今來這裏做甚麼。〔旦〕今爲尋夫來到此。〔丑〕你丈夫在那裏。〔旦〕未知他在何處所。
【前腔】凡人養子。最是十月懷擔苦。更三年勞役抱負。休言他受濕推乾。萬千勞苦。眞個千般愛惜。萬般囘護。兒有些不安。父母驚惶無措。直待可了。可了歡欣似初。
【前腔】兒行幾步。父母歡欣相顧。漸能言能走路。指望飮食羹湯。自朝及暮。懸懸望他。望他不知幾度。爲擇良師。只怕孩兒愚魯。略得他長俊。可便歡欣賞賜。
【前腔】朝經暮史。敎子勤詩賦。爲春闈催敎赴。指望他耀祖榮親。改換門戶。懸懸望他。望他腰金衣紫。兒在程途。又怕餐風宿露。求神問卜。把歸期暗數。
【前腔】兒還念父母。及早歸鄕土。看慈烏亦能返哺。莫學我的兒夫。把雙親擔誤。常言養子。養子方知父母。算那忤逆男兒。和孝順爹娘之子。若無報應。果是乾坤有私。
【賞秋月】在途路歷盡多辛苦。把公婆魂魄來超度。焚香禮拜祈囘護。願相逢我丈夫。〔末丑隨生上〕
【縷縷金】〔生〕時不利。命多乖。雙親在途路上。怕生災。〔末丑〕相公。此是彌陀寺。略停車蓋。〔合〕辦虔誠懇禱拜蓮臺。特來赴佛會。
【前腔】能喫酒。會噇齋。喫得醺醺醉。便去摟新戒。講經和囘向。全然尷尬。你官人若是有文才。休來看佛會。
【佛賺】如來本是西方佛。西方佛卻來東土救人多。救人多。結跏趺坐坐蓮花。丈六金身最高大。他是十方三界第一個大菩薩。摩訶薩。摩訶般若波羅糖。〔末〕和尙你念差了。是波羅密。〔淨〕糖也這般甜。密也這般甜。南無南無十方佛十方法十方僧。上帝好生不好殺。好人還有好提掇。惡人還有惡鑒察。好人成佛是菩薩。惡人做鬼做羅剎。第一滅卻心頭火。心頭火。第二解開眉間鎖。眉間鎖。第三點起佛前燈。佛前燈。眞個是好也快活我。快活我。諸惡莫作。奉勸世上人則個。浪裏梢公牢把舵。行正路。莫蹉跎。大家卻去誦彌陀。誦彌陀。善男信女笑呵呵。聽大法鼓鼕鼕鼕鼕。聽大法鐃乍乍乍乍。手鐘搖動陳陳陳陳。獅子能舞鶴能歌。木魚亂敲逼逼剝剝。海螺響處𠾛𠾛𠾛𠾛。積善道場隨人做。伏願老相公老安人小夫人萬里程途悉安樂。南無菩薩薩摩訶。金剛般若波羅密。
【江兒水】〔生〕如來證明。聽蔡邕啓。我雙親在途路。不知如何的。仰惟菩薩大慈悲。〔合〕龍天鑒知。龍神護持。護持着登山渡水。
【前腔】〔淨〕如來證明。鑒茲情旨。蔡邕的父母。望相保庇。仰惟功德不思議。〔合前〕
【前腔】〔末〕我東人鎭日常懷憂慮。只愁二親在路途裏。孝思誠意感神祗。〔合前〕
【前腔】〔丑〕我聞知做會。特來隨喜。饅頭素食多多與。若還不與。我自入齋廚去取。
【縷縷金】原來是蔡伯喈。馬前都喝道狀元來。料想雙親像。他每留在。敢天敎我夫婦再和諧。都因這佛會。
