
【菊花新】〔生上〕封書遠寄到親闈。又見關河朔雁飛。梧葉滿庭除。爭似我悶懷堆積。
【意難忘】綠鬢仙郞。懶拈花弄柳。勸酒持觴。眉顰知有恨。何事苦相防。〔生〕夫人。些個事惱人腸。〔貼〕相公。試說與何妨。〔生〕只怕你尋消問息。添我恓惶。
【紅衲襖】你喫的是煑猩脣和燒豹胎。我待道你少穿的呵。你穿的是紫羅襴。繫的是白玉帶。你出入呵。我只見五花頭踏在你馬前擺。三簷傘兒在你頭上蓋。相公休怪奴家說。你本是草廬中一秀才。如今做着漢朝中梁棟材。你有甚不足。只管鎖了眉頭也。喞喞噥噥不放懷。
【前腔】我穿的是紫羅襴。倒拘束得我不自在。我穿的是皂朝靴。怎敢胡去踹。你道我有喫的呵。我口裏喫幾口慌張張要辦事的忙茶飯。手裏拿着個戰兢兢怕犯法的愁酒杯。倒不如嚴子陵登釣臺。怎做得揚子雲閣上災。似我這般樣爲官呵。只管待漏隨朝。可不誤了秋月春花也。干碌碌頭又早白。
【前腔】莫不是丈人行性氣乖。〔生〕不是。〔貼〕莫不是妾跟前缺管待。〔生〕不是。〔貼〕莫不是畫堂中少了三千客。〔生〕不是。〔貼〕莫不是繡屛前少了十二釵。〔生〕也不是。〔貼〕相公呵。這意兒敎人怎猜。這話兒敎人怎解。我今番猜着你了。敢只是楚館秦樓。有個得意人兒也。悶懨懨常掛懷。
【前腔】有個人兒在天一涯。天那。我不能勾見他。只落得臉銷紅眉鎖黛。〔貼〕我道甚麼來。可知哩。〔生〕不是。我本是傷秋宋玉無聊賴。有甚心情去戀着閒楚臺。〔貼〕相公。你有甚事。明說與奴家知道。〔生〕夫人。三分話兒只恁猜。一片心兒直恁解。〔貼〕你有話如何不對我說。〔生〕罷罷。夫人。你休纏得我無言。若還提起那籌兒也。撲簌簌淚滿腮。
【江頭金桂】〔貼〕相公。我怪得你終朝𡅥喑。只道你緣何愁悶深。敎咱猜着啞謎。爲你沈吟。那籌兒沒處尋。我和你共枕同衾。你瞞我則甚。你自撇了爹娘媳婦。屢換光陰。他那裡須怨着你沒音信。笑伊家短行。笑伊家短行。無情忒甚。到如今。兀自道且說三分話。未可全拋一片心。
【前腔】〔生〕夫人。非是我聲呑氣忍。只爲你爹行勢逼臨。怕他知我要歸去。將人廝禁。要說又將口噤。我待解朝簪。再圖鄕任。那時節呵。他不隄防着我。須遣我到家林。我和你雙雙兩人歸晝錦。苦。我雙親老景。我雙親老景。存亡未審。我實不瞞你。前日曾附一封書囘去。只怕雁杳魚沈。〔貼〕你旣有書信附去。怎的也沒有囘報。〔生〕又不是烽火連三月。眞個家書抵萬金。
