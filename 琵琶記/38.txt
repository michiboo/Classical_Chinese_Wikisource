
【虞美人】〔末上〕靑山古木何時了。斷送人多少。孤墳誰與掃荒苔。連塚陰風吹送紙錢遶。
【步步嬌】呀。只見黃葉飄飄把墳頭覆。廝趕的皆狐兔。〔望介〕敢是誰砍了樹木去。爲甚松楸漸漸疎。〔滑倒介〕咳。甚麼絆我這一倒。卻元來是苔把磚封。筍迸泥路。老員外。老安人。自古道未歸三尺土。難保百年身。已歸三尺土。難保百年墳。只怕你難保百年墳我老夫在日。尙來爲你看管。若老夫死後呵。敎誰添上你三尺土。〔丑扮李旺上〕
【前腔】渡水登山多勞苦。來到這荒村塢。遙觀一老夫。試問他家住在何所。趲步向前行。呀。卻是一所荒墳墓。
【風入松】你不須提起蔡伯喈。說着他每忒歹。〔丑〕呀。他有甚歹處。〔末〕他中狀元做官六七載。撇父母拋妻不採。〔丑〕他父母在那裏。〔末〕兀的這磚頭土堆。是他雙親在此中埋。
【前腔】〔末〕一從他別後遇荒災。更無人倚賴。〔丑〕這等是誰承直他兩個。〔末〕虧他媳婦相看待。把衣服和釵梳都解。〔丑〕解也須有盡時。〔末〕便是。這小娘子解得錢來糴米。做飯與公婆喫。他背地裏把糟糠自捱。公婆的反疑猜。
【前腔】他公婆的親看見。雙雙痛倒。無錢斷送。翦頭髮賣買棺材。〔丑〕他那般無錢。如何築得這一所墳墓。〔末〕他去空山裏。裙包土。血流指。感得神明助。與他築墳臺。
【前腔】〔末〕他如今逕往帝都來。〔丑〕他把甚麼做盤纏。〔末〕小哥。我不瞞你。他彈着琵琶做乞丐。〔丑〕蔡相公特地差小人來取他父母妻子。如今太老爺太夫人旣死了。小夫人卻又去了。如何是好。〔末〕你謾着。我與你說與他父母知道便了。老員外。老安人。你孩兒做了官。如今差人來取你到京。同享富貴。你去也不去。〔哭介〕叫他不應魂何在。空敎我珠淚盈腮。〔丑〕公公。你休啼哭。小人如今囘去。教俺相公多多做些功果。追薦他便了。〔末笑介〕他生不能養。死不能葬。葬不能祭。這三不孝逆天罪大。空設醮。枉修齋。
【前腔】〔末〕小哥。你如今疾忙便囘。說我張老的道與蔡伯喈。〔丑〕道甚麼來。〔末〕道你拜別人的爹娘好美哉。親爹娘死。不値你一拜。〔丑〕公公。你休錯埋寃了人。他要辭官。官裏不從。他要辭婚。我太師不從。也只是沒奈何了。〔末〕恁的呵。元來他也是無奈。好似鬼使神差。他當元在家不肯赴選。他的爹爹不從。他這是三不從把他廝禁害。三不孝亦非其罪。〔丑〕公公。你險些錯埋寃了人。〔末〕這是他爹娘福薄運乖人生裏都是命安排。
