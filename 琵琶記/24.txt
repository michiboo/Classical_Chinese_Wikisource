
【喜遷鶯】〔生上〕終朝思想。但恨在眉頭。人在心上。鳳侶添愁。魚書絕寄。空勞兩處相望。靑鏡瘦顏羞照。寶瑟淸音絕響。歸夢杳。繞屛山煙樹。那是家鄕。
【鴈魚錦】思量。那日離故鄕。記臨期送別多惆悵。攜手共那人不廝放。敎他好看承我爹娘。料他每應不會遺忘。聞知飢與荒。只怕捱不過歲月難存養。若望不見我信音。卻把誰倚仗。
【前腔】思量。幼讀文章。論事親爲子也須要成模樣。眞情未講。怎知道喫盡多魔障。被親強來赴選場。被君強官爲議郞。被婚強傚鸞凰。三被強。我衷腸事說與誰行。埋怨難禁這兩廂。這壁廂道咱是個不撐達害羞喬相識。那壁廂道咱是個不覩親負心的薄倖郞。
【前腔】悲傷。鷺序鴛行。怎如那慈烏返哺能終養。謾把金章綰着紫綬。試問斑衣今在何方。斑衣罷講。縱然歸去。又恐怕帶麻執杖。天那。只爲那雲梯月殿多勞攘。落得淚雨如珠兩鬢霜。
【前腔】幾囘夢裏。忽聞雞唱。忙驚覺。錯呼舊婦。同問寢堂上。待朦朧覺來。依然新人鴛幃鳳衾和象牀。怎不怨香愁玉無心緖。更思想。被他攔當。敎我怎不悲傷。俺這裏歡娛夜宿芙蓉帳。他那裏寂寞偏嫌更漏長。
【前腔】謾悒怏。把歡娛翻成悶腸。菽水旣淸涼。我何心貪着美酒肥羊。閃殺人花燭洞房。愁殺我掛名金榜。魆地裏。自思量。正是歸家不敢高聲哭。只恐猿聞也斷腸。
