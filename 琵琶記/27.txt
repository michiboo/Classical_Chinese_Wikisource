
【掛眞兒】〔旦上〕四顧靑山靜悄悄。思量起暗裏魂銷。黃土傷心。丹楓染淚。謾把孤墳獨造。
【五更轉】把土泥獨抱。麻裙裹來難打熬。空山靜寂無人弔。但我情眞實切。到此不憚勞。苦。何曾見葬親兒不到。又道是三匝圍喪。那些個卜其宅兆。思量起是老親合顚倒。公公。你圖他折桂看花早。不想自把一身。送在白楊衰草。謾自苦。〔作悲介〕這苦憑誰吿。
【前腔】我只憑十爪。如何能彀墳土高。苦。只見鮮血淋漓溼衣襖。天那。我形衰力倦。死也只這遭。休休。骨頭葬處。任他血流好。此喚做骨血之親。也敎人稱道。敎人道趙五娘眞行孝。苦。心窮力盡形枯槁。只有這鮮血。到如今也出盡了。這墳成後。只怕我的身難保。
【卜算子先】墳土未曾高。筋力還先倦。〔睡介山神上〕
【粉蝶兒】趙女堪悲。天敎小神相濟。
【好姐姐】五娘聽吾道語。吾特奉玉皇勅旨。憐伊孝心。故遣陰兵來助你。〔合〕墳成矣。葬了二親尋夫壻。改換衣裝往帝畿。
【卜算子後】夢裏分明有鬼神。想是天憐念。
【五更轉】怨苦知多少。兩三人只道同做餓殍。公公婆婆。今日幸賴神明救濟。成此墳臺。你兩人已得安妥。只一件。我未曾葬時節。也還恰象相親傍的一般。如今葬了呵。窮泉一閉無日曉。歎如今永別。再無由相倚靠。我死和公婆做一處埋呵。也得相伏侍。只愁我死在他途道。我的骨頭何由來到。從今去。墳呵。只願得中乾燥。福子蔭孫也都難料。呀。天那。便做蔭得個三公。也濟不得親老。淚暗滴。復把蒼天來禱。〔末同丑帶鉏器上〕
【鏵鍬兒】〔末〕悲風四起吹松柏。山雲黯淡日無色。〔丑〕虎嘯與猿啼。怎不慘慼。〔合〕趲步前來到峭壁。都與孝婦添助力。
【好姐姐】〔旦〕公公。念奴血流滿指。獨自要墳成無計。深感老天。暗中相護持。〔合〕墳成矣。葬了二親尋夫壻。改換衣裝往帝畿。
【前腔】〔末〕五娘子。老夫帶領小二。待與你添助些力氣。誰知有神暗中相救濟。〔合前〕
【前腔】〔丑〕你每眞個見鬼。這松柏孤墳在何處。恰纔小鬼是我粧扮的。〔合前〕
