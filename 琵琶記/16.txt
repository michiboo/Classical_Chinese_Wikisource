
【北點絳脣】〔末上〕夜色將闌。晨光欲散。把珠簾捲。移步丹墀。擺列着金龍案。
【北混江龍】官居宮苑。謾道是天威咫尺近龍顏。每日間親隨車駕。只聽鳴鞭。去螭頭上拜跪。隨着豹尾盤旋。朝朝宿衞。早早隨班。做不得卿相當朝一品貴。先隨着朝臣待漏五更寒。空嗟嘆。山寺日高僧未起。算來名利不如閒。
【點絳脣】〔生上〕月淡星稀。建章宮裏千門曉。御爐煙裊。隱隱鳴梢杳。忽憶年時。問寢高堂早雞鳴了。悶縈懷抱。此際愁多少。
【神仗兒】〔生〕揚塵舞蹈。揚塵舞蹈。遙瞻天表。見龍鱗日耀。咫尺重瞳高照。遙拜着赭黃袍。遙拜着赭黃袍。
【滴漏子】臣邕的。臣邕的。荷蒙聖朝。臣邕的。臣邕的。拜還紫誥。〔末〕狀元。你莫不是嫌官小麼。〔生〕念邕非嫌官小。奈家鄕萬里遙。雙親又老。干凟天威。萬乞恕饒。
【入破第一】議郞臣蔡邕啓。今日蒙恩旨。除臣爲議郞之職。重蒙賜婚牛氏。干凟天威。臣謹誠惶誠恐。𥡴首頓首。伏念微臣。初來有志。誦詩書。力學躬耕修己。不復貪榮利。事父母。樂田裡。初心願如此而已。不想州司。謬取臣邕充試。到京畿。豈料蒙恩。叨居上第。
【破第二】重蒙聖恩。婚賜牛公女。臣草茅疎賤。如何當此隆遇。況臣親老。一從別後。光陰又幾。廬舍田園。荒蕪久矣。
【袞第三】〔生〕但臣親老髩髮白。筋力皆癯瘁。形隻影單。無兄弟。誰奉侍。況隔千山萬水。生死存亡。雖有音書難寄。最可悲。他甘旨不供。我食祿有愧。
【歇拍】〔生〕不吿父母。怎諧匹配。臣又聽得家鄕里。遭水旱。遇荒飢。多想臣親必做溝渠之鬼。未可知。怎不敎臣悲傷淚垂。
【中袞第五】〔生〕臣享厚祿掛朱紫。出入承明地。惟念二親寒無衣。飢無食。喪溝渠。憶昔先朝朱買臣守會𥡴。司馬相如持節錦歸。
【煞尾】他遭遇聖時。皆得囘鄕里。臣何故別父母。遠鄕閭。沒音書。此心違。伏望陛下特憫微臣之志。遣臣歸。得侍雙親。隆恩無比。
【出破】若還念臣有微能。鄕郡望安置。庶使臣忠心孝意得全美。臣無任瞻天仰聖。激切屛營之至。
【神仗兒】揚塵舞蹈。揚塵舞蹈。見祥雲縹緲。想黃門已到。料應重瞳看了。多應是念我私情烏鳥。顒望斷九重霄。顒望斷九重霄。
【滴漏子】天憐念。天憐念。蔡邕拜禱。雙親的。雙親的。死生未保。天那。可憐恩深難報。一封奏九重。知他聽否。爹娘呵。俺和你會合分離。都在這遭。
【前腔】今日裏。今日裏。議郞進表。傳達上。傳達上。聖目看了。〔生〕聖目看了如何說。〔末〕道太師昨日先奏。把乘龍女壻招。多少是好。〔生〕黃門大人。你莫不是哄我。〔末〕見有玉音傳降聽剖。
【啄木兒】我親衰老。妻幼嬌。萬里關山音信杳。他那裏舉目悽悽。俺這裏囘首迢迢。他那裏望得眼穿兒不到。俺這裏哭得淚乾親難保。閃殺人一封丹鳳詔。
【前腔】〔末〕狀元。你何須慮。不用焦。人世上離多歡會少。大丈夫當萬里封侯。肯守着故園空老。畢竟事君事親一般道。人生怎全忠和孝。卻不見母死王陵歸漢朝。
【三段子】〔生〕這懷怎剖。望丹墀天高聽高。這苦怎逃。望白雲山遙路遙。
【前腔】〔末〕狀元。你做官與親添榮耀。高堂管取加封號。與他改換門閭。偏不是好。
【歸朝歡】〔生〕寃家的。寃家的。苦苦見招。俺媳婦埋寃怎了。飢荒歲。飢荒歲。怕他怎熬。俺爹娘怕不做溝渠中餓殍。
【前腔】〔末〕狀元。譬如四方戰爭多徵調。從軍遠戍沙場草。也只是爲國忘家怎憚勞。
