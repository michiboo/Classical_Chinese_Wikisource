
【憶秦娥先】〔旦上〕長吁氣。自憐薄命相遭際。相遭際。暮年姑舅。薄情夫壻。
【憶秦娥後】〔外上〕孩兒一去無消息。雙親老景難存濟。〔淨扯外耳介〕難存濟。不思前日。強敎孩兒出去。
【金索掛梧桐】區區一個兒。兩口相依倚。沒事爲着功名。不要他供甘旨。你敎他做官。要改換門閭。只怕他做得官時你做鬼。老賊。你圖他三牲五鼎供朝夕。今日裏要一口粥湯卻敎誰與你。相連累我孩兒因你。做不得好名儒。〔合〕空爭着閒是閒非。空爭着閒是閒非。只落得雙垂淚。
【前腔】〔外〕養子敎讀書。指望他身榮貴。黃榜招賢。誰不去求科試。老乞婆。我說個比方與你聽。譬如范𣏌良差去築城池。他的娘親埋怨誰。〔淨〕老賊。你倒好比方。他是奉官差哩。〔外〕合生合死皆由命。少甚麼孫子森森也忍飢。〔淨〕老賊。你固自口硬。再過幾時。餓得你口嗅屎哩。〔外〕休聒絮。畢竟是咱每兩口受孤恓。〔合前〕
【前腔】〔旦〕婆婆。孩兒雖暫離。須有日囘家裏。〔淨〕媳婦。我豈不知自有一日囘家。只是眼下受餓難過。〔旦〕婆婆。奴有些釵梳解當充糧米。〔淨〕老賊。我若沒有這般孝順的媳婦會擺佈。可不把我的肝腸也餓斷了。〔外〕老乞婆。這是時年如此。你苦死埋怨我怎的。〔旦〕公公婆婆恁的閒爭呵。敎旁人道媳婦每有甚差池。致使公婆爭鬭起。婆婆。他心中愛子。指望功名就。公公。他眼下無兒。因此埋怨你。難逃避。兀的不是從天降下這災危。〔合前〕
【劉潑帽】〔外〕天那。我每不久須傾棄。歎當初是我不是。不如我死了無他慮。〔合〕一度裏思量。一度裏肝腸碎。
【前腔】〔淨〕有兒卻遣他出去。敎媳婦怎生區處。媳婦。可憐悞你芳年紀。〔合前〕
【前腔】〔旦〕公公婆婆。媳婦便是親兒女。勞役事本分當爲。但願公婆從此相和美。〔合前〕
