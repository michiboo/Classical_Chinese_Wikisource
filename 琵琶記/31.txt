
【西地錦】〔外上〕好怪吾家門壻。鎭日不展愁眉。敎人心下常縈繫。也只爲着門楣。
【前腔】只道兒夫何意。如今就裏方知。萬里家山。要同歸去。未審爹意何如。
【獅子序】〔貼〕爹爹。他媳婦雖有之。念奴家須是他孩兒次妻。那曾有媳婦不侍親闈。〔外〕孩兒。你去有甚麼勾當。〔貼〕若論做媳婦的道理。須當奉飮食。問寒喧。相扶持蘋蘩中饋。〔外〕便做有許多勾當。他有媳婦在家裏。你不去也不妨。〔貼〕爹爹。又道是養兒代老。積穀防飢。
【太平歌】〔貼〕爹爹。他求科舉。指望錦衣歸。不想道爹爹留他爲女壻。〔外〕這個是有緣千里能相會。須強他不得。〔貼〕他埋寃洞房花燭夜。那些個千里能相會。只要保全金榜掛名時。他事急且相隨。
【賞宮花】〔貼〕他終朝慘悽。我如何忍見之。〔外〕他自慘悽。你管他怎的。〔貼〕若論爲夫婦。須是共歡娛。〔外〕你對他說。他若在這裏。我教他做個大大的官。〔貼〕爹爹。他數載不通魚雁信。枉了十年身到鳳凰池。
【降黃龍】〔貼〕爹爹。須知。非奴癡迷。已嫁從夫。怎違公議。〔外〕孩兒你去也不妨。只是我沒個親人在傍。如何捨得你去。〔貼〕爹猶念女。怎敎他爹娘不念孩兒。〔外〕孩兒。不是我不放你去。他旣有媳婦在家。你去時節。只怕擔閣了你。〔貼〕休提。縱把奴擔閣。比擔閣他媳婦何如。〔外〕便不然只教蔡伯喈自去便了。〔貼〕爹爹。那些個夫唱婦隨。嫁雞逐雞飛。
【大聖樂】〔貼〕爹爹。婚姻事難論高低。若論高低何似休嫁與。假饒親賤孩兒貴。終不然便拋棄。〔外〕他自有媳婦。你管他做甚麼。〔貼〕奴須是他親生兒子親媳婦。難道他是誰人我是誰。〔外〕孩兒。據你說起來。我到說得不是了。〔貼〕爹居相位。怎說着傷風敗俗非理的言語。
【稱人心】撇呆打墮。早被那人瞧破。他要同歸。知他爹怎麼。我料想他每不允諾。呀。夫人。你緣何獨坐。想你爹爹不肯麼。伊家道俐齒伶牙。爭奈爹行不可。
【前腔】〔貼〕天那。我爹爹全不顧人笑呵。這其間只是我見差。禍根芽從此起。災來怎躱。相公。他道我從着夫言。罵我不聽親話。
【紅衫兒】〔生〕夫人。你不信我。敎伊休說破。到此如何。算你爹心性。我豈不料過。我爲甚亂掩胡遮。也只爲着這些。你直待要打破砂鍋。是你招災攬禍。
【前腔】〔貼〕不想道相掗靶。這做作難禁架。我見你每每咨嗟要調和。誰知好事多磨起風波。相公。把你陷在地網天羅。如何不怨我。天那。懊恨只爲我一個。卻擔閣了兩下。
【醉太平】〔生〕蹉跎。光陰易謝。縱歸去晚景之計如何。名韁利鎖。牢絡在海角天涯。知麼。多應我老死在京華。孝情事一筆都勾罷。苦。這般摧挫。傷情萬感。淚珠偸墮。
【前腔】〔貼〕非詐。奴甘死也。縱奴不死時。君去須不可。〔生〕夫人。你如何說這話。〔貼〕相公。奴身値甚麼。只因奴誤你一家。差訛。假饒做夫婦也難和。你心怨我心縈掛。奴身拚捨。成伊孝名。救伊爹媽。
