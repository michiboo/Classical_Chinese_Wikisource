
【山坡羊】〔旦上〕亂荒荒不豐稔的年歲。遠迢迢不囘來的夫壻。急煎煎不耐煩的二親。輭怯怯不濟事的孤身己。苦。衣盡典。寸絲不掛體。幾番拚死了奴身己。爭奈沒主公婆。敎誰看取。〔合〕思之。虛飄飄命怎期。難捱。實丕丕災共危。
【前腔】滴溜溜難窮盡的珠淚。亂紛紛難寬解的愁緖。骨崖崖難扶持的病身。戰兢兢難捱過的時和歲。這糠我待不喫你呵。敎奴怎忍饑。我待喫你呵。敎奴怎生喫。思量起來。不如奴先死。圖得不知他親死時。
【孝順歌】嘔得我肝腸痛。珠淚垂。喉嚨尙兀自牢嗄住。糠那。你遭礱被舂杵。篩你簸颺你。喫盡控持。好似奴家身狼狽。千辛萬苦皆經歷。苦人喫着苦味。兩苦相逢。可知道欲吞不去。〔外淨潛上探覷介〕
【前腔】〔旦〕糠和米本是相依倚。被簸颺作兩處飛。一賤與一貴。好似奴家與夫壻。終無見期。丈夫。你便是米呵。米在他方沒尋處。奴家恰便似糠呵。怎的把糠來救得人饑餒。好似兒夫出去。怎的敎奴供饍得公婆甘旨。〔外淨潛下介〕
【前腔】思量我生無益。死又値甚的。不如忍饑死了爲怨鬼。只一件。公婆老年紀。靠奴家相依倚。只得苟活片時。片時苟活雖容易。到底日久也難相聚。謾把糠來相比。這糠呵。尙兀自有人喫。奴家的骨頭。知他埋在何處。
【前腔】〔旦〕這是穀中膜。米上皮。〔外〕呀。這便是糠。要他何用。〔旦〕將來饆饠堪療饑。〔淨〕咦。這糠只好將去餵豬狗。如何把來自喫。〔旦〕嘗聞古賢書。狗彘食人食。也強如草根樹皮。〔外淨〕恁的苦澀東西。怕不噎壞了你。〔旦〕齧雪呑氈。蘇卿猶健。餐松食柏。到做得神仙侶。這糠呵。縱然喫些何慮。〔淨〕阿公。你休聽他說謊。糠粃如何喫得。〔旦〕爹媽休疑。奴須是你孩兒的糟糠妻室。
【雁過沙】〔旦〕苦。沈沈向冥途。空敎我耳邊呼。公公婆婆。我不能彀盡心相奉事。反敎你爲我歸黃土。敎人道你死緣何故。公公婆婆。怎生割捨得拋棄了奴。
【前腔】〔外〕媳婦。你擔飢事姑舅。媳婦。你擔飢怎生度。〔旦〕公公且自寬心。不要煩惱。〔外〕媳婦。我錯埋寃了你。你也不推辭。到如今始信有糟糠婦。媳婦。料應我不久歸陰府。也省得爲我死的。累你生的受苦。
【前腔】婆婆氣全無。敎奴怎支吾。咳。丈夫呵。我千辛萬苦。爲你相看顧。如今到此難囘護。我只愁母死難留父。況衣衫盡解。囊篋又無。
【前腔】〔外〕天那。我當初不尋思。敎孩兒往帝都。把媳婦閃得苦又孤。把婆婆送入黃泉路。算來是相躭誤。不如我死。免把你再辜負。
【玉胞肚】〔旦〕千般生受。敎奴家如何措手。終不然把他骸骨。沒棺材送在荒坵。〔合〕相看到此。不由人不淚珠流。不是寃家不聚頭。
【前腔】〔末〕五娘子不必多憂。資送婆婆。在我身上有。但你小心承直公公。莫敎他又成不救。〔合前〕
【前腔】〔外〕張公護救。我媳婦實難啓口。孩兒去後。又遇饑荒。把衣衫典賣無留。
