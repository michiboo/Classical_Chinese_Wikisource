
【一枝花】〔生上〕閒庭槐影轉。深院荷香滿。簾垂淸晝永。怎消遣。十二欄杆。無事閒憑遍。悶來把湘簟展。夢到家山。又被翠竹敲風驚斷。
【金錢花】自少承直書房。書房。快活其實難當。難當。只管打扇與燒香。荷亭畔。好乘涼。喫飽飯。上眠牀。
【懶畫眉】強對南薰奏虞絃。只覺指下餘音不似前。那些個流水共高山。呀。只見滿眼風波惡。似離別當年懷水仙。
【前腔】〔生〕頓覺餘音轉愁煩。似寡鵠孤鴻和斷猿。又如別鳳乍離鸞。呀。只見殺聲在絃中見。敢只是螳螂來捕蟬。
【前腔】〔生〕藍田日暖玉生煙。似望帝春心託杜鵑。好姻緣翻做惡姻緣。只怕眼底知音少。爭得鸞膠續斷絃。
【滿江紅】〔貼〕嫩綠池塘。梅雨歇。薰風乍轉。瞥然見新涼華屋。已飛乳燕。簟展湘波紈扇冷。歌傳金縷瓊巵暖。〔衆〕炎蒸不到水亭中。珠簾捲。
【桂枝香】〔生〕夫人。舊絃已斷。新絃不慣。舊絃再上不能。待撇了新絃難𢬵。我一彈再鼓。一彈再鼓。又被宮商錯亂。〔貼〕相公。你敢是心變了麼。〔生〕非干心變。這般好涼天。正是此曲纔堪聽。又被風吹別調間。
【前腔】〔貼〕相公。非彈不慣。只是你意慵心懶。旣道是寡鵠孤鸞。又道是昭君宮怨。那更思歸別鶴。思歸別鶴。無非愁歎。相公。我看你多敢是想着誰。〔生〕夫人。我不想着甚麼人。〔貼〕相公。有何難見。你旣不然。我理會得了。你道是除了知音聽。道我不是知音不與彈。
【燒夜香】〔淨〕樓臺倒影入池塘。綠樹陰濃夏日長。〔丑〕一架荼䕷滿院香。〔合〕和你捧霞觴。納晚涼。捲起珠簾。明月正上。
【梁州序】〔貼〕新篁池閣。槐陰庭院。日永紅塵隔斷。碧欄杆外。寒飛漱玉淸泉。自覺香肌無暑。素質生風。小簟瑯玕展。晝長人困也好淸閒。忽被棋聲驚晝眠。〔合〕金縷唱。碧筒勸。向冰山雪巘排佳宴。淸世界。幾人見。
【前腔】〔生〕薔薇簾箔。荷花池館。一陣風來香滿。湘簾日永。香消寶篆沈煙。謾有枕欹寒玉。扇動齊紈。怎遂黃香願。〔作悲介貼〕相公。你爲甚的下淚。〔生〕猛然心地熱。透香汗。我欲向南窗一醉眠。〔合前〕
【前腔】〔貼〕向晚來雨過南軒。見池面紅妝零亂。漸輕雷隱隱。雨收雲散。只覺荷香十里。新月一鉤。此景佳無限。蘭湯初浴罷。晚妝殘。深院黃昏懶去眠。〔合前〕
【前腔】〔生〕柳陰中忽噪新蟬。見流螢飛來庭院。聽菱歌何處。畫船歸晚。只見玉繩低度。朱戶無聲。此景尤堪戀。起來攜素手。鬢雲亂。月照紗櫉人未眠。〔合前〕
【節節高】〔淨〕漣漪戲彩鴛。把露荷翻。淸香瀉下瓊珠濺。香風扇。芳沼邊。閒亭畔。坐來不覺神淸健。蓬萊閬苑何足羨。〔合〕只恐西風又驚秋。不覺暗中流年換。
【前腔】〔丑〕淸宵思爽然。好涼天。瑤臺月下淸虛殿。神仙眷。開玳筵。重歡宴。任敎玉漏催銀箭。水晶宮裏把笙歌按。〔合前〕
【餘文】〔衆〕光陰迅速如飛電。好良宵可惜漸闌。管取歡娛歌笑喧。
