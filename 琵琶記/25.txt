
【金瓏璁】〔旦上〕飢荒先自窘。那堪連喪雙親。身獨自。怎支分。我衣衫都解盡。首飾並沒分文。無計策。只得翦香雲。
【香羅帶】一從鸞鳳分。誰梳鬢雲。妝臺懶臨生暗塵。那更釵梳首飾典無存也。頭髮。是我擔閣你度靑春。如今又翦你資送老親。翦髮傷情也。怨只怨結髮薄倖人。
【前腔】思量薄倖人。辜奴此身。欲翦未翦。敎我先淚零。我當初早披剃入空門也。做個尼姑去。今日免艱辛。咳。只有我的頭髮恁般苦。少甚麼佳人的珠圍翠擁蘭麝熏。呀。似這般狼狽呵。我的身死兀自無埋處。說甚麼翦頭髮愚婦人。
【前腔】堪憐愚婦人。單身又貧。頭髮。我待不翦你呵。開口吿人羞怎忍。我待翦你呵。金刀下處應心𤹤也。卻將堆鴉髻舞鸞鬢。與烏鳥報答鶴髮親。敎人道霧鬢雲鬟女。斷送霜鬟雪鬢人。〔翦下哭介〕
【臨江仙】連喪雙親無計策。只得翦下香鬟。非奴苦要孝名傳。正是上山擒虎易。開口吿人難。
【梅花塘】賣頭髮。買的休論價。念我受飢荒。囊篋無些個。丈夫出去。那堪連喪了公婆。沒奈何。只得翦頭髮資送他。
【香柳娘】看靑絲細髮。看靑絲細髮。翦來堪愛。如何賣也沒人買。這飢荒死喪。這飢荒死喪。怎敎我女裙釵。當得恁狼狽。況連朝受餒。況連朝受餒。我的腳兒怎擡。其實難捱。〔做跌倒起介〕
【前腔】往前街後街。往前街後街。並無人采。我待再叫一聲。咽喉氣噎。無如之奈。苦。我如今便死。我如今便死。暴露我屍骸。誰人與遮蓋。天那。我到底也只是個死。將頭髮去賣。將頭髮去賣。賣了把公婆葬埋。奴便死何害。
【前腔】你兒夫曾付託。兒夫曾付託。我怎生違背。你無錢使用。我須當貸。你將頭髮翦下。將頭髮翦下。又跌倒在長街。都緣我之罪。〔合〕歎一家破敗。歎一家破敗。否極何時泰來。各出珠淚。
【前腔】〔旦〕謝公公慷慨。謝公公慷慨。把錢相貸。我公婆在地下相感戴。只恐奴身死也。恐奴身死也。兀自沒人埋。公公。誰還你恩債。〔合〕歎一家破敗。歎一家破敗。否極何時泰來。各出珠淚。
