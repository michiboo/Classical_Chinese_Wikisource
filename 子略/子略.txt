《子略》四卷，《目錄》一卷，〈內府藏本。〉宋高似孫撰。似孫有《剡錄》，已著錄。是書卷首冠以《目錄》，始《漢志》所載，次《隋志》所載，次《唐志》所載，次庾仲容《子鈔》、馬總《意林》所載，次鄭樵《通志‧藝文略》所載，皆削其門類而存其書名，略註撰人卷數於下。
其一書而有諸家註者，則惟列本書，而註家細字附錄焉。其有題識者，凡《陰符經》、《握奇經》、《八陣圖》、《鬻子》、《六韜》、《孔叢子》、《曾子》、《魯仲連子》、《晏子》、《老子》、《莊子》、《列子》、《文子》、《戰國策》、《管子》、《尹文子》、《韓非子》、《墨子》、《鄧析子》、《亢桑子》、《鶡冠子》、《孫子》、《吳子》、《范子》、《鬼谷子》、《呂氏春秋》、《素書》、《淮南子》、賈誼《新書》、《鹽鐵論》、《論衡》、《太玄經》、《新序》、《說苑》、《抱朴子》、《文中子》、《元子》、《皮子隱書》，凡三十八家。其中《說苑》《新序》合一篇，而《八陣圖》附於《握奇經》，實共三十六篇。惟《陰符經》、《握奇經》錄其原書於前，餘皆不錄，似乎後人刪節之本，未必完書也。馬端臨《通考》多引之，亦頗有所考證發明。
然似孫能知《亢倉子》之僞，而於《陰符經》、《握奇經》、《三略》、諸葛亮《將苑》、《十六策》之類乃皆以爲眞，則鑒別亦未爲甚確。其盛稱《鬼谷子》，尤爲好奇，以其會稡諸家，且所見之本猶近古，終非焦竑《經籍志》之流輾轉販鬻、徒搆虛詞者比。故錄而存之，備考證焉。
