
白鬚宗孫侍坐時，願持壽酒前致詞。 
鄙詞何所擬，請自邊城始。 
邊城貴者李將軍，戰鼓遙疑天上聞。 
屯田布錦周千里，牧馬攢花溢萬群。 
白雲本是喬松伴，來繞青營復飛散。 
三聲畫角咽不通，萬里蓬根一時斷。 
豐州聞說似涼州，沙塞晴明部落稠。 
行客已去依獨戍，主人猶自在高樓。 
夢親旌旆何由見，每阻清風一回面。 
洞裡先生那怪遲，人天無路自無期。 
砂泉丹井非同味，桂樹榆林不並枝。 
吾翁致身殊得計，地仙亦是三千歲。 
莫著戎衣期上清，東方曼倩逢人輕。

