
昔我遊齊都，登華不注峯。
茲山何峻秀，綠翠如芙蓉。
蕭颯古仙人，了知是赤松。
借予一白鹿，自挾兩青龍。
含笑凌倒景，欣然願相從。〈一本此十句作一首〉
泣與親友別，欲語再三咽。
勗君青松心，努力保霜雪。
世路多險艱，白日欺紅顏。
分手各千里，去去何時還。〈一本此八句作一首〉
在世復幾時，倏如飄風度。
空聞紫金經，白首愁相誤。
撫己忽自笑，沈吟爲誰故。
名利徒煎熬，安得閑餘步。
終留赤玉舄，東上蓬萊路。
秦帝如我求，蒼蒼但煙霧。〈一本此十二句作一首〉

