
定陶城中是妾家，妾年二八顏如花。
閨中歌舞未終曲，天下死人如亂麻。
漢王此地因征戰，未出簾櫳人已薦。
風花菡萏落轅門，雲雨裴回入行殿。
日夕悠悠非舊鄉，飄飄處處逐君王。
閨門向裏通歸夢，銀燭迎來在戰場。
相從顧恩不顧己，何異浮萍寄深水。
逐戰曾迷隻輪下，隨君幾陷重圍裏。
此時平楚復平齊，咸陽宮闕到關西。
珠簾夕殿聞鐘磬，白日秋天憶鼓鼙。
君王縱恣翻成誤，呂后由來有深妬。
不奈君王容鬢衰，相存相顧能幾時。
黃泉白骨不可報，雀釵翠羽從此辭。
君楚歌兮妾楚舞，脈脈相看兩心苦。
曲未終兮袂更揚，君流涕兮妾斷腸。
已見儲君歸惠帝，徒留愛子付周昌。

