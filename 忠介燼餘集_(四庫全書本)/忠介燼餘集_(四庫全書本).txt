　　欽定四庫全書　　　　　集部六
　　忠介燼餘集　　　　　　別集類五〈明〉
　　提要
　　〈臣〉等謹案忠介燼餘集三巻明周順昌撰順昌字景文號蓼州吳縣人萬厯癸丑進士官至吏部文選司郎中以忤魏忠賢為所羅織逮治拷掠殺之於獄崇禎初追諡忠介事蹟具明史本傳初順昌被逮時篋衍著作頗多倉卒間為友人投火滅跡後其子茂蘭遇片紙隻字必摹而勒之石至其孫靖復從戚友家搜録成集故名燼餘凡三巻一巻為紀事公移二巻為尺牘三巻為雜文及詩而以尋聲譜附焉尋聲譜者當萬厯乙夘順昌在閩中常以詩扇寄鹿善繼其後扇失而詩猶為馬潔所記憶崇禎甲戌善繼與潔暨孫竒逢輩詠其事録而為譜
　　國朝康熙間竒逢門人湯斌巡撫江蘇以譜貽靖附刻集後詳見靖跋語中順昌氣節蓋世本不以文章見長且收拾於灰滅之餘大都案牘簡劄隨手酬應之文非所經意然其隱憂國事崇尚名檢忠憤激發之氣時流露於楮墨間尚足以㢘頑立懦觀區區題扇一詩異代且珍重傳之則是集什一僅存固未可聴其湮沒矣乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





