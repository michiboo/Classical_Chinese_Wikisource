有客問余曰：「文伯之軒，何取乎月？」余曰：「其意深，其理微，不可說。」客曰：「何以故？」余曰：「月之法象，有天道焉，有聖功焉，得其意者忘其言。邵子云：『月到天心處，風來水面時，一般清意味，料得少人知。』故不可說。」客曰：「試聞其略。」余曰：「月有體有用：黑為體，白為用。有陰有陽：靜屬陰，動屬陽。其白而動也，光照八極；其黑而靜也，神入太虛。黑白動靜，陰陽體用，周而復始，迴圈不已。造化消息，昭昭乎見於象矣。夫聖人觀象度時，窮神知化，化裁存乎變，推行存乎通，樂在其中，非可與外人道也。軒以月名，其將鑽月窟而拔天根乎？其將捉玉兔而弄金蟇乎？其將步廣寒嚼桂子乎？即不然，良宵月下，酌酒吟詩，活潑天機，對竹依松，靜養太和，窺庚申，復天心，以人事合天時乎？文伯之意，其在是歟？」客曰：「唯！唯！」是為跋。
