　　欽定四庫全書　　　　　集部四
　　梁谿遺稿　　　　　　　別集類三〈宋〉
　　提要
　　〈臣〉等謹案梁谿遺稿二巻宋尤袤撰袤有遂初堂書目已著録宋史袤本傳載所著有遂初小藁六十巻內外製三十巻陳振孫書録解題載梁谿集五十巻今並久佚
　　國朝康熈中翰林院侍講長洲尤侗自以為袤之後人因裒輯遺詩編為此本葢百分僅存其一矣厲鶚作宋詩紀事即據此本為主而別摭三朝北盟㑹編所載淮民一首茅山志所載庚子嵗除前一日逰茅山一首荊溪外紀所載逰張公洞一首揚州府志所載重登斗野亭一首郁氏書畫題跋記所載題米元暉瀟湘圖二首後村詩話所載逸句四聫而去年江南荒兩聯即淮民謡中之語前後複出良由瑣碎捃拾故失於檢核知其㪚亡已甚不可復収拾也方回嘗作袤詩跋稱中興以來言詩必曰尤楊范陸誠齋時出奇峭放翁善為悲壯公與石湖冠冕佩玉度騷婉雅則袤在當時本與楊萬里陸游范成大並駕齊驅今三家之集皆有完本而袤集獨湮沒不存葢文章傳不傳亦有幸不幸焉然即今所存諸詩觀之殘章斷簡尚足與三家抗行以少見珍彌增寶惜又烏可以殘賸棄歟乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




　　梁谿遺稿序
　　宋南渡後以詩齊名者四家楊廷秀所稱尤蕭范陸是已千巖詩學於曾幾吉甫授之姜夔堯章當時劉潛又許為誠齋敵手而方萬里謂其詩苦硬頓挫而極其工使不早死雖誠齋猶出其下蓋為詩家矜許若是顧其詩曾刋於永州歳久散失而尤公梁谿集五十巻公之孫藻鋟木新安焚於兵火故范陸詩盛行而尤公之作流傳者寡蕭特僅見其數首而已後之論者遂易之曰尤楊范陸於是蕭愈湮晦至有不能舉其姓氏者翰林檢討西堂先生自梁谿徙吳實文簡裔孫慮公之詩文罕傳於世乃抄撮其僅存者為二巻鏤板行之屬其同年友秀水朱彝尊為之序予因摭其大畧書之簡端蕭西江人諱徳藻字東夫別字千巖潛夫稱其詠梅絶句有雲湘妃危立凍蛟背海月冷掛珊瑚枝又雲百千年蘚著枯樹一兩㸃花供老枝造句奇崛洵足與文簡公梁谿西畔小橋東之作竝傳者也
