道德經論兵要義述卷之四
朝議郎使持節漢州諸軍事守漢州刺史充威勝軍使賜緋魚袋臣王真上
臣真述曰：治天下國家之人，似烹煮小魚也，當以安靜不撓為本，既以安靜為本，自然不失其道。道既不失，陰陽大和，陰陽大和，則風雨時若，風雨時若，則百靈獲安，百靈既安，則妖精之徒不能為變怪之事，故曰其鬼不神。且明王在上，兵革不興，信順之人，天地福祐，是以聖神協應，盛德交歸焉，不亦宜乎。
臣真述曰：此章極言王者常以謙下為德也，豈以兵革強力而求勝負於其間哉。夫大國小國之交，人事兼畜之義，考其情理，豈非各務其所欲耶。夫各求其所欲，必則大者宜為下明矣。凡謙卑之道，皆損上益下，其用在上，不在下也，故《易》曰：以貴下賤，大得民也。其是之謂乎。
臣真述曰：聖人所以寶此道者，以其可保，保養天下之人也。夫天下之人，善者少，不善者多，其可盡棄之耶。是以聖人立天下，置三公，務戢干戈，不用刑罰，美其言，尊其行，冀其遷善，理而化之，故為天下貴。何拱璧駟馬而欲較其優劣哉。
臣真述曰：至道之君，端拱垂衣而治，故曰為無為也。偃武不爭，故曰事無事也。含道存神，故曰味無味也。夫萬國之心，兆人之性，冬寒夏雨，尚有咨嗟，王者之心，豈限大小，寧論多少，皆當以德綏之，俾無怨咎，故曰報怨以德。夫天下難事必作於易者，言人君若有所慢易，則必有禍難之事生於其間也。天下大事必作於細者，言人君不矜細行，終累大德也。是以聖人防微以至於著，積小以成其大，若於已著已大而後為之，則不及已，故曰終不為大，乃能成其大。若故輕諾必寡信，多易必多難，理固然矣。又簡易之道，則易從也，慢易之失，則難生也，是以聖人猶難之者，重慎之至，然後能於萬事萬機竟無所難，故曰終無難。
臣真述曰：此章全言成敗在人，始終有道，聖人以此不敢妄動以求速成者也，是以居安思危，故曰易持也。先天不違，故曰易謀也。忽有奸宄作難，必當乘其危脆之初，破之必易，接其細微之始，散之無難，故曰為之於未有，理之於未亂，此皆以先見先覺未萌未兆之前，欲早為之，恐其滋蔓，即難圖也。又大樹生於纖毫，高臺起於覆簣，遠行發於自邇，此三者皆明積小以至於大，由近以及其遠，若循涯而俟之，則必至之期也。若過分而求之，則欲速之累也，故師旅之事不可為，為者必當自敗也，干戈之器不可執，執者必當自失也，是以聖人無所為，無所執，故無以敗，無以失，明矣。又世間之人皆從事多疑，臨途好徑，行師守國，多於垂成而自敗之，此皆是失其本末，迷於始終者也。故曰慎終如始，則無敗事。是以聖人慾人之所不欲，故曰不貴難得之貨，學人之所不學，故曰復眾人之所過，蓋欲輔助萬物，使自然而成熟之，終亦不敢專擅獨見，有所云為者也，故曰以輔萬物之自然，而不敢為也。
臣真述曰：此言古者之善為道之君，不教天下之人使有智者，以其詐所藏也，將以天下之人愚之者，以其直所在也，故曰人之難治，以其智多。又曰：以智治國，國之賊。何者，凡眾庶之徒，恆性淺劣，智慮未發，狙詐先行怨讟，豈辨於是非逆順，寧知其撫虐，或蟻聚於州黨，或蜂起於河山，一凶首謀，萬人隨唱，征伐之舉，恆必由之，此亦非謂其用智治國即為國之賊也，言其使眾庶之徒多智，即盡能為國之賊害也，故欲使天下之人皆能守其愚直樸素者，乃所以為國之福祿也。若國君常能知此兩者，即自為楷模法式，是謂與天同德也。夫其玄德深矣遠矣，欲令人君則之象之，自然與萬物反其樸素，則天下之人必能至於大順，故曰然後乃至大順。
臣真述曰：此特引江海之為喻者，蓋欲其人君謙柔卑巽之極也，夫謙柔卑巽之極，乃得天下之歡心，得天下之歡心，然後得樂推而不厭，得樂推而不厭，則自然上下無爭。夫不爭之義，與天同德，美利萬物，不言善應，周流六虛，不謀善勝，且天下之人孰能與不爭者爭乎哉，必不然矣。
臣真述曰：此章欲明三寶之要，先舉我大之文。夫大者道之體也，下士不知，故謂似不肖，此欲其人君深詳三寶之義，保而持之，故先開用捨之端，以明慈儉之德也。夫言慈故能勇者，謂以一人之慈心，而得天下之死力，非能勇而何。夫言儉故能廣者，謂以一人之儉嗇，而得天下之富有，非能廣而何。是以三皇用之以尅九黎，五帝用之而去四凶，湯武用之而以兵勝天下，成康文景用之而刑罰皆措。及其桀紂捨之而國滅，幽厲捨之而身亡，秦羸捨之而二代夷戮，項籍捨之而五體割分，漢武捨之而天下臧半，曹公捨之而吳蜀鼎峙，故曰捨其慈且勇，捨其儉且廣。夫言捨其慈者，謂去其慈愛於人，人無死力之報，乃以一人之膽烈，欲敵天下之仇讎，安可施其勇敢哉。夫言捨其儉者，謂不知愛嗇，厚其聚斂，奢其宮室，加其師旅，財穀皆空，君孰與足。又經曰：後其身而身先，又云：欲先人必以身後之，是以聖人常不敢為天下先，而終為天下先矣。故自黃帝至於文景用之之效也如彼，自桀紂至於曹公捨之之驗也如此，故曰夫慈以戰則勝，以守則固，天將救之，以慈衛之。
臣真述曰：夫體道之君，皆處無為之事，行不言之教，奚武之所尚哉。又善戰者不敗，必以恬淡為上，既曰勝而不美，猶以悲哀喪禮而處之，何怒之有哉。又聖君德合天地，自然無爭，故曰善勝敵者不爭。夫王者節用而愛人，使民以時，故用輔弼之臣，則比之股肱心膂，用將帥之臣，則跪而受鉞，行而推轂，此必先得其心，後用其力者也。故曰善用人者為之下，是謂不爭之德。不爭之德，可以配天立極，故曰古之極也。
臣真述曰：道君謙讓，不能自言，故假用兵者有言也。夫兵者必以先舉者為主，後應者為客也，且聖人之兵，常為不得已而用之，故應敵而後起。應敵而後起者，所以常為客也。進少退多者，是沉機密用，重敵之意也。故雖有敵至，我則善師而不陣，善師而不陣，即自無征伐矣，故曰行無行也。既無征行，即我之師徒抱義以守，何攘臂之有哉。夫有道之君，縱有凶暴之寇，妄動而來，我師告之以文詞，舞之以干羽，彼必聞義而退，自然無敵，故曰仍無敵。敵既退卻，干戈戢藏，故曰執無兵。兵既戢藏，恐其忘戰，故又戒之曰：禍莫大於輕敵，輕敵幾喪吾寶。輕敵者謂好戰於外，無備於內，與其無備於內，寧好戰於外，好戰於外，猶有勝負，無備於內，必至滅亡。夫聖人在上，誠無敵於天下，然以其時主理亂言之，則敵亦眾矣，何者，《書》云：撫我則後，虐我則儼，若然者即天下皆吾敵也，一國亦吾敵也，一鄉亦吾敵也，一家亦吾敵也，一身亦吾敵也，故王者不遺卑小之臣，即得萬國之歡心矣。公侯不侮於鰥寡，即得百姓之歡心矣。卿大夫不失其臣妾，即得小大之歡心矣。士庶人不忘於修身，即得真實之歡心矣。夫然乃可以全吾所寶矣。吾寶者身與位也，故曰抗兵相加，哀者勝矣。凡言哀者口慈愛發『於哀誠之謂也。若上存慈愛之心，不失使臣之禮，下輸忠勇之節，盡得事君之義，即何向而不勝哉，故曰哀者勝矣。
臣真述曰：天下之利害，莫大於用兵，是以道君殷勤懇惻，於此前章已極言用兵重敵之義矣，猶恐後之人不能曉達，故於此章又特云：吾言甚易知，甚易行，又曰：言有宗，事有君，宗者根本之謂，君者主守之謂，此謂吾之雲言，皆有宗本，吾之敘事，皆有主守，而人但不能知不能行爾，故歎曰知我者希，則我者貴。則，法也。貴亦猶希也。今既不能見知於我，又不能法則於我，即是道德不行，道德不行是以聖人見闇於外，藏明於內，處而不出之義也，故曰被褐懷玉。
臣真述曰：夫有知其所知而不言其所知，此人之上也。蓋有不知其所知而強言其所知者，是人之病也。故知此妄知為病，則不病也。至於用兵之機，尤在於此，唯聖與賢乃能知之也。
臣真述曰：大威者甲兵之謂也，凡士庶人無所畏則刑罰至，卿大夫無所畏則黜辱至，侯王無所畏則甲兵至。又書云：不畏入畏，同此義也。又戒其為人上者，當以寬大居心，無令狹隘為體，又不得自鄙薄其生之理，夫不自鄙薄，必重於治人，重於治人，人必樂推，人既樂推，又誰厭乎。故先為不可厭之事，然後得人不厭，故曰夫唯不厭，是以不厭。夫聖人之明，固已自知，安肯揚己露才以自呈見。聖人之仁固當自愛，安肯驕人做物以為尊貴，是以去彼自見自貴之大迷，取此自知自愛之弘益，故曰去彼取此。
臣真述曰：此章言人君若果敢而為勇猛者，必好兵強於天下，而殘殺其人也。若果敢而不為勇猛者，必務道行於域中，而全活其人也。故曰知此兩者，有利有害。夫天之所惡者，好殺之人也，聖人知之久矣。今又言猶難之者，蓋重戒之極也。夫聖人則天行道，無為而立事，不言而設教，在天下豈有爭之者乎。既無所爭，則何從而不勝，故曰不爭而善勝。夫天從人慾，疾於影響，非善應歟。寒則夏至，熱則冬至，非自來歟。品物流形，各正性命，非善謀歟。恢恢之網，人君象法也，宥過無大，非疏而何。刑故無小，非不失而何。又《書》曰：天作孽，猶可違，自作孽，不可逭，亦同此義也。
臣真述曰：夫窮兵黷武，峻制嚴刑，則人必無聊也。人既無聊，則不得畏其死，明矣。既不畏死，如何更以罪罪之，民免而無恥，其在玆乎。若人君以道德化之，則人必懷生而畏死，自然有恥且格。既有恥且格，而復有凶惡之徒忽為奇者，即吾得執而殺之，此謂用兵之徒作奇巧詐偽，而亂人惑眾者也，則吾得執持而誅殺之。然以其是天之所惡，猶不得自專，故曰孰敢。常有司殺者，司殺者謂天網也，且王者萬方有罪，當自責躬以俟天神自行誅趣也，豈可寄情遷怒，濫罰無辜，故曰代大匠斲，希有不傷其手者矣。
臣真述曰：此章言人君役繁賦厚，稅重入多，由此凶饑，理固然矣。又言有為者是人君好為兵革之事，夫一家有兵以及一鄉，一鄉有兵以及一國，一國有兵以及天下，天下有兵，亂靡有定，於是耕夫釋末而執干戈，工女投機而休識紝，齊人編戶，太半從戎，子弟父兄，鄰里宗黨，同為鋒俠，共作奸回，雖善誘恂恂，孰雲孔易，故曰難治。夫人之輕死者，為君上營求之過厚，使下之人無聊，是以輕死，故歎曰夫唯無以生為者，是賢於貴生。賢猶善也。此謂好積財以貴其生者也，非保道以養其生者也。
臣真述曰：此章又極言柔弱之用，指陳生死之徒。臣愚竊稽其深意，都在於兵強則不勝之義。又下文云：木強則拱，強大處下，柔弱處上者，蓋又切戒其兵強之患也。何者，夫兵者所謂凶險之器，鬬爭之具，所觸之境，與敵對者也。故兵彊則主不憂，主不憂則將驕，將驕則卒暴。夫以不憂之君御驕將，以驕將臨暴卒，且敗覆之不暇，何勝敵之有哉。故夏商之衰，以百萬之師而傾四海，始皇之末，以一統之業而喪九州，項羽忽霸而遽亡，新莽既篡而旋滅，符堅狼狽於淮上，隋煬分崩於楚宮，此數家之兵，皆多至數兆，少猶數億，無不自恃其成以取其敗，此皆強則不勝之明驗也。又兵者求勝非難，持勝其難。唯有道之君然後能持勝，向數君之敗，皆由不能持勝之過也，豈不信哉。
臣真述曰：此一章所引張弓之喻者，正在於損益之道爾。言侯王若能知此損益利害之要，則天下將自均平矣。《易》曰：何以聚人曰財，理財正辭。禁人為非曰義，且成財者耕織之人也，破財者軍旅之人也。夫成者寡而破者眾，此其所以長損不足而奉有餘也。若使化兵為農，損上益下，則自然無偏無黨，平施大同，故曰孰能以有餘奉天下，唯有道者。此言理財正辭以佐佑人之義也。又聖人雖能變化兩儀，而不恃其力，雖能生成萬物，不處其功，蓋欲陰德潛行，不言所利，故曰不欲見賢。見賢謂揚己伐善也。
臣真述曰：此一章又特引水柔弱能攻堅強者也。嘗試論之曰：且夫五行之用，土能制水，原其至極，土在水中，鑽石流金，無所不尅，萬川朝海，四海宗天，孰雲剛強而有勝此，故曰其無以易之。是以道君深歎天下之人不能知此之妙用，勤而行之，故曰莫能知，莫能行。復引聖人之言，受國之垢，與其不祥，此所謂百姓有過，在餘一人，萬方有罪，罪在朕躬，王者之心誠兼此義言之，有似反倒，故曰正言若反。
臣真述曰：夫天生蒸人，而大欲各存於心，爭勝逐利，背正為邪，大者相讎，小者相怨，天既愍之，樹君以理，令其革弊，乃有餘弊生焉，豈得為善也，故曰安可以為善。是以聖人持德信之心，行不言之教，加恩於九有，恕罪於萬方。夫契者德信之謂，又吉事尚左，無問智愚，皆同赤子，故曰執左契而不責於人也。若人君不以道化天下，但齊之以刑，導之以政，即不得盡善之道，故曰無德司徹。徹者有跡之謂也，言守其禮法之徹邇耳。又言人君若長能體道理國者，則天地靈祇必常隆其景祚也，故曰天道無親，常與善人。
臣真述曰：此章言為君之道，雖處大國之強，亦常須自為卑小，雖有眾庶之力，亦常須自示寡弱。夫自為卑小者，且無矜大之過，不失謙柔之道，自示寡弱者，且無恃賴之尤，不失隄防之備。設使國中有什人之豪，百人之長者，亦不任用以生其必，夫如是則人各懷戀其生，畏重其死，既安鄉土，寧遠遷移。又績餉不行，則舟車無所用，戰爭既息，則兵甲無所陳，自然人致太平，以復結繩之政。由是甘其食，美其服，止足存於衷也。安其居，樂其俗，風化行於時也。自然鄰國對境，無相覬覦，詐偽不行，忠信為寶，不相姑息，俱無聘問之私，不懷隱欺，自絕往來之禮，故曰民至老死，不相往來也。
臣真述曰：此一章道君自以為親著五千之文，將傳億萬之代，明彰日月，德合乾坤，弘大道先天而生，表聖人法地而理，定德仁之優劣，論禮義之重輕，去彼薄華，居斯厚實，是以重標三節，將明兩端，此蓋同出而異塗，言行之深戒者也。夫誠信者不務諂諛，不矜捷給，無甘巧之說，絕詭飾之詞，安得而美哉。夫善德善言，天之道也。聖人奉而行之，豈容辯偽生乎其間。又曰：聖人不積者，此言聖人非無積也，但以其財積而能散之，德積則能行之，故下文又言天之道，利而不害者，終欲重明聖人象天地之大德，以佐佑生生之理，故又曰：聖人之道，為而不爭。夫聖人所以貴之者，無為也，今此乃言為而不爭何也，臣以為此之一章，乃是八十篇之末章，此之一句又是五千文之末句，故知言之宗，事之君，其義盡在此矣。此蓋不言有為與無為，而直言為者，欲其人君為無為也，又欲其無不為也，其義明矣。夫一家不爭，即國訟息矣。一國不爭，即戰陣息矣。天下不爭，則征伐息矣。夫闕訟息於家，戰陣息於國，征伐息於天下，此聖人之理也。故曰聖人之道為而不爭，其此之謂歟。
