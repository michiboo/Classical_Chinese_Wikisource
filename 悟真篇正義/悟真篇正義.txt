
世言立身儒林，服膺家訓，但當致力於功業，不宜馳情於虛無。此言雖為近是，而實有未然者，乃不深究乎儒道合一之理也。蓋夫子有誠意修身之文，孟子有存心養性之說，此聖賢發明修煉之秘旨、溫養之元機。其不明言丹法者，欲以倫常有為之道木鐸於斯世，不欲顯言無為之道，以駭世俗之聞見耳。奈何拘曲之輩，不知聖道之廣大、玄學之幽深，輒以管窺之見，遂謂經書並無修煉之義、溫養之言。乃人人是說，舉世雷同，致使養性修命之學，不能家傳戶誦，而所見者愈少，不知者愈多。此道之不行，其由於不明者也。仆性本凡庸，質頗孱弱，睹光陰之甚疾；悲生死之靡常，故身雖儒家事業，而雅好修養之書。嘗讀紫陽翁之《悟真篇》，見其辭旨暢達，義理淵深，乃修丹之金科，為養生之玉律。仆雖未克究悉其奧，而企慕嚮往之心，有不能自己者矣。旋覽諸家箋注，儘是旁門曲徑，並非正道真詮，甚有指為房幃之邪術者，又有雜於金石之偽學者。此總是迷徒之鄙見，斷非張君之本旨也。每欲諮詢明哲，訪求真解，而難得其人，堪遂素願。後遇高士東陽子，指示四峰之山，有董元真先生，得儒家之正道，達玄學之宗源。所注有《悟真篇正義》，極其精詳，深臻玄妙，子往求之，必有所獲。於是瞻望門牆，積誠祈叩。先生乃不吝珠玉，慨然付與。捧讀數周，並蒙指教，不覺胸中茅塞，豁然頓開。始明曩時之差謬，方知今日之精要者也。茲以鏤板告竣，因不揣固陋，而敘此數語，附之青雲。或可分其餘光，以告夫未來之學仙者雲。
乾隆五十四年暮春之初山陰充陽道人周飛儔謹序於龜山書屋。
夫修養之學，由來尚矣。夫子謂正心修身，孟子言存心養氣，而黃帝曰：天性，人也；人心，機也。擒制之在氣。老子云：「虛其心，實其腹, 專氣致柔」。此皆聖人發明性命之學，其儒之與道，初無彼此之別，惟有窮達兩端、仕隱二途，而其致之一也。故伊川程子曰：『天下有大難事者三：為國，而至於祈天永命。為學，而至於聖人。養生，而至於神仙。」晦庵朱子《感興詩》云：「金鼎蟠龍虎，三年養神丹。刀圭一入口，白日生羽翰。」是皆先賢之至論。以此推之，則神仙之學，誠非異學。而修養之道，是為正道也。蓋其為學也，先事倫常，以盡人道之綱紀，旋修性命，以求超世之宏圖。乃去其嗜欲，黜其聰明，同財色於寇盜，等富貴如浮雲。修德行仁，積功累行，當朝乾夕惕，須月盛日新，則大道可冀，神仙可望。不然，恐非容易學也。故語其簡易，如得其傳，而勤心苦志，雖夫婦之愚，亦可以與知與能。倘未得其樞要，或又立志不堅。即是才人哲士，亦莫能入其範圍，則無怪乎學者如牛毛，達者似麟角，而總在乎人之此心，其用之者何如耳。第其道授受以來，而精義之見於四子六經者，則乃寓諸微言，並寄諸易象也。其《陰符》、《道德》為黃老之專書，然其立言發論，雖備述天人之學，而於治道，多為明顯。乃于丹道，稍開其端，其玄機心法，仍存之於口訣焉。及至東漢，有伯陽魏公，始作《周易參同契》，以闡大易、內養、爐火之三道，而修煉之丹法，於是乎明暢矣。但其為書也，乃儒道兼行，且又文辭古奧，博雅宏深，未易窺其堂室。以至後人紛紛謬注，惑亂真機，使正道復晦，殊深痛惜。迨宋有紫陽張君，洞明黃老之心傳，盡得鍾呂之正學，乃深有慨於此，因撰述《悟真篇》，以暢發金丹之妙，詳明內養之機。其修丹雖為幽深之道，得魏公倡之於前，而張君和之於後，自可循流以達源，見標以知月。其前後諸家丹書，無出二公之右者，可謂觀止矣，不用他求焉。詎意後之人，又將《悟真篇》妄注，而邪說橫行，其乖謬更甚。世傳有薛注者，亦總是偽托。故注之者數十家，儘是求明反晦，誠不如無注之為愈也。茲予區區晚學，而僻處山隅，家傳儒業，心慕真玄。自幼雖伊吾於經書，而常吐納於玄牝。總以未得真訣，為之無功。及年既壯，常多家變，而碌碌謀生，未遑專志，但未嘗忘其道耳。至乾隆壬辰歲，賴天之眷佑，不負其初心，獲遇真師，授傳玄妙。並囑後日，當注《悟真篇》以啟後學。自茲乃蠲俗務，始得專一，而朝夕窮源立本。且一紀有餘，雖時未霞舉，而志在凌霄，用是不揣固陋，乃奉遵前訓，將所得玄秘，詳註於《悟真》之中，而闡其幽微，咸歸正道。其稿成於甲辰之中秋，迨今五易寒暑，而刪補數番，藏之名山，用傳同好。緣抄錄多勞，乃付諸剞劂，命其名曰《正義》。庶使有志之士，修心立行，熟究精研，則自可達其根源，以造其真際耳。諒明者知之，茲不具述。
乾隆戊申歲端陽節會稽元真子董德寧靜遠識於四峰山居之集陽樓。 
嘗觀周易。有窮理盡性至命之辭。魯論載母意必固我之說，此聖人極溱乎性命之奧也。然其言之。常畧而不詳者。何也。蓋欲序正人倫，施仁義禮樂有為之教。故於無為之道。未嘗顯言。惟以命術寄諸家象。以性法寓諸微言耳。迨漢魏伯陽。引易道陰陽交媾之體。作參同契。以明大丹之作用。其於聖道。能混一而同歸矣。但今人以道門尚於修命。而不知修命之法。理出兩端。有易遇而難成者。有難遇而易成者。如煉五芽之氣。服七曜之光。注想按摩。納清吐濁。念經持咒。噀水叱符。叩齒集神。休妻絕粒。存神鼻息。運眉間之思。補腦還精。行房中之術。以至服煉金石草木之類。皆易遇而難成。其中惟鼻息一法。能忘機絕慮。即與二乘坐禪頗同。若勤而行之。可以入定出神。奈何精神屬陰。宅舍難固。不免常用遷徒之法。既未得金汞還返之法。又豈能回陽換骨。百日而升天哉。夫煉金液還丹者。則難遇而易成。需要洞曉陰陽。深達造化。方能追二氣於黃道。會三性於元宮。攢簇五行。和合四象。龍吟虎嘯。夫唱婦隨。玉鼎湯煎。金爐火熾。始得玄珠有象。太乙歸真。都來片餉功夫。永保無窮逸樂。至若防危慮險。慎於運用抽添。養正持盈。要在守雌抱一。自然復陽生之氣。剝陰殺之形 。節氣既周。脫胎神化。名提仙籍。位號真人。此乃大丈夫功成名遂之時也。今之學者。有取鉛汞為二氣。指臟腑為五行。分心腎為坎離。以肝肺為龍虎。用神氣為子母。執津液為鉛汞。不識浮沉。寧分主客。何異認他財為己物。呼別姓為親兒。又豈知金木相剋之幽微。陰陽互用之奧妙。是皆日月失道。鉛汞異爐。欲結還丹。不亦難乎。僕幼親善道。涉獵三教經書。以至刑法書算。醫卜戰陣。天文地理。吉凶死生之術。靡不留心詳究。惟金丹一法。曰盡群經。及諸家哥詩論契。皆雲日魂月魄。庚虎甲龍。水銀硃砂。白虎黑鉛。坎男離女。能成金液還丹。終不言真鉛真汞，是何物色。又不說火候法度。溫養指歸。加以後世迷徒。恣其臆說。將先聖典教。妄行箋注。乖訛萬狀。不惟紊亂仙經。抑亦惑誤後學。僕以至人未遇。口訣難逢。雖尋求偏於海岳。請益盡於賢愚。皆莫能通曉真宗。開照心腑。後至熙寧己酉歲。隨龍圖陸公入成都。以夙志不回。初誠愈恪。遂感真人。授金丹藥物火候之訣。其言甚簡。其旨不繁。可謂指流知源。語一悟百。霧開日瑩。塵盡鑑明。校之仙經。若合符契。因念世之學仙者。十有八九。而達真要者。未聞一二。僕既遇真詮。安敢隱默。罄書所得。乃成詩八十一首。號曰悟真篇。內七言四韻一十六首。以表二八之數。絕句六十四首。按周易諸卦。五言一首。以象太乙之奇。續添西江月一十二首。以周歲律。
其如鼎器尊卑。藥物斤兩。火候進退。主客後先。存亡有無。吉凶悔吝。悉備其中矣。所期同志者覽之。俾見末而悟本。舍妄以從真爾。宋熙寧乙卯歲旦天台張伯端平叔序
會稽元真子董德寧注
不求大道出迷途，縱負賢才豈丈夫，百歲光陰石火爍，一生身世水泡浮。只貪利祿求榮顯，不覺形容暗瘁枯，試問堆金等山嶽，無常買得不來無。
〈紫陽張君，生於北宋，名伯端，一名用成，字平叔，乃天台山人也。幼親善道，性好真玄，晚遇劉海蟾翁，盡得金丹之妙，及功足行全，乃撰悟真篇，以垂教於後學者也。故此謂人之生於世也，既不能立身行道，又不得揚名於後世，碌碌浮生，豈非可惜。故不求性命之大道，以超出其迷途者，縱有負賢良之才。豈大丈夫之所為乎。且百歲之光陰，似同石火之光爍，即一生之事業，亦如水上之浮泡，此能有幾何時耶。若止貪求利祿無休，而不自知其精神耗散，則形容暗為病瘁而枯也。此等之流，試問其金玉如山，可能買得無常不來，而使之有常而不變者乎。此章勉人當及早向學，莫待氣絕精枯，則其悔無及矣。〉
人生雖有百年期，壽夭窮通 莫預知，昨日街頭猶走馬，今朝棺內已眠屍，妻財拋下非君有，罪業將行難自欺，大藥不求爭得遇，遇之不練是愚癡。
〈此章承上章而言之。謂人生雖有百年之期，而其七十亦為希矣。則是壽夭窮通，莫能預定其數也 。且有昨日方走馬於街頭，意氣自若。而今朝乃眠屍與棺內，聲息俱無。此所謂今日不知明日，而出息不保入息者也。當斯之時，妻子家財，則拋下非君有也。平生罪業，則隨身難自欺也。而其七尺之軀，乃歸一杯之土。豈不痛哉。故宜及早誠求大藥，以修煉其長生。然求之不專，亦非易得。倘有已遇其道，而因循不努力者，此真為愚癡。而甘分於腐朽，則亦末如之何也已矣。〉
學仙須是學天仙，惟有金丹最的端。二物會時情性合，五行全處虎龍蟠。
本因戊己為媒聘，遂使夫妻鎮合歡。只候功成朝玉闕，九霞光里駕翔鸞。
〈夫道有三成：曰大成、中成、小成也。而仙有五等：曰天仙、神仙、地仙、人仙、鬼仙也。所謂鬼仙者，其平生言行端方，終身好道，倘不能大成，而其神志不昧，則為清靈之鬼仙也。人仙者，其處世大德無虧，好善樂道，安佚延年，無諸疾苦，此謂人仙也。地仙者，法天地運化之機，效日月升沉之理，精氣還返於三田，陰陽凝聚於神室，煉成大藥，留鎮丹田，而長生不死，此乃地仙也。神仙者，以地仙用功純粹，其丹胎及時超脫，陰盡陽純，身外有身，而千變萬化，登真入妙，此之謂神仙也。天仙者，以神仙而德合乾坤，行滿天下，受天詔而為仙官，則謂之天仙也。故謂修煉之士，無學彼中下之仙，須學上品天仙，方為尊貴耳。金丹者，以世間萬物，歷久必壞，而惟黃金萬刦不磨。且其為物，熔之得水，擊之得火，其柔象木，其色象土，是五行俱備也，而丹者，其色稟太陽正赤，其形質圓全無虧也。所以修煉之功效，而喻之為金丹耳。故謂學天仙之法則，而惟煉金丹為最端的之道也。二物者，其在天地，則謂之日月水火也。其在人身，則謂之身心情性也。其在藥物，則謂之鉛砂銀汞也。然其喻名頗多，不能悉舉，凡丹書中以對待而言者，皆喻於此焉。今一言以蔽之，無非陰陽而已矣。其修煉金丹之法，要使陰陽升降而生藥，二物會合以作丹，故謂二物會時，則是乃情性交合也。五行者，水火木金土也。虎龍者，乃金木之喻名，即二物也。《參同契》曰：「母隱子胎，子藏母胞」。又曰：「金水合處，木火為侶。」是乃四象以成二物也。而四象之中，各有真土，是為五行全矣。故謂五行全處，則自然虎龍蟠旋也。然情性之會合，虎龍之蟠旋，總因戊己之土，而為媒聘以調和，遂使陰陽二氣，其和合如夫妻，乃歡洽以結成丹胎也。及至功足行全，則飛升以朝玉闕，而九霞光中御鶴驂鸞，以翱翔於雲路耳。〉
此法真中妙更真，都緣我獨異於人。自知顛倒由離坎，誰識浮沉定主賓。
金鼎欲留朱里汞，玉池先下水中銀。神功運火非終旦，現出深潭日一輪。
〈汞，胡孔切，音洪，水銀也。〉
〈蓋謂修煉之法，乃至真至妙之道。〉
〈而我之所以異於常人者，以達夫此道之故也。〉
〈自知顛倒由離坎者，以離為日為火，居於南方，而在卦反屬陰，又謂之中女。以坎為月為水，居於北方，而在卦反屬陽，又謂之中男。此乃離坎之顛倒，為修養之玄功，其殆我自知者也。〉
〈誰識浮沉定主賓者，蓋主賓之道，則主居於內，而賓在於外。其五行之理，則金水下沉，而木火上浮，此皆常道也。今煉養之法，要使金水自東上騰，而木火自西下奔，以成交互之功，則猶主反為賓，而從左外出。賓反為主，而從右內入。如此之玄機，其誰識之哉？金鼎者，是貯藏藥物之所，乃後天之乾宮也。朱里汞者，乃砂中之汞，即火中之木液也。玉池者，是產藥物之處，乃後天之坤方也。水中銀者，乃鉛中之銀，即水中之金精也。謂修丹之道，欲其留戀木汞於金鼎之中，當先煉下金鉛於玉池之內，則自然汞鉛相交，而精氣相依矣。故謂之「金鼎欲留朱里汞，玉池先下水中銀」也。深潭者，謂坎水之宮也。日一輪者，喻元陽也。謂運火烹煉之神功，不消終旦之久，即現元陽之氣於坎宮，其象如一輪之日出也。下文《西江月》所謂「工夫容易藥非遙」，是此義也。〉
虎躍龍騰風浪粗，中央正位產玄珠。果生枝上終期熟，子在胞中豈有殊？
南北宗源翻卦象，晨昏火候合天樞。須知大隱居廛市，何必深山守靜孤。
〈廛，音蟬。〉
〈龍潛于海，虎伏于山，故龍騰則有浪，虎躍則有風，比喻吾身之陰陽二物一也。中央正位者，黃庭土釜，乃其喻名，廖蟾輝所謂「前對臍輪後對腎，中央有個真金鼎」是也。珠者，蚌胎也。謂龍虎上下蟠旋，而風生浪涌，乃情性相合，心息相依，則中宮之正位，自然產育其玄妙之珠胎也。《覆命篇》曰：「龍虎一交相眷戀，坎離才媾便成胎。」此之謂也。然丹胎之居鼎中，猶果之在枝，而期至自熟，如子之在胞，而月足自產，豈有殊異之理哉？南北者，乃子午之方，為乾坤坎離交互之位也。蓋先天卦位，乾南而坤北。後天卦位，坎北而離南。是乾坤為坎離之體，坎離為乾坤之用。其乾坤之體交合，以生六子。坎離之用往來，以化眾卦。則其餘六十卦，皆宗源此四卦，而變化以出焉。今煉丹之道，亦復如是，故謂之「南北宗源翻卦象」也。晨昏者，旦暮之候也。天樞者，北斗之星也。蓋天之運動，依斗之所指。如斗指寅而天下春，斗指申而天下秋。又一日之中，其斗柄指遍十二辰，而晨昏循環無端也。是天道以北斗為機，而轉運其氣化。今丹法以人心為機，而運用其火符，乃朝屯暮蒙，上升下降，亦如斗柄之斡旋，故謂之「晨昏火候合天樞」也。但此修養之道，苟得其所居之安，無論廛市皆可矣，何必拘於深山，而守其孤靜，方為學道者也？〉
人人本有長生藥，自是迷途枉擺拋。甘露降時天地合，黃芽生處坎離交。
井蛙應謂無龍窟，籬鷃爭知有鳳巢。丹熟自然金滿屋，何須尋草學燒茅。
〈鷃，音晏。〉
〈長生之大藥，人人具足，個個完全，但未曾烹煉耳。且其智者不加多，而愚者不減少，所謂人皆可以為堯舜，而有為者亦若是，即此義也。唯是迷途之流，以嗜欲汩沒其志氣，以財色耗散其精神，乃枉拋其長生之藥也。《道德經》日：「天地相合，以降甘露。」今詩中用此之義，其曰甘露者，即甘霖也。蓋地氣上升，天氣下降，是乾坤相合，陰陽相合，而其甘霖自沛也。黃芽者,土之色，芽乃草之萌也。坎離者，易以坎為月為水，以離為日為火也。蓋日月相照於東西，而水火相交於上下，則滿地之黃芽自生矣。然丹道之甘露者，乃汞也、木液也。黃芽者，乃鉛也、金精也。謂煉丹之法，以吾身乾坤之氣相合，則真汞產也。坎離之精相交，則真鉛生也。乃迎坎送離，會於神室，而采鉛取汞，歸於中宮，則丹胎結矣。但此之道，乃天地之玄秘，為性命之學問。而迷途者，漠不關心，猶井底之蛙，安識蛟龍之窟耶？如籬邊之鷃，豈知鸞鳳之巢乎？然學道之士，倘得內丹成熟，則呵氣可以化寶，漱汞亦能成金。彼尋草燒茅之偽術，欲煉其黃白，而千舉萬敗，何足算也。〉
要知產藥川源處，只在西南是本鄉。鉛遇癸生須急采，金逢望遠不堪嘗。
送歸土釜牢封固，次入流珠廝配當。藥重一斤須二八，調停火候托陰陽。
〈西南者，後天之坤方，乃藥物所產之處，故謂川源之本鄉也。鉛者，真一之氣，即黃芽也。癸者，雨露之水，即甘露也。癸生者，吾身一陽之產也。金者，金液也。望者，吾身月滿之鄉也，蓋謂作丹之法，俟癸水既生之際，一陽初動之時，急宜進火烹煉。采真鉛於東北，取真汞於西南，須及其時也。倘子時陽生而不採，望中月滿而不取，是金之與液，俱失其時候矣。故有須急采，不堪嘗之戒也。《覆命篇》曰：「時節正時須急采，莫教芽櫱隘黃宮。」《翠虛篇》曰：「月夜望中能採取，天魂地魄結靈丹。」皆此之義。土釜者，黃庭也，謂二物既經採取，當送歸黃庭之中。須牢固封藏，勿使有走洩之虞也。流珠者，木液也，即神水也。謂藥物封固於鼎中，是金精之黃芽已種，其火數運足，而丹胎凝結，次用木液之流珠相配，乃澆灌滋益，以助其成實也。此謂藥物之二八，以成一斤之足數，而其火候調停之法，總托於陰陽之二氣耳。但子時與望日，東北與西南，以及篇中諸喻言，皆當於自身中求之，不可遠索他尋，以自取其乖謬。戒之哉。〉
休煉三黃及四神，若尋眾草更非真。陰陽得類方交感，二八相當自合親。
潭底日紅陰怪滅，山頭月白藥苗新。時人要識真鉛汞，不是凡砂及水銀。
〈三黃者，難黃、雌黃、硫黃也。四神者，鉛銀砂汞也。此皆是金石有質之物，故不可煉用也。若尋諸般之草藥，以為長生之物，則更非其真矣。蓋修煉內丹之道，惟以真陰真陽之氣，是吾身同類之物。用真土使其兩相交感，此即為二八兩弦之精，乃金水相當，而自相親合，以煉成大藥也。《參同契》曰：「同類易施功兮，非種難為巧。」此之謂也。潭底者，華池中也。日紅者，神火也。謂神入於坎方，則水底陽生而火熾，故陰怪滅矣。山頭者，崑崙項也。月白者，金氣也。謂氣至於離位，則山頂金盛而水滋，故藥苗新矣。此二者，即是陰陽二八無質之物，謂之真鉛真汞也，並不是世上之硃砂水銀，而時人其識之乎？〉
陽里陰精質不剛，獨修一物轉羸尪。勞形按引皆非道，服氣餐霞總是狂。
舉世漫求鉛汞伏，何時得見虎龍降？勸君窮取生身處，返本還源是藥王。
〈羸，音雷。尪，音汪。降，音杭。〉
〈夫修煉之道，謂修煉其性命之學。而性命之理有兩端。其天賦之性，是宜養之。而氣質之性，則應克之。其分定之命，是應安之。而形體之命，則宜修之。此學道之大端也。然人之元神亦謂之性，而元氣亦謂之命。《靈源大道歌》雲「神是性兮氣是命」是也。故人無神氣則死，而丹無神氣不成。則斯二者，乃人身之至寶，為修丹之樞要，豈非性命乎哉？但神藏於離，而離之象，為外陽內陰，故謂之陽里陰精也。其氣生於坎，而坎之象，為外陰內陽，故謂之陰里陽精也。古人所謂『離宮修定，坎府求玄」者，即此性命二者之義也。是以學天仙之道，當蠲除妄念，清心寡欲。乃先用烹鉛鍊汞，以養氣有為之道修其命。及至溫養已畢，金丹圓成，然後抱元守一，以煉神無為之道修其性。此之謂性命兼修，有無互用，而自然形神俱妙，與道合真矣。今曰「陽里陰精質不剛，獨修一物轉贏尪」者，是專謂修性之徒也。蓋性為陽里陰精，而其象屬木，其質乃柔而不剛也。若但修此之一法，而不究修命之道，是為偏枯之學。惟見其日漸贏瘦尪弱而已，豈能回陽換骨，白日而升天者哉？且更有勞其形體，以導引按摩為學者，又有服氣閉息，及餐日月光霞為法者，此皆非正道，總是狂偽之事。而舉世且謾求其鉛汞之伏，不知何時可得龍虎之降，如此作為，有何益哉？〉
〈「勸君窮取生身處，返本還源是藥王』者，謂嬰兒處胞之時，無視無聽，無聲無臭。母呼亦呼，母吸亦吸，惟以臍而達其氣也。今修丹之道，積精累氣，養性存神，及至元和內運，日月停輪，復如嬰兒生身處胎之時，是謂之返本還源，而金丹成矣。豈非藥之王乎？《道德經》曰：「專氣致柔，能如嬰兒乎？」又曰：「常德不離，復歸於嬰兒。」是此之義也。但世有邪偽之說，以婦人產戶為生身處。又謂煉丹不用女子，是乃獨修一物。此等之謬妄，則獲罪於天矣。〉
好把真鉛著意尋，莫教容易度光陰。但將地魄擒朱汞，自有天魂制水金。
可謂道高龍虎伏，堪言德重鬼神欽。已知壽永齊天地，煩惱無由更上心。
〈真鉛者，真一之氣也。着意尋者，謂尋明師指示其道，而用意朝夕行持，則真氣生而真鉛得矣。但莫視之為容易，而虛度其光陰也。地魄水金者，皆真鉛也。天魂朱汞者，皆真汞也，總之謂陰陽二物而已。然魄屬金而為情，在藥物為鉛，其魂屬木而為性，在藥物為汞。今修丹之法，但先練鉛以擒其汞，自應烹汞以制其鉛。此即是金來並木，而性去攝情之義。《參同契》曰：「魄以鈐魂，不得淫奢。」又曰：「舉東以合西，魂魄自相拘。」此之謂也。然如此而修之，其功就丹成，乃道高而龍虎自伏，德重而鬼神自欽。則其壽如天地之永，而萬化既安。諸慮既息，豈更有煩惱之上心哉？〉
黃芽白雪不難尋，達者須憑德行深。四象五行全籍土，三元八卦豈離壬。
煉成靈質人難識，消盡陰魔鬼莫侵。欲向人間留秘訣，未逢一個是知音。
〈黃芽白雪者，即鉛汞之二物也。《覆命篇》曰：「白雪乃是神室水，黃芽便是氣樞花。」《翠虛篇》曰：「黃芽本是乾坤氣，神水根基與汞連。」皆此之義也。但此二物，人人自有，不待他尋，惟憑己之德行，而獲遇真師指點，即知其端倪矣。四象者，老陰、老陽、少陰、少陽也。又數之七八九六，而方之東西南北，以及水火木金，皆謂之四象也。然四象無土則不變化，而五行無土則不生成，故曰：「四象五行全藉土」也。三元者，三才也，而三才之中，各有三元也。其在天為日月星之三光，在地為水火土之三要，在人為精氣神之三物也。八卦者，乾坎艮震巽離坤兌也。壬者，水也，水為天一之源，乃五行之始，三元得之以化育萬物，八卦用之以流行六虛。故曰：「三元八卦豈離壬」也。但學道之士，煉成仙姿靈質而和光同塵，人誰識之乎？其陰魔消盡，而為純陽之軀，則鬼魅安敢侵犯哉？然欲留傳此秘訣於人間，而未逢有知音之士，以賞其流水高山之操焉。《覆命篇》曰：「我今收得長生法，年年海上覓知音。不知誰是知音者，試把狂言著意尋。」此皆感慨學道者之稀也，有志之士，當努力之。〉
草木陰陽亦兩齊，若還缺一不芳菲。初開綠葉陽先倡，次發紅花陰後隨。
常道即斯為日用，真源反此有誰知？報言學道諸君子，不識陰陽莫亂為。
〈此章言陰陽互施，方成造化。《易》所謂」一陰一陽之謂道」是也。故草木無知之物，亦要陰陽均齊，而後生生無窮，苟若缺其一，則不能芳菲蕃茂矣。所以陽先倡，而初開綠葉。其陰後隨，則次發紅花，此為日用順常之道焉。至於修煉之真源，其身中之造化，始則水升火降以結胎，終則陰盡陽純以成道，此乃丹功之反而逆者，則有誰知識之哉？故報言學道之人，若不識陰陽之變化，切莫亂為以自誤之耳。〉
不識玄中顛倒顛，爭知火里好栽蓮。牽將白虎歸家養，產個明珠是月圓。
謾守藥爐看火候，但安神息任天然。群陰剝盡丹成熟，跳出樊籠壽萬年。
〈火里不可栽蓮，男兒安得成孕？今修煉之道，乃玄中之玄，妙中之妙。還返陰陽，顛倒造化，而使男子結胎以成丹，此猶火中栽蓮以結子也。牽者，猶采也。白虎者，金精也。家者，黃庭也。謂用意采其金精真鉛，而歸於黃庭之中，以收養封藏之也。明珠者，丹胎也。月圓者，金水完全也。謂白虎與青龍相合於黃庭，則陰陽均齊，以產結丹胎，而如月之圓也。然此但言采白虎之鉛，而不言取青龍之汞者，以龍虎同是一氣所化，而明珠為青龍之寶，月圓有陰陽無缺之義也。且鉛為君，而汞為巨，今君既倡之於前，則其臣自和之於後，故雖不明言青龍，而青龍之義在其中矣。〉
〈「謾守藥爐看火候，但安神息任天然」者，謂藥物既已凝聚鼎中，則法宜溫養，不必如前之子午徘徊、卯酉沐浴，以執守爐鼎烹煉之火候，而但安定其神氣，轉運於東西二道，任其天然之心息，以溫養之也。迨煉至群陰剝盡，乃純陽之丹成熟，則超出生死樊籠之外，其萬年之壽，亦不謂之多也。〉
三五一都三個字，古今明者實然稀。東三南二同成五，北一西方四共之。
戊己自居生數五，三家相見結嬰兒。嬰兒是一含真炁，十月胎圓入聖基。
〈三五一者，乃三元五行一氣之義也，而總之為三個字。但其中之玄妙，古今明此者，實稀少而不多也。夫三五一之義，其東三之木，與南二之火，合而成五，《參同契》所謂「木火為侶」是也。其北一之水，與西四之金，合而為五，《參同契》所謂」金水合處」是也。其戊己為土，而土之生數，自居其五，《參同契》所謂」戊己號稱五」是也。此三個五者，即謂之三家也。其修丹之道，要使此三家相見，而會合為一氣，則四象具其中，五行在其內，以結成嬰兒也。故謂嬰兒即是真一之氣，而含育三家以成造化。若溫養十月，則胎圓丹熟，自然超凡入聖基矣。然此亦不過比喻法象，而其實三五者，乃一氣所分而為用。其一氣者，是三五所合而為體。此呼吸太和之度數，乃抽添火候之節符，為內丹之玄秘，所以明之者稀也。《參同契》曰：「三五與一，天地至精。可以口訣，難以書傳。」此之謂也。〉
不識真鉛正祖宗，萬般作用枉施功。休妻謾遣陰陽隔，絕粒徒教腸胃空。
草木金銀皆滓質，雲霞日月屬朦朧。更饒吐納並存想，總與金丹事不同。
〈遣，當作道，乃字相類之誤也。〉
〈此言學道修丹者，若不識真鉛汞之出處宗祖，任他萬般施功，諸門作用，總然無益。且如修妻棄妾，而謾道為陰陽之隔。其絕粒休糧，而徒然教腸胃之空也。以及燒煉草木金銀，皆是滓質有形之物。而吐咽雲霞日月，亦總朦朧無據之為。更有吐故納新，並存想、集神等法，而千門萬類，總之與金丹大道，其事乃不相侔也。〉
萬卷仙經語總同，金丹只此是根宗。依他坤位生成體，種向乾家交感宮。
莫怪天機俱泄盡，都緣學者自迷濛。若人了得詩中意，立見三清太上翁。
〈仙經萬卷，比喻千般，總無非一陰一陽。產坤種乾，而為金丹之根宗一也。故將他坤位水火生成之藥，而種於乾家陰陽交感之宮，則其丹可成，而道可得矣。《入藥鏡》所謂「產在坤，種在乾」是也。然莫怪此言將天機泄漏，總緣學者自迷濛難知，若人了達其詩意者，即可以躋三清之境，而朝太上之君也。〉
悟真篇正義卷上終
會稽元真子董德寧注
七言絕
先把乾坤為鼎器，次將烏兔藥來烹。既驅二物歸黃道，爭得金丹不解生。
易以乾為天，以坤為地。蓋先天卦位，乾南坤北，而天地定位乎上下，此乃體也。其後天卦位，乾居西北，坤居西南，而陰陽升降乎上下，此乃用也。是以修養者，當求吾身之乾坤體用，而為煉丹之鼎器，故曰「先把乾坤為鼎器」也。
烏兔者，蓋日為陽精，月為陰精，而日中有雌烏之陰氣，月中有雄兔之陽氣，以成坎離之象，是水火之精氣，所以謂之藥物也。今以人身丹道言之，則外之兩目光明，有日月之形體也。而內之二氣往來，有日月之行用也。其修之之道，將此內外日月，乃交互運用於吾身，是為烹煉藥物於鼎器，故曰「次將烏兔藥來烹」也。
二物者，即烏兔也。黃道者，日月所行之路也。謂修丹之法，乃驅馳吾身之烏兔，以運行於自己之黃道。遇子午之位，則陰陽徘徊。逢卯酉之宮，則水火沐浴。積累功深，自然入妙，而金丹豈有不解發生之理乎。
安爐立鼎法乾坤，鍛煉精華制魄魂。聚散氤氳成變化，敢將玄妙等閒論。
乾鼎坤爐者，即吾身之至寶鼎器也。而安立之法，要內正其心，無諸雜念。外正其身，無使偏倚，如乾坤之清寧平正也。
魂魄者，即日月之精華也，謂乾坤既定位乎上下，而使日月往來於東西，則是為鍛煉精華，以擒制其魄魂也。
氤氳者，元氣交密之狀也，謂烹煉陰陽之二氣，使其相交相聚，則自然成其變化，而大藥生矣。然此乃玄妙之旨，非謂等閒之論，而可以輕忽之耶。
休泥丹灶費工夫，煉藥須尋偃月爐。自有天然真火育，何須柴炭及吹噓。
泥，滯也。丹灶者，謂外丹之道也。蓋爐火之事，雖真有所據，但其工夫繁瑣，資費頗多。倘失其樞要，則身與家俱敗，而不若內丹之至簡至易。苟得其傳，即夫婦之愚，亦可以與知與能，故謂休滯泥于丹灶，而費耗其工夫也。偃月爐者，乃鉛爐也。其位居西南，其象為坤，而內含元氣，故烹煉藥物，當尋求此爐之處所。而其中自有天然之真火，不須如煉外丹者，用柴炭之火，及吹噓之風也。
偃月爐中玉蕊生，硃砂鼎內水銀平。只因火力調和後，種得黃芽漸長成。
偃月爐者，其象為坤，乃鉛爐也。硃砂鼎者，其象為乾，乃汞鼎也。玉蕊者，即玉液也。水銀者，乃水中之銀，即金精也。謂偃月鉛爐之中，而生者玉液。硃砂汞鼎之內，而正有金精。《還源篇》所謂「偃月爐中汞，硃砂鼎里鉛」是也。然此乃陰陽交互，水火同根，若烹煉之火力無差，以調和其二物，而種于丹田之中，則其黃芽日漸長成矣。但此黃芽者，非指黃芽之鉛，乃是丹頭之喻，以其生成於坤，而萌櫱於土，故謂之黃芽也。
咽津納氣是人行，有藥方能造化生。鼎內若無真種子，猶將水火煮空鐺。
咽自己之津液，納天地之正氣，此二者，是人人能行之也。然須有大藥丹頭，在於吾身之中，方能有造化之生。倘自己之鼎內，若無三物結成之真種子，而行咽津納氣者，猶將水火以煮其空鐺，此有何物成熟哉？鐺，釜屬也。
調合鉛汞要成丹，大小無傷兩國全。若問真鉛何物是？蟾光終日照西川。
大者，陽也；小者，陰也。《易》泰卦所謂「小往大來」，而否卦謂「大往小來」是也。夫調和鉛汞，要其成丹，陰陽務須均平，二物無使偏勝，猶如兩國之完全，方凝結其丹頭也。蟾光者，月彩也，乃金精之華。終日照者，謂日日如此也。西者，金氣之方。川者，水流之地。謂金華日日照臨於金土之鄉，夫然後真氣自生，而真鉛即是此物，不必遠索他求也。然總之謂神馭其氣，以烹煉於坤申之方耳。
未煉還丹莫入山，山中內外盡非鉛。此般至寶家家有，自是愚人識不全。
修煉之道，要在鬧中習靜，和光同塵，使人不識其行藏，以成百鍊之真金。及至丹成功就，命宗已圓，方投深山僻處，乃抱元守一，養其真性，以全性命兼修之妙。故曰：「未煉還丹莫入山」也。
夫真鉛藥物，具在自己，不用他尋。而山中之凡鉛，乃非其所用。故謂「山中內外盡非鉛」也。
家家者，即人人也。以對山而言，故稱之謂家。言此真鉛之寶，人人具足，個個完全，但愚者不之識，乃當面蹉過，以輕棄之耳。
竹破須將竹補宜，抱雞當用卵為之。萬般非類徒勞力，爭似真鉛合聖機。
《還金術》曰：「竹斷須竹續，木破須木補，屋漏用瓦蓋，人衰以類主。」《參同契》云：「欲作服食仙，宜以同類者。植禾當以黍，覆雞用其卵。」此總謂同類，則易於成功，苟非其種，而徒勞無益也。今詩中之意，正是如此。蓋謂吾身有質之軀體，既已衰殘，若非烹煉無形之真氣，用以補助，則安能返本還源，以獲其長生之道哉？故曰「爭似真鉛合聖機」也。
用鉛不得用凡鉛，用了真鉛也棄捐。此是用鉛真妙訣，用鉛不用是誠言。
凡鉛者，五金之屬，是滓質之物，乃非真種也。真鉛者，自己之寶，為延命之藥，此吾同類也。故曰「用鉛不得用凡鉛」也。然既用真鉛，與真汞交結，而逐日烹煉，及至元和內運，其日月停輪，則是真鉛亦不可用矣。故曰「用了真鉛也棄捐」也。但此便是用鉛之妙訣，而古人謂「用鉛不用鉛」，誠哉是言也。《金谷歌》云：「用鉛不用鉛，須向鉛中作。及至用鉛時，用鉛還是錯。」此之謂也。
虛心實腹義俱深，只為虛心要識心。不若煉鉛先實腹，且教守取滿堂金。
虛心者，謂修性也。實腹者，謂修命也。《道德經》所謂「虛其心，實其腹」是也。但此二者之義，俱為幽深。然虛心須要識心見性，此如水中撈月，一時難以捉持。而不若實腹之道，先採煉其真鉛，有可下手之處。且教守取吾之精氣，乃用神火烹煉，以成遍體真金，猶如滿堂金玉之象，豈非易得之乎？《道德經》雲「金玉滿堂，莫之能守。」今詩中之句，是藉此之義也，
夢謁西華到九天，真人授我指玄篇。其中簡易無多語，只是教人鍊汞鉛。
高象先《夢仙歌》有曰：「舉世何人識河車，子當西去求西華。西華夫人掌樞紐，便當指與真丹砂。」今詩中謂夢謁西華，授我指玄，是藉此之義，以明藥產於西南。而修治之道，乃極為簡易，總無非教人烹煉鉛汞，以結聚丹胎而已，其外無他法也。
道自虛無生一炁，便從一炁產陰陽。陰陽再合成三體，三體重生萬物昌。
道自虛無生一氣，是道生一也。便從一氣產陰陽，是一生二也。陰陽再合成三體，是二生三也。三體重生萬物昌，是三生萬物也。此乃用《道德經》之義，以發明修丹之理。蓋大道乃先天一氣，其一氣肇分，以為鉛汞也。而鉛汞交合，以成金丹也。其金丹成就，則千變萬化，皆由此出矣。
坎電烹轟金水方，火發崑崙陰與陽。二物若還和合了，自然丹熟遍體香。
坎電者，乃金火也，故烹轟於金水之方。《還源篇》所謂「海底飛金火」是也。
火發者，乃木火也，故發育於崑崙之頂。《翠虛篇》雲「崑崙山上火星飛，金木相逢坎電時」是也。然此總謂陰陽二火之義，故曰陰與陽也。若還使此陰陽二物，升降於上下，交合於中宮，則自然凝結成丹，而身名俱為之香也。
離坎若還無戊己，雖含四象不成丹。只緣彼此懷真土，遂使金丹有返還。
離為火，坎為水，戊己為土。而納甲法，以乾納甲壬，坤納乙癸，震納庚，翼納辛，坎納戊，離納己，艮納丙，兌納丁。則是坎離之中，皆有真土矣。又砂中有汞，乃離火含震木之象。而鉛內有銀，乃坎水含兌金之象。此是坎離而食四象也。故謂離坎中若無其土，雖有四象之含，總亦不能成丹。蓋水火無土不交合，而五行非土不生成也。今乃有此真土，而懷於坎離二物之中，則是三性合會，五行完全，遂使煉丹有返還之功，以結聚其金胎者也。
日居離位反為女，坎配蟾宮卻是男。不會個中顛倒意，休將管見事高談。
《易》以離為日，又以離為中女。以坎為月，又以坎為中男。蓋日為太陽之精，而離為真火之象，故日居離位也。然離本乾體，因再索而得坤之中爻，是謂之中女，乃屬於陰。又其火生於地二，亦是陰數，所以反為女也。夫月乃太陰之精，而坎乃真水之象，故坎配蟾宮也。但坎本坤體，因再索而得乾之中爻，是謂之中男，乃屬於陽。又其水生於天一，亦是陽數，所以卻是男也。然此乃天地之日月，卦象之坎離，其陰陽之顛倒有如此耳。至於修丹之造化，亦復效之。如水要其升，火要其降。金則使之浮，木則使之沉。其在下者，采之以登天。在上者，取之以入地。而陰中藏真火以煉其鉛，陽中含真水以烹其汞。是將此二物，運行於黃道，封固於黃庭，以凝結成丹，則顛倒之能事畢矣。倘不能明此中之玄妙，而將一知半見，妄自高談，此乃以管窺天之流，何足道哉。
取將坎位中心實，點化離宮腹內陰。從此變成乾健體，潛藏飛躍總由心。
先天卦位，乾南而坤北。後天卦位，坎北而離南。蓋先天之乾坤交，則乾中虛而為離，其坤中實而為坎，於是乾坤退居於西之南北，而坎離進位於正之南北，則謂之後天矣。故先天以乾坤為尊，是乃體也。而後天以坎離為貴，是乃用也。今修丹之道，是將後天之用，以復其先天之體。故煉取坎中之陽氣，以點化離中之陰精。乃運行交會，而復還其乾健純陽之體，則吾身修煉之造化畢矣。
潛藏者，沉伏也。飛躍者，升舉也。謂此之採取點化，乃升沉舉伏之法，而總在吾之心意，以為運用之樞機耳。
震龍汞出是離鄉，兌虎鉛生在坎方。二物總因兒產母，五行全要入中央。
五行相生之道，而木能生火，金能生水，此其常也。今震龍汞俱屬木，而出自離鄉者，是木畏金之伐，乃藏於離火之中，以御其金氣也。其兌虎鉛皆屬金，而生在坎方者，是金懼火之克，乃隱於坎水之中，以拒其火精也。此所以母藏子之腹，兒反產其母。而砂中有汞，鉛中有銀，乃成造化之神妙、丹道之玄機也。《參同契》所謂「母隱子胎，子藏母胞」是也。然陰陽本互藏其用，而子母原相為依倚，故此之二物，雖內含四象，而更須真土同入中央，則五行全而丹頭結矣。
月才天際半輪明，早有龍吟虎嘯聲。便好用功修二八，一時辰內管丹成。
夫月至初八日，謂之上弦，至二十三日，謂之下弦。以其形象如弓，故稱之謂弦也。而上弦月，在昏時現於丁方，其下弦月，在曉時現於丙方。故曰「月才天際半輪明」也。
聲者，氣也。譚子《化書》曰：「聲由氣也，氣動則聲發。」是此之義。謂修丹之道，先以龍虎吟嘯之氣，蟠旋於上下，即是兩弦金水之精，運行於東西。故曰「早有龍吟虎嘯聲」也。
二八者，謂兩弦俱得其均平，即龍虎勿使有偏勝。所以古人有龍汞半斤、虎鉛半斤之喻，以為二八之權衡也。《參同契》所謂「二八應一斤」是也。然烹煉之神功，惟用此二八之真精氣，使之交合而為一，則還丹頃刻可成矣。故曰：「便好用功修二八，一時辰內管丹成」也。《參同契》曰；「兩弦合其精，乾坤體乃成。」此之謂也。
華岳山頭雄虎嘯，扶桑海底牝龍吟。黃婆自解相媒合，遣作夫妻共一心。
華岳，乃西山也。扶桑，謂東海也。蓋虎屬兌金，本是陰物，今嘯於西山之上，故謂之雄虎。而龍屬震木，本是陽物，今吟於東海之底。故謂之牝龍。此乃二物之陰陽顛倒也。
黃婆者，土也。以黃為坤土之色，而婆為坤母之稱。其在人身中，則心所發之意是也。然修丹之二氣運行，陰陽交合，自始至終，無不賴乎此。故令其作為媒聘，使雄虎牝龍遣作夫妻，而共合為一心，以結丹胎也。
西山白虎正猖狂，東海青龍不可當。兩手捉來令死斗，化成一塊紫金霜。
此章承上文而言之，謂白虎金鉛之氣，在於西山之上，其情猖狂，而難以制御也。青龍木汞之精，在於東海之底，其性狡猾，而不可抵擋也。《金丹四百字》序曰：「心之猖狂如龍，身之獰惡如虎。」同此義也。
兩手者，即東西也。死斗者，即野戰之義。而總無非身心冥合是也。言捉取東西龍虎之精氣，使其冥合於鼎爐中，則自然化成一塊紫金之藥，如露之凝結成霜也。
赤龍黑虎各西東，四象交加戊己中。復姤自茲能運用，金丹誰道不成功。
赤龍者，謂龍從火里出，即砂中汞也。黑虎者，謂虎向水中生，即鉛中銀也。而龍虎各居東西之方，其色本青白。今青龍而變赤，白虎而化黑，是金水木火之四象具也。其修合之法，乃以此四象，而交加於戊己之土中，則五行全矣。然後子進陽火，以象復卦之一陽生。而午退陰符，以象姤卦之一陰生。從茲運用，周而復始，及時烹煉無差，則金丹豈有不成之理哉？
先且觀天明五賊，次須察地以安民。民安國富當求戰，戰罷方能見聖人。
《陰符經》曰：「觀天之道，執天之行，盡矣。天有五賊，見之者昌。」蓋五賊者，乃五行也。五行得其正，則萬化皆安。五行失其正，則百昌賊害。故反言之曰五賊也。今詩中引《陰符》之義，謂得三才五行之造化，而後可修煉成丹，故上觀天道陰陽之轉運，下察地理剛柔之變遷，中養自己神氣之充足。而三者俱備，五行皆明，則謂之國富民安，然後求入室戰鬥烹煉之事。及至十月火功既足，乃戰鬥之事已罷，則聖胎圓成超脫，是謂聖人能出現矣。但戰之為義，乃兵仗相接，炮火相加也。今修丹使金木以交合，發火以烹煉，其名之謂戰，乃最當之喻耳。
用將須分左右軍，饒他為主我為賓。勸君臨陣休輕敵，恐喪吾家無價珍。
用將者，運火也。左右者，陰陽之道路。左屬陽為主，右屬陰為賓。而運火之法，當分左右二道，以任其金火之行也。故採取作丹之火候，左升而右降，以象天道之尚左也。其入室溫養之火候，右升而左降，以象地道之尚右也。是以溫養先右而後左者，乃主賓之進退相易。故謂之「饒他為主我為賓」也。《參同契》曰：「子當右轉，午乃東旋。」是此義也。又溫養之際，乃修丹之大關鍵，不可有纖毫差謬，以喪失吾家無價之命寶。猶臨陣之戰鬥，而死生系之，不可輕敵以致敗亡耳。蓋十月溫養之功，苟稍有差失，則火候虧缺，而丹道不全矣。若大有觸犯，而性命或致危殆者有之。故不可不謹慎也。
火生於木本藏鋒，不會鑽研莫強攻。禍發總因斯害己，要須制伏覓金公。
《陰符經》曰：」火生於木，禍發必克。」蓋火雖生於木，而火發木必焚矣。故曰「火生於木本藏鋒」也。若修丹不明運火之法，而強為以攻治之，猶鑽研其木太過，則必火發禍生以致害也。金公者，鈆字之分也。謂要擒制其木火，須覓金水以克伏之也。夫人之氣血，本是通暢，若稍有逆滯，則病生矣。其諸旁門之輩，不知道之出於自然，乃欲強閉其息，或妄搬其氣。久久行之，氣血潰亂，發為癲狂之疾，以致喪身失命。此皆不會鑽研，而強攻禍發之故也。豈不惜哉？故張君作此以戒之耳。
金公本是東家子，送在西鄰寄體生。認得喚來歸舍養，配將奼女作親情。
金公者，鈆也。《玉清寶篆》曰：「鈆本火體而金情，汞本水體而木性。」故謂鈆火本是東家震木之子，而鈆金乃寄在西鄰坤土之生也。《覆命篇》曰：「龍虎本來同一休，東鄰即便是西家。」是同此義也。喚，猶采也，配，乃取也。謂要修煉九轉之丹，必須認得金公之鈆，而采歸黃婆之舍以養之，取將奼女之汞以合之。則自然二物相親，而情性和諧以結嬰兒也。
奼女遊行自有方，前行須短後須長。歸來卻入黃婆舍，嫁個金公作老郎。
奼女者，靈汞也，即流珠也。前後者，謂鼎爐之方向也。長短者，謂靈汞之行路也。前行須短者，從申以入於戌也。後須長者，自寅而達於申也。此之謂「奼女遊行自有方」也。
黃婆舍者，乃坤母之家，其中宮土位是也。言奼女之遊行歸來，卻入於坤母之家，而與鈆為配，是乃奼女嫁金公也。以鈆稱為金公，豈非老郎乎？夫上章言金公之出處，而采鈆以配奼女。此章言奼女之由來，而取汞以嫁金公，俱各有其理存焉。
縱識硃砂與黑鉛，不知火候也如閒。大都全藉修持力，毫髮差殊不作丹。
縱，雖也。謂修丹雖識硃砂黑鉛之出處，而不知火候之法度，此亦是等閒無用也。故大都全藉修持之功力，須尋明師，一一指點完全，庶幾烹煉有效。不然，即有毫髮之殊異，總亦不能成丹也。
契論經歌講至真，不將火候著於文。要知口訣通玄處，須共神仙仔細論。
契論經歌之丹書，雖皆講述至真之道，但不將火候之細微，而盡著於文字之中，所以知此者鮮也。倘學者要知口訣之玄妙，須共神仙之流以細論之，方可明其端倪耳。此章與上章，誡學道之輩，務求真師點化，以開發其蒙昧也。
八月十五玩蟾輝，正是金精壯盛時。若到一陽來起復，便堪進火莫延遲。
玩，游觀也。蟾輝，月光也。八月者，秋之中，乃金氣之旺也。十五者，月之半，為金精之盛也，故曰「八月十五玩蟾輝，正是金精壯盛時」也。
一陽來起復者，是吾身之冬至陽生也。進火莫延遲者，謂鉛遇癸生須急采也。然此詩本謂金盛之際，陽生之時，便當進火以採取之。而白紫清、廖蟾輝輩，謂煉養須八月十五入室者，蓋有取於內真外應，為天人合發之機，是亦一道也。
一陽才動作丹時，鉛鼎溫溫照幌幃。受炁之初容易得，抽添運用卻防危。
鉛鼎者，藏氣之府也。溫溫者，和暖也。幌者，晃也，喻兩目也。幃者，圍也，喻周身也。蓋謂吾身一陽才動之候，則鉛鼎中之真氣和暖，其光華上耀於兩目而生明，遍照於周身而生白也。《翠虛篇》曰："其次膀胱如火燃，內中兩腎如湯煎」。《沁園春》丹詞云：「溫溫鉛鼎，光透廉幃。」皆此之義。然有此之景象，乃正好作丹之際也。但受氣之初，雖若容易可得，而其交會採取，以及運用抽添，卻要防危慮險，庶可望其成功耳。
玄珠有象逐陽生，陽極陰消漸剝形。十月霜飛丹始熟，此時神鬼也須驚。
玄珠者，丹胎也。有象者，凝結於鼎中也。蓋謂丹胎既已凝結，其溫養運火之法，乃准一年之消息，始於十一月復卦，逐一陽之生，至四月純乾，則陽極矣。然陽生謂之息，陰生謂之消，而消息循環無端，故以五月為一陰之消，至九月為剝卦之形象，而萬物凋落也。十月純坤，霜飛水凍，則火候終竟，而金丹始熟矣,。然丹熟則成仙，而鬼神安得不驚異哉。但此雖為一歲之節候，若簇之於一月一日一時，及至於一息，皆有此之造化，不可不知也。
前弦之後後弦前，藥味平平氣象全。採得歸來爐里煅，煉成溫養自烹煎。
前弦之後後弦前者，謂月之二八前後兩弦，此喻吾身之陰陽二氣也。
藥味平平氣象全者，以兩弦之金水各得其半，為藥物之氣均平，是陰陽之象完全也。今修丹者，乃採取此金水二氣，歸於鼎爐之中煅煉，而晨昏無懈，晝夜如斯，及至煉成丹胎，再加十月火符之溫養，以收其全功也。
長男乍飲西方酒，少女初開北地花。若使青娥相見後，一時關鎖在黃家。
長男者，震謂之長男，而震屬木。西方酒者，喻兌金之液也。謂作丹采煉震木之火，至於西南坤方，而取飲兌金之液也。少女者，兌謂之少女，而兌屬金，謂兌金之液。其生成在西南坤方，而兌金之花，乃開放在西北乾地也。
青娥者，以巽為長女，巽屬木而色青也。又巽謂之風，言長男之木火，少女之金水，若得青娥之巽風，使三者相見，則一時之中，俱關鎖於黃庭之家，以結成丹頭也。《入藥鏡》曰「起巽風，運坤火。入黃房，成至寶。」是此之義也。又《還原篇》曰：「長男才入兌，少女便歸乾，巽宮並土位，關鎖自周天。」其大旨與此詩同
兔雞之月及其時，刑得臨門藥象之。到此金砂宜沐浴，若還加火必傾危。
兔雞之月者，謂二月屬卯，而卯為兔。八月屬酉，而酉為雞也。刑德者，二月是春之半，而主發生為德。八月是秋之半，而主肅殺為刑。然德中亦有刑，如二月榆莢墮落，以陽中尚含陰也。而刑中亦有德，如八月薺麥芽櫱，以陰中還存陽也。《參同契》曰：「刑主殺伏，德主生起。二月榆落，魁臨於卯。八月麥生，天罡據酉。」是此義也。所以二八月之時候，謂之刑德臨門。而修丹之藥火，亦應效法而象之。蓋二八月乃陰陽之各半，不寒不熱，為中和之令。故修煉運火到此，則遇卯不進陽火，而逢酉不退陰符，使金砂沐浴，以法天地之機也。然金即鉛也，砂即汞也。謂之沐浴者，以木液旺於卯，當防其危。而金精旺於酉，應慮其險。所以沐浴罷功，以防其木火之燥，而慮其金水之濫，乃使之和平也。又沐浴之名義，謂火生於寅，而卯即沐浴之方也。水生於申，而酉即沐浴之位也。若當此卯酉之際，而不沐浴停功，卻仍還加進火符，則其藥物必致傾危，而丹道差失矣。但沐浴之法，乃吾身之造化，不可著於年月日時之間，以及天地方位之中焉。
日月三旬一遇逢，以時易日法神功。守城野戰知凶吉，增得靈砂滿鼎紅。
夫每月三十日之終，至晦朔之間，則日月之形體相合，乃陰陽之精氣相交，故謂之「三旬一遇逢」也。然丹道以月簇日，以日簇時，而一時之中，則吾身之日月，亦有晦朔相交之造化。此謂效法天地之神功也。守城者，憑高而守也。野戰者，據下以戰也。蓋野戰之義，以日月合璧於晦朔之間，疊持於亥子之分，雖無戰鬥之事，而其兩者相持於地下，卻有爭戰之象。《參同契》所謂「天地搆其精，日月相撢持」是也。《易》曰：「龍戰於野。」而《參同契》因之云：「戰德於野。」故野戰之名，殆仿於此也。其守城之義者，以每月之半，為日月相望於天地，而月乃盛滿已極，是盈不可久之際，故當執守其高亢，如守城之不可失也。然總之內丹之野戰者，謂收攝身心，降伏龍虎，乃神氣凝聚於下穴也。守城者，謂呼吸相含，水火既濟，是精華徘徊於上宮也。《參同契》曰：「天地之雌雄兮，徘徊子與午」是此之義耳。知吉凶者，謂守城野戰，各如其法度，是乃知吉以去其凶也。則鼎內之靈砂丹藥，自然增其光輝，而得其紅潤矣。然上章是言卯酉之沐浴，而此章即謂子午之徘徊。此乃修丹之四柱，故張君比類而及之。學者宜深察焉。
否泰才交萬物盈，屯蒙二卦稟生成。此中得意休求象，若究群爻謾役情。
上乾下坤為否，乃七月之卦也。上坤下乾為泰，乃正月之卦也。而此二卦者，為天地交合之象，是陰陽均平之時，所以萬物為之盈盛。其在丹法，將沐浴罷功之候也。上坎下震為屯，上艮下坎為蒙，此二者，乃分值旦暮之卦也。蓋煉丹之道，准《周易》六十四卦，以乾坤為鼎爐，坎離為藥物。而其餘六十卦，依上下兩經之次序，自屯蒙起，至既濟、未濟終，分佈於一月之內，以作運火符之用。而一日兩卦值事，則朔旦用屯卦，以象陽氣之生。至暮用蒙卦，以象陰氣之成，故謂之二卦稟生成也。《參同契》曰：「朔旦屯值事，至暮蒙當受。晝夜各一卦，用之依次序。既未至晦爽，終則復更始。」是此義也。但修丹者，既得此中之意，以准火候之度，則其荃蹄可忘矣。不可執滯於諸象，究泥其群爻，以謾役其情性，而有誤于丹功焉。象，謂卦之上下兩象。爻，謂卦之六位爻畫也。
卦中設象本儀形，得象忘言意自明。後世迷人惟泥象，卻行卦氣望飛升。
此詩承上章以重申之，謂修丹之設卦象者，乃比喻丹道之形儀耳。苟明其意義之指歸，則爻象自可忘言矣。而世之迷人，竟執文泥象，有造為卦氣之圖，以爻畫准其氣息之數，乃推究行持，而慾望飛升者，不亦惑乎？按此章與上章之旨，謂既得卦爻之義理，當蠲象用意以修丹，此誠至論也。奈後人不察其義，凡遇卦象，皆以此言蔽之，殊為孟浪。甚至《參同契》，乃大易、黃老、爐火，三者俱備之至文，而諸家之注，俱解為金丹之書，而竟略其大易之道，遂使亙古大文，晦二千年矣。予雖晚學，然深慨之，曾為遂一詳註，顏之曰《正義》，而明其三道由一之旨，並闡夫曆象數理之學，為治國修身之樞要，儒道合一之根源。諒高明者，自能鑒白之，茲不暇具述焉。
天地盈虛自有時，審能消息始知機。由來庚甲申明令，殺盡三屍道可期。
天地之盈虛者，陽氣升為盈，陰氣降為虛。日中為盈，日昃為虛。月滿為盈，月缺為虛。春夏生長為盈，秋冬斂藏為虛，此之謂盈虛自有時也。
消息者，息為陽生，自子至巳。消為陰生，自午至亥也。謂能審悉其陰陽之消息，天地之盈虛，則其造化之玄機始知矣。庚甲者，甲木居於東，而主生氣之令。庚金居於西，而主殺氣之令。言知其金木之由來，則生殺之令自明也。三屍者，上中下之屍神，乃氣質之陰性所化。故修丹之士，當存心養氣，以陽火煉盡陰滓，則三屍絕跡，而大道自可期矣。
要得穀神常不死，須憑玄牝立根基。真精既返黃金室，一顆明珠永不離。
穀神者，谷為空虛之物，神乃陰陽不測之靈也。玄牝者，玄乃天之色，以比陽也。牝為畜之母，以喻陰也。言虛靈之元神，欲其長存而不死，須憑陰陽之二氣，乃運行交合，以建立其根基也。《道德經》曰：「穀神不死，是謂玄牝。玄牝之門，是謂天地根。綿綿若存，用之不勤。」是此義也。真精者，陰陽之精氣也。黃金室者，即黃庭也。謂陰陽之精氣，使返還於黃庭，乃結成一顆明珠之胎，而永存吾身不離，以作陸地之仙也。
玄牝之門世罕知，休將口鼻妄施為。饒君吐納經千載，爭得金烏搦兔兒。
搦，音匿。
玄牝之門者，陰陽出入之關竅也。又有上玄下牝之分，左玄右牝之別，故世人罕能知之也。倘學道之輩，不知玄牝體用之真機，而將口鼻妄行施為之，饒他吐故納新之法，至於千載之久，總不能使金烏以搦按其玉兔，而渾合以結丹頭也。然上章但言玄牝，而此章言玄牝之門。苟明其玄牝之體用，便知門戶之出入矣。蓋西南之鄉，天地之根，乃其門之體也。陰陽之精，日月之華，是其氣之用也。若不達其體用合一之機，而徒事於口鼻，則去道遠矣，是以非之。
異名同出少人知，兩者玄玄是要機。保命全形明損益，紫金丹藥最靈奇。
《道德經》曰：「故常無欲以觀其妙，常有欲以觀其徼。此兩者，同出而異名，同謂之玄。玄之又玄，眾玄之門。」蓋妙者，神妙也。徼者，邊徼也。謂常無者，欲觀其神妙之無方也，即所謂無聲無臭之義是也。常有者，欲觀其邊徼之有極也，即所謂格物致知之義是也。但此有無之兩者，是同出於道，即太極動靜之理。其動則為有，靜則為無，乃各異其名，而總同謂之玄也。然有無同出，乃混成為體，是一玄也。有無異名，而互相為用，又一玄也。而其兩玄相合，則千變萬化，皆由此出，豈非眾妙之門乎？今詩中是用此之義，以重申上兩章耳。故謂玄牡者，即是有無之異名，其雖有陰陽之分，而實同出於一氣所化。此時人之少知者也。且玄牝之氣，其陰陽互用，有無兼施，升降於上下，往來於東西，斯真玄玄兩者之樞機也。是以保命全形之道，須明損益二卦之理，乃陰陽之上下損益，即為火候之文武增減，亦是有無玄牝之義。夫知乎此者，然後紫金之丹藥可成，而有靈奇莫測之妙也。
始於有作人難見，及至無為眾始知。但見無為為要妙，豈知有作是根基。
有作者，即有為，是言修命之道也。無為者，即無作，是言修性之學也。蓋修養之道，先煉三品大藥，以成金丹，而固其命蒂。然後抱元煉神，存心守一，而養其性根，以全性命兼修之神仙也。但其始於修命之時，混俗同塵，韜光晦跡，而人不識其行藏，故難見其端倪。及至溫養已畢，乃抱一以修其性，此時不交人事，無作無為，晝夜默坐，似訥如愚，而眾人始知其為修養也。然但見此等無為之道，乃為要妙真玄，彼烏知有作有為之機，是修丹立命之根基者哉？
黑中有白為丹母，雄里懷雌是聖胎。太乙在爐宜慎守，三田聚寶應三台。
黑中有白者，鉛中銀也。《道德經》曰：「知其白，守其黑。」《參同契》謂「故鉛外黑，內懷金華」是也。言修煉之道，而藥物以真鉛為君，故鉛中銀是金丹之母也。
雄里懷雌者，砂中汞也。《道德經》曰：「知其雄，守其雌。」《參同契》謂「雄雌相須，須以造化」是也。言修合丹頭，以真汞為臣，故砂中汞乃聖胎之基也。
太乙者，乃紫微垣中之星名，此喻丹胎也。謂丹居鼎爐之中宮，是宜謹慎守護，而弗使有差忒也。
三田者，上中下之三丹田也。三台者，斗魁下之星也。謂汞居於上，鉛居於下，而汞鉛交合以成丹胎，則是丹居於中矣。此乃三田聚寶，以上應三台之象也。
恍惚之中尋有象，杳冥之內覓真精。有無從此自相入，未見如何想得成。
恍惚者，悟而未分明，是陽初動之象也。杳冥者，幽寂深遠，是陰極靜之意也。蓋修煉之道，若得其真詮，而工夫純粹，其藥物成就者，但凝神於氣穴，心息相依以歸根，則真息自生，呼吸俱無，如身入於杳冥之鄉，是陰極之精可覓，乃真汞生也。少焉，則一陽初動，其丹田如火燃，暖氣沖融，神光透目，而心覺其恍惚之景，是陽動之象可尋，乃真鉛生也。斯時急宜運火採取，送歸黃庭，可結其丹胎矣。《道德經》曰：「恍兮惚兮，其中有象。杳兮冥兮，其中有精。」此之謂也。
有無者，有即恍惚，無即杳冥也。又水火亦是有無之義，蓋謂陰陽互其用，有無交相入，然後可以煉養成丹。倘不見恍惚杳冥之真象，以及水火既濟之玄機，但憑空著想，而妄作求仙，豈不謬哉。然恍惚杳冥四字，能誦者頗多，而知其義者或寡矣。今予不惜天秘，而分明注之者，欲使學道之士，咸歸正道，不入他歧，是所深願也。
四象會時玄體就，五行全處紫金明。脫胎入口功通聖，無限龍神盡失驚。
四象者，即青龍、白虎、朱雀、玄武也。謂四象聚會於勾陳中宮，乃五行完全，是三家相見也。則玄妙之真體可成就，而紫金之丹藥已明著矣。其後入室之溫養無失，而運用之火候無差，自然脫胎以超神，入口以歸定，而無往不可者，以其達於聖域也。則無限之龍神，豈不驚其靈異乎。
華池宴罷月澄輝，跨個金龍訪紫微。從此眾仙相見後，海田陵谷任遷移。
華池者，乃水火之宅，元氣之所居，即元海也。宴罷者，服食畢也。月澄輝者，金氣生明也。跨個金龍者，採取金木也。紫微者，中宮之星垣也。言作丹之法，其華池服食已畢，則金氣生明，即當採取金精木液，而運入於中宮之鼎，以封固貯藏之也。眾仙者，喻陰陽老少，並生成之數也。如兩儀四象、三元一氣、以及九還七返、八歸六居之類是也。謂丹既入鼎，是陰陽老少之類數，俱相見於中宮之土位也。及煉至成熟，乃脫胎神化，與道為一，則任他滄海桑田之變遷，高陵深谷之移易，總與我無所干礙耳。
要知煉養還丹法，須向家園下種栽。不假吹噓並著力，自然丹熟脫靈胎。
家園者，吾身之鼎器也。《翠虛篇》曰：「金丹亦無第二訣，身中一畝為家園。」是此義也。言欲知修煉還丹之法，須於自身家園之中，而採取其同類之種，以栽培調護之。卻不借吹噓之勞，並搬運之力，但閒閒養其精神，溫溫煉其元氣，則自然金丹成熟，而脫其靈胎，何待於他索哉？
休施巧偽為功力，認取他家不死方。壺內旋添延命酒，鼎中收取返魂漿。
此詩承上章而言之，謂學道者，須向自身求造化，切勿施其巧偽之功力，認取他家身中濁物，以為不死之方藥，而陷溺於邪僻之行也。延命酒者，喻金精也。返魂漿者，喻木液也。言欲自修者，應於吾身之壺內，旋添金精以煉之，其自己之鼎中，收取木液以滋之，則丹藥可成，神仙可冀矣。是安用他求外索，以為長生之方耶？
雪山一味好醍醐，傾入東陽造化爐。若過崑崙西北去，張騫始得見麻姑。
醍醐，音體乎。騫，音牽。
雪山，西域之山。醍醐，酥之精液。此二者，喻金液也。東陽造化爐者，謂東北之方，乃陽長陰消之地，如造化之爐冶，為丹道運行肇始之所也。崑崙者，眾山之祖。此喻吾身之頂，為眾體之尊也。言用此金液一味，傾入於東北造化之爐，而上達於昆倉之頂，然後下行西北而歸去也。張賽，漢時人也。麻姑，古仙女也。謂金液運至西北之方，是造化已周，而陰陽相會。猶張賽乘槎過天河，以遇女宿之象也。然此章之義，即《西江月》所謂「本是水銀一味，周流遍歷諸辰。」其大旨頗同，但彼言金氣，而此言金液，為稍異耳。
不識陽精及主賓，知他哪個是疏親。房中空閉尾閭穴，誤殺閻浮多少人。
閻，音炎。
陽精者，坎中元氣，謂之陰里陽精，乃立命之根基、煉丹之樞要也。主賓親疏者，謂修養之道，乃陰陽之主賓迭更，而神氣之親疏互用也。故在烹煉之際，以元神為主，以真氣為賓。神御其氣，性攝其情。此神為親，而氣為疏也。而其功夫之次第，則先鍊氣修命為主，而後養神修性為賓。以鉛擒汞，以魄鈐魂。此命為親，而性為疏也。但此等之玄理，其哪個知識之哉？且更有迷途之人，不明陽精出處，及主賓親疏之義，而乃捏閉尾閭之穴，以行房中之邪術者，此誤殺閭閻之浮生，不計其多少人也。《翠虛吟》曰：「謂之陰丹御女方，手按尾閭吸氣咽。奪他精氣補吾身，執着三峰信邪見。」此之謂也。然主賓之義，而本篇中，有以浮沉為主賓者，如「誰識浮沉定主賓」是也。有以左右為主賓者，如「饒他為主我為賓」是也。而此詩之主賓者，以神氣親疏為主賓也。故三處雖皆言主賓，而各有其理存焉，此不可不知耳。
萬物芸芸各返根，返根覆命即常存。知常返本人難會，妄作招凶往往聞。
《道德經》曰：「致虛極，守靜篤。萬物並作，吾以觀其復。夫物芸芸，各歸其根。歸根曰靜，靜曰覆命。覆命曰常，知常曰明。不知常，妄作凶。」今詩中之句，正是此義。蓋芸芸者，物之多貌，謂萬物如此之多，而至春夏之際，皆為生長蕃盛，此並作之動也。然動極必靜，所以秋冬之時，均相斂藏消閉，乃返根於靜矣。而靜極必動，以復其天命之生機，此造化之所以經常不已耳。故謂返根覆命者，即可以長存不死也。但此知常返本之道，亙古如斯，是萬物尚且能之，而人反難明難會，卻妄作妄為，以招凶咎者，乃往往聞其皆是也。此章言學道之人，當明動靜屈伸之機，歸根覆命之道，庶可入玄妙之門，若不知其理而妄作，則凶咎隨之，可不戒乎？
歐冶親傳鑄劍方，鏌鎁金水配柔剛。煉成便會知人意，萬里誅妖一電光。
鏌鎁，音莫耶。
歐冶，春秋時人，乃善鑄劍者。鏌鎁，寶劍名也。言歐冶所傳鑄劍之方，使金水均等，而剛柔得中。蓋金多則太剛而折，水多則太柔而捲，令其無過不及之差，此方是寶劍也。然劍之有神者，而煉成便能知人之意趣，其誅妖伐叛之功，雖萬里之遠，亦如電光之頃刻耳。《拾遺記》曰：「顓頊高陽氏，有曳影劍，騰空而舒，若四方有兵，則此劍飛起，指其方則克。未用時在匣中，如龍虎吟。」是此之義也。然修丹之劍者，蓋劍則為金，而金則為氣，以劍非金不成，而丹非氣不結也。其修之之法，亦須金水兩齊，剛柔相配，而用火以煅煉之，及煉成之後，乃隨心所使，神妙非常，而救正除邪，則無思不服。此丹之靈，與劍之用，其功效有如此之同焉。
敲竹喚龜吞玉芝，鼓琴招鳳飲刀圭。近來透體金光現，不與凡人話此規。
敲，叩也。竹乃虛心之植物。龜為北方之黑鉛。喚龜者，謂采鉛也。玉芝者，《本草》書以芝為瑞草，而有五色，服之可以長生，其白者為玉芝也。言敲叩其虛心，使之感通以采鉛，如吞啖長生之靈芝，故謂之「敲竹喚龜吞玉芝」也。鼓，動也。琴乃和氣之聲音。鳳為南方之朱汞。招鳳者，謂取汞也。刀圭者，醫書中凡用藥少許，謂之一刀圭，以刀頭圭角，為些小之藥也。言鼓動其和氣，使之運行以取汞，如飲服延年之藥物，故謂之「鼓琴招鳳飲刀圭」也。然如此之煉養，及至功夫純足，則和順積中，英華發外，而近來之玉符透體，金光現身，其世上之凡夫，安可話此之規模哉。
藥逢氣類方成象，道在希夷合自然。一粒靈丹吞入腹，始知我命不由天。
修丹之藥物，乃精氣神也。而此三者，比其類而合之，則方能成象以結丹頭，此乃修身立命，是言有為之學也。道者，乃天理之自然。而希夷者，即無聲無臭之義。故希夷合乎自然之道，此乃存心養性，是言無為之學也。《道德經》曰：「視之不見名曰夷，聽之不聞名曰希，搏之不得名曰微。此三者不可致詰，故混而為一。」此之謂也。所以修養之道，而積功累行，煉成靈丹在腹，則我命在我，不由於天。蓋其有無互用，內外兼修，而人事合乎天心故也。
赫赤金丹一日成，古仙垂語實堪聽。若言九載三年者，總是推延款日程。
赫赤，明盛貌。謂赫然明盛之金丹，其功效成於一日，此乃古仙垂教之語，實堪聽而非誣也。若以三年九載為言者，此總是推延其時日，而款留其程期也。夫結丹本是片晌可成，而今言一日者，以丹法簇年月日時於頃刻之中，故通曰一日成也。但此詩是曉學人，不知有一日見效之妙，而徒事三年九載之勤者爾。非謂素無煉養之人，乃一旦得訣行持，便可結丹而成仙焉。故修丹之道，若得其真傳，須要三年煉養於前，九年抱元於後，惟中間之結丹，在於一日。而入室之溫養，亦當一年。所以統計之，非十餘年大功不可也。倘火候未全其法度，或用功不甚為精勤，此又不可以歲月計耳。《參同契》曰；「服食三載，輕舉遠遊。」又曰：『累積長久，變形而仙。」呂純陽公云：「才得天符下玉都，三千日裡積工夫」。《翠虛篇》曰：「片晌工夫修便現，老成須是過三年。」又曰：「執着之人得不真，朝行暮輟又非誠。」皆此之義也。故學者勿以一日成之語，而以辭害其志可也。
大藥修之有易難，也知由我亦由天。若非積行修陰德，動有群魔作障緣。
夫修金丹之學，乃超世之神功，此誠非細事，是以修此大藥者，而有難易之分也。蓋身心雖由我自修，而性命終由於天賦，若非修德行仁以邀天祐，則必有動輒得咎之事，而且有魔障以撓敗其因緣也。故學道者，可不以正心行善，為修丹之根基者哉。
三才相盜食其時，此是神仙道德機。萬化既安諸慮息，百骸俱理證無為。
食，音寺。
《陰符經》曰：」天地，萬物之盜。萬物，人之盜。人，萬物之盜。三盜既宜，三才既安。」故曰：「食其時，百骸理。動其機，萬化安」。蓋盜者，竊也。謂萬物竊天地之陰陽，以生以成，此天地為萬物之所盜也。人竊萬物之資質，以食以用，此萬物為人所盜也。萬物竊人之作養，以蕃以息，此人為萬物之所盜也。是三盜者，既合其宜，則三才者，既得其安矣。食者，飼也，猶服也。謂人服其時宜，則百骸俱理。若天動其樞機，則萬化自安也。今詩中引用此義，謂修丹之道，以三田之還返合宜，三物之烹煉無失，亦如三才之相盜食時，此乃神仙道德之真機也。萬化者，萬物也，猶萬事也。言身外之萬事安閒，心中之諸慮止息，而吾身之百骸俱理，修養之造化已成，則可以證無為之大道矣。此章勉學者，當明三盜之機，以為修煉之法度耳。
《陰符》寶字逾三百，《道德》靈文滿五千。今古上仙無限數，盡從此處達真詮。
《陰符》備言天人合發之機，《道德》盡述治國修身之理。此二經者，雖是儒道並行之書，而實為修煉丹法之祖，所謂黃老之學是也。故謂《陰符》之寶字，其三百有餘。《道德》之靈文，乃五千無缺。而亙古今之仙，無限數之多，皆從此二經，達其修煉之真詮，以成就其大道，後學者可不究心乎？
饒君聰慧過顏閔，不遇真師莫強猜。只為丹經無口訣，教君何處結靈胎？
金丹之道，至簡至易，雖愚夫愚婦，亦能知能行。然君子得之而成道，因所宜也。倘小人行之而有驗，是乃不肖者蒙福矣，豈天之道哉？所以上天秘惜，不許妄傳非人，而丹經紫書，是均體此意。其精微之奧義，乃散見於各章，而工夫之次第，不敘述於一處。此非真師指示，卻不能明也。故謂饒君慧同顏閔，若不遇師傳，總莫能強猜也，以丹書之中無口訣，教他從何處行持，可結其靈胎耶？是以學道需積功累行，以祈天祐為要。古人云：「欲為神仙，當先學君子。」苟言行或歉於君子，則人道猶未充，況仙道乎？誠哉是言也。
了了心猿方寸機，三千功行與天齊。自然有鼎烹龍虎，爭奈擔家戀子妻。
學道煉丹，惟在乎此心之用，所謂「心正而後身修」是也。又曰：「學問之道無他，求其放心而已矣。」此聖賢教人入道之方，故謂心乃方寸之機，而心之放逸如猿。學者若明了此一心，即能達了其大道也。然又須修三千之功，立八百之行，以邀其天眷，則自然有明師指點，乃悟徹真機。而知其鼎爐之著落，及龍虎之出處，可以烹煉還丹矣。奈何世之迷者，惟擔顧其家業，繫戀其子妻，為財利之庸仆，作兒孫之馬牛。以七尺之軀，而甘同腐草，豈不悲乎！
未煉還丹須速煉，煉了還須知止足。若也持盈未已心，不免一朝遭殆辱。
浮生若大夢，壽夭難預知。故謂未煉還丹者，須當作速煉養，以為超世之宏謀也。但修丹之火候工夫，是有次序，非可孟浪從事。若運火之度數既足，便當知止罷工。若不明持盈守滿之道，而仍加火符以運行，則難免丹頭之走失，乃遭一朝之危殆，以自取其謬辱也。正陽鍾離翁曰「丹熟不須行火候，若還加火必傷丹」此之謂也。然煉丹知止有二義：其一為採取作丹，而封藏凝結之後也。其一為入室溫養，而丹胎成熟之終也。此二者，皆當持盈，不可再為運火，以傷其丹藥。故雖同為知止罷火，而卻有二端之分別，此亦不可不知者也。
須將死戶為生戶，莫執生門號死門。若會殺機明反覆，始知害里卻生恩。
生死之門戶者，乃天人造化之關鍵也。蓋天為純陽，然陽氣至天已極，而陰氣自此以生。地為純陰，然陰氣至地則極，而陽氣自此乃生。是陰陽之生死，而互為其門戶也。又如冬夏二至之迭更，以及日月兩曜之代明，亦莫不皆然也。至於人身之中，其上之口鼻，乃呼吸出入，為生我之門也。若閉而絕之，則是死吾之戶矣。鍾離翁所謂「生我之門死我戶」是也。其下之元海，雖無孔竅之開，可以為門，然實精氣之樞，則以為戶耳。《黃庭經》所謂「後有密戶前生門」是也。故曰「須將死戶為生戶，莫執生門號死門」也。若有志學人，認透生死門戶，能會陰陽生殺之機、天地反覆之道，即知《陰符經》所謂「恩生於害，害生於恩」之理，則宇宙在我手，造化在吾身，而修丹之能事畢矣。
禍福由來互倚伏，還如影響相隨逐。若還轉此生殺機，反掌之間災變福。
《道德經》曰：禍兮福所倚，福兮禍所伏。故謂「禍福由來互依伏」也。然其交互之相須，則還如影之隨形，似響之逐聲也。若學道之人，能轉運此生殺之機關，明達其禍福之倚伏，自然德修身修，功就丹就，則災者變為百福，夭者化為長生，而易於反掌之間也。然此詩亦承上章恩害而言之。
修行混俗且和光，圓即圓兮方即方。顯晦逆從人莫測，教人爭得見行藏。
修身立行之人，最宜韜光晦跡，故能混俗者，是不廢其倫常也。和光者，乃不露其圭角也。
圓即圓兮方即方者，此非同流合污之謂，乃古人所云「行欲方而智欲圓」。關尹子曰：「圓爾道，方爾德。」是此義也。然學道如此，則修煉顯晦之蹤，人莫測其端的。而造化逆從之妙，誰能識其行藏？此方為有道之高士。其斗筲之人，何足算也。
悟真篇正義卷中終
會稽元真子董德寧注
五言四韻一首
女子著青衣，郎君披素練。見之不可用，用之不可見。
恍惚里相逢，窈冥中有變。一霎火焰飛，真人自出現。
著，音灼。
女子著青衣者，離為中女，木之色青。著衣者，服衣於身也。此乃砂中汞之象，以砂屬離火，而汞屬震木也。
郎君披素練者，坎為中男，金之色白。練，素繒也。披練者，荷錬於體也。此為鉛中銀之象，以鉛屬坎水，而銀屬兌金也。
見之不可用者，謂有形質之物，是後天之鉛砂也。
用之不可見者，謂無形質之藥，乃先天之金汞也。
恍惚者，陽初動之象，而心覺恍惚，乃真鉛已生，此時可以運用烹煉，故謂之「恍惚里相逢」也。
杳冥者，陰極靜之意，而身如杳冥，乃真汞已生，此際是後天復先天，故謂之「杳冥中有變」也。
一霎者，猶頃刻也。真人者，即丹頭也。言有此杳冥恍惚之象，即當運動火符，採取鉛汞藥物，入於黃庭之中，則丹胎凝結，是謂真人出現矣。
此章總述藥物之作用，以及結丹之功效如此耳。
西江月
內藥還同外藥，內通外亦須通。丹頭和合類相同，溫養兩般作用。
內有天然真火，爐中赫赫長紅。外爐增減要勤功，絕妙無過真種。
內藥者，先天之藥物，乃元和內運也。外藥者，後天之藥物，為呼吸外施也。然總之無非一氣。故曰：內藥還同外藥也。
乾坤之內，鼎爐之中，若得先天之氣，以運行於其內，亦須後天之氣，而透達於其外，使內外相合，體用互施，以成闔闢之功。故曰：內通外亦須通也。
調和外藥之作丹，修合內藥之結胎，雖為兩番之運用，而其和合之法度，則相類相同，初無彼此之別。故謂之「丹頭和合類相同」也。
溫養者，有採取外藥作丹之溫養，有入室烹煉丹胎之溫養，其兩者之作用不同也。蓋採取外藥作丹，以鼎爐之前後為東西，而運火以先左後右分主賓，是用天道之尚左。如律詩中所謂「誰識浮沉定主賓」是也。其入室烹煉丹胎，以鼎爐之左右為東西，而運火以先右後左作主賓，是用地道之尚右。如絕句中所謂「饒他為主我為賓」是也。故謂之「溫養兩般作用」也。
內有者，氣穴內之有也。爐中者，內爐之中也。謂氣穴之內，乃有天然真陽，此即為內爐中赫然長紅之火也。外爐者，乃先天之巽位，為後天之坤方，《入藥鏡》所謂「起巽風，運坤火」是也。謂內爐雖有真火長紅，然其火之熾熄行止，並陰陽文武，亦須要外爐之啟閉，以為增減之功用耳。即上文所謂「內通外亦須通」是也。
真種者，即丹胎也。謂煉丹之道，總要三物凝結之真種子，在於鼎器之中，方成絕妙之造化。不然空鐺水火，有何益哉？
此章備言內外二藥之用，以及內爐外爐之分，為修煉之大關鍵，學者宜深思而熟究之焉。
此道至神至聖，憂君分薄難消。調和鉛汞不終朝，早覩玄珠形兆。
志士若能修煉，何妨在市居朝。工夫容易藥非遙，說破人須失笑。
修真之道，煉養之功，其神應非常，靈妙無比。但是無志之人，其不肯信道篤行，並勤功苦志者，緣彼福分之淺薄，而不能消受之故也。殊不知煉丹之妙，苟知方法以行持，調和鉛汞以凝結，則頃刻可成，不消終日，而玄珠有象可睹，形兆有效可察也。倘有志之士，若能修煉者，但得其所居之安，則無拘于山林朝市，皆可為之。且其工夫至為簡易，不必索之於高遠，而藥物在我自己，何須求之於他人？若經至人說破其機，則自然喜其道之近，而笑其求之者遠也。
白虎首經至寶，華池神水真金。故知上善利源深，不比尋常藥品。
若要修成九轉，先須煉己持心。依時採取定浮沉，進火須防危甚。
白虎者，西方之金精，乃真鉛也。首經者，第一之謂也。言西方金精之真鉛，為修丹第一至寶之藥也。華池者，即元海也，白紫清翁所謂「華池正在氣海內」是也。神水者，即靈汞也，《翠虛篇》所謂「神水根基與汞連」是也。真金者，真金液也，言元海中所入之靈汞。此乃還丹之真金液也。故知神水靈汞者，是為上善之物，而其利源之深功，非尋常之藥品可比也。《道德經》曰：「上善若水，水善利萬物而不爭」此之謂也。煉己者，即修己以養其氣也。持心者，即存心以盡其性也。謂要修九轉金液之丹，必先須煉己持心之學。夫然後依天時之造化，運吾身之陰陽，而采其白虎之鉛，取其神水之汞，按定升降浮沉之用，以送歸黃庭耳。但其進火之工夫，更須防危慮險為甚要，則庶幾功可成，而丹可就也。
若要真鉛留汞，親中不離家臣。木金間隔會無因，須仗媒人勾引。
木性愛金順義，金情戀木慈仁。相吞相啖卻相親，始覺男兒懷孕。
煉丹之道，須要鉛汞兩相留戀，方成造化，此非真土不能使其然也。臣者，人也。言鉛汞土之三物，本是相親不離，而為一家之人也。《參同契》所謂「三物一家，都歸戊己」是也。但其鉛汞之體，則鉛為金而汞為木，二物間隔於東西，無因可以會合，此必須用媒人乎。媒人者，黃婆也，而黃婆即是真土，故謂須仗媒人之勾引，乃以真土牽合其金木也。然木之為物，在五常之中是仁，而卻順愛於其義。又木之性，要得金以成器，故謂「木性愛金順義」也。其金之為物，在五常之中是義，而卻慈戀於其仁。又金之情，能制木以成物，故謂「金情戀木慈仁」也。於是金木二者，往來於東西，併合於中宮，乃交相吞啖，兩相親和，以結聚成丹，此始覺男子懷胎，而丈夫有孕之奇功也。
二八誰家奼女，九三何處郎君？自稱木液與金精，遇土卻成三姓。
更假丁公煅煉，夫妻始結歡情。河車不敢暫留停，運入崑崙峰頂。
二八者，陰數也，故謂之奼女，而奼女即汞也。九三者，陽數也，故謂之郎君，而郎君即鉛也。白真人曰：「九三、二八，算來只在奼女金翁。」又曰：「二八、九三，皆陰陽之異義」是此義也。然奼女之汞，是謂木液，郎君之鉛，是謂金精。而木液者乃神水，金精者乃神火也。但此二物，若遇真土，卻合成三性。《參同契》曰：「三性既合會，本性共宗祖」此之謂也。丁公者，喻火符。假者，借也。言三性既遇，更應借火符煅煉之，則鉛汞如夫妻之義，而始結姻親以歡洽也。河車者，北方正氣，號曰河車，《參同契》所謂「北方河車」是也。凡車皆轉於陸，而河車乃轉於水，丹道中用之以運載水火，故有此喻名也。又有小河車、大河車、紫河車之名目，然總無非一氣而已矣。崑崙峰者，乃泥丸頂也。言鉛汞交會之後，當用河車裝載藥物，不可暫為停留，徑運入崑崙之頭頂，而後降下重樓，歸於土釜之中，以凝結其丹胎也。
七返硃砂返本，九還金液還真。休將寅子數坤申，但要五行成准。
本是水銀一味，周流遍歷諸辰。陰陽數足自通神，出入豈離玄牝？
七返者，七乃火之成數。返，謂復返也。硃砂者，木火之氣也。返本者，以木火之氣本浮，今運火抽鉛之法，乃自下而逆上，是復返其本體之性，故曰：」七返硃砂返本」也。
九還者，九乃金之成數。還，謂歸還也。金液者，金水之精也。還真者，即還源也。以金水之精本沉，今運水添汞之方，乃從上而順下，是歸還其本源之情，故曰「九還金液還真」也。
又五行生成之理，以生數為本體，猶先天也。而成數為行用，猶後天也。蓋生數各得其五，而為成數之用也。若成數各還其五，則復生數之體矣。此即後天復先天，亦是返還之義。而煉丹之道，正是如此。然丹家有以寅數至申為七返。以子數至坤為九還者，此不過言位數之大概，休將此以執泥之，而但要識五行之造化，以為之準則耳。水銀者，水中之金，即真鉛也。而真鉛本是一氣，故曰「本是水銀一味」也。《入藥鏡》所謂「水鄉鉛，只一昧」是也。
諸辰者，十二辰次也。言真鉛之氣，周流於爐鼎之三田，遍厲於自身之四正，其在北方為玄武，在東為青龍，在南為朱雀，在西為白虎，至中宮為勾陳，則四象是其所化，五行乃其所成，而十二辰次皆遍，其八方卦位俱周，故曰「周流遍歷諸辰」也。
數足者，運行之數畢也。言真鉛之運行，至陰陽之數完足，則自然通神入妙，而金丹成矣。玄牝者，玄牝之門也。謂真鉛之氣，其往來出入，總不離乎玄牝之門，以為樞紐之所也。
然此章之義，為丹道之機要，學者宜三復思之。
雄里內含雌質，真陰卻抱陽精。兩般和合藥方成，點化魄靈魂聖。
信道金丹一粒，蛇吞立變龍形。雞餐亦乃化鸞鵬，飛入真陽清境。
雄里含雌者，為離卦之象，乃砂中汞也。真陰抱陽者，為坎卦之象，乃鉛中銀也。而此兩般之物，若和合以成大藥，則其點化之功，能使陰魄以通靈，陽魂以入聖，而成真人仙子也。然此金丹之神妙，非但人得之以成真，假使一粒之微，蛇吞之立變為龍，雞餐之亦化為鳳，乃飛騰翔舞，以入真陽三清之境矣。豈不靈哉？可不勉乎！
天地才經否泰，朝昏好識屯蒙。輻來輳轂水朝宗，妙在抽添運用。
得一萬般皆畢，休分南北西東。損之又損慎前功，命寶不宜輕弄。
否泰者，為天地交合之象，是經常之道也。屯蒙者，為朝昏分值之卦，當知識其義也。又否泰為陰陽均平之時，屯蒙為朝昏生成之候。而此四卦者，是丹道之機要，乃修煉之樞轄，故須經識之也。輻者，乃輪之股軸以湊轂也。轂者，乃輪之中心以容輻也。謂否泰之交合陰陽，屯蒙之分值昏曉，如輻之湊於轂，而轉運無停，若水之朝于海，而流注無窮也。故修丹之道，亦妙在抽鉛添汞之用，以合於屯蒙否泰之象，而無差謬間斷為要耳。一者，即金丹也、太極也，而總謂之道也。言修煉之功，若得其四象合一，則丹道已成，而萬般皆畢矣。所謂「得其一，萬事畢」是也。又《黃庭經》曰：「子能守一萬事畢，子自有之持勿失」亦此義也。但金丹既成，火數已足，則不必更分東西南北，以為運行之方向耳。故當損其前次之轉動，又須損其後來之作為。但養性存神，抱元守一，則自然前功謹慎矣。《道德經》曰：「為學日益，為道日損。損之又損，以至於無為」此之謂也。所以金丹之火候周足，切不宜再為運動，而輕弄其命寶之丹，以自取其咎焉。
冬至一陽來復，三旬增一陽爻。月中復卦朔晨超，望罷乾終姤兆。
日又別為寒暑，陽生復起中宵。午時姤卦一陰朝，煉藥須知昏曉。
爻，音餚。姤，音構。朝，音潮。
夫一年十二月之節候，始於冬至為一陽之生，在卦乃地雷復也。而每加三旬，則增一陽爻，故十二月為地澤臨卦，乃二陽生也。正月為地天泰卦，乃三陽生也。二月為雷天大壯卦，乃四陽生也。三月為澤天夬卦，乃五陽生也。四月為純乾卦，乃六陽全也。陽極則陰生，故五月為天風姤卦，乃一陰生也。六月為天山遁卦，乃二陰生也。七月為天地否卦，乃三陰生也。八月為風地觀卦，乃四陰生也。九月為山地剝卦，乃五陰生也。十月為純坤卦，乃六陰全也。陰極則陽生，周而復始，如環無端也。若將一年之陰陽消息，而移於一月之中，則朔晨為復卦之功超。以兩日半准一月，而望日為乾卦之罷終。其十六日，乃姤卦之初兆，至晦日則為純坤，而一月盡矣。又將其盈虛造化，而移於一日之中，以別四時之寒暑溫涼，則夜為寒，晝為暑，朝為溫，昏為涼。故中宵之子時，為一陽復卦之起。而當晝之午時，為一陰姤卦之朝。至亥時則為純坤，而一日終矣。故謂修煉金丹之道，須知陰陽之消長，當明昏曉之行持，將天地之造化，乃移之於吾身，方達其運用之法度耳。但此章之旨，為運火之法，以年簇月，以月簇日，是固然矣。然學者，當引而伸之，觸類而長之，又須以日簇時，以時簇刻，及至簇於吾身一息之中，亦有周天造化之機，斯為玄玄之妙，乃可以煉大丹矣。
不辨五行四象，那分硃汞鉛銀。修丹火候未曾聞，早便稱呼居隱。
不肯自思己錯，更將錯路教人。誤他永劫在迷津，似恁欺心安忍？
世有迷妄之人，無知之輩，其五行四象，不能辨其端倪，而硃汞鉛銀，哪得分其出處。至於修丹之火候，乃毫末未曾聞識，而早稱為學道之流，便呼為隱居之士，能不愧於心乎？且不肯自反以思其錯，而又將錯路以教於人。此等之類，其誤己誑人，而永劫在迷津之中，恁如此欺心昧己之行，則是可忍，而孰不可忍，其獲罪非輕矣。
德行修逾八百，陰功積滿三千。均齊物我與親冤，始合神仙本願。
虎兕刀兵不害，無常火宅難牽。寶符降後去朝天，穩駕龍車鳳輦。
學道之士，煉丹之人，宜修八百之行，當積三千之功。而物我均齊，親冤無間，則始合神人之本，其仙家之願畢矣。然金丹既成，乃脫胎靈妙，而虎兕刀兵，豈能為害？無常火宅，如何可牽？及寶符降臨，則朝天有路，乃駕鸞鳳之車輦，而飛身歸碧落矣。此章言功成丹就，有如此之靈效，可不盡心而專志者乎？
牛女情緣道合，龜蛇類稟天然。蟾烏遇朔合嬋娟，二氣相資運轉。
總是乾坤妙用，誰能達此真詮？陰陽否隔即成愆，怎得天長地遠？
牛女者，二宿之名，每年乃一會，此緣情性而以道合也。龜蛇者，水火之象，乃以類相從，故其蟠虬稟乎天然也。蟾烏者，日月之精。而日月遇晦朔之間，乃相交以合其嬋娟也。嬋娟者，美好之貌，為女子之容也。今日月合璧之道，本是陰陽相持，而謂之合嬋娟者，何也？蓋日為離象，而離為中女。以月為太陰，而月中有嫦娥，故謂之合嬋娟也。然牛女也、龜蛇也、蟾烏也，此三者之造化，乃陰陽二氣相資，以為運轉之用耳。但是道也，總是乾坤之妙用。蓋乾坤為陰陽之體，坎離為陰陽之用，其體用合一，則千變萬化，皆由此出焉。而世間之人，其達此真詮者誰歟？倘使陰陽二氣，其否隔而不交，則天人之際，皆成愆咎，安得有天地之長遠，而人物之生生無窮耶？此章言天地之造化，在於陰陽相交。而吾身之修丹，須要二氣相合。故天得其長遠，而人獲其長生，乃同一揆也。是以仙翁於終篇，特發明此義，以三致其意也。
又西江月一首
丹是色身至寶，煉成變化無窮。更能性上究真宗，決了無生妙用。
不待他身後世，現前獲道神通。自從鍾呂著斯功，爾後誰能繼踵？
色身者，即形體也。言金丹為形體中之至寶也，故其煉成乃變化無窮矣。然修丹為命宗之學，更當於性宗之上，究其真源，以全性命兼修之至道，而了其無生長生之妙用，則不待他身與後世，即現前獲道而通神。但此道自鍾呂二公，能盡此之學，其後繼踵者，則寥寥其人耳。前詩所謂「欲向人間留秘訣，未聞一個是知音」同此義也。然此章之文氣，而與本篇不同，且張君原序中，只言《西江月》十二首，今有其十三，諒是後人所添。本應刪去，念其由來已舊，姑留之。
又七絕五首
饒君了悟真如性，未免拋身卻入身。何似更能修大藥，頓超無漏作真人。
真如性者，釋氏修性之學也。言饒他修性之徒，雖了悟真如之學，總是偏枯之空門，乃清靈之陰魄，其難免今生後世，有出此入彼之身也。何似修金丹大藥，而頓超無漏之軀，以成純陽之仙，變化不測，靈妙非常，則斯謂之真人耳。純陽翁云：「只修祖性不修丹，萬劫陰靈難入聖。」是此之義也。
投胎奪舍及移居，舊住名為四果徒。若會降龍並伏虎，真金起屋幾時枯？
投胎奪舍，舊住移居，謂之四果之徒。總屬清靈之鬼，是乃執空之學，而久必敗壞也。若會降龍伏虎之妙，修得金丹之成，此猶真金起屋，豈有枯壞之時哉。
鑒形閉氣思神法，初學艱難後坦途。倏忽縱能游萬國，奈何屋舊卻移居。
鑒形閉息，及思神等法，總是旁門之道。其初學稍覺艱難，而後如坦途甚易，即原序中所謂「易遇而難成之法」是也。故其倏忽之間，縱能出陰神以游萬國，迨至氣竭精枯，奈屋已破舊，難以久存，則必更投胎以移居矣。
釋氏教人修極樂，只緣極樂是金方。大都色相惟茲實，餘二非真謾度量。
夫金丹之道，乃採藥於西，而煉之至堅，如金之不毀也。今釋氏謂有極樂之國，若人崇其學而修證之，則可以至彼之境土矣。然極樂在於西方，而西方為金鄉之地，是亦金丹之義也。故其教謂凡有色相者，皆是虛妄。惟此金為實，其性剛不壞。若有餘二，則非其真，且可不必度量之也。
俗語常言合至道，宜向其中細尋討。能於日用顛倒求，大地塵沙盡成寶。
世間之常言俗語，雖鄙俚為多，然亦有合乎道者，宜於此中尋討其義。若能日用之際，而顛倒以求之，則自然有得，猶大地雖是塵沙，其中自有至寶藏焉。按此五首之詩，雖言旁門之學，以及修性之徒，總亦無甚深奧之義，且本篇中已言之屢矣。又其原序中，並不言及有此，疑亦後人所作。但《翠虛篇》雲「不見《悟真篇》內說，真金起屋幾時枯」是引此詩中之句也。諒無差謬，是以錄之。
悟真篇正義  卷下   終
大事、難事看擔當；逆境、順境看襟度；臨喜臨怒看涵養；群行群止看識見。或問希夷求持身之術，希夷曰：「得便宜事不可再作，得便宜處不可再往。」好談閨門及好談亂者，必為神鬼所怒，非有奇禍，則有奇窮。
