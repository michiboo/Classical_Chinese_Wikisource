　　欽定四庫全書
　　居易録卷二十七　　　刑部尚書王士禎撰
　　康熙三十四年乙亥二月暫停
　　經筵
　　重建太和殿自二月二十五日鳩工李少司空貞孟〈元振〉言有老工師梁九者董將作年七十餘矣自前代及本朝初年大內興造梁皆董其事一日手製木殿一區以寸准尺以尺准丈不踰數尺許而四阿重室規模悉具殆絶技也初明之季京師有工師馮巧者董造宮殿自萬厯至崇禎末老矣九往執役門下數載終不得其傳而服事左右不懈益恭一日九獨侍巧顧曰子可教矣於是盡傳其奧巧死九遂𨽻籍冬官代執營造之事一技之必有師承不妄授受如此柳子厚作梓人傳謂畫宮於堵盈尺而曲盡其制計其毫釐而搆大廈無進退焉殆類是與
　　宋時汴京有都料匠喻皓撰木經三巻或雲皓有一女每臥則交手於胷為結搆之狀如此逾年撰成木經三卷又秦始皇時騫霄國獻刻玉善畫工名裔方寸之內畫以四瀆五嶽列國之圖出拾遺記元和中裴宙鎮荊州掘地得一石規模樓櫓悉倣荊城中空六尺八寸甚工緻命徙之藩籬間見江陵志
　　巡撫山西副都御史噶爾圖疏報平陽府臨汾洪洞襄陵浮山等縣於四月初六日戌時地震傾倒公私廨舎房屋四萬餘間壓死兵民一萬八千有奇二十五日奉上諭諭戶部頃據山西巡撫噶爾圖同太原總兵官周復興奏報平陽府地震房舎倒塌人民損傷隨經特遣司官〈戶部員外郎登德等〉星馳前往察勘情形比復傳問往來經過及本籍人員具述屋宇盡皆傾毀人民多被傷斃受災甚重朕心深切軫惻應作何恩䘏着速議具奏部議照康熙二十二年崞縣等五州縣地震賑恤之例每大口給銀一兩五錢小口給銀七錢五分得
　　㫖依議仍每名口加銀一兩遣戶部尚書馬奇馳驛速往
　　特命平陽府士大夫仕於朝者皆歸視其家都察院左都御史蔣宏道以下凡九人
　　山西巡撫噶爾圖罷以不𠉀
　　欽遣賑災大臣即歸太原也
　　太原總兵官周復興卒以地震傷重故也
　　五月初八日
　　東宮婚禮成
　　賜宴於文華殿之北以金杯
　　賜酒前數日皆陰雨是日晴霽
　　巡撫河南兵部右侍郎兼都察院副都御史顧汧罷以大理寺卿李輝祖為右副都御史巡撫河南以太常寺卿李鈵為大理寺卿山東布政使喻成龍為太常寺卿以內閣學士兼禮部侍郎李柟為工部右侍郎〈工侍徐潮以內艱歸〉
　　原任內閣學士兼禮部侍郎田喜⿱卒
　　賜祭葬田馬邑人順治辛丑進士
　　特㫖允福建巡撫副都御史卞永譽請寛三藩下及孫延齡下入官脫逃人犯地方官員考成處分之例先是逆藩呉三桂耿精忠尚之信及廣西將軍孫延齡下偽包偽標人員起解入旗逋逃者衆九卿㑹議責令滇閩粵東西地方官員緝獲一年不獲即罹降罰罕得免者諸撫臣王繼文王起元等先後上疏請照逃人例案緝每年終出具印信甘結如後有發覺照隱匿之例處分戶部以事係九卿㑹議定例不允至是閩撫復以為言遂得
　　俞㫖
　　皇恩浩蕩四省地方官始得息肩矣
　　御書賜吏部尚書庫勒納詩云滇海奇遊萬里餘天平樓閣化人居鹿門不獨偕龎隠彤管猶能續漢書尚書以問諸公以為唐人詩也遍簡萬首絶句不可得一日會議東闕門吏侍彭十兄羨門〈孫遹〉舉以問予予曰此必贈吳郡范長白徐夫人小淑之作耳熊尚書青岳〈賜履〉陳尚書説巖〈廷敬〉詢予何以知之予曰此易解耳范嘗官雲南監司而歸隠吳之天平山時趙宧光凡夫亦有才婦曰陸卿子隠居寒山與徐齊名徐有絡緯吟陸有𤣥芝考槃二集皆為時傳誦故以龎公班大家擬之可不疑也彭公曰是也此
　　御筆臨董宗伯書當即思白作吾輩但謂是唐詩誤矣深歎予為善説詩遂記之雲
　　五月門人蔣景祁宋至殷譽慶蔣仁錫邀看棗花於崇效寺予賦五言古詩二章諸子和之寺有楊忠烈公漣榜書無塵別境四大字極遒勁
　　駕在暢春苑部務稍暇五月中與同人諸及門間為結夏文字之㑹一賦得五月江深草閣寒一鏡湖五月涼一五月賣松風人間本無價龎工部雪崖〈塏〉詩云閑傍蒼松置短牀南風蕭灑透衣裳人間第一清涼散休把千金比禁方南薰灼灼自天中五粒陰多障逺空莫怪山僧開橫口快哉不數大王風嘒嘒鳴蜩毒熱新松枝輕颭午風勻此間好是清涼國遮莫鋪金肯售人〈又二首不及録〉龍刑部雷岸〈燮〉詩云岸幘披襟意爽然憑誰索價且髙懸東坡只欲時人買剛道清風直萬錢滿袖攜歸且嘯歌紛紛觸熱客何多涼風爭似涼州好此價惟須問孟佗〈又一首不及録〉二君皆以翰林出為郎署有詩名龎任邱人通禪理龍望江人工詞曲有瓊花夢芙蓉城諸傳奇〈六月連雨至七月不絶此事遂廢〉
　　暢春苑荔枝結實
　　頒賜內閣部院大臣蓋閩中急逓進
　　御至是始熟也近日慈仁寺市亦有賣粵中佛桑花者一株索價至數十金
　　以國子監祭酒張榕端為內閣學士兼禮部侍郎右春坊右庶子孫岳頒為國子監祭酒
　　內閣學士兼禮部侍郎陸葇上疏乞休得
　　㫖准以原品致仕前內閣學士兼禮部侍郎韓菼補原官〈韓去年奉　召入京總裁大清一統志〉
　　明憲宗御畫魚藻圖一軸上方題成化庚子御筆鈐以廣運之寶魚大小凡十枚鼔鬛煦沬於荇藻之間意態生動乃穆宗隆慶間以賜李文定公〈春芳〉者今藏其𤣥孫工侍〈柟〉處
　　總漕兵部右侍郎兼都察院右副都御史王樑罷以湖南巡撫董安國為總督漕運兵部右侍郎兼都察院右副都御史
　　以順天府府尹劉元慧為宗人府府丞〈宗人府府丞唐朝彛假歸〉原任戶部尚書王隲卒
　　賜祭葬福山人順治乙未進士
　　原任刑部右侍郎李逈卒
　　賜祭葬壽光人康熙甲辰進士
　　監察御史龔翔麟疏劾原任勇略將軍趙良棟
　　改吏部外轉例員外郎外轉府同知主事外轉府通判賜戶部尚書陳廷敬
　　御書赤壁賦兵部尚書杜臻
　　御書白羽扇賦刑部尚書翁叔元兵部左侍郎張集御書詩詩餘各一輻又賜原任詹事府少詹事兼翰林院侍講學士髙士奇清吟堂國子監祭酒孫岳頒墨雲堂大字右中允袁佑王右丞詩〈山中相送罷五言絶句〉
　　巡撫甘肅副都御史舒書疏報西寧衛集鸞溝范家莊地方於六月十一日山崩人民一百四十餘家盡被䧟壓其得全者僅四十六人得
　　㫖令陜甘總督吳赫速往勘眀即行具奏
　　上諭吏部兵部各省督撫提鎮官員來京陛見原欲以地方情形及兵民生計面加諮詢具有深意近來京各官輒以進川馬等物為辭多取置辦雖經卻還但聞其在任購買大為地方官員兵民之累朕本欲詢兵民生計召令前來乃反致累兵民殊失朕之初意且川馬如果需用自頒特㫖令出産地方辦解何須進獻著通行嚴飭嗣後一切禁止
　　巡撫福建右副都御史卞永譽兩疏為故福建總督諡忠貞范承謨巡海道副使諡忠毅陳啓泰請專祠春秋祭祀載入祀典得
　　㫖這所建祠特賜
　　御書扁額〈范祠曰忠貞炳日陳祠曰忠䝘流芳〉
　　六月吏部文選司郎中談九乾以事罷有
　　㫖令各部堂上官保舉可任選司者以聞本部公舉貴州司郎中袁定逺〈康熙庚戌進士〉奉
　　㫖㸃用予諗之曰
　　上以向來選郎多不任職
　　特㫖從諸曹拔尤調補此例從前所無蓋曠典也子獨𫎇簡用遭逢不世當積弛之後須極力振刷如昔選郎王東臯伯勉〈順治丙戌進士河南湯陰人〉宋開之文運〈順治己丑進士直𨽻南宮人歴官刑部左侍郎諡端慤加太子少保〉二公之所為方足以副
　　上旁求至意而予輩亦得逭於咎戾子勉之矣
　　總督江南江西兵部尚書范承勲疏為再陳漕糧腳耗之累懇恩特賜支給免追以甦重困以速輓運事江西運漕四十八州縣除南昌新建兩邑外皆僻處山陬糧艘難到水次故民間願出腳耗津貼於官官為代運猶之乎自費自運也後因地方官慮涉私派之嫌附入全書之尾亦曰以公濟公冀免指摘雲爾究非額編之款每年奏冊送部開載甚明厯𫎇准銷不謂康熙二十六年前漕臣以為此項可省題請扣除部議行追自二十三年起至今數載毫無完報者蓋以民間自出之費各自運其應輸之米正小民急公之義勿論從前已運之費必無可追即見運之米非給腳耗在官既不能代民白運而在民既追其自出之費又復令其再費再運費重累多勢必挽運愆期深悞漕務臣於今年二月將敬陳江右漕糧等事題請豁免部覆仍未允行伏念我皇上視民如傷一夫不獲動廑聖懷不敢不據實再請伏祈睿鑒係民間自出之費自運其米仍准照舊支給聽民貼運從前已支之費免其追賠庶重累既甦漕務自速云云得
　　㫖江西所屬州縣多處山陬百姓自願貼費將漕米運至水次著仍聴民貼運從前已經支給者俱免追賠該部知道按江西漕米腳耗追賠一案官苦叅罰民苦係累為十三郡大害久矣巡撫宋犖馬如龍相繼累疏言之予在部深知其不可同事亦多知之而以前人嵗久行追之事翻案甚難相與太息而已一旦𫎇
　　聖恩浩蕩如此十三郡之官民如撥雲霧復見天日其為歌詠尸祝當何如哉此固
　　朝廷非常之恩而范司馬之德亦所云不可諼兮者與孔博士東塘言曲阜縣東北有石門山即杜子美詩題張氏隠居所謂春山無伴獨相求劉九法曹鄭瑕邱石門宴集所謂秋水清無底者是也李太白有石門送杜二甫詩何言石門路復有金尊開亦其地山𪋤今尚有張氏莊相傳為唐隠士張叔明〈一作卿〉舊居張蓋與太白孔巢父輩同隠徂徠稱竹溪六逸者也山不甚髙大石峽對峙如門故名中有石門寺寺後曰涵峯峯頂有泉流入溪澗往往成瀑布孔於寺前水滙處作亭曰秋水又於其左起館曰春山皆取杜句也山南有兩小阜俗稱金耙齒銀耙齒者子美詩不貪夜識金銀氣之句蓋偶然即目耳非身厯其處固不知也又故魯城北有范氏莊即太白訪范居士失道落蒼耳中者孔亦將修復其址仍取李詩閒園養幽姿之句名以閒園予喜其好事諾為其作記而先書於此〈注家引水經注謂石門在臨邑非是〉
　　刑科掌印給事中裘充珮題為請酌定中馬之額變通撥給之例以足軍實以佐邊需事臣維馬政之設周禮最詳漢唐以來莫不以此為重務今甘肅茶馬之法日久廢弛不可不亟為修飭者也伏查順治二年照明季舊例於甘肅等處毎年額徵商茶九萬箆以易番馬所中馬匹撥給四川陜西山西河南湖北等省各營及驛站缺馬之用康熙二年以後節裁各省營馬並各驛站每嵗撥給僅百餘匹因用馬不多故中馬數少而茶不得行今洮岷諸處五㕔累年積貯陳茶八十餘萬箆除行令變價報銷五十萬箆外尚存茶三十餘萬箆未報年復一年茶愈壅滯而番馬之利所棄多矣臣請查照額徵茶箆依數中馬仍行嚴禁不得濫中老弱馬匹亦不得扣減箆數以致番馬不前約略計之每年行茶九萬箆可中馬九萬匹未變陳茶三十餘萬箆又可中馬數萬匹或番馬來多不妨招商廣中除各營驛照常撥給外所有馬匹盡解京師以備八旗之用若中馬數多行茶溢額作何奬勵云云得
　　㫖下九卿詹事科道㑹議允行所中之馬照例給與營驛外其餘馬匹令於好水草地方牧放每年將馬數千匹俟交秋之時差官送紅城口等處奉
　　㫖茶馬事務闗係𦂳要着差專官管理應差官員開列具奏尋
　　命內務府郎中李學聖以監察御史銜往
　　八月刑科給事中裘充珮江南道監察御史任宏嘉內陞外轉停止一次吏部四司官內陞外轉俱停一次門人宗人府經厯黃自先〈元治〉攜唐搨聖教序相示古色鬱然真舊物也有柯敬仲印王敬美圖書印江寧鄭簠谷口題籖
　　林間録載洞山語雲語中有語名為死句語中無語名為活句予甞舉似學詩者今日門人鄧州彭太史直上〈始摶〉來問予選唐賢三昧集之㫖因引洞山前語語之退而筆記
　　夾山曰坐卻舌頭別生見解叅他活意不叅死意達觀曰纔涉脣吻便落意思並是死門故非活路
　　漢樓䕶養呂公事予既辨漢書游俠傳之謬又引張文潛之語以明之讀寂音尊者林間録圭峰宗密禪師匿李訓訓死仇士良捕密詰之怡然曰與訓游久吾法遇難則救初無愛憎死固吾分寂音譬之香象擺壞鐵鎖自在而去此佛菩薩果位中人乃真義俠也彼樓䕶者非圭峰之罪人哉
　　偏沅巡撫陞總督漕運侍郎董安國疏言湖南丈後餘存荒蕪田地前撫臣王樑題請將有荒州縣捐陞之員暫留原任二年內勸墾成熟方准離任部覆奉有依議之
　　㫖茲據布政使楊鳯起詳稱日事嚴催據長沙府之善化醴陵永州府之道州新田郴州之桂陽興寧靖州之綏寧七州縣共報墾過民屯更名老荒田地塘一百八十二頃八十一畝九分零應徵條餉銀一千一十六兩有奇但今二年之限將滿節據長沙等府屬有荒州縣咸稱康熙三十年奉文清丈地畝稍可開挖者皆已陞科入冊今之存荒實係沙壅石磊人力難施籲請寛緩免拘成限云云查湖南田地自丈増後凡屬可墾之荒俱已入冊陞科餘存荒蕪實難開墾若人力可施小民原以耕鑿為業當茲
　　堯天舜日之下作息自由豈肯以有用之土地置之荊榛灌莽耶此實耒耜難施猶期草萊漸闢如必責之限內全墾保無有不肖有司畏考成而重敲扑致啟壓勒報墾之𡚁乎我皇上蠲租薄賦恩洽區宇臣身任撫綏敢不仰體皇仁自甘緘黙恭請
　　敕部准照各省墾荒事例聽民自便陸續墾報免拘年限有司既無考成顧忌之虞小民可省抑勒捏報之弊楚南兆庶頂戴
　　聖恩浩蕩無涯矣
　　調漕運總督董安國為河道總督以山東巡撫桑格為漕運總督〈督河尚書于成龍丁外艱〉
　　御書扇賜戶部左侍郎思格則詩云宮連太液見滄波暑氣初消秋意多一夜輕風蘋末起露珠翻盡滿池荷淄川縣寫橋王氏家廏中驘忽與驢語者二日語終太息曰子苦將滿吾在此尚須十年奈何此甲戌七月初八日事長山諸生徐秸説
　　大理府浪穹縣北十五里有茈碧湖一名寧湖出罷谷山下即洱河之源水如碧玉色湖中有花名茈碧如荷花而差小其色有白者有澹紅而錦緑者葉似荷錢花葉本皆入水長五六丈晝則上浮花見日始開夜即拳曲水底其花清芬殊常采莖葉作羮味過於蓴門人黃自先〈元治〉以大理通判入為宗人府經厯為予道之擢福建布政使楊廷耀為都察院右副都御史巡撫山東
　　文信公墨蹟一幀跋黃文節公書雲山谷道人題榮州祖無大師元上人此君軒如爐鑄鐵而筆力遒勁字勢飛颺猊虎鬬爭蛇龍變幻莫測去來之跡是殆日月星辰章於天山川草木形於地而不知孰使之然也古人詩句字畫稱唐之盛時詩如李杜書如顔栁無加矣至我宋熙豐元祐間道人者出不惟可追駕古人遂至兼取衆長集之一已云云吉州文山文天祥跋書不必工有嵗寒松栢之氣
　　謝郎中方山〈重輝〉言明末德州修河堤於銀瓦寺前地中得古鏡一規製甚小照見隔城樓閣塔寺人物往來纎毫畢具寺僧深匿之今亡矣
　　田少司冦漪亭言德州兵器庫自明季扄鐍久順治初開視之於室奧壁下見一短人身纔尺許形如老翁徧體有毛左膝長跪左手垂而拳右足履地右肘拊膝而手承頤鬚髮皓白攢睂閉目若悲苦之狀頃之雷電遶屋失所在
　　德州趙進士仲啟〈其星〉常月夜露坐仰見一女子妝飾甚麗如乘鸞鶴一人持宮扇衛之逡巡入月而沒此與予前所記二事相類羿妻之事信有之矣
　　七月餘姚縣處士黃宗羲卒〈字太沖號梨洲〉年八十四明天啓中死璫禍御史諡忠端尊素子也以古文經學倡浙東海內推為耆宿翰林陳錫嘏范光陽仇兆鼇及陳赤衷董允瑫萬斯大斯同輩皆出其門
　　陶𨼆居真靈位業圖予昔已指其謬秋日偶閲司馬子微所記洞天福地各有主者率荒唐謬悠最可笑者如第三十勒溪在建州建陽縣東是孔子遺硯之所夫丹陽季子碑世且疑之如所言則孔子又甞踰呉越遊閩粵乎道家之無稽如此令人噴飯
　　第六十一福地長在山在齊州長山縣毛真人治之按此山即長白山也志不載此名特著之
　　予甞讀三峯藏禪師語録及五宗原以為末法中龍象其提智證傳闡發臨濟汾陽三𤣥三要之㫖而欲逺嗣法於寂音亦天童之諍子也而錢氏列朝詩謂餘分閏位竟陵之詩與西國之教三峯之禪旁午發作並為孽於斯世云云師與錢氏皆常熟人而詆諆如此豈別有謂耶不可解也〈按此乃斥謙益妄憑臆見好為詆諆之非故存之〉
　　北苑山水卷首有宣和御筆董源夏山圖五字一中押上鈐御璽小米題詩云崇山過新雨蒼翠濃欲滴林深不通人谿迴有吟客日落古道青天空暮雲碧何處一聲蟬幽棲仍自得紹興五年秋八月臣米友仁奉敕題後有金粟道人七言古詩〈元顧阿瑛〉一首巴西鄧文原次韻一首虞集觀孟舉詹希元跋東海徐有貞閲長沙李東陽跋已上題跋惟詹楷書餘並行草甚工〈或雲畫不甚稱〉宣和御畫寫生翎毛圖荔支上白頭翁山鷓極生動末有御筆一中押
　　貫休羅漢一卷後有元統新元四月佛誕日東海徐憲元度七言古詩詩不甚工楊汯沈周二跋汯字伯防不知何許人
　　戴文進畫竹一卷有鳯凰飛集其間當是應詔作董文敏書白詩二首烏絲闌書雜行楷極工妙自跋雲盛唐人亦作達語如李嶠雲富貴榮華能㡬時山川滿目淚沾衣不見秪今汾水上惟有年年秋雁飛頗足動悟竟無僧氣予愛其語録之乂一卷雜臨宋四家書自雲用顔法亦妙
　　趙文敏泥金書佛説八人覺經一卷末題大德二年秋八月松雪道人為中峯禪丈書並畫有大雅小印天水郡圖書印
　　閻右相畫白馬䭾經圖一卷寫摩騰竺法蘭像甚奇古後有妙峯禪師福德跋書甚工又景泰元年陳鑑緝熙跋按宣和御府所藏立本畫四十有一無䭾經圖此圖不知何據定為閻作有睢州袁氏家藏印
　　唐六如畫盤山秋靄圖一卷彭年孔嘉跋
　　峨睂山有兩孫思邈一唐初人一宋人與張乖崖善見山志第十八卷
　　吾郡厯城明翰林王公敕字雲芝成化甲辰進士及第第三人諸生時讀書臥牛山寺夜見地有火光發之得石匣匣有書二冊讀之遂能御風出神知未來休咎生平異事甚多甞與僧采枸杞山上僧先下扣門公已先在啟扄官河南四川督學試日諸生見鎖院牕廡各有一公危坐一日見白雲一片命騎追之雲落地化為石色如雪煑食之其甘如飴曰此雲母也行輝縣山中忽下輿拜曰丈乃在此令掘地得奇石置之百泉書院又於道左古垣中開視得紫石硯二枚各有鴛鴦一隻雌雄相向甞雲地如竹篩眼凡有異寶皆可見又采杞僧臨終公問所欲曰欲富貴兼之公曰但堪作一藩王耳朱書其背曰蜀王比王生第二子背上隠隠有書字尹恭簡旻寢疾問之曰有大鶴入室飛旋已而颺去公之神也果然官終南國子祭酒預知死期怛化時四城門皆見公羽衣鶴氅而去如雲水道人鄉人於良鄉道中遇鼓吹從南來視之乃公也王陽明素推服之張尚書鶴鳴為作傳先贈司徒公生時大父方伯贈司徒公取公名名之
　　范道人者德州人居衞河西琵琶村生於明嘉靖三十年辛亥程工部正夫〈先貞〉以康熙庚戌見之年一百二十嵗矣起居如平時五官之用未甞少衰平生不知服食修養之術少貧不娶事母最孝謹入九子祠為香火道人祠有祭田數畝躬耕而食何思何慮與人一無所忤正夫贈以詩云頗聞愛日依慈母直數生平到肅皇業倣逍遙遊廣莫身餘渾沌屬中央淄川髙念東〈珩〉侍郎亦甞訪之
　　程正夫工部噶布喇碗歌序雲有客自燕至出其槖有阿房宮磚硯一陸探微畫一古刺水十餘礶玉毬一葛巴剌碗一磚作蜜蠟色肌理瑩滑如玉厚三寸方可盈尺最發墨陸探微六朝人畫茫茫然於日中彷彿可睹是著色山水古刺水用錫礶貯之上朱刻永樂二年熬造礶重二斤水八兩香氣酷烈玉毬如雞子大山水人物樓閣舟船刻畫精妙內外凡四層疑是鬼工也葛剌巴碗西僧頂骨所為以供佛者予按探微劉宋人好作古聖賢及諸佛菩薩像不聞畫山水恐傳譌耳〈宣和畫譜載陸畫十在迶釋門〉
　　順治癸巳正月十八日夜大風東昌府恩縣祁村陂中冰忽卓立成山廣四丈髙二丈許峯巒秀拔谿壑迴環一磴委蛇相屬逺近觀者日千人康熙壬子新城錦秋湖中亦有此異
　　康熙癸丑新城東南曹村有鳩數百食麥按宋廬陵孫奕示兒編雲月令於仲春言鷹化為鳩喜其能變不仁之心也王制言鳩化為鷹然後設罻羅周禮司裘注仲秋鳩化為鷹而月令於仲秋當言而不言者惡其變而之不仁也今食麥與蝗蝝螣蟊無異鳩之不仁甚矣抑猶有鷹之心也夫
　　王節婦名桂德州人父㑹禮及笄適諸生韓承業承業卒七日絶水漿欲以身殉其母力勸之長齋淡食不御鹽醯如此者十餘年承業將葬節婦夜起辦嚴手作書置几案題曰守志以鏡壓其上從容出至室外東隅以蘆席藉地瞑目趺坐揮手謝家人戒勿譁須臾口鼻自出三昧火焚焉異香氤氳經旬不散體如金鐵不壞有蓮花承趺其席不爇取席下土以療疾無弗愈者其舅韓紳為合葬於城東時萬厯戊子嵗也
　　葉氏女亦德州人其父賣菜傭也女生而知書明麗若神及笄富貴家競通媒妁女皆峻拒之但乞以女紅之直侍養父母時注目天際如有所思一日晨起嚴妝飾趨父母前禮拜若將逺離者詰之無語但頻視日景及午忽入室闔戶跏趺西向坐手結三昧印舉體香如芳蘭母心動入視之已化去久矣事在萬厯戊午年午月午日午時程工部先貞作火蓮行午日行二篇紀其事偏沅巡撫陞任漕運總督董安國疏言清浪衞田畝舊額四百四十八頃每十畝科糧一石今全書開載係二百四十六頃每五畝五分科糧一石在三十年未丈増以前雖田畝暨科則不符而荒熟額糧四千四百八十一石有奇適相符合故小民安於緘黙耳迨三十年丈量遂復原額田四百四十八頃雖田畝既復原額而科則未經題改遂照五畝五分科算致有荒熟糧八千一百四十九石有奇原額之外竟増至三千六百六十七石有奇查該衞田畝既已復額其科則自應仍照萬厯年間起徵云云適湖廣總督呉琠亦以為請併下戶部議田畝既復原額相應照該督撫所題十畝科糧一石應減去熟糧一千一十八石有奇荒糧二千六百四十八石有奇得
　　㫖允行皇仁周浹徧及荒遐而督撫為民請命不憚再三入告不愧封疆大吏矣
　　復前總督河道于成龍官改銜右都御史兼兵部右侍郎
　　予於秋審見山西妖巫有以利刃加人腹咒之雲能愈疾已而刃入腹病者腸出而死巫亦論抵此獄凡兩見亡不笑其愚且誕者偶看隋書張文詡傳文詡河東人甞有腰疾有醫自言善禁文詡令禁之遂為刃傷至於頓伏牀枕因知山西舊傳此術官是邦者所宜令行禁止亦仁政之一端也
　　起丁憂原任湖廣布政使線一信為江南安徽巡撫都察院右副都御史〈安徽巡撫佟國佐卒於官〉
　　門人孫子未〈勷〉翰林説曽於崑山徐司冦健菴〈乾學〉處見閻立本畫胡笳十八拍圖每段褚河南書其上宋元以來璽印題跋甚多惜不暇記〈按宣和畫譜立本畫四十冇二無此圖〉又雲曽於朱氏見宋駙馬都尉張敦禮畫李願歸盤谷圖每段有東坡書按敦禮哲宗之壻畫人物樹石倣顧陸劉松年之師也歿贈太師
　　夏珪雪江歸棹卷於浦漵曲岸間作麂眼短籬叢竹𫎇茸雪屋數椽掩映林薄中極荒寒之趣
　　蕭照者濩澤人靖康中流入太行為盜一日掠得李唐撿其行囊止粉奩畫筆叩知其姓氏照雅聞唐名即棄賊隨唐南渡紹興中補迪功郎待詔畫院賜金帶此盜之工畫者予向記盧循輩盜賊多工書皆可異也照本末見圖繪寶鑑第四卷
　　林靈素善畫墨竹湖州元妙觀有石刻一枝
　　韓侂胄善作水墨竹石所畫大葉琅玕自稱曰太師竹亷布字宣仲山陽人張邦昌之壻工山水尤善枯木叢竹奇石學坡公青出於藍〈已上皆載圖繪寶鑑〉
　　宋僧智永成都人工小景長於傳摹宛然亂真唐智永以書名此以畫名















　　居易録卷二十七
