　　欽定四庫全書
　　居易錄卷二十五　　　刑部尚書王士禎撰
　　蘇子美與梅聖俞齊名永叔稱之曰蘇梅且雲子美筆力豪雋以超邁橫絶為奇聖俞覃思精微以深逺閒澹為意雖善論者不能優劣也梅集蘇集予家皆有之聖俞詩實勝子美然子美有言平生不幸寫字被人比周越作詩比梅堯臣此言妄矣文士相輕習氣自古而然錢思公留守西京與謝希深尹師魯歐陽永叔日游宴賦詩思公遷隨州諸公送之出涕王文康曙繼之頗以職事相苦一日府會語及寇萊公曙云云永叔執笏起對曰萊公之責正由老不知退耳曙默然澠水燕談乃謂是思公事何其乖反
　　王安石嘗三謁周茂叔皆拒而不見安石恚曰吾獨不能求之六經乎遂不復見茂叔知人與蘇明允同然使不峻拒之使變化氣質未必不為良臣即不然亦未必禍天下若斯之烈也鶴林玉露嘗深惜之以為此有天意
　　宋人如章惇最工書其論書亦最精自謂墨禪黃長睿亦謂其筆勢超超意出褚薛然後人不屑道蔡京亦然脫有存者賞鑒家亦罕収藏不中作蘇黃奴隷是故君子惡居下流此之謂也
　　蕭相國封酇酇二音一音贊者在南陽一音嵯者在沛班孟堅泗水亭銘雲文昌四友漢有蕭何序功第一就封於酇孟堅漢人本朝故事必不誤且相國沛人自合封沛舎沛之酇而逺食南陽之酇安所取乎而王楙野客叢書據唐書劉晏傳釋文以駁孟堅之非且歴引楊巨源姚合賈島諸人詩作嵯字用者以為皆誤謬矣按劉肅大唐新語雲蕭何封酇侯先儒及師古以為南陽筑陽之城筑陽今屬襄州竊以封功臣當就本土張良封留是為成例何須穿鑿更制別音此言得之矣七修類稿雲沛國者何始封邑南陽者何子孫所封
　　予向以韓吏部送李願序願即西平王長子而駁李濓嵩渚集疑願唐書無傳之誤適見閻若璩博湖掌錄一則辨此李願別是一人其略雲按昌黎年譜貞元十七年公在京師是年有送李願歸盤谷序觀稱願之言蓋終其身官不掛朝籍者安得有如唐書李願傳所載云云手其別為一人一也退之有盧郎中寄示送盤穀子詩二章和歌首雲昔尋李願向盤谷當又在貞元八年退之未第之前故得入太行訪隱淪是時西平尚在願安得輒隱於此二也和歌又雲開緘忽覩送歸作字向紙上皆軒昂又知李侯竟不顧方冬獨入崔嵬藏則知序作於是年冬蓋願嘗隠盤谷茲來遊長安不得志故序曰送歸豈如傳所稱勳閥乎三也貞元中濟源令刻此序盤谷石上後書雲昌黎韓愈知名士也高願之賢故序而送之此當時目擊其事者僅稱之曰賢無一語鋪張其人地四也李願傳晟立功時諸子未官宰相以聞即日召授太子賓客上柱國考晟傳廣德初擊党項有功即所謂立功時也下距貞元辛巳願已歴宦三十九年矣安得如序所云五也退之貞元辛巳冬尚在京師叅調明年始授四門博士唐人最重爵安敢與歴宦三十九年者雁行曰友人某六也願傳邇聲色而政衰又雲結納權近官貲隨賂遺輒盡其人如是安能吐高論俾退之聞而壯之七也西平洮州臨潭人貞元七年辛未以臨洮未復請附貫萬年詔可是願當為長安人安得於濟源之盤谷曰歸乎八也右詞甚辨予北征日紀云云亦已疎矣故備著之
　　宋人兩張先皆字子野人往往不能辨前卷已各詳其履歴然未有如道山清話之訛舛者道山雲張先京師人有文章尤長於詩詞人目為張三影〈又號三中此官都官郎中居湖州者年八十餘尚無恙〉以三影為京師人已誤其下又雲其祖母宋氏孝章皇后妹也子野生貴家刻苦過於寒儒取高科甫改秩為鹿邑縣以殂歐陽永叔雅敬重之云云今人乃以張三影呼之哀哉歐陽為其墓銘〈此戚里官鹿邑縣者年四十八卒不號三影〉觀此則曾參秋胡之誤又何怪乎又按湖州張子野年八十五尚買妾東坡贈詩云詩人老去鶯鶯在公子歸來燕燕𢗅早年有一叢花詞雲不如桃杏猶得嫁東風歐陽公稱為桃李嫁東風郎中見范公稱過庭錄知兩張子野皆従歐公遊也
　　今小説演義記貝州王則事其中人亦多有依據如馬遂擊賊被殺是也其雲成都神醫嚴三㸃者江西人能以三指間知六脈之受病以是得名見癸辛雜識張含愈光題潁公祠雲野老爭傳傅潁川當時功業冠南滇平蠻壁壘蒼山外破鹵旌旗白石邊祇見荒祠通落日不聞遺像照凌煙陰風古樹無窮恨長為英雄弔九泉蓋滇人之思潁公猶蜀人之思忠武也
　　虙子賤碑雲濟南伏生即子賤之後虙與伏古通用見趙彥衞雲麓漫鈔〈又雲子賤虙羲之後〉
　　活字板起於畢昇昇宋時人
　　桐城友人姚文燮字經三順治己亥進士詩畫皆有名年六十餘忽病不識字即其姓名亦不自知醫不知為何症也竟以是終按夢溪筆談記松滋令姜愚者忽不識字者數年後稍稍復舊信竒疾也
　　墨莊漫録載明州士人陳生泛海至一地曰天宮之院堂上有老人據牀坐左右白袍烏巾者三百餘人云雲老人唐相裴休也山中生人葠甚大多如人形陳欲乞數本老人曰此物鬼神所䕶惜持歸經涉海洋恐貽禍也山中良金美玉皆至寳任爾取之又雲楞嚴經心地之本當循習之時元祐間也因録人參事記於此
　　姑蘇志古蹟類滄浪亭之後載梅都官園引祝槱野録雲聖俞晚年謝事卜築滄浪之旁與子美為鄰云云按歐陽文忠作聖俞墓誌及集序初無晚年謝事卜居蘇州之文但云累官至尚書都官員外郎命編修唐書書成未奏而卒年五十有九其卒在京師亦未嘗謝事也小説之妄如此王文恪顧取之何也
　　印本書始於五代諸家之説皆然惟陸文裕燕閒録雲隋文帝開皇十三年十二月八日勅廢象遺經悉令雕撰此印書之始予詳其文義蓋雕者乃像撰者乃經儼山連讀之悞耳
　　王安石子雱雲君子多喜食酸小人多喜食鹹蓋酸得木性而上鹹得水性而下也右見青箱雜記六月九日雨中觀此語不覺失笑或問之予曰安石變法引用呂惠卿曽布等一輩小人想皆用鹹醬試過若韓富司馬諸公直是呷得三斗醋故安石讐之不遺餘力耳座中失笑
　　後唐裴尚書年老致政其門生馬裔孫知舉放榜後引諸進士謁謝裴賦詩云三主禮闈今八十門生門下見門生按此即今榜下引見之禮然門生門下見門生今詞林相隔僅兩科即已有之不足異也
　　卻掃編言宋文臣起復必先授武官蓋用墨縗從戎之義示不得已也故富文忠公以宰相丁憂起復初授冠軍大將軍餘官皆授雲麾將軍是以明知奪情起復之非也明初猶沿此習雖東楊蹇夏諸名臣不能免特不授武職耳
　　本朝雖提督總兵官槩令丁憂其或邊疆要地令在任守制者必出
　　特㫖
　　孝治過宋明逺哉
　　老學菴筆記張文潛言王中父詩好用助語又記韓少師持國詩數聨如用舍時焉耳窮通命也歟之類明啓禎間尚竟陵詩多用助語世以為口實然古名輩先已有之
　　筆記司馬文正公五字詩云煙曲香尋篆杯𭰹酒過花可謂工麗此與文忠烈趙清獻詩擬西崑相似也坡公與殿帥姚麟相謔雲傳語本官今日斷屠故人戲以坡書為換羊書然麟亦武臣中之錚錚者春渚紀聞記其二事雲王介甫當國一日折柬召麟麟不徃裕陵知而詢之麟對曰臣職掌禁旅宰相非時以片紙召臣臣不知其意故不敢徃又有言麟馭下嚴者裕陵亦因亊勵之對曰誠如聖訓然臣自行列𫎇陛下㧞擢使掌衛兵於殿庭之間豈當以私恩結下為身計耶裕陵皆善之據此二事其為坡公之友無愧矣按麟闗中人世稱姚硬弓家陸放翁雲
　　茅亭客話記蜀處士滕昌祐種荷竹法録於此埋一大盆拌土令細切生蔥酒糟各少許深二尺餘以水漬之候春初掘取藕根麤者和顛三節已上四五莖埋入深泥令近盆底才及春分葉生當年有花移竹以八月社前後先掘地坑令寛大以水調細土作稀泥即掘竹四面鑿斷大根科連根以繩錮定舁時勿令動著根鬚間土舁入坑致泥漿中令泥漿周帀徧滿乃東西揺之復南北揺之令泥漿入至鬚間便以細土覆之勿令土壅過竹本根也若竹稍長者芟去顛葉纒竹架之恐風揺動即不活每窠相去二尺餘不須實斸只以一腳踏之來年生筍速也宜於園東北軟土種之根勿頻澆水水多則肥死〈按蜀地入秋多隂雨故種竹宜八月耳他處仍以五六月伏雨時為宜竹性西南行故曰東北〉又栽果法以冬至後立春前斫美果直枝須有膝大如拇指者長二尺以來劄於芋魁中掘土令寛調泥漿細切生䓤一升許攪於泥中將芋置泥中以細土覆之勿令竪即當年有花來年結實絶勝種核也
　　坡詩胡椒銖兩多安用八百斛然建炎初籍王黼家黃雀鮓乃至八十罋童貫家劑成理中丸至八百斤弇州朝野異聞録載籍沒嚴嵩家有珊瑚樹六十株玻瓈瑪瑙水晶珊瑚哥柴官汝窯象牙瑇瑁檀香等器三千五百五十六件沈香五千五十八斤空青四枚古銅龍耳等鼎犧樽獅象寳鴨等爐一千一百二十七件大理石倭金等屏風一百八座金徽玉軫等古琴五十四張二王懐素歐虞禇蘇黃米蔡趙孟頫等墨蹟三百五十八冊王維小李將軍吳道子等清明上河海天落照長江萬里南嶽朝元等古名畫三千二百卷冊宋版書籍六千八百五十三部軸大理石牀十六張雜嵌螺鈿瑪瑙瑇瑁等牀六百七十五張倭刀兵器三百四十一件象牙瑇瑁等鑲嵌箏琵琶子樂器八十件紫礦白礦三百九十五兩辰砂二百五十斤羊脂白玉碧玉黑玉等帶二百二條金龍壺杯盤等三千五百八件紅玉杯漢始建國元年注水扈白玉永和鎮宅世寳杯盤玉屏風玉山玉船玉盆玉佛玉人玉馬玉斗玉珮玉罏玉壺玉瓢玉盌玉杯玉版玉節等八百五十七件黃金三萬二千九百兩有竒白金二百二萬七千兩有竒他物稱是籍沒朱寧黃金十萬五千兩白金四百九十八萬兩碎金四箱銀十櫃玉𢃄二千五百束織金仙鶴二對螺鈿屏風五十座大理石屏風三十三座胡椒三千五十石〈此物已什倍元載矣〉蘇木七十三扛祖母緑佛像一尊白玉琴琵琶各一金船二古畫四十扛古銅器五十扛銅獅子四百車古銅罏八百三十座巧石八十扛他物稱是殆又過前代矣世蕃又有金絲帳金溺器人雙陸之屬
　　京師見倪元鎮小畫〈古木竹石〉有餘銓題雲三春雷雨蒼龍角萬里雲霄翠鳯毛怪得君家圖畫裏虛窻涼月夜蕭騷唐肅雲木客夜吟秋露翻山空無人石榻寒不似君家子午谷雲旗晝下𤣥都壇髙㢲志雲蒼然古木石巖幽移得江南一叚秋共説倪君知籕法數竿瀟灑更風流醉樵雲斷劍故留碧錯刀終有神陂陀嵗寒意不似醉時真王璲雲流光冉冉逐驚波文物空思晉永和遼鶴重尋舊城郭當時風致已無多又于思緝盧充𦔐二詩不具録倪畫甚蒼秀諸人字畫亦多工皆元末人也
　　張中丞南溟〈鵬〉修小清河自作濬河議謂白雲湖在長山縣非也按白雲湖在章丘縣距長山尚百里李中麓雲章丘西北有湖名白雲湖東接淯河諸山七十二峪西灌鵝女溝七十二渠谿谷縷注衆水瀦而為湖白雲英英出其中湖因以名其水入大清與小清無涉不知南溟何據而云然
　　廬山白鹿洞隔溪有古松大幾十圍松半枝節間生竹一叢僅三尺許安中丞命工圖之此與湖南松上寄生蘭同
　　山谷甥徐師川洪⻱父輩人皆知之呂居仁紫微詩話記楊道孚克一張文潛之甥少有才思為舅所知元符初滎陽公〈呂希哲〉謫居歴陽道孚為州法曹掾嘗従出遊以職事遽歸遺公詩云雨緑霜紅郭外田山濃水澹欲寒天參軍抱病陪清賞一檄呼歸亦可憐此詩之妙不減徐洪也道孚極喜李義山詩嫦娥應悔偷靈藥碧海清天夜夜心以為作詩當如此學亦居仁雲又石林詩話記吳縣主簿寇國寶一絶雲黃葉西陂水漫流籧篨風急滯扁舟夕陽暝色來千里人語雞聲共一丘又雲寇徐州人久從陳無已學此詩尤佳従蘇黃門庭中來固自不同正石林所云文字淵源有所自來亦不難辨也豫章別集有題道孚畫竹所謂人物英秀有外家風氣者即克一也
　　左先生蘿石有古辣水詩一篇予在揚州日通州有老布衣古姓者自號古辣泉初未詳其義云何辟寒錄雲古辣本賔橫間墟名以墟中之泉釀酒埋之地中日足取出名古辣泉予同年孟縣薛理丞大武〈奮生〉自號老峯按薛老峯乃嵩山之峯名也
　　郎瑛七修類稾言魏有邯鄲淳所書三體石經恐訛淳乃漢順帝時人作曹娥碑至魏文時已百數十年矣或鍾繇梁鵠等書耳云云予按陳壽魏志邯鄲淳與王粲同傳雲淳一名竺字子叔潁川人博學有文章又善蒼雅蟲篆許氏字指黃初初為博士給事中張懷瓘書斷雲梁鵠書受法於師宜官時邯鄲淳亦得次仲法淳宜小字鵠宜大字又雲八體悉工尤精古文大篆八分𨽻書淳師曹喜韋誕師淳而不及羊欣采能書人名雲陳留邯鄲淳為魏臨淄侯文學得次仲法名在鵠後其為魏人昭昭如此瑛素號精核而有此誤亦可見著書考古之難也
　　六月十五日
　　欽賜滿漢大學士滿尚書及滿掌院學士等
　　御筆大學士伊桑阿曰光贊堂阿蘭泰曰容徳堂王熈曰曲江風度張玉書曰光輔尚書吏庫勒納氷鑑堂戶馬竒九式經邦兵索諾和崇志堂刑圖納詳慎工薩木哈存誠堂掌翰林院吏部侍郎常書曰掌𢇁綸
　　六月二十一日
　　世廟安慤妃薨公侯伯以下滿漢文武官員赴親王府齊集是日
　　皇太后與
　　上車駕親臨妃裕親王生母也
　　梁庾肩吾書品今汲古閣刋本下之上凡二十人而列魏徵第三注元成二字於下譌謬極矣惜不得古本正也
　　李川父〈濂〉撰祥符人物誌倣名臣言行錄例予久訪西亭灌甫王孫中州人物誌不可得此亦買王得羊也川父正德癸酉解元甲戌進士與李空同同時所著嵩渚集最傳川父自號嵩渚山人按嵩渚山在滎陽縣東南一名小陘山非中嶽也
　　上諭諭兵部湖廣提督徐治都勞績懋著前孫思克施琅俱授將軍徐治都亦應授為將軍欽此該部請㫖徐治都著授為鎮平將軍治都宿素名將捍蜀寇平夏逆屢有大功其夫人某氏死彝陵甚烈軍政有㫖問九卿各直省提鎮孰優予在班行曽極推孫徐二公蓋所聞於公論如此今二公果奉
　　特㫖進位將軍仰見
　　皇上知人之明懋功之賞必當乎人心若此
　　命禮部尚書掌翰林院事張英戶部右侍郎王士禎內閣學士王掞陸葇為纂修類函總裁官翰林官
　　欽㸃分纂四十人
　　神仙傳多誕妄無稽即吾儒所常稱説者可例其餘如言焦先年一百七十嵗河上公對漢文帝言吾注道德經以來一千七百餘年墨子得地仙漢武帝時遣使束帛加璧以聘墨子墨子不出孔安國事越相范蠡年三百嵗色如童子張志和與顏魯公遊平望鋪一席於水面揮手上昇又言孫登忤太傅楊駿駿錄之不放去登乃卒死駿埋之於振橋後數日有人見登在董馬坡之類夫蘇門先生誡嵇叔夜以才多識寡難乎免於今世云云故叔夜詩云逺慙柳下近愧孫登今乃謂駿使傳致登遺之布袍登借刀斷袍上下異處置駿門下復斫碎之時謂為狂豈以公和之葆光晦曜而為此兒戲以賈禍哉其妄大抵如此可一笑也
　　楊升菴先生在滇有張半谷含輩從遊時謂楊門六學士以比黃秦晁張諸人半谷即愈光餘則楊𢎞山士雲王純菴廷表胡在軒廷祿李中溪元陽唐池南錡又有吳高河懋為七子以擬廖明略升菴謂七子文藻皆在滇南一時盛事是也按朱曰藩射陂集人日草堂詩引雲升菴先生在江陽以畫像寄余白下揭於寓齋日夕䖍奉如在函丈嘉靖己未人日西域金大輿東海何良俊吳門文伯仁黃姬水郭第秣陵盛時泰顧應祥相約過余觴之齋中齋南嚮先生像在壁間諸子不敢背之坐各東西席如侍側之禮比邱員瀾餉中泠泉覓得陽羨貢茶一角烹茶為供以宣甌注之焚瀋水於罏作禮畢就坐皆歎曰幸甚今日乃得覩升菴先生文子曰今日之會奇矣余當作人日草堂圖以寄先生余欣然拊掌因拈人日題詩寄草堂遙憐故人思故鄉之句作八𨷺散諸子請各賦一篇並寄先生見吾輩萬里馳仰之懷越二日文子圖成又二日諸子詩次第成余乃為之引雲考行狀嘉靖乙未先生年七十二以是年六月卒於永昌詩畫郵致之時先生已不及見矣按先生集有己未六月病中訣李張唐三君詩所謂魑魅禦客八千里羲皇上人四十年是也當時先生流離顛沛逺在天末而逺近為人企慕如此何殊東坡惜身歿南荒不及玉局之塵還耳彼讒人者遺臭萬年豈止與煙草同腐已哉
　　余向喜陳白沙恰到溪窮處山山枳殻花楊夢山太宰常憶任家亭子上連翹花發共銜杯新異不經人道偶閲升菴先生集一絶句雲滿城幾日黃梅雨開徧金釵石斛花益新
　　以戶部左侍郎蔣宏道為都察院左都御史右侍郎王士禎轉左侍郎內閣學士兼禮部侍郎王掞為戶部右侍郎〈江南江西總督兵部侍郎傅臘塔卒左都御史范承勲未任改兵部尚書總督兩江故也〉滇南舊無鴻雁順治庚子始有之千百為羣皆西向飛去自是年年有之不見北鄉者右見滇志然升菴集有泛滇池見新雁詩
　　升菴客滇遊其門者自六學士外又有隱士董難難字西羽太和人常輯轉注古音著韻譜滇志列隠逸傳曾見其題玉局寺一詩極佳錄之杜鵑枝上春可憐杜鵑聲裏雨如煙萋萋滿目芳草碧杳杳一髪青山懸忽悲麥秀客遊次卻憶楝風花信前惆悵池塘綠隂樹驚心一曲南薰絃風格宛似升菴
　　何易於唐書在循吏傳孫樵嘗書其事文極工按檀弓曰易則易於則於易於雜者未之有也易於之名義蓋取此然取名於喪禮何耶
　　以翰林侍讀學士徐嘉炎為內閣學士兼禮部侍郎特賜原任福建興泉道叅議陳啓泰諡忠毅原任浙江溫處道僉事陳丹赤亦諡忠毅
　　過國子博士孔東塘〈尚任〉觀宋方爐款識雲紹興二年大寧厰臣蘇漢臣監督姜氏鑄至德壇用凡二十字小篆姜氏即姜娘子
　　東塘又出示蔡卞書曹娥碑大字末雲宋元祐八年正月左朝請郎充龍圖閣待制知越州軍州事蔡卞重書京卞兄弟皆工書亦章惇之比不中與蘇黃作奴又觀歐陽永叔瀧岡阡表此永叔在青州所刻石為江神借觀者其事甚異然書法殊平平不如江神嗜山谷書韋詩具眼或嗜其文章耶
　　觀漢甘黃玉笛吹之成聲又觀漢銅尺司馬溫公布帛尺唐韓晉公滉小忽雷宋紹興御製大海潮背有橫書小篆三字背皆⻱文其面紋理自然成三十六峰其下有潮汐浩洶之狀故名
　　淮隂門人張力臣〈弨〉年七十矣寄所刻昭陵六馬圖贊及辯雲唐太宗葬文德皇后於昭陵御製刻石文並六馬像贊皆立於陵後命歐陽詢書無庸疑矣乃游景叔雲高宗又詔殷仲容別題馬贊於石座又雲詢書不復見殷書獨存今所傳之贊正仲容所別題非太宗御製若然則贊有異詞書有兩種矣謂得之園陵記果足信否是以趙紫函有四疑范仲闇又援升菴殷譔歐書之説互有不同弨於康熙辛亥冬從漢南過雲棧冒雪至醴泉抵趙村石鼔寺宿明日登九嵕甬道恭謁殿前上下歴覽皆如昭陵諸志所云審視六馬其制琢石如屏風每方高四尺五寸廣五尺五寸厚一尺週遭邊界稜起馬身半鑿空處刳下三寸西第一四蹄端立有馬圉前立拔箭東第一西第二則三蹄立前左一蹄作奔勢餘三則絶塵而奔各馬頭之上一隅皆留石一尺正方與邊界相平隠隠有字跡是當日刻贊處也下座每邊三馬相連各離尺許共置一座座面之石即與地平合縫有鐵錠連屬是石座無容書處也不知景叔何以不察紫函以為馬無座書誠是矣弨忍凍槃旋其旁者兩日撫摩推測惟喜得上一隅書贊之處顯然可見想因其地位頗狹筆法細瘦非同大書深刻更經千百載風雨剝蝕固當漫滅幸趙氏金石錄雲昭陵刻石文六馬贊皆歐陽詢八分書世或以為殷仲容書非是至諸降將名氏乃仲容書耳今附於卷末是歐殷兩書各存之徵也今馬之上方無一字可見是歐書已亡之徵也又據志雲駿石居後殿左右下一坎兩行列數石人或無上半且下埋入於土皆不全此貞觀中擒服諸番將君長頡利等十四人之像琢石刻之北司馬門內者弨視之其餘無幾並下半衣甲之紋亦殘毀不可名狀安得有胸前之字是殷書已亡之徵也紛紛懸擬不須置辯但觀趙説自明矣越翊日馳至舊縣觀太宗廟遺址見昭陵圖六駿圖〈即游景叔倣陵石制畫刻一碑每馬高七寸許〉二碑巍然對列各拓數紙歸乃倣刻為圖綴鄙說焉至番將十四人游記止有十二人蓋彼時已闕其二矣己未入都見朱竹垞太史所察唐書列傳載有十人其相同者七不同者三為棄宗弄讚⻱茲王白葉䕶于闐王尉遲伏闍信亦無確據未敢指定誰是附書於末以待識者教之癸酉端午日戊申
　　註書之難不惟吾儒如陸務觀所云不敢註蘇杜之説也乃如釋氏亦然神僧傳道安注諸經誓曰若所説不逺於理願見瑞相乃夢一道人頭白睂長語安雲子所注甚合道理我不得入泥洹住在西域當相助通所夢即賔頭盧也宗門統要唐紫璘供奉擬注思益經南陽忠國師問凡注經須會佛意始得供奉雲若不會佛意爭解注得師令侍者盛一椀水著七粒米在水中椀面安一隻箸問遮箇是甚麼義璘無語師雲老僧意尚不會豈況佛意此二條可與陸說發明
　　戸部疏奏在京王以下滿漢文武官員康熙三十三年秋季分應支俸銀五十八萬五千五百六兩有奇武攸緒則天兄子也少變姓名賣卜長安市後盤桓龍門少室間冬蔽茅椒夏居石室晚年瞳有紫光晝能見星右見唐書又釋靈坦則天姪孫常聞空中語雲開心地即見菩薩如文殊像曰與汝印驗令舉首以手按之後印跡恆見止潤州金山寺山北有龍穴常吐毒氣如雲坦居之毒雲滅跡華林寺內有張遼墓寺僧多為鬼物惑亂坦居之鬼息右見神僧傳牝狐家多出高人如此亦異事也平一雖畏禍隠嵩山終不能逺引而去不足道矣世亦傳李林甫與其女皆仙女即太白詩所謂廬山女道士李騰空者
　　特贈縂督兩江侍郎傅臘塔太子太保給一拜他喇布勒哈番令其子承襲













　　居易録卷二十五
