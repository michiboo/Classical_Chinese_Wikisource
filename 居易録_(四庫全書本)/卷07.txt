　　欽定四庫全書
　　居易録卷七　　　　　　　刑部尚書王士禎撰
　　村歌聒耳烏鹽角社酒柔情白練槌宋末月泉吟社中佳句也山居雜志載杭人徐炬酒譜乃引作少陵詩不辨格調之類否而妄稱子美則虢國夫人杜鵑行〈黃鶴陳浩然二本〉狂歌行〈裴煜所收〉諸篇妄人皆雜入杜集又何怪乎古名酒皆以春名如竹葉春梨花春松醪春石凍春之類今闗中之俗尚如此西安酒以渼波春為第一今大臣
　　賜諡京朝官惟閣臣尚書總憲得請侍郎副憲已下多無之侍郎如葉文敏方藹沈文恪荃以乆在侍從宋端慤文運以亷介受知加太子少保
　　特予諡
　　捫蝨新話雲琴有古人之雅琴頌琴葢古之為琴皆以歌乎詩古之雅頌即今之琴操耳舜南風歌楚白雪辭本合歌舞漢髙帝大風歌項王垓下歌亦入琴曲今琴家遂有大風起力抜山操文中子與楊素蘇瓊李徳林語歸而援琴鼔蕩之什乃知其聲至隋末猶存予嘗不解雅琴頌琴之義見此瞭然然不知何以獨不言風耳
　　捫蝨新話雲栁子厚夀州安豐縣孝門銘云云以表為序而徐鉉所編文粹乃録銘於前而於題下注云並夀州刺史表此之陋也云云按文粹吳興姚鉉所撰陳善以為鼎臣謬予遊廬山唯白鹿洞開先寺古碑刻最多萬杉寺乃宋仁宗所建而碑刻絶少相傳有仁宗御書亦不復存唯石上有龍虎嵐慶四大字雲是宋人槐京書殊無文義適讀桯史見張孝祥與王阮同逰萬杉賦詩張雲老榦參天一萬株廬山佳處著浮圖秖因買斷山中景破費神龍百斛珠王雲昭陵龍去奎文在萬嵗靈杉守百神四十二年真雨露山川草木至今春阮詩號義豐集桑御史喬作廬山紀事極簡潔而不收此予匆匆題五言一篇雲晨過玉京山緬想陶公里谿迴得寺門曲折松杉裏雨中念佛鳥交語清人耳風吹修竹林下有寒泉水爾時未覩二公詩又不詳仁宗建寺始末故畧之殊以為憾
　　元祐中舒州有李亮工以文鳴與蘇黃逰又有李元中字畫之工追蹤鍾王與李伯時號龍眠三李同年登進士出處相若今人但知伯時而已
　　章惇之父俞郇公族子早歳無行妻之母楊氏早寡俞與之通已而生子以一合置水緘置其內持以還俞俞得之雲此子五行甚佳將大吾門既長登第即惇也東坡先生送其出守湖州詩云方丈仙人出淼茫髙情猶愛水雲鄉惇以為譏已怨之紹聖中為相坡渡海蓋修報也所謂燕國夫人獨處而無祔者即楊氏也揮麈餘話載之甚晰一惡少通妻之母乂生子而育之遂至流毒天下禍及人國噫妖孽哉又惇舉進士在京師館郇公第私族父之妾包希仁尹開封罰贖銅見溫公所記雲
　　刻書咸雲始於後唐明宗予池北偶談已備考羣説適讀揮麈餘話雲毌邱儉貧賤時借文選於交遊間有難色發憤異日若貴當板鏤之遺學者後仕蜀為宰相遂踐其言刋之印行書籍創見於此事載陶岳五代史補唐平蜀明宗命太學博士李諤書五經倣其製作刋板於國子監監中印書之始今盛行於天下蜀中為最明清家有諤書印本五經後題長興二年予考常熟毛氏刻五代史補無此條吳太史〈任臣〉十國春秋蜀毋昭裔傳請後主鏤板印九經又令門人句中正孫逢吉書文選初學記白氏六帖刻板行之録誤昭裔為母邱儉耳唐詩人人多慕而寫之傳於畫圖如王右丞畫孟浩然吟詩圖之類故白太傅詩云兼聞好事者畫我作屏風前蜀房從真嘗畫常建冒雪入京圖見圖繪寳鑑王仲言揮麈前後四録著宋賢前言往行最悉又嘗疵碧雲江南野録二書不可信而其書極述曽布相業之賢蓋仲言父銍乃布孫壻也布與京惇輩同列奸臣傳録之云云又可信哉
　　稗官小説不盡鑿空必有所本如施耐菴水滸傳微獨三十六人姓名見於龔聖予贊而首篇敘髙俅出身與揮麈後録所載一一脗合俅本東坡先生小史工筆札坡出帥中山留以予曽子宣辭之以屬王晉卿晉卿一日遣俅送箆刀子於端王邸值王在園中蹴踘俅睥睨之王呼來前詢曰汝亦解此耶曰能之令對蹴大喜呼𨽻雲往傳語都尉謝箆刀之貺並送人皆輟畱矣踰月王登大寳眷渥日厚不次遷拜數年間持節至使相父敦復復為節度使兄伸亦登八座子姪皆為郎傳所云小蘇學士即東坡而稍變其文耳都尉即詵也俅富貴不忘蘇氏每子弟入都問䘏甚厚亦有可取時梁師成自詭東坡之子二人皆嬖倖擅權勢而叔黨卒終於小官可以知其賢矣或謂二蘇黨禁方嚴李公麟遇蘇氏子弟至以扇障面而過之坡族孫元老上時相啟乃至雲念與黨人偶同髙祖此輩愧俅師成不亦多乎〈鄒浩道鄉集有髙俅轉官制〉
　　李肇國史補雲御史故事大明朝則監察押班常參則殿中知班入閣則侍御史監奏蓋含元殿最逺用八品其次宣政用七品紫宸最近用六品殿中得立五花磚綠衣用紫案褥之類號為七貴監察院長與同院禮隔語曰事長如事端凡上堂絶言笑雜端笑則合座皆笑謂之烘堂雜端視今之河南道御史所謂南牀也又雲毎大朝㑹監察御史押班不足則使下御史因朝奏者攝之諫院以章疏之故憂患畧同臺中則務苛禮省中多事㫖趣不一故言遺補相惜御史相憎郎官相輕今六科每考選或庶吉士散館之後前輩必先謁後輩意氣較臺銓為洽尚有古意
　　元世祖至元五年置御史臺秩從二品二十一年陞正二品大徳十一年陞從一品大夫〈即左都御史〉一人後増一人中丞〈即左副都御史〉二人後増二人隨復故侍御史二人治書侍御史二人殿中侍御史二人治朝著之事監察御史十二人後増至十六人皆漢人又増蒙古色目人如漢人之數今三十二人至元十四年既取送置南行臺專蒞江南之地號江南諸道行御史臺秩如內臺監察御史二十四人西行臺初治雲南大徳元年移治陜西號陜西諸道行御史臺蒞陜西甘肅四川雲南之地秩如南臺監察御史二十人詳載虞道園題名記陶南村著於輟耕錄有殿中司有察院
　　國朝始置都察院滿洲漢人掌院事左都御史各一人漢人或以內閣大學士出掌院事協理院事左副都御史各二人左僉都御史一人先用漢軍後漢軍漢人參用監察御史四十人皆漢人滿洲則曰理事官副理事官後改監察御史康熙初裁臺省官滿洲監察御史二十三人漢監察御史二十四人又置漢軍御史八人〈部郎遷補〉每年二八月御史內陞外轉漢軍亦與漢人並列內陞京卿或陞內閣侍讀學士
　　六月以禮部尚書張玉書為文華大學士兼戸部尚書以工部尚書張英為禮部尚書仍兼掌翰林院詹事府事右軍黃庭經真蹟今藏
　　內府康熙某年曾
　　賜閣臣學士同觀樂毅論真蹟原藏涿州馮氏後歸衍聖公孔翊宸毓圻康熙二十四年進入
　　內府孔馮氏甥也
　　七月初九日以左都御史陳廷敬為工部尚書以順天巡撫僉都御史于成龍為左都御史自順治已來烏金超哈為部院之長者自於始
　　揮麈録載宋有三李定其一濟南人嘉祐治平已來以風裁聞嘗遍厯天下諸路計度轉運使官制未行老於正卿乃敦老如岡之祖其一洪州人字仲求晏元獻公之甥即興蘇子美賽神㑹之獄者其一揚州人字資深元豐御史中丞即與舒亶媒孽坡公者同姓名者三世或指而為一故明辨之然其二陷二蘇皆小人吾郡先哲則獨以功名著鄉後學所當知也
　　權敬中髙麗人初學神仙辟穀之術累官尚書禮部侍郎知制誥與同官李奎報俞升旦等撰偽明宗實録分年秉筆敬中議曰臣所編四年之間記災異者凡若干事謹按春秋二百四十二年記天變者多矣只書日有食之而不書月食豈以日實也無待而明君象也月闕也有待而明臣象也取詩所謂彼月而食則維其常此日而食於何不臧之説忌陽之虧而不忌月闕故歟丁未七月之日食者即是日而應見矣曹元正石隣之黨夜犯宮闈而作亂豈非隂侵陽臣犯君之效歟魯昭公二十四年五月日食梓愼曰水也昭子曰旱也其言曰日過分而陽猶不克克必甚能無旱乎陽不克莫若積聚也是嵗果旱説者曰二至二分日有食之不為災日月之行也春秋分日夜等故同道而食輕不為災水旱而已己酉二月之日食在於春分是以至閏五月而旱此其應也日赤薄無光日旁有背氣外赤內黃日有東西珥者各一按前漢書註雲日旁氣在旁直對曰珥向日為抱向外為背背者背象也氣往迫之為薄晉志曰其君無徳其臣亂國則日赤無光天之譴告豈不丁寜乎雖雲曹石之輩復有東南之賊縱橫煽亂者故譴告如此當此時而覺悟豈非令終之兆乎月犯昴者五月食昴者三月犯心者二月食心者二月犯心前星者一食心後星者二月貫心而行者一按星傳昴旄頭胡星也為白衣㑹又天之珥也主獄事心三星天王正位也前星為太子後星為庶子中星為明堂大辰主天下賞罰天下變動心星見祥據此而言上國當有因刑罰失中之亊胡兵殘蹂天街波及於外又且天王失位而嫡庶子孫蕩析不振者故罰之所示者如此其多也有國家者宜鑑省焉月犯角左星者三月入羽林者二月犯五車者二月犯箕星者四月入太微者二月入南斗魁者三月食房者一月犯房南星者一月赤如血者一角為天田亦為理主刑則恐有刑法失理而不平者羽林為天軍亦主翼王恐天軍多非其人翼王不謹者乎五車五帝軍舍也恐主軍非人不能嚴毅武勇致撓敗故歟太微天子庭也月五星入太微軌道吉不識月果軌道否乎南斗天廟也丞相太宰之位得非丞相太宰不能褒進賢士稟授爵祿之罰歟房為天府又為天駟而月掩食者天閑之駟散於非人故罰之所示者如此月者太隂之精白而明者也今變赤如血者豈非星傳所謂月變色將有殃者乎嵗犯執法者二嵗與太白同舍者一嵗犯房上相者二太白與辰星合者一太白入犯太微者一太白犯南斗者一太白入氐行者一太白經天者二太白在北熒惑在南犯鎮者一太白在東熒惑在西相犯者一太白在東熒惑在西犯胃者一火入東井者一熒惑入輿鬼者四火犯司怪者一火入軒轅者一填犯嵗者一填犯亢者一填入氐者一填犯太微東上相者一辰現房之東北者一按志曰仁虧貌失逆春令傷木氣則罰見歳星義虧言失逆秋令傷金氣則罰見太白星禮虧視失逆夏令傷火氣則罰見熒惑星智虧聽失逆冬令傷水氣則罰見辰星仁義禮智以信為主貌言視聽以心為正故四星皆失填乃為之動五星之應大抵如此但仁義禮智之虧與貌言視聽之失果誰之為歟將為君天下者之應乎擅一國者之應乎不可不知也星傳月食五星其國皆亡註雲其國者分野之國也則當以分野論今不書分野則不可以論其應也又曰太白經天天下革民更王則凡五星之變多是上國之事非本國之變不足懼也氣之變者西方赤氣如火又東南竟天自坤竟天者各一坤方赤氣如火者一按周禮有眡祲氏之官掌十煇之法以觀其妖祥辨其吉凶而赤祲乃憂氣之所應則當時必有憂恚而謀亂者乎五色虹南北相衡者一乾坤二方虹蜺垂地者一白虹見西北方者一太廟蜺見垂地者二按晉志白虹百殃之本衆亂所基又雲白虹霧姦臣謀君擅權立威夜霧白虹臣有憂晝霧白虹君有憂虹頭尾垂地流血之象以此鑑戒可也雨土大霧者各二志曰雨不霑衣而有土名曰霾君臣乖君臣道合廓然成泰霾何有焉霧者衆邪之氣隂來冒陽若白日中天幽枉畢照衆邪之氣安得冒乎流星出入者二十有五星傳曰流星天使也自上而下曰流自下而上曰飛其大者曰奔奔亦流星也漢書註雲飛絶跡而去也流光跡相連也其吉凶之應以所出入論大雨雹者八按魯僖二十九年昭公四年皆書大雨雹左氏記季武子問申豐曰雹可禦乎申豐對以聖人在上無雹雖有不為災而以藏氷用氷之事演之是故冬則陽入於地隂行於外於是有愆陽故鑿氷而取之洩陽杜隂至春則陽不暴發而無淒風夏則隂入地中陽發於外將有伏隂故出氷而頒之助隂抑陽至秋則隂不暴作而無苦雨今我朝藏氷用氷之法竊恐未盡合於古先請議黑牡秬黍之奠桃弧棘矢之禳藏之周用之遍則雹之災庶可禦矣物之怪神像頭亡者一宮門鴟尾自頺者一神者民之主也況智異山南紀之巨鎮其神尤為靈異今示其像無頭者豈非內外人民咸懐無上之意故示以如此欲其省悟而革心也門者人所出入莫不由之者也今鴟尾自頺尚宜修省木之變則木介者二蟲食栗葉者二震殿柱者一傳曰妄興徭役以奪民時則木失其性而為變怪魯成公十六年正月雨木氷而劉向以謂氷者隂之盛而水滯者也木者少陽貴臣卿大夫之象也此人將有害則隂氣脅木木先寒故得雨而氷也或以木氷為木介介者甲也甲兵象則憂其兵亂栗北方之果蟲食其葉則北方之臣當憂讒賊震柱亦楝撓之凶可不戒哉火之變則樞院火者一太倉災者一平壤祠堂災者一傳曰棄法律逐功臣以妾為妻則火不炎上説曰火南方揚光輝為明者也其於王者南面向明而理或耀虛偽讒夫昌邪勝正則火失其性而為災矣明宗早失配偶中無內主七嬖爭寵五孽招權是以火樞密為示譴牝雞女謁失於樞機之密也太倉之火示不復畜養人也平壤祠堂災者示無神也水之變則井水沸流者一大水者三雪消如血者一傳曰簡宗廟下禱祀廢祭祀逆天時則水不潤下而失其性説曰水北方終藏萬物者也王者即位必郊祀天地望秩山川懐柔百神此所以順隂陽和神人也明宗四時之享不躬行者有年宜水之為沴也京房易傳曰饑而不損茲謂泰厥災水水流殺人又曰辟遏有徳厥災水水流殺人已水地生蟲往年關東饑而有司莫以告不舉荒政故今茲之水漂屋者一百流殺人者一千餘豈非泰之罰歟戊申之水水已而生黃蟲黃鼠豈非辟遏有徳之罰歟石之變自移者一裂隕者三金石同類其自移與裂隕金失其性也故或説石山之骨也骨已裂隕山亦將崩國主山川而山崩則國將危亡可不戒哉鳥之變雞鳴不鼓翅者一按易説卦巽為大雞酉為小雞又巽主風風主號令故雞號知時巽木含火火生風火炎上故雄雞有冠乃鳴巽者離之再變兌者離之變而巽為股離為羽翰故雞將號動股擊羽翰而後有聲今雞鳴不鼔翅得非知時者非其人隳官曠職之罰乎獸之怪虎入宮者一豹入城者一犢有兩頭者一虎豹山野之惡獸也今見於宮中與朝路得非將為惡獸之所窟穴乎犢生兩頭者下民不一之兆也大抵世治則天變畧世亂則天變繁道勝之君以人理天徳衰然後天亦譴告王者布徳行政以順人心則災何不消福何不至哉此奏有董仲舒劉向之風中國士大夫所難備錄之
　　鳥曰雄雌獸曰牝牡然牝雞司晨雉鳴求其牡見於經文者亦可互用高麗史辛禑傳遣密直副使張方平獻嵗貢雄馬十五匹雌馬三十五匹馬亦得稱雄雌也古詩云雄兔腳撲朔雌兔眼迷離詩曰雄狐綏綏
　　觀李中丞奉倩家周文矩畫五王飲酪圖按宣和畫譜有文矩五王避暑圖四又圖畫見聞志玉堂故事有南唐周文矩五王飲酪圖二元人王惲有五王避暑圖一絶雲翠幄畱香郁棣華紅雲縈暖鶺鴒沙豆萁不免陳思歎朱李寒泉是浪誇見秋澗集
　　夢溪筆談載冦萊公好柘枝舞毎宴客必舞柘枝舞輒竟日時人號為柘枝顛朱凌谿詩遙憶風流王柱史西臺銀燭柘枝顛正用此事陳大樽乃改顛字作前風趣竒減豈未覩出處耶
　　古書固有晦於前而顯於後者聞見後録雲神宗惡范曄之名欲更修後漢書求東觀漢紀乆之不得後髙麗以其本付醫官某來上神宗已厭代矣元祐中髙麗使人言狀訪於書省無知者醫已死於其家得之藏於中秘予嘗寫本於呂汲公家亦棄之兵火中矣又予官長安時或雲鄠杜民家有江表志英雄傳因為外臺言之委官以取民驚懼遽焚之世今無此三書矣今荀悅漢紀與袁宏後漢紀嘉靖間吳郡雕板甚精流傳於世當是有神物䕶持之耳
　　世言蘇黃相訾毀予嘗辨之於池北偶談又見王明清所記李邯鄲孫亨仲言家有梅聖俞詩善本世所傳多為歐陽公去其尤者忌能名之壓已也明清辨其非實以歐公在諫路頗詆邯鄲雲爾以歐梅蘇黃四公深相知而世俗之論尚如此則謂子美贈李詩李侯有佳句往往似隂鏗太白贈杜詩飯顆山頭云云皆為譏誚者又何足怪乎
　　世説有㸔煞衞玠之語東坡自海外歸毘陵病暑著小冠披半臂坐船中夾㟁萬人隨觀之先生顧坐客曰莫看煞軾否蓋用世説語為謔也予昔過毘陵借用其語為絶句雲買得蜻蛉小如葉推篷看煞九龍山
　　周益公玉堂雜記故事交趾其王初立封交趾郡王乆之進南平王死則贈侍中南越王至李天祚又自南平王特封安南國王上欲厚其禮予請仍贈侍中追封南越國王〈安南志天祚在位三十九年〉又雲安南為國蓋曾丞相之失其奏章行移舊止稱安南道加封之後浸自尊大文書稱國不復可改沈存中夢溪筆談雲交趾乃漢唐交州故地五代離亂吳文昌始據安南後為丁璉所殺開寳六年歸附授靜海軍節度使八年封交趾郡王此安南封王之始按安南在明初置布政使司嘉靖中又降為都統使本朝順治中黎維禔莫敬耀俱求內附未授爵後冊封維禔子維禧為安南國王〈宋孝宗隆興二年交趾入貢賜安南國名〉敬耀子元清為都統使雲詳予池北偶談
　　七月十四日
　　駕幸古北口外寅刻百官跪送於東華門和碩簡親王從先是厄魯特與喀爾喀交惡厄魯特興兵侵喀爾喀地近在邊境七月
　　命鎮國公蘇努彭春等帥師出張家口和碩康親王信郡王帥師繼之屯歸化城初六日
　　命和碩裕親王為撫逺大將軍與皇長子統大軍出古北口至是
　　駕行十六日安北大將軍和碩恭親王繼行
　　沈存中筆談內諸司舎屋唯祕閣最宏壯閣下穹窿髙敞謂之木天今以翰林署為木天葢起於宋代
　　明時翰林官初上或奉使囘例以書籍送署中書庫後無復此制矣又如御史廵鹽茶學政部郎㩁關等差率出俸錢刋書今亦罕見宋王琪守蘇州假庫錢數千緡大修設㕔既成漕司不肯破除琪家有杜集善本即俾公使庫鏤板印萬本每部直千錢士人爭買之既償省庫羨餘以給公廚此又大裨帑費不但文雅也
　　康熈二十三年
　　上南廵江南提督昭武將軍楊捷迎
　　駕慰勞甚至
　　賜
　　御書丹誠二大字額揭
　　御筆二字鈐以
　　御璽紙尾題康熈甲子冬至前賜老將軍楊捷十三字又
　　御書
　　御製五言一首岐陽方較獵騕褭盡龍媒仗下黃金勒橫秋號逸材紙尾題詠馬二字皆用
　　御璽董御史文驥為記
　　偶於故書肆買得書法源流一帙乃元人傅與礪若金述范徳機語也後附杜詩律格〈有接項纎腰充股連珠等〉有元至治壬戌楊仲𢎞序畧雲少從叔文圭遊成都過浣花求工部之祠而觀焉有主祠者子羙九世孫杜舉居祠之後造而問之舉之言曰甫不傳諸子而獨干門人吳成鄒遂王恭傳其法予傳之三子者子從逺方來敢不以三子所傳者與子言之按舉之名不見於書傳吳鄒王三子亦不見於諸家誌序中且子羙全家避亂下峽不應復有裔孫畱居成都又所拈秋興燕子來舟中等篇載三子之説大扺如村學究語如仙侶同舟晚更移一句解為明王與貴妃諸臣汎舟渼陂可笑至此餘可例推苐不知仲𢎞之序何人偽造如醉人夢囈可恨也舒城縣南有璇源館相傳李伯時別業予過舒行李匆匆未及訪其遺跡若龍眠山莊則舒城桐城爭之而問其所在土人皆不能詳偶讀欒城集題李公麟山莊圖二十絶句聊識其亭館之名於左曰建徳館墨禪堂華巖堂雲薌發真䲧薌茅館瓔珞巖棲雲室秘全菴延華洞澄元穀雨花谷泠泠谷玉龍峽觀音巖垂雲沜勝金巖寳華巖陳彭漈鵲源陸友仁雲李伯時嘗讀書龍眠山故有龍眠書院在舒城縣治東飛霞嶺之北
　　周〈靖〉敉寧説長洲徐〈枋〉昭法隠居靈巖不入城市湯潛菴尚書撫吳日屏騶從往訪之避不見潛菴登其堂堅坐移晷周覧太息而去亦不報謝川湖總督蔡尚書仁菴自荊州專價致書以兼金為壽求其畫答書而返幣竟不為作予謂返蔡幣可也湯大儒又有恩徳於吳人不往見可也避之則矯矣然予昔在廣陵時年甚少與徐初無介紹特畫靈芝於縑素見寄且題欵其上似非泛然者予何以得此於昭法哉予嘗有齋中三詠其一曰天池白雲裏寫此商山姿感君黃綺意勝食齋房芝又金俊明孝章畫梅雲鄧尉花時雪幽人日往還生綃才半樹忽憶漁洋山王光承玠右草書雲逃名東海上時復帶經鋤自是高人筆非關餓𨽻書三君皆吳中高士也孝章於辛亥歲曾親寫陶詩見寄畫梅則壬子寄予兄弟比至西樵已歿聞孝章旋亦捐賓客矣故予有詩云維摩丈室幾黃昏春草閒房日閉門成佛生天兩何處暗香疎影為招魂當年五字寫柴桑又寄孤山世外香一幅生綃千載意也應配食水仙王孝章所居曰春草閒房十笏草堂先兄讀書處也
　　呉門有夏忠靖周文襄二公合祠蓋忠靖嘗以治水至與文襄皆有恩徳於呉者也滄桑之後久堙廢有胥吏陶姓者自詭為靖節後裔遂即其地改祀淵明淵明之祀應在豫章或在彭澤東流今祀於呉不典甚矣且攘夏周之祀尤為不可湯潛菴撫呉日力毀祠乃未及釐正修復可惜也



　　居易録卷七
