　　欽定四庫全書
　　居易錄卷十三　　　　刑部尚書王士禎撰
　　予曩與亡友葉文敏論牛李之黨李為君子牛為小人勿論兩人本末即視其所與之友可知文敏不甚以為然適觀睂山唐庚集寄郭潛夫詩云黔江清且碧瀘江濁而紅須臾盡變濁混混顔色同清固不勝濁此理天下通君視開成間牛李爭長雄卒之贊皇老不勝太牢公物理自古然徘徊歎無窮因憶吾前之持論非謬而文敏或別有見未必然也葉石林雲李徳裕是唐中世第一流人物可與姚崇並立而不至為崇之權譎使武宗之才如明皇之初則開元不難致良然
　　生男胎衣名紫河車別有草藥亦名紫河車生楚蜀峽山中范石湖詠之雲綠英吐弱線翠葉抱修莖矗如青旄節草中立亭亭根有卻老藥鱗皴友松苓詩見石湖集
　　宋臨川王世説雖儇巧而有文外之味予己未年在翰林曽見呉客攜二秩索重價求售其一南唐昇元閣帖其一則宋槧本晉宋竒談略似世説忘撰人姓名至今恨之又予家有唐語林乃徳州盧御史世㴶徳水鈔本宋孔平仲作續世説今不傳何良俊作語林以廣世説其書最傳焦竑作類林錢唐張墉作廿一史識餘頗存古意廣信鄭仲䕫作清言粗得一鱗半甲耳近顔從喬作僧世説王晫作今世説汪琬作説鈴皆倣而為之者王汪二書記予輩酒茗間語最多要是本色人難學耳
　　閏七月十八日內閣大學士學士傳
　　㫖問九卿以故吏部尚書鄂爾多應行諡法否皆稱其老成持重雲先是故內閣大學士兼禮部尚書杜立徳訃聞亦詢九卿然後
　　予諡蓋易名之典其慎如此按明制京官三品已上例予諡其品秩未髙而侍從有勞或以勤事者不拘成例本朝則六卿總憲始得
　　賜諡侍郎得諡者無㡬人然諡具美惡上有
　　睿裁下有清議亦不但以有無為優劣也〈大明㑹典載洪武初議諡俱禮部奉旨施行二十五年令本部行翰林院議奏請㫖又本部行吏兵二部備查實蹟定為上中下三等以行業俱優者為上行實頗可者為中行實無取者為下開送翰林院擬諡請㫖〉
　　〈本朝則歸之內閣司之典籍雲〉
　　南史邱仲孚傳毎讀書以中宵鐘為限墨客揮犀雲古有分夜鐘則議張繼楓橋夜泊詩者真兒童之見也翡翠産粵中予於皇華紀聞詳其族類然所謂翡翠屑金乃別自一物歸田錄歐陽永叔家有玉罌一形製甚古以為碧玉在潁以示座客有兵馬鈐轄鄧保吉者真宗朝老內臣也識之曰此寶器名翡翠宜聖庫有翡翠琖一隻所以識也後偶以金鐶於罌腹信手磨之金屑紛紛而落始知翡翠能屑金也則翡翠又玉石之屬予自初仕揚州李官至叨九列三十年間往往謬司文衡順治庚子江南鄉試為同考官分較易二房得盛符升〈甲辰進士監察御史〉等十人康熙癸夘江南武鄉試為同考官得邱湛〈甲辰武㑹元〉等十九人壬子以戶部郎中為四川鄉試正考官得楊兆龍等四十二人副之者工部員外郎貴溪鄭公日奎戊午以翰林院侍讀為順天武鄉試正考官得王來泰等一百八十六人副之者侍講今內閣學士兼禮部侍郎韓公菼是榜羅淇中己未武狀元〈湖州副將〉徐憲武中壬戌武狀元〈貴州副將〉繳煜章中丁丑武狀元〈山西叅將〉庚申遷國子監祭酒辛酉甲子兩值科試矢公甄拔得士尤衆如壬戌之史〈春坊中允〉等乙丑之髙曜〈編修〉金居敬〈靈邱知縣〉等戊辰之湯右曽〈編修改給事中〉查嗣韓〈榜眼編修〉查昇〈編修〉等不下數十人率皆一時名士辛未㑹試為考試官同事者文華殿大學士兼戶部尚書張公玉書工部尚書陳公廷敬兵部右侍郎李公光地也得張瑗〈編修改御史〉等一百五十六人而前在揚州日所賞拔士如許承宣〈丙辰進士給事中〉許承家〈乙丑進士編修〉汪懋麟〈丁未進士刑部主事〉喬萊〈丁未進士侍讀〉汪楫〈己未召試檢討河南知府〉許嗣隆〈壬戌進士檢討〉呉世燾〈戊辰進士編修〉張琴〈癸丑進士中書舎人〉劉長發〈丁未進士工部主事〉張楷〈丁未進士延平知府〉張琬彭士右夏九敘王司龍之屬以文章登科甲者亦不下數十人予幸生右文之代獲以文事自効略抒其推賢進達之義少逭罪戾詎非天幸聊疏其概用示吾子孫雲少保兼太子太保昭武將軍提督江南總兵官楊捷卒賜諡敏壯捷字元凱義州人予官揚州時與定交甚契後兩為山東提督文武協和兵民安堵武臣中之賢者也甲子
　　上南巡捷朝
　　行在慰勞甚至稱老將軍葢異數雲
　　吳郡門人恵周惕著詩說三卷言博而辨不主故常可備說詩一家之言周惕字元龍康熙己酉予在淮隂始來執贄及予為祭酒又從遊太學辛未㑹試予以兵部侍郎為考試官周惕適以第六人中第入翰林
　　以禮部左侍郎掌翰林院事庫勒納為戶部尚書通政使司通政使兼掌詹事府事尹泰為都察院左副都御史仍掌通政司詹事府事康熙元年已來一人兼掌三衙門者尹泰公及張公英也一人兼掌兩衙門者禮部左侍郎兼太常寺卿席爾達公也
　　以左通政劉元慧為都察院僉都御史羅秉倫為光祿寺卿
　　八月初一日保和殿大學士兼兵部尚書梁清標卒於位公真定人崇禎癸未進士卒年七十二無諡公與故大學士大名成公克鞏寶坻杜公立徳皆直隷人又皆癸未進士至是前後卒公早登館閣拜大司馬年未四十歴戶禮兵刑四部尚書康熙戊辰以兵書大拜在相位甫三年公精賞鑒蒐羅金石文字書畫鼎𢑱之屬甲于海內領袖詞林數十年風流宏長巋然為鉅人長徳予順治中未弱冠偕計吏入京師公與合肥龔端毅公〈鼎孶〉知之尤深在禮部戶部為郎日又為公屬毎放衙吏㪚必引與論文章究風雅相期在吏牒之外龔公以癸丑厭世又十九年而公卒〈公家世翔貴甲於河朔曽祖夢龍明吏部尚書諡貞敏兄清寛吏部侍郎從凡清逺吏部侍郎公亦以吏部侍郎拜兵部尚書祖孫凡弟四入吏部前後相望縉紳榮之〉吉贑間鳥有名功曹主簿者故予過泰和有詩云木客山都人比舎功曹主簿鳥多名茅亭客話雲孔雀名都䕶酉陽雜俎雲齊郡函山有鳥名王母使者
　　俗失物炙狼筋即得段成式雲武宗四年官市郎巾因言僧泰賢為涇帥段祐就西市賈胡市郎巾至修竹南街金吾舖偶問官健朱秀曰甚易得但人不識耳即於古琣摘出三枚如巨蟲兩頭光帶黃色祐集奴婢環庭炙之蟲慄蠕動一女奴臉唇瞤動詰之果竊器者則郎巾別是一蟲今傳訛作狼筋耳
　　己巳冬十二月戶部主事族姪𨚗以前文登令行取需次都下遣其族子景修歸鄠縣行至獲鹿遇於自保等五人約同行不知其盜也早行至柏井鎮西撾殺景修而奪其貲及所乘牝馬去人莫知也既復東行途次遇親王府䕶衛自山西勾當公事囘京者與秦人𠉀補守備某某偕行至胡桃園皆宿焉明日盜早行而舍其牝馬既而王府䕶衛行馬自髙崖躍下從之屢麾不去午次榆林鎮馬忽奔馳入一店隨視之則自保等在焉詰其縱馬之故不服二守備搜其裝得景修路引曰此吾秦人也今安在盜語塞䕶衛縳諸盜詣保定巡撫於中丞〈成龍〉鞫之盜乃吐實皆論斬馬之報寃竒矣
　　春秋左傳類對賦一卷似連珠體宋將仕郎試祕書省校書郎徐晉卿撰海昌重刋本晉卿自序雲余讀五經酷好春秋治春秋三傳雅尚左氏然義理牽合卷帙繁多顧茲謏聞難以殫記乃以暇日撰成錄賦一篇凡一百五十韻計一萬五千言首尾貫穿十得其九命曰春秋經傳類對賦北宋人也又有元至大戊申長沙教授區斗英跋雲是賦乃徐祕書所作江陵路總管太原趙嘉山得善本授之郡庠俾鋟梓以淑諸生予觀其比事屬辭頗自斐然然無闗經傳要義大抵宋人著述如事類賦蒙求之類皆類徘體取便記誦雲爾
　　康熙庚戌冬沛縣閻爾梅古古在京師先考功兄召同吳江顧萬祺庶其飲予在座閻老而狂好使酒罵坐酒間愚兄弟叩其所作閻朗誦數篇顧以前輩事閻執禮甚恭至是起贊曰先生詩不減杜少陵矣閻勃然怒直視顧曰小子何知何物杜甫輒以況我耶顧面色如土踧踖而已予殊惡閻之僭誕思抵巇以折其氣有頃閻又自舉其雲中與曹侍郎秋岳倡和近體詩當日戰塲成遇禮至今兵氣滿寒空地髙天近星辰大春少秋多草木窮云云予曰先生此詩可追空同黃河水遶漢宮牆之作閻大悅曰知言哉向者芝麓〈謂合肥龔端毅〉雲有詩當示西樵阮亭兄弟信然予徐笑曰知言某不敢當然有一言相質先生謂李獻吉顧出杜子美上乎閻愕然曰何謂也予曰適顧生以子美擬先生某私以為太過而先生怒斥之某以獻吉擬先生而先生乃大喜然則獻吉不逺過子美乎此某所未喻也閻赧甚不能答但連呼曰不必言且可飲酒耳未乆遁去明日西樵謂予弟昨困此老已甚予觀閻作但工七言八句然率有句無篇又皆客氣不合古人風調至七言古詩幷音節亦不解直如瞽詞信口演說世人但為其氣岸所奪耳自法眼觀之不免野狐外道
　　門人盛御史符升珍示雲佛手柑臨水種之則多實花色白或五出或六出陽月結實如指隂月結實如拳吳草廬於諸經皆有纂言詩獨無之禮纂言予家舊有刋本易纂言康熙丙辰得之京師亦刋本也書纂言寫本己巳冬初入都借之黃虞稷俞邰獨未見春秋耳朱檢討雲曽從吳郡陸醫其清家藏書見之
　　今人賦詩用事不詳出處譌謬相沿最為可笑如彈棊之戲西京雜記雲成帝好蹴踘羣臣以為勞體非至尊所宜帝曰可擇似而不勞者奏之家君〈歆謂向也〉作彈棊以獻博物志雲魏文帝善彈棊能用手巾角時有書生又能低頭以所冠著葛巾角撇棊故李義山詩云玉作彈棊局中心最不平此與奕棊有何干涉而今人率以奕為彈棊此類甚多
　　戊午夏予與翰林掌院學士今刑部尚書澤州陳公〈廷敬〉侍讀學士故刑部侍郎諡文敏崑山葉公〈方藹〉侍講學士今禮部尚書桐城張公〈英〉同內直毎有
　　御製必
　　命和進一日
　　賜侍衛輔國公俄啓詩云觀徳由來尚古風手彎滿月綠沈弓云云俄啓葢以宗室宿衛有穿楊貫札之能故聖製云然〈臣士禎〉恭和雲
　　宸章髙視漢歌風絶藝爭誇兩石弓自是
　　君王勤拊髀一時龍種盡英雄蓋此題有三難
　　御製首倡一也旌俄啓之射二也宗室而兼宿衛三也詩僅四句包此三義所以難也壬戌
　　賜宴
　　乾清宮賦昇平嘉宴傚柏梁體詩
　　御製首倡雲麗日和風被萬方和者自內閣大學士已下凡若干人〈士禎〉時以祭酒領成均句雲三徳六行為士坊翊日詩成恭進
　　上手製詩序
　　御書之詩則
　　詔故詹事禮部侍郎沈文恪荃書之刻石養心殿摹搨裝潢九月九日
　　宣賜與宴諸臣人一本真昇平盛事雲
　　張仁熙字長人楚之廣濟人隠居著書與竟陵胡承諾君信吳驥既閑蘄州顧景星黃公皆前代逸民有名江漢間庚午冬寄予書時年八十矣書雲仁熙聞之古稱一代人文必有英絶領袖之者翺湜籍漢之於退之黃晁張秦之於子瞻是也而昌黎與於襄陽書則曰或為之先焉或為之後焉取其責均肩之葢原本孟氏之㫖以髙其自據之地僕則以為不然僕以為非真有憂世覺民之責如孟子者皆當遁跡利名謝絶丐乞豹霧冥冥枯槁自腴即間有須之殷而遇或疎者合有道得有緣跡其間殆非一死生一旦夕之故如俗所稱知己無憾者此夙契也而或因以為奔競砥焉何至如昌黎慷慨沾沾類有所挾而至耶至於上之人一處髙位汲汲求賢以奠邦國安民人其於名譽之士長養而成就之其無所挾固明矣僕少孤屺岵無瞻稍長知讀書亦甞手執經卷山椒水涯青燐白骨口不絶吟於兵賊疫饑之中年踰壯多病即決棄科目文字昔人有云王仲宣泥下潛蛙何由翼繡虎哉甲辰曽一過都門聞濟南領袖復有先生時苦京寓雜遝一月即歸歸而商邱宋牧仲通守黃州迎至雪堂訓其子弟屢道先生己酉商邱別去忽忽十五年商邱移節通州兒子佳晟因㑹試入通見長者商邱為致先生倡和評㸃種種大序且曰近與阮亭宮詹屈指海內耆舊江漢間僕與顧黃公耳僕心異之已而捧讀漁洋集天韻標令穎識通逺間出光怪包合韓蘇而士之遊先生門者靡不曰入阮亭之室而緒其派當世之頌説北面竊先生以為名者種種而僕終不敢楮墨付兒輩入都者上謁則僕硜硜小人所謂遁跡利名謝絶丐乞者也數年以來僕日益老食壤之蚓日昃不留逾益閉影謝客而敝友金蔚齋尺牘數千里道先生繾綣下垂不已或曰秋水蒹葭或曰癖嗜項説至欲頒尺素下遺詫以為素未邂逅而神交若此且曰王先生退居古處至勤
　　聖天子召問便殿拔之侍從僕至此殆不能矜小節而嘿嘿於大君子之前矣大君子本領罏錘俾一切心儀古聖者旅大海而得指南又不苐千古著述何幸如之僕樸遫山林不敢附於作者三十年前誤聽友人為刻詩文少許向溷髙賢視聽者即此本也近亦増稿數帙其稍異於前者詩有山川酬答之作文多史傳論列之言貧艱繕寫排正仍以舊本付小兒獻之閣下昔謝元暉好奬聲名未達之士孔闓聲施張茂先不棄窮巷侯門一分之善遂羅英傑僕杜門已久枯槁自娯然仰先達以重生冀修名於不朽雖古賢髙隠間亦不廢王山子一字拔人黃公衡不去口實或不至薄崔彥烈片言自達也翹首俟命
　　太倉周瓚元恭以南公菴稿相示所撰明史稿也中間載先太師先方伯先侍御事略頗具瓚熟史事梅村晚年招與讀書或事有疑誤輒就問之瓚庚午夏遺予書曰瓚於三十年前知有阮亭先生者非今之人而古之君子也意慾望見顔色而生於江南蒿蘆之下志氣弇鄙見聞單陋無以具行李又為同里梅村先生留訂春秋諸書朝夕晤對垂二十年弗獲造先生之門親奉謦欬梅村歿後饑驅出門糊其口於四方又逾十年而年漸遲暮自傷將終不得見先生矣去年踐故人之訂策蹇北來私心自喜可以一見先生而才至都門疾病顛連一身孑然及健菴南歸寄食同里錢黃門之邸暫為𫎇師嗟乎如瓚之遭逢亦可謂之不幸矣惟是先生為一代之名賢三十年所願見而不可得者今既在此詎可覿面失之然又不敢貿貿而前遂恐終不得見故以一言介於左右瓚自少有志於史於有明三百年之人物粗有纂輯然中間尚缺十之二三而貧家無藏書可以考證又自以才之不充學之不裕識之不確未敢出而問世藏弆篋中有年矣前則梅村後則健菴俱未寓目今欲是正於先生乃既無紙筆又無書人草稿塗乙不可以瀆髙明終欲就先生謀之倘不棄微賤而辱見焉則請蠲吉以進幸甚
　　命太常少卿沙拜巡視廣東廣西鹽課閩粵鹽課舊以巡撫兼理之至是始專差朝官亦由都察院題請但不專差御史允兵科給事中卞三畏之請也
　　前太子太傅武英殿大學士兼禮部尚書吳正治卒於江寧公漢陽人順治己丑進士卒年七十五
　　友人自粵東遺書寄文待詔畫江南春卷長丈許山水間多作招提蘭若中幅及卷盡處兩作瀑布最為竒絶卷首江南春三篆字卷尾嘉靖丙辰春日製七字皆待詔自署書
　　前文華殿大學士兼戶部尚書徐元文卒公崑山人順治己亥狀元及第卒年五十八
　　命宗人府副理事官吳爾泰巡視福建鹽課
　　鄒平長白山有釋宗泐季潭石刻手蹟古今詩十五首後題雲右諸詩皆予洪武初雜處亂軍中迄今已三十年偶持鉢過長白山宿劉老別業憶舊作書之𢥠然自失時永樂二年九月天台釋宗泐滄溟跋尾雲此長白山名蹟也嘉靖乙丑三月歴下李攀龍書其詩如戰城南江南曲祖龍行等作列朝詩皆載之按季潭以胡惟庸之獄有連奉㫖免死命往鳳陽槎峰至江浦石佛寺示寂夀七十四事在洪武間而此刻署永樂二年必有訛誤記之以俟考
　　無錫侯氏新刋十家樂府南唐二主〈中主四首後主三十三首〉馮延已陽春集〈宋嘉祐陳世修序序謂馮逺圖長策不矜不伐云云〉子野〈張先〉東湖〈賀鑄〉信齋〈葛剡〉竹洲〈呉儆〉虛齋〈趙以夫有淳祐己酉芝山老人自序〉松雪〈趙孟頫〉天錫〈薩都刺〉古山〈張埜邯鄲人有至治初元臨川李長翁序〉皆在毛氏宋詞六十家之外向見宋牧仲中丞所得李長文〈昌垣〉學士鈔本數十家不甚流傳者尚多有之恐不止此也
　　都察院左副都御史衛既齊改右副都御史巡撫貴州〈巡撫僉都御史田雯以內艱歸〉
　　宋貴兗墨前卷屢載之晁氏墨經雲今兗州泰山徂徠山〈二山今屬濟南〉鳧山嶧山沂州⻱山蒙山密州〈今諸城〉九仙山登州牢山〈即大勞小勞二山〉皆産松之所兗沂登密之山總謂之東山東山之松色澤肥膩性質沈重品惟上上工則兗州陳朗朗弟逺逺子惟進惟迨與易水奚氏並稱又東坡題跋雲此墨兗人東野暉所製每枚必十千信非凡墨之比東野氏周公之裔至今居曲阜雲
　　同年成愚崑〈其範〉青州樂安人通知天文賊據岳州官軍未即攻拔成時為御史密疏言當於某月日克復岳州已而捷至如所言後長沙之捷雲南㑹城之捷皆密疏克復時日不爽遂內擢通政司參議超拜太常寺卿進兵部右侍郎罷歸
　　余家與臨邑邢太僕子願〈侗〉為婚姻故先祖方伯贈侍郎公得其手蹟為多亂後盡化劫灰矣惟蘭亭序白鸚鵡賦〈王摩詰〉二卷僅存余兄弟幼時從先祭酒府君侍坐隅公顧謂曰邢書吾所珍愛今僅存二卷汝輩先取科第者當得之勿負期望順治戊子先吏部西樵卂舉鄉試公喜以蘭亭卷賜之辛卯余未弱冠繼舉公尤喜又以白鸚鵡卷賜之此卷曹侍郎秋岳〈溶〉周侍郎櫟園〈亮工〉諸公皆有題跋記事
　　先方伯公有知人之鑒年九十餘聰明不衰甞語祭酒公曰汝諸子皆佳將來成進士者三人某某是也幼者尤早達既而先西樵兄〈士祿〉以順治壬辰不肖〈士禎〉以順治乙未先東亭兄〈士祐〉以康熙庚戌相繼成進士而〈士禎〉得雋尤早異哉長兄壬辰㑹試〈士禎〉辛卯鄉試公皆及見之李侍講〈澄中〉渭清言滇黔山水竒勝當以憑虛清溪二洞為冠清溪石筍最竒多不可以數計慿虛有大士羅漢像皆鍾乳滴成最上有萬年田石方畝許縱橫界畫皆如町畦之狀人工刻鏤不及也二洞之竒在飛雲巖之上
　　又言五華山在滇城中明初命黔國鎮雲南畫滇城形勢進呈請建府第之所太祖指五華曰此山有王氣宜建寺于山巔其後永明王改建宮殿至呉世璠作逆又居之明祖之言卒驗
　　諸城古東武即宋密州坡公超然臺在焉縣學有石刻坡八分書雲明叔傳道禹功子瞻遊軾凡十字坡書滿天下而八分僅見此石
　　東粵石刻惟湞陽峽周䕫到難一篇最古予皇華紀聞記之讀郭功父青山集補到難篇詩云文格迥欺韓愈老字書尤逼小王真葢宋人已珍重之如此此文姚鉉收之文粹碧瀾之下寸寸秋色乃篇中竒語元遺山詩云碧瀾寸寸皆秋色空對山靈説到難
　　汃字説文引爾雅雲西至於汃國汃西極之水也府巾切杜牧送孟遲先輩詩小溪光汃汃自注普八切宋黃仁傑州苦詩汃月不虛為朽月今年賴得是豐年汃音怕平聲東方朔傳令壺齟老柏塗塗與汃同注云丈加切
　　粵人食檳榔用蔞葉牡蠣灰雜裹之葉即扶留藤一名穫扶留一名南扶留顧微廣州記曰其花實即蒟也蛤名古賁燒以為灰曰牡蠣粉詳齊民要術又呉都賦曰東風浮留廣州記東風華葉似落娠婦莖紫作羮味如酪香氣似馬藺
　　爾雅購蔏蔞郭璞注蔏蔞蔞蒿也生下田初出可啖江東用羮魚故坡詩云蔞蒿滿地蘆芽短正是河豚欲上時七字非泛詠景物可見坡詩無一字無來歴也爾雅曰荼苦菜可食齊民要術引詩義疏曰山田苦菜甜所謂堇荼如飴又爾雅曰檟苦荼郭璞注云樹小似梔子冬生葉可煑作羮飲今呼早采者為荼晚取者為茗一名荈蜀人名之苦荼齊民要術引博物志曰飲真茶令人少眠前人乃謂古無茶字以荼即是茶大謬皇覽冢記孔子冢塋中樹數百皆異種有柞枌雒離女貞五味⿱檀之屬
　　以都察院左僉都御史劉元慧為順天府府尹〈府尹陳肇昌以病請告〉
　　命禮部尚書熊賜履工部右侍郎王承祖為武㑹試主考官戶科給事中王原祁戶部郎中羅大美禮部郎中莫之翰刑部郎中宋嗣京為同考官
　　詩四始五際按詩緯汎厯樞曰大明在亥金始也四牡在寅木始也嘉魚在已火始也鴻雁在申金始也卯天保也酉祈父也午采芑也亥大明也午亥之際為革命卯酉之際為改正辰者天門出入退聽
　　以通政使司通政使黃斐為都察院左副都御史大理寺少卿宮夢仁為都察院左僉都御史
　　九月二十一日九卿啓
　　奏㑹議直隷巡撫郭世隆請停大計一疏三年大計仍舊行二年舉劾應停止
　　二十二日未刻
　　駕由景運門出
　　御文華殿經筵講官滿洲戶部尚書庫勒納禮部尚書顧八代工部尚書石柱戶部左侍郎阿山禮部左右侍郎席爾達多竒刑部左侍郎傅臘塔漢吏部尚書李天馥禮部尚書熊賜履兵部尚書杜臻刑部尚書陳廷敬吏部左侍郎李振裕兵部督捕右侍郎王士禎翰林院掌院學士兼禮部侍郎兼掌詹事府事張英內閣學士兼禮部侍郎彭孫遹尚書庫勒納陳廷敬講四書放勲曰一段侍郎傅臘塔學士張英講周易立天之道一節講畢駕還宮
　　賜宴太和殿前
　　二十五日
　　朝審畢過慈仁寺閲故書攤買得陶隠居集三卷嘉靖中贑人黃吏部注汝霖刋於䖍州宋禮部侍郎王欽臣所集也有注及吉郡胡直序陳侍中尚書令江總元序又二曹詩集各三卷唐詩人鄴唐二曹也一臨桂人一陽朔人皆西粵産有蔣文定公冕序文定亦粵全州産此集謝肇淛在杭刋於桂林曹學佺能始序之
　　李少司馬厚菴〈光地〉戲謂予昔人謂讀書聲紡績聲凡人家不可不有公在㑹議朝審班中屢有正論不肯唯阿此聲亦
　　朝廷之上不可不有者也
　　命戶部侍郎博濟兵部侍郎李光地工部侍郎徐廷璽閱視淮揚等處河工
　　以太常寺卿周之麟為通政使司通政使太僕寺卿唐朝彝為太常寺卿
　　予過江西建昌縣南渡修水岸上有亭貯白樂天詩碣一絶句雲脩江江水縣門前立馬教人喚渡船好似當年歸蔡渡草風莎雨渭河邊愛其風調然未詳蔡渡所在偶閱渭南縣圖經雲渭水至臨潼縣交口渡東入渭南境又東折至縣城北曰上漲渡又東南流曰下漲渡又東北折而流曰蔡渡以漢孝子蔡順得名其地有蔡順碑與樂天故居紫蘭村正隔渭河一水耳














　　居易錄卷十三
