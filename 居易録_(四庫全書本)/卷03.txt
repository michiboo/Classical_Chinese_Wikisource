　　欽定四庫全書
　　居易録卷三　　　　　刑部尚書王士禎撰
　　唐太宗賜房元齡黃銀帶曰世傳黃銀鬼神畏之唐本草注有黃銀本經不載俗云為器避惡朱翌雲別自一種銀非金也予按漢虞淵上林簿有黃銀樹樹名取此未詳何義
　　長山縣南白雲山長白支麓也有趙道士者嘗靜坐一室數年後恆見一小人寸許自頂中出跳至地上久之復入於頂今道士尚存予邑北闗真武廟趙道士大名人字雲山道行精嚴衣食之外輒以賑貧人偶病僵臥無給使市人競奔走為之樵爨舍側有蔬圃預造生壙時偃仰其中有大蛇時來聽經趙輒食之日以為常今道士八十尚無恙
　　陳給事説過喀魯三百里喀爾喀車臣部落界即南望北斗矣
　　福建廵撫張〈仲舉〉疏言宋儒朱熹祖籍江南徽州府之婺源其父松歴官閩土遂家焉熹長子塾之後世居建安次子埜之後至元中詔回祖籍故有徽閩二派閩派至九世孫梃景泰六年詔許世襲五經博士主祀徽派至十一世孫墅嘉靖二年亦以五經博士主婺源祖祀熹裔原有五經博士二員閩自梃後七傳至之儁廕襲則明天啟間事也續有朱瀠呈稱係熹十八世嫡孫父金鉉早亡祖之儁順治九年請文赴部中途病卒瀠時尚㓜今籲請承襲伏惟
　　皇上重道崇儒徽派業䝉襲廕閩地紫陽書院亦荷欽頒祠額伏祈
　　敕查舊典熹裔原有博士二員之例俾朱瀠得叨承襲下部議奉
　　旨以朱瀠為世襲五經博士
　　宋神宗惑於荊舒厭棄正人熙寧元豐之際正國家否極之時然一隙之明未嘗不在王定國聞見近録載其末年諭執政曰延安郡王出閣當議宮僚司馬光端重宜為宮官呂公著孫覺皆可作之文貽慶可作洗馬又一日召執政詣天章閣議官制除目至太常少卿曰可除范純仁至禮部郎中曰南宮舍人非他曹比可除劉摯至著作郎曰此非蘇軾不可觀此則神宗知人之哲何曽盡為煬竈所蔽哉若持之甚堅太平之治不俟元祐矣安石之罪可勝誅乎
　　詩我姑酌彼金罍疏一升曰爵爵盡也足也二升曰觚觚寡也三升曰觶觶適也四升曰角角觸也五升曰散散訕也其實曰觴觴餉也觥大七升觥廓也
　　顔氏家訓雲借人典籍皆當䕶惜先有殘缺就為補綴亦士大夫百行之一也此真厚徳之言或謂還書一癡小人之言反是
　　二月十二日甲戌
　　上御經筵己刻出景運門至文華殿滿漢大學士九卿翰林詹事等衙門官及起居注科道等官立班階之東西
　　上至殿門下輦升
　　御座羣臣東西分班鴻臚引贊行二跪六叩頭禮畢仍分東西班趨入講官大學士兼掌翰林院事徐元文禮部尚書張玉書兵部尚書李天馥刑部尚書杜臻工部尚書兼詹事張英內閣學士兼禮部侍郎彭孫遹立班前行東向大學士伊桑阿阿蘭泰王熙梁清標吏部尚書張士甄戶部侍郎蔣宏道禮部侍郎顧汧刑部侍郎鄭重工部侍郎王承祖左副都御史李逈通政使黃斐大理卿陳汝器少詹事兼侍講學士王士禎東西侍班日講起居注官少詹事兼侍講學士田喜⿱立西班稍下東向給事中何楷次東班西向御史顧鐔次西班東向講官出班行一跪三叩頭禮畢大學士徐元文禮部侍郎兼翰林院學士庫勒納講論語志於道章禮部尚書張玉書刑部尚書圖納講尚書無逸篇畢各官仍分東西趨出至階下鴻臚引贊行二跪六叩頭禮仍分班立𠉀
　　駕出回宮
　　賜宴太和門宴畢謝
　　恩而退
　　庚午二月望月食禮書張玉書等行救䕶禮自寅二刻迄辰二刻罷按明時月食百官角素於中軍都督府行禮今都督府廢移於太常寺百官則具朝服行禮䕶月先一日宿都察院與僉都御史蕭山周先生〈之麟〉石公夜話及湘湖蓴菜周因言何孝子事雲湘湖本宋楊龜山所開其利甚溥後漸為豪強侵併明魏文靖公驥力圖復舊未竟其志以屬門人何御史贍贍以是為豪民所搆遣戍值御史鄒魯者謫令蕭山與何有隙逼之戍所途中謀殺之何之子兢避難山東王僉事家王何同年友也常夜扣兢門而兢寢不覺明日責之曰忘父仇而安寢非復仇者也兢泣拜之自是夜寐未嘗安枕一日聞鄒遷山西僉事辭王公曰可以行矣王餞之取骰子使卜曰得六紅仇當雪一擲果得六紅遂治裝遣之兢歸潛部勒親黨數十人俟鄒將渡江邀於路矐其目折其四支鄒訴於官兢直前慷慨流涕自陳父寃請死當事為之動容僅擬流徒得免予謂兢之孝僉事之友皆有古人之誼因筆於書按林貞肅俊撰何文肅喬新神道碑雲御史鄒魯謀躐大理丞公薦魏紳魯遂誣劾公魯尋謫外以罪論死天下快之
　　門人查〈嗣瑮〉徳尹遺崧山碑刻五一啟母石闕漢篆一唐文皇御製少林寺碑上方橫刻御札稱太尉尚書令陜東道益州道行臺雍州牧左右武𠉀大將軍使持節涼州總管上柱國秦王世民〈二字草書〉又上橫刻雲已上七字開元神武皇帝書葢碑額也則天御製從駕少林寺詩一首書一首司門郎中太子諮議王知敬正書一唐大理評事崔琪靈運禪師功徳碑一宋潞國文忠烈公先塋石刻皇祐三年七月中書門下牒後列銜者三工部侍郎參知政事劉戶部侍郎參知政事髙禮部尚書平章事文按綱目仁宗慶厯八年戍子正月以文彥博同平章事皇祐元年己丑八月以髙若訥參知政事三年辛夘三月以劉沆參知政事是年十月貶殿中侍御史裏行唐介為英州別駕文彥博免又五年至和二年乙未六月以文彥博富弼同平章事明年嘉祐元年丙申閏三月彥博薦介召還知諫院此牒允潞公奏請而潞公亦得列銜其後葢宋制然也皇祐三年三月同平章事宋庠免故平章事惟潞公一人
　　髙麗史鄭敘傳敘仕為內侍郎中有才藝為金存中鄭諴誣搆流於東萊將行王謂之曰今日之事廹於朝議行當召卿敘既流召命久不至乃撫琴作歌辭極悽惋敘自號瓜亭後人名其曲曰鄭瓜亭又琴儀傅儀字節之仕至中書門下侍郎平章事致仕以琴酒自娛翰林曲有琴學士
　　髙麗史權守平者安東人嘗為隊正貧居郎中卜章漢以非罪見竄守平遞食其田有年及章漢遇赦還守平素不相識守平袖租簿就與之章漢曰當我竄謫君即不食豈無他人君哀我還其田足矣何用租為守平曰乘人之危食其田猶恐不義今既還尚忍食耶遂投其簿章漢不受閉門而入守平竟以簿繫石擲之而去後官至樞宻副使子韙翰林學士予服其行誼有中國士君子所不及者書之以風世雲
　　髙麗宰相李藏用字顯甫從其王入朝於元翰林學士王鶚邀宴於第歌人唱吳彥髙人月圓春從天上來二曲藏用㣲吟其詞抗墜中音節鶚起執其手歎為東海賢人
　　江西廵撫宋中丞〈犖〉牧仲寄豫章祠紀予復書雲再接良書承問動止頗用慰藉辱惠示豫章祠紀表章先軌砥礪末流所謂以經術縁飾吏治此其第一義也贊詞古雅亦復可傳稍有欲商者鍾公同萬公燝王公錫三君子忠義凜然至今與日月爭光不在劉公球之下似當補祀某公傅㑹張桂為清議所薄恐梓溪東廊諸公亦且羞與並列似當退黜隅見如此敢以質之髙明髙麗太師門下侍中集賢殿大學士金富軾新羅人兄弟皆以文章功名顯致位卿相其命名曰富弼曰富軾曰富轍轍又以子由為字計其時當宋髙宗朝慶厯元祐諸名賢已為海外所景慕如此富軾以文章名世通古今樂撰新羅髙句驪百濟三國史嘗在書筵為其王言司馬溫公之賢卒諡文烈宋使路允廸徐兢著髙麗圖經載富軾世家又圖其形以歸弟富轍官吏戶禮三部尚書翰林學士承㫖王嘗問邊事上奏曰杜牧言時事雲上策莫如自治宋神宗與文彥博議邉事彥博曰須先自治不可畧近圖逺今我三韓之地豈惟七十里而已哉然而不免畏人者其咎在乎不先自治而已良騎野合交鋒接矢決勝於當時外國之所長而中國之所短也強弩乘城堅壁固守以待其衰此中國之所長而外國之所短也宜先務所長以觀其變此梁商之策甚合於今之形勢云云筆勢雄辯有秦晁之風富轍諡文懿
　　桞公權字正平高麗儒州人官同知樞宻院事諡文簡史稱其好學工草𨽻書或亦慕誠懸之為人而襲其名耶
　　申淑髙靈郡人官右諫議大夫知門下省事以直諫稱棄官歸鄉有詩云耕田消白日采藥過青春有水有山處無榮無辱身後以參知政事致仕
　　二月十四日予與工書兼詹事桐城張公〈英〉少詹兼侍講學士馬邑田公〈喜寗〉啟
　　奏東宮春季㑹講題目及講官職名講官
　　欽㸃張公及左春坊李諭徳〈鎧〉四書擬進二題博學而篤志節誠者非自成己而已也節
　　欽定君子不重則不威章仰歎
　　豫敎之切一命題亦不忘訓誡如此聞
　　上在宮中
　　親為東宮講授四書五經毎日
　　御門之前必令將前一日所授書背誦覆講一遍務精熟貫通乃已士大夫家不及也
　　濟南青城有無核棗小而甘移之他處即生核爾雅曰晳無實棗又曰休無實李東坡有求無實棗帖
　　二月望陪祭社稷壇趙少司馬玉峯〈士麟〉楊常少敬菴〈爾淑〉述定興杜君異先生〈越〉鹿太常忠節公髙弟也〈鹿諱善繼〉與孫鍾元徴君〈竒逢〉善家貧教授生徒以給饘粥粗糲衣褐茍完而已即束脩亦不受孺人與同志紡織佐之與人處油然和易終身無疾言怒色而剛介絶俗有壁立萬仞之槩亂後居新安新安人化之風俗一變老穉婦孺親如父兄年八十餘飲啖不衰縣人髙尚書問以養生之術曰無之但平生未嘗嗔怒或以此得老夀耳所著有紫峯集若干卷玉峯為刋行趙雲至聖言過勿憚改若先生則無過可改楊雲先生年八十五未嘗一日不樂予謂邵子居洛四十載安貧樂道生平未嘗攢眉先生殆庶幾矣
　　直𨽻廵撫於〈成龍〉疏言先賢閔子孝行著於聖門具體同於顔子其六十二代嫡孫閔先達具呈請援元聖周公先賢仲由及宋儒後裔之例祈予世襲五經博士奉㫖不准行按閔子宿州人州有騫山閔子祠裔孫奉祀今閔先達具呈直撫何耶
　　御史徐〈樹榖〉上言自古設立史官原以修葺國史為重典謨訓誥皆是當時史官之筆三代以降列國並有記載春秋即魯史舊文列於諸經此為編年之史漢司馬遷剏為紀傳表志之體後世國史因之皆命儒臣纂修本朝之史謂之正史如後漢班固受詔撰光武本紀及列傳二十八篇李尤受詔與謁者僕射劉珍等俱撰漢記晉徐廣受詔勒成晉記唐有修國史之官如劉知幾吳兢韋述栁芳等俱以直史館著名宋兩朝國史乃宰相王旦所修呂夷簡益以真宗朝為三朝國史又有仁英神哲四朝國史皆歴歴可考者也編年則凡起居注日厯聖政記皆集取當時議論政事及制誥章奏隨日撰録以備信史而紀傳表志之正史亦併於此時纂修蓋必用本朝之人修昭代之史事皆親睹言為可徴故歴代最重此選明世史官虗設初雖編有日厯後即旋廢至於正史並未議及萬厯中禮部尚書陳於陛始請編輯又復中止論者惜焉今
　　大清㑹典已經告成政治典訓平定三逆方畧將次葺完請於三書進呈之後倣古聖政記日厯體例自皇上龍飛初歲按年編纂上自
　　詔諭及諸司章奏批答合之起居注所紀勒成鉅編一事而具始末一言而備原委至於肇修正史自漢以來俱有成例洪惟
　　太祖髙皇帝創業垂統
　　太宗文皇帝定亂安民
　　世祖章皇帝混一區夏深仁厚澤
　　三朝實録謨烈具存與其待修於後時不若亟議於今日乞以時
　　頒諭開局次第汗青
　　列聖之豐功峻徳懸日月而常明
　　皇上之孝思作求炳穹壤而無極得
　　㫖下九卿翰林詹事科道㑹議允行
　　邉司徒華泉詩自聞秋雨聲不種芭蕉樹或議之謂芭蕉不得稱樹又或議王右丞畫雪中芭蕉宋朱翌雲曲江冬大雪芭蕉自若紅蕉方作花知前軰畫之不茍彼身未到蜀粵故少所見多所怪耳花間詞雲笑指芭蕉林裏住既可稱林顧不得稱樹耶
　　元翰林直學士諡文清宋褧燕石集至正八年聖旨下都省移江浙省於各路有錢糧學校內刋行中書省御史臺據御史段弼楊忠王思順蘇寧等奏請也此與石田集皆奉旨刋行元時崇文如此或謂九儒十丐當是天厯未行科舉以前時語耶文清詩溫潤清麗濟南數篇偶録於此渡濟河初見近城諸山雲華山髙聳䧿山東一帶煙霏翠掃空安石從來多雅興卻如新婦閉車中中秋與呂仲實清話憶李溉之內翰雲大明湖上水涵天月色偏宜李謫仙應笑吾曹煞風景碧梧牕下對燈眠兄本官國子祭酒諡正獻工於古文時號二宋二月二十日主敬殿演禮遇監察御史賽〈圖〉求其父故內閣學士禮部侍郎鄂〈貎圖〉公墓銘公字麟閣
　　太宗時滿洲科目解元㓜而貧常爇馬通讀書無好為詩滿洲文學之開實自公始壬戌御史官中書科中書舎人以公遺集來求予作誌久未報也滿洲文字則剏於大學士榜式逹〈海〉公特諡文成雲
　　大學士宛平王公招同大學士真定梁公學士涓來兄〈澤宏〉遊怡園水石之妙有若天然華亭張然所造也然字陶菴其父號南垣以意剏為假山以營邱北苑大癡黃鶴畫法為之峯壑湍瀨曲折平逺經營慘澹巧奪化工南垣死然繼之今瀛臺玉泉
　　暢春苑皆其所布置也唐楊惠之變畫而為塑此更變為山水平逺尤竒矣昔人謂俞清侍郎園峯大小凡百餘衆峯之間縈以曲澗旁引清流淙淙然下注石潭潭中多文⻱斑魚潭上巨竹壽藤蒼寒茂宻不見天日未知視此何如耳
　　閩中近有集碎石嵌為扁聨巨書者鈎趯波磔神理皆具益都趙韞退〈進美〉官福建按察使攜清音閣一扁歸置園中予為青城韓燕翼〈庭芑〉副使誌墓其家以一聨為潤筆乃人意淡如菊詩懐清似梅十字時
　　宸翰堂菊花初開遂置堂中觀者咸謂絶技聞剏者張姓雲
　　羅明仲嘗語李賔之三言詩亦可視為一體以扇命作李援筆題雲揚風㠶出江樹家遙遙在何處其意致頗近古前明李西涯以樂府擅名其所作三五七言諸體靡不悉具以視賔之其高下為何如耶三言之作其體已久為作者所宜備詩談雲三言起於散騎常侍夏侯湛
　　近見藥地禪師所著物理小識可補賛寧物類相感志所未及又見閩人林朝儀撰蟲異賦二卷彷彿吳淑事類賦但一賦而櫽括鳥獸鱗介蟲豸之屬三百餘種其句法學禽經𨽻事亦博雅可喜
　　同年劉吏部公㦷雲七律較五律多二字耳其難什倍譬開硬弩秖到七分若到十分滿古今亦罕矣予最喜其語因思唐宋以來為此體者何啻千百人求其十分滿者唯杜甫李頎李商隠陸游及明之空同滄溟二李數家耳公㦷詩頗有竒句如雲直溪束天色湍激橡林左峭刻極似東野語
　　田詹學〈喜⿱〉子湄言
　　上在暢春苑每引見諸臣常
　　御澹寧居止三楹不施丹雘亦無花卉之觀其西即無逸殿東宮讀書處殿外種藝五榖之屬葢欲子孫知稼穡之艱難意深逺矣
　　三月初一日
　　上傳問內閣大學士邵子問伊川雷起於何處伊川曰起於起處邵子愕然稱善何謂也大學士徐元文對邵子言數程子言理予按伊川答晁以道書雲頤與堯夫同里巷居三十餘年世間事無所不問惟未嘗一字及數即此如邵程之學異而同處〈按堯峯顥暹禪師亦有聞雷示衆一則〉工部奉
　　旨修理闕里
　　聖廟議於康熙三十年四月十二日開工大成等殿五十四間大成等門六十一間圍房八十八間估計銀八萬六千零十八兩特發內帑銀兩採辦修理
　　上之崇儒重道如此
　　載酒園詩話丹陽賀〈裳〉著其持論有不可解處如范石湖之視陸放翁何啻霄壤而賀則雲至能有驊驑騄耳過都歴塊之能又雲務觀才具無多意境不逺惟善冩眼前景物音節琅然可聽如山谷千古竒作於杜韓蘇之外自闢一宗故為江西初祖而賀謂其所得不如楊劉並疵其春網薦琴髙之句豈曹瞞何以解憂惟有杜康之句亦未嘗寓目耶更捨其汪洋大篇而取其二三律句此如乞兒輕議波斯賈胡足發一笑耳其論晁具著亦然大扺所取率晚唐窕巧之語以為雋異豈得輒衡量大家耶
　　三月初九日天章自天津來贈所刻寒山子詩詩家毎稱其鸚鵡花間弄琵琶月下彈長歌三月響短舞萬人㸔謂有唐調其詩有工語有率語有莊語有諧語至雲不煩鄭氏箋豈待毛公解又似儒生語大抵佛語菩薩語也天章詩情髙逸當世無軰素耽二氏之書有出世之志予曾序其蓮洋詩又常誦其句於故友葉文敏訒菴雲泉遶漢祠外雪眀秦樹根濃雲濕西嶺春泥霑條桑至今堯峯上猶上堯時日凡數聨訒菴贊歎一日講筵罷先往訪之康熙己未以博學宏詞徴赴京師獨不掃門時相所居在中條山南永樂鎮即春秋魏畢萬所封古河中府河東縣也唐相李石李福李程兄弟及呂仙巖故里有玉溪即李商隠所居
　　三月初十日
　　上在暢春苑
　　命下〈士禎〉陞都察院左副都御史先是禮部侍郎缺陞內閣學士王〈澤宏〉為禮部侍郎兼翰林院學士時予名列第四至是應開列陞閣學諸員予名在第二吏部疏未上也前此左副都御史許〈三禮〉遷兵部督捕侍郎吏部列通政使黃〈斐〉大理寺卿陳〈汝器〉等名上留中乆之不下及命下乃以予陞補許缺
　　上用人之不測如此
　　予前議劉後村賀賈似道云云莆田門人林禮部〈麟焻〉石來自閩來談及莆前軰艾軒網山竹溪樂軒〈林光朝林亦之林希逸陳藻〉後村諸遺集石來因言後村居鄉不為鄉人所與父老傳其後村舎側有一井汲其醫病輒愈後村塞之他事刻薄多此類益信士大夫居鄉必先品望則立朝定有可觀後村之媚秋壑有由然矣又雲後村在城中與石來所居相距僅里許
　　門人吳〈雯〉天章蔣〈景祈〉京少查〈嗣□〉徳尹偶集邸舎談及門人陳〈奕禧〉子文在京師時上陸〈嘉淑〉冰修詩云借問如何是撥鐙冰修陳同里尊行也與子文皆以書法名見詩甚恚子文近自安邑丞遷知深澤縣有大吏頗自矜其書查言子文倘以書法見知定自水乳予笑雲固然第不可獻詩問撥鐙法耳合坐大笑
　　幽州妙峯山龍泉寺有巨石一日有道人過之曰此中有寳使匠鑿之且囑曰命汝止乃止匠力倦不如所戒俄有二白鴿自石中飛去道人歎曰寳亡矣何用鑿為昌平州桞林村夜有物似馬食人田禾羣伺之不可得乃相約攅弓矢射之馬被創逸去衆隨血跡㝷之至周皇親墓一石馬身有血痕始知食禾者乃石馬耳銀山有延聖寺甲申闖冦掠昌平遊騎至山下見一羙婦人獨行追之不及射之徑行入寺寺門扃未啟也冦訝之啟門而入閴無人跡而箭在佛像之背堅不可㧞冦相顧愕然羅拜而去
　　昌平人有遊吳郡者遇老翁以一函書授之曰煩歸至清涼洞投之洞門外有石鼓擊之當有人相引入比歸往尋果見石鼓如言擊之有聲童子出𨗳客入洞有老叟長髯而癯肅客坐語留為設食則白石也謝不能又命童子別取菽一升付之曰勞三千里寄書聊此為謝歸視之皆黃金也再至訪之石鼓已不見惟峭壁千尋而已
　　積小塘京師人家昌平山中少遇異人受術能冬月致菡蓞花嘗召客飲不治具客至取之壁間水陸畢備有他客叩門輒復納諸壁室空無所有又嘗取甆盌碎之推入壁曰為我治之聞壁中謖謖有聲須臾取出盌已如故總兵麻承恩召之謂曰若能盜吾頭上巾否曰易耳麻坐甲士於庭晝夜伺之明日巾已失去麻怒下之獄小塘畫一舟於壁躍而登之遂不見後有人遇於醫無閭山
　　燕山樵兒澗有熊道人者能辟榖嘗旬日不食食即以其餘飼虎虎時時馴擾臥階下或問其術道人曰人忘機於物物亦忘其機何術之有此與列子海鷗之說可相發明
　　天壽山長陵有東井西井明太宗殉𦵏妃嬪十六人𦵏處也每夜深守陵者嘗見紅紗燈籠自二井穿松楸來至陵門而入崇禎末燈不復見










　　居易録卷三
