　　欽定四庫全書
　　居易錄卷三十三　　　刑部尚書王士禎撰
　　六月十七日
　　御試翰詹諸臣於
　　暢春苑自正詹事徐秉義以下八十七人題為
　　萬夀無疆賦擬
　　御製仍以題中五字為韻秉義第一
　　賜宴又賜
　　御筆擢秀清流四大字少詹以下皆有賜惟不合式者滿漢二十人不與
　　定例凡旗人得罪其主主人以喫酒行兇呈部部不取供即移送戶部發黑龍江將軍分與新滿洲披甲之人為奴行之既久遂多寃抑一日滿主事索善審得某案非惟行兇無據即買契亦屬偽造斷出為民予深奬之遂堂諭十五司以後須詳究真情必有行兇實據乃坐不得朦混一槩行遣以防霸佔妻女等𡚁或有不悅者不恤也
　　六月二十八日
　　特賜刑部尚書〈臣〉王士禎帶經堂
　　御書扁額令中官送大學士張英處轉頒〈臣〉寓二十九日五鼓赴
　　暢春苑謝
　　恩是日𠉀補掌印給事中王原祁恭進元人畫二軸自畫山水軸二卷二素扇十柄賜
　　御書一幅先是
　　賜吏部尚書陳廷敬典翰堂額禮部尚書王澤宏夙夜惟寅左都御史李柟臺閣生風各四大字戶部尚書李振裕臨唐詩一幅
　　賜國子祭酒孫岳頒
　　御書筆端垂露四大字仍
　　命蘇州織造工部為置田宅異數也
　　棲霞楚雲禪師者名興源天界浪杖人之孫竺菴成公法嗣也康熙癸酉曾訪予於京師庚辰自建昌之夀昌返棲霞復來京師過訪雲將歸老南嶽且雲居士大名今日歐蘇也吾住江西三年乂嘗往閩中博山東苑二祖庭掃塔凡深山窮谷漁樵耕牧之徒無人不知居士名者此何故也予謝之雲歐蘇之喻某不敢當然昔人相永叔雲耳白於面名滿天下唇不掩齒動而得謗名亦隨之某生平涉世殆與此數語脗合似是本命干支合如此耳
　　庚辰六月總督河道尚書張鵬翮疏報海口疏通河流直下請建祠廟仍
　　賜名大通口
　　以內閣學士胡㑹恩為兵部右侍郎〈兵部右侍郎嚴曾榘卒官〉僉都御史王九齡為內閣學士兼禮部侍郎
　　以太僕寺卿錢晉錫為順天府府尹
　　上諭翰林院官員內有甚貧者作何施恩並給假回籍不能來京者該地方督撫酌量料理送京之處內閣翰林院㑹議具奏
　　唐人章八元題慈恩寺塔詩云迴梯暗踏如穿洞絶頂初攀似出籠俚鄙極矣乃元白激贊之不容口且曰不意嚴維出此弟子論詩至此亦一劫也盛唐諸大家有同登慈恩寺塔詩如杜工部雲七星在北戶河漢聲西流又秦山忽破碎涇渭不可求俯視但一氣焉能辨皇州髙常侍雲秋風昨夜至秦塞多清曠千里何蒼蒼五陵鬱相望岑嘉州雲下窺指髙鳥俯聴聞驚風又秋色從西來蒼然滿闗中五陵北原上萬古青濛濛已上數公如大將旗鼓相當皆萬人敵視八元詩真鬼窟中作活計殆奴僕儓𨽻之不如矣元白豈未覩此耶
　　詹事兼侍讀學士徐秉義祭酒孫岳頒俱授禮部侍郎仍掌詹事府國子監事
　　順天府尹缺吏部列應陞正陪太僕寺卿錢晉錫光祿寺卿江蘩名上令內閣傳
　　諭九卿各舉所知衆相顧未發予曰凡科道吏部及監司內陞者皆經
　　皇上鑒拔其品其才
　　上所稔知九卿所舉未必能如
　　睿裁之真確翻恐掛一漏萬且如太僕光祿皆有職掌事務煩劇今之府尹與古之京兆事體不同號為閒曹未有可為太僕光祿列卿而不能勝京尹之任者也皆韙予言遂罷舉仍以前二君及大四品左右通政大理寺少卿名列上
　　上竟用錢為府尹而擢左通政勞之辨為太僕卿人皆服其至公
　　七月二十四日與諸公內直
　　賜御書唐詩湘竹金扇其一面畫人物山水花鳥臣得人物其詩乃主人能政訟庭閒云云末題臨董二字小御印引首曰中和後曰康熙宸翰
　　內大臣阿爾廸諡勤僖　康熙三十五年八月二十八日
　　浙江溫州總兵官左都督一等阿逹哈哈畨
　　贈太子少保懋勲諡襄僖　康熙三十六年二月初四日
　　領侍衛內大臣議政大臣佐領蘇爾達諡恪僖　康熙三十六年〈闕〉月〈闕〉　日
　　鎮守杭州將軍一等阿達哈哈畨札木陽諡敏恪　康熙三十八年十月二十日
　　予嘗言詩小序授受有據而不可廢紫陽集傳臆斷而不可憑適讀黃省曾五嶽集孔子春秋序雲欲聞京都之事者逺而四裔孰若中州中州孰若畿輔畿輔孰若左右之人今之人四裔類也漢氏諸名家中州類也戰國齊魯諸生畿輔類也左氏公穀左右類也三傳之㫖後之人安得超駕企並之耶此喻極快明乎三傳則可知小序之不可廢矣
　　今京師臘月即賣牡丹梅花緋桃探春諸花皆貯暖室以火烘之所謂堂花又名唐花是也按漢書召信臣傳信臣為少府大官園種冬生蔥韭菜茹覆以屋廡晝夜㸐藴火待溫氣乃生唐人詩內園分得溫湯水二月中旬已進瓜蓋漢唐以來皆然
　　庚辰九月七日門人寧波府同知靳熊封治荊以公務入都貽予鈔本説部書數種有金元遺山續夷堅志舊所未睹也內記二事一曰劉太博機貞祐亂後遷濟州刺史時民居官舍皆被焚復立州宅掘地得古冢乃唐一行禪師墓有石記雲劉機當破吾墓一曰石守道墓在奉符太和中墓崩諸孫具棺𦵏骸骨獨其心如合兩手已化為石
　　又記二事雲安常字順之從黨承㫖學大篆多識古文竒字太和末曾見內府所藏湯盤作白玉方斗近四寸底銘九字即徳日新日日新又日新也又一方鼎耳二足四饕餮象在雷文中銘雲魯公作文王尊彝瑩如碧玉無復銅性矣
　　庚辰七月六日夜三更後淮安洪澤湖大風雨雷電發屋拔樹時督髙堰堤工大臣如吏侍王顓菴〈掞〉戸侍田蒙齋〈雯〉王公垂紳諸公及分修督撫諸公皆在避匿岸下土穴中質明望見空中十二龍鬭色皆青鱗鬛畢現至七夕入夜始罷
　　九月有
　　㫖河工責任宜專其差督河工兵部尚書范承勲等九臣皆撤回京
　　十二日
　　車駕還宮有
　　㫖停三十九年秋決其緩決矜疑者仍令具
　　奏〈以下二條皆九月十五日〉
　　行取知縣止以河道總督張鵬翮直𨽻巡撫李光地保薦者八人為科道官餘皆以部屬用〈蠡縣知縣左必蕃良鄉𫝊作楫靈夀李發甲滿城朱元春滋陽方永澄汾西靳讓善化梁仕南鄭魏夀期〉
　　上駕經寶坻欲
　　親臨奠故大學士杜立徳墓其子刑部郎中某懇辭乃御書永懐惟舊四大字
　　賜之
　　以少詹事曹鑑倫為內閣學士兼禮部侍郎
　　改刑部左侍郎徐潮為兵部右侍郎兼副都御史巡撫河南〈河南巡撫李國亮罷〉
　　以大理寺少卿王材任為都察院左僉都御史〈禮部尚書澤宏次子〉
　　二十二日辰時
　　文華殿經筵講官東閣大學士吏部尚書熊賜履文華殿大學士禮部尚書張英吏部尚書陳廷敬戸部尚書李振裕刑部尚書王士禎吏部右侍郎兼翰林院學士韓菼禮部左侍郎兼翰林院學士王封濚禮部右侍郎三寶刑部右侍郎常綬工部左侍郎羅察掌翰林院學士兼禮部侍郎法良侍大學士賜履侍郎常綬進講中庸仲尼祖述堯舜一節大學士英學士法良進講易恆卦聖人久於其道而天下化成一句講畢
　　賜宴
　　太和殿前
　　二十二日武㑹試揭榜㑹元周卜昌湖廣彝陵州人中式凡一百名
　　以前福建巡撫卞永譽為刑部右侍郎〈喻成龍轉左侍郎〉元遺山續夷堅志記平陽有賈叟者無目而能刻佛像交城一寺中佛是其所刻相好端嚴初立木胎先以手摸索之意有所㑹運斤如風又趙州瞽僧能噀墨作畫上布五色亦噀之毛提舉家一虎蹲大樹下旁臥一青彪虎目爍爍如金望之毛髮森豎雖趙邈齪不能過也殆佛氏所謂六根互用者耶
　　徳州馮舎人廷櫆字大木予同年之子也中康熙壬戌進士詩名書法擅絶一時庚辰秋九月十六之夕尚與客談讌中夜忽中煤炭毒以卒質明僕輩始知之蓋京師煤炭皆有毒惟室中貯水盆盎中毒即解又續夷堅志雲河中人趙才卿言煤炭熏人往往致死臨臥削蘆菔一片著火中即煙不能毒人如無蘆菔之時預亁為末用之亦佳
　　阿魏散治骨烝傳屍勞寒熱羸弱喘𠻳方亦載續夷堅志阿魏三錢研青蒿一握細切向東桃枝一握細剉甘草如病人中指許大男左女右童便二升半先以童便隔夜浸藥明早煎一大升空心溫服服時分為三次次服調㯽榔末三錢如人行十里許時再一服丈夫病用婦人煎婦人病丈夫煎合藥時忌孝子孕婦病人及腥穢之物勿令雞犬見服藥後忌油膩濕麫諸冷硬食物服一二劑即吐出蟲或泄瀉更不須服餘藥若未吐利即當盡服之或吐或利出蟲皆如人髮馬尾之狀病即瘥又雲此方得自神授隨手取效陵川進士劉俞字彬叔傳吐利後虛羸魂魄不安以茯苓湯補之白茯苓茯神各一錢人參三錢逺志去心三錢龍骨二錢防風二錢甘草三錢麥門冬去心四錢犀角五錢剉為末生乾地黃四錢大棗七枚水二大升煎作八分分三服溫下如人行五里許時更一服謹避風寒若未安隔日再作一劑已上二方須連服之
　　又雲治發背腦疽一切惡瘡初起時採獨科蒼耳一根連葉帶子細剉不見鐵器用砂鍋熬水二大碗熬及一碗如瘡在上飯後徐徐服吐出吐定再服以盡為度如瘡在下空心服瘡自破出膿以膏藥傅之京兆張伯玊榜示傳人後昆仲皆登第　又治一切惡瘡服瓜蔞方懸蔞一枚去皮用穰及子生薑四兩甘草二兩〈橫紋者佳〉細切用白灰酒一碗煎及半濃服之煎時不見銅鐵患在上食後服在下空心服亦見續夷堅志又雲張戸部林卿説有加大黃或木香或乳香沒藥者病瘡先疏利次用瓜蔞方日以乳香菉豆粉溫下三五錢防毒氣入腹外以膏塗傅之自無不愈
　　十月初三日
　　皇太后六十大夀大學士尚書人進緞八疋侍郎學士副都御史通政使大理卿宗人府丞人進緞六疋止各收其一諸親郡王進馬鞍皆珊瑚瑪瑙諸寳飾之璀璨奪目
　　初四日
　　太和殿試庚辰科武進士周卜昌等一百人士禎以刑部尚書與讀卷是晚閱卷六十初五日晨同部院啟奏畢與大學士馬公熊公張公左都御史李公禮部右侍郎李公〈録予〉等趨往　紫光閣候
　　駕觀馬射
　　上登舟至行殿
　　御弓矢親射諸皇子宗室及侍衛以次射畢始試進士讀卷官侍坐終日試畢
　　上復
　　御弓矢如前射畢隨
　　駕入晚閱四十卷初六日啟
　　奏畢復趨
　　行殿𠉀
　　駕觀步射
　　駕至
　　御弓矢如前射畢
　　上親選十三人既而止留八人至暮復
　　御弓矢隨
　　駕入即同諸〈臣〉賫
　　殿試卷至
　　乾清門
　　上秉燭御西暖閣
　　欽定第一甲三名二甲前五名以是科進士多嫻習騎射
　　特諭二甲取四十二名與三甲等異數也是日垂問〈臣〉士禎年齒科分甚悉又
　　命取西洋近視眼鏡令試之歸館已及二更初七日啟奏畢出至
　　太和殿前更朝服𠉀臚傳一甲狀元馮㑹伯寧夏衛人榜眼林濬江寧縣人探花朱士植靈州衛人二甲傳臚嚴廷訓寧夏衛人三甲傳臚章立幟錢唐縣人
　　偶得孫山人太白詩集六卷大名董復亨元仲刻本也集中載與費文憲公鵞湖倡和二詩又有約費閣老先生逰武夷山二絶句雲他日移居溪水上衲衣同拜武夷君觀數詩則山人與文憲交契不薄小説記載恐非事實特欲重山人聲價耳
　　浙江巡撫張勄罷調福建巡撫張志棟為浙江巡撫宋施宿字武子湖州長城人〈今長興縣〉紹興間為左司諫又為淮東倉曹言路與有嫌欲劾之無以為罪宿嘗以其父所注坡詩鋟板倉司因摭此事坐以贜私右見西吳里語按坡在湖為小人所譖興詩案之獄至髙宗朝正蘇黃詩文大顯之日而小人猶能為祟如此又在湖州尤竒牧仲中丞近刻此注於吳下因錄緣起於後以備遺事雲
　　十月二十四日
　　欽差督修河工兵部尚書范承勲工部尚書王鴻緒等九人回京
　　陛見
　　聻音積又音箋按字書人死為鬼鬼死為聻李石續博物志二廣之俗門畫虎頭書聻字謂隂司刀鬼名其説小異皆鬼所畏也又音你指物貌內典多用此字乃語助耳
　　人參類薺苨檜類栢木蘭類桂奚醯類檀蛇牀類蘼蕪見續博物志
　　燕避戊巳蝠伏庚申道書守庚申之説蓋取諸此漢設戊巳校尉於車師前王庭以制西域諸國則取鎮撫中央之義
　　博物志太子丹遁到闗闗門不開丹為雞鳴於是衆雞悉鳴是雞鳴出闗不止一孟嘗矣紀載傅㑹失實可笑往往如此
　　以都察院左副都御史梅鋗為福建巡撫宗人府府丞勵杜訥為副都御史詹事府少詹事王頊齡為宗人府府丞
　　徳州城壁塹髙深城門內起直城前障掩蔽內外左右馳道其尾相屬皆顔魯公制也右見王秋澗玉堂嘉話按唐徳州今陵縣也
　　十一月調刑部侍郎喻成龍工部工部侍郎吳涵刑部偶得宣銅宮盤一中有凸起御製錦堂春詞一闋雲映日穠花旖旎縈風細栁輕盈逰絲千尺重門靜金鴨午煙清戱蝶渾如有意啼鶯還似多情逰人來往知多少歌吹散春聲宣徳七年正月十五日背刻交龍中有內用二字
　　通鑑紀事本末宋刻大字有尚寶司卿柳莊袁忠徹家藏印及陸子淵項子京諸印浙江人攜至京師索價百二十金留二日而還之
　　十一月十三日
　　上親祀南郊
　　十四日
　　駕謁
　　孝陵
　　御書賜河南巡撫徐潮曰撫四封福建巡撫梅鋗曰攄誠信〈徐以十月賜梅以十一月賜〉
　　以吏部右侍郎韓菼為禮部尚書仍兼掌翰林院事〈禮部尚書王澤宏致仕〉禮部侍郎掌詹事府徐秉義為吏部右侍郎仍兼掌詹事府事
　　元吳草廬集有毀曹操廟詩序雲山南江北道憲司巡歴至夷陸毀冀牧曹操廟其議自書記申屠駉發之然則駉亦快士也唐肅亦有申屠子迪毀曹操廟文十一月廿六日小集卞侍郎令之齋中觀宋江貫道山水巨軸題曰山隂㑹真霅川江參作又王黻孟端小幅山水有自題一絶句雲溪水涵秋鶴影孤草堂雲冷樹糢糊相看未遂還山約空復年來寫畫圗又王汝玊王達善梁用行俞行之韓奕諸人題詩皆明初吳郡名勝也又董思白宗伯臨黃鶴山樵一軸作崇山巨壑瀑布曲注而下山氣沉鬱不類文敏他作自題辛酉三月𤣥宰
　　都元敬鐵網珊瑚載逢澤湯允謨雲宣和天水雙龍印有方圎二樣法書用圎名畫則用方又宣和明昌二帝題簽法書用墨名畫則用泥金鑒古者當知之
　　湯雲見竒石子一色青大如鵞卵而形扁上有兜塵觀音像如圗畫磨洗愈見又張伯雨家有一劍背有字雲許旌陽斬蛇第三劍昔有漁者於江頭見雷公逐一小黃蛇化為此劍又唐王建親書宮詞二十首極婉麗後有錢武肅王印押又竹⻱一以老竹片製首尾四足皆他竹外表者竅小兩頭倍大可轉動背上負三截碑碑一面兩側有轉動亦是外表之竹首大腰小不知何故得入或雲鬼工也又司馬文正公手錄富文忠公使北日鈔一卷字近古拙首尾端謹如一
　　李木菴總憲〈枏〉説湖廣提督林本直進鸞尾雲霧鳥二物予詢之卞少司冦令之〈永譽〉雲雲霧鳥出紅毛國有二種其一五彩相錯如繡其一純白有山水文最可愛玩卞為閩撫時從海舶得二枚亦以進
　　上鸞尾略如孔雀而其目睛加宻翅上皆有之不獨尾也又有金錢雞亦與鸞尾孔雀尾相類徧體有目睛金碧照耀時辰鳥大如雞黒身朱冠咮距皆赤十二時按節而鳴惟子午則鳴三通尤為靈慧也
　　十二月初十日
　　駕還宮
　　遣皇太子祭
　　孝陵
　　太皇太后權厝梓宮以嵗暮也
　　湯允謨雲識文夏用鳥跡篆商蟲魚篆周蟲魚大篆秦大小篆漢小篆𨽻書三國𨽻書晉宋以來皆楷書唐用楷𨽻三代同隂識謂之偃嚢其字凹漢以來或用陽識其字凸間有凹者或用刀刻如鐫碑凡陽識決非三代物〈鐵網珊瑚〉
　　允謨又雲有士人家蔵十二時鐘能應時自鳴按此即今西洋所製自鳴鐘也殊不為異一紹興士夫家有異石趾有穴有水應潮自生嘉定間越帥以重價購得之
　　山虛水深萬籟蕭蕭古無人蹤惟石嶕嶢右古琴銘攫之幽然如水赴谷釋之蕭然如葉脫木右文與可琴銘二銘造語之妙不減蘇黃
　　宋英宗御書固齒及血衂方生地黃細辛白芷皂角各一兩去黑皮並子入瓶黃泥封固用炭火五六斤煆令炭盡入白僵蠶一分甘草二錢並為細末早晚用予家舊物有十六應真圖董思白題為支仲元鐵網珊瑚雲支仲元筆法師顧陸緊細有力每見髙宗題作晉六朝髙古名筆者多仲元作也
　　又雲張敦禮汴人哲宗壻也善畫人物師六朝嘗見其陳元達鎖諫圖阮孚蠟屐圖並師顧陸
　　又雲畢少董畫山水不在米芾之下
　　卞少司寇雲司馬文正公資治通鑑手稿曾見一冊皆極端楷為好事者分去卞得其二三紙耳
　　頻年已來海內耆舊零落欲盡今嵗庚辰四月南海梁太史佩蘭〈藥亭〉卒九月海鹽彭少宰羨門〈孫遹〉卒十一月予門人崑山盛珍示〈符升〉卒真有凋謝之歎
　　御史彭始摶仍為翰林檢討檢討劉琰
　　特改江寧府知府以其㑹試分校能守正故也
　　咸賔錄雲南姚安府産人參
　　庚辰臘月下浣六日同田綸霞少司徒〈雯〉吳容大少司寇〈涵〉小集卞少司寇令之〈永譽〉齋中觀畫略記其槩唐吳道子維摩像殊不清癯而髮披至額如頭陀狀大乘山比丘志恩題上方雲被髮編蒲淨法身手持經卷現童真法門不二無言説慙愧毘耶彼上人唐崔徽自寫真題雲崔徽病中寫真寄裴使君但不及卷中人矣此似傅㑹為之上有東坡長句字頗佳唐曹霸人馬又郭熙三松趙大年柳莊觀荷闗穜〈即仝〉袁安臥雪大軸畫雪入妙一人覆紺衣僵臥草堂中一人登柴柵窺之洛陽令卻騎徒行雪中一人執蓋其後寒態可掬餘從者四五人蔽虧林間一一生動真竒作也髙房山山水林木橋道極分明但煙雲似南宮父子耳自題至治元年七月髙克恭周昉孟母斷機圗趙徳齊瑤島㑹真圗嚴秋月山水黃筌榴花黃鸝趙松雪山水自題至大二年秋九月十日為進之作文徵仲臨松雪秋山訪隠自題嘉靖壬子年八十有二唐伯虎良知圗為吳匏菴摹松雪自署壬午花朝詩不甚佳弗及錄圗中二人偶坐林下旁有童子及石鼎茗具之屬似是紀朱陸鵞湖之㑹但題作良知殊未雅馴又小幀元方方壺山水〈道士〉徐賁幼文眠雲軒圗楊基孟載記書畫皆佳又有至正丙午秋八月渤海髙啟字三子皆明初四傑中人也又燕文貴山水李昭道東華訪道圗李伯時王母獻桃圗人物衣裝皆着色金雷淵題詩並跋淵字希顔渾源人名載中州集李伯時普賢洗象圗着色如新趙松雪寫天育驃騎歌上有松雪小篆杜詩延祐四年九月既望趙秋郊飲馬圗皇慶元年十一月有奎章閣學士院鑒書博士柯九思跋錢舜舉石勒問道圗太原王稺登六跋柯丹丘古木劉堪子輿題雲短日虛牕俯逺郊髙林古木見寒梢春風一去支離久無復丹丘綵鳳巢元顧定之竹題晚節兩字贈恭道人明初馬治王達二跋鶺鴒圗至正庚子張子政作
　　祁陽浯溪山谷題中興頌碑後詩刻世謂之小磨厓與顔書並重順治初有縣令媚其上官乃磨去一角刻其詩過者驚惋予觀歐陽詹弔九江驛碑材文雲美玉抵禽髙冠藉足又雲與有道而黥無罪而劓投四裔魑魅何以別耶石不能言其豈無寃吾反復其言而悲之先顔後黃其揆一也欲擬作一篇輒著於此
　　少司寇綏色公言昔使蕪湖道山中有地一區雪甚不積居人以畚鍤劚之及丈得土橫亙甚堅其形蜿蜒象蛟螭而角鬛未完者急擊碎之雲不碎之即成蛟變化去矣崩山汩壤殺人至無算土不含靈乃能為蛟異哉或曰蛟乃雉化雉與蛇交理宜有之又土石之怪曰蘷罔象土將有怪物憑之耶
　　少司寇常綬公言康熙三十六年奉使西域經大宛國一山雲是五百羅漢湼槃之所徧山之石皆如水精雲羅漢骨所化
　　常又言寧夏衛城多平屋人行屋上者什六行衢路者什四按廣雅屠㢝平屋也
　　西域自土魯畨以往兵力皆強勁惟哈宻最弱明代吐魯畨阿哈瑪特攻哈宻擄忠順王善巴金印蓋強弱之形自昔而然
　　宋九域志十卷總三十三路京府四次府十州二百四十二軍三十七監四縣一千二百三十五首京府郡軍名次所𨽻縣縣𨽻四京者分畿赤凡二等外郡者分望𦂳上中中下下凡六等止列地里戸口土貢餘皆不及進表自謂文直事核顧太簡略矣承議郎知制誥丹陽縣開國子賜紫金魚袋王存國史院編修官奉議郎充集賢校理曾肇宣義郎輕車都尉李徳芻同撰進蓋本唐十道圗宋九域圗而為之者康熙戊午奉
　　㫖令翰詹諸臣修皇輿表倣史記年表之例代為一格橫書之惟詳歴代沿革名號他皆不及與此書互有詳略予時官侍讀分纂山東布政使司六府雲
　　調蕭永藻為廣西巡撫彭鵬為廣東巡撫
　　以太常寺卿李鎧為通政使司通政使光祿寺卿江蘩為太常寺卿
　　升菴集梁書檄文潛窺鴈鼎鴈鼎疑用戰國䇿顔率求鼎難事又或用柳下惠岑鼎事則鴈當作贗按古鴈贗字通用升菴深於字學何未考耶
　　小説載盧杞李林甫仙去固誕妄可笑然近世有遇徐庶者或雲在終南或雲峨眉成都費經虞有詩云傳聞徐元直尚在南山雲
　　王敬祖者寶坻諸生年十七失明常䖍誦白衣觀音咒康熙己巳四月二十六日夜夢一婦人素衣澹妝手啟敬祖左目以小鉗鉗之出血筋長可寸許復啟右目鉗之其血筋亦出而中斷謂之曰爾目無恙矣質明視物瞭然惟右目微有所障自是合家持此咒不懈益䖍盤山拙菴禪師智朴作王敬祖傳咒雲南無佛南無法南無僧怛〈搭〉只哆〈多〉唵伽〈茄〉囉〈拉〉伐哆伽囉伐哆伽訶〈呵〉伐哆囉伽伐哆囉伽伐哆娑訶
　　宋末又有朱勔者小校也不屈於元死甚烈
　　曾子固曾通判吾州愛其山水賦詠最多鮑山鵲山華不注山皆有詩而於西湖尤惓惓焉如鵲山亭環波亭芍藥㕔水香亭靜化堂仁風㕔凝香齋北渚亭歴山堂濼源堂閲武堂下新渠舜泉趵突泉金絲泉北池郡樓郡齋皆有作及遷知襄州尤不能情離齊州後雲千里相隨是明月水西亭上一般明又文犀剡剡穿林筍翠靨田田出水荷正是西湖消暑日卻將離恨寄煙波將家須向習池逰難忘西湖十頃秋從此七橋〈明湖上有七橋〉風與月夢魂長到木蘭舟荷氣夜涼生枕蓆水聲秋醉入簾幃一帆千里空回首寂寞船牕秖自知西湖一曲舞霓裳勸客花前白玊觴誰對七橋今夜月有情千里莫相忘按明湖一名濯纓一名蓮子今俗稱北湖而子固謂之西湖以在城中西北隅也當從之曾文有齊州北水門齊州二堂兩記
　　蘇子由官齊州亦有西湖諸詩環波亭雲過盡綠荷橋斷處忽逢朱檻水中央又北渚亭鵲山亭檻泉亭〈疑此即趵突泉〉和李誠之燕別西湖西湖觀捕魚食雞頭踏藕凡八九篇後又寄濟南守李公擇雲岱隂皆平田濟南附山麓山窮水泉見發越遍溪谷下田滿稉稻秋成比禾菽池塘浸餘潤菱芡亦云足又雲不知西城下滉漾千畆綠仰見鷗鷺翻俯視⻱魚浴其於吾州亦不薄矣蘇文有濼原石橋閔子祠堂二記
　　李退菴侍郎〈敬〉竹鎮記略雲白龍王廟民賔某見一媼持古鏡以斗米易之令鏡工磨治初磨見已像是牛再照乃是丐者三照始復本形怪而益磨之後竟無他又雲鎮人熊申有一石如指大形扁光瑩如瑠璃中有兔銜靈芝轉側照之皆具體
　　特命翰林院侍讀汪灝提督山西學政初以翰林官出視學政惟直𨽻為然康熙二十〈闕〉年以浙江人文之藪亦用翰林他省仍舊其改用翰林則自此始〈山西學道僉事於漢翔休致〉
　　竹鎮有人病溺不下求於乩仙判雲牛膝三錢車前子五錢同剉為麤末將來白水煎空心服之果愈天啟辛酉秋六合巴山菴新造地藏忽左膝生花二朶三日如盌七日如盤髙可盈尺色淺黃嫩白清芬襲人又雲右脇下生蓮華一莖四十餘瓣如栗玊色逾月又生一莖縣人孫國敉記其事
　　宋文憲燕書有玉戭生與三烏叢臣約異時立朝勢人之門足勿涉也云云時趙宣子得君諸大夫日奔走其庭三烏叢臣雞初鳴即去𠉀宣子入門見有危坐東榮者舉火照之則玊戭生也各慙而退近有大臣出入權門者五更往𠉀於廡下見有偃臥者迫視之亦某大臣也與玉戭生之事正同
　　漢玉錢一枚題雲王府布刀有趙松雪鐫蓋及贊蓋已損壊惟贊存末雲延祐二年仲春良日翰林院集賢直學士趙孟頫贊門人狄庶常億得之吳中好事家








　　居易錄卷三十三
