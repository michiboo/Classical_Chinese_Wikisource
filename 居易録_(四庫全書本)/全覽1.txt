　　欽定四庫全書　　　　　子部十
　　居易録　　　　　　　　雜家類三〈雜說之屬〉提要
　　〈臣〉等謹按居易録三十四卷
　　國朝王士禎撰士禎字貽上號阮亭亦稱漁洋山人蠶尾老人山東新城人順治乙未進士官至刑部尚書乾隆三十年
　　賜諡文簡原名下一字犯
　　世宗憲皇帝廟諱刋本多改書為正乾隆四十年奉㫖以禎字代之是書乃其康熙己巳官左副都御史以後至辛巳官刑部尚書以前十三年中所記前有自序稱取顧況長安米貴居大不易之意末又以居易俟命為説其義兩岐莫知何取也中多論詩之語標舉名儁自其所長其記所見諸古書攷據源流論斷得失亦最為詳悉其他辨證之處可取者亦多惟三卷以後忽記時事九卷以後兼及差遣遷除全以日厯起居注體編年紀月㕘錯於説之中其法雖本於龎元英文昌雜録究為有乖義例又喜自録其平反之獄辭伉直之廷議以表所長夫鄴侯家傳乃出自子孫魏公遺事亦撰由僚屬自為之而自書之自書之而自譽之即言言實録抑亦淺矣是則其瑕瑜不揜者也乾隆四十五年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀






　　居易録自序
　　古書目録經史子集外厥有說部蓋子之屬也莊列諸書為洞㝠搜神之祖亦史之屬也左傳史漢所紀述識小者鈎纂剪截其足以廣異聞者亦多矣劉歆西京雜記二萬許言葛稚川以為漢書所不取故知說者史之別也唐四庫書乙部史之類十三有故事雜記丙部子之類十七有小說家此例之較然者也六朝已來代有之尤莫甚於唐宋唐人好為浮誕豔異之說宋人則詳於朝章國故前言往行史家往往取裁焉如王明清揮塵三録李心傳建炎以來朝野雜記之屬是也予自束髪好讀史傳旁及說部聞有古本為類書家所不及者必展轉借録老而不衰二十年來官京師每従士大夫間有所見聞私輒掌記芟其繁複尚得二十六卷目曰池北偶談南海之役裒道路見聞別為皇華紀聞四卷康熈己巳冬杪重入京師時冬不雪其明年春夏不米價踴貴
　　天子憂勞為罷元正朝賀遣大臣分賑畿南北
　　命大司農禱泰山余備員卿貳時惴惴有屍素之懼在公之暇結習未忘有所見聞時復筆記嵗月既積得數百條釐為三十四卷憶顧況語長安米貴居大不易因取以名其書予仕宦四十年居易俟命鈍拙無似而顧以此䝉知
　　主上則首陽栁下又未知孰為工拙也取以名書亦以見志雲爾
　　經筵講官刑部尚書前都察院掌院事左都御史濟南王士禎序





　　欽定四庫全書
　　居易録卷一　　　　　刑部尚書王士禎撰
　　婺源黃〈昌衢〉刻宋范石湖詩集二十卷中多闕文吳郡門人顧〈嗣協〉迂客亦刻石湖集摹宋板最工後村雲石湖詩三十四卷今顧刻卷數正合
　　慈谿友人姜〈宸英〉西溟示唐摹十七帖紙韌堅好㸃畫無闕失真古物也秀水曹侍郎秋岳〈溶〉跋雲貞觀中盛購右軍墨蹟裴業進士以草書來上首有十七日字遂呼十七帖今石刻傳世有二本唐刻尾有敕字及解勒褚校者即此本也南唐後主得賀知章所臨散刻澄心堂帖中王著再摹入淳化帖賀本也不及敕字本逺甚右軍真蹟存者幾絶得此足以豪矣
　　海寧刻元戴表元剡源集四卷餘姚黃〈宗羲〉太沖定本也戴以古文名淳祐大徳間與栁貫齊名袁桷師事之予昔在京師借鈔其集於門人陳〈赤衷〉葵獻亦太沖門人海鹽胡孝轅〈震亨〉唐詩統籖戊集二百一卷皆晚唐五代人詩孝轅撰統籖起甲訖癸凡千餘卷未盡刻梓此其什一也
　　門人王〈朱玉〉元式崑山人官國子監博士嘗有句雲秋雨茂陵人獨臥西風汾水雁還來鬱鬱不得志謝病歸遊贛州今年客死鳩茲可哀也太倉崔舉人〈華〉字不雕詩尤清異出塵有句雲丹楓江冷人初去黃葉聲多酒不辭人目為崔黃葉亦不得志以歿予載其詩於感舊集二君皆予順治庚子所得士
　　柘城王〈培〉益仲官新河知縣宋布衣登春號鵝池生者縣人也益仲為置祠立碑為文祭之祭之日有雙天鵝來立碑上人皆異之柏鄉魏相國以下賦詩者數十人登春居江陵之天鵝池因以自號所産故里曰六戶鄉今改天鵝聚雲益仲又刻其雜文一卷詩古今體二卷為宋布衣集
　　朱檢討〈彛尊〉竹垞貽所撰日下舊聞四十二卷所引書至千三百餘部又所刻十家宮詞為倪檢討〈粲〉雁園家宋刻本唐陜州司馬王建蜀花蕊夫人石晉丞相和凝宋宣和御製丞相王珪珪子仲修學士宋白中大夫張公庠直祕閣周彥質又胡偉集句凡十家
　　工部侍郎王岳生〈承祖〉説鱟魚血緑孫光祿〈寳仍〉孝堪因言墨魚過則海無魚墨魚即烏鰂也蓬萊欒鴻臚言海族惟鰕最大有如一島者漁人往往見之
　　楊子巵言云佛詩曰偈佛文曰莂劉熙釋名雲莂別也大書中央中破別之也莂在佛為授記在俗用為文契合同也
　　黃〈虞稷〉俞邰言徐司㓂健菴〈乾學〉奉
　　㫖歸吳修一統志借
　　內府書有元岳璘所修一統志殘本尚二十餘大冊計全書不下千卷
　　呉天章〈雯〉説薊州獨樂寺觀音閣凡三層其額乃李太白書梁拱欂櫨皆架木為之不施斧鑿己未地震官廨民舎無一存閣獨不圮菩薩像髙與閣等約六丈有奇乃酸棗木為之予鄉淄川縣黃埠村東有酸棗一株兩人縈手始合抱其大不減粵東榕樹也
　　江盈科進之某中詠張浚一絶句雲禹聖安能葢鯀凶曲端冤與岳飛同何人為立將軍廟更把頑金鑄魏公予昔於慈仁寺市覩浚墨蹟極劣因題一詩跋其後雲巴西白骨接符離二十年中幾喪師太息長城君自壊軍中空卓曲端旗宋岳侍郎珂著桯史述曲端本末甚詳
　　馮舎人大木〈廷櫆〉言在
　　祕府見豫章先生熊朋來集舊刻極完好予曩從葉侍郎訒菴鈔得豫章集七卷似非全書
　　天章賦予西城別墅古詩十四首甚工聊録數篇於左〈石帆亭雲〉風動袈裟角洪濤四溟吼如何不動搖片石土囊口為賞正定心添種菱三畆〈樵唱軒雲〉采山因采真歸來發髙唱衣上煙霞斑雜坐無禮讓身忘草木年心寄尊盧上〈小華子岡雲〉右丞禪悟人千古生則傚每思茱萸沜一理欹湖棹何意春城西犬吠夜如豹〈小善捲雲〉洞中遇天地居然小善卷焚香還晏坐獨理朱絲絃溪割罨畫水人耕陽羨田〈竹徑雲〉欹側錦石路窈窕無凡卉去去緑陰中涼風動斐亹仙人何處來一萬青鸞尾〈嘯臺雲〉蘇門有髙士求怒不可得出水仍大笑妙意誠難測為想鳯鸞音崇臺願矜式
　　二程遺書一條雲貴姓子弟於飲食玩好之物直是一生將身服事不懈於管城之陳醋瓶洛中之史畫匣是也噫今之世家子弟其不為醋瓶畫匣者鮮矣若摴蒱六博之好往往破家覆産又不止畫匣而已
　　近京師筵席多尚異味予酒次戱占絶句雲灤鯽黃羊滿玉盤萊雞紫蟹等閒看不如隨分閒茶飯春韭秋菘未是難嘗憶前輩有詩云秋來霜露滿東園蘆菔生兒芥有孫我與何曽同一飽不知何苦食雞豚每喜諷之此仁人所當念也
　　翰林院署前積沙號沙堤形家言衙門風水所係明嘉靖初張桂用事去之詞林幾至空署近當事欲並開東西門稍去其半數月間孟讀學端士〈亮揆〉沈讀學宗子〈上墉〉王侍讀龍洲〈鍾靈〉等七人皆去位曹祭酒峨嵋〈禾〉朱讀學天敘〈典〉趙宮贊伸符〈執信〉亦以他事詿誤去其騐如此門人陳〈奕禧〉子文海寧人善為詩尤工鍾王書法以太學上舎仕為安邑丞著皋蘭載筆益州於役記十餘卷詩格尤進如斜日一川汧水北秋山萬㸃益門西之句不愧古人予少為揚州推官時偶見泰州同知趙三麒一詩云虞舜昔南巡不見南巡跡但留此墓旁一片瀟湘石因呼與語㑹雄縣人馬之驦主江都簿能詩撰詩防若干卷予皆禮之每詫人云吾以屈宋作衙官矣抱闗擊柝中莫謂無人人自不知耳弇州先生有詩云馬頭拜迎不敢忽恐有當時髙蜀州用心如此詎有遺才耶陳近遷知深澤縣予曽序其虞州集又題詩云月映清淮河水部雲飛隴首栁吳興
　　康熙壬子於安肅縣旅次見壁間大書雲一劍有餘魏武帝百身難贖楚懐王字極竒偉不著名氏亦不知何指也
　　淮安門人張〈弨〉力臣博雅精六書之學嘗著一書辨俗書之譌今老矣又耳聾攜其兩子一孫客京師以寫真來索題予為賦二絶句雲瘞鶴銘邉攜屐日羊侯祠下缷帆時呉山楚水探竒徧不管秋霜㸃鬢絲金石遺文太放紛摩挲千卷對鑪熏白頭更訪鴻都學手拓陳倉石鼓文張嘗著瘞鶴銘辨及摹峴山石幢寄予首二句皆實録也
　　偶㸔鍾繇戎路帖因憶亡友韓郎中〈詩〉聖秋姬人某氏好臨摹晉唐人法帖獨廢鍾書韓詰所以對曰季漢正統闗侯忠義而斥以賊帥狂誖甚矣書雖工抑何足道韓有詩記其事雲誰知太傅千年後敗闕端從戎路開同年戶部王尚書〈隲〉人岳以
　　御書養素二大字及
　　御製詩一首見示圓勁秀美鸞停鵠跱實希代之寳也詩云錦䌫無勞列畫艭輕橈自愛倚船牕勤民不憚周行逺早又觀風向浙江此詩尤可仰見
　　省事寧人之意不惟
　　書法之工也又
　　大書地平天成四字乃
　　御書㑹稽禹陵廟額鈎摹鐫刻尚書疏請留
　　真蹟藏弆
　　許之尚書時官浙閩總督兵部侍郎雲
　　予昔與梁侍御〈熙〉曰緝劉吏部〈體仁〉公㦷汪太史〈琬〉苕文輩以同年同官曹郎好為謔語以資嗢噱康熙己未詔徴博學鴻儒苕文與焉既至
　　京師予喜其來置酒邀之戲先之以詩云名山書未就副已滿通都
　　天子詢年齒羣公愛腐儒拋殘青箬笠染郤白髭鬚凍煞常彛甫來傾酒百壺苕文答詩有老乏染髭方之句不怒也既而與同年薛給事〈奮生〉大武相謔有山人髙價賣青山之句予因戲柬四絶句雲潁水箕山傲昔賢金庭玉樹隔風煙逃名郤被山英笑兩字堯峰世已傳〈苕文居堯峰〉談經人比鄭公鄉絲竹門生列後堂為奉侏儒一囊粟山中閒煞束脩羊〈苕文授生徒於堯峯〉橫山山外好煙波可惜柴門掩緑蘿莫怪山人髙價賣此中佳處本來多〈此首即用答給事語戲之〉吳中髙士謝山靈共指文星傍
　　帝庭今夜堯峯髙處望不知何處少㣲星〈苕文偶言文星甚明〉苕文見之遂大怒答以四詩有車服倘縁稽古力便應飛札報諸生太史錯占天上象歲星元異少㣲星從此不稱前進士故人親授隠君銜云云又有詩云區區誓墓心豈因一懐祖為予發也予刻續稿久刪前詩適見鈍翁續集具載見答諸作憶前事乃録而存之以識予過且示子孫以戲謔為戒雲
　　宋王銍性之雪溪集五卷詩不能工獨附載廬山僧可和詩一篇甚佳詩云空中千尺墮栁絮溪上一旗開茗芽絶愛晴泥翻燕子未須風雨落梨花重江碧樹逺連雁刺水緑蒲深映沙想見方舟端取醉酒酣風帽任欹斜王集中有曉發石牛一絶雲悤悤車馬出清晨日淡風㣲已仲春松竹隂中山未盡梅花林外有行人冩景頗工性之別有黙記若干卷明清仲言之父也
　　元陳樵鹿皮子集四卷詩學溫李寒食詞一篇有麥秀黍離之痛古賦頗工
　　宋華岳集十一卷名翠㣲南征録第一卷開禧元年上皇帝書請誅韓侂胄蘇師旦語最伉直餘詩十卷率麤豪無足録其上侂胄詩云十廟英靈儼如在漫於宗社作穿窬及誅侂胄議函首請和又有詩云反漢須知為朝錯成秦恐不在於期皆不肻附和浮議蓋陳東一流人也然曹瞞不殺禰衡而黃祖殺之侂胄不殺岳而史彌逺殺之彌逺又出侂胄下矣如岳詩不以工拙論可也吳興掌故云翠㣲集華亷字仲清著不知何據元傅汝礪若金詩集八卷有范徳機掲曼碩序洪武壬戌刋本歌行頗得子美一鱗片甲七律亦有格調視南宋俚俗之體相去逺甚時借朱竹垞鈔本宋元人集十數種如行黃茒白葦間忽逢嘉樹美箭為之眼明若金妻孫淑字蕙蘭亦工詩見陶南村輟耕録集中湘皋煙草緑紛紛涙灑東風憶細君其悼亡之作也
　　天章説滄州人張漢儒嘗病彌留夢三梵僧以手三摩其腹立愈遂發願謁四名山至普陀謁大士畢欲歸見一老人於洞外掃除因與語曰若逺來寧欲見大士乎張曰四千里至此得見大士死無憾然大士安得見老人曰但䖍禱當有所覩張乃與同軰十餘人跪禱久之忽見洞口有金光老人曰大士出矣衆諦視果暏大士自石壁中出唯見側面又禱曰既䝉大士現身願暏正面頂禮歸日摹塑像設大士即又背洞面海去人咫尺紺髪卷䰄髙顴隆凖衣緑色半身在雲氣中不可見衆歡喜稽首倐入石壁去老人雲始亦以得遇大士現身故捨身於此供灑掃之役久亦屢見按郎瑛類纂亦載元張光弼普陀山觀世音善財應現詩蓋自昔有之矣昔在淮南為門人韓魏題冩真減字木蘭花一闋雲橫磨大劍玉帳晨開兵百萬一卷隂符孺子功名圮上書壯懐煙冷笑㸔吳姬雙鬢影封酒泉侯骨相輸君是
　　虎頭先是先兄西樵題雲學信陵君飲酒兼之近婦人故末句亦云然此詞佚其槀追記之
　　天章擕宋搨宣示帖樂毅論來乞跋有鄒衣白題字雲宣示與昨所見曹娥搨無異真宋搨也予跋雲樂毅論近日摹刻甚多觀宋拓本如衛協謝雉畫古列女近刻則仇實父軰之仕女圖耳天章雲是西溟所貽本元臨川何中太虗集吳草廬序吳與何中表兄弟也中善五言詩近體亦沖澹如聊隨碧溪轉忽與白鷗逢小雨十數㸃淡煙三四峯落葉半蔵路清風時滿溪寒沙梅影路㣲雪酒香村湖雪殘波岸船燈獨夜人西風一夜雨丹桂滿林花皆有唐風又絶句冰合金河雪暗闗內家難覔一枝寒秖應獨結梅花伴水逺山長盡意㸔〈見梅花〉深淺柴煙曲塢間杉皮小屋遶幽潺紫苔青石梅花路隨意閒㸔雪後山〈黃沙道中〉中自序有易類象三卷書傳補遺十卷通鑑綱自測海三卷通書問一卷吳才老叶韻一卷六書綱領一卷補六書故三十二卷薊邱述遊録一卷搘頤録十卷知非堂稿十七卷外稿十六卷今詩稿止十六卷
　　周益公二老堂雜誌一條治頭風而吐瀉用枳殼白朮末煎湯下青州白丸子甚效則白丸子在宋已盛行不自今也
　　雜誌又雲種竹法正月用一日二月用二日隨月定日無不活者〈史相浩雲〉又雲康與之在嚴州以糟雜細糠和土種竹甚茂明年生筍成林種荷花以羊角投池中立成又雲臨安貴人家種竹木以麥拌土置根下雖盛夏亦生癸辛雜誌種竹毎歳以筍後竹已成竿即移先一歳者當年八月可行鞭明年便可抽筍近聞
　　暢春苑移栽松有大合抱者皆活
　　南燼紀聞所載北狩事率不可信或謂是不得志於宣和靖康間者所為理當然也
　　謝皋羽年譜遊録注山隂徐〈沁〉埜公撰餘姚黃〈宗羲〉太沖先有西臺慟哭記冬青引注徐注黃序之
　　宋永嘉二劉文集九卷留元剛序安上字元禮安節字元承皆伊川弟子皆官御史安上廷劾蔡京安節追餞鄒浩葉水心題二劉集謂為俊豪先覺之士者也集中多經義大抵如訓詁不脫兔園冊習氣葢當時科舉之文如此其與詩賦餖飣之陋如以五十歩笑百歩也元貢奎仲章雲林詩集境地未能深造歌行間工發端而窘於邉幅視同時虞伯生范徳機亦諸侯之附庸也有三山陳嵦序草廬吳澄書後凡六卷
　　黃太學俞邰借草廬書纂言四卷二十八篇所謂今文尚書也視蔡注加詳有正徳辛巳草廬十世孫理跋嘉靖己酉吳興顧應祥序滇本也
　　元太中大夫黃州路總管洛陽保八周易原㫖六卷繫辭二卷陵陽牟巘序焦澹園經籍志不載
　　髙麗史韓昭〈廟號僣稱光宗〉十年秋遣使如周進別序孝經一卷越王孝經新義八卷皇靈孝經一卷孝經雌雄圖三卷按國史經籍志周顯徳中新羅獻別序孝經緯書載雌雄圖三卷不言越王皇靈二書
　　金姬傳一卷常熟楊儀作文極竒麗姬章邱人本李氏章邱舊志乃楊君謙所撰不載姬事
　　吳越備史五卷武勝軍節度掌書記范坰節度廵官林禹撰事止忠懿王俶戊辰年又補遺一卷明兵部尚書王遴序予著五代詩話頗刺取之
　　禁扁五捲起甲訖戊元東平王士㸃繼志著虞集歐陽𤣥序士㸃翰林學士承㫖諡文康鶚子士熙繼學最以古文著名士㸃其兄弟也
　　元金履祥吉父仁山集二卷董遵所編仁山道學不工詩而廣箕子操一篇特工雲炎方之將大地之洋波湯湯翠華重省方獨立囬天天無光此志未就死矣死南荒不作田橫橫來者王不作幼安歸死其鄉欲作孔明無地空翺翔惟餘箕子仁賢之意留滄茫穹壤無窮此恨長千世萬世聞者徒悲傷吳師道跋雲宋末為相者曽聘先生館中先生以竒策干之不果用而去先生感激舊知後為賦此辭㫖悲慨音節髙古真竒作也此操似為陳宜中而作
　　元張伯淳養䝉集十卷鄧文原虞集序之詩歌雜文皆膚淺不工伯淳官翰林侍講學士諡文穆趙子昂之內兄也集有蘇公海外十扇跋謂一扇不減百金之直葢爾時去坡百餘年題扇猶有存者然貴重已如寳玉大弓矣〈坡在錢塘日有訴負綾絹錢二萬者公詢之雲以製扇為業適父死又連雨天寒扇不售非故負之也公熟視久之曰取汝扇來須臾而至公取白夾扇二十就判筆作行草及枯木竹石頃刻而盡其人泣謝出初踰府門人爭以千錢取一扇所持立盡遂償所逋杭人有感泣者見春渚紀聞〉
　　宋陳洎亞之詩一卷僅二十五首有顔復長道序司馬文正公文忠文定二蘇公孫莘老徐仲車及長樂林希陳留張徽南蘭陵錢世雄眉山李𡌴皆跋其後又嘉定丙子眉山任希夷題詩云如彼流泉必有源陳家詩律自專門後山得法因鹽鐵不減唐時杜審言亞之師仲師道之祖也
　　天台山人黃庚星父漫稾一卷詩庸下無足觀多館山隂王修竹之作謝臯父林霽山軰皆脩竹客葢同時人也修竹名英孫
　　所安遺集一卷元長沙進士陳泰志同著歌行馳騁筆力有太白之風在元人諸名家中當居道園之下諸公之上而名不甚著豈名位半耶
　　楊儀明良記雲錢方伯昕為御史時抄𣳚中官王振家有金鑄觀音一座背識雲孝孫周忱拜奉云云自注云此與謝太傅忍饑倦見桓溫事相類子謂文靖特忍須臾耳未隳大節也如文襄果有是事大節隳矣豈得援文靖事解免然文襄賢者必無此或傳聞之誤耳髙麗史正憲大夫工曹判書集賢殿大提學知經筵春秋館事兼成均大司成鄭麟趾等纂修凡世家四十六卷〈起僣太祖王建終恭讓王〉志三十九卷〈天文厯五行地理禮樂輿服選舉百官食貨兵刑法〉表二卷〈年表〉列傳五十卷〈后妃宗室公主將相洪儒等五卷至三十三卷良吏庾碩等忠義洪灌等孝友列女方技宦者酷吏嬖倖姦臣文公仁等叛逆桓宣吉等至辛盹〉通一百三十九卷景泰二年箋進卷首冠世系一卷引其陪臣金寛毅編年通録謂王建之祖作帝建為唐肅宗之子閔漬編年綱目辨其妄而以為宣宗皆誕而不可信今畧其史官之論於左雲載稽舊集同知樞宻兵部尚書金永夫徴仕郎檢校軍器監金寛毅皆毅宗朝臣也寛毅作編年通録永夫采而進之其劄子亦曰寛毅訪集諸家私蓄文書後閔漬撰編年綱目亦因寛毅之説獨李齊賢援據宗族記聖源録斥其傳訛之謬齊賢一代名儒豈無所見而輕有議於時君世系乎其雲肅宗宣宗者以唐書考之肅宗自幼未嘗出閣宣宗雖封光王唐史無藩王就封之制而其遭亂避禍之説亦是禪録雜記二説皆無所據〈宣宗避禍隠於浮屠但必不至髙麗耳〉不足信也況龍女之事何其荒怪若是之甚耶太祖實録乃政堂文學修國史黃周亮所撰周亮仕太祖孫顯宗之朝太祖時事耳目所及其於追贈據實書之以貞和為國祖之配〈寛毅雲後追尊寳育為國祖元徳大王其女辰義為貞和王后辰義即作帝建母也〉以為三代而畧無一語及於世傳之説寛毅乃毅宗朝㣲官且去太祖二百六十餘年豈可舍當時實録而信後代無稽雜出之書耶其世家曰太祖〈二卷〉曰惠宗定宗光宗景宗成宗穆宗顯宗〈二卷〉徳宗靖宗文宗〈三卷〉順宗宣宗獻宗肅宗〈二卷〉睿宗〈三卷〉仁宗〈三卷〉毅宗〈三卷〉明宗〈二卷〉神宗熙宗康宗髙宗〈三卷〉元宗〈三卷〉忠烈王〈五卷〉忠宣王〈二卷〉忠肅王〈二卷〉忠惠王忠穆王忠定王忠愍王〈七卷〉恭讓王〈二卷〉凡僣號者二十四世稱王者八世通計四百〈闕〉十〈闕〉年
　　宋刻晁公遡子西嵩山集五十四卷公遡公武子止弟也古賦一卷神女廟賦最竒麗詩在叔用無咎之下頗有警策如人生漢南樹風物劍西州一年風物倉庚報萬里鄉心杜宇知萬里艱難炊劍首十年流落夢刀頭又秋江水清不勝緑還與漢江顔色同望中白鳥忽飛去落日丹楓相映紅〈秋江〉折得寒香日暮歸銅缾添水養橫枝書牕一夜月初滿卻似小溪清淺時〈詠缾中梅〉征衣消盡洛陽塵泣向東風拭淚痕不及青春歸有信一年一到樂遊園〈感事〉不見罘罳闕於今已十春素衣不忍棄為有洛陽塵〈有感〉皆佳集中多與師伯渾倡和之作師渾蜀人見陸務觀集
　　葉石林建康集八卷有嘉泰癸亥孫簵跋二十代孫萬跋雲秣陵焦氏本也常熟毛氏嘗得宋刻建康集逸第三卷當未見此按石林全集一百卷桑民懌家書目有之今不可得此則紹興八年再帥建康作也石林晁氏之甥及與無咎張文潛遊為詩文筆力雄厚猶有蘇門遺風非南渡以下諸人可望平生邃於春秋集中答王從一教授二書可見其梗槩
　　陵陽集二十四卷元初牟巘獻之著詩有盛宋時坡谷門風題跋亦如之雜文皆典實詳雅其九日詩序雲陶公再為建威參軍劉裕幕府也忽棄去為彭澤令未幾又棄去裕是時已有異志劉穆之寧死不與九錫王𢎞自江北來首以此議諷朝廷裕遂移晉祚而𢎞為吏部尚書為江州刺史遂被心腹之寄既來江州柴桑近在境內於陶公時惓惓焉豈非內懐前愧欲附髙人勝士以自湔祓耶陶公未易致則使人中路具酒食候其出醉而要之庶幾一見斯已甚廹則亦可以見我胸懐本趣固有在豈端為一王𢎞哉適乘籃輿足以自返其視華軒為何物而𢎞欲以此榮其歸此又可一笑也云云此論發前人所未發詩五言亦佳不具録獻之蜀陵陽人清惠公存齋子寓吳興所與遊好者如劉㑹孟戴帥初仇仁近周公謹趙子昂兄弟皆一時名勝可以知其人已
　　陸啟浤客燕雜記雲監板十三經註疏二十一史修於萬厯二十三年頗無差訛崇禎十二年重修之古字難讀悉遭改易雲康熙二十三年予為祭酒疏請重修經史刻板得
　　㫖允行
　　陽羨門人陳〈宗石〉子萬為安平令偶從田壟間掘得北魏崔敬邕墓誌銘石刻字類李北海不著撰書人姓名祖父名爵皆列碑題之前雲祖秀才諱殊字敬異夫人從事中郎趙國李烋女　父雙䕶中書侍郎冠軍將軍豫州刺史安平敬侯夫人中書趙國李詵女　魏故持節龍驤將軍督營州諸軍事營州刺史征虜將軍太中大夫臨青男崔公之墓誌銘其文曰君諱敬邕博陵安平人也夫其殖姓之始葢炎帝之𦙍其在隆周逺祖尚父實作太師秉旄鷹揚尅佐⿰殷若乃逺源之富奕世之美故以備之前冊不待詳録君即豫州刺史安平敬侯之子胄積仁之基累榮構之峻特稟清貞少播令譽然諾之信著於童孺瑤音玉震聞於弱冠年廿八而攜華茂實以響流於京夏矣被㫖起家召為司徒府主簿納贊槐衡能和鼎味俄而轉尚書都官郎中時髙祖孝文皇帝將改制創物大崇革正復以君兼吏部郎詮敘彛倫九流斯順太和二十二年春宣武皇帝副光崇正妙簡宮衛復以君為東朝歩兵景明初丁母憂還家喪致毀幾於滅性服終朝廷以君膽思凝果善謀好成臨事發竒前畧無滯徴君拜為左中郎將大都督中山王長史出闈偽義陽城拔凱旋君有協規之効功績隆盛授龍驤將軍太府少卿臨青男忠勤之稱實顯於茲永平初聖主以東海遐邦宣化佇賢肅慎契丹必也緩接於是除君持節營州刺史將軍如故君軒䥥始邁聲猷以先麾葢踐疆而溫膏均被於是殊俗知仁荒嵎識澤惠液達於逋遐徳潤覃於邉服延昌四年以君清政懐柔宣風自逺徴君為征虜將軍太中大夫方授美任而君嬰疾連歲遂以熙平二年十一月廿一日卒於位縉紳痛惜姻舊咸酸依君績行䝉贈左將軍濟州刺史加諡曰貞禮也孤息伯茂銜哀在疚摧號罔訴泣庭訓之崩沉淚松楊之以樹洞抽絶其何言刋遺徳於泉路其辭曰綿哉遐胄帝炎之緒爰厯姬初祖唯尚父日周日漢榮光繼武邁徳傳輝儒賢代舉於穆叡考誕質含靈秉仁岳峻動智淵明育善以和奬幹以貞響發邽邱翼起槐庭慶鍾盛世皇澤逺融入參彛敘出佐邉戎謀成轅幕績著軍功偽城颷偃蠢境懐風王恩流賞作捍東荒惠沾海服愛洽遼鄉天情方渥簡爵唯良如何倉昊國寳淪光白楊晦以籠雲松區杳而煙邃藐孤呌其崩惌親賔䬃而垂淚仰層穹而摧號痛尊靈之長秘誌遺徳兮何陳篆幽石兮深𡑞嗚呼哀哉








　　居易録卷一
　　欽定四庫全書
　　居易録卷二　　　　　刑部尚書王士禎撰
　　賈似道鑒賞畫有悅生小印往往於士大夫家見之癸辛雜識載其與門客廖瑩中刋書甚多聊志其目全唐詩話悅生堂隨鈔一百卷〈所援引多竒書〉九經〈以撫州萆抄紙油煙墨印造最精〉韓栁文集三禮節左傳節諸史要畧文選未刋者十三經註疏節姚氏注戰國策注東坡詩研北雜志雲韓侂胄閱古堂圖書皆向若水鑒定又秦檜子熺亦好聚書
　　李商隠溫庭筠段成式倡和號三十六體初不解其義小學紺珠雲三人皆行第十六也漢上題襟集今潛江莫進士〈與先〉家有之予託門人朱〈載震〉借鈔則雲擕遊江右寄鄱陽人家失之矣
　　今人但貴宋槧本顧宋板亦多訛舛但從善本可耳如朱長孺所定杜集九日寄岑參詩從宋刻作兩腳但如舊而注其下雲陳本作雨此甚可笑冷齋夜話雲老杜詩雨腳泥滑滑世俗乃作兩腳泥滑滑此類當時已辨之然猶不如前句之必不可通也
　　滁州豐山有漢髙帝廟予昔過之以為宋太祖王業基此有端命殿奉神御或是藝祖廟之訛耳偶讀老學菴筆記乃見所録碑隂畧雲滁之西曰豐山有漢髙帝廟或雲漢諸將追項羽道經此山至今土俗以五月十七日為髙帝生日逺近畢集薦餚觴焉始知漢廟縁起如此而予向者之輕於持論也
　　吏部最重寅誼前軰雖登九列名刺必書舊寅二字順治乙未散館安邱劉〈祚逺〉補吏科給事中尋以其族祖憲石官大學士引例廻避改吏部主事孫文定公〈廷銓〉時已為戶部侍郎投謁偶不書舊寅字劉返其刺文定遜謝而已
　　潁川同年劉吏部公㦷在京師與予軰為詩社每自詫曰吾詩文片叚柴窯也予笑應之曰良然兄畫乃兔毛褐耳座客皆軒渠唐時宣州以兔毛為褐亞於錦綺復有染絲織者尤妙時人以為兔毛褐真不如假〈見國史補〉公㦷喜作畫而不甚工家常蓄畫師為捉刀人予毎索畫輒柬之雲勿煩真作故以此之
　　寧都魏冰叔〈禧〉和公〈禮〉皆以文章名禮之子〈世傚〉字昭士年少而氣鋭文筆有諸父風近自䖍州寄予書畧雲竊惟張堪朱穆以一言知已終身不敢忘閣下掇巍科之年傚始生於世閣下都盛名詩古文為海內宗主乃荷不遺葑菲奬借裁成幾欲摶扶揺而振塵𡑷於青雲之上非惟頓忘其貴勢且自忘其名與年矣傚雖不肖弗克堪任能無感恩知己之思報稱耶往在嶺南閣下方持使節祀南海之神與家君子解後僧舍閣下欲以年齒為坐次家君子執道里南北之説作主賓閣下謂家君子六年以長以古道屬家君子遂不獲辭後復與傚遇端州傚乘如芥之舟適潮信至播蕩傾仄翁山諸子望之而反走閣下扶掖必登舟拳屈欵曲而別且出南來志命以序既成遍示座客重其聲價夫折節之美古今有之矣以南北遼濶未謀面之人名位尊重於巖穴下士罕所知識之孺子推致不遺餘力古今人中誰可匹擬者其自命為何等也茲事志之於心更述於筆每懐閣下時自展視亦足當見閣下一度勝西向笑多多可
　　宋中丞牧仲〈犖〉説濮州守劉某家有緑鳩一雙狀如鸚鵡近京師花兒市鬻黃鴒二毛羽作黃金色索直甚髙又日照張琦言其縣人安鴻臚有孫年十三矣甚穎慧讀書樓上忽見樓牕外樹間有紅鴿一隻驚呼示人自探身往取之墜而死鴿亦不見
　　謝比部方山〈重輝〉所觀李小將軍起蛟圖山樹樓閣皆勾金細入毛髪山頂有雲氣一蛟騰起㣲露頭角無題跋考宣和畫譜二李畫舉無此目不知何以定為李作宛平相國王公家一小畫山溪紅樹間一人騎欵段馬一人執宮扇隨其後人馬不及寸而意態生動題詩云騎龍重過到溪頭紅葉還春碧水流省得壺中見天地壺中天地不曽秋前有乾卦小圓印後有御筆小印予曩從祁縣戴楓仲〈廷栻〉見明宣宗所畫西山霽雪筆意與此正相類定為宣宗御筆無疑
　　戚文秀畫水一幀袁區題雲戚文秀清濟灌河圖為畫鑑所載秀北宋名士推重一時善於畫水筆力調暢一筆長數丈自邉際起貫於波濤之間超騰迥絶毫不失序日與相對怳然流動愈㸔愈竒
　　今人上官忌正五九月流俗相沿不知其故按內典以正五九三月為長齋月雲天以大寳鏡照四大部洲此三月照南洲故宜修福耳忌者非也
　　元馬祖常伯庸石田文集十五卷至元五年江北淮東道肅政亷訪司奉旨刋行𢎞治中都御史熊翀重刋本翀與祖常皆光州人也元代文章極盛色目人著名者尤多如祖常及趙世延孛術魯翀康里巙巙貫雲石辛文房薩都刺軰皆是也伯庸文五卷向厪從劉欽謨中州文表見之有文而無詩康熙己巳冬杪於竹垞寓齋得覯此本留旬日而歸之集首有肅政亷訪司牒趙郡蘇天爵太原王守誠閩陳旅三序李東陽熊翀二序蕭山毛檢討〈竒齡〉大可生平不喜東坡詩在京師日汪〈懋麟〉季甪舉坡絶句雲竹外桃花三兩枝春江水暖鴨先知蔞蒿滿地蘆芽短正是河豚欲上時語毛曰如此詩亦可道不佳耶毛憤然曰鵞也先知怎只説鴨衆為捧腹益都孫〈寳侗〉仲孺文定公次子也持論好與予左一日見予蜀道詩髙秋華岳三峯出曉日潼闗四扇開之句輒疵之或告以此本昌黎上裴晉公詩非杜撰也仲孺怒曰道是昌黎便如何畢竟是兩扇又予題涪陵石魚雲涪陵水落見雙魚北望鄉園萬里餘三十六鱗空自好乘潮不寄一封書又曰既是雙魚合道七十二鱗聞者皆笑之或以諗予予亦笑曰此東坡所謂鼈廝踢也宋嚴粲坦叔華谷詩集一卷氣格卑弱類晚唐之靡靡者一二絶句差有可觀如秋入白蘋風浪生癡雲未放楚天晴青山湖外知何處中有斜陽一段明〈秋入〉昨夜湖心共泊船一天星露宿寒煙朝來極目無洲渚知採蘋花何處邉〈宿石潭寺寄黃炳〉稍有唐人音節華谷作詩緝林希逸以為在歐蘇王劉東萊諸鉅儒之上今盛傳其書又稱其五七言幽深天矯意具言外觀此集殆不然也集中贈李賈詩云汝與吾宗好注賈與嚴滄浪遊華谷與滄浪葢有宗族之誼詩𣲖相似而差不及戴石屏贈二嚴詩云前年得嚴粲今年得嚴羽我自得二嚴牛鐸諧鐘呂
　　邵秋堂集二卷至五卷殘本內府書也詩古今體皆淺俚不成家亦不知其名字何許人卷中有與鮮于伯機倡和詩
　　南宋詩小集二十八家黃俞邰鈔自宋刻所謂江湖詩也大概規橅晚唐調多俗下唯番陽姜䕫堯章白石集汶陽周弼伯弜端平詩雋臨江鄧林性之皇荂曲三家最可觀白石詞中大家與誠齋石湖遂初諸老友善伯弜即編三體唐詩者鄧姓字稍僻然其樂府絶句甚有義山之風葢鐵中錚錚者也三君詩予手鈔之餘一二佳者倣摘句圖附於後
　　開封趙汝鐩明翁野谷集五言律時有佳句七言俚俗歌行漫無音節頓挫後村序乃謂跌宕頓挫真剸蛟縛虎手又許以建安黃初妄矣　喬松二十里翠㣲三五家塵埃雙老鬢天地幾斜陽持觴送南浦鳴櫓下東甌風霜先逺客天地獨扁舟秋影清涵水煙痕澹著山蘭風香楚佩竹淚冷湘斑任梅斜到牖聽竹長侵堦雨茶烹顧渚春酒醉烏程醉行沙市月吟破渚宮秋楚岸猿吟樹湘江月滿船晚紅殘照在秋碧逺山橫煙巖松葉暗風陌稻花香孤雁影誰伴亂蛩吟不休曉清秋已到葉落客先聞歸雲起齋鉢髙浪送行舟笠戴天童雨鞋穿雪竇秋一年春易老雙鬢雪難消煙松迷五鬛風栁起三眠篷響過雲雨帆開逆水風波及無忘晉渠成亦利秦籬落一團飛蛺蝶汀州數㸃立鵁鶄　笠澤葉茵景文吟稿　杜宇鄉心重楊花世事輕曉霧沉山色春禽和水聲一泉走石夜多雨萬竹圍松風似秋　天台戴復古式之石屏集石屏以詩名而多直率氣骨終勝耳　春水渡傍渡夕陽山外山黃花一杯酒白髪幾重陽忽聞啼鳥不知處細㸔好山無厭時一百五日客懐惡三十六峯春雨愁梅邉竹外三杯酒歳尾年頭幾局棋緑隂亭雲千山橫碧一溪清白鳥飛邉落照明吏散庭堦無一事緑隂亭上又詩成巾子山翠㣲閣雲雙峯直上與天參僧共白雲棲一菴今古詩人吟不盡好山無數滿江南馬上雲青松路徑白雲闗有客來尋半日閑十載灞橋驢子上爭如騎馬㸔廬山　四明髙似孫續古疏寮集劉後村謂能㕘誠齋活句者四聖觀詩後村亟賞之詩云水明一色抱神州雨壓輕塵不敢浮山北山南人喚酒春前春後客憑樓射熊館暗花扶扆下鵠池深栁拂舟白髪邦人能道舊君王曽奉上皇遊花知西洛事雁叫北人心山橫赤壁含情斷水出瞿塘快意流　建安葉紹翁嗣宗靖逸集　古栁無多樹新蟬第一聲西湖秋晚雲愛山不買城中地畏客長撐屋後船荷葉無多秋事晚又隨鷗鷺過殘年北闗雲脫衣命僕浣塵埃籬落人家未見梅出得城門能幾步船頭便有白鷗來　臨川危稹逢吉巽齋稿　蛾眉對酒舞涼伊舞身還逐歌聲齊卷花萬段忽進酒鬬髙蛺蝶飛來低　斯植建中采芝集　相逢春草外歸隠石房西春風思華嶽夜雨夣瀟湘住當南嶽寺門對赤城霞月過東西浦潮分逺近山水國今宵別天涯隔歲歸春歸芳草暗雲入暮山長野雲低水樹春雨閉山城鐘聲兩寺合人影一溪分路長沙鳥盡人在翠㣲深落花千㸃恨疎雨一簾風野店春寒雨江城橘樹林斷雲連雨雪落日逺人煙鳥啼山雨急春盡故人稀煙波春雨渡燈火夜漁村島雨連秋曙江風入雁聲滿山晴葉雨四壁暮蛩秋一夜霜欺鬢連朝雨送愁桃花曉落水流去山鳥晚啼風送來逺山雲萬里色蒼然寒林夕照邉舊過南嶽寺曽向雨中㸔鳩云何處芳草多相呼向深塢竹外立寒枝山南又春雨雪中寄巖泉雲吟罷新詩秪自㸔曉風吹恨上闌干夜來雪滿前山路誰對梅花説歲寒此君及趙汝鐩五言皆多佳句而無逺神　羅與之與甫雪坡稿　因沽江畔酒始見竹間梅一夜西風急千山落葉深閑吟小山賦歸思大江流山居雲雨作糟牀注秋生鱸鱠思卷簾了清景流水裊煙絲　河陽張弋彥發秋江煙草　夏新㸔藕葉夜久見蠙珠春詩定多少旬日又清明前路逢梅處同誰倚棹㸔雲為今夜雪梅發去年枝　金華杜㫋仲髙癖齋稿歌行有張王風調如緑珠行明鏡行王粲宅別魏元長書懐諸篇皆可誦送陸放翁赴召長句最佳　滄洲髙九萬菊磵集半夜雨聲急一谿流水深桐花快落春風老梅子㣲
　　酸晚雨晴老淚怕從衣袂見閑情但有帽簷知題小姬扇雲湘湘未識羞獨坐抱箜篌貪學耆婆舞擡身拜部頭春懐雲江南春盡尚春寒添盡征衣獨掩闗日暮酒醒間謝豹所思多在水雲間臨平雲征颿一似白鷗輕起掲船篷㸔晚晴梅子着花霜壓岸自披風帽過臨平田父辭雲啄黍黃雞沒骨肥繞籬緑橘綴枝垂新釀酒旋裁衣正是婚男嫁女時　三山陳鑒之剛父東齋集稍有江西風氣而筆力苦孱　踏徧苔溪石梅花又滿林花淡水紋麗鳥啼人意閑彎彎竹徑㣲㣲雪小小溪橋淡淡雲畫蘭雲托跡不辭巖谷深異於蕭艾亦何心清風披拂自多事斜日淡雲香滿林　建安徐集孫義夫竹所吟稾　齋板驚閑鷺苔碑臥夕陽　清源胡仲參希道竹莊稿　門掩梅花月禽翻竹葉霜界首雲幾重嶺隔幾重灣路入濛濛煙雨間獨立溪橋重囘首前頭已是劍州山　開封趙崇鉘元冶鷗渚吟　都昌即事雲世事可無酒春藤還有花山雲欲到地街鼓又催衙風𦂳魚休市官貧飯帶沙天機不得問暮色慾棲鴉湖中雲汀蒲獵獵起涼颸碧藕香中獨立時機事兩忘吾喪我扁舟吟過水仙祠　柯山毛珝元白吾竹稿丹陽館一篇最警策　渡江南來第一驛幾度華堂延雁客百年運逐曉雲空愁殺鞮官老無職南徐今日古陽闗不斷歌聲祖離席國讎已復事尤多折損年年春栁碧　臨江鄒登龍震父梅屋吟有真西山劉後村戴石屏三跋詩稍優於倣古　梅花雲約臂金寒拓綺疏搔頭玉重壓香酥含章簷下新妝額試啟菱花得似無江南春雲玲瓏樓閣江城晚楊栁絲絲凝〈去聲〉碧煙飛燕不歸春滿地百花香裏聽啼鵑　括蒼王琮中玉雅林稿　涼從曉來覺秋向雨中深九十日秋蛩共語兩三夜雨雁供愁　四明陳允平衡仲西麓稿　斷腸春洛浦殘夢夜瀟湘簾卷千重樹牕開四面山樓臺秋淡玉簫逺簾幙夜寒銅漏遲明月鷺鶿菱葉浦西風蟋蟀豆花籬江南謡雲栁絮飛時話別離梅花開後待郎歸梅花開後無消息更待明年栁絮飛登西樓雲楊栁飄飄春思長緑橋流水繞宮牆碧雲望斷空囘首一半闌干無夕陽餘如建安張至龍季靈雪林刪餘壺山許棐忱父梅屋稿浮玉施樞知言橫舟稿菏澤李龏和父梅花衲南徐朱南埜學吟旴江余觀復中行北牕稿槩無足録
　　劉克莊後村大全集六十卷自四十六卷已後皆詩話詩餘無詩有晉安謝氏家藏圖書印謝在杭鈔本也首有林希逸二序後村在宋末號文章大家其詩予別有論説此集中題跋詩話最佳詩話新集多摭中晚唐人詩無所取裁可刪也後村論雄劇秦美新及作元後誄言天之所廢人不敢支歴世運移屬在新聖云云蔡邕代作羣臣上表言卓黜廢頑凶援立聖哲云云又論阮籍跌宕棄禮法晚為勸進表志行掃地詞嚴義正然其賀賈相啟畧雲像畫雲臺令漢家九鼎之重手扶日轂措天下泰山之安昔茂𢎞歎邱墟百年孔明欲宮府一體彼徒懐乎此志公允踐於斯言賀賈太師復相雲孤忠貫日雙手擎天聞勇退則眉攢杜陵老之愁覩登庸則心動石徂徠之喜再賀平章雲屏羣隂於散地聚衆芳於本朝無官可酬爰峻久虛之位有謀則就所謂不召之臣諛詞諂語連章累牘豈真以似道為伊周武鄉之比哉抑蹈雄邕之覆轍而不自覺耶按後村作此時年已八十惜哉
　　辛稼軒詞中大家而詩不多見劉後村詩話載其送別湖南部曲一詩云青衫匹馬萬人呼幕府當年急急符愧我明珠成薏苡負君赤手縛於菟觀書到老眼如鏡論事驚人膽滿軀萬里雲霄送君去不妨風雨破吾廬稼軒吾濟南人故録之其長短句予家有舊刋本後村雲張易之昌宗目不識字手不知書謝表及和御製皆依附者為之所進三教珠英乃崔融張説軰為之而易之竊名為首〈見詩話〉適見李日華紫桃軒雜綴雲張昌宗粉面膏唇以媚女主其人疑優伶不齒然亦名擅文翰之譽有三教珠英一千三百餘卷其所著恐亦未可以人廢也則以編著果出昌宗之手亦愚矣
　　劉後村序王隠君六學九書引所見丹家四人鄒子益曽景建黃天谷白玉蟾鄒不登七十曽黃僅六十玉蟾天死
　　後村序宋慶之希仁詩摘句有雲多年翁仲在寒食子孫稀又跋徐寳之詩摘句雲盡日飛花急隔溪芳草深皆晚唐人佳句不知二集猶傳否記訪之
　　坡公之有斜川人豔稱之而集不傳唯傳其𩗗風賦及試誦北山移為我招琴聰數語耳谷之甥徐師川洪駒父軰皆著名而世不知其後人之盛後村雲思陵尤重谷詞翰擢其甥至執政至茂陵而其後益蕃子邁子畊皆顯融伯庸尤貴重克昌者最後出為名公所稱示予甲稾丙稾春風雜詠過秦詩字其名曰紹谷集曰後谷甲稾已有鼻祖熙豐氣骨丙稾而後則漸入元祐建中境界使加一年駸駸黔宜晚筆矣坡谷之後南渡以後皆昌大又能以文章世其家豈非天哉
　　孟忠毅公〈喬芳〉開國名臣其子〈熊弼〉求予文其神道之碑一日偶訪之師儉堂恭睹
　　世祖皇帝御賜公畫像一軸上方篆書天子命我四大字公永平人也偉幹豐頤腰腹十圍善馭諸將皆為盡死力麾下偏裨封侯至大將者不下數十人如靖逆侯張〈勇〉勇畧將軍趙〈良棟〉提督馬〈寧〉王〈可臣〉總兵趙〈光瑞〉陳〈徳〉王〈平〉等皆是也熊弼幼患目眚不能視以公功世襲精竒尼哈畨而嗜書攻詩亦異人也
　　門人盱眙李〈嶟瑞〉以其世祖崇徳先生諱〈紹賢〉顯忠録來謁先生正徳十二年進士官行人十四年江彬等將挾威武南廵先生與翰林舒公芬同官余公廷瓚等伏闕疏諫死杖下世宗立贈御史於是舒公作墓誌銘崔公銑為己夘紀事鄒公守益為贊而鄉人趙卿復為之傳嶟瑞字蒼存詩文皆從衡有竒氣江淮間一才士也俗以鍾離權呂洞賔等為八仙後蜀孟昶生日道士張素卿進八仙圖乃李耳容成董仲舒張道陵嚴君平李八百范長夀葛永璝也詳見黃休復茅亭客話又圖畫見聞志作李阿長夀仙
　　續酉陽雜俎雲曼殊院東廊大厯中畫人陳子昂畫是畫工與拾遺同姓名也
　　馬仲塗家藏蔡君謨一帖雲梅二馬五蔡九中春寒食前一日㑹飲於普照院仲塗和墨聖俞按紙君謨揮翰蘇談載中峯和尚草堂馮海粟煉泥趙松雪搬運中峯塗壁二事風流名勝正可作對邢和璞居崧山伐薪汲泉皆是名士千載而下如靈山一㑹儼然未散恨不傳之丹青耳
　　六研齋三筆載元僧覺隠語覺隠喫飯坾仙亦飽有時坾仙飯覺隠亦飽李君實以為禪宗所云有人終日喫飯未曽齩著一粒米之謂葢寓言也然方士實有此術叔祖季木吏部家有一客忘其姓往往代人食其人亦飽亦往往令人代食至溲溺亦如之
　　李君實日華鑒別法書名畫最精然引古人詩文往往紕繆如雲子昂行書詩一幅不知子昂自作或書古人作語氣似白樂天陸放翁因録之雲山石犖确行逕㣲云云不知乃韓退之詩也又雲白樂天孫⻱年住嵩山遇李白曰近過潼闗有一詞曰曽宴桃源深洞云云乃後唐莊宗作也又雲杜樊川詩獨憐幽草澗邉生云云有甲秀堂刻牧之行草真蹟此韋蘇州詩與前韓詩載本集中皆人人耳而目之者而舛午至此陋矣又一條雲林君復極富畫情見與可伯時終日琭琭徇人遂不為和靖乃大中祥符間人文李後出安得此不根語又雲元有兩閑閑一為禮部尚書趙秉文或雲今人葢未目金史及中州集耳意此公留意書畫而於詩文考證全疎然劉原父黃伯思軰考證何嘗不精確耶
　　金黃華老人王庭筠自書髙歡避暑宮詩四絶句詩字皆竒偉今石刻在汾州府及城武縣學君實雲曽見所書老杜宛馬蟋蟀螢火林猿等四詩沈頓雄快與南宋諸老並行南北非元初巙巙子山軰所及按東昌府學三絶碑庭筠書王去非撰黨懐英篆
　　元僧溫日觀善畫蒲桃須梗枝葉皆草書法見楊璉真伽輒罵為掘墳賊事見輟耕録予曽於宋中丞牧仲齋中觀其畫葡萄一幀後題詩云明月清風宗炳社夕陽秋色庾公樓修心未到無心地萬種千般逐水流適見六研齋所記此畫此詩正同復有自題雲舉世只知嗟逝水何人㣲解悟空花此大唐貫休禪師佳句皇宋溫日觀書之仍為冩龍鬚於後癸巳年三月二十日扁舟至天佛院晴牕晚興有兄副寺寳之後又書雲紙長宜書好詩為後之名勝笑攬即前詩是也後尚有益川張夢應山隂曽寅孫鄱陽葉衡上饒程鳳飛諸人題跋向俱無有葢為人剪截矣
　　康熙庚申春予與施侍讀〈閏章〉愚山同過𢎞衍菴㸔海棠各有四絶句今庚午二月重來海棠三株皆已化去而愚山之墓木拱矣不勝今昔存歿之感因復成一絶雲十年不見謝宣城目極澄江逺恨生白首重吟枯樹賦江潭蕉萃庾蘭成
　　盤山和尚智朴號拙菴徐州人能詩居青溝
　　上幸盤山嘗
　　御書戶外一峯四字賜之拙菴丁巳以詩抵子以所著電光雲鶴諸集屬序予亦兩有詩懐之庚午二月五日侍者自山中來寄詩云宮詹學士老詩伯筆掃時風絶世才日把盤山懐我句橫肩楖栗幾時來
　　監察御史李〈時謙〉疏請舉行禘禮事下九卿詹事科道㑹議禮部尚書張〈玉書〉等議曰臣等綜考禮制言禘者不一有謂虞夏禘黃帝殷周禘帝嚳皆配祭昊天於圜丘者有謂祖之所自出為感生帝而祭之於南郊者有謂圜丘方澤宗廟為三禘者先儒皆辯其非而言宗廟之禘又不一説有謂禘祭止及毀廟不及親廟者有謂長發之詩為殷之禘雍之詩為周之禘而親廟與毀廟皆兼祭者惟唐趙匡陸淳皆以為禘異於祫不兼羣廟王者既立始祖之廟直推始祖所自出之帝而以始祖配之故名為禘至於三年一祫五年一禘經無明文其説始於漢儒而後之議禮者咸宗之漢唐宋所行禘禮亦莫考始祖之所自出止於五歲之中行一祫一禘兩大祭於其宗廟而已大抵夏商以前有禘之祭而其制未詳漢唐以後有禘之名而與祫無別惟周以后稷為始祖以帝嚳為所自出之帝而太廟之中原無帝嚳之位故祫祭不及帝嚳至禘祭時乃特設帝嚳之位以稷配焉行於後代不能盡合故宋神宗諭廷臣議罷禘禮明洪武初御史答祿與權請舉禘祭衆議亦以為不必行詔從其議至嘉靖中乃立虛位祀皇初祖帝而以太祖配享事屬不經禮亦旋罷洪惟我
　　國家受天顯命世徳相承定鼎之初追上
　　四祖尊稱以
　　肇祖原皇帝始基王跡故立廟崇祀自
　　肇祖始夫太廟之中以受命之君為太祖允宜特尊者也我太祖髙皇帝功徳隆盛與天無極自當為
　　太廟萬世之祖上而推所自出則締造之業
　　肇祖為最著今
　　太廟祭祀四孟分祭於前殿後殿以各伸其尊嵗暮祫享於前殿以同將其敬一歳之中自
　　肇祖以下屢伸祼獻仁孝誠敬已無不極五年一禘之祭不必舉行
　　王定國甲申雜記雲厯日載幾龍治水惟少則雨多殊不然崇寧四年乙酉凡十一龍治水自春夏迄秋皆大雨水溢
　　盱眙李生嶟瑞言康熙十九年淮水漲壊泗州城郭公私廬舍漂沒無算唯僧伽塔僅存今議治河者皆知黃強淮弱而不知淮之為害如此
　　百脈泉在章邱縣南明水鎮澄一畆清鑑毛髪北流為淯水即繡江也予同年劉石洲〈渡〉家回村有繡江園康熙己巳四月過宿其居題㸃絳唇詞一闋於壁雲小雨班班垂楊影裏青青麥越阡度陌好箇南村宅　雁塔同題相對俱頭白今何夕修篁怪石留我狂吟客金檢討〈徳嘉〉字㑹公楚廣濟人康熙壬戌㑹元溫然長者也以書抵予皆古人之誼備載於此雲昨詣𠉀及門而還胸中有數事欲聞左右黃湄給諫之知潛江捍患禦災不愧古之循吏名宦則悔人責也第鄉賢之祀尚煩及秦中士大夫議之敝鄉茶陵李文正公墓在畏吾村劉同人祠堂記雲萬厯中鄰人取土幾露其前和宛平方公從哲封之坎掩而已第不知當日門生故吏斂金錢為𦵏具何以不表其墓方公封坎古道矣何難勒片石以紀之又數十年馬鬛且平地矣懐麓集賴陽羨蔣先生重刋若墓則危甚既而思之惟閣學昊廬先生可告以此事若先生晤語從容及之損一宴㑹之費遂可令先賢之壠昭掲千古真盛徳事也李卓吾墓在通潞當時𦵏之者馬御史表之者某中丞而書者麻城邱坦迄今巋然亡恙豈文正一抔反樵蘇不禁乎迂談腐論恐為世譏唯先生有同志故敢布於左右至先大夫墓誌銘劉千里先生所撰近淅川七十老生作名宦祠記有數事乃先慈所未及言者竊欲丐先生作一傳未敢遽請容諏日泥首階下皇恐皇恐
　　宋淳熙間孫紹逺稽仲纂古今人題畫詩八卷為聲畫集因念六朝已來題畫詩絶罕見盛唐如李太白軰間一為之拙劣不工王季友一篇雖小有致不能佳也杜子美始剏為畫松畫馬畫鷹畫山水諸大篇搜竒抉奧筆補造化嗣是蘇黃二公極妍盡態物無遁形虞伯生尤專工於此學古録中歌行佳者皆題畫之作也入明劉槎軒李西崖沈石田輩以迨空同大復皆擬少陵如有好事廣而續之亦佳事也
　　西亭王孫睦㮮所刻革書紀正統北狩事甚詳乃天順間劉某所述劉與袁彬哈銘同侍英宗行在者塞外無紙書之於革故名革書黃俞邰千頃堂藏書有之




　　居易録卷二
<子部,雜家類,雜說之屬,居易錄>
　　欽定四庫全書
　　居易録卷三　　　　　刑部尚書王士禎撰
　　唐太宗賜房元齡黃銀帶曰世傳黃銀鬼神畏之唐本草注有黃銀本經不載俗云為器避惡朱翌雲別自一種銀非金也予按漢虞淵上林簿有黃銀樹樹名取此未詳何義
　　長山縣南白雲山長白支麓也有趙道士者嘗靜坐一室數年後恆見一小人寸許自頂中出跳至地上久之復入於頂今道士尚存予邑北闗真武廟趙道士大名人字雲山道行精嚴衣食之外輒以賑貧人偶病僵臥無給使市人競奔走為之樵爨舍側有蔬圃預造生壙時偃仰其中有大蛇時來聽經趙輒食之日以為常今道士八十尚無恙
　　陳給事説過喀魯三百里喀爾喀車臣部落界即南望北斗矣
　　福建廵撫張〈仲舉〉疏言宋儒朱熹祖籍江南徽州府之婺源其父松歴官閩土遂家焉熹長子塾之後世居建安次子埜之後至元中詔回祖籍故有徽閩二派閩派至九世孫梃景泰六年詔許世襲五經博士主祀徽派至十一世孫墅嘉靖二年亦以五經博士主婺源祖祀熹裔原有五經博士二員閩自梃後七傳至之儁廕襲則明天啟間事也續有朱瀠呈稱係熹十八世嫡孫父金鉉早亡祖之儁順治九年請文赴部中途病卒瀠時尚㓜今籲請承襲伏惟
　　皇上重道崇儒徽派業䝉襲廕閩地紫陽書院亦荷欽頒祠額伏祈
　　敕查舊典熹裔原有博士二員之例俾朱瀠得叨承襲下部議奉
　　旨以朱瀠為世襲五經博士
　　宋神宗惑於荊舒厭棄正人熙寧元豐之際正國家否極之時然一隙之明未嘗不在王定國聞見近録載其末年諭執政曰延安郡王出閣當議宮僚司馬光端重宜為宮官呂公著孫覺皆可作之文貽慶可作洗馬又一日召執政詣天章閣議官制除目至太常少卿曰可除范純仁至禮部郎中曰南宮舍人非他曹比可除劉摯至著作郎曰此非蘇軾不可觀此則神宗知人之哲何曽盡為煬竈所蔽哉若持之甚堅太平之治不俟元祐矣安石之罪可勝誅乎
　　詩我姑酌彼金罍疏一升曰爵爵盡也足也二升曰觚觚寡也三升曰觶觶適也四升曰角角觸也五升曰散散訕也其實曰觴觴餉也觥大七升觥廓也
　　顔氏家訓雲借人典籍皆當䕶惜先有殘缺就為補綴亦士大夫百行之一也此真厚徳之言或謂還書一癡小人之言反是
　　二月十二日甲戌
　　上御經筵己刻出景運門至文華殿滿漢大學士九卿翰林詹事等衙門官及起居注科道等官立班階之東西
　　上至殿門下輦升
　　御座羣臣東西分班鴻臚引贊行二跪六叩頭禮畢仍分東西班趨入講官大學士兼掌翰林院事徐元文禮部尚書張玉書兵部尚書李天馥刑部尚書杜臻工部尚書兼詹事張英內閣學士兼禮部侍郎彭孫遹立班前行東向大學士伊桑阿阿蘭泰王熙梁清標吏部尚書張士甄戶部侍郎蔣宏道禮部侍郎顧汧刑部侍郎鄭重工部侍郎王承祖左副都御史李逈通政使黃斐大理卿陳汝器少詹事兼侍講學士王士禎東西侍班日講起居注官少詹事兼侍講學士田喜⿱立西班稍下東向給事中何楷次東班西向御史顧鐔次西班東向講官出班行一跪三叩頭禮畢大學士徐元文禮部侍郎兼翰林院學士庫勒納講論語志於道章禮部尚書張玉書刑部尚書圖納講尚書無逸篇畢各官仍分東西趨出至階下鴻臚引贊行二跪六叩頭禮仍分班立𠉀
　　駕出回宮
　　賜宴太和門宴畢謝
　　恩而退
　　庚午二月望月食禮書張玉書等行救䕶禮自寅二刻迄辰二刻罷按明時月食百官角素於中軍都督府行禮今都督府廢移於太常寺百官則具朝服行禮䕶月先一日宿都察院與僉都御史蕭山周先生〈之麟〉石公夜話及湘湖蓴菜周因言何孝子事雲湘湖本宋楊龜山所開其利甚溥後漸為豪強侵併明魏文靖公驥力圖復舊未竟其志以屬門人何御史贍贍以是為豪民所搆遣戍值御史鄒魯者謫令蕭山與何有隙逼之戍所途中謀殺之何之子兢避難山東王僉事家王何同年友也常夜扣兢門而兢寢不覺明日責之曰忘父仇而安寢非復仇者也兢泣拜之自是夜寐未嘗安枕一日聞鄒遷山西僉事辭王公曰可以行矣王餞之取骰子使卜曰得六紅仇當雪一擲果得六紅遂治裝遣之兢歸潛部勒親黨數十人俟鄒將渡江邀於路矐其目折其四支鄒訴於官兢直前慷慨流涕自陳父寃請死當事為之動容僅擬流徒得免予謂兢之孝僉事之友皆有古人之誼因筆於書按林貞肅俊撰何文肅喬新神道碑雲御史鄒魯謀躐大理丞公薦魏紳魯遂誣劾公魯尋謫外以罪論死天下快之
　　門人查〈嗣瑮〉徳尹遺崧山碑刻五一啟母石闕漢篆一唐文皇御製少林寺碑上方橫刻御札稱太尉尚書令陜東道益州道行臺雍州牧左右武𠉀大將軍使持節涼州總管上柱國秦王世民〈二字草書〉又上橫刻雲已上七字開元神武皇帝書葢碑額也則天御製從駕少林寺詩一首書一首司門郎中太子諮議王知敬正書一唐大理評事崔琪靈運禪師功徳碑一宋潞國文忠烈公先塋石刻皇祐三年七月中書門下牒後列銜者三工部侍郎參知政事劉戶部侍郎參知政事髙禮部尚書平章事文按綱目仁宗慶厯八年戍子正月以文彥博同平章事皇祐元年己丑八月以髙若訥參知政事三年辛夘三月以劉沆參知政事是年十月貶殿中侍御史裏行唐介為英州別駕文彥博免又五年至和二年乙未六月以文彥博富弼同平章事明年嘉祐元年丙申閏三月彥博薦介召還知諫院此牒允潞公奏請而潞公亦得列銜其後葢宋制然也皇祐三年三月同平章事宋庠免故平章事惟潞公一人
　　髙麗史鄭敘傳敘仕為內侍郎中有才藝為金存中鄭諴誣搆流於東萊將行王謂之曰今日之事廹於朝議行當召卿敘既流召命久不至乃撫琴作歌辭極悽惋敘自號瓜亭後人名其曲曰鄭瓜亭又琴儀傅儀字節之仕至中書門下侍郎平章事致仕以琴酒自娛翰林曲有琴學士
　　髙麗史權守平者安東人嘗為隊正貧居郎中卜章漢以非罪見竄守平遞食其田有年及章漢遇赦還守平素不相識守平袖租簿就與之章漢曰當我竄謫君即不食豈無他人君哀我還其田足矣何用租為守平曰乘人之危食其田猶恐不義今既還尚忍食耶遂投其簿章漢不受閉門而入守平竟以簿繫石擲之而去後官至樞宻副使子韙翰林學士予服其行誼有中國士君子所不及者書之以風世雲
　　髙麗宰相李藏用字顯甫從其王入朝於元翰林學士王鶚邀宴於第歌人唱吳彥髙人月圓春從天上來二曲藏用㣲吟其詞抗墜中音節鶚起執其手歎為東海賢人
　　江西廵撫宋中丞〈犖〉牧仲寄豫章祠紀予復書雲再接良書承問動止頗用慰藉辱惠示豫章祠紀表章先軌砥礪末流所謂以經術縁飾吏治此其第一義也贊詞古雅亦復可傳稍有欲商者鍾公同萬公燝王公錫三君子忠義凜然至今與日月爭光不在劉公球之下似當補祀某公傅㑹張桂為清議所薄恐梓溪東廊諸公亦且羞與並列似當退黜隅見如此敢以質之髙明髙麗太師門下侍中集賢殿大學士金富軾新羅人兄弟皆以文章功名顯致位卿相其命名曰富弼曰富軾曰富轍轍又以子由為字計其時當宋髙宗朝慶厯元祐諸名賢已為海外所景慕如此富軾以文章名世通古今樂撰新羅髙句驪百濟三國史嘗在書筵為其王言司馬溫公之賢卒諡文烈宋使路允廸徐兢著髙麗圖經載富軾世家又圖其形以歸弟富轍官吏戶禮三部尚書翰林學士承㫖王嘗問邊事上奏曰杜牧言時事雲上策莫如自治宋神宗與文彥博議邉事彥博曰須先自治不可畧近圖逺今我三韓之地豈惟七十里而已哉然而不免畏人者其咎在乎不先自治而已良騎野合交鋒接矢決勝於當時外國之所長而中國之所短也強弩乘城堅壁固守以待其衰此中國之所長而外國之所短也宜先務所長以觀其變此梁商之策甚合於今之形勢云云筆勢雄辯有秦晁之風富轍諡文懿
　　桞公權字正平高麗儒州人官同知樞宻院事諡文簡史稱其好學工草𨽻書或亦慕誠懸之為人而襲其名耶
　　申淑髙靈郡人官右諫議大夫知門下省事以直諫稱棄官歸鄉有詩云耕田消白日采藥過青春有水有山處無榮無辱身後以參知政事致仕
　　二月十四日予與工書兼詹事桐城張公〈英〉少詹兼侍講學士馬邑田公〈喜寗〉啟
　　奏東宮春季㑹講題目及講官職名講官
　　欽㸃張公及左春坊李諭徳〈鎧〉四書擬進二題博學而篤志節誠者非自成己而已也節
　　欽定君子不重則不威章仰歎
　　豫敎之切一命題亦不忘訓誡如此聞
　　上在宮中
　　親為東宮講授四書五經毎日
　　御門之前必令將前一日所授書背誦覆講一遍務精熟貫通乃已士大夫家不及也
　　濟南青城有無核棗小而甘移之他處即生核爾雅曰晳無實棗又曰休無實李東坡有求無實棗帖
　　二月望陪祭社稷壇趙少司馬玉峯〈士麟〉楊常少敬菴〈爾淑〉述定興杜君異先生〈越〉鹿太常忠節公髙弟也〈鹿諱善繼〉與孫鍾元徴君〈竒逢〉善家貧教授生徒以給饘粥粗糲衣褐茍完而已即束脩亦不受孺人與同志紡織佐之與人處油然和易終身無疾言怒色而剛介絶俗有壁立萬仞之槩亂後居新安新安人化之風俗一變老穉婦孺親如父兄年八十餘飲啖不衰縣人髙尚書問以養生之術曰無之但平生未嘗嗔怒或以此得老夀耳所著有紫峯集若干卷玉峯為刋行趙雲至聖言過勿憚改若先生則無過可改楊雲先生年八十五未嘗一日不樂予謂邵子居洛四十載安貧樂道生平未嘗攢眉先生殆庶幾矣
　　直𨽻廵撫於〈成龍〉疏言先賢閔子孝行著於聖門具體同於顔子其六十二代嫡孫閔先達具呈請援元聖周公先賢仲由及宋儒後裔之例祈予世襲五經博士奉㫖不准行按閔子宿州人州有騫山閔子祠裔孫奉祀今閔先達具呈直撫何耶
　　御史徐〈樹榖〉上言自古設立史官原以修葺國史為重典謨訓誥皆是當時史官之筆三代以降列國並有記載春秋即魯史舊文列於諸經此為編年之史漢司馬遷剏為紀傳表志之體後世國史因之皆命儒臣纂修本朝之史謂之正史如後漢班固受詔撰光武本紀及列傳二十八篇李尤受詔與謁者僕射劉珍等俱撰漢記晉徐廣受詔勒成晉記唐有修國史之官如劉知幾吳兢韋述栁芳等俱以直史館著名宋兩朝國史乃宰相王旦所修呂夷簡益以真宗朝為三朝國史又有仁英神哲四朝國史皆歴歴可考者也編年則凡起居注日厯聖政記皆集取當時議論政事及制誥章奏隨日撰録以備信史而紀傳表志之正史亦併於此時纂修蓋必用本朝之人修昭代之史事皆親睹言為可徴故歴代最重此選明世史官虗設初雖編有日厯後即旋廢至於正史並未議及萬厯中禮部尚書陳於陛始請編輯又復中止論者惜焉今
　　大清㑹典已經告成政治典訓平定三逆方畧將次葺完請於三書進呈之後倣古聖政記日厯體例自皇上龍飛初歲按年編纂上自
　　詔諭及諸司章奏批答合之起居注所紀勒成鉅編一事而具始末一言而備原委至於肇修正史自漢以來俱有成例洪惟
　　太祖髙皇帝創業垂統
　　太宗文皇帝定亂安民
　　世祖章皇帝混一區夏深仁厚澤
　　三朝實録謨烈具存與其待修於後時不若亟議於今日乞以時
　　頒諭開局次第汗青
　　列聖之豐功峻徳懸日月而常明
　　皇上之孝思作求炳穹壤而無極得
　　㫖下九卿翰林詹事科道㑹議允行
　　邉司徒華泉詩自聞秋雨聲不種芭蕉樹或議之謂芭蕉不得稱樹又或議王右丞畫雪中芭蕉宋朱翌雲曲江冬大雪芭蕉自若紅蕉方作花知前軰畫之不茍彼身未到蜀粵故少所見多所怪耳花間詞雲笑指芭蕉林裏住既可稱林顧不得稱樹耶
　　元翰林直學士諡文清宋褧燕石集至正八年聖旨下都省移江浙省於各路有錢糧學校內刋行中書省御史臺據御史段弼楊忠王思順蘇寧等奏請也此與石田集皆奉旨刋行元時崇文如此或謂九儒十丐當是天厯未行科舉以前時語耶文清詩溫潤清麗濟南數篇偶録於此渡濟河初見近城諸山雲華山髙聳䧿山東一帶煙霏翠掃空安石從來多雅興卻如新婦閉車中中秋與呂仲實清話憶李溉之內翰雲大明湖上水涵天月色偏宜李謫仙應笑吾曹煞風景碧梧牕下對燈眠兄本官國子祭酒諡正獻工於古文時號二宋二月二十日主敬殿演禮遇監察御史賽〈圖〉求其父故內閣學士禮部侍郎鄂〈貎圖〉公墓銘公字麟閣
　　太宗時滿洲科目解元㓜而貧常爇馬通讀書無好為詩滿洲文學之開實自公始壬戌御史官中書科中書舎人以公遺集來求予作誌久未報也滿洲文字則剏於大學士榜式逹〈海〉公特諡文成雲
　　大學士宛平王公招同大學士真定梁公學士涓來兄〈澤宏〉遊怡園水石之妙有若天然華亭張然所造也然字陶菴其父號南垣以意剏為假山以營邱北苑大癡黃鶴畫法為之峯壑湍瀨曲折平逺經營慘澹巧奪化工南垣死然繼之今瀛臺玉泉
　　暢春苑皆其所布置也唐楊惠之變畫而為塑此更變為山水平逺尤竒矣昔人謂俞清侍郎園峯大小凡百餘衆峯之間縈以曲澗旁引清流淙淙然下注石潭潭中多文⻱斑魚潭上巨竹壽藤蒼寒茂宻不見天日未知視此何如耳
　　閩中近有集碎石嵌為扁聨巨書者鈎趯波磔神理皆具益都趙韞退〈進美〉官福建按察使攜清音閣一扁歸置園中予為青城韓燕翼〈庭芑〉副使誌墓其家以一聨為潤筆乃人意淡如菊詩懐清似梅十字時
　　宸翰堂菊花初開遂置堂中觀者咸謂絶技聞剏者張姓雲
　　羅明仲嘗語李賔之三言詩亦可視為一體以扇命作李援筆題雲揚風㠶出江樹家遙遙在何處其意致頗近古前明李西涯以樂府擅名其所作三五七言諸體靡不悉具以視賔之其高下為何如耶三言之作其體已久為作者所宜備詩談雲三言起於散騎常侍夏侯湛
　　近見藥地禪師所著物理小識可補賛寧物類相感志所未及又見閩人林朝儀撰蟲異賦二卷彷彿吳淑事類賦但一賦而櫽括鳥獸鱗介蟲豸之屬三百餘種其句法學禽經𨽻事亦博雅可喜
　　同年劉吏部公㦷雲七律較五律多二字耳其難什倍譬開硬弩秖到七分若到十分滿古今亦罕矣予最喜其語因思唐宋以來為此體者何啻千百人求其十分滿者唯杜甫李頎李商隠陸游及明之空同滄溟二李數家耳公㦷詩頗有竒句如雲直溪束天色湍激橡林左峭刻極似東野語
　　田詹學〈喜⿱〉子湄言
　　上在暢春苑每引見諸臣常
　　御澹寧居止三楹不施丹雘亦無花卉之觀其西即無逸殿東宮讀書處殿外種藝五榖之屬葢欲子孫知稼穡之艱難意深逺矣
　　三月初一日
　　上傳問內閣大學士邵子問伊川雷起於何處伊川曰起於起處邵子愕然稱善何謂也大學士徐元文對邵子言數程子言理予按伊川答晁以道書雲頤與堯夫同里巷居三十餘年世間事無所不問惟未嘗一字及數即此如邵程之學異而同處〈按堯峯顥暹禪師亦有聞雷示衆一則〉工部奉
　　旨修理闕里
　　聖廟議於康熙三十年四月十二日開工大成等殿五十四間大成等門六十一間圍房八十八間估計銀八萬六千零十八兩特發內帑銀兩採辦修理
　　上之崇儒重道如此
　　載酒園詩話丹陽賀〈裳〉著其持論有不可解處如范石湖之視陸放翁何啻霄壤而賀則雲至能有驊驑騄耳過都歴塊之能又雲務觀才具無多意境不逺惟善冩眼前景物音節琅然可聽如山谷千古竒作於杜韓蘇之外自闢一宗故為江西初祖而賀謂其所得不如楊劉並疵其春網薦琴髙之句豈曹瞞何以解憂惟有杜康之句亦未嘗寓目耶更捨其汪洋大篇而取其二三律句此如乞兒輕議波斯賈胡足發一笑耳其論晁具著亦然大扺所取率晚唐窕巧之語以為雋異豈得輒衡量大家耶
　　三月初九日天章自天津來贈所刻寒山子詩詩家毎稱其鸚鵡花間弄琵琶月下彈長歌三月響短舞萬人㸔謂有唐調其詩有工語有率語有莊語有諧語至雲不煩鄭氏箋豈待毛公解又似儒生語大抵佛語菩薩語也天章詩情髙逸當世無軰素耽二氏之書有出世之志予曾序其蓮洋詩又常誦其句於故友葉文敏訒菴雲泉遶漢祠外雪眀秦樹根濃雲濕西嶺春泥霑條桑至今堯峯上猶上堯時日凡數聨訒菴贊歎一日講筵罷先往訪之康熙己未以博學宏詞徴赴京師獨不掃門時相所居在中條山南永樂鎮即春秋魏畢萬所封古河中府河東縣也唐相李石李福李程兄弟及呂仙巖故里有玉溪即李商隠所居
　　三月初十日
　　上在暢春苑
　　命下〈士禎〉陞都察院左副都御史先是禮部侍郎缺陞內閣學士王〈澤宏〉為禮部侍郎兼翰林院學士時予名列第四至是應開列陞閣學諸員予名在第二吏部疏未上也前此左副都御史許〈三禮〉遷兵部督捕侍郎吏部列通政使黃〈斐〉大理寺卿陳〈汝器〉等名上留中乆之不下及命下乃以予陞補許缺
　　上用人之不測如此
　　予前議劉後村賀賈似道云云莆田門人林禮部〈麟焻〉石來自閩來談及莆前軰艾軒網山竹溪樂軒〈林光朝林亦之林希逸陳藻〉後村諸遺集石來因言後村居鄉不為鄉人所與父老傳其後村舎側有一井汲其醫病輒愈後村塞之他事刻薄多此類益信士大夫居鄉必先品望則立朝定有可觀後村之媚秋壑有由然矣又雲後村在城中與石來所居相距僅里許
　　門人吳〈雯〉天章蔣〈景祈〉京少查〈嗣□〉徳尹偶集邸舎談及門人陳〈奕禧〉子文在京師時上陸〈嘉淑〉冰修詩云借問如何是撥鐙冰修陳同里尊行也與子文皆以書法名見詩甚恚子文近自安邑丞遷知深澤縣有大吏頗自矜其書查言子文倘以書法見知定自水乳予笑雲固然第不可獻詩問撥鐙法耳合坐大笑
　　幽州妙峯山龍泉寺有巨石一日有道人過之曰此中有寳使匠鑿之且囑曰命汝止乃止匠力倦不如所戒俄有二白鴿自石中飛去道人歎曰寳亡矣何用鑿為昌平州桞林村夜有物似馬食人田禾羣伺之不可得乃相約攅弓矢射之馬被創逸去衆隨血跡㝷之至周皇親墓一石馬身有血痕始知食禾者乃石馬耳銀山有延聖寺甲申闖冦掠昌平遊騎至山下見一羙婦人獨行追之不及射之徑行入寺寺門扃未啟也冦訝之啟門而入閴無人跡而箭在佛像之背堅不可㧞冦相顧愕然羅拜而去
　　昌平人有遊吳郡者遇老翁以一函書授之曰煩歸至清涼洞投之洞門外有石鼓擊之當有人相引入比歸往尋果見石鼓如言擊之有聲童子出𨗳客入洞有老叟長髯而癯肅客坐語留為設食則白石也謝不能又命童子別取菽一升付之曰勞三千里寄書聊此為謝歸視之皆黃金也再至訪之石鼓已不見惟峭壁千尋而已
　　積小塘京師人家昌平山中少遇異人受術能冬月致菡蓞花嘗召客飲不治具客至取之壁間水陸畢備有他客叩門輒復納諸壁室空無所有又嘗取甆盌碎之推入壁曰為我治之聞壁中謖謖有聲須臾取出盌已如故總兵麻承恩召之謂曰若能盜吾頭上巾否曰易耳麻坐甲士於庭晝夜伺之明日巾已失去麻怒下之獄小塘畫一舟於壁躍而登之遂不見後有人遇於醫無閭山
　　燕山樵兒澗有熊道人者能辟榖嘗旬日不食食即以其餘飼虎虎時時馴擾臥階下或問其術道人曰人忘機於物物亦忘其機何術之有此與列子海鷗之說可相發明
　　天壽山長陵有東井西井明太宗殉𦵏妃嬪十六人𦵏處也每夜深守陵者嘗見紅紗燈籠自二井穿松楸來至陵門而入崇禎末燈不復見










　　居易録卷三
　　欽定四庫全書
　　居易録卷四　　　　　刑部尚書王士禎撰
　　徳尹言在洛陽往遊嵩少過登封謁宮詹耿逸菴〈介〉先生逸菴清修絶俗以徳化其鄉前後知縣事者數軰觀感而化皆為亷吏如張某王又旦是也
　　三月十八日
　　萬夀節
　　上在暢春苑不受朝賀徐相國雲
　　太皇太后升遐有
　　上諭引唐太宗母難之言以後
　　萬夀節朝賀筵宴俱行停止今三年矣
　　聖人大孝於斯而極
　　徳尹雲上清宮在北邙絶頂繚垣數里規模鉅麗明末洛陽郡城毀於流冦
　　國初重建今城其甃石皆宮中物也今所存僅鐵殿三楹非復舊觀上清宮即唐𤣥元皇帝廟按劇談録雲神仙像皆開元中楊惠之所塑又有吳道子畫壁杜子羙詩所謂五聖聨龍袞千官列雁行者也
　　武進董〈元起〉故友御史玉虬〈文驥〉之子遺其先人㣲泉閣集十六卷從兄〈元愷〉舜民蒼梧詞十二卷玉虬昔在京師與予軰為文社外轉秦州監司乞休歸年未五十家居注三禮予官祭酒時曽見寄數卷今集中經説數十篇皆注禮經之緒論也舜民樂府自成一家洞庭陽羨西泠諸山水居庸闗白羊城虎牢闗諸邉塞之作尤為竒特其內子亦有易安風調今十二卷中大半予所評次者天章言焦先瓜牛廬在蒲州大河側故址尚存
　　朱子諸注莫善於楚辭莫不善於三百篇當以小序為主而以毛鄭歐蘇呂嚴諸家之説參互之如鄭衛二風有女同車將仲子木瓜諸詩皆有左傳本事可證何可以臆廢之三月望日從慈仁寺廊下買得毛詩鄭箋甬東屠本畯纂注刻本二十卷因著其説於後
　　洛陽縣丞李〈集鳳〉字翽升山海人貢士研精三傳撰春秋集解四十卷十五年前有青浦縣丞施〈鴻〉者字則威閩𠉀官人以部運至京師投予所著史測若干卷論南北朝事靡靡可聽皆下吏之有經學史學者也
　　庚午元旦
　　上以直𨽻旱荒不受賀特遣部院堂上官八員巡視賑濟
　　宜興門人蔣〈景祁〉京少編瑤華集凡二十卷搜採
　　國朝名家填詞甚富二十年前予在揚州與故友武進鄒〈祗謨〉程村撰倚聲集起萬歴末迄順治初年以繼卓珂月徐野君詞統之後蔣此編又起順治迄於今以繼倚聲之後合觀三集三百二十年間作者畧備矣
　　陳給事言明妃塚在歸化城南三十里髙三十餘丈廣數畆塚前尚存石虎二其色黝黑石獅子一色純白石幢一上刻䝉古書豎幡其上塚顛有小方亭中藏畫佛塚旁大栁一株根分為二相距三尺許去地數尺連而為一骨去皮存若香片然道經黒河廣二三丈岸邉多菖蒲慈菇歸化城隋之東豐州也〈又有西豐州〉唐貞觀四年置豐州都督府領蕃戶統富民〈漢之臨戎〉振武〈漢之盛樂〉二縣開元七年割𨽻東受降城〈在大同府西北東受降城之東〉八年置振武軍節度使北有隂山去城五十里又言豐州南有空城城中浮圖一六角七級髙矗天半南向篆書顔額曰萬部華嚴經塔第七級壁上大書金大定二年奉敇重修多金元人題字墨跡如新而辭率俚鄙惟一詩近雅雲去年曽醉海棠叢聞説新枝發舊紅昨夜夢回花下飲不知身在玉堂中瑞伯書按此詩宋元絳厚之之作也其題名有豐州水鴉提㸃王英張百川至元十一年五月署字
　　土木在懐來城北三十里本名統漠鎮隋末髙開道據懐戎時所置後訛今名按王惲中堂事記雲統墓店以店北舊有統軍墓故稱又扣舷録雲相傳遼主遊幸嘗張大幕於此因名統幕後訛土幕又訛土木引元人陳孚詩云千里茫茫草色青亂塵飛逐馬蹄生不知何代開軍府猶有當年統幕名
　　三月二十一日內閣大學士伊〈桑阿〉等面承
　　㫖於午門外㑹議蠲豁江南蘇松二府浮糧先是上諭閣臣雲蘇鬆浮糧一事朕刻刻在心此明之𡚁政豈可踵而行之其㑹同九卿詹事掌印不掌印科道官詳議以聞
　　三月二十五日門人顧嗣協迂客貽所刋范石湖集有楊誠齋陸放翁二序凡詩三十三卷楚詞古賦一卷合三十四卷金侃亦陶寫校宋板本也亦陶老友〈俊明〉孝章子顧又貽㑹稽曽益注溫庭筠八義集四卷清苑髙鐈序益曽注昌谷集號精博溫注世鮮傳者亦顧氏刻也鐈字淵頴門人陳〈僖〉藹公之師余池北偶談中載其軼事
　　同年李奉倩〈迥〉副憲言彼縣〈夀光〉侯鎮有二人晨訪一友值門未啟外有豕牢有母彘方産一人注目視之忽仆地氣絶急呼豕主語之俾摔豕子盡殪其人即甦已而門啟友人甫延入雲妻將臨蓐其人忽又仆地氣絶則室中産一子頃刻間已再投生矣
　　奉倩又言長子〈懋〉大木庶常少受業張君〈蘭修〉同塾有張生某夜歸書室大木與諸學生皆覩有一女子可十六七披髪隨之入疑焉共擕燈火以往見張在室中亡恙詰之莫知其故逾旬張歸其家佃僕有女新適人歸寧張調之拒不從張惶遽刃之遂死鳴之官官知前事謂當有宿孽又憐其少原之減等句日之前女尚人也先現異形此理之不可解者也
　　鳳陽丁太守〈克懋〉言於北溟〈成龍〉總督兩江時苞苴屏絶然不為崖異或餽人葠受之答以手書曰衰病所須輒已拜領其近人情如此向見有首屬吏餽金者考其素履率簠簋不飭或且謂以不滿谿壑之欲而首之為公論所薄與於有真偽之分矣
　　康熙甲辰㑹試有四川舉人楊某者寓四川營石芝菴塲事既竣𠉀榜於京師一夕與諸同年飲偶出忽仆地衆舁入室移時始蘇叩之雲甫出戶見二卒強之行至一公府有王者南向坐梓潼帝君坐其側頃之有吏引楊父母至王者問雲今年汝子某合中進士汝願之否其父拜謝母獨曰不願也王者叩其故母答曰此子不孝昔避冦亂入山距城甚逺主一親故家主人館餐甚厚因令子暫歸視家室適部檄至催謁選縣令強之遂赴都中途稱病而返比子入山而身已死含斂皆主人經理之至今飲恨泉下故不願也帝君顧吏取簿籍撿之良久語王者曰以髙某代楊可也及榜發則梁山髙〈宗礪〉中式楊竟被黜奉倩述其房師李侍郎〈仙根〉子靜云然四月初四日總裁㑹典大學士伊〈桑阿〉王〈熙〉梁〈清標〉等恭進大清㑹典二百〈闕〉十卷
　　初五日以內閣大學士王熙為
　　三朝國史監修總裁官伊桑阿阿蘭泰梁清標徐元文為總裁官
　　張司空夢敦〈英〉言桐城方畿字奕幹人品修潔酷好為詩而不諳吏事以舉人銓授宣府推官㑹檄放宣鎮兵米適有故人至日夕與倡和為詩吏因為奸利遂坐劾罷歸歸益躭詩貧甚年七十餘訪親知山東卒於鳳陽含殮草草諸子迎䘮歸易匶更斂則舉體堅瘦如石有異香焉四月初七日於朝房言及先兄西樵易簀時體有種種異香三日葢棺始散司空因談此
　　夀光劉〈毓桂〉字秋士與其弟〈允桂〉雲子同中順治壬辰進士仕為揚州府推官有善政罷歸三十載臨淄某生者素不相識一夕夢道遇官府騶從甚盛或指示曰萊州府新城隍往赴任耳問誰何曰夀光劉公秋士也醒而怪之遣人至夀偵消息則劉以是夕卒矣亦李中丞説杜甫八哀詩鈍滯冗長絶少剪裁而前軰多推之崔鷃至謂可表裏雅頌過矣試摘其累句如汝陽王雲愛其謹潔極上又囬翠麐天笑不為新手自與金銀匪唯帝老大皆是王忠勤李邕雲眄睞已皆虗跋渉曽不泥衆歸賙給美擺落多藏穢是非張相國相扼一危脆蘇源明雲祕書茂松意溟漲本末淺〈文苑英華本異亦不可曉〉鄭䖍雲地崇士大夫況乃氣精爽方朔諧太枉寡鶴誤一響張公九齡雲骨驚畏曩哲鬒變負人境諷詠在務屏用才文章境散帙起翠螭未缺隻字警云云率不可曉披沙揀金在慧眼自能辨之未可為羣瞽語白黑也
　　元張翥蛻菴集四卷衡山釋大杍北山編集洪武三年錫山郎成鈔本成不知何許人書法妍妙逼真佛遺教經亦古物之可寳惜者蛻菴元末大家古今詩皆有法度無論子昂伯庸軰即范徳機掲曼碩未知伯仲何如耳
　　天地間集一卷宋謝翺臯父編自文信國及家翁文及翁謝疊山鄭協柴望徐直方何新之王仲素謝鑰陸⿰何天定王曼之范協吳子文韓〈闕名稱竹坡〉林景怡凡十七人詩僅二十首按宋文憲公作臯羽傳天地間集五卷此太寥寥即臯羽之友如吳思齊翁登仇逺之屬皆無一字當是不完之書也附晞髪道人近集一卷詩四十八首刻畫晚唐酸澀無足録惟山帶去年雪春來何處峯一聫差佳豈才盡耶抑刪去之詩而後人摭拾之者耶
　　初十日以禮部尚書張玉書工部尚書張英都察院左都御史陳廷敬吏部左侍郎李振裕內閣學士兼禮部侍郎彭孫遹都察院左副都御史王士禎為
　　三朝國史副總裁官
　　紫桃軒雜綴雲人參一名人薓薓者漸漬之義又名人㣲㣲亦㣲漸之意一名人御以其生有階級又名鬼葢以其生背陽向隂又有神草地精海腴之名生上黨山谷者最良遼東次之髙麗百濟又次之異苑雲人參名土精上黨者佳人形皆具能作兒啼今人參産遼東東北者最貴重有私販入山海闗者罪至大辟髙麗次之每陪臣至得於館中貿易至上黨紫團參竟無過而問焉者古今地氣之不同耶抑物性有變易耶
　　三月至四月京師畿輔不雨十三日奉
　　旨三法司赴刑部清理重囚予以副憲與焉原者百十八人十五日奉
　　旨遣九卿分祭壇廟寺觀祈雨予主靈佑寺望祭四海惟遣官祭東嶽泰山以戶部尚書蘇赫往
　　安岳馮山字允南宋左丞澥之父集三十卷簡池劉光祖徳修梧谿何悳固叔堅序詩文各十五卷今鈔本止詩十二卷餘皆缺山蜀人生當北宋全盛時與文湖州鮮于子駿遊而無一語及眉山父子兄弟澥則蔡京錢遹黨嘗奏罷李忠定安撫力排鄒道鄉楊⻱山請廢元祐太后以汙張拜昌偽命奪職葢小人之尤也四月望後一日奉
　　旨祈雨齋宿靈佑寺禪房頗有花木小雨復止盤山蒼然偶閲此集頗有佳勝五言古西縣道中雲漢水引我行梁山邀我坐山水已清絶春容碧相和下馬取酒餘梅飄酒中墮日落醉不去青茸草間臥郊外雲解巾臥柔碧送王審言祕校潞州法曹雲上黨縁青冥勁氣西北隅黃河天際來草木冬前枯七言古采樵行俠少行張王具體黔江八陣磧二篇最佳又題鮮于秀才所居雲羣峯屋背猿鳥啼二江門前鷗鷺飛雅聞君居頗竒絶長恨不到情依依仙翁落拓少拘撿解舞石上凌清暉投冠整袂或雲起塵土一踏何時歸此詩有子瞻風氣五言律詩上范蜀公二十韻説盡蜀公平生春閑雲春聲蜂遶屋晴意鳥臨牕新霽雲曉日輕雲放林花水倒沉瞿塘峽二十四韻冩州山川字字逼肖不身歴其地者不知也起雲絶勝瞿塘險西陵古地形巴江深洞穴蜀主舊門庭王氣吞三峽神功出五丁繼雲衆流趨灧澦逺意㑹滄溟顧盼疑無地幽隂似有靈白鹽懸日月黑石鼔雷霆鑱鑿餘痕在髙深巨勢停魚龍憑險怪煙霧鎻沉冥念昔窮探索嘗言駭觀聽〈觀作去聲〉波濤真激箭舟楫劇奔星殆欲頡頏老杜七言律詩和周正孺遊蠶叢雲抹緑郊原逢雨後殘妝桃李覺春深宿雲亭雲亭榭寂為閑處所溪山清𢃄古風流劍州東園雲援琴故故彈流水隠幾蕭蕭聽竹枝送李杞赴闕雲千畨蜀屑供吟稾一道秦川照錦衣重陽寄文與可雲黃菊縱逢佳節好清歡不似去年多山路梅花雲傳聞山下數株梅不免車帷暫一開試向林梢親手摺早知春意逼人來何妨歸路參差見更遣東風次第催莫作尋常花蕋㸔江南音信隔年囘風趣盎然昔人所云清空一氣如話者也五古有謝人惠兗墨詩葢兗州宋時製墨有名㣲是詩世罕知之詩云故人山東來遺我數丸墨掘丸大如指盥手重拂拭濃磨向日看古瓦増潤澤經屑不見紙清光隠深黑書雲舊所祕聞今已難得庭珪死已久至寳世罕識御府從近存〈疑有誤〉人間萬金直兗州擅髙價比歙固少抑古松亦將盡神竒漸衰息文章不見貴筆研豈可擲牢落況此君雖精淡無色憐君情好古投贈兼以臆世事持此觀噫嗟共冥黙
　　邵氏聞見前録雲文潞公自兗州通判代歸呂文靖一見竒之問潞公曰有兗州墨擕以來明日潞公進墨文靖熟視久之葢欲相潞公手也遂薦為殿中侍御史晁氏墨經雲兗人舊以十月煎膠十一月造墨又雲兗墨以不用藥為貴
　　廣東香山縣監生楊〈錫震〉自言得沈約四聲韻譜古本於廬山僧今帾因合吳棫韻補詳考音義博徴載籍為古今詩韻注凡二百六十一卷赴通政司疏上之奉㫖付內閣與毛簡討竒齡所進古今通韻訂其同異毛浙江蕭山人今帾字記汝天然禪師弟子也
　　夢華子遺集一卷吳〈坰〉字季野著其文學戰國短長及管韓荀卿子作準言以擬權書若正學觀時斂禍諸篇可自作一子與沈畊岩〈夀民〉善順治末客死燕中王屋山有煙蘿子祠祠前有洗參井祠即煙蘿子宅址也煙蘿子者晉天福間人世傳煙蘿子佃陽臺宮田苦積功行忽一日於山中得異參闔家食之拔宅上昇雲見李川父濓遊記
　　偶與學子言詩用字不可臆為杜撰即如古人名字司馬長卿長字無平聲相如相字無仄聲如字或作上聲馬援援字無平聲曹操操字無平聲之類今人率通融以就已便非也又如樂毅稱樂生賈誼稱賈生司馬長卿稱馬卿李膺稱李君阮籍稱阮公嵇康稱嵇生山濤稱山公王導稱王公郗愔稱郗公謝安石謝靈運謝眺皆稱謝公庾亮稱庾公王凝之稱王郎袁粲稱袁公江淹稱江郎徐陵自稱徐君杜甫稱杜公李白稱李生孟浩然稱孟公韓愈稱韓公韋應物稱韋公白居易稱白公歐陽修稱歐公蘇軾稱蘇公又謝惠連謝眺皆稱小謝宋祁稱小宋蘇轍稱小蘇杜牧稱小杜之類皆有所本即是出處不可假借若杜甫稱杜生李白稱李公知復為誰耶地名亦各有所宜故友陳允衡伯璣嘗語予姑蘇城外寒山寺半夜鐘聲到客船若作金陵城外報恩寺有何意味此雖謔語可悟詩家三昧予因廣之雲流將春夢過杭州滿天梅雨是蘇州白日澹幽州黃雲畫角見并州之類皆不可移易予二十年前在廣陵有句雲綠楊城郭是揚州好事者至取為圖畫若雲白日澹蘇州流將春夢過幽州有不捧腹絶倒者耶宋人謂五月臨平山下路藕花無數滿汀洲改六月便不佳亦此意也
　　用生何首烏五錢青皮三錢陳皮二錢酒一碗河水一碗煎至一碗溫服治瘧不論久近即愈
　　趙松雪跋韓滉五牛圖雲此圖僕舊藏不知何時歸太子書房予家周文矩莊子説劍圖售於周侍郎櫟園〈亮工〉今亦入內府矣書畫固能通神其遭逢亦自有時耳
　　道成而上藝成而下時代遷變其理一也六朝人畫多冩古聖賢列女及習禮彛器等圖此如漢儒註疏多詳於制度名物之類也宋元人畫專取氣韻此如宋儒傳義廢註疏而專言義理是也
　　予童子時嘗見繡梅花一幅上有絶句雲無日詩中不説梅小牕臨水為花開東風一夜消魂思何處笛聲江上來情致最佳不知誰何作也
　　順治辛丑客金陵居秦淮丁翁邀笛歩水閣見龔芝麓宗伯題沈朗倩石厓秋栁絶句雲刻露巉巖石骨愁兩株風栁曵殘秋分明一段荒寒景今日鍾山古石頭予援筆和雲宮栁煙含六代愁絲絲畏見冶城秋無情畫裏逢揺落一夜西風滿石頭袁荊州〈於令〉籜菴見之曰忍俊不禁矣
　　予在揚州日通州布衣邵潛潛夫年八十餘無妻子僑居如臯予適按部至縣邵以書來雲苦門夫之役予抵縣次日晨往訪之所居狹巷不容車騎予下車徒行入蓬門陋室臥榻與竈突相接所刻書板充棟出市酤留飲予為引滿數觴盡歡而罷邑令聞之即日免其徭役福清林〈古度〉茂之亦八十餘數自金陵過訪毎集諸名勝文宴紅橋平山堂之間予親為撰杖康熙甲辰除夕茂之以萬厯甲辰以來六十年詩屬予刪定不減數千篇皆曹能始鍾伯敬譚友夏諸前輩所鉛黃予為存其甲子以前風華近六朝者而刪其甲子後詩幾盡施愚山〈閏章〉見之曰吾與林翁久游處非君選不知其本色乃如是君之功林翁大矣髙淳老布衣邢昉孟貞五言學韋蘇州風格甚髙予至揚州昉前死已久予為祭酒時長山李尚書孫〈斯佺〉謁選得髙淳令予以昉家事託之俾訪其妻子明年李以書來雲邢妻老尚無恙一弟為老諸生一孫甚貧已辦二百金為買丞相圩腴田四十畝不憂饔飱矣愚山與孟貞交最善代為謝予予與孟貞終未識面其弟妻與孫亦不知予誰何也成都費〈宻〉字此度獻賊破蜀後流寓泰州人無知者予偶見其五言詩曰大江流漢水孤艇接殘春愛之賦詩云成都跛道士萬里下峨岷虎口身曾拔蠶叢句有神大江流漢水孤艇接殘春十字須千古何為失此人宻見之遂來定交南城陳〈允衡〉伯璣客金陵清羸善病以予故數來揚州選録國雅集予居之古文選樓頗料理之孫〈枝蔚〉豹人三原人僑居揚州髙不見之節予訪之先以詩云焦穫竒人孫豹人新詩雅健出風塵王𢎞不見陶潛跡端木寧知原憲貧遂為莫逆交泰州布衣吳〈嘉紀〉字賔賢居東淘苦吟不交當世予見其所為五言清冷古澹雪夜被酒為其詩序馳使三百里致之嘉紀大喜過望買舟至廣陵謁謝遂定交黃州杜〈濬〉於皇客揚州嘗人日大雪無事巾車造之論詩竟日樵蘇不爨茶話而已乙巳七夕予赴京師諸君餞於禪智寺祖道賦詩於皇詩云記逢人日雪造我吟窮愁豹人詩云欲問忘情老何名共命禽因刻禪智録別一卷誌一時窮交之誼今二十六年矣予嘗於役淮隂雪夜泊甓社湖作歳暮懐人絶句六十首紙盡取公文牘尾紙雜書之皆滿詩中所及大半布衣也
　　予嘗與袁昭令杜於皇諸名宿宴於紅橋予自為記作詞三首所謂緑楊城郭是揚州是也昭令酒間作南曲被之絲竹又嘗與林茂之孫豹人張祖望〈綱孫〉軰修禊紅橋予首倡冶春詩二十餘首一時名士皆屬和予既去揚州過紅橋多見憶者遂為廣陵故事陳〈維崧〉其年雲官舫銀燈賦冶春亷夫才調更無倫玉山筵上頽唐甚意氣公然籠罩人宗〈元鼎〉梅岑雲休從白傅歌楊栁莫向劉郎演竹枝五日東風十日雨江樓齊唱冶春詞此例甚多丙寅丁夘間曲阜孔〈尚任〉東塘以濬河至揚州題詩紅橋雲阮亭合向揚州住杜牧風流屬後生廿四橋頭添酒社十三樓下説詩名曾維畫舫無閑栁再到紗牕秖舊鶯等是竹西歌吹地煙花好句讓多情
　　予三至金陵庚子以鄉試分考至渡江日已曛黑束炬登燕子磯題詩石壁翌日金陵競傳冩之和者甚衆辛丑以讞獄至作秦淮雜詩金陵遊記毎讞事畢輒肩輿往烏龍潭靈谷瓦官諸寺城南髙座長干諸古剎探幽訪古而公事未嘗廢也乙巳內遷禮部解郡後客金陵凡前所未經歴者如牛首祖堂棲霞花山與方〈文〉爾止共遊焉補遊記數篇通集所作詩文為白門前後集汪〈琬〉鈍翁序之及乙丑祭告南海歸過金陵當時老友皆已淪沒惟倪〈粲〉雁園以翰林請假裡居顧予舟中予感賦一詩云往日秦淮水朱樓賦洞簫白頭故人盡重過石城橋一夕即解纜渡江矣
　　順治庚子冬在揚州病起以公事渡江往毘陵與京口別駕程〈康莊〉崑崙同遊金焦北固及鶴林招隠竹林寺海岳菴諸名勝有過江集張吏部〈九徴〉公選序之雲筆墨之外自具性情登覽之餘別深懐抱知己之言也辛丑春以例往松江謁直指次滸墅聞鄧尉梅花盛開遂輕舟入太湖口自光福元墓留聖恩寺四宜堂賦詩數十篇而返因自號漁洋山人有入吳集予自少癖好山水嘗憶古人身到處莫放過之言故在揚州日於金陵京口梁谿姑蘇諸名勝皆於簿書期㑹中不廢登臨而公事亦無濡滯者吳梅村〈偉業〉師謂予在廣陵日了公事夜接詞人以擬劉穆之予豈敢望古人若山水之癖則庶幾近之耳寺中齋禱無事因憶舊遊畧述之以示兒軰康熙壬子予以戶部郎中奉
　　命典四川鄉試所過名山如井陘霍山姑射中條雷首太華少華終南太白雲棧嶓錦屏天柱岷山青城蟇頤凌雲峨嵋烏尤五峯塗山平都上嵓瞿唐三峽巫山十二峯隆中峴首蘇門百泉諸勝舟車遄發廹於王程或至或不至凡登望皆有詩為蜀道集又別為蜀道驛程記四卷施愚山侍讀曹峨眉〈禾〉祭酒徐東癡〈夜〉隠君序之葉文敏訒菴題長句於卷首又以書抵予雲蜀道新詩毎一篇具有二十分力量雲
　　戶部郎中族姪祚興康熙丁未進士嘗知三水縣雲文太青光祿家婢皆能詩曽得其倡和一卷許貽予又貽太青書扇一字畫甚竒怪詩是擕內登文昌閣有句雲酒杯好喚中黃老侍女都看萼緑華
　　門人張聨元鍾祥人言故興獻王陵極靈異流賊過承天將發陵忽白日晝暝雷電霹靂交作震死數人賊駭懼而止鼎革後有諸生某某飲於陵下醉為謔語歸即死
　　門人靳治荊字熊封博雅嗜古言前浙江布政使蔣君毓英之子國祥好刻古書嘗重刻荀悅袁宏兩漢紀陸㳺馬令南唐書又欲刻王稱東都事畧亦一竒士門人顧嗣立字俠君彚選元詩集自元好問迄張雨軰起甲終癸凡百家與石門吳之振孟舉宋詩鈔並行兩朝之詩畧具二書矣其傳例倣虞山明列朝詩甚有雅裁
　　曽見石敬塘家廟碑是梁周翰撰周翰與楊文公億同為翰林學士年已七十景徳中答宰相待罪表不稱旨上別令趙安仁撰且曰不可令周翰知恐其悔恨見金坡遺事
　　蔡州有吳元濟廟宋王質知蔡始毀之更建狄仁傑李愬祠狄道縣有董卓廟髙適火之某處亦有盜跖黃巢廟劍州有鄧艾廟皆不可解


　　居易録卷四
<子部,雜家類,雜說之屬,居易錄>
　　欽定四庫全書
　　居易録卷五　　　　　刑部尚書王士禎撰
　　甲子十月予自國子祭酒遷少詹事十一月奉
　　命祭告南海是冬大雪所過如嶧山雲龍龍眠灊岳黃梅五祖九江匡廬南昌西山吉安青原贑州十八灘八境臺梅嶺韶石大廟湞陽中宿羚羊諸峽𣿞濛龍頭影彈子磯觀音岩越秀白雲西樵七星岩諸山皆與粵中故人陳〈恭尹〉元孝梁〈佩蘭〉藥亭軰賦詩獨不及登羅浮啖新荔為兩恨事耳歸渡彭蠡阻風南康與南豐湯先生〈來賀〉惕菴南康周太守〈燦〉星公孫徵君〈枝蔚〉豹人同遊廬山白鹿洞棲賢寺望五老峯觀三峽玉淵諸名勝又自玉京山至萬杉開先諸寺觀青玉峽瀑布欲由開先往歸宗觀水簾以風便登舟不果至今耿耿於懐予詩所云譬彼禽尚遊五嶽得其四是也既渡湖口歴石鐘大孤小孤三山天門採石牛渚南眺姑孰之青山白紵橫望九井約畧見之渡江至滁州逆旅即次遂冒雨遊琅邪山醉翁豐樂二亭訪西澗度清流關及渡河取道曲阜謁闕里林廟望泰山並徂徠入青石關以歸有南海集及皇華紀聞若干卷南行志北歸志廣州遊覽小志各一卷蜀道南海之行往返皆萬二千里而予且倦遊矣予幼自乙酉丙戌間避兵長白即史記所稱副嶽也酉陽雜俎記山中崔羅什沙彌二桃事其峯巒洞壑橫側單複之竒槩未之及也乙未舉進士後丙申春始與邑之諸名士載酒同遊凡栁菴上書堂醴泉寺諸勝皆至焉刻長白遊詩一卷癸丑丁內艱以先祭酒府君命養疴山中僅至栁菴生生菴唐李菴醴泉寺距昔遊已十八年乙丑丁外艱丁卯往視內兄張隠君〈實居〉賔公于山中遂同至書堂柳菴葛洞未及醴泉而返距癸丑之遊又十三年矣名山近在戶庭宦遊四方輒不得歸歸而往遊動逾十稔中間惟丙申之遊最樂癸丑以先恭人艱歸又值先兄考功之變丁卯以乞假歸省尋遇祭酒府君大故豈復有山水之樂哉即此一山之遊今昔陵谷之感不啻如右軍禊帖云云矣
　　康熈戊午春
　　詔三品已上大臣薦博學鴻詞以備顧問著作之選戶部侍郎環溪魏公〈象樞〉過予邸舍問今人才誰可舉者予答曰公薦人與諸公稍不同諸公薦人文詞足矣公薦人卽非文行兼者不可某交遊頗衆掛一則漏萬無已寧舉一素不相識者以副下問之誼可乎聞睢州湯潛菴斌者昔由翰林檢討外遷潼關道副使之任以一驘載襆被在官數年蔬水自甘去官之日襆被之外無增益自嶺北罷歸從蘇門孫先生講學躬行實踐敎授生徒布衣徒歩梁宋間學者師之斯其人歟言未竟魏改容曰得之矣吾亦知其人聖賢之徒也明日遂疏薦之御試授翰林侍講馴至大用
　　鄢陵梁〈熈〉晳次與予乙未同年進士榜下未相識戊戌予觀政兵部寓居慈仁寺梁適自咸寧令減俸行取入都亦寓寺中始與往還叩其所學最博尤深禪理長齋卻掃如退院僧自是定交莫逆以語劉公㦷汪苕文諸君曰梁君非俗士也諸君遂亦與定交梁己亥入臺為雲南道御史今里居日讀佛書醫書其同門友王尚書〈日藻〉巡撫河南以書招之謝不往餽遺一無所受
　　韓閣學〈菼〉元少語予吳人張某者以術遊公卿間嘗許繆侍講〈彤〉念齋狀元及第繆丁未
　　廷對果第一吳中驚以為神門外車騎填委某亦自髙聲價累致千金韓貧士敎授陋巷中不敢自往乃屬友人代問之張厲聲曰此人來嵗當死遑問功名乎如此命吾不取一錢也韓聞之悵歎而已明年遊太學遂中順天鄉試又明年癸丑㑹元狀元及第張遁去不知所之
　　予幼入家塾肄業之暇卽私取文選唐詩雒誦之久之學為五七字韻語先祖方伯府君先嚴祭酒府君知之弗禁也時先長兄考功始為諸生嗜為詩見予詩甚喜取劉頃陽〈明相國鴻訓父〉先生所編唐詩宿中王孟常建王昌齡劉眘虛韋應物栁宗元數家詩使手鈔之十五歳有詩一卷曰落箋堂初藁兄序而刻之未幾中辛卯鄉試始與邑之諸名士定交數以詩相往還予贈人句雲湘東品第留金管江左風流續玉臺答句雲野雁想潛窺摹繪得其眞者是也乙未中㑹試與海內聞人縞紵論交交道始廣五月買舟歸里始棄帖括專攻詩故予詩斷自丙申始丁酉秋倡秋柳社於明湖〈即大明湖亦名濯纓湖〉二東名士如東武邱〈石常〉海石清源柳〈燾〉公窿任城楊〈通乆〉聖宜兄弟益都孫〈寳侗〉仲孺軰咸集予首倡四詩社中諸子曁四方名流和者不減數百家戊戌
　　廷對不與館選以觀政畱京師始與長洲汪〈琬〉苕文南海程〈可則〉周量武進鄒〈袛謨〉訏士軰倡和為詩己亥再入都謁選吏部汪程皆官都下又益以潁川劉〈體仁〉公㦷鄢陵梁〈熈〉曰緝是冬崑山葉〈方藹〉子吉海鹽彭〈孫遹〉駿孫皆來定交相倡和庚子之官揚州揚州衣冠輻輳論交遍四方又數之金陵姑蘇毘陵所至多文章之友從遊者亦衆甲辰遷禮部與翰林李檢討〈天馥〉湘北〈兵部尚書〉陳檢討〈廷敬〉子端〈左都御史〉臺中董御史〈文驥〉玉虬洎梁劉汪程輩切劘為詩歌古文而合肥龔端毅公芝麓方為尚書為之職志己酉奉使淮浦庚戌冬入都會考功兄再官吏部萊陽宋按察〈琬〉玉叔嘉善曹講學〈爾堪〉子顧宣城施參議〈閏章〉尚白〈翰林院侍讀〉華亭沈副使〈荃〉貞蕤〈翰林院侍讀學士加禮部侍郎諡文恪〉皆集京師與予兄弟暨李陳諸子為詩文之會居無何葉編修〈方藹〉子吉〈翰林學士加禮部尚書諡文敏〉亦至壬子七月而予奉使入蜀尋以內艱歸里考功兄以癸丑七月歿乙卯七月再入都故人在者惟李陳葉三君皆官翰林彭亦時一至焉〈內閣學士兼禮部侍郎〉丙辰丁巳間商邱宋〈犖〉牧仲〈巡撫江西右副都御史〉郃陽王〈又旦〉幼華〈後官戶科給事中〉安邱曹〈貞吉〉升六〈徽州府同知〉曲阜顔〈光敏〉修來〈吏部考功郎中〉黃岡葉〈封〉井叔〈工部主事〉徳州田〈雯〉子綸〈巡撫貴州右僉都御史〉謝〈重輝〉千仞〈刑部員外郎〉晉江丁〈煒〉雁水〈湖廣按察使〉及門人江隂曹〈禾〉頌嘉〈國子祭酒〉江都汪〈懋麟〉季用〈刑部主事〉皆來談㙯予為定十子詩刻之戊午正月予奉
　　㫖改翰林侍讀庚申擢國子祭酒時李公為內閣學士陳葉二公相繼為翰林掌院學士沈公為掌詹而施彭及汪〈琬〉陳〈維崧〉諸君皆在翰林亦一時之盛也
　　魏侍郎〈琯〉昭華夀光人嘗以御史廵按甘肅至一驛甚荒閴驛丞言有怪異不可居魏強之稍令掃除命從行吏役數十人宿門屏間而自據一榻於堂上枕劍而寢時月色皎甚三更後樹葉驟響如雨久之聞東廡噂𠴲似數十人偶語者俄見一人綠衣襆頭長尺許趨樹下又有朱衣紫衣青衣數十軰繼之長皆尺許又乆之衆細語推讓移時倐見綠衣出趨至階下鞠躬而揖者三復趨樹下朱衣紫衣軰以次趨上揖如前旣畢魏大呼從者衆聞人聲復急趨東廡寂然矣魏手劍命炬兵士皆握刀從廡後跡之瓦礫縱橫蓬蒿蒙翳閴無人跡至堂偏一小室有人語聲切切然闢戸則積塵盈寸更無所覩塵中有一印篆文曰巡按遼東不喻所謂候曉乃行後歴官兵部督捕右侍郎以言事謫戍遼東雲魏少司馬赴遼東戍所未至奉天二三百里夜迷失道束炬而行忽見道側有一人影糢糊不甚可辨方遣問而炬忽滅但聞暗中有人語曰本境土地迎候魏停車問曰何以知吾至也答曰公貴人也又以直言譴故知之魏曰若亦神祗寧知吾有生還之日乎曰有之第當從後門入耳再詢之遂不答後竟卒戍所順治十八年春
　　詔許歸葬其鄉
　　正白旗有老兵自言在遼東哨鹿忽見一狐突過逐之飛上樹杪㨗如鳥隼再射而墜諦視有兩翼蓋飛狐也頃又見大蛇長數丈巨如罋其行如風伏而伺之蛇至懸厓間下飲溪澗急彀弩中之則兩首並生焉
　　禮部宣讀官額某言在遼東日中天無雲忽見一物從東來上鉅而下細頃之又有一物從北來鬭於空中乆之北者負而走雲霧滃起遂沒又在章江泊船有浴者覺水中臥一物有鱗甲呼其徒共以巨繂繫之數十人力盡不能舉乃禱之卽引出水面形如世所畵麒麟狀而閉其目衆羅拜而復之俄霹靂作雷電晦冥飛騰而去嘗戲論唐人詩王維佛語孟浩然菩薩語劉眘虛韋應物祖師語柳宗元聲聞辟支語李白常建飛仙語杜甫聖語陳子昂真靈語張九齡典午名士語岑參劍仙語韓愈英雄語李賀才鬼語盧仝巫覡語李商隱韓渥兒女語蘇軾有菩薩語有劍仙語有英雄語獨不能作佛語聖語耳
　　古人一藝亦有家學翟伯夀籒史雲李伯時父虛一喜藏法書名畫伯時自少好之遂悟古人用筆
　　宋人稱王文正公曰掌武掌武太尉之號籒史徐鉉古鉦銘條下又稱平章為辨章本尚書大傳曰辨章百姓史記又曰便章韓退之袁氏先廟碑用之
　　蜀道劍門驛路自明末冦亂乆為榛莽予壬子歳入蜀由蒼溪閬中鹽亭潼川以達漢州率皆鳥道二十九年四月四川巡撫噶爾圖上疏自廣元縣迤南歴圓山等十二站始達漢州計程八百二十里多崇山峻嶺盤折難行查得劍門關舊路僅六百二十里臣乘農隙刋木伐石搭橋造船以通行旅遂成坦途裁省驛馬六十八匹歳省銀二千五十六兩〈予丙子以祭告再入蜀新路經牛首山亦首險〉嘉興魯訔杜工部詩年譜一卷謂甫生於先天元年壬子卒於大厯五年庚戌趙子櫟杜年譜一卷謂生於開元元年癸丑〈作二年非〉沒於大厯六年辛亥先是呂汲公始創為年譜訔書成於紹興癸酉譜説蓋沿汲公之舊而趙則謂汲公之譜生歿所値紀年與紀年所值甲子皆有一歳之差近松陵朱鶴齡之譜獨遵呂説
　　草堂詩話二卷凡二百餘條建安蔡夢弼集錢氏刺取增入僅二十條而已
　　文苑英華辨證十卷宋嘉泰中廬陵鄉貢進士彭叔夏撰一卷曰用字用韻事證二卷曰事誤事疑人名三卷曰人名官爵四卷曰郡縣年月五卷曰年月名氏六卷曰題目門類脫文七卷曰脫文同異八卷曰離合避諱異域鳥獸草木九卷十卷雜録援據經史最為閎博自序雲叔夏嘗聞太師益公之言曰校書之法實事是正多聞闕疑叔夏年十二三時手鈔太祖皇帝實録其間雲興衰治□之源闕一字意是治亂後得善本乃是治忽三折肱為良醫信知書不可以意輕改文苑英華一千卷字畫魚魯篇次混淆比他書尤甚曩經孝宗皇帝乙覽付之御前校勘官轉失其真公既退老邱園命以校讐膚見淺聞寧免謬誤然考訂商㩁用工爲多散在本文覽者難徧乃薈粹其説以類而分小小異同在所弗錄勒成十卷名曰英華辨證雲爾
　　宋黃鶴山人翟耆年伯壽公巽參政子能清言工篆及八分巾服為唐裝所著籒史上下卷佚其下卷曹秋岳〈溶〉侍郎倦圃藏書也上卷所載徽宗宣和博古圖三十卷徽宗祀圜丘方澤太廟明堂禮噐窽識三卷徽宗政和四年夏祭方澤禮噐窽識一卷比干墓銅槃記周穆王東廵題名一卷周宣王吉日癸巳碑一卷石鼔文一卷先聖篆延陵季子墓碑一卷徐鉉古鉦銘碑一卷皇祐三館古噐圖胡俛古噐圖李伯時考古圖五卷李伯時周鑒圖一卷呂與叔考古圖二十卷劉原父先秦古噐圖碑一卷周秦古噐銘碑一卷米氏史章訓古一卷趙明誠古噐物銘碑十五卷〈即金石録〉晏氏鼎彝譜一卷〈今存〉下卷安州古噐圖一卷趙九成呂氏考古圖釋石公弼維揚燕衎堂古噐銘一卷黃氏古噐窽字一卷廣川董氏古文集類十卷趙氏獲古菴記一卷洛陽安氏牧敦圖一卷越州刻漏銘一卷梓州蜼彝記一卷青州古噐古玉圖一卷嚴真觀古噐圖一卷蔡氏古噐窽識三卷榮氏考古錄十五卷薛尚功歴代鐘鼎彝噐窽識法帖二十卷翟氏三代鐘鼎窽識三卷此書足資博古好事家考證惜佚下卷不免遺憾聊詳其目錄於此以俟訪求籒史雲晏溥字慧開丞相元獻公之孫叔原之子豪傑不羈之士也好古文邃於籒學作晏氏鼎彝譜一卷載所親見三代鼎彝及噐窽靖康初官河北散家財募兵扞賊與妻玉牒趙氏戎服率義士力戰而死元獻可謂有後矣
　　籒史雲唐張從申曰夫子篆季子之墓凡十字歴代綿遠其文殘缺開元中元宗使殷仲堪摸搨其本按仲堪姓名誤當作仲容仲容文禮子則天時官祕書丞善花鳥妙得其真
　　殉義諸臣考不著撰人姓名於西北殊草草如先世父侍御公〈字百斯崇禎戊辰進士湖廣道御史〉家居以甲申五月同妻於孺人子廩生〈士和〉闔門自縊死甚烈而此書竟遺之從祖保定府同知〈象復〉與子萬厯壬子舉人〈與䕫〉同死孔兵之難特贈光祿少卿則錄其子而遺其父以此推之闕畧多矣世襲翰林院五經博士〈臣〉孔毓埏謹奏為述聖未有專廟懇
　　敕鼎建以隆祀典事伏念〈臣〉祖述聖子思子乃至聖之嫡孫家學淵源授受最真且從學於曾子傳道於孟子晚年作中庸一書極天人性命之精微與大學論孟並垂學宮其功較諸賢尤稱最著至宋大觀二年始從祀孔子廟端平二年升入十哲咸熙三年又升入四配在顔曾孟三賢之列蓋其道徳相同則其食報不可或異今顔曾孟三賢自孔廟配享之外又各有
　　敕建專廟故錄其子孫世為五經博士主奉祀事今臣亦䝉
　　聖恩備員博士而臣祖子思子未有專廟毎至春秋丁期俎豆闕如備查顔曾孟三廟之制皆前有殿後有寢列及門之賢於廊廡又別立祀宇並祀三賢之父若母今子思子旣無專廟而其父伯魚以大聖為父以大賢為子乃不得如顔路曾㸃孟孫者享一日堂上之尊其母與夫人亦不得各備寢位之榮卽門人如孟子者亦不得侍坐於師側曠古缺典未有如斯之甚者也幸遇我
　　皇上重道崇儒研精經傳以治術而闡心法以君道而行師敎凡前代未舉之典靡不燦然明備其於魯之周公廟鄒之孟子廟及先儒書院等處既皆修葺一新並賜敕撰碑文及
　　御書扁額近又蒙
　　特發帑金庀材儲料重修臣始祖先師孔子廟伏考歴代帝王加意聖門隆恩厚賚如我
　　皇上今日者實所罕覯今臣祖子思子未有專廟是數千年之闕畧畱待今日伏乞
　　皇上垂念子思傳道之功准照顔曾孟三賢祀典許其一體設立專廟其廟基即在闕里孔廟西北之隅〈臣〉衙署之左與顔廟相為輔翼至於建造之資臣不敢再望內帑亦不敢重煩有司秖用孔廟之殘材餘料其不足者〈臣〉自行設處積年累歳漸就規模以為〈臣〉奉祀獻爵之地但望
　　皇上恩比周公孟子兩廟及先儒書院之例亦
　　賜敕撰碑文
　　御書扁額以照耀四海垂示來茲則述聖之道徳彌光而萬世之祀典攸賴矣下禮部議得
　　㫖允行
　　段瞽目漢中人也善星相胡尚書〈昇猷〉允大官漢𦍑道㑹蜀亂令卜休咎段曰公貴人也官必至尚書然目下有大厄但須守正俟命脫有憂患某當身任槖饘雖危無咎他日富貴毋相忘耳未幾偽將軍王屏藩陷漢中誘胡使降不屈屏藩怒縶之獄將寘極刑段左右之時慰藉曰公必不死賊數行盡是公出坎之日無憂也已而奮威將軍王〈進寳〉進兵漢中屏藩縊死胡復任㝷內遷大理少卿連擢副都御史吏部侍郎遂進刑部尚書長山李戸部〈斯佺〉前大司冦五絃〈化熙〉之孫也庚午夏以茂州知州入為員外郎言奮威將軍王〈進寳〉武關之戰身先士卒所向無前轉戰直抵保寧王屏藩縊死其麾下大將尚數十人已約降猶據城觀望〈進寳〉免胄卸甲盡屏左右單騎馳入大呼曰我仁義將軍也降者待以不死賊將卒皆羅拜歸命乃直入偽帥府解屏藩之懸而哭之賊大喜過望遂定閬中漢羌川蜀稱〈進寳〉為仁義將軍故賊聞之皆悅服雲
　　宋道人者長治人少孤為人牧羊霍山中一日失羊羣牧皆徬徨無所措宋年十三獨入深山求之行二日見一老僧瞑坐石窟中四無人跡僧面生黃毛長寸許心知有異跪陳其故老僧張目曰爾羊固在須中秋可得今且歸矣宋出告羣牧及期約伴結束以往果得羊又溢四五百頭㝷老僧已不見衆議粥其溢者得百金旣而分金不平遂聞之官官盡歸其金於宋其徒王姓者心利其貲故為好語致宋於家陽為權子母夜令婦入室而已踵其後誣以姦而逐之宋失貲無所依乃復入山行乆之見一茅菴別有一老僧居之泣拜告以故請畱執樵採乆之乃許老僧不甚食廚中所有唯燕麥芋魁食之遂不饑居五載僧遣之宋願畱侍不行僧顧曰子願謹奈鈍根何視壁上畫古大夫五一正面一側面一背面二人偶坐其傍曰子但日目此骨節寸寸皆須畱意宋茫然不解所謂苐日坐臥其下夜夢二人自壁下指示銅人穴道脈絡甚悉宋忽豁然有省一日僧逺出畱宋居守則虎狼蹄跡交錯於菴之前後越七日僧歸謂宋曰山中檀越家邀我誦經汝當隨往比行及半途又謂曰汝且止此聞木魚聲乃來迎我遂徑去宋候移晷饑甚輙躡蹤往道阻一河河上有翁嫗視二童子汲者叩師所往曰此處無人居安得延僧誦經者不得已渡河而前峭壁挿天更無蹊徑倐聞木魚聲在北山上馳赴之又聞聲在南山顧視日已晡有虎百十餘咆哮而至急趨投翁嫗所木柵石室亦有雞犬翁出叱之羣虎皆弭耳去招宋畱宿啖以燕麥粥昧爽睡覺則身臥磐石上屋柵皆不見驚愕乆之遵舊路欲返菴中道逢婦人井汲而絡其臂問之則跌傷折骨宋審其穴脈試按摩之應手而愈延過其家飲食之因畱卜居焉自是為人按摩卽骨已破碎無弗愈者乆之娶妻生子巡撫都御史圖〈克善〉雅重之欲為其子納粟太學不受亦不受人一錢今在福山王尚書第年七十三矣
　　萊蕪張〈四教〉字芹沚順治丙戌進士以部郎居京師買一婢年十四姿首甚麗詢其家世曰東鄉艾氏女也適遷山西提學因納之擕行至一驛晚歩驛圃中有雉起草間感之而孕到官十月張以公事將往他郡妾泣告曰弱質託體君子今將娩矣君事畢當速歸冀可相見張慰之而去去數日妾生一子而歿預畱書與張訣詞極哀艶多非人世語又自畫小像一幀畱奩箱中張歸見之惋歎而已自是夜必見夢休咎皆預告又時時來自乳其子張懸像別室食必親薦一日羮汙其上夜夢妾怒詰曰奈何汙我旦視之畫已失張悵怏彌日致畫師數輩為言姿態曲折髣髴追寫卒不肖偶謁廵撫中丞見屏風畫羙人絶肖屢目之中丞曰頗愛此乎張因自言其故中丞即輟贈焉擕歸食奠如常見夢亦如昔矣常語張君不利宦途稍遷即宜為退休計及秩滿遷榆林道參議遂罷歸李中丞奉倩説
　　周中丞石公説山隂髙臺字清江嘉靖癸丑進士官監司負知人鑒其甥蕭山進士某甫襁褓撫之曰異日科名當如老夫以己癸丑㑹魁小印付之後果中萬厯癸丑㑹魁
　　故事都察院體統嚴重明時臺儀兩京府尹三年考察見堂候堂班退司務㕔報官銜由階升堂至簷下一跪三揖兩京府丞離簷一二尺行禮今府尹不復臺參遇京察府丞在吏部堂行一跪禮往往恥之唐制京兆尹臺參韓愈拜京兆尹兼御史大夫特詔不臺參李紳為御史中丞劾奏之明之臺儀蓋沿唐制
　　淄川令李〈振藻〉鞏昌人為諸生時與友人讀書山寺一日春雨驟晴衆方講肄佛殿上忽聞空中似有物墜於地旋見有鳥喙鳥爪而翼者如世所畫雷公狀入殿仰視攫幡幢者再遂飛而出霹靂一聲已失所在孫光祿〈寳仍〉説
　　擬兩漢詔誥二卷元進士王充耘與耕撰訓詞爾雅有漢人風
　　寧極先生詩四卷元吳人陳深子微著殊淺劣深生宋末天厯中奎章閣以能書薦不赴有讀易詩春秋諸編集中濟南趙君成南使覊畱三紀得還其猶子求詩一絶雲三十六回秋月明年年望斷雁南征蘇郎白首還鄉去愧殺當時李少卿趙不詳何許人錄之以備吾郡故事子卿稱蘇郎頗似杜撰
　　趙松雪管夫人手寫璇璣圖詩五色相間筆法工絶後跋雲蘇蕙字若蘭陳畱令武功蘇道質第三女也年十六嵗歸扶風竇滔甚敬愛之苻堅冦襄陽以滔為安南將軍畱鎮襄陽擕寵姬趙陽臺往蘇氏怨之不肯與俱而滔竟與斷音問後蘇氏悔恨因織為廻文錦以寄滔滔覽之感其意於是迎蘇氏來襄而歸陽臺於關中恩好愈篤焉　按蘇氏織錦廻文縱廣八寸許計八百餘言形如璇璣理難盡識起宗道人分圖拆類獨得其㫖附錄其右天水管道昇後有仇英補圖亦工
　　嶺南貝吉多樹無根可活昔在廣州劉都督〈顯芳〉招飲署中堂後有此樹予戲折一枝手植寓館時方雨一昔鬱茂因署數字楣間以紀歲月系詩云貝葉無根插短籬一宵春雨發華滋他年誰續羊城志記取漁洋手種時今南海集不載追記於此
　　順治乙未春予上公車次北新城之髙橋憩僧寺有崔泌之草書一詩云象王應不隨狐隊玉鼔從敎展鐵旗發化終歸猛利漢姚江滴滴到蓮池崔河南人官止知縣明末殉節
　　四皓園公當作圏公見黃長睿東觀餘論以商於漢石刻為據佛圖澄濕姓見封演聞見記
　　宋楊億錢惟演劉筠西崑酬唱集凡五七言律詩二百四十七首屬和者十五人有楊文公自序和者翰林學士李宗諤戸部員外郎直集賢院李維著作佐郎直史館陳越工部員外郎直集賢院劉隲樞宻直學士丁謂駕部員外郎直秘閣刁衎太常丞直集賢院任隨樞宻直學士張詠恩州刺史錢惟濟職方員外郎祕閣校理監舒州靈仙觀舒雅翰林學士晁迥左司諫直史館崔遵度右諫議大夫薛映〈闕〉秉已上止十四人乖厓英雄道院禪寂以及鶴相皆倣此體然皆不逮三公之神到也何遜詩薄雲巖際出初月波中上佳句也杜甫偷其語止改四字雲薄雲巖際宿孤月浪中翻便有傖氣論者乃謂青出於藍瞽人道黑白聾者辨宮徵可笑也陳説巖總憲説蔚州魏敏果公〈象樞〉初無子或敎以空心日服建蓮子遂生子李副憲奉倩有子十一人云亦服此方有騐
　　空中木通連白蔥鬚各三寸半酒半水煎服治疝頗效唐天寳中有趙生者其先以文學顯兄弟四人俱以進士明經入仕獨生性魯鈍雖讀書然不能分句詳義由是年壯尚不得為郡貢一日棄家遁去隠晉陽山葺茅為捨生有書百餘篇笈而至山中書習夜思不憚勞苦厥後旬餘有翁衣褐來造之謂生曰子居深山中讀古人書豈有志於祿仕乎雖然學愈乆而卒不能分句詳義何蔽滯之甚耶生謝曰僕不敏自度老且無用故居深山讀書自悅雖不能達其精微然必欲終於志業不辱先人又何及於祿仕乎翁曰吾子志趣甚堅老夫雖無所能誠有補於君幸一訪我耳因徵其所止翁曰吾段氏家於山西大木之下言竟忽亡所見生怪之徑往山西㝷其跡果有椵樹蕃茂生曰豈非段氏乎因持鍤發其下得人參長尺餘甚肖所遇翁之形生曰吾聞人參能為怪者又可愈疾遂瀹而食之自是明悟所覽書自能窮奧後嵗餘明經及第〈宣室志〉





　　居易錄卷五
　　欽定四庫全書
　　居易錄卷六　　　　　刑部尚書王士禎撰
　　宋雲林子黃伯思長睿東觀餘論上下卷秀水項氏較刻大字本彷彿宋槧後附李忠定公撰墓誌銘末有子䚮紹興丁卯後序嘉定中樓攻媿序䚮雲紹興初寓居福唐以先人祕閣學士校定杜子羙集二十二卷槧本流傳忠定稱其有東觀文集一百卷又序其校定杜工部集雲武陽黃長睿父博雅好古尤篤喜工部詩用東坡之説隨年編纂以古律相參先後始末皆有次第然後子羙之出處及少壯老成之作粲然可觀自開元全盛之時迄於至徳大厯干戈亂離之際詩凡千四百四十餘篇長睿父官洛下與名士大夫遊又得逸詩數十篇㕘於卷中及在祕閣得御府定本校讐益號精密非世所行者比忠定此序作於紹興六年丙辰距長睿之歿十有七年雲林博雅擅宋代編校必精今其書不知尚傳否朱鶴齡注杜詩極駁梁權道魯訔黃鶴之徒而獨取樊晃吳若本即無一字及長睿當是未覩其書吳若本自序雜引樊晃開運二年官書王介甫宋景文黃魯直陳無已晁以道諸家亦無一語及長睿按若序作於紹興三年而長睿書刋於紹興六年則未見此書明矣唯胡仔所見八本有長睿校定杜工部集記之俟訪於藏書者
　　李戸部説峩眉絶頂最髙俯視全蜀諸山皆如邱垤其稍足比肩者南唯瓦屋山北唯岷山耳
　　雲南産黃果似海棠果而稍大香如佛手甘脆如哀梨多津液蜀中多黃果樹而不結實其皮類川槿亦能愈癬疑非一種
　　李戸部説江源出松潘北蠻境中地名白馬路岷山在茂州南僅三里居江之東茂州北至疊溪所一百二十里疊溪西北至平番一百里平番西北至松潘衞一百里松潘東北至古松州今漳臘營四十里江源出漳臘東北境外一百里計至岷山已將五百里矣江水過松潘始成巨流至疊溪已下始以䋲橋渡〈即□橋也〉或用澑索至灌口已下始通舟楫水經注引益州記大江泉源始發羊膊嶺下縁崖散漫殆未濫觴東南下百餘里至白馬嶺歴天彭闕則白馬又羊膊下流而非發源之處矣江源志雲岷江發源臨洮之木塔山由甘松嶺八百里至漳臘其水漸大復經鐮刀灣逹松潘疊溪經茂州南至威汶入灌口范成大雲江水自西戎中來由岷山出㑹於都江世雲江出岷山者自中國所見言之也古雲岷山之陽江出其腹亦未詳矣
　　郫縣郫筒酒亂後失傳惟縣衙之東郫泉二井尚存一井圓一井如半月形水極清寒有亭覆其上曰郫筒亭郫縣地暖惟此亭盛夏入必挾纊
　　又雲自灌至郫自郫達成都西門甬道相屬百餘里皆石為之上皆雕鐫花卉翎毛窮極工巧即此一端蜀中當日極盛風物可以想見
　　在都察院署見山西巡撫揭有狐姓者周中丞石公因言為大理少卿時書吏有獨姓者蓋令狐獨孤覆姓之裔省其一字相沿既乆遂昧所自耳
　　髙淳縣丹陽湖之南花山有白牡丹嵗開不過五枝七枝香聞十餘里散生石罅中移山下人家輙不活山南有孔家村孔氏聚族於此每山上花時村中異香彌月不散
　　青城山臨江有三十二峯峯不甚髙而竒秀特甚自此入山非累月不能窮其勝山中常有百餘歳人獻賊據全蜀時亦未深入也茅亭客話雲青城仙人多因蠶市至成都施藥濟人
　　宋人小説謂唐制宮殿前雜植花柳本朝則植松柏明代及
　　國朝皆無之梁修仁作大明宮植白楊於庭曰此木易成數年可庇契苾何力誦古詩曰白楊多悲風蕭蕭愁殺人乃驚悟更植以桐白楊塜墓間物而植諸宮殿之間何其誖耶
　　今福建曰閩始自秦立閩中郡然周禮職方氏四夷八蠻七閩九貉五戎六狄司𨽻帥四翟之𨽻曰蠻閩夷貉説文南方蠻閩從蟲北方狄從犬東方貉從豸西方羌從羊則閩又南方之通稱如羌蠻之類耳
　　戊午
　　上幸內閣偶問三老五更之義倉卒奏對皆未詳晰今大司馬李公容齋時為學士以老人更知三徳五事為對本鄭康成説也按小學紺珠引月令章句雲三老國老也五更庶老也盧植禮記注三公老者為三老鄉大夫老者為五更漢官儀三公一人為三老次卿一人為五更
　　萬厯間學士多撰偽書以欺世如天祿閣外史之類人多知之今類書中所刻唐韓鄂歳華紀麗乃海鹽胡震亨孝轅所造於陵子其友姚士粦叔祥作也然李太常中麓雲韓熙載撰嵗華紀麗豈另有一書耶姚有後梁春秋如千卷惜未見
　　隋韋世康與子弟書雲祿豈須多防滿則退年不待暮有疾便辭與老氏知止知足之言伏波可貧可賤之訓可以互觀
　　馮大木舍人言朱方旦之妻本狐也衣襦履襪之屬皆以紅為之方旦挾妖術遊公卿間或竒中皆其婦出神來告後方旦羽翼既衆潛謀欲奪龍虎山張天師所居一日張之祖道陵降神於其徒曰妖狐謀不利於我已殛之矣朱婦果震死自其婦死朱懵無所知有司捕之亦無先兆及獄成將赴西市猶求人卜筮吉凶楚人皆笑之
　　周中丞説明萬厯中浙江某提學試士於鄞謁
　　聖廟畢坐明倫堂顧階砌古槐䕃極濃鬱出一聨令諸生屬對雲綠槐夾砌午隂匝地掃難開楊崑阜庶子應聲對曰紅杏出墻春色滿園關不住提學擊節歎曰子必狀元及第已果中甲辰㑹狀兩元楊公諱守勤先祖方伯同年友也
　　米海嶽研山是南唐寳石其圖及得失始末具陶南村輟耕錄第六卷中初為寳晉齋物薛紹彭易之元章詩云研山不復見哦詩徒歎息唯有玉蟾蜍向予頻淚滴因筆想為之圖元梅花道人吳仲圭又畫硯山圖癸辛雜識雲米氏研山後歸宣和御府流落台州戴氏家此石今在朱竹垞太史所所謂華蓋峯月巖翠巒方壇玉筍上洞下洞〈下洞通上洞〉龍池諸勝宛然皆具上有寳晉齋三篆字及襄陽米氏世珍印
　　總河兵部侍郎王新命疏言禹王古河自盱眙聖人山歴黑林橋桐城鎮楊村天長縣以連六合之八百橋各有河形溪澗山岡不等若開引入江則天長楊村桐城各㲼澗大水發時可不入高邵諸湖湖水不致泛溢而下河之水可減至古河之口見與淮水不相通流必建立閘座水小則閉閘以濟漕水漲則開閘以洩水庶淮水洶湧之勢可殺髙堰減水壩即不便遽塞而水亦可少減是古河所減者乃於淮水暴漲之時而非時常分洩淮河之水似無不可以敵黃至天長楊村桐城挑河入江之後若入湖舊河一𢃄居民用水灌田或建閘或建壩再行酌議等因九卿詹事科道㑹議得古河口議建之閘計不過二丈有餘所開河道之寛計亦不過數丈以二丈餘之閘二百餘里紆廻之河道一時豈能洩淮水暴漲之勢若遇淮河泛漲之時恐不能容反致衝決且減洩淮水又恐淮弱不能敵黃況今黃運兩河並無遲礙其開浚禹王古河之處應無庸議奉
　　㫖古河是否必可開濬開後有無裨益河道民生着該督撫等再行確議具奏按李翺來南錄自淮沿流至於髙郵乃泝至於江沈括以為淮泗固常入江此乃禹之舊蹟也熈寜中曾遣使按圖求之故道宛然
　　國制每歳五月
　　臨幸南海子觀八旗走馬
　　上御晾鷹臺自六十里外萬騎爭馳齊至臺下以先至者為最賞內府綵緞至數十疋已下賞各有差其最者量畱天廏齊馬力也
　　四月某日啓
　　奏九卿等集後左門侍衛傳示
　　上用食單每日止肉九斤米三升他物稱是
　　上之儉徳如此
　　輟耕録雲內監察御史署銜無御史臺三字此元制也自明迄
　　本朝亦然止稱某道監察御史不署都察院字惟滿洲漢軍監察御史署銜都察院以初入臺不分道故也詹事府左右春坊司經局亦然今坊局惟滿洲官列銜有詹事府字而不兼翰林官故事河南道京畿道及十三道監察御史差如內而掌道廵城廵視十庫稽察六部光祿錢局登聞鼔院外而廵按廵鹽學政茶馬之類皆具
　　題請
　　㫖今十庫廵按廵倉茶馬學政諸差俱停止而掌道稽察部寺亦不具題視舊制稍異矣近翰林修撰以下史官赴補者亦不具題
　　嘗疑神農甞百草日數十死不識以何解之讀元人白湛淵演雅有雲草食押不蘆雖死元不死未見滌腸人先聞棄簀子注言漠北有草名押不蘆食其汁立死然以他藥解之即蘇癸辛雜識雲回回國之西數千里産一物極毒名押不蘆全類人形若人參之狀李肇國史補雲南方有鴆之地必有犀牛有水弩之處必有鸀鳿及生可療之草物固有相制者如此但神農何以預知而預儲之耶
　　天津河豚最多然惟吳人嗜之罹其毒者亦不少予所見葉文敏〈方藹〉陳太史〈維崧〉皆以食此致病陳頭目悉腫至不可辨識昔人云不食馬肝未為不知味乃文人學士知而故蹈之不可解也陶九成錄方或龍腦浸水或至寳丹或橄欖皆可解又槐花微炒與乾臙脂各等分搗粉水調灌即效
　　輟耕錄載陳居中畫唐崔麗人圖有延祐庚申春二月壁水見士思容䟦不知為何如人按益都於欽字思容元中書兵部侍郎嘗著齊乘六卷此必於公耳
　　自明改元行中書省為十三布政司
　　國朝因之為十四〈南直𨽻改江南〉而相沿猶稱某某省者非也三代以後秦並天下置四十郡兩漢為十三部唐初為十道開元分為十五道宋初為十五路熙寧分為二十三路元為十二省中書省外嶺北遼陽等處各置行中書省凡十有一明廢中書省行中書省南北兩直𨽻外置布政司者凡十有三故自明及今止當稱布政司而不當稱省其相沿　稱至形於奏牘文章皆習而不察也至河南京畿等道則尚沿唐稱
　　洛陽名園記濟南李格非文叔譔易安之父也家今章邱縣北之臨濟記有紹興中張琰徳和序首曰山東李文叔又曰女適趙相挺之子亦能詩上趙相救其父云何況人間父子情識者哀之云云而常熟毛氏刋本乃訛作華州李廌譔廌字方叔乃蘇門六君子之一且陽翟産非華州又訛之訛也同時李端叔之儀著姑溪集趙郡人以草范忠宣公遺表為蔡京所惡編管太平州亦文忠客也
　　真靈位業圖世傳陶貞白所造然荒唐謬悠可笑其雲長史虞翻字長翔武昌人庾亮江州引為上佐不就此似別一虞翻非吳之仲翔矣抑誤記時代耶至以夫子為太極上眞公顔子為明晨侍郎帝舜以服九轉神丹入九疑山得道夏禹受鍾山眞人靈寳九跡法治水周公為西明公召公為南明公武王為鬼官北斗君又皆附㑹吾儒以自重如釋氏以至聖先師為儒童菩薩之類尤可恨也弇州固常駁其非通明作然何物道流敢於舞文侮聖如此當墮泥犂地獄或是林靈素劉煉一輩所造作耳
　　玉堂雜記載孝宗和史相浩錫宴澄碧殿詩云朕瘠天下肥至樂無易此此其所以為孝宗也歟
　　今京朝官
　　命下即有朝兵及內閣人役次及吏部吏科等役以寸紙絡繹來報例有賞給周益公玉堂雜記雲凡除拜加恩官既宣麻院吏私錄走報希覬贈遺蓋古已有之翰林最重前軰凡隔七科或官至掌坊〈春坊庶子〉其初入院庶吉士終身稱晚生不改雖至大拜亦然故事六部尚書途遇內閣亦落轎唯宰則落半轎門生拜相途遇師長則彼此皆落轎候師長先起行後門生乃起故往往相避而行
　　舊例少詹缺以翰林讀講學士國子祭酒陞補庶子則陞讀講學士祭酒然品級考又有三項官同論俸一條康熙二十九年三月予以少詹陞左副都御史翰詹議官以左春坊庶子徐浩軒〈潮〉名移送吏部遂陞少詹兼侍讀學士蓋徐掌坊乆故現任兩項官較俸皆在其後亦僅見也
　　宋翰林學士院玉堂二字太宗嘗書以賜蘇易簡髙宗亦書以賜周鱗之
　　老學菴筆記嘉興聞人滋自雲作門客牙充書籍行近日新安孫布衣黙字無言居廣陵貧而好客四方名士至者必徒歩訪之嘗告予欲渡江往海鹽詢以有底急則雲欲訪彭十羨門索其新詞與予洎鄒程村作合刻為三家耳陳其年維崧贈以詩曰秦七黃九自佳耳此事何與卿饑寒指此也人戲目之為名士牙行吳門袁駿字重其亦有此名康熙乙巳曾渡江訪予於廣陵翰林故事以資為序而不論官其有從外衙門入者亦不與同年先為庶常者敘同資如明季崇禎間劉公正宗薛公所蘊以推官考選入為翰林編檢等官即不敘戊辰同資是其例也
　　本朝故禮部尚書王文貞公崇簡崇禎癸未成進士館選不與迨順治二年以翰林乏才始由候銓中行改館職以在丙戌科館選之前故仍敘癸未資後然名刺亦如後軰之禮惟左都御史郭公琇由太常卿遷內閣學士兼禮部侍郎未幾遷吏部侍郎仍兼翰林學士獨不與諸翰林敘資又故事翰林吏部官揖尚右謂之南禮科道官揖尚左謂之北禮郭曽官御史及為學士遇翰林官只行北禮
　　自明至
　　國朝士大夫相沿稱閣臣不舉其姓但稱其本貫郡縣如李文勤公霨祇曰髙陽是也尚書已下即不然唯順治末少宰胡宛委先生兆龍方為內閣學士被
　　眷遇最渥士大夫稱為山隂非故事也唐之中葉稱宰相但舉其長安邸所居坊里之名又與今異蓋一時風尚雲
　　粵東英石貴重於世予過英徳縣令陸君遺數石皆下材也陸務觀雲英石出鍾山之靈泉其佳者溫潤蒼翠扣之如金玉又在廣州僧舍見黃石髙可數尺色如蒸栗溫然如玉具峯巒洞壑之形雲出端州之七星巖亦竒物也而世罕知之今士大夫尤貴閩中壽山石五色爛然用刻印章極妙其價幾與凍石相埒然無巨者吾鄉章邱長白山中壬戌癸亥間忽發一洞出怪石無數有天然峯巒巧逾斧鑿置之盆池經雨則青翠欲滴人競取之近亦難覯矣
　　宋南渡都臨安百司皆稱行在某司示不忘東都也明太宗移都北京官司亦稱行在至宣宗時始去行在字己未已後並聞諸館如
　　太祖
　　太宗兩朝實録
　　三朝寳訓政治典訓一統志平定三逆方畧玉牒大清㑹典賦役全書律例及明史之屬率以大學士尚書學士為總裁庚午三月開館纂修
　　三朝正史則以首揆為監修總裁諸滿漢閣臣為總裁而尚書侍郎學士皆為副總裁予以副都御史與焉署中餐錢月五金館中三倍
　　唐崔國輔詩松雨時復滴寺門清且涼語最妙宋初潘閬詩夜涼疑有雨院靜若無僧亦佳然不免作意五代盧延遜山寺詩兩三條電欲為雨四五箇星猶在天延遜好為俚語此一聯乃差有致予門人崔華有句雲一寺千松內飛泉屋上行又宿山寺雲此中枕簟客初到夜半梧桐風起時不減古人〈延遜一聨元文宗早行詩𠞰取之〉
　　宋人婚姻多不在鄉里君子小人亦各從其類略舉一二如李文靖蔡文忠為婚姻富文忠為晏元獻壻歐陽文忠為薛簡肅壻滕章敏為範文正甥黃文節為孫尚書莘老壻劉斯立為王定國壻是也又若蔡卞之壻於安石鄭居中秦檜之壻於王珪亦其著者薰蕕不同噐信然
　　唐女仙吳彩鸞於洪州紫極宮寫唐韻今有寫韻軒人盡知之又於安福福聖院冩法苑珠林百二十軸人罕知者予既筆諸皇華紀聞第二卷中又蜀導江縣迎祥寺有彩鸞寫佛本行經六十卷多闕唐諱陸放翁猶及見之
　　唐宋辟舉立科至數十其最可笑者道侔伊呂科是也然當時以曲江公應竟不愧其名爾時有司可謂具眼矣又有髙蹈邱園科許人自投狀亦可笑
　　都察院漢曰御史臺亦曰蘭臺憲臺後魏已來謂之南臺唐人謂御史在長安者西臺言其雄劇以別東都分司宋以洛陽為西京置御史臺亦號西臺世稱李建中為李西臺以此與唐則名同而實異明初亦設御史臺洪武十三年始改都察院其後遷都北平北京南京皆置都察院稱北臺南臺通謂之西臺今亦稱西臺蓋以院署在禁城之西耳又與唐宋異王明清雲唐髙宗改門下省為東臺中書省為西臺尚書省為文昌臺故御史臺為南臺武后時亦謂之左臺右臺則憲臺未嘗有東臺西臺之稱
　　元時三臺公文所書臺字並從士從口不作其字頭若然則偽文也見輟耕錄
　　宋道君時林靈素賜官侍晨恩數視執政然終未如明世宗時邵陶二真人官至禮部尚書死皆得四字諡者也予遊廣州光孝寺寺有偽漢劉鋹時鐡塔塔週遭鑄刻僧名十餘軰列銜悉工部尚書其無道至此
　　工部尚書湯潛菴〈斌〉以天啓丁卯生康熙丁卯其門人王給事紳公垂以艱歸睢州先生臨別𢡖然執其手曰吾祖吾父卒年皆六十一今吾年適如之子歸矣不知能復相見否果以是嵗卒於位
　　今都察院乃明之通政司㕔事題名碑猶在予官祭酒曽板刻國子監兩廂題名欲購石刋碑㑹遷詹事不果頃亦語總憲陳公當遷舊碑於通政司而別刻都察院題名碑不知將來得遂否
　　異苑載南宋元嘉中太原王徽之字伯猷為交州太守此又一王徽之
　　五金之屬銅噐最夀最貴重至銀噐則初不聞之唯元朱碧山鍛銀噐有名孫侍郎〈承澤〉北海宋按察〈琬〉荔裳皆藏銀槎一上有仙人款曰朱碧山製康熈辛亥壬子間予兄弟與荔裳在京師同施侍讀閏章愚山沈文恪荃繹堂軰為詩社酒次嘗出此槎勸釂因屬賦皆詠張騫事予亦云窮源過大夏鑿空取通侯云云蓋本宗懍荊楚歳時記之說然其仙人羽衣幅巾似取太乙仙人蓮葉舟之意又拾遺記堯時有巨槎浮四海十二月周天名貫月槎掛星槎羽仙棲息其上當詠此事為合
　　癸辛雜誌雲節序交賀之禮不親至者毎以束刺僉名於上使一僕遍投之司馬公自在臺閣時不送門狀〈即名刺〉曰不誠之事不可為之今京師士大夫間亦有送名刺者人皆非之不知宋時此風已盛矣老學菴筆記雲蘇黃晁張諸公名狀南渡人家尚有收藏者皆手書也蔡君謨茶錄下篇論茶噐有砧椎鈐碾匙缾等目須銀鐵黃金為之然周宻所記宋時長沙茶具精妙甲天下毎副用白金三百星或五百星外又以大縷銀合貯之趙南仲丞相帥潭以黃金千兩為之進上穆陵大喜不知何以費乃至此象箸玉杯又何足道所謂竒技滛巧者此之謂矣
　　趙子固梅詩云黃昏時候朦朧月清淺溪山長短橋忽覺坐來春盎盎因思行過雨瀟瀟雖不及和靖亦甚得梅花之神韻
　　四皓或作顥王伯厚漢制考雲南山四顥白首人也兩廣總督兵部右侍郎石琳題投誠一疏黃進係番禺縣人康熙十八年逃出海外踞東埔寨自稱靖海將軍𨽻嚦卵二王部下與嚦卵王謀興兵奪嚦鬚大王地方因安南占城二國王合兵攻破東埔進率親丁五人投誠嚦鬚嚦卵名字甚竒
　　吳門周靖貽其大父忠介公霜英堂遺墨公字蓼洲天啓中死璫禍忠臣今錄其家書於左四月朔日渡江一路風光儘覺自在自郵夫販客婦女兒童無不攀車垂涕者即焦頭爛額軰如狼如虎亦皆感恩而泣不知前生何以能得衆緣如此乃知忠信篤敬之果可行於蠻貊也兒軰須從窮愁患難中困心衡慮苦志讀書做第一等好人方不負我之教平日只當閉門潔守務使戶庭之內肅若朝典如此世界更當萬分謹慎也字付大兒又與宮詹姚公現聞雲如此風波合城無不驚怖弟作一歡喜順受想空空坦坦正覺快活臨時尚當豎起脊梁骨做一個生鐵鑄就底人以不負知己兄以為何如〈又一帖不録〉又與文文肅公雲弟行只在此兩日內矣一生向志節一路着力是弟不濟處故出門便與宦官作仇畢竟以此輩結局然不可謂非天之所以成我也此時工夫正欲使冤親平等貪戀俱忘急消卻一段憤激之心歡喜順受方是實地至於掀天揭地事亦不在多弟臨時尚可做耳
　　齊民要術引廣志曰東墻色青黑粒如葵子似蓬草十一月熟出幽涼並烏丸地河西語曰貸我東墻償我田梁魏志曰烏丸地宜東墻能作白酒憶昔龔端毅公飲餞董御史玉虬之隴右道同人分杜甫秦州詩為韻鄢陵梁御史晳次分得墻字座客皆難之未有憶及此者信強記之難也許彥周詩話恨賦七夕詩押尼字不記佛書烏鵲為芻尼亦此類〈趙師𢍰號東牆〉
　　庚午六月十七日予有愛女阿端之戚孫光祿孝堪過慰問及先考功兄彌留時體中異香事因言顔神鎮〈孫居〉東南茶泉嶺之北地名下峪有周叟者少治生往來南宮臨清中嵗饒給治精舍下臨瀑泉種樹千頭又有溫湯浴可蠲疾叟日徜徉其中年且九十一旦示微疾戒子孫勿悲哀含笑拱手告別而逝空中異香三日不散蓋達生之流與
　　揮麈後錄述徐敦立言哲宗實錄其舊書率崇寜間貴遊子弟預討論於名臣行事既多所畧而新書復因之於時急於成書不復廣加捜訪有一傳而僅載厯官先後者又只據各家碑誌有傳中合書名猶雲公者予昔在明史館往往見有仍碑誌原文不改公字體裁之不諳何論工拙耶
　　司馬相如藺相如果相如否長孫無忌費無忌能無忌乎右對見齊東野語後人傳㑹作李獻吉督學江西事小説剽竊傳訛往往如此
　　今人以古無茶字遂欲混茶荼為一非也觀賈思勰齊民要術末卷茶荼二條分載瞭然內大父張忠定公刻茶董一卷亦混茶荼而一之殊失考
　　六月崑山徐相國罷以總督兩江兵部侍郎傅臘塔劾之也時相國兼掌翰林院事以工部尚書張公英代之尚書先已兼掌詹事府事矣
　　慈谿姜〈宸英〉西溟古文有名於時
　　上在禁中知其人常與朱〈彝尊〉嚴〈繩孫〉並稱之曰三布衣己未博學鴻儒之舉朱嚴皆入翰林姜獨以無薦逹不得與後年餘始以徐學士立齋薦與黃虞稷俞邰同以諸生召入史館食七品俸未授官也丁卯秋仍以太學生應順天試首場已擬第二人及二場表用㸃竄尭典舜典語監試御史某指擿令易之姜對以出李義山韓碑詩不肯易御史怒輙摭其小不合例貼出之卷遂不得入古雲數竒姜其是矣















　　居易録卷六
<子部,雜家類,雜說之屬,居易錄>
　　欽定四庫全書
　　居易録卷七　　　　　　　刑部尚書王士禎撰
　　村歌聒耳烏鹽角社酒柔情白練槌宋末月泉吟社中佳句也山居雜志載杭人徐炬酒譜乃引作少陵詩不辨格調之類否而妄稱子美則虢國夫人杜鵑行〈黃鶴陳浩然二本〉狂歌行〈裴煜所收〉諸篇妄人皆雜入杜集又何怪乎古名酒皆以春名如竹葉春梨花春松醪春石凍春之類今闗中之俗尚如此西安酒以渼波春為第一今大臣
　　賜諡京朝官惟閣臣尚書總憲得請侍郎副憲已下多無之侍郎如葉文敏方藹沈文恪荃以乆在侍從宋端慤文運以亷介受知加太子少保
　　特予諡
　　捫蝨新話雲琴有古人之雅琴頌琴葢古之為琴皆以歌乎詩古之雅頌即今之琴操耳舜南風歌楚白雪辭本合歌舞漢髙帝大風歌項王垓下歌亦入琴曲今琴家遂有大風起力抜山操文中子與楊素蘇瓊李徳林語歸而援琴鼔蕩之什乃知其聲至隋末猶存予嘗不解雅琴頌琴之義見此瞭然然不知何以獨不言風耳
　　捫蝨新話雲栁子厚夀州安豐縣孝門銘云云以表為序而徐鉉所編文粹乃録銘於前而於題下注云並夀州刺史表此之陋也云云按文粹吳興姚鉉所撰陳善以為鼎臣謬予遊廬山唯白鹿洞開先寺古碑刻最多萬杉寺乃宋仁宗所建而碑刻絶少相傳有仁宗御書亦不復存唯石上有龍虎嵐慶四大字雲是宋人槐京書殊無文義適讀桯史見張孝祥與王阮同逰萬杉賦詩張雲老榦參天一萬株廬山佳處著浮圖秖因買斷山中景破費神龍百斛珠王雲昭陵龍去奎文在萬嵗靈杉守百神四十二年真雨露山川草木至今春阮詩號義豐集桑御史喬作廬山紀事極簡潔而不收此予匆匆題五言一篇雲晨過玉京山緬想陶公里谿迴得寺門曲折松杉裏雨中念佛鳥交語清人耳風吹修竹林下有寒泉水爾時未覩二公詩又不詳仁宗建寺始末故畧之殊以為憾
　　元祐中舒州有李亮工以文鳴與蘇黃逰又有李元中字畫之工追蹤鍾王與李伯時號龍眠三李同年登進士出處相若今人但知伯時而已
　　章惇之父俞郇公族子早歳無行妻之母楊氏早寡俞與之通已而生子以一合置水緘置其內持以還俞俞得之雲此子五行甚佳將大吾門既長登第即惇也東坡先生送其出守湖州詩云方丈仙人出淼茫髙情猶愛水雲鄉惇以為譏已怨之紹聖中為相坡渡海蓋修報也所謂燕國夫人獨處而無祔者即楊氏也揮麈餘話載之甚晰一惡少通妻之母乂生子而育之遂至流毒天下禍及人國噫妖孽哉又惇舉進士在京師館郇公第私族父之妾包希仁尹開封罰贖銅見溫公所記雲
　　刻書咸雲始於後唐明宗予池北偶談已備考羣説適讀揮麈餘話雲毌邱儉貧賤時借文選於交遊間有難色發憤異日若貴當板鏤之遺學者後仕蜀為宰相遂踐其言刋之印行書籍創見於此事載陶岳五代史補唐平蜀明宗命太學博士李諤書五經倣其製作刋板於國子監監中印書之始今盛行於天下蜀中為最明清家有諤書印本五經後題長興二年予考常熟毛氏刻五代史補無此條吳太史〈任臣〉十國春秋蜀毋昭裔傳請後主鏤板印九經又令門人句中正孫逢吉書文選初學記白氏六帖刻板行之録誤昭裔為母邱儉耳唐詩人人多慕而寫之傳於畫圖如王右丞畫孟浩然吟詩圖之類故白太傅詩云兼聞好事者畫我作屏風前蜀房從真嘗畫常建冒雪入京圖見圖繪寳鑑王仲言揮麈前後四録著宋賢前言往行最悉又嘗疵碧雲江南野録二書不可信而其書極述曽布相業之賢蓋仲言父銍乃布孫壻也布與京惇輩同列奸臣傳録之云云又可信哉
　　稗官小説不盡鑿空必有所本如施耐菴水滸傳微獨三十六人姓名見於龔聖予贊而首篇敘髙俅出身與揮麈後録所載一一脗合俅本東坡先生小史工筆札坡出帥中山留以予曽子宣辭之以屬王晉卿晉卿一日遣俅送箆刀子於端王邸值王在園中蹴踘俅睥睨之王呼來前詢曰汝亦解此耶曰能之令對蹴大喜呼𨽻雲往傳語都尉謝箆刀之貺並送人皆輟畱矣踰月王登大寳眷渥日厚不次遷拜數年間持節至使相父敦復復為節度使兄伸亦登八座子姪皆為郎傳所云小蘇學士即東坡而稍變其文耳都尉即詵也俅富貴不忘蘇氏每子弟入都問䘏甚厚亦有可取時梁師成自詭東坡之子二人皆嬖倖擅權勢而叔黨卒終於小官可以知其賢矣或謂二蘇黨禁方嚴李公麟遇蘇氏子弟至以扇障面而過之坡族孫元老上時相啟乃至雲念與黨人偶同髙祖此輩愧俅師成不亦多乎〈鄒浩道鄉集有髙俅轉官制〉
　　李肇國史補雲御史故事大明朝則監察押班常參則殿中知班入閣則侍御史監奏蓋含元殿最逺用八品其次宣政用七品紫宸最近用六品殿中得立五花磚綠衣用紫案褥之類號為七貴監察院長與同院禮隔語曰事長如事端凡上堂絶言笑雜端笑則合座皆笑謂之烘堂雜端視今之河南道御史所謂南牀也又雲毎大朝㑹監察御史押班不足則使下御史因朝奏者攝之諫院以章疏之故憂患畧同臺中則務苛禮省中多事㫖趣不一故言遺補相惜御史相憎郎官相輕今六科每考選或庶吉士散館之後前輩必先謁後輩意氣較臺銓為洽尚有古意
　　元世祖至元五年置御史臺秩從二品二十一年陞正二品大徳十一年陞從一品大夫〈即左都御史〉一人後増一人中丞〈即左副都御史〉二人後増二人隨復故侍御史二人治書侍御史二人殿中侍御史二人治朝著之事監察御史十二人後増至十六人皆漢人又増蒙古色目人如漢人之數今三十二人至元十四年既取送置南行臺專蒞江南之地號江南諸道行御史臺秩如內臺監察御史二十四人西行臺初治雲南大徳元年移治陜西號陜西諸道行御史臺蒞陜西甘肅四川雲南之地秩如南臺監察御史二十人詳載虞道園題名記陶南村著於輟耕錄有殿中司有察院
　　國朝始置都察院滿洲漢人掌院事左都御史各一人漢人或以內閣大學士出掌院事協理院事左副都御史各二人左僉都御史一人先用漢軍後漢軍漢人參用監察御史四十人皆漢人滿洲則曰理事官副理事官後改監察御史康熙初裁臺省官滿洲監察御史二十三人漢監察御史二十四人又置漢軍御史八人〈部郎遷補〉每年二八月御史內陞外轉漢軍亦與漢人並列內陞京卿或陞內閣侍讀學士
　　六月以禮部尚書張玉書為文華大學士兼戸部尚書以工部尚書張英為禮部尚書仍兼掌翰林院詹事府事右軍黃庭經真蹟今藏
　　內府康熙某年曾
　　賜閣臣學士同觀樂毅論真蹟原藏涿州馮氏後歸衍聖公孔翊宸毓圻康熙二十四年進入
　　內府孔馮氏甥也
　　七月初九日以左都御史陳廷敬為工部尚書以順天巡撫僉都御史于成龍為左都御史自順治已來烏金超哈為部院之長者自於始
　　揮麈録載宋有三李定其一濟南人嘉祐治平已來以風裁聞嘗遍厯天下諸路計度轉運使官制未行老於正卿乃敦老如岡之祖其一洪州人字仲求晏元獻公之甥即興蘇子美賽神㑹之獄者其一揚州人字資深元豐御史中丞即與舒亶媒孽坡公者同姓名者三世或指而為一故明辨之然其二陷二蘇皆小人吾郡先哲則獨以功名著鄉後學所當知也
　　權敬中髙麗人初學神仙辟穀之術累官尚書禮部侍郎知制誥與同官李奎報俞升旦等撰偽明宗實録分年秉筆敬中議曰臣所編四年之間記災異者凡若干事謹按春秋二百四十二年記天變者多矣只書日有食之而不書月食豈以日實也無待而明君象也月闕也有待而明臣象也取詩所謂彼月而食則維其常此日而食於何不臧之説忌陽之虧而不忌月闕故歟丁未七月之日食者即是日而應見矣曹元正石隣之黨夜犯宮闈而作亂豈非隂侵陽臣犯君之效歟魯昭公二十四年五月日食梓愼曰水也昭子曰旱也其言曰日過分而陽猶不克克必甚能無旱乎陽不克莫若積聚也是嵗果旱説者曰二至二分日有食之不為災日月之行也春秋分日夜等故同道而食輕不為災水旱而已己酉二月之日食在於春分是以至閏五月而旱此其應也日赤薄無光日旁有背氣外赤內黃日有東西珥者各一按前漢書註雲日旁氣在旁直對曰珥向日為抱向外為背背者背象也氣往迫之為薄晉志曰其君無徳其臣亂國則日赤無光天之譴告豈不丁寜乎雖雲曹石之輩復有東南之賊縱橫煽亂者故譴告如此當此時而覺悟豈非令終之兆乎月犯昴者五月食昴者三月犯心者二月食心者二月犯心前星者一食心後星者二月貫心而行者一按星傳昴旄頭胡星也為白衣㑹又天之珥也主獄事心三星天王正位也前星為太子後星為庶子中星為明堂大辰主天下賞罰天下變動心星見祥據此而言上國當有因刑罰失中之亊胡兵殘蹂天街波及於外又且天王失位而嫡庶子孫蕩析不振者故罰之所示者如此其多也有國家者宜鑑省焉月犯角左星者三月入羽林者二月犯五車者二月犯箕星者四月入太微者二月入南斗魁者三月食房者一月犯房南星者一月赤如血者一角為天田亦為理主刑則恐有刑法失理而不平者羽林為天軍亦主翼王恐天軍多非其人翼王不謹者乎五車五帝軍舍也恐主軍非人不能嚴毅武勇致撓敗故歟太微天子庭也月五星入太微軌道吉不識月果軌道否乎南斗天廟也丞相太宰之位得非丞相太宰不能褒進賢士稟授爵祿之罰歟房為天府又為天駟而月掩食者天閑之駟散於非人故罰之所示者如此月者太隂之精白而明者也今變赤如血者豈非星傳所謂月變色將有殃者乎嵗犯執法者二嵗與太白同舍者一嵗犯房上相者二太白與辰星合者一太白入犯太微者一太白犯南斗者一太白入氐行者一太白經天者二太白在北熒惑在南犯鎮者一太白在東熒惑在西相犯者一太白在東熒惑在西犯胃者一火入東井者一熒惑入輿鬼者四火犯司怪者一火入軒轅者一填犯嵗者一填犯亢者一填入氐者一填犯太微東上相者一辰現房之東北者一按志曰仁虧貌失逆春令傷木氣則罰見歳星義虧言失逆秋令傷金氣則罰見太白星禮虧視失逆夏令傷火氣則罰見熒惑星智虧聽失逆冬令傷水氣則罰見辰星仁義禮智以信為主貌言視聽以心為正故四星皆失填乃為之動五星之應大抵如此但仁義禮智之虧與貌言視聽之失果誰之為歟將為君天下者之應乎擅一國者之應乎不可不知也星傳月食五星其國皆亡註雲其國者分野之國也則當以分野論今不書分野則不可以論其應也又曰太白經天天下革民更王則凡五星之變多是上國之事非本國之變不足懼也氣之變者西方赤氣如火又東南竟天自坤竟天者各一坤方赤氣如火者一按周禮有眡祲氏之官掌十煇之法以觀其妖祥辨其吉凶而赤祲乃憂氣之所應則當時必有憂恚而謀亂者乎五色虹南北相衡者一乾坤二方虹蜺垂地者一白虹見西北方者一太廟蜺見垂地者二按晉志白虹百殃之本衆亂所基又雲白虹霧姦臣謀君擅權立威夜霧白虹臣有憂晝霧白虹君有憂虹頭尾垂地流血之象以此鑑戒可也雨土大霧者各二志曰雨不霑衣而有土名曰霾君臣乖君臣道合廓然成泰霾何有焉霧者衆邪之氣隂來冒陽若白日中天幽枉畢照衆邪之氣安得冒乎流星出入者二十有五星傳曰流星天使也自上而下曰流自下而上曰飛其大者曰奔奔亦流星也漢書註雲飛絶跡而去也流光跡相連也其吉凶之應以所出入論大雨雹者八按魯僖二十九年昭公四年皆書大雨雹左氏記季武子問申豐曰雹可禦乎申豐對以聖人在上無雹雖有不為災而以藏氷用氷之事演之是故冬則陽入於地隂行於外於是有愆陽故鑿氷而取之洩陽杜隂至春則陽不暴發而無淒風夏則隂入地中陽發於外將有伏隂故出氷而頒之助隂抑陽至秋則隂不暴作而無苦雨今我朝藏氷用氷之法竊恐未盡合於古先請議黑牡秬黍之奠桃弧棘矢之禳藏之周用之遍則雹之災庶可禦矣物之怪神像頭亡者一宮門鴟尾自頺者一神者民之主也況智異山南紀之巨鎮其神尤為靈異今示其像無頭者豈非內外人民咸懐無上之意故示以如此欲其省悟而革心也門者人所出入莫不由之者也今鴟尾自頺尚宜修省木之變則木介者二蟲食栗葉者二震殿柱者一傳曰妄興徭役以奪民時則木失其性而為變怪魯成公十六年正月雨木氷而劉向以謂氷者隂之盛而水滯者也木者少陽貴臣卿大夫之象也此人將有害則隂氣脅木木先寒故得雨而氷也或以木氷為木介介者甲也甲兵象則憂其兵亂栗北方之果蟲食其葉則北方之臣當憂讒賊震柱亦楝撓之凶可不戒哉火之變則樞院火者一太倉災者一平壤祠堂災者一傳曰棄法律逐功臣以妾為妻則火不炎上説曰火南方揚光輝為明者也其於王者南面向明而理或耀虛偽讒夫昌邪勝正則火失其性而為災矣明宗早失配偶中無內主七嬖爭寵五孽招權是以火樞密為示譴牝雞女謁失於樞機之密也太倉之火示不復畜養人也平壤祠堂災者示無神也水之變則井水沸流者一大水者三雪消如血者一傳曰簡宗廟下禱祀廢祭祀逆天時則水不潤下而失其性説曰水北方終藏萬物者也王者即位必郊祀天地望秩山川懐柔百神此所以順隂陽和神人也明宗四時之享不躬行者有年宜水之為沴也京房易傳曰饑而不損茲謂泰厥災水水流殺人又曰辟遏有徳厥災水水流殺人已水地生蟲往年關東饑而有司莫以告不舉荒政故今茲之水漂屋者一百流殺人者一千餘豈非泰之罰歟戊申之水水已而生黃蟲黃鼠豈非辟遏有徳之罰歟石之變自移者一裂隕者三金石同類其自移與裂隕金失其性也故或説石山之骨也骨已裂隕山亦將崩國主山川而山崩則國將危亡可不戒哉鳥之變雞鳴不鼓翅者一按易説卦巽為大雞酉為小雞又巽主風風主號令故雞號知時巽木含火火生風火炎上故雄雞有冠乃鳴巽者離之再變兌者離之變而巽為股離為羽翰故雞將號動股擊羽翰而後有聲今雞鳴不鼔翅得非知時者非其人隳官曠職之罰乎獸之怪虎入宮者一豹入城者一犢有兩頭者一虎豹山野之惡獸也今見於宮中與朝路得非將為惡獸之所窟穴乎犢生兩頭者下民不一之兆也大抵世治則天變畧世亂則天變繁道勝之君以人理天徳衰然後天亦譴告王者布徳行政以順人心則災何不消福何不至哉此奏有董仲舒劉向之風中國士大夫所難備錄之
　　鳥曰雄雌獸曰牝牡然牝雞司晨雉鳴求其牡見於經文者亦可互用高麗史辛禑傳遣密直副使張方平獻嵗貢雄馬十五匹雌馬三十五匹馬亦得稱雄雌也古詩云雄兔腳撲朔雌兔眼迷離詩曰雄狐綏綏
　　觀李中丞奉倩家周文矩畫五王飲酪圖按宣和畫譜有文矩五王避暑圖四又圖畫見聞志玉堂故事有南唐周文矩五王飲酪圖二元人王惲有五王避暑圖一絶雲翠幄畱香郁棣華紅雲縈暖鶺鴒沙豆萁不免陳思歎朱李寒泉是浪誇見秋澗集
　　夢溪筆談載冦萊公好柘枝舞毎宴客必舞柘枝舞輒竟日時人號為柘枝顛朱凌谿詩遙憶風流王柱史西臺銀燭柘枝顛正用此事陳大樽乃改顛字作前風趣竒減豈未覩出處耶
　　古書固有晦於前而顯於後者聞見後録雲神宗惡范曄之名欲更修後漢書求東觀漢紀乆之不得後髙麗以其本付醫官某來上神宗已厭代矣元祐中髙麗使人言狀訪於書省無知者醫已死於其家得之藏於中秘予嘗寫本於呂汲公家亦棄之兵火中矣又予官長安時或雲鄠杜民家有江表志英雄傳因為外臺言之委官以取民驚懼遽焚之世今無此三書矣今荀悅漢紀與袁宏後漢紀嘉靖間吳郡雕板甚精流傳於世當是有神物䕶持之耳
　　世言蘇黃相訾毀予嘗辨之於池北偶談又見王明清所記李邯鄲孫亨仲言家有梅聖俞詩善本世所傳多為歐陽公去其尤者忌能名之壓已也明清辨其非實以歐公在諫路頗詆邯鄲雲爾以歐梅蘇黃四公深相知而世俗之論尚如此則謂子美贈李詩李侯有佳句往往似隂鏗太白贈杜詩飯顆山頭云云皆為譏誚者又何足怪乎
　　世説有㸔煞衞玠之語東坡自海外歸毘陵病暑著小冠披半臂坐船中夾㟁萬人隨觀之先生顧坐客曰莫看煞軾否蓋用世説語為謔也予昔過毘陵借用其語為絶句雲買得蜻蛉小如葉推篷看煞九龍山
　　周益公玉堂雜記故事交趾其王初立封交趾郡王乆之進南平王死則贈侍中南越王至李天祚又自南平王特封安南國王上欲厚其禮予請仍贈侍中追封南越國王〈安南志天祚在位三十九年〉又雲安南為國蓋曾丞相之失其奏章行移舊止稱安南道加封之後浸自尊大文書稱國不復可改沈存中夢溪筆談雲交趾乃漢唐交州故地五代離亂吳文昌始據安南後為丁璉所殺開寳六年歸附授靜海軍節度使八年封交趾郡王此安南封王之始按安南在明初置布政使司嘉靖中又降為都統使本朝順治中黎維禔莫敬耀俱求內附未授爵後冊封維禔子維禧為安南國王〈宋孝宗隆興二年交趾入貢賜安南國名〉敬耀子元清為都統使雲詳予池北偶談
　　七月十四日
　　駕幸古北口外寅刻百官跪送於東華門和碩簡親王從先是厄魯特與喀爾喀交惡厄魯特興兵侵喀爾喀地近在邊境七月
　　命鎮國公蘇努彭春等帥師出張家口和碩康親王信郡王帥師繼之屯歸化城初六日
　　命和碩裕親王為撫逺大將軍與皇長子統大軍出古北口至是
　　駕行十六日安北大將軍和碩恭親王繼行
　　沈存中筆談內諸司舎屋唯祕閣最宏壯閣下穹窿髙敞謂之木天今以翰林署為木天葢起於宋代
　　明時翰林官初上或奉使囘例以書籍送署中書庫後無復此制矣又如御史廵鹽茶學政部郎㩁關等差率出俸錢刋書今亦罕見宋王琪守蘇州假庫錢數千緡大修設㕔既成漕司不肯破除琪家有杜集善本即俾公使庫鏤板印萬本每部直千錢士人爭買之既償省庫羨餘以給公廚此又大裨帑費不但文雅也
　　康熈二十三年
　　上南廵江南提督昭武將軍楊捷迎
　　駕慰勞甚至
　　賜
　　御書丹誠二大字額揭
　　御筆二字鈐以
　　御璽紙尾題康熈甲子冬至前賜老將軍楊捷十三字又
　　御書
　　御製五言一首岐陽方較獵騕褭盡龍媒仗下黃金勒橫秋號逸材紙尾題詠馬二字皆用
　　御璽董御史文驥為記
　　偶於故書肆買得書法源流一帙乃元人傅與礪若金述范徳機語也後附杜詩律格〈有接項纎腰充股連珠等〉有元至治壬戌楊仲𢎞序畧雲少從叔文圭遊成都過浣花求工部之祠而觀焉有主祠者子羙九世孫杜舉居祠之後造而問之舉之言曰甫不傳諸子而獨干門人吳成鄒遂王恭傳其法予傳之三子者子從逺方來敢不以三子所傳者與子言之按舉之名不見於書傳吳鄒王三子亦不見於諸家誌序中且子羙全家避亂下峽不應復有裔孫畱居成都又所拈秋興燕子來舟中等篇載三子之説大扺如村學究語如仙侶同舟晚更移一句解為明王與貴妃諸臣汎舟渼陂可笑至此餘可例推苐不知仲𢎞之序何人偽造如醉人夢囈可恨也舒城縣南有璇源館相傳李伯時別業予過舒行李匆匆未及訪其遺跡若龍眠山莊則舒城桐城爭之而問其所在土人皆不能詳偶讀欒城集題李公麟山莊圖二十絶句聊識其亭館之名於左曰建徳館墨禪堂華巖堂雲薌發真䲧薌茅館瓔珞巖棲雲室秘全菴延華洞澄元穀雨花谷泠泠谷玉龍峽觀音巖垂雲沜勝金巖寳華巖陳彭漈鵲源陸友仁雲李伯時嘗讀書龍眠山故有龍眠書院在舒城縣治東飛霞嶺之北
　　周〈靖〉敉寧説長洲徐〈枋〉昭法隠居靈巖不入城市湯潛菴尚書撫吳日屏騶從往訪之避不見潛菴登其堂堅坐移晷周覧太息而去亦不報謝川湖總督蔡尚書仁菴自荊州專價致書以兼金為壽求其畫答書而返幣竟不為作予謂返蔡幣可也湯大儒又有恩徳於吳人不往見可也避之則矯矣然予昔在廣陵時年甚少與徐初無介紹特畫靈芝於縑素見寄且題欵其上似非泛然者予何以得此於昭法哉予嘗有齋中三詠其一曰天池白雲裏寫此商山姿感君黃綺意勝食齋房芝又金俊明孝章畫梅雲鄧尉花時雪幽人日往還生綃才半樹忽憶漁洋山王光承玠右草書雲逃名東海上時復帶經鋤自是高人筆非關餓𨽻書三君皆吳中高士也孝章於辛亥歲曾親寫陶詩見寄畫梅則壬子寄予兄弟比至西樵已歿聞孝章旋亦捐賓客矣故予有詩云維摩丈室幾黃昏春草閒房日閉門成佛生天兩何處暗香疎影為招魂當年五字寫柴桑又寄孤山世外香一幅生綃千載意也應配食水仙王孝章所居曰春草閒房十笏草堂先兄讀書處也
　　呉門有夏忠靖周文襄二公合祠蓋忠靖嘗以治水至與文襄皆有恩徳於呉者也滄桑之後久堙廢有胥吏陶姓者自詭為靖節後裔遂即其地改祀淵明淵明之祀應在豫章或在彭澤東流今祀於呉不典甚矣且攘夏周之祀尤為不可湯潛菴撫呉日力毀祠乃未及釐正修復可惜也



　　居易録卷七
　　欽定四庫全書
　　居易録卷八　　　　　刑部尚書王士禎撰
　　髙麗國王僭號仁宗時其國老李資謙擅權兩府兩制侍從官議資謙不稱臣不與百官廷賀徑詣幕次拜王答拜金富軾為寳文閣待制獨上奏曰漢髙帝初定天下五日一朝太公家令説太公曰天無二日土無二王皇帝雖子人主也太公雖父人臣也奈何令人主拜人臣髙帝善家令言詔曰人之至親莫親於父子故父有天下傳歸於子子有天下尊歸於父此人道之極也今王侯卿大夫已尊朕為皇帝而太公未有號今上尊太公曰太上皇以此論之雖天子之父若無尊號則不可令人主拜也不其侯伏完獻帝皇后父也鄭𤣥議曰不其侯在京師禮事出入宜從臣禮若後息離宮及歸寜父母則從子禮故父完朝賀公庭如羣臣及皇后在宮後拜如子又東晉羣臣議穆帝母褚太后見父之禮紛紜不一博士徐禪依鄭𤣥議曰王庭正君臣之禮私覿全父子之親是大順之道也況外祖乎按儀禮五服制度母之父母服小功五月而已豈得與上抗禮宜令上表稱臣在王庭則行君臣之禮宮闈之內則以家人禮相見如此則公義私恩兩相順矣又欲號資謙生日為仁夀節富軾言稱節自古所無唐𤣥宗時始稱皇帝生日為千秋節未聞人臣有稱節者觀其論議不愧漢唐宋名臣其兄弟慕富韓公蘇文忠公兄弟而命名誠不虛也
　　北宋名臣如韓忠獻範文正富文忠曾宣靖晁文元韓忠憲呂正獻諸家父子祖孫相繼鼎盛獨司馬文正公之後寥落不振公無子以從子康為嗣最賢元祐間方欲大用而康早卒子植字公立亦有賢聲早死無子詳邵伯溫聞見録天道之不可問如此
　　四朝聞見録丙集載司馬武子忠節事甚詳大畧雲司馬朴字文秀池之後〈光父〉以兵部侍郎使北不屈在北生子名通國字武子蓋本蘇武之意通國有大志嘗結北方之豪韓玉舉事未得要領紹興初玉挈家而南授江淮都督府計議軍事其兄璘在北亦與通國善癸未九月璘以扇寄玉詩云𡄸𡄸鳴雁落江濵夢裏年來相見頻吟盡楚辭招不得夕陽愁煞倚樓人都督魏公〈張浚〉見此詩甲申春遣侯澤往大梁諷璘通國等至亳州為邏者所獲通國璘與常所與交聶山等三百餘口同日遇害是嵗三月十六日也通國之姪孫振自序其事曰昔李翰作張巡傳云云吾祖尚書靖康間奉使辭氣激烈雖不能遏方張之勢而亦足以起其敬畏之心及扈從北狩不以利動不以死懼髙宗加諡忠潔著之國史吾祖大節無遺憾矣若季父武子一心本朝遽遭屠戮後韓太監紀其詳王尚書希呂書其略雖未能載諸史冊而節義之名庶幾不至磨滅雲希呂序略雲昔我先正溫國文正公逮事四朝惟忠惟孝忠潔公繼之今通國又繼之皆以忠義憤發効死異域忠孝之節其萃於司馬氏乎司馬後人如此其視京檜彌遠之流家勢翔貴者流芳遺臭為何如耶敖陶孫挽趙忠定詩云九原若遇韓忠獻休説渠家末代孫然則忠獻雖仍世賢相其後視司馬氏亦有愧色矣
　　宋時制科以詞賦試士凡用經釋音以首釋為證用史釋音以末釋為證徐鳯少監代嗣王謝賜玉帶表用禮記孚尹二字以尹為平聲乃用第二音有司謂其失粘見葉紹翁聞見録
　　查嗣瑮徳尹以雲林畫索題雲頃登崧少道轘轅謁登封宮詹學士逸菴耿先生〈介〉於其齋中見此幅歎美不容口學士言此故同年友顧見山〈大申〉所貽吾無所需此撤以相贈雲上方有倪自題詩云江城風雨歇筆硯晚生涼囊楮未埋沒悲歌何慨慷秋山翠冉冉湖水玉汪汪珍重張髙士閒披對石牀此余乙未嵗戱寫於王雲浦漁莊忽十八年矣不意子宜友契藏而不忍棄捐感懐疇昔因成五言壬子七月廿日瓚檇李項氏物也朱竹垞題雲房山潑墨太糢糊那似倪迂意匠殊一片湖光幾株樹分明秋色小長蘆吳天章題雲經營𢡖澹意如何渺渺秋山遠遠波豈但穠華謝桃李空林黃葉亦無多予亦題二絶句雲平生不作王門客莫把倪迂配米顛最憶推篷寫松石菰蘆秋雨爇龍涎曽上神嵩眺雒陽碧伊清洛迥蒼蒼怪來舒捲煙雲滿得自盧鴻舊草堂
　　史達祖邦卿南渡後詞家冠冕然其人乃韓侂胄堂吏耳御史中丞雷孝友彈侂胄疏雲蘇師旦既逐之後堂吏史達祖耿橒董如璧三名隨即用事言無不從公受賄賂共為姦利葉紹翁記蘇師旦周均等本末雲師旦既逐韓為平章專倚省吏史邦卿奉行文字擬帖撰㫖俱出其手權炙縉紳侍從柬札至用申呈有李姓者嘗與史遊於史几上大書曰危哉邦卿侍從申呈未幾致黥焉其人品流又遠在康與之下矣
　　曲阜陳見智力菴以陳畱知縣入為兵部主事貽明少傅文肅劉公野亭文集凡八卷公相武宗以木強聞不悅於瑾永之黨在位僅三月致仕歸武宗常語於朝曰劉先生真老乾板也公既歸於南郭積土為山引水為池搆亭其上題曰野亭著樵牧餘音一卷歸來亭曲一卷此集有郭文簡公朴鄒文莊公守益二序崔文敏公銑作傳
　　白樂天作六帖本當時科舉之書通典載唐制帖經者所以習經掩其兩端中間微開一行裁紙為帖凡帖三字隨時增損可否不一或得四得五得六者為通蓋取中帖之數以名其書故曰六帖
　　元故宮遺録一卷工部郎中廬陵蕭洵撰有洪武丙子松陵吳節序洵文筆不甚雅馴然有元一代大內規制瞭然可見與楊奐汴宋故宮陳隨應南渡行宮二記皆足備考中堂事記載元丞相史天澤等宴高麗世子植於都堂問其國王世系答曰是唐順宗第十三子逃難而立於此以王家後易姓為王與高麗史所云畧相似葢其引中國以為重舊矣
　　海鹽朱朴明嘉隆時布衣其西村詩雖未脫臨摹之跡亦有佳句因略加揀擇以備盛明時一種七言如數峯蒼翠寺門迥三月落花溪水深棟花風過蠶蛾老麥秀城空雉子斑千年玉骨湘纍墓萬里堅城少保家雁來關塞暮天碧龍起江湖秋水腥巫峽曉風髽短髻楚江秋水練長裙山圍野色迷秦駐海送潮頭上浙江落花時節已寒食流水陂塘還祓除白雲出岫澹如掃紅藕作花香可憐月明蒼壁繫仙舫風細幔亭流白雲此例皆佳唐詩人劉方平河南洛陽人家世最貴政㑹事髙祖太宗為洪州大都督贈戸部尚書封渝國公諡襄四世至褧開元中以功臣後賜進士第官東河縣令子藻全成方平皆有文方平子符戶部侍郎贈司徒八子崇⻱崇珪等皆仕宦崇珪子岳後唐吏部侍郎贈司徒子溫叟宋初御史中丞子照贊善大夫烈龍圖閣直學士烈子幾登第忱為監司子唐老右正言溫叟嘗求退太祖曰俟選有守道正直如卿者即可代卿嘗獨對明肅太后謂曰知卿名族十餘世欲一見卿家譜恐吾同宗也對曰不敢後數問度不可免因陛對佯為風仆而出蓋世有風節如此唐中葉詩人後嗣昌盛者莫如盧綸而方平歴五代迄宋科名徳業相繼又為過之
　　宋初進士過省殿試尚有被黜者遠方寒士或至赴河而死仁宗聞之惻然自是殿試不黜落雖雜犯亦收之末名明制洎
　　本朝皆遵之仁宗之澤及萬世矣
　　沈存中雲信安滄景之間冬月作小坐牀冰上拽之謂之凌牀今京師尚有此制名凌車其來遠矣
　　元王惲秋澗玉堂嘉話多有訛舛如錢文僖跋鍾繇墨蹟議事表雲尚父嘗寳此帖惲雲尚父謂忠懿王鏐按吳越國王鏐諡武肅若忠懿乃俶諡也李北海毒熱帖後題觀者黃魯直已下六十九人並列張浮休張舜民不知舜民即浮休也楊凝式小字詩凝式字虛白按歐史凝式附見唐六臣傳陶岳五代史補皆不言字虛白未知何據柘枝舞本拓拔舞金人以名不佳改之按樂府雜録健舞曲有柘枝軟舞曲有屈柘樂苑羽調有柘枝曲商調有屈柘枝舞因曲為名又雜見教坊記羯鼔錄唐沈亞之柘枝賦雲柘枝信其多妍其本曲首句七字第二第三句皆五字第四句復七字薛能有三首止是五言六句溫庭筠屈柘詞所謂楊栁縈橋綠玫瑰拂地紅則五言律詩也柘枝自唐世已盛傳烏得雲自金人始耶宋髙宗善書學擇諸王命史彌遠教之孝宗其一按彌遠寧宗時人安得雲教孝宗耶宋曽冊金為東懐國乃遼冊之非宋也其謬誤大抵如此
　　王秋澗雲海州東入海八百里峽島是龍宮地生海棠作矮樹花色深紅大如茶盌而百葉香韻殊絶每嵗自島中移百本入海州御園明年再移百本而以先所種者供御每花一金籖牌記之重九始開昔人謂惟昌州海棠有香不知海州然雲開於九月當別是一種非西府垂絲之類
　　濟南長清縣靈巖山寺有元至治元年呼圖克郡王太夫人巴延氏詩云巖前松檜年年綠殿上君王嵗嵗春
　　唐魯國顔文忠公一帖雲真卿奉命來此事期未竟止縁忠勤無有旋意然中心悢悢始終不改遊于波濤宜得斯報千百年間察真卿心者見此一事知我是行亦足達於時命耳又題十字雲人心無路見時事只天知右魯公書並畫像刻石在蒲州有宋人跋雲觀此筆蹟不顯嵗月以事實考之蓋使李希烈時也希烈以建中元年陷汝州盧杞建議遣公奉使至貞元元年八月公不幸遇害困躓賊庭者逾二年刃加於頸而色不變度無還期誓不易節蓋書此以自表雲重既摹公之像於蒲繪而祠之又訪得此石本狀貌老矣公以乾元元年自同徙蒲至奉使之時垂三十載氣節不衰而狀貌非昔也乃刻石而寘之祠堂俾觀者有考焉靖康元年七月壬申朝散郎祕閣修撰知同州軍州事唐重書載崑山顧絳亭林求古錄
　　葉紹翁四朝聞見錄雲湧金門外栁洲上有龍王祠開禧中帥臣趙師□重塑五王像冕旒珪服畢具其中三像一模韓侂胄像二模陳自強像三模師□像至今猶存
　　今俗謂妻之父為岳丈皆雲起於張説之子均然漢郊祀志大山川有岳山小山川有岳壻山晉裴松之注三國志言獻帝舅董承謂古無丈人之名故謂之舅則岳翁丈人之名自漢晉已然不始於唐
　　八月初八日
　　車駕還京師內閣九卿迎
　　駕於東直門外十二里時雨濘已二鼔矣先是大將軍裕親王以諸道兵破厄魯特於烏蘭布通初一日捷書聞
　　行在次日至京師宣捷午門
　　常熟趙文毅公萬厯中以詞林劾江陵奪情杖闕下其孫東田士春崇禎丁丑及第復以詞林劾武陵奪情杖闕下祖孫一轍而所劾二相君皆以奪情又皆楚人又一竒也東田之孫廷珪字禹玉康熈庚戌進士與先兄叔子同年今為御史遺先生保閒堂集因感其家學書之
　　范淳祖禹唐鑑二十四卷呂東萊祖謙注有淳自序及元祐元年二月二十八日上太皇太后及哲宗表三通明𢎞治十年知武進縣鼔城呂鏜刻也有刑部尚書白昂序此書凡三百六篇據自序及表本十二卷伯恭析為二十四卷耳近有石門呂氏刋本
　　太平治跡統類七十三卷宋眉山彭伯川叔融撰略用袁樞通鑑紀事本末條例前集四十卷中興後集三十三卷見陳振孫書録解題趙希弁讀書附志此前集尚有譌闕乃秣陵焦氏本
　　兩漢刋誤補遺十卷宋河南吳仁傑南英著蓋因劉敞原父攽貢父刋誤而増補釐正之有汴人曽絳淳熙己酉序稱其的當精確如目擊東西都事者周益公子充遺人書曰吳斗南博物洽聞今之五總⻱也
　　康熙二十八年
　　上南巡視河次淮陽泰州女子蔡蕙上疏訟父寃略雲妾聞在昔淳于緹縈為父鳴冤贖罪漢文帝憐而釋之載之前史千古傳為盛典今臣妾父被仇害自逮獄已來妾衣不解帶臥不登牀捐膏粉以誰施棄綺紈而弗御日夜悲號籲天無路每夕遙望
　　宸闕禮拜千餘於今三年寒暑靡輟唯祝
　　玉輦南巡妾父盆寃見日今幸
　　駕臨淮海是誠千載竒逢妾願效緹縈之故事冒死鳴哀伏惟
　　天鑒奉
　　㫖下江南江西總督二十九年八月讞上其父免死改城旦
　　建炎以來朝野雜記甲集二十卷乙集二十卷蜀井研李心傳伯微撰編首有國史院劄子行下隆州宣取髙宗繫年要録指揮孝宗光宗兩朝繫年要録指揮公牒三通心傳自序二通此書於宋南渡後朝章國故大綱細目粲然悉備史家巨擘也
　　龍泉葉紹翁四朝見聞録自甲集迄戊集亦纂述南渡事蹟其間頗有渉煩碎者不及李氏朝野雜記二書皆鈔本
　　中秋前二日內閣九卿詣後左門起居予與彭學士羨門〈孫遹〉接坐兵部李侍郎厚菴〈光地〉盛談閩中江瑤柱之美予因問學士浙中蓴菜如何學士答言不知其味予戲謂曰應縁不知其味是以無蓴鱸之思坐皆絶倒胡震亨雲李義山碧城三首蓋詠其時貴主事唐公主多自請出家與二教人媟近商隱同時如文安潯陽平恩邵陽永嘉永安義昌安康諸主皆丐為道士築觀於外史即不言他醜頗著微辭詩中簫史洪厓一聯及引用董偃水精盤事大指已明又劉夢得題九仙公主舊院詩武皇曽駐蹕親問主人翁前此詩人亦不諱言又何疑於義山耶予謂義山他詩如梁家宅裏秦宮入趙後樓中赤鳯來賈氏窺簾韓掾少宓妃畱枕魏王才一片非煙隔九枝蓬巒仙仗儼雲旗人間桑海須臾事莫遣佳期更後期之類率皆戚里中語亦非泛詠也王建宮詞毎遍舞頭分兩向太平萬嵗字當中今外國猶傳其制鄭麟趾髙麗史雲教坊女弟子奏王母隊歌舞一隊五十五人舞成四字或君王萬嵗或天下太平此其遺意也
　　髙麗史郊廟朝㑹雜用唐樂宋大晟樂明雅樂又有俗樂俗樂之名頗有新異聊誌之以廣見聞雲舞鼔侍中李混謫寧海得海上浮查制為舞鼔其聲宏壯　動動其詞效仙語而為之　無㝵出自西域歌詞多用佛語　西京西京即箕子始封地其民習於禮讓作此歌　大同江殷太師箕子封於朝鮮施八條之教以興禮俗人民大悅以大同江比黃河永明嶺比崧山頌禱其君也　五冠山孝子李文忠所作李齊賢詩曰木頭雕作小唐雞筋子拈來壁上棲此烏膠膠執時節慈顔始似日平西　揚州揚州即髙麗漢陽府地繁華男女方春好遊相樂而歌之也　月精花普州妓名司録魏齊萬惑之里人刺之而作　長湍偽太祖王建巡省民風補助不給民思其徳乆而不忘　伐谷鳥伐谷鳥鳥之善鳴者也偽睿宗廣開言路作此歌以諭羣下也　金剛城偽顯宗収復開京築羅城國人喜而歌之長生浦侍中栁濯出鎮金羅有威惠倭寇長生浦濯
　　赴援倭望見即引去軍士悅而作歌　叢石亭竒轍所作轍元後之弟東還至江陵登此亭臨望大海感四仙之跡作是歌　處容新羅憲康王遊鶴城還至開雲浦有一人竒形詭服從入京自號處容毎月夜輒歌於市以為神人李齊賢詩新羅當日處容翁見説來從碧海中貝齒頳唇歌夜月鳶肩紫袖舞春風　沙里花賦役繁重託言黃鳥啄粟以怨之李齊賢詩黃雀何妨來去飛一年農事不曽知鰥翁獨自耕耘了耗盡田中禾黍為　長巖長巖老人譏平章事杜英哲而作　安東紫青婦人一失其身人所賤惡故作此歌以絲之紅綠青白反覆比之　濟危寳婦人以罪徒役至濟危寳恨其手為人所執作是歌以自怨李齊賢詩浣沙溪上傍垂楊執手論心白馬郎縱有連簷三月雨指頭何忍洗餘香　冬栢木蔡洪哲流逺島作此歌王聞之即日召還寒松亭世傳此歌書於瑟底流至江南國人張晉公
　　奉使江南江南人問之張作詩解之曰月白寒松夜波平鏡浦秋哀鳴來又去有信一沙鷗　禮成江唐商賀頭綱善棋至禮成江見一美婦人乃與其夫賭棋佯不勝輸物倍夫利之果以妻注一舉勝之舟載而去其夫悔恨作是歌也　鄭瓜亭內侍郎中鄭敘作已見前李齊賢詩憶君無日不霑衣政似春山蜀子規為是為非人莫問只應殘月曉星知　風入松〈有辭〉夜深詞〈冇辭〉翰林別曲日元淳文〈俞〉仁老詩〈李〉公老四六〈李〉李正言陳翰林雙韻走筆〈奎報萍〉沖基對策〈劉〉光鈞經義〈閔〉良鏡詩賦〈金〉琴學士〈儀〉玉筍門生　三藏　蛇龍二歌忠烈王狎羣小選官妓女巫有姿色者籍置宮中時人歌之其詞古拙有捉搦遺意錄之三藏寺裏㸃燈去有社主兮執吾手倘此言兮出寺外謂上座兮是汝語　有蛇舍龍尾聞過太山岑岑人各一語斟酌在兩心　紫霞洞侍中蔡洪哲所作〈有辭〉附著三國俗樂亦錄其目新羅曰東京〈即雞林府〉木州〈孝女所作〉佘那山長漢城〈紀功〉利見臺〈羅王失其子得之築臺而歌〉百濟曰禪雲山〈婦人望征役而作〉無等山方等山〈長日縣女子為賊所掠而作〉井邑〈商婦望夫而作〉智異山〈求禮縣有女居此山百濟王聞其美欲納之女不從而作〉髙句驪曰來逺城延陽〈延山府〉溟州〈溟州女子與書生約為婚父母不欲女以帛書屬魚書生烹魚得書遂徃諧焉〉八月初一日己未朔日食自卯正三刻五分至辰初二刻五分行救䕶禮於禮部是日當食不食唐一行曰古之太平日不食星不孛蓋有之矣月或變行以避日或五星潛在日下禦侮以救日或渉交數淺或陽盛隂微則不食或徳之休明則天為之隱雖交不食此四者徳教所由生也是嵗浙江福建江南江西河南湖廣陜西四川廣東廣西貴州雲南十二省皆不食
　　八月十八日
　　上諭內閣甚欲一見內閣部院大臣先是
　　駕在塞外偶違和還宮未
　　御門接見羣臣者十日矣內閣九卿等毎日詣後左門起居聞
　　㫖皆踴躍十九日五鼔集後左門辰刻
　　上御乾清門有
　　㫖召羣臣入大學士尚書等奏請
　　聖躬萬安
　　上微笑頷之仰瞻
　　天顔神氣充悅羣臣退以手加額相賀
　　訪唐先生〈夢賚〉濟武於天寧寺觀隋舍利塔坐塔院院僧出
　　御書金剛般若波羅蜜經敬觀書法逼真右軍樂毅論康熈二十七年十二月初八日書版庋藏觀音寺或問溫公於伊川伊川曰君實九分人也予嘗疑立徳立功立言如溫公不知欠一分竟在何處晦菴贊涑水先生雲篤學力行清修苦節有徳有言有功有烈此數語略盡溫公平生恐伊川尚欠一半在
　　宋趙忠定公汝愚撰皇朝名臣奏議數百卷有淳祐庚戌王孫希瀞眉山史季溫二序忠定乞進奏議劄子一通序一通時淳熈十三年也溫陵黃氏所藏宋刻本序略雲伏覩建隆以來諸臣莫盛於慶厯元祐之際莫弊於熙寧紹聖之時方其盛也朝廷庶事微有過差上自公卿大夫下及郡縣小吏皆得盡言極諫無所諱忌其論議不已至於舉國之士咸出死力以爭之然而聖君賢相卒善遇而優容之故其治效卓然士以増氣及其弊也朝廷有大黜陟大政令至無一人敢論議者縱或有之其言委曲畏避終無以感悟人主之意而獻諛者遂以為內外安靜若無一事可言殊不知禍亂之機發於所伏萬幾餘閒幸賜紬繹推觀慶厯元祐諸臣其詞直其計從而見效如此熙寧紹聖諸臣其言切其人放逐而致禍如彼則言路之通塞國家之治亂可以鑒矣其言可謂深切著明蓋進書在孝宗時也及慶元紹熙間何澹劉珏輩偽學之説起入黨籍者五十有九人而忠定為之首遂貶永州紹聖之事不幸再見可勝歎哉此書載北宋名臣讜論竑議略偹然如丁謂邢恕李清臣秦檜之流亦㸃其間豈不以人廢言之意歟
　　女仙吳彩鸞王惲玉堂嘉話又載其書龍鱗楷韻天寳八年製後有栁誠懸題雲吳彩鸞世傳謫仙也一夕書唐韻一部即粥於市人不測其意稔聞此説罕見其書數載勤求方獲斯本觀其神全氣古筆力遒勁出於自然非古今學人可及也時太和九年九月十五日題其冊共五十四葉鱗次相積皆留紙縫研比雜志雲宇文廷臣家有吳彩鸞玉篇鈔書一先為廿三先廿四仙不可曉又導江縣迎祥寺有彩鸞書佛本行經六十卷















　　居易録卷八
<子部,雜家類,雜說之屬,居易錄>
　　欽定四庫全書
　　居易録卷九　　　　　刑部尚書王士禎撰
　　邾世家一卷雜采春秋及三𫝊國語為之年表一捲起己未周平王四十九年魯隠公元年終癸酉周元王八年魯哀公二十七年凡二百五十五年㑹盟戰伐之蹟具焉其自序以為以邾繫魯以魯繫周以周繫天元末朱右作也右字伯賢臨海人洪武初預修元史官至晉府長史有白雲集
　　梁溪門人秦道然言倪元鎮故居今為祇陀寺在無錫縣東南二十里所謂雲林堂清閟閣故址皆在寺至今猶多梧桐梁溪有潘氏者與元鎮友善家藏其真蹟甚富今亦散在人間矣元鎮之族今為郳世以貨殖貲雄里中士人甚少其家有元鎮寫真上有張伯雨楊廉夫柯敬仲輩題賛具存
　　元制左右詹事正二品太子詹事從二品翰林學士承㫖同副詹事正三品翰林學士知制誥修國史集賢學士同國子祭酒從三品翰林集賢侍讀侍講學士同太子中庶子中允左右諭徳正四品翰林集賢直學士俱從四品翰林集賢待制國史國子司業俱正五品翰林集賢修撰從六品翰林國史院編修官檢閱官正八品元制御史大夫正二品御史中丞從二品六部尚書正三品侍御史六部侍郎正四品給事中同修起居注知登聞鼓院同治書侍御史正五品監察御史殿中侍御史正七品
　　避暑録雲劉原父集百七十五卷貢父集五十卷庚午順天鄉試考試官翰林院侍講學士王掞編修魏希徴同考試官知縣何訥等十五人舊例順天鄉試考試官例用編修檢討皆史官也武試則用侍讀侍講〈康熙戊午武鄉試予以侍讀為正主考官侍講韓公元少副考〉特用講學防揣摩也同考例用京官員外郎主事中書舎人行人等官用外官自是科始
　　都察院為臺員內陞外轉事奉
<子部,雜家類,雜說之屬,居易錄,卷九>
　　㫖常翼聖著內陞李時謙著外轉
　　安南志二十卷安南人內附元奉議大夫僉歸化路宣撫司事黎崱字景髙撰曰漢交州九真日南刺史太守三國時制守唐安南都督都䕶經略使交愛驩三州刺史趙氏世家五代時僭竊丁氏世家黎氏世家李氏世家陳氏世家郡邑山川學校官制章服刑政兵制人物物産之類悉具有察罕程鉅夫元明善龍仁夫歐陽𤣥許有壬序崱自序一通末有敘事述家世官階及內附顛末甚詳
　　安南志第十八卷載安南人詩皆近體內附安南國公善樂老人山園雲不是文公逃晉難庻㡬微子慨殷亡大明殿侍宴雲雍容湛露歌詩什彷彿鈞天入夢魂還國雲㡬年去國杳雲沙身寄狨鞍暫到家簇簇樓臺空日影盈盈珠翠各天涯真成東海歸遼鶴敢望南門入鄭蛇人物淒涼何䖏問江風吹老茘支花送天使張顯卿雲四方專對詩三百五嶺歸來路八千陳聖王挽宋臣陳仲微雲無端天上編年月不管人間有死生萬疊白雲遮故國一堆黃壤蓋香名陳仁王竹林大士饋天使張顯卿春餅雲柘枝舞罷試春衫況直今朝三月三紅雪雕盤春菜餅從來風俗舊安南和喬元朗雲馬頭風雪重囘首眼底江山小駐陳英王送天使李景山雲五嶺山髙人未度三湘水闊雁先歸老國叔昭明王樂道先生贈天使柴荘卿李振雲北闕衣冠爭祖道南州草木盡知名內附封輔義公陳粹山登岳陽樓雲烏沈谷口千林暝龍戰波心六月寒安撫使賴益歸賡㕘議許公東山飄然樓詩云秋興亭前月上時滿樓山色索題詩心如栁絮沾泥早身似蓮花出水遲經卷已輸居士樂酒尊宜與可人期倚闌㸔遍郎湖景塵俗紛紛總不知崱詩尤有佳句內附雲中朝一統有今日南國小臣如此江喜詔雲黃雞催曉唱玲瓏尺五飛來紫禁中遂使堯言布天下始知漢詔感山東侍宴雲元年新紀黃龍瑞重譯今傳白雉來都城雲寒盡苑花初著蕊春深宮栁已藏鴉重九懐張憲使雲猶思馬上西門哭不記螯邉左手持贈趙郎中雲梅花南北路篁竹短長亭送侍郎智子元雲桂林南去接交州栁葉桄榔暗驛樓使者持書臨絶域侍郎鞭馬照清秋元年詔下黃龍漢九譯人歸白雉周便化文身作章甫歸來陸賈說前旒送傅與礪雲滄海龍飛天子詔青冥鶴下趙王臺諸溪篁竹參差動五嶺梅花次第開用載道韻晚遊郎官湖雲鷗邉人立城隂晚栁外花明水浄時大別山禹栢雲神功四載殷周上元氣一枝天地間題桂林驛雲千里鄉心蝴蝶夢一船秋色鷓鴣聲雖中州士人無以過之
　　明永樂間胡廣等奉詔撰五經大全皆鈔録前人成書竄易其名易則董楷董鼎董真卿詩則劉瑾書則陳櫟春秋則汪克寛李太宰黙續孤樹裒談曽言之
　　錢武肅王常作金銅佛塔以金萬片聚成之宋姜堯章嘗得數片其友周文璞為賦長句所云錢王納土歸京師流落多在西湖寺者是也今嘉禾白蓮寺尚藏其一上刻放下屠刀立地成佛公案周篔說
　　諡法貴一字二字其說不一如歐陽永叔初欲諡文以配韓退之而常秩増一字為文忠議者以為必留此以待王安石已而果然朱元晦太常初擬諡文正上諡也考功劉彌正謂先生當繼唐韓文公宜特諡曰文詔從之自後周程張呂諸儒遂皆用一字此諡貴一字也京鏜諡文穆其子沆請避家諱改文忠言者以為楊億鉅儒既諡曰文議者欲加一忠字竟不之與加一字猶不可況二字極美乎此諡貴二字也二說不知何者為是崇禎九年漢中人劉一真入終南山採藥遇仙人自言是徐元直令一真奏事有㫖下撫按察訪成都費經虞有詩云傳聞徐元直尚在南山雲我欲從之去髙峯麋鹿羣
　　經禮補逸九卷祁門環谷汪克寛著洪武二年臨江曽魯序𢎞治中少詹事程敏政序其書蓋本朱子經傳通解之意別為義例以吉凶軍賓嘉為綱條目甚晰集儀禮周官大小戴記易詩書春秋傳孝經家語及漢儒紀録凡有合於禮者各著其目列為五禮其自序大略如此環谷之學受於雲峰胡炳文可堂吳仲迂受春秋於嚴陵吳朝陽其祖東山先生華字榮夫受經於饒雙峰雙峰為黃勉齋髙第弟子勉齋朱子之門人朱子修三禮以喪祭二禮屬勉齋其淵源授受如此環溪著書別有春秋纂疏考異左傳分紀刻於閩綱目考異刻於祁其易傳義音考二十六卷詩集傳音義㑹通三十卷周禮類要若干卷四書音證十卷未刻近門人汪比部懋麟刻環谷集惜未覩諸書之全
　　畫繼雲李伯時畫多以澄心堂紙為之不施丹粉不用縑素倪雲林蓋取法於此
　　蘇叔黨最工畫晁以道誌其墓雲書畫之勝克肖似其先人又時出新意作山水逺水多紋依巖多屋木皆人跡絶處並以焦墨為之此出竒也欒城公嘗稱其孝雲先祖方伯府君晚年嘗懸六賊戲彌陀圖於堂壁先祭酒府君亦然〈在揚州余氏女子韞珠繡此圖最工〉畫繼雲燕龍圖曽孫興祖家有龍圖公忍事敵災星圖命意甚佳但不知若為命筆又閩中林退菴尚書歸老子孫請教但云學喫虧今霸州郝氏自戶侍公傑以學喫虧三字揭堂額其子恭定公惟訥世守之恭定丁亥進士官至吏部尚書弟惟謙丙戌舉人監察御史惟諤江西布政使司㕘議惟謙子士鈞戊辰進士翰林院庶吉士弟士錞舉人戶侍公弟位舉人子惟訓壬辰進士廬州府推官惟謨癸丑進士內閣中書舍人都人以為盛徳之報聞
　　駕至霸州嘗幸其第親見之雲
　　米芾畫史雲潁州公庫顧凱之維摩百補是杜牧之摹寄潁守本精彩照人是小杜亦工畫也又圖畫聞見志潤州甘露寺有謝靈運畫歴代名畫記宣和畫譜皆不載其名
　　一說易者廬𧓋之名蜥蜴是也身色一日十二變易者取其變也彖者狶神之名茅犀是也犀形獨角知㡬知祥彖者取其㡬也象者大荒之獸人希見之按圖而想其形耳象者取其想也卦者掛物之杙也爻者交疏之牕也卦取其示爻取其交互而旁通也右說殊穿鑿未覩出於何書
　　華隂宗人宏撰山史博物君子也寄所著十七帖述並注極雋而核述雲此帖前人謂皆與周益州者周名撫字道和永和三年桓溫攻成都李勢降以撫代毌邱奧為益州刺史進爵建成公征西都䕶進鎮西將軍在官三十餘年有惠政卒蜀人廟祀之帖中多言蜀事又按淳化帖有一帖雲周益州送此卭竹杖卿尊長或須此今送則此帖謂是與周者可信而中有數帖非與周語來禽帖宋僧邦詩謂與桓宣武楊用修四川志只載八帖是與周則謂此帖皆是與周者亦不然也帖凡二十有七以第一帖首字名篇故曰十七帖張彥逺法書要録雲十七帖長一丈二尺即貞觀中內本一百七行九百四十三字是烜赫著名帖也黃長睿東觀餘論雲十七帖多臨本永禪師虞世南褚庭誨臨字皆不甚逺故書有數本皆不同南唐李後主勒石澄心堂者乃賀知章臨本宋魏泰家有硬黃本淳熈秘閣續帖亦有刻淳化帖刻多殘缺今世所傳雖非皆右軍真蹟然皆出於右軍要皆不及唐人摹刻㢧尾有敕字及解褚勒定者為佳也山史工書嘗刻華州郭宗昌金石史家藏漢唐已來金石文字甚富古文辭亦嫻雅康熙己未以博學鴻儒徵至京師居城西昊天寺不謁貴逰以老病辭不入試罷歸嘗攜示蘭亭湍流帶右天五字未損本唐棣水仙圖乞予作長歌同觀者施侍讀愚山也在關中蓋張芸叟一流人
　　書家謂索靖有一筆飛白書畫家謂戚文秀畫清濟灌河圖中有一筆超騰囘摺逾五丈通貫於波浪之間予謂文家亦有此訣惟司馬子長之史韓退之蘇子瞻之文杜李韓蘇之歌行大篇足以當之
　　門人嘉善魏坤禹平持水村圖求題予為作四絶句云云朱竹垞詩云緑蘋不礙板橋樁紅葉常堆老樹腔他日相過任風雨抽帆直到讀書窓又跋雲通川錢徳鈞居魏塘趙承㫖為作水村圖予嘗見其真蹟信墨寳也禹平以水村自號吳江徐虹亭檢討亦為作水村圖予題之雲鷗波亭子趙王孫曾為錢郎畫水村過眼雲煙難再覩披圖彷彿筆蹤存斜插魚標颺酒旗栁隂小犬吠笆籬歸田最是汾湖好我亦相期作釣師既而禹平復至京師屬李南溟上舎又作此卷按徳鈞當日亦有二圖承㫖作之於前薊邱李息齋為之於後何古今人事之相類也姜西溟詩云通志堂前前日見生綃一幅似桃源不知神物歸何處留得青衫舊酒痕跋雲曽見松雪公水村圖主人零落此圖遂不可復問矣或雲已入祕府予一日入朝待漏偶與陳說巖大司空談及雲曾於大內見松雪真蹟後有元人題跋甚多蓋即姜所云也
　　九月二十三日
　　上御乾清門召九卿奏事舊例六部都通大分曹次第上殿是日侍衛傳
　　㫖九卿一同入奏蓋
　　上初愈未可乆勞也
　　吳道子畫鍾馗以左手捉鬼右手抉鬼目有得之以獻蜀主者蜀主甚愛之常張於臥內一日召黃筌曰若用拇指掐其目愈有力令筌改之筌請歸私室數日別畫用拇指者並吳畫以獻蜀主問之對曰道子畫鍾馗一身之力氣色眼貌俱在第二指臣今所畫一身之力併在拇指以故不敢輒改蜀主嗟賞其言此雖論畫實文章家要訣也
　　門人潛江朱載震悔人為顧舎人貞觀梁汾以竹罏卷索詩王舎人孟端物也罏在惠山聴松菴吳文定及見之與盛侍郎冰壑賦詩相倡和程篁墩謝文正倪文毅皆和錢鶴灘跋共為一卷文正篁墩書甚佳但詩限於韻亦成𢎞前風氣然也匏菴紀事雲己亥之春予過無錫逰恵山入聴松菴觀竹罏酌第二泉煮茶嘗賦詩紀其事今刑部侍郎盛公無錫人也謂罏出於故王舎人孟端制古而雅乃倣而為之且自銘其上其姪虞字舜臣性尤好古來省其伯父不逺數千里攜以與俱予獲觀焉因取前詩次韻賞之詩不具録前有孟端畫山水題雲九龍山人王黻為真性海上人製上人者聴松菴主僧也卷首有李西涯篆書竹罏新詠四大字
　　同年長洲汪鈍翁琬以庚午十二月十三日卒汪狷急多忤交友罕善終者雖予以至誠交之亦不免其齮齕予終不較也海內交知甚多至於議論有根柢終推此君汪官止翰林編修雲十月朔午門
　　頒賜康熙三十年新厯是日相國真定梁公招同李容齋大司馬杜肇余大司寇陳說巖大司空小集蕉林書屋觀黃大癡九峯雪霽圖至正九年年八十一為班彥功作氣韻深厚神品也又趙松雪真草千文有袁永之董思白二跋北宋人洛陽耆英㑹圖一卷㑹中十一人圖止八人後書耆英㑹序文三橋兄弟跋定為溫公手蹟有延祐二年月日子昻觀題字
　　浙江巡撫揭中有地名狗葬不解何義周石公中丞雲秦檜墓也
　　姜西溟雲嘗於吳門董姓家見南唐澄心堂法帖六冊真祖搨也後三冊歸吳江徐翰林釚電發以八十金粥之王少宗伯涓來其三冊不知流轉誰氏矣〈此帖吳天章曾攜示予又有宋槧晉宋竒談一書〉又宋刻江西宗派圖圖如年表世系之例後再過則已亾之矣
　　西溟家有范中立長江霽雪圖崔白郭索敗葦二圖又有巫山十二峰英石一長可三尺許竒秀天成後歸張㕘議能鱗
　　西山清涼寺有無名子題詩甚髙古竹垞為予誦之詩云山僧汲空潭驚起二龍子十里雲冥濛三日雨不止宋趙與旹賓退録雲漢世重錢宣帝元康間穀石五錢金城湟中穀斛亦不過八錢惟元帝永光二年嵗比不登京師穀石二百餘邉郡四百關東五百而其先初元二年齊饑穀石財三百民已多餓死王莽時黃金一斤直錢萬朱提善銀八兩直錢一千五百八十他銀八兩直一千而已髙帝賀呂公紿曰賀錢萬呂公大驚若今世十千何足驚也惠帝元年民有罪得買爵三十級以免死應劭謂一級直錢二千凡為錢六萬武帝天漢太始間募死罪入贖錢五十萬減死一等雖數逾惠帝時八倍然後世正使匱乏亦何肯出此令至成帝鴻嘉中買爵又殺而為千錢可見當時錢之難得也近自洋銅不至各布政司皆停鼔鑄錢日益貴銀日益賤今嵗屢經條奏九卿雜議究無良策即每銀一兩抵錢一千之令戶部再三申飭亦不能行官民皆病然視漢時猶霄壤矣豈漢之金銀充溢如泥沙耶觀史漢所言黃金動輒數十斤後世抑豈能有此
　　左都御史於公振甲〈成龍〉說瀛臺蠶房有緑蠶視常蠶差小作繭碧緑色遼東種也
　　偶約座客賦琴魚詩姜宸英西溟吳麐仁趾魏坤禹平作皆佳姜詩云枯藤雙倚退食餘折柬相召一事無坐中惟有城西朱〈竹垞〉且喜南榮日曝書軟語移時動深酌仰看參橫掛屋角閒徵瑣細到蟲魚飣盤遙數江南樂不見涪翁句春網薦琴髙千里誰封裹致此溪中毛神仙風味遺爾雅自得新詩更蕭灑〈中丞先有長句〉儂家本住扶桑東扶寸的皪連杈筒海艷之味將無同〈海艷甬東産酷肖此魚〉勿訝鄉物輕比擬為公多致為佳耳他日徴公海艷詩但言此心已馳彼吳雲慿誰封寄到京華下筯猶憐道路賒怪底人誇風味美年年春漲食桃花魏驀山溪詞雲桃花潭近千尺揉藍早一曲是琴溪過清明腥風吹到仙人去後水族也留名鱗影細浪痕圓翠網都收了騎鯨無分客裏銜杯好玉椀忽擎來最堪憐小於白
　　小脆能下酒不用鱠銀絲除非並箭頭魚風味輸多少按賓退録雲涇縣東北二十里有琴溪溪側有石髙一丈曰琴髙臺有廟存焉溪中別有一種小魚相傳琴髙投藥汁所化號琴髙魚嵗三月數十萬一日來集舊以入貢乾道中始罷前輩多形之賦詠梅聖俞歐陽文忠公王禹玉皆有和梅公儀琴髙魚詩梅詩云大魚人騎天上去留得小鱗來按觴吾物吾鄉不須念大官常膳有肥羊歐雲琴髙一去不復見神仙雖有亦何為溪鱗佳味自可愛何必虛名務好竒公儀元倡未見禹玉人不足道詩句亦平平歐梅大手二絶句乃傖父面目以今視昔孰謂古今人不相及耶録又記汪彥章些字韻古詩頗勝諸作
　　十月安慶巡撫江有良咨工部言懐寕縣民楊子育漁於陶鵞夾湖獲巨蚌剖之得大珠一顆如龍眼核重六錢四分非民間所宜留咨送代進
　　於總憲振甲傳三祕方雲皆有竒驗治噎食倒食症一方用真柿霜拌稻米蒸飯食之八日不飲滴水效又一方用虎肚燒末存性好酒調服效治傷寒症用糯米粽無棗者和滑石末研成錠曝乾燒炭浸酒去炭熱飲之不論七日內外皆效七日內者即汗七日外者次日汗侯鯖録載紹聖中貶東坡毀上清宮碑令蔡京別撰有人過臨江驛題二詩不書姓名或雲江鄰㡬或雲張文潛作也其二雲晉公功業冠吾唐吏部文章日月光千載斷碑人膾炙不知世有段文昌此詩因坡公而發特以退之淮西事為譬非元和間人作也其言吾唐者是時黨禁方嚴故託之前代雲爾以為直言淮西事者誤婁堅以為東坡詩尤誤矣
　　豫章集詩命輕人鮓罋頭船日瘦鬼門關外天北人墮淚南人笑青壁無梯聞杜鵑或雲李白歌羅驛詩夢中為魯直誦之蓋寓言也侯鯖録以為少游南遷度鬼門關作首句作身在鬼門關外天墮淚作慟哭末句作日落荒村聞杜鵑趙徳麟及與黃秦游不應有誤然山谷書歌羅驛尚有二篇而此詩絶類山谷與少游不類且少游謫藤州人鮓鬼門亦非所經之路也録所載改數字不及黃本逺甚
　　坡公吳興飛英寺詩起句雲微雨止還作小牕幽更妍盆山不見日草木自蒼然古今妙絶語然不若截取四句作絶句尤雋永如栁子厚漁翁夜傍西巖宿只以欵乃一聲山水緑作結當為絶唱添二句反蛇足而聾者顧深賛之可一笑也予嘗定故友程職方周量詩愛其一首雲朝行青山頭暮歇青山曲青山不見人猿聲相斷續云云刪作絶句其妙什倍此可為知者道耳東坡雲歳行盡矣風雪悽然紙牕竹屋燈火青熒時於此中得少佳趣予平生嘗於嵗寒風雪時領略此一段風味自謂雖三公不易然沈酣富貴人或難語此十月二十八日予𫎇
　　恩遷兵部右侍郎專理督捕事務往晤趙少宰玉峰〈士麟〉趙前以江寜巡撫內遷督捕侍郎有美名故往請益趙曰比年條例已極寛大吾輩更當推廣
　　朝廷徳意行之某在督捕三年只以功過格計之日行㡬善事則夜臥始安否則寢亦不寜也乆之反以得行善事為樂而㤀其官之乆也仁人之言哉趙雲南澂江人甲辰進士子宸黼庚午新榜舉人
　　吾鄉刑部侍郎念東髙公珩下筆妙天下而留意二氏之學生平撰著不減萬篇常廣東坡勸爾一杯聊復醉人間貧富海茫茫之意作小詞八首雖出逰戲亦絶調也偶記一二於此雲亭長歸來屯萬乗大風雲起飛揚數行泣下美人裳楚歌為若舞何似在烏江銅雀雙鸞春宛轉掛釵便到分香西陵歌吹為誰長一杯聊復醉啼笑海茫茫送客白衣㸔短劍羽聲擊築相將雪園寒月倦逰梁夷門虛左地春暮緑蕪長香水吳宮多少恨魚腸酒後如霜姑蘇麋鹿亦荒涼一杯聊復醉恩怨海茫茫楊柳春風何婀娜幽蘭瑟瑟秋霜江潭憔悴子蘭狂世情雙燕子隨處得雕梁驚道碧紗新姓氏大槐爭鑄金章木棉菴近半閒堂一杯聊復醉榮悴海茫茫野外秋蓬風外絮一生萍海中央青衫紅淚弔潯陽江雲天漠漠楓樹夢蒼蒼漢月秦關秋雁斷短歌對酒河梁西風班馬玉鞭長一杯聊復醉離合海茫茫不盡江潮鐵綽板商歌玉樹秋江莓苔因雨上宮牆金仙留剰淚百度續沾裳汾水年年秋雁去雷塘楊柳含霜漁歌樵唱下斜陽一杯聊復醉興廢海茫茫又三首不及録使明皇聞之必歎為真才子也
　　元仇逺字仁近興觀詩集有牟巘方鳳二序俞希魯蘇霖王洪胡儼瞿佑諸人跋尾此集仁近手録以贈盛元仁者僅律詩三十八首又書贈士瞻上人律詩十首皆釋子題跋道衍其一也別有三十首亦皆近體仇號山村南宋遺老有詩名格調靡靡逺在趙子昻之下閆妃園池春日田園雜興〈此詩見月泉吟社〉石屋洞數首差可觀仁近有句雲咸平處士真堪羨死守梅花住裏湖有味乎其言之也
　　己巳正月
　　南巡視河士禎以少詹事兼翰林侍講學士家居迎駕於徳州四奉
　　溫諭𫎇
　　上尊天廚之賜已述紀
　　恩録一卷備載其事矣十一月初七日㑹議端門李少司馬厚菴語予雲是日𫎇
　　上賜謝
　　恩散歸後
　　上諭侍衛雲王某如尚在外可召令入見侍衛傳㫖則士禎已入城矣復命
　　上雲既回不必往召
　　上之恩遇至此此前録所未及謹識於右以示子孫世世勿忘
　　以太常寺卿胡昇猷為都察院左副都御史前刑部尚書也僉都御史周之麟為太常寺卿左通政陳肇昌為僉都御史
　　以宗人府府丞年遐齡為內閣學士兼禮部侍郎以太僕寺卿魏雙鳳為宗人府府丞左通政李元振為太僕寺卿李甲辰及第第二人前繼予為國子祭酒
　　禮部尚書張英罷仍以禮部侍郎掌翰林院詹事府事以熊賜履為禮部尚書前武英殿大學士











　　居易録卷九
　　欽定四庫全書
　　居易録卷十　　　　　刑部尚書王士禎撰
　　國子監博士孔尚任字東塘曲阜聖裔博雅好古丙寅丁卯間從故工部侍郎孫屺瞻〈在豐〉治下河在江都得漢銅尺一上有文字曰慮虒銅尺建初六年八月十五日造後又得一尺定為司馬文正公布帛尺也孔自作漢銅尺記周尺考周尺辨三篇極精核今備載於左方漢銅尺記雲江都閔義行博雅好古所藏銅尺一朱碧繡錯為賞鑒家所玩余既得之乃不敢以玩物蓄焉古者黃鍾律厯疆畮冕服圭璧尊彝之屬皆取裁於尺而周尺為准自王制不講鄉遂都鄙之間各從其俗於是布帛營造等尺代異區分遺法蕩然況禮樂之大者乎此尺有文曰慮虒〈音廬夷〉銅尺建初六年八月十五日造慮虒乃太原邑建初則東漢章帝年號也考章帝時冷道舜祠下得玉律以為尺與周尺同因鑄為銅尺頒郡國謂之漢官尺此或其遺與漢代去周未逺且禮經皆出漢儒漢尺之存即周尺之存也聞之先王製法近取諸身逺取諸物然後尺寸之度起何休曰側手為膚按指知寸布手知尺此則尺之取諸身者也律厯志謂一黍之廣為分十分為寸十寸為尺此則尺之取諸物者也指有長短黍有巨細每不相符漢儒因有指黍二尺之辨此尺取指取黍固不能定今以中指中節量之適當一寸無毫髪差及纍黍試之正足一百何指與黍之偶符若此耶廣一寸厚五分重抵廣法十八兩歸之闕里凡造禮樂器皆準之准周尺也周尺考雲虞書同律度量衡三代共之至秦不師古而後紛綸莫定迨六朝割裂之餘乃有大升大兩長尺不等當時調鍾律測晷景及冠冕禮制用小者餘公私俱用大者宋人考定製度集古尺法為十五種曰周尺曰晉田父玉尺曰梁表尺曰漢官尺曰魏尺曰晉後尺曰後魏前尺曰中尺曰後尺曰東魏後尺曰蔡邕銅籥尺曰宋氏尺曰隋水尺曰雜尺曰梁俗間尺而必以周尺為之本蓋非周尺無以定諸尺之失蔡邕獨斷曰夏十寸為尺殷九寸為尺周八寸為尺何以知其八寸為尺也王制曰周尺八尺為步司馬法曰一舉足曰跬跬三尺兩舉足曰步步六尺儀禮注武跡也中人之跡尺二寸五武為步步六尺故禮書以周六尺四寸為步又說文曰伸臂一尋八尺徐鍇曰六尺曰尋小爾雅曰四尺為仞倍曰尋包咸鄭康成皆以仞為七尺應邵以為五尺六寸顔籀曰八尺為仞取人臂一尋語為山九仞釋文曰仞七尺孟子掘井九仞註仞八尺然皆不越乎八與六之間故禮書以周六尺四寸為尋六尺四寸者十寸之尺也十寸之尺六尺四寸乃八寸之尺八尺也兩足步之如是兩手尋之亦如是按禮記周尺鄭註周猶以十寸為尺六國變法度或言周尺八寸然亦非也所云周尺八寸者蓋以當時所用尺較周尺之長短止當八寸故云周尺八寸而非但用八寸也考工記於案言十有二寸於鎮圭言尺有二寸則是周之長尺有十寸周之短尺亦有十寸文公家禮言古尺五寸五分周尺七寸五分則又以宋時布帛尺較之矣郎瑛曰周八寸為尺秦比周七寸四分前漢官尺比周一尺三分七毫劉歆銅斛尺後漢建武銅尺與周同〈建初間得周玉律以為尺謂之後漢官尺疑非建武〉三國蜀吳同周魏比周一尺四分七毫後魏前尺比周一尺二寸七釐中尺比周一尺二寸一分一釐後尺比周一尺二寸八分一釐晉田父玉尺〈世說田父於野中得周時玉尺〉與梁法尺比周一尺七釐後晉比周一尺六分二釐宋齊尺比周一尺六分四釐梁表尺比周一尺二分陳尺同後晉東魏比周一尺五寸八釐市尺與後魏後尺同隋開皇官尺同上〈市尺官尺皆鐵尺〉萬寳常所造木尺比周一尺一寸八分六釐〈以前多銅為之至此用木〉唐尺與古玉尺同〈貞觀中武延秀為太常得玉尺以為竒玩獻而失之其跡猶存所定得六之五〉開元尺度以十寸為尺尺二寸為大尺五代世短多相應襲志無考也惟周王朴所定尺比周一尺二分有竒及宋二景表尺比周一尺六分有竒胡瑗樂書黍尺比周一尺七分司馬光布帛尺比周一尺三寸四分元尺傳聞至長志無考明部定官尺皆依家禮布帛尺凡田畝布帛營造所用悉同雖南北稍有參差然必以部定官尺為准五尺為尋十尺為丈一百八十尺為一里五尺為步十尺為弓二百四十步為一畝茲建初銅尺當明所用官尺七寸五分明所用官尺即宋布帛尺也布帛尺比周一尺三寸四分固知銅尺與周尺無二周尺八尺為步八尺為尋今以銅尺較止足六尺六寸五分或者今人身短小故步尋較古減一尺若用明官尺六尺為步六尺為尋而銅尺乃足八尺之數若再分銅尺為八寸更益二寸則是古十寸尺當得六尺四寸之數我
　　朝丈田稍增尺數每尺加一寸以明官尺五尺五寸為一步尋而銅尺又當用七尺四寸矣去古日逺遺法莫考幸得漢銅尺與周尺相准歴代制度瞭然無疑因詳書之以俟後賢參考焉周尺辨雲世儒考制度皆本周尺蓋三代損益惟周為詳本之是已然亦何所得周尺而本之哉或者皆臆說耳宋潘時舉註家禮曰程先生木主之製取象甚精可以為萬世法然用其制者多失其真往往不考周尺之長短故也蓋周尺當今省尺七寸五分弱而陳氏文集與溫公書儀多誤註為五寸五分弱而所謂省尺者亦莫知其為何尺時舉舊常質之晦翁先生荅雲省尺乃是京尺溫公有圖所謂三司布帛尺者是也繼從㑹稽司馬侍郎家求得此圖其間有古尺數等周尺居其右三司布帛尺居其左以周尺較之布帛尺正是七寸五分弱因圖二尺長短而著伊川之說於其旁庶㡬用其制者可以曉然無惑余觀家禮三尺圖各分十寸為冊幅所限僅圖尺形而非尺准也其古尺圖註雲當今省尺五寸五分弱周尺圖註雲當三司布帛尺七寸五分弱當浙尺八寸四分三司布帛尺圖註雲即是省尺又名京尺比上周尺更加三寸四分當周尺一尺三寸四分當浙尺一尺一寸二分蓋司馬公家有石刻本故其說可據今刻本已不可見而世但以家禮所圖為尺式豈知乃尺形非尺准也如為尺准何以短二寸五分之周尺與長三寸五分之布帛尺式相等耶世儒紛紜傅㑹止據家禮之尺形余故知其皆臆說也今既得建初銅尺與周尺同周尺既定何尺不定因定曰建初銅尺與周尺同當古尺一尺三寸六分當漢末尺八寸與唐開元尺同當宋省尺七寸五分當宋浙尺八寸四分當明部定官尺七寸五分弱當今工匠尺七寸四分當今裁尺六寸七分當今量地官尺六寸六分當今河北大布尺四寸七分余之能定者以有建初銅尺在也設無之此說亦臆矣
　　予鄉文獻舊家以臨胊馮氏為首初閭山公裕居遼東從賀醫閭學中正徳進士官止副使歸居青州有四子惟健舉人惟重進士官行人惟敏舉人官通判惟訥進士官光祿寺卿惟訥字汝言最有文名著古詩紀風雅廣逸諸書惟健字汝強以詩名惟敏字汝行詞曲為明第一手惟重字汝威名稍遜伯叔季而其子子咸以進士官給事中夢天帝以韓魏公為其子遂生文敏公琦官至禮部尚書號文章經濟大儒光祿曾孫易齋公溥本朝官少傅文華殿大學士兼刑部尚書數代皆有集傳於世
　　院寺舊無員外主事之名後翰林院起居注添設主事四員太僕寺員外郎八員皆以滿洲人為之
　　同年僉都御史陳省齋肇昌黃岡人有六子次子大章康熙戊辰進士翰林庶吉士第四子大羣五子大華庚午同捷楚榜大華又解元也是科長子大年亦中順天副榜第一省齋即於是冬擢僉憲父子兄弟極一時之盛朝士榮之後幼子大輦又中壬午鄉試
　　陳司空說巖招同朱竹垞姜西溟飲觀東坡頴沙彌書跡帖凡數百字甚竒又觀劉松年宮蠶圖
　　門人蒲城趙舉人善昌貽曹全碑碑在漢𨽻中最為完好書法圓美此碑萬厯時出於郃陽嵗月未乆故鮮刓缺趙崡石墨鐫華於奕正金石志始載之都元敬著金薤琳琅未及見也碑尾署中平二年十月丙辰造郭祥正功甫青山集閩謝氏冩本六卷古詩二卷近體詩四卷七言歌行僅二篇或有闕文也祥正多與王安石倡和之作李之儀晚居姑孰與祥正有隙至為詩排詆最力蓋各有所主也方安石當國祥正上言請以天下大計專聴相公區畫罷一切異議者其人可知己詩格亦不高偶喜其三絶句雲原武城西㸔杏花紛紛紅雪委泥沙何如姑孰溪頭見照水𫎇煙小謝家又渡江乗興泊江乾草襯殘花色未乾慣在釣魚船上住一簔一笠伴春寒又籃輿投曉出重城桃李無言似有情淡白輕紅能㡬日可憐吹洗過清明又稻秧才一寸蠶子始三眠句
　　張光啟字元明章邱人世居白雲湖上少為諸生有名為梅長公朱未孩二公所知崇禎庚辰年四十遂棄諸生闢一圃曰省園以種樹藝花自樂亂後足不履城市年八十餘卒有張仲集詩若干篇予刪存百餘首往往可傳嘗有句雲盡日閒㸔髙士傳一生怕讀早朝詩即其志可知也
　　宋時士大夫多重兗墨余已記之前卷讀范忠宣公集有兗墨詩云誰爇長松製作勤輕煤勻膩雜蘭薫中疑元石無纎翳外似靈犀有密紋溪石乍研浮紫翠蜀牋試寫落煙雲㑹將㸃畫傳青簡千古忠邪為爾分忠宣公不以詩名五言如溪風消酒力煙樹入春愁最工李戶部說蜀有墨猿通體黝黒可愛常於樹上騰跳足不履地獵者不能獲又有謳猿其聲如謳
　　四川道監察御史陸龍其疏言孝道為萬事之本奪情非治世所宜仰祈
　　聖斷以維綱常事臣辦事署中聞九卿科道㑹議湖南巡撫於養志在任守制一事臣以資淺不在㑹議之列不知所議云何及詢與議諸臣謂㑹議之時昌言其不可者固有其人而依違不斷者比比而是臣竊怪之此明白顯易之事有何可疑而依違若是夫治天下之不可不以孝易明也在任守制之非所以教孝易明也天下正當承平之時湖南又非用兵之地無藉於在任守制易明也
　　皇上以孝治天下在廷諸臣沐浴於
　　皇上孝治之中乆矣何難一言直斷其不可耶且臣不知議者以於養志為何如人如其非賢者耶則固不當使之在任守制矣如其誠賢者耶則必不肯安心於在任守制矣在督臣代為題請或從愛惜人才起見然臣以為使之解任全孝正所以深愛惜之況
　　皇上一日所行天下萬世奉為法程者也若使一撫臣因督臣之題請而留將來督撫之丁憂者皆將援此以為例其不思僥倖奪情者鮮矣名教自此而弛綱常自此而壊此端一開關係天下實非淺鮮至於湖南一省之人是則是傚不復知有父母又無足論矣云云龍其字稼書平湖人庚戌進士初官嘉定知縣有亷名巡撫慕天顔惡之疏劾降級故尚書魏敏果象樞力言於朝得還職補靈夀知縣今年夏五月
　　詔九卿舉廉吏龍其與三河知縣彭鵬清苑知縣邵嗣堯麻城知縣趙蒼璧四人奉
　　特㫖行取彭給事中邵陸趙三人俱御史
　　梅〈文鼎〉字定九宣城諸生也著中西算學通若干卷中者中國之法西者泰西之法也其書有九一曰籌算〈目有七曰乗除平方立方帶縱平方帶縱立方開方捷法開方分秒〉二曰筆算〈目六曰加減乗除異乗同除開方法其別有二曰西域法回回法〉三曰度算〈目十曰平分線分面線分體線更面線更體線分圓線正線割線切線五金線　其別為矩算〉四曰比例算〈目三曰比例四線比例四線新比例〉五曰㡬何摘要〈目三曰線面體〉六曰三角法〈目二曰平三角弧三角〉七曰方程論〈目六曰正名極數致用刋誤測量雜法〉八曰勾股測量〈目三曰測高測深測逺　其別有六曰矩度矩尺象限儀鏡測笠測扇測〉九曰九數存古〈目九曰方田粟布差分少廣均輸商功盈不足方程勾股〉梅精於厯學嘗合七十餘家著厯學通考亦今之異人也
　　予家世業毛詩幼時即疑晦菴臆改小序之非宋元明已來駁之者甚衆非予創論也嘗欲輯歐蘇呂嚴諸家之說作為一書嘗著其說於木𤓰詩辯猶恨藏書少耳頃得崑山新刻經解又數種如逸齋補傳成伯璵指說李樗黃櫄集解朱倬疑問朱善解頤詳略雖不同要皆可互相發明獨王栢詩疑輔廣童子問朱鑑遺說朱升旁註傅㑹固陋無足采録
　　武昌舉人葉道復以其父工部主事井叔〈封〉遺詩來井叔本嘉興人寓黃州順治己亥進士篤實君子也由登封令入為兵馬司指揮其族弟文敏公方藹介於予以詩來質予盡刪其舊作獨取其嵩山詩五六十篇為嵩逰集序而刻之又選其己未庚申詩刻之列其詩於十子中於是井叔之名益噪康熈己未以博學宏詞徵罷歸及吏部銓授虞衡司主事而井叔已前卒年六十餘矣井叔精爾雅說文學有根柢所輯嵩山志嵩山石刻集記皆可傳
　　井叔未第時酷貧嗜讀書家樊口湖中王宗伯昊廬〈澤宏〉常扁舟過之值湖漲不辨涯涘日已暮聞有書聲出蘆荻中先悲哀而後愉樂曰此必井叔也跡之果然文則詩則各三卷周居岐撰居岐字伯康號與泉濟南歴城人嘉靖間官當塗知縣周吾里前輩無詩文名然其自序二篇甚有理致
　　潁川劉氏閨閣皆知書同年公㦷吏部往為予述其女姪名第五幼工詩兼能古文從姪搢妻李氏亦工詩予壬子使蜀時搢令洪洞李以詩卷來相質今皆歿矣第五之女姪名令佑嫁為公㦷甥𡩋擢益賢子婦今年才二十詩詞書跡以至金石篆刻皆臻妙何巾幗之多才也嘗為予刻二小印款雲潁川女士
　　康熙三十年辛未元旦
　　上御太和門受朝賀午
　　賜宴召滿漢內閣大學士學士六部尚書侍郎都察院都御史副都御史上殿
　　賜酒是日風日暄霽仰瞻
　　天顔恱豫羣臣皆喜
　　以太僕寺卿李元振為都察院左副都御史〈胡副憲昇猷以疾卒於位〉
　　命禮部尚書熊賜履兵部督捕侍郎王士禎俱以原銜充
　　經筵講官先是大學士徐公元文以兼領翰林院掌院事不解講官去年某月罷禮部尚書張公玉書為文華殿大學士例解講官翰林院以部院由翰林出身諸臣名上留中數月至是以仲春
　　經筵屆期特有是
　　命士禎以菲才與焉既感
　　聖恩髙厚益自愧報稱之難也
　　二月初二日同兵書李公天馥刑書杜公臻工書陳公廷敬吏侍李公振裕赴
　　起居注館㑹看
　　經筵講章先是翰林院進擬題目
　　欽㸃孟子后稷教民稼穡一段尚書六卿分職一段講章則張公英及陳公撰也
　　以大理寺少卿唐朝彝為太僕寺卿山東布政使衛既齊為順天府府尹
　　初六日晨內閣九卿啟
　　奏乾清門辰刻奉
　　㫖以戶部尚書文華殿大學士張玉書
　　經筵講官工部尚書陳廷敬兵部右侍郎李光地經筵講官兵部督捕右侍郎王士禎為㑹試主考官禮部左侍郎王颺昌為知貢舉官同考十八人翰林院編修許承家等七人兵科掌印給事中卞三畏等四人吏部郎中鍾儀傑等七人宴於禮部
　　賜金花綵緞表裏各有差宴畢入鎖院
　　二十七日恭呈十卷進
　　御覽次日奉
　　㫖著考試官自定次第先是二十四年乙丑科㑹試主考官刑部尚書張公士甄〈今吏部尚書〉等始進擬十卷恭請上裁
　　欽定名次以陸肯堂為第一戊辰已來遵為定例然戊辰亦未
　　欽定雲
　　三月初一日放榜中式舉人百五十六人㑹元張瑗江南祁門人滿洲巴海等四人烏金超哈胡麟徵等二人以試監察御史邵嗣堯為直𨽻守道㕘議舊例科道官非外轉無出為監司者至是守道缺奉
　　特㫖直𨽻守道員缺緊要著以邵嗣堯轉補重其選也掌河南道監察御史王承祐疏請以安慶廬州鳳陽三府滁和徐三州仍歸南卷舊例㑹試以廣西四川雲南貴州四省及江北三府三州為中卷自丙辰科以滇黔亂去中卷之名以三府三州歸南卷雲南平復舊是科榜發廣西雲貴三省遂無一人入彀者故言官有是請部議允行
　　徐編修元正子貞貽石門呂氏新刋司馬文正公稽古録二十卷首有文正公進表一首朱文公與鄭知院書以為此書當與六經同進講筵雲
　　貴州巡撫田中丞子綸〈雯〉寄所著黔書乞序中述名宦頗及先太僕太師二公太僕嘉靖中官貴州監司歿於黔今永寜衛有專祠太師則萬厯中以兵侍總督川湖貴州軍務雲
　　盤山拙菴智朴禪師以所創山誌若干卷屬㕘訂頗有體裁所録碑刻詩文等亦不汎濫所述山中物産一卷尤雅
　　田子綸中丞作黔書凡七十六篇篇不一格其記苗蠻種類記水西烏𫎇馬記革器記硃砂水銀雄黃凱里鉛蒟醤卭竹諸篇有似爾雅者似考工記者似公榖檀弓者似越絶書者讀之如觀化人之戲故相國孫文定公沚亭作顔山雜記記山蠶琉璃窯器煤井鐵冶等文筆竒峭亦如此
　　戊辰春予來京師朱太史竹垞招飲古藤書屋食半翅甚美不知是何鳥閱盤山新誌雲爾雅鵽鳩冠雉郭璞注鵽大如鴿似雌雉䑕腳無後指岐尾為鳥憨急羣飛出北方沙漠盤山多有之土人呼為半翅即沙雞也一名鐵腳
　　拙菴山居詩有極似寒山子者其佳句如雪衲經時補春薪帶雨燒青溝一派水紫蓋萬重山閒心將白日隨意斬青茅木蛇鱗甲異俊鷂羽毛青蒲團安養地秋色浄居天鬢從新處白天自舊來青竹牕來夜月茆屋隠春雲皆可誦
　　庚午於慈仁寺市得如臯孫應鼇淮海易談四卷每舉以語揚之士大夫訪其他所著書輒無知者讀黔書乃知公字山甫本如臯人籍清平衛嘉靖己酉舉貴州鄉試第一癸丑進士改庶吉士歴僉都御史撫治鄖陽入為大理卿以禮侍掌國子監祭酒事終南京工部尚書萬厯庚子黔撫郭子章為請諡諡曰文恭始青螺入黔鄒南臯謂之曰黔孫淮海李同野馬心菴皆致力道學君此行惜不及見三君耳又胡正甫語青螺宇內講明正學楚有黃安耿公蜀有內江趙公黔有清平孫公豫章有南城羅公孫公著述有學孔精舎類稿教秦語録春秋節要律呂分解等書易談其一耳
　　史多曲筆所謂盡信書不如無書也漢昌邑王之事吾嘗疑之及讀東坡所論始暢然坡雲觀昌邑王與張敞語真清狂不慧者烏能為惡既廢則已矣何至誅其從官二百餘人以吾觀之從官中必有謀光者光知之故廢賀非專以淫亂故也二百人者方誅號呼於市曰當斷不斷反受其亂此其有謀明矣特其事秘史無縁得之著此者亦欲後人微見其意也武王數紂之罪孔子猶且疑之光等數賀之惡可盡信耶論世者須具如此識力乃不墮古人雲霧中
　　十八日
　　萬夀節
　　上不受朝賀免廷臣進表惟在外督撫進表如故二十三日
　　御太和門傳臚
　　賜中式舉人戴有祺及第第一初讀卷官內閣九卿擬吳昺第一有祺第二楊中訥第三既進
　　御覽改有祺第一昺第二黃叔琳第三中訥居二甲之首昺全椒人故禮科給事中國龍子對策倣陸宣公奏議
　　上以書法拔有祺狀元而昺次之又以鼎甲乆無北人拔叔琳次昺叔琳大興人中訥海寜人同年兵部左侍郎雍建子遇合之有定數如此
　　有祺戊辰進士休寜人籍華亭
　　本朝狀元非本科中式者壬辰之鄒修撰忠倚己丑中式甲辰之嚴侍郎我斯榜眼李都御史元振皆辛丑中式及此而三
　　添設盛京兵部調兵部左侍郎舜拜為盛京兵部侍郎盛京舊止設戶禮刑工四部侍郎及郎中等官至是奉㫖添設戶科給事中王原祁因疏請倣明南京例並添設漢侍郎以下下九卿詹事科道㑹議不行
　　昺試卷在㑹闈予所特拔及拆號王少宗伯昊廬亟稱之明旦榜發入
　　朝遇李少宰醒齋〈振裕〉王閣學鶴汀〈尹方〉皆為主司賀得人李前督江南學政王即庚午江南鄉闈主司也昺父伯叔兄弟五人進士第者凡四其世父國對順治戊戌一甲第三人也兄晟丙辰進士從兄昇戊午舉人蓋家學雲後其弟早又中壬午順天鄉試
　　人家科第在積學種徳堪輿之說非所論也然亦有灼然可信者門人全椒吳昺述其曽祖體泉翁為父卜吉壤致閩人簡堯坡者於家廩餼甚厚簡日為擇兆域三年不可得辭歸翁固留之一日同往梅花山中遇大雪同飲陳家市酒樓簡倚檻逺眺乆之罷酒起曰異哉吾逺近求之三年不得乃在此乎遂同往三里許審視良乆曰是矣雪晴更往觀之喜曰天賜也得此地足報君矣然葬後君子未即發至孫乃大發發必兄弟同之對面文峯秀絶發必鼎甲然稍偏未必鼎元或第二第三人亦不僅一世而止翁如言卜葬其後孫國鼎字玉鉉中崇禎癸未進士國縉字玉林順治己丑進士國對玉隨國龍玉騧孿生玉隨順治戊戌進士及第一甲第三人官翰林侍讀玉騧亦癸未進士官禮科都給事中至昺兄弟又前後舉科第而昺今辛未科及第一甲第二人簡之術亦神矣
　　兵部職方司督捕主事齊祖望雞澤人予令訪其縣人殷岳伯巖遺集得留耕草堂詩一卷僅讀史三十首登嵩登岱詩各六首餘十八首共五十餘篇皆五言古體也殷平生不為律詩永年申涵光和孟序之雲宗山不多作詩復不耐聲偶為古詩淳龎淵穆莽莽可敵萬夫乙未正旦祀先畢即皁帽跨驢攜一童子逰嵩少婆娑緱嶺有遺世之思已乃入大騩大騩人好之留數月予與傅掌靁太史將登岱宗山衣塵未拂欣然同往時方病腰脊比歴天門松聲謖謖萬山在下大呌竒絶棄肩輿步登不知沈疴之去體也夜宿岳頂予二人憊而偃臥宗山夜數起謂羽人日出時喚我已而雨聲淅瀝少止即躍起視戶外以星辰隠見為憂喜竟夕不寐其嗜竒癖山水如此宗山亦殷字也予往見其詠史詩於國門集古鬱涼壯有橫槊之風河朔一竒士也和孟節愍公子有髙義與予兄弟相友善同時有張蓋字覆輿狂士詩亦竒皆廣平人又趙湛秋水劉逢源津逮亦廣平人能詩皆與予善
　　王侍郎損仲〈惟儉〉留心宋後三史苦宋史煩蕪刪定成書呉興潘昭度鈔得副本損仲家圖籍沈於汴京之水未知呉興鈔本云何庚午嵗石門呂葆中無黨遊太學至京師予見其行笈有此書蓋即潘本塗乙宛然凡二百五十卷首紀次表次傳次志紀十五表五列傳二百志三十通為宋史記其義例大畧本紀則更瀛國公為帝㬎增端宗帝昺二紀年表於宰輔外增南唐諸國及遼金二表而附以夏國宗室傳於英宗皇考濮王孝宗皇考秀王之後增理宗考榮王希瓐改南唐北漢世家依漢書項羽例總名列傳宰執中如王安石之亂法耿南仲之悞國皆特書以示戒若庸臣如李昌齡姜遵輩倣漢書陶青劉舎之例止於他傳末附見姓名年表具爵位而已史彌逺嵩之一代窮奇李知孝梁成大相門鷹犬舊史於二史虛事褒揚梁李徒有官簿幷從刋正諸史止有儒林宋史始列道學道學之目乃賈同胡紘諸奸創之以攻朱熹者今刪去道學通曰儒林舊史奸臣傳倣新唐書例然既列惇布諸人而史彌逺之易皇嗣史嵩之之酖直臣罪豈可貰史家據事直書忠邪自見不必復別之為奸始足懲戒也若薛昂羅汝楫陳自強王次翁之流皆附諸奸本傳之下志則厯法〈刪天文五行二志〉郡邑禮〈儀衛輿服二志併入〉樂食貨河渠兵刑百官選舉凡十篇卷帙繁重未及繕寫聊述其大凡於此吉水劉晉卿〈同升〉狀元亦曾刪定宋史江右洊經兵燹不知其書猶有存否朱竹垞雲此書改定目録是湯義仍親筆詳東都事畧跋中
　　戶部郎中宗人培益仲示新著周禮左傳國語刋誤益仲舊著二十一史通鑑綱目刋誤二卷亦讀書稽古之士










　　居易録卷十
<子部,雜家類,雜說之屬,居易錄>
　　欽定四庫全書
　　居易録卷十一　　　　刑部尚書王士禎撰
　　絳州趙師尹字子衡作石鼓文音注考異其自序曰周宣中興續雅十見籀詩石鼓之文視車攻吉日不知孰為稾草唐貞觀中始出太史采詩之遺非孔子所刪也後百六十餘年至韓氏愈尚毫髪無譌又三百年宋蘇氏軾摹其文一鼓已泐間有訓注或未身詣鼔旁或幷罕見蘇本〈惟潘迪陶滋親見石鼓陶與楊慎趙宧光又皆得蘇本〉競相揣量汔無諦據元潘氏迪作音訓⿱𧺆章止一□字字存三百八十六今䃺滅又四十六世無摹本元文寖剝從誰究詰乎由唐距今㡬經罅裂㡬經搨損宋大觀中金填其文又經匠斵未免以說文釋籀或采諸注則又以𨽻釋籀矣說文所存籀書二百餘三爾其在石鼔僅九字全文七百餘三而什一不見於說文烏可以說文釋籀耶諸家詁訓言人人殊此是彼非已難隃度鼓孔子所不得見許慎所不得說而欲以意求之其於籀果何如又烏可以𨽻釋籀耶天不欲斯文盡䘮倖存蘇本蘇在金填匠斵先七十載所見必真趙氏宧光為章句為補亡恃有此爾〈陶氏楊氏同〉余原本六書考據諸氏糾其失六十又三亦恃有此爾蘇不摹籀則籀已亡繼蘇摹籀籀書不尚存天地乎茲鼓在岐陽榛莽千四百餘年而石理未損唐至今僅千餘年大半湮沒鑿臼也填金也沈諸水也如使石能言必且曰吾出而睨於世吾厄也吾入廟而𫎇以金毋寜岐陽榛莽爾匪剝奚駁匪摹奚存摹而存非吾儒之責誰責乎余絳諸生也摹注以傳僅此爾周宣大閱又十見籀鼔所謂樂石者也貞諸樂石留諸太學亦曰此周詩爾孔子而在義合存周孔子之徒膴仕朝列代不乏人奏大君附小雅與車攻吉日並垂千古是其在後君子所引據書凡五十二部博雅士也朱竹垞翰林著日下舊聞亦作石鼓考三卷
　　宋翰林學士楊億大年武夷新集二十卷景徳丁未大年在翰林所自編定也詩五卷雜文十五卷閩謝在杭寫本大年以西崑體擅名宋初其詩在同時錢劉諸公之上覽其全集警策絶少文皆駢體大抵五季已來風氣如此而石守道作怪說三篇刺之張皇其詞亦過矣介最推柳仲塗至擬之周孔尤妄予嘗於池北偶談辨之
　　古靈集二十卷宋樞密直學士陳襄述古著李忠定公綱序從孫知贑州輝跋子煜撰年譜一卷附集後詩六卷雜文十四卷〈以書啟狀序記內製奏狀劄子詳定禮文祭文議論策問易禮講義誌銘為次〉亦謝氏寫本述古熈寜中在講筵論薦司馬溫公已下三十三人各有品騭皆定論也司馬公雲忠亮正直以道自任韓持國雲器識方重學亦醇正呂正獻公雲道徳醇明學有原本以進賢汲善為己任蘇子容雲記問博洽長於史學國朝典故多所練達孫莘老雲素有鄉行明經術義理之學李公擇雲性行醇正兼治經術可比孫覺〈即莘老〉范忠宣公雲忠義骨鯁其才足以濟大事蘇文忠公雲豪俊端方雖不長於經術然子史百氏之書無所不覽居官敏恕尤通政事曾子固雲以文學名於時詞近典雅與軾之文各為一體孫巨源雲博學能文所守亦端可充文翰史臣之選劉莘老雲性行端淳詞學淵邃置之文館必為逺器程明道雲性行端醇明於義理可備風憲之任張橫渠雲學行修明養心事道不茍仕進西方學者如載一人而已蘇潁濱雲其學與文若不逮軾而靜厚過之孔經父雲性行淳粹如不能言發為文章溫厚正直王平甫雲材器磊落文亦豪邁向居罪廢不㤀進學鄭介夫雲小臣愚直敢言發於忠義非陛下矜憐其志使得生還誰復為俠言者讀述古薦章可想見當時人才之盛而元祐更化首相溫公申公衆正盈朝不外所薦諸君子使宰相為國用人公忠如此古雲噐使何以加茲今集中以此列編首而冠以紹興元年求賢手詔略雲近得陳襄薦章起草司馬光而下三十三人徳行言語政事文學皆所具備審如所薦斯為極矣後世瞻之仰之以襄為何如人耶
　　四月十二日
　　車駕出塞百官跪送於東華門以喀爾喀七旗部落內附故也
　　宋謝薖幼槃竹友集十卷詩七卷雜文三卷謝方伯在杭手鈔本薖臨川人逸之弟江西詩派二十五人之一也在杭跋雲幼槃詩文不傳於世此本從內府借出時方沍寒京師傭書甚貴需銓京邸資用不贍乃手自鈔寫每清霜呵凍十指如槌㡬二十日始克竣帙藏之於家亦足詫一段竒事也萬厯己酉十二月二十四日辛酉前有苗昌言呂本中二跋幼槃詩居仁稱其似宣城非也在江西派中亦清逸可喜然涪翁沈雄豪健之氣則去之逺矣顔魯公祠堂十八學士圖諸長歌頗佳格詩如尋山紅葉半旬雨過我黃花三徑秋挼莎蕉葉展新緑從臾榴花開晚紅瘦藤拄下萬峯頂野鶴來歸千嵗巢皆佳句又靡靡江蘺只喚愁眼中何物可㤀憂楝花浄盡緑隂滿纔見一枝安石榴甚有風致非蘇黃門庭中人不能道也無逸詩尤有名溪堂集視此未知何如耳
　　鄞人萬斯同字季野明都督表之後舉人泰之子黃宗羲太沖之弟子也投予所著禘說八篇駁鄭康成之非而據唐趙匡宋程子之說以為證其言甚辯而核又嘗補歴代史表五十四卷凡六十篇益以明史表一十三篇曰東漢世表外戚侯表雲臺功臣侯表宦官侯表將相大臣年表九卿年表曰三國漢季方鎮年表魏諸王世表漢諸王世表吳諸王世表魏國將相大臣年表魏將相大臣年表魏方鎮年表漢將相大臣年表吳將相大臣年表曰晉諸王世表功臣世表僭偽諸國世表將相大臣年表東晉將相大臣年表方鎮年表東晉方鎮年表僭偽諸國年表偽漢將相大臣年表偽趙將相大臣年表偽燕將相大臣年表偽秦將相大臣年表偽燕〈慕容垂〉將相大臣年表南燕將相大臣年表偽秦〈姚萇〉將相大臣年表偽成將相大臣年表曰宋諸王世表將相大臣年表方鎮年表曰齊諸王世表將相大臣年表方鎮年表曰梁諸王世表將相大臣年表曰陳諸王世表將相大臣年表曰魏諸王世表異姓諸王世表將相大臣年表西魏將相大臣年表東魏將相大臣年表曰北齊諸王世表將相大臣年表曰後周諸王世表公卿年表曰隋諸王世表大臣年表曰五代諸王世表將相大臣年表吳將相大臣年表南唐將相大臣年表前蜀將相大臣年表後蜀將相大臣年表南漢將相大臣年表北漢將相大臣年表十國興廢年表方鎮年表李鄴嗣序又雲三國則倣大事記作三國大事年表隋唐之際則倣秦楚之際作月表觀其目録可知其史學之淹通也斯同兄斯大字充宗深於經學予及見所著學禮質疑太沖序之其姪言字貞一予門人也能古文有管村文集鄞又有陳赤衷者字葵獻亦邃於經學在太學從予逰歿於京師嘗鈔袁桷清容集遺予又董允瑫字在中舉人丙辰公車嘗以古文質予皆太沖門人亦早歿黃之子百家今在京師
　　宋樓宣獻公鑰攻媿集八十五卷溫陵黃氏寫本詩僅九卷雜文七十六卷諸體中題跋最勝宋集多叢冗此集如表狀內外製書啓之類刪去半部亦可宣獻與楊誠齋范石湖陸放翁同時詩亦石湖伯仲歌行學蘇黃氣或不遒格詩苦鈍然不為楊范佻巧取媚七字如行盡杉松三十里㸔來樓閣㡬由旬一百五日麥秋冷二十四番花信風水真緑浄不可唾魚若空行無所依雖宋調亦佳句也
　　樓攻媿集跋坡書三笑圖賛辨慧逺法師陶淵明陸修靜始末甚詳録之以備㕘考雲坡書三笑圖賛不言為誰山谷實以陶陸逺公事陳舜俞廬山記亦云舉世信之宗室彥通作廬山獨笑一編乃以謂逺公不與修靜同時予因其言細考之十八髙賢傳逺公卒於晉義熈十二年丙辰年八十三而吳筠所撰簡寂陸君碑修靜卒於宋明帝元徽五年丙辰去逺公之亡正一甲子而修靜年七十有二推而上之生於義熈之三年丁未逺公之亾修靜才十嵗況修靜宋元嘉末始來廬山逺之亡已三十餘年淵明之亡亦二十餘年矣淵明生於晉興寜之乙丑少逺公三十一嵗卒於元嘉四年丁卯逺亡時淵明年已五十矣固宜相從姑志之以示好事者攻媿又跋宇文廷臣所藏吳彩鸞玉篇鈔雲始予讀文簫傳言吳彩鸞書唐韻事疑其不然後於汪季路尚書家見之雖不敢必其一日可辦然亦竒矣為之賦詩且辨其為陸法言切韻茲見樞密宇文公所藏玉篇鈔則又過之是尤可寳也既謂之鈔竊以為如北堂書鈔之類蓋節文耳以今玉篇驗之果然不知舊有此鈔而書之耶抑彩鸞以意去取之耶有可用之字而略之有非日用之字而反取之部居如今本皆以朱字別之而三字五字止以墨書字之次序皆不與今合皆不可致詰輒書前嵗所與汪氏詩跋於左庶來者得以覽觀今玉篇唯越本最善末題吳氏三十一娘寫問之越人莫有知者楷法殊精豈亦彩鸞之苗裔耶
　　攻媿跋唐昭宗賜憘實敕書雲張唐英著外史檮杌王建永平四年書張琳始末有雲大順初憘實為黔南節度辟為推官憘字唯集韻有之與喜同他未之見鄧校書名世古今姓氏書辨證引檮杌之說且曰姓書未有此氏今增入乃知姓憘而名實也又邵御史嗣堯雲臨淄有泊姓又近見序齒刻録有香姓靜姓予向於池北偶談皇華紀聞二書頗記所聞見異姓因並録於此以廣異聞〈朱竹垞雲今檮杌無此條〉
　　圖繪寳鑑宋仁宗嘗畫龍樹菩薩又善畫馬徽宗宣和御墨至今流傳尤多然不聞欽宗工畫也攻媿集有恭題欽宗御畫十八學士圖雲唐文皇十八學士猶在秦府蓋武徳四年也仰惟欽宗皇帝毓徳青宮以仁孝恭儉聞天下手臨舊畫而又親灑宸翰以誌之誠有慕於貞觀之盛云云則欽宗在儲位薫習宣和之風亦攻繪事而諸書皆不載非宣獻此跋世竟無知之者矣五月十八日
　　大駕還京師二十一日內閣九卿翰詹府寺科道等衙門以喀爾喀土謝圖汗札薩克圖汗車陳汗率諸濟農那顔台吉等七旗之衆舉國內附上表賀請上
　　尊號不許
　　二十一日
　　上御乾清門
　　欽選進士楊中訥等三十一人為庶吉士漢軍胡麟徵滿洲阿金喀爾喀與焉
　　監察御史江蘩條奏㑹試事宜奉
　　㫖與御史王承祐前疏下九卿詹事科道再議以直𨽻山東為北左河南山西陜西為北右江南浙江為南左江西湖廣福建廣東為南右四川雲南為中左廣西貴州為中右從江請也得
　　㫖允行著於功令
　　吏部尚書張士甄罷總督倉場戶部右侍郎李廷松光祿寺卿金鼐罷
　　兵部尚書李天馥遷吏部尚書原任侍郎石文桂為總督倉場戸部右侍郎左通政劉楷遷光祿寺卿
　　國初創設兵部督捕衙門滿漢左右侍郎二人滿洲左右理事官二人漢協理督捕太僕寺少卿二人旋改左右理事官滿漢郎中各一人滿洲員外郎主事若干人漢員外郎一人主事六人分理八司治八旗逋逃及京城盜賊緝捕之事凡三營將弁之屬皆𨽻焉蓋古僕區之法亦明戎政遺意也康熈辛未以三營改𨽻九門提督而督捕乃專司逋逃之事矣
　　前太子太傅保和殿大學士兼戶部尚書致仕成克鞏卒公大名人崇禎癸未進士卒年八十五無諡
　　六月初二日羣臣再疏請上
　　尊號留中
　　前卷記唐詩人河南劉方平累代閥閱之盛按唐書河中盧綸子姓貴盛功名著聞唐之詩人亦罕其比綸子四人簡能簡辭宏正簡求皆有文名登進士〈李衛公對文宗云云〉簡能字子拙司封郎中簡辭字子策歴戸兵刑三部侍郎工刑二部尚書兼御史大夫忠武山南二軍節度使𢎞正字子強歴工部侍郎戶兵二部尚書武寜宣武二軍節度使贈右僕射簡求字子臧歴工刑二部尚書兼御史大夫義武隴西二軍節度使太原尹以太子太師致仕贈左僕射唯簡能不登六卿其子知猷歴兵部侍郎戶工二部尚書右僕射太子少師兼太師檢校司空簡求子汝弼仕後唐歴官戶部侍郎贈兵部尚書簡求子嗣業禮部郎中其子文紀仕後周官至中書侍郎平章事
　　六月十五日進呈辛未科㑹試録士禎例撰後序朝邑李瓉中黃以其父岸翁遺墨來求跋岸翁名楷關中耆宿國初仕為寳應知縣髙才凌物為忌者所中罷官平生作詩文每廣坐酒酣令兩人張絹素疋紙懸腕直書略不加如疾雷破山怒潮穿脇移晷而罷擲筆引滿旁若無人舉坐為之奪氣名噪一時亦以此坎壈失職傲然不屑也書學東坡尤善飛白此卷皆自書雜詩中冥𫎇二章如雲天子傅粉墨臣亦舞八風古人略小節其究莫能終小器易以滿如狂彼愚𫎇晉家嗜放達四郊生兵戎優孟何足為致身㤀其崇似為南渡甲乙時事而作關中名士予生平交善者如三原孫豹人枝蔚韓聖秋詩華隂王無異宏撰富平李子徳因篤郃陽王幼華又旦富平曹陸海玉珂皆一時人豪要當以岸翁為冠
　　李瓉貽管夫人畫竹卷長丈餘離披錯落姿態百出與怪石奔峭相間氣韻生動真竒作也後自題二句雲竹勢撒崩雲觸石應是瀟湘夜雨時皇慶三年秋日作道昇下方有管氏道昇仲姬二印〈湖州天聖寺壁有管夫人畫竹或題其旁雲數枝密葉數枝疎露壓煙啼秋雨餘宋室山河多少淚略無半到箖箊〉
　　瓉又貽韓苑洛先生墨蹟一卷自書平陽絶句蓋四時詞也詩云汾水春深落晚霞緑堤十里盡桃花畫船簫鼓逰人醉漫說風流是杜家薫風緑沼碧荷香玳宴歌兒舞袖長一醉襄陵傾百盞不知風景是平陽姑射泉邉萬竹稠清風樓外四山秋重陽醉後歸來晚黃菊紛紛插滿頭清曉寒霜𠉀早朝小僮羸馬禁天遙平陽判府催徵出棨㦸重羅過豫橋自署苑洛生稿苑洛理學經濟一代偉人而詩名不及其弟五泉之著詩亦以人重耳
　　總兵官蔡元疏請修築邉墻
　　上命閣臣集九卿面詢可否以聞羣臣未及對大學士伊桑阿公傳
　　玉音雲衆志成城豈在邉墻羣臣肅然曰真大哉王言也尋有
　　㫖不准行
　　前太子太傅加太子太師保和殿大學士兼禮部尚書致仕杜立徳卒公寳坻人崇禎癸未進士卒年八十一賜諡文端〈內閣以文端文毅文肅文定等上　欽定今諡雲〉
　　巡視南城監察御史阿爾賽畢興霖阮爾詢等題為曲全孝義以敦風化事據江南鳳陽府亳州女子王氏告稱云云該臣等㸔得王知禮即叛案牽連李範同之子李殿機也其母張氏給配象房校尉王福殿機年甫三嵗因冒王姓後充校尉經鑾儀衛革退賣身鑲紅旗佛爾海佐領下厄爾庫之家據幼聘王氏稱年三十四嵗伊叔王中凡伊兄王邁千逼嫁決志不從探得伊夫尚存不忍即死守婦人從一之義匍匐千餘里外誓圖完聚此女子真有丈夫行也據厄爾庫稱我本一窮巴牙喇價買李殿機供役復買蕭氏配為夫婦今重王氏節義不取伊僕身價情願斷出又不忍拆離李殿機已配之婦並許與蕭氏同歸輕財好義此巴牙喇真有義士風也據范一魁稱年六十二嵗但以異姓人攜一女子同行跡涉嫌疑事干非分因喚穏婆更番驗過已得真實處女之供是范一魁憐王氏立志尋夫不顧是非成敗䕶持完節似亦人情所難此皆
　　皇上至徳深仁恩濡化洽人心風俗直嫓唐虞是以女子懐貞匹夫嚮義共成一段竒縁播之海內傳之千秋知聖世貞節之風超出往昔載籍之外如此臣等查在官人與旗人原有定例何敢越例妄請但王氏矢志守節冒死尋夫若不准其完聚王氏無從歸著情事可憫雖據厄爾庫稱情願斷出聴其完聚然又非現行之例臣等因事關風化仰體
　　皇上堯舜不忍一夫一婦不得其所至意輒敢備述上聞格外之仁均𠉀
　　睿斷云云事下禮部議得李殿機先應役於象房後鬻身於旗下雖無放出為民之例但亳州女子王五姐逼嫁不從千里尋夫巴牙喇厄爾庫不取李殿機併蕭氏身價情願放出為民應將李殿機併蕭氏等准其出旗與王氏完聚仍令王氏母家給與資賠令其得所可也康熙二十八年四月二十九日奉
　　㫖依議予山居時於邸鈔見此疏竊歎王氏以未嫁之弱女其夫幼更患難歴三十載生死契闊不復相聞即叔兄勸其改字亦非悖理乃﨑嶇千里堅貞百折卒成其志竒哉女子真可愧世之鬚眉丈夫多矣至於厄爾庫輕財利而慕義范一魁冒不韙以全貞皆有古人之誼良史所宜大書特書者不可以無傳焉予承乏中丞時阮侍御貽以全疏刋本因節録之
　　山東濟寧州民盧行之父廷輔以康熙十三年為異母弟廷獻毆死行尚幼穉及年十五其母劉氏病不起語以父死之故令長大為父報讐行泣涕受教時廷獻避居金鄉縣行以孤孱未敢輕發乃偽與廷獻子阿黒和好若㤀前事者廷獻信之康熙二十九年七月初八日廷獻醉臥行抽刃刺殺之自縛詣吏吏稽前案其族盧得捷盧廣居等詞證皆有左騐巡撫讞上下法司核擬照祖父母父母為人所殺而子孫不告官司擅殺行兇人者杖六十律熱審減等笞五十奉
　　俞㫖一時公卿士大夫無不竒行者
　　宋唐庚子西眉山集二十四卷詩賦十卷雜文十二卷〈以論記傳賛銘誌狀表啟書說箴疏為次〉三國雜事二卷紹興二十一年朝奉郎鄭康佐刋於惠州有鄭總呂榮義康佐及庚弟庾子文若序徐渤興公鈔自何楷元子家藏本渤有序庚自說雲詩最難事也吾於他文不至蹇澀惟作詩甚苦悲吟累日始能成篇史言名治察言諸論為時所稱予録其古今詩為二卷文賦二十二首為一卷雜事上下為一卷都為四卷庚生三蘇之鄉又前後與東坡貶惠州而集中無一字及之蓋庚起家為張商英所薦其貶惠州亦以商英連染視韓子蒼異趣宜其不為眉山之徒歟
　　門人莆田林禮部麟焻石來寄宋林艾山光朝林網山亦之陳樂軒藻林鬳齋希逸四先生詩鈔艾山與朱子同時講學有重名稱南夫子官至國子祭酒集賢殿修撰常論曽覿龍大淵不賀張說封還謝廓然內批其立朝大節本末如此網山其髙第弟子樂軒又網山髙弟也鬳齋與後村同時予曽見所著三子口義此鈔甚略然艾山已下皆以道學相授受風雅非所究心也艾山文鈔一卷其族孫兆珂所刻雲是鄭山齋本僅二三十篇又多表啟祭文不足見其所長後村稱其文髙逼檀弓平亦驅韓固過情之論要是南宋一作手予昔從黃虞稷俞邰借觀全集未及鈔録至今抱憾集中有與王宣子舍人書雲讀書如飲啖一日不得食便如此空苶三朝五日或不近書卷虧耗不少是真讀書人語又雲海中一山名眉洲隔岸視之約五七里許一水可到有千家無一人讀書亦有田數十頃可耕可食魚米極易辦可以卜室讀書隔絶人世無賓客書尺之擾令人彷彿想像其處如桃花源也兆珂號博雅所著多識編宙合編檀弓述注等書傳於世
　　殿試䇿例有規式違式輒不得與上第康熙戊辰仁和凌紹雯少習清書殿試對策遂用清書漢書兩體寫之讀卷官奏請
　　上裁置二甲之末
　　刑部尚書杜臻遷兵部尚書工部尚書陳廷敬遷刑部尚書以刑部右侍郎髙爾位為工部尚書左副都御史李迥為刑部右侍郎
　　徳清舉人陳述古字雲瞻著簮雲樓集記一事雲慈谿劉仲照家有老婢其曾王父幼時人也顔如五六十許少遇道士授藥一丸吞之永無疾厄亦不記某甲子為生辰但憶若干嵗時倭冦犯慈曾抱小郎君避某所獲免小郎君即仲照曾王父也從康熙戊申逆推之已百三十八嵗矣
　　康熙三十二年京城東田家有老嫗已百三十歳日飲啖止水米一酒盃晝夜危坐形如嬰兒
　　楊龜山雲齊桓公攘戎狄而封衛未嘗請命於天子而專封之也故春秋書城楚邱而不言其封衛蓋無取焉然則木瓜美桓公孔子何以取之曰木瓜之詩衛人之詩也衛為狄所滅桓公救而封之其恩豈可㤀也欲厚報之不亦宜乎在衛人之義不得不以為美其取之也以衛人之義而已若春秋褒貶示天下之公故無取夫興滅繼絶善之大者況衛人報徳之辭豈得不録龜山以此辨詩春秋去取異同則可耳桓公大義烏可沒耶〈已下三條讀楊龜山集偶記〉
　　龜山論叔于田雲仁且有禮矣而又有武焉固宜國人之所說而歸之而詩以為不義得衆何也曰先王之跡微而理義消亡政教不明而國俗傷敗故人之好惡不足以當是非而毀譽不足以公善惡叔段不義而為衆所說亦以衰俗好惡毀譽不當其實故也予以為此意猶有未盡者人之賢不肖各有其黨黨羽嬖倖更相貢諛彼詎恤公論哉如淮南王之伍被左吳宸濠之李士實劉養正輩甘佐畔逆躬陷大戮此曹猶足以禮義責之乎此詩當是其黨嬖倖之屬造作以愚國人者而非其國人之愛之稱之也觀其後公子封伐京京人叛太叔段則豈國人果說而歸之哉
　　龜山論將仲子云共叔段繕甲治兵國人說而歸之而詩人以刺荘公何也曰叔段以不義得衆其失在荘公之不制其早也君明義以正衆使衆知義則雖有不義莫之與也雖有僭竊莫之助也尚何使人說而歸之哉民說而歸之則其取之也固不說矣故荘公雖以仲為可懐而終畏人之多言也此意亦有未盡嚴華谷雲說詩者探荘公之心在於殺段而託諸父母諸兄國人以為說冀以稔成其惡耳此駁後序未盡荘公之惡則然而說詩之本意則未也叔段舊有奪嫡之謀云云及段將襲鄭公曰可矣蓋幸其釁自彼作謂人不得以議我豈有涕泣而道之之意哉此詩正以公與祭仲有殺段之謀故設為公拒祭仲之辭以天理感動之公論開悟之耳此言深得詩意如龜山之論猶是以至誠待荘公矣
　　有女同車序曰刺忽之不昏於齊卒以無大國之助至於見逐云云刺字殊失詩㫖張南軒曰忽之不昏於齊未為失也而詩人追恨其失大國之助者蓋見忽之弱為甚追念其資於大國或有以自立蓋忽者先君之世子其立也正故國人見其逐而憐其無助嚴華谷曰突挾宋之援以逐忽故國人惜忽之無援而作此詩曰惜曰憐得其㫖矣且忽所辭之齊女乃文姜也豈為不智哉
　　李泰伯覯文章皆談經濟其本領尤在周禮一書範文正薦之以為著書立言有孟軻揚雄之風在北宋歐蘇曾王間別成一家予嘗病其不能詩長夏借讀旴江集絶句間有似義山者如王方平雲五百餘年別恨多東征重得見青蛾擗麟始擬窮歡樂不奈閒人背癢何璧月雲璧月迢迢出暮山素娥心事問應難世間最解悲圓缺祗有方諸淚不乾梁帝雲凝旒南面總虛名廟祀何曾暫割牲但學禪心能忍辱莫羞侯景陷臺城送僧逰廬山雲行非為客住非家此去廬山況不遐要見南朝舊人物池中惟有白蓮花憶錢塘江雲當年乗醉舉歸帆隠隠前山日半銜好是滿江涵返照水仙齊著淡紅衫皆有風致此集乃正徳乙亥南城令孫甫刋本有祖無擇及泰伯自序最為完善予家藏本差不及新建縣令族姪懋才寄陳宏緒士業石荘集徐世溥巨源榆溪集鈔本巨源集即吾友陳允衡伯璣所定別有榆墩集八卷則熊人霖伯甘所刻者夏小正解東園類語詩話伯璣本所無二君南州眉目士業之文暢巨源之文潔觀石荘酉陽藏書鈔本書二記榆溪上愚山施公借宋集書二君可謂真讀書人名下故無虛士也番禺黎延祖方回亦寄其父遂球美周蓮鬚閣集至索序美周與二君及萬時華茂先友善巨源序美周集以太白子瞻擬之推許過情要亦崇禎末一才士也



　　居易録卷十一
　　欽定四庫全書
　　居易録卷十二　　　　刑部尚書王士禎撰
　　徐世溥作諸葛武侯無成論略雲諸葛之出師即周公居東之志也其盡瘁而無成功則昭烈如其不才卿可自取一言酖之也人固有終其身若渾樸寛厚而不能不敗露於將死斯言也昭烈之疑忌盡見生平深險畢露非惟昭烈不知孔明孔明亦不知昭烈甚矣彼以關張既沒老宿無人嗣子沖愚而亮以良平之才據伊周之地一旦之後有蜀者未知為劉氏子否也故若示以開心見誠而實豫防逆折之自取一言猶曰蜀卿之蜀也卿欲取任自取之但勿戕吾子云耳云云予讀之駭然古來論昭烈者曰帝寛仁大度能得人死力知人待士有髙祖之風及其託孤之際君臣肝膽相照無纎芥形跡何其盛也即曲筆如陳夀亦曰宏毅寛厚知人待士有髙祖之風英雄之氣及其舉國託孤於諸葛而心神無二誠君臣之至公古今之盛軌也陳後山雲昭烈謂武侯云云其勤勞一生蓋為漢計豈為子孫計哉乃周公之用心也論忠武侯或曰三代以上人物或曰王佐之才或曰近伊尹之出處或曰出師二表與伊訓說命相為表裏又曰勸昭烈伐劉璋而迄取之後世不以為貪昭烈令輔後帝曰茍不可輔公自取之孔明不以為嫌專國一十二年後主不以為偪故魚水之契古今美之不聞有異議也荀子論齊桓公雲倓然知管仲之能足以託國也是天下之大智也遂立以為仲父是天下之大決也昭烈有焉世溥何人而敢於汚衊先賢如此徒見其狂誖無忌憚而已薛能詩當年諸葛成何事只合終身作臥龍後人非之及周岌之難人以為口業之報該聞録雲薛能從事西川每短諸葛功業厚誣之見於詩不一而足竟不免許州之禍世溥晚死於盜安知非口業之報哉斯論也罪浮於能矣
　　趙清獻公集十卷衢州舊刻本有景定陳仁玉至治𫎇古僧家奴鈞二序門人太倉進士曹延懿言相國鄴園李公昔為制府鎮三衢軍旅之暇訪清獻之裔祇一農家子目不知書呼見之為補奉祀生員居公祠側以奉烝嘗公常有退居十詠如髙齋竹軒諸遺蹟皆不可識惟濯纓亭為後人重建今尚存族子文錦為衢守予以修葺清獻祠堂及修補集板屬之
　　文潞公身都將相功名蓋世而其詩婉麗濃嫵絶似西崑予向摘其佳句著之池北偶談趙清獻詩亦有似潞公者殊不類其為人如暖風雲薄袂欹雲散輕雲舞袖低簾疎蕩樓閣塵暗逐輪蹄絮亂垂楊道香流種藥畦春牕惱春思一枕杜鵑啼芳草雲翠密馴文雉叢深隠畫輪離披金谷曉寂寞茂陵春古渡班荊客長堤走馬人芊芊似袍緑一雨一番新杜鵑雲響亂書牕外人驚夢枕中江城啼曉月澤國愬春風柳道盤餐緑桃園躞蹀紅年年來此地留恨任西東寒食雲城郭青煙散郊園麗日長鬭雞紅錦翅逰騎紫絲韁有蝶俱含粉無人不惜芳儘𢬵花下飲歸去醉成鄉觀水雲澄江抵練長極目路蒼茫煙芷差差緑風荷柄柄香西流終古恨南浦鎮時忙擬待傳辭意離人在楚鄉右數詩掩卷誦之豈復知鐵面所為耶
　　江南巡撫宋牧仲中丞寄三孔文集宋中書舍人文仲經父禮部侍郎武仲常父金部郎中平仲毅父也經父以范蜀公薦對策九千餘言力排安石觸其怒罷歸常父詆王氏學毅父以不行新法為董必所劾安置英州皆元祐君子也史稱文仲集五十卷武仲集百餘卷平仲有續世說珩璜新論諸書今三孔集通僅五卷周益公序雲慶元四年太守濡須王𨗨訪遺文刻之存一二於千百則三公之文在南渡之初已多散佚今所傳五卷又非慶元之舊矣三公以氣節重當世不甚工詩經父制科策首嚴王霸義利之辨剴切似劉蕡其論李訓義不顧難忠不避死而惜其情銳而氣狹志大而謀淺足破羣瞽拍肩之論常父論唐憲宗相皇甫鎛逐裴度蓋為安石惠卿輩而發蝗說謂新法之害鼠說謂熙豐用事之人雞說謂王呂之不終魯雞以喻安石蜀雞以喻惠卿也毅父文僅表啟無可觀蓋佳處不傳多矣惜哉
　　牧仲寄新刻梁苑諸集故相沈文端公龍江先生亦玉堂集公為先太師公〈諱象乾明兵部尚書〉房師是集太師所刻凡二十八卷今本纔十卷公直方勁正有古大臣之節其文曉暢洞達根極經傳如韓魏公司馬溫公集中議復建文年號立景泰實録疏乞停下河南取麒麟疏請建儲疏請並封恭妃疏乞宥議禮諸臣疏論戚畹鄭承憲乞恤典疏議秦府進封疏因災陳言疏請罷礦稅疏納諫疏乞免發私宅票擬疏皆關時政之大者古所謂社稷臣也
　　偶過慈仁寺市得琅邪王若之集若之字湘客故明戶部尚書基之孫也歴官㕘議孤情絶照清談如晉人服官留都放情山水買舟逰武林窮湖山之勝三忤奄寺罷官居金陵乙酉避亂姑孰干戈﨑嶇獨載三代古鼎彝法書名畫兼兩連舳寢食與俱其答人書雲正惟草莽之中當堅守一之節遂死所與逰者鄒南臯馮少墟鍾龍淵張藐姑李懋明左蘿石諸公皆一代偉人湘客詩清真無啓禎氣習最工尺牘單辭片語逼似晉宋間人絶句雲素宇流孤月清光照雁聲似從千里外寄與故鄉明驢背肩似山笠下眼如海偶見漁樵人行歌互相待恰遇青山白水忽來細雨斜風俗駕還多髙寄便止宿於此中若言造物勞人那得伯師遮道清涼是大藥王一拂一濯甚好片時眼界澄清鼻觀與之俱省脫巾解帶匡牀消受荷花百頃圖書簑笠載輕舲雨雨風風去不停疑是煙波垂釣者居然呼吸有樵青三十寒香遶屋栽果然林下美人來狂夫自許非寥落眷屬妻孥總是梅聨句如風雨松堂集燈殘經不明風煙無市色時令屬山秋半將春事負始有故人來戶外惟羅雀牀間復鬭牛如何橫白雨忽已失青山雨餘春尚冷江上柳初眠正是春潮長還當暮雨時登髙逢九日不速恰三人扁舟乗曉霽歸棹作浮家學語兒呼汲消閒婦鬭茶林端秋露滴草際𠉀蟲鳴碧藻浮沈處白蓮三兩枝皆非凡語
　　京師殺牛驢者最為殘忍予為中丞時嘗諭五城痛禁殺驢者而殺牛皆回回人雖以
　　世祖章皇帝之誡諭不能禁也一日讀李叔則河濱集愛牛說雲肉牛者十之三革牛者十之三角牛者十之四天下於是無全牛矣為之惻然悚然叔則古文才極橫特未簡耳論說諸篇尤多可觀
　　莆田林人中字中子因其舅氏同年張給事松齡致其先人小眉蟛蜞集乞序小眉諱嵋明末癸未進士以文章鳴甌越者也書雲人中海陬末學藉先人緒餘得侍巨公長者之側竊聞當今藝苑之中執牛耳主盤𠤷為詞林繁露者首推新城阮亭先生其文章英妙足以鼓動一時其人地髙華足以踔厲天下凡世之㳺光揚聲者得其一言皆可附而不朽私心嚮往乆矣僻居嶺澨山川綿邈無從瞻溯龍門附灑埽之役後山一瓣香二十年來自比白頭孝逸未嘗私以許人也側觀史策以來文章之家吮毫濡墨仰屋樑著書指不勝屈然求其傳也必得當時一二巨公敘而表之然後可以行逺而垂後故以穆伯長之文待歐公而論定徐文長之集遇中郎而始傳蓋古之君子推崇前修鼔勵後學遇其可傳者則敘而傳之不必盡屬其夙昔之知交亦不必盡俟其子孫之造請也人中先人壯年筮仕夙為溫陵銅山諸公所器重及早嵗里居與同社余賡之先生磨鏃古學杜門著書置身簡伉以此致忌者側目亦與賡之先生同難遺集十餘卷同鄉知言之士每以子業昌穀二公相位置殺青已乆二十年藏弆篋笥未嘗妄求𤣥晏蓋追先人簡伉遺性非其意中推許之人斷不敢以鄭重陳乞也伏念先生泰山北斗今日之所謂歐公中郎者也而先人轗軻沈抑才不配年即歐公中郎之所致歎伯長文長者庶㡬近之則以伯長文長之遺集求當今之所謂歐公中郎者敘而傳之實先人意中之所深願者也且以先生之文章聲氣遇世之失職無聊者猶為游光揚聲不惜奨進而羽翼之使在當今之時有如伯長文長者其人雖往其集猶存又重以子孫之請謁雖無夙昔之交然推其生平簡伉不妄許可之懐一旦有子孫焉體承先志鄭重造請當亦先生大雅所不棄也懐抱廿年不敢以疎賤徑進謹因家舅張黃門同年之誼託為介紹冒昧進前懇乞鑒其區區不惜一語為其序述實先人九京之下所望以傳後無疑也主臣嘉善魏晳嗣寄宋駙馬都尉王晉卿疊翠爭流圖一卷有紹興御璽晉府書畫之印敬徳堂圖書印范長白允臨跋尾王翬石谷定為真蹟
　　李叔則楷雲內典如佛塔廟一句疊三實字栢梁詩一句七果名太白詩一絶句五地名文機故用虛非實字則不壯予觀霧堂集多發前人所未發詩文頗奧衍聳拔有竒氣恨才多不能裁割加聲律不葉未免抝折嗓子如昔人所謔耳六月坐朝房㑹議偶涓來少宗伯問霧堂集答之如此
　　竹垞過邸舎雲近著一書曰經義存亡考以鄭夾漈經籍志作骨而附益之不傳者存其目其傳者略論作者之意辨其得失蓋倣西亭授經圖兼用晁公武讀書志之例也竹垞篤好經學所録多鄞范氏天一閣禾中項氏及曹氏倦圃溫陵黃氏千頃堂祕本
　　竹垞又言近寫得彭汝礪鄱陽集洪丞相盤洲集王炎午吾汶集程鉅夫雪樓集予因詢竹垞所見唐人文集自韓柳元白數集外則張曲江顔魯公獨孤及劉禹錫元結李衛公陸宣公杜牧沈亞之呂溫李觀司空表聖皮日休陸龜𫎇羅隠皇甫湜李翺孫樵劉蛻黃滔歐陽詹二十餘家皆予所及見者若富嘉謨吳少微李華蕭穎士賈至李翰樊宗師梁肅盧肇馮宿劉軻之徒皆不見其全矣
　　陸務觀過巴東弔寇萊公有詩云人生窮達誰能料蠟淚成堆又一時蓋以蠟淚成堆為公貴後事耳予讀後山談叢雲萊公性豪侈自布衣夜常設燭厠間蠟淚成堆及貴而後房無嬖倖則自其微時已然既為宰相乃所謂無地起樓臺相公也此萊公英雄本色所以不可及
　　予選五言七言詩及唐賢三昧集二書皆姜西溟徴君序之又選唐人選唐詩自河嶽英靈已下八家益以韋荘又元姚文粹為十種乞序於朱竹垞太史太史復書雲姚氏文粹既入選中則英華鼓吹三體衆妙聲畫正音萬首絶句諸本似不應遺顧予取吳興以其獨載樂府古調詩在五季詩道卑靡之後有復古之功非諸家所及若英華萬首取備故博而雜鼓吹三體惟録格詩氣格卑下衆妙二妙亦然楊仲宏唐音品第略具而又多紕漏不及髙氏品彚之詳審聲畫止題畫之作歳時雜詠僅節序之篇皆非文粹比也故略論之有暇當取前諸本益以文章正宗唐人詩唐釋子宏秀集續為一書恨安石百家選無從見之耳
　　陳後山雲韓文黃詩有意故有工若左杜則無工矣然學左杜先由韓黃此語可為解人道
　　鄒忠公浩道鄉集四十卷其子柄栩所編有李忠定公序邵文荘寳後序正徳七年壬申重刋本也道鄉立朝大節在諫立劉後論章惇二事其立後疏古今仰之如泰山北斗劾章惇三疏其二雲元祐之朋黨方絶後來之朋黨又熾其三雲惇在元祐初詆斥先帝保甲之法以為非是其言甚力自陛下躬覽以來凡語及先帝者槩從竄逐惟惇乆置不問云云則是薫蕕不分且躋惇於元祐君子之列其言誖矣無怪蔡京立黨人碑而惇倖竄名其末也先生受學程門而特嗜禪理詩文多宗門語居衡昭時古詩時似樂天格詩深穏與葉石林工力相敵北宋之雄也零陵有市戶呂絢者嘗以錢二百萬造大舟以俟先生後北歸呂以舟送至江南先生謝以五絶句雲平生親友漫紛紛有㡬書來寂寞濱二十萬錢捐不惜可憐湖外有斯人瀟湘起柁出江湖日日乾坤展畫圖白酒紅魚對妻子鴟夷還似此行無若絢者抑何可使其無聞哉
　　道鄉序括蒼易傳雲先生王文公髙弟也三聖之所祕文公既發之於前文公之所略先生復申之於後先生於斯文豈曰小補之哉則道鄉又服膺荊舒之學其立言駮而不醇如此其曰雖居軒冕之間當有山林之氣節義文章學術大抵皆然乃名言也又曰范丞相〈忠宣公〉平生奏對稱引止是孝經論語孟子周易〈二則見語録〉西塘先生集九卷宗福清鄭介公俠著萬厯中其鄉人葉文忠公向髙得祕閣本刻於金陵隆興甲申公之孫嘉正守建昌軍刋本也有黃祖舜序嘉正之孫元清跋雲乾道丁亥侍郎簡肅林公出鎮九江鋟板郡齋淳熙改元太師左丞相史公出鎮鄉邦復取是集親為題跋而刋之蓋先生集南渡後凡三刻今本乃第四刻也先生之人所謂浩然之氣至大至剛其為詩文亦如之大抵似石守道而無其怒張呌呶之習有徳之言仁者之勇彷彿見之古詩如古交行呈子京等篇在樂天東野之間近體和荊公何處難㤀酒一章令奸邪九原之下猶當慙汗先生子壻即艾山林光朝也先生之弟侃登元祐三年李常寜榜子汝石〈按傳誌先生子一人穎早卒此必有誤〉崇寜五年蔡薿榜侃子良臣紹興二年張九成榜汝石孫永年紹興三十年梁克家榜椿年隆興元年木待問榜良臣子恭乾道二年蕭國梁榜永年子牧之紹熙元年余復榜椿年子嗣之開熙元年毛自知榜牧之子格淳祐四年留夢炎榜終宋之世科第不絶天之眷忠義其至哉
　　一拂先生少隨父遊宦金陵讀書清涼山寺深為王介甫所器鄱陽楊驥來學於介甫介甫命從先生學及調光州司法㕘軍讞疑獄四五事介甫在政府皆如所請任滿入京介甫勉令試法不應又令子雱壻黎東美諭意將辟為修經局檢討皆力辭且曰丞相一旦當軸發言持論無非以官爵為先所以待天下士亦淺矣果欲援俠而成就之取其所獻利民便物之事行其二三使進而無愧不亦善乎介甫為先生第一知已而至於義利之辨不稍詭隨如此若先生乃可以報知己矣文昌雜録單父龎文英著宋人說部之佳者予家有寫本文英官禮部郎官丞相潁公之子也後山集有贈舅氏龎大夫詩云傳家聲烈三公後貯腹平生萬卷餘謂文英也後山為潁公外孫又有龎謙孺字祐甫南渡後客吳興著白蘋集見吳興掌故
　　後山寄山谷書雲正夫有幼子明誠好文義每遇蘇黃詩文雖半簡數字必録藏以此失好於父㡬如小邢矣乃知向歆無足怪者正夫謂丞相挺之明誠與婦易安居士撰金石録後山與丞相僚壻也小邢謂恕子居實以順天府府尹衛既齊為都察院左副都御史
　　趙清獻集有劾陳恭公執中嬖妾殺婢二奏反復不遺餘力予竊不謂然一日讀范蜀公疏言今隂陽不和財匱民困盜賊滋熾獄犴充斥執中當任其咎臺省舎大責細暴揚燕私若用此為進退是因一婢逐一相非所以明等級辨堂陛也不覺歎服如蜀公者真可以為宰相元祐之初獨髙臥不肯起其風概又出元祐諸賢之上
　　吾汶稾九卷安福王炎午鼎翁著炎午以生祭文丞相得名然他文乃似里社餅肆中慶弔卷軸之語晚以書干姚㕘政貫學士自比於爨下之焦尾若惟恐其不已知者誌父之墓又必於當世顯者是求此數端皆所未喻集中惟張尉舊祠堂記頗佳不減羅鄂州社壇記存此一篇足矣
　　洪文惠適盤洲集十三卷有詩無文按經籍志集八十卷此非其全也文惠與弟文安遵文敏邁同登館閣文名滿天下號稱三洪時朋芻炎兄弟亦稱三洪而功名爵位逺不及此集十卷以下皆輓歌樂章詩餘無足録八卷九卷皆雜詠盤洲山水草木擬李衛公平泉諸詠紫薇雲十年三雁序接翅紫薇垣史稱其家居十六年兄弟鼎立以著述吟詠自樂猶可想見其盛也其父忠宣公松漠紀聞及景伯𨽻釋景嚴泉志景盧容齋五筆夷堅志唐人萬首絶句今皆傳於世
　　盤洲集和景盧野處解嘲詩園池如此休言小但放芻蕘雉兔行但字注平聲與徐騎省莫折紅芳樹但知盡意㸔同二公皆精說文之學也
　　嘗讀耶律文正詩花落餘香著莫人蓋本朱淑真詞無奈春寒著摸人語適讀宋彭器資汝礪鄱陽集有湖湘道中見梅花絶句雲滴葉開花妙入神酥盤憶㸔北堂春瀟湘此日堪腸斷隨處幽香著莫人乃前此矣唐人唯元白集中多用此等字未暇考長慶集也經籍志汝礪集四十卷今才十二卷
　　世謂東坡教壊司馬君實家僕後山談叢別記一事雲參寥如洛逰獨樂園有地高亢不因枯枿生芝二十餘本參寥謂老圃曷潤澤之老圃曰天生靈物不假人力寥歎曰真溫公之役也合觀二事溫公之修身齊家可見與安石在鍾山見老兵善掃地而喜一旦誤仆燭即大怒斥去正可互觀也
　　山谷雲氣蒸雲夢澤波撼岳陽城不如雲中下蔡邑林際春申君疎影橫斜水清淺暗香浮動月黃昏不如雪後園林才半樹水邉籬落忽橫枝此論最有神解後山詩話別記雲魯直謂笙歌歸院落燈火下樓臺不如落花逰絲白日靜鳴鳩乳燕青春深氣蒸雲夢澤云云不如光涵太虛室波動岳陽樓此語大減上二聨雅俗判然不煩秤量下一聨孟句雄渾天成若光涵太虛室是何等語必記者之誤非黃論也
　　談叢記趙元考雲寒食麫臘月雪水為糊則不蠧南唐煑糊用黃丹王文獻公以皂莢末置書葉間然不如也辛未三四月京師不多風霾四月十八日職方督捕員外郎郭里入署稍早至皮市忽大風起見有神人朱衣白馬自北而南形貌甚偉風既過從人猶見其馬尾視郭里已擲馬下所乗馬屹立於旁問之懵然不覺也歸病三月餘始愈
　　太平寰宇記一百二十卷宋樂史撰世無刋本予家有寫本闕七十餘卷竹垞嘗借鈔之又借徐氏藏本補足六十餘卷尚闕第四卷及百十三卷至百十九卷僅闕八卷聞金陵焦氏有宋刻本今歸昊廬〈澤宏〉侍郎
　　南昌王孫朱鬱儀謀㙔博雅好古與周藩西亭相頡頏著書至百種時卿名統鍇撰古史記四十卷及詩解頤等書予已著之皇華紀聞第二卷又有奉國將軍隠之名謀垔號厭原山人博雅精六書之學嘗刻薛尚功鐘鼎欵識陶南村書畫史會要及江西宗派詩寒玉館帖又嘗㕘學於大通禪師亦一畸人
　　古來奸雄多工書如李斯趙髙曹操鍾㑹劉曜王敦桓溫劉裕劉毅桓元郗超朱溫之屬下至盜賊亦有之梁虞龢論書表雲盧循素善尺牘尤珍名法西南豪士咸慕其風劇賊乃亦嫻此真可怪也戴若思亦工書虞又雲謝靈運母劉氏子敬之甥故靈運能書而特多王法昔人云王氏例能書謝氏例能詩予按謝氏自文靖〈庾肩吾書品列中之上〉已來尚奕萬晦敷方明靈運惠連綜靜脁藻皆擅書名乃至道韞亦云善書知前賢未為篤論也〈謝氏蘭玉集自安石歴梁陳凡作者十六人吳興江聞序安石移葬長興之九鵶岡見吳興掌故集〉書史㑹要王曠導從弟與衛氏為中表故得蔡邕書法於衛夫人以授子羲之則是右軍父子皆經衛指授也衛授筆法於蔡琰書法之傳在二女子亦自一竒書史㑹要雲彩鸞不知何許人作楷字小者至蠅頭許有大字法書唐韻極有功近類神仙吳彩鸞慕彩鸞故名按唐韻即女仙吳彩鸞所書以若所云似屬二人南村謬誤耶又雲許渾不知何許人按唐詩人許渾潤州人居丁卯橋名籍最著南村草草乃如此又李北海書碑自刻之託名曰蘇靈芝乃雲靈芝書生嘗為易州刺史不知何據
　　廣南人以䔲為茶予頃著之皇華紀聞閱道鄉集有張糾送吳洞䔲絶句雲茶選修仁方破碾䔲分吳洞忽當筵君謨逺矣知難作試取一瓢江水煎蓋志完遷昭平時作也又有𧄒𦰡菜詩云丹桂葉舒推重碧木蘭花發避深紅皆可入南方草木狀也李仲賓學士言交趾茶如緑苔味辛烈名之曰登或即䔲字見研北雜志懸榻編有神化虎記事雲順治乙未春三灘人𡩋某鋤田次有虎搏之𡩋急舉鉏中其頰虎委去𡩋疾歸呼鄉人躡之乃入一古廟神像頬上鉏痕宛然泥汚尚濕碎視其腹得人骨甚多始知前虎神所化也遂焚其廟而虎亦絶又汀州邱舉人長厚人也年七十餘一日夢神告曰明午有五僧到門化齋可厚待之或索酒肉恣予勿靳次日晨起如其言治具亭午果有僧五人至齋之未足又出酒肉令恣食僧喜逡巡出一籍示邱曰吾嚮者試君耳人言君長者良然君名在此籍否者厄矣遂去邱遣人尾之至林薄間五僧皆化為虎咆哮而去汀人危允藏言如此又樵川黃翁密溪人生三子俱壯矣乙未使耕田山中晨出暮返一日鄰子告翁田蕪不治翁心怪之詰旦三子出翁密尾之見三子入山林中自褫衣掛樹化為虎翁大恐奔歸告其鄰拒戶匿䖏迨夜三子歸扣門良乆翁不敢應鄰子從室中告其故三子曰有之帝命所驅不自由也因嗚咽呼父曰罔極之恩寜不思報無如父命早在劫中兒輩數日逺出正求其人可代者今事既露不可復止某衣領中有小冊幸為簡付不然父固不利兒皆坐是死矣翁取燭覔衣領果得小冊皆樵郡應傷虎者翁名在焉翁曰奈何三子曰父第開門當自有策勉從之三子受冊泣拜告翁曰此上帝之命父可𫎇厚衣數重勿結帶加黃紙其上匍伏䖍禱兒當救父翁如其言三子次第從後躍過各銜一衣虎吼而去遂不復返亦危說予往聞江都俞生述方畨司土官母安順府陶生姊化虎事著之池北偶談謂猺獞荒僻間有此事右數事皆在閩中尤竒懸榻編南城徐芳著芳崇禎庚辰進士字仲光亦號愚山明末曾知澤州〈茅亭客話載靈池洛帶村郝醫及利州任攔頭夫婦化虎事甚怪異〉
　　樂府拂舞歌有獨漉篇一作獨祿一作獨鹿宛委餘編子史文選訓解雲罣䍡小網也音獨鹿按古辭雲獨漉獨漉水深泥濁蓋因水邉所見以起興漉祿鹿三字舊俱無解則作網義釋亦通
　　韓退之於莽鹵纆徽帖妥等字多倒用皆有據非杜撰推之玲瓏之為瓏玲噌吰之為䆖䆵孟浪之為浪孟皆然若魯直以西巴為巴西則趂韻耳
　　如何樹名九百嵗一結實形如棗長五尺
　　華隂王宏撰無異寄其鄉王建常仲復律呂圖說二卷蓋本諸朱蔡㕘之李文利王子魚邢雲路諸書而折衷以自得之義建常居河渭之間早棄帖括以著述自娛崑山顧炎武寜人訪之一見折服以為吳中所未有蓋秦士之髙尚其志者予詢王少司空嶽生〈承祖〉雲建常邠州長武人
　　以僉都御史陳肇昌為順天府府尹
　　光祿寺卿劉楷詹事府少詹事兼翰林院侍講學士邵逺平罷
　　粵東洋舶有攜小鶴來自海外者髙三寸長二寸許素羽丹頂喙脛皆緑與鶴無異貯以匣中置玉盌盌中貯清水水中浸珍珠二枚鶴立盌中竟日不食時含珠於喙旋吐於水開匣則振羽引吭而鳴聲極清越長山李郎中予之客粵親見之粵西某山産小猴如墨色亦僅長二寸許每千百相貫如懸絙下飲江水黠者伺其飲發鳥銃擊之中斷而墜就江中取之無一二生得者人發殺機微物失其咸若亦毒矣哉蜀石泉猴羅江犬子亦皆以小得名荷蘭小牛白質黒文項領間有肉峯如槖駝予為禮部主客主事時親見之雲
　　辛未夏刑部李郎中斯佺市一豕將生子㑹李生日近私計若是日生子則捨之否則以供食其庖人是夜夢偉丈夫九人直入內寢呵之曰吾輩將有請於主翁耳明晨以告而豕適生子九李異之遂送之放生池















　　居易録卷十二
<子部,雜家類,雜說之屬,居易錄>
　　欽定四庫全書
　　居易錄卷十三　　　　刑部尚書王士禎撰
　　予曩與亡友葉文敏論牛李之黨李為君子牛為小人勿論兩人本末即視其所與之友可知文敏不甚以為然適觀睂山唐庚集寄郭潛夫詩云黔江清且碧瀘江濁而紅須臾盡變濁混混顔色同清固不勝濁此理天下通君視開成間牛李爭長雄卒之贊皇老不勝太牢公物理自古然徘徊歎無窮因憶吾前之持論非謬而文敏或別有見未必然也葉石林雲李徳裕是唐中世第一流人物可與姚崇並立而不至為崇之權譎使武宗之才如明皇之初則開元不難致良然
　　生男胎衣名紫河車別有草藥亦名紫河車生楚蜀峽山中范石湖詠之雲綠英吐弱線翠葉抱修莖矗如青旄節草中立亭亭根有卻老藥鱗皴友松苓詩見石湖集
　　宋臨川王世説雖儇巧而有文外之味予己未年在翰林曽見呉客攜二秩索重價求售其一南唐昇元閣帖其一則宋槧本晉宋竒談略似世説忘撰人姓名至今恨之又予家有唐語林乃徳州盧御史世㴶徳水鈔本宋孔平仲作續世説今不傳何良俊作語林以廣世説其書最傳焦竑作類林錢唐張墉作廿一史識餘頗存古意廣信鄭仲䕫作清言粗得一鱗半甲耳近顔從喬作僧世説王晫作今世説汪琬作説鈴皆倣而為之者王汪二書記予輩酒茗間語最多要是本色人難學耳
　　閏七月十八日內閣大學士學士傳
　　㫖問九卿以故吏部尚書鄂爾多應行諡法否皆稱其老成持重雲先是故內閣大學士兼禮部尚書杜立徳訃聞亦詢九卿然後
　　予諡蓋易名之典其慎如此按明制京官三品已上例予諡其品秩未髙而侍從有勞或以勤事者不拘成例本朝則六卿總憲始得
　　賜諡侍郎得諡者無㡬人然諡具美惡上有
　　睿裁下有清議亦不但以有無為優劣也〈大明㑹典載洪武初議諡俱禮部奉旨施行二十五年令本部行翰林院議奏請㫖又本部行吏兵二部備查實蹟定為上中下三等以行業俱優者為上行實頗可者為中行實無取者為下開送翰林院擬諡請㫖〉
　　〈本朝則歸之內閣司之典籍雲〉
　　南史邱仲孚傳毎讀書以中宵鐘為限墨客揮犀雲古有分夜鐘則議張繼楓橋夜泊詩者真兒童之見也翡翠産粵中予於皇華紀聞詳其族類然所謂翡翠屑金乃別自一物歸田錄歐陽永叔家有玉罌一形製甚古以為碧玉在潁以示座客有兵馬鈐轄鄧保吉者真宗朝老內臣也識之曰此寶器名翡翠宜聖庫有翡翠琖一隻所以識也後偶以金鐶於罌腹信手磨之金屑紛紛而落始知翡翠能屑金也則翡翠又玉石之屬予自初仕揚州李官至叨九列三十年間往往謬司文衡順治庚子江南鄉試為同考官分較易二房得盛符升〈甲辰進士監察御史〉等十人康熙癸夘江南武鄉試為同考官得邱湛〈甲辰武㑹元〉等十九人壬子以戶部郎中為四川鄉試正考官得楊兆龍等四十二人副之者工部員外郎貴溪鄭公日奎戊午以翰林院侍讀為順天武鄉試正考官得王來泰等一百八十六人副之者侍講今內閣學士兼禮部侍郎韓公菼是榜羅淇中己未武狀元〈湖州副將〉徐憲武中壬戌武狀元〈貴州副將〉繳煜章中丁丑武狀元〈山西叅將〉庚申遷國子監祭酒辛酉甲子兩值科試矢公甄拔得士尤衆如壬戌之史〈春坊中允〉等乙丑之髙曜〈編修〉金居敬〈靈邱知縣〉等戊辰之湯右曽〈編修改給事中〉查嗣韓〈榜眼編修〉查昇〈編修〉等不下數十人率皆一時名士辛未㑹試為考試官同事者文華殿大學士兼戶部尚書張公玉書工部尚書陳公廷敬兵部右侍郎李公光地也得張瑗〈編修改御史〉等一百五十六人而前在揚州日所賞拔士如許承宣〈丙辰進士給事中〉許承家〈乙丑進士編修〉汪懋麟〈丁未進士刑部主事〉喬萊〈丁未進士侍讀〉汪楫〈己未召試檢討河南知府〉許嗣隆〈壬戌進士檢討〉呉世燾〈戊辰進士編修〉張琴〈癸丑進士中書舎人〉劉長發〈丁未進士工部主事〉張楷〈丁未進士延平知府〉張琬彭士右夏九敘王司龍之屬以文章登科甲者亦不下數十人予幸生右文之代獲以文事自効略抒其推賢進達之義少逭罪戾詎非天幸聊疏其概用示吾子孫雲少保兼太子太保昭武將軍提督江南總兵官楊捷卒賜諡敏壯捷字元凱義州人予官揚州時與定交甚契後兩為山東提督文武協和兵民安堵武臣中之賢者也甲子
　　上南巡捷朝
　　行在慰勞甚至稱老將軍葢異數雲
　　吳郡門人恵周惕著詩說三卷言博而辨不主故常可備說詩一家之言周惕字元龍康熙己酉予在淮隂始來執贄及予為祭酒又從遊太學辛未㑹試予以兵部侍郎為考試官周惕適以第六人中第入翰林
　　以禮部左侍郎掌翰林院事庫勒納為戶部尚書通政使司通政使兼掌詹事府事尹泰為都察院左副都御史仍掌通政司詹事府事康熙元年已來一人兼掌三衙門者尹泰公及張公英也一人兼掌兩衙門者禮部左侍郎兼太常寺卿席爾達公也
　　以左通政劉元慧為都察院僉都御史羅秉倫為光祿寺卿
　　八月初一日保和殿大學士兼兵部尚書梁清標卒於位公真定人崇禎癸未進士卒年七十二無諡公與故大學士大名成公克鞏寶坻杜公立徳皆直隷人又皆癸未進士至是前後卒公早登館閣拜大司馬年未四十歴戶禮兵刑四部尚書康熙戊辰以兵書大拜在相位甫三年公精賞鑒蒐羅金石文字書畫鼎𢑱之屬甲于海內領袖詞林數十年風流宏長巋然為鉅人長徳予順治中未弱冠偕計吏入京師公與合肥龔端毅公〈鼎孶〉知之尤深在禮部戶部為郎日又為公屬毎放衙吏㪚必引與論文章究風雅相期在吏牒之外龔公以癸丑厭世又十九年而公卒〈公家世翔貴甲於河朔曽祖夢龍明吏部尚書諡貞敏兄清寛吏部侍郎從凡清逺吏部侍郎公亦以吏部侍郎拜兵部尚書祖孫凡弟四入吏部前後相望縉紳榮之〉吉贑間鳥有名功曹主簿者故予過泰和有詩云木客山都人比舎功曹主簿鳥多名茅亭客話雲孔雀名都䕶酉陽雜俎雲齊郡函山有鳥名王母使者
　　俗失物炙狼筋即得段成式雲武宗四年官市郎巾因言僧泰賢為涇帥段祐就西市賈胡市郎巾至修竹南街金吾舖偶問官健朱秀曰甚易得但人不識耳即於古琣摘出三枚如巨蟲兩頭光帶黃色祐集奴婢環庭炙之蟲慄蠕動一女奴臉唇瞤動詰之果竊器者則郎巾別是一蟲今傳訛作狼筋耳
　　己巳冬十二月戶部主事族姪𨚗以前文登令行取需次都下遣其族子景修歸鄠縣行至獲鹿遇於自保等五人約同行不知其盜也早行至柏井鎮西撾殺景修而奪其貲及所乘牝馬去人莫知也既復東行途次遇親王府䕶衛自山西勾當公事囘京者與秦人𠉀補守備某某偕行至胡桃園皆宿焉明日盜早行而舍其牝馬既而王府䕶衛行馬自髙崖躍下從之屢麾不去午次榆林鎮馬忽奔馳入一店隨視之則自保等在焉詰其縱馬之故不服二守備搜其裝得景修路引曰此吾秦人也今安在盜語塞䕶衛縳諸盜詣保定巡撫於中丞〈成龍〉鞫之盜乃吐實皆論斬馬之報寃竒矣
　　春秋左傳類對賦一卷似連珠體宋將仕郎試祕書省校書郎徐晉卿撰海昌重刋本晉卿自序雲余讀五經酷好春秋治春秋三傳雅尚左氏然義理牽合卷帙繁多顧茲謏聞難以殫記乃以暇日撰成錄賦一篇凡一百五十韻計一萬五千言首尾貫穿十得其九命曰春秋經傳類對賦北宋人也又有元至大戊申長沙教授區斗英跋雲是賦乃徐祕書所作江陵路總管太原趙嘉山得善本授之郡庠俾鋟梓以淑諸生予觀其比事屬辭頗自斐然然無闗經傳要義大抵宋人著述如事類賦蒙求之類皆類徘體取便記誦雲爾
　　康熙庚戌冬沛縣閻爾梅古古在京師先考功兄召同吳江顧萬祺庶其飲予在座閻老而狂好使酒罵坐酒間愚兄弟叩其所作閻朗誦數篇顧以前輩事閻執禮甚恭至是起贊曰先生詩不減杜少陵矣閻勃然怒直視顧曰小子何知何物杜甫輒以況我耶顧面色如土踧踖而已予殊惡閻之僭誕思抵巇以折其氣有頃閻又自舉其雲中與曹侍郎秋岳倡和近體詩當日戰塲成遇禮至今兵氣滿寒空地髙天近星辰大春少秋多草木窮云云予曰先生此詩可追空同黃河水遶漢宮牆之作閻大悅曰知言哉向者芝麓〈謂合肥龔端毅〉雲有詩當示西樵阮亭兄弟信然予徐笑曰知言某不敢當然有一言相質先生謂李獻吉顧出杜子美上乎閻愕然曰何謂也予曰適顧生以子美擬先生某私以為太過而先生怒斥之某以獻吉擬先生而先生乃大喜然則獻吉不逺過子美乎此某所未喻也閻赧甚不能答但連呼曰不必言且可飲酒耳未乆遁去明日西樵謂予弟昨困此老已甚予觀閻作但工七言八句然率有句無篇又皆客氣不合古人風調至七言古詩幷音節亦不解直如瞽詞信口演說世人但為其氣岸所奪耳自法眼觀之不免野狐外道
　　門人盛御史符升珍示雲佛手柑臨水種之則多實花色白或五出或六出陽月結實如指隂月結實如拳吳草廬於諸經皆有纂言詩獨無之禮纂言予家舊有刋本易纂言康熙丙辰得之京師亦刋本也書纂言寫本己巳冬初入都借之黃虞稷俞邰獨未見春秋耳朱檢討雲曽從吳郡陸醫其清家藏書見之
　　今人賦詩用事不詳出處譌謬相沿最為可笑如彈棊之戲西京雜記雲成帝好蹴踘羣臣以為勞體非至尊所宜帝曰可擇似而不勞者奏之家君〈歆謂向也〉作彈棊以獻博物志雲魏文帝善彈棊能用手巾角時有書生又能低頭以所冠著葛巾角撇棊故李義山詩云玉作彈棊局中心最不平此與奕棊有何干涉而今人率以奕為彈棊此類甚多
　　戊午夏予與翰林掌院學士今刑部尚書澤州陳公〈廷敬〉侍讀學士故刑部侍郎諡文敏崑山葉公〈方藹〉侍講學士今禮部尚書桐城張公〈英〉同內直毎有
　　御製必
　　命和進一日
　　賜侍衛輔國公俄啓詩云觀徳由來尚古風手彎滿月綠沈弓云云俄啓葢以宗室宿衛有穿楊貫札之能故聖製云然〈臣士禎〉恭和雲
　　宸章髙視漢歌風絶藝爭誇兩石弓自是
　　君王勤拊髀一時龍種盡英雄蓋此題有三難
　　御製首倡一也旌俄啓之射二也宗室而兼宿衛三也詩僅四句包此三義所以難也壬戌
　　賜宴
　　乾清宮賦昇平嘉宴傚柏梁體詩
　　御製首倡雲麗日和風被萬方和者自內閣大學士已下凡若干人〈士禎〉時以祭酒領成均句雲三徳六行為士坊翊日詩成恭進
　　上手製詩序
　　御書之詩則
　　詔故詹事禮部侍郎沈文恪荃書之刻石養心殿摹搨裝潢九月九日
　　宣賜與宴諸臣人一本真昇平盛事雲
　　張仁熙字長人楚之廣濟人隠居著書與竟陵胡承諾君信吳驥既閑蘄州顧景星黃公皆前代逸民有名江漢間庚午冬寄予書時年八十矣書雲仁熙聞之古稱一代人文必有英絶領袖之者翺湜籍漢之於退之黃晁張秦之於子瞻是也而昌黎與於襄陽書則曰或為之先焉或為之後焉取其責均肩之葢原本孟氏之㫖以髙其自據之地僕則以為不然僕以為非真有憂世覺民之責如孟子者皆當遁跡利名謝絶丐乞豹霧冥冥枯槁自腴即間有須之殷而遇或疎者合有道得有緣跡其間殆非一死生一旦夕之故如俗所稱知己無憾者此夙契也而或因以為奔競砥焉何至如昌黎慷慨沾沾類有所挾而至耶至於上之人一處髙位汲汲求賢以奠邦國安民人其於名譽之士長養而成就之其無所挾固明矣僕少孤屺岵無瞻稍長知讀書亦甞手執經卷山椒水涯青燐白骨口不絶吟於兵賊疫饑之中年踰壯多病即決棄科目文字昔人有云王仲宣泥下潛蛙何由翼繡虎哉甲辰曽一過都門聞濟南領袖復有先生時苦京寓雜遝一月即歸歸而商邱宋牧仲通守黃州迎至雪堂訓其子弟屢道先生己酉商邱別去忽忽十五年商邱移節通州兒子佳晟因㑹試入通見長者商邱為致先生倡和評㸃種種大序且曰近與阮亭宮詹屈指海內耆舊江漢間僕與顧黃公耳僕心異之已而捧讀漁洋集天韻標令穎識通逺間出光怪包合韓蘇而士之遊先生門者靡不曰入阮亭之室而緒其派當世之頌説北面竊先生以為名者種種而僕終不敢楮墨付兒輩入都者上謁則僕硜硜小人所謂遁跡利名謝絶丐乞者也數年以來僕日益老食壤之蚓日昃不留逾益閉影謝客而敝友金蔚齋尺牘數千里道先生繾綣下垂不已或曰秋水蒹葭或曰癖嗜項説至欲頒尺素下遺詫以為素未邂逅而神交若此且曰王先生退居古處至勤
　　聖天子召問便殿拔之侍從僕至此殆不能矜小節而嘿嘿於大君子之前矣大君子本領罏錘俾一切心儀古聖者旅大海而得指南又不苐千古著述何幸如之僕樸遫山林不敢附於作者三十年前誤聽友人為刻詩文少許向溷髙賢視聽者即此本也近亦増稿數帙其稍異於前者詩有山川酬答之作文多史傳論列之言貧艱繕寫排正仍以舊本付小兒獻之閣下昔謝元暉好奬聲名未達之士孔闓聲施張茂先不棄窮巷侯門一分之善遂羅英傑僕杜門已久枯槁自娯然仰先達以重生冀修名於不朽雖古賢髙隠間亦不廢王山子一字拔人黃公衡不去口實或不至薄崔彥烈片言自達也翹首俟命
　　太倉周瓚元恭以南公菴稿相示所撰明史稿也中間載先太師先方伯先侍御事略頗具瓚熟史事梅村晚年招與讀書或事有疑誤輒就問之瓚庚午夏遺予書曰瓚於三十年前知有阮亭先生者非今之人而古之君子也意慾望見顔色而生於江南蒿蘆之下志氣弇鄙見聞單陋無以具行李又為同里梅村先生留訂春秋諸書朝夕晤對垂二十年弗獲造先生之門親奉謦欬梅村歿後饑驅出門糊其口於四方又逾十年而年漸遲暮自傷將終不得見先生矣去年踐故人之訂策蹇北來私心自喜可以一見先生而才至都門疾病顛連一身孑然及健菴南歸寄食同里錢黃門之邸暫為𫎇師嗟乎如瓚之遭逢亦可謂之不幸矣惟是先生為一代之名賢三十年所願見而不可得者今既在此詎可覿面失之然又不敢貿貿而前遂恐終不得見故以一言介於左右瓚自少有志於史於有明三百年之人物粗有纂輯然中間尚缺十之二三而貧家無藏書可以考證又自以才之不充學之不裕識之不確未敢出而問世藏弆篋中有年矣前則梅村後則健菴俱未寓目今欲是正於先生乃既無紙筆又無書人草稿塗乙不可以瀆髙明終欲就先生謀之倘不棄微賤而辱見焉則請蠲吉以進幸甚
　　命太常少卿沙拜巡視廣東廣西鹽課閩粵鹽課舊以巡撫兼理之至是始專差朝官亦由都察院題請但不專差御史允兵科給事中卞三畏之請也
　　前太子太傅武英殿大學士兼禮部尚書吳正治卒於江寧公漢陽人順治己丑進士卒年七十五
　　友人自粵東遺書寄文待詔畫江南春卷長丈許山水間多作招提蘭若中幅及卷盡處兩作瀑布最為竒絶卷首江南春三篆字卷尾嘉靖丙辰春日製七字皆待詔自署書
　　前文華殿大學士兼戶部尚書徐元文卒公崑山人順治己亥狀元及第卒年五十八
　　命宗人府副理事官吳爾泰巡視福建鹽課
　　鄒平長白山有釋宗泐季潭石刻手蹟古今詩十五首後題雲右諸詩皆予洪武初雜處亂軍中迄今已三十年偶持鉢過長白山宿劉老別業憶舊作書之𢥠然自失時永樂二年九月天台釋宗泐滄溟跋尾雲此長白山名蹟也嘉靖乙丑三月歴下李攀龍書其詩如戰城南江南曲祖龍行等作列朝詩皆載之按季潭以胡惟庸之獄有連奉㫖免死命往鳳陽槎峰至江浦石佛寺示寂夀七十四事在洪武間而此刻署永樂二年必有訛誤記之以俟考
　　無錫侯氏新刋十家樂府南唐二主〈中主四首後主三十三首〉馮延已陽春集〈宋嘉祐陳世修序序謂馮逺圖長策不矜不伐云云〉子野〈張先〉東湖〈賀鑄〉信齋〈葛剡〉竹洲〈呉儆〉虛齋〈趙以夫有淳祐己酉芝山老人自序〉松雪〈趙孟頫〉天錫〈薩都刺〉古山〈張埜邯鄲人有至治初元臨川李長翁序〉皆在毛氏宋詞六十家之外向見宋牧仲中丞所得李長文〈昌垣〉學士鈔本數十家不甚流傳者尚多有之恐不止此也
　　都察院左副都御史衛既齊改右副都御史巡撫貴州〈巡撫僉都御史田雯以內艱歸〉
　　宋貴兗墨前卷屢載之晁氏墨經雲今兗州泰山徂徠山〈二山今屬濟南〉鳧山嶧山沂州⻱山蒙山密州〈今諸城〉九仙山登州牢山〈即大勞小勞二山〉皆産松之所兗沂登密之山總謂之東山東山之松色澤肥膩性質沈重品惟上上工則兗州陳朗朗弟逺逺子惟進惟迨與易水奚氏並稱又東坡題跋雲此墨兗人東野暉所製每枚必十千信非凡墨之比東野氏周公之裔至今居曲阜雲
　　同年成愚崑〈其範〉青州樂安人通知天文賊據岳州官軍未即攻拔成時為御史密疏言當於某月日克復岳州已而捷至如所言後長沙之捷雲南㑹城之捷皆密疏克復時日不爽遂內擢通政司參議超拜太常寺卿進兵部右侍郎罷歸
　　余家與臨邑邢太僕子願〈侗〉為婚姻故先祖方伯贈侍郎公得其手蹟為多亂後盡化劫灰矣惟蘭亭序白鸚鵡賦〈王摩詰〉二卷僅存余兄弟幼時從先祭酒府君侍坐隅公顧謂曰邢書吾所珍愛今僅存二卷汝輩先取科第者當得之勿負期望順治戊子先吏部西樵卂舉鄉試公喜以蘭亭卷賜之辛卯余未弱冠繼舉公尤喜又以白鸚鵡卷賜之此卷曹侍郎秋岳〈溶〉周侍郎櫟園〈亮工〉諸公皆有題跋記事
　　先方伯公有知人之鑒年九十餘聰明不衰甞語祭酒公曰汝諸子皆佳將來成進士者三人某某是也幼者尤早達既而先西樵兄〈士祿〉以順治壬辰不肖〈士禎〉以順治乙未先東亭兄〈士祐〉以康熙庚戌相繼成進士而〈士禎〉得雋尤早異哉長兄壬辰㑹試〈士禎〉辛卯鄉試公皆及見之李侍講〈澄中〉渭清言滇黔山水竒勝當以憑虛清溪二洞為冠清溪石筍最竒多不可以數計慿虛有大士羅漢像皆鍾乳滴成最上有萬年田石方畝許縱橫界畫皆如町畦之狀人工刻鏤不及也二洞之竒在飛雲巖之上
　　又言五華山在滇城中明初命黔國鎮雲南畫滇城形勢進呈請建府第之所太祖指五華曰此山有王氣宜建寺于山巔其後永明王改建宮殿至呉世璠作逆又居之明祖之言卒驗
　　諸城古東武即宋密州坡公超然臺在焉縣學有石刻坡八分書雲明叔傳道禹功子瞻遊軾凡十字坡書滿天下而八分僅見此石
　　東粵石刻惟湞陽峽周䕫到難一篇最古予皇華紀聞記之讀郭功父青山集補到難篇詩云文格迥欺韓愈老字書尤逼小王真葢宋人已珍重之如此此文姚鉉收之文粹碧瀾之下寸寸秋色乃篇中竒語元遺山詩云碧瀾寸寸皆秋色空對山靈説到難
　　汃字説文引爾雅雲西至於汃國汃西極之水也府巾切杜牧送孟遲先輩詩小溪光汃汃自注普八切宋黃仁傑州苦詩汃月不虛為朽月今年賴得是豐年汃音怕平聲東方朔傳令壺齟老柏塗塗與汃同注云丈加切
　　粵人食檳榔用蔞葉牡蠣灰雜裹之葉即扶留藤一名穫扶留一名南扶留顧微廣州記曰其花實即蒟也蛤名古賁燒以為灰曰牡蠣粉詳齊民要術又呉都賦曰東風浮留廣州記東風華葉似落娠婦莖紫作羮味如酪香氣似馬藺
　　爾雅購蔏蔞郭璞注蔏蔞蔞蒿也生下田初出可啖江東用羮魚故坡詩云蔞蒿滿地蘆芽短正是河豚欲上時七字非泛詠景物可見坡詩無一字無來歴也爾雅曰荼苦菜可食齊民要術引詩義疏曰山田苦菜甜所謂堇荼如飴又爾雅曰檟苦荼郭璞注云樹小似梔子冬生葉可煑作羮飲今呼早采者為荼晚取者為茗一名荈蜀人名之苦荼齊民要術引博物志曰飲真茶令人少眠前人乃謂古無茶字以荼即是茶大謬皇覽冢記孔子冢塋中樹數百皆異種有柞枌雒離女貞五味⿱檀之屬
　　以都察院左僉都御史劉元慧為順天府府尹〈府尹陳肇昌以病請告〉
　　命禮部尚書熊賜履工部右侍郎王承祖為武㑹試主考官戶科給事中王原祁戶部郎中羅大美禮部郎中莫之翰刑部郎中宋嗣京為同考官
　　詩四始五際按詩緯汎厯樞曰大明在亥金始也四牡在寅木始也嘉魚在已火始也鴻雁在申金始也卯天保也酉祈父也午采芑也亥大明也午亥之際為革命卯酉之際為改正辰者天門出入退聽
　　以通政使司通政使黃斐為都察院左副都御史大理寺少卿宮夢仁為都察院左僉都御史
　　九月二十一日九卿啓
　　奏㑹議直隷巡撫郭世隆請停大計一疏三年大計仍舊行二年舉劾應停止
　　二十二日未刻
　　駕由景運門出
　　御文華殿經筵講官滿洲戶部尚書庫勒納禮部尚書顧八代工部尚書石柱戶部左侍郎阿山禮部左右侍郎席爾達多竒刑部左侍郎傅臘塔漢吏部尚書李天馥禮部尚書熊賜履兵部尚書杜臻刑部尚書陳廷敬吏部左侍郎李振裕兵部督捕右侍郎王士禎翰林院掌院學士兼禮部侍郎兼掌詹事府事張英內閣學士兼禮部侍郎彭孫遹尚書庫勒納陳廷敬講四書放勲曰一段侍郎傅臘塔學士張英講周易立天之道一節講畢駕還宮
　　賜宴太和殿前
　　二十五日
　　朝審畢過慈仁寺閲故書攤買得陶隠居集三卷嘉靖中贑人黃吏部注汝霖刋於䖍州宋禮部侍郎王欽臣所集也有注及吉郡胡直序陳侍中尚書令江總元序又二曹詩集各三卷唐詩人鄴唐二曹也一臨桂人一陽朔人皆西粵産有蔣文定公冕序文定亦粵全州産此集謝肇淛在杭刋於桂林曹學佺能始序之
　　李少司馬厚菴〈光地〉戲謂予昔人謂讀書聲紡績聲凡人家不可不有公在㑹議朝審班中屢有正論不肯唯阿此聲亦
　　朝廷之上不可不有者也
　　命戶部侍郎博濟兵部侍郎李光地工部侍郎徐廷璽閱視淮揚等處河工
　　以太常寺卿周之麟為通政使司通政使太僕寺卿唐朝彝為太常寺卿
　　予過江西建昌縣南渡修水岸上有亭貯白樂天詩碣一絶句雲脩江江水縣門前立馬教人喚渡船好似當年歸蔡渡草風莎雨渭河邊愛其風調然未詳蔡渡所在偶閱渭南縣圖經雲渭水至臨潼縣交口渡東入渭南境又東折至縣城北曰上漲渡又東南流曰下漲渡又東北折而流曰蔡渡以漢孝子蔡順得名其地有蔡順碑與樂天故居紫蘭村正隔渭河一水耳














　　居易錄卷十三
　　欽定四庫全書
　　居易録卷十四　　　　刑部尚書王士禎撰
　　予少喜徐渭詩句椎牛千嶂外騎象百蠻中昔使蜀有詩三百餘篇凡四押蠻字雲秋河落百蠻飛鳥入南蠻江山真萬里雨雪到諸蠻客心爭嵗暮猶自滯烏蠻及使粵又有句雲鬢從五嶺白山入百蠻青後有談者未知可追蹤文長否耳
　　竟陵胡承諾字君信博學工詩尤長五言予官廣陵日君信以集見寄三十年矣君信以康熙辛酉卒年七十五其從孫泌謁選來京師言君信老而嗜學晝夜不輟所著有繹志數十篇讀書說若干卷泌明太僕卿承詔之孫太僕萬厯甲辰進士先方伯贈侍郎公同年也十二月十一日前太子太傅文華殿大學士兼刑部尚書馮溥卒公益都人本籍臨胊順治丙戌㑹試中式丁亥進士卒年八十三是嵗內閣大學士卒者凡六人門人陳僖藹公清苑人以古文名河北有燕山草堂集若干卷來京師弔真定梁公示予上谷殉節紀事敘述甲申流賊之變邵同知宗𤣥張光祿羅彥金御史毓峒諸公事蹟甚得太史公筆
　　故禮部尚書王文貞公〈崇簡〉箋記雲奏疏揭其要書於後謂之貼黃外封所書事目月日謂之引黃明崇禎元年輔臣李文敏公〈國𣚴〉請章奏倣古貼黃之法撮節要粘元本以進至今因之
　　陳僖酒間述崇禎中浙西舉人祝淵北遊上谷寓其家一日與僖父〈闕二字〉翁飲酒酣忽發憤曰丈夫負此七尺貴有傳於後世耳吾欲以詩文自見則當世已有某某度不能與爭名方今可為之事惟上書救石齋耳石齋謂漳浦也明日遂入京師詣長安門上疏論救予門杖舊例門杖甚於廷杖十死八九祝談笑解衣無恐怖色監杖內閹曰竒男子也令輕其罰真定梁金吾〈清宏〉左右䕶持之得遣戍葢明季士人好名如此
　　予家自太僕司徒二公發祥然藏書尚少至司馬方伯二公藏書頗具矣亂後盡燬兵火予兄弟宦遊南北稍復收緝康熙乙巳自揚州歸惟圖書數十篋而已官都下二十餘載俸錢之入盡以買書甞冬日過慈仁寺市見孔安國尚書大傳朱子儀禮經傳通解荀恱袁宏漢紀欲購之異日侵晨往索已為他人所有歸來怊悵不可釋病臥旬日始起古稱書淫書癖未知視予何如自知玩物喪志故是一病不能改也亦欲使吾子孫知之朱翰林竹垞甞為予作池北書庫記
　　凡祭祀進少牢以黃旗前導一羊居前謂之引羊引羊終身豢用之不復屠宰少司馬朱都納公說如此康熙庚午嵗浙東諸郡縣驟雨山中多起蛟蜃而餘姚尤甚水髙於城堞幾至陸沉山隂沈進士五㮚説姚有城居之民負販他出聞水漲急操小舟歸視其家甫至城門水已踰城下注乃冒水入見一物頭角鬚鬛如世所繪畫蛟龍狀其身則煙霧擁之不可辨奮迅突門而出驚懼仆地移時始甦已失所在尋其家則為澤國矣辛未十月初三日
　　仁憲皇太后萬夀節是日奉
　　慈寧㫖免行禮而法司乃先一日傳集九卿於天安門議朝審㑹稿予以為是日雖有
　　㫖免行慶賀禮而各衙門不理刑名況於朝堂集議之大者乎大體所闗改日為是力言之乃各㪚去
　　九月十八日
　　上諭諭戶部朕頃巡行邊外入喜峰口見有民間田畝為蝗蝻所傷又聞榛子鎮及豐潤縣等處地方被蝗災者所在間有秋成失望則粒食維艱朕心深切軫念著行該撫親歴直𨽻被災各州縣通加察勘悉心籌畫應作何積貯該撫詳議具奏其被災各地方明嵗錢糧若仍照例催科小民必致苦累着俟該撫察報分數到日將康熙三十一年春夏二季應徴錢糧緩至秋季徴收用稱朕體恤民生休息愛養至意
　　十九日
　　上諭諭戶部河南一省連嵗秋成未獲豐稔非沛特恩蠲恤恐致生計艱難康熙三十一年錢糧著通行蠲免併漕糧亦着停徴至山西陜西被災州縣錢糧除照分數蠲免外其康熙三十一年春夏二季應徴錢糧俱着緩至秋季徴收用稱朕眷愛黎元撫綏休養至意自罷兵十數年來凡被兵及運饟地方嵗有捐租之命洊及內地己巳
　　南巡視河所過蠲租如山東江南浙江諸省蠲至二千餘萬真亙古所稀覯也萬年有道之長實基此矣琉球國中山王臣尚貞奏為籲
　　恩題請歸養以廣
　　皇仁事據臣國入監官生梁作楫等啓稱等於康熙二十五年遵
　　㫖同貢使進京入監讀書抵今四載感荷
　　皇仁優恤之恩給以廩餼衣服楫等雖頂踵俱捐天恩莫報況學海之淵源深䆳
　　聖朝之法制昭明雖終身寢食其中亦楫等所深願但緣貢使毛起龍等入京得接家信知父母衰老倚閭望切楫等雖三冬之講究宜深而一本之瞻依倍摯此陳情表所以有報劉日短之語也叩乞恩賜具疏題請歸國等情據此該臣貞案查康熙二十三年蒙冊封天使汪楫題准臣國陪臣子弟入監讀書臣貞遵奉
　　俞㫖業於康熈二十五年遣官生梁成等三人同貢使魏應伯進京仰荷
　　皇上令其入監讀書月糜廩餼季給衣服正梁成楫等感泣
　　髙厚殫心誦讀之時也但伊父前經節次入貢萬里梯航罔辭勞瘁今皆年老奉養需人臣貞亦當念之矣且梁成楫等三人俱未有室父母之願人皆有之況臣國人皆愚昧自成楫等進監之後臣貞望其返國與臣言忠與子言孝以宣布
　　皇上一道同風之化更為不淺今據梁成楫等乞題請歸養等情應否准其歸養臣貞未敢擅便伏乞
　　睿鑒云云予官祭酒時琉球國王奏遣梁成楫等赴京入監讀書未至而予遷詹事去至是已數年聞成楫等學頗有成即制舉文字亦能為之
　　本朝文教之逺信前代所未有也部議梁成楫等三人照都通事例賞賜仍
　　賜宴禮部遣歸國
　　琉球國中山王臣尚貞誠惶誠恐稽首頓首上言伏以皇圖永奠開萬年厯數之祥帝徳廣敷昭一統車書之盛輯五瑞班五瑞瞻紫閣而肅朝儀玉萬方帛萬方望丹墀而宣正朔一人有道四國傾心恭惟
　　皇帝陛下道隆堯舜徳邁湯文秉二十九載之乾綱善述善繼承億萬千年之道統惟一惟精四海為家普天悉遵聲教萬邦歸命率土盡入版圖臣貞僻居海島世沐
　　天恩欲瞻雲而未從僅望風而拜祝敬遵朝貢之期敢憚舟車之險專遣陪臣溫允傑金元達等謹賫土物之微聊效野芹之獻伏願
　　睿算無極
　　聖學彌新綜百王之心以為心常調玉燭馭千聖之治以為治永固金甌則社稷光添景星與慶雲並見而山川繡錯醴泉與芝草偕生矣臣貞無任瞻
　　天仰
　　聖激切屏營之至
　　安南國王黎維禎誠惶誠恐稽首頓首謹上言伏以皇極居中用錫九疇之福藩侯奉上遙馳萬里之誠驛路三千龍階咫尺臣欽惟
　　皇帝陛下聰明天錫聖敬日躋端袞冕於九重雍容帝象執玉帛者萬國森集王廷凡仰照臨咸孚親戴臣遙居丹壤密拱
　　紫宸貢惟齒革羽毛仰遵夏典夀如岡陵日月願上周詩臣無任瞻
　　天仰
　　聖激切屏營之至
　　一日與理事勞書升〈之辨〉錢方來〈晉錫〉同在署見文書有人名螃蠏者頃之勞語錢曰聞津門蠏不時至市直甚昻予笑謂曰公適見紙上郭索食指欲動耶二君為一笑十月初四日殿試天下武舉人王式坦等初五六日上御西苑觀騎射七日臚傳狀元張文煥陜西寧夏人晁以道説之嵩山集十九卷有邢居實墓誌中雲趙括少談兵而父奢不能難者非不能難也不欲怒之也劉歆之異同其父向者非為斯文漢廷與新室不可並處也如惇夫於父尚書則於斯文而不能難者也是曽參之事㸃也非曽元之事參也又曰魏武之子倉舒十三嵗而存則漢之存亡雖未可知必不至於殺荀文若輩矣前輩立言婉而直如此
　　兵部職方司督捕主事康莊説李卓吾所居馬誠所〈經綸〉御史別業在通州城中東南隅近文昌閣瀕水曰蓮花菴今為袁氏園亭其墓在北門外里許圏為馬厰墓上僅存古柏一株劉僉都廷諫作袁住傳雲袁住通州人日為馬侍御家傭水李卓吾寓於馬氏多嫚罵縉紳輩相接或終日不與語一見袁住輒曰好男子好男子或一日不見輒曰目中何無袁住然住形貌嵬瑣傭水外無他能無以異衆人也卓吾死詔獄方暑屍腐馬氏諸僕亡敢近者獨住直前抱持痛哭殮含曲盡其事噫袁住至性耶卓吾前知耶抑無心之遇如佛家所謂動止皆因者耶
　　無錫門人劉雷恆震修寄華子潛巖居稿至予題其卷曰向甞與學子論詩云工於五言不必工於七言工於古體不必工於近體觀鴻山及唐孟襄陽集可悟今人自古樂府古詩十九首已下無不擬者乃妄人也門人常熟陸輅次公昔為恩縣令遷東昌別駕適補撫州以石田翁秋山晴靄圖卷贈別卷長三丈餘筆墨蒼勁邱壑崇深殆絶作也自題雲向予所臨松雪翁秋山晴靄卷適與匏翁此詩有合用呈請正不識當作是觀否𢎞治五年四月望後有吳匏菴題詩云長松忽生風潨瀨復濺濺喬岑植秋宇翠色映雲鮮中有髙世士攜琴寓心賞逍遙與物平道靜地相養愐茲林壑致本超塵土蹤二者各有取不必求其同末有嘉靖乙丑雅宜山人王寵跋雲石田翁畫如裴令公粗服亂頭皆好以詹事府少詹事兼翰林院侍講學士徐潮為通政使司通政使侍讀學士李錄予為少詹事㑹吏部疏言京堂官多缺員
　　上命以翰詹官改補自庶子至編檢悉列上
　　欽㸃左春坊左庶子李應廌為太常寺少卿翰林院侍講顧藻為兵部督捕右理事官仍提督順天等處學政國子監司業吳涵編修王九齡俱通政使司左參議右庶子髙裔司經局洗馬周清原俱通政使司右叅議侍講熊賜瓚大理寺丞侍講勵杜訥光祿寺少卿侍讀胡㑹恩鴻臚寺少卿
　　內閣等衙門進平定方略七十卷
　　讀元氏白氏長慶集婁堅子柔二序紆餘唱歎真古文也子柔嘉定人與唐時升程嘉燧李流芳齊名萬厯末婁之文程之詩號吳中二絶崇禎中有臨川傅占衡字平叔能古文在艾南英之上入
　　國朝言古文者益多如婁傅者予未見其比也占衡乃天啓中閹黨給事中櫆之子
　　鄭夾漈閩人於西北地里水道多不能詳康對山武功志常辨其漆湋二水自富平入渭之非予未暇他引即就予鄉之水考之淄水杜雲出泰山樑父縣西入汶班雲出萊蕪縣原山東至博昌入濟桑欽雲出萊蕪原山東北入海漁仲雲考其形勢當以杜言為正按淄水出益都縣顔神鎮東南嶽陽山東麓即原山也北逕馬陵俗名長谷道〈今青石闗是也於侍郎齊乘雲即晉郤克追齊至馬陵賈逵雲馬陘〉東北逕牛山折而北漸臨淄東城又東北逕安平故城北又東北逕樂安城東又北至馬車瀆合時水入海今淄水流經臨淄城南十里沙石迅急東北至樂安境與時水同入海與汶水判若秦越安得有西入汶之理以此推之通志之舛訛多矣
　　十七從叔祖季木〈象春〉仕南吏部考功郎中以詩名萬厯間與文光祿天瑞翔鳯齊名然今所傳問山亭前後集汰其蕪雜擷其菁英可傳者尚可得什之二三也少時詩如故人江漢絶疎雨戶庭過之句不減大復蘇門八叔祖伯石〈象艮〉仕為姚安府同知著迂園詩集詩名逺出考功下然謹守唐人矩矱不失尺寸如詠魯仲連雲孤城一飛矢六國有心人又蕭條兩岸栁怊悵五更雞魚藏蘆底穴雪壓竹門廬青熒茅舎火縹緲竹林煙南雁迎花早東風帶雪多月明才十日人病已經旬皆五言之選也後人不振予購其刻板藏之十八叔祖晦甫〈象明〉著鶴隠雨蘿諸集才不逮考功而欲馳驟從之故時有銜蹶之患未能成家今刻版僅有存者予有三公詩選頗有可傳
　　再從伯與玫字文玉甲辰進士中書舎人從兄士驥之父也好為艷體少時有悼亡詩句雲二十五年將就木一千里路不通書欲喚小児求夢草定呼妙子到稠桑煢煢白兔東西顧恰恰黃鸝四五聲通徳毎宵談秘事清娯隨處品名山皆工有籠鵞館集行齊魯間
　　工部尚書髙爾位右侍郎王承祖罷以吏部左侍郎兼翰林院學士李振裕為工部尚書漢軍內閣學士兼禮部侍郎年遐齡為工部右侍郎
　　元微之詩顧我無衣搜藎篋本集注藎草名今刻作畫篋字形之譌也段柯古連句詩蝶間移忍草忍草雜蘭蓀忍皆作綛
　　以內閣學士兼禮部侍郎彭孫遹為吏部右侍郎仍兼翰林院學士
　　翰林院侍讀學士王掞侍讀學士李柟皆內閣學士兼禮部侍郎舊制內閣學士滿洲六員漢軍漢人各二員至是漢人用三員與翰林掌院凡四學士雲
　　十二月初二日內閣傳集九卿宣
　　諭㫖欲盡蠲三十一年天下直省漕糧漕糧自前代無蠲免之例
　　浩蕩之恩三百餘年剙見也時九卿議各不同有未正糧之外向有餘米京師地大人衆胥仰給焉若漕艘不至京師米價翔貴於事體未更或謂此固當慮只須分省分年作三年逓為蠲免則
　　皇仁普遍而京師米價亦平矣遂具兩議啟
　　奏
　　上以分省逓蠲之議為然頒
　　上諭雲朕撫馭區宇三十年來早夜圖維惟以愛育蒼生俾咸臻安阜為念比嵗各省額徵錢糧業已次第蠲豁其嵗運漕米向來未經議免朕時切軫懐所
　　有京通倉米榖撙節支給數載於茲今觀厯年
　　儲積之粟恰足供用應將起運漕糧逐省蠲免
　　以紓民力除河南省明嵗漕糧已頒諭免徵外湖廣江西浙江江蘇安徽山東應翰漕米著自康熙
　　三十一年始以次各蠲免一年至江寧京口杭
　　州荊州大兵駐防地方亦應預行積貯將康熙三十一年起運三十年漕米各截留十萬石存置倉厫令該地方官敬慎守視以備需用爾部即遵諭行
　　王氏談錄雲李廷珪墨凡數等其作下邽之邽者為上作圭潔之圭者次之作珪璧之珪者又次之其雲奚廷珪者最下又雲公在濠梁彭門常走人取兗州善煤手自和揉妙為形體光色與廷珪相上下此又宋人重兗墨之一證也
　　辛未冬京師民家生子一身兩首眉目耳鼻皆具濮州門人王家楨亮工言明末榆林賊起以濮州范縣為窟穴蔓延朝城觀城鄆城武城諸縣凡數百里始因地荒不耕榆錢落地嵗乆皆成大樹賊首任七張七等嘯聚其中饑民歸之號百萬官軍至無徑路可入賊又掘地道出入無時屢敗官軍行旅裏足者幾二十年至順治十二年黃河決荊隆口水灌榆林樹盡椔地道亦壊無餘官軍乘之乃滅賊葢有天意焉從來萑苻弄兵必因山川險阻自固此賊獨以榆林為地利亂東兗之境者將二紀亦史傳所罕覩者故備著之
　　陸文定公樹聲長水日抄雲淄川楊宏道著六忍一日忍觸觸者人犯我也二曰忍辱辱者人陵我也三曰忍惡惡者我憎人也四曰忍怒怒則憎之重也五曰忍忽忽則憎而發之輕也六曰忍欲欲者貪而不知止也此吾鄉前輩格言惜未詳其生平本末當考之
　　長水日抄雲東坡翰墨在崇寧大觀間盡令焚毀及宣和間上自內府搜訪一紙至直萬錢而梁師成以三百千取英州石橋銘譚稹以五萬錢輟月林堂榜書三字至幽人釋子寸紙尺幅皆重購歸之觀此則坡公著作書翰不至南渡而始貴重矣
　　予嘗辦周文襄媚閹事書之前卷冬日偶閲陸儼山願豐堂漫書一則雲周文襄忱巡撫江南日王振新作居第〈今京衛武學是〉公預令人度其齋閣使松江作剪羢毬遺之覆地不失尺寸振大喜公在江南凡上利便事振悉從中贊之然則前説亦未必無事實也隠忍以就功名不顧名節掃地雖有功徳於呉中豈足道哉
　　陸文裕深金臺紀聞雲葉石林時印書以杭州為上蜀本次之福建最下又雲比嵗京師印板不減杭州蜀閩多木柔木刻之取其易售今杭絶無刻國初蜀尚有板差勝建刻今建益下去永樂宣徳亦不逮矣唯蘇州工匠稍追古作此嘉靖初語也近則金陵蘇杭書坊刻板盛行建本不復過嶺蜀更兵燹城郭邱都無刋書之事京師亦鮮佳手數年以來虞山〈即常熟縣〉毛氏崑山徐氏雕行古書頗倣宋槧坊刻皆所不逮古今之變如此其亟也
　　黃巢張元之事人皆知之貴耳集雲儂智髙發三解不得志遂作亂兩廣遂有兩解試攝官之格後村詩話雲李振勸朱溫殺朝士於白馬驛蘇楷駁昭宗謚李山甫教樂彥輔害王鐸三百口皆不得志於塲屋者為之也唐文皇御端門見進士綴行而出喜曰天下英雄入吾彀中真帝王之偉略也釋同揆洱海叢談雲
　　貴耳集又雲張元因殿試落第徑徃西夏自此殿試無黜落之士此又與前卷所載不同併記於此釋同揆洱海叢談雲儂智髙終於大理府
　　㑹試進士呈十卷𠉀
　　御筆批定㑹元已下名第始於康熙乙丑然考之玉堂漫筆宋朝故事每廷試卷前十名御藥院先以文卷奏御定髙下髙宗建炎間始罷之古之人亦有行之者矣今
　　殿試第三日讀卷官例擬鼎甲三人及二甲前七名凡十卷進呈
　　御覽徃徃有
　　改易者不盡依所擬名第也
　　特遣戶部左侍郎阿山往陜西動支正項銀二十萬兩賑濟西安鳳翔二府饑民
　　上諭諭禮部自昔帝王敬天勤政凡遇埀象示儆必實修人事以答天戒頃欽天監奏推算日食當在三十一年正月朔日夫日食為天象之變且又見於嵗首朕兢惕靡寧力圖修省大小臣工務精白乃心各盡職業以稱朕欽承昭格至意其元旦行禮筵宴着停止
　　曹州五色牡丹天下第一居人於花圃種植左牡丹右芍藥則花繁盛反是則不花花亦不繁
　　予於慈仁寺市得徐一䕫始豐稿文十四卷無詩陳繼儒甞稱一䕫宋行宮考吳越國考研檢精確予觀集中如歐史十國年譜備證錢塘鐵箭辯等篇皆極精核不獨二考也
　　中酒之中平聲中興之中去聲然又有不盡然者王楙野客叢談引漢書樊噲傳軍士中酒注竹仲反齊已詩穠低似中陶潛酒作去聲祖此予按葉石林建康集次韻程伯禹次章雲漢道中興此一時作平聲石林號博雅必有所本
　　竹垞説吳門陸醫士其清家有洪炎玉父集元人稅汝權易啓蒙小傳顧阿瑛選元人詩亦名玉山雅集又阿瑛選張伯雨詩皆毛氏刻十元人詩所不載
　　門人新安江闓辰六説前知均州日在武當親見一黃冠無名字其髮鏥結人以鏥頭道人呼之長鬚斑白短鬚及腦後頂髮盡黑髮多且長齒晳白完固面似七十嵗人飲食步履如少壯自言程姓歴城人也生嘉靖三十年萬厯初元即入雲夢山為道士萬厯間曽歸濟南至泰安州為蕭尚書〈大亨〉療病後此遊於四方
　　國初至普陀後住中州往來懐慶南陽問順治中來武當已復去邇年重來結茅七星樹側辰六見之在戊辰康熙二十七年也上距嘉靖三十年葢百五十嵗矣長短經十卷總六十三篇唐梓州郪縣草莽臣趙蕤撰其文亦申鑒論衡之流蕤自序雲大㫖在乎寧固根蔕革易時弊興亡治亂具載諸篇此書流傳絶少徐健菴過任城得之市中者宋刻也按楊天惠彰明逸事雲潼江趙蕤任俠有氣善為縱橫學著書號長短經
　　鐵樹予昔在廣州見之著於皇華紀聞勞少卿書升〈之辨〉言其大父方伯宦閩日曽攜二株歸植之㕔事甚鬱茂可䕃數弓喜食鐵嵗以鐵屑如泥土壅其根又以鐵釘釘之即如他木得水灌溉然乙巳江浙大寒二株皆凍死
　　宋髙僧詩前後二集錢唐陳起宗之編多近體五言予按前集即六一詩話所謂九僧詩也所稱春生桂嶺外人在海門西希晝句也馬放降來地鵰盤戰後雲宇昭句也今具載集中當永叔時已雲其集不傳世多不知所謂九僧者而此集更歴六七百年完好如此殆不可曉又按周輝清波雜誌雲昔𫝊九僧劍南希晝金華保暹南越文兆天台行肇沃洲簡長青城惟鳳江東宇昭峨眉懐古淮南恵崇名字與今本悉合又雲九僧詩極不多有景徳五年直史館張亢所著序引恵崇人遊曲江少草入未央深之句皆不載疑為節本或即此本是也今亢序亦不載大抵九僧詩規橅大厯十子稍窘邊幅若河分岡勢斷春入燒痕青自是佳句而輕薄子有司空曙劉長卿之嘲非篤論也今摘其秀句列於左方希晝捲幕知來客懸燈見宿禽〈吏隠亭〉千峰臨積水秋勢逺相依路在深雲裏人思絶頂歸〈送僧歸雁蕩〉故國寒潮濶春城夜夢長〈書恵崇房〉㑹茶多野客啼竹半沙禽〈宋侍郎林亭〉春齋山藥徧夜舶海書通〈寄夀春陳學士〉微陽生逺道殘雪下中宵〈寄觀公〉秋聲動羣木暮色起千山〈送李堪〉保暹城中無舊識門外是他山〈書惟鳳壁〉髙樹下殘照寒潮平逺山〈文兆水閣〉野禪依樹逺中飯傍泉清〈送簡長〉懸厓乘雪度飛瀑過雲看〈寄白閣元貞〉山影到平地湖光生四鄰〈送蔣白〉半空山逺近寒日水東西〈徐希別業〉深院無人語長松滴聲〈寄宇昭〉文兆吳楚十年客蒹葭一夜風〈寄希晝〉諸峰微下雪一路獨行僧〈送宇昭〉一徑杉松老三更雪深〈宿西山精舎〉行肇列樹無殘隂積水有異光〈中秋〉達士絃性直佞人膠辭柔靳尚一言巧靈均千古愁〈湘江冇感〉野宿清溪深月在諸峰頂〈送希晝之九華〉遙山去意長大江歸夢直〈送惟鳳〉心絃世寡聽意鑑古亦稀〈送從律〉春通三徑晚家別九江遙〈贈夢真上人〉宿館荷香接吟亭島色圍〈送蒲奉禮〉簡長朱絃愁零落古意空徘徊〈懐盧叔微〉藉茲徘徊芳強起寂寞遊〈步春謠〉落日懸秋樹寒蕪上廢城〈次江陵〉寄禪依鳥道絶食過漁村楚雪粘缾凍江沙濺衲昏〈送行禪師〉惟鳳林泉歸計晚雨雪向春多〈答宇昭〉客路逢人少家書入闕稀〈寄希晝〉靜臥侵仙掌微吟隔楚波〈寄文兆〉恵崇河冰堅渡馬塞雪密藏鵰〈塞上贈王太尉〉獨鶴窺朝講鄰僧聽夜琴〈贈文兆〉海帆通夜市山雨遍春耕〈送安學士之睦州〉三年不下嶽衣屨古苔侵〈贈吳黔山人〉水煙常似暝林雪乍如春〈林逸人壁〉五月無青草滹沲流斷冰〈古塞下曲〉夕景孤嶼明暗蟲四鄰響〈剡中秋懐希晝〉宇昭白道沿嵩直青蕪夾渭長〈送從律師〉試泉尋寺逺買鶴到家遲〈贈魏野〉懐古算程芳草盡去國故人稀〈送田錫〉逺水去無極離人來幾時〈灞陵秋居酬友人〉白髮有先後青山無古今〈爛柯山〉中間惟行肇詩學孟東野但全體微弱耳後集以贊寧壓卷凡三十一人文瑩道潛清順皆在焉文瑩常撰玉壺清話道潛即參寥清順為東坡所賞續集十九人以祕演壓卷恵洪守詮皆在焉祕演歐陽永叔友守詮亦東坡所喜而恵洪名尤著許彥周詩話雲覺範題李愬畫像云云當與黔安並驅〈黔安謂山谷〉仲殊參寥雖名世皆不能及也
　　予甞厭古今注杜詩者而深服陸務觀不敢注蘇詩之説如劉㑹孟本須溪與其子將孫二序深契言外之意自謂如郭象注莊偶看至己公茅屋下一首引歐陽公雲己公齊己也按齊己唐末人客荊南髙氏豈得與子美同時此注不知果出永叔否以此例之古今注家訛謬可勝道耶


　　居易錄卷十四
　　欽定四庫全書
　　居易錄卷十五　　　　刑部尚書王士禎撰
　　張文潛耒宛邱集論樓䕶雲所貴乎遊俠者為其身任人之患難而脫人於厄也朱家郭解雖不合於大義而其感慨雄俊先人後己故可取也樓䕶平生齪齪無可稱呂寛得罪王莽以其父故窮歸之豪俠立節無如此時謂宜斬莽使脫寛於死身自亡匿或以身任之而不悔如此而謂之俠可也䕶得詔書即日斬寛以聞莽大喜此茍偷畏懦閭里負販人耳當莽時天下畏威誰非䕶者而班孟堅列䕶與朱家郭解同謂之俠此何故也泣涕責妻子使終養呂公此朱家郭解糞土之餘耳何足道哉此論見郝梁所刻文潛集而六家文粹不載予向者持此論常著之池北偶談不知文潛先得我心也梁號龍泉山人未詳何代人
　　唐周曇詠史絶句上下二捲起唐虞訖隋凡二百首每首有論斷綴詩後詞㫖陳腐亦胡曽之流也曇不知何時何許人全唐詩話唐詩紀事皆不列其姓名此集乃禾中項藥師寫本
　　黃䑕榆肉皆大同産珍味也菽園雜記雲捕黃鼠必以鬆尾䑕一名夜猴兒能嗅黃䑕穴知其有無有則入嚙其鼻而出如蜀人養烏鬼以捕魚也清暇錄引澠水燕談雲契丹國産大䑕曰毗貍以為殊味或即此陸氏舊聞雲畏日為隙光所射輒死
　　康熙三十一年壬申正月辛亥朔免朝賀羣臣齊集午門追班內閣大學士稽查甚嚴午初赴禮部行救䕶禮日食自午初三刻三分始至未時正二刻三分復圓食五分十七秒日躔虛九度危三度禮畢仍赴午門是日風寒
　　初二日午門追班有
　　㫖㑹議陜西西安鳳翔二府常平倉積貯米穀備賑良法及各直省常平倉米數時西安鳳翔饑撫臣以聞特遣戶部侍郎阿山發銀五十萬兩支給兵餉賑濟饑民又蠲三十一年正賦至是又慮今年年嵗豐歉未可知故預為備荒之計
　　聖慮之軫切民依如此
　　初三日九卿㑹議西安鳳翔二府常平備賑應照各直省常平倉見行事例援納監生官員紀錄富民頂帶三欵舉行其米數減半時甘涼見行邊儲事例較減半之數每一百石少四十石恐捐納人等不肯舎少就多予於班次再四言之因退與刑書陳公説巖工書李公醒齋左都御史於公振甲刑侍鄭公山公李公奉倩副都李公貞孟黃公菉園等另為一議上之
　　初四日有
　　㫖召內閣滿漢大學士滿漢尚書左都御史吏部漢侍郎彭孫遹兵部滿漢侍郎朱都納李光地翰林院漢掌院學士張英等入
　　上御乾清門
　　命禮書熊賜履兵侍李光地學士張英近
　　御座
　　上指示諸圖論古今樂律得失大㫖以隔八相生為合圍三徑一為未合復
　　命侍衛鼔瑟教坊司吹管以驗之再試江南桐城監生方正珠開方立方算法移晷而退方明崇禎庚辰進士翰林檢討以智之孫也隔八相生謂宮一徴二商三角四羽五變宮六變徴七八復為宮李少司馬雲自昔論樂律諸家無人研究及此
　　初五日早朝午門追班午刻內閣大學士伊桑阿等傳上諭陜西及各直省常平倉上州縣五千石中州縣四千石下州縣三千石令戶部稽查其數未足者着發正項錢糧糴買備賑㑹議疏發出
　　初六日㑹議常平倉西安鳳翔二府遵
　　㫖發正項錢糧採買其餘各直省數未足者仍照見行事例捐納初稿有勸輸之語予與於總憲共言之而止世傳李易安詩露花倒影柳三變桂子飄香張九成葉石林避暑錄話雲子瞻於四學士中最善少游常戲雲山抹微雲秦學士露花倒影栁屯田李葢襲蘇語李少司馬厚菴説黃石齋先生〈道周〉配蔡夫人今年將九十尚無恙能詩書法學石齋造次不能辨尤精繪事常作瑤池圖遺其母太夫人云
　　史傳記載有可疑者如三國志闗侯傳注曹操圍呂布於下邳侯啓操布使秦宜祿行求救乞娶其妻操許之臨破又屢啓於操疑其有異色先遣迎看因自留之侯心不自安又姚寛西溪叢語雲範文正仲淹守鄱陽喜一樂籍未㡬召還到京以綿胭脂寄其人題雲江南有美人別後長相憶何以慰相思贈汝好顔色至今墨蹟在鄱陽士大夫家以二公風節行義殊不類何耶〈秦朗宜祿之子與何晏並養宮中視如公子〉
　　初十日同李容齋太宰齋宿
　　天壇十一日陪祀畢仍赴午門坐班
　　十一日祭祈穀壇
　　上偶患癤未痊令內閣禮部太常寺集議查照典例請遣官恭代
　　上疑之初七日復下九卿集議議如前閣臣啓奏得俞㫖仍令照例進銅人於宮中齋戒葢
　　上登極三十年以來凡
　　郊
　　廟大祀無不躬親雖大雨雪必出敬
　　天尊
　　祖乆而勿怠如此〈凡祭祀則太常寺預進銅人置乾清門銅牌南向銅人西向〉十五日常朝朝罷九卿仍追班與李容齋太宰杜肇余大司馬李厚菴少司馬憩於朝房予談及吏禮二部翰林院國子監土地皆祀韓文公或詰其故予謂韓甞再為吏部侍郎國子祭酒贈禮部尚書獨未甞為翰林學士耳厚菴謂退之不作祭酒予按文公本傳呉元濟平遷刑部侍郎上表諫佛骨貶潮州刺史移袁州召拜國子祭酒轉兵部侍郎宣撫鎮州歸轉吏部侍郎特其先亦甞再為國子博士故人多不察耳
　　春秋之世人材衆多婦人亦通達古今魯之敬姜固卓然不可及如南子淫婦人也而知蘧伯玉車聲穆姜淫婦人也而其論易隨卦云云夫子作文言取之皆非庸女子也南子知不為冥冥墮行而不恥婁豬穆姜自言棄位而姣不可謂貞而㡬亂魯國不可解也
　　龍蛇歌本介之推事左傳史記呂覽並同説苑乃作舟之僑又不載綿上事而雲歴階而去文公求之不得按左氏僖二十八年城濮之戰壬午濟河舟之僑先歸七月丙申振旅凱入於晉殺舟之僑以徇於國二子事跡顯然如此乃以舟為介可乎又説苑新序皆劉向著書新序以為介之推與説苑自相矛盾尤不可解〈歴階而去求之不得語亦近兒戲〉
　　石鼔文正誤二卷正徳中絳人陶滋時雨撰其自序雲周宣王石鼔文十其義與車攻吉日之詩相類而辭亦間有同者鼔距今垂二千三百餘年㪚而復合晦而復明意者神物䕶持如韓昌黎之所言哉不然何歴年之逺若是也宋薛氏尚功鄭氏樵施氏宿王氏厚之各為訓釋不能無議焉者如以畤作時矢作尖⿱作霧舛譌甚多不可殫舉然諸家皆為模本所誤石鼔葢未之見也元潘氏迪取諸家説重為考訂間亦以垐作即阪作夫迪親見之猶混魯魚矧諸家乎滋躬詣鼔旁詳加摩玩文之漫剝者猶隠然有跡可辨也乃筆之以歸沈潛其義叅考諸説是者取之誤者正之其未詳者不敢強為之説鼔之所自諸家考辨已明不復容喙乃以王氏辨疑及古今歌詠附載於後以見是鼔也直為周宣之物好異者不煩譊譊雲爾又曰滋以正徳戊寅嵗作石鼔文正誤甫成編以諫止南狩觸罪坐斥橋門一日過寮友國博陸君俊卿家見几上有舊書一冊取而閲之乃宋蘇文忠公石鼔文摹本也刻之者為維揚歐氏本源歐得之於甬東楊氏準不知楊得之何人滋幸天之未喪斯文也因假歸叅校同異滋藏舊本四百六十五字蘇本六百一十一字九鼔篆籒皆完惟一鼔僅存其半惜薛尚功輩為音釋時不獲見此葢文完則義足而字之辨也易文闕則義晦而字之辨也難矧石鼔之字畫竒古句讀聱牙顧復闕其文乎然諸家音釋之誤無足怪者滋合舊編重為刪定摭諸家之説並引經傳可為證者載於下將質諸博洽君子此書淄川畢州守載積家有舊刻本朱檢討〈彛尊〉著日下舊聞畢寫寄之予得觀覽焉陶與趙師尹皆絳州人明世宗將上恭穆獻皇帝尊號滋時為郎中與豐熈張翀等伏哭左順門遣戍
　　門人江闓辰六雲順治丙戌益陽縣覃家園民家瓜棚有二瓜大如盆盎相距三尺許每夜犬吠其下不止月夜覘之則二瓜相擊如鬬狀明日剖視之中各有蝦蟇一躍出投火中亦無他異
　　余知古渚宮舊事載昭王反郢樂師扈子侍引琴而歌曰王兮王兮聽讒邪枉殺左右冤伍奢二子懐恨東奔吳創讎構禍破國都鞭屍戮骸邱墓屠賴申包胥人獲蘇王雖返國憂未徂右與吳越春秋窮劫之曲全不同楊升菴風雅逸編馮少洲風雅廣逸俱未收入又載樊姬琴歌曰忠信言兮從正不邪衆妾進兮繼嗣多二書亦未及楊馮皆博極羣書何未覩此
　　唐闕史首載丁約劍解事謂約從逆帥李師道被獲獻俘闕下臨刑用幻術以筆代已自雲歸崑崙石室矣語雲天上無不忠孝神仙約何為者吾郡長山劉孔和節之有詩云淮南叛諸侯趙髙賊宦官神仙乃如此何足容褒彈真篤論也否則如淮南以叛誅死而道書猶妄為雞犬皆仙之説以誑聾俗是導逆也豈可以訓宋太學生丁特起泣血錄載金人入汴駐青城索監書藏經如資治通鑑蘇黃文集之屬皆指名取索當時朝廷行下諸路盡毀坡谷著作奸黨傅㑹至欲焚資治通鑑賴有神宗御製序文乃不敢毀而敵國之敬重顧如此宋欲勿亡得乎〈朱晦翁亦謂溫公資治通鑑虛費一生精力尤不可解也〉
　　羅大經鶴林玉露一條論揚雄雲莽之行如狗彘三尺童子知惡之雄豈肯附之劇秦美新不過言孫以免禍耳予鄙之判其側雲危言既不可不言庸何傷
　　清暇錄元人撰自署灌園耐得翁書凡六卷多刺取諸家小説成之異聞殊少
　　卻掃編睢陽徐度撰專詳宋累朝官制沿革同異之故亦有用之書也度為宰相處仁子處仁仕政宣間靖康初拜中書侍郎獨能不附京貫以剛㢘稱其在東京末亦庸中佼佼者也
　　東阿魚山即曹子建聞梵處有墓在焉山上有臺二曰栁書曰羊茂〈見隋碑〉皆傳為子建讀書處二臺名義不甚可解魚山一名吾山即漢武帝瓠子歌所云吾山平兮鉅野溢是也
　　廣西鎮安府五指山與交趾相鄰産水晶彌望如雪其巨者或取作假山長至丈餘此慶逺人李文鳳月山叢談所載
　　月山叢談言何大復督學闗中諸生進謁方揖跪何命之起再跪何不語諸生竊視之見頭小垂氣已絶矣後數日有人自潼闗來雲見何騶從屏避路側計所見日時即何卒之日時也予按大復先生以正徳戊寅自吏部出督陜西學政辛巳二月病嘔血六月棄官歸汝南抵家六日而卒卒時與門人樊鵬少南訣曰死生常理無足悲但吾生多辛苦耳樊作行狀孟洋有涯大復之姊夫也作墓誌銘其言鑿鑿如此叢談何㨿而為此妄語耶故知小説家言不足盡信
　　華陽集四十卷宋資政殿學士諡文簡張綱彥正所著洪景盧序之綱甞進劄子言元祐黨籍之家推恩太濫因得㫖看詳元祐黨籍內曾任宰執侍從臺諫等官顯有名徳者具狀聞奏臣等今看詳黨籍人姓名見於碑刻者共有二本一本計九十八人一本計三百九人雖皆出於蔡京私意內九十八人係崇寧初年所定多得其真其後蔡京再將上書人及已所不喜者作附麗人添入黨籍泛濫冗雜増至三百九人看詳九十八人內除王珪不合在籍自餘九十七人多是名徳之臣所有三百九人豁除九十七人係前石刻所載其餘數內更有侍從官上官均岑象求及餘官江公望范柔中鄧考甫孫諤等六人名徳亦顯然可見共計一百三人依得累降推恩指揮所有今來臣寮上言許子孫陳乞恩例次數伏祈付三省措置施行宰臣文彥博七人〈潞公司馬溫公呂申公呂汲公劉忠肅范忠宣韓義公〉執政梁燾等十六人待制已上蘇軾等三十五人餘官秦觀等三十九人予按看詳黨籍以初碑為據而削去王珪是已然執政中如李清臣侍從中如賈易楊畏尚竄名其間豈為定論而宰臣無蘇頌亦不知何也按小學紺珠合元祐黨籍建中上書邪等兩籍三百九人龔頤正作列傳譜述一百卷凡三百五人不可詳者四人
　　長白山㑹仙峯之北滸山濼中有墨王亭從叔祖洞庭〈象咸〉之別業也米元章稱法書曰墨王陸友仁謂非鍾王不能當亭名義取諸此洞庭仕明末崇禎時為光祿署正工草書尤嗜酒酒酣落筆如風雨驟至蛟龍怒飛人得其紈素便面皆藏弆以為寶今真蹟不易得矣別業今為鄒平張氏所有亭猶在予少時題句雲墨王亭子水中央四面菰蒲作夏涼周櫟園〈亮工〉侍郎過此有詩見懐雲獨有墨王亭畔水空明與客憶王郎馮大木〈廷櫆〉舍人愛墨王之名因為道其縁起如此
　　趙普自言以半部論語佐太祖取天下然跡普生平於論語似無所得蒙齋筆談載韓魏公自言自少至老終始所踐歴惟一部論語未甞須臾敢離晚鎮北門韓縝為都轉運使造其臥內几案間不見他物惟一唾壺及論語耳如魏公者乃真讀論語者也
　　明宗室諸藩生子例由禮部制名主者索賄不滿意輒制惡字予之如崇禎壬午舉人朱慈⿱衡府王孫也字火西詩文有盛名⿱字葢取愁人二字牽合之宋趙彥衛雲麓漫鈔雲宗籍凡袒免親已上賜名受官或寓不典之言於其間如令誅令鯀等不可槩舉乃知此風宋已有之頃予在都院閲揭帖見苗蠻有名阿斬阿亡者尤可駭笑
　　天邊趙盾益可畏水底右軍方熟眠昔人有湯燖王羲之之謔予讀張文潛宛邱集此首乃仲夏詩字句小異雲雲間趙盾益可畏淵底武侯方熟眠若無一雨為施澤直恐三伏便欲然謂龍眠則亢暘不武侯雲者如言臥龍也此謔當更雲湯燖諸葛丞相耳與右軍無涉又相傳有送鵞及梅子札雲湯燖右軍二隻醋浸曹公一瓶傳以為笑故友董侍御文驥玉虬之子常遺風梅予喜其名甚雅戲為口號謝之雲呉中五月梅黃想像千林舶趠風珍重遺來香軟齒不須將醋浸曹公〈韓致堯詩云齒軟越梅酸〉
　　京師冬月養花者多鬻牡丹芍藥紅白梅碧桃探春諸花於廟市其法置花樹於暖室地炕以火逼之猶癸辛雜識所記馬塍塘花〈亦作堂花〉之類康熙庚午三月予自少詹事遷副都御史又旬日馬邑田子湄喜⿱亦自少詹事遷內閣學士一日赴起居館晤別翰林掌院學士滿洲掌院學士庫勒納公〈今戸部尚書〉曰公等亦見冬日鬻花者乎置之密室鑿池作坎緶竹其下溉以牛溲培以硫黃筧引沸湯扇以微風盎然春溫經宿而花放矣衆花固未蓓蕾也及二三月衆花應𠉀而發而冬花已憔悴視其根則已腐敗乆矣葢春花知命而待時者也冬花不知命而違時者也仕宦亦然吾見夫冬花之榮落亦多矣公等今日之擢乃春花也雖遲發亦不速敗予深感其言類有道者因記之
　　地氣北寒南燠亦不盡然庚午冬京師不甚寒而江南自京口達杭州裏河皆凍揚州騾綱皆移蘇杭甚至揚子錢塘江鄱陽洞庭湖亦凍江南柑橘樹皆枯死其明年京師柑橘不至唯福橘間有至者價數倍齊魯間竹多凍死按宋時江南大寒積雪尺餘河盡冰凡橘皆凍死伐為薪葉石林作橘薪以志其異元天厯中亦然墨客揮犀記鄜州西有相思河相思舖引令狐挺詩誰把相思號此河云云予昔使蜀過重慶府登塗山其西北曰縉雲山山上有相思寺生竹形如桃釵名相思竹寺有迦葉尊者手跡寺以相思名尤竒
　　李衛公作步虛引雲仙家女侍董雙成桂殿夜寒吹玉笙曲終卻從仙官去萬戶千門空月明河漢玉女能鍊顔雲駢往往在人間九霄有路去無跡裊裊天風吹珮環許彥周詩話歎為人傑王安石題畫扇雲玉斧修成寶月團月中仍有女乘鸞青冥風露非人世鬢亂釵橫特地寒此詩之工不減贊皇也鄉人長山張某者工畫尤好寫毛女圖予甞得之欲題一詩憶二公前詩瑟縮而止已未歳同故友施侍讀愚山〈閏章〉訪華隂王徴士無異〈宏撰〉於昊天寺出唐子華水仙圖共觀予為題長句中有雲青峰出沒髙歴歴海天萬里迴春潮六銖衣輕逐風舉飛龍決起橫煙霄摹寫畫中意態頗謂傳神意欲髣髴二公於文句之外耳
　　逆藩故平西王呉三桂明之武舉也出江南某公之門某公歿其子奉母以居貧無以供菽水一日於故書中得武舉試錄一冊見吳名始悟出父門下時吳鎮雲南方貴盛欲徃謁之以告母母初不可既而貧困日甚乃許之鬻田質簪珥治裝以行比至滇旁皇岐路不克自達賣字市中聊給朝夕忽遇藩下䕶衛詢其籍貫知為江南士人邀致家塾既半載賔主頗洽因從容言欲一見王可乎詢其願見之故乃為敘述師友淵源所以然者䕶衛諾之一日吳大㑹寮佐酒間盛言少年時起家科目誇示座客䕶衛適侍側即跪啓曰王當日出江南某公之門乎吳驚曰然汝安從知此䕶衛曰某公有子貧困萬里上謁至此無由自通今寄食某所故知之耳吳大喜立召之使預賓筵為重客留府第中數月某以母老告歸吳又大集賔僚祖道贈以二萬金別扄繘一篋為母夀皆珠寶也某歸江南遂為富人惜不知其姓字王少司馬嵋谷〈維珍〉説
　　馬逢知以提督鎮松江恃恩驕恣所為多不法然好延致文士㑹生日賔客雲集為夀一書生預為逢知代製詩數百篇偽撰名公卿序數篇又代刻之裝潢百本卷軸燦然是日赴賔筵為獻馬大喜贈之千金吳人傳為笑柄李太宰容齋説
　　彭少宰羨門説明末時家有小僕倪素者頗騃一日從竈前過忽見一婦人紅衣髙髻插花滿頭面施粉黛向竈而坐見素來即起先行至戶外負牆立目直視素其光如炬身長丈餘素驚呼仆地同輩趨至扶掖始甦數日竟死不數月浙西亂彭氏罹兵難者數人
　　李太宰容齋又説合肥王通參綱〈思齡〉歿於京師其家已聞訃矣有僕某暑月臥堂上中夜忽聞傳呼自外入須臾騶從雜沓於庭有官人升階坐堂中竊視之即主人也屏息乆之傳呼而去比曉視門戶尚扄閉也思齡順治壬辰進士以兵部主事假御史銜巡視通倉內陞終通政司叅議
　　二月初二日內閣九卿㑹議明史先是正月二十六日內閣奉
　　上諭纂修明史事闗重大務期秉公持正是非論斷歸於至當方可稱一代信史着部院諸大臣詳議具奏議得應照唐太宗御製晉書之例凡事闗誼辟名臣紀傳恭進請
　　御製論贊其餘不必槩進得
　　俞㫖
　　初三日初四日初五日內閣傳
　　諭九卿㑹議賑濟陜西西鳳二府饑民又傳
　　諭先運襄陽積穀十萬石赴潼闗其秦中流民在鄖襄者得聽運米還其鄉仍給腳費流民責令各省督撫令所在有司賑濟又截留江北漕糧二十萬石自黃河運往蒲州南運責之河道總督靳輔襄陽陸運
　　特遣滿洲刑部侍郎傅臘塔往董之
　　考唐書食貨志唐都長安嵗漕東南之粟而河有三門底柱之險顯慶元年苑西監褚朗議鑿三門山為梁可通陸運發卒六千鑿之功弗成開元十八年宣州刺史裴耀卿條上便宜大約謂漢隋漕路瀕河倉廩遺跡可尋可於河口置武牢倉鞏縣置洛口倉使江南之舟不入黃河黃河之舟不入洛口而河陽柏崖太原永豐渭南諸倉節級轉運水通則舟行水淺則寓於倉以待二十一年耀卿為京兆尹請罷陜陸運而置倉河口江南漕舟至河口者輸粟於倉而去縣官雇舟分入河洛置倉三門東西漕舟輸東倉而陸運以輸西倉復以舟漕以避三門之水險乃於河隂置河隂倉河西置柏崖倉三門東置集津倉西置鹽倉鑿山十八里以陸運自江淮漕者皆輸河隂倉自河隂西至太原倉自太原倉浮渭謂之北運凡三嵗漕七百萬石省陸運傭錢三十萬緡
　　家鉉翁春秋集傳詳説三十卷亦崑山徐氏刻本有翁自序高郵龔璛跋雲至正丙子宋亡以則堂先生歸置諸瀛者十年卒成此書自瀛寄宣託於其友肅齋潘公從大藏之泰定乙丑宣學鋟梓凡三十卷綱領十篇一原春秋託始二推明行夏時之意三辨五始四評三傳五明霸六以經正例按鉉翁祖大酉名列朱文公黨籍大酉曽祖願願父勤國與二蘇為同門友甞憤王安石廢春秋著春秋新義葢家學雲
　　清暇錄載趙賔暘雲小兒瘡痘以消毒飲升麻湯等解之非也大要在固臟氣之外任其自然耳惟本事方捻金散最佳又陳剛翁雲痘瘡不可多服升麻湯只須以四君子湯加黃茋一味為穩又括蒼陳坡雲分教三山日其孫方三歳發熱七日痘出而倒靨色黑唇口冰冷一士人教以用狗蠅七枚擂細和醅酒少許調服移時紅潤如常〈蠅冬月則藏狗耳中〉又其次女痘後毒上攻遂成內障一老醫用蛇蛻一具淨洗焙燥天花粉〈即瓜蔞根〉等分細末之入羊肝內麻皮縛定用米泔熟煑切食之旬日而愈卻掃編雲公卿三品以上薨其家錄行狀上尚書省請諡考功移太常禮院議定博士撰議考功審覆都省集議具上中書門下宰臣判准始錄奏聞付所司即考錄牒以未葬前賜其家省官有異議者聽具議以聞正月十〈闕〉日內閣傳
　　諭問九卿故大學士吳正治品行宦業予奏雲吳某謹慎大司寇陳公亦云謹慎小心遂覆
　　㫖
　　賜諡文僖
　　卻掃編雲故事臣僚封贈母祖母不問生歿並加太字曰太夫人太君政和間劉安上建言太者事生之尊稱也封母而別之所以致別於其婦既歿並祭於夫若加以尊稱是以尊臨其夫也以尊臨夫名義未正自是始詔命婦追封除去太字紹興新書仍復舊制晏敦復引漢文帝紀七年冬十月令列侯太夫人夫人勿得擅徴捕注謂列侯之妻稱夫人列侯死子復為列侯仍得稱太夫人葢此義也於是追封不復稱太雲按帝者之祖母稱太皇太后既升祔止稱皇后正此比也
　　朝制誥命至今沿之而學士臨文多有謬誤失之不考耳
　　皇甫松牛羊日厯雲牛僧孺早孤母周氏冶蕩無檢鄉里羞頳乃令改醮南部新書雲殷僧辨周僧達皆與牛僧孺同母異父兄弟右或贊皇客所為不可知然僧孺小人或不盡妄
　　蔡京死潭州數日不得殮槀葬漏澤園以青布條裹屍初宣和間京師染坊有名太師青者茲其䜟也見清波雜志南唐宮中尚天水碧為宋伐江南之兆
　　李滄溟視秦中學政某巡撫以檄徴其為文李遂掛冠然此事古已有之清波雜志雲數十年前僚屬能文者監司郡守委作箋記必親作簡致叩被公牒撰應用文字亦親署名封達近時此禮俱廢但書司承受傳道公牒則若常程行移上官體貌益崇學士大夫浸失自重此其一也
　　寶刻叢編二十卷南宋錢唐陳思撰思書賈也直齋陳伯玉序雲始歐陽兗公集古錄有卷秩次第而無時代先後趙徳父金石錄自三代秦漢而下敘次之而不著所在郡邑及鄭漁仲作系時系地二錄亦疏略弗備其他如諸道石刻錄訪碑錄之類於所在詳矣而考訂或缺都人陳思鬻書都市士之博雅好古者又蒐獵遺忘以足其所藏所閲滋多望之輒能辨其真一旦盡取諸家所錄輯為一編以今九域京府州縣為本而繫其名物於左昔人辨證審定之語具著之予故樂序之亦栁河東述宋清之意雲思賈人嗜古如是又能薈萃成書亦一異人呂成公雲京師賢者多市隠鄭武子能徧識之甞受太𤣥於日者何失得之隠居京師織絹紗為業售不二價喜為詩風調不凡亦此類按宋次道甞撰寶刻藂章三十卷與歐陽集古錄同時今不知尚傳於世否
　　僧齊已白蓮集十卷風騷㫖格一卷有荊南節度副使朝議郎檢校秘書少監試御史賜紫金魚袋孫光憲序嘉靖己丑栁僉跋雲元書北宋刻傳世既乆湮滅首卷數字當俟善本補完與皎然貫休三集並傳之常熟馮班鈔本











　　居易錄卷十五
<子部,雜家類,雜說之屬,居易錄>
　　欽定四庫全書
　　居易錄卷十六　　　刑部尚書王士禎撰
　　山谷有陶商翁碑在粵西之興安見鄒道鄉集未悉陶何如人也讀劉後村詩話載其詩五言如梟鳴社旁樹盜發冢中金煉成丹竈在騎去鶴巢空七言如山險未能留伯業水聲惟解送年華將老未聞金作印師寒猶用鐵為衣皆警策
　　予甞議子美八哀詩後村詩話先已言之曰如鄭䖍之類每篇多蕪詞累句或為韻拘殊欠條鬯不如飲中八仙之警策葢八仙歌每人止三兩句八哀詩或累押二三十韻以此知繁不如簡大手筆亦然又雲八哀詩崔徳符以為表裏雅頌中古作者莫及韓子蒼謂其筆力變化與太史公諸贊方駕惟葉石林謂長篇最難魏晉已前不過十韻常使人以意逆志初不以敘事傾倒為工此八篇本非集中高作而世多尊稱不敢議其病葢傷於多如李北海蘇源明篇中多累句刮去其半方善石林之評累句之病為長篇者不可不知右皆確論與予意脗合
　　張嵲巨山評山谷雲譽者或過其實毀者或損其真皆非真知魯直者魯直自以為出於詩於楚詞過矣葢規橅漢魏以下者也佳處往往與古樂府玉臺新詠諸人所作合古律詩酷學少陵雄健太過遂流而入於險怪要其病在太著意欲道古今人所未道語爾其文專學西漢惜才力褊局不能汪洋趦趄如其紀事立言頗有類處此論極公但以山谷似玉臺新詠擬非其倫矣辛稼軒詩傳者甚少後村又記其一聮雲身為僧禪老家因赴詔貧稼軒墓在鉛山州南十五里陽原山中見研北雜志
　　福州仁王寺有僧喜唱望江南詞一日忽題壁云云或言於當路延主一剎乆之不樂又題詩云當初只欲轉頭銜轉得頭銜轉不堪何似仁王高閣上倚闌閒唱望江南李內翰每稱之倦遊輒曰吾欲唱望江南矣此與不暇唱渭城語相似而僧詩特佳
　　鄭清之安晚集六十卷茲本僅古近體詩第六卷至第十二卷殘缺多矣詩多禪語清之相理宗召還真西山魏鶴山諸君子時號小元祐亦南渡賢宰執也
　　元黃鎮成元鎮秋聲集四卷予愛其秋風詩云秋風淅淅生庭柯蕭蕭木落洞庭波紅樹夕陽蟬噪急白蘋秋水雁來多王孫不歸怨芳草山鬼欲啼牽女蘿蒹葭蒼蒼白露下望美人兮將奈何又李仲明秋山小景雲家住夕陽三峽口人行秋二崤間不知何處真堪畫移得柴門對楚山五曲精廬雲歌棹曽窮九曲源精廬迢逓隠屏前閒尋五曲樵溪上三十六峰秋滿船甚有風調按諡法通考鎮成邵武人至正間諡貞文處士
　　唐王保定摭言足本凡十五卷宋嘉定中柯山鄭昉刻於宜春竹垞有寫本予戊辰辛未於京師兩借觀今㑹稽商氏刻僅什之一耳商刻稗海多得之浙東鈕石溪家
　　張伯句曲外史集外詩一卷中有魏國趙夫人管君挽詩落句雲千秋鄉中名不沒墓有通兒書老銀自注歐陽率更子通自書母夫人銘夫人諱老銀
　　伯有鵲華秋色圖詩序曰吳興公自序雲公謹父齊人也余通守齊州罷官來歸為公謹説齊之山川獨華不注最知名見於左氏而其狀又峻削特立有足竒者為作此圖其東〈當作西〉則鵲山也命之曰鵲華秋色雲張賦詩於左弁陽老人公謹父周之孫子猶懐土南來寄食弁山陽夢作齊東野人語濟南別駕平原君為貌家山入囊楮鵲華秋色翠可餐耕稼漁陶在其下吳儂白頭不歸去不如掩卷聽春此吾郡故實故錄之公謹名密著書數種齊東野語其一也
　　吾邱衍學古編小冊秀水項藥師家寫本首有危素夏溥二序泰定甲子安處道人跋又陸文裕深題後雲元人書法有復古之功吾邱子行尤長篆籀圖印之學今京師所刻學古編不工間為挍定數字稍加次第以便考觀雲
　　宋事實類苑四十卷祖宗聖訓第一至第五〈神宗止〉君臣知遇第六至第七名臣事跡第八至第十二徳量知識第十三至十四顧問奏對第十五忠言讜論第十六至十七典禮樂律第十八至二十官政治績第二十一至二十三衣冠盛事第二十四官職儀制第二十五至二十八詞翰書籍第二十九至三十一典故沿革第三十二至三十三詩賦歌詠第三十四至第四十文章四六第四十一至四十二曠達隠逸第四十三至四十四仙釋僧道第四十五至四十六休祥夢兆第四十七至四十九占相醫藥第五十至五十一書畫伎藝第五十二至五十四忠孝節義第五十五至五十六將帥才略第五十七至五十八知人屬舉第五十九廣知博識第六十至六十一風俗雜誌第六十二至六十三左朝請大夫權廢遣吉州軍州事江少虞撰有自序題紹興十五年五月十七日此書葢合宋人載錄傳記數十家薈萃成之自雲聖謨神訓朝事典物與夫勲名賢達前言往行藝術仙釋神怪之事外國風俗之殊纎悉備具宋人説部之𢎞備而有禆於史者門人庶吉士楊中訥言黃太沖宗羲家所有宋人説部可作史料者凡三百餘種又常令門生輩取漢唐宋元以來諸儒經解刪其煩複著其異同將勒成一書經始春秋秖春王正月一句已盈五大帙度不可成遂罷去
　　宋江西洪亶郎中妻文城縣君李公擇尚書姊也治春秋博學能文作公擇挽詩云乆歴金門貴未酬黃屋知如聞天祿客抱恨作銘詩不減前人載江少虞類苑黃山谷公擇甥也有題姨母畫竹絶句雲白頭腕中萬斛力或即文城耳
　　孫文定公〈廷銓〉作
　　世祖皇帝挽詩云周京釁甲將歸馬漢畤逢春自射牛時以為工予讀張文潛集論裴守真雲守真為太常博士論射牲禮曰古者天子自射牲漢遣侍中今天子奠玉酌獻而已可也古今異宜不必射牲夫射牲古也古也勞而今也佚則從今立觀舞今也今也勞而古也佚則從古守真非真能法古也特從其佚使人主便之而已按禮祭之日王祖牽牲及詔於庭而麗於碑則王射之國語曰禘郊之事天子必自射其牲諸侯殺牲之禮與天子同大夫士視殺事之而不親卑者之事也
　　李刑部言遵義府多虎有四種斑虎與常虎文質同黃毛虎無黑文尤獰惡蓑衣虎毛長被體如蓑衣狀刀箭不能入而朱虎最獰甞於綏陽村落間二日齧三十七人捕之則咆烋入山卒不能致其毛殷紅如猩猩氊色章邱胡武舉隨其兄任真安州州遵義屬也雲鹿亦有三四種最大者曰水鹿狀如水牛重五百斤李又雲遵義有山水豹皮有斑文自然成山水形宛如圖畫同年王陹胎仙景州人有道術知湖州府有虎食人以符咒致虎於公堂杖殺之弁山每稻熟甞有雲霧居人輒見霧中有人若負擔者什伯為羣霧散則稻穂已空矣王命結壇山上令道士吳梅岑者代已禮拜而自具衣冠書符籙忽顧吳曰大風且至但勿動須臾果大風發屋拔木壇上人皆惴恐已而風息自是雲霧不作嵗獲豐稔宗伯昊廬〈澤宏〉聞之吳雲
　　鄺露赤雅雲南方火浣布有三種畢方麻者一端數金祝融木者一端百金火䑕毛者一端千金凡卉服績其皮者有勾芒布紅蕉布績其花者有桐花布瓊枝布娑羅布吉貝布桃花布〈南中千葉桃花似牡丹穂長尺許織穂成布勝於火浣〉又鳥毳之精織成文章者曰鎖袱其粗者市於狑獞曰鵞罽錦有鵞頭花蘂簇蝶龍油龍油錦以蛇膏澤之入水不濡兩粵山中有大蝸殻可容升者以米水去涎竹刀膾之角大如指甘脆雲解積毒
　　猺髻有芙蓉望仙懐人雙龍孤鳳濃春散夏懊儂萬疊愁急就妝其下者曰盤蛇曰垂鞭曰鹿角或目為丁妝鼻夷獠族鼻如垂鈎以猿臂鱷骨為笛吹之作龍吟與之酒鼻飲輒盡
　　木客形如小兒在恭城見之衣服不異人自雲秦時造阿房宮采木流寓於此甞見其賦細詩云劍閣鈴逾動長門燭更深又云何處殘春夜和花落故宮此鄺露湛若所云恐因坡老木客解吟詩之句而附㑹之耳崇山有驩兜故宮四十里即至越裳
　　南方溪澗謂之究如金山郎究越裳究南陵究文狼究金雞究之屬
　　博白縣山村號曰綠含其山多鳳皇有高三尺者備五采冠似金杯常棲高樹之巔又有大如鵞者尾甚長羽聲如轉輪名大頭鳳或為猺獞所射緝毛為裘涅而不滓兩江溪洞中出鳴鳳形如孔雀頭上有彩毫光如掣電冠上垂二弱骨長一尺五寸其鳴葉宮商猺女握兵符者衣鳳裘蝶綃裘即綠含鳳毛所緝蝶綃冰蠶所織也
　　邕州産鴆有二種一大如鴉黑身赤目一大如鴞毛紫綠色頸長七八寸雄曰連目雌曰隂諧聲如羯鼔鴆羽櫟酒犀角立解故鴆穴多犀
　　鶬鸆似鵩而散尾聲甚哀亦名鬼車帝嚳書曰逆鶬爾雅曰鶬糜鴰啼血如杜鵑儒書竒鶬十首周公命庭氏射之血其一首今餘其九夫子子夏見而歌之曰鶬兮鴰兮逆毛衰兮一身九尾長兮予在鬼門見者正一身九尾其九首者雄鶬猶九首曰雄虺也
　　王母似練雀青色長尾尾有錢如孔翠猺中有王母裘山都形如崑崙青毛有尾見人輒閉目張口好笑好在深澗中翻石覔蟹噉之
　　熊有綠者猺獞取為鄣泥塵不敢揚威懾虎豹樂府雲郎眠綠熊席又溫柔藉綠熊
　　懶婦狀如豪豬而小好食黍以機杼織絍掛於田中則望之卻走齒長入海化為巨魚名奔䱐取以煎油其膏百斛澆蠟作燭取以飲酒則明讀書則暗
　　貘生銅坑中食銅鐵鍊糞為兵可以切玉接溺為水可以銷鐵有十首者名曰貘白居易貘屏贊序曰寢其皮辟溫圖其形辟邪
　　肉翅虎出石抱山晨伏宵出比虎差小翅如蝙蝠身如虎文飛而食人其皮可辟鬼物
　　彖似犀而角小知吉凶耳大如掌目常含笑生於兩粵東曰茅犀西曰豬神遇之則吉
　　藤江有鯖魚大者餘百斤其膽治目功比空青魚大膽小者上魚大膽大者中上魚小膽大者中下漁者得魚官稅其膽始敢市其偽者以⿰膽灌黃藤膏為之鄺詩云金環殉吉鷯花縣稅鯖魚
　　白妾魚一名婢妾臉如芙蕖膚如凝脂有天然肉結長四尺五寸臍下有帶白光映人作膾香脆水陸無方者印魚方額有印文似竹葉符鳴如鐘
　　海蠻師虎頭無鱗身有豹文長八九尺見人泣數行下蛋人網得輒放之
　　忽雷鱷魚也用其齒骨作樂器有異響經曰河有怪魚厥名曰鱷其身已朽其齒三作
　　斑衣山子散居橫州震龍六磨諸山無版籍定居夫婦交媾插青路衢以斷行旅銜弩獸交媾精入地是生短狐短狐人所生也詩曰蜮書射工騷曰短狐狐長三寸狀如黃熊口銜毒弩巧伺人影南海有蟲亦名水弩亦能射人以四月一日上弩八月一日卸弩與此不同射工之毒惟蟾能解之
　　赤蟻若象渾身帶火力負萬鈞雜食虎豹虺蛇遺卵如斗人取為醬是名蚳醢
　　蚺蛇長九十丈者吞蟻六十丈者吞象三十丈者吞虎豹凡蛇盤處必在壬地
　　猺人社日以南天燭染飯競相餽遺曰青精飯
　　泗城州土司有雄黃㨶衣砧光可以鑑
　　治瘴法宜溫中固下升降隂陽及炙中腕氣海三里或炙大指及第五指皆能止熱若用大柴胡湯及麻黃金沸草散青龍湯膠柱鼓瑟尠不敗矣又中瘴失語俗為中草子移時血凝立死法當用鍼刺頭額及上唇仍以楮葉擦其舌令血出徐以藥解其內熱立效
　　卵卜者握卵祝之書墨於殻記其四維煑截視當墨處辨殻中厚薄定吉凶獞人卜葬請雞匠祝之以卵投地不破者吉
　　馬伏波銅柱一在慿祥州思明府南界一在欽州分茅嶺交址東界又於林邑北岸立三銅柱為海界林邑南立五銅柱為山界唐馬總為安南都䕶立銅柱二於漢故地五代馬希範平蠻立銅柱二於溪州自漢已來立銅柱者凡三皆馬氏〈右二十九則皆出鄺露赤雅録之以廣見聞露字湛若南海人工詩名嶠雅〉
　　予觀楊文貞公所進文淵閣書目經解錄毛詩於卷以備訪雲
　　詩傳　毛詩　童子問　朱氏傳　鄭氏箋　註疏正義　要義　鮮于傳　錢氏傳　文公傳　李樗詳解　總聞　嚴氏解〈即詩緝〉　補傳　詩𫝊通釋　呂氏讀詩紀　詩學備忘　毛詩詁訓　指説　毛詩音訓　潁濵傳　歐陽本義　詩纂圖　詩傳遺説　楊慈湖傳　詩傳附錄纂疏　詩釋文　詩音義　放翁詩説　詩講義　李黃詩傳　詩傳旁通　名物鈔鳥獸草木蟲魚疏　詩疑大鳴錄　圖説　辨疑　疑問　解頤　斷法　詩義指南　詩義矜式　梁寅詩考
　　內府所藏止此亦鮮祕本
　　文淵閣書目唐人文集出於聞見之外者亦鮮併識於此張説　王維　韓愈　元結　李翺　栁宗元　呂溫杜牧　皮日休　駱賔王　獨孤及　陸贄
　　歐陽詹　顔真卿　司空圖　許渾　李絳　劉長卿劉禹錫　白居易　權徳輿　陳子昻　李商隠
　　李觀　張九齡　沈佺期　皇甫湜　松陵集　沈亞之　李徳裕　元稹　黃滔〈誤次宋人〉　杜甫　李白　韋應物　孟郊　竇氏聯珠　李賀　鄭谷　姚合　王建　李益　杜荀鶴　桃山集〈未知名氏〉　羅隠　孟浩然張祜　錢起　孫樵　岑參　高適　溫庭筠　方干陸⻱蒙　張籍　王績　儲光羲　鮑溶　李嘉祐漢上題襟集　河嶽英靈集　嵗時雜詠　麗澤集畝拾英　中興間氣集　唐賢詩集　唐百家詩三體　鼔吹　唐音
　　長山李某知石首縣將之任予屬訪楊文定公後人並其祠祀及文集頃有書至雲已重修公祠堂錄祠中洪熙元年碑敕一通遺文五首詩九首文定五世孫元音所撰公生平行事大槩記一篇鈔錄者九世孫先駿先恆也名臣之裔零落如此為之三歎按文定公文集十二卷見國史經籍志今文貞東里集文敏兩京類稾皆傳於世而文定集獨湮沒亦可慨也
　　李侍讀漁村〈澄中〉典雲南庚午鄉試著滇程日紀又雲滇中鳥有靈鷲形如鵞好集松上㸃蒼雞足多有之金線鳥大如雅青色背有金線文如錦繡人罕見之錦雞有全身如雪尾帶黒斑者土人呼曰竹鵞又有青色朱頂者或赤色頭有綠角遍身珍珠㸃者多在深山竹林中五色俱備
　　又雲㸃蒼山之巔有石屋登者入其中輒忘饑渴僰彝近水居能變牛馬貓犬鷹雀等形夜入人家又有栗蘇以捕禽獸為業多百餘嵗者死輒化為虎豹熊羆毛人諸物此二種與月山叢談所述大同小異毛人亦曰山魈形與人似徧身長毛見人則執手而笑竟日方醒醒則食人每笑則脣上掩目獨畏爆竹按此物名𥜿𥜿𥜿𥜿梟羊也人遇之以竹筒置臂姑與之握俟其笑曲臂以鑿綴其脣於額格殺之故吳都賦雲猩猩啼而就擒𥜿𥜿笑而被格
　　宋葛立方常之歸愚集十卷〈詩四卷樂府一卷騷賦雜文一卷外製二卷表啓二卷〉諡文康勝仲之子諡文定邲之父也國史經籍志作二十卷文定公南渡賢相有文集二百卷詞業五十卷不知傳於世否
　　費著撰蜀杜氏族譜雲杜翊世以死節顯其世祖甫來蜀依嚴武家青城者實宗文裔世孫準皇祐五年第進士宰綿竹以卒子翊世徙成都紹聖元年第進士官至朝議大夫通判懐徳軍靖康元年死節特贈正議大夫命官其後十人五子慥忱以賞得官孫逸老俊老廷老曽孫光祖大臨以忠義遺澤得官今猶稱忠義杜雲著此説不知何據坡詩有雲聞道華陽版籍中至今尚有城南杜則子美有後於蜀其信然耶
　　工部左侍郎徐廷璽罷以都察院左副都御史李元振為工部侍郎通政使司通政使徐潮為都察院左副都御史光祿寺卿羅秉倫為通政使
　　二月十九日未刻
　　文華殿經筵講官滿洲禮部尚書顧八代工部尚書索諾和禮部左侍郎席爾達右侍郎多竒刑部左侍郎傅臘塔漢吏部尚書李天馥刑部尚書陳廷敬工部尚書李振裕吏部右侍郎兼翰林學士彭孫遹兵部督捕右侍郎王士禎翰林院掌院學士兼禮部侍郎張英侍戶部尚書庫勒納禮部尚書熊賜履以
　　欽差徃濟南兵部尚書杜臻以耳病不與尚書陳廷敬侍郎席爾逹講中庸天地之道一節侍郎傅臘塔學士張英講尚書臯陶謨日宣三德四句講畢
　　賜宴太和門謝
　　恩而退
　　二十一日內閣傳
　　諭問故吏部尚書蘇赫品行宦業九卿對曰明敏決斷遂覆
　　㫖無諡
　　竹垞言文淵閣書目不識卷數萬厯中東粵人張萱官中書舎人別為內閣藏書目録甚詳又涿州高儒者武弁也家多藏書有百川書目尤詳按萱歸善人仕終平越府知府甞譔西園聞見録一百二十卷又西省識小録西園彚史各若干卷
　　章邱縣北一里女郎山有宋隱士穆賔廷秀墓洛陽王壽卿魯翁題墓表篆書黃魯直有贊刻於碑額明萬厯間大名董復亨為令移置文昌祠稱二絶按魯翁祖擇之外孫工篆𨽻嘗召至京師使篆字說辭以與王氏學異以布衣終陸友研北雜志言家有魯翁篆閒居賦筆力如紐金屈鐵
　　樓玫媿答杜仲髙書曰杜留花門連雲屯左輔百里見積雪以趙次公之詳且博略不注釋蓋花門即回鶻甞考回鶻之俗衣冠皆白故連屯左輔百里如積雪然又甞與蜀士黃文叔裳食花椑因問蜀有此乎黃曰此物甚多正出閬州杜詩黃知橘柚來誤矣甞至蒼溪順流而下兩岸黃色照耀直似橘柚其實乃此椑耳有好事者欲為子美解嘲於其處大非橘柚終以非其土宜無一活者此二條頗新異可喜
　　晁說之以道嵩山集有儒言一卷為荊舒作也記録數則於此春秋雲儒者必夲諸六萟而六萟之志在春秋茍舎春秋而論六萟亦已末矣紛然雜於釋老申韓而不知其弊者不學春秋之過也此因王安石廢春秋而發俗學雲學者同尊孔氏法詩書躬仁義俗學之目何自而得哉建隆已來禮樂文明煥然大備皆諸儒之力也誰當其目也耶如惡其衆而欲致獨則比屋可封之民為罪人歟又或厭其乆而欲新之則日月之出特乆矣後漢治古學者貴文章以章句之徒為俗儒則斥俗學者身自謂耶此因王氏學而發漢儒雲典籍之存詁訓之傳皆漢儒之力漢儒於學者何負而例貶之歟後生殆不知漢儒姓名有書幾種而惡斥如讐漢儒真不幸哉昔人歎廢興由於好惡盛衰繫之辯訥良有以也公議雲凡變律亂常則不當乎人心雖百人之譽不能當一人之毀葢不待髙識博達之士乃知其非雖塗土人故自有白黑矣譽之者一時之偽而毀之者天下之公也昔公孫祿斥王莽國師秀顛倒五經毀師法令學士疑宜誅以慰天下侯景陳梁武帝十失一曰敷演六經排擯前儒王莽之法也當彼時猶有是言則公議不可泯雲彼乘勢怙力以肆其説者果誰欺哉的雲溫公曰經猶的也一人射之不若衆人射之其中者多也嗚呼此公天下之言待天下忠且敬也顧肯申已而屈人必人之從已哉彼排擯前儒顛倒五經者宜媿諸此謂安石排擯韓富文司馬諸公之異已者同異雲董仲舒曰詩無達詁易無達言春秋無達辭范𡩋曰經同而傳異者甚衆此吾徒所以不及古人也嗚呼古人之善學如此今一字詁訓嚴不可易一説所及詩書無辨若五經同意三代同時何其固耶此指安石字説害教雲害辭未至於害義害義未至於害教害教則三綱五常絶矣謂天不足畏百姓或可咈之類其害教奈何此條直述安石對神宗天變不足畏人言不足恤云云尤明鹿馬雲因一鹿指以為一馬者一時跋扈之言也如因先王之格言而顛倒破壊者以天下為鹿而縱指之也不亦甚乎此刺安石借周禮以文其奸欺大言云袁紹與曹操論天下形勢操知袁氏世有河北未易圖欲捨而他之則示弱乃出大言曰任天下之智力以道御之無所不可是豈操之誠心哉今談經者不覈其實喜為高論大言一切取勝皆操之下塵歟知本雲言書者不取正於古文言詩者既恥言毛氏而又不知齊魯韓三家之辨果以詩為何詩耶言周禮者真以為周公致太平之書而不知有六國之隂謀地不足於封民不足於役農不足於賦有司不足於祭將誰欺耶春秋孝經則絶而不言未為知本慕古雲善哉鄭康成之言曰既知今亦當知古葢今古交相為質則取道不逺或為髙絶不可跂及之論曰在古當然不知古之道亦何利於今而必尚之耶王莽好空言慕古法今猶其遺風耶此數條皆指安石廢春秋假周禮南北之學雲南方之學異乎北方之學大抵出於晉魏分據之後其在隋唐間猶雲爾者不惟其地而惟其人也葢南方北方之強與夫商人齊人之音其來逺矣今亦不可誣也師先儒者北方之學也主新説者南方之學也此刺王氏之徒先王雲姜至之先生謂商周之所稱先王者近自其祖宗而逺及異代之君也如舎祖宗而必在昔之法則亦悖矣此直糾安石言祖宗不足法之非傳勢雲張禹專帝與太后之寵所謂張侯論者迺盛於天下崔浩威福震宇內其五經之注學者尚之至勒為石經逮禹死浩誅之後無一人稱道其説者則前之所傳者非經也勢也此以禹浩著作擬安石名聖雲荀卿之弟子與叔孫通之弟子皆以其師為聖人至於何曽之孫又以其祖為聖人聖人之名亦可私得乎卿之弟子學無所成通之弟子因賜金之利曽之孫歎世事之驗於是乎雲爾使其成學而不外慕則俊造之名尚未易許人矣祀聖雲爾朱榮晉公䕶無君大惡既死廟而祀之以配聖人范陽間祀安史為二聖嗟夫人文悖而不已則鬼享僭而不法可不戒哉此二條指蔡卞輩以安石配享孔子其餘尚多予曰此王安石爰書也儒言云乎哉
　　金蘭集三卷元蘇人徐逹左良夫輯其友朋贈答之詩主行止仲序之良夫居光福山中自號耕漁子高巽志為作軒記楊基孟載為之說武功伯徐珵為之傳俱附見集中元末如周伯琦髙啓鄭元祐倪瓉張仇機沙諸名勝皆在不減金粟道人玉山雅集
　　隆平集二十卷曽子固撰紹興十二年淄國趙伯衛序雲子固為左史日甞撰隆平集以進自太祖至於英宗凡一百六年為書二十卷當時號為審訂頒付史館副存於家卷首有大德少陽印楊士竒印梅花閣書畫印蓋楊文貞公故書得之元內府者
　　叢桂毛詩集觧三十卷宋朝奉郎昌武撰大㫖本之東萊詩記𠫵以晦菴詩傳卷首有行在國子監權尚書禮部侍郎兼祭酒兼同修國史實録院同修撰兼侍講徐押行丞程押淳祐八年七月給貢士羅樾公據


　　居易録卷十六
　　欽定四庫全書
　　居易録卷十七　　　　刑部尚書王士禎撰
　　陸友記天下湯泉知名者七匡廬汝水尉氏驪山鳯翔之駱谷和州之恵濟渝州陳氏山居又雲燕之昌平亦有溫泉而不及遵化之石門李太僕日華雲溫泉有三種硃砂者水光赤琉黃者有琉氣乳石則流白而無氣黃山硃砂汝上琉黃石門鍾乳也溫泉與
　　孝陵宻邇康熙二十年
　　車駕謁
　　陵畢
　　命宰臣李霨以下徃觀皆賦詩刻石泉上
　　袁桷雲大篆不得入小篆𨽻書最忌入八分今世俗乃以八分為𨽻何其不察耶
　　研北雜志雲韓侂冑閱古堂圖書皆出向若水鑒定此亦賈似道之廖瑩中
　　鐔津集十五卷宋僧契嵩著嵩有非韓三十篇在集中其詩亦多秀句如習忍如幽草觀身類片雲桑柘中緑人煙闗外疎天岸日將出田家雞更啼好山沿岸去驟雨落花來雲迷飛鳥道雨出古龍湫明月出已滿白雲歸未多皆佳夢梁録雲姓李字仲靈嘉祐中進輔教編賜號明教禪師林間録嵩明教初至開先主者命掌書記笑曰我豈為汝一杯薑杏湯耶乃去之西湖坡公所云契嵩禪師多嗔人未嘗見其笑者是也
　　林外野言二卷元崑山郭翼所著詩翼字熙仲與楊亷夫顧阿瑛倡和風氣亦頗相類
　　張説西嶽碑雲西嶽太華山者當少隂用事萬物生華故曰華山如此則與吾濟華不注山同音義故華山有平去二讀
　　張萱內閣藏書目録詳載卷數及撰人姓氏其書視文淵閣目所載則缺失多矣累朝亦間有增益者因並録毛詩疏解諸目於此
　　毛詩註疏　毛詩要義二十卷〈長孫無忌等永徽四年上〉　詩總聞二十卷〈王質東平人有雪山集四十卷〉　詩緝三十六卷〈嚴粲〉　毛詩指説〈成伯瑜〉　萬厯間存本止此文淵書目所有又多不可詰矣宋嘉定間著作郎曾從龍請嚴臣僚借書之禁紹定三年三月詔祕書省書籍非係省官毋得借書許從監少置簿有欲闗文籍為檢閱較正等用即先批簿以憑請取俟還本庫隨與㸃收或借出已久亦須檢舉以察隠遺從祕書監葉禾言也蓋古今通𡚁如此
　　內閣藏書目録載林光朝謙之艾軒集二十三卷〈闕第三第四第二十一第二十三卷〉　陳藻元潔網山集八卷林亦之學可樂軒集十六卷〈闕第八卷〉　劉攽貢父彭城文集十四冊〈有闕〉　三劉文集〈中允渙祕丞恕檢討羲仲〉　三孔清江文集四十卷〈孔文仲武仲平仲〉　南陽集三十卷〈韓維〉　劉忠肅集〈摰〉　盤洲集八十卷〈洪适竹垞鈔本止有詩〉　野處前後集九冊無卷數〈邁〉　灊山集〈朱翌〉　元清河集三十九卷〈有闕元明善〉　元遺山集四十卷〈元好問〉　豫章集二十四卷〈熊朋來〉　滋溪集三十卷〈蘓天爵〉　牧菴文五十卷〈姚燧〉　右宋元數公文集曾覩其本而卷數未合者録記再訪若原貢二劉先生公是公非集內府亦闕如可歎也國史樂律志四卷南充陳文憲公〈於陛〉為史官時譔文憲在內閣請開史館未㡬去位館亦罷惟此志及葉文忠公臺山四裔志焦修撰澹園經籍志僅存
　　中興館閣續録載南渡祕閣所藏徽宗御題畫三十一軸八軸有詩皆絶句擇其近雅者録於此杏花鸚鵡並亞隴雲飛穩巢文杏枝髙棲良自得蜂蝶莫相疑桃竹黃鶯出谷傳聲美遷喬立志髙故教桃竹映不使近蓬蒿〈已上七軸有宣和殿御製並書七字〉趙昌江梅山茶趙昌下筆摘韶光一軸黃金滿㪷量借我圭田三百畆真須買取作花王〈又御書趙昌竒筆四字〉
　　圗畫一百八十七軸御府續行降付併舊藏九百十一軸嘉定三年六月並用都堂印仍於畫背用祕書省印御前書經史子集二千五百二卷四庫書二萬三千
　　五百八十三卷續搜訪庫書二萬三千一百四十五卷諸州印板書六千九百八卷　名賢墨蹟一百二十六軸一冊續行降付八十九軸　古器四百十八件續降八十三件　硯七十五琴七右宋中興館閣録所載竹垞輯宋人小集四十餘種自前卷所列江湖詩外如劉翼躔父心游摘槀問道論詩也一宗燒柴煨芋佛家風要知真樂人間少聴雨空山破寺中〈山寺聴雨〉林希逸鬳齋十一槀寛心可要流香酒圓夢何湏正焙茶〈入局〉眀皇按笛逹磨渡蘆二圗長歌皆佳又六言蚯蚓兩頭是性桃花一見不疑了得葛藤三昧卻叅芣苢諸詩〈鬳齋為林艾軒理學嫡派而詩多宗門語鬳齋有全集〉敖陶孫器之臞翁集古詩歌行頗有盛時江西風氣其詩評尤為談萟家所推引朱繼芳季實靜佳集屈指秋風與雁期陽闗西去到何時側身一望腸堪斷天似穹廬碧四垂〈客路〉不踏長安十二門鸕鷀飛處數家村停橈試向灘頭問可是嚴光末世孫〈漁父〉緩行松葉滑小摘藥苖稀〈招隠〉大江流禹蹟老樹見秦時〈登桃〉魚唼垂絲栁鷗眠折葉茭〈湖蕩〉青天浮渤澥白日走崑崙〈對酒〉騷客五花唐殿馬主家七葉漢宮貂〈謝野水郎君召飲〉金陵王氣水東流流到淮南古岸頭夜半一聲天上曲錦帆天子下揚州〈揚州〉相逢已恨十年遲買酒呉山〈闕〉　詩明日送春仍送客栁花風颺鬢絲絲〈題李秋堂詩卷〉老眼看花興未厭不知頭上雨亷纎流鶯浪語春風恨誰抝花枝插㡌簷〈遊甘園〉我登滄浪亭復歌滄浪曲歌竟復長歌杳杳山水緑天風吹散髮山月照濯足為謝獨醒人魚家酒初熟〈滄浪風月〉林尚志潤叟端隱槀江亭飲罷起離愁何事西風又越遊潮信欲來人慾去夕陽紅蓼滿汀洲〈適越留別〉杜宇一聲詩思減楊花三月客愁多〈春日〉留客醉終日愛花吟過春〈贈許紒〉陳必復無咎山居槀冷煙寒食月小雨浴蠶天〈百五節〉一夜簷花雨十年江樹春〈贈張駉〉蘆蓼作秋意汀洲生晚寒〈舟行〉人家半在桑柘住春水忽迷蘆荻叢〈舟中傚東坡〉
　　劉過改之龍洲集叫囂排突純是子路冠雄鷄佩豭豚氣象風雅掃地劉仙倫叔擬招山集頗乏警秀七言山僧㡬輩雪垂領水鳥數聲雲滿谿〈西林〉黃文雷希聲㸔雲集差有骨力長句西域圗昭君曲甚佳又獄吏但能書牘背相君終欲割鴻〈東林拜岳王遺像〉黃大受徳容露香拾槀虎穴山川險蛟涎草木腥〈白水漈〉武衍朝宗藏拙槀皆絶句多佳作如牡丹春籞正穠華有㫖今年不賞花剪落金盤三百朶內批分賜近臣家〈宮詞補遺〉桂華珠殿水精樓柘䄂籠香乙夜遊飛下銀橋人不覺月眀三十六宮秋〈開元廣寒詞〉靈和殿裏最風流三月飛花滿御樓換得玉人睂様巧一春渾不下簾鈎〈栁枝〉飛鷁鳴鑣鼔吹喧繁華應勝渡江前吟梅處士今還在肯住孤山爾許年〈湖上〉寳髻無光玉貌昏銜悲空感舊承恩君王愛問先朝事時許車兒到殿門侍輦㸔花上苑春太皇宣索鳳笙頻如今猶記當時曲對譜閒教小內人〈老宮人〉鈿車轣轆輾芳塵歩鄣香移一片春花下玉盤行禁臠御前宣勸到湖濵〈貴遊〉疊疊滄波隔亂山白鷗飛去復飛還吟邊好思無多子只在孤鴻落照間〈吳江水月塔院〉粉靨嬌春掌上輕玉琴聲裏見深情花邉欲別重回首猶恐絲絃説未眀〈阮客〉碧雲千嶂合紅樹九秋深〈松陵晚泊〉寒食棃花月新晴楊栁風愁消山色裏興極酒杯中緑髮日夜變青春今古同忍教行樂地容易夕陽紅〈飲湖亭〉張蘊仁溥斗野集春風酒棹湖堤栁晚月吟韉輦路花〈春朝偶題〉雲生不沒仙人跡丹化猶啼搗藥禽〈大滌洞天〉丹青嶺樹眀寒葉水墨江天噪亂鴉〈東菴〉連山黃獨雪一雁白蘋風〈霅川〉暑退涼生體氣佳捲簾聼雨感年華西風葉葉梧桐冷開遍庭前白鶴花〈秋思〉憶著前遊十四年三髙祠下夕陽船無錢買得鱸魚鱠吟就橘花香裏眠〈垂虹〉劉翰武子小山集淒涼池館欲棲鴉彩筆無心賦落霞怊悵後庭風味薄自鉏眀月種梅花〈種梅〉送客歸來月滿簷梅花㣲笑隔疎𬖄酒醒今夜銀屏冷沉水薰爐旋旋添〈客去〉長句鴻門宴玉斗歌吳門行皆佳張良臣武子雪牕集叢叢竹雀閙人家農事春來漸有涯品字柴頭煨正暖不知風雪到梅花〈示長蘆仁禪師〉白鷺悠悠去不還渚雲汀草一生閒暮年不入西州路空倚梅花説住山〈吳興投老菴〉三十六陂春水緑四十九年人事非揚子江頭永嘉後吳儂蕩漿北人稀〈感〉帖帖平湖印晚天踏歌遊女臂相牽鳳城半掩人爭路猶有胡琴落後船〈西湖晚歸〉趙希㯝誼父抱拙集市井蕭條景物非居人猶號永和隄春山十里斜陽樹漠漠殘紅杜宇啼〈過臨〉平利登履道骳槀擁巖千修篁中有寒泉飛〈遊佛巖〉何應龍子翔橘潭槀樓上佳人唱渭城樓前楊栁綰離情一聲未是難聽處最是難聽第四聲〈有別〉沈説惟肖庸齋集海眀㸔出日山晚倦行春〈寄慈谿何贊府〉釋永頤山老雲泉集手攜一束書秋風獨來此松深孤月眀水冷夫蓉死時㸔澗䑕來食我山茶子〈西峯日暮〉拒霜花落碧潭秋嬾向山巔水際遊貪㸔夕陽烏桕樹白雲紅葉亂溪流〈秋晚〉獨聽子規叫況逢山月眀〈冷泉亭〉溪色乍涼雙鷺下雨聲纔絶一蟬鳴〈憶舊隱〉薛嵎仲止雲泉集二十里松聲千山雪未晴〈太白觀雪〉巖隂常𠉀雨松色不知春〈真隠寺〉雪渡溪流澀廚煙栢葉香〈閒居〉芳草思無際春風情最多〈春晴〉隨身惟一鉢留偈別雙松〈松風隆首座〉離家買湖石開印對巾山〈送台州倅〉湖水涵秋霽風荷動夕陽〈漁舍〉俞桂希郄漁隱槀西風蕭瑟入船牕送客離愁酒滿缸好記此時分處暮煙㣲雨過松江〈松江送人〉葛天民無懷集月趂潮頭上山隨柁尾行大江中夜滿雙櫓半空鳴〈訪端叔〉一杯殘臘酒萬古夕陽愁〈雪後〉寒食少逢天氣佳十日九日雨如麻新巢初見燕生子小巷已無人賣花〈即事〉花枝照眼堂堂去茗椀闗心故故香〈上已〉下塘六月闗心處西塞扁舟入手時〈荷葉浦〉姚鏞希聲雪篷集病起春風過閒居野草生〈懐頤山老〉風帆逆水上江鶴背人飛〈桐廬〉王戴溪頭小隱仙漁翁引上霅溪船㡬回倦釣思歸去又為蘋花住一年〈寓霅川〉雨徑生新草風牀受落花〈賃居〉踏雨來敲竹下門荷香清透紫綃裙相逢未暇論竒字先向水邉㸔白雲〈訪中洲〉右諸人唯葛天民及與楊誠齋相倡和劉改之亦前輩人餘多摹擬四靈家數小氣格卑風氣日下非復紹興乾道之舊無論東京盛時已可一慨也
　　宋牧仲中丞寄薛尚功古鐘鼎彜器欵識二十卷陶南村書史會要十卷皆厭原山人隱之王孫刋本會要第十卷為隱之所續明代善書人名欵識雕版最精末有張天雨趙松雪楊伯巖周公謹柯丹邱周伯溫豐南禺鑒定題䟦蓋從古本臨摹者極可寳玩
　　牧仲中丞寄豫章張吏部泰來扶長所撰江西詩派圗録人各為傳其二十五人名氏次第遵王伯厚小學紺珠定本扶長雲胡氏苕溪漁隱與山堂肆考有何顗無髙荷又列洪朋於徐俯之後豫章志有髙荷何顒無何顗呂本中復不在二十五人之中雲予按劉克莊後村江西詩派序雲呂紫㣲作江西宗派自山谷而下凡二十六人內三人袁顒潘仲逹大觀有姓名而無詩詩存者凡二十四家王直方詩少絶無可采云云其次第則首山谷次後山韓子蒼徐師川潘邠老三洪〈⻱父駒父玉父〉夏均父二謝〈無逸㓜槃〉二林〈子仁子來〉晁叔用汪信民李商老三僧〈如璧即饒徳操祖可善權〉髙子勉江子之李希聲楊信祖呂紫㣲合山谷為二十四人王立之無傳袁顒則與今本作何顗逈異後村伯厚皆宋末人不知各何據依而異同如此張雲梓於厭原山中者詩派一百三十七卷續派十三卷今其書不可得而見矣張傳頗詳博而於後村傳無所稱引蓋未覩後村全集耳張康熙庚戌進士
　　會稽釋子元璟字借山平湖人投詩為䞇頗有秀句如相思若鷗鳥咫尺隔風煙鄰衲司吟卷門生致酒錢風曵鵞黃淺寒吹鴨綠平坐㸔春艓子吟到闔閭城清鐘來木末白鳥落風湍人家收桕子楓樹著霜花晚菘分竹圃秋水遶籬根煙中多翡翠花裏又鈎輈一笛破寒渚千帆湊夕陽懶呼猿引客閒許鹿叅禪試㸔青菡萏倒浸碧玻瓈卜築精籃似淨名愛君三絶擅平生桑條緑滿門前徑客到幽禽啼數聲痩策衝泥訪鐵厓銅坑小喫雨前茶無端攪亂春愁客屋角一枝山杏花玉削羣峯抱一村甘泉如乳出雲根負薪伐竹扶犁叟多是楊家十葉孫〈過楊鐡厓故里〉
　　崔文敏公後渠漫記雲宋史濫矣誤國之臣亂真之儒後猶有稱述之者道其不眀矣夫王安石之變法其弟安國諫之不從乃哭於影堂曰吾家必滅門蓋知其必亡宋也一張浚出師與髙宗克日復中原岳飛曰相公睡語耶遂忌岳陷之髙宗謂趙鼎曰浚措置三年竭民力耗國用何嘗復尺寸之土朕寧亡國不用此人浚又上䟽言兵髙宗曰浚用兵天下皆知之富平淮西兩敗矣今又生事乃下永州之命史氏皆咎其君之不用浚也非實也〈二〉實録曰苻離軍敗浚鼻息如雷果然是輕民之命宜其敢用罔也〈三〉考亭於二人多恕詞予所未喻特録洹詞數條正之文敏理學大儒其言不阿如此宣城梅孝亷淵公〈清〉別字瞿山以詩名江左畫山水入妙品松入神品數年來罷公車輯梅氏詩畧十二卷始唐梅逺次宋侍讀學士詢昌言都官員外郎堯臣聖俞迄眀守箕季豹鼎祚禹金輩凡百有八人寄予請序又寫黃山天都蓮花雲門諸峯光眀頂文殊臺師子林煉丹臺蒲團松西海門後海始信峯百丈雲梯湯池桃花源白龍潭松谷凡十二幅偹極煙雲變幻之妙自題其首雲漁洋山人居身東岱縱目南溟西巴蜀北幽燕宇內大觀憑軒殆徧俯視一切直培塿耳憶十年前曾訊黃海之勝索予作圗久而未報康熙壬申正月春雪初晴拈毫灑墨偶爾成雲此則天都第一峯也又寄畫梅一捲菸雪歴落枝幹竒古似過王孟端海內文章之交大半凋謝惟瞿山巋然尚存其畫已貴重於世更數十年斷紈零素當不減蘓黃也
　　宋人工於題䟦海虞毛氏汲古閣刻入津逮者不下十餘家予讀樓宣獻攻媿集題䟦多至十數卷往往可稽掌故而毛氏遺之
　　仁和吳檢討志伊〈任臣〉家有唐會典開元因革禮長洲陸醫其清家有王象之輿地紀勝皆宋刻
　　杜氏編珠四卷隋著作佐郎兼散騎侍郎杜公瞻撰自序雲隋皇在江都日好為雜詠及新體詩暨緣屬思顧謂侍讀學士曰且經籍浩汗子史恢博朕每煩閱覽欲其故實簡者易為比諷爰命㣲臣編録得窺書囿故目之曰編珠其朱書者故實墨書者正義時大業七年正月奉敇撰勒成四卷謹序右內府寫本闕三四卷序稱煬帝曰隋皇不可曉其雲在江都日者按史大業元年自長安至江都置離宮四十餘所秋八月行幸江都二年三月發江都四月至東京書蓋奉詔㫖編於是時而稱大業七年何也隋世類書僅見此如初學記北堂書鈔之例但差簡耳所引多緯書如靈憲河圗括地象易緯易通卦驗易飛𠉀春秋説文元命包尚書中𠉀師曠占孝經援神契春秋厯序風角之屬若任豫益州記鄭緝之東陽記徐先生南嶽記庾仲雍荊州記羅含湘中記黃閔武陵川記王韶之始興記王孚安成記史筌武昌記桓氏臨汝記沈氏南越志盛𢎞之荊州記孔曄㑹稽記孔靈符會稽記石虎鄴中記伏琛齊地記三齊畧記雷次宗豫章記楊佺期洛陽記裴淵廣州記邱淵之徵齊道里記張僧鑒潯陽記華延儁洛陽記辛氏三秦記郭仲産泰州記荊州記山謙之南徐州記呉興記鄧德明南康記白裒晉國記習鑿齒襄陽耆舊記周景式廬山記紀義宣城記釋恵逺廬山記劉欣期交州記陸機洛陽記陶氏京都記謝靈運遊名山志郭縁生述征記續記伏滔北征記戴祚西征記宋永初山川古今記周處風土記徐道士履名山畧記諸宮名三輔舊事晉宮闕名洛陽宮殿名交州以南外國傳楊孚交州異物志南方記魏畧漢宮典職鄴宮殿觀閣名應劭漢宮名王孫新昌書張璠漢記蒲元別傳晉安帝記王粲刀名蔡邕禮樂志語林又何宣城婦遊仙賦見王母於瑤臺之上云云右諸書今多不傳特録其目公瞻涿人
　　夢梁録二十卷不著名氏是宋亡後追記臨安盛時風物自郊廟宮殿下至百工雜戲之流皆具似東京夢華録而文不雅馴
　　晁以道與三泉李奉議書雲本朝王元之之後晏公晏公之後歐陽公歐陽之後東坡皆號一代龍門其門下灑掃應對之士後為名公卿將相者不可勝數也晁以道作蘓叔黨墓誌雲先生帥定武謫知英州繼貶恵州遷儋耳漸徙亷州永州邈乎萬死不測之險獨叔黨侍先生以往來於先生飲食服用凡生理晝夜寒暑之所湏者一身百為而不知其難翁板則兒築之翁樵則兒薪之翁賦詩著書則兒更端起拜之為能湏臾樂乎先生者也其初至海上也為文一篇曰志隠效於先生前先生覽之曰吾可以安於島夷矣先生因欲自為廣志隠以極窮通得喪之理嘗命叔黨作孔子弟子別傳則固有以處其子矣先生不至永州稍還仕版居陽羨不幸疾不起叔黨兄弟𦵏先生於汝州郟城縣之小峨眉山遂家潁昌偶從湖隂營水竹數畆名之曰小斜川自號為斜川居士時一至京師自得於醒醒而徜徉一世之外所遇者與談靡不傾盡造次大笑謔浪間節概存焉若世未嘗有小人也宣和五年十二月乙未以暴疾卒鎮陽行道中年五十有二悲夫諸葛孔明初不得申所志而躬耕南陽卒亦﨑嶇巴蜀幸而有子曰曕可以肆所志而無邦家以容瞻則赴魏軍而死耳嵇叔夜之志氣尤異而曾不得一席以全其軀而子紹身血亦何益於邦家古之父子有如此忠孝兩全而可恨者天乎不夀吾叔黨於盛世一振發之耶叔父欒城公每稱其孝以訓宗族云云此文畧盡叔黨生平梗概惜有闕文節録之
　　劉後村作江西詩派序不為王直方立之作傳牧仲中丞頃寄張吏部扶長江西詩派圖録補立之傳適讀晁以道嵩山集有立之墓銘葢吏部亦未之見畧録數條以備考證立之少樂從諸丈人行遊無他嗜好惟晝夜讀書手自傳録凡大編數十時遐荒窮海有先生居焉立之身不出京師而傳彼所賦歌詩獨早且多若只尺居而手授受也立之於人顧豈燥濕寒暑之異哉然非其所好雖以勢力美官誘致之莫肯自枉也常監懷州酒稅尋易冀州糴官僅數月投劾歸凡十五年處城隅小園嘯傲自適命其園之堂曰賦歸亭曰頓有一時文士多為賦詩彭城陳無已卒於京師立之割田十頃以周其孤多此類者立之病中取其平生書畫古器散之四方朋友無遺慕義樂善如此此事葢古人所未有也大觀三年三月日𦵏宻縣立之病臥久口不能良言猶慷慨忠憤不少憊且曰我所作詩文他日無咎序之死則以道銘我所謂遐荒窮海有先生居焉者葢東坡也後村作江端本傳太畧但云子我弟也子我詩多而工舍兄而取弟亦不可曉張不為端本傳缺其字而謂臨川人予按晁以道江子和端禮墓誌雲祖休復〈即鄰㡬〉仁宗時修起居注有重名父懋相朝散郎又夀昌縣君劉氏墓誌曰夫人劉原父侍讀家女嫁為江鄰㡬舍人之子婦男三人長端禮次端友端本端友等一日白夫人曰幸見聽敢有言夫人笑曰不欲從科舉乎是吾素已疑之矣且汝兄力學能文屈於有司二十年常為予言有司待士之禮薄而法益苛愧之終其身汝等尚少而能不樂於此乎汝安之則吾何有故端友與弟端本遂優游於圉城數畆之田人多髙之又按子和誌雲江氏自轑陽侯徳為陳留圉城人非臨川也端友字子我端本字子之
　　陸農師佃放翁之曾祖也受經安石為禮部侍郎持議多為安石隠諱山谷目為佞史予讀其所著埤雅説魚説木二篇元豐間經進御覽首一條雲今相士謂曾公亮得龍之脊王安石得龍之睛夫姑布之言何闗故實況進御之書尤乖理體此之為佞不既多乎
　　三月十七日
　　上諭諭兵部甘肅提督孫思克久歴邊地熟諳機宜當秦省用兵之時素著勞績自簡任提督以來益殫謀猷實心幹濟恵愛洽於士卒威望讋乎外𢑱特沛殊恩用昭寵奬着加太子少保給一拜他喇布勒哈畨以示朕酬勞至意當王輔臣之叛秦隴震驚思克與靖逆侯張勇奮威將軍王進寳同心討賊戮力
　　王室㑹故大學士文襄公圖海大軍入闗秋毫無犯王師屢戰屢㨗賊所據惟平涼一城腹背受敵力屈糧匱束手請降河西三大將之功為多今文襄及靖逆奮威皆歿惟思克在而年亦老矣故
　　王言褒嘉如此功懋懋賞實無媿焉予昔作平涼凱歌其一雲河西三將氣如虹百戰功名次上公〈文襄進封公〉詔下一時齊虎拜漢朝爭羨竇安豐此詩曽經
　　御覽雲
　　三月十八日
　　萬壽節不受朝賀諸王內閣九卿三品以上皆赴暢春苑四品以下官員仍集午門
　　唐摭言載任華上嚴大夫牋上京兆杜中丞書上庾中丞書辭京兆尹賈大夫書雜引辟陽侯朱建潘安仁孫秀嵇叔夜鍾㑹平原君躄者等事其詞傲慢無禮至雲禍患之機怨仇之府豈在利劍相擊拔㦸相撞哉其亦在乎詞色相於拜揖耳又雲君猶惜馬蹄不顧我況有請美人頭者豈復得哉華有寄李杜長句各一篇語頗狂易觀此數書亦唐末李山甫姚巖傑之流江湖道士之狡猾者耳蓋天寳盛時已有此風不至唐末而然矣王銍黙記雲時人語曰王家兄弟小底不如大㡳謂安石安禮安國也子謂論人以道徳不以爵位當易之雲王家兄弟大底不如小底論世者或有取於予言三月二十三日內閣傳問九卿故大學士馮溥品行宦業皆奏雲品行端方服官敬慎遂覆
　　㫖
　　上諭內閣雲溥有耿介之氣
　　賜諡文
　　以縂督河道靳輔年老
　　命原任工部左侍郎降補順天府府丞徐廷璽以本官徃協理河道事務
　　萬厯間浮梁人呉十九者自號壺隱隱於陶能詩書似趙承㫖所製磁器妙極人巧甞作卵幕杯瑩白可愛一枚重纔半銖性不嗜利所居席門甕牖而已樊玉衡贈詩云宣窰薄甚永窰厚天下知名吳十九更有小詩清動人匡廬山下重回首李日華詩云為覔丹砂到市塵松聲雲影自壺天憑君㸃出流霞盞去汎蘭亭九曲泉宋牧仲中丞最好古銅玉陶器在江右予甞寄訊訪昊所製不可得矣
　　東坡雲西湖處士骨應槁只有此詩君壓倒按林詩疎影暗香一聫乃南唐江為詩止易竹字為踈桂字為暗耳雖勝原句畢竟不免偷江東之誚如坡言逋生平竟無一詩矣然如沙泥行郭索雲木呌鈎輈晝巖松䑕靜春棧竹鷄深又詠梅雪後園林纔半樹水邉籬落忽橫枝皆不失佳句也
　　李君實璽召録載汶上王尚書年七十致政一日置酒遍別親戚不知所徃後二十餘年家人朝武當遇之石巖中泣拜求歸不可因求教公曰記取吾言屈死莫告狀餓死莫作賊二語足矣公手築墳於南旺湖濵其地隨水消長出沒按王公諱杲嘉靖中官戶部尚書謫戍雷州居肇慶之崧臺書院予以祭告南海過之端人猶能言其遺蹟雲甞見汶上縣志亦不言公仙去
　　蜀中石蟬花其說不同益部方物記雲蟬之不蛻者至秋則花其頭長一二寸黃碧色治小兒瘈瘲又能已瘧是昆蟲之屬化為草木也又一說石蟬花葉如菖蒲紫萼五出與蟬甚類蜀人因以名之白者號玉蟬花宋景文贊曰取其肖象莫類於蟬是花以似蟬而名非真蟬花也
　　文昌雜録記太子太師張公昇大中祥符八年乙夘登科熙寜九年丙辰終自初仕至薨謝歴一甲子先伯祖太子太師贈太師大司馬公〈諱象乾〉隆慶庚午年二十四登第崇禎庚午年八十四終亦歴一甲子約畧相似秦吉了鳥名又龍生二卵一名吉了見北夢𤨏言

　　居易録卷十七
<子部,雜家類,雜說之屬,居易錄>
　　欽定四庫全書
　　居易録卷十八　　　　刑部尚書王士禎撰
　　洪洞范鄗鼎彪西寄所著理學備考廣備考乞序范順治辛丑進士養親不仕隠居師曠故里講洛閩之學河汾間人士多從授經康熙戊午山西巡撫應
　　詔以博學宏詞薦不出奉
　　溫㫖人益仰重之所著書凡數十種雲
　　輝縣冀氏世傳楊忠愍公詔獄中畫梅一卷自題長歌其上河南提學副使族兄書年〈際有〉常見而和之
　　李閣學柟倚江言其世祖文定公〈春芳〉狀元及第明世廟甚眷之超拜翰林學士同侍講嚴訥中允董份俱直西內撰元賜一品服時六部尚書無一品服者一日𠉀朝午門外文定衣賜衣趨而入六卿於棕棚下望之色動鄭端簡公曉口占絶句雲翰林學士信堪誇新賜宮袍一品紗可惜六卿身上鶴一朝飛向別人家諸公皆大笑絶倒
　　又言始祖李翁老農也居句容山中地名大村為縣人曹尚書義家佃種會尚書擇𦵏地青烏家爭集其門江西一地師來獻圖雲某壤最吉即大村地也尚書不甚信薄贈而遣之地師怏怏復往大村徘徊瞻眺自恨其言之不售已而風雪大作日已暮無託宿處翁適往田因延至其家饋以鷄黍地師深德之次日晨起見屋後有草舍半間雪壓將圮雙棺暴露問之翁曰吾父母也貧不能買兆域久而未𦵏地師曰窮途荷君髙誼無以為報此間曹尚書家有吉壤若𦵏之富貴可數百年科第不絶翁曰吾方為尚書家佃田安能有之地師曰但往哀乞無害也然𦵏畢當速去慮其追悔耳翁如其言往值尚書方據案作書泣拜以告尚書頷之翁則出白布一幅求尚書押字又允之急歸以告地師喜曰君福人也為指其穴𦵏畢辭去翁往謝尚書即星夜攜妻孥荷擔渡江而北至興化居焉自是漸饒裕至曾孫遂狀元及第至宰相即文定公也嗣是累世簪笏不絶文定賜塋在儀真子孫歸𦵏句容大村者甚衆
　　李小有嘗雲其族喬世臣嗣京少文胞兄弟也皆以文名其父即文定公之孫一日行龍潭山中夜夢神告曰明日賜汝墨二丸汝子功名盡在此墨藏之勿忽也既覺不喻其故明日憩道左神祠神像宛如夢中所見視神座下二墨在焉駭然再拜攜歸以賜喬嗣京二子繼成進士鄉會二試皆用此墨未盡也喬歴官兵部侍郎嗣京監察御史
　　六科都左右給事中給事中共二十四員康熙元年後裁去左右給事中十二員六科止留十二員改都給事中為掌印按水東日記公文承㫖舊稱五府六部都察院六科給事中景泰中李顯為給事中強加都字則知去都字為復古制雲
　　御門聽政冬春辰初三刻夏秋辰正三刻內閣部院官率以昧爽齊集午門次至中左門稍憩乃入𠉀於乾清門外
　　駕出陞
　　御座六部都察院等衙門以次奏事如初一日首吏部則初二日首戶部周而復始若宗人府奏事則恆居部院之首三法司例居第三部院奏事畢然後臺省官奏事既畢然後內閣大學士學士至
　　御前承
　　㫖翰詹
　　起居注官滿漢各一員輪直立西楹下
　　葉文莊公盛水東日記備紀省垣督撫時僚友姓氏籍貫先曾大父大司徒公歴仕録亦然前輩敦友誼念故舊如此今人以薄為道用心如此者鮮矣予官京師三十年洊更數署受同人之益不少暇日追憶筆之簡冊亦欲使兒孫輩知之耳〈遷祭酒後掌院學士遷少詹事奉命祭告後掌詹詹事以未及共事不具載〉禮部尚書沙公澄〈順治丙戌進士蓬萊人〉
　　梁公清標〈崇禎癸未進士真定人以兵書大拜〉
　　黃公機〈順治丁亥進士錢塘人以吏書大拜諡文僖〉
　　郝公惟訥〈順治丁亥進士霸州人終吏部尚書諡恭定〉
　　龔公鼎孶〈崇禎甲戌進士合肥人諡端毅〉
　　禮部左右侍郎王公熙〈順治丁亥進士宛平人以兵書大拜〉
　　黃公機〈見上〉
　　董公安國〈奉天人〉
　　田公種玉〈順治乙未進士同年宛平人〉
　　曹公申吉〈順治乙未進士同年安丘人終貴州巡撫〉
　　禮部主客郎中劉廣國〈順治己丑進士潛江人終漢羌道僉事〉
　　南廷鉉〈順治丙戊舉人渭南人終松茂道僉事予撰墓誌〉
　　禮部儀制郎中曹首望〈功貢豐潤人終蘓州府知府〉
　　主事侯杲〈順治己丑進士無錫人終刑部郎中〉
　　顔光敏〈康熙丁未進士曲阜人終吏部考功郎中〉
　　戶部尚書郝公惟訥〈見上〉
　　梁公清標〈見上〉
　　戶部左右侍郎劉公鴻儒〈順治丙戌進士遷安人終左都御史〉
　　嚴公正矩〈崇禎癸未進士孝感人〉
　　田公逢吉〈順治乙未進士同年髙平人終浙江巡撫〉
　　魏公象樞〈順治丙戌進士蔚州人終刑部尚書諡敏果〉
　　於公可託〈順治乙未進士同年文登人〉
　　戶部福建司員外郎程可則〈順治壬辰會元南海人終桂林府知府〉
　　沈振豪〈貢生山隂人〉
　　戶部主事王如辰〈順治乙未進士同年膠州人終廣西提學道僉事〉
　　戶部四川司員外郎佟湘年〈奉天人終瓊州府知府〉
　　翰林院掌院學士兼禮部侍郎陳廷敬〈順治戊戌進士同年歴吏部尚書今刑部尚書〉葉公方藹〈順治己亥進士及第終刑部侍郎加禮部尚書諡文敏〉
　　國子監司業劉公芳喆〈順治辛丑進士宛平人〉
　　詹事府詹事兼翰林院侍讀學士加禮部侍郎沈公荃
　　〈順治壬辰進士及第華亭人諡文恪〉
　　郭公棻〈順治壬辰進士清苑人終內閣學士兼禮部侍郎〉
　　禮部尚書兼掌翰林院詹事府事張公英〈康熙丁未進士桐城人〉詹事府少詹事兼翰林院侍講學士周公之麟〈順治己亥進士
　　蕭山人終通政使司通政使〉
　　盧公琦〈康熙丁未進士仁和人終內閣學士兼禮部侍郎〉
　　田公喜⿱〈順治辛丑進士馬邑人終內閣學士兼禮部侍郎〉
　　都察院掌院事左都御史陳公廷敬〈見上〉
　　於公成龍〈奉天人兼管都統〉
　　協理院事左副都御史李公逈〈康熙甲辰進士夀光人終刑部右侍郎〉左僉都御史周公之麟〈見上〉
　　兵部督捕左理事官羅公秉倫〈康熙癸丑進士江寕人終通政使司通政使〉
　　勞公之辨〈康熙甲辰進士石門人太僕寺卿〉
　　右理事官宮公夢仁〈康熙庚戌會元癸丑進士泰州籍靜海人終福建巡撫〉
　　錢公晉錫〈拔貢太倉人順天府尹〉
　　顧公藻〈康熙丙辰進士崇明人由翰林院侍講改終工部右侍郎〉
　　督捕衙門例以每年四月彚題一年八旗逃獲之數別有緑頭牌奏知逃官逃兵若干員名止紀總數以備問人名地名不能悉也而捧牌啟奏係滿洲堂官專責乾清門啓奏
　　上問侍衛馬三捷逃往何處席珠不能對士禎又不解國語遂𫎇
　　上諭下吏部都察院察議堂司官左都御史於公成龍言緑頭牌啓奏漢官例不與聞與公無渉席珠公亦云然予曰不然滿漢堂官平日共事一堂又同啓奏小有利害輒分彼此既非大臣之體又非協恭之誼某不忍為也於公與副都御史徐公潮深歎服謬許有古大臣風且雲
　　本朝此事惟一見於魏敏果公〈象樞〉今乃再見公耳於公至內閣又申言之然予與席珠公等竟同一口供上遂俱議降一級留任仍罰俸一年𫎇
　　聖恩予與漢理事官勞公之辨照部院議而席珠公等三人皆降三級隨旗上
　　朝吏部尚書李公天馥亦語侍郎彭公孫遹曰王公不失厚道然未免過於忠厚吾所不能掌院學士張公英雲公此一事起居注諸公皆傳道之
　　李侍讀漁村〈澄中〉滇行日紀載板橋驛驛壁有題句雲滇海盈盈一水遙解鞍明日問歸橈還如謝眺宣城路南浦新林過板橋甚有風調不知誰作也按此升菴詩也題作於役江鄉歸經板橋首句千里長征不憚遙滇程記雲楊林逹板橋號三亭實六亭
　　克什兔者紅帶宗屬自四川隨征回京至鳯翔病疽危甚有張希仁者業瘍醫藥之而愈克什兔遂攜入京師張有子玉女蛇妃等九人克什兔利之私作譌契誣以賣身及張歸鳯翔克什兔即以逃人告提比解至部讞得實予與席珠公斷張夫妻子女歸復版籍為良民克什兔送宗人府察議克什兔怒牒訴掌宗人府郡王郡王召侍郎等辨質克什兔刁悍甚然絀於理府是部議克什兔革職鞭責疏上得
　　㫖依議予在部不敢以強禦骫法率如此聊記此一事不及備書也
　　湯尚書荊峴〈斌〉巡撫江蘓毀上方山五通祅廟撤土偶撲之而投諸水有人於地中得古石碣上刻肉山酒海遇湯而敗八字雲仙人張三丰書也烏程陳煉師説山東巡撫題報部撥陜西協餉銀九十萬兩已解本年地丁錢糧銀四十五萬兩其未解銀四十五萬兩儘徵儘解奉
　　㫖陜西需用銀兩已將戶部庫帑撥給這未解協餉若不拘定限儘徵儘解恐致累民着不必解送仍留該省𠉀部撥用同日戶部奉
　　㫖西安鳯翔各屬二麥無收供應軍需賑恤民生俱闗𦂳要着將爾部庫銀撥一百萬兩作速解送陜西支用先一日內閣傳
　　上諭諭九卿以
　　聖意如此臣士禎恭對曰普天之下皆
　　朝廷赤子
　　皇上軫念秦民不惜公帑百萬朝發夕至起白骨而肉之恩至厚矣又軫念齊魯之民停協解以紓民力真天地父母之心無不覆載者也嗚呼
　　九重之上慮周萬里宵旰憂勤惟懼一夫不得其所聖帝明王憂民至此者古今能㡬見哉忝備員九卿謹備識之
　　四月中屢
　　諭九卿會議西安鳯翔賑濟事宜十八日內閣傳上諭畧雲西安鳯翔饑荒朕在宮中夙夜軫念有從陜西往來人員必親加詢問頃四川巡撫噶爾圖來京陛見問所過陜西州縣情形噶爾圖奏稱西鳯二府百姓流亡者多以饑餒其疾疫而死者亦間有之不勝惻然云云議得捐納人員應令於布政司及西安鳯翔二府屬各州縣聽便捐納仍特遣大臣㑹同該督撫不論捐納及撥解銀兩並運送米石於被災州縣作速通行給發奉㫖着戶部尚書王隲工部尚書沙木哈去先是遣兵部尚書索諾和往勘災未回再有是
　　命
　　康熙丙寅睢州湯公斌自江寕巡撫
　　特㫖加禮部尚書召還掌詹時正詹為清苑郭公棻二公同時未㡬郭遷內閣學士去不另推補及湯遷工部尚書則以禮部侍郎掌翰林院事桐城張公英兼掌府事張遷工禮二部尚書皆兼掌翰林院詹事府迄不另推雲
　　王翬字石谷自號烏目山人常熟人畫與太倉王太常時敏王亷州鑑齊名江左稱三王辛未來京師頗自貴重其畫不為人作獨欲得予一詩為贈屢屬諸公通意於予又特作長幅及冊子八幅相遺其意濃至可感竹垞題冊後雲王翬老去畫尤工小幅呉裝倣恵崇曾上北髙峯頂望村村風景似圖中八幅其一倣大癡溪山雨意圖一倣王叔明小景一題夕陽山外山倣巨然一倣趙呉興采菱圖一倣北苑一倣黃子久天池石壁圖一寫唐伯虎詩意詩云呉山多近打魚磯磯上家家住翠微曉日五竿人未起查查山鷓遶簷飛又十月江南未隕霜青楓欲赤碧梧黃停橈坐對西山晚新雁題詩小著行
　　海淀在明時有戚里李氏園米太僕仲詔〈萬鍾〉勺園亦在卒即𦵏焉
　　暢春御園落成而米之墓逼近苑外其家欲改卜上知之特傳
　　㫖令勿遷仍許嵗時上冢如常
　　上之曲體人情如此真盛德也
　　命九卿會議京口荊州截留漕糧令該駐防將軍以兵船各運十萬石至襄陽以西安鳯翔雨澤愆期秋成未可必也
　　內閣傳
　　諭九卿及翰詹卿寺各衙門堂上官書嵩山中嶽廟濟瀆神祠孟子遊梁祠二程子祠扁額各四字進呈曰嵩髙峻極曰靈瀆安瀾曰昌明仁義曰功存河洛先是河南巡撫閻中丞興邦恭請
　　御書也
　　國子博士孔尚任東塘精於音律常得漢玉羌笛唐製胡琴各一枚形製古雅自為跋刻之雲康熙壬申官京師獲玉笛吹孔之下止具三孔世無識者考之馬融笛賦稱笛出於羌舊四孔京房加一孔於後以備五音所云四孔者乃連吹孔數之其底原有洞孔故加一孔而五音備焉後之長笛又加二孔以應七律許慎說文注笛七孔筩羌笛三孔是也其曲有落梅花折楊栁古愛其曲多為玉笛吹之此笛色如栁花葢古之甘黃玉也雙鈎碾製肖形竹節頂節二寸中節八寸尾節五寸較以漢尺分毫不爽應劭風俗通載漢武帝時丘仲作笛長尺四寸今長尺五寸且無後孔當在漢之初年矣噫古噐存而古音莫解笛之三孔亦猶文字之一畫也與〈右跋漢玉羌笛〉胡琴本北方馬上樂亦謂之二絃琵琶蓋琵琶所託始也南部新書載唐韓晉公滉入蜀伐奇樹堅緻如紫石匠曰為胡琴槽他木不能並遂為二胡琴曰大忽雷小忽雷後獻德皇樂府雜録雲文宗朝兩忽雷猶在內庫內侍鄭中丞特善之訓注之亂始落民間康熙辛未予得自燕市葢其小者質理之精可方良玉雕鏤之巧疑出鬼工今八百餘年矣頻經喪亂此噐徒存而已無習之之人俗藝且然傷哉〈右跋唐製胡琴〉又嘗於慈仁寺市得前代內府琵琶二賦詩曰喬木世臣事已革零書破琴存故國每逢舊物重摩挲必詰此物何從得廟市曾收兩琵仄琶製作不同各臻極其一⻱錦裹周身剪犀鏤牙如縷織背上雙紐蹲盤螭盈尺曲柄玳瑁飾雲楸作靣波濤生三十六峯更竒特橫挾不起斜按難滿輪明月遮胸臆其一痩削美人肩螳螂匙頭蜻蜓翼水波雷文到四邊碎砌檀槽百衲式異寳妝成兩樹花牡丹秋菊真氣逼不似螺蜔非硨□剔硃填漆無顏色次第傳觀反覆猜旁有老伶長太息前朝琵琶屬教坊玉熙宮中數承直方響前列琵琶隨一派韶音揚舜德先皇顧曲愛繁絃天府之藏示樂職大者名為大海潮南宋流傳今到北四絃彈動殷殿庭卻疑腕中萬斛力小者斵從萬厯初內府金錢費千億年年風露催白頭才人懐袖聲啾唧聽來恰似秋蟬吟針鋒細字將名刻大聲宏亮小聲清雄鳴雌和無差忒龍錦囊中只兩張舊時中侍皆能識可惜淪落在市塵四十八年塵漬黑折軸斷品誰安排玉帶銀撥漫拂拭有腹無絃訴怨難撫今懷古中心惻造者前王毀者誰甲申三月遭流賊〈右詠大海潮小吟蟬兩琵琶歌〉徐宗伯學謨冰㕔劄記雲毘陵唐荊川順之始以宮僚言事削籍海內有景星慶雲之望繼倭亂江南趙文華薦之朝起南兵部郎轉北至京朝士爭往𠉀之荊川闔門謝客客至常不得見及報謝自九卿外庶僚惟翰林科道吏部而已是時分宜當國久勢傾中外欲借荊川為名髙日令其子置酒致款洽荊川儒者一見隆重遂為莫逆以謂可附之行道不知入其牢籠也巡邊之役分宜享之西苑直房飲以薏苡酒荊川以為佳分宜曰酒故薊遼王總督餽予酒則一年佳一年官卻一年不佳一年荊川頷之至薊欲馳總督甬道王公自以帶兵部堂銜難之荊川殊怏怏還朝先以巡邊䟽稿託白儀制啓常呈世蕃內叅王公至數百言世蕃覽之大驚曰此䟽入王公械逮矣乃以筆盡刪去止留一卒不練誠如聖諭云云四句乃得秋後處治之㫖朝論以薏苡酒之語謂荊川為嚴氏報効此其故不可知矣如宗伯所言王司馬思質之獄發指雖由相嵩荊川實為搏擊何殊文華之媒孽張半洲耶李中麓〈開先〉荊川至交也常遺之書曰此一起官頗紛物議出非其時託非其人將舉平日所守而盡喪之矣又雲或佛肸欲往之意也豈知其終是不可哉葢良友之言如此
　　大興劉顯績字元公明崇禎丁丑進士順治初官給事中終陜西僉事有知人之鑒前明崇禎癸未㑹試為同考官得大學士成公克鞏刑部尚書諡端恪姚公文然學士魏公天賞順治丁亥㑹試再為同考官得大學士王公熙大學士李公之芳太常卿一甲第二程公芳朝修撰一甲第三蔣公超而四川按察使宋公琬詩家宗匠亦本房也視朱平涵相國湧幢小品所載呉中丞維嶽以嘉靖丁未分考得張相居正殷相士儋陸尚書光祖汪侍郎道昆胡太常正𫎇胡又會元也前後可以方軌然劉得人二次尤竒
　　士禎以順治辛夘羇貫中山東鄉試是科同考得人極盛者餘杭孫應龍海門以德州知州閱書經得七人為安邱曹澹餘申吉吏部侍郎大嵩李望石贊元〈榜名立〉兵部督捕侍郎樂安成愚崑其範兵部侍郎鄒平馬右實光監察御史平度崔老山誼之通永道僉事禹城盧公鑄鼎淮安府推官膠州韓名卿魏衡州府通判七人皆登進士李成馬皆嘗以御史巡鹽而成與馬又皆兩浙孫之桑梓也時年七十餘家居尚無恙士禛以詩經出夀州夏侍御敬孚先生〈人佺〉之門忝冠本房〈初擬解元改第六〉今官經筵講官刑部尚書安丘劉子延祚逺巡撫順天副都御史日照李宗周簠官知縣子應廌內閣學士兼禮部侍郎抑亦其次今先生年七十九矣清健如五十許人今吏部尚書李容齋天馥禮部尚書前大學士熊青岳賜履兵部尚書杜肇余臻刑部尚書前吏部尚書陳說巖廷敬皆順治戊戌進士同時領六卿前此所少長洲宋文恪德宜善擇壻王藻儒掞內閣學士兼禮部侍郎顧懿樸藻翰林侍講改兵部督捕理事官顧雨若用霖西充知縣陳廣陵元龍翰林編修李丹壑孚青翰林編修五人皆進士其四入翰林文恪子大業亦翰林編修
　　上海姚公永濟字通所明萬厯戊戌進士歴官浙江左布政使至順治十五年戊戌尚無恙與戊戌新進士敘同年之誼時人傳為盛事先是崇禎中先祖康宇公官浙右轄與姚公共事相得甚懽姚公丁丑入覲以考課不及額下詔獄先公署篆悉以徵解完姚公考成遂得復任率子孫詣先公謝曰活我者公也鼎革後先公田居尚無恙辛夘外兄髙念東〈珩〉以翰林侍講學士典江南試先公附書問訊姚公答書殷勤道契闊士禎是秋領山東鄉薦猶及見之先公是嵗夀九十一又二年癸巳考終後五年為戊戌姚公尚在葢近百嵗矣
　　明彭吏侍華為庶吉士其兄文憲公時以學士教習然猶三從兄弟康熙癸丑崑山徐宮允秉義果亭以鼎甲第三授編修入館其母弟相國立齋以翰林掌院學士司教習具疏題明
　　特㫖免秉義教習曠典也乙丑會試華亭王戶侍鴻緒儼齋為總裁其母兄編修九齡為同考試官尤為僅見李少司馬厚菴言在江淮晤督學許贊善汝霖傳治失血方雲髙郵一學官年八十二有少容自雲少患血症得異人傳此方服之良愈久服老而益健其方用青布〈不用五棓子者〉於荷稻或草木上接秋露最潔者取其水以磁瓶盛之分為十八碗作三次服每次六碗入人參湯五分冬蜜人乳各一鍾煎溫服
　　李少司寇奉倩言得一秘方治疫氣傷寒等症最効其方用麥門冬三錢烏梅三枚棗三枚芫荽梗三十寸燈心三十寸竹葉三十片熱煎服
　　厚菴扇繫一物色如伽楠而不堅無香問之曰粵西梧州所產鯖魚膽也用少許和水㸃眼疾立効然不必多用又粵西山羊血治血凝滯如神其家一僕偶墜艙底艙深丈餘及救甦遍身血暈療之漸痊惟頭目岑岑作苦既三年矣偶得山羊血治之頭風立除
　　南工侍懐仁大西洋人嘗言其國取珠有如雞卵大者螺蚌亦絶大有臭腐者則夜明珠產其中其法不用剖取惟以殻曝日中久則蚌渇吐珠弄之伺其吐急取可得晉江黃給事熙纉字敬菴嘗為安慶府推官予與順治庚子同為江南同考試官以己亥城守功內陞其僕人一日得大螺將煮食之湯忽沸有聲甚巨螺忽自釡躍起室內氣如煙霧不辨人皆驚而走匿移時視之螺死有珠如龍目大在其側以經水火晶光遂減秤之重三錢亦夜明之類
　　李厚菴説明末閩中神祠土木偶及人家家祠木主皆起自行少司空齊穡公言察兒罕國元之嫡派也世雄長西北諸部傳至靈丹可汗在位久忽欲往西域皈佛教其台吉那顔等苦諫不聽國中無主
　　太宗皇帝因發兵追降之其尚璽近侍以傳國玉璽倉卒坎地而霾之兵既退有童豎牧羊其地一羊屢至坎所蹄之不已驅之復來牧覺有異試發土則璽見焉聞於官遂進
　　上時天聰某年也今蔵
　　御府予按何文肅喬新椒邱集有傳國璽志一篇敘述甚詳五代後唐從珂時秦璽燬石敬塘入洛更以玉為之重貴獻之遼興宗試進士遂以有傳國璽者為正統命題金滅遼延禧遺傳國璽於桑乾河元世祖時有札刺爾氏者漁於桑乾之濱得之夜有光監察御史楊桓辨其文以為歴代傳國璽上之至正末中山大兵至燕順帝攜之北遁沙漠其本末如此以文肅言考之自五代之亂璽歸於遼遼歸於金金歸於元在察爾罕國者又二百餘年而歸於本朝詎偶然哉又按王冕詩青象不將傳國璽紫駝空引舊氊房葢未詳矣
　　門人楊吉士名時江隂人向屬其訪宋胡恢南唐書及元席㡌山人王逢集適來言胡本李忠毅公仲逹家舊有之亂後其家零落不可得矣原吉〈逄字〉梧溪集凡七卷有至正間新安汪澤民鄱陽周伯琦二序景泰中南康府知府陳敏政後序細書工緻似鍾太傅終卷如一雲是周硯農榮起手録周江隂老儒常熟毛子晉刻較古書多其刋正尤精六書之學其子長源字鄴侯予在淮南時從遊門下甚久硯農年八十七乃卒今歿才五六年耳書雜八分信可寳也女禧祐皆工畫禧名尤著予昔在江南嘗得其畫惜花春起早詩意士女一幀又嘗屬江隂知縣陸次雲訪其所畫楚詞九歌九章圖陸在江隂數載不相聞聞已購得裝潢而未寄予也當問之呉中閨媛文俶字端容寒山趙靈均之配工於寫生梁谿太學浦生貽其所作花卉草蟲十二幅雅淡有生氣昔聞有著色本草一部惜未見
　　米南宮寫隂符經墨蹟細行書結搆精宻神韻溢於楮墨與世傳刻米書逈別大似褚河南也首有黃帝像兩童子奉劍印侍前有一鼎後題甲申初夏廿日南山米老學書課凡十三字經後書元章及劉巨濟倡和龍真行二篇字尤妙雲龍真行為元章待制林公書跋雲祕府右軍書一卷有一龍形真字印故作此米芾詩龍形真字芸香裏伏日道山聊一啓媼來鵝去已千年莫怪癡兒收䗶紙蕭衍老翁食無肉錦質繡章能獨侈不知劫火付冤家卻誤葛仙求令史文皇有金無鑒目賴取穹官齊押尾徐生小黠辨茅簷不道天真難力至晚薄功名歸一戲一奩充勝三公貴牡丹不語人能醉墨光覺勝朱鈆媚與身俱生無術治又染膏肓劉巨濟後有劉涇和秦火蕩焚天地赤孔堂壞後無餘壁不知科斗六書文化作龍蛇二王跡集賢他日作仙久官姓篆章存歴歴自憐黃眼未親逢一段因依徒奪魄元章揮灑早驚動秘篋墨皇曾敬識孤標未要後生知劣許下官論莫逆好竒舉世不多肯神物尤來終變易神鋒雙合會有時真璽一飛無處覓頗聞秘篋作訛語別有擾龍招異客不知乾沒歸去來勝在箇家遭水厄米芾自命此書為跋尾書惟題於家真蹟後不寫以遺人〈闕〉樞宻太尉論書詣奧前篇有天真難力至語後篇知劉侅收書自芾始故寫獻其後有跋雲米氏小録雲宣和間聖主命寫小楷故倣右軍黃庭少酬聖意不能以備御覽也餘留京師購得此帖命工裝潢與諸子習書誠可寳愛堅白老人敬題





　　居易録卷十八
　　欽定四庫全書
　　居易録卷十九　　　　刑部尚書王士禎撰
　　梧溪集記宋元末國事人才多史家所未備予讀之信然又如宋髙皇壽成殿汝甆觶引孟郡王忠厚佩印歌制置彭大雅瑪瑙酒椀歌之類尤令觀者一唱三歎予最愛其題王冕墨梅一絶雲霜落銀河月在天美人松下鬭嬋娟一枝倒影呉牛角曾似知章踏酒船自序雲冕耆畫梅常韉牛遊京城名貴側目
　　兵部員外郎裴〈袠〉新安人假歸將行以其邑訓儀封王世治所刻呉江計甫草〈東〉讀予論詩絶句記來徵士大夫詩歌紀事以計此記為予詩作也因先呈予世治跋雲不肖生也晚距先肅敏公六世時已百餘年守家蔵集恆虞失墜有莫為之後之懼康熙壬戌七月太邱王瑗郵致甫草計先生讀阮亭詩記一篇世治讀之不禁涕洟深歎知巳之難而相遇之奇也世治半世俯首老諸生不能與當代賢士大夫挈長比藝焜耀先澤而甫草乃從阮亭王公少谷山人之句而致其感動痛哭之辭至欲為先肅敏死斯亦竒矣嗟乎是少谷阮亭兩公之知先肅敏而總藉傳於計先生之一痛也海內文人其誰不願為計先生死者哉予康熙癸夘在揚州一日雨行如臯道上得論詩絶句四十首葢倣元裕之作其一雲三代而還盡好名文人從古善相輕君㸔少谷山人死獨有平生王子衡甫草丁未於都門見此詩因作記今載甫里集袠字盧院康熙甲辰進士以溧陽知縣行取循吏之聲甚著為督捕司屬予擬薦之未果
　　席㡌山人集載台州余季女寄夫詩五章雲妾誰怨兮薄命一氣孔神兮化生若甑春山娟兮秋水淨秉貞潔兮妾之性一夜夣兮食棃靈氛兮為予占之曰行道兮遲遲斂角枕兮粲如風動幃兮心悲〈二〉雲黯黯兮雪飛棘夫子介兮如石苦復留兮不得望平原兮太息涕泗橫兮霑臆〈三〉送子去兮春樹青望子來兮秋樹零樹有枝兮枝有英我胡為兮煢煢〈四〉織女兮牛郎豈謂化兮為參商欲徑渡兮河無梁霜露侵襲兮病偃在牀嗟嗟夫子兮誰與縫裳〈五〉右詞㫖悽婉音族古雅不減徐淑誰謂宋元以下無樂府耶得之女子尤竒
　　睢州湯尚書荊峴斌醇儒也仕至開府九列而家甚清貧居京師委巷陋室冬禦寒一羊裘外無長物尚書歿後有僕劉振者鬻身旗下一日赴部告提妻子云在睢州生員湯漙家司具稿呈堂欲為行提予不可曰彼自言因債負典身湯氏年滿復鬻身旗下烏知非賣身於湯而背主投旗者乎行提則墮此輩計中既索妻子又將索衣物索路費不滿其谿壑不止且背主投旗自有應坐之律主僕名分地方風俗闗係甚鉅豈可自此一事開其端耶遂諭司改稿遞發劉振令河南巡撫嚴行質審有無背主投旗情節閻中丞興邦審擬得情照例治振罪仍斷與湯氏為奴而開歸諸郡背主覬覦者懼矣溥者尚書子也
　　新城民牛德者鬻身及妻女於旗下逃歸十餘年矣一旦為有司獲解自供子女㡬人有司復查解到部而長女次女皆已適人有司來請明示按條例長女係旗下所生帶逃應提解次女係逃後民間所生應追身銀四十兩解部給主予以提解則夫婦離異方難之其旗主李文士者忽具呈自言不忍其女夫婦斷離人與身銀俱不願領祈行知地方官各令寧家永無改悔予驚歎曰世乃有如此人乎隂德大矣其後必昌亟靣加奬勵准行而二女皆安室家矣文士之義不可使湮沒無傳也特表而出之
　　安邱張杞園〈貞〉以明經需次翰林孔目博雅好古工篆刻喜交遊青州名士也以寫本宋岳珂肅之玉楮集相寄集八卷有嘉熙庚子自序肅之鄂忠武王孫霖子官戶部侍郎著書甚多如金陀粹編桯史愧郯録皆傳於世又有東陲事畧未及見此集乃衡府髙唐王家鈔本流傳絶少髙唐王諱某號岱翁工篆𨽻癖嗜古書寫録多祕本鼎革後散落市肆紙墨精好裝潢工緻康熙乙巳予歸自揚州一日至青州與杞園觀書市中得劉貢父春秋權衡意林二書亦髙唐府中物杞園雲曾見岱翁篆書入藥鏡一篇淳整茂宻亦希有也
　　戶部郎中王埏以其逺祖孝行録索題孝子名原文安人父珣以逃里役去鄉里原方在襁褓稍長有室段氏日問母張兒父安在母告以故原哀痛跪母前欲逺遊覔其父母止不聽乃去之齊魯數年至田橫島宿神祠夜夢入古剎日當午見僧方炊就乞食僧與之一盂曰此莎米飯也味苦為汝和以肉羮既覺有一丈人攜杖入原告之夢丈人曰日當午南方也莎草根附子也和以肉羮附子膾也急去當於山寺求之原謝而行抵輝縣入帶山夢覺寺會大雪宿山門下僧見而叩所從來具以對是時珣在寺為僧都養僧引原示之曰此少年亦文安人試作鄉語於是父子語合抱持大哭聚觀者皆感動泣下住持僧法林者贈詩云豐干豈是好饒舌我佛如來非偶爾昔日曾聞呂尚之明時又見王君子借留衣鉢種前縁但笑懶牛鞭不起歸家日誦法華經苦惱衆生今有此原遂奉珣以歸年六十有四矣又二十年始卒原卒時亦八十有四子六人孫十五人曾孫二十二人應霖應期皆進士李本寧維楨李卓吾贄皆為之傳其大畧如此六世孫景祚〈本名𦙍祚後改今名〉字迂叟順治丙戌進士官大理卿埏即廷尉子也
　　門人太原閻詠字復申其父若璩字百詩邃於經術博雅好古詠寄子書雲此間有一傖父自謂精通小學問詠今代詩人誰為第一詠以吾師新城公對渠雲吾家少陵詩賔客減應劉應為人姓當讀作平聲何新城公作仄聲用詠不能對歸質家尊家尊雲皆可用也此字正為左傳國語應為武王之子所封之國陸氏宋氏無音故黃公紹韻會於蒸部應字曰人姓隂時夫韻府於徑部應字曰人姓非平仄兩用之證乎亦猶吾鄉之枚乘漢書無音故子美作仄聲枚乘文章古是也太白又作平聲八月枚乗筆是也安得是李而非杜是杜而非李乎伍子胥之員讀作運亦讀作雲故陸魯望詩賴得伍員騷思少未聞以令公四俊之謡而病其不識字也新城公博極羣書作詩字字有根據豈容輕議議之者所謂蚍蜉撼大樹耳徐自笑曰吾作新城公桓譚得否百詩博聞強記漢唐註疏皆能舉其詞此其緒餘耳然予詩用應劉只作平聲彼雲作仄用者不知其何據也從來辨夏正周正者㡬成聚訟百詩近著博湖掌録有改嵗改時改月解一篇最博而核𦕅記於此雲事有為當代所通尚習聞習見隨人舉及言下輙知此屬某彼屬某不復煩疏解者三正之通於民俗亦其一也予嘗以豳風七月詩言月夏正也言日周正也周禮太宰小宰正月建子也正嵗建寅也一篇一官之中已交錯言之然猶曰字有不同也若何以卒嵗夏正之嵗也曰為改嵗周正之嵗也月令季秋曰來嵗秦正之嵗也季冬曰來嵗夏正之嵗也十月蟋蟀入我牀下夏正之十月也十月之交朔日辛夘周正之十月也臨卦至於八月有凶夏之八月也玉藻至於八月不雨周之八月也月令孟春乘鸞路夏之孟春也明堂位孟春乘大路周之孟春也臣工詩維莫之春周之暮春也論語暮春者夏之暮春也明堂位季夏六月改時與改月也左傳襄十四年正月孟春不改月與時也君牙夏暑雨冬祁寒不改時即不改氣者也雜記正月日至七月日至改月卻不改節者也左傳昭十七年當夏四月建巳也於商為四月建辰也武成惟四月顧命惟四月建夘也郊特牲嵗十二月孟子嵗十二月建亥也伊訓十有二月三統厯商十二月建子也夏小正十有二月凌人十二月建丑也四代之制連類錯舉昭昭別異然猶曰書有不同也若曾子一人口中病於夏畦夏夏之夏也秋陽以暴之秋周之秋也趙岐註周之秋夏之五六月盛陽也郝仲輿曰周以五六月為秋陽光燥烈金遇火伏暴之極乾也夫以暴物極乾言有不須午未月之陽者乎同一綘縣人之生正月甲子朔在晉為七十三年在魯則七十四年也同一史蘓之占六年逃明年死在晉則合在魯中隔一年也所以者何用夏正與周正之不同不惟此也昭元年正月趙武相晉國祁午曰於今七年及至秋醫和曰於今八年所以者何昭元年正月仍晉平公十六年十一月昭元年秋則晉平公十七年之夏或秋也以至三統厯殷十一月戊子後三日得周正月辛夘朔周正月殷十二月洛誥傳以十二月戊辰晦到明月為夏之仲冬夏仲冬周孟春漢古詩明月皎夜光一篇玉衡指孟冬漢以十月為嵗首此孟冬乃建申之月指改時而言下文秋蟬鳴樹間為明實𠉀故以不改者言唐儲光羲詩夏王紀冬令殷人乃正月則又和盤托出楊升菴曰唐人不辯而自瞭然是也惟宋儒始生異説明人出而益滋妄解矣
　　近所聞見異姓再筆於此漢有屋豫宋有憘實姑蘓志科第表宋有侍其瑋崇大年順德府志職官表有塵洪堂昭賞瑨科第表有撖大經只好仁尼登紅慶烈女要氏長葛志有義敬聰芳東陽志有㸃舄新城志有彪準章邱志有部文華及恩術菅訾鬲襲類德繩邭勾絮善能盈匿付太俎昊乙禡隆鑒書等姓癸未齒録藺完瑝妻叱氏丙戌題名録青伯昌洛陽人近科齒録有香氏戰氏三仕一得雲臨淄有泊姓宣城有後姓平陽府有棕姓癸酉吏部選人有力姓直𨽻巡撫爰書有耳姓南皮婦人氐氏山東巡撫爰書有帖姓牙姓稅姓督捕文案有嵩氏戶部文案有芰氏豸氏上姓讓姓野姓細姓鎮姓行姓改姓穰姓冬姓賣姓買姓擺姓麗姓念姓容姓瓢姓馮具區集有職姓彭少宰僕蕢姓勞書升通政雲督學山東時諸生有酒姓字姓賢姓又戶部文案有縱姓蹤姓布姓腰姓倉姓朋姓資姓欀姓伯姓拜姓茂姓延綏鎮志有守備匙北鑰希勝蛟又汝州志有罋大噐怯迅然魯山志有長可舉斐興廣撫疏有閉聚秀彭少宰羨門雲宏治間進士有不負恩陜西有荔姓當是荔非之後圖繪寳鑑有跋異汧陽人又交河人雪宷又寧夏衛守備㸑化元
　　趙叔向肯綮録列子九方臯善相馬九姓方臯名本朝會試自順治丙戌至康熙辛未已歴十八科〈中増二科〉其登內閣九卿督撫三品者惟丙戌乙未二科最盛丙戌大拜四人傅𦕅城以漸李文勤霨魏栢鄉裔介馮文毅溥尚書八人沙宗伯澄髙司寇景傅司空維鱗冀司空如錫朱司空之弼艾司寇元徵魏敏果象樞劉端敏楗督撫尚書三人袁清獻懋功朱河督之錫林漕督起龍左都御史一人劉遷安鴻儒侍郎十五人李宗伯奭棠石司農申張司寇爾素陳司農協王司空天眷胡少宰兆龍梁少宰清寛梁少宰清逺田司農六善楊司馬時薦於司寇嗣登朱司農裴李司馬棠馥楊司空運昌王司農度左副都御史一人董洛陽篤行巡撫右副都御史一人張閩撫汧通政使二人晉洪洞淑軾劉羅山士蘭大理卿一人王文安景祚〈本名𦙍祚〉內院學士一人夏葢州敷九
　　乙未大拜一人宋文恪徳宜尚書三人王司農日藻王司農隲陳文安敱永侍郎十二人史宗伯大成田宗伯種玉王宗伯澤宏胡少宰簡敬於司農可托嚴司農沆王司農遵訓暨不佞士禎孫司馬光祀楊司馬雍建李司馬贊元梁司空鋐左副都御史一人徐武進元珙總督侍郎二人徐清獻旭齡慕漕督天顔巡撫侍郎三人田浙撫逢吉劉東撫芳躅曹貴撫中吉巡撫副都御史二人劉直撫祚逺伊雲撫闢內閣學士一人綦髙宻汝楫通政使一人楊臨清鼐太常卿一人洪南安士銘太僕卿一人蔣丹徒寅國子監祭酒一人馮涿州源濟蓋丙戌龍飛首科即乙未極盛不能及也後王宗伯澤宏與予亦至尚書六月十六日滿洲內閣部院赴
　　暢春苑啓奏
　　御賜大學士伊桑阿阿蘭泰吏部尚書庫勒納各御書扇一庫勒納公得素扇詩云亂隂堆裏結茅廬已共紅塵跡漸疎莫問野人生計少牕前流水枕前書末書録唐山中前有小璽文曰潄芳後有小璽文曰含英咀華王太史肯堂宇泰金壇人恭簡公樵之子初太夫人與恭簡各處者已十年一日大風雨公留宿已而遂娠太夫人惡之兩取墮胎丸墮之不下將再市藥肆中人夢神告曰若更予墮胎丸災必及汝詰旦市藥乃不敢予及太史生兩丸在兩握中宛然所著證治準繩律例考筆麈諸書皆盛傳於世
　　予於唐文最喜杜牧牧之孫樵可之以為在翺湜之右樊川集家有舊刻本可之集止見毛本壬申六月偶過慈仁寺得金陵舊刻有謝兆申跋雲是集得之南昌宗侯慎學攜之南北數嵗矣頃與王相如校刻以傳同好萬厯四十一年癸丑有王文恪鏊序雲是內閣祕本手鈔以歸者王名若
　　十八日九卿集議運大同米十萬石往西安府自大同陸運六百三十里至裴家川口及湖灘入舟先是命郎中常住等往船隖造船至是戶部議陸運車價疏上事下九卿㑹議
　　特㫖起外轉御史李時謙為陜西督糧道叅議仍令作速赴任
　　副將王國憲嘗為臺灣叅將言其地無橘柚荔支龍眼之屬如北地蒲桃蘋婆桃杏梨李之類皆無之有果曰番蒜五月熟大如蘋婆味甘香多津液樹大而葉圓又有果曰黃來〈去聲〉八月熟長可尺許味尤甘香其樹類蕉實生節間多竻竹如粵中多猿多野牛無虎豹
　　臺灣多畨民呼中國人曰唐人亦如荷蘭暹羅之謂唐人也婚嫁不以媒妁男女相悅以㯽榔相授受然後歸告父母女子塗髮及靣臂皆以鹿油男女皆跣足市肆猶用永樂錢雲臺灣府無城別有城在其西南曰紅毛城鄭氏僭竊時宮殿在焉今設叅將一員統兵三千駐之距臺灣二十里
　　臺灣多野牛千百為羣欲取之先置木城四靣一靣為門驅之急則皆入入即扄閉而饑餓之然後徐施羈靮豢之芻豆與家牛無異矣
　　賜大學士伊柔阿洋扇一
　　御筆楷書唐人朱慶餘詩云林居向晚饒清景惜去非闗戀酒杯石淨每因杉露滴地偏漸覺水禽來藥蔬秋後供僧盡竹杖吟中望月迴紅葉閒飄籬落迥行人逺見草堂開前亦用潄芳小璽後二小璽文曰正心誠意賜大學士阿蘭泰素扇一
　　御筆楷書唐人方干詩云東南雲路落斜行入樹穿村見赤城逺近常時皆藥氣髙低無處不泉聲映巖日向牀頭沒濕燭雲從柱底生更有仙花與靈鳥恐君多半未知名吾邑耿太淑人徐氏長山人巡撫僉都御史以貞孫長治知縣繼志女陜西叅議耿公鳴世之配巡撫浙江僉都御史庭栢之母也幼讀書工詩偶記數篇於此寄子中丞雲家內平安報爾知田園嵗入有餘資絲毫不用南中物好做清官答聖時輓王烈婦畢孺人〈先叔祖檢討配〉雲烈矣王門婦賢聲著帝京貞心同玉潔素質宛冰清取義邱山重捐生一羽輕恩承明主詔千載播芳名偶成雲時近清明二月天嬌花粉竹正鮮妍鞦韆架上人如玉溪水堤邊栁似煙紫燕飛飛歸畫棟白鷗㸃㸃浴晴川年來景物還依舊不見人生再少年其篇什最多壬午亂後盡散佚矣
　　予舊為潛江門人朱載震悔人題小竹山人王叔楚畫竹捲雲茅齋青壁㡬年成谿路無人畧彴橫一夜春雷動崖谷四山風雨籜龍驚爾時但愛其畫之瀟灑亦不詳叔楚誰何也讀徐宗伯叔明海隅集有王山人墓銘乃知為呉嘉定之羅溪人名翹字時羽一字叔楚幼嬉戲圖繪兼解唐人韻語已棄諸生為山人詩宗孟郊山水宗米芾間出新意尤工草蟲與竹不甚靳惜其技有求輙應之酒酣濡筆無不滿意去人以其易購無致重賄者即有得旋散斥之性骯髒不喜媕阿貴勢人以故名不出闤闠比老性益卞急有召而饗之饔者已布豆而主弗見也山人怒罵曰而將屍予耶覆豆而出隆慶壬申年六十八卒婁堅子柔敘其先友亦有叔楚名錢氏貶空同滄溟二李先生至矣呉人之師友二李者如徐廸功黃五嶽以及弇州皆絶之於呉且夷廸功於文璧唐寅之列比之明妃逺嫁一日閱馮時可元成集辯徐太室二羅集序雲呉詩清淺而靡弱不以二李劑之而何以詩哉元成呉人也其言如此天下後世其又可欺乎錢氏稱文徵仲詩近同年汪鈍翁注歸熙甫詩人之嗜好實有不可解者〈按此條乃斥謙益以偏見論詩欺世故存之以著其妄〉渾脫之義予向詳之皇華紀聞閱李中麓〈開先〉太僕塞上曲一首雲黃河萬里障邊隅鹵年來謀計殊不用輕帆並短棹渾脫飛渡只須臾與朱秉噐中丞河上楮談所記畧同李自注云脫音駝然後知渾脫舞渾脫帽皆當作平聲也
　　戶部尚書王隲工部尚書沙木哈自陜西賑濟回京奏賑過饑民三十萬共支過銀二十二萬兩有竒
　　上命內閣出問九卿以宋富弼知青州活饑民至五十萬今朝廷殫力賑救止活得三十萬人其故何也對以史舉成數而言今則冊報實有此數耳
　　以太僕寺卿嚴曽榘為通政使司通政使〈通政使羅秉倫以艱歸〉七月二十八日九卿百官送
　　駕於神武門外是日
　　駐驆昌平州溫泉
　　八月初五日調補兵部督捕右侍郎王士禎為戶部右侍郎〈戶部右侍郎徐誥武以疾卒於位〉
　　欽天監疏請頒時憲厯於𫎇古諸國仍載諸國名於厯首事下部覆准行
　　以內閣學士兼禮部侍郎王國昌為兵部督捕右侍郎以太常寺少卿李應廌為內閣學士兼禮部侍郎李前左春坊掌坊庶子也〈是時漢人內閣學士凡四人〉
　　起前工部尚書翁叔元為刑部尚書〈刑部尚書陳廷敬以外艱歸〉詔停今年秋決其矜疑者仍今具題減等發落
　　九月十三日百官迎
　　駕於東華門
　　九月二十一日未時
　　經筵經筵講官滿禮部尚書顧八代兵部尚書索諾和禮部左侍郎兼太常寺卿席爾達右侍郎多竒漢吏部尚書李天馥禮部尚書熊賜履兵部尚書杜臻工部尚書李振裕吏部右侍郎兼翰林學士彭孫遹戶部右侍郎王士禎翰林院掌院學士兼禮部侍郎張英侍內閣九卿
　　起居注給事中御史侍班兵書索諾和杜臻講天地之道可一言而盡也一節禮侍席爾逹學士張英講尚書洪範貌曰恭五句講畢
　　賜宴太和門
　　十月初四日未刻戶部右侍郎王士禎接出
　　上諭諭戶部陜西西安等處地方連歲凶荒繼以瘟疫因而閭閻失業漸致流移朕軫視民艱焦勞宵旰自去歲冬月以來頻發帑金蠲免正賦輓運積榖轉運漕糧屢次特遣大臣察勘多方賑濟念國家所重惟在養民目今秦省雖薄有秋收但民間匱乏已極倘非格外加恩無以使積困盡甦轉徙盡復陜撫所屬府州衛所康熙三十二年地丁銀米著通行免徴從前所有積欠未完錢糧亦著通行蠲豁務俾比屋同沾實恵小民咸慶更生用稱朕子愛元元撫育安全至意爾部即遵諭行特諭
　　初五日
　　駕謁
　　孝陵內閣九卿跪送於東華門是日以吏部尚書李天馥為武英殿大學士兼吏部尚書
　　十五日
　　駕入內閣九卿跪迎於東華門
　　以禮部尚書熊賜履為吏部尚書以翰林院掌院學士兼禮部侍郎張英為禮部尚書〈前禮書也〉仍兼掌翰林院詹事府事又兼
　　起居注日講乃特典也
　　工部左侍郎年遐齡改兵部兼都察院右副都御史廵撫湖北以左副都御史徐潮為工部右侍郎以通政使司通政使嚴曾榘為都察院左副都御史僉都御史宮夢仁為通政使左通政劉超凡為左僉都御史
　　命內閣大學士張玉書刑部尚書圖納視髙堰堤工吏部尚書熊賜履往鳯淮揚三府徐州會同督撫清查開河築堤建造閘壩栽桞田畆應豁錢糧幷兩河歸故中河告成後淤成熟地應陞科田畆允總河尚書靳輔請也
　　以原任吏部右侍郎王封濴為禮部右侍郎〈禮部左侍郎王颺昌以病予告尋卒〉
　　總督川陜尚書佛倫上籌秦十疏其第七疏言湖廣襄陽府有自襄江進小江口通陜西商州龍駒寨水路一道自襄陽府至小江口二百四十里襄江大船載運每船可八九十石至百石自小江口換小船至河南淅川縣荊子闗二百餘里每船可四五十石又於淅川縣換小船至陜西商南縣徐家店二百餘里河狹灘多每船可載七八石自徐家店至商州龍駒寨二百里此叚水路多灘險每船可載五六石至龍駒寨已上不通舟楫龍駒寨至西安府相距四百餘里中間有秦嶺藍闗七盤等則係嶺路有百里許臣惟小江口至龍駒寨雖係山河亦古來轉運河道但近代久不行運恐河道間有淤廢若此運道果能廣運楚米至龍駒寨積貯較之陸路輓運殊為便易龍駒寨至省城不逺所積糧米自可隨時調度以備不虞奉
　　㫖命內閣學士徳珠往會同查勘
　　內閣奉
　　㫖問九卿詹事科道等故總河尚書靳輔居官如何對任事年久諳練河務
　　賜諡文襄
　　內閣傳奉
　　上諭諭戶部廣東竈丁竈地等項康熙二十二年額外加增銀一萬四千二百四十六兩零此項加增銀兩自今年起着免一半
　　禮部尚書張公敦復〈英〉言懷寕劉方伯尚志隆慶辛未進士也年六十有三子皆成立一日諸子置酒上夀方伯忽顧夫人慨然曰吾雖有子三人然無足繼書香者奈何夫人曰相公年未為老且精力猶健何不置姬妾數人廣繼嗣乎方伯笑頷之夫人遂為置簉方伯六十後復生九子一女若宰中崇禎戊辰進士狀元及第仕至春坊諭徳若宜丁丑進士官兵部職方員方郎若孫輝祖康熙庚午解元
　　改都察院左都御史于成龍為兵部尚書總督河道〈總河靳輔病卒〉以總督漕運兵部右侍郎董訥為左都御史康修撰對山作武功志文古事核厥後秦中士大夫撰郡邑志率矜式之故陜西諸志多可觀戶部主事葉晟以𨞅縣知縣入為郎遺嘉靖中劉御史九經字豫吾所撰𨞅志凡八卷訓詞爾雅有對山之風武功志列璿璣廻文詩圖𨞅志列武侯八陣圖流馬法尤可玩〈劉萬厯壬辰進士〉唐權文公徳輿集五十卷〈詩賦十卷文四十卷碑銘八卷議論二卷記二卷集序三卷贈送序四卷策問一卷書二卷疏表狀五卷祭文三卷〉集賢殿大學士楊嗣復為序序雲別有制集五十卷湖南觀察使楊憑為序今不在編次之內此集故友潁川劉考功公㦷〈體仁〉得之梁谿顧孝亷修逺〈宸〉家考功之子凡字元歎寫以見寄者凡丙辰進士今知河南孟縣
　　竟陵胡褒手冩其父石莊先生讀書説四卷繹志十九卷相寄屬序其書亦申鑒中論論衡之流也石莊名承諾明孝亷博雅工詩尤長於五言古選褒太學生亦能詩有寄予八詩極佳予編感舊集取石莊五言頗多褒詩云未假新文充祕玩先將詩格入編題謂此也歐陽永叔致仕乞居潁終其身不歸廬陵前人議者一洪文敏二筆駁之尤詳畧雲歐公吉人其父崇公𦵏於其里之瀧岡公自為阡表而公中年乃欲居潁其思潁詩序云云逍遙於潁葢無㡬時惜無一語及松楸之思崇公惟一子公生四子皆為潁人瀧岡之上遂無復有子孫臨之是因一代貴顯而墳墓乃隔為他壤予每讀之輒為太息嗟乎此文不可作也此言雖起永叔於九原不知何以自解於不孝之罪
　　上幸紅螺山遣內大臣明珠賫
　　御酒祭奠故大學士諡文肅范文程及其子福建總督諡忠貞范承謨
　　東武瑯邪臺上每晴明輒望見海外山林城郭髣髴有人物車馬徃來馳驟之狀不知其何地也然月僅一二亦不恆見又城東盧山盧敖隱處有地市常有士人數輩飲山巔倐見對靣復有一峯形狀與盧山無二方共訝之頃之幻滅乃知其地市也李侍讀漁村雲
　　二月初八日已刻
　　御文華殿經筵經筵講官滿吏部尚書庫勒納禮部尚書顧八代兵部尚書索訥和吏部右侍郎傅臘塔禮部左侍郎兼太常寺卿席爾達右侍郎多竒漢吏部尚書兼掌翰林院詹事府事張英兵部尚書杜臻刑部尚書翁叔元工部尚書李振裕吏部右侍郎兼翰林院學士彭孫遹戶部右侍郎王士禎禮部右侍郎兼翰林院學士王封濴侍滿尚書庫勒納漢尚書張英講論語老者安之三句滿侍郎傅臘塔漢侍郎彭孫遹講周易咸卦天地感而萬物化生聖人感人心而天下和平二句講畢賜宴太和門
　　山西廵撫僉都御史葉穆濟疏請旌表臨汾縣割股孝子賈從淮奉
　　㫖割股不准旌表久有定例葉某並不詳查具題請旌嚴飭行



　　居易録卷十九
<子部,雜家類,雜說之屬,居易錄>
　　欽定四庫全書
　　居易録卷二十　　　　刑部尚書王士禎撰
　　直𨽻巡撫副都御史郭世隆疏言宣府向設鎮道復設十衛六㕔並各營弁分理錢糧驛務然㕔員限於佐貳營衛皆屬武弁予以臨民不特所用非其所長亦且政多扞格各衛既無漕運屯田之責以武弁而膺民社之寄徵糧之責與官制終有未協宜裁六㕔七衛改設一府八縣庶文武均有職守軍民知所適從下九卿會議如其所請奉
　　㫖允行以宣府為宣化府倚郭為宣化縣西城衛為西寕縣萬全衛為萬全縣懷安衛為懷安縣蔚州衛為蔚縣懷來衛為懷來縣赤城堡為赤城縣龍門衛為龍門縣兵部軍政
　　上命內閣傳
　　㫖問九卿等各直省提鎮賢否衆首推甘肅提督孫思克湖廣提督徐治都頃之二提督與福建水師提督施琅皆奉
　　溫㫖褒嘉思克加振武將軍
　　上知人之明必孚衆論如此
　　命皇長子徃祭西嶽之神以陜西連嵗災荒故也以四月六日致祭仍
　　詔京官俱齋戒一日〈禮部侍郎席爾逹兵部侍郎珠都納從〉
　　萬壽節禮〈臣〉請
　　御殿受朝賀奉
　　㫖雲斷不可行是日內閣暨九卿翰詹坊局諸臣赴暢春苑進書畫祝
　　夀皆不納惟取古名人墨蹟入
　　御覽畢仍發出
　　門人陳庶常汝咸遺其鄉前軰王厚齋應麟文集冩本僅五卷明鄭真千之所輯厚齋宋末大儒常言今之習舉業者茍沽名譽得則一切委棄於典章制度漫不加省非國家所望於通儒乃假館閣書盡讀之所著深寜居士集一百卷玉海二百卷通鑑地里考一百卷困學紀聞小學紺珠六經天文編詩考等又六百九十餘卷今多傳於世其集顧寥寥如此
　　元任士林句章集十卷萬厯中鄞人孫能傳鈔館閣藏本至正四年浙江行中書省舊刻也卷首有趙松雪撰誌銘王厚齋序士林字叔實與戴表元帥初齊名所作謝翺呉思齊二傳最傳程篁墩宋逸民録載之他文或未稱是
　　倪雲林清閟閣集荊溪蹇朝陽所輯其八世孫珵重刻而以世系冠編首則其裔孫某所為閱之噴飯按譜一世為漢御史大夫寛三世曰皓注官樞宻院使鄭國公四世曰朋官監察御史拜中書令六世曰嗣祖官四鎮節度使八世曰承贊官叅知政事不知唐宋官名何以兩漢已有之至二十二世曰思注乾道進士葢文節公也按文節六子祖仁祖義等而祖義祖常最賢譜乃雲二子魤鮴尤為不經且文節已為南宋人而譜在三十二世濤始入宋三十四世允清慶厯四年應舉官至樞宻使時代前後舛謬顛倒尤可駭笑似是一不識字人妄為杜撰而公然刻寘集首異哉雲林二百年後乃有此辱東阿縣魚山陳思王墓道有隋碑書法雜用篆𨽻八分甚古今畧具可辨識者載於此王諱植字子建沛國譙人也洪源與九泉競深崇〈闕〉　　　比峻自植輿〈闕〉　　昌興焉其後建國開基〈闕〉　周室顯霸業於東邾彰茅封於譙邑瓊根寳葉蒔芳蘭以莫朽軒冕相傳襲縉紳而不絶此乃備頒典冊聊可梗槩而言矣逮丞相參迺成王室道勲隆重位登上宰受國平陽自茲厥後鳴鸞佩玉飛葢交暎祖嵩漢司𨽻太尉公執掌三事從容論道美著阿衡之任不亦宜乎父操魏太祖武皇帝資神龍虎剖判鬱以開基名頒䜟牒謠敞真人火運告終土德承厯援據圖録享有天下驟改質文馳遷正朔英雄之氣葢有餘矣昆丕魏髙祖文皇帝紹即四海光澤五都負扆明堂朝宗萬國允文允武庶績咸熙正踐昇平時稱寕晏致黃龍表瑞驗兆漳濵玉虎金雞恆綸宇宙王乃〈闕〉內通理慍淑唅英㪫哲稟於自然博愍由於天縱佩金華以邁四氣抱玉操以忽風霜綴贍藻於孩年攝酋什於孺嵗尋聲制賦應詔題詩詞采昭灼子雲遙慙於吐鳯文華理富仲舒逺愧於懷龍又能誦萬卷於三冬觀千言於一見才比山藪思並江湖清辭菀菀若藂荀之蔚鄧林綠藻妍妍如河英之照巨海武庫太官之譽握促之器者也但祿由德賞頻享皇爵建安十六年封平原侯十九年改封臨淄侯都不以貴任為懷直置清雅自得常閑步文籍偃仰琴書朝覽百篇夕存吐握使髙據擅名之士侍宴於西園振藻獨步之才陪遊於東閣黃初二年奸臣謗奏遂貶爵為安卿侯三年晉立為王詣京師面陳濫謗之罪詔令復國自以懷正信而見疑抱利器而無用每懷怨慨頻啓頻奏四月改封東阿王五年以陳前四縣封後封為陳王以讒言數搆奸臣內興十一年裏頻頻徙都汲汲無歡遂發憤而薨時年三十有一即營墓魚山傍羊茂臺平生遊陟有終焉之所既而年代夐逺兆塋崩淪茂響英聲逺而不絶至十一世孫曹永洛等去⿱朝皇建二年𫎇前尊孝　皇帝恢𢎞古典敬立二王崇奉三恪永洛等於時膺符表貢面陳照皇親詶聖詔比經窮討皆存實録𫎇敇報允興復靈廟饋嗣蒸嘗四時䖍謁使恭恭嗣子得展衷誠之願㷀㷀孝孫長畢昊天之慕遂雕鏤真容鐫金寫狀庶使〈闕〉　相度永劫而不泯七
　　步文宗傳芳猷於萬葉者也其詞〈闕〉　　　　　粵維王磐石斯固締緒攸長波連溟渤枝帶扶桑分珪作瑞建國開疆蕙樓菌閣逺邁靈光〈其一〉器調髙竒風革梳朗談人刮舌靈虵曜掌東閣晨開西園夜賞松華桂茂玉潤金響〈其二〉聲馳天下道冠生民才驚曠古德重千鈞混混不濁磨而不磷如何一旦萎我哲人〈其三〉山舟易失日車難駐一謝人間長遵埏路風哀松栢墳穿狐兔何世何年還成七步〈其四〉迺考惟昆廓定洪基受圖應厯運合紫㣲一辭皇闕永背象〈闕〉聲隨日轉響逐雲飛〈其五〉大隋開皇十三年嵗次皇〈闕〉之吉此碑文不極工考歐集古録趙金石録及近代金薤琳琅石墨鐫華金石志俱不及載
　　嚴柱峯副憲〈曾榘〉家有金剛子念珠一串凡百四十顆色如水晶大司農馬齊公出所藏僅十顆較大尤有光采雲顆直百金也又示柴窯椀一碧色形製甚古流光四射非哥定宣成諸窯比亦尤物按格古要論雲金剛子出安南六楞徧身花紋作數珠冬月不冷有龍眼大者榛子桐子大者愈小愈精須花紋深細
　　門人歙縣江闓赴解州守予以呂文簡公涇野所創解梁書院及公祠堂屬修葺葢文簡曾由翰林謫判此州也又同年子孟鏐子美知封丘縣有書來予答以唐髙常侍忠公逹夫常尉此縣往者給事中同年岳鎮九〈峯秀〉知縣事為建専祠請於上官春秋祀之當時加修葺俾勿廢墜名世先賢爼豆不衰所闗人心風俗亷頑立懦者不小今之才有司或笑為迂濶不急之務然古之循良未有不加意於此者不知子美能用吾言否耳春秋屬辭十五卷新安趙汸子常撰其義例有八一曰存策書之大體二曰假筆削以行權三曰變文以示義四曰辨名實之際五曰謹華戎之辨六曰特筆以正名七曰因日月以明類八曰辭從主人宋文憲公濓序之呉仲圭晴江列岫圖一卷自題至正辛夘秋日梅道人寫有仲圭小印文休承弇州山人二印鄧文原題詩云長江亭亭桑落洲青山獨傲蘋花秋邊聲已逐鼔鼙盡水氣欲挾漁榔浮謫仙騎鯨五栁老真景變滅隨沙鷗空餘秦箏與羌管斷續不説琵琶愁梅花菴中解蒼珮宴作得意毫端收空青㸃雲碧痕濕方諸取月寒光流江上老翁在何許似覺頷首相遲留佳峯稜稜鐵鈎鎖千樹㸃㸃同浮漚要知翰墨灑清氣俗子政爾勞雕鎪山空無人息機事青眼不與王公酬揮毫汗漫凜太古疑跨獨鶴遊磯頭人在江湖貴適意底用絶俗藏林丘披圖覽卷重太息天際杳靄疑歸舟又跋雲蒲城孫世美編修與予同舟南下出嘉遯翁所藏梅道人晴江列岫卷相示筆意髙古墨氣淋漓不在董巨之下因作長句題之不能讚其八法之工也文原識下有巴西鄧氏善之印末有資善大夫南京吏部尚書魏驥仲房跋書法亦工
　　海天旭日圖一卷後有趙松雪書海賦前有唐李將軍海天旭日圖妙筆十一字書法極工有太原王達翰林學士李天祥天水趙鼒圭齋歐陽元題字又虞集八分書後雲小李將軍筆絶無僅有得趙文敏公書海賦匹之可稱合璧楊文敏公跋雲臣榮備職內閣恭逢聖治休明禮樂隆盛澣沐之暇皇上御延英閣特召臣等出內庫書畫縱觀首得趙孟頫豳風圖御製長篇題之是日近侍翰苑諸臣俱有須賚臣榮𫎇恩特賜茲卷海天旭日圖實為非常慶幸永作傳家之寳宣德七年壬子七月大學士臣楊榮䖍沐謹誌
　　溪山漁釣一軸趙松雪畫故相國真定梁公家物也松雪自題詩云桑薴未成鴻漸隠丹青聊作虎頭癡久知圖畫非兒戲到處雲山是我師溪上先人之敝廬南山秀色照庭除何時共買扁舟去㸔釣寒江縮項魚晉齋識見超卓久與僕客京師情因洽甚今晉翁先得歸鄉將與青山為主賔漁釣以自適僕情為之慙於其行畫此以寄意且為後會之故事雲
　　老子青牛圖亦松雪作自題至大四年三月
　　新都秀運集二卷嘉靖間歙人王寅仲房所輯歙令門人靳治荊熊封重刻之意倣唐人中興間氣集惜成家者寥寥又雜出商賈之流無足觀者靳又嘗刻黃太沖宗羲棃洲集金陵鄭谷口簠頃寄其石柱㸔梅詩卷十絶句熊封又介予友曹員外升六〈貞吉〉寄其詩數百篇請予論次風流好事如此非俗吏也今遷知固原州説苑宋桓公愛公子目夷太子茲父請於公曰請使目夷立臣為之相兄以佐之相兄二字甚竒
　　內閣傳
　　諭翰詹衙門自讀講已下各録詩賦進呈
　　御覽
　　溈山問仰山作麼生是無異名底道理仰曰瓶盤釵釧劵盂盆此句似栢梁詩體
　　胡釘鉸叅寳夀沼禪師師問曰還釘得虛空否後叅趙州舉前話州曰秖這一縫尚不奈何胡於此有省州曰且釘這一縫釘鉸能詩又載禪林公案
　　象耳袁覺禪師嘗雲東坡雲我持此石歸袖中有東海山谷雲恵崇煙雨蘆雁坐我瀟湘洞庭欲喚扁舟歸去傍人云是丹青此禪髓也予謂不惟坡谷唐人如王摩詰孟浩然劉眘虛常建王昌齡諸人之詩皆可語禪白楊順禪師偈落林黃葉水流去出谷白雲風捲回作文字觀亦是妙句
　　龍門世竒首座洞臻𤣥奧佛眼禪師命分座師辭曰此非細事願生生居學地而自煆煉此語可愧後之上堂領衆者多矣即吾儒佩為箴砭亦何慮德不進業不修乎
　　宋兩張子野皆名先一與歐陽文忠友為孝章皇后戚里之姻官止知亳州鹿邑縣寳元二年年四十八卒文忠誌其墓雲好學自力善筆札一與蘓文忠公為友公集中雲昔自杭移髙宻陳令舉張子野皆從至松江夜半月出置酒垂虹亭上子野年八十五以歌詞聞天下作定風波令李公擇守呉興東坡過之會於碧瀾堂子野作六客詞坡詩所謂詩人老去鶯鶯在公子歸來燕燕忙詞家所謂張三影者是也官至都官郎中死𦵏呉興弁山有集一百卷今有張釣魚灣見掌故集胡應麟筆叢雲兩張先皆字子野俱第進士其能詩夀考悉同一博州人號張三影者是也一呉興人胡欲考正而荒陋如此新安商某者萬厯壬午行賈江西過九江有舟被盜劫舟中人羣裸號泣問之七人皆孝亷上公車者商賙之衣食贈之資斧泣謝而去明年七人中登進士者六其一則莆田方萬策也又數年方分巡嘉湖一日讌於屠沖陽副使家是時商以折閱不得已自鬻於屠方於衆僕中遙識之問曰爾新安商某姓曾遊江西乎對曰然曰猶憶八年前在江州遇舟為盜劫者活若干人內有公車舉人七人賙給行李事乎商已忘前事良久乃對曰有之方亟出席長跪曰吾恩兄也相訪已數年不可得乃在是乎一座為之驚歎方即告於屠攜往署中留數月贈之千金又報同難者各致問遺商遂更為富人歸新安矣明嘉靖四十一年太湖中有二龍一黃一白合股而行一青龍隨之由海鹽硤石東南入海四十二年海鹽午潮有海馬萬數其一大如樓房沿塘羣行二十餘里入海聲如雷霆萬厯元年又有海鳥其大如舟翅如車輪自海南飛至翹首掉尾於波濤之上聲如風雨海水皆沸予少喜觀顔從喬僧世説未詳從喬出處觀皖志隠逸傳乃得其概從喬字若齡懷寧人京兆素子也性恬曠喜讀書尤躭釋典愛豹嶺林泉之勝遂卜居終身焉嘗作隠士詩以見志有集名種秫同時有倪爾嘲方應賔二人者同隠冶塘山中與從喬為世外交倪贈詩云石門湖水隔溪碧豹嶺山月當牕明與君一別忽秋晏短髮朝來白數莖皆明季髙士也
　　阮濬字季子懐寕人築草堂於龍山冬夏惟披一衲因以自號性嗜酒工畫時攜襆被酒罏畫具命一僮肩之遊散山水間遇勝處輒流連忘返謂其友劉鴻儀曰死即𦵏我草堂之側磨片石題曰酒人阮一衲之墓未㡬卒劉及同志𦵏之如約顔所居曰一衲菴每嵗晏劉必攜酒澆其墓有詩弔之曰酹君君豈知去去復回顧一片紙錢灰飛上梅花樹濬詩多寒痩畫格清絶入本朝乃卒亦髙士雲崇禎十一年桐城縣郎氏婦人産二物一類西域胡一類象十二年汪氏婦人産一猿先是七年太湖縣雨黑黍民沈萬勲者取種之越嵗成樹髙二尺葉如枸杞終冬不枮但不花不實耳
　　國朝順治十五年望江又雨黑黍
　　嘉靖中石埭諸生章仁者通幻術與其黨謀不軌官軍圍之仁騰上樹杪就執之惟絳衣在焉仁已遁去後池郡李禎祥為瓊州通判其僕渡海遇𩗗風漂至交趾引見其國相即仁也詢桑梓事甚悉遣人䕶送歸瓊州汪夢栢貴池人崇禎中丞蜀之長夀縣以禦賊死妻亦死僅遺一幼女來姐僕餘生夫婦借居太學生周維魯家夢栢有甥呉雲者其長女之子也欲妻來姐來姐叱之曰我爾姨母也何得作此無禮雲慙且恚乃私許周為側室謀既成其父客徐鏡水者知之急聞來姐先是來姐襁褓中已受青陽老田呉氏之聘壻名國璋乃誓死剪髮付徐持告縣呉與周皆獲罪會長夀舊典史某者饒州人與夢栢為僚友感其義迎來姐於家育為己女歸饒而令餘生迎國璋於青陽合成禮久之乃同歸池州此一事也夢栢之烈女之節典史幕客之義三美具焉皆足書也
　　邢狗兒當塗布政使邢公珣之僕也珣守贑從王文成平宸濠之亂每履行陣狗兒以身翼之用雙刀直前搏戰所向披靡公卒狗兒溷跡市廛一日公夫人及諸子欲觀其能狗兒不可強之曰刀神物也不可䙝必欲試之須營一空室固其扄鐍空而窺之慎勿以身近也如其言頃之室中火光迸發如電影激射久之雪雹彌空狂飇驟集杳不見人狗兒疾呼曰速擲雄雞來比雞入得血乃止葢古劍俠之流雲
　　方授字子留桐城人明末諸生工詩有鴻毛軒冕之意甲申聞李寇之變遂焚筆硯時同里世族多疾足以赴功名其父強之不可則撻之授逃之四明山中結茅而棲採橡栗而食間為詩得數百篇流傳人間時人以為真隠
　　侯珦亦桐城諸生博洽工文嘗衍蘓氏織錦廻文凡三言四言五六七言斜直方圓周旋出入得詩八百首又善投壺著壺譜奏矢一百四十法其友請試之置酒張壺按譜投之縱橫進退飛躍疾徐各臻其妙連日繼夜譜法纔盡其神解如此
　　國子監祭酒鄂拜呉苑等題為恭進
　　御製碑文以昭熙朝盛典事康熙二十八年閏三月准翰林院移會內稱顔曾思孟贊詞已𫎇
　　御製發出相應將四子贊詞並
　　孔子贊詞一併交與國子監勒石摹搨轉送禮部頒發各直省等因到監〈臣〉衙門隨於本年四月內有恭請御書勒石等事一疏奉
　　㫖這贊字着翰林院書寫頒發欽此隨經翰林院書寫發到工部相地諏吉庀材鳩工建立碑亭礲石鐫刻今年三月工程告竣〈臣〉等將
　　御製碑文二道敬摹搨本裝潢成軸恭呈
　　睿覽伏惟
　　皇上德本生知聖由天縱
　　王言典重親觀德於橋門
　　帝學髙深振淵源於洙泗羮墻可晤備論贊於先師華袞為榮兼頌揚乎四配彩亭聳峙兩楹之爼豆增輝麗石穹窿數仞之宮墻益峻洵斯文之隆遇為千秋之鉅典也伏乞
　　皇上敇下禮部頒行直𨽻各省斯正學昌明天下之觀瞻允愜且譽髦蔚起諸生之誦法彌殷矣
　　禮部議得衍聖公孔毓圻疏稱
　　皇上鑒闕里廟貌隳敝特發內帑遣官監督修理我皇上之曠典隆恩有逾前代而廟貌之輝煌壯麗度越曩時典既尊崇禮宜隆重特敢題請照例遣祭等語查明朝實録𢎞治十七年
　　聖廟落成遣閣臣李東陽前往致祭我
　　皇上稽古右文崇儒重道治統立帝王之極心傳接洙泗之宗聖域鳩工特重專員之選良材庀具爰頒內府之金廟貌改觀几筵增麗規制倍隆於往昔楷模永著於來茲今當落成之時應遣大臣告祭恭𠉀
　　命下之日其應行典禮再議具奏
　　碧玉露漿方於中秋前後用無五棓新青布一二疋扯作十餘段每段四五尺五更時於百草頭上〈稻苖上佳〉先用細竹一根掠去草上蛛網乃用青布繫長竹上如旂様展取草露水絞在桶中展濕即絞視青布色淡則另換新布陽光一見則不展所取露水用磁罐洗淨盛貯澄數日自清晚間用男乳一酒杯〈兩半〉白蜂蜜一酒盞人參湯一酒杯多少同乳〈人參須四五分〉總入一宮碗內將露水一飯碗攙入宮碗共得七八分和勻以綿紙封口用碟葢好次日五更燒開水二大碗將宮碗內露隔湯⿱熱睡醒時緩緩溫服之藍所以殺蟲露去諸經之火參補氣乳補血蜜潤肺治一切虛損勞症有竒効
　　青州響水澗南有廣福寺寺有元魏武定二年齊郡太守劉明世造石像記隋文帝建舍利塔碑按趙德甫金石録目録有東魏劉起貴造像記東魏逢元彥造像記皆在武定二年獨此碑近在青州不知何以不録隋碑乃孟弼書安邱張貞杞園雲此碑雖佞佛祝釐之詞文頗雅馴字穠勁饒古意非篆非𨽻真八分也集古金石二録及近世金薤琳琅石墨鐫華諸書俱未收恐遂湮沒故著之
　　朝中馳道自諸王已下無敢騎行者惟祭祀進呈祝版出天安門則太常卿騎從由馳道中行
　　寳泉局大使胡隆大嵩衛人其弟楨少習儒業妻于氏以康熙壬申病卒已殮未葢棺而甦家人驚喜妻起坐張目周視久之曰非我家也何為至此家人環聽且駭問之則操粵音曰我張氏東粵人也嫁濟南王家昨病臥牀簀間夢至一官府有王者閱文書雲張氏未合至此可送還即有二卒引出四望幽暗唯中間有路如白晝然數聞暗中有絲竹聲意欲佇聽之卒曰可速行彼輪廻六道不可徃唯此路可達人間耳送至此二卒遂不見今此何地吾夫家眷屬皆安在衆語之故泣涕求還衆不可曰若魂魄雖異形體則于氏也豈得歸他人家力勸與楨重合數日始從張氏知書通制舉業每楨作文輒就之評隲楨應童子試歸閱其文輒不許曰君宜改名梅即售如其言再試乃許之曰君必得雋矣名且在第二已而果然王人岳〈隲〉大司農述之甚悉雲予昔與故友葉文敏〈方藹〉論牛李君子小人之辨語見前卷適讀崔鶠徳符論楊嗣復備言小人常勝君子常不勝其大端有十二而終之曰君子小人之不敵亦明矣此鄭覃陳夷行所以罷黜李德裕所以謫死窮荒李逢吉宗閔楊嗣復輩所以卒於翔徉而得志豈足怪哉崑山王志堅弱生跋曰李贊皇之相業唐季無兩弇州以比裴晉公而稍昂之其論當矣至其為人論者猶或不滿以為不能釋憾解仇亦不盡然也仇士良以武宗之立非宰相意勸帝誅楊嗣復李珏戶書杜悰見德裕救之三人者皆牛黨也使以私怨行之立虀粉耳乃與同列上奏至於伏地不起楊李得全僧孺二李能之乎二李之惡極矣貶之未可謂私白敏中令狐綯皆二李黨贊皇引用不疑而卒受其禍憾自不釋仇自不解耳非贊皇之過也晁無咎詠贊皇雲當年伏地全楊李公亦何知愛惡間云云亦同此意弱生著史商詳載此議觀三公之論則知蘓黃門牛李論之誖而予前説之非臆矣恨不能起亡友於地下而質之也
　　予讀唐庚集嘗薄其為人其説亦著之前卷王弱生曰唐子西議論文章皆蘓氏緒論顧以黨禁方嚴而子西又附張商英以進其著作多不及蘓氏止題巢元修傳及之大致譏貶上蔡司空書論當世文學之士止言尹師魯王深甫其趨時也如此然亦何救於貶謫哉此論亦與予言若合符節所謂三代直道也
　　予嘗薄張浚之為人有題其墨蹟一詩並載江盈科進之詩於前卷頃又見王弱生讀宋史張浚傳二絶句雲一立彤墀喙便長有時鮑老也當塲富平未起符離又可悔彈文到李綱十萬良家等蠛蠓符離一夕水流紅魏公心法由來異鼻息如雷學寇公此詩尤先得我心之同然者
　　戶部同官〈予以康熙三十一年八月兵部督捕侍郎調戶部侍〉
　　戶部尚書王公隲〈順治乙未進士同年山東福山人〉
　　戶部左侍郎蔣公宏道〈順治己亥進士山西臨汾人官至左都御史〉
　　夜暗歸雲遶柁牙一首乃宋姜䕫堯章詩見白石集列朝詩収之作張如蘭詩誤矣
　　楊夢山先生〈巍明吏書〉五言古詩清真簡逺陶韋嫡𣲖也五律尤髙雅沉澹予甞選評其集刻之別本所取非其至者而又雲李中麓諸人咸推之楊李詩格相去霄壤顧反引李以為楊重耶大扺持此論者意在庀史詩之去取殊草草不足為典要讀者當分別觀之勿為盛名所怵乃善耳
　　平臺在太液池西隄兔園東北中有團頂小殿本武宗所築閱射之地又後左門左翼室亦曰平臺今
　　上曽召見內閣於內賜詩右馬文簡公汝驤西苑詩云然後左門平臺自康熈初為內閣直房今內閣仍移午門之內內三院毎九卿五鼔奏事皆𠉀於平臺
　　駕出御乾清門乃入〈以今揆之當是中左門耳〉
　　五月士禎𫎇
　　恩授階通議大夫祖考布政府君考祭酒府君俱贈通議大夫經筵講官戶部右侍郎祖妣成氏張氏妣孫氏〈俱贈恭人〉妻張氏〈前贈恭人〉今俱贈淑人先祖年及大耋教諸孫相繼成進士先考妣教諸子雖稍寛假然以布政公之故督課殊切廽憶庭訓四十年矣至是乃稍食其報感激
　　國恩不禁然吾子孫輩當知之









　　居易録卷二十
　　欽定四庫全書
　　居易録卷二十一　　　刑部尚書王士禎撰
　　謝鎮西妾阿妃有國色甚善吹笛謝亡阿妃誓不嫁比中郎將郄曇以計得之阿妃終身不與曇言此與息夫人極相似王右丞息媯怨雲㸔花滿眼淚不共楚王言意尚含蓄吾鄉孫文定公沚亭〈廷銓〉詠息夫人詩云無言空有恨兒女粲成行讀之輒失笑以贈阿妃不知當作何對也
　　錢氏力攻空同其稍能與空同異者則亟進之至雲空同就醫京口呉中人士皆絶弗與通又言髙郵王磐口占詠老人燈詩面譏空同尤非事實當時空同文章氣節震動天下王磐何人敢爾無禮且空同劾夀寧侯劾劉瑾名榜朝堂號為黨魁即不以詩名世已仰之如泰山北斗乃絶弗與通如避豺虎蝮蛇然何為者耶錢氏尊一學張禹孔光之西涯強擬東坡貶一能為汲黯之空同曲加文致以此修史其顛倒是非必矣〈按此亦斥謙益語故存之〉初三日皇長子奉
　　命告祭
　　孝陵以
　　聖躬初豫也〈禮部尚書顧八代從〉
　　前監察御史陸隴其卒隴其字稼書浙江平湖人康熙庚戌進士隴其以御史罷歸潛心理學授徒常熟逼歲除乃返扺家頃之卒年六十三壬申冬十二月二十八日也
　　姜南鹽車道聽雲國初庶吉士或在中書省或在文華堂後乃改置翰林梁用之作徐孟昭傳雲孟昭登洪武乙丑進士第行浙江道監察御史入為禮科庶吉士日記事侍上左右然則洪武中六科亦有庶吉士矣宋程卓使金録雲十八日早頓欒城縣蘇黃門轍墓尚存縣治之側按潁濵自嶺外歸老許州𦵏郟縣小峩眉與長公同兆域欒城安得有墓按歐陽公銘老泉墓雲蘇顯唐世實欒城人以宦留眉蕃蕃子孫潁濵文集號欒城示不忘本也
　　初九日
　　命宗室公福善內大臣舅舅佟國維內大臣明珠吏部尚書庫勒納以
　　上體初豫告祭
　　天
　　地
　　宗廟社稷
　　予生平喜竹所居輒種之順治庚子辛丑間任揚州府推官於讞事㕔前後皆種竹爰書之暇輒嘯詠其下㕔後故有小亭可置牀幾倦即偃息其中自賦一詞題壁上偶未編入衍波詞今録於左雲手種墻南千箇竹春雨瀟瀟拔地參天緑斫取杉皮新縳屋直須傲煞篔簹谷　解道難醫惟有俗試問旁人無竹何如肉未必禪心超忍辱且從玉版參尊宿存之亦可追想少年髙邁之氣不為卑冗縛束如此
　　庚午嵗聞周石公〈之麟〉僉都述鄒魯害御史何贍贍子兢報父讎事遂筆之第二卷中適讀杭人姜南明叔蓉塘詩話乃知贍亦小人耳姜雲𢎞治初浙江巡按御史暢亨劾鎮守太監張慶不法事慶亦誣亨以他事具奏草則出於致仕御史蕭山何贍舜賔之手也後何卒為知縣鄒魯殛死人皆寃之而不知其得罪名教不足惜也故知人論世不可草草
　　四川提督總兵官呉英説昔得秘方治撲打跌損傷極效雖重傷瀕死但一絲未絶灌下立甦往在福建為副將時軍中有二弁相鬭皆重傷其一則死矣呉聞馳往視之惟心頭氣尚微煖亟命以藥灌入覺胸間喀喀有聲不移時張目索食翌日遂能起行自後屢著神效雲其方以十一月采野菊花連枝葉隂乾用時每野菊花一兩加童便無灰好酒各一碗同煎熱服
　　又一方未退胎毛小雞一隻和骨生𢷬如泥作餅入五加皮傅傷處接骨如神
　　宋古文始於栁開穆修鄭條三人栁穆今有集人多知之條蘓州人天聖八年王拱辰榜第三甲進士咸平三年陳堯咨榜進士為之子也兄修景祐三年王整榜進士及第見姑蘓科第表
　　宋鄭虎臣殺賈似道者呉人也其家居第甚盛號鄭半州四時飲饌各有品目自著集珍日用一卷元夕閏燈實録一卷亦見姑蘓志
　　李侍郎厚菴〈光地〉言聞兵部尚書索諾和公説用未熟青黃色大柿一枚好酒煎至九沸去酒取柿食之治失血症神效
　　張寳菴〈璽〉妺壻知新野縣寄李文逹公賢古穰文集寫本三十卷天順日録古穰雜録皆在集中予按篁墩集雲古穰集三十捲走所編者梓行已久公子尚寳卿士欽弟錦衣千戶士敬蒐其家藏與得之四方者復畀走詮次為續集定為二十卷如右此葢前集也篁墩撰公行狀又雲有和陶詩二卷和杜詩一卷讀易記讀詩記各一卷南陽李氏族譜若干卷體驗録一卷今本皆無之大抵公之得君與李文饒相似才畧相業亦畧相當然公遇石亨曹吉祥而不死以功名終文饒晚遭貶竄竟死太牢之黨則命也
　　鍾退谷惺論髙岑雲唐人如沈宋王孟李杜錢劉雖兩人並稱皆有不能強同處惟髙岑心手如出一人此語謬矣所舉數家惟李杜門庭判然其他皆不甚相逺推而至於元白張王溫李皮陸之流莫不皆然獨髙岑逈不相似五言古則髙古樸岑靈秀七言古則髙雄渾多正調岑竒峭多變調強同之不已疎乎
　　近日金陵有刻唐詩十集者謂為予所訂或作序假為予言云予奉此為金科玉律年來於此道稍有會者得力於是書良多云云不勝駭異及訪是集閱之乃標華亭唐汝詢仲言名大㫖在通髙漫士李滄溟鍾退谷三選之郵而以汝詢詩解附之強分甲乙丙丁等目淺陋割裂可一笑也門人盛侍御珍示方為予較刻唐詩十種選集集名適同慮其亂真且悞後學當寄書使正之
　　唐五言詩開元天寳間大匠同時並出王右丞而下如孟浩然王昌齡岑參常建劉眘虛李頎綦母潛祖詠盧象陶翰之數公者皆與摩詰相頡頏獨儲光羲詩多龍虎鉛汞之氣田園樵牧諸篇又迂闊不切事情而古今稱儲王何也髙適質樸不免笨伯杜甫沉鬱多出變調李白韋應物超然復古然李詩有古調有唐調要須分別觀之
　　盛唐諸公五言之妙多本阮籍郭璞陶潛謝靈運謝朓江淹何遜邊塞之作則出鮑照呉筠也唐人於六朝率攬其菁華汰其蕪蔓可為學古者之法
　　七言古詩諸公一調唯杜甫橫絶古今同時大匠無敢抗行李白岑參二家別出機杼語羞雷同亦稱竒特
　　杜常北宋人其過華清宮詩云行盡江南數十程曉風殘月入華清朝元閣上西風急都入長楊作雨聲今唐詩多誤收之又荊叔漢闕山河在一首不知何代人僅見石刻今亦收入唐詩
　　六月大雷震電右安門萬夀宮側雷擊一人震死者三人皆屠戶耳
　　吾鄉沂州有土瑪瑙紅多細潤者佳胡桃紋者最貴亦有大雲頭花及纒絲者次之紅白麤花者又次之大者至五六尺性堅用砂鋸開板嵌桌面胡牀屏風之類又名錦犀瑪瑙右見格古要論雲林石譜雲峽州宜都縣有瑪瑙石紋理旋繞如絲間有人物鳥獸雲氣之形泗州盱眙縣寳積山與招信縣皆産瑪瑙石宣和間招信令獲一石大如升其質甚白中有黃龍屈盤之狀貢入內府又雲黃龍府山中産栢子瑪瑙石色瑩白上生栢枝或青或黃白𫎇亨使北北主遺一石大如桃上有鸜鵒如豆許棲栢枝上頗竒宻州安丘縣瑪瑙石産土中水際色瑩白紋如刷絲盤繞石面成諸佛像汝州瑪瑙石色多青白粉紅瑩徹有紋理如刷絲右皆石之似瑪瑙者然漿水瑪瑙淡紅者內有花紋如栢枝亦謂之栢枝瑪瑙瑪瑙出北方及南蕃西蕃非石非玉堅而且脆有人物鳥獸形者最貴有錦紅合子截子纒絲等名次淡水紅者曰漿水紫紅者曰醬斑有海蜇色者兔面花者皆見要論
　　王文恪鏊姑蘓志方技載席謙善棊下引杜詩云席謙不見近彈棊是亦譌彈棊為奕也何怪今人沿襲之謬
　　莊子漁父篇所謂四患者好經大事變更易常謂之叨專知善事侵人自用謂之貪見過不更聞諫愈甚謂之狠人同於已則可不同於己雖善不善謂之矜右數語王安石贊也予以為更勝老泉辯姦論
　　睢州田蘭芳梁紫寄予所著文集梁紫與商邱劉榛山蔚同里同起侯方域朝宗之後為古文有聲梁宋間今劉死田老於諸生皆宋牧仲中丞友也
　　宋牧仲撫江西一夜夢予屬賦瀟湘雁立成五言覺而憶之不遺一字詩云岸濶水無際月明春雁翔徘徊念儔侶清影落瀟湘時康熙壬申四月十九日也
　　李焞字振雅長垣人萬厯甲辰進士好道術蓄一不灰木火爐爐中香煙自起則呂仙降其室與寤言中夜惟一小僮聞之餘人不聞也官青州知府府署後有園前守遊者輒病恆扃鐍之焞入園周視曰無他異唯荷池中瘞萬金此為祟耳其二子請發之焞曰金鐫柴寅賔名字吾何可妄取乃復扃其門加封識焉柴寅賔者亦長垣人時方成進士知某縣也一日坐公堂忽對城南雲門山咄咄久之呼兩𨽻前曰南山某處有兩狼厄一擔夫亟往救緩無及矣𨽻馳往至南門外過一伎館索茶焞坐堂上忽發怒曰吾戒諭嚴切乃淹留伎館耶即遣急足偵之果在為述守言乃大驚急同至南山下則一擔夫與兩狼相持力盡㡬斃矣遂協力殪一狼擔夫得脫其神異往往類此在郡無疾一日忽召二子曰呂仙召我我將逝矣遂卒年甫五十二後十餘年柴寅賔果守青州發池獲藏金萬富甲邑中柴歿其子不能守竟敗落李族孫丙辰進士聘説
　　六月二十五日滿漢大學士滿尚書都御史漢禮部尚書張英
　　賜遊暢春苑泛舟
　　賜餚饌既而
　　賜大學士王熙以
　　御書長春宮頌及滿尚書人
　　御書扇一先數日張𫎇
　　賜扇
　　御書唐詩忽見寒梅樹花開漢水濵不知春色早疑是㺯珠人其背面畫梅一枝左都御史沙海得登登山路行將盡一首
　　諸公言在
　　暢春苑見外國所貢玻瓈瓶二一貯水去其葢覆即有煙自水中出夜有火燄一水中貯小木一段鈎出別以木拭之可以取火士禎按拾遺記西海有泘王山山下有穴穴中有水其色如火波濤灌蕩其光不滅晝則通朧不明夜則照曜穴外是謂陰火木華海賦所云陰火潛然是也太平寰宇記曰不灰木俗多為鋌子燒之成炭而不灰出膠州其葉如蒲齊地記曰盧水側有勝火木方俗音曰檉子即東方朔神異經不灰〈一作燼〉之木也又徐無山有不灰之木色黑似炭而無葉有赤石磨之則火發以然不灰之木可以終日郎瑛自言得不灰之木須石腦油塗之始然右見升菴新語及方氏通雅又關尹子曰兩木摩火生麥粉不拘多少用陳醋熬膏貼無名腫毒神效〈寧都令李聘說〉李中麓太常雲如楊慈湖之易林之竒之書詩則王氏總聞春秋則木訥經筌及魏湜之禮記集説多有髙出朱註之上者此外能發明經㫖者抑又不止四五十家宋刻已古鈔冊漸訛再過百年俱失傳矣必須題請之後有京板以及各書坊有鏤板始可遍行天下不然則以拘拘背朱為嫌而經術不幸不減秦火矣又有與霍渭厓書雲解詩者無論漢唐宋儒如王氏總聞歐陽本義李黃集解錢氏詩説嚴粲詩輯呂東萊讀詩記有髙出朱上者有互相發明者古人於詩之山水制度魚蟲草木詳為之釋而意則欲得之言外故夫虛心活法斷章取義者讀詩之大約也譬諸聞人之言而又轉述於人巳不能無訛乃又強定一主意是豈逆志之道哉詩之柄者詩之病也不小序而詩柄焉此世儒之拘見也中麓邃於經學其言如此
　　萊陽姜如農埰如須垓兄弟齊名時稱二姜如農崇禎末為給事中建言謫戍宣城衛鼎革後兄弟遂卜居呉郡不歸鄉里給事死遺命𦵏宣城以謂故君未賜環不敢首邱吾友張杞園〈貞〉作祠記書其事南北名士多歌詠之既而遷其夫人之匶合𦵏於宣而𦵏給事之衣冠於父母墓左予謂非禮也夫給事身值滄桑居呉不返或嵗一歸省墓或數年一歸省墓猶可也死不首邱又不歸骨先壟顧逺𦵏戍所此則矯激好名之過而害天性之恩可已而不已者也至遷其夫人逺祔江南而以衣冠代歸𦵏此尤非也已不歸𦵏已無以慰父母之望於地下乃並其婦已𦵏之骸骨大去其鄉明其與父母絶矣孝子忍乎哉是何其於君臣之義厚而於父子之恩薄也禮曰鳥獸失䘮其羣匹越月踰時則必反巡過其故鄉迴翔焉鳴號焉蹢躅焉踟躕焉然後乃能去之而況人乎況父母之墳墓乎予讀思潁詩每致憾於歐陽永叔茲給事之𦵏亦未敢傅會以為然聊書祀園記後以質諸知禮者雲
　　牛僧孺以詩謁劉夢得夢得為飛筆㸃竄僧孺深憾之至作相後纔吐劉愧悔以戒子孫故王建雲人怪考詩嚴予生平手定朋友之詩多矣率從直諒諒之者固多抑豈必無怪其嚴者昔為郎中時嘗為戶侍魏敏果公〈象樞〉閱其集魏以手札報謝雲於論文談藝之中見吾心不欺之學魏講學故云云然不欺二字實談藝根柢耳杜詩公孫大娘弟子舞劍噐行序雲開元五載余尚童稺記於郾城觀公孫氏舞劍噐渾脫瀏灕頓挫獨出冠時按陳暘樂書雲樂府諸曲自古不用犯聲唐自則天末年劍噐入渾脫為犯聲之始劍噐宮調渾脫商調以臣犯君故為犯聲又唐多解曲如柘枝用渾脫解之類觀此則劍噐渾脫自各為舞曲之名今人誤讀杜詩序以劍器為句而以渾脫瀏灕頓挫六字為句以為皆極贊舞劍噐之妙譌謬沿襲文字中往往以渾脫瀏灕四字連綴用之可笑也
　　唐王義方彈李義府曰昔事馬周分桃見寵後交劉洎割袖承恩義府固姦邪乃出身如此又小人輩所羞道梅聖俞宣州雜詩有雲一過響山畔常思路中丞中丞之中亦作竹仲切僅見於此
　　王弇州朝野異聞録載何心隠事甚詳其畧雲心隠才髙於顔山農而狠幻勝之有呂光午者力敵萬夫相與為死友嘗遊呉興㡬誘其豪為不軌又與一富室子善偕之數百里外忽曰天下唯子能殺我我且先殺汝紲之湖中而挾使手書取其家數百金而後縱之善御史耿定向遊京師與處而故相張江陵來訪既去忽謂定向曰此人當殺我呂光午又數遊蠻中以兵法教其酋長事稍稍聞江陵屬江西湖廣撫按宻捕之得之於嶺北見撫臣王〈先曾祖諱之垣〉不肯跪曰若安能殺我殺我者張居正也擇健卒痛笞之百餘乾笑而已遂死獄中心隠之本末如此予小時於家故籍中見先曾王父大司徒公撫楚時所刋大姦何心隠即梁夫山〈變名不一此其一耳〉招案惜不存矣而萬厯疏鈔乃載南給事中趙崇善劾曾王父一疏中以殺心隠為罪而曲䕶心隠謂公欲嫄江陵而枉殺之其言比於狂吠愚嘗痛心疾首於此因讀弇州所記心隠惡蹟與當日爰書脗合遂手録之史館諸公自有公議非崇善一人之私言可亂千古之白黒者也延綏鎮新誌花木類有後姚婆一莖作蓓蕾開花五六瓣翠色俗雲舜母亦曰虞美人因虞字而傅會殊謬按虞美人即鶯粟花俗名米囊有千瓣五色又名滿園春通雅曰虞美人有呉蜀二種碧雞雜志言桑景舒作虞美人曲而此花輒動先王父方伯公羣芳譜雲虞美人草獨莖三葉葉如決明一葉在莖之端兩葉在莖之半相對人或歌虞美人曲則葉動如舞又名舞草出雅州宋曾慥詩芳心寂寞寄寒枝舊曲聞來似斂睂哀怨裴回愁不語恰如初聽楚歌時今詩餘調有虞美人古今通詠虞姬事舜母之名妄矣〈通雅蓓蕾謂之葧又為䓈北人謂之孤𦺇音如孤都即宋景文所云胍𦘴今山東方言尚雲孤都也〉
　　恵顯字晦我清澗人東林黨人世揚同産弟也少為諸生去而從軍積功至延綏副將李自成寇榆林顯激厲將士勉以忠義城陷賊説降且曰若世揚弟能從我當為權將軍顯極口罵賊賊怒磔之顯初名顯揚恥兄世揚降賊故更名雲世揚子漸字碩亭為撫邊守備亦罵賊死獨世揚降賊受偽官
　　來順威武堡應襲傅鏜僕也主母病亟順泣曰主母如此我受撫育猶子也報恩在斯時矣自割臂肉煎進之病尋愈王覺明靈壁人從其主謝成夫婦戍綏德州幼子鏞在襁褓道棄之覺明適前行既問知其故痛哭返求之得於草間乃籠負而行後成無他出賴鏞不絶右二義僕事見譚吉璁延綏鎮志皆明時人
　　一産三男本朝五十年來直省每嵗屢告殊不以為異戶禮二部會題止行有司給米布而已然南唐時真州民一産三男皆封將軍之號則侈為非常祥瑞矣古今事不同有如此
　　涓來少宗伯説劉修撰克猷〈子壯〉中明崇禎庚午舉人困於公車至順治己丑赴會試初入京居黃岡會館是夜夢一神人自空而下類人間所繪畫魁星者連呼狀元劉驚起遜謝顧曰數定矣何遜謝為是科遂捷南宮殿試果及第第一既入翰林又一夕夢人告曰君雖狀元及第然官不過五品年不過五十時遇
　　覃恩加一級為從五品急請告歸未久病卒年四十三卒時命家人開牕仰視曰天樂迎我我逝矣又曰我東華真君第三弟子今召復故位耳劉生平力行功過格制行不減古人七月十三日漢人九卿卿寺赴
　　暢春園起居有
　　㫖入見於澹寧居〈澹寧居在苑東偏南向僅三楹製極樸素〉
　　棲霞竺菴禪師名大成覺浪盛公弟子也有和寒山詩云我著𡚁垢衣衆人生譏誚我著珍御衣衆人稱切要我著毛羽衣衆人皆大笑若我不著衣何人知我妙又白鶴欲升天黃鶴不相許飛入鸚鵡洲求食洞庭渚千年復千年雙雙變毛羽兩兩竟成仙誰向凡人語康熙壬子十月攝山僧旭初者誘少婦入山藏於中峯之麓將狎之忽見一金甲神人身髙數丈推大石懸空而下旭驚走其婦已虀粉矣旭病年餘始愈
　　僧天花者山東人不持戒律酗酒亡賴人皆惡之遊方至河西務居焉而飲酒食肉如故久之人頗厭苦天花一日大市牛酒召鄰里畢集酒酣諗衆曰吾行腳至此久溷諸檀越今將行矣聊此言別轟飲至夜半起曰吾明早乃行居士輩留此勿歸須送我乃返耳衆疑其所為去留各半比天曉索湯沐浴拜佛竟呼衆曰居士珍重吾行矣入室敷坐而化
　　予昔讀三原王端毅公逸事愛其詩著之池北偶談單縣族姪溥適貽秦襄毅公〈紘〉年譜公事功氣節卓然為成𢎞間名臣詳在國史昔亦載於偶談獨其詩人無知者畧識於此以南道御史謫沅陵北容驛驛丞寄南臺諸僚友雲㡬磴煙村傍水涯驛亭喜得逺繁華閑穿洞口尋鍾乳悶向江頭㸔蓼花葛粉熟時堪代飯釣船到處即為家深源〈作洪喬誤〉賢矣非知命咄咄書空秖自嗟以戶部侍郎忤萬安謫廣西叅政述懷雲休嗟飄泊在天邊且趂時光度眼前地勝那同凡世界官閑真是散神仙春嫌花鳥牽吟興曉厭松風聒醉眠疎懶竟能成底事㡬回猶夢聽朝鞭以南京戶部尚書致政居谷亭述懷雲許國何嘗敢愛身鐵衣重整㡬畨新羞貪棧豆甘求退怕累兒孫願受貧賜玦三為嚴譴客沉湘兩度再生人秖今留得形骸在薄暮纔臨蔗境春
　　秦襄毅公生時母朱夫人夢天大雷雨有二物蜿蜒攀牕內窺頭角如麟目光如電驚寤而公生年十七讀書學宮夜夢神人衣冠甚偉飲以盂水水靣光浮星月自是文思日進景泰元年公車過德州夢一龍自深淵奮躍而起公攀龍角騎項而飛明年登進士第
　　秦襄毅公自言平生居官事神務極誠潔行事惟任理不任情治民惟用絜矩二字御吏惟用易大畜獖豕之牙一爻刑罰一以欽恤為主〈爾雅豬大防則豬是隄防之義豬其牙謂防止其牙〉秦襄毅公以右都御史總督兩廣軍務公弟南太僕卿崇寄書雲聞兩廣事繁自都指揮以下得專生殺權重如此在兄處之必其有道公答書曰事繁當以無事處之權重當以無權處之如是而已
　　大學士兼吏部尚書李天馥赴
　　暢春園謝
　　恩回籍守制
　　溫㫖慰勞天馥因為母
　　誥封一品太夫人瞿恭請
　　御筆亦䝉
　　俞㫖頒賜天馥因奏前恭遇
　　萬夀節所進書畫等未𫎇俯納不敢帶回仍祈
　　俞㫖收入內府有
　　㫖止留劉松年溪亭圖一軸黃庭堅書江安詩一卷范寛江雪漁歸圖一卷趙孟頫書福仙院記一冊文徵明泥金楷書一冊董其昌書酒徳頌一卷澄泥井田硯一方皆異數也廣陵所刻唐詩七言律神韻集是予三十年前在揚州啓涑兄弟初入家塾暇日偶摘取唐律絶句五七言授之者頗約而精如皋冒丹書青若見而好之手鈔七律一卷擕歸其後二十年泰州繆肇甲黃泰來刻之非完書也集中有陳太史其年及二子增入數十篇亦非本來面目矣
　　僧寳傳石門聰禪師謂逹觀曇頴禪師曰此事如人學書㸃畫可效者工否者拙何以故未忘法耳如有法執故自為斷續當筆忘手手忘心乃可此道人語亦吾輩作詩文真訣
　　佛印元禪師謂衆曰昔雲門説法如雲雨絶不喜人記録其語見即罵曰汝口不用反記吾語異時禆販我去學者漁獵語言文字正如吹網欲滿非愚即狂吾輩作詩文最忌禆販所謂汝口不用反記吾語者也
　　上命內閣學士戴通賫
　　御書賜大學士李天馥母瞿曰貞松堂上方有璽曰康熙御筆之寳又
　　賜天馥
　　御書一卷曰儒者當學探本原行迪醇茂循序進德守已沖虛一言一動罔有不謹嘉謨嘉猷必以入告斯廣譽翕聞而為周行之士也凡四十七字未書癸酉倣松雪道人筆意卷首璽亦用康熈
　　御筆之寶
　　五祖演禪師綿州人造白雲端端謂曰川藞苴汝來耶又明覺顯襌師與棲賢諟襌師藞苴不合按字書雲藞力瓦切藞䕢泥不熟貌郭一經曰出安子文贊苴又側下切音鮓土苴查滓也糞草糟粕之類葢謂其但講教典未經罏韛所得尚糟粕也今山東謂物之不磨礱滑潤者及人性情乖角不平易者皆有此稱其來古矣今語謂皮衣之長者曰褡⿰此語最古郭一經曰半臂衫也起於隋時內官服之
　　執金吾金吾鳥名古今注云金吾棒也以銅為之黃金塗兩末謂為金吾二説不同
　　段干姓也老子子宗為魏將封於段干段干葢以地為氏

　　居易録卷二十一
<子部,雜家類,雜說之屬,居易錄>
　　欽定四庫全書
　　居易錄卷二十二　　　刑部尚書王士禎撰
　　沙門自魏晉以來依師為姓道安尊釋迦乃以釋為氏後見阿含經雲四河入海無復河名四姓沙門皆稱釋種自是遂為定式右沙門稱釋之始程大昌雍錄曰蔥嶺之西餘國冠昭武為姓者皆釋種也錢湘靈釋迦方誌辨雲釋種者即剎利帝王種釋姓最貴中天竺王奕世君臨居四天竺之會其散而之四方者王曰塞王民曰塞種人引顏師古漢書注釋塞聲相近本一姓也予昔使粵過韶州得曹溪誌讀之載靈通侍者事侍者嗜酒今銅像侍立祖肉身旁像頂布帽鄉人日盛一鉢酒供之供後酒化水布帽欹側考釋氏稽古録侍者占城國王太子也父王遣太子及其臣五人來曹溪請六祖往彼國供養祖不許太子五臣俱立化於海濱今南華山門外有相公祠太子既化復現身為侍者獨不戒酒祖許之後得法去留一鉢寺中憨山大師入山為衆授戒又為文啓祖座前使侍者斷酒因碎其鉢是後或以酒供之酒不成水帽不復側
　　曹溪有室女發願繡千佛衣一襲奉供憨山大師衣成而師已遷化衣留寶林庫及師肉身自廬山還曹溪出龕時紫⿰羅衣見風而碎遂取此衣衣之光彩如新在庫已二十二年矣衆謂此女願力所致〈二則記於此補皇華紀聞之缺〉先十七従祖齊音有晏公廟詩自敘謂本江中棕繩為怪許旌陽以法印擊之中額遂稱正神雲按國憲家猷載豬婆龍事有老漁語衆云云問其姓曰晏也如其言上河江岸成太祖悟曰昔救我於覆舟山是雲晏公遂封神霄玉府晏公都督大元帥命有司祀之不雲棕怪也
　　予嘗疑晦菴議論多偏讀灼艾集益信其言曰朱文公談道著書百世宗之愚觀其評論古今人品誠有違公是而逺人情者王安石引用姦邪傾覆宗社元惡大憝也乃列之名臣錄稱其道德文章夫文章可也焉有引用姦邪而可名為道德耶蘇文忠公文章忠義古今所共仰也乃極詆之謂得行其志其禍甚於安石以安石之姦則末減其已著之罪以文忠之賢則巧索其未形之瘢不特此也秦檜之姦人皆欲食其肉者也乃稱其有骨力岳忠武之死人盡為垂涕者也乃譏之為橫漢儒董賈之流皆議其疵匡衡之言頗純粹無疵則雲匡衡好懐挾其不成人之美例如此以至諸葛忠武侯則名其為申韓陶靖節則譏其為莊老韓文公則文致其大顛往來之書亹亹千言必使之不為全人而後已古人云君子當於有過中求無過不當於無過中求有過朱子語錄論人皆於無過中求有過者也云云
　　宋吳處厚訐蔡確車蓋亭詩小人也又宋史直筆言其因神宗闕嗣上書請立程嬰公孫杵臼廟優加封爵語極不經然神宗納其言詔封嬰成信侯杵臼忠智侯立廟絳州其誕妄如此又按程篁墩集藏山在太原府盂縣北五十里春秋程嬰公孫杵臼藏趙孤於此故名旁有聖水宋立廟乃在絳州與此異
　　八月初三日戶部左侍郎蔣宏道接出
　　上諭略曰朕撫馭寰宇早夜孜孜以實恵及民俾登康阜為念廣西四川雲南貴州四省俱屬邊地土壤磽瘠民生艱苦與腹內舟車輻輳得以廣資生計者不同朕時切軫懐歴嵗以來屢施恩恤茲念育民之道無如寛賦矧邊省地方非再沛優恤之恩則閭閻無由充裕所有康熙三十三年四省應徴地丁銀米着通行蠲免仍行文督撫徧加曉諭務令人沾實澤以稱朕加恵逺省民生至意〈廣西銀三十七萬有竒米七萬八千有竒四川銀一十八萬八千有竒米一萬三千有竒雲南銀一十六萬九千冇竒米二十八萬四千有竒貴州銀六萬三千有竒米十萬五千有竒〉
　　咸和五年石勒稱天王奉佛圖澄彌加敬號曰大和尚今沙門出世領衆者例稱大和尚蓋自澄
　　始
　　禮部題覆國子監請廣八旗中額疏查庚午順天鄉試滿洲𫎇古原取中舉人十名今増六名共取中舉人十六名漢軍原取中舉人五名今増三名共取中舉人八名辛未會試滿洲蒙古原取中進士四名今增二名共取中進士六名漢軍原取中進士二名今增一名共取中進士三名奉
　　㫖依議自康熙三十二年癸酉科始
　　雲谿友議載李翺在潭州席上有妓舞柘枝者顔色憂悴問知為蘇州韋中丞女殷堯藩當筵贈詩云姑蘇太守青蛾女流落長沙舞柘枝云云李乃於賔榻中選士而嫁之輟耕錄載姚燧官翰林學士日玉堂設宴歌妓中一人秀麗閑雅微操閩音叩之泣而訴曰妾建寧人真西山之後也遂白丞相三寶努為落籍嫁小史黃埭嘉興貝闕有詩記事雲妾本建寧女逺出西山翁云云此皆好事者為之媢嫉君子汚衊大賢亦猶南渡小人傾朱晦翁至有帷簿不修之謗可謂無忌憚之尤者矣友議出范攄手鄙俚不足道陶宗儀元末名士乃亦爾可怪也
　　律八議條下罪至死者唯雲准犯依律合死不正言云雲取自
　　上裁近自吏部侍郎胡簡敬貴州巡撫都御史衛既齊二案九卿詹事科道會議
　　上聞始變此例注云所以使應議之人咸知自重而不犯法也
　　九月十六日
　　上諭江浙二省今年憂旱雖不成災秋收量必有限若漕糧照常徵收起運恐民食將至匱乏朕為此常切軫念除浙江漕糧已經改於今年蠲免外其江南漕糧今年或三分免一或免一半俟至該省應蠲年分將今年所免米石照數補徵起運於漕糧既無缺少官民大有裨益著滿漢大學士等會同戶部堂上官倉塲侍郎等作速確議具奏次日士禎同戸部尚書馬齊王隲左侍郎蔣宏道總督倉塲侍郎常書等赴內閣會議得江南今年漕糧應遵
　　上諭蠲免十分之三先是三十年十二月奉
　　上諭逓蠲河南湖廣江西浙江安徽蘇松山東等各省漕糧今年已蠲江西漕米五十六萬三百石有奇嗣以浙江旱災部覆巡撫張鵬翮疏准將康熙三十三年之蠲免移於三十二年又蠲米七十萬四千九百石有奇江南又蠲三分之一上下江共計米五十四萬七千九百九十石有奇
　　浩蕩之恩振古罕覯漢之賜租何足道哉士禎適備員度支目覩
　　皇上憂民之切如此因恭紀以示後來
　　按各省漕糧額數每年共米三百五十六萬九千二百五十五石今康熙三十二年江西蠲米五十六萬三百七石零浙江預蠲米七十萬四千九百七石零江南預蠲三分之一計米五十四萬七千九百九十四石三省共約蠲一百八十一萬二千石有奇京通各倉現存歴年支剰米八百三十萬五千五百二十石有奇每年應支官俸兵餉米計二百八十七萬五千六百石
　　陳君說康熙癸酉黃旗下一撥什庫家有一女年四嵗矣女初生時其室書櫥中忽有金石絲竹之音日夜不絶屢延法師禳之不效是嵗重九前女忽告其父母曰兒將歸矣遂示疾一日櫥中如撾鼔聲震動屋瓦疾風自內出舉家恫駭頃之女卒矣
　　癸酉鄉試江南以少詹事李錄予為正考前此所無褚河南臨子敬十三行有宣和書寶後有清和堂圖書印晉府圖書之印內府書印鈐山堂印天籟閣小印尾又有晉府圖書之印
　　獻之洛神賦遺跡頭尾外得一十三行都二百字重加整背祥符八年八月十日周越記又括蒼周采觀熙寧十年九月廿七日三衢官舍書又梁邱孫亞夫熙寧丁巳仲冬十一日雙檜堂觀又建康王旂武林張彥中吳興茅鐔同觀於清心堂元祐丙寅秋七月二日又三茅翁丁卯八月八日觀不書年號禾郡項氏故物也癸酉夏鄒平民家婦薛氏者娠十二月矣腹中脹痛不可忍啾啾有聲日漸骨立臨蓐有物蜿蜒而下則蛇也凡下二十四其婦竟無恙前數年長山黃莊有少年入眢井探雀鷇得一卵含置於口其卵不覺嚥下久之腹中啾啾有聲見肉則吞啖不休食兼數人一日之舅家食肉畢倦寢几上有餘肉舅見少年口中一蛇出半身直向盤中啖肉急掣之蛇墮地鬚毿毿可畏乃殺之少年絶而復甦服藥半載始愈
　　以襄陽米水運至商州累民有
　　㫖停罷
　　李厚菴〈光地〉司馬説泉州僧定因者膂力絶人尤精少林拳棍弟子習其伎者數百人每有逺行輒煮米數斗盡食之途中可數日不食時漳州有虎獰甚食人畜亾算太守必欲殪之集兵士丁壯千人持利械以往虎負嵎眈眈無敢近者定因適以事至衆望見之譟曰事濟矣羣走告之定因曰殺虎易耳顧此虎非他比須鐵鈀五十斤者乃足制之耳遍試無當意者僅一纔滿十五六斤曰此稍可耳然不能制其死命須弟子一人同行乃可以槍授弟子已持鐵鈀先之未至十步外虎怒騰起數丈直取定因者三皆避之急以鈀擊虎首虎哮吼鈀折急呼弟子以槍刺之自喉達尻虎立斃官重賞之不受而去時臺灣方竊據漳泉間拳勇少年多往従之往往得官定因不屑也或厚遺之亦隨手散去卒以老壽終
　　以兵部督捕右理事官顧藻為內閣學士兼禮部侍郎〈內閣學士王尹方終養歸〉
　　有
　　㫖停止今年秋決其可矜者仍分別減等以聞
　　十月初一日
　　頒康熙三十三年時憲書於午門是日琉球貢使行禮琉球國中山王尚貞謹奉表上言伏以布教溢中華設席闡洙泗之祕覲光來異域執經分泮水之光棫樸篇中時展縹緗歌夜月杏花壇上長埀衣帶拂春風喜動儒林歡騰海國恭惟
　　皇帝陛下允文允武乃聖乃神
　　王澤廣敷措一代於利樂賢親之內文風逺播範四方於詩書禮樂之中〈臣〉貞觀海有懐望洋徒歎眷中山而傾印綬蟻封久叨帶紡之榮入國學而奏典章虎觀不遺駑駘之選一之以聲音㸃畫口誦心維教之以節義文章耳提面命況夫冬裘夏葛授衣盡內府之藏兼之朝饔夕餐賜食悉天廚之饌恩深似海難㤀推解之隆澤沛如天莫報裁成之大雖三年國子敢雲得九邱八索之㣲言而一介豎儒尤幸聞四書五經之大㫖祇為養親念切
　　君門上重譯之章何意逮下
　　恩殊
　　天闕賜還鄉之
　　詔歸而言忠言孝咸知
　　君父之尊固當獻藻獻芹𦕅表臣子之敬伏願車書一統玉帛萬方有分土而無分民到處珠璣生腕下得大才乃得大用何人錦繡不胸中幸且耳目股肱不出圖書之府亦使東西南北無非翰墨之林矣臣貞無任瞻天仰
　　聖激切屏營之至
　　禮部為重修闕里
　　聖廟告成䟽請遣官告祭奉
　　㫖遣𦙍祉告祭皇第三子也
　　皇第四子皇第八子皆從以十一月初六日行禮上之崇儒重道如此〈十月十五日啓行禮部左侍郎席爾逹兵部左侍郎朱都納從〉十月初五日辰時補行
　　經筵於文華殿滿洲講官吏部尚書庫勒納兵部尚書索諾和刑部尚書圖納吏部右侍郎傅臘塔禮部左侍郎席爾逹掌翰林院事學士兼禮部侍郎傳繼祖漢人講官吏部尚書熊賜履禮部尚書張英〈兵部尚書杜臻以病不與〉刑部尚書翁叔元工部尚書李振裕吏部右侍郎兼翰林院學士彭孫遹戶部右侍郎王士禎〈禮部右侍郎兼翰林院學士王封濚以病不與〉侍尚書張英侍郎傅臘塔講中庸誠者自成也章侍郎彭孫遹學士傅繼祖講尚書益曰吁戒哉無虞至四夷來王講畢
　　上還宮
　　賜宴太和門
　　九卿詹事科道會同秋審畢有人命三案擬議未愜予不敢默至九月二十八日刑部傳集天安門覆議彚題予乃侃侃言之滿太宰庫勒納公以下幸皆虛懐以聽三案悉得平反三案者其一於相元聊城縣人年七十五矣舊買薛慎言之田契價久明而慎言之孫小喜自鬻旗下逃歸挾索相元地價其祖呵之不聽相元不得已款以酒食予以錢帛不受而索金乃議往市易白金給之鄉保以其旗人也繩繫而行繫急脰絶遂死有司當相元故殺予謂旗人索詐原有禁例況小喜之死死於繫非死於毆殺也且相元年七十五老矣於律例亦宜末減得改緩決其一王訓太平縣人太學生也其父者佐素封者佐父喪其行財人闗中鍵獨不弔奠者佐以逋欠告之縣中鍵因妻激怒輒飲毒往王氏辱詈者佐不能堪毆之歸途毒發死有司索賄不得遂當訓故殺予謂此一事京輦士大夫皆言其寃且訓甘代父罪至擬大辟其父已死是一命已有一抵況向來秋審凡以救父殺人者原情率從末減況訓實不殺人又身甘代父反不得原非向隅乎得改可矜其一房得亮齊河縣人有族人房懐徳㓜子阿羣者戱嘲其父名得亮怒掌擊之阿羣又詈適䥥刀在側得亮取而刺之中要害當以故殺予謂此鬭毆非故也得改緩決勞書升〈之辨〉通政梅桐厓〈鋗〉大理皆極歎服謂公平反三獄吾儕今日集議不虛此行矣予毎遇秋審
　　朝審必盡言以俟諸公決擇不敢緘口類如此耳康熙三十年秋審有衡陽縣人蕭儒英者素挾左道惑衆㑹有鹽商王子明宿逆旅夜失三百金募能緝獲者重酬之江西士人曠鼐與妻蕭氏僑寓於衡孱而貧儒英語商能入冥司知盜主名翌日又雲已至冥司見青面鬼王示以盜即曠鼐也遂率其黨東張飛等禽鼐至誣拷之又禽蕭氏拷之以其少艾復逼姦之廵撫止擬強姦律絞先是予在都院謂儒英罪狀不止是當改照左道律斬庶足蔽辜如撫擬秋審或邀矜緩則大姦漏網鼐夫婦寃弗伸矣司冦以畫難之予乃要以題秋審必不可從末減司冦然之是年奉
　　㫖秋決停止三十一年秋審予向司冦及三法司諸公復理前語皆曰公言是遂寘儒英於法又楊成者京師細民也貸旗人某甲錢㑹新年成往省父母妻某氏獨處室中甲適索逋至窺成未歸乃遷延至暮入室挾姦明日成歸妻泣訴之成往甲所誥責甲傲然不屑反毆擊成成走甲持挺逐之成急顧市肆有小刀取擲之中甲要害而斃法司當成故殺斬予力持言凡故殺則有必死其人之心有必死之之心則必挾挺刃以往今成徒手往而反為甲毆逐急而倉皇取他人之刃以禦之是誤殺非故殺也二律懸殊況甲強姦其婦罪固應死乎遂改擬可矜奉
　　㫖末減亦予在都院時所爭之獄至三十一年
　　朝審得改正者與蕭儒英之獄一出一入皆不敢從衆也
　　十月初十日內閣奉
　　上諭朕聞山東省今年九月間曽有蝗起其遺種必已在地今年雨水較多若來春稍旱則蝗蟲復生不可不預為之計宜及早將田土悉行耨耕俾蝗蟲為覆土所壓爛則勢不復孳縱稍有遺種明嵗復生地方官即各行設法驅捕不致繁多大有裨益著交與戶部作速移咨直𨽻山東山西河南廵撫通行曉諭所屬地方將田土於今冬來春務急耕耨以弭蝗患如有不能遍耕之田蝗蟲復生亦必速行驅捕勿至為災
　　十月十二日奉
　　上諭諭戶部陜西西安鳯翔二府地方連被災傷朕多方賑救轉粟蠲租又招集流移散給牛種然後四方仳離之民漸次復還鄉井今嵗雨澤霑足百榖阜成而人民甫脫饑寒未饒生計若明嵗應徵錢糧即令輸納誠恐閭閻儲蓄終難充裕西鳯二府屬被災州縣衛所康熙三十三年糧米照舊徵收外其地丁銀兩著通與蠲免爾部即行文該督撫嚴飭各屬遍加曉諭務俾均沾實惠以稱朕愛養休息至意
　　十一月初二日
　　駕謁
　　孝陵
　　二十一日
　　駕入部院諸臣集朝房午後傳戶部堂官至
　　乾清宮西暖閣
　　諭免順永保河四府錢糧
　　上諭諭戶部朕謁
　　孝陵沿途體察民生今嵗雨水頗多田禾失收米價亦貴來春至夏米價愈貴民食必致艱難不得不預為籌畫朕意將通倉米毎月發出萬石較時價稍減糶賣止許賣與窮民不得賣與多收販賣商賈似有益於民生爾部即㑹同倉場侍郎議奏部議遵行於今年十二月起至來年麥收米價平賤之時停止
　　輪菴和尚名同揆明相國文文肅弟震亨之子少為諸生名果字園公出世後常往雲南大理府著洱海叢談雲大理一名羊苴咩城狄青討儂智髙宋史稱智髙棄金龍衣而遁不知所終殊不知其終於大理也今其宅遺冡尚存又雲感通寺在府南十里㸃蒼山麓摩騰竺法蘭建楊升菴先生寓止寺前之小閣題曰冩韻樓四壁皆公墨妙啓牕則雞足雪山橫亙雲表明末滇詩人唐㤗大來薙染號擔當和尚亦寓此樓夀九十餘而化又雲三塔寺內有黃華老人草書石刻字大如椀相傳以㯽榔殻蘸墨汁書之老人宋元間人自江右來此久之仙去其詩即掛鏡臺西掛玉龍半山飛雪舞天風寒雲直上三千尺人道高歡避暑宮云云士禎按黃華老人即金翰林修撰王庭筠字子端此四詩有真蹟石刻在汾州府學朱翰林彝尊吳徵士雯皆曾見之葢李中溪〈元陽〉侍御摹刻於㸃蒼而滇人傅㑹為仙耳又雲蒼山中巖亦號雪山相傳即如來苦行之地草石皆作栴檀香旁有鳯眼洞有天生木橋其木半月一換四季長新又永昌鶴麗皆有此異又雲洱海每八月望夜海中出珊瑚樹髙數丈冬月大風海水倒卓起火光如山又雲籬落間生圓果如龍眼紅黃色土人謂之橄欖入口咀嚼真橄欖也又雲三塔寺有三塔隔洱海百里即望見之中塔正方髙四十八丈十六級絶頂四角範四金鵞各髙二丈塔下人以巨石投地金鵞輒昻首而鳴音響清越又雲大理為龍窟逆藩吳世璠將滅時太和城上晴天正午一白龍長數十丈飛舞雲際萬目共覩良久歸蒼山是嵗大兵入境不血刃而定
　　十一月二十五日奉
　　上諭朕念切民生時厪宵旰或在宮禁之中或經巡省之地務以編氓疾苦備悉諮詢其從各省來京陛見官員及往來奉使人等亦無不以該省雨澤曽否應時田畆有無收穫並閭閻資生情形一一體訪比年以來因國家經費尚充遂將各省地丁額賦及舊欠錢糧節次蠲免即從前未經停徵之漕糧亦逐年免徵總欲使海隅蒼生培固元氣以臻於家給人足之風今嵗畿輔地方雖禾稼未獲稔收初意小民餬口之需猶足資給未必生計遂臻艱難頃者展謁
　　山陵沿途察訪民隠見今嵗雨水過溢田畆被淹沒者甚多榖耗不登米價翔貴又聞順天河間保定永平四府所屬皆然目前米價既貴將來春夏之際時值益昻小民必艱粒食此朕目所親覩若來嵗錢糧仍然徵收朕心實有未忍順天河間保定永平四府康熙三十三年應徵地丁銀米著通行蠲免所有厯年舊欠悉與豁除行文該府曉諭各屬務令人沾實惠以副朕子育黎元至意
　　李皓白道士也順治中居南嶽之九仙觀一日與巴陵舉人李粲立觀前忽見水𬖄洞口有殿閣廊廡三四重前後皆松杉厯厯可數久之乃不見即朱陵宮故址也王肯堂太史筆麈雲闗內劉貽哲謪海南市舶提舉雲見一犀杯注酒晝則日夜則月見於酒中酒盡則隱又見一珠自然作師子形纎悉畢具
　　衍聖公孔毓圻
　　奏為恭謝
　　天恩事康熙三十二年十月𫎇
　　皇上以闕里
　　聖廟新成
　　特遣皇子告祭於十一月初六日致祭禮成謹望闕叩頭謝
　　恩訖〈臣〉欽惟我
　　皇上日御講筵契詩書易禮春秋之奧躬親庶政接堯舜禹湯文武之傳乃
　　聖心益隆俎豆而寵光遂賁几筵
　　特遣皇子告祭皇子肅膺祀事祼獻加䖍升降從容欣覩素孄之大禮始終恭恪共欽精白之淵衷維時風清雲朗日麗星輝凡夫幽明交感莫非誠敬所孚〈臣〉遭逢盛世感戴
　　天恩為此具本跪捧親齎詣
　　闕恭謝謹具奏聞
　　十一月二十五日冬至
　　上親祭南郊次日
　　御太和門行慶賀禮
　　康熙三十三年嵗需兵餉戶部派撥各直省總數　直𨽻嵗需銀八十九萬七千九百一十四兩三錢一分零河南銀二十萬六千七十五兩七錢一分零山東銀三十八萬二千九十二兩七分零山西銀五十六萬八千四百八十四兩三錢二分七釐零陜西銀糧一百四十二萬八十一兩七錢一分八釐零甘肅銀糧一百五十一萬二千三百一十七兩五錢八分九釐零安徽銀五十七萬五千四百二十二兩九錢零江蘇銀八十萬五千一百一十九兩四錢九分零江西銀二十七萬八千四百一十二兩六錢二分零浙江銀一百九萬六千四百九十兩二錢七分零湖北銀六十三萬九千八百六兩八錢九分零湖南銀三十七萬七千六十五兩一錢三分零福建銀一百五十萬一千一百九十七兩九錢一分零廣東銀一百五十萬九千八十三兩八錢一分零廣西銀三十七萬五千九十二兩九錢八分零四川銀七十五萬二千七百五十六兩九錢三分零雲南銀八十七萬四千二百一十二兩五錢五分零貴州銀四十萬六千一百六十四兩三分零　已上共嵗需銀糧一千四百一十七萬七千七百九十兩二錢一分零三十三年兵餉各直𨽻恊解總數　山西協解直𨽻銀二十萬兩山東協解陜西銀八十萬兩河南協解陜西銀二十五萬兩河南協解甘肅銀四十五萬兩河東運司協解甘肅銀一十萬兩兩淮運司協解安徽銀一十萬兩兩浙運司協解安徽銀一十萬兩兩淮運司協解湖南銀三十萬兩河南協解四川銀一十萬兩山西協解四川銀二十八萬兩陜西協解四川捐納銀二十萬兩又河南協解四川銀一十五萬兩〈預備三十四年春季兵餉〉安徽協解雲南銀二十萬兩湖廣協解雲南銀四十萬兩江西解雲南銀二十萬兩〈預備三十四年春季兵餉〉江西協解貴州銀銀三十萬兩安徽協解貴州銀一十萬兩〈預備三十四年春季兵餉〉已上共協解銀四百二十三萬兩
　　三十三年除派撥兵餉外各直省存剩銀數　直𨽻存剩銀八十九萬六千七百二十兩零河南存剩銀一百六十萬二千九百七十兩零山東存剩銀二百五十九萬九千七百兩零山西存剩銀三百四十七萬八千八百五十兩零陜西存剩銀糧二百六十七萬一千一百八十兩零甘肅存剩銀糧七十七萬九百五十兩零安徽存剩銀七十八萬三千七百二十八兩零江寧存剩銀二百一十五萬二千八百兩零江西存剩銀一百八十二萬五千八百四十兩零浙江存剩銀一百四十五萬四千四百一十兩零湖北存剩銀一百一萬六千六百九十兩零湖南存剩銀七十一萬三千三百兩零福建存剩銀五十一萬九千兩零廣東存剩銀七十六萬七千七百一十兩零廣西存剩銀四十萬三千二百五十五兩零四川存剩銀一十一萬八千三百五十兩零雲南存剩銀六十九萬一千二百二十兩零貴州存剩銀六萬二千七百二十三兩零闗稅存剩銀六十萬七千一百五十三兩六錢零長蘆運司存剩銀五十四萬四千二百七十五兩零河東運司存剩銀四萬四千三百三十一兩零兩淮運司存剩銀一百五十六萬八千四百三十四兩零兩浙運司存剩銀五十三萬六千七百五十萬零　已上共存剩銀二千五百八十三萬三百二十九兩零












　　居易錄卷二十二
　　欽定四庫全書
　　居易錄卷二十三　　　刑部尚書王士禎撰
　　天台山慧明寺有陳智者大師手書方等陀羅尼經四卷前三卷久亡宋僧元通倣大師書補完之別書後一卷以備亡失明嘉靖中有譚守取去大師手書一卷今存者皆元通書呉江潘檢討次耕〈耒〉遊天台見之雲第四卷筆法精勁神采奕奕知譚所取乃元通書耳大師手蹟故在也
　　潘次耕雲従天封上華頂惟善興寺有衆三十號叢林然亦編茅代瓦其餘小小茅蓬散處巖谷中單棲偶隠一瓢一衲齋鉢不繼而巖阿澗曲間值瓢獨木為橋老樹縛屋落花不掃經聲琅琅為聖為凡不得而知也予謂風穴沼禪師單丁七年日乞村落夜然松脂倚遇禪師住法昌無僧徒開罏日撾鼔上堂為泥塑十八羅漢說法有偈雲法昌今日開罏行腳僧無一箇只有十八高賢緘口圍罏打坐諸方傳之固知真善知識未必開堂領衆千百為羣如吳越間習氣也
　　近嵗吳中洞庭山民金姓者入林屋洞深處見清水一中有玉大士像及銅龍數枚攜歸既而大病人有分取銅龍者無不病亟送還故處乃已
　　寒山子有二皆載天台山志其一即寒山拾得文殊化身其一道士李褐遇貧士去數日復乘白馬來謂褐曰頗知寒山子乎即吾是也見續仙傳
　　停止湖灘河所運米允山西巡撫噶爾圖之請也王少宗伯慎菴〈封濴〉説黃州大聖寺崇禎中忽有鬼物為祟住持僧晨盥輒擊其首甚患之會嵗除乃炷香佛座之前熾炭於罏而借寓鄰寺避之元旦忽覩寺中火光市人驚入視之乃一獨腳鬼醉臥佛殿上鼾睡未醒僧急取鐵索穿其臂衆縶諸殿柱鬼醒叫呶怒詈以其一足禦人終不能脫日將晡一童子於佛殿後觀世音像掌中見一紅果色如珊瑚圓如龍目異之取示衆人方傳玩鬼忽奮臂攫去吞口中即遁去不見唯遺鐵索在或曰此所謂䕫蝄蜽也
　　以前巡撫貴州僉都御史田雯為刑部右侍郎〈刑部右侍郎李逈給假歸〉
　　甲戌元旦
　　上御太和門受
　　朝賀禮
　　上諭直省學院須得人
　　命九卿會舉如陸龍其邵嗣堯其人者時龍其已歿尋有
　　特㫖以兵部右侍郎李光地提督順天等處學政直隷守道叅議邵嗣堯提督江南學政以翰林院檢討顏光斆提督浙江學政
　　女郎徐元象字奇孺黃州廣濟人舉人張楚偉字小損配詩文有雋才其京口寄父書雲兒自襁褓未離掌膝江頭道別意緒淒然舟行風水便利遂達京口江南佳麗過眼成陳廣谷大川靡能記憶舅氏出鮑明逺大雷岸與妹書與兒讀之如賦如頌篷窓瑣瑣恨不能竟所思官舎清華几案如滌挑燈夜坐日起奉甘旨晨昏戀切切耳阿爺阿母無恙四時之序成功者退山林觴詠幽情暢遂何必紆拖青紫乃稱貴乎又送外絶句雲送君入楚江悠悠歸路長一去隔千里魂夢伴瀟湘無錫張秋紹〈夏〉老儒也以理學名東南與予未相識特寫浦舎人長源東海生集四卷相寄並示所著孝經問業予深愧其意會同年秦諭德留仙〈松齡〉書來亦許鈔宋王質詩總聞及王舎人孟端集相寄十峰山人錢礎日〈肅潤〉選予詩六卷亦至皆梁谿人也
　　戸部疏覆直隷巡撫郭世隆為謹陳被災等事奉㫖依議速行州縣積貯米穀減價發糶於民生大有裨益霸州等被災地方所有積穀除散賑外餘著減價發糶其沿河一帶景州等各州縣衞著將山東漕米每處截留二千石亦發糶以平米價爾部行文該撫責成州縣官實心奉行務俾小民均沾實惠朕不時遣人稽察如民間不沾實恵將該管官一併從重治罪自去冬至今凡奉
　　㫖兩糶官米減値以平市價矣
　　聖謨洋洋可為萬古救荒良法彼遏糶者真盛世之罪人也
　　二月初三日巳時舉
　　經筵於
　　文華殿滿洲講官吏部尚書庫勒納兵部尚書索諾和刑部尚書圖納吏部右侍郎傅臘塔禮部左侍郎席爾達右侍郎多奇漢人講官吏部尚書熊賜履禮部尚書張英兵部尚書杜臻刑部尚書翁叔元工部尚書李振裕吏部右侍郎彭孫遹戶部右侍郎王士禎禮部右侍郎王封濴侍尚書庫勒納賜履講孟子言近而指逺者善言也二節尚書英侍郎傅臘塔講易經繫辭易之為書也廣大悉備五句講畢
　　賜宴太和門
　　命吏部尚書熊賜履兵部尚書杜臻兵部左侍郎王維珍工部右侍郎徐潮為會試主考
　　二月初九日
　　命戶部右侍郎王士禎署兵部事
　　凡
　　經筵
　　駕將出滿洲禮部尚書侍郎二人候於
　　乾清門導
　　駕前行至
　　文華殿門然後就班講畢
　　駕還宮仍前導至
　　文華門而止滿漢掌院學士赴
　　乾清門恭繳講章故學士往往不獲與宴
　　田漪亭少司冦〈雯〉說貴陽府城西有泉應十二時消長泉上刻石記時刻𠉀之百不爽一漪亭名之曰信泉楊君謙廬陽客記雲東坡子孫在六安不知何據戶部主事趙琯郟縣人來謁予問二蘇公墓雲尚有後裔為奉祀生員守冢雲客記又言伊川子孫在英山
　　命內閣大學士阿蘭泰戶部尚書馬齊兵部尚書索諾和同法司清理刑部獄囚減釋者一百有八人兵部督捕順天府等衙門人犯一併減釋有差
　　前詹事府少詹事兼翰林院侍講學士以副使原品休致耿介卒介字逸菴河南登封人順治壬辰進士與睢州湯尚書斌上蔡張知縣沐齊名稱中州三大儒雲門人莆田林石來〈麟焻〉以禮部儀制司郎中出督貴州學政雲去年在閩得王文成公龍岡漫興詩墨跡一卷蓋公謫龍塲驛時所書屬予跋其首章雲投荒萬里入炎州卻喜官閒得自由心在夷居何有陋身雖吏隱未忘憂春山卉服時相問雪寨籃輿每獨遊擬把犁鉏從許子漫將誦比言游若為之兆者按文成以疏救戴銑等忤逆瑾貶黔之龍塲驛作何陋軒居之日夜默坐頓悟致知格物之㫖席文襄書為提學闢貴陽書院親率諸生北面事之蓋公平生之學得力於龍塲時居多觀卷中五章可想見其無入不自得之樂石來閩之名士私淑文成有年故以倡明絶學朂之文成書遒勁似山谷
　　姑孰曹淼字滄波明光祿卿履吉子年七十矣示所著瀟灑堂集文頗有奇氣其霍光論以莽操例之最有見二月二十八日揭曉會元裴之仙江南丹徒人
　　尤翰檢悔菴〈侗〉寄都元敬南濠文略寫本凡六卷其後二卷即金薤琳瑯諸碑跋也又楊君謙雜著寫本若干卷文曰燈牕末藝曰攢眉集詩曰齋中拙詠曰都下贈僧詩曰菊花百詠別有所謂金山雜志〈山在吳縣西三十里〉廬陽客記者客記最簡古有史裁其自序雲廬守馬汝礪以舊約來迓遂赴之由夏涉秋始歸於廬之風土頗能記憶暇日因載之筆札命曰廬陽客記馬君名金蜀西充人予同年進士博敏好文禮予良厚惟著書則鮮合雲按馬嘗刻汪藻浮溪文粹於廬者亦文雅非俗吏予曾記其前生事於皇華紀聞君謙又嘗修吾鄉章邱縣誌稱善本雲南濠題跋極稱安福顏德侔陜州誌得古人敘事之法登封令李君新誌去取甚嚴敘事有法二誌予所未睹併記之以待訪
　　三月戶部尚書王隲原品休致內閣學士兼禮部侍郎李應廌都察院左都御史董訥罷
　　辛未科庶吉士散館
　　御試於
　　暢春苑授史職者二十人〈內張豫章戊辰一甲第三人竇克勤徐日晅戊辰庶吉士〉留館教習者二人〈一甲第三黃叔琳庶吉士狄億〉以知縣外用者八人〈惠周惕張孝時陳汝咸毛⿰金潮張翔鳳胡麟徴陳綍綍戊辰庶吉士〉革職者一人〈張禹玉壬戌庶吉士〉翰林院滿洲掌院學士傅繼祖罷以戶部倉塲侍郎常書兼掌院事
　　上諭諭戶部山西平陽府澤州沁州所屬地方前因蝗旱災傷民生困苦已經蠲免額賦並加賑濟而被荒失業之衆猶未盡覩幹寧其康熙三十年三十一年未完地丁錢糧及借賑銀米若仍令帶徵刻期完納誠恐閭閻力絀益致艱難著將所逋欠錢糧五十八萬一千六百餘兩米豆二萬八千五百八十餘石通行蠲豁用紓民力爾部行文該撫嚴飭該府州縣官悉心奉行務俾人沾實惠倘有已完在官捏稱民欠及已奉蠲免仍復重徵官吏作奸侵漁中飽一有發覺定以軍法従事遇赦不宥爾部即遵諭行特諭
　　三月二十三日
　　上御太和門傳臚第一甲及第三人狀元胡任輿江南上元人榜眼顧圖河江南江都人探花顧悅履浙江海寧人二甲傳臚汪倓江南長洲人〈汪辛未中式〉
　　總督雲貴兵部右侍郎范承勲擢都察院左都御史原任內閣學士田喜⿱補內閣學士兼禮部侍郎
　　四月十三日
　　御保和殿親選庶吉士汪倓等三十九人〈滿洲七人俱改庶吉士辛未補殿試入選者四人汪倓長洲人王楨華亭人陳成永海寧人五哥滿洲人〉
　　是科經房得人最盛者翰林院檢討彭直上〈始〉鼎甲二人胡任輿顧悅履庶吉士四人黃龍睂黃中理周起渭殷元福也直上鄧州人故布政使禹峰〈而述〉子諸生時執經於予任輿以辛未受知於予佹得而復失之後知為任輿名解元也惋歎彌日今乃受知直上信遇合有時文章有神也聞任輿少時嘗夢登高山手摘香櫞二枚自吟詩云手弄雙元小天下至是果驗〈胡辛酉江南解元〉慎菴少宗伯〈封濴〉言明末楚中某公官雲南過一山險絶處輿夫失足其愛女墮山澗中謂必無生理號泣而去任滿遷官去滇再經其地設祭招魂而哭女忽自空中飛至家人皆驚以為鬼也詢之曰女人也非鬼也當墮澗時自意必死比及山半罥於樹得不墮久之饑甚然不得下乃解帶繫樹徐緣而下其下乃無水聞澗草甚香試採食之遂不饑四望皆絶壁不通人久而安焉茹草既久遍體生毛遂能輕舉意之所至翩然赴之捷如飛隼適遊行澗中聞父母呼女名字故來耳父母欲攜之歸不可曰此中甚樂不思家也復飛而去
　　大鐵椎者不知何許人亦無姓名嘗為懐慶清華鎮宋氏客宋善技擊逺近多就學號宋將軍客貌寢右脇挾大鐵椎重五十斤飲食不暫離其椎鐵柄摺疊環複如鎖上鍊引之長丈許有陳燦者嘗過宋與客同宿夜半客曰我去矣言訖忽不見視牕戶皆扄如故昧爽醒客已在榻鼾睡矣一日辭宋去曰吾數殺賊奪其金皆仇我久居此禍且及君今夜夜半約決鬭某所當往赴之宋欲往助客曰不可賊且衆吾欲䕶君則不能快吾意奈何宋強與偕將至謂宋曰君但登堡望之慎不可近時星光照曠野百步見人客馳下吹觱篥數聲頃之賊四面集約二十餘騎操弓矢步從者百餘人客大呼揮其椎左右擊殺馬步三十許人餘皆潰竄又大呼曰吾去矣遂向東馳去疾如鳥隼莫知所之寧都魏禧為之傳
　　人知李北海文學本於父善不知善文選學本於其師曹憲也憲江都人隋祕書學士常注廣雅以昭明文選授同郡魏模公孫羅江夏李善於是其學大興見唐書儒學列傳
　　嘉靖二年蘇州太湖中龍與蚌鬭龍自雲中直下其爪可數十丈蚌於水面旋轉如風仰噴其涎亦數十丈三四日乃已後漁人得死蚌殻可貯粟四五石
　　上諭禮部取霸州廩膳生員林佳廕充內官學漢文教習
　　㫖曰教朕書林師之孫其家甚貧云云故舊不遺如此真
　　帝王之盛節也恭誌之
　　慎菴少宗伯言河南某府縣有人〈忘其姓〉因避黃巢之亂入山久之無所得食日采松柏葉食之遂絶煙火兀坐巖洞中始則有虎豹虺蛇千百遶之不為動繼又有夜義鬼魅之屬變態百出終不為動又久之乃無所見時時出遊人間其二十餘代孫皆及見之留止輒數日為之抱子至蟄蟲壞戶輒坎土穴蟄其中雷發聲始起康熙十年其縣令有子病羸醫皆謝去胥史或言某仙人能療此疾若因其裔孫以禮䖍請宜可致令如其言果至令夫婦焚香跪拜呼以仙人揺手避謝不敢當令其子出望見之曰無害也命作土室僅容兩人為穴通飲食扄其戶戒家人不得潛窺五日後聞擊戶聲乃啓其扄子出已豐腴如平時病霍然矣父母問之雲初入兩人皆坐以背相抵其背熱如火不可當戒勿移動既又抵足臥足之熱又甚於背遂覺精神頓王肌肉復生不知沈疴之去體也令謝之金不受送之布取其四遂辭去途遇丐者輒予之比出郭布已散盡令使人隨之其行如風奔馬不能及歸報令歎息而已又雲其狀貎似五十許人也
　　沔陽州王翁者夫婦皆奉佛里稱善士年五十無子始舉一女甚明慧授以書輒能強記翁媼晨夕禮佛女輒膜拜於後年十五一夕就寢夢寐中若有衆捧持之以手撫摩者晨起如厠則變為男子矣康熙己巳春鄖陽軍帥致之留月餘乃去予門人衞台瑺凡夫曲沃文清公子也時知府事親見之其客慈谿馮之俊至京師述之如此
　　曲沃賈中丞漢復巡撫陜西日有民婦孕二十月不產一日忽従左脅迸出婦昏仆而死其子至今尚存西安又一民婦孕將娩暴卒殮且葬矣一日其夫過市見一婦人攜竹筐前走衣飾舉止悉如其妻心動尾其後遶出城郭婦人直趨墓所忽不見即妻葬處也告於官啓而視之發土及槨輒聞兒啼棺已開矣兒坐槨中旁有竹筐貯餺飥如初飼兒口中者捫其妻則無生氣乃闔棺仍瘞之取子以歸與生人產者無異二事亦凡夫說馮述之雲
　　命戶部總督倉塲侍郎兼翰林院掌院學士常書禮部尚書兼翰林院掌院學士張英教習庶吉士又
　　命侍讀張榕端等八人教滿洲漢軍庶吉士詩賦古文說文雲人葠字與參同扁鵲雲有毒或生邯鄲三月生葉小花核黑莖有毛九月採根有頭足手面目如人春秋運斗樞雲揺光星散為人參廢江淮山瀆之利則揺光不明人參不生廣雅雲參地精人參也梁書阮孝緒母疾須人葠舊傳鍾山所出有鹿引之鹿滅得此草異苑與廣五行記雲土下有呼聲掘之得人參如人形四體備具聲遂絶右宋人姚寛西溪叢語所載今遼參所產在烏喇黒龍江等處每歳除
　　上供外惟親王郡王世子貝勒貝子公鎮國奉國將軍得遣人往採人各有定數康熙三十三年以夾帶私參入闗數多下九卿議減去王等以下采參人數人參亦有定額山海闗設𣙜稅部員法嚴重矣
　　田疇傳字子泰或雲子春陶詩聞有田子春節義為士雄姚寛引漢書劉澤傳雲高后時齊人田生遊乏資以書干澤澤大悅之用金二百斤為田生夀田生如長安幸謁者張卿諷高后立澤為瑯琊王晉灼曰楚漢春秋雲田生字子春按此詩上文雲策馬至無終無終正疇所居若澤傳田生乃齊人其說謁者張卿乃遊士說客之流安得稱節義此寛好奇之過也又杜詩少年行黃衫年少來宜數寛引霍小玉傳有一豪士衣輕黃衫挾朱筋彈云云更為無稽而箋注杜詩者取之按寛字令威嘗測金海陵之敗所著書二百卷古今同異無不該括晚始召對殿中忽感風而卒見葉正則集顏文忠公書干祿字書碑在蜀潼川州唐梓州也建昌道僉事宗人省齋〈曰曾〉摹搨相寄字尚完好首雲朝議大夫滁沂濠三州刺史上柱國贈祕書監顏元孫撰第十三姪男金紫光祿大夫行湖州刺史上柱國魯郡開國公真卿書舊志稱公従兄杲卿為梓州司法參軍公往省之因書按集古錄公在湖州所書惟干祿字書放生池碑也又按集古錄雲干祿字様顏真卿書楊漢公摹真卿書乃大厯九年刻石開成中已訛缺又雲干祿字樣別有模本文注完全可備檢此刻殘缺處多直以魯公所書真本而錄之爾此完好者當是漢公模本耶宋牧仲中丞自吳中鈔寄洪炎玉父西渡集僅一卷考焦氏經籍志玉父西渡集一卷與此本合然編首題卷第一又似不全之書何也坐上呈師川有懷駒父七律所云欣逢白鶴歸華表更想黃能出羽淵正在集中其詩侷促去豫章殊逺又經籍志載洪芻駒父老圃集洪朋⻱父清非集皆止一卷此本牧仲鈔之醫士陸其清家
　　總督湖廣兵部右侍郎丁思孔調補雲貴總督以在籍丁憂原任巡撫湖廣兵部右侍郎吳琠為湖廣總督仍令服闋赴任先是戶部尚書缺吏部列名上
　　特諭俟丁憂原任刑部尚書陳廷敬服闋啓
　　奏皆異數也
　　五月初八日
　　特諭翰詹衙門自少詹至史官日輪四員內直南書房初九日試夏日內庭應
　　制〈七言律〉初十日試賦得西園翰墨林應
　　制〈五言排律〉
　　賜侍讀學士徐嘉炎
　　御筆陶詩臨蘇軾書〈閒居三十載一首末雲元豐四年三月望後二日書於綠雪齋中睂山蘇軾〉十一日試賦得膏雨潤公田應
　　制〈五言律〉
　　賜右庶子孫岳頒
　　御筆臨米芾書一卷又
　　賜庶子陳論等三人
　　御書石刻千文十二日試賦得紫禁朱櫻出上蘭應制限韻五微〈七言律〉
　　賜侍讀陸肯堂等二人
　　御書石刻千文十三日試詠五臺金蓮花詩限韻八齊〈五言律〉
　　御製一首又
　　命掌院尚書張英太常少卿勵杜訥同賦十四日試賦得崇文聊駐輦應
　　制限輦字〈五言古〉十五日試賦得衣露淨琴張限韻五微〈五言律〉是日編修仇兆鼇進所注道德經十六日試恭讀御製覽貞觀政要詩應
　　制限韻二蕭〈五言律〉十七日試恭讀
　　御製時巡近郊憫農事有作應
　　制限韻八齊〈五言律〉十八日試恭讀
　　御製懋勤殿讀尚書至無逸篇有作應
　　制限韻五微〈五言律〉
　　賜編修張希良
　　御書白羽扇賦十九日雨試恭讀
　　御製觀天儀器詩應
　　制限韻九佳〈五言律〉是日入直者八人
　　賜編修宋大業
　　御書李白詩〈渭北春天樹四句〉二十日
　　駕幸通州二十五日
　　駕入二十六日試
　　聖駕夏日閱視河隄詩應
　　制限韻六魚〈五言律〉是日入直者九人二十七日試恭讀御製宮門聽政示閣部諸臣詩應
　　制限韻六麻〈五言律〉二十八日試恭讀
　　御製詠史詩應
　　制限韻十灰〈七言律〉二十九日
　　上躬祀北郊還宮試渾天儀詩應
　　制限韻十蒸〈七言律〉閏五月初一日試賦得虛心高節雪霜中應
　　制限韻十二文〈七言律〉初二日試讀朱文公文集應制限韻十四寒〈五言律〉初三日試賦得駐輦華林側應制限韻十三覃〈五言律〉
　　五月十二日
　　特諭釋原任貴州巡撫右副都御史衛既齊原任翰林院編修楊瑄放歸本籍〈衞猗氏人甲辰進士時流黑龍江楊華亭人丙辰進士時安置奉天〉
　　特召二甲進士陳夢球試誠者聖人之本論一篇以為庶吉士同胡任輿等教習讀書〈夢球同安人籍旗下〉是科甲戌選庶吉士凡四十人前此未有也
　　順治己亥重行㑹試自鼎甲三人外選庶吉士四十人復増興化周漁凡四十一人
　　本朝館選惟此兩科最多
　　以原任吏部右侍郎張集為兵部右侍郎
　　以詹事府少詹事兼翰林院侍講學士朱阜提督順天等處學政
　　馮具區集載元張伯雨墓在南髙峯左麓明正徳間有山民鉏地數尺見墓中一人盤膝坐爪髪俱長偶傷其腦漿忽迸出良久復合懼而掩之墓中有書二冊攜其一出至鄭栗菴環家鄭願以一金易之其人云當至墓所再取其一途中忽風雷大作失書所在
　　又雲虞長孺祖母年八十餘露坐庭中見有三人挨月而過急呼其姒同觀姒出遲僅見其二須㬰俱入月中矣此與予池北偶談所載文登畢生二事相類
　　五月十六日以翰林院侍讀張榕端為國子監祭酒〈祭酒吳苑予假歸〉
　　龎工部塏霽公示甲戌嵗新詩其病足一絶句尤可喜短歌微吟朝復昏吾患何有有身存即妨美人笑躄者春來不過平原門龎前翰林檢討任邱人
　　大學士張玉書尚書李振裕學士顧藻被
　　㫖各書冊子綾幅進呈隨
　　賜
　　御筆張得臨米芾大字一卷〈五言律秋帆尋賀老載酒過江東末雲元祐戊辰八月八日襄陽米芾〉李得臨董其昌天馬賦一卷顧得錄唐銅梁千里曙雲開一首張李二卷首用康熙
　　御筆之寶顧幀末用乾卦圓印文曰體元主人又稽古右文之章皆絹素也
　　馮具區集跋宋孫尚書覿仲益尺牘雲聞之毘陵人尚書實大蘇公遺體孫老得公棄婢而生畏時禁不能自明而詳其顛末於家乗予按仲益非君子且爾時梁師成亦自詭坡公遺體公安得有如許既娠之婢而嫁之又安得皆僉人夤緣附託適足以辱公耳又按國史經籍志覿鴻慶集四十二卷予家有其曲簡尺牘舊刻本若干卷
　　鄞范氏藏書甲於東浙康熙辛未壬申間予在戶部范會元光陽國雯為屬従借天一閣書目所藏經解唐人集亦不甚多聊錄於右以備咨訪〈宋元人集不及載〉
　　詩輯　毛詩名物解　梁寅詩衍義　詩童子問　詩補傳　毛詩本義　魯詩世學　詩疑問　詩斷法倪畏菴詩傳纂義　呂氏讀詩記　詩解頤
　　右凡十二部
　　唐太宗集　杜工部詩史舊集　韋江州集〈又蘇州集〉　溫庭筠集　張曲江集　李翰林集　盧仝集　杜牧樊川集　張燕公集　岑嘉州文集　劉賓客集外集李頎集　李衞公集　顏魯公集　李賀集　孟東野集　郎士元集　杜審言集　王右丞集　唐僧宏秀集　賈閬仙集　楊炯集　盧照鄰集　松陵集　錢考功集　王勃集　駱賓王集　陳子昻集　沈佺期集　孟浩然集〈補遺〉　高常侍集　劉乂集　崔顥集鄭谷雲臺編　蘇許公集　歐陽詹集　常建集　劉
　　隨州集　李洞才江集　沈下賢集　呂溫集　羅隱集　陸⻱𫎇集　皮日休集　李元賓集　韋莊集杜光庭廣成集　李紳追昔遊集　鮑溶集　韓昌黎集　柳柳州集　李頻梨岳集　薛能集　王建宮詞右凡五十五部詩集多而文集頗少即予所見如獨孤及權德輿李翺皇甫湜元結孫樵劉蛻司空圖之屬亦無之蓋非全目矣
　　歴城門人趙於京豐原官城武敎諭寄其邑二碑尚極完好蓋世鮮知之摹搨者少故也一虞永興夫子廟堂碑不減王彥超翻刻西安本元贈中憲大夫中書兵部侍郎上騎都尉清河郡伯張公墓碑銘翰林侍講學士中奉大夫知制誥同修國史元明善撰集賢學士資德大夫趙孟頫書資善大夫御史中丞王毅篆額張諱成濟寧之虞城人戶部侍郎孜之父元清河古文為當時之冠與吳興書法真兩絶也二碑近金薤琳瑯金石志俱失載
　　辛稼軒帥長沙見舉子名趙鼎者怒擲卷於地曰忠簡佐國元勲胡又一趙鼎耶近日後生小子命名不避前輩甚非古道即如海豐王少宰清與先兄西樵同年有兄弟之誼而其孫命名與先高王父太僕府君同三原王考功九鼎與予同朝亦通譜誼交甚稔而其諸孫皆竊予洎諸兄名豈得雲不知耶近於戶部見一湖州援例監生名汪苕文亦殊可笑蘇湖鄰郡亦得雲不知世有汪鈍翁耶筆之以為薄俗之戒
　　歙縣門人汪洪度於鼎寄書曰生少従諸遺老游竊聞其緒論以為詩之以仙稱者古今得四人焉曰陳思曰青蓮曰睂山曰新城心識其語而未測其所以然稍長縦觀載籍由漢魏以迄於今大而塞乎無垠細而入乎無間集古今之大成夐萬象而獨出者莫先杜陵尊之曰聖誠莫與京矣而新城公實亞之矣乃未遽尊之為聖而僅推之為仙何與毌亦其氣超乎鴻濛之先味在於酸鹹之外往往使人一唱三歎恍游神於㵳泬駕鸞鶴摘星斗蒼蒼然逺而無所至極矣而實不在格調音響間也島嶼雲霞有目者莫不瞥然一見而實有不可即者然則其不遽尊為聖者智未足以知而其推之為仙者殆亦有如列子所云藐姑射之神人邯鄲生所歎以為天人者非先生不足以當之歟要非熟復五先生之書咀其菁華探其根柢猶未知諸遺老之言之不我欺也因思仙聖間代而生生又同時久擬裹糧三月北學遊燕執經問業計毛髓縦難洗伐而流風可起懦頑逡巡至今未果斯願已又思鄙人居處雖近黃山碧溪而耳目終在塵土倘得飛仙吹噓所及不必入海求蓬萊仙仙乎亦足以遺世焉昨嵗不揣卑賤屬敝郡吳司成代陳以黃山始信峰草堂杏花春雨樓圖卷奉乞鴻章洎司成書至謂先生一身繫天下之重政府精勤雖甚存注而筆墨未遑生聞之而躍躍然怦怦然惟懼其究未易得也敢因家弟孝廉漋公車之便再申前請伏冀先生吐握之餘錫以五字咳唾九天隨風珠玉引雞犬而納之雲中或亦度世真仙所慈憫而不終遐棄者也瑇瑁筆牀一具松明茶一斤附貢主臣〈漋是科庶吉士其父文選郎中錞庚戌進士與先兄東亭同年〉





　　居易錄卷二十三
<子部,雜家類,雜說之屬,居易錄>
　　欽定四庫全書
　　居易錄卷二十四　　　刑部尚書王士禎撰
　　海蠶大如蠶青黑色頂有一竅溫台人取置塘中插竹如林蠶食水草久之則緣竹而上自竅吐粉凝於竹末粉盡蠶入水死即海粉也
　　台州太平縣瀕海多蛟龍之孽康熙二十六年居人見有龍形者五偃臥山田中如寐者獨一斑龍數奮鬛欲動長老曰每五龍見必有大水其來久矣已而果然従慈仁寺市得霍文敏韜文集韜本張孚敬桂蕚方獻夫之黨以議大禮自兵部主事驟進詹事兼學士觀其奏議諸篇叫呶攻訐怙惡遂非其尤詭僻乖清議者如大禮考證疏以司馬文正公與王莽並論略雲主哀帝議者王莽為首師丹甄邯劉歆皆莽鷹犬也主濮議者司馬光為首呂誨范純仁呂大防皆光羽翼也後議薛文清従祀又追論溫公不忠不孝不可祀孔廟辱聖門韜生數百年後尚欲噓章惇蔡京久燼之燄眞無忌憚之小人矣吏部侍郎謝恩疏則雲欲與尚書汪鋐更革百年積𡚁期之一年可定治體期之三年可成治功期之三十年泰和元氣溢宇內矣何其大言不慙也且汪鋐何人也而韜與之協恭若此辭詹事疏則雲三楊顓寵病國禁訛言疏則雲前聖駕南巡文臣惟袁宗儒不受饋武臣惟郭勲不受饋蓋欲𡡾武定以甚貴溪之罪而不睱恤乎人言也従來仇正人亂國是未有如韜之甚者也獨其疏薦廢籍諸賢李夢陽康海王九思伍希儒謝源顏木等並及大禮得罪諸臣豐熙楊慎鄒守益夏良勝等大獄得罪諸臣徐文華唐樞劉仕等此一事亦未可以人廢言耳
　　昔人喜李流芳長蘅詩穀城山曉青如黛滕縣花開白似銀予亦愛之康熙乙丑以祭告南海之役途出鄒滕憶前句賦一詩適門人戸部主事何炯貽予長蘅詩鈔本是詩在其中惜全篇不稱別有東阿道中一首雲騰騰兀兀逐塵行忽似春山為解酲高下欲隨人境繞逶迤偏覺馬蹄輕誰教柳色毿毿映不分梨花處處生愛煞穀城山下路風光況復是清明又滕縣道中雲山欲開雲柳乍風杜梨花白小桃紅三年三月官橋路策蹇經過似夢中二首風調頗佳
　　五月二十九日
　　上親祀
　　地祇於北郊
　　蔡維寧吳洞庭山人弱冠能詩為工部尚書臨清柳公佐所知㑹逆閹魏忠賢亂政柳公將上疏發其姦病不能起泣屬維寧維寧諾之奮筆草數千言疏成柳已病革其家人竊焚之維寧慟哭出都閹既誅維寧踴躍之清源拜告柳公墓卒年三十一蔡與金先生俊明相善柳公萬厯中為諸生與先祖及蒙隂公文介公〈鼐〉濟寧於念東中丞〈若瀛〉同受知提學蹇理庵〈達〉先生後天啓中宵人造東林籍貫諸書又與先伯祖太師公同列黨籍其從孫燾字公窿能詩工書與予辛卯同年相善雲〈蔡事載具區志〉洞庭山馬家墳古松一株大可合抱順治甲午造戰艦松在伐中馬氏子孫相率號泣塚上是夜鄰家聞哭聲嗚嗚不絶夜半忽有大聲如裂百丈繒帛者旦視之松自本至末巳裂破枯死矣於是一境之樹皆得全人稱之曰烈松
　　緱長弓太湖中人通文史善鑄鐵冠如意常為楊廉夫鑄鐵笛楊贈詩云湖中冶師緱長弓有如漢代陶安公門人查吉士昇遺沈石田蘭坡圖上有徐武功題詩云臯鶴無遺影坡蘭有古香只應圖畫裏便是白雲鄉沈氏凝香閣題黃鶴山人蘭坡圖後有武功及文華殿御考第一人小印下方有石田題雲天全存稿蘭坡句直是蘭亭價可當唯我與卿皆得寶百年臭味莫相忘後跋雲天全先生常題周曾大父蘭坡圖此其存稿也嗣勲親家索周作圖連裝成軸敬識此詩成化甲辰嵗沈周拜題武功草書瘦掣如金錯刀法石田字畫俱草草然自是真物
　　田少司寇綸霞〈雯〉説昔官武昌監司遂安毛際可會侯訪之一日遊書肆見一丐者衣服襤褸而神宇清異臂布囊中蓄鼠數十頭以為食毛予之錢不受指其囊曰只此足矣得錢無所用也因閲毛所買書曰此習見書豈不貯腹笥而更買諸肆乎毛益駭其言因延之坐與談九流三教無不淹貫又索紙自寫其詩盡數十番字雜行草篆隷詩多警䇿間有隱語後數年夏包子作亂武漢間以其語騐之皆合毛詢其居處姓名不答顧曰子得遇我幸也我従此逝矣遂不復見
　　宋桑世昌蘭亭博議予庚午嵗曾借之朱竹垞太史舊刻甚精妙惜匆匆還之未及鈔寫讀葉水心集雲世昌事事精習詩尤工其即事雲翠添鄰塹竹紅照屋山花蓋著色畫也
　　盤山拙菴師刻四十二章經寄示予讀之疑其俚淺與後來金剛華嚴二楞等絶不類葉水心亦云四十二章經質略淺俗是時天竺未測漢事採摘大意頗用華言以復命非浮屠氏本書理當然也
　　葉水心有橘枝詞三首記永嘉風土其第一首雲蜜滿房中金作皮人家短日掛疎籬判霜剪露裝船去不唱楊枝唱橘枝如柳枝之專詠柳也第二首三首則泛言風土如竹枝體近汪鈍翁亦嘗作橘枝詞蓋本此海寧朱一是近修作嚴子陵論雲客星凶象也其數有五曰周伯曰老子曰王蓬絮曰國星曰溫星周伯主䘮者也老子主饑者也王蓬絮主兵者也國星主疾者也溫星主暴骸者也皆天道之至不祥而謂子陵當之可乎又按建武三十一年十月有客星燄二尺許西南行在輿鬼東北六尺而滅凡見百十有二日後二年光武崩此豈亦因子陵致乎自後明帝順帝星三見章帝一見和帝五見靈帝再見史占或主兵或主喪劉聰時客星入紫微太史康相以為非常之變聰遂滅亡其他客星之見不勝紀總之驗無子陵之類後人信之謂子陵為客星云云其説新異而甚有理然是襲桑民懌客星亭記耳其他史論數十篇亦多快論論李白雲明皇以永王為江南節度穎王為劍南節度盛王為淮南節度支庶悉領大藩故姦人無割據之心安史既殱海內遂大定而無他變其議創於房琯時安祿山聞之大驚而賀蘭進明即以此譖琯肅宗罷琯機務出為節度當時肅宗之惡琯即忌諸王之本意也忌之而遂誣永王璘以反誣白以逆璘且不能自明何有於白哉嗚呼均為明皇之子均戮力於社稷李泌従肅宗則為戡亂之名佐李白従永王則為黨逆之纍臣忠智之士幸不幸殊焉論李衞公雲牛李之黨蘇轍謂牛以德度勝李以才氣勝並有瑕瑜焉自吾觀之其相去逺甚僧孺者無識之庸流德裕者經世之名佐也僧孺之黨若李宗閔李逢吉之徒皆憸險嫉媢之小人大禍人國而德裕之黨若裴晉公則國之勲臣社稷視以安危者也又雲使天祚唐室假武宗以年而德裕前不小用於節使後不摧折於貶竄並一生之精神才智盡效於政府之區畫將藩鎮盡革外攘內安不難復貞觀開元之盛云云其論維州事尤確此論與予前説正合益知潁濵立言之謬論王安石雲後世之變法者三人商鞅王莽與安石耳商鞅變之而國富彊莽安石變之而天下大亂王莽變法於初定之新故亂發十八年之速安石變法於久安之宋故亂成十數年之後云云以安石與莽並論甚確然非元祐諸賢則安石之釀亂亦不待宣靖之日使惇卞諸姦不以紹述之説進則北宋至今存可也予愛其文而申其説於此論張浚雲宋之不能復振由南渡也宋之南渡由李綱之去也綱之去由浚劾也汪黃苗劉諸姦未必能亡宋而浚實亡之非誤國之首罪哉云云此亦與予前説合詞義嚴正可敬也
　　近修跋魯公帖雲杭州志載魯公為鹽官人予所居雙仁里即二顏故里因以得名又雲海寧顏氏家藏鈔本雲公祖昌任鹽官州判卒遺子必寧幼孤遂寓籍鹽官生公予按魯公自譔其父通議大夫行薛王友柱國贈祕書少監國子祭酒太子少保顏君廟碑首曰君諱惟貞字叔堅又曰昭甫字周卿君之父也與內弟殷仲容齊名特為伯父師古所賞重又曰勤禮字敬君之祖也與兩兄弟師古相時同時為𢎞文崇賢學士又曰皇秦王記室思魯字孔歸君之曾祖也隋司經校書東宮學士奉迎義旗於長春宮拜儀同弟愍楚遊秦其父即北齊黃門侍郎之推也魯公世系章章如是祖昌鹽官州判卒官及父必寧少孤之説何其不經也近修以文章自命乃信此俚鄙誕妄之語而漫不考據耶此與倪氏偽譜皆可一笑
　　大理寺卿陳汝器奏為〈臣〉父已沐殊榮諡典未邀異數乞沛恩綸以光泉壤事康熙十三年耿逆反叛〈臣〉父啓泰全家二十一口同時殉節荷
　　皇上従優贈䘏榮及〈臣〉身向遵定例以〈臣〉父品級未及與諡之列故〈臣〉未敢泣請查武昌兵備道〈臣〉葉映榴殉節𫎇
　　皇上破格予諡映榴既邀
　　格外之恩〈臣〉父當不知何如歆羨於九京也伏祈皇上一視同仁破格予諡俾〈臣〉父泉壤重光存歿頂祝皇恩於不朽矣奉
　　㫖陳啓泰於閩逆變亂時忠貞不屈闔門殉難深可矜憫陳丹赤溫州殉難亦屬可憫俱應予諡以示褒旌著議奏
　　戸部主事趙琯汝州郟縣人以兩蘇公祠墓諸碑刻見貽率俗筆惟東坡先生次韻伯固遊蜀岡送叔師奉使嶺表五言詩所云新苗未沒鶴老葉初翳蟬者翻刻頗佳此石本在揚州禪智寺久斷闕仆草間順治辛丑予官廣陵求得之又次韻一篇康熙乙巳靈隠碩揆上人來居此寺因謀陷蘇公詩石於壁上人及予兄弟賦詩紀事諸名士和之有禪智倡和詩一卷此蓋摹揚州本也於司直天下金石志於揚汝二州皆不及載
　　貴陽有黑神廟祀唐南霽雲凡水旱癘疫兵革之事有禱必應見田綸霞〈雯〉少司宼黔書及郭青螺集又霽雲乞師時同行將王扞者亦斷一指後同死睢陽史失之黔陽赤寶山立祠號昭烈王見朱近修孝廉集扞事未詳出處然二公俱死睢陽之難祀於睢如張許二公雙廟宜也顧皆祀黔何與今江湖之神例祀張睢陽亦其類
　　宋張忠文公叔夜招安梁山濼榜文雲有赤身為國不避兇鋒拏獲宋江者賞錢萬萬貫雙執花紅拏獲李進義者賞錢百萬貫雙花紅拏獲闗勝呼延綽柴進武松張清等者賞錢十萬貫花紅拏獲董平李進者賞錢五萬貫有差今鬭葉子戲有萬萬貫千萬貫百萬貫花紅逓降等採用叔夜榜文中語也又傳中方臘賊黨呂師囊台州仙居人亦非杜撰但賊所陷乃杭睦歙處衢婺六州耳詳泊宅編又七修類稾言錄鬼簿元汴梁鍾繼先作載宋元傳記之名而於此傳之事尤多
　　予嘗記揚署貞鸞事適觀朱近修一是義鶴記異焉審山周氏者畜鶴二順治乙酉周闔門死兵掠鶴去鬻溪上陳氏其雄哀鳴不食死雌不偶他雄一日翔於野見審山浮圖百里外飛赴之徘徊浮圖下三日周之遺僕某聞而往觀鶴望僕踴躍投懐不去遂攜以歸始供魚不給繼粟又不給鶴自投竈下飼其飯啄餘粒或竟日饑毛羽凋敝終不他去觀者皆太息或泣下雲
　　閏五月初五日
　　御試翰林官於
　　瀛臺自內閣學士以下其以翰林改卿寺者亦與焉試理學真偽論豐澤園賦各一篇〈豐澤園在瀛臺即明之豳風亭也〉初七日內閣九卿赴
　　暢春苑敬觀
　　御書嵩岳濟瀆廟大禹廟孟子遊梁祠額前歲恭請未允至是始頒發雲
　　予嘗疑傅潁公友德之賢中山而外無與倫比其平滇平蜀功尤最諸將而卒不免猜忌以無罪死古來功臣之寃未有如潁公之甚者公宿州人予嘗過宿慿弔而悲之賦詩云躍馬千山外呼鷹百戰塲平蕪何莽蒼〈上聲〉雲氣忽飛揚寂寂通侯里沈沈大澤鄉潁川湯沐盡空羨夥頤王陳涉亦宿人漢高帝猶為涉置守冡以潁公之賢且有大功於明而食報顧逺不逮涉故悲之也適讀海寧朱一是所作傅潁公傳後記略雲洪武末胡藍二獄之後舊臣宿將有方面之勳者惟潁公宋公〈馮勝〉在而宋公將略不及潁公心之純白亦不及潁公也潁公開平後一人耳高皇帝必欲去之者何故其時帝春秋高皇太孫幼不無漢景疑亞夫之心然潁公死而少帝之長城壊矣漢高殺功臣與高帝類然猶能存周勃陳平定呂氏之亂而高帝不能存一潁公以拒靖難之師其始之深防過計凡以為少帝而少帝適用此亡雖貽謀之不善要之有天意焉天命在太宗欲不亡少帝不可得也天欲亡少帝欲不殺潁公不可得也鄭曉吾學編國書之善者也別潁公於宋公列諸名臣悼潁公之為純臣也又雲考其過惡欲文致而無従甚其誅𡰥並贈䘏而不及所謂兔死狗烹鳥盡弓藏讀書尚論者不能不撫膺流涕也此論痛快淋漓可為萬古不易定案三代之所以直道而行也
　　世人作詩文沿襲謬誤而不察如稱曹操曰曹公稱漢昭烈反曰劉備予前已斥言其非又如桓溫晉之逆臣子𤣥簒位偽諡溫宣武皇帝劉義慶世説既有此稱後人因仍不改皆曰桓宣武竟忘其為亂賊偽號可怪也𤣥又嘗上溫廟號曰太祖然則後世亦可稱太祖耶湯若士先生玉茗堂亂後久燬兵火門人常熟陸輅次公通判撫州捐俸錢即堂址重新之落成日徧召太守以下諸同官洎郡中士大夫大集堂中令所攜吳伶合樂演牡丹亭傳奇竟夕而罷自賦二詩紀事一時江右傳之多屬和者
　　楊正經字懷玉蜀人其先酉陽宣慰司土官也及身為將通音律善鼓琴崇禎中修復雅樂或薦之召見稱旨出內府漢文帝唐太宗二琴賜之官太常癸未以母喪歸蜀奉賜琴以行次旅舎懸琴壁間鏗然有聲者三正經泣曰此亡國之徵也不再臘矣是日李自成入潼闗明年甲申明亡正經僧服時抱賜琴出遊吳楚間人呼為僧太常雲
　　汪希文歙人少遇尹髼頭隨侍甚久一日遣歸曰子有世縁逢高則止予一錢握之掌曰饑即視此後十年見我於姑蘇希文辭去自是每思食輒有十許錢湧出掌中轉徙數郡至高淳家焉及期往姑蘇待尹尹至喜曰子信人也留旬餘授以黃白之術曰助子濟生利物希文拜受試良驗輕財好施里人德之一日尹忽過之語曰後二十年待子於南嶽希文年七十五忽出其書盡焚之曰勿誤後人沐浴正襟而逝
　　魯顛不知何許人獨行吳越間體上裸披單大襆襆中圓一孔足跣而跳攜一⻱為伴顛俛首⻱昂鼻呼吸相接時踞地展襆引頸出孔伸縮之像⻱行行市上羣兒狎而笑之性喜酒或予之酒則鼻飲之夜必倒懸橋梁或睥睨間酣臥甚適人伺其浴乃俯水面盡飲前浴者之垢而不去已垢一日至松江羣兒譟之知府方岳貢以為惑衆予杖杖下而顛死後有人見之於杭州牟康民內江人少遇異人能前知隱居青城山中萬厯末上書當道曰辛酉九月蜀當有變平之者朱方伯燮元也已而奢酋據重慶為亂如所言賊將寇成都朱詣青城見之康民已候於塗叩之曰奢酋至成都乎曰至矣十日耳圍城乎曰圍百有五日可守乎曰成都不可守然有公在亡慮公二十年鎮撫西南功比韋南康問天下事何如曰北都王氣盡矣其後朱總督西南康民寄書雲沐猴而冠者與公作難熊據其險助之為虐幸聖明在上必無虞也已果為楚人劉宗祥所劾大學士王應熊主之事㝷得解
　　康熙三十三年春季戸部進支過在京及八旗俸銀數目黃冊親王郡王以下滿漢文武官員共一萬二千二百四十一位員共應支銀五十九萬二千七百三十八兩有奇
　　十五日再恭觀
　　御書於午門〈即嵩岳濟瀆等四扁額用龍箋重書〉明日五鼓赴
　　暢春苑公請勒石太學未允
　　賜巡撫山東副都御史桑格
　　御書政尚清簡四大字又
　　御書黃庭內景經及
　　御製趵突泉詩
　　賜巡撫直隷副都御史郭世隆
　　御書端方二大字
　　御書綾字一幅
　　御書
　　御製詩畫路路清廉圖宮扇一柄
　　翰林院掌院禮部尚書張英吏部右侍郎常書等題為欽奉
　　上諭事康熙三十三年五月十七日臣等奉
　　上諭朕流覽載籍見分類諸書雖各有所長尚多未備唐類函可謂詳贍然唐以後典故藝文亦未採錄可依唐類函體例自唐迄明輯成完書以資觀覽欽此欽遵仰惟我
　　皇上聰明天縱問學淵涵接堯舜之心傳發典謨之奧義右文稽古超軼百王於六經四子歴代史籍通鑑綱目性理諸書以及諸子百家之言靡不表彰闡發昭垂日星矣復念分類之書所以備考索資聞見實為有益而體例詳贍唐類函為最但以其採錄止於唐初而五代以及宋遼金元明典故藝文闕焉罔續
　　特諭翰林諸臣分門接輯補前代之缺略煥
　　本朝之巨觀益見我
　　皇上廣稽博考好學不倦之盛心蓋無微不周也〈臣〉等謹遵
　　諭㫖分屬諸臣纂修自唐迄明典故藝文博收精擇依類附入俟編纂成稿之後恭請
　　皇上睿覽裁定賜名併
　　御製序文冠於卷首不獨黼黻
　　昭代亦以嘉與千秋有裨文治誠非淺鮮也其總裁分纂各官俟
　　命下之日開列具題
　　惠州西湖志載閨秀孔少娥絶句雲西湖西子兩相儔湖面偏宜㸃翠洲一段芳華描不就月灣宛轉似眉頭少娥字文淑歸善人歸士人劉少唐〈芳華洲名明月灣名〉
　　吏部題明翰林官出為京堂者遵
　　㫖遇翰林缺出仍行開列太常卿府尹光祿卿太僕卿左右通政大理少卿陞內閣學士太常少卿太僕少卿鴻臚卿督捕理事官府丞陞少詹事通政司叅議光祿少卿陞侍讀侍講學士鴻臚少卿陞春坊左右庶子然翰林品小而衙門清切實難與卿寺較品級也
　　前卷言一藝之工足以成名而歎士人有不能及偶觀袁中郎集時尚一篇與予說略同並錄之雲古來薄技小器皆可成名鑄銅如王吉姜娘子琢琴如雷文張越磁器如哥窯董窯漆器如張成楊茂彭君寶士大夫寶玩欣賞與詩畫並重當時文人墨士名公鉅卿不知湮沒多少而諸匠之名顧得不朽所謂五穀不熟不如稊稗者也近日小技著名者尤多皆吳人瓦壺如龔春時大彬價至二三千錢銅爐稱胡四扇面稱何得之錫器稱趙良璧好事家爭購之然其器實精良非他工所及其得名不虛也云云予又曾觀顧東江集𢎞正間舊京製扇骨最貴李昭七修類纂天順間有楊塤妙於倭漆其漂霞山水人物神氣飛動圖畫不如常上疏明李賢袁彬者也
　　西溪叢語洛陽董氏蓄一雷琴中題雲山虛水深萬籟蕭蕭古無人蹤惟石嶕嶢四語不減東坡空山無人水流花開予嘗喜古水仙操敘事絶妙而琴曲有聲無意義欲以此補之
　　王彪之閩中賦雲篔簹函人齊民要術注云篔簹竹節中有物長數寸似人形相傳雲竹人竹人之名較楓人尤奇又五色線言馬均削竹作人能語須㬰而雨是別一竹人也
　　吳周昭著書稱五君顧邵諸葛瑾步隲嚴畯張承在嵇阮五君之前
　　三齊謂即墨臨淄平陸〈三齊記〉又齊濟北膠東〈田榮並三齊之地注〉四齊膠東膠西濟南齊〈漢五行志注一條並小學紺珠〉
　　聞喜之裴有中眷東眷西眷之別如他姓所謂某房也五代史則雲居燕者號東眷居涼者西眷居河東者中眷唐書宰相世系表以休度皆出東眷然度即聞喜人休乃嘉興人與燕皆無涉又何也又韋氏潛號西眷穆號東眷以眷稱者祇此二姓耳
　　甲戌閏五月廿五日慈仁寺市上得女史瓊如擘窠大書李白登華山落雁峯云云凡三十三字筆勢飛動不類巾幗粉黛中人末題瓊如二字小印朱篆文二字同不知何許人也
　　往見魯公所書麻姑壇記皆小字甲戌夏景陵吳既閑〈驥〉之子鼎彥來京師求作其父遺集序遺予麻姑壇記大字末雲奉議大夫建昌府知府梁伯達重建按集古錄跋麻姑壇記雲顏公忠義之節皎如日月其為人尊嚴剛勁象其筆畫而不免惑於神仙之説謂此書也別有小字麻姑壇記一跋雲右小字麻姑壇記或疑非魯公書余家所藏顏氏碑最多未嘗有小字者惟干祿字書注最為小字而體法與此記不同蓋干祿注持重舒和此記遒峻緊結尤為精悍此所以疑之也及把翫久之筆畫巨細皆有法度愈看愈佳然後知非魯公不能書也陸務觀雲魯公麻姑壇記有大小二本蓋用羊叔子峴山故事都元敬金薤琳瑯引柳待制道傳雲麻姑壇碑小字楷法尤精緊比聞舊石焚毀山中重刻無復筆意亦以小字為顏書但謂石已不存非也吳文正雲麻姑碑在吾鄉舊為雷所破重刻至再浸失其真則被焚者乃臨川大字本而南城之石至今固無恙也云云今大字本蓋臨川舊石燬後梁君重刻於建昌者草廬所謂浸失其真者是也
　　集古錄跋沈傅師道林嶽麓寺詩云唐侍御姚員外二人之詩不見不知何人按侯鯖錄姚詩不復見之今得唐侍御詩題雲儒林郎監察御史唐扶其詩即所云壁間杜甫原少恩者也此篇與崔珏韋蟾諸篇俱載楊用修集永叔顧未之見何哉
　　石林詩話載魯直自戎州歸荊南高荷以五十韻見魯直極愛賞之有詩云張侯海內長句晁子廟中雅歌高郎稍加筆力我知三傑同科張謂文潛晁謂無咎也無咎聞之頗不平荷有雲臺觀詩云親祠聖主鸞曾駐善夢先生蝶不歸見范公稱過庭錄晚得蘭州通判以死頃見張吏部扶長〈泰來〉作江西宗派圖錄高荷有傳而太略應補入之
　　予觀唐末詩人如羅隱之流多流寓江南吳越荊蜀諸國即全唐詩話唐詩紀事所錄不下數十人因作五代詩話頗自斐然葉少蘊避暑錄雲唐自懿僖後人才日削至於五代謂之空國無人可也然浮圖中乃有雲門臨濟德山趙州數十輩人卓然超世是可與扶持天下配古名臣茍得一人必能成一事然後知其散而橫潰又有在此者也歐陽公雲天地閉賢人隱予謂五代非盡乏賢也特不以為將相守令耳
　　於奕正司直金石志止雲酈炎碑在長白山東而不載醴泉寺寶誌及相公山景範二碑子前卷既詳著二碑之文以存故實然竊疑寶誌公不應有碑像在此夏日偶觀洛陽伽藍記乃悟後魏別有一寶公非誌公也伽藍記雲沙門寶公者不知何處人也形貌醜陋心識通達過去未來預覩三世發言似䜟事過之後始驗其實胡太后問以世事寶公曰把粟與雞呼朱朱時人莫之能解建義元年後為爾朱榮所害始驗其言蓋以寶公號同因譌為誌爾然魏之寶公蹤跡至長白與否亦無所考據矣
　　金粟木陳忞公順治末應
　　詔入京賜號宏覺國師南還至淮上與諸當道酬酢氣燄烜赫從者如雲為諸方口實常一至金陵其弟子某供張輒數百金至稱貸以應康熙乙巳予謁花山見月律師師蹙額語予雲渠胷中面上只有國師大和尚五字頃棲霞楚雲禪師亦云今高僧名衲所至招揺衒鬻以要觀聽有司闗防甚如巨猾謂忞也然洪覺範言南還海岱逢佛印元公出山重荷者百夫擁輿者十餘夫巷陌聚觀喧吠雞犬佛印為坡公所喜而行徑如是於忞公又何責焉
　　歐陽永叔最愛常建曲徑通幽處禪房花木深之句固是絶唱具眼或謂永叔在青州手書此詩於廨後山齋通字乃作遇有石本若然則是㸃金成鐵初不解此詩之妙也
　　漢酈食其審食其皆音異基惟趙食其音如字不知何義　衞侯名辟疆周行人曰啓疆辟疆天子事也衞侯因改名燬顏師古音璧強言辟禦強梁也陸氏音義従之齊宣之名亦必同義右二條曹縣郭一經字學三正雲
　　王肯堂筆麈雲隆慶中古長城圮中有小棺無數人形衣冠儼然皆長數寸一僧棺中有梵字經一卷一婦人有銘旌曰某王某妃之柩吳中兵備徐節親見之近甘涼間築城亦有此異
　　小説載司馬才仲夢遇蘇小事按懶真子才仲名棫文正公姪孫也嘗過澄城九龍廟廟止有一妃土人相傳是馮瀛王女才仲戲題詩云身既事十主女亦妃九龍與其弟才叔槱皆豪傑之士咸不四十而卒樸字文季其雁行也


　　居易錄卷二十四
　　欽定四庫全書
　　居易錄卷二十五　　　刑部尚書王士禎撰
　　蘇子美與梅聖俞齊名永叔稱之曰蘇梅且雲子美筆力豪雋以超邁橫絶為奇聖俞覃思精微以深逺閒澹為意雖善論者不能優劣也梅集蘇集予家皆有之聖俞詩實勝子美然子美有言平生不幸寫字被人比周越作詩比梅堯臣此言妄矣文士相輕習氣自古而然錢思公留守西京與謝希深尹師魯歐陽永叔日游宴賦詩思公遷隨州諸公送之出涕王文康曙繼之頗以職事相苦一日府會語及寇萊公曙云云永叔執笏起對曰萊公之責正由老不知退耳曙默然澠水燕談乃謂是思公事何其乖反
　　王安石嘗三謁周茂叔皆拒而不見安石恚曰吾獨不能求之六經乎遂不復見茂叔知人與蘇明允同然使不峻拒之使變化氣質未必不為良臣即不然亦未必禍天下若斯之烈也鶴林玉露嘗深惜之以為此有天意
　　宋人如章惇最工書其論書亦最精自謂墨禪黃長睿亦謂其筆勢超超意出褚薛然後人不屑道蔡京亦然脫有存者賞鑒家亦罕収藏不中作蘇黃奴隷是故君子惡居下流此之謂也
　　蕭相國封酇酇二音一音贊者在南陽一音嵯者在沛班孟堅泗水亭銘雲文昌四友漢有蕭何序功第一就封於酇孟堅漢人本朝故事必不誤且相國沛人自合封沛舎沛之酇而逺食南陽之酇安所取乎而王楙野客叢書據唐書劉晏傳釋文以駁孟堅之非且歴引楊巨源姚合賈島諸人詩作嵯字用者以為皆誤謬矣按劉肅大唐新語雲蕭何封酇侯先儒及師古以為南陽筑陽之城筑陽今屬襄州竊以封功臣當就本土張良封留是為成例何須穿鑿更制別音此言得之矣七修類稿雲沛國者何始封邑南陽者何子孫所封
　　予向以韓吏部送李願序願即西平王長子而駁李濓嵩渚集疑願唐書無傳之誤適見閻若璩博湖掌錄一則辨此李願別是一人其略雲按昌黎年譜貞元十七年公在京師是年有送李願歸盤谷序觀稱願之言蓋終其身官不掛朝籍者安得有如唐書李願傳所載云云手其別為一人一也退之有盧郎中寄示送盤穀子詩二章和歌首雲昔尋李願向盤谷當又在貞元八年退之未第之前故得入太行訪隱淪是時西平尚在願安得輒隱於此二也和歌又雲開緘忽覩送歸作字向紙上皆軒昂又知李侯竟不顧方冬獨入崔嵬藏則知序作於是年冬蓋願嘗隠盤谷茲來遊長安不得志故序曰送歸豈如傳所稱勳閥乎三也貞元中濟源令刻此序盤谷石上後書雲昌黎韓愈知名士也高願之賢故序而送之此當時目擊其事者僅稱之曰賢無一語鋪張其人地四也李願傳晟立功時諸子未官宰相以聞即日召授太子賓客上柱國考晟傳廣德初擊党項有功即所謂立功時也下距貞元辛巳願已歴宦三十九年矣安得如序所云五也退之貞元辛巳冬尚在京師叅調明年始授四門博士唐人最重爵安敢與歴宦三十九年者雁行曰友人某六也願傳邇聲色而政衰又雲結納權近官貲隨賂遺輒盡其人如是安能吐高論俾退之聞而壯之七也西平洮州臨潭人貞元七年辛未以臨洮未復請附貫萬年詔可是願當為長安人安得於濟源之盤谷曰歸乎八也右詞甚辨予北征日紀云云亦已疎矣故備著之
　　宋人兩張先皆字子野人往往不能辨前卷已各詳其履歴然未有如道山清話之訛舛者道山雲張先京師人有文章尤長於詩詞人目為張三影〈又號三中此官都官郎中居湖州者年八十餘尚無恙〉以三影為京師人已誤其下又雲其祖母宋氏孝章皇后妹也子野生貴家刻苦過於寒儒取高科甫改秩為鹿邑縣以殂歐陽永叔雅敬重之云云今人乃以張三影呼之哀哉歐陽為其墓銘〈此戚里官鹿邑縣者年四十八卒不號三影〉觀此則曾參秋胡之誤又何怪乎又按湖州張子野年八十五尚買妾東坡贈詩云詩人老去鶯鶯在公子歸來燕燕𢗅早年有一叢花詞雲不如桃杏猶得嫁東風歐陽公稱為桃李嫁東風郎中見范公稱過庭錄知兩張子野皆従歐公遊也
　　今小説演義記貝州王則事其中人亦多有依據如馬遂擊賊被殺是也其雲成都神醫嚴三㸃者江西人能以三指間知六脈之受病以是得名見癸辛雜識張含愈光題潁公祠雲野老爭傳傅潁川當時功業冠南滇平蠻壁壘蒼山外破鹵旌旗白石邊祇見荒祠通落日不聞遺像照凌煙陰風古樹無窮恨長為英雄弔九泉蓋滇人之思潁公猶蜀人之思忠武也
　　虙子賤碑雲濟南伏生即子賤之後虙與伏古通用見趙彥衞雲麓漫鈔〈又雲子賤虙羲之後〉
　　活字板起於畢昇昇宋時人
　　桐城友人姚文燮字經三順治己亥進士詩畫皆有名年六十餘忽病不識字即其姓名亦不自知醫不知為何症也竟以是終按夢溪筆談記松滋令姜愚者忽不識字者數年後稍稍復舊信竒疾也
　　墨莊漫録載明州士人陳生泛海至一地曰天宮之院堂上有老人據牀坐左右白袍烏巾者三百餘人云雲老人唐相裴休也山中生人葠甚大多如人形陳欲乞數本老人曰此物鬼神所䕶惜持歸經涉海洋恐貽禍也山中良金美玉皆至寳任爾取之又雲楞嚴經心地之本當循習之時元祐間也因録人參事記於此
　　姑蘇志古蹟類滄浪亭之後載梅都官園引祝槱野録雲聖俞晚年謝事卜築滄浪之旁與子美為鄰云云按歐陽文忠作聖俞墓誌及集序初無晚年謝事卜居蘇州之文但云累官至尚書都官員外郎命編修唐書書成未奏而卒年五十有九其卒在京師亦未嘗謝事也小説之妄如此王文恪顧取之何也
　　印本書始於五代諸家之説皆然惟陸文裕燕閒録雲隋文帝開皇十三年十二月八日勅廢象遺經悉令雕撰此印書之始予詳其文義蓋雕者乃像撰者乃經儼山連讀之悞耳
　　王安石子雱雲君子多喜食酸小人多喜食鹹蓋酸得木性而上鹹得水性而下也右見青箱雜記六月九日雨中觀此語不覺失笑或問之予曰安石變法引用呂惠卿曽布等一輩小人想皆用鹹醬試過若韓富司馬諸公直是呷得三斗醋故安石讐之不遺餘力耳座中失笑
　　後唐裴尚書年老致政其門生馬裔孫知舉放榜後引諸進士謁謝裴賦詩云三主禮闈今八十門生門下見門生按此即今榜下引見之禮然門生門下見門生今詞林相隔僅兩科即已有之不足異也
　　卻掃編言宋文臣起復必先授武官蓋用墨縗從戎之義示不得已也故富文忠公以宰相丁憂起復初授冠軍大將軍餘官皆授雲麾將軍是以明知奪情起復之非也明初猶沿此習雖東楊蹇夏諸名臣不能免特不授武職耳
　　本朝雖提督總兵官槩令丁憂其或邊疆要地令在任守制者必出
　　特㫖
　　孝治過宋明逺哉
　　老學菴筆記張文潛言王中父詩好用助語又記韓少師持國詩數聨如用舍時焉耳窮通命也歟之類明啓禎間尚竟陵詩多用助語世以為口實然古名輩先已有之
　　筆記司馬文正公五字詩云煙曲香尋篆杯𭰹酒過花可謂工麗此與文忠烈趙清獻詩擬西崑相似也坡公與殿帥姚麟相謔雲傳語本官今日斷屠故人戲以坡書為換羊書然麟亦武臣中之錚錚者春渚紀聞記其二事雲王介甫當國一日折柬召麟麟不徃裕陵知而詢之麟對曰臣職掌禁旅宰相非時以片紙召臣臣不知其意故不敢徃又有言麟馭下嚴者裕陵亦因亊勵之對曰誠如聖訓然臣自行列𫎇陛下㧞擢使掌衛兵於殿庭之間豈當以私恩結下為身計耶裕陵皆善之據此二事其為坡公之友無愧矣按麟闗中人世稱姚硬弓家陸放翁雲
　　茅亭客話記蜀處士滕昌祐種荷竹法録於此埋一大盆拌土令細切生蔥酒糟各少許深二尺餘以水漬之候春初掘取藕根麤者和顛三節已上四五莖埋入深泥令近盆底才及春分葉生當年有花移竹以八月社前後先掘地坑令寛大以水調細土作稀泥即掘竹四面鑿斷大根科連根以繩錮定舁時勿令動著根鬚間土舁入坑致泥漿中令泥漿周帀徧滿乃東西揺之復南北揺之令泥漿入至鬚間便以細土覆之勿令土壅過竹本根也若竹稍長者芟去顛葉纒竹架之恐風揺動即不活每窠相去二尺餘不須實斸只以一腳踏之來年生筍速也宜於園東北軟土種之根勿頻澆水水多則肥死〈按蜀地入秋多隂雨故種竹宜八月耳他處仍以五六月伏雨時為宜竹性西南行故曰東北〉又栽果法以冬至後立春前斫美果直枝須有膝大如拇指者長二尺以來劄於芋魁中掘土令寛調泥漿細切生䓤一升許攪於泥中將芋置泥中以細土覆之勿令竪即當年有花來年結實絶勝種核也
　　坡詩胡椒銖兩多安用八百斛然建炎初籍王黼家黃雀鮓乃至八十罋童貫家劑成理中丸至八百斤弇州朝野異聞録載籍沒嚴嵩家有珊瑚樹六十株玻瓈瑪瑙水晶珊瑚哥柴官汝窯象牙瑇瑁檀香等器三千五百五十六件沈香五千五十八斤空青四枚古銅龍耳等鼎犧樽獅象寳鴨等爐一千一百二十七件大理石倭金等屏風一百八座金徽玉軫等古琴五十四張二王懐素歐虞禇蘇黃米蔡趙孟頫等墨蹟三百五十八冊王維小李將軍吳道子等清明上河海天落照長江萬里南嶽朝元等古名畫三千二百卷冊宋版書籍六千八百五十三部軸大理石牀十六張雜嵌螺鈿瑪瑙瑇瑁等牀六百七十五張倭刀兵器三百四十一件象牙瑇瑁等鑲嵌箏琵琶子樂器八十件紫礦白礦三百九十五兩辰砂二百五十斤羊脂白玉碧玉黑玉等帶二百二條金龍壺杯盤等三千五百八件紅玉杯漢始建國元年注水扈白玉永和鎮宅世寳杯盤玉屏風玉山玉船玉盆玉佛玉人玉馬玉斗玉珮玉罏玉壺玉瓢玉盌玉杯玉版玉節等八百五十七件黃金三萬二千九百兩有竒白金二百二萬七千兩有竒他物稱是籍沒朱寧黃金十萬五千兩白金四百九十八萬兩碎金四箱銀十櫃玉𢃄二千五百束織金仙鶴二對螺鈿屏風五十座大理石屏風三十三座胡椒三千五十石〈此物已什倍元載矣〉蘇木七十三扛祖母緑佛像一尊白玉琴琵琶各一金船二古畫四十扛古銅器五十扛銅獅子四百車古銅罏八百三十座巧石八十扛他物稱是殆又過前代矣世蕃又有金絲帳金溺器人雙陸之屬
　　京師見倪元鎮小畫〈古木竹石〉有餘銓題雲三春雷雨蒼龍角萬里雲霄翠鳯毛怪得君家圖畫裏虛窻涼月夜蕭騷唐肅雲木客夜吟秋露翻山空無人石榻寒不似君家子午谷雲旗晝下𤣥都壇髙㢲志雲蒼然古木石巖幽移得江南一叚秋共説倪君知籕法數竿瀟灑更風流醉樵雲斷劍故留碧錯刀終有神陂陀嵗寒意不似醉時真王璲雲流光冉冉逐驚波文物空思晉永和遼鶴重尋舊城郭當時風致已無多又于思緝盧充𦔐二詩不具録倪畫甚蒼秀諸人字畫亦多工皆元末人也
　　張中丞南溟〈鵬〉修小清河自作濬河議謂白雲湖在長山縣非也按白雲湖在章丘縣距長山尚百里李中麓雲章丘西北有湖名白雲湖東接淯河諸山七十二峪西灌鵝女溝七十二渠谿谷縷注衆水瀦而為湖白雲英英出其中湖因以名其水入大清與小清無涉不知南溟何據而云然
　　廬山白鹿洞隔溪有古松大幾十圍松半枝節間生竹一叢僅三尺許安中丞命工圖之此與湖南松上寄生蘭同
　　山谷甥徐師川洪⻱父輩人皆知之呂居仁紫微詩話記楊道孚克一張文潛之甥少有才思為舅所知元符初滎陽公〈呂希哲〉謫居歴陽道孚為州法曹掾嘗従出遊以職事遽歸遺公詩云雨緑霜紅郭外田山濃水澹欲寒天參軍抱病陪清賞一檄呼歸亦可憐此詩之妙不減徐洪也道孚極喜李義山詩嫦娥應悔偷靈藥碧海清天夜夜心以為作詩當如此學亦居仁雲又石林詩話記吳縣主簿寇國寶一絶雲黃葉西陂水漫流籧篨風急滯扁舟夕陽暝色來千里人語雞聲共一丘又雲寇徐州人久從陳無已學此詩尤佳従蘇黃門庭中來固自不同正石林所云文字淵源有所自來亦不難辨也豫章別集有題道孚畫竹所謂人物英秀有外家風氣者即克一也
　　左先生蘿石有古辣水詩一篇予在揚州日通州有老布衣古姓者自號古辣泉初未詳其義云何辟寒錄雲古辣本賔橫間墟名以墟中之泉釀酒埋之地中日足取出名古辣泉予同年孟縣薛理丞大武〈奮生〉自號老峯按薛老峯乃嵩山之峯名也
　　郎瑛七修類稾言魏有邯鄲淳所書三體石經恐訛淳乃漢順帝時人作曹娥碑至魏文時已百數十年矣或鍾繇梁鵠等書耳云云予按陳壽魏志邯鄲淳與王粲同傳雲淳一名竺字子叔潁川人博學有文章又善蒼雅蟲篆許氏字指黃初初為博士給事中張懷瓘書斷雲梁鵠書受法於師宜官時邯鄲淳亦得次仲法淳宜小字鵠宜大字又雲八體悉工尤精古文大篆八分𨽻書淳師曹喜韋誕師淳而不及羊欣采能書人名雲陳留邯鄲淳為魏臨淄侯文學得次仲法名在鵠後其為魏人昭昭如此瑛素號精核而有此誤亦可見著書考古之難也
　　六月十五日
　　欽賜滿漢大學士滿尚書及滿掌院學士等
　　御筆大學士伊桑阿曰光贊堂阿蘭泰曰容徳堂王熈曰曲江風度張玉書曰光輔尚書吏庫勒納氷鑑堂戶馬竒九式經邦兵索諾和崇志堂刑圖納詳慎工薩木哈存誠堂掌翰林院吏部侍郎常書曰掌𢇁綸
　　六月二十一日
　　世廟安慤妃薨公侯伯以下滿漢文武官員赴親王府齊集是日
　　皇太后與
　　上車駕親臨妃裕親王生母也
　　梁庾肩吾書品今汲古閣刋本下之上凡二十人而列魏徵第三注元成二字於下譌謬極矣惜不得古本正也
　　李川父〈濂〉撰祥符人物誌倣名臣言行錄例予久訪西亭灌甫王孫中州人物誌不可得此亦買王得羊也川父正德癸酉解元甲戌進士與李空同同時所著嵩渚集最傳川父自號嵩渚山人按嵩渚山在滎陽縣東南一名小陘山非中嶽也
　　上諭諭兵部湖廣提督徐治都勞績懋著前孫思克施琅俱授將軍徐治都亦應授為將軍欽此該部請㫖徐治都著授為鎮平將軍治都宿素名將捍蜀寇平夏逆屢有大功其夫人某氏死彝陵甚烈軍政有㫖問九卿各直省提鎮孰優予在班行曽極推孫徐二公蓋所聞於公論如此今二公果奉
　　特㫖進位將軍仰見
　　皇上知人之明懋功之賞必當乎人心若此
　　命禮部尚書掌翰林院事張英戶部右侍郎王士禎內閣學士王掞陸葇為纂修類函總裁官翰林官
　　欽㸃分纂四十人
　　神仙傳多誕妄無稽即吾儒所常稱説者可例其餘如言焦先年一百七十嵗河上公對漢文帝言吾注道德經以來一千七百餘年墨子得地仙漢武帝時遣使束帛加璧以聘墨子墨子不出孔安國事越相范蠡年三百嵗色如童子張志和與顏魯公遊平望鋪一席於水面揮手上昇又言孫登忤太傅楊駿駿錄之不放去登乃卒死駿埋之於振橋後數日有人見登在董馬坡之類夫蘇門先生誡嵇叔夜以才多識寡難乎免於今世云云故叔夜詩云逺慙柳下近愧孫登今乃謂駿使傳致登遺之布袍登借刀斷袍上下異處置駿門下復斫碎之時謂為狂豈以公和之葆光晦曜而為此兒戲以賈禍哉其妄大抵如此可一笑也
　　楊升菴先生在滇有張半谷含輩從遊時謂楊門六學士以比黃秦晁張諸人半谷即愈光餘則楊𢎞山士雲王純菴廷表胡在軒廷祿李中溪元陽唐池南錡又有吳高河懋為七子以擬廖明略升菴謂七子文藻皆在滇南一時盛事是也按朱曰藩射陂集人日草堂詩引雲升菴先生在江陽以畫像寄余白下揭於寓齋日夕䖍奉如在函丈嘉靖己未人日西域金大輿東海何良俊吳門文伯仁黃姬水郭第秣陵盛時泰顧應祥相約過余觴之齋中齋南嚮先生像在壁間諸子不敢背之坐各東西席如侍側之禮比邱員瀾餉中泠泉覓得陽羨貢茶一角烹茶為供以宣甌注之焚瀋水於罏作禮畢就坐皆歎曰幸甚今日乃得覩升菴先生文子曰今日之會奇矣余當作人日草堂圖以寄先生余欣然拊掌因拈人日題詩寄草堂遙憐故人思故鄉之句作八𨷺散諸子請各賦一篇並寄先生見吾輩萬里馳仰之懷越二日文子圖成又二日諸子詩次第成余乃為之引雲考行狀嘉靖乙未先生年七十二以是年六月卒於永昌詩畫郵致之時先生已不及見矣按先生集有己未六月病中訣李張唐三君詩所謂魑魅禦客八千里羲皇上人四十年是也當時先生流離顛沛逺在天末而逺近為人企慕如此何殊東坡惜身歿南荒不及玉局之塵還耳彼讒人者遺臭萬年豈止與煙草同腐已哉
　　余向喜陳白沙恰到溪窮處山山枳殻花楊夢山太宰常憶任家亭子上連翹花發共銜杯新異不經人道偶閲升菴先生集一絶句雲滿城幾日黃梅雨開徧金釵石斛花益新
　　以戶部左侍郎蔣宏道為都察院左都御史右侍郎王士禎轉左侍郎內閣學士兼禮部侍郎王掞為戶部右侍郎〈江南江西總督兵部侍郎傅臘塔卒左都御史范承勲未任改兵部尚書總督兩江故也〉滇南舊無鴻雁順治庚子始有之千百為羣皆西向飛去自是年年有之不見北鄉者右見滇志然升菴集有泛滇池見新雁詩
　　升菴客滇遊其門者自六學士外又有隱士董難難字西羽太和人常輯轉注古音著韻譜滇志列隠逸傳曾見其題玉局寺一詩極佳錄之杜鵑枝上春可憐杜鵑聲裏雨如煙萋萋滿目芳草碧杳杳一髪青山懸忽悲麥秀客遊次卻憶楝風花信前惆悵池塘綠隂樹驚心一曲南薰絃風格宛似升菴
　　何易於唐書在循吏傳孫樵嘗書其事文極工按檀弓曰易則易於則於易於雜者未之有也易於之名義蓋取此然取名於喪禮何耶
　　以翰林侍讀學士徐嘉炎為內閣學士兼禮部侍郎特賜原任福建興泉道叅議陳啓泰諡忠毅原任浙江溫處道僉事陳丹赤亦諡忠毅
　　過國子博士孔東塘〈尚任〉觀宋方爐款識雲紹興二年大寧厰臣蘇漢臣監督姜氏鑄至德壇用凡二十字小篆姜氏即姜娘子
　　東塘又出示蔡卞書曹娥碑大字末雲宋元祐八年正月左朝請郎充龍圖閣待制知越州軍州事蔡卞重書京卞兄弟皆工書亦章惇之比不中與蘇黃作奴又觀歐陽永叔瀧岡阡表此永叔在青州所刻石為江神借觀者其事甚異然書法殊平平不如江神嗜山谷書韋詩具眼或嗜其文章耶
　　觀漢甘黃玉笛吹之成聲又觀漢銅尺司馬溫公布帛尺唐韓晉公滉小忽雷宋紹興御製大海潮背有橫書小篆三字背皆⻱文其面紋理自然成三十六峰其下有潮汐浩洶之狀故名
　　淮隂門人張力臣〈弨〉年七十矣寄所刻昭陵六馬圖贊及辯雲唐太宗葬文德皇后於昭陵御製刻石文並六馬像贊皆立於陵後命歐陽詢書無庸疑矣乃游景叔雲高宗又詔殷仲容別題馬贊於石座又雲詢書不復見殷書獨存今所傳之贊正仲容所別題非太宗御製若然則贊有異詞書有兩種矣謂得之園陵記果足信否是以趙紫函有四疑范仲闇又援升菴殷譔歐書之説互有不同弨於康熙辛亥冬從漢南過雲棧冒雪至醴泉抵趙村石鼔寺宿明日登九嵕甬道恭謁殿前上下歴覽皆如昭陵諸志所云審視六馬其制琢石如屏風每方高四尺五寸廣五尺五寸厚一尺週遭邊界稜起馬身半鑿空處刳下三寸西第一四蹄端立有馬圉前立拔箭東第一西第二則三蹄立前左一蹄作奔勢餘三則絶塵而奔各馬頭之上一隅皆留石一尺正方與邊界相平隠隠有字跡是當日刻贊處也下座每邊三馬相連各離尺許共置一座座面之石即與地平合縫有鐵錠連屬是石座無容書處也不知景叔何以不察紫函以為馬無座書誠是矣弨忍凍槃旋其旁者兩日撫摩推測惟喜得上一隅書贊之處顯然可見想因其地位頗狹筆法細瘦非同大書深刻更經千百載風雨剝蝕固當漫滅幸趙氏金石錄雲昭陵刻石文六馬贊皆歐陽詢八分書世或以為殷仲容書非是至諸降將名氏乃仲容書耳今附於卷末是歐殷兩書各存之徵也今馬之上方無一字可見是歐書已亡之徵也又據志雲駿石居後殿左右下一坎兩行列數石人或無上半且下埋入於土皆不全此貞觀中擒服諸番將君長頡利等十四人之像琢石刻之北司馬門內者弨視之其餘無幾並下半衣甲之紋亦殘毀不可名狀安得有胸前之字是殷書已亡之徵也紛紛懸擬不須置辯但觀趙説自明矣越翊日馳至舊縣觀太宗廟遺址見昭陵圖六駿圖〈即游景叔倣陵石制畫刻一碑每馬高七寸許〉二碑巍然對列各拓數紙歸乃倣刻為圖綴鄙說焉至番將十四人游記止有十二人蓋彼時已闕其二矣己未入都見朱竹垞太史所察唐書列傳載有十人其相同者七不同者三為棄宗弄讚⻱茲王白葉䕶于闐王尉遲伏闍信亦無確據未敢指定誰是附書於末以待識者教之癸酉端午日戊申
　　註書之難不惟吾儒如陸務觀所云不敢註蘇杜之説也乃如釋氏亦然神僧傳道安注諸經誓曰若所説不逺於理願見瑞相乃夢一道人頭白睂長語安雲子所注甚合道理我不得入泥洹住在西域當相助通所夢即賔頭盧也宗門統要唐紫璘供奉擬注思益經南陽忠國師問凡注經須會佛意始得供奉雲若不會佛意爭解注得師令侍者盛一椀水著七粒米在水中椀面安一隻箸問遮箇是甚麼義璘無語師雲老僧意尚不會豈況佛意此二條可與陸說發明
　　戸部疏奏在京王以下滿漢文武官員康熙三十三年秋季分應支俸銀五十八萬五千五百六兩有奇武攸緒則天兄子也少變姓名賣卜長安市後盤桓龍門少室間冬蔽茅椒夏居石室晚年瞳有紫光晝能見星右見唐書又釋靈坦則天姪孫常聞空中語雲開心地即見菩薩如文殊像曰與汝印驗令舉首以手按之後印跡恆見止潤州金山寺山北有龍穴常吐毒氣如雲坦居之毒雲滅跡華林寺內有張遼墓寺僧多為鬼物惑亂坦居之鬼息右見神僧傳牝狐家多出高人如此亦異事也平一雖畏禍隠嵩山終不能逺引而去不足道矣世亦傳李林甫與其女皆仙女即太白詩所謂廬山女道士李騰空者
　　特贈縂督兩江侍郎傅臘塔太子太保給一拜他喇布勒哈番令其子承襲













　　居易録卷二十五
　　欽定四庫全書
　　居易錄卷二十六　　　刑部尚書王士禎撰
　　今人事事不及古人如郡縣志書亦其一也華陽國志三輔黃圖等勿論矣即予近所得明黃才伯佐廣東志李川父濂河南通志洎舊藏陸鼎儀釴山東通志皆精審不茍惜升菴四川總志馬伯循陜西通志未及見爾曩曲沃相衞文清公〈周祚〉入
　　朝請修
　　大清一統志暨修直省通志而吾鄉新通志修於癸丑當事既視為具文秉筆者又鹵莽滅裂不諳掌故如人物一門竟將曹縣李襄敏公秉單縣秦襄毅公紘沂州王恭簡公景三鉅公姓名事實削去不存一字其餘可槩見矣時方伯施泰瞻天裔主其事聘吳郡顧炎武亭林在局而不一是正潦草成書甚可惜也今方修一統志似當以舊通志為藍本
　　蘇氏織錦迴文詩則天記雲二百餘首楊文公讀至五百餘首明僧起宗乃又分為七圖一百四十七段得三四五六七言詩至三千七百首某王府刻之僧亦異人而蘇氏方寸之圖古今衍之如無盡藏神矣哉
　　田少司冦漪亭〈雯〉言撫黔時署中庭砌有草結實甚紅可玩詢之役人曰斷腸草也一日有釵頭小鳥色如鸚鵡飛啄其上捕之甚易馴致名斷腸鳥唯食斷腸草子不食餘物按博物志雲太陽之精名曰黃精天老曰太陰之精名曰鈎吻鈎吻即斷腸草也七修類稿鈎吻與黃精同穴對待而生形如黃精
　　周篔字青士家禾郡之梅里以賣米為業自晨至午居肆過午輒下簾閉肆登小樓讀書喜為詩與朱彝尊李良年鍾淵映比鄰相善一日遊嘉善館柯氏園月夜吟詩意得遂至達旦適郡丞季某以事至署與園鄰聞周吟聲彷徨不能寐詰朝詢知其故逮至杖而逐之予曰袁彥伯使不遇謝鎮西幾不免虎口
　　唐人好為鬼神誕妄之説如織女弄玊西子等事皆屬不經李羣玉賦詩湘女廟自雲遇娥皇女英段成式戲之曰君虞舜之辟陽侯也侮聖如此可謂無忌憚矣晉僧意在瓦官寺問王修曰聖人有情不曰無意曰聖人如柱耶莊子謂東郭子曰道在螻蟻在稊稗在瓦甓在屎溺此等語與禪宗墻壁瓦礫樹林水鳥露柱燈籠等話頭何異
　　華亭門人周綸字鷹垂才士不偶有子名稚廉字氷持少年以錢塘觀潮賦知名下筆千言而悠悠忽忽跡類清狂常除夕署門一聯雲論家世如閣帖官窯可稱舊矣問文章似談箋顧繡換得錢無未幾卒二物皆松江產也〈或雲稚廉好食生蝸牛〉
　　十五日
　　上諭諭戶部朕惟黎元率育全恃農桑每遇歳時豐穰比屋皆能自贍倘一經旱潦粒食無資即有俯仰不給之虞非相時緩急而先事圖維則補助之恩難以遍霈頃巡歴邊外道經密雲等處地方見田畝歉收米穀價貴閭閻匱乏衣食不充日前既已艱難來嵗何所依賴宜預為籌畫用裨資生著遣部院堂上官二員會同直隷巡撫親詣州縣詳察明白應作何區處賙濟確議具奏其八旗披甲當差及年老有疾中傷退閒人等有實係貧窶窘於謀生者著該都統詳察姓名報部應作何恩恤爾部議奏尋有
　　㫖遣吏部侍郎安布祿戸部侍郎法爾哈往
　　二十四日武闈榜放會元倪錦浙江蕭山人
　　上諭復已故原任刑部尚書徐乾學官以修書舊勞也蔣總憲裕菴説康熙癸丑滇逆未變時一日有人喚兩輿夫雲欲往齊化門外嶽廟謁客比至下輿入徑趨廊下其中先有多人切切低語至晡不出輿夫恐城門閉入視之閴無其人神案上有僱值錢若干在焉乃知非人也
　　景陵熊寅字國亮萬厯壬辰進士客京師遇異人自稱鄒月賔以赫蹏書授寅曰有阨發此當相助俟芙蓉嶺更相見也後渡彭蠡風大作檣摧桅折急發書視之風忽止舟得無恙書中有告汝婺源云云謁選果得婺源縣令一日自縣之郡行峻嶺上忽於空中見月賔相與道故良久始不見詢其地則芙蓉嶺也壬寅元日夢鄒來曰龍華會近矣遂卒
　　九月二十二日已刻經筵
　　上御文華殿滿講官吏部尚書庫勒納兵部尚書索諾和刑部尚書圖納都察院左都御史傅臘塔吏部左侍郎兼掌翰林院事常書禮部左右侍郎席爾達多奇工部右侍郎常綬漢講官吏部尚書熊賜履禮部尚書兼掌翰林院事張英兵部尚書杜臻刑部尚書翁叔元工部尚書李振裕吏部右侍郎兼翰林院學士彭孫遹戶部左侍郎王士禎禮部右侍郎兼翰林院學士王封濴東西侍尚書庫勒納侍郎彭孫遹進講大學詩云樂只君子一節都御史傅臘塔尚書英進講尚書敷奏以言三句講畢
　　上御
　　乾清門召見內閣九卿詢問原任將軍趙良棟御史任宏嘉條奏事移晷乃退
　　賜宴太和門
　　召原任內閣學士兼禮部侍郎韓菼原任右春坊右中允徐秉義於田間並召原任刑部尚書徐乾學左都御史王鴻緒少詹事兼侍講學士髙士竒入京修書禪宗漸二門分途乆矣而頓門又自為矛盾互相排詆於佛祖無諍之義何居甞讀呉興皎然禪師能秀二祖賛雲二祖之心如月如日南北分宗工言之失此語足為今日僧徒好鬬諍之良藥特拈出之
　　召試戊辰科進士唐孫華特授禮部儀制司主事〈孫華太倉人予門人時已銓補朝邑知縣〉
　　十月朔
　　午門頒三十四年厯始列蒙古屬國諸部莭氣晝夜時刻曰烏米穆秦曰科爾沁扎賴特阿霸哈納蘇尼特杜爾伯特蒿齊忒毛明安郭爾囉斯阿彔科爾沁阿霸垓四子部落巴林札魯特喀爾喀喀喇沁敖漢翁牛特土默特奈曼克西克勝吳喇忒鄂爾多斯
　　本朝正朔之逺暨如此
　　以兵部左侍郎王維珍為浙江巡撫巡撫浙江僉都御史張鵬翮陞兵部右侍郎
　　初七日武進士臚傳一甲三人狀元曹曰瑋京衛人榜眼丁爽陜西人探花石鈞湖廣人
　　初九日大雪初晴
　　駕幸南海子初十日
　　幸暢春園十一日
　　幸玉泉山十二日十三日大閲於玉泉
　　宗姪茂京〈原祁〉庚戌進士今為禮科都給事中太常煙客先生孫同年端士兄〈揆〉長子也畫品與其祖太常頡頏為予雜倣荊關董巨倪黃諸大家山水小幅十幀真元人得意之筆又自題絶句多工其二雲蟹舎漁莊略彴邊柳絲荷葉鬬清妍十年零落荒園景彷彿當時趙大年〈西田圖〉橫岡側面出煙鬟小樹周遮雲往還尺幅巒容寫荒率曉來剪取富春山〈大癡富春山嶺〉一日秋雨中茂京攜畫見過因極論畫理其義皆與詩文相通大約謂始貴深入既貴透出又須沈著痛快又謂畫家之有董巨猶禪家之有南宗董巨後嫡派元惟黃子久倪元鎮明惟董思白耳予問倪董以閒逺為工與沈著痛快之説何居曰閒逺中沈著痛快惟解人知之又曰仇英非士大夫畫何以聲價在唐沈之間徵明之右曰劉松年仇英之畫正如溫李之詩彼亦自有沈著痛快處昔人謂義山善學杜子美亦此意也
　　命兵部督捕侍郎趙山通政使司右通政張雲翮工科掌印給事中博爾濟兵科給事中趙心抃閲視河工〈心抃蜀西充人予門人也〉
　　濟源縣段少司空園是玉川子煎茶處中有二泉或曰玉泉去盤谷不十里門外一水曰漭水出王屋山按通志玉泉在瀧水上盧仝煎茶於此今水經注不載車駕主事龔衡圃〈翔麟〉借襄陽守城錄寫本一卷記南宋開禧二年荊鄂都統趙淳守襄陽事首署門生忠訓郎趙萬年編無名氏跋雲按史開禧用兵止載畢再遇數有功而詳其事趙淳止有焚樊城而遁之計魏友諒突圍而去事今幕客記注乃若此然則魏當何如記之耶豈史臣多遺逸而不及見此耶抑以為誇張失真而不之取耶皆不可考也
　　陸右丞蹈海錄一卷京口丁元吉撰首宋史陸秀夫列傳次熊開傳次輓詩有龔序五言方回曾微一抔土魚腹𦵏君臣龍仁夫無地叅黃鉞終天慘玉衣仇逺甘抱白日沒不知滄海深方鳳鼇背舟中國龍胡水底天七言湯炳龍人心自感興元詔天意難同建武時盛彪平地已無行在所丹心猶數中興年數聫最警策末載吳萊桑海遺錄序右丞遺文丹陽館記一首
　　保越錄一卷記元至正十八年浙江等處行樞密院副使呂珍守紹興本末不著作者姓氏
　　先曾祖大司徒府君昔撫楚誅何心隠一案千古自有定論前卷詳其顚末矣近觀馮文敏公〈琦〉北海集有寄府君一帖雲南中縉紳皆謂何心隠行兼三游罪浮四凶置之憲典孰以為非三尺之平今中丞不辨其當罪而以罪之者不在已若將移事於臺下者蓋季孫行父逐莒僕而自以為於舜之功二十之一也意在搆怨而適足歸功於臺下何病為此書與弇州先生云云皆公論益知趙崇善狂吠為可恨也
　　西洋意大利亞國遣其臣世襲公斯畢呶納及瑪諾薩進貢將至香山㠗門而斯畢呶納病死瑪諾薩言彼國恆患大風數年無之且雨暘時若彼國善天文者雲中國有聖人在位故貢方物以輸悃誠其國距中國十萬里凡經七國行三年始至粵其貢物有自鳴琴千里鏡等凡二十二種九十八件〈右見廣東巡撫題疏〉
　　採石瓜洲斃敵記一卷紀虞雍公事雍公門人潼川蹇駒撰隆興改元漫叟序擬以韓碑柳雅不著姓名酌中志餘彚載泰昌啓禎三朝書八種東林朋黨錄㸃將錄同志錄東林籍貫盜柄東林夥夥壊封疆錄天鑒錄欽定逆案附天啓宮詞同志錄部院五十七人先太師公名列十一部曹四十一人從叔祖吏部〈象春〉名列第一東林籍貫山東十三人首太師終吏部其十一人曰畢自嚴張鳳翔劉策柳佐王洽宋槃翟鳳翀程紹史永安房可壯袁化中雲
　　御製百家姓首雲孔師闕黨孟席齊梁高山詹仰鄒魯榮昌冉季宗政游夏文章即開端數語已見
　　崇儒重道之盛心矣
　　以通政使司左通政常翼聖為都察院左僉都御史〈僉都御史劉超凡病卒〉
　　十一月初三日
　　貴妃薨初五日權厝城東花園滿漢三品大臣已上俱赴殯宮予以
　　南郊陪祀例不與十三日
　　冊諡溫僖以大學士吏部尚書伊桑阿禮部左侍郎兼太常寺卿席爾達充正副使是日五鼓民公侯伯已下郎中已上俱赴殯宮
　　宋劉昌詩蘆浦筆記載治喘方麻黃三兩不去根節湯浴過訶子二兩去核用肉二味為粗末每服三大匕水二盞煎減一半入臘茶一錢再煎作八分熱服無不驗者又雲彭子壽侍郎一方用新羅〈即今高麗〉人參一兩為末雞子清和為丸如桐子大陰乾每服百粒溫臘茶清下一服立止
　　宗人通政使司右通政青巖〈焯〉傳一方治男婦氣血虧損即喘𠻳寒熱重症亦能治之其方止用人參一分真三七二分共為末無灰熱酒調服二煎三煎皆如前日服三次有奇効
　　以兵部右侍郎張鵬翮提督江南學政〈提督江南學政叅議邵嗣堯卒〉禮部疏請廣八旗生員額數查八旗滿洲蒙古原額取生員四十名今將上三旗包衣滿洲佐領渾托和並五旗包衣滿洲佐領俱應歸併八旗滿洲蒙古考試共取進生員六十名八旗漢軍原額取生員二十名今將上三旗包衣漢佐領併五旗包衣漢佐領俱應歸併八旗漢軍考試共取進生員三十名奉
　　㫖允行奉天府府丞金璽疏請照例廣生員額亦允行唐趙蕤長短經第二十篇曰懼誡引尸子曰昔周公反政孔子非之曰周公其不聖乎以天下讓不為兆人云雲此荒唐悠謬之論乃孔子之所必誅而託名聖人真可謂無忌憚者孟子惡處士橫議正謂是也
　　命兵部覆試下第武舉取五十人
　　駕幸瀛臺親試騎射技勇
　　以在籍原任刑部尚書陳廷敬為戶部尚書
　　命吏部右侍郎安布祿戶部右侍郎法爾哈查勘直隷被災州縣復
　　命得
　　㫖這安州等十一州縣賑濟貧民著一半給與米穀一半給與銀兩所餘米穀著照時價稍減發糶於民密雲迤北州縣著守道沈朝聘文安等迤南州縣著巡撫郭世隆親行散賑發糶仍著戶部賢能司官各一員公同料理務俾小民得霑實惠其十一州縣康熙三十四年地丁錢糧俱著蠲免
　　十一月初三日致仕文華殿大學士兼吏部尚書李之芳卒年七十有四
　　賜諡文襄昔閩逆之亂兩浙震驚公方駐節杭州聞警即移鎮衢州與賊大小百七十餘戰身冒矢石為將士先賊卒不能踰錢塘江一步窺江南者公之力也公屬予為作年譜序未脫稾而公薨
　　十五日刑部左侍郎鄭重卒於位公字山公福建建安人順治戊戌進士予同年石交也往哭之慟予平生哭友最慟者施侍讀愚山〈閏章〉葉文敏訒菴〈方藹〉沈文恪繹堂〈荃〉暨公四人耳
　　初江陰縣治鄰廣福寺令出入以寺鐘為度康熙初鐘忽累夕不鳴令怪而詰之僧對曰樓有妖物不可上令怒笞之縣有杲禪師者戒行甚高寺僧試往求之杲曰必狐也狐性嗜雞而忌梧子油可以梧子油炙雞置樓下彼來竊啖必大吐委頓伺之可掩取也僧如教果獲一狐色純黑而九尾狐被縛怒曰吾千嵗狐也得道已來橫行大江南北無敢攖者所畏者惟三人耳若何人斯而敢賺我僧詰三人為誰狐曰東郭單學究城南劍菴杲和尚靖江知縣鄭公重也三人外吾皆得而侮之僧曰是即杲和尚命也狐曰然則吾當逺避且鄭公將來攝此邑吾從此逝矣僧釋之遂去未幾令遷去鄭果至鄭起家靖江令為政清惠平恕入為行人擢吏部歴掌考功文選有清望洊歴副憲少司宼矜慎庶獄言無不盡不肯媕阿詭隨雖和易近人不立崖岸而是非之介屹然不可揺奪下直閉門晏坐於名利澹如也尤篤友誼同年故交或物故數十年其子姓來京師者必極意賙䘏之無倦色遇人一以至誠不逆詐也田少司冦綸霞〈雯〉雲鄭公真聖賢真名臣予以為知言
　　契丹國志后妃傳道宗蕭皇后本傳雲性恬寡慾魯王宗元之亂道宗同獵未知音耗後勒兵鎮帖中外甚有聲稱崩𦵏祖州云云而已焚椒錄所紀耶律伊遜張孝傑輩讒搆賜死之事絶無一字及之又錄稱後為南院樞密使惠之少女而志雲贈同平章事顯然之女志言勒兵似嫻武略者而錄言幼能誦詩旁及經子錄中所載射虎應制諸詩及迴心院詞皆極工而無一語及武事且本紀道宗在位四十七年改元者三清寧咸雍壽昌初無太康之號而錄載伊遜密奏太康元年十月據宮婢單登及教坊朱頂鶴陳首云云已上皆牴牾不合不可解也按遼史宣懿皇后傳雖略而與焚椒錄所紀同蓋契丹志之疏耳志惟載天祚文妃善歌詩其詠史雲丞相朝來劍珮鳴千官側目寂無聲養成外患嗟何及禍盡忠臣罰不明親戚並連藩翰地私門潛蓄爪牙兵可憐昔代秦天子猶向宮中望太平按史亦載此詩是騷體非律
　　同年梁溪秦宮諭留仙〈松齡〉以寫本詩總聞相寄宋人汶陽王質撰其例曰聞南聞風聞雅聞頌又聞音聞訓聞跡聞事聞物聞用聞章聞句聞字而終以總聞其書援據亦博而好與毛鄭異亦絶與朱子不合如衞詩栢舟燕燕鶉之奔奔二子乗舟鄭詩狡童將仲子有女同車青青子衿之類甚多如雲鄭忽言行蓋多近賢不可以成敗論人所謂狡童非忽也又雲文姜鄭忽所辭者也以為賢而不娶識者更詳之此言最允然於齊詩南山猗嗟諸篇皆無異詞後有宋人跋雲右雪山王先生詩説二十卷其家櫝藏且五十年未有發揮之者臨川貳車國正韓公攝守是邦念前輩著述不可湮沒乃從其孫宗旦求此書鋟梓以傳命工經始而日強分符來此公餘取讀之其刪除詩序實與文公朱先生合至以意逆志自成一家真能寤寐詩人之意於千載之上斯可謂之窮經矣淳祐癸卯季冬上澣吳興陳日強書此跋謂與晦翁合亦非也
　　王紱孟端友石先生集亦秦宮諭寫寄有曾棨王璡二序翰林修撰王洪撰傳中書舎人章炳如撰行狀翰林學士胡廣撰墓表按孟端為人狂簡今集中詩多卑弱蕭灑不如倪元鎮沈鬱不如王原吉磊砢不如孫大雅差與浦長源伯仲耳
　　西域南懷仁著坤輿圖説所記西洋諸國物產多異其尤奇者有七一亞細亞州巴必鸞城瑟彌⿰米德王后造形勢矩方周迴二百里城門凡百皆範銅為之城高十九丈闊四丈八尺白石砌成上有園囿引水為飛瀑如溪澗然一樂德海島銅鑄一巨人高三十丈立海口兩足踏兩石臺跨下能容海舶往來其手指逾合抱右手持鐙佑舟望之知泊處其身中空自足至手有螺旋梯造十二年乃成一亞細亞州嘉略省茅索祿王墓亞爾德彌細王后為其夫造下層矩方四面各有白石柱二十六株迴廊相通寛七丈餘中為石梯以達絶頂頂上銅輦一銅馬二茅索祿王象一工既畢後遂殉之一亞細亞州厄弗俗府供月祠祠建湖中高四十四丈闊二十一丈中有石柱一百五十七株各高七丈祠外有白石飛梁四以通四門相傳二百二十年乃成〈其他不錄〉又亞墨利加墨是可國都城四十八里皆在大湖中以獨鹿木為樁上加板城郭宮室𢎞麗精絶意大理亞〈在佛郎察東南〉西北為勿搦祭亞國城建於海中異木為樁入水不朽其上鋪石造宮室衢中皆海兩旁通陸行城中有海艘三萬橋梁之下可渡風帆又印度河西百爾西亞國城百二十門有苑囿造於空際下以石柱承之上覆土石樓臺池沼草木鳥獸皆具羅瑪國城有名苑鑄銅為百鳥發機皆鼔翼而鳴如其本音〈此不在七事之列〉所載鳥獸草木略摘錄於左𤓰哇島有無對鳥無足腹下生長皮類筋恆纒於樹毛羽五采服氣不飲不食印度國有獨角獸毛黃頭有角能觸師子解諸毒印度國有鼻角獸鼻上一角堅如鋼鐵能觸象南印度國有山羊頂生兩乳意大理亞國有般第狗晝潛水中夜臥於陸歐邏巴州熱爾瑪尼亞國有獸名撒辣漫答辣性寒能滅火利未亞州額第約必亞國有狸猿其身上如狸下如猿重腹類囊遇獵人即藏子於囊中亞毘心域國有獸名惡西那約如馬形足前長後短頸甚長自前足至首高二丈五尺毛具五采亞墨利加州白露國有雞大常雞數倍有肉鼻能伸縮毛羽黑白相間尾開屏如孔雀伯西爾有鵲吻長等身空明如紙南亞墨利加州有駱駝鳥形如鵞首高如人乗馬行則張其翼疾如馬其腹熱能鎔鐵意而蘭大有犬能殺虎印第亞即天竺五印度有陰樹夜中開花晝則否有菩薩樹有異象能通人語有巨鳥喙能解毒一喙直金錢五十枚其貓有肉翅能飛印度河西曰百兒西亞有塔以黃金鑄成之亞喇北亞有樹如橡栗夜露墜其上即凝為蜜得白得以珊瑚為幣則意蘭海生珠河生貓睛昔泥紅金剛石亦多水晶國人或琢為棺呂宋之南曰木落各有大⻱殼容一人國人用之為盾亞細亞海中曰祭波里島有蒲桃酒可度八十年不壊有火浣布乃煉石為之歐邏巴州有利諾草為布細滑堅韌敝可搗為紙佛郎察有藍石覆屋代瓦羅瑪西北為勿搦祭亞有溫泉女子不育者浴之輒育哥生濟亞有兩河一濯髮則黃濯絲則白一濯絲髮皆黑又従納波里至布里城有山山多洞洞各主療一疾西齊里亞有巧工造百鳥能飛乃至蠅蜹亦能飛又有幾墨德者天文師也嘗有敵國乗數百艘至鑄一巨鏡映日注射敵艘即有火發衆艘皆燼又造巨船千人不能運幾墨德一舉手船即入海又造渾天儀凡十二重日月星宿運行遲疾與天無二以玻璃為之哥而西加有犬善戰一犬可當一騎⿱郎察東北曰熱爾瑪尼亞工作精巧能於戒指內納一自鳴鐘羅得林日亞其國王堂中以珊瑚琅玕作屏幛又波羅尼亞屬國有波多里亞海濵出琥珀是海底脂膏自石罅流出浮水面見風始凝翁加里亞在波羅尼亞之南有四水一從地中噴薄而出即凝為石一冬解夏氷一投以鐵化為泥再鎔又為精銅一水色沈綠凍則成綠玉不復化歐邏巴西北有四國曰大泥亞諾而勿諾亞雷際亞鄂底亞其南夏至日長六十九刻其中長八十二刻夏至日輪橫行地面半年為一晝夜羅馬泥亞國有島曰厄歐白亞海潮日七至哥兒府產橘柚香櫞更無他樹亞細亞西盡境曰莫斯哥未亞其地夜長晝短冬至日僅二時地中海有島百千六百曰甘的亞有草名阿力滿食之不饑風浪最大不可行海鳥有亞爾爵虐者巢於水次一嵗一乳乳時風浪不作商船候之以渡海歐邏巴西北西海迤北至氷海為意而蘭大有湖插木其中入土者化為鐵水中者化為石為諳厄利亞有聾石隔石即銃砲不聞有湖長百五十里魚味最美皆無鰭翅中有小島無根因風往來上生林木甚茂又有三湖相通其魚不相往來有海窖潮時吸水不盈潮退則噴水如山其迤北多巨魚以魚骨為舟車宮室皮為舟遇風不溺又格落蘭得地多火宛轉作溝以通火火所至便置甑釜終古不滅利未亞州產葡萄樹極高大有鳥名亞既刺為百鳥王羽毛黃黑色高三尺首有冠喙如鷹隼有山狸臍後一肉囊香滿其中如麝病向石上剔出之乃痊有馬善走能鬬虎國人夜睡不夢曷噩刺國西南海有大浪山海船不能渡有暗礁利若鋒刃皆珊瑚利未亞東北大國曰厄日多其地自古無雲氣不雨有河曰泥琭河水到處即成膏腴有巧工作龍尾車以時蓄洩臝能生育殊他國弗撒國王所居殿長廣三里開三十門夜然燈九百盞亞非利加一麥秀三百四十穗莫訥木大彼亞國有巨象一齒重二百斤有獸類貓尾有香汗汗沾木即成奇香利未亞西北有福島無雨百穀自生中有鐵島生樹最大日夕有雲氣抱之釀成甘露下滴日出雲散下作數池皆滿人畜沾足南亞墨利加州白露國有羊可代馬能絶食三四日肝生一物如卵療諸疾海商貴之有鳥名厄馬長頸高足羽毛珍麗足若牛蹄不飛而善走奔馬不能及卵可作杯畨船所市龍卵是也伯西爾國人皆老壽無疾病他方病不能療至其地則瘳有虎饑時百夫莫當飽即大可斃之婦人幼即鑿頤脣為孔嵌以貓睛夜光諸寶有大魚曰白都狼漁者乗之以捕他魚有銀河河水溢則布地皆銀沙智加國人最長大可一丈許一齒闊三指長餘四指北亞墨利加州墨是可國工人緝鳥羽作畫光彩生動市肆鬻書西南曰花地人皆牧鹿飲其乳若牧羊然曰瓦革子地多沙以魚頭布沙中每頭種穀二三粒魚腐地肥穫倍常土曰古巴有鳥夜舒翼有光自照海族有魚名把勒亞長數十丈首有二孔噴水仰出遇海船則昻其首注水船中水滿舟沈遇之者以盛酒巨木投之輒吞數而逝又斯得白長二十五丈性善能保䕶人人或為鱷魚困者此魚輒往鬭解其厄故國法禁捕之仁魚性亦慈嘗負一兒登岸兒為鬐觸死魚亦自觸死劍魚㭰長丈許齒如鋸與把勒魚戰海水盡赤瓦刺多似鱷魚鱗甲甚堅刀箭不能入足有利爪性獰惡入水食魚登陸人畜食無所擇口中無舌不喜食蜜初生子如鵞卵漸長至二丈許吐涎於地踐之者輒仆因就食之見人逺則哭近則噬仁魚能以利鬐刺其腹而殺之有乙茍滿者鼠屬大如貓以泥塗身令滑入腹齧其五臟又能破其卵有香草曰雜腹蘭魚畏之輒避去又落斯馬長四丈足短居海底罕出額有二角如鈎睡則以角掛石盡日不醒〈魚目不瞑此獨善睡〉有獸名海魔二手二足力甚獰遇海船輒顛倒播弄之多遭沈溺有飛魚可以占風船魚介屬有殻而六足足有皮以半殻為舟以足為帆乗風而行海蟹大踰丈以螯夾人脰立斷海女上體是女子下體魚形其骨止血海人有二種一通體皆人鬚睂畢具特手指相連如鳬爪西海人有得之獻國王者不言亦不食復縦之海回盻鼔掌大笑而去又西洋曷蘭達地於海中獲一女子與之食輒食亦為人役但不能言自有肉皮無生地如長衣然西人亦莫測其族類
　　東西二紅海水色淡紅是海㡳珊瑚所映也
　　以大理寺卿陳汝器為刑部右侍郎太常寺卿李輝祖為大理寺卿










　　居易録卷二十六
<子部,雜家類,雜說之屬,居易錄>
　　欽定四庫全書
　　居易録卷二十七　　　刑部尚書王士禎撰
　　康熙三十四年乙亥二月暫停
　　經筵
　　重建太和殿自二月二十五日鳩工李少司空貞孟〈元振〉言有老工師梁九者董將作年七十餘矣自前代及本朝初年大內興造梁皆董其事一日手製木殿一區以寸准尺以尺准丈不踰數尺許而四阿重室規模悉具殆絶技也初明之季京師有工師馮巧者董造宮殿自萬厯至崇禎末老矣九往執役門下數載終不得其傳而服事左右不懈益恭一日九獨侍巧顧曰子可教矣於是盡傳其奧巧死九遂𨽻籍冬官代執營造之事一技之必有師承不妄授受如此柳子厚作梓人傳謂畫宮於堵盈尺而曲盡其制計其毫釐而搆大廈無進退焉殆類是與
　　宋時汴京有都料匠喻皓撰木經三巻或雲皓有一女每臥則交手於胷為結搆之狀如此逾年撰成木經三卷又秦始皇時騫霄國獻刻玉善畫工名裔方寸之內畫以四瀆五嶽列國之圖出拾遺記元和中裴宙鎮荊州掘地得一石規模樓櫓悉倣荊城中空六尺八寸甚工緻命徙之藩籬間見江陵志
　　巡撫山西副都御史噶爾圖疏報平陽府臨汾洪洞襄陵浮山等縣於四月初六日戌時地震傾倒公私廨舎房屋四萬餘間壓死兵民一萬八千有奇二十五日奉上諭諭戶部頃據山西巡撫噶爾圖同太原總兵官周復興奏報平陽府地震房舎倒塌人民損傷隨經特遣司官〈戶部員外郎登德等〉星馳前往察勘情形比復傳問往來經過及本籍人員具述屋宇盡皆傾毀人民多被傷斃受災甚重朕心深切軫惻應作何恩䘏着速議具奏部議照康熙二十二年崞縣等五州縣地震賑恤之例每大口給銀一兩五錢小口給銀七錢五分得
　　㫖依議仍每名口加銀一兩遣戶部尚書馬奇馳驛速往
　　特命平陽府士大夫仕於朝者皆歸視其家都察院左都御史蔣宏道以下凡九人
　　山西巡撫噶爾圖罷以不𠉀
　　欽遣賑災大臣即歸太原也
　　太原總兵官周復興卒以地震傷重故也
　　五月初八日
　　東宮婚禮成
　　賜宴於文華殿之北以金杯
　　賜酒前數日皆陰雨是日晴霽
　　巡撫河南兵部右侍郎兼都察院副都御史顧汧罷以大理寺卿李輝祖為右副都御史巡撫河南以太常寺卿李鈵為大理寺卿山東布政使喻成龍為太常寺卿以內閣學士兼禮部侍郎李柟為工部右侍郎〈工侍徐潮以內艱歸〉
　　原任內閣學士兼禮部侍郎田喜⿱卒
　　賜祭葬田馬邑人順治辛丑進士
　　特㫖允福建巡撫副都御史卞永譽請寛三藩下及孫延齡下入官脫逃人犯地方官員考成處分之例先是逆藩呉三桂耿精忠尚之信及廣西將軍孫延齡下偽包偽標人員起解入旗逋逃者衆九卿㑹議責令滇閩粵東西地方官員緝獲一年不獲即罹降罰罕得免者諸撫臣王繼文王起元等先後上疏請照逃人例案緝每年終出具印信甘結如後有發覺照隱匿之例處分戶部以事係九卿㑹議定例不允至是閩撫復以為言遂得
　　俞㫖
　　皇恩浩蕩四省地方官始得息肩矣
　　御書賜吏部尚書庫勒納詩云滇海奇遊萬里餘天平樓閣化人居鹿門不獨偕龎隠彤管猶能續漢書尚書以問諸公以為唐人詩也遍簡萬首絶句不可得一日會議東闕門吏侍彭十兄羨門〈孫遹〉舉以問予予曰此必贈吳郡范長白徐夫人小淑之作耳熊尚書青岳〈賜履〉陳尚書説巖〈廷敬〉詢予何以知之予曰此易解耳范嘗官雲南監司而歸隠吳之天平山時趙宧光凡夫亦有才婦曰陸卿子隠居寒山與徐齊名徐有絡緯吟陸有𤣥芝考槃二集皆為時傳誦故以龎公班大家擬之可不疑也彭公曰是也此
　　御筆臨董宗伯書當即思白作吾輩但謂是唐詩誤矣深歎予為善説詩遂記之雲
　　五月門人蔣景祁宋至殷譽慶蔣仁錫邀看棗花於崇效寺予賦五言古詩二章諸子和之寺有楊忠烈公漣榜書無塵別境四大字極遒勁
　　駕在暢春苑部務稍暇五月中與同人諸及門間為結夏文字之㑹一賦得五月江深草閣寒一鏡湖五月涼一五月賣松風人間本無價龎工部雪崖〈塏〉詩云閑傍蒼松置短牀南風蕭灑透衣裳人間第一清涼散休把千金比禁方南薰灼灼自天中五粒陰多障逺空莫怪山僧開橫口快哉不數大王風嘒嘒鳴蜩毒熱新松枝輕颭午風勻此間好是清涼國遮莫鋪金肯售人〈又二首不及録〉龍刑部雷岸〈燮〉詩云岸幘披襟意爽然憑誰索價且髙懸東坡只欲時人買剛道清風直萬錢滿袖攜歸且嘯歌紛紛觸熱客何多涼風爭似涼州好此價惟須問孟佗〈又一首不及録〉二君皆以翰林出為郎署有詩名龎任邱人通禪理龍望江人工詞曲有瓊花夢芙蓉城諸傳奇〈六月連雨至七月不絶此事遂廢〉
　　暢春苑荔枝結實
　　頒賜內閣部院大臣蓋閩中急逓進
　　御至是始熟也近日慈仁寺市亦有賣粵中佛桑花者一株索價至數十金
　　以國子監祭酒張榕端為內閣學士兼禮部侍郎右春坊右庶子孫岳頒為國子監祭酒
　　內閣學士兼禮部侍郎陸葇上疏乞休得
　　㫖准以原品致仕前內閣學士兼禮部侍郎韓菼補原官〈韓去年奉　召入京總裁大清一統志〉
　　明憲宗御畫魚藻圖一軸上方題成化庚子御筆鈐以廣運之寶魚大小凡十枚鼔鬛煦沬於荇藻之間意態生動乃穆宗隆慶間以賜李文定公〈春芳〉者今藏其𤣥孫工侍〈柟〉處
　　總漕兵部右侍郎兼都察院右副都御史王樑罷以湖南巡撫董安國為總督漕運兵部右侍郎兼都察院右副都御史
　　以順天府府尹劉元慧為宗人府府丞〈宗人府府丞唐朝彛假歸〉原任戶部尚書王隲卒
　　賜祭葬福山人順治乙未進士
　　原任刑部右侍郎李逈卒
　　賜祭葬壽光人康熙甲辰進士
　　監察御史龔翔麟疏劾原任勇略將軍趙良棟
　　改吏部外轉例員外郎外轉府同知主事外轉府通判賜戶部尚書陳廷敬
　　御書赤壁賦兵部尚書杜臻
　　御書白羽扇賦刑部尚書翁叔元兵部左侍郎張集御書詩詩餘各一輻又賜原任詹事府少詹事兼翰林院侍講學士髙士奇清吟堂國子監祭酒孫岳頒墨雲堂大字右中允袁佑王右丞詩〈山中相送罷五言絶句〉
　　巡撫甘肅副都御史舒書疏報西寧衛集鸞溝范家莊地方於六月十一日山崩人民一百四十餘家盡被䧟壓其得全者僅四十六人得
　　㫖令陜甘總督吳赫速往勘眀即行具奏
　　上諭吏部兵部各省督撫提鎮官員來京陛見原欲以地方情形及兵民生計面加諮詢具有深意近來京各官輒以進川馬等物為辭多取置辦雖經卻還但聞其在任購買大為地方官員兵民之累朕本欲詢兵民生計召令前來乃反致累兵民殊失朕之初意且川馬如果需用自頒特㫖令出産地方辦解何須進獻著通行嚴飭嗣後一切禁止
　　巡撫福建右副都御史卞永譽兩疏為故福建總督諡忠貞范承謨巡海道副使諡忠毅陳啓泰請專祠春秋祭祀載入祀典得
　　㫖這所建祠特賜
　　御書扁額〈范祠曰忠貞炳日陳祠曰忠䝘流芳〉
　　六月吏部文選司郎中談九乾以事罷有
　　㫖令各部堂上官保舉可任選司者以聞本部公舉貴州司郎中袁定逺〈康熙庚戌進士〉奉
　　㫖㸃用予諗之曰
　　上以向來選郎多不任職
　　特㫖從諸曹拔尤調補此例從前所無蓋曠典也子獨𫎇簡用遭逢不世當積弛之後須極力振刷如昔選郎王東臯伯勉〈順治丙戌進士河南湯陰人〉宋開之文運〈順治己丑進士直𨽻南宮人歴官刑部左侍郎諡端慤加太子少保〉二公之所為方足以副
　　上旁求至意而予輩亦得逭於咎戾子勉之矣
　　總督江南江西兵部尚書范承勲疏為再陳漕糧腳耗之累懇恩特賜支給免追以甦重困以速輓運事江西運漕四十八州縣除南昌新建兩邑外皆僻處山陬糧艘難到水次故民間願出腳耗津貼於官官為代運猶之乎自費自運也後因地方官慮涉私派之嫌附入全書之尾亦曰以公濟公冀免指摘雲爾究非額編之款每年奏冊送部開載甚明厯𫎇准銷不謂康熙二十六年前漕臣以為此項可省題請扣除部議行追自二十三年起至今數載毫無完報者蓋以民間自出之費各自運其應輸之米正小民急公之義勿論從前已運之費必無可追即見運之米非給腳耗在官既不能代民白運而在民既追其自出之費又復令其再費再運費重累多勢必挽運愆期深悞漕務臣於今年二月將敬陳江右漕糧等事題請豁免部覆仍未允行伏念我皇上視民如傷一夫不獲動廑聖懷不敢不據實再請伏祈睿鑒係民間自出之費自運其米仍准照舊支給聽民貼運從前已支之費免其追賠庶重累既甦漕務自速云云得
　　㫖江西所屬州縣多處山陬百姓自願貼費將漕米運至水次著仍聴民貼運從前已經支給者俱免追賠該部知道按江西漕米腳耗追賠一案官苦叅罰民苦係累為十三郡大害久矣巡撫宋犖馬如龍相繼累疏言之予在部深知其不可同事亦多知之而以前人嵗久行追之事翻案甚難相與太息而已一旦𫎇
　　聖恩浩蕩如此十三郡之官民如撥雲霧復見天日其為歌詠尸祝當何如哉此固
　　朝廷非常之恩而范司馬之德亦所云不可諼兮者與孔博士東塘言曲阜縣東北有石門山即杜子美詩題張氏隠居所謂春山無伴獨相求劉九法曹鄭瑕邱石門宴集所謂秋水清無底者是也李太白有石門送杜二甫詩何言石門路復有金尊開亦其地山𪋤今尚有張氏莊相傳為唐隠士張叔明〈一作卿〉舊居張蓋與太白孔巢父輩同隠徂徠稱竹溪六逸者也山不甚髙大石峽對峙如門故名中有石門寺寺後曰涵峯峯頂有泉流入溪澗往往成瀑布孔於寺前水滙處作亭曰秋水又於其左起館曰春山皆取杜句也山南有兩小阜俗稱金耙齒銀耙齒者子美詩不貪夜識金銀氣之句蓋偶然即目耳非身厯其處固不知也又故魯城北有范氏莊即太白訪范居士失道落蒼耳中者孔亦將修復其址仍取李詩閒園養幽姿之句名以閒園予喜其好事諾為其作記而先書於此〈注家引水經注謂石門在臨邑非是〉
　　刑科掌印給事中裘充珮題為請酌定中馬之額變通撥給之例以足軍實以佐邊需事臣維馬政之設周禮最詳漢唐以來莫不以此為重務今甘肅茶馬之法日久廢弛不可不亟為修飭者也伏查順治二年照明季舊例於甘肅等處毎年額徵商茶九萬箆以易番馬所中馬匹撥給四川陜西山西河南湖北等省各營及驛站缺馬之用康熙二年以後節裁各省營馬並各驛站每嵗撥給僅百餘匹因用馬不多故中馬數少而茶不得行今洮岷諸處五㕔累年積貯陳茶八十餘萬箆除行令變價報銷五十萬箆外尚存茶三十餘萬箆未報年復一年茶愈壅滯而番馬之利所棄多矣臣請查照額徵茶箆依數中馬仍行嚴禁不得濫中老弱馬匹亦不得扣減箆數以致番馬不前約略計之每年行茶九萬箆可中馬九萬匹未變陳茶三十餘萬箆又可中馬數萬匹或番馬來多不妨招商廣中除各營驛照常撥給外所有馬匹盡解京師以備八旗之用若中馬數多行茶溢額作何奬勵云云得
　　㫖下九卿詹事科道㑹議允行所中之馬照例給與營驛外其餘馬匹令於好水草地方牧放每年將馬數千匹俟交秋之時差官送紅城口等處奉
　　㫖茶馬事務闗係𦂳要着差專官管理應差官員開列具奏尋
　　命內務府郎中李學聖以監察御史銜往
　　八月刑科給事中裘充珮江南道監察御史任宏嘉內陞外轉停止一次吏部四司官內陞外轉俱停一次門人宗人府經厯黃自先〈元治〉攜唐搨聖教序相示古色鬱然真舊物也有柯敬仲印王敬美圖書印江寧鄭簠谷口題籖
　　林間録載洞山語雲語中有語名為死句語中無語名為活句予甞舉似學詩者今日門人鄧州彭太史直上〈始摶〉來問予選唐賢三昧集之㫖因引洞山前語語之退而筆記
　　夾山曰坐卻舌頭別生見解叅他活意不叅死意達觀曰纔涉脣吻便落意思並是死門故非活路
　　漢樓䕶養呂公事予既辨漢書游俠傳之謬又引張文潛之語以明之讀寂音尊者林間録圭峰宗密禪師匿李訓訓死仇士良捕密詰之怡然曰與訓游久吾法遇難則救初無愛憎死固吾分寂音譬之香象擺壞鐵鎖自在而去此佛菩薩果位中人乃真義俠也彼樓䕶者非圭峰之罪人哉
　　偏沅巡撫陞總督漕運侍郎董安國疏言湖南丈後餘存荒蕪田地前撫臣王樑題請將有荒州縣捐陞之員暫留原任二年內勸墾成熟方准離任部覆奉有依議之
　　㫖茲據布政使楊鳯起詳稱日事嚴催據長沙府之善化醴陵永州府之道州新田郴州之桂陽興寧靖州之綏寧七州縣共報墾過民屯更名老荒田地塘一百八十二頃八十一畝九分零應徵條餉銀一千一十六兩有奇但今二年之限將滿節據長沙等府屬有荒州縣咸稱康熙三十年奉文清丈地畝稍可開挖者皆已陞科入冊今之存荒實係沙壅石磊人力難施籲請寛緩免拘成限云云查湖南田地自丈増後凡屬可墾之荒俱已入冊陞科餘存荒蕪實難開墾若人力可施小民原以耕鑿為業當茲
　　堯天舜日之下作息自由豈肯以有用之土地置之荊榛灌莽耶此實耒耜難施猶期草萊漸闢如必責之限內全墾保無有不肖有司畏考成而重敲扑致啟壓勒報墾之𡚁乎我皇上蠲租薄賦恩洽區宇臣身任撫綏敢不仰體皇仁自甘緘黙恭請
　　敕部准照各省墾荒事例聽民自便陸續墾報免拘年限有司既無考成顧忌之虞小民可省抑勒捏報之弊楚南兆庶頂戴
　　聖恩浩蕩無涯矣
　　調漕運總督董安國為河道總督以山東巡撫桑格為漕運總督〈督河尚書于成龍丁外艱〉
　　御書扇賜戶部左侍郎思格則詩云宮連太液見滄波暑氣初消秋意多一夜輕風蘋末起露珠翻盡滿池荷淄川縣寫橋王氏家廏中驘忽與驢語者二日語終太息曰子苦將滿吾在此尚須十年奈何此甲戌七月初八日事長山諸生徐秸説
　　大理府浪穹縣北十五里有茈碧湖一名寧湖出罷谷山下即洱河之源水如碧玉色湖中有花名茈碧如荷花而差小其色有白者有澹紅而錦緑者葉似荷錢花葉本皆入水長五六丈晝則上浮花見日始開夜即拳曲水底其花清芬殊常采莖葉作羮味過於蓴門人黃自先〈元治〉以大理通判入為宗人府經厯為予道之擢福建布政使楊廷耀為都察院右副都御史巡撫山東
　　文信公墨蹟一幀跋黃文節公書雲山谷道人題榮州祖無大師元上人此君軒如爐鑄鐵而筆力遒勁字勢飛颺猊虎鬬爭蛇龍變幻莫測去來之跡是殆日月星辰章於天山川草木形於地而不知孰使之然也古人詩句字畫稱唐之盛時詩如李杜書如顔栁無加矣至我宋熙豐元祐間道人者出不惟可追駕古人遂至兼取衆長集之一已云云吉州文山文天祥跋書不必工有嵗寒松栢之氣
　　謝郎中方山〈重輝〉言明末德州修河堤於銀瓦寺前地中得古鏡一規製甚小照見隔城樓閣塔寺人物往來纎毫畢具寺僧深匿之今亡矣
　　田少司冦漪亭言德州兵器庫自明季扄鐍久順治初開視之於室奧壁下見一短人身纔尺許形如老翁徧體有毛左膝長跪左手垂而拳右足履地右肘拊膝而手承頤鬚髮皓白攢睂閉目若悲苦之狀頃之雷電遶屋失所在
　　德州趙進士仲啟〈其星〉常月夜露坐仰見一女子妝飾甚麗如乘鸞鶴一人持宮扇衛之逡巡入月而沒此與予前所記二事相類羿妻之事信有之矣
　　七月餘姚縣處士黃宗羲卒〈字太沖號梨洲〉年八十四明天啓中死璫禍御史諡忠端尊素子也以古文經學倡浙東海內推為耆宿翰林陳錫嘏范光陽仇兆鼇及陳赤衷董允瑫萬斯大斯同輩皆出其門
　　陶𨼆居真靈位業圖予昔已指其謬秋日偶閲司馬子微所記洞天福地各有主者率荒唐謬悠最可笑者如第三十勒溪在建州建陽縣東是孔子遺硯之所夫丹陽季子碑世且疑之如所言則孔子又甞踰呉越遊閩粵乎道家之無稽如此令人噴飯
　　第六十一福地長在山在齊州長山縣毛真人治之按此山即長白山也志不載此名特著之
　　予甞讀三峯藏禪師語録及五宗原以為末法中龍象其提智證傳闡發臨濟汾陽三𤣥三要之㫖而欲逺嗣法於寂音亦天童之諍子也而錢氏列朝詩謂餘分閏位竟陵之詩與西國之教三峯之禪旁午發作並為孽於斯世云云師與錢氏皆常熟人而詆諆如此豈別有謂耶不可解也〈按此乃斥謙益妄憑臆見好為詆諆之非故存之〉
　　北苑山水卷首有宣和御筆董源夏山圖五字一中押上鈐御璽小米題詩云崇山過新雨蒼翠濃欲滴林深不通人谿迴有吟客日落古道青天空暮雲碧何處一聲蟬幽棲仍自得紹興五年秋八月臣米友仁奉敕題後有金粟道人七言古詩〈元顧阿瑛〉一首巴西鄧文原次韻一首虞集觀孟舉詹希元跋東海徐有貞閲長沙李東陽跋已上題跋惟詹楷書餘並行草甚工〈或雲畫不甚稱〉宣和御畫寫生翎毛圖荔支上白頭翁山鷓極生動末有御筆一中押
　　貫休羅漢一卷後有元統新元四月佛誕日東海徐憲元度七言古詩詩不甚工楊汯沈周二跋汯字伯防不知何許人
　　戴文進畫竹一卷有鳯凰飛集其間當是應詔作董文敏書白詩二首烏絲闌書雜行楷極工妙自跋雲盛唐人亦作達語如李嶠雲富貴榮華能㡬時山川滿目淚沾衣不見秪今汾水上惟有年年秋雁飛頗足動悟竟無僧氣予愛其語録之乂一卷雜臨宋四家書自雲用顔法亦妙
　　趙文敏泥金書佛説八人覺經一卷末題大德二年秋八月松雪道人為中峯禪丈書並畫有大雅小印天水郡圖書印
　　閻右相畫白馬䭾經圖一卷寫摩騰竺法蘭像甚奇古後有妙峯禪師福德跋書甚工又景泰元年陳鑑緝熙跋按宣和御府所藏立本畫四十有一無䭾經圖此圖不知何據定為閻作有睢州袁氏家藏印
　　唐六如畫盤山秋靄圖一卷彭年孔嘉跋
　　峨睂山有兩孫思邈一唐初人一宋人與張乖崖善見山志第十八卷
　　吾郡厯城明翰林王公敕字雲芝成化甲辰進士及第第三人諸生時讀書臥牛山寺夜見地有火光發之得石匣匣有書二冊讀之遂能御風出神知未來休咎生平異事甚多甞與僧采枸杞山上僧先下扣門公已先在啟扄官河南四川督學試日諸生見鎖院牕廡各有一公危坐一日見白雲一片命騎追之雲落地化為石色如雪煑食之其甘如飴曰此雲母也行輝縣山中忽下輿拜曰丈乃在此令掘地得奇石置之百泉書院又於道左古垣中開視得紫石硯二枚各有鴛鴦一隻雌雄相向甞雲地如竹篩眼凡有異寶皆可見又采杞僧臨終公問所欲曰欲富貴兼之公曰但堪作一藩王耳朱書其背曰蜀王比王生第二子背上隠隠有書字尹恭簡旻寢疾問之曰有大鶴入室飛旋已而颺去公之神也果然官終南國子祭酒預知死期怛化時四城門皆見公羽衣鶴氅而去如雲水道人鄉人於良鄉道中遇鼓吹從南來視之乃公也王陽明素推服之張尚書鶴鳴為作傳先贈司徒公生時大父方伯贈司徒公取公名名之
　　范道人者德州人居衞河西琵琶村生於明嘉靖三十年辛亥程工部正夫〈先貞〉以康熙庚戌見之年一百二十嵗矣起居如平時五官之用未甞少衰平生不知服食修養之術少貧不娶事母最孝謹入九子祠為香火道人祠有祭田數畝躬耕而食何思何慮與人一無所忤正夫贈以詩云頗聞愛日依慈母直數生平到肅皇業倣逍遙遊廣莫身餘渾沌屬中央淄川髙念東〈珩〉侍郎亦甞訪之
　　程正夫工部噶布喇碗歌序雲有客自燕至出其槖有阿房宮磚硯一陸探微畫一古刺水十餘礶玉毬一葛巴剌碗一磚作蜜蠟色肌理瑩滑如玉厚三寸方可盈尺最發墨陸探微六朝人畫茫茫然於日中彷彿可睹是著色山水古刺水用錫礶貯之上朱刻永樂二年熬造礶重二斤水八兩香氣酷烈玉毬如雞子大山水人物樓閣舟船刻畫精妙內外凡四層疑是鬼工也葛剌巴碗西僧頂骨所為以供佛者予按探微劉宋人好作古聖賢及諸佛菩薩像不聞畫山水恐傳譌耳〈宣和畫譜載陸畫十在迶釋門〉
　　順治癸巳正月十八日夜大風東昌府恩縣祁村陂中冰忽卓立成山廣四丈髙二丈許峯巒秀拔谿壑迴環一磴委蛇相屬逺近觀者日千人康熙壬子新城錦秋湖中亦有此異
　　康熙癸丑新城東南曹村有鳩數百食麥按宋廬陵孫奕示兒編雲月令於仲春言鷹化為鳩喜其能變不仁之心也王制言鳩化為鷹然後設罻羅周禮司裘注仲秋鳩化為鷹而月令於仲秋當言而不言者惡其變而之不仁也今食麥與蝗蝝螣蟊無異鳩之不仁甚矣抑猶有鷹之心也夫
　　王節婦名桂德州人父㑹禮及笄適諸生韓承業承業卒七日絶水漿欲以身殉其母力勸之長齋淡食不御鹽醯如此者十餘年承業將葬節婦夜起辦嚴手作書置几案題曰守志以鏡壓其上從容出至室外東隅以蘆席藉地瞑目趺坐揮手謝家人戒勿譁須臾口鼻自出三昧火焚焉異香氤氳經旬不散體如金鐵不壞有蓮花承趺其席不爇取席下土以療疾無弗愈者其舅韓紳為合葬於城東時萬厯戊子嵗也
　　葉氏女亦德州人其父賣菜傭也女生而知書明麗若神及笄富貴家競通媒妁女皆峻拒之但乞以女紅之直侍養父母時注目天際如有所思一日晨起嚴妝飾趨父母前禮拜若將逺離者詰之無語但頻視日景及午忽入室闔戶跏趺西向坐手結三昧印舉體香如芳蘭母心動入視之已化去久矣事在萬厯戊午年午月午日午時程工部先貞作火蓮行午日行二篇紀其事偏沅巡撫陞任漕運總督董安國疏言清浪衞田畝舊額四百四十八頃每十畝科糧一石今全書開載係二百四十六頃每五畝五分科糧一石在三十年未丈増以前雖田畝暨科則不符而荒熟額糧四千四百八十一石有奇適相符合故小民安於緘黙耳迨三十年丈量遂復原額田四百四十八頃雖田畝既復原額而科則未經題改遂照五畝五分科算致有荒熟糧八千一百四十九石有奇原額之外竟増至三千六百六十七石有奇查該衞田畝既已復額其科則自應仍照萬厯年間起徵云云適湖廣總督呉琠亦以為請併下戶部議田畝既復原額相應照該督撫所題十畝科糧一石應減去熟糧一千一十八石有奇荒糧二千六百四十八石有奇得
　　㫖允行皇仁周浹徧及荒遐而督撫為民請命不憚再三入告不愧封疆大吏矣
　　復前總督河道于成龍官改銜右都御史兼兵部右侍郎
　　予於秋審見山西妖巫有以利刃加人腹咒之雲能愈疾已而刃入腹病者腸出而死巫亦論抵此獄凡兩見亡不笑其愚且誕者偶看隋書張文詡傳文詡河東人甞有腰疾有醫自言善禁文詡令禁之遂為刃傷至於頓伏牀枕因知山西舊傳此術官是邦者所宜令行禁止亦仁政之一端也
　　起丁憂原任湖廣布政使線一信為江南安徽巡撫都察院右副都御史〈安徽巡撫佟國佐卒於官〉
　　門人孫子未〈勷〉翰林説曽於崑山徐司冦健菴〈乾學〉處見閻立本畫胡笳十八拍圖每段褚河南書其上宋元以來璽印題跋甚多惜不暇記〈按宣和畫譜立本畫四十冇二無此圖〉又雲曽於朱氏見宋駙馬都尉張敦禮畫李願歸盤谷圖每段有東坡書按敦禮哲宗之壻畫人物樹石倣顧陸劉松年之師也歿贈太師
　　夏珪雪江歸棹卷於浦漵曲岸間作麂眼短籬叢竹𫎇茸雪屋數椽掩映林薄中極荒寒之趣
　　蕭照者濩澤人靖康中流入太行為盜一日掠得李唐撿其行囊止粉奩畫筆叩知其姓氏照雅聞唐名即棄賊隨唐南渡紹興中補迪功郎待詔畫院賜金帶此盜之工畫者予向記盧循輩盜賊多工書皆可異也照本末見圖繪寶鑑第四卷
　　林靈素善畫墨竹湖州元妙觀有石刻一枝
　　韓侂胄善作水墨竹石所畫大葉琅玕自稱曰太師竹亷布字宣仲山陽人張邦昌之壻工山水尤善枯木叢竹奇石學坡公青出於藍〈已上皆載圖繪寶鑑〉
　　宋僧智永成都人工小景長於傳摹宛然亂真唐智永以書名此以畫名















　　居易録卷二十七
　　欽定四庫全書
　　居易録卷二十八　　　刑部尚書王士禎撰
　　門人翰林侍講學士史胄司〈䕫〉言直
　　大內曽睹淳化閣帖初搨有畢文簡公士安手跋十一月初一日日食集禮部行救䕶禮是日天陰微雪不見
　　門人國子監助教趙〈善慶〉徳州人前戶侍景毅〈繼鼎〉之孫也家藏一玉爐雲耕夫得之古冢中冢有斷碑雲君諱植字子建始疑是陳思王考之乃北齊髙植墓按髙氏渤海蓨人正今德州境然北齊書竟不載植姓名何也不偢倸俚諺也北齊書後主穆後名舎利母名輕霄後入宮幸於後主女侍中陸大姬養以為女〈即令萱〉後以陸為母提婆為家更不倸輕霄蓋南北朝已有此語門人戶部主事陳子文〈奕禧〉工書所藏陳白沙草書一卷皆七言絶句用禿筆書甚頽放有白沙像頗豐偉似四五十許嵗人湛文簡公題二句雲坐忘碧玉今何世獨對青山不著書門人湛若水
　　晉書載記慕容德立鐵冶於商山立鹽官於烏常澤按商山即今新城縣東南鐵山是也烏常澤不詳何地太平寰宇記引續述征記曰烏常泛齊人謂湖為泛中有臺生結蒲秦始皇結蒲繫馬於此今蒲生皆結齊乘謂堯水由黒冢泊入海注黒冢即烏常泛也按蒲臺縣一名秦臺命名以此則烏常當在蒲臺宋九域志亦載濵州下正今蒲臺地
　　郡國志臨淄縣東有陰陽里即諸葛武侯梁甫吟雲步出齊城門遙望陰陽里云云今樂府作蕩陰非是太平寰宇記雲商山有鐵鑛亦出磁石
　　上諭諭戶部順天保定河間永平四府地方今年水潦傷稼三農歉收朕巡幸所至徧加諮訪聞髙阜之産尚有秋成而卑下之田被潦者多計所收穫不能相敵雖經勘災頒賑不致仳離失所而額辦錢糧若仍行徴取民力匱乏難以輸將朕心深為不忍着將四府康熙三十五年地丁銀米全與蠲免用示寛恤其霸州雄縣香河寳坻四處皆有水道可以轉輸着各發米一萬石各差司官一員齎徃減值發糶以濟民食以副朕軫念災黎至意尋以直𨽻巡撫沈朝聘題報宣化府霜災奉
　　㫖三十五年錢糧照順天等四府通行蠲免
　　元和郡縣圖志〈唐相李吉甫撰〉崑山徐庶子果亭〈秉義〉有鈔本九域志〈宋王存撰〉徐亦有鈔本第二卷以下尚完其第一卷京東東路及序多闕軼正吾鄉齊淄青等州也惜無從考證之祝穆方輿勝覽亦闕此㡬卷朱太史竹垞〈𢑴尊〉向有此書當寄問之
　　十賢后妃圖一卷元至大三年庚戌王振鵬畫首列名阿實克布哈臣塔斯布哈臣托克托臣李邦寧臣李孟臣三寶努前有表一通其略曰至大三年皇上朝興慶宮上皇太后尊號曰儀天興聖慈仁昭懿壽元皇太后大赦天下慶溢宮庭歡騰海澨是日宴阿實克布哈等於五花殿中臣等捧觴稱賀隨𫎇皇太后手示臣等以臣王振鵬所進聖母賢妃圖十冊臣等恭閲一過還至御前復𫎇命臣等登記名氏於首以彰一時君臣相得之盛云云
　　越中若邪谿亦云若耶邪於遮切宋九域志雲徐浩遊若邪谿曰曽子不居勝母之閭吾豈遊若邪之谿因改為五雲谿是讀作邪正之邪類惡谿矣
　　九域志宋時潞州上黨郡貢人參一千斤墨一百枚兗州絳州皆貢墨一百枚今三地墨皆絶響上黨人參徒存其名耳志載澤州亦貢人參十斤
　　董澤在河東猗氏聞喜二縣間九域志載於兗州雲龍池九州要記雲董父好龍舜遣豢龍於陶邱為豢龍氏又雲豢龍城在頴昌府許昌郡又雲劉累豢龍城在汝州臨汝郡〈水經注堯之孫劉累〉又雲豢龍井即劉累畜龍之所在滑州靈河郡一事而紛紛如此
　　琴髙事列仙傳雲趙人浮游冀州涿郡間後入涿水九域志宣州宣城郡有琴溪琴髙山琴髙釣臺又潞州銅鞮縣有琴仙祠即琴髙也地里書傅會不足考據大抵類此
　　九域志衢州信安軍有殷浩宅土人號曰殷墻
　　張華封壯武郡公今青州府諸城東二十里有壯武城是其地也
　　芮城陰氏得古鼎於冢墓中髙二尺餘腹可容二斗許脰有䕫文有銘凡七十一字陳子文〈奕禧〉搨之譯得五十二字以示同官孔東塘〈尚任〉譯得六十九字然未敢遽信不疑也姑録於此
　　王大狩蒐於野〈陳闕〉田既王射有率衆〈陳闕〉師從〈陳作人〉小子卿射王歸自野田王⿰乗〈二字陳並闕〉中〈陳作仲〉廣命衆〈陳並闕〉奮先馬步王曰命衆奮乃克至於〈陳作余〉舎其〈陳本有孔本闕〉舎汝臣卿〈陳闕〉家王至於南〈陳闕〉宮王命拜稽首曰小〈闕〉　其〈闕〉字命對揚王休右似是田獵歸而君臣宴享公卿拜賜之詞古篆與焦山文王鼎相類
　　杜大司馬肇余〈臻〉言康熙十四年官內閣學士時恭遇立儲大典諸相議
　　赦書條欵進呈或言八旗逃人甚多應不赦臨胊馮文毅公〈溥〉獨持不可爭之極力天已暮立促入奏遂兩議以進上面詢其故文毅持已議益堅
　　上曰卿等暫出另議畫一以聞至閣已二鼓矣諸公譬説百端文毅斷斷不可竟再具兩議上之
　　上竟從文毅議
　　杜大司馬又言東粵初返正所司具正賦雜稅之數以聞
　　上以問諸閣臣寶坻杜文端公〈立德〉對曰廣東雜稅多係尚之信所加為民間大累非
　　朝廷舊額也
　　皇上富有四海何需此區區數萬金錢今兩粵變亂甫定正合與民休息臣謂除之便
　　上從之二相勁直如此宜
　　恩禮終始不衰雲
　　起丁憂服闋在籍文華殿大學士兼吏部尚書李天馥赴京入閣辦事
　　朝房偶徵駝事予因言駝以栁為酒食栁條則醉太宰熊公青岳〈賜履〉雲醉駝當作何對予曰狂象諸公以為切予又戲舉湯若士傳奇雲駝子駝孫亦有對否少宰彭公羨門〈孫遹〉應聲曰鸚父鸚姆予曰魚爺魚舅亦佳按𩹴魚亦名魚母
　　一日東闕門㑹議既畢倦甚與陳大司徒説巖〈廷敬〉同出端門行稍疾囘顧諸公皆在後予笑謂陳公曰今日可謂髙才捷足陳曰否不過急流勇退耳明日集朝房述之皆大笑
　　京師某梨園部一旦有姿首解文義喜誦韓閣學元少〈菼〉制舉文一日啓奏後左門予向韓詢其人本末孝感熊公〈賜履〉因言金陵某樂部一旦最喜誦杜於皇〈濬〉詩陳大司徒曰杜詩韓文固自應爾衆亦一笑
　　宋二中丞牧仲〈犖〉偶於蘇州閶門桃花隖野圃中得片碣題唐六如墓因封樹之立碑焉近有書至雲方重建蘇子美滄浪亭取予送尤太史展成〈侗〉詩句作亭聯雲戲魚明鏡闊喬木古亭深俾予作亭記其好事如此遣刑部主事宋駿業往浙江紹興杭州二府重建蘭亭並重葺孤山放鶴亭仍奉
　　御書蘭亭禊序鮑照舞鶴賦刻石
　　以大理寺卿李鈵為兵部督捕右侍郎〈督捕侍郎王國昌丁內艱〉以太常寺卿喻成龍為大理寺卿前工部尚書熊一瀟為太常寺卿
　　十二月十七日頒
　　赦百官𠉀宣
　　詔於天安門戶部赦江南等九省山西平陽府積欠錢糧二百三十餘萬刑部奏釋繫獄前陜西巡撫布哈湖廣巡撫張汧兵部督捕理事官熊賜瓚
　　潁上縣玉版蘭亭黃庭本出井中藏於縣庫後又摹刻一本寘
　　文廟中明末流冦之亂庫石碎於賊今惟摹本尚存學官
　　擢奉天府府丞徐廷璽為府尹〈府尹王國安丁內艱廷璽前工部右侍郎〉郭紹儀字丹葵平湖人明御史也甞雪夜讀書地涌汞盈尺許因悟坎離之義又甞飲酒肆見一人古貌翛然徧身絲縷如牛毛紅類丹砂異之就與語自言是靖難時人遂從受養生之術鼎革後卒年八十四
　　魯顛子者無名字雲是宋肅簡公裔常居平湖盛暑或衣綿絮雪中則赤體遊行嬉笑自得亦甞過人家索酒飲數斗不醉自言當在雲間脫殻遂往松江遇知府方禹修〈岳貢〉出作醉顛狀大呼斥其名且曰當不良死方怒杖之立斃後二年有人見之呉閶門有醉歌一首雲擲杖下丹邱寒花㸃石樓十年殘醉裏不見海山秋唐人小説謂張祐之子為冬𤓰蓋以瓠子冬𤓰為謔耳紫桃軒雜綴謂祜曾為秀州冬𤓰堰官則是以所官之地名其子耳
　　宋洪忠宣公皓奉使大節不殊蘇子卿子文敏公邁又奉使可稱無忝乃太學諸生謗之曰厥父既無謀厥子安能解國憂云云南渡太學之橫如此
　　趙子固落水蘭亭在孫北海〈承澤〉侍郎家前人題跋甚衆鄒忠介公〈元標〉與慈谿姜松槃太常〈應麟〉以氣節相許甞從奉常曽孫西溟見公與姜公數柬聊録其一雲翁丈與吾輩俱老年雖稟得厚未可輕恃日間只用一味如臨深淵如履薄冰養德養身並切要諸世間事何足齒牙天奉林泉佚我老政是大賜敢不拜嘉又工詩録其一雲曽向承明並直廬當年意氣重璠璵登車已負澄清志盛事猶存痛哭書雞黍喜來論舊雨雲山聊自共閒居相看爾我俱垂老且向衡門賦遂初讀之可想見前輩道義交契之厚
　　以刑部右侍郎陳汝器為安徽巡撫改兵部兼副都御史調線一信為浙江巡撫〈浙撫王維珍卒官〉
　　予頃搜人葠故事欲作人參譜未暇雜見於池北偶談居易録卷中讀坡集又得數篇其一紫團參寄王定國〈帥中山時作〉其小圃五詠第一首為人參〈居惠州作〉又次韻表兄程正輔同遊白水山雲恣傾白蜜收五稜細斸黃土栽三椏自注云正輔分人參一苗歸種韶陽
　　黃山谷送顧子敦赴河東詩紫參可掘宜包貢青鐵無多莫鑄錢
　　以大理寺卿喻成龍為刑部右侍郎太常寺卿熊一瀟為大理寺卿
　　夷堅丙志雲青城老澤平時無人至其處闗壽卿與同志七八人作意往遊未到二十里日勢薄暮鳥鳴猿悲境界淒厲久之山月稍出花香撲鼻諦視滿山皆牡丹也㡬二更乃得一民家老人猶未睡見客至欣然延入布席而坐少頃設麥飯一鉢菜羮一盂揖客坐食翁獨據榻正坐俄出一物如小兒狀置於前衆莫敢下箸獨壽卿擘食少許翁曰儲此味六十年規以待老今遇重客不敢藏而皆不顧何也取而盡食之曰此松根人參也
　　一日集朝房待漏冢宰熊公青嶽問少宰彭公羨門貴郡何名檇李諸公皆不能知余按李日華君實雲檇從木從雋木有所擣也嘉興徐氏園有李甘脆異常核止半菽無仁人云即檇李未知然否
　　堯峯顥暹禪師聞雷示衆雲還聞雷聲麼還知起處麼若知起處便知身命落處若也不知所以古人道不知天地者剛道有乾坤不如喫茶去此段公案可與伊川答問雷起處語叅觀
　　以光祿寺卿李錦為太常寺卿大理寺少卿錢三錫為光祿寺卿
　　門人陳戶部子文〈奕禧〉説所見數奇姓算〈真定人〉香〈山東人〉炅〈音桂〉而最奇者崇效寺碑陰列名有斬姓又字之奇者山〈安邑人音如妾〉□〈音厥〉又丙子河南試録有千姓望姓順天府誌有島姓大同有監生蒿姓三法司爰書有貌姓遆〈音提〉姓郝侍御惟謙妻勇姓
　　碧禪師者不知何許人駢姓居遼東山中
　　世祖皇帝聞其名累召不至遣索鼐公召之師曰吾先行矣遂坐脫茶毘時空中現觀音大士及樓閣龍象蓮華種種之相繪圖奏之
　　世祖親為題贊
　　新城城隍廟住持僧明還年七十餘性朴誠不與人交閉門念佛旦暮灑掃殿宇䖍奉香火所與往來者惟真武廟趙雲山道士而巳乙亥四月某日命其徒具浴浴罷敷坐而化知縣桐城孫湘南元衡親往禮拜緇俗奔赴其剃度弟子荊菴禪師〈成楚〉為下火負骨塔於法慶〈雲山縣誌別有傳〉
　　宗弟少司徒顓菴〈掞〉雲少時聞太常公〈時敏〉言在徑山親見雪嶠禪師將入涅槃召集大衆陞座説法竟呼茶茶至笑謂衆曰喫一杯茶坐脫去也置茶椀而寂
　　列子程生馬馬生人林注云人草名也如前所謂人參人面子也
　　天狗人參也天豬菖蒲也天牛雌黃也天羊雄黃也天鼠防風也〈海録〉
　　漢武帝李夫人事史武紀封禪書作少翁桓譚新論作李少君拾遺記作董仲君唐韋進士縷金裙記詩云不教布施剛留得恰似初逢李少君
　　唐書文苑傳張昌齡兄昌宗官至太子舎人修文館學士撰古史紀年新傳三十卷此又一張昌宗
　　擢安徽布政使司布政使李煒為山東巡撫副都御史〈巡撫楊廷耀罷〉
　　以大理寺卿熊一瀟為都察院左副都御史〈副都御史黃斐卒〉太常寺卿李錦為大理寺卿太僕寺卿楊爾淑為太常寺卿
　　擢順天府尹蕭永藻為巡撫廣東都察院副都御史〈髙承爵丁艱〉甘肅布政使司布政使郭洪為巡撫甘肅都察院副都御史〈舒書病卒〉
　　田少司冦漪亭〈雯〉説巡撫貴州時有孝亷黃之驂耳不能聽以眉聽古謂牛以鼻聽龍以角聽人亦有之閩荔支有翰墨香者産銅山黃氏圃中石齋之祖別墅也石齋之生圃生荔一株結實三百六十五枚每嵗實如之鄉試㑹試入翰林實倍之石齋死樹亦枯
　　擢湖廣總督呉琠為都察院左都御史河南巡撫李輝祖為總督湖廣兵部右侍郎兼都察院副都御史擢河南布政使司布政使李國亮為河南巡撫副都御史隋書五行志雲髙祖時上黨人家宅後每夜有人呼聲求之不得去宅一里所但見人參一本枝葉峻茂因掘去之其根五尺餘具體人狀呼聲遂絶蓋草妖也康熙三十六年四月初六日明天壽山昭陵裬恩殿災初守陵內官見雷電遶殿火從中出遂焚以仁宗之賢而有是何哉
　　六月十五日於慈仁寺見文俶寫生花鳥十二幅極妍盡態中落花遊魚尤瀟灑俶字端容衡山徵明之孫女趙寒山宧光子婦也
　　靈隠碩揆禪師昔與予別於揚州禪智寺今住常熟之三峯即漢月和尚祖庭也丙子冬十月寺中桃花盛開明年四月梅花又開花葉相間碩揆與老友錢湘靈〈陸燦〉書來徵詩予賦六絶句寄之至則師已化去矣
　　康熙二十八年餘姚烏山胡氏有牛産一麟狼項馬足麕身牛尾遍體肉鱗金紫相錯明年七月蛟蜃出者以千計餘姚大水縣西三十里有宋元符古屋一所當時之人刻水痕於㕔柱留示子孫是年水較舊痕増二尺五寸
　　康熙三十六年閏三月初七日鎮平將軍提督湖北湖南等處總兵官徐治都卒於位
　　詔贈太子少保諡襄毅治都正白旗人滇冦亂蜀自三峽窺荊岳治都時以總兵官鎮彝陵保鄣有大功夫人中礟死十八年以功擢提督戊辰夏逢龍之變治都自常德提師滅賊恢復武漢黃德諸府功尤偉三十三年進位鎮平將軍
　　本朝忠勇之將與奮威將軍王進寶振武將軍孫思克齊名乙亥入覲余曽於午門見之老成謙厚真儒將也丁丑夏五月有通州漁戶張二娶男子王四魁為婦伉儷二十五年矣王抱義子養之長為娶婦婦歸語其父母告官事乃發覺解送刑部問擬流徒田綸霞司冦雲其人已年四十餘面施粉澤言詞行步宛然女子真人妖也
　　特㫖起用建言罷歸科道官原任給事中鄭昱彭鵬監察御史甯爾講呉升東
　　張方洲〈寧〉雜録雲甞見侯家美石一方中有緋袍玉帶人端拱而坐又先人曽發砌石一紫色者剖為二其中樹石茂宻一冠帶人立樹下凝眸逺望若筆墨描畫者又家藏石蟹一枚具體如生以水磨之腥氣如蟹病目者稍塗兩眥能已痛皆奇物也
　　以通政使司通政司宮夢仁為巡撫福建副都御史〈巡撫卞永譽丁艱〉太常寺卿楊爾淑為通政使僉都御史常翼聖為順天府尹
　　刑部尚書翁叔元罷以左都御史呉琠為刑部尚書擢兵部右侍郎張鵬翮為都察院左都御史都察院左副都御史嚴曽榘為兵部右侍郎宗人府府丞劉元慧為都察院副都御史太常寺卿錢三錫為宗人府府丞太僕寺卿梅鋗為太常寺卿左通政呉涵為太僕寺卿擢山西按察使司按察使巴錫為巡撫陜西僉都御史〈巡撫黨愛罷〉以內閣學士喀拜為甘肅巡撫副都御史〈巡撫郭洪罷〉
　　賜內大臣阿爾迪諡勤僖　康熙三十五年八月二十八日
　　浙江溫州總兵官左都督一等阿達哈哈番贈太子太保蔣懋勲諡襄僖　康熙三十六年二月初四日和碩康親王傑書諡良　康熙三十六年四月二十八日
　　經筵講官刑部尚書圖納諡文恪　康熙三十六年六月初七日
　　議政大臣領侍衞內大臣佐領蘇爾達諡恪僖　康熙三十六年六月初七日
　　七月工部尚書薩木哈李振裕等上言
　　太和殿大工告成十九日
　　上御殿設朝並以額魯特噶爾丹蕩平頒
　　詔天下肆赦
　　命左都御史張鵬翮等十四人祭告五嶽四瀆及歴代帝王陵寢
　　孔子闕里舊例祭告遣侍郎以下遣部院正卿自鵬翮始時以鵬翮父在蜀特令往西嶽江瀆以便省覲蓋異數也又舊例嶽瀆遣侍郎學士副都御史等官陵寢以下遣京堂官今東嶽遣侍讀學士傅珅中嶽遣侍讀特黙德南嶽遣侍讀學士張廷瓚顓頊髙陽氏遣吏部侍郎阿爾稗黃帝軒轅氏遣內閣學士兼禮部侍郎顧藻亦非舊例
　　丁丑㑹試以吏部尚書熊賜履禮部尚書兼掌翰林院詹事府事張英都察院左都御史呉琠刑部左侍郎田雯為總裁官中式滿漢舉人一百五十九名㑹元汪士鋐江南長洲人汪予太學門生也原名僎
　　七月十三日殿試十七日
　　上御太和殿傳臚狀元及第李蟠徐州人榜眼張虞惇華亭人〈本姓嚴常熟人明大學士諡文靖訥之元孫〉探花姜宸英慈谿人二甲第一汪士鋐
　　宸英字西溟以古文名世四十年入明史一統志二館充纂修官食七品俸十餘年
　　上久知其名康熙癸酉始中順天鄉試年已六十餘至是中㑹試第八名殿試初擬汪士鋐一甲第二張虞惇第三宸英名在二甲第四及讀卷
　　上問進呈十卷中有姜某乎韓閣學菼對宸英在史館久臣識其字蹟某卷當是也
　　上雲姜某讀書多能古文可拔置一甲於是升置及第第三人而虞惇移第二士鋐移二甲第一宸英晚遇而𫎇
　　特達之知曠代所無也
　　二十五日甲戌科庶吉士汪倓等散館試於
　　乾清門辛未科探花黃叔琳甲戌科狀元胡任輿探花顧悅履已經授職外〈榜眼顧圖河給假歸不與〉授編修檢討者二十人〈內查昇史申義閏錫爵戊辰庶吉士汪倓辛未中式滿洲滿保傅森海寳三人漢軍陳夢球髙其倬二人傅森第一〉科道呉甫生江球二人〈球辛未庶吉士〉部曹拉都立林文英二人〈文英戊辰科庶吉士〉以知縣用張壽峝等六人〈壽峝辛未科庶吉士內張逸少大學士玉書子陳豫朋戶部尚書廷敬子〉隨旗行走五哥一人〈辛未中式禮部右侍郎努黑子〉
　　二十六日
　　御保和殿選庶吉士二甲汪士鋐等十三人三甲朱啟昆等十八人〈內徐樹本故大學士元文子陳壯履戶部尚書廷敬子趙衰黼吏部侍郎士麟子呉宗豐故大學士正治子李甡麟故大學士之芳嫡姪孔尚先至聖裔滿洲桑格查眘阿爾賽常哥阿進泰𫝊敏六人漢軍蔡珽一人舊例解元皆留館是科四川解元任爾瓊不入選南充人〉
　　唐人宮怨詩云事與年俱往恩無日再中按秦王執留太子丹與誓曰使日再中天雨粟烏頭白馬生角廚門木象生肉足乃得歸如此用事可謂脫化
　　王充論衡末篇自敘家世雲世祖勇任氣卒咸不揆於人怨仇衆多父誦伯父𫎇任氣滋甚在錢唐勇勢凌人末復與豪家丁伯結怨徙上虞充生而恭願仁順禮敬具備矝莊寂寥有巨人之志在鄉里慕蘧伯玉之節在朝廷貪史子魚之行又雲母驪犢騂無害犧牲祖濁裔清不牓〈讀如妨〉奇人鯀惡禹聖叟頑舜神顔路庸固囘傑超倫孔墨祖愚丘翟聖賢夫證父攘羊聖人所惡況暴祖父之惡不啻自口出乎以舜禹孔顔自處而擬祖父於伯鯀瞽瞍不僭且誖乎若王充者真人倫之梟獍也蔡邕祕其書帳中以為談助豈不惑哉
　　太公名涓字子牙見羅氏路史又雲老子始生名𤣥祿鍾馗亦曰終葵羅泌雲終葵商侯國後有終葵氏則又姓也　商有於陵侯國書大傳散宜生之於陵氏取怪獸白虎以獻紂羅雲今淄之長山正吾鄉也　路史周世侯伯首曰詩即邿國也漢書地理志雲詩亭詩國水經注春秋詩國也在濟寧州界　浮來山名路史以為周世國名有公來山　雜國名有牆國曰廧也昭二十三年有廧人　茌國泰山茌縣即地里志東郡茌平有茌氏〈杜疑切〉　盍國齊地在沂水西注陳仲子兄戴邑王信為盍侯即此音蛤〈漢景帝封后兄〉𨜴也⿰乃音冠蓋之蓋今讀為蓋非　圁水名在今延安府亦周國名也　蟲亦雜國之名邾地後有蟲氏〈昭十九年〉　柏人今趙郡柏人縣〈即唐山也〉　蜀一作𨞕杜預雲泰山博平西北有蜀亭今兗州奉符　郮潛夫論詹資郮翟黃帝之後玉篇資郮故國黃帝之後封在岐山之陽所謂周原膴膴者此非周之先何以其封地同又引大雅綿之詩也
　　羅長源雲今之歴下等處發地悉是流水濟所過也東阿之井正濟所溢故阿膠止濁住吐下隔而疎痰以濟之性趨下清而不重故治淤濁逆上之疴
　　遼東之佟為
　　本朝望族按路史終國下雲商有終古疑即佟後有佟氏〈見廣蒼北燕文人佟萬〉又泈通今襄陽有泈水
　　嬴姓一十八國一曰時博昌有時水春秋之乾時是也亦見路史時水今屬新城縣
　　宗兄同年禮部左侍郎涓來〈澤宏〉黃州黃岡人每自署邾城按黃岡東南百三十里邾縣故城楚滅邾徙之此若春秋之邾婁曹姓則在任城今濟寧州地小邾亦曹姓倪〈亦曰郳〉之分今之滕縣也又雲一曰仙源今曲阜東南四十里古邾城
　　吾鄉鄒平縣漢梁鄒地東都賦雲制同乎梁鄒韓詩云梁鄒者天子之田也故九成宮頌雲司馬奉梁騶之典〈詩騶虞亦作鄒虞〉梁鄒命名豈亦有取於此者耶又西河有鄒虞縣
　　路史雲邢之堯山縣漢之柏人西十二里有南蠻古城今相有古柏人城九域記引世紀為堯都縣東北二十二里有柏鄉城與趙都柏鄉縣東西中分城冢記言堯所置有堯廟謂堯登此眺洪水訪賢人者今唐山縣之巏嵍山是也五代馬彧詩別後巏嵍〈讀如權旄〉山上望羨君時復見王喬
　　分野之説謬悠傅㑹予常疑之近見黃太沖〈宗羲〉文集辯之甚晰路史星次説一篇固先之矣文多不具録其最與予説合者如雲春秋戰國地每遷變三晉未分晉果何分秦拔西河魏當何屬周既東西何都而直鶉火陳滅於楚何自而入韓分云云終雲要以九州之分為正此為直截不易之論費直蔡邕皇甫謐紛紛支離牽合之談皆可廢矣
　　呂梁碑劉耽作字為小篆可認者僅六十言長源雲甲申秋七月觀於內相郭知章明叔家公異時甞集録古碑刻多六一先生未見者二百斯其一也呂梁者龍門也〈非彭城之呂梁〉此集又在歐劉趙洪諸家之外人罕知之浙江巡撫線一信疏請建雙忠祠於溫州略雲康熙十三年原任溫處道陳丹赤永嘉縣知縣馬琾值耿逆之變矢守孤城不意叛賊變起倉卒環刃脅降丹赤與琾堅持臣節慷慨授命既同日而捐軀復全家而𫎇難已𫎇贈䘏加銜光被泉壤而溫州府屬士民皆願建祠崇祀查福建殉難巡海道副使陳啟泰建祠任所奉有特㫖伏祈
　　皇上俞允建立雙忠合祠於浙省以光俎豆以愜輿情云云下部議允行奉
　　㫖賜
　　御書扁額
　　貍一名不來見封禪書徐廣注周靈王時諸侯莫朝周萇𢎞乃明鬼神事設射貍首貍首諸侯之不來者依物怪欲以致諸侯諸侯莫從
　　六月
　　上在暢春苑出畫扇示內直諸臣禮部張英等
　　命各賦詩畫作二白鷺一青蓮華題曰路路清亷雲上御書懷冰雪三大字製扁額
　　賜都察院左都御史張鵬翮〈命禮部尚書張英傳㫖頒賜〉擢湖廣布政使王燕為都察院副都御史巡撫貴州〈巡撫閻興邦卒官〉










　　居易録卷二十八
<子部,雜家類,雜說之屬,居易錄>
　　欽定四庫全書
　　居易録卷二十九　　　刑部尚書王士禎撰
　　書言百獸率舞如舞馬舞鶴之類古多有之雜志雲教舞鼈者燒地置鼈其上忽拊掌使其跳梁既慣習雖冷地亦然教⻱鶴舞亦同此術予池北偶談曽記舞蠅虎事
　　列仙傳洪厓古倡家𤣥妙內篇雲老子母無婿路史小昊紀曰老子父乾元杲年七十二無妻與鄰人益壽氏野合而娠十年而生皆妄誕誣罔可恨釋氏造天地經雲摩訶迦葉降生為老子又可笑矣
　　郃陽民康乃心奉新城老先生閣下往二十年前曾於朋好處讀先生近體數首玉振金聲仰止深切而以雲泥異勢請教無由嵗月蹉跎不學墻面老作咸陽布衣亦復何恨不意前秋偶客長安雁塔雅塗謬為海內大君子所見賞爾時伏首山谷一字弗知竟未獲負笈追隨久之友人有書來具言始末而拙句遍傳都人士口矣秋中應試青門敏之上人始諄諄為語乃知楓落呉江流播信不虛也私念老先生海嶽宗工握風雅之權者已數十年十五國內外髙士鴻文光燄萬丈收之囊中為龍為鳯亦復何限奚取於窮鄉僻壤貧賤落拓孤陋寡聞庸庸鹿鹿之一老儒下士乎古人云天下有一知己可以不恨此言誠非敢居然當吾世而不能相知後世誰實相知定吾文者悲夫又何其言之痛也徘徊於中已將經嵗乃敢忘其愚賤奉上一函庶人之分引嫌固宜然再四彳亍非名非利無請無託或亦斯文未喪吾道猶存風雨晦明諒為先生所不棄絶也舊刻數紙自慚庸陋前有千古後有萬年得失之故知在寸心倘邀靈溟岱𫎇先生進而辱訓之真所云饑十日得太牢也先曾王父舊仕犁邱家有遺文在故篋中似為太先生大司馬公所贈者敬書一通奉覽臨啟悚慄伏唯鑒在右康生字太乙郃陽人予丙子以祭告西嶽至長安偶遊薦福寺小雁塔見塔上題詩三首記其一〈題秦莊襄王墓〉雲原廟衣冠此內藏野花嵗嵗上陵香邯鄲鼔瑟應如舊贏得佳兒畢六王極賞其佳從遊門人武進龔勝玉節孫曰康郃陽名士也秦人語曰闗中二李不如一康㑹予匆匆入蜀未及物色之比歸而灞渭水漲阻西安兩日水落遂行至京師時道其詩於公卿交遊陸郎中儼庭〈徳元〉往提調陜西學政為言闗中知名無踰李二曲顒及康生者明年七月康以書及所著莘野集來偶筆於此知文章有神交有道少陵不誣也
　　原任詹事府少詹事兼翰林院侍講學士髙士奇請假侍養得俞㫖仍陞詹事兼侍讀學士
　　吏部右侍郎彭孫遹工部左侍郎李元振皆
　　予告
　　調禮部左侍郎王澤宏為吏部右侍郎以內閣學士韓菼為禮部右侍郎詹事府少詹事李録予為內閣學士兼禮部侍郎副都御史熊一瀟為工部右侍郎
　　沂水髙中丞平仲諱名衡工詩畫後撫汴有功名崇禎辛未初舉進士在京師手畫白練衣一稱寄其內張夫人凡花卉二十五種作三十二叢著色生動備極姿態又題五七言絶句凡八首略雲對月偏成憶臨風更有思鄉心無可寄聊寫最嬌枝花枝鮮且妍置之在懷袖好記花枝新憐取衣裳舊輕襦畫折枝悠然感我思畫時腸已斷著時心自知霧縠偏宜暑冰綃逈出塵著時憐百朶應憶畫睂人安邱張貞杞園作畫衣記
　　門人金德純言故戶部侍郎蔡弼漢公常使漠北天色已晚欲投宿處而絶無人居倉皇間見大營柵人馬喧闐因就之有如大將者三人坐帳中其下甲士數十輩跪進酥酪方欲前顧視其人皆無下頦大驚而出上馬急馳囘視營柵已不見惟燐火無數隨其後追之馳二十餘里乃免蓋古戰塲雲
　　陳君説滿洲鄰境輝發部落未滅之前一載每至日晡輒有小兒千百為羣連臂入城嬲人或入酋長之居或散在人家提而擲之散如輕塵旋復聚為小兒形驅逐祈禳皆不能禁國人夜不得眠日出始倦而就寢如是者年餘
　　太祖兵至已入城人無覺者自此妖亦不見
　　致仕總督雲貴兵部尚書卞三元諡恪敏　康熙三十六年六月二十六日
　　太子少保贈太子少傅靖海侯靖海將軍福建水師提督右都督施琅諡襄壯　康熙三十六年六月二十六日
　　勇略將軍總督雲貴兵部尚書一等精奇尼哈番趙良棟諡襄忠　康熙三十六年七月二十七日
　　門人丁五狀元李蟠字仙李徐州人孝亷時常夢神人衣冠甚偉手一合子付之其中有黃金絲糾結如字形令諦觀之乃狀元二字也至是果及第
　　諸葛出師二表先儒謂與伊訓説命相表裏世説亦云潘朂作曹操冊命人謂與訓誥同風如所云則王莽金縢亦當與尚書並傳矣謬哉
　　彭羨門〈孫遹〉少宰傳治腫毒初起方取雞子用銀簪揷一孔用明透雄黃三錢研極細為末入之仍以簪攪極勻封孔入飯內蒸熟食之日三枚神効
　　黃岡王御史同道夢澤〈廷陳〉雲澤〈廷瞻〉之從子也少落魄不羈鄉人揶揄之遂發憤讀書再入省闈不見收自為文告於城隍之神一夕夢神人謂之曰汝志固可取奈命運何同道再四懇之神曰惟有一事尚可通融汝願之否汝命中本有兩子若少生一子尚可得乙榜至於甲科則不能也又懇曰生所願在甲科一灑鄉人之辱誠得之雖無子願亦足矣明日謁神復禱如前後果中萬厯壬戌進士入為御史巡按廣東罷歸竟無嗣少宗伯慎菴〈封濚〉説
　　王子雲一翥雲澤尚書曽孫崇禎庚午舉人楚名士也亂後隠廬山講學五老峯下一日與諸生同觀瀑布忽發問曰逝者如斯夫汝等作何解諸生不能對遂拂衣歸素與龔端毅公〈鼎孳〉善龔使東粵過黃州相見賦詩極懽或曰上已時佳黃州地佳子雲人佳公詩不得不佳戶部尚書陳廷敬戶部右侍郎王掞俱以原銜充經筵講官時予先為講官戶部三人皆在
　　經筵亦盛事
　　二十七日
　　御文華殿舉
　　經筵吏部尚書熊賜履刑部尚書傅臘塔進講中庸知仁勇三者天下之達德也二句禮部尚書掌翰林院事張英禮部侍郎掌翰林院事阿山進講尚書洪範凡厥庶民極之敷言是訓是行以近天子之光三句講畢賜宴太和殿前
　　十月朔
　　上親祭
　　太廟是日
　　頒康熙三十七年時憲厯
　　本朝典例滿洲部院大臣必厯內閣學士乃得充經筵講官歿得諡文其官詹事府侍讀侍講學士祭酒以下者不得與
　　自平定額魯特後
　　國家幅𢄙益廣西北諸部落盡𨽻典屬國三十七年戊寅時憲厯所列有杜爾百特札魯特札賴特郭爾羅斯科爾沁土黙特阿祿科爾沁奈曼烏朱穆秦敖漢阿霸哈納蘇尼特蒿齊忒毛明安阿霸垓巴林喀爾喀喀喇沁翁牛特克西克騰呉喇忒鄂爾多斯歸化城四子部落盛矣哉新安門人汪洪度於鼎寄羅鄂州小集及鄂州所著新安志爾雅翼又程嘉燧孟陽手書松寥呉裝雪浪等集三種萬厯中刻於長治甚工
　　昌化知縣門人林霖培寄傳燈二録林間録東坡表忠觀碑碑為明嘉靖三十九年杭州府知府陳柯重刻十月初七日武進士傳臚狀元繳煜章京衞人甲戌㑹試中式余戊午典順天武鄉試所取士也戊午一榜有三狀元己未羅淇乙丑徐憲武丁丑繳煜章
　　杜詩從人覓小胡孫一首第三句雲舉家聞若駭下云為寄小如拳結雲許求聰慧者童穉捧應顛殊不貫宋劉昌詩蘆浦筆記雲合移童穉句作第四移為寄小如拳作結則一篇意義渾全亦成對偶甚有理而朱長孺不採其說想未見此書耶然此詩殊不成語
　　鎮平將軍提督湖廣左都督拖沙喇哈番贈太子少保徐治都諡襄毅　康熙三十六年十月十八日
　　允禮部尚書張英疏辭免掌翰詹事以禮部右侍郎韓菼兼掌翰林院事少詹事兼翰林院侍講學士顧祖榮陞詹事府詹事兼翰林院侍讀學士掌詹不設正員八九年矣至是乃有專官
　　杭州孝亷髙式青説其鄉張氏藏書甚富造樓水中庋置甲乙悉有次第以小舟通之晡後即禁往來一日忽有煙氣出樓牕大驚往視之則門扃如故比登樓煙亦不見如是者三最後細檢視煙自書櫥中出開櫥則凡天文奇遁之書悉為燼惟空函在焉餘書無恙
　　十月一日
　　駕謁
　　孝陵
　　丁丑冬十月右安門外有回回買一牛將入城屠宰牛過裕親王園遂奮身逸入回回逐之牛初奔騰繼以跪伏哀鳴百方不起觀者殆數百人皆歎異忽一市猾從旁揶揄曰汝何愚甚牛既難致何如取刀碪來就此屠之不易易耶囘囘如其言牛遂立死市猾歸是夜覺徧身骨痛明旦視之生疔毒數百痛不可忍見一牛在前索命呼號宛轉三日竟死張杞園〈貞〉説
　　書奕雲羿夢與洛水虙妃交故天問曰妻彼洛濵是遇洛妃者不止一子建也而羿妻又入月為嫦娥皆不可詰
　　朐䏰字音潤蠢地即夔州雲安縣朐䏰蚯蚓也而馮元成以為蜯雲兩字皆從月是物月之精旁句忍者月如句如刀環而是物生也按字書二字皆從肉不從月尤穿鑿無稽
　　長安客話載明時太醫院例以端陽遣官於南海子捕蝦蟇取酥製紫金錠今端陽節中官猶於端門鬻內造紫金錠是其遺製也
　　丁丑十一月初九日長至
　　上親祀南郊余與王顓菴少司徒〈掞〉田漪亭少司冦〈雯〉顧觀廬詹學〈祖榮〉𠉀
　　駕午門因談及新舊唐書余言舊唐書載薛懐義於外戚傳此最可笑又漢書元後傳有弄兒不知是何等人大抵漢唐宮掖多難言之固未易枚舉也
　　十一月十七二十等日京師地屢震
　　詔問九卿致災之由因
　　諭修省
　　謝南衡者武昌人本朱姓甞遊黔蜀間至大寧洞洞有一黃冠兀坐如枯株問之不答試手觸其冠應手墮地為灰旁有一印文曰大寧巡簡司蓋此人明世為是官鼎革後避地修真於此坐脫印故所佩雖入定未甞捨也洞深處石壁有羅念菴題一絶雲海門千丈浪如山一轉千年𣊬息間洞裏聞雷催兩急作龍爭似作魚閒世傳念菴仙去明天啟間曽至吾邑訪先太師公又訪煙客於太倉少宰涓來兄〈澤宏〉甞遊南嶽見其手植松髙不數尺而甚蔥鬱道流言念菴先生住靜處皆不可知也
　　康熙辛未京城內彌陀菴三官像一夕自移右安門外三官廟中如人位置者然
　　少宗伯慎菴〈封濚〉言羅田縣近城山間有僧菴本南向一夕大風僧已寢旦起殿宇戶皆北向矣
　　吏部員外郎艾某滿洲人自言行開平道中日方午天無片雲忽見一物自東而西疾于飛隼長約二三丈其首髣髴如畫龍狀其末漸細倏於空中倒垂而下又有一物從東來追及之二物蜿蜓相糾離合數次如戰鬭之形久之乃解一向北一向東徐去
　　偶見一帖牡丹詩題曰開元初紀號李邕書而詩中有虢國邊鸞等句殊可疑訝
　　內府藏大照禪師碑李北海真蹟也後有陳惟寅跋謂是硬黃本筆墨完好首失五行後為蘇滄浪所補云云華亭董尚書跋二則謂永嘉黃翁年八十嵗甞奉幕府檄渡遼海入樂浪為日本朝鮮講和歸時購得唐硬黃李北海大照禪師碑人間石本不傳又雲余所見唐人硬黃生平只三本嘉禾之萬嵗通天帖安福之右軍絶交書與此而三此卷為俞仲茅少卿購藏鼎革已來不知流轉幾家而終歸秘府物之顯晦有時哉
　　門人徐蘭吳人字芝仙能詩工繪事從安郡王出塞甞見祁連山中花十數種皆艷絶不知名中土所未有也曽畫便面貽余又有出塞詩數十篇聞見詭異足備塞外風物考證雲起輦谷元世祖陵無封樹獵者或踐其地輒有風雷之異其詩云聞昔朱明修祀典曽命禮臣巡禹甸伏羲下逮宋理宗三十六陵皆祭徧祁連因未入提封欲齎香帛無由從掃階席幄順天府春秋遙奠青芙蓉芙蓉青青亂雲宿中有三間老瓦屋征人遙望緑琉璃知是元家起輦穀穀口番僧通漢字留客招提話遺事自言歴劫悟前身親見陰房築空翠巫媼𦆵牽靈馬來聖僧已渡流沙至〈元僧綽爾濟〉維時指㸃白毫光爭覩君王顯神異天花鋪地坐親親夜半山頭分舎利〈元祖火化時得舎利甚多〉東方日射雲窈冥背人入山埋寶瓶地下有天黒如漆祕祝才宣役萬靈亂峯髙下化機械俄頃萬壑藏雷霆雪漬風吹不數日依舊滿天芳草青往年有客挾弓弩誤入雲中踏玉虎千雷萬霆出谷飛百里人家苦霪雨至今鹿兔滿巖阿馬蹄不敢驚黃土問余到處訪雲蘿中國名山想遍過聞道長陵在天上此中靈異更如何又所過古廢城凡六曰單于曰蘇武曰雲內〈唐立雲中都督府即中受降城之地〉曰豐州〈唐九原郡城北有鸊鵜泉有延祐七年碑李文煥書𢰅〉曰殺虎曰土城土産凡五曰白草曰雛鷹曰蹷鼠曰瑪瑙石曰酪酒瀚海距獨石口二千里有明太宗永樂八年御製碑凡五十一字雲
　　丁丑長至後京師已三見雪一日㑹議坐朝房或問余古人雪詩何句最佳余曰莫踰羊孚贊雲資清以化乘氣以霏值象能鮮即潔成輝陶明淵詩云傾耳無希聲在目皓已結王摩詰雲隔牖風驚竹開門雪滿山祖詠雲林表明霽色城中増暮寒韋蘇州雲怪來詩思清人骨門對寒流雪滿山此為上乘若溫庭筠白馬夜頻驚三更灞陵雪亦奇作也近人唯見熊侍郎雪堂〈文舉〉輸與黃巖僧補衲滿天風雪未開闗二語差佳至韓退之之銀杯縞帶蘇子瞻之玉樓銀海已傖父矣下至蘇子美既以粉澤塗我面又以珠玉綴我腮則下劣詩魔適足噴飯耳
　　京官各衙門相稱謂皆有一定之體蓋沿明舊如內閣部堂彼此曰老先生翰詹亦然給事中曰掌科御史曰道長吏部曰印君曰長官自
　　國初已來皆然余己巳冬再入京師則諸部郎官以下無不稱老先生者矣此亦觚不觚之一事也
　　前漢書甯成傳曰虎而冠後漢書有狗而冠人罕用之朝鮮國王李焞上疏告饑乞糴奉
　　特㫖賜米二萬石賑之又以綏哈城小姐廟二處所貯米二萬石運至中江貿易以戶部右侍郎博和諾往監糶又命長蘆鹽商領帑金五千兩買米二萬石由登州府廟島地方以雞頭船運往朝鮮貿易以吏部右侍郎陶岱往監運
　　庫庫諾爾台吉渣什巴圖嚕等入覲十一月至京廿七日
　　賜宴
　　保和殿並
　　賜貂帽貂裘等物封渣什為親王那木占額爾德尼貝勒彭蘇太濟貝子
　　擢山東布政使張勄為巡撫浙江右副都御史〈浙撫線一信罷〉河南提學道張仕可字惕存京江相國素存弟也父公選〈九徵〉先以吏部為河南學道父子相距三十年江西提學道王式穀字誨存睢州人大理少卿公垂〈紳〉子也祖去非〈震生〉先為江西學道祖孫相距二十八年余官京師三十餘年間皆及見之
　　南部門人李侍御子來〈先復〉説前知大冶縣見柯陳氏譜雲陳友諒子理敗亡入蜀改姓鬱居合江縣子孫繁衍散在涪州長壽諸邑明末兵部尚書陳新甲其後也後理年八十攜一子再入楚居興國州其子姓尤繁衍不下萬人即今柯陳是也
　　髙淳隠士呉越彥字季舒性狷介不喜交遊偶以訪舊來京師窮途賣卜常手署寓齋之壁雲此來除王阮亭外誓不謁一貴人丁丑嵗除訪予邸舎自述如此朝房晤張天師〈繼宗〉言三十四年往南嶽建醮過龍陽縣山中有一洞洞口白楊一株樹腹空洞不記年代中穴妖物其色白每出所過人畜一空禾稼盡枯死江行遇之舟皆覆溺為祟一方且數載矣縣之父老懇請勦除天師先寫符數道遣其弟子輩賫入洞偵之洞極深廣而空無所有惟有髑髏及牛馬骨可數十石既還報乃令知縣鑄鐵牌四皆高丈餘立於洞門又以符篆召神將下擊妖遂遁於沅江為祟如故父老又以告乃又鑄鐵牌立於江岸要害處而召神將急擊之旋有一白羊死江面其妖遂絶
　　門人李侍御〈先復〉説蘄州今不産蛇蛇皆渡江而南産於興國州地氣物理遷移如此不可曉也
　　考選科道
　　命各部保舉郎中員外郎賢能者予舉戶部湖廣司郎中張睿四川司員外郎卜峻超引見睿授工科給事中峻超授江西道監察御史睿淮安山陽人峻超順天固安人〈睿今為副都御史〉
　　漢書註有曰臣瓚者昔人謂不知為何人今按晉中書監和嶠甞領命校正穆天子傳五卷瓚乃其校書官屬郎中傅瓚也後人取其說以釋漢書故有臣瓚註語見陳霆兩山墨談
　　十一月二十二日
　　上諭諭吏部地震示儆朕深切敬惕念致治之道無如愛民生重民命朕總攬㡬務於一切閭閻生計及人命事情罔不殫精研究在外直省親民之官務訪求民間疾苦實心愛養其闕係人命案件必詳審真確出入允當俾無寃民在內大小官員咸宜勤慎奉職力改過愆以共副朕實圖修省弭災之至意爾部即通行申飭十二月大學士張玉書給假歸省
　　尺木禪師者名性休明宗室也得戒於崆峒天鼓得法於漢陽後退住沁州之永慶寺順治癸巳正月二十三日早齋罷忽問院主十王殿前那塊地是我底捨底麼院主雲捨底遂趺坐而逝夜半復醒書偈雲莫笑尺老師風大行不得囘來轉金經方入三摩地至二月二日出定沐浴削鬚髮持杖侍者扶至塔前化老比丘相説偈雲思不來想不來自巳打墓自巳擡也奇哉也怪哉臨濟兒孫善活埋咄者是什麼所在説死説活擲杖而化甞題漁父圖雲東西南北任遨遊萬里長江一葉舟夢裏不知身是客醒來天水一般秋有銅鞮語録播於叢林
　　江寧門人畢禧貽陸包山治畫幅十二幀每幅後有蔡林屋羽題贈啟之詩凡十二篇書畫皆入逸品林屋草書尤逼晉人包山自跋雲啓之幸從林屋先生得詩十章予乃圖之則又幸附啟之之冊者也觀者不以象外求之則予之負林屋者多矣嵗己亥三月陸治識首有許初元復題字惜不知啓之為何人
　　三十七年戊寅正月二十七日
　　駕幸五臺庫庫諾爾親王渣什等皆從
　　呉江潘檢討次畊〈耒〉貽宋刻陳後山集任淵注凡二十卷有白川書院及周氏懐新堂圖記又寄所刻顧亭林〈炎武〉日知録三十二卷亭林潘之師也
　　田綸霞司冦以中丞撫黔時有卒俞賢者所乘馬齒六十矣自其父兄以至於賢歴數十年大小經數百戰而驍騰如故不食生芻日需豆糜三升酒五合耳能通人語髙下疾徐東西南北語之無不如意天壩之戰馳險阨犯瘴癘芻糧久絶獨此馬不困益壯司寇著黔書備載其事雲
　　阮通叅於岳〈爾詢〉示趙松雪畫杜子美戴笠圖深衣烏帽加竹笠其上足躡芒鞋昻首袖手若行吟之狀下方有趙子昻氏及松雪齋二印上有劉崧子髙題絶句雲杜陵憔悴鬢如絲飯顆淒涼日午時云云自跋雲右草堂杜拾遺戴笠小像呉興趙文敏公所畫往年余得之髙安劉氏它日與〈闕〉　徵士觀畫於桃源山中因持以歸之併題識其上雲洪武庚申秋仲珠林生劉崧書解春雨又題七言長歌一篇書法精勁類邢太僕雲碧雞坊裏春風顛浣花溪邊晴日暄浩歌〈闕〉　花弄影慷慨〈闕〉開元前飯顆山頭憶相見歴下新亭舊時面吟詩未
　　遣髭鬢愁愁絶胡塵暗河縣平生落筆五嶽揺調笑不作兒女嬌錦袍仙人伯仲耳誰謂有作徒相嘲詩卷長留兩不滅玉顔癯骨俱清絶萬古詩人照膽寒松栢蒼然傲冰雪呉興公子真天人〈闕〉　影自與韓衆親新圖古色照秋水如此子美方逼真槎翁老仙我所敬十年寤寐遊珠林新詩妙墨聚片紙令我觀之諧夙心嗟余豈是諸公徒青天空行一事無紛紛餘子風斯下獨立惟見明星孤吁嗟杜陵焉可呼前翰林解縉書右詩不見本集予平生所見惟故友宋荔裳〈琬〉所刻秦州像何宇度所刻成都浣花草堂像皆石本蓋皆臨松雪畫而風神不及逺矣阮雲是故友施愚山〈閏章〉家藏物
　　書奕〈黃秉石著〉引春秋元命包雲姜嫄遊閟宮履大人跡而生稷今章邱有神跡祠即姜嫄所履宋濟南太守蕭承之立祠此山妻學履之是生齊帝此説志書未引之然姜嫄何縁至今章丘事屬難稽果爾則章邱一邑而周室南齊兩朝之祖皆肇跡於此亦大奇矣
　　原任刑部左侍郎髙珩卒遺命不請䘏不報喪不受弔珩字蔥佩別字念東淄川人明崇禎癸未進士學仙學佛數十年至是卒丁丑十一月二十一日也年八十六曹縣王中丞叔武〈崇文〉雜説雲正德十一年河北旱饑民發曹操疑冢凡十三處皆有屍及銀花燭臺之屬內一冢磨甓為室屍臥土牀無棺槨青巾黃衣黃鬚黒髮宛如生者蓋用水銀以殮故不腐也然其為操疑冢與否亦不可考
　　甘肅巡撫喀拜疏稱甘肅五學士子自設科已來從未中式請將涼州西寧五學編聿字號左甘州肅州五學編聿字號右遇止中一名之科將十學共為較閲取中遇増中一名之科聿左聿右各中一名部議允行五代馬彧贈韓定辭詩巏𡻒山見顔氏家訓予池北偶談已詳之其首句雲燧林芳草綿綿思盡日相攜陟麗譙燧林未詳出處考拾遺記雲燕昭王遊於西王母燧林之下説燧皇鑽火之事在申彌國近燧明國去都萬里則非燕地明矣王子年著書皆杜撰韓馬特引此以矜奇炫博非事實也
　　書奕雲大食王遣人之海上見一方石石上有樹枝赤葉青總生小兒不語能笑手足著枝上疑即人參果也吾鄉泰山收碧霞元君祠香稅自明正德十一年從鎮守太監言始
　　明太祖洪武初卻貢香米人參蒲桃酒以勞民故也見食貨志
　　書曰詩言志故文中子曰大風安不忘危其霸心之存乎秋風樂極哀來其悔志之萌乎
　　仲長子光瘖者〈子光字不曜〉而中説載其言甚多如語賈瓊曰在險而能奇不如宅平而無為薛收問政於仲長子光子光曰舉一綱衆目張弛一機萬事隳文中子謂仲長子光曰山林可居乎曰㑹逢其適也焉知其可若此者不一唐書謂其瘖而隠有問道者劍書老易二字示之與王無功未甞交一語而對酌甚懽似非實録或大業之亂暫托於瘖以避禍耶
　　田司冦綸霞〈雯〉雲德州陳副使宅築室掘得一古冡中有女子髑髏二具皆無首首乃範磁為之鬢髮眉目宛然不知何代物也又德州趙侍郎宅亦掘得古冢中有女子髑髏一枕一磁枕枕上有杜詩百寶裝腰帶四句又雲謝青墩相國〈陞〉墓側地中得一磁罋墨色光可以鑑因移之第中一日罋中現美人影纎毫畢見宛然圖畫蕭侍讀韓坡〈惟豫〉往視之現一老僧像杖笠皆具自是日往視者甚衆所見鬼神帝釋羽流之類各各不同月餘無所復睹矣
　　康熙三十六年七月十九日
　　恩詔三十九年㑹試中式進士三百名禮部疏題明查㑹試每科漢人取中一百五十名滿洲𫎇古取中六名漢軍取中三名共取中進士一百五十九名今應將恩詔所加一百四十一名內漢人加中一百三十三名滿洲𫎇古六名漢軍二名
　　二月二十二日
　　駕歸自五臺諸臣迎
　　駕於
　　暢春苑
　　以前縂督河道于成龍為兵部尚書兼都察院右都御史廵撫直𨽻〈以縂督管撫事〉兵部督捕侍郎李鈵為兵部右侍郎兼都察院右副都御史廵撫山東〈直𨽻廵撫沈朝聘山束廵撫李煒罷〉









　　居易録卷二十幾
　　欽定四庫全書
　　居易録卷三十　　　　刑部尚書王士禎撰
　　浯溪新志言黃山谷題魯公磨厓碑詩凡一百八十餘字刻中興頌之右順治中永州府推官某過而賦詩屬祁陽令刻之石令媚推官輒鐫去山谷書一角刻焉千古名蹟一旦刓缺志載之災異宜矣
　　宋文憲公濓集有題長白山居圖詩云滿地雲林稱隠居燕泥汚我讀殘書五更風急烏聲散時有隔花來賣魚予撰長白山録未及載入因録於此然不知為何人作也
　　三月初一日補行
　　經筵於文華殿吏部尚書庫勤納熊賜履進講中庸中也者天下之大本也二句禮部尚書張英刑部尚書傅臘塔進講易繫辭唯深也故能通天下之志二句講畢賜宴太和殿前
　　新定刨參之例刨參人親王一百四十名人參七十斤世子一百二十名人參六十斤郡王一百名人參五十斤長子九十名人參四十五斤貝勒八十名人參四十斤貝子六十名人參三十斤鎮國公四十五名人參二十二斤半輔國公三十五名人參十七斤半䕶國將軍二十五名人參十二斤半輔國將軍二十名人參十斤奉國將軍十八名人參九斤奉恩將軍十五名人參七斤半准免闗稅餘參每斤納稅六錢其出闗買參之人准於盛京開原等處採買不許於打牲之處採買雲以王國昌為兵部督捕右侍郎〈前督捕右侍郎丁憂服闋〉
　　改督捕侍郎王國昌為兵部右侍郎兼都察院右副都御史巡撫山東〈巡撫李鈵未任以病予告尋補安徽〉
　　丁丑冬有
　　㫖三品以上朝官年及六十許乘肩輿入東西華門至闕門葢
　　聖朝優老之意先是百官皆由長安門出入惟內閣由東華門然亦必易馬始得入又滿洲閣部大臣皆騎無肩輿者自是亦多乘肩輿矣
　　河南巡撫李國亮疏言滎澤縣北臨黃河丹沁二水㑹歸黃流逼近城下查滎陽郡舊基高阜將縣城移建於此可永無衝決之虞部覆不允得
　　㫖這遷移滎澤縣城着照該撫所題行〈估計銀一萬二千兩部允先動支地丁銀八千兩〉
　　華亭門人王原令詒説雲間人蕭中素字芷涯木工也居亭林好為詩往往多佳句晚年傳藝子孫從受詩者數十人又有鍛工胡姓號良甫居茶山亦好為詩而不及蕭雲
　　南渡馬阮用亊濁亂極矣惟追復懿文太子諡廟號興宗追上建文帝諡曰讓皇帝廟號惠宗景皇帝廟號代宗補二百餘年未舉缺典又追封開國功臣傳友德麗江王諡武靖馮勝寧陵王諡武壯又予遜國忠臣諡方孝孺文正景清忠烈鐵忠襄徐輝祖忠貞之類此天理人心之至公不可以亂邦沒其一節之善也
　　甲乙事案載兵科給事中陳子龍疏雲清歌漏舟之中痛飲焚屋之下想見金陵當日馬阮當國光景欲為東晉南宋豈可得乎
　　槎杯元銀工朱碧山所製有古篆二十八字雲欲度銀河隔上闌時人浪説貫銀灣如何不覓天孫錦只帶支機片石還朱名華玉浙之秀水人杯是故吏部孫侍郎北海〈承澤〉家物
　　山西某方伯家富鉅萬子孫敗其産其孫某不慧至持銀椀行乞於市陳大司徒説
　　御史荊元實請以宋范仲淹從祀
　　聖廟下九卿集議不行元實號敢言後假歸予為左都御史留之再三不得以病卒於天津舟中
　　戊寅六月
　　上聞廂白旗原任歩軍校博爾輝年九十有九引見暢春苑
　　召戶部左侍郎庸愛諭給全俸米三十八石銀八十兩終其身又
　　命八旗都統查男婦髙年者以
　　聞又得三人其一百六嵗一百三嵗皆
　　賜銀布有差
　　五月山東巡撫王國昌進長人鄭克巳長六尺八寸兵部以
　　聞召見景山
　　賜食留侍禁中克巳新城人業農故山西寧武道僉事獨復浙江嘉湖道僉事問𤣥之族也是時年三十二〈是秋陜西亦進長人某其長與鄭等予於　乾清門見之〉
　　宋任淵撰山谷精華録八卷詩賦銘贊六卷雜文二卷宋槧本也有章邱李中麓太常〈開先〉圖書印記淵自序雲萬寶集於前則萬其價萬其色因不無去取擇而千之亦自具一可否有上選焉黃太史山谷集㡬萬其篇章走常節其要而謬注之什之一也然其間猶有幽蘭叢桂奇玉特珠萃類拔出者又別帙焉是上選也一日雷子誠過而見之喜欲授梓來索實版故併述其所以然而與之天社任淵序按淵即注陳後山集者惜録中取舎未愜人意耳
　　戊寅六月保和殿大學士兼戶部尚書張玉書丁母何氏憂七月初二日以刑部尚書呉琠為保和殿大學士兼刑部尚書
　　雲南巡撫石文晟疏言元江廣化廣南廣西四府界連粵西南太慶思四府之外煙瘴特甚請援粵西例於滇省內地郡守之中特疏調補三年俸滿照臺灣例即行陞用又鶴慶順寧永昌三府及臣另疏題改府治之北勝州鄰逼𫎇番接連中甸外即烏思藏之地甚為𦂳要嗣後鶴慶等府缺更祈簡選賢能之員五年稱職亦即陞擢部覆得
　　㫖允行
　　祭告五嶽四瀆帝王陵寢
　　先師孔子闕里舊例遣侍郎副都通大至四品京堂而止翰林則閣學掌詹至少詹而止予為祭酒日曽與禮部言及輒雲例不開列丙子之役則讀講學士雲麾使皆列名矣丁丑之役則祭酒已下至諭洗讀講悉列名矣不知例起於何年也
　　戊寅六月得洪洞范彪西〈鄗鼎〉書略雲丁丑三月恭捧手教確是講學之書即如論文成一節名正言順馮恭定公有言除卻氣節事功文章將於何處見道學先生雲陽明即不名道學而氣節事功文章皆是第一流人物先生豈止以道學予文成哉為萬世立公論為昭代嚴祀典也近日時文選家竟指文成為異端狎侮前哲訕謗學官先生謂其無羞惡之心某更謂其失為下不倍之道也至於黃梨洲學案曽見原稾屬意處專在文成亦屬偏見某取其收羅明儒之富兼取其自序處不諱淺深各得醇疵互見之意故統録之以備叅考此霍渭厓之所以失入也先生公論竊欲添注於渭厓幅中以見後人眼目欺瞞不得誠有如東林諸賢㑹議者可否𠉀裁敝鄉辛復元先生學本闇然某雖極力表章而人微言賤今不與荒煙蔓草同歸滅沒者實自康熙二十二年十月十二日大疏始矣跡此舉動因輒以小刻備考兩集僭凟左右妄干𤣥宴既荷俞命敢不拜嘉河東分守呉公入境即齒芬見及雖未謀面一時枯木春而冷灰然先生之德愛噫甚矣過矣長白山録考核博而有要篋中著作如織倘惠然肯來引領望之
　　沈作喆寓簡雲許詢與沙門曇彥同建浮圖未成而詢亡彥長年及見詢後身為岳陽王詧鎮越州云云按𤣥度與王謝道林同時彥安得厯宋齊梁末尚在殆不足信
　　特擢工科給事中彭鵬為貴州按察使司按察使容齋隨筆載樂府有白鴿鹽神雀鹽即昔昔鹽刮骨鹽之類以宗人府府丞金璽為左副都御史〈副都御史劉元慧休致〉原任禮部左侍郎兼翰林院學士嚴我斯卒嚴湖州歸安人康熙甲辰狀元
　　予告在籍
　　友人顧炎武字寧人別號亭林按顧野王讀書處名顧亭林在華亭
　　以太常寺卿梅鋗為宗人府府丞
　　上用人慎重多
　　命內閣下詢九卿予從來不敢徇請託未甞輕薦一人丁丑戊寅間以吏部開列應陞人數內而聞見最真者三人從公首言於衆幸不拂於清議獨𫎇
　　㸃用則臨江府知府李濤以舉陞兩浙都轉運使襄陽府同知鞠宸咨陞潞安府知府鄖陽府知府衞台瑺陞陜西潼商道副使內李鞠皆山東人定例同鄉不得相薦舉予雲
　　明㫖下問惟期得亷能之官知而不言則虛
　　上咨詢之意故破例言之以俟公論雲又常舉河南按察使孟世泰尋陞貴州布政使予忝九卿已九年所推薦不過此數人然其人皆不知也
　　賜禮部侍郎掌翰林院事韓菼
　　御書篤志經學四大字
　　以都察院掌院亊左都御史張鵬翮為刑部尚書擢戶部左侍郎王士禎為都察院掌院左都御史〈康熙三十七年七月十三日〉
　　以都察院左僉都御史王焯為太常寺卿大理寺少卿王紳為僉都御史
　　戶部右侍郎王掞轉左侍郎以都察院左副都御史錢三錫為戶部右侍郎太僕寺卿呉涵為都察院左副都御史通政使司右通政勵杜訥為太僕寺卿
　　沈氏大姑者本紹興人父達仁僑居京師以字同郡朱謙穆謙穆幼孤母龔氏年十九苦節撫子迄於成立家貧賴其舅某贍廩以給朝夕康熙丁丑之秋始納采沈氏以貧故未能娶也無何謙穆病且篤大姑聞之自誓歸朱脫夫有不諱願奉孀姑終身言已即日命駕歸朱氏居五日謙穆死大姑撫屍一慟而絶康熙戊寅六月二十八日也年甫十九夫婦死不踰日有八十老人蔣玉生者敘述其亊傳之而詞不雅馴予因略次之如右七月二十九日昧爽
　　大駕發京師謁
　　永陵
　　福陵
　　昭陵由古北口出塞
　　命總督管直𨽻巡撫兵部尚書于成龍原任總河兵部右侍郎王新命開霸州新安等處新河告成
　　賜名永定並
　　敕建河神廟於保定府
　　御書賜額七月
　　命㑹視漳滏二河
　　允貴州布政使王毓賢請建其父原任四川提督王之鼎祠於貴陽府
　　御書賜額曰忠節埀芳〈之鼎殉節貴陽〉
　　以都察院左副都御史金璽為偏沅巡撫〈巡撫楊鳯起罷〉以宗人府府丞梅鋗為都察院左副都御史太僕寺卿勵杜訥為宗人府府丞左通政錢晉錫為太僕寺卿
　　副都御史額倫德公説京師一少年好吹橫笛每風月之夕輒操數弄一日日未暮坐院中手笛吹之忽有綵衣小兒自外而入頃刻至數百人結束如一堦墀盡滿懼避室中引被𫎇頭而臥久之寂然閴其無人不知所往自是不敢復吹笛
　　副都御史呉匪菴〈涵〉説宜興許生者年十七八居近村一夕入城玩月長橋橋上先有二女子皆姝麗與許目成久之是日宿於其親某家漏下二鼔聞扣門聲啟視之即長橋所見侍婢也曰小姐申意許郎有夙縁明日歸當來議之許不知所謂唯唯而已明夕獨坐村墅婢果至申前約許曰當告父母耳父怒曰此非人也何議姻之有叱婢去又明日婢再至曰小姐來矣言未既女子已入室中光豔照人真絶色也請見其母母悅其美豔柔順許之奩具幃帟之屬咄嗟備陳於室多非人間所習見者許乃與定情焉踰月其父往投訴於城隍之神女子已知之謂許曰翁疑我我何面目居此且與君夙縁止此今當去矣妾已姙他日當使采蘋來邀君一至山中為別采蘋婢之名也遂去奩具之屬亦不見踰嵗采蘋果來邀許俱行令閉目頃之已至山中峯巒秀麗一洞㟏岈中啟采蘋引許入所見奇花異鳥逈非人間有美女數百人皆鳴機織作錦綺目不可名狀女迎許入閣設榻坐視之則星冠霞帔為女道士裝謂許曰郎別來無恙翁姑無恙向所姙今已生女故欲君知之然不可將歸且留山中為擇佳配因叩以夙縁之説曰妾前生唐開元宮人也君前生亦為內侍一夕偶語有婚姻之約為上所見箠殺之君投胎已厯數世妾誤託狐身賴勤修煉得證仙籙以夙縁故訪君陽羨得遂昔盟且為君生一女夙願畢矣請從此辭當令采蘋時通消息勿以為念因贈以二葛奇妙光瑩雲歸獻公姑許欲留止尋伉儷之好不可曰縁盡矣慮有幽譴遂令采蘋送歸後十三年任少京兆宏嘉字葵尊亦縣人也一日同一士夫訪許之父方飲酒而采蘋至曰所生女已能通五經將適人矣輒來相報聞座客方談易采蘋笑曰諸君所説皆俗諦耳經意殊不爾因請之講乾卦妙義皆出意表因言女子早通五經此皆夙昔所聞非以臆説女子博通百家二氏之書不僅諸經也采蘋至今尚往來許氏不絶女子則不復至矣
　　同年秦宮諭留仙〈松齡〉寄所輯著毛詩日箋屬予序書雲詩之必用古序先儒言之詳矣然首句確有承授不可移易後序未免雜以講師之説或非詩之本意潁濵詩傳止取首句不為無見註疏之外則歐陽氏蘇氏呂氏嚴氏李氏黃氏多所發明朱子斥棄舊説遂使美刺之意盡亡然其中有不悖古序文從字順亦有勝諸家者未可廢也明儒則郝楚望何𤣥子二家最善松齡誦習之餘間倣黃氏日鈔之例於諸家之説稍為折衷而偶有鄙見亦附著焉云云此書所論與予夙昔之見頗同其所採取亦甚簡當當為序而傳之
　　梁溪秦靖然字藥師宮諭從子以宮諭命來執䞇貽予宋槧韓文公集歸震川家舊物也有熙甫印記是宋寶慶三年承議郎特添差通判南劍州軍州王伯大音釋有伯大序所謂留耕王氏者即其人也今坊本韓文考異無此序
　　譚公道者惠州人幼為人牧牛後得道羅浮一日降乩題王子千太守〈煐〉憶雪樓長句雲鵞城刺史城西住伐木結樓最髙處當牕便見四百峯遶屋何須三十樹江光山色望無邊不學蘇森慣懶眠雨過披襟共長嘯月來把酒問青天滄桑㡬度荒蕪久恰喜停驂向君後疎櫺白屋只尋常徑轉林開已非舊知君元是住山人五馬南來不失真試倩維摩留妙筆呉綾一幅可傳神滿前花開復花落人情翻覆秋雲薄何如萬卷攤匡牀麼鳯飛來棲緑萼百年瞬息本無多及時行樂莫磋跎紛紛紅土爭顔色奏爾瑤琴白雪歌載笠他時約蓬島〈闕〉依稀掛檐角尊中有酒緑如澠㑹須坐向樓頭酌又
　　一詞調江城子亦可誦
　　皇甫百泉〈汸〉解頤新語殊不能啟發人意非徐國昌〈楨卿〉談藝録之比此書戊寅秋九月門人蘇州通判張友宓所寄
　　潘烈女六安州人御史某五世孫父瀚生員幼許聘舉人夏聲之子待年於家夫夭死其母往弔未歸女自經以殉門人孫戶部謙文益來徵詩惜其家世年月皆未詳聊記梗槩於此
　　阿含經言人壽八萬嵗時毘婆屍佛出世人壽七萬嵗時尸棄佛出世云云下至賢劫第三尊迦葉佛出世人壽亦二萬嵗其次第四尊即釋迦牟尼佛當周昭王時年三十成道住世四十九年年止七十九耳去第三尊世尚未逺何以壽遽不滿百嵗佛書支離多不可以理詰如此而內經素問黃帝問於天師曰余聞上古之人春秋皆度百嵗而動作不衰今時之人年半百而動作皆衰何也岐伯對曰上古之人法於陰陽和於術數故能形與神俱而盡終其天年度百嵗乃去今人不然故半百而衰云云夫軒轅在五帝之前而問答如此殊與末世年壽無異以此證阿含敘七佛其誕妄益較然矣乃小司馬補三皇本紀又雲天皇兄弟十二人立各一萬八千嵗地皇十一人亦各一萬八千嵗其誕妄與阿含經又何以異
　　趙松雪墨梅一卷甚饒氣韻後書陳簡齋五絶句自跋雲世之論墨梅者皆以花光為稱首而簡齋五絶句誠為絶唱余既效花光作墨梅圖復寫此詩於後大德十一年二月十三日子昻記
　　十一月十三日
　　駕入都
　　髙麗史朝鮮産金銀鐵水晶鹽薴布白硾紙狼尾筆果下馬長尾雞豽海豹人參
　　侯官門人林佶字吉人説黃公石齋初公車時墮水隨福州南烏龍江中逆水而上至福城北二十裏白沙登岸自言初不見水至一宮殿有王者冕旒坐堂上迎揖命坐示以金書二大字審視之乃倪黃也是年壬戌登第入翰林與上虞倪文正公元璐同館交最善後先後殉國以死乃知江神之示預兆之矣先生繼配蔡氏能詩文尤工書書法與先生亂真近始卒年八十矣以總督管直𨽻巡撫兵部尚書于成龍為河道總督〈總河董安國罷〉仍以奉天府府尹徐廷璽副之
　　刑部尚書張鵬翮改兵部尚書兼右都御史總督江南江西以工部尚書李振裕為刑部尚書工部右侍郎熊一瀟為工部尚書
　　以工部左侍郎提督順天學政李光地為直𨽻巡撫改兵部左侍郎兼都察院副都御史起復原任工部右侍郎李柟為工部左侍郎以內閣學士顧藻為工部右侍郎大理寺少卿胡㑹恩為內閣學士兼禮部侍郎以光祿寺卿髙裔為太常寺卿〈太常寺卿王焯罷〉右通政江繁為光祿寺卿
　　擢巡撫陜西右副都御史巴錫為總督雲南貴州兵部右侍郎兼副都御史改戶部右侍郎博和諾為兵部右侍郎兼副都御史巡撫陜西
　　十一月二十四日
　　命戶部尚書陳廷敬都察院左都御史王士禎原任左都御史王鴻緒直南書房
　　陳氏鳯陽府虹縣民陳文升女也初文升父宗卿以事株連繫獄有陳玉秀者仗義營救得免因以女許字玉秀子某時甫八齡值嵗祲玉秀將攜其子逺適留半鏡為他日之驗泗州人周二虎者土豪也瞰玉秀年久不歸強委禽焉女知之以死自誓二虎率衆劫之女自縊以死時康熙三十二年九月二十四日女是時年十八矣父母葬之而歸妹於周十月初十日忽有羣犬開其墓女復甦過者聞棺中女子啼聲走報其家父母亟趣至問曰汝死已半月今人耶鬼耶女曰女非鬼乃人也急開棺攜歸二虎聞之復欲劫娶女遂投玉皇菴為尼二虎終凌偪不已女乃凂其鄰黃子貴妻胡氏同赴京師訴於刑部康熙三十七年戊寅十二月事也女年二十有三福建廵撫宮夢仁疏漳浦縣士人林梅元妻魏氏現年一百四嵗循例請
　　旌部復建坊表曰貞夀之門
　　鉅鹿太學生董繼芳者居城東二十里小樹村其父中瑋明崇禎間貸縣人吉夢川百金貧不能償易代之後中瑋夢川皆物故夢川有孫惠迪為諸生故藏董劵以繼芳貧寠不往索也後繼芳具知其事自詣惠迪願以父遺宅一區抵逋惠迪不受強之再三然後可康熙庚午畿南旱惠迪轉粥其宅以給朝夕值不百金繼芳又貸金贈之曰君祖與吾先人緩急相通誼不可忘今君食貧吾忍坐視耶敢以是補前償之不足惠迪堅不受曰前已受宅今粥值偶不得善價耳君何與焉繼芳仍遍告鄰里共為言之惠迪乃受於是諸生袁䱋吉大用等髙兩人之義公舉於縣縣令陳汝明黼功蜀人予門生也為文旌其義行因略之於此以風世之儇薄者雲邊鸞長安人丹青馳譽於時常轉徙澤潞間畫帶根五參極工巧〈宣和畫譜〉
　　漢人如韓詩外傳説苑之屬有最可笑者如孔子適楚至於阿谷之隧有處子佩瑱而浣子曰彼婦人可與言乎抽觴以授子貢云云又抽琴去其軫云云抽絺綌五兩云云而證以南有喬木漢有遊女四句豈不近兒戲乎
　　康熙三十八年己卯元旦晴予同內閣大學士後先詣保和殿𠉀
　　駕行禮仍趨
　　太和殿侍班故事惟內閣及都察院堂官得侍殿上翰林院學士侍直殿中閣臣憲臣在檻外東西相向正月初七日以
　　南巡視河㸃扈從諸臣都察院左副都御史呉涵與焉二月初三日
　　駕發京師
　　工部尚書熊一瀟內閣學士兼禮部侍郎徐嘉炎俱以原官致仕以詹事府詹事顧祖榮為內閣學士兼侍郎〈時顧扈從南巡〉少詹事徐秉義為詹事兼侍讀學士
　　命吏部尚書熊賜履禮部尚書張英日侍東宮進講性理
　　上舟次東昌府
　　賜郡人原任刑部左侍郎任克溥
　　御書曰玉壺朗映仍
　　諭復原官給與
　　誥命異數也
　　西華門外廣濟寺老僧湛佑有
　　東宮睿賜方竹杖一乃文徵明故物上有徵明篆書鳯尾二字又八分自記一篇是八十七嵗時書
　　張敦復〈英〉大宗伯言有色侍衞者滿洲人少曽駐防東粵性嗜花卉凡南方草木異種皆致以歸老而退間深諳栽植之法所居精舎數椽佛桑建蘭茉莉之屬環遶其中更不凋謝又多取蝶蛋養之奩中每冬月梅花盛開輒下簾放蝶千百為羣飛舞花間忘風雪之寒沍客至則瀹茗治具極歡亦一髙士也
　　上諭截留漕米二十萬石於淮安府邳州以七萬石減價糶於淮揚被水七州縣以一萬石減糶於邳宿等處窮民以二萬石貯淮揚二府
　　上諭赦山東江南浙江經過地方見在議降罰各官及罪人殊死以下
　　康熙三十七年十月二十三日
　　恩詔軍民七十以上許一丁侍養仍免雜汛徭役八十以上者給絹一疋綿一斤米一石肉十斤九十以上倍之
　　詔下郡邑各撫臣上其數於戶部直𨽻九十以上五百三十五人奉天九十以上五人山東九十以上一千三百三十人百嵗以上九人山西九十以上二百五十人河南九十以上四百五十一人江南九十以上一千六十五人百嵗以上三人浙江九十以上九百八十二人陜西九十以上三百十七人湖廣九十以上二千八百五十人百嵗以上四人江西九十以上五百八十人福建九十以上三百六十九人廣東九十以上五百九十一人廣西九十以上一百十四人四川九十以上一十三人雲南九十以上四百五十人貴州九十以上九十四人按宋開寶五年鄢陵人許永罷盧氏縣尉詣匭上言臣年七十五父瓊年九十九長兄八十一次兄七十九欲乞近地一官以就榮養上悅其父子兄弟俱享遐齡賜瓊襲衣犀帶銀鞍勒馬帛三十疋茶二十斤授永郾城令是時澶密齊沂萊江吉等州各奏八十以上呂繼美等二十九人並賜爵公士史冊書之以為盛事然未有如今日之盛者也故備列之
　　宋思陵得李伯時畫人參地黃二藥裝演之御書東坡二贊有鍾太常家法贊雲上黨天下脊遼東真井底元泉傾海腴白露灑天醴靈苗此孕毓肩股或具體移根到羅浮越水灌清泚地殊風雨隔臭味終祖禰青椏綴紫萼圓實墮紅米窮年生意足黃土手自啟上藥無炮炙齕齧盡根柢開心定魂魄憂恚何足洗糜身副吾生既食首重稽地黃贊不録
　　炔音掛漢書哀帝時有博士炔欽與申咸上書理師丹者又賊捕掾絮舜見張敞傳終南羣盜傰宗見王尊傳傰音倍
　　擢貴州按察使彭鵬為巡撫廣西都察院僉都御史〈巡撫王起元罷〉
　　駐蹕揚州府
　　諭加外轉原任掌印給事中李宗孔為大理寺少卿上諭戶部蠲免江南浙江康熙三十四五六七等年舊欠地丁錢糧及山東泰安等十七州縣帶徵錢糧又除兩淮加額二十萬及各省鹽差闗差以軍興増額百餘萬悉除之
　　董卓將謀廢立謂司𨽻袁紹云云紹橫刀長揖曰天下健者豈惟董公班固哀帝紀贊亦云婉孌董公謂董賢也
　　尚某言昔在粵東與都司李某交善後李歿其妻售濠畔街宅與尚仍分院而居兩家往來如親串然一日李妻私語尚夫人有女及笄而病病且甚異欲求尚診之而難於言夫人以告尚曰與李君夙交好言之何傷李妻乃言女初患腹痛久之溲溺甚艱溲內有物能游泳或二或三似有鱗鬛者取視之乃比目魚半體也身微黒止具一目其背白置水中果如所云試診之乃肝氣久鬱所致投以疏肝之劑而愈李河南人
　　金陵邱翁者平生好善遇道釋尤加敬邱一子為諸生有文名年三十矣忽覺遍體骨痛方藥無効久之身體忽漸縮小日短二三寸邱生素頎而長數月後縮至寸餘聲如蠅蜹家人置几案上以茶椀覆之翁嫗旁皇莫知所為一日有道士形神清異坐門外數日不去亦不募化翁延入叩之初不肯言叩之再四始問君家有異事乎翁悟呼嫗出同禮拜極䖍述子疾狀道士曰吾知之久矣以君積善故逺道來此予之藥三緘令翁於夜深暗中自取研水令服之三日後必有驗但勿見燈火勿近婦人手言畢飄然而去翁遵其教戒次日視其子已長數尺又踰日身長復舊矣三日後道士竟不至試開第三緘緘內有一小人寸許躍出落地上覔之不得邱生遂謝諸生為道裝今五十餘尚在
　　有任叅將者藩下世職也其第三子名中麟幼不與羣兒嬉戲稍長好讀書間為詩作畫娶婦生二子其兄歿中麟當襲世職力辭日兀坐小園繙道書夙奉呂真人甚䖍一日閉門作觀想欲為真人寫照於縑素移時不能下筆隠幾而臥及覺則縑上畫像已就濃睂短鬚與俗所傳真人像逈殊自此世縁益澹告其母欲往廬山母不許曰吾老矣汝忍絶裾往乎中麟謹受教曰天上固無不忠孝神仙遂止不行母以壽終既葬中麟盡粥其田宅攜妻子三人往遊廬山愛簡寂觀將終焉妻泣曰君即留此粵中已無棲止之所妻子將何依中麟曰吾固知之乃買茅屋八九間石田十餘畝于山中令居之而身居觀中日唯兀坐月令其長子一往省視久之出衣裝盡散道衆集山中羽衲話別雲今日亭午吾將行矣及期沐浴更衣趺坐而逝時正午皆見紫氣凌空中麟乘白鶴揮手謝衆而去肉身今在簡寂觀東廊






　　居易録卷三十
<子部,雜家類,雜說之屬,居易錄>
