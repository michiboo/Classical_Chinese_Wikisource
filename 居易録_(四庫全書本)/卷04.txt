　　欽定四庫全書
　　居易録卷四　　　　　刑部尚書王士禎撰
　　徳尹言在洛陽往遊嵩少過登封謁宮詹耿逸菴〈介〉先生逸菴清修絶俗以徳化其鄉前後知縣事者數軰觀感而化皆為亷吏如張某王又旦是也
　　三月十八日
　　萬夀節
　　上在暢春苑不受朝賀徐相國雲
　　太皇太后升遐有
　　上諭引唐太宗母難之言以後
　　萬夀節朝賀筵宴俱行停止今三年矣
　　聖人大孝於斯而極
　　徳尹雲上清宮在北邙絶頂繚垣數里規模鉅麗明末洛陽郡城毀於流冦
　　國初重建今城其甃石皆宮中物也今所存僅鐵殿三楹非復舊觀上清宮即唐𤣥元皇帝廟按劇談録雲神仙像皆開元中楊惠之所塑又有吳道子畫壁杜子羙詩所謂五聖聨龍袞千官列雁行者也
　　武進董〈元起〉故友御史玉虬〈文驥〉之子遺其先人㣲泉閣集十六卷從兄〈元愷〉舜民蒼梧詞十二卷玉虬昔在京師與予軰為文社外轉秦州監司乞休歸年未五十家居注三禮予官祭酒時曽見寄數卷今集中經説數十篇皆注禮經之緒論也舜民樂府自成一家洞庭陽羨西泠諸山水居庸闗白羊城虎牢闗諸邉塞之作尤為竒特其內子亦有易安風調今十二卷中大半予所評次者天章言焦先瓜牛廬在蒲州大河側故址尚存
　　朱子諸注莫善於楚辭莫不善於三百篇當以小序為主而以毛鄭歐蘇呂嚴諸家之説參互之如鄭衛二風有女同車將仲子木瓜諸詩皆有左傳本事可證何可以臆廢之三月望日從慈仁寺廊下買得毛詩鄭箋甬東屠本畯纂注刻本二十卷因著其説於後
　　洛陽縣丞李〈集鳳〉字翽升山海人貢士研精三傳撰春秋集解四十卷十五年前有青浦縣丞施〈鴻〉者字則威閩𠉀官人以部運至京師投予所著史測若干卷論南北朝事靡靡可聽皆下吏之有經學史學者也
　　庚午元旦
　　上以直𨽻旱荒不受賀特遣部院堂上官八員巡視賑濟
　　宜興門人蔣〈景祁〉京少編瑤華集凡二十卷搜採
　　國朝名家填詞甚富二十年前予在揚州與故友武進鄒〈祗謨〉程村撰倚聲集起萬歴末迄順治初年以繼卓珂月徐野君詞統之後蔣此編又起順治迄於今以繼倚聲之後合觀三集三百二十年間作者畧備矣
　　陳給事言明妃塚在歸化城南三十里髙三十餘丈廣數畆塚前尚存石虎二其色黝黑石獅子一色純白石幢一上刻䝉古書豎幡其上塚顛有小方亭中藏畫佛塚旁大栁一株根分為二相距三尺許去地數尺連而為一骨去皮存若香片然道經黒河廣二三丈岸邉多菖蒲慈菇歸化城隋之東豐州也〈又有西豐州〉唐貞觀四年置豐州都督府領蕃戶統富民〈漢之臨戎〉振武〈漢之盛樂〉二縣開元七年割𨽻東受降城〈在大同府西北東受降城之東〉八年置振武軍節度使北有隂山去城五十里又言豐州南有空城城中浮圖一六角七級髙矗天半南向篆書顔額曰萬部華嚴經塔第七級壁上大書金大定二年奉敇重修多金元人題字墨跡如新而辭率俚鄙惟一詩近雅雲去年曽醉海棠叢聞説新枝發舊紅昨夜夢回花下飲不知身在玉堂中瑞伯書按此詩宋元絳厚之之作也其題名有豐州水鴉提㸃王英張百川至元十一年五月署字
　　土木在懐來城北三十里本名統漠鎮隋末髙開道據懐戎時所置後訛今名按王惲中堂事記雲統墓店以店北舊有統軍墓故稱又扣舷録雲相傳遼主遊幸嘗張大幕於此因名統幕後訛土幕又訛土木引元人陳孚詩云千里茫茫草色青亂塵飛逐馬蹄生不知何代開軍府猶有當年統幕名
　　三月二十一日內閣大學士伊〈桑阿〉等面承
　　㫖於午門外㑹議蠲豁江南蘇松二府浮糧先是上諭閣臣雲蘇鬆浮糧一事朕刻刻在心此明之𡚁政豈可踵而行之其㑹同九卿詹事掌印不掌印科道官詳議以聞
　　三月二十五日門人顧嗣協迂客貽所刋范石湖集有楊誠齋陸放翁二序凡詩三十三卷楚詞古賦一卷合三十四卷金侃亦陶寫校宋板本也亦陶老友〈俊明〉孝章子顧又貽㑹稽曽益注溫庭筠八義集四卷清苑髙鐈序益曽注昌谷集號精博溫注世鮮傳者亦顧氏刻也鐈字淵頴門人陳〈僖〉藹公之師余池北偶談中載其軼事
　　同年李奉倩〈迥〉副憲言彼縣〈夀光〉侯鎮有二人晨訪一友值門未啟外有豕牢有母彘方産一人注目視之忽仆地氣絶急呼豕主語之俾摔豕子盡殪其人即甦已而門啟友人甫延入雲妻將臨蓐其人忽又仆地氣絶則室中産一子頃刻間已再投生矣
　　奉倩又言長子〈懋〉大木庶常少受業張君〈蘭修〉同塾有張生某夜歸書室大木與諸學生皆覩有一女子可十六七披髪隨之入疑焉共擕燈火以往見張在室中亡恙詰之莫知其故逾旬張歸其家佃僕有女新適人歸寧張調之拒不從張惶遽刃之遂死鳴之官官知前事謂當有宿孽又憐其少原之減等句日之前女尚人也先現異形此理之不可解者也
　　鳳陽丁太守〈克懋〉言於北溟〈成龍〉總督兩江時苞苴屏絶然不為崖異或餽人葠受之答以手書曰衰病所須輒已拜領其近人情如此向見有首屬吏餽金者考其素履率簠簋不飭或且謂以不滿谿壑之欲而首之為公論所薄與於有真偽之分矣
　　康熙甲辰㑹試有四川舉人楊某者寓四川營石芝菴塲事既竣𠉀榜於京師一夕與諸同年飲偶出忽仆地衆舁入室移時始蘇叩之雲甫出戶見二卒強之行至一公府有王者南向坐梓潼帝君坐其側頃之有吏引楊父母至王者問雲今年汝子某合中進士汝願之否其父拜謝母獨曰不願也王者叩其故母答曰此子不孝昔避冦亂入山距城甚逺主一親故家主人館餐甚厚因令子暫歸視家室適部檄至催謁選縣令強之遂赴都中途稱病而返比子入山而身已死含斂皆主人經理之至今飲恨泉下故不願也帝君顧吏取簿籍撿之良久語王者曰以髙某代楊可也及榜發則梁山髙〈宗礪〉中式楊竟被黜奉倩述其房師李侍郎〈仙根〉子靜云然四月初四日總裁㑹典大學士伊〈桑阿〉王〈熙〉梁〈清標〉等恭進大清㑹典二百〈闕〉十卷
　　初五日以內閣大學士王熙為
　　三朝國史監修總裁官伊桑阿阿蘭泰梁清標徐元文為總裁官
　　張司空夢敦〈英〉言桐城方畿字奕幹人品修潔酷好為詩而不諳吏事以舉人銓授宣府推官㑹檄放宣鎮兵米適有故人至日夕與倡和為詩吏因為奸利遂坐劾罷歸歸益躭詩貧甚年七十餘訪親知山東卒於鳳陽含殮草草諸子迎䘮歸易匶更斂則舉體堅瘦如石有異香焉四月初七日於朝房言及先兄西樵易簀時體有種種異香三日葢棺始散司空因談此
　　夀光劉〈毓桂〉字秋士與其弟〈允桂〉雲子同中順治壬辰進士仕為揚州府推官有善政罷歸三十載臨淄某生者素不相識一夕夢道遇官府騶從甚盛或指示曰萊州府新城隍往赴任耳問誰何曰夀光劉公秋士也醒而怪之遣人至夀偵消息則劉以是夕卒矣亦李中丞説杜甫八哀詩鈍滯冗長絶少剪裁而前軰多推之崔鷃至謂可表裏雅頌過矣試摘其累句如汝陽王雲愛其謹潔極上又囬翠麐天笑不為新手自與金銀匪唯帝老大皆是王忠勤李邕雲眄睞已皆虗跋渉曽不泥衆歸賙給美擺落多藏穢是非張相國相扼一危脆蘇源明雲祕書茂松意溟漲本末淺〈文苑英華本異亦不可曉〉鄭䖍雲地崇士大夫況乃氣精爽方朔諧太枉寡鶴誤一響張公九齡雲骨驚畏曩哲鬒變負人境諷詠在務屏用才文章境散帙起翠螭未缺隻字警云云率不可曉披沙揀金在慧眼自能辨之未可為羣瞽語白黑也
　　元張翥蛻菴集四卷衡山釋大杍北山編集洪武三年錫山郎成鈔本成不知何許人書法妍妙逼真佛遺教經亦古物之可寳惜者蛻菴元末大家古今詩皆有法度無論子昂伯庸軰即范徳機掲曼碩未知伯仲何如耳
　　天地間集一卷宋謝翺臯父編自文信國及家翁文及翁謝疊山鄭協柴望徐直方何新之王仲素謝鑰陸⿰何天定王曼之范協吳子文韓〈闕名稱竹坡〉林景怡凡十七人詩僅二十首按宋文憲公作臯羽傳天地間集五卷此太寥寥即臯羽之友如吳思齊翁登仇逺之屬皆無一字當是不完之書也附晞髪道人近集一卷詩四十八首刻畫晚唐酸澀無足録惟山帶去年雪春來何處峯一聫差佳豈才盡耶抑刪去之詩而後人摭拾之者耶
　　初十日以禮部尚書張玉書工部尚書張英都察院左都御史陳廷敬吏部左侍郎李振裕內閣學士兼禮部侍郎彭孫遹都察院左副都御史王士禎為
　　三朝國史副總裁官
　　紫桃軒雜綴雲人參一名人薓薓者漸漬之義又名人㣲㣲亦㣲漸之意一名人御以其生有階級又名鬼葢以其生背陽向隂又有神草地精海腴之名生上黨山谷者最良遼東次之髙麗百濟又次之異苑雲人參名土精上黨者佳人形皆具能作兒啼今人參産遼東東北者最貴重有私販入山海闗者罪至大辟髙麗次之每陪臣至得於館中貿易至上黨紫團參竟無過而問焉者古今地氣之不同耶抑物性有變易耶
　　三月至四月京師畿輔不雨十三日奉
　　旨三法司赴刑部清理重囚予以副憲與焉原者百十八人十五日奉
　　旨遣九卿分祭壇廟寺觀祈雨予主靈佑寺望祭四海惟遣官祭東嶽泰山以戶部尚書蘇赫往
　　安岳馮山字允南宋左丞澥之父集三十卷簡池劉光祖徳修梧谿何悳固叔堅序詩文各十五卷今鈔本止詩十二卷餘皆缺山蜀人生當北宋全盛時與文湖州鮮于子駿遊而無一語及眉山父子兄弟澥則蔡京錢遹黨嘗奏罷李忠定安撫力排鄒道鄉楊⻱山請廢元祐太后以汙張拜昌偽命奪職葢小人之尤也四月望後一日奉
　　旨祈雨齋宿靈佑寺禪房頗有花木小雨復止盤山蒼然偶閲此集頗有佳勝五言古西縣道中雲漢水引我行梁山邀我坐山水已清絶春容碧相和下馬取酒餘梅飄酒中墮日落醉不去青茸草間臥郊外雲解巾臥柔碧送王審言祕校潞州法曹雲上黨縁青冥勁氣西北隅黃河天際來草木冬前枯七言古采樵行俠少行張王具體黔江八陣磧二篇最佳又題鮮于秀才所居雲羣峯屋背猿鳥啼二江門前鷗鷺飛雅聞君居頗竒絶長恨不到情依依仙翁落拓少拘撿解舞石上凌清暉投冠整袂或雲起塵土一踏何時歸此詩有子瞻風氣五言律詩上范蜀公二十韻説盡蜀公平生春閑雲春聲蜂遶屋晴意鳥臨牕新霽雲曉日輕雲放林花水倒沉瞿塘峽二十四韻冩州山川字字逼肖不身歴其地者不知也起雲絶勝瞿塘險西陵古地形巴江深洞穴蜀主舊門庭王氣吞三峽神功出五丁繼雲衆流趨灧澦逺意㑹滄溟顧盼疑無地幽隂似有靈白鹽懸日月黑石鼔雷霆鑱鑿餘痕在髙深巨勢停魚龍憑險怪煙霧鎻沉冥念昔窮探索嘗言駭觀聽〈觀作去聲〉波濤真激箭舟楫劇奔星殆欲頡頏老杜七言律詩和周正孺遊蠶叢雲抹緑郊原逢雨後殘妝桃李覺春深宿雲亭雲亭榭寂為閑處所溪山清𢃄古風流劍州東園雲援琴故故彈流水隠幾蕭蕭聽竹枝送李杞赴闕雲千畨蜀屑供吟稾一道秦川照錦衣重陽寄文與可雲黃菊縱逢佳節好清歡不似去年多山路梅花雲傳聞山下數株梅不免車帷暫一開試向林梢親手摺早知春意逼人來何妨歸路參差見更遣東風次第催莫作尋常花蕋㸔江南音信隔年囘風趣盎然昔人所云清空一氣如話者也五古有謝人惠兗墨詩葢兗州宋時製墨有名㣲是詩世罕知之詩云故人山東來遺我數丸墨掘丸大如指盥手重拂拭濃磨向日看古瓦増潤澤經屑不見紙清光隠深黑書雲舊所祕聞今已難得庭珪死已久至寳世罕識御府從近存〈疑有誤〉人間萬金直兗州擅髙價比歙固少抑古松亦將盡神竒漸衰息文章不見貴筆研豈可擲牢落況此君雖精淡無色憐君情好古投贈兼以臆世事持此觀噫嗟共冥黙
　　邵氏聞見前録雲文潞公自兗州通判代歸呂文靖一見竒之問潞公曰有兗州墨擕以來明日潞公進墨文靖熟視久之葢欲相潞公手也遂薦為殿中侍御史晁氏墨經雲兗人舊以十月煎膠十一月造墨又雲兗墨以不用藥為貴
　　廣東香山縣監生楊〈錫震〉自言得沈約四聲韻譜古本於廬山僧今帾因合吳棫韻補詳考音義博徴載籍為古今詩韻注凡二百六十一卷赴通政司疏上之奉㫖付內閣與毛簡討竒齡所進古今通韻訂其同異毛浙江蕭山人今帾字記汝天然禪師弟子也
　　夢華子遺集一卷吳〈坰〉字季野著其文學戰國短長及管韓荀卿子作準言以擬權書若正學觀時斂禍諸篇可自作一子與沈畊岩〈夀民〉善順治末客死燕中王屋山有煙蘿子祠祠前有洗參井祠即煙蘿子宅址也煙蘿子者晉天福間人世傳煙蘿子佃陽臺宮田苦積功行忽一日於山中得異參闔家食之拔宅上昇雲見李川父濓遊記
　　偶與學子言詩用字不可臆為杜撰即如古人名字司馬長卿長字無平聲相如相字無仄聲如字或作上聲馬援援字無平聲曹操操字無平聲之類今人率通融以就已便非也又如樂毅稱樂生賈誼稱賈生司馬長卿稱馬卿李膺稱李君阮籍稱阮公嵇康稱嵇生山濤稱山公王導稱王公郗愔稱郗公謝安石謝靈運謝眺皆稱謝公庾亮稱庾公王凝之稱王郎袁粲稱袁公江淹稱江郎徐陵自稱徐君杜甫稱杜公李白稱李生孟浩然稱孟公韓愈稱韓公韋應物稱韋公白居易稱白公歐陽修稱歐公蘇軾稱蘇公又謝惠連謝眺皆稱小謝宋祁稱小宋蘇轍稱小蘇杜牧稱小杜之類皆有所本即是出處不可假借若杜甫稱杜生李白稱李公知復為誰耶地名亦各有所宜故友陳允衡伯璣嘗語予姑蘇城外寒山寺半夜鐘聲到客船若作金陵城外報恩寺有何意味此雖謔語可悟詩家三昧予因廣之雲流將春夢過杭州滿天梅雨是蘇州白日澹幽州黃雲畫角見并州之類皆不可移易予二十年前在廣陵有句雲綠楊城郭是揚州好事者至取為圖畫若雲白日澹蘇州流將春夢過幽州有不捧腹絶倒者耶宋人謂五月臨平山下路藕花無數滿汀洲改六月便不佳亦此意也
　　用生何首烏五錢青皮三錢陳皮二錢酒一碗河水一碗煎至一碗溫服治瘧不論久近即愈
　　趙松雪跋韓滉五牛圖雲此圖僕舊藏不知何時歸太子書房予家周文矩莊子説劍圖售於周侍郎櫟園〈亮工〉今亦入內府矣書畫固能通神其遭逢亦自有時耳
　　道成而上藝成而下時代遷變其理一也六朝人畫多冩古聖賢列女及習禮彛器等圖此如漢儒註疏多詳於制度名物之類也宋元人畫專取氣韻此如宋儒傳義廢註疏而專言義理是也
　　予童子時嘗見繡梅花一幅上有絶句雲無日詩中不説梅小牕臨水為花開東風一夜消魂思何處笛聲江上來情致最佳不知誰何作也
　　順治辛丑客金陵居秦淮丁翁邀笛歩水閣見龔芝麓宗伯題沈朗倩石厓秋栁絶句雲刻露巉巖石骨愁兩株風栁曵殘秋分明一段荒寒景今日鍾山古石頭予援筆和雲宮栁煙含六代愁絲絲畏見冶城秋無情畫裏逢揺落一夜西風滿石頭袁荊州〈於令〉籜菴見之曰忍俊不禁矣
　　予在揚州日通州布衣邵潛潛夫年八十餘無妻子僑居如臯予適按部至縣邵以書來雲苦門夫之役予抵縣次日晨往訪之所居狹巷不容車騎予下車徒行入蓬門陋室臥榻與竈突相接所刻書板充棟出市酤留飲予為引滿數觴盡歡而罷邑令聞之即日免其徭役福清林〈古度〉茂之亦八十餘數自金陵過訪毎集諸名勝文宴紅橋平山堂之間予親為撰杖康熙甲辰除夕茂之以萬厯甲辰以來六十年詩屬予刪定不減數千篇皆曹能始鍾伯敬譚友夏諸前輩所鉛黃予為存其甲子以前風華近六朝者而刪其甲子後詩幾盡施愚山〈閏章〉見之曰吾與林翁久游處非君選不知其本色乃如是君之功林翁大矣髙淳老布衣邢昉孟貞五言學韋蘇州風格甚髙予至揚州昉前死已久予為祭酒時長山李尚書孫〈斯佺〉謁選得髙淳令予以昉家事託之俾訪其妻子明年李以書來雲邢妻老尚無恙一弟為老諸生一孫甚貧已辦二百金為買丞相圩腴田四十畝不憂饔飱矣愚山與孟貞交最善代為謝予予與孟貞終未識面其弟妻與孫亦不知予誰何也成都費〈宻〉字此度獻賊破蜀後流寓泰州人無知者予偶見其五言詩曰大江流漢水孤艇接殘春愛之賦詩云成都跛道士萬里下峨岷虎口身曾拔蠶叢句有神大江流漢水孤艇接殘春十字須千古何為失此人宻見之遂來定交南城陳〈允衡〉伯璣客金陵清羸善病以予故數來揚州選録國雅集予居之古文選樓頗料理之孫〈枝蔚〉豹人三原人僑居揚州髙不見之節予訪之先以詩云焦穫竒人孫豹人新詩雅健出風塵王𢎞不見陶潛跡端木寧知原憲貧遂為莫逆交泰州布衣吳〈嘉紀〉字賔賢居東淘苦吟不交當世予見其所為五言清冷古澹雪夜被酒為其詩序馳使三百里致之嘉紀大喜過望買舟至廣陵謁謝遂定交黃州杜〈濬〉於皇客揚州嘗人日大雪無事巾車造之論詩竟日樵蘇不爨茶話而已乙巳七夕予赴京師諸君餞於禪智寺祖道賦詩於皇詩云記逢人日雪造我吟窮愁豹人詩云欲問忘情老何名共命禽因刻禪智録別一卷誌一時窮交之誼今二十六年矣予嘗於役淮隂雪夜泊甓社湖作歳暮懐人絶句六十首紙盡取公文牘尾紙雜書之皆滿詩中所及大半布衣也
　　予嘗與袁昭令杜於皇諸名宿宴於紅橋予自為記作詞三首所謂緑楊城郭是揚州是也昭令酒間作南曲被之絲竹又嘗與林茂之孫豹人張祖望〈綱孫〉軰修禊紅橋予首倡冶春詩二十餘首一時名士皆屬和予既去揚州過紅橋多見憶者遂為廣陵故事陳〈維崧〉其年雲官舫銀燈賦冶春亷夫才調更無倫玉山筵上頽唐甚意氣公然籠罩人宗〈元鼎〉梅岑雲休從白傅歌楊栁莫向劉郎演竹枝五日東風十日雨江樓齊唱冶春詞此例甚多丙寅丁夘間曲阜孔〈尚任〉東塘以濬河至揚州題詩紅橋雲阮亭合向揚州住杜牧風流屬後生廿四橋頭添酒社十三樓下説詩名曾維畫舫無閑栁再到紗牕秖舊鶯等是竹西歌吹地煙花好句讓多情
　　予三至金陵庚子以鄉試分考至渡江日已曛黑束炬登燕子磯題詩石壁翌日金陵競傳冩之和者甚衆辛丑以讞獄至作秦淮雜詩金陵遊記毎讞事畢輒肩輿往烏龍潭靈谷瓦官諸寺城南髙座長干諸古剎探幽訪古而公事未嘗廢也乙巳內遷禮部解郡後客金陵凡前所未經歴者如牛首祖堂棲霞花山與方〈文〉爾止共遊焉補遊記數篇通集所作詩文為白門前後集汪〈琬〉鈍翁序之及乙丑祭告南海歸過金陵當時老友皆已淪沒惟倪〈粲〉雁園以翰林請假裡居顧予舟中予感賦一詩云往日秦淮水朱樓賦洞簫白頭故人盡重過石城橋一夕即解纜渡江矣
　　順治庚子冬在揚州病起以公事渡江往毘陵與京口別駕程〈康莊〉崑崙同遊金焦北固及鶴林招隠竹林寺海岳菴諸名勝有過江集張吏部〈九徴〉公選序之雲筆墨之外自具性情登覽之餘別深懐抱知己之言也辛丑春以例往松江謁直指次滸墅聞鄧尉梅花盛開遂輕舟入太湖口自光福元墓留聖恩寺四宜堂賦詩數十篇而返因自號漁洋山人有入吳集予自少癖好山水嘗憶古人身到處莫放過之言故在揚州日於金陵京口梁谿姑蘇諸名勝皆於簿書期㑹中不廢登臨而公事亦無濡滯者吳梅村〈偉業〉師謂予在廣陵日了公事夜接詞人以擬劉穆之予豈敢望古人若山水之癖則庶幾近之耳寺中齋禱無事因憶舊遊畧述之以示兒軰康熙壬子予以戶部郎中奉
　　命典四川鄉試所過名山如井陘霍山姑射中條雷首太華少華終南太白雲棧嶓錦屏天柱岷山青城蟇頤凌雲峨嵋烏尤五峯塗山平都上嵓瞿唐三峽巫山十二峯隆中峴首蘇門百泉諸勝舟車遄發廹於王程或至或不至凡登望皆有詩為蜀道集又別為蜀道驛程記四卷施愚山侍讀曹峨眉〈禾〉祭酒徐東癡〈夜〉隠君序之葉文敏訒菴題長句於卷首又以書抵予雲蜀道新詩毎一篇具有二十分力量雲
　　戶部郎中族姪祚興康熙丁未進士嘗知三水縣雲文太青光祿家婢皆能詩曽得其倡和一卷許貽予又貽太青書扇一字畫甚竒怪詩是擕內登文昌閣有句雲酒杯好喚中黃老侍女都看萼緑華
　　門人張聨元鍾祥人言故興獻王陵極靈異流賊過承天將發陵忽白日晝暝雷電霹靂交作震死數人賊駭懼而止鼎革後有諸生某某飲於陵下醉為謔語歸即死
　　門人靳治荊字熊封博雅嗜古言前浙江布政使蔣君毓英之子國祥好刻古書嘗重刻荀悅袁宏兩漢紀陸㳺馬令南唐書又欲刻王稱東都事畧亦一竒士門人顧嗣立字俠君彚選元詩集自元好問迄張雨軰起甲終癸凡百家與石門吳之振孟舉宋詩鈔並行兩朝之詩畧具二書矣其傳例倣虞山明列朝詩甚有雅裁
　　曽見石敬塘家廟碑是梁周翰撰周翰與楊文公億同為翰林學士年已七十景徳中答宰相待罪表不稱旨上別令趙安仁撰且曰不可令周翰知恐其悔恨見金坡遺事
　　蔡州有吳元濟廟宋王質知蔡始毀之更建狄仁傑李愬祠狄道縣有董卓廟髙適火之某處亦有盜跖黃巢廟劍州有鄧艾廟皆不可解


　　居易録卷四
<子部,雜家類,雜說之屬,居易錄>
