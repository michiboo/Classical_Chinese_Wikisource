　　欽定四庫全書
　　居易錄卷三十一　　　刑部尚書王士禎撰
　　金陵李氏有酒樓臨市一日有道士十八人來樓上食畢覆其椀而去椀下各遺一方治諸疾病主人祕之扄置箱篋數日啟篋則不存矣方懊恨明年盆中牡丹花開十八枝每枝花上各有一方如前似金書者驚喜而錄藏之製丸散活人多竒効金陵人傳牡丹十八方是也
　　江寧有蕭生者食香蕈則死又有王生者飲茶則死必二三日始甦醫無能識其故者誌於此俟明醫或能知之
　　五月十七日
　　聖駕還京內閣九卿諸臣迎於通州
　　以前左都御史王鴻緒為工部尚書
　　賜致仕工部尚書熊一瀟
　　御書曰怡情泉石致仕內閣學士徐嘉炎
　　御書曰直西清又一聫雲樹影不隨明月去溪聲長送落花來又
　　御書唐人張旭隱隱飛橋隔野煙絶句詩一首
　　李容齋〈天馥〉相國壬戌典㑹試得士最盛子孚青先以己未進士入翰林一日宴集諸門生史講學䕫獻詩有雲郎君館閣稱前輩弟子門牆半列卿時以為不減唐人文章舊價留鸞掖桃李新隂在鯉庭之句
　　上幸江浙
　　賜扈從在籍督撫提鎮藩臬諸臣
　　御筆頗多給假吏部侍郎彭孫遹曰松桂堂檢討尤侗曰鶴棲堂御史盛符升曰年登耄耋時侗年八十二符升予門人年八十五矣㑹
　　萬夀節駐蹕呉門而諸臣得邀
　　天藻真曠世竒遇也他未及録
　　五月二十三日臣左都御史王士禎
　　內直南書房𫎇
　　恩賜
　　御書素縑一幅雲曈曈曙色上帆檣野水波添滿路光知是皇畿程日近林風吹送柰花香蓋舟行
　　御製近詩也有
　　御璽三曰佩文齋曰康熙御筆曰萬幾餘暇
　　六月二十日
　　內直𫎇
　　恩再
　　賜
　　御書大字一聫雲煙霞盡入新詩卷郭邑閒開古畫圗御璽三曰佩文齋曰康熙御筆曰保合太和同𫎇賜者戸部尚書陳廷敬禮部尚書張英工部尚書王鴻緒
　　戸部左侍郎王掞調吏部右侍郎仍兼翰林院學士〈吏部左侍郎趙士麟卒於位〉
　　特諭起原任左都御史郭琇為湖廣總督以兵部右侍郎兼都察院副都御史
　　上南巡過吳江縣詢知琇為令時清亷愛民故有是命
　　刑部左侍郎田雯調戸部右侍郎總督湖廣兵部右侍郎李輝祖入為刑部右侍郎
　　漢書大司徒馬宮本姓馬矢宮仕學改稱馬馬矢姓甚竒王弇州宛委餘編曾載之複姓
　　宣和書譜雲桓溫生未朞溫嶠見之雲此兒有竒骨因以溫名之如所云為太真之辱矣
　　書譜杜光庭傳撰髙士傳百卷今其書不傳然古來髙士滅景雲棲安得有百卷之多使麒麟鳳凰與牛馬鴉鵲肩隨踵接何足貴耶
　　己夘六月漢軍御史郭金城疏請裁中外冗官下九卿議疏內亦及都察院官予時掌院事㑹議日昌言於衆曰御史為
　　朝廷耳目之官有彈劾之責所云猛虎在山藜藿不採闗繫言路豈同閑散況明時兩臺設御史至百二十員本朝初裁其半再裁留四十員又裁僅留二十四員雖巡按停差而現存之差有六掌道六協理稽查六部京畿道寶泉寶源兩局登聞鼓五巡城六巡鹽等差以及大祭祀
　　大朝㑹監禮監宰糾儀侍班鄉㑹試內外監試諸差往往乏人余尚欲請增數員庶幾偹官無曠詎可裁乎滿太宰庫勒納公見予言之侃侃遂首肯惟漢軍御史八員中留其五巡視五城餘三員裁去並裁漢軍都事一員而他御史如故尋奉
　　㫖如議時裁去通政司漢叅議二員大理寺漢寺丞一員春坊漢中允贊善各一員漢行人四員
　　上駐蹕江寧
　　御書治隆唐宋殿額遣皇子直誠兩郡王賫懸明太祖孝陵踰日
　　駕幸鍾山躬祭
　　上親祭明祖孝陵至是而三矣
　　楊慎藥市賦人參三椏來自髙句驪之國桃枝九折出於巂昆明之陬
　　丹鉛錄浯水有南浯北浯北浯在琅邪靈門南浯在零陵九疑按北浯在今青州之安邱縣南浯即元結之浯溪
　　七月命兵部尚書席爾逹署川陜總督事〈吳赫解任〉以都察院左都御史馬爾漢署兵部尚書事
　　七月二十日
　　御前發下元人陳桱手錄賦題備忘十五卷蓋備塲屋之用者有嘉靖六年丁亥石東居士跋略雲子經〈桱字〉無子其遺書皆歸外孫古氏古氏自四明徙居餘杭以翰林院編修阿金為福建正主考滿保為浙江副主考喀爾喀為河南副主考法保為陜西副主考滿洲翰林官出典鄉試自今科始〈阿金喀爾喀予辛未科所取士也〉
　　逹賴喇嘛進表其頌
　　聖稱縂統天下率土威福文殊菩薩
　　至聖皇帝手執蓮花清淨座下又稱
　　夀與天同至聖天朝皇帝大䕶法主又稱
　　夀與天同並日月大䕶法主人
　　以內閣學士噶禮為廵撫山西都察院副都御史〈廵撫倭倫罷〉
　　七月二十三日進呈編次
　　上諭皇太子塞外用兵機宜𫎇降
　　御筆雲善用兵者役不重興糧不三載故師不乆暴而天誅亟決下注漢書二字
　　宸翰用硃書結構精宻遒𦂳蓋引馮奉世傳中語仰瞻歎美者久之時同被
　　㫖者戶書〈臣〉廷敬禮書臣英工書〈臣〉鴻緒暨左都〈臣〉士禎
　　特俞廵視兩淮御史卓琳疏請蠲免白駒等十四場三十七八兩年竈戶折價銀三萬三千六百兩有竒朱檢討竹垞書來寄所著經義存亡考十六捲雲此書已成凡三百卷今所寄者纔連山歸藏周易止於北宋則全書之浩博可知巳
　　巳夘閏七月十三日門人莊戸部廷偉攜宋搨虞永興夫子廟堂碑來觀古色鬱然的是舊物是唐荊川家藏本末有董思白贗書一跋反成蛇足耳
　　乂趙子昻絹書草訣歌一卷疎宻斜整有不衫不履之態末自跋雲世有草書訣本非善草書者所作故多謬然初學便於誦習兼其間亦有可取者故戲書一過以質子久松雪翁
　　又唐六如畫溫公獨樂園凡七圗曰讀書堂㺯水軒釣魚菴種竹齋采藥圃澆花亭見山臺自署正徳庚辰春三月上已畫於桃花塢夢墨亭中泉石竹樹秀絶軼塵每幅有文徵仲題五言詩末有徵仲書獨樂園記跋雲余觀子畏獨樂園圗徵明十年前所書不意復覩於江隂黃吉甫家今日多在病鄉精神稍減乗興重錄此記於後書罷不勝慨然衡山居士記書尤佳
　　閏七月十五日以河魚腹疾未入直是日𫎇
　　賜南書房諸臣人
　　御書二幅內臣以臣士禎偶病未入直復
　　命明日啟
　　奏奉
　　㫖今日事多未暇回時補
　　賜時將以十七日哨鹿塞外也
　　十六日
　　上以
　　御製廣濟寺碑文
　　賜觀字方圎徑寸遒美妍妙絶似虞永興末署皇三子多羅誠郡王𦙍祉奉
　　敕書
　　上好書學
　　宸翰集帝王之大成乃東宮暨諸皇子皆工於書法如此
　　本朝家法真唐宋明以來僅見之盛事也
　　𫎇發下宋髙宗書千文二本
　　賜觀皆署紹興二十三年嵗次癸酉二月二十三日御書院書其一頗似聖教序其一似雙鈎廓填者
　　閏七月十七日
　　駕幸古北口
　　命吏部尚書熊賜履禮部尚書張英侍東宮日講周易
　　巡撫貴州副都御史王燕疏稱安順府鎮寧州儒士曹邦傑幼習詩書長諳經史以康熙三十七年三月雲亡其妻張氏出自儒家婦道既修文理亦繕結褵二載遽天所天作文告祭誓必身殉當即焚邦傑遺稿而自經於柩側從容激烈出於自然取義成仁允堪不愧云云疏末載祭夫文曰嗚呼痛妾命之不辰也㓜失嚴慈撫育無人形影伶仃莫可言狀幸得於歸夫子庶幾夙夜事之百年守之憶吾父擇壻時亦曰吾女幸矣終身之仰望者非壻耶如賔如友同心而同徳者非壻耶私心自慶在妾尤深孰意甫歸故里遽嬰疢疾妾向之喜者化而為憂餐寢廢祈以身代而天不假年黃梁一覺羽化昇矣傷心哉夫子之人如金如玉夫子之文如潮如海而今已矣不可復見矣天耶人耶孰為之耶禮稱未亡人妾不忍未亡也詩云之死矢靡他妾唯知之死也九泉匪逺妾必從之嗚呼淒淒惻惻踽踽涼涼拊膺呼號瞻望無將臨風灑涕對景悲愴削骨代筆曷罄𠂻腸夫子乎其知之乎何不颷輪少待使妾欲追而難跡乎靈其不昩庶鑒妾心邦傑以三月二十三日卒張氏以二十五日殉年二十七
　　蘭於花品中最清幽而其根能殺人後魏人乃有名魏蘭根者取義亦不典矣
　　先始祖母初夫人為天風吹來事載家乗萬厯間伍寧芳〈袁萃〉學憲記之頗得其實而賀燦然駁之以為語怪非也謝在杭〈肇浙〉五雜俎亦載此事雲國初歴城王氏方鰥居一日大風晦㝠良久既霽於塵岔中得一好女子年十八九雲外國人也乗車遇風歘然飄墮遂為夫婦今王氏百年科名貴盛無比皆夫女之後也蓋傳聞異辭曰歴城王氏曰外國人皆譌也
　　五雜俎雲八月望有月華或言夜半或言㣲雨後或言凡秋夜之望皆有之五彩鮮明旁照數十丈如金線者百餘道或言但紅雲圍繞之而已康熙己未庚申間先司徒府君以中秋夜召客客散留徐隠君東癡〈夜〉宿而府君獨坐月中徘徊未寢漏下三鼓忽見月華如前所云五采金光灼爍射人不可名狀急呼隠君起重命觴酌逹旦明日隠君賦月華篇紀事載新志中
　　華山經雲羅隠之新淦玉笥山道士來居華山一觴一詠髙情自適晉天福中賜號曰希夷先生稍在陳摶之前是五代有兩希夷皆居華山也
　　夫於今濟南長山縣也見左氏傳
　　胡應麟元瑞詩藪雲晏同叔冰從太液池邊動柳向靈和殿裏看靈和字僻又與柳不切易作長楊按靈和乃張緒事何得謂僻而不切元瑞號博雅豈南史亦未之讀耶
　　九月初七日秋審畢九卿會稿中有河南司閆煥山西司郭振羽廣西司竇子雲三起初擬情真余謂凡以救父罹罪者多議矜減此三人雖以刃然止當論其救父與否不必分梃刃也愚意緩決為當諸公以為然皆改緩決
　　以左僉都御史王紳為大理寺卿〈大理卿李錦罷〉少詹事王九齡為都察院左僉都御史
　　以翰林院檢討劉涵為揚州府知府先是己巳以翰林丁廷楗為鳳陽府知府李濤為臨江府知府汪楫為河南府知府至是以副都御史吳涵請疏通翰林官故再有是
　　命
　　九月二十一日已時
　　文華殿經筵講官吏部尚書庫勒訥熊賜履講大學是故君子有大道必忠信以得之驕泰以失之三句禮部尚書張英掌翰林院禮部侍郎阿山講易經繫辭仰則觀象於天俯則取法於地二句講畢
　　賜宴太和門
　　今桐城相國張公〈英〉為諭德時以詩集屬予評次予見其梅花詩有雲嘉名他日傳調鼎記取蟠根在草茅曰宰相語也今果驗常熟歸少詹〈允肅〉丙辰落第後居京師每徒歩䄂詩相質予見其和平恬澹絶無憤懣呌號之氣歸故善楷法予謂之曰君必狀元及第己未果傳臚第一人詩為心聲諒矣
　　東陽縣資福寺唐剎也宋宣和中燼於火藏經皆化為石卷軸宛然扣之有聲事載本誌
　　張氏潛江人能詩有絶句雲病廢機梭老廢蠶牙籖緗帙興猶耽唐詩元曲都収捲日向紗𥦗讀二南詠留侯雲子房稱病藏機早只待功成辭漢家已復韓讎無所事此心元自在煙霞
　　康熙十年潛江民吳某家屋上墜下一物形如⻱有兩翅頭有一角四足如人指色如羊肝以刀刺之不能入其殻非骨非肉聲如雄鴨
　　九月二十七日
　　南書房觀唐文皇屏風帖有揭徯斯虞集諸跋雖非真跡而臨摹甚工亦髙手也
　　調工部左侍郎李柟為戶部右侍郎〈戶侍錢三錫卒〉以左副都御史吳涵為工部右侍郎大理寺卿王紳為副都御史太常寺卿髙裔為大理寺卿少詹事李鎧為太常寺卿十月初一日
　　上躬祀
　　太廟
　　十月十六日武英殿大學士兼吏部尚書李天馥卒賜諡文定
　　十一月初一日
　　上躬祀
　　天於南郊
　　初五日以戶部尚書馬齊禮部尚書佛倫為大學士馬齊武英殿佛倫文淵閣吏部尚書熊賜履禮部尚書張英皆大學士賜履東閣英文華殿各兼本部尚書馬齊仍掌戶部以戶部尚書陳廷敬為吏部尚書刑部尚書李振裕為戶部尚書兵部尚書席爾逹杜臻皆禮部尚書都察院左都御史馬爾漢原任總督兩江兵部尚書范承勲皆兵部尚書都察院左都御史王士禎刑部尚書原任左都御史哈雅爾圗吏部左侍郎兼翰林院學士王澤宏皆左都御史
　　上親征額魯特
　　御製前後出塞詩氣象髙渾非貞觀開元所及略就記憶者載於此彈琴峽雲崇崢流水意彷佛似鳴琴曲度泉歸壑聲兼峽泛吟空山傳逸響終古奏清音不御金徽久泠泠㑹素心瀚海雲四月天山路今朝瀚海行積沙流絶塞落日度連營戰伐因聲罪馳驅為息兵敢雲黃屋重辛苦事親征賜將士食雲萬騎擁雕弓長鳴向北風龍荒彌曠逺虎旅正驍雄戰鼓黃雲外旌門紫氣中朕躬方蓐食與爾六軍同勦滅噶爾丹大捷雲殘寇疲宵遁橫衝節制兵我師乗鋭氣誰許丐餘生貔虎三軍合鯨鯢一戰平愧稱謀畫定討罪荷天成
　　調禮部右侍郎掌翰林院事韓菼為吏部右侍郎王掞轉左侍郎皆兼翰林院學士內閣學士李錄予為禮部右侍郎兼翰林院學士內閣侍讀學士范承烈為內閣學士兼禮部侍郎
　　㑹試舊例止分南北中卷康熙辛未科雲貴廣西無中式者御史王承祐江蘩因上疏條奏請於南北中卷之內再分左右九卿兩議具奏奉
　　㫖著畫一具奏九卿因議以直𨽻山東為北左河南山西陜西為北右江南浙江為南左江西湖廣福建廣東為南右四川雲南為中左廣西貴州為中右得
　　㫖允行甲戌丁丑遵行兩科闈中但握算左應中若干卷右應中若干卷文之佳惡皆不暇論以故真才屈抑頗多予為總憲欲疏請復舊例以入直
　　南書房不果上己卯十一月副都御史梅桐厓〈鋗〉疏言之事下禮部部兩議以上復下九卿予時為刑部尚書首言㑹試合天下之人才止當論文不當算各省額數之多寡若㑹試分省定額則鄉試亦應分府定額乎況科塲鉅典當防𡚁竇既分五經又分南北若再分左右恐闈中易於揣摩此又𡚁竇之當防者也諸公皆以予言為然㑹總憲涓來兄〈澤宏〉少宗伯慎菴〈封濚〉持後議遂復兩議上之
　　上竟從前議大司空儼齋〈鴻緒〉曰始終力主持此事者先生一人而已因記本末於此
　　上諭戶部蠲湖南康熙三十九年地丁錢糧
　　于氏者東昌清平人於進昌女也字劉興旺之子索成以家貧養於劉年十四矣將以己卯七月二十七日完婚二十二日村中社㑹興旺暨妻子皆出觀劇女獨處閨中有修成者無頼子也傭於其鄰杜誠之家窺女獨居持刀突入脅之女大罵不從成持刀強逼之女以右手拒刃幾斷腕罵愈厲成怒且懼其泄也斷其脰而去知縣王吉人亷得其實修成具服巡撫王少司馬〈國昌〉上其事當修成故殺大辟于氏以貧窶幼女寧死不汚貞烈可風下禮部建坊旌表予時為刑部尚書歸記之俾勿湮沒於後
　　欽差部院大臣十人督修淮揚髙家堰邵伯鎮等處河工兵部尚書范承勲工部尚書王鴻緒吏部左侍郎王掞戶部左侍郎田雯兵部滿右侍郎布顔努刑部右侍郎喻成龍工部左侍郎顧藻都察院滿副都御史夀鼐副都御史王紳大理寺卿髙裔〈裔丁外艱不行〉
　　衛中丞既齊字爾錫山西洪洞人醇儒也自翰林檢討超拜山東布政使亷聲甚著入為順天府尹擢副都御史出為貴州巡撫罷歸己卯冬以分理河工入都日在邸中召門生黃編修叔琳講中庸一章二鼓始罷其靜力如此
　　前福建巡撫卞中丞令之〈永譽〉貽書畫彚考六十卷其自撰也凡詩文題跋悉載自序雲上溯魏晉下迄元明大之忠孝之蹟法戒之圗小之文章詞翰江山雲物釐甲乙較亥豕當務即休退食復然故所收視雲煙過眼錄鐵網珊瑚諸書獨為詳博亦游藝不可少之書也予昔過長春寺僧院見明慈聖李太后像及田妃寫真皆白晳豐美田像稍似怨抑者或是病中所作
　　禮部題為援例陳請乞
　　賜襲封以崇先賢以廣皇仁事該臣等㑹議得先經禮部議覆閔煌端木謙請給博士之處無容議具題奉㫖九卿詹事科道㑹議具奏欽此仰惟我
　　皇上治邁千古徳冠百王創建無前之盛烈肇舉未有之隆規先賢閔損端木賜後裔雖從前並未設有博士恭遇我
　　皇上崇儒重道之時兩賢後裔似應授與官職以彰皇上之殊恩曠典但後裔歴世久逺伊等是否嫡派應行文該撫㑹同衍聖公確查嫡派將應授之人保送到日再議可也奉
　　俞㫖
　　文衡山方竹杖跋語雲餘年八十有七矣而背未鮐髪未黃燈下猶能為蠅頭書作畫猶能為徑丈勢殊不自覺其為老也有謔余者曰子多太公之五年少伏生之三嵗矣余始覺其為老然矍鑠是翁崛強猶昔必不以老自衰忽有友人自蜀中來貽我方竹一杖因思解組已久非杖朝之時而杖鄉杖國之年又逺過焉欲贈同儕而香山社中殊無九老則不如姑存之以俟諸旦夕可用之時且以誌良友之嘉惠雲爾嘉靖戊午秋八月長洲文徵明題
　　文徵明畫仙山樓閣自題詩云山半崔巍拱絶壁誰開雙闕峙青雲世人慾識仙凡路霞術星衢自此分嘉靖乙卯二月既望為竹隱作時年八十有六
　　趙松雪墨菊一幅題雲物華有秋菊頗稱傲霜枝不謂一莖草具此松栢姿當時染翰者興言可及斯方外史詩化染灤京産異花都緣地貴寵優加香同御串應多爽色比朝衣更有華粉本最宜陶令酒藥苗尤勝陸生茶江南處士窺天巧問是吾宗第幾家〈闕〉山潘廸書宋人李崧觀潮圗有張仁逺題詩云神鰌怒決滄溟水浪沸波騰亙天起巨靈擘山山為開玊龍捲雪從東來腥風撼地坤輿剖長江萬鼓雷霆吼雄威欲吞吳越軍強弩三千皆縮手金堤既成事已非錢唐江上開皇畿雕闌玊檻照東海貪看秋潮忘黍離中原不復民易主百萬貔貅宿沙渚倚樓望潮潮不來六帝同歸一壞土人間廢興何代無誰能躭樂思艱虞良工不解寫無逸丹青卻作觀潮圗
　　客攜宋搨定武蘭亭序來觀後有元人諸跋真古物也輒具錄於左方
　　素弱冠時盡見陳海珠氏所藏蘭亭序諸家石刻六十有三本然於書學要非專門不敢妄加評議此卷敬修父嘗珍襲之必善本也臨川危素　唐太宗得禊序真蹟命歐虞褚諸公臨倣之近侍趙模韓道政馮承素諸葛貞輩皆得臨擬取衆所臨分賜諸王近臣惟率更令所臨奪真因勒石以留禁中世共珍異罕獲打搨後雖更亂石獨完存五季時契丹輦以歸北復道棄之慶厯中李學究得而秘瘞於土至其子始出石搨以售人宋景文公守定武購而藏之官庫後守薛師正懼搨繁傷石刻別石以徇世求子紹彭又模刻它石潛易元刻由是定武變為三刻然唐刻㣲帶肉此本字頗豐必紹彭之所模但墨燥而少潤耳予友敬修氏善鑑別尤愛此卷蔡中郎收爨餘之枯必非妄賞汪氏其世寶之至正癸巳長至前五日梅仙山樵卓説禊帖自貞觀間臨搨之盛至宋蔡君謨薛紹彭諸公尤以此為竒事然考其刻則定武本為最先此好古者所以貴得定武刻也景定咸淳間賈氏枋國凡諸舊刻鮮不購入其府客有廖寺丞者嘗承命叅較擇其粹者輯成一帖俾良工王用和刻諸悅生堂經年乃就是則禊帖蓋未易言也此本鐫刻既精打搨尤不茍危雲林所謂敬修父嘗珍襲之必善本也大雅宜謹藏之至正乙巳秋九月十又一日丙寅金華鄭濤書
　　又觀唐韓滉維摩不二圗南唐周文矩飲中八仙圗宋人臨顧凱之列女圗〈有喬簣成印柯氏清玩印〉元錢選惜馬圗富平門人朱樹滋舊搨佛遺教經前有釋迦畫像文嘉休承泥金小字心經前後有周氏家藏張復之印䴢公印項墨林鑒賞印香山之裔印武功小印王元美印末有王穀祥跋雲涪翁雲大字無過瘞鶴銘小字無過遺教經近世所傳右軍遺敎皆唐經生手書耳陸太宰所藏舊本為世罕購近日稍稍見之是本亦其流亞也己未長至日又有玉川子袁尊尼跋不錄
　　同年秀水曾王孫道扶子安世書來求為其父誌墓以九成宮圗為贄上方空處有弇州臨九成宮銘畫不書款　又明人書畫一冊凡二十幅皆莫是龍張鳳翼文徵明文彭董其昌項徳新輩真蹟極可玩　文衡山行書紅白梅花梨花等詩前有臣受孔子戒圗印
　　明左忠毅公光斗視北畿學政有知人鑒凡所題品往往竒中人亦不知其何術也試順天日拔故相國史公可法為童子之冠史公年少貌又寢謁謝日左公對衆慰勉之曰善自愛將來社稷臣也衆出而戲𥬇之後史公果大拜南渡殉國難以死又有保定張某次當貢左公謂之曰汝官當至三品然艱於一第奈何後果以貢士仕至巡撫
　　先從兄太液〈士鵠〉藏倪雲林畫小幅極瀟灑上有自題詩云瀟瀟風雨麥秋寒把筆臨摹強自寛賴有〈闕〉君相慰藉松肪筍脯勸加餐予少時極愛之康熙甲辰在揚州題程孟陽畫和之矣適觀卞中丞〈永譽〉書畫考有王叔明自題喬松絶壑圗絶句一字不異第三句缺處是俞字題下又注云一本作至正十三年二月晦日倪瓚寫題詩與此同味此詩風致斷是雲林作然叔明何以勦襲不易一字殊不可解也
　　黃鶴山樵畫款或作王子蒙又或作叔銘
　　南山之下汧渭之間想見開元天寶年此篇乃坡翁書韓幹馬圗作也趙松雪題五代趙巖調馬圗書此詩而自跋雲以杜子美詩書之王穉登又跋雲拾遺集無此作魏公何從得之古今詞人之作散逸不傳者多寧獨此歌而已云云予閲之失笑在子昻或一時誤書百穀豈一生未睹蘇集耶何孟浪至是且子美明皇時人安得雲想見開元天寶耶二公亦未之思耶
　　雪中偶過卞令之中丞書舍觀李營丘雪景山水及王右丞雪溪圗周文矩郭忠恕僧巨然髙房山趙松雪管夫人黃大癡王叔明吳仲圭倪雲林曹雲西徐幼文張伯雨諸名人雜畫至暮又觀元刻松雪集又陸放翁行書古詩一首雲能自得我心無入不自得靈府長優閒蕉鹿烏能惑濁醪吞數升浩氣漫漫塞醉來隠幾酣屢到華胥國人生貴適情何當調語黙放翁㳺作字極矯健
　　太常寺題為遵
　　㫖㑹議事康熙三十八年十二月十一日奉
　　㫖諭元旦諸臣俱集人衆煩擾請捧
　　神牌往來朕心殊覺未安着內閣㑹同內務府禮部太常寺考明代典禮議奏欽此該臣等考得明代奉先殿祭享並無向太廟捧請牌位之儀我
　　國朝建立
　　奉先殿於內原安奉
　　太祖
　　太宗
　　世祖神牌朔望薦新等祀以時行禮
　　四祖神牌原安奉於
　　太廟後殿每年時享遣官於後殿
　　四祖神位前致祭且嵗暮又有祫祭元旦復請
　　牌位至
　　奉先殿合祀似覺禮煩嗣後遇元旦
　　皇太后聖誕
　　萬夀聖節於
　　奉先殿行禮時停其請
　　太廟後殿
　　四祖神牌至
　　奉先殿即於
　　太廟後殿照
　　奉先殿典例供帛酒籩豆讀祝文遣官致祭則
　　四祖牌位不致往來有䙝而我
　　皇上誠敬之心亦允愜矣其祝文交與翰林院撰擬可也奉
　　㫖是
　　禮部㑹九卿題為㑹試闗天下之人材閲卷宜照從前之定例仰請
　　乾斷酌復成規以光大典事都察院左副都御史梅鋗題云云該臣等㑹議得㑹試乃聚天下之人材而拔其尤者以光
　　朝廷賔興大典舊例分南北中卷衡量可謂至平又分左右未免分析太繁相應仍照舊例南北卷內不必細分左右將廬州等府滁州等州舊係中卷者俱歸於南卷其雲南貴州四川廣西四省去其中卷名色每科雲南定為雲字號額中二名四川定為川字號額中二名廣西定為廣字號額中一名貴州定為貴字號額中一名康熙三十九年㑹試奉
　　恩詔加額明年㑹試應將雲南四川各加中二名廣西貴州各加中一名庶人材不致淹抑而逺方士子皆得均霑
　　皇恩矣奉
　　㫖依議














　　居易錄卷三十一
　　欽定四庫全書
　　居易錄卷三十二　　　刑部尚書王士禎撰
　　康熙三十九年庚辰正月門人李御史子來〈先復〉攜示李在換鵞圗筆意疎放圗中一丈夫相向坐右軍座後一女子捧硯立對坐一丈夫回顧童子抱鵞至鵞宛頸似欲鳴者意態生動衣褶飄灑按圗繪寶鑑李在字以政莆田人遷雲南山水細潤宗郭熙豪放宗夏圭馬逺其人物評者謂八面生動故四方重之雲又元磁椀一視今磁絶厚素質青花花紋皆作盤螭形雲是曹縣李襄敏公〈秉〉家物自元時先世所傳至襄敏已數世今乂三百年矣
　　正月二十七日
　　乾清門
　　御試己卯科順天舉人四書題三道內閣九卿在懋勤殿閲卷四鼓始出宿館中次日仍召小九卿科道官覆閲
　　二十九日
　　駕出由天津水路閲永定河工
　　二月初三日有
　　㫖欽定覆試順天舉人一等至三等俱准㑹試四等革黜者七人
　　初五日吏部集議順天考試官同考試官衆問或以磨勘疏為主或以覆試為主予謂准舉人㑹試者
　　皇上之特恩磨勘處分者科塲之定例若因覆試而廢磨勘恐將來科塲之𡚁益不可問矣滿洲太宰庫勒納公深以予言為然議遂定
　　黃石齋先生蔡夫人名潤石字玉卿工書法與先生逼似康熙庚辰春得其楷書律詩一卷楷法稍雜分𨽻題雲偶寄夏太守時山中聞警崇禎丙子秋八月蔡氏玉卿書於石養山中時多崇禎中魔道語蓋先生作也庚辰科㑹試總裁大學士兼刑部尚書吳琠大學士兼吏部尚書熊賜履戶部右侍郎李柟都察院僉都御史王九齡熊自癸丑至甲戌丁丑今庚辰凡四典禮闈向所未有也僉憲舊不列名聞自丁丑科始
　　唐樂府往往節取當時詩人之作率緣情切事可以意㑹理解然亦有不可解者如陸州歌第一分野中峯變乃節王右丞終南山詩後四句涼州歌第三開篋淚沾臆乃節髙常侍歌詩前四句也不知與邊塞閨情何涉而取之
　　經筵講官例以尚書侍郎及內閣學士翰林院掌院學士充大拜者則解講官惟徐崑山立齋〈元丈〉以戶部入相仍掌翰林院事兼經筵講官己卯十一月熊孝感青岳〈賜履〉以吏書張桐城敦復〈英〉以禮書同日大拜皆帶經筵講官蓋三臣在經筵最久故用異數非故事也
　　三月初一日午時
　　文華殿經筵滿講官吏部尚書庫勒納刑部尚書傅臘塔禮部右侍郎努赫刑部右侍郎常綬工部左侍郎羅察內閣學士兼禮部侍郎布泰翰林院掌院學士兼禮部侍郎阿山漢講官東閣大學士兼吏部尚書熊賜履文華殿大學士兼禮部尚書張英吏部尚書陳廷敬戶部尚書李振裕禮部尚書杜臻刑部尚書王士禎禮部左侍郎王封濚大學士英尚書庫勒納講論語子以四教一節尚書廷敬侍郎阿山講禹貢禹敷土隨山刋木三句講畢
　　賜宴太和門
　　祝希哲書評雲孟頫雖媚猶可言也其似算子率俗書不可言也王元美雲李北海傷佻然自雅趙松雪稍穩然近俗又雲承㫖精工之內時有俗筆予謂松雪詩亦有法所患未能免俗耳
　　聞㑹試外簾諸公説二月某日貢院中忽聞小兒啼聲跡之在明逺樓上登樓視之果有一小兒如初生者臥而啼哭莫知所從來亦異事也
　　宋牧仲〈犖〉中丞寄所刻施注蘇文忠公詩集四十三卷宋司諫吳興施元之徳初與吳郡顧禧景繁同撰元之子宿字武子増補見陸游渭南集此書牧仲得之牧仲藏書家闕十二卷牧仲偕幕中文士某某共為得之始為完書
　　唐黃御史滔刻集八卷賦一卷詩三卷碑誌記序牋啟雜文四卷附録一卷首有楊誠齋洪容齋二序淳熈四年渝州謝諤序唐萟文志雲黃滔集十五卷又泉山秀句三十卷此集初名東家編畧宋紹興丙子尚書考功員外郎黃公度撰誌滔之八世孫也
　　江蘇廵撫宋犖疏稱江寜縣故民林起龍妻黃氏內則克嫻婦道無忝於歸八十九載現年百有二歳所當題請旌揚以昭人瑞事下禮部
　　命翰林掌院學士法良韓菼教習庶吉士
　　以都察院左都御史王澤宏為禮部尚書擢戶部右侍郎李柟為左都御史副都御史王紳為戶部右侍郎順天府府尹甘國樞為副都御史
　　振武將軍涼州提督縂兵官孫思克卒年七十四思克旗下人鎮西陲三十八年兵畏民懐畨𤞑戴之如父母王輔臣噶爾丹之亂兩次用兵恢復征𠞰累立大功本朝名將也屢以老病疏乞骸骨
　　上溫諭慰留不允至是卒奉
　　㫖從優議恤贈太子少保加太子太保諡襄武
　　總督河道兵部尚書于成龍卒奉
　　㫖從優議恤改江南江西總督兵部尚書張鵬翮為河道總督
　　徐昌國談藝錄雲未睹鈞天之美則北里為工不詠闗睢之亂則桑中為雋當是既見空同之後深悔其吳歈耳而錢氏顧力揚其少作正弇州所云舞陽絳灌既貴後稱其屠狗吹簫以為佳事寧不泚顙者也〈按此亦斥謙益語〉石守道作怪論三篇毀楊文公予嘗駁之矣又讀其救説一首最誖於理如雲漢祚微王莽簒道大壞揚雄存之五代之亂馮瀛王存之數語蠱世道人心不淺而篇終又雲天下國家有難患以死殉之忠臣之節〈云云〉何又
<子部,雜家類,雜說之屬,居易錄,卷三十二>自相矛盾之甚守道持論率僻謬如此
　　南海舉人歐之麟貽其從世祖禎伯虞部集若干卷後附禎伯青衣李英詩曰歴逰集餐霞集當壚集又贈言一卷則徐子與沈蛟門文五峯諸人之作皆在子與極稱英詠月五言絶句云云予尤喜其臯蘭觀獵七言云白草黃沙羽獵齊將軍鏖戰馬頻嘶籌邊已斷匈奴臂百萬蒐田大夏西頗見格調顧氏國雅集登其人非過也唐詩人以畫名家者首薛稷王右丞次鄭䖍顧況張志和張諲劉商圗繪寶鑑雲劉方平工山水樹石汧國公李勉甚重之又李林甫善山水類昭道昭道思訓之子林甫思誨子蓋從兄弟也世人知滕王元嬰善作蜂蝶不知嗣滕王湛然亦善畫花鳥蜂蝶官至太子詹事又吳越王錢鏐善墨竹
　　都察院同官題名〈康熙三十七年七月予自戶部左侍郎遷都察院掌院左都御史〉滿左都御史哈雅爾圗〈由兵部右侍郎陞改包衣諳班三十八年十一月再補左都御史〉
　　左都御史馬爾漢〈由兵部左侍郎陞調補兵部尚書〉
　　左副都御史額倫特〈由通政使陞〉
　　左副都御史夀鼐〈由內閣學士改〉
　　漢左副都御史錢三錫〈太倉人由宗人府丞陞遷戸部右侍郎卒〉
　　左副都御史金璽〈旗人由宗人府丞陞遷偏沅巡撫〉
　　左副都御史吳涵〈石門人由太僕寺卿陞遷工部右侍郎〉
　　左副都御史梅鋗〈宣城人由宗人府丞陞遷福建巡撫〉
　　左副都御史王紳〈睢州人由大理寺卿陞遷戶部侍郎〉
　　左僉都御史王紳〈由大理寺少卿陞遷大理寺卿〉
　　左僉都御史王九齡〈華亭人由少詹事陞遷內閣學士〉
　　刑部同官題名〈康熙三十八年十一月予自左都御史調補刑部尚書〉
　　滿尚書傅臘塔〈由左都御史調補〉
　　尚書安布祿〈由左都御史調補〉
　　左侍郎綏色〈由內閣學士陞〉
　　左侍郎蘇赫納〈由內閣學士陞〉
　　右侍郎吳赫〈由川陜總督調補改工部右侍郎尋革〉
　　右侍郎常綬〈由工部左侍郎調補管右侍郎事〉
　　右侍郎舒輅〈由工部侍郎調補〉
　　漢左侍郎徐潮〈錢塘人由工部侍郎調補遷河南巡撫〉
　　右侍郎李輝祖〈旗人由湖廣總督調補尋革〉
　　右侍郎喻成龍〈旗人由兵部督捕侍郎調補添註尋題明即補李輝祖之缺遷安徽巡撫〉左侍郎卞永譽〈旗人由福建巡撫調補〉
　　右侍郎吳涵〈石門人由工部侍郎調補遷吏部侍郎〉
　　右侍郎金璽〈旗人由偏沅巡撫調補〉
　　畫家有兩李營丘北宋李成人皆知之南宋李永亦稱營丘知之者殊少太原王穉登雲李營丘以山水擅名為宋畫院第一謂永也
　　三月二十日䇿試中式舉人王露等三百五人二十二日
　　上御太和殿臚傳第一甲第一名汪繹江南常熟人〈丁丑㑹試第三人〉第二名季愈江南寶應人〈庚辰㑹試第二人〉第三名王露〈庚辰㑹元〉二甲一名張成遇番禺人
　　長安薦福寺僧行義予逰秦時識之近謁普陀山歸見過雲與雲水僧七人雨中炷香潮音洞䖍禱願覩大士慈容倏見洞中現五色光光中有大士立像旁有白鸚鵡像莊嚴妙好是女人身他僧見者種種不一久之乃沒又雲法華洞為大士演法處有老僧智玊居之年百有二十嵗本明邊將也落伽山有老尼相傳百六七十嵗獨居是山無伴侶弟子距普陀尚百里寺僧往致供給有見之者寺有玊印佩之可以辟邪已疾菽園雜記以為普陀梵語白也落伽華也以山多山礬花故名本一山也
　　吳郡故孝亷徐昭法枋卒貧不能𦵏一日有武林髙士某者來弔自任窀穸然其人亦貧而特工分𨽻乃賃居郡中鬻書以庀𦵏具幅直一金吳人髙其誼爭售之得數十金遂卜日以𦵏而以羨歸其子為饘粥費語之曰吾欲稱貸富人懼先生吐之故寧勞吾腕知先生所心許也惜不得其名氏
　　近於刑部案牘中又得數異姓蘚奬蹤逺奉尋偃布職慈流力學貌稀又天順甲申進士覺茂音陜英宗命改姓陜字
　　禮部考核各省學道奉
　　㫖停止內陞著為例
　　近科𪔂甲未有如癸丑之盛者狀元韓少宰菼榜眼王大司空鴻緒探花徐詹學秉義同時在
　　朝位三品上徐尋遷禮吏二部侍郎
　　鼎甲之衰未有如丁丑者庚辰春尚未解館而狀元李修撰蟠以科塲事流徙奉天府安插探花姜編修宸英卒於非所榜眼嚴編修虞惇以子弟中式牽連降謫裴秀冀州記雲王僑犍為武陽人為柏人令於緱氏山登仙按今唐山縣即漢之柏人巏𡻒山在其城北故馬彧贈韓定辭詩云別後巏𡻒山上望羨君時復見王喬後漢書王喬河東人顯宗時為葉令或雲即古仙人王子喬
　　天上人予曾兩記之近觀田藝蘅留青日札雲己卯曾都御史在南京見雲中二人冉冉直下僅相去七八尺信陽蔡夢官雲己卯十一月二十五日自徐回潁川午後見天上西北白雲一條如路上行者七人有唐巾者科頭者長衣者兩截者手中各有所執亦有背負者往東南去可十里入山而滅見者六七十人予亦曾見三人一全體二半坐雲
　　馮開之先生〈夢禎〉快雪堂集頗得禪悅山水之趣子少時極喜之武林孝亷馮念祖字文子先生曾孫也執經於予一日請集序予問之曰初刻此集成僅摹印三十部板尋燬於火故流通絶少欲以頻年館榖所入重鋟之梓予嘉其志匆匆數年未有以報聊記於此
　　東坡居士在儋耳作十八大阿羅漢頌予最愛其二頌〈第九尊者〉雲飯食已畢撲鉢而坐童子茗供發籥吹火我作佛事淵乎妙哉空山無人水流花開〈第十六尊者〉雲盆花浮紅篆煙繚青無問無答如意自橫㸃瑟既希昭琴不鼓此間有曲可歌可舞此頌真契拈花㣲笑之妙者又一頌〈第十五尊者〉雲薪水井臼老矣不能摧伏魔軍不戰而勝得非自寓之詞耶
　　吾鄉益都孫文定公〈廷銓〉順治十八年以吏部尚書乞假歸省途中作北曲〈歸田〉有句雲閃煞人旌門畫㦸虎頭牌喜煞人神錢花鼓牛王廟又有北曲〈自笑〉雲把一箇洛陽街花攢錦簇美前程生扭做望江亭風清月冷喬丰韻甚得元人遺意
　　古雲太子處則監國出則撫軍撫軍二字乃儲貳之稱今人謂巡撫為撫軍沿襲之久莫知其非不典甚矣浙之石門有語兒亭〈國語曰禦兒〉野史謂勾踐使范蠡獻西施於夫差三年始達於吳至此亭生一子因名語兒亭夫當君臣臥薪嘗膽之日而范蠡乃以兒女子之情道路野合不忠甚矣何以為霸佐聲施至今且吳越相隔一江信使頻數三年始達勾踐豈土木偶耶乃聴其淹留鄰國置若罔聞俗語不實流為丹青可為嗢噱門人黃郎中元治字自先常兩官滇黔雲浪穹縣平逺州皆有鳳凰山每至某月日輒有衆鳥千百其羣集于山上毛羽形狀多不可名按一統志浪穹山初名羅浮蒙氏細奴羅興時鳳翔於此改名鳳羽及鳳死每嵗冬衆鳥哀弔其上故又名鳥弔山
　　董卓吳元濟黃巢三祠前記之矣近讀蕭山來元成集之樵書〈明崇禎庚辰進士其子燕雯今年庚辰進士〉所載古今淫祠㑹稽舊記秦始皇與大禹同廟王朗為㑹稽太守除之見三國志注宋孝宗乾道四年加封楚州顯濟廟靈威王乃吳主孫皓祠以汪大猷等使北邊言其威靈故封又蔡人嵗時祀吳元濟王質知蔡州毀之更祀狄仁傑李愬見宋史常山郡有董卓祠祠有栢樹魏蘭根盡伐以為槨材見北齊書予按唐髙常侍適有後漢賊臣董卓廟議雲狄道之人不慙卓之不臣而務其為鬼則漢莽可得而神晉敦可得而廟桓溫父子可享於江鄉爾朱兄弟可祠於塞上云云則是卓祠常山狄道兩地皆有之矣樵書又載杭州有秦檜祠朗州有梁松祠名陽山廟見讕言長語鄴有石虎廟見南史華容有朱太尉祠雲是朱泚見耳談予按湖南祀泚事尤不經恐有訛誤又無為州有曹操廟和州亦有魏武祠見劉禹錫詩及一統志又澧州有驩兜廟石室存焉又某郡有盜跖廟
　　月之御曰望舒又曰纎阿又扶支國有望舒草紅色其葉如荷月出則舒月沒則卷或即所謂夜舒荷也二説不同
　　世説林公道王中郎〈文度〉雲著膩顔帢⿰布單衣挾左傳逐鄭康成車後云云按魏造白帢橫縫其前後名之曰顔帢永嘉間稍去其縫名無顔帢也
　　四月初十日
　　命下丁丑科庶吉士徐樹本〈故大學士元文子〉等二十五人俱授翰林院編修檢討朱啟昆等六人仍留館教習己卯福建解元張逺字超然舊交也今為予門人翰林檢討阿金工部主事潘鵬雲所取士言西山廣泉寺有老僧不求食於人不出山者數十年矣日唯采如意草食之草不知所從來唯此僧種之其葉光澤而味甘美雲聞諸馮補之補之名行賢常熟人亦交於予能詩工書予二十年前曾選定其詩云
　　康熙甲子溧陽西塘里人夜見田間有光遂掘土數尺得古銅器一具中貯大黃布刀百餘紅緑斑駁真漢時物其形製與宣和博古圗所載漢盉同今歸門人狄庶常億〈字立人〉
　　麡牀者後漢書冉駹夷出麡異物志麡似鹿角觸向前皮可作履襪角正四據南人因以為牀字書前西切音齊
　　四月改翰林院編修檢討為科道官馮雲驌湯右曾俱給事中彭始摶宋朝楠劉灝張瑗俱監察御史
　　本朝鼎甲之盛無如蘇州蘇州之盛又以長洲常熟二縣為最長洲狀元四人康熙丁未繆侍講彤癸丑韓少宰菼丙辰彭侍講定求乙丑陸侍講肯堂韓以下三人又皆兼㑹狀兩元常熟狀元三人順治戊戌孫承恩康熙己未歸少詹允肅今科庚辰汪修撰繹他若湖州之徳清兩狀元皆蔡氏康熙庚戌啟僔壬戌升元叔姪也又皆戌科大竒
　　江北數省鼎甲甚少惟直𨽻滄州二榜眼順治丙戌呂讀學纘祖乙未戴㕘議王綸河南柘城一榜眼康熙甲辰李少司空元振一探花今科庚辰王編修露
　　吾鄉艾大司寇〈元徵〉為總憲時疏請禁言官風聞言事違者降罰人或咎之近遂有疏請復風聞之例者然不知乃唐武氏所剏非故事也唐史武后以術制羣下諫官御史得以風聞言事自御史大夫至監察御史皆得互相彈劾率以險詖相傾此風聞言事之始蓋羅織告宻之別名耳偶讀東阿於文定公筆麈載此一則錄之當知請禁之非過而請復者之失考也
　　唐咸通五年彗星見長三尺司天奏以為含譽瑞星宣示中外近年彗星見粘給事中本盛亦上言以為含譽星其言本此也抑暗合耶粘字質公閩人
　　本朝內閣各部院府寺皆設滿洲漢軍筆帖式主翻譯文書或七品或八品內而閣部外而督撫以下率自筆帖式起家於文定公筆麈載元朝丞相謂之大筆且齊蓋主文字之稱此猶謁者僕射之名始於秦而六朝以來遂為宰相之稱耳
　　秦置御史大夫以貳丞相漢沿其制丞相缺則御史大夫以次遷即今都察院左都御史也副都御史乃漢之御史中丞今人不知多稱總憲為中丞殊可笑筆麈亦言之蓋自明已誤矣
　　海寧陸冰修嘉淑浙西名宿也康熙己未庚申間客京師每與宣城施愚山侍講梅耦長庚毘陵邵子湘長蘅夜過予邸舎劇談至三鼓始各散去陸有詩紀事雲科跣到門衣不船船襟紐也或以杜子美飲中八仙歌天子呼來不上船亦作此解謬甚菽園雜記已言之矣四月十六日
　　駕謁
　　孝陵視永定河工
　　從叔祖考功郎中季木〈象春〉常得寶刀映日光成五色吹毛立斷上有十四字類蝌蚪文譯之雲掃電流虹拜帝朝啟疆正號識長武裕州吳平子阿衡以四良馬易之吳官至總督薊遼都御史
　　戶部主事孔尚任東塘有龍卵聫句雲燕市得一卵其堅如石圎尺有三寸鵝子形色類漬象牙徧體黧㸃有紋蟠結如蛟螭狀古雲龍蛇卵有黧㸃蛇圎龍長龍卵經火不燬試之良然
　　天祿辟邪皆獸名一角曰天祿兩角曰辟邪總謂之桃祓或琢玉肖其形陸文量菽園雜記載奉天門常朝御座後內官持一小扇金黃絹裹之名卓影辟邪永樂中外國所進但聞其名不知何物也
　　今諸衙門滿漢設官略同其同而異者如詹事府滿洲掌詹以下皆不兼翰林院銜左右春坊司經局銜上皆冠以詹事府十三道監察御史皆冠以都察院而不分某某道是也
　　天下佛寺之名率用梵典予所經歴其名有新異者如蜀重慶府有相思寺青州府沂水縣有花之寺相思者以寺産相思竹得名花之二字不可解曹侍郎秋岳〈溶〉詩云月明蕭寺夢花之其長子在浚字雪客予門生也遂取二字以名其詞太好竒矣潛山道中有釣魚寺則因河上有釣魚臺而稱之未必是寺本名也
　　明初選進士為庶吉士分置近侍諸署若解縉為中書庶吉士是也右見菽園雜記予池北偶談嘗記六科庶吉士初未詳官制如何觀此乃曉然蓋中書六科皆近侍也
　　煙蘿子晉天福間人居王屋山佃陽臺宮田積功行一日于山中得異參闔家食之拔宅上昇今山有煙蘿子祠見李川父逰王屋山記
　　菽園雜記載蘇州志雲菘菜北方種之一年半為蕪菁二年菘種都絶猶橘之變於淮北雲此説大謬今京師以安肅白菜為珍品其肥美香嫩南方士大夫以為渡江所無不知蘇志何據云然豈南北地氣遽反易有如此耶按先大父方伯贈司徒公羣芳譜蔬部雲白菜一名菘燕趙維揚所種最肥大而厚一本有重十餘斤者益可證蘇志之妄
　　五月初一日
　　命九卿舉司道可內陞京卿者予舉湖廣武昌道叅議莊搢搢江南武進人康熙庚戌科進士尋陞通叅莊亦不知為予所薦也
　　舊説江以南無蝗蝻近時始有之俗祀南宋劉漫塘宰為蝗神劉金壇人有專祠往祀之則蝗不為災俗呼莽將殊為不經按趙樞宻蔡作漫塘集序稱其學術本伊雒文藝過漢唐不知身後何以矯誣如此亦如江湖間祀張睢陽作青面鬼之類也
　　山東巡撫王國昌題為援例陳請等事該臣看得奉文行查端木謙閔煌是否先賢端木子閔子嫡派保送一案據布政使劉暟詳稱衍聖公孔毓圻咨併據兗州府覆稱閔煌端木謙俱係先賢後裔據濬縣以端木子墓祠載在縣誌其後裔端木謙春秋祭祀由來已久確係嫡派出結保送據濟寧州以閔煌自魯遷歙自歙遷濟世為主祀其兄閔煒修理祠墓招佃祭田有據今閔煌又以兄子閔衍籀乃係宗子請以衍籀承襲出結保送臣謹㑹同衍聖公臣孔毓圻合詞具題伏祈
　　敕部議覆施行奉
　　㫖下九卿集議端木子七十代孫端木謙閔子六十七代孫閔衍籀俱准給世襲五經博士
　　予嘗謂時人好私其鄉人前輩而不顧天下後世之公議如秦人之於張尚書綵吳人之於陸尚書完楚人之於張相國居正是已然未有如艾南英之於嚴相嵩者閲其題弇州四部稿後論嘉靖事至以為才相英君千秋知遇雖誅戮稍稍過當云云如南英之言則楊忠愍夏忠愍諸公之死皆宜而嵩不當與宋之惇布京檜同列奸臣傳矣南英負文名愚而誖乃至此不亦怪哉五月初六日
　　御乾清門選庚辰科進士張成遇〈廣東人二甲第一〉等四十三人為庶吉士
　　調陜西巡撫兵部侍郎兼副都御史貝和訥為四川巡撫以內閣學士兼禮部侍郎華顯為甘肅巡撫〈四川巡撫於養志革職甘肅巡撫喀拜丅憂〉
　　黃山谷題畫雲烈風偃草木客子當藏舟入浦漵中強人力牽挽欲何之耶數語見道之言極有味然蘇之貶惠貶儋黃之貶戎貶宜皆似未解此者何也豈亦能言之而不能行耶
　　康熙庚辰庶吉士李薛河南夏邑人其前身武進薛寀諧孟也薛明崇禎進士官歸徳知府有善政卒後人傳為歸徳府城隍之神一日李叟夢神人峩冠章服至其家曰我薛某也上帝命為汝子寤而薛生因以名之仍以諧孟為字
　　江鄰幾雜志載宋時一郊費六百萬後至一千餘萬今每嵗南北郊
　　駕必親祭亦無冗費而昭事之誠通於神祇最得禮意不知宋時何以所費不訾乃爾
　　直省各巡撫共議裁官三百三十六員內直𨽻井陘道口北道二員山東青州道一員浙江金衢嚴道一員陜西神木道一員福建督糧道一員奉
　　㫖口北神木二道仍留不裁允漢軍御史郭金城之請也
　　以禮部侍郎掌翰林院事阿山為江南江西總督改兵部右侍郎兼都察院副都御史
　　甘肅巡撫喀拜起復在任守制調華顯為陜西巡撫近代李贄稱武瞾馮道足覘其心術古人亦有類此者如丁謂以曹操司馬懿為聖人夏竦美李林甫相業之類
　　江休復雲宋審刑奏案貼黃更加撮白撮白上復有貼黃不知撮白是何許語
　　司馬溫公言王右丞詩崇梵僧初謂是僧名乃寺名近東阿覆釡村名見鄰幾雜志然覆釡自是山名司馬公不知何據
　　雜志雲白水縣堯山掘得誌石是員半千墓雲十八代祖凝本劉氏彭城人自梁入魏以其雅正似伍員遂賜姓員此説亦竒按半千全節人即吾郡之平陵故城也何以𦵏白水未及考
　　康熙三十九年間北城民徐起龍有女嫁馮繼隆甫數日其姑曹氏淫悍婦人也引所私辛二僧宣召等逼姦之女不從則加炮烙畏而從之既兩月始許歸寧女泣訴父母起龍羞憤偕其表弟侯六登曹氏之門欲毆之曹及其姦夫辛二出禦遂鳴於官解赴刑部余適為尚書司讞訖呈堂以起龍兄弟白晝打搶草率結案余先已訪得其情實見有二人鋃鐺繫頸問之雲徐起龍侯六餘大怒碎其牘擲地詰滿漢司官曰汝曹畏勢乎徇情乎抑納賄乎如此爰書乃敢誑我天地神明其可欺耶立令釋二人鋃鐺繫曹氏辛二之頸而令嚴提宣召到案辛二囊三木曹氏拶指皆吐實宣召至亦具伏遂按律定擬而斷女離異歸父母都人皆以為快庚辰五月事也
　　汪主事蛟門嘗謂淮南一士夫雲家鮮詩書之氣門無貧賤之交其累世富貴宜矣
　　康熙三十八年青州議修葺府學青屬十四州縣分任之而總司於府學訓某某多侵漁木石久不訖工一日忽得狂疾搏顙大呼子路擊之跪拜祈哀號呼宛轉數日竟死
　　明永樂中忽有玊鴿十二枚從南飛來集天夀山後於其地卜長陵至徳陵凡十二陵而止景帝別𦵏金山思宗則渴𦵏田妃墓而已
　　五月禮部尚書杜臻上疏乞休
　　溫㫖以原官致仕〈時年六十七〉














　　居易録卷三十二
<子部,雜家類,雜說之屬,居易錄>
　　欽定四庫全書
　　居易錄卷三十三　　　刑部尚書王士禎撰
　　六月十七日
　　御試翰詹諸臣於
　　暢春苑自正詹事徐秉義以下八十七人題為
　　萬夀無疆賦擬
　　御製仍以題中五字為韻秉義第一
　　賜宴又賜
　　御筆擢秀清流四大字少詹以下皆有賜惟不合式者滿漢二十人不與
　　定例凡旗人得罪其主主人以喫酒行兇呈部部不取供即移送戶部發黑龍江將軍分與新滿洲披甲之人為奴行之既久遂多寃抑一日滿主事索善審得某案非惟行兇無據即買契亦屬偽造斷出為民予深奬之遂堂諭十五司以後須詳究真情必有行兇實據乃坐不得朦混一槩行遣以防霸佔妻女等𡚁或有不悅者不恤也
　　六月二十八日
　　特賜刑部尚書〈臣〉王士禎帶經堂
　　御書扁額令中官送大學士張英處轉頒〈臣〉寓二十九日五鼓赴
　　暢春苑謝
　　恩是日𠉀補掌印給事中王原祁恭進元人畫二軸自畫山水軸二卷二素扇十柄賜
　　御書一幅先是
　　賜吏部尚書陳廷敬典翰堂額禮部尚書王澤宏夙夜惟寅左都御史李柟臺閣生風各四大字戶部尚書李振裕臨唐詩一幅
　　賜國子祭酒孫岳頒
　　御書筆端垂露四大字仍
　　命蘇州織造工部為置田宅異數也
　　棲霞楚雲禪師者名興源天界浪杖人之孫竺菴成公法嗣也康熙癸酉曾訪予於京師庚辰自建昌之夀昌返棲霞復來京師過訪雲將歸老南嶽且雲居士大名今日歐蘇也吾住江西三年乂嘗往閩中博山東苑二祖庭掃塔凡深山窮谷漁樵耕牧之徒無人不知居士名者此何故也予謝之雲歐蘇之喻某不敢當然昔人相永叔雲耳白於面名滿天下唇不掩齒動而得謗名亦隨之某生平涉世殆與此數語脗合似是本命干支合如此耳
　　庚辰六月總督河道尚書張鵬翮疏報海口疏通河流直下請建祠廟仍
　　賜名大通口
　　以內閣學士胡㑹恩為兵部右侍郎〈兵部右侍郎嚴曾榘卒官〉僉都御史王九齡為內閣學士兼禮部侍郎
　　以太僕寺卿錢晉錫為順天府府尹
　　上諭翰林院官員內有甚貧者作何施恩並給假回籍不能來京者該地方督撫酌量料理送京之處內閣翰林院㑹議具奏
　　唐人章八元題慈恩寺塔詩云迴梯暗踏如穿洞絶頂初攀似出籠俚鄙極矣乃元白激贊之不容口且曰不意嚴維出此弟子論詩至此亦一劫也盛唐諸大家有同登慈恩寺塔詩如杜工部雲七星在北戶河漢聲西流又秦山忽破碎涇渭不可求俯視但一氣焉能辨皇州髙常侍雲秋風昨夜至秦塞多清曠千里何蒼蒼五陵鬱相望岑嘉州雲下窺指髙鳥俯聴聞驚風又秋色從西來蒼然滿闗中五陵北原上萬古青濛濛已上數公如大將旗鼓相當皆萬人敵視八元詩真鬼窟中作活計殆奴僕儓𨽻之不如矣元白豈未覩此耶
　　詹事兼侍讀學士徐秉義祭酒孫岳頒俱授禮部侍郎仍掌詹事府國子監事
　　順天府尹缺吏部列應陞正陪太僕寺卿錢晉錫光祿寺卿江蘩名上令內閣傳
　　諭九卿各舉所知衆相顧未發予曰凡科道吏部及監司內陞者皆經
　　皇上鑒拔其品其才
　　上所稔知九卿所舉未必能如
　　睿裁之真確翻恐掛一漏萬且如太僕光祿皆有職掌事務煩劇今之府尹與古之京兆事體不同號為閒曹未有可為太僕光祿列卿而不能勝京尹之任者也皆韙予言遂罷舉仍以前二君及大四品左右通政大理寺少卿名列上
　　上竟用錢為府尹而擢左通政勞之辨為太僕卿人皆服其至公
　　七月二十四日與諸公內直
　　賜御書唐詩湘竹金扇其一面畫人物山水花鳥臣得人物其詩乃主人能政訟庭閒云云末題臨董二字小御印引首曰中和後曰康熙宸翰
　　內大臣阿爾廸諡勤僖　康熙三十五年八月二十八日
　　浙江溫州總兵官左都督一等阿逹哈哈畨
　　贈太子少保懋勲諡襄僖　康熙三十六年二月初四日
　　領侍衛內大臣議政大臣佐領蘇爾達諡恪僖　康熙三十六年〈闕〉月〈闕〉　日
　　鎮守杭州將軍一等阿達哈哈畨札木陽諡敏恪　康熙三十八年十月二十日
　　予嘗言詩小序授受有據而不可廢紫陽集傳臆斷而不可憑適讀黃省曾五嶽集孔子春秋序雲欲聞京都之事者逺而四裔孰若中州中州孰若畿輔畿輔孰若左右之人今之人四裔類也漢氏諸名家中州類也戰國齊魯諸生畿輔類也左氏公穀左右類也三傳之㫖後之人安得超駕企並之耶此喻極快明乎三傳則可知小序之不可廢矣
　　今京師臘月即賣牡丹梅花緋桃探春諸花皆貯暖室以火烘之所謂堂花又名唐花是也按漢書召信臣傳信臣為少府大官園種冬生蔥韭菜茹覆以屋廡晝夜㸐藴火待溫氣乃生唐人詩內園分得溫湯水二月中旬已進瓜蓋漢唐以來皆然
　　庚辰九月七日門人寧波府同知靳熊封治荊以公務入都貽予鈔本説部書數種有金元遺山續夷堅志舊所未睹也內記二事一曰劉太博機貞祐亂後遷濟州刺史時民居官舍皆被焚復立州宅掘地得古冢乃唐一行禪師墓有石記雲劉機當破吾墓一曰石守道墓在奉符太和中墓崩諸孫具棺𦵏骸骨獨其心如合兩手已化為石
　　又記二事雲安常字順之從黨承㫖學大篆多識古文竒字太和末曾見內府所藏湯盤作白玉方斗近四寸底銘九字即徳日新日日新又日新也又一方鼎耳二足四饕餮象在雷文中銘雲魯公作文王尊彝瑩如碧玉無復銅性矣
　　庚辰七月六日夜三更後淮安洪澤湖大風雨雷電發屋拔樹時督髙堰堤工大臣如吏侍王顓菴〈掞〉戸侍田蒙齋〈雯〉王公垂紳諸公及分修督撫諸公皆在避匿岸下土穴中質明望見空中十二龍鬭色皆青鱗鬛畢現至七夕入夜始罷
　　九月有
　　㫖河工責任宜專其差督河工兵部尚書范承勲等九臣皆撤回京
　　十二日
　　車駕還宮有
　　㫖停三十九年秋決其緩決矜疑者仍令具
　　奏〈以下二條皆九月十五日〉
　　行取知縣止以河道總督張鵬翮直𨽻巡撫李光地保薦者八人為科道官餘皆以部屬用〈蠡縣知縣左必蕃良鄉𫝊作楫靈夀李發甲滿城朱元春滋陽方永澄汾西靳讓善化梁仕南鄭魏夀期〉
　　上駕經寶坻欲
　　親臨奠故大學士杜立徳墓其子刑部郎中某懇辭乃御書永懐惟舊四大字
　　賜之
　　以少詹事曹鑑倫為內閣學士兼禮部侍郎
　　改刑部左侍郎徐潮為兵部右侍郎兼副都御史巡撫河南〈河南巡撫李國亮罷〉
　　以大理寺少卿王材任為都察院左僉都御史〈禮部尚書澤宏次子〉
　　二十二日辰時
　　文華殿經筵講官東閣大學士吏部尚書熊賜履文華殿大學士禮部尚書張英吏部尚書陳廷敬戸部尚書李振裕刑部尚書王士禎吏部右侍郎兼翰林院學士韓菼禮部左侍郎兼翰林院學士王封濚禮部右侍郎三寶刑部右侍郎常綬工部左侍郎羅察掌翰林院學士兼禮部侍郎法良侍大學士賜履侍郎常綬進講中庸仲尼祖述堯舜一節大學士英學士法良進講易恆卦聖人久於其道而天下化成一句講畢
　　賜宴
　　太和殿前
　　二十二日武㑹試揭榜㑹元周卜昌湖廣彝陵州人中式凡一百名
　　以前福建巡撫卞永譽為刑部右侍郎〈喻成龍轉左侍郎〉元遺山續夷堅志記平陽有賈叟者無目而能刻佛像交城一寺中佛是其所刻相好端嚴初立木胎先以手摸索之意有所㑹運斤如風又趙州瞽僧能噀墨作畫上布五色亦噀之毛提舉家一虎蹲大樹下旁臥一青彪虎目爍爍如金望之毛髮森豎雖趙邈齪不能過也殆佛氏所謂六根互用者耶
　　徳州馮舎人廷櫆字大木予同年之子也中康熙壬戌進士詩名書法擅絶一時庚辰秋九月十六之夕尚與客談讌中夜忽中煤炭毒以卒質明僕輩始知之蓋京師煤炭皆有毒惟室中貯水盆盎中毒即解又續夷堅志雲河中人趙才卿言煤炭熏人往往致死臨臥削蘆菔一片著火中即煙不能毒人如無蘆菔之時預亁為末用之亦佳
　　阿魏散治骨烝傳屍勞寒熱羸弱喘𠻳方亦載續夷堅志阿魏三錢研青蒿一握細切向東桃枝一握細剉甘草如病人中指許大男左女右童便二升半先以童便隔夜浸藥明早煎一大升空心溫服服時分為三次次服調㯽榔末三錢如人行十里許時再一服丈夫病用婦人煎婦人病丈夫煎合藥時忌孝子孕婦病人及腥穢之物勿令雞犬見服藥後忌油膩濕麫諸冷硬食物服一二劑即吐出蟲或泄瀉更不須服餘藥若未吐利即當盡服之或吐或利出蟲皆如人髮馬尾之狀病即瘥又雲此方得自神授隨手取效陵川進士劉俞字彬叔傳吐利後虛羸魂魄不安以茯苓湯補之白茯苓茯神各一錢人參三錢逺志去心三錢龍骨二錢防風二錢甘草三錢麥門冬去心四錢犀角五錢剉為末生乾地黃四錢大棗七枚水二大升煎作八分分三服溫下如人行五里許時更一服謹避風寒若未安隔日再作一劑已上二方須連服之
　　又雲治發背腦疽一切惡瘡初起時採獨科蒼耳一根連葉帶子細剉不見鐵器用砂鍋熬水二大碗熬及一碗如瘡在上飯後徐徐服吐出吐定再服以盡為度如瘡在下空心服瘡自破出膿以膏藥傅之京兆張伯玊榜示傳人後昆仲皆登第　又治一切惡瘡服瓜蔞方懸蔞一枚去皮用穰及子生薑四兩甘草二兩〈橫紋者佳〉細切用白灰酒一碗煎及半濃服之煎時不見銅鐵患在上食後服在下空心服亦見續夷堅志又雲張戸部林卿説有加大黃或木香或乳香沒藥者病瘡先疏利次用瓜蔞方日以乳香菉豆粉溫下三五錢防毒氣入腹外以膏塗傅之自無不愈
　　十月初三日
　　皇太后六十大夀大學士尚書人進緞八疋侍郎學士副都御史通政使大理卿宗人府丞人進緞六疋止各收其一諸親郡王進馬鞍皆珊瑚瑪瑙諸寳飾之璀璨奪目
　　初四日
　　太和殿試庚辰科武進士周卜昌等一百人士禎以刑部尚書與讀卷是晚閱卷六十初五日晨同部院啟奏畢與大學士馬公熊公張公左都御史李公禮部右侍郎李公〈録予〉等趨往　紫光閣候
　　駕觀馬射
　　上登舟至行殿
　　御弓矢親射諸皇子宗室及侍衛以次射畢始試進士讀卷官侍坐終日試畢
　　上復
　　御弓矢如前射畢隨
　　駕入晚閱四十卷初六日啟
　　奏畢復趨
　　行殿𠉀
　　駕觀步射
　　駕至
　　御弓矢如前射畢
　　上親選十三人既而止留八人至暮復
　　御弓矢隨
　　駕入即同諸〈臣〉賫
　　殿試卷至
　　乾清門
　　上秉燭御西暖閣
　　欽定第一甲三名二甲前五名以是科進士多嫻習騎射
　　特諭二甲取四十二名與三甲等異數也是日垂問〈臣〉士禎年齒科分甚悉又
　　命取西洋近視眼鏡令試之歸館已及二更初七日啟奏畢出至
　　太和殿前更朝服𠉀臚傳一甲狀元馮㑹伯寧夏衛人榜眼林濬江寧縣人探花朱士植靈州衛人二甲傳臚嚴廷訓寧夏衛人三甲傳臚章立幟錢唐縣人
　　偶得孫山人太白詩集六卷大名董復亨元仲刻本也集中載與費文憲公鵞湖倡和二詩又有約費閣老先生逰武夷山二絶句雲他日移居溪水上衲衣同拜武夷君觀數詩則山人與文憲交契不薄小説記載恐非事實特欲重山人聲價耳
　　浙江巡撫張勄罷調福建巡撫張志棟為浙江巡撫宋施宿字武子湖州長城人〈今長興縣〉紹興間為左司諫又為淮東倉曹言路與有嫌欲劾之無以為罪宿嘗以其父所注坡詩鋟板倉司因摭此事坐以贜私右見西吳里語按坡在湖為小人所譖興詩案之獄至髙宗朝正蘇黃詩文大顯之日而小人猶能為祟如此又在湖州尤竒牧仲中丞近刻此注於吳下因錄緣起於後以備遺事雲
　　十月二十四日
　　欽差督修河工兵部尚書范承勲工部尚書王鴻緒等九人回京
　　陛見
　　聻音積又音箋按字書人死為鬼鬼死為聻李石續博物志二廣之俗門畫虎頭書聻字謂隂司刀鬼名其説小異皆鬼所畏也又音你指物貌內典多用此字乃語助耳
　　人參類薺苨檜類栢木蘭類桂奚醯類檀蛇牀類蘼蕪見續博物志
　　燕避戊巳蝠伏庚申道書守庚申之説蓋取諸此漢設戊巳校尉於車師前王庭以制西域諸國則取鎮撫中央之義
　　博物志太子丹遁到闗闗門不開丹為雞鳴於是衆雞悉鳴是雞鳴出闗不止一孟嘗矣紀載傅㑹失實可笑往往如此
　　以都察院左副都御史梅鋗為福建巡撫宗人府府丞勵杜訥為副都御史詹事府少詹事王頊齡為宗人府府丞
　　徳州城壁塹髙深城門內起直城前障掩蔽內外左右馳道其尾相屬皆顔魯公制也右見王秋澗玉堂嘉話按唐徳州今陵縣也
　　十一月調刑部侍郎喻成龍工部工部侍郎吳涵刑部偶得宣銅宮盤一中有凸起御製錦堂春詞一闋雲映日穠花旖旎縈風細栁輕盈逰絲千尺重門靜金鴨午煙清戱蝶渾如有意啼鶯還似多情逰人來往知多少歌吹散春聲宣徳七年正月十五日背刻交龍中有內用二字
　　通鑑紀事本末宋刻大字有尚寶司卿柳莊袁忠徹家藏印及陸子淵項子京諸印浙江人攜至京師索價百二十金留二日而還之
　　十一月十三日
　　上親祀南郊
　　十四日
　　駕謁
　　孝陵
　　御書賜河南巡撫徐潮曰撫四封福建巡撫梅鋗曰攄誠信〈徐以十月賜梅以十一月賜〉
　　以吏部右侍郎韓菼為禮部尚書仍兼掌翰林院事〈禮部尚書王澤宏致仕〉禮部侍郎掌詹事府徐秉義為吏部右侍郎仍兼掌詹事府事
　　元吳草廬集有毀曹操廟詩序雲山南江北道憲司巡歴至夷陸毀冀牧曹操廟其議自書記申屠駉發之然則駉亦快士也唐肅亦有申屠子迪毀曹操廟文十一月廿六日小集卞侍郎令之齋中觀宋江貫道山水巨軸題曰山隂㑹真霅川江參作又王黻孟端小幅山水有自題一絶句雲溪水涵秋鶴影孤草堂雲冷樹糢糊相看未遂還山約空復年來寫畫圗又王汝玊王達善梁用行俞行之韓奕諸人題詩皆明初吳郡名勝也又董思白宗伯臨黃鶴山樵一軸作崇山巨壑瀑布曲注而下山氣沉鬱不類文敏他作自題辛酉三月𤣥宰
　　都元敬鐵網珊瑚載逢澤湯允謨雲宣和天水雙龍印有方圎二樣法書用圎名畫則用方又宣和明昌二帝題簽法書用墨名畫則用泥金鑒古者當知之
　　湯雲見竒石子一色青大如鵞卵而形扁上有兜塵觀音像如圗畫磨洗愈見又張伯雨家有一劍背有字雲許旌陽斬蛇第三劍昔有漁者於江頭見雷公逐一小黃蛇化為此劍又唐王建親書宮詞二十首極婉麗後有錢武肅王印押又竹⻱一以老竹片製首尾四足皆他竹外表者竅小兩頭倍大可轉動背上負三截碑碑一面兩側有轉動亦是外表之竹首大腰小不知何故得入或雲鬼工也又司馬文正公手錄富文忠公使北日鈔一卷字近古拙首尾端謹如一
　　李木菴總憲〈枏〉説湖廣提督林本直進鸞尾雲霧鳥二物予詢之卞少司冦令之〈永譽〉雲雲霧鳥出紅毛國有二種其一五彩相錯如繡其一純白有山水文最可愛玩卞為閩撫時從海舶得二枚亦以進
　　上鸞尾略如孔雀而其目睛加宻翅上皆有之不獨尾也又有金錢雞亦與鸞尾孔雀尾相類徧體有目睛金碧照耀時辰鳥大如雞黒身朱冠咮距皆赤十二時按節而鳴惟子午則鳴三通尤為靈慧也
　　十二月初十日
　　駕還宮
　　遣皇太子祭
　　孝陵
　　太皇太后權厝梓宮以嵗暮也
　　湯允謨雲識文夏用鳥跡篆商蟲魚篆周蟲魚大篆秦大小篆漢小篆𨽻書三國𨽻書晉宋以來皆楷書唐用楷𨽻三代同隂識謂之偃嚢其字凹漢以來或用陽識其字凸間有凹者或用刀刻如鐫碑凡陽識決非三代物〈鐵網珊瑚〉
　　允謨又雲有士人家蔵十二時鐘能應時自鳴按此即今西洋所製自鳴鐘也殊不為異一紹興士夫家有異石趾有穴有水應潮自生嘉定間越帥以重價購得之
　　山虛水深萬籟蕭蕭古無人蹤惟石嶕嶢右古琴銘攫之幽然如水赴谷釋之蕭然如葉脫木右文與可琴銘二銘造語之妙不減蘇黃
　　宋英宗御書固齒及血衂方生地黃細辛白芷皂角各一兩去黑皮並子入瓶黃泥封固用炭火五六斤煆令炭盡入白僵蠶一分甘草二錢並為細末早晚用予家舊物有十六應真圖董思白題為支仲元鐵網珊瑚雲支仲元筆法師顧陸緊細有力每見髙宗題作晉六朝髙古名筆者多仲元作也
　　又雲張敦禮汴人哲宗壻也善畫人物師六朝嘗見其陳元達鎖諫圖阮孚蠟屐圖並師顧陸
　　又雲畢少董畫山水不在米芾之下
　　卞少司寇雲司馬文正公資治通鑑手稿曾見一冊皆極端楷為好事者分去卞得其二三紙耳
　　頻年已來海內耆舊零落欲盡今嵗庚辰四月南海梁太史佩蘭〈藥亭〉卒九月海鹽彭少宰羨門〈孫遹〉卒十一月予門人崑山盛珍示〈符升〉卒真有凋謝之歎
　　御史彭始摶仍為翰林檢討檢討劉琰
　　特改江寧府知府以其㑹試分校能守正故也
　　咸賔錄雲南姚安府産人參
　　庚辰臘月下浣六日同田綸霞少司徒〈雯〉吳容大少司寇〈涵〉小集卞少司寇令之〈永譽〉齋中觀畫略記其槩唐吳道子維摩像殊不清癯而髮披至額如頭陀狀大乘山比丘志恩題上方雲被髮編蒲淨法身手持經卷現童真法門不二無言説慙愧毘耶彼上人唐崔徽自寫真題雲崔徽病中寫真寄裴使君但不及卷中人矣此似傅㑹為之上有東坡長句字頗佳唐曹霸人馬又郭熙三松趙大年柳莊觀荷闗穜〈即仝〉袁安臥雪大軸畫雪入妙一人覆紺衣僵臥草堂中一人登柴柵窺之洛陽令卻騎徒行雪中一人執蓋其後寒態可掬餘從者四五人蔽虧林間一一生動真竒作也髙房山山水林木橋道極分明但煙雲似南宮父子耳自題至治元年七月髙克恭周昉孟母斷機圗趙徳齊瑤島㑹真圗嚴秋月山水黃筌榴花黃鸝趙松雪山水自題至大二年秋九月十日為進之作文徵仲臨松雪秋山訪隠自題嘉靖壬子年八十有二唐伯虎良知圗為吳匏菴摹松雪自署壬午花朝詩不甚佳弗及錄圗中二人偶坐林下旁有童子及石鼎茗具之屬似是紀朱陸鵞湖之㑹但題作良知殊未雅馴又小幀元方方壺山水〈道士〉徐賁幼文眠雲軒圗楊基孟載記書畫皆佳又有至正丙午秋八月渤海髙啟字三子皆明初四傑中人也又燕文貴山水李昭道東華訪道圗李伯時王母獻桃圗人物衣裝皆着色金雷淵題詩並跋淵字希顔渾源人名載中州集李伯時普賢洗象圗着色如新趙松雪寫天育驃騎歌上有松雪小篆杜詩延祐四年九月既望趙秋郊飲馬圗皇慶元年十一月有奎章閣學士院鑒書博士柯九思跋錢舜舉石勒問道圗太原王稺登六跋柯丹丘古木劉堪子輿題雲短日虛牕俯逺郊髙林古木見寒梢春風一去支離久無復丹丘綵鳳巢元顧定之竹題晚節兩字贈恭道人明初馬治王達二跋鶺鴒圗至正庚子張子政作
　　祁陽浯溪山谷題中興頌碑後詩刻世謂之小磨厓與顔書並重順治初有縣令媚其上官乃磨去一角刻其詩過者驚惋予觀歐陽詹弔九江驛碑材文雲美玉抵禽髙冠藉足又雲與有道而黥無罪而劓投四裔魑魅何以別耶石不能言其豈無寃吾反復其言而悲之先顔後黃其揆一也欲擬作一篇輒著於此
　　少司寇綏色公言昔使蕪湖道山中有地一區雪甚不積居人以畚鍤劚之及丈得土橫亙甚堅其形蜿蜒象蛟螭而角鬛未完者急擊碎之雲不碎之即成蛟變化去矣崩山汩壤殺人至無算土不含靈乃能為蛟異哉或曰蛟乃雉化雉與蛇交理宜有之又土石之怪曰蘷罔象土將有怪物憑之耶
　　少司寇常綬公言康熙三十六年奉使西域經大宛國一山雲是五百羅漢湼槃之所徧山之石皆如水精雲羅漢骨所化
　　常又言寧夏衛城多平屋人行屋上者什六行衢路者什四按廣雅屠㢝平屋也
　　西域自土魯畨以往兵力皆強勁惟哈宻最弱明代吐魯畨阿哈瑪特攻哈宻擄忠順王善巴金印蓋強弱之形自昔而然
　　宋九域志十卷總三十三路京府四次府十州二百四十二軍三十七監四縣一千二百三十五首京府郡軍名次所𨽻縣縣𨽻四京者分畿赤凡二等外郡者分望𦂳上中中下下凡六等止列地里戸口土貢餘皆不及進表自謂文直事核顧太簡略矣承議郎知制誥丹陽縣開國子賜紫金魚袋王存國史院編修官奉議郎充集賢校理曾肇宣義郎輕車都尉李徳芻同撰進蓋本唐十道圗宋九域圗而為之者康熙戊午奉
　　㫖令翰詹諸臣修皇輿表倣史記年表之例代為一格橫書之惟詳歴代沿革名號他皆不及與此書互有詳略予時官侍讀分纂山東布政使司六府雲
　　調蕭永藻為廣西巡撫彭鵬為廣東巡撫
　　以太常寺卿李鎧為通政使司通政使光祿寺卿江蘩為太常寺卿
　　升菴集梁書檄文潛窺鴈鼎鴈鼎疑用戰國䇿顔率求鼎難事又或用柳下惠岑鼎事則鴈當作贗按古鴈贗字通用升菴深於字學何未考耶
　　小説載盧杞李林甫仙去固誕妄可笑然近世有遇徐庶者或雲在終南或雲峨眉成都費經虞有詩云傳聞徐元直尚在南山雲
　　王敬祖者寶坻諸生年十七失明常䖍誦白衣觀音咒康熙己巳四月二十六日夜夢一婦人素衣澹妝手啟敬祖左目以小鉗鉗之出血筋長可寸許復啟右目鉗之其血筋亦出而中斷謂之曰爾目無恙矣質明視物瞭然惟右目微有所障自是合家持此咒不懈益䖍盤山拙菴禪師智朴作王敬祖傳咒雲南無佛南無法南無僧怛〈搭〉只哆〈多〉唵伽〈茄〉囉〈拉〉伐哆伽囉伐哆伽訶〈呵〉伐哆囉伽伐哆囉伽伐哆娑訶
　　宋末又有朱勔者小校也不屈於元死甚烈
　　曾子固曾通判吾州愛其山水賦詠最多鮑山鵲山華不注山皆有詩而於西湖尤惓惓焉如鵲山亭環波亭芍藥㕔水香亭靜化堂仁風㕔凝香齋北渚亭歴山堂濼源堂閲武堂下新渠舜泉趵突泉金絲泉北池郡樓郡齋皆有作及遷知襄州尤不能情離齊州後雲千里相隨是明月水西亭上一般明又文犀剡剡穿林筍翠靨田田出水荷正是西湖消暑日卻將離恨寄煙波將家須向習池逰難忘西湖十頃秋從此七橋〈明湖上有七橋〉風與月夢魂長到木蘭舟荷氣夜涼生枕蓆水聲秋醉入簾幃一帆千里空回首寂寞船牕秖自知西湖一曲舞霓裳勸客花前白玊觴誰對七橋今夜月有情千里莫相忘按明湖一名濯纓一名蓮子今俗稱北湖而子固謂之西湖以在城中西北隅也當從之曾文有齊州北水門齊州二堂兩記
　　蘇子由官齊州亦有西湖諸詩環波亭雲過盡綠荷橋斷處忽逢朱檻水中央又北渚亭鵲山亭檻泉亭〈疑此即趵突泉〉和李誠之燕別西湖西湖觀捕魚食雞頭踏藕凡八九篇後又寄濟南守李公擇雲岱隂皆平田濟南附山麓山窮水泉見發越遍溪谷下田滿稉稻秋成比禾菽池塘浸餘潤菱芡亦云足又雲不知西城下滉漾千畆綠仰見鷗鷺翻俯視⻱魚浴其於吾州亦不薄矣蘇文有濼原石橋閔子祠堂二記
　　李退菴侍郎〈敬〉竹鎮記略雲白龍王廟民賔某見一媼持古鏡以斗米易之令鏡工磨治初磨見已像是牛再照乃是丐者三照始復本形怪而益磨之後竟無他又雲鎮人熊申有一石如指大形扁光瑩如瑠璃中有兔銜靈芝轉側照之皆具體
　　特命翰林院侍讀汪灝提督山西學政初以翰林官出視學政惟直𨽻為然康熙二十〈闕〉年以浙江人文之藪亦用翰林他省仍舊其改用翰林則自此始〈山西學道僉事於漢翔休致〉
　　竹鎮有人病溺不下求於乩仙判雲牛膝三錢車前子五錢同剉為麤末將來白水煎空心服之果愈天啟辛酉秋六合巴山菴新造地藏忽左膝生花二朶三日如盌七日如盤髙可盈尺色淺黃嫩白清芬襲人又雲右脇下生蓮華一莖四十餘瓣如栗玊色逾月又生一莖縣人孫國敉記其事
　　宋文憲燕書有玉戭生與三烏叢臣約異時立朝勢人之門足勿涉也云云時趙宣子得君諸大夫日奔走其庭三烏叢臣雞初鳴即去𠉀宣子入門見有危坐東榮者舉火照之則玊戭生也各慙而退近有大臣出入權門者五更往𠉀於廡下見有偃臥者迫視之亦某大臣也與玉戭生之事正同
　　漢玉錢一枚題雲王府布刀有趙松雪鐫蓋及贊蓋已損壊惟贊存末雲延祐二年仲春良日翰林院集賢直學士趙孟頫贊門人狄庶常億得之吳中好事家








　　居易錄卷三十三
　　欽定四庫全書
　　居易錄卷三十四　　　刑部尚書王士禎撰
　　曾子固以熙寧五年守濟南其後二十一年晁無咎繼來為守作北渚亭賦最著有別歴下二絶句雲來見芙蕖溢渚香歸途未變柳梢黃殷勤趵突溪中水相送扁舟向汶陽鴛央鸂𪄠遶漁梁揺漾山光與水光不管使君征棹逺依然飛下舊池塘又將行陪貳車觀燈雲行歌紅粉滿城歡猶作常時五馬看忽憶使君身是客一時揮淚逐金鞍又赴齊州詩云淮南蒙召鬢毛斑乞得東秦慰病顔曉整輕鞍汶陽北卻衝微雨看青山吾州於宋得子固子由無咎三公而東坡公過此亦有濟南春好雪初晴行到龍山馬足輕之詠足敵唐北海子美太白三公矣
　　召原任刑部員外郎趙申喬
　　陛見特擢浙江布政使司布政使與劉琰皆以直𨽻巡撫李光地之薦也
　　吾邑工部尚書畢公亨字嘉㑹成化進士歴仕𢎞正朝為名臣國史有傳求其遺集不可得矣偶於釣臺集見其五言一首錄之詩云氣節扶炎祚綸竿豈釣名人心終不死廟貌儼如生木落長江迥山髙獨樹平灘頭明月在照見古今情公之子山西巡撫昭號蒙齋有句雲行過竹裏如塵外望入荷邊似鏡中集亦不傳於世昔人題趙松雪畫蘭絶句雲滋蘭九畹誠多種不及墨池三兩花今日國香零落盡王孫芳草遍天涯吾鄉劉孔和字節之青岳相國〈鴻訓〉子也有題松雪畫宮女啜茗圗詩云厓山遺恨捲黃沙彩筆王孫弗憶家忍向卷中摹舊事直須羞煞後庭花
　　予童子時夢一丈夫屬對出句雲君子有酒㫖且多予應聲曰詩人之賦麗以則
　　甘肅間民名字率多四字如馬毛向上之類見於法司招詳甚可駭笑近見黔省一役卒名沙臥赤雞亦竒曾子固隆平集景徳二年以齊州章邱縣為清平軍以洺州髙苑縣為宣化軍洺字當是淄字之譌
　　開寶四年改宻州輔唐縣曰安丘蜀州唐興縣曰江源夀州盛唐縣曰六安廣南恩唐州曰恩州當是去唐未逺人心思唐故改之耶
　　隆平集敘宰執雲僕射侍中皆秦官僕役於射謂之僕射侍中則丞相之史耳抗之以為宰相名同而實異甚矣
　　隆平集樞宻列傳雲姜遵字從式淄州人咸平二年登進士第累擢諫議大夫天聖六年樞宻副使八年薨於位贈吏部侍郎子延齡餘慶初遵為御史言青州大姓麻士瑤不法事詔按實誅之為吏尚嚴知永興軍太后詔營浮圗遵毀漢唐以來碑碣代磚甓躬督成之因獲進用按遵吾鄉長山人宋𨽻淄州遵能識范希文於微時而本末無足取如此
　　胡元瑞應麟作丹鉛新錄萟林學山以駁升菴之誤然其所記誤者正復不少如二酉綴遺所載百疊漪漪水皺六言又步武所臨雲蒸霞起四言乃東坡夢中所作紅靴銘及太真妃裙帶詞而胡不知何雲博洽耶史記佔畢一條雲醫家二扁鵲一黃帝時人一戰國時人二雷公一黃帝時人一趙宋時人戰國秦越人明洞醫道世以其與黃帝時扁鵲類因以為號今所傳難經乃秦越人作非扁鵲也宋雷斆撰炮炙三卷人多不知其名因素問有雷公為黃帝弟子遂以炮炙為雷公撰非也隋志有雷公注神農本草四卷漢志有泰始黃帝扁鵲俞拊方三十卷皆假託耳考古者不可不知
　　今謂官員給假為請急晉令急假者五日一急一嵗以六十日為限車武子早急出詣子敬盡急而還又謂之取急詳山谷杜詩箋
　　吾友彭少宰羨門〈孫遹〉以康熙丁丑假歸己卯九月率子姓姪甥輩登秦駐山賦詩云平生幾兩中郎屐更不登臨奈老何明年庚辰重九後遂下世殆䜟也
　　題跋古人書畫須論人品品格髙足為書畫增重否則適足為辱耳葉石林詩話載王摩詰江干初雪圗末有元豐間王珪蔡確韓縝章惇安惇李清臣等七人題詩詩非無佳語但諸人名字千古而下見之欲唾此圗之辱為何如哉余少嘗語汪鈍翁雲吾輩立品須為他日詩文留地步正此意也每觀鈐山集亦作此歎
　　蘇州滄浪亭本吳越廣陵王元璙南園以蘇子美之故遂名吳中不知此園後歸章惇大觀末又賜蔡京京詩八年帷幄竟何為更賜南園寵退師是也二人為南園之辱甚矣前乎子美則王元之宰長洲日攜賔客飲於此有詩云他年我若功成後乞取南園作醉鄉雖託空言要足為滄浪增重也南渡後歸韓蘄王庶幾一湔章蔡之恥
　　祁陽民張志髙妻申氏夫亡守貞日誦經蔬食一日清明忽雷電晝晦佛龕中有紅光少頃開霽龕前垂一物一蒂三縷長三尺博一寸光澤溫潤如水桐狀有道士見之曰此天上柳旛所以旌善人也懸之四十年宛然如新
　　范蠡語兒亭事前辯其妄按越絶內經九術越飾美女西施鄭旦使大夫種獻之於吳則又非少伯事矣紀載之不足信如此越絶記地又雲勾踐夫人産女於此亭後破吳更名女陽更就李為語兒鄉
　　左傳伍員與申包胥友其亡也謂申包胥曰我必覆楚國申包胥曰勉之子能覆之我必能興之史記文亦同吳越春秋皆稱員曰伍子胥獨國語以吳嘗封子胥於申稱為申胥越絶則雲越為策楯獻之於呉申胥諫云云越飾西施鄭旦獻之於吳申胥又諫云云吳王不聴以申胥為不忠而殺之以伍胥為申胥混淆不辨甚矣越絶之舛也劉蛻有諭江陵父老文謂楚人不當祀子胥今杭州臨平有申包胥廟或謂申楚臣不應祀吳不知皆沿越絶國語之文而致此淆譌耳蓋江陵之祠乃申包胥臨平之祠乃伍胥耳當兩正之
　　二月初七日雪中門人孫戶部貞伯〈嗣端〉攜書畫相示揭鉢圗白描一卷後署元豐二年八月既望龍眠居士寫又一冊凡四馬甚秀異與世所傳韓幹畫馬多肉者迥殊一元祐元年四月初三日左騏〈闕〉　驄八嵗四尺六寸一元祐元年十二月十六日左騏〈闕〉　牧于闐國進到鳳頭驄八嵗五尺六寸一元祐二年十二月廿二日於〈闕〉　駟監揀中秦馬好頭赤九嵗四尺六寸一元祐三年閏月十九日溫溪心進到照夜白四尺五寸又宋元人花卉一冊有許文簡公松皋印記蓋靈寶許氏故物也又崔子忠畫倪元鎮洗桐圗絶類仇英筆子忠字道母一字青蚓萊陽人居京師
　　山谷居黔有題蟻蝶圗六言云胡蝶雙飛得意偶然畢命網羅羣蟻爭收墜翼䇿勲歸去南柯後又遷宜此圗傳於京師蔡京見之大怒將以怨望重其貶㑹山谷卒乃免小人之禍君子其毒乃至於此宋以忠厚開國然文字之禍亦他代之所無而於坡谷尤甚矣
　　禮部尚書署理川陜總督席爾達疏咱里土千戸古六七係明時世襲當化林營叅將李麟等渡瀘而西首賫明頒萬戶府印一顆烏思藏招討司印一顆都綱印一顆誥一道迎繳道左臣查古六七邊徼土裔因咱哩地界瀘蠻肘腋之下藏匿印誥混跡土民蓋已有年今於天朝官兵渡河之初首見賫迎忱悃可嘉應否准其世襲云云兵部覆疏所繳洪武六年所給萬戶府印招討司印正統十一年所給都綱印洪武十八年所給誥開授宣武將軍朶甘宣慰司副使都元帥互異不符及土司所轄係何地方應行令該督確查明白具題再行給與印信號紙可也奉
　　俞㫖
　　山谷與摩詰貌相似其自贊雲元豐間求李伯時作右丞像此時與伯時未相識而作摩詰偶似不肖但多髯耳今觀秦少章所蓄畫像甚類而痩豈山澤之儒故應臞哉又雲登山臨水喜見清揚豈不優孟為孫叔敖虎賁似蔡中郎者耶今觀二公詩格不相類而脫盡世諦則一形貌固宜相肖乃神似非形似也
　　嚴怡字石谿如皋人嘉靖間以明經為堂邑王府教授與邊仲子南洲〈習〉以詩相倡和予嘗錄其三篇附刻仲子集後門人許宮允山濤〈嗣隆〉雲怡家貧行誼亢潔嘗館於富室嵗暮將歸主人設筵祖道以優伶侑觴酒闌主人出兼金為夀且雲先生試一權之怡大怒曰君乃以我為商賈乎立散之諸伶拂袖而歸不持一錢
　　桐江百詠載白水湖在桐廬縣北二十里上下有四湖雲相傳光武帝微時避莽亂訪嚴光髙獲於此故因白水真人得名閲之不禁噴飯無論光武家南陽即令避亂不應至此初齊國上言有一男子披羊裘釣澤中帝疑其光三聘始至不屈乃遁之富春安得先隱桐廬而帝反逺就子陵耶
　　沈存中雲慶厯中有畢昇為活字板用膠泥燒成今用木刻字銅板合之
　　余鄉孫文定公〈廷銓〉雲司馬公資治通鑑如書家之有歐顔無處無鋒荀悅袁宏兩漢紀如鍾司徒書時具意外十二種筆意
　　唐開元中宰相共食實封三百戶謂之堂封及元載為相又日賜御饌可食十人遂為故事其後乃至兩省每嵗符江淮大賈使主堂廚食利因是挾貲行天下所至州鎮為右客富人倚以自髙李文饒始一切罷之以一堂餐之㣲至逺取大賈主之又使商賈因以為利政體謂何贊皇固賢他人豈盡不知亷恥者乎而裴中立李深之輩亦安之何耶
　　隋末割據諸姦雄皆羣盜獨夏王竇建徳有帝王之度觀其舉措不在太宗之下楊亷夫樂府雲觀建徳行事不忍以劇賊目之在鄉里時解所耕牛與貧無以為喪者起兵日滑州刺史王軌為奴所殺以首來建徳曰殺主大逆也內之敗教遂誅奴反軌首此舉暗合聖經不納三叛以懲不義之㫖光武有慙徳矣推是心也豈不可以有天下云云論甚嚴正予又謂夏王之義尤在斬宇文化及等為煬帝素服發喪唐納宇文士及以為上儀同視夏王何如秦王俘建徳世充於京師宜誅世充而赦建徳顧乃斬建徳於市赦世充為庶人徙蜀未行獨孤修徳殺之猶免修徳官此何説耶胡致堂謂宜數世充之罪而戮之而以宥世充者宥建徳則刑有章矣諒哉然致堂又議建徳不當哭煬帝謁蕭後以為異乎漢髙之於義帝則腐儒之謬論耳
　　趙子昻同知濟南亦有詩唯趵突泉詩最著餘數篇人罕述之如初到濟南雲自笑平生少宦情龍鍾四十二專城青山歴歴空懐古流水泠泠盡著名官府簿書何日了田園歸計有時成道逢黃髪驚相問只恐斯人是伏生勝概樓雲樓下寒泉雪浪驚樓前山色翠屏橫登臨何必須吾土嘯傲聊因得此生簾外白雲來託宿梁間紫燕語闗情濟南勝概天下少試倚闌乾眼自明懐宋齊彥學士田師孟省郎雲乍可望塵迎使者何堪據案箠疲民濟南雖有如澠酒準議愁中過一春東城雲野店桃花紅粉姿陌頭楊柳綠煙絲不因送客東城去過卻春光總不知湖上莫歸雲春隂柳絮不能飛雨足蒲芽綠更肥正恐前呵驚白鷺獨騎款段遶湖歸春日漫興雲春事匆匆轉眼過滿城流水綠隂多西園總有紅千葉塵土埋頭奈爾何又送山東亷訪照磨于思容〈名欽著齊乗者〉林生春動紫煙生策馬東風十里程若到濟南行樂處城西泉上最闗情
　　元遺山濟南賦詠尤多而工如濟南山水天下無鵲山寒食泰和年等句古今膾炙具載遺山集
　　超擢翰林院侍讀學士許汝霖為工部右侍郎〈右侍郎顧藻給假〉
　　超擢提督江南學政太僕寺少卿張泰交為大理寺卿〈大理寺卿常翼聖休致〉
　　駕駐柳岔口以霸州文安大城連年水患
　　諭免四十年及節年逋欠地丁錢糧
　　廣東總督石琳等疏報招出瓊州黎人王仕義等既又招出黎首王鎮邦就撫黎峒悉平
　　四川提督總兵官唐希順疏報恢取打箭爐等事康熙三十九年十二月二十日官兵分三路進攻宰牛一路遣逰擊張自成等首攻哪叱頂埧一路遣中軍馬爾植等直攻大岡惟咱威一路喋吧昌側集烈蠻兵五千餘人在磨西面〈臣〉親帥官兵直攻發新路之兵先進至濫埧子殺蠻兵四百餘至哪叱殺五百餘共獲一千餘級臣馳至咱威攻二道木岡磨殺三百餘至磨西面宻從間道而上蠻兵潰逃奪營盤十四座獲千餘級張自成從宰牛埧截殺而來又追殺一千五百餘級十二日逰擊張斌獻首級一顆稱係喋吧昌側集烈公驗是實又據叅將馬爾植攻取大岡蠻兵憑髙據險官兵奮勇𠞰殺一千二百餘級龍道被鎗打死呈獻首級云云又疏報臣於本年正月十三日抵打箭爐有各省客民千餘及喇嘛番民等歡呼跪迎聲聞數里又有木鴉頭人錯王端柱通事托和塔等首先歸順繳舊敕印其木鴉熟庫髙僧喇嘛並木鴉窪為日及魯宻日龍阿打喇吧各處喇嘛頭人投誠絡繹不絶其現來歸附者一萬二千餘戸皆宣諭
　　皇上徳威給賞銀牌緞疋鞍馬告示令各安業訖奉㫖下部議敘
　　雙槐嵗抄宣徳癸丑冬命吏部選在外庶官有文學者六十八人令內閣試諸廷擇知縣孔友諒進士廖莊等七人改庶吉士歴事六科是時合三科進士選二十八人與修撰馬愉編修林文評事張益同進學文淵閣庶吉士分翰林六科兩等惟是年為然
　　明刑部員外郎邵經邦字宏齋著宏藝錄載瀫水驛與巴鈍齋憲使宴詩云婺女星前瞻使節鬥牛槎底汎行舟張騫自覓河源去徐福從招海外逰綺席玉杯光照夜繡衣霜簡氣橫秋來朝共擬尋天姥白鶴翛翛下九州鈍齋諱思明吾邑人由給事中外遷監司子孫式微其生平亦無可考僅存城中一坊耳故錄此詩
　　本草雲人參為藥切要與甘草同功而易蛀惟納器中宻封可經年不壊髙麗作人參贊雲三椏五葉背陽向隂欲來求我椵〈音賈〉樹相尋椵葉似桐人參多生其下超擢兩浙鹽運司運使李濤為廣西布政使
　　大學士熊賜履上疏乞休奉
　　㫖卿才品優長宣力有年簡任機務勤慎益著文學優贍倚任方殷不必以衰病求罷
　　董斯張字遐周湖州人號博雅所著吹景集一條雲佛典中本師二字見史記樂毅傳祖師見漢書丁姬傳居士見禮記及韓非子魏志管寧傳侍者見國語及漢書眷屬見史記樊噲傳〈本作婘注音眷〉長老見漢書宰官見郭象莊子注某甲見周禮鄭𤣥注及應劭漢官儀布施見國語供養見嵇中散集煩惱見河上公老子注幢字見方言西京東都二賦莂字見釋名右援據可謂詳博當是內典偶合耶抑襲取耶
　　吹景集又載唐人詩用字異音有予池北偶談中廣李子田丹浦窾言所未及者補錄數則於此韓退之岳陽樓詩軒然大波起宇宙隘而防防音訪東都詩新輩只嘲評評音病元微之東南行徵俸封魚租封音奉痁臥詩一生長苦節三省詎行怪怪音乖嶺南詩洞照失明鑒鑒平聲夜池詩髙屋無人風張幕張音漲又苦思正旦酬白雪旦音丹又雁思欲回賔自注思上聲白樂天仁風扇道路隂雨膏閭閻扇平聲膏去聲李義山石城詩簟冰將飄枕自注冰去聲陸魯望海客施明珠湘㽔料淨食自注料平聲
　　施宿武子又嘗參諸家本訂以石鼔籀文刻於淮東倉司辯證詳備見宋章樵石鼔文釋吹景集引之以為奧衍竒博可與鄭漁仲爭衡亦一博雅好古君子也明嘉靖中妖人李福達亡命吳中匿常州楊七郎家酒間輒喚屏風上美人下地歌舞獨留一人守屏郡倉後有潭深不可測有蛟為祟人不敢行太守荊某請福達捕之李約太守同往作符令守左右孌童持以入水頃之童子手握蛟出水上矣蛟甚巨李咒之僅可五尺許乃禹步殺蛟付廚作鮓自是怪絶又客華亭朱尚書家一日告別雲將往京師且求二綱紀送之既抵燕令僕南歸歸之明日尚書方登臺飲酒李忽從天而下復留經年而去
　　陶真人妻某氏竒醜多智術好居間公卿皆畏之及陶辭歸江西下潞河美女子貂冠從者三百人輜重不可訾計陶歸未幾亡去令為疑冡百餘以病死聞
　　明初大臣子孫恩廕多出常格之外如劉基子璟廕閣門使胡廣子穜廕翰林檢討劉儁子承裕以父死事安南廕給事中
　　廬陵張文龍萬厯中為長山令建陳仲子祠於其墓側春秋祭焉謂仲子亷士以嵗時
　　文廟祭享畢徹所獻孔子太羮一盂佐以李栗拜祠下釋奠至今行之
　　長山城南樓鐘懸數十年扣之無聲文龍誄以文卜遷之文曰惟神職司宣布功懋晨昏本秉氣於西清詎受制於南燄致兩位不相得而聲氣難求使萬民失所瞻而聾瞶弗啟爰茲改卜期爾發靈謝彼離巽之鄉奠厥庚辛之宅大扣大鳴起聲聞於天下曰宣曰暢快久鬱之人心為爾銘功鑒予申祝遂遷之城西自是果鳴右二事見鄭仲䕫雋區吾邑本長山地以闗鄉里故實錄之
　　天啟丙寅湖州雙林鎮人獲巨蚌剖之中有珍珠八仙及夀星像又一人得二蚌將及岸其一落水覓之不可得其一剖視有珍珠象碁子十六枚
　　蛤蚧出蜀中雌雄相抱婦人臨蓐握掌中兒即易下弋陽汪少宰偉赴一中官請設飯止半甌而香滑迥異他米問所從出曰四川以嵗例進上者其米生於鷓鴣尾尾止二粒取出放去來嵗更取之
　　粵東有老人業屨坐旁恆置一大石一日有賈胡見之求厚直售焉不許因藏其石閲數月賈胡復至請出而視之但呼可惜其人問故答曰石中有異馬無價之寶也以翁日對之業屨有草以為養故得活今餒死其中矣翁疑而剖之果然
　　處州劉一介少年棄家入括蒼山中縁竹徑而入百二十里緑隂無間遂隠於此榜所居曰綠天深處五里一亭十里一室不入城市者六十年太守任沖華往造之三日始得見
　　明時大內溷厠所用乃四川貢野蠶所吐成繭織以為帛大僅如紙孝宗時一宮人取已用棄擲者澣濯縫紉為簾帷之屬上見而問之具以對上雲暴殄可惜命停進貢踰年川中奏詔書到後野蠶不復吐繭村民衣食仰此者流離失所乃令進貢如初自後蠶亦復生此事謝在杭五雜俎載之
　　白居易詩嫁得黔婁作夫壻可能還寄蜀茶來謂蜀産如蒙頂茶之類也然閩有蜀茶一種樹似山茶髙者丈餘花開以二三月大如牡丹色皆正紅但香稍不逮耳南唐徐常侍言常得李超墨一挺長不過尺細才如筯與弟鍇共用之日書約五千字十年乃盡超與常侍同時其珍重已如此宜北宋諸公得其殘圭斷璧以為希有也
　　予嘗愛宋人吳縣主簿寇國寶詩黃葉西陂水漫流籧篨風急滯扁舟云云後考之陳無已集始知為彭城人及後山之門讀羅端良願新安志言彭門寇鈞國家藏李廷珪下至潘谷十三人製墨東坡先生臨郡日取試之因為書杜詩十三篇各於詩下書墨工姓名而品次之蓋亦國寶兄弟行嗜古而好事者也
　　隋大業初命竇威等撰區宇圗志五百餘卷又命虞世基等撰十郡志一千二百卷其圗序字極細並歐陽肅書肅詢之長子通之兄也見學圃藼蘇
　　楊國忠與太真妃為再從兄妺然妃本廣西容縣人生父名維都部署楊康求為女時楊元琰為長史又從康乞為女雖同姓而父已三易矣其於釗及韓虢秦三夫人之屬皆假兄弟耳
　　張藐姑太宰慎言字金銘陽城人萬厯庚戌進士天啟中以忤魏閹遣戍甘肅嘗有寄友人書雲僕至酒泉即寓禪室新正僦得一宅傍有園可引水種果蔬僅借得史記一部求漢書了不可得若馬角未生當以次讀尚書禮記去留都未可知亦漸有此中樂不思蜀之意百年強半之人雖罹網罟然此中無恨何所不可擬元夕後約地主以小隊馳闗外臂鷹牽犬獵得黃羊野馬割以佩刀炙用野火生嚼流血亦大快事茗酪最佳羌婦魋結日獻酥潼以餅餌報之僕嗜此殊勝步兵美醖耳此書不惟見先生行乎患難之學亦大有典午人風味又嘗錄煎酪法寄同年錢塘某公雲
　　藐姑又雲寡言之味饒於多無言之味長於寡
　　藐姑精禪理嘗雲首楞一經密因了義性相二宗居然略備安得如昔者亡友鍾伯敬之筆精以首楞為經以雜華維摩金剛般若等為緯㑹性相融經論妙宗教破名相盡斬葛藤使學人冰消霧釋也後來㑹有人恨吾不及親見之耳
　　又寄子履旋家書雲刻下父母俱存大小無恙光景已佳但日中則昃可奈何每念及此通身汗下目下只當求一安身立命之處勢燄時如此淒涼時亦只如此任四時寒燠溫涼而一元之氣寂然自在爾父子當思吾言此書字字藥石可與伏波富不可使復貧貴不可使復賤之語叅看
　　研北雜志雲張曲江一名博物見徐浩碑
　　三月初一日辰刻
　　經筵講官東閣大學士吏部尚書熊賜履刑部右侍郎常綬進講中庸至誠無息三句文華殿大學士禮部尚書張英掌翰林院內閣學士法良進講易繫辭擬之而後言三句講畢
　　賜宴太和門
　　鄭端簡〈曉〉吾學編餘雲自成化𢎞治已來翰林專用庶吉士他官不得改在翰林者不必盡得其人誠一𡚁政國初宋文憲王忠文宋文敏朱備萬之後梁用之以陽春令為修撰金文簡王希範以給事中黃文簡以中書舍人胡若思以桐城令為檢討楊文貞以審理副為編修劉忠愍以主事為侍讀李文達以郎中為侍講云云自時厥後惟萬厯庚戌不選庶吉士崇禎中考選推知等官以翰林科道兼用如劉正宗薛所藴黃文煥張縉彥皆以推知入翰林
　　本朝選庶常不考試惟引
　　見定於頃刻其由他衙門改入者則順治初王文貞崇簡岳映斗魏天賞等以癸未前進士改庶吉士後則康熙中杜鎮以中書舍人改編修同時李昌垣郭芬以兩淮運副大理寺副皆以翰林謫官召還及戊午則予以戶部郎中奉
　　㫖特改侍講明年己未徵聘諸人
　　御試體仁閣賦一篇五言長律一首取彭孫遹等五十人皆入翰林其監司郎中改侍讀侍講進士及舉貢已官者為編修未官者及監生生員布衣皆檢討入館纂修明史後至三品以上大僚惟湯斌潛菴工部尚書彭孫遹羨門吏部侍郎陸葇義山徐嘉炎勝力內閣學士兼禮部侍郎王頊齡瑁湖宗人府府丞李鎧公凱通政使司通政使
　　內廷供奉改翰林二人髙士竒江村至詹事府詹事勵杜訥近公今為都察院副都御史
　　韓退之詩多倒用成字蓋本諸三百篇孫季昭示兒編所拈如中林中谷中河中路中田家室裳衣衡從稷黍瑟琴鼔鐘斯螽下上羊牛甥舅孫子女士京周家邦鼐鼎息偃之類不一而足
　　孔氏大宗在衢州別派居句容儀封而楊循吉廬陽客記雲一在舒城一在英山又雲程頤子孫在英山蘇軾子孫在六安不知何據宋葉紹翁三朝聞見録紹興元年褒録程頤子孫觀之源二人居池州
　　姑孰之龍山相傳為孟嘉落帽處山有帽痕入石類劖刻者新野馬仲良〈之駿〉逰之笑曰徃在吳中逰靈巖西施洞前屧跡深寸許嬌趺輕幘皆得比於藍田射虎之矢可絶倒也同逰為之大噱
　　刻書始於五代昔人率以為然予按司空表聖一鳴集有為東都敬愛寺募雕刻律疏印本疏雲自洛城〈闕〉乃焚印本漸虞散失欲更雕鎪云云則唐已刻書此其昭昭可據者顧前無引之者何也
　　南宋陳止齋〈傅良〉與晦菴同時嘗謂晦菴以千七百年之彤管與三代之學校以為淫奔之具偷期之所竊有未安朱知之移書求其詩說答雲某未嘗注詩所以說詩者不過與門人為學士講義今皆毀棄之矣見三朝聞見録蓋不欲口舌爭也
　　部院翰詹諸臣恭進
　　恩賜
　　御書墨刻若干卷
　　廣西巡撫彭鵬疏請廣西武舉取三十名於壬午科舉行得
　　㫖俞允〈廣西以武生人數不足毎科俱停止故也〉
　　巡視西城監察御史張瑗疏請毀眀逆閹魏忠賢西山墓及華表碑碣得
　　俞㫖該城御史即督令仆毀輿論快之
　　改原任禮科都給事中王原祁為額外左春坊中允辛巳春三月
　　經筵事畢士禎即病且劇伏枕四十餘日恐部務廢閣具疏乞假奉
　　溫㫖卿才品優長簡任司寇正資料理覽奏以遷𦵏援例請假准給假五月事竣速來供職不必開缺該部知道且有老成忠厚人品學問俱好之褒伏念士楨自入仕版𫾻厯中外四十二年矣年踰六十筋力漸衰宿疴時作不敢輒以私請顧又邀
　　異數如此逈非恆格古雲陳力就列不能者止自顧衰殘益滋惶懼因識卷末以示子孫勿忘
　　國恩勿替家訓雲爾
　　右居易録三十四卷予康熈己巳冬杪重入都門隨所聞見而雜記之嵗有紀録合前所著池北偶談二十六卷通六十卷辛巳四月三十四卷既成而予隨上疏請告詎非數之前定耶士禎記









　　居易録卷三十四
