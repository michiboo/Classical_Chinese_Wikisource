風行自委順，雲合非有期。
神哉心相見，無眹安得離。
我有懇憤志，三十無人知。
修身不言命，謀道不擇時。
達則濟億兆，窮亦濟毫釐。
濟人無大小，誓不空濟私。
研幾未淳熟，與世忽參差。
意氣一為累，猜仍良已隨。
昨來竄荊蠻，分與平生隳。
那言返為遇，獲見心所奇。
一見肺肝盡，坦然無滯疑。
感念交契定，淚流如斷縻。
此交定生死，非為論盛衰。
此契宗會極，非謂同路歧。
君今虎在柙，我亦鷹就羈。
馴養保性命，安能奮殊姿。
玉色深不變，井水撓不移。
相看各年少，未敢深自悲。
