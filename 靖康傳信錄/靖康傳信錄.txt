元年正月三日，差充行營司參謀官。四日，除尚書右丞、充留守。五日，改充親征行營使。二月三日，以姚平仲事罷職。五日，以士庶伏闕復舊職，改充都大提舉京城四壁守禦使。金寇退師，除知樞密院事。六月，差充河北、河東路宣撫使。七月，出師，次懷州。八月，召赴闕議事。九月，還次封邱，除觀文殿學士、知揚州。十月，以言者改差提舉亳州明道宮。尋落職，責授保靜軍節度副使，建昌軍安置。尋移寧江。以二年行次長沙，聞召命復官，除資政殿大學士、領開封府事。時金寇再犯闕，半年，京師之圍未解，四方盜賊蜂起。余荷兩朝厚恩，國步艱難，不敢自愛，方率義旅以援王室。追念自乙巳之冬迄今才歲餘，一身之進退榮辱、天下之安危利害，紛然如此，豈非真夢耶然一歲之間再致大寇，雖曰天數，亦人事也。去春致寇，其病原於崇觀以來軍政不修，而起燕山之役。去冬致寇，其病原於去春失其所以和，又失其所以戰。何也賊以孤軍深入，前阻堅城而後顧邀擊之威，當是時不難於和。而朝廷震懼，其所邀求，一切與之。既割三鎮，又質親王，又許不貲之金幣，使賊有以窺中國之弱，此失其所以和也。諸道之兵既集，數倍於賊，將士氣銳而心齊，朝廷畏怯，莫肯一用，懲姚平仲劫寨之小衄而忘周亞夫困敵之大計，使賊安然厚有所得而歸，此失其所以戰也。失此二者之機會，故令賊誌益侈，再舉南牧無所忌憚，遂有並吞華夏之心。譬猶病者證候既明，當用毒藥而不用，雖暫得安，疾必再來，此必至之理也。以今日而視去歲，人心、國勢之不相侔，何止相什百哉！臣子之義，惟當奮不顧身，死以殉國家之急。及其成功，則天也。然自是之後，朝廷非大有懲創，士風非大有變革，內外大小同心協力，以扶持宗社、保全家室為事，掃去偷惰茍且之習，娼嫉譖訴之風，雖使寇退，亦豈易支吾哉？故余於此錄記其實而無隱，庶幾後之覽者有感於斯文。
宣和七年冬，金人敗盟，分兵兩道入寇。其一以戎子斡離不為帥，寇燕山，郭藥師叛，燕山諸郡皆陷，遂犯河北。其一以國相粘罕為帥，寇河東，李師本叛，忻、代失守，遂圍太原。邊報猝至，朝廷震懼，不復議戰守，惟日謀避狄之計。然其事尚秘，外廷未聞也。
至十二月中旬，聞賊馬逼近，始遣李鄴借給事中奉使講和，降詔罪已，召天下勤王之師，且命皇太子為開封牧。宰執日聚都堂，茫然無策，惟遣家屬散之四方，易置東南守臣，具舟楫運寶貨，為東下計。於是避狄之謀，外廷始聞。余時為太常寺少卿，素與給事中吳敏厚善。夜過其家，謂敏曰：「事急矣，建牧之議，豈非欲委以留守之任乎東宮恭儉之德，聞於天下，以守宗社，是也。而建以為牧，非也。巨盜猖獗如此，宗社不守，中原且無人種，自非傳以位號，使招來天下豪傑，與之共守，何以克濟公從官，以獻納論思為職，曷不以非時請對，為上極言之使言不合意，不過一死，死有輕於鴻毛者，此其時也。」敏曰：「監國，可乎」余曰：「不可。唐肅宗靈武之事，當時不建位號不足以復邦家，而建號之議不出於明皇，後世惜之。上聰明仁慈，倘感公言，萬一能行此，金人且將悔禍退師，宗社底寧，豈徒都城之人獲安，天下之人皆將受賜，非發勇猛廣大慈悲之心，忘身殉國者，孰能任此」敏翌日求對，具道所以。且曰：「陛下能用臣言，則宗社靈長，聖壽無疆。」上曰：「何以言之」敏曰：「神霄萬壽宮所謂長生大帝君者，陛下是也。必有青華帝君以助之，其兆已見於此。」上感悟，嘆息。因言：「李綱之論，蓋與臣同。」有旨召余赴都堂稟議，訖，隨宰執至文字庫，只候引對，實二十三日也。其日，余懷所論著劄子，待對文字庫。上御玉華閣，先召宰執吳敏等對，至日晡時，內禪之議已決。催吳敏與門下侍郎草傳位詔，百官班乘拱殿下，宣示詔旨，余不復得對。是夕，命皇太子入居禁中，覆以御袍。皇太子俯伏感涕，力辭，因得疾。召東宮官耿南仲視醫藥，至夜半方蘇。翌日，又固辭，不從。乃即大位，御乘拱殿見宰執、百官。時日有五色，挾珥赤黃色，有重日相摩蕩久之。乃尊道君皇帝曰太上皇帝，居龍德宮，道君太上皇后居擷景園。以李邦彥為龍德宮使，蔡攸、吳敏副之，皆奉道君太上皇帝旨也。大赦天下，翰林學士王孝迪實草赦書，而不著上自東宮傳位之意，致四方疑。士論非之。詔有司討論所以崇奉道君太上皇帝者，余時猶在太常，條具以聞。詔遣節度使梁方平將騎七千守濬州，步軍都指揮使何灌將兵二萬扼河津，探報虜騎漸逼故也。二十八日，有旨召對延和殿。上迎謂曰：「卿頃論水章疏，朕在東宮見之，至今猶能誦。憶嘗為賦詩，有秋來一鳳向南飛之句。」余敘謝訖，因奏曰：「陛下養德東宮，十有餘年，恭儉日聞，海內屬望。道君太上皇帝觀天意、順人心，為宗社計，傳位陛下。授受之際，燦然明白，下視有唐為不足道也。願致天下之養，極所以崇奉者，以昭聖孝。今金寇先聲雖若可畏，然聞有內禪之舉，勢必銷縮請和，厚有所邀求於朝廷。臣竊料之，大概有五：欲稱尊號，一也；欲得歸朝人，二也；欲增歲幣，三也；欲求犒師之物，四也；欲割疆土，五也。欲稱尊號，如契丹故事，當法以大事小之義，不足惜。欲得歸朝人，當盡以與之，以昭示大信，不足惜。欲增歲幣，當告以舊約，以燕山雲中歸中國，故歲幣增於大遼者兩倍，今既背約自取之，則歲幣當減，國家敦示和好，不校貨財，姑如原數可也。欲求犒師之物，當量力以與。至於疆土，則祖宗之地，子孫當以死守，不可以尺寸與人。願陛下留神於此數者，執之之堅，無為浮議所搖，可無後艱。」並陳所以禦敵固守之策。上皆嘉納。翌日，有旨除兵部侍郎，日下供職。
靖康元年正月一日，上御明堂，受文武朝賀，退詣龍德宮，朝賀道君太上皇帝。百官班於門外，宰執進見。
三日，有旨以吳敏為行營副使，以余為參謀官，團結軍馬於殿前。又以蔡攸為恭謝行宮使，宇文粹中副之，以治道君太上皇帝東幸之具。蓋斡離不之兵距，濬州不守，梁方平戰衄，燒橋而遁，何灌軍馬望風潰散，賊遂渡河，是日聞報故也。夜漏二鼓，道君太上皇帝出通津門東下，道君太上皇后及皇子、帝姬等相續以行，侍從、百官往往潛遁。是時，從官以邊事求見者，皆非時賜對。
四日，余待對，班於延和殿下。聞宰執奏事，議欲奉鑾輿出狩襄鄧間。余窮思之，以為不可。適遇知東闔門事朱孝莊於殿廷間，語之曰：「有急事，欲與宰執廷辨，公能奏取旨乎」孝莊曰：「宰執奏事未退，而從官求對，前此無例。」余曰：「此何時而用例耶！」孝莊許諾，即具奏得旨引對。余拜訖升殿，立於執政之末。自啟奏曰：「聞諸道路，宰執欲奉陛下出狩，以避狄。果有之，宗社危矣。且道君太上皇帝以宗社之故，傳位陛下，今舍之而去，可乎」上默然。太宰白時中曰：「都城豈可以守。」余曰：「天下城池，豈復有如都城者且宗廟、社稷、百官、萬民所在，舍此欲何之若能激勵將士，慰安民心，與之固守，豈有不可守之理。」語未既，有內侍領京城所陳良弼自內殿出，奏曰：「京城樓櫓，創修百未及一二。又城東樊家岡一帶，濠河淺狹，決難保守。願陛下詳議之。」上顧余曰：「卿可同蔡楙、良弼往視，朕於此俟卿。」余既被旨，同楙、良弼亟詣新城東壁，遍觀城濠。回奏延和殿，車駕猶未興也。上顧問：「如何」楙對以為不可守。余曰：「城堅且高，樓櫓誠未備，然不必樓櫓亦可守。濠河惟樊家岡一帶以禁地不許開鑿，誠為淺狹，然以精兵強弩占據，可以無虞。」上顧宰執曰：「策將安出」宰執皆默然。余進曰：「今日之計，莫若整飭軍馬，揚聲出戰，固結民心，相與堅守，以待勤王之師。」上曰：「誰可將者」余曰：「朝廷平日以高爵、厚祿畜養大臣，蓋將用之於有事之日。今白時中、李邦彥等，書生未必知兵，然藉其位號，控馭將士，以抗敵鋒，乃其職也。」時中怒甚，厲聲曰：「李綱莫能將兵出戰否」余曰：「陛下不以臣為庸懦，倘使治兵，願以死報。第人微官卑，恐不足以鎮服士卒。」上顧宰執曰：「執政有何闕」趙野對曰：「尚書右丞闕。」時宇文粹中隨道君東幸故也。上曰：「李綱除右丞。」面賜袍帶並笏。余致謝，且敘以時方艱難不敢辭之意。車駕興，進膳，賜宰執食於崇政門外廡，再召對於福寧殿，去留之計未決故也。宰執猶以去計勸上。有旨命餘留守、李梲副之。余為上力陳所以不可去者，且言唐明皇聞潼關失守，即時幸蜀，宗社、朝廷碎於賊手，屢年然後僅能復之，範祖禹謂其失在於不能堅守以待勤王之師。今陛下初即大位，中外欣戴，四方之兵不日雲集，虜騎必不能久留。舍此而去，如龍脫於淵，車駕朝發而都城夕亂。雖臣等留，何補於事宗社、朝廷且將為邱墟，願陛下審思之。上意頗回。而內侍王孝竭從傍奏曰：「中宮、國公已行，陛下豈可留此」上色變，降御榻。泣曰：「卿等毋留朕，朕將親往陜西，起兵以復都城，決不可留此。」余泣拜，俯伏上前，以死邀之。會燕、越二王至，亦以固守為然，上意稍定。即取紙御書「可回」二字，用寶，俾中使追還中宮、國公。因顧余曰：「卿留朕，治兵禦寇專以委卿，不令稍有疏虞。」余惶恐，再拜受命。與李梲同出治事。是夕，宿於尚書省，而宰執宿於內東門司。中宮、國公之行已遠，是夕未還。中夜，上遣中使，令宰執供軍令狀。詰旦，決行。
五日，余自尚書省趨朝，道路紛紛，復傳有南狩之事，太廟神主已出，寓太常寺矣。至祥曦殿，則禁衛皆已擐甲，乘輿服御皆已陳列，六宮袱被皆將升車矣。余惶遽無策，因厲聲謂禁衛曰：「爾等願以死守宗社乎願扈從以巡幸乎」禁衛皆呼曰：「原以死守宗社！不居此，將安之？」余因拉殿帥王宗楚等入見，曰：「陛下昨己許臣留，今復戒行，何也且六軍之情己變，彼有父母妻子皆在都城，豈肯捨去萬一中途散歸，陛下孰與為衛。且虜騎己逼，彼知乘輿之去未遠，以健馬疾追，何以禦之？」上感悟，始命輟行。余謂宰執曰：「上意已定，敢有異議者，斬！」因出祥曦殿，傳旨宣示，禁衛皆拜伏呼萬歲，其聲震地。復入勸上御樓以見將士，上可之。駕登宣德門，宰執、百官、將士班樓前起居，上臨闌干久之，復降步輦，勞問將士。余與吳敏撰數十語，敘金人犯順、欲危宗社，決策固守、各令勉勵之意，俾閣門官宣讀。每讀一句，將士聲諾。須臾，六軍皆感泣流涕。於是固守之議始決。是日，以余為親征行營使，馬軍太尉曹曚副之。白時中罷相，以李邦彥為太宰，張邦昌為少宰，吳敏知樞密院事，趙野為門下侍郎。王孝迪，邦彥之姻家，故薦之。耿南仲出城已累日，上遣使追還之，以東宮官，故有是命。親征行營使，置司於大晟府，辟參謀官，書寫機宜；句當公事，管句當文字，準備差遣；統制，統領將領，準備差使等。擇文武官處之，吏房、戶房、兵房、工房選三省人吏處之。上賜銀、絹、錢各一百萬貫匹兩，文臣自朝請大夫以下，武臣自武功大夫以下，及將校官告、宣帖三千餘道，一切許以便宜從事。自車駕御樓之後，方治都城四壁守具。以百步法分兵備禦，每壁用正兵二千餘人，而保甲、居民、廂軍之屬不與焉。修樓櫓、掛氈幕、安炮坐、設弩床、運磚石、施燎炬、垂檑木、備火油，凡防守之具，無不備。四壁各有從官、宗室、武臣為提舉官，諸門皆有中貴人、大小使臣。又團結馬步軍四萬人，為前、後、左、右、中軍。八千人有統制，統領將領、兵步、隊將等，日肄習之。以前軍居東水門外，護延豐倉，倉有粟、豆四十萬石。其後，勤王之師集城外者，賴之以濟。以後軍居東門外，占樊家岡，使賊騎不敢近。而左、右、中軍居城中，以備緩急。
自五日至八日，治防守之具粗畢，而賊馬已抵城下，寨於牟駝岡。牟駝岡者，京城外西北隅地也。岡勢隱轔如沙磧，然三面據水，前枕霧澤陂，即孳生馬監之所，芻豆山積。異時郭藥師來朝，道君命打球於其間，故知可以為寨地。金人兵至，徑趨其所，實藥師導之。人謂藥師忠於國家，與金人戰偶不利而從之，吾弗信也。是夕，金人攻西水門，以大船數十隻順汴流相繼而下。余臨城捍禦，募敢死士二千人，列布拐子弩城下。大船至，即以長鉤摘就岸，投石碎之。又於中流安排扠木，及運蔡京家山石疊門道間，就水中斬獲百餘人。自初夜防守達旦，始保無虞。入對乘拱殿。方奏事間，傳報賊攻酸棗門、封邱門一帶甚急，上命余往督將士捍禦。余慮城上士卒不足用，即告上，乞禁衛班直善射手千人以從，上遣御藥盧端同行，傳旨如所乞。自禁中如新城酸棗門，幾二十里。行夾道委巷中，惟恐賊之已登城也。抵門，賊方渡濠，以雲梯攻城。余命班直乘城射之，皆應弦而倒。余時坐酸棗門下，有自門上擲人頭下者，至六七不已。詢之，云：斬獲奸細。俾認，即皆漢人首級也。蓋擾攘中兵卒妄行殺戮，捕獲數人，即斬以徇。因使號令：如獲奸細，捕人親執出頭，驗實推賞，輒殺者斬！自是乃止。余與官屬數人，登城督戰，激勵將士，人皆賈勇，近者以床子弩、座炮及之。而金賊有乘筏渡濠而溺者，有登梯而墜者，有中矢石而踣者，甚眾。又募壯士數百人，縋城而下，燒雲梯數十座，斬獲首十餘級，皆耳有金環。
是日，賊攻陳橋、封邱、衛州等門，而酸棗門尤急。虜箭集於城上如蝟毛，士卒亦有中傷者，皆厚賞之。上遣中使勞問，降御筆褒諭，給內庫酒、銀碗、彩絹等以頒，將士人皆歡呼。自卯至未申間，殺賊數千。賊知守城有備，不可以攻，乃退師。因遣使隨李鄴請和，抵城下已昏黑矣，堅欲入城。余傳令：敢輒開門者斬！竟候乃入，實初十日也。上御崇政殿，宰執起居訖，升殿奏事。引使入對，出斡離不書進呈，道所以舉師中國之意。聞上內禪，願復講和，乞遣大臣赴軍前，議所以和者。上顧宰執，未有對者。余因請行，上不許，曰：「卿方治兵，不可。」命李梲奉使，鄭望之、高世則副之。餘留身問所以不遣之旨，上曰：「卿性剛，不可以往。」余對曰：「今虜勢方銳，吾大兵未集，不可以不和。然所以和者，得策則中國之勢遂安，不然禍患末已。宗社安危，在此一舉！臣懼李梲柔懦，恐誤國事也。」因為上反覆具道所以不可割地，及過許金帛之意。以謂金狄之性貪婪無厭，又有燕人狡獪，以為之謀，必且張大聲勢，過有邀求，以窺中國。如朝廷不為之動，措置合宜，彼當戢斂而退；如朝廷震懼，所求一切與之，彼知中國無人，益肆覬覦，憂未已也。先定然後能應，安危之機，願陛下審定之。上頗以為然。余退，巡歷城中，因乞宰執分提舉四壁，上命蔡楙分提舉京城四壁守禦使。而李梲是日至金人軍中，果辱命。斡離不者，南向坐。梲、望之等，北面再拜，膝行而前。斡離不遣燕人王汭，傳道語言，謂都城破在頃刻，所以斂兵不攻者，徒以上故，存趙氏宗廟，恩莫大焉。今議和，須犒師之物：金五百萬兩，銀五千萬兩，絹、彩各一百萬匹，馬、駝、驢、騾之屬各以萬計。尊其國主為伯父。凡燕雲之人在漢者，悉歸之。割太原、中山、河間三鎮之地。又以親王、宰相為質，乃退師。出事目一紙，付梲等達朝廷。梲唯唯，不能措一詞。金人笑之，曰：「此乃一婦人女子爾。」自是有輕朝廷心。
十一日，梲至自金人軍前，宰執同對於崇政殿，進呈金人所須事目，且道其語。宰執震恐，欲如其數，悉許之。余引前議力爭，以謂尊稱及歸朝官如其所欲，固無害。犒師金幣，所索太多，雖竭天下不足以充其數，況都城乎當量與之。太原、河間、中山，國家屏蔽，號為三鎮，其實十餘郡地，塘濼險阻皆在焉。割之，何以立國又保塞，翼、順、僖三祖陵寢所在，子孫奈何與人。至於遣質，即宰相當往，親王不當往。為今日計，莫若擇使，與之往返熟議，道所以可不可者。金幣之數，令有司會計所有，陸續具報。宿留數日，大兵四集，彼以孤軍入重地，勢不能久留，雖所得不滿意，必求速歸。然後與之盟，以重兵衛出之，彼且不敢輕視中國，其和可久也。宰執皆不以為然。方謂都城破在旦夕，肝腦且塗地，尚何三鎮之有而金幣之數，又不足較也。上為群議所惑，默然無所主。凡爭逾兩時，無一人助余言者。余自度力不能勝眾說，因再拜求去，曰：「陛下擢臣，自庶僚不數日與大政，臣亦受之而不辭者，徒以議論或有補萬分之一。今與宰執異議，不能有所補，願還庶僚以安愚分。」慰諭曰：「不須如此，卿第出治兵，益固城守，恐金人款我，此徐議可也。」余被旨，不得不出，復前進曰：「金人所須，宰執欲一切許之，不過欲脫一時之禍，不知他日付之何人，能為陛下了此。願更審處，後悔恐無所及。」因出，至城北壁復回，尚冀可以力爭。而誓書已行矣，所求悉皆與之。今上皇帝，方在康邸，俾同少宰張邦昌，為質於金人軍中，己無可奈何。則為留三鎮詔書，戒書吏以輒發者斬！庶幾俟四方勤王之師集，以為後圖。而宰執裒聚金銀，自乘輿服御、宗廟供具、六宮、官府器皿皆竭取之，復索之於臣庶之家，金僅及三十萬兩，銀僅及八百萬兩。翌日，對於福寧殿。宰執以金銀之數少，惶恐再拜謝罪。余獨不謝。於是，孝迪建議，欲盡括在京官吏、軍民金銀，以犒大金軍所遺，多揭長榜於通衢，立限俾悉輸之官。限滿不輸者，斬之。許奴婢及親屬人等及諸色人告，以半賞之。都城大擾。限既滿，得金二十餘萬兩、銀四百餘萬兩，而民間藏蓄為之一空。余因對於福寧殿，奏上曰：「搜括金銀限滿，民力已竭，復許告訐，恐生內變。外有大敵，而民心內變，不可不慮。」上曰：「卿可往收榜，毋得告訐。」余因巡城過榜所，令傳聖旨收榜，歸行營司，移牒孝迪照會。人情乃安。
自十五日，四方勤王之師，漸有至者數萬人。乃於四壁置統制之官招集之，給芻糧，授器械，踏寨地，團隊伍，皆行營主之。晝夜竭力，無少休息。
至十七八日間，統制官馬忠以京西募兵至，遇金人於鄭州南門外，乘勢擊之，殺獲甚眾。於是金人始懼，遊騎不敢旁出，而自京師城以南，民始獲奠居矣。
二十日，靜難軍節度使種師道、承宣使姚平仲以涇原、秦鳳路兵至。余奏上曰：「勤王之師，集者漸眾。兵家忌分，節制歸一，乃克有濟。願令師道、平仲等，聽臣節制。」上降御筆曰：「師道老而知兵，職位已高，與卿同官，替曹曚可也。」蓋上意欲以師道為親征行營副使。余竊嘆上裁處之當，而宰執間有密建白以為不可者，上入其言。於是別置宣撫司，以師道簽書樞密院事，充河北、河東、京畿宣撫使，以平仲為宣撫司都統制，應西兵及四方勤王之師，並隸宣撫司。又撥前、後軍之在城外者屬之。而行營司所統者，獨左、右、中軍而已。上屢申飭兩司，不得侵紊。節制既分，不相統一。宣撫所欲行者，托以機密不復關報。余竊憂之。自金人議和，誓書既行之後，朝廷日運金帛之屬輸其軍中，名果、珍膳、御醞之餉，冠蓋絡繹相望。上又出御府珠玉、玩好、寶帶、鞍勒以遺之，品數甚眾，其價不可勝計。余每爭，以謂此不足以為德，適所以啟戎心。雖上恭儉，視珠玉如糞土，然戎之生心，何厭之有。眾方稱美上德，不以余言為然。金人益肆，須索無所忌憚，至求妓樂、珍禽、馴象之類，靡不從之。及勤王之師既集，西兵將帥日至，上意方壯。又聞金人擄掠城北，屠戮如故，而城外后妃、王子、帝姬墳墓攢殯發掘殆盡，始赫然有用兵之意。
余贊上曰：「《易》於謙之上六，稱利用行師，征邑國。師之上六，稱開國承家，小人勿用。蓋謙之極，非利用行師，不足以濟功；師之成，非戒用小人，不足以保治。今陛下之於金人，屈已講好，其謙極矣。而金人貪婪無厭，兇悖愈甚，其勢非用師不可。然功成之後，願陛下以用小人為戒而已，使金人有所懲創，不敢有窺中國之心，當數十年無夷狄之禍。不然，一日縱敵，數世之憂患未艾也。」
二十七日，余與李邦彥、吳敏、種師道、姚平仲、折彥質同對於福寧殿，議所以用兵者。余奏上曰：「金人之兵，張大其勢，然探得其實，不過六萬人，又大半皆契丹、渤海雜種，其精兵不過三萬人。吾勤王之師集城下者二十餘萬，固已數倍之矣。彼以孤軍入重地，正猶虎豹自投於檻阱中，當以計取之，不可以角一旦之力。為今之計，莫若扼河津，絕糧道，禁抄掠，分兵以復畿北諸邑，俟彼遊騎出則擊之，以重兵臨賊營，堅壁勿戰，如周亞夫所以困七國者。俟其芻糧乏，人馬疲，然後以將帥檄其誓書，復三鎮，縱其歸，半渡而後擊之，此必勝之計也。」上意深以為然，眾議亦允。期即分遣兵，以二月六日舉事，蓋陰陽家言是日利行師，而姚平仲之師亦將至故也。
約已定，而姚平仲者，古之子，屢立戰功，在道君朝為童貫所抑，未嘗朝見。至是，上以驍勇，屢召見內殿，賜予甚厚，許以功成有茅土、節鋮之賞。平仲武人，誌得氣滿、勇而寡謀，謂大功可自有之。先期於二月一夜，親率步騎萬人以劫金人之寨，欲生擒所謂斡離不者，取今上皇帝以歸。種師道宿城中，弗知也。余時以疾給假，臥行營司。
夜半，上遣中使降親筆曰：「平仲已舉事，決成大功，卿可將行營司兵出封邱，為之應。」余具劄子，辭以疾，且非素約，兵不預備。斯須之間，中使三至，責以軍令，不得已力疾會左、右、中軍將士。詰旦出封邱門，勒兵班荊館、天駟監，分使諸將解範瓊、王師古等圍。虜騎出沒，鏖戰於幕天坡，所獲甚眾。復犯中軍，余視率將士，以神臂弓射卻之。
是夜，宿於城外。而平仲者，前一夕劫寨為虜所覺，殺傷相當，所折不過千餘人，既不得所欲，恐以違節制為種師道所誅，即遁去。而宰執、臺諫哄然，謂西兵勤王之師及親征行營司兵，為金人所殲，無復存者。上震恐，有詔不得進兵。而斡離不遣使，以謂特將帥所為，不出上意，請再和。宰相李邦彥於上前語使人曰：「用兵乃大臣李綱與姚平仲結構，非朝廷意。」僉議欲縛余以與之，而使人反以為不可。遂罷尚書右丞、親征行營使，以蔡楙代之。因廢行營使司。上以守禦使總兵事，而種師道亦罷宣撫使。余是時得止兵詔，知事且變，即振旅以入城，詣崇政殿求對。既至殿門，聞罷命，乃不果退，浴室院待罪，時初三日也。
蔡楙會計行營司所失，才百餘人，而西兵及勤王之師折傷千餘人，外並如故，乃知朝廷前所聞之非。
是夕，上降親筆慰勞，錫賫白金、緡錢五百貫兩，且令吳敏宣諭且將復用之意。余感泣謝恩，歸田廬。而有初五日士民伏闕之事。初，太學生陳東與書生千餘人，是日詣闕上書，明余及師道之無罪，不當罷。軍民聞之，不期而集者數千萬人，填塞馳道、街巷，呼聲震地，舁登聞鼓於東華門，擊破之。上遣吳敏、耿南仲慰諭諸生，俾之退。為軍民所擁，不得行，必欲見余及師道乃去。不得報，則殺傷內侍二十餘人；又詬詈宰執李邦彥、蔡楙、王孝迪、趙野等，欲毆擊之，皆散走，藏匿。於是，上遣中使召余及師道入對。
余聞命，惶恐固辭，不敢行。而宣召者絡繹而至，中使迫促，不得已上馬出浴室院，由東門街抵馳道，趨東華門。軍民壅積，幾不可進，宣召中使朱拱之復為眾所殺，蓋怒其傳旨之緩也。入見上於福寧殿閣子中，余泣拜請死，上亦泣。有旨復尚書右丞，充京城四壁守禦使。余固辭，上不允，俾出東華門至右掖門一帶，安撫軍民。余稟上旨宣諭，乃稍散去。再對於福寧殿，上命余復節制勤王之師，先放遣兵民，蓋不復有用兵意也。先是，所留三鎮詔書，余既罷，乃遣宇文虛中賫詣金人，軍中復差臧禹、秦檜為割地。
是夕，宿於咸豐門，以金人進兵門外，治攻具故。先是，蔡楙號令將士，金人近城不得輒施放，有引炮及發床子弩者，皆杖之，將士憤怒。余既登城，令施放，有引炮自便，能中賊者，厚賞。夜，發霹靂炮以擊，賊軍皆驚呼。
翌日，薄城，射卻之，乃退。有告梁方平欲為賊內應者，余召至帳中，執之以付御史臺推治。凡內侍之守城者，皆罷。京師浮浪不逞之徒，乘民殺傷內侍，擾攘中劫掠內侍十餘家，取其金帛，而以所藏器甲、弓劍赴官司納，自以為功，凡千餘人。都城懼再有變，余命悉集守禦使司，以次納訖，推其倡者，將賞之。自言其姓名凡二十餘人，審問得實，悉皆斬之，餘者逐去。是日，並斬殺傷部將、隊將者，亦二十餘人，然後民情安戢，奸宄不作。
初，賊馬既抵城下，余晝夜巡視，有盜衲襖一領者，有強取婦人絹一匹者，有妄以平民為奸細而斫傷者，皆即斬以徇。故外有強敵月餘，日間雖竊盜無有也。都城素多火，亦無作者。至是，乃始紛擾，數日彈壓，然後定。
金人請以越王代康王為質。上以越王叔父，不可遣，乃遣肅王及駙馬都尉賈成以行。
康王得歸，上喜，賜予良厚。康王素有膽氣、膂力，善射，居金人軍中幾月，姚平仲劫寨之夕，恬然無所驚怖。及歸，國人皆喜，爭出觀之。金人自平仲劫寨及封邱門接戰之後，頗有懼意，既得三鎮之詔及肅王為質，即不俟金幣足數，遣使告辭。上賜燕於軍中。
初十日，遂退師。
十二日，肆赦天下。
十三日，宰執對延和殿。
余奏上曰：澶淵之役，雖與大遼盟約而退，猶遣重兵護送之，蓋恐其無所忌憚，肆行擄掠故也。金人退師，今三日矣，初謂其以船筏渡河，探聞乃係橋濟師，一日而畢。盍遣大兵用澶淵故事，護送之。宰執皆以為太早，余固請之，上以余言為然，可其請。是日，分遣將士，以兵十餘萬數道並進，且戒諸將：度便利可擊，即擊之，金人厚載而歸，輜重既眾，驅虜婦女不可勝計，氣驕甚，擊之決有可勝之理。將士踴躍以行。
十四日，以吳敏為少宰，余知樞密院事，徐處仁中書侍郎，耿南仲左丞，李梲右丞。初，李邦彥、蔡楙、王孝迪、趙野既為國人所斥逐，皆藏匿不敢復出，上章乞罷，上初未許。至是，邦彥罷相，除觀文殿學士、中太一宮使；楙罷右丞，除資政殿學士、提舉亳州明道宮，故有是命。
十五日，簽書樞密院事唐恪供職。初，恪以延康殿學士知杭州，李邦彥薦用之，至是始到闕也。
十七日，澤州奏：大金國相粘罕兵次高平縣。初，粘罕既破忻、代，觀察使折可求以麟府兵、承宣使劉光世以鄜延兵援河東，皆為所敗。遂圍太原。頃之月餘，不能下。而平陽府義軍叛。義軍者，童貫、張孝純所招雲中人也，分佈河東諸郡，平日養贍，蓄積為之一空。及金人入寇，孝純以義軍五萬人守石嶺關。既叛以從金人矣。至是，諸郡往往殺戮，或逐出之，而平陽府者破城叛去，攻陷威勝軍。遂引金人入南北關，陷隆德府，遂次高平。
朝廷震懼，恐其復渡河而南。宰執咎余盡遣城下兵以追斡離不之師，將無以支吾。余曰：斡離不之師既退，自當遣大兵護送，初不虞粘罕之來也。粘罕之師雖來，聞既和，亦當自退，必無復渡河之理。又太行瑯車之險，已遣統制官郝懷將兵三萬屯河陽，控扼險道，決無他慮。而執政中有密啟上者。於是，御前以金字牌悉追還諸將之兵。諸將之兵及斡離不之師於邢趙間，相去二十餘里，金人聞大兵且至，莫測多寡，懼甚，其行甚速。而諸將得詔，即還。余聞，之上前力爭，得旨復遣，而諸將之還已五程矣。雖復再遣，猶與金人相及於滹沲河，然將士知朝廷之論二三，悉解體，不復有邀擊之意，第遙護之而已。於是，金人復旁出抄掠，及深、祁、恩、冀間，其去殊緩。而粘罕之兵聞已和，果退，如余言。乃命種師道為河北、河東宣撫使，駐滑州。而以姚古為制置使，總兵以援太原。以種師中為制置副使，總兵以援中山、河間諸郡。時朝廷僉議以三鎮為果不可割，有如兵民為國家堅守不下，即遣使再議，以租賦歸之，求保祖宗之地故也。有旨宇文虛中罷簽書樞密院事，除資政殿大學士、知青州。李稅罷左丞，除資政殿學士、予宮觀。以翰林學士何為右丞，許翰為同知樞密院事，中書侍郎徐處仁供職。
初，處仁以觀文殿大學士知大名府，上聞其老成有士望，方倚以為相，故以中書侍郎召之。至是，到闕供職未旬日，遂拜太宰，時三月初間也。詔以道君太上皇帝回鑾，議所以奉迎者。以門下侍郎趙野為奉迎使。初，道君正月三日夜出通津門乘舟以行，獨蔡攸及內侍數人扈從。猶以舟行為緩，則乘肩輿；又以為緩，則於岸側得搬運磚瓦船乘載。饑甚，於舟人處得炊餅一枚，分食之。是夜，行數百里。抵南都，始館於州宅，得衣被之屬，市駿騾乘之。至符離，始登官舟。及泗上，少憩，宇文粹中、童貫、高俅之徒始至。童貫以勝捷兵三千扈從渡河，以如維揚。高俅以禁衛三千留泗上，控扼淮津。既抵淮揚，父老邀車駕，不可渡江，而道君決意南幸，遂如鎮江。道君太上皇后居維揚，皇子、帝姬皆流寓沿路州縣，聞賊退，多先歸者。
初，恭謝行宮所以都城圍閉，止絕東南遞角，又止東南勤王之師，又令綱運於所在卸納。泗州官吏以聞，朝廷不以為然。道路藉藉，且言有他。故而太學生陳東上書，乞誅「六賊」，謂蔡京、蔡攸、童貫、朱勔、高俅、盧宗原。於是，議遣聶山為發運使，密圖之。山請詔書及開封府使臣數十人以行。余因奏事福寧殿，留身奏上曰：「此數人者，罪惡固不可恕，然聶山之行，恐朝廷不當如此措置。昔肅宗欲發李林甫墓，李泌諫，謂其如明皇何肅宗抱泌頸泣曰：思不及此。使山之所圖果成，驚動道君，此憂在陛下；所圖不成，為數人所覺，萬一挾道君於東南，求劍南一道，陛下何以處之」上感悟，曰：「奈何」余對曰：「不若罷聶山之行，顯謫童貫等，乞道君去此數人者，早回鑾輿，可以不勞而事定。」上以為然。山乃不果行，而童貫等皆相繼去。道君還次南都，徘徊不進，欲詣亳州上清宮燒香，及取便道如西都，上以為憂。又每月書至，必及朝廷改革政事。又批：道君太上皇后當居禁中，出入正陽門。於是，喧傳有垂簾之事。又批：吳敏、李綱，令一人來。莫曉聖意，皆言事且不測。余奏上曰：「所以欲臣及吳敏來者，無他，欲知朝廷事耳。吳敏不可去陛下左右，臣願去奉迎，如蒙道君賜對，臣且條陳自圍城以來事宜，以解釋兩宮之疑，決無他慮。」上初不許，餘力請之，乃聽。上令余賫御前書達道君，且賜行宮官屬茶、藥、銀合有差，以十七日離國門。
十八日，早次陳留縣，遇道君太上皇后船。余具榜子，拜謁道左。道君太上皇后艤舟，令內侍楊修傳教旨勞問。余附奏曰：「陛辭日有所得聖旨，令具奏知，乞依趙野例，幄前奏事。」復傳教旨允。余遂登舟，入幄中簾前拜。訖，具道皇上聖孝思慕，且敘方艱危中蒙上擢任感激之意。道君太上皇后親加獎諭，余再拜謝，訖，道君太上皇后曰：「朝廷欲令於何處居止？」余對曰：「朝廷見以擷景園為寧德官，奉道君太上皇后，蓋遵稟道君太上皇帝十二月二十三日聖旨指揮。」道君太上皇后曰：「已得令旨居禁中。」余對曰：「以皇帝聖孝，殿下聖慈，母子之情豈復有間但稽之三從之義，道君太上皇帝居龍德宮，而殿下居禁中，於典禮有所未安。朝廷討論，但欲合於典禮，以慰天下之望。兩宮安，則天下安矣。」道君太上皇后曰：「朝廷須是合宜方得。」因泛及他事。余拜辭登岸，因呼內侍楊修、李俅等三人，坐幄次，與再道前語。三人者，巨璫也，以余言為然，入白之。復傳教旨曰：「相公所論甚有理，但既居寧德宮，後欲一到龍德宮神御前燒香，可乎？」余對曰：「道君太上皇后既居寧德宮，皇帝自當時詣省問，萬一欲暫到禁中，豈有不可之理。」因遣賜香茶、酒食等錢五百貫，給散隨行使臣、從人。余以前語具劄子奏知，且云：「道君太上皇后已有許居寧德宮意，願一切不須示以疑阻，以昭聖孝。」而道君太上皇后入國門日，聶山請以禁衛護宣德門，道路喧然，識者笑之。二十日，抵南都，得旨二十一日引對。
是日，道君御幄殿，余起居訖，升殿奏事。具道上聖孝思慕，欲以天下養之意。道君泣數行下，曰：「皇帝仁孝，天下所知。」且獎諭曰：「都城守禦，宗社再安，相公之力為多。」余再拜謝訖，因出劄子二紙進呈。其一，乞道君早回鑾，不須詣亳社、西都，以慰天下之望。其一，自敘素蒙道君教育，擢用於國家艱危之中，得效犬馬之力，欲乞身歸田廬之意。道君慰勞再四，因曰：「相公頃為史官，緣何事去」余對曰：「臣昨任左史，得侍清光者幾一年，以狂妄論列都城水災，復蒙恩寬斧鉞之誅，迄今感戴。」道君曰：「當時宰執中有不喜公者。」余愧謝，因奏曰：「臣昨論水災，實偶有所見，自古雖無道之國，水猶不冒其城郭。天地之變，各以類應，正為今日兵革攻國之兆。大抵災異變故，譬猶一人之身，病在五臟則發於聲色，形於脈息，善醫者能知之，非有物使之然，氣之先至者爾。所以聖人觀變於天地，而修其在我者，故能制治保邦，而無危亂之憂也。」道君以為然。因詢虜騎攻圍都城守禦次第。余以實對。復曰：「賊既退師，方渡河時，何不邀擊」余曰：「朝廷以肅邸在金人軍中，故不許。」道君曰：「為宗社計，豈可復論此。」余於是竊嘆道君天度之不可及也。語既浹洽，道君因詢諭行宮止遞角等三事，只緣都城已受圍，恐為人得知行宮所在，非有他也。余對曰：「方艱危中兩宮隔絕，彼此不相知，雖朝廷應副行宮事，亦不容無不至者，在聖度照之而已。」道君因詢朝廷近事，如追贈司馬光及毀拆夾城等，凡三十餘事。余逐一解釋，謂追贈司馬光正欲得民心，毀拆夾城止欲防奸細之類。因奏曰：「皇上仁孝小心，惟恐一有不當道君意者，每得御批詰問，輒憂懼不進膳。臣竊譬之人家，尊長出而以家事付之子弟，偶遇強盜劫掠，須當隨宜措置。及尊長將歸，子弟不得不恐。為尊長者，正當以其能保田園大計慰勞之，不當問其細故。今皇帝傳位之初，陛下巡幸，適當大敵入寇，為宗社計，政事不得不小有變革。今宗社無虞、四方以寧、陛下回鑾，臣以謂宜有以大慰皇帝之心者，其他細故，一切勿問可也。」道君感悟，曰：「公言極是。朕只緣性快問，後即便無事。」因內出玉帶、金魚袋、古象簡賜余。曰：「行宮人得公來，皆喜。以此慰其意，便可佩服。」余固辭，不允，因服之，以謝而退。二十二日，扈從道君詣鴻慶宮燒香。初，余次拱州，見奉迎道君禁衛、寶輦、儀物等留不進，因以便宜作奉聖旨令趨南都。至是，道君燒香，禁衛、寶輦、儀物等適至南都，士庶夾道聳觀。得旨來早辭，訖，先還闕。賜酒食、香茶等。
二十三日，辭，再對於幄，道君出青詞稿一紙，俾宣示宰執、百官，乃道君初傳位，奏天所作者。道君宣諭曰：「本欲往亳州太清宮，以道路阻水不果。又欲居西洛，以皇帝懇請之勤，已更指揮，更不戒行。公先歸，達此意，慰安皇帝。」因袖出書付余，仍宣諭曰：「公輔助皇帝，捍城、守宗社有大功，若能調和父子間，使無疑阻，當書青史，垂名萬世。」余感泣，再拜受命。辭訖，即先具劄子，以所得道君聖語奏知。上批答曰：「覽卿來奏，知奏對之語，忠義煥然，朕甚嘉之。」
二十五日，還抵闕下，對於垂拱殿。進呈道君御書，具道所以問答語。上嘉勞久之。以道君太上皇帝所賜玉帶、牙簡、銀、絹等具劄子進納，有旨不允。
二十七日，宰執奏事延和殿，進呈車駕出郊詣資福寺迎奉道君儀註。耿南仲建議，欲盡屏道君左右內侍，出榜宮門，敢留者斬。先遣人搜索，然後車駕進見。余以為不若止依常法，不必如此，示之以疑。必欲過為之防，恐卻有不可防者。南仲曰：「或之者，疑之也。古人於疑有所不免。」余曰：「古人雖不免於疑，然貴於有所決斷，故《書》有稽疑，《易》曰：以斷天下之疑。倘疑情不解，如所謂竊斧者，則為患不細。」南仲紛紛不已。余奏曰：「天下之理，誠與疑，明與暗而已。誠則明，明則愈誠，自誠與明推之，可以至於堯舜。疑則暗，暗則愈疑，自疑與暗推之，其患至於有不可勝言者。耿南仲當以堯舜之道輔陛下，而其人暗而多疑，所言不足深采。」上笑之，而南仲怫然怒甚。既退，再召對於睿思殿。賜茶訖，南仲忽起奏曰：「臣適遇左司諫陳公輔於對班中，公輔乃二月五日為李綱結構士民伏闕者，豈可處諫職乞送御史臺根治。」上及宰相皆愕然。余奏曰：「臣適與南仲辨論於延和殿，實為國事，非有私意。而南仲銜臣之言，故有此奏。伏闕之事，陛下素所鑒察，臣不敢復有所辨，但臣以非材，冒處樞輔，仰荷特達之知，未能有所補報，區區素誌，欲俟賊騎出疆，道君鑾輿還闕，然後求歸田廬，臣之願也。今南仲之言若此，臣豈敢留。願以公輔事送有司，臣得乞身待罪。」上笑曰：「士庶以億萬計，如何結構朕所洞知，卿不須如此。」南仲猶不已。余再拜辭上，而出居啟聖院，不復歸府。入劄子求去，章凡十餘上。上皆批答：封還，不允。差御藥宣押造朝，及押赴樞密院治事。復即時上馬。
四月朔，車駕詣寧德宮，復遣御藥宣押扈從。道君太上皇帝以三月入國門，余以守禦使職事，迎拜於新東門內。道君於輦上顧揖。
翌日，扈從朝於龍德宮。訖，復上章懇請，求罷知樞密院事。上降手詔數百言，不允，復令徐處仁、吳敏諭旨。又詔至內殿，面加慰諭。且曰：「賊馬方退，正賴卿協濟艱難，今遽欲舍朕何之前事不足介懷，宜為朕少留。」辭意懇惻，余不得已，再拜，受命就職。他日，留身奏上曰：金人退師，割交三鎮，官吏、軍民不肯陷沒夷狄，其勢必為朝廷堅守，天時浸熱，而虜有輜重之累，必不能久留，當即出疆。臣恐秋高馬肥，虜必再至，以責前約。及今宜飭武備邊防，勿恃其不來，當恃吾有以待之。於是為上條具所以備邊禦敵者，凡八事。其一，謂唐之藩鎮所以拱京師，故雖屢有變故，卒賴其力。而及其弊也，有尾大不掉之患。祖宗鑒之，銷藩鎮之權，罷世襲之制，施於承平邊備無事則可，在今日則手足以捍頭目。為今之計，莫若以太原、真定、中山、河間建為藩鎮，擇鎮帥付之，許之世襲，收租賦以養將士，習戰陣，相為唇齒以捍金人，可無深入之患。又滄州與營平相直，隔黃河下流及小海，其勢易以侵犯，宜分濱、棣、德、博，建橫海軍一道，如諸鎮之制。則帝都有藩籬之固矣。其二，謂自熙豐以來，籍河北保甲凡五十餘萬，河東保甲凡二十餘萬。比年以來，不復閱習，又經燕山、雲中之役，調發科率，逃亡流移，散為盜賊，今所存者猶及其半。宜專遣使團結訓練，令人置器甲，官為收掌，用印給之。蠲免租稅，以償其值。武藝精者，次第遷補，或以官激勸之。彼既自保鄉里、親戚、墳墓，必無逃逸。又平時無養兵之費，有事無調發之勞，此最策之得者。其三，謂祖宗以來，養馬於監牧，擇陜西、河東、河北美水草高涼之地處之，凡三十六所。比年廢罷殆盡，而更給地牧馬，民間雜養以充官使，吏虛文以塞責，而馬無復有善者。又驅之燕山，悉為敵人所得。今諸軍闕馬者大半。宜復祖宗監牧之制，權時之宜，括天下馬，量給其值。則不數月間，天下之馬可具也。其四，謂河北塘濼東距海西抵廣信、安肅，深不可以涉，淺不可以行舟，所以限隔胡騎，為險固之地。而比年以來，淤泥幹涸，不復開濬，官司利於稻田，往往泄去積水，堤防弛壞。又自安肅、廣信以抵西山，地形低下處，可益增廣其高。仰處，即開幹濠及陷馬坑之類。宜專遣使以督治之。其五，謂河北、河東州縣城池，類多潰圯堙塞，宜遍行修治。而近京四輔郡諸邑，皆當築城，創置樓櫓之屬，使官吏、兵民有所恃而安。萬一有賊騎深入，虜掠無所得，可以坐困。其六，謂河北、河東州縣，經賊馬殘破蹂踐去處，宜優免租賦，以賑恤之。往年方臘擾浙東，猶免三年，今三鎮之民為朝廷固守，安可不議所以大慰其心者。其七，謂河北、河東諸州，最以儲峙、糴買糧草為急務，宜復祖宗加擡糧草鈔法，一切以見緡走商賈而實塞下，使沿邊諸郡積蓄豐衍，則虜不敢動矣。其八，謂陜西解鹽無煮海之勞，而給邊費足，民食其利不貲，因行東南鹽法。以解鹽地分，益陜西邊，益貧。願復祖宗舊制，以慰關、陜兵民之心。上俾宰執同議，而其間所論異同，雖建橫海軍一道，以安撫使總之，而藩鎮之議寢。雖委提舉官循舊制教閱，上戶保甲三分之一，而遣使盡行團結、訓練、置器甲之議不行。雖委沿邊增修塘濼、城池，而輔近畿邑已降指揮，旋即罷止。雖委諸路相視監牧，而不復括馬。雖免河北、河東租稅，而止及一年。雖加擡糧草鈔，而貼以四分香藥。雖復解鹽，而地分不如舊制。餘力爭之，不能得。大抵自賊馬既退，道君還宮之後，朝廷恬然，遂以為無事。方建議立東宮、開講筵、斥王安石、置《春秋》博士，而臺諫所論，不過指摘京、黼之黨，行遣殆盡無虛日。防邊禦寇之策，反置而不問。余竊憂之。惟兵事樞密院可以專行，乃與許翰條具調發防秋之兵，大概有五：一曰系將兵，二曰不系將兵，三曰土兵，四曰民兵，五曰保甲。系將兵，除已起發外，見在者十將。將以二千人為率，不過三萬人。民兵，弓箭社、刀弩手之類是也，不過一萬人。保甲，除河北、河東，起於陜西不過三萬人，並見在河北、河東，通為二十萬，以控制要害之地。將士得旨頒行，然後關三省，其間猶有以為不須如此者。又乞降旨：在京許監察御史以上，在外監司、郡守、帥臣，各薦材武智略大小使臣，樞密院籍記姓名，量材錄用。上從之。又建議以謂在京步軍十餘萬，隸於三衙，近年不復教閱，士卒驕惰。緩急用之，旋差將佐統領，兵將不相識，難以責成功。乞自樞密院選差大小使臣，分四壁教閱，因勒成步伍，以備緩急。上初可之，已而殿帥王宗楚等以為侵紊，非祖宗制，詔罷之，余然後竊嘆事之難成也。少宰吳敏建議，欲置詳議司檢詳祖宗法制及近年弊政，當改革者，次第施行。詔以徐處仁、吳敏及余為提舉官。命既行，為南仲沮止。敏丐去，不果。余奏上曰：「陛下即大位於國家艱難之時，宜一新政事以慰天下之望。而朝廷玩愒，一日復一日，未聞有所變革，近欲置司討論，尋復罷之。今邊事方疏，調度不給，前日爵祿冒濫、蠹邦財者宜稍裁抑之，以足國用，此政事所宜先者。」上以為然，委余條具以聞。余奏上三十餘事，謂如節度使至窯刺史，祖宗本以待勛臣，故俸給特厚。當時員數少，今皆以戚裏恩澤得之。除邊功外，宜悉換授環衛官，以抑其濫。又三省堂吏，祖宗轉官時止以正郎，崇、觀間始許轉至中奉大夫。今宜復祖宗之制，余皆類此。上深然之，降付三省。已而揭榜通衢曰：知樞密院事李綱陳請裁減下項。又榜東華門曰：守禦使司給諸軍卸甲錢多寡不均。御前特再行支給，而守禦使司初未嘗給卸甲錢也。余聞之驚駭，徐詢所以，乃執政間有密白上，以余得都城軍民之心，以此離間之。余始憂懼，不知死所矣。方欲乞罷，會守禦使司補進武副尉二人，具狀奏知，上批出有：惟闢作福，惟闢作威，大臣專權，浸不可長之語。余惶懼，於上前辯明。曰：始親征行營及守禦使司，得旨一切以便宜行事，給空名文武告、敕、帖等三千餘道。自置司以來，用過三十一而已。此二人者，乃賫御前蠟書至太原，當時約以得回報，即與補授，故今以空名帖補訖奏聞，乃遵上旨，非專權也。且敘孤危之蹤，為人所中傷者非一，願罷職任，乞骸骨歸田裏。上溫顏慰諭，以謂偶批及此，非有他意。余退居定力院，入劄子待罪乞去。章十餘上，上悉批答不允，遣使押入。余不得請，即徑出通津門，欲東下。上遣中使宣押，挽舟入城，絡繹於道，既復鎖府門。
余翌日見上，曰：「人主之用人，疑則當勿任，任則當勿疑。而大臣以道事君，不可則止。今陛下惑於人言，於臣不得無疑，又不令臣得去，不知此何也」上安慰久之。余自此多在告，日欲去而未得。會種師中歿於軍前，種師道以病告歸，執政有密建議以余為宣撫使代師道者。初，斡離不之師還抵中山、河間，兩鎮兵民以死固守，不肯下。肅王、張邦昌及割地使等馳至城下說諭，投以矢石乃退，沿邊諸郡亦然。而種師道進兵逼之，金人出境，兩鎮無虞。粘罕之師至太原城下，亦堅壁固守，粘罕屯兵圍之，悉破諸縣，為鎖城法以困太原。鎖城法者，於城外矢石不及之地築壘環繞，分人防守，內外不相通。而姚古進師復隆德府、威勝軍，扼南北關，累出兵由井陘道與師中犄角應援太原。師中進次平定，乘勝復壽陽、榆次諸縣，不設備，有輕金人之意。又輜重、犒賞之物，悉留真定，不以從行。金人乘間突諸軍，以神臂弓射卻之。欲賞射者，而隨行銀碗只十數枚，庫吏告不足而罷。於是士皆憤怒，相與散去。師中為流矢所中，死之。其餘將士，退保平定軍。而師道駐滑州，復以老病丐罷。上納建議者之說，決意用余宣撫兩路，督將士解圍。
一日，召對睿思殿，諭以欲遣行者。余再拜力辭，自言書生不知兵，在圍城中不得已為陛下料理兵事，實非所長。今使為大帥，恐不勝其任，且誤國事，不足以塞責。上不許，即今尚書省書敕令，面授。余奏曰：「藉使臣不量力為陛下行，亦須擇日受敕，今拜大將如呼小兒，可乎」上乃許別擇日受敕。余退即移疾在告，入劄子乞致仕，力陳所以不可為大帥。且云：此必有建議不容臣於朝者。章十餘上，悉批答不允，且督令受命。於是臺臣余應求、諫官陳公輔相繼上言余不當去朝廷，上皆以為為大臣遊說，斥去之，乃無敢言者。或謂余曰：「公知上所以遣行之意乎此非為邊事，乃欲緣此以去公，則都人無辭耳。公堅臥不起，讒者益得以行其說，上旦怒，將有杜郵之賜，奈何。」余感其言，起受命，上錄《裴度傳》以賜。余入劄子，具道吳元濟以區區淮蔡之地抗唐室，與金人強弱固不相侔，而臣曾不足以望裴度萬分之一，以度況臣，實謂非倫。且言諸葛亮《出師表》謂「親賢臣、遠小人，此先漢之所以興隆也；親小人、遠賢臣，此後漢之所以傾頹也。」夫君子、小人，於用兵之間若不相及，而亮深以為言者，誠以寇攘外患，有可掃除之理；而小人在朝蠹害本根，浸長難去，其患有不可勝言者。是以吉甫贊周王以北伐，必有孝友之張沖。裴相贊唐王以東討，必去奸邪之元稹。用能成功，焜耀圖史。君子、小人之不兩立，從古已然。臣竊觀陛下嗣位之初，適遭金人入寇，宵旰憂勤、厲精圖治，思刷前恥，雖古帝王勤儉之德，無以遠過。然君子、小人尚猶混淆於朝，翕訛成風，殊未退黜。謂宜留神照察，在於攘逐戎狄之先。朝廷既正，君子道長，則所以捍禦外患者有不難也。今取裴度論元稹、魏洪簡章疏，節其要語，輒塵天聽。上優詔寵答。宣撫司得兵二萬人，而闕馬。余白上曰：「戎事以馬為先，今乏馬如此，無以奪張軍容。昔天寶末封常清出師，幽薊人觀之，見其軍容不整，皆叛去。今臣出師，安知無窺覘者所系國體，非細故也。事迫矣，請括都城馬，給價賞之，可得數千匹。」上以為然，令條具以聞。既而膀於開封府曰：宣撫司括馬，事屬騷擾，可更不施行。其意與前榜同，余竊嘆息而已。以二萬人分為五軍，時捷勝軍叛於河北，遣左軍往招撫之，又遣右軍屬劉韐，時劉韐除宣撫副使，乃唐恪所薦，余初不知也。又以解潛為制置副使代姚古。以折彥質為河東句當公事，與潛治兵於隆德府。宣撫司兵凡萬二千人，余請銀、絹、錢於朝廷，各百萬，才得二十萬。期以六月二十日啟行，而庶事皆未辦集，乞量展行期。上批曰：遷延不行，豈非拒命余惶懼，入劄子辨所以未可行者。且曰：陛下前以臣為專權，今以臣為拒命，方遣大帥解重圍，而以專權、拒命之人為之，無乃不可乎願並罷樞管之任，擇信臣委之，得乞骸骨。因以尚書右丞、知樞密院事、宣撫使告敕繳納。上封還，遣使趨召數四。
余入見上，具道所以為人中傷，致上聽不能無惑者，只以二月五日士庶伏闕事。今奉命出使，無緣復望清光。上驚曰：「卿只為朕巡邊，便可還闕。」余奏曰：「臣之行，無有復還之理。昔範仲淹自參知政事出安撫西邊，過鄭州見呂夷簡，語暫出之意。夷簡曰：『參政豈復可還。』其後果然。今臣以愚直不容於朝，使臣既行之後，無沮難、無謗讒、無錢糧不足之患，則進而死敵，臣之願也。萬一有朝廷執議不堅，臣自度不能有所為，即須告陛下求代罷去，陛下亦宜察臣孤忠，以全君臣之義。」上頗感動，乃以二十五日戒行前期，燕於紫宸殿，又賜御筵於瓊林苑，所以賜勞甚渥。余犒軍訖，號令將士，斬裨將焦安節以徇。初，安節隸姚古帳下，在威勝軍虛傳賊馬且至，安節鼓扇罪情，勸姚古退師。至隆德，又勸遁去。於是兩郡之人皆驚擾走散，而初無賊馬。至是，從姚古還闕，余召斬之，人皆以為當。翌日，進師，以七月初抵河陽。入劄子以畿邑汜水關、西都、河陽形勝之地，城壁頹圯，當亟修治。今雖晚，然並力為之，尚可及也。又因望拜諸陵，具奏曰：臣總師道出鞏、洛，望拜諸陵寢，潸然流涕。恭惟祖宗創業守成垂二百年，聖聖傳授，以至陛下。適丁艱難之秋，戎狄內侵，中國勢弱，此誠陛下嘗膽思報、厲精求治之日。願深考祖宗之法，一一推行之，進君子、退小人，無以利口善諞言為足信，無以小有才未聞君子之大道為足使，益固邦本，以圖中興。上以慰安九廟之靈，下以為億兆蒼生之所依賴。天下幸甚！初，余陛辭日為上道唐恪、聶山之為人，陛下任信之篤，且誤國，故於此申言之。上批答有「銘記於懷」之語。留河陽十餘日，訓練士卒，修整器甲之屬，進次懷州。自出師後，禁士卒不得擾民，有趕奪婦人釵子者，立斬以徇。拾遺棄物，決春黥配。逃亡捕獲者，皆斬。以故軍律頗肅，無敢犯者。嘗以謂步不勝車，金人以鐵騎奔沖，非車不能制之。有張行中者，獻戰車制度，兩竿雙輪，前施皮籬，槍刃運轉輕捷。每車用甲士二十五人，執弓駑、槍脾之屬以輔翼之，結陣以行，鐵騎遇之皆退遁。造千餘兩，日肄習之，俟防秋之兵集，以謀大舉。而朝廷降旨，凡詔書所起之兵悉罷減之。余上疏力爭，其大略曰：臣昨待罪樞府，伏蒙陛下委令措置防秋之兵，臣意以為中國軍政不修，幾三十年矣，闕額不補者過半，其見存者皆潰散之餘，不習戰陣，故令金人得以窺伺。既陷燕山，長驅中原，遂犯畿甸。來無藩籬之固，去無邀擊之威，廟堂失策，使之割三鎮、質親王、劫取金帛以億萬計，驅虜士女，屠戮良民不可勝數。《誓書》之言，所不忍聞。此誠宗廟之羞，而陛下嘗膽思報者也。今河北之寇雖退，而中山、河間之地不割，賊馬出沒，並邊諸郡寨柵相連，兵不少休。太原之圍未解，而河東之勢危甚。旁近縣鎮，為賊兵之所占據。秋高馬肥，虜騎憑陵，決須深入，以責三鎮之約及金帛之餘數。倘非起天下之兵，聚天下之力，解圍太原、防禦河北，則必復有今春之警。宗社安危，殆未可知。故臣輒不自揆，為陛下措畫降詔書以團結諸路防秋之兵，大約不過十餘萬人，而欲分佈南北□□□霸等二十餘郡，中山、河間、真定、大名、橫海五帥府，腹裏十餘州軍，沿河一帶，控扼地分，翊衛王室，提防海道。其甚急者，解圍太原，收復忻、代，以捍金人、夏人連兵入寇。不知此十數萬人之眾一一皆到，果能足用，而無賊馬渡河之警乎今臣被命出使，去清光之日未幾，朝廷已盡改前日詔書，調兵防秋之計既罷，峒丁又罷，弓弩又罷，士兵又罷，四川、福建、廣東路將兵又罷，荊湖南北路系將、不系將兵，而京西州郡又皆特免起發。是前日詔書所團結之兵，罷去大半，金人聚兵，兩路入寇，將何以支吾，而朝廷何恃。不留意於此，臣竊思之，以兵為不須起者，大概有五：川、廣、福建、荊湖之地遠，一也。錢糧犒賞之費多，二也。河北寇退，天下已無事，三也。太原之圍，賊馬不多，不攻自解，四也。探報有林牙、高麗之師，金人牽制，可必不深入，五也。若以川、廣、福建、荊湖之地遠，則詔書之下以四月，期天下兵以七月，當時關報三省，何不即止今已七月，遠方之兵皆已在道，如復約回，是復蹈今春勤王之師約回之弊也。一歲兩起天下之兵，中道而兩止之，天下謂何臣恐朝廷自此不復能取信四方，而將士解體矣。國之大事在戎，宗社安危所系，而且行且止，有同兒戲。臣竊痛之！若以謂錢糧犒賞多，則今春無兵捍寇，致令誤國，土地、寶貨、人民皆為所取，今惜小費而不為之備，臣恐後來所取又不止於前日也。況原降指揮，防秋之兵各令賫糧以行，則錢糧犒賞之乏自非所患，廟堂不深思宗社大計，而惜小費，臣竊所不取也。若以河北寇退，天下無事，則邊郡日報金人聚兵，聲言某月入寇，當取某地。強敵臨境，非和非戰，朝夕恐栗，懼其復來。天下果無事乎賈誼謂厝火積薪之下而坐其上，火未及然因謂之安，以今日觀之，何止於火未及然，殆處於烈焰之旁，而言笑自若也。若以謂太原之圍賊馬不多，不攻自解，則自春徂秋，攻守半年，曾不能得其實數。姚、種二帥，以十萬之師，一日皆潰，彼未嘗有所傷衄。不知何以必其兵之不多，以為可以不攻而自解者臣以謂非愚則誣。至林牙、高麗牽制之報，理或有之，然不可恃彼之不來，當恃我之有備。則屯兵聚糧，正今日之先務，不可忽也。今河北、河東州郡日告危急，乞兵皆以三五萬為言，而半年以來，未有一人一騎可以副其求者。防秋之兵甫集，又皆遣罷，不知此何理也若必以謂不須動天下之兵，而自可無事，則臣誠不足以任此責，陛下胡不遣建議之人代臣，坐致康平，而重為此擾擾也。除範世雄所統湖北兵聞已至襄唐間，臣已作奉聖旨令疾速發赴宣撫司外，所有餘路乞依原降詔書起發，庶幾不誤國事。未報，間再具奏曰：近降指揮，減罷防秋之兵，臣所以深惜此事者，一則河北防秋闕人，恐有疏虞；一則一歲之間，再令起兵，又再止之，恐無以示四方大信。防秋之計，臣前奏論之已詳，請為陛下更論不可失信之意。昔周為犬戎所侵，常以烽火召諸侯兵。恐諸侯之未必至也，舉烽以試之，諸侯之兵大集，知其試已，皆怒而歸。其後，真舉烽，無復至者，去冬金人將犯闕，詔起勤王之師，遠方之兵踴躍赴難，至中途而寇已和，有詔止之，皆憤惋而返。今以防秋之敵，又起天下之兵，良非獲已，遠方之兵率皆就道，又復約回，將士卒伍寧不解體。夫以軍法勒諸路起兵，而以寸紙罷之，恐後時有所號召，無復應者矣。竟不報。上日以御批促解太原之圍，於是宣撫使劉韐、制置副使解潛、察訪使張灝、句當公事折彥質、都統制王淵、折可求等曾議於隆德府，期以七月二十七日諸路進兵，平定軍遼州兩路，劉韐、王淵主之；威勝軍路，解潛、折彥質主之；汾州路，張灝、折可求主之。而宣撫副使、制置副使、察訪使、句當公事，皆承受御前處分，事得專達，進退自如。宣撫司自有節制之名，特文具爾。余奏上以節制不專，恐誤國事。雖降指揮約束，而承受專達自若也。至期出師，解潛與賊相遇於南北關，轉戰四日殺傷相當，金人增兵，潛軍力不能勝而潰。平定、汾遼之師，皆逗留不進。其後，張灝又違節制，用統制官張思正復文水縣，已而復為賊所奪。余亟為上論節制不專之弊，又分路進兵，賊以全力制吾孤軍，不若合大兵由一路進。會範世雄以湖南兵至，即薦為宣撫判官，方欲會合，親率師以討賊，而朝議變矣。初，賊騎既出境，即遣王雲、曹曚使金人軍中，議以三鎮兵民不肯割，願以租賦代割地之約，至是遣回，有許意。其實以款我師，非誠言也。朝廷信之，耿南仲、唐恪尤主其議，意謂非歸租賦，則割地以賂之，和議可以決成。乃詔宣撫司不得輕易進兵，而議和之使紛然於道路矣。既而徐處仁、吳敏罷相，而相唐恪；許翰罷同知樞密院事，而進用聶山、陳過庭、李回等。吳敏復以內禪事，言者謂承蔡攸密旨，及初除門下侍郎亦蔡攸矯制為之，責授散官安置涪州。余竊嘆曰：事無可為者矣！因入劄子，奏狀乞罷。
初，唐恪謀出余於外，則處仁、翰、敏可以計去之，數人者去，則余亦不能留也。至是，皆如其策。章數上，猶降詔批答不允。余具奏力道所以材能不勝任者，且得昏憒之疾，不罷決誤國事，並敘曩日榻前之語。於是，上命種師道以同知樞密院事巡邊，交割宣撫司職事，召余赴闕，且俾沿河巡視防守之具。余連上章乞罷知樞密院事，守本官致仕。行至封邱縣，得尚書省劄子，有旨除觀文殿學士、知揚州，時九月初也。余具奏辭免，不敢當。且上疏言所以力丐罷者，非愛身怯敵之故，特事有不可為者，難以虛受其責。始宣撫司得兵若干，今屯駐某處，皆不曾用。始朝廷應副銀、絹、錢若干，又御前降到若干，除支官兵食錢並犒賞外，今皆椿留懷州，及在京降賜，庫具有籍可考按也。臣既罷去，恐不知者謂臣喪師費財，惟陛下遣使核實。雖臣以不才乞罷，願益擇將帥，撫馭士卒，與之捍敵。金人狡獪，謀慮不淺，和議未可專恃，一失士卒心，無與禦侮，則天下之勢去矣。臣自此不復與國論，敢冒死以聞。既而果有言余專主戰議、喪師費財者，又指言十罪。於是遂落職宮觀，責授保靜軍節度副使，建昌軍安置。又以余上疏辯論，謂退有後言以惑眾聽，再謫寧江用舍。進退者，士之常，此不足道。但國家艱難，宗社危急，扶持天下之勢轉危為安幾成，而為庸懦讒慝者壞之，為可惜也。殆天未悔禍，生靈未有休息之期，命運之行自有數也。不然，何以若此余自建昌假道長沙以趨川陜，適荊南為寇賊所據，道梗，少留。時都城復為虜騎攻圍，朝廷不通耗者累月，端憂多暇，探篋中取自上龍飛余遭遇以來，被受御筆內批，及表、劄、章、奏等，命筆吏編次之，因敘其施設、去就本末，大概若此，庶幾傳信於後世。
時靖康二年歲次丁未二月二十五日，長沙漕廳翠藹堂錄。
