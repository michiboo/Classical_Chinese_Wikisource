原夫太素未分，無光無象；混黃成化，有始有終。則昇清而滯穢，輔善而貶凶。置百二十曹局，列於冥府；造三十六部經，秘於瓊宮。度天人之有道，啟含識之不蒙。餘歎曰：莫非三界十方，天地人倫，斯所以為道之紀也。今竊見聖世，幸逢豐年，得遇皇朝，將道德而安家邦，效勳華而育黎庶。而況天下晏然，太元彰耀。今即啟有道之心者，扶風氏等誌奉日新，慕真歲久。禱天祐而制凶魔，求師訓而傳道要。遂得遇崆峒山元元真人，明龍漢之元文，演赤文之妙奧。教符十洞三乘，化列萬機一義。註解《北斗延生經》一卷，上則有飛神金闕，中則有保國寧家，次則有延齡益壽。普度有情之品，同登無礙之門。於是謹作斯文，用題經首。李白謹序。
