
<經部,易類,子夏易傳>

　　欽定四庫全書　　　　　經部一
　　子夏易𫝊　　　　　　　易𩔖
　　提要
　　〈臣〉等謹案子夏易𫝊十一卷舊本題卜子夏撰案説易之家最古者莫若是書其偽中生偽至一至再而未已者亦莫若是書唐㑹要載開元七年詔子夏易𫝊近無習者令儒官詳定劉知㡬議曰漢志易有十三家而無子夏作𫝊者至梁阮氏七錄始有子夏易六卷或雲韓嬰作或雲丁寛作然據漢書韓易十二篇丁易八篇求其符合事殊隳刺必欲行用深以為疑司馬貞議亦曰按劉向七畧有子夏易𫝊但此書不行已乆今所存多失真本荀朂中經簿雲子夏𫝊四卷或雲丁寛是先逹疑非子夏矣又隋書經籍志雲子夏𫝊殘缺梁六卷今二卷知其書錯謬多矣又王儉七志引劉向七畧雲易𫝊子夏韓氏嬰也今題不稱韓氏而載薛虞記其質麤畧㫖趣非逺無益後學云云是唐已前所謂子夏𫝊已為偽本晁説之𫝊易堂記又稱今號為子夏𫝊者乃唐張弧之易〈案唐張弧為大理寺評事有素履子別著録〉是唐時又一偽本並行故宋國史志以假託子夏易𫝊與真子夏易𫝊兩列其目而崇文總目亦稱此書篇第畧依王氏決非卜子夏之文也朱𢑴尊經義考證以陸徳明經典釋文李鼎祚周易集解王應麟困學記聞所引皆今本所無徳明鼎祚猶曰在張弧以前應麟乃南宋末人何以當日所見與今本乂異然則今本又出偽託不但非子夏書亦並非張弧書矣流𫝊既久姑存以備一家雲爾乾隆四十五年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀














