
小小生金屋，盈盈在紫微。
山花插寶髻，石竹繡羅衣。
每出深宮裏，常隨步輦歸。
只愁歌舞散，化作綵雲飛。
柳色黃金嫩，梨花白雪香。
玉樓巢翡翠，金殿鎖鴛鴦。
選妓隨雕輦，徵歌出洞房。
宮中誰第一，飛燕在昭陽。
盧橘爲秦樹，蒲萄出漢宮。
煙花宜落日，絲管醉春風。
笛奏龍吟水，簫鳴鳳下空。
君王多樂事，還與萬方同。
玉樹春歸日，金宮樂事多。
後庭朝未入，輕輦夜相過。
笑出花間語，嬌來竹下歌。
莫教明月去，留著醉嫦蛾。
繡戶香風暖，紗窗曙色新。
宮花爭笑日，池草暗生春。
綠樹聞歌鳥，青樓見舞人。
昭陽桃李月，羅綺自相親。
今日明光裏，還須結伴遊。
春風開紫殿，天樂下朱樓。
豔舞全知巧，嬌歌半欲羞。
更憐花月夜，宮女笑藏鉤。
寒雪梅中盡，春風柳上歸。
宮鶯嬌欲醉，簷燕語還飛。
遲日明歌席，新花豔舞衣。
晚來移綵仗，行樂泥光輝。
水綠南薰殿，花紅北闕樓。
鶯歌聞太液，鳳吹繞瀛洲。
素女鳴珠珮，天人弄綵毬。
今朝風日好，宜入未央遊。

