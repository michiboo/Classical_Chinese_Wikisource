
天下昔無事，僻居養愚鈍。 
山野性所安，熙然自全順。 
忽逢暴兵起，閭巷見軍陣。 
將家瀛海濱，自棄同芻糞。 
往在乾元初，聖人啟休運。 
公車詣魏闕，天子垂清問。 
敢誦王者箴，亦獻當時論。 
朝廷愛方直，明主嘉忠信。 
屢授不次官，曾與專征印。 
兵家未曾學，榮利非所徇。 
偶得凶醜降，功勞愧方寸。 
爾來將四歲，慚恥言可盡。 
請取冤者辭，為吾忝官引。 
冤辭何者苦，萬邑餘灰燼。 
冤辭何者悲，生人盡鋒刃。 
冤辭何者甚，力役遇勞困。 
冤辭何者深，孤弱亦哀恨。 
無謀救冤者，祿位安可近。 
而可愛軒裳，其心又干進。 
此言非所戒，此言敢貽訓。 
實欲辭無能，歸耕守吾分。

