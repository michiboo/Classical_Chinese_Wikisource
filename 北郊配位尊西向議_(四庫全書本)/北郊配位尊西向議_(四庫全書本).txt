　　欽定四庫全書　　　　　史部十三
　　北郊配位尊西向議　　　　　政書類二〈儀制之屬〉
　　提要
　　〈臣〉等謹案
　　北郊配位尊西向議一卷
　　國朝毛竒齡撰竒齡有仲氏易巳著錄康熙二十四年太常寺卿徐元珙疏奏現行祀典
　　北郊既改北向而
　　三祖配位仍首東次西同於南郊請酌改所向竒齡時官檢討因擬是書其斥漢元始儀之誤謂孟春合祀天位在西地位在東皆因惑於曲禮席南向北向以西方為上之文其實曲禮據常坐言之若禮坐之席則儀禮射禮皆筵賓席於戶西東上自與曲禮異考鄉射禮文乃席賓南面東上賈公彥疏雲言東上因主在東故席端在東不得以曲禮席南向北向
　　西方為上解之竒齡本此以折元始儀實為有據至於元始儀配位西向南上亦相承曲禮西向東向以南方為上之文竒齡以後漢改從北上為正其論甚確然考北上之義亦本儀禮大射儀曰大夫相繼而東若有東面者則北上燕禮曰士既獻者立於東方西面北上此北上之異於南上者今竒齡知南向東上之本於儀禮而獨未知西向北上之亦本於儀禮則未免知一而不知二竒齡又謂
　　北郊既改從北向則
　　配位既統於所向地道尚右
　　配位當以東為上東乃北向之右也今考儀禮大射儀曰諸公阼階西北面東上燕禮曰卿大夫皆入門右北面東上則
　　北郊北向
　　配位以東為上與儀禮北面東上義例全通竒齡徒以地道尚右定之亦為未審然全書考辨精核援引博贍於宋明以來議禮之家要為特出矣乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











　　欽定四庫全書
　　北郊配位尊西向議
　　翰林院檢討毛竒齡撰
　　予濫受館值
　　國家繼世之後禮樂明備且西南方闢無考定典制諸事惟有
　　郊壇配位以太常卿所奏下議謂
　　南郊南向
　　北郊北向南北所向各異而
　　三祖配位皆東一西二東三以次傍設則一偏東上似乎北向之位不無左反因之羣議改正館中諸先輩皆謂南向東配北向西配不宜南北兩向俱是東配然且各執意見有言無北郊者有言北郊不當北向者有言北郊無配者
　　皇上亦疑於衆說間以配地有無詢學士徐公徴其是否乃卒遲久不能決以終無一定之禮可憑據也合肥相
　　公時方為少宰請召賓客於臥逰之堂酒半謂予曰有北郊否曰有之周禮言方澤祭法言泰折皆北郊也當北向否曰當北向國社對北墉亳社對廟屏皆北向也配位皆東上何解曰有解陽位上左南向之左當在東隂位上右北向之右亦當在東皆東上也曰是矣苐禮必有儀此可為儀乎指酒桌曰假使南桌東坐賓北桌亦東坐賓則人必以我為非禮也而去之矣且此亦何據而云然也乎曰有據何據曰據曲禮曰誰不讀曲禮而敢言是顧四坐曰坐有習禮經者乎四坐嘿然轉向予曰試誦諸曰曲禮曰席南向北向以西方為上東向西向以南方為上誦未既公慨然曰有是哉禮之無所不備也然而是席皆上西今配位皆上東又何也曰此在西漢之末原有取曲禮之說一皆上西而其後鑒其誤而概反之故一皆上東皆上西者據曲禮皆上東者據燕射禮也公曰諾次日復召予令公子丹壑編修君出禮經一本則陳灝集說也出儀禮一本則吳澄考註也啟之無可據乃按其卷曰上西上東子試為我明釋之曰夫席有向設而隂陽分焉此席所為上以設言也北設南向則設在隂而貴右南設北向則設在陽而貴左北之右在西而南之左亦在西故曰席南向北向俱以西方為上也若兩郊之坐則以向言之也北設南向則向在陽而貴左南設北向則向在隂而貴右南之左在東而北之右亦在東故曰郊南向北向俱以東方為上也夫常席重設而凡禮席當重向此易曉矣公曰此非可以口舌爭也令編修君列館中所議之說設為主客作答難數條且曰試作一議來予當為掌院道之又曰凡祭地有無與北郊北向有無俱不可畧既而館中覘
　　上無改向意且亦有稍聞予說者公乃昌言曰仍舊貫如之何何必改作遂罷議先是黃門鼓吹設兩簴於午門左右名丹陛樂所以導拜舞之莭而樂歌違錯
　　上命詞臣改製之因有歴代樂章配音樂議下之館中時掌院學士為澤州陳公特以其議首屬予及錢塘吳檢討予上議一通凡六千四百七十九字澤州公大喜謂坐而言之起即可行然其文未發也同館為詩者相顧起草實不知樂音與樂章分配何等惟恐句字平仄多寡於宮徵有所拘限遂於入直史館日有問予曰詩何以合律曰不知也不知則何以作詩曰作詩者知作詩已耳其能知合律乎不知合律則何以合律曰有知合律者而作詩者不知也蓋作詩者我輩事也合律者則樂官之職也桂花曲者唐供奉曲也其曲入商調又入平調然而作詩者但見吳城桂作三絶句耳未知是法曲也申鬍子乞李賀作𥷑篥歌而吹之賀問合何調曰合善平弄賀不自知也後詩成使黃門改歌歌新詩各合宮調學士徐公亟稱予言以為當今歸田校經而年巳就木恨不曽註三禮且於太常樂奏未經考驗抱此大憾因於錄舊議之餘並雜記議禮始末以畧見大概其樂章配音樂議見疏議卷〈康熙二十四年太常寺卿徐元珙疏奏現行祀典中圜丘壇位北設南向以〉
　　〈太祖皇帝為一配東設西向近北太宗皇帝為二配西設東向近北〉
　　〈世祖皇帝為三配亦東設西向近南至方澤壇位巳改為南設北向而〉
　　〈三祖配位亦復以東設西向為一配近南西設東向為二配近南又東設西向為三配近北於是五嶽五鎮以次分設亦始於西向而迄於東向則是壇位改設而配位未改穆昭左右不無難安奉〉
　　〈㫖下議時翰林院官各有擬議而主客未決某以為仍行舊典不宜更易因議如左〉某議古但着郊禮而不着二郊分合之禮故議者多據宋人説謂天子祭天不祭地社即地也又無南郊北郊之名至漢成帝朝匡衡張譚輩始有分立二郊之議而至於南郊南向北郊北向則自古迄今並無考據惟宋政和禮始分兩向而明嘉靖間因之且從來祭社未聞有配則是郊之祭地與祭地之有北郊以至北郊北向兼有配位即此四事尚無成説而欲於配位東西執兩端以定一是此一鬨之市也特某謂天子必祭地者周
　　禮大宗伯掌邦之天神人地示之禮地示禮即祭地禮也故曲禮雲天子祭天地嵗徧而周頌昊天有成命篇曰祭天地也雖天地合祭與分祭説尚未決然其有地祭明矣是以禮器曰因天事天因地事地孝經曰王者事父孝故事天明事母孝故事地察皆言天地兩祀之義而祭法直雲燔柴於泰壇祭天也瘞埋於泰折祭地也則有其地宗伯之職以蒼璧禮天以黃琮禮地則有其物爾雅曰祭天曰燔柴祭地曰瘞埋則有其名周禮凡以神仕者冬日至致天神人夏日至致地示物鬽則有其時大戴禮祭天之詞曰敬拜皇天之祜祭地之詞曰敬拜下土之靈則有其祝辭是王者祭地在諸經歴歴有之若雲社即是地則王制不當雲天子祭天地諸侯祭社稷矣是以尚書雲告於皇天后土左傳君戴皇天而履后土此后土地也周禮王大封則先告后土左傳共工氏有子為后土此后土土神即社神也蓋社雖地示之一然而大示與土示端有別矣若夫南北二郊則家語所云兆帝於郊周禮所云兆帝於四郊月令所云孟夏之月迎夏南郊孟冬之月迎冬北郊無非郊名是以孝經説雲祭天於南郊就陽位也而註者謂必有祭地北郊與之對文至周禮二郊之名南曰圜丘北曰方澤而禮器云為髙必因丘陵謂必因已髙之丘而營壇於南名為因天事天為下必因川澤謂必因已下之澤而加墠於北名為因地事地則巳展轉有經據矣雖北郊北向經無見文然地示與土示通社之向即地之向也周制祭社必社壇向北君立北牆答祭之以為社祭土而主隂氣是以郊特牲雲君南鄉於北墉下答隂之義也且凡社亦然故又雲薄社北牖使隂明也而陳氏禮書直曰其位則神南面而王北面示北面而王南面神者天神示者地示此固推之壇位而皦然者若謂南郊有配北郊無配比之於社則祭地大祭也並不當與社祭等蓋地示稱大示天官大宰祀大示大宗伯祀大示其號稱大號祝稱大祝詔贊者皆稱詔大禮贊大祀而社示土示及丘陵川澤之示不過從地示類通之以漸降殺故圜丘方丘皆無神主而社則社石社主壇並列焉天神地示皆無人帝人示而社則后土為土人示后稷為稷人示分壇而共壝焉此則非可以社例比見者也故地之有配在經傳已明言之考公羊傳與緯書鉤命決俱雲郊所以必有配者以自內出者無匹不行自外至者無主不止謂郊祀外神不是室神不可無主以安之今曰地神不配將毋地示是室神乎是以孝經説雲后稷為天地之主故南郊北郊必以稷配謂之為主文王為五帝之宗故明堂五室祠五方五帝必以文王配謂之為宗是天子必祭地其祭地必在北郊北郊必北向且北郊亦必有配諸説雖繁然亦大概可睹矣獨是兩郊配位其在南郊者既首東設而尚西向而在北郊者亦首東設而尚西向則一偏之儀在諸禮既無見文而前代相因又不能詳所自始因有改制之請見諸奉常而不知配位東西全本曲禮蓋西漢儒臣誤承其意而後王刋正遂因之一反而世不察也曲禮雲席南向北向以西方為上東向西向以南方為上夫南北亦殊向矣乃殊向而不殊上何故曰席蓋有首尾焉所謂端也侍坐於君子其敷席之法必認席之端而定其所上故席南向者人向陽而席居隂以席為主則坐在隂位席向北者人向隂而席居陽以席為主則坐在陽位是以隂尚右而南向之右則西也陽尚左而北向之左則亦西也故曰席端之所上皆西方也此以常坐言之也東向西向之所上皆南方亦猶是也若禮坐之席則以向為主南向者陽位陽尚左而尊東方北向者隂位隂尚右而亦尊東方故燕禮雲司宮筵賔於戶西東上戶西者西牖之前南向也東上者尚東方也射禮雲賔席南面而東上衆賔之席繼而西南面在牖前也繼西者尊東方而殺西方也北向亦然社主東上而稷主繼西太社太稷皆東上而后土與后稷之人祇又繼而西東上為尊而繼西為殺然且位既上東則席端亦東燕禮司宮卷重席設於賓坐東上則席端亦在東也鄉飲酒禮雲賓升席自西方降席自東方則以升席必取下而在席末故自西降席必取上而在席端故亦自東也然則禮坐必上東有固然矣蓋禮坐有賓主賓主必相向相向者以向為主與常坐不同乃西漢郊壇本是禮席亦復取曲禮為據如元始儀載祭天於南以先祖配祀地於北以先妣配而前志於孟春合祀之位直以天地皆南向而天位在西地位在東尚西方也一如曲禮所云席南向北向以西方為上也配位皆西向而髙帝在南呂后在北尚南方也一如曲禮所云東向西向以南方為上也此在劉歆左咸之徒直據曲禮説而定之為儀而不知其不可者以彼所尚者是常席而非禮席也且女主無配理矣雖孝經説雲祭天圜丘象北極祭地方澤象后妃然以之為比而不以為配揣其用意不過以新莽行詐將借之以讇元後原不可訓況侍坐無虛席謂傍坐東設則其坐儘北而虛其南所以親正位也今正位南向而髙後在北髙帝在南則後親天地而帝席反疎是以後漢配地儀初改薄後繼改光武且又改南上而作北上似乎早鑒其誤而魏配伊後晉配張後梁配徳後陳配昭後相延不改至唐世以還始有二祖三祖之配卻去女主然而配位南北一皆尚東適反乎漢代誤遵曲禮一皆尚西之謬此雖史文闕畧並不知何時刋正而宋代沿之有明之嘉靖成之其所革者在曲禮而其所沿者在燕射諸禮一革一沿未有非也若夫偏岐一致似乎礙觀而禮儀所在有至竒而實至平者此則非尋常耳目所可拘矣或曰漢元始儀但合祀天地並非兩郊分祀之禮且廟位設主考西妣東則尚西有據而不知合祀所尚與分祀同未有合祀遵曲禮而分祀反有異者至考西妣東此是恆坐即祭時無主席配位而郊則儼有主配兩當照顧豈可不主向而主坐如故若謂唐開元禮地壇南向而配位東設宋政和禮地壇北向而配位西設皆無所誤惟明嘉靖間有司誤據尚右之義而以右為東則嘉靖所因與有司之誤據皆不可知而上東則不誤也上東不誤則他制非所據矣竊聞同館諸官各有所議其議改設者未歸劃一而議仍舊者又爭之不盡當一經同異則齗齗兩端必致水火因敢申末議而錄為一通以俟財擇某日某議
　　答難六條
　　有難者曰傍坐必分昭穆昭先穆後一定之禮也即或昭穆分南北亦分東西然其左必昭而右必穆無少異也今乃拘東設而以右為昭而先之固已非矣況昭穆者父子也父子可穆昭乎曰父昭子穆者從父數也若從祖數則有父穆而子昭者矣且昭左穆右者為尊昭也倘尊穆則穆亦居左周制大祫當祖屍出堂時后稷文武皆南面而二祧四親分東西面然而穆考居東昭考居西穆首而昭次彬彬也禮固各有在也
　　難曰陽左隂右分東西也今北向則陽不東隂不西矣此如山水分隂陽然以山言之則山南曰陽山北曰隂而以水言之則水南曰隂水北曰陽矣尚得拘一偏之陽尚東設乎曰正惟水南可為隂水北可為陽故東可為右西可為左蓋水以隂類而變南為隂猶地以隂祇而變東為右其義同也不讀曽子問乎塟紖至於堩必止道右道右者路之西也以為塟紖向國北而止於路西則行人可從紖之右來是紖止路西是右行人從紖東來亦是右西右東亦右所謂㐫事交相右也倘遇日食之變而改凶從吉則必止道左道左路之東也紖止路東而行人從紖西來路東固是左紖西亦是左所謂吉事交相左也是吉㐫分隂陽而東西左右無一不乖反如是是所拘者在隂陽未嘗拘東西也
　　難曰陽左隂右既可左西而右東則以先左後右言之西可為左而先設東可為右而次設矣此如明堂然其在明堂也則東為左個西為右個及轉而𤣥堂則西左個東右個矣然而王者至首冬則必先西北之左個然後乃循次而太廟而右個向使謂𤣥堂為隂隂當尚右何不先東個而後西個耶曰明堂𤣥堂雖以南北分幽明而四時遞代八風圜轉十二辰周旋並無尚隂尚陽之分故與南北郊位次截然不同是以南郊祀五帝亦如明堂五室之左青右白南赤北黒而北郊無之浸假如淳于之説則水木交事實始東北其首春祠帝便當以青陽北個與𤣥堂東個先九室十二堂而以次禋饗何言不先東也
　　難曰天下有無定之左右有一定之左右無定之左右地形是也如居三晉者曰左山右河此無定者也何也以居齊者之將右山居秦者之將左河也若國位則一定矣王朝之位左宗廟而右社稷天下有敢言左社稷而右宗廟者乎是社之在西一定之位也今必主東設何也曰地形之不定非不定也正以有異向而不定之也如國語雲三苗之國左洞庭右彭蠡夫彭蠡在洞庭之東洞庭在彭蠡之西而反曰洞庭左彭蠡右以三苗之國北向故也是以楚王無彊曰夏路以左夫豈不知方城之在西而徒以楚適江夏則在路之東遂以左之三晉之左山右河亦猶是矣若夫社之必在東則但以南向言之然且勝國之社在庫門之東則雖南向亦復有社在東者是以一屏之隔南薄社而北宗廟不禁東西之位一變而為北南也又況軍行出廟則征車南發禰主嘗在東社石嘗在西而一當旃門北列即不無禰右社左之異故朝市廟社亦惟無如衛莊者為改向耳今北郊改向矣已改向而尚謂社位一定必不東設是何言與
　　難曰位固無定而議禮之位則有定嘗讀鄉飲酒義矣尊有𤣥酒貴其質也然而疏之者曰北面設尊𤣥酒在左謂別設𤣥酒在酒尊左也所以設𤣥酒在酒尊左者謂地道尚右貴其質素夫尊之北面正猶地之北向也乃以𤣥酒在尊左而謂之尚右則西本右方雖在北向者亦稱右矣今西設東向其在祇西猶𤣥酒之在尊左而西本右方亦如𤣥酒之稱尚右此議禮之文何不可者曰不然東設之右則北向之右此地道之尚右也西設之右則仍是南向之右此非地道之尚右也夫𤣥酒在西謂之在左以酒尊言也𤣥酒在尊之左也乃𤣥酒既在左而又曰尚右此以賔坐言也𤣥酒在尊左而以賔坐之南面視之則在右也以𤣥酒在尊之西也故鄉射記雲東方謂之右個夫東方而何以謂之右個乎以為射侯北向其東際一幅則右方也此以射侯右之也蓋北向者以東為右也乃説禮者又雲凡射者以西方為右個此又以射者右之也射者南面則又以射侯之西幅為右方也蓋南向之右也是以曲禮曰凡進食之禮左殽右胾食居人之左羮居人之右夫苐左右焉已矣必曰人之左人之右是豈舍其人即無左右哉蓋惟恐徒認東西而於南北之所向有未審也食筵有南北矣南筵之左右即東西也萬一北筵進食而亦左東而右西則反戾矣故曰人之左人之右以人為主猶之孔子與門人立拱而尚右二三子亦尚右夫孔子之尚右則右在西何也以南面也門人北面則其尚右者在東矣然猶曰尚右以東西無主而人為主今北郊則祗主之矣以祇主之尚右而乃強引鄉飲賔位所主之尚右畧南北而執東西不其謬乎
　　難曰地道尚右原非定義此僅見漢人説禮以之作左祖右社之解實於二郊配位有所未當且配位西設雖經無見文然考唐開元禮既設社主北向又設后土於太社之西東向既設稷主於社西北向又設后稷於太稷之西東向是太社太稷即是地祇而后土后稷即是地祇之配位然而地祇北向后土與后稷皆東向則配位尊西設有明徵矣乃必是東設而非西設此何故與曰地道尚右非儒者之私言也禮運雲天秉陽地秉隂而説之者曰惟天秉陽故日月星辰皆左旋惟地秉隂故百山百川皆右行是天地有隂陽而左右遂分屬之彼社稷居右特地道尚右之一節耳故社壇北向而尊右位無非此義據郊特牲引條牒論稷壇在社壇之西俱北向而並壇共門夫社尊太社而卑太稷其皆北向則猶之方丘之北向也其位社於東而位稷於西尊右也猶之配位之首東設而次西設也是以歴代社稷皆異壇同壝社東稷西位北向而尊右設而惟開元禮稍異者此即祀五帝者有降人神於天神之説並非以正位配位分正側也夫社降於地地有配社無配也稷又降於社稷為農神后稷不自配后稷也故南郊有配北郊有配社稷雖事地而實無配不待言矣乃后土后稷兩俱傍設亦升降其次而並非配位蓋祀有本祇有人祇本祇者太社太稷如五帝之有青帝赤帝之類人祇者后土后稷如人帝之有太皥炎帝人臣之有勾芒祝融之類徒以祇有尊卑故位有次第初以北向尚東之故使社稷居東后土后稷居西後更以尊東不足且令在西者復轉而為旁向此則開元之異於舊制然總是正位並非配位而以之為配位之據已非義矣且夫尚右者以尊右也今乃以尊東之故而使祇居東而人祇居西是卑西也又復以尊東不足令人祇之降次於西之正向者復改為旁向是卑西又卑西也卑西又卑西而反謂西設是尊右吾未之聞











　　北郊配位尊西向議
