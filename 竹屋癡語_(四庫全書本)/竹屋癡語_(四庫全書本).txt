　　欽定四庫全書　　　　　集部十
　　竹屋癡語　　　　　　　詞曲類一〈詞集之屬〉提要
　　〈臣〉等謹案竹屋癡語一巻宋髙觀國撰觀國字賔王山陰人案陳振孫書録解題載竹屋詞一巻髙觀國撰雲不詳觀國為何人葢偶未考振孫又雲髙郵陳造並史達祖二家為之序此本為毛晉所刋末有晉跋僅録造序中所稱竹屋梅溪語皆不經人道其妙處少游美成不及數語而不載全文然考造有江湖長翁集傳世亦不載是序或當時削其藳歟詞自鄱陽姜䕫句琢字鍊始歸醇雅而達祖觀國為之羽翼故張炎謂數家格調不凡句法挺異俱能特立清新之意刪削靡曼之詞乃草堂詩餘於白石梅溪則概未寓目竹屋詞亦止選其玉蝴蜨一闋葢是時方尚甜熟與風尚相左故也觀國與達祖疊相酬唱旗鼓俱足相當惟梅溪詞中尚有賀新郎一闋注云湖上與髙賔王同賦今集中未見此調殆佚之歟乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　欽定四庫全書
　　竹屋癡語
　　宋　高觀國　撰
　　齊天樂
　　碧雲闕處無多雨愁與去㠶俱逺倒葦沙閒枯蘭砌冷寥落寒江秋晩樓隂縱覽正魂怯清吟病多依黯怕揖西風袖羅香自去年減　風流江左乆客舊遊得意處朱簾曾捲載酒春情吹簫夜約猶憶玉嬌香軟塵樓故苑嘆璧月空簷夢雲飛觀送絶征鴻楚峰煙數㸃
　　又〈菊〉
　　樷幽一笑東籬曉霜華又隨香冷暈色黃嬌低枝翠婉來趂登高佳景誰偏管領是彭澤歸來末荒三徑最愜清觴道家標致自風韻　南山依舊翠倚採花無限思西風吹醒萬蕋金寒三秋夢好曾記餐英清詠闌斑淚沁怕節去蜂愁雨荒煙暝明日重陽為誰簪短鬢
　　又〈{{{1}}}〉
　　晩雲知有闗山念澄霄捲開清霽素景中分氷盤正溢何啻嬋娟千里危欄靜倚正玉管吹涼翠觴留醉記約清吟錦袍初喚醉魂起　孤光天地共影浩歌誰與舞淒涼風味古驛煙寒幽垣夢冷應念秦樓十二歸心對此想斗插天南㕍橫遼水試問姮娥有愁能為寄〈時刻於孤光天地共影下分段非〉
　　玉樓春〈擬宮詞〉
　　幾雙海燕來金屋香滿離宮三十六春風剪草碧纖纖春雨浥花紅撲撲　衛姫鄭女腰如束齊唱陽春新製曲曲終移宴起笙簫花下晩寒生翠縠
　　又〈海棠題寅亝掛軸〉
　　胭脂染出春風錦生怕黃昏人有恨雨難揩淚玉環嬌煙不遮愁紅袖冷　醉魂吹斷香魂靜拂拂翠睂羞帶粉最憐新燕識風流只為春寒消瘦損
　　又〈春思〉
　　多時不踏章臺路依舊東風芳草渡鸎聲喚起水邊情日影炙開花上霧　謝娘不信佳期誤認得馬嘶迎繡戸今宵翠被不春寒只恐香穠春又去
　　又〈憶舊〉
　　春煙澹澹生春水曾記芳洲蘭棹艤岸花香到舞衣邊汀草色分歌扇底　棹沉雲去情千里愁壓雙鴛飛不起十年春事十年心怕說濺裙當日意
　　玉蝴蝶〈秋思　時刻不載〉
　　喚起一襟涼思未成晚雨先做秋隂楚客悲殘誰解此意登臨古臺荒斷霞斜照新夢黯微月疎砧總難禁盡將幽恨分付孤斟　從今倦看青鏡旣遲勛業可負煙林斷梗無慿歳華揺落又驚心想蓴汀水雲愁凝閒蕙帳猿鶴悲吟信沉沉故園歸計休更侵尋
　　臨江仙〈東越道中〉
　　俱是洛陽年少客才華迥出天真青衫慣拂軟紅塵酒狂因月舞詩俊為梅新　寄語長安風月道鸎花緩作青春披風沐露問前津客中春不當歸去倍還人
　　又
　　風月生來人世夢魂飛墮仙津青春日日醉芳塵一鞭花陌曉雙槳桞橋春　前度詩留醉袖昨宵香浥羅巾小姬飛燕是前身歌隨流水咽睂學遠山顰
　　金人捧露盤〈水仙花〉
　　夢湘雲吟湘月弔湘靈有誰見羅襪塵生凌波歩弱背人羞整六銖輕娉娉裊裊暈嬌黃土色輕明　香心靜波心冷琴心怨客心驚怕珮解卻返瑤京盃擎清露醉春蘭友與梅兄蒼煙萬頃斷腸是雪冷江清
　　又〈梅花〉
　　念瑤姫翻瑤珮下瑤池冷香夢吹上南枝羅浮夢杳憶曽清曉見仙姿天寒翠袖可憐是倚竹依依　溪痕淺雪痕凍月痕淡粉痕微江樓怨一笛休吹芳信待寄玉堂煙驛雨淒遲新愁萬斛為春瘦卻怕春知
　　又
　　楚宮閒金成屋玉為欄斷雲夢容易驚殘驪歌幾疊至今愁思怯陽闗清音恨阻抱哀箏知為誰彈　年華晩月華冷霜華重鬢華斑也湏念閒損雕鞍斜緘小字錦江三十六鱗寒此情天闊正梅信笛裏闗山
　　鳯棲梧
　　雲喚隂來鳩喚雨謝了江梅可踏江頭路𢬵卻一番花信阻不成日日春寒去　見說東風桃葉渡岸隔青山依舊修睂嫵歸㕍不如箏上柱一行常見相思苦
　　又〈題岩室〉
　　巖室歸來非待聘𣺌𣺌千崖漠漠江千頃明月清風休弄影只愁踏破蒼苔徑　摘取香芝醫鶴病正要臞仙相伴清閒性朝市不聞心耳靜一聲長嘯煙霞冷
　　又〈湖頭卽席長翁同賦〉
　　西子湖邊睂翠嫵魂冷孤山誰是風煙主相喚吟詩天欲雨嫩涼不隔鷗飛處　移下天孫雲錦渚翠葢牽風綽約凌波女清約已成君記取月明夜半魚龍舞
　　賀新郎〈賦梅〉
　　月冷霜袍擁見一枝年華又晩粉愁香凍雲隔溪橋人不度的皪春心未縱清影怕寒波揺動㪅沒纖毫塵俗態倚高情預得春風寵沉凍蝶掛麼鳯　一盃正要吳姬捧想見𨚗柔酥弄白暗香偷送回首羅浮今在否寂寞煙迷翠壠又爭奈桓伊三弄開遍西湖春意爛算羣花正作江山夢吟思怯暮雲重
　　喜遷鸎〈代人弔西湖歌者〉
　　歌音淒怨是幾度訴春春都不管感緑驚紅顰煙啼月長是為春消黯玉骨瘦無一把粉淚愁多千點可憐損任塵侵粉蠧舞裙歌扇　轉盼塵夢斷峽裏雲歸空想春風面燕子樓空玉臺粧冷湖外翠峰睂淺綺陌斷魂名在寶篋返魂香遠此情苦問落花流水何時重見
　　又〈秋懷〉
　　涼雲歸去再約著晚來西樓風雨水靜簾隂鷗閒菰影秋到露汀煙浦試省喚回幽恨盡是愁邊新句倦登聎動悲涼還在殘蟬吟處　淒楚空見說香銷霧扃心似秋蓮苦寶瑟彈氷玉臺窺月淺黛可憐偷聚幾時翠溝題葉無復繡簾吹絮鬢華晚念庾郎情在風流誰與
　　菩薩蠻〈春思〉
　　春風吹緑湖邊草春光依舊湖邊道玉勒錦障泥少年遊冶時　煙明花似繡且醉旗亭酒斜日照花西歸鴉花外啼
　　又〈蘇堤芙蓉〉
　　紅雲半壓秋波碧豔粧泣露嬌啼色佳夢入仙城風流石曼卿　宮袍呼醉醒休捲西風錦明日粉香殘六橋煙水寒
　　又〈水晶膾〉
　　玉鱗熬出香凝軟並刀斷處氷絲顫紅縷間堆盤輕明相映寒　纖柔分勸處膩滑難停筯一洗醉魂清真成醒酒氷
　　又
　　玉欄秋色知誰主隔欄一架蒲萄緑蘚怕啼螿可堪宮漏長　烏絲吟古怨清淚消塵硯夢冷不成雲楚峯峯外情
　　又〈中秋〉
　　何須急管吹雲暝高寒灩灩開金餅今夕不登樓一年空過秋　桂花香霧冷梧葉西風影客醉倚河橋清光愁玉簫
　　又〈詠雙心水仙〉
　　雲嬌雲嫩羞相倚凌波共酌春風醉的皪玉臺寒肯敎金醆單　只疑雙蝶夢翠袖和香擁香外有鴛鴦風流煙水鄉
　　青玉案
　　平生似欠西湖債每𢬵了金貂解嫵媚煙雲多變態雕鞍來處畫舩歸去花桞春風隘　玉京相接蓬壺界入畫遙山翠分黛蘇小不來時節改一堤風月六橋煙水鷺約鷗盟在
　　醉落魄
　　鈎簾翠溼寒江上雨晴風急亂峰低處明殘日㕍字成行界破暮天碧　故人天外長為客倚欄一望情何極新來得個歸消息去棹回舟數過幾千隻
　　夜合花
　　斑駁雲開濛鬆雨過海棠花外寒輕湖山翠㬉東風正要新晴又喚醒舊遊情記年時今日清明隔花隂殘香隨笑語特地逢迎　人生好景難並依舊鞦韆巷陌花月蓬瀛春衫抖擻餘香半染芳塵念嫩約杳難慿被幾聲啼鳥驚心一庭芳草危欄晚日無限消凝
　　花心動〈梅意〉
　　碧蘚封枝㸃寒英疎疎玉清氷溼夢憶舊家春與新恩曽映夀陽粧額緑魂青袂南隣伴應怪我精神都別恨衰晩春風意思頓成羞怯　猶念橫斜性格惱和靖吟魂自來清絶斜傍勁松偷倚修篁總是歳寒相識緑隂結子當時意到如今芳心銷歇小橋夜清愁倦陪澹月
　　昭君怨〈題春波獨載圖〉
　　一棹莫愁煙艇飛破玉壺清影水濺粉消寒緲雲鬟不肯凌波微歩卻載春愁歸去風澹楚魂驚隔瑤京
　　杏花天〈春愁〉
　　霽煙消處寒猶嫩乍門巷愔愔晝永池塘芳草魂初醒秀句吟春未穩　仙源阻春風瘦損又燕子來無芳信小桃也自知人恨滿面羞紅難問
　　又
　　遠山學得修睂翠看睂展春愁無際雨痕半溼東風外不管梨花有淚　西園路青鞵暗記怕行入鞦韆徑裏一春多少相思意說與新來燕子
　　又〈題杏花春禽扇面掛軸〉
　　花凝露溼胭脂透是綵筆丹青染就粉綃帕入班姫手舒巻清寒時𠋫　春禽靜來窺晴晝閒冷落芳心知否不愁院宇東風驟日日嬌紅如舊
　　又〈杏花〉
　　玉壇消息春寒淺露紅玉嬌生靚豓小憐鬢溼胭脂染只隔粉墻相見　花隂外故宮夢逺想未識鸎鸎燕燕飄寒翠徑紅千㸃桃李春風已晚
　　祝英臺近〈荷花〉
　　擁紅粧翻翠葢花影暗南浦波面澄霞蘭艇採香去有人水濺紅裙相招晩醉正月上涼生風露　兩凝佇別後歌斷雲閒嬌姿黯無語魂夢西風端的此心苦遙想芳臉輕顰凌波微歩鎮輸與沙邊鷗鷺
　　又〈閨思〉
　　一窻閒孤燼冷獨自箇春睡繡被薰香不似舊風味靜聽滴滴簷聲驚愁攪夢更不管庾郎心醉　念芳意一併十日春寒梅花㬠顦顇嬾做新詞春在可憐裏幾時挑菜踏青雲沉雨斷盡分付楚天之外
　　江城子〈代作〉
　　緑樷籬菊㸃嬌黃過重陽轉愁傷風急天高歸雁不成行此去郎邊知近逺秋水闊碧天長　郎心如妾妾如郎兩離腸一思量春到春愁秋色亦淒涼近得新詞知見怨妾無訴泣蘭房
　　生查子〈詠芹〉
　　野泉春吐芽泥溼隨飛燕碧澗一盃羮夜韭無人剪玉釵和露香鵝管隨春軟野意重慇懃持以君王獻
　　又
　　芙蓉羞粉香倚竹窺煙霽眼帶楚波寒骨豓春風醉誰傳側㡌情想解遺鞭意紅葉可憐秋不寄相思字
　　又〈史輔之席上歌者贈雲頭香乞詞〉
　　蓬萊一捻雲徹骨龍涎染風味韻而芳笑語柔而婉花嬌緑鬢寒酒凝清歌怨翠幄已煙穠銀燭重休剪
　　又〈木香〉
　　春籠雲潤香露溼青蛟瘦偷學漢宮粧舞徹霓裳後酥胸紫領巾氷剪柔荑手有意入羅囊不肯成春酒
　　又
　　飛花澹澹風被㬉疎疎雨香潤玉堦塵翠溼紗窻霧鈿箏離雁行寶篋留釵股唯有鳯樓魂夜夜江南路
　　又〈梅次䪨〉
　　香驚楚驛寒瘦倚湘筠暮一笛已黃昏片月尤清楚沉沉氷玉魂漠漠煙雲浦酸淚不成彈又向春心聚
　　解連環〈桞〉
　　露條煙葉惹長亭舊恨幾番風月愛細縷先窣輕黃漸拂水藏鴉翠隂相接纖軟風流睂黛淺三眠初歇奈年華又晚縈絆遊蜂絮飛晴雪　依依灞橋怨別正千絲萬緒難禁愁絶悵歳乆應長新條念曾繫花驄屢停蘭楫弄影揺晴恨閒損春風時節隔郵亭故人望斷舞腰瘦怯
　　又〈春水〉
　　浪揺新緑漫芳洲翠渚痕初足蕩霽色流入橫塘看風外漪漪皺紋如縠藻荇縈迴似留戀鴛飛鷗浴愛嬌雲蘸色媚日挼藍逺迷心目　仙源漾舟岸曲照芳容幾樹香浮紅玉記𨚗回西洛橋邊濺裙翠傳情玉纖輕掬三十六陂錦鱗𣺌芳音難續隔垂楊故人望斷浸愁千斛
　　燭影揺紅
　　別浦潮平逺村㠶落煙江冷征鴻相喚著行飛不耐霜風緊雪意垂垂未定正慘慘雲橫疎影酒醒情緒日晚登臨淒涼誰問　行樂京華軟紅不斷香塵噴試將心事卜歸期終是無慿準寥落年華將盡誤玉人高樓凝恨第一休負西子湖邊江梅春信
　　憶秦娥
　　棲鳥驚隔窻月色寒於氷寒於氷澹移梅影冷印疎櫺幽香未覺魂先清無端勾起相思情相思情惱人無
　　睡直到天明
　　又〈舟中書事〉
　　歌聲闌蘭舟只隔芙蓉灣芙容灣扇揺波影風捲雲鬟餘音嫋嫋留餘歡雙鴛飛處傳情難傳情難曲終人
　　去愁寄湖山
　　清平樂〈秋葉〉
　　盤枝剪翠葉葉西風意吹上玉人雲鬢底無限新涼氣味　飄蕭露捲煙柔絶憐不逐宮流寄語多情宋玉悲秋得似宜秋
　　又
　　春蕪雨溼燕子低飛急雲壓前山羣翠失煙水滿湖輕碧　小蓮相見灣頭清寒不到青樓請上琵琶索今朝破得春愁
　　更漏子
　　玉簫閒清韻咽人倚畫欄愁絶雲惱月月羞雲半溪梅影昏　恨春風蕭散後夜夜數殘更漏情悄悄思依依天寒一雁飛
　　東風第一枝〈為梅溪夀〉
　　玉潔生英氷清孕秀一枝天地春早素盟江國芳寒舊約漢宮夢曉溪橋獨歩看灑落仙人風表似妙句何遜揚州最惜細吟清峭　香暗度照影波𣺌春暗寄付情雲杳愛隨青女橫陳更憐素娥窈窕調羮雅意好贊助清時廊廟羨韻高只有松筠共結歳寒難老
　　又〈壬戌立春日訪梅溪雨中同賦〉
　　燒色回青氷痕綻白嬌雲先釀酥雨縱寒不壓葭塵應時已鞭黛土東君入夜怕預惱詩邊心緒意轉新無奈吟魂醉裏已題春句　香夢醒幾花暗吐緑睡起幾絲偷舞酒醅清惜重斟菜甲嫩憐細縷玉纖綵勝願歳歳春風相遇要等得明日新晴第一待尋芳去
　　山花子
　　嫋嫋天風響珮環鵲橋有女夜乘鸞也恨別多相見少似人間　銀浦無聲雲路𣺌金風有信玉機閒生怕河梁分袂處曉光寒
　　浣溪沙
　　遮坐銀屏度水沉障風羅幙皺沉金日遲宮院靜愔愔繁杏半窺紅日薄小憐低唱緑窻深試拈犀管寫春
　　心
　　又
　　魂是湘雲骨是蘭春風氷玉注芳顔誰招仙子在人間濺水裙兒香霧皺唾花衫子碧雲寒洞簫聲絶卻驂
　　鸞
　　又
　　偷得韓香惜未燒吹簫人在月明橋草芳似待玉驄驕吹絮繡簾春澹澹隔香羅帳夜迢迢楚魂湏著楚詞
　　招
　　又
　　雲外峰巒翠欲埋雨沾黃葉溼青鞋小驚春色入寒荄風月愁新空雁字神仙夢冷憶鸞釵淒涼不是好情
　　懐
　　又〈題湖樓壁〉
　　一色煙雲澹不消兩峰睂黛為誰嬌春寒猶占木蘭橈燕子似甘愁寂寞海棠未肯醉妖嬈小園嫩約尚蕭
　　條
　　蘭陵王〈為十年故人作〉
　　鳯簫咽花底寒輕夜月蘭堂靜香霧翠深曾與瑤姬恨輕別羅巾淚暗疊情人歌聲怨切慇勤意欲去又留桞色和秋為重折　十年迥淒絕念髻怯瑤簮衣褪香褶雙鱗不度煙江闊自春來人見水邊花外羞倚東風翠袖怯正愁恨時節　南陌阻金勒甚望斷青禽難倩紅葉春愁欲解丁香結整新歡羅帶舊香宮篋淒涼風景待見了更向說
　　又〈春雨〉
　　灑塵閣羃羃天垂似幕眷寒峭吹斷萬絲溼影和煙暗簾箔清愁曉來覺佳景愔愔過卻芳郊外鸎恨燕愁不管鞦韆冷紅索　行雲楚臺約念今古凝情朝暮如昨啼紅溼翠春情薄漫一犁江上半篙堤外勾引輕隂趂暮角正孤緒寂莫　斑駁止還作聽㸃㸃簷聲沉沉春酌只愁入夜東風惡怕催敎花放䟎將花落溟濛煙草夢正逺恨怎託
　　水龍吟〈雲意〉
　　舊家心緒如雲乍舒乍巻初無定西郊載雨東城隔霧還開晴景愛惱花隂喜移月地朦朧清影任無心有意溶溶曳曳蕭散處有誰問　朝暮如今難准枉敎他慣春人恨逺峰依舊前蹤何在有時愁凝此興飄然不妨吹斷一川輕暝待良宵再入高唐夢裏覓巫陽信
　　又〈為放翁夀〉
　　道山玉府真仙去年再履論思地西清禁域香淙名重年高身退玉振金聲水增川湧德兼才貴愛知章引去安單穩駕軒冕付笑談外　蘭玉孫枝競秀奉親歡萊衣同戲蓬萊東接薴蘿西顧三山聳翠賜杖清朝命堂緑野放懷高致似太公出將衞公入相為蒼生起
　　又〈為夢菴夀〉
　　夜來曾跨青虬海風嫋嫋吹襟袖蓬萊誤入羣仙爭問劉郎安否玉麈氷壺日庭星角孕成竒秀看丹分寶鼎⿱傳祕篋聞重寄長生酒　歸夢驚回晚漏正長庚輝纒南斗祥𨳩華旦菊香秋杪張黃霜後筆埽龍蛇句裁螭錦俊才誰右看功勛繡袞家聲再振數千齡夀
　　聲聲慢〈元夕〉
　　壺天不夜寶炬生香光風蕩揺金碧月𤅿水痕花外峭寒無力歌傳翠簾盡捲誤驚回瑤臺仙跡禁漏促𢬵千金一刻未酧佳夕　捲地香塵不斷最得意輸他五陵狂客楚桞吳梅無限眼邊春色鮫綃暗中寄與待重尋行雲消息乍醉醒怕南樓吹斷曉笛
　　隔浦蓮〈七夕〉
　　銀灣初霽暮雨鵲赴秋期去淺月窺清夜涼生一天風露纖巧雲暗渡河橋路縹緲乘鸞女正容與　西廂舊約玉嬌誰見私語柔情不盡好似氷綃雲縷回首天涯又怨阻無語西風魂斷機杼
　　思佳客〈秋扇〉
　　入手西風意已羞不湏玉斧為重修撲螢涼夜沉沉月障面清歌澹澹秋　休棄置且遲留可憐又向篋中収莫敎暗損乘鸞女漢殿淒涼萬古愁
　　又〈題太真出浴圖〉
　　寫出梨花雨後情凝脂洗盡見天真春從翠髻堆邊見嬌自紅綃脫處生　天寶夢馬嵬塵斷魂無復到華清恰如佇立東風裏猶聽霓裳羯鼓聲
　　又
　　有約湖山卻解襟書眠占得一庭深樹邊風色寒滋味愁裏年華雁信音　驚楚夢聽瑤琴黃花尚可伴孤斟斷雲萬一成疎雨卻向湖邊看晩隂
　　又
　　剪翠衫兒穩四停最憐一曲鳯清吟同心羅怕輕藏素合字香囊半影金　春思俏晝窗深誰能拘束少年心鸎來驚碎風流膽踏動櫻桃葉底鈴
　　又〈立秋前一日西湖〉
　　不肯樓邊看畫舩載將詩酒入風煙浪花濺白疑飛鷺荷芰藏紅似小蓮　醒醉夢喚吟仙先秋一葉莫驚蟬白雲鄉裏溫柔逺結得清涼世界縁
　　又〈中秋後一日借月意〉
　　白玉樓臺知幾重夜來望斷廣寒宮一分乍闕嬋娟影二八尤宜氷雪容　雲鬢露鳯釵風水晶簾幙正玲瓏慇勤再為天香醉可惜清光付曉鐘
　　永遇樂〈次韻弔青樓〉
　　淺暈修蛾脆痕紅粉猶記窺屍香斷奩空塵生砌冷誰喚青鸞舞春風花信秋宵月約歴歴此心曾許銜芳恨千年怨結玉骨未應成土　木蘭艇子莫愁何在漫繫寒江煙樹事逐雲沉情隨珮冷短夢分今古一盃遙夜孤光難曉多少碎人腸處空淒黯西風細雨盡吹淚去
　　玲瓏四犯
　　水外輕隂做弄得飛雲吹斷晴絮駐馬橋西還繫舊時芳樹不見翠陌尋春漫問著小桃無語恨燕鸎不識閒情卻隔亂紅飛去　少年曾失春風意到如今怨恨難訴魂驚苒苒江南逺煙草喚愁如許此意待寫翠牋奈斷腸都無新句問甚時舞鳯歌鸞花裏再看仙侶
　　御街行〈賦簾〉
　　香波半窣深深院正日上花隂淺青絲不動玉鈎閒看翠額輕籠蔥蒨鸎聲似隔篆煙微度愛橫影參差滿𨚗回低掛朱欄畔念悶損無人捲窺春偷倚不勝情彷彿見如花嬌面纖柔緩掲瞥然飛去不似春風燕
　　又〈賦轎〉
　　藤筠巧織花紋細稱穩歩如流水踏青陌上雨初晴嫌怕溼文鴛雙履要人送上逢花須住纔過處香風起裙兒掛在簾兒底更不把窻兒閉紅紅白白簇花枝恰稱得尋春芳意歸來時晩紗籠引道扶下人微醉
　　霜天曉角〈春情〉
　　春雲粉色春水和雲溼試問西湖楊桞東風外幾絲碧望極連翠陌蘭橈雙槳急欲訪莫愁何處旗亭在畫
　　橋側
　　又
　　爐煙浥溼花露蒸沉液不用寶釵翻炷閒窻下嫋輕碧醉拍羅袖惜春風偷染得占取風流聲價韓郎是舊
　　相識
　　又〈九日蘇堤〉
　　霜清水碧冷浸紅雲溼休說季倫錦帳山南岸更花密露滴空翠羃兩峰開霽色不為穠粧一醉西風帽為
　　誰側
　　眼兒媚
　　輕雲終被斷雲留不肯放春愁翠樓舊倚粉墻重見歌酒風流　今朝畢竟吟情澹芳意未全酬東風向晚鸎花有意吹轉舩頭
　　卜算子〈泛西湖坐問寅亝同賦　花菴作春晚〉
　　屈指數春來彈指驚春去檐外蛛絲網落花也要留春住　幾日喜春晴幾夜愁春雨十二雕窓六曲屏題遍傷春句
　　西江月
　　小舫半簾山色斷橋兩岸秋隂芙容消息已愁深紅染雲機翠錦　幾度煙波共酌半生風月闗心飛來鷗鷺是知因一笑歌邊醉醒
　　㸃絳唇
　　天外青鸞幾時常向人間住斷歌零舞月上欄隂莫顦顇潘郎不解為花主知何處夢雲愁雨怕向西樓去
　　又
　　釣月蓬閒載詩卻向旗亭醉翠蒲隂外莫放雙鷗起水佩仙裳灑落煙雲意來相試玉綃新製要寫蓬壺記
　　踏莎行〈九日西山〉
　　水減堤痕秋生屐齒瘦笻喚起登高意翠微煙冷夢淒涼黃花香晚人顦顇　懐古風流悲秋情味紫茰勸入旗亭醉玉人相見說新愁可憐又溼西風淚
　　又
　　花染煙香桞揺風翠春工寫出清明意翠灣還趂畫舩開粉墻到處驕驄繫　歌喚紅裙酒招青斾吟情又許春風醉何妨日日爛芳遊今宵先向西城睡
　　戀繡衾
　　碧梧偷戀小窓隂恨芭蕉不展寸心暗語近陽臺逺奈秋宵砧斷漏沉　月明欲敎吹簫去隔驂鸞空留怨音從此是天涯阻這一場愁夢更深
　　風入松〈春晴〉
　　捲簾日日恨春隂寒食新晴馬蹄只向南山去長橋愛花桞多情紅外風嬌日㬉翠邊水秀山明　杜郎歌酒過平生到處蓬瀛醉魂不入重城晩穠歡寄桃葉桃根繡被嫩寒清晩鸎聲喚醒春酲
　　又〈聞鄰女吹笛〉
　　粉嬌曾隔翠簾看橫玉聲寒夜深不管柔荑冷櫻朱度香噴雲鬟霜月揺揺吹落梅花簌簌驚殘　蕭郎且放鳯簫閒何處驂鸞靜聽三弄霓裳罷魂飛斷愁裏闗山三十六宮天近念奴卻在人間
　　南鄉子〈賦十四〉
　　直柱倚氷曾見邊人馬上彈卻笑琵琶風韻古濺濺想像湘妃水一簾　塞恨曲中傳兩摺琴絲費玉纎不似江南風月好厭厭拍手齊看舞袖邊
　　洞仙歌〈題真〉
　　輕痕淺暈偷染春風面恰似西施影兒現擬新粧臨鑑一段天真閒態度長恁香嬌玉軟　從今懐袖裏不暫相離似笑如顰任舒巻願芳容不老只似如今嬌不語無奈情深意逺便雨隔雲疎暫分攜也時展丹青見伊一見
　　桞梢青〈桞〉
　　翠拂晴波煙垂古岸灞橋春色斜帶鴉啼亂縈鸎夢愁絲如織　為憐張緒風流正瘦損宮腰褪碧綻綰同心留連不住天涯行客
　　少年遊〈草〉
　　春風吹碧春雲映緑曉夢入芳茵軟襯飛花逺連流水一望隔香塵　萋萋多少江南舊恨翻憶翠羅裙冷落閒門淒迷古道煙雨正愁人
　　訴𠂻情
　　西樓楊桞未勝煙寒峭落梅天東風渡頭波晚一棹木蘭舩　花態度酒因縁足春憐屏開山翠雨怯雲嬌盡付愁邊
　　夜行舩
　　剪水天風吹醉醒高樓外凍雲愁凝袖口香寒歌喉春暖不管鴈邊寒緊　瓊屑瑤花飛碎影應須待玉田千頃小約梅英敎吟桞絮春在繡紅鴛錦
　　滿江紅
　　擊碎空明滄浪晚棹歌飛入西山外紫霞吹斷赤塵無跡飛上氷輪涼世界喚回天籟清肌骨看驪珠影墮冷光斜蛟龍窟　長嘯外綸巾側輕露下纖絺溼聽洞簫聲在臥虬隂北千萬江妃留醉夢二三沙鳥驚吟魄任天河落盡玉盃空東方白
　　酧江月〈靈岩弔古〉
　　萬岩靈秀拱崇臺飛觀慿陵千尺清磬一聲簾幕冷無復宮娃消息響屧廊空採薌徑古塵土成遺跡石閒松老斷雲空鎖愁寂　專寵誰比輕顰楚腰吳豓一笑無顔色風月荒涼羅綺夢輸與扁舟歸客舞闋歌殘國傾人去青草埋香骨五湖波淼逺空依舊涵碧
　　謁金門
　　煙墅暝隔斷仙源芳徑雨歇花梢魂未醒溼紅如有恨別後香車誰整怪得畫橋春靜碧漲平湖三十頃歸
　　雲何處問
　　留春令〈淮南道中〉
　　斷霞低映小橋流水一川平逺桞影人家起炊煙髣髴似江南岸　馬上東風吹醉面問此情誰管花裏清歌酒邊情又何日重相見
　　又
　　粉綃輕試緑裙微褪吳姫嬌小一㸃清香著芳魂便添起春懐抱　玉臉窺人舒淺笑寄此情天𣺌酒醒羅浮角聲寒正月掛南枝曉
　　又
　　玉清氷瘦洗粧初見春風頭面等得黃昏月溪寒愛顧影臨清淺　歴盡霜空羞怨怨粉香消減江北江南舊情多奈笛裏闗山逺
　　又
　　玉妃春醉夜寒吹墮江南風月一自情留館娃宮在竹外尤清絶　貪睡開遲風䪨別向杏花休說角冷黃昏豓歌殘怕驚落胭脂雪
　　太常引
　　玉肌輕襯碧霞衣似爭駕翠鸞飛羞問武陵溪笑女伴東風醉時　不飄紅雨不貪青子冷淡卻相宜春晚湧金池問一片將愁寄誰
　　浪淘沙〈杜鵑花〉
　　啼魄一天涯怨入芳華可憐零血染煙霞記得西風秋露冷曾凂司花　明月滿窓紗倦客思家故宮春事與愁賖冉冉斷魂招不得翠冷紅斜
　　意難忘〈代贈〉
　　仙子竒容是名花第一美占春風煙香籠淺罩露靚浥芳紅憐舞燕惜驚鴻想獨歩吳宮料認得嬌雲媚雨來自巫峰　風流正與歡濃羨高樓並倚曲影欄東燭揺留醉枕塵墜戀歌鐘三弄笛五花驄莫行樂匆匆但看取天長地久笑語相逢
　　雨中花慢
　　斾拂西風客應漢星行參玉節征鞍緩帶輕裘爭看盛世衣冠吟倦西湖風月去看北塞闗山過離宮禾黍故壘煙塵有淚應彈　文章俊偉頴露囊鋒岩動萬里呼韓知素有平戎手段小試何難情寄吳梅香冷夢隨隴雁霜寒立勛未晚歸來依舊酒社詩壇
　　八歸〈重陽前一日懷梅溪〉
　　楚峯翠冷吳波煙逺吹袂萬里西風闗河迥隔新愁外遙憐倦客音塵未見征鴻雨帽風巾歸夢杳想吟思吹入飛蓬料恨滿幽苑離宮正愁黯文通　秋濃新霜初試重陽催近醉紅偷染江風瘦笻相伴舊遊回首吹帽知與誰同想萸囊酒醆暫時冷落菊花樷兩凝佇壯懐立盡微雲斜照中
　　瑞鶴仙〈笻枝〉
　　一枝蒼玉冷愛露節霜根從他孤勁提攜逺塵境自清癯骨力歳寒心性登臨助興甚偏與芒鞵相稱笑葛洪陂外騰飛𣺌𣺌水閒煙迥　尋勝撥𨳩林影㫁破苔痕緩支幽徑分雲度嶺待隨處問梅信任香挑村醑寒抱夜月識盡江山好景扣禪闗抝折歸來萬縁自靜






　　竹屋癡語
　　䟦
　　賔王詞草堂集不多選選入如玉蝴蝶坊刻竟逸去又如杏花天思佳客諸作混入他人先輩多拈出以慨時本之誤陳造序雲髙竹屋與史梅溪皆周秦之詞所作要是不經人道語其妙處少游美成亦未及也湖南毛晉識









