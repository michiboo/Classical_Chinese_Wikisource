　　欽定四庫全書　　　　　集部八
　　篋中集　　　　　　　　總集類
　　提要
　　〈臣〉等謹案篋中集一巻唐元結編結有次山集已著録是集成於乾元三年録沈千運王季友於逖孟雲卿張彪趙㣲明元季川七人之詩凡二十四首前有自序稱已長逝者遺文散失方阻絶者不見近作盡篋中所有總編次之名曰篋中集其詩皆淳古淡泊絶去雕飾非惟與當時作者門徑迥殊即七人所作見於他集者亦不及此集之精善葢汰取精華百中存一特不欲居刋薙之名故託言篋中所有僅此雲爾其沈千運寄秘書十四兄一首較河嶽英靈集所載顛倒一聫又少後四句亦小有異同而均以此本為勝疑結亦頗有所㸃定館閣書目謂二十四首皆結作則不然也千運呉興人家於汝北季友河南人家貧賣履博極羣書豫章太守李勉引為賓客杜甫詩所謂豐城客子王季友也逖里籍無考李白獨孤及皆有詩贈之雲卿河南人或曰武昌人嘗第進士官校書郎今所傳詩一巻僅十七首而悲苦之詞凡十三首則亦不得志之士彪頴洛間人杜甫詩所稱張山人彪者即其人㣲明天水人名見竇泉述書賦季川即結弟元融獨書其字未詳其故或融之子孫所録如玉臺新詠之稱徐孝穆歟乾隆四十二年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



　　欽定四庫全書　　　　　集部八
　　篋中集目錄　　　　　　總集類
　　沈千運〈四首〉
　　感懷弟妹
　　贈史修文
　　濮中言懷
　　山中作
　　王季友〈二首〉
　　別李季友
　　寄韋子春
　　於逖〈二首〉
　　野外行
　　憶舎弟
　　孟雲卿〈五首〉
　　古樂府輓歌
　　今別離
　　悲哉行
　　古離別
　　傷懷贈故人
　　張彪〈四首〉
　　雜詩
　　神仙
　　北逰還詶孟雲卿
　　古別離
　　趙徵明〈三首〉
　　回軍跛者
　　輓歌詞
　　思歸
　　元季川〈四首〉
　　泉上雨後作
　　登雲中
　　山中曉興
　　古逺行















　　篋中集原序
　　元結作篋中集成問曰公所集之詩何以訂之對曰風雅不興幾及千嵗溺於時者世無人哉嗚呼有名位不顯年壽不將獨無知音不見稱顯死而已矣誰雲無之近世作者更相沿襲拘限聲病喜尚形似且以流易為詞不知喪於雅正然哉彼則指詠時物㑹諧絲竹與歌兒舞女生汚惑之聲於私室可矣若今方直之士大雅君子聽而誦之則未見其可矣吳興沈千運獨挺於流俗之中強攘於己溺之後窮老不惑五十餘年凡所為文皆與時異故朋友後生稍見師效能佀類者有五六人嗚呼自沈公及二三子皆以正直而無祿位皆以忠信而久貧賤皆以仁讓而至喪亡異於是者顯榮當世誰為辨士吾欲問之天下兵興於今六嵗人皆務武斯為誰嗣已長逝者遺文散失方阻絶者不見近作盡篋中所有總編次之命曰篋中集且欲傳之親故冀其不忘於今凡七人詩二十四首時乾之三年也〈闕〉
　　欽定四庫全書
　　篋中集　　　　　　　　　唐　元結　編沈千運〈四首〉
　　感懷弟妹
　　今日春氣㬉東風杏花拆筋力又不如卻羨澗中石神仙杳難凖中壽稀滿百近世多夭傷喜見鬂髮白杖藜竹樹間宛宛行舊跡豈知林園主卻是林園客兄弟可存半空為亡者惜㝠㝠無再期哀哀望松栢骨肉能幾人年大自踈隔性情誰免此與我不相易唯念得爾輩時看慰朝夕平生茲已矣此外盡非適
　　贈史修文
　　故人阻千里㑹靣非別期握手於此地當歡返成悲念離宛猶昨俄已經數朞疇昔皆少年別來鬂如絲不道舊姓名相逢知是誰曩㳺盡騫翥與君仍布衣豈曰無其才命理應有時別路漸欲少不覺生涕洟
　　濮中言懷
　　聖朝優賢良草澤無遺匿人生各有志在余胡不激一生但區區五十無寸祿衰退當棄捐貧賤招毀讟棲棲去人世迍躓日窮廹不如守田園嵗晏望豐熟壯年失宜盡老大無筋力始覺前計非將貽後生福童兒新學稼少女未能織顧此煩知已終日求衣食
　　山中作
　　棲隠非別事所願離風塵不辭城邑逰禮樂拘束人邇來歸山林庶事皆吾身何者為形骸誰是智與仁寂寞了閑事而後知天真咳唾矜崇華迂俯相屈伸如何巢與由天子不得臣
　　王季友〈二首〉
　　別李季友
　　棲鳥不戀枝喈喈在同聲行子遲出戶依依主人情昔時霜臺鏡醜婦羞爾形閉匣二十年皎潔常獨明今日照離別前途白髮生
　　寄韋子春
　　出山秋雲曙山木已再春食我山中藥不憶山中人山中誰余宻白髮惟相親雀䑕晝夜無知我廚廩貧依依北舎松不厭吾南隣有情盡棄捐土石為同身
　　於逖〈二首〉
　　野外行
　　老病無樂事嵗秋悲更長窮郊日蕭索生意已蒼黃小弟髮亦白兩男俱不強有才且未達況我非賢良幸以朽鈍姿野外老風霜寒鴉噪晩景喬木思故鄉魏人宅蓬池結網佇鱣魴水清魚不來嵗暮空彷徨
　　憶舎弟
　　衰門少兄弟兄弟唯兩人饑寒各流浪感念傷我神夏期秋未來安知無他因不怨別天長但願見爾身茫茫天地間萬類各有親安知汝與我乖隔同胡秦何時對形影憤懣當共陳
　　孟雲卿〈五首〉
　　古樂府輓歌
　　草草閭巷喧塗車儼成位冥冥何得盡戴我生人意北邙路非遙此別終天地臨穴頻撫棺至哀反無淚爾形未衰老爾息猶童稚骨肉安可離皇天若容易房帷即靈帳庭宇為哀次薤露歌若斯人生盡如寄
　　今別離
　　結髮生別離相思復相保如何日已逺五變中庭草𣺌渺天海途悠悠呉江島但恐不出門出門無逺道逺道行既難家貧衣裳單嚴風吹積雪晨起鼻何酸人生各有志豈不懷所安分明天上日生死誓同觀
　　悲哉行
　　孤兒去慈親逺客喪主人莫吟辛苦曲此曲難忍聞可聞不可見去去無形跡行人念前程不待參辰沒朝亦常苦饑暮亦常苦飢飄飄萬餘里貧賤多是非少年莫逺逰逺逰多不歸
　　古別離
　　朝日上髙臺離人愁秋草如見萬里天不見萬里道含酸欲誰訴轉轉傷懷抱君行本迢逺苦樂良難保宿昔夢同衾心憂夢顛倒結髮年已遲征行去何早寒暄有時謝憔悴難再好人皆筭年壽死者何曽老少壯無見期水深風浩浩
　　傷懷贈故人
　　稍稍晨鳥翔淅淅草上霜人生早艱苦壽命恐不長二十學已成三十名不彰豈無同門友貴賤易中腸驅馬行萬里悠悠過帝鄉幸因絃歌末得上君子堂衆樂互喧奏獨子備笙簧坐中無知音安得神揚揚願因髙風起上感白日光
　　張彪〈四首〉
　　雜詩
　　富貴多勝事貧賤無良圖上德兼濟心中才不如愚商者多巧智農者爭膏腴儒生未遇時衣食不自如久與故交別他榮我窮居到門懶入門何況千里餘君子有褊性矧乃尋常徒行行任天地無為強親踈
　　神仙
　　神仙可學無百嵗名大約天地何茫茫人間半哀樂浮生亮多惑善事翻為惡爭先等馳驅中路苦瘦弱長老思養壽後生笑寂寞五榖非長年四氣乃靈藥列子何必待吾心滿寥廓
　　北逰還酬孟雲卿
　　忽忽望前事志願能相乖衣馬乆羸弊誰信文與才善道居貧賤潔服蒙塵埃行行無定心壈坎難歸來慈母憂疚疹至家念棲棲與君宿姻親深見中外懷俟余惜時節悵望臨髙臺
　　古別離
　　別離無逺近事歡情亦悲不聞車輪聲後㑹將何時去日忘寄書來日乖前期縱知明當返一息千萬思
　　趙徵明〈三首〉
　　回軍跛者
　　既老又不全始得離邉城一枝假枯木步步向南行去時日一百來時月一程常恐道路旁掩棄狐兎塋所願死鄉里到日不願生聞此哀怨詞念念不忍聽惜無異人術倐忽具爾形
　　輓歌詞
　　寒日蒿上明淒淒郭東路素車誰家子丹旐引將去原下荊棘樷樷邉有新墓人間痛傷別此是常別處曠野多蕭條青松白楊樹
　　思歸
　　為別未幾日去日如三秋猶疑望可見日日上髙樓惟見分手處白蘋滿芳洲寸心寜死別不忍生離憂
　　元季川〈四首〉
　　泉上雨後作
　　風雨蕩繁暑雷息佳霽初衆峰帶雲雨清氣入我廬颯颯涼飈來臨窺愜所圖緑蘿長新蔓褭褭垂坐隅流水復簷下丹砂發清渠養葛為我衣種芋為我蔬誰是畹與畦瀰漫連野蕪
　　登雲中
　　灌田東山下取藥在爾休清興相引行日日三四周白鷗與我心不厭此中逰窮覽頗有適不極趣無幽憀然歌採薇曲盡心悠悠
　　山中曉興
　　河漢降𤣥霜昨來節物殊媿無神仙姿豈有隂陽俱靈鳥望不見慨然悲髙梧華葉隨風揚珍條雜榛蕪為君寒谷吟歎息知何如
　　古逺行
　　悠悠逺行者羈獨當時思道與日月長人無茅舎期出門萬里心誰不傷別離縱逺當白髮嵗月悲今時何況異形容安湏與爾悲



　　篋中集
