元始天王，稟天自然之胤，結形未沌之霞，托體虛生之胎，生乎空洞之際。時玄景未分，天光冥遠，浩漫太虛。積七千餘劫，天朗氣清，二暉纏絡，玄雲紫蓋映其首，六氣之電翼其真。夜生自明，神光燭室。散形靈馥之煙，棲心霄霞之境，練容洞波之濱，獨秉靈符之節，抗禦玄降之章。內氣玄崖，潛想幽窮，忽焉逍遙，流盼忘旋。瓊輪玉輿，碧輦玄龍，飛精流靄，耀電虛宮。東游碧水豪林之境，上憩青霞九曲之房。進登金闕，受號玉清紫虛高上元皇太上大道君。受金簡玉札，使奏名東華方諸青宮。於時受命，總統億津，玄降玉華之女、金晨之童各三千人。飛龍毒獸，巨虯千尋，攫天奮爪，備衛玉闕。天威煥赫，陳於廣庭。飛青羽蓋，流紫鳳章。《金真玉光》，《豁落七元》，《神虎上符》，《流金火鈴》，結編元皇，位在玉清，掌括上皇，高帝之真。
《洞玄本行經》云：太上道君者，於西那天鬱察山浮羅之岳，坐七寶騫木之下，清齋空山，靜思神真。合慶冥樞，蕭朗自然。擁觀萬化，俯和眾生。
是時，十方大聖，至真尊神，詣座燒香，稽首道前，上白道君：不審《靈寶》出法，從何劫而來？至於今日，凡幾度人為盡？如是復有轉輪，天尊是何劫生，值遇《真文》，得今太上之任，致是得度，何獨如之！巍巍德宗，高不可勝。願垂賜告，本行因緣，解說要言，開悟後生。
道言：天元輪轉，隨劫改運。一成一敗，一死一生。滅而不絕，幽而復明。《靈寶》出法，隨世度人。自元始開光，至於赤明元年，經九千九百億萬劫，度人有如塵沙之眾，不可勝量。赤明之前，於眇莽之中，劫劫出化，非可思議。赤明已後，至上皇元年，宗範大法，得度者眾。終天說之，亦當不盡。今為可粗明真正之綱維，標得道者之遐跡爾。今聊以開示於後來，領會於靈文之妙。我濯紫晨之流芳，蓋皇上之胄胤。我隨劫死生，世世不絕，常與《靈寶》相值同出。經七百億劫中，會青帝劫終，九氣改運。於是托胎於洪氏之胞，凝神於瓊胎之府，積三千七百年，至赤明開運，歲在甲子，誕於扶刀。蓋天西那玉國浮羅之岳，復與《靈寶》同出度人。元始天尊以我因緣之勛，錫我太上之號，封鬱悅那林昌玉臺天帝君，位登高聖，治玄都玉京。實由我身尊承大法，《靈寶真文》，世世不絕。廣度天人，慈心於萬劫，溥濟於眾生。功德之大，勛名繕於億劫之中，致今報為諸天所宗焉。
《洞真大洞真經》云：上清高聖太上大道君者，蓋二晨之精氣，九慶之紫煙，玉暉煥耀，金映流真。結化含秀，苞凝玄神。寄胎母氏，育形為人。諱籙，字上開元。母妊三千七百年，乃誕於西那天鬱察山浮羅岳丹玄之阿。於是受錄紫皇，受書玉虛，眺景上清，位司高仙，為高聖太上玉晨大道君。治蕊珠日闕館七映紫房，玉童玉女各三十萬人侍衛。於是振策七圃，揚青九霄，騰空厓旌，駕景馳飆。徘徊八煙，盤桓空塗。仰簪日華，俯拾月珠。摘絳林之瑯實，餌玄河之紫蕖。偃蹇靈軒，領理帝書。萬神入拜，五德把符。上真侍晨，天皇抱圖。乃仰空言曰：子欲為真，當存日中君，駕龍驂鳳，乘天景雲，東游桑林，遂入帝門。若必升天，當思月中夫人，駕十飛龍，乘我流鈴，西朝六嶺，遂詣帝堂。精根運思，上朝玉皇。薈薈敷鬱儀以躡景，晃晃散結璘以暨霄。雙皇合輦，後天而凋。夫大有者，九天之紫宮；小有者，清虛三十六天之首洞。
於是高聖太上大道君初乘一景之輿，駕八素紫雲，攝希微蒼帝，名錄豐子，俱東行，詣鬱悅那林昌玉臺天，見玉清紫道虛皇上君，受《九暉大晨隱符》。
太上大道君次乘二景之輿，駕七素絳雲，攝中微赤帝，名定無彥，俱南行，詣高桃厲沖龍羅天，見玉清翼日虛皇太上道君，受《觀靈元晨隱符》。
太上大道君次乘三景之輿，駕六素紅雲，攝太微白帝，名渠淵石，俱西行，詣碧落空歌餘黎天，見玉清昌陽始虛皇高元君，受《總晨九極隱符》。
太上大道君次乘四景之輿，駕五素青雲，攝玄微黑帝，名齊元旋，俱北行，詣叩摩坦婁於翳天，見玉清七靜導生高上虛皇君，受《沓曜旋根隱符》。
太上大道君次乘五景之輿，駕四素黃雲，攝始微上帝，名接空子，俱東北行，詣扶刀蓋華浮羅天，見玉清大明虛皇洞清君，受《玄景晨平隱符》。
太上道君次乘六景之輿，駕三素綠雲，攝靈微中帝，名秉巨文，俱東南行，詣貝謂耶渠初默天，見玉清始元虛皇太霄君，受《合暉晨命隱符》。
太上大道君次乘七景之輿，駕二素紫雲，攝宣微下帝君，名宏膚子，俱西南行，詣沖容育鬱離沙天，見玉清七觀無生虛皇金靈君，受《齊暉晨玄隱符》。
太上大道君次乘八景之輿，駕一素靈雲，攝洞微真帝，名泗澄攄，俱西北行，詣單綠察寶輪法天，見玉清八觀高元虛皇渟景君，受《高上龍煙隱符》。
太上大道君又乘洞景玉輿，駕太霞紫煙玄景之暉，攝九微內帝君，名申名閑，及上皇九玄九天諸真仙王等，俱仰登彌梵羅臺霄絕寥丘飛元雲根之都玉清上天，見玉清紫暉太上玉皇明上大道君，受《高清太虛無極上道君隱符》。
上清真人總仙大司馬長生法師主三天君，姓柏成，諱欻生，字芝高，乃中皇時人，歲在東維之際，誕於北水中山柏林之下。夫名為欻生者，以母感日華而懷孕。年九歲，求長生之道。至十四，與西歸公子，巨靈伯尹俱師事黃谷先生。黃谷先生者，能為不死，修靜無為，不營他術，含精內觀，凝神空漠，思真安炁，以致不死。
後五百年，遇金仙石公、甯氏先生、晃夜童子三人，受《胎精中記》、《化胞內經》，養神上法，解結之要。又登太帝滄浪山洞臺中雙玉穴，酣紫明芝液，遇上清萬石先生，授以乘飛駕虛八氣景龍之蹻，反胎守白越度之法。又廣成子授以《丹青玉爐》、《煉雲根柔金剛之經》，又授以飛煙發霜沉雪浮日硃之法。又遇始元童子、豐車小童，受《虛皇帝籙》。仙忌真戒，化一成萬解形之法。
後遇玉清文始東王金暉仙公，號曰玉皇二道君，告以胎閉靜息、內保百神、開洞雲房、堅守三真之事。後復詣二玉皇君，問雲房之道，三真之訣。二玉皇君曰：「三真者，兆一身之帝君，百神之始真也。若使輔弼審正，三皇內寧，太一保胎，五老扶精。一居丹田，司命護生；一居絳宮，紫氣灌形；一居洞房，三素合明。於是變化離合，與真同靈。明堂雲宮，紫戶玉門，黃闕金室，丹城硃窗，皆帝一之內宅，三真之寶室也。於是雲房一景，混合神人。上通崑崙，下臨清淵。雲蓋嵯峨，林竹蔥竿。七靈回轉，七門幽深。金扉玉匱，符籍五篇。公子內伏外牽，白元混一成形，呼陽召陰。上帝司命，各保所生。微哉難言！非仙不傳。」又問呼陽召陰出入無方之法，氣出神變之道。二玉皇曰：「呼陽者，三氣之所出入也；召陰者，六丁之所往來也。若得三氣之所生，能知六丁之所因者，則陽氣化為龍車，陰氣變為玉女，則騰轉無方，輪舞空玄之上也。夫氣之所在，神隨所生焉。神在則氣成，神去則氣零。氣者，即二十四神之正氣，是為二十四氣也。氣能成神，神亦成氣。散之為雲霧，合而為形影；出之為仙化，入之為真一。上結三元，下結萬物。靜為兆身，動為兆神。是以常混合二十四神，變化三五之真人，混成正一，合為帝君，即兆本神也。夫人受生於天魂，結成於元靈。天魂生之根，元靈生之胎。流會太一，達觀三道，神積玉宮，液溢玄府，津流地戶，澤憩洞房。日月煥於霄暉，五神混於元父。元父主氣，化散帝極。玄母主精，變會幽元。是以司命奉符，固形扶神。公子內守，桃康保魂。左攜無英，右引白元。雲行雨施，萬關流布也。
後二玉皇授欻生《大洞真經》三十九章《回風混合帝一之道》，斷環割青，盟誓而傳，得為上清真人位，曰總仙大司馬長生法師主三天君，理太玄，都閬風玉臺，總司學道之仙籍，主括三天之人神。萬仙受事於玉臺，五帝北朝於靈軒矣。
《洞玄本行經》云：東方安寶華林青靈始老帝君者，往在白氣，御運於金劫之中，暫生鬱悅金映雲臺那林之天，西婁無量玉國浩明玄岳，厥名元慶。於此天中，大建功德，初無懈心，勛名仰徹，硃陵火宮，書其姓名，記於赤簡。仙道垂成，而值國多採女，元慶遂以寄世散想，靈魔舉其濁目，硃宮輟其仙名。一退遂經三劫，中值火劫，改運元慶，又受氣寄胎於洪氏之胞。上天以其先身好色，故轉為女子。硃靈元年，歲在丙午，誕於丹童龍羅衛天洞明玉國丹霍之阿，改姓洪，諱那臺。年十四，敬好道法，心願神仙。常市香膏，然燈照暝，大作功德，諸天所稱，名標上清。南極上靈紫虛元君托作傭人，下世教化。見那臺貞潔，好尚至法。回駕於丹霍之阿，授那臺《靈寶赤書·南方真文》一篇。
於是那臺勵志殊勤，自謂一生作於女子，處於幽房，無由得道。因齋持戒思念，願得轉身為男。丹心遐徹，遂致感通，上真下降，元始天尊，時於瑯碧之溪、扶瑤之丘，坐長林枯桑之下，眾真侍坐。是日，那臺見五色紫光，曲照齋堂。於是心悟，疑是不常。仍出登墻四望，忽見東方桑林之下，華光赫奕，非可勝名，去那臺所住數百里，中隔礙陽谷滄海之口，心懷踴躍，無由得往。因叉手遙禮，稱：名那臺，先緣不厚，致作女身。發心願樂，志期神仙，高道法妙，不可得攀。日夕思念，冀得滅度，轉形為男。歷年無感，常恐生死，不得遂通，彌齡之運，有於今日，天河隔礙，無由披陳。今當投身碧海，沒命於天，冀我形魂，早得輪轉，更建功德，萬劫之中，冀見道真。言訖，便從墻上投身擲空，命赴滄海極淵之中，紛然無落，即為水帝神王，以五色飛龍捧接。女身俄頃之間，已於懸中得化形為男子，乘龍策虛，飛至道前。於是元始即命仙都錫加帝號，於火劫受命，輔於《靈寶青帝玉篇》。七百年中，火劫數極，青氣運行，隨元滅度。以開光元年，於彌梵羅臺霄絕寥丘飛元雲根之都滄霞九雲之墟，元始又錫安寶華林青靈始老帝君號。
《洞玄本行經》云：南方梵寶昌陽丹靈真老君者，本姓鄭，字仁安，大炎之胤，生於禪黎世界赤明天中。生有三氣之雲纏其身，硃鳥鼓翮覆其形。三日能言，便知宿命。年及十二，面有金容玉顏，便棄世離俗，遠游山林。於寒靈洞宮遇玄和先生，授仁安《靈寶赤書·五氣玄天黑帝真文》一篇，《智慧上品》、《十戒》而去。仁安於是奉戒而長齋，大作功德，珍寶布施，以拯諸乏，割口飴鳥，功名徹天。因於西那國遇天洪災，大水滔天，萬姓流漂。仁安於洪波之上，泛舟誦《戒書》《黑帝真文》，以投水中，水為開道，百頃之地，鳥獸、麞鹿、虎豹、獅子，皆往依親，悉得無他。是時國王百口，登樓而漂沒，嘆不能得度。仁安見王垂沒，乃浮舟而往，以所佩《真文》授與國王。王敬而奉之，水劫即退，翕然得過。王既得免，《真文》於是即飛去入雲中，莫知所在。
仁安失去《真文》，退仙一階，運應滅度，託命告終，死於北戎之阿。暴露靈屍三十餘年，形體不灰，光色鮮明，無異生時，在於北戎長林之下。時國王游獵，放火燒山，四面火匝，去其靈屍之間，百步之內，火不得然，麞鹿虎豹，莫不依親。王怪而往，見靈屍之上，有三色之光，雲霧鬱冥，鳥獸匝繞。王乃伐薪圍屍，放火焚燒。於時屍放火中，鬱起成人，坐青煙之上，指拈虛無，五色煥爛，左右侍者，仙童玉女，三百餘人，肅然而至。凡是禽獸依親之者，並在火中，皆得過度。仁安以赤明二年，歲在丙午，於叩摩坦婁於翳天中洞寥之岳，改姓洞浮，諱曰極炎，受錫南單梵寶昌陽丹靈真老帝，號丹靈老君也。
《洞真九真中經》云：中央黃老君者，太上太微天帝君之弟子也，以混皇二年始生焉。年七歲，乃知長生之要，天仙之法。仍眇綸上思，欽納真玄，蕭條靈想，棲心神源。解脫於文蔚之羅，披素於空任之肆。於是太上授《九真之訣》、《八道秘言》，施修道成，受書為太極真人。
《洞玄本行經》云：西方七寶金門皓靈皇老君者，本乃靈鳳之子也。靈鳳以呵羅天中降生於衛羅天堂世界，衛羅國王取而蓄之。王有長女，字曰配瑛，意甚憐愛，常與共戲，於是靈鳳常以兩翼扇女面。後十二年中，女忽有胎，經涉三月，王意怪之，因斬鳳頭，埋著長林丘中。女後生女，墮地能言，曰：我是鳳子，位應天妃。王即名曰皇妃。生得三日，有群鳳來賀，玄哺玉霜，洪泉曲水，八煉芝瑛。年八歲，執心肅操，超拔俗倫，常朝則謁日，暮則揖月。於重宮之內，王設廚膳，物不味口。天作大雪，一年不解，雪深十丈，鳥獸餓死。王女思億靈鳳，往之游好，駕而臨之。長林丘中，歌曰：
杳杳靈鳳，綿綿長歸。悠悠我思，永與願違。萬劫無期，何時來飛？
於是王所殺鳳鬱然而生，抱女俱飛，徑入雲中。王女今於景霄之上，受書為南極上元君，常乘九色之鳳，此女前生萬劫，已奉《靈寶》，致靈鳳降形，得封南極元君之號。
皇妃功德遐徹，天真感降，以上元之年，歲在庚申，七月七日中時，元始天尊會於衛羅玉國鳳麟之丘，坐騫華之下，眾真侍坐。是時皇妃所住室內，忽有日象如鏡之圓，空懸眼前。皇妃映見，天真大神普在鏡中長林之下，一室光明。於是自登通陽之臺，遙望西方，見鳳生丘上，紫雲鬱勃，神光煒煥，非可得名，去皇妃所住五百步許，逼以女根處在宮內，無由得往。須臾，忽有神鳳來翔，集於臺上。皇妃白鳳言曰：西方有道，心願無緣，不審神鳳可得暫駕見致與不？於是鳳即敷翮，使坐翮上，舉之躭至道前。元始天尊指以金臺王母；即汝師也，便可施禮。皇妃叩頭上啟，惟願眾尊，特垂哀矜，則枯骸更生。」言畢，金母封以西靈玉妃之號，即命九光靈童披霜羅之蘊，出《靈寶赤書·白帝真文》一篇，以授皇妃。受號三百年中，仍值青劫改運，皇妃方復寄胎於李氏之胞。三年，於西那玉國金壟幽谷李樹之下而生，化身為男子，改姓上金，諱日昌。至開光元年，歲在上甲，元始天尊錫西方七寶金門皓靈皇老君號。
《洞玄本行經》云：北方洞陰朔單鬱絕五靈玄老君者，本姓浩，字敷明，蓋玄皇之胤，太清之胄，生於元福棄賢世界始青天中。年十二，性好幽寂，心玩山水。遠於家中，或去十日，時復一還。時天下災荒，人民餓殍，一國殆盡。敷明於地境山下，遇一頃巨勝，身自採取，餉系窮乏，日得數過。救度垂死數千餘口。隨取隨生，三年不訖。他人往覓，莫知其處。是時辛苦，形體憔悴，不暇營身，遂致疲頓，死於山下。九天書其功德，金格記其玉名，度其魂神於硃陵之宮。後帝遣金翅大鳥，常敷兩翼，以覆其屍。七百年中，屍形不灰。至水劫改運，水泛屍，漂於無崖之淵。水過而後，敷明屍泊貝渭邪源初默天鬱單之國北壟玄丘。四十年中，又經山火盛行，梵燒屍形，於火中受煉而起，化成真人，五色之雲，覆蓋其上。至開明元年，於北壟玄丘，改姓節，諱靈會，元始天王錫靈會洞陰朔單鬱絕五靈玄老君號。
