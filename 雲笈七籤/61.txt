神集於虛桑榆子曰：虛無蓋為象也。而安於實。實為精也。神，心中智者也。安而無欲，則神王而氣和正。如此之時，一任所之，唯久彌善。行之不已，體氣至安，謂之樂天天者，虛而知之者。樂天則壽。身外虛空亦天也。身內虛通亦天也，習之久，久乃明生焉虛中生白。密自內知之，久習彌廣，而精上合於明，明則內發於精，如是乃至於道。道應於德，德之成矣。用而為仁，分而為義。精氣晝出於首，夜棲於腹，當自尊其首，重其腹。色莊於上，敬直於中，應機無想，唯善是與。此神氣事質合吾一體，謂之大順，天實佑之，吉無不利。凡妙本有所，神在心中之虛，上通其系，氣蘊腸中之實實，精藏之府，水胞之上也，常宜溫養之桑榆子曰：凡溫者，生之徒；但不得自溫而失於熱也。平居常宜閉目，內視氣源下丹田也。每行一事，利於生靈，則欣閉目，內視其心，謝之。若曰：吾身之神氣，明發於吾形，使吾達道也。如此，則天降之吉。故天者，虛氣之靈，吾能用之，道極於斯矣桑榆子曰：「所謂天者，自然之謂也，非蒼蒼之謂乎。
訣曰：子若虧於仁，則青帝非真；子若虧於義，則白帝非真；子若虧於禮，則赤帝非真；子若虧於信，則黃帝非真；子若虧於智，則黑帝非真。且夫五氣之道，體通神真，子不負道違真，即可修用。是以道君保而傳之於至人，以助自然，以調元化，修之於身而感於天。天乃五行順序，地乃五嶽安鎮，人乃五藏保和，神乃五靈運御。是故性虧五德，兇惡順焉。真人存用五氣法，先當勿食葷血之物，勿履淹污，絕除慾念，檢身口意，三業清凈，別造一室，沐浴盛潔，以立春日雞鳴時，面月建寅方，平旦坐，調氣瞑目，叩齒三十六通，叩齒欲深而微緩，漱咽津液，崟目，左右各三，握固，臨目，都忘萬慮，放乎太空，無起無絕。良久覺身中通暖，當搖動支體，任吐濁氣。即又調息，當抱守氣海，朝太淵北極丹田真宮，稍用力，深滿其太淵，則覺百關氣歸朝其內也。如此數過，復冥心太空，若東方洞然，無有隔礙，徐鼻引氣使極，存見五臟，覺東方青帝真氣從肝中周回，內外一體，念身中三萬六千神，與青帝真氣合。又調息咽液。良久，起立，再拜，事竟。如此，日日勿闕，至驚蟄面卯也，盡卯節。至清明日面辰，存黃氣，從脾中周回，內外洞徹也。至立夏日面巳，存赤氣，從心中周回，內外也，芒種日面午也。小暑面未，存黃氣，從脾中周回內外也。至立秋日面申，存白氣，從肺中出，周回內外也，至白露日面酉、至寒露面戌，存黃氣，從脾中出周回內外也。至立冬日面亥，存黑氣，從腎中出周回內外也。至大雪面子，至小寒日面醜，存黃氣，從脾中出周回內外也。此一周年，五氣備全矣。其存想調息次第法，用如初說，崟目叩齒亦如初數，不須等級可也。至明年立春，重習三日，或五日、七日、九日，如去年次第為用，以朝其氣也。其氣由心應手，當把覽三才五行，萬靈之目也。夫掌訣，以握固為總法，所以運魁剛，封五嶽，關三晨，捉鬼道，攬河源，固真氣，而幽顯備統之也。事竟，即隨息訣遣以散其氣。凡指訣，女人尚右，男子即尚左，陰陽之體然也。大指屬土，食指火，中指木，無名指金，小指水。從根節為孟，中節為仲，頭節為季，指甲之目為五行刀支。刀支主殺也，斬邪誅逆用之。五氣既全，當隨五類，互相制伏，無不如意。握固法：以大指掐四指根人畢鬼道三過，隨文閉氣，握之指節具十二辰，亦隨其相生相剋類，例用之也。
諸步綱起於三步九跡，是謂禹步。其來甚遠，而夏禹得之，因而傳世，非禹所以統也。夫三元九星，三極九宮，以應太陽大數。其法：先舉左，一跬一步，一前一後，一陰一陽，初與終同步，置腳橫直互相承，如丁字所，亦象陰陽之會也。踵小虛相及，勿使步闊狹失規矩。當握固閉氣，實於大淵宮，崟目自三，臨目，叩齒存神，使四靈衛已，騎吏羅列，前後左右，五方五帝兵馬，如本位北斗覆頭上，杓在前，指其方，常背建擊破也。步九跡竟，閉氣卻退，復本跡，又進，是為三反。即左轉身，都遣神氣綱目，直如本意，攻患害，除遣眾事，存用訖，卻閉目存神，調氣歸息於大淵宮，當咽液九過。其禁敕符水等，請五方五帝真氣，如常言。真師曰：先習五氣一年，乃習三步九跡星綱，一年無差，然後行諸禁法，隨意克中如神也。能清慎守道，久久飛仙度世，古人真仙聖王，皆得之以佐世治俗。但世傳不真，妄生穿鑿，唯按此行之，乃見其驗。先師云：三步九跡如既濟卦，得星綱真訣，又須條習五帝之氣及握固掌訣，始合其宜，是以通徹真原也。若但受持符圖寶籙，不得師傳修用之門，終不獲靈驗，一如籙文。不爾，且謂尊奉供養而已。為之善緣，用資來業者梯級爾。
臣聞《易》曰：精義入神，以致用也；利用安身，以崇德也。富哉言乎！富哉言乎！是知義必精，然後可以入神致用；致用必利，然後可以安身崇德。義不精而雲致用，用不利而雲安身，身不安而雲知道者，未之有也。然則，沖用者生化之主也。精氣為物，謂之委和，漠然無間，有與立矣！則天地大德不曰生乎？全其形生者，在乎少私寡慾，抱樸柔和，游心於澹，合氣於漠。且清明在躬，志氣如神，嗜欲將至，有開必先。故聖人垂教以檢之，廣業以持之，專氣致桑以導其和，向晦宴息以窒其欲，洗心藏密，窮神知化，然後身安，而國家可保，德用而百姓不知。是以自天佑之，吉無不利矣。伏讀此經五章，盡修身衛生之要，全和含一，精義可以入神，坐忘遺照，安身可以崇德。研味滋久，輒為訓注。臣草茅微賤，恩霈特深。天光不違，自忘鄙陋。俯伏慚懼，徊徨如失。臣愔頓首頓首。開元二十三年十二月十一日京肅明觀道士臣尹愔上。
《老子說五廚經》夫存一氣和泰，則五臟充滿，五神靜正。正藏充則滋味足，五神靜則嗜欲除。則此經是五臟之所取給，如求食於廚，故云五廚爾。
東方一氣和泰和一氣者，妙本沖用，所謂元氣也。沖用在天為陽和，在地為陰和，交合為泰和也。則人之受生，皆資一氣之和，以為泰和，然後形質具而五常用矣。故《老子》曰：萬物負陰而抱陽，沖氣以為和也。則守本者，當外絕二受，以全生分，內存一氣，以和泰和，泰和和一而性命全矣。故《老子》又曰：專氣致桑，能如嬰兒乎，得一道皆泰得一者，言內存一氣以養精神，外全形生以為車宅，則一氣沖用，與身中泰和和也，故云得一。如此修生養神之道，皆舍於泰和矣。故《老子》曰：萬物得一以生。和乃無一和言人初稟一氣以和泰和，若存和得一，則和理皆泰。至和既暢，非但無一，亦復無和，不可致詰，如土委地。故《老子》曰：吾不知其名。玄理同玄際玄妙也；理，性也。此言一氣存乎中，而和理出其性，性修反德，而妙暢於和，妙性既和，則與玄同際。故老君曰：同謂之玄。
南方不以意思意意者，想受也。言存一氣以和泰和者，慎勿存想受以緣境識，當凝神湛照，令杳然空寂，使和暢於起念之前，慧發於忘知之後。瞻彼闋者，虛室生白，則吉祥止矣。若以意思意，想受塵，坐令焚和，焉得生白？故老君曰：塞其兌，閉其門，終身不勤，亦不求無思意而不復思但不緣想受，則自發慧照，慧照之發亦不自。若求無思，即涉想受，與彼思意無差別。故老君曰：無名之樸，亦將不欲。意無有思，內存一氣，但令其虛，虛即降和，和理自暢，則不緣想受納和，強假意名。既非境識所存，是以於思無有。故老君曰：用其光，復歸其明。是法如是持如是內存泰和，泰和之法和暢，則是法皆遣，遣法無住，復何所持？以不持為持，故云是法如是持也。
北方莫將心緣心心者，發慧之質，想受之器也。正受則發慧，邪受則生想，言人若能氣和於中，心正於內，內照清凈，則正慧湛然。鑒明而塵垢不止，淵停而萬象俱見。見象無主，謂之常心。若以心得心，緣心受染，外存諸法，內無慧照，常心既喪，則和理亦虧矣。故《莊子》曰：得其心，以其心，得其常心，物何為最之哉，還莫住絕緣夫以心緣心，則受諸受若正受生慧，日得常心。慧心既常，則於正無受，何等為絕緣？心亦無緣絕，湛然常寂，何所住乎？故老君曰：損之又損之，以至於無為也。心在莫存心慧照湛常，則雲心在；心忘慧照，故曰莫存。既不將而不迎，心緣則無絕，而無住矣，真則守真淵真者，謂常心慧照，清凈不雜也。若湛彼慧源，寂無所染，既無知法，亦無緣心，則泰和含真，本不相離，故云守爾。
西方修理志離志理者，性也；志者，心有所注也。前絕外境受，此絕內性受也。言修性者，心有所注。心有所注，但得遍照，外塵已絕，境識無住，離形去智，同於大通，性修反初，圓照無滯，內外俱靜，玄之又玄，則離於住想矣，積修不符離上令修性離志，則內外俱寂，無起住心，亦無空心，坐忘行忘，次來次滅，若積修習，不能忘泯，起修一念，發引千鈞，內照既搖，外塵咸起，則與彼離志不相符合矣，志而不修志若心無所注，則何由漸悟？必固所注，而得定心，心得故雲志也。不修志者，明離志而不積修，忘修而後性足，則寂然圓照矣已業無已知因心注而慧業清凈，故云已業。內忘諸己，外忘諸物，於慧照心無毫芒用。則於已業自亦忘知，故云無已知也。
中央諸食氣結氣夫一氣凝結，以和泰和，和一皆泰，則慧照常湛。今口納滋味，以充五臟，身聚泡沫，以載其形。生者，受骸於地，凝濕於水，稟熱於火，持息於風，四緣結漏，皆非妙質。故淄涅一氣，昏汩泰和，令生想受，識動之弊穢矣。非諸久定結言人當令泰和舍一，無所想受，守真湛常，則與泰和合體。今以諸食結氣，故非久定結也。氣歸諸本氣四緣受識，六染生弊，地水火風，散而歸本，根識既識，則從所受業矣。隨取當隨洩取者，受納也；洩者，發用也。夫想有二受，業有二應，隨所受納，法用其微。若泰和和一，則一氣全和，致彼虛極，謂之復命，復命得常，是名正受。正受凈業，能生慧照，慧照湛常，一無所有，則出入無間矣。不者，則食氣歸諸四緣，業成淪於六趣。
訣曰：玄氣為吾籬落，元氣為吾屋宅，始氣為吾床蓆。天為玄氣正清，從我頭上而下入我舍，止我肝，關川九天，從我兩目而出；水為元氣正白，從我左右脈下入我舍，止我肺，關川九天，從我兩鼻孔中而出；地為始氣正黃，從我左右足下而入我舍，止我脾，關川九天，從我口中而出。願其三氣俱來覆被其身，周年竟歲，永無窮極。次捨入身中七十二生氣，發為清城君，頭為三臺君，眉為八極君，兩耳為決明君，左目為玄明君，右目為元明君，鼻為周天妙戶君，口為列元玉戶君，齒為八土君，舌為無極君，咽為校尉君，喉為九卿君，肺為華蓋君，膽為長命君，胃為太倉君，大腸為食母君，小腸為導引君，左腎為玄妙君，右腎為玄元君，腸為越道君，三焦為玄老君，兩膝為小車徘徊君，兩足為雷電起君。願師子取口中七十二生氣，常當在師子身中，不得妄出。次念嬰兒、真人、赤子三君，為我存泥丸、行絳宮、守丹田，不得妄出。嬰兒字子元，治人丹田中，主人長生無為；真人字子丹，治人心中，主人萬神長生；赤子字太上，治人頭中，主人延年益壽，制靈不死長生。事畢。上一在人腦中，其神赤子是；中一在人心中，其神真人是；下一在人臍下一寸三分，其神嬰兒是。凡人久生之道，一切由是，念之不止，即見神矣。腦為紫微宮，心為洞房宮，臍下三寸名丹田宮。人常念三宮中神氣，則可長生久視，次念身中五宮、六腑、五臟、肝為木宮，心為火宮，肺為金宮，腎為水宮，脾為土宮，亦為五臟。肝為左將軍府，肺為右將軍府，心為前將軍府，腎為後將軍府，臍為中騎大將軍府，頭為上將軍府。內者見外，外者知內。內，五行、六腑、五臟。五行者，肝為木，心為火，肺為金，腎為水，脾為土，謂之五行；肺為玉堂宮、尚書府，心為絳堂宮、元陽府，肝為清冷宮、蘭臺府，膽為紫微宮、無極府，腎為幽致宮、太和府，脾為中和宮、太素府，謂之六腑；肺藏魄，肝藏魂，心藏精，腎藏意，脾藏志，謂之五臟。五者在天為五星，在地為五行，在物為五色。在天為五星，五星者，東方歲星、南方熒惑星、西方太白星、北方辰星、中央鎮星；在地為五行者；金木水火土；在人為五臟者，心脾肝肺腎；在物為五色者，赤青白黑黃。所以有間色者，甲已為妻夫，以黃入青為綠；丙辛為妻夫，以白入赤為紅；丁壬為妻夫，以赤入黑為紫；戊癸為妻夫，以黑入黃為紺；故今有間色者。甲為木，乙為林，丙為火，丁為灰，戊為土，巳為赭，庚為金，辛為礦，壬為水，癸為泥。夫木氣有所生，火氣有所長，金氣有所殺，水氣有所滅，何以明之？木氣有所生者，春三月萬萌皆蔟地而生，故是知木氣有所生；夏三月萬木皆成大，故知火氣有所長；秋三月萬物皆死，故知金氣有所殺；冬三月巢蟲蟄蟻動皆飛走，故知水氣有所藏滅。夫木氣有所生，木榮有華，而死者何自？妻來女歸，春三月木王，甲召乙歸，得金，故亦有所游。夏三月有所長，土有所生，麥中死者何？辛為丙妻，金氣出辛，為有所殺。椹所以先青後赤，至熟其黑者何？生故。先青後黑，火生，其氣赤。熟黑者何，丁為壬妻，丙召丁歸，得水氣故令黑。棗先白至熟而赤者何？棗始入七月，被金故白，熟赤者，辛為丙妻，為庚召辛，得歸火氣，故令赤。金氣有所殺，至秋八月，薺菱而生者何？乙為庚妻，以得木氣，故有所生。乙為庚妻，以青入白為縹。夫五行更為夫妻者何？皆有威制，故土欲東游，木往刻之，故戊嫁已為甲妻；木欲西遊，金往伐之，故甲嫁乙為庚妻；金欲南遊，火往殺之，故庚嫁辛為丙妻。火欲北游，水灌而滅之，故丙嫁丁為壬妻，水欲南遊，土往竭之，故壬嫁癸為戊妻矣。夫五行有相刑滅毀，或死者何？木之穿土不毀、火之燒金不滅者何？木火者仁，陽氣好生不殺；金之伐木死，水之灌火死，皆陰氣好貪；故所刑皆死。五行者，心為火行，肝為木行，肺為金行，腎為水行，脾為土行。為五臟，法五行，肝為木行，所以行水，而沉者何？已為甲妻，得地氣令其沉。肺為金行，所以得水，而浮者何？辛為丙妻，得火氣，故浮。脾者土，得水，正居中央，癸為戊妻。夫土者五行之中，癸助土，故脾得水，上不至上，下不至下，正在中央者何？癸為戊妻。夫土者五行之中義說之，以合五行意。木從亥生，盛於卯，死於未，亥卯為陰賊，不可與百官，百事不吉。水從申生，盛於子，死於辰，申子為貪狼，不可行用，辰日奸，未日邪，戍日為正，丑日為公，奸邪惡公正。
天公字陽君。
日字長生。
月字子光。
北斗字長史。
雷公字吾君。
西王母字文殊。
太歲字微明。
大將軍字元莊。
已上，男知不兵死，女知不產亡，入水呼引陰，入山呼孟宇，入兵呼九光，遠行呼天命。凡呼之，皆免難。
弩名遠望，一名簞威張星之主。
弓名曲張，一名子張五星之主。
矢名續長，一名信往，一名傍徨熒惑星之主。
刀名脫光，一名公詳，一名大房虛星之主。
劍名陰陽。
戟名大將參星之主。
鑲名鉤傷，一名鉤殃。
鉾名牟，一名默唐。
楯名自障。
已上，有兵革即呼其名，所無傷害，能福於人，大吉良矣。
平旦七七四十九咽。
日出六六三十六咽。
食時五五二十五咽。
禺中四四一十六咽。
日中九九八十一咽。
晡時七七四十九咽。
日入六六三十六咽。
黃昏五五二十五咽。
人定四四一十六咽。
《黃庭經》曰：玉池清水灌靈根，子能修之可長存。名曰飲食自然。華池者，口中之唾也。呼吸如法，咽之即不饑矣。初絕穀三日，七日，小極頭眩，慎勿怪也，滿二十一日成矣。氣力日增，欲食可食，即息禁陰陽，不可妄失精氣也。食穀乃通。老君《道經絕穀氣第三法》曰：先合口引氣，咽之滿三百六十已上，不得減此。咽之欲多多益善，能日咽至千，益佳。咽多而食日減一餐，十日後能不食也。後，氣常入不出，意氣常飽。不食三日，腹中悁悁若饑，或小便赤黃，取好棗九枚，或好脯如棗者九枚，念食啖一枚，若二枚至三枚，一晝一夜無過此九也。意中不念食者，不須啖也。常舍棗核受氣，令口中常行津液，嘉。
正月：朝食陽氣一百六十，暮食陰氣二百。
二月：朝食陽氣一百八十，暮食陰氣一百八十。
三月：朝食陽氣二百，暮食陰氣一百六十。
四月：朝食陽氣二百二十，暮食陰氣一百四十。
五月：朝食陽氣二百四十，暮食陰氣一百二十。
六月：朝食陽氣二百二十，暮食陰氣一百四十。
七月：朝食陰氣二百，暮食陽氣一百六十。
八月：朝食陰氣一百八十，暮食陽氣一百八十。
九月：朝食陽氣一百六十，暮食陰氣二百。
十月：朝食陽氣一百四十，暮食陰氣二百二十。
十一月：朝食陽氣一百二十，暮食陰氣二百四十。
十二月：朝食陽氣一百四十，暮食陰氣二百二十。
夫陽氣者，鼻取之氣也；陰氣者，口取之氣也。此二氣，十二月中日日旦暮能不絕者，周天一竟，又一周天足，則與天同齡矣。
夫欲長生，三一當明。上一在泥丸中，中一在絳宮中，下一在丹田中，人生正在此也。夜半至日中為生氣，日中至人定為死氣。常以生氣時強臥、瞑目、握固閉目、閉口不息，心數至二百，乃口小微吐氣出之，日增其數，數得滿二百五十，即絳宮守，泥丸滿，丹田成。數得滿三百，則華蓋明，耳目聰，身無疾，邪不干，司命削去死籍，移名南極，為長生。閉氣之法：以鼻微微引內之，數滿，乃口小微吐之，小吐即便以鼻小引咽之，如此再三，可長吐之。為之既久，閉氣數得至千五百，則氣但從鼻入，通行四支，不復從口出也。自欲通之，乃從口出。如此不止，仙道成矣。饑取飽止，絕穀長久。
《華陽諸洞記》云：範幼沖，遼西人也。受胎光易形之道，今來在此，常服三氣。三氣之法：常存青白赤三氣如縱，從東方日下來直入口中，挹之九十過，自飽便止。服之十年，身中自生三色光氣，遂得神仙。此是高上元君太素內景法，旦旦為之，臨目施行，視日益佳，其法鮮而其事驗。
天關中為內氣口為天關生神機，手為人關把盛衰，足為地關生命扉。並《黃庭內景》雲，神廬中為外氣神廬，鼻也，神廬之中常欲修治。《黃庭外景》雲。凡服氣，皆取陽時夜半平旦也，即東南向，靜而端坐，叩齒三通，三漱咽之。則兩手相摩，令掌心熱，揩拭面目，便以大拇指上下揩其腎骨七遍，即握固。鼓氣以滿天關，調勻為度，閉口而咽之。既努腹訖，徐徐出神廬中氣，其神廬中當修治之。鼓努每須相應，一鼓一咽一努，為相應也。其鼓之咽時，天關莫開，恐生氣入腹而為疾也。
夫服氣，須安神定志，徐徐咽之，急即心胸中氣不散結痛。每咽五十服，漸加至一百服、二百服、三百服，有他故，即二十、三十服。行住服之並得，臨時自消息也。所貴常行，不欲關日，如初服，有噫氣上，即鼓而卻咽，無使出氣桑榆子曰：元氣融和，不為粗厲，必若噫上，豈元和之氣耶？然初服之時，特以氣道未得全暢，事須仰就，且以元氣待之也。若至再至，氣海不受，必若著五臟之中，舊有濁氣如此，故亦不宜愛惜。忽下部有，即洩之不妨。每鼓咽氣須調和徐緩，不欲天關中有聲。若咽急，恐下部氣秘，令人脫肛，慎之。如服內氣，久而自通，通即服無時矣。但饑即服之，飽即止。每鼓咽之際，常存思氣入五臟流行，即從手足心及項三關九竅支節而出；忽有疾，即思以氣攻其病處，何疾不愈。如要服氣休糧，即不論咽鼓努多少，常令腹滿為度，勿令腸迍迍；若饑即時服三五咽，以意自調息，勿須仰臥，仰臥；即氣難下，損人心胸。凡氣相應，即腹中有聲，愚者謂之腸空即有聲，有聲即損人，其不然矣。此由雷鳴電激，陶煉陰氣，百關流潤，真要深門也。
夫服氣多方，若非鼓努之法，不為真妙。或有人未解，咽服氣未通流，便虛其心，忘其形，雖日效，忘必無所成，多因困弊也。夫鼓努法本服自然，元氣流利，臟腑氣既長存，人即不死，何假於外思慮、吸引外氣？夫人氣盡則神亡，神去則身謝、故知守元氣不失胎成，皆秘訣所傳者，幸勿疑。夫行氣，候閑時，鼓十咽、二十咽，含令腸滿，然後存思，行入四支。有事之時，即一咽一行氣，手足須著物，候氣通流，必虛心忘形，然後煩蒸之氣散出，四支精華之氣凝歸氣海，久而自然胎成。封固支節，得雷鳴相應，當鼓轉其腹，令氣調暢也。夫服氣導引，先須舒展手足，鼓咽即捩身左右，精思入骨節，行引相應，令通不斷，謂之行氣導引。又宛轉盤回，存思氣從手足關節散出。古經雲，有行氣導引，非至道口傳，罕有知者。夫行氣導引，若饑時服，候腹滿，乃行之，若食飽後，旋行之桑榆子曰：飽，宜為飲字之誤也。修養者平居無飽，況行氣之時乎。若兼服氣導引，當候閑時習之，非尋常可作也。夫服氣導引，當居靜密房室，不欲處高屋當風，如遇暴風疾雨，沾濕沖寒，冒熱遠來，皆須歇息，候其體乾氣和，方可為之。若欲四支常瘦，即數導引，謂肌膚充悅也。若能導引服氣，不失其時，則神氣常清，形容不易，暴脂虛肉不生，永無諸疾矣。
世人或謂，服氣與胎息殊，誤之深矣。胎從氣中結，氣從胎中息，久服則清氣凝而為胎，濁氣散而出，胎成可以入水蹈火。世人或依古方，或受非道者，以秘數之，貴其息長，不亦謬乎？殊不知五臟無常服之氣，一時閉塞關門，豈知是胎中自然之意，但煩勞形，終無所益！時人服氣多閉口縮鼻，皆抑忍之，但須取息長，不知反損。問曰：氣外氣內，二氣俱出五臟，焉得內外吐納不同桑榆子曰：此言二氣，俱出五臟，即大謬也。外氣，喘息之氣，即府氣也，但入至榮衛，非自中而有者也，焉得謂之出於五臟乎？答曰：服內氣鼓努之時，即胃海開納，真氣封固。納訖，即還閉，徐徐出外氣，自然有殊。夫抑塞口鼻，氣俱不通，不通即蓄損五臟，此乃求益而反損也。且人健時閉氣息即易，有疾力微即難制，豈不失之極也。若服內氣，用力甚少，而功即多，當勤行之也。問曰：夫上士先導引後出入，下士先出入後導引，何也？答曰：上士先導引，穢氣隨舉動散出；下士後導引，恐其穢氣入支節不散。此則學氣導引，得與不得有殊桑榆子曰：上下猶言先後進也，系於功用淺深，非賢愚品第之位。斯道也，豈愚者之為乎？但有賢而不能者也天師云：內氣者一，吐氣有六，氣道成乃可為之。吐氣六者：吹、呼、嘻、■、噓、■、皆出氣也桑榆子曰：喣一本為呵。大抵六氣之用，與他本有五不同也。時寒可吹以去寒；時溫可呼以去熱；嘻以去風；喣以去煩；又以去下氣；噓以散滯；呬以解熱。凡人者則多呼呬，道家行氣不欲噓呬，長息之忌也。悉能六氣，位為天仙呬，丑利、許氣二反。桑榆子曰：凡人者，喜怒嗜欲，眾邪之氣不絕於中，辛咸甘酸外物之味未離於口，若即便禁長息，則穢濁之氣無洞盡之期。彼得道者，無思無慮，無榮無欲，含其浩然之氣，又焉取於噓呬哉？彼視噓呬，猶決提耳。
凡服氣畢，即思存南方熒惑星為赤氣，大如珠，入其天關中，流入藏腑，存身盡為氣。每日一遍，此其以陽煉陰，去三屍之患。又古涓子留口訣，令想火煉身為炭。道者商量，火氣非自然陽精，但恐傷神，未可為也。其精者，真人密傳，至妙精思，行之勿疑桑榆子曰云：商量者，延陵君之意也，夫存想之中，寧暇分別其自然與非自然乎？若有所言，則存之與想得為自然否？況人間煉丹亦用火，則火與熒惑同是天地之中一物耳，亦何擇然。凡導引服氣之時，衣帶常欲寬，若緊急即損氣，氣海悶桑榆子曰：損謂限滯之也，非能傷之。夏冬寢處，飲食常欲溫，勿食酸咸油膩之物，食之損五臟。五臟損即神不安。豬狗肉生果子，尤忌尤忌。
每服氣餘暇，取一靜室無人處，散發，脫衣，覆被，正身仰臥，展腳及手，勿握固。凈席一領，邊垂著地，其發梳以理之，令散垂席上，即便調氣。氣候得所咽之，便閉氣盡則令悶。又冥心無思，任氣所之，氣悶即開口放出，氣新出喘息急，即且調氣，七八氣已來，急即定，又煉之。如此，有暇且十煉之。止為新功，恐氣未通，擁在皮膚，反致疾也。更有餘暇，又煉之，即更加五六煉，至二十，三十，或四十，五十，並無定限，何以為則？如服氣功漸成，關節通，毛孔開，煉到二十、三十，即覺遍身潤，或汗出，如得此狀，即是功效。新煉得通潤則止，漸漸汗出即好。且安心穩臥，不得早起沖風等。如病人得汗，良久將息，即可著衣，徐徐行步，小言愛氣，省事澄思，身輕目明，百脈流注，四支通暢。故《黃庭經》云：千災已銷百病痊，不憚虎狼之兇殘，亦以卻老年永延。夫煉氣者，每夜頭及午時任自方便，候神情清爽，即依前次第，迅坐修咽，勤勤致之，不得墮慢。忽有昏悶欲睡，即睡，不得昏悶欲睡之時強為，即卻邪亂其意，意邪氣亂，失正道也。如新服未有正氣，即較昏昏，已後亦無昏沉矣桑榆子曰：所言須勤勤，不得墮慢。又說：任方便，不得勉強，消息之妙在於此矣。則知勤勤不在勉強，候未方便，寧循墮慢，藏修息游，乘自然以運，則氣行矣。夫煉氣者，即不得每日行之。十日、五日有餘暇，覺不通暢，四體煩悶，即為之，常日無功，不用頻也桑榆子曰：陰陽合節，即不為災■。此雲常日無功，若如所言，為之何害？但以不止於無功，將臻乎有咎。何以言之？借如炎帝勤稼而並功倍功，必反為大旱也。按摩亦然。
