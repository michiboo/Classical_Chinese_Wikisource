敘曰：大還丹者，乃日之魂，月之魄，二曜精氣之所致也。本乎南方火位，襲化北方壬癸之中，歷涉五行，包含五彩，功齊天地，難可備書。混沌為先，象其元氣，分判清濁，以神為助，八卦相配，日月光曜，合成大丹。所論火候，以朔望為據，言藥物，則鉛汞為先。爐鼎華池，真人定位，神仙證贊，類成十二章，以象十二月，用曉求真之士，將傳志道之人耳。
夫華池者，玄元始初之氣，造化天地之象，三一之數，雄雌而未分，清濁浮沉不定，處乎潛龍之位，故君子守道候時。得之者，分析有無，超凡入聖。經云：知白守黑，神明自來。是知玄為萬物母，聖人秘之，不形文字，口口相傳，知其訣者為仙耳。
言白金黃牙者，非金、銀、銅、鐵，鉛、錫、水、銀，硃砂、五金，入石鉚鉛之類。是乾坤媾精，太玄流液，感氣而成。且如人之有身，皆因父母傳氣而生，非肉所化。至藥亦然，坎男離女，情性相依，結氣而成，白金黃牙，為天地之先。經云：有名萬物母。時象「九二見龍在田」，如修得之者，即仙道，俯拾而取之，益人顏色，堅固骨髓。如人食玉，如玉之潤，此之是也。
夫五行者，水生木、水銀也，非世間水銀；木生火、硃砂也，非世間硃砂；火生土、神氣化生，非世間土；土生金、白金也，非世間金；金生水、黑水也，非世間水。金伐木，水克火，土王四季。終始相因，五行相生相剋，共成至藥。若取外金木水火土，何得聖人偏贊，三五與一之功，故知迷者素絲可悲，歧路可泣，無師執文，萬無一得。求真之士，可不免力精修勤志乎。
夫四象者，乃青龍、白虎、朱雀、玄武也。
卷內除已注說外，餘並取宜裝
青龍者，東方甲乙木，水銀也。澄之不清，攪之不濁，近不可取，遠不可舍，潛藏變化無盡，故言龍也。
白虎者，西方庚辛金，白金也。得真一之位，經云：「子若得一萬事畢。」淑女之異名，五行感化，至精之所致也。其伏不動，故稱之為虎也。
朱雀者，南方丙丁火，硃砂也。剖液成龍，結氣成鳥，其氣騰而為天，其質降而為地，所以為大丹之本也。見火即飛，故得朱雀之稱也。
玄武者，北方壬癸水，黑汞也。能柔能剛，經云：上善若水，非鉛非錫，非眾石之類，水乃河車神水，生乎天地之先，至藥不可暫舍。能養育萬物，故稱玄武也。
如志士燒煉丹鼎，知此四象者，十方天人莫不贍奉。古經雲「四神之丹」，此是也。
夫言鉛汞者，離流液為汞，坎結白為鉛。世人以黑鉛鉚鉛，夾生銀蜜、陀僧、衒鉛、鉛黃花、黃丹等為鉛，此大謬也。且鉛中有金，金中有還丹，是知黑水中生白金，白金變黃金，黃金變紫金，紫金含五色，名曰大還丹，豈不明乎？何得更將水銀、汞，以成質之物為鉛。經云：鳴鶴在陰，其子和之。
又云：虎嘯龍吟，物類相感，豈謬言哉？且汞為情，鉛為性，情性相合，曰常道。道曰自然，誠非外物也。幸願精思其理，天不遺於志願也。
歌曰：
鼎鼎不用鼎，藥藥元無藥。用鉛不用鉛，意向鉛中作。賢者審思之，用鉛依前錯。
天日月者，天地之至精也，藥中即以坎男為月，離女為日。日中有鳥屬陰，月中有蟾屬陽。白金產於河車中，即陰中有陽，水銀生於硃砂中，即陽中有陰。此二者，聖人相傳，賢人相授，寶訣具明，非凡常術士所能窺也。
如知日月在乎手，造化萬靈事無難也。訪神仙，瞻日月之精，為長生之道，實可重矣。
得此白金服者，可為地仙。
得此黃金服者，為中仙。得此紫金服者，為上仙。
夫藥之權輿者，玄水生白金，白金變黃金，黃金變紫金，紫金含五色，名曰大還丹。
又古歌曰：一物有五彩，永作仙人祿。按今之修藥，但以匱盛，用火養之，永無變化，兼不伏火，餌之，便隨大腸而出，返喪天年，實可悲哉！終不可得之也。但在精之審之，神仙必無所誤，義理曉然，即人粗心不細，詳得此意，與陰丹合義，理即不同，互有修制。唯可久而披尋，方可見真也。
外青中黃心白色
大還丹之象
大哉無粗不包，無細不通。若懸象於天，則十方天人莫不瞻奉；若懸象於地，則冤魂得離塗炭；若懸象於身，則身神並為飛仙。
排雲、控鶴、壽杖，殺活自由。鑄鏡殺一切魑魅，十方神仙，以此為無價珠，乃如意神珠也。無可無不可，勉力修之。
夫九還七返者，大而論之一年，小而論之一日。只如北斗一日一夜，一周天。天降地騰，生化萬物，從寅至申為七返，子至坤為九還，此則不曰還丹。大還丹須得三千六百年，氣候亦如是，以小而明大。只如一日有十二時，六時陽，六時陰，陽象春夏，陰象秋冬。若然者，一時象一月，一月有三十日，三十日有三百六十時，亦象一年；即一日十二時，象十二年；三百六十日，象三千六百年。還丹之功畢。人以十月成身，丹以十月脫胎，人道相通，超凡入聖，豈不瞭然乎！
君無友喪國，臣無友失忠，庶人無友喪家，道無友失真。所以玄元與尹喜宿契，孔子與漁父合機，馬明生與陰君暗合，青牛與惠遠而會同，豈非良友者乎？且今之求道，上至王侯，下及庶民，萬無一得者，何？皆由不擇其友也。夫至藥由心所感，志士應感而歸者，表天道無所不燭。時機未精，多生疑慮，又失前功，為靈官之所呻。何以然奈何王侯心希早成，情無專志，返疑術人，轉托所使監守，致今凡眼所窺，而擬成至藥。若然者，即率土可為仙耳。
又古經傳授至藥，先須清齋七日，立置壇宇，燒名香，掛十方繒彩，用黃金百兩，以為心信，投簡破券，向天設盟，方可傳授。若不然者，獲賊天機之罪，殃及九玄七祖，身被天、地、水三官所誅，豈合輕師喪得；自從胸襟造次而窺真聖至藥者哉！夫人臣得遇此圖，兼曾受口訣者，隱而不獻君父，信為老耄，是為不忠之臣，不孝之子矣。
夫言金鼎者，上應天，下應地，中應人民。天平地正，人民昌泰，天歌地盈，萬物喪害。故《易》云：「先天而天弗違，後先而奉天時。」可明矣。世人所修，多用黃金、白銀、銅鐵、鉛錫之類為鼎，此即大謬矣。又於諸色鼎內用鹽，或磁石錫粉，或枯鉛，或黃花、曾青、石膽之類為匱焉。巧言云：天中復有天，人飾詞也。此聖人又何謬？若然者，黃帝不合鑄鼎於荊山，其鼎高下、尺寸，錙銖、厚薄，十病如後。
鼎法：高一尺二寸，重七十二兩。其數有九：內圍一尺五寸，當有放腳，下去地二寸半，底厚二寸，身厚一寸半，深六寸，內受三升半，蓋厚一寸，耳高一寸半。鼎有十病：一忌秋夏，鐵不精好，鑄不及時；二不懸胎鑄；三肚大；四腳短曲；五口大耳小；六上下厚薄不勻；七沙竅漏氣，八不潤滑；九不依尺寸；十鐵皺。有此十病，並不宜用。
夫爐者，是鼎之城郭，如無城郭，為邪氣所侵。高象蓬壺，橫象五嶽。壇有三層，爐有八門，十二支月隨斗建，厚薄尺寸，高下，一一自有圖樣，莫不開露聖意者乎。
高四尺，厚六寸，內圍三尺五寸，門周二寸，亦有八門也。
華池爐象此爐也
太一爐於壇上，高二尺，厚六寸，內圍三尺五寸，門高二寸，闊半寸，十二支周回一寸，闊壇隨便宜。又華池爐高四尺，厚六寸，八門，周回二寸。壇隨便宜，餘象圖也。
凡一斤藥有十六兩，每兩有二十四銖；一斤有三百八十四銖；《易》有六十四卦，每卦六爻，六十四卦有三百八十四爻；一年有三百六十日，有二十四氣。每月合一兩一銖半。一鷿陰陽之氣候，從冬至建子日辰起火，此年日月大小數，至陽生合得多少兩分錙銖，分毫如爻，動時開閉，門戶相應，月隨斗建，生殺有時，不逾月例之如後。若仙如線貫珠，明者省悟矣。
<坤>十一月復卦一陽爻
<震>
開警門，應杜門，斗建子，支應午。其一日冬陽生一兩一銖半畾，其年三百六十日。此一月終，陽氣合得三十二兩，初九，龍潛也。「候時而行，確乎其不可拔也。」小數三日。三日出為夾，見西南得朋
<坤>十二月臨卦二陽爻
<澤>
開傷門，應塞門，斗建丑，支應未。其月終，陽氣六十四兩，時象九二，「見龍在田，君德也。」小數六日。
<坤>正月泰卦三陽爻
<乾>
開開門，應生門，斗建寅，支應申。其月終，陽氣九十六兩，時象九三。「君子進德，可存義。」其小數九日。
<震>二月大壯卦四陽爻
<乾>
開休門，應殺門，斗建卯，支應酉。其月終，陽氣一百一十八兩，時象九四，「或躍在淵，欲及時也。」藥中水銀，上下無定，小數十二日。八月上弦平如繩
<澤>三月夬卦五陽爻
<乾>
開休門，應殺門，斗建辰，支應戌。其月終，陽氣一百六十兩，時象九五，「飛龍在天，得其志也。」藥積陽為天，小數十五日。十五日望
<乾>四月乾卦六陽爻
<乾>
開傷門，應塞門，斗建巳，支應亥。其月終，得陽氣一百六十二兩，時象上九，「亢龍有悔。」此時藥火盛，須密防護，其日積在前月耳。十六月缺
<乾>五月姤卦一陰爻
<巽>
開開門，應生門，斗建午，支應子。其月一日陰生一兩一銖半一鷿，陽減亦然。至月終，陰生三十二兩，時象初六，「履霜堅水，系於金柅」。明藥金花凝也。小數十八日。
<乾>六月遯卦二陰爻
<艮>
開休門，應殺門，斗建未，支應丑，其月終，陰生六十四兩，時象六二，「直方大明」。藥至此欲成白金，地道光也。小數二十一日。
<乾>七月否卦三陰爻
<坤>
開開門，應生門，斗建申，支應寅。其月終，陰生九十六兩，時象六三，「含章可貞，智光大也。」藥不動，如山嶽。小數二十四日。下弦不動如山嶽
<巽>八月觀卦四陰爻
<坤>
開傷門，應塞門，斗建酉，支應卯。其月終，陰生一百二十八兩，時象六四，「括囊無咎。」藥至此，否泰未定，須勞心力，未相形即慎之，吉也。小數二十七日。
<艮>九月剝卦五陰爻
<坤>
開開門，應生門，斗建戌，支應辰。其月終，陰生一百六十兩，時象六五，「黃裳元吉。」此藥物文而自美，亨之極也。小數三十日，後日月亦寄此也。
<坤>十月坤卦六陰爻
<坤>
開休門，應殺門，斗建亥，支應巳。時象上六，「龍戰於野，其道窮也。」陰生一百九十二兩，並陽之數，三百八十四兩。日積在前月，至此生藥周畢也。
已上從子月冬至日起火至亥月，有三百六十日，都計得一百六十四兩。陰陽氣侯，內外兩月沐浴，即三千六百年。此以小明大，大還丹之功畢。
歌曰：聖人奪得造化意，手摶日月安爐裏。微微勝倒天地精，攢簇陰陽走神鬼。日魂月魄若個識，識者便是真仙子。煉之餌之千日期，身已無陰那得死。
又歌曰：
九還七返三五一，龍虎相將入神室。
灰池閉煉天地間，方知大還功已畢。
乾坤不合相違避，志士元知在天地。
十月懷胎母子分，賢者何曾更運氣。
此先聖之象，莫令凡俗輕聞，恐不曉其真道之情，錯毀微秘，前人暗銷福壽，神仙考罰，折算奪紀，殃及九玄七祖，慎之。
又歌曰：
不須勞力別求仙，碧落雲梯在眼前。
曾效鼎湖延日月，豈嗟東海變桑田。
三清未降蒼梧印，五帝驚書火候篇。
深屬瑤臺珠珮客，還丹莫妄與人傳。
死驚開景八門休杜傷生
夫至道真旨，以凝性煉形，長生為上。所謂凝性者，心靈也。乃內觀不動，湛然無為焉。雖雲凝心一也，乃有二德。二德者，謂住心、空心。若凝住心，則身境與道同，形性俱超，此真得長生不死，高真妙道也；若凝空心，即性超而身沉，此得脫腔屍解之下法也。蓋住心、無心，即真道自會，名虛無之身，實有之質矣。此得性遺形之妙，不得煉形之要，名為清虛善爽之鬼，故經云：「下仙者，即脫腔屍解之法」是也。凡此二說，成道之旨。若得性遺形，雖速成，然不契道旨，蓋上士保生者，以為斃法而不修也。凝住心神，形氣俱得，得者壽延萬歲，名曰仙人。又煉身成炁萬年，名曰真人；又萬年煉氣成神，名曰神人；又煉神三千年，名曰至人；又煉至人三千年成道人，而證高真之果。此道為上品之真爾，及三萬六千年，至真方具。然初學凡人，習之者如毛，成之者如角。於是無上法母為太上道君說《元精經》，令救度好生保命之人。蓋古有《龍虎經》，旨天地自然。野生還丹者，案上經說，一千八十年生真金礦，真金礦一千八十年生真丹砂，真丹砂一千八十年生真水銀，真水銀一千八十年成還丹，為得天地陰陽五行真氣，都合四千三百二十年，元精結成，出名山幽靜巖石之間，自成。成時，光照千里，上真仙官降下採之。凡學者難得之。又無上元精法，毋愍念修行之人，遂令以時代年，採虛無之氣成真金，真金成丹砂，丹砂成水銀，合三才為用，以法促捉四千三百二十年陰陽元氣，就十二個月感應而生成，還丹備矣。服之，便登無上至道，白日升天。又古仙得道聖人，猶恐初學之士，一年之內，寒暑侵傷。又令將初地聖藥成制凡藥成靈藥，生小紫河車、天生黃牙，為延駐還丹。服餌者定命長生，漸可登真，唯未有羽化之大功。此並依師口訣，及解真經之要妙不顯者，今略而顯之，以凡證聖，以外曉內，述易鑒難，集為圖論，將俟好生君子比驗。立十二圖表，十二辰位，全聖功神明之道。《陰符經》云：「日月有數，大小有定，聖功生焉！神明出焉！」此之謂也。乃各證注如後。
經曰：三十輻共一轂。河上公曰：古者之車，三十輻共一轂，轂中有孔，故輻共輳之，法一月之數也。蓋以小制大，以寡御眾。《陰符經》云：日月有數，大小有定是也。經曰：當其無，有車之用。《莊子》曰：無用之用矣！一輻者，凡車亦無用也。
一爻、三爻、五爻、七爻、九爻、十一爻、十三爻、十五爻、十七爻、二十爻、二十三爻、二十五爻、二十七爻、三十爻，周而復始，四千三百二十年，元氣生此。歌曰：「時代日月應替年，周而復始道自然，十月脫胎九轉滿，卯卯者玉兔之位。火木為赤日，陽符用事酉酉者，金雞之位。金水為黑月，陰符用事二意左旋右轉對相看。三萬六千神炁足，正元在內正元者，四千三百二十年元氣也共成丹，驅除邪毒因茲盡，服之便上大羅天。
今法及元君、陰君、古嵩子、碧通子等行符，開落三花在上弦，花即符也。古法：開落三花在下弦。法曰：「律呂者，陰陽之位也，陽為律，陰為呂。青霞子曰：一陽生為春夏，一陰生為秋冬，陰終坤，陽終乾。子丑寅為春，卯辰巳為夏，午未申為秋，酉戌亥為冬。
凡此圖者，日月火鏡之妙也。若不悟此法象，即還丹遠矣哉！
從外，第一暈黃、地卦炁紅，第二暈白，第三暈青，第四暈淺紅，第五暈白，卦炁並心並紅色。
<坎><震>二爐並淺紅色大門並紅下黃色鉛青<艮><乾>
<離><澤>內紅下紅汞青有光中青丹紅餘取宜<澤><離>
夫鉛者，玄元之泉；泉者，水之源也。人但見泉水流出於石窟之中奔騰，莫知泉源，自何而至？亦如元氣生有萬物成熟，莫見元氣從何而來也！故《道經》云：「微妙玄通，深不可識。」夫惟不可識，故強為之容，是無狀之狀焉。夫天輪左旋，五星與日月右轉。火鉛象日；珠汞象月。月行疾，一日一夜行十二度，日行遲，一日一夜行一度。月一月一周天，日一年一周天。凡日月一年十二合成歲，生化萬物，要在十二卦，周而復始，九還氣足，鉛汞神具，而成金丹矣。故經云：日月有遲疾，藥性有燥慢，此之是也。歌曰：
遲為日，疾為月，何用多羅亂分別！真鉛本是火宗精，真汞好飛含赤血。男精女血既相包，血生肉兮精產骨。全籍良媒與結婚，養成赤子方堪悅。
經云：汞者，洪元之光，萬物之宗也；汞宗者，赤龍也；赤龍者，即丹砂也。非凡丹砂，乃太玄流液，二千一百六十年元氣所成，號曰虛無真丹也。
六者，六候，一月之法也；通者，通十二辰，知龍虎行藏，六合六律，六呂，產見十二周之要也。
○知陰陽六候升降訣
三日兌，越於庚，微明；八日震，坤起戲於上弦，暫停；十五日乾，健見滿於田，享十六日巽，損入於辛；二十三日，艮上離，麗於丙下弦；三十日坤，順恂陷於坎革，革者隔也。夫此日魂月魄，若交精萬化，在天生萬象，在地生萬物，在人生萬神，在藥生萬靈矣。要假三花力，四子共相經。欲知黃老意，秘妙在中庭。此言俱說畢，學人醒不醒。
日月交，鉛汞合，故經曰：和其光，同其塵，是謂玄同。又曰：復歸其明，此之謂也。
○古今大同小異配合
崔君使天鎮星呼辰星，會乾坤，立兩弦，生育萬物。三姓子與崔君法同。又元君亦有此法者，使此法當日，天地元氣交，立道之本。本即丹田也。經曰：本立而道生。此是也。外青中心黃色
諸仙君使熒惑星呼辰星兩個，七十終三旬，元氣始交，大同不離，辰星為元首。
埏者，和也；埴者，土也。經曰：埏埴以為器，當其無，有器之用。為，和土為內外之器。內者，鼎器也，非凡用之器鼎也。乃受神汞之鼎器也。故《陰符經》曰：「爰有奇器，是生萬象。八卦甲子，神機鬼藏，」此之謂也。鬼者，癸氣也；無用者，乃不用之器焉。留精於鼎內成三魂，魂者龍，龍者；木精之神光也。按《元精經》云：大道君曰：太陽元精，是左正之靈，與道合並。服之身輕而長生。又曰：火能固物，堅存元氣。服元精者，氣質永固，神合元和，以通靈焉。元者，則真火之精也。
爐郭者，外埏埴也。如人之城邑，居君民也。故陰陽萬神，憑爐郭感應而立聖功，而成還丹，三極之道備矣。
鼎白爐紅氣，臺青色，日月星綱取宜。
夫北斗隨天輪，一日一夜一周，行八方，鼎轉八門，同游十二神，生化萬靈，二精交感，四象相生，五行相剋相反，萬物生矣。龍虎還丹，萬靈具矣。留隨於鼎內七魄，魄者，虎也；虎者，金精金液之神也。故玄女謂太一帝君曰：金液金水，流注五臟，堅滑四肢，調養百神，潤澤六腑，變易毛骨，延久生形，其力至神足矣。
○大九轉
第一品紫晨室
黃色紅緣
經曰：「鑿戶牖以為室，當其無，有室之用。」服上九轉丹，居上三天；服中九轉丹，居中三天；服下九轉丹，居下三天。蓋道氣神感如然矣。
○中九轉
第二品紫霞室
紅色黃緣並土字
夫室者，非凡室也，謂三清神室也。經云：三清者，太清、上清、玉清之宮室也。謂紫微宮、紫霞宮、紫晨宮。三宮者，三丹田也。上中下三品也。三品者，小還、中還、大還。三丹立三宮，宮中各三神，三三成九，宮生三九，為大九轉之室。小九轉之田，中九轉之宮，乃神道所居。真人出入，居游之門戶，睹視之窗牖也，皆有八卦大神營衛，扶持聖道，制惡興善之境也。
○下九轉
第三品青真室
一曰紫微室青色內白
《內景經》曰：「瓊室之中八素雜。」素者本也。八者，川也；室者，青真之室也。瓊霞晨微，同體異名也。夫曉之者即修生，修生者，必成真人焉。又雜者，九天之炁，合集之景也。
周者，三周也。三三生九周；九周者，九還也。要者，三周，日周、月周、年周。產七十二候、四時、八節、二十四氣。二十四氣者，旦暮一月二氣，十二月法產足，即運育鉛汞，成還丹之功也。
○七星硃書
<艮><坤>鶡鳥不鳴，《未濟卦》，斗宿五度。
<坎><艮>虎始交，水山《蹇卦》，斗宿五度。
<艮><震>荔挺出，山雷《頤卦》，斗宿六度。
<巽><澤>蚯蚓結，《中孚卦》，斗宿五度。
<乾><乾>麋角解，山火《賁卦》，斗宿三度。
<坤><震>水泉動，地雷《復卦》。
<坎><震>雁北鄉，水雷《屯卦》，牛宿三度。
<坤><艮>鵲始巢，地山《謙卦》，牛宿四度。
<離><澤>野雞始雊，火澤《睽卦》，女宿十一度半。
<震><巽>雞始乳，地風《升卦》，虛宿七度。
<坤><澤>鷙鳥厲疾，地澤《臨卦》，虛宿三度二十五分半。
<坤><澤>水澤腹堅，地澤《臨卦》。
<震><巽>東風解凍，雷山《小過卦》，危宿六度。
<艮><坎>蟄蟲始振，山水《蒙卦》，危宿四度。
<巽><震>魚上冰，風雷《益卦》，危宿八度。
<巽><艮>獺祭魚，風山《漸卦》，室宿十二度。
<坤><乾>鴻雁來，地天《泰卦》，室宿五度。
<坎><乾>草木萌動，地天《泰》。
<坎><乾>桃始華，水天《需卦》，壁宿五度。
<澤><離>倉庚鳴，澤雷《隨卦》，壁宿五度。
<離><坤>鷹化為鳩，火地《晉卦》，奎宿九度。
<震><坎>乙鳥至，雷水《解卦》，奎宿八度半。
<震><乾>雷乃發聲，雷天《大壯卦》，婁宿二度。
<震><乾>始電，雷天《大壯卦》。
<震><坤>桐始華，雷地《豫卦》，婁宿十一度。
<乾><坎>田鼠化為鴽，天水《訟卦》，胃宿五度。
<艮><乾>虹始見，山風《蠱卦》，胃宿九度半。
<乾><離>萍始生，澤火《革卦》，昂宿二度。
<澤><乾>鳴鳩拂其羽，澤天《夬卦》，昂宿九度。
<澤><乾>戴勝降於桑，澤天《夬卦》。
<離><艮>螻蟈鳴，火山《旅卦》，畢宿十一度。
<坤><坎>蚯蚓出，地水《師卦》，畢宿五度。
<坎><坤>王瓜生，水地《比卦》，觜宿一度。
<巽><乾>苦萊秀，風天《小畜卦》，參宿六度。
<乾><乾>靡草死，《乾卦》，參宿三度。
<乾><乾>小暑至，《乾卦》。
<離><乾>螳螂生，火天《大有卦》，井宿八度。
<巽><離>鵙始鳴，風火《家人卦》，井宿十度。
<坎><巽>反舌無聲，水風《井卦》井宿二度。
<澤><艮>鹿角解，澤山《咸卦》，井宿一十度。
<離><巽>蜩始鳴，火風《鼎卦》，鬼宿三度。
<乾><巽>半夏生，天風《姤卦》。
<巽><巽>溫風至，《巽卦》。
<震><離>蟋蟀居壁，雷火《豐卦》，柳宿七度。
<巽><坎>鷹始摯，風水《渙卦》，柳宿七度。
<乾><澤>腐草化為螢，天澤《履卦》，星宿三度。
<乾><艮>土潤溽暑，天山《遁卦》，星宿四度。
<乾><艮>大雨時行，天山《遁卦》。
<震><巽>涼風至，雷風《常卦》，張宿十度。
<坎><澤>白露降，水澤《節卦》，張宿九度。
<乾><離>寒蟬鳴，天火《同人卦》，翼宿八度。
<艮><澤>鷹乃祭鳥，山澤《損卦》，翼宿七度。
<乾><坤>天地始肅，天地《否卦》，翼宿四度。
<巽><巽>禾乃登，天地《否卦》。
<巽><巽>鴻雁來，《巽卦》，軫宿四度。
<澤><坤>乙鳥歸，澤地《萃卦》，軫宿十度。
<巽><乾>群鳥養羞，風天《大畜卦》，軫宿十五度半。
<艮><離>雷乃收聲，山火《賁卦》，角宿五度。
<坎><坤>蟄蟲坯戶，風地《觀卦》，角宿八度。
<巽><坤>水始涸，風地《觀卦》。
<震><澤>鴻雁來賓，雷澤《歸妹卦》，亢宿九度。
<乾><震>雀入大水化為蛤，天雷《無妄卦》，氐宿七度。
<坤><離>菊有黃花，地火《明夷卦》，氐宿九度。
<澤><坎>豺乃祭獸，澤水《困卦》，房宿五度。
<艮><坤>草木黃落，山地《剝卦》，心宿五度。
<艮><坤>蟄蟲咸俯，山地《剝卦》。
<艮><艮>水始冰，《艮卦》，尾宿二度。
<坎><艮>地始凍，水火《既濟》卦，尾宿八度。
<離><震>野雞入水，化為蜃，火雷《噬嗑卦》尾宿七度。
<澤><巽>虹藏不現，澤風《大過卦》，箕宿四度。
<坤><坤>天氣上騰，地氣下降，《坤卦》箕宿六度。
<坤><坤>閉塞而成冬，《坤卦》。
在胎成人證
在藥成神證
並金色
夫包者，爻也。爻者，五陰之下一陽，潛龍建子之初卦也。謂一生二，二者，醜也；一者，子也。子至丑，醜即臨卦也；至寅，三陽成胎。胎者，泰也。陰陽二氣並和氣，三也。故云一生二，二生三，三生萬物。三謂子丑寅，發生之氣也。故胎者，泰也，在混沌為天地間，在人為精血氣，在藥為水火土。鼠化牛，牛化虎，此三象者，希夷微也。三者混沌，出《太一經》雲爾。
在人證精血成形在藥證鉛汞成丹
雞者，證金也。子者，證水也。金水者，鉛汞也。《陰符》中男少女之道。石者，堅汞止止，《艮卦》也。謂殘金衰木，含光之喻也。英者，暑也，清凈一物，含五色玄英之令象也，故引凡而喻。此英出蜀岷山及中國華山，即白石英是也。映日而光生矣。
瑾瑜者，五色玉，出西海密山，即生還丹之類也。以證本色之真鉛矣。《山海經》云：瑾瑜之玉為良，黃帝是食是鄉，乃軒轅服而仙也。又經曰：五色發作，說寶玉之符彩，《玉子靈符》曰：應赤如雞冠，黃如蒸慄，白如凝脂，青如秦碧，黑如點漆。說此之玉德五氣，以喻還丹五行金木水火土之象。故引為神寶之證。神寶，即鉛汞也。
還者，還其本質；丹者，赤色之名；五者，五星、五帝、五臟、五性、五經、五味、五金、五氣、五方、五色、五嶽也；五行者，亨布也；功者，通曉之用論之如後。
西方庚辛金，色白，五音商，卦兌，神白虎，令主秋，五金主銀，五味主辛。氣臭腥，象傷，星太白，岳華，五臟肺口，性主義。五經《書》，始數四，成數九，此白元精，服之補肺《腑》經曰：玉堂尚書府，制煉七魄，益言氣，增性義，可通外五金，邪氣並害氣不能傷滯，能間德伏虎。金宿不能窺，謂金精神帝靈元之益也。
東方甲乙木，色青，五音角，卦震，神青龍，令主春，五金主鉛，五味主酸，氣臭膻，象生，星歲，嶽泰，五臟肝、膽，性主仁，五經《詩》，始數三，成數八，青元精，服之補目及內二肝膽也。經曰：肝為清泠宮，蘭臺府，膽為紫微宮，無極府，滋三魂，明目，令人遠視，益性仁，木氣不能淘，並害氣不能擊隔，得伏龍，木曜無能窺，蓋因木精神帝靈元之益也。
北方壬癸水，色黑，五音羽，卦坎，神玄武，令主冬，五金主鐵，五味咸，氣臭腐，象閉，星辰、岳常、五臟腎，外通耳，性主智，五經《易》，始數一，成數六，黑元精，服之補耳，益智神。經曰：腎為出，故宮太和府，固添髓血，滋洞聽，令人性智聰潤，煉肌，毛發綠，陰邪懼，水不能漂溺，通太陰而合隱，出不游戶，月輝中無影，水曜不能見，蓋恃水玉鉛精紫微帝君靈元之益也。
南方丙丁火，色赤，五音徵，卦離，神朱雀，令主夏，五金主銅，五味主苦，氣臭焦，象盛，星熒惑，岳衡，五臟心，通目，性主禮，經亦《禮》，始數二，成數七，赤元精，服之補心神，益陽光，補固肌骨，化陰滯。經云：心為絳宮元陽府，內滋此府，外滋目威，令人性禮，真行不踐跡，輕騰陵陽，是火不能燒，是陽毒不能熱，身與太陽通元而合，現化日光，類中無影，火曜不能察，蓋恃炎帝靈元之益也。
中央戊己土，色黃，五音宮，卦坤，神后土，令四季，五金主黃金，味主甘，氣臭香，象含，星鎮，岳嵩，五臟脾，通鼻，性主信，五經主《樂》，始數五，成數十，黃元精，服之補中，黃宮太素府，脾神益志氣，滋性信，煉五形，和九氣，加聖惠，伏萬兇，親五老，地岳不能埋閉，土曜不能傍窺，蓋恃五星帝威，得靈元之益也。
夫還丹者，極一、沖二、和三、譽四、旋五、通六、達七、政八、靈九、極十，具無上之真道，豈不明明可睹其義乎？凡人有才貌不可學，若遇大丹即變見如意。故經云：無可無不可，皆可矣！按《參同契太易志圖》言：一象，此圖舍象眾美，方得通靈。又古經及《元君訣》，並草衣子，碧通子《變化圖》，皆煉丹之名，或號如意珠。天帝得之為絳宮珠，天龍得之為頂上珠，鑄劍則伏萬邪萬兇，壽杖則煞活自由。以一粒磨凡銅鐵鏡，能別一切精魅魍魎古藏之物，昔黃帝寶鏡亦是也。元君以一粒書符作法，屍解及召集五嶽靈神立至，驅策自由。
元陽子曰：乾動而還丹成，枯樹得再榮，人服而長生，雲游紫府。
又古先真曰：土石，五金，悉化成寶。枯骨再返，朽肉重蘇。
又古嵩子曰：服之者，日月長而命益延，大海竭而神轉壯。
又真，白先生曰：服之，飛騰於太清之上，逍遙於造化之中，看海水為丘陵，睹凡生如聚沫，此非天地之功，實是還丹之力。
又葛洪曰：余學道三十餘年，覽諸經訣數萬餘卷，上古以來高真上仙，無有不以還丹金液為大要也。
又《元君金液訣》曰：服一橡斗子，立成黃金色身。故《黃庭經》云：五行參差同根節。
又曰：三五合氣本一。《八仙歌》曰：一物含五彩，永作仙人祿。
又《三景訣》云：至藥一氣不足，與瓦礫無殊。何以言之？蓋人五臟元神生命扶身。若五臟皆真，則臟腑氣和，身命昌煉，質存精元，氣全形固，肌膚神明凝現，靈性相並，永無沉蕩之昧矣。若五氣不和，則勝負相刑，性超而形墮，性既歸空，身即沉朽。是以強弱奔散，闕足欺傷，不交沖和，終無久視之道。且如凡人身也，一脈乖，即眾脈亂而患生，況五行靈元闕一者乎？夫四黃八石五金等，非不是天地之精，蓋緣五氣不全，孤陰寡陽，頑滯之物，不拒五行，皆無定性，故得不可為至藥也，可以理病之小藥，終無長水羽化之用。若要長生，須服五色鉛汞、丹砂、黃芽之藥，包含五色、五味、五行者，乃是內明始無而真有也。
蓋《道經》曰：視之不足見，聽之不足聞，用之不可既。
又魏君曰：綿綿不斷，謂之黃芽；變化無窮，名曰丹砂。
又云：服之一生不死，造化汞了留根。
又青霞子曰：汞是砂之精，牙是鉛之腳，但了宗枝，用即不錯。
又古經曰：金丹留身，至道全神，萬般別法，徒勞苦辛。然若不遇師傳，不易措手。是故石藥損命，悔奚及哉！學人君子，幸請審之！真證旨略，無繆述矣。
