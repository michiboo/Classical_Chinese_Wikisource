三月三日、五月五日，以東流水沐浴、燒香於左右。畢，向王氣再拜，心祝曰：
太上高真，九靈之精，使某飛仙，登於紫庭，沐浴華池，身神澄清，精通太虛，五臟自生。
第一真法：平旦按手兩膝上，閉氣瞑目內視，存天精君著硃衣、巾丹冠，坐在心中，口出紫炁，以繞心外九重。因叩齒九通，咽液九過，祝曰：
天精大君來見心中，身披硃衣，頭巾丹冠，左佩神符，右帶虎文，口吐紫華，養心凝神，赤藏自生，得為飛仙。
第二真：辰時按手如法，存堅玉君著素衣、巾白冠，入坐諸骨中恍惚兮形存之，無的所行也口出白氣，以繞骨九重。乃叩齒九通，咽液九過，祝曰：
堅玉大君來入骨中，身披素衣，頭巾白冠，左佩龍書，右帶金真，口吐白氣，固骨凝筋，白骨不朽，筋亦不泯，百節生華，使我飛仙。
第三真：巳時按手如法，存元生君著黃衣、巾紫冠，周旋血脈，津液之中，口吐黃氣，纏薰孔脈之外九重。乃叩齒九通，咽液九過，祝曰：
元生大君周灌血樞，身披黃衣，頭巾紫芙，左佩虎籙，右帶龍書，口吐黃津，固血填虛，精盈液溢，九靈俱居，使我飛仙，天地同符。
第四真：午時按手如法，存青明君著青衣、巾翠冠，坐肝內，口吐青氣，繞肝九重。乃叩齒九通，咽液九過，祝曰：
青明大君，來入我肝，身披青衣，頭巾翠冠，左佩虎章，右帶龍文，口吐青氣，養肝導神，青藏自生，上為天仙，太一護精，抱魄撿魂。
第五真：未時按手如法，存養光君著綠衣、巾蓮冠，坐脾中，口吐綠氣，繞脾九重。乃叩齒九通，咽液九過，祝曰：
養光大神來入脾中，身披綠衣，頭巾蓮冠，左佩玉鈴，右帶威神，口吐綠華，養脾灌魂，薰藏自生，上為真人。」
第六真：申時按手如法，存白元君著龍衣、巾黃晨華冠，坐肺中，口吐五色氣，繞肺九重，乃叩齒九通，咽液九過，祝曰：
白元大君，來坐肺中，身披龍衣，黃晨華冠，左佩玄書，右帶虎文，口吐五氣，理肺和津。白藏自生，飛仙紫門。
第七真：酉時按手如法，存玄陽君著紫衣、巾芙蓉冠，化形並入兩腎中，口吐蒼氣，繞腎九重。乃叩齒九通，咽液九過，祝曰：
玄陽大君入坐腎中，身披紫衣，頭巾芙晨，左佩龍符，右帶鳳文，口吐蒼華，灌腎靈根，黑藏自生，身為飛仙，北登玄闕，遊行大關。
第八真：戌亥時按手如法，存含景君著錦衣，巾紫冠，坐膽中，口吐五色氣，繞膽九重，乃叩齒九通，咽液九過，祝曰：
含景大神來坐膽中，身披錦衣，頭戴紫冠，左佩神光，右帶玉真，口吐五氣，養膽強魂，和精實血，理液固身，使我上升，得為飛仙。
第九真：子時按手如法，存無英君著龍鳳衣、巾紫華冠，坐洞房中，口吐紫色氣，繞頭九重，又吐紫氣，繞兩目內外九重，又吐紫氣，繞舌九重，又吐紫氣，繞齒九重。凡四過，炁各各繞合乃叩齒三十六通，咽液三十六過，祝曰：
天昌祖君、帝皇元神，鎮守紫房，宮在泥丸，黃闕金室，混為九真，龍衣鳳帔，紫華青緣，手把黃符，頭巾華冠，左佩金瑛，右帶虎文，下坐日月，口吐紫煙，周氣齒舌，朝溉眼辰，出丹入靈，呼魄召魂，凝精堅胎，六合長歡，上登太微，列補仙官。
凡行九真之道四十年，五臟自生，上登上清。若長靜山林，可日日行之也。
一日、三日、五日禺中，若夜半入室，北向正坐，按手定氣，臨目存北斗九星星紫色，綱赤色，形大小隨意忽來入頭泥丸中，偃魁向上，杓指前，魁中有鬼神，名奇劍字靈綱，著紫羽帔丹錦裳，巾芙蓉冠，手把流鈴，坐向外。良久乃咽液五十過，叩齒九通，以左手第三指捻兩眉中央，微祝曰：
太上紫暉九通之尊，華蓋七落，回曜萬晨，動御高靈，靜和景雲，陰陽流灌，三氣中分，游濟無外，煥朗眾天，令月啟辰，來登泥丸，元精結感，化為大神，名曰奇劍，厥字靈綱，正坐斗中，游我明堂，鳳羽紫帔，虎錦丹裳，左帶玉佩，右腰金鐺，手把流鈴，頭巾神光，吐氣溉精，泥丸以康，魂魄凝和，植華柱樑，使我飛仙，超虛躡空，上造上清，策虎命龍，北朝玉帝瓊林上官，西竭太素。更按手，咽液三十過，叩齒九通，又祝，乃起，北向再拜，次西向，再拜。
七日、九日、十三日禺中，若夜半入室，北向正坐，按手定氣，臨目存北斗七星，來下入心絳宮中，魁在下向外，杓指上，魁中有神名旋度，字素康，著絳羽帔，龍帶虎裳，巾芙晨冠，項有圓光，坐向外。良久乃咽液五十過，叩齒九通，以右手第二指微捻，心祝曰：
太上紫真九氣中靈，包括萬度，璇璣煥明，飛霞流曜，暉燭玉清，玄蓋眾辰，陰陽判成，四和交降，七緯順生，肇月吉辰，來映心庭，飛光落景，中元充盈，六府啟開，華液泯平，魂魄制煉，得真之精，感至觸變，億化立成。忽見大神，正坐安房，整氣朝津，百節開通，攀斗據魁，眄邈百方，其名旋度，厥字素康，絳羽華帔，龍帶虎裳，身充寶曜，項負圓光，首巾飛晨芙冠低昂，使我飛仙，超浮太空，上造紫闕，北朝玉皇，役使萬神，眾靈奉迎，心上生華，慶雲永昌，鳳簫冷冷，鸞吹鏘鏘。更按手，咽液三十過，叩齒九通，又祝，乃起，南面再拜。
十五日、十九日、二十三日禺中，若夜半入室，北向正坐，按手定氣，臨目，存北斗九星，來入臍下丹田中，魁在下向外，杓指上，魁中有神名抗萌，字流鬱，著黃羽帽，龍衣虎帶，巾綠蕪冠，坐向外。良久乃咽液六十過，叩齒九通，以左手第三指捻鼻人中，祝曰：
太上紫皇，煥朗中樞，九瑋炳靄，光透太霞，萬靈仰鎮，千神植牙，七度用明，九煙芬葩，制陽表順，執陰以和，其暉啟陣，玄根物羅，肇月惟吉，觀映臍內，紫氣發霄，飛光縱墜，煉我魂魄，華精縈蔚。忽見大神，上宮靈貴，名曰抗萌，厥字流鬱。正坐臍中，乘斗九氣，吐納雲液，平血理胃，黃鳳羽帔，龍衣虎帶，手啟日根，頭巾綠芙，腰流火鈴，煥電映無，使我飛仙，超空躡浮，上造玉房，攜帶霄虛，役使萬神，天地同休。更按手，咽液三十過，叩齒九通，又祝，乃起，向本命再拜。
八節日，夜半入室，北向正坐，按手定氣，閉目內視，存身冉冉起上，飛升斗魁中思念良久，如覺我身已在斗魁中也。又存向三神名字服色貌如嬰兒，並與我同坐，我心拜之。又存斗中玉妃，名密華，字璘蒨，披錦帔，鳳光鸞裙，巾紫芙蓉冠，在我前坐，口吐紫煙，入我心中。良久咽液八十過，叩齒九通，左手撫心，微祝曰：
太上丹靈，玄光飆煥，九絳啟璇，暉氣澄散，晨幽朗燭，七曜蔚燦，二景奏明，陰陽以判，四度用昌，雲津回灌，八節氣啟，上升九元，據斗攀綱，奉見三晨，問我稽留，何不升仙？我即稽首，畏思已前，帝乃赫莊，口銜日根，左破六天，右蹙酆山，流鈴上煥，萬魔碎分。遂和我魄，強我三魂，藏斗內曜，九精在心，紫霞洞映，飛光萬尋。和魄制魂，六胎調煉，感精變躍，玉妃忽見，坐當我心，俯視仰眄，其名密華，厥字璘蒨，吐納硃氣，和平百關，身服錦帔，鳳光鸞裙，腰帶虎錄，龍章玉文，手執月華，頭巾紫冠，騰躍太霄，駕景蓋天，書名太素，我得飛仙，超浮崆峒，乘瓊太元，上造硃房，役使萬神，紀均二度，遂返嬰顏，北帝溉電，南帝火陳，東蒼啟燭，赫赫雷震，西流雙抃，嗚音唱鈞，四舉超躍，薦我玉真，遂乘八景，遨宴九煙。」更按手，咽液三十過，叩齒九通，更祝，乃起，向西北再拜畢行此九真升玄存九皇之道一十四年，超浮虛無，上登上清。若長靜山林，可日日行之。
暮臥，平枕偃臥，小舉左手，垂右手，正心，陰祝曰：
第一太星精，名玄樞，願某飛仙，乘虛駕浮存下一室，著左足前小遠安之。
第二元星精，名北胎，願某飛仙，遊行洞臺次下，著左手前把之。
第三真星精，名極上真，願某飛仙，得治三玄次下，當頭下。
第四紐星精，名璇根，願某飛仙，列為玉名次下，著右手前執之，令成魁形。
第五綱星精，名天平，願某飛仙，登行上清次紐星右。
第六紀星精，名命機，願某飛仙，名書太微次綱星右。
第七關星精，名玄陽，願某飛仙，得使玉童次紀星右。
第八帝星精，名高上玉皇，願某飛仙，登後聖之堂次下還魁中，當右足前，綱連紐星。
第九尊星精，名太微帝君，願某飛仙，得入丹瑤玉房次下，當左足前，太星內綱連帝星。九祝畢，更分明審，存如斗形令一五七、二四六皆相應也，安臥其中，乃叩齒三七通，陰祝曰：
九星太精，北極真君，益我精胎，強我三魂，左引日華，右拘月精。辰中黃景，元虛黃真，使我飛仙，上登紫煙。神氣玉符，當守生門，萬邪伏法，受形斗君。
又存斗星，分精別為小斗形，從斗戶入洞房中，杓左右，魁中有黃老君魂，衣黃華繡衣，坐在中央，己魂如己服色坐在右，相對赤子衣赤繡華衣坐在左黃赤子並如嬰兒之色。使斗星精光照徹，五內百節皆令赤光赫然。祝曰：
洞房元精，赤子太尊，斗光華蓋，來照泥丸，寶煉骨血，制魄拘魂，使某飛仙，乘雲登晨，上朝玉帝太上元君。
若月旦存之者，當兼思北辰六星，起真紐星間右列；又思華蓋二十二星，以十一星為綱連，真星右列，小曲；起以十一星為蓋，前近關星，曲陰後對綱星。旦欲起，先叩齒二七通，咽液二七過，陰祝曰：
天元上一斗中七童，上清紫精，在兆身中，華衣紫蓋，太素玄宮，後聖靈氣，下入洞房，使我飛仙，行太極金堂。
凡行洞房道七年，除死籍，上生名，刻方諸府；十八年，九精來下，雲車見迎，白日登晨。常以月三日、二十七日夜，竊候北斗魁中第八帝星高上玉皇神、八景靈元君，第九尊星太微玉帝君神、太素七晨元君，此星紫光煥煥，甚大見者。各隨見之名呼之，再拜，叩頭請乞見一星增年三百，見二星增年六百。慎勿傳之，道之所秘也。
雞鳴時，向東平坐，臨目，存青炁從日中來，忽入頭泥丸中。泥丸中有兩青煙，復各從目中出，變成二童子如嬰兒，上下青衣，左目名飛靈在我左，右目名晨嬰在我右，各吐青炁灌繞我身，洞徹內外。極念良久，叩齒九通，咽液九過，微祝曰：
東方上靈，日炁煥青，旦入泥丸，煉腦保形，左變右化，得道之名，使我上朝太素紫清。
午時向日平坐，臨目，握固，存日中有兩赤氣來，各入手掩中，變成赤童如嬰兒，上下赤衣，左手名按生在我左手中，右手名方盈在我右手中，各吐赤炁灌入我口中。極念良久，叩齒咽液各九過，微祝曰：
太陽正真，赤雲運煙，玉靈化生，與我相親，按生方盈，日中之神，理仙護形，延命億千，舉體合景，升為高仙。
晡時向日平坐，臨目，存日中有兩白氣來，入兩足蹠心中，變成二白龍，一名飆精在我左，二名欻亭在我右，各吐白煙，入我兩鼻孔中，遙達胇。胇中有一童子如嬰兒，上下白衣，名素明子，從鼻孔中出，在我右立，口吐白煙，鬱我面上。極念良久，叩齒咽液各七過，微祝曰：
玉皇飆欻，二龍降晨，入我兩足，化生一身，素明童子，左回右旋，和攝真氣，養育五神，負我上奔太素寶仙。
平旦平坐，閉目內視，握固兩膝上，叩齒二十四通，存乎腦神覺元子，字道都形長一寸一分，白衣，發神玄文華，字道衡長二寸一分，玄衣，皮膚神通眾仲，字道連長一寸一分，黃衣目神監生，字道童長三寸五分，青衣，項神靈謨蓋、字道周長五寸，白衣，膂神沖益歷輔、字道柱長三寸五分，白玉素衣，鼻神沖龍玉，字道微長二寸五分，青黃白色衣，耳神名梁峙，字道岐長七寸，衣赤衣凡五過，存呼各安其所，乃叩齒八通，咽液八過，微祝曰：
上景八神，一合入身，舉形遁化，流變適真，千乘萬騎，俱升帝晨，八靈翼體，玉華衛身，恍惚十周，逕造日門。又存呼神三過止。
次存呼喉神百流放，字道通長八寸，九色衣，肺神素靈生，字道平長八寸一分，白衣，心神煥陽昌，字道明長九寸，赤衣，肝神開君童、字道清長六寸，青衣，膽神龍德拘，字道放，長二寸六分，青黃綠衣，左腎神春元直，字道卿長三寸七分，玄白色衣，五色無常，右腎神象他無，字道玉長三寸五分，衣白或黑衣脾神名寶元全，字道騫形長七寸三分，色正黃，凡三過，各安其所。乃叩齒九通，咽液八過。微祝曰：
中景八神，九變九飛，煉魂正身，明景同暉，得與八神合輦齊威，千乘萬騎，上登太微。又存呼神三過止。
次存呼胃神同來育，字道展長七寸，衣黃衣，窮腸中神兆滕康，字道還長二寸四分，黃赤衣，大小腸中神蓬送留，字道廚長二寸一分，衣黃衣，胴中神受厚勃，字道虛長七寸一分，九色衣，胸膈神廣英宅，字道仲長五寸，衣白衣，兩脅神臂假馬，字道成長四寸一分，赤白衣。，陰左卵神扶流起，字道圭長二寸三分，青黃白衣，陰右卵神苞表明，字道生長二寸三分，青黃白衣，凡三過，各安其所。乃叩齒八通，咽液八過，微祝曰：
下景八神，散景化靈，紫煙鬱生，含元守精，魂魄以安，真氣以寧，千乘萬騎，與我同並，先造太素，北揖上清。又存呼神三過止。
次存呼道一內神遁無馬，字道極生長二寸三分，紫色衣。凡三過，令安坐心中，乃叩齒三十通，咽液二十四過，微祝曰：
玄上內真－養形侍晨，總紐攝綱，九度八旋，出液內精，和灌眾神，五臟生華，返老童顏，千乘萬騎，與我升天，上朝太階，高揖玉神。又存呼神三過止。
日中、夜半，亦更存如上法若人多事難專者，日中可存中景，夜半存下景，亦佳也。夜半存者，當去枕、平臥、握固、放體而存之。若月一日、六日、十一日、十六日、二十一日、二十六日夜半，存神訖，又存兩目中，有白氣如雞子在目前，須臾變成兩明鏡，徑九寸，以前後照我一體，並上二十四神，洞鑒分明。良久，心祝曰：
大明寶鏡，分形散化，鑒朗元神，制御萬魔，飛行上清，帔雲巾羅，役使千靈，封山召河畢，可以開眼也。
常以庚午日日中，取清水一斗，真丹一銖，投水中，向月建左行三七過，攪之，祝曰：
玄流硃精，生光八明，身神眾列，並來見形，徹視萬里，中達九靈。東向洗目二七過，久行之，得見二十四神行五神、二十四神法十八年，千乘萬騎來迎召，上造紫清。
夜半清靜，坐臥任意，臨目，視存太白星在玉璫紫闕在眉上一寸，直入一寸，陽日在左，陰日在右，次存辰星在天中帝卿玄宮，在眉間直上，來至發際五分，直入一寸，次存熒惑星在玉門華房在目內眥際五分，直入五分，陽日在左，陰日在右，次存歲星在洞闕硃臺在目後一寸，直入一寸，陽日在左，陰日在右，次存鎮星在金匱黃室長谷。在鼻人中中央，直入二分，星綴懸於上，良久，令五星出光芒，五色煙薰繞一身，洞徹內外五色各隨其星之色。乃叩齒五通，咽液二十五過，微祝曰：
高元紫闕，中有五神，寶曜敷暉，放光衡門，精化積生，變為老人，首巾紫容，綠帔絳裙，右帶流鈴，左佩虎真，手把天綱，散絳飛晨，足躡華蓋，吐芒練身，三景保守，令我得真，養魂制魄，乘飆飛仙。咽液三過，叩齒三通若別有所願，於祝後續言之。
凡此五處，各方一寸，星如彈丸居中，照洞面體。雞鳴時，存日月象在六合府中，日在左，月在右，光明洞形此在兩目上角，小仰高空中接之，叩齒聞有四動在其中是也，直入一寸方九分。叩齒七通，咽液九過，祝曰：
大明靈神，九度鬱青，招霞藏暉，灌練五形，宮駕六合，七神調平，使我飛仙，登行上清。
右一條，南極夫人受於太上高真，名雙景，翼形隱道行此五辰雙景法十五年，五方老人俱下來迎，俱升紫庭。
右五辰二十四神事，凡五訣。
丁卯日夜半，於寢床平坐北向，按手，臨目，叩齒七通，乃仰存七星，煥明北方。良久，微祝曰：
第一太星，玄樞陽明天樞魂神上玄君七過。願得除某七世以來下逮某身陽罪陰過，皆令消除，所向如願，萬事合心，飛步七星，與天相傾，名刊斗晨，延紀億千。
存陽明星，從斗飛入口，光芒回散，徑在心中，內外光徹當存覺七星缺陽明星，餘故懸於天地效也。
丁丑日夜半如上法，微祝曰：
第二元星，北極陰精天旋魂神上玉君七過，願得除某七世以來下逮某身，陰罪陽過，皆令消除，六氣盈滿，四神用虛，飛行七元，名刊玉書，上登紫清，乘玄駕無，出入利正，與天同符。
存陰精星，從斗來飛入口，徑在肺中，鑒洞內外。
丁亥日夜半如上法，微祝曰：
第三真星，北極上真人天機魄精上素君七過，願得除某七祖以來下逮某身生罪死過，積惡私匿、犯違天地三官者，皆得消滅，目明徹視，鑒洞幽無，飛行七元，名書上清，役使萬神，上登玉庭，駕景乘空，與天相傾。
存真人星，來飛入口，徑在肝中，乃北向再拜，咽液九過亦可心拜。
丁酉日夜半如上法，微祝曰：
第四紐星，璇根玄冥，天權魄精上虛君七過，願得除某七世以來下逮某身，無恩無德、不仁不孝、陰惡之罪數千萬計，皆令消滅，服食納精，日以進益，飛登七元，錄刊太玄，上列玉皇，乘欻九天，役使神靈，日月同新。
存玄冥星，飛來入口，徑在脾中。咽液二七過。
丁未日夜半如上法，微祝曰：
第五綱星，天平丹元玉衡魄靈上君玄皇七過，願得除某七世以來下逮某身內外穢罪、表裏沈過數千萬億、記在幽關者，皆令消除，當令體充氣盈，黃鎮胃庭中，上刻太素景紫宮，右侍玉女，左侍玉童，日月同暉，位為真王。存丹元星，來飛入口，徑在胃中。咽液二九過。
丁巳日夜半如上法，微祝曰：
第六紀星，命機北極闓陽魂靈上丹皇虛君七過，願得除某七世以來下逮某身所犯所行賊惡罪過，奸逆亂妄，列記帝宮，皆令消滅，百痾康愈，體氣利正，名書仙臺，刻金上清，役使萬神，飛行大明。
存北極星，來飛入口，徑在腎中陽日在左腎，陰日在右腎。咽液二七過。
月晦日夜半後，未雞嗚，於寢床東向，平坐按手，叩齒七通，仰存七星，煥明於北方。良久，微祝曰：
第七關星，玄陽天關瑤光太明上皇道君七過，願得除某七世以來暗昧匿罪，五罪五形身中之神數千萬億，紀在北帝鬼官者，皆令消滅，當令其神精八達，坐在立亡，耳聽絕音，目生紫光，刊玉太素，洞覽鬼形，名書帝軒，命均二明，飛行七元，寢宴紫庭。
存天關星，來飛入目瞳中陽日在左，陰日在右，通映兩眼，內外自照，存見五藏分明。
六甲夜半於寢床坐臥，首向任意，握固閉氣定神。良久，叩齒九通，存北斗九星，煥明於頂上，令光芒相映，祝曰：
第八帝星，高上玉皇神八景靈元君，第九尊星太微玉帝君神太素七神元君九過，願得除某九世祖父母以來下逮某身諸丘山水源大小罪過、名上死籍者，陰匿賊惡、伏奸藏欺事有億萬，列在鬼帝酆山上死罪條列之愆，記在北上九元太極真人黑簿者，乞九天元太上帝尊王玄君皆令罪事消除，飛行七道，上登玉清，洞游太無，乘景晨生，北宴八素，與日相傾，總朝真妃，攝御萬靈。
存帝尊二星，來飛入泥丸中，洞照五臟，內外通生紫光。咽液三九過若六甲、六丁日，與月晦日同者，重行之。
右回元事凡八訣。
五臟神名：
肝東方青，其人姓為婁氏，字君明，衣青衣。
心南方赤，其人姓為張氏，字巨明，衣赤衣。
肺西方白，其人姓為文氏，字元明，衣白衣。
腎北方黑，其人姓為玄氏，字子真，衣黑衣。
脾為中央戊己土黃，其人姓為己氏，字元己，衣黃衣。知吾者生，不知吾者死知五臟神名字，與天地適等。晨暮有常呼之，與言語，有痛處，自令其神治之，即差也。不與相知、不與言語，則死矣。出黃書西方兵法。
肝神名為青龍，字亹龍子方。
心神名為豪丘，字陵陽子明。
肺神名為方長宜，字子元。
腎神名為雙以，字林子。
脾神名為黃庭，字飛黃子。
肝痛，思東方青帝君治之。不差，思身中所出將軍悉治之。
心痛，思南方赤帝君治之。
肺痛，思西方白帝君治之。
腎痛，思北方黑帝君治之。
脾痛，思中央黃帝君治之。
東方甲乙者，木氣，起於肝，其氣青。中有神人，姓為婁氏，字君明，衣羽衣，戴繡冠幘。
南方丙丁者，火氣，起於心，其氣赤。中有神人，姓為張氏，字巨明，衣絳衣，戴繡冠幘，帶龍頭紐鏌邪刃，常治太清之中，腰帶紫綬，能與天皇語。
西方庚辛者，金氣，起於肺，其氣白。中有神人，姓為文氏，字元明，衣白衣，戴繡冠幘。
北方壬癸者，水氣，起於腎，其氣黑。中有神人，姓為玄氏，字子真，衣黑衣，戴繡冠幘。
中央戊己者，土氣，起於脾，其氣黃。中有神人，姓為己氏，字元己，衣黃衣，戴繡冠幘。
膽為長命宮，中有神人姓為吳氏，字元仙，衣黃衣，持北斗。此五內之神四面供養之，拘魂錄魄，來附小臣某甲身。
右此五臟神，先當靜思之，次以上靜文，吏兵守宅次之。
