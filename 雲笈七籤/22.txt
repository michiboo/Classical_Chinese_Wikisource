《外國放品隱元內文經》云：天地五方，皆有制御剛柔之色，使不得落。其地深二十億萬里，得潤澤。潤澤下二十億萬里，得金粟澤。金粟澤下二十億萬里，得金剛鐵澤。金剛鐵澤下二十億萬里，得水澤。水澤下八十億萬里，得大風澤。大風澤下五百二十億萬里，乃綱維天地，制使不陷，如今日月星辰，為風所待也。學者不知地下之境潤色深淺，即五帝不過兆身於外國之境也。
東方弗於岱，九萬里之外，極豪林之墟。其國音銘呵羅提之國。國地形正員，土色如碧脂之鮮，無有山阜，廣狹九十萬里。其國人形長二丈，壽四百歲。國有六音之銘，是高上始氣置於外國胡老之品。高上恆吟歌其音，以化胡老之人，令知外國有不死之教。其國人皆行禮而誦其音，是得四百歲之壽，無有中夭之命。上學之士知外國地色，恆吟詠六品之音者，則致胡老仙官衛兆之身。九年，自然得游呵羅提之國，與胡老交言，變化飛空，遊行東極之境也。
南方閻浮利，三十萬里之外，極洞陽之野。其國音則銘伊沙鷿之國。國地平博，無有高下，土色如丹，廣狹八十一萬里。其國人形長二丈四尺，壽三百六十歲。國有六音之銘，是高上置於外國越老之品。高上恆吟歌其音，以化越老之人，令知其國有不死之教。其國人皆行禮，而誦其音，是得三百六十歲之壽，無有中夭之命。學者知外國地色，恆吟詠六品之音者，則致越老仙官衛兆之身。九年，自然得游伊沙鷿之國，與越老交言，變化硃宮，飛行南陽之境也。
西方俱耶尼，七十萬里之外，極浩素之壟。其國音則銘尼維羅綠那之國。國地形多高壟，與天西關相接，土色白如玉，廣狹六十八萬里。其國人形長一丈六尺，壽六百歲。國有六音之銘，是高上置於外國氐老之品。高上恆吟歌其音，以化氐老之人，令知其國有不死之教。其國人皆行禮，誦詠其音，是得六百歲之壽，無有中夭之命。學者知外國地色，恆吟詠修行，則致氐老仙官衛兆之身。九年，自然得游尼維羅綠那之國，與氐老仙官交言，能飛行玄虛，游戲浩素之壟也。
北方鬱單，五十萬里之外，國極朔陰之庭。其國音則銘旬他羅之國。國地長流平演，土色黑潤，廣狹五十八萬里。其國人形長一丈二尺，壽三百歲。國有六音之銘，是高上置於外國羌老之品。高上恆吟歌其音，以化羌老之人，令知其國有不死之教。其國人皆行禮，而誦詠其音，是得三百歲之壽，無有中夭之命。學者知外國地色，恆吟詠修行，則致羌老仙官衛兆之身。九年，自然得游旬他羅之國，與羌老交言，飛行玄虛，游宴朔陰之庭也。
上方九天之上，清陽虛空之內，無色無象，無形無影，空洞之銘元精青沌自然之國。以青氣為世界，上極無窮，四覆諸天，則高上玉皇萬聖帝真受生之根元，壽命無量，惟劫為年。其空洞之內亦有六音之銘，則元始置於真皇自然之品。高上吟歌其音，以延群仙，令知玄空有無量之真。其國玉皇萬聖帝真皆行禮，悉吟詠其音，是得無量之壽。學者知空洞之色，吟詠修行，則致三元下降，五帝詣房，授兆靈音。九年，則得乘駕浮雲，上造玉清太空之中也。
中國，直下極大風澤，去地五百二十億萬里，綱維地源，制使不落，土色如金之精。中國音則銘太和寶真無量之國。中嶽崑崙即據其中央。諸天之別名，上有玄圃七寶珠宮，與天交端上真飛仙之館。中國周回百二十億萬里。其國人形長九尺，皆學導引之術，壽一千二百歲。國有六音之銘，是高上置於中國之品。高上玉皇帝君悉吟詠其音，以化中國傖老之人，令知其國有不死之教。其國人皆修上清之道，行禮誦詠，是得壽一千二百歲，無有橫夭之年。學者知中國地色，吟詠修行，則傖老仙官衛兆之身。九年，自然與傖老交言，玄察太空，飛行上清。
諸天內銘、九地三十六音，以元始同存空靈，建號結自然之名，表於九玄，演流外國三十六音。如是天地各有三十六分。天則有三十六天王，以應三十六國；地則有三十六土皇，以應三十六天。天王典真，土皇主仙。為學不知天之內音，則天王不領兆名；不知地下之音，土皇則不滅兆跡，閉不得仙。有見其文，受其訣音，天王玄鑒，七聖刻篇，西龜定錄，東華書名，土皇滅屍，落跡九陰，保舉上清，五靈敬護，十界扶迎，周流六國，平滅群兇，五兵摧伏，天魔束形。九年，乘空飛行上清。真道高妙，不得妄宣。輕洩寶音，七祖充責，已身殞亡；三塗五苦，萬劫不原。上真之士，慎科而行。
諸天王恆以八節及月朔之日，游觀無崖，歷戲雲房，逍遙玉清，流眄十方。於明霞之上，恆詠諸天內音飛玄之章，上慶天真，內歡神衿；玉響虛朗，瓊韻合音。當北之日，五老浮位，九帝臨軒，四司鑒試，五帝衛靈，眾真齊唱，萬仙禮音；三光停暉，七元煥明；山海靜波，諸天肅清；八素散華，四皇拂塵；靈風揚香，綠霞吐津；天元溟涬，玉虛含欣；朗朗高清之館，渺渺太漠之中，洞虛入微，周覽無窮。有得其道，與帝結朋。勤誦其章，位準仙王。德同諸天，壽齊三光。
凡學上仙之道，志登玉清，奉禮帝尊，而不知三十六天之音飛玄之章，則三十六天王不領兆名，徒為精勤。天不降真，四司不敬，五帝不迎，天魔侵真，終不成仙。欲飛行玄虛，游晏五嶽，而不知九地三十六土皇內名，則九陰不落兆屍，九地不滅兆跡，徒勞幽山，望飛反沉。欲行此道，每至八節月朔日，沐浴清齋，入室燒香，朝禮諸天。北向叩齒三十六通，微咒曰：兆（臣甲乙），志慕神仙；八慶之日，朝禮天尊；上願騰景，乘空落煙，飛超玉清，洞游諸天；中願變形，致五神升入月門，仰啜八騫，石景水母，玉胞飛根，長披硃日，與光同存；下願四極，授我口言，西華侍衛，役使金晨，攜提五老，八景同軒；上慶交合，五願開陳；得如所願，體合自然；真靈下降，賜登上仙。畢，便六拜，仰咽六氣；次西向六拜，咽六氣；次南向六拜，咽六氣；次東向六拜，咽六氣；次西北六拜，咽六氣；次東南六拜，咽六氣；合六方三十六拜，朝三十六天。畢，還北向平坐。詠三十六天飛玄之章一遍，竟，又六拜六咽氣，都止也。此高上朝三十六天上法。行之九年，天降雲輿，三光詣房，書名玉清，刻簡青宮；四司右列，十界敬迎；乘空飛行，上升玉晨。其法高妙，不得妄宣。輕洩寶文，七祖充責，身役鬼官。長閉三徒，萬劫不原。
第一無上元景無色鬱單無量天英勃天王，姓混諱霧絪羅。
第二無形清微天化升天王，姓馮諱堤阿沙。
第三無精波羅褥天玄黑天王，姓雲諱奎零。
第四入色水無量億羅天飛宗天王，姓王諱阿衛。
第五無極洞清上上禪善無量壽天雲羅天王，姓示升??諱渼絪抃。
第六玄微自然上虛禹餘天梵咽天王，姓羅諱彼犁荼。
第七玄清上無那首約諍天玄那天王，姓梵諱摩首波。
第八梵行上清氣稽那邊凈天雲攜天王，姓騫諱首苛。
第九無窮洞虛極上須延天回摩天王，姓澤諱芃羅。
第十玄梵玉虛無精氣羅迦凈月天雲阿天王，姓周諱阿迦須。
第十一氣玄元達上靈赤天重慕天王，姓丹諱清凈央。
第十二大梵玄無氣離行如天世畢天王，姓周諱分若。
第十三無極上靈玉虛玄洞寂然天家王天王，姓津諱濆裛。
第十四寶梵無色上真氣潘羅玄妙天雲持天王，姓隨諱黎沐音。
第十五飛梵行真上玄答謾福德天部利天王，姓王諱惟缽離。
第十六雲梵流精中元近厓際淳天世良天王，姓硃諱梨藹。
第十七玄上洞極無崖不驕樂天流芬天王，姓凝諱{須霍{持。
第十八大梵玄青元精答近際天元深天王，姓阿諱明秀。
第十九行梵紫虛上元首帶快見天洞干天王，姓劉諱且扇。
第二十虛梵上清化靈須鷿結愛天飛衣天王，姓彭諱移那。
第二十一上極無景洞微化應聲天玉攜天王，姓輝諱■■。
第二十二大梵九玄中元氣阿那給道德天天葵天王，姓揵諱尼姤。
第二十三行梵元清下靈氣須達天總幾天王，姓周諱難首。
第二十四極梵洞微九靈氣須帶阿那天九曲天王，姓竺諱明和。
第二十五無名至極洞微梵寶天囗囗天王，姓精諱霧雲{梓。
第二十六微梵玄天氣帶扇給道德天囗囗天王，姓洛諱須阿摩。
第二十七虛梵天氣蟬然識慧天囗囗天王，姓雲諱元陁。
第二十八空梵中天績元伊檀天囗囗天王，姓硃諱仲生。
第二十九太極無崖紫虛洞幽梵迦摩夷天世羅天王，姓雲諱■。
第三十綠梵自然識慧入天雲九天王，姓迦諱釋文羅。
第三十一玄梵大行無景無所念慧天宗提天王，姓伊諱檀阿。
第三十二天雲梵上行維先阿檀天正群天王，姓仲諱雲勛勃。
第三十三無色玄清洞微波梨答天囗囗天王，姓王諱靈襜。
第三十四洞微玄上梵氣阿竭含那天囗囗天王，姓桓諱墮世宗。
第三十五玄上綠梵滅然天囗囗天王，姓硃諱鷿雲彌。
第三十六極色上行梵泥維先若那天囗囗天王，姓袁諱員珠。
三十六天內名生於空洞元氣之先，文華表見，題於崑崙之山。高上音其玉文，上相集其妙篇。稟受太空自然之章，上標玄圖，中統六國三十六音，下總九地三十六土皇。靈篇洞暢，玉慧虛鮮，皆天王之游歌，空玄之寶章。六六韻合，四四齊真，九帝分號，三十六天，萬氣總隸，普領群仙。上極無崖無色，下極洞源洞淵。諸為上真飛仙，不稟玉音，則不得游觀無崖之天。有得其文，天王書名，刻字紫扎，結錄玉晨。三十六年，克得上登無色之天，下洞九地之源。上妙之道，不傳下仙。輕洩寶音，七祖充責，身負刀山，三徒五苦，萬劫不原。
第一壘色潤地正音土皇，姓秦諱孝景椿。
第一壘色潤地行音土皇，姓黃諱昌上文。
第一壘色潤地游音土皇，姓青諱玄文基。
第一壘色潤地梵音土皇，姓蜚諱忠陣星。
第二壘剛色地正音土皇，姓戊諱坤文光。
第二壘剛色地行音土皇，姓鬱諱黃母生。
第二壘剛色地游音土皇，姓玄諱乾德維。
第二壘剛色地梵音土皇，姓長諱皇萌。
第三壘石脂色澤地正音土皇，姓張諱維神保。
第三壘石脂色澤地行音土皇，姓周諱伯上仁。
第三壘石脂色澤地游音土皇，姓硃諱明車子。
第三壘石脂色澤地梵音土皇，姓庚諱文敬士。
第四壘潤澤地正音土皇，姓賈諱雲子高。
第四壘潤澤地行音土皇，姓謝諱伯無元。
第四壘潤澤地游音土皇，姓已諱文秦陣。
第四壘潤澤地梵音土皇，姓行諱機正方。
第五壘金粟澤地正音土皇，姓華諱延期明。
第五壘金粟澤地行音土皇，姓黃諱齡我容。
第五壘金粟澤地游音土皇，姓雲諱探無淵。
第五壘金粟澤地梵音土皇，姓蔣諱通八光。
第六壘金剛鐵澤地正音土皇，姓李諱上少君。
第六壘金剛鐵澤地行音土皇，姓範諱來力安。
第六壘金剛鐵澤地游音土皇，姓長諱李季元。
第六壘金剛鐵澤地梵音土皇，姓王諱駟女容。
第七壘水制澤地正音土皇，姓唐諱初生映。
第七壘水制澤地行音土皇，姓吳諱正法圖。
第七壘水制澤地游音土皇，姓漢諱高文徹。
第七壘水制澤地梵音土皇，姓京諱仲龍首。
第八壘大風澤地正音土皇，姓葛諱玄升先。
第八壘大風澤地行音土皇，姓華諱茂雲長。
第八壘大風澤地游音土皇，姓羊諱真洞玄。
第八壘大風澤地梵音土皇，姓周諱尚敬原。
第九壘洞淵無色剛維地氣正音土皇，姓極諱無上玄。
第九壘洞淵無色剛維地氣行音土皇，姓升諱虛元浩。
第九壘洞淵無色剛維地氣游音土皇，姓趙諱上伯玄。
第九壘洞淵無色剛維地氣梵音土皇，姓農諱勤元伯。
右九壘之地，極下洞淵洞源，綱維天地，制使不落。上則去第一壘五百二十億萬里，下則無窮無境，無邊無際，皆綱維之氣。如是第九壘土皇以三月一日、六月二日、九月三日、十二月四日，一年四過，乘五色雲輿，九色飛龍，執中元命神之章，從傖老仙官耀天羽騎萬二千人，上詣波梨答天，奏九地學道得仙人名，言於四天之主。
凡學上法，當以其日日入時，入室向太歲，黃書白紙上四土皇內音服之，叩齒十二通，仰存四土皇姓諱，悉著玄黃五色之衣，頭戴九元通天寶冠，足著五色師子交交之履，執文身保命之符，乘黃霞飛輿，從五帝玉女三十六人，飛行上升波梨答天。便咒曰：
二象回周，九精洞靈，皇老應符，騰虛入清，四通八達，飛霞紫瓊，上登金華，奉對帝靈；記仙元錄，青宮刻名，得道白簡，封字七靈；九壘滅屍，東井煉形；三九降真，我道已明；得乘飛景，上登玉庭。畢，心拜九拜，咽氣十二通止。行之三十六年，得乘黃霞飛軿，上升波梨答之天。九地九壘直下九重，合三十六音三十六土皇，上應三十六天，中應三十六國。如是土皇皆位齊玉皇之號，但分氣各治，上下之別名耳。土皇三十六年，轉號上清之宮，襲三十六天之王。玉司之官於九壘之下，皆舉學道得仙之名，上奏九天天王。為學不知九壘地音三十六土皇內諱，九地不滅兆跡，九天丞相不受兆名，五嶽不降雲輿，五帝不衛兆身，徒明外國之音，故不得絺會而升也。故天、地、人各稟三三之氣，三合成真，然後得仙也。
凡知九地之音三十六土皇內諱，則九氣丈人恆以四方五色靈官防衛兆身；出入遊行，登陟五嶽，則仙官侍送，滅魔威試，降致神真。九年飛空，坐在立亡；三十六年上升太清。居世得有此文，七玄九祖則為九氣命靈，土皇司官，奉衛形骸，撫慰靈魂；蒿里父老，丘丞相掾，皆為驅除；無復拘閉謫役之患。居則在地保安無兇，十二守將營捍八門，通真致神；欲富則富，欲官則官，欲仙則仙，欲神則神。此道秘妙，非可言宣。上相青童稟受高上口訣寶篇，妄洩靈文，七祖充役，萬劫不原。
若欲登山住止及安居宅，審地吉兇，當以戊己之日，黃書九地三十六音文白紙上，置所居中央，以盆覆之，三宿開看。若有黃色潤紙，大吉；若有青色，則下有死靈之屍；若有白色，則兇；若有赤色者則驚恐；若有黑色者則主財寶；若有紫色者得神仙。都不異，則止可三年安，過此必折傷。
第一品銘正音無夷。
第二品銘正音波泥。
第三品銘正音久難。
第四品銘正音吉羅。
第五品銘正音無思。
第六品銘正音雲芝。
東方去中國九十萬里外，名為呵羅提之國，一名日生國。國外有扶桑，在碧海之中。地一面方萬里，上有太帝宮，太真王之別治。其上生林如桑，皆數千丈。大者三千圍，兩兩同根而生。有實，赤如桑椹。仙人所啖食，體作金光色。其實皆九千歲一生。又有生洲，在扶桑外，西接蓬萊，地面方二千五百里，去岸二十三萬里。上有仙家數萬人。地無寒暑，時節溫和，多生神仙芝草，食之飛空而行。扶桑東又有祖洲，在東海之中。地方五百里，去岸七萬里。上有不死芝草，形狀似菰苗，長三四尺，一名養神芝。其葉似菰，生不叢株。食之飛行上清，已死之人，覆之則生。神奇妙藥，入其國宜知其名，存胡老仙官採之於祖洲，思其色而服之，三年，面有流光，延壽萬年。久久，自然有仙人齎此神物降送於身也。
第一品銘正音盈華。
第二品銘正音玉家。
第三品銘正音握魔。
第四品銘正音耀葩。
第五品銘正音武都。
第六品銘正音飛蒲。
南方去中國八萬一千里外，名閻浮黎之外，極洞陽之野，國名伊沙鷿之國，一名火庭天竺之國。國外有長洲，一名青丘，在南海辰已。地方五千里，去四方之岸二十萬里，則生天樹，長三千丈，大者二千圍。甚多靈藥，甘液玉英，無所不有。其上有民，人皆壽三百六十歲。又有靈狐之獸，大者如犬，色如金，叫聲響四千里，威制虎豹萬禽，得衣其毛，壽同天地。青丘左則有風山，山恆震聲，上有紫府宮，天真神仙玉女所游觀。又有炎洲，在南海中央，地方二千里，去岸九萬里。上有風生獸，似豹，青色，大如貍。積火連天燒之，經月不死，毛亦不然，斫刺不入，以鐵錘交鍛其頭數千下乃死，張口向風，須臾復活。以石上菖蒲塞其鼻即死，取其腦，和菊花服之，壽同天地。又有火林山，山中有火光獸，大如鼠，毛長三四寸，或赤或白。於是夜半望山上林木及此獸，光照如然火。取其獸毛作布，名之火浣布。小污，以火燒之，即鮮白，則伊沙鷿國人所衣。得此毛，仙人降形。學者存其國之音，思越老仙官，三十六年，神人當以此獸及本國神奇之物獻送於兆也。
第一品銘音曰華蓮。
第二品銘音曰高軒。
第三品銘音曰明身。
第四品銘音曰土纏。
第五品銘音曰星震。
第六品銘音曰硃天。
西方去中國六萬里外，名俱耶尼之外，極皓素之壟，寒穴之野，則尼維羅綠那之國，一名雲胡月支國。國人壽六百歲。國外則有流洲，在西海之南，地方三千里。去東岸十九萬里。其上有仙家數萬，上有山生昆吾之石。治石成鐵作劍，光明照洞如水精，割玉如土。鳳麟洲在海中央，地方一千五百里。四面有弱水，鴻毛所不浮。上有仙家數千，鳳麟為群。上有吉光之獸，如貍，能作胡語，聲如梵音，與其國人通言。獸毛生光奕奕，悉仙人所衣。得衣其毛，壽同天地。學者存其國音、氐老仙官，三十六年，當獻送昆吾之劍，吉光之獸於兆也。
第一品銘音曰玄家。
第二品銘音曰文多。
第三品銘音曰山廬。
第四品銘音曰武都。
第五品銘音曰盈家。
第六品銘音曰玄摩。
北方去中國五萬里外，名鬱單，極朔陰鉤陳之庭，國名旬他羅之國，一名天鏡之國。國人壽三百歲。國外則有玄洲，方七千二百里。四面是海，去岸三十六萬里。上有太玄都，仙伯真公所治。有鸑鷟之鳥，如浮氣；多丘山，名為風山，與天西北門連界。金堂玉室宮府生金玉紫芝，是三天所治。其外則有元洲，地方三千里，去南岸十萬里。上生五芝玄澗，澗水如蜜，飲之與天地同年。中有三萬仙家，悉飲此水，得仙不死。學者存其國音，羌老仙官，三十六年，降獻玄澗五芝水也。
第一品銘正音重權。
第二品銘正音玉金。
第三品銘正音三林。
第四品銘正音正精。
第五品銘正音吸鈴。
第六品銘正音綠嬰。
上方九天之上，清陽恢空之內，無色無象，無形無影，空洞之銘元精青沌自然之國，一名洞澳清衍之國。以青氣為世界，上極無窮，四覆諸天惟有玉虛紫館結空洞之煙，而虛玄青沌之內也。為學存高上之音，則天人授子飛仙之方。
第一品銘正音山廬。
第二品銘正音世家。
第三品銘正音嵯峨。
第四品銘正音盈華。
第五品銘正音翟葩。
第六品銘正音羅那。
中國四周百二十億萬里，下極大風澤五百二十億萬里。崑崙處其中央，弱水周匝繞山。山高平地三萬六千里，上三角，面方長萬里，形似偃盆，中央小狹，上廣。其一角正北，千辰星之精，名曰閬風臺；一角正西，名曰玄圃臺；其一角正東，名曰崑崙宮。一處有積金為天墉城，面方千里。城上安金臺五所，玉樓十二。其北戶山、承淵山並其支輔。又有墉城金臺、玉樓，相似如一。流精之闕，光碧之堂，瓊華之室，紫翠丹房；景雲燭日，硃霞九光；西王母之所治。上通璇璣，元氣流布五常玉衡，普引九天之澳，灌萬仙之宗根，天地之紐，萬度之柄矣。上生金銀之樹，瓊柯丹寶之林；垂蘇瑚以為枝，結玉精以為實；其樹悉刻題三十六國音諸天玉文，上棲紫燕鳳鸞、白雀硃鶚、鵾雞靈鵠、赤鳥青鵲；下則飛禽游獸，與崑崙同生；初無死耗，但玄文寶經隱書古字，有千二百億萬言。在玄圃之上，積石之陰，仙人有九萬人，皆停散於靈山。學者恆誦諸天內音外國三十六音、地下九壘之音九年，仙人自當降送靈山之神奇；三十六年，得乘五色雲輿，上登崑崙之山也。
