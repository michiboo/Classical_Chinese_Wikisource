○列仙傳
赤松子者，神農時雨師。服水玉以教神農，能入火自燒。至崑崙山上，常止西王母石室中。隨風雨上下。炎帝少女追之，亦得仙俱去。至高辛時復為雨師，今之雨師本是焉。
寧封子者，黃帝時人也，世傳為黃帝陶正。有人遇之，為其掌火，能出五色煙，久則以教封子。封子積火自燒，而隨煙炁上下，視其灰燼，猶有其骨，時人共葬於寧北山中，故謂之寧封子焉。
馬師皇者，黃帝時馬醫也。知馬形氣死生之診，理之輒愈。後有龍下，向之垂耳張口。師皇曰：此龍有病，知我能理。乃針其脣下口中，以甘草湯飲之而愈。後數有疾，龍出其陂，告而治之。一旦龍負而去。
赤將子輿者，黃帝時人。不食五穀，而啖百草花。至堯時為木工，能隨風雨上下。時於市中貨繳，亦謂之繳父。
偓佺
偓佺者，槐山採藥父也。好食松實，形體生毛，長數寸，兩目更方，能飛行逐走馬。以松子遺堯，堯不暇服也。松者，簡松也。時人受服者，皆至二三百歲焉。
容成公者，自稱黃帝之師。見周穆王。能善補導之事，取精於玄牝，其要穀神不死，守生養精氣者，發白復黑、齒墮更生。事與老子同，亦云老子師。
方回，堯時隱人也，堯聘以為閭士。煉食雲母粉，亦與人民之有病者，隱於五柞山中。夏啟末為宮士，為人所劫，閉之室中，從求道，回化而得去，更以方回印封其戶。時人言，得回一圓泥塗，門戶終不可開。
涓子，齊人。好餌術，接食其精，至三百年乃見於齊。著《天地人經》四十八篇。後釣於荷澤，得鯉腹中有符。隱於宕山，能制風雨，受伯陽《丸仙法》。淮南王安少得其文，不能解其旨也。其《琴心》三篇，有條理焉。
嘯父，冀州人。少在西周市上補履數十年，人不知也。後奇其不老，好事者造求其術，不能得，唯梁母得其作火法。臨上三亮山，與梁母別，列數十火而升天。西邑多奉祀之焉。
師門者，嘯父弟子也。亦能使火，食桃李葩。為夏孔甲龍師，孔甲不能順其心意，殺而埋之野外。一旦風雨迎之，訖則山木皆焚。孔甲祀而禱之，還而道死。
務光，夏時人。耳長七寸，好琴，服蒲韭根。湯伐桀，因光而謀，光曰：非吾事也。湯曰：孰可？曰：吾不知也。湯曰：伊尹何如？曰：強力忍垢，吾不知也。湯既克桀，以天下讓於光，曰：智者謀之，武者遂之，仁者居之，古之道也。吾子胡不遂之？請相吾子。光辭曰：廢上非義也，殺人非仁也。人犯其難，我享其利，非廉也。吾聞非義不受其祿，無道之世不踐其位，況於尊我？我不忍也。遂負石自沉蓼水，已而自匿。後四百餘歲，至武丁時復見，武丁欲以為相，不從。武丁以輿迎，而從逼不以禮，遂投河浮山，後游尚父山。
仇生者，不知何許人。湯時為木正，三十餘年而更壯，皆知其壽人也，咸共師奉之。其人云常食松脂。在屍鄉北山上自作石室。至周武王，幸其室祠之。
邛疏者，周封史也。能行炁煉形，煮石髓而服之，謂之石鐘乳。至數百年，往來入太室山中，有臥石床枕焉。
馬丹者，晉狄人也。當文侯時為大夫，至獻公滅時復為幕正。獻公滅狄，殺恭太子，丹去至趙。宣子時，乘安車入晉都，候諸大夫。靈公欲仕之，逼不以禮。有迅風發屋，丹入回風中而去。北方人尊而祠之。
陸通者，雲楚狂接輿也。好養生，食橐盧木實及蕪菁子。游諸名山，在蜀峨嵋山上，人世世見之，歷數百年也。
葛由者，羌人也。周成王時，好刻木羊賣之。一旦騎羊而入蜀。蜀中王侯貴人，追之上綏山。綏山在峨嵋山西南，高無極也。隨之者不復還，皆得仙道。故里諺曰：若得綏山一桃，雖不得仙，亦足以豪。山下立祠數十處也。
琴高，趙人。能鼓琴，為宋康王舍人。行涓彭之術，浮游冀州涿郡間二百餘年，後辭入涿水取龍子，與諸弟子期。期日皆齋潔，待於水傍設祀，果乘赤鯉來坐祠中，且有萬人觀之。留一月，復入水去。一本涿作碭。
寇先生者，宋人也。釣魚為業，居睢水傍百餘年，得魚或放或賣或食。常著寇帶，好種荔，食其葩實焉。宋景公問其道，不告，即殺之。數十年，踞宋城門鼓琴，數十日而去。宋人家家奉祀焉。
安期生者，瑯邪阜鄉人。賣藥於東海邊，時人皆言千歲翁。秦始皇東游，請見，與語三日三夜，賜金璧度數千萬。出於阜鄉亭，皆置去，留書以赤玉舄一雙為報曰：後千年，求我於蓬萊下。始皇即遣使者徐市、盧生等數百人入海。未至蓬萊山，輒逢風波而還。立祠阜鄉亭海邊，數十處也。
桂父者，象林人也。時黑而時白，時黃而時赤，南海人見而尊事之。常服桂及葵，以龜腦和之，千丸用十斤桂。累世見之，今荊州之南，尚有桂丸焉。
瑕丘仲，寧人也。賣藥於寧百餘年，人以為壽。而因地動舍壞，仲及里中數十家，屋臨水皆敗。仲死，民或取仲屍棄水中，收其藥賣之。仲被裘而從，詣之取藥。棄仲者懼，叩頭求哀，仲曰：非恨汝，使人知我爾！吾去矣。後為夫餘胡王驛使，復來至寧，北方謂之謫仙人。
酒客，梁市上酒家人也。作酒常美，售，日得萬錢。有過而逐之，主人酒常酢敗，貧窮梁市中賈人多以女妻而迎之，或去或來。後百餘歲，來為梁丞，使民益種芋萊，曰：三年當大饑。果如其言，梁民不死。後五年，解印綬去，莫知所終焉。
任光，上蔡人。善餌丹，賣於都里間，積八十九年，乃知是故時任光也，稱說如故。後數十年間，頃後長老識之。趙簡子聘與俱歸，常在柏梯山上。三世不知所在，晉人常服其丹矣。
祝雞翁，洛人。居屍鄉北山下，養雞百餘年，雞皆有名字，千餘頭，暮棲樹上，晝放散之。欲引呼名，即種別而至。賣雞及子，得千餘萬，輒置錢去之吳，作養魚池。後升吳山，白鶴孔雀數百，常止其傍矣。
硃仲，會稽人，常於市上販珠。高后時，下書募三寸珠，仲讀音同御名書，笑曰：真值汝矣！賚三寸珠詣闕上書，珠好過度，即賜五百金。魯元公主復私以七百金從仲求珠，仲獻四寸珠，送至闕即去。下書會稽徵聘，不知所在。景帝時復來，獻三寸珠數十枚輒去，不知所之雲。
修羊公，魏人。華陰山石室中有懸石榻，臥其上，石盡穿陷，略不動。時取黃精食之。後以道於景帝，禮之，使止王邸中。數歲，道不可得。有詔問公何日發？語未訖，床上化為白石羊，題其脅曰：修羊公謝天子。後置石羊於通靈臺上，羊後復去，不知所在。
稷丘君者，太山下道士。武帝時以道術受賞賜。發白再黑，齒落更生。後罷去。上東巡太山，君乃冠章甫，衣黃衣，擁琴來迎，拜武帝曰：陛下勿上，必傷足指。及數里，左足指果折。上諱之，但祠而還。為君立祠復百戶，使承奉之。
崔文子，太山人，世好黃老事，居潛山下。後作黃老丸，成石父祠。賣藥都市，自言三百歲。後有疫炁，民死者萬計，長吏告之請救。文擁硃幡，系黃散，以循民間。飲散者即愈，所愈計萬。後去蜀賣黃藥，故世寶崔文赤丸黃散，實近於神焉。
赤須子，酆人也。酆中傳世見之，雲秦穆公主魚吏也。數言酆界災害水旱，十不失一。臣向迎而師之，從受業。以長好食松實、天門冬、石脂，齒落更生，發白還黑，服霞絕粒。後往吳山下十餘年，莫知所之。
犢子，鄴人也。少在黑山採松子、茯苓，餌而服之。且數百年，時壯時老，時美時醜，乃知是仙人也。常過酤酒於陽都家。都女者，眉生而連，耳細而長，眾以為異，皆言此天人也。會犢子牽一黃犢來過，都女悅之，遂相奉侍。都女隨犢子出，取桃李，一宿而返，皆連兜甘美。邑中隨伺逐之，出門共牽犢耳而走，不能追也。旦復在市中。數十年乃去，見磻山下，冬賣桃李也。
騎龍鳴者，渾亭人。年二十，於池中求得龍子，狀如守宮者十餘頭，養食，結草廬而守之。龍長大，稍稍去。後五十餘年，水壞其廬而去。一旦騎龍來，至渾亭下，語云：我馮伯昌孫也。此間人不去五百里，必當死。不信之者，以為妖言。至八月果水至，死者萬計。
主柱，不知何許人。與道士共上宕山，言此有丹砂，可得數萬斤。宕長吏知而上山封之，砂流出飛如火，乃聽柱取。為邑令章君明餌砂三年，得神砂飛雪。服之五年，能飛行，與柱俱去矣。
鹿皮翁，淄川人也。少為府小吏，工木精巧，舉手能成器械。岑山上有神泉，人不能至。小吏白府君，請木工斤斧三十人，作轉輸懸閣，意思橫生。數十日，梯道四間成，上其巔作祠舍，留止其傍，絕其二間以自固。食芝草，飲神泉。且七十年，淄水來，三下呼宗族家室，得六十餘人，令上山半。水盡漂一郡，沒者萬計。小吏乃辭遣宗家，令下山。著鹿皮衣，遂去復上閣。後百餘年，下賣藥於市。
昌容，常山道人，自稱湯王女。食蓬艸累根。往來上下見之者二百餘年，顏色如二十許人。能致紫草，貨與染家，得錢以遺孤寡，歷世而然，奉祠者萬計也。
溪父，南郡甗人。居山間，有仙人常止其家，從買瓜，教之煉瓜子與桂、附、枳實，共藏而對分，食之二十餘年，能飛走，升山入水。後百餘年絕，居山頂，呼溪下父老，與道生時事也。
山圖，隴西人。少好乘馬，馬踏之，折腳。山中道人教以雌黃、當歸、羌活、獨活、苦參散服之，一歲而不嗜食，病癒身輕。追道士問之，自言五嶽使之名山採藥，能隨吾，便汝不死。山圖追隨之六十餘年，一旦歸來，行母服於家。幹年復去，莫知所之。
谷春，櫟陽人。成帝時為郎，疫死而屍不冷，家發喪行服，猶不敢下釘。三年，更著冠幘，坐縣門上。邑中人大驚，家人迎之，不肯歸，發棺有衣無屍。留門上三宿，去之長安，止橫門上。人知，追迎之，復去之太白山。立祠於山上，時來至其祠中止宿焉。
陰生，長安渭橋下乞兒。常止於市中乞，市人厭苦，以糞灑之，旋復見，身中衣不污如故。長吏知之，試收系，著桎梏，而續在市中乞。又試欲殺之，乃去。灑者之家室自壞，殺十餘人。故長安謠曰：見乞兒，與美酒，以免破屋之咎。
子主者，楚語而細音，不知何所人也。詣江都王，自言：寧先生雇我作客，三百年不得作。直以為狂人也。問先生所在？雲在龍眉山上。王遣吏將上龍眉山巔，見寧先生，毛身廣耳，被發鼓琴。主見之叩頭，吏致王命。先生曰：此主，吾比舍九世孫。且念汝家，當暴死女子三人，勿預吾事！語竟，大風發。吏走下山，比歸宮中，相殺三人，王遣三牲立祠焉。
陶安公，六安鑄冶師。數行火，火一旦散上行，紫色沖天。安公伏治下求哀，須臾，朱雀止冶上曰：安公安公，冶與天通，七月七日，迎汝赤龍。至期赤龍到，大雨，而公騎之東南上，一城邑數萬人眾共送視之，皆與辭決也。
赤斧者，巴戎人。為碧雞祠主簿。能作水澒煉丹與硝石，服之三十年，反如童子，毛發生皆赤。後數十年，上華山取禹餘糧餌，賣之於蒼梧滇江間。累世傳見之，手掌中有赤斧焉。
呼子先，漢中闕下卜師。老壽百餘歲，臨去，呼酒家老嫗曰：急裝，當與嫗共應中陵王。夜有仙人持二茅狗來至，呼子先，子先持一與酒家嫗，得而騎之，乃龍也。上華陰山，常於山上大呼言：子先，酒家母在此矣。
負局先生，不知何許人，語似燕代間人。常負磨鏡局，循吳市中。銜磨鏡一錢，因磨之，輒問主人：得無有疾苦者？輒出紫丸藥以貽之，得莫不愈。如此數十年，後大疫病，家至戶到，與藥活者萬計，不取一錢，吳人乃知其真人也。後上吳山絕崖頭，懸藥下與人。將欲去時，語下人曰：吾還蓬萊山，為汝曹下神水。崖頭一旦有水白色，流從石間來下。服之多愈疾，立祠十餘處。
阮丘，睢山上道士。衣裘披發，耳長七寸，口中無齒，日行四百里。於山中種蓊蔥薤百餘年，人不知。時下賣藥，廣陽人硃璜有毒瘕疾，丘與七物藥，服之而去三屍。後與璜俱入浮陽山，硃璜發明之，乃知是神人也。地動、山崩，道絕，豫戒於人世。共稟奉祠之。
陵陽子明，銍鄉人。好釣魚，於旋溪獲得白龍子。明懼，解釣拜而放之。後得白魚，腹中有書，教子明服食之法。子明遂上黃山，採五石脂，沸水而服之。三年，龍來迎，去止陵陽山上百餘年。山去地千餘丈，大呼下人，令上山半。所言溪中子安當來，問子明釣車在否？」後二十餘年，子安死，人取葬著山中，有黃鶴來棲其塚邊樹上，鳴呼子安。
軿子，自言蜀人。好放犬，知相犬。犬走入山穴，軿子隨入，十餘宿行度數百里，上出山頭，上有臺殿宮府，青松森然，仙吏侍衛甚嚴。見故婦主洗魚，與軿符一函，使還與成都令喬君。君發函，有魚子也。著池中養之，一年皆為龍。軿復送符還山上。犬色更赤，有長翰，常隨軿往來，百餘年遂留止山上。時下來護其宗族。蜀人立祠於穴口，常有鼓吹傳呼聲，西南數十里，共奉祠焉。
木羽，鉅鹿南和平鄉人。母貧賤，主助產。嘗探產婦，兒生便開目視母大笑，母怖懼。夜夢見大冠赤幘守兒，言：此司命君也，當報汝恩，使汝子木羽得仙。母陰信識之。後毋生兒，字為木羽。所探兒生年十五，夜有車馬來迎去，遂過母家呼：木羽為我御來。遂俱去。後二十餘年，鸛雀旦旦以銜二尺魚，著母戶上。母匿不道而賣其魚，三十年乃發雲。母至百年乃終。
玄俗，稱河間人。服巴英，賣藥都市，七丸一錢，善治百病。河間王患瘕，買藥服之，下蛇十餘頭，問藥意，俗曰：王瘕乃六世餘殃下墮，情非王之所招。王嘗放乳鹿、麟母也，仁心感天，故遭俗爾！王家老舍人，自言父世見俗，俗之身無影。王乃呼著日中，看實無影。王以女娉之，俗夜亡去，後人見於常山下。
