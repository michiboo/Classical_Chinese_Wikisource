太微玄清左夫人，太微之上真也。晉興寧三年乙丑十二月十七日，與太元真人眾真降於句曲金壇真人楊羲之室，吟北淳宮中歌，詞曰：
鬱藹非真墟，太元為我館。玄公豈有壞，縈蒙孤所難。落鳳控紫霞，矯轡登晨巘。寂寂無濠涯；暉暉空中觀。隱芝秀鳳丘，逡巡瑤林畔。龍胎嬰爾形，八瓊回素旦。瑯華繁玉宮，結葩凌巖燦。鵬扇絕億嶺，拊翮扶霄翰。西庭命長歌，雲敖棄虛彈，八風纏綠宇，叢煙豁然散。靈童擲流金，火微啟辭案。三元折腰舞，紫皇揮袂贊。朗朗扇景輝，曄曄長庚煥。超綍昝明刃，下眄使我惋。顧哀地仙輩，何為棲林澗？
《本行經》云：西方衛羅國王有女，字曰醜瑛，與鳳共處。於是靈鳳常以羽翼扇女。十二年中，女忽有胎。王意而怪之，因斬鳳頭，埋著長林丘中。女後生女，名曰皇妃，嘆而歌曰：
杳杳靈鳳，綿綿長歸。悠悠我思，永與願違。萬劫無期，何時來飛？
於是王所殺之鳳鬱然而生，抱女俱飛，徑入雲中去。
《金精山記》云：漢時張芒女，名麗英，面有奇光，不照鏡，但對白紈扇如鑒焉。長沙王吳芮聞其異質，領兵自來娉。女時年十五，聞芮來，乃登此山仰臥，披發覆於石鼓之下，人謂之死。芒妻及芮使人往視，忽見紫雲鬱起，遂失女所在，得所留歌一首，在石鼓之上，歌曰：
石鼓石鼓，悲哉下土。自我來觀，民生實苦。哀哉世事！悠悠我意。我意不可辱兮！王威不可奪餘志。有鸞有鳳，自歌自舞，凌雲歷漢，遠絕塵羅。世人之子，其如我何？暫來期會，運往即乖。父兮母兮！無傷我懷至今石鼓一處黑色直下，狀女垂發，時人號為張女發。
漢初，有四五小兒戲於路中一兒歌曰：
著青裙，入天門，揖金母，拜木公。
時人皆莫知之，唯張子房知之，乃往拜焉，曰：此乃東王公之玉童也。言仙人得道升天，當揖金母而拜木公也。自非沖虛登真之子，莫知其津矣！
萼綠華者，仙女也。年二十許，上下青衣，顏色絕整。以晉穆帝昇平三年己末十一月十日夜降於羊權家，自雲是南山人，不知何山也。自此一月輒六過其家。權字道輿，即晉簡文帝黃門郎羊欣之祖也。權及欣皆潛修道要，耽玄味真。綠華云：我本姓楊。又云：是九嶷山中得道女羅鬱也。宿命時曾為其師母毒殺乳婦，玄洲以先罪未滅，故暫謫降臭濁，以償其過。贈權詩一篇，並火浣布手巾一條，金玉條脫各一枚。條脫似指環而大，異常精好。謂權曰：慎無洩我下降之事，洩之則彼此獲罪。因曰：修道之士，視錦繡如弊帛，視爵位如過客，視金玉如瓦礫。無思無慮，無事無為。行人所不能行，學人所不能學，勤人所不能勤，得人所不能得。何者？世人行嗜欲，我行介獨；世人學俗務，我學恬漠；世人勤聲利，我勤內行；世人得老死，我得長生。故我今已九百歲矣。授權屍解藥，亦隱影化形而去，今在湘東山中。綠華初降，贈詩曰：
神岳排霄起，飛峰鬱千尋。寥籠靈谷虛，瓊林蔚蕭森。羊生標美秀，弱冠流清音。棲情莊惠津，超形象魏林。揚彩硃門中，內外邁俗心。（其一）
我與夫子族，源胄同淵池。宏宗分上業，於今各異枝。蘭金因好著，三益方覺彌。（其二）
靜尋欣斯會，雅綜彌齡祀。誰雲幽鑒難？得之方寸裏。翹想樊籠外，俱為山巖士。無令騰虛翰，中隨驚風起。遷化雖由人，籓羊未易擬。所期豈朝華，歲暮於吾子。（其三）
九華安妃者，晉興寧三年乙丑六月二十五日夜，與紫微王夫人降金壇楊羲家。妃著雲錦裙，上丹下青，文彩光鮮，腰中有綠繡帶，系十餘小鈴，鈴作青黃色，更相參間。左帶玉佩，亦如世間佩，但幾小耳。衣服倏倏有光，照眠室內。如日中映視雲母形也。雲發鬃鬢，整頓絕倫，頂中作髻，餘發垂下至腰，指著金環，白珠約臂，年可十三四許。左右有二侍女，一著青衣，帶青章囊，手持一錦囊，長一尺二寸，盛書，書當十許卷，以白玉檢檢囊口，檢上刻字雲《玉清神虎內真紫元丹章》。其一侍女著青衣，捧白箱，以絳帶束絡之，白箱似象牙形。侍女年可十七八許，整飾非常。妃及侍者顏容瑩朗，鮮徹如玉，五香芬馥，如燒香嬰氣也。初來入戶，在紫微夫人後行，夫人啟之，始乃見告曰：今日有貴客來。於是楊君起立。紫微曰：可不須起，但當共坐，自相向作禮耳！於是就坐，相禮畢，紫微曰：此即上真元君金臺李夫人之少子也。太虛元君昔遣詣龜山學上清道，道成，受太上書，署為紫清上宮九華真妃也，賜姓安名鬱嬪字虛簫。紫微問楊君：世曾見有此人否？答曰：靈真高秀，無以為喻。妃手中先握三枚棗，色如乾棗而形長大，亦不作棗味，食之無核，味似梨，而妃、夫人、楊君各食一枚。妃問：君年幾？答：三十六，庚寅歲九月生。妃曰：君師南真夫人，司命秉權，道高妙備，實德之宗也。聞君德音甚久，不期今日契冥運之會。君答：以沉湎下俗，塵染其質，高卑雲邈，無緣稟敬，猥虧靈降，欣踴罔極。唯蒙啟訓，以祛其暗，濟其兀兀，夙夜所願也。妃曰：君今語不得有謙飾之詞，謙飾殊非事宜。良久，命楊染筆，為詩畢，妃取視之，曰：今以相贈，以宣丹心，若意中有不解者，自可徵訪耳。詩曰：
雲闕豎空上，瓊臺竦鬱羅。紫宮乘綠景，靈觀藹嵯峨。瑯軒硃房內，上德煥絳霞。俯漱靈瓶津，仰掇碧醿花。濯足玉天池，鼓枻牽牛河。遂策景雲駕，落龍轡玄阿。振衣塵滓際，褰裳步濁波。願為山澤結，剛柔順以和。相攜雙清內，上真道不邪。紫微會良謀，唱納享福多。（其一）
駕欻發西華，無待有待聞。或眄五嶽夆音峰，或濯天河津。釋輪尋虛舟，所在皆纏綿。芥子忽萬頃，中有崑崙山。小大固無殊，遠近同一緣。彼作有待來，我作無待親。（其二）
東華夫人、紫清內傳妃，領東宮中候真夫人，亦為紫微之姊，理在滄浪雲林宮，晉興寧三年乙丑，降金壇楊羲之家，云：靈王有子三十八人，子晉太子也。師事嵩岳浮丘公，白日升天，中候名觀香，字眾愛，是宋姬子，於子晉為別生妹。子晉兄弟五人，妹二人，凡七人得道。弟眉壽，即觀香同母兄也。是夕，裴清靈真人、王桐柏真人、昭靈李夫人、紫微王夫人、右英王夫人、南嶽魏夫人同降。中候所受修真之道，與定祿同，受曰：鳳巢高木，素衣衫然，履順思貞，凝心虛玄。五公石腴，彼體所便，急宜服之；可以少顏。三八令明，次行玄真，解駕偃息，可誦洞篇。瓊刃應數，精心高棲，隱嘿沈閑，正氣不虧。木散除疾，是汝所宜，次服䭀，兼穀勿違。益髓除患，肌膚充肥，然後登山，詠洞講微。寅獸白齒，亦能見機，遂得不死，過度壬辰。偃息盛木，玩執周書，太極植簡，金名西華。與服可否，自應靈符，理契同神，原厥洞相求此解許長史名穆字思玄，及玉斧虎牙名字，勸修習服餌。眾真為詩，中候吟曰：
龍旗舞太虛，飛輪五嶽阿。所在皆逍遙，有感與冥歌。無待喻有待，相遇故得和。滄浪奚足遼，玄井不為多。鬱絕尋步間，俱會四海羅。豈若絕明外，三劫方一過。（其一）
八塗會無宗，乘運觀囂羅。化浮塵中際，解衿有道家。眄煙忽未傾，攜真造靈阿。虛景磐瓊軒，玄鈞作鳳歌。適路無軌滯，神音厓雲波。齊德秀玉景，何用世間多？其二。受此畢，吟良久，復受曰
但觀夷天真，去累縱眾情。體寂廢機駟，崇有則攝生。焉得齊物子！委運任所經。（其三）
登綍發東華，扇風舞太玄。飛轡騰九萬，八落亦已均。暫眄山水際，窈窕靈岳間。同風自齊氣，道合理亦然。龍芝永遐齡，內觀攝天真。東岑可長靜，何為物所纏？（其四）
方丈臺東宮昭靈李夫人者，即北元中玄道君李慶賓之女、太保玉郎李靈飛之妹也。以湯時得道，白日升天，受書為東宮昭靈夫人，治方丈臺第十三硃館中。東晉哀帝興寧三年乙丑八月二十二日夜，降於真人楊羲之家。夫人著紫錦衣，帶《神虎符》，握流金鈴，年可十三四許。有兩侍女，年可二十一二，名隱暉，皆青綾衣，捧白玉箱二枚，青帶絡之，題曰《太上帝章》，一曰《太上玉文》。夫人帶青色綬，如世人帶章囊狀，隱章當長五丈許，三四尺。與上元夫人、紫微夫人、右英夫人，諸真同降，臨去作詩曰：
雲墉帶天構，七氣煥神憑。瓊扉啟晨鳴，九音絳樞中。紫霞與硃門，香煙生綠窗。四駕舞虎旗，青綍擲玄空。華蓋隨雲列，落鳳控六龍。策景五嶽阿，三素眄君房。適聞臊穢氣，萬濁污我胸。臭物薰精神，囂塵互相沖。明玉皆璀爛，何獨盛得躬？高揖苦不早，坐地自生蟲。
其年九月三日復降，又歌曰：
縱酒觀群慧，倏欻四落周。不覺所以然，實非有待游。相遇皆歡樂，不遇亦不憂。縱影玄空中，兩會自然疇。
十二月一日夜，南嶽夫人又吟寄許玉斧詩曰：
飛輪高晨臺，控轡玄壟隅。手攜紫皇袂，倏忽八風驅。玉華翼綠幃，青裾扇翠裙。冠軒煥崔嵬，佩玲帶月珠。薄入風塵中，塞鼻逃當除。臭腥凋我氣，百阿令心徂。何不飆然起，蕭蕭步太虛？
南極王夫人，王母第四女也。名林，字容真，一號南極紫元夫人，或號南極元君，理太丹宮，受書為金闕聖君、上保司命。漢平帝時，降於陽洛山石室之中，授清虛真人、小有天王王褒字子登《太上寶文》等經三十一卷。夫人年可十六七許，著錦帔，青羽裙，左佩虎書，右帶揮靈，形貌真正，天姿晻藹。乘羽寶之車，駕以九龍，女騎九千。居渤陽丹海，長離山中，主教當為真人者。晉興寧三年乙丑，降真人楊羲之家，與真人同會，因吟授羲曰：
控飆扇太虛，八景飛高清。仰浮紫晨外，俯看絕落溟。玄心空同間，上下弗流停。無待兩際中，有待無所管。體無則能死，體有則攝生。東賓會高唱，二待何足爭東賓，東嶽上卿大茅君也？（其一）
命駕玉錦輪，舞轡仰徘徊。朝游硃火宮，夕宴夜光池。浮景清霞杪，八龍正參差。我作無待游，有待輒見隨。高會佳人寢，二待互是非。有無非有定，待待各自歸。（其二）
是歲六月二十三日夜，南極夫人又吟受楊君曰：
林振須類感，雲鬱待龍吟。玄數自相求，觸節皆有音。飛綍出西華，總轡忽來尋。八遐非無娛，同詠理自欽。悼此四維內，百憂常在心。俱游北寒臺，神風開爾襟。（其三）
紫微夫人名青娥，字愈音，王母第二十女也。昔降授《太上寶神經》與裴玄仁，裴得道，拜清靈真人。晉興寧三年乙丑六月，降楊羲之家。時與太元真人、桐柏真人、右英夫人、南嶽夫人同降，言夫人位為紫微宮左夫人，鎮羽野玄隴之山上宮，主教當成真人者。是夕，真人會右英夫人，歌修真之事。夫人答歌曰：
乘飆溯九天，息駕三秀嶺。有待徘徊盼，無待固當靜。滄浪奚足勞，孰若越玄井？
又吟曰：
龜闕鬱巍巍，墉臺落月珠。列坐九靈房，叩敖吟太無。玉簫和我神，金醴釋我憂。
又吟曰：
宴酣東華內，陳鈞千百聲。青君呼我起，折腰希林庭。羽帔扇翠暉，玉佩何鏗零！俱指高晨殿，相期象中冥。
又敘玄隴之游，吟曰：
超舉歲絳霄，飛飆北壟庭。神華映仙臺，圓曜隨風傾。啟暉挹丹元，扉景餐月精。交袂雲林宇，浩軫還童嬰。蕭蕭寄無宅，是非豈能營？世綱自擾競，安可語養生？
九月六日夕，雲林又降，命楊君染筆喻作，吟曰：
解輪太霞上，斂轡造紫丘。手把八天氣，縱身空中浮。一眄造化綱，再視索高疇。道要既已是，可以解千憂。求真得良友，不去復何求？
吟此令示許長史穆及郗方回。又吟曰：
紫空朗玄景，玄宮帶絳河。濟濟上清房，靈臺煥嵯峨。八輿造硃池，羽蓋傾霄柯。震風回三晨，金鈴散玉華。七轡降九陔，宴眄不必家。借問求道子，何事坐塵波？豈能棲東秀，養真收太和？
亦令示許與郗。十月十八日又與眾降，命楊君書曰：
左把玉華蓋，飛景躡七元。三晨煥紫輝，竦眄撫明真。變踴期須臾，四面皆已神。靈發無涯際，勤思《上清》文。何事坐橫途？令爾感不專。陰痾失玄機，不覺年歲分。
徐謂楊君曰：夫令勤者勤其事，耽其玄微耳！慎者亦觸類而作也。學道之難，不可書矣！有恥鄙之心者，於道亦遼乎！灌秉然後可貴耳！賢者之舉，自更始爾，今且當內忘也。因吟曰：
玄清眇眇觀，落景出東渟。願得絕塵友，蕭蕭罕世管。
吟此再三，又曰：
靈人隱玄峰，真人韜雲來。玄唱非無期，妙應自有待。豈期虛空寂，至韻固常在。攜襟登羽宮，同宴廣寒裹。借問朋人誰？所存惟玉女。
吟竟曰：卓雲虛之駿，抗翮於崆峒之上。斯人也，豈不長挹南面，求謝千乘乎！二月三十日吟一章曰：
褰裳濟淥河，遂見扶桑公。高會太林墟，賞宴玄華宮。信道茍淳篤，何不棲東峰此亦敘方諸東華之勝也？
四月十四日又作七章，詞曰：
控景始揮津，飛飆登上清，雲臺鬱峨峨，閶闔秀玉城。晨風鼓丹霞，硃煙灑金庭。綠葉燦玄峰，紫芝巖下生。慶雲纏丹爐，煉玉飛八瓊。宴眄廣寒宮，萬椿愈童嬰。龍旗啟靈電旗音斤。虎旗徵硃兵。高真回九曜，洞觀均潛明。誰能步幽道？尋我無窮齡。（其一）
翳藹紫微館，鬱臺散景飆。鸞唱華蓋間，鳳鈞導龍軺。八狼攜絳旌，素虎吹角簫。雲勃寫靈宮，來適塵中囂。解轡佳人所，同氣自相招。尋宗須臾頃，萬齡乃一朝。椿期會足衰，劫往豈足遼？真真乃相目，莫令心徂抄。虛刀揮至空，鄙滯五神愁。（其二）
朝啟東晨暉，飛綍越滄溟。山波振青涯，八風扇玄煙。回眄易遷房，有懷真感人。三金可游盤，東岑宜永甄。紛紛當途中，孰能步生津？（其三）
飄搖八霞嶺，徘徊飛晨蓋。紫綍騰太虛，曬眄九虛外。玉簫激景雲，靈煙絕幽藹。高仙宴太真，清唱無涯際。去來山嶽庭，何事有待邁？（其四）
神玉曜靈津，七元煥神扉。虛遷方寸裏，一躍登太微。妙音乘和唱，高會亦有機。齊此天人眄，協彼晨景飛。總轡六合外，寧有傾與危？（其五）
薄宴塵飆嶺，代謝綠還歸。奚識靈劫期？顧眄令人悲。（其六）
雲草廕玄方，仰感旋曜精。詵詵繁茂萌，重德必克昌。（其七）
