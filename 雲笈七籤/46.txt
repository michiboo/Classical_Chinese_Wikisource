凡精誠密向，耽味玄真，清齋苦志，感慕神仙，忽自遇此三品之經，而不師受者，其人皆玄會宿感，列籍帝鄉，真人密授應得此經，其人異挺以標世功，依《太上黃素四十四方》，聽得隱盟玄誓神科也。當以甲子之日，清齋入室，夜半生氣之時，眠坐任意，臨目彷彿，叩齒二十四通，心拜四方。畢而微祝曰：
太上九靈，三素元精，仙都大神，四極三清。昔奉法化，遇會上經。玄師冥遠，靡覽真形。乞山隱盟，誓以神明，玉童侍衛，玉華扶生。八願九合，妙慧通靈，願神願仙，飛行上清。祝畢，又叩齒二十四通，咽液十過，心拜經前，因此而寢。亦可起坐誦經，必有吉感。常能行之，三年之中，得為經師，成其真人大夫之任矣。此是黃素內法，不煩復經營師及歃血之盟也。真人雖已受經，亦常行之。
凡為道士，受三真品經雌一、洞玄、隱玄羽章者，當勤慕上契，感會神明，精心齋凈，專道固生，孜孜不替，味景玄清。若此人者，必獲上仙。依《太上黃素四十四方》，得行八朝三元內禮隱法，當以甲寅、丙寅、戊申、庚申、丁巳、己巳、癸亥、乙亥之日，平旦入室，燒香左右，臨目彷彿，叩齒二十四通，心拜四方。微祝曰：
太上太靈，三素元精，謹以吉日，內朝真經。神童玉女，散香虛庭，使我神仙，天地相傾。祝畢，疾閉兩目，使內外冥合，不相聞見。又叩齒三七通，燕咽三過，開目，都畢也，此名為八朝三元內禮隱法。常能行之，令人通靈徹視，精應三元真會，妙感陟降太玄。侍經玉女，奏子求生，神仙不死，天地相傾。諸未受經者，行之三年，得為經師，靈瑞吉祥。
凡修受《大洞真經》雌一奇文者，皆當別寢一室，不交人物，常置經於朹格潔凈之處，旦夕燒香禮拜，陳願人間，內除罪籍。常以月三日、七日、二十一日，侍經玉女乃奏人罪過於三元與太一帝君，共詳子之云為，是其日也，當入室燒香，叩齒三七通，冥目，微祝曰：
太上神方，《大洞真經》，昔以有幸，遭遇神明，啟廕七圖，受會三清。若有陰罪，帝君散靈，二象開明，上帝合形，令我飛仙，神真長生。祝畢，又叩齒二七通，心拜四方，開目，都畢。常當行之者，則三元密感，帝君赦過，諸有奏子之罪者，皆不見用也。
凡道士存思上法，及修學太一之事，皆禁見死屍血穢之物。若兆見之者，得聽三元隱謝解穢內法，當以硃砂一銖散內水中，因以洗目、漱口，並洗手足。畢，入室正寢，交手心上，叩齒二七通，心拜四方，乃微祝曰：
三元上道，太一護形，司命公子，五神黃寧，血屍散滅，兇穢沈零，七液灌注，五藏華生，令我神仙，長亨利貞。祝畢，因疾閉兩目，並氣自持，使內外冥合，不相聞見。良久，覺身中小熱為候。竟又叩齒七下，咽液三過。都畢，誦此三元隱謝解穢之內法也。
凡道士修受上法，欲有所看省，誦讀經文發篋之時，皆當燒香左右，心拜經前，叩齒三通，乃微祝曰：
玉帝上法，上聞三清，吉日齋戒，敢開神經，萬試隱伏，所向皆成。玉童侍衛，玉華散馨，上告三元，與我長生。祝畢，開經，然後乃得誦讀之。此名為大帝開經之法。令玉女、玉童、侍守燒香，啟降神靈，上聞九天。
凡道士受學《洞經》，修行太一之事，不得宣洩太一帝君之名字，以語於不同志之人。洩則犯太玄陰考，兆三犯之者，則五神廢宅，不得復為仙矣。過三以往，死為下鬼，已無仙冀。
凡道士受經以後，常晨夕存祝太一帝君之名字，先叩齒三通，微祝曰：
凌梵履昌，七靈丈人，太一務猷，五神黃寧，上升九天，與帝共並。乞願飛仙，七祖胎嬰，解愆釋罪，上登玉清。畢，又啄齒七通，咽液三過，此為存神釋罪，請帝求仙也。行之七年，則神明感會，帝君喜歡，玄母注生，五神常存，七祖罪釋，受胎南仙，長生不死，白日升晨。
凡修太一之事，及行上法，存神之道，慎不可見屍及血穢之物，見一死屍，則一年不得行事，又卻傾一年之功。然此帝一之科，常卻罰於既往，又進塞於將來。苦一年三見屍者，則罰功斷事各三年也；若遇見二十四屍者，皆不得復修太一求仙也。
凡道士獨宿山林，而多為山精惡鬼所犯試者，當叩齒二七通，閉氣咒曰：
吾昨被帝君召，攝領真元，令我封掌此五嶽，摧割酆山山精。萬靈受事，俱會帝前，七神所引，三元司真，若有小妖，即時梟殘。山精澤尉，速來奉迎，神師口命，上聞三清。一如大洞之法，不得稽停。咒畢，又叩齒三七通，此為帝君捕神祝伐山精百鬼法。諸山神地祇，房祠正氣之神，聞此之咒，皆來執鞭奉迎，神兵侍衛，若與萬人同宿矣！」
《大洞真經高上內章遏邪大祝上法》曰：「每當經危險之路、鬼廟之間，意有疑難之處，心有微忌者，乃當返舌內向喉，咽液三過。畢，以左手第二、第三指，捻兩鼻孔下人中之本，鼻中鬲孔之內際也三十六過，即手急按，勿舉指計數也。鼻中鬲之際，名曰山源，一名鬼井，一名神池，一名邪根，一名魂臺也。捻畢，因叩齒七通，畢。又進左手心以掩鼻，於是臨目，乃咒曰：
硃鳥凌天，神威內張，山源四鎮，鬼井逃亡，神池吐氣，邪根伏藏，魂臺四明，瓊房玲瑯，玉真巍峨，坐鎮明堂，手揮紫霞，頭建晨光。執詠《洞經三十九章》，中有闢邪龍虎，截岳斬崗；猛狩奔牛，翾刀吞槍；揭山玃天，神雀毒龍；六頭吐火，啖鬼之王；電豬雷父，掣星流橫；梟嗑駮灼，逆風橫行；天禽羅陣，皆在我傍，吐火萬丈，以除不祥，群精啟道，封落山鄉，千神百靈，並首叩顙，澤尉捧壚，為我燒香，所在所經，萬神奉迎。畢，又叩齒三通，乃開目，徐去左手。手按山源，則鬼井閉門；手薄神池，則邪根散發；手臨魂臺，則真神守闕。於是感激靈根，天獸來衛，千精震伏，莫干我真。此自然之理，忽爾而然也。鼻下山源，是我一身之靈津，真邪之通府。背真者所以生邪氣，為真者所以遏萬邪，在我運攝之爾，故吉兇兆焉。
凡道士隱跡山林，精思感靈，或讀《洞經》發響之時，多為北帝大魔來試敗兆。每至昏夜，當叩齒三十六通。畢，乃咒曰：
北帝大魔王，受事帝君前。泉曲之鬼，四明酆山，千祅混形，九首同身。神虎放毒，馘滅雷霆，神公吐咒，所戮無親。太微有命，攝錄山川，鳴鈴交擲，流煥九天。風火征伐，神鋒十陳，兇試伏滅，萬精梟殘。妖毒敢起，受閉三關，請依洞法，莫不如言。咒畢，又叩齒三十六通，此名為三天正法咒魔神方。常能行之，則神兵侍衛，山川攝精，千妖受閉，萬試不干。
上臺虛精、中臺六淳，又作主停、下臺曲生。
右三臺內諱知者，眾惡悉除，諸善備至。凡於靜房端坐，思三臺覆頭；次思兩腎氣，從胸中出，與三臺相連。久久思畢，二七啄齒，二鼻微微內氣，閉口滿便咽之。咽畢，乃咒曰：節節榮榮，願乞長生，太玄三臺，常覆我形。出入行來，萬神攜營。步之五年，仙骨自成；步之七年，令藥皆精；步之十年，上升天庭。急急如律令。
步臺日：
凡修行洞法，及太一，帝一之事者，常至黃昏時入室燒香，心拜經前，因叩齒二七通，乃微咒曰：
咒畢，又叩齒二七通，此名為帝一燒香，開陳上願，與靈合形之道也。常能爾者，則玉華侍衛，神靈輔真，鬱散香雲，上徹九天。將來三年，則玉童玉女，都見於子矣。
凡道士入室齋戒之時，臨食當以左手持筋，琢枓三過，乃微咒曰：
二玄上道，四極清冷，太一帝君，百神黃寧。受糧三宮，灌溉脾靈，上饗太和，餐味五馨。魂胎之命，七液流停，百關通和，五臟華朝。雙星合景，飛行上清。食畢，又啄齒三通，此名為魂胎受馨，百神饗糧之道。常能行之，令人神明氣和，魂魄安寧，群惡除試，常保利津。
凡道士理髪及沐頭，將散髪之時，先啄齒七通，乃微咒曰：
咒畢，乃髻髻竟，叩齒一通，都畢。此名為太帝散華理髪內法。令人終年不病，耳目聰明，頭腦不痛。理髪常向本命，既櫛髪之始而陰咒曰：
畢。行之使人頭腦不痛。
《太極綠華經》曰：理髪欲向土地，既櫛之始而微咒曰：
畢，咽液三過。能行之，使髪不落而日生。當數易櫛，櫛之取多而不使痛。亦可令侍者櫛，取多也，於是血脈不滯，髪根常堅。
凡道士入室燒香，有所修願，皆先啄齒三通，乃微咒曰：
玉華散景，九炁含煙，香雲密羅，徑沖九天。侍香玉女，上聞帝前，令我長生，世為神仙。所向所願，莫不如言。祝畢，心拜精念，亦適意所陳矣，此名大帝隱祝。散香九天，降靈寢室，願會神仙也。
若人夢寤不真，魄協百氣以校其心，欲伺我神之間伏也。每遇惡夢，但北向啟：
太上大道君，具言其狀，不過四五，則自消絕也。青童君口訣曰：夜遇惡夢非好，覺當即返枕而咒曰：
太靈玉女，侍真衛魂，六宮金童，來守生門，化惡返善，上書三元，使我長生，乘景駕雲。畢，咽液七過，叩齒七通而更臥，如此四五，亦自都絕也。此咒亦返惡夢而更吉祥也。
凡道士行來獨宿山林廟座之間，或有魔精、惡鬼之地，當先啄齒三十六通，閉氣微咒曰：
太帝陽元，四羅幽關，千妖萬毒，敢當吾前，巨獸重吻，刳腹屠肝，神公使者，守衛營蕃。黃衣帥兵，斬伐妖魂，馘滅千魔，摧落兇奸。絕種滅類，取令梟殘，玉帝上命，清蕩三元。咒畢，又叩齒三十六通，此名為太帝揮神內咒塞滅萬魔之法。常能誦之，則神兵見衛，萬鬼受事，千妖死伏。
凡道士臨眠解衣之時，先啄齒三通，立而咒曰：
受命太帝，上升九宮，百神安位，列侍神公。魂魄和煉，五藏華豐，百醴玄注，七液虛充。火鈴交煥，滅鬼除兇，上願神仙，常生無窮。咒畢，又叩齒三通，脫衣而臥，此名為太帝寢神滅鬼除兇之法。令人精明不病，魂魄常存，數有吉感。
本命之日，及有心震之地，閉關精思，叩齒三通，安氣呼吸，正身北向，而心存微祝曰：
羅勒那朝，方奈閼煉，班目勃隊，憚漢巨蛇，赫察白鼠，丹利大魔，真馥廣敷，虛靈峙霄。總攬吉兇，發洞暢幽，儛眄眾品，領括繁條，百方千塗，莫不豁寥，天地齊度，孰雲能雕。
凡道士沐身，及洗手之時，先臨水，啄齒三通，乃微祝曰：
四大開朗，天地為常。玄水澡穢，闢除不祥。雙皇守門，七靈安房。雲津煉灌，萬氣混康。內外利貞，保茲黃裳。咒畢，又叩齒三通，乃洗沐手面，此名為澡穢除兇七房咒法。常能行之者，使人神明血凈，解諸兇炁。
凡道士夜行之時，及有所畏恐震之地，叩齒二七通，乃咒曰：
吾是小有真王，三天師君，昔受太上神方，殺邪之文。夜行游屍，七惡妖魂，九鬼共賊，千魔成群。赫柏圖兵，巨獸羅千，揮割萬妖，當我者殘。龍烽七燭，逐邪無閒，玉帝神咒，揮劍東西，滅兇除邪，萬鬼即懸，三天正法，皆如我言。咒畢，又叩齒二七通，此名為三天正法除六天之隱咒也。鬼有被此咒者，皆目盲腳殘，自然死滅矣。凡行來有恐之處，但按如此，不必須夜行事也。常能誦之，則萬魔伏試，千妖滅形。
凡道士祝滅三屍之法，常以月晦、朔之日，及甲寅、庚寅、庚申之日，兆身中七魄游屍、諸血屍之鬼，上天白人罪過，自還中傷於身，或遊走他鄉，召呼外鬼，協進為妖賊，是以惡夢交於寢魂，痾眚纏於神室。人所以惡夢疾病者，皆七魄游屍之所為也。至其日，常當沐浴凈服，燒香入室，精思勤懇，不營他事，以夜半生炁時，或黃昏時，正寢東首，按手心上，先叩齒三七通，乃微咒曰：
七靈八神，八願四陳，上告靈命，中皇雙真，錄魂煉魄，塞滅邪精，血鬼游屍，穢滯長泯，利我生關，閉我死門。若有真命，聽對帝前，使我長生，劫齡常存，太帝之法，敢告三元。畢，又叩齒三七通，咽液十過，都畢。此名為太帝制魂伐屍神咒之法也。血屍七惡，被此咒者，皆得滅於死屍之下。魂明魄柔，受化於三宮之中，闢惡除病，令人神明不死。常能誦之，則終身不被魘昧。凡存念上道咒，除三屍之時，常當採取白芷草根及青木香，合以東流水，煮取其汁，以沐浴於身，闢諸血屍惡氣，亦常可和香燒之，以致神明。若無青木香香，亦可單用白芷。凡庚申、甲寅之日，是血鬼游屍直合之日也。天炁交合，七魄競亂，淫穢混真，邪津流煥，明法動精，七神飆散。每至其日，當清齋別處，不雜他席，慎不可與夫妻相見，及同床而寢，又不可爭競財色，所行非道之方也。每當燒香感炁修行之時，消咒之法，亦可誦經混神。若思洞房帝一之事，唯使精真以為意也。
凡道士忽得不祥之夢，或夢與人鬥爭，或相收錄者，此亦七魄游屍所為也，或導將外鬼來入本宅；或三魂散翳，五神戰勃；或被束縛不得來還。故使惡夢非祥，將有禍敗之漸也。臥覺之時，即正寢上向，接手心上，叩齒三七通。畢，微咒曰：
九天上帝，四門八靈，七房二玄，三素元精，太一桃康，上詣三清，速告帝君，攝命黃寧，速召七魄，校實神庭。若有不祥，七屍鬼兵。從呼雙真，流燭煉形，太微大神，斬伐邪精，三魂和柔，血屍沈零，神歸絕宅，觸向利貞，使我神仙，長保劫齡。咒畢，又啄齒二七通，咽液十過。此名為太帝神咒闢夢除兇之法。能行之者，則三魂和煉，七魄受制，神明氣正，屍穢散滅，而向所咒之鬼，即已受考於地獄矣。經三咒之後，自非靈感吉應，不復夢於非常也。
凡道士禮願神明，精思上法，行諸隱咒之時，皆當燒香，心拜密咒而已，勿使得耳聞之也。若欲咒伐六天滅諸兇鬼者，乃可小發聲耳，亦不得絕大高響，使傍人聞解之也。若讀誦之時，乃任意耳。凡八節之日，皆三天仙靈，朝宴禮會之日也。兆修行禮願，朝禮之時，皆當齋用此日。至於朔、望朝禮，非上法也。凡是其日，欲行禮願陳祝之時，當先叩齒七通，心拜四方，乃微祝曰：
上清玉帝，三素元君，太上高靈，仙都大神，今日吉日，八願開陳。上願飛霄，長生神仙；中願天地，合景風雲；下願五藏，與我長存；次願七祖，釋罪脫愆；又願帝君，斫伐胞根；六願世世，智慧開全；七願滅鬼，馘斬六天；八願降靈，徹聽東西。上願一合，莫不如言，願神願仙，上朝三元。祝畢，又拜如初，亦適意所陳，求解脫七祖之愆，及首已之罪狀，一續於行事之後也。此名為三元八節朝隱祝上願神仙之要法也。行之三年，七祖父母及已之罪都解釋矣。然後，玉華降衛，感會神明，八願開陳，必獲靈仙之要契。
凡行來畏恐，常鳴天鍾，於左齒三十六通。先閉氣，左噓之，叱叱五通。常行之，闢精邪惡物、不祥之氣。常夜寢臨欲眠時，以手撫心，叩齒三通，閉目，微咒曰：
太靈九宮，太一守房，百神參位，魂魄和同，長生不死，塞滅邪兇。咒畢而寢。此名為九宮隱咒寢魂之法。常能行之，使人魂魄安寧，常保吉祥。
凡傳授上法之時，有經之師，當先求感應，然後傳之。乃入室燒香，密願神明，即心拜經前，微咒曰：
太上元君，仙都大神，今日吉日，八願開陳，欲傳某上法，敢告靈元，未知可否？須應乃宣。祝畢便寢，必獲靈應。子自知其善否之心，審可授之方也。
凡經師授經之法，先心拜四方，以感神明為宗師之主，餘乃執經起立，仰天而祝告，誓神靈以為玄科之約。當說受經者之姓名，並啟天神，陳受經之品目為之科條，名策告誓，合麗文傳，諱而陳之。祝畢，弟子再拜跪，受畢，又再拜。此真人告神之盟內法，不必盡存割血為敢漏之約也。
凡經師傳授之時，皆當依如上法，清齋別處，不交人事，先啟告神明，求請密感，即乃傳之。若真應橫錯，所感非祥者，此皆天靈顯報不使傳也。若弟子不順神明，違而傳之，依黃素之科，受子冥考，七祖魂魄，長閉地獄，身亦將亡，仙安所冀？
凡存修太一之事，欲有所禮願，不可叩頭。叩頭者，則傾九天，動千真，神官回覆，泥丸倒懸，天帝號於上府，太一泣於中田。數如此者，則存念無益，三真棄宮，七神漂散，玄宅納兇，是為太上五神之至忌也。故古之真人，但心存叩頭，運精感而行事，不因頰顙以祈靈也。
凡修行太一之事，真人道士，不得有所禮拜，亦帝君五神之所忌也。若有所精思，行禮願之時，但心拜而已，不形屈也。自不修受上法者，不得同於外學之夫矣。
凡道士登齋入室，忽有靈感妙應，當有吉祥之夢，皆道之欲成，兆當勤修苦志，感慕上會，如是不替，則真靈玉女將憩子之寢矣。臥覺之時，當正身上向，叩齒三七通，閉目，微咒曰：
上一赤子，丹皇運珠，太一帝尊，凝天伯無，七靈上感，五神歸游，靈童玉女，豁落雙符。七星同升，上登晨丘。咒畢，又叩齒三七通，咽液三過，開目，都畢。此名為太一留神感會仙賢之咒也。如此者三年，則九天諸神，及太玄玉女將降衛於兆身。
凡道士入室齋戒，有存修而數有不祥之物，及奇怪血光，諸鬼精惡氣，來恐試人者，兆當行北帝咒鬼殺邪神方。先叩齒三十六通，乃咒之曰：
二象回傾，玄一之旌，七靈護命，上詣三清。雙皇驅除，赫柏羅兵；三十萬人，侍衛神營；巨獸百丈，吐威攝精；揮劍逐邪，馘落魔靈；神伯所咒，千妖滅形。咒畢，又叩齒三十六通，此名為北帝咒鬼殺邪神方。諸神靈、正氣，聞此之咒，皆來奉衛於子，而向不祥之氣，得即死滅矣。
