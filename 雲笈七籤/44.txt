夫學道而無太一，猶視瞻之無兩眼；存念而無太一，猶胸腹之失五臟；御神而無太一，猶起行之無四支；立身而無太一，猶屍殭而無氣矣。是為此經。開通萬神，生成魂津，千塗百徑，太一而立人焉。若學無師者，徒自煩勞也。今別復撰此經之波流，鈔出其外際，未陳幽妙，靡該秘唱者，名為太一別訣。
如有可尋，以悟始涉未，令頓開深源者也，自使別訣微行，於學者涉粗跡以自覺焉。至於幽玄內構，合奇萬津，流會真神，混合靈府，煒燁於神景之變，發曜於造化之外，煥如圓曜，寂如太無，鬱起而空洞結雲，凝思而千年繼夜，可謂微乎深哉！太一之變也，皆理竭於此經，事悉於洞玄者矣。
夫人者，受生於天魂，結成於元靈，轉輪九氣，挺命太一，開關三道，積神幽宮，所以玄液七纏，流津敷澤，日月映其六虛，口目運其神器，雲行雨施，德擬天地。胞胎內一，五因來具，立人之道，其如此也。故五因者，是五神也；故三道，是三真也；夫五神，天之魂也；三真，天之道也；九氣，天之胎；太一，天之源；日月，天之眼；玄液，天之潤；六虛，天之光；幽宮，天之府；神器，天之化；元靈，帝之變。凡此言九氣者，乃混合帝君之變，變而化九，是謂九宮，九宮混變而同一矣。兆欲修己求生，當從所生之宗，所生之宗，謂元父、玄母也。元父主氣，化理帝先；玄母主精，變結胞胎。精氣相成，如陰陽相生，雲行雨施，兆已道合。無名數起三五，兆始稟形七九，既匝兆體乃成和合，三五七九，洞冥象帝之先，當須帝營天皇之功，九變為靈，功成人體，體與神並，神去則死，神守則生。是以三元為道之始；帝君為道之根；太一為道之變；九天為道之神；九宮為道之宅；玄液為道之津。修之三年，可以照鏡三田以致神仙。朝適六合，夕守泥丸，堅執胎精，使心常勤。後學之子，須此為緣。見是經者，始可與言，九氣陶注，太一運神矣。既得為人，人亦象矣。自無太一靈簡，三元金名，司命隱符，五老紫籍，雖受天氣而生，皆不得聞見至道矣。子又無玄宮紫札，上皇寶名、太一玉籙、東華隱圖、三元銘神、大帝參魂者，雖受天之性，既得暫聞至道矣，亦不能修為，為不能久，久而不固，固而不專，專而不能洞也。適可隱存五嶽，登行常生之塗耳，不得八景超霄，浮煙控暉，飛騰虛羽，踴躍太無矣。子又無瓊臺羽札、流雲五校、太一金閣、五皇隱籙、後聖七符、空山石函、丹臺素章、玄皇玉行、天母胞圖、太上圓名、保真秀景、光練神驅之錄者，皆不得見《洞真玄經》，睹帝一之變，又不得聞《消魔神智慧》之詠，又不得聞《太上隱書》八素之辭，又不得聞《大洞真經三十九章》金真玉光豁落七元也。存三守一，精思洞房會帝君，則化生九靈於子形中，輔子之神明，成子之仙真，保子之長生，固子之胎魂也。白元、無英、桃康、司命、太一混合五神，捧籍列符，五神各有所主，混合九變，三五化形，於是三宮鎮真，百節受靈，帝君寶籍，宿命無傾。
九天九宮，中有九神。是謂天皇九魂，變成九氣，化為九神，各治一宮，故曰九宮。太清中有太素、太和；洞房中有明堂、絳宮，是曰六府。上曰天府，下曰洞臺。三五之號，其位不同。一曰太清之中，則三五帝君。二曰，三一丹田；神又五者，符籍之神、太一、公子、白元、司命、桃康君是也，合而名為三五。三五各有宮室，若三真各安其宮，五神上見帝君，左有元老丈人；右有玄一老君，此則無極之中所謂九君。上一則真一也。九君所謂天之魂，自然成真子也，以為兆神者也。若兆之精存九君，深思三真，必能以兆一體，周旋三五之中，返覆七九之里，使天帝之靈魂常治在兆己，五神奉籍，周而復始，必將白日登晨，何但不死而已哉！
帝君混化周旋三五，太一萬結成七九，其數合二十四也。天有二十四氣，氣之上，化也，變而則成真人，真人亦稟之，故體有二十四神，神有千乘萬騎，雲行八極之中。子若思存，念之慎勿忘，可以闢死求生，上超十方。於是神安氣洞，上與天通，越出地戶，過度天門，隱息四維，七星散分，飛行雲房，日月殖根，守金藏玉，制御萬神。仙王何人？我已成其真矣。此隱存之道也，並有經訣在《上皇中極寶景篇》中，子既有之，不得妄傳，必須歃誓，審人乃宣。
夜半生氣之時，若雞鳴時，正臥，閉目微氣，存左目中出日，右目中出月，並徑九寸，在兩目耳之上，名為六合高窗也。日月使照一身，內徹泥丸，下照五臟腸胃之中，皆覺見了了，洞徹內外，令一身與日月光共合。良久，畢。叩齒九通，咽液九過，乃微祝曰：
太上玄一，九星吐精，三五七變，洞觀幽冥。日月神光，下徹神庭，俠照六合，太一黃寧。帝君命簡，金書不傾；五老奉符，天地同誠。使我不死，以致真靈；卻遏萬邪，禍滅消平。上朝天皇，還老返嬰；太帝有制，百鬼敬聽。
咒畢，乃開目，名為日月練根，三光校魂，以制御百神，闢諸鬼氣之來侵，使兆長生不死，夕夕存之矣。
又存左目為日，右目為月，共合神庭之中，卻上入明堂之中，化生黃英之體，下流口中，九咽之以哺太一，常以生氣時存之。畢，微祝曰：
日月上精，黃水月華，太一來飲，神光高羅。使我長生，天地同柯。畢，五日一行之。
口中舌上為神庭。存日月既畢，因動舌，覺有黃泉如紫金色，從舌上出，上流卻入明堂之中，名為黃英之醴也。存思之時，當閉目絕念，常以月朔之夕生氣之時，安臥，閉目向上，心存二十四星，星大一寸，如相連結之狀。又存一星中輒有一人，合二十四人，如小兒始生之狀，無衣服也。於是二十四星，直從天上虛空中來，下回繞一身外三匝。畢，次以咽之入口中，凡作二十四咽，咽時輒覺吞一星也，覺從口中徑至臍中，名曰受命之宮也。又覺星光照一腹內，洞徹五臟。又存星光化為二十四真人，並吐黃氣如煙，以布滿臍中，鬱鬱然洞徹內外也。良久，微咒曰：
二十四真，回入黃庭，口吐黃氣，二十四星，灌我命門，百神受靈，使我骨強，魂魄安寧，五臟受符，天地相傾。畢，名曰真氣，入守命門，以闢災禍百鬼之疾，令人長生不死。
太元混合以象一靈，虛生之子以為上帝君。又居泥丸之帝，以為三一之尊帝。尊帝者，是虛生之子也，是謂三帝焉。太一受生於空洞，變化乎八方，立景於三帝之間，流會乎萬神之領。天地之尊，皆須太一而自運也。靈帝無太一，則玄靈不回氣；尊帝無太一，則三一不居其宮域。故太一之神，並五神以通用，上合體於二帝。帝之為高，猶天皇帝君者也。尊形九魂，魄生三五，合會結成帝君將帝生也，受玄中上氣，三五離合之所挺焉。是以帝生於無極之表，空成之中是於太清之域，治在玉清氣紫微宮。光耀五色，華蓋九重，前洞泥丸，後開幽門，下臨六合，上連紫雲，百靈宿衛，飛閣交通，玉殿硃陛，內有金房，中有太真，號曰天皇。憑虛而生，處無極之中，衣五色珠衣，冠九德晨冠。制御天地，時乘飛龍，六轡超虛，九道自通。此自然之精氣，眾真之帝君。兆常思而誦之，可以為仙王。
太極之中有九名：一曰太清，二曰太極，三曰太微，四曰紫房，五曰玄臺，六曰帝堂，七曰天府，八曰黃宮，九曰玉京玄都。要而言之，從人頂上直下一寸，為太極宮，宮方一寸耳，在六合宮之上。六合宮，太一之神居焉。六合宮在明堂之北，洞房之南，兩眉之間上一寸也。帝君主變，太一主生，司命主命，無英主精，白元主魂魄，桃康主神靈。人有五籍五符，稟之帝君，五神執之，各主其一，間關本命，除死上生，而無太一之事者，萬不生也。
太一者，胞胎之精，變化之主。魂魄生於胎神，命氣出於胞府。變合帝君，混化為人。故太一之神，生之神、生之母，帝君之尊，生之父。太一名務猶收，字歸會昌，又一名解明，一名寄頻。此《三元洞玄內寶經》之真名字，《外訣》、《雜鈔》云云之名，皆非實非真也，今此名字，甚不可告人。自知之者，長生不死，闢卻萬禍，能致神靈，玉女來降己矣。夕夕當存太一在己身中六合宮，或存太一在兆左右，座臥背向無所不在也。皆以生氣時存之。畢，咒曰：
太一之精，起於太清，魂魄受化，形影為靈，攝御百神，拘制三陽。帝君玄煙，合真會昌，內安精氣，外攘災殃，卻除死籍，延命永長。衣服老少，變易無常，治在六合，周旋絳宮，下達洞門，上到玄鄉。混合三五，游息天京，呼引日月，變化雄雌，攝兆符籍，胞胎之囊，死生之命，太一扶將。
存太一與兆形正同，衣服亦同也。是以兆之身，常當齋潔而修盛，以求會景於太一也。衣服中物，一不得假借於不同氣者，諸如此類，皆當慎之。子既不能服食去谷，精思研真矣，當節諸臊穢腥血雜食，葷辛之菜一為禁絕。若能如是以愈矣，可以庶生命之長矣。
右無英公子者，結精固神之主，三元上氣之神，結精由於天精，精生歸於三氣矣。故無英公子，常攝精神之符命也，名玄充叔，字合符子，又一名元素君，一名神公子，常在玉房上清之內。夕夕存思之，畢，咒曰：
太上玉真，皇精相連，三元英氣，太玄紫辰，九霄挺明，五華生煙，黃闕金室，中有大神。握固流鈴，首建華冠，紫蓋回飆，龍衣虎文，貌狀嬰兒，四靈洞均，出丹入虛，合形帝君，呼陰召陽，天道有真，名曰玄元叔，號為無英君，周流九道，散化五常，攝精生我，與道長存。
右白元君者，或曰洞房君也，主攝魂魄之氣，撿禦靈液之神，故魂魄生於九靈之宮，神液運於三氣之真，是以御之者，號曰白元洞陽君，攝持魂魄之符命焉。白元君，名鬱靈標，字玄夷絕，又一名硃精，一名啟成，治在玉堂上清之內。夕夕存思畢，咒曰：
太上神精，高清九宮，三氣結變，正當神門。龍衣虎帶，扶命還魂，腰佩玉書，黃晨華冠。把籍持符，呼吸混分，名曰鬱靈，號曰白元。與我俱游，上到陽關，周旋九清六合之中。固養精液，泥丸上元，百神扶將，各鎮寶宮。檢御既畢，還安黃房。
中央司命君者，或曰制命丈人，主生年之本命；攝壽夭之簡札。太一變魂而符列；司命混合而對魂。帝君司命之神，主典年壽魁柄長短之期，是以混合太一，以符籍而由之，故稱丈人焉。名理明初，字玄度卿，一名神宗，一名靈華。白日治幽極宮，通御陰房，出入神廬兩門中；夕治在玄室地戶之中，幽宮之下，六合宮之上一界中耳。陰房者，是鼻之兩孔中也。司命出入，當由鼻孔，不兩眉間也。夕在玄室，為玉莖之中，地戶亦為陰囊中也。若女子存之，令在陰門之內，北極中。夕夕存思焉，存畢，咒曰：
皇一之魂，化成九名，混合三真，變景帝庭。幽極玄戶，中有天靈，周旋七運，百神合成。攝籌把筭，司命之精，龍衣虎裙，冠巾七星。常在我己，安存我形，號為丈人，名曰理明。上通符命，使我長生，三元六府，萬關條平。攝禦靈氣，與兆合並，龍輪徘徊，共登太清。齊光日月，幽幽冥冥，刻命青綠，天地俱傾。
命門桃君者，攝稟氣之命，此始氣之君也。還精歸神，變白化青，合規挺矩，生立肇冥，天地之資元，陰陽之靈宗，金門玉關，房戶之寶，並制命於桃君之氣也。故太一還景，帝君合魂。還景者，俱混洞以萬變；合魂者，化精液而生也。精變之始，由桃君而唱，以別男女之兆焉。桃君名孩道康，字合精延，一名命王，一名胞根。白日治在金門五城中，是為臍中命門。下丹田之宮也，夕治在六合中，太一之右焉。夕夕存思。畢，乃咒曰：
玄元結精，虛氣合煙，胞胎之結，陰陽之親。太上三氣，下入兆身，百節受靈，萬神各陳，混沌為一，名為桃君，形如始生，暉暉沖天。衣服五色，華彩鳳文，手執神符，合帝之魂。腰帶虎書，赤巾丹冠，金床玉榻，正當命門。口吸精氣，強我骨筋，右有神女，手把硃幡；左有玉童，書記帝言。陽氣左行，混變未分；陰氣右回，流形七旋。上詣泥丸，常游九宮，出入幽門，攝練魂魄，六府之間，領錄萬神，與我俱仙。
右三五渾合，化生五神之法。此五神者，稟五氣之大靈，符玄命之宗也。上生虛無，下結一身，身中之生，須五神以起居焉。兆當夕夕存思而祝之焉。若不能闇諷，可白日按文而吟之，不必夜半要生氣時耳。夫三魂生於五神；三真出於五靈，謂此道為混合三五之法焉。行之者，長生不死，名此道日察明堂歷神紫宮，生化三五，朝胎上元者也。雖已得仙者亦當行之者，長生也。存思之時，坐臥任意。若座者，得向本命為佳。若不能頓思五神者，可以先存二神，後存三神，周匝復始，先後太一始也。
太微天帝君，鎮神內思，解脫散結，固魂凝魄，混合化玄，修真之道，開通六府，五宮受靈，咽氣思真，芝芳自生，胃管結絡，神澄體清，玉輦立至，白日登晨。常當清齋，沐浴燒香，入室夷心，棄累遺塵，豁然無滯，注念不眠，然後真形可睹，游神可還。每以平旦東向，平座臨目，內存形色朗然，呼其正諱，還鎮本宮，叩齒三十六通，乃存：
發神，名蒼華，字太元，形長二寸一分；
腦神，名精根，字泥丸，形長一寸一分；
眼神，名明上，字英玄，形長三寸；
鼻神，名玉壟，字靈堅，形長二寸五分；
耳神，名空閑，字幽田，形長三寸一分；
舌神，名通命，字正倫，形長七寸；
齒神，名崿鋒，字羅千，形長一寸五分。面部七神，同衣飛羅裙，並嬰兒之形。存之審正，羅列一面，各鎮其宮。畢，便叩齒二十四通，咽氣十二過祝曰：
靈源散氣，結氣成神，分別前後，總統泥丸。上下相扶，七神敷陳，流形遁變，變養華元。導引八靈，上沖洞門，衛軀攝景，上升帝晨。畢，次思：
心神，名丹元，字守靈，形長九寸；
肺神，名皓華，字虛成，形長八寸；
肝神，名龍煙，字舍明，形長七寸；
腎神，名玄冥，字育嬰，形長三寸六分；
脾神，名常在，字魂庭，形長七寸三分；
膽神，名龍曜，字威明，形長三寸六分。六府真神，同著丹錦飛裙，處五臟之內，六府之宮，形若嬰兒，色如華童。存之審正，羅列一形，從朝至暮，思念勿忘，叩齒二十四過，祝曰：
五臟六腑，真神同歸，總御絳宮，上下相隨。金房赤子，對處四扉，幽房玄闕，神堂紐機。混化生神，真氣精微，保煉丹田，與日齊暉。得與八景，合形升飛。畢，次思：
精血三真，名無生君，字黃寧子玄，鎮我兩乳之下源。
骨節二真，名堅玉君，字凝羽珠，鎮我太倉之府五腸之口。
心中一真，名天精液君，字飛生上英，鎮我胸中四極之口。
九元之真，男，名拘制，字三陽，鎮我左耳伏晨之戶。
皇一之魂，女，名上歸，字帝子，鎮我右耳伏晨之戶。
紫素左元君，名翳鬱無刃，字安來上，鎮我頭面之境。
黃素中元君，名圓華黃，字太張上，鎮我胸脅之境。
白素右元君，名啟明蕭刃，字金門上，鎮我下關之境。
日中司命，名接生，鎮我左手中。
月中桃君，名方盈，鎮我右手中。
胎中一元白氣君，名務玄子，字育尚生。
太一精魂，名玄歸子，字盛昌，二神鎮我五臟之上，結喉之本。
結中青氣君，名案延昌，字合和嬰兒。
元君精魂，名保穀童，字明夫。二神鎮我五臟之下，大胃之上。
節中黑氣君，名斌來生，字精上門。
帝真精魂，名幽臺生，字灌上生。二神鎮我九腸之口，伏源之下。
胞中黃氣君，名祖明車，字神無極。
天帝精魂，名理維藏，字法珠。二神鎮我小腹之內，二孔之本。
血中赤氣君，名混雜子，字叔保堅。
司命精魂，名發紐子，字慶玄。二神鎮我百關之血，絕節之下。
上玄元父君，名高同生，字左回明。
下玄元母，名叔火王，字右回光。
帝皇太一，名重冥空，字幽寥無。
九帝尊，名日明真，字眾帝生。
太帝精魂，名陽堂王，字八靈君。
九關魂，名綠回道，字絕冥。
天紀帝魂，名照無阿，字廣神。七神鎮我本命之根，塞我死路之門。存祝眾真，從頭至臍，無不朗然，便使金液流匝，玉華映魂，靈臺溢於窮腸，帝氣充於九關，七祖披釋於三塗，受更胎於南宮，鎮存神於一身，布真氣以固年。畢，叩齒三十九通。祝曰：氣生於無，結生陽神，陽氣外貢，陰氣內成，二象番錯，交結元靈。內真鎮衛，九孔受生，保魂固魄，萬神安停，保我三關，華芝充盈，與我同升，俱造玉清。畢，咽氣三十九過，以鎮三十九戶，氣澤匝潤，流布一身。若能棄累，不拘世塵，靜心夷意，朗睹虛房。眄想內視，鎮神固魂，絕死氣於九戶，鎮生宮於上關。回匝存祝，如面共言，晝夜三年，真神見形，皓華反根，朽齒牙生，五臟結絡，內補充盈，役召六甲，驅策六丁，室致九霄之賓，神降二素之軿，神飛形舉，白日登晨。
右上真之神，寶名內字，而鎮在人身之內，運於九天之氣，固人六府機關。萬積化生，皆由於神，神鎮則生，神遊則亡。勤心積感，則能舉人身形，上升玄宮。求仙之道，不知形神內名，又不知填死戶，長生豈可冀乎？夫修此道，不得冒履淹穢，食五辛酒肉之屬，觸忤正氣，神則去矣。人知豐餚以甘口，爵祿以榮身，而不知甘口之食，是傷神命之斧，奢麗是消真之源，故神人愛幽寂而棲身，不顯形於風塵者也。修生之家，且可慎乎！
訣文曰：九天丈人，三天玉童，同時傳太帝君、天帝君，天帝君傳太微天帝君，太帝君以傳南極上元君、天帝君以傳西王母，太微天帝君以傳金闕聖君金闕聖君以傳上相青童君，青童君傳西城王君，使付後學應為真人者，承真相統，氣人系皇篇，至王君已經七千餘劫。王君後封靈文於王屋山西穴玉室之內，有素靈之官侍香典文，其道秘妙，不行於世。若有玄名得遇此文，萬仙來朝，天官衛身。勤行苦思，白日升晨。凡受上清道經三寶妙章、步虛升玄之道，而不先釋五臟開理幽關，萬氣不固，真靈不欣，徒勞勤事，萬不得仙。今撰玉訣，上帝妙言，以傳後學，秘而奉真，慎勿輕傳，殃滅子身。
每至本命之日，沐浴入室，東向叩齒九通，冥目，思東方青帝，少陽九靈真人，諱拘上生，身長九寸，頭戴九元之冠，衣單青飛裙，手執青精玉板，乘青雲飛輿，從青袿玉女十二人，從天清陽宮中來下，以青雲冠覆我身。思九靈真人乘雲氣入我身中，安鎮肝內，便三呼少陽九靈真人拘上生，齎青芝玉精，補養我身，便三味口三咽止。仰咒曰：
蒼元浩靈，少陽先生，九氣還肝，使我魂寧。幽府結華，藏內鮮明，練容固體，返白為青。化內發景，登升紫庭。敢有犯試，摧以流鈴。上帝玉錄，太清記名。畢，引氣九咽止。
正南向，冥目，叩齒三通，思南方赤帝，太陽南極真人，諱融上生，身長三寸，頭戴進賢之冠，衣絳章之衣，手執硃玉之板，乘赤雲飛輿，從赤袿玉女十二人，從天蘭臺宮中來下，以丹雲冠覆我身。思太陽南極真人，乘雲氣入我身中，安鎮心內，便三呼太陽南極真人融上生，齎丹芝、玉精，補養我身，便三味口三咽止。仰咒曰：
赤庭絳雲，上有高真。三氣歸心，是我丹元。騰我凈躬，遙奏以聞。心固神靜，九靈閉關。金真內映，紫煙結雲。太微綠字，書名神仙。飛行上清，朝謁帝庭。畢，引氣三咽止。
正西向，冥目，叩齒七通。思西方白帝，少陰素靈真人，諱辱明子，身長七寸，頭戴玉寶玄冠，衣素錦之衣，手執素玉之板，乘白雲飛輿，從素靈玉女十二人，從天皇宮來下，以素雲冠覆我身。思素靈真人，乘雲氣入我身中，安鎮肺內，便三呼少陰素靈真人辱明子，齎白芝、玉精，補養我身，便三味口三咽止。仰咒曰：
素元洞虛，天真神廬。七氣守肺，與神同居。保練玉藏，含華玉芝。澄誠明石，游御玄虛。白玉金字，九帝真書。使我飛仙，死名落除。游洞三清，適意所如。畢，引氣七咽止。
正北向，冥目，叩齒五通。思北方黑帝，太陰玄靈真人，諱冥玄默，身長五寸，頭戴玄冠，衣玄雲之衣，手執玄精玉版，乘玄雲飛輿，從太玄玉女十二人，從天玄陰玉虛宮中下，以玄雲冠覆我身。思太陰玄靈真人，乘雲氣入我身中，安鎮腎內，便三呼太陰玄靈真人冥玄默，齎玄芝、玉精，補養我身，便三味口三咽止，仰咒曰：
玄元北極，太上靈璣，五氣衛腎，龜玉參差。寶華結絡，胃藏朗開，神名玉臺，年同二儀。上皇大帝，峙然不迷，役使六甲，以致八威。參龍駕浮，超然升飛，吐納神芝，歷劫不衰。畢，引氣五咽止。
正向本命之上，冥目，叩齒十二通。思中央黃帝總元三靈真人，諱原華，身長一寸二分，頭戴黃晨玉冠，衣黃錦飛裙，手執黃精玉版，乘黃霞飛輿，從中央黃帝玉女十二人，從天玉房宮中下，以黃雲冠覆我身。思三靈真人，乘黃雲入我身中，安鎮脾內，便三呼總元三靈真人原華，齎黃精、玉芝，補養我身，便三味口三咽止。仰咒曰：
黃元中帝，本命之神。一氣侍脾，使我得真。五臟生華，結絡紫晨。變景練容，保命長延。後物而傾，千神來臣。老君玄錄，名書神仙。長生久視，與天同存。畢，引氣十二咽止。
還東向，冥目，叩齒三十六通。思五氣玉清高皇上寶真人，諱太虛，身長三寸，頭戴玉晨之冠，衣五色無縫單衣，左手捧日精，右手執月光，鎮我上府泥丸宮中，呼上寶真人太虛，齎五氣流精陶灌我身，便五味口五咽止。仰咒曰：
高上真皇，五帝太靈，保我泥丸，玄映五形。三光朗耀，日月洞明，飛雲流霞，陶注玉精。練容保魄，神魂自生，千變萬化，升入紫庭。畢，引氣五咽止。
五方命咒畢，摩兩掌拭面目。如此五年，面發金容，五內華生，五臟保氣，神仙道成。三宮感暢，真靈見形，乘空駕虛，白日升天。惟在密修，慎勿輕傳。
《紫書訣》言，修行上真之道，當以三月、九月、十二月三日，十五日、二十五日，一年三月，月有三日，三過行之。此月是九天元父受化之月，日是游宴九天上宮值合之時也。每至其日，沐浴清齋，於隱寂之地，不關人事，正中時向東北之上，仰天思九天元父姓名，身長九寸九分，著玄黃素靈之綬，頭戴七稱珠玉之幘，冠無極進腎之冠，居九天之上，太極瓊宮玉寶之府，丹靈鄉洞元里中。時乘碧雲飛輿，從十二飛龍、二十四仙人，白鵠侍輪，游於虛玄之上。存思分明，令如對顏，便九拜於元父三過，陰喚元父，甲今有言，乞與上升，奉侍帝靈。輒叩齒九通。仰祝曰：
高上帝尊，元始大神，含真胤氣，形秀紫天。乘雲駕浮，落景八煙，回輪曲降，道廕我身。得乘霄景，奉侍靈轅，今日八會，上願開陳。所向所啟，莫不如言，長享元吉，與帝同存。畢，仰咽九氣止。如此元父感悅，帝尊欣喜，即命領仙，注子金名。九年精思，克遣瓊輿，下迎子身，白日飛升，上造帝庭。此道高妙，非下世凡學所可參聞，自無金名玄圖錄字，上清莫得知見。若於機會遇得寶篇，皆宿挺合仙，但當寶錄，密而奉行。輕說非真，罪延七祖父母，長閉地獄，萬劫不原，身沒鬼宮，萬不得仙。
《紫書訣》言，凡修上真之道，當以二月、七月、十月五日、十六日、二十九日，一年三月，月有三日。此月是九天玄母合化始生之月，日是天元合慶變雌天德之日也。至其日，沐浴清齋，別室寂處，不關人事，夜半露出中庭，西南向，仰天思九天玄母姓名，身長六寸六分，著青寶神光錦繡霜羅九色之綬，頭戴紫元玄黃寶冠，居九氣無極之上，瓊林七映之宮，玉寶洞元之府，九光鄉上清里中。時乘紫雲飛精羽蓋，從十二鳳凰、三十六玉女，白鳳侍輪，游於太清之上，無崖之中。存思分明，朗然對前，便九拜於玄母三過，陰喚玄母，甲穢質貪真，仰慕上清，乞與眄接，得侍玉靈。叩齒九通。仰祝曰：
三合五離，混化二元。氣凝成神，神變合魂。胎養九天，保固生門。陰精玄降，陶灌形源。練質染氣，受化自然。今日何日？玄母開陳。八願九會，上獲天真。景向參微，得啟玉晨。骨騰肉飛，乘虛絡煙。上造紫轅，長輔帝臣。畢，仰咽氣九過止。如此，玄母含暢，帝妃喜歡，天真下降，得見靈顏，即命青宮註上玉名。九年精思，帝遣玉女，乘雲下迎，上升玉清，侍衛玄宮。此道高妙，非世所聞。若有金名，標侍帝簡，得見此文，皆宿挺合仙，克得飛升，游宴九天也。慎勿輕洩，身沒三官，七祖被考，長閉河源。
凡行此道，當精心苦念，目瞻靈顏，仰希玄降，以要飛仙，不得污穢。上干太真，身被禁閉，萬不得仙。若天陰無日，亦可於靜室行事，但使心目相應，口向相和，神無不感，道無不降，學無不成，道降神附，飛行太空也。
《紫書訣》言，凡修上真之道，常以九月九日、七月七日、三月三日，此日是九天真女合慶玉宮，游宴霄庭，敷陳納靈之日。至其日，五香沐浴，清齋，隱處別室，不交人事，夜半露出，燒香北向。仰思九天真女，諱字，身長七寸七分，著七色耀玄羅袿、明光九色紫錦飛裙，頭戴玄黃七稱進賢之冠，居上上紫瓊宮，玉景臺七映府，金光鄉無為里中。時乘紫霞飛蓋、綠軿丹舉，從上宮玉女三十六人，手把神芝五色華幡，御飛鳳白鸞，游於九玄之上，青天之崖。思畢，心拜真女四拜，叩齒二十四通。仰祝曰：
天真回慶，游宴紫天。敷陳納靈，合運無間。上御玉宮，下眄兆臣。八會開張，九願同纏。思微立感，上窺神真。流精陶注，玉華降身。萬慶無量，長種福田。畢，仰引氣二十四咽止。如此，真女感悅，神妃含歡。上列玉帝，奉兆玉名，記書東華，參篇玉清也。修之九年，面發金容，體映玉光，神妃交接，身對靈真，克乘飛蓋，游宴紫庭。此法高妙，世所不行。若有金名，書字紫簡，得見秘文，骨挺應仙。寶而密修，計日成仙。輕洩非真，罰以神兵，長役幽泉，七祖受累，萬劫不原。
