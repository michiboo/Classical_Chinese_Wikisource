混元者，記事於混沌之前，元氣之始也。元氣未形，寂寥何有？至精感激而真一生焉，元氣運行而天地立焉，造化施張而萬物用焉。混沌者，厥中惟虛，厥外惟無，浩浩蕩蕩，不可名也。廣大之旨，雖典冊未窮，秘妙之基，而玄經可見。古今之言天者一十八家，爰考否臧，互有得失。則蓋混天儀之述，有其言而亡其法矣。至如蒙莊《逍遙》之篇，王仲任《論衡》之說，《山海經》考其理舍，列禦寇書其清濁，漢武王黃道，張衡銅儀，周髀之書，宣夜之學，昕天安天之旨，晁崇、姚信之流，義趣不同，師資各異。所以虞喜、虞聳、劉焯、葛洪，宋有承天，梁有祖恆，唐朝李淳風，皆有述作。廬江句股之術，釋氏俱舍之譚，或托寓詞，或申浮說。若夫定兩規之分次，明二道之運行，經緯不差，上下無爽者，惟渾天法耳。葛稚川言渾天之狀，如雞子卵中之黃。地乘天而中居，天乘氣而外運，三百六十五度四分度之一，半出地上，半繞地下。二十八舍半隱半見。此乃符上清之奧旨，契玄象之明驗矣。
道君曰：元氣於眇莽之內，幽冥之外，生乎空洞。空洞之內，生乎太無。太無變而三氣明焉。三氣混沌，生乎太虛而立洞，因洞而立無，因無而生有，因有而立空。空無之化，虛生自然。上氣曰始，中氣曰元，下氣曰玄。玄氣所生出乎空，元氣所生出乎洞，始氣所生出乎無。故一生二，二生三，三者化生以至九玄，從九反一，乃入道真。氣清成天，滓凝成地，中氣為和，以成於人。三氣分判，萬化稟生；日月列照，五宿煥明。上三天生於三氣之清，處於無上之上，極乎無極也。
《太始經》云：昔二儀未分之時，號曰洪源。溟涬濛鴻，如雞子狀，名曰混沌玄黃。無光無象，無音無聲，無宗無祖，幽幽冥冥。其中有精，其精甚真。彌綸無外，湛湛空成。於幽原之中而生一氣焉。化生之後九十九萬億九十九萬歲，乃化生三氣。各相去九十九萬億九十九萬歲，共生無上也；自無上生後九十九萬億九十九萬歲，乃生中二氣也，中三氣也；中二氣、中三氣各相去九十九萬億九十九萬歲，三合成德，共成玄老也；自玄老生後九十九萬億九十九萬歲，乃化生下三氣也；下三氣各相去九十九萬億九十九萬歲，三合成德，共成太上也。《靈寶經》曰：一氣分為玄、元、始三氣，而理三寶。三寶皆三氣之尊神，號生三氣。三號合生九氣。九氣出乎太空之先，隱乎空洞之中。無光無象，無形無名，無色無緒，無音無聲。導運御世，開闢玄通，三色混沌，乍存乍亡。運推數極，三氣開光。氣清高澄，積陽成天；氣結凝滓，積滯成地。九氣列正，日月星宿，陰陽五行，人民品物，並受成生。天地萬化，自非三氣所育，九氣所導，莫能生也。三氣為天地之尊，九氣為萬物之根。故三合成德，天地之極也。
《太真科》雲:混洞之前，道氣未顯。於恍莽之中，有無形象天尊，謂無象可察也。後經一劫，乃有無名天尊，謂有質可睹，不可名也。又經一劫，乃生元始天尊，謂有名有質，為萬物之初始也。極道之宗元，挺生乎自然。壽無億之數，不始不終，永存綿綿。消則為氣，息則為人。不無不有，非色非空。居上境為萬天之元，居中境為萬化之根，居下境為萬帝之尊。無名可宗，強名曰「道」。
《上清三天正法經》云：天圓十二綱，地方十二紀。天綱運關，三百六十輪為一周；地紀推機，三百三十輪為一度。天運三千六百周為陽勃，地轉三千三百度為陰蝕。天氣極於太陰，地氣窮於太陽。故陽激則勃，陰否則蝕，陰陽勃蝕，天地氣反。天地氣反，乃謂之小劫。小劫交則萬帝易位，九氣改度，日月縮運。陸地通於九泉，水母決於五河，大鳥屯於龍門，五帝受會於玄都。當此之時，兇穢滅種，善民存焉。天運九千九百周為陽蝕，地轉九千三百度為陰勃。陽蝕則氣窮於太陰，陰勃則氣極於太陽。故陰否則蝕，陽激則勃。陰陽蝕勃，則天地改易。天地改易，謂之大劫。大劫交則天地翻覆，河海湧決，人淪山沒，金玉化消，六合冥一。白屍飄於無涯，孤爽悲於洪波，大鳥掃穢於靈岳，水母受事於九河，五龍吐氣於北元，天馬玄轡以徒魔，赤鎖伏精於辰門，歲星滅王於金羅，日月昏翳於三豪之館，五氣停暈於九嶺之巔，龍王鼓華於東井之上，河侯受對於九海之下，聖君顯駕於明霞之館，五帝科簡於善惡。當此之時，萬惡絕種，鬼魔滅跡，八荒四極，萬不遺一。至於天地之會，自非高上三天所不能禳，自無青籙白簡所不能脫也。
又云：天關在天西北之角，與斗星相御。北斗九星，則天關之綱柄，玉晨之華蓋，梵行九天十二辰之氣。斗綱運關，則九天並轉。天有四候之門，九天合三十六候。一晝一夜，則斗綱運關，經一候之門。晝夜三十六日，則經三十六候都竟。則是九天一輪，三百六十輪為九天一周。九天一周，則六天之氣皆還上三天。三天改運促會，以催其度。三千六百周則為小劫。小劫交則九氣改正，萬帝易位，民亡鬼滅，善好清治,六合寧一。九千九百周為大劫終。大劫終則九天數盡，六天運窮。運窮則氣激於三五。群妖兇橫，因時而行，放毒滅民。此皆運窮數極，乘機而鼓，以至於此也。地機在東南之分，九泉之下。則九河之口，吐翕靈機，上通天源之淘注，傍吞九洞之淵澳，以十二時紀推四會之水，東回一晝一夜，則氣盈並湊。九河之機晝夜三十三日，機轉西北，回東北，張西南，翕東南。張則溢，翕則虧。周於四會，天源下流通波，是為一轉。三百三十轉為一度。一度則水母促會於龍王，河侯受封於三天。三千三百度謂之陰否。陰否則蝕。陰蝕則水湧河決，山淪地沒。九千三百度為大劫之終，陰運之極。當此之時，九泉湧於洪波，水母鼓於龍門，山海冥一，六合坦然。此陰運之充，地氣之激也。
又云：赤精開皇元年七月七日丙午中時，登琳瑯之都,月之上館，受符於元始天王，開金陽玉匱，玄和玉女口命出皇民錄譜。自開皇已前，三象明曜以來，至於開皇，經累億之劫，天地成敗，非可稱載。九天丈人於開皇時，*-定元元，校推劫運，白簡青錄，得道人名記皇民譜錄，數極唐堯。是為小劫一交。其中損益，有二十四萬人應為得者。自承唐之後，數四十六丁亥，前後中間甲申之年，乃小劫之會，人名應定。在此之際，陽九百六，二氣離合，吉兇交會。得過者特為免哉。然甲申之後，其中壬辰之初，數有九周，至庚子之年，吉兇候見，其道審明。當有赤星見於東方，白彗干於月門，襖子續黨於蟲口,亂群填屍於越川。人啖其種，萬里絕煙。強臣稱霸，弱主蒙塵。其後當有五靈諱瑞，義合本根。龍精之後，續族之君，平滅四虜，應符者隆，龍虎之世，三六乃清。民無橫命，柞無危患。自承唐之後四十六丁亥，是三劫之周。又從數五十五丁亥至壬辰、癸巳是也，則是大劫之周。天翻地覆，金玉化消，人淪山沒，六合冥一。天地之改運，非真所如何，惟高上三天，白簡青籙，乃得晏鴻翮而騰翔，飛景霄而盼目耳。此玄和玉女口命，金陽玉匱論天地之成敗、吉兇之兆也。
《上清八景飛經》云：大劫之周，三道虧盈，二氣合離，理物有期。承唐之世，陽九放災，剪除兇勃，搜採上真也。
《老君戒文》云：西向流沙中無量國，有巨石，高二百丈，周旋一千五百里。巨石北則有芥子城。壁方四十里，四面石壇高二十丈。飛仙一歲送一芥子著此城中，以衣拂巨石，令消與平地無別。芥子城令滿中芥子，則時運周劫，世轉一階也。《靈寶齋戒威儀經訣》下云：石如崑山，芥子滿四十里。中天人羅衣百年一度，拂盡此石；取芥子一枚，譬如一劫之終。若是之久，誰當悟斯者也？
又《靈寶天地運度經》云：靈寶自然運度，有大陽九、大百六也；小陽九、小百六也。三千三百年為小陽九、小百六也。九千九百年為大陽九，大百六也。夫天厄謂之陽九也，地虧謂之百六也。至金天氏之後甲申之歲，是其天地運度，否泰所終，陽九百六會。至時道德方明,兇醜頓肆，聖君受任於壬辰之年也。
蓋聞未有天地之間，太清之外，不可稱計。虛無之里，寂寞無表。無天無地，無陰無陽；無日無月，無晶無光；無東無西，無青無黃；無南無北，無柔無剛；無覆無載，無壞無藏；無賢無聖，無忠無良；無去無來，無生無亡；無前無後，無圓無方。百億變化，浩浩蕩蕩。無形無象，自然空玄。窮之難極，無量無邊；無高無下，無等無偏；無左無右，高下自然。唯吾老君，猶處空玄寂寥之外，玄虛之中。視之不見，聽之不聞。若言有，不見其形；若言無，萬物從之而生。八表之外，漸漸始分，下成微妙，以為世界，而有洪元。洪元之時，亦未有天地，虛空未分，清濁未判。玄虛寂寥之里，洪元一治，至於萬劫。洪元既判，而有混元。混元一治，萬劫至於百成。百成亦八十一萬年而有太初。太初之時，老君從虛空而下，為太初之師。口吐《開天經》一部，四十八萬卷。一卷有四十八萬字。一字闢方一百里，以教太初。太初始分別天地清濁，剖判溟涬鴻濛，置立形象，安豎南北，制正東西，開暗顯明，光格四維。上下、內外、表裏、長短、粗細、雌雄、白黑、大小、尊卑，常如夜行。太初得此老君開天之經，清濁已分。清氣上升為天，濁氣下沉為地。三綱既分，從此始有天地，猶未有日月。天欲化物，無方可變，便乃置生日月在其中，下照暗冥。太初時雖有日月，未有人民。漸始初生，上取天精，下取地精，中間和合以成一神，名曰人也。天地既空，三分始有，生生之類，無形之象，各受一氣而生。或有樸氣而生者，山石是也；動氣而生者，飛走是也；精氣而生者，人是也。萬物之中，人最為貴。太初一治，至於萬劫。人民之初，故曰太初。是時唯有天地、日月、人民，都未有識名。太初既沒，而有太始。太始之時，老君下為師，口吐《太始經》一部，教其太始。置立天下九十一劫。九十一劫者至於百成。百成者亦八十一萬年。太始者，萬物之始也，故曰太始。流轉成練素象於中而見氣，實自變得成陰陽。太始既沒而有太素。太素之時，老君下降為師，教示太素，以法天下。八十一劫，至於百成，亦八十一萬年。太素者，萬物之素，故曰太素。太初已下，太素已來，天生甘露，地生醴泉，人民食之，乃得長生。死不知葬埋，棄屍於遠野，名曰上古。太素既沒而有混沌。混沌之時，始有山川。老君下為師，教示混沌，以治天下。七十二劫，混沌流行，成其山川，五嶽四瀆，高下尊卑，乃其始起也。混沌以來始有識名。混沌號生二子，大者胡臣，小者胡靈。胡臣死為山嶽神，胡靈死為水神，因即名為五嶽四瀆，山川高下。混沌既沒而有九宮。九宮之時，老君下為師，口吐《乾坤經》一部，結其九宮，識名天地。清氣為天，濁氣為地。從九宮以來，天是陽，地是陰。陽者剛強，遠視難睹，在天成象，日月星辰是也；在地成形，五嶽四瀆是也；在人成生，心肝五臟是也。分別名之有異，總而名之是一也。取三剛名也。九宮沒後而有元皇。元皇之時，老君下為師，口吐《元皇經》一部，教元皇治於天下，始有皇化，通流後代，以漸成之。元皇之後次有太上皇。太上皇之時，老君下為師，教示太上皇以治天下。太上皇之後而有地皇。地皇之後而有人皇。人皇之後而有尊廬，尊廬之後而有句婁，句婁之後而有赫胥。赫胥之後而有太連。太連以前，混沌以來，名曰中古。爾時天生五*)，地生五味，人民食之，乃得延年。太連之後而有伏羲，生於一源之始，繼天而生；調習陰陽，以定八卦。自伏羲以前，五經不載，書文不達。唯有老君，從天虛空，無億河沙在太清之外，不可稱計。大道既分天地以來，開置皇化，轉佐天帝，通流後世，以自記之。伏羲之時，老君下為師，號曰無化子，一名鬱華子，教示伏羲推舊法，演陰陽，正八方，定八卦，作《元陽經》以教伏羲。伏羲已前，未有姓字，直有其名。爾時人民樸直，未有五穀。伏羲方教以張羅網，捕禽獸而食之。皆衣毛茹血，腥臊臭穢。男女無別，不相嫉妒。冬則穴處，夏則巢居。伏羲沒後而有女媧，女媧沒後而有神農。神農之時，老君下為師，號曰大成子，作《太微經》，教神農嘗百草，得五穀，與人民播植，遂食之，以代禽獸之命也。神農沒後而有燧人。燧人時，老君下為師，教示燧人鉆木出火，續日之光，變生為熟，以除腥臊。燧人沒後而有祝融。祝融之時，老君下為師，號廣壽子，教修三綱，齊七政。三皇修道，人皆不病。作《按摩通精經》。次有高原、高陽、高辛三世，次有倉頡、仲說，教書學文。三皇之後而有軒轅黃帝。黃帝之時，老君下為師，號曰力牧子，消息陰陽，作《道戒經》、《道康經》。黃帝以來，始有君臣父子，尊卑以別，貴賤有殊。黃帝之後，次有少昊。少昊之時，老君下為師，號曰隨應子，作《玄藏經》。爾時昇平，嘉禾生，醴泉出，麒麟至，鳳凰來，景星照。少昊之後，次有帝瑞頊。瑞頊之時，老君下為師，號曰元陽子，作《微言經》。瑞頊沒後而有帝嚳。帝嚳之後而有帝堯。帝堯之時，老君下為師，號曰務成子，作《政事經》。帝堯之後而有帝舜。帝舜之時，老君下為師，號曰尹壽子，作《太清經》。帝舜之後而有夏禹。夏禹之時，老君下為師，號曰直寧子，作《德誡經》。夏禹之後而有殷湯，殷湯之後而至周初。周初時，老君下為師，號曰郭叔子，作《赤精經》。老君曰：秘化之初，吾體虛無，經歷無窮，千變萬化，先下為師。三皇以前，為神化之本，吾後化三皇五帝，為師並及三王，皆勸令修善。天一、地二、人三、時四、音五、律六、星七、風八、州九，合有四十五。子、午、卯、酉、中央，各有九筭。戴九履一，左三右七，二四為肩，六八為足，中有五龜，體成八卦。水流歸末，分八至丑；葉落歸本，分六至亥；金剛本強，分二至未，土王四季，分四至巳。坎怨獨走，離明數四；艮八高摻，三從坤位；乾當城坤，與一相逐；巽籲天門，從乾貸一；震雷動澤，從兌所減；辰午酉亥，自刑之卦，各內其八卦以成，餘有九筭成易字。老君即演行期術曰：行期之法自有術，先舉坎就坤二，西南王母東青龍，習氣發裔地戶間，巽上四期入中宮，筭出中宮升於乾，西之大澤華山巔，東北之上寅艮間，南之炎火離霍山，幡然變化北入玄。
