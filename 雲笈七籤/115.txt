梁母者，盱眙人也。孀居無子，舍逆旅於平原亭。客來投憩，咸若還家，不異住客還錢多少，未嘗有言，客住經月，亦無所厭。粗衣糲食之外，所得施諸貧病。曾有少年，住經月，舉動異於常人。臨去云：我是東海小童。母亦不知小童何人也。宋元徽四年丙辰，馬耳山道士徐道盛暫至蒙陰，於絳城西遇一青羊車，車自住，見一小童子喚云：徐道士前來。道盛行進，去車三步許止。又見二童子，年十二三許，齊著黃衣，絳里，頭上角髻，容服端正，世無比也。車中人遣一童子傳語云：我是平原客舍梁母也，今被太上召還，應過蓬萊尋子喬，經太山檢考，召意欲相見，果得子來。靈轡飄飄，玄崗險巇，津驛有限，日程三千，侍對在近，我心憂勞，便當乘煙三清。此三子見送玄都，因汝為我謝東方清信士女。太平在近，十有餘一，好相開度，過此無憂危也。舉手謝去，雲太平相見。馳車騰游，極目而沒。道盛還逆旅訪之，正是梁母度世日相見也。
鮑姑者，南海太守鮑靚之女，晉散騎常侍葛洪之妻也。靚字太玄，陳留人也。少有密鑒，洞於幽元，沉心冥肆，人莫知之。靚及妹並先世累積陰德，福逮於靚，故皆得道。姑及小妹，並登仙品。靚學通經緯，後師左元放，受中部法，及三皇五嶽劾召之要。行之神驗，能役使鬼神，封山制魔。東晉元帝大興元年戊寅，靚於蔣山，遇真人陰長生，授刀解之術。累徵至黃門侍郎，求出為南海太守。以姑適葛稚川，稚川自散騎常侍，為煉丹砂，求為句漏縣令。太玄在南海，小女及笄，無病暴卒，太玄時對賓客，略無悲悼。葬於羅浮山，容色若生人，皆謂為屍解。靚還丹陽，卒，葬於石子崗，後遇蘇峻亂，發棺無屍，但有大刀而已。賊欲取刀，聞塚左右兵馬之聲，顧之驚駭，中間其刀訇然有聲，若雷震之音，眾賊奔走。賊平之後，收刀別復葬之。靚與妹亦得屍解之道，姑與稚川相次登仙。
孫寒華者，吳人孫奚之女也。師杜契，受玄白之要，顏容日少，周旋吳越諸山十餘年，乃得仙道而去。
李奚子者，晉東平太守李忠祖母也，不知姓氏。忠祖父貞節丘園，性多慈憫，以陰德為事。奚子每與一志，務於救人。大雪寒凍，路積稻及穀於園庭，恐禽鳥餓死，其用心如此。今得道而居華陽洞宮中也。
韓西華者，不知何許人也。慈愛於物，常行陰功，至於蛸翹微命，皆愛而護之。學道得仙，今在嵩山洞天之中。
竇瓊英者，竇武之妹也。其七代祖名峙，常以葬枯骨為事，以活死為心，故祚及瓊英，令行女仙，在易遷宮中。
劉春龍、郭叔香，並不知何許人也。以其先世有陰德，故皆得遁化練景，入華陽易遷宮中。劉春龍、竇瓊英、韓太華、李奚子，並天姿嚴麗，儀冠駭眾，才識偉鑠。皆得為明晨侍郎，以居洞中。侍郎之任，以良才舉之，不限男女也。
趙素臺者，漢幽州刺史趙熙之女也。熙少有善行，常濟窮困，救王惠等族，殊有陰德。數十年，熙得身詣硃陵，兒子得游洞天素臺，在易遷宮中已四百年，不肯移去。自謂天下無復樂於此處也。數微服遊行，眄山澤以自足。易遷夫人者，乃其品也。
傅禮和者，北地傅建之女也。舉家奉佛，禮和常日日灑掃佛前，每發願，雲獨慕仙道。常服五星精，身生光華，得道仙去。善為空洞之歌，歌則禽鳥翔舞而集飛，聚其前以聽之。此乃至誠所感而獲道也。
黃景華者，漢司空黃瓊之女也。景華少好仙道，常密修至要。後師韓君，授其岷山丹方，服之得入易遷宮，位為協晨夫人，領九宮，諸神女亦總教授之。
張微子者，漢昭帝大匠張慶之女，不知何郡人也。微子少好道，因得屍解去，在太元司命華陽舍真臺，師東華玉妃，受服霧氣之道。雲霧是山澤水火之華，金石盈氣，久服之，能散形入空，與雲霧合體。微子修之，得其仙道也。
丁淑英者，不知何許人也。有救窮之陰德，度趙阜之急難，上感皇人，授其道要。今為硃陵嬪，數游三清，司命亦令聽政也。
王法進者，劍州臨津縣人也。孩孺之時，自然好道。家近古觀，雖無道士居之，其嬉戲未嘗輕侮，於尊像見必斂手致敬，若有凜懼焉。十餘歲，有女官自劍州，歷外邑過其家，父母以其慕道，托女官以保護之，與授《正一延生籙》，名曰法進。而專勤香火，護持齋戒，亦茹柏絕粒，時有感降。是歲三川饑歉，斛斗翔貴，死者十有五六，多採山芋野葛充饑。忽有二青童降於其庭，宣上帝之命曰：以汝宿稟仙骨，歸心精誠，不忘於道，今以青童召汝，受事於玉京也。法進即隨青童，騰身凌虛，徑達太帝之所，命以玉杯霞漿賜之。
飲訖，帝謂之曰：人稟五行之大體、天地之和氣，得為人形，復生中土，甚不易也。而天運四時之氣，地稟五行之秀，生五穀百果，以養於人。而人不知天地養育之恩，輕棄五穀，厭舍絲麻。使耕農之夫、紡織之婦，身勤而不得飽，力竭而不免寒，徒施其勞，曾不愛惜。斯固神明所責，天地不祐也。近者，地司岳瀆日有奏，言人厭賤米麥，不貴衣食之本。我已敕太華之府，收五穀之神，令所種不成，下民饑餓，因示責罰，以懲其心。世愚悠悠，曾未覺悟。旋奉太上所敕，以大道好生，不可因彼惡民，以害眾善。雖天地神明，罪之愚民亦不知過之所起，因無懺請首原之路，虛受其苦耳。汝當為無上侍童，入侍天府。今且令汝下於世，告諭下民，使其悔罪，寶愛桑蠶，貴敬農事，惜五穀百果，知大道之養人、厚地之育物，宗奉正道，崇事神明。至於水火之用，不可厭棄，衣食之養，儉已約身。皆能行此明戒，天地愛之，神明護之，風雨順調，家國安泰，此乃增益汝之陰功也。即命侍女披瑯笈珠韞，出《靈寶清齋告謝天地法》一卷付之，傳行於世。曰：世人可相率幽山高靜之處，置齋悔謝，一年之內，春秋兩為，春則祈於年豐，秋則謝於道力。如此則宿罪可除，穀父蠶母之神為置豐衍也。龍虎之年，復當召汝矣。命青童送還其家，已三個月也。
所受之書，即今《靈寶清齋告謝天地之法》是也。其法簡易，與《靈寶自然齋》大率相類。但人間行之，立成徵效。茍或幾席器物，小有輕慢濁污者，營奉之人，少有不公心者，即飄風驟雨壞其壇筵，迅霆吼雷毀其器用。自是三川粱漢之人，歲皆崇事，雖愚樸之士，狂暴之夫，罔不戰慄兢戒，肅恭擎跽，知奉其法焉。或螟蝗旱潦害稼傷農之處，眾誠有率勉於修奉之處，炷香告玄，旦夕響應，必臻其祐。與不虔不信之徒，立可較其徵驗矣。巴南謂之清齋，蜀土謂之天功齋，蓋一揆矣。法進以天寶十一年壬辰歲，雲鶴迎之而升天。此乃亦符龍虎之運、神人之言矣。
王氏者，中書舍人謝良弼之妻也，東晉右軍逸少之後，會稽人也。良弼進士擢第，為浙東從事而婚焉。既而抱疾沉痼，歷年未愈，良弼赴闕，竟不果行，而加綿篤。時吳筠天師游四明、天臺、蘭亭、禹穴，駐策山陰，王氏之族，謁而求救，為禁水吞符，信宿即愈。王氏感道力救護，乃詣天師，受籙精修，焚香寂念，獨處靜室，志希晨飛。因絕粒咽氣，神和體輕。時有奇香，異雲臨映居第，彷彿真降，密接靈仙，而人不知也。
忽謂其女曰：吾昔之所疾，將僅十年，賴天師救之，而續已盡之命。悟道既晚，修奉未精，宿考過往，懺之未盡。吾平生以俗態之疾，頗懷妒𡜍，今猶心閉藏黑，未通於道。當須陰景煉形，洗心易藏，二十年後，方得蟬蛻耳。吾死勿用棺器，可作柏木帳，致屍於野中，時委人檢校也。是夕而卒，家人所殯如其言，凡事儉約。置其園林間，偃然如寐，亦無變改。二十年，有盜發殯，棄其形於地。隆冬之月，帳側忽聞雷震之聲，舉家驚異，馳行看之。及舉其屍，則身輕如空殼，肌膚爪髪，無不具備，右脅上有摺痕，長尺餘，即再收瘞。為南嶽夫人嘗言，得道者，上品白日升天，形骨俱飛，上補真官；次者蛻如蛇蟬，亦形骨騰舉，肉質登天，皆為天仙，不居山嶽矣。良弼亦執弟子之禮，躬侍天師，仍與天師立傳，詳載其事跡矣。
花姑者，女道士黃靈微也。年八十而有少容，貌如嬰孺，道行高潔，世人號為花姑。蹀履徐行，奔馬不及，不知何許人也。自唐初來往江浙湖嶺間，名山靈洞，無所不造。經涉之處，或宿於林野，即有神靈衛之，人或有不正之念，欲凌侮者，立致顛沛。遠近畏而敬之，奉事之如神明矣。聞南嶽魏夫人，平昔渡江修道，有壇靖在臨川郡，臨汝水西石井山，有仙壇，遂訪求之。歲月且久，榛蕪淪翳，時人莫得知之。以則天長壽二年壬辰冬十月，詣洪都西山，謁道士胡超而問焉。超字拔俗，能通神明，即為指南郭六里許，有烏龜原，古有石龜，每犯田苗，被人擊，其首折則其處也。姑訪之，見龜之左右，壇跡宛然，立處當壇中矣。於其下得尊像、油甕、錐刀、燈盞之類，因葺而興之。復夢夫人指九曲池於壇南，訪而獲之，磚砌尚在。
景雲中，睿宗皇帝使道士葉善信，將繡像幡花來修法事，仍於壇西建洞靈觀，度女道士七人，住持洎明皇，醮祭祈禱不絕。每有風雨，或聞簫管之聲。凡是禮謁，必須嚴潔，不爾，有蛇虎驚吼之異。時有雲物如烏，群飛垂帶，直下壇上，倏忽西出，如向井山，前後非一而已。花姑肹苾靈通，密有所告曰：井山古跡，汝須崇修。俄聞異香從西來，姑累得嘉兆，躬申葺理，行宿洞口，聞鐘磬之音，雖荒梗多時，若有人接導。寓宿林莽，怡然甚安。達明入山，果遇壇殿餘址，遂立屋宇，聞步虛仙梵之響，環壇數里。有樵採不精潔者，必有怪異之驚。有野象中箭，來投花姑，姑為拔之，其後每齋前，則銜蓮藕以獻姑。開元九年辛酉歲，姑欲升化，謂其弟子曰：吾仙程所促，不可久住，吾身化之後，勿釘吾棺，只以絳紗罩覆棺上而已。明日，無疾而終，肌膚香潔，形氣溫暖，異香滿於庭堂之內。弟子依所命，棺不釘，以絳紗覆之而已。忽聞雷震擊紗上，有孔大如雞子，棺中唯有被覆木簡，屋上穿處可通人。座中奠瓜，數日生蔓，結實如桃者二焉。每至忌辰即風雲鬱勃，直入室內。明皇聞而駭之，使復其事，明日，使道士蔡偉，編入《後仙傳》。
開元二十八年庚辰三月乙酉，敕道士齎龍璧來醮，忽有白鹿自壇東出，至姑塚間而滅，即花姑葬空棺木簡之處。又有五色仙蛾，集於壇上。刺史張景佚，以為聖德所感，立碑頌述。天寶八載已丑，以魏夫人上升之所，度女道士二人，常修香火。大歷三年戊申，魯郡開國公顏真卿為撫州刺史，舊跡荒毀，闕人住持，召仙臺觀道士譚仙巖、道士黃道進二七人住洞靈觀，又以高行女道士黎瓊仙七人居仙壇院。顏公述仙壇碑而自書之，以紀其事跡焉。
徐仙姑者，隋朝僕射徐之才女也。不知師奉何人。已數百歲，狀貌常如二十四五歲矣。善禁咒之術。獨游海內，三江、五嶽、天臺、四明、羅浮、括蒼，名山勝賞，無不周遍。多宿巖麓林窟之中，亦寓止僧院。忽為豪僧數輩，微詞巧言，姑輒罵之。群僧激怒，欲以刃制之，詞色愈，姑笑曰：我女子也，而能棄家雲水，不避蛟龍虎狼，豈懼汝鼠輩乎！即解衣而臥，遽撤其燭，僧輩喜，以為得志也。明日，姑理策出山，諸僧一夕皆殭立屍坐，若被拘縛，口禁不能言，姑去數里，僧乃如故。來往江表，吳人見之四十餘年矣，顏色如舊。其行若飛，所至之處，畏而敬之，若神明矣，無敢以非正之意戲侮者。咸通初，謂贍縣白鶴觀道士蕢雲陶曰：我先君仕歷周隋，以方術聞名，陰功及物，今亦得道，故我為福所及，亦延年長生耳。以此詳之，即實之才之女也。
緱仙姑者，長沙人也。入道居衡山，年八十餘，容色甚少。於岳之下魏夫人仙壇，精修香火十餘年，孑然無侶。壇側多虎狼，常人游者須結侶，執兵器方敢入，仙姑深隱其間，曾無所畏。數年後，有一青鳥，形如鳩鴿，紅頂長尾，飛來所居，自語曰：我南嶽夫人使也，以姑修道精苦，獨棲窮林，命我為伴耳。他日，又言西王母姓緱，乃姑之聖祖也，聞姑修道勤至，將有真官降而授道，但時未至耳，宜勉於修勵也。每有人游山，必青鳥豫說其姓字，及其日，一一皆驗。又曰：河南緱氏王母修道之處，故鄉之山也。
又一日，青鳥飛來曰：今夕有暴客，無害，勿以為怖也。其夕，果十餘僧來。魏夫人仙壇，乃是一片巨石，方可丈餘，其下宛然浮寄他石之上，或一人以手推之則搖動，人多則屹然而住。是夜群僧持火杖刀，將害仙姑。入其室，姑在床上，而僧不見，既出門，即推壞仙壇，轟然有聲，山震谷裂，謂已顛墜矣，而終不能動，僧相率奔去。及明，有至遠村者，分散九僧，為虎噬殺。一僧推壇之時，不同其惡，免為虎害。夫人仙壇儼然無損，姑亦無恙。歲餘，青鳥語姑遷居仙所，因徙居湖南，鳥亦隨之，而他人未嘗會其語。相國文昭鄭公畋，自承旨學士左遷梧州牧，師事於姑，姑謂文昭公曰：此後四海多難，人間不可久居，吾將卜隱九疑矣，一旦遂去。
廣陵茶姥者，不知姓氏鄉里。常如七十歲人，而輕健有力，耳聰目明，頭髪鬒黑。晉元南渡之後，耆舊相傳見之，百餘年顏狀不改。每持一器茗往市鬻之，市人爭買，自旦至暮，所賣極多，而器中茶常如新熟，而未嘗減少，人多異之。州吏以冒法系之於獄，姥乃持所賣茗器，自牖中飛去。

