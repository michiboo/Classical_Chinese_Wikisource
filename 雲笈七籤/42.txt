讀《高上虛皇君道經》，當思太微小童干景精，真氣赤色煥煥，從兆泥丸中入，下布兆身舌本之下，血液之府。畢，微祝曰：
真氣下流充幽關，鎮神固精塞死源，玉經慧朗通萬神，為我致真命長存，拔度七祖返胎仙。畢，引赤氣三咽止，便讀《玉經》。畢，又祝曰：
天有大隱生之靈寶，稱曰明樑上之氣，守我絕塞之下戶，更受生牢門之外，乃又召益元之羽童，列於綠室之軒，使解七祖百結，隨風離根，配天遷基，達變入玄。《玉清隱文》又祝曰：元氣非本生，五塗承靈出。雌雄寄神化，森羅邃幽鬱。玉音響太和，萬唱元中發。仙庭回九變，百混同得一。易有合虛中，俱入帝堂室。畢，此高上祝秘文，洩之七祖充責。
讀《上皇玉虛君道經》，當思太一尊神務猶收，真氣紫色熖熖，從兆泥丸中入，下布兆玉枕之下，泥丸之後戶。畢，微祝曰：
太一保命，固神定生。為我上招帝真之氣，下布紫戶之庭。玉經仰徹，九元朗明。七祖同歡，俱升上清。畢，引紫氣三咽止，便讀《玉經》。畢，又祝曰：
兆身常死關，結胎害百神。百神解胎結，披散胞內根。七世入帝室，一體合神仙。神仙會玉堂，七祖生南宮。並帶理明初，同席孩道康。萬真守身形，是日藏初明。帝一回雌雄，保鎮百神門，閉塞萬邪戶，受事九宮間。典禁召司命，三日朝泥丸。」
讀《皇上玉帝君道經》，當思帝君延陵梵真氣紫光鬱鬱，從兆泥丸中入，下布兩眉中間，紫戶之外宮。畢，微祝曰：
帝君度符籍，正氣召萬神，上招玉真充，氣布兩眉間，混一生帝景，三素成我仙。飆粲乘龍蓋，逕升高上軒。畢，引紫氣三咽止，便讀《玉經》。畢，又祝曰：
扶晨始暉生，紫雲映玄阿，煥洞園光蔚，晃朗濯耀羅，眇眇靈景元，森灑空清華，九天館玉賓，金房唱霄歌。賢哉對帝賓，役召伯幽車。七祖解胞根，世世為仙家。」《玉清隱文》又祝曰：
丹皇運珠，守鎮死門，上一赤子玄帝凝天，一名伯無上亦為三元先。扶我養我，使我登雲輪，常坐上清軒，七玄為仙君。
讀《上皇先生紫晨君道經》，當思左無英公子玄元叔，真氣玉光奕奕，從兆泥丸中入，下布兆左腋之下，肝之後戶。畢，微祝曰：
無英神真生紫皇，三氣混合成宮商，招引真氣鎮膀胱，運流三丹會洞房，為我致仙變丹容，飛升雲館入金墉。畢，引玉光三咽止，便讀《玉經》。畢，又祝曰：
神安氣洞，上與天通，越出地戶，過度天門。隱息四維，七星散分，飛行陰房，日月植根。守金藏玉，制御萬神，仙王何人？我已成真。隱存雌雄，玄洞四鄉。結中青氣，號為延昌。字曰和嬰，理命年長。玄歸固內，慶玄牢張。我日成真，飛仙雲京。
讀《太微天帝君道經》，當思右白元洞陽君，真氣金光耀耀，從兆泥丸中入，下布兆右腋之下，肺之後戶。畢，微祝曰：
洞陽鬱靈標魂生，金光煥煥氣中精，招真固神令長生，拔出幽根返胎嬰，驂晨禦氣升玉清。畢，引金光三咽止，便讀《玉經》。畢，又微祝曰：
洞陽鬱靈標，守體死門開，戶出三屍蟲，受入九真源，解胞散滯血，百節生正神，七祖滅屍禍，拔殖後葉患。黑氣斌來生，斫斷胞死根，世世受道德，後獲帝仙卿，帝仙是何人？明明七葉孫。乃祖入丹都，並坐精上門。
讀《三元紫精君道經》，當思中央司命丈人君，真氣紫雲之色熖熖，從兆泥丸中入，下布兆絳宮心房之中。畢，微祝曰：
司命定年，丈人保仙，度名於南宮，上奏帝君前，世世為仙王，拔出七葉根。福報無窮已，皆著《玉經》言。畢，引紫雲氣三咽止，便讀《玉經》。畢，又祝曰：
會元三襟交，攜領回胎嬰，承光守下關，務玄待月明，於是混離固，龠明車受成。福延七世，禍散玄生，守景六合，陵梵七靈，共生億千，欻升玉庭。嬰兒徘徊，羽衣命仙，吉濟萬萬，福布千千，骨有玉映，血承瓊泉，生樂天地，日月同年。《玉清隱文》又祝曰：
福布七玄前，罪滅三塗中，靈吹九晨秒，納氣大帝宮。五仙攜太一，並位重冥空，遂隱上清室，羽明帝一房。
讀《真陽元老玄一君道經》，當思命門桃孩君道康，真氣黃雲之色，從兆泥丸中入，下布兆臍中命門之外。畢，祝曰：
真靈正神，號曰桃君。混合生宮，守護命門。通仙致氣，齊景寶雲。七祖同生，受福高晨。畢，引黃雲之氣三咽止，便讀《玉經》。畢，又微祝曰：
五嶽真人，定錄四賓，司錄促到，護籍理民。起非握節，雲拘執幡，香風八披，惡魔絕煙。並來對帝，萬萬稱臣。度我生籍，名遷玉門，扶翼五老，慎護披塵。《玉清隱文》又祝曰：
太上時非子，一曰合精延，是為命門王，可以召萬神。萬神即時到，合會瓊羽門。使令散禍，禍絕福連，上寢玉堂，世受名仙。
讀《上元太素三元君道經》，當思泥丸天帝上一赤子，真氣如寶光，從兆泥丸中入，下布泥丸九孔之戶。畢，微祝曰：
上元赤子號上真，飛雲羽衣耀紫煙，上招明景對帝賓，寶光奕奕映我身，身生毛羽升九天。畢，引寶光三咽止，便讀《玉經》。畢，又祝曰：
童子景精，有神有威，合象三形，九道相推。衣服硃丹，步正參差，出入上元，太極內階。知我者長生，存我者不衰。人無哭兆，恃賴闢非。欲知吾處，密問太微。太微玉帝，三聖俳徊，俠我左右，一合俱飛，混洞六府，日月齊暉。《玉清隱文》又祝曰：
九道轉對，五老各寧，洞陽銜籍，號曰鬱靈。七世父母，反胎更生。累業積罪，罪滅福生。上入帝堂，受書丹明。常與伯史原，徘徊三界庭。巾金佩羽，寶曜圓形，玉輪北回，役禦硃兵。
讀《上清紫真精三素君道經》，當思絳宮中一元丹皇君，真氣日光之色，從兆泥丸中入，下布項中大椎骨首之戶。畢，微祝曰：
中一真君，號曰運珠。上招日光，灌我形軀。三真寶曜，固命玉符，壽億萬年，永無終休。身生羽服，飛升天衢。畢，引日光三咽止，便讀《玉經》。畢，又祝曰：
天有九魂，不可不分；道有三真，不可去身。帝一變景，萬化以臻，流珠停暉，紫霞踴煙。七度迴路，三光映真，太一精符，相與為親。司命銜月，噓我重脣。五老銜日，吸我三便。太上道君，與我纏綿，上造天階，攜把太真。
讀《青靈陽安元君道經》，當思命門下一黃庭元王，真氣月光之色，從我泥丸中入，下布兩莞間，車軸下戶。畢，微祝曰：
下一真元王，號曰始明精，三皇把符命，金契度仙庭。上招景中氣，氣布冠我形，羽車曜雲羅，令我飛上清。畢，引月光三咽止，便讀《玉經》。畢，又祝曰：
五臟百結，生此萬疾。玄一林虛，開關解結。結絕病散，精神盈溢。福氣充明，禍翳傾竭。仙心日臻，死道月絕。混化九君，合符帝一。七神奉符，公子入室。
讀《皇清洞真道君道經》，當思泥丸九真帝昌君上皇，真氣青光萬丈，從兆泥丸中入，下布口之四際。畢，微祝曰：
九真始生，生於上元，號為先靈，三景各分。上招玄暉，布流四門，鎮神保仙，拔度七玄，驂景乘浮，朝拜三元。畢，引青氣三咽止，便讀《玉經》。畢，又祝曰：
七氣離罷，太混黃寧；六甲輔魂，內注六丁；三真入胃，液流大明；五符上皇，泥丸常生。九星下映，日同母軿。游眄八極，回蓋雙嬰，上到紫房，被巾羽青，七祖父母，各得返生。
讀《高上太素君道經》，當思膽中八真含景君，真氣黃雲之色，從兆泥丸中入，下布兆背中骨節之府。畢，微祝曰：
八真結神，神生九天，號曰北臺君，常在三合間，招真洞明氣，下流布我身。身生紫暉，與帝結親，攜契五老，太仙纏綿。畢，引黃氣三咽止，便讀《玉經》。畢，又祝曰：
生生得帝心，各會重戶內，紫房混五神，魂魄恆寶貴，七關受仙輝，五臟充玉氣，俱過水火天，披建四和蔚。上歸皇一子，與兆魂相對。
讀《皇上四老道中君道經》，當思左腎七真玄陽君，右腎七真玄陰君。真氣黑雲之色，從兆泥丸中入，下布兆背窮骨地戶中。畢，微祝曰：
七真生帝景，八氣運常寧，上招日中童，圓珠映我形。回風混幽府，歸妙《大洞經》，拔出地戶難，超凌逸九天。畢，引黑氣三咽止，便讀《玉經》。畢，又祝曰：
太一鬱書，上登洞房，六合三賓，司命神公，手執錄籍，駕景乘龍，左回靈曜，右扇神風。峨峨隱珠，芬艷嬰蒙，浩觀太無，濯練五通，澄魂羽幽，練魄空洞，招兆百神，月帝之功。七祖順生，景福昌隆，回我老艾，還復玄童，上對神霄，金光十方，飛飆玉輪，彈金鳴鍾。
讀《玉晨太上大道君道經》，當思肺中六真上元素玉君，真氣白雲之色，從兆泥丸中入，下布兆頸外，十二關梁之中。畢，微祝曰：
六真奕奕，白光央央，回帝之景，上入丹鄉。招真下流，灌我玉霜，羽裙紛紛，衣我仙裳。越過水火，飛登神京。畢，引白氣三咽止，便讀《玉經》。畢，又祝曰：
九合三離，紫房散分。五老正嚴，帝一保神，司命奏籍，奉行三元，胞樹斷落，血屍絕根，返胎硃火，回氣泥丸。我合九清，大混百神，身登玉房，同軿金仙，逍遙太素，徘徊三天，重華列簡，累支流玄，世為道伯，大福纏綿。上寢玉清，下息命門，五臟秀華，頂負日魂，長保劫齡，後天常全。
讀《太清大道君道經》，當思脾中五真養光君，真氣如玉光金真之色，從兆泥丸中入，下布兆喉內極根之戶。畢，微祝曰：
五真散靈，布氣九玄，金光曜暉，玉氣吐津，萬神並暢，熙怡我身。圓光奏命籍，太一勒九天，降致八景輿，策龍駕紫煙，混合三帝室，保我億劫年。畢，引玉光金真之氣三咽止，便讀《玉經》。畢，又祝曰：
晨登九景臺，夕入神霄門，太一神夫子，或曰三來甕，左執兆符籍，右攜洞陽君，定生會紫房，五神更混分。混分逸帝堂，七祖絕死根，五毒氣零滅，繄津無浮連，令我屍血化，帝房出金元。三塗絕苦樹，世世獲天仙，常與景中王，積劫保元元。
讀《太極大道元景君道經》，當思肝中四真清明君真氣青雲之色，從兆泥丸之中入，下布兆胃脘之戶，膏膜之下。畢，微祝曰：
四真常生，青光華精。徘徊秀朗垣，沈珍玉景庭，攜提高上元，俯仰要五靈，拔解七葉根，與我保華嬰。畢，引青炁三咽止，便讀《玉經》。畢，又祝曰：
帝室混身，一道萬分，是曰帝一，白帝皓靈，金霞回日，重冥幽寥，藏神化密，把兆五符，與天相畢，玉暉覆蓋，無死無疾。七祖父母，超登丹室，胞根八解，死符絕滅，帝得五元，我回三七，六府煥爽，金書羽札，世為仙真，寶錄玄別，華繁曾玄，世無曲折。
讀《皇初紫虛元君道經》，當思精血中三真元生君，真氣赤雲之色，從兆泥丸中入，下布兆鼻兩孔下源之中。畢，微祝曰：
三真煥光，流丹徘徊，玄合九景，三洞金扉。上招硃童，五苦廊開，死根斷落，日魂同飛。超逸十界，上升玉階。畢，引赤氣三咽止，便讀《玉經》。畢，又祝曰：
七氣混合，帝一回元，結滯日散，兆命長遷，死道閉滅，斷絕胞根。五臟生華，六腑金鮮，帝一保形，司命保神，五符啟扉，五籍登仙，世為道王，帝師纏綿，散香龍窗，返華揚煙。七攜無上，八暉九陳，流源回液，領會六淵，名書上清，氣積寂軒。回風脫死，帝一相連，五通七合，俱生上元。
讀《無英中真上老君道經》，當思骨節二真堅玉君。真氣碧雲之色，從兆泥丸中入，下布兆太倉五腸之口。畢，微祝曰：
二真固神，鬱勃三關，回金合玉，堅備泥丸，上通帝氣，布流金門，混化啟明，合我仙魂，七祖同飛，滅絕胞根，世保道德，永享欣欣。畢，引碧雲之氣三咽止，便讀《玉經》。畢，又祝曰：
魂生無中，布在九重；道出三極，常游絳宮。三宮合化，是為紫房。紫房所在，先由明堂，明堂之內，守神桃康，風雲鬱鬱，既清且涼。塞閉欲孔，割破戀根。其聖曰鏚，其真曰皦。兆能知之，乃開金門，金門左右，忽見高賢，左曰父寧，右曰精延。此是景中伯，與爾登玉晨。父寧母精，世世為仙，萬條重華，皆受帝恩。
讀《中央黃老君道經》，當思心中一真天精君。真氣絳雲之色，從兆泥丸中入，下布兆胸中四極之口。畢，微祝曰：
一真鎮心，總領百神，百神常生，會我絳軒。上招玉氣，六液沈珍，赤景啟靈，拔我七根，超逸三塗，上升南仙。畢，引絳氣三咽止，便讀《玉經》。畢，又祝曰：
帝一回風，化合桃康，流生起福，上溢玉堂，混而合之，出入帝房，三五合一，必成仙君。七玄父母，滅屍散怨，萬劫千年，皆登上仙，曲節伏扈，廣敷鬱申。守我形者，司命丈人，帝君公子，深固泥丸，太微玉華，羽服揚幡。魂魄長相抱，百骨皆滿神，神王生津上，超越度死門，遂友高仙子，把持玉清賓。
讀《青精上真內景君道經》，當思九元之真拘制。真氣五色雲氣，從兆泥丸中入，下布兆左耳之下伏晨之戶。畢，微祝曰：
九天之精，天關開窗，八景合氣，上通金房，三元帝室，返老生翁，玉華灌溉，練改艾容，飛霄紫輿，運我升空。畢，引五色雲氣三咽止，便讀《玉經》。畢，又祝曰：
太微小童，常在帝前，其名景精，其姓曰乾，合形太一，被服硃丹，五符命籍，把持玉案，帝君所臨，主通諸神。混合太一，司命丈人，固保靈戶，五臟會分，帝仙守宅，兇種滅根，三氣鬱敷，八回五煙，我得升霄，駕龍明軒。
讀《太陽九氣玉賢元君道經》，當思皇一之魂上歸。真氣玄雲之色，從兆泥丸中入，下布兆右耳之下伏晨之戶。微祝曰：
皇一上真，洞生丹房，硃映蘭曜，發溢明光。太元之音，朗徹九空，玄金獨落，振響瑯瑯。上招玉景，協我神堂，策虛升飛，游宴玉京。畢，引玄雲之氣三咽止，便讀《玉經》。畢，又祝曰：
九宮一合，化形帝晨，上升紫房，命真召仙。會濟魂魄，領括百神，七玄康樂，拔苦破根。死煙滅氣，福祿充軒，兆登太霄，駕景控雲。月中五帝，挾日精輪，鬱將逸阜，飆景同遷。
讀《太初九素金華景元君道經》，當思紫素左元君翳鬱無刃。真氣景雲之色，從兆泥丸中入，下布兆頭面之境。畢，微祝曰：
翳鬱生真，真景生空，靈光昱昱，紫氣融融，上致流津，下布我宮。身生水火，體變玉光，飛仙羽蓋，升入神公，受書玉經，成我仙宗。畢，引景雲之氣三咽止，便讀《玉經》。畢，又祝曰：
慶元吉津，流汩西田。太帝攜手，命召高仙，拔散濁穢，斷絕死根。上一天帝，號玄凝天，曜明六合，凈寂泥丸，是為百無上，使兆保長安，列圖玉皇，並襟帝晨，五府生華，六液龍源，淵清太素，鬱霞金津，萬仙來朝，五嶽啟陳，玄愆沈散，天福奏煙。彫梁守命戶，長來護死門。上生玉房，受位金仙。天之玉堂，常接帝賢，九天之中，宴眄劫年。
讀《九皇上真司命君道經》，當思黃素中元君圓華黃刃，真氣晨景之暉上華，從兆泥丸中入，下布兆胸腹之境。畢，微祝曰：
九天上景，化生華暉，晃曄太空，曜真紫微，上致中黃，百神降回。散根離苦，八難豁開，七祖同升，福慶巍巍，使我神仙，八景齊飛。畢，引景暉之氣三咽止，便讀《玉經》。畢，又祝曰：
太帝精魂，陽堂八靈，披散死氣，混合眾生。帝一承圖，三元會明，九真安安，七神寧寧。超越滯節，過度鬼兵。上升帝晨，眄樂玉庭。玄母定錄，五府開清，胞根沒種，血污殄平。七祖父母，起福三清。無英明夫，掌我仙經。廣神安氣，綠回絕冥，閉藏死關，太混一生。長寢羽臺上，固神五老室，受錄上清闕，保德七元日。上上登玉霄，下下合帝一。
讀《天皇上真玉華三元君道經》，當思白素右元君啟明蕭刃。真氣月中之華，從兆泥丸中入，下布兆下關小腹至腳。畢，微祝曰：
白素啟明，九天同生，高虛素轡，浮景玉清。回真典仙，流灑八溟，通幽達微，朗曜華精。使我內徹，五孔開明，神公來游，我道克成。畢，引月華之氣三咽止，便讀《玉經》。畢，又祝曰：
魂生九氣，氣變成神，五老纏會，太一化仙。二十四真，回形帝先，九曲下戶，鎮生白雲。黃庭六府，含養命根。胎結胞樹，種栽死山，一得拘制，永斷滅源，符籍清明，金映玉軒，長為德伯，世得道恩，升登日月，遂友帝仙。
讀《太一上元禁君道經》，當思日中司命接生。真氣三華之氣，從兆泥丸中入，下布兆左手之戶。畢，微祝曰：
四大乘天，天元來歸，三華吐曜，司命景飛，為我招仙，七祖散開，上登太虛，日月同暉。畢，引三華之氣三咽止，便讀《玉經》。畢，又祝曰：
太一務猶收，傳司北帝司。玄一老子，握節往來，元素把符，白元守雌。煥然神光明，披霞升帝墉，列坐震靈席，混合五日房，白氣育上生，青君案延昌，左攜精上門，右抱合和嬰。我生日月華，友賓赤氣王。八景照泥丸，朗然洞房中，嬰兒為赤子，混離生玉容，五道秀金華，位為上清公。七祖斷玄滯，身得乘神風。徘徊三清上，和樂返嬰童。
讀《元虛黃房真晨君道經》，當思月中桃君方盈。真氣月暉之色，從兆泥丸中入，下布兆右手之戶。畢，微祝曰：
元虛黃房內，月中號方盈，左宴硃顏臺，右攜仙皇庭，宴景三秀房，結我神始生，同飛入玄玄，七祖返華嬰。畢，引月暉之氣三咽止，便讀《玉經》。畢，又祝曰：
九元鎮真，五帝纏綿，日月中王，與兆為親。大混三五，離落魄魂，百節金映，玉液回神。五府生華，白氣運煙，充溢三清，紫房寶津，上開仙戶，下塞死門，令我羽簡，玉帝之前，七祖父母，返生南軒，虎符攝魔，龍旌命神。太一金書，招束三官，除滅死籍，刊名玉真，保生太上，日月同年。
讀《太極主四真人元君道經》，當思左目童子飛雲。真氣日之華光，從兆泥丸中入，下布兆左目之中。畢，微祝曰：
四極太靈，元君精映，日華充溢，童明光光，二景相照，通我明梁，三丹啟真，我道開張，毛羽羅裙，飛上玉京。畢，引華光三咽止，便讀《玉經》。畢，又祝曰：
我乘混合氣，纏固九真丘，養光太昌子，駢羅凝羽珠。九尊眾帝生，洞景回須臾，七祖結解散，穢積忽已除，世世生福昌，玄祖獲仙書。身升太霞宮，控龍宴玉虛，上朝上清皇，見侍幸正扶。
讀《四斗中真人七晨散華君道經》，當思右目童子晨嬰。真氣月之華光，從兆泥丸中入，下布兆右目之中。畢，微祝曰：
七晨飛華，華散三元，混合成真，上招月魂，為我降靈，啟我仙門，七祖同飛，上朝帝君。畢，引月之華光三咽止，便讀《玉經》。畢，又祝曰：
三素牢張上，老君神生道，固我魄逸游，保兆六合腦，憂苦沒曲門，死氣閉地下，身為帝一君，並襟樂六府，鏡心丹玄房，熙氣泥丸野。體曜金暉，羽錄召真，白氣重鬱，百神死鮮，長與日月，符籍纏綿，世保道德，永為天仙，寂寂內注，遂升帝晨。
讀《辰中黃景元君道經》，當思肺部童子素明。真氣五關暉光，從兆泥丸中入，下布兆肺部華蓋之門，上通兩目之童。畢，微祝曰：
童子素明，黃雲九纏，滄臺飛輪，三神協真，號曰玄上景，列位高皇賓，睟攝命百神，攜我入紫煙。畢，引暉光三咽止，便讀《玉經》。畢，又祝曰：
二老在左右，帝魂不可分。三九變其上下，太一立其中根，五神奉我生籍，司命塞我死門，九宮合而為一，六合睟而內真。世獲仙書，福慶纏綿，五老對席，日月為親，太一來迎，上升帝晨。七祖滯血，皆為拔根，返胎南宮，受生帝軒，兆宴玉堂，同襟帝輪。世世列圖，羽服揚幡，子孫保昌，慶及後玄，長為仙伯，役使萬神。
讀《金闕後聖太平李真天帝上景君道經》，當思胎中一元白氣君務玄子、太一精魂玄歸子二神。真氣三華之色，從兆泥丸中入，下布兆五臟結喉之本。訖，微祝曰：
金闕煥玉清，白氣映丹霞，明光鬱金鈴，五色吐三華，流津宴寢堂，結我始生牙。玉符召百神，金威徵萬魔，保此億劫年，仙道明兇邪。畢，引三華之氣三咽止，便讀《玉經》。畢，又祝曰：
天生八氣，回合帝鄉，五神奉符，司命扶將。拔斷死籍，蕩穢幽冥，七世解結，福延玉庭，血積沈沒，三素煥清。兆升天堂，與帝合靈，世得仙契，所願必成。種年日中，植命月庭，返胎童蒙，回為孩嬰。生與天同，壽與日並。
讀《太虛後聖元景彭室真君道經》，當思結中青氣君案延昌、元君精魂保穀童二神，真氣氣如玉華，從兆泥丸中入，下布兆五臟大胃上口。畢，微祝曰：
離合九靈，二真幽密，太虛重天，上攜太一，雌雄混合，同仙妙室。上變九仙，下解胎結，七祖慶欣，五苦解脫，使我飛騰，靈化本質。畢，引玉華三咽止，便讀《玉經》。畢，又祝曰：
種福九天外，拔屍地門下，七玄解滯積，斷樹除憂苦。返胎硃火宮，更生九玄戶，真氣日日臻，禍害日日除。兆升三清室，乘飆上景庭，命與月母俱，年隨日帝生。累玄保仙籍，回老更童嬰，福升六合內，受圖永常生。
讀《太玄都九氣丈人主仙君道經》，當思節中黑氣君斌來生、帝真精魂幽臺生二神。真氣玉光之色，從兆泥丸中入，下布兆九腸之口，伏源之下。畢，微祝曰：
太玄何寥寥，黑氣生上靈，帝真洞明景，九氣合神廬。變化十方領，倏炊肇明初，萬真練我仙，百關自清居。七玄斷胞樹，九曾升福堂，上招景中子，與我登飛輿。畢，引玉光三咽止，便讀《玉經》。畢，又祝曰：
帝魂照無阿，常鎮兆生門。伏屍滅落，保魂寧神，玄母回光，奉帝玉仙，右命太一，乃及兆身。北宴上清，列為玉賓，顏生日華，年合月煙。長躋金房，晨景為鄰。除憂伏胃門，拔苦三塗中，福積丹玄內，慶充泥丸房，百神混帝一，大變流回風，返兆朽艾形，改貌為嬰童。世世入仙堂，玄玄登羽宮，大劫雖屢傾，與日方增崇。
讀《上清八景老君道經》，當思胞中黃氣君祖明車、天帝精魂理維藏二神。真氣黃雲之色，從兆泥丸中入，下布兆小腸二孔之本。畢，微祝曰：
上清曜玄臺，八景乘天紀，黃氣協神真，精魂對帝子，太一度命籍，五符固不死，攜仙帶晨暉，回風返形始。拔苦出七祖，同歡九玄里。」畢，引黃雲三咽止，便讀《玉經》。畢，又祝曰：
白雲合神景，乘素會太微，上朝帝一室，解帶皇一階，啟明金門中，三陽召上歸，升我身內神，覆蓋大明威。大寶九華，光映兆形，招雲混真，散香要靈。含景月中，返胎受生，年停曜景，命遂無傾，身為仙王，保此上清，世受真書，玄華玉庭。
讀《東華方諸宮高晨師玉保王青童君道經》，當思血中赤氣君混離子、司命精魂發紐子二神，真氣如赤雲之色，從兆泥丸中入，下布兆百關絕節之下。畢，微祝曰：
晨暉煥東霞，丹景映高清，二真協神宗，落落七華生。五老飛帝席，太一保童嬰，錦雲曜幽夜，朗朗開重冥。七祖勒符籍，南極受胎靈，高晨眄雲輿，運我升飛軿，拔解億世基，歡我萬劫程。畢，引赤雲氣三咽止，便讀《玉經》。畢，又祝曰：
五道混回，七門始分，南和建節，白帝彰形，靈標理魄，會昌護神，奉符登霄，寢息玉軒。定錄瓊札，世為天仙，三塗塞絕，除伐胞根，死氣沈零，禍輪無連，福臻重枝，慶會華玄。名書玉堂內，世為道德門。
讀《扶桑大帝九老仙皇君道經》，當思上玄元父高同生、下玄玄母叔火王、帝皇太一重冥空、九帝尊神日明真、太帝精魂陽堂玉、天帝九關魂錄回道、天紀帝魂照元阿七神。真氣混合蓮花之形，從兆泥丸中入，下布兆本命之根，胞胎大結之中。畢，微祝曰：
元父玄母，七真齊氣，神公大帝，九老並位，為我固生，拔度十界，日月同符，九帝合契，坐命天魔，萬靈來拜。浮景三舉上，震杖保億世。畢，引蓮花之氣三咽止，便讀《玉經》。畢，又祝曰：
太玄聚暉，映冠扶晨，大帝變景，須臾混分，入兆五府，堅我玉根，雙軿太一，合羽揚輪。與兆上升，回轉金門，年日德昌，體寶金仙，世世昌盛，真符流連，玄玄累葉，名書靈軒。羽籍紫庭，飛香奏煙，福逮百枝，慶溢帝門。
讀《小有玉真萬華先生主圖玉君道經》，當思三素老君牢張上、正一左仙仲成子、正一右仙曲文子三神，真氣混合黃、白、玄三色之雲，從兆泥丸中入，下布兆鼻下人中。畢，微祝曰：
玉真生帝景，萬華乘雲發，，三老輔二仙，共鎮死戶窟。神映七華生，朽骨蒙更蛻，起逸三界庭，五苦咸解脫，得入九天表，上朗高硃日。畢，引三色之炁三咽止，便讀《玉經》。畢，又祝曰：
命門合精，六混七分，太一把籍，司命理神，帝一固形，無英守魂。太回紫房，奉符帝君，胞樹伐滅，斷絕血根，七玄更起，沈景生煙，兆得上升，化合帝晨，身映日月，命與天連，重華累暉，咸會上尊。世書靈羽，紫錄內宣，乘景三素，北宴高元，號曰仙王，上清真人。
讀《玄洲二十九真伯上帝司禁君道經》，當思中央玄一老子林靈，天真氣黃雲之色，布兆陰莖之端；北方黑帝保成曷真氣玄雲之色，布兆膀胱之中；西方白帝彰安幸，真氣素雲之色，布兆陰囊之中；南方赤帝長來覺，真氣絳雲之色，布兆口舌之中；東方青帝雕梁際，真氣青雲之色，布兆五臟內。五帝真氣從兆泥丸中入，下布兆一身。畢，微祝曰：
五帝明真，輔仙玄伯，上帝景暉，吐靈敷席，翳翳神曜，徘徊重寞，羽景保錄，太一命籍，五氣總魂，三精固魄，金仙練容，停年返白，拔出幽根，日月同宅。畢，引五色氣五咽止，便讀《玉經》。畢，又祝曰：
上寶月九真，日羲變玉室。呼吸紫微，大混帝一，八煙叢生，百靈明威，九魂離合，三光同暉。天皇在元，紫煙霏霏，五神奉圖，始命不虧。變入九宮，被服硃衣，腰佩虎章，流雲繡帔，帷帳瓓玕，五色徘徊，日月照察，俠以東西，神庭內醴，以除渴饑。三五復反。轉藏營機，周流太一，生均兩儀。《玉清隱文》又祝曰：
太一變六合，五神哺泥丸。七積滅三塗，血屍塞下關，三衿對五真，拔斫胞樹根。丈人號神宗，同心元素君，天皇入太清，五老奉符文，世世登羽宮，重華日中軒。元王始明精，固我本命門，保弼運錄氣，歸上谷下玄，冥景映形神，朝躋太上輪。日月並玉鈴，年隨二景分，丹書玉堂內，位為天上君，左攜羽臺子，右提金顏仙。
讀《太元晨中君刊峨眉山中洞宮玉戶太素君道經》，當思帝卿肇勒精、絳宮中一輔卿中光堅、黃庭下弼卿歸上明。三真之氣，混合青、白、黃三色之雲，從兆泥丸中入，下布兆身三宮本命帝室。畢，微祝曰：
三真生太無，玉戶映晨霞，太素洞元虛，丹靈森硃阿，回神九重府，內唱發瓊華，關納百津液，停年三秀柯。我身騰玉清，七祖離幽都，長保不終劫，萬一承仙家。畢，引三色雲氣三咽止，便讀《玉經》。畢，又祝曰：
帝一混九玄，太素五華精，寶羽宴玉堂，八風扇太明，高上乘元景，凌梵履昌靈。七化紫房下，九混五帝清，體生六色曜，金映流神形，感濯元氣內，金書玉皇庭。《玉清隱文》又祝曰：
靈雲始分，白氣鬱素，混會九玄，三五流布。帝一解形，起登霄路，太一呼吸，五華堅固。司命主日中，白元司日暮。日中靜心，心中妙悟；夕隱泥丸，百神宣布。二宮可以長生，心腦可以長度。
讀《西元龜山九靈真仙母青金丹皇道君道經》，當思大洞帝一尊君父寧在。真氣五色紫雲之煙，從兆泥丸中入，下布一形之內，散氣九孔之中。畢，微祝曰：
九靈通妙化，金仙混扶桑。帝一變百神，合靈西丹皇，上為胎仙母，下號稱神宗，曜景絕雲杪，蕭蕭紫微宮。為我執命籍，保真三素房，妙景空中降，練我返嬰蒙，七根絕苦哀，逸起九福堂。畢，引紫雲三咽止，便讀《玉經》。畢，又祝曰：
太上洞明，飛景九天，結精凝氣，化氣變神、司命混合，散形億分，千乘火甲，萬騎揚幡，俱與太一。上造帝庭仙，伯元起徘徊。仲成曲文，一合我氣，再合我神，三合我魄，四合我魂，五合我精，六合我身。我身六合，洞靈啟真，八景靈駕，三素浮輪，我與帝一，俱升玉晨。重華累枝，混合天仙，身有道籍，世有生根，金簡羽符，名刊日軒。所願即從，天祿詵詵。所向如心，萬福盈門。常存太上，帝一泥丸，雌雄混化，百靈纏綿，讀經萬遍，雲駕來迎，攜宴五帝，日月九君，號為仙公，上清真人。
九天上文，出自《高上口訣，解滯散原。大洞真經三十九章》，理極於此。上則引致高靈之霞映，下則滅於萬魔之兇。誦之一遍，開明幽關，三十九戶，納受玉津，死氣沉塞，百神內歡。百神既暢，則聲達九玄，氣朗紫霄，響叩玉晨，五帝束帶，萬靈朝軒，生生來歸，七祖升遷，身致羽童，駕景乘雲，飛行玉清，位齊紫賓。此高玄之妙道，玉清之秘篇，皆授金名玉字，高仙真人。七百年中，有合此質，聽得一傳。
後聖曰：得受《大洞真經三十九章》，修行之日，當先行大洞之儀格，誦《玉清隱祝》之文；又存百神內名。外則遏於萬試，內則塞於死關。如此一遍，便得一日一夜，單誦三十九章，不煩遍遍依舊行其儀軌也。若是日又登齋誦經者，當便按舊過行之。
