太極金華真人以此經文刻於太微帝君紫微宮玄珠玉殿東壁牖上。其文曰：五石異方，津光合形。有終而死，有始而生。萬類反本，千條歸真，氣適浮煙，血奔流精，哀哉！兆身，非真不成！何不竭以雲草玄波，徊以卉醴華英，會以七白靈蔬，和以白素飛龍？沐浴平旦，正心向東。凝精厲魂，上帝五公。再拜朝靈，鎮固五方。長生天地，出入流通。各安其位，生華五臟。
此文乃上清八會交龍大書，非世之學者可得悟了者也。太素真人顯別書字，受而服之，求其釋注於太極帝君焉。雲草玄波者，黑巨勝腴，一名玄清；卉醴華英者，蜜也。五光七白靈蔬者，薤菜也，白素飛龍者，石英也。法當種薤菜，使五月五日不掘拔，唯就鋤壅護治之耳。經涉五年中，乃取佳，藥名為五光七白靈蔬。擇取薤白精肥者十斤，黑巨勝腴一斛五斗，白蜜凝雪者五斗，高玄巖絕泉石孔之精水三十六斛，白石英精白無有厲緌者五枚，光好，於磨石上礪護，使正圓，如雀卵之小，小者好瑩，治令如珠狀，勿令有礪石之餘跡，先清齋一百六十日，令齋日訖於九月九日。先築土起基高二尺，作灶屋，屋成，作好灶，以灶口向西，屋亦用西戶，當得新大鐵釜安灶上，是九月九日申酉時，向灶口跪，東向，內五石子於釜中。於是乃先投一枚於釜中，祝曰：
青帝公石，三素元君，太一司命，玄母理魂，固骨鎮肝，守養肝神，肝上生華，使肝永全。
次又投一枚於釜中，祝曰：
白帝公石，太一所憩，元父理精，玄母鎮肺。守養肺神，使無朽廢，肺上生華，千萬億歲。
次又投一枚於釜中，祝曰：
赤帝公石，帝君同音，玄母理神，桃康鎮心，守養心神，無灰無沉，心上生華，華茂玉林。
次又投一枚於釜中，祝曰：
黑帝公石，太一同算，玄母元父，理液混變。守養腎神，使無壞亂，腎上生華，常得上願。
次又投一枚於釜中，祝曰：
黃帝公石，老君同威，太一帝君，理魂鎮脾。守養脾神，使無崩頹，脾上生華，白日上升。
投石時，各閉氣五息，然後乃投石。都畢，起向灶五再拜。又取薤白五斤好者，覆於五石之上。畢，內蜜灌薤上。畢，內腴一斛五斗灌蜜上。畢，乃格度腴入釜深淺高下處所也。然後稍入清水，使不滿釜少許止，木蓋游覆釜上。
九月十日平旦發火，當以直理之木熇燥好薪，不用蠹蟲及木皮之不凈。薪火煮之，才令檻劣沸而已，勿使湧溢大沸。當屢發視其下火，當先視腴格處所。若煮水煎竭，輒當益水，所盡三十六斛水而止。又水盡之後，更加煎，令減先腴二寸格疇量，以意斟酌視之。都畢，成也。寒之於釜中，去下火灰，密蓋其釜上。
五日，乃徐取五石。平旦向五方各拜。拜畢，跪以此腴雜以東流水，以次服之。餘水及腴，取令送石子入口下喉中，耳聞之時，亦如初投石於釜中時，一一按祝而服之也。畢，又五拜，再畢。若藥煎既成，而視無復石者，非有他也，直由五精伏散化形，故自流逐於雲腴之中，無所疑也。但當日服五合，以酒飲送。神變反質，各自鎮養五臟之內，更生成五石也。慎不可猛火，火猛石精飛去，滓濁壞爛，雲腴熬臭，不可服御。
又雲腴之味，香甘異美，強骨補精，鎮生五臟，守元凝液，長魂魄，真上藥也。以好器盛之，密蓋其上。即日服二合為始，日以為常。若腴蜜煎強者，亦可先出，服石後，加腴更和腴煎取，令凝如割肪也。人亦有丸服之者，日三十丸，大都丸不如腴服佳也。趣後，任人所便，則安於體，體便則無不佳。常能服此腴者，石乃住。
若先腴盡，當更合如前。用白石英五兩鎮釜底，二兩輒一投，祝說如法，但不復礪石圓，而重服之耳。藥成，出此石，沉東流水中，不常熇竭之淵。若不欲更合此腴者，亦無損於前五石。
此腴名玄水玉液，一名飛龍雲腴，一名煉五石之華膏。服之十五年，內外洞徹，長生天地，役使鬼神。三年之後，眼可夜視。
真人云：此方愈於煉八石之餌，全勝於玄水雲母之玉漿。既服此五石，五石入喉，徑寶鎮五臟。一臟中輒有一石，以守臟孔，臟孔之上，皆生五色華也。
《真誥》曰：若人之死暫適太陰，權過三官者，肉既灰爛，血沉脈散，而猶五臟自生，白骨如玉，七魄榮衛，三魂守宅，三元護息，大神內閉。或三十年二十年，隨意所出。當生之時，即便收血育肉，生津成液，質本胎成，易形濯貌，乃勝於未死之容也。真人煉形於太陰，易貌於三官者，此之謂也。太微天帝詠曰：太陰煉身形，勝服九轉丹。形容端且嚴，面色合靈雲。而能登太極，金闕為真人。又云：趙成子死後五六年，樵人入華山中見之。蓋得煉形於太陰之道矣。
《本行經》云：北方洞陰朔單鬱絕五靈玄老君者，本姓浩，字敷明，蓋玄黃之胤，太清之胄。先於元福棄賢世界始青天中。年至十二，性好幽寂，心玩山水，遠於家中，或去十日，時復一還。時天下大荒，人民餓死，一國殆盡。敷明於地鏡山下遇一頃巨勝，身自採取，餉惠窮乏，日得數過，救度垂死數千餘口。隨取隨生，三年不訖。他人往覓，即莫知其處。是時辛苦，形體蠙顇，不暇營身，救於百姓，遂致疲頓，死於山下。九天書其功德，金格記其玉名，度其魂神於硃陵之宮。帝遣金翅大鳥，常敷兩翼，以覆其屍，七百年中，形體不灰。至水劫改運，洪災滔天，水捧其屍，漂於無涯，水過之後，敷明屍落貝胄耶渠初默天鬱單之國，北壟玄丘。四十年中，又經山火，火行燌燒屍形。屍於火中受煉而起，化生成人，五色之雲，覆蓋其上。火尚猛盛，敷明嗽唾，成洪雨大水，以滅火勢。敷明雖已得道，轗軻備經水火艱辛，亦為理盡。至開明元年，於北壟玄丘改姓黑節，諱靈會。元始乃錫靈會洞陰朔單鬱絕五靈玄老君號。
正一真人曰：煉質者何？其狀有三。夫修長生之道，皆須明曉生氣，接續衰厄。每甲子六十日為一甲，人間有六十甲，為陰甲；天上有六十甲，為陽甲。每十日一甲盡，半夜天上降陽甲十日，續陰甲。陰陽不孤，生氣相續，即人無病。若十日一甲盡，半夜陽甲不降，即人病生，為邪所入。《六壬經》曰：甲己之日半夜生甲子，六十日皆盡，周而復始，六十年為一大期旬。修行正一，朝請生氣，無邪所亂。至六十年即更延請六十年，至一百二十年稍異於前。緣真氣積實，氣與神合，所為克獲。從一百二十年更延至三甲子一百八十年，直至五六三百年，陰陽三萬六千，神氣集不散，得為屍解。晝死而暮生，肉身周行五嶽、七十四方，一一受事訖，即得白日騰翥，飛行無待，皆正一之道。或有效修正一，功滿成就，洗滌玄祖，黑簿除名，露影陽煉，雖功成道著，先未知道之時，積罪殃結，毀破肌膚，損傷骨脈。成就之後得蟬蛻，留皮換骨，隱跡巖穴，養骨髓，滋皮肉，千日方朝，五嶽受事，與前等同功也。或有積褵幽結，代不流善，百邪必集。飲啖貪淫，損傷五臟，暮方曉知。勸修正人，雖成就名入仙民之籍，然質殞屍重，道期將至，質不能佳，即太陰君降體中，五臟六腑三百六十陰神侍衛，暗消肌肉，露骨留五臟，百神守衛。或經一年、二年，或十年，隨先福深淺，方降太醫博士，再肥骨肉，徐徐如舊，反生再起，體如玉人。或世事巖穴，隱養形質，經千日方游太陰水帝，受事訖，得為水府掾吏，居四海名山，為封柱官。積功成就，遷效五嶽官吏，即漸徐見真仙之道王真人曰：「此三狀煉法，並在下卷，更不繁述爾。」。
《上清九真中經內訣》云：夫人修身中九真之道，身未升登，翳景示俗，暫入太陰，身經三官，三官不得攝也。則九真召魂，太一守骸，三元護氣，太上攝魂。骨肉不朽，五臟不隕。能死能生，能陰能陽。出虛入無，天地俱生。是道士精靜營形，感致九真之氣應也。三元飛精以盈虛，太一抱屍而反質，微乎，深哉！九真名字多，此不具錄之，略鈔出在道例第九《名數品》中。又常存九真神，常所居育，乃在此房，紫明之北。觀生續精，防守玄谷。出入命室，遨遊洞闕。時入中宮，上通太無。太一守魂，寢息幽庭。
《真誥》第七云：受學化形，濁景易氣，十二年氣攝神魂，十五年神束藏魄，三十年棺中骨還附神氣，四十年平復如生人，還遊人間，五十年位補仙官，六十年得居廣寒之臺，百年得入昆瀛之宮。
《太微金簡玉字經》云：屍解地下主者，按《四極真科》一百四十年乃得補真官，於是始得飛華蓋，駕群龍，登太極，游九宮也。
夫至忠至孝之人，既終皆受書為地下主者。一百四十年乃得受下仙之教，授以大道。從此漸進，得補仙官。又一百四十年，聽一試進也。至孝者，能感激於鬼神，使百鳥山獸馴其墳埏也。至忠者，能公抱直心，精貫白日，或剖藏殺身，以激其君者也。比干今在戎山，李善今在少室，有此得變煉者甚多，略舉二人為標耳。
夫有上聖之德，既終皆受三官書，為地下主者。一千年乃轉補三官之五帝，或為東西南北明公，以治鬼神。復一千四百年乃得遊行太清，為九宮之中仙也。
夫有蕭邈之才，有絕眾之望，養其浩然，不營榮貴者，既終受三官書，為善爽之鬼。四百年乃得為地下主者。從此以進，以三百年為一階。
夫有至廉至貞之才者，既終受書為三官清爽之鬼，二百八十年乃得為地下主者。從此以漸，進補仙官，以二百八十年為一階也。
先世有功在三官，流遠後嗣。或易世煉化，改氏更生者，此七世陰德，根葉相及也。既終當遺腳一骨，以歸三官，餘骨隨身而遷也。男留左骨，女留右骨，皆受書為地下主者。二百八十年乃得進受地仙之道矣。臨終之日，視其形如生人，屍不強直，足指不青，手皮不皺者，謂之先有德行，自然得屍解者也。
右此五條，皆積行獲仙，不學而得，但階級之難，造道用年歲耳。要自得度名方諸，不復承受於三官之號令矣。
諸有英雄之才，彌羅四海，誅暴整亂，拓平九州，建號帝王，臣妾四海者，既終受書為三官四輔，或為五帝上相，或為四明公賓友，以助治百鬼，綜理死生。此等自奉屬於三官，永無進仙之冀。坐殺伐，積惡，害生尤多故也。秦始皇今為北帝上相，劉季今為南明公賓友。有其人甚多，略示於標的耳。齊桓公今為三官都禁郎，主死生之簡錄。晉文公今為水官司命。其楚嚴公、趙簡子之徒數百人，今猶息於三官之府，未見任也。此等名位，自是三官之賓耳，無豫真仙家事矣。
《十真記》曰：寧先生者，古之神仙，在黃帝之前，常游四海之外。昆丘之下，有蘭沙之地，去中都萬里。其沙隨步隨沒，不知淺深，非得道之士，莫能涉之。沙如細塵，風吹成霧，泛泛而起。有石藍之花，輕而堅勁，一枝千花，千年一開，隨風靡靡，名曰青藍花，灼爍可玩。又有魚鱉龍蛇，飛於塵霧中。先生因玩藍花，常游其地。又食飛魚而死，臥沙百餘年，蹶然而起，形容復故。乃作《游海詩》曰：青藍灼灼千載舒，百齡暫死食飛魚。
《神仙傳》第十云：靈壽光者，扶風人也。年七十餘，乃得未英丸方，合而服之，年如二十許。建安元年，巳年二百二十歲，後死於江陵胡罔家。殯埋百餘日，人見之在小黃，寄書與罔，罔得書，掘視之，棺中空無所有，釘亦不脫，唯故履存焉。
南嶽夫人告曰：吾昔有入室弟子仙人趙成子者，初受吾《鎮生五臟上經》，乃案為之。成子後欲還入太陰，求改貌化形，故自死亡於幽州上穀玄丘中石室之下。死後五六年，有山行者見白骨在室中，露骸冥室。又見腹中五臟自生，不爛如故，五色之華，瑩然於內。彼山行人嘆曰：昔聞五臟可養，以至不朽，白骨中生花者，睹其人矣。此子將有道不修行乎？將中道被試不過乎？因手披之，見五臟中各有一白石子鎮，生五色華，如容狀在焉。彼人曰：「使汝五臟所以不朽，必以五石生華故也。子已失道，可以相與。因取而吞之，去。復四五年，而成子之屍當生，彼人先服石子，以成子當生之旦，而五石皆從口中飛出，如蟬狀，隱隱雷聲，五色洞明，徑還死屍之藏。因此成子改形而起，如一宿醉睡之間。其人心懼忽，因病日甚，乃至入山尋視死屍所在。到石室前，方見成子偃據洞嘯，面有玉光，而問之曰：子何人哉？忽見有五老仙公，披錦帶符。手秉羽節，頭建紫冠，言於成子曰：昔盜吞先生五臟寶石者，此人是也。言畢，彼人面上即生惡癩，噤而失言。比歸達家，癩瘡已匝，一門大小，同時俱死，族亦遂滅矣。
《真誥》第十，許長史第三男，名歲，字道翔，小名玉斧。幼有珪璋標挺，清秀瑩潔，糠粃塵務。居雷平山下，修業精勤。常願早游洞室，不欲久停人世，遂詣北洞。以梁太和五年，於茅山舊宅，年三十而告終。即居方隅山洞方源館中，常去來四平方臺，後為上清仙公。
《真誥》云：張鎮南在北洞北石壇上，燒香禮拜，因伏而不起，遂乃夜解。明旦視形如生。此壇今猶存歷然也。
許黃民女道育，宋孝建元年甲午歲於埭山亡，世謂之許大娘。臥屍石上，屍壞不殯，常有香氣也。亦出《道學傳》第二卷。
范豺，字子恭，巴西閬中人也。宋元嘉中，有名香數十斛，細搗煮以作湯，朝用湯自浴，正中湯盡，不復聞聲。侍者入，看見豺還著故時布衣，披帽坐而無復氣。江夏王令殯殮，而不下棺蓋，四日屍不臭，送還，葬於新亭。豺亡時年四十九，膚貌顏色猶如初。劉凝之為豺作傳，書置道書部，不傳於世。
喬順，字仲產，扶風茂陵人也。少好黃老，隱山修道。年七十不肯娶妻，絕交接之道，心不染可欲之地。一旦歸家，自言死日，其時果死。世人以為知命，既葬之。後有見順於敦煌者，前世傳之，皆以為升仙。故《訣錄》曰：仲產知道，遁化神仙，七十不娶，畢命幽山。
