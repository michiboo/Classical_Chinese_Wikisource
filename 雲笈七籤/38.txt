《玉清經·本起品》云：道言：昔元始天尊與諸賢聖億億萬眾，處處周旋，最後下觀棄賢世界，有一國王，名曰德正直，利根辯慧，為眾生故，而為導首。遍告國內臣民男女，言：今得太平，天下無事，火災消滅，兵刃不起，百穀成熟，皆由道恩，非自然也。何以報道罔極之恩？唯當傾心盡意，恭敬供養，造立宮觀，香花燈燭，晨夕禮誦，齋戒悔過，以求福祐。於是天尊命巨靈仙人而告王曰：子為一國之主，天下所推，凡間之貴不先於此，但以正法治化，不枉人民，亦足功感上天，何煩秘要？秘要之道，卒難可聞。然秘要之階，不過慈善。慈善之法，不違科戒。戒有多種，人亦多品。上品之人，身先無犯，亦無所持。中品之人，心有上下，觀境即變，以戒自製，不令放逸。如此之人，或受十戒、五戒，以自防護。下品之人，惡心萬般，難可禁制。下品之中，復有二品。上品者，身欲奉戒，或受一百九十九戒，或受觀身三百大戒，或受千二百威儀之戒，以自防保，令無越逸。下品者，身同禽獸，雖有人形而無人心，縱受其戒，終無所益。今且受第二中戒十種科禁入道初門。諸人聞說，歡喜抃蹈，悉皆俯伏，而奉戒言，天尊告曰：
第一戒者，不得違戾父母師長，反逆不孝。
第二戒者，不得殺生屠害，割截物命。
第三戒者，不得叛逆君主，謀害家國。
第四戒者，不得淫亂骨肉姑姨姊妹及佗婦女。
第五戒者，不得毀謗道法，輕洩經文。
第六戒者，不得汙漫靜壇，單衣裸露。
第七戒者，不得欺凌孤貧，奪人財物。
第八戒者，不得裸露三光，厭棄老病。
第九戒者，不得耽酒任性，兩舌惡口。
第十戒者，不得兇豪自任，自作威利。
右此十戒，當終身奉持。
《上品經》云：太極仙公於天臺山靜齋念道，稽首禮拜，請問太極法師徐來勒曰：弟子有幸得侍對天尊，自聞微言，彌綸萬劫，洞觀道源，過泰之歡，莫有諭也。顧玄少好神仙白日飛騰之道，必想上聖，恆以彷彿，大經微遠，妙賾難通，將稟口訣，釋我冥津，洞暢閟漠，有無都盡矣。近而未究人生宿世因緣本行之由，今願天尊覺所未悟。是時太上玄高真人嘯詠步虛洞章，歡然含豫輝金顏而言曰：子以累劫念道，致太極玉名，寄慧人中、將獨步玉京，超逸三界，巍巍乎太上仙公之任矣。故慈心於天人，念度於後學也，常以外身濟物，有德而弗名，玄都所詮，諒不虛矣！而謂太極真人曰：卿受太上虛皇道君之教，為其師保，亦必盡教以高上大洞之淵賾也，豈俟彼多陳乎？吾受任忝為都教之法師，至於執卷，由子矣。太極真人答曰：此童真之人，名刊金簡，才質清遠，景秀太上玄微洞虛，故當為仙公之任，弘道大度者也。吾忝受教化，愧不足為彼宗匠，太上有命，何敢不傾韞哉！眾妙之統，仰賴於法師矣。太極真人又曰：夫道，無也。彌綸無窮。子欲尋之，近在我身，乃復有也。因有以入無，積念以得妙，萬物蕓蕓，譬於幻耳，皆當歸空。人身亦然。身死神逝，喻之如屋，屋壞則人不立，身敗則神不居，當制念以定志，靜身以安神，寶氣以存精，思慮兼忘，冥想內視，則身神並一。身神並一，近為真身也。此實由宿世本行，積念累感，功濟一切，德陰萬物，因緣輪轉，罪福相對，生死相滅，貴賤相使，賢愚相傾，貧富相欺，善惡相顯，其苦無量，皆人行願所得也。非道、非天、非地、非人萬物所為矣，正由心耳。此對既鍾，亦難脫也。弱喪之徒，信道者少，宿命者多；不積善定念，修德理身，而欲忽德忘身，強求外物，其可得哉！既已不克，莫不傷身矣。故有道之士，取諸我身，無求乎人。道言：「修身，其德乃真。」斯之謂也。夫學道不受大智慧道，行本願上品大戒，無綠上仙也。子有宿命，是以見此經，其文隱秘，立信效心，然後而傳，不可妄示。不信，必發異念。異念既生，彼此獲罪。是故藏之於無，待有應為仙王者乃告焉。是時雲龍踴躍，諸天散華，飛香奏煙，山海靜波，觸類竄默，鬼魅消亡，神魔降伏，五苦俱解，長離地獄，惡者返善，信順受福爾。乃命太極侍經仙人劉文靜披雲韞而授經也。太極真人曰：宿世禮奉經師，口誦身行，布施厄困，願樂三寶，君親忠孝，遠慕山水，棲憩賢儒，虛心有道，燒香散華，護度一切，修道補過，信順宿命，靜思忍情。其行也，上可升仙度世，下可輪轉富貴，生為人尊，容貌偉秀，才智清遠，為人之道，莫不具足。夫居世富貴，笑於貧賤，今報以貧賤。居世好殺，今報以傷殺，居世輕易，笑於醜陋，今報以醜陋。居世聰明，不教於人，今報以頑塞。居世常康，笑於困病，今報以滯疾。居世不信道，笑於經教，今報以下愚，長與道隔。女人居世，奪人婿者，今報以少寡。男子居世，誘人婦女，今報以鰥獨。居世發心為夫妻，而後世不得俱生人道。死為鬼魅，今報以本念，成於邪病，自非大法，莫有解其宿纏，而消此邪病矣。夫為父母、兄弟、姊妹、夫妻、君臣、師保、朋友，皆先世所念，願為因緣，展轉相生，莫不有對者哉。故曰倚伏難窮矣。唯學仙道士當兼忘因緣，絕滅生死，同歸乎玄，以入妙門。能知是者，始可與言學道之本也。
若見居家妻子，當願一切，早出愛獄，攝意奉戒。若見飲酒，當願一切，制於命門，以遠禍亂。若見彩女，當願一切，守情忍色，志慕賢貞。若見淫人，當願一切，除棄邪念，翹心禁戒。若見婦人，當願一切，忍割浮華，樂道自娛。若見貞人，當願一切，履信正化，日入法門。若見眾人，當願一切，推仁無爭，懷道安世。若見善人，當願一切，時刻存念，仰丸真道。或見惡人，當願一切，棄兇即吉，不犯王法。若見貧人，當願一切，損身施惠，後受大福。若見富人，當願一切，救濟萬物，世世受祿。若見貴人，當願一切，承其教旨，悉令典訓。若見賤人，當願一切，勤修匪懈，各得所為。若見帝王，當願一切，奉仰王道，孝如父母。若見主相，當願一切，受其教制，四方歸仁。若見兵甲，當願一切，各念仁心，天下讓賢。若見王子，當願一切，日歌太平，系國承家。若見賢人，當願一切，履行其德，道為世宗。若見法師，當願一切，明解法度，得道無為。若見棲山道士，當願一切，悉見法門，速得升仙。若見教化，當願一切，親受聖教，皆為淵博。若見聖人，當願一切，尊禮侍見，諸國並瞻。若見仙人，當願一切，真道悉成，飛升天堂。若見城郭，當願一切，嚴整修飾，以道為基。若見大國，當願一切，歸宗慕德，若水注海。若見小國，當願一切，知止虛沖，安其所居。若見市朝，當願一切，群賢雲萃，悉弘正道。若見靜觀，當願一切，功德巍巍，天人得道。若見齋戒、行香，當願一切，道德日新，庠序雅正。若見誦經，當願一切，盡上高座，咸聞聖音。若見經教，當願一切，各各受讀禮習，普行教化。若見樓觀，當願一切，洞觀十方，無所隱藏。若見高山，當願一切，智思無量，輔成家國。若見棲憩茂林，當願一切，安居自在，陰庇舍識。若見好學，當願一切，得成師宗，養徒敷教。或見凈手，當願一切，常執經書，無時暫輟。若見善口，當願一切，耽味洞經，日新不厭。若見動足，當願一切，超步三界，飛行上清。若見靜止，當願一切，滅景停真，安閑空寂。若見飲食，當願一切，棄累入凈，存得道味。若見大藏，當願一切，除其災害，施為福田。若見疾病，當願一切，以道自安，免此苦厄。若見死喪，當願一切，學道常存，濟度三徒。若見畋獵，當願一切，不為始終，入為無罪。若見夷狄，當願一切，得生中國，不生邊地。若見少年，當願一切，及時學問，遂成學名。若見老病，當願一切，以道攝生，不更衰老。若見三光，當願一切，普明靈曜，暗冥即消。若見雲雨，當願一切，惠澤盈溢，無所不宜。若見素雪，當願一切，常居潔白，逍遙自在。若見靈風，當願一切，韞懷披散，德流遐邇。若見凈水，當願一切，洗垢清虛，平等其心。若見名香，當願一切，受茲芳凈，眾穢肅然。若見好華，當願一切，樂散諸聖，相好具足。若見車馬，當願一切，得道無為，乘風駕龍。若見弦歌，當願一切，玩經嘆法，以道娛樂。若見福食，當願一切，無不飽滿，世享天廚。德流後人，如水歸海，宗廟裔長，常居貴盛。世與四輦，俱生王家。若見散施，當願一切，禍滅九陰，福起十方，德如山海，莫不興隆；七祖生天，子孫賢忠，富貴巍巍，所欲皆從。學道飛仙，駕雲乘龍。道士坐臥，常願我等，四大合德，同體道真，長存玄都，師友自然。濟度十方，天下受恩，逍遙無為，洞觀妙門。
《真人口訣》云：侍經仙童玉女聞此祝，皆歡喜而祐兆身也。是大經悉用此祝而禮拜矣。若冥心禮經者，亦心祝其文，乃上仙之秘祝也
第一首
樂法以為妻，愛經如珠玉。持戒制六情，念道遣所欲。淡泊正氣停，蕭然神靜嘿。天魔並敬護，世世受大福。
第二首
鬱鬱家國盛，濟濟經道興。天人同其願，縹緲入大乘。因心立福田，靡靡法輪升。七祖生天堂，我身白日騰。
第三首
大道洞玄虛，有念無不啟。煉質入仙真，遂成金剛體。超度三界難，地獄五苦解。悉歸太上經，靜念稽首禮。
太極真人曰：學升仙之道，當立千二百善功，終不受報。立功三千，白日登天，皆濟人應死之難也。施惠其人，尤善矣。學道當令眾行合法，廣建福田。發大慈之心，動靜常起道意。能如是也，吐納，服藥，佩符，讀經，精進終身不倦，豈有不得仙乎？人無此德，雖服藥，佩符，讀經，齋戒，故終命而不驗矣。學士明思要言。
太極真人曰：立三百善功，可得長存地仙。若一切不全，則更從一始，而都失前功矣。常有其念，在於心膂者，則是也。若導人作善，即為善功也。
太極真人曰：常念嘯詠洞經，修行大慈，先人後身，揚善化惡，斷絕眾緣，滅念守虛，心如太玄，為道是求，始謂能言神仙之道也。
太極真人曰：吾昔受太極智慧十善勸助德戒於高上大道虛皇，世世宗奉修行大法，度人甚易，此自然之福也。太上以普教天人，令各得本願，始入法門，長存無為，不受十苦八難罪對，罷散地獄，休息三官，日日寧閑，世世榮樂。咸脫羅綱，後生安泰，天性恬然，所願隨得。其戒如上，以傳賢信。
《十善勸戒》曰：勸助禮敬三寶，供養法師。令人世為君子，賢孝高才，榮貴巍巍，生為人尊，門族昌熾三寶者，謂道經師也。能養生，教善行，為人範，是名法師也。
戒曰：勸助治寫經書，令人世世聰明，博聞妙賾，恆值聖世，見諸經教，能誦章句。
戒曰：勸助建齋凈治，令人世世門戶高貴，身登天堂，飲食自然，常居無為。
戒曰：勸助香油眾供，令人世世芳盛，香潔光明，容貌絕偉，天姿高秀。
戒曰：勸助法師法服，令人世世閑雅，逍遙中國，不墜邊夷，男女端正，冠冕玉佩，稱諸身飾。
戒曰：勸助國王父母，子民忠孝，令人世世多嗣，男女賢儒，不受諸苦。
戒曰：勸助齋靖讀經，令人世世不墮地獄，即升天堂，禮見眾聖，速得返形，化生王家，在意所欲，玩好備足，七祖同歡，善緣悉備，終始榮樂，道法轉至，將得仙道。
戒曰：勸助眾人學經，令人世世才智洞達，動靜威儀，常為人師。
戒曰：勸助一切布施，諫諍善事，令人世世壽考富樂，常無怨惱。
戒曰：勸助一切民人，除嫉去欲，履行眾善，令人世世安樂，禍亂不生，病者自愈，仕宦高遷，為眾所仰，莫不吉祐。門戶清貴，天人愛育，神魔恆護，常生福地。
太極真人曰：人之行惡，莫大於嫉、殺、貪、奢、驕、淫也。若此一在心，伐爾年命矣。挾之以學神仙者，不亦悲乎？
十善既行，十惡自息。息惡行善，大慈德成。是以《上品戒》云：恤死度生，救疾治病，施惠窮困，割已濟物，奉侍師生，營建靜舍，書經校定，修齋念道，退身讓義，不爭功名，宣化愚俗，諫諍解惡，邊道立井，植種果林，教化童蒙，勸人作善，施為可法，動靜可觀，教制可丸，行常使然，十善遍行，謂之道士。不修善功，徒勞山林，能信斯旨，勤尋諸戒。戒部甚多，隨緣所得。無數諸戒，無央科律，皆輔一神，攝於三業。三業者口、身、心也。運動造作，善惡無量。無量善惡，十為惡端。一者妄言，二者綺語，三者兩舌，四者罵詈，此四口惡，返之則善。五者貪愛，六者竊盜，七者姦淫，此三者屬身。八者嫉妒，九者恚瞋，十者邪癡，此三者屬心。心業最重，為十惡根。斷絕十惡，修十善本。實言直語，通和講誦。謙讓舍財，內外貞潔。慶贊歡喜，敬信三尊。備此十善，十惡永除。
一者不殺，當念眾生。二者不淫，犯人婦女。三者不盜，取非義財。四者不欺，善惡反論。五者不醉，常思凈行。六者宗親和睦，無有非親。七者見人善事，心助歡喜。八者見人有憂，助為作福。九者彼來加我，志在不報。十者一切未得道，我有不吝。經云：時有十二年少，處世間樂，日日相就，共作好食，酣飲嬉戲，或復論議持戒之難易。天尊以道眼遙見此人，前世曾為人師，而秘吝經典，逮諸弟子，於道之心，亦復猶豫。因此微緣，猶可度耳。於是天尊化作凡人，從會中過，托之乞食，因悉共語。諸年少輩，復論如初，中一人曰：我數隨兄至安樂山，見諸道士悉持十戒，肅肅甚佳，洎至於死，魂神所在，亦當不虛。但其十戒，人持難悉從耳！化人曰：持此甚易，違此甚難。諸人問化人曰：云何持戒則易，不持反難？化人曰：立身如戒，上不畏天子，亦不畏鬼神，何謂之難？違戒之者，悉畏之，是難也。其中一人曰：餘戒可持，惟酒難斷，所以者何？我先服散，散者發之日，非酒不解，是故難耳。化人曰：散發所須，此乃是藥。將養四大，藥通可通，但勿過量耳。一人曰：餘事即可，妄語其難。所以者何？若有密事，在尊長前應為隱諱，而人見問，不得欺，欺即犯戒，是故為難。化人曰：事有隱諱而人見問，不得欺，欺即犯戒，是故為難。化人曰：事有隱諱，理有方便，此亦可通。但勿善惡返論，說其長短耳！一人曰：餘戒即可，唯盜戒難。小小之間，以掛犯目。化人曰：大事實難，小小之間益可慎之。而說偈曰：
何不受盜戒？不受盜亦難。孰雲暗昧中？中有記盜官。取一年年倍，倍倍殊不寬。以手捧熔銅，燒口煮心肝。一朝言此苦，終年猶心酸。何不受此戒？保持必令完。我信彼亦信，在在無不安。安坐招靈人，永享長年歡。
一人曰：餘戒悉易，淫最難斷。所以爾者，我曾履斯事，數隨兄中食。當中食時自云：一日精進，無不過理，亦謂身後當得此齋戒之福。至是夕夜，是我所愍，輒來狡獪，雖苦加抑迮，不覺已爾。每每如此，是知最難。化人曰：色者是想爾，想悉是空，何有色邪？但先自觀身，知身無寄，便知無色。何可不忍！且淫慾頗恣，如飲鹹水，飲多渴多，唯死而已。何有厭足？而說偈曰：
色慾劇於渴，小忍差可度。何為進鹹水，水咸益渴故。子能善解渴，當飲天甘露。甘露香且熏，通體皆流布。天人尋香降，玄趣自然悟。熙熙永無為，長保九天祚。一人曰：餘悉可從，唯煞難戒。所以者何？我好敢雞，一食無雞，了自無味，數日便瘦。化人曰：賢者肥為人患，瘦即體輕，用肥何為？即說偈曰：
賢賢戒其煞，亦無懷煞想。眾生雖微微，亦悉樂生長。如何害彼命？而用以自養。自養今一時，累汝自然爽。長淪三塗中，辛苦還復往。善惡各有緣，譬如呼有響。何不改此行？慈心以自獎。真人攜手遊，逍遙雲景上。
說此偈已，化人見大威變，極道之姿。侍從僚屬，鈞天大樂，非可目名，返於上方。諸人悉見，喜懼交集，並聞要說，意解開悟，俱登道果。
元始天尊告諸四眾，一切眾生，貪著有為，欣生惡死，意雖求生，由造死業，不持戒行，假使長壽，猶如老樹，有何殊別？若持戒行，死補天官，升仙自在。人雖有王公之位，上至帝皇，死皆重罪，無益鬼神，受苦不可堪忍。善男子，汝等思惟，明奉戒行，直心行道，吾為汝說：天下萬物，無有長存，有死有生，有成有敗，日出則沒，月滿則虧，從古至今誰能違返？若有道德不生、不滅修善者，今月亦善，今日亦善，今時亦善。善善積德，諸行修足，善念護持，令入法寶。戒曰：
不得盜竊人物，不得妄取人財，不得妄言綺語，不得因恨殺人，
不得貪嗔癡狠，不得慢老欺人，不得咒詛毒心，不得罵詈高聲，
不得訿毀謗人，不得兩舌邪佞，不得評人長短，不得好言人惡，
不得毀善自譽，不得自驕我慢，不得畜毒藥人，不得投書譖善，
不得輕慢經教，不得毀謗聖文，不得恃威凌物，不得貪淫好色，
不得好殺物命，不得耽酒迷狂，不得殺生淫祀，不得燒野山林，
不得評論師長，不得貪惜財賄，不得言人陰事。
行無為，行柔弱，行守雌，勿先動。此上最三行。
行無名，行清凈，行諸善，此中最三行。
行忠孝，行知足，行推讓，此下最三行。
右九行，二篇八十一章集合為道舍，尊卑同科。九行備者神仙，六行備者壽，三行備者增年。
戒勿費用精神，戒勿食含血之物，樂其美色。戒勿傷王氣。戒勿貪寶貨。戒勿忘道。戒勿為妄動。戒勿枝形名道。戒勿殺生。戒貪功名。此上九戒。
戒勿為耳目鼻口所娛，戒常當謙讓。戒舉百事詳心，勿惚恫。戒勿學邪文，戒勿資身好衣美食。戒厭求名譽。戒勿貪高榮強求。戒勿輕躁。戒勿盈溢。此中九戒。
戒勿與人諍曲直得失，避之。戒勿為諸惡。戒勿厭貧賤，強求富貴。戒勿多忌諱。戒勿稱聖人大名。戒勿強梁。戒勿禱祠鬼神。戒勿自是。戒勿樂兵。此下九戒。
右二十七戒，二篇共合為道淵，尊卑同行，上備者神仙。持十八戒備者，壽，持九戒備者，增年，不橫夭矣。
