九天丈人受太空靈都金真玉光，元始天王名之《八景飛經》，廣生太空名之《八素上經》，青真小童名之《豁落七元》，九天太上大道君名曰《素書玉訣金章》，同出於九玄之先。目其上篇，而四時名焉，其道高妙，眾經之尊。凡行此道，不得冒殗入穢，觸死生之污，犯此之禁，真靈高逝，返止上宮，施召不至，返誤兆身。子得此法，慎此為先。法曰：
立春之日，三素元君上詣天皇大帝游宴之時，元景行道受仙之日也。兆修《金真玉光八景飛經》之法，當以其日沐浴、齋戒，清朝入室，燒香行禮，施按招靈，致其攝魔之符，置於四方，兆於中央東北向，叩齒十二通，仰思紫綠白三色之雲東北而回，便心念微言：三素元君，乞回神駕，下降我身，右列我名，賜我神仙。畢，還思東方青微上府始陽宮中元景司空司錄道君，姓葛，諱太兕獻，形長七寸八分，身著玄黃之綬，頭冠七色曜天玉冠，足躡五色之履，手執威神之策，乘八輿之輪、飛龜玄雲之車，驂駕青龍，從太和仙童二十三人，下治兆身泥丸宮中，乃微祝曰：
元景大神，玄道回精，上節告始，萬炁混生，九微上化，回降我形，保固元宮，監總帝靈，招真制魔，我道威明，上致太和，玉芝充盈，通神徹視，洞睹三清，得乘飛景，俱升帝庭。畢，仰咽八炁止。此元景之道，行之八年，則三素之雲八輿飛輪迎兆之身，上升帝晨。所謂八道元景招靈秘言，不傳非仙之士。
春分之日，太微天帝君上詣高上玉皇游宴之時，始景行道受仙之日也。至其日，如上法，夜半東向，叩齒九通，仰思玄青黃三色之雲東北而回，便心念微言：太微天帝君，乞回神駕，下降我身，上我帝簡，賜我神仙。畢，還思東方青陽上府玄微宮中始景老子大道君，姓某，諱幽宛，形長九寸，身著紫青之綬，頭戴九色通天寶冠，足躡九色之履，手執命神之章，從太陽仙童三十六人，乘八景之輿、青雲之車，驂駕蒼龍，下治兆身明堂宮中。乃微祝曰：
始景上元，招靈致真，承氣命節，法典帝先，回精玄蓋，上宴玉晨，回靈下降，鎮固我身，保精煉氣，五華結鮮，紫氣流映，洞得御神，驂乘飛景，上宴瓊軒。畢，仰咽九炁止。此始景之道，行之八年，則玄景飛輪來迎兆身，上升太清。八道始景秘言，勿傳非仙之人。
立夏之日，太極上真三元真人上詣紫微宮游宴之時，玄景行道受仙之日也。至其日，如上法，清旦東南向，叩齒九通，仰思紫青黃三色之雲西北回，便心念微言：太極上真三元真人，乞回神駕，下降我房，書我玉名，使我神仙。畢，還思東南少陽上府太微宮玄景玉光無極道君，姓王，諱無英，形長八寸八分，身著丹錦之綬，頭戴無極進賢玉冠，足躡九色之履，手執招靈之章，乘玄景綠輿、五色雲車，驂駕鳳凰，從靈飛仙童三十九人，下治兆身洞房宮中。乃微祝曰：
玄景上靈，驂宴八氣，造宴九玄，翱翔無外，回真下降，解我宿滯，廕以飛雲，覆以紫蓋，得乘八景，上升霄際。畢，仰咽八氣止。此玄景之道，行之八年，則紫青黃三色之雲玄景綠輿來迎兆身，上升太清。玄景八道秘言，勿傳非仙之人。
夏至之日，扶桑公太帝君上詣太微宮游宴之時，靈景行道受仙之日也。至其日，如上法，清旦南向，叩齒八通，仰思赤白青三色之雲東南而回。便心念微言：扶桑大帝君，乞回神光，下降兆身，記名東華，得乘飛煙。畢，還南向思太陽上府紫微宮中靈景太尉元先道君，姓玄，諱伯史，形長八寸八分，身著絳錦丹綬，頭戴平天耀精玉冠，足躡九色之履，手執制魔之章，乘光明八道之輿、赤雲氣之車，驂駕鳳凰，從丹靈上宮玉童三十六人，下治兆身中元丹田宮中。乃微祝曰：
靈景啟靈，乘氣旋迴，迅駕八道，光明吐威，下降我房，映我丹輝，攝魔御神，萬靈悉摧，使我洞幽，與景齊飛。畢，仰咽八氣止。此靈景之道，行之八年，則致光明八道之輿來迎兆身，上升太清。靈景八道秘言，勿傳非仙之人。
立秋之日，太素上真，白帝君上詣玉天玄皇高真，游宴之時，元景行道受仙之日也。至其日，如上法，清旦西南向，叩齒十二通，仰思赤白紫三色之雲正西而回，便心念微言：太素真人，乞回神光，下降我身，奏名玉天，得為真人。畢，思西南少陰上府靈微陽宮之中元景太淡天道君，姓黃，諱運珠，形長七寸八分，著玄黃素綬，頭戴七寶進賢之冠，足躡九色之履，手執命神之策，乘翛條玉輦、五彩硃蓋紫雲之車，驂駕六龍，從黃素上宮仙童二十四人，下治兆身丹田宮中。乃微祝曰：
元景上真，八道玄景，上治黃母，下治兆身，徘徊神輦，流映紫清，歷運御氣，三元煥明，制神攝魔，我道洞精，長保上景，飛仙長生。畢，仰咽七氣止。此元景之道，行之八年，則致翛條玉輦來迎兆身，上升太清。元景八道秘言，勿傳非仙之人。
秋分之日，南極上真赤帝君上詣閬風臺九靈夫人游宴之時，明景行道受仙之日也。至其日，如上法，清旦西向，叩齒十二通，仰思青黃赤三色之雲西南而回，便心念微言：南極上真上皇赤帝君，乞回神光，下眄我房，賜書玉簡，上奏九靈，得乘飛景，升入無形。畢，思正西太陰上府精思允宮中明晨太和道君，姓浩，諱仁義，形長六寸八分，身著白文素靈之綬，頭戴無極玉寶天冠，足躡九色之履，手執度命保生玉章，乘絳琳碧輦、白雲之車，驂駕白虎，從素靈上宮玉童二十四人，下治兆身華蓋宮中。乃微祝曰：
明景道宗，總統九天，匡絡紫霄，迅禦八煙，回停玉輦，下降兆身，啟以光明，授以金真，豁落招靈，身無稽延，得乘飛景，上宴霄晨。畢，仰咽七氣止。此明景之道，行之八年，則致絳琳碧輿來迎兆身，上升太清。明景八道秘言，勿傳非仙之人。
立冬之日，上清真人帝君皇祖上詣高上九天玉帝子游宴之時，洞景行道受仙之日也。至其日，如上法，清旦西北向，叩齒九通，仰思綠紫青三色之雲西南而回，便心念微言：上清真人帝君皇祖，乞回神駕，下降兆房，賜書玉名，上奏上清，得乘飛景，升入無形。畢，思西北陰暉上府清微宮中洞景司錄太陽道君，姓某，諱元輔，形長五寸八分，身著玄黃之綬，頭戴九玄飛景玉冠，足躡五色之履，手執攝殺之律，乘玄景八光丹輦、紫雲之車，驂駕玄武，從太玄仙童二十四人，下治兆身倉命宮中。乃微祝曰：
洞景帝尊，玄靈陰神，乘霞御龍，驂駕飛煙，上游玉清，下治太玄，回降紫輦，來入我身，得乘八景，位同真人。畢，仰咽五氣止。此洞景之道，行之八年，則致玄景八光丹輦下迎兆身，上升太清。洞景八道秘言，勿傳非仙之士。
冬至之日，太霄玉妃太靈上真人詣太皇宮太微天帝君，游宴之時，清景行道受仙之日也。至其日，如上法，清旦正北向，叩齒十二通，仰思硃碧黃三色之雲東北而回，便心念微言：太霄玉妃、太靈真人，乞回神駕，下降我房，賜書玉名，奏上太霄，得為真人，游宴上宮。畢，思北方陰精上府道微宮中諫議玄和道君，姓王，諱陰精，形長五寸八分，身著玄雲五色之綬，頭戴玄晨寶冠，足躡五色師子之履，手執招靈之策，乘徘徊玉輦、錦雲珠玉之車，驂駕玄鳳黑翮，從太玄上宮仙童二十六人，下治兆身玄谷宮中。乃微祝曰：
清景素真，元始洞靈，受化九元，含氣硃嬰，徘徊玉輦，逍遙紫清，轉輪八節，緯度天經，削我死錄，保命南生，得乘飛景，接轡綠軿。畢，仰咽五氣止。此清景之道，行之八年，致徘徊玉輦下迎兆身，上升太清。清景八道秘言，勿傳非仙之人。
行《八景飛經八道秘訣》，上皇玉帝告命諸天，十方眾聖、五嶽靈仙敬護兆身，降致玄輿飛輦，得與真人同升上清。真皇守兆之命，太一防兆之身，出入遊行，無有兇橫之禍。若有仙名玉籍，列圖紫宮，幽冥亦不以此經啟悟兆心。兆得此經，即東華注簿，位同真人。唯保唯秘，不可輕宣，妄洩秘言，死滅兆門。
隱地八化玄真之術，一曰藏形匿影，二曰乘虛御空，三曰隱淪飛霄，四曰出有入無，五曰飛靈八方，六曰解形遁變，七曰回晨轉玄，八曰隱景儛天，此乃上清金臺玉室秘房妙術，藏之玉笈，封以金章，侍以玉童，衛以玉女，各八百人，太上玉晨高聖君受之於九玄，七千年乃傳太極真人、東華大神方諸青童扶桑暘穀神王、清虛真人，告盟於上清，裂金以誓，身有其文者則隱淪八方，有修其術則乘虛駕空。口口相授，不得妄傳，子不示父，臣不奉君，唯在刻字金簡，書名玉篇，輕洩秘文，殃及七玄，身為下鬼，充塞河源。按如神真秘而奉焉。
第一藏形匿影之術，當以立春之日，平旦入室，向東北角上坐，思紫雲鬱鬱從東北角上艮宮中下，覆滿一室，晻冥內外，良久，紫雲化為九色之獸如麟之狀，在我眼前。因叩齒三十六通，而微祝曰：
回元變影，晚暉幽蘭，覆我紫墻，藏我金城，與氣混合，莫顯我形。畢，便九咽止。閉目，雲氣豁除，便服靈飛玉符。修之一年，形常隱空。有難之日，立艮宮之上，取本命上土，撮以自障，按如立春之日祝思之，氣自覆，人不見焉。
第二乘虛御空之術，當以春分之日，正中入室，東向冥目、思碧色之雲鬱鬱如飛輪，從東方震宮中下，覆滿一室，內外晻冥。良久，青氣化為蒼龍，在我左耳一纏繞我身。因叩齒三十六通，而微祝曰：
騰玄禦氣，輪轉八宮，坐則同人，起則入室，覆我碧霄，衛我神龍，映顯我形，通幽洞冥。吞咽九靈，永得無窮。畢，便九咽氣止，開目，服符。修之二年，乘虛駕空。有難之日，立於震宮上，取行年上土，撮以自障，按如春分之祝思，氣自覆，人視如氣。
第三隱淪飛霄之術，當以立夏之日，正中入室，東南向冥目，思赤雲如煙之狀，從東南巽宮中來，覆滿一室，內外晻冥。良久，赤氣化為玄兔，在兆胸腹之上。因叩齒三十六通，而微祝曰：
玄兔靈飛，啟告三晨。披除囂翳，通我清津，景登雲舉，氣降紫煙，萬靈稽首，皆伏我前。畢，便九咽氣止，開目，服符。修之三年，隱淪飛霄。有難之日，立於巽宮，左取十四氣以自覆，則與氣同行。
第四出有入無之術，當以夏至之日，正中入室，南向冥目，思赤氣蓊鬱鬱從南方離宮中來，覆滿一室，內外晻冥。良久，赤雲化為鳳凰，在我頭上。因叩齒三十六通，而微祝曰：
赤霞映玄，氣液流通，九道之變，化為鳳凰，授我真符，賜我玉漿，出自天門，入自離宮，招致雲軿，駕虛乘光。畢，便九咽氣止，開目，服符。修之四年，能出入無窮。有難之日，立於離宮，左取九氣畢，便開目服符；又九咽氣止，撮取月建上土以自障，按如立夏之祝思，赤氣自覆，則身為火光。
第五飛靈八方之術，當以立秋之日，晡時入室，西南向冥目，內思白氣鬱鬱如天之霧，從西南上坤宮中來，覆滿一室，內外晻冥。良久，白氣化為麒麟，對在我前。因叩齒三十六通，而微祝曰：
仰注玄精，吞咽黃華，身生飛羽，輕舉登霞，游宴八宮，萬萬不俎。畢，便九咽氣止，開目，服符。修之五年，能升八方。有難之日，立於坤宮上，仰咽三十六氣，左取今日辰上土以自障，按如立秋之祝思，白氣以自覆，則身化為霧露，人不見也。
第六解形遁變之法，當以秋分之日，哺時入室，西向冥目，內思白雲從西方兌宮中來，覆滿一室，內外晻冥。良久，白氣化為白虎，常在我右邊。因叩齒三十六通，而微祝曰：
解形遁變，追飛躡浮，先謁玉皇，退之八嵎，分身為萬，適意如求，俄傾之變，八宮已周。畢，便九咽氣止，開目，服符。修之六年，形化影變，縱橫八方，任意所之。有難之日，當立兌宮之中，思火氣來燒我身，仰咽氣九過，取丙上土以自障，祝如上法，則人莫之見也。
第七回晨轉玄之術，當以立冬之日，子時入室，西北向冥目，內思黑雲從西北方上乾宮中來，覆滿一室，內外晻冥。良久，黑雲化為雰蛇，在我左足下。因叩齒三十六通，而微祝曰：
太微九玄，化為雰蛇。回輪五星，運轉七機，上宴玄宮，八景同暉，吞精咽氣，永無終衰。畢，便九咽氣止，開目，服符。修之七年，能回轉五晨，出入無間。有難之日，當立乾宮之中，思黑雲來覆我身，仰咽三十五氣，取天門上土以自障其身，祝如立冬之日，則人不見之。
第八隱景儛天之術：當以冬至之日，子時入室，北向，內思黑氣疊沓相覆，從北方坎宮中來下，覆滿一室，內外暗冥。良久，黑氣化為玄龜，在我右足下，因叩齒三十六通，而微祝曰：
八道隱方，藏地儛天，逃以六陰，顯身玉輪，驂龍禦煙，上造帝晨。畢，便九咽氣止，開目，服符。修之八年，則登玉清宮。有難之日，立在坎宮之上，思黑雲覆身，仰咽三十五氣，取地戶上土以自障，祝如冬至之文，則人不見逃也。
常以本生上旬之日，沐浴、清齋、凈服，平旦入室，以內觀開明玉符，清華之水便向洗眼，並漱蕩口腹，令內外清虛，口無餘味，腹無餘熏，眼無餘視，體無餘塵，恬淡靜默，唯道是身。然後還南向，平坐瞑目，內思紫氣出兆頭頂之上，勃勃沖天，氣冠己身內外，鬱冥。便引紫氣，仰咽三十九過，覺氣咽三十九過，氣咽入兆口腹之中。咽訖，開眼，朗然豁除。便叩齒三通，仰祝曰：
上清流霞，暉真吉旦，紫雲映靈，揚精交煥，內住金門，玉戶受觀，寶神和藏，魂魄無散，明皇九真，八道流羨，攀雲招靈，靈降樂漢，洞徹幽元，三晨齊宴，游騰玉堂，上拜帝館。畢，仰咽三過止。本生上旬之日，若甲子旬，生以甲寅日為上旬，他皆仿此也。
《紫書訣》云：修上清玉霞紫映內觀之道，常以月生一日，取西流水三升，盛之以銅器亦佳，以真珠一兩，內著水中，名曰金精石景水母玉胎之瑛，露於中庭，至月十五日正中，日精玄映於石景水母，日象煥明水母之中，東向流霞，開明洞觀，玉符投內石景水母中。轉南向、叩齒十六通，仰呼曰：日魂珠景，照韜綠映，丹霞赤童，玄炎飆象。凡十六字畢，閉眼思日中，五色流霞，下冠兆身，洞煥一形，存見日中有一仙人，形長八寸，頭戴硃陽赤冠，衣絳錦丹裙，下在兆身頭頂之上，口引日中赤丹金精石景水母之瑛，以灌溉兆形，便臨所盛水中映日光，而微祝曰：
耀羅丹陽，元景敷陳，赤爐大明，九氣齊真，三五運精，二象交纏，玉胞石體，煉故返新，流霞玄注，水母凝神，和魂柔魄，內外同煙，仰餐丹華，口掇日根，靈芝盈溢，面發金仙，與氣同軀，與日同存，乘景飛空，上造帝晨。畢，仰向日十六咽止。取石景水母之瑛，向日洗目，並沐浴形軀，餘水放之西流。行此九年，面有金容，內外洞徹，與日同光，飛行玄虛，上造日間。此道高妙，不傳下世，輕洩寶文，罰以鬼兵，身役鬼官，七祖獲殃。
胎精中景黑白內法，常以旦旦坐臥任意，在泥丸中有黑氣存，心中有白氣存，臍中有黃氣，三氣俱生如雲以覆身。初存氣如小豆，漸大沖天，三氣纏繞身，共成一混。因變成火，火又繞身，通明洞徹，內外如一內通外徹，支體共火一色。旦行之，至日中乃止。於是服氣一百二十，都畢。行之三十年，遁形隱身，日行五百里。
夜臥謂子後睡覺起時。又云：坐起可行之，不必夜也，要當以生氣時如此，則子後午前皆可為之，然宜以醜後卯前為之佳矣。先閉目東向當東向平坐，以手大指後掌左右按拭目就耳門，使兩手俱交會於項後，三九過，存目中各有紫青絳三色，並出目前，此是內按三素雲以灌目童子也先存兩目中，各有此三色雲，仍各出目前凝鬱，良久，按拭之。於按中每覺目外之雲，還入目童子中，暉光瑩徹。手過又出，拭之又入，以至數畢。而陰祝曰：
眼童三雲，兩目真君，英明注精，開通精神，大玄雲儀，靈驗篇篇，保我雙關，啟徹九門，百節映響，朝液泥丸，身升玉宮，列為真君。畢，因咽液五十過存液入肝中。行之一年，則耳聰目明；久為之，徹視千里，羅映神靈，聽之於絕響也。
又法，《返胎按摩經》云：常以陽日，月一日為陽，每陽日之旦，夜之臥覺，旦將起，急閉目，向本命之方，以兩手掌相摩，切令小熱，各左右拭按兩目籠耳門，令兩掌交會於項中，九過，又存兩目中各有紫赤黃三色雲炁各下入兩耳中。良久，陰祝曰：
眼童三雲，明目真君，映明注精，開通帝神，太玄雲儀，玉靈敷篇，保我雙關，啟徹九門，百節應響，回液泥丸，身升玉宮，列為上真。祝畢，咽液三過。畢，乃開目坐起。常行之，不如旦暮也。行之三年，耳目聰明。
