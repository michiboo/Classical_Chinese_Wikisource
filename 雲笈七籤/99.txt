費玄真者，成都雙流縣興唐觀道士也。大中末有道士自稱吳子，止觀中，淹留歲餘，養氣絕粒，時亦飲酒。其為志也，泛然自適，無所營為。忽謂玄真曰：吾欲為師寫真，可乎？玄真笑曰：夫欲寫真，先須自寫。吳子如其言，引鏡濡毫，自寫其貌，下筆惟肖，頃刻而畢。復自為贊，兼詩二章，留遺玄真。為贊及詩，未嘗抒思。
贊曰：
不才吳子，知命任真。志尚玄素，心樂清貧。涉歷群山，翛然一身。學未明道，形惟保神。山水為家，形影為鄰。布裘草帶，鹿冠紗巾。餌松飲泉，經蜀過秦。大道杳冥，吾師何人？矚念下土，思彼上賓。曠然無己，罔象惟親。
詩曰：
終日草堂間，清風常往還。耳無塵事擾，心有玩雲閑。對酒惟思月，餐松不厭山。時時吟《內景》，自合駐童顏。（其一）
此生此物當生涯，白石青松便是家。對月臥雲如野鹿，時時買酒醉煙霞。（其二）
寂爾孤游，翛然獨立。飲木蘭之墜露，衣鳥獸之落毛。不求利於人間，絕賣名於天下，此山居之道士也。
題罷，振衣理策而去，莫知所在焉。
白椿夫，字永年，湖南衡岳人也。少有高趣，習神仙之道。三元八節以詣嶽中諸觀，助焚修朝謁之禮，問玄經參真之義，頗為高尚之所嘆異。至於負薪汲水，勤苦尋師，不以為替。因得丹書飛步核邪之術，修之二十年，由以濟俗救民，懲襖祛疾，賴其力者眾矣。巢寇犯闕，大駕西巡，海內干戈，紀綱凌紊。酋豪獷暴者，所在自樹置，不遵法度。永年必約正道，以戒教之，從者多矣。時境內有豪師，亡其姓名，嘗為其子娶婦。吉日之前一辰，忽有一少年，騎從十餘輩，不知所從來，徑造其廳事，箕踞詬之曰：我先欲娉某氏，汝何為奪之？眾雖驚駭，莫敢酬對。因使其徒取纏絳、羔雁、青錢、束帛，備物之數以還之，而欲迫其女。眾疑其鬼物，豪師無以拒之，選迅足者，百餘里召永年。詰明將至，少年初無懼色，良久，自謂曰：白尊師果來矣！乃泫然流涕，跳躍上屋，號呼數聲而滅。所致之物皆在，永年乃散之以遺貧病者。因顯以逆順，理諭豪師。豪師知非，乃散釋堡聚，祛解兵衛，復為編民廉使。州將嘉其事，湘衡間賢不肖者，皆美師之德，仰師之教焉。一日，有樵人扣戶曰：西峰巖中有仙人會話，師可造之。永年疑其山水之妖也，睨其目睛，以辨邪正。方攝衣將行，樵者曰：師功行已著系仙籍，何邪之敢幹？然毫釐之差，勿為恨也。言畢，由他徑去。師策杖尋之，至即暝矣。但見崖壁有光，因熟視之，有詩焉，翰墨猶濕。其詩曰：清秋無所事，乘霧出遙天。憑伏樵人語，相期白永年。讀訖，即空壁無字，光亦止矣。
李公佐舉進士後，為鐘陵從事。有僕夫自布衣執役勤瘁，晝夕恭謹，迨三十年，公佐不知其異人也。一旦告去，留詩一章。其詩曰：
我有衣中珠，不嫌衣上塵。我有長生理，不厭有生身。江南神仙窟，吾當混其真。不嫌市井喧，來救世間人。蘇子跡已往注云蘇耽是也，顓矇事可親公佐字顓蒙。莫言東海變，天地有長春。
自是而去，出門不知所之，鄰里見僕距躍凌空而去。
欒先生者，名清，字渾之。好道術，與東海徐戡，字玄貞為方外之友。同游江南，泊舟於渚。雨霽微風，聞上流有清嘯之聲，乃相與上流望之。見二人共乘一舟，不刺不棹，順風篸流。欒移舟迎之，見二客舟中有筆硯、蓮葉及酒器，二蓮葉上各有文字。因並舟問之，二客不對，欒先生堅詰之，笑持蓮葉以遺焉。曰：熟讀此，明日當便知我，無煩問也。
一葉題曰《攄浩然》其詩曰：
行時雲作伴，坐即酒為侶。腹以元化充，衣將雲霞補。紂虐與堯仁，可惜皆朽腐。
一葉題雲《泛虛舟》，其詩曰：
楫棹無所假，超然信萍查。朝浮旭日輝，夕廕清月華。營營功業人，朽骨成泥沙。
有頃，遺渾之酒一卮，甚馨香，飲訖別去。渾之縱棹追之，杳不可及。須臾，風濤忽起，二人驚伏舟中，良久方定，失蓮葉之所在。欒大醉，日暮及漁人家。至夜半，欒轉側啼叫良久，吐數斗物。徐生疾起，舉燭視之，乃其五臟爛黑，皆在於地。先生歡然而起，拊掌而歌曰：
得飲攄公酒，復登攄公舟。便得神體清，超遙曠無憂。
歌畢，復長嘯和之，清響激越，非昔所習。數月，欒謂徐曰：吾醉遺所佩九寸鏡，今端午將及，議欲重鑄。宜買酒收直，以備資費。開篋取藥屑二升，和水十石，自寅及午便成酒，載於舟中，沿岸沽之，不知所適。徐玄貞與旅人硃仿熟，於江表相遇。玄貞維舟登岸，與仿展敘。未竟，風雨暴至。及霽，徐生與舟復失所在。其後有人於廬山懸巖中，見醉人抱樽而臥，識者疑是徐生，以其素好酒焉。時貞元十四年也。
《道德經》云：視之不見，聽之不聞，搏之不得。詳乎老君之旨趨，蓋喻以眾庶之俗民，非修生之道民也。尹真人《節解經》云：內觀者睹神光，不可謂之不明；返聽者聞神聲，不可謂之無音；握固者精神備體，不可謂之無形。凡在道中之民，當須視不見之形；聽不聞之聲，搏不得之名。三者皆得，謂之道民矣。餘慕道年久，修持沒功，夙夜自思，如負芒棘。嘗因暇日，竊覽《三清經》云：夫修煉之士，當須入靜三關，淘煉神氣，補續年命。大靜三百日，中靜二百日，小靜一百日。愚雖不敏，情頗激切，神道扶持，遂發至懇。且試以小靜。即開成三年戊午歲起，正月一日，閉戶自修，不交人事，剋期百日，方出靜堂。雖五穀並絕，而五氣長修，倖免瘦羸，不知饑渴。未逾月而神光照目，百靈集耳，精爽不昧，此三者皆應，則知仙經秘典，言不虛設也。人不修，即不知。既不知，則信彼前。後學咸謂神仙之教，盡為誑誕之辭。今古相蒙，未始有極。小兆忝為前得者，故發言為詞，以正將來之惑。因創五篇，篇之四句，貽諸同好，用紀玄深。其詞曰：
此響非俗響，心知是靈仙。不曾離耳裏，高下如秋蟬。（其一）
入夜聲則勵，在晝聲則微。神靈斥眾惡，與我作風威。（其二）
妙響無住時，晝夜常輪回，那是偶然事，上界特使來。（其三）
何以辨靈應？事須得梯媒。自從靈響降，如有真人來。（其四）
存念長在心，展轉無停音。可憐清爽夜，靜聽秋蟬吟。（其五）
飄飄上雲路，黯黯入長霄。星宮日去遠，光陰劫數遙。仰德金顏隱，傾想佇神飆。願得映霞軫，焚香稽首朝。（其一）
玄風轉飛蓋，紫氣泛仙車。浮空不待駕，倏忽升虛無。徘徊哀下界，顧眄愍群諸。三元真化畢，倏然入太虛。（其二）
萬氣浮空上，千光合太微。霄間望華蓋，虛裏眄霞衣。真儀入雲路。圓曜逐風飛。願得三元會，金容乘運歸。（其三）
吉光騰紫氣，霄路逸丹天。幡揚香風轉，蓋動超浮煙。道中還復道，玄中已復玄。真光不識際，大道竟無形。法輪常自轉，希音不可聽。空閑待三寶，虛中聞洞經。七變遊魂反，萬氣駐頹齡。（其四）
香風飄羽蓋，游氣轉飆車。冷冷上雲路，窈窈入長虛。顧愍埃塵子，應運演靈書。妙果諧今日，冥契自然符。（其五）
欲植滅度根，當拔生死栽。沉吟隨九泉，但坐惜形骸。
靈谷秀瀾縈，藏身棲巖京。披褐均袞龍，帶素齊玉鳴。形盤幽遼里，擲神太霞庭。霄上有陛賢，空中有真聲。仰我曲晨飛，案此綠軒綍。下觀八度內，俯嘆風塵縈。解脫遺波浪，登此眇眇身。憂竟三津竭，奔馳割爾齡。
玄感妙象外，和聲自相招。雲書鬱紫晨，蘭風扇綠軺。上真宴瓊臺，邈為地仙標。所期貴遠邁，故能秀頹翹。玩彼八素翰，道成初六遼。人事胡可豫？使爾形氣消。
