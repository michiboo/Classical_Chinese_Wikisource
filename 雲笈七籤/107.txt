先生諱弘景，丹陽人也。幼標異操，聰明多識，五經子史，皆悉詳究。善書，得古今法。不肯婚宦，以資營未立，且薄游下位，為宜都王侍讀。年二十餘，便稍就服食，遵行道要，所得符文妙法，並是真人遺跡。於是業行漸進，乃拂衣止於茅山焉。觀其神儀明秀，盼睞有光，形細長項，耳間矯矯，顯然異眾矣。
永明十年，太歲己卯，謝詹事瀹先從吳興還，聞先生已辭世入山，甚懷嗟賞。於路中仍為前傳，雖未能究洽，而粗舉大綱，有似王右軍作《許先生傳》。翊從叔隱居，先生諱弘景，字通明，丹陽人也。宅在白楊巷南岡之東，宋初土斷，仍割秣陵縣西鄉之桐下里，至今居之。
陶氏本冀州平陽人，帝堯陶唐之苗裔也。堯治冀州平陽，故因居焉。漢興，有陶舍為高祖右司馬，子青擢位至丞相。十三世祖超，漢末渡江，始居丹陽。七世祖浚，交州刺史璜之弟，仕吳為鎮南將軍，封句容侯，食邑二千戶，與孫皓俱降晉，拜議郎散騎常侍、尚書。六世祖謨，浚第三子，永嘉中為東海王越司馬，領屯軍隨王出許昌。因敗，仍復過江，為大將軍王敦參軍。敦為丞相，轉軍諮祭酒。後隨敦南下，而情懼禍及，乃啟分屬籍，禁錮積年，晚起為車騎丞相參軍，不就。昇平四年卒，始別葬白石山之嶺，贍湖北。高祖毗有理識，器幹高奇，以文被黜，不肯遊宦，州郡闢命並不就，後板授南安正佐，亦不起，元興三年卒。曾祖興公多才藝，叵營產殖，舉郡功曹，察孝廉，除廣晉縣令，義熙二年卒。祖隆身長七尺五寸，美姿狀，有氣力，便鞍馬，善騎射，好學，讀書善寫，兼解藥性，常行拯救為務。行參征南中郎軍事，侍從宋孝武伐逆有功，封晉安侯，除正佐，固辭。顏峻恃寵，就求宅以益佛寺，弗與，因辭官。見譖削爵，徙廣州，後被恩除南海酉平縣令，後監新會郡。大明五年，卒於彼。
父諱貞寶，字國重，司徒建安王劉休仁闢為侍郎，遷南臺侍御史，除江夏孝昌相。亦閑騎射，善槁隸書。家貧，以寫經為業，一紙直價四十，書體以羊欣、蕭思話法。深解藥術，博涉子史，好文章，美風儀，凡游從，與蕭思話、王釗、劉秉周旋，多為諸貴勝所賞遇。元徽四年冬，銜使膚庭，通鄰國之好，甚得雅稱。昇平元年還都，具撰游歷記並詩數千字，及所造文章等，劉秉索看，仍值石頭事亡失，無復別本，不得傳世。建元三年於縣亡，背喪還葬舊墓。母東海郝夫人，諱智湛，精心佛法，及終，有異焉。先是，貞寶攜家隨蕭之郢州，孝建二年，蕭亡。其年九月，母覺有娠，仍夢見一小青龍，忽從身中出，直東向而升天，遂視之，不見尾。既覺，密語比丘尼，云：弟子必當生男兒，應出非凡人，而恐無後。尼問其故，以所夢答。尼云：將出家？又答：審爾亦是所願。時年二十五。其冬，仍隨蕭部伍還都，住東府射堂前參佐廨中。以孝建三年太歲丙申四月三十日甲戌夜半，先生誕焉。是年乃閏三月，明日朔旦，便是夏至，母即沐浴而起，了無餘患。
先生四五歲便好書，今猶有六歲，時書已方幅成就。九歲十歲讀《禮記》、《尚書》、《周易》、《春秋》雜書等，頗以屬文為意。年十一，為司徒左長史王釗子昊博士。十三，父貽宅席捲，隨吏部尚書劉秉之淮南郡。十五歸都，寓憩中外徐胄舍，後仍立別宅，從此不復還舊廬。十七乃冠，常隨劉秉尹之丹陽郡，得給帳下食，出入乘廄馬。秉第二男俁，少知名，時為司徒祭酒。俁雅好文籍，與先生日夜搜尋，未嘗不共味而食，同車而游。俁與江斆，褚炫等俱為順帝四友，故最以才學得名。俁作《宋德頌》，連珠七警，當世稱絕。俁既亡後，文章皆零落，先生欲為纂集，竟不能得。是歲升明元年冬，先生年二十二，隨劉丹陽入石頭城，就袁粲建事，先生與韓賁、糜淡同掌文檄，及事敗城潰，即得奔出。俁及第侅為沙門以逃，為人所獲，建康獄死，人莫敢視。先生躬自收殯瘞葬，查硎舊墓，營理都畢，自此棄世，尋山而止。
值宋齊之際，物情未安，既結劉宗，常懷憂惕。父乃因紀僧真求事高帝於新亭，即蒙帳內驅使。二年正月，沈攸之平，從還東府，公仍遣使侍弟五息絜、六息暠侍讀，兼助公間管記事。先生時年二十三，除巴陵王侍郎。明年，侍從高祖登極，還臺住殿內，除太尉、豫章王侍郎。先生云：革運之際，頗有微勤，何處不容三兩階級？遂不拜。又明年，隨安成王出鎮石頭。次歲夏，丁孝昌府君憂，上郢奉迎，冬，還都安厝。世祖即位，以振武將軍起侍宜都王侍讀。齊世侍讀任皆總知記室，手筆事選須有文才者。先生於吉兇內外，儀禮表章，爰及箋疏啟牒，莫不絕眾，數王書、佐典書皆承授以為準格。諸侍讀多有慚憚，頗致讒嫉，先生亦任之，不以介意。年二十八服闋，召拜左衛殿中將軍，頗鬱時望。先生驚，亦不解所以，即告庾道敏，論諸屈滯，庾為面啟武帝，帝云：先帝昔親命此官，卿不知耶？其何辭之！庾告先生，先生喟然嘆曰：昔不受豫章王侍郎，於今五年，翻為此職，驛馬非驥騄。猶欲固辭。庾切言之云：太元已來，此官皆用名家，裴松之從此轉員外郎。但問人才，若官何所枉君，恐為爾誤我事。庾子時正被委任總知諸王府事，先生不獲已而拜矣。年二十九，清溪宮新成，帝宴樂之，先生拜表獻頌，又有伏曼容亦上賦。於是敕遣中書省舍人劉系宣旨褒贊，並敕豫舊宮金石會。於時上意欲刻此頌於石碑，王儉沮議而止。時獻賦者五人，惟以先生為最，將欲遷擢，會母憂去職，尋授振武將軍，起特賜酒食省祿，隨宜都王赴京。帝欲幸武進宮，先生復作頌，頌成而車駕事廢，不復得奏雲。此頌體制爽絕，倍勝舊格。三年還都，方除奉朝請，拜竟，怏怏。與從兄書云：昔仕宦應以體中打斷，必期四十左右作尚書郎，出為浙東一好名縣，粗得山水，便投簪高邁。宿昔之志，謂言指掌，今年三十六矣，方作奉朝請，此頭顱可知矣！不如早去，無自勞辱。
明年五月，遂拜表解職，求托巖林，青雲之志，於斯始矣！是歲永明十一年壬申歲也。先生初隱，不欲辭省，出仍脫朝服，掛神虎門，鹿巾徑出東亭，已約語左右曰：勿令人知爾。乃往與王晏語別，晏云：主上性至嚴治，不許人作高奇事，脫致忤旨，坐貽罪咎，便恐違卿此志，詎可作？先生嘿思良久，答云：余本徇志，非為名，若有此慮，奚為所宜？於是即不詣省，直上表陳誠。詔賜帛十疋、燭二十鋌，又別敕月給上茯苓五斤、白蜜二斗，以供服餌。先生既遂命，理舳東下，眾賓並餞於征虜亭，舉酒揮袂，皆云：江東比來未有此事，乃見今日爾！於是止於句容之句曲山。先生云：此山是金壇洞宮，周回百五十里，名曰華陽之天，有三茅司命之府，故名曰茅山。所以自稱華陽隱居，亦猶士安之玄晏，稚川之抱樸。凡絓人間書疏，皆以此號代名。先善稽古，訓詁七經，大義備解，而不好立義，異於先儒，議論惟著紙，不甚口談。尤好五行陰陽，風角氣候、太一遁甲、星歷算數、山川地里、方國所產，及醫方香藥分劑，蟲鳥草木，考校名類，莫不該悉。善隸書，不類常式，別作一家，骨體勁媚。琴棋騎射，亦皆領括。常言心中恆如明鏡，觸形遇物，不覺有滯礙。為人少憂戚，無嫉競，淡哀樂，夷喜怒。時有形於言跡者，雲皆是欲顯事厲物，了無歡慍於胸襟。
先生以甲子、乙丑、丙寅三年之中，就興世館主東陽孫游岳，咨稟道家符圖經法，雖相承皆是真本，而經歷模寫，意所未愜者，於是更博訪遠近以正之。戊辰年始往茅山，便得楊許手書真跡，欣然感激。至庚午年，又啟假東行浙越，處處尋求靈異。至會稽大洪山，謁居士婁慧明，又到餘姚太平山，謁居士杜京產；又到始寧跂山謁法師鐘義山；又到始豐天臺山謁諸僧標，及諸處宿舊道士。並得真人遺跡十餘卷，游歷山水二百餘日乃還。爰及東陽長山、吳興天目山，於潛、臨海、安固諸名山，無不畢踐。身本輕捷，登陟無艱。瞻恤寒棲，拯救危急，救療疾恙，朝夕無倦。其別有陰恩密惠，人莫得知之。雖借人書，隨誤治定。在人間制述甚多，了不存錄，謹條先生所撰記世道書，名目如左：
《學苑》十秩百卷此一書，先生常云：「群書舛雜，欲探一事，不可遍檢。」乃鈔撰古今要用，以類相從，為一百五十條，名為《學苑》，比於《皇覽》，十倍該備。近賜翊語：「吾無復此暇，汝可踵成之。此書若畢，於學問手筆家，無復他尋之勞矣。」。《孝經》、《論語集注》並自立意共一秩十二卷，《三禮序》共一卷，並自注。注《尚書》、《毛詩序》共一卷《左傳》已有劉實、賀道養注。《易略例》即是《易序》，不假復注。《老子內外集注》四卷並自立意。《三國志贊述》一卷，《抱樸子注》二十卷，《世語闕字》二卷依陸文更以意造《世語》所闕者。《續臨川康王世說》二卷，《太公孫吳書略注》二卷，《古今州郡記》三卷，並造《西域圖》一張。《帝王年歷》五捲起三皇至汲塚竹書為正，檢五十家書歷異同共撰之也。《真儀集》三卷，《玉匱記》三卷說名山福地事。《七曜新舊術》二卷，《占筮略要》一卷有十三法。《風雨水旱饑疫占要》一卷有十法。《算數藝術雜志》一卷，《舉百事吉兇歷》一卷。《本草經注》七卷，《肘後百一方》三卷增補葛氏。《效驗施用藥方》五卷此二十四種並世用所撰目書，又作《相書序》《述異記序》，如此等並在集中。《登真隱訣》三秩二十四卷，此一訣皆是修行上真道經要妙秘事，不以出世。《真誥》一秩七卷此一誥並是晉興寧中眾真降授楊許手書遺跡。顧居士已撰，多有漏謬，更詮次敘注之爾，不出外聞。《夢記》一卷此一記先生自記所夢征想事，不以示人，《合丹藥諸法式節度》一卷，《集金丹藥白要方》一卷，《服雲母諸石藥消化三十六水法》一卷，《服草木雜藥法》一卷，《斷穀秘方》一卷，《靈方秘奧》一卷，《消除三屍諸要法》一卷，撰集《服氣導引法》一卷，集《人間諸卻災患法》一卷此九種，所撰集道書，自先生凡所撰集，皆卷多細書大卷，貪易提錄，若大書皆得數四，又有圖象雜記甚多，未得一二盡知盡見也。
又作渾天象，高三尺許，地居中央，天轉而地不動。二十八宿度數，七曜行道，昏明中星，見伏早晚，以機轉之，悉與天相會。雲此修道所須，非但史官家用。又欲因流水作自然漏刻，使十二時輪轉循環，不須守視，而患山澗水易生苔垢，參差不定，是故未立。
先生形細，身長七尺二寸，腰止圍二尺六寸。薄皮膚，露筋骨，青白色，長頭面，疏眉目，鼻小而平直，長額聳耳，左耳內輪有大黑志如豆，耳兩孔里各有十餘大毛出外二三寸。方頤禿鬢，露顙少鬚髮。右肩上有一紫志如兩錢大，右股內有數十細黑子，多作七星形，起正方，如鐵槍腳。眼中常見有異光象。左右各類，未嘗言其狀。聞人說，小來本神儀端潔，十五已上，彌為美茂，每出，路人多嘆羨。雖冬月行，常執扇自障。年二十九時，於石頭城忽得病，不知人事，而不服藥，不飲食。經七日，乃豁然自差，說多有所睹見事。從此容色瘦瘁，言音亦跌宕闡緩，遂至今不得復常。音響本清正，大小稱形，言詞率易無姿制。行步舉動，翩翩輕利，顏儀和明不嚴毅，小大見之，皆樂悅附，而自令人畏服。門徒胥附，承奉祗肅，有如宮庭。小來與人有隔，數歲便不與人共甌箸飲食。及長，游處宿息，常自然安置。性不嘲調，世中戲謔，一切不為。為人強精魂，夜行獨宿，無所疑畏，一生不識魘。入山以來，巾褐未嘗離體。
吳荊牧陶浚七代孫，名弘景，字通明，丹陽秣陵人也。初娠，母夢日精在懷，並二天人降，手執香爐。覺語左右曰：當孕男子非凡人，亦恐無後。及生標異，幼而聰識，成而博達。因讀《神仙傳》，便有乘雲馭龍之志。年十七，與江斆、褚炫、劉俁為宋升明四友。仕齊，歷數王侍讀，皆總記室，箋疏精麗，為時所重師法。及清溪宮成，獻頌，宣旨褒贊，無欲刻石，王儉議異乃止。年二十餘服道，後就興世館孫先生諮稟經法，精行道要，殆通幽洞微。轉奉朝請，乃拜表解職，答詔優嘆，賜與甚厚。公卿祖之徵虜亭，供帳甚盛，咸雲自齊已來，未有斯事。遂入茅山，又得楊許真書，遂登巖造靜，自稱華陽隱居，書疏亦如此代名。特愛松風，庭院皆植，每聞其響，便欣然為樂。至明帝，欲迎往蔣山，懇辭得止，然敕命餉賚，恆為煩劇。乃造三層樓，先生居其上，弟子居中，接賓於其下，令一小豎傳度而已。潛光隱曜，內修秘密，深誠所詣，遠屬霞人，可謂感而遂通者也。身長七尺八寸，為性圓通謙謹，心如明鏡，遇物斯應。少憂戚，無嫉競，滅喜怒，澹哀樂，或有形於言跡者，是顯事厲物。深慕張良之為人，率任輕虛，飄飄然恆有雲間器。其所修為，皆自得於心，非傍識能及。尤長於銓正偽謬，地理歷算，文不空發，成即為體。造渾天儀，轉之與天相會。其纂《真誥》、《隱訣》，注《老子》等書二百餘卷。至永元二年，深托向晦。及梁武帝革命，議國號未定，先生乃引諸讖記，梁是應運之符。又擇郊禪日，靈驗昭著，敕使入山，宣旨酬謝。帝既早與之游，自此之後，動靜必報。先生既得秘訣，以為神丹可成，恆苦無藥，帝皆給之。又手敕咨迓，先生畫兩牛，一牛散放於水草之間，一牛著金籠頭，有人執繩，以杖驅之。帝笑曰：此人無所求，欲效曳尾龜，豈有可致之理？時有大事，無不前已奏陳，時人謂為山中宰相。以大通初獻刀二，一名善勝，二名成勝，為佳寶。梁帝《金樓子》云：於隱士重陶貞白，士大夫重周弘正。其於義理，精博無窮，亦一時名士也。先生常作詩云：夷甫任散誕，平叔坐談空，不言朝陽殿，化作單于宮。其時人事競談玄理，不習武事，侯景之難，並如所言。大同二年告化，時年八十五，顏色不變，屈伸如常，屋中有香氣，積日不散。詔贈中散大夫謚曰貞白先生，仍遣舍人監護喪事馬樞《得道傳》云：「授蓬萊仙監。」。弟子數十人，唯王遠知、陸逸沖稱上足焉。


