于吉者，瑯琊人也。其父祖世有道術，不殺生命，吉精苦有逾於昔人。常游於曲陽流水上，得神書百餘卷，皆赤界、白素、青首、朱目，號曰《太平青籙書》。孫策平江東，進襲會稽，見士民皆呼吉為於郎，事之如神。策招吉為客在軍中。將士多疫病，請吉，水歕漱輒差。策將兵數萬人，欲迎獻帝，討曹公，使吉占風色，每有神驗。將士咸崇仰吉，且先拜吉，後朝策。策見將士多在吉所，因怒曰：吾不如於君耶！乃收吉，責數吉曰：天久旱，水道不通，君不同人憂，安坐船中作鬼態，束吾將士，敗吾部曲，今當相除。即縛吉，暴使請雨。若能感天，今日中大雨者，當相原，不爾加誅。俄而雲興雨沴，至中漂沒。將士共賀吉，策遂殺之。將士涕泣收葬。明旦，往視失屍，策大愴恨，從此常見吉在其前後。策尋為許貢伏客所傷，照鏡，見吉在鏡中，因掊鏡大叫，胸創裂而死。世中猶有事於君道者。
昌季者，不知何許人也。入山擔柴，崖崩墮山下，尚有微氣。婦來見之，涕泣哀慟，仙人尹伊聞之，愴然謂婦曰：吾是仙人，能治汝婿。即以角煎賜之，並付其方，藥盡未差，可隨合作也。能長服之，令人神仙。婦以藥治季，即愈。季合藥服之千日，忽然飛升。婦流涕追之，顧謂婦曰：道與世殊，卿善自愛敬。婦慨然，復合藥服之三年，便復飛去，至蓬萊山見季，季曰：知卿當來爾。
王子喬者，河東人也。漢明帝時為尚書郎，出為葉縣令。漢法：畿內長吏，節朔還朝。每見子喬先生至，不見有車馬跡，而怪之。明帝密使星官占候，輒見雙鳧從東南飛來，乃羅，得一隻履，時人異之。
杜契，字廣平，京兆人也。建安初，渡江依孫策，後孫權用為立信校尉。黃武二年，起學道，師介琰，受黃白術，久久能隱形遁跡。後居茅山之東，時與弟子採伐，貨易山場市里，而人不能知之。數入洞中得仙。
范幼沖者，遼西人也。受《太素胎化易形之道》，常旦旦存青白赤三炁各如綖，從東方日下，直入口中，挹之九十過，自飽便止，行之。十年得道，其法約、其事驗，太素秘道也。
青谷先生者，不知何許人也。常修行九息服氣之道。後合爐火大丹，服之得道。一旦天降劉文饒於寢室，授其杖解法，得入太華山。文饒名寬，弘農人也，仕後漢，位至司徒、太尉，視民如赤子，怒不形顏，口無疾言，好行陰德，拯寒困，萬民悅，而附之如父母焉。
夏馥者，不知何許人也。少好道，常服術和雲母。後入吳山，遇赤須先生，傳之要法。又遇桐柏真人，授之黃水雲漿法，行之得道。馥少時被公府闢，書致於桑樹乃去，當時咸服其高邁。
劉諷，字偉惠，潁川人也。師季主，服日月精華，得道。後歸鄉里，托形杖履而去。
展上公者，不知何許人也。學道於伏龍地，乃植李，彌滿所住之山。上公得道，今為九宮右保司，其常白諸仙人云：昔在華陽下，食白李美，憶之未久，忽已三千歲矣！郭四朝後來住其處，又種五果。上公云：此地善，可種柰。所謂福鄉之柰，可以除災癘。
周太賓、巴陵侯姜叔茂者，並不知何許人也。學道在句曲山，種五果、五菜，貨之以市丹砂。今姜巴地多韭薤，即其種耶！二人並得仙，叔茂曾作書與太極官僚云：昔學道於鬼谷，得道於少室，養翮於華陽，待舉於逸域。時乘飆車，宴於句曲。太賓善鼓琴，昔揮獨弦乃彈，而八音和。以教麋長生、孫廣田，即登也。二人後皆得道爾。
郭四朝者，燕人也。秦時得道。來句曲山南所住處，作塘遏澗水，令深基庶垣墻，今猶有可識處。四朝乘小船游戲其中，每扣船而歌。
其一曰：清池帶雲岫，長林鬱青蔥。玄鳥翔幽野，悟言出從容。鼓楫揚神波，稽首乘晨風。未獲解脫期，逍遙丘林中。
其二曰：浪神九陔外，研道遂全真。戢此靈鳳羽，藏我華龍鱗。高舉方寸物，萬吹皆垢塵。顧哀朝生輩，孰盡汝車輪。
其三曰：游空落飛飆，虛步無形方。圓景煥明霞，九鳳唱朝陽。揮翮扇天津，罝藹慶雲翔。遂造太微戶，挹此金梨漿。逍遙玄陔表，不存亦不亡。
其四曰：駕欻舞神霄，披霞帶九日。高皇齊龍輪，遂造九華室。神虎洞瓊林，香風合成一。開闔幽冥戶，靈變玄跡滅。
張玄賓者，定襄人也。曾舉茂才。始師西河薊公，受服術、行洞房白元之事。後遇樊子明於少室山，授以遁變隱景之道。昔在天柱山，今來華陽內，為理禁伯，主諸水雨官。玄賓善談空無：無者大有之宅，小有所以生焉。積小有以養小無，見大有以本大無。有有亦無焉，無無亦有焉。所以我目都不見物，物亦不見無。寄有以成無，寄無以得無。於是無則無宅也，太空亦宅無矣。我未生時，天下皆無無也。桐柏諸靈仙，亦不能折之。自云：曾於蓬萊遇宋晨生，論無，粗得其意也。
趙威伯者，東郡人也。少好道，受業於邯鄲張先生。挹日月之景，服九雲明鏡之華得道。來入華陽內，為保命丞。《河圖》云：吳楚多有得見太平者。常語人云：此論不虛，此驗不久。其所存明鏡，非世間常法。又善嘯，聲若沖風之擊長林、眾鳥之群鳴，須臾歸雲四集，零雨其濛。
樂長治者，不知何許人也，仕漢桓帝，至中書侍郎。後師中嶽李先生，受步七元法，修之得道。
杜昺，字叔恭，吳國錢塘人也。年七八歲，與時輩北郭戲，有父老召昺曰：此童子有不凡之相，惜吾已老，不及見之。昺早孤，事後母至孝，有聞鄉郡，三禮命仕，不就。嘆曰：方當人鬼淆亂，非正一之炁，無以鎮之。於是師餘杭陳文子，受治為正一弟子。救治有效，百姓咸附焉。後夜中有神人降云：我張鎮南也。汝應傳吾道法，故來相授諸秘要方，陽平治。昺每入靜燒香，能見百姓三五世禍福，說之瞭然。章書符水，應手即驗。遠近道俗，歸化如雲。十年之內操米戶數萬。
晉太傅謝安，時為吳興太守，見黃白光，以問昺，昺曰：君先世有陰德於物，慶流後嗣，君當位極人臣。尚書令陸納，世世臨終而並患侵淫瘡，納時年始出三十，忽得此瘡。昺為奏章，云：令君大戹得過。授納靈飛散方，納服之，云：年可至七十。大司馬桓溫北伐，問以捷不？昺云：公明年三月專征，當挫其鋒。溫至坊頭，石門不開，水涸糧盡，為鮮卑所攝。謂弟子桃葉云：恨不從杜先生言，遂至此敗。符堅未至壽春，車騎將軍謝玄領兵伐堅，問以勝負。昺云：我不可往，往必無功；彼不可來，來必覆敗，是將軍效命之秋也。堅果散敗。盧竦自稱先生，常從弟子三百餘人。昺以白桓溫，竦協東治老木之精，衒惑百姓，比當逼突宮闕，然後乃死耳。咸安中，竦夜半從男女數百人直入宮，稱海西復位，一時間官軍誅剿，溫方嘆伏。
後桓沖欲引昺息該為從事，昺辭曰：吾兒孫並短命，不欲令進仕，至曾玄孫，方得吾福耳。昺曰：吾去世後，當以假吾法以破大道者，亦是小驅除也。與黃巾相似。少時消滅。素書此言，函封付妻馮氏：若有災異，可開示子侄。勸修德自守。隆安中，瑯玡孫泰以妖惑陷咎，及禍延者眾。昺忽彌日聚集，縱樂無度。敕書吏崇桃生市兇具，令家作衣衾，云：吾至三月二十六日中當行。體尋小惡，至期，於寢不覺，屍柔氣潔，諸道民弟子為之立碑，謚曰明師矣。
扈謙者，魏郡人也。性縱誕，不恥惡衣食，好飲酒，不擇精粗。常吟曰：風從牖中入，酒在杯中搖，手握四十九，靈光在上照。巍峨帟蓍下，獨向冥理笑。又曰：進不登龍門，退不求名位，無以消天日，常作巍峨醉。精於《易》占，常在建康後巷許新婦店前筮，一卦一百錢，日限錢五百止。次卦千錢不為也。謙母住尚方門外路西，有養女三四人，自料理。謙日日送錢三百供養母，餘錢二百，謙以飲酒，乞與貧寒。晉海西旦出，見赤蛇盤於御床，俄爾失蛇。詔謙筮卦，《易林》曰：晉室有盤石之固，陛下有出宮之象。海西曰：可消伏不？謙曰：後年應有大將北征失利，以三萬人逆之於壽春北，此災可消。明年秋，桓溫北討敗績，咎豫州刺史袁真不為後援，誅真。還鎮石頭，發海西，立簡文。溫妾產息玄至艱難，謙筮曰：公第西北六間馬敞壞竟，便產是男兒，聲炁雄烈，當震動四海。溫賜謙錢三十萬，謙云：謙用筮錢，常患不盡，且家無容錢處，請還公庫。溫不聽，許氏以空檻借謙貯錢，俄而夫人復送錢三十萬。謙從得溫錢後，日筮三卦以供養母，以溫錢飲酒，求能酣客，不問識與不識，群聚極飲，於是遠近嗜飲客隨謙者眾。許氏常以賢人禮待謙，不計求酒之多少。謙後斷，不復詣許氏。尋覓經年，忽於譙溝遇謙，曰：家中欲得檻用，先令隨還家，取先所寄錢。謙笑曰：三年飲酒數千斗，唯四十者才足相補，正餘一百半許有耳，夫人不復足雇矣。吾以瓜刻壁記之，寫算便知也。許氏試依自言算，不差一文。謙後母夜亡，謙旦還，雲因緣盡矣而去，不知所之。數日，許氏家人於落星路邊，見謙臥地，始謂其醉，捉手牽引，唯空衣，無屍也。
朱庫者，不知何許人也。久服石春闢穀符水，不饑不渴，強丁不老。庫忽云：應得仙，克日發，與親舊別云：當有迎者，單衣白韐。須臾，有兩黃鶴下中庭，庫便度世，中庭仍有三黃鶴，相隨飛向東郭外，成三黃衣道士，攜手東行，因鄉人附書與家，家人看屍，唯有空殼者。
姜伯真者，不知何許人也。少好道，在猛山採藥，忽值仙人，使伯真平立日中，背後觀之，其心不正。仙人曰：勸學之至，而不知心不正，為失。因教之服石腦。石腦色斑柔軟，形如小石，處所皆有。久服身熱而不渴。後遂得仙。繁陽子服之，亦得道。
