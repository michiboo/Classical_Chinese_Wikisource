太真夫人者，王母之小女也。年可十六七，名婉羅，字勃遂。事玄都太真，有子名三天，太上府司直，總糺天曹之遺，此地上之卿佐。年少，好委官游逸，虛廢事任。有司奏劾，不以不親局察，降主東嶽，退真王之編，司鬼神之帥，五百年，一代其職。夫人因來視之，勵其後使修守政事，以補其過。道過臨淄，值縣小吏和君賢為賊所傷，當時殆死。夫人見而愍之，問其何傷乃爾？君賢以實對。夫人曰：汝所傷乃重，刃關於肺，五臟洩漏，血凝絳府，氣激腸外，此將死之急也，不可復生，如何？君賢知是神人，叩頭求哀，乞賜救護。夫人於肘後筒中，出藥一丸，大如小豆，即令服之。登時而愈，血絕瘡合，無復慘痛。君賢再拜跪曰：貧家不足以謝，不知何以奉答恩施？唯當自展駑力，以報所受耳。夫人曰：汝必欲謝我，意亦可佳，可見隨去否？君賢乃易姓名，自號馬明生，隨夫人執役。
夫人還入東嶽岱宗山峭壁石室之中，上下懸絕，重巖深隱，去地千餘丈。石室中有金床玉幾，珍物奇瑋，乃人跡所不能至處也。明生初但欲學金瘡方，既見其神仙來往，乃知有不死之道，旦夕供給掃灑，不敢懈倦。夫人亦以鬼怪虎狼眩惑眾變試之，明生神情澄正，終不恐懼。又使明生他行別宿，因以好女於臥息之間，調戲親接之。明生心堅志靜，固無邪念。夫人或行，去十日五日還，或一月二十日還，見有仙人賓客乘龍麟駕虎豹往來。或有拜謁者，真仙彌日盈坐。客到，輒令明生出外別室，或立致精細廚食，餚果非常，香酒奇漿，不覺而至，不可目名。或呼明生坐，與之同飲食。又聞空中有琴瑟之音，歌聲宛妙。夫人亦時自彈琴瑟，有一弦而五音並奏，高朗響激，聞於數里。眾鳥皆為集於岫室之間，徘徊飛翔，驅之不去。逮天人之樂，自然之妙也。夫人棲止，常與明生同石室中而異榻耳。若幽寂之所，都唯二人。或行去，亦不道所往之處。但見常有一白龍來迎，夫人即著雲光繡袍，乘白龍而去，其袍專是明月珠綴著衣縫，帶玉佩，戴金華太玄之冠，亦不見有從者。既還，即龍自去，不知所在。石室玉床之上，有紫錦被褥，緋羅之帳中，有服玩之物，瑰金函奩，玄黃羅列，非世所有，不能一一知其名也。兩卷素書，上題曰《九天太上道經》。明生亦竟不敢發舒視其文也。唯供給灑掃，守巖室而已。至於服玩，亦不敢竊窺之，亦不敢有所請問。
如此五年，愈加勤肅，輒不怠惰。夫人謂之曰：汝可謂真可教也，必能得道者也。以子俗人，而恭仰靈氣，終莫之廢，雖欲求死，亦焉可得乎？因以姓字本末告之，曰：我久在人間，今奉君王命，又被太上召，不復得停。念汝專謹故相語，欲教汝長生之方，延年之術。而我所授服以太和自然龍胎之醴，適可授三天真人，不可以教始學之者，固非汝所得聞矣。縱或聞之，亦必不能用之持身也。有安期先生《曉金液丹法》，其方秘要，是元君太一之道，白日升天者矣。安期明日來，吾將以汝付囑之焉！相隨稍久，其術必傳。明日，安期先生至，乘驕麟著硃衣，戴遠游冠，帶玉佩及虎頭鞶囊，視之可年二十許，潔白嚴整，從六七仙人，皆執節奉衛。見夫人甚揖敬，稱下官。須臾廚膳至，飲宴半日許，夫人語明生曰：吾不復得停，汝隨此君去，勿憂念也。我亦時時當往視汝。因以五言詩二篇贈之，可以相存。明生流涕而辭，乃隨安期先生受《九丹之道》。詩曰：
暫舍墉城內，命駕岱山阿。仰瞻太清闕，雲樓鬱嵯峨。虛中有真人，來往何紛葩！煉形保自然，俯仰挹太和。朝朝九天王，夕館還西華。流精可飛騰，吐納養青牙。至藥非金石，風生自然歌，上下凌景霄，羽衣何婆娑？五嶽非妾室，玄都是我家。下看榮競子，篤似蛙與蟆。眄顧塵濁中，憂患自相羅。茍未悟妙旨，安事於琢磨？禍湊由道洩，密慎福臻多。（其一）
昔生昆陵宮，共講天年延。金液雖可遐，未若太和仙。仰登冥仙臺，虛想詠靈人。忽遇扶桑王，九老仙都真。駕驂紫虯輦，靈顏一何鮮！啟我尋長塗，邀我自然津。告以鴻飛術，授以《玉胎篇》，瓊膏凝玄氣，素女為我陳。俯挹琳鳳腴，仰上飄三天。雲綱立爾步，五嶽可暫旋。玄都安足遠？蓬萊在腳間。傳受相親愛，結友為天人。替即游刑對，禍必無愚賢。秘則享無傾，洩則軀命顛。（其二）
雲林右英夫人，名媚蘭，字申林，王母第十三女也。受書為雲林宮右英夫人，治滄浪山。晉興寧三年乙丑七月三日東嶽上卿司命諸真同降於楊君，因受書曰：弱喪水罔瀁，篤靈未盡，倚伏異因，雲梯未抗。雖有懷於進趨，猶未淵於至理矣。君才實天工，以清瀾凝浪於高韻，志棲神乎太玄，期紫庭而步空矣！有心洞於飛滯，柔翰蔚乎冥契也。動合規矩，等圓殊方；靜和真味，吐納興音，可謂縱誕德挺，良為欽然矣？然穢思不豁，鄙吝內固，淫念不斬，靈池未澄，將未得相與論內外之期，況二景之交耳！
夫失機者，貴在能改，相釋有情，今無妨矣。雖暫弭群聽，故克和也。前途悠邈，此比非一，漏緒多端，當恆輯密。茍情有愆散，得隨事失，悟言微矣？將何以遏之？將何以遣之？清響散空，神風灑林，身超冥衢，志詠靈音，仁侯其人也。守真一勤篤者，一年使頭不白，而禿發再生。茍內憂子孫，外綜王事，朋友之交，耳目廣用，聲氣雜役，此亦無益矣！
又述玉斧修道之事，因喻以薛季和七試不過，乃長里先生薛公之弟，為淫溢失位。然性好簫音鳳響，長里乞之於太上，使其生，因言肇阿陰德，可以及於許侯玉斧也。
又云：聞北風則悲，睹啟曜懷泰，思駿騄以慕騁，嘉柔順以變鬱，世人之心，曷嘗不爾！此則其本鄉之風氣，首丘之內感也。茍能信之，君其諧矣。如其壅霢秉欲，丹絳不暢，靈人攜手而空返，高友斂袂而回晏，神氣不眄其宅，寂通不鼓其目，自命矣夫！故可悲耶！
夫得道者，以其排卻眾累，直面而進，於是百度自靜，眾霧雲散。該其優者，不足為勞；披於艱者，可以表心。正月中必有龜山客來。」賢者之舉，復宜詳之。自古及今，死生有津，顯默異會，藏往滅智，與世同之者，皆得道之行也。若夫瓊丹一御，九華三飛，雲液晨酣，流黃徘徊，仰咽金將，咀嚼玉蕤者，立便控景登空，玄升太微也。自世事乖玄，斯業未就，當暫履太陰，潛生冥鄉，外身棄質，養胎虛宅，陶氣絕龠，受精玄漠，故改容於三陰之館，童顏於九練之戶。然後知神仙為奇，死而不亡，去來之事，理之深也。」
夫垂廕萬畝者，必出峻極之嶺；滔天振岑者，必發板桐之源。洪哉！積陰德之賢，有似邠人也。逸磷逍遙大荒之表，故無羈絡之憂；靈羽振翅玄圃之峰，以違羅絙之患。人之修道，豈垞乎藏身之密，匿跡之深也。且尋飛絕影之足，不能騁逸於呂梁；凌波浪泉之舟，不得陟峻於太行，此才之異也。繁林翳薈，則羽族雲華；玄泉浩瀚，則鱗群競赴，此在德之茂也。為道者，實為勤苦者，必得之矣。學道者當在專道任真，情無散念，撥奢侈，保沖白，寂焉如密有所睹，熙焉如潛有所得，專如臨深谷，戰如履薄冰，此得道之門耳，而未得道之室也。所謂學道，甚難而甚易。若其探玄耽味，保和天真，注神棲靈，耽研六腑，惜氣杜情，無視無聽，此學道之易也。若其不能行此數者，所以為難也。」
況山嶽氣擾，則禽獸號於林，川瀆結滯，則龍蛇慘於澤，此自然象也。茍趣舍理乖，則次萬之用不同也！非靜順無以要謙，非虛棲無以冥會。思之無邪，則無禍害矣。在冥其心而斥其累，澄其源而清其流也。若南起而北騁，心念而口違，捐薺艸尼而茹荼，哂九成而悅北鄙，我知其無識和音之聽鑒也。因告晉簡文帝，宜以麝香一具於頸間闢水注及惡夢。
學道在積功累善。太虛真人常云：人有眾過，而不自悔，罪歸共身，如川赴海，日益深廣矣。有惡知非，悔過從善，亦得道也。夫人遇我以惡者，以善對之；遇我以禍者，以福對之，善常在己矣。惡人害善人，如常仰天而唾，唾不污天，還自污身；逆風揚塵，塵不污彼，還污其己。道不可毀，禍必滅己。又飯凡人百，不如飯一善人；飯善人千，不如飯一寒棲學道之人。此高真之秘言，太上之要戒也。
財色之於身也，譬如小兒舐刀刃之蜜。蜜不足以美口，而有截舌之憂。戒之哉！愛欲之大，莫大於色，其罪無外，其惡無救，得不戒邪？學道在陰德，施惠解救也。用志莫大於守身奉道，其福甚大，其生甚固。夫人受詩曰：
駕欻遨八虛，回宴東華房。阿母延軒觀，朗嘯躡靈風。我為有待來，故乃越滄浪。（其一）
騰躍雲景轅，浮觀霞上空。霄綍縱橫舞，紫蓋托靈方。硃煙纏旍旄，羽帔扇香風。雷號猛獸玃，電吟奮玄龍。鈞籟昆庭響，金築唱神鐘。採芝滄浪阿。掇華八渟峰。硃顏日以新，劫往方嬰童。養形靜東岑，七神自相通。風塵有憂哀，隕我白鬢公。長冥遺遐歡，恨不早逸蹤。（其二）
停駕望舒移，回輪返滄浪。未睹若人游，偶想安得康。良因候青春，以敘中懷忘。（其三）
控景浮紫煙，八景觀汾流。羽童捧瓊漿，玉華餞琳腴。相期白水涯，揚我萎蕤珠。（其四）
滄房煥東霞，紫造浮絳晨，雙德秉道宗，作鎮真伯籓。八臺可盼目，北看乃飛元。清凈雲中視，眇眇躡景遷。吐納洞嶺秀，藏暉隱東山。久安人事上，日也無虛閑。豈若易翁質，反此孩中顏。（其五）
晨闕太霞構，玉室起霄清。領略三奇觀，浮景翔絕冥。丹華空中有，金映育挺精。八風鼓錦披，碧樹曜四靈。華蓋陰蘭暉，紫轡策綠綍。結信通神交，觸類率天誠。何事外象感，須睹瑤玉瓊。（其六）
三景秀鬱玄，霄映朗八方。丹雲浮高宸，逍遙任靈風。鼓翼乘素飆，竦眄瓊臺中。綠蓋入協晨，青綍擲空同。右揖東林帝，上朝太虛皇。玉賓剖鳳腦，敖酣飛葉漿。雲鈞回曲寢，千音何瑯瑯。錦旍召猛獸，華幡正低昂。香母折腰唱，紫煙排棟梁。總轡高清闕，解駕佳人房。昔運挺未兆，靈化順氣翔。心眇玄涯感，年隨積椿崇。形垢甘臭味，動靜失滄浪。我友實不爾，榮辱昨已忘。（其七）
絳景浮玄晨，紫軒乘煙征。仰超綠關內，俯眄硃火城。東霞啟廣暉，神光煥七靈。翳映汛三燭，流任自齊冥。風纏空洞宇，香音觸節生。手攜織女舞，並衿匏瓜庭。左徊青羽旗，華蓋隨雲傾。宴寢九度表，是非不我營。抱真棲太寂，金資日愈嬰。豈似愆穢中，慘慘無聊生。（其八）
四旌曜明空，硃軒飛靈丘。玉蓋陰七景，鼓翼霄上浮。九音郎紫空，玉璈洞太無。宴詠三晨宮，唱嘯呼我儔。不覺春已來，豈知二景流？佳人雖兼忘，而未放百憂。長林真可靜，嚴中自多娛。（其九）
北登玄真闕，攜手結高羅。香煙散八景，玄風鼓絳波。仰超瑯園津，俯眄霄陵阿。玉簫雲上奏，鳳嗚動九遐。乘氣浮太空，曷為躡山阿。金節命羽靈，徵兵折萬魔。齊挹二晨暉，千春方嬰牙。喪真投競室，不解可奈何！（其十）
仰眄太霞宮，金閣曜紫清。華房映太素，四軒皆硃瓊。擲輪空洞津，總轡舞綠綍。玉華飛雲蓋，西妃運錦旍。翻然塵濁涯，倏欻佳人庭。宿感應真降，所招已在冥。乘風奏霄晨，共酣丹林罌。公侯徒眇眇，安知真人靈？（其十一）
清晨挹絳霞，總氣霄上游。徊軿躡曲波，遂睹世人憂。辭旨蔚然起，不散三秀嵎。何若巡玄鄉，撫璈為爾娛，君心安有際，我原有中無。（其十二）
轡景登霄晨，游宴滄浪宮。採雲繞丹霞，靈藹散八空。上真吟瓊室，高仙歌琳房。九鳳唱硃籟，虛節錯羽鐘。交棲金庭內，結我冥中朋。俱挹玉醴津，倏忽已嬰童。云何當路蹲，愆痾隨日崇？（其十三）
晨游太素宮，控綍觀玉河。夕宴鬱絕宇，朝採圓景華。彈璈北寒臺，七靈暉紫霞。濟濟高仙舉，紛紛塵中羅。盤桓囂藹內，愆累不當多。（其十四）
駕氣騁雲綍，晨登大渟丘。絳津連岑振，清波鼓浚流。步空觀九緯，八綱皆已游。暫宴三金秀，來觀建志儔。勤懈不相掩，是以積百憂。（其十五）
凌波越滄浪，忽然造金山。四顧終日游，罕我雲中人。（其十六）
紫闕構虛上，玄館沖絕飆。琳瑯敷靈囿，華生結瓊瑤。騁綍滄浪津，八風激雲韶。披羽扇北翳，握節鳴金簫。鳳籟和千鐘，西童歌晨朝。心豁虛無外，神襟何朗寥？回舞太空嶺，六氣運重幽。我途豈能尋？使爾終不雕。（其十七）
玄波振滄濤，洪津鼓萬流，駕景眄六虛，思與佳人游。妙唱不我對，清音誰可投。雲中騁瓊輪，何為塵中趨？（其十八）
松柏生玄嶺，鬱為寒林桀，繁葩盛嚴水，未肯懼白雪。亂世幽重岫，巡生道常潔。飛此逸轡輪，投彼遐人轍。公侯可去來，何為不能絕？（其十九）
清凈願東山，陰景棲靈穴。愔愔閑庭虛，艸翳薈青林密。圓曜映南軒，硃風扇幽室。拱袂閑房內，相期啟妙術。寥朗遠想玄，蕭條神心逸。（其二十）
縱心空洞津，竦轡策硃綍。佳人來何遲，道德何時成？其二十一
寓言必可用，不用是無情。焉得駕欻跡，尋此空中靈？微音良有旨，當用慎勿輕。事應神機會，保爾見太平。（其二十二）
轡景落滄浪，騰躍青海津。絳煙亂太陽，羽蓋傾九天。雲輿浮空同，倏忽滄浪間。來尋真中友，相攜侍帝晨。玉子協明德，齊首招玉賢。下眄八河宮，上寢希林巔。漱此紫瓊腴，方知穢途辛。佳人將安在？勤之乃得親。（其二十三）
絳闕排廣霄，披丹登景房。紫旗振雲霞，羽晨舞八風。停蓋濯碧溪，採秀月支峰。咀嚼三靈華，吐吸九神芒。椿數無絕紀，協日積童蒙。攜袂明真館，仰期無上皇。北鈞唱羽人，玉玄粲賢眾音終，云何波浪宇，得失為我鐘？引領囂庭內，開心擬穢沖。習適榮辱域，罕躡希林宮。一靜安足苦？試去視滄浪。（其二十四）
世珍芬馥交，道宗玄霄會。振衣尋真疇，回軒風塵際。良德映玄暉，穎拔粲華蔚。密言多償福，沖靜尚真貴。《恆》當二象順，攜手同襟帶。何為人事間，日焉生患害？其二十五
有心許斧子，言當採五芝。芝草不必得，汝亦不能來。汝來當可得，芝草與汝食。（其十二六）
學仙絕華念，念念相因積。去來亂我神，神躁靡不歷。滅念停虛閑，蕭蕭入空寂。請經若饑渴，持志如金石。保子飛玄路，五靈度符籍。（其一）
濟我六度行，故能解三羅，清齋禮太素，吐納養雲牙道家養生術，謂由口吐出污濁之氣，由鼻納入。逍遙金闕內，玉京為餘家，自然生七寶，人人坐蓮華。仰嚼玄都醿，俯含空洞襜，容顏曜十日，奚計年劫多？法鼓會天仙，鳴鐘征大魔。（其二）
靈風扇香花，燦爛開繁襟。太真撫雲璈，眾仙彈靈琴。雅歌三天上，散慧玉華林。七祖升福堂，由此步玄音。前世德未足，斯經邈難尋。信道情不盡，圖飛乃反沉。太上無為道，弘之在兆心。（其三）
學道由丹信，奉師如至親。揖景偶清虛，孜孜隨日新。眾人未得度，終不度我身。大願有重報，玄德畢信然。陰惡罪至深，對來若轉輪。（其四）
學道甚亦苦，晨夕建福田。種德由植樹，根深果亦繁。子能耽玄尚，飄爾升清天。修是無為道，當與善結緣。太上弘至道，經書《智慧篇》。拔苦由大才，超俗以得真。靈資世所奇，燁若淵中蓮。（其五）
人行各有本，皆由宿世功。立德務及時，發願莫不從。善惡俱待對，倚伏理難窮。賢士奉法言，道德在兼忘。解是大智慧，上為太極公。寶蓋連玉輿，命駕御九龍。金華擎洞經，捧香悉仙童。嘯歌徹玄都，鳴玉叩瓊鐘。（其六）
