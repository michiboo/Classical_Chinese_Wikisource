《參同契》云：諸術甚眾，條有萬餘。即知大丹之妙，唯鉛汞二物為至藥也，非用四黃八石。若大丹有石藥之氣入二物中。即有大毒。凡言死水銀固生人，即須陰陽之炁，水火結成為大丹，服之即長生。若用礬石、硫黃、岡砂等，燠伏乾為藥，服之有大毒，久久損人。岡砂有食鋼壞鐵之功，豈堪服食？礬石有殺虎之能，此可固為深誡。大凡學者，傳得一小法，即言世人少雙，將丹與人服之，反有夭橫之斃，深可哀也！自後見者生嫌，皆言丹石發於瘡腫。蓋此謬惑之徒，致謗金丹之功，不可。凡石乳之類，能不食為妙，不可以徇情索，強而服之，致枉夭者，世有之矣。宜審省解之藥，須宣瀉，吃防葵甘草湯漸出之，可服大藥也。且大丹是天地玄元正真之炁，太皇眾仙之食，包四象以成形，依乾坤而自化，結成紅紫色，變為丹，名曰正陽、專陽、元陽；一名還丹。豈凡夫容易而會？奉道君子，審而保之，傳付得人，道不廢矣。天生造化，用合三才。依《易》象而布封，順陰陽之炁候，一年之火，終日月之度數，而成丹也，固可得之，古仙皆因此而成仙也。長生久視，凡夫聞之，撫掌大笑，智者一聞，悟解大契真元。余實不才，故引三聖真人歌證之，金丹論明之，更不煩他說。
夫還丹者，被日月運成，還其本元，卻歸本丹砂玄色，名曰還丹。丹有三等：一名正陽丹，上元也；二名專陽丹，中還也；次名元陽丹，三元也。本一體而三品，並大還之宗也。不知此妙，不可言修丹術事。又單以滷水煮伏丹砂，獨伏水銀，並不可服。何也？孤陰無陽也，久久損人，不是正陽之位。又有用曾空煞水銀。雄雌咸亦不堪服食。此互相傳受，非真聖之良藥。何也？八石俱有毒。《金碧經》云：損去五礬，不用八石。訣云：不用藥，用五行。理之要也。
夫硫黃三兩，能制水銀一斤，故知汞力不如硫黃。汞一兩之力，如牛一頭，即知硫黃一兩制水銀五兩，水銀力不如硫黃也如此說功力，大丹不用硫黃用真鉛也。真鉛五兩，能制水銀二斤，信水銀力不如鉛也。故知陰能伏陽，非陽能伏陰，此之為反也。夫至道求長生養志，不得大丹，終無得理。忽遇此訣，皆多積福，方得知此秘文。若傳非人，皆七祖受殃，及損子孫。凡修大丹，不在藥味，事在五行，精究易象。明辨節序之運移，知日月之度數，陰陽相使，神仙之要，合道之宗。輒不可信八石四黃，非長生妙藥。夫鉛汞大丹之根，五行之本，八石之主。金性冷，居其陽坎中一陽，汞即生於硃中是也。石性熱，居其陰離中二陰，鉛中金，真鉛也。故曰陰陽相合。所以陽即是君，陰即是臣，石浮金沉義之明矣。君臣相得，浮沉得度，藥物和合，即神仙之要妙也。若不知君臣，不明本類，徒費千金，終無得理。必知君臣合乾坤之要，大丹之術自明矣。且以鉛為君，能引五藏，以汞為臣，能煞三賊，通於神明，光於四海。故真人訣云：用鉛不用鉛，五金生於鉛中；用鉛不用鉛，五金出自鉛中。此至玄之言也，賢者審而知之，方知道可成也。用鉛不用鉛，鉛者，五金之精髓，七寶之良媒。夫大丹味與天地而齋畢。五金切忌於鉛，將何物而制之？《五金歌》曰：以黃牙為根。黃牙是何物？又欲用何鼎器？黃牙不是鉛，不離鉛中作。狐剛子問曰：用何物而作？又曰：不用五金八石，用何物而生？魏生答：種禾當用粟，非類不可成也。若以五金八石為之，即狐兔不乳馬，燕雀不生鳳，何異將膠補釜，醫病用野葛乎？異類不同種，安能合體居？點金須用金，化銀須用銀，黃牙鉛裏得，方知道此親。鉛若得真，不失家神。鉛若不真，其汞不親。白虎是腦，黃牙為根，青要使者，赤血將軍。此青汞中有丹砂也，非用曾青也。若人得此術，可保重之，若洩之，當減壽，殃子孫。《陰符》云：師者言，不同道者秘之，恐招有咎也。夫慕道之人，至誠感神，曉會其義。方知大道難求，世人罕會。蓋是愚迷不見其義，雖積覽方書，一無成者。何也？由其不遇至人明師，一一言之，乃措意罔象自為，多有此輩。余曾於嵩山見司馬希夷修大丹，喜乃問訪之曰：火已五月。餘再請之，希夷又秘。奈何欲明此道，恐此子虛為累日久見之不成也。希夷又云：大道有三般，內用一人看。遂於鉛汞中制伏雄黃也。果非大藥之妙，只是罔象，尋文自為之爾！又見李尊師子虛於二味中入硫黃，亦言內用一人看。此二子並非正解，傳處誤也，餘愍而哀之。二子根性不純熟，跡不及於真，終無得年。且內用一人既看，戊已之鼎。此子不了，虛而為之，徒經皓首，果不遇人，非余之過，皆道不合人。《五金歌》曰：不慮藥不聖，恐藥而不正；不怕藥不神，恐藥而不真。若智者曉會此義，是正真通靈真人也。何愁龍虎大丹不成？可謂日月在手，造化由心，真實不虛之說耳。《龍虎真文》云：虎者真鉛也，龍者真汞也。反鉛為黃牙，反水銀為真汞。真鉛不枯，真汞不飛，即此非世間水銀也，已出一切塵俗耳。《馬自然歌訣》云：汞生水銀死，鉛因靈牙是。出世為還丹，迷人不能委。汞與水銀別，迷人用之拙。若了此真源，可以凡俗隔。後之學者，固不遇真師傳矣。
訣曰：用鉛八兩，為陽、為乾、為虎；又水銀八兩，為陰、為坤、為龍，此二物能變化無窮。鉛亦陰也，本黑，水一也，一陰也，又一爻陽也。水銀木三也，硃砂為火，火數二，火中陰也。故藥自有陰陽，遞相制伏，為於至藥。此二靈物是天地陰陽之正象，豈有凡間八石四黃為丹乎？智者詳之。此太古一切真仙人雲真境真母也。故言乾坤剛柔，配合龍虎，八兩屬乾，八兩屬坤。一兩有四分，一分有六銖，一分應一卦，一兩應四卦，八兩有三十二分。以應三十二卦；坤有八，亦應三十二卦。合六十四卦，道之本也。二八共一斤，以應六十四卦。銖有三百八十四，象一年三百六十日。古仙觀《易》象，合乾坤，應於節候，一年火畢，合用天數，豈更有四黃八石，何以合之乾象乎？口訣云：黃牙一、水銀二、木三、火二、水一、金四，土五，法象天地在此中矣。孤陰亦不可，孤陽亦不可。訣云：白金為君，本黑金精也。西方之位，太陽之精。《金碧經》云：煉銀於鉛，神物自生，灰池炎鑠，鉛沉銀浮，潔白見寶，可造黃金牙。又隱言名黃輕，又曰黃牙，又名秋石。秋是西方之位，石是兌長之名，其性陰，陰中陽也，是長生之至藥。牙是萬物之初也，故號牙，緣因白被火變色黃，故名黃牙。淮南王號秋石，王陽得之名黃牙，太古真人名還丹。至訣言：二物至靈，而堪為大丹。真人曰：金於鉛中九煉，受水火炁呈，水銀於太陽中受炁呈，此二物各於陰陽中受炁畢。故聖人採之為大藥，相和入土器中，上下水火升降功畢，千變萬化。物遇相類相從，此龍吟雲起，虎嘯風生，道之交感，非類不可。若以他石藥參雜，意希化寶，舉浩劫而無成。此二物太古真人之法，千金不可傳也，金丹之證矣。
夫丹砂，太陰之精，本受太陽之正炁，因火變白，居青帝之首，為汞之名，是木生於火，自合德而至靈。鉛本黑精，化為西方庚辛正位，是以金生水，水生木，二物自相匹敵，若非至靈至聖，何以成丹乎？大凡愚人或言，豈有餌金丹而長生久視？余常敏心而傷之。自古真人、聖人皆煉藥致長生，蓋百千萬數，人皆知之，豈有不信乎？皆指秦皇漢武。然大丹之靈，不救自形之禍。昔劉玄穆事魏先生，看火一年，忘情有疑，遂不遇而早夭。徐景休勤心積德，不怠昏旭，師授以藥，長生而仙，今在太白山，亦一千餘歲。此二子，疑以不疑，咫尺萬里；得與不得，雲泥有殊。今喻而言之，足可信矣！且陽春既發，令節已行，萬物承春之炁，花落子孕，感炁而實，堪人食之，此炁非目擊自然乎？且五穀而可濟人之命，豈目擊而不見之乎？況至藥靈丹服之，而不變骨為真人矣。自是世人迷忘所計，不信不修，不遇不為，乃虛度百生，沉累多劫，足傷乎！貪榮顯，求色慾，以名利所系，形枯質朽，三官奪命，被陰司誅罰，又何以得長生乎？又狡計多非，損己敗正，奪人物而成自家業，又何遇至人傳受乎？修心靜念，攝心歸道，可遇；若謗毀先德，侵擾無辜，又何以聞之也！夫五穀尚能滋神養炁，是敗腐之物，猶延人益生，豈況神丹而無玄德之功，換凡肌，脫病質，駐顏益命，與子論之，目擊可知耳！不欲廣陳委細，事涉繁詞。其餘妙旨清虛，盡著金簡。徐君、魏先生、淳于公，此三人各通至術，並神仙之流。近謝玄沖、蘇耽二子，亦羽化金丹之客，人皆知之，何言及矣！況名山廛阜市，往往有物外之人，混俗之間，自忘姓字，非志道同好，何以知之？請審非言，勿輕洩侮，令子得罪，將謗金丹與聖人，令子沉千劫之困矣！子不聞《參同契》云：金與砂為主，稟和於水銀。即二物自靈矣。又聞：不用藥，用五行，即具金木水火土也。又不聞：白馬牙，好丹砂，酉二八，和兩家。又淮南王煉秋石，黃帝美金華。又：鉛不是凡鉛，真鉛真丹砂，二物相匹敵，伏煉成一家，巡火近九轉，自然成黃牙。又火化白藥變花紅，流汞秋石自相同，流珠入體虎吞食，不知何處認金公？又：自古燒丹者，難窮鉛汞情，若人知此理，修制自通靈。又：孤陽不獨化，單陰獨不成，本來同二物，自有變身明。又：龍虎相逢遇，何時不自顧？白液共相吞，相吞作夫婦。隨化成黃牙，逐時依後土，若得紫河車，便是神仙顧。又：修丹若得訣，神用便由人，生煞在我手，參詳定為真。修丹不得術，終歲損心神，莫煉枯鉛汞，拋功似土塵。又：天地日月中，丹藥號金公，金公爾是鉛，本向鉛里蒙。分明向君說，迷者又匆匆。點汞安鉛裏，金花約略同。此花不是藥，圖自枉拋功。此者神仙術，何曾不大通？熟念《參同契》，仍依古類同。但得真鉛理，修持必見終。又：鉛汞合天地，修作大還丹，丹成牙自見，非此實為難。太古真人說，如今得見歡，方知神不誑，須道將即安。中有五彩靈，變化伏其般，十月脫胎出，令人見可觀。為報榮華子，百年凋與殘，如何空棄世，兀兀道將闌。熟說君猶謗，詞虛理更漫，嗟見南山塵，積年為丘山。芒芒苦海中，生死成波瀾，自古帝王居，至今何足看？又：白液爐中化，黃牙變漸成，憶初相見日，難看水銀形。陽極生陰火，火衰陽炁並，自變紫河車，服食堪長生。又：一個月，白液初凝恰如雪；兩個月，如酥漸漸相凝結；三個月，半含蕊綻垂珠劣；四個月，二物抱持如點血，五個月，飛騰戀母聲鳴咽；六個月，行到子宮陰炁絕，顏色似鵝兒，請君分明別；七個月，垂陰受炁手足厥，八個月，欲成臟腑含凝血；九個月，點點成珠長毛發；十個月，母子分明欲相別，此時母困子體全，似見顏容上如雪鉛脫胞後，鉛上肉白如雪。更向爐中溫養之，名為食乳肌膚悅，出兒毒炁當依訣藥成，入赤色六十日出毒，服食。此藥如兒在母胎，精神爽玄分肌骨，勸君學者須精微，莫枉悠悠拋日月。此中玄妙不能說，有次第，莫虧越，但能修得黃牙成，變轉之功不休歇。食長生，換白髮，有白銀，救孤拙，仁者得之修不闕。與道契，宿緣深，傳之得人正在心。非道者，罪將沉，得亦為災禍害侵。關造化，不容易，取次不得輕傳付。君不聞，古人有秘詞，妄有傳之殃七祖。君須信，不在疑，賢者通明必得之，今日囑君千萬意，歷歷結盟當記之。陽初《復》十一月用下火也，陰起《始》十一月用至四月陽極，至五月一陰生，轉火候也，爐寄中央戊己土，鼎上下，互相湊，寶守固之勿令走。消息不失看節候，有龍有虎相奔驟，嬰兒寂寂顏初幼，由母養之母肌瘦，子成母困長相救。陽極《乾》，陰極《坤》，《乾》、《坤》四象《易》之門，六十四卦修中尊，龍虎相嚙自相吞。立生定位此中存，水火為媒掬我魂。陰陽養我明神昏，八節運移寒與溫，看看漸變黃牙根，日月相催母感恩。因之結實立真門，千秋萬歲生子孫。審藏秘慎勿須論，此道玄微未可言。時人笑道濁昏渾，寧可深居市與村。莫將妙藥示凡人，見之謗之言語諠。君切記：秘而藏之貯金匱，長生之術付道人，自有天官錄名字。
夫言還丹者，即神仙服食也。自古之天人留此術，降下人間，傳付於後。自黃帝得之，白日鼎湖升仙。若古往神仙，不一一具言也。夫論還丹皆至藥而為之，即丹砂之玄珠，金汞之靈異。有仙自然還丹，生太陽背陰向陽之山。丹砂皆生南方，不生北方地。自然還丹，自流汞抱金公而孕也。有丹砂處皆有鉛及銀，四千三百二十年丹成，左雄右雌，上有丹砂，下有曾青，抱持日月陰陽炁四千三百二十四萬三千二百年，成上仙天人還丹。下界神仙，修煉鉛汞一年成，取十一月一陽生下火，至來年十一月成丹象。上界仙人天人聖人取食者還丹，此自然還丹，是仙人天人聖人取食之。今修者象而成之，大千之數，服之亦長生羽化，與天同功。問曰：何以一年象天生還丹之數？答曰：上界一日一夜，為人間五年。且人間一年十二月三百六十日，一月三十日，又一日十二時，一月三百六十時，合一年四千三百二十時，象天生自然還丹。此亦上界真仙流傳人間，有依法度，日月精炁，四時運移得成，服之皆延年上升。上士修真契理，羽化上升，中士服之地仙，下士延年，長生不死。服食之間，別有法矣！
赤松子曰：丹砂之精，有白有硃，含火得白，是虎，號硃是火丹，丹中生汞，三者同一體也。白虎金象，西方之艮，含五彩之瑞，包八石之異。鉛是白虎，與汞為匹敵也。二物為之君臣，為天地夫婦，為子母，神也妙之，與三黃同，不與八石類，迥然造化，而修制之為丹也。餘昔遇道人傳授，修之合符，已至羽化，敢歌訣之，歌曰：
神仙妙難測，鉛汞人不識。鉛汞天地精，陰陽天地力。功歸於戊已？能生一切食，萬物用土功，土是母之極。母養一切子，子亦因母殖。三物自通靈，三炁玄元直。功在城垣固，稀在堅柔識，必在於人成？由人所心憶，心靈藥自靈，心迷藥難測。至道至心虛，玄中妙難悉。智者得宗源，他年致雲翼。
梁有四公子，界外神仙，周回八極，至於四周千界之上，上至於天，下入九幽。四人云：聖人有歌曰：
鉛汞合神功，交歸太玄旨，全在五行中，盡入三才智。神仙留至門，服食令人異。若得真鉛門，神仙自然矣。
