《黃氣陽精三道順行經》曰：日，陽之精，德之長也。縱廣二千三十里。金物、水精暈於內，流光照於外。其中有城郭人民、七寶浴池；池生青黃、赤、白、蓮花；人長二丈四尺，衣硃衣之服；其花同衰同盛。日行有五風，故制御日月星宿遊行，皆風梵其綱。金門之上，日之通門也。金門之內，有金精冶煉之池，在西關左之分，故立春之節日，更煉魂於金門之內，耀其光於金門之外，四十五日乃止。順行之洞陽宮，洞陽宮，日之上館也。立夏之日，止於洞陽宮，吐金冶之精，以灌於東井之中，沐浴於晨暉，收八素之氣，歸廣寒之宮也。月暉之圍，縱廣二千九百里，白銀琉璃水精映其內城郭人民與日宮同有七寶浴池，八騫之林生乎內；人長一丈六尺，衣青色之衣，常以一日至十六日採白銀琉璃煉於炎光之冶，故月度盈則光明。比十七日至二十九日，於騫林樹下採三氣之華，拂日月之光也。秋分之日，月宿東井之地，上廣靈之堂，乃沐浴於東井之池，以煉日魂，明八朗之芒，受陽精日暉，吐黃氣於玉池。諸天人悉採玉樹之華，以拂日月之光。月以黃氣灌天人之容，故秋分是天人會月之日也。
《老子歷藏中經》云：日、月、者，天地之司徒、司空也。日姓張，名表，字長史；月姓文，名申，字子光。《太丹隱書》云：紫微夫人姓王，諱清娥，字愈音。雲是西王母第二十四女。紫微宮在北溟外羽明野玄壟山，山在崑崙之東北。紫微說阿母言曰：欲存日月氣者，當知日月景象：日圓形而方景，月方精而圓象；景藏形內，精隱象中；景赤象黃，是為日月之魂。若知其道，乃可以吐納流霞耳。
三奔之道，當按奔景之神經。經中節度，曉夕修行，不得傳及非人。如怠慢不專，輕洩漏慢之者，身受冥責，一如經戒。
日中赤氣上皇真君，諱將車梁，字高騫奕。此位號尊秘，《經》雖無存修之法，而雲知者不死。當宜行事之始，心存以知，不得輒呼。月法亦然。
月中黃氣上黃神母，諱曜道支，字玉薈條。其奔月齋靜存思，具如日法。
木春王，火夏王，金秋王，水冬王，皆依歷以四立日前夜半為王之始。冬七十二日至分、至日前各王十八日，分、至日之前夜夜半為王之始。有星時可出庭中，坐立適意，有五星中相見者。次當修服之時而出庭中，坐勝於立。可於庭壇向星敷席施按，燒香禮拜訖，正坐而為之。若無星之時，天陰之夕，可於寢室中存修之也。星行不必在方面，亦隨所在向而修行，謂五星所在而向之，不必依星本方之面，猶如木或在西也。一夕服五星，常令周遍。隨王月以王星為先。若靜齋道士，亦可通於室中，存五星之真文、方面而並修之。不閑筭術，不知星之所在。又久靜長齋者，可常於室中，依五星本位之方面而存修之也。
《太上隱書·中篇》曰：子欲為真，當存日君駕龍驂鳳，乘天景雲，東游希林，遂入帝門。精思乃得，要道不煩。名上清靈，列位真官。乃執《鬱儀文》。《太上隱書·中篇》又曰：子欲升天，當存月夫人駕十飛龍，乘我流鈴，西到六嶺，遂入帝堂，精思乃見，上朝天皇。乃執《結璘章》。
右奔日月隱道，太上、上清、太極、九皇四真人所寶秘，玄靈元君之玉章也。自非有金簡玉名及綠字東華，皆不聞見此二章之篇目矣。行之者先清齋百日，絕交人事，乃可為之也。久久行之，上奔日月，得給玉童玉女各五十人。《太上鬱儀赤文》、《結璘黃章》，乃太上玉帝君之靈秘篇也。藏之於九天之房，丹瑤之臺，非勤心好真，宿有飛玄天仙之骨錄者，英得而見聞也。聞其篇目，皆不可妄言稱及，犯者受考三官，天地不赦。初令三百年得宣傳一人，卻後七百年乃復得一人。若神真宣告有宜授者，傳之也。傳授之法，皆師友相受，以宗玄科也。授非其人，不遵法度，為洩宣天文也。漏慢違誓，死為下鬼，乃七祖受考風刀之罪。自非同氣，寧當閉口。西玄山洞臺中有此二經，刻以玉簡，書以金字。及王屋清虛天皆有而不備具，唯太玄宮高上臺及蓬萊府北室金柱玉壁刻文，並備具也。中宮仙人、泰清諸官並不知此書是何事也。
「鬱儀引日精，結璘致月神；得道處上宮，位稱大夫真一雲帝君真」凡二十字。下仙見之，甚自不解其意義是何等事也。如此，仙人自有不見其篇目錄者多矣。其金液九丹，蓋小術也。皆不得飛行上清。欲行此道，不必賢愚，但地上無此文耳。真官玄法啟誓乃傳。有得而行，位為上真，乃乘八景瓊輪，遊行九晨，詣太素宮，見太一帝君，俱朝元晨，故秘言曰：子得《鬱儀》、《結璘》，乃成上清之真。不修此道，不得見三元君。
日中青帝，諱圓常無，字昭龍轁。衣青玉錦帔，蒼華飛羽裙，建翠芙蓉晨冠。
日中赤帝，諱丹虛峙，字綠虹映。衣絳玉錦帔，丹華飛羽裙，建丹符靈明冠。
日中白帝，諱浩鬱將，字回金霞。衣素玉錦帔，白羽飛華裙，建浩靈芙華冠。
日中黑帝，諱澄增停，字玄綠炎。衣玄玉錦帔，黑羽飛華裙，建玄山芙蓉冠。
日中黃帝，諱壽逸阜，字飆暉像。衣黃玉錦帔，黃羽飛華裙，建芙靈紫冠。
右日中五帝君諱字、服色。欲行奔日之道，當祝識名、字，存五帝服色在我之左右前後。
月中夫人魂精內神名曖蕭臺摽。
右月魂配五帝，次又存祝之。能知月魂名，終身無災，萬害不傷。太上藏日、月帝君、夫人諱字於太素宮。有知之者神仙。
月中青帝夫人，諱隱娥珠，字芬艷嬰。衣青華瓊錦帔，翠龍鳳文飛羽裙。
月中赤帝夫人，諱逸寥無，字婉筵靈。衣丹蕊玉錦帔，硃華鳳落飛羽裙。
月中白帝夫人，諱靈素蘭，字鬱連華。衣白珠四出龍，錦帔素羽鸞章飛華裙。
月中黑帝夫人，諱結連翹，字淳厲金。衣玄瑯九道雲，錦帔黑羽龍文飛華裙。
月中黃帝夫人，諱清營襟，字炅定容。衣黃雲山文錦，帔綠羽鳳華繡裙。
已上五夫人，頭並頹雲三角髻，發垂之至腰。
右月中五帝夫人諱字、服色。欲行奔月之道，當祝識名字，存夫人服色在己之左右前後。
日中五帝魂精內神名珠景赤童。
右日魂、月魄、五帝、五夫人，次又存祝之。能知日魂名，終身無疾，萬災不犯。太上藏日、月魂名於紫靈玉宮。有知之者，通神使靈。
存奔日月道者，任意所便行爾，不必盡為之也。欲得靜室隱止，唯令日月之暉處也。若不絕人事，與外物相干者，不得行此道也。夜半常燒香，存五帝五夫人名字，心祝曰：
願與帝君，太一五神，合景如一。於是二十四年，亦白日升天。亦不必行奔存之道也。常存在我之左右，並心祝竊誦，勿令耳聞。
太素真人曰：子存日精五帝君，口含《太上鬱儀文》。須此道成，乃見日中君。無此徒勞自煩冤。
太素真人曰：子存月精五夫人，口含《太上結璘章》。須此道成，乃見月中夫人。無此徒勞自悼傷。
右二條太素真人受太帝君訣言《太上隱書》雲，存時執之，帝君雲含之；太素真人教裴君存時含一文，執一文，並行之也。
太素真人傳清靈真人裴君二事《太上鬱儀》、《結璘之章》，以致日月之精神，上奔日月通天光，飛太空之道也。皆乘雲車羽蓋，駕命群龍，而上升皇天紫庭也。《內視中方》曰：子欲步空，當存日月王；欲登清靈，當存五星。密室密行，不出宇庭，此之謂也。《素奏丹符》曰：大哉《鬱儀》，妙乎《結璘》，非上真不見，非上仙不聞。以日月五精之神，乘龍步空，足躡景雲，遂與五帝上入天門。有人聞之，慎勿妄言！去世可出，誓金乃傳。要傳弟子有心之人，勿道篇目，玉童上言；洩則被考，身終不仙；玉女玉童去而弗還，書文必失，獲刑三官。子其慎言！言為罪源。
常存心中有日象，大如錢，在心中，赤色。又存日有九芒，從心中出喉至齒間，而芒回還胃中。如此良久，臨目存自見心胃中分明，乃吐氣、漱液、服液三十九過，止。一日三為之，行之十八年，得道，行日中無影。恆存日在心中，月在泥丸宮。夜服月華如服日法，存月十芒，白色從腦中下入喉，芒亦未出齒而回入胃。
東卿司命君曰：先師王君，昔見授《太上明堂玄真上經》。清齋休糧，存日月在口中，晝存日，夜存月。令大如鈽。日赤色，有紫光九芒；月黃色，有白光十芒。存咽服光芒之液，常密行之無數。若不修存時，令日月還住面明堂中，日居左，月居右，令二景與目瞳氣合通也。此道以攝運生精，理魂神，六丁奉侍，天兵衛護，此上真道也。大都口訣正如此。
食玄根之氣法，使人體中清朗，神明八聰；身有日映，面有玉澤；眼生明光，齒含紫氣；堅腸華藏，長生久視；服吸朝液，懸糧絕粒。道要於金液，事妙於水玉。所謂吐納自然之太和，御九精之靈氣者也。夫道之為用，貴自然也；德之為靜，尊恬愉也。攝自然以表真，抱沖漠以不邪者，則橫犯不生，非害自滅。此乃三五七九之氣，可謂要道之旨也。
兆臥未起之時，存口中有一白氣，大如雞子黃；雞黃之外，又有五色氣；五色氣宛轉自生，結溢黃外，須臾乃滿心口中，名曰三五七九日子玄根之氣也。又存心胃口之中有一女人，如嬰兒之形，無衣服也。正立胃管門口，號曰九天玄女。承注魂液，仰噏口中雞子黃之五色氣也。常漱滿口中，內外上下，以舌回吸日氣五色津液，滿口吞之。存使津液下入玄女之口，如此三過。畢，又叩齒三通，微祝曰：
玉清高上九天九靈，治在玄府，下入胃清；金和玉映，先自虛生，名曰淳鈽，字曰艷精；煉魂抱魄，心開神明；服食日子，金華充盈。良久都畢，以手拭兩目二七，又以兩手相拭，極力摩面眉目之間，鬢膚之際小熱，使薰薰然也。此太上服三五七九日子玄根之道也。
服日氣之法，以平旦採日華，以夜半存之，去面前九寸，令方景照我泥丸，下及五藏，洞徹一形。引氣入口，光色慰明。良久乃畢，則常得長生矣。
夜半生氣時，若雞鳴時，正臥閉目，存左目中出日，右目中出月，並徑九寸，在兩耳之上。兩耳之上名為六合高窗也。令日月使照一身，內徹泥丸，下照五臟腸胃之中，皆覺見了了，洞徹內外；令一身與日月光合。良久畢，叩齒九通，咽液九過，乃微祝曰：
太上玄一，九皇吐精，三五七變，洞觀幽冥；日月垂光，下徹神庭；使照六合，太一黃寧；帝君命簡，金書不傾，五老奉符，天地同誠；使我不死，以致真靈；卻遏萬邪，禍害滅平；上朝天皇，還老反嬰；太帝有制，百神敬聽。畢，乃開目，名為日月練根，三元校魂，以制御形神，闢諸鬼氣之來侵，使兆長生不死，多存之矣。
又存左目為日，右目為月，共合神庭之中，卻上入於明堂，化生黃英之體，下流口中九咽之，以哺太一，常以生氣時存之。畢，微祝曰：
日月上精，黃水月華，太一來飲，神光高羅；使我長生，天地同柯。畢，五日一行之。口中舌上為神庭。存日月既畢，因動舌，覺有黃泉如紫金色，從舌上出，上流卻入明堂，為黃英之體也。存思之時，常閉目施念。
太一常以甲午、丙午、戊午日日出時，下游絳宮，合形真人及兆身。絳宮真人者，處心中之丹田，中元真人居其心中也。先存思真人忽然與太一合形，又存我入絳宮中，忽然復與太一合形。於是絳宮之中，惟覺有太一之身，身形象服如兆體也。但令形細眇然，似初生孩子之狀。又存兩鼻孔下左有日，右有月。日中有黃精赤氣，月中有赤精黃氣。精者，二明之質；色氣者，日月之煙也。二氣鬱鬱來入絳宮，絳宮溢滿二氣，復上入洞房中，洞房中鬱滿，又下至黃庭中。黃庭中者，臍下三寸、下丹田宮中也。二氣既滿，又入填溢太倉中。二氣洞徹，鬱鬱積胃管中。存太一上行正當胃管中，南向呼召下元丹田黃庭真人，衣黃衣，巾黃巾，與太一共坐飲食精氣，二十七咽。良久畢，存黃庭真人，咒曰：
日月之華，黃赤二精，圓光合氣，上發大明。三元飲食，太一受靈。又存太一與中元真人還入絳宮，黃庭真人還下丹田，太一與我合形，還六合宮。
求仙之道，當以夏至之日夜半，入室南向，眠坐任意，閉眼內思月中丹光夫人姓諱，形長八寸，分頭作頹雲之髻，著丹錦裙，口銜月光，入兆身心絳宮之中，須臾月光散為黃氣，幣降一形。夫人在月中央，採空青之林散拂黃氣之中，口吐陽精赤氣，以灌兆形。從向幣外，黃赤二氣更相纏繞，洞映一身。夫人以紫書丹字六音授於兆身，便引黃氣二十四咽，引陽精十二咽，止，即叩齒二十四通，仰咒曰：
流火萬頃，洞陽之精，陽安之館，三華玉城；金仙內映，八素四明；九曜降氣，上仙高靈；夫人焚香，散玉華清，丹書紫字，結音空清，瀾池玉潤，流麗八溟，硃光流翳，普天鮮榮，回晨曲曜，映監我形；形與硃日，同死同生；乘空駕虛，參御飛駢；玉女弼位，金童輔靈；翠羽輕蓋，上造帝庭。畢，咽氣二十四過，咽液十二過，止，便服紫書丹字。行此道八年，夫人授兆丹書真文、月中玉璫，令飛升上造洞陽之宮。
夫氣者，神明之器，清濁之宗。處玄則天清，在人則身存。夫死生虧盈，蓋順乎攝御之間也。欲服六氣，常以向曉寅丑之際，因以天時告方面之時也；太霞部暉，丹陽誕光，靈景啟晨，硃精啟時之始也。先存日如雞子在泥丸中，畢，乃吐出一氣，存氣為黑色，名之屍氣；次吐二氣，為白色，名之故氣；次吐三氣，存氣為蒼色，名之死氣。思其氣吐亦良久也。凡出三色，合吐六氣也。畢，又徐徐引納黃氣四過。畢，輒咽液三過，為之三。畢，乃存泥丸中，日從目中出，當口前，令相去九寸，臨目彷彿如見之。覆止，乃起坐，動搖四體，俯仰伸引，令關脈調轉。存咽津，佳夜即存月在泥丸中，如存日法。若存月，當以月一日夜至十五日住，從十六日至三十日，是月氣衰損，天胎虧縮，不可以夜存也。此法至妙，能行者仙。
金仙內法，感降靈颻，常以月五日夜半子時存日烏從兆口入，住在心中，使光照一心。一心之內，與日同光，共相合會。赫赫炯炯，當覺心曖，霞暉映暖，良久有驗，乃密咒曰：
太明育精，內練丹心，光暉體合，神真來尋。畢，咽液九過，叩齒九通，止，到十五日、二十五日、二十九日復作如前。一月之中四度，如上便人開明聰察，百關解通，萬神洞徹，面有玉光，體有金澤。行之十五年，太一遣寶車來迎，上登太霄，游宴紫極。行之務數，不必一月四辰也。
凡入山，思日在面前，月在腦後。凡暮臥，思日在面上，月在足後；赤氣在內，白氣在外。凡欲從人，各思日月覆身而往，當無所畏。
欲得延年，洗面精心至日更洗漱也。日出二丈，正面向日，口吐死氣服日後便為之，死氣四時吐之也，鼻噏日精，須鼻得嚏便止，是為氣通若不得嚏，以軟物通導之，使必得嚏也。以補精復胎，長生之方也。向日正心。欲得使心正，常以日出三丈取嚏訖仍為之，錯手著兩肩上左手在上，以日當心，開衣出心，令正當之，常能行之佳。
雞鳴時東方天色才變之時。坐臥任意，閉目握固。，存日月之象在六合之府，日左月右六合府在兩目之上角，即眉後空處是也。入皮一分，仍闢方九分。日色赤，九紫芒；月色黃，十白芒也。存使光明洞形，令彷彿在位存令日月合照，光芒交映而洞徹身面也。閉目極念，無得遺脫。畢，叩齒七通，咽液九過，而微祝曰：
太明靈神，化度鬱青，招霞藏暉，灌練五形；宮駕六合，七神調平；使我飛仙，登行上清。行之十五年，玉皇遣三素雲迎兆也。
服日月之精華者欲得常食竹筍者，日華之胎也，一名大明。又欲常食鴻脯者，月胎之羽鳥也，一名月鷺。欲服日月，當食此物氣感運之。太虛真人曰：鴻者，羽族之總名也。其鵠、雁、鵝、鷗，皆曰鴻鷺也。古歌曰：
鴻鷺十年鳥，為餚致天真。五帝銜月華，列坐空中賓此古之漁父歌也。
