上古無教，教自三皇五帝以來有矣。教者，告也。有言、有理、有義、有授、有傳。言則宣，教則告。因言而悟教明理，理明則忘言。既有能教、所教，必在能師、所師。是有自然之教、神明之教。此二教，無師資也。神明之教，義說則有，據理則無。正真之教、三皇五帝返俗之教、訓世之教，宜分權實。且斯五教，啟乎一真。自然教者，元氣之前，淳樸未散，杳冥寂爾，顥曠空洞，無師說法，無資受傳，無終無始，無義無言，元氣得之而變化，神明得之而造作，天地得之而覆載，日月得之而照臨，上古之君得之而無為。無為，教之化也。神明之教者，樸散為神明。夫器莫大於天地，權莫大於神明。混元氣而周運，葉至道而裁成，整圓清而立天，制方濁而為地，溥靈通而化世界，蒸和氣而成人倫。陰陽莫測其端倪，神鬼不知其情狀。正真之教者，無上虛皇為師，元始天尊傳授。洎乎玄粹，秘於九天，正化敷於代聖，天上則天尊演化於三清眾天，大弘真乘，開導仙階；人間則伏羲受圖，軒轅受符，高辛受天經，夏禹受洛書。四聖稟其神靈，五老現於河渚。故有三墳五典，常道之教也。返俗之教者，玄元大聖皇帝以理國理家。靈文真訣，大布人間；金簡玉章，廣弘天上。欲令天上天下，還淳返樸，契皇風也。訓世之教者，夫子傷道德衰喪，闡仁義之道，化乎時俗，將禮智而救亂，則淳厚之風遠矣。噫，立教者，聖人救世愍物之心也。悟教則同聖人心，同聖人心則權實雙忘，言詮俱泯，方契不言之理，意象固無存焉。
尋道家經誥，起自三元；從本降跡，成於五德；以三就五，乃成八會，其八會之字，妙氣所成，八角垂芒，凝空雲篆。太真按筆，玉妃拂筵；黃金為書，白玉為簡；秘於諸天之上，藏於七寶玄臺，有道即見，無道即隱。蓋是自然天書，非關倉頡所作。今傳《靈寶經》者，則是天真皇人於峨嵋山授於軒轅黃帝，又天真皇人授帝嚳於牧德之臺，夏禹感降於鍾山，闔閭竊窺於句曲。其後有葛孝先之類，鄭思遠之徒，師資相承，蟬聯不絕。其老君《道德經》，乃是大乘部攝正當三輔之經，未入三洞之教。今人學多浮淺，唯誦道德，不識真經，即謂道教起自莊周，始乎柱下。眷言弱喪，深所哀哉！蠡酌管窺，一至於此，何者？尋老君生於殷末，長自周初。托神玄妙玉女玄妙，處胎八十一載，逍遙李樹之下，剖左腋而生。生即皓然，號曰老子。指樹為氏，因姓李焉。其相也，美眉黃色，日月角懸，蹈五把十，耳有三門，鼻有雙柱。周德下衰，世道交喪。平王三十三年十二月二十五日去生西度，青牛薄*2，紫氣浮關，遂付《道德真經》取關令尹喜。由此明道家經誥；非唯五千。元始天尊實殊老君，豈唯年代差異，亦有位號不同。若為名三界：一者欲界。有六天。即從《度人經》太皇黃曾天，數滿六天是欲界。人壽命萬歲。人在世生，不犯身業殺盜邪淫之罪，來生即登此天之中。無六欲染著，故生此天。二者色界，有十八天。即以次取之。其天人壽億萬歲。若一生之中不犯身業貪嗔之罪，得生此天。三者無色界天。其中人壽命億劫歲。若人一生之中不惡口兩舌，妄言綺語，當來過往，得居此天。其中善男子、善女人，功行滿足，堪上四天者，王母迎之，登上四天。其三界太虛無上常融天、太釋玉隆騰勝天、龍變梵度天、太極平育賈奕天，此四天名種民天。即三界之上，三災所不及。四種民天上有三清境。三清之上即是大羅天。元始天尊居其中，施化敷教。
原夫道家由肇，起自無先。垂跡應感，生乎妙一。從乎妙一，分為三元。又從三元變成三氣，又從三氣變生三才。三才既滋，萬物斯備。其三元者，第一混洞太無元，第二赤混太無元，第三冥寂玄通元。從混洞太無元化生天寶君；從赤混太無元化生靈寶君；從冥寂玄通元化生神寶君。大洞之跡，別出為化主，治在三清境。其三清境者，玉清、上清、太清是也。亦名三天。其三天者，清微天、禹餘天、大赤天是也。天寶君治在王清境，即清微天也。其氣始青。靈寶君治在上清境，即禹餘天也。其氣元黃。神寶君治在太清境，即大赤天也。其氣玄白。故《九天生神章經》云：此三號雖殊，本同一也。此三君各為教主，即是三洞之尊神也。其三洞者，謂洞真、洞玄、洞神是也。天寶君說十二部經為洞真教主；靈寶君說十二部經為洞玄教主；神寶君說十二部經為洞神教主。故三洞合成三十六部尊經。第一洞真為大乘，第二洞玄為中乘，第三洞神為小乘。從三洞總成七部者，洞真、洞玄、洞神，太玄、太平、太清為輔經。太玄輔洞真，太平輔洞玄，太清輔洞神。三輔合成三十六部，正一盟威通貫總成七部，故曰三洞尊文、七部玄教。又從七部**開三十六部。其三十六部者，第一本文，第二神符，第三玉訣，第四靈圖，第五譜錄，第六戒律，第七威儀，第八方法，第九眾術，第十傳記，第十一贊誦，第十二表奏，右三洞各十二部，合成三十六部。其三氣者，玄、元、始三氣也。始氣青，在清微天；元氣黃，在禹餘天；玄氣白，在大赤天。故云玄、元、始三氣也。又從玄、元、始變生陰、陽、和。又從陰、陽、和變生天、地、人。故《道德經》云：道生一，一生二，二生三，三生萬物。自玄都玉京已下，合有三十六天。二十八天是三界內，八天是三界外。其三界內者，欲界、色界、無色界。從下六天為欲界，次十八天為色界，次四天為無色界，三界合二十八天。其三界勝境，身相端嚴。從欲界天已上，人壽命長遠。皆以黃金薦地，白玉為階，珠玉珍寶，自然而有。雖復歡樂，並不免生死。其次三界，上四天名為種民天，亦名聖弟子天，亦名四梵天。此天人斷生死，三災之所不能及。其次即至三境。境別有左、右、中三宮；宮別有仙王、仙公、仙卿、仙伯、仙大夫，別有一太上老君天師。太清境有九仙，上清境有九真，玉清境有九聖，三九二十七位也。其九仙者，第一上仙，二高仙，三大仙，四玄仙，五天仙，六真仙，七神仙，八靈仙，九至仙。真、聖二境，其號次第亦以上、高、太、玄、天、真、神、靈、至而為次第。最上一天名曰大羅，在玄都玉京之上。紫微金闕，七寶騫樹，麒麟、師子化生其中，三世天尊治在其內。三界二十八天，其次四天，其次三境，最上大羅，合三十六天，總是三尊所統。故《經》云：三界之上，眇眇大羅；上無色根，雲層峨峨；唯有元始，浩劫之家。三代天尊者，過去元始天尊，見在太上玉皇天尊，未來金闕玉晨天尊。然太上即是元始天尊弟子。從上皇半劫以來，元始天尊禪位。三代天尊亦有十號:第一曰自然，二曰無極，三曰大道，四曰至真，五曰太上，六曰道君，七曰高皇，八曰天尊，九曰玉帝，十曰陛下。
東海青華小童曰：余忝植昔因曠劫貽果，曩辰恭承太上嘉命，試守青華之宮。紫雲蓋上，日月映傍。眾仙玉女，妙行真人，侍衛左右，安樂自然。命登不死，位毗上君。統攝學生之人，奉迎太平後聖，宮內東殿，金房玉格，有寶經三百卷，玉訣九千篇。無數文誥，彌劫不窮，妙理要方，備在此內。此內之要，《左乙》為端；簉職所嘗，常用欣歡，願濟一切，同歸道源。群生垢滯，諒難拯度。太上大慈，敕餘嚴密，隨運接引，導誘勿休。念茲在心，不敢暫替。既正主學仙簿錄，領受為真之人，誓志宣通，開獎成美。天寶禁重，不得輕傳，傳之必是其人。先啟告太上，須有瑞應，乃得施行。三百寶軸，《左乙》在前。思以廣救，未遇其人，學者雖多，會真者少。出之懼招洩寶之災，閉之慮延絕道之咎。積感淹時，齋思累歲。上相青童君共尋寶經題目，「左乙東蒙之錄」又名「三天不死之章」、又名「智慧長生妙訣」、又名「上聖接生寶篇」、又名「源洞續善玉歷」、又名「雌一混洞真文」。中三品總名簿錄。檢其上品，名「不死之錄」，又名「紫字青文」，又名「青錄紫章」，又名「紫書錄文」，又名「玉簡青符」。次有中品，名「長生之籙」、又名「黃籙白簡」、又名「玉牒金篇」、又名「玉書金字」、又名「金文玉符」。次有下品，名「死籍之錄」、一名「丹章玄牒」、一名「黑簡硃文」、一名「赤目石記」、一名「勒退幽符」。知下品錄名，得進入中品；知中品錄名，即升上品。知識名題尚能進品，況乃解了修行者乎？
述曰：經法元起量世，所謂與虛空齊量，信不可計。劫劫出化，非所思議。過去有劫，名曰龍漢。爰生聖人，號曰梵氣天尊。出世以《靈寶》教化，度人無量。其法光顯大千之界。龍漢一運，經九萬九千九百九十九劫，氣運終極，天淪地崩，四海冥合，乾坤破壞，無復光明。經一億劫，天地乃開，劫名赤明。有大聖出世，號曰元始天尊。以《靈寶》教化。其法興顯，具如上說。赤明經二劫，天地又壞，無復光明。具更五劫，天地乃開。太上大道君以開皇元年托胎於西方綠那玉國，寄孕於洪氏之胞，凝神瓊胎之府三千七百年，降誕於其國鬱察山浮羅之岳，丹玄之阿側。名曰器度，字上開元。及其長，乃啟悟道真，期心高道。坐於枯桑之下，精思百日，而元始天尊下降，授道君靈寶大乘之法十部妙經。元始時仍住其國長樂舍中，普為時俗人天開暢大法。是時得道之人，塵沙非譬。元始乃與道君游履十方，宣布法緣。既畢，然後以法委付道君，則賜道君太上之號。道君即為廣宣經籙，傳乎萬世。爾時十方大法布滿，唯宛利城境法音未周，而此土眾生與法有緣。在昔帝嚳時，太上遣三天真皇齎靈寶五篇真文以授帝嚳，奉受供養，彌其年稔，法籙傳乎世。帝嚳將仙，乃封之於鍾山。鍾山在西北弱水之外，山高萬五千里。至夏禹登位，乃登名山巡狩，度弱水，登鍾山，遂得帝嚳所封靈寶真文。於是奉持出世，依法修行。禹唯自修而已，不傳於世，故禹得大神仙力，能鑿龍門，通四瀆。功畢，川途治導，天下又安。乃托屍見死，其實非死也。故智者美其跡，真人知其靈。禹未仙之前，乃復封之，鎮乎北嶽及包山洞庭之室。距吳王闔閭時，王出遊包山，見一人在中。問曰：「汝是何人？」答曰：「我姓山，名隱居。」闔閭曰:「子在山，必有異見者。試為吾取之。」隱居諾。乃入洞庭，訪游乎地天一千五百里，乃至焉。見一石城，不敢輒入。乃於外齋戒三日然後入。見其石城門開，於室內玉幾上有素書一卷，文字非常。即便拜而奉出，呈闔閭。闔閭即召群臣共觀之，但其文篆書不可識，乃令人齎之問孔子。使者忽然譎誑曰：「吳王閑居殿堂，忽有赤烏銜書來落殿前。王不解其意，故令請問。」孔子愀然不答。良久乃言曰：「丘聞童謠云：『吳王出遊觀震湖，龍威丈人山隱居，北上包山入靈墟，乃入洞庭竊禹書，天帝大文不可舒，此文長傳百六初，若強取出喪國廬。』若是此書者，丘能知之。赤烏所銜，則丘未聞。」使者乃自首謝曰：「實如所言。」於是孔子曰：「此是靈寶五符真文。昔夏禹得之於鍾山，然後封之於洞庭之室。」使者反白闔閭乃尊事之。然其侈性慢易，不能遵奉道科，而真文乃飛上天，不知所在。後其子夫差嗣位，乃登勞山，復得之。奉崇供養。自爾相承，世世錄傳。至三國時，吳主孫權赤烏之年，有瑯琊葛玄，字孝先。孝先乃葛尚書之子。尚書名孝儒，年八十乃誕玄。玄多靈應，年十三，好慕道德，純粹忠信。舉孝廉，不就。棄榮辭祿，志尚山水。入天臺山學道。精思遐徹，未周一年，感通太上，遣三聖真人下降，以《靈寶經》授之。其第一真人自稱太上玄一第一真人鬱羅翹；其第二真人自稱太上玄一第二真人光妙音；其第三真人自稱太上玄一第三真人真定光。三真未降之前，太上又命太極真人徐來勒，為孝先作三洞法師。孝先凡所受經二十三卷，並語稟、請問十卷，合三十三卷。孝先傳鄭思遠，又傳兄太子少傅海安君，字孝爰。孝爰付子護軍悌，悌即抱樸子之父。抱樸從鄭君盟，鄭君授抱樸於羅浮山，去世以付兄子海安君，至從孫巢甫，以隆安之末傳道士任延慶、徐靈期等，世世錄傳，支流分散，孳孕非一。此大運之通，應根而作者，因緣冥會，乃神明之意。有心君子，可以取焉。
夫眾先元起，資乎本真。本真清凝，嶷然淵靜，湛體常住，無去來相。自古及今，其名不去。無形無名，為萬物之宗矣。《三元經》謂之眾生真父母者也。我之所生，乃是因緣和會，寄胎父母耳。眾生靈照，本資真父母而生。但以本性既微，未能照見，為塵勞所惑，遂便有身。有身之患，萬累生焉。是以轉輪五道，還源靡遂，因以本性相資。靈照本同，皆有智性，卒莫反真。聖人興慈父之悲，愛同赤子，隨宜拯濟，使之離苦，得無為之樂。是以三洞及諸法門，隨其所好而開，今其解脫。解脫所由，蓋緣能悟。悟則受行，能棄俗法；安神無為，得不死術。若有智者能為諸人解暢經旨，使長迷反曉者，其福可量乎？余未染道服，披尋經教，求之意緒，度脫徬佛，輒述三寶出化所由，並訓解經卷數篇。辯諸疑惑，以擬有道君子；述作而已，不敢遠其中道。植訓乖謬，覽者詳焉。
老君至開冥賢劫之時，托生扶桑太常玉帝天宮，以法授扶桑太帝，號曰無極太上大道君，亦號曰最上至真正一真人，亦號曰無上虛皇元始天尊。在元陽之上，則無極上上清微天中高上虛皇道君也。於是放身清涼，神光明朗，照大幽之中。爾時盤古真人，因立功德見召於天中。盤古乃稽首元始虛皇道君，請受《靈寶內經》三百七十五卷。時高上虛皇太上道君則授以《三皇內經》三十六卷。而盤古真人乃法則斯經，運行功用，成天立地，化造萬物。下游天地，發圓珠之應萬六千日月明三辰天元而起，遂有五億五千五百五十億萬重天地焉。十方俱行道德之化，後天皇氏始興焉。時老君降三玄空天宮，以《天皇內經》十四篇授與天皇，以治天下三十六萬歲，乃白日升仙，上三玄空天宮中。天皇氏後而地皇氏興焉。太極老君又授《地皇內經》十四篇。地皇氏得此經，以治天下三十六萬歲，乃白日升天，上素虛玉皇天宮中，萬帝朝尊。地皇仙後，人皇氏興焉。太極老君又授《人皇內經》十四篇。人皇得此經，以治天下三十六萬歲，於是白日升仙，上太素虛玉皇天宮，受自然之壽。由是以後九億九千九百九十九萬歲，方至於五帝興焉。五帝各理三萬六千歲，而五帝氏後，逮於中皇天皇君出世，而啟太上老君太極真人下降崑崙之山，又授以《天皇內經》十四篇。而天皇君得此經，以道治世三萬六千歲，白日登仙，上升太清天中。天皇君仙後而地皇君興焉。地皇君出世，太上老君太極真人又下降流綱之山，授地皇君《地皇內經》十四篇。而地皇君得此經，以道治世三萬六千歲，白日登仙，上升太極虛皇天中。而地皇君仙後，而人皇君興焉。人皇君時，太極真人太上老君下降於南霍之山，又授以《人皇內經》十四篇。而人皇君得此經，以道治世三萬六千歲，白日登仙於太極南硃上天宮。自中三皇氏後，老君經九萬九千九百九十萬歲，又以法授人皇君子孫，俾治世修道，元始天尊真人皆降焉。後五龍氏興焉。天真皇人太上老君降下開明之國，以《靈寶真文》《三皇內經》各十四篇，授五龍氏。五龍氏得此經，以道治世萬二千歲，白日登仙。爾時甘露降焉，蒼生則於中化生。是後運動陰陽，作為五行。四微、世欲、生死之業，於是而起。人乃任性混樸，茹毛飲血，男女無別。夏則巢居，冬則穴處。經於三十六萬歲後，神人氏興焉。神人氏出生，其狀神異，若盤古真人，而亦號盤古，即是無劫蒼生萬物之所承也。以已形狀類象，分別天地、日月、星辰、陰陽、四時、五行、九宮、八卦、六甲、山川河海，不能決定，故以天中元景元年七月一日，上登太極天王，上啟元始太上天尊，更授《神寶三皇內經》並《靈寶五符經》。老君下降，授神人氏，得斯經下世，則按經圖分畫天地，名前劫。高上真人更新開乎造化時事，故昧前皇聖人功用，所以於此而為更始。但世人相聚，只知有此盤古，豈明今天前始之初復有盤古者哉？所以自斯盤古，以道治世萬九千九百九十九載，白日升仙，上崑崙，登太清天中，授號曰元始天王。則王母學道，降人鳥之山人。而盤古真人氏仙後，伏羲氏興。伏羲氏興而太極天真大神以清濁已分元年，上啟太上老君，以《天皇內經》十四篇，並《靈寶圖道德五千文》授伏羲。伏羲按經文，以道化天下，故致別白眾生殊類，則以人為貴。方列其男女、夫妻、父子、兄弟、氏族，則《靈寶五千文經》之功也。伏羲以道治世六千歲，白日升天中，號曰天真景星真人。伏羲氏後，而燧人氏興焉。燧人氏興，故玉虛真人以清濁已分元年，上啟太上老君，下降丹霍之丘，以《地皇內經》十四篇，並《靈寶五千文道德經》授燧人氏。燧人氏得斯經，造火，變生為熟，乃《靈寶》之功也。燧人氏以道經治世六千歲，於丹霍之山白日升仙，登於太極左宮，號曰玉虛真人。燧人氏後，祝融氏興焉。祝融氏興，太上老君以天漢元年，下降南嶽衡山及蓬萊山，以《人皇內經》、《靈寶五千文道德經》等，以授祝融氏。觀《人皇內文》，則知金玉七寶之所在，故範土為金，治石為鐵，乃造刀斧鋸鑿等，以利益眾生，使不損眾生手爪之用。是以祝融氏以道德治天下六千歲，白日升於太極南昌上宮，號大行真人。自伏羲、燧人各授六百歲，傳子孫得六千歲。祝融氏後，而神農氏興焉。神農氏興，而元始太上老君以天景元年下降形馬之山，以《靈寶》五篇真文、《三皇內經》、《道德經》授神農氏。所以神農按經文欲為天下眾生合仙藥欲為天下眾生，以濟天下萬民。是時普四天下眾生，既非仙藥能濟，所以方按《三皇內經》，召天上前劫高上父母天中大聖真人，問以先劫造化時事。既決，已則負靈寶真文，飛行百卉之山。遇其苦則生，遇其甘則死。所以一日之中，百生百死，故於農石山谷，方備得五穀、五辛以還，教民種植，以代生殺，使教穀食。盂時民既為日已久，五臟見爛，故重按道方為品類草、木、石等，以為醫方，治民疾病。造作稱、尺、斗、斛，貨易則駕雲輪之車，周行天下，各隨國土所宜，無不盡備矣。而神農以道天下治二百歲，於大室之山白日升仙，上登太皇之天，號曰靈寶虛皇真人。傳世子孫合五百二十二年，後則軒轅氏興。以上皇元年十月五日，老君下降於峨嵋之山，授黃帝《靈寶經五符真文》。黃帝登南霍山，有硃靈神人以《三皇內經》授帝。是黃帝既平蚩尤以沒，方思神妙化用之意，不能開解，而師廣成子。按《三皇內經》召高天大聖真人、前劫造化神仙真人，以九天父母，問乎前劫造化功用時事。是元始天尊、真仙並降，語帝曰：「爾欲知前劫造化時事者，汝可尋《太上玄老靈寶君五符真文經》也。功用本起，莫不從於是經，以莊嚴天地，至於萬物、一切蒼生，功德是足，備出斯經。品物名色，眾生殊類，普陳載焉。」爾時元始老君為帝解說，所以帝依其解文句，深思俯察，改致造作城臺、宮闕、房室、衣冠，教以榮華之色。乃制舟車，以通水陸。陶坯鼎器物，以給天下飲食之用。又推天文、禮樂，故百工周奏以助其化。皆猶靈寶三等經文之功。又至上皇三年七月二十九日壬子，天真皇人下授黃帝六壬式圖、六甲三元、遁甲造式之法。法威天下，流傳子孫也。故黃帝以道治世一百二十年，於鼎湖山白日升天，上登太極宮，號曰中黃真人。
