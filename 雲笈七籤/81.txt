第一門名色慾門，一名上屍道，一名天徒界。
第二門名愛欲門，一名中屍道，一名人徒界。
第三門名貪欲門，一名下屍道，一名地徒界。
此三惡之門，一名三屍之道，一名三徒之界。常居人身中，塞人三關之口，斷人三命之根，遏人學仙之路，抑人飛騰之魂。為學之本，而不落屍於三道之上，去欲於三界之門，真何由降？道何由成？夫學上法，宜遣諸欲，滅落屍根，道自然成。克得飛騰，上升三清。
第一門名色累苦心門，一曰太山地獄苦道。
第二門名愛累苦神門，一曰風刀苦道。
第三門名貪累苦形門；一曰騑山負石苦道。
第四門名華競苦精門，一曰作江河苦道。
第五門名身累苦魂門，一名吞火食炭鑊湯苦道。
此五苦五道之門，常居於人身，系人命根，遏人招真之路，斷人修仙之門。為學之本，而不解形於五道之上，滅跡於五苦之下，眾累不斷，沉淪罪門，何由得脫？騰身遁變，流景玉光也！夫欲上學，當先斷諸累，絕滅苦道，真自然降，神仙自然成。克得變形，游宴諸天。
落上屍之道，當青書《上玄滅欲斬屍變景流光玉符》著頭上，當於色慾之門，北向銜刀，請一杯清水，面臨水上，師於弟子後，叩齒九通，咒曰：上屍青欲，自號彭倨，變化九種，鳥頭蛇軀。混沌無心，或沉或浮。貪欲滋美，華色自居。走作魂魄，司人過咎。斷人命根，氣散神遊。放浪三宮，小蟲無劬。真人甲乙，佩籙帶符。色慾已斷，死路已除。元始有命，請斬屍頭。三臺監形速出無留。滅根絕種，勿使遺餘。甲乙練真，三宮清虛。五帝監映，太一定書。北元沐浴，冠帶行疇。飛度天界，流景玉輿。遁變上清，乘空遨遊。畢，取所銜刀，師以繞弟子頭結九過，下所卷玉符，埋於色慾門下，以杯水灌上。行此之道，上屍即滅，色慾自除，身過天徒之界，形魂無復苦惱之患。太真上道，慎勿輕傳。
以次進中門，而落中屍。落中屍當黃書《中元滅欲斬屍變景流光玉符》著心前，於愛欲中門，向王捉刀向腹，請一杯清水著前，師於後，叩齒十二通，咒曰：
中屍彭質，號曰中黃。愛欲自居，依腹逃藏。沉浮變化，形無常方。執人魂魄，走作三宮。赤子馳競，使人發狂。欲性喪神，罪由小蟲。真人甲乙，上帝已征。身佩玉符，丹文金章。列名元圖，三欲已忘。元始符命，斬滅屍形。斷根絕種，勿得飛揚。甲乙受練，五符休糧。真仙安鎮，藏內生光。五帝監映，太一列行。中元沐浴，冠帶衣裳。解形遁變，流景玉光。飛升上清，食息太空。長保自然，天地無窮。
畢，以次進下門而落下屍。落下屍當白書《下元滅欲斬屍變景流光玉符》著兩腳上，於下貪欲門，向南橫刀於兩足上，請一杯清水著足下，師於後，叩齒三通而咒曰：
畢。三界既度，便度五苦之道。
《解形遁變飛度五道之法》，當作新衣一通，巾履並新，於第一色累苦心門上，黑書《解形遁變滅度地獄流景玉符》置兩足下，北向平立，師叩齒五通，咒曰：
解形遁變，落屍五難。三欲已清，神津內灌。脫故煉新，體香氣蘭。玉符滅跡，地無拘攣。飛度天界，超凌雲端。魔王保真，氣合自然。七祖同升，飛步天門。五帝監映，萬神咸關。畢，脫中解結，埋符於兩足下，脫履而去。
次進愛欲苦神門，於愛欲苦神門上，白書《解形遁變滅度風刀流景玉符》置兩足下，西向平立，師叩齒九通，咒曰：
雲行飛步，遁變玉光。解形脫跡，散發翱翔。人界無拘，乘虛空行。天魔已保，五道開通。越度風刀，形升上宮。畢，埋符兩足下，去之勿顧。
《穎陽經》曰：童子者，心神也，眾神之主。玄靈惑人耳目鼻口身意。玄靈者，三屍六甲神，同游內外。其神咸有色象，觸物皆欲，令人重車馬玄黃，聲利飲食，多有求欲，不知止足，行妨身辱也。先鍛煉其心，使欲者不欲，令不欲者欲。觀欲如道，志道如欲。大底苦於色味。其色味者，情慾之府，喪亂之原。不得求言，亦勿求有。至道人云：欲者不欲，不欲者欲或雲，至人惜言，以制欲物。心因有而生欲，有者欲之主，言者，道之筌，道契則言忘，欲無則事息。此語無不如在，至人乃消息之。消一百刻，息一百刻。息減消加，稽古之道也刻遍也，每遍為一欲。肇啟一門，就萬欲中窺離去聲一門。知至至之，知終終之。動用消息，必嗅其跡注云：嗅為委氣，練心根無為。有欲情廣施，至敬無私念。故文曰：敬勝欲者昌，欲勝敬者亡。審自詶難，專氣致柔。每尋一刻，皆以謙道而尋之。覺昏沉睡生，尋理不出，乃凝然內省。大丈夫懇責其心，節慕聖賢，興諭洗零歷逕切，故經云：少則得，多則惑注云：少謂退，方寸之源，本來無事，則可應萬物而不亂也。天道惡盈，神道托靈。知心惟微，達理至靜。積習有常，自成廣大，貞一會道之謂也。常思往者、來者、今者之事注曰：往謂已過之事，來謂未然之事，今謂即日消息之事，瞭然自知。動無二過。常於欲者，擘不欲之，欲於心尤苦。當如割截肌膚、叩物懸解，乃可超生死之門，浴澄凈之境。研之不止，聲參太極，大無不包，細無不入，以息情慾，節滋味，清五臟，通神明，至真久壽之要道。
舌者，榮辱之機，禍害之閫亂之所生者，必言語以為階，故君子慎言語，節飲食也。六神各主其欲，斷欲斷識，於理咸宜用平，若並平之，則弱塵生矣。是以對境，先從欲制六神謂六欲門，耳、目、鼻、口、身、意，洩亂神機之路也。意從內發，寄在於物，物從外入，經自何門？應接之時，心盡知見，常起悲敬，性本不生，此應物之義。文子曰：萬物之總，皆閱一孔；百事之根，皆出一門。當豫斷之，肇啟一門，消之於未形，息之於未亂，令心壯於欲。用壯處謙，壯乃全也。《黃庭》曰：「負甲持符、開七門備，」豫之謂也。夫性者本乎心，情者本乎性，情動則性亂，性亂則心荒，心荒則移神伐性，亡無日矣。故對物識交之際，於中不有情慾欲至識動，物之常情。若對心真無形，欲何用？能止而順，動不窮也。啟妙一門，復其生源。本無流動，神用澹泊。喘息安徐，令魂魄和通，意慮精密養之以忘，欲之以生。若物應心搖，動亂而惑我，我乃息機深敬，介如石焉，不可轉也。久當委順遺形，言忘理析。言忘理析，故積其弱以為強，舍其美而自康矣。如覺物去情餘，進退未決謂不欲之欲也。宜息心謙下，潔誠責己，超然離欲，氣靜安神。候心見欲如朽木虛空，是欲者不欲也道之相應，必有所因。信乃心師，安為動主，動識生於無地，無地自是宜安。正尋理之時，萬緒躁心，乘念飛越，昏機內應，真興不彰。為爾心神，傳習成妄，濁氣薰灼，世業堅深。正用訣邪，邪神戀欲謂玄靈也。交戰於內，而致斯也。若不誓心惕慮，反偽還真，乃隨欲居心，是滋洩慢以一柔之性馭六剛之情。情與物親，性與道合。堅正自理，去邪勿疑之也。又言：念玄靈，欲我懈怠。當建志弘願，苦節安貞。如謀必成，如戰必克。仁而能武，正以殺情。大丈夫天地同心，清寧無事。常自激勵，若對嚴君。肅然一門，謙以養德。煩結都盡，欲境不生，是不欲者欲也欲不生，則神不死也。斯乃靜勝，欲消諸難，將解恆退，藏於密焉夫能解難，釋險以處安也。險必處安，宜其對境悟心，為難於易，視無前欲，往有功也。「功成身退天之道。」得魚忘筌之道也。《黃庭》曰：「經歷六腑藏卯酉，轉陽之陰藏於九，常能行之不知老。」其此之謂乎！凡心者，公平之司，非親於欲，而疏於道。玄靈，習之然矣。欲心躁滑，道性深微。不自執為，任其浮動，情之所變，物莫能全，人有心識，不覺變動，得非潛慎玄靈之運哉！宜加懇倒也。至人哀其迷方，示其生理，見於不見，知於不知，感通神明，是謂道用。言之者甚眾，行之者罕及，實志之不至耳！且亡喪猶影響，履真豈獨遠哉！其三屍者，托陰氣以為靈，感私慾而致用，邪蘊臟腑，變生亂習，世相組織，流落貪昏，非天機清明至嘆沉濁者，不能易其心矣！觀我生無，無能彰有。色為空影，欲是影賓。欲生則三屍生，欲滅則三屍滅。古人云：欲者不欲，不欲者欲。反覆自明之謂也。去屍成道之速者，先外製聲色名利，內平喜怒愛惡，退心自察，徹底真無真為實，無餘欲。動靜能知，身世不礙。宛其見情類，殉物而死。聖人興悲，於物兼濟。為心者，以此苦心零於情，卓然虛靜，屍乃無處潛留，則遁跡而逝。常思正道，朗然不寐，屍亦無再宅於心仍心。私言曰：所欲者玄靈之欲，不欲者玄靈不欲也。嚴心王而使之零以身喻國，心則王也，王侯能守之，萬物將自化三屍其如子何？。故君子存而不忘亡，理而不忘亂。身安而國家可保也，神定而性命可全也。若荒怠不敬，冒於寢寐，貪於飲食，屍乃千變萬化，隨欲而歸，令人世患日深，多愚早亡《道書》曰：勿與爭曲直，當減人壽算也，爭尚如此，其況大者！淪於世務，非達者之莫棄。玄靈飛去，心神凝定，則五方秀氣入於靈臺，滋於童子。經曰：「惚兮恍兮，其中有象。恍兮惚兮，其中有物。」惟恍惟惚，而童子生焉。《黃庭經》曰：「窺離去聲。天地有童子。」窺猶欺也，因欺其心，敬於天地之間，不欲一物，則神氣不喪也。夫天地者，陰陽列位也。童子者，人神至精也。非精無以崇其聖，非蕩無以長其愚。是故聖人修之以真，行之以勤。若能克己勵志，不出三年，道成矣！乃心中有白氣，拂拂然生光明，久習彌廣。
又有甲子日辰，其人年月命算日減，被玄靈伐命。至夜半，起坐端策，私誦玄靈名彭倨、彭質彭矯七遍，無令耳聞也。依守清凈法，動用消息之宜，繼書不睡，六甲庚申日守之亦耳。《黃庭》曰：晝夜不寐乃成真。此之謂也。
《穎陽書》下篇略例：容成公曰：凡算，先扣上古變日，六甲積日辰，變見天地甲子諸神，泬心清靜而應之，以十二律扣之。聲同於律者，先存童子，童子可以聽之。若存童子，先去三屍，可以合道。
甲子旬玄靈多游黃庭幽關靈根之內，令人好色、極欲、意亂、精施、貪滋味、妄言笑。右旬內日辰及年月日，命算日結，舌正言，閉目思神，依經肇啟一門，欲者不欲，不欲者欲他旬仿此。即於靈根，卻味保氣，靜意全真脾藏主意。意者，氣之帥也，意寧即脾泰。其旬正五方秀氣，應律於心，而玄靈自化矣。其道閉精尤急，宜啄齒咽液，令靈根堅固靈根，舌本也。其下有華池，通腎，池不欲枯竭，津液同源，腎舌相固耳。若人依法守之，心乃清零去呼。其神日生。故經云：「藏養靈根不復枯，閉塞命門如玉都。」藏謂無言，養謂咽液。腎宮主壽，故曰命門。玉者，津液之狀，都猶聚也。容成公曰：凡人兩腎，有日月命門，左男戴日，右女戴月，虛無相生，寒暑相成，男女相形。中有二神，皆衣青，子能見之可長生。晝敬玄光，夜履真跡，久視道也。
甲戌旬玄靈多游神廬天闕氣管之內，令愛香憎臭，入鼻觸心也。右旬，依肇啟一門於神廬，用平香臭，治中毛，專氣寡言，養精飲液，消氣管，口吐濁，鼻引清，綿綿若存。如此，玄靈不復入人腦，則上元清靜矣。故經曰：神廬之中當修治，玄膺氣管受精符，急固子精以自持。人生而靜，天之性也。天假其生，地成其形。天地造化，有為物性。清者能久，濁者多咎。則知本乎天真，可謂至人。親於地利，曷足為貴？形有三關之號，鼻與天通，用之不窮，餘可知也。
甲申旬玄靈多游玉堂靈臺神牖之內，令人貪欲亂神，憂驚傷魄，叛道離德，輕燥煩勞也。右旬，依肇啟一門於靈臺，不妄是非，不妄察聽，除色去味，吐納寬舒，斯乃乾坤合氣之所，謂玉堂靈臺也。必在內視無形，反聽無聲，則其神各守司舍。故經曰：六腑五臟神體精，皆在心內運天經，晝夜存之自長生。閉守三關，勿令邪氣得入，玄靈無所施其巧上關，口也；中關，手也；下關，足也。關者，閉固之異名，邪謂心搖，物感也。洗五臟，有節度。修六腑，令潔清能調三關，則為洗五臟、修六腑矣。五臟者，心、肝、脾、肺、腎也；六腑者，大、小腸、胃、膽、膀胱、三焦也。臟為陰，府為陽，迭相生也。不求道而道自至，不求有而有自來。不出三年，坐見萬里之外，豫觀成敗，辯天下筆數，如響之應聲也。
甲午旬玄靈多游明堂、泥丸、靈根、赤宅之內，令人妄視昏寐，重味輕言也。右旬，依肇啟一門於三丹田，收視養心，精誠自保，屏其寢夢，節其言語飲食。靜於關，潤於舌。二府相得，命門自開潤，謂飲其華池，二府，腎、舌也。精液相得，元氣開通，陽凈陰凝，幽關洞見矣。明堂者，正室也。真一常游其間。一氣含三，周流變化，未始有極天地之氣，稟於真一。真一之氣，從道而生也。故經曰：「明堂四達法海員，真人子丹當我前。」固守一門於三靈，不求道令道自見三靈者，三丹田也。眉間入三寸為上丹田，心為絳宮中丹田，臍下三寸為下丹田。守為精神不散，合三以為一也。所思則存，不思則亡。攻之不止，通天合道，天人玉女六甲諸神，自於左右，而與人言，玄靈滅矣。
甲辰旬玄靈多游蘭臺，寸田陽氣之內，令人喜怒忘魂，沉迷思寢，恐懼懈怠，鄙矜誇也。右旬，依肇啟一門於身中，莫敢懈怠，端心默念，含垢黜聰。令魂魄太平，志氣不懾。息喜怒哀戚，節五味色音前此者，皆亂正氣也。修煉心關，童子清凈，則玄靈不能為祟也。左目為日，王父治其中；右目為月，王母治其中。人能守之，與天地相保，日月齊明，外本三陽，自去，內陽三神自生外本者，玄靈也；內陽者，三關神也。故經曰：魂欲還天，魄欲入淵，還魂返魄道自然。此之謂也真性自然，非所造作，退藏於密，不系有無，則還魂返魄之道也。
甲寅旬玄靈多游四關之內，令人手欲妄持，足欲妄行也。右旬，依肇啟一門於四關，握固，思手不妄持，足不妄行，嚴策其心，動用清靜，玄靈不復得安，便飛去。故經云：口為天關精神機，足為地關生命扉，手為人關把盛衰。關門杜龠闔兩扉，丹田之中精氣微兩扉謂雙腎門，連於下關也。龠動則扉開，精流則命竭。善閉藏者，真氣會於丹田，化為赤子矣。
《太上三屍中經》曰：人之生也，皆寄形於父母胞胎，飽味於五穀精氣，是以人之腹中各有三屍九蟲為人大害。常以庚申之日上告天帝，以記人之造罪，分毫錄奏。欲絕人生籍，減人祿命，令人速死。死後魂升於天，魄入於地，唯三屍遊走，名之曰鬼。四時八節企其祭祀，祭祀既不精，即為禍患，萬病競作，伐人性命。上屍名彭倨，在人頭中，伐人上分，令人眼暗、發落、口臭、面皺齒落。中屍名彭質，在人腹中，伐人五臟。少氣多忘，令人好作惡事，啖食物命，或作夢寐倒亂。下屍名彭矯，在人足中，令人下關搔擾，五情勇動，淫邪不能自禁。此屍形狀似小兒，或似馬形，皆有毛長二寸，在人身中。人既死矣，遂出作鬼，如人生時形象，衣服長短無異。此三屍九蟲，種類群多。蛔蟲長四寸五寸或八寸，此蟲貫心人死。白蟲長一寸相生甚多，長者五寸，躁人五臟，多即殺人，兼令人貪食煩滿。肺蟲令人多咳嗽。胃蟲令人吐嘔不喜。肺蟲令人多涕唾。赤蟲令人腸鳴虛脹。蜣蟲令人動止勞劇，則生惡瘡顛癡，癱癤疽瘺，癬疥癇癩，種種動作。人身中不必盡有，亦有少者，其中有十等就中，婦人最多也。其蟲兇惡，好污人新衣，極患學道，欲調去之即可矣。凡至庚申日，兼夜不臥守之若曉，體疲少伏床數覺，莫令睡熟，此屍即不得上告天帝。
又《太上律科》云：庚申日，北帝開諸罪門，通諸鬼神訴訟，群魔並集，以司天下，兆人及諸異類善惡之業，隨其功過多少，賞勞謫過，毫分不遺。
經曰：三守庚申，即三屍振恐；七守庚申，三屍長絕。乃精神安定，體室長存，五神恬靜，不復搔擾，不迷不惑，不亂不淫，瞋怒平息，真靈衛佐，與天地相畢。每夜臨臥之時，叩齒三七，以左手撫心上，呼三屍名，使不敢為害耳。
太上曰：三屍九蟲能為萬病，病人夜夢戰鬥，皆此蟲也。可以用桃板為符，書三道埋於門紘下，即止矣。每以庚申日書帶之，庚子日吞之，三屍自去矣常以六庚日書姓名，安《元命錄》中，三屍不敢為患也。
此符消九蟲，當以六庚日，常以白薄紙竹紙書，服之。每庚皆如之，唯庚申書之，不限多少。從庚申日早朝服一枚，次庚午日吞一枚，值六庚勿失，蟲皆不貫五臟，人身無病也。敕符咒曰：
日出東方，赫赫堂堂。某服神符，符衛四方。神符入腹，換胃蕩腸。百病除愈，骨體康強。千鬼萬邪，無有敢當。知符為神，知道為真。吾服此符，九蟲離身。攝錄萬毒，上升真人。急急如律令！
