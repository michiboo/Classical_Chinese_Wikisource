子自天元之初，從衡嶽游於黃龍，止於賓館，忽於巖穴之中遇至真之人，授於靈砂要訣。告曰：吾自得許仙君之後，仙君受訣於吳天師，天師受於同郡丁真人，今本即真人所出也。假如丹砂之本訣玄理深奧，固難卒尋。好道之流，志慕神仙之者，若不究其真元，沉淪於塵俗。自上古仙經，文皆秘密，隱蔽不言，不顯露於世。予常愍然，今述為《靈砂七返篇》及《金丹志訣》二章，並為序論矣。
論曰：丹砂者，太陽之至精，金火之正體也，通於八石，應二十四氣。丹者是金感於火，名之為丹，汞者是水去於金，而名汞。丹者受陽精而候足，汞則離本質而體不全，故丹砂是金火之精結成，含玄元澄正之真氣也。此是還丹之基本，大藥之根源。德合則萬象生焉！體離則杳冥難測。經曰：陽精赫赫，得之可以還魂返魄。故餌陽精者所以長生，服陰魄者死而為鬼。丹砂是陽之正氣，赤帝之君，據於南方火之正位，只如丹砂之體數種，受氣不同，惟三種堪為至藥：上者光明砂，中者白馬牙砂，下者紫靈砂，餘有溪砂，雜類之砂，不中入至藥服餌所用。光明砂一兩，服之力敵白馬牙砂四兩；白馬牙砂一兩服之，力敵紫靈砂八兩；如溪砂、土砂之力，不可比量也。或曰：一等是丹砂，俱受太陽之精氣，因何有溪土雜類之砂，力有小大者？答曰：光明砂者，受太陽清通澄朗正真之精氣，降結而紅光耀耀，名曰光明砂；白馬牙砂者，受太陰平和明徹柔順之精氣，降結而白光燦燦，如雲母色者，名曰白馬牙砂；紫靈砂者，中受山澤之靈氣，結而成砂，而色紅紫，名曰紫靈砂。如溪土雜類之砂，俱受濁滯不真之氣，結而成砂，即混沌無精光也，故不中入至藥所用。且如光明砂一斤伏煉得十四兩，伏火鼓得至寶七兩；白馬牙砂一斤伏煉得十二兩，伏火鼓得至寶六兩；紫靈砂一斤伏煉得十兩，伏火鼓得至寶六兩；溪砂、土砂、雜色之砂一斤，伏煉可得六七兩，伏火鼓得至寶一二兩。明知溪土之砂受氣不清，滯濁參雜。高上賢明之士先揀其砂，次調火候，在意消息，而成七返七還。且金石之中，至靈至聖至明，無過於丹砂者也。懷袖致之一兩，尚自闢邪魔，況乎伏煉入於五藏者哉！且如七返七還，異名同體。而返者是丹砂化為金，還者是金歸於丹。經曰：「返我鄉，歸我常，服之白日朝玉皇。」或曰：七返者，是丹砂屬火，變煉成金，假名為七返者乎！論曰：火之成數是七，七度變轉，以應陽九極體也。且七度變轉者，是丹砂煉治得伏火也，鼓成白銀出砂，令伏火鼓成黃花銀，即是第二返；將黃花銀化出砂，伏火鼓成青金砂，即是第三返；將青金變化出砂，伏火鼓成黃金，即是第四返；將黃金化出紅砂，伏火鼓成紅金，即是第五返；將紅金還遣化出砂，伏火鼓成赤金，即是第六返；將赤金變化為砂，伏火鼓成紫金，至紫金即是第七返。靈砂之金，而含積陽精，真元之氣足矣。而將紫金變化為砂，運火燒之一周，迥然通徹洞耀，即成紫金還丹。得服之者，形神合，當輕舉。且世人多誤取石硫黃，呼為太陽之精，和汞而燒七返。且硫黃受孤陽偏石之氣，汞又離於元和，二物俱偏，如何得成正真之寶？切見世人伏煉眾多，終無成者，蓋緣迷迷相傳，至於後世，予甚哀之。只如第一返伏火丹砂，服餌一兩，即去除萬病；服之二兩，即髭發玄青；服之三兩，即顏色悅紅；服之四兩，即延年益壽。第二返砂，服之一兩，即體和神清，返老歸童。第三返砂，服之一兩，虛夷忘情，心合至精。第四返砂，服之一兩，即精神明徹，通於內外。第五返砂，服之一兩，即身光滿室，水不能溺，火不能燒。第六返砂，服之一兩，即造化不能移，鬼神不能知。第七返砂，服之一兩，即超然於九天之上，逍遙乎宇宙之間。更服九丹，即赴金闕，列位真人，故知丹砂之力，昭然而可觀乎！自上古高仙，或昭其旨，秘其蹤，皆以隱言深密，好道之流，志慕輕舉者，莫究其根源。自予得其奧旨，常欲周濟為功，大道垂恩，咸願同歸玄境，遂作《靈砂》七篇，《金丹》二章，並述火候、次第、藥物品數高下，列之於後章，以授賢明。至誠君子得而寶之，即福壽無疆。輕洩之人，殃其九祖。亦不可誣言而蔽道，慎莫寫志，用則賢愚，可熟鑒而授之矣！
本經曰：丹砂者，是萬靈之主，造化之根，神明之本。而居清玄，總御萬靈，動之則離體，定之則乾成。能變化者，故號曰青龍，若翱翔而為名，謂之硃鳥。上品者，生辰錦石穴之中，而有數色；中品者，生於交桂，亦有數類；下品者，生於衡邵。數種品類，皆緣清濁體異，真邪不同，降氣分精，感通金石。受正氣者；服之而通玄契真，為上仙矣；受偏氣者；服之亦得長生留世。且上品光明砂者，出於辰錦山石之中，白牙石床之上，十二枚為一座，生色如未開紅蓮華，光明耀日，亦有九枚、七枚、五枚、三枚、一枚為床座者，十二枚、九枚者最靈，七枚、五枚生者其次。每一座當中有一大珠，可重十餘兩，為主君；四面小者亦重八九兩，亦有六七兩已下者，為臣，周繞朝揖中心大者於座四面。又有雜砂一二斗，回抱其玉座硃床於其座外，雜砂中揀得芙蓉頭成，夜安紅絹中，光明通徹者，亦入上品。又有如馬牙成白浮光明者，是上品。白馬牙砂有如雲母片白光者，是中品。白馬牙砂圓長似筍，生而紅紫色者，即上品。紫靈砂若是白片稜角生青光者，是下品。紫靈砂。如交桂所出，但是座生及打石中得者，形如芙蓉頭，而光明者，亦入上品。如顆粒成三四枚，重一斤，通明者，為中品。片段成明徹者，為下品。如衡邵所出，總是紫砂，打破石中得紅光者，亦是下品之砂。如溪砂有顆粒成而通明者，伏煉餌之，亦得長生留世，未得為上仙矣。如土砂生於土穴之中，溪砂養於溪水之內，而土石相雜，故不中入上藥服食使用。如座生者是最上品之砂，若得其座中心主君砂一枚，伏煉入於五藏，則功勛便著，名上丹臺，正氣長存，超然絕累。更服至七返九還，自然魄煉屍滅，神怡體清，陰氣都消，則合而輕舉，永為上真之飛仙也。故知陽之真精降氣，而圓光周滿，無有偏邪。但是伏煉之砂，作芙蓉頭成而圓光通明者，即是上品神仙服餌之藥。
經言：丹砂者，自然之還丹也。世俗莫測其元。只如玉座之砂，世人總知之。如金座、天座，是太上紫龍玄華之丹，非世俗凡夫之所見知也。其玉座則俗流志士，積功修煉，服之致仙；其金座則宿有仙骨，清虛練神，隱之巖穴，則其神仙採與食之，便當羽化升騰高清矣；其天座則天上天仙真官，而所收採服餌，非下仙之藥也。其玉座砂受得六千年陽靈之清精，則化為金座，黃堂中有五枚層層生，四面四十五小珠，珠周繞金座，受一萬六千年，則化為天座。天座則座碧，當中有九枚層層而生，四面七十二枚周抱，在於飄飄太虛之中，常有太一之神護持。上元之日，真官下採，其山忽開，光明照一山如火，其天座砂，真官收之，其世人不可得而取採也。故丹砂之元深秘，賢明之士，志慕輕舉者，切須辯其藥品高下，然可調其火候，合其陰陽，伏制自然而契於高真矣。
陰陽制伏及火候飛伏法：
經言：陽精火也，陰精水也，陰陽伏制，水火相持，故知冰炭不同處，勝負終有歸。且丹砂是陽精，而須陰制。陰制者，水也；當用石鹽、馬牙消、玄英、化石是也。如玉座光明砂一斤，制之用石鹽六兩、黃英、化石各二兩。座外生光明砂一斤，可用石鹽及馬牙消各四兩，黃英、化石各一兩。白馬牙砂一斤，用石鹽、馬牙消各二兩，黃英化石各三分；紫靈砂一斤，石鹽、馬牙消各二兩，黃英、化石各三分；如溪土雜類之砂力小，每一斤可用石鹽及馬牙消各二兩制之。其所用石鹽和黃英化石，細研為粉，入鍋，以文火養一日，即鼓成汁。後和馬牙消，重燒令赤。先用砂鹽鼓成汁後，方入前藥用之。其光明砂大者，須打碎如江豆大小，然後入於土釜中。先下石鹽，次下馬牙消，和水，文武火晝夜煮三十日，不得火絕。日滿淘澄，取砂入於鼎中，用陰陽火候飛伏，其鼎可受一升。且鼎者有五：一曰金鼎，二曰銀鼎，三曰銅鼎，四曰鐵鼎，五曰土鼎。土鼎者，瓷器是也。入砂於鼎中，用陰陽火候飛伏之。
《飛伏法訣》曰：五日為一候，三候為一氣，用八氣、二十四候、一百二十日周而砂伏火畢。每一候飛伏法：五日內，四日用坎卦，一日用離卦。坎卦者水煮四日，離卦者陽火飛之一日。初起陽火，用炭七兩，豎安，鼎下須熟炭七兩，不得增減。每一轉後，卻增炭一兩飛之，增炭至五轉後，忽有黑氣和汞霜飛出。則收霜，和鼓了石鹽半錢，重於缽中，以玉槌輕手研之，令汞入盡，即依前卻安鼎中，用坎離火候飛伏。至十二轉後，每轉加炭二兩，使入鼓了石鹽半分，作粉鋪安面上，合有汞霜可二兩來飛出，其霜虛光，鼎中藥色漸欲黃紫。收其霜及汞，和石鹽一錢，重於缽中熟研了，入鼎，依前火候飛伏。伏至十八轉，加炭三兩，其藥色慾赤。至二十轉後，每轉增炭四兩，只有半兩已下汞霜飛出，其霜堅硬如青金片，黃白光明，亦和石鹽於缽中研之，入鼎飛伏。伏至二十四轉，其砂候足，伏火畢矣，而色紅赤，光明可觀。其砂伏了，更須用鹽花包之，重以黃土泥裹緊固濟，入陽爐，武火白燒之。三十日後，出砂，安淡竹筒中封之，入寒泉中深埋三十日，然後淘研，輕飛者分抽服餌；沉重者即鼓成金汁。且上品光明砂伏火了，其色紅赤，淘澄，下可有金星砂六兩，光明燦爛。中品馬牙砂伏火了，色紅鮮，淘澄，下有金星砂四兩。下品紫靈砂伏火了，色稍紫赤，淘澄，下亦有金星砂三兩。如溪土雜色之砂伏火了，色或赤，亦無光彩，下無金星砂。上古高仙，皆煉服其真丹砂而道成也。其上品光明砂者，即是真砂也。賢明之者，須在意採索其真精，然可合還丹耳。且伏火丹砂出寒泉了，可便熔鼓，令見真寶。
《熔鼓訣》：每一兩伏火丹砂可用鹽花半兩，置鹽花於鍋底，次入伏砂於鍋中，候鍋及砂與火同赤，然後鼓之千下，即金汁流注，名曰白銀，而面上黃花漠漠潤澤，光芒可愛，是天地之中至真之寶也。如將服餌，分抽取一兩，作三百六十丸，丸用棗肉和之為丸，每日服一兩丸。欲服此丹砂，先須潔齋七日，然以晨朝東向，虔心叩請告：
三清紫微真君、太一真人、先師仙官、水火之靈，願服此靈砂丹於五內，永保形神，合於至真。咒畢，禮拜七拜，然後服之。凡服丹砂後，不得吃臭穢陳積之物，及諸生血家屬之肉，生死之穢，尤不可觀。故經云：陽精好潔，陰屍好穢。常須虛和其志，澡雪其形，以助陽靈之真氣也。自然神怡體清，而神仙可俟也。
《本經》曰：煉真合於秘妙，煉妙合於至靈，煉靈合於至神，至神者合於至道，道合則升騰玉清，而為高仙矣。且煉砂而得寶者，是至真之藥；化寶而生砂者，即成立感之靈丹也。
《化寶成丹訣》曰：將其丹砂中白銀四兩打作鍋子，安一通油瓷瓶子中，其瓶中可受一升，其寶鍋子可瓶子底大小。先將此銀鍋子著北庭砂一兩、石鹽一兩、麒麟竭一分，三物和研，以苦酒調如膏，塗於鍋子四面，令干，以黃土為泥包裹之，可厚一寸二分，便於糠火中燒三七日，然後白炭武火燒三日，去泥，取寶鍋子安瓶子中，入真汞，須是本色丹砂中抽得者，同類感其氣，而轉轉生砂。故上仙真經秘而不洩者，為此子母之法，恐凡愚之心見知也。然入真汞於瓶子中後，即著水五合，常須添瓶子中至五合，莫令增少，文火養一七日後，令干，固濟其口，便以武火迫之三日，而紅黃沙湧出於寶鍋子之上，將其砂又依前添汞，常令有汞八兩在瓶子中，不得增減，亦依前用文武火候養迫，令生砂出，即收之。每四兩寶計收砂一斤，其寶即枯乾焦脆，而精盡化為砂，瓶子中每隻餘二兩青黑灰耳。將其砂依前篇入藥，煮三十日後，淘取入鼎中，還以陰陽火候飛伏，五日為一候，一百日足，其砂伏火矣。火候加炭兩多少，一依前篇。飛伏五日，為其砂伏了，不用著鹽，包裹燒之，便可。熔鼓訣，亦依前篇，鹽為使，引令金汁流注。此寶砂一斤，修煉而得十五兩，伏火鼓得黃花銀十三兩，色黃光浮，容體潤澤，而內外黃，名曰黃花銀也。如將此砂服餌，入寒泉，出火毒。寒泉法：入土深埋三十日，出後淘研，用棗肉為丸，每兩亦作三百六十丸，每日清晨東向，虔心服一丸，服此寶砂丹後，自然慮靜神清，濁氣不入，而志不擾，則漸證於神仙之階也。
《本經》曰：楊元積習，而英氣自會於真精，真精感化，而神丹可得耳。故曰煉真致華，真華通應，而化為金英之玄砂也。化寶砂中白金而生英砂訣曰：將其寶砂中黃花銀四兩打作鍋子，還依前篇作用，可瓶子底大小為之。用蒲州石膽一兩，石鹽一兩，岡砂一兩，共三物，和苦酒研調如膏，塗其鍋子四面，令藥盡為候。候干，以黃泥為球包裹，於糠火中燒二七日後，用白炭武火燒之一七日，去泥，出鍋子，依前安入通油瓶子中，入真汞四兩，清水五合，文火養之二七日後，更添汞四兩，又文火養一七日，候干，緊固濟，武火迫之一日，其砂湧出於寶鍋之上，而紅黃映徹，光耀不可言。而乃收砂添汞，計取砂可得一斤，則數足。便將其砂入於鼎中，依前篇用火候飛伏，亦五日為一轉，內二日用坎卦，即水煮之，三日用離卦，即陽火飛之三日，初起陽火，可用炭七兩，每一轉後即增炭二兩，至七轉後，有汞霜飛出，可二兩來，其色黃赫，紫光爍爍，飛在鼎蓋之下。收其霜於缽中，用蒲州石膽一錢，重和苦酒及砂，以玉槌輕手熟研之，相入後，卻入鼎中飛伏，伏經十八候，九十日足，其英砂伏火畢，分毫無少，便可熔鑄，亦依前篇。用鹽花引鼓之，即寶汁流下，而清英光潤，名曰青金。青金者，是陽精漸著，從兌見震，然坤歸離，此是陽精變轉巡歷之終始也。如將此英砂服食，每兩先用餘甘子半兩，生甘草二兩煎取汁，於白銀器中煮二七日後，澄取砂，入安淡竹筒中，入土深埋，三十日後出，以棗肉和為丸，每兩亦分為三百六十丸，每日清晨東向，叩告。三清上聖仙官，然後服，服此英丹後，自然嗜欲無嬰，葷血不入，端居凈室，而神和體輕，與真人為儔矣。
本經曰：乾體陽曜，離精漸明，艮雪輕鮮，陰魄消化，乃是青金精液，感汞而生砂，英氣相因，集而為妙，名曰妙化砂。
《妙化砂訣》曰：將青金四兩還打為鍋子，用赤鹽半兩、石硫黃半兩、大硼砂半兩、北庭砂一兩、蒲州石膽一兩，凡五物，和苦酒研為泥，塗其青金鍋子四面，以炭火灸，漸漸逼令藥泥盡乾為候，一依前篇，用黃泥為球包裹之，以糠火中燒二七日後，即白炭武火燒之一七日畢。去泥，出鍋子，依前篇安瓶子中，入真汞四兩，清水五合，不得增減，養之二七日後，更添汞四兩，又火養經七日後，令干，固濟之，以武火迫之一日，而妙砂湧出，可有四兩，即收之。更添汞四兩，亦依前文火養之，令生砂，出即收取，計收砂一斤，即數足矣。其砂入鼎中，依前篇用火候飛伏，亦五日為一轉，內二日用坎卦，是水煮，三日用離卦，則陽火飛之。飛伏火候，一依英砂篇中用火加增炭數多少，經十六候八十日，而妙砂伏火畢，則金星光璨，映徹，紅耀不可言，為至英至妙之丹砂也。如將熔鑄，亦須用鹽花為使，引令金汁流出，便成黃金。其金凝黃皎潔，精彩光耀，既至坤形，離精漸見，故經曰：從陰而返歸陽，自濁而返歸清，此則是陽炁變煉，合於真妙，而自然位至神仙也。若將服餌，每一兩先須餘甘子半兩、生甘草一兩、紫石英一兩煎取汁，於寶器中煮二七日後，亦入淡竹青筒中，入寒泉埋之，三旬後出，以棗肉和為丸，每兩分為三百六十丸，每日晨朝向東服一丸，自服此妙砂後，漸漸精思通徹，濁滯之氣消革，則形神虛白，洞合於至真，自然超其玉京，而會金闕也。若志士得其含元煉真之訣，如神仙之事豈還哉？
本經曰：陽德播功而垂光，運動其元精，元精流化為英砂，轉而入妙，妙氣變煉，而生萬靈。故知玄妙玄聖，轉轉而增光，感激真精，自然靈化。且靈砂者，是前妙砂中黃金轉感汞而生，砂則紅光煥赫，璨爛金星，而絳色清靈，乃號為靈砂者也。
《化靈砂訣》曰：取砂中黃金八兩打作圓鼎，可受四合，又將二兩金為鼎蓋，其鼎內先著石硫黃一兩，赤鹽一兩，北庭大硼各半兩，共四物，和苦酒研如泥，塗於鼎內及蓋內外，調勻，藥盡候幹。即以黃土為泥包裹之，可厚一寸，文火四面養之三七日，以不通手為候。三七日後，漸以武火迫燒一七日，晝夜不令絕火。七日滿，寒之去泥，重以甘土泥其鼎外可二分，即懸安爐中。其鼎下周回令通安火，便入真汞四兩於金鼎中，著水二合，以蓋合之，火養經七日，其鼎下常有熟炭火五兩，不得增減。其鼎中續續添水，長須二合，不得令干，在意消息，莫遣失候。七日後，更添汞四兩，又依前文火養之，七日後令干，緊固濟其口，即武火迫之一日，便生紅光靈砂，可收得五兩紅砂。即須臾入真汞五兩於鼎中，鼎中常令有炭八兩，不得多少，亦文火養之，七日後令干，即固濟之，便武火迫之一日而生砂，砂出則收之。更添真汞於鼎中，又文火武火養迫，令生砂，砂出收之。此一鼎中，計收砂得三十兩便止，則數足矣。其金出砂後，精竭而枯脆，無光澤之色，秤只可重四兩以來耳。其精華與汞相感結，盡化為靈砂也。故經言：真汞者，皆是本色，丹砂中抽得汞添用之。若伏練光明，為藥頭者，即光明砂中汞，轉轉添用，如用白馬牙砂為藥頭，取白馬牙砂中汞添用變轉。如將紫砂為藥頭者，即收紫砂中汞添合，如溪土砂中所出汞者，名為雜類，氣色終不相感。且光明砂一斤，抽汞可得十四兩，而光白流利，此上品光明砂，只含石氣二兩；白馬牙砂一斤，抽汞得十二兩，而含石氣四兩；紫靈砂一斤，抽汞得十兩，而含石氣六兩；上色通明一斤，抽出汞只可得七兩，而含石氣九兩。石氣者，火石之空氣也，如汞出後，可有石胎一兩青白灰耳，亦於前寶砂篇中略述，真汞之訣而未周細，鄭重言之，所是抽汞用事，具列於《金丹前章》之上品也。其黃金鼎中抽收得靈砂三十兩，數足訖，不用陰煮，便依前篇用陰陽火候飛伏。還五日為一候。內一日用坎卦，是水煮一日；四日用離卦，即陽火飛之四日。初起陽火，用炭九兩，每轉後增炭二兩，至五轉後每轉增炭三兩，便有五彩金輝霜三兩飛出。收其霜，和砂於缽中，著蒲州石膽半分，黃岡一分，和苦酒熟研之半日，依前安鼎中，用坎離二卦火候飛伏之。經十四候，七十日足，其霜砂伏火畢。砂既伏火，金彩光輝，色如石榴花，精彩璨璨，光曜日月，一切毒龍蛇神鬼見之潛伏，目不敢舉，可得言至靈哉！其砂靈而難鼓鑄，若欲熔之，先於潔凈之處，取凈土為鍋爐，絕諸穢雜，用鹽花和靈砂等入鍋，鼓之二千鞁，始得消熔，即金汁流注，凝而鮮煥，名曰紅金。紅金者，是陰魄之氣，變煉而盡，正陽之精，挺立而垂光，此是陽靈之真金也。如將服食，一依前篇，用餘甘子，生甘草，紫石英煎取汁，於寶器中煮二七日，火候藥數多少亦依前篇。煮了，入安竹筒中，固濟其口，入土深埋三十日，出之，以棗肉和為丸，每兩丸作三百六十丸，丸如麻子大。每日清晨潔心東向，啟告。三清上帝君真仙官眾，然後叩拜而服之，即得心神明達，徹視表裏，身生紅光，而調合於至真也。
經曰：妙極則靈通，靈通則致神，神合則道全，道全則玄真降，便升玉清而為高仙矣。且神砂者，是九靈構精，寶風凝集，玄華標結而化為神砂，則煥燦玄黃，光輝照灼而名為神妙者也。
《化神砂訣》曰：取前靈砂中紅金九兩，鑄為寶鼎，可受五合，又將三兩作寶蓋蓋之，其鼎內亦先著石硫黃一兩，大硼砂一兩，赤鹽一兩，北庭砂一兩，共四物，和苦酒熟研如泥，塗其鼎內及蓋周回，令勻盡為候，候干，以蓋合之，著黃土泥包裹，可厚二分。為則一依前，文火養之二七日後，即武火迫燒之七日，令與火同色赤後。令去黃泥，重以甘土為泥，泥其鼎外，可厚三分，即置其鼎於爐中，入真汞六兩入鼎中，用水三合，徐徐添之，不得令干，文火養七日後，更入汞三兩，文火養之三日，候冷，又固濟封閉，令緊密，即武火迫，經二宿，即盡化為紅光神砂，收砂。又添汞八兩，依前文火養七日後，便武火迫二日，亦化為砂，收之。又添汞七兩，亦以文火養之，武火迫之，令生砂，砂出即收。又添汞五兩，亦文火養之，武火迫之，令出砂，收之。又添汞三兩，亦依前法文武火候養迫之。計前後收得神砂，可三十二兩，足即止。將其砂入石硫黃四兩，蒲州石膽二兩，和於缽中，熟研半日，便入安寶金鼎中，陽火飛伏。其陽火者，純離卦火候伏之，還五日一候。初起火用炭九兩，每一轉後加炭二兩，每轉轉出砂於缽中熟研之，即入鼎飛伏，至六轉後，每轉加炭三兩，如有絳金霜飛出，其霜紅赫照耀，光彩射目，收其霜於缽中，和砂用蒲州石膽一分，和苦酒熟研之半日，卻入安鼎中，用火候飛伏，伏經十二轉，六十日足，其神砂伏火畢矣。其色赫奕含輝，紫光洞徹，不可言爾。若得熔鑄訣，一依前《靈砂篇》法度，和鹽花鼓之，即寶計流注，凝成赤金，精光如火，故號曰離，己之金者，神也。其丹砂便可以服餌，每兩亦分為三百六十丸，以棗肉和之為丸，服餌訣一依前篇。且服此靈寶神丹後，自然神靈骨輕，身有光明，足蹈真境，而為上仙也。
本經曰：靈寶稟運，則感應而神棲歸真，積精自然，玄霜絳雪，騰躍流通，流通則為高真之靈仙也。且玄真絳霞砂者，是神砂中赤金寶鼎養汞而生砂，其砂則紫霞紅英，五彩輝灼，乃號為玄真絳霞之砂。
《化寶生砂訣》曰：取前篇神砂中寶金一斤，鑄作圓鼎，可受七合，又將寶金五兩為鼎蓋。其鼎內先須用石硫黃四兩、赤鹽二兩、北庭砂二兩、大硼砂一兩，共四物，以苦酒和研如泥，塗其鼎內，以藥盡為候，候乾則蓋合之，黃土為泥包裹，可厚一寸，依前《神砂篇》，文火養之二七日後，即武火燒七日，寒之，去其黃泥，重以甘土為泥，泥其鼎外周回，可厚二分半，即安爐中。入真汞十二兩，於鼎中，著水三合，不得遣乾，徐徐添水，則以蓋合其鼎，文火養之七日，其鼎上常令通手為候。七日養，候干，緊固濟其口，即漸漸武火迫之三日，開鼎看之，其汞即盡化為絳霞玄砂也，其砂不得收之，便更添汞九兩，，亦依前，文武火候養迫之，日數滿開看，又盡化為砂。又添汞六兩，於鼎中固濟，文武火候迫促之，日數足，又開看，亦化為砂矣。更添汞五兩，還以七日文火養之後，即武火迫之一日而成，其砂紅紫，五彩霞光晃耀在其鼎中可三十二兩，分毫無失，又出其砂於缽中，用石硫黃七兩，以玉槌細研之一日，卻入於此神砂赤金寶鼎中，固濟其口，令緊。用純陽火候伏之，七日為一轉，即開之，出砂，和苦酒一合熟研，而卻入鼎飛伏，七日為一候。初起火用炭十三兩，每轉加炭一兩，至三轉每轉加炭二兩，便有五色輕鮮絳霞霜二兩飛出，於鼎蓋之上，連連如麥顆，即收之。和砂於缽中，用蒲州石膽半兩，苦酒二合熟研，卻入於鼎中飛伏，經七轉，轉轉須開看，即入石膽、苦酒和研，方可入鼎中伏之，伏經七轉四十九日足，其砂伏火畢矣。便以武火燒之一日，可用炭二十斤，分為四座迫燒之，然後開之。一日開鼎看，其玄真絳霞之砂，文彩輝赫雜錯，霞光洞曜於日月，可言至靈哉！極陽玄元之砂丹也。如熔鑄玄真訣，用鹽花和，鼓引令寶汁流注，而凝紫光耀，名曰絳霞之紫金也。若將服餌，即以棗肉和為丸，每兩亦作三百六十丸，每日清晨東向服一丸。服此丹砂後，倏忽則合形而輕舉，駕飛龍游於十天八極之外，豈不優游哉！此玄真丹砂一丸，點汞及鉛錫銅鐵一斤，立化成紫磨黃金，光澤不可言耳。餘自神道設教，啟於玄慈，蒲州愍在俗之賢明，而述為七篇二章，此篇本從《大洞寶經》中《仙君九品幽章隱文煉真妙訣》所出，禁文甚重，非賢莫傳，豈頑愚悖戾行屍穢質之徒見聞耳，深可忌之哉！恐洩上古仙聖之真妙也。
