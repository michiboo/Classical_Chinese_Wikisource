《太上素靈經》云：太上曰：兆之為道，存思《大洞真經》，每先自清齋，沐浴蘭湯。
《太上靈寶無量度人上品妙經》云：道言，行道之日，皆當香湯沐浴。
《黃籙簡文經》云：奉經威儀，登齋誦經，當沐浴以精進。若神氣不清，則魂爽奔落。
《紫虛元君內傳》云：夫建志內學，養神求仙者，常當數沐浴以致靈氣，玉女降祥，不沐浴者，故氣前來，三宮穢汙。
《仙公請問經》云：經洿不以香水洗沐，則魂魄奔落，為他鬼所拘錄。
《三元品戒》曰：常以正月十五日、七月十五日、十月十五日、平旦、中夜沐浴，東向以杓回香湯，左轉三十二遍，閉目思日光在左目上，月光在右目上，五星纏絡頭上，五雲蓋體，四靈侍衛。訖，便叩齒三十二通，祝曰：
天澄氣清，五色高明。日月吐暉，灌我身形。神津內澳，香湯煉形，光景洞曜，煥映上清。氣不受塵，五府納靈。罪滅三塗，禍消九冥，惡根斷絕，福慶自生。今日大願，一切告盟。身受開度，升入帝庭。畢，仰咽液三十二通止，便洗沐。畢，冠帶衣服，又叩齒十二通，祝曰：
五濁以清，八景以明，今日受秬，罪滅福生。長與五帝，齊參上靈。祝畢，便出戶入室，依法行道。夫每經一殗，皆須沐浴，修真致靈，特宜清凈，不則多病。經真官，計人罪過。沐浴香湯。用竹葉、桃枝、柏葉、蘭香等分內水中，煮十數沸，布囊濾之去滓，加五香，用之最精。
《太丹隱書洞真玄經》云：五香沐浴者，青木香也。青木華葉五節，五五相結，故闢惡氣，檢魂魄，制鬼煙，致靈跡。以其有五五之節，所以為益於人耶。此香多生滄浪之東，故東方之神人，名之為青水之香焉。又云：燒青木、薰陸、安息膠於寢室頭首之際者，以開通五濁之臭，絕止魔邪之炁，直上沖天四十里。此香之煙也，破濁臭之炁，開邪穢之霧。故天人玉女，太一帝皇，隨香炁而來，下憩子之面目間焉。燒香夜，特亦常存而為之。
《黃氣陽精三道順行經》云：上學之士，服日月皇華金精飛根黃氣之道，當以立春之日清朝、煮白芷、桃皮、青木香三種，東向沐浴。
《西王母寶神起居玉經》云：數澡浴，要至甲子當沐浴，不爾，當以幾音羈月日旦，使人通靈浴。不患數，患人不能耳。蕩練屍臭，而真氣來入。
又云：太上九變十化。
《易新經》曰：若履殗穢及諸不凈處，當洗澡浴，盥解形以除之。其法用竹葉十兩、桃皮削取白四兩，以請水一斛二斗於釜中煮之，令一沸出，適寒溫，以浴形，即萬殗消除也。既以除殗，又闢濕痺、瘡癢之疾。且竹虛素而內白，桃即卻邪而折穢，故用此二物以消形中之滓濁也。天人下游既返，未嘗不用此水以自蕩也。至於世間符水，祝漱外舍之，近術皆莫比於此方也。若浴者蓋佳。但不用此水以沐耳。
《三皇經》云：凡齋戒沐浴，皆當盥汰五香湯。五香湯法，用蘭香一斤，荊花一斤，零陵香一斤，青木香一斤，白檀一斤。凡五物切之，以水二斛五斗煮取一斛二斗，以自洗浴也。此湯闢惡，除不祥炁，降神靈，用之以沐，並治頭風。
《太上七晨素經》云：每以月一日、十五日、二十三日，一月三取三川之水一斛一經雲，三川水取三江口水。一經雲，取三井水亦佳，雞舌、青木香、零陵香、薰陸香、沉香五種合一兩，搗內水中煮之，水沸便出，盛器之中，安著床上，書通明符著中以浴，未解衣，先東向叩齒二十四通，思頭上有七星華蓋，紫雲覆滿一室，神童散香在左，玉女執巾在右。畢，取水含仰漱左右三通，祝曰：
三光朗照，五神澄清。天無浮翳，地無飛塵。沐浴東井，受胎返形。三練九戒，內外齊精。玉女執巾，玉童散靈。體香骨芳，上造玉庭。長保元吉，天地俱並。畢，脫衣東向，先漱口三過，次洗手面，然後而浴也。浴畢，轉西向陰祝曰：
浣濁除塵，洗穢返新。改易故胎，永受太真。事訖，取符沉著井中。
天帝君沐浴上法，受之元始天王。按法修行，體香骨芳，得為帝皇。傳付天帝君修行，得流精紫光，覆冠帝身。天帝君傳南極上元君。上元君修行，得流芳上徹，香聞三清。傳付太微天帝君修行，五方自生神芝，來會帝房。傳付上聖金闕君，金闕君修行，面生玉澤，體發奇光。傳付上相青童君，青童君修行，香充三清，光映十方。此之妙道，非世所行，秘在南極紫房之內。有分應仙，當得此經，按文修行三元紫房，體生玉澤，面發奇光，神聰奇朗，究徹無窮，能行其道，白日登晨。
《外國放品經》云：沐浴金門，冠帶神輝，學同天人，壽極二儀。高上合歡，萬仙總歸，正虛結符，永無傾危。
《沐浴身心經》云：沐浴內凈者，虛心無垢；外凈者，身垢盡除。存念真一，離諸色染，證入無為，進品聖階，諸天紀善，調湯之人功德無量。天真皇人復白。
天尊未審五種香湯，獲七福因，何者為是？何所修行？有何勝業？願更開曉。天尊答曰：五香者，一者白芷，能去三屍；二者桃皮，能闢邪氣；三者柏葉，能降真仙；四者零陵，能集靈聖；五者青木香，能消穢召真。此之五香，有斯五德。七福因者，一者上善水，二者火薪，三者香藥，四者浴衣，五者澡豆，六者凈巾，七者蜜湯。此七福因，能成七果：一者常生中國，為男子身；二者身相具足；三者身體光明，眼瞳徹視，四者髭發紺青，圓光映項；五者脣硃口香，四十二齒；六者兩手過膝；七者心聰意慧，通了三洞經法。
正月十日，沐浴，令人齒堅。
二月八日，沐浴，令人輕健。
三月六日，沐浴，令人無厄。
四月四日，沐浴，令人無訟。
五月一日，沐浴，令人身光。
六月二十七日，沐浴，令人輕健。
七月二十五日，沐浴，令人進道。
八月二十二日，沐浴，令人無非禍。
九月二十日，沐浴，令人闢兵。
十月十八日，沐浴，令人長壽。
十一月十五日，沐浴，令人不憂畏。
十二月十三日，沐浴，得玉女侍房。
《洞玄真一五稱符上經》云：黃帝曰：天老以小兆未知天炁，故受兆《靈寶五稱符經》。按東井言千清潔吉日，沐浴齋凈，受靈寶符。
正月十日人定時。
二月八日黃昏時。
三月六日日入時。
四月四日日昳時。
五月一日日中時，二十九日巳時。
六月二十七日食時。
七月二十五日早食時。
八月二十二日日出時。
九月二十日雞三鳴時。
十月十八日雞初鳴時。
十一月十五日過夜半時。
十二月十三日夜半時。此皆當天炁月宿東井時，與神仙合會，此日蘭湯沐浴巳也。
《老君河圖修身戒》云：
正月十日人定時沐浴，除過無極。
二月八日黃昏時沐浴，除過二千。
三月六日日入時沐浴，除過三百。
四月十三日夜半時沐浴，除過二十。
五月一日日昳時沐浴，除過二十。
六月二十七日日中時沐浴，除過六百六十。
七月七日日中時沐浴，除過七百三十。
八月二十五日人定時沐浴，除過七十。
九月二十日日出時沐浴，除過九百六十。
十月二十八日平旦時沐浴，頭白返黑，壽同仙人，除過無極。
十一月四日雞鳴時沐浴，除過二十三。
十二月三十日夜半時沐浴，除過三千。
《洞玄二十四生圖經》云：天河灌東井，石景水母精，圓光拂靈曜，玄暉瑩高明。元始披重夜，天人逐月生。沐浴瀾池上，龍負長更瓶。金童麗香華，玉女流五星。冠帶濯玉津，煉度五仙形。體香萬神降，乘景登高清。
《洞真太上黃素四十四方經》云：凡存念上道，咒除三屍之時，常當採取白芷草根及青水香，合以東流水，煮取其汁，以沐浴於身，闢諸血屍惡炁。可和香燒之，以致神明。若無青木香者，亦可單用白芷。
清虛真人曰：每至甲子，必當沐浴。
紫微夫人曰：沐浴不欲數者，魄之性也。性違魄返，是煉其濁穢，魄自亡矣。
《真誥》云：南嶽夫人曰：浴不厭數，患人不能耳，數則蕩煉屍臭，而真炁來入。
《金房度命上經》云：修度命回年之道，每以六癸之日，取北泉之水一斛，就本命日取白芷、桃皮、柏葉各一斤，合煮令沸，正中而浴。臨浴之時，向本命叩齒九通，思玉童三人執巾在左，玉女二人擎香在右，紫雲華蓋覆到前後，微祝曰：
天地洞清，洗穢除塵。煉化九道，返形太真。百關納靈，節節受新。清虛監映，內外敷陳。日吉時良，度命回年。玉童玉女，為我執巾。玄靈紫蓋，冠帶我身。使我長生，天地同根。畢，便浴。浴訖，還入室，東首而臥。取粉自飾，通身令幣，仍摩兩掌令熱，拭面二七，又微祝曰：
天朗炁清，我身已精。塵穢消除，九孔受靈。使我變易，還反童形。引骨更生，體映玉光，面發金容。
《洞神經》第十二云：上元齋者，用雲水三斛，青木香四兩，真檀七兩，玄參二兩，四種合煮，一沸，清澄適寒溫，先沐後浴。此難辦者，用桃皮、竹葉剉之，水一二斛隨多少，煮一沸，令有香氣，人人作浴，內外同用之，闢惡，除不祥。沐浴室令香凈，勿近圊溷，勿逼井灶，勿侵堂壇，勿用穢地，故廁牢獄，屍樞、堂居，皆不可用。
道書云：凡道士理發將髻及沐頭將散發之時，先叩齒七通，乃祝曰：
太帝散華，玄歸大神。今日元吉，理發沐塵。闢惡除患，長生神仙。畢，乃髻之。竟，又叩齒七通，都畢。此名為太帝散華理發內法。令人終年不病，耳目聰明，頭腦不痛。
凡道士浴身及洗手面之時，先臨水叩齒三通，乃祝曰：
四大開朗，天地為常。玄水澡穢，闢除不祥。雙童守門，七靈安房。雲津煉灌，萬炁混康。內外利貞，保茲黃裳。祝畢，又叩齒三通，乃洗手面。此名為澡穢除兇七房祝法。常能行之者，使人神明血凈，闢諸兇氣。
夫神氣清虛，真靈所守。身心混濁，邪氣害人。入靖思真，要須清潔。不履眾惡，吉祥止焉。道士女官，受法已後，特忌殗穢。諸不宜者，不在履限。
《玄都律》曰：民家殗污，不過晦甗不得入，治哭亦三日穢。三年之喪，未滿百日，並不得書符奏章，朝真入靖。違者，奪筭一紀。
太極法師曰：道士女官，先無殗穢，哭亦不殗，唯須佩籙者身。或被縣官系閉出後，香湯沐浴解殗穢。三日已後，始得入靖。夫殗忌臨屍，入產婦室及喪家齋食。產家三日並滿月及見喪車、靈堂、六畜、生產、抱嬰兒、胎穢、哭泣，不得言死亡事及不祥事。午前忌之，不得見血肉、死禽獸。寢臥櫛髪、飲食、便曲，並不得向北，便曲不得視三光。餐十二辰肉、魚臊、五辛、並忌。若婦人有經通，不得近亦不得與同房寢臥，並造醮食及近道場。如夢洩亦須解穢。若見死柩喪車，速存火從自己心中直出，往燒之赫然，死柩喪車並為灰燼，便想烈風吹之。又閉目內視，令火自焚，舉體潔白，見穢氣消滅即解矣。又存一真人頭戴籙中九鳳真冠，口中含水噴灑，穢亦消解。乃硃書解穢符在符本經。書時三叩齒，稱合明天帝日，閉氣書之。置水中，以刀子左攪水三幣，想見北斗星在水中，祝曰：
百殗之鬼，速走萬里，不走斬死。西方白童子，急急如律令。則含水噴灑，穢氣都散。歲除日不浴，元日不沐，尋常五日一浴，十日一沐皆用桃竹。
《朝真儀》云：每月一日、十五日、三元日、庚申、甲寅、甲子、八節、三會、本命等日，並須朝禮。若與戊辰、戊戌、天父、天母殺害日，常日殺同者，即不可為之。凡朝禮先一日，以桃湯澡浴如法在解穢篇，並不得食蔥、薤、韭、蒜、乳酪等。至其日，更潔衣服，執香爐，至靖戶外，叩齒三通，微祝曰：
守靖玉女，四明功曹。今欲朝禮，願通達上聞。便開門先進左足，至香案前置爐案上，執簡平立，臨目叩齒三通，存思玉童玉女在香案左右，即長跪三，捻香。訖，起，平立，又微僂身發爐，祝曰：
太上玄元五靈老君，當召功曹使者，左右龍虎君，捧香使者，三氣正神，急上關啟三天太上玄元道君。臣今正爾燒香朝真，願得九天正真生氣降臣身中，令臣所啟，速達逕御太清紫微宮真玄元大道君凡前。畢起，存心若至金闕前，再拜訖。又長跪，叩齒二十四通，祝曰：
正一盟威，弟子某甲稽首，歸身，歸神，歸命。太清玄元無極大道太上老君、太上丈人、天帝君、天帝丈人、九老仙都君、九炁丈人、百千萬重道炁，千二百官君，太清玉陛下，臣幸資夙慶，得奉道真，竊不自揆，輒希長生，誓已立功修德，乞願赦臣積生已來至於今日所犯元惡重罪，咸賜蕩除，許臣自新，補復前咎，令九祖父母幽魂苦爽皆下拔九幽，上升天衢，令臣修道，克合誠精，削除死籍，註上玄籙。闔門之內，共保元吉，生成之惠，實在於此。臣某叩頭便以簡即叩頭謹啟若更有佗事任隨意言之，但不得繁矣。訖，又再拜，便於禮處伏地，以簡叩頭搏頰。訖，復爐祝曰：
香官使者，左右龍虎君，捧香使者，三氣正神，當令朝真之所，自然降金丹玉芝之英，百靈眾真交會在此香火案前，令臣修道，克合至真，闔門受福，天下蒙恩，仙童玉女，侍衛香煙，傳奏所啟，徑御
至真帝前燒香時勿反顧，顧則忤真氣致哀應，又勿囂喧，使至平明須了矣。
受大洞上訣，施行雌一，讀《太丹隱玄五晨金華經》者，常月密朝太素三元君，以正月十日、二月九日、三月八日、四月七日、五月六日、六月五日、七月四日、八月三日、九月二日、十月十一日、十一月十二日、十二月十三日夜，於寢靜之室，燒香北向，心存三君，再拜。訖，坐臥任意，稽首心祝曰：
謹啟太上大道高虛玉晨太素紫宮三元帝君，中央黃老、無英、白元、玉皇大帝、五老高真、太極皇精玄皇玉君，某是大洞三景弟子，謹以吉日之夜，天關九開之間，上聞太上、太素、三元、玉皇真君前，乞得長生世上，壽無億年，時乘黃晨綠蓋龍轅，上詣紫庭，役使萬神，侍衛四明太素帝君。畢，常當行之，勿令人知也。此太極真人隱朝三元夜禮願之道也。昔常安季仲子不知他道，又亦不施行太丹之事，三元之法，唯偶得此隱朝之道，按行之三十年，得乘雲駕欻，升入玄洲。仙人王履冰、趙雙成、範叔友、管平阿、李明延、安生之輩，皆得此道而升崑崙之房，或在神洲，或在三玄宮也。
旨曰：月用一日一年有四日，不同常步日及上生日。不同者及同者並依常法竟，各依時王朝。若甲子日、八節日、與四時同者，亦止一步而為二朝，以王星為始。若欲各步各朝，以午時朝極，子時朝中元。旨曰：春正月一日、二月二十日、三月二十七日。旨曰：步綱畢，正身入斗魁中，東向，視歲星，象在肝中步畢，仍於弼上左回身，左足先下，入魁中，對天樞下陰精弼星之間，東向，右足並立，閉氣臨目，存歲星精象，圓如珠，青光照洞，從天來下，飛入我口，小開口受而吞之，逕在肝中，內外合映，良久乃通氣開目。餘星皆仿此，各依本色及所生之藏。旨曰：再拜好安處兩足拜跪，勿令犯諸星綱。跪長極，並當以膝綱上，不爾不得也。旨曰：心祝曰：
太歲元神，木公九元，陽華玄氣，盡來入身。旨曰：祝畢，叩齒九通畢起左回登天樞而出，若值六甲日，仍左行步三臺。非六甲日，左行詣五星綱口，餘四朝仿此。旨曰：夏四月八日、五月六日、六月十八日。旨曰：正身入斗魁中，南向視熒惑星，象在心中，再拜跪，心祝曰：
南上元神，火陽四光，仲離丹水，來入丹房。旨曰：祝畢，叩齒九通。畢起出。旨曰：秋七月七日、八月二十日、九月九日。旨曰：正身入斗魁中，西向，視太白星，象在肺中，再拜跪，心祝曰：西上太玄，金精七通，玉元二帝，氣回胎腦。旨曰：祝畢，叩齒九通。畢起出。旨曰：冬十月五日、十一月三日、十二月六日。旨曰：正身入斗魁中，北向，視辰星，象在腎中十月、十一月在左腎，十二月在右腎，再拜跪，心祝曰：
北玄紫辰，金車水元，龍胎化靈，來入一身。旨曰：祝畢，叩齒九通畢起出，甲子日、八節日，正身入斗魁中弼星，後入陰精弼星中間，對向真人星，令得拜跪。旨曰：向真人星，存鎮星，象在脾中，再拜跪，心祝曰：
太極九真，流康陰根，飛一卻蓋，來入泥丸。旨曰：祝畢，叩齒九通。畢起出。若值六甲日，即步三臺。非六甲日，乃便步五星。行之十四年，七星之精下化成神人，並乘流零八景，丹玄斑雲，俱來詣子，拜子仙官，授子真符，道成皆登上清，升太微宮注云：五嶽君、四極真人、太極真人，各有獻送，具在經文。
正月四日、二月八日、三月十五日、四月八日、五月九日、六月六日、七月七日、八月八日、九月九日、十月五日、十一月三日、十二月十二日。
太上大道玉晨君常以此日中登玉霄琳房，四眄天下，有志節遠游之心者，子至其日平旦日出時，北向再拜，亦可於中靜出庭壇，燒香北望，乃拜雨雪於靜室中，自陳本懷所願曰：糞土小兆男某謹上啟：
太上玉晨玄皇大道君，某以思真願仙，歸心奉朝，伏希眄鑒，矜允誠請，原赦某歷劫之殃考，一生之罪咎，學道修身，克蒙感遂，長生度世，登侍霄房。畢，咽液三十過伏席叩摶，使心形慊極，良久，起跪，咽液也。
東海青童君，常以丁卯日登方諸東華臺四望，子以此日常可向日再拜，日出行之至其日時，出於庭壇，施香案，如法乃拜。若所居不早見日者，當視東方昕昕然，即可為之。其方諸山既在會稽東小近南。若夏月，日出東北，乃不可每正向日出，要當向山所在為之。值雨雪則於靜室中存而朝之。長跪曰：
糞土小兆男生姓名謹上啟：
九微太真玉明青保王金闕上相大司命高晨師東海玉明青華小童道君，某以塵濁罪穢，願樂清虛，乞沾所望，仰蒙濟拔。所以幽明考譴，並希赦蕩業，預仙階，侍謁靈景因伏席叩摶，使心形慊極，又再拜，可因此以服日精九月巳後，正月巳前，日出同在其方。非其月則拜畢轉身正對日，行諸服飛華、水母、奔日、五帝等法，亦可正爾吸日精霞，九咽之。
學生之法，不可泣淚及多唾洩，此皆為損液漏津，使喉腦大竭。是以真人道士常吐納咽沫，以和六液。常以本命之日向其方面叩齒三通，心存再拜，而微祝曰：
太一鎮生，三炁合真。室胎上景，母玄父元。生我五藏，攝我精神，下灌玉液，上朝泥丸。夕煉七魄，朝和三魂，右命玉華，左嘯金晨。令我神仙，役靈使神，常保利津，飛行十天。祝畢，又心拜四方，叩齒三通。此名為太山上咒生隱朝胎元之道。常能行之，令人魂魄保守，長生神仙。
常以月三日、九日、十六日平旦，向日九拜九揖，亦可心拜，仰頭，叩齒二十四通，微祝曰：
天魂九纏，上帝尊神。太陽日精，金門變仙。小兆壬甲敢奏微言，今日上告，八願開陳，請施禮願，仰希玄恩。蒼龍硃鳳，策轡紫軒。五雲交陰，六炁扇塵，高上曲眄，三元降真。二景纏絡，我道欣欣，心朗耳聰，目明色鮮。體輕骨升，面發華顏，羽服生形，飛造帝晨。畢，仰天引日精四十五咽止。行此三年，目明徹視，洞睹無窮，面有金容，體生玉津。九年能行，身外無影，飛空玄虛也。若天陰無日，於密室心存行之，亦感於自然也。
又以月五日、十五日、二十五日，此三日皆以人定時向，月九拜九揖，亦可心拜，仰頭向月，叩齒十六通，祝曰：
魂精魄靈，九天同生，石景水母，太陰朗明。徘徊月宮，治煉金庭，二景合原，上吉時清。八會交帶，我願克成，願光願容，願鮮願榮，願神願仙，飛行上清。畢，仰引月精四十五咽止。
魂精帝君，即九天司命，部九天之魂精，下統後學筭命也。帝君鎮在日門金庭之內。魄靈帝君即九天丞相，主九天之魄靈，下統後學之錄籍也，鎮在月宮琳瑯之都。
凡修上道，旦夕坐起臥息，常當存念，日在頭上，月在口中，魂精帝君在泥丸，魄靈帝君在明堂。心存目想，常使徬佛，將其逾年，真形見也，青白分也。九年能乘空飛行，上登晨燈之館，游宴虹映之山也。
正月九日、二月八日、三月七日、四月六日、五月五日、六月四日、七月三日、八月二日、九月一日、十月十日、十一月十一日、十二月十二日夜，用子時左右，於寢靜北向，六再拜，訖，起跪施香案，具冠服，再拜，訖，更一拜，便長跪曰。
謹啟：
太上大道高聖玉晨太素紫宮八靈三元君，中央黃老君、無英、白元太帝、五老高真上仙、太極皇精三皇玉君、大洞三景弟子某謹以吉日之夜，天關九開之門，上聞太上玉皇真君，乞得長生世上，壽無億年，時乘黃晨龍轅，上詣紫庭，役使萬神，侍衛四明。畢，勿令人知。太素三元君，女子也。德凝虛無，神高太上，教制天真，領理萬炁。三元君乃一女子耳。積感瓊瑯，虛生霄晨，結煙散景，道陵玉真。夫三元君之出遊也，則日月傾曜，烈燭拔根，八風揚波，飆蕩幽源，連暉九萬，高霄儛晨，絳霞鬱敷，黃雲九纏。於是五老啟途，太帝扶軒，西皇秉節，東華揚幡，九天為之顛徊，太無為之起煙。幽炁隱藹，八景連塵，顧眄羅於無上，俯仰周於百圓。大哉！高皇。是曰太素三元君。夜在密室，常存三元君來在室中，心拜心語，如是不替，則所向如願，萬事克和，此為真人致神仙之要法也。
太素三元君服紫炁浮雲，錦帔九色。龍錦羽裙，建寶瑯扶晨羽冠，腰流金火鈴，虎符龍書，而坐空中焉。膝下常有綠丹青三素之雲炁，鬱然冠其形也。太素三元君常詠曰：太無連玉清，三曜洞高明。八素回晨風，散雲藹飛靈。圓輪擲崆峒，金映冠天精。玉華結五老，紫煙運霄軿。乘炁蕩玄房，委順扶所經，金姿曜九暇，玉質躍寒庭。幽童回孩眄，老艾還返嬰。帝一固泥丸，九真保黃寧。視眄萬劫外，齊此九天傾。若存念之時當諷此詠之作，雲是玉清上宮之唱，以和於形魂之炁也。若存三元君者，首作頹雲三角髻，餘朆散垂至腰中，髻上乃冠扶晨冠耳。子存感致若亦將見之於紫房及左右也。此者之間，當有太素玉女三寶真人來降於子矣。欲行此道，常當別寢獨處，不雜他人。每事亦爾，非唯此一事而已。
