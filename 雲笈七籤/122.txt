衢州東華觀，物産殷贍，財用豐美。主持綱領多恣隱欺，有監齋一人，其過尤重，不知禍福，不信神明。或聞罪福報應，謂之虛誕，常曰：「道士用常住物，如子孫用父母物耳，何罪之有？」以此故教誨所不及矣，辯於飾非，給於應對，人有文過者，率引之以為語端，如俗中之說徐六侯白耳。既死數年，一旦，道侶三五人縱步園林，逰春肆目，坐石藉草之際，觀中牛十餘頭飲齕於坐側，一人偶曰：『某監齋常能排斥罪善，不信報對，量其積過，莫在群牛中否？」衆方言笑，一牛直詣衆前，驅之不去。試以某監齋呼之，跪而兩淚；每呼名，必隨應焉。道侶愍之，為拜章修齋謝過，遷拔二日，夜寓夢致謝言：「宿過已赦，徑得往生矣。」三夕而牛斃。
婺州開元卻倚小坡形勢高爽元置之地四面通街其後居人所侵基地漸狹大殿之後便逼居人私舍亦有州司勢要占地造宅道士明知其事未嘗敢言主觀道士夢天上官吏三五十人自空而下集於殿前即喚此道士問觀地疆界答雲某後生晩長自主觀來低據見在而已據老人所言此觀元置為御容四面通街以防水火今去街極逺盡隔人家官人點頭曰：實然又見一人云是地司所說亦同有朱衣吏一人進曰：此事不煩躬親說說但處分刺史溫璋即時忽見令人往傳處分言訖昇空而去明日刺史忽入觀行腳登尊殿上顧望問道流此觀形勢布置不合隘窄如此何得側近便有戶人居住道流逡巡未敢低對溫郞中曰：固應難說即令懸榜發遣居人四面以官街為界併還常住所侵佔地者據侵住年月限一月日內陪納租地錢隨間數徵地租約數百千充版築垣墻修飾屋宇六十餘日觀復舊製溫夜夢青童降曰：汝有政理常住之功賜節鎮三任若瀆貨殺人得其一矣亦如其言。
杭州餘杭上清觀田畆沃壤常住豐實主持道流每減尅隱欺以私於巳雖教門鈐轄官中舉明必廣費金帛以請託於局吏賄貨既行多覆藏其罪掩蔽其惡由是州吏縣曹相知罔冒積弊久矣殿宇摧殘香燈寢絶逰客經過略無投足之所有識者為之寒心嫉惡者有為之扼腕固有日矣會昌中人家併産兒女五六輩皆形骸不具瘖聾瞽躄數歲有白尊師自金華山至駐留旬日住持道流因話其事尊師促令召之既至愍然曰：汝何得作此重業犯負大道致茲考責邪謂觀中諸道流曰：此奴婢輩皆是此觀前輩道流隱欺常住恣為罪業不唯秖受此報方欲更履諸苦未有解免之期即次第呼其昔日姓名一一問之數輩亦以曉悟先身之罪啼號嗚咽悶絶於地尊師令其家各備香油為之焚香懺謝求乞赦宥常住亦為辦齋食供養如是三日尊師冥心靜定經宿方起曰：太上有明科常住法物供養三寶傳於無窮之世固不可輙有隱盜侵欺之者罪及七世生受荼毒死履諸苦或為賤人畜類以償昔債雖三元八節天地肆赦此罪不在可赦之例吾以愍物之故適為昌禁上干天府此輩已得止此一報即生身得於善處矣三旬之後相次有應此後主持者當明為鑒戒勿履此轍也月餘瘖瞽聾者相續而死惟躄者足稍能履十餘年後平復如常白尊師言此奴罪名稍輕即當赦免此奴免之日諸輩皆釋其幽牢也果如其言以此奴平復能行為冥中赦宥之期爾。
龍州牛心山古觀即大唐逺祖隴西李龍遷梁武陵王蕭紀理益州使遷築城於此所居既沒葬於山側鄉里立祠號李古人廟武德中改為觀其後武氏篡國潛欲革命勑鑿斷山脈其崗斷處水色變赤其腥如血天寶末明皇幸蜀駕入劍門有老人蘇坦迎駕奏曰：龍州牛心山國之祖墓因李古人名遂為州名古老相傳皆有靈應陛下今日蒙塵之禍乃則天掘鑿所致請御衣一襲藏於山脈斷處修築復舊山必有聲如此則克復兩京回鑾有日矣明皇異其言即命內使齎御衣國信祭山修築刺史蘇邈准詔以近山四鄕百姓放明年租稅併功修填還使如舊山果有聲如牛呴焉明年誅祿山復宮闕至德二年十月二十八日詔曰：江油舊壤境帶靈山自狩巴梁屢昭感應眷茲郡邑合有增崇可昇龍州為都督府賜號應靈郡長慶四年中使張士謙王元宥刺史蔚遲銳修之寶歷元年三月內使閻文清又齎詔祈醮僖宗朝宗子李特立復以前事上奏請修觀及廟置金籙道場乃授特立龍州錄事參軍與內使高品王彥忠就山修飾委東川節度使楊師立選高法道士袁道常等開黃籙道場醮山祈福山亦有牛呴之聲明年誅黃巢復京邑靈應復如初中和三年詔昇江油為望縣其後東川修造將李賞嘗過山觀見貞松古栢皆可材用因修立廨署苟圖其功不奉使司指揮徑往望林採伐山臨江滸便於運載所斫材木摙運未半日夜常有神人詬責之賞歷歷聞所詬之聲莫知禳謝之路既而以臟賄發露為衆所怒今相國琅瑘公斬之於都市。
蜀州新津縣平蓋化即第十六化也神仙崔孝通得道之所真像存焉化有玉人長一丈見則天下太平殿左有玉女泉水深三四尺飲之愈疾化之上當山之半有榑木樹徑六七尺居人常聞其下有考楚號叫之聲莫知所以大順元年丁未山下居人何六者性本兇悍不懼罪福因值干戈化中無道流棲止乃毀拆屋宇採伐林木為樵薪以貨之固有日矣一旦詣山前僧舍中求水漿以救其渴乏僧素與相識聞其聲哀切出門眎之見其仰面反手如被拘縛喉口喘急流涕於口問其所疾答曰：我為毀平蓋化屋宇斫伐樹木今有黃衣使者追捉繫縛將往榑木樹下地獄中考問去渴乏既甚乞少水相救耳以水與之良久徑去死於榑木之下鄕里共所知焉又有人取水泉側古跡雕塑二玉女以為奇玩傳於人間既無玉女之像泉畔小舍亦被人毀拆近化居人見擒取盜玉女人生魂入化中其人遂風癩焉。
嘉州開元觀，在層崗之上，下眺城邑，俯眎江山，二水縈迴，衆峯環抱，頗為郡中之勝。舊有高閣臨崖，崇樓切漢，制度宏巧，逺近稱之。久曠葺修，樓已摧壞，官收其材用之餘者為馬廄焉。有古制門扉，堅朽不蠹，亦置於木棧之旁。既而夜夜有光，烱然可鑒，以其為怪，棄而不用。及遷於紫極宮玄元殿內，有小赤蛇蟠綴門欞之上，累日不去。雖衆人聚觀、以物驅斥，宛然猶在。涉旬之外，不知所之爾。
成都景雲觀，舊在新北市內，節度使崔公安潛置新市，遷於大西門之北。觀有三將軍堂，此頗靈應。既毀撤之後，唯柱礎一枚，穿掘不得，置手足於其上，熱愈於火，逡巡應心。側近居人有犯觸者，立有祥應，至今猶存。
成都卜肆支機石即海客攜來自天河所得織女令問嚴君平者也君平卜肆即今成都小西門之北福感寺南嚴真觀是也有嚴君通仙井圖經謂之嚴仙井及支機石存焉太尉燉煌公好奇尚異多得古物命工人所取支機一片欲為器用以表奇異工人鎸刻之際忽若風瞀墜於石側如此者三公知其靈物不復敢取至今所刻之跡在焉復令人穿掘其下則風雷震驚咫尺昏曀遂不敢犯。
成都玉局化洞門石室，昔老君降現之時，玉座局腳從地而湧。老君昇座傳道既去之後，座隱地中，䧟而成穴，遂為深洞，與青城第五洞天相連。天師以為玉局上應鬼宿，不宜開穴通氣，將不利分野，乃刻石以閉之。因為石室，高六七尺，廣一步，中鏤玄元之像焉。節度使長史章仇兼瓊，開元中遍修觀宇，崇顯靈跡，欲開洞門，使人究其深淺，發石室之際，晴景雷震，大風拔木，因不敢犯。
漢州金堂縣大廳前有雙轍跡與三元觀殿前相連入昌利江際而絶無窪䧟之狀與平地一般但隱隱然土色稍異晝眎之其跡似黑夜眎之其色似白月中看之亦帶黑色屈曲行勢逺近相合雨霽即先乾雪即先消此最為異綿歷歲年雖鋤斸踐蹂其跡常在頃因離亂主兵者斬人於其廳前微汙其跡所汙之處微不相續爾青城山天倉峯側地中亦有此跡䧟地四五寸闊一尺雖年歲更移其跡依舊縉雲仙都山溫州仙巖山皆有轍跡或輾石上或在平地與此轍跡靈應無異矣。
玉局化九海神龍會稽山處士孫立畫也乾符庚子年九月庚辰辰時下筆巳時已畢蟠拏蹴縮者七十三尺壁廣一丈八尺許噴雲鼓波頗為奇狀燕國公劉景宣因夢神龍降於玉局遂畫其像穎川王陳公敬瑄浚並於其前逺近居人時有禱祈者率言有應一旦川境亢旱有一健步者恃酒臥於龍前井欄之上慢駡曰：天旱如此用汝何為以大石擊畫龍之腳其痕尚在既還家足疾忽甚痛不可忍使人焚香吿謝竟不能解於是數日而殂。
青城絶頂上清宮有天池焉距宮之下東南十步深三尺廣亦如之水常深尺許滯雨不加積旱不減每春逰山致齋者多則一二百人少或三五十人飲用其水亦無涸竭經夏霖霔無人汲水水亦不溢或人所汙穢立致竭焉頃因逰禮有府中健步一人隨余登山令以椀汲水誤投足於其間頃刻即涸數月經雨竟亦無水余宿於上清宮焚香祈謝一夕復舊矣昔黃帝命寧君為五嶽丈人嶽神一月再朝虛中灑水以代刻漏陽時則颯然而下陰時即無晝夜凡六時灑水故號六時水焉其所出處在天倉巨巖之前宗玄觀之南三師壇側其下有明皇御容碑水所落處側石為六角池闊三四尺以貯之焉上無泉源亦無流注應時懸降勢若暴雨人或炷香執爐祝而引之自東自西隨香而灑可移數步之內乾符己亥年觀未興修水常如舊忽有飛赴寺僧竊據明皇真碑舍中擬侵佔靈境創為佛院其水遂絶半歲餘僧為飛石所驚蛇虺所擾奔出山外縣令崔正規秋醮入山聞鄉閭所說芟薙其下焚香以請水乃復降至今不絶。
葛聵化周回巖巒左右嵌穴地靈境秀逈絶諸山故有二十四峯八十一洞焉觀下有磎泉深在谷底汲之非便此宮之西過崖磴十五步巨石之下有丁東水出於崖腹滴入窪石竅中積雨不加久旱不竭人或污之立致枯涸中和年刺史安金山准詔投龍郡縣參從者三百餘人忽有污觸其水者頃刻乃竭安公與道流頗為憂懼夜至泉所拜手焚香叩祈良久涓涓而滴雖從騎之衆食之充足每年三月三日蠶市之辰衆逾萬人宿止山內飲食之外水常有餘。
金堂縣昌利化玄元觀南院玄元殿前有九井焉平陸之上纔深一二尺或方或圓大者五六尺小者三二尺相去各數步泉脈相通而水色皆異其味甘香蓋醴泉之屬也無水旱增減之變常涵岸不溢蜀王訂東川之年岐隴之師赴援乘銳深入來屆金堂江側江水泛漲雷雨異常遂不克濟師驚而遁時以盛暑探騎十餘人入昌利化見井而喜繫馬解衣將赴泉以浴忽大井中有馬絆蛇騰湧而出首如白虎大若車軸噓氣噴毒勢欲噬人騎卒見之奔迸而去又每歲三月三日蠶市之辰逺近之人祈乞嗣息必於井中探得石者為男瓦礫為女古今之所効驗焉。
仙都山陰君將欲昇天謂門人劉玄逺曰：此山孤峙勢若龍蟠其首東向必當吐雲送我言訖有五色雲從地湧出乘雲昇天出雲之處呀成洞穴水旱祈禱立有感通大歷九年七月十五日邑人宇文萬年女人阿仵等一十五人以元節之辰奉香花於洞門禮拜忽見洞中波濤湧溢出一金手一玉手其大如扇良久乃隱水波亦不復見長慶元年江陵人傅緗聞洞中雷吼之聲咸通初道士王芳芝聞洞中聲如群鳥飛異香紛郁遍於山頂鄕人常占於歲鶴翔必致於年豐鹿鳴必致於歲歉不棲凡鳥每有二烏廣明辛丑歲刺吏陳侊修置道場有祥雲天樂之應甘露泫於叢林寵詔褒美中和甲辰年賜紫大德曹用言准詔齋醮有卿雲瑞雪之祥時既畢黃籙道場未撤門纂有神人見曰：靈山齋醮必命神低主張某即近廟之神差衛壇靖齋功既畢門纂未移某不敢輒還本廟道衆聞其言覩其異遽坼門纂其神見形媿謝而去茲山靈應今古昭彰傳於衆多非可備述。
嘉州東十餘里有東觀在群山中石壁四擁殿有石函長三尺其上鏨鳥獸花卉文理纖妙鄰於鬼工緘鏁極固泯然於毫縷之隙相傅雲是尹喜真人石函也真人昇天之時以石函付門第子約之曰：此函中有符籙愼不可開犯之必有大禍郡人逺近咸所敬之大歷中清河崔公為太守惟剛果自恃聞有真人石函笑謂官屬曰：辛坦平之詐見矣即詣觀眎函使破其鏁道士白曰：真人有遺教啓吾函者必有大禍幸君侯無犯仙官之約崔怒曰：尹喜死且千年安得獨有函在促命破鏁而堅不可動即以巨索繫函鼻以數牛拽之鞭驅半日石函乃開但有符籙數十軸黃素為幅丹書其文炳然如新矣崔觀畢謂道士曰：吾向者謂函中有奇寶故開而閱之今但符籙而已於是令緘鏁如舊崔既歸郡是夜暴卒三日而蘇官吏將佐且謁且賀崔謂其衆曰：吾甚大愚未嘗知神仙之事無何開關尹真人石函果有紫衣冥吏直至寢門曰：我冥吏也奉命召君君不可拒拒則禍益大矣始聞甚懼不覺隨吏俱去出郡城五十餘里至一官署其冥官即故相呂公諲也謂吾曰：子無何開尹真人石函乎今奉上帝命削君之祿壽果如何哉即召吏案吾名籍吏曰：崔公有官五任有壽十五年今奉上帝命削五任官削十三年壽獨有二年在矣於是聽崔還生崔與呂公友善泣告呂公曰：某之罪固不可逃上帝之責固非三赦所及矣過自巳招甘心受責知復何言然故人何以為救乎公曰：折壽削官不可逃矣吾為足下致一年假職優其祿廩用副吾子之託耳崔拜謝即為吏所導還郡廨中見其身臥於榻妻子環而哭之使者命崔俯眎其屍魂神翕然相合即蘇焉問其家已三日矣本郡以白廉使崔即治裝盡室之成都具以事告節制崔寧署攝副使月給俸錢二十萬果二年而卒矣。
九嶷山魯妙典仙女得道之所妙典居山修道自山門漸遷就高深岑寂之地每居作一麓牀蹤跡皆在妙典初居山北無為觀中去何侯宅舜壇三二里後居第一麓牀已在山上去舜壇五里其居所有古鏡一面闊三尺次作第二麓牀又直北上山三十里中有石盆可廣三尺長四尺自有神水雨不加溢旱不減耗飲之不竭又有鐵臼重二百五十斤延唐縣令王翱令人強取藥臼行未及縣王翶家舉二十餘口兩三日中相次俱死藥臼今在潭州麓山寺中寺中有犯者輒病極有靈驗。
夫妙本難窮，至真善應；可道而非常道，無為而靡不為。是以瓊簡瑤函，爰敷寶訓；雲章鳳篆，咸演秘文。標示明科，形容造化。所以宣揚博利，佽助洪鈞，為善教之筌蹄，道舍靈之耳目。朕獲膺元命，茂育群黎，冀廣真詮，潛資庶品。以《天童護命經》者，太清密語金闕真符，素有前徵，播於別籙。其或洗心誠誦，結念奉持，固可卻癘蠲邪。臻和致壽，類羲圖之立象；幽賛神明，同夏鼎之除祅。不逢魑魅，愈凶災於六極，集戩穀於百祥。因模寫以頒行，乃標題而敘列。所期寰海共樂生成雲耳。
益州西門內石筍街百姓李萬壽者，年五十餘，景福元年壬子歲三月中，值亂，城門盡閉，家道罄竭，親屬二十餘口，悉皆淪沒，萬壽一身窮悴。其月城開之後，遂往漢州投託親知。行至新都縣，覺日色猶早，乃更前去。殆至昏黑，無處止息，遙見西山之下隔橋似有人居，茅齋四向，園林森聳。萬壽至門，扣扉良久，一女子出，年纔及笄，忽見萬壽，甚驚問曰：「君是何人，因何至此？」萬壽曰：「欲往漢州，至此抵夜，願寄一宿，希不艱阻。」女子曰：「君宜速去，此不可住！」萬壽再三懇吿，乃曰：「緣妾夫婿非人也。」萬壽堅問其故，乃曰：「妾夫即行病鬼王也，啖食生人，莫知其數。妾即新都縣藍淀行內王萬回家女也，偶然被攝至此，無由歸得。」萬壽曰：「某至此，山路險惡，去亦死，住亦死，願得一處藏匿，必可免難，當為娘子通報本家，令知在此。」女子良久欣然，遂引萬壽入大饔中，以物蒙之。萬壽既喜又懼，不敢喘息，但志心密誦《太上天童護命經》。四更以來，忽聞大風拔樹，走石飛砂。俄見鞍馬鏗訇，旗隊震耀，入於堂內。須臾而風止，俄又聞鼾睡之聲，雷吼達於屋外。夜未曉，女子潛至甕間，語萬壽曰：「我王與群鬼睡矣。然王問妾云：『適來忽見宅四面金剛力士遍滿空中，紫雲之內，白鶴仙童羅列前後，吾遂急歸。復遇一老翁，四目部領兵使三十餘萬逐吾至大鐵圍山。吾奔迸竄避，直候兵散，崎嶇至此，今大睏乏。豈是有術人至此否？』妾但答云：『此無人也。』君必有秘術邪？為妾言之。」萬壽曰：「某無所能，適但至心密誦《天童護命經》耳。」女子曰：「君試誦之，我願聞也。」萬壽遂密密歷誦經一遍，女子稽首跪聽移時，讃歎乃曰：「豈非此經靈驗否？」言訖復入室內，忽寂然無物，但有空房。四向尋覓，絶無影響，但聞香風颯颯，覺在土穴中。仰見天色皎然，遂奔至甕所，驚告萬壽，同尋香氣而出。天色漸曉，方知身在大古墓中，相顧悚懼。萬壽遂引女子至新都縣，尋其本家父母，聚族悲喜，問其事由。逺近人民傳說驚歎，以錢十萬、莊一所贈萬壽，即於嚴真觀入道。其女子之父王萬回即於萬壽處傅受《天童經》，於玉皇覩中入道。
