此卷口訣，並是楊府脫空王老所傳授。其脫空王老，時人莫知年歲，但見隱見自若，或示死於此，即生於彼，屢於人間蟬蛻轉脫，故時人謂之脫空王老也。多游楊府，自言姓王，亦不知何處人耳。每逢志士，即傳此說，雲秘妙方若傳非其人，自招其咎。此卷並學有次第，志人口訣，非初學法也。為當學人初兼食服，以此屢言食物。且食氣秘妙，切資斷食，使穀氣並絕。但能精修此法。知騰陟仙道不遠耳。
凡人腹中，三處有隔：一心有隔，初學服氣者，皆覺心下、胃中滿，但少食，久作之，自覺通下；二生藏下有隔，即覺腸中滿，久而覺到臍；三下丹田中有隔，能固志通之，然後始覺氣周行身中矣。遊行身中，漸入於鳩。後覺鳩中氣出，即能與人治病也。
初學時，必須安身閑處，定氣澄心，細意行之，久而不已，氣入腸中，即於行住坐臥一切處不妨。胃中氣未下入腸中來，即不得，顧處作難。初服氣，皆須因入息時即住其息，少時似悶滿，其息出時三分，可二分出還住，少時咽之，咽已又作，至腸中滿，休。必須日夜四時作，為初學人氣未入丹田，還當易散，意欲得氣入丹田，縱不服氣，亦氣不散。四時者，朝、暮、子、午時是也。如覺心滿悶，但咬少許甘草，桂亦得，其滿悶即散。丹田未滿，亦不至滿悶也。元氣下時，自然有少悶。秘之，勿妄傳非其人。
凡初服氣，日夜要須四度。朝、暮二時，用仰覆勢，夜半及日中，唯用仰勢。其仰勢：用低枕，仰臥，縮兩腳，豎兩膝，伸兩手著兩肋邊，即咽氣，只咽十咽，氣即滿丹田中，待一時咽了，然後以意運入鳩中。其覆勢：以腹坦床，以意搘胸令高，手腳並伸著床，即咽十咽，每咽皆以意運，令緣脊下，從熟藏中出。
每朝、暮服氣，先覆後仰，每咽氣，皆須一下下作聲，尋聲運入丹田中，緣脊下亦須作聲。若解作聲，每勢只十咽即足，如不能作聲，三十、五十咽亦不足。要須解作聲，始得不解作聲徒勞耳。
凡咽氣，皆喉中深咽，不得淺，淺即發嗽。
凡咽氣，每一回咽，中間十息、五息，亦非事停歇，從容任意。不解用氣，咽淺即當時患嗽。
凡咽氣，不得和唾咽，氣須乾咽，中間有津液來，別咽之。咽液，亦須用出息咽之，若用入息，恐生風入，極須用心也。
凡初受服氣法，要誦祝；受法了，已後平常自用氣，亦不要誦祝。與人療病，當應誦祝。
凡服氣，四度外，或非時腹中覺氣少，氣力不健，任意咽多少亦得。
凡初服氣，氣未固，多從熟藏中下洩。宜固之，勿令下洩，以意運令散。
凡初服氣，必須心意坦然，無疑無畏，不憂不懼。若有畏懼，氣即難行。
凡服氣，若四體調和，必須意思欣樂自足，不羨一切餘事，即日勝一日，歡快無極。
凡服氣，不得思食，坦然無所念始得。若然忽思食，必須抑捺，如不在意抑捺，心即邪矣。如渴，煮薜荔湯，湯中著生薑少許，更煮一兩沸，吃一碗，其渴即定薜荔者，落石根是，子亦得。或姜蜜湯亦得。若能自抑捺，縱終日對嘉饌，亦無所欲。
凡服氣但不失時節，丹田常滿，縱出行人事，亦不可廢。若久久行慣，縱失一時兩時，亦無所苦。
凡服氣成者，終日不服氣，氣亦自足，至妙不可窮盡。
凡服氣，得臍下丹田常滿，叫喚讀書，終日對人語話，氣力不少，出入行步，無惓怠也。
凡初學服氣，氣未堅，亦不可過勞，勞即損氣。仍須時時步行少地，令氣向下，大精。
凡服氣成，欲得食，即縱食，食亦不障氣，縱飽食，咽氣，氣還作聲，直至臍下。一成已後，兼食行氣亦無妨。
凡初服氣，欲行，以氣推腹中糞令盡，且勿食，二十餘日彌佳。若入頭即食，理不得妙。
凡服氣日別吃，少酒亦好，如或思食，吃少許姜、蜜即定仍不得多睡，能百種不吃最妙。但至誠感神，百無所畏。
凡服氣，縱體中及心胸間不好，亦非他事，久久行氣，自可散也。
凡初服氣，小便黃赤，亦勿怪，久久自變色如常。
凡初服氣，不用吃果子，恐腹中不安穩，又恐滓穢，腹中氣難行。且欲空卻腹藏，令氣通行，但能忍心久作，自覺精神有異，四體日日漸勝，神清氣爽，不可比量。若久久行氣，眼中自識善惡，視人表知人里，能志心學，三七日即內視腸胃分明，如心不忘，久行始通，能內視五藏，歷歷使用，妙不可言。如能堅固行氣，肌膚不減，亦不銷瘦。若作不如法，或無堅固之志，即似瘦弱也。
凡人身中元氣，常從口鼻中出，今制令不出，使臍下丹田中常滿，即不至饑。若神識清明，求出不得。
凡服氣丹田滿，如悶，即運氣令從四肢及頂上出，第一勿令從口鼻出，若從口鼻出散，雖餐百味飲食，但得虛肌，身受諸病，漸入死地。
凡人飲酒食肉，一時雖勇健，百病易生，瘴癘蠱毒，逢即被傷。能服元氣，久而行之，諸毒不能傷，一切疫病無得染。但恐不能堅持，如能堅持，久而自知其妙。
凡初服氣，氣悶多從下洩，悶須制，勿令洩，以意運令散即好。
凡初服氣了，或氣沖上，從口欲出，即須咽液送令下，咽液勿咽入息，恐外氣入。
凡初學服氣或太多，腸或脹滿，攪轉作聲不安穩，即須數數以意運氣，逐卻腸中宿糞即好。必須數數逐卻糞，令肚空，其氣在內，即得安穩。如未逐糞，間仍攪轉不安穩，任下洩一兩下寬快，雖下洩失氣，續更咽添之，若洩一下，即咽一下添之；若兩下或至三下、四下，還須計數添之。意者，常令丹田氣飽足為佳。
凡服氣周遍，不須閉氣想，但依平常，以意運之。如饑，抑捺卻自定；渴，即任飲水，蜜漿、薜荔飲無妨。如有氣沖上，即咽令下，能咽氣，咽唾送之令下亦得。凡滿悶，只從心胸間即沖上耳。
凡服氣，宜日服椒三、兩服。每一合椒，凈治，擇去目及蒂，以酒、水、薜荔飲、菜汁送之令下，益氣及推腸中惡物。此是蒙山四秘。
凡仰咽氣，入子腸運入鳩中；覆咽氣，運令從熟藏中出。凡人有熟藏、生藏，行之一月日，氣始入，盤屈腸中作小聲，繞腸轉鳴如是。凡人盤屈腸轉數多者，為上聖人；十二轉已下，或十轉、九轉、七、五、三、兩轉者，是賤人。腸粗而短，聰而無智，粗屬聰，長屬智。候得腸長為上。如腸短更細，不是類也。
凡人腸長者，氣易固；腸短者，氣難固。
凡初服氣，腸中攪轉作聲，即須右脅著床，以右手搘頭，以左手牽左腳令屈，直身及直右腳，咽氣令咽入右腳中，出腸中。即可久行氣，每下作聲，聲繞盤屈處，作聲皆自記得，屈數其聲，流轉幽幽，隱隱然小聲，即是流通好也。人腸中又有四緣，又有節次，有二十四次，久行氣，每氣下即覺有節次，次數亦自記得。
凡元氣與外氣不相雜。若咽生氣，須臾即從下洩出去，不得停腸中。
凡腸，賢士大腸十二節，小腸二十四節；上士大腸九節；中士大腸七節。其氣每至節，經過皆自覺，至節須用氣即過其洗腸多飲漿。
凡服氣，總有十事，所謂心為神氣，肝為禁氣，肺為殺氣，脾為道氣，腎為元氣，並陽氣、陰氣、和氣、外服氣、內服氣，名為十事。今時正咽者，只是內服氣一事耳。至如外服氣者，譬如別人在別處，患左腳腫痛，禁之，自引外氣運入己左腳中，彼人即自差，所謂遙禁法。以此而論，妙不可解。
凡若運氣，得應頭腦中，即頭腦中熱氣上，運氣向腳亦如此。若先運陽氣，即覺腳冷，然後始熱應。何故如此？緣陽氣排陰氣出，所以如此。先運陰氣，亦陽氣先出，腳如火熱，然後始腳冷。他皆仿此。若能運氣入頭中，始免面瘦以上九條。
服氣軌則，即須得知，已取其精妙，久而自佳。腹中食盡後，並不過三七日，即自得其要。兼食行之，事似遲。至於腹中穀氣，四十日始應得盡，亦有更出者，待舍後自看，若有膿血、黑物、黃物等出，即是穀氣盡也。如斯物未出，即不能令氣遍身周行體中。歲除日夜，以凈飲食酒、麞、鹿脯等，於無人處鋪設，四拜，誦祝或七遍，二七、三七遍，祝曰：
無你婆帝，無你俱沙諦，多寫無你歸婆僻毗二切，能持示署婆莎訶。事訖，吃諸飲食，不盡者，致東流水中。
凡運氣十五日已前，可令氣從頭及手出；十五日後，從兩腳心出。常用氣時喘息，喘息出時出盡，即閉氣，令氣極，更莫令入，即咽之。有強壯人作即多，有尋常人作即少，大都三四下，即得坐臥不饑。右脅著床臥，展右腳，縮左腳膝，左手攀右膝頭，可經四五端，攀膝頭用少力，時左脅著地臥，又如前。少是仰臥，手攀兩膝，即以左右手攀膝，用少力，餘如前。三事總須高枕作之，治病等用由囗囗者。如欲逐食，令出即作，兼取安穩。氣極者，尋常初仰臥，看氣與心、脾骨齊，即休取飽，即服氣者別服，氣即弱。肚高即脹滿，大都三下、兩下，取臥者自料量，看氣出極即閉之，勿取入息。良久即氣攻頭上，得諸處熱度更熱，即得鼻中喘息。從月一日至十五日左畔，十六日至月暮右邊。用此得冷時用熱氣，寒不能寒，得熱時用冷氣，熱不能熱，得熱時用熱法，如冷時用冷法，依熱法不至熱，即引入息自然冷，出息始得作熱，入息極作熱不得此是自法。左畔肝，肝氣青，左邊著青氣；右邊肺，肺氣白，右邊著白氣。氣上即孔合，氣下即孔開。乘開咽氣，自然糞盡。常用氣時，因喘息出盡，即閉氣令氣熱，更莫令入即咽之，有強壯即多大精，三四下即得，氣出極即閉之，勿取入息，良久即氣攻頭上，即諸處熱，即得鼻中喘息。
又前言服氣吃諸湯藥等，為初學人氣於三丹田中不住，多有反出，或兩脅脹滿，以此藥散氣。或言初學人力微，服餌助道，或言益氣道也。且初學不可不知，久久總不用為妙。譬如嬰兒居胎中，湛然不動，服何藥物？有何人言事須服藥者？未悟其深妙，此不可不與商量道耳。但如嬰兒，他皆仿此。莫錯用心，特宜大慎，不然入邪也。方中有祝，後人加之，古本無矣。王老報書已具，尋來問，非夫至人，豈能致此？甚善！甚善！此可謂元氣通流，不死之道，復何疑哉！
夫寒熱之氣者，用氣則得，此事用功，畢要在口訣，非筆所能傳也。五通他智者，但行之不已，三屍自除，三屍既除，五通何遠？可懸解於心也。忌死穢者，《黃庭內景》云：玄元真一魂魄煉，至忌死氣諸穢賤。若能避之大好，如必不可避之，見訖，即存心家火氣，從頂而出，遍燒其身，訖，即取桃皮四兩，竹葉一斤，以水煮，取湯沐浴，此亦可以解穢。初見之時，仍須閉氣。若涉深水，能閉氣內息，此已得道氣扶身，魚龍豈能為害！夫行道之人，入水不避蛟龍，此之謂也。更不假外助，今往往親見狀若鬼神者，夫氣通之後，則心合正真，而鬼神不能藏形，固是常理，復何足怪。但凝心內照，莫取莫說，自然降伏諸魔，得未曾得，豈在一二所論也。
夫神仙法者，與此法了無有異。此法精思靜慮，安形定息，呼吸綿綿，神氣自若，百病不生，長存不死，所謂身安道隆度世法也。
神息法者，觀心遺照，動念即差，當用心之時，氣自無滯，當用氣之時，心亦不生，兩法相須，事同脣齒，何謂不相應！善思念之，勿有疑慮。夫隱景藏形者，當勤修此法，使退皮煉骨，身合太無，則所遇咸適，雖山河石壁，無有擁遏之者，此必然之理。
右已後口訣，並學有次第，今口訣非初學人法，為當學人初兼食服，以此屢言食物，且服氣秘妙，切資斷食，使穀氣並絕，知騰陟不遠也。
問云：或有心腹不好，或痢疾等，於氣如何？答曰：但能絕食服氣，其疾不過數日必愈。
問云：或有心腹不好，或有病患，或須止痢，或須冷，或須熱，亦擬自問得當否？故不敢隱，今僕實未通，願悉傳授。答曰：生藏在脾上，熟藏在脾下近脊，所以覆咽尋聲緣脊，從熟藏中下耳。凡咽氣，仰排水，覆排食，食藏在右，水藏在左，凡咽氣久，即自至鳩。僕雖當時咽未至鳩頭，每五更皆須自應鳩或雲，皆自應鳩，鳩健一如見敵耳。凡覆想緣脊下，只以意想腹中近脊，尋聲不入熟藏中，出仍令聲從右邊下。
問：咽氣滿，下洩不得禁，亦非事，舍後有膿？答曰：自腸中先有滯結，所為不須忍，覺欲出即放令出，肚中即不鳴。
所雲想氣使出頂及四肢，久行之，即自覺，只憑想即是。凡咽氣只得丹田氣，拍之彭彭即得，縱心頭未滿亦得，如欲心頭飽滿，只是多取氣即得。如蟲行？答曰：久自覺，更無別法。
問曰：如何得似吃食時一種，初學只合如此，久久即共吃食一種，所云運氣偏得從頂及四肢出，有妨礙不？答曰：非有妨礙，始令出，任其自出耳。但運遍身即休，不假以意令出，他氣自出，如行人事。氣少即咽，亦不須候時。攻擊病及與人療病，久行氣得通始得，如何初學即有所望？內視腸中糞盡訖，閉目內視，即自見腸中糞極難盡，從斷食二十餘日始盡。初斷食三七日，即須別吃一兩頓煮菜，推宿糞令下。如得每頓吃一碗苜蓿、芥、姜、蔓、菁、菘、蕪，在煉若苦汁著少油、酥最好，任少著鹽、醬汁作味，勿著米麵等。且欲腸中穀氣盡，吃菜可四五日，已後即除卻菜吃汁，又數日，然後總須停。每須，吃少酒任性，腸中空訖，即吃一頓酒，令吐心胸中痰極精。
所云：食訖今排糞盡，若為用氣排糞？答云：其腸中先來已經蕩滌凈訖，不食日久，若遇難事，要須食訖，即用氣排之。凡生藏在脾上，熟藏在脾下，可咽氣從生藏排下，過至熟藏，其糞即盡。如不用作糞，即當時排之，其食不變色而出。候食出，可飲一碗薜荔飲洗滌，腸中常令凈潔，其氣即易流行。
問：所云若不須於口鼻出，氣即閉之，不限時節，於諸處出息若為？」答：其閉氣內息洗，以略說訖，但得穀氣盡，腸中空，閉氣令氣熱，更莫令外氣入，即得鼻中喘息，餘閉法日久當自悟。
問：若為得隔塞開通？答：凡服氣，欲得速流通，無隔塞，會須百物不食，即得咽氣入子腸，一月日始入盤腸。其盤腸轉數多者，為上聖人；十二轉已下，或十轉，或九轉、七轉、五轉、三兩轉者，是賤人。腸粗而短者，聰而無智。其氣須上即上，須下即下，須左即左，須右即右。若為所云用氣自由，但行之日久，自得通暢，小小口訣，非筆所宣。
問云：常眼暗如隔數重紗，自氣入頭入眼極明徹若為？答：其眼漠漠如隔紗者，只為用氣不堅，致令如此。但能運氣入頭，溜入眼中，從胸前過，注入肝中，即得眼目精明，光色異眾。
問云：今服內氣，與元氣循還身內，無處不通，亦無饑渴，兼自通得內氣，其法不可卒言者何？答：凡服氣，欲得循環身中，百物不食，腸中滓穢既盡，氣即易行。但能忍心久作，自覺神情有異，四體日勝一日。腸中既凈，即閉目內視五臟，歷歷分明，知其處所，訖，即可安存此五臟神，常自衛護。久行氣人，眼中別人善惡，視人表知人里。但日久行之，亦能驅使此五藏神，以治人病。其內息法，用氣日久即得多，時若兼食飲、酒漿等，即內息不成，其深奧義之處，不可卒陳。
問云：其宿有患處，作意並氣注之，不過三日、五日必愈者何？答：其愈病法，腸內及四肢有患處，但用氣法攻其病處，想氣偏攻其病即散，必請不疑。自服氣來，癥痃、腳氣，皆悉除愈。初攻病時若痢五色膿，亦勿畏之，病出之候。
問云：須肥用氣即肥，須瘦用氣即瘦，若為？答：若須瘦，即用元氣運令入頭，即甚枯瘁。
敢問冬月單衣不寒若為？答：先運陽氣，即覺兩腳冷極，然後始熱，為以陽氣排陰氣從腳而出，所以先冷而後熱，陽氣以至，遍體熏熏如春月也。
敢問：從八月九月來，鼓聲動即行，冒寒即面項極癢不可忍，以手搔，隨手即隱軫起，如風軫，腳及脛亦然，何也？答：所云秋來患如風軫者，此為正氣來入皮膚，與穀氣競，又為元氣弱，排皮肉間風邪未出所致。舊雲初服氣時，令服椒粥，今請勿服為上，其椒粥能動心起，面亦滓穢。
敢問咽氣不已，盛夏沸子渾身者何？答：所云夏日沸子，此為身中有五穀、水漿等津液，所以得生。但空腹服氣，表裏虛疏，此疾如何得有！
敢問忽患痢若為？答：其痢元因腸胃內有食而生，絕食日久，何得有痢！若遇難須食，登時逐出，亦不令變色，亦不至痢。如兼食服氣，誤食非宜之物得痢者，則須絕食以氣排之，其痢即止。
敢問常腰裡氣一道向上，又一道氣向下；從開元十八年二月十一日，從項一道向腦後至腳，從頂一道經面亦至腳，何也？答：此是氣欲通徹經脈之候，其經脈甚難通徹，若能通訖，氣即無滯。
敢問語笑哭泣，於氣若何？答：喜怒亡魂，卒驚亡魄，哭泣之事，至人不為。但元氣及丹田氣常足，縱終朝讀經書，亦無疲倦。
敢問今數面腫，何也？答：其面腫者，只為飲食侵肺，痰水上沖，氣壅不行，所以如此。其食中尤忌葫荽、蕓臺、韭薤、菠■、蔥、蒜，此物皆木之精，能損脾亂氣，必不可食。
敢問夏月熱氣攻頭，頭裡悶，若為去得？答：此為丹田氣隔塞不通所致。宜速並氣攻之，令前後經脈開通，即無所疾。
敢問從十月十日至今日，每初夜臥，玉枕連項頸極癢，何也？答：此為風疾所致。但服氣日久，風除其疾即愈。
敢問閉氣攻病，待十咽，小腸烹烹滿，然後始得閉氣攻為當，總不須咽即閉，如何？答：其用氣人常令下丹田氣足，然後始閉氣，偏攻病處，亦不須數咽數閉。
敢問盛冬極風雪寒時，鼓聲動，須要入朝，若為咽即能禦得此極寒風雪氣？答：但用和氣運想，使周身而行，風雪亦不能為害。
敢問咽訖小腸烹烹，早晚得吊問哭泣了，哽咽得否？答：其吊死問疾，憂恚哭泣，道家所忌，必不得已而為之者，可登時於一凈室處，晏坐安心，用元氣排惡氣出盡，然後依法服元氣使足，即服丹田中氣，氣足即運氣，令入四肢體中。
敢問今年十月行至灞橋北，蕩東北寒風，登時眼腫、面腫，一宿始可；十一月冬至後行人事至永崇，坊蕩冷即眼癢，以爪甲搔之，當時兩眼皆腫，不知當此若為禁禦得眼之不腫？答：凡服氣人，皆居山藪，法即易成，豈有蕩風觸寒，便致於病！只為頭面素多風疾，氣排未盡，風在皮膚，所以如此。但正氣流行，得入毛發，舊發換，新發生訖。此疾若眼腫甚者，以氣偏注於肝，肝受正氣，即眼目精明，亦無腫癢。
敢問咽十咽、五咽，即小腸烹烹，一食久拍之，聲已無矣。若為得終一夕小腸常烹烹？答：其初用氣人，令朝暮子午服者，為氣微弱，不能久固，所以令四時服，欲得氣相續也。但無穀氣，即正氣常存。
敢問固氣不令洩之時，用力固為當以漸，固又用力固，即小腸微痛，並若為治？答：凡初用氣，甚難固，其氣多從熟藏出，但用想固之，勿令數洩。其小腸微痛者，是用氣時取氣傷多，生風入腹故也。每覺微痛，即洩故氣，以新氣補之，即愈也。
敢問從數年以來，常患背癢，今年十一月初背癢自定，移於兩臀癢，腳及脛亦癢，何也？答：此是正氣初入背間，排風邪下之候也，排此風邪至兩臀，令下出盡病自愈。
敢問從冬至後來，每初夜臥時，氣從頂習習下至腳，夜半後先腰腳暖，此氣漸上至頂，何也？答：此是元氣初行，可引此氣周身而行，甚善矣。
敢問有時兩鼻孔裡氣，直上頭而滿面氣行，何也？答云：氣直上沖頭者，此是逆行氣之候。凡氣從後向前行為順，從前向後行為逆。
敢問初夜仰臥即三五咽，兩手一時熱氣出如煙，須臾，渾身連頭面至腳，通同一家，熱氣絡繹行，如春月雨晴後，瓦上及地上陽氣相似，連臀連曲鞦腳跟，皆熱氣行遍，皆從兩腳大拇指甲及兩腳心下出，左手極汗，何也？答：此是和氣初行，循環經絡，節氣令度，日久行之，自通玄妙，非紙筆之所陳。
敢問有時腦連項頸自涼，冷氣行甚覺好，何也？答曰：此是正氣行於心肝之間，若覺傷寒、鼻塞眼熱、白精不明，可用此氣，登時即愈。此法亦療時行黃病、瘧疾等，極效。
敢問有時口裡暖氣游揚，行即入齒前，透過齒後，經過六七齒，三十餘度，皆入齒內外行，何也？答：此是氣欲入骨，先有此候。但堅行之，勿懼而不服。
敢問有時玉枕連項頸，暖氣突突出，何也？答：此為丹田中食氣多，拒正氣不得環流所致。但腹中谷盡，即諸法易成，必不慮饑渴、羸弱等患。其法深妙，與人療病騰陟等雜術，行之日久，作皆必成，諸無疑也。
太上道法，遍滿萬物，但所學者，百不失一。不用功夫，則墜落其身，將父母遺體，埋於太陰，骨腐於螻蟻，寧不痛哉！
一法與萬法皆同，不須看諸方術，徒役使其心，但久用功，自到微妙，是將載於紙筆。只如嬰兒居胎中，豈解尋諸方術邪？前早具述，恐道者猶有錯失，抄諸丹方，故再言也。然在勵身持心，訣至微妙矣，即是胎息之宗，原初學之梯蹬。若有看此法，不見秘妙之言，無由得道，故今附此訣於後，必不得容易傳示非道之流，定招殃咎，宜大慎之焉。
