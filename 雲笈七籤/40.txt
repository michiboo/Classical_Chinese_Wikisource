老君曰：救災解難，不如防之為易；療疾治病，不如備之為吉。今人見背，不務防之而務救之，不務備之而務藥之。故有君者不能保社稷，有身者不能全壽命。是以聖人求福於未兆，絕禍於未有。蓋災生於稍稍，病起於微微。人以小善為無益，故不肯為；以小惡為無損，故不肯改。小善不積，大德不成；小惡不止，以成大罪。故摘出其要，使知其所生焉，乃百病者也。
喜怒無常是一病。忘義取利是一病。
好色壞德是一病。專心系愛是一病。
憎欲令死是一病。縱貪蔽過是一病。
毀人自譽是一病。擅變自可是一病。
輕口喜言是一病。快意逐非是一病。
以智輕人是一病。乘權縱橫是一病。
非人自是是一病。侮易孤弱是一病。
以力勝人是一病。威勢自心脅是一病。
語欲勝人是一病。貸不念償是一病。
曲人自直是一病。以直傷人是一病。
惡人自喜是一病。喜怒自伐是一病。
愚人自賢是一病。以功自與是一病。
名人有非是一病。以勞自怨是一病。
以虛為實是一病。喜說人過是一病。
以富驕人是一病。以貴輕人是一病。
以貧妒富是一病。以賤訕貴是一病。
讒人求媚是一病。以德自顯是一病。
敗人成功是一病。以私亂公是一病。
好自掩意是一病。危人自安是一病。
陰陽嫉妒是一病。激厲旁悖是一病。
多憎少愛是一病。評論是非是一病。
推負著人是一病。文拒鉤錫是一病。
持人長短是一病。假人自信是一病。
施人望報是一病。無施責人是一病。
與人追悔是一病。好自怨諍是一病。
罵詈蟲畜是一病。蠱道厭人是一病。
毀訾高才是一病。憎人勝己是一病。
毒藥鴆飲是一病。心不平等是一病。
以賢嗊嗃是一病。追念舊惡是一病。
不受諫喻是一病。內疏外親是一病。
投書敗人是一病。談愚癡人是一病。
煩苛輕躁是一病。摘捶無理是一病。
好自作正是一病。多疑少信是一病。
笑顛狂人是一病。蹲踞無禮是一病。
醜言惡語是一病。輕易老少是一病。
惡態丑對是一病。了戾自用是一病。
好喜嗜笑是一病。喜禁固人是一病。
詭譎諛諂是一病。嗜得懷詐是一病。
兩舌無信是一病。乘酒歌橫是一病。
罵詈風雨是一病。惡言好殺是一病。
教人墮胎是一病。干預人事是一病。
孔穴窺視是一病。借不念還是一病。
負債逃竊是一病。背向異辭是一病。
喜抵捍戾是一病。調戲必固是一病。
故迷誤人是一病。探巢破卵是一病。
刳胎剖形是一病。水火敗傷是一病。
笑盲聾喑是一病。教人嫁娶是一病。
教人擿捶是一病。教人作惡是一病。
含禍離愛是一病。唱禍道非是一病。
見便欲得是一病。強奪人物是一病。
老君曰：能念除此百病，則無災累，痛疾自愈，濟度苦厄，子孫蒙佑矣。
老君曰：古之聖人，其於善也，無小而不得；其於惡也，無微而不改。而能行之，可謂餌藥焉。所謂百藥者：
體弱性柔是一藥。行寬心和是一藥。
動靜有禮是一藥。起居有度是一藥。
近德遠色是一藥。除去欲心是一藥。
推分引義是一藥。不取非分是一藥。
雖憎猶愛是一藥。好相申用是一藥。
為人願福是一藥。救禍濟難是一藥。
教化愚蔽是一藥。諫正邪亂是一藥。
戒敕童蒙是一藥。開導迷誤是一藥。
扶接老弱是一藥。以力助人是一藥。
與窮恤寡是一藥。矜貧救厄是一藥。
位高下士是一藥。語言謙遜是一藥。
恭敬卑微是一藥。不負宿債是一藥。
愍慰篤信是一藥。質言端愨是一藥。
推直引曲是一藥。不爭是非是一藥。
逢侵不鄙是一藥。受辱不怨是一藥。
推善隱惡是一藥。推好取丑是一藥。
推多取少是一藥。稱嘆賢良是一藥。
見賢自省是一藥。不自彰顯是一藥。
推功引苦是一藥。不自伐善是一藥。
不掩人功是一藥。勞苦不恨是一藥。
懷實信厚是一藥。覆蔽陰惡是一藥。
富有假乞是一藥。崇進勝已是一藥。
安貧不怨是一藥。不自尊大是一藥。
好成人功是一藥。不好陰私是一藥。
得失自觀是一藥。陰德樹恩是一藥。
生不罵詈是一藥。不評論人是一藥。
好言善語是一藥。災病自咎是一藥。
苦不假推是一藥。施不望報是一藥。
不罵畜生是一藥。為人祝願是一藥。
心平意等是一藥。心靜意定是一藥。
不念舊惡是一藥。匡邪弼惡是一藥。
聽諫受化是一藥。不干預人是一藥。
忿怒自製是一藥。解散思慮是一藥。
尊奉老者是一藥。閉門恭肅是一藥。
內修孝悌是一藥。蔽惡揚善是一藥。
清廉守分是一藥。好飲食人是一藥。
助人執忠是一藥。救日月蝕是一藥。
遠嫌避疑是一藥。恬惔寬舒是一藥。
尊奉聖文是一藥。思神念道是一藥。
宣揚聖化是一藥。立功不倦是一藥。
尊天敬地是一藥。拜謁三光是一藥。
恬惔無欲是一藥。仁順謙讓是一藥。
好生惡殺是一藥。不多聚財是一藥。
不犯禁忌是一藥。廉潔忠信是一藥。
不多貪財是一藥。不燒山木是一藥。
空車助載是一藥。直諫忠信是一藥。
喜人有德是一藥。赴與窮乏是一藥。
代老負擔是一藥。除情去愛是一藥。
慈心愍念是一藥。好稱人善是一藥。
因富而施是一藥。因貴為惠是一藥。
老君曰：此為百藥也。人有疾病。皆有過惡。陰掩不見，故應以疾病。因緣飲食、風寒、溫氣而起。由其人犯違於神，致魂逝魄喪，不在形中，體肌空虛，精炁不守，故風寒惡炁得中之。是以聖人雖處幽暗，不敢為非；雖居榮祿，不敢為利。度形而衣，量分而食。雖富且貴，不敢恣欲；雖貧且賤，不敢犯非。是以外無殘暴，內無疾痛，可不慎之焉！
天真言：出家超俗，皆宿有良契，故能獨拔常倫。若慎終如始，精至修練，當福延七祖，慶流一門。所謂九層之臺，起於累土，千里之行，始於足下，乃至功成德就，白日升天。於是乎，開度之時，宜受初真之戒。其戒有十爾，當受之。
第一戒者，不得陰賊潛謀，害物利己，當行陰德，廣濟群生。
第二戒者，不得殺害含生，以充滋味，當行慈惠，以及昆蟲。
第三戒者，不得淫邪敗真，穢慢靈氣，當守貞操，使無缺犯。
第四戒者，不得敗人成功，離人骨肉，當以道助物，令九族雍和。
第五戒者，不得讒毀賢良，露才揚己，當稱人之美善，不自伐其功能。
第六戒者，不得飲酒過羌，食肉違禁，當調和氣性，專務清虛。
第七戒者，不得貪求無厭，積財不散，當行節儉，惠恤貧窮。
第八戒者，不得交遊非賢，居處穢雜，當慕勝己，棲集清虛。
第九戒者，不得不忠不孝，不仁不信，當盡節君親，推誠萬物。
第十戒者，不得輕忽言笑，舉動非真，當持重寡詞，以道德為務。
能保此十戒，始終無虧，則天道佑之，神明輔之，欲求兇橫，不可得也。若朝為夕替，洩慢正真，自貽其殃，無怨咎於高靈也。凡初入道之子，可不勖之。
太玄部卷第八老君傳授經戒儀注訣云：凡受戒及經畢後，月晦日半夜，不可不齋。齋則清戒。清戒竟夜，誦之百遍千遍，限外無數。未堪如此者，不可減九遍。他日齋靜行來，出入得誦，更不必齋。時宜諮師訪友，思而行之，不須高聲，心口相知，在人眾中，勿發於口，審能感通上聖。
《正一法文》下捲雲：凡為道民，便受護身符及三戒，進受五戒、八戒，然後受籙。從前未受戒者，受籙之後，依次受之，誦習通利，恆存思行持意不謬忘，則不犯科。未受錄之時，無所呼召。受錄已後，動靜呼神。不行戒者，呼之不至。破戒之人，吏兵遠身。還上天曹，考官便逮。致諸厄疾，公私災橫，轗軻衰否，所作不成。成功立德，舍暗入明，施善禳惡，以吉除兇，要在行戒，神即佑之。戒有別文，精詳修習。或有不解，或有遺忘，或有謬誤，或冒禁故，或尊上逼迫，或畏死犯之，皆是招愆，悉名破戒，即應懺悔，首謝自新也。凡違戒者，背負鞫言，協道信邪，雜事佛俗，此為不專，中心懷貳，愚迷猶豫，惑障纏深。師三誨之，必能改革，守一不回，召神有效。三誨不悛，是為叛道。乖逆師尊，法應奪籙。入佛奉俗，及元所事，師慈愍之，不追咎責。怨懟事他，棄本逐末，雖名奉道，實犯正科，諸官不得容受，積久知悔，更立功乞還，許依聽升遷矣！
凡修上清之法，不得北向及本命之上二處便溺，觸忤玉晨，穢慢本真。五犯不得入仙也，十犯被考左官，死入地獄三塗之中，萬劫還生不人之道。
凡上學之士，受三天正法，四明之科，佩帶真文，出入三光，及宜臥息不得露頭，不著巾帽，及脫衣露形，毀慢身神，恥辱真文，令真靈遠逝，空屍獨在。三犯不得入仙也，五犯死入地獄，萬劫還生不人之道。
凡上學之士，受三天正法，四極明科，妄入殗穢，哭泣悲淚，吊問死喪。五犯伐功斷事，不得入仙也。十犯死入地獄，萬劫還生不人之道。
凡道士存思上法，及修學太一事，皆禁見死屍血穢之物。當以真硃一銖，散入水中，因以洗目漱口，並洗手足，微咒曰：
三元上道，太一護形。司命公子，五神黃寧。血屍散滅，兇穢沉零，七液纏注，五臟華生。令我仙度，長身利貞。
凡道士受學長生法，不得稱死事。稱死事者，則生氣變動，不居常宅；故炁運入，魂神離棄。是以惡炁游屍陳，其間孔矣。持病將死之漸也。
《真一條檢經》云：夫立功德者，不得觸禁犯忌，當與身神相和，不可更相剋賊。更相剋賊，則生災起禍也。夫消災散禍，不得用本命行年，如用本命行年，賊害汝身。
夫學仙之人，勿北向便曲，仰視三光。勿北向理發，解脫衣裳。勿北向唾罵，犯破毀王。破謂歲下辰也，王謂王炁之所在也。勿怒見日月星辰，勿以八節日行威刑，勿以月朔日怒恚，勿以三月三日食百草心，勿以四月八日殺草伐樹，勿以五月五日見血物，勿以六月六日起土，勿以七月七日思存惡事，勿以八月四日市履屐附足之物，勿以九月九日起床蓆，勿以十月五日罰責人也，勿以十一月十一日不沐浴，勿以十二月三日不齋燒香念仙也。諸如此忌，天人大禁，三官告察，以是為重罪矣。或令人三魂七魄流競，或胎神所憎，三官受惡之時也。是以惡夢交於丹心，妖魅乘其硃闕，精液觸犯神真，煩惱流變多禁，莫識其術。子能奉修，則為仙才，不奉天禁，則為傷敗。
受法之身，不入產婦之戶及不見屍者，謂異處斷隔於來往，則乃朝禮無廢，不拘日數之限。若家無隔異者，四十五日外，方得朝禮。
《正一法文》下捲雲：協道信邪，此為不專，中心懷貳，愚迷猶豫，是為叛道。乖逆師尊，法應奪算。
《太上黃素四十四方經》云：凡修太一之事及行上法存神之道，慎不可見屍及血穢之物。見一屍則一年不得行事，又卻傾一年之功。然此帝一之科常，卻罰於既往，又進塞於將來。若一年三見屍者，則罰功斷事各三年也。若過見二十四屍者，皆不得復行太一，以求仙也。
凡修受上法及雌一太一之事者，兆身中三魂五神之炁，常熏於巾服之中；七魄九靈餘精，常棲於履屐之下。是以道士學長生不死，不得雜席而寢；故衣褐之服，不借非已之炁，履屐之物，常惡土穢之糞，亦不故使雜人犯觸，以驚三魂。
凡道士吐納和炁，存神服霞，修求長生之事，慎不可食五葷之菜，及為酒色之病敗也。是故古之神人云：五葷為伐藏之斧斤，酒色為喪身之棺廓。夫能斷斧斤之所傷，塞棺廓之死宅者，然後可以陟長生之途徑，漸神仙之蹊路乎！
凡存修太一之事，欲有所禮願，慎不可叩頭。叩頭者，則傾九天，動千真，神官回覆，泥丸倒懸，天帝號於上府，太一泣於中田。數如此者，則存念無益，三真棄宮，七神漂散，玄宅納兇，是為太一五神之至忌也。故古之真人，但心存叩頭，運精感而行事，不因頰顙以祈靈也。
凡修行太一之事，真人之道，不得有所禮拜。禮拜亦帝君、五神之所忌也。若有所精思行禮願之時，但心拜而已，不形屈也。
凡修雌一之法，不得哀哭。哀哭感則五神號於上府，太一泣於中田，神喪精亡，靈真去身，空屍獨立，復何仙冀哉？不得見屍，一年不得行事，卻傾一年之功。若一年見三屍者，則三年不得行事，亦卻三年之功。見二十四屍，子失道矣。前文太素亦與此大同小異矣。亦不得言稱死事，恚怒願己之死，言滿四十，不得為真人，以為棄生之罪，三年身亡滅矣。不得衣五色衣裳，敷華好服則真靈去身，淫邪內發馳心，猖獗潛逸，赤子飛飆，長離玄宮，破形解骸，身死名滅。若衣服，勿雜色蘭布之服，可以終日詠誦洞章，奚求不得乘雲駕龍，逍遙太極。
《真仙內科》云：玄功之人，常布衣草履，不得榮華之服，犯者失道。祖父母、己父母、同法可拜，不同法不得拜，叔伯以下，不同法亦不得拜，犯者身亡。父母吉會，不得預坐。父母兄弟妻子同契，雖有骨血之親，皆不得同床而坐，同盤而食。其法不同，皆為屍穢，犯者失道。夫妻不得同室而寢，若邪念在心，長失道矣。自非同盟，不得同室而寢。自非同契，不得同床而坐，同盤而食，同衣而服，犯者失道。
凡身荷仙官靈籙，不得妄拜妄哀，不得妄哭。凡於父母、國君、官長二千石剌史三，公皆設敬，不得即誤禮拜。
劉宋朝陸先生修靜上啟：
元始天尊，無極大道，感應靈聖，一切神明。今有善男子、善女人等，求欲受持八戒清齋一日一夜，用以檢御身心，滅諸三業罪惱者。故《洞神經》第十二云：夫齋以齊整身心為急。身心齊整，保無亂敗。起發多端，大略有八：
一者，不得殺生以自活。
二者，不得淫慾以為悅。
三者，不得盜他物以自供給。
四者，不得妄語以為能。
五者，不得醉酒以恣意。
六者，不得雜臥高廣大床。
七者，不得普習香油，以為華飾。
八者，不得躭著歌舞，以作倡伎。
今日善男子、善女人等人，若能不犯此之八事，則八敗無從以起，則八成自然而立。立久不失，則延年保命，神通洞達。是故齋者，受持八戒，思真行道，通而無窮，顯驗必速，皆如所期也。今請受既畢，再拜起，奉戒而退。
