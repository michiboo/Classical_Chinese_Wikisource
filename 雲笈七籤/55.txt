夫道者，有形之父母也，寂然不動，至虛無也；感而遂通，至神明也；視之不見，無形容也；聽之不聞，無音聲也。故無形無名，言象莫能得也；有情有信，變化有以生也。生之來神，氣聚也；身之有陰，陽結也。兩儀以分，萬象以成也；天地回薄，日月以明也。莫不由至道神用，而元一以靈。且人為物靈，貌為事真，智慮純白，耳目澄清，外周六氣，內運五行，形自寂寞，神生窅冥。然則至道無形，應生元氣，謂之一也；一之所剖，分為三也。三者，清、濁、和，結為天、地、人也曰三元，上、中、下也；在天為三光，日、月、星也；在地為三寶，金、玉、珠也；在人為三生，耳、目、心也；在道為三氣；玄、元、始也；又為三天，清微、禹餘、大赤也；復為三境，玉清、上清、太清也。又曰：清氣上浮為天，濁氣下凝為地，和氣中結為人。夫天陽地陰，陰陽變化而成五行，謂木、火、金、水、土也；亦曰五氣，謂九、三、七、五、一也；在天為五星，謂歲、熒、白、辰、鎮也；在地為五嶽，謂岱、衡、華、恆、嵩也；在人為五臟，謂肝、心、肺、腎、脾也；又為五色，青、赤、白、黑、黃也；又為五音，角、徵、商、羽、宮也；又為五味，酸、苦、辛、咸、甘也；又為五德，仁、義、禮、智、信也。總之為三五，行導布化，生成萬物也。各有神明，即天地之至用也，而天以之動，地以之靜，人以之生，皆賴其神明也。天有五億五萬五千五百五十五重天，天皆有天尊、太上、天帝、天師也；地有三十六重地，地皆有土皇、將軍、金剛、神王、靈官也；人有三宮、五神、三魂、七魄也。天地各有神仙吏兵不可稱計，且神明變化皎在目前，愚者莫知。隱顯無方，運轉難識，輔物立象，靈用在焉。故「天得一以清，地得一以寧，神得一以靈，穀得一以盈」是也。日者天之魂，月者地之魄，謂之神明。人則左目為日，右目為月，目者神明之堂也。故神明所託，依於日月，隱於陰陽。且日出於卯，陽也；月出於酉，陰也；三變成德。日初變於卯，其數六，以五乘之，五六三十也；中變於辰，其數五，五五二十五；終變於巳，其數四，四五二十也，故上仙七十五將軍陽神也。月初變於酉，其數六，五六三十也；中變於戌，其數五，五五二十五也；後變於亥，其數四，四五二十也。故上靈七十五將軍陰神也。三元五德，合數為八，各有上仙上靈陰陽二官，合為一千二百也；三元各八，為三千六百也；而陰陽皆五，合為三萬六千也。其萬八千陽，陽為外景、為外神也；其萬八千陰，陰為內景、為內神也。而內由外發，陰以陽明，所以一身有一萬八千神曰本分神也，一萬八千神曰影照神也。無陽也，陰不能成；無陰也，陽不能生。是以陰以陽成，陽以陰生，亦內由外明，外由內清，清明相得，而後生成也。所謂神明者，由神故明也。故三光在天而萬物彰，百神在己而五氣昌，其耳目適用，氣力體康，是其神也。天寶之以致浮，地秘之以致安，五嶽享之而安鎮，一人則之而太平。人身上部八景，以應於天；下部八景，以應於地；中部八景，以應於空。三部八景七十二神，景皆有五，三萬六千，與天地合，有一十萬八千。自此以往，雖神不極，由斯數矣。則三洞諸經神仙，將吏侍奉靈官，高下品格，未有不因茲始也。既知其數，當識其方，既識其方，須知表裏，表裏既見，陰陽審焉。內外不同，左右亦別，而象分五色，位列四方，男女可以陰陽求，文武可以剛柔取。凡諸存念，身為之主，身有三魂、七魄、三元、五真、一神、百神、三萬六千神，皆在於心也。心正則神正，心邪則神邪，邪之與正，由悟不悟，悟則入正，迷則歸邪，悟者由得其門，迷者由失其路，則沉淪黑夜，處至暗冥室。學道之士宜詳究之，始乎數息歷藏，終乎常住湛寂，誠在爾心矣。
面東坐，叩齒三十六通，每九下一咽液。而祝曰：
玉清高上，九天九靈，化為玄玄，下入胃清，金和玉映，心開神明，服食日精，金華充盈。便咽液，想喉中有赤身童子，仰頭開口承液，下入胃中。
畢，又存四神：想肺中童子著白衣冠，口吐白氣於右，變作白虎；次想肝中童子著青衣冠，口吐赤氣於左，變作青龍；次想心中童子著赤衣冠，口吐赤氣於前，化為朱雀；次想腎中童子著黑衣冠，口吐黑氣於後，化為玄武。祝曰：
青龍孟章甲寅，白虎監兵甲申，朱雀陵光甲午，玄武執明甲子，四曾前後圍繞，勿令外邪來幹。急急如律令。
次存心肺氣作圓光寶蓋蓋頭，訖，次握固冥目，念敕身祝曰：
謹敕身中五體真官、五臟六腑、九宮、十二宮室，四肢五體、筋骨髓腦、肌膚血脈、孔竅榮衛、一百八十關房、三百六十骨節、一千二百形影、一萬二千精光、三萬六千神氣，左三魂幽精、爽靈、胎光，各守本宮，右七魄衛從屍狗、伏矢、雀陰、吞賊、非毒、除穢、臭肺，青龍扶迎，白虎扶送，朱雀導前持幡幢，玄武從後司鐘鼓。臣身不受邪，肝不受病，肺不受奸，腎不受甘，脾不受化，膽不受怖，胃不受穢，心不受觸，神氣汾溢，吏兵神將侍衛側立。急急如律令！」
次叩齒五通，念五臟神名。先存肺神，著白衣冠，在肺，肺神皓華，字虛成三呼；次存心神，著赤衣冠，在心中，心神丹元，字守靈三呼；次存肝神，著青衣冠，在肝中，肝神龍煙，字含明；次存膽神龍曜，字威明；次存脾神常在，字魂庭；次存腎神玄冥，字育嬰。又瞑目內視，五臟分明，了見肝中童子著青衣冠，口吐青氣，從左脅出，化為青龍；次存肺中童子著白衣冠，口吐白氣，從右脅出，化為白虎；次存心中童子著硃衣冠，口吐赤氣，從心中出，化為朱雀；次存兩腎中童子著黑衣冠，坐兩腎上，口吐黑氣，從腎中出，化為玄武；次存頭巾七星，下坐青黃白三色雲上，七星在頭，下有金光蓋頂，一身並作黃金色，面是金容；次存肺中白氣，右出繞頂，有圓光。左右日月在眼前，洞煥一室，吏兵玉女，執節持幢，捧香獻花，遍滿前後。心常念飛仙，同升金闕帝前，永為帝臣。
夫人受生於天魂，經成於元靈，轉輪於九氣，挺命於太一，闕開三道，積神幽宮，所生玄液七纏，流津敷澤，日月映其六虛，口耳運其神氣，雲行雨施，德擬天地。胞胎內匝，五因來具，立人之道，其如此也。故五因者，是五神也；三道者，是三真也。
天尊言曰：氣氣相續，種種生綠，善惡禍福，各有命根，非天非地，亦又非人，正由心也。心則神也，形非我有。我所以得生者，從虛無自然中來，因緣寄胎，受化而生。我受胎父母，亦非始生主父母也。真父母貴重尊高無上，今所生父母以我寄備因緣，稟受育養之恩，故以禮報而稱為父母焉。故我受形，亦非我形也，寄之為屋宅，因之為營，以舍我也。附之以為形，示之以有無，故得道者無復有形也。及無身，神一也，身並一則為真身，歸於始生父母而成道也。凡人不知存神，動止任意，意愚事僻，神散形枯；仙真聖人守神無替，常存自身，名在左契。志學之士當知人身之中自有三萬六千神，左三魂右七魄，陰陽配合，共輔護識神、五行相王之君，周衛體內一千二百形影、一萬二千精光，備守體外，日日存之，時時相續，念念不忘，長生不死。不能常存，八節勿替，念身神，康強無病。病，三呼之，常衛子身。欲臥之時，左手撫心，右手撫臍，各二七，陰祝曰：
欲具身神，從頭起，經歷四肢，至踝子，祝竟，存之。委悉乃眠，必得吉夢，徬佛見神。若有罪過，應致災厄，神來語人，或示形象，寄託物類，使人思惟，自解意趣，吉兇善惡，瞭然知之，避禍就福，所向諧也。
三魂：
第一胎光
第二爽靈
第三幽精
精神者，君臣也《玉清秘錄》云：夫神者君也，氣者人也，心神動則精搖，精搖則使形不安，若三事各令清凈無為，則萬事自安也。又曰：夫修身之道，乃國之寶也。然一身之根有三：一為神，二為精，三為氣。此三者，本天地人之氣也，神者受於天精，天精者受於地氣，地氣者受於中和，相為共成一道也。故神者乃乘氣而行，氣者神之■也，精者居其中也，三者相助為理。故人慾壽者，乃當愛氣、尊神、重精也。精轉為神，神生於明夫氣生於精，精生於神，神生於明，故人生本於陰陽之氣，氣轉為精，精轉為神，神轉於明。是故不欲老者，當念守其氣，含精神也，令不出其形，合而為一也。即綝綝自見，身益輕，意益精也，此神光欲生也，心中大安，欣然若喜也。但宜閉目而臥，著志意於身內，身意不出，則身煉形變也。如此，則理身巳得也，太平自應矣。神哉，此道也。內已致壽，外以安理，不用筋力，自然致也。神智之泉夫神智之泉也，神清則智明。智者，心之府也，智公，即心平。人莫鑒於流水，而鑒於止水，水性慾清，沙塵穢之，人心欲清，嗜欲則生，豈能善之？故鑒明則塵垢弗集，神清則嗜欲不入。是以聖人輕天下，即神不累；細萬物，即心不惑；齊死生，則意不懾；同變化，即明不眩。
老子曰：吾道生於惚恍而無形，視之不可見，聽之不可聞，隨之不見其後，迎之不見其首。包含於天地之表，還入於毫毛之里，分之為日月陰陽，含之為夫婦。演布於八卦，乾坤為頭首。胞胎轉相生，變化有前後。處任為十月，結定神備有，虛無把錄籍，司命往奉壽。陽精為室宅，包形立相待，陰陽相感溉，開閉藏其里，清轉上為頭，精凝成童子，璇璣與玉衡，鼻為其梁桂。合觀於八極，兩半共為友；合精於子午，藏形於卯酉。明堂開四仲，洞房在其後，丹田著後宮，自口王父母。丙午拜真人，丁巳伏命受，戊寅銜丹錄，光曜所藏止。精明合且離，出規還入矩，鈞明照神後，往來有配偶。皇制有其階，自然如雲雨，陽出真人陰。學之為師父，棲宿有常處，正在洞房裡，三五運返覆。甲癸邀辰巳。子午都集會，吾道自索子，邀之於南極。真人自告子，安之令審諦，枯木不煩擾，乙壬於寅卯，午申亦相須，丙辛於亥酉，未戌邀中野，吾道已見矣，忽然無所有，丁庚子與午，戊己卯與酉，失候不相睹，吾道去萬里，周旋天地間，傷命還害子，觀吾陰與陽，交精相哺乳。此謂養赤子，勿失其時矣。甲癸邀辰巳，注云：子丑者謂甲癸日也，時加於辰、加巳、加子、加醜也，到此時道未養己，常當念之矣；乙壬之日時，加寅、加卯、加午、加申也，當復俟之，勿失其候矣；丙辛之日時，加亥、加酉、加未、加戌也，為老公見之勿驚也，道之化見矣；丁庚之日時，加子、加午也；戊巳之日時，加卯、加酉也。失此四仲之日候，而不相睹，吾道去萬里。慎之。
老子曰：為吾道者，當先安牝牡。牝牡者，腎也，腎門元氣也，元氣氣常下行，元常上升。元者赤，氣者白，元上到心中，心中當動，動即元下矣。
老子曰：元者，安雌雄。雌雄者，心也，一名明堂，得元因共養，合成赤子；赤子，自然也，念令上升，升於真人；真人者，宿衛之臣。赤子到，則因安心定意，泊然安意洞房中矣。
老子曰：赤子到，因還意於洞房。洞房者，兩目間，有真人不衣而到，住下視赤子，赤子到，真人乃立。真人所以到住，何也？欲令赤子得升耳。赤子升，真人復；赤子不升，真人不復，不復早已。
老子曰：夫赤子初欲升時也，形似丹蛇，其光照人，忽然到著人面，若炬火聲矣。此即赤子到矣。
老子曰：夫赤子之欲升時，形似丹蛇，安意如故，須臾當忽然不見矣。
老子曰：丹蛇者，日之精也，日精作火形來著人。欲來著人，人心動；人心動，即赤子不得升，遂令後難致，難致則冥冥絕矣。
老子曰：丹蛇來到、心不驚不恐者，當與真人共語。時目中忽然見正黃浩浩而無形，兆身體因變化，見西王母乘鳳凰之車，後駕六赤龍，車前三朱雀。見之，忽驚也，有頃，忽然去矣。
老子曰：當見西王母到時，但恍惚而巳，雖乘鳳凰之車者，忽然恍去矣，前三朱雀，後六赤龍亦然也。
老子曰：當見西王母之時，與人語，慎勿答也。不答，當復有所告問於人，慎勿答。不答，恚怒，勿恐怖也，恚不止，真人自代子與語，畢，自去矣。
老子曰：西王母去後，大道來見矣。當大道見時，身形乃曠然，昭浩而無形兆，上見日月星宿，若有若無。當有天師與真人來見，倡樂萬端慎勿視也，仙人玉女慎勿觀也，龍虎禽獸慎勿驚也。
老子曰：此倡樂、天師、仙人、玉女、禽獸，皆非真也，但自子形中五臟六腑都精神耳，非真道也。
老子曰：天師真人來見子之時，安心定意，善與人語言。吾見子信，告子道，張羅其綱，具見子矣！
老子曰：參乘戊子入室，百日神明相睹乃止。精神通洞，舉足萬里。精之畢熟，少食，為有齋戒，洗心沐浴，往來急疾，狀若風雨。
老子曰：人頭者，道之所往來解止處也，號陰陽。陰陽者，兩目也；陰陽者，道一之臣人也，道之所尊器也，主調御兩目精光者，故曰兩半成一也。一正在明堂中、兩半所處也，陽精光於子午，收明於卯酉。子午者洞房也，卯酉者明堂也，亦方圓一寸，正在兩眉間；明堂卻入一寸，名洞房，亦方圓一寸；又卻入一寸，名丹田，此三者，道之往來變化常處也。
