夫人者受生於天魂，經成於元靈，轉輪九炁，挺生太一，開絲二道，積神幽宮。所以玄液七纏，流津敷澤，日月映其六虛，口目運其神氣，雲行雨施，德擬天地，胞胎內匠，五因來具，立人之道，其如此也。五因者，是五神也；三道者，是三真也。夫五神，天之魂；三真，道之炁。九天之胎，太一之源。日月天之道，玄液天之潤，六虛天之光，幽宮天之府，神氣天之化，元靈帝之變。凡此言九天者，乃混合帝君之變。變而化之，是謂九宮。九宮混變而同一矣。若兆欲修己來生，當從所生之宗。所生之宗，謂元父、玄母也。元父主炁，化理帝先；玄母主精，變結胞胎。精氣相成，如陰陽相生，雲行雨施，兆已道合，無名數起，三五兆始，稟形七九，既匝兆體，乃成和合。三五七九，洞真帝象之先，當須營天皇之功，九變為靈，功成人體。體與神並，神去則死，神守則生。是以三元為道之始，帝君為道之根，太一為道之變，九天為道之神，九宮為道之宅，玄液為道之津。可以照鏡三田，以致神仙，朝適六合，夕守泥丸，堅執胎精，心中常歡。學道之子，須此為緣，見是經者，始可與言。存念太一，混合帝先，雄雌守神，灌流浩清，常使九天元炁則合九成也。夫洞其要也，則一體常存，津血自生，雄鎮命戶，雌守神室，太一無離，與天同時。故《太上隱符》曰：存其雄，守其雌，乃天地不能殄也。既存之焉，則五神守宅，五臟生華，靈棲絳宮，帝鎮泥丸，百神堅固，胎塞命門。久則三一之神夕見，太一帝先晨降，並見形於子之寢處也。子當清潔齋戒，斷絕外事，杜塞邪逕，節諸人物，罕為循詣，精心在一，晨夕循道，孜孜不替，沐浴五香，別靜一室，燒香左右，以期真炁。太一之道尤忌血腥臭臊殗穢之氣。若泣淚墜落，則帝君悲擾；哭聲發口，則太一凝結。故九氣止而不變，三一悲而不攝。九炁不變，則三一亦結。結滯日積，生氣洩出，而故炁運入。故炁運入，將病將死之始也。是以真人謂哭音為死絕之聲，謂泣涕為漏精之津，可不慎避之哉！若一見死屍及積日哀哭者，則帝君獲罪，謫於太上太一，受考譴於玄虛也，將來三年子將亡矣。諸不受太一之道者，自不得同之於學生也。所以至忌屍哭醃穢憂淚之感，以為太一帝君之精思也。又不得見死屍，自受書之後，若見四十九屍者，皆不得長生，必中道絕命也。若見二十四屍者，則當暫過太陰，然後超仙。以為死屍之形既眄於兩眼，屍穢之氣亦滯纏於人思，所存記於絳宮。絳宮所識，雖忌猶存。宜暫歸身顯屍塞思，記之眼故也。子厚慎之哉！見血、屍喪、殗穢、哀哭、泣涕，皆太一之至忌也。若恆齋戒則存，易感精誠，立會太一，鎮命歡欣，混合行之一十八年，白日升晨，此真人回老反嬰之道也。
存三一，守太一精洞房會帝君，則化生九靈於子形中，輔子之神明，成子之真仙，保子之長生，固子之胎魂也。白元、無英、桃君、司命、太一，混合五神，捧籍列符。五神各有所主，混合九變，三五洞化。於是三宮鎮真，百節受靈，帝群寶籍，宿命無傾，周旋虛煙，啟通玄精，二十四真忽然化生。上開上元，下開八冥，左朝六甲，右使六丁，玉華引日，太一並形，千乘萬騎，舉身登晨，白日升天。真人修是太一之道者，皆得三天之舉，故曰舉身登晨，白日升天。以雞鳴時，晨登空無皆之中，到於三天之上。日之正中為白日，雞之始鳴為登晨。是以存太一混合，多用雞鳴及生氣時也。九天九宮，中有九神，是謂天皇。九魂變成九氣，化為九神，各治一宮，故曰九宮。太清中有太素、太和，洞房中有明堂、絳宮，是曰六府。上曰天府，下曰洞臺。三五之號，其位不同。一曰太清之中，則三五帝君；二曰三一丹田神。又五者符籍之神，太一公子、白元、司命、桃康君是也，合而名為三五。三五各有宮室。若三真安在其宮，五神上見帝君。帝君左有元老丈人，右有玄一老君。此則無極之中所謂九君。上一則真一也。九君所謂天之魂，自然成真之子也。知精存九君，深思三真，必能以兆一體周旋三五之中，反覆七九之里，使天帝之靈魂常治在兆已，五神奉籍，周而復始，必將白日登度，何但不死而已。
《高上神霄經》曰：魂生無中，布在九宮。道出八極，常游絳宮。三宮合化，是為紫房。紫房所在，先由明堂。兆能知之，當開金門。金門，洞房內也。又曰：混而合之，出入帝方。三五合一，必成仙王。此謂洞合之時，三真五神之道也。帝方，太清域也。故《大洞真經》中篇曰：二老在左右方，帝魂不可不分，三九變其上下，太一立其中根，五神奉我生籍，司命塞我死門，九宮合而為一，六合曌總而內真也。此言謂分別其宮室，混合其變化。此道是太上寶行長生根本，立人之帝先，為道之元始，生府之仙宗，帝籍之秘章，洞真之奇妙，九宮之要經也。
太上曰：夫人生結精積氣，受胎斂血，所以凝骨吐津，散布流液，忽爾而立，怳爾而成，罔爾而具，脫爾而生。於是乃九神來入，五臟玄生。父母唯知生育之始，而不覺神適其間也。人體有尊神，其居無常，展轉榮輸，流注元津。此神外來內結，以立一身，非如三魂七魄，是積靈受氣，生於父母者也。尊神有九宮，名號曰九真君，分化上下，轉形萬道。子能修之，則出水入火，五藏自生，長齋隱棲，以存其真。此文一名《九真中經》，一名《天上飛文》，一名《外國放品》，一名《神州靈章》，雖有四號，故書一耳。
第一真法
平旦，大神在心內，號曰天精君。平旦，接手於兩膝上，閉氣瞑目，內視存天精君，坐在心中，使大神口出紫氣，以繞心外九重。畢，因叩齒九下，咽液九過。祝曰：天精大君，來見心中。身披硃衣，頭巾丹冠。左佩神書，右帶虎文。口吐紫華，養心凝魂。赤藏自生，得為飛仙。
第二真法
辰時，大神分形盡百骨中，號曰堅玉君。辰時，接手兩膝上，閉氣瞑目，內視存堅玉君，入坐一身諸百骨中，使口出白炁，吐以繞骨九重。畢，因叩齒九下，咽液九過。祝曰：堅玉大君，來入骨中，身披素衣，頭巾白冠。左佩龍書，右帶金真。口吐白炁，固骨凝蘇，白骨不朽，筋亦不泯。百節生華，使我飛仙。
第三真法
已時，大神分形盡流入諸精血中，號曰元生君。已時，接手兩膝上，閉氣瞑目，內視存元生君，週遊一身血脈精液之中，使口吐黃氣，以纏孔脈外九重。畢，叩齒九下，咽液九過，祝曰：元生大君，周灌血軀，身披黃衣，頭巾紫元。左佩虎籙，右帶龍書，口吐黃津，固血填虛。精盈液溢，九靈俱居，使我飛仙，天地同符。
第四真法
午時，大神在肝中，號曰青明君。午時，接手於兩膝上，閉氣瞑目，內視存青明大君，入坐肝內，使口吐青炁，以繞肝九重。畢，叩齒九下，咽液九過，祝曰：青明大君，來入我肝。身披青衣，頭巾翠冠。左佩虎章，右帶龍文。口吐青氣，養肝導神。青藏自生，上為天仙。太一護精，抱魄檢魂。
第五真法
未時，大神在脾中，號曰養光君。未時，接手於兩膝上，閉炁瞑目，內視存養光君，入坐脾中，使口吐綠炁，以繞脾九重。畢，叩齒九下，咽液九過。祝曰：養光大神，來入脾中，身披綠衣，頭巾蓮冠。左佩玉鈴，右帶威神。口吐綠華，養脾灌魂。黃藏自生，上為真人。
第六真法
申時，大神在肺中，號曰白元君。申時，接手於兩膝上，閉炁瞑目，內視存白元君，入坐肺中，使口吐五色炁，以繞肺九重。畢，叩齒九下，咽液九過。祝曰：白元大君，來坐肺中。身披龍衣，黃晨華冠。左把皇籍，右執靈篇，左佩玄書，右帶虎文，口吐五氣，理肺和津，白藏自生，飛仙紫門。
第七真法
酉時，大神分坐，散形在兩腎中，號曰玄陽君。酉時，接手於兩膝上，閉炁暝目，內視存玄陽君，入形並坐兩腎中，使口吐蒼氣，以繞腎九重。畢，叩齒九下，咽液九過，祝曰：玄陽大君，入坐腎中。身披紫衣，頭巾扶晨。左佩龍符，右帶鳳文。口吐蒼華，灌腎靈根。黑藏自生，身為飛仙。北登玄闕，遊行天關。
第八真法
戌、亥時，大神在膽中，號曰合景君。戌、亥時，接手於兩膝上，閉炁瞑目，內視含景君，入坐於膽中，使口吐五色炁，繞膽九重。畢，叩齒九下，咽液九過。祝曰：含景大神，來坐膽中。身披錦衣，頭戴紫冠。左佩神光，右帶玉真。口吐五氣，養膽強魂。和精寶血，理液固身。使我上升，得為飛仙。
第九真法
子時，大神在頭洞房之中，號曰無英公。子時，平坐，接手於兩膝上，閉氣瞑目，內視存無英君，坐在明堂之內洞房之中，使口吐紫氣，繞頭九重。畢，又使吐紫氣繞兩目內外九重。畢，又吐紫氣，繞舌九重。畢，又使吐紫氣繞齒九重。畢，凡四九三十六繞氣，使都畢，叩齒三十六下，咽液三十六過。祝曰：無英大君，三元上神。鎮守洞房，宮在泥丸。黃闕金室，化為九真。龍衣鳳帔，紫翠青裙。手把真精，頭巾華冠。左佩玉映，右帶虎文。下坐日月，口吐紫煙。周氣齒舌，朝溉明辰。出丹入虛，呼魄召魂。凝精堅胎，六合長歡。上登太微，得補真官。
右九真之道畢矣，則泥丸鎮塞，目童長存，五臟自生，血脈保津。若暫入太陰身經三官者，則九真召魂，太一守骸，三元護炁，太上攝魂，骨肉不朽，五臟不殞，能死能生，能陰能陽，出虛入無，天地俱生，是道士精靜營形，感致九真之氣應也。三元飛精以盈虛，太一抱我屍而反質。微乎！微乎！深哉！深哉！閉氣使極，吐氣使微妙，出虛入無，令其綿綿不自覺也。
此法當六十日一行之耳，皆須本命日用未中已前、夜半已後二時，隨意閉房自靜，精心內觀，凝神夷氣，默然忘身，存思念讀神名一周，令守死關，燒香左右，令氣彌滿房室，然後施行。若身有病痛處，皆當指呼其處神，使治之也。
回風混合，為帝一之道，以本命之日，若不知本命，當用甲子日也。坐臥任意，在所便安，心密讀神名曰：太微小童千景精，字會元子，一名三衿交，一名封帝真。恆守我舌本之下血液之府。小童口出赤氣，繞我一身。舌本是死氣之門，童子嚴固守之，使生血液，上凝泥丸。泥丸堅明，百神方正。
太一尊神號務猶收，字歸會昌，一名解明，一名寄頻。恆守我玉枕之下，泥丸後戶是死氣之門，太一嚴固守之，使泥丸入於真氣，七世父母受仰，玄之更生，上籍玉皇，重華萬寧。
帝君延凌梵，字履昌靈，一名七神，一名神丈人。恆守我兩眉中間紫戶之外宮。紫戶之外宮是死氣之門，帝君嚴固守之，使華蓋入眉間，升紫房，七世父母罪解而福沖，上登帝宮。
左無英公子玄元叔，字合符子，一名元素君，一名神公子。恆守我左腋之下肝之後戶。肝之後戶是死氣之門，神公子嚴固守之，使左腋有玉光，引神明入眼睛。
右白元洞陽君鬱靈標，字玄夷絕，一名硃精，一名啟成。恆守我右腋之下肺之後戶。肺之後戶是死氣之門，白元君嚴固守之，使右腑有金光，引神明入六氣之宮。七世反胎生一身，登玉房。
中央司命丈人君理明初，字玄度卿，一名神宗，一名神靈華，恆守我絳宮心房之中四孔之戶。四孔之戶是死氣之門，司命丈人君嚴固守之，使心中得其真理，絳宮生五色華，司命丈人口吐紫雲氣，洞溢我五臟內。
命門挑君孩道康，字合精延，一名命王，一名命胞根。恆守我臍中之關命門外宮。命門外宮是死氣之門，桃君孩道康嚴固守之，使臍中徘徊，黃雲盈溢，三命生根，胞結解洩，令我七祖父母無閡，累殃宿罪無滯，世世度脫，上生天帝宮。
泥丸天帝君上一赤子玄凝天，字三元先，一名伯無上，一名伯史華。恆守我泥丸中九孔之戶。九孔之戶是死炁之門，上一天帝君嚴固守之，使泥丸玉堅，金曜映真，體生寶光，九孔受靈，令我七祖父母世世安寧，解脫宿罪，共登上清。
絳宮心丹田宮中一元丹皇君神運珠，字子南丹，一名生上伯，一名央雲拘。恆守我項中之大椎骨首之戶。骨首之戶是死炁之門，中一丹皇君神運珠嚴固守之，使百骨受真氣，大椎有日光，七祖父母獲自然之生道，登仙南極宮。
命門下一黃庭元王始明精，字元陽昌。一名嬰兒胎，一名伯史原。恆守我兩莞間車軸下戶。車軸下戶是死炁之門，黃庭元王嚴固守之，使百血結凝，神氣不散，拔出地戶，超度八難。
泥丸九真，名帝昌上皇，字先靈元宗。恆守我口之四際。口之四際是死炁之門，帝昌上皇嚴固守之，使精氣入，故氣出，神光隨身，放光萬丈。七世父母罪脫禍除，生帝君玉房中。
膽中八真，名含景君，字北臺玄精。恆守我背之中骨之下節。中骨之下節是死炁之門，含景君嚴固守之，使背骨受生氣，下節孔常閉，邪氣不干，真光映形。
兩腎七真，名玄陽君，字冥光先生。恆守我背窮骨地戶。窮骨地戶是死炁之門，玄陽君嚴固守之，使地戶伏生氣，窮骨受神液，六津調滿，生根深密。
肺中六真，名上元素玉君，字梁南中童子。恆守我頸外十二關之梁。十二關之梁是死炁之門，上元素玉君嚴固守之，使上帝玉華映神間之下，玉晨之氣入丹元之宮，七世父母解散結滯，受生太上之鄉。
脾中五真，名養光君，字太昌子。恆守我喉內極根之戶。喉內極根之戶是死炁之門，養光君嚴固守之，使玉光金真照洞喉根，太帝神氣來往三宮之中。
肝中四真，名青明君，字明輪童子。恆守我胃管之戶膏膜之下。膏膜之下是死炁之門，青明君嚴固守之，使三素之氣生華，五停之神侍衛出入，玉液之津灌澤胃管。
精血三真，名元生君，字黃寧子玄。恆守我鼻兩孔之下源。兩孔之下源是死炁之門，元生君嚴固守之，使精神宣暢於百節，血液盈滿於千關，萬靈之氣輔護，太一之魂保身。
骨節二真，名堅玉君，字凝羽珠。恆守我太倉之府五腸之口。五腸之口是死炁之門，堅玉君嚴固守之，使黃庭香潔，三屍滅絕，中元之炁常滿，帝皇之光鬱鬱，上沖泥丸，敷散筋骨。
心中一真，名天精液君，字飛生上英。恆守我胸中四極之口，四極之口是死炁之門，天精液君嚴固守之，使五臟生華，四關受真，紫液流於胸中，絳炁結於百神，上升玉天，羽衣虎裙。
九元之真男，名拘制，字三陽。恆守我左耳之下伏晨之戶。伏晨之戶是死炁之門，拘制三陽嚴固守之，使天聰發徹，幽谷鮮明，真炁雲行，往來泥丸。
皇一之魂女，名上歸，字帝子，恆守我右耳之下伏晨之戶。伏晨之戶是死炁之門，上歸帝子嚴固守之，使幽明之光上朗泥丸，太無之音獨樂一身，玄金雲鈞，流徹太和。
紫素左元君，名翳鬱無刃，字安來上。恆守我頭面之境，使萬邪不侵，千精滅亡，又使紫雲沖於泥丸，太素填於鼻孔，景雲被於口齒，玉林聚於發膚，散七世之積屍，解七祖之罪仇，上生天帝堂，反真更受胎。
黃素中元君，名圓華黃刃，字太張上。恆守我胸腹之境，使鬼魔伏制，三屍滅形，又使黃雲散於支體，金液充於太倉，晨景之暉上華，太真之炁運光，七世父母罪解，受胎更生南宮。
白素右元君，名啟明蕭刃，字金門上。恆守我下關之境，從小腹至腳底，使三積宿穢無滯，地屍土鬼沉滅，又使明玉之液上陶於陰極，神素金炁逆充於兩莞，脾受九靈之潤，腳生玄重之雲，累祖解於冥罪，七世散於禍根，更生入南宮，上晏入帝軒。
日中司命君，名接生，守我左手月中。桃君名方盈，守我右手。左目童子名飛雲，右目童子名晨嬰，肺部童子名素明，皆各守我兩目之童子，備華蓋之上精，五神固於五關，暉光充於太陽，魔氣不入，百會受靈。
胎中一元白炁君，名務玄子，字育尚生。太一精魂，名玄歸子，字盛昌。凡二神，共守我五臟之上結喉之本戶。結喉之本戶是死炁之門，二神固密守之，使三華之氣入帝一之府，九明之津生六胎之下，七玄散禍，七祖解結，身登真堂，並列太一。
結中青炁君，名案延昌，字合和嬰。元君精魂，名保穀童，字明天。凡二神，共守我五臟之下大胃之上口。大胃之上口是死炁之門，二神固密守之，使金液流匝，玉華映魂，神飴溢於窮腸，帝炁充於九關，七祖披釋於玄憂，受更胎於玄仙，上業結解，下脫胞根。
節中黑炁君，名斌來生，字精上門。帝真精魂，名幽臺生，字灌上生。凡二神，共守我九腸之口伏源之下。伏源之下是死炁之門，二神固密守之，使太上之炁布散腹內，太一之神回行百骨，體有玉光，面保金澤，七祖父母得解冥罪，累業之先，世世解結，上生帝房，入保飆室。
胞中黃炁君，名祖明車，字神無極。天帝精魂，名理維藏，字法珠。凡二神，共守我小腹之內二孔之本。二孔之本是死炁之門，二神固密守之，使日月之根生於二戶之下，五帝之炁充於極陰之室，精華盈滿，五液填溢，七祖父母反胎，宿封之殃解結，上生南宮，神仙受炁。
血中赤炁君，名混離子，字叔火堅。司命精魂，名發細子，字慶玄。凡二神，共守我百關之血絕節之下。絕節之下是死炁之門，二神固密守之，使五常之液盈於六腑，靈潤玉澤充於血肉，絕節不空，地門填塞，七祖結散，更生南極，我得玉仙，合道保德。
上玄元父君，名高同生，字左回明。下玄玄母，名叔火王，字右回光。帝皇太一，名重冥空，字幽寥無。九帝尊神，名日明真，字眾帝生。太常精魂，名楊堂王，字八靈。天帝九關魂，名錄回道，字絕冥。天紀帝魂，名照無阿，字廣神。凡七神，守我本命之根。本命之根，胞胎大結。常令胞囊玉清開明，七祖反胎，我命恆生，三天同符，上與日並。
右我之死門三十九處，太上尊神皆已守備之，使口銜日光，手執月明，照我死門，使我長生，我體常生，讀《大洞真經》，金音仰充，上入太無庭，解結散禍，拔脫七祖靈，反胎會南宮，世世有玉名，三塗滅根，輪轉上清。三素老君，名牢張上，字神生道。正一左仙仲成子，一名帝賓，字四華。正一右仙曲文子，一名光堅，字靈和。守我鼻下人中。
中央玄一老子，林靈天，字靈時道，守我陰莖之端。北方黑帝，保成曷，字北代，守我膀胱中。西方白帝，彰安幸，字西華，守我陰囊中。南方赤帝，長來覺，字南和，守我口舌中。東方青帝，雕梁際，字清平，守我五臟外。凡五帝、二老、左右仙，備衛本命，守我身，祖宗解考，福祚七玄，世世解結，散除胞根，胎精血光，金液玉泉，上生南宮，以為帝賓，我入八景，回駕瓊輪，仰升九天，白日飛仙。
帝卿名肇勒精，字中玄生，一名起非，一名常扶。絳宮中一名卿中光堅，字四化靈，一名幽車伯，一名董史華。黃庭下弼卿名緣上明，字谷下玄，一名奉申伯，一名奉光生。凡三帝卿神，衛我入帝一室，保我本命，於九天錄存。祝名都畢，更閉兩目，存此百神，變成白炁，如白煙之狀，從玄虎中來，入我口中，鬱鬱良久，覺見白炁下從下部孔中出，又從玉莖孔中出，又覺白炁從兩腳底、兩手心中並出，並冠繞一軀，上下手足混合，一身與白同煙，上下不相見。良久，白炁忽復變色成紫雲，鬱鬱，又從我口中入頭中，及至五臟之間，充滿腹內。良久，紫雲又從兩足底、兩掌心大孔，玉莖孔中出，冠繞一軀，鬱氣上下與紫雲相合，不相見也。須臾，存紫雲之炁，充滿左右及一室之內；又存見口中出風氣之扇、紫雲之煙。紫雲之煙，乃回轉更纏繞，忽成一真人，男形也，如始生之狀，長四寸，號曰大洞帝一尊君，名父寧在，字合母精，是守死關之眾神徊風混化共成此帝一之尊君也。又存此尊君來入我口中舌下，又從舌下徑上升紫房六合宮，平坐，外向。尊君左手把兆五符，右手把兆五籍。尊君口之左邊有日光，徑九分；尊君口之右邊有月光，徑一寸。尊君口吐回風之炁，吹此日月之光，日月之光鬱鬱然，或白色，或黃色。令光炁下入兆五臟六腑、百節一身之內，洞徹朗然，內外如白日之狀。良久，忘身忽然，事訖，乃心祝曰：
大洞帝一，太素尊靈。父寧母精，二合雙成。百真一混，一徊始生。身結八煙，變胎元嬰。日月寶光，洞我軀形。太一在上，上與帝並。泥丸保玉，五臟華明。長合日月，手執洞經。位為仙公，晨升上清，三十九章，金符羽庭。畢，此是回風混合帝一之道也，萬變百化，洞真太一之法，極盡於此矣。
夕夕常存大洞帝一尊君，在兆鼻下人中中央，白日常存令在口內上齒之外、鼻人中皮內、上庇月之里、上齒之外，尊神形皆當向外坐立，起居在意存之。存尊君口中銜日光，徑九分，照明萬丈，洞明兆身。夫一者，帝之真一也。一之所變，歸一者也。讀《洞經》時，亦存帝一尊君在兆面前，以尊神口對兆之口間，令相向聽我讀《洞經》之音，以散七世之結焉。
帝一尊君，名父寧在，字合母精。日夕常憶之，勿忘，闢萬試，滅千患，除惡魔，致神仙也。若兆體中有疾痛不寧處，急存帝一尊君，令口吐日光白炁，薰我痛疾即愈。帝一尊君形如始生之男，不著衣服，身長四寸耳。所謂大洞胎始，形之真也。
本命日常當讀《大洞真經》三十九章一過，能恆誦習之，大吉也。須得萬遍。大限充畢，乃得駕自然之雲，乘八光之龍，千乘萬騎，白日升仙矣。萬遍既畢，然後一歲一讀之耳。上帝雲龍脫未來，迎者不過七百日中，忽在人間卒至，便升天矣。兆當堅守雌一，混合五神，精心回風，大會帝尊，誦習《洞經》三十九章，於是真仙之道畢矣，雲龍之會審矣，罪結之根散矣，上祖獲福命矣，兆勤之矣。
