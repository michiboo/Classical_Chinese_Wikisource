《八道命籍》，一名《八間》，一名《八達》，又名《八解纏綿釋結謝罪延福妙經》。太素三元君受於自然之章，封於太上靈都紫房之內，金章玉華三百人侍衛典香，東海小童、四極真人、西城王君封於峨嵋之山西室之中，萬劫一傳。有玄名帝簡紫、字青宮玉藏之人，千年之內聽得三傳。上學之子不得此文，虛困山林，終不得道。所謂八道者，日月四時八節所行也。日行赤道，月行黃道，黃赤二道，陰陽之所恆行。至於立春、春分日，日月行青道二；出黃道東立夏、夏至，日月行赤道二；出黃道南立秋、秋分，日月行白道二；出黃道西立冬、冬至，日月行黑道二，出黃道北此八道也。日月行八道之日，各有變化。翱飛蠕動，含炁之流，草木飛沉，隨緣感應，改故易新，輕者或更重，重者或更輕，善惡回換，炁象之運，自然而然。上學真人，因變行化，習吉除兇，進善黜惡，申明棄暗，入正治邪，練偽成真，厲思登聖。其法高妙，茲道玄通，故曰八達，至極無窮矣。
一道命籍，立春清朝北望，有紫綠白雲者是太上三元君三素飛雲也。正存之，叩頭搏頰各九，心禮四拜，再密咒曰：
曾孫名今日幸遇三元君出行，願得長生，侍給輪轂。餘所言隨人意也。某病乞差，某厄乞度，某災乞消，某事乞果，三見雲轝白日升仙，不須復存思千百所施為，行此必有仙錄，是故謂之八道命籍也。
二道命籍，春分夜半子時東北望，有玄青黃雲是太微天帝君三素雲也，存思密咒皆如上法。
三道命籍，立夏清旦北望，有紫青黃雲者是太極上真君三元內宮真人三素雲也，存思密咒皆如上法。
四道命籍，夏至清旦南望，有赤白青雲者是扶桑大帝君三素雲也，存禮密咒皆如上法。
五道命籍，立秋清旦正西望，有白赤紫雲者是太素真人天皇白帝君三素雲也，存禮密咒皆如上法。
六道命籍，秋分清旦南望，有素赤黃雲者是南極真人上皇赤帝三素雲也，存禮密咒皆如上法。
七道命籍，立冬清旦西南望，有綠紫青雲者是上清真人帝君皇祖三素雲也，存禮密咒皆如上法。
八道命籍，冬至清旦正東望，有硃碧黃雲者是太霄玉妃太虛上真人三素雲也，存禮密咒皆如上法。
右八道命籍之日月未至一二日，先沐浴燒香以待至日，依時出望，一食頃還室，陰雨則不望。非其日忽見此雲，禮咒如上三倍，勝於其日也。凡先身今身、前世今世，罪結不除，謾謝不的，原恕賒遲，功行難進，魔試不知，多致退落，衰老易至，求升難期，一去長夜，幽苦未央。上學之士，悟此驚心，誓志仰慕，感玄徹靈，能得命籍，的斷罪根，解釋惡結，滋長善源，群邪不敢幹，得真必速。諦念密修，即有驗矣。
閑心靜室，寥朗虛真，逸想妙觀，騰躍玄人。茍誠感上會，精悟輝晨，亦將得見丹景之炁，三素飛雲，八輿硃輦，紫霞瓊輪，上清凈眄，徊轡三元，高皇秉節，靈童攀轅，太素擁蓋，南極臨軒。於是冥光外映，濛蔚龍顏，象燭太虛，流逸七觀也。子能見之，則白日升晨，不煩凝霜濯華，玄映金丹也。
一道秘言曰：以八節日清朝北望，有紫綠白雲者是為三元君三素飛雲也，其時三元君乘八輪之轝，上詣天帝。子候見之，當再拜，自陳，乞得侍給輪轂之祝矣。三見元君輦者則白日升仙。
二道秘言曰：以八節日夜半東北望，有玄青黃雲者是為太微天帝君三素雲也，其時太微天帝君乘八景之轝，上詣高上玉皇也。四見天帝之轝者，則白日有龍轝見迎而升天也。
三道秘言曰：以甲子上旬戊辰、己巳之日清旦西北望，有紫青黃雲者是為太極真君真人三素雲也，其時太極真君太極真人乘玄景綠轝，上詣紫微宮。九見太極轝者，則白日升仙。
四道秘言曰：以甲戌上旬戊寅、已卯之日清旦東北望，有赤白青雲者是為扶桑大帝君三素雲也，其時扶桑公大帝君乘光明八道之輦，上詣太微宮。七見之者，則白日有雲龍見迎而升天也。
五道秘言曰：以甲申上旬戊子、己丑之日清旦正西望，見白赤紫雲者是為太素上真白帝君三素雲也，其時太素上真人白帝君三素雲也，其時太素上真人白帝君乘翛條玉輦，上詣玉天玄皇高真也。十四過見之，則白日升仙。
六道秘言曰：以甲午上旬戊戌、己亥之日清旦正南望，有素赤黃雲者是為南極上真赤帝君三素雲也，是時南極上真赤帝君乘絳琳碧輦，上詣閬風臺。十過見之，則白日升仙。
七道秘言曰：以甲辰上旬戊申、己酉之日清旦西南望，見綠紫青雲者是為上清真人三素雲也，其時上清真人乘玄景八光丹輦，上詣高上九天帝君。四見之者，則太一來迎，白日升仙。
八道秘言曰：以甲寅上旬戊午、己未之日清旦正東望，有硃碧黃雲者是為太虛上真人三素雲也，其時太虛上真人乘徘徊玉輦，上詣太微天帝君。十五見之者，則白日升仙。
右八道秘言，見者當再拜自陳如上法。三素雲各自有色，色氣上下相沓積，如所次說也。假令八節日見三元三素雲者，則紫雲在上，綠雲次之，白雲在下，共相沓也，子謹視之。上旬者，謂甲子之日初入月上十日之內有甲子日是也。非其時日而見此雲者，亦當拜祝，則三倍於其日見也，他日效於甲子矣。行九真司八道之事者，則天人衛護，真皇守其命骨矣。夫非有仙名玉籍者，亦不能遇此經。見之者，皆玄書宿名，應為仙人，故也七百年內聽得三傳。施行此道者，勿令人犯其履屐，弄其巾褐也，七魄變成龍虎，守人地關，伏於屐履之下；三魂化成靈光之雲，映其巾中。若有犯之者，則心震意惕，惕然自失，所以神虧魂散，精光翳滯也。常慎之侍書，有玉童玉女各七人，言白有經者之功過，攝萬邪之不祥。若子視文，皆燒香於左右面也。傳授之時，對齋四日，立誓委盟，為不漏不宣之約，須得其人，然後乃可付耳。違科負盟，七祖父母受拷於玄都地獄，身死下鬼，如四極明科。太虛真人南嶽赤松子曰：此經或名《九素上書》，或名《太極中真玉文》，或名《八道金策》。按四極明科受書，皆立誓約盟不傳洩，以代歃血割發之信驗也。其受九真太上真文𧵥白素九十尺；其受八道秘言黃老隱法，𧵥素絲八兩；其受太上鎮生五藏雲腴之法，𧵥金縱容珠二枚，以為閉密藏之誓。若有違盟洩露，如神州四極法。晉永和七年歲在辛亥十月四日丁巳夜，受劉君九真中經八道秘言，齋盟如法。
太上告後聖金闕帝君曰：元氣分判，天地開張，陰陽貫位，三五成官，玄置六甲，化生五行，金木水火土，總御中元，以炁相生，混合成真。後學求仙，不知道源，徒勞存思，損疲形神，積涉無感，望道泯泯。夫欲尋本，當歸其根，失根求生，萬不得全。今欲抄集上皇玉文，出以相告，子擇賢而傳。其法寶秘，望不在言，可依明科承而奉焉。
太上五行秘文，與天地同生，混仙萬真，總御神靈。天無五行，則三光不明；地無五行，則山崩嶽傾；人無五行，則身朽零。故五行混合，相須而生，若有志心，當尋真名。既受其法，天地同根，呼魂招魄，保命役神，修之九年，克登上仙。夫受曲素訣辭，學上真之道，當知五行父母，真君內諱，存以招魂，召以制魄，魂魄長存，真神總歸宮宅，備守形身，便得反於自知。若此，克遂游宴玉清，與炁合真矣。
凡修此道，當以甲乙之日入室燒香，東向存思甲父乙母二真之神。父諱青嬰，冠九玄碧寶玄冠，衣翠羽章衣，手執青精保命秘符；母諱浩先，頭作頹雲之髻，著飛青錦裙，手執化生丹霞符。二人以玄符授我身，便叩齒九通，咒曰：
真君父母，化生二靈，三五反真，與元合冥，外攝遊魂，內固魄精，長居宮宅，無離我形，長與三元，同保玉清。畢，服符。又叩齒九通，咽液三過止。修此九年，洞睹無窮，徹視遠聞，逆知吉兇。
丙丁之日入室燒香，南向存思丙父丁母二真之神。父諱樞戶，冠硃陽通天寶冠，衣絳章之衣，手執硃明保身長存秘符；母諱納靈，頭作飛雲之髻，衣丹羅飛裙，手執中原黃精秘符。來授我身，便三呼二真內諱，咒曰：
陰陽變化，二景生真，玉靈反魂，拘魄鎮神，三五混合，無離我身，得保日月，三景齊晨。畢，服符。又叩齒九通，咽炁三過止。修此八年，真靈降見，雲轝來迎。
戊己之日入室燒香，向西南存思戊父己母二真之神。父諱長御，冠黃華三寶玄冠，衣黃章單衣，手執中元度命秘符；母諱來生，頭生二角頹雲髻，著黃錦飛裙，手執金兕自然秘符，來授我身，便三呼二真內諱，咒曰：
中元玄紀，攝御四方，化生五炁，混合帝房，拘魂御魄，與形合同，長保天地，歷劫無窮。服符畢，又叩齒九通，咽液三過。止修此十二年，徹見八方，身化金光，乘虛太空。
庚辛之日入室燒香，西向存思庚父辛母二真之神。父諱啟明，冠九元碧寶玄冠，衣素羽衣，手執素靈召神保命秘符；母諱德神，頭作飛雲之髻，衣素錦飛裙，手執玄陰生形上化秘符。來授我身，便三呼二真內諱，咒曰：
金精玄注，結炁九靈，流真混合，灌養身形，使我魂魄，安鎮黃寧。饑食三元，渴飲玉精，乘虛駕浮，游宴紫庭。仍服符畢，又叩齒九通，咽炁三過止。修此六年，得駕景霄晨，出入紫房。
壬癸之日入室燒香，北向存思，壬父癸母二真之神。父諱朔靈，冠玄晨之冠，衣皁紈單衣，手執通靈長命秘符；母諱法勞，頭作頹雲髻，衣玄錦飛裙，手執飛仙騰化秘符。來授我身，便三呼二真內諱，祝曰：
上有九元，化生陰陽，五行參差，金剛反強，三晨寶耀，冠我衣裳，五色流黃，天關開張，上升玉清，出入帝房。乃服符畢，又叩齒九通，咽炁九過止。修行五年，洞視無涯，逆知吉兇，乘虛駕浮，上升霄晨。
上靈元年正月一日，六元合慶，甲子直辰，元始天王與太帝君共乘碧霞流飆紫輦，上登九玄之崖無色之端，徘徊洞天，逍遙極元，流眄縱體，適意浮輪。有青鳥來翔，口銜紫書，集於玉軒。奉受記文曰：玉珮金鐺，大極金書，玄真洞飛，二景寶經。二君以金青盟天，稟受上真。鑄金為簡，刻書靈文，使龜母按筆，太一拂筵，盛以雲錦之囊，秘於鬱森之笈，封以玉清三元之章，付仙都老公侍仙羽郎，藏太素瑤臺玄雲羽室。
玉珮者，九天魂精，九天之上名晨燈，一曰《太上隱玄洞飛寶章》，處於玉清之館太霄之中，結青陽之炁，靈照九天，青光沌沌，洞照三元之臺，色如青玉，形如月圓，內有空玄玉臺紫殿，則魂精帝君處在中央。《太霄隱書》云：玉珮，玄臺南軒之文。經曰：欲求長生，宜先取諸身。月華月精，日霞日精，左回玉珮，右把金鐺，二景纏綿，雙神安康，上行太極，下造十方，堅存玄真，寶固靈根，玄谷華嬰，灌映沉珍，漱月咀日，以入天門。金鐺仰注，玉珮執關，青白分明，適我泥丸，寶液閉精，煉柔身形，三君備衛，丹絳之裙，珠繡華帔，飛錦青裙，帶月銜日，首建紫冠，安坐明堂，陰以七元，黃庭戊己，塞鎮邪源，恭司二子，無英、白元，桃康三老，當我生門，通徹五府十二之綸，吐納六宮，魂魄歡欣。卻此百痾，闢熱除寒。二景纏絡，萬神內歡，有明其文，飛升南軒。把金鐺玉珮，八景玄光，九天同靈，玄母齊房，陰哺陽導，明色鮮容，位刻丹室，名題帝宮，三周九度，與運混同。此玉珮寶文，太極玄真之經也。能修之者，皆飛行太虛，逸放九清，白簡結錄，東華書名。西王母令刻書此於崑崙之山玄圃之室，自非清虛之質，不得窺參。
夫欲騰九清、宴南軒，回玉珮於明堂，引金鐺於泥丸，降魂真於晨燈，招飛景於帝君。凡行此道，常以暮臥，兩手撫心，閉目在景，存玉珮青陽之氣，光色沌沌，如月之圓，靈映兆身，洞達一形。魂精帝君姓開明，形長九寸，頭建紫冠，披珠繡華披，衣飛錦青裙，帶月銜日，乘禦青鳥，在青光之中下降兆身，安鎮泥丸。兆當叩齒九通，咽液二十七過，陰咒曰：
玄元太靈，九天魂精，晨燈朗映，結炁光青，號曰玉珮，洞耀太明，帶月銜日，建符執鈴，華光流煥，普天鬱冥，乘空控翮，丹轅紫軿，先晏三元，回降我形，鎮在泥丸，下流黃庭，檢魂束魄，萬鬼安寧，五藏結絡，九穴華榮，八景騰飛，升入玉清。畢，以手相摩令熱，拭目二七過，咽炁三過止，便臥。如此則魂安魄寧，萬神鎮宮，內固靈氣，外塞邪源，八景變化，煉真變仙。行之九年，克能洞睹幽冥，逆究未然，坐在立亡，與神對顏；一十八年道成真降，飛行上清。學無此法，則三魂不守，七魄不寧，三屍飛翔，九蟲奔驚，攻伐形內，來邪通精，神炁散游，體不潔清。徒勞咽液，損炁喪靈。有得此道，克成長生，寶慎密修，命胡可傾？
金鐺者，九天魄靈，九天之上名曰虹映，一曰上清華蓋陰景之內真，處上清之館太霄之中，結白煙之炁，靈映九天，白光奕奕，洞觀上清，色如白雲，形如玉山。上有瓊林之宮，則魄靈帝君所處。《太霄隱書》云：金鐺之經，於玄臺北軒之內。文曰：欲求飛仙，當煉魄靈。魄靈魂精，九天俱生，二景纏綿，雙神洞明，右回金鐺，左旋玉鈴，流光紫虛，耀真上清，飛行太極，下造八冥，堅存玄真，保固華嬰，日月交溉，玄谷益盈。玉珮金鐺，青白分明，鎮我明堂，魂安魄寧，是謂華蓋。九天帝靈，紫繡珠帔，飛羅丹裙，帶日銜月，首建華精，安坐明堂，陰以七星，上降陵梵，務猷、黃寧三老帝尊，固我長生，通徹胃管六府五庭，虹映纏絡，萬神衛形。有得其文，飛升上清。此金鐺寶文，上清陰景之內真，能修之者，皆上步霄霞，遨遊太極，寢宴九空，遊行紫虛也。西王母令刻書此文於崑崙山積石之陰，自無玄圖帝簡、錄字丹臺，此文不可得而披也。夫欲騰景九霞之上，運身上清之中，回金鐺於泥丸，引玉珮於明堂，降華蓋於虹映，招飛景於帝君者，常以雞鳴天光未分之時，叩齒二十四通，思金鐺白雲之氣，光色奕奕如玉山，映靈兆身，洞達一形。魄靈帝君姓暉，諱鞬元，形長九寸，頭建華冠，披紫繡珠帔，飛羅丹裙，帶日銜月，乘白翮之鸞，在白光之中下降兆身，入明堂之中。便引炁二十四咽，陰咒曰：
九天魄靈，元始上真，虹映峨峨，白光玉山，號曰金鐺，天帝之神。帶日銜月，迅轡白鸞，上宴玉清，出入三元，回降我形，安鎮靈關，拘魂御魄，萬神自歡，五內生華，靈秀玉顏，策雲飛行，上升帝晨。畢，摩兩掌令熱，拭額二七過，捻兩目後二七過，咽液二七過止。此則金鐺下映，帝君安鎮，萬神總歸，身生光明，行之九年之內，飛行上清矣。
又當以月一日及甲子太歲本命之日，清齋入室，白書九天魄靈太霄陰符於青紙上，夜半向東方，叩齒二十四通，誦金鐺之經一遍，存金鐺白氣之光，當奕奕洞明如玉山，靈映兆身，洞匝一形。兆引白光二十四咽止，服太霄陰符，微咒曰：
玄陰七雲，九天魄精，玉山奕奕，虹映上清，金鐺玉珮，與天同生，二景纏綿，下降我形，列奏丹臺，刻書紫名，得乘飛輿，流黃鬱冥，飛空騰虛，升入洞庭，上享無極，與天齊靈。畢，摩兩掌，拭額三九過，手接目外皆一七過，又咽氣三七過止。
○黃衣童
《華陽諸洞記》曰：黃衣童者，即玉珮金鐺之官耳，凡坐上常有一人共坐昉昲者，即太極真人也，時或往來。蓋受行玉珮金鐺經者，自然致太極真人耳。唁云：「服九靈日月之華，得降我太極之家」，此之謂也。凡修太霄之道，存回金鐺玉珮之法，當兼日月之精，以煉五胎之神，招日中五帝，月中五夫人，二景玄映，下降我形，使面有玉澤，體發奇光，內外洞朗，心聰目明，於是玉珮可挹，金鐺可旋也。魂魄帝尊將憩子之房，晨燈虹映之光將可立升也。
流金火鈴，以太上大道君游宴之圓光，上激九天之威，下滅六天之兇，玄光靈映道君之項，流照八極四十萬里，三天立正之初，罷除六天之始，以傳太微天帝君神文，藏於瓊宮玉房之內，靈光自明，煥赫上清，飛龍毒獸翼其側，紫雲玄暉蓋其巔，玉華之女、金真之童各三百人典衛靈文，散香虛庭，積七千年化生五符，光徹八方，因有五方營衛之官。太微天帝君以傳金闕後聖道君，後聖君以付上相青童君，使授諸為真人者，佩游上清。學真之夫，而無流金火鈴項生圓光。皆不得上登三光。若有金骨玉質，玄名青宮，得受此文，佩之而行，諸天諸地、四海五嶽，率天眾聖仙官，莫不稽首來迎，凈光駭動，所制不輕，三元立遣玉女玉童三十六人侍衛其身。佩之九年，得乘八景玉轝，飛行太空。流金火鈴者，九星之精，一名圓光太上之威幸，生於九天之先，結氣成文，光明煥赫，徹照十方，懸精垂映太上之項，積七千年化生五鈴神符，玄降太微天帝君，威攝八極天之魔神，布之霞庭，率天以下莫不總統。太上大道君寶秘此道，告下普天主司真仙糾察輕洩。有真仙之才得佩此符。不依玄科而輕付非真，穢慢靈文，皆七祖受殃考，及先師同充鬼官。以紫繒二尺二寸，硃書戴之頭上。若有金名玉骨，得佩此文，皆宿命應仙。佩符之身，出入遊行，恆當存想己身項上有圓光，映照四十萬里之外，九年之中動心念真，清齋篤志，克得真靈下降，圓光自明，乘空而行，坐在立亡。
流金火鈴內存振威大祝
修佩流金火鈴，出入遠近，經履危險，冠病之中，戹害之下，當存真光以自衛，開道萬里之路，發行之始，正向其方，叩左齒二七通，咽炁三十六過，思所在之處形象，山林、草木、人民、禽獸、神靈，分明朗然，皆來朝拜我身；思北斗七星覆我頭上，仍存我左目為奔星，右目為迅電，其光煥赫，奔星九萬里外所見之道路隨光開通，山林、草木、人民、屋宅、兵寇、鬼炁盡令消滅，無復孑遺，四道豁然。因祝曰：
前開後閉，天平地昂，神公出遊，四道開張。當令天地，通我橋梁，前後左右，洞達八方，我左擲奔星，右迅電光，流火萬里，何妖敢當？太一將送，萬神來迎，有所之向，靡不吉良。乘雲駕虛，上升太空。畢，引二目之精，各還其宮，左取七炁，右取七炁，咽之，畢。如此可以冒險涉艱，攻鬼伐兵，炁無不應，應響蕩然，其法至妙，不得妄傳，口口相授而已，明慎之焉。
五帝流鈴五符，威制極天之魔，召攝五方神靈，上應五晨參落七元，下應人身九孔七明，周天竟地，靡有不關，無幽不測，無細不鑒。有符則光見，擲符則振威。子若佩之，口受師言，若在人間遇惡鬼之地，當作振威大祝。北向閉炁十二息，思五方炁覆冠一身內外，晻冥睹無所見，因叩齒三十六通，咽五方炁，方各三咽，炁徐盡入兆身，存我兩目童子，光如流星，煥落五方。便祝曰：
天元七精，五帝流鈴，煥擲電光，如天奔星，光耀十方，照鬼真形，有何小妖，當我生門；太上有命，誅戮無親，屠肝刳腹，絕鬼滅精。千千皆摧，萬萬皆傾。神威吐祝，攝錄無停。便咽炁三十六過止。如此一祝，則五方神官皆保甲命，卒攝錄所在有靈之炁，束縛詣庭。三祝，則鬼王滅種。若入五嶽，週遊山川，冒險履峻，皆當未及其處五步，叩左齒三十六通。若之東嶽，便存東方青帝希林珠官屬九千人，衛我前後左右，以青霞之炁覆冠我身；若之南嶽，當存赤帝丹玄子官屬八千人，衛我前後，以絳雲之炁覆冠我身；若之西嶽，當存西方白帝少皓靈官屬六千人，衛我前後，以素霞之炁覆冠我身；若之北嶽，當存黑帝玄冥皓官屬五千人，衛我前後，以皁雲之炁覆冠我身；若之中嶽，當思黃帝執中元官屬萬二千人，衛我前後，以黃雲之炁覆冠我身。畢，祝曰：
乾元耀靈，七星玄精，五斗華蓋，繞絡我形，五色飛霞，混合交並，身佩七元，流金火鈴，煥擲無方，極天鬱冥，五帝神官，驅策天兵，為我攝制，山川土地，千鬼萬靈，皆來束首，自送真形，前誅後戮，所捕無停。畢。如此一祝，天魔滅跡，萬鬼來朝，遊行五嶽，履涉山川，無復試觀之患，五嶽仙官自奉送五芝玉英來給子身。若在軍寇之中，懸白之下、厄難之處，當叩右齒十二通，存七星覆我，玄光洞映，周匝一體，存肝為木星出在左，肺為太白星出在右，心為熒惑星出在前，腎為辰星出在後，脾為鎮星出在胸，上令五星精炁，纏繞前後，我身居斗魁之中、五星之下。又思五帝神官衛我左右。祝曰：
天為我屋，地為我床，五嶽山河，為我橋梁，玄斗元精，為我衣裳。藏身七元之內、流火之鄉，度我者太一務猷，過我者白元無英，災不能幹，兵不能傷，當令我身上詣金闕九老之京。畢。如此在屈厄之中，垂終之命，便得解脫矣！
