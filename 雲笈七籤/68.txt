一名《三華飛綱丹》
太上真人所以廣眄眾天，豁落紫空，晏觀七覺，朝游萬方，實由四液之飛津，五珠之丹皇矣。遂乘三英以八眄，御飛綱以保真，分神易景，逍遙上清者也。兆觀瑯玕之華，則降生之丹立焉。既獲九真之高章，而九陰之戶啟矣。長年在於玄覽，得道存乎精微。所宜注神真氣，棲心冥幾。澄五神於紫房，鏡混合於太微。月華合於結璘，日暉洞於鬱儀。靈變朗於九晨，把凝液以虛飛。玉經唱於朗景，煥龍華於扶希。眇眇奔乎冥漢，天地欻以推移。立變易於圓塗，電散疾於震雷。居洪淵而不溺，踐兵刃而不危。將塞也，則萬戶鍵閉，欲通也，則積滯俱蕩。沉飛無方，隨意所宜，大哉！靈化之丹，與帝一九陰齊其光暉。服盡一劑後，三光而不衰，藥名口訣：
第一絳陵硃兒七兩口訣是丹砂巴，越者是也。
第二丹山日魂四斤口訣是雄黃，取明者。
第三玄臺月華三斤口訣是雌黃也。
第四青要玉女五斤口訣是空青。
第五靈華沉腴三斤口訣是薰陸香。
第六北帝玄珠一斤口訣是消石。
第七紫陵文侯五兩口訣是紫石英，精好者。
第八東桑童子七兩口訣是青木香。
第九白素飛龍八兩口訣是白石英。
第十明玉神珠七兩口訣是真瑰拾芥者。
第十一五精金羊五兩口訣是陽起石。
第十二雨華飛英五兩口訣是雲母，光明者。
第十三流丹白膏九兩口訣是粉霜。
第十四亭炅獨生六兩口訣是雞舌香，味辛者。
第十五碧陵文侯五兩口訣是石黛。
第十六倒行神骨五兩口訣是戎鹽。
第十七白虎脫齒四兩口訣是金牙石。
第十八九靈黃童三兩口訣是石硫黃。
第十九陸虛遺生五兩口訣是龍骨，舐之著舌者佳。
第二十威文中王六兩口訣是虎頭腦陰骨，搗用。
第二十一沉明合景四兩口訣是蚌中珠子，已穿者亦可用，但令新者。
第二十二章陽羽玄四兩口訣是白附子
第二十三綠伏石母五兩口訣是磁石，取懸針者可用。
第二十四中山盈脂七兩口訣是太一餘糧，取中央黃也。
右二十四味合二十四神之炁，和九晨九陰之精，凝液結日月之明景也。以次別搗，從丹砂始，令各四千杵。藥皆用精上鮮明者，搗藥人當得溫慎無多口舌者。當令先齋戒三十日，訖，搗藥別處盛室，潔其衣服，沐浴。合藥可三四人，同心齊意，隱靜而處。禁忌之法，亦如齋禁例，搗藥都畢，以藥安著釜中。安藥次第之法，先內丹砂，次內雄黃，次內雌黃，次內空青，末後乃內太一餘糧，太一餘糧在眾藥之上也。二十四種都畢，皆當循次令竟釜中，以小柳篦子按令相薄。又以水銀五斤灌諸藥之上，都畢，又徐徐安上土釜，以黃丹泥泥其平際，以牡蠣泥泥其外際一寸，陰乾十日取，參拆。又上泥之，畢，又通以牡蠣泥泥其外面，上下四邊，厚六分。又應先作六一泥土釜內外。
作泥法：東海左顧牡蠣、戎鹽、黃丹、滑石、赤石脂、蚓螻黃土，凡六物，皆令分等搗治，下細絹篩，和以百日苦酒極酸釅者，和畢，更搗二萬杵，六一之泥成。以泥雨土釜內外，漸漸薄泥，日曝令干參，使經時，稍上泥，都畢，令釜內外各厚一寸半，如此泥釜了，作六一泥隱量取足用。凡作泥之法，皆以苦酒和泥。無戎鹽者，河東大鹽可用。又以東海細鹽二斤內一斛苦酒中，攪之去滓，以和六一泥，計此為準。
作灶屋，長四丈，南向，屋東頭為戶，屋南向為紗窗，屋中央作灶。灶令四方，四面開口，以大鐵䍦䍦施四腳，以著灶之中央。上下相遠，高下之法，以意裁量安隱之。所盛藥土釜好安著䍦䍦上，以好糠火於下燒之，令去釜一尺許，調適視火。勿令暴猛，足十八日訖。更令火去釜下一寸，復五日日足；更令火齊底二十七日，日足；更令半下釜之腹，三十日日足；更令火末下釜之上二寸，二十四日，日足；都畢，藥成也。可復寒之七日，而徐發視，八景四蕊之華皆懸著上釜，以三歲白雄雞羽掃之，盛以金銀密器，其華當作景雲之色，五十八種之氣，流霞玄映，紫光鬱耀，不可名字，名曰八景四蕊五珠絳生神丹。以二月、八月朔平旦，向太歲王方再拜，以東流水服一兩，即頭有九晨之光，面有玉華，飛映寶耀，洞觀天下。閉氣則立致三素之雲輿，唾地則化為日月之光，左嘯則神仙啟首，右嘯則八景合真。於是騰空上造，以詣紫虛，出入玉清，寢宴神房。若藥華未盡起者，可更合泥固濟，如前法使密，更燒釜腹，頓六十日，萬無不成。復寒之七日，開發如初。
右以已煉麻腴一斛，取四蕊華三兩，合投之，以炭火於銅器下微煎之，三日藥成，名曰四蕊紫漿。日服一合，壽同天地，分形為萬，乘虛而行，所欲隨意。又以西蕊紫華塗掌及手爪甲，以鏡細視之，則見萬里之外物，欲覿之事，則隨心所視而現之，亦照見方來之仿象，生死盛衰之至運也。此丹或名八景丹，或名四蕊紫華，或名太微紫玉腴，或名五珠華丹，或名降生晨華，或名三華上丹，或名太上飛綱，或名九晨上丹，凡八名也。
煉麻腴之法，用清水五斛，麻腴一斛，蔥韭白各二斤，合水腴蔥韭四物，合煎取一斛止。作紫蕊腴，當以寂靜處發火，以木蓋蓋銅器上，勿令腴煙散出。煉腴亦可單服，以致延年。凡糠火火八景神丹，日數既定，勿發，復更火之，如初，日時進火之日法，如先。都畢，寒之七日，乃發。藥煙變成明月珠五枚，仰綴著上蓋，皆裹以絳慔。送以清水，則絳雲見覆，飛登上清。佩此五珠，則以映天下，與日月景同，名此丹五珠絳生。以行上清者，用一倍火之。五珠既成，勿發，復更火之，日如前。火畢，又寒之二十二日，乃開，明月五珠，又變成三華飛剛之龍。發釜之後，便恍惚長大，神光採華，吐氣興雲，所謂隱龍者也。既乘之而行，以造九晨之宮，故《高上經》曰：子乘隱龍，與天無窮。夫火之倍者，計先火一日，後火則應二日，又後火則應四日，又後火則應八日，又後火則應十六日，每事效此為數。
取作虎腦之法，用馬銜芎窮一斤，細搗為屑，以虎腦六兩和此屑為餅而陰乾。既乾，更搗，而秤取六兩，餘者投之於東流水中。陰乾虎腦，三年內亦可用也，不必新幹而必佳也。乾時以絹囊盛之，勿以塵附。用熏陸香而膠者，先多塵濁，當以湯水洗煉去垢，取令光明而無滓者可用。
取錫十斤，於鐵鑊熬之半日，投西蕊紫華一銖合攪，須臾，成萎蕤金，紫金屈伸在人，而用之，謂初成之時耳。投二銖成紫蕊玉，投三銖成玄梨綠景玉。
取八景丹滓搗三萬杵，日服一丸如小豆大，身生玉光，壽同九晨，體香聞三十里。燒一丸如小豆大，闢百疾、惡氣、諸鬼不祥，而香芳十日不絕。取一丸如黍米，含之而唾，則變化隨意任心，藏形蔽影，從橫天下，欲止，即吞此丸乃息。已死未三日，服一丸如大豆，立活，當發口扣齒，送以水，又以一丸鎮心，則魂魄自還，而四體溫軟也。
取鉛十斤於鐵器中煎熬，投此二丸如雞子黃，合攪，須臾成金。投三丸即成紫金。帶一丸則山海之神來朝。以一丸塗門戶，則一家無病，闢鬼精。日服一丸，百日則色如處子，三年而面反嬰童也。以一丸如小豆大投水中，龍魚浮出，而水沸。以一丸如大豆大投火中，而光停一日許。
《上清高聖中黃老君洞真金玄九陰九陽真《玉經》、《太上鬱儀》、《結璘章》、《八景神丹文》，皆刻於東華仙臺，不宣於世上，自非宿有仙名者，不聞見也。傳授之法，皆對齋思神，審可付與立盟為誓，約無宣洩。其授《帝君九陰訣》，盟用青絲一結，以為盟誓。其受《太上鬱儀文》，盟用絳紋二十四尺，此日暉之誓也。其受《太上結璘章》，盟用碧紋二十四尺，此月華之誓也。其受《八景丹經》，盟金鈽三雙，此無常童子圓變之誓也。今用四盟，引九晨以為約，指日月以為信，必無宣洩，心齊天地也。若不崇信誓，身為下鬼，七世父母受拷水火，蒙山之石，投積夜之河。案：經師之授盟物也，當施散於寒窮，救貧病之急厄，拯山川之餓夫，營神靈之公用矣；若私割以自贍，貪婪以為利者，則經師之七祖長受拷於地獄，身入風火，其痛也哉！又弟子經師私心相愛，所以見根本也。道德既厚，則人鬼無間；根本既親，則魂魄自寧。若崇始慢終，不常其德者，何年命之能長？何神仙之可要乎？得其領會者，始可與言尋道之本末矣！
夫還丹本九陽之精，降受二十四真，真水真火，內外包含，含化五神，五神運氣，積而為砂，積砂成丹，稟積氣極，乃號紫華紅英大還之丹。大還丹皆因師師相承，傳之口訣，靈文藏於洞府，金簡秘在仙都。仙人恐道絕源，演述隱文謎言，留傳於世。遂使後來明俊，博採尋幽，曠日劬勞，終無所悟，漸潰沉溺，倏忽形腐神消，屍魄化為魔魅，深可悲哉！然大道所運，稟之專精，變通之功，必歸於煉汞。煉汞要妙，備於二章。二章之中，分為九品：上三品，則抽砂出汞，煉汞投金、修金合藥，合於七篇；中三品，陳五石之金、四黃伏制、陽金變通；下三品和合大丹、爐鼎火候、成丹證真之訣，俱列於九品二章之中也。
《大洞煉真寶經》皆隱秘真鉛真汞。真汞者，則上品光明砂抽出汞，轉更合內水火之法，然名為真。而光明砂一斤，其中含汞十四兩。
抽出汞訣：先取筋竹為筒，節密處全留三節，開孔如彈丸許，中節開小孔子如筋頭許，而容汞溜下處。先鋪厚臘紙兩重致中節之上，次取丹砂細研，入於筒中，以麻緊縛其筒，蒸之一日。然後以黃泥包裹之，可厚三寸，埋入土中，令筒與地面平。筒四面緊築，莫令漏洩其氣。便積薪燒其上一復時，令大透其筒上節，汞即流出於下節之中，毫分不折。忽火小，汞出未盡，尚重而猶黑紫，依此更燒之，令其汞合大數，足如紅馬牙。紫靈砂抽汞，一同此訣。餘別訣飛抽者，損折積多，而筒抽訣最妙，然具列於章上品也。
凡同類丹砂雖抽出汞，未可則添於合金化砂，砂終不出。七篇猶未周備。且投金化砂，秘於《煉汞訣》，其汞則重受內水火氣，遇本金相投，合化而便生砂。
《煉汞訣》：取汞一斤、石硫黃三兩，先搗研為粉，致於瓷缽中，下著微火，續續下汞，急手研之，令為青砂後，便將入於瓷瓶子，可受一升。以黃土泥緊泥其瓶外，厚可二分，以蓋合之，緊密固濟，致之爐中。用炭火一斤，於瓶子四面，養之三日，瓶子四面長須有一斤炭。三日後，更以文武火燒之，可用炭十斤，分為兩分，每一分上炭五斤，燒其瓶子，忽有青焰透出，即以稀泥急塗之，莫令焰出，炭盡為度。寒三日，開之，其汞則化成紫砂，分毫無失。其紫砂用黑鉛一斤，於鼎中熔成汁，次取紫砂研細，投入鉛中，歇去火，急手炒，令和為砂，便就鼎中細研，鹽覆蓋，可厚二分，緊按令實，固濟，武火飛之半日，靈汞即出，毫分無失，然依七篇，反數投化合金生砂。如第二反其《化寶砂篇》中用汞，則兩度用石硫黃燒令成砂，兩度入黑鉛卻抽歸汞，添金化砂；第三反英砂用汞，則三度燒令抽入；第四反出妙砂中用汞，汞則四度抽燒；第五反化靈砂用汞，還五度抽煉；第六反出神砂用汞，汞亦須六度燒抽；如第七反化出玄真絳霞砂用汞，汞一依前七度著石硫黃燒成紫砂，七度用黑鉛抽歸靈汞。每度燒皆用石硫黃三兩，卻抽歸汞則用黑鉛一斤，轉轉燒抽，火候依前一訣。其汞燒抽變煉，則含其內水火之精氣，亦合七篇之大數，自然水火金三光，稟氣相合，會精而化靈證真也。
且陽元之魂，遇陰氣所感，伏形成魄，謂之兌金。兌金則成見陰質更而含陽精，漸令去其滯氣。靈汞投化，轉轉增光，反濁歸清，然後正陽之體。其修金用藥，窮真合無，令其靈通於七篇也。
石鹽本稟坤坎之精，陰極之氣，結其成質，方而棱如片石，光白似顆鹽之類，味微淡於顆鹽，功則能伏制陽精，銷化火石之毒，力與石硫黃敵，體變煉，功性能發明金精，去粗滯飛升。七篇之中，假之為使。
馬牙消亦是陰極之精，形若凝石，生於蜀川，其功亦能制伏陽精，消化火石之氣。獨用伏制，則力稍微，合於石鹽，陰毒則甚矣。
北庭砂所稟陰石之氣，性含陽毒之精，功能消敗五石之金，各遣證於本性。能成能敗，力頗並於硫黃，去穢益陽，其功甚著。本質亦作顆，生而淺紅色，光明通透為上。七篇中用之為使，使引其陽金之精，破敗陰魄。若合於大明砂、赤鹽、硫黃用之，其變煉功則高於造化。
麒麟碣出於西胡，稟熒惑之氣，生於陽石之陰，結而成質，色如紫雚，形若爛石，其功亦能添益陽精，消陰滯氣，拘添其煉，亦有大功。真者於火中燒之，赤汁湧流，火不易本色者，是其色真也。
石膽所出於嵩岳蒲州，稟之靈石異氣，形如琵琶，本性流通，精感入石，液化五金，陽遇之清歸中宮。若欲識真，塗之銅鐵，以火燒之，色似紅金。伏制亦煉，頗最有功。又以銅器盛水，投少許入其水中，水色清碧，數日不異者，是真也。
持明砂者，雖稟陽精，從陽所養，體如琥珀，質似桃膠。其性和，而能銷漉陽金，革陰滯質。若合硫黃、赤鹽，變煉其陽精，轉轉增光。七篇之中，用御正陽之炁，復歸真元，其功甚矣！
夫赤鹽戎鹽是也。所出，西戎之上，味稟自然水土之氣，結而成質。其方水土氣本而黃赤，其鹽亦隨氣而生，號言赤鹽，味微淡於石鹽，力則能煉伏陽精，增明吐輝。若合硫黃用，功能反魂成魄，煉魄增光，制伏四黃，定質還歸戊己。欲辯其元，於火中燒，汁流紅赤，凝定轉益其色，則本元是。
石硫黃本出波斯南明之境，稟純陽火之精，精氣結而成質。質性通流，含其猛毒，藥品之中，號為將軍，功能破邪歸正，反濁還清，挺立陽精，消陰化魂，元真運轉，偏假其功，鉚金遇之，精消魄敗。色微稍青，光者力大，凝黃色者力次，赤黃色者力小。合和大丹，伏煉消化，須其力大者。用之，察元氣，辨其高下。然合七篇，化金生砂，砂漸澄清明，威乃證於九丹也。
夫五石之金，各皆稟五神之陰精，合於山澤異氣，結而為魄。
鐵所稟南方丁陰之精，結而成形，鐵形堅，服之傷肺。
銅所稟東方乙陰之精炁，結而成魄。銅性戾，服之傷腎。
銀所稟西方辛陰之精，神炁而為之質。銀性戾，服之傷肝。
鉛錫俱稟北方壬癸之氣，錫受壬精，鉛稟癸氣。陰終於癸，故鉛所稟於陰極之精也。鉛錫性濡滯而多陰毒，服之傷心胃。
金所稟於中宮陰己之魄，性本而剛，服之傷腸損肌。
右金之五性，例多陰毒，久服之，即傷肌敗骨，促壽損命。凡世之士，本求長生，不明五金之性，擅意將其鉚石之金，轉轉修煉。且其雚石之金，皆受五神陰濁之氣，結而成質。質體沉重，雖遇四黃，能變易其體，陰毒之性，終不輕飛，縱令煉化為丹，服之亦乃傷於五臟，乃其本性也。至理殊乖，欲服求仙，與道彌遠。
四黃者，雄、雌、砒、硫，其質皆屬於中宮戊土之位，性各含陽火之毒，能敗五臟之金。若別制伏，去其火毒，則能成易變轉五金之質。若能制伏，拒火色而不易本元，有汗流通，即其功能變銅銀而化成黃金之質。若伏火色變白，如輕粉，泮液流利者，化五金盡成白銀。而四黃功力，各稟本氣，變化其五金。雄黃功能變鐵，雌黃功能變錫，砒黃功能變銅，硫黃功能變銀化汞。且四黃功能反鐵為銅，反銅為銀，反銀為金，轉轉變化。其硫黃功力最高，能添陽益精，反濁歸清，此乃是七十二石之將也。其四黃遇於赤鹽、大朋砂、石膽，則伏質歸本，不易其色；若遇石鹽、馬牙消、石膽，亦伏於火，則變質反而為白色如輕粉。是以《大洞寶經鄭君修真內傳》論其七十二石制伏訣，皆須含元胞胎，以黃土等分，和鉛粉及石腦作鼎伏之，緣土與四黃類。鉛又能消火之毒，石腦伏石毒。其《修真傳》中諸石變通之訣，文理稍煩，不能具載，且略陳四黃五金伏制之弘規，乃列之於品第耳。
陽金者，所稟陽之精，五神吐符會氣，托形為丹砂。丹砂而外包八石，內含金精，金精先稟氣於甲，受形為丙，出胎見壬，結魄成庚，增光歸戊，陰陽升降，各歸其類。且如鉚石五金俱受五神陰之氣，炁結亦分為五類之形，形質頑狠，至性沉滯。汞則稟五神陽之靈精，會符合為一體，故能輕飛玄化，感遇萬靈。汞本托胎於丹砂，位居南方，易胎乃為壬水。水則見形於北方，降魄成庚。庚則西方白金，煉形來甲之東方青金，精增於戊。戊則中宮黃金也。化質歸離，功成於九。以陽金遷變，動用化機，運質易胎，合其五方之體。然後受天地，革陰陽，超三元，脫質歸真，號之還丹。
夫合大丹，先須積陽之精，反紫金運動，變遷化五神，消形去質，輕化通流，假之真水，然火功，推演志精，九九數終。真水內火，黑鉛、石硫黃是也。鉛屬北方壬癸水，硫黃性稟南方丙丁火。真鉛者，含其元氣，從鉚石燒出，未經杯抽煉之者，為其真鉛也。
取其真鉛一斤，反玄真絳霞砂中紫金十五兩，二物各別於其鍋內消為汁，乃均合一處，去火，急手炒，令為細沙，入硫黃五兩，三物於缽中熟研之一日，然後遷於鼎中，運火燒之六轉，每轉添陽。爐鼎火候，列在於《火候品》中。然大丹先受於天，運之於人，養育運煉，累積正陽，內含水火，外含三光，五神混蒸，或乃輕揚。化赫成丹，還歸南方。清澄優游，生紫微堂。此亦猶內外水火運轉感化，而成大還丹也。
夫大丹爐鼎，亦須合其天地人三才，五神而造之。其鼎須是七反中金二十四，應二十四氣。內將十六兩鑄為圓鼎，可受九合，八兩為蓋。十六兩為鼎者，合一斤之數，受九合，則應三元陽極之體，蓋八兩則應八節。鼎並蓋則為二十四兩，合其大數。然後將其合了紫金砂入於鼎中，緊密固濟，莫令洩陽氣，則致於爐中。
《造鑄訣》：於甲辰旬中取戊申日，於西南申地取凈土，先壘土為壇。壇高八寸，廣二尺四寸，壇上為爐。爐高二尺四寸，為三臺，象通氣。上臺高九寸，為天關，九竅象九星；中臺高一尺為人關，十二門象十二辰，門門皆須具扇；下臺高五寸為地關，八達象八風，其爐內須徑一尺二寸。然致鼎於爐中，可懸二寸，下為土臺子承之。其臺子亦高二寸，大小令與鼎相當，然後運火燒之。
《火候訣》：夫用火之訣，亦象乎陰陽二十四氣，七十二候。五日為一候，三候為一氣，二氣為一月。七十二候則應二十四氣，為十二月。十二月為一周年，陰陽運足矣而丹成。夫起火之時，取十一月甲子日夜半甲子時動火，從子門起，火五日，用炭三兩，須常有熟炭三兩在其爐中，不得增少；次開醜門，發火五日，用炭四兩；次開寅門，下火五日，用炭五兩；次開卯門，著火五日，用炭六兩；次開辰門，著火五日，用炭七兩；次開巳門，著火五日，用炭八兩。此六門是陽門，火須豎安炭，如陽氣後發動。次至午門，火五日，用炭九兩；次開未門，著火五日，用炭八兩；次開申門，著火五日，用炭七兩；次開酉門，著火五日，用炭六兩；次開戍門，著火五日，用炭五兩；次開亥門，著火五日，用炭四兩。此六門火須橫安炭，亦象於陰陽氣候。從子門起火至亥門，周旋十二時門，終計用炭七十二兩，在爐應七十二候之數，則成四象十二候。六十日兩月為一轉，則開看之，更添石硫黃二兩，和紫金砂於缽中，以玉槌研之半日，卻入鼎中，封閉固濟，依前每門五日，運火燒之。
《運火訣》：還從甲子日子時於子門起火，用炭五兩，醜門用六兩，寅門用七兩，卯門用八兩，辰門用炭九兩，巳門用十兩，至午門卻退炭歸九兩，未門用炭八兩，申門用炭七兩，酉門用炭六兩，戍門用炭五兩，亥門用炭四兩。此第二轉，運火每門，五日為一候，周旋十二門，成十二候。六十日足，計有八十四兩炭，爐中增第一轉炭十二兩，應十二節之數。則候爐中火歇開看之，色如褐土，金星燦然而在。又添石硫黃二兩，和砂重研，卻入鼎固濟之。又依前運火，同遭十二門。每門五日為一候。
還從子門起火，五日用炭七兩，其炭長須，應七兩熟炭在爐中，不得增少。又醜門火五日，用炭八兩；次寅門火五日，用炭九兩；次卯門火五日，用炭十兩；次辰門火五日，用炭十一兩；次巳門火五日，用炭十二兩；次至午門，火五日，卻退炭歸十一兩；次未門火五日，用炭至十兩；次申門火五日，退至九兩；次酉門火五日，退炭至八兩；次戌門火五日，退炭至七兩；次終於亥門火五日，退炭至六兩。其十二門皆須依本數著炭，周回十二門，匝合有一百八兩炭在爐中，增於第二轉炭二十四兩，應二十四氣之數。終十二門六十日足，候鼎寒開看，色微欲紫。又添石硫黃二兩，出金砂和研令相合，則卻入鼎中固濟之，亦依前，門門五日火候。
亦從甲子日夜半甲子時子門起火五日，用炭九兩。則開醜門著火五日，用炭十兩；次開寅門，著火五日，用炭十一兩；次開卯門，著火五日，用炭十二兩；次開辰門，著火五日，用炭十三兩；次開巳門，著火五日，用炭十四兩；次至午門，卻退炭至十三兩；次至未門火五日，退炭至十二兩；次申門，火五日，退炭至十一兩；次酉門火五日，退炭至十兩；次戌門，火五日，退炭至九兩；次終亥門，火五日，退炭至八兩。此轉十二門周回，計爐中有炭一百三十二兩，又增第三轉炭二十四兩，亦應氣候。足，寒之開看，其合砂色漸轉金紫，光色若星，璀燦流輝。又添石硫黃二兩，出金砂於缽中和硫黃熟研，卻入於鼎中固濟，令緊密，視之上下無罅漏洩，然後依前，門門運火。
亦取甲子日子時起火，從子門先入炭十一兩，亦五日；次醜門入火五日，用炭十二兩；次開寅門，入火五日，用炭十三兩；次開卯門，著火五日，用炭十四兩；次開辰門入火五日，用炭十五兩；次開巳門，入火五日，用炭十六兩；次至午門，退運火五日，用炭卻至十五兩；次至未門，入火五日，用炭十四兩；次至申門，入火五日，用炭十三兩；次至酉門，入火五日，用炭十二兩；次至戌門，入火五日，用炭十一兩；次至亥門，入火五日，用炭十兩。從子門終於亥門，巡十二門，周計用炭一百五十六兩。炭在爐中，旋繞其鼎，積運燒之六十日，數增於第四轉炭二十四兩。其爐內鼎四外紫氣回繞，看之如霧。候寒開鼎，見金砂色轉化為紫光之丹，丹內紅星點點，似欲輕湧。更添石硫黃二兩，和於缽中，熟研半日，則卻入鼎中封固濟，然後依氣候運武火，一轉還丹。
從甲子日甲子時子門起，火五日，用炭十七兩；次醜門，火五日，用炭十八兩；次寅門，火五日，用炭十九兩；次卯門，火五日，用炭二十兩；次辰門，火五日，用炭二十一兩；次巳門，火五日，用炭二十二兩；次午門，火五日，退炭至二十一兩；次未門，火五日，用炭二十兩；次申門，火五日，用炭十九兩；次酉門，火五日，用炭十八兩；次戌門，火五日，用炭十七兩；次終亥門，火五日，用炭十六兩。計從子門運武火終於亥門，合有炭二百二十八兩，在爐中增於第五轉炭七十二兩，應七十二候。足，其爐鼎中紫氣連天，日月失輝，山河震岌，乃是丹成之候也。歇爐出鼎，於香壇之上寒之，然後開看：其丹赫然輕飛，脫離於質，如芙蓉花九層，連於鼎蓋之上下，五日分毫無失。其鼎內有滯厭二十四兩，如紫金色。其紫金一丸麻子大，亦制伏汞一斤及五石，五金盡化為至寶，然則遷其鼎於三洞，各鎮其功，功合歸真，迥然蟬蛻，此乃還丹之力，其寶偉哉！
夫仙者有品格，真則一同。如七反之丹砂，功力甚著，服之亦得高仙，尚未證其真仙也。緣上有質礙之體，未能輕化，離於五神，獨為真水，世人所能銷鑄。且九還之丹成，飄飄輕化，迥脫去質，圓光洞煥，氣耀沖天，遇物而化，無有礙也。千鼓萬鞁備，終不銷化，而精光轉益。得服之者，當則羽化雲飛，便為高上之真人也。故積精而致仙，積仙以成真者，則超於至陽，與天地長久，騰凌雲霧，宰制萬靈，役使群仙，巍巍高上，升於紫闕，乃號曰真人矣！然乾坤不偷陽精，豈減世類淪化，惟真長存也。
