太上老君者，混元皇帝也。乃生於無始，起於無因，為萬道之先，元氣之祖也。蓋無光無象，無音無聲，無宗無緒。幽幽冥冥。其中有精，其精甚真。彌綸無外，故稱大道焉。夫道者，自然之極尊也，於幽無之中而生空洞焉。空洞者，真一也。真一者，不有不無也。從此一氣化生，後九十九萬億九十九萬歲，乃化生上三氣。三氣各相去九十九萬億九十九萬歲，三合成德，共生無上也。自無上生，後九十九萬億九十九萬歲，乃化生中三氣，三氣各相去九十九萬億九十九萬歲，三合成德，共生玄老也。自玄老生，後九十九萬億九十九萬歲，乃化生下三氣，三氣各相去九十九萬億九十九萬歲，三合成德，共生太上也。
自太上生後，復八十一萬億八十一萬歲，乃生一氣。一氣生後，復八十一萬億八十一萬歲乃生前三氣。三氣各相去八十一萬億八十一萬歲，三合成德，共生老君焉。老君生後，八十一萬億八十一萬歲，化生一氣。一氣生後，八十一萬億八十一萬歲，化生後三氣。三氣又化生玄妙玉女。玉女生後，八十一萬億八十一萬歲，三氣混沌，凝結變化，五色玄黃，大如彈丸，入玄妙口中。玄妙因吞之，八十一年乃從左腋而生。生而白首，故號為老子。
老子者，老君也。此即道之身也，元氣之祖宗，天地之根本也。夫大道玄妙，出於自然，生於無生，先於無先，挺於空洞，陶育乾坤，號曰無上正真之道。神奇微遠，不可得名。故曰：吾生於無形之先，超乎太初之前，長乎太始之端，行乎太素之元。浮游幽虛，出入杳冥。觀混沌之未判，視清濁之未分，盼彷彿之興光，瞻響罔之眇然，窺惚恍之容象，睹鴻洞之無邊，步宇宙之曠野，歷品物之族群。惟吾生之卓兮！獨立而無倫，消則為氣，息則為人矣。
老君者，乃元氣道真，造化自然者也。強為之容，則老子也。以虛無為道，自然為性也。夫莫能使之然，莫能使之不然，亦不知其所以然，不知其所以不然，故曰：自然而然者也。至若以地為輿，操天為蓋，馳鶩曠蕩，翱翔八外，不足比其大也。窮幽極微，至纖無際，析毫剖釐，刃鋏鋒銳，不足言其細也。絲竹八音，《簫韶》九成，宮商調暢，律呂和平，不足言其聲也。玄黃煥爛，丹青熻煜：焜煌煒曄，麗靡華飾，不足言其色也。激耀熠爍，神明恍惚，風流電游，霆振響逸，不足言其疾也。結根九泉，沉嶠八海，水凝數澤，淵亭岳峙，不足言其止也。陰陽不測，變化無倫，飄遙太素，師虛友真，不足言其神也。光燭玄昧，洞鑒無形，仰觀太極，俯察幽冥，不足言其明也。影離響絕，雲銷霧除，鉆冰求火，探巢捕魚，不足言其無也。滌宇宙之塵穢，掃雲漢於天衢，下坑宏而無底，上寥廓而無隅，包六合而造域，跨八維以為區，不足言其虛也。然則道固無形，夫何為名？故乃托虛寄無，假道以言之。言之不足以盡意，故歸之自然。自然者，理之極，乃道之常也，故眾聖所共尊。道尊德貴，夫莫之爵，而常自然，惟老氏乎！
老君者，乃元生之至精，兆形之至靈也。昔於虛空之中，結氣凝真，強為之容，體大無邊，相好眾備，自然之尊。上無所攀，下無所躡，懸身而處，不頹不落。著光明之衣，照虛空之中，如含日月之光也。或在雲華之上，身如金色，面放五明，自然化出，神王、力士，青龍、白獸，麒麟、師子，列於前後。或坐千葉蓮花，光明如日，頭建七曜冠，衣晨精服，披九色離羅帔，項負圓光。或乘八景玉輿，駕五色神龍，建流霄皇天丹節，陰九光鶴蓋，神丁執麾，從九萬飛仙，師子啟塗，鳳凰翼軒。或乘玉衡之車，金剛之輪，驂駕九龍，三素飛雲，寶蓋洞耀，流煥太無，燒香散華，浮空而來，伎樂駭虛，難可稱焉。或坐寶堂大殿，光明七寶之帳，硃華羅網，垂覆其上，仙真列侍，神丁衛軒，幡幢旌節，騎乘滿空。或金容玉姿，黃裳繡帔，憑幾振拂，為物祛塵。或玄冠素服，白馬硃鬃，仙童夾侍，神光洞玄。夫妙相不可具圖。學上道之子，宜識真形。真形不測，但存此足以感會也。
夫學不知其本，如嬰兒之失母。能知其母，又知其子。既知其子，復守其母。母者何也？無中之有也。是道也，至真也，宗極也，一切所崇也。隨感而應，應有著微。微則妙象恍惚，乍存乍亡。屈者資之得伸，暗者向之獲明，迷者歸之果定。故神明之君，應著之時，形像相好，動靜有則，以正理邪，周遍無滯，救度無窮，故稱為聖。或君或臣，或師或友，依緣相逢。逢此應者，皆由精心感道，道氣通感，是故隨機適品矣！
夫大道處於無形，無形非凡所見。應感以形，妙相隨時而出。或玉姿金體，爰及肉身。或飛或步，或尊或卑，或山或岱，或夷或夏，不可測量。隨感一妙，應己則藏。或來無所從，去無所至。洞有洞無，周遍一切。悟者即心得道，迷者觸向乖真。能崇識老君，尊而敬之，則得正真道矣！
論曰：夫道不可見，見而非也；道不可聞，聞而非也。蓋示理教俱空寂，而不動也。而道亦能使未見者見，未聞者聞。此明境智相發，感而遂通也。然通寂雖殊，其至一焉。故曰：「道常無為而無不為。」以此論之，蓋由人心者也。夫心之念道，凡有二種：一念法身，七十二相，八十一好，具足微妙，三界特尊。二念真身，猶如虛空，圓滿清凈，不生不滅。若於此相，未能明審，須憑圖像，系錄其心，當鑄紫金，寫此真形。泥水銅採，稱力所為。殿堂帳座，幡華燈燭，隨心供養，如事真身。想念丹成，功德齊等。若能洞觀非身之身，圖像真形，理亦無二。是以敬像，隨心獲福，報之輕重，惟在其心，念念增進，自然成道。所謂人能念道，道亦念人，即此之謂也。
《紫度炎光神玄變經》云：太微天帝君，生於始青之端，九曜神靈之胤，玄氣未凝之始，結流芳之胄而法形焉。連光映靈，紫雲曜電，玄煙流靄，丹暉纏絡，妙覺潛啟，仍採納上契，條暢純和，吐納冥津，遂降靈生之胎，哺兼洪泉曲芝。行年二七，金容內發，玉華外映，洞慧神聰，朗睹虛玄，編掌帝號。其所任乎！澄流九霄之霞，飛眺洞清之源。明機覽於極玄，領綜運於億津，積感加於冥會，妙啟發於自然。是以得御《紫度炎光回神飛霄登空之法》，修行內應，上登玉清高上之尊，道備以付中央黃老君焉。
《洞真青要紫書金根眾經》云：青要帝君者，九陽元皇玉帝之弟子也。以中皇元年，歲在東維，天始告暉，君育於玄丘王國。無崖之天，瓊林七寶之下，溟濛九域之濱。法化應圖，三日啟晨。厥姓堯，諱字伯開，仍有九龍翼君側，七色瓊鳳陰君身。神麟含芝以哺玄，天女吐精以灌真，玉童擲華以卻穢，神妃散香以攘塵。含漱胎息，法秀自然。年冠二六，面發金容，體生靈符。容與順化，應運浮沉。棲心明霞之境，遨遊玉國之墟，執抗元皇之策，落景九域之丘。逍遙流盼，遂經萬劫。方還清齋雲房之間。以紫雲為屋，青霞為城，黃金為殿，白玉為床。五氣交結，高臺連甍，玉陛文階，鳳闕四張，金童侍側，玉華執巾，天仙羅衛，五千餘人。九陽元皇玉帝君，時乘碧霞九鳳飛輿，瓊輪羽蓋，從桑林千真，萬乘億騎飛行，侍仙三十六人，宴景霄庭，來降於君，與君共登九老仙都之京，九曲之房。命西臺龜母開雲鳳之蘊，紫錦之囊，出《紫書真訣玉篇》，已受於君。君修行道備，位登玉清。太上大道君授君飛雲羽蓋，流紫鳳章，《金真玉光》，《豁落七元》，《金神虎符》，《流金火鈴》，青玉璽，九色無縫之章，單青羽裙，飛行上清。於是縱景萬變，回轉五晨，策虛召月，攝日揚輪。洞化離合，與真同靈。解形遁變，倏欻億千。上登三元，朝謁玉宮。游覽無崖，匡落九天。出入洞門，攜契玉仙。仰稟高上元始太真，應氣順命，位掌帝晨。縱頠萬道，無仙不關。下攝十天，山靈河源，五嶽四海，莫不上隸於君者也。
《洞真變化七十四方經》云：上清總真主錄南極長生司命君，姓王，諱改生，字易度。乃太虛元年，歲洛西番，孟商啟運，硃明謝遷，天元冥遁，三暉翳昏，晨風迅虛，六日明焉，君誕於東林廣昌之城長樂之鄉。行年十四，棄世離俗，心慕神仙。遇紫府華先生，授陰陽補養、削死修生、三五變煉、七九復神、道御中和、胎息之方。行其術，壽至四百年。登玄溪之澗、隱巖之房，詣屠先生，受金丹煉雲芝之根桑金剛之經，飛煙起霜沉雪之方，招霞咽精之道。服御七年，與日合景，行經神州空洞之山，遇太一真人戴先生，受帝君九煉之方。
《洞玄本行經》云：中天玉寶元靈元老君者，本姓晃，字信然，蓋洞元之胤，中和之胄，生於善忍世界青元天中流生之丘。受生一劫，默然不語，混沌無心，食氣為糧。天地未光，無常童子於無色之國，授信然《靈寶赤書·赤帝真文》一篇，於是而言。是時惟修一身，初不開張，廣度天人，善功未充，運應更滅。於青元天中，命終流生之州，靈體絕丘之下，經一百餘年，死而不灰，常有黃氣覆蓋其上。至水劫流行，天下溟然，靈骸四面，湧土連天，遏雲水道。信然應化，鬱然而起，更生成人，改姓通班，諱曰元氏。水過之後，天地開光，三象玄曜，七元高明，元始天尊以開光元年，歲在己丑，於高桃厲沖龍羅天反魂林中，錫元氏玉寶元靈元老君號。
《洞玄本行經》云：昔禪黎世界，隊王有女，字絓音一曰繼音。生乃不言。年至十四，王怪之，乃棄女於南浮長桑之阿空山之中。女乏糧食，常仰日咽氣，引月服精，自然充飽，體不疲損。常行山中，周匝巖洞。忽與神人會於丹陵之舍，柏林之下，執絓音右手題赤石之上，語絓音曰：汝雖不能言，可憶此也。絓音私心自悼，受生不幸，口不能言，棄在窮山。誓心自願，得還人中，當作功德，無有愛惜。百劫之後，冀與願會。天為其感，遣硃宮靈童下教絓音理身之術，受《赤書》八字之音，於是能言。絓音晨夕朝禮天文，道真既降，逆知吉兇，役使百靈，坐命十方。於山而出，還於王國。
時天下大旱，人民焦燎。王大懼怖，祈請神明。絓音往白王言：常聞山中，有女不能言，能感於天，王識之乎？王於是悟，識是王女，乃迎女還宮。見女能言，王見愧顏。女顯其道，為王仰嘯，天降洪雨，注水至丈，於是化形隱景而去。仍更寄形王氏之胞，運未應轉，方又受生，還為女身。父字以福慶，名曰阿丘曾。年及人禮，乃發大慈之心，布施窮乏，獨寢一處，不雜於物。然燈燒香，長齋幽室。丹誠感積，道為之降。
以開光元年，十方大聖尊神、妙行真人，會南圃丹霍之阿，三元洞室青華林中，眾真侍坐，香華妓樂，五千餘眾，真文奕奕，光明洞達，映朗內外。雲景煒爍，如星中之月，去阿丘曾所住舍數十里中。丘曾時年十六，見舍光明，內外朗照，疑似不常，乃出南向，望見道真。丘曾歡喜，叉手作禮，遙稱名曰：丘曾今遭幸會，身睹天尊，非分之慶，莫知所陳。歸命十方，天中之天。惟蒙玄鑒，賜以誡言，萬劫滅度，冀得飛仙。魔見丘曾心發大願，力過魔界，因化作五帝老人，往告丘曾云：我受十方尊神使命，來語汝曰：《靈寶》法興，五道方行。每欲使人仁愛慈孝，恭奉尊長，敬承二親。如聞汝父，當娉汝身，已相許和，受人之言，父母之命，不可不從，宜先從之。人道既備，餘可投身，違父之教，仙無由成。女答魔言：我前生不幸，夙無因緣，功德未充，致作女身。晨夕克厲，誓在一心，用意堅固，應於自然。生由父母，命歸十天，誠違父教，不如君言。魔見丘曾執心昺正，於是便退。丘曾自云：道既高邈，無緣得暢。乃聚柴發火，焚燒身形，冀形骸得成飛塵，隨風自舉，得至道前。於是火然，丘曾投身，紛然無著，身如蹈空，俄頃之間，已見丘曾化成男子，立在道前。元始天尊師命南極尊神為丘曾之師，授丘曾《十戒》、《靈寶真文》。元始天尊又告南極尊神曰：丘曾前生萬劫，已奉《靈寶》。功德未備，致寄生轉輪。至於今日，化生人中。見吾出法，即得化形。當更度人九萬九千，乃得至真大神，為洞陽赤明天帝。
《洞玄本行經》云：南極尊神者，本姓皇，字度明，乃閻浮黎國宛王之女也。生於禪黎世界赤明天中，生乃當貴。父為國王，女居宮內，金床玉榻，七色寶帳，明月雙珠，光照內外。王給妓女數千人，國中珍寶，無有所乏。常欲布散，大建功德。志極山水，訪及神仙。逼限宮禁，津路無緣。志操不樂，心自愁煎。王意憐愍，慰諭百端。問女意故，女終不言，淚落如雨，切無一歡。王加其妓樂，日日作唱，度明聞樂，常如不聞。獨在一處，清凈焚香，長齋持戒，日中乃餐。王知其意，乃於宮中，為踴土作山，山高百丈，種植竹林，山上作臺，名曰尋真玉臺。度明棄於宮殿，登臺棲身。遮遏道徑，人不得通。單影獨宿一十二年，積感昊蒼。天帝君遣硃宮玉女二十四人，乘雲駕鳳，下迎度明。
當去之夕，天起大風雨，雷電激揚，地舍旋轉，驚動一國。王大振懼，莫知所從。天曉分光，失去山臺，不見其女。天帝迎度明於陽丘之岳，丹陵上舍相林之中，硃鳳侍衛，神龍翼軒，玉童玉女三百餘人。於後大劫數交，天地易位，度明應在棄落之例。南上感其丹至，硃宮書其紫名，化其形骸於無始之胞，一劫而生，得為男身。於南丹洞陽上館明珠七色寶林，亦帝梵寶昌陽丹靈真老君錫度明以南極上真之號。


