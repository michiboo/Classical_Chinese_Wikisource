大運告期，赤明開光，三景朗煥，五劫始分。元始天尊與十方大聖、至真尊神、無極太上大道君、飛天神人、玄和玉女、無鞅之眾，同坐南浮洞陽上館柏陵舍中，清淡空泊，素語自然。靈音十合，妙唱開真，諸天歡樂，日月停輪。星宿默度，九天徊關。河海靜波，山嶽吞煙。龍麟踴躍，人神歡焉。是時，太上元極道君稽首作禮，上白天尊：今日侍坐，太漠開昏。無極世界，一切見明。法音遐振，澤被十方。過泰因緣，劫劫化生，轉輪聖位，任居總真。方當玄御，部判六天。考劫理運，料度種民。推算長夜，檢實三官。役勞任重，歡戚難言。敢附靈風，回向披心。前與元始天王俱於長桑碧林園中，聞天尊並告大聖尊神云：洞玄天文靈寶玉奧，有三部八景神二十四圖，上應二十四真，中部二十四炁，下鎮二十四生。靈章璀璨，妙絕空洞。睹之者，九天書名，金簡記錄，生死得仙，來運當促，三五傷喪。萬兆短命，流洩八難。風刀痛體，五苦備嬰。淪於長夜，不睹三光。無知受封，任運死生。撫之生化，痛感人神。今大慈道行，惠澤普隆。伏願天尊，有以哀矜。冀發玄科，教所未聞。使未見者見，未成者成。福流一切，億劫恩而蒙訓授，輒當承神鼓風，因流陽波，清蕩三界，肅檢眾魔，部正六天，馘斬群邪，安國育民，使陰陽寧，明化既興，道暢太虛矣。
於是天尊仰而含笑，有青黃赤三色之氣從口中而出，光明徹照，十方內外，無幽無隱，一切曉明。金書紫字，玉文丹章，文彩煥爛，在三炁之中。三部八景神二十四真，各從千乘萬騎，在空玄之上，輔衛靈文。諸天日月，流灑華光。眾津交灌，飛香八纏。萬聖稱慶，一時禮真。天尊告曰：今生一切歡樂，難譬傾心露蘊，情無遺隱。當依玄科，七寶鎮靈，黃金為壇，授子神真之道。道尊法重，四萬劫一行，下世度人，秘則真降，洩則禍臻。今已相告，明識之焉。太上道君欣喜惶懼，唯此向而立，叉手聽命。天尊登命九光太真、十方飛天、侍經玉郎，披九光玉蘊，出金書紫字玉文丹章，《三部八景二十四圖》，盛以白玉立空之案，九色之巾，雲精空結，飛文錦蓋，懸覆經上。諸天大聖、無極天尊、飛天神王、三天真人，同時監盟，燒香散花，誦詠靈章，旋行宮城，繞經三周，一依舊典，俯仰之格，自然威儀，付度道君。法事粗畢，三景復位，眾真退席。是明赤明天中，是男是女，莫不範德，歸心信向，皆得度世。
上皇元年九月二日，後聖李君出遊西河，歷觀八方。值元始天王乘八景玉輿，駕九色玄龍，三素飛雲，導從群仙，手把華幡，師子白鶴，嘯歌邕邕，浮空而來，同會西河之上，李君稽首請問天王：昔蒙訓授天書玉字《二十四圖》，雖得其文，未究妙章。雖有圖贊，而無其像，修之庵藹，妙理難詳。今遇天尊，喜慶難言，願垂成就，極其道真。於是天王口吐《洞玄內觀玉符》，以授於君。使清齋千日，五香薰體，東向服符。子形神備見，自當洞達，諸疑頓了。李君稽首，奉承教旨，具依天儀，長齋千日，東向服符，三部八景神並見，口吐金書玉字，《二十四圖》，空中而明，文彩光鮮，洞徹無窮，羅縷自然，是時，即命主圖上仙而畫圖焉。金書紫字玉文丹章，於此成音。自南極上元、九光太真王夫人、東西二華、南北真公、五嶽神仙、清靈真人所受真文並是，後聖所畫圖像，而各系之焉。
《真人沐浴東井圖》上部第一真氣頌
天河灌東井，石景水母精。圓光拂靈曜，玄暉瑩高明。元始披重夜，天人逐月生。沐浴蘭池上，龍負長庚瓶。金童灑香華，玉女流五星，冠帶濯玉津，練度五仙形。體香萬神降，乘景登高清。
《神仙五嶽真形圖》上部第二真氣頌
妙哉元始道，五靈敷真文。上開龍漢劫，煥爛三景分。十部飛天書，安鎮五帝神。靈岳承玄宮，鬱勃吐寶雲。上有不死炁，殖牙練五仙。玉芝玄中奧，體潔自生薰。精思高靈降，交遊上帝君。
《通靈決精八史圖》上部第三真氣頌
三景吐靈華，晃朗八門開。中有智慧神，被服飛天衣。八史通靈氣，玉符洞精微。寶雲映玉字，巨獸振天威。煥爛八會宮，紛紛靈人飛。思精招真氣，五符生光輝。八景策玉輿，上登入紫微。
《神仙六甲通靈圖》上部第四真氣頌
靈宮飛天女，六真宴常陽。抱日負明月，仰攝三晨光。通靈究幽微，洞觀朗十方，招致自然廚，五芝六府昌。變化練萬神，分形改正容。乘虛步玄都，高奔入空洞。時降金霄人，解衿三素房。攜契策飛蓋，逍遙升玉京。
《神仙九宮紫房圖》上部第五真氣頌
紫房映高清，宮室互相扶。香煙繞日月，飛天翳太虛。至真大聖眾，蕭條詠羽書。開度諸天劫，塵沙始一周。九氣固靈運，長保天地居。精思安能遠，紫宮生我軀。
《元始太清圖》上部第六真氣頌
太清無邊際，青氣鬱紫微。靈風迅七寶，琳樹何萋萋。紫鳳鳴長條，龍麟交橫馳，太上觀十方，諸天整法衣。旋行繞宮城，三周長夜開。若能思靈氣，自得乘景飛。
《神仙真道混成圖》上部第七真氣頌
蕩蕩元始初，混沌氣未分。三色無中化，回合靄慶雲。幽冥生真景，煥落敷靈文。豁朗長夜府，植立天地根。自然妙真氣，淳淳氣常存。運通九天界，開度諸天門。
《神仙西升寶籙圖》上部第八真氣頌
乘運迅靈氣，駕景升西宮。之造玉那國，萬乘來相從。神魔稽首伏，天王並歸降。分金範正法，世恭道德王。故施正真氣，別號度一方。是時有道世，稱曰福德堂。
《靈寶神仙圖》曰：《上部八真神圖》，以洞天元始之氣，化生自然八景上真在人身中，致上元生氣。精心內思，八真見形，千乘萬騎，運致景雲，載人上升。
第一景聰明神，名覺元子，字道都，色白。《一景玉符》，上元洞天炁部一景神。〈符並硃書〉
第二景髮神，名玄父華，字道衡，色玄。《二景玉符》上元洞天炁部二景神。
第三景皮膚神，名通眾仲，字道連，色黃。《三景玉符》上元洞天炁部三景神。
第四景目神，名靈監生，字道童，五色。《四景玉符》上元洞天炁部四景神。
第五景項髓神，名靈謨蓋，字道周，色白。《五景玉符》上元洞天炁部五景神。
第六景膂神，名益歷輔，字道柱，白玉色。《六景玉符》上元洞天炁部六景神。
第七景鼻神，名仲龍玉，字道微，青黃白三色。《七景玉符》上元洞天炁部七景神。
第八景舌神，名始梁峙，字道岐，色赤。《八景玉符》上元洞天炁部八景神。
《神仙圖》曰：《八景神真玉符》，上元洞天自然之氣，以部上部八景，鎮在人身上元宮中。服之八年，八景見形，為已通達幽微之事，洞觀自然，坐在立亡。降致天仙，千乘萬騎，雲輿羽蓋，白日登晨。
《神仙通微靈化圖》中部第一真氣頌
大道妙無像，運氣凝高真。結空自然生，靈化表三神。朝引五星精，中噏日中津，夕食黃月華，寢臥練五仙。變景隨空化，倏欻立自然。
《神仙躡靈九天圖》中部第二真氣頌
蕭蕭九天氣，清澄自高玄。慶雲翳重虛，金闕承紫煙。中有太極宮，道君羅大千。青林彌眾梵，十方並飛天。南陵福德堂，四座皆須賓。散華慶我願，逍遙無波津。
《神仙九變圖》中部第三真氣頌
妙化因空感，專思通至靈。上食九天氣，導引五雲精。三日練萬神，一日九變形。脫身游九域，游戲三界庭。乘景望太素，靈風扇綠軿。飛煙繞十絕，黃幡召萬靈。諸天降羽儀，鬱鬱入上清。
《神仙常存圖》中部第四真氣頌
默念招幽真，專靜神自歸。漏盡外應消，正氣自夷微。積感妙真降，六府生光輝。玄會空相和，萬物應向回。八景浮雲蓋，煥落迅羽儀。載我大梵外，逍遙乘空飛。
《神仙守一養身圖》中部第五真氣頌
導引九天氣，摩手熨身形。遏斷邪魔逕，瑩飾練光明。鳳翔通真氣，龍超制萬靈。辰旦眾真會，養身覺神生。恬惔還守一，靜思正氣停。神備景自飛，高升入上清。
《神仙守神舍景圖》中部第六真氣頌
泥丸置魄營，中元抱一宮。丹田三靈府，混合生神王。二關統九天，呼吸日月光。五星奧玄滋，流演六胃充。靜思萬氣歸，神安形亦芳。三部八景真，攜我入太空。長居天地劫，無始永無終。
《神仙寂嘿養精守志圖》中部第七真氣頌
清朝餐五星，專思守泥九。正中咽日光，默念絳府薰。黃昏導月精，奧灌丹田君。三真生一景，變化形自分。一見萬神歸，攝氣景高奔。上登日月宮，出入觀八門。龍漢無終劫，妙哉《靈寶文》！
《芝英玉女圖》中部第八真氣頌
飄飄散靈氣，芝英隨風回。諸天灑香華，日月灌靈暉。玉女擎金盤，粲粲乘空飛。仰思真顏降，咽芝五神開。導引光明徹，萬劫體不衰。
《靈寶神仙圖》曰：《中部八景神圖》，以元始靈寶洞玄之氣，化生自然，中部八景在人身中中元宮，致中元生氣。精思八年，八真見形，千乘萬騎，運致神仙羽蓋，飛行太空。
中真一景喉神，名百流放，字道通，九色。《洞玄中元一景》，真符部一景神。
中真二景肺神，名素靈生，字道平，色白。《洞玄中元二景》，真符部二景神。
中真三景心神，名煥陽昌，字道明，色赤。《洞玄中元三景》，真符部三景神。
中真四景肝神，名開君童，字道青，色青。《洞玄中元四景》，真符部四景神。
中真五景膽神，名龍德拘，字道放，色青黃綠。《洞玄中元五景》，真符部五景神。
中真六景左腎神，名春元真，字道卿，五色衣。《洞玄中元六景》，真符部六景神。
中真七景右腎神，名象他元，字道主，白黑色。《洞玄中元七景》，真符部七景神。
中真八景脾神，名寶無全，字道騫，正黃色。《洞玄中元八景》，真符部八景神。
《神仙圖》曰：《靈寶洞玄中元八景真符》，以部中部八景神真，鎮在人身中元宮中。服之八年，中元八景見形，為已通靈達神，洞觀八方，神芝玉漿，五氣雲牙，身中光明，神仙乘騎，飛行太空。
《神仙六陰玉女圖》下部第一真氣頌
靈飛秀太微，玉女翠硃瓊。窈窕飛空出，飄飄乘空生。玄妙自然氣，六陰安常形，遐念希良會，仰眄降六丁。攜景金房內，嬿婉娉精神。玄感自相求，豈期形與名。變化因款發，應向神自靈。
《神仙九元導仙圖》下部第二真氣頌
玉清輝玄都，十聖回紫微。神仙披雲出，紛紛流羽衣。香華隨風散，十天乘空飛。丹霄映輕蓋，日月灌靈暉。仰思妙真降，神感因心歸。
《神仙導引圖》下部第三真氣頌
鬱鬱五雲芝，玄暉吐玉光。凝津洞靈府，徘徊日月宮。五色理高真，流津灌十方。吸吸不覺疲，飛天並金容。導引餐靈氣，玄哺六胃充。精思易致感，安坐睹空洞。
《神仙洞中皇寶圖》下部第四真氣頌
澄氣理太玄，蕭蕭群真居。下治諸名山，洞房清且虛。五色煥日月，列號眾仙廚。上統紫微宮，總錄天寶書。中有守一士，精思待洞開。五老監魔試，心端情自灰。身度水火宮，名入九天廬。苦哉有衿人，遂得乘景輿。
《神仙變化隱側圖》下部第五真氣頌
變化空無中，五行兆身形。洞思自然氣，金木水火精。土為隱側府，六戊合景庭。玉女變衣裳，老壯應響生。細入毫犛里，大包山嶽靈。種殖通神草，身與八史並。萬化隨所欲，逍遙可娛情。
《神仙採芝開山圖》下部第六真氣頌
靈岳鬱嵯峨，翠阜凌景霄。五芝秀玄嶺，仙草茂霜條。上有採芝人，被服乘羽飆。靈洞萬劫開，一煥諸天交。得妙安覺淹，塵沙如一朝。
《神仙明鏡圖》下部第七真氣頌
妙鐵生威光，流煥照八冥。洞徹方圓內，通真別鬼精。自然觀重陰，照耀諸天形。伏魔致神仙，變化入紫庭。
《神仙無極太一圖》下部第八真氣頌
煥爛帝一真，身生龍鳳文。威光動九天，焰照天囿圓。上御諸天氣，總為萬仙君。巍巍至道宗，落落大範門。
《靈寶神仙圖》曰：《下部八真神圖》，以元始靈寶，洞玄之氣，化生自然。下部八景在人身中元宮中，致下元生氣。精思八年，下元八真使千乘萬騎，運致神仙，羽蓋載人，俱升七寶林中。
下真一景胃神，名同未育，字道展，黃色。《洞神下元一景》，靈符部一景神。
下真二景窮腸神，名兆騰康，字道還，黃赤色。《洞神下元二景》，靈符部二景神。
下真三景大小腸神，名逢送留，字道廚，赤黃色。《洞神下元三景》，靈符部三景神。
下真四景胴中神，名受厚勃，字道虛，九色。《洞神下元四景》，靈符部四景神。
下真五景胸膈神，名廣映宅，字道仲，白色。《洞神下元五景》，靈符部五景神。
下真六景兩脅神，名闢假馬超，字道成，赤白色。《洞神下元六景》，靈符部六景神。
下真七景左陽神，名扶流起，字道圭，青黃白色。《洞神下元七景》，靈符部七景神。
下真八景右陰神，名包表明，字道生，青黃白色。《洞神下元八景》，靈符部八景神。
《神仙圖》曰：《靈寶洞神下元八景靈符》，以部下部八景神真，鎮在人身下元宮中。服之八年，下元八景見形，為人養精補氣，煉髓凝真，身生光澤，八景雲輿，載人飛行。
《玉清七寶神仙圖》總三八部真氣頌
蕭蕭三清上，凝真大羅天。瓊林翠玄臺，日月煥靈軒。飛天梵綠氣，駕景乘紫煙。鬱鬱披雲出，紛紛靈寶仙。逍遙七寶林，五色煥金銀。振響眾真會，靈歌慶萬神。精思三八景，超步登霄門。
案《五稱符上經》云：
子欲求道法，先沐浴臭穢，當得《東井圖》。
子欲定五帝，役山精，當得《五嶽圖》。
子欲通神靈，洗先訣八精，當得《八史真形圖》。
子欲通吾行廚，當得《六甲通靈圖》。
子欲存吾身，致天神，當得《九宮紫房圖》。
子欲奉道法，當得《太清圖》。
子欲奉順道，當得《混成圖》。
子欲通道機，當得《西升寶籙圖》。
子欲通變化，當得《靈化圖》。
子欲躡大道，當得《九天圖》。
子欲脫身形，當得《九變圖》。
子欲隱存身守神，當得《常存圖》。
子欲定身心，守身神寶，當得《含景圖》。
子欲恬淡守一以存身，當得《養身圖》。
子欲寂默養其志，當得《精誠守志圖》。
子欲清靜潔白致芝英，當得《芝英玉女圖》。
子欲娉六丁，當得《六陰玉女圖》。
子欲致仙籙，當得《九元導仙圖》。
子欲食道氣，當得《導引圖》。
子欲治道術，當得《洞中皇寶圖》。
子欲為變化，當得《隱側圖》。
子欲臨爐定九丹金液，當得《太一圖》。
子欲登五嶽求神仙芝藥，當得《採芝開山圖》。
子欲保神形，別邪精魔魅，當得《明鏡圖》。
凡二十四真圖，天之靈寶也。子能得之，必得長生，蕭蕭高仙，飛步太清也。
太上曰：無數諸天，各有人鳥之山，有人之象，有鳥之形。峰巖峻極，不可勝言。玄臺寶殿，尊神所居。林澗鳥狩，木石香花，芝草眾藥，不死之液，又難具陳。陳之無益於學，學者自應精尋。得一知萬，瞭然究知。教須題名，是故標文。妙氣結字，聖匠寫之，以傳上學，不洩中人。妙氣之字，即是山容，其表異相，其蹠殊姿，皆是妙氣，化為成焉。玄達之思，閉目見之，周覽既畢，行久有徵。妙氣既降，肉身能飛，久煉得妙，肉去妙充。其翔似鳥，出遊三界之外；其神真人，入宴三清之中。總號人鳥。學者游山，緣山至道，永保常存。自非至精，勿妄叩也。
人鳥山形圖
（圖片）
太上曰：人鳥山之形質，是天地人之生根，元氣之所因，妙化之所用。聖真求其域，仙靈仰其神。敬而事之，存而念之，受而帶之，精而行之，和而密之。無致懈怠，三氣調均，生身赤子，為道種民。在世行化，入山研方，出處自在，魔不敢當。於是朝致五嶽，使役八溟，從三天之君，佩日月之精。知之不死，習之永生，諦之合智，究之同神。其山之上，元始天王所居；其山之下，眾聖真仙所處。其山之氣，生五色之水，名反魂流液，成脂名震檀之香。西王母初學道，詣元始天王。三千年道成德就，應還崑崙之山。臨去，辭元始天王，共刻銘人鳥山上，虛空之中，製作文字，字方一丈，懸在無中，以接後學，於今存焉。九老仙都君，九炁丈人圖畫山形，佩之於肘。天帝寫空中之書，以附人鳥之體。百年一出，以傳真人。道士有此山形及書文備者，便得仙度世，游宴崑崙。能讀此書萬遍，修行不負文言，天帝君即遣使雲車羽蓋來迎。不須服御丹液，無勞導引屈伸，精之不休，自獲升天矣。
太上曰：凡能清齋三月，別於靜室修行，仙人當降，自以文字語人。受之密遵，速得成真。道士佩之，役使萬神。正月有甲子，二月有壬申，三月有戊子，一年之中，唯取三日，祭醮山形於金鏡之上。相傳口訣之事，慎勿妄洩書文。若年中無此三日，或有而邂逅，趣得甲子一年三醮也。醮時皆齋，清嚴禁斷，明月之夜，露出中庭，不須壇纂，不可他知。密自灑掃，凈席南向，兆敷別席，向北施禮。先以明鏡九寸面者置座中央，紫紋復傘以罩座上，紫錦囊巾覆籍山圖，正安鏡中。清酒三碗置圖之前，香脯棗果圓施鏡外。酌酒半碗漱口，捻香即位，閉目叩齒三通，存思依常。鳴鼓發爐亦如常法。又三捻香，臨目見太上大道、十方天尊、元始真王、人鳥山元氣生神、大帝君，雲駕羅列，布滿空中，同來向座。良久，仍密稱名位臣妾姓名，奉請太上大道、十方天尊、元始真王、人鳥山元氣生神、大帝君一切諸靈官，今日吉時，良散薦芬芳，表獻至誠，仰希垂降。臣妄某等稽首禮拜仍禮三拜伏地，閉目存神降座，良久乃起。又三招酒，長跪稱位臣妾姓名，上啟：
太上大道君、十方天尊、元始真王、人鳥山元氣生神、大帝君一切神明，臣妾叨恩，得見今日，奉對尊神，喜懼交集。唯願大慈開度，當使臣妾學道得道，求仙得仙，神通自在，永保長存。小醜賤臣妾，不敢多陳，不勝踴躍屏營，謹稽首禮拜三拜畢，三招酒，招畢，又啟如此。三招三啟都畢，三捻香，啟起倚送神，稱位臣妾姓名上啟：太上大道、十方天尊、元始真王、人鳥山元氣生神、太帝君一切靈官，緣恩上請，紆回雲儀，神駕已整，還升三清，臣妾戀慕，俯仰屏營，唯願大慈，流布洪恩。臣妾得道，謁見王宮。後宜有請，仰希重降。臣妾某稽首禮拜。訖，起復爐。某復爐畢，東一碗酒，瀉浸四周畢，依次斂之也。同志者還房進胙，不得妄與非法之人。夫妻接待，皆同此法。不同，不得交會。此禁至重，明各慎之！清齋千日，丹書山形於薄紙上，方三寸至五寸，玉池之泉，向王吞服。一服長生不死，二服神仙飛行，三服升登尊位，與道合同。清齋起圖，佩之三年，晨夕誦文，吉日修事，慎終如始。一千日限足，遊行山澤，威制五嶽，三河四海，八溟九地，一切神靈，奉迎拜謁。功德流布，五年七年，不過九年，超登三清矣！
