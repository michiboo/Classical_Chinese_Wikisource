凡質氣礙，皆是妄想而所為，並由想效也。想成即變化無常，舍想則庶事空寂。以其取煉力，毛孔開流，所以須隨而補之。其補之法，還舒腳手而臥息，想項上有酥園，融流注心，周遍四肢；又想身臥酥乳池中，心以澡沐，久為令人皮膚光澤。既取氣煉補訖，欲起出行，體上有汗，當須少米粉摩，令汗、解燥，然後始得見風日，不然傷人。凡數章，是一時間所作法耳，恐後難曉，是以依序別勒成章焉。
夫鹽能益腎，欲能傷肺，故須忌之。唼之取味，欲令人衰，故須禁之。夫因欲以生，因欲以死，譬於桃蹊李逕，紫帶紅葩，遇風而開，遇風而落。但人以身為國也，神為君也，精為臣也，氣為民也。當須眾戴元後，本固邦寧，君臣康強，所以治也。夫氣化為精，精化為神，神化為嬰兒，故男女構精，所以化生人形。若能蓄精，便得自育。夫育精為血脈之泉源，骨髓之靈沖，五臟傷而筋骨枯，即魂魄不守矣，特宜慎焉。猶恐欲性熾隆，陶染難割，雖自強抑，尚恐夢交，當須修習靜觀，以防遏之，是謂不死之道，還精補腦，延齡能益，名上仙籍，王母內傳，若能終竟不唾淚者，亦可含一棗，唼咽津液也。
凡人之心，或迷不悟，故須方便，示以理矣。假令童子既獲妙術，乃趨而出，遇搏公子，因而問之曰：子免於八難乎？何以學道？對曰：何謂八難？曰：不廢道心，一難；不就明師，二難；不託閑居，三難；不舍世務，四難；不割恩愛，五難；不棄利慾，六難；不除喜怒，七難；不斷色慾，八難。童子曰：僕無此累矣！公子曰：凡人所患，皆多以氣為主。或有背氣、腳氣、疰癖等，皆以氣為根。今子乃咽氣於腹中，能不為病乎？童子曰：鄙哉，言乎！良可哀耳。夫氣起於太極，超乎萬象之外，應清明以出入，佇神機以卷舒，澄淺碧於高天，淡輕紅於落日。不干雲雨，不犯塵埃，沉清漢而凈漪瀾，度危弦而蓄哀韻。呼吸玄牝之門，澡雪希夷之域，載營魄，修穀神，去三屍，消百病者，此乃清冷調和有道之氣，故能生成靈命焉。至如起於空隙之間，因於燥濕之處，隨腥臊之穢饌，逐徭役之奔喘，伺宴息之失序，俟劑和之乖宜，結淟⼎忍而不敬，積勃鬱而遂留，時結嗇於胸鬲，或煩疼於骨髓，久而不消，將傾大漸，所謂垢濁沉溺之死氣也。
公子曰：夫人身匪瓠爪，焉能不食？是身即病，未或可除。故知食為養身之資，身乃有病之聚。今子乃去食養身，留身除病，豈不惑哉？童子笑而應之曰：善哉！或但疑者，常抱此疑；不疑者，因茲而得也。故天地因乎而生，天地滅而非滅，其疑者，迷而不悟也，但不知耳。又不聞乎，甘肥者，貪欲之本，即為得病之源也。調氣澄心，離二入道者，斯仙之常也。真教不二，但至仁齊物，理合捐軀，非謂賢聖系之名實。夫百篇之義，一乘之典，或務理國之倫，或究虛寂之相，詎返入流之始，豈暇汾水之游哉！避於哉？公子既聞此言巳，童子泠然乘風而去，莫知所之也。
每夜人定後，偃臥閉目；然後安神定魄忘想，長出氣三兩度，仍須左右捩之，便起拗腰如前法，攝心入臍下，作影人，長三四寸；然後遣影人分身百億，聳頭而出屋，鉆房而上，上至天，滿法界皆是我身，便相中明，即自見之；既見之，便令影人入臍下，便大飽。其化身到來，亦戰身動，大況似行氣法。仍須正念，凝情於身，但用心無不動也。故老君曰：道以心得之。
老君曰：人之不死，在於胎息矣。夜半時，日中前，自舒展腳，手拗腳，咳嗽，長出氣三兩度，即坐握固，攝心臍下，作影人，長三二寸，以鼻長吸引，來入口中，即閉，閉定勿咽之，亦勿令出口。即於臍下合氣作小點子，下之米大。如下數已盡，卻還吸引如前。初可數得三十二十點子，漸可數百及二百，後五百，若能至數放千點子，此小胎息長生卻老之術。
分身作影人，長三四寸許。立影人鼻上，令影人取天邊元空太和之氣，從天而下，穿屋及頭，直入四肢百脈，無處不徹。其氣到來，覺身戰動，每一度為一通，須臾即數十通，便大飽矣。人有大病，作之十日，萬病俱差。當下氣之時，作念之：我身本空，我神本通。心既無礙，萬物以無障礙。何以故？得神通故。凡一切作法，一種即須下之。吐氣法，皆須作蛇喙，莫動上頷。其吸氣之時，微叩齒令熱。
坐忘握固，游神聳頭而出，鉆屋直上，到彼天邊，引紫霄而來，直下穿屋，而從頭上入內於腹中，常含紫氣，隨神而來，向作解心：我本未悟之時，不知道體，今既覺悟，法本由來，不從他得。我知今來得自在者，更無別法，直作定心，心決定故。即得作意，見此氣眾多而來，人並聚稠密，如赤雲拯神上天。但作解脫，直以心往天上取亦得，即下方萬物皆空，屋亦空，人性與道同，此神通久視也。
老君《西升經》曰：偽道養形，真道養神。通此道者，能亡能存。神能飛形，並能移山，形為灰土，其何識焉？又曰：凡人之哀人不如哀身，哀身不如愛神，愛神不如含神，含神不如守身，守身長久長存也。故神生於形，形成於神。形不得神，不能自生；神不得形，不能自成；形神合同，更相生，更相成。神常愛人，人不愛神。故絕聖棄智，歸無為也。
《雒書·寶予命》曰：古人治病之方，和以醴泉，潤以氣藥，不辛不苦，甘甜多味。常能服之，津流五藏，系在心肺，終身無患。
《大有經》曰：或疑者雲，始同起於無物，終受氣於陰陽，載形魂於天地，資生長於食息，而有愚有智，有強有弱，有壽有夭，天耶？解耶？解者曰：形生愚智，天也；強弱壽夭，人也。天道自然，人道自己。始而胎氣充實，生而乳哺有餘，長而滋味不足，壯而聲色有節者，強而壽；始而胎氣虛耗，生而乳哺不足，長而滋味有餘，壯而聲色自放者，弱而夭。行長而合度，加之以道養，年未可量也。
穎川胡昭，字孔明，曰：常人不得無欲，又復不得無事，但當和心約念，靜身損物，先去亂神犯性者，此嗇神之一術耳。
《黃帝中經》曰：夫稟五常之氣，有靜有躁，剛柔之性，不可易也。靜者不可令躁，躁者不可令靜。靜者躁者，各有其性，違之則失其分，恣之則害其生。故靜之弊在不開通，躁之弊在不精密。治生之道，慎其性分。因使抑引隨宜，損益以漸，則各得適矣。然靜者壽，躁者夭，靜而不能養，減壽；躁而能養，延年。然靜易御，躁難持，盡慎養之宜者，靜亦可養，躁宜可養也。
凡貴權勢者，雖不中邪，精神內傷，身必死亡非妖禍外至，直冰炭內結，則傷崩中嘔血而已。始富後貧，雖不傷邪，皮焦筋出，委闢內攣為病貧富之於人，利害猶輕於權勢，故疾痾止於形骸而已矣。夫養性者，欲使習以成性，性自為善，不習而無不利也。性既自善，而外百病皆悉不生，禍亂不作，此養性之大經也。善養性者，則治未病之病。故養性者，不但餌藥幰霞，其在於五常俱全，百行周備，雖絕藥餌，足以遐年。德行不充，縱玉酒金丹，未能延壽。故老君曰：陸行不避虎兕者，此則道德之佑也，豈假服餌而祈遐年哉！聖人所以和藥者，以救無知之人也。故不遇道者，抱病歷年而不修一行，纏痾沒齒終無悔心。此其所以歧和長游，彭附永歸，良有以也。
嵇康曰：養生有五難：名利不去為一難，喜怒不除為二難，聲色不去為三難，滋味不絕為四難，神慮精散為五難。五者不去，雖心希難老，口誦至言，咀嚼英華，呼吸太陽，不能回其操，不免夭其年。五者無於胸中，則信順日濟，道德日全，不祈喜而有神，不求壽而延年，此亦養生之大經也。然或服膺仁義，無甚泰之累者，抑亦亞乎！
岐伯曰：人年四十而養，陰氣自半也，起居衰矣。年五十體重，耳目不聰明。年六十陰痿，氣大衰，九竅不利，下虛上實，涕泣俱出。故曰：知之則強，不知之則老。又曰：同出而異名。智者察其同，愚者察其愚。愚者不足，智者有餘，則耳目聰明，身體輕強，年老復壯，壯者益理。是以聖人為無為，事無事，樂恬淡，無縱欲快志，得虛無之守，故壽命無窮，與天地終。此聖人之理身也。
真人曰：雖當服餌而不知養性之術，亦難以長生也。養性之道，不欲飽食便臥，及終日久坐，皆損壽也。人慾少勞，但莫大疲，及強所不堪耳。人食畢行步，躊躕有所循為快也。故流水不腐，戶樞不蠹，其勞動故也。人不可夜食，食畢但當行步，計使十數里往來，飽食即臥，生百病也。
夫欲快意任懷，自謂達識知命，不泥異正，極情肆力，不營待久者，聞此言雖風之過耳，電之經目，不足喻也。故身枯於流連之中，氣絕於綺紈之間而甘心焉，亦安可告之以養性哉！匪惟不納，反謂妖訛也。而望彼信之，所謂明鏡給於矇瞽，絲竹娛於聾夫者也。
《抱樸子》曰：一人之身，一國之象也。胸腹之位，猶宮室也；四肢之列，猶郊境也；骨節之分，猶百官也；神，猶君也；血，猶臣也；氣，猶民也。故能治民，則治國也。夫愛其民；所以安其國；愛其氣；所以全其身。民散國亡，氣竭人死。死者不可生也，亡者不可存也。是以至人消未起之患，治未病之病，醫之於無事之前，不追之於既逝之後。民難養而易危，氣難清而易濁，故審威德所以保社稷，割嗜欲所以固血氣，然後真一存焉，三七守焉，百害即焉，年壽延焉。人年五十至於一百，美藥勿離手，善言勿離口，亂想勿輕心。常以深心至誠，恭敬於物。慎勿詐善，以悅於人。
玉氏山人《養生方論》云：病由口入，節宣方也；生勞敗靜，養道性也；酸咸以時，禮醫具也；補瀉以性，草經明也。性調乎食，命延乎藥，斷可知也。捴蓼害筋，蒜韭傷血，生葷損氣，蔥臊炙神，理生之炯戒也。白蒿芐音下，苗地黃苗也，惡實牛蒡，苜蓿四物，濟身之要也。退與不退，寡之於思慮；進與不追，在康之常志。凡一切五辛皆害於藥力，又薰人神氣。凡桃李蕓苔蒜韭等，不宜丈夫，婦人亦宜少食漸斷。
凡人年四十已下，不宜全食補丸散，為陰氣尚未足，陽氣尚盛之後也，特宜慎之，就補中有延緩和通者可矣。酉後不飲食，若冬月夜長及性熱，少食溫軟物，食訖，搖動令消，不爾成腳氣。入春不宜晚脫綿衣，令人傷寒霍亂，飲食不消，頭痛。沖熱汗出，不宜洗身漱口，令人五藏乾，少津液。臥不用著燈及被覆面，摐不用開口。冬夏不用枕冷物鐵石等，令人眼暗。
《抱樸子》曰：或問所謂傷之者，色慾之間乎？答曰：亦可獨斯哉？然長生之要，其在房中。上士知之，可以延年除病；其次不以自伐。若年尚少壯，而知還陰丹以補腦，採七益於長谷者，不能服藥物，不失一二百歲，但不得仙耳。不知其術者，古人方之於凌坯之拒盛陽，羽堂之中畜火者也。又思所以不逮而強思之，傷也；力所以不勝而強舉之，傷也；深憂重恚，傷也；悲哀焦悴，傷也；喜樂過差，傷也；汲汲所欲，傷也；戚戚所患，傷也；久談言笑，傷也；寢息失時，傷也；挽強弓弩，傷也；沉醉嘔吐，傷也；飽食即臥，傷也；跳走乏氣，傷也；歡呼哭泣，傷也；陰陽不交，傷也；積傷至盡，盡亡非道也。是以養性之方，唾不至遠，行不疾步，耳不極聽，目不極視，坐不至疲，臥不至懻懻居致切，強也，直也。先寒而衣，先熱而解，不欲極饑而食，不欲極渴而飲。食不過多，凡食過多，即結積聚，飲過多則成痰癖。不欲甚勞，不欲甚逸，不欲甚流汗，不欲多唾，不欲奔車走馬，不欲極目遠望，不欲多啖生冷，不欲飲酒當風臥，不欲數沐浴，不欲廣志遠求，不欲規造異巧，冬不欲極溫，夏不欲極涼，不欲露星下，不欲臥中見肩。大寒、大熱、大風、大露，皆不欲冒之。五味不欲偏多，故酸多則傷脾，苦多則傷肺，辛多即傷肝，咸多則傷心，甜多則傷腎，此五行自然之理。凡言傷者，亦不便覺，謂久則損壽耳。是以善攝生者，臥起有四時之早晚，興居而有至和之常制，筋骨有偃仰之方，閑邪有吞吐之術，流行營衛有補瀉之法，節宣勞逸有與奪之要。忍怒以養陰氣，抑喜以養陽氣。然後先將草木以救虧缺，服金丹以定不窮，養性之道，盡於此矣。
黃帝曰：一日之忌，夜莫飽食；一月之忌，暮莫大醉；一歲之忌，暮莫遠行；終身之忌，臥莫燃燭；行房勿得起恨於人，當以自怨仇也。一切溫食及酒漿，臨上看不見物形者，勿食，成卒病。若已食腹脹者，急以藥下之。諸熱食咸物竟，不得飲冷水、酢漿水等，令人善失聲也。
凡人不得北首而臥，臥之勿留燈，令魂魄六神不安，多愁恐。亦不可北向吃食，北向尿，北向久坐思惟，不祥起。勿北向唾罵，犯魁罔神。勿北向冠帶，勿怒目視日月光，令人失明。
凡大汗勿脫衣，得偏風半身不遂。
冬日溫足凍腦，春秋足腦俱凍，此聖人之常道。旦起勿嗔恚，旦下床勿叱呼，勿惡言，勿舉足向火對灶罵，勿咨嗟呼奈何聲，此名請禍，特忌之。勿豎膝坐而交臂膝上，勿令發覆面，皆不祥。清旦作善事，聞惡事即於所來方唾之，吉。惡夢，旦不用說，以含水向東方噀之，云：「惡夢著草水，好夢成寶玉。」即無咎矣。
凡上床先脫左足履，或遠行乘車馬，不用回顧，顧則神去人。凡一切翱飛蠢動，不可故殺傷損。至於龜、蛇，此二物有靈，異於他族，或殺他有靈者，或陰精害人，深宜慎之。勿陰霧中遠行。
凡行來坐臥，常存北斗魁同星在人頭上，所向皆吉。勿食父母兄弟及自本命肉等，令人魂魄飛揚，家出不孝悌子罝。
凡旦起著衣，誤翻著者，雲吉利。便著無苦也。衣有光當三振之，云：殃去，殃去！則無害。勿塞井及水溝瀆，令人目盲。向午後陰氣起，不可沐發，令人心虛饒汗，多夢及頭風也。
