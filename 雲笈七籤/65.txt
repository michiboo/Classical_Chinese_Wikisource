夫玄虛之號，既不知其名，而字之曰道。道之為言覺，覺猶悟也。有一夕之寢者，則有一旦之覺矣。有大夢，然後有大寤，覺夢之極，其可略言乎！戀生謂之弱喪，欣死謂之樂無。樂無所樂，有不足有。戀有則甚惑，樂無亦未達。達觀兼忘，同歸於玄。既曰兼忘，又忘其所忘，心智泯於有無，神精凝於重玄，此窮理盡性者之所體也。獨運陶鈞之上，潛捴不疾之途，寂然以應萬感之求，散跡以乘幽明之轍，故不可成之於一象，征之於一名也。皇王之號，已不一矣。道與堯孔奚所疑哉！且教有內外，故理有深淺耳。求之形體，則有鱗身四乳，重瞳彩眉之異。縉雲生而能言，坐朝百靈。享國征伐，則乘雲炁而驅虎豹，厭世升遐，則御飛龍而落六合。顧視赤縣之內，爭讓俯仰之事，擾擾乎不猶嬰兒戲於一庭哉！復有懸枕空同之上，無慮無思之客，順風而從之，相與談乎營神之道。比夫經世治亂之言，則有精粗賓實之間，彷彿其戶牖，未究其房奧矣。若夫神化之趣，要妙之言，無理之至理，不然之大然，已備載於玄宗，非一毫之所宣也。
老子者，亦復暢其玄虛，紀道者也。其神德之狀，感興所由，所以制經設教，紀載異聞，彌綸道俗，剖判三極。先大明逆順，然後蕩以兼忘（為人攝生耳。違生則逆，養生則順。得順者則不安其逆，得逆者則不詳其順，是謂死生之途，理得其一之限。兼忘之忘，各忘其所忘，猶井蛙不樂為海鱗，林獸不願為牛馬，各受生而別，天稟異自隔也）。盛稱有德，然後統之以無待（此老子行炁導引，噓吸太和之液也。盛稱吸新，必得統虛微，而吐故納津，滑利無害，出入玄玄，呼吸無間，具其身神，不使去人也）。利用出入，群生莫見其端；百姓日用常善，不知所由。此其權見於清明，而為萬物津梁也（利用者，神炁也。神炁日為屍骸之用，而群生莫識神炁之端；神炁日為四體之用，而愚俗不知須神炁而生。人不可須臾無炁，不可俯仰失神。無炁則五臟潰壞，失神則顛蹶而亡。屍得炁則生，骸得炁則全。炁之與神，相隨而行，神之與炁相宗為強。神去則炁忘，炁逝則人喪。百姓皆知畏死而樂生，而不知生活之功在於神炁。是以數兇其心，而犯其炁，屢淫其神，而凋其命。不愛其靜而守其真者，固不免於綯殘。既莫期年壽，更為權見於清明。清明者，日月之先也，既睹日月而長流，即莫知生禍跡於萬物，萬物既微，其有得失，咎而後生，必有津梁之關，其禍必兆，其對互生。明人不可以不惜精守炁，以要久延之視，和愛育物，以為枝葉之福矣）。其《道經》焉，其《德經》焉，推宗明本，窮玄極妙。總眾枝於真根，攝萬條於一要。緬然而不絕，光矣而不耀。既洞明於至道，又俯弘於世教，其為辭也，深而不淡，遠而可味，磊落高宗，恢廓宏致。煒寂觀三一之樂，標鏡營六九之位。閉炁長息，以爭三辰之年；胎養五物，以要靈真之致。（三一者，腦、心、臍三處也。上一泥丸君，在頭中，中一絳宮君，在心中，下一丹田君，在臍中。存之則煒燁於三府，忽之則幽寂於一身。好生者存之為樂，亡身者廢之為歡也。故煒燁寂觀，三一之樂矣。按《仙經》云：「子欲長生，三一當明。」道正於此。從夜半至日中為生炁，從日中至夜半為死炁。常以生炁時正偃臥，冥目握固，閉炁息於心中，數至二百，乃口吐之。日日增數，如此身神具，五臟安。能閉炁數之，至二百五十，即絳宮神守，泥丸常滿，丹田充盛。數至三百，華蓋明，耳目聰，舉身無病，邪炁不復干，玉女來合，使令長生無極也。「標鏡營六九之位者。」六謂吐納，御於六炁，九者，九丹之品號，太真王夫人已具記之焉。老子云：從朝至暮，常習不息，即長生也。凡行氣法者，內氣者一，吐氣者六也。雲內氣一者，謂吸也，吐氣六者，謂吹呵嘻咆噓呬，皆出氣也。凡人之息，一呼一吸，夫欲為長之息，宜長也。息氣之法，時寒可吹，時溫可呼，吹以去寒，呼以去熱。嘻以去病，又以去風。呵以去煩，又以下氣。噓以散滯，呬以解極。噓呬者，長息之謂。能適六氣，位為天仙。營者自然，神氣謂標挹，九丹之位謂之鏡，鏡標在於丹經，氣存則年命遐而不墜。「閉炁長息，以爭三辰之年者，」此言皆行氣也。夫行氣之法，先安其身，去諸忿怒，寫諸愁憂，而和其氣，不與意爭，若不宜且止，須體和乃為之，常守勿倦。氣至則形安，形安則和息，和息則氣清，氣清則清氣來至，清氣來至，則自覺長息，形熱則噓口閉中而自甘香。滋液既多，五臟長存，則壽與天地三光比年矣。「胎養五物，以要靈真之致者，」乃是胎食導養也。胎食之法，平旦漱口中之水而咽，取飽而已，亦長生也。既飽而生，則五臟自靈，靈真之致，意在於此。《仙經》曰：「玉池清水灌靈根，子能修之可長存。」「口為玉池太和宮，液為清水美且鮮。」所謂飲食自然者也。夫養生唯氣與丹，經敘婉妙，幽而難論。昔聞師教，今述之焉。至於空同之辭，敘明道德玄真，且巳陳之於既往，非須用之要言，故不煩復一二注，別其事，而勞費兼宣也。將來有道，其營之矣。）冷若惠風之叩瓊林，煥若晨景之曄寶肆。其敘事也，廣大悉備，曲成無遺，初若森聳，終則希夷。陶群象於玄爐，領萬殊於一揆。其取類也，辯而不枝，博而不雜，若微而顯，若乖而合，恢詭瑰奇於大方，幽隔忘異而自納。大哉妙唱，可謂神矣！言理之極，弗可尚也。
至於金丹之功，玄神洞高，冥體幽變，龍化靈照。其含枯絕者反生，挹生氣者年遼，登景漢以凌邁、游雲嶺以逍遙。至乃面生玉光，體育奇毛，吐水漱火，無翮而飛，分形萬變，恣意所為。塞江川不異覆篋，破山樑不煩斧斤，叱吒則雲雨翳冥，指麾則叢林可移。其神難紀，其妙叵微，大哉靈要，不可具述。陵後生不達，未接高會，漂浪無涯，遂迄千載。神師秉拽，拯我險津，越自困蒙，仰窺玄路。垣然無關，而不可開，非不可開，弗能開矣。諸弟子密視玄根，欖拔其鍵鑰焉。弟子趙升王長，乃顧影撫心，慨愧交集，靈鑒罔極，乃遘淵人。玄朗內鏡，卓然先拔，鉆研所通，殆則上聖之奧。側聞其義，輒傍以為解。復率其管窺，志諸所見，標較高旨，而斟酌之焉。
金液丹華是天經，
泰清神仙諒分明，
當立精誠乃可營，
玩之不休必長生。
六一合和相須成，
黃金鮮光入華池，
名曰金液生羽衣，
千變萬化無不宜。
雲華龍膏有八威，
卻闢眾精與魑魃，
津入硃兒乃騰飛，
所有奉詞丑未衰。
受我神言宜見隨，
九老九炁相扶持，
千年之鳥水人亡，
用汝求生又所攘。
太上景電必來降，
玄氣徘徊為我用，
委帛簷簷相繾綣，
使汝畫一金玉斷。
弗尊強趨命必隕，
神言之教勿笑弄，
受經佩身焉可放？
乘雲豁豁常如夢。
雄雌之黃養三宮，
泥丸真人自溢充，
絳府赤子駕玄龍，
丹田君侯常豐隆，
三神並悅身不窮。
勿使霜華得上通，
鬱勃九色在釜中。
玄黃流精隱幽林，
和合陰陽可飛沉，
飛則九天沉無深。
丹華黃輕必成金，
水銀鉛錫謂楚皇，
河上奼女御神龍，
流珠之英能延年。
華蓋神水乃億千，
雲液踴躍成雪霜，
挹而東拜存真王，
陵為山稱陽為丹，
子含午精明班璉。
是用月炁日中官，
明朗燭夜永長安，
天地爭期遂盤桓。
傳汝親我無禍患，
不相營濟殃乃延，
冥都書罪自相生，
先死父母何其冤！
為子禍上考不全，
祭書置廢於明宣。
玄水玉液硃鳥見，
終日用之故不遍。
山林石室身自煉，
反汝白髮童子咽，
太和自然不知老。
天鼓叩鳴響懷抱，
天中之山似頭腦，
玉酒競流可大飽，
但用挹焉仍壽老。
千年一劑謂究竟，
丹文玉盛務從敬，
見我外旨巳除病，
何況神經不延命？
禍入洩門福入密，
科有天禁不可抑，
華精庵藹化仙人。
連城大璧愈更堅，
長生由是不用牽，
子將不信命九洲，
祕要思之飛青天。
（此《太清金液神丹經》文，本上古書，不可解，陰君作漢字顯出之，合有五百六字。）
礬石　戎鹽　滷鹹　礜石
右四物，分等燒之，二十日止，復取左顧牡蠣、赤石脂、滑石，凡七物，分等，視土釜大小自在，令足以泥土釜耳。合治萬杵訖，置鐵器中，猛下火九日九夜，藥正赤，復治萬杵，下細篩，和以醇釅苦酒，合如泥，名曰六一泥。取兩赤土釜，隨人作多少，定其釜大小，以六一泥塗兩土釜表裏，皆令厚三分，日中暴之十日，期令乾燥。
取水銀九斤，鉛一斤，置土釜中，猛其火，從旦至日下晡，水銀鉛精俱出如黃金，名曰玄黃，一名飛輕，一名飛流。取好胡粉鐵器中火熬之，如金色，與玄黃等分，和以左味，治萬杵，令如泥。更令以塗中上下，兩釜內外，各令厚三分。暴之十日期幹，無令燥拆，拆即輒以泥隨護之。取越丹砂十斤，雄黃五斤，雌黃五斤，合治下篩。作之隨人多少，下可五斤，上可百斤。內土釜中，以六一泥密塗其際，令厚三分，暴之十日。又搗白瓦屑下細𥱰，又以苦酒、雄黃、牡蠣一片，合搗二萬杵，令如泥，更泥固濟，上厚三分，暴之十日，又燥。如入火更拆，拆半發者，神精去飛。若有細拆，更以六一泥塗之，密視之。先以釜置鐵䍦上令安，便以馬畐燒釜，四邊去五寸，然之九日九夜。無馬畐稻米糠可用。又以火附釜九日九夜，又當釜下九日九夜，又以火擁釜半腹九日九夜，凡三十六日藥成也，寒之一日發視，丹砂當飛著上釜，如奔月墜星，雲繡九色，霜流煒燁。又如凝霜積雪，劍芒翠光，玄華八暢，羅光紛紜。其炁似紫華之見太陽，其色似青天之映景雲，重樓蜿蜓，英採繁宛。乃取三年赤雄雞羽掃取之，名曰金液之花。若不成者，更燒如前法，又三十六日，合七十二日，理無不成。要即通火令以時，不可冷熱不均，均則三十六日而成，不復重燒之也。釜坼則無神，服之無益。泥之小令出三分，乃佳。又當猛其火，增損之以意矣。平旦，澡浴薰衣，東向再拜，心存天真靈官諸君，因長脆服如黍米，復漸小豆。上士七日登仙，下士七十日升仙，愚民無知，一年乃仙耳。若心至誠謁，齋盛理盡，容旦服如三刀圭匕，立飛仙矣。
但道士恐懼，或慮不精，便敢自服三刀圭，即看神丹烈驗。初服三刀圭，皆暫死，半日許，乃生，如眠覺狀也。既生後，但復服如前粟米之法，知其賢愚之日限也。凡巳死者未三日，以神丹如小豆一粒，發口含服立活。先以一銖神丹投水銀一斤，合火即成黃金，不可用，當再火之。金成筒盛丹，《丹經》以繡囊裹之。先凈潔作苦酒令釅，不釅不可用也。既成清澄，令得一斛，更以器著清涼處，封泥密蓋，泥器四面，使通而半寸許。以古稱稱黃金九兩，置苦酒中，百日可發，以和六一泥用之，名曰金液也。金在醯中，過三七日，皆軟如餌，屈伸隨人，其精液皆入醯中，成神炁也。百日欲出金，先取冷石三兩搗為屑，絞三斗冷水，徐徐出金，清一宿，金復如故。初發器中取金，勿手撓之，撓則金軟碎壞，若無金者，亦可借用，若土釜大則醯多，不限之一斛也。又隨醯多少，或減損金兩數也。丹砂、雄黃、雌黃、先搗，下重絹篩治令和合，著密器中。又令器上口如火也。又取雲母粉二十斤搗，下細篩，布於地，令上見天。以穿蚛桑葉十斤布著雲母上，酉時以清水三斗灑桑葉上，即畢。冥出丹砂，露器於桑葉上，發其蓋隱彰。日欲出，還丹砂蓋，在於室中，別以席覆桑葉於地。如此七日，從甲子齋日始，訖辛未日旦，於是黃龍、雲母液盡入丹妙中。天雨屋下為之，露丹砂，當每謹視護，或恐蟲物穢犯之多。反側丹砂，令更見天日。訖，又治一萬杵閉鎖。須申時俱內土釜中，筒令平正。勿手抑之令急，急則難飛。
祭受之法，用好清酒一斗八升，千年沉一斤，沉香也，水人三頭，雞頭也。皆令如法者，若用之。治取米令凈潔，其米或蒸或煮之隨意，用三盤，盤用三杯，餘內別盤盛。座左右燒三香火，通共一座，令西北向。主人齋七日或三日訖，施祭，祭在子時，潔衣服，三再拜，謹請九天皇王，三天真皇，九老仙都君，九炁丈人，太上真人，虛無丈人真官，太丹玉女，天一君王，中黃夫人九皇真神，下降某郡鄉里（某甲）室中，因又三再拜三叩頭三自搏曰：
今日吉辰，齋志奉迎太上諸君丈人，乞停住華輦，憩駕須臾。因重上香，少頃，又三再拜。良久而跪，（某）以胎生肉人，枯骨子孫，久淪愚俗，積聚罪考，禍咎深重，愆過山嶽，唯乞太上解脫三屍，令百厄除解。今奉屬太上道君，永為神民，常思清虛，以正穢身，思遇因緣，得開玄路。即日受先師告某《金液之經》，披省妙祭，蕭然反生。乃知天尊靈貴，非世屍所陳，豈其頑樸，可得希聞？是不敢輕秘，故祀啟天神至尊一書，委帛一傳之誓，已備如本科。將輒抱佩永年，無洩無漏。唯願太上大道諸君丈人當扶某一身，使享壽延年，所向諸會，早得從心，神藥速辦，妻遁山林。別啟告祈，高上諸皇，以合丹液之英，依傳授之科，敬受師節度。言畢，又九叩頭九自搏，令徐徐聲才出。若不能諷誦本咒文，可執卷讀之也。又重上香、酒，畢，送神，起立稽首曰：上煩九天真王，又一拜，起曰：上煩三天真皇九老仙都君，又一拜，起曰：上煩九氣丈人，又一拜，起曰：上煩太上真人，又一拜，起曰：上煩虛無丈人真官，又一拜，起曰：上煩太丹玉女。又一拜，起曰：上煩天一君王。又一拜，起曰：上煩中黃夫人，又一拜，起。凡拜祭訖，其食不得與俗人食之矣。以寫經紙墨筆硯，別著祭左右，並啟白之曰：今以此紙寫丹經，乞願常無毀敗。則祭盤當用生薑各三兩著盤上，合九兩也。其餘甘果珍餚，隨心所增損耳，亦無從厚也，家貧此為限也。明日所不解者，當一二口訣求解釋之。祭時，勿令俗人近其房室，屏之為佳。無戎鹽者，河東大鹽可用；無鹵咸者，取好清酒微火煎之，令如飴餳之堅者，然後令與礬石，礜石分等而用之，此是二物不可得而代之耳，且自不及真物之堅密也。但當小厚其泥也，此代是窮極也。
金液還丹仙華流，
高飛翱翔登天丘。
黃赤之物成須臾，
當得雄雌紛亂殊，
可以騰變致行廚。
靈人玉女我為夫，
出入無間天同符。
其精凝霜善沉浮，
汝其震驚必來遊。
（凡六十三字，本亦古書難了，陰君顯之。）
其方用大銅筒開孔廣三寸半，令筒厚四分，高九寸。二枚，其以一枚為蓋，蓋高五寸也。治熟礜石一斤，鉛丹半斤，夫礜石先火燒二十度，搗萬杵，又鐵器中，猛火九日九夜，復萬杵下細𥱰，調之以淳苦酒，和之如泥，塗銅筒裹，令上下俱厚四分，是第一塗也。修之法，即復當以雄黃，雌黃之精，以淳醯和，復塗兩筒里，令厚半分，此第二塗也。第三次霜雪也，其上筒蓋亦如下筒法塗之，內霜雪不滿寸半已。藥內霜雪中，以上筒蓋之，再用代赭瓦屑如前以塗其會，牢塗之，無令洩，洩則華汋飛去，已復塗之。宜於陰熇潔處令其大乾，置於蘆葦火，馬通火中央，作鐵豎安之，筒令去地高三寸，糠火亦佳也。火前後左右去筒皆三寸，不可不審詳精占也。如是後至十日更近，左右前後各二寸。如是二十日復便近，火去筒一寸。如是至三十日左右，前後五十日，名曰黃金。黃金者，中神藥，可以成黃金也。如是又火二十日，合七十日，藥成，名曰赤金。所謂赤金者，此中神藥可成赤金，名曰金液還丹。即欲作黃金，取還丹一銖，置一斤鉛中，即成真金矣。亦可先內鉛於器中，先火為水，方內刀圭赤藥其器中，臨而觀之，五色飛華，紫雲亂映，蓊鬱玄黃，若仰看景雲之集也，名曰紫金，道之妙矣。其蓋上紫霜名曰神丹，服食以龍膏澤和之，令如大豆大，平旦以井華水服之，日一丸。七十日，六丁六甲諸神仙，玉女皆來朝之，侍左右前後導引。服百日，恍惚往來，無間出入，移時至矣。百五十日，玉女皆謁侍，旦夕為其侍，易形如真玉之色，得變化自在，常見按摩，致諸行廚寶物也。金主為肌肉，還丹為血脈，主致神，上下無極，出入無間，得與日月神相見。又旦旦當漱華池玉漿，便常飽溢。玉漿，口中液也。玉漿主為骨髓筋肉，益人精炁上升，不勞不倦，長生久視。龍膏澤者，桑上露，著桑葉上，平旦綿拭取之。煮大乾棗取上清汁，合駕羊髓，分等煎以為棗膏，亦可長服，令人填滿有美色。銅筒亦可大作，向者所作寸數，是還丹之一劑耳，增損隨宜也。
一劑用三斗大乾棗，六斗水煮之，令棗爛。又內三斗水，又煮沸，合用九斗水。絞去滓，清澄之，令得三斗。乃內駕羊髓六斗投汁中，微火更煎如飴狀。無駕羊髓者，駕羊膏亦得可用。
雄黃雌黃各一斤，細搗治萬杵，一篩得所用。六一泥固士釜以著其上下合之。即取新燒瓦屑合並和，泥釜固濟，無令洩炁。暴令燥，坼，又泥之。次以葦薪三日三夕，燒釜底及左右也。盛精華上著如霜雪，即成矣。若筒大亦可作，取釜蓋上精霜雪者用之。
取曾青礜石、石硫黃、戎鹽、凝水石、代赭、水銀等七分，合治萬杵，不須篩也。以淳醯和浥浥，則淖自適，即置土釜中，封泥皆如泥神丹土釜法。又以代赭，白瓦屑塗，固濟，不可令洩也。事事如封前者無異。以葦火炊其下及左右四日四夜，小猛之，神華霜雪上著，以三歲雄雞羽掃之，名曰霜雪。可加丹砂、雄黃、雌黃三種，並與前分等，合為十種也，名曰金華凝霜雪。如此，還丹之道畢矣。
還丹不先祭，作不成，又齋三日，以清酒五斤、白脯一二斤，祠灶神矣。銅筒用蘆葦者，是天馬極當用葦耳，要宜須馬通火也。葦火自難將視。至於燒雄黃、雌黃之精及燒霜雪，自宜用葦火，不與銅筒火同也。金華凝精霜，正可服使人不死耳，非是霜雪，不中內者銅筒中用也。霜雪所用曾青、戎鹽、凝水石皆貴藥，不可用交代，非真則藥不成也。（《泰清金液神丹》凡五百七十六字，第七字，《金液》凡五百六字，《還丹》凡六十三字。）
鄭君曰：夫仙人飛沉，靈驗難論，實非凡庸可得窺窬。自丹經神化者，著在實驗。是故天尊真人，隱秘此道。夫真諦二事不相離，愚人返迷，故見示之高遠，然達者亦奚不以方寸知之？故見示其文，為不達者耳，其智豈限耶！經非有求仙之志，固不授也。是以太真夫人猶語馬君云：與安期相隨少久，其術可得而傳。如淺希近求，則房戶閉堅。真人尚寶惜如此，豈是下流所宜與哉！陰君繕書數通，封付五嶽。若好道之人，能潛身山林，精思至味，其能久於其道者，神仙自當開發石笈，顯然而示之。自非篤志慕道者，於是丹經秘要，便永藏峻岫矣！馬陰二君，何但仙人而已！至於觀察緯度，知國存亡，審運命之盛衰，驗未然之必然，覆生民之大慈，作群方以定物，名始接聖齊光，玄照萬品，可謂朗矣！可謂神矣！弟子昔聞得道真人傳說，所言往往稱嘆，教其寶練，乃異人同辭，豈可令清真之音，墜而不書乎？故書二君神光，見世之言，自漢靈以來，稱說故事，附於元紀丹經載之焉。諸有道者，可攬以進志也。
