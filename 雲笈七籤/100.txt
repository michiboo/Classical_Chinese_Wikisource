蓋聞幽通造化，是謂神功；胥洎範圍，斯雲聖跡。若乃六合無外，億世相因。仰之若日星，遵之若繩墨，上賓之御，默贊於高旻；長發之祥，隆興於丕緒。故當遹追盛烈，昭示群倫，廣五典之闕疑，為六經之首冠者也。
思文聖祖，肇初生民，時屬洪荒，政方樸略。儲精曾宙，下撫於八紘；應運中央，茂宣於三統。先覺以化庶匯，總己以御眾靈。涿鹿觀兵，濟人而定難，梁峰紀號，奉天而告成。順拜峒山，所以尊乎沖妙；輕舉冶谷，所以登乎紫清。俗畏其神，民習其教。九國承於世紀，三代繼於大宗。宜乎竹帛之文，紀丕功而罔盡；車書之域，仰遺跡而咸周。豈止唐堯之協和萬邦，姬文之本支百世，庖犧之始畫八卦，高辛之正是五行者哉！顧以眇躬，紹茲寶歷。元符之降，寶荷於鴻仁；真馭之臨，獲聞於諄誨。知開先之有自，懷積累之無疆。
由是寶綬以奉徽稱，棟宇以新原廟。夙夜之意，靡舍於歸尊；卿士之心，彌思乎順美。樞密使檢校太尉、同平章事王欽若，樞機協贊，文史博通。仰錫羨於元都，徇追崇於涼德。覃精紬素，盡銓魯壁之編；率勵鉛黃，感正晉河之誤。以至瑯函瓊蘊，竹簡蕓簽，遠訪名山，近觀藏室，群分類聚，索隱造微。纘集成書。蓋無乎遺論，封章來上，尤見乎資忠，庶諧永世之期，求乃冠篇之作。慶基紹祚，思祖德之垂鴻；惇史楊輝，表孫謀之繼志。雖有慚於麗薄，蓋聊敘乎徽音。式制佳名，用標緗裹，題曰《先天紀》。冀夫恢隆世表，丕顯天宗。龍門補藝之言，常傳其實祿；闕里升堂之士，莫得而措辭雲爾！
軒轅，黃帝。姓公孫自周制五等諸侯後，乃有公孫姓。軒轅為黃帝，長於姬水，合以姬為姓，不知古史何據也？，有熊國君少典之次子也伏羲生少典，少典生神農。及黃帝襲帝位，居有熊之封焉。其母西喬氏女，名附寶，瞑見大電光繞北斗，樞星照於郊野，附寶感之而有娠，以樞星降，又名曰天樞。懷之二十四月，生軒轅於壽丘地名，在魯東門之外。帝生而神靈，幼而徇齊疾而速也，弱而能言，長而敦敏，成而聰明。龍顏日角。河目隆顙，蒼色大肩，始學於大項，長於姬水。帝年十五，心慮無所不通，乃受國於有熊，襲封君之地在鄭州新鄭縣。以製作軒冕，乃號軒轅，以土德王，曰黃帝。得奢龍，辨乎東方解在下文。得祝融，辨乎南方，心星以火，火在正南，大明也。融，光明也。主火之官號祝融，南字從南從午。南求也，求正對為明為暗。則南為陽，北為陰也。得火封辨乎西方，酉之半也雞之鳴旦，則望東而身居西也。酉，雞也。以少入時名之，酉半為西也。得後土，辨乎北方北，陰也，背也。故曰北。四方之名也。東者，動也，日出萬物乃動也。東字從日穿木，以日出望之，如穿扶桑之林木也。日所出在扶桑東數十萬里。
帝娶西陵氏於大梁，曰嫘祖，為元妃。生二子玄囂、昌意。初喜天下之戴己也，養正娛命，自取安而順之，為鴻黃之代，以一民也。時人未使而自化，未賞而民勸，其心愉而不偽，其事素而不飾，謂之太清之始也。耕者不侵畔，漁者不爭岸，抵市不預價，市不閉鄙，商旅之人，相讓以財，外戶不閉，是謂大同。
帝里天下十五年之後，憂念黎庶之不理，竭聰明，進智力，以營百姓，具修德也。考其功德，而務其法教。時元妃西陵氏始養蠶為絲今《禮記》，皇后祭先蠶西陵氏。葛稚川《西京記》曰：「宮內有先蠶壇。」。乃有天老，五聖以佐理化。帝取伏犧氏之卦象，法而用之，據神農所重六十四卦之義，帝乃作八卦之說，謂之《八索》，求其重卦之義也。時有臣曹胡造衣，臣伯餘造裳，臣於則造履，帝因之作冠冕冠者則服之，又名冕者，則冠中之別名。以其後高前下，有俯仰之形，因曰冠寇，冕也。始代毛革之弊，所謂黃帝垂衣裳而天下理也。帝因以別尊卑，令男女異處而居，取法乾坤天尊地卑之義。帝見浮葉方為舟，即有共鼓化狄三臣助作舟楫，所謂「刳木為舟，剡木為楫也」。以取諸渙。渙，散也，物大通也，所以濟不通也。帝又觀轉蓬之象以作車。時有神馬出，生澤中，因名澤馬。一曰吉光，又曰吉良，出大封國亳州東，古國也。文馬縞身硃鬣，乘之壽千歲，以聖人為政，應而出今飛龍司有吉良廄，因此也。薛綜曰：「與騰黃一也。」所出之國各別。葛稚川曰：「騰黃之馬，吉光之獸。」則獸馬各異。今據吉光即馬，騰黃即獸，稚川之說又別。又有騰黃神獸，其色黃，狀如狐，背上有兩角，龍翼一本雲龍翼而馬身，一名乘黃，一名飛黃，或曰古黃，又曰翠黃，出日本國，壽三千歲，日行萬里，乘此令人壽二千歲出日本國，壽二千歲《六典》曰：宋齊梁陳皆有車府乘黃之官。今太僕寺有乘黃署，即其事。黃帝得而乘之，遂周旋六合，所謂乘八翼之龍游天下也。故遷徙往來無常。帝始教人乘馬，有臣胲作服牛以用之。《世本》云：所謂服牛乘馬，引重致遠，以取諸《隨》，得隨所宜也。有臣黃雍父始作舂，所謂斷木為杵，掘地為臼，以濟萬人，取諸《小過》也。小過者，過而通也。帝作灶以著經，始令鑄釜造甑，乃蒸飯而烹粥，以易茹毛飲血之弊。有臣揮始作弓，臣夷牟作矢，所謂「弦木為弧，剡木為矢」也《史記》雲，黃帝為之也。弧矢之利，以威天下，取諸《睽》。睽，乖也，制不順也。帝始作屋，築宮室，以避寒暑燥濕，謂之宮室，言處於中也。所謂上棟下宇，以待風雨，取諸《大壯》。大者，壯也。帝又令築城邑以居之，始改巢居穴處之弊。又重門擊柝，以待暴客，以取諸《豫》，備不虞也。又易古之衣薪，葬以棺槨，以取諸《大過》也。
帝服齋於中宮，於洛水上，坐玄扈石室，與容光等觀。忽有大鳥銜圖置於帝前，帝再拜受之。是鳥狀如鶴，而雞頭鸞喙，龜頸龍形，駢翼魚尾，體備五色，三文成字。首文曰「慎德」，背文曰「信義」，膺文曰「仁智」。天老曰：是鳥麟前鹿後蛇頸，背有龍文，足履正，尾系武。有九苞，一曰包命，二心合度，三耳聰達，四舌屈伸，五採色備，六冠鉅銳鉤，七金目鮮明，八音激揚，九腹大。一名鷗，其雄曰鳳，其雌曰凰，高五六尺，朝鳴曰登晨，晝鳴曰上祥，夕鳴曰歸昌，昏鳴曰固常，夜鳴曰保長，皆應律呂，見則天下安寧。黃帝曰：是鳥遇亂則去，居九夷矣！出於東方君子之國，又出丹穴之山。」有臣沮頌，蒼頡觀鳥跡以作文字，此文字之始也先儒論文字之始不同，或始於三皇，或始於伏羲，或雲與天地並興。今據司馬遷、班固、韋延、宋衷、傅玄等雲，蒼頡、黃帝臣，今據此載之。諸家說蒼頡，亦無定據。
黃帝修德義，天下大理。乃召天老謂之曰：吾夢兩龍挺白圖，出於河，以授予，敢問於子。天老對曰：此《河圖》、《洛書》將出之狀，天其授帝乎！試齋戒觀之。黃帝乃齋於中宮，衣黃服，戴黃冕，駕黃龍之乘，載交龍之旗，與天老五聖游於河洛之間。求夢未得，帝遂沉璧於河，乃大霧三日。又至翠媯之泉，有大鱸魚，河中溯流而至。殺三牲以醮之，即甚雨，七日七夜，有黃龍負圖而出於河。黃帝謂天老五聖曰：子見河中者乎？天老五聖乃前跪受之，其圖五色畢具，白圖蘭葉而硃文，以授黃帝，乃舒視之，名曰《綠錯圖》，令侍臣寫之，以示天下。黃帝曰：此謂《河圖書》。是歲之秋也，帝既得龍鳳之圖書，蒼頡之文，即制文章，始代結繩之政，以作書契，蓋取諸夬。夬，決也，訣斷萬事自垂衣裳至制文字，凡九事。按皇甫謐《帝王代記》載，此九事皆黃帝之功。今各以當時事及眾書所載，列之如前以明之。然於《易系》說此九事，則上自黃帝，下至堯舜。以其先儒說者，或以為不獨黃帝。若以皇甫所載，及今所引眾書，則九事皆黃帝始創制之以服用，後代聖人至堯舜，但繼作修飾爾！。於是黃帝定百物之名，作八卦之說，謂之《八索》。一號帝鴻氏，一號歸藏氏，乃名所制曰《歸藏書》，此《易》之始也。
黃帝垂衣裳之後，作龍袞之服，畫日月星辰於衣上以象天，故有《龍袞之頌》。帝納女節為妃，其後女節見大星如虹，下臨華諸，女節感而接之，生少皞《代記》雲，女節即嫘祖，非也。帝又納醜女，號嫫母，使訓宮人，而有淑德，奏《六德之頌》。又納費修氏為夫人。是時庶民甘其食，美其服，樂其俗，安其居，無羨欲之心。鄰國相望，雞犬之音相聞，至老而不相往來，無求故也。所謂黃帝理天下，便民心，謂之至理之代。是時風不鳴條，謂之天下之喜風也。雨不破塊，謂十日一小雨，應天下文；十五日一大雨，以葉運也。以嘉禾為糧，謂大禾也，其穗異常。以醴泉為漿，謂泉水味美如酒，可以養老也。以五芝為芳，謂有異草生於圃，則芝英、紫芝、金芝、黑芝，五芝草生，皆神仙上藥。時有水物洋湧，山車滿野，於是德感上天，故有黃星之祥，謂之異星，形狀似月，助月為光，名曰景星。又有赤方氣與青方氣相連，赤方中有二星，青方中有一星，凡三星。又有異草生於庭，月一日生一葉，至十五日生十五葉，至十六日一葉落，至三十日落盡。若小月，即一莢厭而不落，謂之蓂莢，以明於月也，亦曰歷莢。帝因鑄鏡以象之，為十五面神鏡，寶鏡也。
於時大撓能探五行之情，占北斗、衡所指，乃作甲乙十干以名日，立子醜十二辰以名月，以鳥獸配為十二辰屬之，以成六旬，謂造甲子也。黃帝觀伏犧之三畫成卦，八卦合成二十四氣，即作紀歷，以定年也。帝敬大撓以為師，因每方配三辰，立孟仲季，自是有陰陽之法焉。黃帝聞之，乃服黃衣，帶黃紳，首黃冠，齋於中宮。即有鳳凰蔽日而至，帝乃降階，東面再拜稽首曰：天降丕祐，敢不承命。鳳乃止帝東園，集於梧桐，又巢於阿閣，非竹實不食，非醴泉不飲，其飲也，則自鳴舞，音如笙簫。帝即使伶倫往大夏之西大夏國在西，去長安萬里。阮榆之溪，崑崙之陰嶰谷，採鐘龍之竹，取其竅厚均者，斷兩節，間三寸七分，吹之為黃鐘之音十一月律為黃鐘，謂冬至一陽生，萬物之始也。以本至理之代天地之風氣。所謂黃帝能理日月之行，調陰陽之氣，為十二律呂，雄雌各六也《晉書》雲，律管長尺，六孔，十二月之音。票之以竹，取自然圓虛也；以玉取堅貞溫潤也。時有女媧之後容成氏，善知音律，始造律曆，元起辛卯。又推冬至日在之星南斗後星也。又問天老，得天元日月星辰之書。天文刻漏之書以紀時。有臣隸首善算法，始作數著算術焉。臣伶倫作權量權，秤也，量即斗斛也。
黃帝得蚩尤，始明乎天文據《管子》言之，蚩尤有術，後乃叛。帝又獲寶鼎，乃迎日推策。於是順天地之紀，旁羅日月星晨，作蓋天儀，測玄象，推分星度，以二十八宿為十二次。角亢為壽星之次，房心為大火之次，箕斗為析木之次，牛女為星紀之次，虛危為玄枵之次，室壁為諏觜之次，奎婁為降婁之次，昴畢為大梁之次，觜參為實沉之次，井鬼為鶉首之次，星張為硃火之次，翼軫為鶉尾之次。立中外之星，作占日月之書，此始為觀象之法也。皆自《河圖》而演之。又使羲和占日，常儀占月，鬼臾區占星，帝作占候之法，占日之書，以明休咎焉。
黃帝有茂德，感真人來游玉池，至德所致也。有瑞獸在囿，玄枵之獸也。《尚書·中候》云：麋身、牛尾，狼蹄、一角，角端有肉，示不傷物也。音中黃鐘，文章彬彬然。牝曰麒，牡曰麟。生於火，游於土。春鳴曰歸禾，夏鳴曰扶幼，秋冬鳴曰養信。帝又得微蟲蛄螻，有大如羊者，大如牛者，蟲名螾，大如虹者，應土德之王也。有獸名恙，如師子，食虎，而循常近人，或來入室，人畏而患之。帝乃上奏於天，徙之北荒。
帝以景雲之瑞，慶雲之祥，即以雲紀官，官以雲為名，故有縉雲之官或雲帝煉金丹，有縉雲之瑞，自號縉雲氏。赤多白少為縉。於是設官分職，以雲命官，春為青雲官，夏為縉雲官，秋為白雲官，冬為黑雲官。帝以雲為師也。是時炎帝之裔姜姓者也。縉雲者，帝之祥雲，其雲非雲非煙，非紅非紫。又以帝煉丹於婺州縉雲之堂，有此祥雲也。
帝置四史官，令沮誦、倉頡、隸首、孔甲居其職，主圖籍也《周禮》，掌版圖，人戶版籍也。又令蒼頡主人儀。孔甲始作盤盂，以代凹尊坯飲之樸，著《盤盂篇》，盤盂之誡也。帝作巾幾之法以著經，黃帝書中通理，黃帝史謂之《墳》。墳，大也孔安國曰：遭秦焚之，不可聞也。有臣史王始造畫，又濟南人公玉帶上黃帝明堂圖，有復道，上有樓，從西南入，此樓之始也。帝依圖制之，曰合宮，可以觀其行也。乃立明堂之議，以觀於賢也。時有仙伯出於岐山下，號岐伯，善說草木之藥性味，為大醫。帝請主方藥。帝乃修神農所嘗百草性味，以理疾者，作《內外經》。又有雷公述《砲炙方》，定藥性之善惡。扁鵲、俞附二臣定《脈經》，療萬姓所疾。帝與扁鵲論脈法，撰《脈書上下經》漢文里陽公淳于意能知疾之生死，按《脈經》也。帝問岐伯脈法，又制《素問》等書及《內經》今有二帙，各九卷，後來就修之，按《素問》序雲岐伯作，今卷數大約闕少，其八十一難，後來增修。又雲天降素女以治人疾，帝問之，遂作《素問》也。帝問少俞針注，乃制《針經》明堂圖灸之法，此針藥之始也。
黃帝理天下，始以中方之色稱號。初居有熊之國，曰有熊帝如顓頊為高陽帝，帝嚳為高辛帝，唐堯為陶唐帝也，不好戰爭。當神農之八代榆岡始衰，諸侯相侵。以黃帝稱中方，故四方僭號，亦各以方色稱史載而不言名號，即青帝太皞，赤帝神農，白帝少昊，黑帝顓頊，時有四帝之後，子孫僭越而妄有稱者也。僉共謀之，邊城日駭。黃帝乃罷臺榭之役，省靡麗之財，周戎士，築營壘。帝問於首陽山在河中郡，不安其居。令採首山之金，始鑄刀造弩。有於東海流波山得奇獸，狀如牛，蒼身無角一足，能出入水，吐水則生風雨，光如日月，其音如雷，名曰夔牛。帝令殺之，以其皮冒之，以為鼓，以擊之，聲聞五百里《世本》雲，殷巫咸始作鼓，則非也。帝令軍人吹角為龍鳴，此鼓角之始也。於是又令作蹴踘之戲，以練武士。今擊球也。《西京記》曰，踘場即球也。黃帝云：「日中必熭，操刀必割。狂屈豎聞之曰：黃帝知言也。
帝有天下之二十有二年，忽有蚩尤氏不恭帝命，諸侯中強暴者也。兄弟八十人，並獸身人語，銅頭鐵額，不食五穀，啖沙蠶石蚩尤始作鎧甲兜牟，時人不識，謂是銅頭鐵額。李太白曰：南人兵士見北地人所食麥飯糗糧，不識，謂之啖沙吞石，以喻於此。不用帝命，作五虐之刑，以害黎庶。於葛盧山發金作冶，制為鎧甲及劍，造立兵仗刀戟大弩等，威震天下，不順帝命。帝欲伐之，徵諸侯，一十五旬未克敵，思念賢哲以輔佐，將征不義。乃夢見大風吹天下塵垢，又夢一人執千鈞之弩，驅羊數萬群。覺而思曰：風號令，執政者也；垢去土，解化清者也，天下當有姓風名後者。夫千鈞之弩，冀力能遠者也；驅羊萬群，是牧人為善者也，豈有姓力名牧者乎？帝作此二夢及前數夢龍神之驗，即作夢之書。令依二夢求其人，得風後於海隅，得力牧於大澤。即舉風後以理民，初為侍中，後登為相，力牧以為將。此將相之始也。以大鴻為佐理。於是順天下之紀，幽明之數，生死之說，是謂帝之謀臣也。
帝問張若謀敵之事，張若曰：不如力牧，能於推步之術，著《兵法》十三卷，可用之。乃習其干戈，以征弗享。始制三公之職，以象三臺天象有三臺星。風後配上臺，天老配中臺，五聖配下臺太公《六韜》曰：風後、力牧、五聖為七公。則五聖五人也。黃帝於是取合己者四人，謂之四面而理。時獲寶鼎，迎日推策。又得風胡為將，作五牙旗及烽火戰攻之具，著《兵法》五篇。又以神皇為將，帝之夫人費修之子為太子，好張羅及弓矢，以大將謂之撫軍大元帥，為王前敵；張若、力牧為行軍左右別乘；以容光為大司馬，統六師兼掌邦國之九法容光一曰常光。又置左右大監，監於萬國。臣龍紆者，有勇有義，亦為將。
帝之行也，以師兵為營衛，乃與榆岡合謀，共擊蚩尤。帝以玉為兵玉飾兵器。帝服黃冕，駕象車，交六龍，大丙、太一為御，載交龍之旗，張五牙彩旗引之，以定方位。東方青牙旗，餘各依方色。帝之行也，常有五色雲氣，狀如金枝玉葉，止於帝上，如葩華之象，帝因令作華蓋今之傘蓋是也。黃帝即與蚩尤大戰於涿鹿之野地在上谷郡，南有涿鹿城。帝未克敵，蚩尤作百里大霧，彌三日，帝之軍人皆迷惑。乃令風後法斗機，作指南車，以別四方崔豹《古今注》曰：「周公作指南之車。」據此，時已有指南車，即周公再修之爾。帝乃戰，未勝，歸太山之阿，慘然而寐。夢見西王母遣道人，披玄狐之衣，以符受帝曰：太一在前，天一在後，得之者勝，戰則克矣。帝覺而思之，未悉其意，即召風後告之。後曰：此天應也，戰必克矣！置壇祈之。帝依以設壇，稽首再拜，果得符，廣三寸，長一尺，青色，以血為文，即佩之。仰天嘆所未捷，以精思之，感天大霧，冥冥三日三夜。天降一婦人，人首鳥身，帝見稽首，再拜而伏。婦人曰：「吾玄女也，有疑問之。」帝曰：「蚩尤暴人殘物，小子欲萬戰萬勝也。」玄女教帝《三宮秘略五音權謀陰陽之術》」兵法謂玄女戰術也。衛公李靖用九天玄女法是也。又神符，黃帝之符也。《陰陽術》即《六壬太一遁甲運式法》也。玄女傳《陰符經》三百言，帝觀之十旬，討伏蚩尤。授帝《靈寶五符真文》及《兵信符》，帝服佩之，滅蚩尤。又令風後演《河圖》法而為式用之，創十八局，名曰《遁甲》周公時約為七十二局，漢張子房共向映，一雲四皓議之為十八局。案神龍負圖文，遁其甲，乃名之《遁甲》，今為一局，揭帖是也。以推主客勝負之術。
黃帝又著《十六神歷》，推《太一》、《六壬》等法。又述六甲陰陽之道，作勝負握機之圖及《法要訣黃帝兵法》三卷《宋武傳》云：神人出之。《河圖出軍訣》稱黃帝得《王母兵符》。又有《出軍大帥》、《年命立成》各一卷，《太一兵歷》一卷，《黃帝出軍新用訣》一十二卷，《黃帝夏氏占兵氣》六卷，此書至夏後時重修之也。《黃帝十八陣圖》二卷諸葛亮重修為八陣之圖。《黃帝問玄女之法》三卷，《風後孤虛訣》二十卷，《務成子玄兵災異占》十四卷，《鬼臾區兵法》三卷、圖一卷或作《鬼谷區》。設兵法以來，皆起於黃帝，亦後來增修也。
黃帝於是納五音之策，以審攻戰之事。復率諸侯再伐蚩尤於冀州。蚩尤率魑魅魍魎，請風伯雨師，從天大風而來，命應龍蓄水以攻黃帝。黃帝請風伯雨師及天下女襖，以止雨於東荒之地，北隅諸山，黎土羌兵，驅應龍以處南極，殺蚩尤與誇父。不得復上，故其下旱，所居皆不雨。蚩尤乃敗於顧泉，遂殺之於中冀，其地因名絕轡之野在媯州也。既擒殺蚩尤，乃遷其庶類善者於鄒屠之鄉，其惡者以木械之。帝令畫蚩尤之形於旗上，以厭邪魅，名蚩尤旗。殺蚩尤於黎山之丘東荒之北隅也。擲械於大荒之中，宋山之上，其械後化為楓木之林《山海經》曰：融天山有楓木之林，蚩尤之桎梏所化也。所殺蚩尤，身首異處，帝閔之，令葬其首塚於壽張縣名，在鄆州，塚高七尺，土人常以十月祀之，則赤氣如絳見，謂之蚩尤旗。其肩膂塚在山陽縣名，在楚州，肩膂，府藏也。其髀塚在鉅鹿邢州鉅鹿縣也。收得蚩尤《兵書行軍秘術》一卷，《蚩尤兵法》二卷。黃帝都於涿鹿城上谷郡涿州，地名獨鹿，又曰濁鹿，聲傳記誤也。
黃帝又與榆岡爭天下，榆岡恃神農帝之後，故爭之。黃帝始以雕鶡鷹鸇，一雲隼之羽，為旗幟《六典》曰：今鵕鸃旗也。以熊罷郤虎為前驅，戰於阪泉之野地名，在上谷郡，今媯州也。三戰而後克之。帝又北逐獯鬻之戎即匈奴也。諸侯有不從者，帝皆率而征之。凡五十二戰，天下大定。
帝以伐叛之功，始令岐伯作車樂鼓吹，謂之簫鐃歌，以為軍之警衛。《棡鼓曲》、《靈夔吼》、《雕鶚爭》、《石墜崖》、《壯士怒》、《玄雲》、《硃鷺》等曲，所以揚武德也，謂之凱歌《六典》曰：漢時張騫得之於西域，凡八曲，軍樂之遺音。簫、笳也，金鐃如鈴而無舌，有柄，執之以止鼓也。
於是諸侯咸尊軒轅為天子。帝以己酉歲立，承神農之後，火生土，帝以土德，稱王天下，號黃帝。位居中央，臨制四方。帝破山通道，未嘗寧居。令風後負壽書，伯常荷劍，旦出流沙，夕歸陰浦，行萬里而一息，反涿鹿之阿。帝又試百神而朝之。帝問風後：「予欲知河所洩。」對曰：「河凡有五，皆始於崑崙之墟。黃河出於崑崙山東南腳下，即其一也。」餘四河，說在於東方朔《十洲記》。
帝令豎亥步自東極，至於西極，得五億十選九千八百八步一雲二億三萬三千。南北二億三萬一千三百里二億二十萬。豎亥左手把算，右手指青丘北，東盡泰遠，西窮邠國，東西得二萬八千里，南北得二萬六千里萬里曰選。神農時東西九千萬里，南北八千萬里，逾四海之外。韋昭注《漢書》，不信此闊遠於海外。臣瓚據道書，神農乘龍游遠也，黃帝乘馬以理土境，只四海內也。《淮南子》云：北極至於南極，二億三萬三千五百七十里也。淮南王學道，此言絕遠，亦據道書也。黃帝始畫野分州，令百郡大臣授德教者，先列圭玉於蘭蒲蓆上，使舂雜寶為屑，以沉榆之膠和之為泥，以分土別尊卑之位，與華戎之異。文出《封禪記》。
帝旁行天下，得百里之國者萬區。今之縣邑者也。所謂「首出庶物，萬國咸寧。」有青烏子能相地理，帝問之以制經。帝又問地老，說五方之利害。時有瑞草生帝庭，名屈軼，佞人入則指之，是以佞人不敢進。時外國有以神獸來進，名獬豸，如鹿，一角。置於朝，不宜之臣，獸即觸之。帝問食何物？對曰：春夏處水澤，秋冬處松竹。此獸兩目似熊。
容成子，有道，知律者，女媧之後。初為黃帝造律曆，元起辛卯，至此時造笙以象鳳鳴。素女於廣都來，教帝以鼓五十弦瑟《古史考》曰琴則非也。黃帝損之為二十五弦，其瑟長七尺二寸。伏羲置琴，女媧和之。黃帝之琴名號鐘，作清角之弄。帝始制七情，行十義之教。七情者，喜、怒、哀、樂、懼、惡、欲七情也。十義者，君仁、臣忠、父慈、子孝、兄良、弟悌、夫義、婦聽、長惠、幼順，十義也。帝制禮作樂之始也。《黃帝書》說東海有度索山，或曰度朔山，偽呼也此山間以竹索懸而度也。山有神荼、鬱壘，神能御兇鬼，為百姓除患，制驅儺之禮以象之。帝以容成子為樂師，帝作《雲門》、《大卷》、《咸池》之樂。乃張樂於洞庭之野。北門成曰：其奏也，陰陽以之和，日月以之明，和風俗也唐至德二年，洞庭側有人穿地得古鐘，有古篆文，黃帝時樂器也。永泰二年，巴陵令康通中得採藥人石季德，於洞庭鄉採藥，得古鐘，上有篆。岳州刺史李萼進之。可明《莊子》所謂黃帝於洞庭張樂，誠不妄者也。
黃帝將會神靈於西山之上，乃駕象車六交龍，畢方並轄，蚩尤居前蚩尤旗也。風伯進掃，雨師灑道，鳳凰覆上，乃到山大合鬼神。帝以號鐘之琴，奏清角之音師曠善於琴，晉平公強請奏角弄，師曠不得已，一奏雲從西北起，再奏大風起、大雨作，平公懼而成疾焉。謂崑崙山之靈封，致豐大之祭，以詔後代，斯封禪之禮也。於時崑崙山北玉山之神人也。西王母太陰之精，天帝之女也。人身虎首《山海經》曰虎顏，一雲虎色。豹尾，蓬頭戴勝，顥然白首，善嘯，石城金臺而穴居，坐於少廣之山，有三青鳥常取食，此神人西王母也。慕黃帝之德，乘白鹿來獻白玉環。又有神人自南來，乘白鹿獻鬯，帝德至地，秬鬯乃出。黃帝習樂以舞眾神，又感玄鶴二八翔舞左右。帝於西山嘗木果，味如李，狀如棠華，赤無核，因名沙棠，食之御水不溺。帝立臺於沃人國西王母之山，名軒轅臺。帝乃休於冥伯之丘，崑崙之墟。
帝游華胥國，此國神仙國也伏羲生於此國，伏羲母此國人，帝往天毒國居之，因名軒轅國後來曰天竺，去長安一萬二千里，《古史考》曰在海外，妄也。
帝又西至窮山女子國，北又復游逸於崑崙宮赤水北，及南望還歸而遺其玄珠。使明目人離婁求之，不得；使罔象求而得之。後為蒙氏之女奇相氏竊其玄珠，沉海去為神玄珠喻道，蒙氏女得之為水神。
帝巡狩東至海，登桓山，於海濱得白澤神獸，能言，達於萬物之情。因問天下鬼神之事，自古精氣為物，遊魂為變者，凡萬一千五百二十種，白澤言之，帝令以圖寫之以示天下，帝乃作《祝邪之文》以祝之。
帝週遊行時，元妃嫘祖死於道，帝祭之以為祖神。令次妃嫫母監護於道，以時祭之，因以嫫母為方相氏向其方也，以護喪，亦曰防喪氏。今人將行，設酒食先祭道，謂之祖餞。祖，送也。顏師古注《漢書》雲黃帝子為道神，乖妄也。崔實《四民月令》復曰黃帝之子，亦妄也。皆不得審詳祖嫘祖之義也。
黃帝以天下大定，符瑞並臻，乃登封太山，禪於亭亭山泰山下小山也。又禪於幾幾山，勒功於喬嶽，作下畤以祭炎帝。以觀天文、察地理、駕宮室、製衣服、候氣律、造百工之德，故天授輿服、斧鉞、華蓋、羽儀。天神之丘，黃帝著《軒輿之銘》。
帝以事周畢，即推律定姓孔子京房皆行此事。紀鐘甄聲。帝之四妃嫘祖、嫫母、費修、女節是也。生二十五子，得姓者十二人一雲十三人，姬、酉、祈、巳、滕、箴、任、茍、僖、詰、旋、依《史記》雲六十一姓，惟厘、嬛二姓不同。所云黃帝姓公孫者十八代，合一千五百年，其十二姓十三代，合一千七十二年。《史》又云：「十二姓德薄不記錄，」亦不可也。姬、祁、滕、任、僖、詰皆有德有名者也。所云黃帝姓公孫，雖古史相傳，理終不通。且黃帝生於有熊，長於姬水，只合以姬為姓。至周武王稱黃帝十九代孫，姬姓之後，即黃帝姬姓，非公孫也。且周置五等諸侯，以公侯伯子男，後諸侯子孫多稱公孫，言公之子孫也。故連公子為姓者，且有八十五氏，皆非黃帝時人。黃帝九子，各封一國潘安仁詩言之，未知其源。元妃嫘祖生二子，玄囂、昌意，並不居帝位。玄囂得道，為北方水神。昌意娶蜀山氏之女，生顓頊，居帝位，即黃帝嫡孫也，號高陽氏。摯字青陽，即帝位，號金天氏，黃帝之小子也。少昊後有子七人，顓頊時，以其一子有德業，高陽帝賜姓曼氏，餘不聞。
黃帝以天下既理，物用具備，乃尋真訪隱，問道求仙，冀獲長生久視，所謂先理代而後登仙者也。時有甯子為陶正，有神人過，教火法，出五色煙，能隨之上下，道成仙去，往流沙之所，食飛魚，暫死，二百歲更生，作《沙頭頌》曰：「青蕖灼爍千載舒，萬齡暫死餌飛魚。」有務光子者，身長八尺七寸，神仙者也至夏時，餌藥養性鼓琴，有道壽永者。有赤蔣子輿，不食五穀，啖百花而長年堯時為木工，能隨風上下，即已二千歲矣。有容成公善補導之術，守生養氣，穀神不死，能使白髮復黑，齒落復生。黃帝慕其道，乃造五城十二樓以候神人。即訪道游華山、首山，東之太山，時致怪物，而與神仙通。接神人於蓬萊，回乃接萬靈於明庭、京兆、仲山、甘泉、寒門、穀口在長安北，甘泉，雲陽。黃帝於是祭天圓丘，將求至道，即師事九元子，以地皇元年正月上寅日齋於首山在河東蒲阪縣。復週遊以訪真道。令方明為御，昌宇驂乘，張若謬扅道焉謬音習，扅，舒氏切，或作明。昆閽、滑稽從車，而至襄城之野，七聖俱迷，見牧馬童子，黃帝問曰：為天下若何？小童曰：理天下何異牧馬？去其害馬而已。黃帝稱天師而退。至於圜丘，其國有不死樹，食其子與葉，人皆不死。有丹巒之泉，飲之而壽。有巨蛇害人，黃帝以雄黃卻逐之，其蛇留一時而反《外國記》雲，留九年也。帝令三子習服之，皆壽三百歲。北到洪堤，上具茨山在於陽翟。見大隗君密縣大隗神也。又見黃蓋童子，受《神芝圖》七十二卷。適中岱，見中黃子中，受《九茄之方》一雲至崆峒山見中黃真人，其方原州有崆峒之山。應劭云：在隴右，非也。登崆峒山，見廣成子問至道司馬彪注《莊子》云：「崆峒，當斗之山也。一方在梁國虞城東三十里是也。廣成子不答。帝退，損天下，築特室，藉白茅，間居三月，方往再問修身之道，乃授以《自然經》一卷。
黃帝舍帝王之尊，托猳豚之文，登雞山，陟王屋山，開石函，發玉笈，得《九鼎神丹注訣》。南至江，登熊、湘山熊山在召陵長沙也，湘山在長沙益陽縣。往天臺山，受《金液神丹》。東到青丘山，見紫府先生，受《三皇內文大字》《抱樸子》云：有二十卷，以劾召萬神。南至五芝玄澗，登圜壟廕，建木觀，百靈所登，降採若乾之芝一雲花。飲丹巒之水。南至青城山，禮謁中黃丈人。乃間登雲臺山，見甯先生，受《龍蹻經》。問真一之道，皇人曰：子既居海內，復欲求長生不死，不亦貪乎！頻相反覆，而復受道，即中黃真人，黃帝拜謝訖，東過廬山，為使者以次青城丈人也。廬山使者秩比御史，主總仙官之道，是五嶽監司也。又封潛山君為九天司命，主生死之錄。黃帝以四岳皆有佐命之山，而南嶽孤特無輔，乃章詞三天太上道君，命霍山為儲君，命潛山為衡岳之副以成之，時參政事，以輔佐之。帝乃造山躬寫形象，以為《五嶽真形之圖》。
黃帝往練石於縉雲堂，於地練丹，時有非紅非紫之雲見，是曰縉雲，因名縉雲山在婺州金華縣，一雲永康縣也。帝藏兵法勝負之圖，六甲陰陽之書於苗山禹會計功於此集諸侯，因名會稽也。黃帝合符瑞於釜山，得不死之道。奉事太一元君，受要記，修道養生之法。於玄女素女受房中之術，能御三百女。玄女授帝《如意神方》，即藏之崆峒山。帝精推步之術，於山稽、力牧著體診之訣，於岐伯、雷公講占候，於風後先生救傷殘綴金冶之事，故能秘要，窮盡道真也。黃帝得玄女授《陰符經》義，能內合天機，外合人事。
帝所理天下，南及交趾，北至幽陵，西至流沙，東及蟠木蟠桃在度索山，具在《山海經》也。帝欲棄天下曰：吾聞在宥天下，不聞理天下。我勞天下久矣，將息駕於玄圃，以返吾真矣崑崙山上有玄圃也。黃帝修興封禪禮畢，採首山之銅，將鑄九鼎於荊山之下，以象太一於雍州虢州湖城縣有石記述黃帝鑄鼎於此，舊曰鼎州弘農郡，《地理志》雲，馮翊懷德縣南之荊山是也。是鼎神質文精也，知吉知兇，知存知亡，能輕能重，能息能行，不灼而沸，不汲自滿，中生五味，真神物也。黃帝煉九鼎丹服之。逮至煉丹成後，以法傳於玄子，此道至重，盟以誡之。帝以《中經》所紀，藏於九嶷山東，號委羽，承以文玉，覆以盤石。其書金簡玉字，黃帝之遺讖也夏禹得之，亦仙化去。又雲藏之於會稽覆釜山中也。帝又以所佩《靈寶五符真文》書金簡一通，封於鐘山，一通藏於宛委之山。
帝嘗以金鑄器，皆有名，題上古之字也，以記年月，或有祠也。時有薰風至，神人集，成厭代之志，即留冠劍珮舄於鼎湖極峻處昆臺之上，立館其下，崑崙山之軒轅臺也。
時有馬師皇善醫馬，有通神之妙思。有龍下於庭，伏地張口閉目，師皇視之曰：此龍病求我醫也。師皇乃引針於龍口上下，以牛乳煎甘草灌之。龍病癒，師皇乘此龍仙去。黃帝聞之，自擇日卜雲，還宅升仙之日，得戊午，果有龍來。垂鬍髯下迎，黃帝乃乘龍與友人無為子及臣僚等從上，七十二人同去。小臣不得上者，將龍髯拔墜髯及帝之弓，小臣抱其弓與龍髯而號泣，弓因曰烏號，鑄鼎之地後曰鼎湖至周王時封虢叔於此，因名曰號州，古曰鼎州，於漢曰湖城縣也。其後有臣左徹削木為黃帝象，率諸侯朝奉之。臣僚追慕，靡所措思，或取幾杖立廟而祭，或取衣冠置墓而守，是以有喬山之塚在上谷郡周陽縣。又膚施縣有黃帝祠四所，邡州喬山，黃帝塚在焉。黃帝曾游處皆有祠，五百年後，喬山墓崩，惟劍與赤舄在焉，一旦亦失《荊山記》、《龍首記》具載之也。黃帝居代總百一十一年，在位一百年。自上仙後，升天為太一君，其神為軒轅之宿，在南宮。黃龍之體象火體，祭天神，軒轅星一也。後來享之，列為五帝之中方君也，以配天。黃帝土德，居中央之位，以主四方東方青帝太昊，南方赤帝神農，西方白帝少昊，北方黑帝顓頊。以鎮星配為子，名樞紐之神，為佐配享於黃帝。
帝之子昌意居弱水。昌意弟少昊，帝妃女節所生也。帝之女溺於東海，化為鳥，名精衛，常銜西山木石以堙東海。少昊名摯，字青陽，即帝位，號金天氏，黃帝之子也。顓頊高陽氏，黃帝之孫也，各有聖德，在位七十八年終，母蜀山氏所生都商丘。濮陽禺強，黃帝之胤，不居帝位，與顓頊俱得道，居北方為水神顓頊已來，以所典之地為名號。帝嚳高辛氏，黃帝之孫蟜極生高辛也，帝嚳高辛神靈，自言其名，都偃師亳州，河南。在位七十年，壽一百五歲。帝堯陶唐氏，黃帝之玄孫也。姓伊祁，名放勛，興於定陶，以唐侯為帝濟陰定陶，又雲定州唐縣。都於平陽郡在晉州。在位九十八年，一百一十八歲。舜有虞氏，黃帝八代孫。禹為玄孫也。按《遁甲開山圖》曰：禹得道仙人也。古有大禹，女媧十九代孫，大禹壽三百六十歲，入九嶷山，仙飛去。後三千六百歲，堯理天下，洪水既甚，人民墊溺，大禹念之，乃化生於石紐山。泉女狄暮汲水，得石子如珠，愛而吞之有娠，十四月生子。及長，能知泉源，代父鯀理洪水，三年功成。堯帝知其功，如古大禹，知水源，乃賜號禹。推之，是黃帝玄孫無疑也。殷湯，黃帝十七代孫黃帝子少昊生蟜極，蟜極生高辛，十四世後，即天一為殷王是也。
黃帝子孫各得姓於事，帝推律定姓者十二具在中卷。少昊有子姓曼，顓頊姬姓以黃帝居姬水，帝嚳子後稷，姬姓也。堯姓伊祁，舜姓姚，禹姓姒，湯姓子。又張、鄧、軒、路、黃、寇、宋、酈、白、薛、虞、資、伊、祁、申、屠、黃公、托拔昌意少子封北土，以黃帝土德化俗，以土為托，以君為拔，乃以托拔為姓。黃帝有九子，各封一國具在中卷。總三十三氏，出黃帝之後。黃帝相承凡一千二百五十年，自黃帝己酉歲至今。
