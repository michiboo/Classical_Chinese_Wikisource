《太霄瑯書妙經》云：九天九王，萬炁之本宗，眾帝之祖先，乃九氣之精源。以天地未凝，三晨未明，結自然而生於空洞之內，溟涬之中，歷九黃劫而分氣各治，置立天地，日、月、星、辰於是而明。萬氣流演，結成道真，元始上皇、高上玉虛，並生始天之中；三十九帝、二十四真，遂有宮闕次序之官。上皇寶經皆結自然之章，以行長生之道，不死之方。符章玉訣，皆起於九天之王，傳於世代之真。至三五改運，九靈應期，後聖九玄道君推校本元，以歷九萬億九千累劫，上皇典格，多不相參。道君以中皇元年九月一日於玉天瓊房金闕上宮，命東華青宮尋俯仰之格，揀校古文，撰定靈篇，集為寶經三百卷，以付上相青童君，使傳後學玉名合真之人。
《太微黃書》八卷素訣，乃含於九天玄母結文空胎，歷歲數劫以成自然之章。太皇中歲成《洞真金真玉光八景飛經》。元始天王名之《八景飛經》，廣生太真名之《八素上經》，青真小童名之《豁落七元》，太上道君曰《隱書玉訣金章》。
《金書秘字》出乎混洞太無，紫氣練真，鋒芒艷乎日月，斷諸邪暗，飛彩空玄。太上有命，付諸天君。青真小童奉受修習，傳太極真人、清虛真人、南嶽赤松子、劉子先等，寶秘尤嚴，得者勿洩。
凡欲定心，當受《上皇民籍定真玉籙》。此籙至要，為學之先，先能定心，仙名乃定。仙名者由此籙焉。是三天正一先生所佩，以定得仙之名，傳於玉帝三十九真也。
青童君請問太上道君曰：「治心入道，科術參羅，各雲要妙，由之有緣。未審今之所最要，何方為勝？」太上答曰：「勝理雖多，其有最者，治心之要，在乎慚愧；動心舉目，轉體安身，常懷慚愧，不忘須臾，心神乃定。定則入道。此為最要也。
青童曰：「何所慚愧，而得入道？」太上曰：「心有神識，識道可尊。尊由無為，而我有為，有為有累，志願無為，無為無累，不可便及。力進苦遲，負累稍至。為此慚愧，不離心中。又當思我稟生，生由父母。父母鞫養，辛苦劬勞。而我成長，學術不深，無奇方異法，令父母延年，長生不死，同得神仙。此期未克，供養又虧。公私愆過，父母垂憂。思慮不精，功行怠退。為此慚愧，不離心中。又父母愛念，令其攜誘，從師學問，智慧通神，求得仙聖，為道種人。師又勸勵，方便抑揚，善誘善接，既練既陶。而任欲肆心，負違師訓。或將成而罷，叛正入邪，攻伐師友，反道破經，罪延尊上，禍滅己身。災殃將至，不知改悛。或不自覺悟，以為真正。苦及方悔，悔無所追。為此慚愧，不離心中。又君王賞德，搜賢訪美。舉其宗鄉，拔其萃類。爵祿光厚，宴集綢繆。不能竭力盡忠，贊宣聖化，貪榮慕勢，阿諛面從，佞媚自進，抑絕高明，嫉害勝己，結對連仇。災兇賊害，毒至不知。知不能脫，誤及親友。為此慚愧，不離心中。又崇道不忘，事親能孝，奉君必忠，不負幽顯，而前身宿障，否病相纏，公私口舌，誹謗橫生。或鬥訟牢獄，非意而及。或執勤守慎，清直異群。君上所憎，眾邪所怨。或事師敬友，往還身心，遭罹兇醜。惡鬼惡人，交互劫掠，懾脅中傷。或為善成惡，舍財致怨，盡禮為佞，竭誠為奸。或起立館舍，繕寫經圖。堂宇雖立，不得常安。篇部雖多，不得披覽。公私罣礙，風火志失。慘疾饑寒，不從本忘。白日空去，素願未成。一失生道，方向冥冥。幽苦煩惱，未測還期。今欲救之，未得要訣。為此慚愧，不離心中，心中有神。不知慚愧，則馳競遑遑，無時得定，定由慚愧。慚愧既立，常在心中。心中有慚愧，俯仰思道。思道不忘須臾，則神明定乎內。內定則罪去，罪去則福來，福來則成真，成真則入道，入道由慚愧，慚愧則入神也。」
青童曰：「慚愧在心，謹聞命矣。請問慚愧在跡，其狀可聞乎？」太上曰：「善哉善哉，要爾之問也！夫有形則有心，有心則有事，有事則有跡，有跡則有狀，有狀則有言，有言則有法，有法則有道，有道則可陳矣。學士治心，慚愧在內，慚愧之跡，其狀在外。豫兮若冬涉川，猶兮若畏四鄰，是其狀也。慎言語，懼悀總也；節飲食，慮貪饕也；衣粗而凈，在素潔也；居陋而隱，守靜篤也；恭敬一切，避凌辱也；不敢為先，免嫉謗也；始終貞信，潛化導也；進止和光，密行教也；挫銳解紛，明道有時也；出處變化，見神應之緣也。各有其法，同是慚愧之狀也。」
《倉元上籙》，一名《太清內文》，又名《玉鏡寶章》，又名《金圖瓊宇》，又名《破淹洞符》，又名《玄覽寶籙》，又名《人鳥山經》，又名《金生策文》，又名《威武太一扶命》，玉晨君所修。秘於素靈上宮，得而奉行，能飛能沉，能隱能顯，位為真人。
《太素玉籙》者，玉晨君所修。五帝神使秘於素靈上宮大有之房。得者飛行太空，能隱能藏。給玉童、玉女各二人。密修即驗，洩露致災。精加謹慎，諦憶師官也。
老君曰：《神虎玉符》，太真九天父母所出。太真丈人以傳東海小童、九天真王，九天真王以傳太上道君。太上道君常所寶秘，藏於太陵靈都瓊宮玉房之里，衛以巨獸，捍以毒龍，神虎七千備於玉闕也。神虎班其匠，金虎亙其真，智慧標其干，消魔演其源。微旨幽邃，妙趣難詳。皆署天魔隱諱，或標百神內名。誦其章，千精駭動；詠其篇，萬襖束形。以三天立正之始，傳付太微天帝君，使威制六天，斬馘萬神，攝山召海，束縛群靈。威魔滅試，回轉五星。
符在本經。
晉興寧三年乙丑歲七月一日，桐柏真人授道士許遠游，言至甲申、乙亥、壬辰、癸巳歲，九月一日、七月一日、四月八日，當有道士著七色法衣，手持九曲策杖，或在靈壇之所，或在人間告乞，或詠經詩，或作狂歌。子若見之，勤請其道，必授子《神虎上符》。此南嶽真人，太上常使其時下在人間，察視學者之心也。
此符本刻於上清玉簡《智慧》篇中，有七萬言。靈音道妙，微旨難詳。或著天魔隱諱，或表萬神內名，或釋幽論凝，決於瓊音也。小有王君抄出此符及《威神內文》之法，以制天地群靈，有一百言耳。此咒甚秘，名曰《三天虎書太元上籙》。受之者先齋七十日，齎金虎玉鈴，素錦玄羅三十尺，以為金真之誓，盟天地不宣之約，依《四極明科》，聽使七百年中得傳三人。
符在本經。
太微天帝君以傳金闕帝君。硃書白素，盛以紫錦囊。佩之頭上以行，則制命天地群靈，神仙敬伏，玉華執巾，天丁衛軀，山嶽稽精。加敕威神之祝，玉清之章，便得斬馘九魔，千妖滅形矣。此上清禁符，不傳於世。得佩之者，飛升上清。
太上道君曰：李山淵德合七聖，為金闕之主。方當參謁十天，理命億兆；定中元於玄機，制陰陽於不測。以齊首拔真，擢領封河召海，斷任死生，把執天威，馘滅六天，總罰三官。既以說之以《智慧》，又復記之以《消魔》。《智慧》可以驅神，《消魔》可以滅邪。復授之以《神虎真符》，助之以散穢去患也。文辭在本經中。
《高上三元布經》，乃上清三天真書，上真玉檢飛空之篇：《上元檢天大籙》、《下元檢地玉文》、《中元檢仙真書》。如是寶篇，高上皆刻金丹書，貯以自然雲錦之囊，封以三元寶神之章，藏於九天之上大有之宮、金臺玉室九曲丹房。南極上元君主之，以上元硃宮玉女七百人侍衛。
《太上九真中經》，一名《天上飛文》，一名《外國放品》，一名《神州靈章》，雖有四號，故一書耳。
一名《三元玉晨法》，一名《雌一隱玄經》。
太虛真人南嶽赤松子曰：此經或名《九素上書》，或名《太極中真玉文》，或名《八道金策》。
《小有經下記》曰：三皇治世，各受一卷，以天下有急，召天上神，地下鬼，皆敕使之，號曰「三墳」。後有八帝，次三皇而治，又各受一卷。亦以神靈之教治天下。上三卷曰「三精」，次三卷曰「三變」，次二卷曰「二化」，凡八卷，號曰「八索」。
《東方九氣青天真文赤書》，一名《生神寶真洞玄章》，一名《東山神咒八威策文》。
《南方三氣丹天真文赤書》，一名《南雲通天寶靈鈐》，一名《九天神咒》，一名《赤帝八威策文》。
《中央黃天真文赤書》，一名《寶劫洞清九天靈書》，一名《黃神大咒》，一名《黃帝威靈策文》。
《西方七氣素天真文赤書》，一名《金真寶明洞微篇》，一名《西山神咒》，一名《八威召龍文》。
《北方五氣玄天真文赤書》，一名《元神生真寶洞文》，一名《北山神咒》。
《紫度炎光神玄經》者，非紫度炎光有本元，乃是神經自生空虛之中，凝氣成章，玄光炎映，積七千年，其文乃見。太微天帝君以紫簡結其篇目，金簡刻書其文。仍記為《紫度炎光神玄變經》者，從玄中變而名焉。
九天丈人告三天玉童曰：《九丹上化胎精中記》，乃生九玄之初，結太空自然之氣以成寶文。二十四真，三十九帝悉所修行。一名《瓊胎靈曜經》，一名《洞真太丹隱書》，一名《帝君七化變景九形經》，一名《太一二度帝寶五精經》。
《隱地八術》乃紫清帝君游隱之道，玄變之訣。舊文乃有八卷。變化八方，藏形隱影之事。
《外國放品經》皆玄古洞空之書，自然之章，是上真帝皇以下，及學仙得道者，莫不受音於太空。
《太上黃素四十四方》，皆九天之上書，八會之隱文也。是以太上大道君命上清高仙太極真人科集品目，陳其次序，合為黃素神方四十四首。
《八素真經》乃玄清玉皇之道。又有《地仙八素經》，論服王氣吐納之道也。又有《九素經》，論召鬼使精，行廚檢魂魄之事。
《三九素語玉精真訣》，上相青童君曰：《三九素語》出九帝、三真命咒之辭。理氣停年，開解靈關，五藏華鮮。
《龍景九文紫鳳赤書》曰：太上閑居崚嶒之臺、金華九曲之房，說《龍景九文紫鳳赤書》。
《瓊宮五帝靈飛六甲內文》，一名《太上六甲素奏丹符》，一名《五帝內真通靈之文》，一名《玉精真訣》，一名《景中之道》，一名《白羽黑翮隱玄上經》、《靈飛左右六十上符》，並生於九玄之中，結清陽之氣以成玉文。
《五老靈寶五篇真文元始天書》，生於空洞之中，為天地之根。又云：《元始赤書五篇真文》上清自然之書，九天始玄，化空洞之靈章。成天立地，開張萬真。
《洞玄智慧大誡經》，元始天尊以開皇元年七月一日，於西那玉國鬱察山浮羅之岳長桑林中，授太上大道君《智慧上品大誡法文》。
天尊曰：「卿並還坐。吾欲以思微定志旨訣告卿。其要簡易得悟，不亦快乎？」二真曰：「思微定志為有經也？」天尊曰：「都無文字。」二真曰：「斯徒解壁無底大癡。如無文字，何從得悟？」答曰：「即時一切經書，本無文字也。今日之言，不亦經乎？」
南極上元君曰：「吾愛高上順行三道之要、黃氣陽精之道。喻禦靈暉，口啜皇華，仰餐飛根。存七曜於紫庭，行三道於金門。洞闊狹於淵景，明日月之方圓。睹硃階於洞陽，入練湯於廣寒。登七寶於玄圃，攀飛梯於靈關。回陽精於浮黎，採黃氣於鬱單。傍金翅於高木，回石景以映顏。修禦靈圖，遂感神真。乃三景垂映，七精翼軒，五靈交帶，四司結篇，西龜定籙，名題高晨，故位登南極上元之君。此道高妙，非庸夫狹學所可言論。今集其所稟，粗說高上玉帝口言，以標玄虛自然靈文。付上相青童君，掌錄玄宮。經萬劫之後，當授玄記白簡青籙之人。」
玉佩者，九天魂精，九天之名曰晨燈，一名《太上隱玄洞飛寶章》。金璫者，九天魄靈，九天之名曰虹映，一名《上清華蓋陰景之內真》。
《太上玉經隱注》曰：上清之高旨，極真之微辭，飛仙之妙經也。《靈寶經》或曰《洞玄》，或雲《太上升玄經》，皆高仙之上品，虛無之至真，大道之幽寶也。《三皇天文》或雲《洞神》，或雲《洞仙》，或雲《太上玉策》，此三洞經符，立道之綱紀，太虛之玄宗，上真之首經矣。豈中仙之所聞哉？」
道學七經。經者，徑也；由也；常也；成也。徑直易行，由之得進，常通不塞。正以治邪，轉敗為成，經緯相會也。玄、素、黃帝、容成、彭鏗、巫咸、陳赦，習學七經，演述陰陽，生生為先。先仁之志，非但七人。七人跡多，亦號七經。天門玉子，皆傳斯道。外儒失道，不知道為儒本，儒為道末。本末不知，致無長壽之人，遂為淫亂之俗也。至於外儒，五經備有。《詩》首關雎。《禮》貴婚嫁。傳嗣之重，歷代所同；無後之罪，三千莫大；而知男女氣數、陰陽興衰，聞之疑怪，蚩鄙成災，良可痛念！智者悟之，能歸內道，救理外儒。《詩》、《禮》、《傳》、《易》，至於《尚書》、《禮》、《樂》、《孝經》，斂末崇本。本孝合乎道，習樂同乎德。道德弘深，仁義備舉。禮智恆用，信不暫虧。緣末入本，引外還內，上學之功，於此乎在。
七經者：一曰仁經。男女婚嫁，恩愛交接，生子種人，永世無絕。
二曰禮經。既生當長，壯不可恣，夫清婦貞，內外分別。尊卑相敬，和而有節。
三曰信經。既知禮節，親疏相間。朝野忠直，無相違負。
四曰義經。既知忠直，有與有取。罰惡賞善，更相成濟。
五曰智經。既知賞罰，防有枉濫。抑揚通流，除邪入正。
六曰德經。治邪保正，五德均平。無偏無苦，常樂長存。
七曰道經。常樂長存，騰泰無上。上德不德，教化立功。功成身退，權變無窮。
凡人學道，共修七經。經有所明，各有多少。仁經恩多，餘事皆少。少不受稱，多故立名。名為仁經，亦有《禮》、《義》、《信》、《智》、《德》、《道》六同若斯。唯《道》獨多，少行均平，故號大道，一切所宗也。
