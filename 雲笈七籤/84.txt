上宰總真西城王君，昔受之於紫陽公。施行道成後，以付弟子茅盈，以傳南嶽夫人，使授學道者當為真人。
夫石者，鐵之質；精者，石之津；金者，劍之乾；光者，刃之神。藏玄飆亂，景錄四寶之形。揮割百魔，映彩五星，觀煥七元，激烈火兵者矣。軒轅有橋山之葬，所以劍舄在焉；玉子有渤海之塚，劍鳴空槨；王喬有京陵之墓，而劍飛沖霄。斯實真驗九玄，精應太虛，神方之靈，致威劍之妙化也。諸以劍屍解者，以劍代身，五百年之後，此劍皆自然還其處也。幽響無間，恍惚難尋，不可得言矣！不可得書矣！為之者，見之者，唯當應之於心耳。
軒轅自採首山銅以鑄鼎，虎豹百禽為之視火參爐。鼎成而軒轅疾崩，葬橋山。五百年後山崩，空室無屍，唯寶劍赤舄在焉，一旦又失所在也。
一說云：黃帝丹成，乘龍上天，群臣攀慕，葬劍舄於橋山。後五百年山崩，空室唯劍，又失所在。玉子者，帝嚳也，曾詣鐘山，獲《九化十變經》，以隱遁日月，遊行星辰，後一旦疾崩，營塚在渤海山。夏中衰時，有發玉子墓者，室中無所有，唯見一劍在北寢上，自作龍鳴虎嗥，人遂無敢近者，後亦失所在也。既發墓時，亦當在五百年之間也。王子喬墓在京陵，戰國時，復有發其墓者，唯見一劍在室，人適欲取視，而劍忽然飛入天中也。案神劍代身，五百年後劍自歸其處，當是靈人使故，有崩發者，令劍得出，而上飛沖天乎！
夫屍解之道，如為小妙，既令希者情阻，聞者不及，以一死鎮其路，亦無所復論。唯彭鏗游山，鳳綱市朝，四皓假首以素，八公變形萬化，亦吾所不願矣！自有方諸刻名，應得屍解之仙者，或稟受使然，或志行替敗，或學尋淺狹，或情向頹住。此自希尚所及，正以分得之。非向所論諸君衍門子輩。既飽上藥，而故為屍解者也。吾昔受先師屍解上方委化之道，雖不得獲用，常所依依。今向塵埃四會，交兵激合，三官驅除，疾賢害道，言神仙者致痾，尋淫利者富貴，志道求生者，亦何為波波於風火之中，束帶以入乎牢市者哉！今密出屍解之方，可各以傳示弟子應得為真人者，用之潛遁，足以遠兇惡；施之而逝，可以盡子孫之近戀；隱之而游，可以登名山也。若夫道數兼備，方術斯明，役使百鬼，招召眾靈，坐在立亡，分氣散形。雖處三軍而飆鋒不能兵，雖行兇危而災癘弗能幹，雖入市朝而百害不能生者，可無復施屍化之遷耳。夫此之解者，率多是不汲汲於龍輪樂，安棲於山林者矣！
《真誥》曰：吞瑯玕之華而營丘墓者，衍門子、高丘子、洪崖先生是也。衍門子墓在漁陽潞縣，高丘子墓在河中聞喜縣，洪崖先生墓在武威姑臧縣，此三郡並雲上古死人之空塚也。而不知高丘子屍解入六景山後，服金液之水，又受瑯玕華丹於中山，復托死乃入玄洲，受書為中嶽真人。衍門子今在蒙山大洞黃金之庭，受書為中元仙卿。洪崖先生今為青城真人也。漱龍胎而決死，飲瓊漿而叩棺者，王西城及趙伯玄、劉子先是也。服金丹而告終者，臧延甫、張子房、墨翟子是也。挹九轉而屍臭，服刀圭而蟲流者，司馬季主，寧仲君、燕昭王、王子晉是也。夫屍解托死者，正欲斷以死生之情，示民有終始之限耳！豈肯腐骸太陰，以肉餉螻蟻者哉。直欲遏違世之夫，塞兆民之源望也。
真人用寶劍以屍解者，蟬化之上品也。當自齋戒百日，乃使鍛人，用七月有庚申日，八月有辛酉日，作精利劍。使長三尺九寸，廣一寸四分，厚三分半，以杪九寸為左右刃處，其柄任長短，取適也，頭可安錄環也，唯使長三尺九寸耳。
錄鈽者，鏤刻劍鈽也。鈽左右面刻之作刃字，面有九刃字也。鈽背上刻作己字，作九已字也。深刻之，字刻皆從刀背而下，順刃也，順鈽而刻之也。
諸刻處，欲得以金銀廁填之，益分明佳也。劍身中有刻象在後，鈽中央復有堅起如小半鈽者，名之曰伏基。內鈽刻左面為日字，刻右面為月字。先又圓刻日月之外為郭也。所謂伏日月之光。基五百年還，出以揮五嶽，入以藏無間，下以制九陰，上以承玄冥，衛足以逐邪魔，威足以鑒七精，仰以映錄五氣，俯以代身化形矣。欲知劍之左右內外，以劍正指南，使劍背在上，使劍刃在下也。於是乃以東面為右，西面為左，東為內面，西為外面，所謂回巔黃赤，縱到五行，步斗含陰，斬電割風者也。斗謂七星，陰謂六丁之神也。劍杪九寸，有兩刃處，並刻兩刃中，脊上內外面各作三丁字，從兩刃頭始作丁字，分以三寸為一丁字，字順向劍杪。
此劍恆置所臥床上枕櫛被褥之間，使常不離身，以自衛也。既足以逐闢邪魔，又可以照映五形爾。乃神藥題之，即得遁景潛冥矣。此劍尺度長短，廣狹厚薄，刻鏤文字，乃太極四真人靈劍之模範也。或謂曰分景，或曰揮神刀，但當論鋌質有利鈍耳。上人皆陶昆吾之石，冶西流之金，鑄而作之，準其成範也。此之上質，非世人所得。但取精鐵，按而作之，亦足以流景逸真，隱靈化形。藥既陳矣，將不待西吾之質，乃成其妙也。凡鐵亦皆可用也，所存在於範質而已。夫虎狼惡獸，聞麟唱而竄穴，百鳥群游，聽鳳鳴而絕響。麟角豈銳於虎狼之爪牙哉？鳳聲豈猛於雕鶚之玃乎？所貴在於靈音神氣，道妙發煥，德為群物之軌，真為至空之柄，足以鎮萬精之眩惑，威千兇之用矣。奚必須昆吾之金、割玉之鋌耶？王子喬劍乃凡下之鐵耳，黃帝今所帶劍，是橋山中屍解劍也。若是者，復非西崑之流金也。
若欲且遁潛名山，棲身高岫，或欲隨時觀化，逍遙林澤；或欲斷兒子之情，令始終道畢，外割親悲，內遏希尚，不願真官隱浪自足者，當修劍屍解之道，以曲晨飛精，書劍左右面，先逆自託疾，然後當抱劍而臥。又以津和飛精作丸如大豆，於是吞之。又津和作一丸如小豆，以口含，緣拭之於劍鈽，密呼劍名字，祝曰：「良非子干，今以曲晨飛精相哺，以汝代身，使形無洩露，我當潛隱，汝暫入墓，五百年後，來尋我路。今請別矣，慎勿相誤，上登太極，言功八素。」祝畢，因閉目咽氣九十息，畢，開目忽見太一以天馬來迎於寢臥之前，於是上馬，顧見所抱劍已變成我之死屍在彼中也。臨時當易著太一迎服，留故衣巾以覆劍也。乃乘馬躡虛，任意所適。或可改名易姓，還反故鄉，無所忌難矣。劍成死屍，與真不異，又有臭氣，又乃生蟲。既劍入棺，即復劍形，不復為屍形也。天馬者，吉光騰黃之獸也。太極真人命太一使者齎馬執控，並迎以寶衣，恍惚而來，不知所以然也。馬去之時，雖眾醫侍疾，子孫滿側，而我易服束劍，流景變跡，徒相衛比肩對目，而不覺我之云為也。所謂化遁三辰，巔徊日精，呼吸萬變，非復故形者也。寶衣，無縫衣也。劍字，子干，名良非。若未用劍之時，眠臥常祝呼劍名字曰：「良非子干，神金揮靈。使役百精，令我長生。萬邪不害，天地相傾。」當密祝於劍鈽之中。上馬時，以藏景錄形靈丸二枚著劍青囊中，結空囊口，著被中，良久，已復變成向者囊中劍也。二三年間，乃忽然自失之耳。此曲晨飛精，一名七陽日精之華，蓋瑯玕之並例矣。此丹復能流遁散形，分景藏毫，四海不能容其體，粟米固能纏其外者也。隱回七度，昏蔽三光，實其妙矣！其用他藥得屍解，非是用靈丸之化者，皆不得返故鄉。返故鄉則為三官執之也。有死而更生者，有頭斷已死，乃從一旁出者，有死畢未殮而失屍骸者，有人形猶存而無復骨者，有衣在而形去者，有發脫而失形者。白日去謂之上屍解，夜半去謂之下屍解，向曉暮之際而去者謂之地下主者。此皆跡兆不滅，為人所疑，雖獲隱遁，令世志未厭，又不得返旋故鄉，游棲靡定，深所恨，恨意在於此。此自是《太清屍解之法》，那得比太極之化遁乎？高卑絕軌，良有由也。
太極真人誡：夫傳受此，雖年多者，所謂道初起耳。上古之世平，當全其限；中古世衰，漸可半之；下古世亂，三分之一乃可傳授。不但此法而已，長生大道亦然。若必是其人，亦復不限。下古，謂金馬之世也。事在《太極真人誡》中。
《赤書玉訣》云：當取靈山陽向之竹，令長七尺，有節，作神杖，使上下通直，甘竹乃佳。書《黑帝符》，著下第二節中。《白帝符》，第三節中。次《黃帝符》，第四節中。次《赤帝符》，第五節中。次《青帝符》，第六節中。空上一節，以通天；空下一節，以立地。蠟封上節，穿中印以《元始之章》。又蠟封下節，穿中而印以《五帝之章》。絳文作韜，長短大小足容杖，臥息坐起，常以自隨。行來可脫杖衣，隱以出入，每當別著凈處。以杖指天，天神設禮；以杖指地，地祗伺迎；以杖指東北，萬鬼束形。乘杖行來，及所施用，當叩齒三十六通，思五帝直符吏各一人，衣隨方色，有五色之光流煥杖上，五帝玉女各一人合共衛杖左右，微祝曰：
太陽之山，元始上精。開天張地，甘竹通靈。直符守吏，部御神兵。五色流煥，硃火金鈴。輔翼上真，出入幽冥。召天天恭，攝地地迎。指鬼鬼滅，妖魔束形。靈符神杖，威制百方。與我俱滅，與我俱生。萬劫之後，以代我形。影為吾解，神升上清。承符告命，靡不敬聽。」畢，引五方炁各五咽，合二十五咽止。行此道九年，精謹不慢，神真見形，杖則載人空行。若欲屍解，杖則代形。倏欻之間，已成真人。朝拜以本命八節日，當燒香左右，朝拜此杖，則神靈感降，道則成矣。
辛玄子，字延期，隴西定穀人。好道行，度秦川長梁溺死。西王母酆都北帝愍之，敕三官攝取骸還魄，復得成人，度命南宮。今正差領東海，侯補禁元中郎將，為吳越鬼神之司。
《道跡靈仙記》云：代郡段季正，隱士也。晚從司馬季主學道，渡秦川，溺水而死，蓋水解也。今在委羽山中。
王進賢者，瑯玕王衍之女也。遭石勒略，共侍女名六出赴黃河，自誓不受辱，即投河中。時遇嵩山女仙韓西華出遊，見而愍焉，撫接二人，救而度之，外示沉沒，內實密濟矣。西華即將入嵩高山，授以道要，今在華陽易遷宮中矣。六出本姓田，漁陽人，浚儀令田諷孫也。年可二十二三，體貌端正，善有志節，故能與進賢同赴於河。又田諷曾有陰德行善，福及六出，故亦得仙也。
