夫道本虛無，因恍惚而有物氣，元沖始，乘運化而分形。精象玄著，列宮闕於清景；幽質潛凝，開洞府於名山。元皇先乎象帝，獨化卓然，真宰湛爾，冥寂感而通焉，故得瓊簡紫文，方傳代學；瑯函丹訣，下濟浮生。誠志攸勤，則神仙應而可接；修煉克著，則龍鶴升而有期。至於天洞區畛，高卑乃異；真靈班級，上下不同。又日月星斗，各有諸帝，並懸景位，式辨奔翔，所以披纂經文，據立圖象，方知兆朕，庶覿希夷，則臨目內思，馳心有詣，端形外謁，望景無差。乃名曰《天地宮府圖》。其天元重疊，氣象參差，山洞崇幽，風煙迅遠，以茲縑素，難具丹青，各書之於文，撰《圖經》二卷。真經所載者，此之略備；仙官不言者，蓋闕而未詳。
太上曰：十大洞天者，處大地名山之間，是上天遣群仙統治之所。
第一王屋山洞
周回萬里，號曰小有清虛之天。在洛陽、河陽兩界，去王屋縣六十里，屬西城王君治之。
第二委羽山洞
周回萬里，號曰大有空明之天。在臺州黃嚴縣，去縣三十里，青童君治之。
第三西城山洞
周回三千里，號曰太玄總真之天。未詳在所，《登真隱訣》雲，疑終南太一山是，屬上宰王君治之。
第四西玄山洞
周回三千里，號三元極真洞天。恐非人跡所及，莫知其所在。
第五青城山洞
周回二千里，名曰寶仙九室之洞天。在蜀州青城縣，屬青城丈人治之。
第六赤城山洞
周回三百里，名曰上清玉平之洞天。在臺州唐興縣，屬玄洲仙伯治之。
第七羅浮山洞
周回五百里，名曰硃明輝真之洞天。在循州博羅縣，屬青精先生治之。
第八句曲山洞
周回一百五十里，名曰金壇華陽之洞天。潤州句容縣，屬紫陽真人治之。
第九林屋山洞
周回四百里，號曰尤神幽虛之洞天。在洞庭湖口，屬北嶽真人治之。
第十括蒼山洞
周回三百里，號曰成德隱玄之洞天。在處州樂安縣，屬北海公涓子治之。
太上曰：其次三十六小洞天。在諸名山之中，亦上仙所統治之處也。
第一霍桐山洞
周回三千里，名霍林洞天。在福州長溪縣，屬仙人王緯玄治之。
第二東嶽太山洞
周回一千里，名曰蓬玄洞天。在兗州乾封縣，屬山圖公子治之。
第三南嶽衡山洞
周回七百里，名曰硃陵洞天。在衡州衡山縣，仙人石長生治之。
第四西嶽華山洞
周回三百里，名曰總仙洞天。在華州華陰縣，真人惠車子主之。
第五北嶽常山洞
周回三千里，號曰總玄洞天。在躭州常山曲陽縣，真人鄭子真治之。
第六中嶽嵩山洞
周回三千里，名曰司馬洞天。在東都登封縣，仙人鄭雲山治之。
第七峨嵋山洞
周回三百里，名曰虛陵洞天。在嘉州峨嵋縣，真人唐覽治之。
第八廬山洞
周回一百八十里，名曰洞靈真天。在江州德安縣，真人周正時治之。
第九四明山洞
周回一百八十里，名曰丹山赤水天。在越州上虞縣，真人刁道林治之。
第十會稽山洞
周回三百五十里，名曰極玄大元天。在越州山陰縣鏡湖中，仙人郭華治之。
第十一太白山洞
周回五百里，名曰玄德洞天。在京兆府長安縣，連終南山，仙人張季連治之。
第十二西山洞
周回三百里，名曰天柱寶極玄天。在洪州南昌縣，真人唐公成治之。
第十三小溈山洞
周回三百里，名曰好生玄上天。在潭州澧陵縣，仙人花丘林治之。
第十四灊山洞
周回八十里，名曰天柱司玄天。在舒州懷寧縣，仙人稷丘子治之。
第十五鬼谷山洞
周回七十里，名曰貴玄司真天。在信州貴溪縣，真人崔文子治之。
第十六武夷山洞
周回一百二十里，名曰真升化玄天。在建州建陽縣，真人劉少公治之。
第十七玉笥山洞
周回一百二十里，名曰太玄法樂天。在吉州永新縣，真人梁伯鸞主之。
第十八華蓋山洞
周回四十里，名曰容成大玉天。在溫州永嘉縣，仙人羊公修治之。
第十九蓋竹山洞
周回八十里，名曰長耀寶光天。在臺州黃嚴縣，屬仙人商丘子治之。
第二十都嶠山洞
周回一百八十里，名曰寶玄洞天。在容州普寧縣，仙人劉根治之。
第二十一白石山洞
周回七十里，名曰秀樂長真天。在鬱林州南海之南也，又雲和州含山縣，是白真人治之。
第二十二岣昚山洞
周回四十里，名曰玉闕寶圭天。在容州北流縣，屬仙人餞真人治之。
第二十三九疑山洞
周回三千里，名曰朝真太虛天。在道州延唐縣，仙人嚴真青治之。
第二十四洞陽山洞
周回一百五十里，名曰洞陽隱觀天。在潭州長沙縣，劉真人治之。
第二十五幕阜山洞
周回一百八十里，名曰玄真太元天。在鄂州唐年縣，屬陳真人治之。
第二十六大酉山洞
周回一百里，名曰大酉華妙天。去辰州七十里，尹真人治之。
第二十七金庭山洞
周回三百里，名曰金庭崇妙天。在越州剡縣，屬趙仙伯治之。
第二十八麻姑山洞
周回一百五十里，名曰丹霞天。在撫州南城縣，屬王真人治之。
第二十九仙都山洞
周回三百里，名曰仙都祈仙天。在處州縉雲縣，屬趙真人治之。
第三十青田山洞
周回四十五里，名曰青田大鶴天。在處州青田縣，屬傅真人治之。
第三十一鍾山洞
周回一百里，名曰硃日太生天。在潤州上元縣，屬龔真人治之。
第三十二良常山洞
周回三十里，名良常放命洞天。在潤州句容縣，屬李真人治之。
第三十三紫蓋山洞
周回八十里，名紫玄洞照天。在荊州常陽縣，屬公羽真人治之。
第三十四天目山洞
周回一百里，名曰天蓋滌玄天。在杭州餘杭縣，屬姜真人治之。
第三十五桃源山洞
周回七十里，名曰白馬玄光天。在玄洲武陵縣，屬謝真人治之。
第三十六金華山洞
周回五十里，名曰金華洞元天。在婺州金華縣，屬戴真人治之。
太上曰：其次七十二福地，在大地名山之間。上帝命真人治之，其間多得道之所。
第一地肺山
在江寧府句容縣界，昔陶隱居幽棲之處，真人謝允治之。
第二蓋竹山
在衢州仙都縣，真人施存治之。
第三仙磕山
在溫州梁城縣十五里，近白溪草市，真人張重華治之。
第四東仙源
在臺州黃巖縣，屬地仙劉奉林治之。
第五西仙源
亦在臺州黃巖縣嶠嶺一百二十里，屬地仙張兆期治之。
第六南田山
在東海東，舟船往來可到，屬劉真人治之。
第七玉溜山
在東海近蓬萊島上，多真仙居之，屬地仙許邁治之。
第八清嶼山
在東海之西，與扶桑相接，真人劉子光治之。
第九鬱木洞
在玉笥山南，是蕭子雲侍朗隱處。至今陰雨猶聞絲竹之音，往往樵人遇之，屬地仙赤魯班主之。
第十丹霞洞
在麻姑山是蔡經真人得道之處。至今雨夜多聞鐘磬之聲。屬蔡真人治之。
第十一君山
在洞庭青草湖中，屬地仙侯生所治。
第十二大若巖
在溫州永嘉縣東一百二十里，屬地仙李方回治之。
第十三焦源
在建州建陽縣北，是尹真人隱處。
第十四靈墟
在臺州唐興縣北，是白雲先生隱處。
第十五沃州
在越州剡縣南，屬真人方明所治之。
第十六天姥岑
在剡縣南，屬真人魏顯仁治之。
第十七若耶溪
在越州會稽縣南，屬真人山世遠所治之。
第十八金庭山
在廬州巢縣，別名紫微山屬馬仙人治之。
第十九清遠山
在廣州清遠縣，屬陰真人治之。
第二十安山
在交州北，安期先生隱處，屬先生治之。
第二十一馬嶺山
在郴州郭內水東蘇耽隱處，屬真人力牧主之。
第二十二鵝羊山
在潭州長沙縣，婁駕先生所隱處。
第二十三洞真墟
在潭州長沙縣，西嶽真人韓終所治之處。
第二十四青玉壇
在南嶽祝融峰，西青鳥公治之。
第二十五光天壇
在衡岳西源頭，鳳真人所治之處。
第二十六洞靈源
在南嶽招仙觀，觀西鄧先生所隱地也。
第二十七洞宮山
在建州關隸鎮五嶺裏，黃山公主之。
第二十八陶山
在溫州安國縣，陶先生曾隱居此處。
第二十九三皇井，
在溫州橫陽縣，真人鮑察所治處。
第三十爛柯山
在衢州信安縣，王質先生隱處。
第三十一勒溪
在建州建陽縣東，是孔子遺硯之所。
第三十二龍虎山
在信州貴溪縣，仙人張巨君主之。
第三十三靈山
在信州上饒縣北，墨真人治之。
第三十四泉源
在羅浮山中，仙人華子期治之。
第三十五金精山
在虔州虔化縣，仇季子治之。
第三十六閤皁山
在吉州新淦縣，郭真人所治處。
第三十七始豐山
在洪州豐城縣，尹真人所治之地。
第三十八逍遙山
在洪州南昌縣，徐真人治之地。
第三十九東白源
在洪州新吳縣東，劉仙人所治之地。
第四十缽池山
在楚州王喬得道之處。
第四十一論山
在潤州丹徒縣，是終真人治之。
第四十二毛公壇
在蘇州長洲縣，屬莊仙人修道之所。
第四十三雞籠山
在和州歷陽縣，屬郭真人治之。
第四十四桐柏山
在唐州桐柏縣，屬李仙君所治之處。
第四十五平都山
在忠州，是陰真君上升之處。
第四十六綠蘿山
在朗州武陵縣，接桃源界。
第四十七虎溪山
在江州南彭澤縣，是五柳先生隱處。
第四十八彰龍山
在潭州澧陵縣北，屬臧先生治之。
第四十九抱福山
在連州連山縣，屬範真人所治處。
第五十大面山
在益州成都縣，屬仙人柏成子治之。
第五十一元晨山
在江州都昌縣，孫真人安期生治之。
第五十二馬蹄山
在饒州鄱陽縣，真人子州所治之處。
第五十三德山
在朗州武陵縣，仙人張巨君治之。
第五十四高溪藍水山
在雍州藍田縣，並太上所游處。
第五十五藍水
在西都藍田縣，屬地仙張兆期所治之處。
第五十六玉峰
在西都京兆縣，屬仙人柏戶治之。
第五十七天柱山
在杭州於潛縣，屬地仙王伯元治之。
第五十八商谷山
在商州，是四皓仙人隱處。
第五十九張公洞
在常州宜興縣，真人康桑治之。
第六十司馬悔山
在臺州天臺山北，是李明仙人所治處。
第六十一長在山
在齊州長山縣，是毛真人治之。
第六十二中條山
在河中府虞鄉縣管，是趙仙人治處。
第六十三茭湖魚澄洞
在西古姚州，始皇先生曾隱此處。
第六十四綿竹山
在漢州綿竹縣，是瓊華夫人治之。
第六十五滬水，
在西梁州，是仙人安公治之。
第六十六甘山
在黔南，是寧真人治處。
第六十七晃山
在漢州，是赤須先生治之。
第六十八金城山
在古限戍，又雲石戍，是石真人所治之處。
第六十九雲山
在邵州武剛縣，屬仙人盧生治之。
第七十北邙山
在東都洛陽縣，屬魏真人治之。
第七十一盧山
在福州連江縣，屬謝真人治之。
第七十二東海山
在海州東二十五里，屬王真人治之。
