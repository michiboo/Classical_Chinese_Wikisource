○洞仙傳
元君者，合服九鼎神丹，得道，著經九卷。
九元子者，煉紫金、合神丹，登仙，其經曰《庚辛經》。
長桑公子者，常散發行歌曰：巾金巾，入天門，呼長精，吸玄泉，鳴天鼓，養丹田。柱下史聞之曰：彼長桑公子所歌之詞，得服五星、守洞房之道也。
龔仲陽者，受嵩山少童步六紀之法。
上黃先生者，修步斗之道，得隱形法。
蒲先生者，常乘白鹿，採芝草於茅山。
茅蒙，字初成，咸陽南關人也。即東卿司命君盈之高祖。入華山修道，後乘雲駕龍，白日升天。先是，其邑歌曰：神仙得者茅初成，駕龍上升入太清，時下玄洲戲赤城。繼世而往在我盈，帝若學之臘嘉平。秦始皇聞之，因改臘曰嘉平。
常生子者，常漱水成玉屑，服之以升天。
長存子者，學道成，為玄洲仙伯。
蔡瓊，字伯瑤，師老子，受《太玄陽生符》、《還丹方》，合服得道，白日升天。常以《陽生符》活已死之人，但骸骨存者，以符投之即起。
張穆子者，修太極上元年紀以升仙，後以此法授龔叔進、王文卿、尹子房，皆得道。
童子先生者，於狄山學道，修《浴契鈴經》得仙。
九源丈人者，為方丈宮主，領天下水神，及陰精水獸蛟鯨之類。
穀希子者，學道得仙，為太上真官。東方朔師之，受閬風、鐘山、蓬萊及神州真形圖。
王仲高，常在淮南市行卜，父老傳雲比世見之。伍被言於淮南王安，安欣然迎之。謂安曰：「黃帝，吾父之長子也。昔師硃襄君，受長生之訣。」即以傳安。
陽生者，住少室西金門山，山有金罌漿，服之得道。
西門君者，少好道，明諸讖緯，以開山圖授秦始皇，而不能用。
玄都先生者，受仙人《黑玉天地鈴經》，行而得道。
黃列子者，嘗游獵九江，射中五色神鹿，逐跡尋穴，遇神芝，服而得風仙。
公孫卿者，學道於東梁甫山，一雲滋液山。山宮中有合成仙藥，得服之人立仙。日月之神，並在宮中。合藥時頌曰：玉女斷分劑，蟾蜍主和搗，一丸練人形，二丸顏容好。
蔡長孺者，蜀郡人。夫妻共服十精丸，體氣充盈。年九十生一男，名度世；一百五十歲復生一男，名無極。年三百歲視之如少童。
延明子高者，服麋角得仙。
崔野子者，服術以度世。
靈子真者，服桃膠得仙。
宛丘先生者，服制命丸得道。至湯之末世已千餘歲。以方傳弟子姜若春，服之，三百年視之如十五童子。彭祖師之，受其方三首。
馬榮者，住梁國穀城中，兩眼赤爛，瞳子不見物，而能明察洞視。北方多病癩，鄉里不容者，輒來投榮，榮為治之，悉差。榮雲患腳，常乘鹿車，行無遠近，不見人牛推引，而車自至。或一日赴數十處請，而各有一榮。凡與人語，自稱厄子。作牽三詩，類乎讖緯。孝建二年三月初，作書與兩國人別，至十六日中時，果卒。
任敦，慱昌人也。少在羅浮山學道，後居茅山南洞。修步斗之道及《洞玄五符》。能役鬼召神，隱身分形。玄居山舍，虎狼不敢犯。
敬玄子，修行中部之道，存道守三一。常歌曰：遙望崑崙山，下有三頃田。借問田者誰？赤子字元先。上生鳥靈木，雙闕俠兩邊。日月互相照，神路帶中間。採藥三微嶺，飲漱華池泉。遨遊十二樓，偃蹇步中原。意欲觀絳官，正值子丹眠。金樓憑玉幾，華蓋與相連。顧見雙使者，博著太行山。長谷何崢嶸，齊城相接鄰。縱我飛龍轡，忽臨無極淵。黃精生泉底，芝草披岐川。我欲將黃精，流丹在眼前。徘徊飲流丹，羽翼奮迅鮮。意猶未策外，子喬提臂牽。所經信自險，所貴得神仙。
帛舉，字子高。嘗入山採薪，見二白鵠飛下石上，即成兩仙人，共語云：頃合陰丹成，就河北王母索九劍酒，服之至良。子高聞仙人言，就訪王母者，得九劍酒，還告仙人，乞陰丹服之，即翻然升虛，治於雲中，掌雲雨之任。
徐道季，少住鵠鳴山。後遇真人謂曰：夫學道，當巾天青，詠大歷，跖雙白，徊二赤。此五神道之秘事也。其語隱也。《大歷》者，《三皇文》是也。道季修行，得道。
趙叔期，不知何許人。學道於王屋山中，遇卜者謂叔期曰：欲入天門，修三關，存硃衣，正崑崙。叔期請其要道，因以素書一卷與之，是《胎精中記》。拜受之，後得道。
毛伯道、劉道恭、謝稚堅、張兆期皆後漢時人也，同於王屋山學道三十餘年。共合神丹成，伯道先服，即死；次道恭服之，又死。稚堅、兆期不敢服，棄藥而歸。未出山，忽見伯道、道恭各乘白鹿在山上，仙人執節以從之。二人悲愕悔謝，道恭授以服茯苓方，二人後亦度世。
莊伯微者，少好道，不知求道之方，惟以日入時，正西北向，閉目握固想崑崙山，積三十年，後見崑崙山人，授以《金液方》，合服得道。
劉道偉，少入嶓塚山學道，積十二年，遇仙人試之，將一大石，約重萬斤，以一白髮懸之，使道偉臥其下，顏色無異，心安體悅。又十二年，遂賜以神丹，服之升天。
匡俗，字子希，少以孝悌著稱，召聘不起，至心學真，游諸名山。至覆笥山，見山上有湖，周回數里，多生靈草異物，不可識。其傍有石井，泉通湖中；又有石雁，至春秋時，皆能群飛；復有小石笥，中有玉牒，多記名山福地，及得道人姓名。後服食得道。
盧耽者，少學道得仙。後復仕，為州治中，每時乘空歸家，到曉則反州。嘗元會，期會在列，時耽後至，迴翔閣前欲下次，為威儀以帚擲耽，得一隻履墜地，耽由是飛去。
範豺者，巴西閬中人也。久住支江百里洲，修太平無為之道。臨目噓漱，項有五色光起，冬夏惟單布衣。而桓溫時頭已斑白，至宋元嘉中狀貌不變。其占吉兇，雖萬里外事，皆如指掌。或問：先生是謫仙邪？云：東方朔乃黠我，我小兒時，數與之狡獪。又云：我見周武王伐紂洛城頭，戰，前歌後舞。宋文帝召見豺，答詔稱我，或稱吾。元兇初為太子，豺從東宮過，指宮門曰：此中有博勞鳥，奈何養賊不知？文帝惡之，敕豺自盡。江夏王使埋於新亭赤岸岡，文帝令發其棺，看柩無屍，乃悔之。越明年，豺弟子陳忠夜起，忽見光明如晝，而見豺入門就榻坐，又一老翁後至，豺起迎之。忠問是誰？豺笑而不答。須臾俱出門，豺問忠：比復還東鄉，善護我宅，即百里洲也。
傅先生者，學道於焦山中。精思七年，遇太極真人，與之木鉆，使以穿一石盤，厚五尺許，戒云：石盤穿，仙可得也。於是晝夜鉆之，積四十七年，鉆盡石穿。仙人來，曰：立志若斯，寧有不得道者！即授以金液還丹，服之度世。
石坦，字洪孫，渤海人也。游趙魏諸名山，得道。能分身同時詣十餘家，各家有一坦，所言各異。
鄭思遠，少為書生，善律曆候緯。晚師葛孝先，受《正一法文》、《三皇內文》、《五嶽真形圖》、《太清金液經》、《洞玄五符》。入廬江馬跡山居，仁及鳥獸。所住山虎生二子，山下人格得虎母，虎父驚逸，虎子未能得食。思遠見之，將還山舍養飼。虎父尋還，又依思遠。後思遠每出行，乘騎虎父，二虎子負經書衣藥以從。時於永康橫江橋，逢相識許隱，且暖藥酒，虎即拾柴然火。隱患齒痛，從思遠求虎須，欲及熱插齒間得愈，思遠為拔之，虎伏不動。
郭志生，字通明，硃提郡人。晉元帝時，雲已四百歲，見之如五十許人。有短卷書滿兩篋中，常負之。多止烏場張績家，每嘆曰：兵荒方生，毒流生民，將以溝瀆為棺材，蒼蠅為孝子，必然之期，可為痛心。後二年，孫恩妖亂，冬夏殺害及餓死者，十不遺一。忽謂績曰：應亡，為吾備粗材器，殯不須釘，材亦不須埋，但送山巖中，以石鎮材上。後少日而死，績謹依斯教。經數日，績親人自富陽還，見志生騎白鹿山中行，作書與績。
介琰者，不知何許人也。師白羊公，受玄白之道，能變化隱形。常隨師入東海，暫過吳，為先主禮之。先主為琰起靜室，一日之中，數過遣人問起居。琰或為童子，或為老翁，無所食啖，不受餉遺。先主欲學其術，琰以帝多內御，遂不傳道法。先主大怒，敕縛琰著車甲轅，引弩射之，弩發而繩索獨存，不知琰所之耳。
徐福，字君房，不知何許人也。秦始皇時，大苑中多枉死者橫道，數有鳥如烏狀，銜草覆死人面，皆登時活。有司奏聞，始皇使使者齎此草，以問北郭鬼谷先生。先生云：是東海中祖洲上不死之草，生瓊田中，一名養神芝，其葉似菰，生不叢，一株可活一人。始皇於是乃謂可索得，因訪求精誠道士徐福，發童男童女各五百人，率樓船等入海尋祖洲，不返，不知所在。逮沈羲得道，黃老遣福為使者，乘白虎車、度世君司馬生乘龍車、侍郎簿延乘白鹿車，俱來迎。
車子侯者，扶風人也。漢武帝愛其清凈，稍遷其位至侍中。一朝語家云：我今補仙官，此春應去，至夏中當暫還，還少時復去。如其言。武帝思之，乃作歌曰：嘉幽蘭兮延秀，蕈，妖媱兮中溏。華斐斐兮麗景，風徘徊兮流芳。皇天兮無慧，至人逝兮仙鄉。天路遠兮無期，不覺涕下兮沾裳。
蘇耽者，桂楊人也。少以至孝著稱。母食慾得魚羹，耽出湘州市買，去家一千四百里，俄頃便返。耽叔父為州吏，於市見耽，因書還家，家人大驚。耽後白母曰：耽受命應仙，違遠供養。作兩大櫃留家中，若欲須食扣小櫃，欲得錢帛扣大櫃，是所須皆立至。鄉里共怪其獨，如此白官，遣吏檢櫃無物，而耽母用之如故。先耽將去時云：今年大疫，死者略半，家此井水飲之無恙。果如所言，合門元吉。母年百餘歲終，聞山上有人哭聲，服除乃止。百姓為之立祠矣。
張巨君者，不知何許人也。許季山得病不愈，清齋祭太山請命，晝夜祈訴。忽有神人來問曰：汝是何人？何事苦告幽冥？天使我問汝，可以實對。季山曰：僕是汝南平輿許季山，抱疾三年，不知罪之所在？故到靈山，請決死生。神人曰：我是仙人張巨君，吾有《易》道，可以射知汝禍祟所從。季山因再拜請曰：幸蒙神仙回降，願垂告示。巨君為筮卦，遇震幰之恆捴，初九、六二、六三有變。巨君曰：汝是無狀之人，病安得愈乎？季山曰：願為發之。巨君曰：汝曾將客東行，為父報仇，於道殺客，內空井中，大石蓋其上。此人上訴天府，以此病謫汝也。季山曰：實有此罪。巨君曰：何故爾耶？季山曰：父有為人所搏恥，蒙此以終身，時與客報之，未至，客欲告怨主，所以害之。巨君曰：「冥理難欺，汝勤自首，吾還山為請命。」季山漸愈，巨君傳季山筮訣，遂善於《易》占。但不知求巨君度世之方，惜哉！
馮伯達者，豫章建昌人。世奉孝道，精進濟物。道民陳辭得旨，與戴矜生相似，又是同時人也。元嘉中，伯達下都，後寄戴鄉人，還南行，至梅根，阻風連日。伯達謂船主曰：欲得速至家，但安眠，慎勿開眼。其夜，聞舫下剌樹杪，而不危抗，竊有窺者，見兩龍俠梁翼船，迅若電逝，未曉到舍，伯達尋入廬山，不返。
韓越者，南陵冠軍人也。心慕神仙，形類狂愚。隨師長齋誦詠，口不輟響。常著屐，行無遠近，入山或百日、五十日輒還。家人問越，未嘗實對。後鄉人斫枯木作弓，於大陽山絕崖石室中，見越與六七仙人讀經。越後山中還，於巒村暴亡。家迎覺棺輕，疑非真屍，發看，唯竹杖耳。宋大明中，越鄉人為臺將北使，於青州南門遇越，容貌更少，共語移時，訪親表存亡，悲欣凝然。越云：吾婦患嗽未差，今因與卿散一裹，令溫酒頓服之。臺將還都番下，具傳越言，而越婦服散，嗽即愈。
郭璞，字景純，河東人也。王敦欲反，使之占夢，曰：吾昨夢在石頭外江中扶犁耕，卿占之。璞曰：大江扶犁耕，耕亦自不成，反亦無所成。敦怒，謂璞曰：卿自占命盡何時？璞曰：下官命盡今日。敦令誅璞。璞謂伍伯曰：吾年十三時，於柵塘脫袍與汝，言吾命應在汝手中，汝可用吾刀。伍伯感昔深惠，銜涕行法。殯後三日，南州市人見璞貨其平生服飾，與相識共語。敦聞之不信，使開棺，無屍。璞得屍解之道，今為水仙伯。
戴孟，字成子，武威人也。漢武帝時為殿中將軍，本姓燕，名濟，字仲微。得道後改姓名。入華陰山，授秘法於清靈真人裴君，得《玉佩金璫經》、《石精金光符》。仙人郭子華、張季連、趙叔達、山世遠，常與之游處。
郭文舉，河內軹人。少愛山水，常游名山，觀華陰石室。洛陽陷，入吳居大闢山，停木於樹，苫覆而止。時猛獸為暴，文舉居之，十餘年無患。丞相王導使迎至京師，朝士咸共觀之，文舉頹然箕踞，旁若無人。周顗問曰：猛獸害人，先生獨不畏邪？文舉曰：吾無害獸之心，故獸不害人。周顗、庾亮、桓溫、劉恢共嘆：文舉雖無賢人之才，而有賢人之德。咸和元年，懇求還山，導不許。復少日，遁入臨安白土山。明年，蘇峻作亂，時人謂文舉逆知，故去也。有《老子經》二卷，縕盛懸屋，未嘗見讀之。山外人徐凱師事文舉，受籙籙上將軍，吏兵並見形於凱，使役之。今凱見社灶神，戒凱曰：不可有房室，不復為卿使。凱後娶暨氏女，諸神即隱，唯餘籙吏二人，不復從命。語凱云：汝違師約，天曹已攝吏兵，留我等守《太上籙》，不復可使。文舉亡，如蟬蛻。山下人為之立碑。文舉書箬葉上，著《金雄詩》、《金雌記》。後人於其所住床蓆下得之，次第尋看，讖緯相似，乃傳於世。
姚光者，不知何許人也。得神丹之道，能分散形影，坐在立亡，火之不焦，刀之不傷。吳主身臨試之，積荻數千束，令光坐，荻千束旅裹十餘重，火焚之，煙焰翳日。觀者盈都，咸謂光為煨燼矣。火息後，見光從灰中振衣而起，神容晏如也。手把一卷書，吳主讀不能解，後不知所之。
徐彎者，吳郡海鹽人也。少有道炁，能收束邪精。錢塘人杜氏女患邪，彎召魅，即見丈夫著白俠葛單衣入門，彎一叱，即成白龜。一旦與群從兄弟數人，登石崎山斫春柴，日暮彎不返。明旦尋覓，見彎在山上，腋挾鐮，倚而不動。或乃抱彎，唯有空殼。
丁令威者，遼東人也。少隨師學得仙道，分身任意所欲。嘗暫歸，化為白鶴，集郡城門華表柱頭，言曰：我是丁令威，去家千歲，今來歸，城郭如舊，人民非，何不學仙離塚累？夫左元放為羊，令威為鶴，斯並一時之跡耳，非永為羊鶴也。《遼東諸丁譜》載，令咸漢初學道得仙矣。
王嘉，字子年，隴西安陽人也。久在於東陽谷口，攜弟子登崖穴處。御六炁，守三一，冬夏不改其服，顏色日少。符堅累徵不就。堅尋大舉南征，以弟融為大將軍，遣人問嘉，嘉曰：金堅火強。仍乘使者馬，衣冠徐徐東行數百步，因墮其衣裳，奔馬而還，踞床而不言。堅又不解，更遣人問：世祚云何？嘉曰：未央。堅欣然以為吉徵。明年歲在癸未，堅大敗於壽春，遂亡秦國。是殃在未年也。以秦居西為金，晉都南為火，火能鑠金也。嘉尋移嵩高山。姚萇定長安，問嘉：朕應九五不？嘉曰：略當得。萇大怒曰：小道士答朕不恭。有司奏誅嘉及二弟子。萇先使人隴右逢嘉將兩弟子，計已千餘里，正是誅日。嘉使書與萇，萇令發嘉及二弟子棺，並無屍，各有竹杖一枚。萇尋亡。
寇謙之者，不知何許人也。弱年好道，入東嶽岱宗山，精苦累年。一旦得真人分以成丹，白日升天。謙之符章，救治百姓神驗。於今北方猶行其道者，多焉。
董幼者，海寧人也。兄弟三人，幼最小。早喪父，幼母偏念其多病，不能治家。年十八，謂母曰：幼病困，不可卒愈，徒累二兄，終不得活。欲依道門灑掃，以度一世。母許之。幼在師家，恭謹勤修，長齋篤學，未嘗暫怠，遂洞明道術。年四十一，夜有真人降，授幼水行不溺之道。以一馬鞭與幼，令幼以鞭水，行於水上，如行平地。晉義熙中，幼還家辭母云：幼已得道，不復留人間，今還與家別。母曰：當應往何處去？復幾時可還？幼曰：應往峨嵋山，更受業，未有歸期。中表鄉鄰共送幼，至區陽西江，見幼鞭水而行，漸漸而遠，顧謂二兄曰：世世傳道業矣。
劉心畫者，不知何許人也。長大多須，垂手下膝。久住武當山，去襄陽五百里，旦發夕至。不見有所修為。頗以藥術救治百姓，能勞而不倦，用藥多自採，所識草石，乃窮於藥性。雍州刺史劉道產忌其臂長，於襄陽錄送文帝。每旦檻車載將往山採藥，暮還廷尉。心畫後以兩短卷書與獄吏，吏不敢取，心畫焚之。一夜失心畫，關鑰如故。閶闔門吏行夜得心畫，送廷尉，心畫語獄吏云：官尋殺我，殯後勿釘棺也。後果被殺。死數日，文帝疑此言，使開棺，不見屍，但有竹杖耳。
王質者，東陽人也。入山伐木，遇見石室中有數童子圍棋歌笑。質聊置斧柯觀之，童子以一物如束核與質，令含咽其汁，便不覺饑渴。童子云：汝來已久，可還。質取斧柯，爛已盡。質便歸家，計已數百年。
