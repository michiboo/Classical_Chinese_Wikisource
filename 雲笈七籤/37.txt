夫入靖修真，要資齋戒。檢口慎過，其道漸階。《南華真經》云：顏回問道於孔子。孔子曰：汝齋戒，吾將語汝。顏回曰：回居貧，唯不飲酒，不茹葷久矣。孔子曰：是祭祝之齋，非心齋也。汝一志，無以耳聽，而以心聽，無以心聽，而以氣聽，疏瀹汝心志，澡雪汝精神，掊擊汝智慮，我將語汝。夫道冥然，難言哉！將為汝試言其約略爾。《混元皇帝聖紀》云：按諸經齋法，略有三種。一者設供齋，以積德解愆。二者節食齋，可以和神保壽。斯謂祭祝之齋，中士所行也。三者心齋，謂疏瀹其心，除嗜欲也；澡雪精神，去穢累也；掊擊其智，絕思慮也。夫無思無慮則專道，無嗜無欲則樂道，無穢無累則合道。既心無二想，故曰一志焉，蓋上士所行也。夫齋者，齊也，齊整三業，乃為齊矣。若空守節食，既心識未齊。又唯存一志，則口無貪味。謂茲二法，表裏相資。《大戒經》云：夷心靜然，專想不二，過中不味，內外清虛是也。子雖薄閑節食，未解調心。故示齋法，令其受道，而末學之徒，孰能虛心一志哉！夫鄙乎祭祀之教，自謂得心齋之理，蓋嗊嗃怠慢之夫矣。雖口談空寂，無解其因，是自矜也。
道教五戒：一者不得殺生，二者不得嗜酒，三者不得口是心非，四者不得偷盜，五者不得淫色。十善：一念孝順父母；二念忠事君師；三念慈心萬物；四念忍性容非；五念諫諍蠲惡；六念損己救窮；七念放生養物、種諸果林；八念道邊舍井種樹立橋；九念為人興利除害，教化未悟；十念讀三寶經律，恆奉香花供養之具。凡人常行此五戒、十善，恆有天人善神衛之，永滅災殃，長臻福祐，唯在堅志。
正月、三月、五月、七月、九月、十一月。
一日北斗下，八日北斗司殺君下，十四日太一使者下，十五日天帝及三官俱下，十八日太一下，二十三日太一八神使者下，二十四日北辰下，二十八日下太一下，二十九日中太一下，三十日上太一下。
自下、中上、三太一下日，皆天地水三官一切尊神俱下，周行天下，伺人善惡。
甲子日太一簡閱神祇，庚申日伏屍言人罪過，本命日計人功行，八節日有八神記人善惡，三元日天地水官校人之罪福。
第一、《道門大論》云：上清齋有二法：
一、絕群獨宴，靜氣遺形。清壇肅侶，依太真儀格。
一、心齋，謂疏瀹其心，澡雪精神。
第二、靈寶齋有六法：
第一、金籙齋，救度國王。
第二、黃籙齋，救世祖宗。
第三、明真齋，懺悔九幽。
第四、三元齋，首謝違犯科戒。
第五、八節齋，懺洗宿新之過。
第六、自然齋，為百姓祈福。
第三、洞神齋，精簡為上，絕塵期靈。
第四、太一齋，以恭肅為首。
第五、指教齋，以清素為貴。
第六、塗炭齋，以勤苦為功。
已上諸齋，自古及今，登壇告盟，啟誓玄聖，或三日、七日、九日、十五日，皆晝夜六時行道，轉經禮懺，儀格甚重。除上清絕群獨宴，靜氣遺形心齋之外，自餘皆是為國王民人，學真道士拔度先祖，已躬謝過，禳災致福之齋。此時移代同異，不無詳略。於靈寶齋中為半景之齋，既無宿請，亦無言功，唯只一時或兩時懺悔，亦不三時上香，步虛禮經並闕。或小小齋中，三禮嘆願，隨時去取，逐便制儀，既非大集，心達而已。
《本相經》曰：齋有二種：一則拯道，二則濟度。拯道者，謂發心學道，從初至終，念念持齋，心心不退。復有二門：一謂志心，二謂滅心。志心者，始終運意，行坐動形，寂若死灰，同於枯木，滅諸想念，唯一而已。滅心者，隨念隨忘，神行不系，歸心於寂，直至道場。濟度者，謂回心至道，翹想玄真，願福降無窮，災消未兆。又云：虔心者，唯罄一心，丹誠十極，燒香禮拜，唯求於道。舍財者，市諸香油、八珍、百味、營饌供具，屈請道士，及以凡器歸心啟告，委命至真，內泯六塵，外齊萬境，冥心靜慮，歸神於道。克成道果，永契無為，救濟存亡，拔度災苦，隨其分力，福降不羌，功德輕重，各在時矣。
《玄門大論》：
一者金籙齋，上消天災，保鎮帝王。簡文亦云，兼為師友。
二者玉籙齋，宗雲正為人民，今此本未行於世。
三者黃籙齋，拯拔地獄罪根，開度九幽七祖。
四者上清齋，求仙念真，練形隱景。
五者明真齋，學士自拔億曾萬祖長夜之魂。
六者指教齋，請福謝罪，禳災救疾。
七者塗炭齋，拔罪謝殃，請福度命。
八者三元齋，學士己身悔罪。
九者八節齋，學士謝過求仙。
十者三皇子午齋，輔助帝王，保安國界。
十一者靖齋，如千日、百日、三日、七日修真之用。
十二者自然齋，救度一切存亡，自然之中修行時節。
凡八節之日，是上天八會大慶之日也。其日諸天大聖尊神，上會靈寶玄都、玉京上宮，朝慶天真，奉戒持齋，遊行誦經。此日修齋持戒，宗奉天文者，皆為五帝所舉，書名玉歷。
《南華真經》曰：顏淵問道於孔子。孔子曰：汝齋戒，吾將告汝。顏淵曰：回貧，唯不飲酒、不茹葷久矣。孔子曰：是祭祀之齋，非心齋也。汝一志，無以耳聽而以心聽，無以心聽，而以氣聽。疏瀹汝心，除嗜欲也；澡雪汝精神，去穢累也；掊擊其智，絕思慮也。夫無思無慮則專道，無嗜無欲則樂道，無穢無累則合道。既心無二想，故曰一志。
《三天內解經》曰：夫為學道，莫先乎齋。外則不染塵垢，內則五藏清虛，降真致神，與道合居。能修長齋者，則道合真，不犯禁戒也。故天師遺教，為學不修齋直，冥如夜行不持火燭，此齋直應是學道之首。夫欲啟靈告冥、建立齋直者，宜先散齋。不使宿穢，臭腥消除，肌體清潔，無有玷污，然後可得入齋。不爾，徒加洗沐，臭穢在肌膚之內，湯水亦不能除。
《三元齋品》曰：建齋之日，當輸金真玉光九天之信，置於五帝，以招神致靈。
《三元齋品》曰：學法未備，即俯仰之格，多不合儀。
《金鎖流珠經》曰：古來呼齋曰社會，今改為齋會。
《太上太真科經》曰：消遣世務，三業為修齋。存三守一，齋為本基。齋者，齊也、潔也、凈也。不必六時行道，三時講經，晝夜存念，懺悔請福，乾造玄虛，更失萬一。能得一者，心攝三業。能攝身者，端拱不擾；能攝口者，默識密明；能攝心者，神與道合。如斯為主，成聖真仙。未合此者，攝身朝禮，離殺盜淫，攝口誦經，免妄言綺語，兩舌罵詈，攝心存神，脫貪恚癡。十惡既去，十善自來。去來至極，與道合真。
《玄門大論》云：齋法大略有九：一者粗食，二者蔬食，三者節食，四者服精，五者服牙，六者服光，七者服氣，八者服元氣，九者胎食。粗食者，麻麥也；蔬食者，菜茹也；節食者，中食也；服精者，符水及丹英也；服牙者，五方雲芽也；服光者，日月七元三光也；服氣者，六覺之氣，太和四方之妙氣也；服元氣者，一切所稟三元之氣，太和之精，在乎太虛也；胎食者，我自所得元精之和，為胞胎之元，即清虛降，四體之氣，不復關外也。粗食，止諸耽嗜；蔬食，棄諸肥腯；節食，除煩濁服精其，身神體成英帶；服牙，變為牙；服光，化為光；服六氣，化為六氣，游乎十方；服元氣，化為元氣，與天地合為體；服胎氣，久為嬰童，與道混合為一也。此之變化，運運改易，不復待捨身而更受身，往來死生也。今意方法，未必止是食事，其或是方藥，或按摩等事，可尋也。
《三元品戒經》云：正月七日，天地水三官檢校之日，可修齋。
《聖紀》云：正月七日，名舉遷賞會齋。七月七日，名慶生中會齋。十月五日，名建生大會齋。三官考核功過，依日齋戒，呈章賞會，可祈景福。」
明真科云：正月、三月、五月、七月、九月、十一月，一歲六齋月，能修齋上三天帝，令太一使者除人十苦。
《八道秘言》云：正月、三月、四月、六月、七月、八月、九月、十月、十一月，此九真齋月。一日、十五日、二十九日，此月中三齋日。正月一日名天臘，五月五日名地臘，七月七日名道德臘，十月一日名民歲臘，十二月節日名侯王臘，此五臘日，並宜修齋，並祭祀先祖。
《明真科》云：月一日、初八日、十四日、十五日、十八日、二十三日、二十四日、二十八日、二十九日、三十日，已上為十直齋日。庚申、甲子八節，太一八神下，司察人過咎，修齋，太一歡悅。庚申日，人身中伏屍，上天言人罪過。本命日，受法人身神吏兵上天計人功過。
《三洞奉道科》云：正旦為獻壽齋，七日為延神齋，二月八日為芳春齋，四月八日為啟夏齋，五月五日為續命齋，六月六日為清暑齋，七月七日為迎秋齋，八月一日為逐邪齋，九月九日為延筭齋，十月一日為成福齋，十一月十五日為啟福齋，十二月臘日為百福齋，二十八日為近新齋，立春為建善齋，春分為延福齋，立夏為長善齋，夏至為硃明齋，立秋為遐齡齋，秋分為謝罪齋，立冬為遵善齋，冬至為廣慶齋。如此等齋，各具本經儀格。故學道不修齋戒，徒勞山林矣！
夫齋者，正以清虛恬靜，謙卑恭敬，戰戰兢兢，如履冰谷，若對嚴君，丹誠謙若，必祈靈應。檢敕內外，無使喧雜。行齋之人，特忌斬衰孝子，新產婦人，月信未斷，及痎虐瘡疥廢疾等，並不得升齋堂庭壇驅使，如願苦求預齋，乞解過咎者，任投辭為其陳懺悔謝，不得雜登堂宇，應行法事等，仍遷令別坐，兼忌六畜蓋此等人穢觸真靈，賢聖不降，乃修齋無功也。
凡修齋主虔誠，齋官整肅。至如香燈不備，亦曰疏遺。啟聖祈真，莫先於此。香貴在沉水旃檀，依上清香珠丸合和，不得用甲麝。招真致靈，務存精志。如寒棲學真，道士修齋，單貧不可致者，亦宜以少為信，無令頓闕。若純以乳頭，非道家所用也。
初登齋，靖看焚香，氣向東南西北直上者，五帝依向而至。《登真隱訣》云：香者，天真用茲以通感，地祗緣斯以達信，非論齋潔、祈念、存思，必燒香。左右侍香金童，必為招真達意。《登真隱訣》云：「真人攝日暉以通照，役月精以朗幽，故然九光之微燈，晃八方之盡夜。
《四極明科》云：「立春、春分，然九燈於庭；立夏、夏至，然八燈；立秋、秋分，然六燈；立冬、冬至，然五燈，本命日，十二燈，自此陳乞謝過祈恩。用燈於庭。法與修諸齋，自有燈數於庭。訖，依記四時向王，唯本命向太歲叩齒二十四通，咒曰：高上太真萬聖帝皇五帝玉司總仙監真，今日吉辰，八節開陳。陽罪陰考，絕滅九陰。於今永始，拔釋七玄。免脫火鄉，永離刀山。三塗五苦，不累我身。得同天地，長保帝晨。五願八會，靡不如言。咒畢，解巾叩頭百二十過，當令額向地而已，勿令痛。竟復巾，仰天，心念：我身今日，上享天恩，賜反形骸，受生飛仙。畢，仰咽二十四氣止。如此三年，宿褭除，身與真同。
案諸經齋法，略有三種。一者設供齋，可以積德解愆。二者節食齋，可以和神保壽，斯謂祭祀之齋，中士所行也。三者心齋，謂疏瀹其心，除嗜欲也；澡雪精神，去穢累也，掊擊其智，絕思慮也。夫無思無慮則專道，無嗜無欲則樂道，無穢無累則合道。既心無二想，故曰一志焉。蓋上士所行也，詳矣。齋者，齊也。要以齊整三業，乃為齋矣。若空守節食，既心識未齊，又唯在一志，則口無貪味之謂也。二法表裏相資，故《大戒經》云：夷心靜嘿，專想不二，過中不味，內外清虛是也。子雖薄閑節食，未解調心，故示茲齋法，令其受道。而末學之徒，孰能虛心一志哉？夫鄙乎祭祀之教，自謂得心齋之理，蓋怠慢之夫矣！雖口談寂，無解其因，是自矜焉。《易》雲，聖人以此齋戒。
道士王纂，金壇人也。居馬跡山，常以陰功救物，仁逮蠢動。值晉之末，中原亂罹，饑饉既臻，疫癘仍作，時有毒瘴，損斃者多，閭里凋荒，死亡枕籍。纂於靜室，飛章告玄，三夕之中，繼之以泣。至三夜，有光如晝，照其家庭，即有祥風景雲，紛鬱空際。俄而，異香天樂下集庭中，介金執銳之士三十餘人，羅列如有所候。頃之，珠幢寶蓋，霓旆羽節，紅旌錦旂，各二人相對前行。即最後又有四青童執花捧香，侍女捧桉，地鋪錦席，前立巨屏，左右龍虎將軍，侍從官將兵士二千許人，立兩面，若有備衛焉。復有金甲大將軍二十六人，神王十人，次龍虎二君之外，班列肅如也。須臾，笙簫駭空，自西北而至，五色奇光，灼爍艷逸，一人佩劍持版而前，告纂曰：太上道君至矣。於是百寶大座自空而下，太上道君侍二真人、二天帝在座之左右。道君坐五色蓮花，二真、二帝立侍焉。纂拜首迎謁，跪伏於地。道君曰：子敏心念生民，形於章醮，刳心抆血，感動幽明，地司列名。蓋化育萬物，而五行為之用，五行互有相勝，各有興衰，代謝推遷，間不容息。是以生之不停，氣氣相續，億劫已來，未暫輟也。得其生者，合於純陽，升天而為仙；得其死者，淪於至陰，在地而為鬼。鬼物之中，自有優劣、強弱、剛柔、善惡，與人世無異。玉皇天尊慮鬼神之肆橫害於人也，常命五帝三官，檢制部御之律令刑章，罔不明備。而季世之民，澆偽者眾，淳源既散，妖詐萌生，不忠於君，不孝於家，廢三綱五常之教，自投死地。由是六天故氣魔鬼之徒，與歷代巳來敗軍死將，聚結為黨，伐害生民，駕雨乘風，因衰伺隙，為種種病，中傷甚多，亦有不終天年，罹其夭枉者。尋於杜陽宮出《神咒經》，授真人唐平，使其流布，以救於物，民間有之。世人見王翦、白起名，謂為虛誕。此蓋從來將領，生為兵統，死為鬼帥。有功者，遷為陰官；殘害者，猶居魔屬，乘五行敗氣，為瘵為瘥。然以陽威憚之，神咒服之，自當彌戢矣。今以《神化》、《神咒》二經；復授於子，按而行之，以拯護萬民兆庶也。即命侍童披九光之韞，以《神化經》及《三五大齋訣》授之於纂曰：勉而勤之，陰功克充，真階可冀也。言訖，千乘萬騎，西北而舉，升還上清矣。纂案經品齋科行於江表，疫毒鋪弭，生靈又康。自晉及茲，普蒙其福者，不可勝紀焉。
《無上秘要》云：昔有道士，持齋誦經。有一凡人，為賃作治廚齋堂。道士見其用意，至日中持齋，因喚與同食。食竟，為其說法，語此賃人，今隨吾持齋，功德甚大，可至明日中時復食，勿壞爾齋，徒勞無益。能如此者，將可得免見世窮厄。此人稽首受戒而去，暮還家。其婦一日待婿，具以道士戒言喻婦。婦甚不解，遂致嗔怒，賃人不能免其婦意，遂壞其齋，與婦共食。其後命過天，使其人主蜀山千歲樹精，恆給其中食。其樹茂盛，暑夏之月，有精進賢者三人經過，依樹而息。賢者嘆曰：此樹雖涼，日已向中，何由得食？此人於樹中曰：當為賢者供設中食，無所為憂。須臾食至，賢者共食。食竟，言曰：我覓道，道在何所？此自然，非道也。因問樹曰：不審大神可得暫降形見與某相面否？此人於樹空中答曰：我非能使人得道者也。具記姓字處所，昔常為道士勸使持齋，為婦人所壞，功德不全，致令使我守此樹精，不能得出。天以我昔經齋中食，令每至中給我齋食，口不暇食，又無緣得遷。欲屈賢者為至我舍，道我如此，能為我建三日齋戒，我身便得升天。賢者感此人意，為尋其家，具以其言語家人如此。家人即為建齋，請諸道士燒香誦經三日謝過，此人即得飛行，升入雲中，於景霄之上，受書為散仙人。故齋之功德甚重，不可不修。此人半日持齋，死經一日，即時出身，不拘一年，而得為仙。故天計功過，明之不虧也。夫為學者，可勤持齋戒，以期冥感，能修之者，必獲升騰之舉。
三會日：正月七日舉遷賞會齋、七月七日慶生中會齋、十月五日建生大會齋、三會日，三官考籙功過，宜受符籙，齋戒呈章，以祈景福。
五臘日：正月一日名天臘齋、五月五日名地臘齋、七月七日名道德臘齋、十月一日名民歲臘齋、十二月節日名侯王臘齋。
五臘日，常當祠獻先亡，名為孝子，得福無量。餘日皆是淫祀，通前三元日，為人解日，皆可設凈供求福焉！
《明真科》云：甲子日夜半時、甲戌日黃昏時，已上天皇真官下日。甲申日晡時，甲午日日中時，已上地皇真官下日；甲辰日食時，甲寅日平旦時，已上人皇真官下日。
右其日修齋，五嶽四瀆神君，各依方位，糾察善惡，無不上聞。
又丁卯日日出時，丁丑日雞鳴時，已上天皇真官下日。又丁酉日日入時，丁亥日人定時，已上地皇真官下日；又丁未日日昳時，丁巳日愚中時，已上人皇真官下日。
其日修齋，五嶽真人，各遣五神營衛，記名仙籙。
