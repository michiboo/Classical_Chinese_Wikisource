丹暉映雲庭，紫煙光玉林。煥爛七寶花，璀璨瑤靈音。宮商自相和，妙靈開人衿。玄唱種福田，廣度無界心。
玄化本無跡，有跡生道宗。遨遊九天際，息駕六領宮。道暢虛漠內，靈歌發太空。形感至寂庭，思詠希微通。
翳翳元化初，渺渺晨霞散。太寂空玄上，寥朗二儀判。凝精抱空胎，結化孕靈觀。含真頤神內，倏啟冥旦。始悟憂促齡，運交反天漢。
眾生之本際，寂然無起滅。弱喪迷其根，自與真源別。妄作善惡緣，禍福報無絕。欲得苦海傾，當使愛河竭。守一固專柔，持此無疵缺。正智通群有，妙慧摧諸結。萬行混同歸，三乘泯殊轍。真靜離塵垢，清涼無惱熱。
靈仙乘慶霄，駕龍躡玄波。洽真表嘉祥，濯足入天河。福應不我期，故能釋天羅。道德冠三界，地綱亦以過。感遇靈真會，凈慧經蓮華。
學仙絕華念，念念相因積。去來亂我神，神躁靡不歷。滅念停虛閑，蕭蕭入空寂。請經若饑渴，持志如金石。保子飛玄路，五靈度符籍。
學仙行為急，奉戒制情心。虛夷正氣居，仙聖自相尋。若不信法言，胡為棲山林。
飆飆三霞領，佪剛七元蓋。八景入太元，飛灑九天外。瓊扉生景雲，靈煙絕幽藹。西宮詠《洞玄》，清唱扶桑際。守雌森峰間，玄吟五老。欻生有心哉！與爾結中帶。（其一）
匏河振滄茫，天津鼓萬流。八風駕神霄，緬緬虛中游。詠洞神明唱，音為汝玄投。欻生必至行，肘伏塵中趨。可為苦心哉！當告爾所求。（其二）
嘯歌九玄臺，崖嶺凝淒端，心理六覺暢，目棄塵滓氛。流霞耀金室，虛堂散重玄。積感致靈降，形單道亦分。倏欻盼萬劫，豈覺周億椿。（其一）
秀圃蔚神階，硃扉瓊林庭。流風鼓空洞，玉籟乘虛鳴。紫煙纏曲戶，丹暉映綠綍。飛旗鬱玄蓋，羽節耀紫清。登景九霄際，遨遊戲鳳城。顧愛幽境子，一樂同朝生。（其二）
騰轡控朗暉，宴景洞野外。流浪尋靈人，合形慶霄際。手披硃島戶，朗若神沖泰。金闕鬱嵯峨，清景無塵穢。解衿玄閬臺，適我良願會。脫屣三途難，保煉固年邁。（其三）
眾妙出洞真，煥爛曜太清。奉者號仙人，體無永長生。逍遙戲玄虛，宮殿羅無形。蒨粲七寶林，晃朗日月精。龍鱗交橫馳，鳳凰翔悲鳴。太上治紫臺，眾真誦洞經。捻香稽首禮，旋行繞宮城。三周歸高座，道王為應聲。人主弘至道，天下普安寧。
太上玄虛宗，弘道尊其經。俯仰已得仙，歷劫無數齡。巍巍太真德，寂寂因無生。霄景結空構，乘虛自然征。日月光炳灼，安和樂未央。
紫桂植瑤園，硃華聲淒淒。月宮生蕊淵，日中有瓊池。左拔員靈曜，右掣丹霞暉。流金煥絳庭，八景絕煙回。綠蓋浮明朗，控節命太微，鳳精童華顏，琳腴充長饑。控晨挹太素，乘欻翔玉墀。吐納六虛氣，玉嬪挹巾隨。彈徵南雲扇，香風鼓錦披。叩商百獸舞，六天攝神威，倏欻億萬椿，齡紀鬱巍巍。小鮮未烹鼎，言我巖下悲。
欲植滅度根，當拔生死栽。沉吟墮九泉，但坐惜形骸。
觀神載形時，亦如車從馬。車敗馬奔亡，牽連一時假。哀世俱識此，但是惜風火。種罪天綱上，受毒地獄下。
形為渡神舟，泊岸當別去。形非神常宅，神非形常載。徘徊生死輪，但苦心猶豫。
失道從死津，三魂迷生道。生生日已遠，死死日已早。悲哉苦痛客，根華已顛倒。起就零落塵，焉知反枯老。
已上四首詩，去月秋分日，瑤臺大會，四君吟此言，以和《玄鈞》、《廣韶》之弦聲。右英夫人說此。
清池帶靈岫，長林鬱青蔥。玄鳥翔幽野，悟言出從容。鼓楫乘神波，稽首希晨風。未獲解脫期，逍遙丘林中晨風謂上清玉晨之風，非《毛詩》所稱「鳩彼晨風」之鳥也。（其一）
浪神九陔外，研道遂全真。戢此靈鳳羽，藏我華龍鱗。高舉方寸物，萬吹皆垢塵。顧哀朝生蟪，熟盡汝車輪女籠不蔽席，男愛不盡輪。朝生，蜉蝣也。以喻人之在世，易致消歇？（其二）
游空落非飆，靈步無形方。圓景煥明霞，九鳳唱朝陽。揮翮扇天津，晻藹慶雲翔。遂造太微宇，挹此金黎漿。逍遙玄陔表，不存亦不亡。玄陔，九陔也。皆八極之外，九霞之頂名也。飛登木星，亦云朗東陽之陔。故若士語盧敖云：「與汗漫期於九陔之上也。」（其三）
駕欻舞神霄，披霞帶九日。高皇齊龍輪，遂造北華室。神虎洞瓊林，風雲合成一。開闔幽冥戶，靈變玄跡滅四朝為玉臺，執蓋郎，故云：「高皇齊輪」。（其四）
淳景翳廣林，暖日東霞升。晨風厓六煙，勃鬱八道騰。五嶽何必秀？名山亦足陵。矯首躡洞阜，棲心潛中興。吐納胎精氣，玄白誰能勝？
昔涉玄真道，騰步登太霞。負笈造天關，借問太上家。忽過紫微垣，真人列如麻。淥景清飆起，雲蓋映硃葩。蘭宮敞珠扇，碧空啟瓊沙。丹臺結空構，眸曄生光華。飛鳳踶甍峙，燭龍倚逶蛇。玉胎來絳芝，九色紛相拏。挹景練仙骸，萬劫方童牙。誰有壽前終？扶桑不為查。
晨登太靈宮，挹此八玉蘭。夕入玄元闕，採蕊撥瑯玕。濯足匏瓜河，織女立津盤。吐納挹景雲，味之當一餐。紫微何濟濟，瓊輪服硃丹。旦發汗漫府，暮宿句陳垣。去之道不同，且各體所安。二儀復猶存，奚疑億萬椿。莫與世人說，行屍言此難。
夫人既白日升晨，在王屋山時，九微元君、龜山王母、三元夫人雙禮珠、紫陽左仙石路成，太極高仙伯延蓋公子、西成真人王方平、太虛真人南嶽赤松子、桐柏真人王子喬等，並降夫人，小有清虛上宮絳房之中，時夫人與王君為賓主焉。設瓊酥綠酒，金觴四奏，各命侍女陳曲成之鈞。於是王母擊節而歌：
駕我八景輿，欻然入玉清。龍裙拂霄漢，虎旂攝硃兵。逍遙玄津際，萬流無暫停。哀此去留會，劫盡天地傾。當盡無中景，不死亦無生。體彼自然道，寂觀合太冥。南嶽挺真翰，玉映曜穎精。有任靡期事，虛心自受靈。嘉會絳河內，相與樂未央。
玉清出九天，神館飛霞外。霄臺煥崖峨，靈夏秀蔚翳。五雲興翠華，八風扇綠氣，仰吟《消魔》詠，俯研智與慧。萬真啟晨景，唱期絳房會。挺穎德音子，神映乃拂沛。天岳凌空構，洞臺深幽邃。游海悟井隘，履真覺世穢。舞輪宴重空，筌魚自然廢。回我大椿羅，長謝朝生世。
玉皇又命欻生入隱室，見上清元君、龜山君。於是二真乃各命侍女王延賢、於廣運等彈雲林瑯軒之敖，侍女安德音、範四珠擊昆明之築，侍女左抱容、韓能賓吹鳳鸞之簫，侍女趙運子、李慶玉拊流金之石，侍女辛白鵠、鄭闢方、燕婉來、田雙連等四人合歌。
玉室煥東霞，紫輦浮絳晨，華臺何盼目，北宴飛天元。清凈太無中，渺渺躡景遷。吟詠《大洞》章，唱此《三九》篇。曲寢大漠內，神王方寸間，寂室思靈暉，何事苦山林。須臾變衰翁，回為孩中顏。
四真人降魏夫人靜室，教神真之道，授《黃庭》等經，因設酒肴，四真吟唱。太極真人先命北寒玉女宋聯消彈九氣之敖，方諸青童又命東華玉女燕景珠擊西盈之鐘，扶桑暘穀神王又命雲林玉女賈屈庭吹鳳唳之簫，清虛真人又命飛玄玉女鮮于靈金拊九合玉節。於是太極真人發《飛空》之歌一章。
丹明煥上清，八風鼓太霞。回我神霄輦，遂造玉嶺阿。咄嗟天地外，九圍皆吾家。上採日中精，下飲黃月華。靈觀空無中，鵬路無間邪。顧見魏賢安，濁氣傷爾和。勤研玄中思，道成更相過。
太霞扇晨暉，九氣無常形。玄轡飛霄外，八景乘高清。手把玉皇袂，攜我晨中生。盼觀七曜房，朗朗亦冥冥。超哉魏氏子！有心復有情。玄挺自嘉會，金書東華名。賢安密所研，相期暘谷汧。
晨啟太帝室，超越匏瓜水。碧海飛翠波，連岑赤岳峙。浮輪雲濤際，九龍同轡起。虎旗鬱霞津，靈風翻然理。華存久樂道，遂致高神擬。拔徒三緣外，感會乃方始。相期陽洛宮，道成攜魏子。
駕欻控清虛，徘徊西華館。瓊林既神杪，虎旗逐煙散。慧風振丹旍，明燭朗八煥，解襟庸房裡，神鈴鳴蒨。棲景若林柯，九弦玄中彈。遺我積世憂，釋此千年嘆。怡盼無極已，終夜復待旦。（其一）
紫霞舞玄空，神風無綱領。欻然滿八區，祝爾豁虛靜。八窗無常朗，有冥亦有炅。洞觀三丹田，寂寂生形景。凝神挺相遇，雲姿卓鑠整。愧無郢石運，蓋彼自然穎。勤密攝生道，洩替結災眚。靈期自有時，攜袂乃俱上。（其二）
太子文學陸鴻漸，撰《武夷山記》云：武夷君，地官也，相傳每於八月十五日，大會村人於武夷山上，置幔亭，化虹橋，通山下。村人既往，是日，太極玉皇、太姥魏真人、武夷君三座空中，告呼村人為曾孫，汝等若男若女呼坐。乃命鼓師張安凌槌鼓木槌也，趙元胡拍副鼓，劉小禽坎苓鼓，曾少童擺兆鼓，高知滿振嘈鼓，高子春持短鼓，管師鮑公希吹橫笛，板師何鳳兒撫節板。次命弦師董嬌娘彈箜篌，謝英妃撫掌離蓽篥。呂阿香戛圓腹琵琶，管師黃次姑噪悲慄蓽篥，秀琰鳴洞蕭，小娥運居巢笙也，金師羅妙容揮撩銚銅鈸也。乃命行酒，須臾酒至，雲酒無謝。又命行酒，乃令歌師彭令昭唱《人間可哀》之曲，其詞曰：
天上人間，會合疏稀。日落西山兮！夕鳥歸飛。百年一餉兮！志與願違。天宮咫尺兮！恨不相隨。
秦始皇三十一年九月庚子，茅盈高祖蒙於華山之中，乘雲駕鶴，白日升天。先是時有《巴謠歌》曰：
神仙得者茅初成，駕龍上升入太清，時下玄洲戲赤城。繼世而往在我盈，帝若學之臘嘉平。
靈山造太霞，豎巖絕霄峰。紫煙散神州，乘飆駕白龍。相攜四賓人，東朝桑林公。廣休年雖前，壯氣何蒙蒙？實未下路讓，推年以相崇。
北游太漠外，來登蓬萊闕。紫雲構靈宮，香煙何鬱鬱！美哉洛廣休，久在論道位。羅駢真人座，齊觀白龍邁。離式四人用，何時共解帶？有懷披襟友，欣欣高晨會。
游觀奇山獻，漱濯滄流清。遙睹蓬萊間，屹屹沖霄冥。五芝被絳巖，四階植琳瓊。紛紛靈華散，晃晃煥神庭。從容七覺外，任我攝天生。自足方寸裏，何用白龍榮。
玄山構滄浪，金房映靈軒，洛公挺奇尚，從容有無間。形沈比寒宇，三神接九天，同寮相率往，推我高勝年。弱冠石慶安，未肯崇尊賢。嘲笑蓬萊公，呼此廣休前。明公將何以，卻此少年翰？
《天文五符》云：仙人樂修門於勞盛山上，刻石作《五符文》。
玄津流絳波，昆碧映瑯山。朝日控晨輝，薈艷何婉娫！游雲落太陽，飆景凌三天。《靈寶》曜九虛，幽明鐘山間。夏禹登八窗，散氣響金蘭。因枝振玉條，綠波討洪源。扶質立靈幹，垂葉以結繁。渺邈龍鳳跡，煥爛九天翰。仰挹三辰精，保身永長安。俯漱五華液，還復反童顏。騰神溫涼宮，豈知熱與寒。千秋似清旦，萬歲猶日半。鼓翼空洞上，要我靈寶官。棼棼五帝駕，俱會景漠端。相問饑與渴，玄泉饒流丹。永仙方寸內，八遐無易難。顧聞硃門臭，當塗中有難。銘碣勞巖陰，穴岫可稽盤。
玄子字延期，隴西定穀人也。漢明帝時，諫議大夫、上洛雲中趙國三郡太守辛隱之子也。
玄子少好至道，遵奉法戒，先世殃流，享年不永，沒命於長津。西王母見我苦行，酆都北帝愍我道心，告敕司命，傳檄三官，攝取形骸，還魂復真，使我頤胎，位為靈神。近得度名南宮，定策硃陵，藏精待時，方列為仙。而太帝令見差領東海□氏更生，又選補禁元中郎將吳越鬼神之司。故來相從，今贈詩三篇，以敘推情之至也注云：「楊君既為吳越司命，董統鬼神。玄子職隸，方應相聞，故先造此詩陳情。」。
疇昔入冥鄉，順駕應靈招。神隨空無散，氣與慶雲消。形非明玉質，玄匠安能雕。蹀足吟幽唱，仰手玩鳴條。林室有逸歡，絕此軒外交。遺景附圓曜，嘉音何寥寥此篇敘事跡之本志也。（其一）
寂通寄興感，玄氣攝動音。高輪雖參差，萬刃故來尋。蕭蕭研道子，合神契靈襟。委順浪世化，心摽窈窕林。同期理外游，相與靜東岑此篇申情寄之來緣也。（其二）
命駕廣鄴阿，逸跡幽冥鄉。空中自有物，有中亦無常。悟言有無際，相與會濠梁，目擊玄解了，鬼神理自忘此篇論人鬼之幽致也。（其三）
