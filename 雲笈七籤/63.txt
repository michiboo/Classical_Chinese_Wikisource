夫金虎鉛汞者，不出五行。萬物生成，因陽而結，因陰而生。陰者道之基，陽者盈之始。陽不能獨立，陰不可自生。人民萬類，皆稟一氣。判二儀，從混沌分後，因兆立基，句屈伸達而生，因造化父母成形還本，各歸其根變化也。陰陽相奪，法象乃立。坎一離二，從陰歸陽。火一水二，從陽歸陰。水二火一，前者象，後者質，如身內修道之真源。重玄義幽，暗契真理，雙喻鉛汞二陰，水之二也。火性炎上，寄方自守，火之一也。在天地之間，配象五行。在人身田中，心為火藏，在肺下，其數一；腎為水藏，雙居命門，其數二。足明火一水二，為道之祖。悟者修行，神仙不難。玄珠優游於赤水中，胚結成胎。還丹亦生於玄一，因陽發騰為流珠。足明三五與一，天地之至精，變化須臾。且如內修得一者，陰丹氣也，氣能存生。外修得一者陽丹，丹成服餌，功能內固性命，外化五金。乃知修行不二，至藥無雙，天人合道，理契自然。非陰不生，非陽不成，還丹交媾，不出於水，火金木土，猶即符應候，丹自成矣。丹基在一，但辨得真鉛真汞二物。真陰真陽，大道也。故托易象，藥不須斤，立三百八十四銖。象月兩弦，上下對望。二八十六，故立一十六兩。剩少即不合爻象，節符用事也。坎離為藥，天地為爐，乾坤震巽，為運卦生成。但以符結，陰氣，變為白馬牙，陽氣變為金砂。「金砂入五內，霧散如風雨。」雖無外一施，妙用無極，此皆長生出世之方，還丹之至道。元君、三景真人每至元日，會議得道之子，有分者感天曹赤帝君敕以金簡硃書，乃示此訣。若內行不真，心生猶豫，口是心非，終無得理。學者但行不二之心，道師必當自至，以戒後來者也。
訣曰：辨藥並火候法象，上清真經諸仙籍秘錄纂要及歌中，但遇五行，不出數內，水一火二木三金四土五。土無正位，游於四季。五行生於土，土生於金，金生於水，水生於木，木生於火。甲之精結媾，萬物成形，生死歸於後土。土主黃，金主白，但看雞子內黃外白，二氣相感，分判自然，豈假外物為情而反也。
一、北方，黑，子水，金之寄位，五行之始，道之基。黑鉛硃砂中自生者，牙也。日月照曜時足，在砂中性白伏火，名曰天生鉛也。
二、南方，赤，午火之正數，火寄位硃丹。丹者，南方之異名。硃砂，鉛之父母，仰月也。
三、東方，青，卯木，道之本宗，陰陽父母，萬物各稟一氣，皆同此祖。所資負陰抱陽，甲之精，曰火之本父母，日魂也。
四、西方，白，酉金，神水之寄位。轉北成西，卯酉相望，金木相剋，水火交運，以成大道。陰之精，月魄也。
五、中央，黃，戊巳土，華池之寄位。黃能制水，不流自死。土是還丹父母也，生死在於父母。父者火，母者土，制伏萬物不起，各依本父母。故曰金鼎土釜，故云三五與一，不差也。
訣曰：日者，積陽之精，其數有九，在天成象，在地成形，含和萬物，布氣生靈。日之烏，黑也，色黑，象北方壬癸水，名曰陽中陰精，陽含陰也。是以離支，丙丁火宮，得九之名，結氣硃英，煉之固形。三五與一，龍虎來迎。古之仙者，煉日之精，身歸純陽，飛游太清。且水銀水類，而含陽性，外陽而內陰。陽象黃，陰象白，是知外赤裏白，故水銀生於硃砂中，是汞產於鉛也。此明陽中有陰，不孤陰寡陽也。
訣曰：月者，積陰之精，而成坎位，其數守一，陰陽含牙，魂魄相應。陰陽也，如日月之蟾烏，陰陽兩氣雙白色，象西方庚辛金，名曰陰中陽精，陰含陽也。是以坎支壬癸水宮，得一之名，氣結玄英。喻人皆因父母傳氣而成形，遞相含育，自然之道。藥物象月，從陽而受陰，胎而含陽精，外陰而內陽。陰象白，陽象黃，故外白裏黃，是以白金生於河車。河車者，火赤色之名，硃砂也，故云砂產於金。此明陰中有陽，不孤陽寡陰也。
訣曰：硃鉛二物，入爐合銷爍，取其精，添入丹魂之中，用立乾，其聖如神。故得稱奼女者，鉛也，砂者，白金也。金基黃輕黃轝也。
訣曰：一者，丹基，水也，鉛在內；二者，火基，木也，符在內；五者，土基，母也，金在內。修丹不悟真一之理，互說金石為藥，又不得節符火候，還丹因何而立乎？
訣曰：大丹並非金銀、銅鐵、鉛錫、曾青、雄黃、五礬諸雜金石等，蓋各有毒，備諸制伏君臣，可治疾，並無延駐之功。
訣曰：硃砂得傍門制伏，治世疾，駐顏，無長生之分，何也？緣不得本父母及爻象，失其元氣故也。
訣曰：汞者，水精之名，受含符信曰汞，飛起為流珠。故云：「丹砂流汞父，戊巳黃金母」也。
訣曰：凝流珠為白金，此明白金從一中成形貌也。金水道並使，以金為黑鉛。陰中陽生，反老為少，陰之精，物極即反，已老卻少，遂之長生。故水銀生於北方，來居火位，相交以成大丹。
訣曰：上聖隱秘，愚昧自迷設用。凡鉛黑金汞銀為河車，雄黃為土，金銀為母，並非至藥之源凡鉛者，銅鐵草並有鉛及有礦鉛，並凡鉛也。真鉛者，子母鉛也。有銀者，是鉛為大丹神水，金之母也，子母相得其情也。
訣曰：金為月精，以處陽位。汞含離氣，以應六爻。天地之靈，孕日月之精，否極泰來，陰盡陽生，皆順天道而為也。
訣曰：從月一日受符，六氣從性成情，十六至三十，六氣從情成性，象偃月魄月出沒之象。
訣曰：金為父，木為母，震為長男，兌為少女。白者，歸一之名；金者，得位之稱；黑者，性含水色；鉛者，同金之類；黃者，象土，牙者主生；子者，九轉之運名；河者，水之基；車者，符育之功。
訣曰：世人不悟硃砂者，鉛之母；符者，丹之父。生死歸於後土，黃能制水不流，自生自死。生亦依於土，死亦依於土。土者，火之母也。
訣曰：硃砂是鉛之祖，還丹之基，鉛生於硃砂。故云：汞生於鉛，砂產於金。悟者萬無一焉。
訣曰：硃砂陰汞，天符運育，日月滿足，自生出曰陽汞，此是陽為君，陰為臣，二汞本一物無二。
訣曰：寶丹本乎一物而生，自無外入。譬如蚌吸月華之氣，為珠在腹，豈有異類而成？
訣曰：太丹有三品：上者汞，中者丹，下者砂。悟者歸一無二。金虎含陰，位屬西方，真氣內藏，寄生太陰，玄鉛而為至精，名曰龍虎。卯酉相剋，子午相望，此是天地陰陽輪軸轉運造化也。
訣曰：九轉二百七十日，每月換鼎至九鼎，換之便妙，不換亦得受符。金性低昂，十五金性全滅，三十日道窮乃歸子，坤元受符，三物同沒於土。陽符上騰，至於宗廟即下降，巽生受符。乾坤震巽，蟠虯上下，五行藏伏，陰陽燮理，往來天道之用，周而復始。
後土金鼎生死長，七神室明，三圓五陰一混沌，徘徊天地五里。陽陽兩頭，狀如雞子。形具莫差，黃白在裏。厚薄均勻，六一固濟。好守午門，參同自契。
訣曰：一者，五行之始，月之陰魄，位居坎中，藥生於陰暗之處。時人不知金公之理，金者太白之名，公者物中之尊，呼之曰鉛。
訣曰：金入中宮，太一大庚成，赤鳥守黃烏，蒼龍伏籍，白虎製取，本類相聚，故曰參同。
訣曰：黑鉛入仰月，配合為夫妻，陽魂合陰魄，兩情自和同。世人不悟，正五金八石是陰之總數，配合運動為丹者。八石者，八卦；五金者，五行火候也。
訣曰：不容之木，是甲之父母，所以受制於金。金孕水安，水必存金；木孕火制，火必假木。
訣曰：鉛水者，砂中自生之液，主陽；汞水者，砂中抽出之液，主陰。是鉛水制汞水。
訣曰：鉛水者，符也；汞火者，砂中抽出之液，故云鉛火制汞火。水合其性，火合其形，二物在鼎中被真符制之，遂不飛走。然氣相臨，吞蝕變化，得稱大還。
訣曰：丹砂木精，得金乃並。參銖不偏，至聖至靈。世人不悟，見金視之如土。藥曰：太玄陰符，道生陰陽，陰陽生五行，合為還丹，故名龍虎。龍者，陽氣，木也；虎者，陰氣，金也。
訣曰：受持二木漸順，汞雖得伏，未是大丹。且要服食，可治世疾延壽。守至九轉，蒼狼黃色。守三年，太元之氣足，色歸北方黑色。服之一刀圭金粟之小分，長生住世。刀圭可制汞一斤，成白道。守五年，服食可三銖，長生。一銖，可點鐵水銀各一斤，成赤道。守九年，畢法，服食可二銖，長生住世，點水銀及五色瓦爍各一斤，用藥一銖，各隨本色成寶。
訣曰：太丹守運，三年氣足，以木密為丸麻子大，依分兩服食，奉藥跪坐面東向，念天真，餌之。其丹九粒，系之臂後，出入往來，奏表上書，登壇拜謁，人皆欽重。或有悖惡逆黨，生意向人自散；或入山林，居迥野，猛獸毒蟲，山林物魅，摧心伏藏，不敢為害；至於交戰鬥敵，周回待衛五百人，不遭弓矢鋒刃損傷。所在之處，土地靈祗，悉皆侍衛。古今法造神鏡及凡銅鐵鏡，用藥一粒磨之，自然通靈；若用一粒書符，作法口解，召集五嶽，天仙龍神，萬靈立至，驅策自由。世人有疾，書一字吞之立愈。死七日未壞者，內二丸兩鼻中，返魂卻活。七日外不得已死者，內一丸口中，埋之不腐，禽獸並同。藥守九年，取四銖和黃土一斤水煮，三日成黃金。用之不道，殃罰七祖，身為下鬼。天道秘密，容易輕洩，見世必招仙官譴謫，種種不稱意，神理同煞，順慎無咎。
經曰：甲者，木火之祖，其數三，成數九，正位生於東方青，寄位丙丁，萬物之師，火之父母，日之精魂，陽之始祖，照曜成形，名曰魂。日者，在天為直符，能發洩萬物；在地為地符，爨熟萬物。陽氣分判，故稱木精，青腰使者。陰陽二性，契證參同，金砂火並，三五與一，還丹自靈。三者木，陽精之父母，陰汞陽汞並是，陽精照曜，結媾生成，強名金砂，天地之至精也。丹者，陽之陰汞，陽反為臣，二也，硃砂是謂之火鉛。五者土，主母，陰中陽精，陰之陽汞，陰反為君，一也，黑鉛是謂之水基。九銖陽魂謂之真水，喻居離位，陽中陰；三煉陰魄，謂之黃銀，喻居坎位，陰中陽，故號水銀。水火相交，混沌自並，克復歸一，成形無外物，故雲陰火自會。其符理由人消息，即合天道聖意上品。
金丹第一訣曰：火鉛制火火自滅，陰陽進退數七八，受氣分離在半月，三十道窮起復處，養育通靈九個月。
又曰：陰陽二汞同一形，先後配合自有情；用金反應為神水，華池得母由木精。直符交運依爻象，悟者得之丹自靈；化寶服食長生路，天地反還三一並。
訣曰：夫修金丹，合符法象，大演易道。行符初候，喻起建子月，陽爻動，喻生坎位。初九潛龍勿用，陽氣混沌分判。冬至後一陽沖，過甲子為上元，從子時起，始為一陽生。見龍在田爻動，驚蟄受陽用事，謂之一陽生。遇甲為火之父母，故法喻用火，便象十一月受陽。故從子起，陽生於陰暗之中壬癸宮。符至建午月，陽中陰生，符喻同陽全也。
經曰：起計行符，子喻斤兩，爻動，初陰太陽，火陰奇陽，符共信四五銘而兩合。
經曰：日月玄象，五行起伏，始數為一陽，生象天地，發揮傍通，情也。驚蟄萌兆並行。
經曰：但取春分，晝夜停用符，陽爻漸生，至大壯，法喻從一至十五，象春夏火木用事，從文入武。十六日取秋分，晝夜停，陰爻漸生，至陰盛月盡，法喻秋冬金水用事，從武入文。並喻合更漏一百刻，故應天之玄象，藏伏沒在晦閏，合朓腓之數也。即天道，日月行度無差。
經曰：符從子起，亦非火之父母。子者，陰中一爻之始。子喻斤兩，造化軸轄之總數，是陰陽起伏，法喻行符合刻漏分氣，用符合斤兩喻也。符動生於辰巳，至二周半，午首分氣，終於戌亥，非子之正位。
經曰：還丹行符法象，只喻天符陰符行度，易道合更漏，五行四時，運轉無差，二十八宿斗杓諸星位，並所主休咎吉兇之兆。修丹法象正用，不在數用之限。行符定用法本，火在下，古法行符象喻也。
經曰：陰長生翻符在上，象冬至夏至，陽陰上下。故上用符守鼎，審依爻象，進退斤兩。然用陰穀子依灰覆藉，茗燼為依尤佳。但消息皆陽向陰伏藏，通如土蜂穴，勿令氣洩。
經曰：從一至第七日半，便象一季，以次遇子即加。子生坎位，故明陰內一陽生。法象故從子起，漸加爻至立夏，夏至象火，王母相背，十五十六計符，共當六十符。望前為陽，望後為陰。陰生從十七合十四，漸退至立冬，冬至五行數盡，終三十實數。共計合符，日用都依六爻，上下生成，終始數。正用符日計，都合五行天符，六候足，為陰符陽符各守界受氣之總數。
經曰：起伏法象，陽符陰符，藥物並不得逾斤。故合大演一周，周而復始，乾坤大理，運軸大數。又合乾策二百一十六，坤策百四十四，總喻合天符行度之數，即火符自然。初候兩日半一氣，三十時二周半，至五分氣，符歷十二支五周，計六十時，行符五日一候足，當用五爻十符；第二候兩日半一氣，三十時二周半，至午分氣，還歷五周，計六十時，行符至十日兩候足，當用十爻二十符；第三候兩日半一氣，三十時二周半，至午分氣，還歷五周，計六十時，行符至十五日三候足，當用十五爻三十符。
經曰：十五日前為白月，陽符，火木用事；後十五日為黑月，陰符，金水用事。退符漸計，合還九起，爻動始數應，陽奇陰偶，合六四銘同兩用。二符初爻為定，遇子則加，逢陰即退，周而復始。法象天符，建子發洩，陽動之始，混沌欲分，潛龍未見，須遇甲為陽之父母，分氣屬陽道上元，始陽動行符，震復用事，便象初九，並用氣候，以喻孟春。每行符巡歷十二辰周半終已，三十時二日半；起午分氣，又二周半終亥，計六十時，以象仲春，二九象法，坤兌氣交，初候五日。第二候陰陽起伏，天地初交，法喻季春，屬上九事。後遇分氣計爻，符用翻譯，但從子至已；午亥畢還復起。第三候至初九，分氣屬陰道上元，陰生退符，巽遘用事，便象孟秋，漸退候歸三十。五行數已盡起伏，志在用火，失在抽添，即氣候錯令。若依玄象無虧，神靈自契，一象不足，與瓦礫無殊。進退明守期候，還丹自成。夫修至藥，須用真鉛汞，子母混沌自相扶，炋爍應氣候，金水相並，歸戊己交合。象嬰兒受氣於母，母隱子胎，子藏於金中含孕，自然金精石液相反，一飛一伏，陽推陰證，像雞子黃，精在母而隱伏，外白裏黃，河車運轉，須臾脫胎。象萌芽伸屈，萬類各稟一氣而受形。然未有功能變化，神足作用，故立養育，感動大丹，明喻故用法象，方合聖意。托易道，五金八石，六爻生成，乾坤互用，運轉正氣，定五周，分午首，終亥起子，進退加爻，藏伏時節，乃合天道，參同自然，須依更漏用火，即合符不差。但依晝夜停用符，每十二辰，遇子即如，行符一月，便象四時。或九月，或三年，或守畢法，九祀而終，喻大演九周，太一君臣人民合局之數，丹自靈矣。能內固性命，外化五金，轉弄顏色，服食多少，及變世寶，說在《辨藥龍虎肘後方》。
