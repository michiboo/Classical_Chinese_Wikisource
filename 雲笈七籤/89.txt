安非告曰：沖風繁激，將不能伐君之正性。絕飆勃鬱，焉能回己之清淳。爾乃空沖自吟，虛心待神，營攝百絕，棲澄至真。當使憂累靡干於玄宅，哀念莫撓於絳津。
太上曰：高才英秀，惟酒是耽，麴蘗薰心，性情顛倒。破壞十善，興隆十惡，四達既荒，六通亦塞。
天尊曰：一切眾生，久習顛倒。心想雜亂，隨逐諸塵，舍一取一，無暫休止。猶如猿猴，游於林澤，跳躑奔趨，不可禁止。是諸凡夫，心性亦爾。游五欲林，在六根澤，縱逸騰躍，不可拘制。
又曰：人情難制，猶如風中豎幡，飄飄不止。或思作偽，以邀名譽。
《定志經》云：人既受納有形，形染六情。六情一染，動之弊穢。惑於所有，昧於所無。世務因緣，以此而發，招引罪垢，歷世彌積。輪回於三界。漂浪而忘返；流轉於五道，長淪而弗悟。嬰痾抱頭，不能自和。馳神惶悸，惟罪是履。
太上曰：天之道，利而不害；聖人之道，為而不爭。故與時爭之者昌，與人爭之者亡。是以有兵甲而無陳之，以其不爭。夫不祥者，人之所不爭。垢辱者，人之所不欲。能受人所不欲，則足矣。
《妙真經》曰：視過其目，明不居；聽過其耳，精洩漏；愛過其心，神出去。常於欲事汲汲懼，為利動者惕惕懼，結連黨友以自助者，非真也。
又曰：罪莫大於淫，禍莫大於貪，咎莫大於僭，此三者，禍之車也。小則亡身，大則殘家。
道言：吉兇禍福，竊冥中來。其災禍也，非富貴者請而可避，其榮盛也，非貧賤者欲而可得。蓋修福則善應，為惡則禍來。
天尊曰：氣不可極，數難可窮。死而復生，幽而復明，天地運轉，如車之輪，人之不滅，如影隨形，故難終也。
《妙林經》曰：夫有為生死，眾生漂浪，如虛中雲，如空中色，如谷中響，如水中月，如金監中象，如熱中炎，如電中火，如聾中聽，如盲中視，如啞中言，如二頭鶴，如三足雞，如龜中毛，如兔中角。如是無明，貪著愛見，生死之本，亦復如是。必竟皆空，不可論說。譬如燈滅，不可尋求。生死本空，亦復如是。如大猛火，如四毒蛇，不可親近。生死之法，亦復如是。
天尊告聖行真士曰：若復有人，於諸法中，生有見心，舍於穢土，求三清樂。舍眾生身，求真道相。欲斷煩惱，而入無為，求離諸見，乃得寂滅。如是等相，我說此人名大邪見。譬愚人，畏於大地，而欲走避。所至之處，不離大地。眾生亦耳，畏生死身疾，舍三界有心，厭離所得之身，
不離生死。如是眾生，未能見法，求真道相，深實可哀。真道相者，名為不作，無起無滅，非有非無，非常非斷，非大非小，非色非心，體如此，名為修習真道正行。
又告聖行真士曰：世間眾生，無明重暗，真道在身，莫能睹見。譬如愚人，東西馳走，求覓空色，而不能知，即色是空。一切世間，亦復如是。心性馳走，欲求真道，不知身心，即是真道。
又寶瑞降之，有千善則後代神真，有二千善則為聖真仙將吏，有三千善則為聖真仙曹掾，有四千善則為天下師聖真仙主統，有五千善則為聖真仙魁師，有六千善則為聖真仙卿大夫，有七千善則為聖真仙公王，有八千善則為聖真仙皇帝，有九千善則為元始五帝君，有萬善則為太上玉皇帝。元君曰：萬善之基，亦在三業。十善相生，至於萬善。行善益算，行惡奪算，賞善罰惡，各有職司。報應之理，毫分無失。長生之本，惟善為基也。專精養神，不為物雜，謂之清。反神服氣，安而不勤，謂之靜。忘念以定志，修身以安神，寶氣以存精。思慮兼忘，冥想內視，則身神並一。身神並一，則近真矣。
道曰：凡人遇我以禍者，我當以福往。是故福氣常至，此害之氣重徙還在於彼。此道者之行也。
徐來勒問曰：何謂兼忘？高玄真人曰：一切凡夫，從煙熅之際起愚癡，染著諸有，雖積功勤，不能無滯。故使備定，除其有滯。有滯雖凈，猶滯於空，空有雙凈，故曰兼忘，是故名初入正觀之相。
《盟威經》云：道無不在，在師為師，在經為經，不離中也。
《寶玄經》云：裁製偏邪，同歸中正，能返流末，還至本源。源即道也。道無形狀，假言象以為津。既言沖用，用實無物。
《三皇經》曰：天下無常，豈有堅固者？故急當厭遠之，求索自然，以脫身耳。又曰：萬物無有常，成者，皆不久完。三光永明，天地常昭然。
《黃老玄示經》曰：道者不可以言傳，欲使學者述書以相授，然可得聞也。夫善述事者，必通其言。善言詞者，必通其意。其意若通，道可得也。夫天地之初，知其聯也。入於虛無者，知其有實也。故云：其以成法其初，始終也。是以聖人見有書，即知其本無書也。聞其言，即知其出無言也。見書知言，聞言知意，知意即知道也，知道即知其可以書傳也。故真人以神聽，聽可尊也，聖人以身教，教可珍也。
太上告王母曰：夫人受天地之氣生，氣之來也，謂之精。精之媾也，謂之靈。靈之變化之謂神。神之化也之謂魂。隨魂往來之謂識。隨魂出入之謂魄。生管精魄之謂心。心有所從之謂情。情有所屬之謂意。意有所措之謂志。志有所憶之謂思。思而遠慕之謂慮。慮而用事之謂智。智者，盡此諸見者也。夫性者，靜也；氣者，動也。動靜如一，內外和順，非至人安能措心於此哉。術藏於內，隨務應變；法設於外，適時御民。民用其道而不知其數者，術也。懸教設令以示民者，法也。變萬物而見其象，術化萬民而不見其形，故天以氣為靈，王以術為神。
《四等智慧觀身經》云：夫道者，要在行合冥科，積善內足，然後始涉大道之境界。若自不能，皆為徒勞於風塵耳！無益生命之修短也。道在我，不由彼，惟慈，惟愛，惟善，惟忍。能行此四等，乃與道為鄰耳。
《老君戒經》云：惡人者，胎於醨薄之精，形於芻狗之類。魂微魄盛，屍毒滿腹。人面蟲心，體性狼敵。嫉妒蛆蠣，常懷陰賊。壞成作敗，言則噭噭，自遇如玉，遇人如土。陽推鬼黠，不計殃咎。昔有一人，不念居業，專行偷盜，入大臣家。此人夜作狗形，既到其家，值其大建功德。吾時見此偷徒作狗形，吾即叱之，令長作狗，使常御巨石還此大臣家，積以為山。
《盟威經》云：「淫犯內外，逼掠非偶，翻復陰陽，公私戚屬，烝通姦狡，異類妖交。
《本行經》云：昔有國王元慶，放心於愛欲之門。值劫運終，寄胎於洪氏之胞。上天以其先身好色，故轉為女子，遂其先好也。
《太平經》云：何謂為多言？然一言而致大兇，是為上多言人也。一言而致辱，是為中多言人也。一言而見窮，是為下多言人也。夫古今聖賢也，出文辭滿天地之間，尚苦其少有不及者，故災害不絕。後生賢聖復重言之，天下以為法，不敢厭其言也。故言而除害者，常苦其少。是以善言無多，惡言無少。故右之聖人將言也，皆思之。聖心出而成經，置為人法。愚者出言，為身災害，還以自傷。
《真誥》曰：夫百思纏胸，寒熱破神。營此官務，當此風塵，口言吉兇之會，身扉得失之門。眾憂若是，萬慮若此，雖有真心，固不為篤。抱道不行，握寶不用，而自然望頭不白者，亦希聞也。在官無事，夷真內煉，紛錯不穢，其聰明爭競不交於心胸，此道士之在官也。
《太清中經》云：慎無賣吾以求寶也，慎無傳吾非其人也，慎無閉吾絕其學也。傳吾學者昌，閉塞吾學者，雖獨行之，必遇天殃。傳吾道者，當法則天地、江河、淮海。法則天地者，何等不生？何等不成？法則江河淮海者，何水不流？何川不行？
《西升經》云：欲者，兇害之根也。氣者，天地之元也。莫知其根，莫識其元，是故聖人，欲入氣以輔其身。
《洞神誡身保命篇》云：黃帝曰：聖人保命之最，莫上於身心。利害身心，豈過於善惡？善惡所起，本於心。心法不住，攀緣是用。所緣者名曰境界，能緣者名之曰心。故萬品所起，莫過於心。萌於心者，名曰行業。行業所操，名曰善惡。故縱欲為惡，息貪為善。善者能為濟俗出塵之益，惡者必作敗德染穢之資。故聖人知無形而用者心也，形不自運者身也。然心不託於身，則不能顯班借用；身不藉於民，則亡滅不起。故身心體異而理符，致用萬善而趨一。故能表裏為用，動靜相持。身無獨往，為心所使。心法不凈，惟欲攀緣。身量無涯，納行不息。故心為凡聖之根，身為苦樂之聚。聖人知患生於心，愆必由己。是以清心除患，志消愆。凡俗之流，其即不然。肆情縱欲，不知欲出於心；侮慢矜奢，不知慢生於己。情騁愚暴，不顧其身。故以禍難所階，由之不識危亡，自此日用不知，故聖達愍愚而垂教也。
