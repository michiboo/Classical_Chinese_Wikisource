夫人生稟於五行，拘於五常，則為五味之所賊，八風之所攻，爰自飲乳至於耄年，莫不因風而喪命。或多食而過飽，或失食而甚饑，或飲啜太多，或乾渴乏水，或食咸苦，或啜酸辛，或畏熱當風，或惡寒親火，或庭前看月，或樹下乘涼，或刺損肌膚，或撲傷肢體，或時餐燥藥，或多啜冷漿，或久絕屏幃，或日多施洩。自此風趨百竅，毒聚一支，遂使手足不隨，言詞蹇澀。或痛貫骨體，或痺襲皮膚，或癢甚蟲螟，或頑如鐵石，或多痰唾，健忘好嗔，血脈不通，肉色乾瘦，或久安床枕，起坐須臾，語澀面虛，雖活如死，或總無疾苦，辛暴而亡。男即氣引於風，女即風隨其血，未有不因風而喪命者也。世人不能治其風，但以藥攻其內，安有風在五臟六腑之中，四肢百脈之間，而湯飲之類，曷能去乎？假令相疾，而醫用藥乖誤，雖《難經》、《素問》三世十全，欲去沉綿，其可得也？
餘久居太白，抱疾數年，萬藥皆施，略不能效。後有一翁遺餘此藥，服都五粒，疾乃全除。稽顙叩天，求其藥法，然肯傳授，誓不輕洩。餘故錄於右，置諸靈室。後人得之者，宜敬之！無或輕慢，自貽殃咎。但依法修煉，何慮不神。
夫灸藥制燒藥，燒藥制煮藥，煮藥制生藥，生藥使煮藥，煮藥使燒藥，燒藥使灸藥，遞互相制，遞互相使，君臣俱具，父子固全，遂得陰陽，各有其緒。陽藥制陰，以引其陰；陰藥制陽，而引其陽。此藥雖不能致神仙，得之者，但服一豆許，則壽限之內，永無疾矣！如已患風疾及撲傷肢節，十年五年運動不得者，但依法服之，一粒便效，重者不過十粒。有人卒亡者，但心頭未冷，取藥一粒以醋調，一粒摩臍中一千餘下，當從臍四面漸暖，待眼開後，熱醋下一粒，入口即活。但是風疾，不拘年月深遠，神驗不可具載其功力。每丸如芥子大，日曝乾，收之。凡疾人不問年月遠近，先次以紅雪或通中散茶下半丸，如或風澀甚者即一丸，良久，以熱茶投之，令患疾人瀉三兩行，依法潑姜豆湯下一粒，當以他人熱手更互摩之患處，良久熱徹，即當覺肉內有物如火走至痛處，所苦當時已失矣！一二百日及一年內風疾下床不得者，服一粒後，當時可行步，一如不患人。至重者，每瀉後，服藥一粒後，歇三五日間，依前服紅雪，先瀉後服丹藥。但每日服不過一二粒，平復如本。打撲損多年者，天陰即疼痛動不得者，尤驗。只可一兩粒。服此藥多者，疾愈後，藥力當伏腳心下，男左女右，但有所苦，發心念藥，隨意則至。此藥神驗，功效非智能測。其法：
光明砂一兩一分，陽起石、磁毛石、紫石英、自然銅、長理石、石亭脂、雄黃已上七味，各三大兩。
金薄二十四片，光明砂研如面，以蕎麥灰汁煮三日，淘取秤；雄黃研如面，醋煮三日，淘取秤；石亭脂研如面，酒煮三日，淘取秤之。
已上五味，各四大分，研如面，生用。
遠志巴戟天玄參烏蛇仙靈皮
已上五味，各五大分。
木香肉豆蔻鹿茸如乾柿者肉桂
已上四味，各六大分。
延胡索木胡桐律
已上三味，各三分。
石硫黃雄黃硃砂自然銅
已上四味，同一瓶子，入金薄覆籍，不固口，以火灸三日，火常去瓶子三寸，不得甚熱。
陽起石磁毛石紫石英長理石
已上四味，同一瓶子內，以金薄覆灰，埋瓶子一半歇口，燒三日。第一日火去瓶子二寸，第二日火去瓶子一寸，第三日火近瓶子，至夜鍛通赤，無火毒。
又鐘乳十兩，以玉槌研七日，如面即住，用熟夾絹袋貯，系定頭邊，懸於鍋中，煮以水二斗，煎取一斗，內取鐘乳水三合，研生犀角一千下，將此水別收貯，候入皁莢仁時同研用。又將其餘鐘乳水煎遠志等五味，仍加蔓菁子五大分，拍碎同煎，令水至七升，去滓，取此藥水，又煎青木香等四味，至四升，去滓、又取藥汁煎半夏只以湯洗十度，拍破，當歸細搗，二味各一大兩，煎至三升，去滓，澄凈。
又地黃汁一升、無灰酒一升、童子小便一升，此三味與藥汁三升，都計六升，於凈器中，文武火養成煎候至一升，即下諸般金石藥，攪勿住手，待如稀粥，即去火，下雄黃等五味生藥末，熟攪令極勻，即下皁莢仁炒其子，打取仁，杵為末，秤取六大分，龍腦二分於盆內研如面，入藥中。並所研犀角汁，同入於乳缽中，令壯士研三千下，候可丸，丸如芥子大，不得太大。此藥功效，造化無殊。又此藥就後，分為三大分，如品字，取一口，即一分也。
又加煉了芒消一大兩，名為破棺丹，芒消即上好蜀消，有鋒芒者即得也。於銚子內火上煉令汁盡，取為末，入於藥中。或有暴亡，不問疾狀，但肢體未變者，可破棺打齒，熱醋調下一粒，過得咽喉即活，十救八九。其丸如綠豆大，餘砂並依歌訣。
硫、雄、砂隔銅居上，磁、起、長棑紫作頭。金上下三中各二第一句說石藥四味，依此次第入瓶子。第二句說四味，亦依前次第入瓶子。第三句說金薄上下各三片，中間兩片隔石藥，此燒銅炙滿三休，一瓶燒，一瓶炙，依藥法，三日止，乳烹四五俱歸一乳即鐘乳，烹即煎也，四五二十也，乃二斗水煎至一斗也，是歸一斗也，取一仍須十一修即此一斗鐘乳水煎草藥十一味，雲十一修也，煎到三時還要出即煎至三升也，地和童酉一時勾地黃、酒、童子小便三物是也，去火石歸安靜室是去火入石藥。待如肌肉五生稠肌肉，和入體也。五生，即生牛黃五味用也，別盛三合鐘間水，外邊千下轉犀牛此即鐘乳水磨犀也。
先作泥球子，泥用黃丹、白土、瓦末、鹽、醋溲。用蠟為胎，不得令有微果。陰乾，傍邊安孔，去蠟更燒過。即取好光明砂研搗為末，以紙卷灌入了。用一大蚯蚓和球子泥，搗泥令爛，卻固濟孔子，待干。更打一鐵鈽子，安於鐵鼎子中，安置鎔鉛汁入鼎中，其上可二寸已來。即以糠火養，長令鉛軟為候。如此一百二十日加火，取出，更於地上以火鍛過，候冷出之。其藥如青紫螺子，揀取黑末不中用者，分藥一半，以青竹筒貯，用牛乳蒸五遍，三度換乳，乳皮堪療黔黯。取出，入地坑子中三宿，細研，以粟米飯為丸，丸如粟米大。年四十，日一丸；年五十，日二丸；年六十，日三丸。其力更別，不得多服。治一切風，延齡駐顏，治炁益顏色。餘者細末於甘鍋中，用好黃礬一兩，以砂末上下布蓋，固濟頭，乾了，灰火中養四十九日，以大火鍛，候冷開，皆成金粟子。取鼠尾一寫，鍮三兩，用半分真庚，先於甘鍋內熔引鍮，乃下三四粒子粟，便化為真西方也。
光明砂四兩，揀取如皁莢子大者，爪州黃礬半兩，已上取三年米醋拌，細勻如泥，將用一一裹其硃砂，待乾；別取上色西方半兩打作薄，剪作小片子，更裹砂子；然後取武都上色雄黃一兩，曾青一兩，細研，以左味煎，以膠調，將雄、青末，捏成小餅子，將裹前砂，待乾；搗鹽醋為膠泥，更裹一重；總了，直待干。用真鉛為櫃鉛則別有法。更燒三遍出，寒之，乃搗篩如法。取鉛銀六兩，打作合子，其合子須相度。處口拒，深下二寸四分，深廣上一寸二分，即取真鉛鋪於合底，可二分，即排砂如蓮子樣，更以真鉛蓋，更鋪砂，重重取盡了，即以真鉛蓋，卻取滿合，卻先打銀束子束定，六一泥固濟，待干。取五斤鹽，用消石煉過兩度了，細搗篩。取鐵鼎可容得前合稍寬者，實其鹽，搗作陷合處，是為外櫃。以鹽鎮持了蓋，卻鐵筋貫定，固濟待干，掘一地爐，深一尺六寸，闊一尺四寸，以馬通火，糠火燒四十九日。開鼎，以鐵筋撥鹽櫃看銀合櫃變為金色，即去火取出。如未，更燒七日取。待冷開合，剝下黃礬及雄、青，留著。取一粒細研，水銀二兩於鐺中微火，取藥半豆大糝上，便乾，鍛成寶，且惜莫用。
別取光明砂十二兩研碎，和前伏火砂同研，依前用米醋煎，溲成團。取前內櫃細搗篩，築為櫃。即取前剝下者雄、青細研，鋪底了，安砂團，更以蓋子上了，便著櫃，未填滿，依前來固濟。待干，入鼎，別泥爐，著草灰半斤，火養一百二十日，以大火鍛，出爐取藥，如前，當成上色西方也。此名第二轉紫金河車。
若要服食，出毒，入寒泉一月日，卻以乳蒸，用楮汁丸，丸如粟米大，延齡，治萬病，每日服只可一丸，若志心盡一兩，壽年五甲子，神秘。不得偶然輕洩，傳非道之人，受其殃考。
別取光明砂一斤細研，以左味拌。取一瓷鼎子可貯得藥者，將拌砂築成櫃，將伏了砂細研，醋調泥櫃內。乾了，著汞八兩，以二兩火入爐，養一百二十日成紫金。即將投名山，不宜用，告上玄，書名仙籍也。其神室收取，要用時，坐於灰中，著汞六兩，用二兩火養一復時，成真上色西方也。《參同契外丹》亦云：龍虎之訣，即金華黃芽之品秘。
取鉛十斤，汞一斤，以器，微火熔之，用鐵匙掠取其黑皮，直令盡。每一遍傾在地上，復器中熔之。凡如此九遍訖，即下汞，即用猛火熬作青砂色，如不散，即糠醋灑之，即變為青砂矣。更於一鐵器中盛醋，傾砂醋中訖，用鐵匙研令熟。又醋烹，添取鉛黃於瓦上令干。取黃牛糞汁，並小大麥面亦得，和所熬青砂，作團如雞子大，或作餅，日曝乾，一本云：陰乾。於燎爐火上鞁袋吹取鉛精，名鉛丹，其性濡，更著器熬，令至熟，其色盡赤，又出，醋中研，令至熟澄，著瓦上使乾，於器中熬令熟紫色。又別以一器，取好酒一升，下赤鹽二兩，和投器中，相得，即取紫色丹，一時寫著酒中，待冷出之，此即名九還鉛。丸為丹，名曰九轉紫鉛丹也。
硫黃一斤通明者，細研如粉山池石鹽二兩亦細研如面伏火北亭汁三兩
右三味藥，並同相和令勻，便取鐵合，用米醋研上好香墨，濃塗鐵合內三遍，候幹。便入此三味藥於合內，以文火逼合令熱，候藥化為汁，出盡北亭陰炁，住火。候凝冷，便用硝石四兩細研如粉，入於合足內，實按了，以粘紙封定合足。候干，方入於鼎內，用法泥固濟。其法泥用雁門代赭如雞冠色，左顧牡蠣、赤石脂等三味，各細搗如粉，入伏火北亭汁勻和，入臼內杵一千以來，方用。固濟相合，並足周回，唯務緊密為妙。合鼎上用鐵關關定，切在緊密。候陰乾，便取鉛三斤於銚子內，鉛化作汁，用小鐵杓子抄於合足四面，候勻遍。又更消熔，熔鉛汁，漸漸灌於鼎內，直至鼎滿合上二寸以來。便選成合日，夜半子時起火，初六兩，日加一兩，至六十日滿足後。藥鼎冷定，用小鐵鑿子鑿去黑鉛，開合取藥，真如金色，便入於乳缽內，研細如粉。
北亭砂三兩明白者，以黃蠟一分半熔作汁，拌北亭令勻，作一團子，以紙裹，炒風化石灰一斗。用一磁罐，先將一半風化灰入於罐內實築，內剜一坑子，放北亭於內，上又將一半風化灰蓋，準前實築。初用火三斤以來，漸漸加火至五、七斤，三復時足，乃起一弄十斤火鍛，令通赤。火盡，候冷取出，用生絹袋子盛。又掘一地坑子，可受五、七升，滿添水，候泣盡水，安一細磁碗於坑子內，上橫一杖子，懸釣北亭袋子於碗上，更用一盆子合蓋，周回用濕土壅盆子，勿透氣。三復時並化為水，取此水，拌調前件二味藥。
上好庚一十兩，汞五十兩，貯於一罐內，常用火暖，將庚燒令赤，投於汞內，柳篦攪，化盡為度。用鹽花三斤，與金泥同研，唯細。便入一大鐺內勻平，上用勘盆子蓋鐺，以泥固濟，周回令密，慢火鍛之，卻令汞飛上，以汞盡為度。次用煎湯沃鹽花，候鹽味盡為度。其庚粉於盤內，日曝乾後，細研入在藥內；雄黃八兩，如雞冠色者，研如粉；雌黃八兩，通明葉子者，研如粉；戎鹽四兩，研如粉；金粉十兩。右五味藥並細研如粉，別換鼎合。一依前法，用米醋濃研，香墨勻塗合內，還用文火逼合，令藥作汁。一依前法，用硝石四兩細研如粉，安在合足內，實按，以面粘紙封定合足，便固濟合蓋，入於鼎內，準前法泥固濟合足，合上用鐵關定後，陰乾。一依前法，先取鉛三斤，於銚子內熔作汁，以杓子抄在合足四面，相次更熔鉛汁，漸漸灌滿鼎內，至合子上二寸以來。一依前法，選成合日，夜半子時起火。火候準前，初起六兩，日加一兩，至六十日滿足。候鼎合冷定，用鐵鑿鑿去黑鉛，取合，其藥當作紫金色。每一分於乳缽內細研，可制汞一斤，立成紫磨黃金。此非人世所有，是神仙秘授，若於助道，須知足乎！
汞一斤，藥一分，於新鐵銚子內，藥置汞上，用茶碗子蓋，固濟。如法，安銚子於火上，專聽裡面滴滴聲，即將銚子於水內淬底。如此十數度，其汞已伏。研砂如黑鉛砂子，別入甘鍋銷毚，當為紫磨金。其於變化，不可具載。
《四壁櫃硃砂》，其法能除風冷，漫暖骨體，悅澤顏色，久服無疾，延年益壽。
針砂一斤，硫黃四兩，硃砂三兩，白礬四兩，鹽一兩。
右以濃醋一斗五升，煮針砂、硫黃二味，令干，以火鍛之，待鬼焰出盡後，放冷，研。別入硫黃一兩，又用醋一斗五升更煮。候干，依前鍛之，鬼焰盡即止。放冷，以水淘取紫汁，去其針砂，澄紫汁極清，去其水，盡陰乾。即入白礬、鹽同研，內瓷瓶中，四面下火鍛之，侯瓶內沸定即止。待冷，出之，細研，以醋拌為櫃，先用藥一半入鉛桶中，築實，即以金薄兩重，硃砂入櫃上，又以餘櫃蓋之，築實，以四兩火養三七日，即換入銅桶中，密固濟，用六兩火養，三七日足，即用十斤火鍛之，任火自銷。寒爐出藥，硃砂已伏。於潤濕地薄攤，盆合一復時，出火毒了，細研，以棗肉和丸如麻子大。每日空腹，以溫水下五丸。以鉛作桶，可重二斤，以銅作桶，可重三斤忌羊血。
