序
夫瞽者無以與乎青黃之色，聾者無以與乎管籥之音，豈惟形骸有如此哉？而心智亦有之。若夫本分天真，人皆具足，奈以積塵所昧，正眼不明，逐色隨聲，尋蹤覓跡，沉淪惡道，浩劫千生，摸竹管為陽光，擊銅盤為日影，不逢宗匠，皂白奚分？殢句執文，轉增迷惑，是以棲雲老師不得已應病施藥，剔耳挑聾，摩晴刮翳，冀得人人徹視，各各開聰，見見聞聞，灑灑落落，咸歸正道，不逐亡羊也。門下劉公先生從師有年，密記老師之謦欬，裒以成集，約百餘則，誠為初機學道者之指南也。命工鋟櫬，以廣其傳。孤峰道人亦得與其徒末。行者見而喜之，乃齋沐而敬，為之題辭。
時丁未正月元日門人論志煥謹序
正文

