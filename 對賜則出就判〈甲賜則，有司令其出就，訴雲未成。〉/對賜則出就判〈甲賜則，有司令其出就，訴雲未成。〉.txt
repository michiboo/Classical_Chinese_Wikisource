度土居人，量地制邑，政不求備，官惟其能。故周設六卿，辨方正位；禹敷九土，俾乂底績。將以緝綏黎獻，作乂都鄙，是崇錫命之儀，爰求則柄之法。靖言伊甲，生也逢時。祿以代耕，榮冀登於一命；朝以拜錫，位何辭於小國？必若才惟致理，道可濟時，則所告必聞，何始乎就列？昇高自下，宜忘於擇地。況堯舜在上，車書必同，莫非王臣，鹹仰天秩。未能敬恭君命，曷得遐棄厥司？宜褫帶以受服，奚薄言而有訴？咎自作也，刑其渥凶，庶片言之可懲，慚兩端而斯和。
