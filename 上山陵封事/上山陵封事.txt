臣聞古之聖帝明王所以薄葬者，非不欲崇高光顯珍寶，具物以厚其親，然審而言之，高墳厚隴，珍物畢備，此適所以為親之累，非曰孝也。是以深思遠慮，安於菲薄，以為長久萬代之計，割其常情，以定之耳。昔漢成帝造延昌二陵，制度甚厚，功費甚多，諫議大夫劉向上書，其言深切，皆合事理，其略曰：「孝文居霸陵，淒愴悲懷，顧謂群臣曰：『嗟乎，以北山石為槨，用紵絮斮陳漆其閑，豈可動哉？』張釋之進曰：『使其中有可欲，雖錮南山猶有隙；使其中無可欲，雖無石槨，又何戚焉？夫死者無終極，而國家有廢興。』釋之所言，為無窮計也。」孝文寤焉，遂以薄葬。又漢氏之法，人君在位，三分天下貢賦，以一分入山陵。武帝歷年長久，比葬，陵中不復容物。霍光暗於大體，奢侈過度，其後至更始之敗，赤眉賊入長安，破茂陵取物，猶不能盡。無故聚斂百姓，為盜之用，甚無謂也。魏文帝於首陽東為壽陵，作終制，其略曰：「昔堯葬壽陵，因山為體，無封無樹，無立寢殿園邑，為棺槨足以藏骨，為衣衾足以朽肉。吾營此不食之地，欲使易代之後，不知其處。無藏金銀銅鐵，一以瓦器。自古及今，未有不亡之國，無有不發之墓。喪亂以來，漢氏諸陵，無不發掘。至乃燒取玉匣金鏤，骸骨並盡，豈不重痛哉？若違詔妄有變改，吾為戮屍於地下，死而重死，不忠不孝，使魂而有知，將不福汝。以為永制，藏之宗廟。」魏文此制，可謂達於事矣。向使陛下德止如秦漢之君臣，則緘口而已，不敢有言。伏見聖德高遠，堯舜猶所不逮，而俯與秦漢之君，同為奢泰，舍堯舜殷周之節儉，此臣所以尤戚也。今為邱隴如此，其內雖不藏珍寶，亦無益也。萬代之後，人但見高墳大塚，豈謂無金玉也？臣之愚計，以為漢之霸陵，既因山勢，雖不起墳，自然高顯。今之所卜，地勢即平，不可不起。宜依《白虎通》所陳周制，為三仞之墳，其方中制度，事事減少。事竟之日，刻石於陵側，明邱封大小高下之式。明器所須，皆以瓦木，合於禮文，一不得用金銀銅鐵。使後代子孫，並皆遵奉，一通藏之宗廟，豈不美乎？且臣下除服用三十六日，已依霸陵，今為墳隴，又以長陵為法，恐非所宜。伏願深覽古今，為長久之慮。臣之赤心，唯願萬歲之後，神道常安，陛下之孝名，揚於無窮耳。
