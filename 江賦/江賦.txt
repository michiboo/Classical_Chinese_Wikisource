
　　咨五才之並用，寔水德之靈長。惟岷山之導江，初發源乎濫觴。聿經始於洛沬，攏萬川乎巴梁。衝巫峽以迅激，躋江津而起漲。極泓量而海運，狀滔天以淼茫。總括漢泗，兼包淮湘。併吞沅澧，汲引沮漳。源二分於崌崍，流九派乎潯陽。鼓洪濤於赤岸，淪餘波乎柴桑。綱絡群流，商搉涓澮表神委於江都，混流宗而東會。注五湖以漫漭，灌三江而漰沛滈汗六州之域，經營炎景之外。所以作限於華裔，壯天地之嶮介。
　　呼吸萬里，吐納靈潮。自然往復，或夕或朝。激逸勢以前驅，乃鼓怒而作濤。峨嵋為泉陽之揭，玉壘作東別之標。衡霍磊落以連鎮，巫廬嵬崫而比嶠。協靈通氣，濆薄相陶。流風蒸雷，騰虹揚霄。出信陽而長邁，淙大壑與沃焦。
　　若乃巴東之峽，夏後疏鑿。絕岸萬丈，壁立赮駮。虎牙嵥豎以屹崒，荊門闕竦而磐礡。圓淵九回以懸騰，湓流雷呴而電激。駭浪暴灑，驚波飛薄。迅澓增澆，涌湍疊躍。砯巖鼓作，漰湱澩灂㵗㶔𤃫𣻋，潰濩㳚漷潏湟淴泱，㶖㴸㶒瀹漩澴滎瀯，渨㵽濆瀑溭淢濜涓，龍鱗結絡。碧沙瀢𣵺而往來，巨石硉矹以前卻。潛演之所汩淈，奔溜之所磢錯。厓隒為之泐嵃，碕嶺為之喦崿。幽𧯑積岨，礐硞䃕礭
　　若乃曾潭之府，靈湖之淵。澄澹汪洸，瀇滉囦泫泓汯浻澋，涒鄰㘤潾混澣灦渙，流映揚焆溟漭渺湎，汗汗沺沺。察之無象，尋之無邊。氣滃渤以霧杳，時鬱律其如煙。類肧渾之未凝，象太極之構天。長波浹渫，峻湍崔嵬。盤渦谷轉，淩濤山頹。陽侯砐硪以岸起，洪瀾涴演而雲迴。峾淪溛瀤，乍浥乍堆。豃如地裂，豁若天開。觸曲厓以縈繞，駭崩浪而相礧。鼓㕉窟以漰渤，乃湓湧而駕隈。
　　魚則江豚海狶，叔鮪王鱣䱻鰊𩺭鮋，鯪鰩鯩鰱或鹿觡象鼻，或虎狀龍顏。鱗甲鏙錯，煥爛錦斑。揚鰭掉尾，噴浪飛唌排流呼哈，隨波遊延。或爆采以晃淵，或嚇鰓乎巖間。介鯨乘濤以出入，鯼鮆順時而往還。
　　爾其水物怪錯，則有潛鵠魚牛，虎蛟鉤蛇。蜦𧐕鱟蝞，鱝𪓛𪓬𪓹。王珧海月，土肉石華。三蝬𧉈江，鸚螺蜁蝸璅蛣腹蟹，水母目蝦紫蚢如渠，洪蚶專車。瓊蚌晞曜以瑩珠，石砝應節而揚葩。蜛蝫森衰以垂翹，玄蠣磈磥而碨䃁或泛瀲於潮波，或混淪乎泥沙。
　　若乃龍鯉一角，奇鶬九頭。有鱉三足，有龜六眸赬蟞胏躍而吐璣，文魮磬鳴以孕璆。䖺䗤拂翼而掣耀，神蜧蝹蜦以沉遊。𩣡馬騰波以噓蹀，水兕雷咆乎陽侯。淵客築室於巖底，鮫人構館於懸流。雹布餘糧，星離沙鏡。青綸競糾，縟組爭映。紫菜熒曄以叢被，綠苔鬖髿乎研上。石帆蒙籠以蓋嶼，蓱實時出而漂泳
　　其下則金礦丹礫，雲精爥銀。珕珋璿瑰，水碧潛琘鳴石列於陽渚，浮磬肆乎陰濱。或熲彩輕漣，或焆曜崖鄰。林無不溽，岸無不津。
　　其羽族也，則有晨鵠天雞，鴢鷔鷗𩿁。陽鳥爰翔，於以玄月。千類萬聲，自相喧聒。濯翮疏風，鼓翅𦒑�揮弄灑珠，拊拂瀑沫。集若霞布，散如雲豁。產毻積羽，往來勃碣
　　橉杞稹薄於潯涘，栛槤森嶺而羅峰。桃枝篔簹，實繁有叢。葭蒲雲蔓，䙬以蘭紅。揚皜毦，擢紫茸蔭潭隩，被長江。繁蔚芳蘺，隱藹水松。涯灌芊萰，潛薈蔥蘢
　　鯪鯥䟸跼於垠隒，獱獺𦖠瞲乎厱空。迅蜼臨虛以騁巧，孤玃登危而雍容。夔㸸翹踛於夕陽，鴛雛弄翮乎山東。
　　因岐成渚，觸澗開渠。漱壑生浦，區別作湖。磴之以瀿瀷，渫之以尾閭。標之以翠蘙，泛之以遊菰。播匪藝之芒種，挺自然之嘉蔬。鱗被菱荷，攢布水蓏翹莖瀵橤，濯穎散裹。隨風猗萎，與波潭遝。流光潛映，景炎霞火。
　　其旁則有雲夢雷池，彭蠡青草，具區洮滆，朱滻丹漅。極望數百，沆瀁皛溔爰有包山洞庭，巴陵地道。潛逵傍通，幽岫窈窕。金精玉英瑱其裏，瑤珠怪石琗其表。驪虯摎其址，梢雲冠其㟽海童之所巡遊，琴高之所靈矯。冰夷倚浪以傲睨，江妃含嚬而矊眇。撫淩波而鳧躍，吸翠霞而夭矯。
　　若乃宇宙澄寂，八風不翔。舟子於是搦棹，涉人於是㩘榜漂飛雲，運艅艎。舳艫相屬，萬里連檣。泝洄沿流，或漁或商。赴交益，投幽浪竭南極，窮東荒。爾乃𥉆雰祲於清旭，覘五兩之動靜。長風颹以增扇，廣莫䬅而氣整。徐而不䬐，疾而不猛。鼓帆迅越，䞟漲截泂淩波縱柂，電往杳溟䨴如晨霞孤征，眇若雲翼絕嶺。倏忽數百，千里俄頃。飛廉無以睎其蹤，渠黃不能企其景。
　　於是蘆人漁子，擯落江山，衣則羽褐，食惟蔬鱻栫澱為涔，夾潀羅筌。筩灑連鋒，罾䍣比船。或揮輪於懸碕，或中瀨而橫旋。忽忘夕而宵歸，詠採菱以叩舷。傲自足於一嘔，尋風波以窮年。
　　爾乃域之以盤巖，豁之以洞壑，疏之以遝汜，鼓之以朝夕。川流之所歸湊，雲霧之所蒸液。珍怪之所化產，傀奇之所窟宅。納隱淪之列真，挺異人乎精魄。播靈潤於千里，越岱宗之觸石。及其譎變儵怳，符祥非一。動應無方，感事而出。經紀天地，錯綜人術。妙不可盡之於言，事不可窮之於筆。
　　若乃岷精垂曜於東井，陽侯遯形乎大波。奇相得道而宅神，乃協靈爽於湘娥。駭黃龍之負舟，識伯禹之仰嗟。壯荊飛之擒蛟，終成氣乎太阿。悍要離之圖慶，在中流而推戈。悲靈均之任石，嘆漁父之櫂歌。想周穆之濟師，驅八駿於黿鼉。感交甫之喪珮，愍神使之嬰羅。煥大塊之流形，混萬盡於一科。保不虧而永固，稟元氣於靈和。考川瀆而妙觀，實莫著於江河。

