　　欽定四庫全書　　　　　經部七
　　古經解鉤沉　　　　　　五經總義類
　　提要
　　〈臣〉等謹案古經解鉤沉三十卷
　　國朝余蕭客撰蕭客字仲林長洲人是編採録唐以前諸儒訓詁首為敘録一卷次周易一卷尚書三捲毛詩一卷周禮一卷儀禮二卷禮記四卷左傳七卷公羊傳一卷糓梁傳一卷孝經一卷論語一卷孟子二卷爾雅三卷共三十卷而敘録周易左傳均各分子卷實則三十三卷也自宋學大行唐以前訓詁之傳率遭掊撃其書亦日就散亡沿及明人説經者遂憑臆空談或蕩軼於規矩之外
　　國朝儒術昌明士敦實學復仰逢我
　　皇上稽古右文
　　詔校刋十三經註疏
　　頒行天下風教觀摩凡著述之家爭奮發而求及於古蕭客是書其一也其敘録備述先儒名氏爵里及所著義訓其書尚存者不載或名存而其説不傳者亦不載餘則自諸家經解所引旁及史傳類書凡唐以前之舊説有片語單詞可考者悉著其目雖有人名而無書名有書名而無人名者亦登之又以傳從經鉤稽排比一一各著其所出之書並仿資暇集龍龕手鏡之例兼著其書之卷第以示有徵又經文同異皆以北宋精本叅校正前明監板之訛缺自序謂創始於己夘成藁於壬午晝夜手録幾於在目青盲而後成帙其用力亦云勤矣考山井鼎七經孟子考文梁皇侃論語義疏日本尚有全帙又唐史徵周易口訣義今永樂大典亦尚有其文是書列皇氏書於佚亡而史氏書亦復未採葢海外之本僅得諸傳聞而天祿之珍久藏於清秘非下里寒儒力所能睹也然經生耳目之所及者則捃摭亦可謂備矣乾隆四十四年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









