　　欽定四庫全書　　　　　集部八
　　江湖小集　　　　　　　總集類
　　提要
　　〈臣〉等謹案江湖小集九十五巻舊本題宋陳起編起字宗之錢塘人開書肆於睦親坊亦號陳道人今所傳宋本諸書稱臨安陳道人家開雕者皆所刻也是集所録凡六十二家洪邁二巻僧紹嵩七巻葉紹翁一巻嚴粲一巻毛珝一巻鄧林一巻胡仲參一巻陳鑒之一巻徐集孫一巻陳允平一巻張至龍一巻杜旃一巻李龏三巻施樞二巻何應龍一巻沈説一巻王同祖一巻陳起一巻呉仲孚一巻劉翼一巻朱繼芳二巻林尚仁一巻陳必復一巻斯植二巻劉過一巻葉茵五巻髙似孫一巻敖陶孫二巻附詩評朱南傑一巻余觀復一巻王琮一巻劉仙倫一巻黃文雷一巻姚鏞一巻俞桂三巻薛嵎一巻姜夔一巻周文璞三巻危稹一巻羅與之二巻趙希㯝一巻黃大受一巻呉汝式一巻趙崇鉘一巻葛天民一巻張弋一巻鄒登龍一巻呉淵二巻宋伯仁一巻薛師石一巻附諸跋及墓誌髙九萬一巻許棐四巻戴復古四巻利登一巻李濤一巻樂雷發四巻張蘊斗一巻劉翰一巻張良臣一巻葛起井一巻武衍二巻林同一巻內惟姚鏞周文璞呉淵許棐四家有賦及雜文餘皆詩也按方囘瀛奎律髓曰寳慶初史彌逺廢立之際錢塘書肆陳起宗之能詩凡江湖詩人俱與之善刋江湖集以售劉潛夫南嶽稿亦與焉宗之賦詩有雲秋雨梧桐皇子府春風楊栁相公橋本改劉屏山句也或嫁秋雨春風句為敖器之所作言者併潛夫梅詩論列劈江湖集板二人皆坐罪而宗之坐流配於是詔禁士大夫作詩紹定癸已彌逺死詩禁乃解今此本無劉克莊南嶽稿且彌逺死於紹定六年而此本諸集多載端平淳祐寳祐紀年反在其後又張端義貴耳集自稱其輓周晉仙詩載江湖集中而此本無端義詩又周密齊東野語載寳慶間李知孝為言官與曽極景建有隙每欲尋釁以報之適極有春詩云九十日春晴日少一千年事亂時多刋之江湖集中因復改劉子翬汴京紀事一聫雲秋雨梧桐皇子宅春風楊栁相公橋以為指巴陵及史丞相及劉潛夫黃巢戰塲詩曰未必朱三能跋扈只緣鄭五欠經綸遂皆指為謗訕同時被累者如敖陶孫周文璞趙師秀及刋詩陳起皆不免焉〈案此説與方囘所記小異未詳孰是〉而此本無曽極詩亦無趙師秀詩且洪邁姜夔皆孝宗時人而邁及呉淵位皆通顯尤不應列之江湖疑原本殘缺後人掇拾補綴已非陳起之舊矣宋末詩格卑靡所録不必盡工然南渡後詩家姓氏不顯者多頼是書以傳其摭拾之功亦不可沒也乾隆四十二年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








