

鸞乃鳳之族，翱翔紫雲霓。
文章輝五色，雙在瓊樹棲。
一朝各飛去，鳳與鸞俱啼。
炎赫五月中，朱曦爍河堤。
爾從泛舟役，使我心魂悽。
秦地無碧草，南雲喧鼓鼙。
君王減玉膳，早起思鳴雞。
漕引救關輔，疲人免塗泥。
宰相作霖雨，農夫得耕犂。
靜者伏草間，羣才滿金閨。
空手無壯士，窮居使人低。
送君登黃山，長嘯倚天梯。
小舟若鳧鴈，大舟若鯨鯢。
開帆散長風，舒捲與雲齊。
日入牛渚晦，蒼然夕煙迷。
相思定何許，杳在洛陽西。

