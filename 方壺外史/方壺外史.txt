今天下文字稱最古者、宓犠氏之易畫與軒轅氏之陰符靈樞、類皆宣洩造化、根極性命、爲世所不可不讀之書、易更三聖演翼而其道益尊、靈樞則編入於醫方、爲九流所擅、而陰符一書、語高旨深、學人不解其義、輒廢閣勿講、聖人之經、世輕世重、知不知使然也。乃後則老子之道德、伯陽之參同、紫陽之悟眞、遞相祖述、撰成一家之言、而後黃帝陰符之旨、煥然大明、而數君子者、又皆遯世去位、化形隱淪、是以其調彌高、其和彌宣、其書雖出、而知者蓋希。老子言知我者希則我貴。夫天下之人之於道也、誠貴之也。乃至載道之書、則讀如嚼蠟、率以無味棄去、何哉。吾聞之也、義理極於精研、天機生於悅樂、詮要本於師傳、解悟由於穎慧、四者弗具而能進於知言、曾未之有也。孔子曰、易之爲書也、廣大悉備、有天道焉、有地道焉、有人道焉、説者謂易爲聖人窮理盡性至命之書、而伯陽作契、直參同於周易、易與天地準、故能彌綸天地之道、而黃帝之陰符亦曰、觀天之道、執天之行、盡矣。如是則符契之言、准之羲易、其殆先後一揆者歟。夫學者考信聖經謂、易則説天莫辨矣、若乃教外玄談、則天機人事、關係性命、屑去勿論。何誤哉。夫身與世則必有分矣、急於經世而忽於理身、號稱通儒、吾弗惑之矣。宋啓款寡聞、猥以儒術用世、非敢自謂能讀天下之書、而道德性命之旨、尤所樂聞。頃者吾友潛虛陸君、博極羣籍、尚友千古、精研至道、感契上眞、一旦遭逢、遂成解脫、若謂諄諄語人、不若潛心著述、一言領悟、不若萬理圓通也。於是摘取諸家之書、各爲測疏、旁通曲暢、一旨同歸、麗澤之餘、頗聞灋要間、嘗以易參玄、以玄准易、所謂乾坤離坎、咸恆既未、古僊丹灋、厥有深旨、其諸火候消息、藥材銖兩、莫不准則陰陽、符合卦氣、自非天門洞啓、靈關朝徹、則玄通微妙、鮮克舉之。予問陸君、易前民用玄、何以乎。君曰、正德厚生、自利利他、上聖仁壽之學也。某測其書舊矣。爲予誦之、聆其言若江河之有原而流衍無極也。亦若呉機蜀錦、千絲萬縷、而同出於一軸也。又若行宮之月、普朗萬川、而流光互暎也。君子之立言也、得其君宗、不當如是乎哉。深憫後生好道之倫、皓首窮經、廢書長嘆、一經指示、倐爾改觀、將使憤者啓、悱者發、邪者破、正者顯、雲霧廓而天開、荊榛剪而道夷、何其暢歟、何其暢歟。爰請陸君謂、宜梓傳以惠同志。雖然塩入水中、飲則知味、強不飲者而使之知、即將不能也。君平生精力、盡在此書、言念昔者、藝同鉛槧、僉謂、君當振英舒采、大有補於斯世、而君數數奇、其身則既隱矣。君功名不介於纖毫、而精神獨貫於千古、事業不建於當時、而利澤廣被於來學、古之所謂志士、蓋庶幾近之。此有人焉、致身要地剛蓋、上青雲而隨俗治化、與窮愁著書一言之幾乎道者、比量功德、吾知其不肯去此就彼也、而況君也。君著述甚富、予所取者、書十種總若干萬言、釐爲八卷。
鄭序
萬序
馬序
趙序
