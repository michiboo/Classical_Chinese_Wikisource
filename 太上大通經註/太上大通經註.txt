都梁參學清庵瑩蟾子李道純註
太上謂無上可上，大通謂無所不通，經謂登真之徑路，眾所通行之道也。首章雲無形無體，謂真空妙理最上一乘之妙也，即太上之義。次章雲如空無相，謂四通八達無所窒礙，即大通之義也。下章雲無相無為，廣無邊際，謂大道至廣至大，至妙無窮，日用之間，頭頭顯露，此所以為經也。
先天而生，顯諸仁。生而無形，藏諸用。後天而存，所存者神。存而無體，神無方易無體。然而無體，陰陽不測。未嘗存也。運化不息。故曰不可思議。妙用無窮。
靜為之性，寂然不動。心在其中矣。感而遂通。動為之心，見物便見心。性在其中矣。無物心不見。心生性滅，心生種種法生。心滅性現，心滅種種法滅。如空無相，大象無形。湛然圓滿。通上徹下。
大道無相，故內其攝於有。養其無象，象故常存。真性無為，故外不生其心。無所用心，心故常存。如如自然，廣無邊際。無為則無不通。對境忘境，不沉於六賊之魔。我不逐境，境無干我。居塵出塵，不落萬緣之化。我不立塵，塵不染我。致靜不動，大定。致和不遷，大慧。慧照十方，大明。虛變無為。大通。
頌曰：有法悟無法，心隨法生，法隨心滅。無脩解有脩。性本無脩，脩即非性。包含萬象體，心空性寂，無所不容。不掛一絲頭。纔染一塵，即成滲漏。

