
兩年戴武弁，趨侍明光殿。
一朝簪惠文，客事信陵君。
簡異當朝執，香非寓直熏。
差肩何記室，攜手李將軍。
玉鐙初回酸棗館，金鈿正舞石榴裙。
忽驚萬事隨流水，不見雙旌逐塞雲。
感舊撫心多寂寂，與君相遇頭初白。
暫誇五首軍中詩，還憶萬年枝下客。
昨日留歡今送歸，空披秋水暎斜暉。
閑吟佳句對孤鶴，惆悵寒霜落葉稀。

