　　欽定四庫全書　　　　　集部五
　　檜亭集　　　　　　　　別集類四〈元〉
　　提要
　　〈臣〉等謹案檜亭集九卷元丁復撰復字仲容天台人延祐初被薦不就放情詩酒浪跡江淮間遂家金陵平生所作不下數千篇脫藁即棄去故散佚不少其婿饒介之及門人李謹之先後蒐輯介之所編稱前集謹之所編稱續集其合為九卷刋之集慶學宮者則至正十年南臺監察御史張惟逺也復詩不事雕琢自然超邁中山李桓稱其詩初類太白後乃漸變將自為一家所論頗得其實特其才氣噴薄揮灑輙數千百言在往雋語驛駱應接不暇而率易之病即在於斯讀者但賞其俊逸焉可矣至偶桓乾坤清氣集所録復詩甚多以此本相校並合惟五言長律中餞趙公子詩前纛仍踰隴句乾坤清氣集隴作蜀又五言近體中送王伯庸詩縣僻冷於官句乾坤清氣集縣作地髙吟寄碧瀾句乾坤清氣集寄作倚郭生生子詩折簡便堪呼句乾坤清氣集堪作當俱不免小有出入疑所傳之本或異以其無闗大㫖故各仍其舊録之焉乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總校官〈臣〉陸　費　墀







　　檜亭集原序
　　天台丁君仲容之詩曰檜亭藁者因其所居而目之也君三徙居寓於金陵之城北地既深僻有園亭之勝古檜列植左右蒼茂若雲客至欵坐亭上日翛然以為樂饒氏介之方集君詩得若干首為一編故題其藁檜亭雲君博學才敏為詩精麗竒偉格超而趣遠自近世以集行及余所見四方之士及所聞以能詩自名者皆莫與為比所造益高傑出於一時而視古人深入其閫奧予嘗評君有三異於他文未嘗不善而獨為詩詩未嘗刻意而語輙過人人未嘗不服以為止而一不有所衒平生倡和題詠與夫言志感興而作無慮數千篇性坦率不自貴重愛惜篇成輙棄藁不復留故雖傳誦於人而散逸彌甚介之始為之裒輯自四五七言古律絶句諸體粗備彚分而臚列之隨其所得而附之左方才十之一二昔昌黎之文妙天下非李漢敘列之勤殆不能無冺沒使是詩也得傳於後世介之之功豈下於李漢哉余識君於二十年之前當是時君之詩酷類太白雜而置之集中見者不復能辨今其體稍變將自為一家惜乎介之不早登其門而盡録也至元五年歲次己夘季冬廿有八日中山李桓書
　　論詩至於宋南幾於無詩迨其末年士之避世居永嘉臨海二州乃始復為詩力追古人其閭里子弟狎熟長老先生謠詠呻唫之遺習皆善屬和國初以來臨海為詩數十家其什曰閬風樗園山南天逸素心聖泉其後又有張子先陳剛中楊景羲皆自樹一家足以名世閬風詩最夥至滿千什然皆以位卑莫傳予頃家居有持瀛海篇視我顯暢明白反復讀之令人慾飛余曰必臨海之産也果然後至建業見仲容仲容已五十餘觀其詩皆已絶去生獰操蹙精悍猶之宛馬不踶不齧不覂而日行千里衆馬雖十駕不能超也仲容拓落不耦莫為知己獨鳴之聲詩以自陶寫其菀結之氣夷睨世之學士後生蹴踏翰墨之塲縮手袖間而去之時時危坐而飲酒沃涑愁思吐咳新語數少出其竒不復修治一讀而棄地其子婿饒介頗為藏弆浸以成什他日請曰鄉聞長老先生用位卑詩弗傳𢓺令世惋惜介且為刻之願一論次余行四方見詩人之恥為陳言而務力為竒者有自好之意至臨海閭里子弟造次出之曾不見其困而吾仲容又其梟也齊部世刺繡恆女無不能狎耳目哉仲容既老買宅建業之城北南戸故有兩檜樹醉倚樹而咿唔因自名其什曰雙檜亭詩云至元六年歲在庚辰十月辛丑永嘉李孝光季和甫在建業城東青溪觀題
　　夫才足以適天下之用而或不遇於時時不能用則不足以盡其才有志之士寧湮沒草萊不見知於當世而不悔也天台丁君仲容父少負逸才去遊京師薦者以君與楊仲𢎞范德機皆可為太史氏當此之時天下寧謐休息兵革而仁宗方尊尚儒學化成風俗本朝極盛之時然當國者思隂廢楚産之士君察其機不俟報可翩然去之乃絶黃河憇梁楚過雲夢窺沅湘陟廬阜浮大江而下遂家金陵於是三十年君之文雄而趣高可以製作誥命宣天子仁惠元元之意於四方萬里而乃使淹回羇旅浮湛里巷駸駸乎老矣茲其可惜也夫君安於所遇胸次夷曠逢山僧逸民得酒輙飲醉則作為歌詩引筆即就高情藻思間見橫發君既以此寓其所樂乆之㪚落無復収拾其婿饒君介之稡而成編以余辱君為忘年之交俾序識之嗟乎此其才足以適天下之用而不遇於時者君子有以悲其志矣至正四年四月戊寅臨川危素序於錢塘驛舍
　　檜亭先生丁君仲容父生平有隠君子之德而以詩著名晚歲盤桓於冶城龍河之間灌園自樂四方之士日載酒從之游而求其為詩故詩必因酒而作引觴揮毫若不經意而語率高絶飲至半酣詩愈益竒一飲或詩累數章詩成而先生亦頺然醉矣然徃徃即書卷上未嘗起草故詩雖至多而藁皆不存自其壯時亦已若此其婿饒君介之稍稍為之訪求得百餘篇而猶遺落太甚從之游者李君謹之深以為惜益加蒐羅旁及隠逺乆之凡得若干篇皆饒集之所未嘗有者噫亦廑矣先生之詩其僅完於此乎向非謹之好之篤而求之至安能若是之僅完哉噫予向嘗與先生論詩先生初不甚自矜炫予顧心敬先生詩今見其完能不為之喜耶昔王介甫在鄞得杜工部詩舊集所遺落者自洗兵馬以下二百餘篇為之序曰甫之詩其完見於今者自予得之觀其喜為何如然則余于謹之所集蓋不能以不喜也今先生之詩將刻而傳之予謂謹之或為後編或附饒集無不可者幸先生之詩完見於今足矣雖然謹之之廑予則不可以不書使後之觀檜亭集者庻以知謹之之於是而能用其情也至正十年歲在庚寅秋八月朔旦上元楊翮序

