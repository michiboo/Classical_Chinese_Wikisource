
梁山感杞妻，慟哭爲之傾。
金石忽蹔開，都由激深情。
東海有勇婦，何慚蘇子卿。
學劒越處子，超然若流星。
損軀報夫讎，萬死不顧生。
白刃耀素雪，蒼天感精誠。
十步兩躩躍，三呼一交兵。
斬首掉國門，蹴踏五藏行。
豁此伉儷憤，粲然大義明。
北海李使君，飛章奏天庭。
捨罪警風俗，流芳播滄瀛。
名在列女籍，竹帛已光榮。
淳于免詔獄，漢主爲緹縈。
津妾一櫂歌，脫父於嚴刑。
十子若不肖，不如一女英。
豫讓斬空衣，有心竟無成。
要離殺慶忌，壯夫所素輕。
妻子亦何辜，焚之買虛聲。
豈如東海婦，事立獨揚名。

