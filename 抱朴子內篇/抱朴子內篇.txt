晉葛洪撰。洪有《肘後備急方》，已著錄。是書乃其乞為句漏令後，退居羅浮山時所作。抱樸子者，洪所自號，因以名書也。自序謂內篇二十卷，外篇五十卷。《隋誌》載內篇二十一卷，音一卷，入道家；外篇三十卷，入雜家。外篇下註曰梁有，五十一卷。《舊唐誌》亦載內篇二十卷，入道家；外篇五十一卷，入雜家。卷數巳小不同。《新唐誌·道家》載內篇十卷，雜家載外篇二十卷。乃多寡迥殊。《宋誌》則均入雜家，內篇作二十卷，與《舊唐書》同；外篇作五十卷，較《舊唐書》又少一卷。晁公武《讀書誌》作內篇二十卷，外篇十卷，內外篇之卷數與《新唐書》互異。陳振孫《書錄解題》但載內篇二十卷，而雲《館閣書目》有外篇五十卷，未見。其紛紜錯互，有若亂絲。

