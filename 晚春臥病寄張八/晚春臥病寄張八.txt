
南陌春將晚，北窗猶臥病。
林園久不遊，草木一何盛。
狹逕花障迷，閑庭竹掃淨。
翠羽戲蘭苕，赬鱗動荷柄。
念我平生好，江鄉遠從政。
雲山阻夢思，衾枕勞歌詠。
歌詠復何爲，同心恨別離。
世途皆自媚，流俗寡相知。
賈誼才空逸，安仁鬢欲絲。
遙情每東注，奔晷復西馳。
常恐填溝壑，無由振羽儀。
窮通若有命，欲向論中推。

