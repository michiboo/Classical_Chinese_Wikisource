詩人劉希夷嘗爲詩曰：「今年花落顏色改，明年花開復誰在？」忽然悟曰：「其不祥歟。」復遘思逾時，又曰：「年年歳歳花相似，歳歳年年人不同。」又惡之。或解之曰：「何必其然。」遂兩留之，果以來春之初下世。
崔曙進士作}明堂火珠詩試帖曰：「夜來雙月滿，曙後一星孤。」當時以爲警句。及來年曙卒，唯一女名星星，人始悟其自讖也。
范陽盧獻卿，大中中，舉進士，詞藻爲同流所推。作愍征賦數千言，時人以爲庾子山哀江南之亞。今諫議大夫司空圖爲註之。連不中第，薄遊衡湘，至郴而病，夢人贈詩曰：「卜築郊原古，靑山唯四鄰。扶踈遶臺榭，寂寞獨歸人。」後旬日而歿，郴守爲葬之近郊，果以夏初窆，皆符所夢。
