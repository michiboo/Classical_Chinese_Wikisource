　　欽定四庫全書　　　　　子部十二
　　四朝聞見錄　　　　　　小説家𩔖一〈雜事之屬〉提要
　　〈臣〉等謹案四朝聞見錄五卷宋葉紹翁撰紹翁自署龍泉人又書中載程公許與論真徳秀謚議手柬字之曰靖逸而厲鶚宋詩記事稱其字嗣宗建安人與自述互異考所載髙宗航海一條自稱本生祖曰李頴士建之浦城人則建安其祖籍歟其厯官始末無考記庚辰京城災周朝端諷其論事一條及與真徳秀私校殿試卷一條則似亦嘗為朝官其所居何職則不可詳矣所錄分甲乙丙丁戊五集凡二百有七條甲乙丙戊四集皆雜敘髙孝光寧四朝軼事各有標題不以時代為先後惟丁集所記僅寧宗受禪慶元黨禁二事不及其他紹翁與真徳秀遊故其學一以朱子為宗然賣武夷山一條乃深惜朱在之頺其家聲〈案在朱子之子時官戶部侍郎〉無所𨼆諱則非攀援門戶者比故所論頗屬持平南渡以後諸野史足補史𫝊之闕者惟李心𫝊之建炎以來朝野雜記號為精核次則紹翁是書陳郁藏一話嘗摘其誤以劉禹題夀安甘棠驛詩為趙仲湜遊天竺詩一條周宻齊東野語嘗摘其光宗內禪慈懿於臥內取璽一條又摘其函韓侂胄首求和誤稱由章良能建議一條又摘其南園香山一條葢小小訛異記載家均所不免不以是廢其書也惟王士禎居易錄謂其頗涉煩碎不及李心𫝊書今核其體裁所評良允故心𫝊書入史部而
　　此書則列小説家焉乾隆四十一年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸費墀














