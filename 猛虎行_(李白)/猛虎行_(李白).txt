
朝作猛虎行，暮作猛虎吟。
腸斷非關隴頭水，淚下不爲雍門琴。
旌旗繽紛兩河道，戰鼓驚山欲顛倒。
秦人半作燕地囚，胡馬翻銜洛陽草。
一輸一失關下兵，朝降夕叛幽薊城。
巨鼇未斬海水動，魚龍奔走安得寧。
頗似楚漢時，翻覆無定止。
朝過博浪沙，暮入淮陰市。
張良未遇韓信貧，劉項存亡在兩臣。
蹔到下邳受兵略，來投漂母作主人。
賢哲棲棲古如此，今時亦棄青雲士。
有策不敢犯龍鱗，竄身南國避胡塵。
寶書玉劒掛高閣，金鞍駿馬散故人。
昨日方爲宣城客，掣鈴交通二千石。
有時六博快壯心，遶牀三匝呼一擲。
楚人每道張旭奇，心藏風雲世莫知。
三吳邦伯皆顧盼，四海雄俠兩追隨。
蕭曹曾作沛中吏，攀龍附鳳當有時。
溧陽酒樓三月春，楊花茫茫愁殺人。
胡雛綠眼吹玉笛，吳歌白紵飛梁塵。
丈夫相見且爲樂，槌牛撾鼓會衆賓。
我從此去釣東海，得魚笑寄情相親。

