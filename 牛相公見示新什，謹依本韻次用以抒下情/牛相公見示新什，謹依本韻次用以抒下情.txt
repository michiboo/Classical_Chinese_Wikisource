劇韻新篇至，因難始見能。
雨天龍變化，晴日鳳鶱騰。
游海驚何極，聞韶素不曾。
愜心時拊髀，擊節日麾肱。
符彩添隃墨，波瀾起剡藤。
揀金光熠熠，累璧勢層層。
珠媚多藏賈，花撩欲定僧。
封來真寶物，寄與愧交朋。
已老無時疾，長貧望歲登。
雀羅秋寂寂，蟲翅曉薨薨。
羸驥方辭絆，虛舟已絕縆。
榮華甘死別，健羨亦生憎。
玉柱琤瑽韻，金觥雹凸棱。
何時良宴會，促膝對華燈。
