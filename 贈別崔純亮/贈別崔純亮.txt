食薺腸亦苦，強歌聲無歡。
出門即有礙，誰謂天地寬。
有礙非遐方，長安大道傍。
小人智慮險，平地生太行。
鏡破不改光，蘭死不改香。
始知君子心，交久道益彰。
君心與我懷，離別俱回遑。
譬如浸櫱泉，流苦已日長。
忍泣目易衰，忍憂形易傷。
項籍豈不壯，賈生豈不良。
當其失意時，涕泗各沾裳。
古人勸加餐，此餐難自強。
一飯九祝噎，一嗟十斷腸。
況是兒女怨，怨氣淩彼蒼。
彼蒼若有知，白日下清霜。
今朝始驚歎，碧落空茫茫。
