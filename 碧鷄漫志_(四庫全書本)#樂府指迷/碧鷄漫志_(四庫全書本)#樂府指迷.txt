　　欽定四庫全書　　　　　集部十
　　提要
　　碧雞漫志提要　　　　　　詞曲類三〈詞話之屬臣〉等謹案碧雞漫志一巻宋王灼撰灼字晦叔遂寧人紹興中嘗官幕僚有糖霜譜別著緑是編評述曲調源流前七條為總論述古初至唐宋聲歌逓變之由次列涼州等調凡二十八條一一溯得名之縁起與其漸變宋詞之沿革蓋三百篇之餘音至漢而變為樂府至唐而變為歌詩及其中葉詞亦萌芽至宋而歌詩漸衰詞乃大盛其時士大夫多嫻音律徃徃自製新聲漸增舊譜故一調或至數體一體或有數聲其目幾不可殫舉又非唐及五代之古法灼作是編就其傳授分明可以考見者核其名義正其宮調以著倚聲所自始其餘晚出雜曲則不暇一一詳也迨金元院本既出併歌詞之法亦亡文士所作僅能按舊曲平仄循聲填字自明以來遂變為文章之事非復律呂之事併是編所論宮調亦莫解其説矣然其間正變之由猶賴以畧得其梗概亦考古者所必資也
　　樂府指迷提要　　　　　　詞曲類三〈詞話之屬臣〉等謹案樂府指迷一巻宋沈義父撰前有自題稱壬寅秋始識靜翁於澤濱癸卯識夢牕暇日相與唱酬案壬寅癸卯為淳祐二年三年則理宗時人也元人䟦陸輔之詞㫖嘗引此書然篇頁寥寥不能成帙故世無單行之本此本附刻陳耀文花草粹編中凡二十八條其論詞以周邦彥為宗持論多為中理惟謂兩人名不可對使如庾信愁多江淹恨極之類頗失之拘又謂説桃須用紅雨劉郎等字説柳須用章臺㶚岸等字説簾須用銀鉤等字説淚須用玉筋等字説髮須用綠雲等字説簟須用湘竹等字不可直説破其意欲避鄙俗而不知其轉成塗飾亦非確論至所謂去聲字最要𦂳及平聲字可用入聲字替上聲字不可用入聲字替一條則剖析㣲茫最為精核萬樹詞律實祖其説又謂古曲譜多有異同至一腔有兩三字多少者或句法長短不等蓋被敎師改換亦有嘌唱一家多添了字云云乃知宋詞亦不盡協律歌者不免增減萬樹詞律所謂曲有襯字詞無襯字之説尚為未究其變也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



　　欽定四庫全書
　　碧鷄漫志　　　　　　　　宋　王灼　撰
　　或問歌曲所起曰天地始著人生焉人莫不有心此歌曲所以起也舜典曰詩言志歌永言聲依詠律和聲詩序曰在心為志發言為詩情動於中而形於言言之不足故嗟嘆之嗟嘆之不足故詠歌之詠歌之不足不知手之舞之足之蹈之樂記曰詩言其志歌詠其聲舞動其容三者本於心然後樂器從之故有心則有詩有詩則有歌有歌則有聲律有聲律則有樂歌永言即詩也非於詩外求歌也今先定音節乃製詞從之倒置矣而士大夫又分詩與樂府作兩科古詩或名曰樂府謂詩之可歌也故樂府中有歌有謡有吟有引有行有曲今人於古樂府特指為詩之流而詞就音始名樂府非古也舜命䕫教胄子詩歌聲律率有次第又語禹曰予欲聞六律五聲八音在治忽以出納五言其君臣賡歌九功南風卿雲之歌必聲律隨古者采詩命太師為樂章祭祀宴射鄉飲皆用之故曰正得失動天地感神莫近於詩先王以是經夫婦成孝敬厚人倫美教化移風俗詩至於動天地感神移風俗何也正謂播諸樂歌有此效耳然中世亦有因管絃金石造歌以被之若漢文帝使慎夫人鼓瑟自倚瑟而歌漢魏作三調歌辭終非古法
　　古人初不定聲律因所感發為歌而聲律從之唐虞禪代以來是也餘波至西漢末始絶西漢特今之所謂古樂府者漸興晉魏為盛隋氏取漢以來樂器歌章古調併入清樂餘波至李唐始絶唐中葉雖有古樂府而播在聲律則尠矣士大夫作者不過以詩一體自名耳蓋隋以來今之所謂曲子者漸興至唐稍盛今則繁聲淫奏殆不可數古歌變為古樂府古樂府變今曲子其本一也後世風俗益不及古故相懸耳而世之士大夫亦多不知歌詞之變
　　子語魯太師樂知樂深矣魯太師亦可語此耶古者歌工樂工皆非庸人故摰適齊干適楚繚適蔡缺適秦方入河武入漢襄陽入海孔子録之八人中其一人見於家語孔子學琴於師襄子襄子曰吾雖以擊磬為官然能於琴今子於琴巳習是也子貢問師乙賜宜何歌答曰愛者宜歌商溫良而能斷者宜歌齊寛而靜柔而正者宜歌頌廣大而靜疏達而信者宜歌大雅恭敬儉而好禮者宜歌小雅正道而靜廉而謹者宜歌風師乙賤工也學識乃至此又曰歌者上如抗下如墜曲如折止如槁朩倨中矩勾中鈎累乎端如貫珠歌之妙不越此矣今有過鈞容班教坊者問曰某宜何歌必曰汝宜唱由中行曹元寵小令
　　漢時雅鄭叅用而鄭為多魏平荊州獲漢雅樂古曲音調存者四曰鹿鳴騶虞伐檀文王而李延年之徒以歌被寵復改易音辭止存鹿鳴一曲晉初亦除之又漢代短簫鐃歌樂曲三國特存者有朱鷺艾如張上之囘戰城南巫山髙將進酒之類凡二十二曲魏呉稱號始各改其十二曲晉興又盡改之獨元雲釣卒二曲名存而巳漢代鼙舞三國能存者有殿前生桂樹五曲其辭則亡漢代胡角摩訶兠勒一曲張騫得自西域李延年因之更造新聲二十八解魏晉時亦亡晉以來新曲頗衆隋初盡歸清樂至唐武后時舊曲存者如白雪公莫巴渝白薴子夜團扇懊儂石城莫愁揚叛兒烏夜啼玉樹後庭花等六十三曲唐中葉聲辭有者又止三十七有聲無詞者七今不復見唐歌曲比前世蓋多聲行於今辭見於今者皆十二三四代差近爾大抵先世樂府有其名者尚多其義存者十之三其始辭存者十不得一畧其音將無傳勢使然也
　　石崇以明君曲教其妾緑珠曰我本漢家子將適單于庭昔為匣中玉今為糞土英緑珠亦自懊恨歌曰絲布濕難縫元伊侍孝武飲讌撫絃而歌怨詩曰為君既不易為臣良獨難忠信事不顯乃有見疑患周旦佐文武金縢功不刋推心輔王政二叔乃流言熊甫見王敦委任錢鳯將有異圖進說不納因告歸臨與敦別歌曰徂風飈起蓋山陵氛霧蔽日玉石焚往事既去有長嘆念別惆悵㑹復難陳安死隴上歌之曰隴上壯士有陳安軀幹雖小腹中寛愛養將士同心肝䯀驄文馬鐵鍜鞍七尺大刀奮無端丈八蛇矛左右盤十盪十決無當前戰始三交失蛇矛棄我䯀驄竄巖幽為我外援而懸頭西流之水東流河一去不還復奈何劉曜聞而嘉傷命樂府歌之晉以來歌曲見於史者蓋如是耳
　　劉項皆善作歌西漢諸帝如武宣類能之趙王幽死諸王負死罪臨絶之際曲折深迫廣川王通經好文辭為諸姬作歌尤竒古而高祖戚夫人燕王旦之容華夫人所歌又不在諸王下蓋漢初古俗猶在也東京以來非無作者大概文采有餘情性不足高歡王壁之役士卒死者七萬人慚憤發疾歸使斛律金作勑勒歌其辭畧曰山蒼蒼天茫茫風吹草低見牛羊歡自和之哀感流涕金不知書能發揮自然之妙如此當時徐庾輩不能也吾謂西漢後獨勑勒歌暨韓退之古琴操近古唐時古意亦未全喪竹枝浪淘沙拋毬樂楊栁枝乃詩中絶句而定為歌曲故李太白清平調詞三章皆絶句元白諸詩亦為知音者恊律作歌白樂天守杭元微之贈雲休遣玲瓏唱我詩我詩多是別君辭自注云樂人高玲瓏能歌歌余數十詩樂天亦醉戲諸妓雲席上爭飛使君酒歌中多唱舍人詩又曲歌妓唱前郡守嚴郎中詩云巳畱舊政布中和又付新詩與艷歌元微之見人詠韓舍人新律詩戲贈雲輕新便妓唱凝妙入僧禪沈亞之送人序雲故友李賀善撰南北朝樂府古辭其所賦尤多怨鬱悽艷之句誠以蓋古排今使為詞者莫能偶矣惜乎其終亦不備聲絃唱然唐史稱李賀樂府數十篇雲韶諸工皆合之絃管又稱李益詩名與賀相埒每一篇成樂工爭以賂來取之被聲歌供奉天子又稱元微之詩往往播樂府舊史亦稱武元衡工五言詩好事者傳之往往被於管絃又舊說開元中詩人王昌齡髙適王渙之詣旗亭飲梨園伶官亦招妓聚燕三人私約曰我輩擅詩名未第甲乙試觀諸伶謳詩分優劣一伶唱昌齡二絶句一伶唱適絶句渙之曰佳妓所唱如非我詩終身不敢與子爭衡不然子等列拜床下須臾妓唱渙之詩渙之揶揄二子曰田舍奴我豈妄哉以此知唐伶妓當時名士詩句入歌曲蓋常事也蜀王衍召嘉王宗壽飲宣華苑命宮人李玉簫歌衍所撰宮詞五代猶有此風今亡矣近世有取陶淵明歸去來李白把酒問月李長吉將進酒大蘇公赤壁前後賦恊入聲律此暗合孫呉耳
　　涼州曲唐史及傳載稱天寶樂曲皆以邊地為名若涼州甘州之類曲遍聲絲名入破又詔道調法曲與胡部深聲合作明年安祿山反涼伊甘皆䧟吐蕃史及開元傳信記亦云西涼州歌此曲寧王憲曰音始於宮散於商成於角徴羽斯曲也宮離而不屬商亂而加暴君卑逼下臣僣犯上臣恐一日有播遷之禍及安史之亂世頗思憲審音而楊妃外傳乃謂上皇居南內夜與妃侍者紅桃歌妃所製涼州詞上因廣其曲今流傳者益加明皇雜録亦云上初自巴蜀囘夜來乘月登樓命妃侍者紅桃歌涼州即妃所製上親御玉笛為倚樓曲曲罷無不感泣因廣其曲傳於人間予謂皆非也涼州在天寳時巳盛行上皇巴蜀囘居南內乃謂肅宗那得始廣此曲或曰因妃所製詞而廣其曲者亦詞也則流傳者益加豈亦詞乎舊史及諸家小說謂妃善歌舞邃曉音律不稱善製詞今妃外傳及明皇雜録夸誕無實獨帝御玉笛為倚樓曲因廣之傳流人間似可信但非涼州耳唐妃又雲其聲本宮調今涼州見於世者凡七宮曲黃鍾宮道調宮無射宮中呂宮南呂宮仙呂宮髙宮不知西涼所獻何宮也然七曲宮知其三是唐曲黃鍾道調高宮者是也脞說雲西涼州本在正宮正元初康崑崙翻入琵琶玉宸宮調初進在玉宸殿故以名命合衆樂即黃鍾也予謂黃鍾即俗呼正宮崑崙豈能捨正宮外別製黃鍾涼州乎因玉宸殿奏琵琶就易美名此樂工誇大之常態而脞記便謂翻入琵琶玉宸宮調新史雖取其說止雲康崑崙寓其聲於琵琶奏於玉宸殿因號玉宸宮調合諸樂則用黃鍾宮得之矣張祐詩云春風南內百花時道調涼州急遍吹掲手便拈金椀舞上皇驚笑悖拏兒又幽閒鼓吹雲元載子伯和勢傾中外福州觀察使寄樂妓數十人使者半歳不得通窺伺門下有琵琶康崑崙出入乃厚遺求通伯和一試盡付崑崙段和上者自製道調涼州崑崙求譜不許以樂之半為贈乃傳據張祐詩上皇巳有此曲而幽閒鼓吹謂段師自製未知孰是白樂天秋夜調聽髙調涼州詩云樓上金風聲漸𦂳月中銀字韻初調促張絃柱吹髙管一曲涼州入泬寥大呂宮俗呼髙宮其商為髙大石其羽為髙般渉所謂髙調乃髙宮也史及脞說又涼州有大遍小遍非也凡大曲有數散序靸排遍攧正攧入破虛摧實摧滾拍遍歇殺滾始成一曲此謂大遍而涼州排遍予曽見一本有二十四叚後世就大曲製詞者類從簡省而管絃家有不肯從首至尾吹彈甚者學不能盡元微之詩云逡巡大遍梁州徹又雲梁大遍最豪嘈史及脞說謂有大遍小遍其悞職此乎
　　伊州見於世者凡七商曲大石調髙大石調雙調小石調歇拍調林鍾商越調苐不知天寳所製七商中何調耳王建宮詞雲側商調裏唱伊州林鍾商今夷則商也管色譜以凡字殺若側商則借尺數字殺
　　霓裳羽衣曲説者多異予斷之曰西涼創作明皇潤色又為易美名其他飾以神怪者皆不足信也唐史雲河西節度使楊敬述獻凡十二遍白樂天和元微之霓裳羽衣曲歌雲由來能事各有主楊氏創聲君造譜自注云開元中西涼節度使楊敬述造鄭愚津陽門詩注亦稱西涼府都督楊敬述進予又考唐史突厥傳楊敬述白衣檢校涼州事鄭愚之說是也劉夢得詩云開元天子萬事足惟惜當年光景促三卿陌上望仙山歸作霓裳羽衣曲季肱霓裳羽衣曲詩云開元太平時萬國賀豐歳梨園進舊曲玉座流新製鳯管迭參差霞裳競揺曳元微之法曲詩云明皇度曲多新態宛轉浸淫易沈著赤白桃李取花名霓裳羽衣號天樂夫西涼既獻此曲而三人者又謂明皇製作予以為西涼創作明皇潤色也杜佑理道要訣雲天寳十三載七月改諸無名中使輔璆琳宣進止令於太常寺刋石內黃鍾商婆羅門曲改為霓裳羽衣曲津陽詩注葉法善引明皇入月宮聞樂歸留寫其半㑹西涼都督楊敬述進婆羅門聲調脗合遂以月中所聞為散序敬述所進為其腔製霓裳羽衣月宮事荒誕惟西涼進婆羅門曲明皇潤色又為易美名最明白無疑杜牧之華清宮詩月間仙曲調霓裳作舞衣詩家搜竒入詞非決然信之也又有甚者開元傳信記雲帝夢游月宮聞樂記其曲名紫雲囘楊妃外傳雲上夢仙子十餘輩各執樂器御雲而下一人曰此曲神仙紫雲囘今授陛下明皇雜録及仙傳拾遺雲明皇用葉法善術上元夜自上陽宮往西涼州觀燈以鐵如意質酒而還遣使取之不誣幽怪録雲開元正月望帝欲與葉天師觀廣陵俄虹橋起殿前師奏請行但無囘顧帝歩上髙力士樂官數十從頃之到廣陵士女仰望曰仙人現師請令樂官奏霓裳羽衣曲乃囘後廣陵奏上元夜仙人乗雲西來臨孝盛寺奏霓裳曲而去上大悅唐人喜言開元天寳事而荒誕相陵奪如此將使誰信之予以是知其他飾以神怪者皆不足信也王建詩云弟子歌中留一色聽風聽水作霓裳歐陽永叔詩話以不曉聽風聽水為恨蔡絛詩話雲出唐人西域記⻱茲國王與臣庶知樂者於大山間聽風水聲均節成音後翻入中國如伊州甘州涼州皆自⻱茲致此說近之但不及霓裳予謂涼州定從西涼來若伊與甘自⻱茲聽風水造諸曲皆未可知王建金章餘亦見但弟子歌中留一色恐是指梨園弟子則何與於⻱茲置之勿論可也按唐史諸家小說楊太真進見之日奏此曲導之妃亦善此舞帝嘗以趙飛燕身輕成帝為置七寳避風臺偶戲曰爾則任吹多少妃曰霓裳一曲足掩前古而宮妓佩七寳瓔珞舞此曲曲終珠翠可掃故詩人云貴妃宛轉侍君側體弱不勝珠翠繁冬雪飄飄錦袍暖春風蕩漾霓裳翻又雲朱閣沈沈夜未央碧雲仙曲舞霓裳一聲玉笛向空盡月滿驪山宮漏長又雲霓裳一曲千峰上舞破中原始下來又雲漁陽鼙鼓動地來驚破霓裳羽衣曲又雲世人莫重霓裳曲曽致干戈是此中又雲雲雨馬嵬飛散後驪宮無復聽霓裳又雲霓裳滿天月粉骨幾春風帝為太上皇就養南宮遷於西宮梨園弟子玉琯發音聞此曲一聲則天顔不怡左右歔欷其後憲宗時每大宴時作舞文宗時詔太常卿馮定采開元雅樂製雲韶雅樂及霓裳舞衣曲是時四方大都邑及士大夫家巳多按習而文宗乃令馮定製舞曲者疑曲存而舞節非舊故就加整頓焉李後主作昭惠后誄雲霓裳羽衣曲經茲喪亂世罕聞者獲其舊譜殘缺頗甚暇日與後詳定去彼淫繁定其缺墜蓋唐末殆不全蜀檮杌稱三月上巳王衍宴怡神亭衍自執版唱霓裳羽衣後庭花思越人曲決非開元金章洞微志述五代時任六郎事亦未足信按明皇改婆羅門為霓裳羽衣屬黃鍾商雲時號越調即今之越調是也白樂天嵩陽觀夜奏霓裳詩云開元遺曲自淒涼況近秋天調是商又知其為黃鍾商無疑歐陽永叔雲人間有瀛府獻仙音二曲此其遺聲瀛府屬黃鍾宮獻仙音小石調了不相干永叔知霓裳羽衣為法曲而瀛府獻仙音為法曲中遺聲今合兩個宮調為霓裳羽衣一曲遺聲亦太疏矣筆談雲莆中逍遙樓楣上有唐人橫書類梵字相傳是霓裳譜字訓不通莫知非是或謂今燕部有獻仙音曲乃其遺聲然霓裳本謂之道調曲獻仙音乃小調爾又嘉祐雜志雲同州樂工翻河中黃幡綽霓裳譜鈞容樂工士守程以為非是則依法曲造成教坊伶人花日新見之題後雲法曲雖精莫近望瀛予謂筆談知獻仙音非是乃指為道調法曲則無所著見獨理道要訣所載係當時朝㫖可信不誣雜志謂同州樂工翻河中黃幡綽譜雖不載何宮調安知非逍遙樓楣上橫書耶今並士守程譜皆不傳樂天和元微之霓裳羽衣曲歌雲磬簫箏笛逓相橫擊擫吹彈聲迤邐注云凡法曲之初衆樂不齊惟金石絲竹次第發聲霓裳序初亦復如此又雲散序六奏未動衣陽臺宿雲慵不飛中序璧騞初八拍秋竹吹裂春氷拆注云散序六遍無拍故不舞中序始有拍亦名拍序又雲繁音急節十二遍跳珠撼玉何鏗錚翔鸞舞了卻收翅唳鶴曲終長引聲注云霓裳十二遍而曲終凡曲將終皆聲拍促速惟霓裳之末長引一聲筆談雲霓裳曲凡十二疊前六疊無拍至第七疊方謂之疊遍自此始有拍而舞筆談沈存中撰沈指霓裳羽衣為道調法曲則是未嘗見舊譜今所云豈亦得之樂天乎世有般渉調抑霓裳曲因石曼卿所作傳摭述開元天寳舊事曼卿雲本是月宮之音翻作人間之曲近䕫帥曽端伯増損其辭為勾遣隊口號亦云開寳遺音蓋二公不知此曲自屬黃鍾商而抑霓裳則般涉調也宣和初普州守山東人王平詞學華贍自言得夷則商霓裳羽衣譜取陳鴻白樂天長恨歌傳並樂天寄元微之霓裳羽衣曲歌又雜取唐人小詩長句及明皇太真事終以微之連昌宮詞補綴成曲刻板流傳曲十二叚起第四遍第五遍第六遍攧入破虛催袞實催袞歇拍殺袞音律節奏與白氏歌注大異則知唐曲今世決不復見亦可恨也又唐史稱客有以按樂圖示王維者無題識維徐曰此霓裳第三疊最初拍也客未然引工按曲乃信予嘗笑之霓裳第一至第六疊無拍者皆散序故也類音家所行大品安得有拍樂圖必作舞女而霓裳散序亦疊以舞拍故不舞又畫師於器上或吹或彈止能畫一個字諸曲皆有此一字豈獨霓裳唐孔緯拜官教坊優伶求刻市律呼使前索其笛指竅問曰何者是浣溪沙孔籠子諸伶大笑此與畫圖上定曲名何異
　　甘州世不見今仙呂調有曲破有八聲漫有令而中呂調有蒙甘州八聲他宮調不見也凡大曲就本宮調轉引序慢近今蓋度曲者歛態若蒙甘州八聲即是用其法於中呂調此例甚廣偽蜀毛文錫有甘州遍顧瓊李珣有倒排甘州顧瓊又有甘州子皆不著宮調
　　胡渭州明皇雜録雲開元中樂工李⻱年兄弟三人皆有才學盛名彭年善舞鶴年⻱年能歌製渭州曲特承顧遇唐史吐蕃傳亦云奏涼州胡渭録要雜曲今小石調胡渭州是也然世所行伊州胡渭州六么皆非大遍全曲
　　六么一名緑腰一名樂世一名録要元微之琵琶歌雲緑腰散序多攏撚又雲管兒還為彈緑腰緑腰依舊聲迢迢又雲逡巡彈得六么徹霜刀破竹無殘節沈亞之歌者葉記雲合韻奏緑腰又志盧金蘭墓云為緑腰玉樹之舞唐史吐蕃傳雲奏涼州胡渭録要雜曲段安節琵琶録雲緑腰本録要也樂工進曲上令録其要者白樂天楊栁枝詞雲六么水調家家唱白雪梅花處處吹又聽歌六絶句內樂一篇雲管急絃繁拍漸稠緑腰宛轉曲終頭試知樂世聲聲樂老病殘軀未免愁注云樂世一名六么王建宮詞雲琵琶先排六么頭故知唐人以腰作麼惟樂天與王建耳或雲此曲拍無過六字者故曰六么至樂天獨謂之樂世他書不見也青箱雜記雲曲有緑腰者録霓裳羽衣曲之要拍霓裳羽衣曲乃宮調與此曲了不相關士大夫論議常患講之未詳率然而發事與理交違幸有證之者不過如聚訟耳若無人攻擊後世隨此憒憒或遺禍於天下樂曲不足道也琵琶録又雲正元中康崑崙琵琶第一手兩市折鬬聲樂崑崙登東綵樓彈新翻羽調緑腰必謂無敵曲罷市西樓上出一女郎抱樂器雲我亦彈此曲無移在楓香調中下撥聲如雷絶妙入神崑崙拜女為女師郎更衣出乃僧善本俗姓段今六么行於世者曰黃鍾羽即俗呼般涉調曰夾鍾羽即俗呼中呂調曰林鍾羽即俗呼髙平調曰夷則羽即俗呼仙呂調皆羽調也崑崙所謂新翻今四曲中一數乎或他羽調乎是未可知也段師所謂楓香調無所著見今四曲中一𢾗乎或他調乎亦未可知也歐陽永叔雲貪看六么花十八此曲內一疊名花十八前後十八曲又四花拍共二十二拍樂家者流所謂花拍蓋非正也曲節楊栁可喜舞亦隨之而舞築毬六么至花十八益竒
　　西河長命女崔元範自越州幕府拜侍御史李訥尚書餞於鑑湖命盛小叢歌坐客各賦詩送之又云為公唱作西湖調日莫偏傷去住人理道要訣長命女在林鍾羽時號平調今俗呼髙平調也脞說雲張紅紅者大厯初隨父丐食過將軍韋青所居青納為姬自傳其藝頴悟絶倫有樂工取西湖長命女加減節奏頗有新聲未進間先歌於青青令紅紅潛聽以小豆合數記其拍紿雲女弟子久歌此非新曲也隔屏奏之一聲不失樂工大驚青與相見嘆伏不巳兼雲有一聲不穩今巳正矣尋逹上聽召入宜春院寵澤隆異宮中號記曲小娘子尋為才人按此曲起開元以前大厯間樂工加減節奏紅紅又正一聲而巳花間集和凝有長命女曲偽蜀李珣顧瓊集亦有之句讀各異然皆今曲子不知孰為古製林鍾羽併大厯加減者近世有長命女令前七拍後九拍屬仙呂調宮調句讀並非舊曲又別出大石調西河漫聲犯正平極竒蓋西湖長命女本林鍾羽而近世所分二曲在仙呂正平兩調亦羽調也
　　楊栁枝鑑戒録栁枝歌亡隋之曲也前輩詩云萬里長江一帶開岸邊楊栁幾千栽錦㠶未落干戈起惆悵龍舟去不囘又雲行樂隋隄事巳空萬條猶舞舊春風皆指汴渠事而張祐折楊栁枝雲莫折宮前楊栁枝當時曽向笛中吹則知隋有此曲傳至開元樂府雜録雲白傅作楊栁枝予考樂天晚年與劉夢得唱和此詞白雲古歌舊曲君休問聽取新翻楊栁枝又作楊栁枝二十韻雲樂童翻怨調才子弄妍詞注云洛下新聲也劉夢得雲請君莫奏前朝曲聽唱新翻楊栁枝蓋後來始變新聲而所謂樂天作楊栁枝者稱其別創詞也今黃鍾商有楊栁枝曲仍是七字四句詩與劉白及五代諸子所製並同但每句下各増三字一句此乃唐時和聲如竹枝漁父今皆有和聲也舊詞多側字起頭第三句亦復側字起聲度差穩耳
　　喝䭾子洞微志雲屯田員外郎馮敢景徳三年為開封府丞檢澇戶田宿史胡店日落忽見三婦人過店前入西畔古佛堂敢料其也攜僕王侃詣之延坐飲酒稱二十六舅母者請王侃歌送酒三女側聽十四姨曰何名也侃對曰喝䭾子十四姨曰非也此曲單州營妓教頭葛大姐所撰新聲梁祖作四鎮時駐兵魚臺值十月二十一日生日大姐獻之梁祖令李振塡詞付後騎唱之以押馬隊因謂之葛大姐及戰得勝因始流傳河北軍中競唱以押馬隊故訛曰喝䭾子莊皇入洛亦歌此曲謂左右曰此亦古曲葛氏但更五七聲耳李珣顧瓊樂有鳯臺曲注云俗謂之喝䭾子不載何宮調今世道調宮有慢句讀與古不類耳蘭陵王北齊史及隋唐嘉話稱齊文襄之長子宮封蘭陵王與周師戰嘗著陣圖對敵擊周師金墉城下勇冠三軍武士共歌謡之曰蘭陵王入陳曲今越調蘭陵王凡三段二十四拍或曰遺聲也此曲聲犯正宮管色用大凡字大一字勾字故亦名大犯又有大石調蘭陵王慢殊非舊曲周齊之際未有前後十六拍慢曲子耳虞美人脞說稱起於項籍虞兮之歌予謂後世以此命名可也曲起於當時非也曽宣子夫人魏氏作虞美人草行有雲三軍散盡旌旂倒玉帳佳人坐中老香䰟夜逐劍光飛青血化為原上草芳䰟寂寞寄寒枝舊曲聞來似斂眉又雲當時遺事久成空慷慨尊前為誰舞亦有就曲誌其事者世以為工其詞雲帳前〈闕〉　軍情變月下旌旂亂裭衣推枕愴離情遠風吹下楚歌聲正三更撫騅欲上重相顧艷態花無主手中蓮鍔凜秋霜九泉歸去是仙鄉恨茫茫黃載萬追和之壓倒前輩矣其詞雲世間離恨何時了不為英雄少楚歌聲起霸圖休一似水東流蔓葛荒葵城隴暮玉貌知何處至今芳草解婆娑只有當時䰟魄未消磨按益州草朩記雅州名山縣出虞美人草如鷄冠花葉兩相對為唱虞美人曲應拍而舞他曲則否賈氏談録褒斜山谷中有虞美人草狀如鷄冠大葉相對歌唱虞美人則兩葉如人拊掌之狀頗中節酉陽雜俎雲舞草出三雅獨莖三葉葉如決明一葉在莖之端兩葉居莖之半相對人或近之歌及抵掌謳曲葉動如舞益州方物圖賛改虞作娯雲今世所傳虞美人曲下音俚調非楚虞姬作意其草纎柔為歌氣所動故其莖至小者或若動揺美人以為妙耳筆談雲髙郵桑景舒性知音舊聞虞美人草逢人作虞美人曲枝葉皆動他曲不然試之如所傳詳其曲皆呉音也他日取琴試用呉音製一曲對草鼓之枝葉皆動乃因曰虞美人操其聲調與舊曲始末不相近而草輙應cq=1098之者律法同管也今盛行江湖間人亦莫知其如何為真呉東齋記事雲虞美人草唱他曲亦動傳者過矣予攷六家記各有異聞方物圖賛最穿鑿無所稽據舊曲固非虞姬作若謂下音俚調嘻其甚矣亦聞蜀中數處有此草予皆未之見恐種類雜則所感歌亦異然舊曲三其一屬中呂調其一中呂宮近世轉入黃鍾宮此草應拍而舞應舊曲乎新曲乎桑氏呉音合舊曲乎新曲乎恨無可問者又不知呉草與蜀產有異同否耶安公子通典及樂府雜録稱煬帝將幸江都樂工王令言者妙逹音律其子彈胡琵琶作安公子曲令言驚問那得此對曰宮中新翻令言流涕曰慎毋從行宮君也宮聲往而不返大駕不復囘矣據理道要訣唐時安公子在太簇角今巳不傳其見於世者中呂調有近般渉調有令言尾聲皆無所歸宿亦異矣
　　水調歌理道要訣所載唐樂曲南呂商時號水調予數見唐人說水調各有不同予因疑水調非曲名乃俗呼音調之異名按隋唐嘉話煬帝鑿汴河自製水調歌非水調中制歌也世以今水調歌為煬帝自製今曲乃中呂調而唐所調南呂商則今俗呼中管林鍾商也脞說雲水調河傳煬帝將幸江都時所製聲韻悲切帝樂之水調河傳但有去聲此說與安公子事相類葢水調中河傳也明皇雜録雲祿山犯闕議欲遷幸帝置酒樓上命作樂有進水調歌者曰山川滿目淚沾衣富貴榮華能幾時不見只今汾水上惟有年年秋鴈飛上問誰為此曲曰李嶠上曰真才子不終飲而罷此水調中一句七字曲也白樂天聽水調詩云五言一遍最殷勤調少情多但有因不㑹當時翻曲意此聲腸斷為何人脞說亦云水調第五遍五言調聲最愁苦此水調中一句五字曲又有多遍似是大曲也樂天詩又雲時唱一聲新水調旁人謾道採菱歌此水調中新腔也南唐近事雲元宗留心內寵宴私擊鞠無虛日嘗命樂工楊花飛奏水調詞進酒花飛惟唱南朝天子好風流一句如是數四上悟覆桮賜金帛此又一句七字然既曰命奏水調詞則是今楊花飛水調撰詞也外史檮杌雲王衍泛舟廵閬中舟子皆衣錦偶自製水調銀漢曲此水調中製銀漢曲也今世所唱中呂調水調歌乃造以俗呼音調異名者曲雖有尾亦各有五言兩句決非樂天所聞之曲河傳漢詞存者二其一蜀南呂宮凡前段平韻後仄韻其一乃今怨王孫曲屬無射宮以此知煬帝所製河傳不傳巳久然歐陽永叔詞內河傳附越調亦然王孫曲今世河傳乃仙呂調皆非也
　　萬歳樂唐史雲明皇分樂為二部堂下立奏謂之立部伎堂上坐奏謂之坐部伎六曲而鳥歌萬歳樂居其四鳥歌者皆武后也有鳥能言萬歳因以製樂通典雲鳥歌萬歳樂武后所造時宮中養鳥能人言嘗稱萬歳為樂以象之舞三人衣緋大袖並畫鴝鵒冠作鳥象又雲嶺南有鳥似鴝鵒能言名吉了〈音料〉異哉武后凶忍之極至聞鳥歌萬歳乃欲集慶厥躬在衆人則欲速死在巳則欲久長世無是理也按理道要訣唐時太簇商樂曲有萬歳樂或曰即鳥歌萬歳樂也又舊唐史元和八年十月汴州劉𢎞撰聖朝萬歳樂譜三百首以進今黃鍾宮亦有萬歳樂不知起前曲或後曲
　　夜半樂唐史雲明皇自潞州還京師夜半舉兵誅韋皇后製夜半樂還京樂二曲樂府雜録雲明皇自潞州入平內難半夜斬長樂門關領兵入宮後撰夜半樂曲今黃鍾宮有三臺夜半樂中呂調有慢有近拍有序不知何者為正
　　何滿子白樂天詩云世傳滿子是人名臨就刑時曲始成一曲四詞歌八疊從頭便是斷腸聲自注云開元中滄州歌者姓名臨刑進此曲以贖死上竟不免元微之何滿子歌云何滿能歌能宛轉天寳年中攖刑繫在囹圄間下調哀音歌憤懣梨園弟子奏𤣥宗一唱承恩覊紲緩便將何滿為曲名御府新題樂府纂甚矣帝王不可妄有所好也明皇奏音律而罪人遂欲進曲贖死然元白平生交友聞見記問獨紀此事少異盧氏雜說雲甘露事後文宗便殿觀牡丹誦舒元輿牡丹賦嘆息泣下命樂適情宮人沈翹翹舞何滿子詞雲浮雲蔽白日上曰汝知書邪乃賜金臂環又薛逢何滿子詞雲繫馬宮槐老持桮店菊黃故交今不見流恨滿川光立成四句樂天所謂一曲四詞庶幾是也歌八疊疑有和聲如漁父小秦王之類今詞屬雙調兩段各六句內五句各六字一句七字五代時尹鶚李詢亦同此其他諸公所作往往只一段而六句各六字皆無復有五字者句字既異即知非舊曲樂府雜録雲靈武刺史李靈曜置酒坐客姓駱唱何滿子皆稱妙絶白秀才者曰家有聲奴歌此曲音調不同召至令歌發聲清越殆非常音駱遽問曰莫是宮中胡二字否妓熟視曰君豈梨園駱供奉邪相對泣下皆明皇時人也張祐作孟才人嘆雲偶因歌態詠嬌嚬傳唱宮中十二春卻為一聲何滿子下泉須弔孟才人其序稱武宗疾篤孟才人以笙歌獲寵者宻侍左右上目之曰吾當不諱爾何為哉指笙囊泣曰請以此就縊上憫然復曰竊嘗藝歌願對上歌一曲以泄憤許之乃歌一聲何滿子氣亟立殞上令醫候之曰肌尚溫而腸巳絶上崩將徙柩舉之愈重議者曰非𠉀才人乎命其襯至乃舉祐有宮詞雲故國三千里深宮二十年一聲何滿子雙淚落君前其詳不可得而聞也
　　凌波神開元天寳遺事雲帝在東都夢一女子髙髻廣裳拜而言曰妾凌波池中龍女久䕶宮苑陛下知音乞賜一曲帝為作凌波曲奏之池上神出波間楊妃外傳雲上夢艶女梳交心髻大袖寛衣曰妾是陛下凌波池中龍女衛宮護駕實有功陛下洞曉鈞天之音乞賜一曲夢中為鼔胡琴作凌波曲後於凌波池奏新曲池中波濤湧起有神女出池心乃夢中所見女子因立廟池上歳祀之明皇雜録雲女伶謝阿蠻善舞凌波曲出入宮中及諸姨宅妃子待之甚厚賜金粟粧臂環按理道耍訣天寳諸樂曲多有凌波神二曲其一在林鍾宮雲時號道調宮然今之林鍾宮即時號南呂宮而道調宮即古之仲呂宮也其一在南呂商雲時號水調今南宮商則俗呼中管林鍾商也皆不傳問諸樂工雲舊見凌波曲譜不記何宮調也世傳用之歌吹能招來神因是久廢豈以龍女見形之故相承為能招來神乎荔枝香唐史禮樂志雲帝幸驪山楊貴妃生日命小部張樂長生殿奏新曲未有名㑹南方進荔枝因名曰荔枝香脞説雲太真妃好食荔枝每歳忠州置急逓上進五日至都天寳四年夏荔枝滋甚比開籠時香滿一室供奉李⻱年撰此曲進之宣賜甚厚楊妃外傳雲明皇在驪山命小部音樂於長生殿奏新曲未有名㑹南海進荔枝因名荔枝香三說雖小異要是明皇時曲然史及楊妃外傳皆謂帝在驪山故杜牧之華清絶句雲長安囘望綉成堆山頂千門次第開一騎紅塵妃子笑無人知道荔枝來遯齋閑覽非之曰明皇每歳十月幸驪山至春乃還未嘗用六月詞意雖好而失事實今歇拍大石調皆有近拍不知何者為本曲
　　河濫堆中朝故事雲驪山多飛禽名河濫堆明皇御玉笛採其聲翻為曲子名左右皆傳唱之播於逺近人競以笛效吹故張祐詩云紅樹蕭蕭閣半開玉皇曽幸此宮來至今風俗驪山下村笛猶吹河濫堆賀方囘朝天子曲雲待月山潮平波艷艷塞管孤吹新河濫即謂河濫堆江湖尚有此聲予未之聞也嘗以問老樂工雲屬夾鍾商按理道要訣天寳諸樂名堆作⿰屬黃鍾羽夾鍾商呼雙調而黃鍾羽則俗呼般渉調然理道要訣稱黃鍾羽時號黃鍾商調皆不可曉也
　　念奴嬌元微之連昌宮詞雲力士傳呼覓念奴念奴潛伴諸郎宿自注云念奴天寳中名倡善歌每歳樓下酺宴萬衆喧溢嚴安之韋黃裳輩闢易不能禁中樂為之罷奏上遣髙力士大呼樓上曰欲遣念奴唱歌使二十五郎吹小管逐看能聽否皆悄然奉詔歳幸溫湯時巡東洛有司潛遣從行而巳天寳遺事雲念奴有色善歌宮妓中第一帝嘗曰此女眼色媚人又雲念奴每執板當席聲出朝霞之上今大石調念奴嬌世以為天寶間所製曲予固疑之然唐中葉漸有今體慢曲子而近世有塡連昌辭入此曲者後復轉此曲入道調宮又轉入髙宮大石調
　　清平樂松窓録雲開元中禁中初重朩芍藥得四本紅紫淺紅通白繁開上乗照夜白太真妃以歩輦從李⻱年手捧檀板押衆樂前將歌之上曰焉用舊詞為命⻱年宣翰林學士李白立進清平調詞三章上命梨園弟子約格調撫絲竹促⻱年歌太真笑領歌意甚厚張君房脞說指此清平樂曲按明皇宣白進清平調乃是令白於清平調中製詞葢古樂取聲律髙下合為三曰清調平調側調此謂三調明皇止令就擇上兩調偶不樂側調故也況白詞七字絶句與今曲不類而尊前集亦載此三絶句止目曰清平調然唐人不深攷妄指此三絶句耳此曲在越調唐至今盛行今世又有黃鍾宮黃鍾商兩音者歐陽烱稱白有應制清平樂四首往往是也
　　雨淋鈴明皇雜録及楊妃外傳雲帝幸蜀初入斜谷霖雨彌日棧道中聞鈴聲帝方悼念貴妃采其聲為雨淋鈴曲以寄恨時梨園弟子惟張野狐一人善篳篥因吹之遂傳乎世予攷史及諸家說明皇自陳倉入散關出河池初不由斜谷路今劍州梓潼縣地名上亭有古今詩刻記明皇聞鈴之地庶幾是也羅隱詩云細雨霏微宿上亭雨中因感雨淋鈴貴為天子猶䰟斷窮者荷衣好涕零劍水多端何處去巴損無賴不堪聽少年辛苦今飄蕩深媿先生教聚螢世傳明皇宿上亭雨中聞牛鐸聲悵然而起問黃幡綽作何語曰謂陛下特郎當特郎當俗稱不整治也明皇一笑遂作此曲楊妃外傳又載上皇還京後復幸華清侍宮嬪御多非舊於望京樓下命張野狐奏雨淋鈴曲上囘顧悽然自是聖懷耿耿但吟刻木牽絲作老翁鷄皮鶴髪與奚同須臾弄罷寂無事還似人生一世中杜牧之詩云行雲不下朝元閣一曲淋鈴淚數行張祐詩云雨淋鈴夜卻歸秦猶是張徽一曲新長說上皇和淚教月明南內更無人張徽即張野狐也或謂祐詩曰上皇出蜀時曲與明皇雜録楊妃外傳不同祐意明皇入蜀時作此曲至雨淋鈴夜卻又歸秦猶是張野狐向來新曲非異說也元微之琵琶歌雲淚垂捍撥朱顔濕水泉鳴咽流鸎澁因茲倚作雨淋鈴風雨蕭條神泣雙調雨淋鈴慢頗極哀怨其本曲遺聲春光好羯鼔録雲明皇尤愛羯鼓玉笛雲八音之領袖時春雨始晴景色明麗帝曰對此豈可不為判斷命取羯鼓臨軒縱擊曲名春光好囘頭栁杏皆巳微折上曰此一事不喚我作天工乎今夾鍾宮春光好唐以來多有此曲或曰夾鍾宮屬二月之律明皇依月用律故能判斷如神予曰二月栁杏折久矣此必正月用二月律催之也春光好近世或易名愁倚闌
　　菩薩蠻南部新書及杜陽編雲大中初女蠻國入貢危髻金冠纓絡被體號菩薩蠻隊遂製此曲當時倡優李可及作菩薩隊舞文士亦往往聲其詞大中乃宣宗紀號也北夢瑣言云宣宗愛唱菩薩蠻詞令狐相國假溫飛卿新撰宻進之戒以勿泄而遽言於人由是䟱之溫詞十四首載花間集今曲是也李可及所製蓋止此則其舞隊不過如近世博踏之類耳
　　望江南樂府雜録雲李衛公為亡妓謝秋娘撰望江南亦云夢江南白樂天作憶江南三首第一江南好第二第三江南憶自注云此曲亦名謝秋娘每首五句予考此曲自唐至今皆南宮字句亦同止是今曲兩叚蓋近世曲子無單遍者然衛公為秋娘作此曲巳出兩名樂天又名以憶江南又名以謝秋娘近世又取樂天首句名以江南好
　　麥秀兩岐文酒清話雲唐封舜臣性輕佻德宗時使湖南道經全州守張樂燕之執盃索麥秀兩岐曲樂工不能封謂樂工曰汝山民亦合聞大朝音律守為杖樂工復行酒封又索此曲樂工前乞侍郎舉一遍封為唱徹發巳盡記於是終席動此曲封既行守宻寫曲譜言封燕席事郵筒中送與潭州牧封至潭牧亦張樂燕之倡優作襤褸數婦人抱男女筐筥歌麥秀兩岐之詞敘其拾麥勤苦之由封面如死灰歸過全州不復言矣今世傳麥秀兩岐今在黃鍾宮唐尊前集載和凝一曲與今曲不同
　　文漵子盧氏雜記雲文宗善吹小管僧文漵為入內大德得罪流之弟子收入院中藏入家具猶作師講聲上采其聲製曲曰文漵子予考資治通鑑敬宗寳厯二年六月已夘幸於福興寺觀沙門文漵俗講敬文相繼年祀極近豈有二文漵哉至所謂俗講則不曉其意此僧以俗談侮聖言誘聚羣小至使人主臨觀為一笑之樂死尚晚也今黃鍾宮大石調林鍾商歇拍調皆有十拍今未知孰是而漵字或悞作序緒
　　後庭花南史雲陳後主每引賓客對張貴妃等游宴使諸貴人及女學士與狎客共賦新詞相贈答采其猶艶麗者為曲調其曲有玉樹後庭花通典雲玉樹後庭花堂堂黃鸝留金釵兩臂垂並陳後主造恆與宮女學士及朝臣相倡和為詩時太宗令何胥採其尤輕艶者為此曲予因知後主詩皆以配聲律遂取一句為曲名故前輩詩云玉樹歌殘王氣終景陽鐘動曉樓空又雲後庭花一曲幽怨不堪聽又雲萬戶千門成野草只縁一曲後庭花又雲綵牋曽襞欺江總綺閣塵銷玉樹空商女不知亡國恨隔江猶唱後庭花又雲玉樹歌䦨海雲黒花庭忽作青蕪國又雲後庭餘唱落船窓又雲後庭新聲笑樵牧又雲不知即入宮前井猶自聽吹玉樹花呉蜀雞冠花有一種小者髙不過五六寸或紅或淺紅或白或淺白目曰後庭花又按國史纂異雲陽縣多漢離宮故地有樹似槐而葉細土人謂之玉樹揚䧺甘泉賦玉樹青蔥左思以為假稱珍怪者實非也似之而巳予謂雲陽既有玉樹即甘泉賦中未必假稱陳後主玉樹後庭花或者以是兩曲為詩家或稱玉樹或稱後庭花少有連稱者偽蜀時孫光憲毛熈震李珣有後庭花曲皆賦後主故事不著宮調兩段各四句似令也今曲在兩段各六句亦令也
　　鹽角兒嘉祐雜志雲梅聖俞說始教坊家人市鹽於紙角中得一曲譜翻之遂以名令雙調鹽角兒令是也歐陽永叔常製詞
　　此巻考核援引最詳雅可與段安節樂府雜録並傳為詞林佳話






　　碧鷄漫志

　　欽定四庫全書
　　樂府指迷　
　　宋　沈義父　撰
　　余自幼好吟詩壬寅秋始識靜翁於澤濵癸夘識夢牕暇日相與倡酬率多填詞因講論作詞之法然後知詞之作難於詩蓋音律欲其協不協則成長短之詩下字欲其雅不雅則近乎纒令之體用字不可太露露則直突而無深長之味發意不可太髙髙則狂怪而失柔婉之意思此則知所以為難子姪輩往往求其法於余姑以得之所聞條列下方觀於此則思過半矣
　　凡作詞當以清真為主蓋清真最為知音且無一㸃市井氣下字運意皆有法度往往自唐宋諸賢詩句中來而不用經史中生硬字面此所以為冠絶也學者看詞當以周詞集解為冠
　　康伯可栁耆卿音律甚協句法亦多有好處然未免有鄙俗語
　　姜白石清勁知音亦未免有生硬處
　　夢牕深得清真之妙其失在用事下語太晦處人不可曉
　　施梅川音律有源流故其聲無舛誤讀唐詩多故語雅澹間有些俗氣蓋亦漸染教坊之習故也亦有起句不𦂳切處
　　孫花翁有好詞亦善運意但雅正中忽有一兩句市井句可惜
　　大抵起句便見所詠之意不可汎入閒事方入主意詠物尤不可汎
　　過處多是自敘若才髙者方能發起別意然不可太野走了元意
　　結句須要放開合有餘不盡之意以景結情最好如清真之斷腸院落一簾風絮又掩重闗徧城鐘鼓之類是也或以情結尾亦好往往輕而露如清真之天便教人霎時廝見何妨又雲夢魂凝想鴛侶之類便無意思亦是詞家病卻不可學也
　　如詠物須時時提調覺不分曉須用一兩件事印證方可如清真詠梨花水龍吟第三第四句須用樊川靈闗事又深閉門及一枝帶雨事覺後段太寛又用玉容事方表得梨花若全篇只説花之白則是凡白花皆可用如何見得是梨花
　　要求字面當看溫飛卿李長吉李商隱及唐人諸家詩句中字面好而不俗宜探摘用之如花間集中小詞亦多好句
　　錬句下語最是𦂳要如説桃不可直説破桃須用紅雨劉郎等字如詠栁不可直説破栁須用章臺灞岸等事又用事如曰銀鈎空滿便是書字了不必更説書字玉筯雙垂便是淚了不必更説淚如緑雲繚繞隱然髻髮困便湘竹分明是簟正不必分曉如教初學小兒説破這是甚物事方見妙處往往淺學俗流多不曉此妙用指為不分曉乃欲直直説破卻是賺人與耍曲矣如説情不可太露
　　遇兩句可作對便須對短句須剪截齊整遇長句須放婉曲不可生硬
　　押韻不必盡有出處但不可杜撰若只用出處押韻卻恐窒塞
　　腔律豈必人人皆能按簫填譜但看句中用去聲字最為𦂳要然後更將古知音人曲一腔三兩隻參訂如都用去聲亦必用去聲其次如平聲卻用得入聲字替上聲字最不可用去聲字替不可以上去入盡道是仄聲便用得更須調停參訂用之古曲亦有拗者蓋被句法中字面所拘牽今歌者亦以為硋如尾犯之用金玉珠珍博金字當用去聲字如絳園春之用遊人月下歸來遊人合用去聲字之類是也
　　前輩好詞甚多往往不協律腔所以無人唱如秦樓楚館所歌之詞多是教坊樂工及閙井做賺人所作只縁音律不差故多唱之求其下語用字全不可讀甚至詠月卻説雨詠春卻説涼如花心動一詞人目之為一年景又一詞之中顛倒重複如曲遊春雲賖薄難藏淚過雲哭得渾無氣力結又雲滿袖啼紅如此甚多乃大病也
　　作詞與詩不同縱是用花卉之類亦須畧用情意或要入閨房之意然多流淫艷之語當自斟酌如只直詠花卉而不著些艷語又不似詞家體例所以為難又有直為情賦曲者尤宜宛轉囘互可也如怎字恁字柰字這字你字之類雖是詞家語亦不可多用亦宜斟酌不得已而用之
　　腔子多有句上合用虛字如嗟字奈字況字更字又字料字想字正字甚字用之不妨如一詞中兩三次用之便不好謂之空頭字不若徑用一靜字頂上道下來句法又健然不可多用
　　近時詞人多不詳看古曲下句命意處但隨俗念過便了如栁詞木蘭花雲拆桐花爛漫此正是第一句不用空頭字在上故用拆字言開了桐花爛漫也有人不曉此意乃雲此花名為拆桐於詞中雲開到拆桐花開了又拆此何意也
　　近世作詞者不曉音律乃故為豪放不羈之語遂借東坡稼軒諸賢自諉諸賢之詞固豪放矣不放處未嘗不葉律也如東坡之哨遍楊花水龍吟稼軒之摸魚兒之類則知諸賢非不能也
　　壽曲最難作切宜戒壽酒壽香老人星千春百歳之類須打破舊曲規模只形容當人事業才能隱然有祝頌之意方好
　　詞中用事使人姓名須委曲得不用出最好清真詞多要兩人名對使亦不可學他如宴清都雲庾信愁多江淹恨極西平樂雲東陵晦跡彭澤歸來大酺雲蘭成憔悴衛玠清羸過秦樓雲才減江淹情傷荀倩之類是也古曲譜多有異同至一腔有兩三字多少者或句法長短不等者蓋被教師改換亦有嘌唱一家多添了字吾輩只當以古雅為主如有嘌唱之腔不必作且必以清真及諸家目前好腔為先可也
　　詞中多有句中韻人多不曉不惟讀之可聽而歌時最要叶韻應拍不可以為閒字而不押如木蘭花雲傾城盡尋勝去城字是韻又如滿庭芳過處年年如社燕年字是韻不可不察也其他皆可類曉又如西江月起頭押平聲韻第二第四就平聲切去押仄聲韻如平聲押東字仄聲須押董字凍字韻方可有人隨意押入他韻尤可笑
　　詞腔謂之均均即韻也
　　作大詞先須立間架將事與意分定了第一要起得好中間只鋪敘過處要清新最𦂳是末句須是有一好出場方妙作小詞只要些新意不可太髙逺卻易得古人句同亦要鍊句
　　初賦詞且先將熟腔易唱者填了卻逐一㸃勘替去生硬及平仄不順之字久久自熟便覺拗者少全在推敲吟嚼之功也
　　詠物詞最忌説出題字如清真梨花及栁何曾説出一箇梨栁字梅川不免犯此戒如月上海棠詠月出兩箇月字便覺淺露他如周草牕諸人多有此病宜戒之











　　樂府指迷
