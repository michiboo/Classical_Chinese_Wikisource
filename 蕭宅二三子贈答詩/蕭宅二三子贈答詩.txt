蕭才子修，文行名聞。將遷家於洛，賣揚州宅。未售，玉川子客揚州，羇旅識蕭，遂館舊未售之宅。既而，蕭有事於歙州，玉川子欲歸洛，憶蕭，遂與砌下二三子酬酢，說相媿意。俄而二三子有憂宅售心與其他人手孰與。洛客以蕭故，亦有勉強不能逆其情。文以見意，遂盡錄，寄蕭。天知地知，非苟有所欲，二三子心遠訥君子。蕭乎蕭乎！君歸不得見者，細長三四片者乎？
竹下青莎中，細長三四片。
主人雖不歸，長見主人面。
自顧撥不轉，何敢當主人。
竹弟有清風，可以娛嘉賓。
竹弟謝石兄，清風非所任。
隨分有蕭瑟，實無堅重心。
竹弟雖讓客，不敢當客恩。
自慙埋沒久，滿面蒼苔痕。
遍索天地間，彼此最癡癖。
主人幸未來，與君為莫逆。
石報孤竹君，此客甚高調。
共我相共癡，不怕主人天下笑。
我非蛺蝶兒，我非桃李枝。
不要兒女撲，不要春風吹。
苔蘚印我面，雨露皴我皮。
此故不嫌我，突兀蒙相知。
此客即西歸，我心徒依依。
我欲隨客去，累重不觧飛。
知弟虛心亦待客，此客何以共報之。
我本泰山阿，避地到南國。
主人慾移家，我亦要歸北。
上客幸先歸，願託歸飛翼。
唯將翛翛風，累路報恩德。
揚州駮雜地，不辨龍蜥蜴。
客身正乾枯，行處無膏澤。
太山道不遠，相庇實無力。
君若隨我行，必有煎茶厄。
啟母是諸母，三十六峰是諸父。
知君家近父母家，小人安得不懷土。
憐君與我金石交，君歸可得共載否。
小人無以報君恩，使君池亭風月古。
我有水竹莊，甚近嵩之巔。
是君歸休處，可以終天年。
雖有提攜勞，不憂糧食錢。
但恐主人心，疑我相釣竿。

主人若知我，應喜我結得君。
主人不知我，我住何求於主人。
我在天地間，自是一片物。
可得槓壓我，使我頭不出。
石公說道理，句句出凡格。
相知貴知心，豈恨主為客。
過須歸去來，旦晚上無厄。
主人誠賢人，多應不相責。
我生天地間，頗是往還數。
已效炊爨勞，我亦不願住。
君有造化力，在君一降顧。
我願拔黃泉，輕舉隨君去。
改邑不改井，此是井卦辭。
井公莫怪驚，說我成憨癡。
我縱有神力，爭敢將公歸。
揚州惡百姓，疑我捲地皮。
蘭蘭是小草，不怕郎君罵。
願得隨君行，暫到嵩山下。
嵩山未必憐蘭蘭，蘭蘭已受郎君恩。
不須刷帚跳蹤走，只擬蘭浪出其門。
粉末為四體，春風為生涯。
願得紛飛去，與君為眼花。
君是輕薄子，莫窺君子腸。
且須看雀兒，雀兒銜爾將。
凡有水竹處，我曹長先行。
願君借我一勺水，與君晝夜歌德聲。
蝦䗫䗫，叩頭莫語人聞聲。
揚州蝦蜆忽得便，腥臊臭穢逐我行。
我身化作青泥坑。
