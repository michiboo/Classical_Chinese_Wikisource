漢雜事秘辛漢·無名氏
建和元年四月丁亥，保林吳姁以丙戌詔書下中常侍超曰：「朕聞河洲窈窕，明辟思服，擇賢作儷，隆代所先。故大將軍乘氏忠侯商所遺少女，有貞靜之德，流聞禁掖。其與姁並詣商第，周視動止，審悉幽隱，其毋諱匿，朕將采焉。」
姁即與超以詔書趨詣商第，第內讙譟。食時，商女女瑩從中閣細步到寢，姁與超如詔書周視動止，俱合法相。超留外舍，姁以詔書如瑩燕處，屏斥接侍，閉中閤子。時曰晷薄辰，穿照蜃窗；光送著瑩面上，如朝霞和雪艷射，不能正視。目波澄鮮，眉嫵連卷，朱口皓齒，修耳懸鼻，輔靨頤頷，位置均適。姁尋脫瑩步搖，伸髻度發，如黝髹可鑒。圍手八盤，墜地加半握。已乞緩私小結束，瑩面發赬，抵攔。姁告瑩曰：「官家重禮，借見朽落，緩此結束，當加鞠翟耳！」瑩泣數行下，閉目轉面內向。姁為手緩，捧著曰光，芳氣噴襲，肌理膩潔，拊不留手。規前方後，築脂刻玉。胸乳菽發，臍容半寸許珠，私處墳起。為展兩股，陰溝渥丹，火齊欲吐。此守禮謹嚴處女也！約略瑩體，血足榮膚，膚足飾肉，肉足冒骨。長短合度，自顛至底，長七尺一寸；肩廣一尺六寸，臀視肩廣減三寸；自肩至指，長各二尺七寸，指去掌四寸，肖十竹萌削也。髀至足長三尺二寸，足長八寸；脛跗豐妍，底平指斂，約縑迫襪，收束微如禁中，久之不得音響。姁令推謝皇帝萬年，瑩乃徐拜稱皇帝萬年，若微風振簫，幽鳴可聽。不痔不瘍，無黑子創陷及口鼻腋私足諸過。臣妾姁女賤愚憨，言不宣心，書不符見，謹秘緘昧死以聞。
時夜漏三下，太後猶禦壽安殿，發緘歡喜，顧語帝曰：「吾入宮後，知有幼妹；然中外隔闊，目所未見。不謂爭達如爾！」明曰詔下，有司議禮。有司奏曰：「謹按春秋迎王後於紀，在途則稱後。故大將軍乘氏忠侯商女，今大將軍參錄尚書事乘氏侯冀女弟，膺紹聖善，舊協潛邸；結婚之際，有命既集，宜備禮章，時進征幣。請下三公太常案禮儀奏可，一準孝惠皇帝納後故事。」
於六月癸未，皇帝制詔大將軍參錄尚書事乘氏侯冀：「乾施坤受，實始人經，不有配儷，曷奉天地宗廟？爰謀公卿，鹹謂宜率前典。今使使持節太常弘宗正千秋以禮納采。」主人曰：「皇帝嘉命，訪婚陋族，備數采擇。臣父故大將軍乘氏忠侯商之遺女，未閑訓誡，衣履若而人。欽承前典，肅奉儀制。大將軍參錄尚書事乘氏冀上，臣冀頓首再拜承制。」
乙酉，皇帝制詔大將軍參錄尚書事乘氏侯冀：「兩儀配儷，承天統物。正位於內，必俟令族，重申舊典。今使使持節太常弘宗正千秋以禮問名。」主人曰：「皇帝嘉命，使者弘到，重宣中詔，問臣名族。臣女弟女瑩，父母所生，先臣故九江之守定陵鄉侯統之遺玄孫，先臣故褒親湣侯竦之曾孫，先臣故少府特進乘氏侯雍之孫，先臣故大將軍乘氏忠侯商之遺女。外出自先臣故侍中鮦陽侯萬全之外曾孫，先臣故大鴻臚鮦陽侯桂之外孫，年十六。欽承前典，肅奉儀制。」
戊子，皇帝制詔大將軍參錄尚書事乘氏侯冀：「人謀龜從，僉曰貞吉，敬從典禮。今使使持節太常弘宗正千秋以禮納吉。」主人曰：「皇帝嘉命，使者弘重宣中詔，太卜元吉。臣陋族卑鄙，憂懼不勝！欽承前典，肅奉儀制。」
辛卯，皇帝制詔：「大將軍參錄尚書事乘氏侯冀之女弟，有母儀之德，窈窕之姿；如山如河，宜奉宗廟，永承天祚。以黃金二萬斤，馬十二匹，玄纁瑴璧，以章典禮。今使使持節司徒戒太常弘以禮納徵。」主人曰：「皇帝嘉命，降婚卑陋，崇以上公，寵以典禮，備物典策。欽承前典，肅奉儀制！」
甲午，皇帝制詔大將軍參錄尚書事乘氏侯冀：「謀於公卿，大筮元龜，罔有不臧，率遵典禮。今使使持節大常弘宗正千秋以禮請期。」主人曰：「皇帝嘉命，使弘重宣中詔，吉曰惟今月庚子可迎。臣欽承前典，肅奉儀制。」
庚子，皇帝制詔大將軍參錄尚書事乘氏侯冀：「歲吉月令，吉曰惟庚子，率禮以迎。今使使持節太尉喬司徒戒以迎。」主人曰：「皇帝嘉命，使者喬重宣中詔，令月吉辰，備禮以迎。上公宗卿，兼至副介近臣百兩，臣蝝蟻之族，猥承大禮，憂悚惶悸。欽承前典，肅奉儀制。」
後服紺上玄下，假髻步搖；八雀九華，十二鐏，加以翡翠朱舄襪。乘法駕，重翟羽蓋，金根，車駕青交路。青帷裳，虡畫輈，黃金塗五末，蓋蚤施金華；駕駟馬，龍旗九斿。大將軍妻參乘，太僕妻禦。車府令設鹵簿，屬車四十六乘，前鸞旗，車皮軒，鳳皇<門翕戟，九斿雲罕，金鉦黃鉞。洛陽令奉引，公卿五官校尉、司隸校尉、河南尹妻，皆乘其官車帶夫本官綬以從。置虎賁羽林騎戎頭，黃門鼓吹五時，副車女騎夾轂，執法御史在前。五將導騎，千乘萬騎，引至闕下。自皇漢迎後，未有若斯之盛也。
至八月乙未，詔曰：「維建和元年八月乙未，制詔故大將軍乘氏忠侯商女女瑩：朕聞任姒佐周，綿運八百，良以德重黃床，足奉宗廟也。朕以寡昧，承嗣歷服，爰求英淑，共臨海內。惟爾夙閑內戒，德冠後庭，有夭桃之宜，協和鳴之祥，宜升尊位，母儀天下。今使太尉喬使持節奉璽綬，宗正千秋為副，立爾為皇後。其敬慎中饋以踐乃位，無替朕命，永奠坤維！」
後即位於章德殿，太尉使持節奉璽綬。天子臨軒，陛設虎賁旄頭五牛旗，百官陪位，皇後北面，太尉往蓋下東向，宗正大長秋西向。宗正讀策文畢，皇後稱臣妾皇帝萬年畢，住位。太尉喬授璽綬。中常侍超長跪受璽綬，奏於殿前女史授婕妤，婕妤長跪受以授昭儀，昭儀長跪受以帶皇後，皇後伏起拜稱臣妾皇帝萬年訖。黃門鼓吹三通，鳴鼓畢，群臣以次出，後即位，大赦天下。
《漢雜事》一卷，得於安寧州土知州董氏，前有義烏王子充印。蓋子充使雲南時篋中書也。然禦覽諸書，亦有漢雜事而略不見收。此特載漢桓帝懿獻梁皇後被選及六禮冊立事，而吳姁入後燕處審視一段，最為奇艷，但太穢褻耳。不謂冀威赫震人，猶得瀆選如此。卷首有「秘辛」二字不可解，要是卷帙甲乙名目。余嘗搜考弓足原始不得，及見「約縑迫襪，收束微如禁中」語，則纏足後漢已自有之。言脫於口，追駟不及，聊誌於此，用塞疏漏之誚。
