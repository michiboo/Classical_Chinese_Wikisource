　　欽定四庫全書　　　　　集部四
　　燭湖集二十巻附編二巻　別集類三〈宋〉
　　提要
　　臣等謹案燭湖集二十巻附編二巻宋孫應時撰應時字季和自號燭湖居士餘姚人登淳煕乙未進士初尉黃巖遷海陵丞再遷遂安今改知常熟縣以倉粟流欠貶秩移判邵武軍未上而卒考楊簡作應時壙志及張淏㑹稽續志均稱其紹煕初嘗應蜀帥邱崈辟預料吳曦逆謀白崈以別將領其軍後曦以叛誅其言果騐時應時已歿三省奏官其子祖開蓋亦智畧之士又史彌逺受業於應時集中與彌逺諸書皆深相規戒迨彌逺柄國超然自逺無所假借甘淪一倅而終其人品尢不可及矣宋史藝文志載燭湖集十巻據應時詩中自序蓋嘗應劉克莊之求手編其藁為五十巻集末有其姪祖祐跋稱洓水司馬述先以十巻付梓後付以問思録五十條通鑑摘義三十條總名之曰經史說又附雪齋父子倡和詩及雪齋行狀墓銘揚簡所撰壙記㑹稽續志小傳子祖開補官省劄等篇是十巻為祖祐所編非其舊本也年逺散佚久無傳本故厲鶚作宋詩紀事僅於吳禮部詩話王應麟困學紀問黃宗羲姚江逸詩內採掇數篇寥寥不備茲從永樂大典所載排纂成編惟經史說殘缺特甚僅存一篇其餘則約畧篇數殆已十得八九以巻帙繁重分二十巻仍附編其父介及其兄應求應符詩並録應時父子誌傳行狀子祖開補官省劄諸篇為上下二巻應求字伯起嘗登鄉薦應符字仲潛所著有歴代帝王纂要二巻初學須知五巻載於陳振孫書録解題今並未見雲乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀













　　原序
　　國朝人文之盛列聖涵濡逮熈豐元祐間伊洛諸先生出焉其於發揮洙泗㣲言可謂至矣髙宗宏濟大業首崇經術天下舉知儒道之貴孝宗稽古好學敬事元老天下益知師道之尊聲應氣求師儒輩出若南軒張公象山陸公晦庵朱公東萊呂公皆以斯文自任燭湖孫先生早承學於象山晦庵之門天分既髙學力尤至窮理盡性深探閫域四方之士翕然景從凡經指授隨其才品有以自立淳熈甲辰史忠定王延致先生講道東湖今丞相魯國公昆弟實從之遊述獲在執經之列丙午嵗先人宰海陵先生適丞是邑尤得朝夕侍左右遐思榘矱尚有遺文諸家藏得已㑹粹者十有二巻敬鋟梓以恵後學述在海陵時嘗升堂拜雪齋老先生見手編家庭唱酬集父子兄弟自為師友讀之使人起敬是嵗雪齋有賞月詩先人與述兩兄亦相與賡韻感念疇昔閲四十載唱酬集有遇雪鬻田二詩乃先生齠齓所作因併賞月詩撮十題刋於附録之末既以表先生㓜年識趣之偉又以見雪齋源流之可敬也述不肖安敢效李漢彚昌黎文而為之序姑序次刋集嵗月紀於巻首雲寶慶丁亥長至日門人洓水司馬述謹書











