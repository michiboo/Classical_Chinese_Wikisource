若夫玉毫流照，甘露灑於大千；金鏡揚暉，薰風被於有截。故知示現三界，粵稱天下之尊；光宅四表，式標域中之大。是以慧日淪影，像化之跡東歸，帝猷宏闡，大章之步西極。
有慈恩道場三藏法師諱玄奘，俗姓陳氏，其先潁川人也。帝軒提象，控華渚而開源；大舜賓門，基歷山而聳構。三恪照於姬載，六奇光於漢祀。書奏而承朗月，遊道而聚德星。縱壑駢鱗，培風齊翼。世濟之美，鬱為景冑。法師籍慶誕生，含和降德，結根深而䓲茂，導源浚而靈長。奇開之歲，霞軒月舉；聚沙之年，蘭薰桂馥。洎乎成立，藝殫墳素。九臯載響，五府交辟。以夫早悟真假，夙照慈慧，鏡真筌而延佇，顧生涯而永息。而朱紱紫纓，誠有界之徽網；寶車丹枕，實出世之津途。由是擯落塵滓，言歸閑曠。令兄長捷法師，釋門之棟榦者也。擅龍象於身世，挺鶖鷺於當年。朝野挹其風猷，中外羨其聲彩。既而情深友愛，道睦天倫。法師服勤請益，分陰靡棄。業光上首，擢秀檀林；德契中庸，騰芬蘭室。抗策平道，包九部而吞夢；鼓枻玄津，俯《四韋》而小魯。自茲徧遊談肆，載移涼燠。功既成矣，能亦畢矣。至於泰初日月，獨曜靈臺；子雲鞶帨，發揮神府。於是金文暫啓，佇秋駕而雲趨；玉柄纔撝，披霧巿而波屬。若會斲輪之旨，猶知拜瑟之微。以瀉瓶之多聞，泛虛舟而獨遠。迺於轘轅之地，先摧鍱腹之誇；井絡之鄉，遽表浮杯之異。遠邇宗挹，爲之語曰︰「昔聞荀氏八龍，今見陳門雙驥。」汝、潁多奇士，誠哉此言。
法師自幼迄長，遊心玄籍。名流先達，部執交馳，趨末忘本，摭華捐實，遂有南北異學，是非紛糾。永言於此，良用憮然。或恐傳譯踳駮，未能筌究，欲窮香象之文，將罄龍宮之目。以絶倫之德，屬會昌之期，杖錫拂衣，第如遐境。於是背玄灞而延望，指蔥山而矯跡。川陸綿長，備嘗艱險。陋博望之非遠，嗤法顯之為局。遊踐之處，畢究方言，鐫求幽賾，妙窮津會。於是詞發雌黃，飛英天竺；文傳貝葉，聿歸振旦。
太宗文皇帝金輪纂御，寶位居尊。載佇風徽，召見青蒲之上；迺睠通識，前膝黃屋之間。手詔綢繆，中使繼路。俯摛睿思，乃製《三藏聖教序》，凡七百八十言。今上昔在春闈，裁《述聖記》，凡五百七十九言。啓玄妙之津，盡揄揚之旨。蓋非道映雞林，譽光鷲嶽，豈能緬降神藻，以旌時秀！
奉詔翻譯梵本，凡六百五十七部。具覽遐方異俗，絶壤殊風，土著之宜，人備之序，正朔所暨，聲教所覃，著《大唐西域記》，勒成一十二卷。編録典奧，綜覈明審，立言不朽，其在茲焉。
