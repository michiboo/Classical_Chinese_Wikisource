大總持寺沙門辯機撰
三十四國
歷選皇猷，遐觀帝録，庖犧出震之初，軒轅垂衣之始，所以司牧黎元，所以疆畫分野。暨乎唐堯之受天運，光格四表；虞舜之納地圖，德流九土。自茲已降，空傳書事之冊；逖聽前修，徒聞記言之史。豈若時逢有道，運屬無爲者歟！我大唐御極則天，乘時握紀，一六合而光宅，四三皇而照臨。玄化滂流，祥風遐扇，同乾坤之覆載，齊風雨之鼓潤。與夫東夷入貢，西戎卽敍，創業垂統，撥亂反正，固以跨越前王，囊括先代。同文共軌，至治神功，非載記無以贊大猷，非昭宣何以光盛業？玄奘輒隨遊至，舉其風土，雖未考方辯俗，信已越五踰三。含生之疇，咸被凱澤；能言之類，莫不稱功。越自天府，暨諸天竺，幽荒異俗，絶域殊邦，咸承正朔，俱霑聲教。贊武功之績，諷成口實；美文德之盛，鬱爲稱首。詳觀載籍，所未嘗聞；緬惟圖牒，誠無與二。不有所敍，何記化洽？今據聞見，於是載述。
然則索訶世界，〈舊曰娑婆世界，又曰娑訶世界，皆訛也。〉三千大千國土，爲一佛之化攝也。今一日月所照臨四天下者，據三千大千世界之中，諸佛世尊，皆此垂化，現生現滅，導聖導凡。蘇迷盧山，〈唐言妙高山。舊曰須彌，又曰須彌婁，皆訛略也。〉四寶合成，在大海中，據金輪上，日月之所照迴，諸天之所遊舍，七山七海，環峙環列。山間海水，具八功德。七金山外，乃鹹海也。海中可居者，大略有四洲焉。東毘提訶洲，〈舊曰弗婆提，又曰弗干逮，訛也。〉南贍部洲，〈舊曰閻浮提洲，又曰剡浮洲，訛也。〉西瞿陁尼洲，〈舊曰瞿耶尼，又曰劬伽尼，訛也。〉北拘盧洲，〈舊曰鬱單越，又曰鳩樓，訛也。〉金輪王乃化被四天下，銀輪王則政隔北拘盧，銅輪王除北拘盧及西瞿陁尼，鐵輪王則唯贍部洲。夫輪王者，將卽大位，隨福所感，有大輪寶浮空來應。感有金銀銅鐵之異，境乃四三二一之差，因其先瑞，卽以爲號。
則贍部洲之中地者，阿那婆答多池也，〈唐言無熱惱。舊曰阿耨達池，訛也〉在香山之南，大雪山之北，周八百里矣。金、銀、瑠璃、頗胝飾其岸焉。金沙彌漫，清波皎鏡。八地菩薩以願力故，化爲龍王，於中潛宅，出清泠水，給贍部洲。是以池東面銀牛口，流出殑〈巨勝反〉伽河，〈舊曰恆河，又曰恆伽，訛也。〉繞池一匝，入東南海；池南面金象口，流出信度河，〈舊曰辛頭河，訛也。〉繞池一匝，入西南海；池西面瑠璃馬口，流出縛芻河，〈舊曰博叉河，訛也。〉繞池一匝，入西北海；池北面頗胝師子口，流出徙多河，〈舊曰私陁河，訛也。〉繞池一匝，入東北海。或曰潛流地下出積石山，卽徙多河之流，爲中國之河源雲。
時無輪王應運，贍部洲地有四主焉。南象主則暑濕宜象，西寶主乃臨海盈寶，北馬主寒勁宜馬，東人主和暢多人。故象主之國，躁烈篤學，特閑異術，服則橫巾右袒，首則中髻四垂，族類邑居，室宇重閣。寶主之鄉，無禮義，重財賄，短製左衽，斷髮長髭，有城郭之居，務殖貨之利。馬主之俗，天資獷暴，情忍殺戮，毳帳穹廬，鳥居逐牧。人主之地，風俗機惠，仁義照明，冠帶右衽，車服有序，安土重遷，務資有類。三主之俗，東方爲上。其居室則東闢其戶，旦日則東向以拜。人主之地，南面爲尊。方俗殊風，斯其大概。至於君臣上下之禮，憲章文軌之儀，人主之地無以加也。清心釋累之訓，出離生死之教，象主之國其理優矣。斯皆著之經誥，問諸土俗，博關今古，詳考見聞。然則佛興西方，法流東國，通譯音訛，方言語謬，音訛則義失，語謬則理乖，故曰「必也正名乎」，貴無乖謬矣。
夫人有剛柔異性。言音不同，斯則繫風土之氣，亦習俗之致也。若其山川物產之異，風俗性類之差，則人主之地，國史詳焉。馬主之俗，寶主之鄉，史誥備載，可略言矣。至於象主之國，前古未詳，或書地多暑濕，或載俗好仁慈，頗存方志，莫能詳舉。豈道有行藏之致，固世有推移之運矣。是知候律以歸化，飲澤而來賓，越重險而款玉門，貢方奇而拜絳闕者，蓋難得而言焉。由是之故，訪道遠遊，請益之隙，存記風土。黑嶺已來，莫非胡俗。雖戎人同貫，而族類羣分，畫界封疆，大率土著。建城廓，務殖田畜，性重財賄，俗輕仁義。嫁娶無禮，尊卑無次，婦言是用，男位居下。死則焚骸，喪期無數。剺面截耳，斷髮裂裳，屠殺羣畜，祀祭幽魂。吉乃素服，凶則皂衣。同風類俗，略舉條貫。異政殊制，隨地別敍。印度風俗，語在後記。
出高昌故地，自近者始，曰阿耆尼國。〈舊曰焉耆〉
阿耆尼國東西六百餘里，南北四百餘里。國大都城周六七里，四面據山，道險易守。泉流交帶，引水爲田。土宜穈、黍、宿麥、香棗、蒲萄、梨、柰諸菓。氣序和暢，風俗質直。文字取則印度，微有增損。服飾氈褐，斷髮無巾。貨用金錢、銀錢、小銅錢。王，其國人也，勇而寡略，好自稱伐。國無綱紀，法不整肅。伽藍十餘所，僧徒二千餘人，習學小乘教說一切有部。經教律儀，既遵印度，諸習學者，卽其文而翫之。戒行律儀，潔清勤勵，然食雜三淨，滯於漸教矣。
從此西南行二百餘里，踰一小山，越二大河，西得平川，行七百餘里，至屈〈居勿反。〉支國。〈舊曰龜茲。〉
屈支國。東西千餘里。南北六百餘里。國大都城周十七八里。宜穈麥有粳稻出蒲萄石榴。多梨柰桃杏。土產黃金銅鐵鉛錫。氣序和風俗質。文字取則印度。粗有改變。管絃伎樂特善諸國。服飾錦褐斷髮巾帽。貨用金錢銀錢小銅錢。王屈支種也。智謀寡昧迫於強臣。其俗生子以木押頭。欲其遍遞也。伽藍百餘所。僧徒五千餘人習學小乘教說一切有部。經教律儀取則印度。其習讀者。卽本文矣。尚拘漸教食雜三淨。潔清耽翫人以功競。
國東境城北天祠前有大龍池。諸龍易形交合牝馬。遂生龍駒[怡-台+龍]戾難馭。龍駒之子方乃馴駕。所以此國多出善馬。聞諸先志曰。近代有王。號曰金花。政教明察感龍馭乘。王欲終沒鞭觸其耳。因卽潛隱以至於今。城中無井取彼池水。龍變爲人與諸婦會。生子驍勇走及奔馬。如是漸染人皆龍種。恃力作威不恭王命。王乃引搆突厥殺此城人。少長俱戮略無噍類。城今荒蕪人煙斷絕。
荒城北四十餘里。接山阿。隔一河水。有二伽藍。同名照怙釐。而東西隨稱。佛像莊飾殆越人工。僧徒清齋誠爲勤勵東。照怙釐佛堂中有玉石。面廣二尺餘。色帶黃白狀如海蛤。其上有佛足履之跡。長尺有八寸。廣餘六寸矣。或有齋日照燭光明。
大城西門外路左右各有立佛像。高九十餘尺。於此像前建五年一大會處。每歲秋分數十日間。舉國僧徒皆來會集。上自君王下至士庶。捐廢俗務奉持齋戒。受經聽法渴日忘疲。諸僧伽藍莊嚴佛像。瑩以珍寶飾之錦綺。載諸輦輿謂之行像。動以千數雲集會所。常以月十五日晦日。國王大臣謀議國事。訪及高僧然後宣布。
會場西北渡河至阿奢理貳伽藍〈唐言奇特〉。庭宇顯敝佛像工飾。僧徒肅穆精勤匪怠。並是耆艾宿德碩學高才。遠方俊彥慕義至止。國王大臣士庶豪右。四事供養久而彌敬。聞諸先志曰。昔此國先王崇敬三寶。將欲遊方觀禮聖跡。乃命母弟攝知留事。其弟受命。竊自割勢防未萌也。封之金函持以上王。王曰。斯何謂也。對曰。迴駕之日乃可開發。卽付執事隨軍掌護。王之還也果有搆禍者曰。王令監國婬亂中宮。王聞震怒欲置嚴刑。弟曰。不敢逃責願開金函。王遂發而視之。乃斷勢也。曰斯何異物慾何發明。對曰。王昔遊方命知留事。懼有讒禍割勢自明。今果有徵願垂照覽。王深驚異情愛彌隆。出入後庭無所禁礙。王弟於後行遇一夫擁五百牛欲事形腐。見而惟念。引類增懷。我今形虧豈非宿業。卽以財寶贖此羣牛。以慈善力男形漸具。以形具故遂不入宮。王怪而問之。乃陳其始末。王以爲奇特也。遂建伽藍。式旌美跡傳芳後葉。
從此西行六百餘里。經小沙磧至跋祿迦國〈舊謂姑黑又曰亟黑〉。
跋祿迦國。東西六百餘里。南北三百餘里。國大都城周五六里。土宜氣序人性風俗。文字法則同屈支國。語言少異。細氈細褐隣國所重。伽藍數十所。僧徒千餘人。習學小乘教說一切有部。
國西北行三百餘里度石磧至凌山。此則蔥嶺北原。水多東流矣。山谷積雪春夏合凍。雖時消泮尋復結氷。經途險阻寒風慘烈。多暴龍難凌犯行人。由此路者。不得赭衣持瓠大聲叫喚。微有違犯災禍目覩。暴風奮發飛沙雨石。遇者喪沒難以全生。
山行四百餘里至大清池〈或名熱海又謂鹹海〉。周千餘里。東西長南北狹。四面負山衆流交湊。色帶青黑味兼鹹苦。洪濤浩汗驚波汩㴔。龍魚雜處靈怪間起。所以往來行旅禱以祈福。水族雖多莫敢漁捕。
清池西北行五百餘里至素葉水城。城周六七里。諸國商胡雜居也。土宜糜麥蒲萄。林樹稀疎。氣序風寒人衣氈褐。
素葉已西數十孤城。城皆立長。雖不相稟命。然皆役屬突厥。
自素葉水城至羯霜那國。地名窣利。人亦謂焉。文字語言卽隨稱矣。字源簡略本二十餘言。轉而相生其流浸廣。粗有書記竪讀其文。遞相傳授師資無替。服氈褐衣皮㲲。裳服褊急齊髮露頂。或總剪剃。繒綵絡額形容偉大。志性恇怯。風俗澆訛。多行詭詐。大抵貪求。父子計利。財多爲貴。良賤無差。雖富巨萬服食麁弊。力田逐利者雜半矣。
素葉城西行四百餘里至千泉。千泉者。地方二百餘里。南面雪山三陲平陸。水土沃潤林樹扶疎。暮春之月雜花若綺。泉池千所故以名焉。突厥可汗每來避暑。中有羣鹿多飾鈴鐶。馴狎於人不甚驚走。可汗愛賞下命羣屬。敢加殺害有誅無赦。故此羣鹿得終其壽。
千泉西行百四五十里至呾邏私城。城周八九里。諸國商胡雜居也。土宜氣序大同素葉。
南行十餘里有小孤城。三百餘戶。本中國人也。昔爲突厥所掠。後遂鳩集同國。共保此城。於中宅居衣服去就遂同突厥。言辭儀範猶存本國。
從此西南行二百餘里至白水城。城周六七里。土地所產風氣所宜逾勝呾邏私。
西南行二百餘里至恭御城。城周五六里。原隰膏腴樹林蓊欝。
從此南行四五十里至笯〈奴故反〉赤建國。
笯赤建國。周千餘里。地沃壤備稼穡。草木欝茂華果繁盛。多蒲萄亦所貴也。城邑百數各別君長。進止往來不相稟命。雖則畫野區分總稱笯赤建國。
從此西行二百餘里至赭時國〈唐言石國〉。
赭時國。周千餘里。西臨葉河。東西狹南北長。土宜氣序同笯赤建國。城邑數十各別君長。既無總主役屬突厥。
從此東南千餘里至𢘥〈敷發反〉捍國。
𢘥捍國周四千餘里。山周四境。土地膏腴稼穡滋盛。多花菓宜羊馬。氣序風寒人性剛勇。語異諸國形貌醜弊。自數十年無大君長。酋豪力競不相賓伏。依川據險畫野分都。
從此西行千餘里至窣堵利瑟那國。
窣堵利瑟那國周千四五百里。東臨葉河。葉河出蔥嶺北原。西北而流。浩汗渾濁汩㴔漂急。土宜風俗同赭時國。自有王附突厥。
從此西北入大沙磧。絕無水草。途路彌漫。疆境難測。望大山尋遺骨。以知所指。以記經途。行五百餘里至颯秣建國〈唐言康國〉。
颯秣建國。周千六七百里。東西長南北狹。國大都城周二十餘里。極險固多居人。異方寶貨多聚此國。土地沃壤稼穡備植。林樹蓊欝花菓滋茂。多出善馬。機巧之技特工諸國。氣序和暢風俗猛烈。凡諸胡國此爲其中。進止威儀近遠取則。其王豪勇隣國承命。兵馬強盛多諸赭羯。赭羯之人其性勇烈。視死如歸戰無前敵。
從此東南至弭秣賀國〈唐言米國〉。
弭秣賀國。周四五百里。據川中。東西狹南北長土宜風俗同颯秣建國。從此北至劫布呾那國〈唐言曹國〉。
劫布呾那國。周千四五百里。東西長南北狹。土宜風俗同颯秣建國。從此國西三百餘里至屈〈居勿反〉霜〈去聲〉爾迦國〈唐言何國〉。
屈霜爾迦國。周千四五百里。東西狹南北長。土宜風俗同颯秣建國。從此國西二百餘里至喝捍國〈唐言東安國〉。
喝捍國。周千餘里。土宜風俗同颯秣建國。從此國西四百餘里至捕喝國〈唐言守安國〉。
捕喝國。周千六七百里。東西長南北狹。土宜風俗同颯秣建國。從此國西四百餘里至伐地國〈唐言西安國〉。
伐地國。周四百餘里。土宜風俗同颯秣建國。從此西南五百餘里至貨利習彌伽國。
貨利習彌伽國。順縛芻河兩岸。東西二三十里。南北五百餘里。土宜風俗同伐地國。語言少異。從颯秣建國西南行三百餘里至羯霜〈去聲〉那國〈唐言史國〉。
羯霜那國。周千四五百里。土宜風俗同颯秣建國。從此西南行二百餘里入山。山路崎嶇谿徑危險。既絕人里又少水草。東南山行三百餘里入鐵門。
鐵門者。左右帶山。山極峭峻。雖有狹徑。加之險阻。兩傍石壁其色如鐵。既設門扉又以鐵鋦。多有鐵鈴懸諸戶扇。因其險固遂以爲名。
出鐵門至覩貨邏國〈舊曰吐火羅國訛也〉。其地南北千餘里東西三千餘里。東阨蔥嶺西接波刺斯。南大雪山北據鐵門。縛芻大河中境西流。自數百年王族絕嗣。酋豪力競各擅君長。依川據險。分爲二十七國。雖畫野區分總役屬突厥。氣序既溫疾疫亦衆。冬末春初霖雨相繼。故此境已南濫波已北。其國風土並多溫疾。而諸僧徒以十二月十六日入安居。三月十五日解安居。斯乃據其多雨。亦是設教隨時也。其俗則志性恇怯容貌鄙陋。粗知信義不甚欺詐。語言去就稍異諸國。字源二十五言。轉而相生。用之備物。書以橫讀自左向右。文記漸多逾廣窣利。多衣㲲少服褐。貨用金銀等錢。模樣異於諸國。
順縛芻河北下流至呾蜜國。
呾蜜國。東西六百餘里。南北四百餘里。國大都城周二十餘里。東西長南北狹。伽藍十餘所。僧徒千餘人。諸窣堵波卽舊所謂浮圖也。又曰鍮婆又曰塔婆。又曰私鍮簸。又曰藪斗波。皆訛也。及佛尊像多神異有靈鑒。
東至赤鄂衍那國。
赤鄂衍那國。東西四百餘里。南北五百餘里。國大都城周十餘里。伽藍五所。僧徒尠少。
東至忽露摩國
忽露摩國。東西百餘里。南北三百餘里。國大都城周十餘里。其王奚素突厥也。伽藍二所。僧徒百餘人。
東至愉〈朔俱反〉漫國。
愉漫國。東西四百餘里。南北百餘里。國大都城周十六七里。其王奚素突厥也。伽藍二所。僧徒寡少。
西南臨縛芻河至鞠和衍那國。
鞠和衍那國。東西二百餘里。南北三百餘里。國大都城周十餘里。伽藍三所。僧徒百餘人。
東至鑊沙國。
鑊沙國。東西三百餘里。南北五百餘里。國大都城周十六七里。
東至珂咄羅國。
珂咄羅國。東西千餘里。南北千餘里。國大都城周二十餘里。
東接蔥嶺至拘謎〈莫閉反〉陀國。
拘謎陀國。東西二千餘里。南北二百餘里。據大蔥嶺中。國大都城周二十餘里。西南隣縛芻河。南接屍棄尼國。南渡縛芻河至達摩悉鐵帝國。鉢鐸創那國。淫薄健國。屈浪拏國。呬〈火利反〉摩呾羅國。鉢利曷國。訖栗瑟摩國。曷邏胡國。阿利尼國。瞢健國。自活國東南至闊悉多國安呾邏縛國。事在迴記。
活國西南至縛伽浪國
縛伽浪國。東西五十餘里。南北二百餘里。國大都城周十餘里。
南至紇露悉泯健國。
紇露悉泯健國。周千餘里。國大都城周十四五里。
西北至忽懍國。
忽懍國。周八百餘里。國大都城周五六里。伽藍十餘所。僧徒五百餘人。
西至縛喝國。
縛喝國。東西八百餘里。南北四百餘里。北臨縛芻河。國大都城周二十餘里。人皆謂之小王舍城也。其城雖固居人甚少。土地所產物類尤多。水陸諸花難以備舉。伽藍百有餘所。僧徒三千餘人。並皆習學小乘法教。城外西南有納縛〈唐言新〉僧伽藍。此國先王之所建也。大雪山北作論諸師。唯此伽藍美業不替。其佛像則瑩以名珍。堂宇乃飾之奇寶。故諸國君長利之以攻劫。此伽藍素有毘沙門天像。靈鑒可恃冥加守衛。近突厥葉護可汗子肆葉護可汗。傾其部落率其戎旅。奄襲伽藍欲圖珍寶。去此不遠屯軍野次。其夜夢見毘沙門天曰。汝有何力敢壞伽藍。因以長戟貫徹胸背。可汗驚悟便苦心痛。遂告羣屬所夢咎徵。馳請衆僧方申懺謝。未及返命已從殞歿。
伽藍內南佛堂中有佛澡罐。量可斗餘。雜色炫燿金石難名。又有佛牙。其長寸餘。廣八九分。色黃白質光淨。又有佛掃箒。迦奢草作也。長餘二尺。圍可七寸。其把以雜寶飾之。凡此三物。每至六齋法俗咸會陳設供養。至誠所感或放光明。
伽藍北有窣堵波。高二百餘尺。金剛泥塗衆寶廁飾。中有舍利時燭靈光。
伽藍西南有一精廬。建立已來多歷年所。遠方輻湊高才類聚。證四果者難以詳舉。故諸羅漢將入涅槃。示現神通衆所知識。乃有建立諸窣堵波。基跡相隣數百餘矣。雖證聖果終無神變。蓋亦千計不樹封記。今僧徒百餘人。夙夜匪懈凡聖難測。
大城西北五十餘里至提謂城。城北四十餘里有波利城。城中各有一窣堵波。高餘三丈。昔者如來初證佛果。起菩提樹方詣鹿園。時二長者遇被威光。隨其行路之資遂獻麨蜜。世尊爲說人天之福。最初得聞五戒十善也。既聞法誨請所供養。如來遂授其髮爪焉。二長者將還本國請禮敬之儀式。如來以僧伽胝〈舊曰僧祇梨訛也〉方疊布下。次欝多羅僧。次僧卻崎〈舊曰僧祇支訛也〉又覆鉢。竪錫杖。如是次第爲窣堵波。二人承命各還其城。擬儀聖旨式修崇建。斯則釋迦法中。最初窣堵波也。
城西七十餘里有窣堵波。高餘二丈。昔迦葉波佛時之所建也。
從大城西南入雪山阿至銳秣陀國。
銳秣陀國。東西五六十里。南北百餘里。國大都城周十餘里。
西南至胡寔健國。
胡寔健國。東西五百餘里。南北千餘里。國大都城。周二十餘里。多山川出善馬。
西北至呾剌健國。
呾剌健國。東西五百餘里。南北五六十里。國大都城周十餘里。西接波刺斯國界。
從縛喝國南行百餘里至揭職國。
揭職國。東西五百餘里。南北三百餘里。國大都城周四五里。土地磽确陵阜連屬。少花果多菽麥。氣序寒烈風俗剛猛。伽藍十餘所。僧徒三百餘人。並學小乘教說一切有部。
東南入大雪山。山谷高深峯巖危險。風雪相繼盛夏合凍。積雪彌谷蹊徑難涉。山神鬼魅暴縱妖崇。羣盜橫行殺害爲務。
行六百餘里出都貨邏國境。至梵衍那國。
梵衍那國。東西二千餘里。南北三百餘里。在雪山之中也。人依山谷逐勢邑居。國大都城據崖跨谷。長六七里。北背高巖。有宿麥少花果。宜畜牧多羊馬。氣序寒烈風俗剛獷。多衣皮褐亦其所宜。文字風教貨幣之用。同都貨邏國。語言少異。儀貌大同。淳信之心特甚隣國。上自三寶下至百神。莫不輸誠竭心宗敬。商估往來者。天神現徵祥。示祟變求福德。伽藍數十所。僧徒數千人。宗學小乘說出世部。
王城東北山阿有立佛石像。高百四五十尺。金色晃曜寶飾煥爛。東有伽藍。此國先王之所建也。伽藍東有鍮石釋迦佛立像高百餘尺。分身別鑄總合成立。
城東二三里伽藍中有佛入涅槃臥像。長千餘尺。其王每此設無遮大會。上自妻子下至國珍。府庫既傾復以身施。羣官僚佐就僧酬贖。若此者以爲所務矣。
臥像伽藍東南行二百餘里。度大雪山。東至小川澤。泉池澄鏡林樹青蔥。有僧伽藍。中有佛齒及劫初時獨覺齒。長餘五寸。廣減四寸。復有金輪王齒。長三寸廣二寸。商諾迦縛娑〈舊曰商那和修訛也〉大阿羅漢所持鐵鉢量可八九升。凡三賢聖遺物。並以黃金緘封。又有商諾迦縛娑九條僧伽胝衣。絳赤色設諾迦草皮之所績成也。商諾迦縛娑者。阿難弟子也。在先身中以設諾迦草衣。於解安居日持施衆僧。承茲福力於五百身中陰生陰恆服此衣。以最後身從胎俱出。身既漸長。衣亦隨廣。及阿難之度出家也。其衣變爲法服。及受具戒。更變爲九條僧伽胝。將證寂滅入邊際定。發智願力留此袈裟。盡釋迦遺法。法盡之後方乃變壞。今已少損信有徵矣。
從此東行入雪山。踰越黑嶺至迦畢試國。
迦畢試國。周四千餘里。北背雪山。三陲黑嶺。國大都城周十餘里。宜穀麥多果木。出善馬欝金香。異方奇貨多聚此國。氣序風寒人性暴獷。言辭鄙媟婚姻雜亂。文字大同覩貨邏國。習俗語言風教頗異。服用毛㲲衣兼皮褐。貨用金錢銀錢及小銅錢。規矩模樣異於諸國。王剎利種也。有智略性勇烈。威懾隣境統十餘國。愛育百姓。敬崇三寶。歲造丈八尺銀佛像。兼設無遮大會。周給貧窶惠施鰥寡。伽藍百餘所。僧徒六千餘人。並多習學大乘法教。窣堵波僧伽藍。崇高弘敝廣博嚴淨。天祠數十所。異道千餘人。或露形。或塗灰。連絡髑髏以爲冠鬘。
大城東三四里。北山下有大伽藍。僧徒三百餘人。並學小乘法教。聞諸先志曰。昔健馱邏國迦膩色迦王。威被隣國化洽遠方。治兵廣地至蔥嶺東。河西蕃維畏威送質。迦膩色迦王既得質子。特加禮命寒暑改館。冬居印度諸國。夏還迦畢試國。春秋止健馱邏國。故質子三時住處。各建伽藍。今此伽藍。卽夏居之所建也。故諸屋壁圖畫質子。容貌服飾頗同中夏。其後得還本國。心存故居。雖阻山川不替供養。故今僧衆每至入安居解安居。大興法會爲諸質子祈福樹善。相繼不絕。以至於今。
伽藍佛院東門南大神王像。右足下坎地藏寶。質子之所藏也。故其銘曰。伽藍朽壞取以修治。近有邊王貪婪凶暴。聞此伽藍多藏珍寶。驅逐僧徒方事發掘。神王冠中鸚鵡鳥像。乃奮羽驚鳴。地爲震動。王及軍人辟易僵仆。久而得起。謝咎以歸。
伽藍北嶺上有數石室。質子習定之處也。其中多藏雜寶。其側有銘。藥叉守衛。有欲開發取中寶者。此藥叉神變現異形。或作師子。或作蟒蛇猛獸毒蟲。殊形震怒。以故無人敢得攻發。
石室西二三里大山嶺上有觀自在菩薩像。有人至誠願見者。菩薩從其像中出妙色身安慰行者。
大城東南三十餘里至曷邏怙羅僧伽藍。傍有窣堵波。高百餘尺。或至齋日時燭光明。覆鉢勢上石隙間流出黑香油。靜夜中時聞音樂之聲。聞諸先志曰。昔此國大臣遏邏怙邏之所建也。功既成已。於夜夢中有人告曰。汝所建立窣堵波。未有舍利。明旦有獻上者。宜從王請。旦入朝進請曰。不量庸昧敢有願求。王曰。夫何所欲。對曰。今有先獻者願垂恩賜。王曰。然遏邏怙羅佇立宮門瞻望所至。俄有一人持舍利瓶。大臣問曰。欲何獻上。曰佛舍利。大臣曰。吾爲爾守。宜先白王。遏邏怙羅。恐王珍貴舍利追悔前恩。疾往伽藍登窣堵波。至誠所感其石覆鉢自開安置舍利。已而疾出尚拘衣襟。王使逐之。石已掩矣。故其隙間流黑香油。
城南四十餘里。至霫〈蘇立反〉蔽多伐刺祠城。凡地大震山崖崩墜。周此城界無所動搖。
霫蔽多伐刺祠城南三十餘里至阿路猱〈奴高反〉山。崖巔峭峻巖谷杳冥。其峯每歲增高數百尺。與漕矩吒國䅳〈士句反下同〉那呬羅山髣髴相望。便卽崩墜。聞諸土俗曰。初䅳那天神自遠而至。欲止此山。山神震怒搖蕩谿谷。天神曰。不欲相舍故此傾動。少垂賓主當盈財寶。吾今往漕矩吒國䅳那呬羅山。每歲至我受國王大臣祀獻之時。宜相屬望。故阿路猱山增高。既已尋卽崩墜。
王城西北二百餘里至大雪山。山頂有池。請雨祈晴隨求果願。聞諸先志曰。昔健馱邏國有阿羅漢。常受此池龍王供養。每至中食以神通力。並坐繩床凌虛而往。侍者沙彌密於繩床之下攀援潛隱。而阿羅漢時至便往至龍宮。乃見沙彌。龍王因請留食。龍王以天甘露飯阿羅漢。以人間味而饌沙彌。阿羅漢飯食已訖。便爲龍王說諸法要。沙彌如常爲師滌器。器有餘粒駭其香味。卽起惡願。恨師忿龍。願諸福力於今悉現斷此龍命。我自爲王。沙彌發是願時。龍王已覺頭痛矣。羅漢說法誨喻。龍王謝咎責躬。沙彌懷忿未從誨謝。既還伽藍至誠發願。福力所致是夜命終。爲大龍王。威猛奮發。遂來入池殺龍王居龍宮。有其部屬總其統命。以宿願故興暴風雨。摧拔樹木欲壞伽藍。時迦膩色迦王怪而發問。其阿羅漢具以白王。王卽爲龍於雪山下立僧伽藍建窣堵波。高百餘尺。龍懷宿忿遂發風雨。王以弘濟爲心。龍乘瞋毒作暴。僧伽藍窣堵波。六壞七成。迦膩色迦王恥功不成。欲填龍池毀其居室。卽興兵衆至雪山下。時彼龍王深懷震懼。變作老婆羅門叩王象而諫曰。大王宿殖善本多種勝因。得爲人王無思不服。今日何故與龍交爭。夫龍者畜也。卑下惡類。然有大威不可力競。乘雲馭風蹈虛履水。非人力所制。豈王心所怒哉。王今舉國興兵。與一龍鬪。勝則王無伏遠之威。敗則王有非敵之恥。爲王計者宜可歸兵。迦膩色迦王未之從也。龍卽還池聲震雷動。暴風拔木沙石如雨。雲霧晦冥軍馬驚駭。王乃歸命三寶請求加護。曰宿殖多福得爲人王。威懾強敵統贍部州。今爲龍畜所屈。誠乃我之薄福也。願諸福力於今現前。卽於兩肩起大煙焰。龍退風靜霧卷雲開。王令軍衆人擔一石用填龍池。龍王還作婆羅門。重請王曰。我是彼池龍王懼威歸命。唯王悲愍赦其前過。王以含育覆燾生靈。如何於我獨加惡害。王若殺我。我之與王俱墮惡道。王有斷命之罪。我懷怨讎之心。業報皎然善惡明矣。王遂與龍明設要契。後更有犯必不相赦。龍曰。我以惡業受身爲龍。龍性猛惡不能自持。瞋心或起當忘所制。王今更立伽藍不敢摧毀。每遣一人候望山嶺。黑雲若起急擊揵槌。我聞其聲惡心當息。其王於是更修伽藍建窣堵波。候望雲氣於今不絕。
聞諸先志曰。窣堵波中有如來骨肉舍利。可一升餘。神變之事難以詳述。一時中窣堵波內忽有煙起。少間便出猛焰。時人謂窣堵波已從火燼。瞻仰良久火滅煙消。乃見舍利如白珠幡。循環表柱宛轉而上。升高雲際縈旋而下。
王城西北大河南岸舊王伽藍。內有釋迦菩薩弱齡齠齓。長餘一寸。其伽藍東南有一伽藍。亦名舊王。有如來頂骨一片。面廣寸餘。其色黃白髮孔分明又有如來髮。髮色青紺螺旋右縈。引長尺餘。卷可半寸。凡此三事。每至六齋王及大臣散花供養。
頂骨伽藍西南有舊王妃伽藍。中有金銅窣堵波。高百餘尺。聞諸土俗曰。其窣堵波中有佛舍利升餘。每月十五日。其夜便放圓光。燭燿露盤聯暉達曙。其光漸斂入窣堵波。
城西南有比羅娑洛山〈唐言象堅〉。山神作象形。故曰象堅也。昔如來在世。象堅神奉請世尊及千二百大阿羅漢。山巔有大盤石。如來卽之。受神供養。其後無憂王卽盤石上起窣堵波。高百餘尺。今人謂之象堅窣堵波也。亦云中有如來舍利可一升餘。
象堅窣堵波北山巖下有一龍泉。是如來受神飯已。及阿羅漢於中漱口嚼楊枝。因卽種根。今爲茂林。後人於此建立伽藍名鞞鐸佉〈唐言嚼楊枝〉。
自此東行六百餘里。山谷接連峯巖峭峻。越黑嶺入北印度境至濫波國〈北印度境〉。
