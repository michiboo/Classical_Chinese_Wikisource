三國
詳夫天竺之稱，異議糾紛，舊雲身毒，或曰賢豆，今從正音，宜云印度。印度之人，隨地稱國，殊方異俗，遙舉總名，語其所美，謂之印度。印度者，唐言「月」。月有多名，斯其一稱。言諸群生輪回不息，無明長夜莫有司晨，其猶白日既隱，宵月斯繼，雖有星光之照，豈如朗月之明！敬緣斯致，因而譬月。良以其土聖賢繼軌，導凡禦物，如月照臨。由是義故，謂之印度。印度種姓族類群分，而婆羅門特為清貴。從其雅稱，傳以成俗，無雲經界之別，總謂婆羅門國焉。
若其封疆之域，可得而言。五印度之境，周九萬餘里。三垂大海，北背雪山。北廣南狹，形如半月。畫野區分，七十餘國。時特暑熱，地多泉濕。北乃山阜隱軫，丘陵舄鹵；東則川野沃潤，疇隴膏腴；南方草木榮茂；西方土地磽確。斯大概也，可略言焉。
夫數量之稱，謂逾繕那。(舊曰由旬，又曰逾闍那，又曰由延，皆訛略也。)逾繕那者，自古聖王一日軍程也。舊傳一逾繕那四十里矣，印度國俗乃三十里，聖教所載惟十六里。窮微之數，分一逾繕那為八拘盧舍。拘盧舍者，謂大牛鳴聲所極聞，稱拘盧舍。分一拘盧舍為五百弓，分一弓為四肘，分一肘為二十四指，分一指節為七宿麥，乃至虱、蟣、隙塵、牛毛、羊毛、兔毫、銅水，次第七分，以至細塵。細塵七分，為極細塵。極細塵者，不可復析，析即歸空，故曰極微也。
若乃陰陽歷運，日月次舍，稱謂雖殊，時候無異，隨其星建，以標月名。時極短者，謂剎那也。百二十剎那為一呾剎那，六十呾剎那為一臘縛，三十臘縛為一牟呼栗多，五牟呼栗多為一時，六時合成一日一夜，(晝三夜三。)居俗日夜分為八時。(晝四夜四，於一一時各有四分。)月盈至滿，謂之白分；月虧至晦，謂之黑分。黑分或十四日、十五日，月有小大故也。黑前白後，合為一月。六月合為一行。日遊在內，北行也；日遊在外，南行也。總此二行，合為一歲。又分一歲以為六時。正月十六日至三月十五日，漸熱也；三月十六日至五月十五日，盛熱也；五月十六日至七月十五日，雨時也；七月十六日至九月十五日，茂時也；九月十六日至十一月十五日，漸寒也；十一月十六日至正月十五日，盛寒也。如來聖教，歲為三時。正月十六日至五月十五日，熱時也；五月十六日至九月十五日，雨時也；九月十六日至正月十五日，寒時也。或為四時，春、夏、秋、冬也。春三月謂制呾邏月、吠舍佉月、逝瑟咤月，當此從正月十六日至四月十五日。夏三月謂頞沙荼月、室羅伐拿月、婆達羅缽陁月，當此從四月十六日至七月十五日。秋三月謂頞濕縛瘐闍月、迦剌底迦月、末伽始羅月，當此從七月十六日至十月十五日。冬三月謂報沙月、磨袪月、頗勒窶拿月，當此從十月十六日至正月十五日。故印度僧徒依佛聖教，坐雨安居，或前三月，或後三月。前三月當此從五月十六日至八月十五日，後三月當此從六月十六日至九月十五日。前代譯經律者，或雲坐夏，或雲坐臘，斯皆邊裔殊俗，不達中國正音，或方言未融，而傳譯有謬。又推如來入胎、初生、出家、成佛、涅槃日月，皆有參差，語在後記。
若夫邑里閭閻，方城廣峙，街衢巷陌，曲徑盤迂。闤闠當塗，旗亭夾路。屠、釣、倡、優、魁膾、除糞，旌厥宅居，斥之邑外，行里往來，僻於路左。至於宅居之制，垣郭之作，地熱卑濕，城多疊磚，暨諸墻壁，或編竹木。室宇臺觀，板屋平頭，泥以石灰，覆以磚墼。諸異崇構，制同中夏。苫茅苫草，或磚或板，壁以石灰為飾，地塗牛糞為凈，時花散布，斯其異也。諸僧伽藍，頗極奇制。隅樓四起，重閣三層，榱梠棟樑，奇形雕鏤，戶牖垣墻，圖畫眾彩。黎庶之居，內侈外儉。隩室中堂，高廣有異，層臺重閣，形制不拘。門辟東戶，朝座東面。至於坐止，咸用繩床，王族、大人、士庶、豪右，莊飾有殊，規矩無異。君王朝座，彌復高廣，珠璣間錯，謂師子床，敷以細氎，蹈以寶機。凡百庶僚，隨其所好，刻雕異類，瑩飾奇珍。
衣裳服玩，無所裁製，貴鮮白，輕雜彩。男則繞腰絡腋，橫巾右袒。女乃襜衣下垂，通肩總覆。頂為小髻，餘髮垂下。或有剪髭，別為詭俗。首冠花鬘，身佩瓔珞。其所服者，謂憍奢耶衣及氎布等。憍奢耶者，野蠶絲也。菆摩衣，麻之類也。顩(墟嚴反。)缽羅衣，織細羊毛也。褐剌縭衣，織野獸毛也。獸毛細軟，可得緝績，故以見珍而充服用。其北印度風土寒烈，短制褊衣，頗同胡服。外道服飾，紛雜異制。或衣孔雀羽尾，或飾髑髏瓔珞，或無服露形，或草板掩體，或拔髮斷髭，或蓬鬢椎髻，裳衣無定，赤白不恆。沙門法服，惟有三衣及僧卻崎、泥縛些(桑個反。)那。三衣裁製，部執不同，或緣有寬狹，或葉有小大。僧卻崎(唐言掩腋。舊曰僧祇支，訛也。)覆左肩，掩兩腑，左開右合，長裁過腰。泥嚩些那(唐言裙。舊曰涅槃僧，訛也。)既無帶襻，其將服也，集衣為襵，束帶以絳，襵則諸部各異，色乃黃赤不同。剎帝利、婆羅門清素居簡，潔白儉約。國王、大臣服玩良異，花鬘寶冠以為首飾，環釧瓔珞而作身佩。其有富商大賈，唯釧而已。人多徒跣，少有所履。染其牙齒，或赤或黑，齊發穿耳，修鼻大眼，斯其貌也。
夫其潔清自守，非矯其志。凡有饌食，必先盥洗，殘宿不再，食器不傳。瓦木之器，經用必棄。金、銀、銅、鐵，每加摩瑩。饌食既訖，嚼楊枝而為凈。澡漱未終，無相執觸。每有溲弱，必事澡灌。身塗諸香，所謂旃檀、鬱金也。君王將浴，鼓奏弦歌。祭祀拜祠，沐浴盥洗。
詳其文字，梵天所制，原始垂則，四十七言。遇物合成，隨事轉用，流演枝派，其源浸廣。因地隨人，微有改變，語其大較，未異本源。而中印度特為詳正，辭調和雅，與天同音，氣韻清亮，為人軌則。鄰境異國，習謬成訓，競趨澆俗，莫守淳風。
至於記言書事，各有司存。史誥總稱，謂尼羅蔽荼，(唐言青藏。)善惡具舉，災祥備著。
而開蒙誘進，先導十二章。七歲之後，漸授五明大論：一曰聲明，釋詁訓字，詮目疏別；二工巧明，伎術機關，陰陽歷數；三醫方明，禁咒閑邪，藥石針艾；四曰因明，考定正邪，研核真偽；五曰內明，究暢五乘因果妙理。
其婆羅門學四吠陀論：(舊曰毗陀，訛也。)一曰壽，謂養生繕性；二曰祠，謂享祭祈禱；三曰平，謂禮儀、占卜、兵法、軍陣；四曰術，謂異能、伎數、禁咒、醫方。
師必博究精微，貫究玄奧，示之大義，異以微言，提撕善誘，雕朽勵薄。若乃識量通敏，志懷逋逸，則拘縶反關，業成後已。
年方三十，誌立學成，既居祿位，先酬師德。其有博古好雅，肥遁居貞，沈浮物外，逍遙事表，寵辱不驚，聲問以遠，君王雅尚，莫能屈跡。然而國重聰睿，俗貴高明，褒贊既隆，禮命亦重。故能強誌篤學，忘疲遊藝，訪道依仁，不遠千里。家雖豪富，誌均羈旅，口腹之資，巡匄以濟，有貴知道，無恥匱財。娛遊惰業、偷食靡衣，既無令德，又非時習，恥辱俱至，醜聲載揚。
如來理教，隨類得解。去聖悠遠，正法醇醨，任其見解之心，俱獲聞知之悟。部執峰峙，諍論波濤，異學專門，殊途同致。十有八部，各擅鋒銳；大小二乘，居止區別。其有宴默思惟，經行住立，定慧悠隔，喧靜良殊，隨其眾居，各制科防。無雲律論，絓是佛經，講宣一部，乃免僧知事；二部，加上房資具；三部，差侍者祗承。四部，給凈人役使；五部，則行乘象輿；六部，又導從周衛。道德既高，旌命亦異。時集講論，考其優劣，彰別善惡，黜陟幽明。其有商榷微言，抑揚妙理，雅辭贍美，妙辯敏捷，於是馭乘寶象，導從如林。至乃義門虛辟，辭鋒挫銳，理寡而辭繁，義乖而言順，遂即面塗赭堊，身岔塵土，斥於曠野，棄之溝壑。既旌淑慝，亦表賢愚。人知樂道，家勤誌學。出家歸俗，從其所好。罹咎犯律，僧中科罰，輕則眾命訶責，次又眾不與語，重乃眾不共住。不共住者，斥擯不齒，出一住處，措身無所，羈旅艱辛，或返初服。
若夫族姓殊者，有四流焉：一曰婆羅門，凈行也，守道居貞，潔白其操。二曰剎帝利，王種也，(舊曰剎利，略也。)奕世君臨，仁恕為誌。三曰吠奢，(舊曰毗舍，訛也。)商賈也，貿遷有無，逐利遠近。四曰戍陀羅，(舊曰首陀，訛也。)農人也，肆力疇隴，勤身稼穡。凡茲四姓，清濁殊流，婚娶通親，飛伏異路，內外宗枝，姻媾不雜。婦人一嫁，終無再醮。自余雜姓，實繁種族，各隨類聚，難以詳裁。
君王奕世，惟剎帝利。弒篡時起，異姓稱尊。國之戰士，驍雄畢選，子父傳業，遂窮兵術。居則宮廬周衛，征則奮旅前鋒。凡有四兵，步、馬、車、象。象則被以堅甲，牙施利距，一將安乘，授其節度，兩卒左右，為之駕馭。車乃駕以駟馬，兵帥居乘，列卒周衛，扶輪挾轂。馬軍散禦，逐北奔命。步軍輕捍，敢勇充選，負大櫓，執長戟，或持刀劍，前奮行陣。凡諸戎器，莫不鋒銳，所謂矛、楯、弓、矢、刀、劍、鉞、斧、戈、殳、長槊、輪索之屬，皆世襲矣。
夫其俗也，性雖狷急，誌甚貞質，於財無茍得，於義有餘讓，懼冥運之罪，輕生事之業，詭譎不行，盟誓為信，政教尚質，風俗猶和。凶悖群小，時虧國憲，謀危君上，事跡彰明，則常幽囹圄，無所刑戮，任其生死，不齒人倫。犯傷禮義，悖逆忠孝，則劓鼻，截耳，斷手，刖足，或驅出國，或放荒裔。自余咎犯，輸財贖罪。理獄占辭，不加刑樸，隨問款對，據事平科。拒違所犯，恥過飾非，欲究情實，事須案者，凡有四條：水、火、稱、毒。水則罪人與石，盛以連囊，沈之深流，校其真偽，人沈石浮則有犯，人浮石沈則無隱。火乃燒鐵，罪人踞上，復使足蹈，既遣掌案，又令舌舐，虛無所損，實有所傷。懦弱之人不堪炎熾，捧未開花，散之向焰，虛則花發，實則花焦。稱則人石平衡，輕重取驗，虛則人低石舉，實則石重人輕。毒則以一羖羊，剖其右髀，隨被訟人所食之分，雜諸毒藥置右髀中，實則毒發而死，虛則毒歇而蘇。舉四條之例，防百非之路。
致敬之式，其儀九等：一發言慰問，二俯首示敬，三舉手高揖，四合掌平拱，五屈膝，六長跪，七手膝踞地，八五輪俱屈，九五體投地。凡斯九等，極惟一拜。跪而贊德，謂之盡敬。遠則稽顙拜手，近則舐足摩踵。凡其致辭受命，褰裳長跪。尊賢受拜，必有慰辭，或摩其頂，或拊其背，善言誨導，以示親厚。出家沙門，既受禮敬，惟加善願，無止跪拜。隨所宗事，多有旋繞，或唯一周，或復三匝，宿心別請，數則從欲。
凡遭疾病，絕粒七日，期限之中，多有痊癒。必未瘳差，方乃餌藥。藥之性類，名種不同。醫之工伎，占候有異。
終沒臨喪，哀號相泣，裂裳拔發，拍額椎胸。服制無聞，喪期無數。送終殯葬，其儀有三：一曰火葬，積薪焚燎；二曰水葬，沈流飄散；三曰野葬，棄林飼獸。國王殂落，先立嗣君，以主喪祭，以定上下。生立德號，死無議謚。喪禍之家，人莫就食。殯葬之後，復常無諱。諸有送死，以為不潔，咸於郭外浴而後入。至於年耆壽耄，死期將至，嬰累沈痾，生崖恐極，厭離塵俗，願棄人間，輕鄙生死，希遠世路。於是親故知友，奏樂餞會，泛舟鼓棹，濟殑伽河，中流自溺，謂得生天。十有其一，未盡鄙見。出家僧眾，制無號哭，父母亡喪，誦今酬恩，追遠慎終，寔資冥福。
政教既寬，機務亦簡，戶不籍書，人無徭課。王田之內，大分為四：一充國用，祭祀粢盛；二以封建輔佐宰臣；三賞聰睿碩學高才；四樹福田，給諸異道。所以賦斂輕薄，徭稅儉省，各安世業，俱佃口分。假種王田，六稅其一。商賈逐利，來往貿遷，津路關防，輕稅後過。國家營建，不虛勞役，據其成功，酬之價直。鎮戍征行，宮廬宿衛，量事招募，懸賞待人。宰牧、輔臣、庶官、僚佐，各有分地，自食封邑。
風壤既別，地利亦殊。花草果木，雜種異名，所謂庵沒羅果、庵弭羅果、末杜迦果、跋達羅果、劫比他果、阿末羅果、鎮杜迦果、烏曇跋羅果、茂遮果、那利羅果、般娑果。凡厥此類，難以備載，見珍人世者，略舉言焉。至於棗、栗、椑、柿，印度無聞；梨、柰、桃、杏、蒲萄等果，迦濕彌羅國已來，往往間植；石榴、甘桔，諸國皆樹。
墾田農務，稼穡耕耘，播植隨時，各從勞逸。土宜所出，稻、麥尤多。
蔬菜則有姜、芥、瓜、瓠、葷陁菜等。蔥蒜雖少，啖食亦希，家有食者，驅令出郭。
至於乳酪、膏酥、粆糖、石蜜、芥子油、諸餅麨，常所膳也。魚、羊、獐、鹿，時薦餚胾。牛、驢、象、馬、豕、犬、狐、狼、師子、猴、猿，凡此毛群，例無味啖，啖者鄙恥，眾所穢惡，屏居郭外，希跡人間。
若其酒醴之差，滋味流別。蒲萄、甘蔗，剎帝利飲也；曲糵醇醪，吠奢等飲也；沙門、婆羅門飲蒲萄、甘蔗漿，非酒醴之謂也。雜姓卑族，無所流別。
然其資用之器，巧質有殊；什物之具，隨時無闕。雖釜鑊斯用，而炊甑莫知。多器坯土，少用赤銅。食以一器，眾味相調，手指斟酌，略無匙箸，至於老病，乃用銅匙。
若其金、銀、鍮石、白玉、火珠，風土所產，彌復盈積。奇珍雜寶，異類殊名，出自海隅，易以求貿。然其貨用，交遷有無，金錢、銀錢、貝珠、小珠。
印度之境，疆界具舉，風壤之差，大略斯在，同條共貫，粗陳梗概。異政殊俗，據國而敘。
濫波國周千餘里，北背雪山，三垂黑嶺。國大都城周十餘里。自數百年，王族絕嗣，豪傑力競，無大君長，近始附屬迦畢試國。宜粳稻，多甘蔗，林樹雖眾，果實乃少。氣序漸溫，微霜無雪。國俗豐樂，人尚歌詠，誌性怯弱，情懷詭詐，更相欺誚，未有推先。體貌卑小，動止輕躁。多衣白氎，所服鮮飾。伽藍十餘所，僧徒寡少，並多習學大乘法教。天祠數十，異道甚多。
從此東南行百餘里，逾大嶺，濟大河，至那揭羅曷國。(北印度境。)
那揭羅曷國東西六百餘里，南北二百五六十里。山周四境，懸隔危險。國大都城周二十餘里。無大君長主令，役屬迦畢試國。豐谷稼，多花果，氣序溫暑，風俗淳質。猛銳驍雄，輕財好學，崇敬佛法，少信異道。伽藍雖多，僧徒寡少，諸窣堵波荒蕪圮壞。天祠五所，異道百餘人。
城東二里有窣堵波，高三百餘尺，無憂王之所建也。編石特起，刻雕奇制，釋迦菩薩值然燈佛敷鹿皮衣布發掩泥得受記處。時經劫壞，斯跡無泯。或有齋日，天雨眾花，群黎心競，式修供養。其西伽藍，少有僧徒。次南小窣堵波，是昔掩泥之地，無憂王避大路，遂僻建焉。
城內有大窣諸波故基。聞諸先誌曰：昔有佛齒，高廣嚴麗。今既無齒，唯余故基。其側有窣堵波，高三十餘尺。彼欲相傳，不知源起，雲從空下，峙基於此。既非人工，實多靈瑞。
城西南十餘里有窣堵波，是如來自中印度淩虛遊化，降跡於此，國人感慕，建此靈基。其東不遠有窣堵波，是釋迦菩薩昔值然燈佛於此買花。
城西南二十餘里至小石嶺，有伽藍，高堂重閣，積石所成。庭宇寂寥，絕無僧侶。中有窣堵波，高二百餘尺，無憂王之所建也。
伽藍西南，深澗峭絕，瀑布飛流，懸崖壁立。東岸石壁有大洞穴，瞿波羅龍之所居也。門徑狹小，窟穴冥暗，崖石津滴，蹊徑余流。昔有佛影，煥若真容，相好具足，儼然如在。近代已來，人不遍睹，縱有所見，彷彿而已。至誠祈請，有冥感者，乃暫明視，尚不能久。昔如來在世之時，此龍為牧牛之士，供王乳酪，進奉失宜。既獲譴責，心懷恚恨，即以金錢買花，供養受記窣堵波，願為惡龍，破國害王。即趣石壁，投身而死。遂居此窟，為大龍王，便欲出穴，成本惡願。適起此心，如來已鑒，湣此國人為龍所害，運神通力，自中印度至。龍見如來，毒心遂止，受不殺戒，願護正法。因請如來：「常居此窟，諸聖弟子，恆受我供。」如來告曰：「吾將寂滅，為汝留影，遣五羅漢常受汝供。正法隱沒，其事無替。汝若毒心奮怒，當觀吾留影，以慈善故，毒心當止。此賢劫中，當來世尊，亦悲湣汝，皆留影像。」影窟門外有二方石，其一石上有如來足蹈之跡，輪相微現，光明時燭。影窟左右多諸石室，皆是如來諸聖弟子入定之處。影窟西北隅有窣堵波，是如來經行之處。其側窣堵波，有如來發、爪。鄰此不遠有窣堵波，是如來顯暢真宗，說蘊界處之所也。影窟西有大盤石，如來嘗於其上濯浣袈裟，文影微現。
城東南三十餘里，至醯羅城。周四五里，豎峻險固，花林池沼，光鮮澄鏡。城中居人，淳質正信。復有重閣，畫棟丹楹。第二閣中有七寶小窣堵波，置如來頂骨。骨周一尺二寸，發孔分明，其色黃白，盛以寶函，置窣堵波中。欲知善惡相者，香末和泥，以印頂骨，隨其福感，其文渙然。又有七寶小窣堵波，以貯如來髑髏骨，狀若荷葉，色同頂骨，亦以寶函緘絡而置。又有七寶小窣堵波，貯如來眼睛，睛大如柰，光明清徹，曒映中外，又以七寶函緘封而置。如來僧伽胝袈裟，細氎所作，其色黃赤，置寶函中，歲月既遠，微有損壞。如來錫杖，白鐵作環，栴檀為笴，寶筒盛之。近有國王聞此諸物並是如來昔親服用，恃其威力，迫脅而歸。既至本國，置所居宮，曾未浹辰，求之已失。爰更尋訪，已還本處。斯五聖跡，多有靈異。迦畢試王令五凈行給侍香花，觀禮之徒，相繼不絕。諸凈行等欲從虛寂，以為財用人之所重，權立科條，以止喧雜。其大略曰：「諸欲見如來頂骨者，稅一金錢；若取印者，稅五金錢。」自余節級，以次科條。科條雖重，觀禮彌眾。
重閣西北有窣堵波，不甚高大，而多靈異，人以指觸，便即搖震，連基傾動，鈴鐸和鳴。
從此東南山谷中行五百餘里，至健馱邏國。(舊曰乾陁衛，訛也。北印度境。)
健馱邏國東西千餘里，南北八百餘里，東臨信度河。國大都城號布路沙布邏，周四十餘里。王族絕嗣，役屬迦畢試國。邑裏空荒，居人稀少，宮城一隅有千餘戶。谷稼殷盛，花果繁茂，多甘蔗，出石蜜。氣序溫暑，略無霜雪。人性恇怯，好習典藝，多敬異道，少信正法。自古已來，印度之境作論諸師，則有那羅延天、無著菩薩、世親菩薩、法救、如意、脅尊者等本生處也。僧伽藍十餘所，摧殘荒廢，蕪漫蕭條，諸窣堵波頗多頹圮。天祠百數，異道雜居。
王城內東北有一故基，昔佛缽之寶臺也。如來涅槃之後，缽流此國，經數百年，式遵供養，流轉諸國，在波剌斯。
城外東南八九里有卑缽羅樹，高百餘尺，枝葉扶疏，蔭影蒙密。過去四佛已坐其下，今猶現有四佛坐像。賢劫之中，九百九十六佛皆當坐焉。冥祇警衛，靈鑒潛被。釋迦如來於此樹下南面而坐，告阿難曰：「我去世後，當四百年，有王命世，號迦膩色迦，此南不遠起窣堵波，吾身所有骨肉舍利，多集此中。」
卑缽羅樹南有窣堵波，迦膩色迦王之所建也。迦膩色迦王以如來涅槃之後第四百年，君臨膺運，統贍部洲，不信罪福，輕毀佛法。畋遊草澤，遇見白兔，王親奔逐，至此忽滅。見有牧牛小豎，於林樹間作小窣堵波，其高三尺。王曰：「汝何所為？」牧豎對曰：「昔釋迦佛聖智懸記：『當有國王於此勝地建窣堵波，吾身舍利多聚其內。』大王聖德宿殖，名符昔記，神功勝福，允屬斯辰，故我今者先相警發。」說此語已，忽然不現。王聞是說，喜慶增懷，自負其名大聖先記，因發正信，深敬佛法。周小窣堵波，更建石窣堵波，欲以功力彌覆其上。隨其數量，恆出三尺，若是增高，逾四百尺。基趾所峙，周一里半，層基五級，高一百五十尺，方乃得覆小窣堵波。王因喜慶，復於其上更起二十五層金銅相輪，即以如來舍利一斛而置其中，式修供養。營建才迄，見小窣堵波在大基東南隅下傍出其半。王心不平，便即擲棄，遂住窣堵波第二級下石基中半現，復於本處更出小窣堵波。王乃退而嘆曰：「嗟夫，人事易迷，神功難掩，靈聖所扶，憤怒何及！」慚懼既已，謝咎而歸。其二窣堵波今猶現在，有嬰疾病欲祈康愈者，塗香散花，至誠歸命，多蒙瘳差。
大窣堵波東面石陛南鏤作二小窣堵波，一高三尺，一高五尺，規摹形狀如大窣堵波。又作兩軀佛像，一高四尺，一高六尺，擬菩提樹下加趺坐像，日光照燭，金色晃曜，陰影漸移，石文青紺。聞諸耆舊曰：數百年前，石基之隙有金色蟻，大者如指，小者如麥，同類相從，嚙其石壁，文若雕鏤，廁以金沙，作為此像，今猶現在。
大窣堵波石陛南面有畫佛像，高一丈六尺，自胸已上，分現兩身，從胸已下，合為一體。聞諸先誌曰：初，有貧士傭力自濟，得一金錢，願造佛像。至窣堵波所，謂畫工曰：「我今欲圖如來妙相，有一金錢，酬工尚少，宿心憂負，迫於貧乏。」時彼畫工鑒其至誠，無雲價直，許為成功。復有一人，事同前跡，持一金錢，求畫佛像。畫工是時受二人錢，求妙丹青，共畫一像。二人同日俱來禮敬，畫工乃同指一像，示彼二人，而謂之曰：「此是汝所作之佛像也。」二人相視，若有所懷。畫工心知其疑也，謂二人曰：「何思慮之久乎？凡所受物，毫釐不虧。斯言不謬，像必神變。」言聲未靜，像現靈異，分身交影，光相昭著。二人悅服，心信歡喜。
大窣堵波西南百餘步，有白石佛像，高一丈八尺，北面而立，多有靈相，數放光明。時有人見像出夜行，旋繞大窣堵波。近有群賊欲入行盜，像出迎賊，賊黨怖退，像歸本處，住立如故。群盜因此改過自新，遊行邑裏，具告遠近。
大窣堵波左右，小窣堵波魚鱗百數。佛像莊嚴，務窮工思，殊香異音，時有聞聽，靈仙聖賢，或見旋繞。此窣堵波者，如來懸記，七燒七立，佛法方盡。先賢記曰：成壞已三。初至此國，適遭火災，當見營構，尚未成功。
大窣堵波西有故伽藍，迦膩色迦王之所基也。重閣累榭，層臺洞戶，旌召高僧，式昭景福。雖則圮毀，尚曰奇工。僧徒減少，並學小乘。自建伽藍，異人間出，諸作論師及證聖果，清風尚扇，至德無泯。
第三重閣有波栗濕縛(唐言脅。)尊者室，久已傾頓，尚立旌表。初，尊者之為梵誌師也，年垂八十，舍家染衣。城中少年便誚之曰：「愚夫朽老，一何淺智！夫出家者，有二業焉，一則習定，二乃誦經。而今衰耄，無所進取，濫跡清流，徒知飽食。」時脅尊者聞諸譏議，因謝時人而自誓曰：「我若不通三藏理，不斷三界欲，得六神通，具八解脫，終不以脅而至於席！」自爾之後，唯日不足，經行宴坐，住立思惟，晝則研習理教，夜乃靜慮凝神，綿歷三歲，學通三藏，斷三界欲，得三明智，時人敬仰，因號脅尊者焉。
脅尊者室東有故房，世親菩薩於此制《阿毗達磨俱舍論》，人而敬之，封以記焉。
世親室南五十餘步，第二重閣，末笯曷剌他(唐言如意。)論師於此制《毗婆沙論》。論師以佛涅槃之後一千年中利見也。少好學，有才辯，聲問遐被，法俗歸心。時室羅伐悉底國毗訖羅摩阿疊多王(唐言超日。)威風遠洽，臣諸印度，日以五億金錢周給貧窶孤獨。主藏臣懼國用乏匱也，乃諷諫曰：「大王威被殊俗，澤及昆蟲，請增五億金錢，以賑四方匱乏。府庫既空，更稅有土，重斂不已，怨聲載揚，則君上有周給之恩，臣下被不恭之責。」王曰：「聚有餘，給不足，非茍為身侈靡國用。」遂加五億，惠諸貧乏。其後畋遊，逐豕失蹤，有尋知跡者，賞一億金錢，如意論師一使人剃髮，輒賜一億金錢，其國史臣依即書記。王恥見高，心常怏怏，欲眾辱如意論師。乃招集異學德業高深者百人，而下令曰：「欲收視聽，遊諸真境，異道紛雜，歸心靡措，今考優劣，專精遵奉。」洎乎集論，重下令曰：「外道論師並英俊也，沙門法眾宜善宗義，勝則崇敬佛法，負則誅戮僧徒。」於是如意詰諸外道，九十九人已退飛矣。下席一人，視之蔑如也，因而劇談，論及火煙。王與外道咸喧言曰：「如意論師辭義有失！夫先煙而後及火，此事理之常也。」如意雖欲釋難，無聽覽者。恥見眾辱，齰斷其舌，乃書誡門人世親曰：「黨援之眾，無競大義；群迷之中，無辯正論。」言畢而死。居未久，超日王失國，興王膺運，表式英賢。世親菩薩欲雪前恥，來白王曰：「大王以聖德君臨，為含識主命。先師如意學窮玄奧，前王宿撼，眾挫高名，我承導誘，欲復前怨。」其王知如意哲人也，美世親雅操焉，乃召諸外道與如意論者。世親重述先旨，外道謝屈而退。
迦膩色迦王伽藍東北行五十餘里，渡大河，至布色羯邏伐底城，周十四五里。居人殷盛，閭閻洞連。城西門外有一天祠，天像威嚴，靈異相繼。
城東有窣堵波，無憂王之所建也，即過去四佛說法之處。古先聖賢自中印度降神導物，斯地寔多，即伐蘇蜜呾羅(唐言世友。舊曰和須蜜多，訛也。)論師於此制《眾事分阿毗達磨論》。
城北四五里有故伽藍，庭宇荒涼，僧徒寡少，然皆遵習小乘法教。即達磨呾邏多(唐言法救。舊曰達摩多羅，訛也。)論師於此制《雜阿毗達磨論》。
伽藍側有窣堵波，高數百尺，無憂王之所建也，雕木文石，頗異人工。是釋迦佛昔為國王，修菩薩行，從眾生欲，惠施不倦，喪身若遺，於此國土千生為王，即斯勝地千生舍眼。
舍眼東不遠有二石窣堵波，各高百餘尺。右則梵王所立，左乃天帝所建，以妙珍寶而瑩飾之。如來寂滅，寶變為石。基雖傾陷，尚曰崇高。
梵、釋窣堵波西北行五十餘里，有窣堵波，是釋迦如來於此化鬼子母，令不害人，故此國俗祭以求嗣。
化鬼子母北行五十餘里，有窣堵波。是商莫迦菩薩(舊曰睒摩菩薩，訛也。)恭行鞠養，侍盲父母，於此采果，遇王遊獵，毒矢誤中，至誠感靈，天帝傅藥，德動明聖，尋即復蘇。
商莫迦菩薩被害東南行二百餘里，至跋虜沙城。城北有窣堵波，是蘇達拿太子(唐言善牙。)以父王大象施婆羅門，蒙譴被擯，顧謝國人，既出郭門，於此告別。其側伽藍，五十餘僧，並小乘學也。昔伊濕伐邏(唐言自在。)論師於此制《阿毗達磨明燈論》。
跋虜沙城東門外有一伽藍，僧徒五十餘人，並大乘學也。有窣堵波，無憂王之所建立。昔蘇達拿太子擯在彈多落迦山，(舊曰檀特山，訛也。)婆羅門乞其男女，於此鬻賣。
跋虜沙城東北二十餘里，至彈多落迦山。嶺上有窣堵波，無憂王所建。蘇達拿太子於此棲隱。其側不遠有窣堵波，太子於此以男女施婆羅門，婆羅門捶其男女，流血染地，今諸草木猶帶絳色。巖間石室，太子及妃習定之處。谷中林樹垂條若帷，並是太子昔所遊止。其側不遠有一石廬，即古仙人之所居也。
仙廬西北行百餘里，越一小山，至大山。山南有伽藍，僧徒鮮少，並學大乘。其側窣堵波，無憂王之所建也，昔獨角仙人所居之處。仙人為淫女誘亂，退失神通，淫女乃駕其肩而還城邑。
跋虜沙城東北五十餘里，至崇山。山有青石大自在天婦像，毗摩天女也。聞諸土俗曰：此天像者，自然有也。靈異既多，祈禱亦眾。印度諸國求福請願，貴賤畢萃，遠近咸會。其有願見天神形者，至誠無貳，絕食七日，或有得見，求願多遂。山下有大自在天祠，塗灰外道式修祠祀。
毗摩天祠東南行百五十里，至烏鐸迦漢荼城。周二十餘里，南臨信度河。居人富樂，寶貨盈積，諸方珍異，多集於此。
烏鐸迦漢荼城西北行二十餘里，至娑羅睹邏邑，是制《聲明論》波你尼仙本生處也。遂古之初，文字繁廣，時經劫壞，世界空虛，長壽諸天，降靈導俗，由是之故，文籍生焉。自時厥後，其源泛濫。梵王、天帝作則隨時，異道諸仙各制文字。人相祖述，競習所傳，學者虛功，難用詳究。人壽百歲之時，有波你尼仙，生知博物，湣時澆薄，欲削浮偽，刪定繁猥，遊方問道，遇自在天，遂申述作之志。自在天曰：「盛矣哉！吾當祐汝。」仙人受教而退，於是研精覃思，捃摭群言，作為字書，備有千頌，頌三十二言矣。究極今古，總括文言，封以進上。王甚珍異，下令國中，普使傳習，有誦通利，賞千斤錢。所以師資傳授，盛行當世。故此邑中諸婆羅門碩學高才，博物強識。
娑羅睹邏邑中有窣堵波，羅漢化波你尼仙後進之處。如來去世，垂五百年，有大阿羅漢自迦濕彌羅國遊化至此，乃見梵誌捶訓稚童。時阿羅漢謂梵誌曰：「何苦此兒？」梵誌曰：「令學《聲明論》，業不時進。」阿羅漢逌爾而笑，老梵者曰：「夫沙門者，慈悲為情，湣物傷類。仁今所笑，願聞其說。」阿羅漢曰：「談不容易，恐致深疑。汝頗嘗聞波你尼仙制《聲明論》，垂訓於世乎？」婆羅門曰：「此邑之子，後進仰德，像設猶存。」阿羅漢曰：「今汝此子，即是彼仙。猶以強識，玩習世典，唯談異論，不究真理，神智唐捐，流轉未息，尚乘余善，為汝愛子。然則世典文辭，彼疲功績，豈若如來聖教，福智冥滋？曩者南海之濱有一枯樹，五百蝙蝠於中穴居。有諸商侶止此樹下，時屬風寒，人皆饑凍，聚積樵蘇，蘊火其下，煙焰漸熾，枯樹遂燃。時商侶中有一賈客，夜分已後，誦《阿毗達磨藏》。彼諸蝙蝠雖為火困，愛好法音，忍而不去，於此命終。隨業受生，俱得人身，舍家修學，乘聞法聲，聰明利智，並證聖果，為世福田。近迦膩色迦王與脅尊者招集五百賢聖，於迦濕彌羅國作《毗婆沙論》，斯並枯樹之中五百蝙蝠也。余雖不肖，是其一數。斯則優劣良異，飛伏懸殊。仁今愛子，可許出家。出家功德，言不能述。」時阿羅漢說此語已，示神通事，因忽不現。婆羅門深生敬異，嘆善久之，具告鄰里，遂放其子出家修學。因即回信，崇重三寶，鄉人從化，於今彌篤。
從烏鐸迦漢荼城北逾山涉川，行六百餘里，至烏仗那國。(唐言苑，昔輪王之苑囿也。舊曰烏場，或曰烏荼，皆訛。北印度境。)
