　　欽定四庫全書　　　　　經部一
　　易像鈔　　　　　　　　易𩔖
　　提要
　　〈臣〉等謹案易像鈔十八卷明胡居仁撰居仁字叔心餘幹人絶意仕進以布衣終其身後追諡文敬事跡具明史儒林傳是書前有居仁自序稱讀易二十年有所得輒抄積之手訂成帙又取先儒圖書論合於心得者録之三卷以下則皆與人論易往復劄記及自記所學復為櫽括歌辭以舉其要居仁之學其源雖出呉與弼而篤實則逺過其師故在明代與曹端薛瑄俱號醇儒所著居業録至今稱道學正宗其易亦簡明確切不涉支離元渺之談考萬厯乙酉御史李頥請以居仁從祀孔子廟庭疏稱居仁所著有易傳春秋傳今頗散佚失次朱𢑴尊經義考載有居仁易通解注曰未見而不載此書豈此書一名易通解歟然李頥時已稱散佚失次何以此本獨完疑後人裒其緒言重為編次非居仁所手著也乾隆四十三年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　易像鈔原序
　　余自游吳聘君之門始知句誦詞章為不足學當以斯道自任絶意仕進得暇讀易幾二十年稍有所得隨讀隨鈔積之既久不忍棄去復手自訂成帙名曰易像鈔先儒有言易之為書窮神知化非天下之至精其孰能與於此世之註觧殆皆妄也此蓋不特箴弼之失云然余雖不任註解其應鈔不鈔非所鈔而鈔亦自知妄無所逃罪或曰窮年兀兀在書冊中作活計嘻此蠧魚也余曰書冊安能蠧魚人人自蠧魚耳餘又見蠧魚一生活計作於書冊中然似頗為書冊居守初不甚為書冊蠧蓋有蠧名無蠧實者蠧魚也依書冊則生離書冊則死生死以書冊猶書冊也若蜉蝣焉朝生暮死於泥沙汚濁中矣與其泥沙而蜉蝣而生死毋寧書冊而蠧魚而生死姤之言包也有魚無咎無魚起凶蠧雖微亦魚也人有家無書有書無蠧始包無姤魚蔀為豐屋不懼窺其戶閴其無人乎余尚恐不得比數於蠧魚卒為蜉蝣之朝夕若曰無事書冊余曷敢昧心餘干胡居仁識














　　易像鈔原序
