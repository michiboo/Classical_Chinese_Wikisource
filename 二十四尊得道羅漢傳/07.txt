
　　「尊者名迦毗摩羅，周赧王時人。初為外道妖魔，聚徒三千，作祟於華氏國。及馬鳴尊者行化至華氏國，不敢率真相投尊者門聽受法旨，乃屢變為妖異，以竊聽之。馬鳴識破，令歸依二寶，始露真形，得傳宗旨。馬鳴圓寂，尊者始領三千徒眾至西印度國行化，自作悟道詩云：
　　　　此岸到彼岸，相離才一線。
　　　　纖毫關捩子，誰解通身轉。
　　西印度國王太子名雲自在者，聞尊者法有靈通，道有真傳，欲授尊者室，給尊者養，以為國人所矜式。就見而請曰：「善人不鄙棄，我遐陬遍觀四境域中，盡是我家荒服，無足可為善人駐蹕。惟城北有一大山，山中有一石室，其山峻聳，四時鳥語花香，其室清幽，八節雲屏霧障，幾多比丘在此講經伏虎，幾多和尚在此設法降龍。也有補衲□□芳□，也有披經吸月高縱。老師遠來行化，肯禪寂於此，亦流播萬古真風。」有詩為證：」
　　　　崒嵂崔嵬鎮此邦，雲屏霧障勝瀟湘。
　　　　高人室內多留記，才說花香跡更香。
　　尊者答曰：「大邦有此勝地，私心甚願居之，況國之儲君能重吾道，能下吾居，上有勸首，國人不虞不矜式矣。吾道之行，詎不一大幸哉。」遂如太子命，逕往石室中演教。登山數里，逢一蟒蛇，其大數圍，其長數丈，頭角肖龍，但未得脫化，迢迤前來，將尊者之身纏繞數匝。見者萬夫辟易，三千從游徒眾亦為卻步。尊者神色自若，玩弄之若家中豢豚，從容謂眾人曰：「此魔也，為獲罪淪落在此。今知我能轉法輪，故先來迎我，求解脫，非肆螫毒。汝等何憂何懼？謂予不信，但看吾為彼設法，彼即自解散逃去。」尊者即從途中為大蟒授三歸依法，云：
　　不從三心亂，無由一念迷，有無俱盡處，那裡是菩提。
　　何處入頭，三千功行九年機，八萬塵囂一筆揮。
　　「汝省得麼？汝省得麼？」其蟒聽訖，即奔逃草中，逃去。眾人驚心始安。有詩為證：
　　　　大邦既有此名山，願入其中講涅槃。
　　　　路上蟒纏求解脫，皈依散去等閒間。
　　尊者又行數里，將至石室，又遇一老人合掌前來訊問尊者姓名。先直告曰：「愚老原係某處人氏，昔曾入沙門皈依佛法，為比丘善人，因五蘊未空，煩惱猶在，某年時分，嗔恨懷私，遇觸忤之人，妄為生滅，造下欺心罪孽。前之惡貫既滿，後之修省難償，上帝見責，故墮落此山為蟒耳。自失人身為蟒以來，住是窟中，今已千年，不能脫化轉還原身。上聖見責之時曾有遺言曰，『業障恨嗔，墮為蟒身。令汝伏氣，不令俱生。欲轉為人，迦毗誦經，千年限滿，復作原僧。』某在此適滿千年，昨山神報我雲，明日迦毗禪師來此講經設法。愚老聞尊者名，適符了迦毗誦經之記，故遠來迎接，懇求脫化。承尊者為我受三皈依法戒，得返為人，故復來相謝耳。」尊者曰：「我眾徒為妝辟易，我明知汝為淪落，此來為求解脫耳。今既獲轉為人，已後煩惱業障悉宜除之。」老者曰：「受尊者法戒，日夜修省克責，再不敢為嗔恨事矣。」有詩為證：
　　　　墮身為蟒已千年，解脫皈依幸有緣。
　　　　嗔恨未除煩惱障，明師法戒斗山懸。
　　尊者又問曰：「此山附近更有何人在此棲止？」老者曰：「北去十里，有大樹龍王聚徒五百，嘗在大樹蔭覆之下，為眾龍說法。此山附近棲止，惟有此人。」尊者聞老人言，未入石室，托老人為導引，謁見大樹龍王。老人曰：「禪師新來，有賓道也，大樹龍王經年在此，主道也，待波先來相拜，然後答禮。」尊者曰：「子聞之也，舍館定然後求見長者乎？」老人曰：「禪師既急親賢，容某先去投刺，公輩緩緩而來可也。」尊者曰：「汝只管前去，我自有分曉。」老人領刺去見大樹龍王，龍王見刺問曰：「此人行館未定，先來見我，莫非欲圖我所居耶？」老人曰：「雲太子請彼演教石室，未入舍館，先拜閣下，禮之盛耶，閣下何為出此言也。」
　　龍王曰：「子為誰？」老人曰：「墮落山中蟒也。」龍王曰：「何人為轉法輪，俾得復為人耶？」老者曰：「承此師解脫。」龍王曰：「汝得此師解救，無以為謝，故將我所居之地獻耶？」老者曰：「尊者之來為傳道計也，萌奪地之心，太子不與友矣。利己而非濟人，豈釋家法器。」龍王曰：「聆子之談，悟超上乘，昔日不墮為蟒矣。」老者曰：「亦為有閣下嗔恨之心故也。」龍王曰：「予痼疾，無人針砭，今謝教矣。」復曰：「吾亦欲印正於有道之門，第所因貴得可宗之友，吾且試之，倘服得予心，甘心北面，不得予心，各立門戶可也，子不必覆命。」龍王遂展其所長，飛騰空中，繞樹數匝，轉回本位。
　　　　初疑來此為爭山，疑什優將技演搬。
　　　　總見龍王嗔恨在，老人勘破此機關。
　　尊者見之，謂三千弟子曰：「此魔也，有疑而未釋，有技而思逞也。」
　　眾弟子曰：「懷疑則不必見，挾技則不當見，吾師何術以降之？」尊者曰：「吾昔馬鳴尊者之前，獨不逞此技耶？」當時尊者惟靜坐以待之，未聞麾之門牆之外不與見也。不候老人覆命，自同三千弟子來見龍王。龍王此時自恃其尊，見尊者來，不為降階一接引，與尊者見，不為謙卑一遜讓。偃蹇倨傲，明示己為堂上人，顯待尊者為堂下人矣。且默默不交一言，只心念曰：「此師得決定性明道眼否？是大聖繼真乘否？」蓋疑尊者藩籬未剖，不足與上下其議論也。尊者應龍王曰：「汝雖心語，吾已意知，但辨出家，何憂不聖。」
　　　　倨做龍王少養涵，何須心上問行藏。
　　　　心聲已入高人耳，勘破機關腆自顏。
　　尊者數言，如見龍王肺肝，龍王至是知尊音是超悟上乘，為我所受教者也，非堂下弟子為我所教者也。遂降階拜首悔謝前失：「待師長以倨傲之禮，徒為自閉之門，甘處於宮牆之外也，真自絕長者，非長者絕我矣，其罪將焉逃之。」遂與五百龍眾齋戒沐浴，羅拜經筵，願附三千弟子之未，以受戒命。
　　尊者以龍王前雖倨而後則恭，始雖妄誕而終能悔悟，憤排有機而啟發可通矣，遂納為門下。弟子問曰：「龍王驕矜難御，吾師只兩言服之，何也？」尊者曰：「彼恃所見，窺我藩籬，我從彼所見處一針砭之，自然心服，此至誠如神之道，得之馬祖者也，汝自不覺爾。」弟子貼服。龍王自從游，尊者凡有言論指示，徒俱通曉，尊者知是法器，為說偈云：
　　　　非隱非顯法，說是真實際。
　　　　悟此隱顯法，非愚亦非智。
　　言下，樹龍王了了證悟，蛇長者尚隔一塵。尊青謂老者曰：「汝希頓悟，須索勒修。」又謂龍樹王曰：「宗旨雖自我傳，衣缽非由爾墜。」三千弟子、五百龍孫各俯拜筵前，求為濟度。尊者曰：
　　　　妙似潭澄月，玄如雪襯霜。
　　　　雖然人不識，當與佛商量。
　　休辜負、休辜負，三千五百同思慕。
　　　　離心求至寶，棄體謾圖珠。
　　吩咐畢，空中現出多少神通，少頃，化火焚身而逝。周赧王四十一年也。
