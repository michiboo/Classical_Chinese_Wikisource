
　　大樹龍王尊者，秦時人，生於西印度國，修持於城北大山樹下，因名龍樹王。聚徒五百，嘗從樹下講經設法，因太子雲自在請毗羅尊者於本山石室禪寂，遂得聞其宗旨。嘗謂門人曰：「釋氏之教，本有真源正派，若毫釐之差，千里之謬，我昔日是也，苟非毗羅老師印正，終日雖與汝等樹下講經，絕似夢中對人說話，只幻妄耳。汝輩入我法門，腳跟不可不仔細立定，認得真則點化易，渺茫恍惚，終於釋家之道泮渙不相入矣。吾有金針數言，汝輩當時時紬繹：
　　　　一葉扁舟泛渺茫，呈橈舞棹別宮商。
　　　　雲山水月都拋卻，贏得莊週一夢長。
　　尊者又謂眾徒曰：「毗羅師本華氏國人，傳了馬鳴祖衣缽，遂至我西印度行化。我今繼志述事，亦當往遠方行化，使馬鳴祖統緒綿綿不絕可也。」遂同眾徒直往南印度國行化。南印度國人宗信佛教，其風聲氣習，不亞於東西兩印度，但彼二國人，於凡得道比丘講說福業，一味聽受。此國人雖信福業，必求見證。聞尊者遠來演教，毋論君臣父子昆弟朋友，俱相帥從之，私謂其弟子曰：「人有福業，世間第一，徒言佛性，誰則見之。吾意既然鼓人之宗其教，必能露倪以歆人之趨。禪師道既超悟，機必引躍，吾輩顓蒙，乞求見證。」其徒以其事聞於尊者，尊者發笑曰：「見相而後結緣，一謂佛為渺茫，一謂我無超悟也，不露些端倪，彼終疑福業寥廓無憑，且疑我汗漫無得也。」尊者即從地上湧出白蓮座一所，又從頭上現出自在身一員，尊者坐於白蓮之上，其頭自在身則形如滿月之輪。相從眾生環列於比丘左右者，惟聞諄諄法音，不見所露隱隱法相。惟一長者子名迦羅提婆者獨見之，大驚異，謂眾人曰：「汝輩聽經，能識尊者頭上此相否？」眾人曰：「我輩相從比丘門下，講談佛性，耳聞豈不欲目見之為真，第禪師相不輕示，今日我等只聞口內所談，未見頭上所示。目所未睹，安能識彼相哉？」提婆歎曰：「至哉！妙哉！汝輩徒信耳而遺目，得粗而遺神也。今日尊者謂汝輩苦求見證，故現出佛相性體，昭示我等。蓋以無相三昧，形如滿月，汝等當聽於無聲，視於無形可也。今示之以相者，見其性之妙，不令汝等盡睹其相者，尤見其妙之至也。佛性之義，廓然虛明如此，汝等不超悟於無相之外，而規規於見證上求佛性，其見亦左矣，義實精微。」遂感悟，咸願出家以求解脫。尊者以眾人信之深，求之誠，非昔日狐疑之見，遂為之剃髮。授戒曰：
　　　　迷時人遂法，解時法逐人。
　　　　法內原無法，人中豈有人。
　　尊者雖為眾人受戒，情知眾人可與共學，未可與適道，即可與適道，未可與立與權也。千萬人心總不如一孩提心，此孩提一點化之，可與超凡，可與入聖，而千萬人皆卑卑無足數矣，遂有怠將衣缽傳之。眾人知尊者屬意於提婆，心甚不平，私相謂曰：「道雖遇而後傳，未有無涵養之該提，豈盡超悟宗旨。今日尊者性體之現，彼真純未漓，所見出於偶耳，盍觀諸圓光之術，技者露其光於壁間，惟幼稚童子見其壁間光，又見其光中物，至於人之二十、三十、四十、五十則無見焉。問之左，猶之右，問之右，猶之左也。今日提婆之見，猶圓光之意也，未聞圓光術士，次日即以其技傳之所見之童子。我等念佛有術，未必無一二足以克紹佛事，今日千萬人中，到被一幼衝童子傳了衣缽，反貽笑於鄰人。明日不容此子入壇聽講，來則逐之。」有詩為證：
　　　　衝齡赤子可傳燈，獨見比丘性體生。
　　　　匪是我來偏有意，如來正法屬支撐。
　　次日，提婆不知眾人有此物論，仍舊前來聽講，行至山門外，尚未入經筵，眾人遂喧鬧不容其入。其子大怒，與之爭辯，眾人不惟侮慢之，且誶詈之。其子不堪，即回統集家丁，各持凶刃，來與眾人廝殺，眾人亦各備器械攔擋童子，不令其入。家丁負氣，專欲殺入，兩下在門外大戰數十合，雖各有損傷，但未至於害命。有詩為證：
　　　　眾人褊度妒提婆，不許經筵聽波羅。
　　　　佛法非由威術劫，傳宗曾氏事如何。
　　尊者本日在經壇，聞門外有變，忙來台下勸解。時兩邊戰已罷散，尊者曰：「吾道之傳，豈可以人眾劫殺得之。七十賢人，孔聖人均欲傳以道統，卒而一貫之唯，惟一衝齡曾子得之。慈悲好生，反令汝傷生，違其教令，如何可以得其宗旨。汝等欲為上乘禪師，則不可擾其教，既施劫術，以擾吾法，吾有去而已，不能終若事矣。」眾人被尊者講說一番，遂悟曰：「同游教門而自相矛盾，是同室操戈也。異邦之人，尚容同為佛事，況同產一國而反相異乎？我等悔悟唯命。」提婆童子始得入壇，終其經事。自後，尊者待眾人意重，待提婆意輕，陽示眾人不屬意於提婆，陰實保全提婆，令眾人不得加害也。嘗謂眾人曰：「汝等欲為無上禪師，須息三焦之火。」眾人曰：「願聞除火之法。」尊者曰：「慾火而以戒沃之，嗔火而以定沃之，無明火而以慧沃之。靈泉混混，消除煩躁之衷；智水涓涓，灌溉清涼之府；乾江有水，一輪寶月映寒潭；萬井無煙，遍地金風吹冷麵。」有詩為證：
　　　　了妄歸真萬累空，河沙凡聖本來同。迷來盡是蛾撲燄，悟去方知鶴去籠。
　　　　片月影分千澗水，孤鬆身任四時風。直須密契心心地，始悟生平睡夢中。
　　尊者與眾人講明宗旨，提婆心會其意，一味在虛無寂滅上用工，不從問難，上覓真境。眾人雖知，返觀內照，終著色相。尊者知迦那提婆靈性圓融，只在一指點，便超上乘，為之說偈曰：
　　　　為明顯隱法，方說解脫理。
　　　　於法心不證，無嗔亦無喜。
　　尊者說偈畢，即入丹輪三昧，凝然圓寂，秦始皇三十五年也。
