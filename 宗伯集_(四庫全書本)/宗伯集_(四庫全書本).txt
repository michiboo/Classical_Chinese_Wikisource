　　欽定四庫全書　　　　集部六
　　宗伯集　　　　　　　別集類五〈明〉
　　提要
　　〈臣〉等謹案宗伯集十巻明孫繼臯撰繼臯字以徳無錫人萬厯甲戌進士第一人歴官至吏部侍郎當陳太后梓宮發引時神宗稱疾不肯送繼臯疏爭忤㫖及三殿災大臣自陳皆慰留獨繼臯致仕去後追贈禮部尚書此編題曰宗伯集從所贈官也凡雜文九巻詩一巻第二巻末有其子源文跋語稱其父生平不敢自居於名以故諫草都焚篋中祇存辭疏十八又求得其三其留中者無從覓稿即其他著述亦多不存今所刻碑銘志傳之文皆源文雜得之其子若孫暨朽緘敗扇與行於世者云云故集中所録多應制及酬贈之作然當繼臯之時士習佻而文體亦𡚁七子之風未艾三袁之焰方新或棘句鉤章或矜竒弔詭操觚者出此入彼大抵隨波而靡繼臯詩文獨雍容恬雅有承平臺閣之遺風亦可謂不移於俗矣乾隆四十五年三月恭校上
　　總官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








