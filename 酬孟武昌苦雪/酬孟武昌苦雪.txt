
積雪閑山路，有人到庭前。
雲是孟武昌，令獻苦雪篇。
長吟未及終，不覺爲淒然。
古之賢達者，與世竟何異。
不能救時患，諷諭以全意。
知公惜春物，豈非愛時和。
知公苦陰雪，傷彼災患多。
姦兇正驅馳，不合問君子。
林鶯與野獸，無乃怨於此。
兵興向九歲，稼穡誰能憂。
何時不發卒，何日不殺牛。
耕者日已少，耕牛日已希。
皇天復何忍，更又恐斃之。
自經危亂來，觸物堪傷歎。
見君問我意，只益胸中亂。
山禽飢不飛，山木凍皆折。
懸泉化爲冰，寒水近不熱。
出門望天地，天地皆昏昏。
時見雙峰下，雪中生白雲。

