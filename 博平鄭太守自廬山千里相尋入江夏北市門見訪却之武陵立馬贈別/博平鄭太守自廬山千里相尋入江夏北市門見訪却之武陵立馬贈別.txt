
大梁貴公子，氣蓋蒼梧雲。
若無三千客，誰道信陵君。
救趙復存魏，英威天下聞。
邯鄲能屈節，訪博從毛薛。
夷門得隱淪，而與侯生親。
仍要鼓刀者，乃是袖槌人。
好士不盡心，何能保其身。
多君重然諾，意氣遙相託。
五馬入市門，金鞍照城郭。
都忘虎竹貴，且與荷衣樂。
去去桃花源，何時見歸軒。
相思無終極，腸斷朗江猨。

