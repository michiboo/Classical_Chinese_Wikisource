　　欽定四庫全書　　　　　子部十
　　蘆浦筆記　　　　　　　雜家類二〈雜考之屬〉提要
　　〈臣〉等謹案蘆浦筆記十卷宋劉昌詩撰昌詩字興伯江西清江人第七卷仙卜一條稱開禧乙丑竊太常第則寜宗元年登進士書未有嘉定乙亥自䟦稱捐俸刻於六𡶶縣齋則嘗為縣令但六峰不知為何地前有嘉定癸酉自序稱服役海陬賣鹽外無職事惟繙書以自娛凡先儒之訓傳厯代之故實文字之訛舛地理之遷變皆得溯其源而尋其流蓋其監華亭蘆瀝埸鹽課時作故以蘆浦為名也書中草鞋大王一條稱紹興癸丑余客淮南云云癸丑為紹興三年下距嘉定乙亥凡八十三年計其年且百餘嵗必無尚為縣令之理即距開禧乙丑亦七十三年計其年當過九旬更必無登第之理考紹熙五年亦為癸丑或傳寫訛舛以熙為興歟其書多糾呉曾能改齋漫録之失其論泥軾屏星金根車諸葛亮表脫句孫叔敖碑舛訛歐陽修誤題多心經杜甫詩錯簡皆有特識又張栻慤齋銘本集不載黃庭堅詠藕詩實胡藏之作皆足以資考據王士禎池北偶談尤稱其記王復死節之事可補宋史之闕又稱其書流傳甚少此本為丹陽賀氏所藏而綏安謝兆申所傳抄則亦可寳之笈矣惟塗山啟母一條不能辨淮南子之妄而轉引後來誕語以實之未免失之附㑹是則文士好竒之弊也乾隆五十一年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

　　蘆浦筆記原敘
　　予服役海陬自賣鹽外無他職事官居獨員無同寮徃來僻在村疃無媚學子相扣擊遙睇家山貧不能挈累兀坐篝燈惟繙書以自娛凡先儒之訓傳歴代之故實文字之訛舛地理之遷變皆得遡其源而循其流茍未愜其心則紆軫而弗敢釋旁稽力探偶䆒竟其髣髴則忻幸亦足以樂乆懼遺忘因併取疇昔所聞見者而筆之冊凡百餘事萃為十卷有未檢證者留俟續編顧獨學寡識安敢以為是將求印可於先覺之士儻改而正諸是予之願也蘆浦乃廨宇之攸寓雲嘉定癸酉中和節清江劉昌詩興伯敘於通山閣




