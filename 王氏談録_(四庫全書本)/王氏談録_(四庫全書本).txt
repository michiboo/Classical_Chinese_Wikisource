　　欽定四庫全書　　　　　子部十
　　王氏談録　　　　　　　雜家類三〈雜説之屬〉提要
　　〈臣〉等謹案王氏談録一卷不著撰人名氏説郛載之題曰王洙撰書録解題則以為翰林學士南京王洙之子録其父所言今觀此書凡九十九則而稱先公及公者七十餘則則非洙所著明甚葢編此書者見卷尾有編録觀覽書目一則末題雲王洙敬録遂以為全書皆出洙手不知此一則乃嘉祐以前人所為洙特録而跋之其子附載書末耳世無自著書而自標敬録者也其解繪事後素一條朱子集注取之其論校書當兩存解經不可改字就義皆為有識其稱校書之注二字以上謂之一雲一字謂之一作亦深有理洙字原叔應天宋城人中甲科官終侍讀學士兼侍講學士卒諡曰文子欽臣字仲至賜進士及第官終待制知成徳軍據本傳及東都事畧洙子惟欽臣一人則此書即欽臣所録也乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅總　校　官〈臣〉陸　費　墀










　　欽定四庫全書
　　王氏談録
　　訓子
　　公誨諸子曰忠非必殺身自盡其誠也可今人蒞一官茍能竭力於大小之務不自愧於祿食推而廣之至於大事皆忠也至於以身死事蓋古人不幸而遇之耳閨門之內承順父母顔色為先吾先公中令奉戚氏太夫人極為子之道太夫人每有小不如意未嘗與先公一言先公必朝服再拜𠉀其色悅而退先公在金陵餘杭清夜多作詩必召吾起草或屬數句未成且假寐吾持筆侍側往往至中夜不敢退時吾十五六歳未始知倦今吾愛汝曹不欲以嚴限慈世事當自勉也
　　爾雅
　　公言爾雅文選待文士之秘學也使人知之必譏其所習淺未至規橅裁取不習或闕嘗戲曰韓愈詩多用訓故而反曰爾雅註蟲魚定非磊落人此人滅跡也𨽻書
　　公素不習𨽻書初但微作八分皇祐中受詔書獻穆公主碑李氏求以古𨽻冩於是始作𨽻書既出人競愛宋丞相曰近世人家栢楹之刻所未及也君謨亦云君之𨽻字乃得漢世舊法僕之所作但唐謂〈一本作體〉𨽻耳
　　筆法
　　公言用筆須圓勁結體須作方正然後以奇古為工皇祐中受詔與君謨分寫邇英閣二圖公書無逸篇君謨真字書孝經既成上作飛白二軸答之後又受詔分寫集禧觀諸殿榜公書奉福虛福殿二榜君謨書神藻殿二榜
　　為文
　　公誨諸子屬文曰為文以造語為工當意深而語簡取則於六經莊騷司馬遷揚雄之流皆以此也又論修身行道至於性命之理既而曰此皆第一等語汝輩一詞賦亦未能善固未知也然不當不為汝輩道讀書記
　　公嘗言隋王劭作讀書記凡所説書隨意所取疏之後輯而成篇又唐人有臺閣集纂當世名人詩今此二書人家罕有存者
　　鷄鳴歌
　　公言人嘗雲汝南出鳴鷄考之舊事漢時於汝南取能鷄鳴歌之人其雲鳴鷄蓋謬也
　　葬
　　公言昔觀孔子墓視其地之形勢大與今俗深相符今之術果昔人之所遺耶
　　子房封留
　　公言今陳留立祠祀張子房非也所封留沛今彭城有留城是也昔宋武北征過陳留下教修復其失蓋已久矣
　　作文
　　公訓諸子曰壯年為文當以氣焰為上悲哀憔悴之詞慎不得法
　　知字音切
　　公言學者不可不知音切茍不通終為不識字人
　　論隂陽拘忌
　　公言昔有一士人病其家數世未葬亟出錢買地一方稍近爽塏者自祖考及緦麻小功之親悉以昭穆之次葬之都無嵗月日時隂陽忌諱與塋穴之法人且譏其易而謂禍福未可知歲中輙遷官秩後其家益盛以此觀之真達者也今之人稽留葬禮動且踰紀邀求不信之福於祖先遺骸真罪人也
　　筆法
　　江南李主及二徐傳二王撥鐙筆法中朝士人吳遵義待詔尹希古悉得之吳尤以為秘所傳二人與范宗傑而已其法五字擫厭抵勾揭吳又雲更有二字曰蹲送蹲送者蹲鋒迎送之謂耳若作一字必從腕勢中出之吳笑曰然
　　讀甘露記
　　公嘗讀甘露記歎曰無妄之禍乃至於此以此視之軒冕非可戀之物吾日有歸意
　　唐時金帶
　　公言李防給事有一金帶唐之製作撻尾刻雲龍朔某年紫宸殿宣賜鄭畋其製作與色澤尤奇防卒其子不肖妄以與人臨淄公晏殊留守南郡大㑹客伎有服金帶立其側者公目之覺異於常引視其刻問所従來曰李氏子所假公俛歎久之
　　京氏律厯
　　京氏律厯一卷虞翻為之解其書雖存學者罕究公従秘府傳其書究習遂通屢以占卦甚效
　　修書進藁
　　公言修書藁草隋書尤重謂之初藁每與正本並奏
　　古事不見所出
　　公言古事有相承傳用而不見出者甚多如顔回讀書鐵鏑三摧是其一也
　　秘閣易法
　　公言秘閣有鄭氏注易一卷文言自為篇而陸氏太𤣥篇第亦各異考之足以見古易經之舊次
　　方藥精通
　　公言髙文莊方藥精通聚奇藥價及巨萬雅尚之一也
　　繪事後素
　　公言繪事後素即考工記所謂後素工也
　　七言詩
　　公言古七言詩自漢末蓋出於史篇之體
　　性貴平淡
　　公言人性貴乎平淡若加以器識即所謂宰輔器也蓋宰制方物等之公平甄別不差足任機柄耳昔劉劭論人物亦以平淡為先也
　　蘭蕙
　　公言蘭蕙二草今人蓋無識者或雲雚香為蕙草
　　録書須黏葉
　　公言作書冊黏葉為上雖歲久脫爛茍不逸去尋其葉第足可抄録次序初得董子繁露數卷錯亂顛倒伏讀歲餘尋繹綴次方稍完服乃縫綴之弊也嘗與宋宣獻談之公悉命其家所録書作黏法
　　少女風
　　公言管輅雲天欲雨樹上已有少女風今俗多雲急風翻葉見白者是
　　靈符石
　　公少遊蜀於江濱得靈符石石理堅潤其文尤異
　　李廷珪墨
　　公性尤愛墨持玩不厭几案牀枕間往往置之常以柔軟物磨拭發其光色至用衣袖畧無所惜慶厯中人有持廷珪墨十九求售従子參預託公草文字恐溷其思遽令麾去公後聞之極為歎惜後此墨尤難得而屢以萬錢市一丸其品乃有數等其邽字作下邽之邽者為上作圭潔之圭者次之作珪璧之珪者又次之其雲奚庭圭者最下蓋廷珪本燕人奚初姓後徙江南其初未奇久而益佳故李主寵其能賜之姓也雖名號有髙下其間又自有粗精亦時有偽作者人亦多惑公言若辨之當視其背印雲歙州李廷珪墨歙旁州字之左足與李字之中書可與子字之足貫又與廷字之豎書墨字之右角貫視之上下相通者為真公又自能造墨在濠梁彭門常走人取兗州善煤手自和揉妙為形體蓋光色與廷珪相上下既成分遺好事悉伏其精嘗以廷珪墨遺君謨隴西王之子恂謂公曰聞以墨遺君謨槖中必缺請以一丸補之
　　小篆奇古
　　公亦習古文小篆嘗謂古文至少至許慎所不載及不出孔氏書者悉後人所造學之少所根據小篆源流可究便於施用公用筆奇古慶厯中士大夫家墓銘蓋多公筆也今上景祐徽號玉冊宣獻宋公受詔寫宋公不習篆公與代書也又章郇公受詔書相國寶奎殿太宗真宗詩額亦公代之
　　篆銘嘉量
　　皇祐中上令少府作嘉量公稽攷制度參以周漢既成自篆刻銘奏御藏於內府詔在集中
　　碑額
　　按公所書古𨽻字則獻穆公大長公主碑曹襄悼碑範文正碑晏元獻碑伊先生隔山庵記正字則張少監墓誌濠州四望亭詩莊生臺詩宋宣獻詩書額濠州四望亭南京御史臺讀易堂襄州峴山亭臨芳亭華嚴寺羊太傅廟西京教忠積慶寺東都李氏閒燕堂來鶴堂連亭箖箊亭劉氏芸華堂
　　古器
　　景祐中內出古銅鐘鼎尊三器詔公辨其欵識公驗其文稱有周立王字法參以篆𨽻形制不與經典相合非逺古時物疑似武氏時器具上其事詔藏於龍圖閣語在公集中皇祐中又出玉器二一為四龍行走上騰之形其端升餘可置物一為梳形旁上連窣綿繰可插羽下有柄雕以蜻蜓蝘蜓絶工巧公以為皆物柄也梳形者疑古人羽扇之柄其他莫可知辨藥
　　公示京師市藥須當精別市中藁本多雜以威靈仙不可稱辨往往誤售入藥遂不為效藁本蓋柔細而芳香者是
　　自治之要
　　公謂諸子曰人之文章美者固譽之不至者未嘗輕視吾心意和平得自治之要險巇貪媢固自不生怨尤僥倖逾絶思慮以其染汚吾心戕賊天理皆屏之於未萌然事有曲直必當中理今朝廷之士與吾論事有不直謗毀甚多然吾皆不責固無報復蓋吾自信者篤耳此乃汝輩粗識善惡人亦不能欺吾其能以無為有紿汝輩耶吾既已自力如此更欲汝輩效而為之不可不勉也
　　校書
　　公言校書之例它本有語異而意通者不可取信蓋不可決謂非昔人之意俱當存之但注為一雲一作〈二字已上謂之一雲一字謂之一作〉公自校杜甫詩有草閣臨無地之句它本又為荒蕪之蕪既兩存之它日有人曰為無字以為無義公笑曰文選雲飛閣下臨於無地豈為無義乎唐鄭顥自雲夢為詩十許詔有雲石門霜露白玉殿蕪苔青意甚惡之後遇宣宗山陵成因復職公嘗笑曰此杜工部橋陵詩也顥以為真陵之祥而更復綴緝亦鄙之一也
　　相知之厚
　　蔡文忠守南都公時為書院説書且將薦公而謂公曰欲薦而未有人可令草奏以敘君之美莫若煩君自為之公謝曰某之才不足當公薦今石太祝延年衆愛重宜置某而薦石蔡公曰石固欲薦之亦當自令草奏公徐曰得之矣遂命公草石奏而石為公草奏初罷野城尉里中是時晏丞相為留守方修後圃而使諸曹掾賦馴鶴小池戸曹掾玉初邀同賦既成並上臨淄公公喜遇之甚厚及臨淄公還朝力薦為應天府學講書語在公家傳中是後蔡文忠繼守留鑰復待以上客蔡公既去而宋公來其所以遇之尤加每公事退開郡閤邀公殆日以為常相對但持書冊論議而已宋公嗜食乾果羅列左右間或相勸食或以文章示公句意有所欲易及一字不安者必曰君試思之公曰以某句某字如何曰更試思之或至再三遂用後宋公還朝公亦入上庠又陪佐史局無一日異於初宋公薨公為之議諡撰著行狀象篆勒墓銘諸宋以服帶緡錢遺於公甚厚公不發其封悉還之李邯鄲公戲簡公曰可惜筆端得來盡被車兒推去後老思宋公平昔之知嘗歎曰相知之厚不愧古人今亡矣夫去年公謁告還里中錢于飛侍讀為留守其妻宋公女也聞錢宴公於郡齋曰是往者日與吾父論書於此齋中吾家為餚羞尊酒以待者也因泣下明日錢以其妻語語公公亦為悽然
　　古今樂律通譜
　　公洞曉音律自能辨聲度曲嘗究今樂之與古樂所由變而總諸器之同歸以籍於譜至如言黃鐘其聲則屬之某抑按金石之某聲考筦之某穴皆衡貫為表而別之至於北部諸器亦然雖不知者可一視而究號曰古今樂律通譜又雲今北部樂乃古之清商遺音其論甚詳
　　芸
　　芸香草也舊説為不食今人皆不識文丞相自秦亭得其種分遺公嵗種之公家庭砌下有草如苜蓿揉之尤香公曰此乃牛芸爾雅所謂權黃華者校之尤烈於芸食與否皆未可試也
　　李衛公文
　　公亟稱李衛公之文謂不減燕許每讀積薪賦曰雖後來之髙處必居上而先焚真文章之精緻也
　　作文立意
　　班固典引序唐堯君臣之德迭享天下雲股肱既周後授漢劉公言古人作文立意髙奇如此後學者可不務哉〈一雲文當務立意髙奇不蹈陳故〉
　　為箴自警
　　公始為進士居里中與嵇穎〈缺〉竇充締交合各為箴以自警
　　期待之深
　　公為舒城尉馬亮鎮廬江始入謁謂公曰君狀貌類宋尚書白材質正與君等他日亦不下此人後入上庠暇日謁邢侍讀昺識公甚喜歎曰君異時之孫馮也〈孫奭馮元方貴顯〉
　　上官忌兀日
　　公雲隂陽忌諱固不足泥然亦有不可畧者嘗記丁顧言少卿雲昔遊宦蜀中至官有期駐舟江滸遊憩山寺遇老僧問丁公何為而至丁具以之官告又問期在何時丁又以告僧曰是所謂兀日不可視事弗避之君必以事去君笑而不應既至官月餘竟以事免歸丁深異之於是復道故處従僧謁其術丁屢以語公臨治頗用之
　　水漬書冊
　　公言藏書之家書冊或為雨漏及途路水潦所漬者皆可大甑中蒸而暴之至一二畨乃以物鎮壓平處逮乾色雖微漬而畧無損壞
　　雌黃墨
　　公言雌黃為墨校書甚良飛研極細堅膠揉為錠無油甆器中磨加以少藤黃尤佳
　　詩話
　　公言舊嘗得句雲槐杪青蟲縋夕陽因思昔人似未曽道後閲杜少陵詩有雲青蟲懸就日尤歎其才思無所不周也
　　契丹風物
　　公言昔使契丹戎主觴客悉以玉杯其精妙殆未嘗見也又言北人饋客以乳粥亦北荒之珍彼中有鐵腳草採取隂乾投之沸湯中頃之莖葉舒捲如生書儀
　　公言唐裴鄭二家書儀皆雲凶書須好紙繕寫言語哀雅稽之似非寧戚之義不若以生紙書之語言字體質樸為稱
　　元父城
　　公言阮籍有元父城賦甚陋其土昔嘗經行視其地信然
　　方言
　　揚雄方言世所傳雲舊本也公患其無次序判別其訓各以類従且雲此殆子雲之初意也後人見其有條理便謂昔本則妄耳
　　修書
　　按公所修之書春秋蕃露〈舊墜簡脫文差互不可考公數年尋繹文義綴緝始成仍舊為十卷〉方言〈舊無次序公析之以類従〉杜甫詩〈古六十卷今亡世傳二十卷止數百篇參合別本以嵗時為類得編二十卷〉髙適詩〈舊十三卷公分為十卷〉易緯〈館閣舊本以乾鑿度稽覽圖通卦驗分為三書各自著分擾隋唐志目並載易緯九卷仍依篇次合為一書復其舊次〉詩話
　　公言近人別傳杜甫詩杜鵑行一篇雲誰言養雛不自哺此語亦足為愚𫎇此正破前篇非甫作也
　　醫
　　公言昔東都有一醫者姓劉其術甚異通黃帝八十一難經病註者失其㫖乃自為解獻於闕下仍為人講説自號曰劉難經其治疾察脈無隠不知肘後有二藥奩止藥末數品而已每視人病旋取諸末合和加減分為劑料日服不盡其數病未愈他日再至曰此藥服不如數耳所餘當有幾人不能欺後以老終論逸少書
　　公言每閲王右軍書覺每帖氣勢各異此所謂羲之萬紙不同也
　　醫茶
　　公言茶品髙而年多者必稍陳遇有茶處春初取新芽輕炙雜而烹之氣味自復在襄陽試作甚佳嘗語君謨亦以為然
　　古碑
　　石舍人楊休典宿州蘄澤岸傍得古碑刻雲有周渤海公𤣥孫伯著之碑問公所謂公者非宇文氏乎公曰然
　　史官
　　宋丞相庠與翰林祁公皆布衣之舊同年登科皆貴達益篤契好初宣獻公薦公入史局時邯鄲李公叔領撰著李方貴顯與宋公同列而不相下頗有間隙宋既與公舊勸公毋受命公辭以辱宣獻公知不敢避讓宋怒遽折簡謂公曰自古為史者不免天菑或人禍子何為當而不避今且賀子而弔子也
　　藥性
　　公言醫藥治病或以意類取至如百合治百合病似取其名嘔血用胭脂紅花似取其色淋漓腸結則以燈心木通似反其類意類相假變化感通不可不知其㫖也
　　唐三宗像
　　公言舒城縣民李氏者唐宗室之裔有一軸畫上畫𤣥肅代三帝真雲其先別子所出也其畫亦當時之跡每持以見縣官免科役
　　王建宮詞
　　王建宮詞雲如今池底休鋪錦公言此即文公對李公石雲開元中舊宮人盡在問之無知此事者
　　楊姓異同
　　楊修書雲修家子雲公言子雲自敘為楊侯之裔自為楊字恐與華陽之陽異
　　唐世詩僧
　　公言唐世詩僧得名者衆然格律一體乏於髙逺顔延之所謂委巷中歌謠耳唯皎然特優
　　解經
　　公言學者解經或有改字就義者非先儒闕疑之旨往往自取議
　　起居注
　　公言穆天子傳左右史之書起居注始於漢世乃有遺法也故今崇文書目以穆傳首記注之列
　　黃白術
　　公言先中令在金陵有一術者自言得黃白術請試之初持二藥罨至雲丹砂所化也中令不以為然既而請持歸明日復至皆先所見物也而其一當中印一指痕乃金瀝也其一如滿盛其瀝而復瀉去者其表則素潔如初遂留二物而去後不知所適
　　又
　　公言初赴舉時接一士人稍親近忽謂公曰君苦無資乎求開通錢千餘當為君化少物公曰錢固有而難化也既得開通曰銅精者皆可數日持銀十兩至視之錢周郭與字隠隠尚在謂公曰君並欲其法乎亦無所秘公笑曰聊試卿法爾吾無所用悉還之後月餘其人卒
　　丁謂家資
　　公言丁謂前敗之一夕買竭都市中金餘産籍沒後官斥賣人有買其綵薦一拆之得絹凡三百餘端二蘇草𨽻
　　二蘇皆工草𨽻而舜欽先得名人或咨公雲二人優劣公曰才翁筆勢勁媚疑較長也
　　周官
　　公言學者多雲疑周官初以吾考之殆作而未用之書也以近事比之唐世制六典著當時百官之目最為詳悉竟不能遵用
　　晏相觀書
　　公言晏丞相自雲觀書遇事有可用者必準度所宜使處然後黙記如未獲用者心常恨之他日臨文速不廢忘
　　贈日本僧詩
　　公言祥符中日本僧寂照來朝後求禮天台山先中令守㑹稽寂照經由來謁寂照善書跡習二王而不習華言但以筆禮通意時長兄為天台宰中令以書導之兼贈詩云滄波泛瓶錫幾月到天朝鄉信日邊斷歸程海面遙秋泉吟裡落霜葉定中飄為愛華風住扶桑夢自消既至天台來致書謝累幅勤至其字體婉美可愛楊文公在禁中識之亦嘗序其事
　　夢
　　公言始作禮官時夢入禁苑中引一紫衣人至後亭見上免後踰年荊王薨皇帝受服予時引太常卿入苑中其徑路所至皆夢中所見
　　汗衫
　　公言皇祐中人有獻唐昭宗御服汗衫一上有朱字手詔與錢鏐求助兵時隔塞不通蓋密信也獻者朱氏子孫欲求官朝廷留而賜之帛遣之
　　厯官
　　公言近世司天算楚衍為首既老昬有弟子賈憲朱吉著名憲今為左班殿直吉𨽻太史憲運算亦妙有書傳於世而吉駮憲棄去餘分於法未盡
　　贈狄國寅詩
　　耀州三〈闕〉人狄國寅自雲仁傑之後有告身數通及代宗時御史中丞狄歸昌請復御膳表具攜以示公仍請詩云每讀梁公傳青編日屢開神交慕英烈自喜見雲來一命須朝祿連章薦楚材凡昇黃綬秩世代乃身媒國寅向以龍圖閣直學士狄棐論得官詩話
　　公言杜甫為詩多用當時事所言玉魚𫎇塟地者事見韋述兩京記云云有言鐵馬汗常趨者昭陵陵馬助戰是也此類甚多此篇不全
　　評書
　　公雅好永禪師書嘗得古本千字文手自裭背暇則玩閲至老不倦嘗雲今人筆美未能為書須結體巧常使左方髙氣勢自得遒媚乃為佳也與蔡君謨在西閣朝夕評書君謨每有繕寫求公指其失後語公曰與原叔論書數年自覺倍精昔時人或與公論禪理公曰仲尼絶四毋意毋必毋固毋我蓋不出是也自強
　　叔彛雲富公才業賢望如此然其心好學喜為文章又樂與人論議經㫖及古今興亡治亂雖逐日亦各有工課夜坐一書室中或至二三更方歸寢此蓋往年曽倅鄆州佐王曽相而曽乃如此所為富公亦常服其勉勵耳此實士君子規矩其身而不敢自懈易曰君子以自強不息此之謂也
　　通經
　　叔彛常雲士有曉熟世務兼能作文字者然後能通經又其常心於其間故也然則如今天下學者皆能經術然求所謂通經者其人少矣
　　修慎
　　韓謙父聞臺官吳中復等疏陳相執中所為及家私事凡九條謙父乃曰此言必書之史傳施後世而不善之名安可掩哉士君子豈得不修慎哉
　　訪問
　　倪義父雲某每因往街市或坐次逢河東河北陜西客旅等某必問其事意亦要知茶鹽礬之類及雜物有所更改増添條制之事又可以知省中所行事宜經久便與不便如何也
　　識明則經明
　　周伯堅雲某於周易與先生之説有不同之處然則君子所患者識耳識明則經明而周流通變矣
　　不置侍婢
　　伯堅又雲相愛者與家人言以某年髙在逺方勸置一女子侍飲食湯藥圖其安逸某乃雲自幼年力耕鑿孤貧讀書歴盡艱苦而執志期於粗有所樹立而今幸亦為人所見愛茍或如此是棄忘其初心也作文主之以誠
　　管允中雲凡修學不患作文字不能精在持身立事自期如何耳然則作文字必主之以誠也中庸曰不誠無物誠之説於聖賢道可謂至大矣
　　政事
　　蔡監簿至夫在學雲叔彛有書與叔父密學言京師弊政十餘條而叔父已先行其七八與叔彛所聞者暗相合叔父甚喜之時君謨行京兆事
　　思慮
　　潘十六十九秀才在富相為外甥雲舅氏往年典郡某嘗於左右修學而舅氏每中夜或獨坐一靜書室中至二三更但仰靠椅子不知思慮天下何事也好學
　　歐大太祝雲大人嘗雲太師致仕在家每日須看文字又喜學書並草書
　　又
　　歐大又雲大人在家逐日須作文字而於經史間亦各有工課耳
　　廉慎
　　焦秀才雲胡內翰於湖州時買物卻於他郡致仍一一供稅錢也
　　相人
　　歐大又雲凡相人最好於得失榮辱之際觀其動否便可知其器之小大也然後見其人之前程也
　　作官
　　又雲作官須事事要知只如耕犂之具亦要知製作蓋臨政利民亦有使處又雲作官須且坐而觀之久而後可發作官不在文章劉參政作官後不在文章亦不全在器業也
　　持身
　　焦秀才雲錢志通於編勅刑統皆一一節目之又雲不患作文字不精患不能持身與立事耳又雲君子不以己所藏而推所受
　　河圖
　　歐公雲河圖之説雖見於書易論語禮記某獨以為不然蓋後之人好怪説耳豈有聖人以己有德而不獲天位非也某以文字正之後世必有信之者一千年後必得一人信之二千年後又必得一人信之又三千年後又必得一人信之矣以三千年而獲三人見信則後數千年信者必多則其説行矣
　　作詩
　　又雲凡作詩並選中唐之名士衆作格式每作三五篇雜於其間文字亦然
　　推誠待物〈相業附〉
　　李兵部雲唯人推誠待物不要城府而人自和平也某凡於職司十餘年前後應猜防人底文字並不發奏及其〈闕〉　某奏此事乃先奏某亦依違〈闕〉
　　供〈闕〉亦不欲旁損其人也　又雲嘗見龎相勸其如公孫𢎞之脫粟飯布被伊不聽其言豈有六十五嵗更造宅營葺所活幾時其愚可知己　又雲凡宰相多以己之親戚遂隔朝廷仕宦者豈至公之道邪賈相則不然雖唐詢為事令作臺官亦不言之　又雲夫易之咸卦聖人感人心而天下和平此事亦甚大以一人之心感天下使之和平豈非誠乎非以虛受人而人可化哉蓋虛受人則無城府無城府則無疑無疑則誠矣　又雲今之居宰相百執之上不慮人之窺伺而錯作事天下人之聰明豈可掩哉　又曰凡在中書者自平生讀書學聖人之道及可用之處反不用之其本為利祿所汨而聰明有所蔽也　又雲今之大臣但家中為歡樂豈有思天下憂患與國家之安危平生所學當行之事哉
　　賢者能受毀〈大臣欲知典故附〉
　　張中行雲夫賢者難能受屈辱蓋以其有所負而期於後世也夫譽者人易受而毀者所不能堪然而能堪受人之毀而不動者亦唯賢者能之夫平居無事之時人皆能言可以守道死而不變及有罹患難而當鼎鑊之誅而獨能不易其操者乃為難耳　又雲大臣者欲知國家故事如魏相者則可以為宰相而治天下者也
　　作文
　　歐公某雲每日雖無別文字可作亦須尋討題目作一二篇又曰凡看史書須作方畧抄記又曰文字既馳騁亦要簡重
　　經史
　　焦秀才雲欲作文字與立身先且須積日以養其源可也長源與知仲書曰知日講史記及孟子甚善甚善蓋經書養人根本史書開人才思此事不可一日廢而須自少年積之宜常用此法也
　　附編録觀覽書目
　　焦思慮聞見可記事　寫三朝寶録　尋諸司事例文字　抄記本朝各臣所施為事節　尋求河北河東陜西東西川廣古今戰鬬行師方畧　編録河北至廣南六處極邊山川地圖　編録古今凡興利公私事　求録古今治水方畧地圖等尋訪應語系文字編録三司錢穀文字究問國家每年二嵗科數與
　　一年京師官吏三軍諸軍請受並內外諸雜支用多少科有蓄積豐乏之數　訪問兵籍禁軍廂兵內外實増減數多少之數　編録應律令刑統文書　訪問內外養馬數多少並編録古今養馬買馬法　編録水陸舟車轉運方畧　編録兵家文字　編録應械形製法度　編録四方今有遺利於民事　編録歴代帝王所尚有益於國家事　編録歴代名臣為政畧事　　尋訪〈闕〉樂文字　編録歴代至唐五代國朝以來貨殖所營為事　編録國朝諸將臨敵制置方畧事　編録國朝宰相所施為事　編録自來行文書中利害事節　編録諸官所藏家書目録編録諸在官所為方畧　宰相三司　御史臺　開封府糾察在官刑獄　羣牧司　樞密諫官　大理寺　流內銓　審刑院　安撫　益州北使審官院縁邊　轉運　提刑　臺閣故事　觀三朝寶録
　　〈共三百八十卷內太祖五十卷太宗八十卷真宗一百五十卷孫奭宋綬陳堯佐等同修撰〉觀三朝聖政畧〈十四卷〉三朝聖政畧〈石介〉三朝寶録〈三十卷王曽〉三朝寶訓〈十卷呂夷簡〉國朝㑹要〈一百五十卷慶厯二年張得朝〉太宗故事〈二十卷富弼〉觀文鑒古圖〈慶厯四年〉三朝訓鑒圖〈十卷皇祐李淑〉皇祐方域圖〈五十卷王洙掌禹錫〉兩朝寶訓〈三十卷林希〉熙豐聖訓〈二十卷林虞〉仁宗政要〈四十卷張唐〉邇英延英二閣記注〈三卷賈昌朝〉寶文天人祥異書〈十卷三十門章得象〉聖政記〈一百五十卷丁謂〉政録節要〈十二卷〉聖範〈一卷〉英祖記畧〈一卷〉正統〈十卷英宗〉神武秘畧〈十卷仁宗〉太常因革禮〈三百卷姚闢韓洵歐陽修李東之〉鹵簿圖記〈十卷宋綬〉紀年通譜〈十卷文彥博宋庠髙若訥〉州縣祭社稷儀〈一卷祥符禮官〉閣門儀制〈六卷梁顯〉元豐郊廟奉祀禮文〈三十卷〉編年通載〈十卷章衡〉朝制要覽備對〈六卷畢仲衍〉開寶通禮義〈一百卷盧多遜〉禮書〈一百五十卷陳用之〉樂書〈陳晉之〉大樂圖〈二卷宋郊〉諡法〈蘇洵〉先天記　降聖記　封禪記〈五十二卷大中祥符〉祀汾隂記〈五十二卷〉迎奉聖像記　續通典〈一百卷宋白〉唐㑹要〈一百卷王溥〉五代㑹要〈三十卷王溥〉冊府元⻱〈一千卷王欽若〉太平廣記〈五百卷李昉等〉總類〈一千卷李昉等〉前史精要〈丁度〉


　　王氏談録
