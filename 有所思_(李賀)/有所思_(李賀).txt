去年陌上歌離曲，今日君書遠遊蜀。
簾外花開二月風，臺前淚滴千行竹。
琴心與妾腸，此夜斷還續。
想君白馬懸雕弓，世間何處無春風。
君心未肻鎮如石，妾顏不久如花紅。
夜殘高碧橫長河，河上無梁空白波。
西風未起悲龍梭，年年織素攢雙蛾。
江山迢遰無休絕，淚眼看燈乍明滅。
自從孤館深鎖牕，桂花幾度圓還缺。
鵶鵶向曉鳴森木，風過池塘響叢玉。
白日蕭條夢不成，橋南更問仙人卜。
