　　有通儒之學，有俗儒之學。學者，將以明體適用也，綜貫百家，上下千載，詳考其得失之故，而斷之於心，筆之於書，朝章國典、民風、土俗、元元本本，無不洞悉。其術足以匡時，其言足以救世，是謂通儒之學。若夫雕琢詞章，綴輯故實，或高談而不根，或勦說而無當，淺深不同，同為俗學而已矣。
　　自宋迄元，人尚實學，若鄭漁仲、王伯厚、魏鶴山、馬貴與之流，著述具在，皆博極古今，通達治體，曷嘗有空疏無本之學哉！明代人才輩出，而學問遠不如古。自其少時鼓篋讀書，規模次第，已大失古人之意。名成年長，雖欲學而無及。間有豪雋之士，不安於固陋，而思嶄然自見者，又或採其華而棄其實，識其小而遺其大。若唐荊川、楊用修、王弇州、鄭端簡號稱博通者，可屈指數，然其人去古人有間矣。
　　崑山顧寧人先生，生長世族，少負絕異之資。潛心古學，九經諸史，略能背誦，尤留心當世之故，實錄奏報，手自鈔節，經世要務，一一講求，當明末年，奮欲有所自樹，而迄不得試，窮約以老。然憂天憫人之志，未嘗少衰。事關民生國命者，必窮源溯本，討論其所以然。足跡半天下，所至交其賢豪長者，考其山川風俗，疾苦利病，如指諸掌。精力絕人，無他嗜好，自少至老，未嘗一日廢書。出必載書數簏自隨，旅店少休，披尋搜討，常無倦色。有一疑義，反復參考，必歸於至當。有一獨見，援古證今，必暢其說而後止。當代文人才士甚多，然語學問，必斂衽推顧先生。凡制度典禮有不能明者，必質諸先生；墜文軼事有不知者，必徵諸先生。先生手畫口誦，探原竟委，人人各得其意而去。天下無賢不肖，皆知先生為通儒也。
　　先生著書不一種，此《日知錄》則其稽古有得，隨時劄記，久而類次成書者。凡經義、史學、官方、吏治、財賦、典禮、輿地、藝文之屬，一一疏通其源流，考正其謬誤。至於歎禮教之衰遲，傷風俗之頹敗，則古稱先，規切時弊，尤為深切著明。學博而識精，理到而辭達，是書也，意惟宋元名儒能為之，明三百年來，殆未有也。耒少從先生游，嘗手授是書。先生沒，復從其家求得手藁，較勘再三，繕寫成帙，與先王之甥邢部尚書徐公健庵，大學士徐公立齋謀刻之，而未果。二公繼歿，耒念是書不可以無傳，攜至閩中，年友汪悔齋，贈以買山之資，舉畀建陽丞葛受箕鳩工刻之以行世。
　　嗚呼！先生非一世之人，此書非一世之書也。魏司馬朗復井田之議，至易代而後行；元虞集京東水利之策，至異世而見用。立言不為一時，錄中固已言之矣。異日有整頓民物之責者，讀是書而憬然覺悟，採用其說，見諸施行，於世道人心，實非小補。如第以考據之精詳，文辭之博辨，歎服而稱述焉，則非先生所以著此書之意也。
　　　　　　　　　　　　　　　　　　　　　　　　　　　　　　　　　　　　　　　　　　　　　　康熙乙亥仲秋　門人潘耒拜述
