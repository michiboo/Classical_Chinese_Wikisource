大凡觀畫而神會者鮮矣，不過視其形似，其或洞達氣韻，超出端倪，用筆精緻，不謂之功，傅采炳縟，不謂之麗，觀乎象而忘象，意先自然，始可品繪工於彀中，揖畫聖於方外，有造物者思，唯是得之。江夏黃氏休復，字歸本，通《春秋》學，校左氏、公、谷書，暨摭百家之說，鬻丹養親，行達於世，恬如也。加以遊心顧、陸之藝，深得厥趣。居常以魏、晉之奇蹤，隋、唐之懿跡，盈縑溢帙，類而珍之。適值博雅之士款扉求見，則敞茅屋，拂榻塵，架而陳之，娛賓賞心，萬虞一泯。及其僧舍道居，靡不往而玩之，環歲忘倦。蓋益都多名畫，富視他郡。謂唐二帝播越及諸侯作鎮之秋，是時畫藝之傑者，遊從而來，故其標格楷模，無處不有。聖朝伐蜀之日，若升堂邑，彼廨宇、寺觀，前輩名畫，纖悉無圯者。迨淳化甲午歲，盜發二川，焚劫略盡，則墻壁之繪，甚乎剝廬；家秘之寶，散如決水。今可覿者，十二三焉。噫！好事者為之幾郁矣。黃氏心郁久之，又能筆之書，存錄之也。故自李唐乾元初至皇宋乾德歲，其間圖畫之尤精，取其目所擊者五十八人，品以四格，離為三卷，命曰《益州名畫錄》。書來，謂余有陶隱居之好，恨無畫之癖，首貺讀之，序以見托。且曰：「畫之神妙功格，往躅前範，黃氏錄之詳矣。至如蜀都名畫之存亡，系後學之明昧，斯黃氏之誌也。故其書婉而當，博而有倫，體而不亂。信夫學者得意忘象，觀前賢之逸軌，然後考黃氏之四格，則思過半矣，非獨鳴圖畫之譽於坤維者哉。
時景德三年五月二十日序。
