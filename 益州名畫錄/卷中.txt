○妙格下品十一人
△李升
李升者，成都人也，小字錦奴。年才弱冠，誌攻山水，天縱生知，不從師學。初得張藻員外唐時名士，善畫山水山水一軸，玩之數日，云：「未盡妙矣。」遂出意寫蜀境山川平遠，心思造化，意出先賢。數年之中，創成一家之能，俱盡山水之妙。每含毫就素，必有新奇。桃源洞圖、武陵溪圖、青城山圖、峨眉山圖、二十四化山圖，好事得之，為箱篋珍；後學得之，為亡言師。明皇朝有李將軍擅名山水，蜀人皆呼升為「小李將軍」，蓋其藝相匹爾。悟達國師自京入蜀，重其高手，請於聖壽寺本院同居數年。因於廳壁畫出峽圖一堵，霧中山圖一堵。既而又請於大聖慈寺真堂內畫漢州三學山圖一堵、彭州至德山圖一堵。時稱悟達國師真堂四絕：常粲寫真、僧道盈書額、李商隱贊、李升畫山水。今見存。
△張玄
張玄者，簡州金水石城山人也。攻畫人物，尤善羅漢。當王氏偏霸武成年，聲跡喧然，時呼玄為「張羅漢」。荊湖、淮、浙，令人入蜀，縱價收市，將歸本道。前輩畫佛像羅漢，相傳曹樣、吳樣二本。曹起曹弗興，吳起吳棟。曹畫衣紋稠疊，吳畫衣紋簡略。其曹畫，今昭覺寺孫位戰勝天王是也；其吳畫，今大聖慈寺盧楞伽行道高僧是也。玄畫羅漢，吳樣矣。今大聖慈寺灌頂院羅漢一堂十六軀，見存。
△杜齯龜
杜齯龜者，其先本秦人，避祿山之亂，遂居蜀焉。齯龜少能博學，涉獵經史，專師常粲寫真雜畫，而妙於佛像羅漢。王蜀少主以高祖受唐深恩，將興元節度使唐道襲私第為上清宮，塑王子晉為遠祖於上清祖殿，命齯龜寫大唐二十一帝御容於殿堂之四壁。每三會五獵，差太尉公卿薦獻宮內。殿堂行事，齋宮職掌，並依太清宮故事。又命齯龜寫先主太妃、太后真於青城山金華宮。授翰林待詔，賜紫金魚袋。今嚴君平觀杜天師光庭真、大聖慈寺華嚴閣東廊下祐聖國師光業真，並齯龜筆，見存。
△刁光胤
刁光胤者，雍京人也，天福年入蜀。攻畫湖石花竹、貓兔鳥雀。性情高潔，交遊不雜。入蜀之後，前輩有攻花雀者，頓減價矣。有師問筆法者，黃筌、孔嵩二人，親授其訣。孔類升堂，黃得入室。刁公居蜀三十餘年，筆無暫暇，非病不休，非老不息，卒時八十以來。豪貴之家及好事者，收得其畫，將為家寶，傳視子孫。大聖慈寺熾盛光院明僧錄房窗傍小壁四堵，畫四時雀竹。廣政中，黃居彩重妝，雀蝶精奇轉甚。三學院大廳小壁花雀兩堵，光胤畫，時年已耄矣。
△蒲師訓
蒲師訓者，蜀人也。幼師房從真，畫人物、鬼神、蕃馬。長興年，值孟令公改元，興修諸廟，師訓畫江瀆廟、諸葛廟、龍女廟。及先主殂，畫陵廟，鬼神、蕃漢人物、旗幟兵仗、公王車馬、禮服儀式，縱橫浩瀚，莫不周至。授翰林待詔，賜紫金魚袋。甲寅歲春末，蜀王或夜夢一人，破帽故襴，龐眉大目，方頤廣顙，立於殿階，跂一足，曰：「請修理之。」言訖，寢覺。翌日，因檢他籍，見一古畫是前夕所夢者神，故絹穿損畫之左足。遂命師訓令驗此畫是誰之筆。師訓對云：「唐吳道玄之筆，曾應明皇夢云：「痁者神也。」因令重惰此足。呈進後，蜀主復夢前神謝曰：「吾是履矣。」上慮為祟，即命焚之。青城山丈人觀真君殿內五嶽四瀆、部屬諸神，張素卿筆。廣政中，山水泛溢，沖損數堵。蜀王命師訓曰：「素卿之筆，公往繼之可矣。」四堵師訓筆也今丈人觀，聖朝廣其殿宇，重新興創，別畫無舊蹤矣。王蜀先主祠堂東畔正門東畔鬼神一堵、寶歷寺天王閣下天王部屬，房從真筆，後人妝損，師訓再修，兼自畫兩堵。大聖慈寺南廊下觀音院門兩金剛、鄰壁請塔天王，並師訓筆，見存。
△趙忠義
趙忠義者，德玄子也，德玄自雍繈負入蜀。及長，習父之藝，宛若生知。孟氏明德年，與父同手畫福慶禪院東流傳變相一十三堵，位置鋪舒、樓殿臺閣、山水竹樹、蕃漢服飾、佛像僧道、車馬鬼神、王公冠冕、旌旗法物，皆盡其妙，冠絕當時。蜀王知忠義妙於鬼神、屋木，遂令畫關將軍起玉泉寺圖，於是忠義畫自運材斸基，以至丹楹刻桷，疊拱下{木昂}，皆役鬼神。地架一座佛殿將欲起立。蜀王令內作都料看此畫圖枋栱有準的否，都料對曰：「此畫復較，一座分明無欠。」其妙如此。授翰林待詔，賜紫金魚袋。先是，每年杪冬末旬，翰林攻畫鬼神者，例進鐘馗焉。丙辰歲，忠義進鐘馗，以第二指挑鬼眼睛。蒲師訓進鐘馗，以拇指剜鬼睛。二人鐘馗相似，唯一指不同。蜀王問此畫孰為優劣。筌以師訓為優。蜀王曰：「師訓力在拇指，忠義力在第二指，二人筆力相敵，難議升降。」並厚賜金帛。時人謂蜀王深鑒其畫矣。今衙北門大安樓下天王院，自濮陽吳公行曾鎮蜀之日創興，其中有唐時名畫數堵，及高道興、杜齯龜、房從真、趙德齊畫佛像羅漢、經驗變相。廣政初，忠義與黃筌、蒲師訓合手畫天王變相十堵以來，各盡所能，愈於前輩。淳化五年甲午，兵火焚盡。今余王蜀先主祠堂正門西畔神鬼、大聖慈寺正門北墻上西域記、石經院後殿天王變相、中寺六祖院傍藥師經變相，並忠義筆，見存。
△黃居寶
黃居寶，字辭玉，筌之次子也。畫性最高，風姿俊爽。前輩畫太湖石，皆以淺深墨淡嵌空而已，居寶以筆端挾攃上七賞反，下七葛反，文理縱橫，夾雜砂石，稜角峭硬，如虬虎將踴，厥狀非一也。其有畫松竹花雀，變態舊規，皆如湖石之類。授翰林待詔，賜紫金魚袋。不幸早亡，秀而不實者也。
△黃居寀
居寀字伯鸞，筌少子也。畫藝敏贍，不讓於父。蜀之四主，崇奢宮殿，宛囿池亭，世罕其比。居寀父子入內供奉迨四十年，殿庭墻壁，門幃屏障，圖畫之數不可紀錄。授翰林待詔，將仕郎，試太子議郎，賜金魚袋。淮南通好之日，居寀與父同手畫四時花雀圖、青城山圖、峨眉山圖、春山圖、秋山圖，用答國信。使命將發，秋山全未及畫，蜀王令取在庫秋山圖入角。居寀與父奉命別畫，經月方畢，工更愈於前者。翰林學士徐光溥進《秋山圖歌》以紀之。廣政甲子歲，蜀王令居寀往葛仙山修蓋仙化，回至彭州，棲真南軒畫水石一堵，自未至酉而畢，敏而復妙者也，今見存。居寀有四時野景圖、湖灘水石圖、春田放牧圖。當時卿相及好事者得居采子父圖障卷簇，家藏戶寶，為稀世之珍。今衙廳於理毛啄苔鶴兩堵、水石兩堵、龍門圖一堵、武侯廟龍水一堵，並居寀筆，見存。聖朝克蜀之後，居寀赴京，頗為翰長陶尚書谷殊禮相見。因收得名畫數件，請居寀驗之。其中秋山一圖，是故主答淮南國信者。畫絹縫之內，自有銜名。陶公云：「此是淮王所遺。」看之果符其說。聖朝授翰林待詔，朝請大夫寺丞上柱國，賜紫金魚袋。淳化四年，充成都府一路送衣襖使。時齒六十一，於聖興寺新禪院畫龍水一堵、天臺山圖一堵、水石兩堵，工夫雖少，大體宛存。
偽學士徐光溥《秋山圖歌》：
天與黃筌藝奇絕，筆精迥感重瞳悅。運思潛通造化工，揮毫定得神仙訣。秋來奉詔寫秋山，寫在輕綃數幅間。高低向背無遺勢，重巒疊嶂何孱顏。目想心存妙尤極，研巧核能狀不得。珍禽異獸皆自馴，奇花怪木非因植。崎嶇石磴絕遊蹤，薄霧冥冥藏半峰。娑蘿掩映迷仙洞，薛荔累垂繳古松。月檻參差錦鱗躍，星壇斑駁翠苔封。傍岸牛贏行嚼草，過橋僧老坐扌耆筇。屈原江上嬋娟竹，陶潛籬下芳菲鞠。良宵只恐鷓鴣啼，晴波但見鴛鴦浴。暮煙幕幕鎖村塢，一葉扁舟橫野渡。颯颯白蕷欲起風，黯黯紅蕉猶帶雨。曲沼芙蓉香馥郁，長汀蘆荻花谷蔌。雁過孤峰帖遠青，鹿傍小溪飲殘綠。秋山秀兮秋江靜，江光山色相輝映。雪迸飛泉濺釣磯，雲分落葉擁樵徑。張藻松石徒稱奇，邊鸞花鳥何足窺。白旻鷹逞淩風勢，薛稷鶴誇警露姿。方原畫山空巉巖，峭壁枯槎人見嫌；孫位畫不多洶湧，警湍怒濤人見恐。若教對此定妍媸，必定伏膺懷愧悚。再三展向冕旒側，便是移山回磵力。大李小李滅聲華，獻之愷之無顏色。彷彿垂綸渭水濱，吾皇睹之思良臣；依稀荷鍤傳巖野，吾皇睹之求賢者。從茲反展復懸旌，宵衣旰食安天下。才當老人星應侯，願與南山俱獻壽。微臣稽首貢長歌，丹青景化同天和。
△李文才
李廣才者，華陽人也。攻畫人物、屋木、山水，善寫真，罕及，周昉之亞也。蜀廣政中，荊南高太王令邸務丁宴入蜀，請文才寫興義門兩雙石筍，兼徵其故實，將歸本道。文才告道士範德昭：「皆雲真珠樓基，或雲是海眼，未審孰是。」德昭曰：「吾聞諸至人，斯乃蠶叢啟國鎮蜀之碑，中以鐵柱貫之，下以橫石相連，埋於地際，上有文字言：『歲時豐儉兵革水火之事』。諸葛曾掘驗之。真珠樓基、海眼，皆非也。」蜀人少知，雲出《圓方記》，未詳。廣政末，主置真堂大聖慈寺華嚴閣後，命文才寫諸新王文武臣僚等真。授翰林待詔，將仕郎，試太子司議郎，賜緋魚袋。畫未畢，聖朝吊伐，盡已除毀。三學院經樓下西天三藏真、定惠國師真、華嚴閣迎廊下奉聖國師真、應天寺無智禪師真，並文才筆，見存。
△阮知誨
阮知誨者，成都人也。攻畫女郎，筆蹤妍麗，及善寫真。王氏乾德年，寫少主真於大聖慈寺三學院經樓下。孟氏明德年，寫先主真於三學院真堂內，寫福慶公主真、玉清公主真於內庭。知誨兩朝多寫皇姑帝戚，渥澤累遷，授翰林待詔，銀青光祿大夫，檢校尚書左僕射，兼御史大夫上柱國。
△張墳
張玟者，成都人也。父授蜀翰林寫貌待詔，賜緋。玟有超父之藝，尤精寫貌，及畫婦人，鉛華姿態，綽有餘妍，議者比之張萱之儔也。孟先主明德年，於大聖慈寺三學院置真堂，玟曾與故東川董太尉璋寫真。先主惡之不為寫己，乃命阮知誨獨寫己真。文武臣僚，玟之筆也今並塗抹，無畫蹤矣。授翰林待詔，賜紫金魚袋。玟有自漢至唐治蜀君臣像三卷。
○能格上品十五人
△呂嶤竹虔附
呂嶤者，京兆人也。唐翰林待詔。自京隨僖宗皇帝車駕至蜀，授將佐郎，守漢州雒縣主簿，賜緋魚袋。今大聖慈寺華嚴閣上天王部屬諸神，及王波利真，並嶤之筆，見存。竹虔者，雍京人也，攻畫人物佛像。聞成都創起大聖慈寺，欲將吳道玄地獄變相於寺畫焉。廣明年隨駕到蜀，左全已在多寶塔下畫竟，遂與華嚴閣下後壁西畔畫丈六天花瑞像一堵。
△周行道
周行通者，蜀人也。攻畫人物鬼神、蕃馬戎服、器械氈帳、鷹犬羊雁之類，及川原放牧，盡得其妍。有李陵送蘇武圖、奪馬圖、三困圖，射鵰圖、陰山七騎圖。蜀人皆傳周胡蕃馬為妙，行通多髯故也。
△孔嵩
孔嵩者，一名景，蜀人也。幼攻花雀，長遇刁處士入蜀，師其筆法。至晚年，巾裹衣服，言論動止，俱學刁公。在蜀公侯門四十餘載，圖畫甚多，人皆寶之。黃筌於石牛廟畫龍一堵，黃居寀於諸葛廟畫龍一堵，嵩於廣福院畫龍一堵，蜿蜒怪狀，不與常同，逼視遠觀，勢欲躩躍，時人異之。此三公畫龍，宗師孫位。位宗顧愷之、曹弗興行龍之筆。謝赫《古畫錄》云：「弗興之筆，代不復傳，秘閣之內，一龍而已。」魏赤烏元年冬十月此赤烏是吳太祖年號，非魏武帝，武帝遊青溪，見一赤龍自天而下，淩波而行，遂命弗興圖之。武帝贊曰：「赤烏孟冬，不時見龍。青溪深澗，奮鬣來空。有道則吉，無德則凶。匪兼雲南，靡帶雷風。弗興畫畢，未贊奇工。我因披閱，蘊隆忡忡。」至宋文帝時，累月亢旱，祈禱無應，乃取弗興畫龍置於水上。應時畜水成霧，經旬滂沛。其所畫流落人間，至今相傳。
△石恪
石恪，字子專，成都人也。幼無羈束，長有聲名，雖博綜儒學，誌唯好畫。攻古體人物，學張南本筆法。有田家社會圖，鱉靈開峽圖，夏禹治水圖，新羅人較力圖，陳子昂、盧藏用、宋之問、高適、畢構、李白、孟浩然、王維、賀知章、司馬承禎仙宗十友圖，嚴君平拔宅升仙圖，五星圖，南北斗圖，壽星圖，儒佛道三教圖，道門三官五帝圖。雖豪貴相請，少有不足，圖畫之中，必有譏諷焉。城中寺觀壁畫亦多，兵火後，余聖壽寺經閣院玄女堂六十甲子神、龍興觀仙遊閣下龍虎甘，並見存。
△杜措
杜措者，蜀人也。幼慕李升山水，長亦勤學，廿年中，晝夕不舍。今大聖慈寺六祖院傍地藏菩薩竹石山水一堵，並院內羅漢閣上小壁翠微寺禪和尚真、三學院經堂上小壁太子捨身餵餓虎一堵、善惠仙人布發掩泥一堵，並措之筆，見存。
△杜弘義
杜弘義者，蜀州晉原人也。攻畫佛像羅漢。今寶歷寺東廊下一堵文殊、西廊下一堵普賢，及行道高僧十餘堵，見存。蜀人相傳杜老朱羅漢為妙。老朱，弘義小字。
△杜子環
杜子環者，成都人也。擅於賦采，拂淡偏長，唯攻佛像。王蜀時，於龍華泉東禪院畫毗盧佛，據紅日輪、乘碧蓮花座。每誇同輩云：「某妝此圓光，如日初出，淺深瑩然，無筆玷之跡。」見存。
△杜敬安
敬安，子環子也，美繼父蹤，妙於佛像。今大聖慈寺普賢閣下北方天王、三學院羅漢閣下無量壽尊，並敬安筆。蜀城寺院，敬安父子圖畫佛像羅漢甚眾。蜀偏霸時，江、吳商賈入蜀，多請其畫，將歸本道。孟氏明德年，授翰林待詔，賜金魚袋。
△蒲延昌
蒲延昌者，師訓養子也。筆力遒健，甚得師法。廣政中進畫，授翰林待詔，賜緋魚袋。時福感寺禮塔院僧模寫宋展子虔獅子於壁，延昌一見，曰：「但得其樣，未得其筆爾。」遂畫獅子一圖，獻通進王昭遠。公有嬖妾患痁，是夕懸於臥內，其疾頓減。王公召而問其神異，延昌云：「宋展氏子虔於金陵延祚寺佛殿之內畫此二獅子，患人因坐壁下，或有愈者。梁昭明太子偶患風恙，禦醫無減，吳興太守張僧繇模此二獅子，密懸寢堂之內，應夕而愈。故名曰「辟邪」，有此神驗久矣。」展氏古本獅子，一則奔走奮迅，一則回擲咆哮，僧繇後亦繼之。二獅子翻身側視，鬃尾俱就八分，爪牙似二龍拿珠之狀。其本至今相傳。延昌於諸葛廟壁畫亦多，兵火後，餘聖壽寺青衣神廟神鬼人物數堵，見存。
△趙才
趙才者，蜀人也。攻畫人物、鬼神、甲馬。廣政年，才與蒲師訓子父較敵其藝，浣花甘亭侯廟、頗當神廟鬼神人物、旗幟甲馬，及資福寺門南北二方天王。甲午歲兵火，倒損已盡。今存諸葛廟第三門兩畔鬼神兩堵，見存。
△程承辯
程承辯者，眉州彭山人也。攻畫人物鬼神。當孟氏廣政中，與蒲師訓、蒲延昌、趙才，遞相較敵其藝，皆推妙手。兼善雕刻機巧，人物鬼神、怪異禽獸之類，奇絕當時。今彭山縣洞明觀天蓬黑殺玄武火鈴一堂、存耳山王堂遊變神鬼一堵，見存。
△丘文播
丘文播者，漢州人也，後改名潛。攻畫山水人物、佛像神仙。今新都乾明禪院六祖、漢州崇教禪院羅漢、紫極宮二十四化神仙，皆文播筆，見存。其有花雀，文播男餘慶畫。
△阮惟德
惟德者，知誨子也。襲承父藝，美繼前蹤。子父同時入內供奉。畫貴公子夜晏圖、宮中賞春圖、宮中戲鞦韆圖、宮中七夕乞巧圖、宮中熨鐵圖、宮中按舞圖、宮中按樂圖，皆畫當時宮苑亭臺花木、皇妃帝後富貴之事，精妙頗甚。授翰林待詔，將仕郎，試太常寺齋郎，賜緋魚袋。蜀廣政初，荊湖商賈入蜀，竟請惟德畫川樣美人卷簇，將歸本道，以為奇物。
△楊元真
楊元真者，石城山張玄外族也。攻畫佛像羅漢，兼善妝鑾。當王氏武成中，善塑像者，簡州許侯、東川雍中本二人，時推妙手。今聖興寺天王院天王及部屬，熾盛光佛、九曜二十八宿，天長觀、龍興觀、龍虎宮，並雍中本塑。大聖慈寺熾盛光佛、九曜二十八宿、華嚴閣下西畔立釋迦像，並許侯塑。皆元真妝，肉色髭發、衣紋錦繡，及諸禽類，備著奇功，時輩罕及。今四天王寺壁畫五臺山文殊菩薩變相一堵，元真筆，見存。
○真二十二處
蜀自炎漢至於巨唐，將相理蜀，皆有遺愛。民懷其德，多寫真容。年代既遠，頹損皆盡。唯唐杜相國及聖朝呂侍郎二十二處見存。六處有寫貌人名，一十六處亡失寫貌人姓氏。皆評妙格。
杜相國鴻漸真在大慈寺
崔相國寧真在龍興寺
韋太師臯
高太尉崇文真在大慈寺
武相國元衡真在聖壽寺
段相國文昌真在資福寺兩任護軍從事真在大慈寺普賢閣下
李太尉德裕真在大慈寺
楊侍中嗣復真在聖壽寺
李相國固言真在九興寺護軍從事真全
崔相國鄲真在大慈寺護軍從事真全
杜相國琮真在凈眾寺兩任護軍從事真全皆陳詵筆
白令公敏中真在福感寺
魏相國謨真在中興寺護軍從事真全
夏侯相國孜真在聖壽寺
吳太尉行魯真在四天王寺
高相國駢護軍從事真全
牛尚書叢護軍從事真全
蕭相國鄴護軍從事真全
陳太師敬瑄常待詔筆
韋相國昭度常待詔筆以上真在大慈寺
王司徒建真在龍興觀常待詔筆
呂侍郎余慶真在聖壽寺王繼之模寫
