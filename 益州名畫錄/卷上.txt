孫位者，東越人也。僖宗皇帝車駕在蜀，自京入蜀，號「會稽山人」。性情疏野，襟抱超然，雖好飲酒，未嘗沈酩。禪僧道士，常與往還；豪貴相請，禮有少慢，縱贈千金，難留一筆。唯好事者時得其畫焉。光啟年，應天寺無智禪師請畫山石兩堵、龍水兩堵，寺門東畔，畫東方天王及部從兩堵。昭覺寺休夢長老請畫浮漚先生松石墨竹一堵，仿潤州高座寺張僧繇戰勝一堵。兩寺天王、部眾，人鬼相雜，矛戟鼓吹，縱橫馳突，交加戛擊，欲有聲響。鷹犬之類，皆三五筆而成。弓弦斧柄之屬，並掇筆而描，如從繩而正矣。其有龍拿水洶，千狀萬態，勢欲飛動。松石墨竹，筆精墨妙，雄壯氣象，莫可記述。非天縱其能，情高格逸，其孰能與於此邪？悟達國師請於眉州福海院畫行道天王、松石龍水兩堵，並見存。不知其後有何所遇，改名遇矣。景樸者，蜀人也。蜀廣政年，輒於應天寺門西畔畫西方天王及部從兩堵，以對孫遇筆。識者比之蹄涔巨浸，未萬分之一焉。慮誤後人。因附而正之。
公祐者，長安人也，寶歷中寓居蜀城。攻畫人物，尤善佛像、天王、神鬼。初，贊皇公李德裕鎮蜀之日，賓禮待之。自寶歷、太和至開成年，公祐於諸寺畫佛像甚多。會昌年，一例除毀，唯存大聖慈寺文殊閣下天王三堵、閣裏內東方天王一堵、藥師院師堂內四天王並十二神、前寺石經院天王部屬，並公祐筆，見存。公祐天資神用，筆奪化權，應變無涯，罔象莫測，名高當代，時無等倫。數仞之墻，用筆最尚風神、骨氣，唯公祐得之，六法全矣。
范瓊者，不知何許人也。開成年與陳皓、彭堅同時同藝，寓居蜀城。三人善畫人物、佛像、天王、羅漢、鬼神。三人同手於諸寺圖畫佛像甚多。會昌年除毀後，余大聖慈一寺佛像得存。洎宣宗皇帝再興佛寺，三人於聖壽寺、聖興寺、凈眾寺、中興寺，自大中至乾符，筆無暫釋，圖畫二百餘間墻壁。天王佛像、高僧經驗及諸變相，名目雖同，形狀一無同者。自淳化五年、咸子三年，兩遇兵火，得存三寺筆蹤。大聖慈南廊下藥叉、大將和修吉龍王、鬼子母、天女五堵，謂之十七護神，北廊下石經院門兩金剛、東西二方天王。中寺大悲院門上阿彌陀佛及四菩薩，院門兩畔觀音像、藥師像，石經板上七佛、四仙人、大悲變相，大將堂兩畔南北二方天王，文殊閣下北方天王及天王變相。此寺畫壁，自唐至今，年紀深遠，彩色故暗，重妝損者十四五矣。聖壽寺大殿釋伽像、行道北方天王像、西方變相，殿上小壁水月觀音，浴室院旁西方天王，大悲院八明王、西方變相，並大中年畫。此寺壁畫，年祀亦遠，倒損者十四五矣。聖興寺大殿東北二方天王、藥師、十二神、釋迦十弟子、彌勒像、大悲變相，並咸通畫。其中西方一堵，甚著奇工，精妙之極也。焉芻瑟磨像兩堵，設色未半，筆蹤儼然，後之妙手，終莫能繼。自聖壽、聖興兩寺佛僧，范瓊親描，並見存。
陳皓、彭堅者，不知何許人也。開成中，與范瓊寓止蜀城。大中年，府主杜相公悰起凈眾等寺門屋。相國知三人中范瓊年齒雖低，手筆稱冠矣，因請陳、彭二公各畫天王一堵，各令一客將伴之，以幔幕遮蔽，不令相見，欲驗誰之強弱。至畫告畢之日，相國與諸府寮徹其幃幕，南畔仗劍振威者，彭公筆；北畔持弓奪赫者，陳公筆。二公筆力相似，觀者莫能陞降。大約宗師吳道玄之筆，而傅采拂淡過之。畫之六法：一曰氣韻生動是也，二日骨法用筆是也，三曰應物象形是也，四曰隨類賦采是也，五曰經營位置是也，六曰傳移模寫是也。斯之六法，名輩少該，唯此三人，俱盡其美矣。
張騰者，不知何許人也。太和末年，偶止蜀川，於諸寺壁圖畫亦多。會昌年，除毀皆盡。大中初，佛寺再興。於聖壽寺大殿畫文殊一堵、普賢一堵、彌勒下生一堵，浴室院北對范瓊畫持弓北方天王一堵。大聖慈寺文殊閣下畫報身如來一堵。並騰之筆，見存。
趙溫奇者，公祐子也。幼而穎秀，長有父風。父歿之後，於大聖慈寺文殊閣內繼父之蹤，畫北方天王及梵王帝釋大輪部屬，大將堂大將部屬並梵王帝釋，普賢閣下南方天王，華嚴閣上畫東西二方天王、梵王帝釋。中興寺大殿文殊、普賢及天王部眾。並溫奇筆，見存。
德齊者，溫奇子也。乾寧初，王蜀先主府城，精舍不嚴，禪室未廣，遂於大聖慈寺大殿東廡起三學延祥之院，請德齊於正門西畔畫南北二方天王兩堵。院門舊有盧楞伽畫行道高僧三堵六身，賴德齊遷移，至今獲在。光化年，王蜀先主受昭宗敕，置生祠，命德齊與高道興同手畫西平王儀仗、旗纛、旌摩、車輅、法物，及朝真殿上皇姑、帝戚、后妃、嬪御百堵已來。授翰林待詔，賜紫金魚袋。蜀光天元年戊寅歲，蜀先主殂逝，再命德齊與道興畫陵廟，鬼神人馬及車輅儀仗、宮寢嬪御一百餘堵。大聖慈寺竹溪院釋迦十弟子並十六大羅漢，崇福禪院帝釋及羅漢，崇真禪院帝釋梵王，及羅漢堂文殊、普賢，皆德齊筆，見存。議者以德齊三代居蜀，一時名振，克紹祖業，榮耀何多！
楞伽者，京兆人也。明皇帝駐蹕之日，自汴入蜀，嘉名高譽，播諸蜀川，當代名流，咸伏其妙。至德二載，起大聖慈寺。乾元初，於殿東西廊下畫行道高僧數堵，顏真卿題，時稱二絕。至乾寧元年，王蜀先主於寺東廊起三學院，不敢損其名畫，移一堵於院門南，移一堵於門北，一堵於觀音堂後，此行道僧三堵六身畫，經二百五十餘年，至今宛如初矣。西廊下一堵，馬鳴、提婆像二軀，雖遭粉飾，猶未損其筆蹤。余者重妝，皆昧前跡。蜀中諸寺，佛像甚多，會昌年皆盡毀。
道士張素卿者，簡州人也。少孤貧，性好畫。在川方譙國夏侯公孜宅多見隋唐名畫。藝成之後，落拓無羈束，遂衣道士服，唯畫道門尊像，豪貴之家，少得其畫者。乾符中，居青城山常道觀焚修。至中和元年，僖宗皇帝遣使與賜紫道士杜光庭封丈人山為希夷公。癸卯歲，素卿上表云：「五嶽既已封王，丈人位居五嶽之上，不可稱公。」是歲敕宜改封五嶽，丈人為希夷真君，素卿賜紫。素卿有老子過、流沙圖、五嶽朝真圖、九皇圖、五星圖、老人星圖、二十四化真人像、太無先生像。素卿於諸圖畫而能敏速，落錐之後，下筆如神，自始及終，更無改正。今龍興觀甚有畫壁，年深皆盡頹損，余張百子堂板龕內門兩畔龍虎兩軀，素卿筆，見存。王蜀先主修青城山丈人觀，請素卿於丈人真君殿上畫五嶽、四瀆、十二溪女，山林、溪沼、樹木、諸神及嶽瀆曹吏，詭怪之質，生於筆端，上殿觀者無不恐懼。又於簡州開元觀畫容成子、董仲舒、嚴君平、李阿、馬自然、葛玄、長壽仙、黃初平、葛永璝、竇子明、左慈、蘇耽十二仙君像，各寫當初賣卜賈藥、書符導引時真，筆蹤灑落，彩畫因循，當代名流，皆推畫手。蜀檢校太傅安公思謙好古博雅，唐時名畫，人皆獻之。黃筌、滕昌祐、石恪，皆在其門館，賓禮優厚。甲寅歲十一月十一日，值蜀主誕生之辰，安公進素卿所畫十二仙真形十二幀，蜀主耽玩欲賞者久，固命翰林學士禮部侍郎歐陽炯次第贊之，令翰林待詔黃居寶八分書題之。凡有醮，奏於玉局開懸供養。乾德三年，聖朝克復。吏部侍郎呂公餘慶鎮蜀日，求古畫圖書，並將進呈，斯畫預焉。
辛澄者，不知何許人也。建中元年，大聖慈寺南畔創立僧伽和尚堂，請澄畫焉。才欲援筆，有一胡人云：「仆有泗州真本。」一見甚奇，遂依樣描寫，及諸變相未畢，蜀城士女瞻仰儀容者側足，將香燈供養者如驅。今已重妝損矣。普賢閣下五如來同坐一蓮花，及鄰壁小佛九身，閣裏內如意輪菩薩，並澄之筆，見存。
洪度者，蜀人也。元和中，府主相國武公元衡請於大聖慈寺東廊下維摩詰堂內畫帝釋、梵王兩堵，笙竽鼓吹，天人姿態，筆蹤妍麗，時之妙手莫能偕焉。會昌前，諸寺圖畫亦多，除毀後余此一處。
左全者，蜀人也。世傳圖畫，跡本名家。寶歷年中，聲馳闕下。於大聖慈寺中殿畫維摩變相、師子國王、菩薩變相。三學院門上三乘漸次修行變相、降魔變相。文殊閣東畔水月觀音、千手眼大悲變相。極樂院門兩金剛，西廊下金剛經驗及金光明經變相。前寺南廊下行道二十八祖，北廊下行道羅漢六十餘軀。多寶塔下仿長安景公寺吳道玄地獄變相，當時吳生畫此地獄相，都人咸觀，懼罪修善，兩市屠沽，經月不售。王蜀時，令雜手重妝已損，惟存大體也。大中初，又於聖壽寺大殿畫維摩詰變相一堵，樓閣、樹石、花雀、人物、冠冕、蕃漢異服，皆得其妙，今見存。
張南本者，不知何許人也。中和年寓止蜀城，攻畫佛像人物、龍王神鬼。有金谷園圖、勘書圖、詩會圖、白居易叩齒圖、高麗王行香圖。今聖壽寺中門賓頭盧變相、東廊下靈山佛會、大聖慈寺華嚴閣下東畔大悲變相、竹溪院六祖、興善院大悲菩薩、八明王、孔雀王變相，並南本筆。相傳南本於金華寺大殿畫明王八軀，才畢，有一老僧入寺，蹶仆於門下，初不知是畫，但見大殿遭火所焚。其時孫位畫水，南本畫火，代無及者。世之水火，皆無定質，唯此二公之畫，冠絕今古。僖宗駕回之後，府主陳太師於寶歷寺置水陸院，請南本畫天神地祗、三官五帝、雷公電母、嶽瀆神仙、自古帝王，蜀中諸廟一百二十餘幀，千怪萬異，神鬼龍獸，魍魎魑魅，錯雜其間，時稱大手筆也。至孟蜀時，被人模塌，竊換真本，鬻與荊湖人去。今所存，偽本耳。偽本淳化年遭賊搓劫，已皆散失
高道興者，成都人也。攻雜畫，觸類皆長，尤善佛像高僧。光化年，高宗敕許王蜀先主置生祠，命道興與趙德齊同手畫西平王儀仗、車輅、旌旗、禮服、法物，朝真殿上皇姑、帝戚、后妃、女樂百堵已來。授翰林待詔，賜紫金魚袋。及先主殂逝，再命道興與德齊畫陵廟，鬼神、人馬、兵甲、公主儀仗、宮寢嬪御一百餘堵。今大慈寺中兩廊下高僧六十餘軀、華嚴閣東畔丈六天花瑞像，並見存。
房從真者，成都人也。攻畫甲馬、人物、鬼神，冠絕當時。有寧王獵射圖，羌人移居圖，陳登斫鱠圖，冷朝陽、王昌齡、常建冒雪入京圖。蒲師訓師其筆法。王蜀先主於浣花龍興寺修聖夫人堂，合水津起通波侯廟，請從真畫甲馬、旍旗、從官、鬼神。授翰林待詔，賜紫金魚袋。今寶歷寺五丈天王閣下天王部屬諸神，並從真筆，後人重妝已損，蒲師訓因再八修之。
趙德玄者，雍京人也。天福年入蜀，攻畫車馬人物、屋木山水、佛像鬼神，筆無偏擅，觸類皆長，獨步川中，標名大手。其有樓殿臺閣，向背低昂，代無比者。有朱陳村圖、豐稔圖、漢祖歸豐沛圖、盤車圖、臺閣樣。入蜀時將梁、隋、唐名畫百本，至今相傳。裴孝源《公私畫錄》云：「自魏晉以來，終於貞觀，秘府並人間畫，共集成二百九十八卷。二百三十卷是隋、唐官本，十三卷是左僕射蕭瑀進，二十卷楊素家得，三卷許善心進，十卷高平縣書佐女張氏所獻，四卷安福進，十八卷先在秘府，無得處人名，唯有天和年月。」集賢校理張懷瓘云：「昔梁武帝博雅好古，鳩集名畫，令鑒者數人，共詳名氏，兼定品格，供御賞玩。及侯景作亂，江陵府將陷，元帝先焚內庫書畫數萬卷，深可嘆息。其後帝王亦有兼愛，人多進之，又盈秘府。天後朝，張易之奏召天下名工修諸圖畫，因竊換真本，私家收藏，將偽本進納。易之歿後，薛稷所得。稷歿之後，岐王所獲。岐王慮帝忽知，乃盡焚爇。」吁！天下重寶，再經灰燼。當時天府所藏，多涉於偽，人間所畜，或乃是真。古畫頻經焚燒，積年散失，能秘在者，得非稀世之寶邪？蜀因二帝駐蹕，昭宗遷幸，自京入蜀者，將到圖書名畫，散落人間，固亦多矣。杜天師在蜀集道經三千卷，儒書八千卷。德玄將到梁、隋及唐百本畫，或自模塌，或是粉本，或是墨跡，無非秘府散逸者。本相傳在蜀，信後學之幸也。今祖慶禪院隱形羅漢變相兩堵，德玄筆，見存。
常粲者，雍京人也。咸通年，路侍中巖牧蜀之日，自京入蜀，路公賓禮待之。粲善傳神雜畫，有七賢像、六逸像、女媧伏羲神農像，謂之三皇圖。立釋迦像、五天胡僧像、孔子西周問禮像、名醫下蠱像、樗蒲圖、龍樹驗丹圖。先賢卷軸，至今好事者收得，為後學師範矣。玉局化壁畫道門尊像甚多，王蜀時修改後頹損已換。今大聖慈寺悟達國師知玄真，粲之筆，見存。
重胤者，粲之子也。僖宗皇帝幸蜀，回鑾之日，蜀民奏請留寫御容於大聖慈寺。其時隨駕寫貌待詔，畫皆操筆，不體天顏。府主陳太師敬瑄遂表進重胤，御容一寫而成，內外官屬，無不嘆駭，謂為僧繇之後身矣。宣令中和院上壁，及寫隨駕文武臣寮真。殿上御容前，寫西川節度副大制置、指揮諸道兵馬兼供軍使、太師中書令、成都尹、穎川郡王陳敬瑄，義成軍節度使、中書令王鐸，門下侍中韋昭度，檢校司徒守太子太保鄭畋，檢校司徒鄭延林，翰林學士承旨守兵部尚書樂朋龜，翰林學士守禮部尚書杜讓能，翰林學士戶部侍郎崔凝，翰林學士中書舍人沈仁偉，翰林學士中書舍人侯翻，尚書左僕射裴璩，禮部尚書兼太常禮儀使牛叢，左散騎常侍楊堪，右散騎常侍柳涉，右散騎鄭瑣，左諫議大夫李紹魷，右諫議大夫蕭說，尚書左丞知中朝御史中丞盧澤，給事中李輝，給事中宋旦，中書舍人鄭欣，比部郎中知制誥蘇循，尚書右丞判戶部張禕，尚書吏部侍郎張讀，尚書刑部侍郎充集賢殿學士李燠，尚書禮部侍郎知貢舉歸仁澤，行在十軍司馬工部侍郎判度支秦韜玉。御容後寫左神策軍觀軍容使、護軍中尉田令孜，右神策護軍中尉、觀軍容使西門思恭，內飛龍使知內侍省楊復恭，內樞密使田匡禮，內樞密使李順融，宣徽南院使劉景宣，宣徽北院使田獻銖，左衛大將軍石守悰，左金吾大將軍劉巨容，行在諸軍馬步都虞候趙及，諸司使副一百餘員。尋授駕前翰林待詔，賜緋魚袋。自駕歸京，韋相國昭慶授西川節制，陳太師與監護田軍容令孜拒命據城，王蜀先主時為行軍司馬。重圍三年，陳太師、田軍容以城降。既克下，王先主拜僖宗御容。於時繪壁百寮咸在，唯不見陳太師、田軍容真，因問：「二公何無寫貌？」寺僧對云：「拒捍王師，近方塗抹。」先主曰：「某豈與丹青為參商。」遽命重寫。常待詔曰：「不必援豪。」乃挼皂莢水洗之，而風姿宛然，先主嘉賞，賜以金帛。常公自言：「我畫爛梁摧之外，雨淋水洗，終無剝落者矣。」眾嘆所謂前無去者，後無繼者。偽通王宗裕性多猜忌，或於媵嬖，意欲寫貌，惡人久見。謂常待詔曰：「頗不熟視審觀可乎？」常公但諾之。王曰：「夫人至矣。」立斯須而退。翌日想貌，姿容短長，無遺毫髮。其敏妙皆此類也。玉局化寫王蜀先主為使相日真容，後移在龍興觀天寶院壽昌殿上。大聖慈寺興善院泗州和尚真、華亭張居士真、寶歷寺請塔天王、寧蜀寺都官土地，並重胤筆，見存。
黃筌者，成都人也。幼有畫性，長負奇能。刁處士入蜀，授而教之竹石花雀。又學孫位畫龍水、松石、墨竹，學李升畫山水、竹樹，皆曲盡其妙。筌早與孔嵩同師，嵩但守師法，別無新意；筌既兼宗孫、李，學力因是博贍，損益刁格，遂超師之藝。後唐莊宗同光年，孟令公知祥到府，厚禮見重。建元之後，授翰林待詔，權院事，賜紫金魚袋。至少主廣政甲辰歲，淮南通聘，信幣中有生鶴數只，禺主命筌寫鶴於偏殿之壁。警露者，啄苔者理毛者、整羽者、唳天者、翹足者，精彩態體，更愈於生，往往生鶴立於畫側。蜀主嘆賞，遂目為六鶴殿焉。尋加至內供奉、朝儀大夫、檢校少府少監上柱國。先是，蜀人未曾得見生鶴，皆傳薛少保畫鶴為奇。筌寫此鶴之後，貴族豪家竟將厚禮請畫鶴圖，少保自此聲漸減矣。廣政癸丑歲，新構八卦殿，又命筌於四壁畫四時花竹、兔雉鳥雀。其年冬，五坊使於此殿前呈雄武軍進者白鷹，誤認殿上畫雉為生，掣臂數四，蜀王嘆異久之，遂命翰林學士歐陽炯撰《壁畫奇異記》以旌之。筌有春山圖、秋山圖、山家晚景圖、山家早景圖、山家雨景圖、山家雪景圖、山居詩意圖、瀟湘圖、八壽圖。今石牛廟畫龍水一堵，見存。
夫龍圖鳳紀，初宣上古之文；帝室皇居，必蘊非常之寶。是以書美鍾、張之翰，畫稱顧、陸之蹤，代有其人，朝無乏事。今上睿文英武聖明孝皇帝御極之一十九載，九功惟敘，七政斯齊，化溢昇平，俗登仁壽。天惟行健，動則總覽萬機；道法自然，靜則無遺一物。將欲權衡三代，拱揖百王，宸襟所適，諒超化表。嘗於大殿西門創一小殿，藻井之上，輪排八卦，故以為號焉。其御座几案，圖書之外，非有異於常者，固不關幹聖慮。其年秋七月，上命內供奉檢校少府少監黃筌，謂曰：「爾小筆精妙，可圖畫四時花木蟲鳥、錦雞鷺鷥、牡丹躑躅之類，周於四壁，庶將觀矚焉。」筌自秋及冬，其工告畢。間者，淮南獻鶴數只，尋令貌於殿之間。上曰：「女畫逼真，其精彩則又過之。」筌以下臣末技，降階曲謝而已。至十二月三日，上御斯殿，有五坊節級羅師進呈雄武軍先進者白鷹。其鷹見壁上所畫野雉，連連掣臂，不住再三，誤認為生類焉。上嗟嘆良久，曰：「昔聞其事，今見其人。」遽令所進呈者引退，無致搦損茲壁。因目筌為當代奇筆，仍令宣付翰林學士歐陽炯紀述奇異。微臣拜手，因得敘其事焉。
伊昔大舜垂衣，作繪乃彰於象物。宗周鑄鼎，觀形可御於神奸。漢號靈臺，唐稱煙閣，圖畫之要，史策攸傳。公私雖見於數家，今古皆言於六法。六法之內，惟形似、氣韻二者為先。有氣韻而無形似，則質勝於文，有形似而無氣韻，則華而不實。筌之所作，可謂兼之。不然者，安得粉壁之中，奮霜毛而欲起；彩毫之下，混朱頂以相親？而又觀彼白鷹，盼乎錦雉，儼丹青而可測，狀若偎叢；掣絳鏇以難停，勢將掠地。遂契重瞳之鑒，假以好生；俄回三面之仁，真疑害物。舉斯二類，兼彼群花，四時之景堪觀，千載之名可尚。稽諸往牒，少有通神。圖海獸以騰波，秦朝賈譽；盡池龍而致雨，唐室垂名。至於誤點成蠅，徒成小巧，不成似犬，安可勝言。況茲殿也，迥架昭回，高臨爽塏。瑤池水滿，浮鏡裏之樓臺；玉樹風輕，鎖壺中之日月。聖上以動詠墳典，親講政刑，崇制禮作樂之名，極侍膳問安之孝，允文允武，無怠無荒，故士有一技一藝，皆陞陟褒賞如筌者焉。激東海之波濤，難方聖澤；拱北辰之光耀，永固皇基。誠非末士之常談，可紀至尊之所御。臣職叼翰苑，譽乏儒林，因廣聖謨，聊同畫品，恭承宣命，實愧非辭。時廣政十六年，歲次癸丑，十二月記。
