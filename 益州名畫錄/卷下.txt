○能格中品五人
△陳若愚
道士陳若愚者，左蜀人也。師張素卿畫，遂衣道士服。師事素卿，受其筆法。王氏水平，廢興聖觀為軍營。其觀有五金鑄天尊形明皇禦容一軀，移在大聖慈寺禦容院供養。余道門尊像殿堂，皆就龍興觀起立。今精思院北帝殿是也。殿上壁畫有青龍君、白虎君、朱雀君、玄武君四像，並若愚筆，見存。
△張景思
張景思者，金水石城山張玄之裔也。思之一族，世傳圖畫佛像羅漢。景思王氏永平年，於聖壽寺北廊下畫降魔變相一堵，見存。
△麻居禮
麻居禮者，蜀人也。幼師張南本筆法，親得其訣。光化、天福年，聲跡已喧。資、簡、邛、蜀州，寺觀壁畫甚多。今聖壽寺偏門北畔，畫八難觀音一堵，見存。
△僧楚安
僧楚安，蜀州什邡人也，俗姓句氏。攻畫人物樓臺，有明皇幸華清宮避署圖、吳王宴姑蘇臺圖，此二圖皆畫於墻壁、圖簇、團扇之上。其墻壁圖簇團扇，大小雖殊，功夫並無減者，奇巧如此。當時公侯相重，皆稱妙手。今大聖慈寺三學院大廳後明皇帝幸華清官避暑圖一堵，楚安筆，見存。僧惠堅者，蜀人也。亦好圖畫，而最謬焉。廣政中，三學院僧請畫姑蘇臺一堵，對句楚安避暑宮圖，識者以為無鑒之甚也。今亦見存，恐後人誤認，故附而正之。
△滕昌祐
滕昌祐，字勝華，先本吳人，隨僖宗入蜀，以文學從事。唯昌祐不婚不仕，書畫是好。情性高潔，不肯趨時。常於所居樹竹石杞菊，種名花異草木，以資其畫。歿時年齒八十有五。初攻畫無師，唯寫生物，以似為功而已。有蟲魚圖、蟬蝶圖、生菜圖、折枝花圖、折枝果子圖、雜竹樣。造夾紵果子，隨類傅色，並擬諸生。攻書，時呼「滕書」。今大聖慈寺文殊閣、普賢閣、蕭相院、方丈院、多利心院、藥師院天花瑞像數額，並昌祐筆也。其畫蟬蝶草蟲，謂之「點畫」，蓋唐時陸果、劉褒之類也。其畫折枝花，下筆輕利，用色鮮妍，蓋唐時邊鸞之類也。
○能格下品七人
△姜道隱
姜道隱者，蜀州綿竹人也。年才齠齔，盡日不歸，父母尋之，多於神佛廟中畫處才見。及長，為人木訥，不務農桑，唯畫是好。不畜妻孥，孑然一身。常戴一竹笠，布衣草履，筆墨而已。雖父母兄弟，亦罕測其行止。人皆呼為「木柔頭」蜀語謂其鬢發蓬鬆。偽相趙國公昊知其性跡，請畫屏風。相公問：「何姓名？」蜀語對雲：「姜姓無名。」相國曰：「既無名，何不以道隱名之。」自此始名焉。宋王趙公庭隱於凈眾寺創一禪院，請道隱於長老方丈畫山水松石數堵。宋王與諸侍從觀其運筆，道隱未嘗回顧，旁若無人。畫畢，王贈之十縑，置僧堂前，拂衣而去。他皆放此。今綿竹縣山觀寺，多有畫壁見存。
△禪月大師
禪月大師，婺州金溪人也，俗姓姜氏，名貫休，字德隱。天福年入蜀，王先主賜紫衣師號。師之詩名高節，宇內鹹知。善草書圖畫，時人比諸懷素。師閻立本，畫羅漢十六幀，龐眉大目者，朵頤隆鼻者，倚松石者，坐山水者，胡貌梵相，曲盡其態。或問之，雲：「休自夢中所睹爾。」又畫釋迦十弟子，亦如此類。人皆異之，頗為門弟子所寶。當時卿相皆有歌詩。求其筆，唯可見而不可得也。太平興國年初，太宗皇帝搜訪古畫日，給事中程公羽牧蜀，將貫休羅漢十六幀為古畫進呈。
偽翰林學士歐陽炯《禪月大師應夢羅漢歌》：
西嶽高僧名貫休，高情峭拔淩清秋。天教水墨畫羅漢，魁岸古容生筆頭。時幀大綃泥高壁，閉目焚香坐禪室。或然夢裏見真儀，脫下袈裟點神筆。高握節腕當空擲，窣窣毫端任狂逸。逡巡便是兩三軀，不似畫工虛費日。悴石安排嵌復枯，真僧列坐連跏趺。形如瘦鶴精神健，骨似伏犀頭骨粗。一倚松根傍巖縫，曲綠腰身長欲動。看經弟子擬同聲，瞌睡山童欲成夢。不知夏臘幾多年，一手搘頤偏袒肩。口開或若共人語，身定復疑初坐禪。案前臥象低垂鼻，崖裏老猿斜展臂。芭蕉花裏刷輕紅，苔蘚文中暈深翠。硬節筇杖矮松床，雪色眉毛一寸長。繩關梵夾兩三片，線補衲衣千萬行。林間落葉紛紛墮，一印殘香斷煙火。皮穿木履不曾拖，筍織蒲團鎮長坐。休公休公逸藝無人加，聲譽喧喧遍海涯，五七字詩一千首，大小篆字三十家。唐朝歷歷多名士，蕭子雲、吳道子，若將書畫比休公，只恐當時浪生死。休公休公始自江南來入秦，於今到蜀多交親。詩名畫手皆奇絕，覷你凡人事事精。瓦棺寺裏維摩詰，舍衛城中辟支佛。若將此畫比量看，最是人間為第一。
△張詢
張詢者，南海人也。爰自鄉薦下第，久住帝京，精於小筆。中和年，隨駕到蜀，與昭覺寺休夢長老故交，遂依託焉。忽一日，長老請於本寺大慈堂後留少筆蹤，畫一堵早景，一堵午景，一堵晚景，謂之「三時山」。蓋貌吳中山水，頗甚工。畫畢之日，遇僖宗駕幸茲寺，盡日嘆賞。王氏朝，皇太子簡王欲要遷於東宮，為壁泥通枋，移損不全，乃寢前命。今見存。
△宋藝
宋藝，蜀人也，攻寫真。王蜀時，充翰林寫貌待詔。模寫大唐二十一帝聖容，及當時供奉道士葉法善、禪僧一行、沙門海會、內侍高力士於大聖慈寺玄宗禦容院上壁。今見存。
△李壽儀
道士李壽儀者，邛州依政人也。壯年慕道，於本縣有德觀為道士。齋醮之外，專精畫業，人呼為「李水墨」。多畫道門尊像。往來青城山丈人觀。宗師張素卿筆法，每點簇五嶽四瀆部屬，歸家習學之。如此數年。簡州開元觀有張素卿畫十二仙君一堂乾德四年，遭火所焚，廣政中，壽儀往彼，焚香齋潔模寫，將歸邛州天師觀西院上畫其壁，但窮精粹，筆力因於素卿，神彩氣韻有過時流。一堂六堵，見存。
△僧令宗
僧令宗，丘文播異姓弟也。攻畫山水人物、佛像天王。今大聖慈寺三學院下、經樓院下兩畔四天王兩堵，放生池揭諦堂內六祖，並令宗筆，見存。
△丘文曉
丘文曉，播弟也。攻畫花雀、人物、佛像。今凈眾寺延壽禪院天王祖師，及諸高僧竹石花名二十餘堵，廣政癸卯歲，文曉與僧令宗合手描畫，今見存。
○有畫無名
大聖慈寺六祖院羅漢閣上，峨眉山、青城山、羅浮山霧中四堵，中和年畫，不留姓名，評妙格中品。
三學院，舊名東廚。院門兩畔畫東北二方天王兩堵，王蜀先主修改後，移在院內北廊下。亡失姓名，評能格上品。
多寶塔下南北二方天王、彌勒佛會師子國王、菩薩，普賢閣外北方天王，不記畫人姓名，評能格中品。
聖壽寺東廊下維摩詰堂內，畫居士方丈、花竹芭蕉、山水松石、風候雲氣三堵，景福年畫，不留姓名，評能格中品。
昭覺寺大悲堂內四天王兩堵，堂外觀音一堵、寺門後兩畔東西天王兩堵，並中和年畫，不知畫人名姓，評能格中品。
○無畫有名
《益州學館記》雲：「獻帝興平元年，陳留高朕為益州太守，更葺成都玉堂石室。東別創一石室，自為周公禮殿。其壁上圖畫上古、盤古、李老等神，及歷代帝王之像。樑上又畫仲尼七十二弟子、三皇以來名臣。」耆舊雲：「西晉太康中，益州刺史張收筆。」古有益州學堂圖，今已別重妝，無舊跡矣。劉瑱，齊永明十年成都刺史劉悛再修玉堂禮殿，靈宇嚴肅。悛弟瑱，性自天真，時推妙手。畫仲尼四科十哲像，並車服禮器。今已重妝別畫，無舊蹤矣。
薛少保者，名稷。天後朝位至太子少保，文章學術，名冠當時，而好圖畫。《畫品錄》雲：「秘書省有薛少保畫鶴，時稱一絕。」又聞蜀郡多有公畫。盧求《成都記》雲：「府衙院西廳，少保畫鶴與青牛，並少保《自眉州司馬遷移文》記。」今改舊制，無畫蹤矣。
王宰者，大歷年家於蜀川。善畫山水樹石，意出像外，故杜甫歌雲：「十日畫一水，五日畫一石。能事不受相促迫，王宰始肯留真跡。壯哉崑崙方壺圖，掛君高堂之素壁。巴陵洞庭日本東，赤岸水與銀河通，中有雲氣隨飛龍。舟人漁子入浦漵，山木盡亞洪濤風。尤攻遠勢古莫比，咫尺應須論萬里。焉得并州快剪刀，剪取吳松半江水。」今蜀中寺觀，亦無畫蹤，唯好事者收得。《畫品錄》定為妙格。
韋偃者，京兆人也，寓止蜀川。善畫馬，韓幹之亞也。故杜甫歌雲：「韋侯別我有所適，知我憐君畫無敵。戲拈禿筆掃驊騮，欻見騏驎出東壁。一匹齕草一匹嘶，坐看千里當霜蹄。時危安得真置此，與人同生亦同死。」蜀中寺觀，亦無筆蹤，唯好古者收得。《畫品錄》定為妙品。
浣花龍興寺，《成都記》雲：「本正覺寺，內有前益州長史臨淮武公元衡並從事五人，具朝服，繪於中堂。」淳化五年，兵火後無畫蹤矣。
《成都記》雲：「府衙西北，前益州五長史真，李太尉德裕文記。」今無畫蹤，唯文字相傳爾。
○重寫前益州五長史真記
益州草堂寺《成都記》雲：寺在府西七裏，去浣花亭三裏，列畫前長史一十四人節度使職不帶尹，則帶長史，非今賓佐也，代稱絕跡。余嘗於數公子孫之家獲見圖狀，乃知草堂繢事，靡不造真。昔巖野旁求，徒聞審像；稽山高謝，唯上鎔金。孰若托之丹青，妙畫神照？然楚國祠廟，魯王宮室，暨此邦文翁舊館，皆圖歷代卿相，粲然可觀。唯有慕於前良，曾莫究於形似。與夫年代既遠，遺像猶存。入虛室而煙霞暫披，拂浮埃而瑤林斯睹。余以精廬甚古，畫壁將傾，乃選其功德尤著五人，模於郡之廳所，追惟二漢臺閣，皆有圖寫。黃霸、於定國，雖宰相名臣，不得在畫像之列。卓子師德行君子，而居功臣之右。今之所取，其在茲乎？采色既新，光靈可想，儼若神對。吾將與歸，因敘其事，以貽來哲。大和四年閏十二月十八日，劍南西川節度副大使知節度事，銀青光祿大夫檢校兵部尚書兼成都尹、御史大夫贊皇縣開國伯李德裕記。
○胡氏亭畫記
蓋聞藝遊而至者，則神傳焉。神傳者，國寶矣。墨妙之於藝，又加貴焉。浮圖焰梁熾，今國力不能迨也。故藝之至者，雖鴻德巨儒，亦伍於工徒矣。唐故宰相薛公稷，畫入神品，以名之重，時加貴之。成都靜德精舍有壁二堵，雜繪鳥獸人物，態狀生動，乃一時之尤者也。吾後帝宇之五年，汙叛帖夷，萬方無事，於是大去蠱人之疾，以浮圖氏為最。詔走御史監毀域內之祠，凡雲構山峙之宇，一時而壞，百工之名跡隨去焉。胡氏璩文而好古，惜少保之跡不存於鄉，乃操斤挾黨，力剟於頹坌之際，得人三十七頭、馬八足。又於福勝祠獲展氏子虔天樂二十五身，及鄉之名工李氏感天樂十二色，皆神傳異跡，陷於茅亭之壁，長者之車益滿門矣。任愚子若缺，時寓蜀，壯君好事之心，亡於壓覆，於是染醉毫紀其始於石。會昌五年五月三日記。今畫無舊跡，唯存石記在三學山廨院東北，此院是胡璩宅
