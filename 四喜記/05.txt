
【粉蝶兒】〔小旦上〕繡閣晴春。林啼動人幽鳥。見遊車正滿東郊。趁芳辰。偕女伴。緩尋芳草。看無邊光景。眞如瑤島。
【駐雲飛】〔旦〕堪賞花朝。花滿園林春色饒。人惜花容耀。花愛人年少。嗏。花出畫牆高。賣花聲叫。聊整花鈿。拾翠花間道。香逐花衫幾陣飄。香逐花衫幾陣飄。
【前腔】燕語花梢。花底黃鸝聲更嬌。蜂引花顏笑。蝶蹴花心倒。嗏。花覆苑東橋。花溪晴照。紫幔花亭。人擁花驄到。風煖花村酒斾招。風煖花村酒斾招。
【前腔】花萼輕搖。一曲花歌百悶消。花簇銀臺巧。花映金樽好。嗏。花下舞纖腰。花香縹緲。花徑塵芳。淺印花鞋小。斜插花枝鬢欲燒。斜插花枝鬢欲燒。
【前腔】花檻紅雕。花倚嬋娟畫怎描。花外遊絲嫋。花際輕煙繞。嗏。花事正妖嬈。看花須早。轉眼花殘。花貌隨春老。鎮日尋花莫憚勞。鎮日尋花莫憚勞。
【忒忒令】〔淨〕遲日照江山錦膩。花柳壓歌臺舞地。芳草踏寶馬並嘶。金勒轉香堤。遙望見杏花村靑靑酒旗。
【園林好】〔小生〕看殘紅流出小溪。聽柳外笙歌鼎沸。攘攘蜂遊蝶戲。〔旦丑占〕細數落花因坐久。緩尋芳草得歸遲。〔丑〕姐姐。回去罷了。〔小生〕紅紫樹映羅衣。俊多嬌何處姬。俊多嬌何處姬。
【前腔】紛雜地豈免忸怩。〔丑〕你既然害羞。怎不迴避。〔旦〕窄徑裏相逢怎避。只索將小扇輕羅遮蔽。〔淨〕顧盼處自猜疑。卻元來是錦花叢雙豔娣。錦花叢雙豔娣。
【皂羅袍】〔小生〕堪愛月眉雲髻。儘婷婷嫋嫋。整整齊齊。溫香軟玉世應稀。柔枝嫩葉誰能比。〔淨〕你還不知他能歌能舞。我曾見他纖腰柳舞。翠裙影低。嬌喉鶯囀。陽春調低。謾誇西子多嬌麗。
【江兒水】〔小生〕邂逅花前飮。忙成月下期。傳盃未了先留意。〔淨〕子京。你懽喜極矣。〔小生〕郊玩淑景。歡已十分。途遇佳人。喜當百倍。歡喜冤家添懽喜。〔淨〕好似魚得了水一般。〔小生〕如魚得水猶難擬。〔淨〕燕爾新婚。如兄如弟。〔小生〕謾說如兄如弟。正是有緣千里能相會。夙世緣深。相會那拘千里。
【皂羅袍】〔占〕最喜劉郞風味。況身呈文彩。口吐珠璣。登雲會上廣寒梯。攀龍定陟承明陛。輝輝靈鳳。儀容鬭奇。煌煌雲錦。文章耀奇。除非是題橋司馬才堪儷。
【川撥棹】〔小生〕俏一似薛瓊英輕豔體。不由人羨風情一霎起。〔淨〕又何須待月西廂。又何須待月西廂。玉樹交鸞一任棲。〔小生〕花柳之地。君子不遊。〔淨〕那有此說。人生適意花為最。萬物怡情酒是魁。醉靑樓日已西。好良宵樂正宜。
【嘉慶子】一刻千金應不抵。鳳幃中恩重情迷。〔小生〕覷着他千般旖旎。撇卻韋編甘不理。莫說我宋子京。便是鐵樣人心神必移。石樣人心魂暗飛。
【尾聲】煙花幸託靑雲器。願作百年深計。只恐飛騰嘆別離。
