
【剗鍫兒】〔漁〕滄江煙水憑誰占。得魚便望岸頭簾。沽多面如茜。笑掀短髯。〔合〕閒中味甜。世途忒險。靑笠綠簑。紅塵不染。
【前腔】〔樵〕丁丁翠袖松風撼。一挑時度白雲巖。爛柯被仙賺。頭顱雪添。〔合前〕
【前腔】〔農〕鹿門龐老吾何忝。一犂耕破隴煙藍。雞豚早秋斂。盆醪自酣。〔合前〕
【前腔】〔牧〕斜陽犢背鴉光閃。隨羣弄笛野橋南。莎村雨痕淡。擁書角尖。
【新水令】〔外〕春風寶馬醉長安。喜歸來疎髯霜淺。滄洲三畝宅。靑野數坵田。斷送流年。有數點白鷗伴。
【北慶宣和】〔外〕薄命蛾眉枉自姸。嫉妬滔天。薏苡將軍豈非冤。誰辨誰辨。
【北折桂令】〔外〕學陶潛。五柳栽煙。屈子騷經。杜老詩編。醉後閒臨書羲獻帖。兔管鸞箋。〔衆〕老先生怎麼不講些道學。也好哄動縉紳。〔外〕那肯向譎儒講道。〔衆〕煉些金丹也好。〔外〕也休提敗事修玄。我只是玉管冰絃。雲髻花鈿。兄弟樓中。兒女燈前。
【雁兒落】愛殺他閒雲淡蓼渚寬。愛殺他倦臥松雲煖。愛殺你犂雲拂草衣。愛殺你騎犢吹蘆管。
【得勝令】春時節慢騰騰策杖綠楊川。喜飄飄紅裙海棠筵。夏時節嫩盈盈玉液荷筒勸。睡齁齁琅玕小簟眠。秋時節紫蟹鬭鱸鮮。密層層種黃花三徑遍。冬時節含笑野梅邊。碧澄澄鳳團茶掃雪煎。
【北鴛鴦煞】〔外〕翠圍眠夢斷麒麟殿。鶴汀遊影絕豺狼苑。狐媚途忙。鼠奔空健。說甚鷺翹雲盤。驄蹄霜踐。鹿豕山幽。畢竟鳳皇天遠。鳧履脫。鶡冠便。鸚鵡文章罷敷演。
【北絡絲娘煞犯】又何稱風流晉賢。眞不忝逍遙䦘苑。
