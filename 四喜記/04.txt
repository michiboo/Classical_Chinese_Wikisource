
【唐多令】〔末淨〕花柳愛初濃。相攜入綺叢。〔占〕小鶯雙囀綠楊風。喚醒幽窗獨夢。〔合〕當媚景。樂無窮。
【畫眉籠錦堂】春染萬林紅。春鳥嚶嚶隔花弄。看遊絲千縷。裊裊春空。金勒馬春陌交馳。玉樓人春盃頻送。〔合〕春光湧。但花下高歌。賞春懽哄。
【錦堂觀畫序】〔淨〕晝永。春日融融。春風冉冉。春香遍滿房櫳。望裏春山。一點髻螺靑擁。濯錦愛水㬉春塘。拾翠喜芳鋪春隴。〔合〕大家莫惜春筵醉。世事短如春夢。
【黃鶯穿皂袍】〔占〕春困釧金鬆。試春衣步檻東。春愁暗壓雙眉重。春牽意慵。春薰臉濃。春枝髻觸搖金鳳。〔合〕娟娟戲蝶。春蘭幾叢。茫茫歸雁。春雲幾重。桃花爛熳迷春洞。
【皂袍𦋇黃鶯】〔丑〕慢道春憂無。被春工醞釀。生滿胸中。傷春倦吐繡窗絨。尋春轉覺芳心動。〔合〕對春風。春園暢飮。和氣盎春容。
【尾犯序】〔占〕聞詔入深宮。不覺魂驚。怎當心恐。粗醜形骸。枉敎奉事飛龍。傷痛。最苦是椿庭影隻。最苦是萱闈命窮。生離別。肝腸刺斷。血淚灑珠紅。
【前腔】〔末〕誰知天降這災凶。萬計難成。千謀難用。我兩口孤單。況衰年近終煢煢。誰與我承懽曉暮。誰與我溫存夏冬。思量起。衣襟淚滿。哭響遶蒼穹。
【前腔】〔淨〕痛刀割衰衷。欲見汝身。除是宵夢。萬里天門。那更音信難通。悲痛。再不見燈前喚語。再不見花邊笑哄。傷情處。區區隻女。一旦兩西東。
【前腔】〔丑〕天然飛燕容。早離塵閨。竟入仙洞。我數載蒙恩。恨分別匆匆。珍重。定知你龍幃賜寢。定知你椒房得寵。登程去。情難回首。分付與東風。
【鷓鴣天】〔合〕骨肉團圞樂正濃。一封丹詔實相從。恩承淑女榮非願。愛割雙親恨怎窮。〔占下末淨丑〕何日裏。再相逢。淚痕遍染杜鵑紅。歸家枉自高聲。那得聞到九重。〔並下〕
