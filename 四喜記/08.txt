
【窣地錦襠】〔末上〕苦逢炎日禍嘉苗。有渰垂祥德所招。黎元此際笑聲高。喜雨亭中醉玉醪。
【前腔】為民祈雨怎辭勞。幸得甘霖沛九霄。不須術用土龍妖。竟夕滂沱喜自饒。
【山花子】香車聲破江門曉。雲端一瀉天瓢。沛人間盆傾下洨。八荒洗盡𦦨敲。〔合〕望長空燭龍𦦨消。長驅旱魃師碧濤。黎元踴躍歌歲饒。不負桑林拜禱勤勞。
【前腔】〔外〕田禾頓覺回枯槁。綠痕漸滿南郊。喜三農功閒桔槔。絕勝汪玉瓊瑤。
【前腔】蛟龍勢豪。一躍天池表。涼生閶闔輕飈。羨蘇亭佳杳。你須知傅相才高。〔合前〕
【前腔】〔淨丑〕芙蕖翠嬌。細浪翻魚沼。仙娃欲泛蘭橈。最堪誇呑赤㘭。還符萍實童謠。〔合前〕
【紅繡鞋】〔衆〕碧波湧出仙橋。仙橋。滄江蕩漾魚舠。魚舠。溪沒渡。海添潮。鷗競浴。鯉爭拋。人藹藹。樂陶陶。
【尾聲】玄冥已報豐年兆。對酒且開懷抱。醉聽前村喜雨謠。
