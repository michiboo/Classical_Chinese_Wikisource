
【新水令】〔淨上〕小窗低坐悶無言。掌上珠幾時能見。憶分離花正鮮。到如今雪飛亂。光景頻遷。不由人不傷感。
【步步嬌】〔末〕鶴氅溪橋。尋梅遊玩。寒玉枝頭綻。芳姿雪襯姸。瘦影淸香。牽引吟情遠。踏雪暮歸來。正紅爐煖閣開佳宴。
【折桂令】滿長安柳絮風顚。密灑歌樓。飄溼茶煙。偸閒過三友亭前。寒枝封遍。一段香傳。飮羊羔金帳嬋娟。費吟哦惹動逋仙。地白風寒。休要觸物思人。總不如醉倒芳筵。
【江兒水】〔末〕謾說道觀梅屐釣雪船。他胸中不染分離怨。我經年不覩嬌兒面。幾回望斷昭陽殿。杳杳雀釵袿襈。垂老何依。白首蕭條庭院。〔淨〕瓊英我兒。
【雁兒落】我為你痛心腸常掛牽。我為你惡懷抱難消遣。我為你夢殘更接舊容。我為你逢好景添長嘆。我為你厭喫了珍饈味。我為你晨夕裏枉熬煎。我為你害得龐兒瘦。我為你淚眼幾曾乾。天好與人行方便。若得天也麼憐。放回歸拜謝天。
【僥僥令】〔末〕骨肉東西意慘然。知甚日再團圓。莫道寒江深千丈。比我意中悲尤自淺。
【收江南】〔淨〕呀。早知道這般隔絕呵。到不如嫁民間。三朝半月見何難。往來會聚定多番。說甚麼榮諧帝㜕。端的是佳人薄命斷親緣。
【園林好】〔末〕只愁他長門憒冤。又愁他柔軀病纏。種種思量都遍。杳沒個信音傳。
【沽美酒】芙容臺熊夢軒。牙為簟臂供眠。翠繞珠圍錦繡聯。鎮日醉百花筵。吹玉笛。奏冰絃。鳳皇樓通宵懽忭。六宮中人人爭羨。我呵眼見他愛專寵專賽仙。呀。且開懷把玉觴頻勸。
【淸江引】乍相逢客主兩交歡。世事休閒管。風裁雪又滿。春透梅花煖。把香醪急釃來休緩。
〔丑弔場〕好笑好笑。正是一日不識羞。三日不忍餓。我只將幾句謊話。說了這樁空頭事體。騙了他許多東西。今日就驟然發跡了也。只怕機關敗露招刑罰。到底方知騙不安。〔下〕
