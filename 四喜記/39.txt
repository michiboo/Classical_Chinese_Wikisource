
【夜遊朝】〔小生生上〕黼黻皇猷才力壯。登鳳閣日覲淸光。〔淨〕滿月浮雲。平衢湧浪。可恨無端魔障。
【催拍】感天恩榮登廟廊。一心望功銘旂常。嘆世事難量。貝錦靑蠅。讒口交張。腹劍心刀。直性難防。〔合〕明日共奏君王。辭印綬。返柴桑。
【前腔】〔小生〕誰不願衣紫腰黃。還須慮同袍中傷。況白髮高堂。寂莫晨昏。菽水誰將。陟怙空思。怎解愁腸。〔合前〕
【賺】〔淨〕你兄弟呵。德重珪璋。黽勉從王分所當。〔生小生〕非不欲立功報主。奈此奸人當道。〔淨〕從人謗。豈應解組便還鄕。細端詳。靑年未合投草莽。聖主恩深意怎忘。〔生小生〕忠孝不能兩全。我兄弟二人斷然要歸去了。情非強。此行定得親終養。免罹讒網。免罹讒網。
【前腔】〔占小旦〕聽說心忙。解翠收珠促去裝。〔小生〕我入朝去也。晨鐘響。急趨金闕上封章。〔下占〕他兄弟雖去上表。未知吉凶何如。事難量。重瞳眷注那輕放。〔占〕濟世良才惜早藏。〔小生〕封章已上。想必就有玉音到來。〔占〕朝廷有何虧你處。只管要回家去。你閒想。玉堂金馬人欽仰。此生不枉。
【長拍】露冷蘋江。風銛鷁舫。望楚天浩然長往。亂飛木葉。一片片醉着靑霜。孤鶩逐雲翔。更斷鴻嘹嚦處盡成惆悵。回首楓宸空自戀。何日鳴珂夜未央。只恐人哆侈萬千狀。且自慶高堂春不老。晝錦歸雙。〔下小生旦小旦〕
【短拍】渺渺銀帆。滔滔玉浪。暮秋天滿眼淒涼。何處是家鄕。眄盡愁雲慘霧。還隔斷萬峯千嶂。日晚行行且止。聊繫纜古馹殘陽。
【尾聲】麋林外楓江上。數聲殘角送昏黃。歸夢應隨歸路長。
