
【秋蕊香】〔占〕堪愛今宵佳景。雲斷絳河耿耿。〔旦〕七襄聲歇懽重整。綺席偏妳忻併。
【針線箱】翦西風墜梧金井。見碧天月痕分鏡。跨銀河烏鵲橋塡整。信織女牛郞懽慶。幾多少乞巧高樓上。把七孔針穿線色分明。〔合〕眞佳景。滿庭瓜果。儘今宵痛飮銀瓶。
【前腔】〔旦〕銀燭照畫屛秋冷。羅扇撲流螢不定。愛夜光如水天街淨。金合內蛛絲誰勝。不須向百子池邊去。怎得細說長生殿裏情。〔合前〕
【解三酲】〔占〕晚妝殘蘭湯浴暝。麝煙濃翠籠寶鼎。闌杆露溼人猶憑。愁絕處嫩涼生。且黃流鳳斝消良夜。管甚麼絳幘雞人報斷更。〔合〕祈恩幸。縱一年一度。願比雙星。
【前腔】〔旦〕芳沼中藕殘香剩。玉砌畔鳴蛩相應。室中記得神光映。如今呵。空腸斷紫鸞笙。浪傳王母靑禽至。欲借緱山白鶴乘。〔合前〕
【尾聲】笑天孫存凡性。人生凡界怎忘情。爭奈鸞凰幾萬程。
