
【風入松】〔生上〕蕭條驛路客愁增。更江天雪冷。永昌。我聞知文老爹在此。他得勝回朝。禮當拜賀。請小相公出來商議。〔末〕小相公有請。〔小生〕哥哥。喚兄弟來。有何話說。〔生〕座主在此。我和你該去拜賀。〔拜科〕貂裘虎帳寒威淨。忝門下途逢有慶。〔小生〕用甚麼禮。〔生〕取四疋綵段去。無由獻區區下情。將綵幣表微誠。
【前腔】〔生〕聞知北伐武功成。喜軍容肅整。〔小生〕借問何如霍去病。〔生〕其功不小。料此日重華欣慶。寒雪擁貔貅暫停。須奏凱返神京。
【念奴嬌】〔外〕功高血戰。喜捷書飛奏。鼓笳聲兢。從此潢池無竊警。力勝何如謀勝。飮馬窟寒。射鵰風勁。滕六施嚴令。瑤花瓊樹。幻成無限佳景。
【本序】〔生〕彤雲萬里。見天花攪亂。渾如柳絮飄零。四顧遙村。盡處是玉樹瓊樓相映。你看漫天大雪。乃是國家豐年之兆也。那更。斷澗銀塡。長橋璧跨。四時爭見此佳景。〔合〕須備取肥羔美醞。同醉閒庭。
【前腔】〔末〕千頃。寒江正冷。見漁翁獨釣。玉笠銀簑孤艇。萬徑千山。何處有飛鳥行人蹤影。還應。山意衝寒。梅花將放。謾勞逋叟動吟情。〔合前〕
【前腔】〔小生〕明瑩。色奪瑤屛。光搖銀海。案頭何用讀書燈。風味美。最是細擘龍團來烹。偏稱。翠閣嬋娟。銷金帳裏。淺斟低唱笑盈盈。〔合前〕
【前腔】〔外〕堪慶。三白呈祥。萬象稱瑞。笑占南畝絕蝗螟。融液處。疑是玉馬東瀛。愁聽。黃竹哀歌。來思悲詠。陽春誰和郢中聲。〔合前〕
【古輪臺】〔衆〕玉龍爭殘鱗。敗甲散滄溟。靑山老盡銀尖並。園林絕勝。看翠竹蒼松。翻做三春梨杏。鶴舞鸞翔隨風未見。飢烏凍雀繞簷楹。低飛不兢。亂紛紛斜撲窗楞。乾桑蠶食。平沙蟹走。細聲堪聽。六出巧誰能。銀河淨。馮夷翦練技偏精。
【前腔】閒評。蕭蕭沙漠嘆蘇卿。相室有萬乘來臨。恩光忒盛。匹馬藍關。撲足銀盃難騁。也有策蹇騷人灞橋獨詠。也有朱門謁遍甑生冰。遭時不幸。山陰孤棹興堪乘。梁園遊賦。何如僵臥。茅齋寂靜。夜半破吳城。鵝池溟。更誇百戰不持兵。
【尾聲】東風轉麗日升。料此際寒容消盡。只恐飛來鬢上生。
