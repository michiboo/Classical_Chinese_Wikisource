
【瑞鶴仙】〔生上〕禮樂傳家遠。賴庭趨有訓。硏精文苑。韋編已三斷。苦萱闈夜永。椿庭日短。靈臺憂滿。幸荊花春風正暖。知甚時騰翥。笙簧聖治。徜徉天館。
【夜行船】綠野堂開塵夢斷。聊岸幘鶴逕盤桓。釀酒裁詩。栽蘭種柳。數畝白雲為伴。
【前腔】九陌春回光景換。雕闌外紫翠千般。遠草煙凝。曲江水膩。幾處早鶯啼亂。
【金瓏璁】〔旦〕三星光在戶。鵲橋喜駕雲端。〔生〕欣此夕配嬋娟。
【錦堂月】天結良緣。花凝瑞靄。佳期正當冰泮。歌動迎仙。聲嫋鳳簫鸞管。幸藍橋玉杵先投。信月書赤繩難換。〔合〕鸞盃滿。喜花燭良宵。洞房春煗。
【前腔】〔生〕欣看。射雀屛寬。乘龍褥軟。于飛願效雙鴛。窈窕河洲。不信羨鵲橋期遠。伉儷處可詠桃夭。警戒時何妨機斷。〔合前〕
【前腔】〔旦〕繾綣。合巹情歡。同心帶綰。難禁喜溢眉端。燕爾綢繆。自愧德容疎短。鴛蘿附千歲喬枝。琴瑟遂百年深願。〔合前〕
【前腔】〔丑〕堪觀。金蕊仙冠。霞帔文鳳襖。華堂翠繞珠攢。香裊金爐。繡幌暗風輕卷。更須誇蘭玉祥開。何必慮熊羆占緩。〔合前〕
【醉翁子】〔生〕仙伴。乍邂逅交輸愛款。笑暮雨陽臺暗成姻眷。〔旦〕不玩。共舉案齊眉。孟耀梁鴻德兩完。〔合〕相慶處。看高燭紅妝。漏傳宵半。
【前腔】〔丑〕聽勸。戀鳳綢。豈為美算。向螢閣硏究蠹篇殘卷。〔外〕惟願。早離卻樊籠。奮翮層霄簉羽鵷。〔合前〕
【僥僥令】〔生〕絲紅牽玉腕。帳果撤金盤。〔旦〕惟願小登科後勤書史。及早大登科。作狀元。
【前腔】〔丑〕儀容眞婉嬿。閨閫永團圓。〔外〕但願你百歲夫妻長好。比翼共連枝。無異般。
【尾聲】洞房此夜春光滿。熒熒燭尖花煗。總不如浪喜閒懽。
