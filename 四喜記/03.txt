
【菊花新】〔小生上〕學通經術性非愚。九萬扶搖翮未舒。更自惜居諸。春到忽索幽緖。
【前腔】〔淨〕幾年蹤跡嘆江湖。瀟灑風流人怎如。花錦爛春衢。惹動心猿不住。
【剔銀燈】喜兒曹聰明天賦。莫把靑春虛度。潛心靜閉孫生戶。更須學懸梁刺股。〔合〕詩書端不負儒。讀得到方成丈夫。
【前腔】〔生〕守芸窗勞形典故。嘆難留飛烏馳兔。惜陰肯縱窺園步。向三餘加辛添苦。〔合前〕
【前腔】〔小生〕道多岐先由心悟。恥空言力行當務。靈臺莫使纖塵汚。希賢聖光昭千古。〔合前〕
【前腔】〔淨〕論功名雖由成數。早難道身終韋布。一朝直上靑雲路。錦衣還眉揚氣吐。
【浪淘沙】〔末〕飛錫起金池。潦倒沙彌。六通五蘊見無迷。身是菩提心不染。道習希夷。
【玉芙蓉】先生三停既等齊。五嶽相朝起。學堂明承漿日角眞希。龍睛膽鼻垂珠耳。口若啣丹新月眉。詳鑒察神奇骨奇。實言告。決今科虎榜占高魁。
【前腔】天庭忒恁低。地閣那曾偉。準頭偏蘭臺廷尉俱虧。印堂不滿山根陷。耳反無輪口似吹。詳鑒察頭奇面奇。恐今生虎榜姓難題。
