
【二郞神】〔占上〕心悒怏。念白髮雙親各一方。菽水自晨昏誰倚仗。斷鴻沈鯉。杳沒音書來往。天際孤雲牽恨長。嘆何日高堂侍養。空望想。怎得身生兩翅。飛到親傍。
【囀林鶯】〔小生〕朝回無事堪舉觴。綠陰淸晝偏長。夫人為何悶坐在此。怎生心中不樂。為甚麼也。我和你琴瑟和諧多好況。且乘暇開罇。傍水雲臺。線兒丫鬟。整酒涼亭上來。看鴛鴦兩兩相隨。戲浴在綠波池上。〔線〕酒在此了。〔小生〕夫人為何落淚。〔占〕扇無涼。猛可的香腮微汗沾裳。
【啼鶯兒】緗紋翠簟金獸香。浮瓜沈李新釀。〔占〕我不飮了。〔小生〕夫人可再飮一盃。幸沐天恩離宮禁。開懷同我懽賞。看玉渠蓮開並頭。更竹下薰風添爽。〔合〕美雙雙。花前飮不羨鳳和凰。
【憶鶯兒】〔末淨〕離舊邦。入異鄕。山路崎嶇水路長。宿水餐風勞怎當。老爹。你看前面山頭上。霜葉紅於二月花。眞個好秋景也。鴉歸夕陽。峯橫斷岡。長安近闕朱門敞。
【玉嬌鶯兒】〔占〕容兒謾備陳。痛當時分離慘傷。苦不得一見君王。長門裏冷侵鴛帳。看花豔陽。出言太狂。幸天顏有喜成姻黨。〔合〕謝穹蒼。謝吾皇厚德。福壽永無疆。
【御林鶯】歌新曲。按舊腔。兢吹笙。再鼓簧。鷓鴣聲裏愁顏放。〔末〕賢壻。你蜚聲玉堂。孩兒。你褒封鳳妝。我夫妻鬱抱從今暢。〔合〕喜難量。相輝冰玉。天賜這美東牀。
