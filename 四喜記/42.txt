
【破陣子】〔生上〕芳樹光浮玉障。晴雲影落金泓。狀元門第雄。歸田晝錦。庭幃瑞氣濃。鼓簫喧綺叢。
【河西七娘子】〔小生旦占〕危舩歷盡江程永。喜歸來繡楹華棟。彩映金鋪。香霏瑤洞。輝煌珠翠冠瞻聳。
【稱人心】〔外〕山林疎聳。丹心尙抱餘忠。〔旦紅翠〕燈宵焰鸞心暗融。喜見盈衢騶從。〔合〕歡深喜重。爭歆羨氏族輝光。還感戴聖朝恩寵。
【海山歌】自古文章有用。荷淸朝不負英雄。難兄難弟。共享祿千鍾。乾坤瑞見雙雛鳳。狀元迭中。喜氣滿胸。佳兒美婦。喜事又重。〔合〕皇恩厚。家慶隆。人生須是積陰功。
【前腔】〔小生旦占〕那日鷓鴣戲詠。句猖狂誤入椒宮。誰知天幸。威霽轉懽悰。洞房雙炬金蓮送。仙娥賜偶。喜氣滿胸。興奴樊素。喜事又重。〔合前〕
【前腔】玉斝金盃高捧。勸酬間金紫光榮。筵開羅綺。寶篆瑞煙濃。當門棹楔山川重。一門榮貴。喜氣滿胸。錦衣歸晝。喜事又重。〔合前〕
【越恁好】〔衆〕滿門懽縱。滿門懽縱。喜相逢疑是夢。三牲五鼎勉供奉。綵衣翻動。〔合〕重重喜慶人傳誦。聲華出衆。國家添取雙梁棟。多才多藝扶皇宋。
【前腔】畫堂晝永。畫堂晝永。看煇煌珠翠擁。歌聲滿耳懽聲共。管絃交弄。〔合前〕
【尾聲】文編四喜成何用。但梨園新添一種。付與知音一笑中。
