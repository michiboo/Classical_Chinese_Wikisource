
【生查子】〔小生上〕相思病漸成。繞夢陽臺下。春色又凋零。心事和誰話。
【二犯傍妝臺】終日自嗟吁。玉人庭院。何事隔天涯。聽啼烏腸欲斷。對明月恨愈加。記得鴛幃私語切。好處成愁只為他。〔合〕又逢春盡。蕙蘭吐花。幾時得見俏冤家。
【前腔】空思那日醉流霞。一從別後。忘卻飯和茶。禁不得身如病。止不住淚如麻。豈料相思成瘦損。追悔當初設誓差。〔合前〕
【生查子】〔末〕乘春訪故人。特過荼䕷榭。〔小生〕誰個駐高軒。倒屣忙迎迓。
【普天樂】〔小生〕爭誇。一笑千金價。花容嬌麗還瀟灑。美名兒不枉靑霞。分明是閬苑仙娃。側耳聽歌音雅。似好鳥調聲在芳叢下。舞霓裳風捲輕紗。可意處難描難畫。恨悠悠楚館。怎當縈掛。
