
【謁金門】〔生上〕疎雨淨。簾外好花開並。骨肉無緣長合併。頓成愁萬頃。〔旦〕淡掃眉妝不整。可嘆鸞鏡分影。此去龍頭獨領。斷腸鴛帳冷。
【瑣窗寒】辦行裝急早趨程。萬里風霜豈慣經。怕難調水土。攝養須精。加餐強飮。時衣煖冷。若成名便還鄕井。〔合〕老天端的不管我離情。枉然雙淚盈盈。
【前腔】〔生〕悵靑春芳草煙凝。陌上驪駒作意鳴。正鸞儔愛密。一旦遐征。釵分鏡剖。中心耿耿。望看承高堂衰景。
【遶地遊】〔外〕期催南省。膝下斑衣冷。人未別先成悲哽。〔小生〕春雲壓嶺。行色含愁整。酒欲醒離愁不醒。
【三學士】〔外〕滿飮金巵送遠行。願汝等早早成名。親闈莫戀斑衣舞。帝里須誇綵仗迎。〔合〕會看天衢雙驥騁。名和姓海內稱。
【前腔】〔旦〕辛苦休辭此日行。攜書劍早赴神京。雄才定占春闈選。故里還期晝錦榮。〔合前〕
【前腔】〔生〕只為功名勉強行。免不得冷落椿庭。飛騰欲顯趨庭敎。定省難違愛日誠。〔合前〕
【前腔】〔二生〕千里鶯花得意行。遠迢迢驟馬長征。歡生杏苑春風酒。債了芸窗夜雨燈。〔合前〕
