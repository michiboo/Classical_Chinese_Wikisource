
【一翦梅】〔旦小旦丑上〕御苑春花照眼明。喚起遊情。共暢遊情。呀。鄭娘娘來了。〔占〕羣仙鳴佩過瑤亭。含笑相迎。整袂相迎。
【素帶兒】〔旦〕穿芳徑。楊柳風吹素帶輕。雕闌畔。一簇海棠嬌逞。相應。雙小鶯。向何處飛來枝上鳴。聲堪聽。我愛他喈喈嚦嚦。睆睆嚶嚶。
【昇平樂】〔占〕多情。二八娉婷。自春來愁隨芳草叢生。香寒絨吐。繡窗幾度停針。熒熒。臂痕長帶守宮明。鎮日裏枉思恩幸。自傷薄命。尋花恨重。折柳憂增。
【素帶兒】〔丑〕山靑。日正晴無邊麗景。鞦韆笑。忍將好夢兒驚醒。行行。渡錦屛。遙見翩躚雙蝶逈。添遊興。是何人低吹玉管。暢飮銀觥。
【昇平樂】〔占〕還驚。殘絮飛零。問東君為何便整歸旌。流光似箭。誰有繫日長繩。淸淸。一春空過喜難成。盧扁藥怎消憂病。不堪孤另。龍輿目斷。鳳輦魂縈。
【□□□】〔小生〕經筵散。禁苑行。驀相逢內輦經。幾迴欲避無岐徑。奉乾宮亦合輸恭敬。急趨迎。鞠躬待罪。臣無任戰兢兢。
【前腔】〔占〕宮袍綠。玉貌淸。逞風流一俊英。呀。原來是小宋。〔叫科〕緣何默默脣緘定。料他心欲應知難應。謾留停。東風回首。無情惱多情。
〔小生弔場〕適間第四位。他與下官不曾相認。何故叫此一聲。使人不能不動情也。獨步無聊。不免撰一小詞。遣懷則個。〔想介〕嫋嫋東風御苑通。鸞車齊度百花中。風情獨數飛瓊最。猛聽鶯聲出繡叢。金菡萏。玉芙容。水沈香護蕊珠宮。劉郞已恨巫山遠。況隔蓬山幾萬重。〔丑〕爐煙添柳重。宮漏出花遲。李淑忝居翰苑。朝回無事。且向禁苑中觀紅玩綠一會。呀。子京為何在此躇躕。〔小生〕適間在此遇一奇事。細吿與年兄知道。〔丑〕願聞願聞。

【懶畫眉】朝回紫禁步東風。馥郁香生萬錦叢。仙娥羣輦偶相逢。一聲小宋低低喚。惱亂春心不自容。
【前腔】遙瞻玉臉綻芙蓉。高髻雲鬟粉黛濃。妖嬈端的冠椒宮。我想起玉堂金馬。錦繡文章。端的是英雄俊傑。總然欲染高唐夢。隔斷巫山十二峯。
〔丑弔場〕好了好了。宋家兄弟平日能會矜誇。十分欺我。如今小宋犯此罪過。決在不赦。不免把此鷓鴣天教樂人習學。傳至禁中。查出何人所作。那時定有發落。他罷斥。也消我平日之恨。正是天作孼猶可違。自作孼不可活。〔下〕
