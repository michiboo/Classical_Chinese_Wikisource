
【步蟾宮】〔外上〕膝下雙兒新貴顯。正今日歸來庭院。銀缸華焰鵲聲傳。兆送全家懽忭。
【前腔】〔旦〕涼襲羅衣眉黛淺。聞捷後喜添妝面。〔紅翠〕麻衣卻換錦衣旋。早向華堂開宴。
【玉井蓮】〔生〕同氣同年。贏得人人忻羨。
【好事近】〔生〕一戰勝羣賢。獨占鰲頭高選。金鞍白馬。人人擁道爭看。燈窗幾年。喜今朝得遂男兒願。多因是累代陰功。天贈我一門榮顯。
【前腔】〔小生〕滔滔文思湧如泉。更兼學有淵源。風簷寸晷。縱橫禮樂三千。身遊廣寒。感姮娥親把金盃勸。等閒間丹桂高扳。又還期首登金殿。
【前腔】〔外〕爭誇平步上靑天。同胞又喜同年。荷衣掛體。何如彩袖翩翩。書香已傳。與燕山並列靈椿傳。分明是平地雙仙。儘贏得舉家懽忭。
【前腔】〔旦〕須知麟鳳產中原。扶搖萬里鵬摶。奎光千丈。熒熒直透白垣。歡開玳筵。沸笙歌不忝瑤池宴。看連翩車馬盈門。總不比舊時庭院。
【字字雙】〔丑〕媒婆生得舌頭便。會辨。裙紅襖綠忒新鮮。好看。走來走去腳如船。窮健。花紅羊酒眼望穿。罕見。
【前腔】〔淨上〕媒婆本是十分全。能幹。蓬頭花面嘴搽胭。鬼現。有人請我去登筵。盛饌。未曾舉筯口流涎。先嚥。
