
【薄倖】〔小生上〕涼透筠亭。香殘蓮沼。怕入秋多恨。秋偏到早。有誰知我柔腸斷了。秦樓杳。怎能彀鸞親鳳綰。幾度向蒼天暗禱。
【金衣公子】獨坐悶無聊。淚紛紛溼素袍。冤家鎮日縈懷抱。人如薛濤。情如玉簫。眞誠怎比閒花草。〔合〕好心焦。朱絃已斷。無計續鸞膠。
【前腔】雲散楚峯高。望陽臺萬里遙。臨風不覺心如搗。綢繆幾宵。追隨幾朝。情深豈料分離早。〔合前〕
【琥珀貓兒墜】星前月下。罰願幾多遭。一旦風波沒下梢。從今空有夢來邀。〔合〕相拋。縱地老天荒。此恨難消。
【前腔】宿冤前業。今世料難逃。準擬來生結鳳交。想應曾把斷香燒。〔合前淨〕
【解三酲】再不見高髻新妝宮樣巧。再不見芍藥庭前笑語嬌。再不見六么細舞紅翻雙袖巧。再不見玉筍銀箏倚醉調。再不見笑奪香囊流汗滿。再不見半揭流酥歌扇搖。〔合〕傷懷抱。恨蒼天何苦。斷我鸞交。
【前腔】我為他罷寢紗廚愁到曉。我為他懶赴華筵飮玉醪。我為他焚香暗禱幾被傍人笑。我為他兩鬢添絲瘦沈腰。我為他雙鴛畫上詩難就。我為他連理枝頭魂暗消。
【香柳娘】〔小生〕走西風疋馬。走西風疋馬。夕陽西下。寒鴉古木飛歸絕。且停鞭問也。且停鞭問也。煙暝酒旗斜。行蹤何處歇。〔合〕宿荒村旅舍。宿荒村旅舍。四壁蛩鳴。寒燈半滅。〔小生〕
【前腔】聽敲窗敗葉。聽敲窗敗葉。離心如割夢。魂驚動簷前鐵。〔淨〕我壯懷激烈。我壯懷激烈。直上廣寒闕。高將桂枝折。〔合〕漸更籌數徹。漸更籌數徹。起點行裝。忙隨去轍。
