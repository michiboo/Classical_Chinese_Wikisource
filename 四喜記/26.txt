
【步步嬌】一別仙郞心無主。淚眼拋紅雨。綠雲嬾去梳。驀地焚香。慢把金刀舉。翦付俏相如。寄與愁千縷。
【集賢賓】宮妝舊樣難再覩。香盤翠綰都虛。一任蓬鬆如亂蕪。嘆昔日鸞箆何所。心中自苦。割不斷相思情緖。知幾許。還更比髮莖難數。
【江兒水】記得香消後。燭滅餘。鴛鴦枕上情交吐。好事從來多間阻。風流枉自思前度。誓不從人懽聚。結髮相隨。怎比荊釵淑女。
【香柳娘】把胸酥暗撫。把胸酥暗撫。白頭空賦。雲翹冷落眉羞嫵。掩菱花自語。掩菱花自語。膏沐為誰疎。飛蓬豈須顧。恨佳期已誤。恨佳期已誤。同穴盟言。君須記取。
【餘文】花前月下添淒楚。恨不能身生翼羽。飛到瑤臺諧鳳侶。
