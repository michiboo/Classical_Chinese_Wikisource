
【金錢花】畫堂風景難描。難描。銀屛彩燭光搖。光搖。九重恩詔鳳鸞交。男俊俏。女嬌嬈。懽喜慶。笑聲高。
【□□□】連理枝榮。並頭花好天喜吉星高照。花燭喜承恩詔。跨鳳瑤臺。占盡古今榮耀。
【生薑芽】天街暗馥飄。轉輕飈。雙燈燦爛輿前導。錦纏頭。碧玉簫。風光好。〔衆〕仙娥含笑離蓬島。喜當良夜結良姻。奇逢不負花前叫。
【憶奴嬌】〔小生〕花燭紅搖。感君恩似海。特賜鸞交。牽紅處自慶福緣非小。懽笑。春滿房櫳。雙雙盃勸。風光正好。今宵。一似俏雲英會合玉京瑤島。
【鬭寶蟾】〔占〕春朝。玩賞花郊。偶香堤邂逅。一聲輕叫。奈風傳中禁。頓生煩惱。誰料赤繩曾繫定。紅葉不須勞。美才高。一曲鷓鴣新唱。勝求月老。
【錦衣香】〔小生〕寶篆香。銀屛皎。繡幌翻。金釵巧。急管繁絃。珠圍翠繞。團花宮襖映宮袍。內家舊樣。鳳髻鸞翹。〔占〕嘆長門靜悄。再經春鑾輿不到。自分今生裏孤眠盡老。不期禍變番成佳兆。
【漿水令】喜孜孜鸞顚鳳倒。美津津露溼花嬌。猩紅一點染鮫綃。笑陽臺雨散雲消。心交愛。情眞妙。流酥帳護人年少。譙樓上。譙樓上漏催天曉。同獻表。同獻表拜謝天朝。
【尾聲】謝天朝齊祝禱。御體茂膺天保。慶衍螽斯聖壽高。
