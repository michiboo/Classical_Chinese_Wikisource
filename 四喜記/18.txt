
【霜天曉角】〔占上〕雙親衰老。夢越關河渺。別久渾無音耗。令人幾度魂消。
【劉潑帽】〔丑〕六宮誰比如花貌。冷淒淒苦楚難熬。塵埋玉輦何時到。〔合〕都是五行招。也不用多煩惱。
【前腔】白雲萬里高堂杳。想晨昏甘旨誰調。風中燭焰應難保。
【六犯淸音】長門春靜。昭陽天杳。愁見玉林晴曉。萬紫千紅。敎人怎不心焦。眼望羊車過。空傳鳳吹調。拋珠淚。溼鮫綃。鏤金香帶褪纖腰。怎如得黃鸝對語絲條上。怎如得粉蝶雙棲錦樹梢。鸞翹慵整。蛾眉倦描。羞顏卻惹桃花笑。悶無聊。聲調鸚鵡。誤聽是宣朝。
【前腔】景當淸暑。芙蓉香杳。簟展琅玕靑小。齊紈風動。藍煙寶篆輕飄。寂莫悲長晝。炎蒸恨獨宵。情難遣。景自饒。驪珠蕖滿綻卜萄。幾時得水晶簾畔聽金縷。幾時得玳瑁筵前賜玉醪。孤辰應犯。愁煩怎逃。五星不遇紅鸞照。六龍遙。薰風殿閣。長日五絃操。
【前腔】金飈輕透。銀蟾光皎。玉宇纖塵凝掃。天街涼夜。冷人不覺魂消。獨坐看牛女。含嬌渡鵲橋。人還隔。意轉寥。謾隨玉女學吹簫。怕聽着嘹嘹隻雁雲邊唳。怕說着兩兩文鴛沼內交。黃花初綻。碧梧漸凋。御溝流葉空來到。最難熬。瀟瀟疎雨。隔夜響芭蕉。
【前腔】彤雲低𦋇。嚴天施巧。六出紛飛林杪。玉梅香吐。閒看轉覺情搖。夢短欹孤枕。憂多問六爻。冰衾重。玉漏迢。叮噹鐵馬鬧風敲。誰憐我心寒不覺薰籠煖。誰憐我院冷空將獸炭燒。冤深撮合。佳期望勞。從來不拜承恩詔。幸難僥。新妝飛燕何處逞妖嬈。
【尾聲】芳姿二八幽宮俏。四景盡傷懷抱。唱斷淸音天聽高。
