
【哭岐婆】〔紅翠上紅〕筠亭風細。荷花香遞。湘簾捲起。塵空髹幾。偸閒聊此坐敲棋。西飛白日繩難繫。
【前腔】〔翠〕蘭襟蕙體。輕裙飈綺。逍遙畫宇。神仙難比。時時挈伴恣閒嬉。人生莫負芳年紀。
【繡帶兒】春歸後雲鬟倦理。仙郞杳無歸期。總不憐憔悴紅顏。也難忍冷落班衣。
【宜春令】病體。困沈沈鎮日如癡。豈學人雨尤雲殢。禁不得沒情沒緖。曲闌頻倚。
【降黃龍】把當時送別臨岐。執手叮嚀把糟糠棄。如今呵。相拋萬里。想合受淒涼。是我運蹇時低。
【醉太平】淋漓。幾迴雙淚暗偸垂。怎知我這般滋味。總然帶黃衣紫。到不若廝守少年鴛幃。
【浣溪沙】風弄竹。月在機。誰共泛紫霞金巵。連宵飛夢到天涯。城樓畫角吹覺起。
【啄木兒】觸景添悲。無人處花綻鳥啼。芙蕖絳簇波心綺。幽香暗透紗窗裏。離繡牀羅襪臨池。瘦形骸庭花怎比。
【鮑老催】寂寥自知。林鶯嬾扳連理枝。鸞箋謾寫離恨詩。思懽聚。枉設策。空施計。怎得蕭郞心轉意回。
【上小樓】咱這裏形孤心碎。他懽生錦繡圍。翠樓又恐戀嬌姿。欲待迴文織錦。怎織得幾許相思。
【雙聲子】雲鴻至。江鱗逝。怎不把音書寄。鶯啼序。金錢問。全無些靈意。又怎憑燈鵲龜屍。諸般可疑。望錦衣歸春未審何時。
【尾聲】深情免使傍人議。嗟我懷人天際。專一須看卷耳書。
