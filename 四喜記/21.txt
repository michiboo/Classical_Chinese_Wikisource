
【西地錦】〔占上〕何事愁侵眉黛。燕來人未歸來。夢魂不怕雲山礙。一春長繞天涯。
【黃鶯兒】妝鏡曉慵開。捲珠簾燕子來。冤家去後知何在。高車未迴風流願乖。孤眠羞把鴛衾蓋。〔合〕想多才。雙流粉淚。頓覺減香腮。
【前腔】對景越傷懷。並頭花空滿臺。今番受盡相思害。敲斷寶釵。誰憐病骸。吿蒼天只願相逢再。〔合前〕
【六么令犯憶多嬌】佳期枉猜。知他甚日歸來。前春共賞海棠開。忽見花衰。依舊敎我愁滿懷。〔合〕好景難捱。好景難捱。踏遍花前綠綺階。
【前腔】憂來怎捱。玉醪空泛鸞盃。可憐心焰已成灰。怎得蒼天。默佑使我情永偕。
【雙勸酒】〔丑〕才高貌奇。靑春年紀。風流運低。難逢美妓。紅樓一女俏容儀。今日裏穩是佳期。
【羅帳裏坐】春花正吐。春鶯正啼。當此不樂。豈為得計。千金肯惜。偎紅倚翠。〔合〕嬌歌妙舞鬱金盃。盡打破愁城萬曡。
【前腔】〔旦〕五花寶馬。千金美衣。風流灑落。如君有幾。多蒙光顧。不勝之喜。
【前腔】〔丑〕我將這黃金似土。白玉如泥。回天轉日。從來權勢。如今不順。終遺後悔。〔合前〕
【前腔】〔占〕山盟已定。鸞情怎移。倚強逞富。難違道理。要成配偶。江枯岳圮
