
【絳都春】〔生上〕池荷展葉。聽高枝午蟬奏。風聲咽。石竹花香。白玉欄干絲樹遮。新篁漸長琅玕節。更樓畔海榴醉纈。數聲漁笛。木蘭船上。採蓮歌接。
【出隊子】〔旦〕朱明時節。覽物令人心意說。薰風翻動翠裙褶。嬌面斜遮紈扇潔。〔紅翠〕扯落庭花嫩紅一捻。
【女冠子】階除簇簇錦葵列。亂採遊蜂。鬭飛輕蝶。蕉樹抽長鬣。微朵綻紅頰。看前湖兩閒鷗隨畫楫。翠巍巍柳陰中老黃鶯弄舌。
【滴金子】〔旦〕情偕鳳侶相和切。看取同心新帶結。相攜共賞歡意奢。謾收了針線帖。〔生〕白雲精舍裏。景致還好。同去那邊一賞則個。〔旦〕細鈿穩貼。步忙移忽驚環珮跌。薜蘿徑斜。短蔓撁衣似拽。
【畫眉序】〔生〕幽尋到精舍。雲母屛間水簟設。愛如年長日。笑霏玉屑。引狂興酒斝頻斟。消渴吻一盃交啜。更誇那畫堂中滿品題筆走龍蛇。
【啄木兒】歷風亭。臨水榭。向冰山盡觀遍閱。既然有琴在此。試彈一曲到好。細撫瑤琴將心事寫。難得個兩情恰。比翠鶼鶼不爭些。連理芳枝相似者。到底團圓不差別。願地久天長懽永協。
【三段子】〔旦〕嵐橫靄曡。天色已晚。回去了罷。〔生〕興猶未盡。向斜陽歸未決。〔旦〕歌殘舞怯。〔紅翠〕收拾回去則個。對芳辰情怎捨。移到小樓上。對月再酌。湘簾半揭。柳梢新上一鉤月。〔旦〕見流鶯亂飛郊野。一點雙明星亮晰。
【鬬雙雞】〔紅翠〕水沈香。水沈香金猊添爇。玉筲聲。玉筲聲彩鸞吹徹。薄袂露珠沾惹。翹首看玉繩低越。俏不覺金井上轆轤聲滅。
【上小樓】〔旦〕差迭。靑春易謝。案頭書難暫撇。韋編宣聖也曾絕。自古三餘當足直。恁放意遊野。
【鮑老催】〔生〕文章萬卷俱玩涉。莫辜負好良夜。望銀漢廣寒闕。桂枝高料應折。情深伉儷歡未歇。莫管更籌徹。〔合〕思之歎嗟。百年身如電掣。涼冷變炎熱。熱去又寒冽。光陰迅休計拙。一旦鬢堆雪。懊恨對誰說。
【尾聲】得高歌處歌休歇。喜盃中玉漿不竭。娘子。這等懽樂呵。拚取今朝沉醉也。
