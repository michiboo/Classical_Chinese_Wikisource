
【一江風】〔小旦上〕月圓時。萬里淸光滿。誰在瓊樓醉。冷淸淸翠減紅銷。受盡淒涼味。玉露滴高枝。玉露滴高枝。金風透薄衣。風和露都做了愁人淚。
【月兒高】妝嬾鬆雲髻。愁多瘦香臂。可怪淸秋月。偏照孤幃內。絃斷樽空。難禁這憔悴何時定結。定結鴛鴦對。想他燕爾新婚。不思舊人意。喜燈蕊十分奇。倘然搥碎靑樓。爇明香謝天地。
【玩仙燈】〔末淨〕華屋夜涼微。隔簾櫳玉簫聲起。〔淨〕孫年兄。今夜子京招飮。靑霞之事。定有下落。何不喚他出來。先分付一番。〔小旦上〕仙燈近步入。瑤階夜月明如水。
【金雞叫】〔小生〕涼月澄新霽。閒邀故人小筵懽會。〔末淨〕冰輪玉宇無纖翳。光漾銀舟。香飄金桂。
【梁州序】〔末〕閒雲飛盡淸蟾光滿。玉笛風聲遞遠。知音相遇。何妨此夜遲眠。忽見殘螢照袖。獨鶴停階。庭院天香遍。興來翹首處。更嬋娟。一曲霓裳酒亂傳。〔合〕愁頓解。涼消汗。恍疑身在淸虛殿。塵世裏幾華筵。
【前腔】〔小生〕斜拖絲綰。輕搖紈扇。何處玉樓仙眷。湘簾高捲。遙看寶鑑空懸。暗想當年奇遇。美景依然。眼底人俱換。水晶幽閣裏。象牀閒。欲把幽懷寄素絃。〔合前〕
【前腔】〔淨〕碧澄澄水浸闌干。翠嵬嵬梧桐影轉。更金風細細。暗推歡面。莫敎漏催銀箭。香冷金猊。且自躭佳宴。光陰容易減。豈長員。酩酊須敎似謫仙。〔合前〕
【前腔】〔旦占〕畫堂深鼉鼓音闐。碧空遙紫簫聲婉。怪丁東何處。搗衣砧亂。謾道光陰易度。勛業難期。終遂男兒願。玉壺傾盡後。意無邊。欲駕蘭橈弄碧漣。〔合前〕
【節節高】〔衆〕姮娥永獨眠。可人憐。爭如牛女年年見。銀河淺。烏鵲翩。蒼山遠。瀼瀼玉露荷盤濺。綵鴛夢裏驚相換。〔合〕更取瓊漿共酣歌。淸涼世界更長戀。
【前腔】冰輪乍皎然。正中天。懽娛不覺宵光半。綸巾岸。絺袖偏。棕鞋便。婆娑醉舞人爭羨。東方只恐陽烏換。〔合前〕
【餘文】月團圓。人康健。酒盃莫放此時乾。明夜還應結醉緣。
〔小生〕子野兄。你道豈無失意人。對月空惆悵。我輩暢飮酣歌。如何念彼失意人。〔淨〕失意豈得不念。只怕難得見耳。〔小生〕子野兄此話蹊蹺。想是靑霞有甚消息。〔淨〕一猜就猜着了。先拜孫年兄一拜。我纔說與你知道。〔小生〕靑霞若在。莫說一拜。百拜也不敢辭。〔淨〕靑霞原來移住在永春坊。被一個富豪范銀團強逼成親。再三不肯。投吿在孫年兄處。〔小生〕發落不曾。〔淨〕孫年兄恐那富豪懷恨。從輕發落他去了。靑霞依舊斷還與子京。若不是孫年兄主張。幾乎靑霞與銀團摟在一處了。〔小生〕如此多感。待小生拜謝。〔末〕子京不須如此。一面着人迎取靑霞回來就是。

【金菊對芙容】〔小旦〕慾海收航。煙樓消障。玉釵新整鸞妝。〔小生〕頻勞夢想。今夜裏方解愁腸。〔合〕相逢喜劇。渾如夢寐。勝照銀缸。
【玉山頽】〔小旦〕從伊別後。罷濃妝慵登翠樓。鎮日裏珠淚交流。恨茫茫幾能成就。天長地久。一點丹心依舊。如今虧了孫老爹。〔合〕感謝恩深厚。萬倍難酬。願他名姓覆金甌。
【前腔】〔小生〕為伊消瘦。對鶯花無時不愁。幸今朝續配鸞儔。海誓山盟如何能負。懽容笑口。喜過初逢時候。
【玉交枝】相逢不偶。愛卿卿言和義柔。從今一洗煙花垢。兩情更喜綢繆。相公。離鸞別鳳應解憂。靑霞。雲鄕雨徑休回首。〔合〕把從前風月盡勾。早斷絕鶯侶若燕友。
【前腔】〔小旦〕淸規願守。侍蘭房抱衾與裯。調脂弄粉誰還又。玉箏檀板都收。多謝夫人收留了。良緣已遂君子逑。相公。長條免折他人手。〔合前〕
【餘文】十二時重鸞曡鳳人間有。這和氣春風。方信仙郞福分隆。
