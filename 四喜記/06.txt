
【出隊子】〔小生上〕風情萬種。一宿鴛幃愛已濃。〔占〕蒹葭倚玉喜濃濃。從此靑樓價不同。〔合〕惟願雙心有始有終。
【排歌】〔小生〕麗曲瑤箏。春纖玉鍾。嫣然一朵芙容。紫綃蕩漾錦花叢。一種天香度暗風。眉分翠。臉暈紅。笑深微汗溼酥胸。輕盈態。窈窕容。恍疑仙子下瑤空。
【前腔】鳳臂輕翻。雲鬟半鬆。紗廚月色朦朧。有緣千里喜相逢。春滿陽臺一夢中。歡初合。話未終。惱情偏是五更鐘。交恩厚。設誓重。天長地久此心同。
【前腔】柳暗雕闌。花明綺櫳嬋娟共鬭纖濃。玉階低露鳳鞋弓。妙舞霓裳小院東。環鉤玉。帶綰絨。時乎歌扇撲遊蜂。心非蕩。性更聰。秋波回處惹情濃。
【前腔】賈女香芬。崔娘韻工。王嬙獨抱奇衷。綠珠金谷夜溶溶。洛浦神妃露淺蹤。脂輕抹。粉薄籠。梅妝不減壽陽宮。波沈鯉。漢落鴻。當壚空羨卓臨邛。
【洞仙歌】乘春好用功。學飽身定榮。繼晷及焚膏。莫敎一刻慵。〔合〕休把欲心縱。須將黃卷攻。流連花錦叢。識者必不重。
【前腔】相離不可從。言苦鬱在胸。從此泣空閨。甚日為悅己容。
【前腔】人生若夢中。逝景駒隙同。少壯不舒懷。等閒成皓翁。
〔貼旦弔場〕姐姐。妹子有句話兒。要對你說。〔旦〕但說不妨。〔占〕相公再三設盟。定要娶我為妻。〔旦〕你好癡呵。

【桂枝香】鴛盟空訂。鸞期難定。妹子。你休怪我說。生成陌路姻緣。養就煙花心性。況靑樓望卑。況靑樓望卑。良家難聘。〔占〕宋相公說娶我。〔旦〕好不知事。酒中之言。一時戲謔之語。怎麼認眞。謔辭休聽。細評論。不如風月生涯好。只怕從良福分輕。
【前腔】〔占〕佳緣堪慶。多才可敬。生來一種眞誠。事有十分僥倖。記慇勤誓言。記慇勤誓言。敎我脫逃陷穽。超離邪境。喜難勝。定歸金屋偕婚媾。不向平康管送迎。
【大迓鼓】〔旦〕伊家見不明。金籠怎養野鶩山鶯。空房猿鎖心猶競。裩中景復亂宣平。縱不如此。也只做得個玉簫。要嫁韋皋直等再生。
【前腔】〔占〕何須抵死爭。錦營花陣斷不留情。雲蹤早散陽臺境。喬妝甘謝效釵荊。那宋相公決然娶我。休論王魁不娶桂英。
