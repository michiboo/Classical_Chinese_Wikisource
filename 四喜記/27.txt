
【丹鳳吟】〔外上〕鬢入衰年。素添蒼變。那堪遊子天涯遠。鴻斷鯉沈。鬱懷怎遣。
【行香子】〔旦〕蕊燭頻姸。喜鵲虛傳。憶仙郞夢繞長安。春闈筆戰。未審誰先。對妝臺。羞鸞鏡。冷花鈿。
【石榴花】文場高選。膝下慶雙賢。詞勝景。筆如椽。英雄誰比綠衣仙。騁春風寶馬長安。只憂讓祖鞭。取靈屍卜筮還多遍。定應是虎榜高標。怎不見雁錦遙傳。
【前腔】〔旦〕畫眉人遠。無奈意懸懸。香篆冷。瑣窗寒。綢繆空想別時言。眄天涯玉筯闌干。何時得錦旋。恐蒼天不遂心中願。且殷勤甘旨躬調。望輝光冠帔恩宣。
【不是路】〔丑〕涉盡雲山。早到雍丘下錦箋。〔外〕想是報捷的到了。忙相見。〔丑〕且喜二位相公都高中了。春風得意聽臚傳。〔外〕宋郊宋祁榜上俱有的麼。〔丑〕宋祁前。宋郊第二俱俊選。〔外〕莫不是誤看了。榜上分明豈誤看。〔合〕天從願。聯芳雙桂眞堪羨。不勝懽忭。不勝懽忭。
【前腔】〔淨〕月轡霜鞍。千里馳驅匹馬寒。心如箭。泥金報喜敢遲延。〔見科〕且喜二位相公都高中了。〔外〕方纔有人來報。我知道了。〔淨〕天殺的。又搶我的頭報去了。他敢是不實的。〔外〕他道宋祁中了狀元。宋郊就中了榜眼。是榜上看來的。〔淨〕我道他不實。宋郊前。宋祁第二俱優選。〔外〕莫非是你誤看了。〔淨〕榜上分明豈誤看。〔丑〕我是榜上看來的。顚倒不實。偏你是實的。〔淨〕我不與你爭。見有試錄在此作證。〔旦〕兩下言語不同。莫非都是騙子。〔外〕事有可疑。休相騙。兩辭不合如何辨。轉令心亂。轉令心亂。
【掉角兒】〔末〕榜初懸弟為狀元。兄並列亦登高選。弟先兄倫理非宜。因此上把名更變。〔外〕既然如此。你兩個都是實的。二難名。俱首占。兩人言。皆不謬。合賞金錢。每人送他白銀二兩。〔淨〕多謝多謝。〔合唱〕宮花帽偏。春風杏苑。弟和兄躍馬雙雙。勝似登仙。
【前腔】〔衆〕喜孜孜焚香謝天。笑盈盈滿門懽忭。換門閭榮親顯妻。佇看他達能兼善。際明時。逢聖主。顯嘉猷。成懋烈。旦奭齊肩。〔合前〕
【餘文】喜今朝佳音轉。玉堂金馬兩神仙。會看黃金腰下懸。
