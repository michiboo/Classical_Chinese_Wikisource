
【雲華怨】小窗更靜。滿絺襟都淚痕。玉人何在無由近。連宵落得夢頻仍。長溪日夜滔滔。流不盡萬愁千恨。
【前腔】佳期天靳。總情多難與親。九霄更絕飛鴻信。悔前不合認眞恨。陽臺雲雨茫茫。空坐看落盡燈燼。
【羅江怨】〔靑〕懨懨病。一春難逢可人。淚紅遍染羅袖痕。金樽不解兩眉顰也。紅拂宵征。膽怯金蓮緊。〔小生〕紗廚鳳枕新。紗廚鳳枕新。和你今夜懽娛准。
【□□□】〔占〕你為何困騰騰晝不醒。悶懨懨宵廢眠。囀流鶯為何聽了番成嘆。海棠開為何見了轉淚漣。我和你伉儷情天地遠。合懽意鸞鳳聯。你為何不肯全拋心上言。
【前腔】少年心風絮顚。偶遇着絕世姿煙花賤。急煎煎許結了同衾願。美孜孜成就了共枕懽。怎知道惡風波猛折冤家散。到如今害相思離恨天。怎能彀花再芳菲月再圓。
【江頭金桂】〔占〕可笑你情疎意淺。既相投忍棄捐。試問嬌娃何在。幾載不見。〔小生〕與他相別歲餘。不知所在。〔占〕此女心性何如。若是不好的。娶將來愁不便。但願處事周全。立心和善。只怕倩風情不改。花性仍堅。復落猖狂話傳。況佳人易得。況佳人易得。何須專戀。〔小生〕佳人雖有。難得這般情愛的。〔占〕既然如此。何不就去請來。莫遲延。不妨鳳閣諧重侶。管取鸞膠續斷絃。
【前腔】〔小生〕自愧當年乖舛。感伊家特見憐。若得相容重取。美意不變。你賢聲傳播遠。與他話別秦樓。歲華遷換。好似銀瓶墜井。斷綆無援。重重悶懷難自遣。若魚沈雁杳。魚沈雁杳。尋蹤空遍。〔占〕只怕他又屬豪家去了。〔小生〕我也慮此。意常牽。長條定折他人手。麗曲知調若個筵。
