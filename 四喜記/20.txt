
【滿庭芳】〔生上〕雲斷靑山。煙消綠野。離人最怕芳時。鳥啼花落。偏惹客心悲。總有遊絲萬丈。恨無由絆住遐思。高堂杳鸞閨寂莫。淚向暗風垂。〔小生〕行程何日盡。五雲天闕猶迷。〔淨〕望杏花深處。風蕩酒旗。〔末〕試且開懷一醉。垂柳下暫繫羣驪。〔合〕還期望宴瓊林胥衣錦。
【甘州歌】〔生〕靑雲萬里。信英雄足下。自有階梯。春闈催赴。早登程逐伴奔馳。殘紅遠道家何在。垂白高堂夢不違。〔合〕圖名利。嘆別離。韶華空滿楚江湄。經風臥。帶月炊。何時醉賦杏園詩。
【前腔】〔小生〕寒窗十載餘。論男兒壯志。豈肯卑棲。門閭須換。幸文章際遇昌期。題名共列黃金榜。獻策同登白玉墀。〔合〕蛟髯奮。鳳翅齊。桃花春浪錦鱗飛。龍為馬。錦作衣。六街爭看狀元歸。
【前腔】〔末〕融和日正遲。見園林多少。紫絕紅奇。春光如海。颺晴空落絮沾泥。煙中畫蠲衝蘭渚。花外流鶯喚竹枝。〔合〕山連水。路遶溪。馬蹄香印落花泥。莎村杳。野店稀。輕風捲起酒家旗。
【前腔】〔淨〕長亭傍水西。見鞦韆紅粉。笑語聲低。遊人如蟻。轉朱輪驀過香堤。陽春不散窮途恨。麗景翻牽故國思。〔合〕魂將斷。心更悲。惱人杜宇隔花啼。催征斾。瞻帝畿。五雲深處鳳樓迷。
【尾聲】行勞倦日暝時。停鞭沽酒不須疑。共醉前村燈下盃。
〔末小生弔場〕熟察尊兄。必玅於風情者。適間家兄在上。不敢細談。途中無以為樂。同到前樓。紅裙一醉何如。〔末〕正合吾意。〔淨〕你兩人瞞得我好。令兄行路勞倦。後樓上歇息去了。我每且自取樂則個。〔小生〕此間妓女。必無可意者。〔淨〕若要可意。除非是董靑霞。〔末〕靑霞想是宋兄貴俵。〔淨〕不是甚俵。卻是心肝。店主人安排酒過來。我每唱飮一盃。〔丑〕酒在此。〔旦上〕動人紅一點。醉客酒千鍾。列位相公萬福。〔衆〕姑娘免禮。〔旦〕只是奴家一人來奉酒。〔末〕便是你也罷。〔衆飮酒介旦唱〕
【對玉環】花下雙成。妖嬈何足稱。月下崔鶯。娉婷何足稱。百媚自天生。千嬌許誰並。妙舞春風。香裊薄羅輕。醉唱春風。音調金縷淸。
【淸江引】身材十分生得俊。蘊藉風流性。千金買笑難。二八春方盛。倘才郞一見渾如命。
【對玉環】密約難成。凝妝空待等。暗卜難逢。焚香空待等。漸漸到三更。才郞不志誠。淚滿鮫綃。難當今夜情。獨抱衾裯。中宵等到明。
【淸江引】才郞果然多薄倖。害得我懨懨病。若還得見他。定不饒他醒。又只恐罰酒時心不硬。
