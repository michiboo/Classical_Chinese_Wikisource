
【齊天樂】〔生上〕碧山院落紅塵迥。萬竹琅玕翠吟。滿院荷香壓葵影。信是人間佳景。〔小生〕極星耿耿。共酌酒娛親。戲彩趨庭。〔合〕默禱蒼穹。願年年此日慶長生。
【花心動】〔旦〕瑞應誕辰。出妝臺早喜壽筵開整。香護鮫綃。翠點花鈿。堂前敬捧霞觥。〔紅翠上〕玉喉嘹喨冰肌靚。歌舞處不減雙成。〔合〕這歡樂萬兩黃金難並。
【寶鼎兒】〔外〕幾年雲臥。不覺鏡裏霜痕滿頂。期鶴算謾呑石髓。保童顏何煩丹鼎。最喜森森雙桂。雲路翺翔可等。〔合〕看綺席羅衣。怳疑身在瑤池仙境。
【畫眉序】槐夏壽筵淸。瀲灩金尊紫霞冷。看星輝南極。地接蓬瀛。輕風送十里荷香。舞鶴亂半簾松影。〔合〕滿門齊赴蟠桃宴。人人共祝長生。
【前腔】〔旦〕纖手細調冰。棗列安期玉漿冷。看麟脂案疊。鳳髓盤盈。謾誇他九轉丹成。爭看恁雙飛舃影。〔合前〕
【前腔】〔生〕絃管奏新聲。金縷輕歌玉喉冷。看衣翻雲翠。篆裊煙靑。波深處蓮結龜巢。書傳後竹留鸞影。〔合前〕
【前腔】〔外〕金軸映花明。絳炬高燃畫屛冷。看碧筒浮蟻。蒼麈揮蠅。喜庭前桂樹芳陰。愛樓畔棣華繁影。〔合前〕
【鮑老催】〔紅翠〕捧觴再慶。懸弧喜當三伏景。翩翩朱履來門徑。聽短簫吹。細管咽。淸笳競。爭誇壽域多齊勝。小堂碧映湖千頃。更化列靑松嶺。
【雙聲子】〔合唱〕盃須罄。盃須罄。論富貴皆前定。懽須競。懽須競。論壽考皆前定。全福盛。全福盛。祝非佞。祝非佞。看雙雙鳳翥。繼沾恩命。
【尾聲】魯陽戈何須整。百歲椿枝長秀挺。須信丹臺舊有名。
【掛眞兒】〔淨末〕山斗聲華爭引領。〔外〕請裏面相見則個。〔淨末〕蒙不鄙倒屣懽迎。〔外〕幸遇佳賓。孩兒。重開壽席。〔合〕拚取今朝酩酊。
【賞宮花】欣逢壽朋。感殷懃祝壽情。壽鹿啣花至。壽鶴向人鳴。〔合〕喜逢壽域樂昇平。滿斟壽酒祝遐齡。
【前腔】〔末〕詳觀壽徵。炯雙瞳壽眼淸。壽䫉多浮垢。兩耳壽毫生。〔合前〕
【前腔】〔淨〕濙濙壽星。壽筵前分外明。人世難逢壽。五福壽先稱。〔合前〕
【前腔】〔生〕重斟壽觥。紫金盤壽菓盈。壽燭留長耀。滿眼壽香騰。〔合前〕
