
【上林春】香霧靑霏。祥雲紅繞。千官擁金鑾殿曉。鳴鞘隱隱聲傳。仰見龍鱗日耀。
【閱金令】臣宋郊。臣聞繼天出治。代有哲君。獨贊重華紹放勳。功齊乾與坤。唐虞逝。陵夷不可論。〔小生〕
【前腔】臣宋祁。臣聞帝王治法。載在典墳。要務須還成性存。眞為衆妙門。且住。我將這三墳五典。八索九丘。講起來呵。成功太。煥乎其有文。〔丑〕
【前腔】臣李淑。臣聞聖賢所學。不在飽溫。正業惟將德性尊。知行豈必分。狥謬誤。多由識見昏。〔淨〕
【前腔】臣張先。臣聞股肱元首。明良喜聞。虎有風從龍有雲。渭莘多隱淪。勤徵聘先明蕕與薰。
【六么令】〔末〕策陳晁董。草茆言深動宸衷。臚傳金殿響流鴻。齊拜賜帽花紅。綠袍着處君恩重。
【前腔】〔衆〕坤宮馭統。助飛龍尙在年沖。垂簾親理萬幾叢。寰宇內樂時雍。詔宣綸綍人欽奉。
【窣地錦襠】少年三策獻重瞳。柳色新袍賜九重。男兒到此是豪雄。濟濟瀛洲步同。〔衆鼓樂上〕
【前腔】均承霄漢渥恩濃。宴設瓊林羅綺叢。天街十里杏花紅。人似神仙馬似龍。
【畫眉序】天馬步瀛洲。恩賜黃封杏花酒。喜難兄難弟。並占鰲頭。覽對策雖可祁前。論雁序何當郊後。〔合〕自今莫負登庸寵。赤心共扶元首。
【前腔】〔生〕龍袞受雙球。儀鳳祥麟在廷藪。喜風雲際會。懋著嘉猷。金闕靜西顧憂紓。玉堂閒東封書就。〔合前〕
【前腔】〔淨丑〕淸世足文儔。萬丈奎光燭台斗。喜皇家密網。一旦都收。四海慶雙桂聯芳。千年羨三元擢秀。〔合前〕
【前腔】〔小生〕華宴列奇饈。翠釜駝峯世罕有。喜名榮燒尾。綾餅紅綢。冠蓋擁柳障靑圍。絃管應鸝簧春奏。〔合前〕
【撲燈蛾】〔衆〕金樽頻勸酬。金樽頻勸酬。歸馬天街驟。轉過垂楊路。不覺夕陽時候也。感深厚。待賢禮數遇成周。今朝不負。十年窗下。黃卷苦埋頭。
【意不盡】一章奏表還摛就。醉夢後遙聽鐘漏。齊具衣冠拜冕旒。
