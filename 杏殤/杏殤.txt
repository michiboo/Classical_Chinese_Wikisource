凍手莫弄珠，弄珠珠易飛。
驚霜莫翦春，翦春無光輝。
零落小花乳，斕斑昔嬰衣。
拾之不盈把，日暮空悲歸。
地上空拾星，枝上不見花。
哀哀孤老人，戚戚無子家。
豈若沒水鳧，不如拾巢鴉。
浪鷇破便飛，風雛嫋相誇。
芳嬰不復生，向物空悲嗟。
應是一線淚，入此春木心。
枝枝不成花，片片落翦金。
春壽何可長，霜哀亦已深。
常時洗芳泉，此日洗淚襟。
兒生月不明，兒死月始光。
兒月兩相奪，兒命果不長。
如何此英英，亦為吊蒼蒼。
甘為墮地塵，不為末世芳。
踏地恐土痛，損彼芳樹根。
此誠天不知，翦棄我子孫。
垂枝有千落，芳命無一存。
誰謂生人家，春色不入門。
冽冽霜殺春，枝枝疑纖刀。
木心既零落，山竅空呼號。
班班落地英，點點如明膏。
始知天地間，萬物皆不牢。
哭此不成春，淚痕三四斑。
失芳蝶既狂，失子老亦孱。
且無生生力，自有死死顏。
靈鳳不銜訴，誰為扣天關。
此兒自見災，花發多不諧。
窮老收碎心，永夜抱破懷。
聲死更何言，意死不必喈。
病叟無子孫，獨立猶束柴。
霜似敗紅芳，剪啄十數雙。
參差呻細風，噞喁沸淺江。
泣凝不可消，恨壯難自降。
空遺舊日影，怨彼小書窗。
