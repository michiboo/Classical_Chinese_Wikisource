
長安不可望，遠處邊愁起。
輦轂混戎夷，山河空表裏。
黃雲壓城闕，斜照移烽壘。
漢幟遠成霞，胡馬來如蟻。
不知涿鹿戰，早晚蚩尤死。
渴日候河清，沈憂催暮齒。
愁看秦川色，慘慘雲景晦。
乾坤暫運行，品物遺覆載。
黃塵漲戎馬，紫氣隨龍斾。
掩泣指關東，日月妖氛外。
臣心寄遠水，朝海去如帶。
周德更休明，天衢佇開泰。

