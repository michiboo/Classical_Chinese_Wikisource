
北登薊丘望，求古軒轅臺。
應龍已不見，牧馬空黃埃。
尚想廣成子，遺跡白雲隈。
南登碣石坂，遙望黃金臺。
丘陵盡喬木，昭王安在哉。
霸圖悵已矣，驅馬復歸來。
王道已淪昧，戰國競貪兵。
樂生何感激，仗義下齊城。
雄圖竟中夭，遺歎寄阿衡。
秦王日無道，太子怨亦深。
一聞田光義，匕首贈千金。
其事雖不立，千載爲傷心。
自古皆有死，狥義良獨稀。
奈何燕太子，尚使田生疑。
伏劒誠已矣，感我涕沾衣。
大運淪三代，天人罕有窺。
鄒子何寥廓，漫說九瀛垂。
興亡已千載，今也則無推。
逢時獨爲貴，歷代非無才。
隗君亦何幸，遂起黃金臺。

