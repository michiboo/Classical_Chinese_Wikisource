
潮水定可信，天風難與期。
清晨西北轉，薄暮東南吹。
以此難掛席，佳期益相思。
海月破圓影，菰蔣生綠池。
昨日北湖梅，開花已滿枝。
今朝東門柳，夾道垂青絲。
歲物忽如此，我來定幾時。
紛紛江上雪，草草客中悲。
明發新林浦，空吟謝朓詩。
〈一本題作《金陵阻風雪書懷寄楊江寧》云：潮水定可信，天風難與期。清晨西北轉，薄暮東南吹。以此難掛席，沿洄頗淹遲。使索金陵書，又叨賢宰知。弦歌止過客，惠化聞京師。歲物忽如此，我來復幾時。紛紛江上雪，草草客中悲。明發新林浦，空吟謝朓詩。〉

