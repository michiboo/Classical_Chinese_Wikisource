
寺有泉兮泉在山，鏘金鳴玉兮長潺潺。
作潭鏡兮澄寺內，泛巖花兮到人間。
土膏脈動知春早，隈隩陰深長苔草。
處處縈迴石磴喧，朝朝盥漱山僧老。
僧自老，松自新，流活活，無冬春。
任疏鑿兮與汲引，若有意兮山中人。
偏依佛界通仙境，明滅玲瓏媚林嶺。
宛如太室臨九潭，詎減天台望三井。
我來結綬未經秋，已厭微官憶舊遊。
且復遲迴猶未去，此心秪爲靈泉留。

