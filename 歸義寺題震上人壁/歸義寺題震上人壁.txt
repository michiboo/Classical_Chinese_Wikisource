
入谷逢雨花，香綠引幽步。
招提饒泉石，萬轉同一趣。
向背森碧峰，淺深羅古樹。
堯皇未登極，此地曾隱霧。
祕讖得神謀，因高思虎踞。
太陽忽臨照，物象俄光煦。
梵王宮始開，長者金先布。
白水入禪境，碭山通覺路。
往往無心雲，猶起潛龍處。
仍聞七祖後，佛子繼調御。
溪鳥投慧燈，山蟬飽甘露。
不作解纓客，寧知捨筏喻。
身世已悟空，歸途復何去。

