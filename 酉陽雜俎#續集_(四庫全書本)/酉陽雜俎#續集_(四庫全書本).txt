《酉陽雜俎》二十卷，續集十卷，〈內府藏本。〉唐段成式撰。成式字柯古，臨淄人，宰相文昌之子，官至太常卿，事蹟具《唐書》本傳。是書首有自序云：凡三十篇，為二十卷。今自《忠志》至《肉攫部》，凡二十九篇，尚闕其一。考《語資》篇後有云：「客徵鼠虱事，余戲摭作《破虱錄》。」今無所謂《破虱錄》者，蓋脫其一篇，獨存其篇首引語，綴前篇之末耳。至其續集六篇十卷，合前集為三十卷，諸史志及諸家書目並同。而胡應麟《筆叢》云：「《酉陽雜俎》世有二本，皆二十卷，無所謂續者。」近於《太平廣記》中鈔出續記，不及十卷。而前集漏軼者甚多，悉鈔入續記中為十卷，俟好事者刻之。又似乎其書已佚，應麟復為鈔合者。然不知應麟何以得其目？豈以意為之耶？其書多詭怪不經之談，荒渺無稽之物，而遺文秘笈，亦往往錯出其中。故論者雖病其浮誇，而不能不相徵引。自唐以來，推為小說之翹楚，莫或廢也。其曰《酉陽雜俎》者，蓋取梁元帝賦訪酉陽之逸典語。二酉，藏書之義也。其子目有曰《諾臯記》者，吳曾《能改齋漫錄》以為諾臯，太陰神名，語本《抱朴子》，未知確否？至其《貝編》、《玉格》、《天咫》、《壺史》諸名，則在可解不可解之間，蓋莫得而深考矣。

