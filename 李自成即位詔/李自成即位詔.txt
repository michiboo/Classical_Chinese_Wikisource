上帝鑑觀，實維求莫，下民歸命，袛切來蘇。命既靡常，情尤可見，粵稽往代，爰知得失之由；鑑往識今，每知治忽之故。茲爾明朝，久席太寧，浸弛綱紀。君非甚暗，孤立而煬蔽恆多；臣盡行私，比黨而公忠絕少。賂通官府，朝端之威福日移；利擅宗紳，閭左之脂膏殆盡。肆昊天聿窮乎人愛，致逃民爰苦於祲災。朕起布衣，目擊憔悴之形，身切痌瘝之痛，念茲普天率土，咸罹困窮，詎忍易水燕山，未蘇湯火。躬於恆冀，綏靖黔黎，猶慮爾君若臣，未達帝心，未喻朕志，是以質言正告：爾能體天念祖，度德審幾，朕將嘉惠前人，不吝異數。如杞如宋，享祀永延，用彰爾之孝；有室有家，民人胥慶，用彰爾之仁。凡茲百工，勉保乃闢，抑商孫之後祿，慶嘉客之休聲，克殫厥猷，臣誼靡忒。惟今詔令，允布腹心，君其念哉。罔怨恫於宗工，勿阽危於臣庶，臣其慎哉。尚效忠於君父，賡詒穀於身家。永昌元年，謹詔。
