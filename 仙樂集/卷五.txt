仙樂集卷之五
輪回幾萬遭，去愛命清逃。造化無中有，沖和坎離交。
物外逃生死，常如初時志。通真全妙慧，可稱修仙子。
性光命似油，微妙閑中搜。照見無虛妄，碧天皓月秋。
輪回生死大，覺悟通法海。舉意合真經，混塵明世外。
清通神氣靈，上士悟無爭。達理全功行，碧霄雲外行。
得道自然真，青蓮出垢津。掛礙心無礙，蛻形身外身。
舉意除憎愛，形衰真性在。頓明道眼開，聖經自然解。
道覺明真趣，慧通達萬古。自然清志堅，性命光圓去。
日用縛顛猿，虛心微妙傳。剔開真道眼，清意見靈仙。
清柔神氣靈，濁惡性無明。悟道超生滅，真歸天外行。
善清脫生死，天瑩萬光明。真通全妙理，歸去踏雲行。
正理掩他非，道通霄漢梯。應緣無掛礙，功了行無虧。
美色悟骷髏，知空意莫留。頓明性命大，真了洞天遊。
到岸了無生，沖和道性靈。命住圓成了，夷然功行盈。
善覺不爭空，忘塵見道功。微通三寶結，金光射玉峰。
輪回生死大，保命忘世愛。雲水伴松峰，慧靈觀自在。
無我微光覺，道成免販殼。理明至德全，靈象無中握。
日用六根清，悟真道理明。自然全萬行，歸去碧霄行。
他非似己過，謙下真明我。降火煉金鉛，行全無為果。
物盡道真常，夷清至德長。忘言明妙理，命住結丹光。
德全憎愛盡，天道難詢問。覺了自然通，陽純雲路近。
守道真無罪，迷難悟則易。天青萬象明，升仙免下鬼。
輪回萬萬遭，見道死生逃。出了陰陽殼，沖和坎離交。
大悟不爭空，至明萬事容。隱仙真厭濁，洞外伴森松。
清真悟死生，保命氣神靈。行通全萬善，功了到蓬瀛。
違道履薄冰，愛迷性命沉。傻猿擒縛住，積行聖賢欽。
輪回生死大，不悟恩生害。頓覺洞天遊，理明通法海。
日用寸無愆，始終仗志堅。陽純靈耀燦，無缺十分圓。
無爭至德全，道覺妙微傳。應變真明瞭，蛻形蓬島仙。
見道性無爭，沖和萬慧明。自然全至行，厭世洞天行。
進真入碧虛，退志有酆都。莫退也休進，遊山混世居。
明真一遇仙，日用汞烹鉛。達了清平行，道玄天地先。
得道不爭空，混塵眾垢容。他年真厭世，洞外伴森松。
清虛志要堅，世外好修仙。道免輪回苦，真升萬古傳。
物盡真無死，清通道慧生。自然明萬化，忘世應緣平。
保命通真福，通天開慧目。明元道寶全，真去朝元速。
靈峰超苦海，覺悟真明解。得意卻忘言，道成天地外。
明知世夢虛，幾個出塵居。達理明天道，真通古今書。
守道悟完顏，自然慧目看。靈虛真弗朽，清澈古長安。
道覺超生死，頓明明奧旨。清志有始終，樞機賢聖賜。
忘貪去罪病，達理修性命。隱道伴松峰，他年朝至聖。
輪回萬萬遭，明道死生逃。清命圓無缺，變通運卦爻。
日用覺清通，無爭萬事容。真常明至道，歸去與仙同。
出塵清志堅，道覺養三田。長就靈苗了，真光麻麥傳。
通微道眼開，真了到蓬萊。物外超生死，亙靈沒地埋。
頓悟樂希夷，樞機泯見知。天青萬象顯，祥耀透簾幃。
正理悟清平，自然盡愛憎。道明全至行，蛻殼現真形。
念道真無罪，新愆不造異。清通合聖經，保命神超彼。
柔弱氣神靈，松峰之下行。了仙隱福地，達理行功成。
了真清一志，得道超生死。三寶變純陽，升仙名達士。
清虛悟性命，去住如對聖。厭世洞天遊，隱真積至行。
女男如父母，正念聖賢許。真靜奼嬰歡，道成救七祖。
洞天四面青，雲外列圍屏。松峰磻石坐，無事誦仙經。
四假似環庵，翠煙萬頃貪。靈龜隨皓鶴，伴我共成三。
常善氣清深，沖和無垢侵。靈珠明道體，結就水中金。
苦形慾念忘，清命免無常。守道通仙福，真明現寶光。
日用愛憎無，超塵入碧虛。真常全道德，歸去到仙都。
正理悟通經，天青道象明。意清祥耀燦，照見亙初靈。
堅志不爭空，真明萬慧通。養成無價寶，現出亙初容。
妙道微明用，靜通光運動。氣神相見靈，意厭浮生夢。
理明達萬古，清志真仙舉。蟬蛻免輪回，雲歸朝聖主。
萬古生死大，古今幾個解。清虛了性命，海變松枯在。
守清神氣靈，道理自然明。萬行真平了，語通合聖經。
萬物陰陽外，道堅真不壞。謙清上善歸，應變通元海。
飽暖身閑意，苦形降伏易。命住道通真，陽純免下鬼。
萬劫落輪回，頓明霄漢梯。命全性耀燦，雲步樂希夷。
真通萬慮忘，得道免無常。物外超生死，碧虛現寶光。
道用縛傻猿，形忘真自然。微通祥耀燦，射透九重天。
正理應方圓，道通真湧泉。閴明全萬善，達了行功圓。
抱道通生路，心死命光住。氣神相見靈，至理明千古。
覺了陰陽外，至真明道大。命清無滅生，厭世升仙界。
清志有始終，明知世愛空。神舟超彼岸，雲步出靈峰。
明我悟謙通，混元虎逐龍。自然三寶結，真了與仙同。
得道免輪回，靈峰霄漢梯。洞天修性命，今古幾人歸？
四假似浮漚，真明月正秋。人牛都不見，光耀照山頭。
限到變骷髏，知空一念休。命生免下鬼，了道去瀛州。
出有無生死，達理明真士。清善始終志，微妙靈中賜。
微通道眼開，覺了見如來。無生路上去，雲步到蓬萊。
雲步到微通，照明似燭紅。世華真拂盡，茶味爽靈容。
日用善清通，住行坐臥功。周天運降火，光照虎隨龍。
萬愆心斷絕，性似中秋月。保命隱松峰，無事看莊列。
日月頓無常，二輪飛走忙。傻猿縛得住，真去從丹陽。
道通明性命，意定真清靜。有志免輪回，仙鄉咫尺近。
進道死無怕，如蟬脫下假。都了上青霄，清聲寶無價。
順真無憎愛，萬清通法海。虛明道理解，應緣無掛礙。
心靜至真靈，真常道眼明。自然通萬慧，舉意合仙經。
垢盡道明真，沖和氣養神。清通為日用，命外更無親。
正趣覺通明，命清神氣靈。自然全道慧，應有行功成。
大悟不爭空，混塵眾垢容。清平全道德，厭世隱靈峰。
念動想骷髏，真明鉛汞收。道成別有體，蛻殼上雲頭。
謙柔和氣清，無濁命光停。達理全功行，應塵泯愛憎。
頓覺明真我，周天運降火。燒見黃金體，道證無為果。
世外不爭空，身青如萬松。潺湲通似性，道了虎隨龍。
居山遠是非，今古幾人依。得道無生死，命圓霄漢梯。
迷著似燈蛾，油窩焦爛多。孤雲伴野鶴，自在出娑婆。
至德愛憎無，真平萬病除。了心三寶結，道達物難拘。
擒猿志要堅，意定汞明鉛。生滅輪回免，大羅歸去仙。
真清保性命，垢盡如明鏡。照耀自然光，蛻形朝至聖。
心死性光生，忘情覺命停。道成別有體，真去自然升。
無生泯萬愆，盡愛命光圓。柔弱氣神定，真通道德全。
去除物我心，日用理幽深。覺了真明達，陽純神鬼欽。
覺悟不爭空，他非應變容。自然全福行，真了到蟾宮。
物盡道光生，天青寶鑒明。命清圓弗缺，應變自然靈。
販骨死生大，了真通世外。道成別有體，海變松枯在。
守真覺道安，達理悟雙關。微妙通顛倒，垂光煉大丹。
出家不管家，混俗心無俗。動靜兩俱忘，道通消三毒。
氣降至神靈，忘情覺命清。自然三寶結，達理行功成。
修行搜己過，意定勝打坐。世外伴松峰，志堅成道果。
無爭全上士，抱道憑清志。動靜兩忘常，了真無老死。
苦形濁念無，世夢轉頭虛。清靜調嬰奼，雲歸蓬島居。
通善氣神和，去憎道行多。慧靈天地外，萬偽弗能過。
達道自然明，清平功行盈。貪爭心意盡，養就氣精神。
販骨死生大，忘塵通世外。命清寶鑒圓，抱道真光在。
交錢收領契，依理成交易。未足寫文會，代餘便去稅。
大悟不爭我，德全無上果。周天十二通，丹結運真火。
超塵達生死，性定自然靈。命住光無缺，理通應變明。
道明真悟堅，空色兩俱捐。達了忘塵慮，人間自在仙。
愛者卻如冤，人間第一賢。許龐拔宅去，雞犬從升天。
大悟性無爭，沖和覺慧明。命清陽耀燦，應變自然平。
厭濁洞天居，了真達古書。清通全萬慧，雲水樂無餘。
無我覺真明，沖和神氣靈。自然金耀燦，道達出陽陰。
迷陰蛾戀燈，就死入油烹。形似丹霄鶴，蓬萊雲路行。
身若草頭珠，頓明世偽虛。萬年松檜下，閑看古賢書。
真明道眼開，清意性無災。趖了無邊業，超升去弗來。
形病真無病，修行清保命。道成身外身，真了朝仙聖。
天瑩千光懸，心清見本真。寶光圓不缺，命住兩全成。
道全性命大，至理深如海。頓明物我忘，古今幾個解？
應塵似水準，達道意無憎。養就真三寶，雲歸朝上清。
善光明道禧，世外樂希夷。達理通天行，了真霄漢梯。
蛾燈愛是癡，清命月無虧。下鬼上仙路，升沉悟與迷。
修真要堅志，學道終如始。虛空賢聖知，性命超生死。
混世隱名山，俱忘動靜安。真常性弗變，跳出死生關。
身閒雜念多，迷偽戀燈蛾。早悟雲邊鶴，飛升入大羅。
念道真無病，行住如對聖。清平至德全，蛻殼光無映。
大道本無修，隨緣莫外求。命全無價寶，真去列仙儔。
正理離中邊，性如出水蓮。碧天雲散盡，秋夜寶光圓。
忘塵覺性明，悟理洽仙經。命耀圓無缺，自然遠死生。
常善縛心猿，真通結汞鉛。道成別有體，蛻殼去升仙。
敬道了真修，無歡意沒愁。筠軒看古教，達理行功周。
趖免恩生害，頓明性命大。黍珠光運轉，海變松枯在。
悟道不爭空，真明萬偽容。自然全上善，應變行功通。
美貌想骷髏，善清鉛汞修。道全真弗朽，歸去上雲頭。
知空清志堅，愛者卻如冤。蛾戀燈光死，雲閑鶴遇仙。
俗念我人無，真通性不愚。養成全玉體，換了這形軀。
大見悟無爭，沖和神氣靈。清平全至德，真去似飛星。
謙清至德歸，雲水任東西。道性明樞要，自然結坎離。
苦體色心消，鬧中悟寂寥。真常忘動靜，歸去上丹霄。
清真脫死生，縛住傻猿寧。氣結神靈達，了歸雲路行。
得一真明大，道全通世外。人間混俗塵，掛礙無掛礙。
道免死生危，了真霄漢梯。命光如皓月，愛泯永無虧。
卦盡休爭我，功圓成道果。天青萬象明，照見元初個。
他非如自過，意定勝身坐。不著有形物，無愆成道果。
正理解清平，自然明大成。忘情全命耀，道養氣神靈。
常善運真火，靈通覺無我。廣明萬慧應，性似青蓮朵。
清平妙進明，頓覺氣神靈。達理中邊棄，自然入大乘。
真通萬事容，清志碧虛中。汞結神光燦，道全了行功。
無爭道性強，保命濁情忘。永免輪回苦，真歸蓬島鄉。
善通覺有明，道闡樂真榮。厭世松峰畔，功成朝玉清。
動靜兩俱忘，自然覺性常。汞鉛成大藥，真了到仙鄉。
清善存三一，擒猿意不出。真明應變通，福地去遊歷。
對景省燈蛾，志堅出愛河。松峰霞洞隱，得一行功多。
德平萬垢容，清命與仙同。達理真無變，蓬萊雲路通。
善清爭性命，覺了傻猿定。天動氣沖和，陽純朝至聖。
通善滅無明，忘貪有甚爭。天條心不犯，歸真道光升。
無我氣神清，命圓大道成。知明萬慧達，真去住蓬瀛。
忘情覺命堅，達理性明賢。氣順珠光燦，功成蓬島仙。
無我氣神靈，忘情命耀成。始終真在道，歸去到蓬瀛。
志堅明性命，妄盡心猿定。妙覺氣沖和，道成朝至聖。
道明出死生，真養氣神精。達理通靈慧，自然應變平。
念道消三毒，清心忘六欲。志堅全性命，知足通清福。
輪回五道轉，不造萬愆免。趖業樂清虛，保命真修煉。
苦形忘愛念，命住修真驗。守道有終始，陰消因慧劍。
通經明正理，道覺真無比。混世卻無心，升仙免下鬼。
休苦化人錢，結緣任自然。不貪清福廣，守道意無愆。
虛心包大藏，達理湧泉通。三教無分別，修真第一功。
無情命耀圓，無垢性光圓。無惡黍珠燦，無憎功行圓。
蛾燈迷愛光，遠色免無常。仙伴孤雲鶴，命清得道陽。
通善滅無明，道全神氣靈。命光成補缺，碧耀晃虛清。
臭爛變骷髏，迷陰墮馬牛。清真全性命，蓬壺閬苑遊。
通善行清深，自然火煉金。功成真厭世，福地偽難侵。
守真堅志了，常善通微妙。氣絕命光圓，古今明者少。
無爭善氣清，光照似飛星。混合形神異，碧霄雲外行。
先天乃道初，生死物難拘。清命圓光瑩，陽純蓬島居。
垢盡晃空虛，真明棄有無。定光通萬慧，達了古今書。
性光命似油，忘愛了真修。世戀骷髏夢。千生臥土丘。
蛾戀燈光死，鶴尋雲路生。兩般由自己，天瑩萬輝明。
頓明厭世空，高臥白雲中。養就真鉛汞，超升出寶峰。
定光得志寧，覺了亙靈明。達理全功行，命圓脫死生。
德全盡愛憎，去濁寸靈明。養就真鉛汞，蛻形朝上清。
