仙樂集卷之二
一百六十一首
念道覺真安，命清勝煉丹。通天全至行，跳出死生關。
昨日似陳團，今朝憂又歡。靈虛齋敬禮，知觀謝尊官。
無爭禍不侵，有道聖賢欽。積行生生貴，福真莫外尋。
禪通明釋藏，禪定真無相。禪慧口難言，禪天無缺朗。
無事不貪求，無爭不辯休。無言只念道，無喜亦無憂。
一別又經秋，去都過保州。尊官為念道，覺轉近西遊。
垢盡寶光明，碧天萬里青。真平全至行，應變悟仙經。
輔國置仙庵，舍資道福貪。辯能明萬有，會得卻如憨。
積行妙通天，心真泯萬愆。古今明瞭者，命住寶光圓。
大道本無修，隨緣弗外求。始終無戀異，歸去列仙儔。
食葷勿殺生，治政似冰清。無事看莊老，通天至行成。
無灶免煎熬，火坑幾個逃。清涼福地別，饑後吃蟠桃。
希夷為道母，赤子是真兒。相見超生滅，升仙行就時。
真平至行全，保命體延年。三教明真理，未仙也是賢。
看地見飛星，沒中聖位靈。兩廂蓋草舍，松檜四邊青。
橋就更修道，無事看聖教。功行兩雙全，了了無生老。
臨水望思山，逍遙出世間。這些幽雅景，不讓古長安。
真通四相忘，頓覺免無常。得道離生滅，蓬萊去莫忙。
莫愛也修憎，真常神氣靈。命清癸耀燦，達理自然升。
草舍近河山，清居厭世間。晝閑看道德，夜靜聽潺湲。
庵傍近會稽，遠卻世塵非。道覺真靈瑩，澄光萬耀輝。
西南近黃白，石窟真仙宅。隱道伴松筠，他年蓬島客。
福地靠三陽，山前是道鄉。龍華同一會，旦望預行香。
山聳應天門，清真酬四恩。有人來問道，應對敬其尊。
幽居近北山，無意想塵寰。助道田三段，養真麻麥餐。
臨水蹬山青，碧天萬里平。頓明全道德，歸去大羅行。
前後有青山，甲庚明二關。一真顛倒妙，空外白雲閑。
上善應清清，行通似水準。天青懸萬象，性閑命光成。
甲地妙通清，真明道象靈。夷然全至行，歸去碧霄行。
舉意掩他非，希夷泯見知。應機明萬慧，無著亦無離。
茅舍喜清居，閑看三教書。自然明妙理，世外樂無餘。
亂作寄汾陽，願人效馬鈺。混塵真世外，蛻殼道仙鄉。
祁雨各逐村，眾善天垂恩。莫殺生靈福，香燈茶果存。
頓覺悟金剛，真明四相忘。無形性不老，認得免無常。
敬信辯真齋，清通免去來。始終心不變，蛻殼到蓬萊。
常開方便門，出入敬真尊。日日酬三孝，時時報四恩。
前廳對後堂，冬夏取炎涼。清善崇三教，人間世夢忘。
順尊至孝全，意靜勝參禪。四相真忘盡，頓明佛是仙。
恍惚發珠光，回光晃八方。瑩明難吐耀，天瑩現真陽。
忘世意休爭，心閑看道經。了真無老死，達理自然明。
真趣道眸開，善清無禍災。沖和全性命，蛻殼到蓬萊。
無惡氣清深，忘情覺水金。虛心真混合，抱道鬼神欽。
頓明世夢虛，趖業洞天居。超彼靈峰畔，欣時看古書。
忘塵悟死生，大違意無爭。應變明真理，他年功行盈。
日用自然真，沖和氣養神。命清金耀結，歸去了仙人。
出入應環牆，真通動靜忘。卦爻明坐臥，陰盡變純陽。
意滅覺真生，微通道眼明。無憎全至行，命住氣神靈。
常似聖賢隨，自然意泯癡。蛾燈聞早悟，真了碧霄歸。
無欲似天青，自然萬象明。亙靈與道洽，應變語如經。
真悟松間鶴，偽迷蛾戀燈。濁清明兩路，就死入油烹。
早早悟骷髏，命清免九幽。金嬰調玉奼，真瑩上雲頭。
清柔神氣靈，盡愛命光成。達理通天道，真升雲路行。
無物道無傳，真通結汞鉛。要歸蓬島去，功行積三千。
造化隱丹經，天青萬象明。真光非意想，顛倒甲通庚。
冬凜采黃芽，夏炎收白雪。金嬰出玉峰，到此離生滅。
善清修性命，泯慮除罪病。道德自然通，他年朝至聖。
日用善清通，氣神相見功。忘情全命耀，真去與仙同。
物似鏡中形，光通萬象明。應塵無掛礙，覺了行功成。
頓明生死大，常善居塵外。巨海變桑田，亙靈與道在。
念道命光圓，無形性達全。自然通上善，蛻殼是真仙。
明道泯爭愛，真通性命大。堅志免輪回，石爛神光在。
目前萬事假，莫縱猿兒傻。樂道喜松峰，趖偽真脫灑。
身老真無老，修行無忒早。命延道德全，也得歸蓬島。
無我神氣清，忘欲癸光停。覺了希夷妙，自然大道成。
世夢轉頭空，忘塵見亙容。仙鄉真景異，雲路仗修功。
輪回幾萬遭，達理死生逃。養就真鉛汞，珠光釣巨鱉。
真通泯世機，頓解死生危。道樂松峰下，沖和結坎離。
濁惡變清善，輪回生滅免。命全光不缺，真了碧霄現。
到岸了無生，靈峰雲外行。樂真隱霞洞，應景對清平。
道善悟無爭，煉真降火生。癸光全法體，蛻殼自然升。
念色想骷髏，真沉墮九幽。無生全道妙，命住訪瀛州。
喜怒寸俱忘，真通性有常。氣和全命耀，蛻殼到仙鄉。
日用自然真，沖和氣養神。意清全癸耀，陰盡碧霄人。
損有了真無，孤雲在碧虛。往來何掛礙，全道是功夫。
真明通理趣，垢盡心開悟。抱道樂清貧，自然達萬古。
販骨幾千遭，無生一念逃。自然通萬慧，保命運陽爻。
上士悟無爭，沖和道眼明。真通全萬行，覺了自然升。
至死常清靜，忘情完性命。超升免下鬼，大羅朝賢聖。
念通明道理，真了無憂喜。陽降氣神靈，孤峰覺岸彼。
縛住傻猿用，真明應不動。清通全道德，靈隱華陽洞。
善和道性通，非是聽如聾。掩惡全至道，明知萬事空。
忘貪有甚爭，無我覺真明。照見亙初面，功成雲路行。
清真保性命，愛盡心猿定。無罪免沉淪，碧霄朝至聖。
從善悟死生，命清神氣靈。玉峰霞洞隱，應變妙通經。
明虛可奉真，降火變紅銀。清志始終達，修成身外身。
細思生死大，到岸離苦海。樂道免沉淪，隱真遊世外。
日用縛心猿，觸來滅黑煙。真常成善果，歸去號神仙。
明一是修行，寸靈常靜清。積行除憎愛，歸去自然升。
月缺變光圓，命全是了仙。意清通道妙，功行積三千。
書院隱青山，修真厭世間。道免輪回苦，逍遙松下閑。
無情石變灰，妙理幾人知。這個真無壞，弗為應有為。
學道要真堅，觸來莫發煙。清通全上善，盡愛命光圓。
失道墮傍生，了真全命靈。理明通古教，厭世洞天行。
蛾愛戀燈光，迷陰命怎常。鶴思松悟覺，真去到仙鄉。
堅志了無生，修真有甚爭。厭塵霞洞隱，保命悟仙經。
達理真超彼，古今通有幾。清平功行全，升入丹霄裏。
清通全性命，忘機泯罪病。覺慧自然明，住行如對聖。
販骨死生大，沉淪千萬載。了真得道陽，海變松枯在。
慧通明正理，得道真超彼。天瑩寶光圓，寒潭清徹底。
日用去貪嗔，真通得道因。微明神氣結，命外更無親。
泯我無災禍，知空都打過。志堅得道陽，應物全因果。
虛心念正通，應變理無窮。達了明無上，汞鉛交結功。
他非似己過，自是無爭我。掩惡揚人美，德全成道果。
降耀覺沖明，自然亙貌靈。塵塵真不染，造化甲通庚。
輪回生滅大，厭世遊天外。堅志樂清平，松枯性命在。
真通和氣清，天瑩寶光明。妙覺真顛倒，自然鉛汞成。
萬通歸無事，念道超生死。應變合真經，自然明奧旨。
至善真無惡，世空意莫著。清平全道德，了了蓬萊約。
妄滅慧光生，善清道性靈。微通全命耀，達理行功成。
心忘道體存，存三酬四恩。他年功了了，亙容朝世尊。
明道性真常，貪嗔濁念忘。清通三寶結，蛻殼到仙鄉。
清一要真堅，盡貪滅舊愆。洞天修性命，功行積三千。
忘愛命光圓，意清似碧天。真明全道理，歸去步雲軒。
失道近傍生，了真雲路行。命清免販骨，達理自然升。
真常意似初，世偽悟知虛。認得無形貌，道通運黍珠。
性光命似油，靈焰照無休。頓覺超升滅，清歡天外遊。
明焰悟三元，無虧寶鑒圓。古今幾個曉，覺了便通仙。
悟道無人我，光通運降火。自然圓耀明，無上應仙果。
奉真清志堅，無物覺先天。汞明全二八，未仙混世賢。
明道掩他非，無憎賢聖知。德全通上善，真去步雲歸。
道用絕貪嗔，沖和氣養神。命清三寶結，蛻殼現真身。
正理自然通，中邊不殢功。慧明鉛汞結，真去與仙同。
日用要擒猿，真如對聖賢。清通鉛汞結，功行了三千。
念道明真用，松峰隱碧洞。清平積行功，性達結鉛汞。
柔弱悟真火，無物通真我。頓覺了真修，應有成真果。
性光命似油，早早悟骷髏。情盡圓無缺，碧霄月正秋。
愛道卻憎貪，真通身內三。沖和全法體，達了蛻行庵。
日用運靈珠，寶光晃碧虛。頓然真覺了，三界外無拘。
無生萬業消，清靜性逍遙。妙用明真理，命圓喜寂寥。
明一靜清常，通微動靜忘。德明真應物，道慧運天光。
沖和道性寧，清命漸通靈。達理忘機了，蓬萊雲路行。
滅惡通真善，慧眼開時見。三寶全修煉，得道輪回免。
大悟不爭空，忘形見亙容。理明全至行，蛻殼住仙宮。
厭世居嶽頂，抱一通壬丙。樂道悟希夷，仙鄉四序景。
抱真悟死生，天瑩萬光明。掛礙心無了，白雲空外行。
退志墮傍生，進真道氣靈。清通全癸耀，平善行功成。
覺了自然常，通微陽養陽。虛無包萬化，至德隱佳祥。
日用理通真，道全物外因。他年功行了，朝聖去攜雲。
人我障真修，趖冤福地遊。松筠常作伴，真了訪瀛州。
頓明通正理，今古人間幾。至德妙清平，靈峰道岸彼。
真覺道眸開，白雲去又來。碧空常自在，鶴引到蓬萊。
大道本無名，地天歸靜清。闃通明萬化，達理行功成。
丘劉譚馬敬，忘形修性命。清志有始終，寸盡萬愆病。
丘劉譚馬善，降火明修煉。結就汞和鉛，勸人依教典。
丘劉譚馬悟，別有祖師度。忘世洞天游，雲霞為伴侶。
丘劉譚馬覺，了道蛻凡殼。升入太虛中，亙靈居杳邈。
了真出死生，應變自然平。理洽天心正，雲歸朝上清。
卦盡命光休，忘情好悟修。孤雲野鶴伴，真了到瀛州。
人我障沖和，善清功行多。命圓全道體，歸去出娑婆。
迷陰沉下鬼，抱道真超彼。清靜奼嬰歡，樂安通煉己。
悟道超生死，真通明奧旨。自然微妙深，行就朝元始。
應變道樞機，沖和覺妙微。真了光無缺，碧空萬道輝。
性命在無中，真空空不空。自然包萬化，今古幾人通。
天元道善時，清志超生死。達理愛憎無，煉真明奧旨。
妙清靈慧知，道解死生危。依得金剛偈，通真霄漢梯。
覺照見天光，神清道有常。應塵明萬慧，真去禮丹陽。
業盡無煙火，謙柔弗兢我。神氣相見靈，道證無為果。
明道通真用，形忙心不動。垂光照亙靈，結就真陽永。
常搜自己非，達理掩他非。道德真經悟，不言閑是非。
覺了性無爭，真清似水準。德通全上善，自是行功盈。
順真則生，違道者死。順真則平，違道者濁。順真則柔，違道者剛。順真則福，違道者禍。順真則安，違道者病。順真則升，違道者墮。順真則煉鉛，違道者喪命。順真則神靈，違道者氣逆。魂魄散為鬼，陰陽聚成仙，身心靜者為功，應變夷者為行。志始終則達覺清善，則通居山，則莫著於閑；混塵則休生於動。或隱洞天，或游京華，性似孤雲，形如野鶴。自然之道，微光有作，住行坐臥，萬物無愆，蛻殼真歸，出離三界，永免輪回，無來無去。
汾陽解，易象明，通天外。
汾陽解，五千明，不言拜。
汾陽解，金剛明，真佛壞。
汾陽解，萬物盡，惟道在。
汾陽解，混世華，無掛礙。
汾陽解，性命存，超三界。
汾陽解，達希夷，知沒賽。
汾陽解，古今明，悟法海。
汾陽解，近松筠，逍遙快。
汾陽解，無價珍，錢難買。
汾陽解，樂清虛，常寧耐。
汾陽解，了真修，結雯蓋。
自然解，世人住，我不愛。
有信人從，有真歸奉。有謙德順，有通理明。
有常無變，有定無亂。有是忘非，常善無惡。
真愛無著，忘情無漏。氣清通微，全道神靈。
