仙樂集卷之三
功成身退，清居養浩。臨水依山，閑看莊老。
地有松筠，四時常好。洞天深處，要行便到。
修真靈驗，命住見效。舊業消亡，新愆莫造。
真崇至道，與世顛倒。歸去淵明，先遊蓬島。
趖了輪回，仙鄉無惱。古今達士，因通三教。
無始已來，死沉萬祖。天元將盡，黃籙救苦。
千千一二，真心肯悟。意無憎愛，高真見許。
人生百歲，只尋生路。積業如山，難趖陰府。
十惡罪重，永居苦處。陽功陰行，怎生作做。
普生敬信，莫起別慮。世財小可，真實之語。
要動天地，清靜餐素。臨醮幾日，行行住住。
暗有吏神，晝夜察汝。察得無私，五師來度。
上奏天皇，洪禧廣布。再睹三光，後死難遇。
百千禧助，名傳萬古。合宅全家，意如龐許。
德孝兩成，為人貴富。預修性命，永無病苦。
出離生滅，不來不去。大羅仙鄉，得道常住。
天光霞彩，化成寶所。六銖衣褂，朝元異路。
閬苑蓬山，真仙會處。過了天元，道緣難遇。
三教無分，全真門戶。無為應為，誘人開悟。
清平功行，真非舍取。陰陽之外，先天之祖。
伺候到來，即合參拜。
心交淡常，意想不怪。倏忽門東，相別二載。
山水依然，人多不在。命如珠露，怎得無壞。
生在中華，數盡難再。寸靈道寶，萬金難買。
未盡貪爭，都緣恩愛。名利四業，人人都解。
卻明道德，真通法海。祥煙瑞氣，結成雯蓋。
信步松峰，神超雲外。世偽知空，死生事大。
洞天清隱，無拘自快。斡運沖和，二儀交泰。
達了希夷，真升陽界。效仿許龐，無恩無害。
百歲人生，七旬稀少。
世偽知空，何時有了。大道自然，清平是妙。
萬物無愆，勝如作醮。古今世夢，頓明真曉。
識破浮生，總歸一笑。性命之外，生前好掉。
為官清正，真無罪病。
上有四恩，積行普敬。忠孝治民，靜心養性。
意不外游，自然神定。掩惡揚善，非言莫聽。
去除憎愛，常行平等。弗戀世華，閒步松徑。
綠水青山，洞天仙景。本來面目，煉磨如鏡。
明今照古，守道自省。功德周圓，大羅朝聖。
人生七十，古今稀少。世夢知虛，都歸一笑。
閑裏尋閑，忘機是了。萬種空華，轉頭虛矯。
真崇道德，漸通玄妙。意除憎愛，勝修大醮。
身中性命，一事非小。似清平，陰公難叫。
無中明有，妙通神咒。玉液瓊漿，重樓上有。
醒時清真，命延福壽。金剛四句，經中慈救。
天道難言，無形不朽。顛倒陰陽，卯升見酉。
希夷自然，三光靈秀。閬苑仙花，勝春花柳。
運轉南辰，慧觀北斗。大達無為，任從飛走。
閑念真經，勝言非是。萬事知空，閴然不二。
敬真無退，了明仙子。松竹為鄰，守道清志。
始終弗變，天機暗賜。妙覺真常，俱忘動止。
亙初容貌，有形難似。陰陽之外，出離生死。
子母相逢，自然明道。敬信真心，歸依三教。
憎愛去除，應變通奧。意泯貪爭，無罪無惱。
命似珠露，修行宜早。認得亙靈，永弗生老。
頓覺微光，雲路便到。松峰樂道，隨緣一飽。
結就汞鉛，養成內貌。功行雙全，真升蓬島。
市用百貫，買樹四株。莫強他求，只助功夫。
未見之事，少實多虛。自願結緣，敬信不無。
萬中有一，福行有餘。武宮仙觀，勑額靈虛。
看經無錢，只吃齋飯。
羽衣自願，道場好看。至德洪禧，掩非人贊。
未了真修，多少魔難。眼前聲聞，理明虛幻。
口心相應，世間希罕。慈救眾生，總超彼岸。
覺性沖和，木金相間。練就真形，一沖雲漢。
父母生前，幾個真知。人言上壽，中壽者稀。
自幼至老，有悟有迷。福愆兩事，逐性相隨。
身如月缺，命全無虧。明道弗妄，了真何疑。
靈光透出，便見霄梯。慧觀八極，撒手東西。
天道難言，實妙希夷。既通福行，鬼使難追。
洞天咫尺，閬苑瑤池。自然寶劍，常鎮蛇龜。
物物無著，三界超離。蛻殼真去，空外雲歸。
名韁利鎖，燒身猛火。冤債恩情，業緣難趓。
積禍如山，怎成道果。頓省性命，兢甚人我。
世為知空，般般可哥。相近六旬，萬種識破。
兒孫更多，難替這個。福來爭要，災病自臥。
古今生滅，前程會麼。虛空賢聖，怎生謾那。
新愆不造，陰公饒過。日沒之光，息慮休何。
實心敬信，哩唆哩囉。波波劫劫，弗如閑坐。
從前失錯，悔恨摧挫。常行清善，勝施財貨。
四面青城，似列圍屏。
佛仙隱處，眼界寬明。未能達道，閑看真經。
自然萬慧，覺了無生。無為至行，無愛無憎。
常清常淨，氣煉神靈。古今悟者，依此超升。
閑非閑是，耳畔休聽。始終敬信，福德雙成。
外如愚魯，亙貌惺惺。清虛忘世，意厭浮榮。
眾生苦海，漂沉萬載。販骨如山，恩極變害。
人世忙忙，幾個悟解。石爛松枯，亙靈常在。
身似浮漚，未了冤債。頓覺希夷，真忘欲愛。
命耀光圓，神升天外。大道無形，古今弗壞。
積寶過鬥，妙玄難買。出卻陽陰，一無掛礙。
二物沖和，自然交泰。養就胎仙，淨清沒賽。
永免去來，逍遙真快。水簾洞隱，飛泉千泒。
松峰樂道，真居陽界。也無生老，亦無成敗。
昔遇王馬，中華曾拜。他年蓬島，相逢又再。
太上符籙，二十四階。
道藏要妙，寶壇常開。天元傳授，點化仙才。
真修性命，偽養形骸。迷沉六道，悟去無來。
虛空賢聖，救世心哀。清魂淨魄，抱守仙胎。
理明萬慧，至閴真齋。時時微妙，斡運三台。
自然無作，平善無乖。天心正法，不愛人財。
弗造諸愆，能消舊災。一頓通教，二氣難埋。
三寶煉成，四位安排。五行之外，六出咍咍。
七情陰盡，八卦明垓。九天升入，十極蓬萊。
得到七十，更有一紀。
得盡天年，古今有幾。頓修性命，好事無比。
進真上仙，退道下鬼。大達清通，無贊無毀。
不侵利害，真無憂喜。閑看三教，微通至理。
出離苦海，神舟到彼。累功積行，美之又美。
觀今視古，幾人肯悟。休論出家，且如龐許。
生在中華，道德難遇。父母之前，真本甚處。
認得希夷，到顛烏兔。妙達自然，清平仙舉。
要修大藥，何方好住。洞天不遠，攜雲閑去。
亙靈不老，幻軀有數。命耀光圓，無來無去。
    至道希夷，古今誰知？
陰陽之外，覺妙幽微。道離空色，無為應為。
清真弗變，便是霄梯。自然顛倒，運坎迎離。
忘情保命，皓月無虧。白雲來往，信任東西。
要調赤鳳，真抱烏龜。萬偽識破，外似憨癡。
只揚人美，常搜己非。頓忘憎愛，意沒高低。
真仙術用，靈龜調鳳。
把握陰陽，虛無妙用。萬景叢中，無靜無動。
曾住京華，混世忘夢。道德希夷，古今誰奉。
一顆神珠，自然拈弄。都監同監，上呈拙頌。
道家清平，所慮辱寵。大羅聖降，異香風送。
近醮人聽，戒葷身靜。
苦己無私，得些功行。若犯天條，年災月病。
應物忘塵，寸靈如鏡。吏神暗察，念念心正。
去憎盡愛，清通平等。要免輪回，歸依賢聖。
巨海謙低，萬泒清歸。至道無形，妙出毫眉。
湧泉智慧，得意忘知。頤真保命，今古誰依。
寂寥無變，便是霄梯。京華混世，獨樂希夷。
自然達理，無悟無迷。頓明三教，更有何疑。
藕在泥中，蓮出青泥。應化忘言，無為應無。
修行真俏，外貌如癡。神氣相見，結坎迎離。
世無肯省，卻隱清溪。周天十二，閑飲刀圭。
昔年雲步，曾曆關西。恰似童稚，白髮來催。
神仙未了，鬼使難追。煉成魂魄，寶鑒無虧。
陰陽之外，烏兔常隨。任他人世，說是言非。
洞天不遠，到者實稀。萬愆俱泯，永免輪回。
知空塵去，無爭真悟。
念道清平，拂盡愁慮。愛者不愛，高真見許。
覺性明常，寸無喜怒。莫言非是，閒談今古。
生在中華，早尋仙路。忘情保命，清通子母。
聖經符籙，太上為師。
五師假度，萬物無私。深藏三寶，終始一時。
古今仙賢，個個真慈。道傳微妙，瞬目揚眉。
磨開慧劍，靈鎮蛇龜。中邊一弗，達理無疑。
常贊人美，只搜己非。盡除我相，德歸謙卑。
真平至行，抱一無離。住行坐臥，運坎迎離。
知白守黑，不讓圍基。自然萬慧，明者實稀。
靈丹一粒，罪病都醫。修完性命，鬼使難追。
真無喜怒，碧漢霄梯。認得真容，勝禮牟尼。
煉成七寶，免販行屍。救生拔死，閑樂希夷。
天條莫犯，國法遵依。了真道貌，似月無虧。
隱光混濁，外若憨癡。洞天吟詠，詩曲欣題。
松前石畔，神飲刀圭。因何厭世，無個真依。
休昧方寸，賢聖暗隨。去惡忘貪，更沒災危。
出離五道，免了披皮。朝元路上，體褂仙衣。
海變桑田，亙貌無衰。陰陽之外，生滅難催。
應為功德，福過須彌。授傳敬信，下手休遲。
清靜到頭，功有高低。上升天堂，下免陰司。
世迷情愛，氣斷是誰。如龐似許，永免輪回。
真人大師，未敢容易。
久聞至德，清名無比。廣積洪禧，昔年混世。
福地洞天，也曾雲水。磻石鬆前，烹鉛煉己。
內功預了，古今有幾？頓悟歸依，蓬萊一會。
人間世愛，應景芬芳。
仙家美景，四序有常。覺花無謝，隱在中央。
天香墜落，自然異香。慧眸能見，別是重陽。
蓬壺閬苑，不謝真光。雲亭仙樂，不讓高堂。
乘風要去，卻到仙鄉。各全功行，慢慢休忙。
處玄到州，不要恁到。各各念道，始終常好。
會上每月，不得求告。三請不來，不要有懊。
卻生嗔怒，死參閻老。無罪歡樂，勝貪苦惱。
天元將盡，難逢正教。肯信余言，真遊蓬島。
甲辰登郡，黃籙重興。
昌陽感應，晝見明星。祖師預顯，下元文登。
白龜蓮襯，真異分明。資聖官題，升化南京。
四友守墳，曾近上清。同居五載，雲水閑行。
天元將盡，未得真寧。汞鉛煉就，別有真形。
萬經頓悟，清靜功夫。
真要道成，至死如初。寸靈明瞭，外貌若愚。
夏涼冬暖，閑看仙書。松筠石畔，自在清居。
萬愆不造，舊業消除。煉成三寶，蛻下凡軀。
趖卻輪回，升入虛無。大羅朝聖，永住天都。
自揣難當，廣惠道糧。我無功行，勸恁從長。
少貪忘欲，增福安康。田蠶要廣，悟繭省亡。
時時煎熬，日日無常。不修性命，金寶多藏。
惡業將去，財與兒郎。真心頓覺，仿效丹陽。
救生拔死，德遍十方。厭居人世，升入仙鄉。
子孫成行，大限難替。今古人間，悟者有幾？
苦海漂沉，無個超彼。萬中未有，一人無毀。
心違道德，只爭名利。弗修性命，怎免下鬼。
去盡貪嗔，神仙活計。大限臨頭，猶然戀世！
名山書院，閑掛琴劍。萬卷聖經，忻時頻檢。
自然達理，了真靈驗。松峰霞洞，世偽好閃。
高臥磻石，清居永占。意想名利，難趖嶺嶮。
古來烈士，磨開一點。迸出靈珠，現出光焰。
燒見亙容，道有頓漸。八卦微通，色空弗染。
揚人之美，醜惡卻掩。功行周圓，無思忘念。
未能出去，且如龐許。
全家了道，名傳萬古。意泯貪爭，認得烏兔。
自然之道，到顛子午。達理明真，便知宗祖。
頓覺真常，也無舍取。真樂清平，玉皇仙舉。
出離生滅，大羅天住。功行未圓，志堅淡素。
始終不變，聖賢來度。三教高真，便是師父。
普勸諸公，先行孝道。無事筠軒，閑看莊老。
今古人間，幾個明奧。覺了希夷，認得亙貌。
蓬萊雲路，行道須到。弗造萬愆，寸無苦惱。
意洽天心，出言妙教。不論他非，高真許好。
不測無常，修真宜早。得道成仙，免參閻老。
一別貴縣，十有三年。幻軀衰老，真未成仙。
行未八百，功過三千。三教歸一，弗論道禪。
見性成佛，煉汞通鉛。天道無言，聖道暗傳。
上士飛升，中下延全。生在中華，難遇天元。
昔年遊歷，曾到嵩陽。達磨麵壁，九載真忘。
論大包天，微出毫芒。陰陽之外，趖了無常。
松峰霞洞，勝住高堂。壺天日月，晝夜偏長。
清平妙用，功行圓方。火坑出了，別有炎涼。
尋常交易，念道兩平。應有買賣，莫要相爭。
行在刀尺，功認斤星。真通好事，出語如經。
和睦孝順，勝似人情。言他醜惡，卻要休聽。
心崇至德，外應虛名。真生敬信，保命通靈。
抱道真常，免墮幽冥。他年歸去，蓬島遊行。
朝參暮禮，常爇名香。清平福德，勝論仙方。
戒殺生靈，合宅安康。悟道意閑，迷俗心忙。
不造陰罪，便見天堂。松筠為伴，四序炎涼。
瑤台閬苑，要去休忘。真無掛礙，得到仙鄉。
無能無德，厚禮難當。
遠遠相接，又獻瓊漿。尊官二姓，共是重陽。
功成名遂，卻慕仙鄉。人間萬事，頓覺俱忘。
道性真通，汞庫鉛房。蓬萊雲路，別有清涼。
天道難言，命住光傳。休生愛欲，煉就汞鉛。
出離物我，抱道通仙。行全八百，功滿三千。
靈峰洞外，閑對林泉。常餐淡素，意遠腥羶。
琴書為伴，高臥雲煙。他年歸去，獨步朝元。
明真之醮，所料緊要。薦拔先靈，各願管了。
休問使錢，共用多少。收支無私，置曆二道。
臨醮眾人，戒欲為妙。且遠腥羶，縱意壽夭。
吏神暗察，罪福非小。近醮朝真，不的喚叫。
高功道法，顯揚大教。所篆符簡，眾識明曉。
追薦文字，未有別料。百日之功，莫生虛矯。
季冬望後，要顯光耀。休分晝夜，俗事除巢。
大道無為，真應有為。無形有相，福行施為。
不造萬愆，頓覺真為。不貪萬有，物外清為。
不生萬惡，應化善為。不起萬憎，應化德為。
道闡萬理，應化賢為。世明萬信，應化經為。
金剛四句，應化禪為。周易造化，應化卦為。
道德五千，應化修為。十方三界，三教廣為。
萬法無分，天下敬為。上報四恩，無為不為。
無修有修，無為應為。無著無離，無大無微。
無憎無愛，無是無非。無增無減，無高無低。
無收無取，無俏無癡。無中應物，無慮無機。
自然顛倒，言東悟西。見喜卻怒，許省是迷。
道無形體，無想無知。真常無變，無妄無疑。
無來無去，霄漢之梯。無動無作，運坎迎離。
無情亙貌，嬰奼相隨。無物之象，古今明稀。
藕在水中，蓮朵出泥。既超彼岸，丹陽教依。
真隱遼陽，敬奉丹陽。
萬事無心，漸得道陽。盡惡常善，達理明陽。
寸無貪爭，體變真陽。碧天青瑩，光顯太陽。
寶光無缺，混合陰陽。命清無漏，火煉靈陽。
自然顛倒，微妙通陽。他年歸去，重禮重陽。
守道無愆，慧目觀天。
無中妙有，汞結靈鉛。行全八百，功了三千。
傻猿縛住，迸出光圓。沖和黍米，道意如淵。
自然達理，雲水溪邊。琴書作伴，自在修仙。
冬藏雲洞，夏臥松軒。欣時歌舞，靜看詩篇。
攜笻頂笠，終始真堅。古今達者，清隱高賢。
昌陽石嶺，有塔善敬。茅屋仙居，禮參大聖。
道論陰陽，釋明見性。文宣五常，外應百行。
萬法千門，無分平等。盡除憎愛，真無罪病。
不犯天條，達理歸正。真齋真戒，身心清靜。
只修道德，利名休兢。去惡沖和，忘情保命。
天瑩光圓，勝如入定。至妙希夷，絕其視聽。
古往今來，幾人頓省。賢聖虛空，化世應影。
金剛四句，善通敬頂。了一去朝，上清真境。
  身似環牆，四面生光。無中明有，真悟丹陽。
妙通恍惚，自然真常。口應聲隨，俗念俱忘。
世無知音，幽閴潛藏。茅舍清居，勝住高堂。
蓬萊雲路，要去休忙。壺天妙景，晝夜非常。
花開不謝，閬苑仙鄉。海變松枯，永免丘荒。
養成道體，體掛雲裳。大羅歸去，朝現天皇。
 方寸無塵，靈真如鏡。應物明通，至性保命。
調和道氣，念無罪病。苦處爭先，一切平等。
依此行持，便是功行。縛住心猿，勝似入定。
不著有無，俱忘動靜。憎愛是非，益真可聽。
美言多邪，清一多正。始終弗變，了真朝聖。
去惡善生，忘情命生。厭偽真生，意平德生。
心通慧生，見道無生。盡濁清生，陰盡陽生。
性定光生，敬參應生。大慈救生，道用微生。
既慕林泉，耕透靈田。苦形心盡，保養真鉛。
松前石畔，趖了熬煎。貪爭遠卻，達道通仙。
隱居世外，高臥雲軒。自然應變，妙慧觀天。
理明釋藏，不讓參禪。閑窮三教，得意忘言。
上士無爭，應物常平。不貪外寶，道合真靈。
理明正教，敬信來聽。方圓隨順，救死哀生。
有心忘世，無意身榮。六銖天賜，換卻偽形。
完全功行，勝殢聲名。了真歸去，朝現三清。
萬事知空，頓忘人我。
外應福形，無為成果。真通柔弱，妙明降火。
靈耀常看，金關玉鎖。自然有作，住行坐臥。
剔開道眼，迸出珠顆。鬧裏無心，性如蓮朵。
理達希夷，古今幾個。體變純陽，蛻形無墮。
身混世境，不動真靜。斡運丙陽，自然煥炳。
道慧通天，寶光如鏡。應物德全，達無罪病。
妙覺真常，破妄歸正。氣神相見，命住性定。
水善清柔，貫透剛硬。上士無爭，非是莫聽。
盡除憎愛，寸靈平等。萬萬學道，一二頓省。
弗思美膳，乞覓餘剩。貧裏藏真，他年朝聖。
清靜真功，應物微通。身似藕根，心是蓮宮。
白雲出岫，自在空中。妄言濁氣，口應如聲。
至明樞要，不與世同。弗殢有無，道性和沖。
傻猿既定，伏住虎龍。自然了了，彼岸靈峰。
養成三寶，外若貧窮。他年厭偽，閑伴森松。
升降敬奉，莫勸人眾。只據會下，錢少為從。
各家艱難，依平儉用。天人暗察，心休錯用。無私福多，有愆罪重。
節欲少病，真平積行。念道忘塵，心猿縛定。
萬鎰黃金，難買性命。三教歸一，慧光漸瑩。仿效許龐，真升朝聖。
觀名集仙，上敬九天。位列三清，法離二邊。
藏經萬達，化愚變賢。自然之道，煉汞烹鉛。行全八百，功了三千。
道念寬慈，世智克狠。積業如山，陰公怎忍。
惡病纏身，鬼使喚緊。罪沉幽冥，冤對前引。
世偽非堅，莫縱心猿。修真出有，免了熬煎。
清平樂道，舉意通天。常善煉汞，泯情烹鉛。
行全八百，功累三千。古今達士，依恁升仙。
念道忘俗，命全無欲。萬愆不造，自然清福。
松峰樂性，調和金玉。寶光無缺，烏生三足。希夷明妙，霞友相逐。
失墮傍生，得通賢聖。迷沉濁穢，悟全清靜。
碧天似水，象明如鏡。窮盡千金，難醫心病。服了刀圭，道洽性命。
但見女男，如觀父母。意順三毒，身受萬苦。
知空厭世，雲霞為侶。出了陰陽，性超寒暑。
氣結神靈，真明千古。道樂清平，無為仙舉。
治政清通，為官忠孝。節欲身安，他年蓬島。
有緣再遇，重到東州。外應因果，內隱真修。
人到如見，難當敬獻。念道思真，閑看經卷。
已未新秋，處暑清旦。臥化超升，真歸霄漢。
尊體安樂，別有期約。忘塵念道，真通靈藥。
無內修功，應有積行。道意通天，一真得定。
恁助柴薪，我管功匠。磚瓦燒成，再去重訪。
既悟修仙，觸處無煙。心清得道，苦志常堅。
修行日用，去除憎愛。降伏心意，應變通解。
掩非和眾，清通日用。要全性命，傻猿莫動。
氣清無我，妙用真火。燒見亙初，結成金果。
多憎傷行，多事傷神。多欲傷命，多迷亂真。
事少心靈，念少無拘。明少多愚，濁少通書。
妙道希夷，無著無離。自然明瞭，賢聖皆知。 
