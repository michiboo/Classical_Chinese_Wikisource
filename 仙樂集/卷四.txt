仙樂集卷之四
物物心休道眼開，胎仙養就泛瓊杯。自然頓醒陰陽外，誇鶴真升難再來。
    道心不與世心同，悟知空，物塵容，達理明真，應變自然通。
憎愛是非俱不染，遊福地，伴松峰。
    練成鶴體碧霄中，任西東，訪蓬宮，出了陰陽，仙壽永無窮。
海變松枯真不朽，超三界，從仙翁。
今日瓊林花正開，十分真樂飲三杯。逍遙酩酊何方去，蓬島仙鄉去又來。
想百年，如一夢，幾多時。妙希夷，只是些兒。
諸公肯信，日常萬物意無私。住行坐臥真平等，應變真慈。
    崇仙道，明仙理，通仙妙，謝仙師，在靈峰閑采靈芝。
洞天清隱，周天十二坎迎離。三田功滿，朝元去，卻蛻行屍。
    到仙園，松筠翠，牡丹紅。樂清歡，幾個人同。
且忘世夢，轉頭萬事一場空。月圓月缺如憂喜，悟愛心慵。
    真閑好，得閒趣，通閑妙，覺閑通，運卦爻識祖明宗。
許君龐氏，瞭然先到碧霄中。諸公依此，崇真道，蓬島相逢。
    戀恩親，恩生害，死難逃。氣不來，身臥荒郊。
改頭換面，輪回販骨幾千遭。世華非堅如石火，火宅囚牢。
    任雲水，登雲路，遊雲外，玩雲濤，厭錦衣喜掛麻袍。
清平道德，修完性命隱蓬茅。他年蛻殼，朝賢聖，名列仙曹。
    想人生，老與少，似春秋。恰幼年，卻變白頭。
莫爭空假，無常氣斷臥荒丘。大都三萬六千日，多病多愁。
    崇真道，敬真聖，明真理，了真修，侍二尊至孝全周。
全家拔宅，功成同去到瀛州。出離生死，無來去，閬苑清遊。
    三十年間，幾番寵辱。細思往事慵言，也曾牒發，曾受帝王宣。
今日山村且住，他時去，高臥雲煙。洞天隱，松峰之畔，保命是修仙。
無愆，全道德，自然達理，煉汞烹鉛。未功圓行足，閑對林泉。
真樂琴書為伴，忘塵世，趖了熬煎。逍遙好，蛻形真去，升入大羅天。
    遇七修齋，庚申餐素，禮參旦望行香。時時念道，世夢頓然忘。
三教經書為伴，真閑處，勝似貪忙。迷雲散，一輪皓月，無缺照無方。
   從長，明大道，暗中積行，上達穹蒼。效許龐歸去，萬古名揚。
來往蓬壺閬苑，筠軒坐，吟笑潛藏。功成去，陰公難喚，跨鶴到仙鄉。
    今世榮光，前生福行，悟來更好真修。外歡未盡，念動意多憂。
清淡平常道樂，筠軒坐，至理頻搜。真明瞭，碧天瑩淨，命耀似新秋。 
   休休，崇道德，清廉治政，應變全周。待功成名遂，霞洞雲遊。
琴劍仙經為伴，蛻形去，真上雲頭。如龐許，全家拔宅，永永住瀛州。
〈許真君全家拔宅升天，龐居士全家坐脫立亡去〉
〈攢三拆字〉
��馮疃，��仙住。��鉛汞成形。��罪盡，神氣自然靈。��天明萬象，地淵湧，��泉平。靜恍惚，��無缺，��命須停。
��誠了了，��蓬隱，勝似華榮。��若出戶，眼界寬青，��林間松檜。洞深處，��看經。��覷，��分正，塵斷碧霄行。
〈藏頭拆字〉
�寸明真，�靈通慧，�無罣礙清涼。�華混世，人笑似風狂。�祖丘劉譚馬，�消滅、萬慮俱忘。�猿住，�通道德，豈肯外昭彰。
�分。清靜妙，�嬰男奼。雲路休忙，�虛無造化，汞結鉛光。�兀騰騰飄逸，販骨趖、�了無常。�袍侶，�公甘鎮，詩挈滿庭芳。
三載施為，十全八九，有些未及功圓。不曾行疏，所惠自然錢。
也不修齋動眾，一麻麥，任潤靈田。非外覓，無中造化，有口妙難言。
道傳，明易象，倒顛光運，天地之先。覺無形應物，非殢中邊。
清靜金嬰玉奼，虛無裏，汞結靈鉛。六銖褂，大羅歸去，重受玉皇宣。
體褂雲衣，身如布素，應為莫厭清貧。道無形象，大悟裏頭真。
憎愛心無有德，俱讚美，歸順良因。洪禧至，閑看法教，松竹每為鄰。
真親，全性命，明今達古，混世忘塵。若依余常善，未免沉淪。
蓬島仙鄉咫尺，蛻形去，現出真神。碧霄外，大羅天上，無缺寶光新。
萬噁心除，千思意泯，自然罪病消亡。寸靈念道，動靜兩俱忘。
清志如龐似許，任雲水，到處為鄉。仙家好，茅齋幽閒，勝似住高堂。
無忙，看古教，頓明至理，上運三光。也不須晝夜，數墨尋行。
養就真鉛真汞，蛻形去，天地難量。碧霄外，大羅歸去，重禮馬丹陽。
處玄稽首，庫使尊官，一別又過三年。渴仰之懷，路遙未及人專。
辛酉孟秋仍熱，遣來人、複去書傳。詢動靜，知豐衍職，任不久將遷。
他日功成厭世，效淵明、樂道閑伴林泉。自在無拘，笑吟洞外松前。
養就真鉛真汞，恁時節、功了三千。朝元去，現真形，獨步雲軒。
處玄拜上，道籙高功，日照別後難逢。渴仰之懷，甚時得睹仙容？
即辰仲冬辛酉，急焚香、跪領開封。清河德，又行緣闡，醮敬信無窮。
光遍十方真了，去大羅、朝聖升入高穹。體褂雲裳，萬里要到乘風。
這番出離生滅，任往來、跨虎騎龍。天地外，想古今，幾個真同。
處玄稽首，月帔張唐，二公別後思量。倏忽年余，邇聞卻住天長。
常記講師靜位說關西，作醮歧陽。香花引，那郝公見，道大哂重陽。
便繼處玄亂道，酹江月一句，寸念難忘。蹋盡鐵鞋，難覓恍惚靈光，
自然無中妙有。道希夷，無物包藏；功成去，上大羅，天賜玎璫。
    古今販骨，想生來死去，榮枯多少！百載光陰四序逼，不覺形容衰老。
世偽浮華，轉頭如夢，到底成虛驕。無生一念，念道真明達了。
最好福地清居，依山臨水，自在攜節到。占得真歡霞洞隱，無事閑看聖教。
功行周圓，完全性命，勝似重修醮。煉成道體，別有金書來詔。
    隴西餘慮，到濰陽泰台，空來空去。貴府推官同太守，相訪臨歸叮囑。
壬戍新正，欲邀到府，未見先生許。處玄重答，這裏元宵亦做。
    四序孰悟三元，天官賜福，下救陰靈苦。生在中華崇道德，世贊名傳千古。
大醮洪禧，青詞奏聖，感應應難遇。文山作醮，白龜蓮襯王祖。
    壽過彭祖，更官高一品，石崇貴富。古往今來人世事，覺了不堪重慮。
歸去淵明，乘舟范蠡，先已超升去。真通道德，趖卻死沉陰路。
    雲步閬苑蓬山，仙鄉不夜，各有逍遙所。過了天元無上道，千載難逢難遇。
石火光陰，浮漚生滅，飛走烏隨兔。速修性命，暗有賢聖提汝。
    碧軒闃坐，頓忘言閑了，詩書千卷。松徑攜節真念道，妙奧天機深遠。
物外人間，京華雲洞，慧眼開時見。有無俱泯，吟笑浮生不辯。
    拔宅龐許飛升，大羅歸去，販骨死生免。不夜仙鄉無苦惱，閬苑瑤池清宴。
海變松枯，亙容弗老，世偽真無羨。六銖衣褂，複去朝元重現。
    厭居人世，似孤雲飄逸，鶴升霄漢。自在無拘空外去，撒手直超彼岸。
到處為家，琴書為伴，信筆閑吟歎。洞天高臥，任他人笑懶慢。
    夏近百尺森松，水簾響亮，飛入龍泉澗。渴飲霞漿仙會處，童稚唇歌舌誕。
趖了輪回，完全性命，迷者應難趕。忘名絕利，一任人非人贊。
    此時辛酉初冬，下元望夜逢甘雨。麥苗滋長，深根固蒂，多歡少慮。
念道無災，禍聖賢佑，眾生無苦。遇天元將來，群仙慶會，功全行，朝元去。
別有天宮寶所，了真修，得升雲路。六銖衣褂，清平福救，九玄七祖。
歸去無生，老自然性，明今達古。各全家奉道，始終莫變，管如龐許。
霜霜林飄赤葉，遍地湧黃金。賽鴻離塞北，足聲音。
淵明歸去，獨斟樂清吟，酩酊真歡笑。高臥雲山，忘塵世，偽難侵。
   頓然覺，應物無心，道妙自然深。壺中仙景異，外休尋。
四時花放，論古更明今。要到乘風去，三島十州，蓬萊別有高岑。
曆遍人間，卻羨名山。洞天清，坐聽潺潺。
萬株松檜，千頃雲煙。好伴琴書，真念道，樂安閒。
   養就靈鉛，命耀光圓。行功成，蓬島為仙。
出離生滅，萬古相傳。既免輪回，六銖掛，去朝元。
金鼎生光，常爇真香。寶瓶花，四序芬芳。
虛空賢聖，咫尺西方。上敬三清，明三耀，悟三皇。
   上古人淳，厚實佳祥。性通天，與道無妨。
暗行平等，柔勝剛強。意似仙真，全仙行，住仙鄉。
〈退道者墮，進道者升。〉
退道愚生，意亂心生。喪命盡貪生，不畏神明察，
日千愆萬過迷生。死墮酆都苦，苦苦盡傍生。
     進道清真忘世夢，閑看聖教似書生。達理悟，修生氣。
結神靈異，自然有、霞彩光生。寶鑒碧霄，顯耀真個先生。
    七旬相近，正好忘塵世，世夢幾時休？道德修，勝爭薄利，
恩山愛海，火院鎮燒身。聞身健，覓清涼，一任迷人毀。
    閑看三教，造化明周易，達理妙通天。四相泯，無憂無喜，
洞天高臥，自在煉真丹。他年去，上青霄，始現無為異。
    人間華麗，恰似風前燭，萬事轉頭空。世外隱，仙家清福，
靈峰霞洞，四序不知秋。松為伴，竹為鄰，閑唱無生曲。
    琴書樂性，道用調金木，煉出九霄身。六銖掛，朝元去速，
永無生老，升入大羅天。任巨海，變桑田，真與神仙逐。
    人間萬事，識破真歸笑，恩愛與塵情。譬無常，般般是了，
浮漚幻體，生滅幾時休。忘世夢，去貪爭，達道真明曉。
    微光覺照，應變通深妙，命住性通天。有自然，無窮降耀，
陽純陰盡，蛻殼免沉淪。游閬苑，玩瑤池，玉帝金書詔。
    玉峰頂上，知有田三段，壬潤長黃芽。便萬斛，珠酬弗換，
一麻一麥，服了自然安。修性命，體延年，別近雲霞伴。
    陰陽之外，天地難拘管，得道免輪回。厭世隱，神堂古觀，
無為功行，真了去朝元。六銖卦，現真形，三島十州玩。
    紅蓮池畔，不讓游山景，鬧裏卻無心。身似藕，出泥花靜，
壺天妙趣，別有四時春。真應物，寶光明，今古誰人省。
    真行道德，顯化邪歸正，口應更聲隨。只是要，寸靈無病，
貪爭意盡，道眼自然開。來世外，混京華，積行常平等。
    王徐道友，今日重相別，甚日再相逢。到來歲，新秋重歇，
一年一到，百載幾番來。且暫坐，意休忙，烏兔生還滅。
    人間寵辱，辱似圓光缺，少喜慮多憂。想憎愛，是非慵說，
天元將盡，奉勸速修真。遊洞府，隱松峰，無事看莊列。
    道德清平，賢者真易化，世夢知空，幾人放下？
厭濁清居，周天運爻卦，身似行庵到處家。
    養就圓光，碧虛無執把，萬里清澄，自然懸掛，
物外逍遙，瀟瀟真脫灑，悟者超升學者麻。
    仙觀靈虛，二年來來去，破了重修，星冠養素，
應有真無，齋科救萬苦，達理忘言清靜居。
    道釋儒寬，通為三教戶，外應五常，敬謙賢許，
四相心無，自然樂有餘，出了陰陽現亙初。
〈時辛酉歲仲冬十有二日，經過大原宅清旦，門外忽睹東南彩霞，信筆：〉
遙望東南，彩光分明，忽然見了濱州往，醮緣感應仗高真，昔年曾有劉高尚。
德遍十方，度人無量，萬清萬善理明廣，他時歸去到蓬萊，無為道妙無虛妄。
    七十年光，五千二萬，堤防不測無常限，假軀拋落下黃泉，平生應變時間贊。
    頓覺靈峰，真超彼岸，蛻形歸去升雲漢，天元過了去無來，踏莎行者人難趕。
    聖道難逢，真修易遇，自然之理明今古，死生販骨幾千遭，這番了了無來去。
    蓬島仙鄉，亙靈無苦，朝元路上高真許，松枯海變永常存，他年萬祖離陰府。
    子母相逢，自然明道，出離物殼無生老，茅齋松竹每為鄰，清居幽閒仙家好。
    敬信高明，真歡無惱，各人性命修宜早，功成行滿免輪回，蛻形跨鶴歸蓬島。
    去歲周亭，今年重到，光陰似箭催人老，世空識破好休心，修行下手志宜早。
    不肯忘情，將來悔懊，松峰樂道隨緣飽，無中煉就汞和鉛，攜雲跨鶴歸蓬島。
    兒女金枷，愛情玉杻，火坑牢獄身如囚，迷迷到了似春蠶，疾些出離無中守。
    晝夜忙忙，烏飛兔走，浮漚生滅形難久，速修性命免輪回，完全功行蓬瀛友。
    亂性糟漿，頤神玉液，莫迷有有無中覓，重樓十二望蓬萊，慧眸明處光無極。
    真樂陶陶，洞天遊歷，道靈今古幾人識，攜雲信步入丹霄，大羅歸去無為職。
    到處為家，鶉居無戀，要行便去雲遊轉，陰陽之外物難拘，長安咫尺真非遠。
    道樂希夷，死生永免，亙初一點光如電，自然照耀晃虛無，命清無缺成修煉。
    一別三年，重遊此地，雲庵寂閑忘心意，有時忻則看仙經，自然理達真明異。
    真樂希夷，道尊德貴，俱捐無有忘憂喜，洞天清隱混囂塵，要登雲路先超彼。
    眾生萬過，有天來大，覺世夢知空，莫爭人我，
應變愛憎，無兢無災禍，眼前事，頓明識破。
    敬道修因果，顛猿緊鎖，得自然真慧，住行坐臥，
達理了仙經，物外靈無墮，隱洞天，古今幾個。
    天元將盡，去年卦盡，這世夢冤親，何時是盡，
三寸不來休，卻變骷髏盡，到如斯，俗念心盡。
    道靈真無盡，忘機業盡，覺萬慧千通，頓然明盡，
外貌似憨癡，吟笑風燈盡，樂無極，任他物盡。
    大翁出去，隨家店住，且只似昔年，混俗龐許，
食肉愛生靈，飲酒休亂做，肯忘貪，閑論今古。
    仙家樂處，逍遙雲路，隱世外，修性金烏隨兔，
行就訪蓬山，功了離塵所，蛻凡形，體丹陽父。
    九月季秋涼，謝尊官，重獻霞漿，難當厚禮重重愛，世中名利，貪爭俗慮，身坐心忙。
    道化怕無常，三十年，總敬丹陽，東萊滿郡無疑妄，天元慶會，這番歸去，朝現天皇。
    念道玉漿多，得真歡，大笑呵呵，自然酩酊逍遙快，依山臨水，雲霞洞外，忻後高歌。
    世景急如梭，戀恩山，灑灑波波，若肯回頭歸真一，烹鉛煉汞，功成行滿，升入煙羅。
    迷者似河沙，想世間，學者如麻，萬中敬信無一悟，觀今視古，浮生濁夢，個個都差。
    達了莫矜誇，訪洞天，閑臥煙霞，他年歸去方知得，瑤台閬苑，神仙樂處，四序仙花。
    遙望崮山山正好，瑩瑩正芬芳，佳節春溫春晝長，最好泛霞漿。
    酩酊歌歡忘世慮，吟笑勝輕狂，來往仙鄉住道鄉，過此慶重陽，
    辛酉仲春遊坎上，終日坐春園，異景奇葩在目前，樹下勝筠軒。
    世夢知空且放下，自在似真仙，美醞開樽會眾賢，樂道謝高天。
道釋與儒門，真通法海。易妙陰陽外，自然解。
金剛至理，頓覺無爭泯愛。五千玄言奧，夷明大。
微光運轉，結成雯蓋。霞輝常照體，何掛礙。
松枯石爛，亙貌古今真在。他年功行滿，升仙界。
聖觀號天長，星冠雲朋。養成金玉體，真無朽。
信知大道，自然無中明有。世華心不戀，游王屋。   
外貧保命，隱真居陋，亙初無相貌，勝豐厚。
桑田海變，這個無形堅久。暗祝吾皇德，齊天壽。
令子根苗裔，雲水通行步。頓覺了，希夷微妙明千古。
去塵寰曆遍，看來都無伴侶。世人愛不愛高真許。
   達道完性命，永免輪回苦。隱福地松峰，霞洞自在處。
待養就金鉛，玉汞真無濁慮，六銖卦始應過三清舉。
    臨醮諸公戒行清，動天感應福非輕。壬潤瓊田農盡善，秋成，谷田珠長豆苗生。
    要報天恩崇道德，隨緣知足莫相爭。旦望焚香餐素膳，無憎，意平出語似仙經。
    甘雨及時貴似油，今朝歡樂便無愁。明夜耕田野外唱，嗔牛，動鞭輕打勝余修。
    過了天元難積行，一麻一麥寸中收。養就奼嬰雲外去，優遊，命光圓若月新秋。
    月一焚香望日齋，持些禁戒自消災。甲子庚申逢七記，開懷，吏神暗察應時來
    清靜身心無病苦，頤真保命運三台。功行周圓何處去，咍咍，攜雲跨鶴去蓬萊。
    癸戶雲封運卦爻，剔開靈竅虎龍交。卯上行來真見酉，昆高，金翁輪線釣瓊鼇。
    道德清通明法海，萬光澄現九天高。造化自然神運轉，難包，古今達者列仙曹。
    周亭去，莊裏又相邀，道念常如相見悟，天元覺了死生超，萬業頓明消。
    洪禧至，寶鑒顯彰昭，三界十方明徹了，到顛水向火中燒，得道未逍遙。
    近中壽，意望百年期，萬事轉頭都一夢，兩般罪福緊相隨，念道聖賢知。
    性命達，今古世間稀，了了不生真不滅，自然結就坎和離，休覓上天梯。
    清河喜，道籙是高功，已在道門三十載，秦台辛酉又相逢，順化善緣從。
    他年去，升入大羅中，體掛六銖朝至聖，這回永住九陽宮，要到便乘風。
    會首到，太守便相邀，請至藏春堂裏坐，恁時早晚旦清朝，真福道能消。
    欲近醮，速去似風飄，道士靈虛分一半，小師同到應焚燒，賢聖在丹霄。
    形如鶴，性耀似孤雲，自在空中無掛礙，來來去去意無塵，世外樂天真。
    大成拜，三教理超群，結就丹陽蓬島去，仙鄉別有洞天春，道象古今新。
    修行好，應化學齋科，旦望焚香參禮聖，晝閑夜靜眾吟哦，智慧性明多。
    無為理，萬法弗能過，外行內功真了了，煉成鉛汞出娑婆，得道免閻羅。 
