注意，這不是《悟真直指詳說》。

﻿修真之道，窮理盡性至命之學也。故欲盡其性，必先窮其性之理；欲至其命，必先窮其命之理。能明其理，則真知確見，而不為假者所惑，可以盡性，可以至命。否則，不窮其理，是非罔辨，邪正不分，入於旁門曲徑，著空執相，非是修真，乃是務假。務假之學，與道日遠，適以自誤其性命，烏能修持其性命？此紫陽仙翁悟真篇之所由作也。其篇探幽索隱，鉤深致遠，遠取物，近取身，比象多端。原欲人人悟真，個個修真耳，無如後世愚迷之徒，不得真傳，執象泥文，妄猜私議，或目為閨丹，或認為燒煉，或疑為空寂，或涉於執相，大失仙翁度世之婆心。以往先覺註疏者，不無佳解，但佳則佳矣，仍是以象說象，以喻比喻，藏頭露尾，秘母言子，不宜分明道破，使學者茫然無知，究不得而悟之。非解悟真，乃述悟真也。噫！注愈多，理愈昧；書益廣，人益惑；正道日衰，邪道日盛；真學日埋，偽學日興，奇奇怪怪，無怪乎儒者目道教為異端也。余自聞龕穀香風，知此書為修道之理窟，成真之天梯，其性命根源火候次序，無一備。但為邪說掩蔽已久，如烏雲遮日，光輝不彰。餘小子幸近門牆，不忍拈出真寶，共諸同志，名曰悟真直指。非敢自謂得真，聊以救真雲爾。 
﻿時，大清嘉慶四年歲次己未中秋月望日，棲雲山素樸散人悟元子劉一明自序於自在窩中。　　　
﻿嗟夫！人身難得，光景易遷，罔測修短，安逃業報？不自及早省悟，惟只甘分待終，若臨歧一念有差，立墮三塗惡趣，則動經塵劫，無有出期。當此之時，雖悔何及？故老釋以性命學開方便之門，教人修煉，以逃生死。釋氏以空寂為宗，若頓悟圓通，則直超彼岸；如有習漏未盡，則尚徇於有生。老氏以煉養為真，若得其樞要，則立躋聖位；如其未明本性，則猶滯於幻形。
﻿其次，《周易》有窮理盡性至命之辭，魯語有毋意必固我之說，此又仲尼極臻乎性命之奧也。然其言之常略，而不至於詳者，何也？蓋欲序正人倫，施仁義禮樂有為之教。故於無為之道，未嘗顯言。但以命術寓諸《易》象，以性法混諸微言耳。至於《莊子》推窮物累逍遙之性，《孟子》善養浩然之氣，皆切幾之矣。
﻿迨夫漢魏伯陽引《易》道陰陽交姤之體，作《參同契》以明大丹之作用，唐忠國師於語錄首敘老莊言，以顯至道之本末，如此豈非教雖分三，道乃歸一。奈何後世黃緇之流，各自專門，互相非是，致使三家旨要迷沒邪歧，不能混而同歸矣！且今人以道門尚於修命，而不知修命之法，理出兩端，有易遇而難成者，有難遇而易成者。如煉五芽之氣，服七耀之光，注想按摩，納清吐濁，念經持咒，噀水叱符，叩齒集神，休妻絕粒，存神閉息，運眉間之思，補腦還精，習房中之術，以致服煉金石草木之類，皆易遇難成者。已上諸法，於修身之道，率皆滅裂，故施功雖多，而求效莫驗。若勤心苦志，日夕修持，止可避病，免其非橫。一旦不行，則前功漸棄。此乃遷延歲月，必難成功。慾望一得永得，還嬰返老，變化飛升，不亦難乎？深可痛傷！蓋近世修行之徒，妄有執著，不悟妙法之真，卻怨神仙謾語。殊不知成道者，皆因煉金丹而得。恐泄天機，遂託名數事而名。其中惟閉息一法，如能忘機息慮，即與二乘坐禪相同。若勤而行之，可以入定出神。奈何精神屬陰，宅舍難固，不免常用遷徒之法。既未得金汞返還之道，又豈能回骨換陽，白日而升天哉？
﻿夫煉金液還丹者，則難遇易成，須要洞曉陰陽，深達造化，方能追二氣於黃道，會三性於元宮，攢簇五行，和合四象，龍吟虎嘯，夫唱婦隨，玉鼎湯煎，金爐火熾，始得玄珠成象，太乙歸真。都來片餉工夫，永保無窮逸樂。至若防危慮險，慎於運用抽添，養正持盈，要在守雌抱一。自然返陽生之氣，剝陰殺之形。節氣既周，脫胎神化，名題仙籍，位號真人，此乃大丈夫功成名遂之時也。今之學者，有取鉛汞為二氣，指臟腑為五行，分心腎為坎離，以肝肺為龍虎，用神氣為子母，執津液為鉛汞，不識沉浮，寧分主客，何異認他財為己物，呼別姓為親兒，又豈知金木相剋之幽微，陰陽互用之奧妙？是皆日月失道，鉛汞異爐，欲結還丹，不亦難乎？僕幼親善道，涉躐三教經書，以至刑法書算、醫卜戰陣、天文地理、吉凶死生之術，靡不留心詳究。惟金丹一法，閱盡群經及諸家歌詩論契，皆雲日魂月魄，庚虎甲龍，水銀丹砂，白金黑錫，離坎男女，能成金液還丹。終不言真鉛、真汞是何物也。又不說火候法度，溫養指歸。加以後世迷徒恣其臆說，將先聖典教妄行箋注，乖訛萬狀。不惟紊亂仙經，抑亦惑誤後學。
﻿僕以至人未遇，口訣難逢，遂至寢食不安，精神憔悴。雖詢求遍于海岳，諸益盡於賢愚，皆莫能通曉真宗，開照心腑。後至熙寧己酉歲，因隨龍圖陸公入成都，以夙志不回，初誠愈恪，遂感真人，授金丹藥物火候之訣。其言甚簡，其要不繁，可謂指流知源，語一悟百，霧開日瑩，塵盡鑒明，校之仙經，若合符契。因謂世之學仙者，十有八九；而達其真要者，未聞一二。
﻿僕既遇真詮，安敢隱默，罄所得，成律詩九九八十一首，號曰《悟真篇》。內七言四韻一十六首，以表二八之數；絕句六十四首，按《周易》諸卦；五言一首，以象太一之奇；續添西江月一十二首，以同歲律。其如鼎器尊卑、藥物斤兩、火候進退、主客後先、存亡有無、吉凶悔吝，悉備其中矣。及乎篇集既成之後，又覺其中惟談養命固形之術，而於本源真覺之性有所未究，遂玩佛書及《傳燈錄》，至於祖師有擊竹而悟者，乃形於歌頌、詩曲、雜言三十二首，今附之卷末，庶幾達本明性之道，盡於此矣。
﻿所期同志覽之，則見末而悟本，舍妄以從真。
﻿時，皇宋熙寧乙卯歲旦，天台張伯端平叔序。
﻿竊以人之生也，皆緣妄情而有其身。有其身則有患；若無其身，患從何有！夫欲免夫患者，莫若體夫至道；欲體夫至道，莫若明夫本心。故心者道之體也，道者心之用也。人能察心觀性，則圓明之體自現，無為之用自成。不假施功，頓超彼岸。此非心鏡朗然，神珠廓明，則何以使諸相頓離，纖塵不染，心源自在，決定無生者哉！然其明心體道之士，身不能累其性，境不能亂其真，則刀兵烏能傷，虎兕烏能害，巨焚大浸烏足為虞？達人心若明境，鑒而不納，隨機應物，和而不唱，故能勝物而無傷也。此所謂無上至真之妙道也。 
﻿原其道本無名，聖人強名；道本無言，聖人強言耳。然則名言若寂，則時流無以識其體而歸其真。是以聖人設教立言以顯其道，故道因言而後顯，言因道而返忘。奈何此道至妙至微，世人根性迷鈍，執其有身而惡死悅生，故卒難了悟。黃老悲其貪著，乃以修生之術，順其所欲，漸次導之。以修生之要在金丹，金丹之要在神水華池，故《道德》、《陰符》之教得以盛行於世矣，蓋人悅其生也。然其言隱而理奧，學者雖諷誦其文，皆莫曉其意，若不遇至人授之口訣，縱揣量百種，終莫能著其功而成其事，豈非學者紛如牛毛，而達者乃如麟角耶！ 
﻿伯端向己酉歲於成都遇師，授以丹法，自後三傳非人，三遭禍患，皆不愈兩旬，近憶師之所戒云："異日有與汝解韁脫鎖者，當宜授之，餘皆不許。"爾後欲解名籍，而患此道人不知信，遂撰此《悟真篇》，敘丹法本末。既出，而求學者湊然而來，觀其意勤，心不忍拒，乃擇而授之。然所授者，皆非有巨勢強力能持危拯溺、慷慨特達、能仁明道之士。初再罹禍患，心猶未知，竟至於三，乃省前過。故知大丹之法至簡至易，雖愚昧小人得而行之，則立超聖地，是以天意秘惜，不許輕傳於匪人也。而伯端不遵師語，屢泄天機，以其有身，故每膺譴患，此天之深戒如此之神且速；敢不恐懼克責。自今以往，當鉗口結舌，雖鼎鑊居前，刀劍加項，亦無複敢言矣。 
﻿此《悟真篇》中所歌詠大丹、藥物、火候細微之旨，無不備悉。倘好事者夙有仙骨，觀之則智慮自明，可以尋文解義，豈須伯端區區之口授耶。如此，乃天之所賜，非伯端之輒傳也。其如篇末歌頌，談見性之事，即上之所謂無上妙覺之道也。然無為之道，濟物為先，雖顯秘要，終無過咎。奈何凡夫，緣業有厚薄，性根有利鈍，縱聞一音，紛成異見，故釋迦、文殊所演法寶，無非一乘，而聽學者隨量會解，自然成三乘之差。此後若有根性猛利之士，見聞此篇，則知伯端得聞達摩、六祖最上一乘之妙旨，可因一言而悟萬法也；如其習氣尚餘，則歸中下之見，亦非伯端之咎矣。 
﻿時，元豐改元戊午歲仲夏月戊寅日，張伯端平叔再序。

