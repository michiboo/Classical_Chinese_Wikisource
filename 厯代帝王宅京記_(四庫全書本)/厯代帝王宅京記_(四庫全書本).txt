　　欽定四庫全書　　　　　史部十一
　　厯代帝王宅京記　　　　地理類三〈都㑹郡縣之屬〉提要
　　臣等謹案厯代帝王宅京記二十卷
　　國朝顧炎武撰所録皆厯代建都之制上起伏羲下訖於元仿雍録長安志體例備載其城郭宮室都邑寺觀及建置年月事蹟前為總論二卷後十八卷則各按時代詳載始末徵引賅洽考據亦頗精審葢地理之學炎武素所擅長也此書寫本不一浙江所採進者僅總序二卷而較之此本則多唐代宗時廣德元年十月吐蕃犯京畿上幸陜州一條元順帝至元二十五年改南京路為汴京路北京路為武平路西京路為大同路東京路為遼陽路一條葢舊無刋板輾轉𫝊鈔訛缺異同所不能免此為湖北採進本首尾悉備較為完足故據其卷第著之於録焉乾隆四十五年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











