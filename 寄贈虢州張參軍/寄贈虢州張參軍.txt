
三十事諸侯，賢豪冠北州。
桃花迎駿馬，蘇合染輕裘。
觀妓將軍第，題詩關尹樓。
青林朝送客，綠嶼晚回舟。
好栗分通子，名香贈莫愁。
洗杯新酒熟，把燭故人留。
百雉歸雲過，千峰宿雨收。
蒹葭露下晚，菡萏水中秋。
憶昨陪行樂，常時接獻酬。
佳期雖霧散，惠問亦川流。
開卷酲堪解，含毫思苦抽。
無因達情意，西望日悠悠。

