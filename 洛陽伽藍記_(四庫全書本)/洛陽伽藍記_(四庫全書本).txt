　　欽定四庫全書　　　　　史部十一
　　洛陽伽藍記　　　　　　地理𩔖七〈古蹟之屬〉提要
　　〈臣〉等謹按洛陽伽藍記五巻後魏楊衒之撰劉知幾史通作羊之晁公武讀書志亦同然隋志亦作楊與今本合疑史通悞也其里貫未詳據書中所稱知嘗官撫軍司馬耳魏自太和十七年作都洛陽一時篤崇佛法剎廟甲於天下又永熈之亂城郭邱墟武定五年衒之行役洛陽感念廢興因捃拾舊聞追敘故蹟以成是書以城內及四門之外分敘五篇敘文之後先以東面三門南面三門北面二門各署其新舊之名以提綱領體例絶為明晰其文穠麗秀逸煩而不厭可與酈道元水經注肩隨其兼敘爾朱榮等變亂之事委曲詳盡多足與史傳參証其他古蹟藝文及外國土風道里採摭繁富亦足以廣異聞劉知幾史通雲秦人不死知苻生之厚誣蜀老猶存知葛亮之多枉蜀老事見魏書毛修之傳秦人事即用此書趙逸一條知幾引據最不茍知其説非鑿空也他如解魏文之苗茨碑糾戴廷之之西征記考據亦皆精審惟以髙陽王雍之樓為即古詩所謂西北有髙樓上與浮雲齊者則未免固於説詩為是書之瑕纇耳據史通補註篇稱除煩則意有所恡畢載則言有所妨遂乃定彼榛楛列為子注若蕭大圜淮海亂離志羊之洛陽伽籃記是也則之此記實有自註世所行本皆無之不知何時佚脫然自宋以來未聞有引用其註者則其刋落已乆今不可復考矣乾隆四十二年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀















　　洛陽伽藍記自敘
　　三墳五典之説九流百代之言竝理在人區而義兼天外至於一乗二諦之原三明六通之㫖西域備詳東土靡記自頂日感夢滿月流光陽門飾豪眉之像夜臺圖紺髪之形爾來奔競其風遂廣至晉永嘉惟有寺四十二所逮皇魏受圖光宅嵩洛篤信彌繁法教愈盛王侯貴臣棄象馬如脫屣庶士豪家捨資財若遺跡於是招提櫛比寳塔駢羅爭寫天上之姿競摸山中之影金剎與靈臺比髙廣殿共阿房等壯豈直木衣綈繡土被朱紫而已哉暨永熙多難皇輿遷鄴諸寺僧尼亦與時徙至武定五年歲在丁卯余因行役重覽洛陽城郭崩毀宮室傾覆寺觀灰燼廟塔丘墟墻被蒿艾巷羅荊棘野獸穴於荒階山鳥巢於庭樹遊兒牧䜿躑躅於九逵農夫耕稼藝黍於雙闕麥秀之感非獨殷墟黍離之悲信哉周室京城表裏凡有一千餘寺今日寮廓鐘聲罕聞恐後世無傳故撰斯記然寺數多不可遍寫今之所録上大伽藍其中小者取其詳世諦事因而出之先以城內為始次及城外表列門名以逺近為五篇余才非著述多有遺漏後之君子詳其闕焉
　　大和十七年後魏高祖遷都洛陽詔司空公穆亮營造宮室洛陽城門依魏晉舊名
　　東面有三門北頭第一門曰建春門漢曰上東門阮籍詩曰步出上東門是也魏晉曰建春門高祖因而不改次南曰東陽門漢曰東中門魏晉曰東陽門高祖因而不改次南曰青陽門漢曰望京門魏晉曰清陽門高祖改為青陽門
　　南面有三門東頭第一曰開陽門初漢光武遷都洛陽作此門始成而未有名忽夜中有柱自來在樓上後瑯琊郡開陽縣言南門一柱飛去使來視之則是也遂以開陽為名自魏及晉因而不改高祖亦然次西曰平昌門漢曰平門魏晉曰平昌門高祖因而不改次西曰宣陽門漢曰津〈一木多一陽字〉門魏晉曰津〈一作宣〉陽門高祖因而不改
　　西面有四門南頭第一門曰西明門漢曰廣陽門魏晉因而不改高祖改為西明門次北曰西陽門漢曰雍門魏晉曰西明門高祖改為西陽門次北曰閶闔門漢曰上西門有銅璇璣玉衡以齊七政魏晉曰閶闔門高祖因而不改次北曰承明門承明者高祖所立當金墉城前東西大道遷京之始宮闕未就高祖住在金墉城城西有上南寺高祖數詣寺沙門論議故通此門而未有名世人謂之新門時王公卿士常迎駕於新門高祖謂御史中尉李彪曰曹植詩云謁帝承明廬此門宜以承明為稱遂名之
　　北面有二門西頭曰大夏門漢曰夏門魏晉曰大夏門嘗造三層樓去地二十丈洛陽城門樓皆兩重去地百尺惟大夏門甍棟干雲東頭曰廣莫門漢曰穀門魏晉曰廣莫門高祖因而不改廣莫門以西至於大夏門宮觀相連被諸城上也
　　一門有三道所謂九軌〈一作九逵〉














　　洛陽伽藍記自敘
