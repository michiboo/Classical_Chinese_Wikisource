　　欽定四庫全書　　　　　子部十
　　提要
　　日聞録　　　　　　　雜家類三〈雜説之屬臣〉等謹案日聞録一卷元李翀撰翀不見史𫝊惟書中紀至正甲辰丙午間事下距洪武元年僅一二載其人當巳入明然書中皆稱元為國朝則前代遺老抱節不仕者也是書多及厯代故事略如蔡邕獨斷崔豹古今註之體而辨論差詳多有可采亦間及元代軼事蓋雜家者流其中如謂典命以九為節以七為節以五為節即掌節之節殊屬臆斷又謂唐以後有司給門旗二龍虎旗一之類乃變節為旗不知周禮司常諸侯建旗孤卿建旜大夫士建物師都建旂州里建旟縣鄙建旐已各以旂常為表識不得雲自唐以後始變節為旗考證未免少疎又如真徳秀題三教圖之類亦未免𫝊聞附㑹然大致引據詳核足與史志相㕘考數典者固宜有取也舊本久佚今以永樂大典所載抄合排比編為一卷千頃堂書目載有是書而題作者為凌翀永樂大典所題亦有一條作凌翀然其餘無作凌翀者今仍題李翀之名而附載姓氏異同備考核焉
　　勤有堂隨録　　　　　雜家類三〈雜説之屬〉臣等謹案勤有堂隨録一卷元陳櫟撰櫟有書𫝊纂疏已著録此其隨筆劄記之文也雖多談義理而頗兼考證於宋末元初諸人各舉其學問之源流文章之得失非泛泛托諸空言者其謂陳安卿為朱門第一人黃直卿李方子多有差處謂楊誠齋亦間氣所生何可輕議謂劉辰翁父喪七年不除為好怪釣名尤平情之論不規規於門戶之見者矣櫟定宇集前載有年表一卷稱至治三年年七十二作勤有堂記則是書當成於晩年然其記集中不載而集末別有朱升記一篇述其曾孫鎜之言曰辛勤三十年始有此室廬韓公詩也詩書勤乃有亦韓公詩也觀吾家堂名者惑而弗辨請為記以昭之云云詳其詞意主於櫟夫婦辛勤以有此堂蓋宋末建陽余氏書坊亦名曰勤有堂故有是辨歟乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　欽定四庫全書
　　日聞録　　　　　　　　　元　李翀　撰
　　周禮掌節門關用符節貨賄用璽節道路用旌節鄭氏曰旌節今使者所擁節是也按旌與節非一物符節以合符為信璽節以印封為信則旌節以旌旗為信又非瑞節之謂也旌節旗類孑孑干旌招虞人以旌為其有柄可揭有斿可垂故能建之於城來者可指以為望也若夫節者漢之銅虎竹使符唐之銅獸⻱魚皆一類而異名也攷其意制一物中分而兩之授者受者各執其半以待參驗則符瑞圭璋亦其物也禮有異數故立為差等上公以九為節其宮室車旗衣服皆以九侯伯以七子男以五皆是禮也守邦國者以玉為節守都鄙者以角為節亦其一器而中分者也中分為二一留王所一付守臣為守土之信矣是皆兩判可合無柄無斿非旌旗之比也後世但見周官旌與節同出而聨文遂以旗為節誤矣且三節之出皆輔以英簜英簜者斷大竹兩節間以為函也漢世之節則可仗可執其制全非符節之比矣蘓武仗節牧羊節旄盡落漢節本垂赤旄因戾太子之變而加黃旄則此節正與旌類不復古制矣宣和鹵簿圖曰節者黒漆竿上施圓盤周綴紅絲拂盤八層碧油籠之執人騎從也又曰漢官儀節以竹為之柄長八尺以旄牛尾為其眊三重崔豹以為秦制也今王公通用之則夫以旌為節秦世亦然漢特因之耳唐命節度使有司給門旗二龍虎旗一節一麾槍二豹尾二則是節變為旗異於古矣若夫漢世節柄必用竹不用木者正是附以英簜之義以求近古也簜者竹之大者也禹貢篠簜之簜是也竹身大而節間長其中可以藏節故周人因竹而名之為節漢人疑其為竹而遂用竹為柄非也英者精英之義謂為畫函未必不是加畫於竹以嚴其制也漢武天漢二年遣使者暴勝之等衣繡衣持節虎符發兵逐捕盜賊以軍法從事得斬二千石以下後世凡銜𢃄使持節者得擅斬殺蓋自漢始也漢以下又有所謂建麾崔豹曰麾所以指麾乗輿以黃諸公以朱刺史二千石以纁是則自人主以至二千石皆可建以麾也
　　古者使有節傳節操也瑞信也謂持節者必盡人臣之節操長一尺二寸秦漢以下改為旌幢之形漸長數尺傳則馳傳也謂奉之而疾行也傳以木為之長尺五寸書符於上又以一板偕封以御史印章所以為信也魏武奏事有急則以鷄羽挿木檄謂之羽檄説文雲檄以木簡為之長尺二寸若戰克乃書帛於漆竿之上以明告中外名曰露布漢季李雲露布上書移副三府時劾宦官用事欲衆聞知亦為露布
　　古人拜稽首揖各有差等哀公十七年公㑹齊侯盟於䝉孟武伯相齊侯稽首公則拜齊人怒武伯曰非天子寡君無所稽首言魯據周禮不肯答齊稽首也蓋平衡曰拜下衡曰稽首至地曰稽顙平衡曰罄折頭與腰如衡之平也公羊僖二年荀息進獻公揖而進之注以手通指曰揖文六年趙盾北面再拜稽首注以頭至地曰稽首頭至手曰拜手即今義手謂身屈首不至地白屋者庶人屋也春秋丹桓宮楹非禮也在禮楹天子丹諸侯黝堊大夫蒼士黈黃色也案此則屋楹循等級用采庶人則不許是以謂之白屋也後世諸王皆朱其邸及官寺皆施朱非古矣南史有一隠士多逰王門或譏之荅曰諸君以為朱門貧道如逰蓬戶又主父偃曰士或起白屋而致三公顔注云以白茅覆屋非也古者宮室有度官不及數則屋室皆露本材不容僣施采畫是為白屋也是故山節藻梲丹楹刻桷以諸侯大夫而越等用之猶見譏誚則庶人之家其屋當白屋也白茅覆屋古今無傳後世諸侯王及逹官所居之室既飾以朱故曰朱門又曰朱邸以別於白屋也故凡庶人所居皆曰白屋矣
　　誅責也曲禮曰以足蹙路馬芻有誅孔子曰於予與何誅其在國法雖小罰皆可名為誅也漢法不下殿門罰金四兩蹙路馬之芻以為不敬有罰他馬有與路馬同道不自斂退乃與路馬齊行是謂之齒有罰故曰齒路馬有誅慎子有虞之誅以幪巾當墨以草纓當劓以菲履當刖以艾韡當宮布衣無領當大辟此有虞之誅也斬人支體鑿其肌膚謂之刑畫衣冠異章服謂之戮上世用戮而民不犯後世用刑而民不從
　　通俗文曰門首飾謂之鋪首風俗通曰門戸鋪首雄甘泉賦曰排玉戸而金鋪兮發蘭蕙與芎藭是也説文曰門扇鐶謂之鋪首李尤平樂觀賦曰過洞房之輔闥歴金鐶之華鋪是也風俗通引百家書曰輸般見水土蠡謂之曰開汝頭見汝形蠡適出其頭般以足畵圖之蠡引閉其戶終不可開設之門戶欲使閉藏如此固宻也義訓曰門飾金謂之鋪鋪謂之鏂鏂音謳今俗謂浮漚丁者也劉孝威詩金鋪玉𤨏琉璃扉花鈿寳鏡織成衣江緫詩兎影脈脈照金鋪虬水滴滴瀉玉壺沈佺期詩梅樓翠幌教春住舞閤金鋪借日懸
　　古者印綬必自佩之天子視朝璽亦自佩也漢元後傳髙祖即位即服秦傳國璽王莽時孺子嬰未立璽藏長樂宮故昌邑王傳所謂而聽人脫其璽綬乎按此天子之璽每朝即自佩之也
　　魚袋本唐制也蓋所以明貴賤應宣召左二右一其飾有玉金銀三等其符題雲某位某姓某名書已乃析而二之右付其人所謂右一者也左則藏之於內或有宣召即內出左契以與右合而參驗之也漢太守之官必得左符以出至郡用以為驗蓋右符先已留州故令以左合右也唐世刺史亦執左魚至州與右魚合契亦其制也左魚之外又有勅牒將之故兼名魚書武后改魚為龜宋襲唐制案官品而授之使得佩𢃄而為顯榮則合符之制不復舉用也
　　唐制五品以上皆金𢃄至三品則兼金玉開元初敇百官所服𢃄三品以上聽飾以玉至宋玉𢃄則出特賜須得閤門關子許服方敢用以朝謁則體益以重後親王皆服玉𢃄元豐中剏造玉魚賜嘉岐二王易金魚不用自此遂為親王故事
　　唐天寳元載勅麫以三斤四兩為一斗開元九年勅度以十寸為尺尺二寸為大尺量以十升為鬥鬥三升為大斗皆以秬黍為定又通典敘六朝賦稅謂王制曰古者百里當今百二十一里六十歩四尺二寸六分度量三升當今一升秤以三兩當今一兩尺以一尺二寸當今一尺註雲今謂即時蓋指杜佑之時也唐時一尺皆六朝制一尺二寸也
　　宋二相以下階銜分左右有出身人冠左無出身人冠右則因坐位而致悞也古人得罪下遷者皆名曰左遷漢法仕於諸侯者亦名為左官則以左為卑其來久矣瓊説文赤玉也左傳楚子玉瓊弁玉纓按此則玉與瓊皆對別言之若等是玉不分言也今人以瓊比梅雪誤矣詩曰采葑采菲無以下體玉篇葑蕪菁也菲菜也古者祭之用牲以上體為貴羊首牛首肩臑心肺皆上體也至於腎腸臀足之類皆不用以其在下而汚穢也蕪菁之葉可食而不如其根之美故不棄下體也
　　古者人有十等王臣公公臣卿卿臣大夫大夫臣士士臣皁皁臣輿輿臣𨽻𨽻臣僚僚臣僕僕臣臺又有所謂廝養者廝析薪者養養馬者今人稱從人為皂𨽻稱奴婢為重臺又古者諸侯之臣自稱於天子曰陪臣陪重也
　　皇元累朝即位之初必降詔天下惟西畨一詔用青紵絲書粉詔文繡以白絨穿珍珠網於其上寳用珊瑚珠蓋之如此齎至其國張於帝師所居殿中可謂盛哉古無紙專用簡牘簡以竹為之牘以木為之鄭康成釋詩別為注文以附毛公本文之下以片竹書之故特名之為箋其字亦從竹
　　國朝故事以䝉古色目不諳政事必以漢人佐之官府色目居長次設判署正官謂其識治體練時務也近年以來正官多不識字至正年間淮東有一路總管在任省劄行下辯驗收差課程錢榖喚該吏怒曰省劄雲便檢錢許多鈔在庫如何不便檢錯以辯驗為便檢也又一縣令修理譙樓讀譙為醮又讀覊管為覇管又以首領官只管祇𠉀至今以為笑談唐蕭炅為戶部侍郎素不學一日在中書讀伏臘為伏獵嚴挺之譏之曰中書豈容伏獵侍郎耶一語之失載諸史冊千古之恥月者太隂之精其行之道斜𢃄黃道有遲有疾十三日有竒在黃道表十三日有竒在黃道裏表裏極逺者去黃道六度日光照之則見其明日光所不照則謂之魄鄭夾漈雲月望之日日月相望人居其間盡覩其明故形圓也二之日日照其側人觀其旁故半魄也晦朔之日日照其表人在其裏故不見也子雲曰月未望則載魄於西既望則終魄於東其遡於日乎理固該盡而不如沈括之言能發越其狀也沈括曰月如銀圜圜本無光日耀之乃有光矣用其説思之則其魄是銀圜之背日而暗者也其明是銀圜得日而光彩溢者也月十五日兩曜相當銀圜通身皆受日景故全輪皆白而人以為滿也此所謂人在其間而盡覩其明也過望則月輪轉與日逺其圜但偏側受照而光彩不全故其暗處遂名為魄此所謂人觀其旁而不能盡覩也究其實致則是日光所及有全有不全而月質本無圓缺也鄭氏子之説既得其理沈氏耀圜之説又能盡發其狀矣張衡曰日光不照謂之闇虛闇虛逢日則日蝕值星則星亡朱子曰日月皆右行於天一晝一夜則日行一度月行十三度十九分度之七故日一嵗一週天月則二十九日有竒而行一週天又逐及日而與之㑹以成隂陽寒暑之節一嵗凡十二㑹方㑹則月光都盡而為晦已㑹則月光復蘇而為朔朔後晦前各十五日日月相對則月光正滿而為望晦朔而日月之合東西同度南北同道則月揜日而日為之蝕望而日月之對同度同道則月亢日而月為之蝕是皆有常度矣傳曰天有十二次日月右行每晦日共㑹於一次之中名之㑹朔次者位也日月所㑹謂之辰即十二辰之次也蓋以九州之地十二國之分野繋焉正月㑹於亥娵訾之次衛國分野二月㑹於戌降婁之次魯之分野三月㑹於酉大梁之次趙之分野四月㑹於申實沈之次晉之分野五月㑹於未鶉首之次秦之分野六月㑹於午鶉火之次周之分野七月㑹於巳鶉尾之次楚之分野八月㑹於辰夀星之次鄭之分野九月㑹於夘大火之次宋之分野十月㑹於寅析木之次燕之分野十一月㑹於丑星紀之次呉越分野十二月㑹於子元枵之次齊國分野凡官寺吏卒率以晨餔兩時致禮俗呼衙府説文雲吏以餔時聽事申旦政也則凡官府日再聽事吏卒因之亦兩致其敬當用衙餔字府餔聲之訛也
　　背嵬者大將帳前驍勇人也章氏槁簡贅筆雲背嵬即團牌也以皮為之朱漆金光煥耀向日即今軍旅所用者
　　至正壬辰平江郡守六十差民夫築城傳言於舊城址下得一石上鐫雲三十八十八子寅夘年至辰巳合收張翼同為列國不在常不在祥切須欵欵細思量旦卜水暮愁米浮圖倒地莫扶起修古岸重開河軍民拍手笑呵呵日出屋東頭鯉魚山上逰星從月裹過㑹在午年頭訪問不得其實予後於松江偶見前人一日録亦載此語乃知此語不特見於平江蓋已䜟於前矣至正甲辰秋七月十七日夜雷電大作餘杭武康山中一時洪水泛漲山石崩裂數十餘處大風㧞樹漂流民居山路化為溪澗溪澗反塞為平路死傷者衆後二年有兵興之變
　　國朝通例婦人犯鹽罪坐夫男至正丁亥李堂卿為兩浙運司海寧州一婦人犯私鹽上有翁在李改一檢雲舍翁論婦於理未然舍婦論翁於法未當合下仰照驗施行遂兩釋之可謂權宜矣
　　至元年間徐子方為陜西省郎中有屬路申解內漏落頭行一聖字吏欲問罪以為不敬徐公改檢雲照得來解第一行脫漏第三字今將元文隨此發去仰重別具解申來亦可以為吹毛求疵之戒
　　晉魏之後官至貴品者其門得施行馬行馬者即今官府前義子是也周禮謂之梐枑行馬枑木也互其木遮闌於門
　　西都賦後宮蘭掖椒房乃后妃之室呂向曰掖庭在天子左右如肘腋也
　　古者師出無常處所在張幕居之以將帥得稱府故曰幕府
　　古者斬人必加鍖上而斫之故曰伏鈇質質者鍖也扁題字數竒而不偶者古今徃徃皆増一之字如大成殿則曰大成之殿此不知起於何時
　　羅國器杭州人後至元丙子為行金玉府總管有一匠慢工案具而恕之同僚問其故羅曰吾聞其新娶若撻之其舅姑必以婦為不利口舌之餘則有不測之事存焉余按宋曹彬知徐州有吏犯罪既具逾年而杖之人莫知其故彬曰吾聞此人新娶婦必以為不利而朝夕笞詈之使不能自存故緩其事然法未嘗屈焉二事相符仁人之用心也
　　國初杭城毎嵗三月初八日迎佛㑹有一士人建言欲援例迎夫子㑹事上有司申省省送江浙儒司定議省典傅景文作詞雲省府相度當為不為與不當為而為皆非聖人之道孔子教垂憲萬世今杭州路申前件事仰連送江浙儒司攷覈典故稽諸經史可以施之於今行之於後無愧於古保結連呈
　　托歡〈舊作脫懽今改正〉為江浙相日忽御賜龍衣一襲纔服於身偶一宣使在傍研墨失手悞濺其衣宣使大懼叩頭請罪丞相徐徐笑曰汝非故也何以懼為又一日有一省典偽為省文傚丞相押字事發屬司欲送理問案治丞相取其文觀之手裂其紙乃曰此押字正是我的如何是偽置之不理其大度皆此類
　　阿掄特穆爾〈舊作阿憐帖木兒今改正〉北庭王一日徃訪西鎮國吉哩什廸〈舊作吉剌失的今改正〉長老長老迎之甚喜留坐囑侍者取床後好酒一尊為禮長老執盃王盡飲之長老曰尊客逺來當進兩盃王復飲之迴盞及唇長老大驚乃釅醋也即欲捶侍者王曰酒醋皆米為我不厭之何怒耶長老怒不能釋王曰汝留我坐須勿怒我有佳醖取來盡歡而罷
　　至元年間有一御史分廵民以爭田事告之曰此連年不絶官事以為務停御史乃曰傳我言語開了務者又至正年間松江一推官提牢見重囚問之曰汝是正身替頭獄卒聞之掩口又一知府到任村民告裡正把持知府怒曰三十七打罷這廝昔宋仁宗朝張觀知開封府民犯夜禁問之曰見有人否一言之失書之史冊百世之恥可不慎歟
　　俗言三世仕宦方㑹着衣喫飯愚謂三世仕宦子孫必是奢侈享用之極衣不肯着浣濯補綴必欲鮮華食不肯飡蔬糲菲薄必欲精鑿此所謂着衣喫飯也殊不知富貴者貧賤之基奢侈者寥落之由豐腆者困苦之自蓋子孫不學而顓䝉窮奢極欲而無徳以將之其衰必矣
　　白玉蟾降茟䟦其像雲這先生神氣清玉之英蟾之精三光之明萬物之靈大道無名元亨利貞
　　趙子昻令陳鑑如寫神援筆至唇乃曰何以謂之人中今若試以一身之中言之當在臍腹間指此謂之中何也蓋自此而上眼耳鼻皆䨇竅此以下口及二便皆單竅成一泰卦耳故因此名中也滿坐嘆服
　　真西山題一三教圖佛道同坐夫子拜下題雲老子喜説虛無釋迦只談舎利夫子聞之笑倒在地又一三教圖題雲子曰佛説道言所喻無非至理三人必有我師一以貫之曰唯
　　江行録雲禽鳥翻飛天色昏淡雲行急頭顋熱日月昏暈參宿動揺燈火焰明作聲皆有大風之兆當預防不測又雲酉毛招風乙酉丁酉日燒三嵗雄雉鷄羽灰風立至
　　州路儒學書閣魁星賛曰杓攜龍角魁枕參首韙㢤變化蹴踏星斗弭風駕雲來逰帝旁斡旋樞機霖雨八方
　　三代後惟佛為盛為佛者曰佛能為福田利益也非佛者曰事佛求福反更得禍佛不足信為佛者曰福祚皆佛報也非佛者曰人生如樹花同發隨風而散所墜之地不同故貴賤各有殊途天下本無佛也以愚考之佛豈為禍福者哉禍福自各以其類至爾豈佛之所能為哉佛本自謂西域國王之子正以厭苦人間事捨俗出家而稱佛佛之言覺也覺人世之事皆非也為佛而惟求寂滅曰寂曰滅死即已矣無復餘事也安得既死之後尚為禍福如今人所云者假如今之説能為人禍福也為禍福於昭昭使人皆期頤也世豈有人皆期頤者乎免貧賤使盡富貴除災阨使盡安樂也世豈有盡富貴盡安樂者乎為禍福於㝠㝠使有罪者出之地獄置之天堂也死者日或萬人求佛牒而出之者日亦萬人是天下之造惡者皆得生天閻羅王日受關節不暇一不得直筆於其間閻羅王之司存遂可廢罷而佛為幽𡨋中受囑行私不顧是非曲直強覊公事之渠魁也有此理否乎佛其肯為之乎閻羅王其肯徇之乎然則何為而有禍福之説也嗚呼是可知矣世俗傳訛覿面不同字經三寫烏焉成馬況隔萬里之逺又經重譯而來其有雜偽孰從而辨故凡禍福之説特冒佛之名皆吾中國之人依倣而托之者也佛書之初入中國也僅四十二章本不言禍福其説知足本於老子其書分章本於孝經蓋中國之人譯之然也言天堂則宋玉天門九關之説言地獄則宋玉幽都土伯之説言輪迴則漢書載鬼之説因列子寓言西極化人遂生西方極樂因離騷寓言女岐九子遂生九子母因鄒衍以禹九州演為九九復演為九之又九遂増展為十萬億國土因道家謂崑崙山髙二千五百里日月常相隠避以為光明遂推廣而為日月循環須彌山照臨四世界因孟子道性善人皆可以為堯舜於是謂一切衆生皆有佛性汝等來世皆當作佛因墨子言兼愛視其鄰之子猶其兄之子於是謂一切男子皆我父一切女子皆我母因老子言為吾大患者以吾有身於是謂肉身為血肉皮耳目口鼻身意為六根因老子言可道非道可名非名於是謂一切有相皆為非相因莊子言死灰其心槁木其形於是謂禪寂入定坐脫立亡凡爾皆吾中國之人譯之然也佛書之稱自西域來者不出此數端而已皆譯者徧獵中國之書而為之其後雖稱唐僧取西域經律論輳成三藏五千四十八卷其事通鑑所不載唐僧法明欲諂武后為彌勒下生譔大雲經四卷上之朱文公謂楞嚴經本口呪語中間道理皆房融添入李伯紀之子謂維摩經是南北朝時一貴人所譔黃山谷亦謂普通中事本不從蔥嶺來司馬公又謂佛書獨般若經最多至六百卷後人撮其要為心經而圓覺經裴休所為蓋皆文人綺語艷而人世俗悅於其文因反指為佛之精語耳漢末甘忠可造包元太平經北魏董謐獻服餌仙經宋妖賊亦嘗為五龍滴淚經占𠉀則有地母經䜟語則有博文經況譯經有使潤文有官其制近宋尚存太平興國中置譯經院延梵學僧翻譯新經每嵗誕節必進新經佛滅度巳㡬年而經乃有新經唐三蔵後取經者何人而經乃有嵗進其曰經雲者蓋因漢人名孔子之書為經故亦例名其書為經不知經之言常也孔子之道萬世常行其書可以名經佛説無常正與經相反不可以經名也其寺雲者蓋因漢世處天竺僧於鴻臚寺故亦就名其屋為寺不知寺之言侍也鴻臚官舍近聯禁署所以名寺佛説不許親近國王大臣正與侍相反不可以寺名也其曰齋雲者因三代齋戒以事鬼神為齋故亦飾名其斂膝就食為齋不知齋之言齊也端居靜念其心齊一可以名齋飲食人之大欲佛法節其所欲日僅一得食及其僅而得食饑渴已廹貪饞乘之其心紛亂正與齋相反不可以齋名也古者祖有功宗有徳皆以聖帝明王大濟生民為功徳今乃梵唄歌聲花鼔優戱亦名功徳老子以慈儉不敢為天下先名三寳所指者徳也今乃自貴其身與佛與法亦名三寳古人席地而坐講説者中留三席空地以備指畫席各三尺三寸三分合而成丈名方丈所指者地也今説法已別有堂復崇大其寢室與佛殿相崢嶸亦名方丈衆生之字本出祭法供養二字本出左傳布施之字本出鴻烈於意云何本後漢語何以故本晉人語精舍本曹操語庵本王充語門徒本漢人從學之稱寮本古人同官之稱前資本唐人仕宦者已去官之稱今佛氏皆襲用之攷其字義則何往而非此猶襲取吾書之語也至於自為門戸尤更紛紛佛一也而分為三曰律曰教曰禪律一也又分為二曰資待律曰南山律教一也亦分為三曰天台教曰賢首教曰華嚴教禪一也復分為五曰雲門宗曰法聰宗曰溈仰宗曰曹洞宗曰臨濟宗凡此紛紛皆出近世又孰為佛之真耶因嘗論佛與道類也道之説出中國書同文不經譯難於為欺者也猶且無所不用其欺黃帝所葬橋山而雲乗龍上天老子死於中國而雲乗青牛出函關老子亦人也而雲剖母左腋而生生而髪已白甚至劉安以謀逆族誅而反誇鷄犬亦僊葉靜能以逆黨梟首而尚侈天師靈跡難於為欺者其欺猶至此甚佛之説出逺夷書不同文屢經翻譯易於為欺莫此為甚其欺又將何所不至乎佛書言十萬億國之西有極樂世界猶道之言海上有三神山也佛書言極樂世界有無量夀佛猶道之言三神山有長生不死之仙也彼皆知人情貪生而惡死樂富貴而悲貧賤故特鋪張華侈窮極人慾指空畫無切中其心髓以深入之佛書則髙於道家之説而其説彌巧道言三神山近在海上求長生藥不得方士往往腰斬伏辜佛書推逺於十萬億國土之外無可究詰者矣道言安期生等庶㡬可遇而無其驗佛書謂托生西方在此身死滅之後一切推墮於茫昧而不問矣夫佛亦人耳亦稟天地之隂陽亦受父母之血氣亦衣食以治生亦老病而死惟其棄王公太子而出家辭宮居服食而行丐絶類離羣獨潔其身前乎此時未有此人故見以為異聞者益以為異四海之廣千載之逺傳而聞之者愈益以為異増飾誇大漸至於誕而好事者因附借之為偽書耳以生日而九龍吐水㓜時出遊四門是生即為佛矣何為娶妻生子方稱出家修道又曰天龍八部國王大臣皆來座下以聽法是已受人天供養矣何為跣足持鉢自出乞食行道又曰眉間放白毫光照見東方十萬億國土皆在座下以聽説法是天竺以東無一國不在其法㑹矣何天竺在月氏去洛陽萬六千三百七十里所隔不過拘彌可寘西夜徳若條枝安息大康數國自洛陽東至大海僅踰千里即與大海中日本國為界日本以東有去無返人舟不可復向方言謂之瀉書傳謂之尾閭殆即天地極處是天竺以東纔十餘國而大言十萬億國可乎若天竺以西則班超嘗分使至西海極處自中國而徃行四萬里又安得大言天竺之西過十萬億國更有極樂世界無窮無盡者乎蓋嘗訝其欺誕之太甚戱問佞佛者曰佛父母所生血肉之軀也何為而有丈六金身曰既成佛而變也余曰血與肉柔者也尚變而為金之剛齒與骨剛者也何反不併變為金乃以常人之齒骨來中國為羚羊角一扣而碎其人無以對又問之曰佛中年出家晩年成道僅年七十餘而終不知於何時説法而經至有八萬四千卷之多曰佛能縮無量刼為剎那頃人見其住世甚短而不知其説法之時甚長也余曰佛若自曠刼以來即便説法則縮長為短無由可知今明雲生周昭王之二十四年沒於周穆王之五十二年嵗月有定於何而縮亦無以對又問之曰佛以人間為苦海人事為火宅唯恐去之不速幸而一旦得死是脫苦海離火宅得返安樂清涼之界也宜何如其喜今乃十大弟子噫嚶涕泣無異世俗兒女子悲戀之情是以生為苦耶死為苦耶人世為樂耶佛國為樂耶又驚怛不知所對凡若此者何也譔佛之書務佛之神故肆其誣誕務以驚動愚俗而不暇計其理之所無説之易窮也此其為書以誇佛者其欺已如此若其假佛以説者其欺又豈為少哉佛書莫重於金剛般若其説主於蕩空若曰如來説佛即非是佛是名是佛大要不出此一語而止乃復從而遍引事物曰即非某是非某以至渉為千百無非此一語而佛亦何若是之不憚煩因其一語演為一卷歐陽公謂佛書數十萬言數談可盡正指此類今乃謂金剛經未入中國尚千卷一語已演一卷更演千卷乎又莫重於法華其書號為大乗乃髙自稱譽謂若持此經當獲其福若此書正非此經而特出於他人之賛者不知法華正經其果何在其言天堂謂三十三天其上一半本身皆有光明至山腹下始伏日月之光大抵光明在上其下無有不燭若其上一半合十五天諸天之光豈不能下照而待日月以補缺諸天光明豈流螢自照者比耶其言地獄謂最下為無間地獄無數罪人獄滿罪人亦滿是罪人之在地獄如鷄子黃充實鷄子殻無復更有餘地則刀山劔樹於何地而設凶險牛頭獄卒於何處而施拷掠又謂地獄火燒日夜之間萬億成壊是罪人哀動其中亂起亂滅細於微塵速於瞬息豈復知有苦惱而司地獄者亦何時而定其罪成其獄耶他如既説無常又言常住既言一塵不染又言萬法俱攝既説不許親近國王大臣又言佛法付託國王大臣既説不可以色求我以聲音求我又言黃金布地音樂自然既説佛以多刼修來方得成佛又言衆生隨念即得往生既説大阿羅漢屢刼修行未得成佛又言阿闍世王弒君殺父當入無間地獄一求事佛即得生天言語反覆如此果何者為佛之真耶甚至如如居士語錄稱捨田一畝入寺生某天出某經入寺費湯一杓壊爛其身出某經佛於桑下不敢三宿於何有寺而令人捨田佛既不曽有寺於何設浴而禁人費湯此等之經果出於佛否耶或出於佛則捨田之賞何如此之大濫費湯之罰何如此之大慘佛號以利益一切為心乃不量本情不問輕重貪忍自私一至此極乎佛書之多欺偽至此益彰彰明甚而偽為佛書者之謀衣食窮廹一至於此亦可哀矣奈何浸淫之久尊信之篤無一覺其為偽然有一説可証其偽日月東出而西沒有目者所共覩今乃雲日月無出沒乃從須彌山循環而轉若果其然當以循環之漸次為昏明何為天下之廣皆夘而旦酉而昏亦當以東西之相望為均平何為一嵗之間冬夏有長短朔望有交蝕是其言日月者既妄矣周天三百六十五度四分度之一日月所經行不過一百七萬四千里明歴者所共知今乃雲須彌山外先以七重寳山山各四萬二千由旬七重山外維以二十三重之林林之間各有池亦數百由旬由旬者華言四十里不知合而計之當㡬億萬里若果其然則日南之邑北景隂山之地夏雪何為天地之間南北相去無㡬四夷之外皆海四海之外皆漠何為周匝皆水不見髙山巨林次第層地而登天是其言天地者又妄矣天地日月人所知見者其説且妄況其言天地日月之外人所不知不見者乎考論至此是灼然無須彌山無須彌山則無東西方十萬億國無東西方十萬億國則亦無此世界外三千大千世界彼愚不肖者真以為有而惑之則大可憐耳








