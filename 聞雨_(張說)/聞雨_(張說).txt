
↑ 全唐詩·卷086
多雨絕塵事，寥寥入太玄。
城陰疎復合，簷滴斷還連。
念我勞造化，從來五十年。
誤將心徇物，近得還自然。
閑居草木侍，虛室鬼神憐。
有時進美酒，有時泛清絃。
聲真不世識，心醉豈言詮。
↑ 全唐詩·卷088
窮冬萬花匝，永夜百憂攢。
危戍臨江火，空齋入雨寒。
斷猿知屢別，嘶鴈覺虛彈。
心對爐灰死，顏隨庭樹殘。
舊恩懷未報，傾膽鏡中看。

