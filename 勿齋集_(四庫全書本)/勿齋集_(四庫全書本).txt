　　欽定四庫全書　　　　　集部四
　　勿齋集　　　　　　　　別集類三〈宋〉
　　提要
　　〈臣〉等謹案勿齋集二巻宋楊至質撰至質字休文號勿齋閤皁山道士淳祐中勑賜髙士右街監儀主管敎門公事是集皆其四六書啓多與一時當事酧荅之作其兼領旌徳觀都監謝京尹趙節齋啓雲觀以道名境隨人重知章有學始專鑑曲之煙霞清老能詩故奉金陵之香火倘酒甕飯囊之輩徒齋鐘粥鼓之羞云云葢亦以文學自負不屑等於黃冠者流第二巻中大抵代人之作當由嫻於詞翰故士大夫假手者多也宋末啓劄之文多喜配經史成語湊泊生硬又喜參文句往往冗長萎弱唐以前舊格蕩然至質所作雖邊幅少狹而對偶工緻吐屬雅潔猶有樊南甲乙集之遺正未可以方外輕之矣乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











