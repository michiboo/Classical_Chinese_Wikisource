《永曆實錄》二十六卷（第十六卷佚）。主要記載從明永曆元年明昭宗朱由榔登基到永曆十六年明昭宗被吳三桂弒殺之間十六年(1647年-1662年)的史事。不同於其他「實錄」的是，《永曆實錄》的體例是紀傳體，而《明實錄》、《朝鮮王朝實錄》等則是編年體。其中：紀一卷，列傳二十五卷。
大行皇帝諱由根，神宗顯皇帝孫也。考端皇帝，諱常瀛，神宗第八子，封桂王。繼嫡妃王氏，無出；貴人馬氏，生二子，長桂恭王，次上。以天啟三年癸亥歲十月十九日，生上於燕邸。天啟七年秋，端皇帝出封於衡州。端皇帝垂頤豐背，日角修耳，貌似神宗，性敦厚慈易，為諸王最。崇禎間，朝廷崇禮親藩，諸王多憑依侵有司，煩苦士民，獨桂邸以安靖聞。編修馬世奇、中書舍人張同敞先後奉敕戒諭諸王，俱以王賢報命。崇禎六年，詔遣編修閔仲儼冊立桂恭王為安仁王，上為永明王。崇禎十年，臨藍猺賊郭子奴、劉新宇等反，犯衡州，端皇帝發藏金饋餉，請調虔粵兵城守。明年，討平之。崇禎十三年，奏請修衡州城，優詔許之。崇禎十四年，上納王妃王氏。崇禎十六年，張獻忠掠寇湖南。八月，長沙陷，分巡上湖南道參議金九陛托齎賀表去衡州，驚潰。端皇帝率桂恭王及上出奔，僅達永州南之石期市，賊追至，巡道中軍王上庸率死士截擊，端皇帝乃得舍舟逸去。上庸力盡戰死，上遂與端皇帝相失。端皇帝攜桂恭王走全州，得達廣西。應奉內豎陳進忠奉上走道州，陷賊中，不得去，為偽吏所得，將送賊所。有吳繼嗣者，故為巡檢，陷賊中，偽授永州經歷，力調護上，譎紿偽大吏，得稍緩。已而獻忠渡江走荊州，偽吏無從致送，遂免於難。繼嗣迎居己署中，益虔護侍，每日初出，夫婦皆拜謁奉膳酳，如臣禮。十二月，征蠻將軍楊國威帥師復永州，遂迎上入粵，達端皇帝所，遂從居梧州。弘光元年，端皇帝薨，厝梓宮於梧州南岸。桂恭王承國事。思文皇帝立於福州，以桂邸為神宗正胤，次宜承統，有疑慮心，下優詔結萬元吉、何騰蛟、丁魁楚，不次皆遷九卿，賜便宜、蟒玉。魁楚遂迎桂恭王及上居肇慶，用杜推戴。已而靖江庶人反，思文皇帝益疑，密詔丁魁楚相動靜處分。未幾，桂恭王暴薨，上以簡靜為魁楚信重，得無恙。隆武二年八月丁酉，思文皇帝遇害於順昌，全閩陷。總製兩廣兵部尚書丁魁楚、巡撫廣西僉都御史瞿式耜議戴上監國，大學士呂大器、兵部尚書李永茂皆至肇慶，與定策。參政唐紹堯、副使林佳鼎、御史王化澄率府州縣吏民迎上於寓邸，釋衰服，治府署為行宮，行監國事。
十月丙戌，上即位於肇慶，詔誥天下，獎勵文武兵民，同仇恢復，改明年為永曆元年。遙尊隆武皇帝為思文皇帝，順昌之訃未審，或曰潛遜故也。追尊考桂端王為端皇帝，兄安仁王為桂恭王。上嫡母桂王妃王氏為慈聖皇太后，生母馬氏為慈寧皇太后，立皇后王氏。進呂大器為中極殿大學士。擢丁魁楚、李永茂、瞿式耜皆為大學士。大器、永茂入閣直機務，魁楚總理戎政，式耜以吏部左侍郎掌部事。命司禮太監王坤管文書房事。是月，清兵破贛州，總督兵部尚書萬元吉、監軍試中書舍人袁從諤、通判唐周慈死之。十一月，蘇觀生、何吾騶、顧元鏡以嗣唐王聿𨮁叛，稱尊號於廣州，改元紹武。大學士陳子壯拜表請討之。命兵科給事中彭耀諭唐王聿𨮁，蘇觀生不奉詔，耀不屈，死之。以唐紹堯為戶部左侍郎，王化澄為兵部右侍郎兼僉都御史，總督兩廣。呂大器稱病，棄官歸蜀。以林佳鼎為兵部左侍郎，周光夏為都御史。兵部左侍郎林佳鼎帥師東討蘇觀生，戰於三水，敗績。佳鼎及水師遊擊將軍管燦死之。內批：擢王化澄為兵部尚書。十二月，以中允方以智、編修劉湘客充經筵講官，已而不行。大學士李永茂請終製，去。命大學士瞿式耜入閣，典機務。清李成棟破廣州，殺唐王聿𨮁及蘇觀生，周王、益王皆遇害。何吾騶、顧元鏡降。上避敵幸梧州，瞿式耜諫，不聽。丁魁楚走岑溪。
永曆元年正月癸卯朔，上至梧州，遂自府江幸桂林。清李成棟攻肇慶、梧州，皆破之，巡撫僉都御史曹曄降。南雄、韶州、高州、雷州、廉州皆陷。二月，上至桂林。進何騰蛟太子太保武英殿大學士，督師如故。遍封楚、粵、黔、蜀諸將為侯伯。敕召詹事文安之、王錫袞為大學士，周堪賡為戶部尚書，郭都賢、李陳玉皆兵部侍郎，皆未赴。已而堪賡降於清，進瞿式耜吏部尚書、文淵閣大學士。給事丁時魁奏論新政，當親行陣，慎爵賞，攬威福。上嘉納之。晉戶部侍郎嚴起恆為本部尚書。清孔有德攻湘陰，王進才、王允成之兵潰，何騰蛟走衡州，遂陷長沙，副總兵滿大壯死之。大學士陳子壯帥義兵復沿海州縣，進攻廣州，為李成棟所敗，子壯死之。三月，丁魁楚敗死於大藤峽。李成棟陷平樂。上幸全州，命大學士瞿式耜兼兵部尚書，留守廣西。清兵攻桂林，瞿式耜帥總兵官焦璉攻卻之。進堵胤錫、章曠大學士兼兵部尚書，總製督師如故。劉承胤以兵入扈，遂逐王坤。敕召給事中金堡。四月，上祀南郊。封劉承胤為安國公，馬吉翔為文安伯，郭承昊泰和伯，嚴雲從清江伯。詔杖給事中萬六吉、御史毛壽登、吳德操，已而釋之。封戚畹王國璽為武靖侯，馬九爵宛平伯，王維恭長洲伯。清兵破衡州，殺黃朝宣，臨武知縣李興瑋死之。五月，上幸武岡。以傅作霖為兵部左侍郎，掌部事。召川、湖、雲、貴總督李若星為吏部尚書，若星稱病，去。張獻忠遣孫可望攻貴州，總督楊鼎和棄城走。可望攻陷貴陽，已而棄貴去，攻犯雲南。李成棟攻桂林，瞿式耜帥焦璉擊卻之，遂復平樂。左春坊張家玉舉義兵於東莞，不勝，死之。六月，以吳炳為大學士，入閣，典機務。清兵破常德，堵胤錫走永定衛。晉瞿式耜太子太師、臨桂伯，辭不受。七月，刑部侍郎楊喬然解部務，請敕入川、貴督師，劉承胤逐之也。以嚴起恆為大學士，召詣武岡，不赴。何騰蛟入見，劉承胤謀殺之，總兵趙印選劫騰蛟去，復出督師。劉承胤捶嗣通山王蘊釨於宮門，以密報敵警故也。八月，瞿式耜奏迎駕居桂林，承胤怒，不果行。督師大學士章曠卒於東安。清孔有德攻武岡，陳友龍迎戰於石羊渡。劉承胤降，上出奔靖州。武岡陷，吏部侍郎侯偉時、兵部侍郎傅作霖死之，吳炳降。上自靖州曆苗峒出柳州。九月，清兵陷黎平，守將蕭曠死之。進封馬吉翔為文安侯，掌錦衣衛，管文書房敕旨。清兵破沅州，巡撫僉都御史傅上瑞、嶽陽伯王允成降。十月，分巡左江道龍文明、土司覃鳴珂作亂。上次象州。瞿式耜拜表迎駕。以王化澄為東閣大學士。十一月，上幸桂林，瞿式耜、嚴起恆入直。十二月，敕何騰蛟督師出楚，騰蛟帥郝永忠、盧鼎、趙印選、胡一青守全州。是歲，雲南土司沙定洲反，攻雲南府，黔國公沐天波棄城走騰越，巡撫都御史吳文瀛降於定洲。
永曆二年正月，上在桂林。二月，孔有德攻全州，郝永忠潰走，大掠桂林。上奔柳州，遂入南寧。封陳邦傅為慶國公。金聲桓、王得仁舉江西反正。前大學士姜曰廣承製封聲桓豫國公、得仁建武侯。三月，孔有德兵犯桂林，瞿式耜、何騰蛟帥師迎戰，敗之，追至大榕江。四月，皇長子生。瞿式耜奏進八箴，上嘉納之。五月，何騰蛟復全州。堵胤錫帥馬進忠之兵復常德。六月，李成棟舉廣東反正，封成棟惠國公，佟養甲漢城侯。授袁彭年左都御史，曹曄兵部侍郎，耿獻忠工部尚書，宥何吾騶、李覺斯、顧元鏡、毛毓祥，皆以原官起用。江西生員雷德復奉姜曰廣表奏報金聲桓、王得仁反正至，進曰廣太子太師、武英殿大學士、吏、兵二部尚書，督師，賜便宜行事。以吳宗周為僉都御史，巡撫江西，仍聲桓、得仁承製封如故，王天雷、劉一鵬、蓋遇時封拜有差，授德復給事中。清金固山來攻常德，馬進忠迎戰於麻河，大破之，殲其軍。七月，以朱天麟為東閣大學士禮部尚書。瞿式耜表請上幸桂林，接應江、楚、雲、貴，不聽。以晏清為吏部尚書。金聲桓、王得仁討清高進庫於贛州，不下。清談泰帥八固山之兵攻江西，破九江，聲桓、得仁歸南昌。八月，李成棟遣杜永和迎駕。何騰蛟復東安。曹誌建復道州。陳友龍以黎靖反正，遂復武岡、寶慶。左春坊、劉季礦舉義兵於永寧，復茶陵、酃縣、安仁、常寧。曹誌建復郴州。九月，上發南寧，幸肇慶，敕陳邦傅居守廣西，邦傅自稱世守，巡按御史吳德操劾之。上至肇慶，拜李成棟征虜大將軍，敕築壇授鉞。成棟辭不受。封李元胤為南陽伯，提督禁旅，馬吉翔提督戎政，司禮太監龐天壽提督勇衛。十月，清兵破饒州，遂圍南昌，姜曰廣馳奏請援。何騰蛟圍永州。以黃奇遇為詹事禮部左侍郎，充經筵官。蔡之俊、陳世傑為左右春坊，直日講。上日禦行宮文華殿聽講。遣使航海諭魯王。十一月，四川總兵王祥收復川南，遣使奏聞，封祥忠國公，命都御史範礦、朱容藩聯絡策應。佟養甲謀逆，伏誅。何騰蛟使郝永忠攻陳友龍，友龍失利，走柳州，永忠大掠武、靖。清兵救永州，胡一青迎戰於文明鋪，大敗之，騰蛟復永州。十二月，何騰蛟復衡州。吏部侍郎吳貞毓訹、李成棟迎駕往廣州，上遣刑部侍郎劉遠生諭之。成棟惶懼奉詔。給事中金堡陛見，奏劾郝永忠擅殺，馬吉翔擅權。陳邦傅無功僭秩，上切責堡。堵胤錫以高必正、李赤心十三營之兵，自巫山來趨常德，馬進忠驚潰，遂焚常德，走湖南，掠湘鄉、衡陽。次於湘鄉。鄭鴻逵、朱成功復福建沿海州縣，奉表報聞。堵胤錫以高必正十三營自寧鄉攻長沙，不克，退屯湘潭，常德復陷。是歲，清兵攻破成都，張獻忠殪。孫可望自東川攻雲南，沙定洲潰走，可望誘沐天波及副使楊畏知至，脅降之。詹事雷躍龍、春坊閔仲儼、行人龔彝皆降於可望，可望遂據雲南，四出攻下府州土司。
永曆三年正月，上在肇慶。西洋人瞿紗微進新曆，詔頒行之。詔所在督撫勳鎮將吏，勿得縱兵掠殺焚毀淫虐，有故犯者，督撫勳鎮削奪，偏裨以下按軍法不貰。以劉湘客為僉都御史，協理院事。朱天麟罷。進方以智為東閣大學士、禮部尚書，召入直，稱疾，不赴。遣僉都御史張充美齎密詔金章，諭吳三桂。鄭鴻逵復泉州，入奏，優詔獎勵之。二月，何騰蛟進次湘潭。堵胤錫帥高必正十三營救江西，至攸縣、醴陵，不進。
進封馬進忠鄂國公、曹誌建永國公。清兵大舉攻湖南，陷湘潭，副總兵楊進喜力戰，死之。馬進忠走寶慶。何騰蛟被執不屈，死之。清談泰攻陷南昌，大學士姜曰廣、豫國公金聲桓、建武侯王得仁皆死之。江西盡陷。蓋遇時走湖廣，劉一鵬走撫州山中。何吾騶、黃士俊入見，各以大學士兼宮保、尚書入直。三月，清兵陷衡州，胡一青退屯東安，堵胤錫以高必正十三營走郴州。清兵陷寶慶，馬進忠、王進才退屯武岡。李成棟攻贛州，至信豐，與清兵遇，大戰，不勝，死之。杜永和退守梅嶺。曹誌建攻堵胤錫於郴州，坑其兵三千人。羈胤錫於桃川所。胤錫間道奔富川。敕瞿式耜兼督楚師。式耜奏請兵科給事中吳其雷監胡一青，趙印選、楊國棟諸軍出楚，次於全州。四月，孫可望自稱平東王，遣前副使楊畏知奉書貢金馬，邀封王號，會師□□。詔封可望景國公，李定國以下封拜有差。清兵陷永州及沅州、靖州。王化澄病免。高必正入梧州，詔大學士嚴起恆、副都御史劉湘客諭之，必正遂入潯州。劉希堯、劉芳亮叛走郴、桂，降於清。五月，遣兵科給事中趙昱、司禮太監楊起春齎詔諭孫可望。楊大甫據梧州叛。堵胤錫入見，詔入直，辭，請復出督楚師，從之。召楊大甫至行在，上御殿詰責，大甫伏誅，餘兵亂，詔李元胤招撫之，皆降。以少詹事張同敞兼兵部侍郎，督兵出湖南。六月，命堵胤錫督楚師，賜龍旗十二，調用天下兵馬。胤錫入潯州，調高必正十三營，遂次於潯州。清兵攻陷福建沿海州縣，遂陷潮州，殺總兵曾慶。巡撫都御史劉中藻守福、寧州，城陷，死之。以揭重熙為兵部尚書兼副都御史，督撫建義軍及劉一鵬之兵。何吾騶有罪，免。袁彭年請假治慈母喪，去，詔許之。封杜永和南雄伯、羅成耀寶豐伯，分守梅關。七月，清兵攻曹誌建於永明，誌建帥兵迎戰，清兵卻走，副總兵惠延年死之。李赤心死於南寧。八月，趙昱、楊起春至雲南，孫可望不奉詔，昱、起春遁還。九月，遣司禮太監李國輔齎香帛密赴南京，謁孝陵。十月，下詔親征，大學士嚴起恆請開御營庫，節用措餉，收募親軍，以劉遠生為兵部尚書，總理戎政；兵科給事中金堡監御營軍。從之。十一月，以吳貞毓為戶部尚書，郭之奇為禮部侍郎。督師大學士堵胤錫卒於潯州。高必正入南寧。追贈何騰蛟為中湘王，諡文忠；金聲桓為榆林王，諡忠毅；李成棟為寧夏王，諡忠烈；王得仁為建國公，諡忠壯。立壇致祭，上親臨奠，舉哀，百官皆大慟。迫贈大學士姜曰廣為進賢伯，諡文湣。杜永和入見，遂命提督嶺上諸軍，恢復南、贛。切責郭之奇、萬翱怙黨行私。朱天麟、陳邦傅遣胡執恭以偽冊寶封孫可望為秦王，李定國安西王，劉文秀撫南王，艾雲枝定北王，偽敕可望總理天下兵馬錢糧，文武將吏，便宜誅賞，勿待詔旨。可望遂自稱秦王，引兵出貴州。十二月，考選朱士鯤、吳道昌等為科道官，錢秉鐙等為庶吉士。郝永忠誘遠安伯陳友龍，殺之。給事中尹三聘奏：瞿紗微擅用夷曆，煸亂祖憲，乞仍用大統舊曆。從之。
永曆四年正月，上在肇慶。清兵大舉犯梅關，羅成耀棄南雄走。上棄肇慶，登舟將西奔，大學士瞿式耜馳奏，請上固守肇慶，集援兵禦寇。嚴起恆、金堡交諫留駕，皆不聽。戎政尚書劉遠生、給事中金堡奉敕往廣州，諭杜永和固守待援，永和集兵城守。清兵陷南雄、韶州。上奔梧州。黃士俊、陳世傑等皆逃去。敕袁彭年、曹曄、李元胤守肇慶。命大學士嚴起恆兼理兵部事。馬吉翔自請援廣東，次於肇慶。二月，清兵圍廣州。吳貞毓、萬翱、程源、張孝起等疏攻金堡、丁時魁、劉湘客、蒙正發、袁彭年，詔貸置彭年勿問，逮堡等下錦衣衛獄，拷之。以程源為兵部尚書，督師黔、蜀，不行。楊展奏：孫可望稱冊封秦王，專製天下，脅展納貴州土，解兵付可望。詔諭展：可望王封專製，非奉冊敕，命展固守貴州，勿受賊誘。三月，王化澄自稱疾愈，入謁。太監夏國祥齎敕，趨化澄入直。召朱天麟。張同敞帥師復東安，遂圍永州，不克，退屯全州。分命於元曄、吳李芳、鄭古愛、朱嗣敏皆兼僉都御史，督諸勳鎮兵出楚，俱次於廣西。張同敞請解任付元曄等，不報。瞿式耜奏：「下言官於詔獄，拷掠追贓，戕僅存之元氣，宜速宥出。」不報。張同敞奏諫詔獄，詔切責之。四月，以魯可藻為南京兵部尚書，郭之奇為禮部尚書。雷德復奏訐大學士嚴起恆，起恆稱疾乞骸骨，行人董雲驤、王夫之疏諫，不聽。敕趨朱天麟入直。焦璉、馬寶入見，請釋金堡等於獄。袁彭年赴行在，請同金堡等詣獄核罪。詔諭歸肇慶協守。五月，清兵陷武岡、靖州，馬進忠退屯西延峒。清兵犯永明，曹誌建大敗，遂陷鎮峽關，誌建走賀縣。陳邦傅為必正所逼，帥兵千餘人，稱言援東，次於肇慶。馬進忠、胡一青、楊國棟、曹誌建奏：請釋金堡等於獄。戍金堡、丁時魁。萬翱為兵部尚書。高必正、黨守素入見，請趨嚴起恆入直，從之。起恆拜表，去，敕追還，趨陛見，起恆稱疾益亟，不允。諭高必正、黨守素援廣東。必正請括兵馬歸兵部，錢糧歸戶部，銓選歸吏部，進止一聽朝廷，諸帥不得以便宜專行，奉上親征。廷議不能從。必正、守素歸南寧。朱天麟遣胡執恭之子欽華赴行在，求封孫可望秦王，專製天下。兵部尚書萬翱奏請從之，大學士嚴起恆執奏勿許。乃封可望荊郡王。天麟及吳貞毓、程源等密啟稱臣於可望，請殺嚴起恆、金堡。可望不受詔，稱秦王如故，怒，殺胡執恭。六月，李元胤、馬吉翔帥兵東援，敗於三水，廣州圍益急。給事中李用楫使總兵李明忠殺吏部侍郎洪天擢於高州。七月，大學士文安之入見，敕入閣，典機務。安之力辭，請敕往荊、夔號召王光興、劉體淳等，詔從之。朱天麟復入閣辦事。八月，颶風大作，廣州水師皆覆陷。十月，清兵破全州，胡一青退屯大榕江。楊國棟、馬養麟守海陽山。馬進忠敗於西延，走貴州。焦璉救曹誌建於賀縣。十一月，清兵攻大榕江，胡一青迎戰失利，趙印選棄城走桂林，潰，遂陷，留守大學士瞿式耜、總督侍郎張同敞死之，布政使關捷先、監軍御史吳德操降。清兵陷平樂，總兵官都督同知朱旻如死之。上奔潯州，總兵周金湯縱兵大掠，百官潰散。清兵陷梧州，執王化澄殺之。清兵陷廣州，杜永和走入海。十二月，清兵陷肇慶，南陽侯李元胤死之，陳邦傅降。上奔南寧。高必正走貴州。
永曆五年正月，上在南寧。高必正為孫可望所劫，兵大潰，必正死。李來亨收餘眾走施州衛，遂入巫山。二月，陳邦傅以清兵攻宣國公焦璉，璉與戰，敗，死之。清兵圍藍山伯馬養麟於永寧州，城陷，養麟死之。三月，孫可望使其偽將吳都督至南寧，劫上求冊寶專製，大學士嚴起恆死之，並殺給事中吳霖等十餘人。上出禦衣葬起恆，親臨哭之。六月，清兵攻南寧，上奔太平。七月，慈聖太后崩。冬，孫可望遣兵脅上居興隆，百官扈衛死亡潰散，從上者百餘人。是歲，孫可望出貴州，馬進忠、王進才、張先璧皆附可望。宣平侯楊展不屈，戰敗，遇害。可望遂攻王祥於遵義，殺祥，並其眾。匡國公皮熊奔水西。
永曆六年，上在興隆。曹誌建屯賀縣，結寨固守，未幾，卒。馬寶屯陽山。胡一青屯思明。四月，孫可望遣李定國出湖廣，劉文秀出四川。五月，李定國大破清兵於靖州，遂復靖州、武岡。李定國復寶慶，遂南攻桂林。劉文秀復成都，遂圍保寧。六月，李定國大破清兵於嚴關，遂復桂林。孔有德自焚死。陳邦傅伏誅。八月，李定國復平樂、梧州、柳州，遂下永州，復衡州。九月，劉文秀敗於保寧，退兵川南，殺張先璧。李定國遣馬進忠、馮雙鯉復長沙，略地岳州。十月，李定國遣兵略地江西，復吉安。十一月，李定國遣使奉表詣興隆奏捷，候問萬安。清兵大舉攻李定國於衡州，大戰於黃沙灣，清兵敗，殺清敬謹王。馮雙鯉退走寶慶，定國之師遂潰，退屯寶慶。
永曆七年，上在興隆。孫可望召李定國，將殺之，不克。定國奔永州，遂自平樂破梧州，攻肇慶。四月，孫可望與清兵戰於東安岔路口，大敗，走歸貴州。七月，李定國圍肇慶，不克，遂自平樂退屯南寧。
永曆八年，上在興隆。遣兵部侍郎蕭尹齎血詔命李定國迎駕，封定國晉王。定國號泣奉詔，表請養晦待時。李定國請詔由海道諭鄭鴻逵，間道諭王光興、劉體淳等，會師聯絡，共圖興復。李定國自泗城州間道入雲南。
永曆九年正月，上在興隆。孫可望取給事中雷德復等十七人，殺之於貴州。李定國密迎上入雲南，即孫可望所營宮殿為行宮，奉上居之。詔賜李定國上殿，行親王禮，征討付定國，餘以敕旨行事。劉文秀奉詔招孫可望，釋怨會師，共獎王室，可望不聽，文秀飲鴆死。孫可望舉兵犯順，攻雲南，次高沙寺，李定國帥師禦之。
永曆十年，上在雲南。孫可望遣其將張勝間道襲雲南府，將謀不軌。李定國與戰於城下，勝大敗，被擒，伏誅。朱定國奉詔招白文選、馬維興，皆降之。可望眾大潰，走歸貴州。
永曆十一年，上在雲南。詔討孫可望。十一月，李定國兵至貴州，大敗孫可望之兵，可望棄貴州走武岡州，降於清。李定國遣兵守武岡。
永曆十二年，上在雲南。封白文選、馬維興皆為郡王。密詔封鄭鴻逵為真定王，進王光興、李來亨、劉體淳、郝永忠爵皆上公，敕會師興復。
永曆十三年，上在雲南。孫可望、洪承疇請清兵大舉攻雲、貴。鄭鴻逵、朱成功、劉孔昭由海道攻鎮江，破之，遂圍應天，已而敗退，入海。清兵陷貴州。李來亨、劉體淳、郝永忠自竹山出攻襄陽，入其城，已而退去，遂屯巫山巴東之西山。
永曆十四年，上在雲南。李定國帥師禦清兵於畢節。清兵自平越入曲靖州，南入騰越，李定國之師潰，奉上居永昌。
永曆十五年，清兵逼永昌，李定國奉上奔緬甸。八月戊戌，有大星起天中，進裂如雷，小星百餘從之，隕於西南，白光燭天，良久乃沒。
永曆十六年，上在緬甸。李定國收兵安南，緬甸人叛，劫駕入雲南。前平西伯晉封薊國公吳三桂弒上於雲南，及皇后王氏，世守雲南黔國公沐天波死之。
瞿式耜，字在田，別號稼軒。直隸常熟人。祖景淳，嘉靖甲辰會試第一，官終禮部左侍郎，諡文懿，以理學文章名嘉、隆間。父汝說，官湖廣提學副使。式耜恂恂不勝衣，泊然恬雅，臨觴遣詠，不與世事相即。而風采駿發，每嬰危難，神誌益厲，未嘗有疑惴之色。中萬曆丙辰進士，曆官吏科給事中。
崇禎中，初詔會推閣員。禮部尚書溫體仁資序最深，顧與沈一貫同鄉里，為一貫死黨，主張時局。式耜建議，斥不與會推列。體仁結周延儒，通宮禁，既得要領，上疏自訟，因訐禮部侍郎錢謙益浙闈曖昧事，為不當與枚卜，而部科黨之。上召赴平台麵詰。式耜抗言：「浙闈舉錢千秋卷弊，獄已久定，事坐分考，顯與謙益無涉。體仁慍不得與枚卜，羅織自薦，猾而無恥，古今無與為比。即甚亂國，未有以爭而得相者，況陛下勵精之始政乎！」上不懌，然未有以折也。會戶科給事中郝土膏大聲疾言，失奏對體。上遂震怒，械式耜、土膏及都給事中章允儒，下法司，皆削職。體仁遂入閣。式耜既罷，歸裏，築室虞山下，曰東皋，蒔花藥，讀書其中。體仁怒不解，陰遣人至蘇，募無賴子張從儒，誣式耜與謙益結為死友，侵國帑，謗朝廷，危社稷。擊登聞鼓，疏達上。下所司按問。江南巡撫張國維檄蘇、鬆、鎮三府會訊。鎮江知府印司奇力持誣狀。國維以上聞。體仁固欲重陷式耜死，調嚴旨切責，司奇坐鐫級。從儒得志驕橫，造款曹和溫之說，扇惑徒黨。曹者，權閹曹化淳；溫者，體仁也。語騰輦下，化淳怒，體仁亦沮喪。刑部尚書鄭三俊奏雪之。從儒伏辜死。事既解，而溫、周相繼秉權，式耜卒閑住。
弘光初，稍起應天府丞，已，擢僉都御史，巡撫廣西。時楚寇初退，粵土稍安，式耜綏撫有方，人士避亂者依為樂土。已而南都陷，思文皇帝立於閩。靖江庶人者，素狂悖喜亂，使其私人孫金鼎蠱平蠻將軍楊國威，爭立。遣金鼎說式耜推戴。式耜怒，折之。庶人乃械式耜坐纛下，欲加害。式耜神色閑定，言論莊簡，稱大義，諷令解兵。賊眾沮畏，猶係著小舟中，下府江。式耜密諭國威中軍官焦璉，與兩廣總製丁魁楚陰相結約。將抵肇慶，璉從中發，擊殺國威。式耜既免，遂與魁楚會，擒庶人，斬之，粵乃定。事聞，加兵部侍郎。已而思文皇帝陷於順昌，蘇觀生挾唐王聿𨮁入廣州，稱尊號。式耜飛舸下肇慶，謂魁楚言：「永明王神宗皇帝孫，宜立久矣。向者，鄭鴻逵擁立非次，下驕上疑，致布高爵重權，餌督撫鎮將，威令不行，天下坐潰。今僅南方一隅地，猶使非分者因仍覆軌，恢復不待問，即欲稍延大明一線，謝高皇帝於山陵，亦不可得已。永明王宜立，在耜與公耳！楚、蜀文武吏士，慮無不從者。」魁楚韙之。乃會諸監司林佳鼎、唐紹堯、蕭琦、曹曄等，迎王於寓邸，頒思文皇帝敗問，踐阼於肇慶。晉式耜吏部尚書、文淵閣大學士。
時東粵爭撓，國勢日促，朝列孤另。式耜請召用清望舊臣，趣赴行在，並薦用一時人望方以智、劉湘客、萬六吉、劉燕等。魁楚挾私，內結大璫王坤，撓不聽。給事中唐諴席槁哭宮門，上意稍動。坤以贛州覆陷，遂欲挾上西走。式耜上言：「今日之立，為祖宗雪恥，正宜奮大勇以號遠近；東人況復不靖，苟自甘巽懦，外棄門戶，內釁蕭牆，國何以立？」上為輟駕。尋內批用王化澄為兵部尚書。式耜上言：「化澄誠賢，自有廷論。斜封墨敕，何可為例？請補部疏，尚為得體。」化澄固庸劣，坤為之內主，既見彈劾，坤益怨式耜，思挾上入楚以遠式耜。已而清兵破廣州，唐王見殺。魁楚恇懼。王坤益蠱上西遷。式耜固請徵兵固守，不聽。上泛小艇自梧奔桂。式耜集諸文武扈上居桂林，班朝治兵，始有章度。王坤益欲挾上入楚。會上召劉承胤東援平、梧，承胤至，無東下心，遽欲邀上幸武岡。式耜奏言：「駕不幸楚，楚師得以展布，自有出楚之期。茲乃半年之內，三四播遷，民心兵心，狐疑侷促，勢如飛瓦，翻手散而覆手合，誠不知皇上之何以為國也！皇上在粵而粵存，去粵而粵危。我退一步，則敵進一步；我去速一日，則敵來亦速一日。今日勿遽出楚，則出楚也易。今日若輕棄粵，則更入粵也難。海內幅員，止此一隅，以全盛視西粵，則一隅小；而就西粵圖中原，則一隅甚大。若棄而去之，俾成殘疆，雖他日僥幸復之，而本根已不足恃矣。」疏入，不省。式耜入見，跪曳上袖，涕泣請留。承胤結馬吉翔，因王坤搖兩宮。皇太后趣上行甚迫，遂詔加式耜太子少保，便宜行事，留守廣西。上遂入武岡。
清兵從平樂來攻。焦璉方扈送駕，自全州旋未至，守禦單脆。敵騎馳薄桂林，入文昌門，式耜督兵巷戰。會璉至，馳禦之，斬數騎。敵乃退走陽朔。式耜獨守孤城者兩月。已而楚督之師潰於長沙，郝永忠、盧鼎奔入桂林，式耜會戶部尚書嚴起恆安輯之，令守大榕江。遣焦璉東復平樂，守之。孔有德前部入嚴關，永忠驚走，桂林潰。永忠欲挾式耜去，式耜怒曰：「吾奉命守桂，桂，吾死土也。」獨坐空城中，檄焦璉撤平樂歸守。清兵虛抵桂，扣北門入。式耜奉賜劍，督璉巷戰，斬數十騎。清兵驚遁，駐北關外。式耜檄迎何騰蛟於柳州，騰蛟以胡一青、趙印選之兵至，會躡清兵於北關，三戰三勝，退入全州。式耜遣璉北會騰蛟，攻復全州。騰蛟以是復下湖南，皆式耜力也。
時上播遷柳、象，陳邦傅迎居南寧。邦傅挾上驕橫，式耜累檄之下梧州，不應。乃遣焦璉自平樂略地梧州。會李成棟反正，梧州平，粵西大定。成棟遣其將杜永和迎上東巡。式耜表遣給事中蒙正發、編修蔡之俊、評事朱盛𤃀迎上返蹕桂林，言：「東粵已定，出梅嶺者唯成棟一軍，請詔而下，無煩上自往。今日大勢在楚，楚師不下三十餘萬，鎮將四十餘營，號令莫一，易成疑沮，非天子彈壓，則進無寸功，而退有百患。上誠莫如幸桂林，為出楚計，北圖嶽、鄂，東援南昌，西收荊、澧，事猶可為，若遠即海澨，而舉江、楚大計一委之騰蛟，騰蛟雖忠略有餘，而孤注之憂，不能不為之慮也。」疏入，上猶豫間。內閣王化澄、朱天麟貪成棟饋問，因中涓說慈聖太后，謂東粵安而西粵危，且以收新附者之心。上遂下肇慶。居半載，楚將果驚猜內訌，騰蛟死，湖南復陷。楚兵潰入桂林，式耜奉命兼督楚師，隨宜安插餉餫，固守楚塞。奏用侍郎張同敞總督諸軍，給事中吳其雷監理之。與清兵相持於東安、零陵之間，大小數十戰，互相前卻。
其明年，庾關不守，上將西奔。式耜馳奏，請勿棄東粵，固守肇慶，徵兵禦寇。不聽。上遂至梧州。始，上在肇慶時，式耜請開日講，遠佞幸，清銓政，肅軍紀。王化澄、馬吉翔撓沮之。金堡自沅州徑桂詣行在，入對，擿在廷奸狀。吉翔疑堡黨式耜，益相銜怨。至是，開北鎮撫獄，掠治堡急。式耜抗疏力爭，不聽。胡欽華挾孫可望，恫喝當㝉，遂露章劾式耜，詆誹尤惡。王化澄思因排陷之，而式耜威望既重，莫能搖也。乃與萬翱比，推於元曄為督師，奪式耜兵柄。復先後遣萬年策、吳李芳、鄭古愛、朱嗣敏分督諸軍，事權瓦解。元曄至桂，以女謁蠱趙印選。諸帥狂狺，不受式耜節制。
孔有德猝犯小榕江，諸將不戰而走。式耜馳皇令，召諸將城守，無應者。式耜乃沐浴易衣，坐署中。通山王蘊釨馳入告曰：「先生受命督師，全軍未虧，公且馳入柳，為恢復計，社稷存亡，係公去留，不可緩也。」式耜不應。蘊釨涕泣，曳其袖，固請上馬。式耜從容應曰：「殿下好去，幸自愛！留守，吾初命也。吾此心安者死耳，逃死而以卷土為之辭，他人能之，我固不能也。」俄而張同敞至，問曰：「先生意何為？」式耜曰：「死耳！」同敞曰：「我知先生之必死，故不死於陣而就先生。」因呼酒與同敞飲。式耜素不能勝一蕉葉，是夕，連釂數大白，神采愈清澈，與同敞分韻唱和，悲吟徹旦。次日，被執，見孔有德，談笑請速死。有德令王三元、彭而述勸降，式耜笑不應。而述稱說繁重，式耜乃舉袖掩雙耳。有德知不可屈，乃加害於桂林市中。桂林二十年不見雪矣，是日，雪霰大作，雷電交擊，式耜與同敞先後唱和絕命詩十餘章，人間頗有傳者。
吳江楊藝，醫土也，客式耜所。至是，潛拾式耜、同敞骸葬之桂林城北。及李定國圍桂林，城中人見式耜、同敞擁騶從，並馬入有德邸，俄頃，有德自焚死。
嚴起恆，字秋冶，浙江山陰人。寓籍真定，舉北闈，中崇禎辛未進士，就館，試詩文中格。周延儒方秉政，人索四百金，乃得選。客或以告，起恆笑不應，不得與選。授刑部主事，寬廉精慎，為秋曹最。差提獄務，矜恤囚係，縱其械具，與沐浴，時與湯粥。時有大璫陷法抵係，感起恆寬簡，為毀家施藥粥一年，祝曰：「願以冥報奉嚴公。」起恆舉鄉書時，遊高邑趙南星之門，為南星所器重，人士翕然推之。及釋褐，淡定守職，閉戶謝交遊，清流時局，兩無所附，以是棲遲郎署，六載不得遷。稍改員外郎，都御史傅永淳獨推重之。時畿南例選銓曹，永淳力主用起恆，公揭已出，遣客勸令一謁執政，起恆佯謝諾，益閉戶不與外人相見，遂不得調。已乃升廣州知府，南海寶貨充斥，起恆食淡衣粗，以廉聞天下。王思任，其姻也，攜客遊羅浮，過廣州，起恆報謁，公宴之外，無私相見。思任舟車之貲逮絕，就起恆求傔力數輩，起恆謝無有，思任幾窮，顧知起恆清貧，益敬重焉。總製沈猶龍聞之，乃齎金幣，遣舟車送思任歸。猶龍笑謂客曰：「都御史為知府料理遊客耶？」嶺外傳為佳談。已遷右參議，分巡下江防道。
蘄、黃淪陷，何騰蛟為題改分守上湖南。時張獻忠初去楚，民出死傷無幾，郡縣皆廢，吏因緣攝署，漁獵遺黎。起恆一意休息，以清剛彈壓，賕吏不敢逞。何騰蛟開督府於長沙，軍食不給，創征義餉，不經奏復，以意為輕重，每畝溢額派者五倍以上，猶不足，則預徵至兩年。賕吏承風追呼，每劇，又開告訐，籍沒民財充餉，旦夕傾數十家以為常。起恆力爭不勝，乃議鼓鑄，以紓民困，會計精密，一錢不入私費。數月，得數百萬緡，輸騰蛟，請緩預征一年，民稍蘇。仍以其餘修衡、永城櫓，立上公、熊羆二關，禁戢遊兵，民恃以安。復出錢二千緡為文場費，奏請用御史楊喬然開闈試士，湖南北始復有弦誦聲，皆其力也。
起恆清慎端和，不為捭闔赫奕，而驕帥悍兵，服其德望。郝永忠、盧鼎、黃朝宣、張先璧、曹誌建恣行無所憚，捶擊監司，如其牙校，顧斂手受起恆約束，如部將。時楚吏緣閩、廣建國，皆旦夕躐拔至九卿。起恆不妄依附，守故銜兩載。稍擢太僕少卿，已乃晉戶部侍郎，督理錢法軍餉。上初監國，或說令與勸進列。起恆泫然曰：「兩年而三易主，即大忍人，能無自慚恧耶！諸公任好為之，非吾義也。」上幸桂林，召見，擢戶部尚書。已同瞿式耜守桂林，諸將倚之為重。上在柳、象，召入，改吏、兵二部尚書，東閣大學士。抗辭，不允，乃入直。扈從南寧，製命票擬，皆出其手。時承隆武之餘，詔旨繁蕪褻闒，旦此夕彼，莫知適從。起恆詳慎簡要，中外乃壹所奉。陳邦傅驕怯無狀，思北降，累欲犯車駕，為降地，惟憚起恆不敢發。起恆密諭其腹心茅守憲、胡執恭漸移其意。會東粵反正，迎上東出；瞿式耜迎駕西北出楚。起恆請從式耜，王化澄、朱天麟貪東省之饒，因馬吉翔達慈聖，決意東下。起恆爭不勝，既從駕，至肇慶。江楚勢稍振，四方觀望歆動，求仕者滿輦下，爭持督撫劄委空銜求敕印，或冀內補。起恆雅意澄別，不愜所願。乃群走緹帥馬吉翔，緣內豎夏國祥，往往得旨下部，起恆力持不可，則中旨下，化澄、天麟改票以行。南昌庶宗朱謀�以援江為名，躐僉都。呂爾璵者，吉翔書記也，起家拜御史。袁彭年、金堡交劾之。時四方勳鎮請封爵晉秩者，輦金帛香藥賂行在閣部大僚，起恆峻拒，纖芥不納。差使為之語曰：「嚴公瞋目，不開氈袱；王、朱手縮，急收氈袱。」天麟忌其異己，紿彭年、堡，謂謀�、爾璵事皆出起恆。彭年疏並攻起恆。起恆謝病，求去。會上召天麟麵詰之，天麟詐盡露。上乃敦趨起恆入直。天麟慚恚，以病免。化澄亦沮喪，移疾不出。中外方一意倚起恆，居中制江、楚。而何吳騶、黃士俊復訹李成棟，薦請召用吾騶，以崇禎舊輔居首揆。毛毓祥、李用楫更相推戴。起恆亦中掣，不能盡行其志。
永曆三年春，楚師敗於湘潭，何騰蛟被害。楚兵四十餘萬，失主洶亂，蹂衡、永、寶、郴間，即次南奔。永州舉人劉惟讚徒步詣行在，疏言：「今日所恃為一線之計者，惟楚而已。東援江西，保黔、蜀，則建炎、皂口之敗，不害為南宋之中興。往者，孤倚一騰蛟，其勢已危。今騰蛟且已矣。馬進忠等，北兵也，胡一青、曹誌建等，南兵也；高必正等，新附之兵也，情勢必不相得而疑。而諸帥之所共為尊信者，自輔臣起恆而外，四顧更無其人。且近日之所在瓦解者，以民困兵毒，迎敵為向導，故敵猝至而不知。大湖南北，黃童白叟，所信為必能輯兵而安己者，自輔臣起恆而外，抑無其人。民之向背，兵之合離，國之存亡，惟在起恆之一出而已。首輔式耜，清節重望，入直綸扉，固其雅量所宜。則陛下可勿以起恆出而股肱無人為憂矣。如以臣言出草茅，不足與聞國計，陛下誠遣一使，遍察江、楚、黔、粵將帥兵民，有一不謂臣言為允者，臣請屍兩觀之誅。若因循不果，勢必一營一督，簡任非人，連雞駭散，民怨兵疑，更無可為之勢矣。」疏入，下廷議。楚諸將先見騰蛟陷，皆驚退。及聞起恆出督，咸踴躍更起，胡一青復下衡州，馬進忠、王進才固守寶慶，曹誌建搜軍治芻糧，將自郴州入南贛。居月餘，馬吉翔畏何吾騶之逼，思留起恆以製吾騶，嗾部復敦留之。起恆不果出，諸將意阻，湖南復陷。已而諸軍無統，萬年策、於元曄、毛壽登、吳李芳各以鎮將意獵部院監督其軍，皆庸疲巽懦，為軍中所狎媟。兵益暴，民益怨，以趨於盡，卒如惟讚言。
起恆既終留相，吾騶以降叛之餘，為廷臣所輕，未幾，亦謝病去。士俊守閣銜，無所見短長。起恆稍得行意，請上親政蒞講，節國用，清封賞，以戎<矛務>任劉選生，以廷議任金堡，整勵楚將，接應江西餘旅，慎恩紀，立威信。凡七八月間，內外仗以粗安。願以裁抑僥幸，為程源、郭之奇、萬翱、魯可藻所尤忌，中閹夏國祥亦深嗛之。會孫可望遣楊畏知獻書，求內附，邀王爵，金堡抗疏言其不可，起恆居中力持之。可望心折。
永曆四年春，清兵犯南韶。慈聖太后遽欲挾上棄肇慶西避，起恆堅請車駕勿動。上召赴內廷，麵諭允留。起恆叩頭起，詣閣草敕，徵調援兵，方吮毫間，兩宮已登舟，上就輦矣。起恆懣憤，泣責內臣龐天壽。天壽曰：「外廷固有主張上速行者，非但我輩也。」起恆疑，不知所謂。已行至德慶州，王化澄遽得旨入直。一兩日間，源、翱、之奇結吳貞毓、張孝起、朱士鯤訐奏金堡、丁時魁、劉湘客等把持國政，裁抑恩賞，以致江、楚僨敗，聖駕蒙塵。化澄入，調旨遣緹騎逮堡等四人，下錦衣獄掠治，濱死。乃知天壽所雲者，群不逞結馬吉翔介夏國祥，以敵警脅上西出倚陳邦傅，以謀國不令為罪殺堡等也。起恆匍伏舟次，泣奏：「諫臣非今所宜譴，嚴刑非今所宜用，請貸堡等。」上不聽。化澄等思構起恆益急，顧上意猶向倚之。高必正、焦璉詣行在，力白起恆公忠狀，勢固未有以搖也。化澄迫，乃請敕召朱天麟，而密訂天麟，因胡執恭結孫可望為外援，脅上，為殺起恆地。執恭欲封可望真王亦迫，乃遣子欽華載金粟遍賂台省，與相約結。謀既定，給事中雷德復遂露章劾起恆二十四罪。在廷中欽華餌，無不欲逐起恆而封可望。化澄調旨，用宋雷德驤「鼎鐺有耳」語嘲激之。起恆稱病，請去。行人董雲驤、王夫之交疏言：「大臣進退有禮，請權允輔臣之去，勿使再中奸毒，重辱國而灰天下之心。」疏入，雲驤不候報聞，掛冠，入南海去。翱、可藻請逮治夫之，高必正力爭不可，乃已。起恆謝病，疏七上，不得報，解舟去平樂。顧上意注起恆而薄化澄，遣高必正、黨守素、李元胤齎敕留之，追挽其舟，不得發。起恆返。諸鎮奏報使臣，大書揭梧州城下，言：「半壁存亡，恃嚴輔臣一人，不索錢，不滯軍機，何物雷德復，受逆賊賂，思加逐害？願與同死！」化澄懼，乃佯下起恆，勸上益留之。然起恆日為群小所搖，誌沮不行，隨御舟侍朝請而已。四方鎮帥聞起恆摧抑不用，皆解體，無鬥志。
是冬，兩粵繼陷。上奔南寧，化澄率諸臣四竄，惟起恆從。始，德復疏入，化澄黨日夜構，欲中以危法。客有勸起恆必去者，起恆泫然曰：「吾留此，即免禍，豈復能有所效？顧今日亦安往哉！非裴公午橋、文饒平泉時也。患難君臣，所相報者唯一死爾。伏草間以求活，吾固不能；國一日未亡，吾一日不能舍上而去。死於奸，死於敵，唯天所命耳！」胡執恭已偽造冊寶，封可望秦王，懼偽露，乃密告可望曰：「嚴學士必不肯撰敕冊，此我密請之上，自內發者，嚴學士固不知。」可望以是怨起恆甚。永曆五年，遣其將吳將軍者入見，挾兵擁行宮，猝入起恆舟，佯請與語。語竟，起，送之出，遽揮銅椎擊中起恆腦，墮水死。是日，遂擊殺禮科給事中吳霖以下二十餘人。上聞，痛哭。出金募泅人，得起恆屍，裹以禦衾，買棺葬於南寧江岸。
起恆相四年，隨上播遷，上屢欲加恩，固辭不受。唯以上兩宮徽號，進太子少傅。南郊，賜玉帶，不服，以犀角帶二品服色終。署中無長物，故衣敝輿，食不兼味。與人言，開誠盡辭，群心悅服；至其不可，則未嘗以一字丐人恩澤，雖怨背不恤也。尤善理財用，在肇慶，請上親征，立親征庫，不旬日得四萬金，精甲名馬盈數百。俄為夏國祥所忌，以中旨取庫金入內用，事遂不行。出入群小間，內外交困，籌量撓沮。起恆遇害，國遂以亡。

丁魁楚，字光三，河南永城人。中萬曆己未進士，曆官有能聲，至節鉞。崇禎九年，巡撫薊鎮，虜至，以兵逃，宜抵法。魁楚善事權要，為溫體仁所厚善，得不坐。已而為劉宗周所劾，乃罷官去。
弘光元年，起廢，擢兵部右侍郎兼副都御史，總製兩廣。時端皇帝晏駕，桂恭王嗣立，與上同居梧州。魁楚蒞粵，以寓公禮相見，恭王不懌，稍見於色。會思文皇帝由疏遠為閩帥所推戴，桂邸序次當璧，思文皇帝頗疑忌焉，密旨諭魁楚偵動靜。自端皇帝以敦讓傳國，恭王固無他誌；桂邸中涓王凝禧亦質樸，無喜事心。魁楚以宿怨欲因事中王，王不知也。一日，故舉酒就恭王飲。魁楚大言：「天下傾亂，殿下為高皇帝子孫，能勿憂耶？」王曰：「宗國破敗，孰能忘憂！倘得借先生力削平之，俾孤假手以報高皇帝，死且不朽。」問答間亦偶相酬酢耳。魁楚遽以奏聞。他日，復持酒就上飲，問如前，上唯唯而已。魁楚亦以奏聞。未浹月，桂恭王暴薨。或曰魁楚奉密旨為之也。上僅賴以安，而心恆惕惻。魁楚用是加太子太保、兵部尚書。
未幾，靖江庶人反，魁楚守梧州，與瞿式耜合討平之，封伯爵，賜尚方劍，便宜行事，加蟒玉。已而閩海陷，蘇觀生立唐王聿𨮁於廣州，決策後，乃報魁楚，魁楚恚甚，欲拒之。而瞿式耜自桂下肇慶，定推戴計。魁楚乃迎上踐祚，晉魁楚武英殿大學士、吏部尚書。
魁楚製粵兩年矣。嶺北潰亂，魁楚猶怙安不修戎備，將吏以賄為進退，唯日遣水軍涸靈羊峽，取硯石於老坑。至是，武備單弱，不能自振。觀生抗命來攻，乃議遣巡撫廣東兵部侍郎林佳鼎率水師，遊擊管燦督舟師數千，攻廣州。至三水，軍不習戰，全師皆沒，佳鼎、燦死。東兵薄峽口，乃擊退之。
魁楚怙擁戴功，與王坤相表裏，以意黜陟，中外失望。瞿式耜力爭，不聽。李成棟陷廣州，魁楚恇懼。上知不可恃，遂西幸桂林。魁楚獨與其寵將蘇聘率標兵千餘人，據岑溪縣。清兵至，戰不勝，魁楚見殺。
王化澄，字登水，江西金谿人。中崇禎丁丑進士，授知縣。隆武中，擢監察御史，巡按廣東。時海內陸沉，東粵獨安，故以富甲天下。化澄按粵，不能以廉聞，宦貲至二十萬。
上即位於肇慶，化澄與擁戴功。丁魁楚解兩廣入閣，驟擢化澄副都御史，總製兩廣。俄而兵部侍郎林佳鼎東征陣沒，遷化澄兵部左侍郎，管樞務。化澄既與王坤厚善，皇后兄王維恭曾隨父客吉安，至是，化澄與結鄉曲，稍密，乃與通族為兄弟。以是，內批擢尚書。瞿式耜論奏之，乃補部疏行。上西幸桂林，化澄不從，避居潯，南。逾年，上幸象州，化澄道謁，以維恭薦，仍兵部尚書，拜東閣大學士，入直。上赴南寧，皇后留象州，上賜皇后空頭敕十道，俾皇后猝有緩急，徵調防衛。化澄與維恭輒用以授庶宗朱統鍪等僉都御史等官，上不知也，內閣亦無敕稿。已而隨皇后入南寧，扈蹕下肇慶，而假敕事覺，為台省所糾。久之，群言交攻，化澄請養疾，聽之。
四年春，上幸梧州。化澄入見，敕趣入直，因嗾給事中雷德復劾首輔嚴起恆。化澄調旨，以嘲語激起恆去。高必正入見，對上言：「王輔臣票擬多《春秋》，朝廷何由得安？」因回顧化澄曰：「請自今少用『春秋筆法』，可也？」化澄慚恚，益與吳貞毓比，挾孫可望脅朝廷。凡化澄所票擬，皆支離俳諧，復多通饋問。又奏授其子王奎光以白衣超拜光祿寺少卿。上知而厭之。是冬，馬蛟麟陷梧州，上奔南寧，化澄不從，挾厚貲避居平南山中。蛟麟所部胡千總聞而利其貲，輒往脅之出，始以禮誘之，化澄削髮為僧，至中途，摔出肩輿中，梏其手，索銀一萬五千兩，猶不釋，羈置平南空署。化澄迫，乃服腦子四兩死。或為焚之，香聞數里。蛟麟故未知也，事覺，執逼化澄死者殺之，沒入其金。
朱天麟，字震青，直隸崑山人。中崇禎戊辰進士，由外吏考選為翰林院檢討。癸未，分考禮闈。已而南歸，出入弘光、隆武間，累官宮坊。永曆二年，擢禮部尚書、東閣大學士。自乘輿播遷，班行零落，綸扉無舊詞臣，甚則閣員不備，周鼎瀚以講讀攝票擬，及上在柳、象間，馬吉翔以緹帥典絲綸。至是，天麟以崇禎間館職愛立，物情翕然想望之。
天麟性既卞躁，營私尤甚，與王化澄比，嚴起恆以清慎見嫉。已扈從互肇慶，給事中金堡入見，意天麟有物望，可與圖治。天麟顧利堡剛激，欲用堡以逐起恆，麵奏金堡有風骨，可大用。會朱謀型、呂爾璵附馬吉翔躐憲台，堡與袁彭年交參之。天麟因語堡曰：「此皆山陰所為。」彭年並攻起恆，實則謀�僉都之敕，爾璵分道之旨，一天麟所撰擬也。上方向用起恆，怒彭年，召天麟入內，給筆墨，令麵調旨。天麟惶懼，乃奏：「昨彭年、堡與劉湘容至臣寓，訂臣逐嚴輔臣，而推臣獨典機務。謀�事，臣實與聞，顧以彭年意甚善，遂推以委嚴輔臣為罪名。今若擬旨責彭年，彭年必怨臣負己，臣不得久侍密勿矣。」語聞，上正色責之，左右皆掩口而笑。天麟不得已，擬嚴旨。上顧以嫚語誚彭年。彭年已知為天麟所紿，麵詰其奸，金堡從旁誚責之，天麟遂怨堡甚。適堡參陳邦傅庸懦專橫，宜削爵。邦傅疏言：「臣扈從上於艱危，乃有今日。不知金堡從何而來，乃與臣為難。」天麟因擬旨云：「金堡辛苦何來，朕亦不知。」退謂人曰：「杜甫詩有云：『辛苦賊中來』，堡自辰、沅赴闕，曾與清吏戴國士通書問，吾以謂其自賊中來也。」其鄙媟類如此。堡奏：「辛苦之旨，臣不知何謂。如庾詞嘲笑，徒褻王言。臣在黔陽山中，戴國士貽書見招，臣正辭切責之，以死自誓，不從叛逆。輔臣即不知，奈何誣陛下以不知也？」天麟始與彭年語，謂當清銓敘，重台省，與彭年合。顧其子宿垣以布衣入仕，未半載，輒奏授監察御史，由是人心交疾。天麟不能安，告病去，遊桂林，瞿式耜迎而禮之，即遣其子沭諸將背式耜，推己為督師，為諸將所憎。乃走南寧，依陳邦傅，日夜與邦傅謀害起恆、堡。邦傅於諸將中最弱寡，又無拒戰功，自顧不是以動朝廷。天麟乃說之通孫可望，為殺起恆、堡地。吳貞毓者，天麟禮闈所取士也。天麟遣結群不逞，與起恆、堡相抵。上幸梧州，詔獄起，皆天麟遙主之也。
時粵東被圍半載，全州再陷，東西交迫，御舟飄搖江次。貞毓率吳霖、錢泌、許玉鳳累累行江幹，結郭之奇、程源、萬翱為驅逐計，日若不給，見者皆為寒心。天麟既屬郭之奇題差其弟天鳳典貴州鄉試，至是，又遣宿垣入覲，脅都御史餘熂題差巡按貴州，欲為孫可望通黔道，攻並黔將楊展、皮熊。展、熊知其謀，拒天風、宿垣不得入境。王化澄既復入直，請敕趣天麟赴闕。會文安之自蜀來，道南寧，天麟要與偕行。既上謁，安之憎其為人，恥與入直，遂辭去。天麟留相未浹月，梧州陷，上奔潯、南，天麟將入滇歸孫可望，道阻不通，走匿土司中，不知所終。
初，天麟與陳邦傅為偽冊寶封孫可望，欲說可望貢方物入謝，因以要實封，而不敢與可望言。邦傅乃出所市滇中八寶手釧，偽為可望貢表上獻。釧所直不過錢三五千。天麟即露章上言：「寶釧乃希世之珍，藩臣貢此，其竭忠媚主之情可知已！宜速予王封，以答其意。」楚、粵諸將聞之，莫不欲唾其面。

吳炳，字石渠，直隸宜興人。中萬曆己未進士，工為詞曲，與阮大鋮齊名。曆官江西督學參議。隆武中，江西陷，從建昌單騎入闕陛見。時福建舉行鄉試，即擢炳布政使，充提調官。已而閩陷，走廣，謁上於武岡。時劉承胤專恣，瞿式耜、嚴起恆皆惡之，不得從駕，閣臣缺，票擬無所委，傅作霖以主事亟遷兵部侍郎，周鼎瀚以員外郎驟改侍讀，皆與撰擬，承胤以己意授行，其非銓政軍務者，則馬吉翔、龐天壽自中批出，不復由票擬，朝政無章。承胤意不自安。炳即入見，遂擢吏部尚書，不三日，即拜東閣大學士，入直。
炳素諧柔，好聲色，荏苒無風骨，俯仰唯承胤意。武岡陷，炳遂與承胤降，隨孔有德至衡州。有德恆召與飲食，炳既衰老，又南人，不習北味，執酥茶燒豚炙牛，不敢辭，強飽餐之，遂病痢死。
上之立也，承隆武之敝，祿位積輕，事權解散。及居武岡，劉承胤驕橫，脅上，辱士大夫，群臣皆遁去，莫肯扈從。川黔總督尚書李若星拜吏部尚書，太僕寺卿楊喬然擢刑部侍郎，皆為承胤所掣製，旋解官。唯不恤廉隅者，則介承胤以進，輒俄頃拜大僚：童天閱、高光映庸闒而躐九卿；劉魯孫目不識丁而授講讀；鄒枚以小吏而登憲司；御史郎署，尤猥雜不堪，風聞四近。於是江楚間塾師、遊客、卜筮，胥史，皆冒舉貢，自稱全發起義，赴行在求仕。及上駐肇慶，金堡、丁時魁、袁彭年建議：謂爵祿太賤，小人營進，屈下鎮將而威令不行，漁獵小民則人心瓦解，請核出身履曆及鄉望才品，以敘次錄用。內閣嚴起恆、吏部晏清抑皆清慎，不妄甄拔。故一二年間，閫外稍知國紀，江、楚、黔、粵，所在收復，顧以是為群不逞所怨望。吳貞毓者，炳之族子，首謀撓亂之。堡下獄，起恆不用，將吏解體，兩粵繼陷，上蒙塵粵、滇之間，寄虛名群盜中，侍從不過百人，昔之以全發起義幹乞祿位者，率持故銜投款，降級敘用，往往為民害，垂二十年尚未息也。
何吾騶，別號象岡，廣東香山人。中萬曆己未進士，敏給通機變，頗工為詩，書法妍美，選庶吉士，改編修。當啟、禎間，浮沉不為同異，守館閣。崇禎八年，積資拜禮部尚書、文淵閣大學士，以事忤溫體仁，體仁欲逐文震孟，因與震孟俱罷。隆武中，特敕以太子少師仍原官，召入直。
上幸贛州，吾騶從。至順昌，追兵至，驚遁歸裏。已而蘇觀生立唐王聿𨮁於廣州，觀生人望素輕，倚吾騶為重。吾騶偕大學士黃士俊、侍郎葉廷裕、李覺斯、前布政使曾道唯及廣東布政使顧元鏡決策推戴，以拒上命。盡發守兵，西扼三水，東與陳子壯義兵相持，廣州城門不置一卒。李成棟自惠州馳來，已入城，吾騶等尚不覺。俄而唐王、觀生皆見殺，吾騶遂降，厚賄成棟，特薦之於清。及成棟反正，吾騶輒自冠帶，稱故相。上幸肇慶，丐成棟薦己。成棟因疏言：「吾騶、士俊綸扉舊學，宜備顧問；顧元鏡、毛毓祥與謀反正，才能可用。」詔各起原官召用。
先是，吾騶降清，思以文望動人，得復大用，乃撰□□□史，稱述功德，內書楚賊何騰蛟遣張先璧入寇。鏤板行於嶺外。至是，騰蛟聞敕召吾騶，大怒，欲疏攻之。吾騶懼，不赴召。騰蛟敗沒，吾騶遂偕士俊及毛毓祥赴闕，敕留入直。
袁彭年雖嘗與吾騶同降，顧薄其為人。時彭年方掌西台，吾騶多齟齬之。彭年疏侵吾騶，毛毓祥為通政使，結給事中李用楫，疏攻彭年，互訐不已。吾騶引疾乞休，上亦厭之，聽之去。彭年不自安，亦以請假治慈母喪，解台務。
吾騶之出，亦無仕宦意，特欲一入綸扉，蓋前罪恥，塗飾鄉里耳目。吾騶富甲東南，銷銀為小山，高廣丈餘，凡十餘所，露置宅院隙地。成棟兵初至，欲鑿取之，不能動。吾騶既歸，明年，廣州復陷。吾騶逃入海中，死。
黃士俊，字亮垣，廣東順德人。萬曆丁未廷試，賜進士及第第一。曆官宮詹侍郎，閑住。隆武中，起拜東閣大學士、禮部尚書，未赴。閩陷，蘇觀生立唐王於廣州，士俊與焉。清兵陷廣州，士俊就李成棟降。成棟反正，士俊丐成棟疏薦入直，上始難之，重違成棟之請，姑敕召之。
士俊偕何吾騶入見，以故相位居瞿，嚴上。諸殿閣唯文淵閣上有印，進呈文字則用之，居首揆者司其封掌。上在粵，瞿式耜掌之，上奔象州時遽，式耜不及繳。及幸肇慶，起恆班式耜後，而式耜方留守督師，起恆實首揆也，式耜方欲繳印付起恆，聞吾騶、士俊入，遂不果。起恆固有欽賜圖書印進呈文字及發紅本閣票下科，而吾騶、士俊為上所厭薄，無所賜，皆以白版行。
吾騶與袁彭年互訐解官去。士俊以柔順為上所留，時年已七十八矣，以票擬失當，為吏科丁時魁所累駁。士俊泣語人曰：「老夫於諸公為前輩遠甚。老夫叨鼎甲時，諸公尚皆未生，今乃相窘如此。老夫亦何所負於國家？所少者唯一死耳！」聞者哂而憐之。南雄陷，上幸梧州，士俊遽以病請歸裏，不知所終。

李永茂，字孝源，河南南陽人。中天啟乙丑進士，曆宮中外，有能名。
崇禎末，擢僉都御史，丁艱家居。李白成陷南陽，永茂與前布政使賀自鏡攜家避寇，南奔襄陽。時左良玉、劉洪起兵各數萬，沿漢屯聚，暴掠不戢。自鏡女年將及笄，洪起強委禽，女不肯屈，投漢水死。永茂乃帥南陽避寇眾數千人，團聚自固，泛舟漢江，號「南陽幫」，兵不敢犯。弘光立，永茂服闋，詣闕見，仍以僉都御史巡撫南贛。汀州賊閻、王豬婆營據簾子洞，寇掠汀、贛。永茂會福建巡撫張肯堂討平之。
隆武中，萬元吉受命督師江、楚，守贛。永茂以母喪解官，僑寓嶺南。及丁魁楚、瞿式耜定策戴上於肇慶，迎永茂協策。永茂至，拜文淵閣大學士、吏部尚書。永茂以終喪固請。式耜奏：「永茂即欲終製不與閣務者，皇上以衝齡嗣服，非耆舊之臣，孰與勸學？臣等捐軀，隻辦閫政。請命永茂專侍經筵，不及庶務，亦可令忠孝兩全也。」永茂猶固辭，不得，乃受命。
永茂因進講，請召用人才。退而疏薦十五人，直省各舉一人，御史劉湘客與焉。湘客忤內監王坤，坤方秉筆，以朱斥之。永茂撫贛時，湘客客於贛，悉其才品，與相厚善。至是，怒曰：「斥湘客者斥茂也，國勢孤危如此，而猶唯內豎意，掣辱大臣，吾寧死草間，不能為此輩分任亡國之罪。」拜表乞返苫次。即日解舟泝湞江，入仁化山中，鬱鬱以疾卒。
文安之，別號鐵庵，湖廣夷陵州人。中天啟壬戌進士，進庶吉士，改檢討，遷編修左庶子，以忤魏忠賢削籍。崇禎初，起侍讀，曆官南京國子監祭酒，清剛不合於時局，解官歸裏。弘光中，以清望素著，起詹事府詹事，不赴。
上即位，瞿式耜奏：「安之及侍讀學士王錫袞，曆朝人望，宜入綸扉，且道路可通，尤易征趣。」詔以禮部尚書、東閣大學士敦趨赴闕。會湖、廣淪陷，敕使不達。時忠貞營敗績於草坪，退屯夷陵，結寨自固。劉體純、袁宗第自漢中返，亦屯荊、鄖間。鄖陽故將王光興率眾自竹山南來，與諸部犬牙結聚。已而堵胤錫以忠貞營下常、澧，光興移屯荊西，迎翰林院編修黃燦監督其軍。事聞，加燦侍讀兼兵科給事中。燦與安之同里，因迎安之，資其威望，鎮撫諸將。
永曆四年，安之入見。繞道至平越，乃以疏聞，上敕召赴闕。抵南寧，上命禮部主事劉兆鋥敦趨之，朱天麟亦得召旨，因與偕至。天麟以安之翰林先輩，欲假其望以動人，頗推崇之。已而議論猥雜，安之深厭之，遂不合。既見敕召入直。安之之至，以節制黔、楚，修綱紀、收敗局為己任。顧天麟與王化澄不足與共事，遂大懣阻，力求督忠貞營出楚、蜀，為光興援。凡入綸扉者十日，即奉敕督師秦、蜀去。
時忠貞營久屯潯南，師疲糧乏，安之乃率之自黔入楚西，冀收蜀為迎蹕計。至貴陽，孫可望已並楊展、王祥之軍，駐貴。安之不得已，謁見可望。可望固欲留之，安之詭辭以對，得去。入楚，忠貞營踵其後，為可望所覺，追安之。安之已馳出黔，與諸帥合居巴、興間。未幾，薨於軍中。
黃燦，字中涵，崇禎癸未進士，亦卒於軍。燦既沒，僉都御史毛壽登為諸營監督，與光興同降於清。
方以智，字密之，直隸桐城人。姿抱暢達，早以文章譽望動天下。父孔炤，萬曆丙辰進士，巡撫湖廣，為時相所忌，以失律，逮下獄。阮大鋮與同郡，尤忮害之。時局翕然，欲致孔炤於死。以智方中鄉舉，上計偕，忌者欲因文場陷之，使絕營救伸理。以智入都，佯為不就試，已乃密入闈，中崇禎庚辰進士，選庶吉士，改編修。以智既官禁苑，在廷稍為孔炤伸理，得減死論。
北都陷，以智間行歸裏。大鋮黨又欲以從逆陷殺之，幾不免。南都陷，以智徒步走江、粵，顧自是無仕宦情，乃改名姓稱吳秀才，遊南海。參議姚奇胤與以智同舉進士，一日，擁騶從出，與以智遇。以智趨避書肆中，奇胤愕眙，下肩輿，相持泣下，人始知其為以智矣。奇胤勸令強起襄時難，以智不答，留客奇胤署中。
瞿式耜聞而迎館之。會上即位於肇慶，擢左中允，充經筵講官。司禮太監王坤奏薦大臣數十人，給事中劉鼒抗疏言：「內臣不得薦人，況大臣乎！坤所薦者皆海內人望，方且以間關不得至為憂，若聞坤薦，當益裹足不前，則是名薦之而實止之，拒人於千里之外也。」坤怒，將逐鼒，且疑鼒疏出以智手，為寢經筵。以智既無宦情，講官之命為式耜所強受，又不見庸，遂決掛冠去，浮客桂、柳間。粵西稍定，就平樂之平西村築室以居。
以智詩仿錢、劉，平遠有局度，書法遒整，畫尤工，弈棋亦入能品，尤嗜音律，喜登眺，至是放情山水，觴詠自適，與客語，不及時事。楚、粵諸將多孔炤部校，欲迎以智督其軍，以智咸拒謝之。永曆三年，超拜禮部尚書、東閣大學士，不拜。詔遣行人李渾敦趨入直，以智野服辭謝，不赴。平樂陷，馬蛟麟促以智降，乃舍妻子，為浮屠去。
劉寨，字及叔，四川人，中崇禎丙子鄉舉，豪雋有才致，曆官僉都御史，巡撫柳、慶。

陳子壯，字秋濤，廣東南海人。父熙昌，官吏部給事，為清節名臣。子壯中萬曆己未進士一甲第三人，授編修。天啟間，忤魏忠賢，與父同削籍歸裏。崇禎初，起用，曆官宮坊，為思宗皇帝所簡知，擢禮部侍郎，將倚相之。間詣溫體仁。體仁盛稱主上神聖，臣下不宜異同。子壯正色曰：「世宗皇帝最英明，然祔廟之議，勳戚之獄，當日臣工猶執持不已。皇上威嚴類世宗，公之恩遇孰與張、桂？但以將順而廢匡救，恐非善則歸君之義。」體仁故忮子壯，至是聞其言益怒，遂密以其語奏聞，上遂疏之。崇禎八年，詔以祖訓，凡郡王子孫以降有文武才能堪任用者，宗人府以名聞，考驗，奏授京外職官。子壯抗疏言：「宗室改授，適開僥幸之門，隳藩規，溷銓政，而以不習艱苦之貴介，出傅姆之手，登之吏民之上，徒為民苦。」疏奏，上震怒。體仁復乘間深中之，逮下獄，欲以祖訓離間親親條抵之極刑。刑部議上：「祖訓與律例，皆祖宗垂法，雖可並行不悖，但祖訓在開國之初，以治亂國用重典之法齊一天下；律例則斟酌得中，為世守之成憲。故列聖以來，皆以律例議刑，而不敢褻用祖訓。子壯罪，如律當戍。」復上。體仁猶嚴駁從重，部執益堅，乃得減死論戍。體仁因是遂諷上頒祖訓於學宮，通令天下諷習，以錮子壯。工部右侍郎劉宗周抗疏言：「子壯以過戇下獄論戍，市井雜流，陰操訛說，投間抵巇，以希進用，國事尚可問哉！」疏入，不聽。尋體仁死，上怒漸釋，子壯乃以赦歸裏。
弘光中，與黃道周同以禮部尚書召，不至。隆武間，就家拜文淵閣大學士，赴闕。時閣員二十三人，皆具銜不與票擬，子壯告歸。蘇觀生立唐王於廣州，子壯惡之，舉家航海，招義旅，間道貽書於瞿式耜，請西師疾下，願舉海舟會擊，馘觀生，靖內亂，以圖外禦。林佳鼎敗沒，子壯固擁義兵居海澨，不下。已而李成棟破廣州，子壯即軍中，益號召，約舟師數萬復沿海諸縣，清遠貢士朱維四率義兵自上流應之，兵薄廣州，子壯戎服督戰。顧廣人利水鬥，不習陸戰，成棟嬰城不出，圍數日，子壯兵盡登岸，成棟啟諸門，大出鐵騎，蹙之於水次，會雷雨大作，風益烈，舟飄颻不得附岸。舉軍覆溺，子壯死之。弟子升收餘卒，依海島，結砦自固。已而成棟歸附，兵乃解。永曆三年，贈子壯太子太保，諡文忠。
子升字喬生，中崇禎己卯鄉舉。隆武中，授兵部主事。子壯既戰沒，子升收其餘眾，結石、馬、徐、鄭四姓，據花山島。有楊光林者，擁兵萬餘，遙與聯應。海南王興，號「繡花針」，亦擁眾數萬，互為犄角。成棟歸附，子升釋兵，入見，改兵科給事中，遷禮科右給事中。端靜無所附和，不合於時，移病告歸。海上諸兵為李成棟所摧抑，皆瓦解。王興屯雷、廉間。王化澄奏用其鄉人連城璧，超授大理少卿，往連絡之。城璧貪猥，為興所厭薄，外受羈縻，拜官爵，而不為朝廷用，徒為暴於海溢。
姜曰廣，字居之，一字燕及，江西南昌人。中萬曆己未進士，文望豐采，為東南冠。選庶吉士，改編修。
天啟六年，充冊封正使，偕給事中王夢尹，封朝鮮國王。奉別旨，便閱海上情形，按毛文龍功次虛實。曰廣詢鮮人，核海師。備得要領。使還，上言：「文龍以二百人入鎮江，據鐵山招降夷，撫歸義之民至十餘萬，不可不謂之豪傑，不可不謂之偏鋒。若堂堂正正，與虜決勝負於郊原，不獨臣不敢信，文龍亦不敢自信。若養成一隊精銳之兵，設伏用間，乘敝出奇，文龍自信其能，臣亦信文龍之能也。朝廷知文龍以用文龍，則不致失文龍而莫盡其能，亦不致孤倚文龍，以困而覆之矣。」疏入，報聞。然朝廷終不能以此待文龍；後卒如曰廣言，以致於敗。未幾，曰廣以忤魏忠賢，閑住。
崇禎初，起擢左春坊左諭德。崇禎三年，典南京鄉試，甄別典雅，得士尤盛，如楊廷樞、張溥、陳子龍、楊廷麟各以文章氣節著聞。顧以清貞不附時局，為溫、周所抑，不登大用。家居，與萬元吉、楊廷麟、李可輔慮北都逼□□，恐不可保，思固江左為後圖。史可法為南司馬，呂大器為皖督，皆深相倚望，左良玉亦托重焉。
崇禎十七年，以詹事掌南京翰林院事，與迎聖安皇帝，拜東閣大學士、禮部尚書，與史可法、高弘圖為南中三賢相，天下翕然望之。然馬士英、王鐸以奸婪同秉國，曰廣不能孤伸其志。當迎立時，呂大器以福邸故以謀嫡累賢士大夫，激成奇禍，後必授時局口實，掀翻黨錮，而嗣王抑無令德，聲不如潞王之賢，弘圖、曰廣胥以為疑。士英陰訂阮大鋮，決意福邸，以快意於東林，遂與武臣劉孔昭、湯國祚、趙之龍決策。曰廣雖亦與翼戴，士英微以其事聞宮中，上下之猜疑啟矣。已而劉孔昭以起用吳甡、鄭三俊故，廷辱吏部尚書張慎言，曰廣知黨禍將起，遂乞休，不允。及馬士英奏薦阮大鋮以知兵，賜對。弘圖請下九卿會議。士英因攻弘圖、曰廣護持局麵，愛而登之天，忌而錮之淵，欺罔莫甚。曰廣奏言：「臣前見文武紛競，既慚無術調和，近見欽案掀翻，又愧無能預寢，遂使先帝十七年之定力，頓付逝波，陛下數日前明詔，竟同覆雨。梓宮未冷，增龍馭之淒涼；製墨未幹，駭四方之視聽。臣所爭者朝廷之典章，所畏者千秋之清議而已。」不聽。
時大鋮初入，士英寵威尚淺，曰廣雖見沮忌，猶得稍有建明，引薦黃道周、陳子壯、華允誠、楊廷麟、黃文煥，鹹得召命。左良玉駐武昌，繕兵輯民，思有以自效；皖撫袁繼咸聯江、楚，係上遊重望，皆倚重曰廣協心戮力。馬士英益深忌之。會巡按湖廣御史黃澍自楚入見，請召對，麵糾馬士英奸貪誤國。士英益疑曰廣與良玉、澍排己，凡用舍進退，皆以內降行己誌，盡削閣權。曰廣上言：「祖宗會推之法，萬世無弊，斜封墨敕，覆轍具在。先帝善政雖多，害政亦間出，而唯以頻出中旨為亂階。鄙夫熱心仕進，一見擯於公論，遂乞哀於內廷，但見其可憐之狀，聽其一面之詞，遽為聳動。先帝即誤，陛下豈堪再誤？天威在上，密勿深嚴，臣安得事事而爭之？但願陛下深宮有暇，取《大學衍義》、《資治通鑒》視之，反復思惟，必能發明聖性，點破邪謀。陛下用臣之身，不若行臣之言，不行其言而但用其身，是猶獸畜之以供人刀俎也。」疏入，不省。
頃之，大鋮入秉戎政，與士英謀結劉澤清、劉良佐，以捍良玉而厄曰廣，遂購換授宗室朱統𨰥，疏參曰廣顯有逆謀。袁彭年、熊汝霖抗疏言：「曰廣勁骨戇性，守正不阿，居鄉立廷，皆有公論。統𨰥揚波胾血，飛章越奏，不從通政司封進，是何徑竇，直達御前？奸險之尤，豈可容於聖世！請逮治統𨰥。」不報。高弘圖揭請付統𨰥於理，擬嚴旨。上三發改票。弘圖言：「臣死不敢奉詔。」上召弘圖，厲聲責之。弘圖遂乞休去。尋以推翼恩加曰廣太子太傅，抗辭，未允。會御史祁彪佳疏論詔獄、廷杖、緝事三大弊政，曰廣擬旨許禁革。內批發改票。曰廣揭言：「臣所守者，朝廷之法度，一官之職掌，而欲以嚴旨加直諍之臣，留敗亡之政，臣死不敢奉聖意。」不從。於是士英知上惡憚曰廣，益募黨攻訐無忌矣。吏部例轉御史黃耳鼎為副使，內批留用，尚書徐石麒爭之。士英因為耳鼎言：不去姜南昌，君必無留理。耳鼎遂疏攻曰廣結劉宗周為死黨，欺君把持，無人臣禮，曰廣乞休，遂予告去。先是，曰廣憤馬、阮之奸，必將旦夕亡國，猶以己為密勿大臣，無遽去理，故攻者頻仍，徘徊不忍去。而大鋮欲盡援欽案逆黨致要津，攻擊異己，報十七年廢錮之怨，忌曰廣之牴牾，必欲重陷之。曰廣歸，士英乃與王鐸盡翻欽案，引匪人，逐正士，鬻官爵，隳邊防，天下聞之，無不知其不能旦夕延矣。
給事中吳適疏言：「曰廣忠誠正直，海內共欽，乃麼麼小臣，為誰驅除？聽誰主使？上章不由通政，結納當在何途？內外交通，神叢互借，飛章告密，端自此始。搢紳慘禍，所不必言，小民雞犬，亦無寧日矣。」疏入，內批切責之。於是蔡弈琛、陳盟、楊維垣、張孫振相繼大用，士林無賴者靡然翕附。原任推官黃端伯，妖妄人也。無故解官，自髡入廬山，挾左道惑眾，為南州人士所鄙。至是，挾怨赴闕，呈身於士英，訐奏曰廣謀危社稷，援引鬼神以征之。士英授統𨰥行人，擢端伯禮部主事，以招致攻曰廣者，中外駭懼。史可法孤立淮上，左良玉師老鄂城，南北交警，勢岌岌，而士英殺曰廣之心益急。會思宗皇太子事起，內旨傳諭法司：「王之明往閩往楚，欲成何事？主使附逆，實繁有徒。著所司窮治。」敕出士英手，欲傾曰廣、弘圖以族誅之辟也。會左良玉兵東下，清兵南渡，南都陷，不果。
未幾，清兵逼南昌，巡撫曠昭走。曰廣避居山中，清將吏累招請，不應。已而金聲桓、王得仁屯南昌，素知曰廣德望，陽招而陰縱之，曰廣以是得全，陰結撫、贛義勇，思間道入閩、粵，未及行。俄而聲桓反正，不知朝廷所在，無所稟重，乃迎曰廣居南昌，鎮撫士民。事聞，敕加曰廣少師兼太子太師、建極殿大學士，賜尚方劍，便宜行事，督師恢復京、湖、閩、浙。曰廣以清望舊為聲桓推重，然聲桓擁重兵，以反正功自大，爵上公，亦賜便宜，遂專製生殺，不聽命於曰廣。時撫州王蓋八起義，兵滿數萬。贛州閻、王、宋諸賊歸義效命，眾亦數萬。吉安劉季礦所號召，西連酃、耒、郴、桂，所在響應，咸聽命於曰廣。曰廣欲輯合之為聲桓援，聲桓不從。僉都御史吳宗周勸聲桓尊獎曰廣，收士民心。聲桓強應之，弗能聽也。曰廣稱疾，不視事。
永曆二年秋，敕召曰廣陛見，聲桓遜辭留之。曰廣既久引疾，不能一旦去，逗留間，清兵大集，圍南昌。曰廣起，與聲桓分堙而守。顧曰廣所聯絡義兵，皆已解散，又素無權藉，雖旦夕乘城，不能有所指麾。冬十月，刺血拜表乞援，朝廷無以應。又馳檄何騰蛟求救，騰蛟以衡、長未下，次且不進。南昌糧盡，曰廣傾資鬻仆妾以充餉，不給。城將陷，撫州門啟，清兵故開一面，聽城中潰散。或勸曰廣出奔，曰廣曰：「吾今日不死，尚何待！」閉門引吭而薨。事聞，贈進賢伯，諡文忠。

何騰蛟，字雲從，貴州黎平人。中天啟辛酉鄉舉。崇禎間，授南陽知縣，吏治精敏，以最聞。南陽，思文皇帝封邑也。思文皇帝英銳喜事，推官萬元吉頗規裁之，騰蛟特相周旋，元吉以遏抑親藩見逮，騰蛟得不與，擢大興知縣，精敏如治南陽，遷郎署，擢鞏昌兵備副使。以善撫兵將，為秦督洪承疇所推薦。崇禎十六年，張獻忠陷武昌，楚撫王聚奎、王揚基以失機論治，廷臣視楚為戒途，無敢赴者，擢騰蛟右僉都御史，巡撫湖廣。張獻忠入蜀，左良玉駐武昌，大為民擾。騰蛟至，以恩禮結良玉子夢庚與正紀副總兵盧鼎，得其歡心，尤與左營監軍主事李猶龍相善，良玉所部頗尊信之，綏撫殘黎有方。
騰蛟故黔人，與馬士英同鄉里。士英督豫、楚，騰蛟與受節制，頗相得，以是為巡按御史黃澍所疑。左良玉自不愜於楊嗣昌，頗與中朝氣節之士相知聞，而與士英不協。澍與良玉相親重，騰蛟以通敏和讓，亦與良玉善，良玉習其無他，每與澍言推獎之，澍不以為然，良玉亦不以澍為是，然軍機進止及朝政得失，澍獨與良玉謀議，不令騰蛟知也。時黔人越其傑、楊文皆附馬士英，得節鉞，大為疆場蠹。騰蛟雖有才度，而不為高弘圖、姜曰廣所知，慮其且僨楚事。給事中袁彭年、御史徐養心請以副都御史楊鶚總督楚、豫，削騰蛟權，而士英欲沮抑之，加騰蛟兵部右侍郎，與相頡頏。未幾，撤鶚，改授騰蛟為豫、楚、川、黔總督，遷副都御史。
已而黃澍自楚入見，廷糾馬士英奸貪誤國，被旨切責，出監良玉軍，深以騰蛟附士英為疑。騰蛟亦恨澍疏己。澍既削奪逮捕，而皇太子自北來，下獄掠治，良玉抗疏爭之，因風皖督袁繼咸及騰蛟。繼咸抗疏激切，而騰蛟具疏言：「太子到南，何人奉聞？何人物色取召至京？馬士英何以獨知其偽？既為王昺侄孫，何人舉發？內官公侯多從北來，何無一人確認，而泛雲自供？此事關天下萬世是非，不可不慎。」疏入，詔以法司審明節略解之。良玉以騰蛟疏持兩端，故為士英送難，啟其辨折，遂疑騰蛟，故東下之謀，獨與澍決策，而騰蛟不知。
弘光二年四月初四日，良玉拔營東下，騰蛟大駭，不知所為。俄而左夢庚遣數十騎脅騰蛟登舟，亦未與相見。騰蛟意不欲行，佯墮水，匿蘆荻中，附小舟得達岸，走江西，將歸武昌。而武昌民半為左兵掠奪，城空不守；李自成為吳三桂所追，數十萬騎臨江求渡。騰蛟乃從寧州過瀏陽，走長沙，大號湖南、湖北，言良玉反，良玉部校在湖南者，率擒殺之，沈屍於湘江。間道遣疏赴南都，雪已不與。
長沙素無武備，騰蛟乃召黃朝宣於攸、衡山中，行登壇禮，拜為總統。朝宣部卒不滿二千人，多羸弱，兵素不戢，稍憚李乾德，不敢逞。至是，猝遇寵任，遂益驕。會左良玉死，南都繼陷，夢庚降。而李自成渡江，入無人之境，由蒲圻走死九宮山。其部賊數十萬，大掠巴陵，南至湘陰、瀏陽，騰蛟不知其為自成部賊也，猝遣長沙府通判周二南率朝宣部卒千餘往禦之，大敗，二南死之，騰蛟始駭，嬰城為守死計。諸賊失主，遑遽無所依，乃遣使就騰蛟降。高、李部號三十萬，劉體純、袁宗第、張光翠、牛萬才、塌天豹部各數萬，不下五十萬人。湖南地既迫隘，賦入亦薄，騰蛟雖受其降，亦未有以安插之，諸部大掠巴陵、蒲圻、平江、湘陰間如故。已乃漸渡江，屯荊、嶽間。騰蛟復糾合張先璧、黃朝宣、劉承胤各益召募，以眾相尚。而盧鼎、馬進忠、王允成不與左夢庚同降，因風南泛，駐岳州，聽命於騰蛟。賊偏將王進才、郝永忠拔營歸騰蛟，為督標總兵。諸軍蝟集，號百萬，騰蛟不知所裁。會思文皇帝下詔曰：「萬元吉，聯之舊盟；何騰蛟，朕之恩故也。」遽加騰蛟兵部尚書、副都御史，賜蟒玉尚方劍，便宜行事，總督豫、楚、秦、蜀、黔、粵軍務。時朝廷既輕爵賞以縻人心，騰蛟以潛邸舊恩，尤所傾注。騰蛟以受降事上聞，上益倚重之，即敕騰蛟便宜綏撫。騰蛟以兵太重，難於控製，乃檄提學副使堵胤錫節制新降諸部，而自領進忠、允成、鼎、先璧、朝宣、承胤、進才、永忠為己屬。胤錫已次第安插，晉拜僉都御史，撫楚，尋加總製侍郎，督忠貞營，屯湖北，騰蛟屯湖南。
始，騰蛟至長沙，倚朝宣過重，及是，大師麕集，而朝宣輕，劉承胤舊鎮黎、靖，騰蛟子家居黎平，與承胤有隙。騰蛟雖專製一方，而威令往往撓沮。進忠、允成、鼎皆良玉部驕將，但示羈縻，索餉重疊，繼以侮嫚。騰蛟既奉便宜之命，驟加派義餉，兼預征一年，民田稅每畝至六倍以上；不足，則開餉官、餉生之例，郡邑長吏皆以資為進退；又不足，則開募奸人告密，訐殷富罰餉，傾其產，分諸營坐餉。朝宣、先璧、承胤皆效之，湖南民展轉蔓延，死亡過半。思文皇帝屢敕獎譽，全舉楚事付之騰蛟，不問。欽差臺省官至者，稍不遜讓，則漂搖江干，為兵卒所嬲。部選長吏至，皆不遣就任，以意改授之。而標下將吏熊兆佐、馬際昌、李先春、韓□□與長沙諸生周辛通賄竊權，騰蛟固不知禁也。
隆武元年冬，騰蛟與胤錫會議出師，調承胤至長沙，不用命，歸武昌去，朝宣亦不至，張先璧自請從茶、攸出吉安，唯監軍道章曠率進忠、允成為前部，下岳州，騰蛟率偏將滿大壯、吳勝兵數千人繼之。檄胤錫督高、李部自澧出荊，胤錫圍荊州，未下。清兵適大舉入侵，至岳州，進忠、允成驚退。清兵舍長沙，徑渡江，蹂高、李十三家老營於草坪。騰蛟泛舟至磊石驛，驚潰，走歸長沙，畫新牆驛守湘陰，不復議出師矣。
初，聖安皇帝詔天下：有能擒斬李自成者，世爵國公，祿萬石，視徐達。至是，騰蛟奏報斬自成於九宮山，以周二南死，失首級。思文皇帝方亟勳名，鎮天下望，遽下部議賞。部議以祖制，文臣不得封公侯，封騰蛟定興世伯。敕旨已行，將予世券。都御史郭維經上言：「自成傳聞死於九宮山，在江西寧州界內，傳以五月死，而七月所部降，騰蛟乃知，且經年而後報，遽行大賞，誠非所宜。且自成之或死或生，或死於吳三桂之追兵，或死於鄉團之棒擊，俱不可知，萬一殺自成者他日且以首獻，臣不知騰蛟之何以自解。且萬一自成未死，而他日更出沒於他所，臣又不知皇上之何以收反汗也。騰蛟獨力鎮楚，撫降禦虜，忠猷自不可掩，何必藉此影響不自信之功名，以貽天下後世之譏非乎！臣且不能不以愛騰蛟者全騰蛟，況陛下之以馭騰蛟者安騰蛟，又當何如鄭重也！」疏入，乃輟給世券。
時鄭芝龍驕悖，懷二心，上疑之甚。萬元吉自贛州表請西幸親征，騰蛟聞之，乃遣監紀推官傅作霖奉疏迎鑾。上既急欲去閩出楚，作霖陛見，盛稱楚兵強盛，騰蛟精忠，渴望移蹕。上大悅，加騰蛟太子太保，促遣兵入贛迎駕。顧騰蛟以便宜製楚，文武將吏皆出其門，不忍失權藉，謂章曠曰：「上若幸楚，則虜當聚力攻楚，恐未易支也。」上屢敕趣迎駕兵會贛州，騰蛟乃名遣張先璧自攸縣出永新，郝永忠自郴出龍泉，分左右部，號迎駕軍。先璧至攸，屯師不進，永忠至郴，西屠桂陽州，過寧遠，騰蛟亦不促遣之。上由是懷疑，未即去閩，騰蛟齎奏使臣不入閩者數月。他日，奏使至，上震怒，召麵詰之，使臣詭辭以對。上次且間，稍行至順昌而陷。顧自是兵益無紀，糧益不繼，諸將瓦解，黃朝宣不出其山，張先璧據攸縣，郝永忠據寧遠，馬進忠移屯沅江，王允成寄帑於湘潭，盧鼎據衡州，劉承胤保武岡不出，各招市井無賴，轉相淩虐，農被迫，亦釋耒而為兵，更互仇殺。會歲大旱，千里無煙火。王進才居長沙，抑不受調度，傅上瑞遁走沅州，獨章曠率標兵數千捍湘陰。
永曆元年二月，清孔有德大舉犯湖南，曠督孤軍與戰，不利。允成、進才掠長沙，先走。騰蛟奔衡州。時上在桂林，將圖幸楚，特拜騰蛟武英殿大學士、兵部尚書，督師恢復。騰蛟至衡州，諸軍益洶懼，無固誌。四月，孔有德前鋒至衡山。諸軍大掠，分道走。騰蛟奔永州，遂自永至武岡，入見。劉承胤挾舊隙，欲奪其兵柄，矯旨召騰蛟入直，騰蛟固請出收兵，圖恢復，上意亦欲遣之。承胤乃謀解散其部曲，困之令無所往，而滇帥胡一青、趙印選惡承胤，願為騰蛟效死，遂從騰蛟自古泥至柳州，轉收周金湯、熊兆佐、馬養麟諸軍於廣西。已而桂林驚潰，騰蛟會瞿式耜於桂，誓師北出。自是得一青為股肱，軍勢復張。騰蛟亦以死自誓，期收楚以謝前不敏。金聲桓自南昌間道遣使至，推戴騰蛟為主盟，期犄角東下。馬進忠復常德，馳請會師於岳州，騰蛟率諸軍三十餘戰，復全州，戰飛鸞橋，大敗清兵，遂圍永州，冒矢石督戰，攻下之，殺清將餘世忠，擒其廣西巡撫李茂祖，磔之。遂下衡州。檄曹誌建集師大舉，將趨長沙。會堵胤錫以疑忌激馬進忠棄常德，間道自湘鄉至湘潭，轉掠千里，李、高諸部躡之而下，集於湘潭。進忠患李、高之逼，告急於騰蛟。騰蛟乃率標兵數百人，乘輕舸下湘潭調護之。胤錫亦至，議良久，乃誓師分汛，胤錫率李、高十三營渡湘而東，走吉、袁，援金聲桓於南昌；騰蛟率馬進忠、王進才、張光翠、牛萬才洎滇、曹之兵攻長沙。部分乍定，方送胤錫軍渡江，進忠全師尚留湘鄉，檄召之，未至。餘兵俱未會。清人聞湖南北全失，遣其五王子帥大眾來爭，猝至長沙。騰蛟正為李、高諸部所嬲，不及偵候。永曆三年二月庚寅，虜騎至城下，乃覺。進忠兵少，不能戰，雨雪雜下，人馬困，沿江驚潰。騰蛟遽乘馬欲登舟，為追兵所執，大呼曰：「我何督部也！當明白死，奴輩勿得淩我！」因下馬，步至城南佛庵。五王子遣人勸降，至再四，騰蛟不應，唯舉手拍地，呼可惜，兩掌皆碎，三日水漿不入口。五王子知其不屈，遂遇害。所部士卒降清者竊收其骨葬之。
始，胤錫率大軍棄湖北至湘上，騰蛟拜疏言：「湖北千里一空，湖南重兵蝟集，已復之土，棄為青磷白骨之場，而諸將狼戾狐疑，製臣不能輯之，臣又何以輯之？唯有孤掌鳴號，誓死報國而已！」未兩月，果陷於難。騰蛟既沒，衡、永、寶、郴相繼皆陷，而粵不可守矣。時中外屬望騰蛟甚重，方其初陷，朝廷猶冀其脫，特敕遣御史鄭古愛入楚訪求之。已而知其殉難，上震悼，輟朝，贈太師中湘王，諡文忠，設位於肇慶之天寧寺，上親臨祭，舉哀失聲，百官皆慟。
子文瑞，以蔭至兵部侍郎，居桂林，廣西陷，亦遇害。
堵胤錫，字仲緘，別號牧遊，直隸宜興人。崇禎癸酉，中應天鄉舉，以父母早世，貧不能具禮。辭計偕，追廬墓三載，墓桐方冬生華，人以為孝感。黃道周為之著《禮問》一篇旌其志。丁丑，乃就公車，賜進士出身，授兵部主事，晉員外郎，遷長沙知府。與推官蔡道憲以誌義廉隅相獎勉。給事中史可鏡歸裏，侵鄉曲，胤錫重裁之。已而道憲殉難，可鏡以從賊伏誅，郡人益服其明。崇禎十六年，張獻忠陷長沙，胤錫上計未返，以課最擢分巡武漢道參議。弘光元年，改提督湖廣學政左良玉舉兵下九江，胤錫方校士湖南，故不與。何騰蛟奔長沙，漸聞南都淪沒，武昌亦陷，乃集胤錫及傅上瑞、章曠議，開府調兵食，製戰守。
胤錫至性深摯，北都之變，號泣絕食者數日，及是，流涕慷慨，誓死以濟國難，聞者咸為感躍。然負氣矯迫，喜有興作，無持重之度。因與騰蛟議，招募辟召輒行承制事，胤錫亦自下書旁征人才，版授監紀府佐，停歲貢生，以意改調除授教職，竟躁之士，因緣奔赴，旦見，夕即釋褐。征楊國棟為部將，令募偏裨部曲，劄授武職至副總兵，仍隸道標，其不恤名實如此。
胤錫既與上瑞、曠推騰蛟為總督，騰蛟即題薦胤錫巡撫湖廣；拜表即以撫臣行事，輒解學政，付原任黃州知府周大啟，今開餉生，征其資為軍實。遂益遣王之賓、彭嵩年、向文明廣招兵卒為內標，歲糜金粟將百萬，皆遊惰民，不堪行陣。騰蛟既奉便宜之命，一切不待敕旨，胤錫亦如騰蛟所行，自是諸將不知復有朝廷，率唯己意為劄，官盈三四萬，漁獵湖南北，願民則竄匿山谷以自全，不免。高、李部降，騰蛟檄胤錫撫馭之。胤錫乃與騰蛟分汛任戰守：騰蛟任湖南，守湘陰，圖嶽、武；胤錫任湖北，守常、澧，圖荊州。胤錫為高、李部奏請立名「忠貞營」，易高得功名曰必正，李過名曰赤心，皆奏準，以欽賜行之。忠貞營屯老營於草坪，糧餉不給；恣掠於民間，胤錫無以處也。隆武元年冬，胤錫與騰蛟分道出師，胤錫率忠貞營及楊國棟、周師文之兵圍荊州，虜救猝至，民素苦掠奪，遂導虜騎劫高、李老營於草坪。忠貞十三部連營亙二百里，猝受抄蹂，彼此不相知聞，已而驚遽，又不知虜眾多寡，遽解圍惟亂。城中兵乘之，遂大敗。胤錫乘馬麾兵勿退，萬騎陵乘，不可禁戢，胤錫墜馬折右肱，周師文救之，得免，還屯常德。忠貞營西奔巴、歸，不相聽命。
舊制，奏薦仍聽部科核實題用，撫按不屍為恩，所奏薦者以職級相晉接，無稱門生禮。崇禎間，破資格，開薦舉，有自下僚寒賤及罪廢官遽授顯要者，乃以門生禮事薦主。然至京堂，亦不復用此禮。初，傅上瑞棄黃州，賣武昌城，事坐不測。騰蛟拂拭奏用之，擢監司。及是，題擢僉都御史，戴騰蛟不敢貳。章曠亦以廷議齟齬，騰蛟保任秉節鉞，荏苒不能自拔，皆刺署門生如故。胤錫以清望推督學，雖節鉞之命自騰蛟奏薦，而朝廷委任不在騰蛟下，雅不欲與上瑞齒，乃據舊章，刺以平交相往復。騰蛟不悅，兩府幕賓類無賴士，益相構煽，遂成猜離，湖南北不相協應，而瓦解之形勢成矣。
上嗣位，加胤錫兵部待郎，總製楚師。未幾，晉尚書，拜武英殿大學士，封光化伯。胤錫辭伯不受。及長沙陷，騰蛟奔衡、永，馬進忠走湖北。已而清兵急犯常德，胤錫率楊國棟及己標之兵，走屯永定衛山中。進忠與牛萬財亦至，連營相保。進忠故聽騰蛟節制者也，胤錫姑安插綏撫之，而心不相得。合屯山中凡八月，胤錫頻趣進忠出兵，進復辰、常，進忠不應。時方溽暑，進忠邀胤錫飲樹下，因步林塘間，見故墟有茂蔭清適，進忠曰：「此可構一亭軒，坐銷餘暑。」遂指揮軍士，墾基址，庀木石。胤錫大怒曰：「終當老死此山乎？」進忠笑不應，胤錫益憤。引滿取大醉，歸臥帳中。翌日，日晏未起，樵蘇者歸報，進忠已拔城營出常德。胤錫大驚，遽呼國棟、萬財繼進，遲至常德，則進忠已拔城兩日矣。胤錫不得已，為調兵食，撫士民，進忠又若聽令者。
胤錫以騰蛟分任湖南，而長沙先陷，過在騰蛟，及是，聞騰蛟圍永州未下，欲因進忠兵出復長沙，以辱騰蛟，遂日促進忠出師。進忠方與鄭古愛招馬蛟麟於辰州，蛟麟遲回未決，進忠固欲留待之，不即聽胤錫。胤錫欲以辰州委王進才，進忠憂進才非蛟麟敵，固不從，而進忠間道遣使至騰蛟所，報功次。胤錫密聞之，疑其為待騰蛟也，乃命毛壽登監進忠軍，羈縻之，而自與鄭古愛率輕騎間道走巴、歸，招忠貞營下長沙。高必正方苦糧盡，聞胤錫語，大喜，卷營即起，取道澧、常，進忠方大屯芻糧於常德，為安老營計。胤錫往蜀；以督忠貞營出荊州為名，進忠意高、李之未必為胤錫興師也，亦姑置之。及是，忠貞營遽至，距常德百里，胤錫乃以書報進忠，言會師攻長沙事。進忠大驚，疑忠貞營之眾，旦夕即並己，立命焚廨舍庾積，掠百姓，拔營南走，間道趨湘鄉，欲破衡州，依何騰蛟安老營。而胡一青已下衡州，進忠遂自衡返湘，掠殺匝五百里，民死過半。進忠去常德，王進才、牛萬財不知所出，遂約劉體淳、張光翠同走衡、寶間。忠貞營至，常德已赤土，無莖草，不能留，即尾進忠後，自寧鄉趨湘潭。馬蛟麟徐出，收常德。湖北復陷，諸軍蝟集於湘。高必正遣偏師攻長沙，以謝胤錫，不克，亦退湘、衡間，互相疑掣，轉掠千里，胤錫無以製之。騰蛟泛輕舸至湘潭，乃與胤錫議，以南昌求援甚急，胤錫督忠貞營渡湘而東，走醴、攸往援江，而忠貞營徘徊茶、攸間，殊無行意。湘潭陷，騰蛟敗沒，忠貞營奔衡州走郴，為入粵計，胤錫不能令也。
湖南失督師，諸將洶懼。胡一青迎胤錫居衡州，與謀戰守。未數日，清兵又至，一青孤軍戰不勝，亦退。胤錫倉卒渡湘，東走耒陽，與忠貞營會，至郴州。忠貞營衝曹誌建營以去，誌建發兵禦之。清兵追忠貞營至郴州。忠貞營渡嶺去，胤錫後幾為虜所獲，乃走誌建營，誌建怒其率忠貞營以蹂己也，坑殺其標將王一賓部卒三千，而迓胤錫不以禮，數窘辱，欲害之。富川紳士何圖復，間道迎之入寨，以鄉兵護之，自懷、集走梧州。忠貞營先自梧入潯、南，行在震恐，敕遣大學士嚴起恆、副都御史劉湘客慰勞安插之，至封川，與胤錫遇，乃並舟入覲。上賜對，優禮有加，命督忠貞營出楚。
胤錫初入朝，未諳國事。通政使毛毓祥、給事中李用楫與同邑裏，相知聞，以私意蠱胤錫，屢有論薦，廷士皆不悅。會公宴，金堡被酒，厲聲曰：「公復湖北，而棄湖北者亦公也；督師復湖南，而蹂湖南以及於陷者亦公也；公與督師誓援江西，顧引忠貞營入粵，蹂內地；而致南昌之不救者亦公也。公忠孝聞天下，一旦所為如此！公不疾出楚，他日何面目見曹誌建，況天下乎？」胤錫無以應。上賜胤錫龍旗十二，遍調天下兵馬，咸受節制。胤錫至潯州，日促忠貞營復出，會李赤心死，高必正以新喪大帥器仗不給為辭，胤錫居悒悒。有頃，朱天麟、陳邦傅知胤錫與金堡不協，力與言堡沮孫可望王封之非以搖之，因言忠貞營不可恃，無如用可望之足有為也。胤錫惑其說，發龍旗一往雲南，調可望出黔、楚。胡執恭因訹胤錫，言公承製封拜，能姑許可望王封，事必集矣。因填空頭敕許可望。執恭遂偽作冊寶以往。既行，乃告胤錫，胤錫悔為其所賣，大恚憾，成疾。永曆三年十一月，卒於潯州，詔贈太傅，溢文襄。
胤錫忠直磊落，負有為之志，非騰蛟所及；而輕信自恃，專意刑賞，屢啟僨敗，騰蛟亦輕之。交相猜薄，以至於敗亡，各有以也。胤錫文筆清超，在軍中，感憤作《軍謠》十首，流離悲激，其《月家鄉》、《馬兒女》、《筆先鋒》、《血筵席》、《營十殿》諸篇，讀者無不悲之。
章曠，字於野，別號峨山，直隸華亭人。與兄簡曉，以文章氣誼名雲間。簡以鄉舉，知廣東博羅縣，欽取，未赴，歸裏。與李待問、陳子龍起義，守松江，城陷，不屈，死之。隆武中，贈禮部郎中，溢節湣。簡感北都之亡，纂《報仇錄》三卷，各有論讚，巴陵李興瑋為之梓行於世。曠倜儻不矜小節，誌意高邁，神智警敏，中崇禎丙子應天鄉舉第一。丁丑，賜進士出身，授沔陽知州，勤吏治，摧強豪，興文教，楚人士執卷就門者，舟接於沔陽湖。崇禎十六年春，李自成陷承天，州人坌起迎賊。曠號召忠勇城守，以奇計縛首迎賊者數十人，磔之。賊掠騎至，曠乘城擊卻之。賊帥馬世大益發兵來攻，民盡驚潰，向迎賊者黨率眾應賊，將縛曠降。曠乃攜印出，左右請由小路。曠曰：「彼將謂我膽落，必要我於小路，吾疾驅由官道，彼不測也。」已而賊黨果伏小路要之，不得。遂走詣北撫王揚基，請兵復沔，願以身先之，痛哭轅門下，不聽。乃單舸歸華亭，鬻田宅，夫人出所織布千匹助之，得數千金，走漢、沔間收兵。崇禎十七年春，接賊三戰，復沔陽州，安殘黎，儲芻糧，募死士，為復顯陵計。何騰蛟上其功，擢僉事，巡飭江北。
京山楊文薦故受業於曠，曠遇之有加，文薦上計偕，曠與泛舟酌酒，語次，稍忤觸之，遂銜曠。至是，為兵部郎，因倡言江北不宜置道，徒擾民，無益恢復。廷議從之。曠由是失職，罷遣義勇。江北兵民驚悲失據，盡陷於賊。曠將以布衣歸裏，騰蛟固留之，以故僉事銜監撫標軍。御史黃澍按楚，嗔其為騰蛟用，檄令攝漢陽推官，以窘辱之。洪天擢、堵胤錫為解釋，事乃已。曠負當世誌，悒悒不得逞。騰蛟獨深知之，復以監軍道力請於朝，命已下。路振飛舊按江南，摧抑知名文士，曠懷才被屈挫，及是，怒曠不納門生刺，力沮監軍之命。騰蛟抗疏言：「臣受土崩蟲齕之殘楚，孤掌獨撐，舉目無一人之可用，唯得一章曠者，為有生人之氣，屢題而部屢厄之，是縛臣臂而欲使臣鬥也。如謂曠跅弛多奇，或至生事，則臣請保任之，甘與曠同功罪。」乃得。仍授僉事，監騰蛟軍，檄攝分巡上湖南道。
曠至衡州，開東鹽輸長沙，以資軍實，歲餉兵十萬餘金，騰蛟賴以不匱。衡州奸民通驕帥漁獵，曠密捕撲殺之，民得安堵。已而歸長沙，遂請身下岳州，監馬進忠、王允成軍，以死護湖外。單舸下洞庭，進忠、允成迎之，願受節制。先是，騰蛟開府長沙，堵胤錫既解學政勤王，與諸軍帥相馴習，兼召募成軍。傅上瑞久攝巡下湖南，承權藉募標兵數千，亦與諸帥周旋稍熟。而曠屢革削，望尤輕，諸軍帥皆不知有曠，曠亦不得其要領。及是，驟受監軍之命，從胥隸數十人，輕舸東下，敝巾葛衫，與諸將乍相見，流涕握手，推心盡慮，與謀興復，諸將皆為感動。時將窳兵驕，不知節制，王進才、郝永忠尤以新附猜暴，大掠巴、湘間。曠既得諸將心，申約束斬棰如法，諸軍乃斂手聽命。居人行旅稍集，遂修湘陰城，陸立大荊、新牆二戍，水立磊石營，與嶽虜相持，大小數十戰。何騰蛟既題擢堵胤錫撫楚，傅上瑞撫沅，曠獨當強敵，而任監司如故，權尤輕，不能自為進止，顧諸將唯推重曠，而輕騰蛟、胤錫，於上瑞則蔑如也。
何騰蛟出師不利；畫守長沙，尤藉曠為外蔽，乃列曠功推薦之。詔擢曠僉都御史，巡撫江北，然僅擁虛名，無寸土一民可憑藉。曠部將王儲募水軍二千人，騰蛟分裨將覃裕春、滿大壯、吳勝合五千餘人，隸曠，守新牆，與敵壘相對半載，虜不敢犯。隆武二年七月，虜大舉從間道窺湘陰，曠偵知之，率覃裕春以二千人禦之於潼溪。虜騎數千突至，裕春軍伏溪市草舍中，穴牆壁為空，交發槍炮擊之。虜合圍之數十匝，自辰至酉，擊殺人馬各千餘。虜恇懼退走，裕春軍出躡之，滿大壯、陳友功為兩翼夾追，殺傷濱盡，自江南用兵以來，與清兵合戰仍得捷者，自曠潼溪之戰始。九月，左夢庚部將楊麼導清兵泛洞庭來犯沅江，曠檄馬進忠又大敗之，斬麼。湖南北守經年不陷者，皆曠力也。今上即位，加兵部右侍郎，餘如故。然曠有所陳奏，皆因騰蛟，故朝廷無由深知曠相委任，曠亦不能大有所指蹤焉。
永曆元年春，長沙兵將交訌，掠奪四出，糧道阻絕。馬進忠西走湖北，王進才、王允成旦夕思遁。清孔有德大舉入侵，曠率滿大壯孤軍禦戰，檄進才、允成相接應，皆不應，遽潰走，焚湘陰而南。曠戰不勝，退長沙，騰蛟已先奔，曠殿潰卒，南行轉戰三百里。及南嶽市，滿大壯戰死。曠入衡州，執騰蛟手泣曰：「長沙不潰，曠猶得嬰城死戰，今湖南瓦裂，何以謝百姓兩年來剜髓供輸也！」四月，清兵犯衡山，騰蛟走永州，曠守祁陽，檄召潰兵，圖下爭衡州，乃奉敕特拜曠武英殿大學士、兵部尚書，督恢復諸軍，而諸軍爭潰，不可合矣。騰蛟走全州，曠獨率親軍千餘人屯白牙市，牽制敵兵南犯之路。時上在武岡，劉承胤遏援兵不出。曠知事不可為，慷慨悲憤，不粒食，唯啖瓜果，時引滿取醉，因臥病不起。將終，召門生部將，出酒相飲為別，命小胥拊拍板，從枕上悲歌，令座客和之，聲益哀厲。板闋，和者歇，驚視曠，已薨矣。時年三十有六。永曆二年，贈太子太保、華亭伯，諡文毅。門人蕭為龍葬之於石期站。
為龍，武昌人，敦篤有誌義，官職方司主事。未幾，亦卒。江、漢間故以文章名而避寇南奔者，曠皆留幕下，最著者李興瑋，自有傳；次鄭古愛、楊錫億。
鄭古愛，字子遺，湖廣江夏人。本姓陳，出後於鄭，既長，所嗣父有子，求歸宗養母，為嗣父所訟。武昌知府洪天擢矜其辭色，問孺子嘗讀書乎？因試以製藝。古愛伏砌下，濡筆成文，駘宕有奇氣。天擢歎曰：「孺子善自愛，熊芝岡一流人也。」諭所嗣父安之。
壬午鄉試，出章曠門。曠亟薦，不得中，抱其卷哭。已而曠召與見，姿抱豪邁，尤為曠所器重。曠失沔陽，古愛迎謁於江、漢，因與收兵江北，多所裨讚。武昌陷，南奔長沙。曠方受監軍命，開幕辟士，古愛以貢資，版授監紀推官。古愛倜儻直鯁，幹濟明敏，何騰蛟、堵胤錫交倚重之。曠開粵東鹽稅之（「之」字衍）充餉，檄古愛監其事，以清平著。賕吏魯可藻挾私撓之，古愛奮拳擊可藻墜地，遂自解鹽政。就堵胤錫於常德。胤錫檄古愛監王、馬、楊、牛四將兵。
永曆元年，擢監察御史，監軍如故。常德陷，走匿苗峒。清吏購求之，亟。常兼日一食，晝夕悲吟。已聞胤錫與馬進忠所在，冒死宵行赴之，進忠尤欽慕焉。遂同進忠出，復常德。進忠與清兵大戰於麻河，古愛執矛躍馬，與選鋒士首犯敵營，大破之。古愛家居時，與左良玉部將馬蛟麟交善。至是，蛟麟降清，守辰州，王進才拒之於桃源，進才惴惴非蛟麟敵，進忠以是不敢離常德。胤錫強之東出長沙，不聽。進忠密與古愛謀招蛟麟，遣使持蠟書至辰州，密達蛟麟所；蛟麟佯怒，收縛齎書者。夜分，密召之至臥內，問鄭秀才何亦至此？使者以方為御史監湖北軍告。蛟麟大喜曰：「吾終當為此秀才效死力。汝歸馬將軍及鄭秀才，期以十一月下武陵合營，明春並驅取武昌。若吾至武陵，而鄭秀才不在，是給我也。當與馬將軍血戰城下。」使者歸報，進忠喜，益修城櫓儲芻糧以俟。
胤錫急欲出進忠兵。毛壽登忌古愛之且收蛟麟也，因激胤錫入巴、巫調忠貞營。胤錫欲強古愛俱去，古愛不欲行。壽登曰：「君奉敕調忠貞營，不然，我當往。」胤錫固強之，古愛遂同胤錫入蜀，蛟麟不果降。忠貞營至，進忠驚走，古愛追及之於湘鄉，相持泣下。古愛遂入見，論麻河功，擢僉都御史。毛壽登者，袁彭年之甥也，彭年因沮抑古愛僉都之命。古愛請赴辰、沅招蛟麟，不報，而命古愛往楚求何騰蛟存亡。騰蛟凶問確，古愛遂退居平樂山中，葛巾芒屑，雜屠樵間，無當世誌。
永曆四年夏，楚事益壞，乃起古愛以僉都圖辰、常，招蛟麟。古愛入對，曰：「蛟麟雖於臣有香火情，然去違之間，自不能不以勝敗移心。今楚兵連敗，臣即剜心於蛟麟前，亦一團肉耳！請速催王、馬二將出沅、靖，楊展以黔兵繼之，血戰以前，而後臣可以用其招致，不然，徒令蛟麟笑臣無益。」上固遣之，領敕，至平樂，又以議招不如議戰，□不報。古愛憂恚成疾，卒。後數月，馬蛟麟破平樂，知古愛卒，為發哀，護送其櫬與其妻子歸武昌。
楊錫億，字文起，湖廣德安人，以文章受知章曠。李自成據荊西，鉤索人士充偽吏，懸「參夷法」以脅之，漢北響應風靡，士大夫至不知有崇禎十七年者。錫億以貢為賊所購，從間道逸走黃、武間，賊捕其妻子群從，皆殺之。錫億益南奔，曠留之幕府，牒補監紀推官。
錫億言於曠曰：「德安北捍楚塞，為漢新市故墟，人尚豪俠可用。應山楊主事之易忠孝世家，為三楚望，立蓋天營為國死守，豪傑遙附甚眾，憾不知朝廷所在耳。億請間行號召，為漢南應援，若敵踐荊、嶽，億率義旅起乘其背以掣之，此英布製楚法也，勿徒株守一湖為尺寸計。」曠深然之，然以錫億骯髒露風骨，蒙難入敵中，慮其不免，惜錫億不遣。
傅上瑞督諸軍自平江出通山，辟錫億從軍，屢立戰功，題擢兵部職方司主事。上瑞有二心，無故走沅州，強錫億偕西，錫億不肯行，仍赴曠於湘陰。已而長沙潰，曠南奔，錫億與相失，遂入南嶽老龍池，痛哭，為僧去，不知所終。

焦璉，字瑞庭，陝西人。以行伍起家，積功最，曆官參將，為平蠻將軍楊國威中軍官。崇禎十六年，張獻忠破永州，遊騎掠全州，國威起師禦之，璉為前鋒，敗賊於黃沙驛，擊降賊黨唐苗子，遂復永州。
隆武元年，國威挾靖江庶人反，璉見脅迫，不能自拔。庶人劫瞿式耜，式耜不屈，將遇害，璉說國威營護之，得免。因密與式耜謀，陰遣人報丁魁楚、陳邦傅，扼之於梧、肇間，兩軍相壓，璉挾式耜從中起夾攻，斬國威，擒靖江庶人，璉功第一。邦傅善事魁楚，得首敘，代國威為平蠻將軍，而璉加副總兵銜，協守桂林。
永曆元年二月，粵東陷，上幸桂林，加璉總兵官都督同知。已而上自全州幸武岡，璉扈蹕至全，甫歸，清兵由陽朔上，直抵桂林，入文昌門。璉未釋鞍，即與巷戰，搏斬衝鋒者數十騎，敵乃卻，屯陽朔。璉保孤城，糧瀕盡，清兵復來圍，璉誓死登陴守，尋啟門出接戰，鏖鬥兩日夕，敵衄退，璉縱兵躡之，遂收陽朔。十一月，上自象州復駐桂林，錄前功，加璉太子少師、左都督，封新興伯。未幾，楚師潰，皆退屯桂林。璉惡其逼，移屯陽朔，攻平樂，復之，留守平樂。
永曆二年春，清兵破全州，上奔南寧，郝永忠大掠桂林，自全至桂，三百里無人跡。敵乘虛直扣桂林北門，瞿式耜急召璉自平樂返，晝夜馳至，未釋鞍，與敵騎遇於北門，巷戰搏斬十數人，距固守。會胡一青救至，璉與一青歃血誓死，出城力戰，破之於北關，又破之於甘棠渡，追及於大榕江，壓敵而陣。方會戰，大風起，霾霧障天，璉率死士呼噪乘之，敵驚，棄營走。璉遂與一青隨何騰蛟圍全州，攻下之。會攻永州，十一月，拔之。楚師大集，兵冗糧匱，璉歸屯桂林，論功，晉封新興侯。
璉敢戰恥走，身為士卒先，而與諸將交，謙讓不競，諸將皆安之。惡陳邦傅之奸懦也，而陰戒部曲不得與爭。曹誌建尤輊戾，日尋諸將相牴牾，獨敬愛璉，與相親好。自隆武來，武帥或假便宜，因之驕橫，往往廷參監司，鞭笞守令。璉遇文吏，不失中朝舊制，州縣皆親詣署報謁，有所征會，以諮移手本行事。尤斂束部兵，於民無擾。恂恂如文吏，言笑和煦，而時聞寇警，則蓐食馳赴，不畏危險，顧以糧響不給，兵不滿萬，故不能成大功。
永曆三年春，湖南復陷。趙印選、胡一青、楊國棟、馬養麟之兵，聚保桂林，糧益乏。璉曰：「桂林固吾泛地，然諸帥至，有客主誼，空營舍為諸帥居，悉桂賦為諸帥食，吾禮也。」遂屯平樂。
永曆四年，上幸梧州。璉入見，會詔獄起，璉抗疏言：「金堡之忠邪，臣不敢知，但楚、粵、黔、蜀諸將，下至廝養賤卒編戶細民，莫不以堡為直者。陛下欲收人心而亟罪堡，似不相應。」疏入，報聞。璉乃移書馬進忠、趙印選、曹誌建，言堡忠直，宜為代理。諸將韙之，皆爭救堡，堡得減死論戍，璉先發之也。已而式耜表其曆戰功出諸將上，徒以不為競求，爵列諸將下，非馭臣之道。乃晉封宣國公。
孫可望據偽敕稱王，脅諸將降附。璉移書諸將，請公疏攻私王可望者，因合兵責可望削號歸命，不從，則奉天子討之。方振旅待命，會清兵攻破鎮峽關，曹誌建大敗，收殘兵保賀縣，告急於璉。璉星馳至賀，與誌建會。以上駐梧州，璉結誌建連營椅角，扼敵攻梧道。十一月，孔有德陷桂林，馬蛟麟自恭城攻平樂，陷。璉乃東南走，渡昭江，屯平、潯間。陳邦傅自肇慶旋兵，將降，偽遣使約璉合兵保潯、南，密發兵夜襲其營，璉敗，遇害。邦傅以其首降於清。
胡一青，雲南臨安人。趙印選，其中表兄弟也。一青本名一清，隆武中；□□□□□，改名一青。一青短小輕捷，尤長於馬槊。腋挾二槊，飛擲三十步外，中重鎧，皆洞中，追及奪槊，迭擲迭奪，每馳陷陣，輒手殪數十人以為常。所乘馬號沙兔子，高不滿五尺，騰躡輒度萬馬前。而印選故為裏魁，雄長諸土、漢。
弘光元年，御史陳藎巡按雲南，事竣，復命，因言雲南故有貯帑銀二十萬兩，為不虞貲，請發此金募滇兵入衛。敕如其請，遣之。藎，大名人，以崇禎辛未進士，曆官台端，性簡傲，戎事非其所長。因臨安推官朱壽釒林展轉召募，閱歲餘，乃募兵五六千人，土、漢各半，多驍勇士，馬仗皆精好，以胡紹虞為總統，印選副之，而一青為偏裨，未為藎所知。藎聞南都陷，意趑趄，留連黔、楚間。
隆武二年，更奉敕，促赴閩。藎乃率兵出湖南，亦躊躇無趨闕意。何騰蛟欲留之協守長沙，藎傲岸，與騰蛟意異，東去。過吉安，萬元吉留之守吉。居數月，藎方遣印選率一青屯安福，劉良佐、高進庫以清兵數萬圍吉安，元吉請藎出兵擊之，紹虞登堞睨敵，恇懼墜地。一青聞吉安被圍，自安福率輕騎馳歸，蹂良佐老營，斬殺披靡，敵半殲，轉戰至城下，圍城兵忽潰走，城中猶不知。俄一青躍馬追擊大呼，城中出兵夾擊，追奔十餘里，吉安圍解。紹虞愧詘，讓一青為總統。一青以印選齒長，聲望較重，以讓印選。印選肥鈍，實不能戰，倚一青為重。王永祚者，少於一青，慓悍亞之，一青尤與永祚相得，而營務則推印選。印選顧睚眥自尊，一青安之，以是滇營稱和輯，臨敵無二心。是年冬，清兵大舉攻吉安，元吉、藎先以言語相觸忤，藎引兵退南安。吉、贛陷，元吉死之。藎零落失意，率諸軍居郴、韶間，鬱邑死。
印選、一青無所聽命，欲解甲歸滇，楚、粵諸將欲並得之，轉戰至永州，顧梗阻孤危，乃請命於何騰蛟。騰蛟大喜，收恤之，為奏授印選、一青各副總兵，屯永州，待調。已而湖南陷，上居武岡，騰蛟入見，印選、一青亦率軍至，劉承胤欲致為己屬，誘脅備至，一青、印選治兵屯武岡郊外自保，睥睨承胤肘腋間，承胤不敢誰何焉。敕召入見，賜號禦滇營，皆授總兵官都督同知，掛將軍印。承胤怨騰蛟不遣出師，騰蛟奉敕，不能行。印選、一青乃拔營起，護騰蛟出，承胤發兵追之。承胤兵至，一青下馬揖追兵曰：「吾兄弟荷劉公寵遇，豈忍相背。特督相奉詔出圖恢復，吾義當從，願公等返報劉公，他日當有以相報。若必欲邀我者，則今日與公等並命於此爾！」遂上馬挾槊，火炮齊發，軍以次行，一青緩轡殿，追軍莫敢前，遂由間道達義寧。
桂林潰，瞿式耜率焦璉入城嬰守，請援於騰蛟。騰蛟以印選、一青至，大敗清兵於北關。追及之，又敗之於甘棠渡，皆一青陷陣，手馘數百人。追至大榕江，兩軍相接，清將線國安與一青交馬，國安舉刀斫一青，一青從脅下持國安。國安憊，拔刀將斫。會救至，國安乃脫走。會大風，塵蔽天，清兵驚潰，一青盡奪其馬仗幕簾。輕騎追躡之，清兵走楚。一青遂會印選、璉攻全州，大戰於飛鸞橋。一青躍馬飛槊，敵盡披靡，大敗之，眾幾殲，遂復全州，進圍永州。餘世忠出兵拒戰，一青屢大敗之。軍中獲諜者，得密書，知清將魏□□自寶慶來救，一青自帥兵伏於文明鋪待之。寇至，夜安營竟，猝起攻之，斬獲無算。縱所俘入城告敗，世忠潰圍走，復永州。一青遂攻衡州，下之。騰蛟列上其功，封印選新興侯，一青興寧伯。
騰蛟下湘潭，留一青守衡州。騰蛟敗沒，一青請援於印選。印選坐桂林，不為出，分遣偏將劄祁陽，為虛聲應援。一青與王永祚合，薄清兵於衡山，敗之。已而敵大至，戰青草橋，不利，乃退入嚴關。一青所將滇中驍卒，轉戰三年，死傷過半，益招楚、粵間新兵萬餘人，印選所募近二萬人，永祚亦五千人。蒲纓，亦滇將也，與合營，亦二三千人，然脆弱，徒為冗食，類不能戰，威亦挫矣。印選以總統論功，封開國公，益驕蹇，廷議不平，式耜乃奏晉一青爵衛國公，封永祚寧遠伯。
一青樸率無威儀，言多造次，而恭謹不驕。在軍中，能茹荼苦，坐臥草泥，食糗飲濁水，自如也。印選開帥府於桂林，擁歌舞自奉，恆踞嫚待一青，一青亦弗較。每出師，一青輒先驅，印選乃遣部將尾之。桂林地褊賦薄，餉惲不給，式耜措給其軍，印選取贏自給，次乃及一青、永祚。一青比歲扼全、永，不獲。已，野掠而食。
永曆四年夏，式耜催諸軍出楚，一青獨與永祚及馬養麟圍永州，將拔之。會孔有德復南犯，兵大至，一青乃全軍歸壘嚴關，與有德前部相持不下者五月。野無所掠，兵皆餒，采菽以食。一青馳歸，泣告之印選，印選弗應。會於元曄以其女許配永祚，既納采，永祚說一青戴元曄為督師，元曄遂以滇營戴己自陳，晉樞貳，督楚師。印選知之，乃蠱元曄令改妻己，元曄叛永祚盟，以適印選。永祚怒，欲刺殺印選，一青勸止之，而永祚稱病，臥桂林不出。一青孤軍與敵相拒，印選方盛飾迎元曄女，置疆場不問。一青恚甚，欲棄桂去，式耜強挽之。十一月，孔有德攻榕江柵壘，一青方拒戰間，印選遽撤諸軍，護其妻走柳州。一青驚遽，乃棄壘去。桂林陷，永祚遂降。印選既老悖狂惑，部曲解體，失眾以死，而一青失永祚，又累挫衄，亦不自振，退左江土司中。孫可望僭逼猜殺，一青不欲為之下。李定國軍南寧，將迎上攻雲南，請一青為向導。一青為導，自泗城州進師，然不肯與定國偕。屯聚既久，眾益散，為清將全節所困，乃披剃為僧，求與其徒種山而食。居數年，線國安以榕江之怨，遣兵就其山攻之，遂見殺。王永祚既降，復為僧，逸去。見擒孔有德，縊殺之。

馬進忠，字葵宇，陝西延安人。本起群盜，號「混十萬」。崇禎十年，掠汝、洛間，左良玉蹙之於高坡，進忠降。隸良玉部，屢立戰功。與金聲桓、惠登相、王允成、李成名為外五營大校，號大馬；其從子維興為偏校，號小馬。進忠曆官副總兵、都督同知。
弘光元年，隨良玉東下。良玉死，左夢庚降清，下令所部皆令納款。進忠結王允成、盧鼎退屯江、楚間。已而知何騰蛟開府湖南，進忠南奔赴之。過武昌，左營蘇、常、馬三將既降清，受命守武昌，允成疑，不敢進。進忠與鼎以舟師直泊武昌城下，遣刺與三將相知聞。稍定，即輕騎詣三將，皆不測其意。三將詣舟報謁，因微詞勸降，進忠笑頷之。留飲，笑語如居平。乃遣飛舸促允成先發。酒闌，三將又勸之降，進忠勃然曰：「吾與寧南侯大小數百戰，惟不忍負朝廷耳，今安能隨狂豎子作降將軍乎！何撫台開府長沙，擁戴新君，吾將就之。他日以一矢與公等相見，何如？」揖三將起，三將驚愕失色，遽登岸。進忠舟炮三發，萬艘齊乘風掛帆，笳鼓喧沸，舳艫蔽江，三將嬰城不敢追。
既抵岳州，騰蛟大喜，遣章曠迎勞之。曠與灑酒誓眾，遂駐岳州。會闖部新附，掠巴、湘間，進忠糧盡，移屯洞庭之南，岳州空，遂陷。進忠與允成攻復之。
是冬，騰蛟出師不利，退保湘陰。王允成寄帑於湘潭，盧鼎隨騰蛟至長沙，進忠孤立，乃移屯洞庭之西，就食沅江。故左營將楊麼降清，以舟師將犯常德，進忠偽與通好，擒麼斬之，縱兵擊降其眾。騰蛟上其功，升正總兵，掛將軍印。
永曆元年二月，長沙潰陷，進忠退屯常德。夏，上大封諸將，封進忠武昌伯。是秋，孔有德攻常德，堵胤錫棄城去，進忠亦走，屯永定衛山中。二年，復攻常德，拔之，撫民儲糧，通商，治城郭，為守常計。王進才自土司出，拔桃源，進忠與合營協守。已而清金固山以援兵萬餘騎由荊、澧來攻，別遣舟師自洞庭入沅江西上，進忠偵知之，遣前部迎擊，小卻。虜屯麻河，進忠拔營誓師急進，距麻河十里，率驍將馬維興、楊進喜、劉之良輕騎覘之。敵騎漫野，甲光炫日。進忠退與諸將計，令騎兵皆下馬，斷長矛之半為前鋒，巨斧繼之。進忠步持矛與之良先登，按虜營大呼奮擊，以短矛從下理甲葉刺之，皆洞中仆死，萬斧繼進，虜披靡潰走，縱騎兵為兩翼旁擊之，虜眾皆殲，收獲馬騾、甲仗、簾帳巨萬計。既而敵舟師不知騎兵之衄，泝流抵德山。進忠禁城中煙炊，斂兵墮守；楊國棟伏抄其下流葦岸中。敵舟覘城空，亟進，既泊，進忠兵四起，奪舟奮擊，眾皆驚降。或有逸者，國棟截流邀擊，盡俘獲之。自南方興師以來，推麻河功第一。事聞，晉爵武昌侯加太子少保、左都督。清將馬蛟麟守辰州，聞麻河敗，意大懾。進忠與御史鄭古愛謀折簡招之。將下，會堵胤錫入蜀，以忠貞營至，猝壓沅江北岸，欲奪城並其軍，部將請禦之，進忠曰：「製相在軍中，有王命在，不可以爭。製相既不足與同事，惟舍此去，就督師於湖南耳。」乃焚芻糧廨舍，從間道趨湘鄉，欲安插其帑。湘鄉故無城，遂南走衡州。會胡一青已拔衡州，城守，部將欲即屯衡州，進忠曰：「吾既與堵公離，不可以再犯督師。」因遣騎報督師，期會於湘潭，而退湘鄉以待。天大雨雪，糧芻扉屨盡，舉軍皆怨。進忠憤甚，令諸軍索糧屨於民，曰：「使百姓戴堵公恩！」遂大掠衡、湘間。王進才、張光翠因之，各恣焚殺，屍橫五百里。
騰蛟於永州聞進忠棄湖北掠湖南，大驚。永曆三年正月，遂單舸下湘潭，下令禁掠殺，軍乃小戢。進忠率千餘騎謁騰蛟於湘潭。忠貞營攻長沙不克，亦沿湘而上，進忠疑沮，留其軍於湘鄉，獨與其所率千餘騎隨騰蛟居湘潭。久之，胤錫率忠貞營東渡湘、淥，號援江西，進忠方調其軍下湘潭。（清）（五）（王）（子）帥重兵猝至，楊進喜巷戰死，騰蛟被執，進忠軍驚潰夜走，退屯寶慶。進忠既與胤錫有隙，騰蛟又喪，軍無所統，廷議遣督師，不決。進忠進止無據，徘徊寶、武間。萬年策陛見，請理進忠軍，授部院銜，總督之。年策庸懦，不敢入楚。是年秋，清兵復陷武岡，進忠退屯古泥。上追紀麻河功，晉爵鄂國公加太子太傅。詔遣吳李芳、鄭古愛督其軍出楚，皆不赴。
永曆四年夏，進忠乃自八十里山出屯興安之西延鎮，請進止。是冬，趙印選棄全州。清孔有德遣馬蛟麟攻進忠於西延，大戰三晝夜，斬殺相當，糧盡退走，復出靖州，取道奔貴州。桂、梧陷沒，上奔南、太，進忠無所稟承，孫可望矯製稱總統天下兵馬，召進忠，進忠不審真膺，舉軍就之。李定國出黔，得進忠軍，大喜，與偕下黎、靖，大破清將張國柱、許承寵之兵於靖州。進忠為左翼，功最，遂復寶慶。已，隨定國攻桂林，孔有德城守不下，進忠呼王允成憑堞語，允成遂開門延定國入。定國下衡州，進忠與馮雙鯉攻拔長沙、破岳州，軍聲大振。進忠故忠摯，不欲受可望命，與定國密謀尊天子，雙鯉忌之，密以告可望。
永曆六年冬，清五王子之兵大舉壓長沙，定國令進忠退伏白杲市，誘敵過，掩擊之。進忠報如令。將至白杲，可望逮飛檄調進忠旋師寶慶。定國戰衡州，待進忠不至，遂驚潰，長、衡復陷。可望至武岡，召進忠見。居數日，謂進忠曰：「馬將軍久行間，積百戰，亦勞矣，吾欲息之，姑令將吾護衛步軍，而以爾所將騎兵俾雙鯉、維興代將之。」進忠愕眙，出，雙鯉、維興已分並其軍矣。進忠憤恚，以病辭。可望亦無意復用之，令養疾貴陽。惋憾成疾，卒。維興狡獪無恆，宛轉可望、定國間，躐爵至郡王，終降於清。
盧鼎，陝西西安人。楊嗣昌知長安縣時，鼎父以老儒生為其塾師，願謹為嗣昌所愛重。鼎亦粗習儒，用援遼事例，納餉充附學生。父死，鼎稍事遊俠，家益落，黜學籍，不自振。已，聞嗣昌官中樞，權勢烜赫，鼎北走見之。嗣昌以故人子深相慰藉，問其所欲，鼎願占武籍，嗣昌予以都司部劄隨部效用。已而嗣昌以樞輔督師出，鼎隨營自效。嗣昌謂其無搏戰材，加授參將，為行營正紀，整飭軍政。嗣昌威望赫烜，誅賞不旋踵，鼎憑借威令，諸軍咸憚之，以是得整肅名。顧鼎亦樸重無儇利心，稍自能，為諸將所重，左良玉尤雅愛之。嗣昌敗沒，鼎無所歸，良玉征入己幕下，仍用為正紀，題授副總兵，翕然推重，良玉所部四十八營，皆心折焉。時鼎未有部曲，良玉乃以賊中降將武自強、白良輔各千餘人配之。自強者於賊中號小秦王，尤駤戾者也。鼎亦自募得千人，遂成一軍。
良玉屯武昌，稍病，軍政進止，委其子夢庚，而心憂其狂，使鼎副之，奏授都督僉事。鼎以是頻用軍事，與何騰蛟相酬酢，騰蛟亦加禮焉，鼎願樸不習於諼譎。良玉之東下也，夢庚與黃澍謀甚秘，未深遣鼎知，鼎意亦弗善也。兵至九江，良玉死，鼎趑趄不進。夢庚降清，鼎去夢庚遠，夢庚不能制。鼎乘風張帆，尾馬進忠後，求騰蛟於湖南。騰蛟令守湘陰。
鼎初隸楊、左，監護諸軍，未嘗特將，無戰功。喜儒術，令其子子和寓籍襄陽，為弟子員，已而充質。鼎既巽懦，矜聲譽，為自強、良輔所積輕，名為部曲，無能率也，進止惟二將意，遂自湘陰退屯長沙。騰蛟又遣守茶陵。江西寇至，不能禦，復退屯衡州。二將益桀驁，虔劉士民，欺長吏，為荼虐，鼎深惡之，無如何，往往以詞色相誚詰，二將皆怨恚。永曆元年夏，湖南陷，鼎走桂林，郝永忠與相厚善。鼎以二將不用命語永忠，永忠曰：「吾當為兄處此。」因大會諸將校，永忠至，鼎怒責二將，叱擒斬之，永忠故從旁勸沮，各杖之五十。二將畏永忠，忍受杖。鼎乃率軍出嚴關，冒雨衣蓑笠，入敵壘間哨探，乘柵晝夜守，二將不敢卻辟。瞿式耜、嚴起恆皆倚重之，屢敕褒美，加總兵官左都督，封宜章伯。已而永忠掠桂林，走柳州，鼎懼二將叛降，亦退屯義寧。永忠日益西，鼎孤無援，二將深怨鼎，謀欲殺鼎。子和由職方主事屢加僉都銜，自監其軍，稍依瞿式耜為重，諸將櫛比，二將莫能逞，然坐食柳、桂間、邑邑無生氣，鼎憂憤成痿疾。亦以宿將故，晉封宜章侯。永曆四年冬，桂林陷，自強、良輔挾鼎走。明年春，遂夜起圍鼎及子和，戕殺之，舉家無噍類。良輔降於清，自強去依忠貞營，死於西山。
王允成，字樂安，遼東人。以行伍起家，隸左良玉為副將，號「鐵騎王」。左夢庚降清，允成與馬進忠逸，上岳州就何騰蛟。騰蛟令守岳州。
允成雖宿將，而屢見摧敗，志氣沮苶，不能有所捍禦。騰蛟出師不利，馬進忠屯湖西，允成遂退屯湘陰，寄帑於湘潭，為趨辟計。時騰蛟糧響不給，征義餉於民，過舊稅三倍，復開告訐罰餉，傾殷富產。諸將效之，劄弁四出，召募奸民，旦裹抹額，夕掠鄰右，湖南千里，炊煙幾斷，前僉都御史益陽郭都賢傷之，為《詠雪詩》云：「四望郊寒連島瘦，一天白起奈蕭何！」何騰蛟聞而銜之。時都賢隱居安化之石門山，蒔花種秫，頗有佳致。騰蛟一日謂允成曰：「吾病固不能任勞劇，旦夕思休。安得如郭天門營石門，積金粟，可贍數萬人支十年，山徑險絕，虜即至，不能攻入，任痛飲，擁姬妾，坐待太平耶！」允成聞之，日夕思據石門結砦。
永曆元年春，上大封諸將，允成封嶽陽伯。未幾，清兵南犯湘陰，允成遽拔營走，掠湘鄉而西，將據石門。已乃偵知都賢所居，茆庵槿籬，無足據者，遂趨漵、沅間。清兵攻湖北，允成與沅撫傅上瑞謀遣人納款，舉營不知，一夕忽下令剃髮，所部皆驚恨哭罵，逃散過半。允成隸孔有德，以委順為有德所憐。
永曆六年，隨有德駐桂林。李定國圍桂，亟。馬進忠呼允成，允成不敢應。走告有德，有德愕然，良久曰：「汝姑出應之，觀彼何所雲以報我。」允成憑堞與進忠語，進忠令勸有德降。躊躇間，城中火起，有德自焚死。允成乃啟西門納定國兵。允成因言有德以九王子故，亦怨清，欲反正，其迫之死者白蝦子也。允成部無一卒隸定國供使令，定國尤輕狎之。允成鬱抑不得志，惟進忠時收恤焉。是冬，定國與清兵大戰於衡州，允成死亂兵中。
王進才，李自成別部之偏將也。弘光元年，隨自成渡江。自成殪，其營主帥亦死，部賊無所統附，以進才長大多髯，推之為長。遊掠武、嶽間，焚殺尤暴，屍橫數百里。已而就何騰蛟乞降。時降賊數十萬，長沙地褊糧少，騰蛟不能安插，諸降將皆受命。已，即渡江去。進才以故於賊中為偏裨，不為高、李諸部所齒，獨留屯湘陰，奉騰蛟稍謹，騰蛟深信愛之。兵不下二三萬人，多駤悍習戰。顧進才肥重昏庸，不耐騎射，所部亦不聽其約束，翱翔巴、湘間。騰蛟為奏授總兵官都督同知。
清兵南犯，進才大掠長沙。與王允成合營，南走漵、沅，結允成為婚姻。允成故遼人，於虜中有因緣，其降也秘，不遣進才聞，進才驚，奔黔陽西。馬進忠復常德，進才亦出屯桃源，進攻辰州，累為馬蛟麟所挫。已而進忠棄常德、趨湘鄉，進才駭愕，不知所出，亦南奔寶慶，縱兵大掠。寶慶復陷，進才走黎、靖，轉掠沅、黔間。
始，馬進忠與王允成合營南來，號「王馬」；允成叛降，復與進才合屯湖北，亦號「王馬」。然允成疲於戰，有異志；進才茸懦，所部多健兒而不能任使。進忠凡三大戰，二王皆無一矢之助，進才屢封襄陽侯。永曆四年，介詹事唐誠入請，進封襄國公，與進忠等。進忠不悅，訴之張同敞，同敞為請金章鐵券，以示殊異。自隆武來，朝廷無勸沮之計，封拜官爵，皆以兵力多寡通奏，疏數推薦有無為率，而不論其戰功，彼此遞相增高，虛名浮濫。故楚、蜀、黔、粵合兵近二百萬，精銳者不下三十萬，而離遏潰散以至於亡。
進才由黎、靖入黔，為孫可望所脅，奪其軍。進才僅統百眾人，為可望效用（官）（「官」字衍）。未幾，杖殺之。

曹誌建，字光宇，浙江溫州人。少落魄，居南京，傳邸報以食。已而應募為楚撫方孔炤材官，稍以功次劄授至參將。御史劉熙祚巡按湖南，用為中軍，劄加副總兵，遣募兵衡、桂間，得二千人，與守長沙。長沙陷，誌建隨熙祚走永州，賊追及之，誌建舍熙祚宵遁。熙祚見執，不屈，見殺。誌建走永明之鎮峽關。將入粵，粵人拒之，乃據關拒守。
已而張獻忠入蜀，誌建收永明、道州、江華，謁沅撫李乾德，聽部署。乾德不能令。誌建屯衡州。何騰蛟開府長沙，誌建與黃朝宣交惡。騰蛟方寵任朝宣，乃檄誌建援江西。誌建怨恚驕戾，攻殺遠安郡王於郴州，騰蛟不能問。已至吉安，會吉安佃客奴子作亂，號鏟平王，劫殺主人，江督萬元吉檄誌建討平之，以功援總兵官都督同知。凡賊所掠金帛器賄，誌建盡獲得之，以是富甲諸將。居江、楚界，無鬥志。
吉、贛陷，誌建退屯郴，就餉於騰蛟。湖南繼陷，誌建習鎮峽關險僻，為不爭之地，仍退據之，益募兵凡數萬人。
上居桂林，倚誌建扼平樂，封誌建保昌伯。何騰蛟復全州，檄誌建出師。誌建乃攻復永明、江華、道州、寧遠。會騰蛟圍永州，與清將餘世忠戰，屢挫之。自敘其功奏上，晉封保昌侯，敕賜便宜行事。誌建遂建置守令，盡收永屬租稅為己用，騰蛟所委郡邑有司及部選者，皆遏抑不聽入境。又遣偏將歐正福收復桂陽、郴州，建官征糧如永州。騰蛟窘怒，上言：「上初踐阼時，敕臣為禦中軍，總理天下兵馬錢糧。今臣蹀血行間，諸將頡頑不受節制，臣乃思王言久而彌新，請遵前敕。」誌建恚，乃盡褫其銜，凡章奏皆自署「戴罪立功自願為民臣曹誌建」。每對客言：「吾宿世為燃燈佛，師瞿曇。李耳、仲尼皆吾弟子行，況今之坐而自大者，曾何足比數也！」其狂嫚如此。
永州下，誌建怨騰蛟，盡斂其兵退屯寧、道、郴、桂間。騰蛟沒於湘潭，乃遣部將惠延年、歐正福下衡州。已而堵胤錫以忠貞營之兵敗於衡州，南走郴。誌建劫胤錫於路，殺胤錫部將王一賓，坑其卒三千餘人於道州；脅胤錫至鎮峽關，窘辱之，將加害焉。瞿式耜遣太僕少卿張尚、給事中吳其雷抵關，諭解之。會富川義俠何圖復間道迎胤錫至其砦，資送詣闕。誌建怒，舉兵圍其砦。圖復固守，殺傷誌建兵甚眾，連兵八月不解。詔遣錦衣衛指揮吳繼嗣諭誌建罷兵。誌建訹繼嗣誘圖復釋兵，詣誌建謝過，遂磔殺之。破其砦，殺掠無遺。
惠延年者，素忠鯁，與誌建意異。胤錫之逸也，延年與知之，誌建含怒思殺延年。會清小王子率眾攻鎮峽關，延年曰：「吾死曹公手，無寧死虜手！」乃披堅陷陣，自辰至申戰數十合，殺傷相當，延年死之。小王子力盡退走，而誌建之精銳亦盡矣。馬進忠以麻河功晉封鄂國公，誌建援以請，晉封永國公。嗣是，諸帥無不公者。
鎮峽關四面皆瑤，誌建始至，稍以恩結之，頗相倚以安。及誌建兵益眾，遂陵轢諸瑤。永曆四年秋清孔有德來攻，舍永明縣，由間道徑趨關下。誌建方督眾力拒之，群瑤導有德自砦後絕壁下，眾遂驚潰，士卒死者萬人，誌建僅以身免。有德收其精金百萬計。
誌建走賀縣，焦璉往赴之，資其器備。誌建收餘眾尚二萬人，據山作砦，益怏怏不逞，鞭殺中書舍人劉大樸，械監軍僉都御史朱嗣敏。嗣敏邑邑死，誌建亦病沒。部將汪大捷、雷兆聖、歐正福擁眾自保。李定國復湖南，大捷，以師附之，隨入滇，不知所終。
楊國棟，四川成都人，字瑞宇。自雲籍本新都，故相楊廷和之族孫。少應募，從征奢崇明，為把總。已，隸熊文燦為材官，漸積功次，以援剿參將領馬步軍千餘人，從鄖撫王永祚守襄陽。李自成破襄陽，國棟南奔，王聚奎檄召守長沙，為張獻忠戰敗，因與參將湯有光走郴州，保吉王入廣東。張獻忠入蜀，國棟偕有光收郴、耒，遂北屯長沙。
國棟武勇不足，而於諸將中獨自簡束。好聲譽，喜文雅。曾隨鄧玘援剿，慕玘之為人，馭兵嚴，不令侵苦百姓。時楚賊新退，撫馭無主，諸軍星散，畏左良玉之相並，皆屯湖南。沅撫李乾德無遠計，奏請盡蠲民糧稅，而不慮軍食之無資，故諸軍皆寄食於民，不厭，則掠民以食。國棟獨嚴禁其軍，樵採不敢出郭，部卒以是大怨之，大嘩而逃。國棟失軍，閑居長沙，堵胤錫雅重之。及南都陷，胤錫解學政，募兵勤王，聘國棟為總統。國棟募兵湖北，有馬數百匹，卒三千人，胤錫題授署總兵官都督同知。從胤錫攻荊州，不克，退守常、澧。上即位，擢總兵官，掛鎮朔將軍印。常德陷，國棟從胤錫與馬進忠屯永定衛。國棟與牛萬財據山而守，清遊騎來攻，輒擊卻之。馬進忠出師，國棟、萬財尾其後，與收常德。麻河之戰，清舟師來攻，國棟伏下流要擊，大有斬獲。胤錫承製鏤印填空頭敕，封國棟武陵伯，數月乃上聞，廷議從之。進忠兵潰而南，國棟亦南奔屯邵陽山中。時胤錫別用王一賓、彭嵩年、向文明為親兵，國棟自為軍，不隨胤錫進止。
湖南復陷，國棟退屯桂林，翟式耜安插之，授餉，國棟遂依式耜。式耜奏晉武陵侯。國棟和諧，喜與諸文士交，恂恂自下。部卒貧枵，菜食不給，多為諸營傭保，國棟約束之如故，所至不為民患，然以是亦不能得士心。常退朒，未嘗與敵一相當。永曆四年，清孔有德犯桂林，國棟與馬養麟守海陽山。有德攻大榕江，望國棟旗壘而過之，徑搗桂林。國棟乃走柳州，已，扈上入南寧。孫可望劫上入興隆（應為安隆），國棟依土司結砦自固，為清兵所拔，死之。
馬養麟亦自柳走南寧，為追兵所圍，戰不勝，死之。養麟，湖廣鄖陽人。從何騰蛟為副總兵，復東安、祁陽，轉戰衡州，有功，官都督同知，封藍山伯。
張先壁，雲南臨安人。應募隨總督尚書傅宗龍軍前自效，稍積功次為援剿參將。隨楚撫宋一鶴守顯陵，加欽依副總兵。承天陷，南奔武昌。張獻忠破武昌，先壁走岳州。王聚奎巡撫湖南，聚援剿兵十三營守長沙，先壁其一也。先壁所部近三千人，號「滇奇營」，頗習戰，與張獻忠戰於羅塘河，先壁陷陣有斬獲，賊稍退。蜀將孔全斌遽縱火潰逃，先壁乃走，自寶慶入武岡，依劉承胤。承胤待先壁不以禮。已而李乾德檄同承胤攻復寶慶，先壁軍先登，承胤尤忌之。乾德撫偏、沅，承胤其屬也，獎承胤抑先壁已甚，先壁無所容，怨乾德，率其兵東下屯茶陵。乾德無以撫輯之，先壁亦因不聽命，自募兵就食民間，大為民擾。
何騰蛟開府長沙，調先壁。先壁自為乾德所不恤，餉餫絕，掠野而食者兩年矣。騰蛟餉之，先壁遂依騰蛟。騰蛟議出師武漢，調諸將，先壁與承胤皆集長沙。先壁以宿隙因事與承胤競，騰蛟右先壁，承胤怒，歸武岡。先壁懼承胤之終圖己，益召募兵逾五、六萬，多為營號，以抗承胤。然大要皆窳農叛仆，固不習戰。隆武二年，思文皇帝欲出楚，騰蛟分遣先壁及郝永忠為左右部，率師迎駕。令先壁自攸縣出永新，與永忠會於贛，題授總兵官都督同知。然騰蛟實不欲先壁行，遂次攸縣不進。
永曆元年，長沙潰陷，先壁西走寶慶，劉承胤疑其圖己，遣兵禦之。先壁畏清兵追，不敢與承胤較。趨新化，走漵浦，入沅，上疏自理，言：「臣無仇承胤心，且不敢犯輦轂，方思與承胤洗心灑血，扈陛下於艱危，而承胤猜忮狠毒，迫臣於險，臣心無以自白，請與承胤麵質。」承胤執其使磔殺之。馬吉翔阿承胤意，矯旨切責先壁，先壁由是益驕恚，屯黔、楚間，偃蹇不通奏謁。武岡陷，承胤降，上乃降敕聯絡先壁，封南寧侯。
湖南復，先壁望騰蛟之招致，已而騰蛟方為湖北潰兵所嬲，不及調用。騰蛟沒，先壁益無所望，朝廷無以收之。先壁擁眾，據鎮沅，奪民田以耕，日與苗夷相仇殺，日益疲。孫可望出貴州，矯敕征先壁，先壁遂附於可望。永曆六年，隨劉文秀出蜀，攻保寧，結筏為橋濟師，令先壁斷後。先壁弟先軫患其兵之退怯，斬筏橋而不以告，清援兵至，文秀糧盡退師，將據水南結壘，橋已斷，兵洶懼，清兵乘之，大敗，溺死者無算。文秀械先壁歸見可望，可望杖殺之。
黃朝宣，亦臨安人。魁岸有膂力，與張先壁俱為傅宗龍親兵牙校，有卒千餘人。宗龍陷沒，展轉諸督撫間，稍立戰功，部曲慚眾，為援剿參將。隨宋一鶴守顯陵，號「滇廣營」。承天陷，奔武昌，楚王留之城守。張獻忠攻武昌，朝宣與牟文綬迎戰於新南門，殺傷相當。俄而城陷，遂走湖南，王聚奎與守長沙。長沙潰陷，朝宣與先壁連營，奔武岡，與復寶慶。劉承胤忌之，譖之李乾德，乾德不為恤理，驅令屯衡州，候調遣。乾德至衡州，聞京師變，恇懼，遽歸沅州，置朝宣不為安插，朝宣不知所適。
先是，攸縣賊劉夯保據燕子窠，下湖南兵巡道高鬥樞討平之，地為甌脫。至是，有告朝宣形勝者，朝宣遂往居其中，益召募結砦自固，漁食湘東諸邑。何騰蛟至長沙，朝宣以軍來謁，騰蛟喜，行拜將禮，命為總統。朝宣遂驕恣，劄牌四出募兵，官目幾數千人，菜傭妊仆皆收為兵，殆將十萬，田野為空。長沙既重兵屯集，朝宣畏其逼；而騰蛟意移，待朝宣出諸將下，朝宣乃自請出袁、吉，為長沙東護。每月輒驅疲卒萬人掠萍鄉、永新、萬載，遇敵則殲，又招罷民補之。上即位，王、馬、盧、張、郝皆用騰蛟薦，掛帥印，充總兵官，朝宣不與薦列，上特敕授署正總兵都督僉事。朝宣怒，遷怒於民，謂民之訟己，以致騰蛟之輕也。民稍觸其怒者，即磔剝之，騰蛟不能問。
永曆元年二月，長沙陷，清兵直取燕子窠，朝宜棄營走衡州，遣使詣孔有德納款，約屯衡州以待。有德至，朝宣不時迎，又盡髡其發，有德叢矢射殺之。朝宣初以勇健聞，曆數十戰，視諸將為最，乾德、騰蛟先後操縱失所，因遂驕窳。黃州黃惟鍛本猾吏，教之募兵為虐，民受其毒者倍張先壁，故其死也，民皆快之。

金聲桓，字虎符，陝西榆林人。起群盜，號「一斗粟」。擁眾萬餘，降於左良玉，良玉部四十八營，聲桓為之長。弘光中，授總兵官都督。尋隨良玉東下，與左夢庚俱降清。同劉良佐、高進庫攻陷南昌。隆武二年，陷吉安、贛州，良佐還師，清授聲桓提督江西右都督，與王得仁守南昌，別令高進庫守贛州。
聲桓部卒約三萬人，王得仁眾將五、六萬，馬數萬匹，甲械精好。聲桓居恆邑邑思本朝，間與得仁言，輒欷歔不自禁。得仁故父事聲桓，聞言亦泣下。永曆元年夏，得仁遂舉兵，殺清總督、巡按、鎮守、□□，兵皆殲。聲桓望西南拜表反正。先是，思文皇帝遇難於亂軍中，存亡未著，民間猶傳脫走入粵。得仁與姜曰廣所假敕，猶稱隆武三年，封聲桓豫國公、拜征虜大將軍。已而收吉安義軍，乃知上即位於粵，遂遣幕客雷德復入奏。聲桓故隨良玉駐武昌，何騰蛟嘗題敘之，至是，命德復便自楚報騰蛟。時上在南寧，楚、粵道梗，德復以章奏藏佛經梵夾中，自為僧裝，間行達桂林，見騰蛟。騰蛟驚喜，即填空頭敕，鑄銀印，間道遣使，仍封聲桓豫國公。總督南、浙、江、閩，便宜行事。使先達，聲桓拜命。已，德復至南寧，詔封聲桓昌國公。聲桓曰：「吾以豫國舉義。人但知有豫國而不知有昌國。」辭後敕，請如騰蛟敕。上許之，為加敕行。
聲桓既反正，乃遣使諭高進庫，以屬禮下符檄。進庫怒，守贛州不下。聲桓復遣客至武昌，勸清總督羅錦繡降。時孔有德還師，去楚未遠，錦繡以為疑，然已密遣優人具冠帶袍笏矣。聲桓兵勢強盛，江右人士習誇大，四出呼召，閩、楚、南畿皆震動。王得仁欲出屯九江，脅降楚帥，固守江面。聲桓曰：「進庫未順，行且躡我後，當收贛而後北出師，為萬全。」遂南圍贛州。進庫已間道走、蠟書請援於清，得報命，益嬰城守，彌月不下。十一月，清談泰率八固山之兵抵安慶，九江守備單弱，遂得渡江。廣信、饒州復陷，遂進攻南昌。聲桓大驚，遽撤贛州圍，留劉一鵬守吉安，蓋遇時守袁州，扼贛州兵；而己與得仁馳歸南昌。
部署未定，虜已傅城下，聲桓與曰廣謀，齎發吳宗周詣行在、朱謀型詣何騰蛟所求援。清築長圍，掠舟據章江下流。聲桓出兵與戰，互勝負。城中糧少，曰廣欲出百姓保鄉村就食，而盡城中積貯以贍兵。議未定，忽一僧負蒲團，跌坐得仁門外，求見得仁。召與語，曰：「公等所為，上應天心，敵固不能久困我，臘月初當有內亂，敵且潰走，公尾其後，蹴之於江，敵且殲。吾已出世外，無所求於公，但聞公等且遣百姓四出，當為敵掠殺，大士遣我就公求活此大眾，公無憂虜也。」得仁引見聲桓，踟躊未信。僧登堞望氣曰：「某日，敵當有若干騎犯某門，當以某旗出某門應之，則勝。」至期，敵果至，如其言。僧從城上舉佛號幡麾之，敵即走，追及，頗有斬獲。他日，又如其言，五戰五捷；不如其言，以他色旗自別門出，僧亦不舉幡於堞，則敵盡死鬥，城中兵即敗。江西人好鬼，喜言機祥，翕然尊信之。聲桓、得仁皆膜拜，奉為師，遂聽其言，盡發倉粟，沿門貸貧民，糧遽盡。十二月，圍益堅，聲桓部將王天雷疑而驗之，知其為諜也，搏僧殺之，而城中已大餒，無從得食矣。乃馳檄趨袁、吉糧，一鵬、遇時各遣舟運米赴之。敵舟滿江岸，糧舟屯市汊不敢進，因密約期，舉布帆沿岸行，城中出鐵騎護之。敵又已諜得其實，遣勁卒扼糧舟於豐城，而自以土壓舟，舉布帆循岸行，城中發騎兵往迎，稍泊間，舟中兵猝起，攻迎糧者，皆殲之，乃徐撤扼糧兵，放糧舟進。城中見布帆不敢出迎，盡為虜獲。由是閉門坐餒，不敢以一騎出矣。一鵬、遇時率兵進援，皆屯豐城不進。上聞江西圍急，詔李成棟援之。成棟遣閻可義以騎兵五千先往，至南安，為高進庫所扼，不得達；成棟自帥師繼進，次於信豐；何騰蛟亦以圍永州未下，兵不得發。永曆三年正月，騰蛟至湘潭，乃齎發堵胤錫率忠貞營往援，至茶陵，不進。二月，城中糧盡，殺人而食，聲桓恚，開東門縱百姓走，因道掠之。談泰知之，解一面圍縱走者，城中兵見走者得免，遂潰。聲桓不能禁，殺妻子，焚廨舍，自刎死。南昌復陷，劉一鵬奔撫州，收餘卒，依揭重熙。蓋遇時奔酃縣，已而復降於清。朝廷聞聲桓死，輟朝致祭，贈榆林王，諡忠武。
王得仁，陝西米脂人。頭早白，號「王雜毛」。起群盜，為李自成驍將，所部兵皆精銳。自成渡江死於寧州，得仁已先馳至南、瑞間，因不得與高、李同降。金聲桓降清，守南昌，得仁孤窘，遂舉兵附聲桓，事聲桓為父。聲桓為請於清，授副總兵，協守江西。得仁與聲桓益收諸潰軍，凡左營降兵遣發歸農者，皆投聲桓；自成餘兵潰入江西境者，則投得仁。合兵逾十萬。
聲桓居邑邑，恆與得仁言本朝舊事，則欷歔泣下。得仁感動，思反正。乃密遣客求姜曰廣所在，道意，並收寧藩諸宗及人士有誌意者入其幕，從容喻意。吳宗周、朱謀�、錢匡日慫恿之。得仁數勸聲桓即起，聲桓鄭重，未遽應，會清遣董御史者按江西，得仁橐庭參，不為起，又索其歌妓，得仁未即遣。董御史怒罵曰：「不聞□□有借妻例耶？吾行索得仁妻侍寢，何況歌妓！」得仁聞之，按劍起曰：「王雜毛作賊二十年，然自知有男女之別，安能一日隨犬豕求活耶！」遂召諸客入議。染黃紙草敕，以蠟刻廣運寶，拜聲桓豫國公，得仁建武侯。使客馳馬扣得仁門，稱有密報。入良久，客冠進賢冠，衣袍帶，捧敕印，鼓吹詣聲桓署，稱詔使至，令聲桓迎。精兵數百人，披甲露刃隨其後，環聲桓轅棨間。已而舉營皆披甲介馬，登陴讙課。聲桓良久出，客捧詔自中道入，登堂，南面立，呼聲桓受詔。聲桓乃下拜登受。得仁遽褫笠帽，取冠帶為聲桓易服。已，率諸軍拜賀，歡呼聲如雷。聲桓執得仁手曰：「吾有此心固在公先，所以踟躇著，欲積芻糧、治舟艦，南結高進庫，西約何老師，當一鼓下金陵耳。今事未辦，公遽起。雖然，吾不可以負吾夙心！」是日擒董御史磔之。下令所屬監司守令，仍舊官治事，聽請朝命。事聞，詔授得仁太子太保、左都督，封建武侯，如其自署。
聲桓南攻進庫，得仁欲北守九江，圖武昌，聲桓不從。清兵至，與聲桓距堙而守。屢出戰，皆殊死鬥。糧盡援絕，城潰，聲桓自殺。清兵入郛，得仁巷戰，死於陣，贈建國公，諡武烈。
李成棟，字廷玉，陝西寧夏人。起群盜，就淮鎮降，屢官至總兵官都督同知。
弘光中，領兵鎮徐、穎，清兵渡河，歸、睢陷，成棟南奔。南都陷，遂降於清，隨貝勒攻福建。已，乃授廣東提督，率兵攻廣東。會唐王聿𨮁稱尊號，居廣州，與今上抗，兵皆西禦，成棟乘虛入，遂破廣州，盡陷東省。西侵、破梧州、平樂。清以佟養甲為廣東總督，王芋為巡撫，同成棟守廣州；耿獻忠為廣西巡撫，扼梧州。
成棟部將閻可義、杜永和、張月、楊大甫、馬寶、董方策，皆慓勇善戰，騎兵將二萬，步卒如之。懸軍東南，馳驟無所詘。初，西攻肇、梧時，破丁魁楚於岑溪，得總製兩廣印，藏之不繳。永曆二年，江西反正，成棟聞之心動。前給事中袁彭年降清，為廣東學政副使，與成棟相得，稍稍以詞色挑之，成棟不應，而麵色甚愉。養子元胤力勸之，成棟與元胤登越王台，語三日，元胤涕泣陳大義益切，成棟乃拔刀起曰：「事即不諧，自當以頸血報本朝！」歸署，有妾故松江院妓也，揣知之，勸成棟尤力，成棟不語而歎。妾曰：「公如能舉大義者，妾請先死尊前，以成君子之志。」遽拔刀自刎。成棟益感憤，命元胤迎袁彭年入臥內決策。六月朔，成棟易衣冠，望闕拜表，捕佟養甲親標遼兵千餘人屠之，脅養甲降，養甲不得已聽命。成棟出所藏總製印，凡章奏檄移皆用之。發兵守嶺，招耿獻忠以梧州歸順，遂具疏迎駕親征。上封成棟惠國公，總製江、廣、閩、浙；養甲漢城侯兵部尚書；擢袁彭年都御史；洪天擢、曹曄、耿獻忠俱列九卿。
成棟之迎駕也，遍致書於朝士，皆有贈遺。王化澄、朱天麟以下，皆欣躍為勸上駕。瞿式耜疏請西出，齎發，給事中蒙正發陛見抗爭。成棟復遣杜永和來扈蹕，正發與廷爭之，語侵永和。永和出，怒目睨正發，曰：「此曹倚未剃髮相傲誚，吾將執而而其鬢！」廷臣遂訹。給事中歐陽霖上言：「成棟輸忠效順，所不忍忘者君臣大義耳。今永和恣睢闕廷，辱天子諫官，君臣之分謂何？若貰永和不問，則成棟精忠且為永和所掩，又何以號召天下之忠義哉！」上釋不問。霖掛冠去。九月，上遂幸肇慶。成棟修行闕，庀官署，飭城堞，具防衛，朝廷始有章紀。上至肇慶，成棟與賓客習所以奏對，述己忠悃者備悉，及見，上溫顏接之。賜坐，慰問再四。成棟俯首戰栗，唯唯起，叩頭趨出。客問：「公今日何無一語奏對耶？」成棟曰：「吾武人，容止聲音，雖禁抑之，猶覺勃勃，更為之言說。動上聽睹，將無非人臣禮乎！」上特敕拜成棟大將軍大司馬，命有司築壇，親臨授鉞。成棟拜疏懇辭，上不聽。成棟遂拜表辭闕，輕舸下廣州。上遣吏部侍郎吳貞毓追勞之，兼視其師。貞毓乃與何吾騶、毛毓祥比，說成棟迎上居廣州。貞毓張皇之以脅廷臣。上遣兵部侍郎劉遠生催成棟出師援江。遠生因謂成棟曰：「駛駐廣州，則爵賞徵調，人疑有私，無以服江、楚諸將吏心。」成棟起謝曰：「非公教我，幾為吳少宰所誤！」內外始益知貞毓之奸。
十一月，成棟遣閻可義率騎兵六千援江。至南安，與高進庫相持未下。成棟自治兵於廣州，益募水師，將繼進。時馬吉翔交內侍夏國祥，以中旨進退九卿台省。成棟聞之，密疏上言：「恩威不出陛下而出旁門，宰相不能執票擬之權，匪人濫進，貨賄公行，臣恐朝廷威福窮而閫外亦無所奉，係社稷存亡之大，非細故也，臣不敢不言，而不敢昌言以涉遙製朝權之逆跡。乞陛下留此疏於宮中，清晏則取而視之，裁恩幸，定黜陟，伸威令，臣雖死沙場，固所深願而不恤也！」疏入，吉翔懼，稍戢。乃搖動上聽，謂成棟將奪上耳目。蜚語四布，在廷咸疑。十二月，成棟自帥兵出嶺北，將入見，請進止。吉翔益危詞達宮中，謂將盡廢閣部大臣，而以廣州降吏代，解散上扈蹕親兵，以己卒充禁直，且如董卓、朱溫事。內外洶洶。刑部侍郎朱盛濃，故馬士英私人也，信吉翔語，遂揣合成棟心，疏言：「宦者典兵，古今弊政，龐天壽統勇衛兵三千，臣恐甘露之禍發於旦夕，請亟罷之。」天壽所領兵，實不過千人，為宮門掫徼，聞者蓋知盛濃之妄，而益疑出成棟意，成棟固不知也。兩宮搖惑，猜阻既甚，上遣鴻臚卿吳侯勞成棟，召之。敕無決召意，侯與成棟語，朒澀如有所怖。成棟疑，馳問元胤，元胤乃以故告。成棟歎曰：「吾初歸附，禮當以元旦詣闕賀正旦。此行也，誓死嶺北，願見上一決，因與公卿議善後計，及請催楚師出郴、贛間相應援，乃群小洶洶如此，吾不能剖心出血，且坐受無君之謗，徒以血肉付嶺表耳！」除夕，泊三水，馳疏，稱警報迫，不得入朝。望闕大慟，泝清遠去。曰：「吾不及更下此峽矣！」元胤以其事聞，在廷稍知其誣。吉翔猶遊詞蔽上，上弗知也。
三月，江西陷，高進庫無北顧憂，盡銳擊成棟軍於信豐。成棟與鏖戰，閻可義戰死，將士多死傷。糧盡，杜永和請退師，成棟索酒痛飲，舉觥投地，曰：「吾舉千里效忠迎主，天子且築壇欲以大將拜我，今出師無功，且朒縮返，何面目見天子耶！」控馬引弦渡水，將突敵營，不擇津涘，亂流趨敵，墮淵水，溺死。杜永和斂軍退守南雄。訃聞，上震悼輟朝，贈太傅寧夏王，諡忠烈。設壇於天寧寺，親臨祭之，而以其軍俾永和總統之。成棟無子，養元胤為子，封南陽伯。
元胤，字元伯，河南南陽人，本姓賈，故儒家子。李成棟為盜時掠得之，養為己子。從成棟降清，破廣東。元胤貌輕脫，而心計密贍，有器量。稍讀書，知大義。成棟之降，元胤尤怏快。
永曆二年，金聲桓反正，成棟以為憂。元胤從容進曰：「大人何憂？即事不可知，不過為金將軍耳。」成棟色動。他日，復進曰；「萬一金將軍以尺書至，大人當如之何？從之，則必屈於金將軍；不從，又不能懸軍萬里，為醜類守海嶠。」成棟乃與登越王台，敷氈藉草語三日。元胤遂召袁彭年入成棟臥內，語竟夕。遲明，遂冠帶拜表，舉十郡七十餘州縣籍兵十餘萬歸附。上既封成棟惠國公，授元胤錦衣衛指揮使，加左都督。上至肇慶，成棟辭往廣州，治兵出嶺表，元胤留，以本官領標兵二千為禁旅，與龐天壽、馬吉翔分督扈衛。元胤縝密謙抑，終日語不及朝政，未嘗奏薦一文武官吏，惟楚、黔、粵西諸將奏使至，則款結之，為國家收閫外心。以馬吉翔事上久，傾心與好，吉翔固弗喜也。吉翔納交宮禁，輒以中旨授僉都御史及郎署官。袁彭年、金堡奏裁抑之，吉翔怒，欲傾彭年、堡。元胤不平，以告之成棟，且曰：「請大人以密疏諷上，勿露章，令人謂我父子遙執乾綱也。」疏入，吉翔益怨元胤。然元胤自朝請外，不一問國政，吉翔不能持其長短。
佟養甲以被脅歸順，授兵部尚書，居嘗怏快，不肯任部務。退居廣州，密遣人北歸。自理，兼約為內應。事露，成棟欲攻殺之。元胤密白成棟曰：「養甲秩九卿，而大人以意殺之，不可。」乃密奏上，召養甲理樞政。養甲至，以疾辭再三。元胤乃詣養甲曰：「公初內附，無功而居八座，受侯封，殆將不可。公何不請屯梧州，部署梧鎮兵，自懷集出楚，與何督師合，則與家君東西犄角，為行在張兩臂，大勳可成也。」養甲大悅，冀得擁眾自楚間道北歸，因奏請西出師。元胤密奏，上允之，賜尚方劍，總督楚、粵。臨發，元胤臨江送之，殷勤尤至。養甲舟次都城驛，元胤入奏曰：「養甲偃蹇稱病，而聞出楚，則踴躍就道，其叛審矣。」遂請以禁旅兵追誅養甲，夜薄舟次，矢集篷窗，養甲乃寤，遂殺之，殲其□□親丁數百人。
永曆三年春，成棟戰死，杜永和收兵歸嶺南。上推成棟恩，封元胤南陽伯，欲令統成棟軍。元胤奏：「年少望輕，不可居諸將上。」力辭。乃改命杜永和為總統。諸將不輯，馬寶、董方策退屯德慶，楊大甫退屯梧州，不受永和節制。大甫尤桀驁不遜，縱兵掠居民，劫行舟，殺黔、楚奏使。上大怒，切責之，大甫遂通忠貞營叛將劉宗敏（希亮）、劉希堯，欲叛降清。元胤知之，因馬吉翔入奏曰：「大甫在輦轂側，輒恣殺掠，明詔責之，而遽欲叛，不亟誅之，何以令四方？請下溫諭，召大甫令與永和分將。大甫幸與臣無隙，臣親齎往召之，必至，即顯戮之闕下，可無費一矢力也。」上乃授元胤敕。元胤入大甫軍誘之，大甫果赴召詣闕，悄悄自以為奪永和軍。元胤馳密奏，請召杜永和、張月各以軍至。永和伏師靈羊峽，輕舟入見；月亦輕舟至，與大甫偕泊江幹。薄夜，月乃潛軍從南岸泝上流扼大甫西。黎明，大甫與永和、月陛見。元胤、吉翔侍，上泛慰勞。已，召大甫升，稍詰責之。吉翔色動；大甫覺，方拜伏次，遽欲起。元胤自後奪其佩刀，大甫走近御座，將劫上。吉翔失聲而走，元胤大呼：「楊大甫不得無禮！」蹴其背仆之，衛士乃縛大甫出宮門，詔至，縊殺之。大甫軍亂，月軍自西下，永和自東上，皆鼓譟露刃與相持。元胤朝服單騎，捧敕入其軍中，大呼：「有旨殺大甫一人，諸兵將不問坐。」□案宣敕，軍乃戢。大甫戮，寶、方策斂手自請為御營親兵。忠貞營在潯南，亦下令禁侵掠。
永曆四年春，清兵犯梅嶺，羅成耀棄南雄走。上將棄肇慶西奔，杜永和奏請留駕。馬吉翔言：「永和將劫上。」兩宮震懼。元胤曰：「永和所以欲留駕者，謂不當輕動隳軍心耳。元胤在，永和其敢挾駕以懷貳心乎！」泣諫，上不聽。敕留元胤守肇慶，督兵援廣州。元胤請扈駕行，吉翔欲因上西幸，挾陳邦傅誅異己，恐元胤撓之，乃自請與元胤援東以止元胤之西。吉翔實無東援意，徘徊不進，已乃稍出，次三水。羅成耀已密納款於清，請取肇慶自效，偽以舟師來會。元胤偵得其情，密奏請除之。上密敕元胤誅成耀。元胤佯與成耀交好，語次，稍誘之，成耀微露情實。一日，成耀過元胤飲，馬吉翔在坐，中酒，令泛舟中流。元胤素好諧謔，忽起，倒拽成耀繩床，僵，元胤壓成耀胸，捽其脰，吉翔不知，猶曰：「謔何惡也？」其左右遽拔利刃尃刂成耀喉，刎其首。吉翔驚仆，元胤徐掖之起，以敕示之，曰：「有詔，令元胤斬成耀，而令公收其軍。」移屍滌血，行酒歌吹如故。已而吉翔召成耀中軍官示以敕，元胤已督舟師遏下流，成耀軍不得奔，皆就吉翔降。
元胤凡三斬叛將，決機俄頃，而皆先請敕行事，不自專也。
上既至梧州，詔獄起。邪黨挾陳邦傅，並疏攻兀胤。元胤乃請入見，奏曰：「言者謂臣黨金堡等，臣父自虜中歸順，堡從黔、楚來，從無交往；袁彭年與臣父子同謀歸正，陛下自擢彭年都憲，臣父子不敢以一字薦彭年功。彭年、堡自行其志，於臣何涉？臣父子自以歸順功蒙不次之賞，何求於堡？堡間關從王，而登籍十年，官止七品，抑思文皇帝所授也，堡亦何藉於臣父子而為之援？今援師逗留，臣旦夕與廣州俱碎。臣父死，臣且繼死，而言者必欲中臣，不知何心！」因伏地痛哭，曰：「諸臣從皇上，幸而成，取富貴；即不幸，固有餘地。佟氏世仕虜中，固山、公、侯、文武大吏將數百人，臣為陛下手刃佟養甲，豈復有餘地求活耶？臣誓以死報國家，如此其決，而猶謂臣結黨欺君。臣不足恤，恐天下懷忠憤之心者，將以臣為戒矣！」復大哭，不能起。上命高必正掖之起，必正亦為之墮淚。
元胤請必正與己會師東援，必正感其意，請行。吳貞毓尼之，不果。元胤歸肇慶，日約馬吉翔、陳邦傅出師，不聽。元胤孤軍進，敗清兵於西南驛。已而廣西陷，上奔潯州，陳邦傅大嘩而西，吉翔亦托扈駕去，元胤歸守肇慶。十二月杜永和、張月奔入海，廣州陷。元胤走鬱林，清兵追圍之，迫，元胤朝服登陴，西向拜哭曰：「陛下負臣，臣不負陛下！」因自刎死。廣東復盡陷於清。
陳友龍，直隸上元人。與劉承胤同起行伍，為承胤標將。短小精悍，善步走，日行三百里。性嚴急，慣戰。隨承胤征黎平苗。友龍嘗先登，破苗砦，執叛苗則生剝之，為群苗所畏，呼為「五閻王」。
隆武元年，承胤下長沙，議出師復武、嶽。承胤葸懦而忌張先壁，假以苗亂歸武岡，留友龍率偏師隨何騰蛟屯湘陰。騰蛟輕齎金幣歸黎平，為承胤所要，挾長短以製騰蛟。騰蛟子文瑞，居家逾法，承胤輒折抑之，騰蛟以是惡承胤。會有查和尚者，假稱弘光皇帝入沅州，舉人高士美率眾推戴之，騰蛟聞知，不能辨，亦遣使問起居。僉都御史鄭逢元發其奸，已擒伏誅，騰蛟所遣使弗知也，猶馳傳，行過武岡，為承胤所得，以誚騰蛟。騰蛟積不平，遂裁抑友龍軍食，沒其功次。承胤乃召友龍還師歸武岡。承胤軍號十萬，率調衛、所額軍占籍自雄，其習戰者唯友龍一軍而已。
永曆元年，承胤迎上居武岡，大推恩諸將，友龍拜宮保都督同知。八月，清孔有德犯武岡，承胤撤紫陽戍兵守石羊渡，友龍扼險要，背山而陣，有德攻之，三戰，皆為友龍所大挫。方馳級奏捷，承胤遽至，周覽壁砦，顰蹙良久，令閉壘勿戰，馳密奏，勸上出奔，而遣人詣有德約降。有德方憚友龍，疑不肯遽受，而承胤已下令剃髮，自詣有德營門獻印劍矣。友龍舉軍大慟，乃投戈剃髮。有德以是遲兩日乃入武岡，故上得逸去。有德宴諸降將，自持酒飲友龍曰：「使諸將皆能如陳將軍，吾安能至此！」有德既深重友龍，令舉兵攻靖州、黎平，皆陷之；並撫諭諸苗，皆降。遂令鎮守黎、靖。
友龍固無降誌，承胤知之，密告有德曰：「王欲用友龍，當有以絕其歸明之路。何騰蛟母妻子姓居黎平，誠令友龍捕送王所，以招騰蛟，騰蛟可致則致之，不可致，則友龍必永絕於騰蛟。」有德喜，從之。立檄友龍捕送何氏，無少長不得有逸。友龍見脅，捕騰蛟庶母妻妾數輩送有德軍中。騰蛟聞之，為發哀製服，稱其妻已殉難。詔賜祭加贈諡。有德既北歸，友龍屯黎平，收土、漢，軍益張。偽令人告清靖州守將曰：「友龍將反，諸軍皆不欲從，今已密疏通粵西，若許我輩自新，當以某日縛友龍詣城下獻功。」靖守將喜，懸賞待之。及期，縛一人前行，諸軍擁之至靖，清將開門受之，友龍雜小校中，拔刀捽清將。曰：「身是陳閻王，為索汝頭來耳。」斬之，麾兵擊，城中遼、漢兵千餘人，皆殲。遂收黎靖、沅州、黔陽、平溪、清浪、鎮遠、筸子。東攻武岡，拔其城，取守將頭祭傅作霖，遂圍寶慶，破之。不逾月，復城二十餘，斬首□數千，清將魏□□帥兵來爭寶慶，與戰，大破之，遂復湘鄉。馳檄治兵，將下長沙，選練苗、漢兵，眾殆數萬。輯殘黎，儲芻粟，郡邑安堵。事聞，敕授總兵官左都督，封遠安伯。
何騰蛟素惡友龍，以庶母妻妾故，尤怨之。且聞其復湘鄉，恐其先得長沙，而騰蛟方圍永州未能下，念無以製友龍者。郝永忠方屯柳州，騰蛟使謂永忠曰：「諸將出楚，皆立大功，將軍獨深壁柳州，將為詣將笑。今予自率滇、曹兵下永、衡，王、馬諸部出辰、常，為將軍計，唯有靖、武一路可出耳。陳友龍收二十餘城，富甲諸將，金粟可坐食十年。戰友龍之與戰虜，難易亦易知，且彼自以得上封拜，怙天子為安，不虞人之見襲，可一鼓破也。吾妻妾皆死於友龍之手，將軍於我，師生誼最厚，獨不能為我一報乎？盡友誼，取大功，收厚利，據樂土，在此行也。幸勿以友龍新受褒賞為疑。將軍誠據寶慶，待我而下長沙，雖殺友龍，朝廷其不能致詰於將軍審矣。」永忠軍方困於食，得騰蛟報，大喜。即卷甲趨古泥，即貽書友龍，言假道自黎平西出黔境，往復辰州。友龍不為備，永忠倍道馳襲友龍於武岡。乃稱「奉督師令討友龍」。友龍兵不得集，遂潰敗。永忠盡並其軍。友龍挾一矛衝重圍走，三日夜不得食，乃達柳州。馳疏訟冤，朝廷果以騰蛟故，置不問。永忠遂大掠黎、靖、武、寶，殺百姓以巨萬計。武、寶紳士起義應友龍者皆捕掠之。給事中金堡自黔陽入，奏：「永忠擊殺忠義，戕賊內地，破壞恢復。」朝廷為騰蛟故，復切責堡。騰蛟每對客揶揄曰：「吾薦拔將帥至五等多矣，能為我效一臂者，郝南安一人而已！」諸將以是怨望解體。騰蛟之下湘潭也，無一人從者，以及於難。
騰蛟既沒，友龍乃赴闕自訟，上召見，惻然閔之，慰問殷勤，為之泣下。仍給敕印，令收兵復楚西。友龍至新寧，諸部曲及土、漢義兵聞友龍復至，皆響應，數月間，收兵得萬餘人。將出寶慶，永忠懼，乃遣使謝友龍曰：「吾前得罪於公者非己意，為督師所迫爾。今督師沒，實自悔艾，願自新，與公通好。」因齎遣友龍仆妾馬仗歸友龍以餌之。友龍自念受上眷注最篤，思恢復自效，不欲與永忠處相仇殺，致沮大計，遂歡然許和。永忠乃率輕騎詣友龍營，奉金幣，交拜酬酒，約為兄弟，盡歡數日而別。友龍報謁，永忠盛張設筵，入居，次日張樂飲，永忠忽自坐捽之，起，磔殺之。急攻其軍，眾倉遽奔竄，追及，縱兵擊殺，眾皆殲。永忠遂引軍走施州入峽。友龍死，湖南北盡裂，遺民至今追思之，談者無不欷歔。
起義應友龍者。劉克安最著。
劉克安，武岡人，字綏邦。世為武岡巨族，團聚鄉里，捍苗賊。袁有誌作亂，起義兵應劉承胤，誅有誌，承胤結為兄弟。張獻忠陷寶慶，克安兄弟捍紫陽固守。
克安故為諸生，稍工製藝，中隆武丙戌鄉舉。上在武岡，授克安職方司主事。武岡陷，承胤招克安降，不聽。已乃與友龍應，復武岡，擢太僕寺少卿。郝永忠欲捕殺之，克安故結諸苗，得匿免。李定國下湖南，從定國為幕屑，未幾，病卒。

王祥者，故大學士王應熊之蒼頭也。弘光元年，詔應熊出督蜀師，開藩遵義，以禦張獻忠。祥幹敏有機智，應熊寵任之，假以威福，劄授至副總兵。
永曆元年，應熊病沒，祥素得其軍要領，遂統有部曲，益收諸潰軍，至數萬。已而獻忠遣孫可望、李定國、劉文秀略地滇、黔，祥不能禦，退壁土司中。俄而獻忠敗死於成都，可望率眾入雲南不返顧，祥乃復出。收遵義，擒斬偽吏，定瀘、敘以西。以功奏上，遂擢總兵官右都督，驟封忠國公。
獻忠之在蜀也，殺掠尤慘，城邑村野，至數百里無人跡。民逃入深山，不得食而死者委填岸穀；或采草木葉食之，得生者久乃化為野人，裸處林棲，體生白毛，遇人則搏殺之而吮其血。祥收川西南，延袤千里，然無安輯略，驕倨縱意。李乾德、範礦以兵部尚書、楊喬然以侍郎、朱容藩以副都御史為督撫，祥睨傲其間，不受約束。兵部侍郎程源奉敕聯絡，與祥忤，祥怒，係其勢於馬尾，驅馬以馳，源躑躅仆地，曳踏幾死。故蜀人怨之。清兵自破殺張獻忠，即旋師，未能收蜀；吳三桂居陝西，遙為控製，而棧道橫絕，競空蜀境。乃朝廷一以蜀事委祥及楊展，祥、展卒不能保險撫民；而範礦昏耄，乾德巽懦，喬然輕率，容藩有小智而不知大體，荏苒三年，郡縣皆為茂草。行在閣部諸大臣嚅囁粵、楚間，置蜀若遺。迨劉文秀敗於保寧，而全蜀始陷，良可憾也！
祥始受封爵，頗感激，思自效。屢遣使自平越、慶遠進馬進金，中道輒為陳邦傅所劫奪，復輕齎詣闕兼饋問諸大吏。王化澄、朱天麟利賴之，擬旨褒獎逾量。祥素從應熊，知朝廷舊典，驟見詔敕猥褻，已知國家無人，愈偃蹇，奏報罕至，設施皆無意緒，偷安川南而已。永曆五年，為孫可望所並，執祥殺之，其軍皆涅刺麵間作「王」字。
楊展，四川人，故為重慶副總兵曾英部曲。崇禎十七年，張獻忠入蜀，英整兵禦之於重慶，展以戰功劄授副將，為英中軍官。獻忠盡銳來攻，援絕，英戰死。重慶陷，城野屠殺殆盡。展收英餘軍，退保山谷。已而獻忠敗死，孫可望入滇，展復出，收重慶，郡邑皆赤土，無一民鬥粟可據。退屯川南。以收蜀聞，授總兵官都督同知，封宣平侯。
時寇退土荒，橫屍腐骼載路，金帛委野，而無從得粟，斗米至白金十兩。展部曲皆擁厚資而餒，輾轉向番中易蕎穄，往還千里，半不得達，展以是勢益不振。時出兵向川北，又絕食而返，退屯川、黔間，與王祥相頡頏。屢遣使請命行在，十不一達，朝廷亦無以收之，委全蜀為甌脫地者逾三載。展時齎送蜀中士大夫赴闕求綏理，而蜀人猥陋，至則自為驟遷計，無能為蜀事畫者。趙昱、程源、辜延泰、劉堯佐皆躐九卿台省，留粵不歸。堯佐疏言：「張獻忠輦金銀至峨眉山，瘞之普賢峰頂，宜敕展發窖齎送赴闕，以供國用。」王化澄以為奇策，票旨行之。其俚媟狂誕率此類也。
永曆四年春，胡執恭假敕封孫可望秦王，統理天下文武將吏兵馬錢糧。可望得偽敕，即飛檄召展，以兵屬己。展得檄馳奏：「臣茹荼辟草，為陛下收蜀固黔，方日望朝廷發遣大臣，指授方略，進收川北。乃可望忽以檄至，舉陛下所有土地甲兵盡授之可望。臣誓不與賊俱生久矣，無難焚其檄，殺其使，出兵東川、烏蒙，與可望爭一旦之命，顧以可望抄謄敕稿若果出上命者然，是以不敢鹵莽為先發後聞之事，今特馳奏請命，將無可望之偽乎？抑豈皇上果舉六禦以授賊乎？如皇上果有此敕，則臣等從此皆可望之臣而非皇上之臣。在廷孰為此謀，以斷送皇上大寶於片紙者乎？若命不出自朝廷而為可望所偽傳，則臣願首戎行，與諸勳鎮執大義以討可望。乞賜速為傳諭，以安文武兵民之心。」時執恭與朱天麟、陳邦傅謀甚秘，行在無一知者，卒得展奏，不知所從。上但敕展朝廷初無此命，令展固守封疆，勿為搖惑而已。已而在廷藉藉，稍知執恭奸狀，吳貞毓、萬翱多方為掩護之，莫能詰也。展得旨，遂發兵守滇、黔，禦可望，相持久之。永曆五年，可望自將盡銳出攻展，展屢戰皆敗，兵盡潰降，展被執不屈，遂遇害。
皮熊，字玉山，四川人。幼育於羅氏，冒姓羅，名聯芳。既顯，乃復本姓。以行伍起家，曆授援剿副總兵。弘光元年，擢都督僉事充總兵官，提督貴州軍務。時天下擾亂，貴土粗安，熊通文墨，知名義，能以節制治軍，不為民擾，土、漢安之。
永曆元年，熊惡劉承胤之奸，欲迎駕，未果。張先壁入貴，開屯鎮遠，熊據貴陽自守。上由武岡奔柳，道苗峒走靖州、古泥中，遠近不知上所在，貴土恇擾。韓王□□者以失國遷流僑居貴陽，熊厚奉之。王納熊女為妃。王故出入患難間，稍習戎伍，恆挾關、隴健兒自隨。至貴，頗招募成軍，及是，遂有監國心。熊亦以乘輿蒙塵為疑，謀之楊鼎和、範礦、馮洸，躊躕未果。已而上出懷遠，間道遣詔諭熊，事遂寢。然已藉藉傳聞。廷臣以是為熊罪，熊勿知也。熊援覃恩求封誥，中書舍人吳其雷當直草制，有「丸泥封穀，夜郎自大」語，熊乃奏白：「流言無根，汙辱臣節，乞賜改正。」上從之，而心猶弗善也。
張獻忠掠地至黔，黔中初受兵，軍民洶懼。都御史楊鼎和、御史馮洸恇掉先走，遂至驚潰。熊素與水西安氏交好，得其歡心，退屯陸廣，與安氏犄角。賊至，不能留，熊復入貴陽。賊自畢節入滇，黔土少靖，用是積功，封匡國公。
熊以韓王事，重為上所疑厭。熊故坦易，王亦輕率，往往因王入奏，敘將士勞勩，求升賞，朝廷類多不行，以是視諸將權藉尤輕。熊亦以身為守土帥，無恢剿任，遂擁兵晏居，不與粵、楚戰爭事。黔之東北陬，與楚塞犬牙者，馬進忠、張先壁、郝永忠、王進才往來屯合。平越、都勻閑，則有張登貴、莫宗文各擁部眾屯聚，皆躐封伯爵。其西接蜀、瀘，則楊展、王祥時往來掠食。熊藉居中以自安，而地逼糧少，亦莫能自振，惟聯絡土、漢，保境自固而已。
孫可望自滇出，張先壁、王進才皆為所並，熊亦不能與爭，而不欲下之，遂偕韓王退屯水西，安氏納之，可望莫能致。居數年，韓王薨，吳三桂既陷雲、貴，遣使招水西，水西姑陽下之，而與熊誓約，欲相機收黔以待時。丙午歲，吳三桂大發兵攻水西，滅安氏，熊被執至雲南，伉直不屈，粒米滴水不入口，諸降將往省之，熊慷慨論辨，稱引古今忠義，追敘國家敗亡之故，凡八日夜，語不絕聲。忽反手據床，舌蹇，大叫一聲而絕。

高必正，初名一功，陝西米脂人，李赤心之母舅也。赤心者，初名過，眇一目，號「一隻虎」，李自成之族子。蚤從自成起群盜。自成僭號，以過為權將軍，一功為製將軍。
弘光元年春，自成再敗於秦，由商洛走襄樊，追兵復至，自成倉皇渡江，過、一功與田化龍、賀錦、黨守素、劉芳亮、劉希堯、李來亨、劉體淳、袁宗第、牛萬財、張光翠、塌天豹等皆從，自白螺山至城陵磯百餘里間截江求渡。左良玉已棄武昌下蕪湖，何騰蛟走江西，武漢為墟，長沙守備單弱，偵探者不敢逾洞庭，皆不知賊所在。而賊自起兵以來，蹂躪盡西北，南阻淮、漢，未嘗一騎窺江。江南奸民為賊導者率附革裏燕。張獻忠亦與闖部漠不相知聞。自成既東渡，南望大江滄漭，山川繆錯，卒不知所向。惟見虜騎西來，則益東走，遂由巴陵北境奔入江、楚界，南漸瀏陽，北迄通山，東抵寧州。鳥驚獸逸，掠食千里。武、嶽間居民驚賊猝至，亦不知所自來。五月，自成至九宮山，食絕，自率輕騎野掠，為土人所殺。過等追及，良久乃知之，益恇懼不知所為。
天啟間，河南河濱沙磧中湧出玉璽，撫臣以獻，廷議知其為宋哲宗時獲得者，非秦璽，亦姑藏之內府。白成陷北京，獲而寶之。自成死，一小豎負以走，田化龍奪而藏之。
諸部從賊久，頗厭剽徙；為虜所大挫，心魂俱褫。聞南京立天子，欲歸附，不知所介紹。擒田野民問之，乃知何騰蛟為楚撫，遂欲因騰蛟降，顧因緣無由得達。方騰蛟之棄左軍而逸也，從九江斜走瑞州，由萬載入湖南，亦不知賊渡江事。猝聞平江、瀏陽間有賊野掠，意為土寇，遣長沙知府周二南帥黃朝宣部兵二千人往擊之。過、一功既欲降，無格鬥志，按兵徐退。二南誤以為怯，麾兵進薄其營，刃數賊，賊乃合戰，俄頃披靡，二南墜馬，死之。賊追潰卒，呼欲與通語，皆益喪精魄，鶩走歸長沙。騰蛟知為大賊，惴惴惟嬰城守。過等斂兵不欲迫長沙，執土人縱之詣騰蛟所道意，土人得釋即走，亦不為通。久之，稍傳聞至騰蛟所，騰蛟乃募人持白牌齎手書往，過等大喜，遂舉軍降。騰蛟以便宜各授總兵官。李過之屬，推一功為總統。凡八部為一營。劉體淳、塌天豹、袁宗第、宗第之弟宗道合為一營；張光翠、牛萬財合為一營；王進才、郝永忠於賊中為偏裨，其主帥死，因得其軍，為過等所不齒，又各別為一軍。湖南民瘠賦薄，黃朝宣、張先壁、曹誌建分處長、衡，劉承胤據武、靖，日益召募，至數萬人；馬進忠、王允成、盧鼎自江、漢來歸，亦數萬人。騰蛟既受諸降，益無以支。諸軍散處嶽、長間，野掠而食。會過、一功聞賊餘眾不及渡江者，星散湖西北，乃自請渡湖，出荊州，收其軍。騰蛟大喜。思文皇帝已立於閩，遂飛疏入奏，請為加恩，詔賜一功名必正，過名赤心，各授都督同僉有差，名其營曰忠貞，拜堵胤錫為楚撫監督之。胤錫為製進賢冠、袍笏、輿傘儀仗以寵之。諸將皆輕脫弇鄙，始受命服冠帶，皆如負芒刺，唯必正與黨守素、李來亨稍治威儀。
八月，必正、赤心率諸部渡湖，屯公安、江陵間，連營百里。劉體淳、袁宗第亦渡江趨江陵之西，略夷陵，過荊門、鄖西，渡漢北掠興安，侵漢中，為清兵所敗。南歸，自夷陵入巴東，依蜀東塞，據險而居。唯王進才、郝永忠依騰蛟，留長沙。堵胤錫分治湖北，稍用辰、常賦及鬻將吏及納弟子員所得餉金，輸忠貞營充饋勞（然無能飽也，率掠公安、鬆滋、澧州、安鄉民以食。民皆怨苦之）。至隆武元年冬，騰蛟與胤錫分道出師，會清兵大舉攻忠貞營，騰蛟前部遇之於岳州，不戰而退，清兵遂渡江。胤錫方帥必正諸軍圍荊州，諸老營留屯公安之草坪，荊民苦掠者，導清兵徑襲草坪，輕騎潛抄，越兩日夕，拔三營，而餘營尚不知也。已而驚擾，自相踐蹂，鶩散而西。必正、赤心大驚，撤圍走，荊州守兵開門躡之，全營大敗，弓仗馬騾奪棄濱盡。自是，忠貞營之精銳耗矣。遂斂餘兵走夷陵，與體淳、宗第合屯蜀東徼，惟牛萬財隨胤錫退屯常德。牛萬財者，眇一目，駤暴猥鄙，多掠人以為兵，眾至數萬，自號「牛十萬」。以與高必正有隙，故為屈下依胤錫，而胤錫信愛之。
永曆二年夏，馬進忠復常德，胤錫率萬財自永定衛山中出，會進忠守常德。俄而胤錫惡進忠之待騰蛟也，遂攜鄭古愛、毛壽登間道走巴東，要必正下楚。必正等方苦糧盡，遂拔營隨胤錫薄常德。進忠驚懟，盡焚芻糧廬舍走湘鄉。必正諸部至，無所棲食，胤錫遽帥之攻長沙，圍數日不克，退次湘潭。張光翠、牛萬財、劉體淳、袁宗第分掠衡、寶。湖南千里，屍橫蔽野，原野無煙火。何騰蛟方下衡州，大驚，輕舸至湘潭安插之。
永曆三年春，南昌圍急，金聲桓馳乞援師。上敕朱謀�趨騰蛟援江，騰蛟乃與胤錫議，分胤錫統必正諸軍自袁、吉入江西。因為奏封必正鄖國公、赤心鄧國公，劉體淳以下皆封侯伯有差。體淳者，故於賊中與赤心號劉李二將軍，拷殺降臣陳演、魏藻德以下數十人者也。必正等既渡湘，涉茶陵、衡山境，徘徊不進。已而聞湘潭陷，騰蛟沒，遂卷營南走。至衡州東岸，清兵遽躡及之，益駭奔，由郴、桂取山道入賀縣，趨梧州。行在驚遽，上命大學士嚴起恆、僉都御史劉湘客馳諭之。兵部主事郭如泰先至其軍，宣上旨，必正赧懼謝罪，斂兵求屯潯州。自言：「自草坪之敗，盔甲弓刀皆喪，僅存者亦已窳敝，乞權住嶺外一年，就鐵冶膠角，稍治器仗，方可為國家效死力。」上亦從容慰勞而已。
陳邦傅忮李元胤而仇金堡，厚奉必正，舅事之，勸令舉兵入肇慶劫駕，並元胤軍，殺堡及劉湘客、丁時魁。必正佯諾，退謂其客曰：「吾雖嘗為大賊，亦自磊落行誌，安能作此狗彘行乎！」以是惡邦傅而狎之，稍稍奪其兵糧馬仗，殆盡，邦傅及窘。劉希堯、劉芳亮與赤心不協，率其軍自梧州而北，轉掠賀縣、廣寧、四會至宜章。所至剽殺，粵、楚間人尤苦之，呼為「白毛氈賊」。通粵將楊大甫，欲叛降清。朝廷執大甫誅之，希堯、芳亮恇懾失據。而彭嵩年、向文明屯郴南，阻其北降路，日漸潰散，清兵遽至，不及納款，遂皆敗死。是年冬，堵胤錫奉龍旗至潯州，調必正諸軍出楚。赤心病，未有行意。未幾，赤心死，必正兼統其軍。田化龍亦死於南寧。所藏璽或竊去，不知所終。既連喪大帥，兵士合離不一。十二月胤錫又卒，益無趨令北出者，遂逗留左江。
永曆四年夏，上在梧州，必正偕黨守素入見，請身為諸將倡：「以兵歸兵部，賦歸戶部，簡汰疲弱，分泛戰守，較勘功罪，則事尚可為；如因仍離析，兵雖眾，將雖尊，皇上求一卒之用亦不可得，有主臣皆陷而已。」朝廷翕然歆動。而戶部尚書吳貞毓、兵部侍郎萬翱庸猥囁嚅不敢任，必正太息而已。時金堡等詔獄未解，貞毓、翱、程源、郭之奇、魯可藻聞必正入覲，密遣使迎之於藤縣，丐必正入，殺堡，逐嚴起恆、瞿式耜。必正皆佯諾之。貞毓等踴躍以俟。必正、守素方陛見，趨班候駕，貞毓、可藻越班就揖之，喜溢眉宇。必正、守素奏對，出，即拿小舟詣金堡，握手欷歔，言：「中外想望者惟公一人，今公杖創若此，其如社稷何！」貞毓乃大沮。御史吳象玄疏言：「之奇、可藻越班私揖，蔑禮慢上，宜加勘問。」必正聞之曰：「吾入行在，惟聞吳道長一言而已，此外皆不知何等語也。」已而貞毓等集必正舟，方行酒間，必正出貞毓等手書一一示客，曰：「此諸老先生命必正入朝殺人者，不知文天祥、陸秀夫曾如此否耶？」貞毓等皆俯首汗出，不能語。必正間謂郭如泰曰：「朝廷不誅夏國祥及吳、萬、程、魯四尚書，必不能待明春而亡。」如泰以意告朝士，欲奏上行之，朝士有識者以為不可因將帥殺內臣。如泰以語必正。必正曰：「吾誤矣，存亡在天，朝廷事固非我所當與也。」必正知事不可為，意大沮喪。廷議欲遣之援廣東，馬吉翔、陳邦傅在肇慶，不欲其來，陰令夏國祥持兩端止之，無詔促必正行。必正乃請歸南寧。
必正雖起群盜，為李自成爪牙，而雅有誌義。赤心之降，皆必正慫恿之。赤心狡獷，必正恆加抑沮。及赤心沒，必正愈折節戢其軍，思自效紓國難，而群小噂遝，為必正所輕，莫能用也。自必正之入粵也，與袁、劉、牛、張相失。體淳、宗第與宗道、天豹自寶慶西北走，過常、澧，仍歸荊西。張光翠自衡州西走，壁沅、黔間，後李定國下湖南，光翠亦出寧鄉。定國兵退，光翠潰敗死。牛萬財自湘鄉西走，大掠新化、漵浦，攻下苗寨據之，為清兵所困，降於清。清奪其兵，萬財與部曲販魚鹽以自食。時忠貞營諸部存者，唯必正、守素及賀錦、李來亨四將，屯潯南，日益弱。是年冬，兩粵陷，清兵犯潯南，必正自慶遠走黔，孫可望薄險要擊之，轉戰旬日，所部多為可望劫降。必正、守素、錦皆歿。餘軍推李來亨為帥，由黔走施州衛，遂至巴東之西山屯焉。劉體淳、郝永忠皆先在，連寨相結，凡十四年而後亡。

李定國，字寧宇，陝西榆林人。本農家子，十歲為張獻忠所掠，喜其貌度不恆，養以為己子。獻忠養子四：孫可望為長，定國次之，劉文秀、艾雲枝次之。可望狡譎鷙忍，常為獻忠掌老營，號「一堵牆」。獻忠之降也，左良玉固欲殺之，可望為通賂於熊文燦，饋文燦碧玉長尺餘者二，徑寸珠二。可望陳說詭媚，得文燦歡心，保獻忠逸去。由是尤為獻忠所信倚，威亞於獻忠，定國等皆為之下。定國長八尺，眉目修闊，軀幹洪偉，舉動有儀度，於群盜中獨以寬慈著。喜接文士，通兵法、緯象，讀《通鑒綱目》，略通大義，不樂為盜。以幼鞠於獻忠，莫能自拔。所部將二萬人，隨獻忠馳突豫、楚。崇禎十七年，破四川，獻忠惑其客汪公子言，日務屠毒，猜忍暴噬，可望、定國皆重足立。
永曆元年，獻忠僭大號，建偽都於成都，分遣可望、定國、文秀、雲枝攻貴州，遂窺雲南。獻忠猜殺益劇，可望等不敢北歸，掠東川、烏蒙間。會黔國公沐天波以年少輕倨，侵虐土、漢，巡撫吳文瀛弇阿不能裁正，土司沙定洲舉兵反，攻雲南府，天波棄城走，定洲據雲南。時上方播越，威令不能及，天波勢蹙。瀾滄道副使楊畏知，迎天波居騰越，檄土、漢郡縣討定洲。兵未集，可望探知滇亂狀，乃倍道趨攻雲南。定洲迎戰，大敗走，被擒見殺。可望既定滇，馳報獻忠，獻忠益冒之。可望乃與定國、文秀、雲枝相結約，屯滇自保。獻忠孤立成都，清兵乘虛來攻，獻忠兵潰，自刎死。沐天波聞沙定洲敗死，意稍安。可望因遣使誘天波令附己，與合兵定諸土司，而還天波邸第莊田。天波既童駿，為所惑，畏知亦力弱不能抗，遂與偕詣可望。可望羈縻之，使居民舍，月給粟以贍之，門置兵錮其往還，而脅畏知為己用。已乃自稱平東王，而定國為安西將軍，文秀為撫南將軍，雲枝為定北將軍，猶仍獻忠所偽署號。詹事雷躍龍出降，以為偽相，紳士皆偽署司、道、府、州、縣吏。以甲子紀年。既滅沙氏，益攻諸儸儸部，收其軍，有眾二十餘萬，厚斂民田租以贍之。定國所部漢、儸兵，亦逾五萬。獻忠之死也，可望欲臣屬諸部，而與定國輩素相頡頏，不能諷令尊己。定國倦於為盜，思自洗濯歸正，可望知其情，念所以籠製之，乃與定國等謀歸附朝廷，定國欣躍從其議。可望之欲歸附也，意假王命自尊，雄長三部。定國揣知其奸，亦姑因之以自達。
永曆三年夏，可望修書，稱「平東王孫可望、安西將軍李定國、撫南將軍劉文秀、定北將軍艾雲枝獻書大明皇帝闕下」，求封王爵，獻金百兩、馬十匹，請出兵擊清。詞多桀驁，名而不臣。遣楊畏知與前行人龔彝齎詣肇慶。畏知、彝入見，上稍獎慰之。下廷臣議。大學士嚴起恆、給事中丁時魁、金堡交以為不可聽，乃封可望景國公，定國以下皆侯爵。遣給事中趙昱、司禮太監楊起春齎敕印冠帶袍笏往。可望念不得王，無以懾服三部，遂止昱、起春於驛舍，不與相見，而令部將來相恫喝，探昱、起春意。昱、起春相抱而泣。可望知狀，乃遣令歸要易王爵。昱、起春狼狽而返。昱留南寧不入朝，起春歸，奏可望言：「不得王封，當出廣南趨行在，劫車駕。」嚴起恆曰：「可望若欲犯順者，何所忌憚而不前？彼方畏清，資我為外禦以徐養其羽翼，豈敢效李自成速斃乎！朝廷但當講自強之術，姑置可望，遲之，且搖尾復來矣。」可望果不敢動，但寄怨於楊畏知而殺之。
陳邦傅患高、李，冒李元胤，而怨金堡，與朱天麟謀挾可望並忠貞營及元胤軍，劫天子以殺堡。乃誘堵胤錫龍旗往調可望，而令胡執恭偕往，陰納降款。會胤錫卒，執恭遂報邦傅，使詐作敕冊，鑄藩王寶，製龍袍、翼善冠、琢龍玉帶，封可望為秦王，總錄天下文武將吏兵馬錢糧，專征四方，行大元帥事，公侯閣部以下皆稱臣，啟旨行事，不必關奏朝廷。時艾雲枝已死，封定國為安西王、劉文秀為撫南王，各授冊寶。可望大喜受命，而朝廷初未知也。可望遣使詣闕謝，執恭為他詞緩之。密報邦傅，遣執恭子欽華齎金航粟賂王化澄、夏國祥、程源、萬翱，請封可望如親王以實其詐。朱天麟囑吳貞毓為之主，言可望必欲得秦王，則旦夕可復南都；不然，即引兵出南、太犯車駕矣。化澄、翱力為之請，嚴起恆固執不可，夏國祥居中兩解之。奏上，以朱敕付內閣，封可望荊郡王，定國、文秀各國公。化澄、翱但以謝欽華之賂，亦不知其必得秦王之何意也。唯貞毓知之，密約給事中朱士鯤等具稱臣啟，因欽華赴可望所納款，訴起恆亢執狀。荊郡封使至廣南與可望使遇，執恭奸盡露。可望怒，殺執恭，而據偽敕寶稱秦王，專征如故。馳金龍牌，抄敕冊文，遍調土、漢宮軍皆為之下，眾益強盛，遂出黔、蜀，收楊展、王祥、馬進忠、王進才、張先壁、張登貴、莫宗文之軍為己屬。祥、展不屈，皆遇害。自是天子自扈從外，無一卒一民為朝廷有矣。
永曆五年，上在南寧，可望使其將吳都督率兵二千人至行在，擊殺大學士嚴起恆及給事中吳霖等三十人，脅上，求加敕實封秦王，令百官皆稱臣。上不得已，皆從之。未幾，清兵攻南、太急，上走泗城州，適可望邏騎至，偵知上所在，遂擁上入其營，馳報可望。可望令居上於興隆衛（安隆府），月進膳金二十兩，米十石，宮眷內臣皆啜薄粥，內臣負薪汲水，宮婢自炊之。可望自構宮殿於雲南，黃屋雙闕，出入皆建葆羽、日月旗、孔雀扇、屈柄幢蓋，乘金龍步輦，名其親軍曰扈衛，鑄印仍獻忠式，作七疊篆，帝制自大。歲遣軍戍興隆（安隆），譏禁從官出入。定國大惡之。其幕客金維新，忠諒有志略，從容稱大義，說定國盡忠本朝，特以方見挾持，故猶佯奉可望。
永曆六年春，可望乃分遣劉文秀自成都攻川北，白文選、張先壁副之；定國自貴州出黎、靖，馬進忠、馮雙鯉副之。定國以進忠為朝廷宿將，加意結納，合軍十萬，戰象五十。四月，馳攻黎平，克之。五月，至靖州，清將張國柱合許、魏二將之兵迎戰，急擊，大破之，斬馘五千餘級，國柱棄馬走。兩日夕，馳下武岡。清續順公棄寶慶走。定國收寶慶，遂自東安南攻孔有德於桂林。有德遣其將孫龍、李蝦頭拒守嚴關，定國大敗之，斬孫龍，蝦頭中箭死。有德大驚，自將迎戰於大榕江，復大破之，棄甲斷骼遍於溪穀。有德走，閉城守，遂圍之。肉薄登城，王允成開門納兵入。有德自焚死。執陳邦傅，數其矯詔懷奸、叛主迎降之罪，並其子磔殺之。七月，收平樂、梧州。馬雄、線國安走廣東，遂復柳州、南寧。時劉文秀出川北，亦復潼川，進攻保寧。吳三桂馳救之，迎戰大敗，退師川南。定國既平西粵，整飭軍政，於民一無所犯。招兵部尚書劉遠生、中書舍人管嗣裘、兵部主事朱昌時於山中，與議興復，共獎王室。嘗置酒七星岩，酒酣，謂遠生曰：「君讀史，以曹操、司馬懿為何如人，奸耶？愚耶？」遠生踟躕未對，定國曰：「操、懿有戡亂之才，蹀血百戰，摧大敵，扶弱主，以垂令名於後世，如探囊取物，而顧以此博萬世笑罵，猶持黃金換死鐵，農夫樵豎之所不為，而操、懿為之，非至愚而何！」八月，舉兵出楚，復永州，遂下衡州。出馬寶軍於連、陽，收曹誌建故部於賀縣，遣馬進忠、馮雙鯉北取長沙，召張光翠出寧鄉，進復常德。十月，進忠略地岳州，所至披靡。別遣軍攻永新、安福，下之，遂圍吉安。兵出，凡七月，復郡十六、州二，闢地將三千里，軍聲大振。
定國至衡州，下令所司糞除端皇帝潛邸宮殿，為望幸地。今上以十月十九誕辰，定國率紳吏將佐耆民詣邸宮，班朝拜賀。屆冬至，復趨宮行禮。郡吏設可望位於學宮，將導群官往拜，定國大言曰：「文武官非秦王選授者，既拜聖上，不當復拜秦王。」時可望遣其腹心楊中書者來覘定國，即盡以馳報可望。可望怒且懼，遂自貴陽帥兵出。將至湖南，欲奪定國兵柄。凡可望發兵勝敗進止，一切皆不遣上知聞。定國收復粵、楚，乃草奏遣赴興隆（安隆）報捷，並令馬進忠、馬寶及故從官寓行營者，通奏起居。楊中書者歸遇可望於沅州，盡以告。會清敬謹王率三貝勒、八固山大舉兵向湖南，時定國屯衡州，馬進忠、馮雙鯉屯長沙，前軍下岳州。定國知虜至，與進忠、雙鯉謀：令棄長沙，誘敵渡湘江，進忠、雙鯉退伏白杲市，須敵過衡山，乃繞出敵後反躡之，定國夾蒸水拒之，須躡兵至，夾擊，當盡殲之。議定，進忠、雙鯉退。可望至武岡，知狀，不欲定國之成功，而思陷之敗死，密令雙鯉徑退寶慶。雙鯉至湘潭之花石，得可望令，即走湘鄉向寶慶；馬進忠不知所為，隨之而西。秘不遣一人報定國，以誤之。十一月己丑，有彗星出天街間。清兵薄衡州，定國夾蒸水而軍，接戰，自日晡達庚寅旦，數十合，斬首□千餘級，定國軍亦頗有殺傷。敬謹王者，素以驍勇聞，冠七寶金兜牟，揭金頂，交龍繡纛，率鐵騎二十餘，登蒸水旁小山，覘定國軍，山下僧進茗飲，方啜，伏兵從山後竹條中出，揮刃擊之，自頂達項分為二，從騎皆殲。清兵不知敬謹王死，猶殊死鬥。馬寶騎出掠陣，流矢中頰傷，寶軍遂卻。定國方待進忠、雙鯉，不至，頗疑訹。俄而偵騎返自白杲市，言二將已走湘鄉，定國大驚，遂收兵走邵陽，敵亦不敢追。湖南復陷。定國既屯寶慶，偵知清兵放牧湘東岸，將間道往奪其馬，將發，可望馳召定國返武岡會議。三晝夜書七至，定國不得已西行。將見可望，至紫陽渡，劉文秀之子密遣人走報定國，言可望俟其至，即收殺之。定國大驚，遽引兵東走，縛筏為橋，渡湘水，渡已橋絕。可望追兵趨永州。遂自永明走平樂，下梧州，進圍肇慶。計欲取東粵，與鄭鴻逵、朱成功合，迎駕，自閩、浙圖南京。肇慶城小而堅，清將許爾顯死守不下，圍三月不克，師漸老。援兵大至。定國乃退，自平樂屯永安州。
定國之自紫陽東走也，可望良久乃知之，遣騎追之不及。清兵亦方自衡州西南進，可望遂舉兵下寶慶，拒之。可望恥定國有殺兩王之功而己不逮，抑見定國之殺兩王而謂敵易與也，遂欲獨戰以求多。清兵自祁陽舍寶慶，將斜趨武岡，出可望後；可望乃自寶慶旋師迎戰，遇於岔路口。可望驕冒，自倚必勝，令白文選、馮雙鯉、馬進忠各將其軍，因山為壘，戒不得動，動者斬。而自率其所謂扈衛軍者仿戚繼光法，用藤牌間長矛前搏戰。戰浹時，雁行不進，敵鐵騎四合，橫蹂可望軍。陣亂，可望遽單騎走，遂大敗，積屍塞野。雙鯉、文選、進忠堅壁候令，令不至不敢發。可望走浹日，三將乃引退。是役也，精銳挫衄濱盡，退守武岡。可望歸貴陽，不敢議北出矣。清兵遂陷武、靖、辰、沅、黎平，大掠千里，民死者將百萬人。可望以是愧憾，益忌定國，然知其不定國若也。稍思羈縻之，復遣使持劉文秀書，勸定國令修好如初。定國亦姑應之。
永曆八年，定國復攻桂林，穴隧道，瘞火藥，碎其城。驍將王國仁入隧視，火遽發，死隧中，定國驚惋大慟。兵遂亂，引歸南寧。遂從土司假道，密遣使具方物詣興隆（安隆），候上起居。上遣兵部侍郎蕭尹齎血字詔詣定國，述可望僭逼伏。定國奉詔，伏地慟哭不能起，遣使貢上服御物，並奏：「臣誓死先為陛下除逆臣，後議恢復。」已而可望微知其狀，遣人至興隆（安隆），以不遜語脅上，取從官蕭尹、雷德復等殺之。可望據貴陽，前軍守鎮遠，扼險自固。清調其貝勒等北歸，以洪承疇經略湖南。承疇議守永、寶以困可望，可望因復下靖、武，相持於紫陽。貴州初安，可望遂治宮殿於貴陽，開科取士，塗飾以欺黔人。永曆九年，定國遂舉兵自泗城州入滇，襲雲南府，據之。治城郭，繕甲兵，迎上於興隆（安隆），奉居可望所築宮。具鹵簿，立朝儀，建置侍從，文武官吏，軍行進止，一以詔敕從事。馳敕召可望入朝。可望大驚，自率其軍，與馮雙鯉、白文選、馬維興攻雲南，而別遣驍將張勝率騎二千，由間道直抵昆明城下。李定國起兵禦之於高山寺。勝先至，縱火大噪，定國自軍中率鐵騎潛還擊勝，大破之，擒勝獻於上，詔磔之於市。定國持勝首示可望，可望冒懼。定國大呼告諸軍曰：「天子在是，可望欲行弒逆，汝等何所利，而為逆賊受惡名，反天道耶？」文選等皆趑趄不進，可望軍遂潰。反走，歸貴陽。上欲息兵合謀下黔、楚，以命定國。定國聽命，詔劉文秀和解之。文秀刺血書告可望，可望復書狂嫚，文秀泣曰：「自作不靖，以召外寇之侮，吾死五日矣！」遂仰藥死。可望頻歲侵雲南不已。
永曆十一年，定國乃奉詔數可望罪，舉兵出畢節討可望，可望帥雙鯉、文選、維興拒戰，定國奉詔諭三將，令歸順，各封郡王。文選、維興皆舉軍降，可望與雙鯉軍皆驚潰，定國兵躡之。兵士家口皆居雲南，定國入滇，悉予存恤，至是皆反走赴定國。雙鯉不得已，亦降。可望入貴陽，不敢留，攜妻子寶玉及親信二百餘人北走。十一月，至武岡，遂降於清。定國定貴州，歸雲南安插諸軍。
蕭尹之至南寧也，上封定國晉王，定國辭不受命；及是，白文選等皆爵郡王，上乃固命定國，定國始受晉王之命。間道遣使齎黃綾小詔及定國書，下海約鄭鴻逵，以明年夏會南都，馳檄荊西，約王光興、李來亨等會荊州。號召四出，期大舉出楚，而諸將吏兵民見可望北降，知虛實險易盡輸於敵，皆搖搖無固誌。可望之降也，因洪承疇請兵取雲、貴，盡圖山川迂曲及諸將情形、兵食多寡獻之，清封可望為義王，如其策，大發滿、漢兵二十餘萬，一由川南、東川入，直衝大理；一由建昌入，攻騰越；一由廣西慶遠入，搗平越；一由泗城州襲廣南。而洪承疇率大軍從黎、靖先入，誘定國出黔應敵，乃使奇兵繞出反攻之。
永曆十三年，承疇兵薄貴陽，定國保畢節，扼關索嶺，沿菁澗設伏，連戰二十餘日，殺清兵萬計。而泗城兵已達臨安，川南兵侵騰越、大理，定國三面受敵。可望又遣人齎手書，招諸將帥，言：「已受王封，視親王，恩寵無比，諸將降者皆得予厚爵，非他降將比，惟定國一人不赦。」劉文秀之子及馬維興、馬寶等皆為所訹，先後舉兵降。定國軍大潰，乃退師，奉上奔永昌。追兵益至，定國奉上奔緬甸。上至緬甸，定國自出收兵。緬甸人叛，逼上，送詣吳三桂所。三桂犯順，上崩於雲南府。是日，烈風黑霧大集，飄屋瓦翔空如鳥，滿、漢兵十餘萬皆震悼悲號。三桂殺數百人乃定。定國聞變，還兵至緬甸，已無及，因縞素髮哀。定國披發徒跣，號踴搶地，吐血數升。遂殺妻子，焚輜重，舉兵攻緬甸，屠之。率其軍居徼外，兩年，憤恚嘔血卒。

李來亨，始以降附功授總兵官都督同知，既而封□□侯。永曆五年，高必正率黨守素、賀錦及來亨，自黔走蜀，為孫可望所遮殺，獨來亨力戰得脫。必正諸軍受並於可望，良久或逸去，皆依來亨。來亨所部尚數萬人，自黔東北走入巴、歸間。
王光興者，與其兄光昌皆起群盜。崇禎十二年降於熊文燦。已，隨鄖撫王夢尹守襄陽，屢戰有功。襄陽陷，光昌兄弟與荊西道徐啟元死守鄖陽。李自成攻圍浹歲，堅守不下，往往挫自成軍。弘光元年，吳三桂以清兵追自成，由漢中東出荊西，三桂馳檄召起元、光昌會師剿賊，光昌困賊圍中，匝兩載，不知南北情形，猝得三桂檄，猶意為大明興復，欣然舉兵赴之。既見三桂，乃知已移明祚，顧弗能前卻，不得已，慟哭剪發，附於清。光興方城守，見光昌陷，遂率其軍走屯房縣，依山自固，與清所遣守鄖者相持十餘年，大小百戰，不下。上即位於粵，遣間使齎表詣行在，特敕授光興總兵官都督同知，封南漳伯。光興孤軍懸漢北，拒戰益苦，糧鹽布縷無所取給，時往來鄖、襄、荊、夔間，攻下州縣就食之。南至夷陵，迎大學士文安之、侍讀黃燦督理其軍。已而劉體淳、郝永忠先後自湖南來，永曆六年，來亨間關亦至，遂與光興連砦相犄角。巴、巫之間，萬嶺插天，中有僻壤曰九蓮坪，來亨據之，大起營舍，建帥府其上，稍招居民與士卒雜處。光興屯江南，永忠、體淳屯其西。安之既薨，燦亦卒，群帥推僉都御史毛壽登監督聯絡，遙稟正朔。
孫可望既叛降，上居雲南，李定國遣使間道四出聯絡諸故將，來亨亦遣使詣定國相結納，定國報饋殷勤，承製晉來亨、光興、體淳、永忠爵，皆上公。來亨等勢稍振。屯耕山田，歲收麥粟草綿，供糧食衣履。亦私遣人市鹽鐵。荊西居民，或與往來市販，來亨等亦不奪掠，惟截長江邀抄清官吏歸帑及遠商。間四出，剽殺南漳、房、竹及夔東鄙。清楚、蜀守將不能禦。居數年，定國敗，清人宣上凶問，以招來亨等，來亨不應。方會諸帥，議求宗室輔立之，而光興意移，密遣人詣清乞降。光興久據荊西，來亨等皆以殘餘遠附，居久之，勢出光興上，主客不相浹；而安之、燦先後物故，壽登庸誕無忠義誌，不能輯和諸將，顧潛有乞活心，故慫恿光興叛眾納款，而來亨之勢孤矣。光興自崇禎十六年來，未嘗一由朝廷鼓勵，轉戰寇虜間垂二十年，天下想望其氣義，晚節不終，以速李來亨之敗，故聞者莫不惋惜之！
光興既降，清遂大舉兵攻西山。癸酉春，清楚督張長庚自夷陵進，蜀將李國英自夔門夾攻之。楚兵入九蓮坪，來亨退據山砦，清兵不能進，來亨盡誘其兵入，乃使其兵剃髮雜負販中，入清兵營，良久，盡得其虛實，來亨自砦發兵下攻。清兵方迎戰，頃，清營中忽揭大旗，號呼起，火發，爇營舍。清兵亂，來亨縱兵乘之，清兵大潰，殺傷萬計。長庚走保夷陵，蜀兵亦為郝永忠所敗，楚、蜀震動。清乃遣□兵數萬，分從楚、蜀逼諸砦，立壘圍困之，盡起楚、蜀丁夫，挽糧赴軍為持久計。來亨屢下砦索戰，皆堅壁不應，來亨乃窘。甲辰春，蜀兵攻體淳、永忠，皆陷之下。體淳、永忠死，來亨糧亦瀕絕。而清兵督挽運，丁夫死者積崖穀，益峻法驅裏民，三千里外詣軍負挽，披蓑笠，緣絕巘峭壁，蟻行延綿，彌望不絕。來亨知不能久存，會諸將飲，大哭，分遣逃散。來亨母老矣，其中表舅有為清將者，曾招來亨降，不應。至是，乃遺書以其母托之，遂舉火焚砦，與妻子親信投火中死。
來亨部凡三萬餘人，來亨死，或死或逸去，就俘執者百五十人而已。餘眾散入秦、蜀山中，不知所終。來亨敗沒，中原無寸土一民為明者，惟諸鄭屯海外。
郝永忠者，李自成別部之偏校也。初為賊大旗手，號郝搖旗，未有名。既降於何騰蛟，易其字曰遙期。已而思文皇帝賜名永忠。永忠當李自成之殪也，殺其主將而奪其室，故李、高諸部惡之。永忠無所容，傾心附騰蛟以自安，騰蛟深委信之。有眾萬人，馬三千匹，騰蛟厚給其糈。李、高諸部渡江而北，永忠留長沙，騰蛟為題授總兵官都督同知，為援剿右部，張先壁為左部。
隆武二年，思文皇帝惡鄭芝龍，欲出楚甚，日促騰蛟迎蹕。騰蛟固無迎意，姑遣永忠名扈蹕，發衡州，稱取道郴州趨贛，騰蛟密喻意，令勿必往。永忠至衡州，趑趄不進，為暴於衡、郴間，凡三閱月而始達郴。思文皇帝凶問已至，永忠遂返兵。聞桂陽州之險，趨據之。州人畏其暴掠，城守不納，永忠攻破之，屠其城，磔殺前羅平知州夏九庚，流血染衢，嬰兒婦女無免者。騰蛟不問，復為榜數桂陽士民之罪，為永忠飾惡。永忠益無所戢。
永曆元年，湖南陷，永忠躪入桂林。上在桂林，騰蛟為請封，遂封南安侯。金州陷，盧鼎、焦璉東西支守，永忠遽返兵大掠殺，走柳州去。明年，陳友龍復黎、靖、武、寶，將出長沙，騰蛟以私憾嗾永忠攻之，楚西南千里間，掠殺幾空。永忠從無一矢功，惟殘毀內地，屠士民，尤為諸將所惡。給事中金堡請因人心之公憤，下詔討之，朝廷既不能用，而憚騰蛟之護愛之也，為下詔切責堡。已而騰蛟陷沒，永忠遂自為軍，奏報皆絕。
永曆四年，掠武岡西走，自沅鎮益北，達楚、蜀界，會劉體淳於荊西。體淳雖雅惡永忠，而以孤懸，故相倚。已而北出房、竹，至南漳，野掠而食，轉徙無恆。永曆十一年，馳入襄陽，城中□守者驚走，留一日。清援兵至，復退入南漳山中。清盛兵扼鄖、襄，永忠、體淳不能出，食且絕，復南會李來亨、王光興，結砦於巴、巫之西山。壬寅，王光興降清，清大發兵楚、蜀，夾攻之，永忠敗死。

晏清，字玄洲，湖廣黃岡人，中萬曆己未進士。寬和樸易，不立皦之名，而獨操不亂。釋褐，授吳江知縣，以廉能上最，擢吏部驗封司主事。天啟間，忤魏忠賢，削籍歸裏。崇禎初，用原官起用。時諸以忤璫去者，皆競起驟登清顯，而清高臥不赴召，徘徊十餘年。征旨屢下，乃起。曆驗封司郎中，資望最深，應主銓政。
吳昌時者，當清令吳江時，以諸生為清所拔賞。及是，因周延儒結太監王化民，躐入吏部，遽掌銓政，居清上。忌清雅望，畏物論之不容也，輒用年例，奏遷清為廣東鹽法道僉事。清在吏部十八年矣，即外遷，亦當得副使。昌時欲重抑之，才改五品，清顧夷然安之。昌時誅，廷論欲召清，清居嶺外兩載，未嘗通一函於燕邸，遂不得召。弘光元年，量擢尚寶司卿，隆武二年，再遷太僕寺卿，皆不赴。時江、黃淪陷，清解官僑寓海北，翱翔無宦情。
上即位，擢吏部左侍郎，辭不至。已而李成棟破廣東，清避地潯南，上在南寧，擢吏部尚書，敦趨入陛見，以足疾不能朝請，力辭。上益向用之，特旨免朝參，專理銓務。不獲辭，乃受事。清恬淡簡易，以病不見客，門無私謁，行在翕然推重。吳貞毓以主事躐吏部侍郎，趨權利，深忌清，而無能與競，乃自請視師嶺上，去。時江、楚避難出者，爭稱起義求進，屐履相接，牘滿公車，朝廷無能辨。清知其誕，為分別用舍，群不逞者皆快快造蜚語，謂吏部懸榜，有「『破家起義、全發效節』八字，見之令人慾噦」語。貞毓倡言：「如此則流傳江、楚，解散人心，為禍不小！」以搖動清。然清實無此語，而公清為端士所推重，貞毓無能如何也。銓郎施兆征頗通苞苴，扞格清所為，清以持重沮抑之。兆征斂而改節。
永曆四年，吳貞毓為戶部尚書，與王化澄相表裏以逼清。清屢乞骸骨疏上，猶未許。會詔獄起，清諫不聽，遂移病不起，拜表即行。居潯州，未幾，卒。年七十有三。子霱明。
霱明，字雲章。少以文名於楚，思致韶令，與麻城曹胤昌相頡頏。尤工為詩，清茂有遠致。兩赴鄉舉，未第，補貢，隨父宦嶺外。永曆二年，授太常寺博士。四年，進儀製司郎中。安雅遠權勢，僦庵居，閉戶讀書，非朝參不出。扈蹕至梧州，病卒。
上之立也，朝廷草創，文物簡略，詔令鮮所緣飾，間關楚、粵，侍從零落。及幸肇慶，四方收復頻仍，人士稍集。瞿式耜留守桂林，尤加意延恤，一當品藻，即予奏薦。操觚勝流，日以賓集。安慶錢秉鐙詩體整健，宜興李來年少善組飾，皆授庶吉士。蘇州汪郊，吳中宿學也，官吏部主事。三原溫溥知強識有才思，官禮部員外。而楚士之以文名者，則霱明與孝感彭焱稱焉。焱思致明敏，工行草書，官兵部郎中。其制誥撰文，則編修安福王華玉、中書舍人吳縣吳其雷、禮部主事休寧吳霖、待詔仁和姚端，亦皆彬彬焉。華玉晚歸隱，注《易》。其雷擢兵科給事中，監桂林軍，桂林陷，不知所終，或曰歿於陣。霖改給事中，為孫可望所殺。
黃奇遇，字□□，廣東東莞人。中崇禎戊辰進士，選庶吉士、改編修，曆官少詹事。上即位於肇慶，召用未赴。時廣東諸薦紳何吾騶、黃士俊、李覺斯、葉承裕、郭之奇、曾道唯與蘇觀生比，立唐王聿𨮁，詡擁戴功，盡力西犯。及清兵猝至，城門不守，唐王見殺，觀生殪，諸擁戴者皆驚靡，就李成棟乞降。所不與觀生比者，虜至，亦遁海澨不屈。然廣州仕宦林立，能自立節概者惟奇遇與大學士陳子壯、春坊張家玉、簡討陳世傑、副使黃公輔、推官陳子升、舉人黃維璟而已。成棟駐廣兩載，子壯、家玉皆殉難，購捕奇遇頗急。郭之奇與同井裏，鄉會試皆齊年，忌奇遇異己，欲思陷之，奇遇因匿海島，得免。
永曆三年，成棟反正，上幸肇慶，乃召奇遇，擢詹事府詹事，禮部左侍郎，掌部事，充經筵講官。奇遇端和凝重，進止有度，為上所優禮。時江、楚漸次收復，所在以捷告。有張充美者自吳來，偽作吳三桂奏，言舉三秦反正迎駕。姜襄起兵大同，已敗沒矣。一妄男子自言從大同來，偽作襄血疏求援。又或投疏，易名姓，稱常州蔣拱宸舉義復東吳者。朝廷遂詫，謂旦夕奏廓清。馬吉翔首為導諛，修鹵簿，備法駕。戚畹王維恭、債帥侯性、嚴雲從，輒矜豪侈。李元胤以將家子宮環衛，軍中故有樂部。吉翔與諸戚弁日酣歌縱飲，卿貳台省稍相師師，中夜炬燭相望，識者為之寒心。奇遇進講《孟子》「禹惡旨酒」義，極言酒之為害，能令人忘大憂而致大患。禹為司空之日，值時雍之世，及為天子，文教敷於四海，猶凜凜於杯酌之間，不忍釋其「三過」之勞。後世得此意者，惟晉陶侃，是以能再造晉室，底定江東，而懷、湣之仇尚未能復，雒、秦之都尚未能返，若欲以狂歌痛飲，而坐收匡亂救亡之功，亦必不可得之數矣。上知奇遇意，屢為稱善。明年，晉禮部尚書，經筵如故。郭之奇亦以杜永和薦，且入矣，而畏奇遇。永和出師守嶺，之奇乃隨之赴闕。時詔選庶吉士，令三品以上，各薦主事，以下由科貢出身有文行未從賊虜者一人就試。奇遇以黃維璟素節無虧，文名夙著，應詔薦上。之奇因與兵部侍郎萬翱謀，蠱杜永和，言奇遇得維璟賄，翱與永和交章參奇遇。奇遇抗疏辯，事得直。永和愧，引罪去，而之奇弗自懲也，日思奪奇遇席，由此大拜。王化澄亦畏奇遇之入直而軋己，與之奇、翱比，求以逐奇遇益亟。奇遇恥與爭，三疏乞骸骨歸。未逾年，廣東再陷，奇遇走海上，不知所終。
黃公輔，新會人，中天啟壬戌進士，曆仕至分守下湖南道參政兼副使。廉介慈慎，長、寶人感其德政，至今不衰。以不合於巡按御史，謝病歸。永曆三年，以清節不染召，擢刑部左侍郎，掌部事。公輔已老，無仕宦情，特欲一陛見抒懷抱而已。居數月，乞骸骨歸，未幾，病卒。
陳世傑，字忝生，南海人。中崇禎庚辰進士，授中書舍人，請假歸裏。永曆三年，以抗節召見，改翰林院編修。已，擢左春坊左庶子，與蔡之俊同充日講官。世傑樸直，不以才著。稍遷國子監司業，行祭酒事。見時事日詘，遂謝病歸隱海上，不知所終。
之俊，湖廣江夏人，字彥伯。中崇禎己卯鄉舉。以中書會曆參何騰蛟、瞿式耜軍事，與守桂林有功。式耜齎遣至南寧迎駕，奏對稱旨，改翰林院編修，充日講官，擢右春坊右庶子。與丁時魁同里，相厚善。時魁下詔獄，給事中朱士鯤奏之俊為時魁黨，不報。之俊因謝病去，隱西寧山中。未幾，病卒。
劉遠生，初名廣胤，以字行，陝西富平人，別號同庵。少與弟湘客以文章氣誼名三秦間。已乃出遊燕都，傾動京邑。而遠生以端重誠愨，尤為人士所推重，應鄉貢，入太學，授贛州通判。
崇禎十七年，張獻忠南寇，東陷吉安，西陷郴，遊騎涉贛境。贛撫林一柱檄遠生監軍禦之。遠生故便騎射，習行伍，調措得宜，將士用命，贛境以寧。已而進軍，收復吉、郴諸屬縣，遠生功最，以績聞。會北都陷，未敘。弘光元年，以前功擢兵部職方司主事，讚畫南贛軍務。李永茂撫虔，尤相器重。既而萬元吉督師吉、贛，永茂遷兵部侍郎去，遠生由監軍道副使擢巡撫南贛僉都御史，與元吉守贛。大小數十戰，城守三月。遠生出沒矢石間，身先士卒，援絕糧盡，城陷，督親兵巷戰，遂見執。清巡撫李秉元誘之降，遠生不與交一語。秉元囚之於獄，獄吏見遠生長者，尤欽重之。釋械係，恣其客吏往來候問。遠生故多養死士，得其心，至是，密為布置關津，從獄中引遠生逸出。間行達廣東，發猶未剃。會上即位於肇慶，陛見，將擬用，上遽西幸，遂從駕至桂林。
上至武岡，遠生惡劉承胤，不入，與瞿式耜協守桂林。上在南寧，遠生陛見，授刑部左侍郎，隨上幸肇慶。遠生熟諳典章，朝廷草創，一切未馴雅者，遠生皆議正之。器宇開亮，與人無回護。所至輒為諸武帥所慕重。吳貞毓誘李成棟迎駕居廣州，中外疑洶，遠生奉命犒師，與成棟語，成棟慚懼，乃止。永曆三年，遷兵部尚書，提督京營戎政，與大學士嚴起恆、給事中金堡議，為上開武備庫，節用儲餉，招練禁旅，奉上親征出楚，督諸將為死戰計。是年十月朔，上為下詔親征，遠生日夜規措，稍有緒，馬吉翔忌之，通內豎夏國祥，頻以太后旨取庫金他用，起恆力爭之不得，事遂漸寢。
永曆四年正月，南雄陷，馬吉翔怵上西奔，杜永和請留駕。上疑懼，遣遠生及堡馳諭永和。遠生冒風濤，衝亂軍，以輕舸至廣州致命；歸而奏言：「永和奉詔，固不敢阻留陛下行止，但涕泣為臣言：『上西去，則竟棄廣東，付之還虜，諸忠義士隨成棟反正者，亦付之還虜，令其殺戮，為皇上畫此謀者，亦何其慘也？』臣聞其言，側然無以對。今或請兩宮暫移梧州，而車駕暫留，號召援兵，永和他日之必不敢阻駕，臣請以首領任之。」上聞其奏，欲勿行，而夏國祥遽奉慈聖步輦，待於行宮門外，傳懿旨，促上登舟矣。
上至梧州，詔獄起，湘客逮問，群不逞嫉遠生甚，而遠生素行敦重，勿能伺其短隙者，故免於難。然浮沈怨忌間，無能復自效見。乃自請出，催桂林諸將兵出楚，得敕遣之。遠生至桂林，居兩月，桂林陷。遠生走匿靈川山中，茅憍布衣，與弟湘客洎中書舍人管嗣裘、兵部主事朱昌時，悲吟唱和。孔有德聞其名，欲招致之，遠生益匿瑤中，得脫。永曆六年，李定國攻復桂林，遠生就見之。定國以專征自大，倨見文武舊臣，遠生至，肅然起迎，遠生與抗禮，無所詘。從容勸定國盡忠戴上，定國尤欽信焉。定國下湖南，留遠生守桂林，激厲士兵，控扼平柳，捍清全、線、馬三將之兵，屢擊卻之。定國戰於衡州，不利，線國安乘勝復拔桂林，遠生退入谿峒。憂恚成疾，卒。
湘客，字客生，別號端星。少為名諸生，博浹治古文詞，尤工為詩，楷草書皆入能品。壯遊燕、吳，交四方搢紳人士，諳習朝廷典故。陝西陷賊，湘客辟亂出。兄遠生，官於贛，遂依以居。慷慨有當世誌，為贛撫李永茂所器賞。隆武中，薦於朝，授汀州府推官，考選，擢山西道御史。閩陷，走廣東。上踐祚，湘客與擁戴，李永茂疏薦湘客為三秦人望，可大用。王坤惡其不謁己，假御筆抹斥之。永茂怒，致仕去。瞿式耜尤重湘客才，奏改翰林院編修，充日講官。坤復阻之，為輟日講。
上自桂林出全州，劉承胤以兵入見。馬吉翔與相比黨。承胤奏請封吉翔及郭承昊、嚴雲從伯爵，御史毛壽登疏論之。侍講周鼎瀚，故與王坤交善，與湘客有隙，乃謂承胤曰：「壽登疏，湘客所草也。湘客與諸台省在外謂公為董卓。」承胤怒，奏：「給事中萬六吉、御史吳德操及湘客、壽登號四虎，把持國政，裁損功臣。」矯旨縛之闕下，將杖之，廷臣跪救，不釋；承胤佯跪伏求免，乃釋之，湘客落職。時承胤欲邀上幸武岡，湘客與瞿式耜言：「上宜返蹕桂林，中制粵、楚。」式耜馳疏，諫上西行。承胤怒，湘客係罷，而上遂決入武岡，在廷無敢止者。
湘客既斥，避兵居柳州。承胤降，上奔柳，乃復湘客職。敕往桂協讚留守軍務。上幸桂，進中允。郝永忠潰掠桂林，上幸南寧，敕湘客返桂，安撫亂亡，募義餉，讚戰守。湘客殫力與式耜為死守計，桂、平、全皆底定。及廣東反正，上出肇慶，湘客入見，擢侍讀學士。朱天麟、王化澄以湘客非科目，不當入內製，忌摘之。湘客不自安，請外除，遂用前御史積資，改都察院僉都御史，協理院事，與都御史袁彭年秉憲綱，裁正冒濫，奏汰錢匡、呂爾璵出台。匡、爾璵皆因馬吉翔進，吉翔故怨湘客，至是益甚，遂日為蜚語，稱湘客與彭年結科臣丁時魁、金堡、蒙正發，結黨把持。流傳宮中，慈聖太后信而惡之。
永曆四年，上奔梧州，吳貞毓等奉吉翔意，率群不逞交參湘客、堡、時魁、正發，遂逮，下錦衣獄掠治之，革職胥靡論。湘客出獄，無所歸，客桂林。遠生奉敕至，因依以處。數月，桂林陷，丁時魁降，邀湘客出，湘客不應，匿緇流中，因剃鬚髮，得免。李定國復桂林，遠生赴之，湘客以曾與金堡議，不與孫可望王封，疑，不見定國。定國顧往往就遠生問湘客、堡甚摯。其後桂林再陷，遠生卒於瑤中，湘客崎嶇葬遠生，匿賀縣山中。未幾，亦卒。
管嗣裘，字冶仲，湖廣衡陽人。少英爽有文名，諳壬遁象緯。中崇禎壬午鄉舉。張獻忠陷衡州，購索人士充偽吏，嗣裘走匿深山，獻忠促令捕殺之，其兄嗣箕為應捕代死。會獻忠去，得免。已而遊廣東，故與蘇觀生善。及是，遇觀生於廣州。觀生立唐王聿𨮁，授嗣裘給事中。嗣裘竄匿優人舍中，得不拜偽命，遂遁歸南嶽，與行人王夫之舉義兵於衡山。戰敗軍潰，走行在，授中書舍人，奉敕至平樂。廣西陷，匿靈川山中。冬月，負敗絮，采苦菜以食。與劉遠生、劉湘客、朱昌時行吟谿峒中，以死自誓。
李定國復桂林，招遠生洎嗣裘、昌時出，尤優禮之。嗣裘見定國赤心不隨孫可望為僭逆，曲說定國決策迎駕，定國亦委意焉。居軍中，與議機務。定國之東攻肇慶也，孫可望遣使羈廉之，定國亦以孤軍外懸，所向未利，難即與可望亢，遂姑通好。可望故用張獻忠七疊篆印，定國承製鑄印給將吏。嗣裘諫，令皆反九疊。至是仍銷九疊印，復七疊。嗣裘日慫恿定國，遣使興隆（安隆）候駕，定國猶豫未遣。嗣裘大恚曰：「吾立身十餘年，濱死者數四，豈更從人作賊耶！」棄定國軍去，將祝髮為浮屠。至修仁，不知所終。
朱昌時，字若木，直隸廣平人。父□□，為沅州判官。清兵至，城守，被擒不屈，遂遇害。昌時早為諸生，稍通吟詠。隆武中，大學士路振飛與昌時同里閈相知聞，薦授推官。
永曆元年，擢兵部主事。丁艱，居桂林。築草舍於靈川山中，讀書自適。桂林陷，御史吳德操、給事中丁時魁、待詔姚端皆降，為孔有德所贍禮。昌時深匿不出，並日而食，以死自誓。李定國復桂林，昌時同劉遠生守桂林。桂林復陷，益走瑤中，憤恚，饑病以卒。

張家玉，字子元，廣東東莞人。年甫十九，中崇禎癸未進士。改庶吉士，卓犖不隨時俯仰。北都陷，家玉衣斬衰，哭思宗皇帝於東華門，扣額搶地，血出被麵，宛轉號啼不能起。賊守者義之，縱之逸，遂南奔歸裏。思文皇帝立於閩，以薦召見。上素重其節概，奏對尤稱旨，授翰林院編修，兼吏、戶、兵三科給事中，為御營讚畫。俄奉使至廣東，未復命，閩陷，家居。蘇觀生立唐王聿𨮁，要家玉同事，不聽。
上自肇慶以左中允召，家玉乃拜命。道阻未赴。李成棟陷廣州，家玉毀家招義兵，據東莞，與陳子壯相應。清巡撫王芋，當崇禎末，曆官僉都御史，與家玉舊相知聞，至是，遣書敦勸家玉剃髮出降。略云：「楊子為我，拔一毛而利天下不為，軻也譏之。先生何愛一毛而不以利宗族鄉黨耶？」家玉得書大罵曰：「老賊不死，乃敢侮孟子！」因答書責之曰：「兩都繼陷，三君蒙恤，玉謂公為國大臣，必久已死，而尚存乎？公豈不聞哭先帝於賊廷者為誰？而今欲以淫詞汙君子之耳哉！」芋大怒，遣兵攻之，家玉扼險拒戰，相持數□，芋益兵大至，家玉騎馬督陣，過水次，馬驚，墜水死。義軍驚潰。芋進兵屠之，餘眾走入海。
永曆二年，廣東反正，家玉弟以事聞，詔贈家玉詹事府少詹事、兵部侍郎，諡文烈。家玉詩材亢爽，於軍中作《悲憤詩》百餘首，其弟梓行之，有云：「真同喪狗生無賴，縱比流螢死有光！」其志操可睹矣！
張同敞，別號別山，湖廣江陵人，故大學士居正之曾孫也。少超雋，尚忠義。為諸生，有文名。工詩歌，悲壯開朗，不為近今之調。善行草及八分書。崇禎三年，上方崇綜核，追錄居正功，復其蔭。同敞意在科舉，遲回未就。久之，乃應詔出補中書舍人。崇禎十五年，奉敕戒諭楚、蜀宗藩，未復命，而北都陷。同敞奉哀詔，哭踴絕食者數日。自以世受國恩，而蒙先皇帝祓濯家世，恩紀尤重，遂冠白網巾，衣布素，撤音樂，以終其身。所領朝參牙牌，佩之出使，未及繳，至是，中朝典物淪沒，惟同敞牙牌獨存，乃為庋閣懸奉之，每旦必鞠躬修敬焉。
弘光中，自以視居喪禮，不入朝。荊土陷賊，漂泊江湖間。思文皇帝立，乃就閩陛見，復追錄居正邊功，改錦衣衛指揮使，非其好也，以不欲沒祖功姑就之。奉敕使湖南。閩陷，謁上於全州，隨駕入武岡，惡馬吉翔、郭承昊，恥與同列，復就中書班改編修，充誥敕撰文官，擢侍講。不合於劉承胤，奉敕出寓靖、黔間。永曆三年春，崎嶇達桂林。會何騰蛟敗沒於湘潭，楚師驚潰，入廣西，依何文瑞，文瑞不能禮。上命瞿式耜兼督楚師，式耜奏薦同敞忠勇，負宿望，當任以楚事。乃以少詹事兼兵部右侍郎，督師復楚。同敞至性過人，局度恢廓，每鼓厲諸將，輒流涕被麵，諸將翕然欽感之。楚西諸帥馬進忠等，皆奉節制。同敞盡瘁行間，身無餘衣，廚無兼肉，尤為諸武人所重。
永曆四年春，督諸軍下全州，復東安，圍永州，糧不繼而退。朝廷自失騰蛟，經理錯亂，散遣監督，事權不一。何文瑞以故督子仍督滇旅。朱嗣敏以御史擢僉都，監曹誌建軍。萬年策以僉事自請纓，擢兵部侍郎，督王、馬營。馬進忠又自以意請毛壽登為其軍督。唐諴、吳李芳皆居喪墨絰，用翰林兼部院銜，分督馬進忠、王進才軍。猥遝倚附，諸將尤輕狎之。同敞亦為所搖擲，莫能自行其志。每午夜，秉燭起，欷歔悲吟以寄意。永曆四年春，大學士嚴起恆奏：「何文瑞忠勳之裔，年少文弱，當令讀書史館，為皇上親臣，不宜遣親戎行，當舉楚事一委之張同敞，則於國家大計與篤念世臣之恩，並行不悖。」上乃解文瑞兵柄，一付同敞。然所督者滇楊及馬養麟而已。
同敞行視嚴關，與胡一青議守桂之策。阻要害，樹柵立壘，以待馬進忠之東。方圖進取，會梧州詔獄起，同敞疏言：「朝廷方在危迫，不宜用北寺獄拷掠言官。」王化澄怒，擬旨答云：「詔獄廷杖，祖宗舊制。爾獨不念爾祖居正之杖鄒元標乎？」同敞大恚，以辱詆其祖，抗疏伸理，尤為化澄所恨。會於元曄自楚西來，詣闕求督楚師，化澄遽擢元曄兵部尚書兼副都御史，盡督王、馬、滇、楊之兵，以奪同敞權。元曄者，故大學士慎行之孫，昏耄猥墨，尤為物論所不齒。既至桂林，飾女以嫁趙印選，印選遂擁之為軍主，與同敞抗，減胡一青軍食，嚴關守軍皆餒。一青退屯大榕江。清孔有德來攻，印選不援，一青孤軍潰，印選遽攜帑走。有德進兵，薄桂林，同敞單騎麾兵，兵皆騖散不聽。同敞馳入城，見瞿式耜曰：「同敞不死於陣者，為不欲曖昧自斃耳。願與先生同死城中。」式耜起，執其手曰：「吾固死此，正待君爾。」乃秉燭行酒，各賦絕命詩。是夕有德屯兵城西北，火光燭城中，城門無守者。同敞據枕酣臥，鼾聲如雷。黎明起，與式耜沐櫛整冠服，坐署中。從者皆散。清兵入，被執，見有德。同敞瞋目戟手向有德曰：「麾下從毛將軍起海上，受朝廷恩命，官三品。今國且垂亡，吾以麾下為久死矣，而尚存耶？或者吾殆見鬼乎！」有德大怒，命壯士曳之仆地，捶之，折一臂，一目突出。同敞大呼曰：「叛國賊，速殺我！國士不可辱也！」有德知不可屈，命曳之出，與式耜同係。有德遣降吏彭而述、王三元來勸降，式耜言：「四世受國恩，為朝廷大臣，但祈一死，必無降義！」同敞曰：「先生奈何以此與戴犬豕頭人語，迅雷豈為蟄蟲設耶！」係間，與式耜唱和詩各十餘首，流傳人間，金堡集而行之。
居旬日，有德復召之。入，置酒與飲，餚肉置地，鋪氈命坐。同敞植立不揖，以足蹴肉傾之，曰：「此犬豕食，何汙吾目！」有德令置繩床食案，同敞不肯就坐，曰：「囚首短衣，豈飲食時耶！」有德命取巾衫與之，同敞正冠整襟，向有德揖稱謝。有德曰：「汝固不揖我，而今何揖也？」同敞曰：「麾下惠我以冠服，我將服之以死，上見先皇帝於在天，下見先人於九原。麾下真善我死者，吾知己也，故揖謝。」乃就坐，舉酒屬式耜曰：「先生且強飲，座中孰為□□，□□皆我中國文武衣冠吏士，特一念之差，遂成□□。使孔參戎一轉念，庸詎不可同為社稷死乎！」有德目攝之。明日，遂遇害。桂林不見雪者十五年矣，同敞臨刑之日，雪霰雜下，林岫皆白，雷電交作。同敞顧謂式耜曰：「此豈非先生及敞乎！」式耜笑而頷之。同敞姿幹清偉，目灼灼光出睫外，言笑軒爽，文筆遒勁。給事中陳泰來殉難於閩，家人避難楚西瑤峒，遊兵或擾之，同敞大書其門曰：「忠臣孝子之家，烈風雷雨且將聽命，而況人乎！」擲筆顧坐客曰：「此志氣之必然，無足疑者！吾輩死，當有以驗之。」其刑也，果如其言，致雷雪之異焉。同敞晚生一子，方在褓，桂林陷，不知所之。
朱嗣敏，字兼五，直隸懷寧人。頗工詩，善行書，以諸生參江督呂大器軍謀，用功貢，授衡陽教諭。中湖廣丙戌鄉舉。嚴起恆奏授中書舍人，曆粵、楚軍中，改御史，監焦璉、曹誌建軍，擢僉都御史。方受命，桂平陷。上奔南寧，嗣敏崎嶇走賀縣，入誌建軍中，鼓厲誌建固守不降。未幾，以疾卒。
嗣敏文辯有餘，非軍旅才，其為監督也，坐嘯而已。顧守正不弇阿於強帥，張同敞重之。
萬年策，字獻之，貴州平溪人。以鄉舉任鄖陽府同知，守鄖有功，擢監軍僉事。丁憂歸裏。年策曆官疆場，與馬進忠相知聞。及進忠湘潭衄，退屯武、靖間，年策赴之。進忠自失何騰蛟，無所推承，意年策習行伍，可與共事，年策亦歆然自任。入見行在，自請督楚師。朝廷意其能得王、馬諸軍要領，遽擢兵部侍郎兼副都御史，賜尚方劍，出。
年策既無殊才，抑老矣，不能馳驅。奉命，至靖州，進忠屯新寧，與相左。清兵猝至，驚遁歸裏。凡自何騰蛟沒後，楚兵星散，請纓監督者凡十餘人，皆無一兵可將，求附於諸將，寓食而已。其自以起義召募成軍者，惟劉季礦、揭重熙。
揭重熙，字祝萬，江西臨川人。早歲文思敏贍，與同邑陳際泰齊名。以五經應鄉會舉，中崇禎丁丑進士，官主事。弘光中，撫、建、汀、贛之閻、王、宋三姓，據簾子洞，倚山為寇，張肯堂、李永茂剿撫之，未定。隆武元年，江西陷，重熙乃誘令歸正，為義軍以抗清兵。以事上聞，授重熙僉都御史，督江、福義旅。重熙以便宜授諸渠帥劄官，遂據撫州。
金聲桓反正，檄重熙解兵。重熙姑令退屯山中。聲桓之自贛歸守南昌也，留劉一鵬守撫、建相接應。既而清兵圍合，一鵬不能赴援。南昌陷，一鵬棄撫州走，就重熙於山寨。重熙收輯之，與義軍合。出攻臨川、永豐、興國。迭有收復，未能守也。重熙間道入奏，詔加兵部侍郎，便宜行事。軍既孤懸，莫與策應，兵冗糧絕，眾漸離散。清兵四面來攻，大敗，兵潰衄，重熙遂遇害。
劉季礦，字安世，江西吉水人。大學士劉同升之子也。隆武中，以貢授翰林院待詔。歸裏。吉安陷，季礦走湖南，謁上於武岡，改簡討，尋擢中允，與周鼎瀚不合，觸劉承胤、馬吉翔怒，有旨謫外，季礦遂請終製。已乃奉敕復原銜，兼僉都御史，聯絡江、楚義旅，墨縗行事。季礦誌節清峻，高自標舉。故娶李元鼎女，元鼎降清，季礦遂出其妻。顧年少喜功名，無持重意。輕何騰蛟，與不相下。銜敕，間道走衡、永，所至慕義者津送之。至酃縣，遂糾眾起，號召響應，復酃、茶陵、興寧、永興、常寧諸縣，以便宜鑄小印如拇大，輒授副總兵、職方主事以下文武吏及郡邑守令。頗不擇人而授，漸失物望。何騰蛟厭而裁抑之。
永曆三年春，騰蛟敗沒，江西再陷，季礦所統義兵多駭散。堵胤錫標將彭嵩年、向文明及金聲桓部將蓋遇時，屯聚郴、韶間，季礦收撫之，尚未能得其要領。南至韶州，將入見，朝廷以其陳請繁疊，薄之不召，以兵部侍郎仍兼原銜，出圖江、楚。帥標兵數百人，至黃埠司，民變起，圍季礦，兵潰敗，遂遇害。
季礦兄伯欽、仲錞，皆清節士也。伯欽字安期，尤敦長者行，仕至太僕少卿。以不剃髮，為清吏所執，係南昌獄，不屈。久之釋歸，卒。仲錞字安禮，舉於鄉，亢節不仕清，隱於梅川。
吉安人士慕文山遺烈，不肯屈節者比肩相屑。諸劉而外，有廬陵甘永，安福周珝、歐陽霖、陳覯、周鼎瀚之弟鼎泗，皆鄉舉也。甘永字方不，從萬元吉軍中，題授兵科給事中，兵敗走死。周珝字以連，文筆清放，氣致超雋。廬陵舉人黃震象、鼎象兄弟，固捭闔士，南昌陷，遽遣信納款，珝知其實，請於萬元吉、楊廷麟誅之，廷麟不聽，珝拂衣去。震象兄弟果獻城內應。吉安陷，震象必欲殺珝，珝走行在，授行人，不就官，退隱樂昌山中，卒。覯字二止，甘貧砥節，自吉安陷，與妻子訣，寓食攸縣山寺，粗糲不給，或飲水以終日。鼎泗字疇五，授中書舍人，亦未就官，退隱梅川。歐陽霖初名介，字方然，以瀘溪教諭升北流知縣，擢戶科給事中，車駕幸肇慶，請西出桂林，與杜永和廷爭，棄官歸裏，閉戶食貧，不通人事。
周鼎瀚，字浩若，江西安福人。都御史□□之孫也。以蔭官南京刑部主事。家藏書數萬卷，多諸秘本。南曹簡暇，鼎瀚開水閣於秦淮，輦藏書其中，四方人士借讀者皆得就讀，仍為資給之。以是得交遊譽聞。北都陷，思宗皇帝訃至，鼎瀚慟哭投淮水，人吏掖救之，不死。南都陷，走歸裏。
今上立，鼎瀚間關陛見，改翰林院侍講。顧不能自堅，與劉湘客不協，遂附王坤傾湘客。已，為劉承胤所誚擿。復因馬吉翔與承胤比，遽授侍讀學士，進少詹事。時內閣缺員，馬吉翔以意答章奏，不復票擬，直硃批行，時召鼎瀚緣飾文句。鼎瀚即自稱直文淵閣。以是盡失素望，為中外所輕。鼎瀚不自安，請敕聯絡江、楚，帶兵部侍郎銜出。復自署「視師閣部」，為何騰蛟所厭薄。翱翔郴、桂間，號召義兵，瞿式耜疏糾之。鼎瀚不得志，就蓋遇時監督其軍。遇時瞋其亢傲，遂見殺。
鼎瀚夙以誌節風操見重時輩，驅馳思報國，濱死無降清誌。然不諳大體，欲因緣就功名，見嫉，失所而死，聞者莫不惜之。
時有田辟者，字茅公，河南人。中崇禎甲戌進士，官廣東監司。廣東陷，匿韶、郴間，糾義旅，自署「督師閣部」。引兵至桂陽縣境，兵不戢，民稍患苦之。民變，起兵圍辟，遂見殺。

袁彭年，字介眉，別號特邱，湖廣公安人。父中道，萬曆丙辰進士，禮部儀製司郎中，工詩，與兄宏道齊名。彭年亦與兄祈年早立文譽，以製義名家，詩宗北地、信陽，辟為公安詩學者，排詆備至。時武陵楊鶴，子嗣昌，父子好惡相逕庭，議者謂楚人父子喜於相反，亦習氣然也。
彭年中崇禎甲戌進士，授淮安推官，以法鉤致陳啟新，褫衣杖之，啟新恚死。由是名動朝列，以卓異征赴考選。薛國觀惡台省異己，間奏上暫罷考選，徵至者皆授部郎，或補沿邊知縣。明年，上召對廷試進士，授以科道官，考選遂停。彭年授禮部主事，請告歸裏。荊土淪陷，彭年避地江、淮。弘光初，詣闕見，乃改禮科給事中。時楚事方棘，彭年與御史江陵徐養心奏：「恢復大計，根本在楚，乞以前順天巡撫楊鶚督楚、豫軍。」詔從之。而馬士英方向用何騰蛟，中格不行。彭年故以亢直名，既居省中，與陳子龍、吳適、章正宸齊名。時馬士英、阮大鋮尤忌姜曰廣，建安王府中尉朱統𨰥應募上疏，攻曰廣有逆謀，詞連史可法、呂大器、張慎言。彭年上言：「祖制，中尉有奏請，先令長史司具啟，親王參詳可否，然後給批齎奏。若以換授、候考吏部，則與外吏等，應從通政司封進。今何徑何竇，直達御前，微刺顯攻，捕風捉影，陛下宜加禁戢。臣，禮垣也，事涉宗藩，皆得執奏。」不聽。馬士英欲以從逆為驅陷東林名，疏莆誅逆。言從逆諸臣，強半是正人君子之流。彭年抄駁，言：「從逆姓名，傳播不一，僉人乘間，陽為正人口實，陰為逆黨解嘲，借今日討逆之微詞，為異日翻逆之轉語，不至淆國是而傾善類不已。夫從來善類所歸，間雜匪德，東京盛名，豈無逃死之張儉；元祐錮籍，亦有倖免之元章。二士作朋，管、華分席；七賢寄傲，山、王同列。豈因鄴宮一姓之惡，遂毀銅台全部之音。唯是溫公一信蔡京，而紹述之禍旋起；唐室一進逢吉，而興復之業不終。孔子曰；『君子而不仁者有矣，夫未有小人而仁者也！』今日何獨疑之？」由是為馬、阮所深忌。已而詔錦衣都督馮可宗遣役緝事。彭年上言：「高皇帝時不聞有廠，相傳永樂十八年始立東廠，命內臣主之，此不見正史。後唯萬安行之，一盛於成化，然西廠汪直，逾年輒罷，東廠尚銘，有罪輒斥，當時不得稱純治矣。再盛於正德，則邱聚、穀大用等倚附逆瑾煽虐，釀十六年之禍，天下騷然。三盛於天啟，逆魏之禍，幾危社稷。是廠衛之興廢，而世運之治亂因之。先帝亦嘗任廠衛訪緝矣，乃當時無不營而得之官，有不脛而走之賂，故逃網之方，即從密網之地，作奸之禁，適以資發奸之人。始猶帕儀交際，為人情所有之常，後乃贓賄萬千，成極重難返之勢，豈非以奧援之塗愈秘而專，傳送之津愈曲而費乎？徒使刁風所煽，官長不能行法於胥吏，徒隸可以迫脅其長上，不可不革。」疏入，嚴旨切責，謫浙江按察司照磨。
彭年既廢，翱翔浙、福間，思文皇帝召補原官。閩陷，遂降於清。彭年以伉直鷙擊，負時重望，然挾謀數，工揣持，不能淡於權勢，故死生大節無足取者。李成棟薦之，為清廣東提學副使。閱兩歲，江西反正，舉兵圍贛州，嶺海大震。彭年故楚人，間何騰蛟、堵胤錫漸次復湖南北，彭年與李元胤交善，知成棟有反正意，因慫恿之。成棟召彭年入密室定計，遂決策以廣東歸順。上至肇慶，錄彭年功，擢都察院左都御史，掌院事。彭年嫻典制，喜操切，金堡、丁時魁亦以其素望稍引重之。遂奏請厘綱紀，慎黜陟，重名器，為激厲忠義之用。首疏參朱謀�由宗室徑授僉都，錢匡以金聲桓書辦，無出身履曆，又無尺寸功，呂爾璵假稱舉人，鬻身緹帥，混跡台端，皆非法，宜速黜之。謀�主馬吉翔，匡因緣吉翔，得敕旨，爾璵，吉翔狎客也，彭年故力攻之，以裁吉翔權。疏入，諸躐級用者皆惴恐，匡、爾璵遁去，謀�以出楚催援江軍，得不奪職。彭年既以主持台綱、裁抑恩幸自任，而以意授李成棟，令具密疏攻擊，故上亦薄而忌之。群失職者怨彭年，彭年抑善為推卻，移怨於金堡，故堡斂怨尤深。何吾騶幹李成棟，薦入政府，堡、時魁惡之。吾騶結通政使毛毓祥、給事中李用楫，與堡、時魁相齟齬。彭年與吾騶皆因緣反正功大用，行止略同，冀彭年之援己。彭年恥與吾騶伍，亟思自異，乃疏攻吾騶奏引私人，紊亂國政；吾騶亦訐其把持。李元胤為平之，皆不聽。吾騶稱疾，謝政去。彭年亦不自安，乃以慈母死乞假治喪請。舊制，大臣請治喪者，皆如丁憂例，三年不得銷假。得旨，準假。彭年遂解官，居廣州。彭年母與死者皆中道姬妾，偶有拊摩恩，未嘗受父命令慈養己，於禮當服小功。彭年以忿爭失望，緣飾為引退計，遂為製服如生母，其矯諼類如此。
永曆四年春，南雄陷，上將西奔，彭年入見，懼上西去必有攻己者，乃請敕督元胤軍，援廣州。上既至梧州，吳貞毓等交攻彭年及堡、時魁、劉湘客、蒙正發，疏十餘上。有詔，彭年有反正功，置勿問，而逮堡等下北鎮撫司獄。獄既成，李元胤入見，彭年附元胤至行在，疏言：「臣與四人同罪，不當獨從寬宥，請自詣廷尉服罪。」上優詔答之。彭年返肇慶，是冬，廣東再陷，彭年匿民間，已復出投款，言李成棟脅己反。夤緣得免，歸裏，挾策遊潛、沔，以詩自鳴。未幾，死。梧州之獄，彭年首見攻而獨見原貸，議者謂五人同案，而堡等素節未虧，重罹刑戍，彭年獨以曾為降清，畏之不敢誰何。當國者顛倒至是，欲救危亡，宜不得已。彭年早樹聲望，弘光中，尤以伉直為天下想慕風采，既而隳節貪榮，遂為士大夫所厭憎。瞿式耜、嚴起恆、堵胤錫皆重惡之。彭年知物望不厭，益為喬岸，文過自矜。金堡始以其習知國憲，不畏權幸，獨與交好；既而隨元胤赴闕，要君請罪，既得優旨，施施自得，堡亦自悔其失交。
時有戴國士者，字初士，江西南昌人。中天啟辛酉鄉試第一。頗有文譽，善結納為聲望。解學龍巡撫江西時，降禮與交。學龍以薦黃道周被逮，國士經營其間，因以清流自標榜，馳書四方，迎送賓客，日不暇給，時稱其家為東林茶館。相傳其緘書糨日用麵五升。南昌陷，國士降於清，為辰沅道兵備副使。已見江西反正，湖南恢復，陳友龍兵且壓沅，遂舉沅州歸順。上疏行在，自署銜雲比例部院舉人臣戴國士，奏稱袁彭年為總憲，曹曄為樞部，臣始末視彭年、曄，宜得如二人官。知者莫不笑之，並為彭年愧。內批以朱斥其銜。彭年顧不恤物議，為之護飾，授巡撫偏沅僉都御史。湖北再陷，國士復據沅州，入於清。自言通權變以緩明兵，為清保全土地人民。事覺，為清所殺，沒其家。
洪天擢，號西崖，直隸歙縣人。中崇禎丁丑進士，由部郎升武昌知府，以清剛子惠宜其士民。崇禎末，興國土寇呂瘦子作亂，袁繼咸乎之。餘黨猶蠕動不息，天擢撫慰安插，乃大定。崇禎十七年，擢副使，分巡下江防道。武昌兵寇頻仍，天擢自以恬素，非禦亂才，欲致仕去。已而南都陷，歸路絕，不果。移海南道，駐瓊州。天擢以瓊海阻大洋，謂可粗安，便之。蒞任兩載，楫撫黎、漢，得安堵。隆武中，求崇膴者旦暮九卿，天擢處海外，為安身計，不通請謁，故不遷。
隆武二年，上即位於肇慶，安南請封，給事中李用楫受命往，歸至廉州。清李成棟攻陷海北，用楫走渡瓊州。成棟馳檄招瓊崖降。天擢會用楫，議阻海抗之。用楫對瓊士民大言曰：「今天下已盡去，更為誰守？唯宜早遣納款以全百姓。」用楫方服所賜一品服，天擢怒，攬其玉帶曰：「公此帶出誰所賜，而作此語也？」拉碎之，奮臂批用楫頰。部民噪起，逐用楫。顧用楫以此渡海，走欽州，清兵不至，遂得至南寧，達行在。而天擢阻海守，成棟盛兵來攻，城垂陷。天擢投繯，墜地不死。成棟雅重天擢，調護備至。天擢不能自堅，乃請以降順歸農。成棟留之軍中，未遣歸。既反正，天擢以與謀歸順功，特詔起用，擢吏部左侍郎。天擢素無宦情，又以名節不全，用反正功居卿貳，悒悒不自理。恆稱疾不視事，絕葷酒，閉戶誦佛書。李用楫懷見逐之怨，又畏其揚己海外大言也，每朝會，必以氣淩轢之。天擢積不能忍，顧用楫歎曰：「天擢不幸，求死不得耳！公言天下已盡去，更為誰守，今日已得主公，勉力盡忠，玉帶尚可補也。」用楫赧退，由是恨天擢刺骨。
永曆三年，天擢九乞骸骨，得請，去寓高州。高州守將李明忠驕憤無度，以賄結用楫為兄弟。用楫為之地，遽以無尺寸功加宮保，封恩平伯，因與用楫為腹心交。用楫謂明忠曰：「天擢舊官海外，有異寶，為少宰，復受多金，可襲殺之，我保其無他。」明忠夜發卒攻天擢，殺之，殲其家，童稚無免者；掠其貲，不滿百金。明忠歎曰：「給事第欲報私怨，而使我殺此窮老措大耶！」事露，用楫方與王化澄、吳貞毓比，遂無致詰者。天擢門人武昌鄭古愛欲擊殺用楫於廷，用楫匿免。
曹曄，河南□□人，中崇禎辛未進士，曆官分守蒼梧道按察副使。隆武二年冬，上即位於肇慶，曄與府江道唐紹堯同與擁戴，紹堯擢戶部侍郎，曄僉都御史，巡撫廣西。已而廣東陷，上西幸，留曄守梧州。
永曆元年正月，李成棟遣副將楊大甫、張月自高州進兵來攻。師甫至郊，曄出迎降，檄所屬守令歸附。鬱林知州王華玉、北流知縣歐陽霖抗節不屈，曄遣兵捕之。華玉、霖走南寧，得免。成棟仍留曄署巡撫。已而清遣巡撫耿獻忠至，曄乃客寓廣州，依成棟以居。會成棟反正，曄、獻忠皆不次擢用。獻忠拜工部尚書，曄兵部左侍郎，掌部事。華玉、霖交疏攻之。詔不問。時江、楚、閩、蜀大鎮數十，擁兵殆百萬，四方紳士義民起義者接踵。聞上出肇慶，將度嶺親征，皆踴躍請命，奏報填委。曄才既猥下，又以降吏依成棟，得掌樞政，益淟阿苟容，凡疆場戰守機宜，駕馭爵賞，部署兵馬，皆惛惛弗能理；奉行詔旨，給與劄印，日匆匆不暇給；下懾科參，持兩端。職方郎中南海唐元楫與曄同年進士，又嘗與曄同降清，相為比昵。元楫尤貪猥不知恥，堂司互相蓋覆，四方奏使，排闔叫號，淩轢無紀，曄愧受而已。
自隆武來，諸帥進退，不復諮中樞取決，率以意為行止，積成瓦解。上即位，始用林佳鼎以左侍郎掌樞務，稍務振攝。未幾，佳鼎親帥兵與蘇觀生戰，敗沒。王化澄繼之，茸闒無度，部權復替。化澄入直，蕭琦繼之。蕭琦者，字韓若，江西廬陵人。素有文望，頗自矜名節。及驟遷九卿，遽以賄為命，鬻武弁劄，至十餘金而得副總兵銜。積金帛巨萬，以數艦載至象州。舟覆，盡沒於潭。琦亦病沒。至是，曄愈窳壞，日奉諸將鼻息。彼嫌此礙，怨惡叢之，曄亦窘。由是四方益輕朝廷，分崩銷蝕，以迄於亡。
永曆四年春，南雄陷，上西奔梧州。曄遂不從，請敕督東粵諸軍，留守肇慶。是年冬，肇慶再陷，曄走死。

童天閱，湖廣施州衛人。中崇禎庚午鄉舉。弘光中，以推官請纓，因馬士英得陛見，擢兵部職方司主事。歸施州，調募楚、黔土、漢兵入衛，未赴，南都陷，遂入閩。上疏自陳，思文皇帝召見之。天閱軀幹魁偉，言論誇誕。思文皇帝悅之，擢僉都御史，監禦竹軍。閩陷，走歸施州。
上至武岡，天閱入見。與劉承胤比，遽擢戶部尚書。武岡陷，復走歸施州。永曆四年，復入見於梧州。吳貞毓欲逐晏清，天閱與貞毓相結納，擬貞毓旦夕遷吏部，則己復戶部。時天閱方居母憂，適二十五月，遂亟欲除喪。自著《禫論》一篇。謂「禫者淡也。孝子之心至此而可以淡，則除喪受王事正其時矣。」見者莫不憎笑之，俄延間，清兵逼梧州，上奔潯、南。天閱走，將歸施州，中道死。
郭之奇，字菽子，廣東東莞人。中崇禎戊辰進士，授河南□□知縣。崇禎八年，特詔推、知行取者考授詞林，之奇得改翰林院檢討，漸升侍講。之奇既以賄得史職，迫不能償其所賄，乃緣例乞外遷典文，得改副使提督學政。被劾，褫職家居。
弘光初，下詔起廢。之奇以不謹削奪，不得與。久之，乃因馬士英赴闕，遽自削革中用內批擢詹事府少詹事、禮部侍郎。南都陷，走歸裏。隆武中起用，未赴。已同蘇觀生擁立唐王聿𨮁。清兵至，遂就李成棟乞降。
永曆二年，廣東反正，上在肇慶，之奇屢求入，朝廷以其忮競賄謁，不之召。明年，內降敕以原官召用。之奇恐入而不見容也，遂結杜永和為外援。永和出守梅關，赴闕陛辭，之奇隨之入。忌黃奇遇之清望軋己，而欲奪之，與萬翱謀，思所以陷之。奇遇應詔，奏薦舉人黃維璟品行文學應閣試，得俞旨。之奇乃與翱宴永和，酒酣，具言維璟以美妾一，金千兩，賄奇遇薦己。永和遽恚曰：「吾輩出死力為朝廷守一隅土，坐令人雍容受賄耶！」顧謂之奇：「公胡不言之？」之奇曰：「吾與奇遇同官，言則嫌於相軋，公為朝廷虎臣，當擊去之，即撲殺於廷，亦無不可。」永和曰：「文臣不言，則人將謂我越俎。」之奇顧翱曰：「萬司馬願為公先驅，然非公露章，奇遇黨援甚固，莫能動也。」翱亦知事無根甚，顧之奇對永和屬己，王化澄力慫恿之，且恃永和威力，謂必濟，遂疏攻奇遇，如之奇言。永和疏繼入。上素知奇遇端介，得疏駭怒，姑令奇遇回奏。奇遇疏稱：「維璟之文行貧富，與臣薦維璟之為公為私，天地鬼神鑒之，臣不屑辯。惟是之奇、翱結勳帥，要朝廷，誣斥經筵近侍，不知何心？」上並令之奇回話。已而永和知其誣也，自悔為之奇所紿，麵奏寢其疏勿行。上切責之奇，姑置勿問。奇遇事得白，遂請告去。之奇乃與吳貞毓、程源、萬翱比，興大獄於梧州，驅逐異己。之奇遂拜禮部尚書。
之奇之將入也，朝士皆知其險陂冒競，將益壞國事，故沮折經年。顧之奇營交內外，終難抑止。而朝廷建立三四年來，搢紳衰落，呂大器、李若星、李永茂既以誌不行，無意再起。北方久陷，寂不知有嶺海立國事；吳、浙阻遠，舊臣或潛避山谷，略聞音息，終莫能起，唯南望愾歎，或賦詩寄意而已。當上初立，舊臣如萬元吉、楊廷麟、劉同升、郭維經皆旋死事；詔徵用者文安之、王錫袞、郭都賢、李陳玉、印司奇、尹民興、劉若金，俱中道阻，不得達；熊開元、倪嘉慶輩，又皆披緇放浪江湖，無興復誌；閩、蜀搢紳稍有至者，率庸猥無足采，或復寒士起草茅大用之，類皆斗筲劣瑣，自媒躁進，故任使空匱，列位多虛。嚴起恆、金堡皆以清品彙求實材為務，而猝不得應者。故之奇、貞毓、源、翱等自以甲科資階求入，當{宀一}亦莫能廢也。之奇居禮部數月，飄搖蒼梧，日唯毀擊貞介、拔引匪類為事。已與化澄比，受胡執恭賂，力請封孫可望真王。方嚚訟間，兩粵皆陷。之奇循，復降於清。死。
吳貞毓，字元聲，直隸宜興人。中崇禎癸未進士。避亂江西，依族叔炳。
永曆元年，隨炳詣行在。炳驟登政府，貞毓亦擢吏部文選司主事。隨上武岡，驟遷郎中，掌詮政，唯劉承胤意，不能為短長。上南奔柳州，貞毓達行在，遽自太常寺少卿擢吏部右侍郎，以塚宰自期。會召晏清至，清以二十載舊銓曹，清望久著，上意傾委。貞毓不能獵奪，遂怏怏求出視師。上發南寧，出肇慶，使貞毓先。貞毓見李成棟，曲意結納，誘成棟使治行宮於廣州，要上東幸。成棟惑之。瞿式耜疏言：「楚、黔諸師，翹首威靈，如望雲霓。駕既東幸，將謂朝廷樂新復之土，成棟亦有邀駕之嫌。非特失興復之望，而偏處海澨，將有進退維穀之憂矣。」上意亦不欲行。會遣劉遠生勞成棟軍，遠生開陳利害為成棟言。成棟感悟，乃罷奉迎之議。貞毓益失意，難於返闕，遂請督視嶺上，翱翔韶州。居數月，成棟益知貞毓奸狀，禮意絰衰。貞毓進退失據，怨朝廷之不召也，謂金堡等阻己，恨之日甚。久之，自請入朝，擢戶部尚書，日思逐晏清而代之。清屢乞骸骨，上不聽。貞毓益快快。時朝廷方清流品，抑躁競，袁彭年、丁時魁、金堡力持行之。郭之奇、萬翱、程源、李用楫、張孝起、朱統釒筒皆不得志。洎以軍事自陳，請求敕印，糊口行伍者，藉藉怨望，貞毓率與結納，約以己得秉銓政，當咸恣如意。貞毓之成進士也，出朱天麟門，思援天麟復入直，為己主盟。王化澄利天麟之入，相為首尾，乃因天麟外結陳邦傅為援，而內以夏國祥、馬吉翔為主，故群不逞者奉貞毓戴之，日噏呲思逞意，江、楚淪陷，嶺上東西交棘，勿恤也。
永曆四年春，上在梧州，貞毓因國祥請敕召化澄入直，貞毓遂露章劾堡等。群所與黨者踵之，疏十餘上，堡等下詔獄。貞毓由是益驕，與化澄內外應，攻擊異己者，將逐嚴起恆、晏清，而以天麟及己代之。高必正入見，貞毓遣客迎候於道，通殷勤，請必正殺堡等，逐起恆、清及都御史餘熂。必正既薄貞毓，露其言，貞毓乃沮。胡欽華輦金粟入行在，賂化澄及諸部科為孫可望請封秦王，總理天下。貞毓為之主，嚴起恆執不從。貞毓乃密具啟稱臣於可望，疏沮王封者姓名為一冊，起恆為首，其盡心傾戴者為一冊，己為首。其後，可望遂怒殺起恆二十餘人。胡欽華劾瞿式耜老奸誤國，王化澄調嚴旨切責張同敞，授兵柄於於元曄以壞桂林，皆貞毓嗾之也。貞毓外默中險，與夏國祥稱鄉里，尤委曲，故為群不逞者所宗主。得志不半載，行在遂瓦解。
明年，上入滇，如寓公，以迄於亡。梧州亂，上奔潯、南，貞毓走，死於亂軍。
萬翱，字九皋，江西南昌人。萬元吉之族子也。短小輕冶，喜遊狹斜間。中崇禎癸未進士，授杭州推官。城陷，循歸裏，從元吉義軍中。隆武元年，擢兵部主事，已改兵科給事中。元吉守贛州，翱浮寓吉、贛間。贛州陷，元吉殉難，然江、楚間往往有紳士義民團聚不下，翱得依之以居。密奏為諸義旅間道求聯絡，升太僕寺卿，監江西義軍，已擢兵部右侍郎。江西再陷，翱走赴行在，即以右侍郎留部。翱意猶怏快。王化澄罷相，怨望，因結翱為朋黨。遂與郭之奇比，因杜永和誣訐黃奇遇，有旨，令翱回奏。翱驚懼，自陳出於傳聞。朝廷方務姑息，置勿問。
永曆四年春，上西幸，兵部左侍郎掌部事曹曄留守肇慶，翱自以為當得中樞。時樞政陵替，閫外無所稟受，顧以冒功請敕印黃劄者皆有饋遺，勳帥陳請非分，亦有私賄，故翱與程源、魯可藻俱垂腴焉。上素薄翱，不欲授，乃以樞篆付嚴起恆攝理。翱以是怨起恆而疑金堡等之持之也，遂與王化澄、吳貞毓謀興大獄，殺堡以搖起恆。因與可藻約，令可藻因夏國祥求授兵部尚書。期一月後，可藻出督西師，奪瞿式耜兵柄，而翱代掌中樞，遂嗾給事中雷德復誣奏起恆二十四罪。會可藻謀泄，廷臣大嘩，可藻不能得，而起恆稱疾，力謝樞政。王化澄入直，力為翱主，內批升翱兵部尚書。胡欽華挾賄為孫可望請王封，翱力主之。起恆堅不從，翱再三執奏，恫喝上封可望荊郡王。然可望已據偽冊稱秦王，弗受也。
居兩月，兩粵陷，上奔潯、南。翱弗從，攜兩妾匿梧州山中。已乃就馬蛟麟乞降。蛟麟狎而留之，為幕賓。李定國復桂林，下湖南，翱乃走衡州見定國。定國以其曾屈節，待之甚倨。翱因入達定國，自陳主可望王封為己功，尤為定國所厭惡，乃言於庭曰：「萬尚書朝廷大臣，宜加優禮，然曾詿誤，未奉明旨復職，故不便與抗禮。」聞者咋舌，翱故施施無愧色。定國兵退，翱又降於清，洪承疇為請，得授參政。未幾，以罪廢。
程源，字金一，四川□□人。初舉於鄉，以製義交吳士顧夢麟，為之延譽。源愔愔自喜，遂以天下士自居。中崇禎癸未進士。方觀政，孫傅庭敗於陝州，都下藉藉，知其必僨。源上書言：「殲大寇必因大舉，合數十萬之眾，八面而齊攻之，使之疲於奔命，然後可一舉成擒。乞敕傅庭憑關固守，勿事浪戰。」書奏，不省。居數日，傅庭敗問至，三秦陷沒。源以是得知兵名，然實疏暗氣矜，無能為也。弘光中，授中書舍人。隆武元年，擢兵科給事中，使四川，聯絡禦寇。源至遵義依王祥，遣使奏收川南功，擢僉都御史。與祥浸有隙，祥困辱之。已而釋之，又佯謝過，與飲。源展轉得脫，遂走詣行在，家留祥所。源盡匿祥跋扈狀，亟稱祥忠勇，知者哂之。
源既詣闕，自謂宜拜中樞。一時遊士以起義自衒者，皆倚源為重。既陛見，升兵部右侍郎，留部，部權不屬，諸附源者稍謝去，源乃恚。曹曄解部務，源謂己必得之。上特令嚴起恆攝理，源以是忌起恆而怨丁時魁、金堡。源故與吳貞毓、萬翱比，貞毓、翱以源氣魄粗戾，樂排擊，尤推奉之。遂與貞毓等連章攻擊，下金堡等於詔獄。源揣不得中樞，遂自請出督蜀師，加兵部尚書，賜尚方劍，便宜行事以行。然源故與王祥交惡，不能復入蜀，次且梧州，日鬻將吏劄，招無賴客以自張。既陛辭，逗留兩月餘，日與貞毓、翱疏攻朝士。敕趨遣就道，不得已乃行，至潯南，粵西陷，不知所終。
魯可藻，直隸和州人。初為諸生，附吳下諸士，標榜立名譽。顧暗劣不通制義，徒以征刻社文，居勞自衒，出入僉都御史全椒金光辰之門，因緣附弘光擁戴，以功貢謁選，授湖廣新寧知縣。何騰蛟不遣之官，輒以便宜劄改推官，管東鹽稅，開署於湘潭。幹沒狼藉，為同官鄭古愛所惡，奮拳擊之，墜齒，遂走粵西。
會上踐阼，與擁戴，附馬吉翔，擢監察御史，巡按廣西。出入亂軍中，頗有勞衒。未逾年，攉僉都御史，巡撫廣西。廣東反正，翟式耜檄可藻駐梧州，嚴守以防不虞。可藻遽自稱總督兩廣，式耜劾其帝制自命，貽新附者笑。可藻不自安。其母死，已逾小祥矣，乃請服喪終製。未逾年，即稱服闋。詣闕，補兵部右侍郎。與夏國祥結鄉曲好，欲得本兵。與萬翱比，嗾雷德復訐嚴起恆。奸露，不得逞。萬翱既拜中樞，不欲負可藻，姑為虛名以謝之。特敕授南京兵部尚書，通國笑之。粵陷，不知所終。

金堡，字衛公，別字道隱，浙江仁和人。為諸生時，孤介曠遠，不屑為時名。弱冠，博通群書，熟知天下利病。文筆清堅，度越溪徑。應崇禎丙子鄉試，五策談時政，娓娓數萬言，危詞切論，直攻乘輿無諱。主者奇之，舉於鄉。闈牘出，天下擬之羅倫廷對。已中崇禎庚辰進士，授臨清知州。擿發奸猾，安撫流離，士民欣戴之。山東盜起，臨清豪族，故習為響馬賊，應盜起者，眾至數萬。堡肩輿，從數胥吏扣其壘，慷慨為陳大義。盜魁感泣，叩頭請死。堡慰安之，皆解散歸農。堡恥以撫盜功自見，遂不敘。崇禎十五年，劉澤清以兵入衛，駐臨清，驕悍蔑文吏，漁獵百姓，堡抗言責之。澤清赧恨，乃假新製，以屬吏禮折堡。堡與遇於道，鳴騶過之，不為下。澤清擒其騶卒，撲之。堡亦擒澤清前驅，杖之，如其撲。澤清怒，鼓譟起，將攻堡。堡盡散胥隸，啟廨門，公服據印，坐以待之。澤清不敢動。堡所招降盜魁聞堡受脅，率健兒數千，關弓怒馬，裏民持白棓踵之，殆十萬人，至城下，圍澤清軍三匝。澤清恐，因巡臬使以求和，請與堡相見。堡單騎往，會澤清於僧院。因共歃血，約澤清不得犯臨清一草，澤清許諾。堡乃麾健兒及裏民散，皆大歡呼，聲震數十里。上吏終惴惴畏澤清，謂堡曰：「君自不畏禍，勿貽我輩憂。君姑以疾請假歸，需大用，可乎？」堡知上官相掣，誌不得行，遂移疾歸裏。臨清民哀號送之，數百里不絕。堡裏居，亦以伉直折勢要。仁和令劉堯佐與在籍主事姚奇胤因緣為奸利，堡對巡按御史廷摘之，堯佐罷去。里人皆欽愛之。弘光元年，南都陷，張國維戴魯王監國於浙東，堡棄家奔依之。已而知魯王無遠誌，而思文皇帝立於閩，聲望遠聞，乃間道走閩。陛見，授禮科給事中。堡抗疏言：「鄭芝龍擁兵自大，無效死興復之志，而驕蹇無人臣禮，陛下不可恃之，以致不測之虞。」思文皇帝心善之，弗能用也。顧惜堡，慮為芝龍所害，寢其奏不發。已而以母憂解官。全浙已陷，不能歸，遂浪遊湖南，依舉主學使周大啟避地沅州。知天下將亡，恆自祈死。
永曆元年，辰、沅陷，堡匿黔陽山中。清辰沅道戴國士素慕堡名，馳書請堡相見。堡抗書答之，婉切峭厲，自稱無路之人金堡。國士知不可屈，乃止。永曆二年，楚、粵稍定，上在肇慶。堡在沅服闋，值郝永忠之亂，遂出山，達桂林。瞿式耜奏請召堡入朝，有旨召見。堡詣闕上疏言：「今日天下敗盡，陛下據一隅而望中興，非有夏少康、漢光武之憂勤剛斷，終無濟理。如欲為晉元、宋高，因人成事，即不可必得之數，而亦何者為可因之人也！今日之大患，莫甚於閫外不知有朝廷，而朝廷復以匪人持政柄，貽閫外輕。郝永忠殘賊已復之土，殺掠空武、靖，宜削爵暴罪，檄楚督擒之，正法以張國威，而為殘黎救一線之命。陳邦傅無尺寸之功，爵上公，假敕自稱世守，隸視撫按，宜褫其爵，勿使與效死疆場之臣齒。馬吉翔扈從之勞，在所當念，然爵列侯，官錦衣，酬之足矣，宜勿使與國政，撓亂是非，為附膻之藪。從此收拾威靈，一歸之陛下，庶幾人心可壹，天命可延，不然，臣不知所終也。」疏入，吉翔大怒，為危詞激兩宮，思以陷堡。上召閣臣朱天麟赴暖閣，厲聲問曰：「金堡何等人也？」天麟對曰：「堡在隆武中為給事，直諫，以參鄭芝龍為思文皇帝所倚用者。」上變色曰：「卿謂鄭芝龍為可參耶？當參耶？」天麟知上意，遽震掉不敢言，遂票嚴旨切責堡，令安靜供職。自上之立，群臣率苟容無敢昌言者，堡疏入，舉朝驚愕，詆堡狂躁，唯袁彭年、丁時魁知推重之。堡孤立，遂與彭年、時魁相得，相與嚴抄參核憲綱以裁恩幸，仰冒濫冀重主權。故忌者亦眾。嚴起恆以厚重詳慎居政府，瞿式耜疑其委隨，意稍不相得。而朱天麟由舊詞臣入直，頗有物望，式耜意其可與言也，稱之於堡。堡遂意天麟可倚，共圖整飭，因劉湘客道意。至是，天麟懾馬吉翔之威，又知上意不喜堡，乃對上言：「堡使劉湘客至臣所，請與臣同心去馬吉翔，臣幾為堡所誤。」上顧笑之，而起恆於上前力稱堡言雖過當，然皇上起多難，欲收人心，萬不可譴斥直臣。上意稍解。故堡、彭年、時魁諸劾功罪裁僥幸諸大計，亦稍稍得行。而天麟以反復消沮自慚，謝病免。
陳邦傅尤怨堡甚，兩疏攻堡，請堡為監軍，辭尤不遜。堡奏：「邦傅何人？尫羸伏處之兵，亦何所監？而敢請天子從官為其監軍，妄意臣且懼之，得復其矯詔稱世守之罪。乞追原敕，視有無「世守」字樣，令罪有所歸。」得旨，取邦傅原敕復勘，果無『世守』字樣，邦傅乃讋服。自邦傅承劉承胤之後恣睢跋扈，諸將皆挾意淩蔑，及邦傅屈抑，楚、粵諸將皆漸斂戢聽命。曹誌建於諸將中尤狂誕，顧語人曰：「使朝廷唯嚴閣老、金掌科之言是行，吾敢不以死自效乎！」吳貞毓、程源、萬翱以新進躐九卿，猶不自滿。江、楚、川、黔起家監紀，率皆落魄書生，依諸將自售，遽欲得部院銜，陳乞敕印，糊口行間。又聞清有投誠官視原銜、降級授職之例，益思躐尊貴，為他日自鬻計，千請不遂，則號哭闕下，橫詆部科，謂己毀家出萬死，為國家圖興復，而屈被挫抑。堡成進士十年，曆中外、入諫垣且五載，稍改工科左給事中，官不逾七品，諸忌者益以是惡其異己，謗訕騰沸。堡聞而歎曰：「今吾輩七尺，將不知齒誰利刃，而猶以虛名競耶！」堡居省中，謝絕饋問，乃至不能豢胥吏，科抄皆手自錄行，朝參唯一青紵衣，寒暑不易。
永曆三年，孫可望使楊畏知奉書內附，求王封，書詞倨慢，朝議疑之。堡上言：「今謂不當吝王封鼓厲可望者，其議不一，臣請分別為陛下陳之。謂不以王封可望，則可望且逆顏行，而重上南顧之憂，其說似也。然可望之順逆，以時以勢，當內謀之心久矣。使其思順也，雖不王，猶景附也。如其尚存兩可之疑，以觀望事勢，則雖王之，徒益其驕。他日且進王而有求，其亦將從之乎？說者又謂不以王予可望，難禁可望之自王。夫自王，則誰能禁之耶？雖李自成、張獻忠之自帝，亦無有禁之者。顧可望業已乞靈於寵命，則授我以禁之之權，而何弗不可禁之乎？說者又謂可望舉全滇土地、十萬甲兵以歸我，功在可王。乃江、粵之土，我已失之土也，滇，未失之土也。金聲桓、李成棟舉已失之土而效順，且不敢邀王封，而廷議亦唯祖制是守。今乃舉而授之可望，則何以謝聲桓、成棟於地下，而激厲其部曲乎？說者又謂漢高帝嘗以齊封韓信矣，漢文帝嘗以王假尉佗矣，而卒得二人之用。此尤謬也。漢高之於信，臣主未定之日也。尉佗與漢並起爭秦鹿，而可望所爭者，誰之鹿耶？且漢文席天下一家全盛之勢，行陽與陰取之術，以消戰爭而使其自服。今陛下自度能如盛漢，姑予之，而可望將自戢焉否也？至或謂唐之郭子儀、李光弼，宋之岳飛、韓世忠，皆嘗王矣。則唐、宋無異姓不王之制而王輕，祖訓昭垂，一旦而王之，則真王矣。且郭、李之王，猶待兩京收復之後，嶽、韓之王，亦在百戰折兀朮之餘，而可望之在今日，固未嘗有一矢之功也。或曰昭代之制，異姓不王，而徐、常、湯、李皆王矣。乃彼以贈死而非以寵生，無亦姑留以待諸將之有大功者於異日。而今胡以死者之榮加生者哉！抑或曰金忠嘗王矣。夫忠者□□也，因其王而王之，則亦左賢、穀蠡之稱耳！今可望據滇，順則歸本朝，逆則折入於虜，處兩可之勢而決意效順，無亦恥為□□乎？而我以金忠之例待之，則是可望欲遷喬木，而我固納之幽谷也！大抵今日之以懷可望而使為我用者，不在可望，而在陛下控禦諸將以圖恢復。如恢復之勢已定，雖不與之以王，可望焉往？如其日邁月征，進寸退尺，國事日非，則陛下徒隳祖制，以解諸將之體，而可望既王之後，更有不忍言者，稍有識者，固能逆睹之矣。」疏入，中外以為允，乃罷王封之議。
時兩粵畫嶺而守，兵老糧匱，諸將遷延苟安。嚴起恆與堡謀，謂國勢垂垂日蹙，諸將益懈，唯有上親征鼓勵之一策耳。顧所患者扈衛空虛，請開事例，以兩殿中書、鴻臚、上林諸冗官，許衿士納貲，立御營庫，得十萬金，可募丁壯五六千人從駕，安奉兩宮於內地，而上曆諸營，相機策厲，事猶可為。堡力讚之。乃改刑部侍郎劉遠生為兵部，督理戎政，移堡兵科。將漸次行之，馬吉翔陽喜從之，而陰使夏國祥撓亂之。不一月，御營庫將貯五萬金，國祥皆以兩宮旨取宮中別用，事不得就。
朱天麟居南寧，日與陳邦傅謀所以傾堡者，欲因孫可望以脅上殺堡，乃遣胡執恭作偽敕冊，鑄寶封可望秦王。事既成，會梅關告急，夏國祥以敵兵旦夕至怵上，且曰李元胤、杜永和將挾上為復降資。兩宮震懼，遂西奔。諸不逞者之欲攻堡也，謂必以袁彭年反復無恆節，倚李成棟父子挾製朝廷為名，而懼東將不敢發，故欲上去肇慶而西，則可挾陳邦傅以鉗上。且以東粵不保，為堡等謀國無狀之罪。吳貞毓與馬吉翔、夏國祥內外合謀已定，故上踉蹌棄肇慶。瞿式耜、嚴起恆交諫不聽。既至梧州，吳貞毓、張孝起率其黨數十人連疏攻堡及袁彭年、劉湘客、丁時魁、蒙正發把持國政，裁抑恩紀，謀危社稷。遂褫職，逮下錦衣衛拷訊。嚴起恆率群臣跪伏求貰，不聽。馬吉翔嗾其黨以生棒撲之。諸刑皆備，而堡刑尤獨酷，<黑宛>血衝脅脊，幾死者數四。瞿式耜亢疏申理，不聽。曹誌建、焦璉、胡一青、楊國棟、馬進忠、王進才、馬寶交疏申救，乃下法司定罪。進忠復上言：「臣等於堡，從無閫外之交，但緣皇上今日具官濟濟，而中外輿論，謂可心膂寄者唯一金堡。乃忽舉此崇禎、弘光取敗之敝政，而加諸直臣，軍民之心無不驚駭。乞速宥堡，置之言路，以回天意、收人心。」上意亦動。高必正入見，吳貞毓等迎謁，請為殺堡。必正既陛見，出，即就堡舟次，抱堡慟哭，貞毓等始戢。遂得減死論，謫戍清浪衛。堡赴戍，不得達，留客桂林，瞿式耜館之。堡左足創攣，須杖而行，遂絕意世事。故喜讀《莊子》，及是稍習浮屠書，衣衲衣。桂林陷，遂與通政使印司奇祝髮為僧去，世所稱澹歸大師者是也。
堡文筆宕遠深詣，詩銛刻高舉，獨立古今間，成一家言。行書入逸品。名位利祿妻子皆不係其心，唯微有酒過。其友人姚湘，字夢峽，餘杭人。清兵陷杭，不肯剃髮，隨堡出，飄泊楚、粵。丁時魁欲官之，湘罵曰：「吾死為大明一秀才足矣，何用此腐鼠為！」詩文亦亢爽有氣，然亦頗有酒過。
印司奇，字雪浪，湖廣桃源人。峭直廉介，使氣，不為物下。中崇禎辛未進士，授南京兵部車駕司主事，遷員外郎。南京吏部尚書謝升奉召掌北銓，司奇以新例裁其馹卒。升僦夫以行，微辭責之。南都僚屬送升祖道，司奇獨不往，升顧重之。已除鎮江知府。溫體仁欲陷錢謙益、瞿式耜，募無賴子，擊登聞鼓，訟之下撫按，檄司奇會鞫。司奇擿無賴子奸狀，體仁怒，鐫司奇級。已而與推官雷起劍交惡，巡撫張國維右起劍，交訟於庭。謝升已拜大學士，當擬旨。知司奇抗直，黜起劍而司奇降論，送歸裏。顧其自鎮江歸也，囊五十金，清名甲於江表。隆武中起用，赴閩。思文皇帝曾寓東吳，知司奇清節，擢僉都御史，協理院事。閩陷，走歸裏。清兵破辰、常，司奇棄家南走，崎嶇苗、瑤間，馬進忠津送之。
永曆四年秋，至桂林，瞿式耜奏司奇清節舊臣，間關依主，宜即召用。乃擢通政使，特敕召見。未赴，客寓草庵中，與金堡同居。桂林陷，司奇遂與堡除須發為僧。司奇不喜習浮屠法，遂返湖北隱焉。
丁時魁，字鬥生，湖廣江夏人。中崇禎庚辰進士，授禮部主事。丁憂歸裏。兩都陷，江、漢大亂。時魁間道避寇，陛見思文皇帝於福州。改禮科給事中，奉敕出，勞軍湖南。湖南陷，走沅、靖。
上在桂林，敕召入見，改吏科左給事中。上疏陳新政八策，以重爵賞、攬威福為要。當時謂為碩畫。上奔南寧，瞿式耜留時魁協守桂林。兩粵定，上出肇慶，時魁赴行在，擢吏科都給事中。裁抑恩幸，剔除冒濫，深為不逞者所忌。時魁力持行之。居兩載，升太常寺少卿，仍理科事。已為吳貞毓等所攻，王化澄、馬吉翔尤銜之，下錦衣獄，掠治毒楚。時魁憤，歎曰：「吾以間關從主故，虜執吾弟係於獄，榜掠無完膚；吾在此亦係於獄，榜掠無完膚，朝廷亦何忍耶！」已而論戍鎮遠。至桂林，張同敞館之。桂林陷，見執，孔有德召為幕客。居數月，病死。黃岡何履仕為治喪，割其辮擲棺外，曰：「鬥生不戴此辮以死，可不負梧州一頓棒，而今不免也，惜哉！」
張孝起，字將子，直隸吳縣人。中崇禎壬午鄉舉。被□，走閩，授□□知縣。李成棟陷廣東，分兵略地，孝起嬰城守。民潰，敵兵且至，孝起與其妻引繯自溢。其小胥奔救之，其妻已卒。小胥舁孝起走，得達行在，擢吏科給事中，頗以清直著。已而忌丁時魁之先己也，遂與王化澄比，陷時魁、堡，因升都給事中。以意行刑賞，國事熗亂，兩粵垂危不恤，師師為狂嚚，以迄於亡。孝起逃去，不知所終。議者謂小胥之救，差之俄傾，孝起與城俱亡，雖與日月爭光可也。晚節不終，徒亂人國，人之不得終為君子，豈亦有命耶！

侯偉時，字異度，別號令邱，湖廣公安人。中崇禎辛未進士，授□□知縣。以清望征，擢吏部稽勳司主事，曆驗封司郎中。會北都陷，偉時變服南走，得免。賊之破北都也，官要職者，皆責其胥役鉤致之，無脫者。偉時當崇禎末，士風競躁，獨恬淡退處，胥役皆感其德度，故獨得逸去。
既歸楚，荊土淪陷，浮沉湖湘間，不復有當世誌，買田南嶽，將安置妻子，自披緇去。而湖南兵亂，不能容，遂走粵。會上自粵往武岡，偉時陛見，超拜吏部石侍郎。李若星為尚書，惡劉承胤，解官去，偉時遂秉銓政。未匝月，孔有德犯武岡，劉承胤降。上奔靖州，偉時追從駕，不及，遂見執。吳炳、傅上瑞皆降附，獨偉時不屈。見有德，嶷立直視，不交一語。遣剃髮，不從，遂遇害。永曆三年，給事中尹三聘奏：「偉時清望奇忠，宜得恤典。」詔贈禮部尚書，諡忠靖。
傅作霖，字潤生，湖廣武陵人。亢爽有志略，喜功名。中崇禎壬午鄉舉。張獻忠陷湖南北，鉤索士紳，作霖走桃源，結鄉兵抗賊。弘光元年，南都陷，堵胤錫征湖南人士糾義旅勤王。作霖應辟召，題授監紀推官，奉檄聯絡常、澧鄉團。已而忠貞營降，作霖言於何騰蛟曰：「東南兵勢之重，無如楚者。上遠處閩海，威令不能遠及，恐此諸軍益驕，不能唯公所用，誠迎上駐蹕長沙，鼓厲諸軍，東下武昌以圖陪京，西取荊州以出襄、鄧，誠千載一時也。」騰蛟初無迎上意；聞作霖言，頗動，遂遣詣闕迎駕。思文皇帝召作霖陛見，敷奏詳切，請上必出楚。上大悅，擢作霖職方司主事，監楚兵赴贛扈迎，加恩騰蛟、胤錫及諸將有差。作霖歸楚，亟以迎駕促騰蛟。騰蛟意移，漫遣郝永忠、張先壁移兵茶、衡，稱扈迎，皆次且不行，亦不遣作霖往。作霖再三為騰蛟言：「天子望公如渴，公當使霖勿負天子。」騰蛟怒其相切責也，檄遣作霖監王允成軍於湘鄉，風令湘鄉知縣劉宗陶激士民噪之。作霖窘，遂走寶慶。劉承胤迎監其軍。作霖性伉直忠果，而竟於自見，卞急不能為物下。起書生，遊軍旅間，不諳大體，暗於知人。自閩歸，為騰蛟所忌，重見挫，頗銜騰蛟。堵胤錫以門生畜之。作霖自以親受思文皇帝知遇，亦弗善也。至武岡，承胤傾心結納之，作霖遂與交好。承胤舉軍聽作霖節制，作霖遂欲慫恿承胤成大勳。上即位，遣敕使勞承胤軍。使歸，以作霖能得承胤軍心聞，改監軍御史，俄晉太僕寺卿。
永曆元年，上在桂林，征承胤入衛。作霖陛見，超擢兵部右侍郎。已而上幸武岡，改左侍郎，行尚書事。承胤驕恣日甚，閣部大臣皆惡承胤，不入。李若星、楊喬然與承胤忤，皆掛冠去。作霖總理諸務，時與票擬，然動為承胤所掣，往往唯承胤意。四方奏報，或寢不行；人士進用者，皆不擇人而授；馬吉翔、郭承昊、侯性，皆與奏封五等；何騰蛟入見，承胤重挫窘之，作霖亦以故隙，稍見顏色；由是誹責交起，而作霖未之知也。及清孔有德犯武岡，承胤以重取怨於諸將，退無所往，潛作降計。作霖方竭意盡力勸承胤死戰，承胤佯諾之，而自赴石羊渡軍中，密遣使通款，遂舉軍降。上遽奪門出奔，作霖大驚，輕騎從上行，不十里，扈從諸吏士稍有詬作霖者。作霖愕眙，走山中，自以為承胤所給誤，大愧恨，欲自裁。已乃歎曰：「吾既不惜一死，何忍恥死草中，不與逆賊面折也。」居數日，承胤遣使邀作霖出。作霖至，見承胤罵曰：「吾為汝受不令名，豈附汝求富貴者，將不惜身名，買汝一死戰耳！今若此，吾且與狗彘交，見汝面目，正令我慚恨，汝況敢衣□□至我前耶！」因嚼舌出血，噀承胤麵，揮拳擊之，不中，以頭觸承胤胸。承胤走。有德再三使承胤勸作霖降。承胤見，即哭罵不絕聲，承胤噤不敢言而退。有德聞而壯之，召之見，問：「傅尚書欲何為？」作霖直視曰：「欲死你！」羈之月餘，作霖終不肯剃髮。有德知不可屈，乃遇害。尚可喜尤慕其義，為買棺衾葬之，立廟武岡。永曆三年，贈兵部尚書。
熊興麟，字石兒，四川□□人。中崇禎癸未進士。隆武中，為試御史。
永曆元年，實授監察御史，巡按貴州。值張獻忠遣孫可望寇貴陽，黔土擾亂，遲回未赴，留黔陽縣。清兵至，走山中。已與兵部主事李芳先同被執。清黔陽令勸之剃髮，大罵，不從，遂係解常德。
舟行至中途，守者欽其志義，寬械係。夜靜，守者酣寢。芳先將逸，蹴興麟起，與謀去。興麟曰：「死，吾分也，逸而追，追而後見殺，是倖免而不免也。君勉去，吾精爽已馳赴武陵刀下矣！」芳先強之，遂酣睡，不聽。芳先執手垂涕而去。興麟至常德，孔有德令剃髮納款，不屈。自言：「吾與李職方同執，中途可去而不去，欲死於青天白日下爾！豈從汝犬豕求活耶？」遂遇害。
李興瑋，字天玉，湖廣巴陵人。弱冠以文藻清拔，推重流輩。應湖廣己卯鄉舉，為章曠所賞拔，用副榜生貢，入太學。假歸，值張獻忠陷岳州，索舉貢充偽吏。興瑋以漁艇走江北，請兵恢復，遇左良玉前部李成名，因邀與同復岳州。已而獻忠來爭，成名兵退。興瑋走，僅以身免。賊擒興瑋父母兄弟宗族凡二十餘人，皆殺之。
弘光元年，李自成渡江，群賊大掠巴陵，興瑋走湖南依章曠，留參幕府。曠以興瑋年少儒弱，不習馳驅，請於何騰蛟，檄補臨武教諭。臨武令貪婪無狀，榜掠庠士。興瑋憤之，言於騰蛟，罷令去。臨武士民戴興瑋，請即攝令事。興瑋不從，應鄉試於衡州，中丙戌鄉舉。騰蛟懸臨武印固待興瑋者四月，遂題授臨武知縣，以簡淡為邑民愛戴。
永曆元年四月，衡州陷，章曠退屯永州，使人召興瑋，棄城從己軍中。興瑋辭曰：「興瑋不欲受民社，而先生強我；既已膺百里之命，則早盟之五內，期以頸血濺城頭土耳！不能應先生教也。」督士民嬰城守。時湖南北六十餘州縣，望風靡走，無一守者，唯臨武不下。清兵來攻，乘堙距戰，凡五晝夜。清兵佯退，興瑋督民兵開門躡之，伏起，民兵潰敗，興瑋被執。送孔有德，令下吏索降。清巡使李茂祖勸誘之。興瑋大罵曰：「李興瑋□□男子，讀聖賢書，豈汝輩從□□求食者所能誘耶！」茂祖怒，係之獄。
興瑋未有妻子，唯一髯蒼頭相隨，亦不肯鬀髮，自請同係。興瑋於獄與聞大成唱和，作詩數十篇，佚不傳。茂祖知不可屈，報有德，殺之。興瑋將赴刑，南向叩首，已，顧大成曰：「吾與君今日乃得畢此一大事！」遂遇害。其髯蒼頭自請同死。刑者以無殺蒼頭令，不聽。蒼頭奪刀斫殺興瑋者，遂亦見殺。
聞大成，字子上，湖廣羅田人。江北陷，人士多受賊偽命。大成棄家走湖南，以貢受監紀推官。湖南陷於清，大成於酃縣山中招義旅。將起，清兵至。被執，與李興瑋同係衡州獄。大成因獄卒沽酒與興瑋飲，醉則悲歌慷慨相唱和。無紙，皆裂襟裳襪布書之，多佚不傳。唯《題獄壁》一篇，好事者為誦傳之。云：「讀書懷古道，服官素所期。論文慚太傅，舞劍學要離。忠孝千古事，生死旦夕之。不共戴天日，從容就義時。」亢誌不剃髮，與興瑋同日遇害。臨刑，從容引頸就刃。見者皆為垂涕。大成顧揮手謝曰：「無勞諸君以淚送我。諸君悲我死，抑知我之悲諸君生乎！」
朱學熙，字維四，廣東清遠人。工詩文，為嶺海知名士，所著有《禺峽志》行於世。補弘光恩選貢生，素結海上豪族。廣東陷，與清遠衛譚指揮糾眾起義。陳子壯帥義兵圍廣州，學熙舉眾自上流應之，斷飛來寺峽口，拒北兵援路，南攻三水縣，下之。子壯檄授兵部主事。子壯敗沒，義旅駭散。李成棟來攻，拒守清遠縣，城破被執，不屈，死之。
周師文，字期岐，湖廣大冶人。以製義名家，兼工詩，豪雋不屑羈絏。武昌陷，匿興國山中，潛招義旅。江西反正，師文起兵應之。軍敗，走九江，文德翼資送之。至吉安，劉季礦為題授職方司主事。時耒陽義民謝焻、龍尚可等糾眾起抗清，師文入其軍，嘗以身先士卒掠陣。何騰蛟顧不喜之，師文乃返酃縣。蓋遇時自江西奔酃、郴間，師文與遇時遇。說令收潰卒，聯義旅，圖復吉、袁。遇時奉師文監其軍。已而遇時意變，欲降清，師文涕泣，稱說大義以止之。遇時怒，遂見殺。遇時降。
鄢見，字無識，江西豐城人。中崇禎己卯鄉舉。隆武元年，南昌陷，見走撫州，與僉都御史傅鼎銓同起義兵。鼎銓以見老成剛介，恆所諮行。事聞，授職方司主事。已而鼎銓敗沒，見走吉安東界，與劉季礦同圖復楚。湖南再陷，見遂隱湘，醴間。經十餘載，衣冠不改，訓村塾以給食，壬寅歲，為茶陵人所訐，清吏捕係之。至則自請一刃以死。清吏誚之，遂大罵不絕口。清吏怒，捶之，係獄中。不食死。
是歲，有陳有功者，亦江西人，不知其所自起，曾授監軍職方司主事。時天下已盡淪陷，有功懷敕印流寓郴、耒間，衣冠不改，賣藥以食，為清吏所執。自言：「國亡願一死久矣！今日且得明白領取白刃，所志得就，更復何辭！」係送武昌，遂遇害。

蕭曠，字逸然，湖廣漢陽人。以武舉授黎、靖中軍都司。劉承胤為黎、靖參將，曠屬焉。從承胤征峒苗有功，曆升至副總兵。上在武岡，承胤為總鎮楚、黔，掛大將軍印，解黎、靖事，曠遂以總兵官都督同知，行黎、靖參將事，守靖州。
永曆元年秋，武岡陷，承胤降。上南奔至靖州，曠迎蹕，具備勤敏。上大悅，召曠陛見，諭令解黎、靖，扈從入粵。曠奏言：「臣職在守土，自當以死謝國恩，扈蹕非臣職也。臣以死捍靖。迫至，當殺臣而後能進，則大駕達柳州矣。」上既行，曠督其標兵，乘堙修守具。召部民至庭，涕泣勸慰，勉以死守。已而承胤馳書召曠降。曠大罵，焚其書。俄而清兵大至，兵民驚潰，曠獨率內丁十餘人登城射之。敵衝郭門入，曠短兵接，巷戰。力盡，遂遇害。
曠雖武士，而誌慕文雅。頗讀書，知大義。為承胤屬，能不附承胤意。見承胤驕悍，意欲自遠，故請守黎、靖以避其熏灼。嘗曰：「我受朝廷命為劉公屬，固難與劉公所置私人比。」其雅誌如此。故承胤全部皆隨承胤降，而曠獨不屈。
朱旻如，字宗臣，廣西臨桂人。中武舉，部除把總。候選歸裏，隨焦璉起兵定靖江庶人之亂，璉用為左部營將，題授遊擊將軍。粵、楚亂，璉益召募。旻如散家財萬金，號召丁壯成一軍，馬仗精好，為璉一軍最，璉甚倚之。旻如短小精僄，兩目奕奕有光。性戇直慕義，折節下文吏，尤恭謹，循法度。
永曆二年，從璉復陽朔、平樂，戰甘棠渡、大榕江，皆有斬獲，以功曆副總兵官都督僉事。璉下攻全州，留旻如守平樂，輯兵政，民得安堵。時何騰蛟率趙印選、胡一青及馬養麟、周金湯、熊兆佐之兵下全、永，留老營於桂林，驕縱為暴於城野。給事中萬六吉奉敕至桂林，催師出，榜飭責之，語侵騰蛟。騰蛟聞之大怒。六吉舊以劾馬吉翔，忤劉承胤，有旨降處，部擬謫經歷。未幾，仍復職用。騰蛟馳檄召經歷萬六吉赴軍前效用，令材官健兒數十人往召，密令捶械之，即死勿論。時六吉已去桂，居平樂，未知也。旻如偵得其詳，大怒曰：「督師乃欲捕係天子近臣，無人臣禮至此極乎！欲作曹操殺孔融、朱溫，誅清流耶？此義士致命之秋也。」請六吉至其署，置酒飲以待，部署甲士於門。騰蛟所遣捕六吉者索六吉，知在旻如署，扣門求入。旻如佯為不知，延之入，同酣飲。持檄者見四壁甲士皆露劍立，旻如亦目眥欲裂，時時援佩刀，不敢動。旻如顧問曰：「君奉何令？欲何為？當以相告。」持檄者色動，起立曰：「督師令請萬公。」旻如索請啟，持檄者奉檄示。旻如讀未半，碎檄，拍食案起，大叫曰：「萬公天子言官，以軍政戒飭士卒之暴民者，惜未執殺之爾！督師庇驕卒虐民，惜未參劾爾！區區一榜文，而督師遽欲遣狗鼠輩持牒辱之，置天子於何地！督師反耶？旻如破家捐身為朝廷效死，督師蔑天子，即旻如敵仇。狗輩敢銜人衣，當齒我刀。」拔刀斫持檄者，六吉掣其袖。持檄者脫走，甲士噪起，旻如介馬彎弓追之，至郊外，擒一卒，捶而告之曰：「狗子！速歸告督師，朱旻如不畏死，為一隅君臣存分義，督師若欲殺我者，我自來。萬黃門已赴行在，不可得也。」遂送六吉詣南寧，而自署其門曰：「旻如得罪督師，為朝廷存一線君臣之義，故不敢擁兵以自求活，重撓軍政，今解兵待譴。諸軍願歸農者聽，願充伍者赴焦公聽調度。」遂盡籍其糧儲、甲仗、馬匹、旗幟以歸焦璉，而自葛巾布衣詣平樂知府聽羈。持檄者歸報，騰蛟大怒。方食，墮杯箸。然騰蛟能以威鉗士大夫，而懾於諸將。畏璉，不敢逮治旻如，而以書訴之璉，求殺旻如為己刷恥。璉遣攝旻如。旻如囚服就璉。璉詰之，對曰：「旻如以一時之義激，不自量，為朝廷存綱紀。今已使督師無擅執言官之愆，旻如之志已伸，唯求一死以正軍法，為裨將亢督師者之戒爾。」璉心重憐之。瞿式耜亦重旻如之義，語璉寬貰之。璉收其軍貲而別責二幹金為騰蛟壽。騰蛟喜，遂移書璉，令釋旻如，而謂旻如能，勸璉仍令將兵。旻如由是以義俠知名。顧畏騰蛟銜己，謝事閑居者久之。騰蛟敗沒，璉強之起。奏復旻如職，使統舊部守平樂。時諸將卒虐民侮吏，而旻如獨以謙謹有節制聞。加總兵官，掛鎮西將軍印。
永曆四年冬，清孔有德犯廣西，遣馬蛟麟間道攻平樂。璉方援曹誌建於賀縣，敵猝至，旻如獨率麾下健卒城守。兵民皆驚潰，敵兵大至，戰不勝，敵乘城入。旻如乃入署中，殺妻子，南向拜，焚敕毀印，易進賢冠、大絳袍，手劍端坐署中。清兵入署，望見旻如如塑神像，愕眙不敢進。旻如大呼曰：「身是鎮西將軍朱旻如，□□何怯，不前殺我也。」清兵自堂下射之，中頰。旻如復呼曰：「□□不濟事！」遂援劍自刎而死。
滿大壯，湖廣辰州人，故太常寺卿滿朝薦之族子也。滿氏世以武傳家。朝薦以剛直居諫垣，益用名節勸獎其子弟，故大壯慷慨慕義。何騰蛟開府長沙，召募將材，大壯奉檄招練辰、麻峒兵二千人為騰蛟親軍，隨章曠守湘陰兩載，拒清兵於新牆，大小數十戰，清兵不能南犯。復與覃裕春大破清兵於潼溪，斬獲數千計，積功擢副總兵官都督僉事。
永曆元年二月，孔、耿、尚之兵大舉南犯，攻湘陰。大壯方拒戰，王進才之兵先潰，燒湘陰城，大掠而南。大壯遂不能支，戰且走，至長沙，騰蛟已走衡州，大壯奉曠屯湘潭，求救於騰蛟，騰蛟已不能令其軍。清兵盡力攻大壯，遂大敗，躡追二百里至衡山。大壯收餘兵轉戰，麾下士死殆盡。大壯謂曠曰：「公且先走，為卷土重來計，大壯為公力拒後，終不再見公矣！」曠去，大壯北馳迎敵，敵縱騎乘之，馬尾相銜，走二十里，短兵接，格殺十數人。馬中矢踣，乃遇害。
楊進喜，陝西延安人。與馬進忠俱起，為進忠前營副將。進忠之擒楊麼與麻河之戰，皆進喜先陷陣，驍勇為三軍最。永曆三年春，隨進忠會何騰蛟於湘潭。清兵猝至，進忠軍驚潰。進喜方理發，聞兵潰，大叫起曰：「朝廷不惜高爵養我輩何為？況吾營迎何公至而忍棄之乎！」約發，不及戴兜牟，揮刀馳馬出，求騰蛟，與清兵巷遇，相格鬥，手刃數人。露額中流矢，貫顱，死。騰蛟遂陷。
惠延年，陝西西安人。少客湖南，有拳勇，習騎射，應募為曹誌建裨將。誌建駐鎮峽關，倨怠不親軍旅。延年恆率兵出，復道州、寧遠、江華、郴、桂，圍永州，下之，皆延年功最。屢擢總兵官都督同知。
堵胤錫之南奔也，與忠貞營相失，西走桂、藍，將入誌建軍。延年時屯永州西，知誌建陰賊，必害胤錫。以書投胤錫曰：「延年謂相公不追及忠貞營，則當入行在。乃聞尚留此間，延年甚惑之。祈留意圖維，勿忽。」比書達胤錫所，胤錫已至道州。誌建盡坑殺其部卒三千人，劫胤錫入關矣。延年密遣人導胤錫達何圖復砦。胤錫遂詣肇慶。誌建怒何圖復，令延年旋軍攻之。延年緩兵，攻不力，經六月不下。誌建劫敕使誘圖復殺之，破其砦。微得延年縱胤錫、圖復狀，含忿欲殺之。延年歎曰：「吾逸堵公，正以全曹公，而顧欲殺我，匹夫終不足與共成事，吾行吾誌耳。」會清小王子大舉攻鎮峽關，延年死戰，自辰達未，斬首□數千。小王子已退走，延年曰：「吾不及今日死，為忠鬼以報國，而死於匹夫手乎？」單騎迫敵，深入，遂遇害。始，誌建欲殺延年，或說延年當降清以免禍。延年曰：「吾以名義故，開釁曹公，而以叛終之，顧令彼罵我為反虜乎？有死而已。」延年死，誌建遂不能成軍，以至於亡。
何圖復者，廣西富川人。父廷相，萬曆丁未進士，官御史。圖復入貲為太學生。粵、楚亂，結砦自保。聞誌建之劫胤錫也，密遣人迎胤錫入其砦，齎送赴行在。誌建舉兵圍之，不克。敕授圖復監軍僉事，令誌建釋兵。誌建佯奉詔，與圖復和，誘與相見，執而磔殺之。
吳學，湖廣湖鄉人。以材勇雄於閭里。起里胥，從副將羅安邦剿天王寺土冠，有功，授把總。張南忠之亂，學收土兵保鄉曲。已而奉李乾德檄復湘鄉縣，以功加遊擊將軍。何騰蛟開府長沙，使學召募千餘人為親軍，守湘陰，轉戰平江、袁、寧間，擢副總兵。
永曆元年，長沙陷，學收部卒屯湘、邵間，反攻湘鄉，格鬥四五月，兵潰敗。被執，械至武昌係獄。令剃髮，不聽。清總督羅繡錦會文武吏群鞫之。學至庭，植立呼曰：「大明驅胡虜，愛養天下垂三百年。爾等皆中土人，骨血從誰豢養？父母埋誰土宇？乃改頭換麵，倨坐堂上，而械忠義士於階下耶！天地能容爾身，必不能容爾子孫。豈不聞洪武初，盡謫叛降官吏妻女充掖庭乎！」因大叫呼天，目眥盡裂，引頸觸柱，血流被麵。遂驅赴黃鵠磯，遇害。武昌居民罷市往觀，皆嗚咽流涕，禁之不能止。

馬吉翔，順天大興人。通文墨，工將迎挾持。以武進士出身，曆官至廣東都指揮使。弘光元年，罷官。聞鄭鴻逵擁思文皇帝至福建，吉翔往依，附推戴，擢錦衣衛都督僉事。與錦衣郭承昊比。奉敕至湖南勞軍，福建陷，吉翔走廣東。至肇慶，會上踐阼，復與定策。事王坤、龐天壽，皆得其歡心，遂升左都督，掌衛事。從駕至全州，結劉承胤。承胤為請封伯爵，御史毛壽登駁參之。吉翔與周鼎瀚構蜚語，激承胤怒。奏上，係壽登及劉湘客、吳德操、萬六吉，削其職，由是深為瞿式耜所惡。已而與承胤比，脅上幸武岡，吉翔遂封文安伯。武岡陷，上自靖州走苗峒，出柳州，兩宮洎車駕蒙塵草莽。上不能騎，吉翔奉籃筍，步行扶掖，行羊腸，夜則通夕巡警，勤敏有加。慈聖太后與上益眷倚之。加少保，晉封文安侯。上在柳、象，敕旨皆出吉翔手。其幕客呂爾璵，狹邪子也，稍知文義，與吉翔共操大政。瞿式耜疏：「請上攬大權，明賞罰，嚴好惡，親正人，聞正言，以服遠近。」上嘉納之。吉翔因夏國祥訴之太后，謂式耜間己，不容皇上有患難親臣，言遂不用。桂林潰，上在南寧。吉翔雖委票擬於內閣，不合其意，輒以硃批改票。結陳邦傅為外援，王化澄倚之為重。廣東反正，李成棟迎上幸肇慶。瞿式耜請出桂林，節制江、楚、黔、蜀，迎使絡繹。吉翔憚式耜，遂結王化澄、朱天麟，力勸上東幸。楚師解紐，何騰蛟莫能彈壓，以至僨敗，皆吉翔釀之也。
上在肇慶，吉翔猶執朝權，金堡入奏，謂吉翔有扈衛之功，酬以侯封足矣，不當使與國政。吉翔復因左右訴，上切責堡。呂爾璵市權招賄，由中書舍人內批擢監察御史。堡兩疏力攻之，爾璵落職。吉翔愈怒，挑陳邦傅與堡相訐奏。廷論不平，邦傅辭詘。嚴起恆從中裁製，吉翔稍戢。以是怨堡入骨，並銜起恆。時上立三扈衛：李元胤督禁旅，龐天壽督勇衛，吉翔督戎政。吉翔所部步兵二千人，皆市井烏合，不堪見敵。起恆乃請上開事例，節冗費，立御營庫，招練親軍，從上親征。以劉遠生協理戎政，金堡改兵科，監紀之。吉翔惡其分己權也，嗾夏國祥以慈聖宮旨取庫金糜之，事遂寢沮。吉翔屢於太后及上前，言堡結袁彭年、劉湘客、丁時魁、蒙正發把持國政，目無君上。太后及上惑之，諸不逞者皆依附之。吉翔為言除去堡等，則皆如其願。吉翔又乘間言式耜、起恆皆主張黨人以挾持上，使不得有為，且沮抑忠義為國家，離人心，不如化澄能愛君憂國。上素賤化澄，至是遂向用之，而薄式耜、起恆，言皆疑沮。
永曆四年春，清兵陷南雄，吉翔乘之為蜚語達內廷。言杜永和、李元胤心不測，且要駕為降資，兩宮震恐。吉翔欲殺堡，逐起恆，奪式耜兵柄，而以陳邦傅為外援，藉之脅上。欲上至梧，密邇潯南，使邦傅得逼朝廷處分，遂嗾夏國祥以太后駕先登舟，脅上必行。嚴起恆、瞿式耜交諫上，不宜棄廣東。不聽。吉翔念詔獄且興，而己欲避其名，乃自請留肇慶督援東軍，以錦衣衛印授其黨康□□，使得逞。上至梧州，吳貞毓等遂群攻堡等，下錦衣衛掠治。王化澄復入直，召朱天麟、雷得復訐奏起恆，起恆稱疾求去。胡欽華奏式耜老奸誤國，以於元曄督楚、粵師，奪式耜權，以至於亡，皆吉翔主之也。
吉翔外巽內慘，以曲謹奉慈聖，凡所欲為，皆令夏國祥達太后，令必行。上雖知其不可，而慈聖命嚴，上不敢違。物論起，則慈聖於簾中引群臣涕泣，言：「予唯一死以殉社稷，不似爾等可去可降，以國家為戲。」群臣莫能對，上亦不能以意行也。吉翔以援東為名，翱翔肇慶，所將兵既寡弱，不敢出峽，而畏忌諸勳帥，不欲朝廷調發東下，慮致軋己。唯陳邦傅率舟師數千至，亦羸疲，畏見敵。吉翔日與邦傅征樂縱酒，遙執朝政，置廣州不恤，杜永和困久不能支。清兵復西破平、梧，上奔潯南，吉翔之師遂潰，南走潯州。上奔南寧，吉翔知大勢傾覆，遂不復從。匿潯州山中，久之，出降，挾重貲北歸，不知所終。
郭承吳，江西泰和人。故都御史郭子章之孫也。以子章軍功，蔭授錦衣衛千戶。崇禎間，諂事內豎，屢官至都督同知、太子少保。馳驛歸裏，以貨殖豪縱為鄉里患。
隆武元年，赴閩陛見，以積資掌錦衣衛事。閩陷，走粵，依附擁戴，加左都督。與王坤、馬吉翔比。從上至全州，結劉承胤。承胤為請封伯爵，御史毛壽登參劾之，被削。承昊遂得封泰和伯。承昊挾寶玉金幣巨萬金，女樂十餘人，從上至武岡。以女樂分饋承胤、吉翔，相比為奸。江、楚無賴求仕進者皆附之。已而隨承胤降清，見殺。
嚴雲從，江西分宜人。嚴世蕃之曾孫也。以武進士曆官參將。上即位，雲從依附擁戴，擢錦衣衛指揮使，加都督同知。與馬吉翔、郭承昊比，事劉承胤為外援。承胤為奏封清江伯。毛壽登疏言：「雲從等無一矢之功，而援邊鎮例晉封五等，何以鼓人心而匡國難？」奏上，壽登奪職。
武岡陷，雲從隨上走粵西，加太子太保、左都督，掌後軍都督府事。自以一品覃恩，乞封其高祖嵩、曾祖世蕃。部議：嚴嵩父子為昭代奸臣稱首，百年公論不容，世蕃身伏誅譴，國法昭垂；雲從即功侔李、郭，亦不能翻七朝之國憲，而以恩綸被戎首，況其羈絏之勞，承恩受爵者乎？乃但封其父祖，而不及世蕃。
雲從視吉翔差謹，不敢執朝權，碌碌充位而已。上自梧州奔潯南，雲從北走，匿懷集山中。將取道歸江西，李定國收粵、楚，雲從致書饋求見。定國知其茸陋，不之答。雲從展轉嶺南北，不知所終。
侯性，河南歸德人。兄恂、恪，崇禎中皆官至九卿，與周延儒為死黨。性家世豪貴，驕縱不法。補弟子員，粗通制義舉業，習騎射，好納響馬賊，為無賴行，邑令梁以樟以法鈐束之，性拳擊以樟仆地，不數日死。性亡命走，從十餘騎，劫商旅於河北，得資數萬，用賂內臣王化民，恂、恪復為之地，竄軍功籍，以白衣徑授鎮守廣東西寧參將。
上即位於肇慶，性依附擁戴，丁魁楚庇之，擢御營都督同知。從上入武岡，諂事傅作霖，援馬吉翔例，封商邱伯。上自武岡奔靖州，性與車駕相失。先由新寧至柳，於右江劫行旅，得金帛數萬。上至柳，服御皆匱，性以其所劫獻慈聖、慈寧兩宮，上及中宮充服御，三宮大喜，加性太子太師、左都督，掌中軍都督府事，從上自南寧至肇慶。
性素畜無賴健兒，將百人，沿兩江東至三水，劫掠仕宦商賈，多得金資。以豪侈與戚畹王維恭及馬吉翔、李元胤日夕征歌縱酒，頗干預國政，引薦文吏。給事中金堡論劾之。書奏，不省。性黠慧，通文墨，堡所上章奏，性皆譯解示吉翔，文稍深僻者則曲釋之，指為誹訕兩官。以是慈聖恨堡，必欲殺之。性往往以珍異進奉內庭，尤為宮禁所喜。其母奉佛，自剃為尼，敕賜號靜慧大師。紫袈裟，金缽盂，出入以朱棒前驅，入宮禁，稱說外事。慈聖信之，往往輒強上行。國事之壞，性實陰持之也。梧州陷，性降於清。

李國輔，順天人，為司禮太監韓讚周養子。崇禎九年，授御馬太監，奉命守沿北關口，已而撤回，隨讚周守備南京。聖安皇帝立，國輔附擁戴功，改司禮監，提督勇衛。讚周於弘光中以伉直為群小所嫉，引疾乞休沐。國輔居宮中，常侍左右。馬士英進秘戲，導上為淫樂，國輔每從容泣諫。士英忌之，而欲奪勇衛以授其幼子錫，乃奏上，徽、池、嚴、信之間有雲霧山，喬木蔽山，宜采為大工用。遂請敕國輔往。國輔不知其紿，因欲行。給事中吳適奏雲霧山必不可開采，國輔亦自悟，請勿行。乃遣人馳視，果如適言。然士英已奪勇衛，授錫以錦衣都督提督矣。南京潰，國輔隨太后走浙，遂自閩入粵。
上踐阼，國輔入見，請剃髮變服往南京，潛視孝陵。詔遣往。永曆三年夏，國輔自嶺北重趼微服赴闕。上召見，問孝陵狀。國輔伏地慟哭，言：「奴以去年夏至南京，私市香幣，於星月下登鍾山望陵，焚香帛泣奏：『高皇帝十一世孫嗣皇帝某，遣奴國輔候皇陵萬安。』以次履行周視，殿垣陵甃毀壞無餘。茅茨塞望，狐嘯蜇吟，如荒山窮澗。所幸陵土鞏固，梓宮燕安。其四山林木，問之都人，云：『南都陷後，雖虜騎充斥，樵蘇四出，猶無敢損一枝者。』後洪承疇來，經略江南，見陵樹菁蔥，怫然遽怒，遂榜示居民，令樵採為薪。懸榜三月，民無應者。承疇益恚，罵曰：『大兵入北都，未嘗令居民伐陵樹，不三日間，諸山皆芟刈無餘。江南蠻子，已出榜令伐，而三月不傷一木，何愚呆至此！』因復榜令諸門，非伐鍾山樹者，不許通樵蘇。城中幾至絕炊煙，都民不得已，乃往伐，嗚咽震山谷。今一片童山，無尺株矣。」因引顙觸地，號哭失聲。上為泣下沾袍袖。國輔因奏：「奴今歸，為皇上通一信，仍請以殘骸再往。若上旦夕恢復，奴當至江幹迎駕。如天討有稽，奴願以老骨頭付老祖爺陵前，與狐狸餐，不復再見陛下！」復頓首大哭，起。上乃素服輟朝，就太廟哭，遂敕國輔齎香帛，再往省視。
永曆三年十月，國輔至梅嶺，剃髮，攜蒼頭三人北發。明年，兩粵陷，更無有知國輔後事者。
王坤，順天大興人。為御馬太監。稍習文字，陰鷙便巧。崇禎五年，敕遣閱視宣府，陷道臣胡良機。御史魏呈潤劾其誣罔。呈潤坐降職。坤益恣戾無忌憚，奏參大學士周延儒。左副都御史王志道疏言內臣不宜侵輔臣。上為禦平台，召詰志道。志道曰：「王坤直劾輔臣，舉朝皇皇為紀綱法度憂，臣為法度惜，非為諸臣惜也。」上震怒，切責志道。志道罷去。由是驕悍淩轢，與張彝憲、曹化淳齒，群臣莫敢言者。已而奉敕至淮、揚，暴害商民。未返命而北都陷。弘光元年，因緣柄用，遷司禮秉筆太監。要敕往浙、閩督催金花銀兩供御用。大學士高弘圖具揭諫止，弗聽。坤因得留閩事思文皇帝。不得大用，邀敕出粵催調援兵。
閩陷，上即位於肇慶。坤因緣奉慈聖太后，遂掌司禮監事，秉筆執國政。坤以舊閹老猾，工揣合鉗製，知內廷畏清，踐阼無幾，即勸上棄肇慶，移蹕梧州。上顧以為忠，遂倚任之。瞿式耜上言：「今日之立，為祖宗復仇雪恥，宜奮大勇以號召遠近，苟自棄門戶，國何以立？」坤居中持之，上雖暫止，而日作西奔計，無固誌。戶部郎中周鼎瀚與坤交善，內批改給事中。式耜力爭之，不聽。未幾，復改鼎瀚翰林院侍讀。王化澄附之，內批授兵部尚書，已拜大學士，入直。大學士李永茂奏薦十五直省人士，坤以其不附己，假朱敕，斥御史劉湘客，激永茂去，而坤自疏列海內大臣遠莫致者，雜坤私人於中，共薦之。給事中劉鼒疏言，坤內臣不當薦人。坤激上怒，將逐鼒，式耜力救之，乃已。坤疑鼒疏出中允方以智手，復以停經筵，激以智去。俄而清兵乘虛入廣州，唐王死，坤遽邀駕西奔。式耜力請留蹕，死守峽口，飛調援兵。奏甫上，坤已挾上駕小艇西上梧州，遂由桂林幸全州。劉承胤入見，首論坤弄權誤國。上意動，乃罷其秉筆，以監事授龐天壽。坤被譴，出居柳州。
武岡陷，上幸柳州。坤復入，與天壽分掌監事。然權稍落矣。天壽以曲謹為上所信，坤遂疏。乃請敕監軍恢復粵、楚，從何騰蛟軍中。騰蛟頗與狎好。湖南復，坤以功賜一品服，從胡一青下衡州。坤故以斥劉湘客與外廷爭，至是，乃上疏薦湘客詞學擅世，宜大用。冀蔑湘客，使失望，湘客自疏論列之。大學士嚴起恆麵奏坤反覆傾詐，上乃絕意惡之。湖南再陷，坤走粵，顧不得入內，留居桂林，為瞿式耜所不禮。乃屏居蘇橋驛，悒悒死。
龐天壽，順天人。崇禎間為御馬太監，頗見任使，然未嘗與秉筆事。奉敕至南京。弘光中，備員，不見用。已走閩，事思文皇帝，改司禮監。敕遣至湖南，遂留粵、楚間。
上踐阼，與擁戴。天壽在北都，權藉故出王坤下，至是，坤秉內政，天壽弗能頡頏。坤驕悖日著，中外既側目，慈聖洎上亦稍厭之。而天壽於諸奄中為淳謹，上意向用，及劉承胤逐坤，天壽掌文書房事。隨上自武岡走柳州，蒙塵苗峒中，天壽與馬吉翔皆有勞勩，由是益為上所親信。賜一品服，提督勇衛。天壽粗識字，不習典故，其幕客徐湛以武英殿中書舍人晉秩至大理少卿，為代理紅本。湛亦葸願，不敢通外廷。顧天壽以樸率恆為夏國祥所紿，頗推讓國祥，故政漸歸國祥，天壽以虛名為諸奄長。所部勇衛士僅千餘人，亦勩疲市民，無能為有無。刑部侍郎朱盛濃疏言內臣不宜典兵，欲奪勇衛歸李元胤。元胤初無奪天壽兵意。上切責盛濃，詰其何心，盛濃乃沮。天壽事上四載，為少過失，而內臣勩懦畏死，不知遠計。上棄肇慶，走梧州，失東粵，遂蒙塵不返，亦天壽致之也。
天壽事天主教，拜西洋人瞿紗微為師。勇衛軍旗幟皆用西番書為符識，類兒戲。又薦紗微掌欽天監事，改用西曆。給事中尹三聘劾罷之。天壽隨上走南、太，入滇，不知所終。或曰為孫可望所殺。
夏國祥，直隸寧國人。美姿容，以孌童遊狹邪，然稍讀書，習製義，應童子試，不得補諸生。聞聖安皇帝喜外嬖，乃焚書自宮，求入內廷，未及寵用。南都陷，走閩，事思文皇帝，為少監。已走粵，因龐天壽入內，得補司禮太監。天壽質樸，不習文墨，凡閱發紅本，委之國祥。國祥工狐媚，有寵於慈聖，遂駸駸奪大權。外奉天壽，以虛名尊之，實自執政柄，天壽弗能為重輕。馬吉翔諂事兩宮，專製國事，結國祥為內援，凡吉翔所欲行，皆因國祥達慈聖，取必於上，以行之。
永曆二、三年間，外廷稍持法紀，國祥不能盡如其意，日泣奏慈聖，謂金堡等把持裁抑，詆毀兩宮，挾李成棟父子為勢，心不可測。太后習聽之，遂切齒堡等。吳貞毓、李用楫、張孝起、魯可藻皆依附鄉曲，與國祥交善。王化澄因戚畹王維恭結納之，國祥日稱化澄忠謹於太后及上所，維恭亦因皇后亟稱之。上棄肇慶奔梧，逮治堡等，起用化澄，卒至傾亡，皆國祥為之也。江國泰者，亦寧國人也。自宮入南都求用，與國祥為死友。銜受意旨，通賄賂，閫外陳請，非因國泰達國祥，不得旨，以是四方鎮將益輕朝廷，瓦解以亡。
國祥故無賴於，濱亡不悟，貪權勢，行讒毀，津津自喜。龐天壽已乃惡之，無能製也。國祥隨上奔潯南，後不知所終。上之居肇慶也，廣西糧稅盡給楚軍，唯梧州府屬聽上徵用。廣東則以遼餉、練餉給李成棟軍。而上征京倉及金花銀為國用，顧皆內臣操其出納，戶部無所關與，日就虛糜，乃至欲募從駕軍而不可得。每聞敵警，哨探無人，唯聽馬吉翔及內臣之意而已，皆國祥主之也。

劉承胤，字定一，應天人。以膂力聞，能舉一鐵楮，號「劉鐵棍」，為相撲師。應募為材官，從楚撫唐暉、餘應桂援剿，守顯陵。承胤多心計，善結納，遂得實授參將，鎮守黎、靖。崇禎十六年，武岡民袁有誌作亂，攻陷武岡，岷王遇害。巡撫王聚奎檄承胤討平之，出岷世子於難。是秋，張獻忠破長沙，張先壁、黃朝宣焚寶慶，走武岡，承胤按兵迎之，二將斂兵入保。已而獻忠破寶慶，遊騎犯武岡，承胤擊卻之。獻忠欲西入蜀，遂置武、靖，故全楚皆陷，唯西南一隅獨全。沅撫李乾德依之以安，甚德承胤。獻忠既渡江而西，乾德遣承胤合張、黃二營復寶慶。乾德茸忄耎，承胤傾心事之。乾德假借備至，承胤遂驕蹇自大，淩轢先壁、朝宜。乾德唯承胤意抑二將。二將懟憾，屯茶、攸間，與承胤交惡。
弘光初，乾德以承胤先後功次入奏，遂擢總兵官都督同知。黎、靖舊統土漢渚軍衛、所、寨額軍萬餘，承胤部兵僅千餘人，調諸屯軍以自雄，募岸謂諸將莫己若。所部紳士、編民皆懾其威。何騰蛟家黎平，子文瑞少不習事，承胤屢挫抑之。騰蛟撫楚，承胤深以為畏忌。及騰蛟棄武昌，開府長沙，調諸將守湖，先壁、朝宣先至，騰蛟禮之有加。承胤聞之滋怒，持文瑞陰事，與騰蛟相抗。久之，乃集兵萬人赴長沙，飾旗幟器仗為烜赫容，實無意北出。居旬日，與先壁舉兵相攻，騰蛟親詣其軍解之。遂托以苗叛馳歸，留部將陳友功，率兵數千守湘陰。承胤歸，益橫，要取寶慶租稅為己餉。隆武元年，傅作霖入，奏稱承胤功，遂得掛將軍印，擢右都督，加宮保。稍益招募，有眾三萬人，據武岡，專製黔、楚間。
上即位，遂封伯爵。已而上自肇、梧西幸，征承胤入援。瞿式耜聞其虛名，亦雅望之。承胤逍兵至桂林，至，則淩轢焦璉，與相攻，大噪索餉而去。馬吉翔前使楚，承胤與相結納，至是，因內臣盛稱承胤足倚，上遂敕召之。承胤意何騰蛟力扼長沙，己可藉以自保，遂欲迎駕居武岡，可挾上以製中外。傅作霖慫恿之，遂應召赴桂林，以上出全州。司禮太監王坤執權恣睢，周鼎瀚附之。承胤入，奏逐坤，而對禦叱責鼎瀚。廷士翕然稱承胤公忠，不知其以脅主立威也。錦衣郭承昊以女樂一部賄承胤，馬吉翔、嚴雲從皆諂附之，承胤遂請封三人伯。御史毛壽登參駁之，承胤大怒。周鼎瀚憚承胤，曲意事之，遂相好如夙昔，乃與馬吉翔謂承胤曰：「壽登疏，劉湘客所作也。湘客與瞿閣老議，要駕勿從公出楚，今若不譴此二人，上必不得入武岡。」承胤遂麵奏壽登、湘客把持誤國，請逮問。萬六吉、吳德操疏救之。承胤激上縛四人，將杖之，承胤偽為跪救，皆削職。以是勢傾內外，遂擁上幸武岡。式耜力諫，不聽。廷臣惡畏承胤，多四逸，不從駕行。承胤挾上，威福自恣，文武將吏予奪唯承胤意。憾太僕少卿趙廷璧，係而斃之。廷辱刑部侍郎楊喬然，喬然去，遣兵掠之於道。李若星為吏部尚書三日，承胤掣之，不得有所雲為。若星大罵去。未幾，清兵陷長、衡，張先壁自寶慶走沅州，承胤恐其至，奪己權，守險隘遏之。先壁奮擊奪路去。先壁奏使至，承胤磔殺之。楚、蜀、黔、粵奏報者皆不得通。何騰蛟入見，承胤羈糜誚辱之。上命騰蛟督師出全、永，承胤伏兵於道，將害騰蛟。騰蛟不敢行。胡一青怒，拔營挾騰蛟去，乃不敢追。利吳柄脂韋，請以為相。票擬皆先呈承胤而後進。江、楚諸無賴子及武岡無行儒生，旦投承胤，夕授台省郎署。承胤部將皆封伯，幕客鄒枚官至一品，賜金圖書。清兵逼永、寶，承胤畏張先壁，不敢西走，忌瞿式耜、何騰蛟，復絕南奔之路，畫武、靖、黎平，苟安俄傾。顧日漁獵貨財，飾歌舞，識者知其必降矣。
承胤既挾上，敕使非承胤令不能出。馬吉翔復為上稱其兵強誌決，旦夕復湖南。宮中遂恃以安。清兵已破永州，遂兩道並舉，攻武岡及紫陽江。守兵返走，保石羊渡。嗣通山王蘊釨急請對，言：「虜至三十里外，上猶不知，猝至，當如車駕何？」上懼，召承胤問之。承胤對曰：「虜犯紫陽，臣已大破之，北奔，旦夕收復寶慶。誰以此恐喝陛下者？」因叩頭請詰其人，語不遜。上不得已，良久曰：「宗臣蘊釨。」承胤起，大言曰：「請陛下遣蘊釨出禦敵，臣願解甲歸農去。」遂洶洶出，遇蘊釨於宮門，奮拳擊之，墮齒。蘊釨遁去，中外無敢言敵將至者。八月，清兵扣石羊渡，承胤別將陳友龍死戰不下，請承胤出援。承胤至，登高望敵兵。退坐營門，召諸將議，皆請死戰，承胤不語。入幕中修降書，遣使詣孔有德降。使返，與承胤耳語良久，乃遣騎持片紙奏上，言：「敵勢大，陛下宜自為計，臣不敢保。」上乃倉遽出奔。城門不開，龐天壽、馬吉翔麾壯士以利斧斷扃鎖。上單騎走，太后洎中宮皆乘籃筍出，宮嬪徒步從，皇子幼在褓，乳母負之出，不知所往。承胤遂開關延敵入。有德從容宴承胤於軍中。又明日，乃整兵入武岡。上馳至靖州，由苗峒達柳州。承胤請導有德軍入沅、黔，追擊張先壁。有德不聽，挾承胤下長沙。明年春，遂與俱北。承胤故怨何騰蛟，乃請有德勒陳友龍俘其妻妾。友龍不能違。既北行，有德軍泊漢口，承胤日從有德飲博。承胤平岷邸之亂，多得奇寶器玩，又擅西南財賦，金幣充積，每以寶器為博進。有德忌而羨之。會陳友龍反正報至，遂殺承胤，沒其資。或曰承胤之降也，密白有德，請執車駕以獻，冀得重賞。有德不聽，密令承胤報上，俾逸去。故有德留石羊渡兩日而後入，亦不遣兵追躡。見承胤之狡也，懼至北而泄之，故殺之以滅口。同承胤殺者傅上瑞。
傅上端，山東武定州人。中崇禎庚辰進士，授黃州府推官。善事上官，為湖北巡撫王揚基所昵。李自成陷承天，黃州震恐，揚基調上瑞署武昌府事以避寇。張獻忠自黃州渡江，將犯武昌，揚基又調上瑞往江北監軍。武昌陷，隨揚基避匿漢川。獻忠入蜀，揚基被逮。上瑞返武昌迎何騰蛟。騰蛟復喜之，題擢分巡下湖南道參議，進太僕寺少卿，已升僉都御史，巡撫偏、沅，督兵守平江、瀏陽。上瑞家人自山東來，盛稱山東縉紳降虜者皆得膴仕。上瑞意動，遂棄平江，從醴陵南走寶慶，駐沅州，言偏、沅為己汛地，並攜瀏、澧守兵西去，騰蛟歎惋而已。永曆元年，清兵犯沅州，上瑞遂舉軍降。孔有德挾之北去，至漢口殺之。
陳邦傅，字霖寰，浙江紹興人。故富家子，有口辨，善逢合，以賄中武科。父事職方司吏胡執恭，居中為援引，曆官分守柳、慶參將。隆武元年，楊國威挾靖江庶人反，招邦傅，未赴間，丁魁楚檄邦傅討賊。邦傅揣國威無成，守柳州，不為下。國威攻梧州，魁楚召邦傅應援，邦傅舉兵掩其後，會焦璉自中起，與邦傅合，遂斬國威，戮靖江庶人。璉功最，而邦傅以結納魁楚得錄首功，即代國威掛平蠻將軍印，擢都督同知。
上即位，以推戴，加太子太師，封思恩侯。邦傅膏粱狹邪，上馬必兩人交掖，儒冠大褶，侈拜揖以為容。胡執恭自北走投邦傅，邦傅以為腹心。執恭故猾吏，漫不知兵。部將茅守憲，其妾父也，陳安國其弄童也，貪庸委闒，以便佞挾持相尚。邦傅以鄙墨為土司所積輕，不聽調遣。所部皆諸衛戍軍，半老弱，折竹為矛，稍召募市井為親兵，不滿五千人。平蠻將軍舊駐桂林，邦傅畏楚兵之逼，立帥府於南寧。上再幸桂林，調邦傅援楚。邦傅無以應，益交緹帥馬吉翔，欲有請求，輒得俞旨。上幸象州，邦傅陛見，迎上居南寧，封慶國公，加少師，賜雲鶴服，充班首官。執恭、守憲、安國皆冒伯爵。龍韜與覃鳴珂爭戰於象州，邦傅不能制，唯保南、太自固而已。邦傅生未嘗見敵，徒以奉上為居停，位百僚上，遂執朝權，擅進退，與王化澄、馬吉翔相為表裏，士大夫無行者爭依附焉。
清李成棟攻陷梧州，進逼潯、橫，邦傅懼，遣書就成棟降。會成棟有反正心，不報。邦傅益迫，秘遣其幕客沈原渭齎土地甲兵籍詣成棟，請獻乘輿以為降贄。原渭至梧州，成棟已下令反正，守將郡邑吏皆冠帶，奉正朔。原渭遂焚降籍，駕小舟晝夜倍道歸。揭旗於檣，署曰「招安粵東」。及至南寧，遂上書言已奉邦傅令，說成棟反正，事成歸報。成棟所遣使入奏者乘大艦逆流上，會右江漲，不得卒達。上驟聞東粵平，大喜。邦傅益獵為己功，而薦原渭功侔隋、陸，遽擢僉都御史，聯絡兩廣。已而成棟奏使至，知原渭事，歸報成棟。成棟深惡之，欲發邦傅曾約降狀。馬吉翔為彌縫之，乃止。上弗知也。成棟迎駕東出，邦傅欲要留，恣擅威福。杜永和入見，語露邦傅降狀。邦傅懼，不敢留，乃因吉翔求世守廣西，視沐氏守雲南。王化澄當敕，已諾允之，中書舍人張文光執不肯草敕，乃易稱居守廣西，以與瞿式耜留守相抗，便宜專銓，除糧稅。執恭輒奏用其子欽華為僉都御史，巡撫湖廣。欽華佻達惡少，舉止妖冶，楚師大嘩。何騰蛟、瞿式耜交劾，免之。上既東出，邦傅遂自稱世守，檄下巡按御史吳德操，朱判如屬吏。德操怒，笞持檄者，馳疏奉聞。上釋不問。瞿式耜上言：「今日躐五等者相望，初未裂土而封，海宇剝削，止粵西一隅為天子之土，桂、滇數萬之師日需食，邦傅輒稱世守，將置車駕於何地？」廷議移罪文光。文光奏取敕視之，果無世守字及視沐氏擅財賦語。邦傅乃沮。邦傅專南、太、柳、慶、潯、思、田七府土、漢之地，每州縣輒以部校率疲兵百餘人據之，專置有司征貢賦。滇、焦、楊、馬之兵麕集桂平，捍禦湖南，糗糒不給。瞿式耜征糧於柳、潯，邦傅攘為己故物。有司怙邦傅，抗式耜，不應。給事中金堡入見，首劾邦傅，請削其爵職，俾閫外知有國法。馬吉翔力持之，詔切責堡。李成棟亦疏糾之。邦傅見廷論不容，乃稍割潯、柳賦聽朝廷餉軍用。顧由是怨式耜、堡切骨，而忌成棟，思所以賊害之。忠貞營兵屯梧州，邦傅欲倚之蹂兩廣，並式耜、成棟軍，逼脅朝廷。乃迎忠貞營屯潯南，拜李赤心母為母，以舅事高必正，日夕慫恿赤心奪桂、平、肇、廣，挾駕以號令諸將。赤心初佯許之，久之乃曰：「陳兄勸我劫駕，是將終謂我為賊也。」邦傅懼，乃不敢復言，赤心死，必正尤惡邦傅而狎之，盡奪其馬仗，曰：「甥高枕居峒塞，何用此為！」邦傅恐而恚，乃迎朱天麟居其軍中，與胡執恭共謀通孫可望，則逐高必正、兼李成棟諸部、逼瞿式耜、殺金堡一舉皆可行。遂命執恭造偽敕冊，鑄秦王寶，詐稱上命，封可望秦王，令專製蜀、黔、楚、粵，文武將吏兵馬錢糧生殺不待奏聞，以令旨行，百官皆稱臣聽令。可望大喜逾望。執恭恐可望使入謝，事發覺，乃馳報邦傅，令結吳貞毓等為內應，要求敕旨，以實其言。會貞毓等力攻金堡，欲逐嚴起恆，倚邦傅脅廷臣，互相資助。堡等下獄，起恆被劾。邦傅欲去南、太，以需可望之入，而己避其名，免必正之挾持，乃自請援東，率疲卒數千，次於肇慶。
可望以朝命不繼至，而執恭阻己遣使赴闕，乃拘執恭。執恭迫，馳報邦傅，令其子欽華遍賂王化澄、吳貞毓等，為可望請王封如其偽敕。嚴起恆執不從，化澄及萬翱為調停之，封荊郡王。朱天麟與邦傅窘。天麟乃告貞毓，令具稱臣啟，疏百官從違姓名報可望。可望知其詐，大怒，殺執恭。顧已稱奏王如偽敕，出黔，收王祥等軍，不能下，然亦不肯為發兵南、太攻高必正。邦傅方憂懼，不知所出。會清兵破平、梧，廣州亦陷，李元胤之兵潰於肇慶，邦傅乃西還，欲犯駕以降。畏必正，不敢入南寧，而焦璉自賀縣旋師，次永安州，邦傅遣書約與連兵固守。璉不設備，遂夜攻璉營，執璉殺之，獻其首以降於孔有德。請有德兵速攻南寧，己為前導，犯車駕，可必得。有德姑諾之，不遣邦傅行，以平蠻將軍印在邦傅所，土司必視此為從違，故待邦傅較優渥。邦傅獻印已，有德狎而畜之，從居桂林，無所任使。永曆六年，李定國復桂林，執邦傅，磔之於市。傳首黔、楚，莫不快之。
