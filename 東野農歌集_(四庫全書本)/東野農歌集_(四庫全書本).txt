　　原序
　　戴昺字景明號東野石屛之從孫嘉定己夘登第授贑州法曹參軍有東野農歌集石屏稱其不學晩唐體曽聞大雅音者也集中答妄論唐宋詩體者雲安用雕鎪嘔肺膓辭能達意即文章性情元自無今古格調何須辨宋唐人道鳳簫諧律呂誰知牛鐸有宮商少陵甘作村夫子不害光芒萬丈長知此可與言詩矣廬陵楊萬里題
　　余效官秋浦公餘弗暇他問獨未能忘情於吟凡得諸山川之登覽景物之感觸賔友之應酬率於五七字寄之雖草根喓喓栁梢嘒嘒視嗚髙岡唳九皋聲韻邈乎不侔而發乎情則一也抖擻破嚢凡百篇輙忘其醜錄以備或者楓落吳江之問寶祐改元癸丑修禊日東野子戴昺自敘


　　欽定四庫全書　　　　　集部四
　　東野農歌集目錄　　　　別集類三〈宋〉
　　巻一
　　五言古詩
　　巻二
　　七言古詩
　　巻三
　　五言律
　　巻四
　　七言律
　　巻五
　　七言絶
　　〈臣〉等謹案東野農歌集五巻宋戴昺撰昺字景明東野其自號也天台人石屏居士復古之從孫嘉定己夘登進士第授贑州法曹參軍其自序有效官秋浦之語則寶祐中又嘗爲池州幕僚不知其終於何職也其詩世有二本一爲兩淮所進題曰戴東野詩祇一巻乃附錄石屏集後者一爲浙江所進分爲五巻其編次稍有條理而詩視兩淮本較少數篇今以浙江本爲主據兩淮本增入詩十三首又據宋詩抄增入詩二首凡百有餘篇與自序所云篇數相合殆可以稱足本矣昺少工吟詠爲復古所稱許有不學晚唐體曾聞大雅音之句所作大抵天然神韻不費雕鏤五言如眼明千樹底春入數花中秋牀梧葉雨曉袂竹林風清池涵竹色老樹蝕藤陰草澗蛩聲滑松涼鶴夢清七言如野水倒涵天影動海雲平壓雁行低颺栁輕風寒忽暖催花小雨濕還晴皆清婉可諷頗具石屏家法雲乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總校官〈臣〉陸　費　墀














