　隨巢（生卒年不詳）,國別不詳。《漢書·藝文志》錄《隨巢子》六篇，今僅存佚文，本諸子抄，收為墨家第三。
關於隨巢，我們現在知之甚少，可以肯定的是，隨巢是墨翟的弟子，繼承了墨翟的思想，是墨家的主要人物之一。
《隨巢子》一書，亡軼已久，我們只能從各朝書籍中摘錄它的佚文，以管窺蠡測的方式來窺探古人的思想。故而本人搜羅佚文，收為諸子抄墨家第三。
《隨巢子》
執無鬼者曰：越蘭問隨巢子曰：「鬼神之智何如聖人？」曰：「 聖也。」越蘭曰：「治亂由人，何謂鬼神邪？」隨巢子曰：「聖人生於天下，未有所資。鬼神為四時八節，以紀育人，乘雲雨潤澤，以繁長之，皆鬼神所能也，豈不謂賢於聖人。」 （意林一）
有疏而無絕，有後而無遺。大聖之行，兼愛萬民，疏而不絕。賢者欣之，不肖者則憐之。賢而不欣，是賤德也；不肖不憐，是忍人也。（意林一）
有陰而遠者，有憚明而功者。杜伯射宣王於畝田，是憚明而功者。（荀子王霸篇楊注）
明君之德，察情為上，察事次之。（晉書石崇傳自理表）
史皇產而能書。（北堂書鈔七）
禹產於昆石，啟生於石。（藝文類聚六。太平御覽五十一）
禹娶塗山，治鴻水，通轘轅山，化為熊。塗山氏見之，慚而去，至嵩高山下，化為石。禹曰：「歸我子。」石破北方而生啟。（馬驌繹史十二）
昔三苗大亂，龍生於廟，犬哭於市。（御覽九百五）
三苗將亡，天雨血，夏有冰，地坼及泉，青龍生於廟，日夜出晝日不出。（劉恕通鑑外紀帝舜紀引隨巢子、汲冢紀年）
昔三苗大亂，天命殛之。夏後受於玄宮，有大神，人面鳥身，降而福司祿益食而民不飢，司金益富而國家實，司命益年而民不夭，四方歸之。禹乃克三苗，而神民不違，闢土以王。（御覽八十二）
三苗大亂，天命殛之，夏後受之。無方之澤出神馬，四方歸之。（稽瑞）
夏桀德衰，岱淵沸。（御覽七十）
夷羊在牧，飛拾滿野，天鬼不顧，亦不賓滅。（史記周本紀集解）
姬氏之興，河出綠圖。（史記周本紀索隱）
殷滅，周人受之，河出圓圖也。（史記周本紀索隱）
天賜武王黃鳥之旗以伐殷。（書鈔一百五十八）
幽、厲之時，天旱地坼。（御覽八百七十九）
幽、厲之時，奚祿山壞。天賜玉玦於羿，遂以殘其身，以此為福而禍。（御覽八百五）
召人以環，絕人以玦。（書鈔一百二十八、御覽六百九十二）
