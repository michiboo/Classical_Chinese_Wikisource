　　欽定四庫全書　　　　　集部六
　　類博稿　　　　　　　　別集類五〈明〉
　　提要
　　〈臣〉等謹案類博稿十巻明岳正撰正有類博雜言已著録天順復辟後以奪門諸臣挾功驕恣帝心畏之而不敢遽圖正以書生支撐其間欲設計以離曹吉祥石亨之交事不能成反為所中至於竄謫瀕死其策雖踈其志要為忠藎及羣姦繼敗又阨於李賢之媢嫉淪落以終薑桂之性始終不改嘉靖初追贈太常寺卿制詞有雲嫉邪已甚受謗寖深左謫南荒再編西戍既而逆臣伏鑕正士賜環擬陟卿曹庶僉言之允協出分符守竟直道之難容紀其實也其文章亦天真爛漫落落自將史稱所草承天門宣諭廷臣詔剴切感人舉朝傳誦足以見其一斑矣是集為其門人李東陽蒐輯遺稿而成凡詩二巻襍文八巻又附録二巻前一巻載諸人誌録傳賛諸作後一巻則東陽以葉盛所作誌銘多所隱諱為正補傳也傳稱正晩好皇極書故所作襍言二篇皆闡邵子之學而詩亦純為邵子擊壤集體東陽懷麓堂詩話稱䝉翁才甚高俯視一世獨不屑為詩云既要平仄又要對偶安得許多工夫云云蓋得其實而傳乃稱以雅健脫俗未免阿其所好至稱其文高簡峻㧞追古作者則不失為公評正統成化以後臺閣之體漸成嘽緩之音惟正文風格峭勁如其為人東陽受學於正又娶正女其懷麓堂集亦稱一代詞宗然雍容有餘氣骨終不逮正也所謂言者心之聲歟乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀














