
　　覺道人山居，稽古得樓之事，類凡十有二，其說成可喜。
　　推而廣之，於勸懲不無助。於是新編《十二樓》，復裒然成書。
　　手以視余，且屬言其端。余披閱一過，喟然歎覺道人之用心不同於恆人也。
　　蓋自說部逢世，而侏儒牟利，苟以求售，其言偎褻鄙靡，無所不至，為世道人心之患者無論矣；即或志存扶植，而才不足以達其辭，趣不足以輔其理，塊然幽悶，使觀者恐臥而聽者反走，則天地間又安用此無味之腐談哉！今是編以通俗語言鼓吹經傳，以入情啼笑接引頑癡，殆老泉所謂「蘇張無其心，而龍比無其術」者歟？夫妙解連環，而要之不詭於大道，即施、羅二子，斯秘未睹，況其下者乎！語雲「為善如登」，笠道人將以是編偕一世人結歡喜緣，相與攜手徐步而登此十二樓也，使人忽忽忘為善之難而賀登天之易，厥功偉矣！
　　道人嘗語余云：「吾於詩文非不究心，而得志愉快，終不敢以小說為末技。」嗟呼！詩文之名誠美矣，顧今之為詩文者，豈詩文哉？是曾不若吹篪蹴鞠，而可以傲入神之藝乎！吾謂與其以詩文造業，何如以小說造福；與其以詩文貽笑，何如以小說名家。
　　昔李伯時工繪事，而好畫馬，曇秀師呵之，使畫大士。今笠道人之小說，固畫大士者也。吾願從此益為之不倦，雖四禪天不難到，豈第十二樓哉！
　　　　鍾離睿水題於茶恩閣 
