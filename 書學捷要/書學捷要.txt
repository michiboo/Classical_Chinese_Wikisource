節錄
書有六要: 
一氣質。人稟天地之氣，有今古之殊，而淳漓因之；有貴賤之分，而厚薄定焉。 
二天資。有生而能之，有學而不成，故筆資挺秀穠粹者，則為學易；若筆性笨鈍枯索者，則造就不易。 
三得法。學書先究執筆，張長史傳顏魯公十二筆法，其最要雲:「第一執筆，務得圓轉，毋使拘攣。」 
四臨摹。學書需求古帖墨跡，模摹研究，悉得其用筆之意，則字有師承，工夫易進。 
五用功。古人以書法稱者，不特氣質、天資、得法、臨摹而已，而功夫之深，更非後人所及。伯英學書，池水盡墨;元常居則畫地，臥則畫席，如廁忘返，拊膺盡青；永師登樓不下，四十餘年。若此之類，不可枚舉。而後名播當時，書傳後世。 
六識鑑。學書先立志向，詳審古今書法，是非灼然，方有進步。
六要俱備，方能成家。若氣質薄，則體格不大，學力有限；天資劣，則為學艱，而入門不易；法不得，則虛積歲月，用功徒然；工夫淺，則筆畫荒疏，終難成就；臨摹少，則字無師承，體勢粗惡；識鑑短，則徘徊今古，胸無成見。然造詣無窮，功夫要是在法外，蘇文忠公所謂「退筆如山未足珍，讀書萬卷始通神」是也。 
夫運者，先運其心，次運其身，運一身之力，盡歸臂腕，堅如屈鐵，注全力於指尖.運之既久，俾指尖勁捷，運筆如飛，迨乎至精極熟，則折釵、屋漏、壁坼之妙，自然具於筆畫之間，而畫沙、印泥之境於是乎可得矣！或問:「周身之力如何可到?」曰:「臂肘一懸，則周身之力自至矣。」歐陽文忠公謂東坡先生曰:「當使指運筆而腕不知。」此言極運腕之致。 
書之大耍，可一言而盡之。曰:筆方勢圓。方者，折法也，點畫波撇起止處是也，方出指，字之骨也；圓者，用筆盤旋空中，作勢是也，圓出臂腕，字之筋也。故書之精能，謂之遒媚，蓋不方則不遒，不圓則不媚也。書貴峭勁，峭勁者，書之風神骨格也。書貴圓活，圓活者，書之態度流麗也。橫畫起輕而收重，豎畫起重而收輕。古人謂橫畫豎起，豎畫橫起，此言似難解而易知也。蓋書中筆畫，必有棱側方筆，即三折勢是也。如豎畫之起，其上須有方勢，方則左右皆有稜角；左右既有稜角，則似橫起，非真正橫起也。橫畫之理亦然。 
故學書第一執筆，執筆欲高，低則拘攣。執筆高則臂懸，懸則骨力兼到，字勢無限。雖小字，亦不令臂肘著案，方成書法也。
學書要識古人用筆，不可徒求形似，若循牆依壁，只尋轍跡，則疵病百出。 
學書未有不從規矩而入，亦未有不從規矩而出，及乎書道既成，則畫沙、印泥，從心所欲，無往不通。所謂因筌得魚，得魚忘筌。 
書法勁易而圓難。夫圓者，勢之圓，非磨棱倒角之謂.乃八面拱心，即九宮法也。然書貴挺勁，不勁則不成書，藏勁於圓，斯乃得之。 
　 
分書乃變古隸而為之者，以楷法而用篆筆，筆鋒中出，藏鋒斂鍔，惟用波撇以伸之，與真書「永」字八法用筆不同。訣曰:方勁古折，斬釘截鐵。然筆畫要須俯仰起伏，參以篆意，始有生動之趣。學書不辨八分楷法，難免庸俗。蓋八分實兼眾體之長，能悟此理，方足法書。夫書雖多體，而用筆一也，然筆意可參，而形體不可雜亂也。 
書有筋骨血肉，前人論之備矣，抑更有說焉?蓋分而為四，合則一焉。分而言之，則筋出臂腕，臂腕須懸，懸則筋生；骨出於指，指尖不實，則骨格難成；血為水墨，水墨須調；肉是筆毫，毫須圓健。血能華色，肉則姿態出焉;然而肉生於筋骨，筋骨不立，則血肉不能自榮。故書以筋骨為先。 
凡學書，需求工於一筆之內，使一筆之內，棱側起伏，書法具備；而後逐筆求工，則一字俱工；一字既工，則一行俱工；一行既工，則全篇皆工矣。斷不可湊合成字。 
歐陽正書，刻勵勁險，碑字偏於長；顏魯公正書，沉厚鬱勃，碑字偏於肥；褚河南深於用筆，字勢似軟弱；李北海筆畫遒麗，字形多寬闊不平；米襄陽奇逸超邁，體勢似疏散；蘇文忠公書，得晉、宋風格，用筆豐而多扁；趙文敏雖摹二王碑刻，頗似張司直。然各家書法，真書與行書不同，碑字與小楷異形，當究其用筆，弗僅摹形似。 
馮鈍吟謂:「明朝人字，一筆不可學。」蓋指明之季世，人效董思白，用羊毛弱筆，作軟媚無骨之書而言也。 
歷觀古帖，凡長畫皆平，是以行間整齊，無傾側之患。唯李北海行書，橫畫不平，斯蓋英邁超妙，不拘形體耳。 
孫虔禮草書《書譜》全法右軍，而三千七百餘言，一氣貫注，筆致俱存，實為草書至寶。初學草書，但置帖於前而畫之，先盡其勢，次求其筆，令心手相應，乃是捷徑。若遽伸紙研墨，對帖描摹，輒至畏難而退。 
前人評書，亦有偏徇失實、褒貶不公處，至於趙文敏書法，雖上追二王，為有元一代書法之冠，然風格已謝宋人。至詆以「奴書」者，李伯楨之失實也；譽之以祥雲捧日，儀鳳沖霄者，解學士之偏徇也。夫右軍書聖也，梁武帝《書評》止雲:「龍跳天門，虎臥鳳闕。」而解之評趙則越右軍而上之矣。

