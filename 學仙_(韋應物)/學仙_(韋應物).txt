
昔有道士求神仙，靈真下試心確然。
千鈞巨石一髮懸，臥之石下十三年。
存道忘身一試過，名奏玉皇乃升天。
雲氣冉冉漸不見，留語弟子但精堅。
石上鑿井欲到水，惰心一起中路止。
豈不見古來三人俱弟兄，結茅深山讀仙經。
上有青冥倚天之絕壁，下有颼飀萬壑之松聲。
仙人變化爲白鹿，二弟翫之兄誦讀。
讀多七過可乞言，爲子心精得神仙。
可憐二弟仰天泣，一失毫釐千萬年。

