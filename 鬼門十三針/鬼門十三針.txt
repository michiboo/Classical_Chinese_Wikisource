孫真人針十三鬼穴歌
百邪顛狂所為病，針有十三穴須認，凡針之體先鬼宮，次針鬼信無不應。
一一從頭逐一求，男從左起女從右，一針人中鬼宮停，左邊下針右出針，
第二手大指甲下，名鬼信刺三分深，三針足大指甲下，名曰鬼壘入二分，
四針掌後大陵穴，入針五分為鬼心，五針申脈為鬼路，火針三下七鋥鋥，
第六卻尋大椎上，入發一寸名鬼枕，七刺耳垂下五分，名曰鬼牀針要溫，
八針承漿名鬼市，從左出右君須記，九針勞宮為鬼窟，十針上星名鬼堂，
十一陰下縫三壯，女玉門頭為鬼藏，十二曲池名鬼臣，火針仍要七鋥鋥，
十三舌頭當舌中，此穴須名是鬼封，手足兩邊相對刺，若逢狐穴只單通，
此是先師真妙訣，狂猖惡鬼走無蹤。

一針鬼宮，即人中，入三分。二針鬼信，即少商，入三分。三針鬼壘，即隱白，入二分。四針鬼心，即大陵，入五分。五針鬼路，即申脈（火針），三下。六針鬼枕，即風府，入二分。七針鬼牀，即頰車，入五分。八針鬼市，即承漿，入三分。九針鬼窟，即勞宮，入二分。十針鬼堂，即上星，入二分。十一針鬼藏，男即會陰，女即玉門頭，入三分。十二針鬼臣，即曲池（火針），入五分。十三針鬼封，在舌下中縫，刺出血，仍橫安針一枚，就兩口吻，令舌不動，此法甚效。更加間使、後溪二穴尤妙。
男子先針左起，女子先針右起。單日為陽，雙日為陰。陽日、陽時針右轉，陰日、陰時針左轉。
刺入十三穴盡之時，醫師即當口問病人；何妖何鬼為禍，病人自說來由，用筆一一記錄，言盡狂，方宜退針。
