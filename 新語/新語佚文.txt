江津王利器輯
義者，德之經，履之者聖也。〈（文選應吉甫《晉武帝華林園集詩》注引新語）〉
賢者之處世，猶金石生於沙中，豫章產於幽谷。〈（太平御覽九五七引新語）〉
世言圍碁，或言兵法之類：上者，張置疎遠，多得道而勝；中者，務相遮絕，爭便求利；下者，守邊隅，趨作罫。（古買反，線間方目也）。猶薛公之言黥布反也：上計，取吳、楚廣地；中計，塞成皋，遮要爭利；下計，據長江以臨越，守邊隅，趨作罫者也。〈（宋本太平御覽七五三引新語）〉
梁君出獵，見白鴈而欲自射之，道上有驚鴈飛者，梁王怒，命以射此人。其御公孫龍諫曰：「昔衛文公時，大旱三年，卜云：『必須人祀。』公曰：『求雨者為民也，今殺之不仁，吾自當之。』言未卒而雨下。今君重鴈殺人，何異虎狼。」梁君引龍登車入郭，呼萬歲。曰：「善哉！今日獵，得善言。」〈（御覽九一七引新語）〉
高臺，喻京師；悲風，言教令；朝日，喻君之明；照北林，言狹，比喻小人。〈（文選曹子建《雜詩六首》注引新語）〉
治末者調其本。〈（文選潘安仁《籍田賦》注引新語注）〉
離婁之明，不能察帷薄之內；師曠之聰，不能聞百里之外。〈（論衡書虛篇引陸賈）〉
天地生人也，以禮義之性；人能察己所以受命，則順；順之謂道。〈（論衡本性篇引陸賈）〉
陸賈論薄葬。
樊將軍噲問於陸賈曰：「自古人君皆雲受命於天，雲有瑞應，豈有是乎？」陸賈應之曰：「有。夫目瞤得酒食，燈火花得錢財，乾鵲噪而行人至，蜘蛛集而百事喜。小既有徵，大亦宜然。故目瞤則咒之，燈火花則拜之，乾鵲噪則餧之，蜘蛛集則放之；況天下大寶，人君重位，非天命何以得之哉？瑞者，寶也，信也，天以寶為信，應人之德，故曰瑞應。無天命，無寶信，不可以力取也。」〈（西京雜記卷三）〉
