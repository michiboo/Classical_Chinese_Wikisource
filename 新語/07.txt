質美者以通為貴，才良者以顯為能。何以言之？夫楩柟豫章，天下之名木也，生於深山之中，產於溪谷之傍，立則為大山眾木之宗，仆則為萬世之用，浮於山水之流，出於冥冥之野，因江、河之道，而達於京師之下，因斧斤之功，得舒其文色，精捍直理，密緻博通，蟲蠍不能穿，水溼不能傷，在高柔輭，入地堅彊，無膏澤而光潤生，不刻畫而文章成，上為帝王之御物，下則賜公卿，庶賤而得以備器械；閉絕以關梁，及隘於山阪之阻，隔於九𡵻之隄，仆於嵬崔之山，頓於窅冥之溪，樹蒙蘢蔓延而無間，石崔嵬嶄岩而不開，廣者無舟車之通，狹者無步擔之蹊，商賈所不至，工匠所不窺，知者所不見，見者所不知，功棄而德亡，腐朽而枯傷，轉於百仞之壑，惕然而獨僵，當斯之時，不如道傍之枯楊。𡻭𡻭結屈，委曲不同，然生於大都之廣地，近於大匠之名工，材器制斷，規矩度量，堅者補朽，短者續長，大者治罇，小者治觴，飾以丹漆，斁以明光，上備大牢，春秋禮庠，褒以文采，立禮矜莊，冠帶正容，對酒行觴，卿士列位，布陳宮堂，望之者目眩，近之者鼻芳。故事閉之則絕，次之則通，抑之則沈，興之則揚，處地楩梓，賤於枯楊，德美非不相絕也，才力非不相懸也，彼則槁枯而遠棄，此則為宗廟之瑚璉者，通與不通也。
人亦猶此。
夫窮澤之民，據犂接耜之士，或懷不羈之能，有禹、皋陶之美，綱紀存乎身，萬世之術藏於心；然身不容於世，無紹介通之者也。公卿之子弟，貴戚之黨友，雖無過人之能，然身在尊重之處，輔之者強而飾之眾也，靡不達也。
昔扁鵲居宋，得罪於宋君，出亡之衛，衛人有病將死者，扁鵲至其家，欲為治之。病者之父謂扁鵲曰：「言子病甚篤，將為迎良醫治，非子所能治也。」退而不用，乃使靈巫求福請命，對扁鵲而咒，病者卒死，靈巫不能治也。夫扁鵲天下之良醫，而不能與靈巫爭用者，知與不知也。故事求遠而失近，廣藏而狹棄，斯之謂也。
昔宮之奇為虞公畫計，欲辭晉獻公璧馬之賂，而不假之夏陽之道，豈非金石之計哉！然虞公不聽者，惑於珍怪之寶也。
鮑丘之德行，非不高於李斯、趙高也，然伏隱於蒿廬之下，而不錄於世，利口之臣害之也。
凡人莫不知善之為善，惡之為惡；莫不知學問之有益於己，怠戲之無益於事也。然而為之者情慾放溢，而人不能勝其志也。人君莫不知求賢以自助，近賢以自輔；然賢聖或隱於田裡，而不預國家之事者，乃觀聽之臣不明於下，則閉塞之譏歸於君；閉塞之譏歸於君，則忠賢之士棄於野；忠賢之士棄於野，則佞臣之黨存於朝；佞臣之黨存於朝，則下不忠於君；下不忠於君，則上不明於下；上不明於下，是故天下所以傾覆也。
