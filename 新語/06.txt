夫建大功於天下者必先修於閨門之內，垂大名於萬世者必先行之於纖微之事。是以伊尹負鼎，居於有莘之野，修道德於草廬之下，躬執農夫之作，意懷帝王之道，身在衡門之裏，志圖八極之表，故釋負鼎之志，為天子之佐，尅夏立商，誅逆征暴，除天下之患，辟殘賊之類，然後海內治，百姓寧。曾子孝於父母，昏定晨省，調寒溫，適輕重，勉之於糜粥之間，行之於衽席之上，而德美重於後世。此二者，修之於內，著之於外；行之於小，顯之於大。
顏回一簞食，一瓢飲，在陋巷之中，人不堪其憂，回也不改其樂。禮以行之，遜以出之。蓋力學而誦詩、書，凡人所能為也；若欲移江、河，動太山，故人力所不能也。如調心在己，背惡向善，不貪於財，不茍於利，分財取寡，服事取勞，此天下易知之道，易行之事也，豈有難哉？若造父之御馬，羿之用弩，則所謂難也。君子不以其難為之也，故不知以為善也，絕氣力，尚德也。
夫目不能別黑白，耳不能別清濁，口不能言善惡，則所謂不能也。故設道者易見曉，所以通凡人之心，而達不能之行。道者，人之所行也。夫大道履之而行，則無不能，故謂之道。故孔子曰：「道之不行也。」言人不能行之。故謂顏淵曰：「用之則行，舍之則藏，惟我與爾有是夫。」言顏淵道施於世而莫之用。由人不能懷仁行義，分別纖微，忖度天地，乃苦身勞形，入深山，求神仙，棄二親，捐骨肉，絕五穀，廢詩、書，背天地之寶，求不死之道，非所以通世防非者也。
若湯、武之君，伊、呂之臣，因天時而行罰，順陰陽而運動，上瞻天文，下察人心，以寡服眾，以弱制強，革車三百甲卒三千，征敵破眾，以報大讎，討逆亂之君，絕煩濁之原，天下和平，家給人足，疋夫行仁，商賈行信，齊天地，致鬼神，河出圖，洛出書，因是之道，寄之天地之間，豈非古之所謂得道者哉。
夫播布革，亂毛髮，登高山，食木實，視之無優游之容，聽之無仁義之辭，忽忽若狂癡，推之不往，引之不來，當世不蒙其功，後代不見其才，君傾而不扶，國危而不持，寂寞而無鄰，寥廓而獨寐，可謂避世，而非懷道者也。故殺身以避難則非計也，懷道而避世則不忠也。
是以君子居亂世，則合道德，采微善，絕纖惡，脩父子之禮，以及君臣之序，乃天地之通道，聖人之所不失也。故隱之則為道，布之則為文，詩在心為志，出口為辭，矯以雅僻，砥礪鈍才，雕琢文彩，抑定狐疑，通塞理順，分別然否，而情得以利，而性得以治，緜緜漠漠，以道制之，察之無兆，遁之恢恢，不見其行，不覩其仁，湛然未悟，久之乃殊，論思天地，動應樞機，俯仰進退，與道為依，藏之於身，優遊待時。故道無廢而不興，器無毀而不治。孔子曰：「有至德要道以順天下。」言德行而其下順之矣。
