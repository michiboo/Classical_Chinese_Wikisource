張睿父先生再刻陸太史校定劉子玄史通於豫章。竣。寄家君黔中。張先生手校。為增七百三十餘字。去六十餘字。而曲筆因習二篇。增補缺略。已成全書。家君讀而喜。以新刻寄延曰。張先生為觀察。而手不釋書。猶諸生也。爾曹為諸生。乃不諸生也。間取蜀本吳本再校之。刻中如干寶之子。揚雄之揚。邢劭之卲。常璩之據。符堅之符。當是寫誤。可發舊本細為校之。延循環校閱。再加芟正。篇中史官姓名。如左氏遷固。古今共推者。可以無勢。自孔衍荀悅以下。俱為著其爵里。間以已意。為之評論。雖未必合作者之意。祇承嚴命。終陸張二先生功耳。約而言之。考究精覈。義例嚴整。文字簡古。議論慨慷。史通之長也。薄堯禹而貸操丕。惑春秋而信汲冢。訶馬遷而沒其長。愛王劭而忘其佞。高自標榜。前無賢哲。史通之短也。然則徐堅所云當置座右者。以義例言。良非虛譽。而宋祁所云工訶古人者。以誇詡言。亦非誣善矣。西江郭延年序。
