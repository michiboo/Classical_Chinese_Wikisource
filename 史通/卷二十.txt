夫人識有不燭，神有不明，則真偽莫分，邪正靡別。昔人一無「人」字。有以發繞炙，誤其國君者，有置毒於胙，誣其太子者。一有「矣」字。夫發經炎一作「炙」。炭，必致焚灼，毒昧經時，無復殺害。而行之者偽成其事，受之者信以為然。故使見咎一時，取怨千載。夫史傳敘事，亦多如此。其有道理難憑，欺誣可見，如古來學者，莫覺是非，蓋往往有焉。今聊舉一二，加以駁難，列之於左。
《史記》本紀曰：瞽叟使舜穿井，為匿空旁出。瞽叟與象共下土實井。
瞽叟、象喜，以舜為已死。象乃止舜宮。
難曰：夫杳冥不測，變化無恆，兵革所不能傷，網羅所不能制，若左慈易質為羊，劉根竄形入壁是也。時無可移，禍有一作「所」。必至，雖大聖所不能免，若姬伯拘於羑里，孔父厄於陳、蔡是也。然俗之愚者，皆謂彼幻化，是為聖人。豈知聖人智周萬物。才兼百行，若斯而已，與夫方內之上，有何異哉！如《史記》雲重華入於井中，匿空出去。此則其意以舜是左慈、劉根之類，非姬伯、孔父之徒。茍識事如斯，難以語夫聖道矣，且案太史公云：舊脫「雲」字。黃帝、堯、舜軼事，時時見於他說，餘擇其言尤雅者，著為本紀書首：若如向之所述，豈可謂之一無「之」字。雅邪？
又舊本自此以下，節首並有「又」字，一本皆無。今從舊本。《史記。滑稽傳》：孫叔敖為楚相，楚王以霸。病死，居數年，其子窮困負薪。優孟即為孫叔敖衣冠，抵掌談語。歲餘，象孫叔敖，楚王及左右不能別也。莊王置酒，優孟為壽，王大驚，以為孫叔敖復生，欲以為相。
難曰：蓋語有之：「人心不同，有如其面。」故窊舊作「窳」。隆異等，修短殊姿，皆稟乏自然，得諸造化。非由仿效，俾有遷革。著想滯。如優孟之象孫叔敖也，衣冠談說，容或亂真，眉目口鼻，如何取類？而楚王與其左右，曾無疑惑者邪？一作「也」。昔陳焦既亡，累年《吳志》亦作「六日」。而活；秦諜從縊，六月而蘇。顧或訛「須」，一改「遂」。使竹帛顯書，古今或作「今古」。稱怪。況叔敖之歿，時日已久。楚王必謂其復生也，先當詰其枯骸再肉所由，闔棺重開所以。又是滯語。豈有片言不接，一見無疑，遽欲加以寵榮，復其祿位！此乃類夢中行事，豈人倫所為者哉！
又《史記。田敬仲世家》曰：田常成子以大斗出貸，以小斗收。齊人歌之曰：「嫗乎採芑，歸乎田成子」。
難曰：夫人既從物故，然後加以易名。田常見存，而遽呼以謚，此之不實，明一作「昭」。然可知。又案《左氏傳》，石碏曰！「陳桓公方有寵於王。」《論語》，陳司敗問孔子：「昭公知禮乎？」同《史記》文。《史記》，家令說太上皇曰：「高祖雖子，人主也。」諸如此說，其例皆同。然而事由過誤，易為筆削。若《田氏世家》之論成子也，乃結以韻語，纂成歌詞，欲加刊正，無可釐革。故獨舉其失，以為標冠雲。
又《史記。仲尼弟子列傳》曰：孔子既沒，有若狀似孔子，弟子相與共立為師，師一作「事」。之如夫子。他日。弟子進問曰：「昔夫子當舊作「嘗」。行，使弟子持雨具，已而果雨。」「商瞿年一脫「年」字。長無子，母為此二字一作「欲更」。取室。孔子曰：『瞿年四十後。當有五丈夫子。』已而果然。敢問夫子何以知此？」舊作「之」。有若默然無史有「以」字。應。
弟子起曰：「有子一作「若」。避，史有「之」字。斷句。此非子之坐也！」
難曰：孔門弟子七十二人，柴愚參魯，宰言游學，俗作「宰我言語」，誤。師、商可方，回、賜非俗誤作「之」。類。此並聖人品藻，優劣已詳，門徒商榷，臧否又定。如有若者，名不隸於四科，譽無偕於十哲。逮尼父既歿，方取為師。以不答所問，始令避坐。同稱達者，何見事之晚乎？且退老西河，取疑夫子，猶使喪明致罰，投杖謝愆。何肯公然自欺，詐相策一作「承」。奉？此乃童兒相戲，非復長老所為。觀孟軻著書，首陳此說；馬遷裁史，仍習其言。得自委巷，曾無先覺，悲夫！
又《史記》、《漢書》皆曰：上自《史記》作「在」，《漢書》作「居」。洛陽南宮，從復道望見諸將往往相與坐沙中語。《漢書》作「往往數人偶語」。
上曰：「此何語？」留侯曰：「陛下所封，皆故人親愛，所誅，皆平生讎一作「仇」。忌。《史》、《漢》作「怨」。此屬畏誅，故相聚謀反爾。」上乃憂曰：「為之奈何？」留侯曰：「上平生所憎，誰最甚者？」上曰：「雍齒。」留侯曰：「今先封雍齒，以示群臣。群臣見雍齒封，則人人自堅矣。」
於是上置酒，封雍齒為侯。
難曰：夫公家之事，知無不為，見無禮於君，如鷹鸇之逐鳥雀。案子房之一無「之」字。少也，傾家結客，為韓報讎。一作「仇」。此則忠義素彰，名節甚著。其事漢也，何為屬群小聚一脫「聚」字。謀，將犯其君，遂默然杜口，俟問方對？倘若高祖不同，竟欲無言者邪？且將而必誅，罪在不測。
如諸將屯聚，圖為禍亂，密言臺上，猶懼覺知；群議沙中，何無避忌？為國當作「圖」。之道，必不如斯。然則張良慮反側不安，雍齒以嫌疑受爵，蓋當時實有其事也。如復道之望、坐沙而語，是說者敷演，妄溢其端耳。
又《東觀漢記》曰：赤眉降後，積甲與熊耳山齊雲雲。所難之指，文中已足。「雲雲」字疑衍。
難曰：案盆子既亡，棄甲誠眾。必與山比峻，則未之有也。昔《武成》云：「前徒倒戈」，「血流漂杵」。孔安國曰：蓋言之甚也。如「積甲與熊耳山齊」者，抑亦「血流漂杵」之徒歟？
又《東觀漢記》曰：郭伋為並州牧，行部到西河美稷，有童兒數百，各騎竹馬，於道次迎拜。伋問：一有「曰」字，「兒曹何自遠來？」對曰：「聞使君始到，喜，故奉迎。」伋辭謝之。事訖，諸兒送至一作「出」。郭外，問：「使君向日當還？」伋使別駕計日告之。既還，先期一日。伋為違信，止於野亭，須期乃入。
難曰：蓋此事不可信者三焉。案漢時方怕，儀比諸侯，其行也，前驅竟一作「蔽」。野，後乘塞路，鼓吹沸喧，旌棨填咽。彼草萊稚子，齠齔童兒，非唯羞赧不見，亦自驚惶失據。安能犯騶駕，凌棨帷，首觸威嚴，自陳襟抱？
其不可信一也。又方伯案部，舉州振肅。至於墨紱長吏，黃綬群官，率彼吏人，顒然佇候。兼復掃除逆旅，行李有程，嚴備供具，憩自有所。如棄而不就，居止無恆，一作「常」。必公私闕擬，客主俱窘。凡為良二千石，固當知人所苦，安得輕赴數童之期，坐失百城之望？其不可信二也。夫以晉陽無竹，古今共知，假有傳檄它方，蓋亦事同大夏，訪知一作「諸」。商賈，不可多得。況在童孺，彌復難求，群戲而乘，如何克辦？其不可信三也。凡說此事，總有三科。三科屬《漢記》言。推而論之，了無一實，異哉！補註：「傳檄」恐當作「轉致」。
又《魏志。注》：《語林》曰：匈奴遣使人一無「人「字。來朝，太祖令崔琰在座，而已握刀侍立。既而使人問匈奴使者曰：「曹公何如？」對曰：「曹公美則美矣，而侍立者非人臣之相。」太祖乃追殺使者云云。二字亦贅。一本止一「雲」字，亦衍。
難曰：昔孟陽臥一作「坐」。床，詐稱齊後；紀信乘口，矯號漢王。或主遘屯蒙，或朝罹兵革。故權以取濟，事非獲已。如崔琰本無此意，何得以臣代君者哉？且凡稱人君，皆慎其舉措，況魏武經綸霸業，南面受朝，而使臣居君座，君處臣位，將何以使萬國具瞻，百寮僉矚也！又漢代之於匈奴，其為綏撫勤矣。雖復賂以金帛，給以親姻，猶恐一脫「恐」字。虺毒不悛，狼心易擾。如輒殺其使者，不顯罪名，復何以懷四夷於外藩，建五利於中國？
且曹公必以所為過失，懼招物議，故誅彼行人，將以杜茲謗口，而言同綸綍，聲遍寰區，欲蓋而彰，止益其辱。雖愚暗之主，猶所不為，況英略之君，豈其若是？夫芻蕘鄙說，閭巷讕舊作「諂」，或作「闊」，並非。言，凡一作「諸」。如此書，通無擊難。而裴引《語林》斯事，編入《魏史。注》中，持彼虛詞，亂茲實錄。蓋曹公多詐，好立詭謀，流俗相欺，遂為此說。蓋曹公十七字，一本失去，一本綴注節末。細按之，定是正文。應置於此。故特申掎摭，辯其疑誤者焉。
又魏世諸小書，一訛作「事」。皆雲文鴦侍講，殿瓦皆飛雲雲。二字贅。此事列《晉陽秋》之前，亦指曹魏時。
難曰：案《漢書》云：項王叱吒，懾伏千人。然則呼聲之極大者，不過使人披靡而已。尋文鴦武勇，遠慚項籍，況侍君側，固當屏氣徐言，安能一多「使」字。簷瓦皆飛，有逾舊作「喻」。武安鳴鼓！且瓦既飄隕，則人必震驚，而魏帝與其群臣焉得巋然無害也？
又《晉陽秋》曰：胡質為荊州刺史，子威自京都一作「師」。省之，見父。史有「停廄中」三字。文當摘一「停」字，乃成句。十餘日，告歸。質賜絹一匹，為路糧。威曰：「大人清高，不審於何得此絹？」質曰：「是吾俸祿之餘。」
難曰：古人謂方牧為二千石者，以其祿有二千石故也。名以定體，貴實甚焉。設使廉如伯夷，介若黔敖，恐當作「婁」。茍居此職，終不患於貧餒者。如胡威之別其父也，一縑之財，猶且發問，則千石之俸，其費安施？料以牙籌，推以食一作「之借」。箸，察其厚薄，知不然矣。或曰觀諸史所載，茲流非一。原註：如張堪為蜀郡，乘折轅車；吳隱之為廣川，貨犬待客。並其類也。「張堪」，舊作「張湛」，「貨犬」或作「貸米」，並誤。必以多為證，則足可無疑。然人自有身安弊古通「敝」。鏹，口甘粗糲，而多藏鏹帛，無所散用者。故公孫弘位至三公，而臥布被，食脫粟飯。汲黯所謂齊人多詐者是也。安知胡威之徒，其儉亦皆如此，而史臣不詳厥理，直謂清白當然，一脫「當然」二字。繆矣哉！
又《新晉書。阮籍傳》曰：籍至孝。母終，正與人圍棋。對者求止，籍留與決。史有「賭」字。既而飲酒二斗，舉聲一號，吐血數升。及史有「將」字。葬，食一蒸豚，飲二斗酒。一本「酒」字在「二斗」上。然後臨穴，史作「訣」。直言「窮矣！」舉聲一號，因復吐血數斗。史亦作「升」。毀瘠骨立，殆致滅性。
難曰：夫人才雖下愚，識雖不肖，始亡天屬，必致其哀。但有舊誤作「以」。苴絰未幾，悲荒遽輟，如謂本無戚容，則未之有也。況嗣宗當聖善將歿，閔兇所鐘，合門惶恐，舉族悲吒。居里巷者猶停舂相一作「杵」。之音，在鄰伍者尚申匍匐之救，而為其子者方對局求決，舉杯酣暢。但當此際，曾無感惻，則心同木石，志如梟獍者，安有既臨泉穴，始知摧慟者乎？求諸人情，事必不爾。又孝子之喪親也，朝夕孺慕，鹽酪不嘗，斯可至於臒瘠矣。如甘旨在念，則筋肉內寬；醉飽自得，一作「支」。則饑膚外博。況乎溺情豚酒，不改平素，雖復時一嘔慟，豈能柴毀骨立乎？已上兩駁，理解皆得，苦其煩絮。蓋彼阮生者，不修名教，居喪過失，而說者遂言其無禮如彼。又舊訛作「人」。以其志操本一作「尤」。異，才識甚高，而談者遂言其至性如此。
惟毀及譽，皆無取焉。
又《新晉書。王祥傳》曰：祥漢末遭亂，扶母攜弟覽，避地廬一作「盧」，誤。江，隱居三十餘年，不應州郡之命。母終，徐州刺史呂虔檄為別駕，年垂耳順，覽勸之，乃應召。於時，寇賊充斥，祥率勵兵士，頻討破之。時人歌曰：「海、沂之康，實賴王祥。」年八十五，太始五年薨。
難曰：祥為徐州別駕，寇盜充斥，固是漢建安中獻帝第三改元。徐州未清時事耳。子玄粘看在此，疑端從此生。有魏受命，凡四十一作「三十」，誤。五年，自丕至陳留王，全魏之數也。陳留即常遺鄉公，後謚元帝。上去徐州寇賊充斥，下至晉太始武帝初元，五年，當六十年已上矣。祥於建安中，年垂耳順，更加六十一多「六」字。載，至晉太始五年薨，則當年一百二十歲矣。而史雲年八十五薨者，何也？如必以終時實年八十五，則為徐州別駕，止可年「年」字一在「五六」下。二十五六矣。又雲其未從官已前，隱居三十餘載者，但其初被檄時，止年二十五六。自此而在，安得復有三十餘年乎？
必謂祥為別駕在建安後，則徐州清晏，易代頻仍，麼麼竊發，固亦時有，史不悉載耳，胡可臆泥？何得雲「於時，寇賊充斥，祥率勵兵士，頻討破之」乎？求其前後，無一符會也。
凡所駁難，具列如右。蓋精《五經》者，討群儒之別義；練《三史》者，徵諸子之異聞。加以探賾索隱，然後辨其紕繆。如向之諸史所載則不然，何者？其敘事也，唯記一途，宜論一理，而矛盾自顯，表裏相乖。非復牴牾，直成狂惑者爾！尋茲失所起，良由作者情多忽略，識惟愚滯。或採彼流言，不加銓一作「詮」。擇；或傳諸繆說，即從編次。用使真偽混淆，是非參錯。
蓋語曰：君子可欺不可罔。至如邪說害正，虛詞損實，小人以為信爾，君子知其不然。又一無「又」字。語曰：信書不如無書。蓋為此也。夫書彼竹帛，事非容易，凡為國史，可不慎諸！
孝和皇帝時，中宗初謚孝和。韋、武弄權，母媼〈一作「娼」。〉預政。士有附麗之者，起家而綰朱紫，予以無所傅會，取擯當時。原註：一為中允，四載不遷。會天子還京師，朝廷願從者眾。予求番次，在大駕後發日，〈此二句「後」字錯置，當雲「予求番次在後大駕發日」。〉因〈古本有「因」字。〉逗留不去，守司東都。杜門卻掃，凡經三載。或有譖予躬為史臣，不書國事，而取樂丘園，私自著述者。由是驛召至京，令專執史筆。於時小人道長，綱紀日壞，仕於其間，忽忽不樂，遂與監修國史蕭至忠等諸官書求退，曰：僕幼聞《詩》、《禮》，長涉藝文，至於史傳之言，尤所耽悅。尋夫左史、右史，是曰《春秋》、《尚書》；素王、素臣，斯稱微婉志晦。兩京、三國，班、謝、陳、習闡其謨；中朝、江左，王、陸、乾、孫紀其歷。劉、石僭號，方策委於和、苞，張；未詳。宋、齊應籙，惇史歸於蕭、沈。亦有汲塚古篆，禹穴殘編。孟堅所亡，葛洪刊其《雜記》；休文所缺，荀〈當作「謝」。〉綽裁其《拾遺》。凡此諸家，其流蓋廣。莫不賾一作「頤」。彼泉〈諱「淵」作「泉」。〉藪，尋其枝葉，原始要終，備知之矣。
若乃劉峻作傳，自述長於論才；范曄為書，盛言矜其贊體。斯又當仁不讓，庶幾前哲者焉。然自策名仕伍，待罪朝列，三為史臣，再入東觀，竟不能勒成國典，此句當與《正史》篇撰《唐書》八十卷、重修《則天實錄》三十卷參互活看。貽彼後一脫「後」字。來者，何哉？靜言思之，其不可有五故也。
何者，古之國史，皆出自一家，如魯、漢之丘明、子長，晉、齊之董狐、南史，咸能立言不朽，藏諸名山。未聞藉以眾功，方雲絕筆。唯後漢東觀，大集群儒，著述無主，條章靡立。由是伯度譏其不實，公理以為可焚，張、衡。蔡邕。二子糾之於當代，傅、玄。范曄。兩家嗤之於後葉。今者史司取士，有倍東京。人自以為荀、袁，家自稱為政、駿。謂劉向、歆。每欲記一事，載一言，皆擱筆相視，含毫不斷。故頭〈或作「首」。〉白可期，而汗青無日。其不可一也。
前漢郡國計書，先上太史，副上丞相。後漢公卿所撰，始集公府，乃上蘭臺。由是史官所修，載事為博。愛自近古，此道不行。史官編錄，唯自詢採，而左、右二史，闕注起居，衣冠百家，罕通行狀。求風俗於州郡，視聽不該；討沿革於臺閣，簿籍難見。雖使尼父再出，猶且成於管窺；況僕限以中才，安能遂其博物！其不可二也。
昔董狐之書法也，以示於朝；南史之書弒也，執簡以往。而近代史局，皆通籍禁門，深居九重，欲人不見。尋其義者，蓋由杜彼顏面，防諸請謁故也。然今館中作者，多士如林，皆願長喙，無聞同「口」。舌。倘有五始初成，一字加貶，言未絕口而朝野具知，筆未棲毫而縉紳咸誦。夫孫盛實錄，〈一作「紀實」。〉取嫉權門；王劭〈一作「王韶」。〉直書，見仇貴族。人之情也，能無畏乎？其不可三也。
古者刊定一史，纂成一家，體統各殊，指歸咸別。夫《尚書》之教也，以疏通知遠為主；《春秋》之義也，以懲惡勸善為先。《史記》則退處士而進奸雄，《漢書》則抑忠臣而飾主闕。斯並曩時得失之列，良史是非之準，作者言之詳矣。頃史官注記，多取稟監修，楊令公則雲「必須直詞」，宗尚書則雲「宜多隱惡」。十羊九牧，其令難行；一國三公，適從何在？其不可四也。
竊〈一作「切」。〉以史置監修，雖古無式，尋其名號，可得而言。夫言監者，蓋總領之義耳。如創紀編年，〈一作「創立紀年」，一脫「編」字。〉則年有斷限；草傳敘事，則事有豐約。或可略而不略，或應書而不書，此刊削之務也。屬詞比事，勞逸宜均，揮鉛奮墨，勤惰須等。某帙〈一訛「表」。〉某篇，付之此職；某傳某志，〈一作「某紀某傳」。〉歸之彼官。此銓配之理也。斯並宜明立科條，審定區域。倘人思自勉，則書可立成。今監之者既不指授，修之者又無遵奉，用使爭學茍且，務相推避，坐變炎涼，徒延歲月。其不可五也。
凡此不可，其流實多，一言以蔽，三隅自反。而時談物議，安得笑僕編次無聞者哉！比者伏見明公，每汲汲於勸誘，勤勤於課責，或雲「墳籍事重，努力用心」。或雲「歲序已淹，何時輟手？」切〈一作「竊」。〉以綱維不舉，而督課徒勤，雖威以刺骨之刑，勖以懸金之賞，終不可得也。語曰：「陳力就列，不能者止。」所以比者布懷知己，歷抵〈舊作「詆」。〉群公，屢辭載筆之官，願罷記言之職〈一作「責」。〉者，正為此爾。
抑又有所未諭，〈古通「喻」。〉聊復一二言之。比奉高命，令隸名修史，而其職非一。如張尚書、崔、岑二吏部、鄭太常等，既迫以吏道，不可拘之史任。以僕曹務多閑，勒令專知下筆。夫以惟寂惟寞，乃使記事記言。茍如其例，則柳常侍、劉秘監、徐禮部等，並〈一脫「並」字，一作「並」。〉門可張羅，府無堆案，何事置之度外，而使各無羈束乎！
必謂諸賢載削非其所長，以僕槍槍鉸鉸，故推為首最。就如斯理，亦有其說。何者？僕少小從仕，早躡通班。當皇上初臨萬邦，未親庶務，而以守茲介直，不附奸回，遂使官若土牛，棄同芻狗。逮鑾輿西幸，百寮畢從，自惟官曹務簡，求以留後。居臺常謂朝廷不知，國家於我已矣。豈謂一旦忽承恩旨，州司臨門，使者結轍。既而驅駟馬入函關，排千門謁天子。引賈生於宣室，雖嘆其才；召季布於河東，反增其愧。明公既位居端揆，本音上聲。
望重臺衡，飛沈屬其顧盼，〈一作「眄」。〉榮辱由其俯仰。曾不上祈宸極，申之以寵光；僉議搢紳，縻我以好爵。其相見也，直雲「史筆闕書，為日已久；石渠掃第，思子為勞。」今之仰追，唯此而已。
抑明公足下獨不聞劉炫蜀王之說乎？昔劉炫仕隋，為蜀王侍讀。尚書牛弘嘗問之曰：「君王遇子，其禮如何？」曰：「相期高於周、孔，見待下於奴僕。」弘不悟其言，請聞其義。炫曰：「吾王每有所疑，必先見訪，是相期高於周、孔。酒食左右皆饜，而我餘瀝不饜，是見待下於奴僕也。」僕亦窈不自揆，輕〈一作「輒」。〉敢方於鄙宗。劉炫同姓，故云。何者？求史才則千里降追，語宦途則十年不進。意者得非相期高於班、馬，見待下於兵卒乎！
又人之品藻，貴識其性。明公視僕於名利如何哉？當其坐嘯洛城，非隱非吏，惟以守愚自得，寧以充詘攖心。但今者黽勉從事，攣拘就役，朝廷厚用其才，竟不薄加其禮。求諸隗始，其義安施？倘使士有澹雅若嚴君平，清廉如段干木，與僕易地而處，亦將彈鋏告勞，積薪為恨。況僕未能免俗，能不蒂讀如「蠆」。芥於心者乎！
當今朝號得人，國稱多士。蓬山之下，良直差肩；蕓閣之中，英奇接武。
僕既功虧刻鵠，筆未獲麟，詳此二句，非不草撰者，但未卒業耳。徒殫太官之膳，虛索長安之米。乞已本職，還其舊居，多謝簡書，請避賢路。唯明公足下，哀而許之。
至忠得書大慚，無以酬答。又惜其才，不許解史任。而宗楚客、崔湜、鄭愔等，皆惡聞其短，共仇嫉之。俄而蕭、宗等相次伏誅，然後獲免於難。
