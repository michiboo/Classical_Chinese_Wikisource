余既注文心雕龍畢。因念黃太史有雲。論文則文心雕龍。評史則史通。二書不可不觀。實有益於後學。復欲取史通注之。中年張林宗年兄。以江右郭氏史通評釋相示。讀之。與余意多不合。乃以向注文心雕龍之例注焉。歷八月訖功。然此二書。譌處甚多。嗣從信陽王思延。得華亭張玄超本。其文心不能加他本。史通本大善。有數處極快人者。故書之校。視文心為愈。往見李濟翁資暇錄雲。李善注文選。有初注。再注。以至五注者。蘇子由注老子。亦自言晚年於舊注多所改定。今余此書。曷敢以為盡是。聊以備遺忘。為他日削纂之資耳。河南王惟儉序。
