夫史才之難，其難甚矣。《晉令》云：「國史之任，委之著作，每著作郎初至，必撰名臣傳一人。」斯蓋察其所由，茍非其才，則不可叨居史任。
歷觀古之作者，若蔡邕、劉峻、一本峻獨不書名而書字，非。徐陵、劉炫之徒，各自謂長於著書，達於史體；然觀〈一無「觀」字。〉侏儒一節，而他事可知。案伯喈於朔方〈舊誤作「方朔」，或誤作「方翔」。〉上書，謂宜廣班氏《天文志》。夫《天文》之於《漢史》，實附贅之尤甚者也。必欲申以掎摭，但當鋤而去之，安可仍其過失，而益其蕪累？亦奚異觀河傾之患，而不遏以堤防，方欲疏而導之，用速懷襄之害。述史如此，將非練達者歟？孝標持論談〈一作「析」。〉理，誠為絕倫。而《自敘》一篇，過為煩碎；《山棲》一志，直論〈一作「是」。〉文章。〈句恐有訛字。〉諒難以偶跡遷、固，比肩陳、范者也。孝穆在齊，有志〈一有「於」字。〉梁史，及還江左，〈一有「而」字。〉書竟不成。
嗟乎！以徐公文體，而施諸史傳，亦猶灞上兒戲，異乎真將軍，幸而量力不為，可謂自卜者審矣。光伯以洪儒碩學，而迍邅不遇。觀{{*|一無「觀」字。}其銳情自敘，欲以垂示將來，而言皆淺俗，理無要害。豈所謂「誦《詩》三百，雖多亦奚以為」者乎！
昔尼父有言：「文勝質則史。」蓋史者當時之文也。然撲散淳銷，時移世異，文之與史，較〈一作「皎」。〉然異轍。故以張衡之文，而不閑於史；以陳壽之史，而不習於文。其有賦述《兩都》，詩裁《八詠》，而能編次漢冊，勒成宋典。若斯人者，其流幾何？
是以略觀近代，有齒跡文章，而兼修史傳。其為式也，羅含、謝客宛為歌頌之文，蕭繹、江淹直〈一作「究」。〉成銘贊之序，〈「序」字似當作「筆」。〉溫子升尤工〈一作「喜」。〉復語，盧思道雅好麗〈作「儷」字用。〉詞，江總猖獗以沉迷，庾信輕薄而流宕。此其大較也。然向之數子所撰者，蓋不過偏記、雜說、小卷、短書而已；猶且乖濫踳駁，一至於斯。而況責之以刊勒一家，彌綸一代，使其始未圓備，表里無咎，蓋亦難矣。
但自世重文藻，詞宗麗淫，於是沮誦失路，靈均當軸。每〈當有「值」字。〉西省虛職，東觀儜才，凡所拜授，必推文士。遂使握管懷鉛，多無銓綜之識；〈舊訛作「職」。〉連章累牘，罕逢微婉之言。而舉俗共以為能，〈一作「共為能事」。〉當時莫之敢侮。假令其一無「其」字。間有術同彪、嶠，才若班、荀，懷獨見之明，負不刊之業，而皆取窘於流俗，見嗤於朋黨。遂乃哺糟歠醨，俯同妄作，披褐懷玉，無由自陳。此管仲所謂「用君子而以小人參之，害霸之道」者也。〈一無「也」字。〉
昔傅玄〈或作「毅」，非。〉有云：一脫「雲」字。「觀孟堅《漢書》，實命代奇作。及與陳宗、尹敏、杜撫、馬嚴撰中興紀傳，其文曾不足觀，豈拘於時乎？不然，何不類之甚者也。是後劉珍、朱穆、盧植、楊彪之徒，又繼而成之，豈亦各拘於時，而不得自盡乎？何其益陋也。」〈以上並傅玄語。〉嗟乎！拘時之患，其來尚矣。斯則自古〈一有「之」字。〉所嘆，豈獨當今者哉！〈一無「當」字、「者」字。〉
蓋作者自敘，其流出於中古乎？〈一無「乎」字。〉案屈原《離騷經》，其首章上陳氏族，下列祖考；先述厥生，次顯名字。自敘發跡，實基於此。降及司馬相如，始以自敘為傳。然其所敘者，但記自少及長，立身行事而已。逮於祖先所出，則蔑爾無聞。至馬遷，又征三閭之故事，放〈讀「仿」。〉文園之近作，模楷二家，勒成一卷。於是揚雄遵其舊轍，班固酌其餘波，自敘之篇，實煩於代。雖屬辭有異，而茲體無易。
尋馬遷《史記》，上自軒轅，下窮漢武，疆宇修闊，道路綿長。故其自敘始於氏出重黎，終於身為太史。雖上下馳騁，終不越《史記》之年。班固《漢書》，止敘西京二百年事耳。其自敘也，則遠徵令尹，起楚文王之世；近錄《賓戲》，當漢明帝之朝。苞括所及，〈一作「聞」。〉逾於本書遠矣。而後來敘傳，非止一家，竟學孟堅，從風而靡。施於家諜，〈一作「譜」。〉猶或可通，列於國史，〈多一作「每」。〉見其失者矣。
然自敘之為義也，茍能隱己之短，稱其所長，斯言不謬，即為實錄。而相如《自序》，乃〈舊訛「及」。〉記其容游臨邛，竊妻卓氏，以《春秋》所諱，持為美談。雖事或非虛，而理無可取。載之於傳，不其愧乎！又王充《論衡》之《自紀》也，述其父祖不肖，為州閭所鄙，而已答以瞽頑舜神，鯀惡禹聖。
夫自敘而言家世，固當以揚名顯親為主，茍無其人，闕之可也。至若盛矜於己，而厚辱其先，此何異證父攘羊，學子名母？必責以名教，實三千之罪人也。
夫自媒自衒，士女之醜行。然則人奠我知，君子不〈舊作「所」，誤。〉恥。
案孔氏《論語》有云：「十室之邑，必有忠信」，「不如某之好學也。」又曰：「吾每自〈一依經作「日三」〉省吾身，為人謀而不忠乎？與朋友交而不信乎？」又曰：「文王既沒，文不在茲乎？」又曰：「吾之先〈一依經作「昔者吾」。〉友，嘗從事於斯矣。」則聖達之〈舊無「之」字。〉立言也，時亦揚露己才，或托諷以見其情，或選〈與「巽」通。〉辭以顯其跡，終不盱衡自伐，攘袂公言。且命諸門人「各言〈一作「見」。〉爾志，」由也不讓，見嗤無禮。歷觀揚雄已降，其自敘也，始以夸尚為宗。至魏文帝、傅玄、陶梅、〈恐誤，或當作「梅陶」。〉葛洪之徒，則又逾於此者矣。何則？身兼自善，行有微能，皆剖析具言，一二必載。豈所謂憲章前聖，謙以自牧者歟？
又近古人倫，喜稱閥閱。其蓽門寒族，百代無聞，而騂角挺生，一朝暴貴，無不追述本系，妄承先哲。至若儀父、振鐸，並為曹氏之初；淳維、〈當作「始均」。〉李陵，俱稱拓拔之始。河內〈舊訛作「南」。〉馬祖，遷、彪之說不同；吳興沈先，約、炯〈「先約炯」一作「約先後」，非。〉之言〈一作「序」。〉有異。斯皆不因真律，無假寧楹，直據經史，自成矛盾。則知揚姓之寓西蜀，班門之雄朔野，或胄纂伯僑，或家傳熊繹，恐自我作故，〈舊作「古」。〉失之彌遠者矣。蓋諂祭非鬼，神所不歆；致敬他親，人斯悖德。凡為敘傳，宜詳此理。不知則闕，亦何傷乎？
昔荀卿有云：遠略近詳。〈舊作「錄遠略近」，誤。〉則知史之詳略不均，其為辨〈舊作「患」，誤。〉者久矣。
及干令升《史議》，歷詆諸家，而獨歸美《左傳》，云：「丘明能以三十卷之約，括囊二百四十年之事，靡有孑遺。斯蓋立言之高標，著作之良模也。」〈並《史議》原文。〉又張世偉著《班馬優劣論》，云：「遷敘三千年事，五十萬言；固敘二百四十年事，八十萬言。是班不如馬也。」〈並《優劣論》原文。〉然則自古論史之煩省者，咸以左氏為得，史公為次，孟堅為甚。〈「甚」舊作「非」。恐誤。〉自魏、晉已還，年祚轉促，而為其國史，亦不減班《書》。此則後來逾煩，其失彌甚者矣。
余以為近史蕪累，誠則有諸，亦猶〈古「由」通。〉古今不同，勢使之然也。
輒求其本意，略而論之。何者？當春秋之時，諸侯力爭，各閉境相拒，關梁不通。其有〈一訛「言」。〉吉兇大事，見知於他國者，或因假道而方聞，或以通〈一作「同」。〉盟而始赴。茍異於是，則無得而稱。魯史所書，實用此道。
至如秦、燕之據有西北。楚、越之大啟東南，地僻界〈一作「遠」，非。〉於諸戎，人罕通於上國。故載其行事，多有闕如。且其書自宣、成以前，三紀而成一卷；至昭、襄已下，數年而〈一作「各」。〉占一篇。是知國阻隔者，記載〈一作「事」。〉不詳，年淺近者，撰錄多備。〈原註：杜預《釋例》云：文公已上六公，書日者二百四十九。宣公已下亦六公，書日者四百三十二。計年數略同，而日數加倍，此亦久遠遺落，不與近同也。是則傳者注書已先覺之矣。〉此〈一作「左」。〉丘明隨聞見而成傳，何有故為簡約者哉！
及漢氏〈一作「時」。〉之有天下也，普天率土，無思不服。會計之吏，歲奏於闕廷；輶軒之使，月〈一作「日」。〉馳於郡國。作者居府於京兆，〈「府」字舊訛在「京兆」下。〉征事於四方。用使夷夏必聞，遠近無隔。故漢氏之史，所以倍增於《春秋》也。
降及東京，作者彌眾。至如名邦大都，地富才良，高門甲族，代〈一作「世」。〉多髦俊。邑老鄉賢，競為別錄；家牒宗譜，各成私傳。於是筆削所采，聞見益多。此中興之史，〈即《後漢書》也。〉所以又廣於《前漢》也。
夫英賢所出，何國而無？書之則與日月長懸，不書則與煙塵永滅。是以謝承尤〈一作「周」。〉悉江左，京洛事缺於三吳；陳壽偏委〈悉也。一作「安」，非。〉蜀中，巴、梁語詳於二〈或作「一」，非。〉國。〈《蜀志》最短，何以云然？恐兼壽所撰《益部耆舊傳》而言。〉如宋、齊受命，梁、陳握紀；或地比《禹貢》一州，或年方秦氏二世。夫地之偏小，年之窘迫，適使作者采訪易洽，巨細無遺，耆舊可詢，隱諱咸露。此小國之史，所以不減於大邦也。
夫論史之煩省者，〈一無「者」字。〉但當要〈一作「求」。〉其事有妄載，苦於榛蕪，言有闕書，傷於簡略，斯則可矣。必量世事之厚薄，限篇第以多少，理則不然。且必謂丘明為省也，若介葛辨犧於牛鳴，叔孫志夢於天壓，楚人教晉以拔篩，城者謳華以棄甲。此而畢書，豈得謂之省邪？且必謂《漢書》為煩也，若武帝乞漿於柏父，陳平獻計於天山，長沙戲舞以請地，楊仆怙寵而移關。此而不錄，豈得謂之煩邪？由斯而言，則史之煩省不中，〈衷也，不衷於一也。〉從可知矣。
又古今有殊，澆淳不等。帝堯則天稱大，《書》惟一篇；周武觀兵孟津，言成三誓；伏羲止畫八卦，文王加以《系辭》。俱為大聖，行事若一，其豐儉不類，懸隔如斯。必以古方今，持彼喻此，如蚩尤、黃帝交戰阪泉，施於春秋，則城濮、鄢陵之事也。有窮篡夏，少康中興，施於兩漢，則王莽、光武之事也。夫差既滅，句踐霸世，施於東晉，則桓玄、宋祖之事也。張儀、馬錯為秦開蜀，施於三國，則鄧艾、鐘會之事也。而往之所載，其簡如彼；後〈一作「今」，非。〉之所書，其審如此。若使同後來於往世，〈「同後來」舊作「後來同」，誤。〉限一概以成書，將恐學者必詬其疏遺，尤其率略者矣。
而議者茍嗤沈、蕭之所記，〈《宋書》、《南齊書》，〉事倍於孫、習；〈皆有《晉史》。〉華、謝之所編，〈皆《後漢書》。〉語煩於班、馬，〈此四句舊木雜亂不成語，錄見篇後。〉不亦謬乎！故曰：「論史之煩省者，但當求其事有妄載，言有闕書，斯則可矣。必量世事之厚薄，限篇第以多少，理則不然」，其斯之謂也。
