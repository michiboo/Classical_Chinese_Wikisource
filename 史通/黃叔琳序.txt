書以通名。如白虎通風俗通之類。義同箋。故漢封司馬遷後為史通子。史通之稱見焉。劉知幾博論前史。摭掇利病。作史通內外篇。蓋兼取兩義雲。馬貴與經籍考。從文史類中。摘出論史者為史評。首列是書。本傳謂知幾幼時受古文尚書。業不進。聰講春秋左氏則心開。異攷。同一學問之事。而胎性中各有著根處。不自知其所以然。後來領國史三十年。卒以史學垂名。豈所謂性也。有命焉者耶。觀其議論。如老吏斷獄。難更平反。如夷人嗅金。暗識高下。如神醫眼照垣一方。洞見五藏癥結。間有過執己見。以裁量往古。泥定體而少變通。如謂尚書為例不純。史論淡薄無味之類。然其薈萃搜擇。鈎爪排擊。上下數千年。貫穿數萬卷。心細而眼明。舌長而筆辣。雖馬班亦有不能自解免者。何況其餘。書在文史類中。允與劉彥和之雕龍相匹。徐堅謂史氏宜置座右信也。綜練淵博。其中瑣詞僻事。非注不顯。注家王楨仲本為善。林居多暇。竊為刪繁補遺。重梓行世。使當時自比楊雄擬易。以為必覆醬瓿者。千餘年後。復紙貴於蘭臺石室間。亦嗜古之士所欣慰也。北平黃叔琳序。
