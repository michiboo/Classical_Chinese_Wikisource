《史通》二十卷，〈內府藏本。〉唐劉子元撰。子元本名知幾，避明皇嫌名，以字行，彭城人。弱冠擢進士第，調獲嘉尉，遷鳳閣舍人、兼修國史。中宗時擢太子率更令，累遷祕書監、太子左庶子、崇文館學士，開元初官至左散騎常侍。後坐事貶安州別駕，卒於官。事蹟具《唐書》本傳。此書成於景龍四年，凡《內篇》十卷，三十九篇；《外篇》十卷，十三篇。蓋其官祕書監時，與蕭至忠宗楚客等，爭論史事不合，故發憤而著書者也。
其《內篇‧體統》、《紕繆》、《弛張》三篇，有錄無書。考本傳已稱著《史通》四十九篇，則三篇之亡，在修唐書以前矣。《內篇》皆論史家體例，辨別是非。《外篇》則述史籍源流，及雜評古人得失，文或與《內篇》重出，又或牴牾。觀開卷《六家篇》，首稱「自古帝王文籍，《外篇》言之備矣」，是先有《外篇》。乃擷其精華以成《內篇》，故刪除有所未盡也。子元於史學最深，又領史職幾三十年，更歷書局亦最久，其貫穿今古洞悉利病，實非後人之所及。而性本過剛，詞復有激，詆訶太甚，或悍然不顧其安。《疑古》、《惑經》諸篇，世所共詬，不待言矣。卽如《六家篇》譏《尚書》爲例不純，《載言篇》譏《左氏》不遵古法，《人物篇》譏《尚書》不載八元、八愷、寒浞、飛廉、惡來、閎夭、散宜生，譏《春秋》不載由余、百里奚、范蠡、文種、曹沫、公儀休、甯戚、穰苴，亦殊謬妄。至於史家書法，在裒貶不在名號，昏暴如幽厲，不能削其王號也，而《稱謂篇》謂晉康穆以下諸帝，皆當削其廟號。朱雲之折檻、張綱之埋輪，直節凜然，而《言語篇》斥爲小辨，史不當書。蘧瑗位列大夫，未嘗棲隱，而《品藻篇》謂《高士傳》漏載其名。孔子門人，欲尊有若，事出孟子，定不虛誣，而《鑒識篇》以《史記》載此一事，其鄙陋甚於褚少孫。皆任意抑揚，偏駁殊甚。
其他如《雜說篇》，指趙盾魚飱，不爲菲食；議《公羊》之誣，幷州竹馬，非其土產。譏《東觀漢記》之謬，亦多瑣屑支離。且《周禮》太史掌國之六典，小史掌邦國之志，則史官兼司掌故，古之制也。子元之意，惟以裦貶爲宗，餘事皆視爲枝贅。故《表歷》、《書志》兩篇，於班馬以來之舊例，一一排斥，多欲刪除，尤乖古法。餘如譏《後漢書》之採雜說，而自據《竹書紀年》、《山海經》；譏《漢書‧五行志》之舛誤，而自以元暉之《科錄》爲魏濟陰王暉業作；以《後漢書‧劉虞傳》爲在《三國志》中。小小疎漏，更所不免。然其縷析條分，如別黑白，一經抉摘，雖馬遷班固，幾無詞以自解免，亦可雲載筆之法家，著書之監史矣。自明以來，註本凡三四家，而譌脫竄亂，均如一轍。此本爲內府所藏舊刻，未有注文，視諸家猶爲近古。其中《點煩》一篇，諸本並佚其朱點，此本亦同，無可校補，姑仍之焉。
