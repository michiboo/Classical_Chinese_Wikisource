長安二年。〈武后臨朝第十九年至此十六改元。〉余以著作佐郎，兼修國史，尋遷左史，於門下撰起居注。會轉中書舍人，暫停史任，俄兼領其職。今上即位，除著作郎、太子中允、率更令，其兼〈舊脫兼字。〉修史。皆如故。〈兼修史以領職言脫兼字則非。〉又屬大駕還京，以留後在東〈舊脫東字。〉都。無幾，驛徵入京，專知史事，仍遷秘書少監。〈首敘歷官即自敘篇所謂三為史臣再入東觀也，其注云今之史館即古之東觀。〉自惟歷事二主，從宦〈一作官。〉兩京，遍居司籍之曹，久處載言之職。昔馬融三入東觀，漢代稱榮；張華再典史官，晉朝稱美。嗟予小子，兼而有之。是用職思〈舊誤作司。〉其憂，不遑啟處。〈此總上歷官拈合當職撰史事即以引起史通之作。〉嘗以載削餘暇，商榷〈一作確。〉史篇，下筆不休，遂盈筐篋。於是區分類聚，編而次之。〈此六句暗罷史通。〉
昔漢世諸儒，集論經傳，定之於白虎閣，因名曰《白虎通》。予既在史館而成此書，故便以《史通》爲目。且漢求司馬遷後，封爲史通子，是知史之稱通，其來自久。博採衆議，爰定茲名。〈此層明點史通兩引古史古事以見命名所本。〉凡爲廿卷，列之如左，合若干言。〈除所闕篇，凡八萬三千三百五十二字，注五千四百九十八字。按字數今不可定姑仍舊本存之。〉於時歲次庚戌，景龍四年〈中宗元是時復辟六年矣。〉仲春之月也。
