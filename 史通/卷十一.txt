夫人寓形天地，其生也若蜉蝣之在世，如白駒之過隙，發端庸淺。猶且恥當年而功不立，疾沒世而名不聞。上起帝王，下窮匹庶，近則朝廷之士，遠則山林之客，涼其於功也，名也，莫不汲汲焉，孜孜焉。夫如是者何哉？
皆以圖不朽之事也。何者而稱不朽乎？蓋書名竹帛而已。向使世無竹帛，時闕史官，雖堯、舜之與桀，紂，伊、周之與莽、卓，夷、惠之與跖、礄，商、冒俱弒父者。之與曾、閔，但一作「俱」。一從物化，墳土未幹，則善惡不分，妍媸永滅者矣。茍史官不絕，竹帛長存，則其人已亡，音成空寂，而其事如在，皎同星漢。用使後之學者，坐披囊篋，而神交萬古；不出戶庭，而窮覽千載。見賢而恩齊，見不賢而內自省。若乃《春秋》成而逆子懼，南史至而賊臣書，其記事載言也則如彼，其勸善懲惡也又如此。由斯而言，則史之為用，其利甚博，乃生人之急務，為國家之要道。有國有家者，其可缺之哉！故備陳其事，編之於後。
蓋史之建官，其來尚矣。昔軒轅氏受命，倉頡、沮誦實居其職。至於三代，其數漸繁。案《周官》、《禮記》，有太史、小史、內史、外史、左史、右史之名。太史掌國之六典，小史掌邦國之志，內史掌書王命，外史掌書使乎四方，左史記言，右史記事。《曲禮》曰：「史載筆，大事書之於策，小事簡牘而已。」《大戴禮》曰：「太子既冠成人，免於保傅，則有司過之史。」
《韓詩外傳》云：「據法守職而不敢為非者，太史令也。」斯則史官之作，肇自黃帝，備於周室，名目既多，職務咸異。至於諸侯列國，亦各有史官，求其位號，一同王者。
至如孔甲、尹逸，名重夏、殷，史佚、倚相，譽高周、楚，晉則伯黶司籍，魯則丘明受經，此並歷代史臣之可得言者。降及戰國，史氏無廢。蓋一無「蓋」字。趙鞅，晉之一大夫爾，一有「猶」字。有直臣書過，操簡筆於門下。田文，齊之一公子爾，每坐對賓客，侍史記於屏風。至若秦、趙二主澠池交會，各命其御史書某年某月鼓瑟、鼓缶。此則《春秋》「君舉必書」之一本「之」字重二。義也。然則作「然而」用。官雖無闕，而書尚有遺，故史臣等差，莫辨其序。案《呂氏春秋》曰：夏太史終古見桀惑亂，載其圖法出奔商。商太《呂覽》作「內」。史向摯依《呂覽》作「向摯」。舊本作「高摯」，誤。見紂迷亂，載其圖法出奔周。晉太史屠黍見晉之亂，亦以其圖法歸周。又《春秋》晉、齊太史書趙、宣二。崔襄二十五。之弒；鄭公孫黑強與於盟，使太史書其名，且曰七子。昭二年，上文所引皆不書年，此三字疑衍。晉韓宣子來聘，觀書於太史氏，見《易象》與《魯春秋》，曰：「周禮盡在魯矣。」然則諸史之任，太史其最優乎？至秦有天下，太史令胡母敬作《博學章》。此則自夏迄秦，斯職無改者矣。
漢興之世，武帝又置太史公，位在丞相上，以司馬談為之。漢法，天下計書先上太史，副上丞相。敘事如《春秋》。及談卒，子遷嗣。遷卒，宣帝以其官為令，行太史公文書而已。尋自古太史之職，雖以一無「以」字。著述為宗，而兼掌歷象、日月、陰陽、管窺天器，一作「度」。數。司馬遷既歿，後之續《史記》者，若褚先生、劉向、馮商、揚雄之徒，並以別職來知史務。於是太史之署，非復記言之司。故張衡、單颺、王立、高堂隆等，其當官見稱，唯知占候而已。
當王莽代漢，改置柱下五史，秩如御史。聽事，侍傍記跡言行，蓋效古者動則左史書之，當有「言則右史書之」六字，今缺。此其義也。
漢氏中興，明帝以班固為蘭臺令史，詔撰《光武本紀》及諸列傳、載記。
又楊子山為郡上計吏，獻所作《哀牢傳》，為帝所異，徵詣蘭臺。斯則蘭臺之職，一有「者」字。蓋當時著述之所也。自章、和已後，圖籍盛於東觀。
凡撰漢記，此當有「者」字。相繼在乎其中，而都為舊訛「謂」。著作，任著作之務也，時未立著作之名，故「謂」字誤。竟無它稱。
當魏太和中，始置著作郎，職隸中書，其官即周之左史也。晉元康初，又職隸秘書，著作郎一人，謂之大著作，專掌史任，又置佐著作郎八人。宋、齊已來，以「佐」名施於「作」下。原註：改佐著作郎為著作佐郎。舊事，佐郎職知博採，正郎資以草傳，如正、佐有失，則秘監職思舊訛作「司」。其憂。其有才堪撰述，學綜文史，雖居他官，或兼領著作。亦有雖為秘書監，而仍領著作郎者。若中朝曹魏、西晉，之華僑、陳壽、陸機、束晳，江左專稱東晉。之王隱、虞預、干寶、孫盛，宋之徐愛、蘇寶生，梁之沈約、裴子野，斯並史官之尤美，著作之妙選也。而齊、梁二代又置修《隋。志》作「撰」。史學士，陳氏因循，無所變革，若劉陟、一作「涉」，誤。謝昊、顧野王、許善心之類是也。
至若偏隅僭國，夷狄偽朝，求其史官，亦有可言者。案《蜀志》稱王崇補東觀，許蓋掌禮儀。又郤正為秘書郎，廣求益部書籍。斯則典校無闕，屬辭有所矣。而陳壽評雲「蜀不置史官」者，得非厚誣諸葛乎？別有《曲筆》篇，《內篇》第二十五。言之詳矣。吳歸命侯舊脫「侯」字。時，有左右二國史之職，薛瑩為其左，華核為其右。又周處自左國史遷東觀令。以斯考察，則其班秩可知。偽漢嘉平初，劉聰年號。公師或以太中大夫領左國史，撰其國君臣紀傳。前涼張駿時，劉慶遷儒林郎中常侍，在東苑撰其國書。蜀李義門訂本有「李」字，他本無。與西涼二一作「三」，非。朝記事，委之門下。
南涼主烏孤舊作「孫」，誤。初定霸基，欲造國紀，以其參軍郭舊作「郎」，恐訛。韶為國紀祭酒，使撰錄時事。自餘偽主，一訛作「事」。多置著作官，若前趙之和苞，後燕之董統是也。
元魏初稱制，即有史臣，雜取他官，不恆或作「常」。厥職。故如崔浩、高閭之徒，唯知知，如御史知雜之「知」。著述，而未列名號。其後始於秘書置著作局，正郎二人，佐郎四人。其佐三史者，「三史」。一作「參史」，下同，未詳。不過一二而已。普泰前廢帝元。或訛作「晉秦」。以來。三史稍替，別置修史局，其職有六人。當代都之時，史臣每上奉王言，下詢國俗，兼取工於翻譯者，來直或訛「置」。史曹。及洛京之末，孝文遷洛。朝議又以為國史當專任代人，謂部人。不宜歸之漢士。於是以穀纂、郭本注以纂俊易之。山偉更主文籍。凡經二十餘年，其事闕而不載。斯蓋猶秉夷禮，有互鄉之風者焉。
高齊及周，迄於隋氏，其史官以大臣統領者，謂之監修。國史自領，則近循魏代，遠效江南，參雜其間，變通而已。唯周建六官，改著作之正郎為上士、佐郎為下士，名謚當作「號」。雖易，而班秩不殊。如魏收之擅名河朔，高齊。柳虯之獨步關右，字文周。王劭、魏澹展效於開皇之朝，諸葛穎、劉炫宣功於大業之世，亦各一時也。
暨皇家之建國也，乃別置史館，通籍禁門。西京則與鸞渚為鄰，東部則與鳳池相接。而一無「而」字。館宇華麗，酒饌豐厚，得廁其流者，實一時之美事。至咸亨年，以職司多濫，高宗喟然而稱曰：「朕甚懵焉。」乃命所司曲加推擇，如有居其職而闕其才者，皆不得預於修撰。原註：詔曰：「修撰國史，義存典實，自非操履忠正，識量該通，才學有聞，難堪斯任。如聞近日以來，但居此職，即知修撰，非唯編輯訛舛，亦恐洩漏史事。自今宜遣史司，精簡堪修史人，灼然為眾所推者，錄名進內。自餘雖居史職，不得輒聞見所修史籍及未行用國史等之事。」由是史臣拜職，多取外司，著作一曹，殆一作「始」。成虛設。此四句，即制詔中「雖居史職不得輒聞見所修」等句之意。凡有筆削，畢歸於餘館。語意不甚清豁，恐有訛字。始自武德，迄乎長壽，其間若李仁實以直辭見憚，敬播以敘事椎工，許敬宗之矯妄，牛鳳及之狂惑，此其善惡尤著者也。
又案《晉令》，韋名。著作郎掌起居集注，匯集而注記之。撰錄諸言行勛伐舊載史籍者。元魏置起居令史，每行幸宴會，則在御左右，記一作「紀」。錄帝言及賓客酬對。後別置修起居注二人，多以餘官兼掌。至隋，以吏部散宮及校書、正字閑於述注者修之，納言監領其事。煬帝以為古有內史、外史，今既有著作，是外史。宜立起居。是內史。遂置起居舍人二員，職隸中書省。
如庾自直、崔浚祖、虞世南、蔡允恭等，咸居其職，時謂得人。皇家因之，又加置起居郎二員，職與舍人同。此之舍人，亦曰起居舍人。每天子臨軒，侍立於玉階之下，郎居其左，舍人居其右。人主有命，則逼階延首而聽之，退而編錄，以為起居注。龍朔中，改名左史、右史。今上即位，仍從國初之號焉。高祖、太宗時，有令狐德棻、呂才、蕭鈞、褚遂良、上官儀；高宗、則天時，有李安期、顧胤、高智周、張太素、凌季友。斯並當時得名，朝廷所屬者一無「者」字。也。夫起居注者，編次甲子之書，至於策命、章奏、封拜、薨免，莫不隨事記錄，言惟二字恐當作「載言」。詳審。凡欲撰帝紀者，皆恐是「藉」字之訛。王本作「因」。之以成功。即依義門訂本。一無「即」字。一誤作「命」字。今為載筆之別曹，立言之貳職。故略述其事，附於斯篇。
又按《詩。邶風。靜女》之三章，君子取其彤管。夫彤管者，女史記事規海之所執也。古者人君，外朝則有國史，內朝則有女史，內之與外，其任皆同。故晉獻惑亂，驪姬夜泣，床第之私，房中之事，不得掩焉。楚昭王宴遊，蔡姬對以其願，王顧謂史：「書之，此十二字舊木無之，必是脫文。無此十二字不成語矣。蔡姬許從孤死矣。」夫宴私而有書事之冊，蓋受命者即女史之流乎？至漢武帝時，有《禁中起居注》；明德馬皇后撰《明帝起居注》。凡斯著述，似出宮中，求其職司，未聞位號。隋世王劭上疏，請依古法，復置女史之班，具錄內儀，付於外省。《周禮》宮人、女史之職，掌於天官。>此疏猶存此意。文帝不許，遂不施行。
大抵自古史官，其沿革廢置如此。夫仲尼修《春秋》，公羊高疑脫穀梁赤。作傳。漢、魏之陸賈、魚豢，晉、宋之張璠、范曄，雖身非史職，而私撰國書。若斯人者，有異於是，故不復詳而錄之。
夫為史之道，其流有二。何者？書事記言，出自當時之簡；勒成刪定，歸於後來之筆。然則當時草創者，資乎博聞實錄，若董狐、南史是也。後來經始者，貴乎俊識通才，若班固、陳壽是也。必論其事業，前後不同。然相須而成，其歸一揆。本音上聲。
觀夫周、秦已往，史官之取人，其詳不可得而聞也。至於漢、魏已降，則可得而言。然多竊虛號，有聲無實。案劉《後漢》、曹《魏志》。二史，皆當代所撰，能成其事者，蓋唯劉珍、蔡邕、王沈、魚豢之徒耳。而舊史載其同作，非止一家。如王逸、阮籍亦預其列。一訛作「例」。且叔師研尋章句，儒生之腐者也；嗣宗沉湎曲蘗，酒徒之狂者也。斯豈能錯綜一作「措置」。時事，裁成國典乎？
而近代趨競之士，尤喜居於史職，至於措辭下筆者，十無一二焉。既而書成繕寫，則署名同獻；爵賞既行，則攘袂爭受。遂使是非無準，真偽相雜。
是非真偽，指列名言。生則厚誣當時，死則致惑來代。而書之譜傳，借一作「以」。為美談；載之碑碣，增其壯觀。舊本：既而自歷行事，稱其所長，則雲「某代著某書，某年成某史。加封若干戶，獲賜若干段，」諸如此說，往往而有。遂使讀者皆以為名實相符，功嘗相副。昔魏帝有言：一脫「言」字。「舜、禹之事，吾知之矣。」此其舊作「則」。效歟！
