蓋譜之建名，起於周代，表之所作，因譜象形。故桓君山有云：「太史公《三代世表》旁行邪上，並效周譜。」此其證歟？
夫以表爲文，用述時事，施彼譜牒，容或可取，載諸史傳，未見其宜。何者？《易》以六爻窮變化，《經》以一字成褒貶，《傳》包五始，《詩》含六義。故知文尚簡要，語惡煩蕪，何必款曲重沓，方稱周備。
觀馬遷《史記》則不然矣。夫天子有本紀，諸侯有世家，公卿以下有列傳，至於祖孫昭穆，年月職官，各在其篇，具有其說，用相考覈，居然可知。而重列之以表，成其煩費，豈非謬乎？且表次在篇第，編諸卷軸，得之不爲益，失之不爲損。用使讀者莫不先看本紀，越至世家，表在其間，緘而不視，語其無用，可勝道哉！
既而班、《東》二史，〈《東》謂《東觀漢記》。〉各相祖述，迷而不悟，無異逐狂。必曲爲銓擇，強加引進，則列國年表或可存焉。何者？當春秋、戰國之時，天下無主，羣雄錯峙，各自年表。若申之於表以統其時，則諸國分年，一時盡見。如兩漢御曆，四海成家，公卿既爲臣子，王侯才比郡縣，何用表其年數以別於天子者哉！
又有甚於斯者。異哉，班氏之《人表》也！區別九品，網羅千載，論世則異時，語姓則他族。自可方以類聚，物以羣分，使善惡相從，先後爲次，何藉而爲表乎？且其書上自庖犧，下窮嬴氏，不言漢事，而編入《漢書》，鳩居鵲巢，蔦施松上，附生疣贅，不知翦截，何斷而爲限乎？
至法盛書載中興，改表爲注，名目雖巧，蕪累亦多。當晉氏播遷，南據揚、越，魏宗勃起，北雄燕、代，其間諸僞，十有六家，不附正朔，自相君長。崔鴻著表，頗有甄明，比於《史》、《漢》羣篇，其要爲切者矣。
若諸子小說，編年雜記，如韋昭《洞紀》、陶弘景《帝代年曆》，皆因表而作，用成其書。既非國史之流，故存而不述。
夫刑法、禮樂、風土、山川，求諸文籍，出於《三禮》。及班、馬著史，別裁書志。考其所記，多效《禮經》。且紀傳之外，有所不盡，隻字片文，於斯備錄。語其通博，信作者之淵海也。
原夫司馬遷曰書，班固曰志，蔡邕曰意，華嶠曰典，張勃曰錄，何法盛曰說。名目雖異，體統不殊。亦猶楚謂之檮杌，晉謂之乘，魯謂之春秋，其義一也。
於其編目，則有前曰《平準》，後雲《食貨》；古號《河渠》，今稱《溝洫》；析《郊祀》爲《宗廟》，分《禮樂》爲《威儀》；《懸象》出於《天文》，《郡國》生於《地理》。如斯變革，不可勝計，或名非而物是，或小異而大同。但作者愛奇，恥於仍舊，必尋源討本，其歸一揆也。
若乃《五行》、《藝文》，班補子長之闕；《百官》、《輿服》，謝拾孟堅之遺。王隱後來，加以《瑞異》；魏收晚進，弘以《釋老》。斯則自我作故，出乎胸臆，求諸歷代，不過一二者焉。
大抵志之爲篇，其流十五六家而已。其間則有妄入編次，虛張部帙，而積習已久，不悟其非。亦有事應可書，宜別標一題，而古來作者，曾未覺察。今略陳其義，列於下雲。
夫兩曜百星，麗於玄象，非如九州萬國，廢置無恆。故海田可變，而景緯無易。古之天猶今之天也，今之天即古之天也，必欲刊之國史，施於何代不可也？
但《史記》包括所及，區域綿長，故書有《天官》，讀者竟忘其誤，榷而爲論，未見其宜。班固因循，復以天文作志，志無漢事而隸入《漢書》，尋篇考限，覩其乖越者矣。降及有晉，迄於隋氏，或地止一隅，或年才二世，而彼蒼列志，其篇倍多，流宕忘歸，不知紀極。方於《漢史》，又孟堅之罪人也。
竊以國史所書，宜述當時之事。必爲志而論天象也，但載其時彗孛氛祲，薄食晦明，裨竈、梓慎之所占，京房、李郃之所候。至如熒惑退舍，宋公延齡，中台告坼，晉相速禍，星集潁川而賢人聚，月犯少微而處士亡，如斯之類，志之可也。若乃體分濛澒，色著青蒼，丹曦、素魄之躔次，黃道、紫宮之分野，既不預於人事，輒編之於策書，故曰刊之國史，施於何代不可也。其間唯有袁山松、沈約、蕭子顯、魏收等數家，頗覺其非，不遵舊例。凡所記錄，多合事宜。寸有所長，賢於班、馬遠矣。
伏羲已降，文籍始備。逮於戰國，其書五車，傳之無窮，是曰不朽。夫古之所制，我有何力，而班《漢》定其流別，編爲《藝文志》。論其妄載，事等上篇。《續漢》已還，祖述不暇。夫前志已錄，而後志仍書，篇目如舊，頻煩互出，何異以水濟水，誰能飲之者乎？
且《漢書》之志天文、藝文也，蓋欲廣列篇名，示存書體而已。文字既少，披閱易周，故雖乖節文，而未甚穢累。既而後來繼述，其流日廣。天文則星占、月會、渾圖、周髀之流，藝文則四部、《七錄》、《中經》、秘閣之輩，莫不各逾三篋，自成一家。史臣所書，宜其輟簡。而近世有著《隋書》者，乃廣包衆作，勒成二志，騁其繁富，百倍前修。非唯循覆車而重軌，亦復加闊眉以半額者矣。
但自史之立志，非復一門，其理有不安，多從沿革。唯《藝文》一體，古今是同，詳求厥義，未見其可。愚謂凡撰志者，宜除此篇。必不能去，當變其體。近者宋孝王《關東風俗傳》亦有《墳籍志》，其所錄皆鄴下文儒之士，讎校之司。所列書名，唯取當時撰者。習茲楷則，庶免譏嫌。語曰：「雖有絲麻，無棄菅蒯。」於宋生得之矣。
夫災祥之作，以表吉凶。此理昭昭，不易誣也。然則麒麟鬬而日月蝕，鯨鯢死而彗星出，河變應於千年，山崩由於朽壤。又語曰：「太歲在酉，乞漿得酒；太歲在巳，販妻鬻子。」則知吉凶遞代，如盈縮循環，此乃關諸天道，不復繫乎人事。
且周王決疑，龜焦蓍折，宋皇誓衆，竿壞幡亡，梟止涼師之營，鵩集賈生之舍。斯皆妖災著象，而福祿來鍾，愚智不能知，晦明莫之測也。然而古之國史，聞異則書，未必皆審其休咎，詳其美惡也。故諸侯相赴，有異不爲災，見於《春秋》，其事非一。
洎漢興，儒者乃考《洪範》以釋陰陽。其事也如江璧傳於鄭客，遠應始皇；臥柳植於上林，近符宣帝。門樞白髮，元後之祥；桂樹黃雀，新都之讖。舉夫一二，良有可稱。至於蜚蜮蝝螽，震食崩坼，隕霜雨雹，大水無冰，其所證明，實皆迂闊。故當春秋之世，其在於魯也，如有旱雩舛侯，螟螣傷苗之屬，是時或秦人歸襚，或毛伯賜命，或滕、邾入朝，或晉、楚來聘。皆持此恆事，應彼咎徵，昊穹垂謫，厥罰安在？探賾索隱，其可略諸。
且史之記載，難以周悉。近者宋氏，年唯五紀，地只江、淮，書滿百篇，號爲繁富。作者猶廣之以《拾遣》，加之以《語錄》。況彼《春秋》之所記也，二百四十年行事，夷夏之國盡書，而《經傳集解》卷才三十。則知其言所略。蓋亦多矣。而漢代儒者，羅災眚於二百年外，討符會於三十卷中，安知事有不應於人，應而人失其事？何得茍有變而必知其兆者哉！
若乃採前文而改易其說，謂王札子之作亂，在彼成年；〈《春秋》成公元年二月，無冰。董仲舒以爲其時王札子殺召伯、毛伯。案今《春秋經》，札子殺毛伯事在宣十五年，非成公時。〉夏徵舒之構逆，當夫昭代；〈《春秋》昭公九年，陳災。董仲舒以爲楚嚴王爲陳討夏徵舒，因滅陳，陳之臣子毒恨，故致火災。案楚嚴王之滅陳，在宣十一年，如昭九年所滅者，乃楚靈王時。且莊王卒，恭王立；恭王卒，康王立；康王卒，夾敖立；夾敖卒，靈王立。相去凡五世。〉楚嚴作霸，荊國始僭稱王；〈《春秋》桓公三年，日有食之，既。京房《易傳》以爲後楚嚴稱王，兼地千里。案自武王始僭號，歷文、成、穆三王，始至於嚴。然則楚之稱王已四世矣，何得言嚴始稱哉！又魯桓薨後，世歷嚴、閔、釐、文、宣，凡五君而楚嚴作霸，安有桓三年日食而應之邪？〉高宗諒陰，亳都實生桑穀。〈《書序》曰︰「伊陟相太戊，亳有桑穀共生。」劉向以爲殷道衰，高宗承弊而起，盡諒陰之哀，天下應之。既獲顯榮，枲於政事，而國將危亡，故桑穀之異見。案太戊崩，其後嗣有仲丁、河亶甲、祖乙、盤庚，凡歷五世，始至武丁，即高宗是也。桑穀自太戊時生，非高宗事。高宗又本不都於亳。〉晉悼臨國，六卿專政，以君事臣；〈董仲舒以爲十七年六月甲戌朔，日有食之，時宿在畢，晉國象也。晉厲公誅四大夫，四大夫欲殺厲公。後莫敢責大夫，六卿遂相與比周專晉，國君還事之。案《春秋》成公十二月丁巳朔，日食，非是六月。〉魯僖末年，三桓世官，殺嫡立庶。〈《春秋》釐公三十三年十二月，隕霜，不殺草。劉向以爲是時公子遂專權，三桓始世官。向又曰︰嗣君微，失秉事之象也。又釐公二十九年秋，大雨雹。劉向以爲釐公末年信用公子遂，專權自恣，至於殺君，故陰脅陽之象見。釐公不悟，遂終專權。後二年，殺子赤，立宣公。案此事乃文公末世，不是釐公時也。遂即東門襄仲。赤，文公太子，即惡也。〉斯皆不憑章句，直取胸懷，或以前爲後，以虛爲實。移的就箭，曲取相諧；掩耳盜鐘，自雲無覺。詎知後生可畏，來者難誣者邪！
又品藻羣流，題目庶類，謂莒爲大國，菽爲強草，鶖著青色，負蠜非中國之蟲，〈《春秋》嚴公二十九年，有蜰。劉歆以爲蜰，負蠜也。劉向以爲非中國所有。南越盛暑，男女同川浴，淫風所生。是時嚴公取齊淫女爲夫人，既入，淫於兩叔，故蜰至。案負蠜，中國所生，不獨出南越。〉鸜鵒爲夷狄之鳥。〈《春秋》昭公二十五年，鸜鵒來巢。劉向以爲夷狄之禽。案鸜鵒，中國皆有，唯不逾濟水耳。事見《周官》。〉如斯詭妄，不可殫論。而班固就加纂次，曾靡銓擇，因以五行編而爲志，不亦惑乎？
且每有敍一災，推一怪，董、京之說，前後相反；向、歆之解，父子不同。〈桓公三年，日有食之。董仲舒、劉向以爲魯、宋殺君，易許田。劉歆以爲晉曲沃莊伯殺晉侯。京房以爲後楚嚴稱王，兼地千里也。又︰嚴公七年，夜中星隕如雨。劉向以爲夜中者，即中國也。劉歆以爲晝象中國，夜象夷狄。劉向又以爲蜮生南越。劉歆以爲盛暑蜮所生，非自越來也。〉遂乃雙載其文，兩存厥理。言無準的，事益煩費，豈所謂撮其機要，收彼菁華者哉！
自漢中興已還，迄於宋、齊、其間司馬彪、臧榮緒、沈約、蕭子顯相承載筆，競志五行。雖未能盡善，而大較多實。何者？如彪之徒，皆自以名慚漢儒，才劣班史，凡所辯論，務守常途。既動遵繩墨，故理絕河漢。兼以古書從略，求徵應者難該；近史尚繁，考祥符者易洽。此昔人所以言有乖越，後進所以事反精審也。
然則天道遼遠，裨竈焉知？日蝕不常，文伯所對。至如梓慎之占星象，趙達之明風角，單颺識魏祚於黃龍，董養徵晉亂於蒼鳥，斯皆肇彰先覺，取驗將來，言必有中，語無虛發。茍誌之竹帛，其誰曰不然。若乃前事已往，後來追證，課彼虛說，成此游詞，多見其老生常談，徒煩翰墨者矣。
子曰：「蓋有不知而作之者，我無是也。」又曰：「君子於其所不知，蓋闕如也。」又曰：「知之爲知之，不知爲不知，是知也。」嗚呼！世之作者，其鑒之哉！談何容易，駟不及舌，無爲強著一書，受嗤千載也。
或以爲天文、藝文，雖非《漢書》所宜取，而可廣聞見，難爲刪削也。對曰：茍事非其限，而越理成書，自可觸類而長，於何不錄？又有要於此者，今可得而言焉。夫圓首方足，含靈受氣，吉凶形於相皃，貴賤彰於骨法，生人之所欲知也。四支六府，痾瘵所纏，茍詳其孔穴，則砭灼無誤，此養生之尤急也。且身名並列，親疏自明，豈可近昧形骸，而遠求辰象！既天文有志，何不爲人形志乎？茫茫九州，言語各異，大漢輶軒之使，譯導而通，足以驗風俗之不同，示皇威之廣被。且事當炎運，尤相關涉，《爾雅》釋物，非無往例。既藝文有志，何不爲方言志乎？但班固綴孫卿之詞以序《刑法》，探孟軻之語用裁《食貨》，《五行》出劉向《洪範》，《藝文》取劉歆《七略》，因人成事，其目遂多。至若許負《相經》、揚雄《方言》，並當時所重，見傳流俗。若加以二志，幸有其書，何獨舍諸？深所未曉。
歷觀衆史，諸志列名，或前略而後詳，或古無而今有。雖遞補所闕，各自以爲工，榷而論之，皆未得其最。
蓋可以爲志者，其道有三焉：一曰都邑志，二曰《氏族志，三曰方物志。何者？京邑翼翼，四方是則。千門萬戶，兆庶仰其威神；虎踞龍蹯，帝王表其尊極。兼復土階卑室，好約者所以安人；阿房、未央，窮奢者由其敗國。此則其惡可以誡世，其善可以勸後者也。且宮闕制度，朝廷軌儀，前王所爲，後王取則。故齊府肇建，誦魏都以立宮；代國初遷，寫吳京而樹闕。故知經始之義，卜揆之功，經百王而不易，無一日而可廢也。至如兩漢之都咸、洛，晉、宋之宅金陵，魏徙伊、瀍，齊居漳、滏，隋氏二世，分置兩都，此並規模宏遠，名號非一。凡爲國史者，宜各撰都邑志，列於輿服之上。
金石、草木、縞紵、絲枲之流，鳥獸、蟲魚、齒革、羽毛之類，或百蠻攸稅，或萬國是供，《夏書》則編於《禹貢》，《周書》則託於《王會》。亦有圖形九牧之鼎，列狀四荒之經。觀之者擅其博聞，學之者騁其多識。自漢氏拓境，無國不賓，則有邛竹傳節，蒟醬流味，大宛獻其善馬，條支致其巨雀。爰及魏、晉，迄於周、隋，咸亦遐邇來王，任土作貢。異物歸於計吏，奇名顯於職方。凡爲國史者，宜各撰方物志，列於食貨之首。
帝王苗裔，公侯子孫，餘慶所鍾，百世無絕。能言吾祖，郯子見師於孔公；不議其先，籍談取誚於姬後。故周撰《世本》，式辨諸宗；楚置三閭，實掌王族。逮於晚葉，譜學尤煩。用之於官，可以品藻士庶；施之於國，可以甄別華夷。自劉、曹受命，雍、豫爲宅，世胄相承，子孫蕃衍。及永嘉東渡，流寓揚、越；代氏南遷，革夷從夏。於是中朝江左，南北混淆；華壤邊民，虜漢相雜。隋有天下，文軌大同；江外、山東，人物殷湊。其間高門素族，非復一家；郡正州都，世掌其任。凡爲國史者，宜各撰氏族志，列於百官之下。
蓋自都邑以降，氏族而往，實爲志者所宜先，而諸史竟無其錄。如休文《宋籍》，廣以《符瑞》；伯起《魏篇》，加之《釋老》。徒以不急爲務，曾何足雲。惟此數條，粗加商略，得失利害，從可知矣。庶乎後來作者，擇其善而行之。
或問曰：子以都邑、氏族、方物宜各纂次，以志名編。夫史之有志，多憑舊說，茍世無其錄，則闕而不編，此都邑之流所以不果列志也。對曰：案帝王建國，本無恆所，作者記事，亦在相時。遠則漢有《三輔典》，近則隋有《東都記》。於南則有宋《南徐州記》、《晉宮闕名》，於北則有《洛陽伽藍記》、《鄴都故事》。蓋都邑之事，盡在是矣。譜牒之作，盛於中古。漢有趙岐《三輔決錄》，晉有摯虞《族姓記》。江左有兩王《百家譜》，中原有《方司殿格》。蓋氏族之事，盡在事矣。自沈瑩著《臨海水土》，周處撰《陽羨風土》，厥類衆多，諒非一族。是以《地理》爲書，陸澄集而難盡；《水經》加注，酈元編而不窮。蓋方物之事，盡在是矣。凡此諸書，代不乏作，必聚而爲志，奚患無文？譬夫涉海求魚，登山採木，至於鱗介修短，柯條巨細，蓋在擇之而已。茍爲魚人、匠者，何慮山海之貧罄哉？
