　　御題書苑菁華
　　好惡為君宜慎㢤蒐書種種挈籯來不能無彼〈謂好惡〉因有此用識心存欲政推運筆諸家備𫝊法臚篇廿卷允稱才〈是書為宋陳思撰凡二十卷採摭秦漢以逮唐人運筆結字之法兼及法帖古刻而以諸家詩文論及書法者附之〉臨池那盡帝王事獨愛公權一語該











　　欽定四庫全書　　　　　子部八
　　書苑菁華　　　　　　　藝術類一〈書畫之屬〉提要
　　〈臣〉等謹案書苑菁華二十卷宋陳思撰是編集古人論書之語與書小史相輔而行卷一卷二曰法巻三曰勢曰狀曰體曰旨卷四曰品巻五曰評曰議曰估巻六曰㫁巻七曰錄巻八曰譜曰名巻九巻十曰賦巻十一巻十二曰論卷十三曰記巻十四曰表曰啓卷十五曰牋曰判巻十六曰書曰序巻十七曰歌曰詩巻十八曰銘曰贊曰敘曰𫝊巻十九曰訣曰意曰志巻二十曰雜著所收凡一百六十餘篇以意主閎博故編次叢雜不免疎舛如序古無作敘者因蘇軾避其家諱而改本非二體昌黎集內所作皆序而非敘思乃列序敘為二目且以韓愈送髙閑上人一篇載入敘中殊無根據又晉書王羲之𫝊唐太宗稱制論㫁即屬𫝊贊之流而思別題作書王羲之𫝊後列之雜著中尤為不知體製然自唐以來惟韋續墨藪兼採羣言而篇帙無多未為賅備其裒錄諸家緒言薈稡編排以資考訂實始於是編
　　御定佩文齋書畫譜中論書一門多採用之雖思書規模草創萬不及後來之精宻而大輅肇自椎輪層冰成於積水其造始之功固亦未可冺焉乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀




　　書苑菁華原序
　　古以書為名如周官掌達書名於四方儀禮百名書於策則今所謂字也是故欲知學者必先識字不識字則無以名物雖張顛草聖阿買八分猶為不識字也臨安粥書人陳思乃能集漢魏以後論書者為一編曰書苑菁華豈不可尚雖然是猶後世誇工鬬妍非吾所謂識字者君好學者又於此遡流尋源以及於秦漢而上求古人所以名之意則讀書為文也其庶乎鶴山翁題







