　　欽定四庫全書　　　　史部十一
　　鄭開陽雜著　　　　　地理𩔖五〈邊防之屬〉提要
　　〈臣〉等謹案鄭開陽雜著十一巻明鄭若曾撰若曾字伯魯號開陽崑山人嘉靖初貢生是書舊分籌海圖編江南經略四隩圖論等編本各自為書
　　國朝康熙中其五世孫起及子定逺又刪汰重編合為一帙定為萬里海防圖論二巻江防圖考一巻日本圖纂一巻朝鮮圖説一巻安南圖説一巻琉球圖説一巻海防一覽圖一巻海運全圖一巻黃河圖議一巻蘇鬆浮糧議一巻其海防一覽圖即萬里海防圖之初藁以詳略互見故兩存之若曾尚有江南經略一書獨缺不載未喻其故或裒緝者偶佚歟若曾少師魏校又師湛若水王守仁與歸有光唐順之亦互相切磋數人中惟守仁順之講經濟之學然守仁用之而效順之用之而不甚效至若曾雖不大用而佐胡宗憲幕平倭冦有功葢順之求之於空言若曾得之於閲厯也此十書者江防海防形勢皆所目擊曰本諸考皆諮訪考究得其實據非剽掇史傳以成書與書生紙上之談固有殊焉乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀





