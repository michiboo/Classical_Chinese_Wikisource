　　欽定四庫全書　　　　　集部四
　　西渡集　　　　　　　　別集類三〈宋〉
　　提要
　　〈臣〉等謹案西渡集宋洪炎撰炎字玉父南昌人元祐末登進士官至著作郎祕書少監炎與兄朋芻弟羽號四洪皆黃庭堅之甥受詩法於庭堅羽入黨籍早卒其集在南宋時陳振孫已雲不傳故書録解題惟載朋龜父集一巻芻老圃集一巻炎西渡集一巻自明以來龜父老圃二集並佚今乃從永樂大典復裒輯成帙惟炎此集僅存而亦無刋本此本為浙江鮑氏知不足齋所藏僅分上下二巻與陳氏所載少異然老圃集陳氏亦稱一巻而今掇拾殘䞉尚非一巻所能容則或書録解題傳寫之訛宋史因之均未可知也炎詩酷似其舅今全集巋然獨完殊足寳貴巻末所附朋詩九首芻詩二十四首記二篇不知何人所輯觀其所引之書如宋元詩㑹辟彊園宋文選皆康熙中人所集則亦近時人矣二人集已別著録此為複贅然芻文則老圃集中所不收未可全從刪薙故仍舊本附録焉乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







