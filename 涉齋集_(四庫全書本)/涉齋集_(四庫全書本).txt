　　欽定四庫全書　　　　　集部四
　　涉齋集卷一　　　　　　別集類三〈宋〉
　　提要
　　〈臣〉等謹案渉齋集永樂大典題許綸撰集中王晦叔惠聽雨圖詩序自稱永嘉人隆興元年進士累官至知樞宻院事與自序永嘉人合藝文志載許及之文集三十卷渉齋課稿九卷與今本渉齋之名合焦竑經籍志載許右府渉齋集三十卷宋人稱樞宻為右府與及之本傳官知樞宻院者又合則此集當為及之所撰又宋史寧宗本紀紹熈四年六月遣許及之賀金主生辰金史交聘表亦同今集中使金之詩一一具在本傳稱及之嘗為宗正簿今集中亦有題玉牒所壁間詩則此集出於及之尤證佐鑿然永樂大典所題不知何據或及之初名綸史偶未載更名事歟此集世無傳本今據摭殘賸編為十八卷觀其讀王文公詩絶句曰文章與世為師範經術於時起世讐少讀公詩頭已白只應無奈句風流知其瓣香在王安石安石之文平挹歐蘇而詩在北宋諸家之中其名稍亞然早年鍜鍊鎔鑄工力至深瀛奎律髓引司馬光之言稱其晚年諸作華妙精深殆非虛譽是集雖下筆稍易未能青出於藍而氣體髙亮要自琅琅盈耳較宋末江湖詩𣲖刻畫瑣屑者過之逺矣乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




　　欽定四庫全書
　　渉齋集卷一　　　　　　　宋　許綸　撰五言古詩
　　新晴
　　連旬困梅霖接夏潦乗溽泄雪渙新霽遊興難管束出闗便航湖停篙葑蒲緑漁歌入浦漵沙禽亂驚浴昏霏送霞落依稀辨林谷初更電輝搖輕雷忽相續蛙聲雜猛雨波翻碎鳴玊何能足清睡快舉巵酒沃明朝看晨光未必非所欲
　　次韻葉徳友苦熱吟
　　避暑本無法有法心可移達尊廹人事盛服嚴天威六月厲戈甲百鍊親鑪錘前驅上峻坂後鞭禁長吁正午萬竈増尅晷千夫炊轅門待排結軍令無徐舒陸渾救急燎欒巴稽噀霏期以片時滅不許一草萎醲賞激勇徃畢力爭忘疲不計揮汗雨寧思濯風漪當其用力所豈復知熱時萬事心地存百夫火宅馳四時更代謝二至爭愆逾積隂理必復大夏陽常居及此當歊赩豈得懐鬱紆杜願踏層冰㡬欲投清池韓思坐深甑為說亦豈疎極知𨽻元氣孰與逃象滋聊用供嘲詠且以相戱娛吾儕幸安適家食饕委蛇念彼方熱耘焉能思逃虛靜勝昔人心屢空斯晏如況予負深譴省咎闔重扉友朋相急難徃復通有無每懐子葉子久與期襟期有此苦熱吟句韻兩崛竒
　　喜雨次韻翁常之苦熱吟
　　羲和不弭馭炎帝方秉機孰不愛趙衰誰肯觸武威豈知鑠金石乃得齊璿璣鹿角甫雲解葵箑無停揮萬寳成南訛一枕安北扉殿閤施餘薫茅茨溥増輝鼎鼎百年內咄咄七十稀臨流抒我懷新浴振我衣雷雨急生涼天恩覺淪肌詩來取靜勝句到不吾欺盛服思客位重鎧念邉陲當暑如懐秋秋至勿興悲
　　再醻常之
　　理極終必復孰逃造化機司夏流中氣執衡振嚴威有懷渇雲霓不願雨珠璣油然起崚嶒閃若驚霍揮嘉澤徹中宵涼飈入重扉良苗固懐新冶葉亦生輝從欲天匪私屢豐古實稀垂老藉香火凌晨肅裳衣百拜屈我躬萬感銘我肌茲生每有逢末路敢為欺正爾飽丘壑及此軫疆陲念終抱媿恥已矣徒傷悲
　　中秋見懐
　　明月出海底先照彤庭墀正以合徳故爭效朝宗馳須臾散精彩普率揚明輝常時或顯晦所歴隨茫瀰及茲秋中氣燎然光滿規豈但碧漢澄無復宿霧披如坐水晶宮更泛碧琉璃凜凜栗膚髪炯炯析毫釐竟欲乗浮槎試與窮垠涯或擬斫卻桂或雲生桂枝蟾宮到者折不生豈不稀玉斧修何事倒即無倒期沉吟自絶倒痛飲忘傾欹茲辰病因仍良行覺支離始行浮雲多猶欲一口吹東牀念齋夕妙語寄相思詞到律自協意古趣更竒今雖減冰輪猶照蘸甲巵寄聲衖南翁斯辰可無詩我欲資雋永庻以得自頤
　　侍南軒先生卷雲亭望嶽麓積雪分韻得初作二字〈案此脫去作字韻詩一首〉
　　新元既涉九臘尾春未初司寒勵餘職飛雪來庭除因風稀復宻潛隂慘還舒瑞色入隴麥祥膏潤園蔬未足映書讀已寛帶經鉏和氣融比屋所積惟林廬悵焉起遐觀未知問所如南軒笑領客操已敢作疎豈無門下生不肯升籃輿衝泥按徐轡秀句生蹇驢卷雲畢清集湖山𦕈開予蜿蜒翠𪋤中萬瓦參瓊琚急掃供茗事隔江竟煩渠終日樂未央不為食有魚十韻分九人其一固閏餘併以屬汰礫敢下馮婦車屯雲方雜沓二白難躊躇須公専吟筆載賡仍屢書
　　張時可席上喜雪分韻得水字時予後至周希稷期而不集
　　寒威逼重幃皓彩墮庭戺不謂晦日愁乃有豐年喜更長要深盃客緩愧停已後來固自佳不至猶可紀傳香共分題索笑驚落紙摩挱玉梅缾凍合西湖水
　　次韻黎師侯登王叔武文昌閣看雪
　　春雪如過客所止留莫住但見空中馳機心逐鷗鷺度臘凜餘寒同雲忽朝聚乍看鮫泣珠漸覺栁飄絮少焉有矜色瓊枝鬭玉樹登臨須勝流著我覺形汙北山鮮明姿愛客急修具坐間兩荊州翛然隱風度更著老彌明清談屋瓴注客醉主亦歡主醉客即去剝啄鳳沼來忽得石鼎句便可當畫圖卻將醒眼覷
　　次韻轉庵用山谷半字韻見寄
　　居閒數相過每語夜參半稍作一日踈已起三秋歎老去惜光隂歡來猶把玩去年摻袂別轉首摶沙散恍思麋鹿侶豈是鴛鷺伴拂⻱信逢辰聽雞虞失旦冉冉金堦趨穆穆玉皇案端笏儼一䕫曵履儀十亂咸徳足享天旅薦潔初盥疲駑亦自鞭百駕祗恐緩以茲故山夢纍纍若珠貫佳句自山來居然起衰愞平生錦繡膓不復置冰炭室邇猶逺思迢迢況閩舘加意松栢姿聊逐桑榆暖歸投玉女壺天當一笑粲
　　次韻書懐
　　世味真嚼蠟閒趣覺雋永閉門讀舊書拓牖豁㣲冏闚道忘一斑反身得三省佳人不可招妙處誰與領未刖聊晨門已獻那泣郢向來真左計只合事幽屏感君汪洋陂洗我榮辱境逢原得新功餘潤及古井筆端有轆轤句法見馳騁梅花動鄉思霜風吹鬢影言歸日在念未䇿心已警咫尺㸔白雲祗隔馮公嶺
　　次韻醻徐居厚寺簿
　　度江見三白飛雪為誰妍因山行畢役憂國且願年眷言靈駕發綿延屬車駢陽侯既効職滕六敢自賢閣隂不忍下竣事即墮前山林亦縞衣揮灑紛素筵似與孤臣淚同作珠貝編豈無訪戴舟拘文不容牽感君相料理語妙堪流涎奈何補天手䄂此鑑湖堧不受鄰僧米顔公合憂煎挼挱映雪眼縱臾唫詩肩同時天下名一日方九遷君不䇿髙足餘子煩後鞭
　　再用韻
　　正士如正色恥與俗競妍老成信遲鈍阿婆曽少年斯人寄閒地宇宙豈贅駢向來馳天壤誰者相愚賢我欲從之遊每恨不得前茲行夲尸祝代庖誤當筵髙軒既枉過妙語亦盈編受施不知報力疾可復牽風雪乆為虐江湖長蛟涎天豈困男兒地闕東南堧惟有皎潔姿不受寒暑煎勉子加飱飯行行盍仔肩時哉有通塞道豈隨變遷願將釣竿手一為公執鞭
　　王弱翁同年以多病故人疏韻五詩為恵次韻奉酬
　　王君圭璋姿宜在條理科妙語天發成瑩徹非礱磨宗廟要琬琰世豈無卞和顧恐太分明頗覺瓦礫多斯文萬金藥不救俗儒病盧生誰雲邪夫子未出正羊腸駕觭輪鯨瀾泝孤榜噫乎吾道難自古關衰盛江水日萬折袞袞望東注飢鳶無停飛不足了雛哺君看青紫綬但供折腰具物理信如此焉敢辭世故葉脫秋色靜水落洲渚陳文昌易為月翩翩欲相親蟬聲老逾夏乍聽意覺新此時酒一尊不可無此人心競事未已趣了計有餘彭澤八十日便可膏吾車趣時方枘拙渉世孤舟虛君無攻我短政爾吾太踈
　　直舍考校次弱翁再用前韻
　　胷中無渭涇筆下安詮科糊名彊別白朱丹困研磨傳詩得建安妙畫追永和快讀洗我懐珠璣拾何多我句蕪陋質聊學捧心病君詩婉孌容毅然色更正唱歎朱絃音流喝清池榜足亢江西宗它年耳孫盛官冷得酒錢便欲糟牀注不管門東兒張頤須咽哺堪笑布裙婦遮藏備修具君自不紆軫何止傾蓋故夜讀舉子語戞戞務去陳喚起場屋夢倍覺燈火親科第計謂了癡兒事方新寄言山內友勿念塵中人堆案即姑置棲息萬籟餘堦除勃窣行兩腳當我車徑欲煩客卿相從賦子虛麴生不可招坐令此計踈轉庵集客分韻得作字見示次韻奉酬
　　轉庵詩老手乆不見近作尚友喜文㑹分韻得真樂聨翩來巨軸淋漓想酬酌異味非五鯖良裘豈一貉有如得良劑居然起深瘼雖㣲與茲集所得良不薄山王果為累竹林誠可畧何妨贅賡酬聊復資戱謔永言相忘友久要欣有託後當不如今今可不悟昨亦欲見真率正須先宿諾少待天氣涼偉觀灑髙閣
　　轉庵再用作字韻見酬有蓍蔡休咎之語復韻為答
　　歩蹇無良行思苦乏新作蟲聲徒自切我病有何樂言寫紓短懐深汲難逺酌敢嗟鳳兮鳳正慙貉非貉詩家有毉王同社求句瘼固不相短長祗恐自鄙薄胡為作蟻夢乃欲談豹畧此意誠起懦斯言幾善謔天幸吾已數人生歸有託居然成老醜何者禆畫諾知予與罪予併束春秋閣〈案此首次前韻脫去昨字韻二句〉
　　次韻滕丞以古風為贄
　　松栢覆髙岡根株滲七澤雪霜有古今柯葉無改易上干青雲霄下庇神龍宅噦噦朝陽鳴杳杳蓬堵跡五色絢文章八音諧金石羣飛競婆娑爭附第充斥匠石既罕遇社櫟顧何益伶倫不雌雄嶰竹雜螻蟈藍田驚世瑞造物等兒劇昨曽闚斕斑今猶朱碧居然獲徑寸㡬欲按三尺乆之置懐䄂尚爾賖踧踖姑憑副墨子徃備庚桑役
　　陳西老詠檜古風次韻
　　古井千尺深而無一寸波古檜䕃其旁愔愔長銅柯明堂一柱難如此樑棟何匠石乆䄂手高岑鬱峩峩天風一披拂劍佩相戛磨不願為阿房千門貯秦娥願作寒士庇渠渠共婆娑吁嗟不相貸飛輪廹羲和誰歟薦輪囷萬牛未為多
　　次韻陳大用分韻得對字
　　離羣易興懐㑹面即忻對茲豈非人情況復是吾軰稍稍不晤語毣毣已心憒世態炎復涼畫事素先繢餘子紛碔砆良友抵珍琲仲方真小難煑糜是所愛有作窺古淡如女洗妝黛亦嘗和宮徵惜不聽環佩是舉終當了此事可使廢轉庵傳分韻容成憶同載肝膽徒輪囷醻酢任瑕纇
　　次韻陳大用
　　林巒廹搖落卉木見槎梗物當各歸根人盍思退省我今幸投閒日力競俄頃闔戶思寡過出戶㤀造請苐知⻱藏六大似蛙坎井佳客車枉門好語裘挈領遽發醯雞覆如脫孤㹠穽見道乏新硎導窽昧㣲綮元方擅能事轉庵互規警倡醻傳五字翫味消百𤯝盤飱共麤糲軒窗臨閴靜恨方厲霜風惜不行蔗境何當歴崟岑相與㤀畛町江山開偉觀華蓋登絶頂
　　與同社逰山園次翁常之韻
　　眷言太玉峯本是仙佛宅端視儼若屏側睨展如翼洞府何渺茫傳聞見圖畫疆理雖東甌題品經謝客至今味篇詠當時想游歴顧我夲萍泛買隣寓棲息江山自呈露卉木因種植鑿巖得泉香拓戶見山色佳客入庭戶英氣來幾席幽葩芬石根好鳥絃坐側拄笏山之西拏舟江以北明月浮可捉踈星掛堪摘拂晨天宇淨出海陽烏赤脩嵐爍紫翠逺目朱碧崚嶒雙塔影突兀古殿脊媚川溟渤寛絶境天地窄前賢未嘗亡勝趣何有極茲時屆清和同社共推激肯為終日留喜免重城隔長歌響林坰妙語出金石爾汝合忘形拘攣非逺識莫嗔驚著汝試問今何夕曹劉墻可短丘崖肩可拍卻笑山隂會飜悲昔人跡喻指孰非是計馬誰失得明當新詩來勿憚難韻迫趣歸不怱忙餘興猶襞積感君吐瓊瑰為我寫胷臆
　　六月十五日西湖夜泛髙炳如集客趙臨安蟠老致餉同逰者陳可行楊少雲李元徳王順伯何紹彭張宗尹楊氏子弟寺僧方與焉次炳如韻
　　西湖著明月萬象各偃伏夙昔湖上遊賡醻動盈束未有夜泛詩此諾吾屢宿剝啄聞招呼縱臾戒行速讀君紙三過洗我愁萬斛行行正作意在在堪刮目山光真起予過雨儼新浴精藍憩深幽踈篁庇脩緑棋聲節風甌參差自成曲睡乍味覺甜語軟氣能馥老僧與客忘諦紬楞嚴軸小立水花凈一堤良意足方舟曉興動篙人聽囬復薫風散金波心境兩愁獨是中有妙句萬古無管屬詩家髙書記前趙今鮑叔歸來要推敲遣餉到林谷陳榻初解懸膺門契仍篤不遺太學蕃王楊共髙躅陸笑阿戎談足以侍幾牘支郎更可人啖蔬如啖肉而我厠髯張形骸愧珠玉敢逃清白眼僅免朱丹轂明朝軟紅中清逰夢應續未嘆終滯淹湖山已収録
　　次韻薛子明由羅浮登富覽
　　羅浮映掛綵富覽游茲亭地非南海嶠山結北斗城雙鼇插奔瀾萬峯若屯營徃復信潮汐日夜歸滄溟沙漲陵谷移水落洲渚橫謝客紓目力郭公參地形夫君有心哉象緯羅中扄
　　次韻薛子明賦雪淵寒瀑
　　南山阻且秀三峯屹而挺笙跨夜鶴聲松納古潭影珍潛滃無眹樵渉深及脛星娥閟靈蹤月卿探幽屏同氣想飛霞相過談倒景儻遇蓮葉舟定自太華井
　　遊石樑
　　天柱昔飽觀石樑今創見愧此義枒姿空費輪囷薦安得愚公移徃作靈光獻突兀千里間普適寒士願沈丈察院次遊鳳山韻見示再次韻奉酬
　　短思如枯枿不忘雨露滋一朝得甘霔牙櫱紛差差向來圯上編〈沈丈甞恵詩一編〉敢孤老人期至今巾篋中常覺律呂隨風骨自難蛻寸心恐終違苦語迫應酬如醉多傾欹擬求風斤斵庶使膠柱移遺以五色篇服之欲生翬東隅縱已失南車足占迷堂堂豸冠老偉論堪扶危不妨似嫵媚正爾煩逶迤餘事出長技傳玩爭矜持髙唫有催和好雨誠知時疲駑懼難駕渴驥思脫羈行當遂逺放鴈伴聊同棲
　　遊道林嶽麓寺
　　幕府日多暇而無簿書勞喚渡渉湘西鼓枻歌離騷今日湖南山領覽歸我曹頗覺葉舟穏夷塗自風濤道林訪幽棲羈懐愜所尚嶽麓振前䇿盤紆得夷曠向來北山移無物辭嘲謗見此意豁然泉聲助悲壯從昔遊山人留題盡名字壁昏暮鴉棲石膩羣鴻戱今人來更多後觀復長喟吾儕幸聞健拄笏致爽氣名山喻名理妙處須獨到提耳從百聞豈盡歴歴告茲逰太清絶足以償宿好相期嵗寒姿對此松栢操








