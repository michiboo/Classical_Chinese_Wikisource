
紫陌炎氛歇，青蘋晚吹浮。
亂竹搖疎影，縈池織細流。
飄香曳舞袖，帶粉泛妝樓。
不分君恩絕，紈扇曲中秋。
南陸銅渾改，西郊玉葉輕。
泛斗瑤光動，臨陽瑞色明。
蓋陰連鳳闕，陣影翼龍城。
詎知時不遇，空傷流滯情。
九秋行已暮，一枝聊暫安。
隱榆非諫楚，噪柳異悲潘。
分形妝薄鬢，鏤影飾危冠。
自憐疎影斷，寒林夕吹寒。
玉關寒氣早，金塘秋色歸。
泛掌光逾淨，添荷滴尚微。
變霜凝曉液，承月委圓輝。
別有吳臺上，應濕楚臣衣。
雲披玉繩淨，月滿鏡輪圓。
裛露珠暉冷，凌霜桂影寒。
漏彩含疎薄，浮光漾急瀾。
西園徒自賞，南飛終未安。
貝闕寒流徹，玉輪秋浪清。
圖雲錦色淨，寫月練花明。
泛曲鵾弦動，隨軒鳳轄驚。
唯當御溝上，悽斷送歸情。
玉虬分靜夜，金螢照晚涼。
含輝疑泛月，帶火怯凌霜。
散彩縈虛牖，飄花繞洞房。
下帷如不倦，當解惜餘光。
擢秀三秋晚，開芳十步中。
分黃俱笑日，含翠共搖風。
碎影涵流動，浮香隔岸通。
金翹徒可泛，玉斝竟誰同。
聯翩辭海曲，遙曳指江干。
陣去金河冷，書歸玉塞寒。
帶月凌空易，迷煙逗浦難。
何當同顧影，刷羽泛清瀾。

