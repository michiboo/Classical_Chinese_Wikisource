
○九仙神
閩中仙遊縣有九仙山，其神靈異，能知人間未然之事，人或禱請，輒於夢中開示形兆。始雖莫測，事往而推，無不征驗。神道顯秘，莫可彈結。予所最征實者，吾鄉衡山文太守、吳邑都庫部、太倉州周二牧，皆親詳其事。故疏之雲：
文太守宗儒分符溫州，未期，遣人祈問壽算。夢者見一人，謂之曰：「往山下，當有優人作戲，汝可觀之。」夢者曰：「太守令我祈問壽算耳！」其人答雲：「有孔老人，還自問之。」言訖而去。尋至山下，遇有丹引喪而來，果有群優，裝著采衣，蹁躚轝前，後鼓樂導從，賓客無不鮮盛。夢者前致問雲：「今日送葬，當是何人？有何官職？而若是乎？」答者曰：「吾鄉王太守死，今當臨穴，是以相送耳。」夢者驚寤，自謂不祥，乃隱此事，不敢陳說，徑白太守，雲：「蒙遣祈問一無答，但令問孔老人，當自知之。」太守即便搜訪，果有此人，昨被差遣，將一大木付匠裁鋸。即召而問之，曰：「汝計此合鋸幾何？」對曰：「已就鋸矣！」曰：「即計木板，當得幾何？」對曰：「合得五十有六，中腐其一，數不得全耳！」太守怒，曰：「木材如此，何止此數？便可經營。」複令益之。對曰： 「數已定矣！複何及乎？」太守時年五十有五，聞老人言，不覺驚汗。果及數乃疽發而卒。
都庫部玄敬，少貧病不得誌。嚐識一黃生，閩中人也，曾遊吳門，一日告歸，因相語曰：「九仙山在吾境上，其神靈驗。子今坎坷，吾當代卜，即見複也。」玄敬喜諾，即具手疏，陳述其意，贈以裹糧，生遂辭去。至祠所，焚香祈禱，具白緣由。夢入一室中，見兩壁上倒懸二軸，各書三大字，曰「在何處」「嵯峨高」。生未省諭，沉吟再三，忽有一人曰：「子何必疑？彼將自知。」後，來吳中，具以事白，玄敬不悟，遍訪識者，並不詳曉。弘治甲寅年，何中丞鑒來巡撫江南，偶見都文，深蒙獎歎，往往薦揚，自是知名。郡縣大夫爭相引拔。次年大比，林御史塘即錄送試院。有高士達者，山西人也，為山東武定州學官，來校文事。閱玄敬文，甚加稱賞，遂獲中選。其夢始著然。嵯峨字義猶未解，或曰：「二字上並有山，文高本貫山西，又仕山東，兩山字義亦甚明白，何雲不解？」其征或然。今何公為南大司馬，玄敬為庫部，其言益驗矣。
周某，閩人也，為常山縣學官。仕既不達，又複無子，以是怏怏。來禱於神，即夢一大舟，舟尾上有二人坐，舟中載一棺，以繩纏縛甚堅。既得此夢，未審雲何，或曰：「舟中著棺，當是州官；船尾二人，即是舟子。」始大暢悅，後果為太倉州二牧，生二子，果如其占矣。
○異人
雷蓬頭者，名太雲，不知何許人也。少為書生，好道術，入沙門遊，又棄而學仙。成化間，居太和山中，敝衣蓬首，行若飄雲。人或於山下見之，或失所在，舉頭望之，遙在高崖雲霧中，相距萬仞，或二三十里許；或時假寐一室，扃闔如故，身已在他處，山上祠宮鹹固鎖鑰。每雞鳴諸山，法鍾遠近俱發，道士驚起，曰：「雷仙人入宮矣！」荊王求見之，固請曰：「側聞神仙之名久矣！願乞片言。」雲曰：「予丐人也，何足以語仙？」王曰：「汝年幾何矣？」曰「雲半歲。」王曰：「汝何許人？」雲曰：「幽州生，建康長，廣東編戶，遼東應役。」王懣然不悅，曰：「今日幸奉至人，願乞道術。」雲怒曰：「吾非俳優，何術可施？」遂大相詆訾。王不勝怒，密遣人縶之，噀以狗血，遂裹以革，令厭之桎梏，置獄欲殺之。夜半，忽不見。成化末，不知所終。
福州安翁者，以市酤為業。常有道人沽飲，輒去不償直。翁亦不責。久之，道人來會翁，曰：「良意久不酬，今幸枉過。」乞遂偕行。翁許之，須臾至一山下草庵中，成賓主畢。道人曰：「有一道友，去此甚近，亦有仙術。仆往邀請，共君相娛，可乎？」翁喜諾。道人遂去。久不來，翁且餒，顧室中蕭然無供具，惟破釜在壁下，餘飯可升許；仰視屋樑上，懸橘數顆；壁上張畫梅一軸。翁不勝餒，取釜中飯。食訖，道人適至，曰：「道侶不遇，無以為款。不陋貧居，可遂留數日耳。」翁懇辭。道人再三，曰：「煩君遠臨，無以相贈，奈何？」翁曰：「可掇壁間畫耳。」道人曰：「此吾道友之物，奈何與君？君既相愛，吾當榻之耳。」既覆之以手，拭之，宛然如畫。因題其上，曰：「為買東平酒一卮，邇來相會話仙機。壺天有路容人到，凡骨無緣化鶴飛。莫道煙霞愁縹緲，好將家國認希夷。可憐寂寞空歸去，休向紅塵說是非。」翁持此遂別，迷道不知所向，問野中人。曰：「福州離此四日程耳。」翁始悟遇仙，悵怏而歸，翁後以壽終於家雲。
呂疙瘩者，不詳其名裏。成化間，嚐遊於襄都河洛之間，冬則臥雪，夏則被褐。好狎兒童，且謔且詈，競為之結小髻，每搖首則發理如櫛，複為結之，如螺然滿頭。時人呼為「疙瘩」。一日履江水上，江畔一婦人方晨汲，見之曰：「呂公若能行水耶？」呂怒，取其杖笞之，複履江去。弘治巳未，相傳於隴右白日上升而去。
張皮雀者，名道修，少從其父參議江西時，每聞道院鍾鼓笙磬之音，輒往觀焉，父不能禁。後還吳中為道士，師事胡風子。胡風子師事莫月鼎，授五雷法，居玄妙觀，弟子甚眾，欲密授道，修以書，置屋上覆瓦中。呼道修曰：「天將雨，亟升屋，敗隙補之。」道修如其言往。胡公曰：「得乎？」道修應曰：「得之矣！」於是始得秘訣，驅風雷如神。常懷一皮雀狎小兒，每出，則小兒群繞之，故時人謂之「張皮雀」。好飲酒食狗肉，常有病瘧者求治，會方啖狗肉，遂以汁濡作符以授之，曰：「謹握之！及家而後啟。」其人易之曰：「何物能治疾邪？」中途竊視之，忽有神人，怒撻之，幾絕。一日行道中，見一人，責之曰：「汝婦將死，盍返視邪？」入寢中，婦果自縊，忽絕而蘇。天亢旱，太守朱勝求禱。道修曰：「儒輩每毀我。欲雨，設壇於學宮！」太守不可，然不得已，遂強設於裏塾。又令黃冠轝之以行，命置水於兩廡間，呼群兒侍諧笑滿前。每作符，遣一兒投水中，則雲氣生其上，滃合雷電轟烈，大雨如注。道修大呼曰：「請誅貪吏！」諸吏跪伏，莫敢仰視。良久曰：「沾足乎？」眾曰：「然！」雨乃止。江陰旱，富民周氏請禱，道修往視，囷廩甚侈，怒曰：「彼固求福已耳！」且為之禱，雷雨大作，道修曰： 「彼為富不仁，請焚其廩！」火繞其廬，焚之幾盡。吳江旱，王道會者禱之，雨已作。道修曰：「王道會亦禱雨乎？今日邂逅誠幸，相角法術，何如？」眾然建兩壇。道修謂道會曰：「左右何居？」道會觀東郊已雲，遂即左；道修在右。有頃，雲歸於西，東望皎然，雨忽大注。道會大慚。神驗甚，眾不可測也。居常忤兄意，每受棰，不走，但呼「大宿世」「大宿世」。以壽終，翌旦，人於鬆陵長橋上見之。
趙頭陀，成化間吳中有吃肉和尚，自言從終南山來，問其姓名，答雲：「是趙頭陀！」往來僧居，不假寢榻，常坐於廊廡之間，身著獘衲，不易寒暑。性好餔餟，無所去擇，食如燎毛，飲若填壑。人莫見其溲溺。故呼為「吃肉和尚」。每見輒曰：「可作一齋！」爾後供者漸不能繼，或絕口累日，亦複晏然。有一少年，惡其無厭，欲試苦之，值大寒月，邀請入舍，乃款以餘庖，羊脂雜物凝貯盂中，曰：「和尚食肉。」即舉手張口，瞬息啖盡。又將取水數升與之，曰：「和尚渴乎？」便複吸水遽足。奉秫飯，曰：「和尚飯乎？」即飽飫一頓，不謝而去，亦無所若。嚐趺坐道上，有一縣吏嗬導而來，儼然不動。吏怒命拽去，鞭笞一十，亦無嗔愧。尋於故處，還複安坐，人皆笑之。有高媼者，時造其家，輒具食一日，忽來呼媼曰：「我欲行矣！不為他人作取檀越。」意在相報，遂端坐簷下，夜半而化。晨有群僧舉之而去。閭巷男女聞有此事，競來觀看，投錢萬計。媼意始解。丹陽都玄敬，博識士也，嚐摩其囟門，圓徑二寸，虛通如穴，光朗異常，竟莫測其為何如人也。
張剌達者，相傳是宋時人，為華州掾，嚐從州太守入華山謁陳摶先生。先生敘賓主就坐訖，複設榻於左，似有所伺。太守不之悟。已而一道人至，藍袍葛巾，蕭如也。先生與之揖而坐焉，道人趨而左，據榻端坐，傲然無遜容。太守不悅。先生事之甚恭，因請曰：「先生袖中攜有何物？幸以相貺。」道人即探出棗三枚，顏色各異，乃以白者授陳先生，赤者自吞食之，青者投太守。太守愈不悅，持以奉掾，掾遂啖之。道人遽出。太守問於先生，曰：「是何道者？先生固為恭乎？」先生曰：「此純陽真人也。」太守悔恨，追不能及。張公自後得道。國初時，往往遊人間，每顯異跡。太宗時開邸北平，嚐召見之，語有神異。及即位，思慕甚篤，遣胡尚書濙遍海嶽間求訪，之後於秦中邂逅，宣述聖意，企仰道真乞回鶴馭以慰睿望。張公曰：「謹奉詔！但道遠日久，公先就駕，予當繼至耳。」既而胡方入朝，張公果至，帝延入問之，曰：「何為是道？」曰：「能食能糞，此即是道。」帝不悅，曰：「卿有仙術，為朕試之，以為榮觀，不亦可乎？」 張公遣侍豎舁一甕來，即指之曰：「臣欲入此以觀造化。」即投足縮首，頃刻不見，呼之則諾，視之無形。帝命擊破之，使人各持破甕一片，呼之如月印水，在在俱足，隨呼而應，莫知所為。帝曰：「卿可試出。」言訖，張公忽在前。帝曰：「卿可更窮造化之道。」張公曰：「諾！」即走入柱中，呼之複出。帝歎曰：「妙哉！張卿出幽入冥，其至神乎？」張公複取水噀於中庭，須臾變成巨用間岸，沙際橫一渡舟。張公舉手招之，舟忽近人，遂登舟去，不知所之。尋視庭際，了無波痕。後帝患疾，食不下，始悟張公之言，歎曰：「張公其能鏡餘之死生矣！」先是，張公以草一莖授胡公，曰：「異日，陛下若有危疾，以此療之。」於是帝服之，果瘥。
○藝術
胡宏，字任之，寧波人。少讀《易》，遇一道人，與語，曰：「我有秘術，子可受之。但不營仕，乃可免禍耳。」宏曰：「謹奉教！」遂以十筮授之，發無不中。有卜者，每聞宏作卦，輒從鄰壁中聽之，其說皆按《易》占，無詭辭。後知之，遂不說《易》，但言貞咎而已。有一人家暴富，心疑之。宏為設卦，曰：「家有狸奴走入室，是其祥也。」曰：「然！」曰：「狸形必大，可稱之，得幾斤？」曰：「七斤許？」曰：「富及七載，狸奴當去。何能久■？」及期，狸果去不見，家貧如初。一人家夜有屍撐於門，莫知為誰，主人懼，不敢啟扃，踰垣而逃，卜於宏，宏曰：「有府胥姓某者，往求之，訟可解矣。」主人往索，果得其人，懇乞再三，曰：「誠不敢諱，是予某親，非有宿嫌，求棺耳。」召其子，遺以金帛，禍乃解。嚐經閶門都彥容家，將戒舟，有唐貢士者偕其友三人來，宏曰：「公等何為？」曰：「行藏未卜，幸先生教之。」曰：「草草不暇，行當總筮之。」卦成，宏折而論之，曰：「某君勿行，當有疾厄；某君中乙科；唐君後必為御史。」後悉如其言。平生占驗甚多，每筮一卦，則受金半兩。以壽終於家。
葛可久，吳人也，性豪爽，好博。少遇異人，授以醫術，不事方書，中輒神異。道有狂犬，可久謂人曰：「誰當擒之，即可療。」惡少果環執之。可久砭其腎，犬臥良久差。有群少戲裏中，望見可久。一少年從牖躍入室，曰：「召可久診視之，不驗則群躁之。」強可久，可久診之，曰：「腸已斷矣，當立死耳！」有頃，少年果死。朱彥修嚐治浙中一女子瘵且愈，頰上兩丹點不滅，彥修技窮，謂主人曰：「須吳中葛公耳。然其人雄邁不羈，非子所致也。吾遣書往彼，彼必來。」主人悅，具供帳舟楫以迎。使至，葛公方興眾博，大叫，使者俟立中庭。葛公瞠目視之，曰：「爾何為者？」使者奉牘跪上之。葛公省書，不謝客行，亦不返舍，遂登舟。比至，彥修語其故，出女子視之。可久曰：「法當刺兩乳。」主人難之。可久曰：「請覆以衣。」援針刺之，應手而滅。主人贈遺甚豐，可久笑曰：「吾為朱先生來，豈責爾報邪？」悉置不受。江浙行省左丞某者，患癱疾，彥修曰：「按法不治。」可久曰：「尚可刺。」彥修曰：「雖可刺，僅舉體半耳。亦無濟也。」家人固請，遂刺之，卒如彥修言。彥修且計日促之行，曰：「當及家而絕。」已而果然。二子治驗並顯。
○夢征
楊中丞一清居京師時，其友王溥，武昌人也，計偕而來。嚐同旅舍，禮試已畢，比將徹闈，中丞夜夢入府院中，左右文書狼籍滿案，有一文秩，即啟視之，乃試錄。展覽始末，悉便記憶。既覺，即與溥言曰：「公等成敗吾已卜矣。」溥戲詰之，具白其故。溥曰：「當有溥名否？」曰：「無也。」曰：「武昌一郡當得幾人？」曰：「合有二標，一在通城，一在江夏。」溥曰：「誰為第一？」曰：「當是吳人。」又問其次，曰：「海南丘公雅所稱賞，是其人也。」溥曰：「頗憶其文乎？」便了了誦之，一無遺脫，且曰：「曩論式唯是一篇，今歲文場當有聯壁。」浦笑曰：「公言若驗，可謂通神。」既而溥果下第，第一人乃是鬆陵趙寬廉使，其次即今孫光祿交，蓋丘公門士也；謂二標者，通城劉紹玄、江夏許節檢閱；文錄得論二篇，其它記誦，不爽豕亥。溥大驚異，知公非常人矣。又明年，溥始登第，尋亦仕為南康太守。
○飲客
曾公棨，偉儀雄幹，善飲喜啖，人莫測其量。張英國輔欲試之，密使人圍其腹，作紙俑置廳事後，命蒼頭視公飲，飲幾許，如器注俑中。乃邀公飲竟日，俑已溢，別注甕中，又溢，公神色不動。夜半，英國具轝從送歸第，屬使者善侍之，意公必醉，坐伺使者返命。公歸，亟呼家人設酒勞轝隸。公取觴複大酌，隸皆醉，公方就寢。英國聞之，大驚。史百戶者，性嗜飲，晝夜沉醉不少醒，嚐旦謁上官，上官與之語，懵然無所答。上官怒叱之，曰：「汝醉邪？」其父聞之，遂絕其飲，久之病且作，吳中名醫莫療。有張致和者，善深於脈理，診之曰：「夜半當絕，勿複紛紛。」及期果欲絕，其妻泣曰：「汝素嗜飲酒，今■矣，然久不得飲，聊薦一杯，與爾永訣，死當無恨。」遂啟其齒，以溫酒灌之，須臾鼻竅綿綿若有息焉；又灌之，而唇動；又灌之，而漸蘇。以報致和，致和曰：「彼以酒為生，酒絕則生絕，慎勿藥之，當飲以醉酒。」如其言，果愈。又飲數年乃終。
○女士
沈氏，秀州人，聰慧能屬文，少選入宮為給事中。孝宗皇帝嚐試六宮守宮，論沈文最佳，其發端雲：「甚矣，秦之無道也，宮豈必守哉？」上悅，擢為第一。弟溥為貢士，就試春官，沈贈以詩，雲：「自少辭家侍禁闈，人間天上雨依稀。朝隨鳳輦趨青瑣，夕俸鸞書入紫薇。銀燭燒殘空有淚，玉釵敲斷竟無歸。年來望爾登金籍，同補山龍上袞衣。」時競傳誦之。
孟淑卿，姑蘇人，訓導澄之女，有才辨，工詩，自以配不得誌，號曰「荊山居士」。嚐論宋朱淑貞詩，曰：「作詩須脫胎化質，僧詩無香火氣乃佳，女子鉛粉亦然，朱生故有俗病，李易安可與語耳。」為士林所稱。然性疏朗，不忌客，世以此病之。篇什甚富，零落已多，最傳者數篇，《悼亡詩》雲：「斑斑羅袖濕啼痕，深恨無香使返魂。豆蔻花開人不見，一簾明月伴黃昏。」又《春歸》雲：「落盡棠梨水拍堤，淒淒芳草望中迷。無情最是枝頭鳥，不管人愁隻管啼。」又《長信秋詞》末韻雲：「君意一如秋節序，不教芳草得長春。」《冬詞》末韻雲：「雙蛾爭似庭前柳，臘盡春來又放舒。」真欲與文姬、羽仙輩爭長。
朱氏，海昌人，過吳虎丘山，題詩壁上，雲：「梵閣憑臨入紫霞，憑欄極目渺無涯。天連淮海三千里，煙鎖吳城十萬家。南北舟航搖落日，高低丘隴接平沙。老僧不管興亡事，安坐蒲團課法華。」
金陵妓者徐氏，亦有文藻，作《春陰》詩，末韻雲：「楊花厚處春陰薄，清冷不勝單夾衣。」亦為清唱。
鮑賽賽，辰州人，年十五隨父耕畬，歸遇虎，攫父去。賽賽操刃追之，相持良久，竟斃於虎。又沅陵縣民吳永華女，名六女，年十三與姊入山採薇，遇虎攫姊去，六女操杖追之，虎俯首閉目若伏罪狀，姊乃脫。竟歿，太守聞而嘉之，賞以米帛。
○物異
弘治甲寅，遼東大風晝晦，雨蟲滿地，黑殼，大如蠅。次年乙卯，長沙旱，苦竹開花，楓樹生李實，黃連樹生王瓜，苦蕒菜開蓮花，七日而謝。又歲丙辰三月，敘州楠樹生蓮花五十餘朵；李樹生豆莢，苕苕滿枝。
弘治甲子，蘇州崇明縣民顧氏家，雞胎息一物，猴頭，餘悉如人狀，長四寸許，有尾，蠕動而無聲。是歲海盜作。
弘治庚戍歲，武昌城中飛鴉銜一囊，市人競逐之。囊墜，啟視之，火礫五枚，然躍出。是歲，武昌災者三，黃州災，漢陽炎。
弘治辛酉元日，朝邑地震如雷，城宇撼落者五千三百餘所，遍地竅發如甕，口或裂長一二尋，湧泉泛溢，幾成川河。迄望夕，猶震搖不息，人民逃散。
弘治戊午夏六月十有一日，姑蘇錢塘二郡川湖池沼水忽騰沸，高可二三尺，良久始複。是歲，溫州泰順縣左忽有一物橫飛曳空，狀如箕，尾如帚，色雜粉紫，長數丈餘，無首，吼若沉雷，從東北去。修武縣東嶽祠北，忽有黑氣，聲如雷，隱隱墮地，村民李雲往視之，得溫黑石一枚，良久乃冷。
鄒曾為蕭山令，性苛暴。有何御史者老於家，曾殺之。其子求為報讎。曾嚐飲一玉杯，甚愛之。一夕置幾上，杯忽自躍墮地而碎。曾惡之。明日難作。
想文，無錫人。弘治己酉秋，赴應天試，幾上筆忽自躍。是歲魁榜第二人。
弘治中，欒陽民家牛產一麟，初不為異，偶過廨宇，見壁上畫麟，始大驚悟。俗謂「麟能茹鐵糞金」，遂以鐵灌之而斃。後獻其皮於鎮府，鎮府貢於庭，兩脅有甲毛從甲孔中出，角栗形，才及犬大。崇明民家於海中設網，忽獵一獸，如犬、黑色，置家池中，善盜魚，患之，驅而入海，行甚捷，海水為之披躍，乃知為犀也。
