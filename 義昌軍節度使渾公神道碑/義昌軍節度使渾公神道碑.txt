敘曰：天業光昭，寶臣間出，雲台重遝，旂常紛綸，吾巨唐乎！鎮寧社稷，纘揚忠烈，勳居第一，代代不絕，其渾氏乎！能遵祖法，不失家聲，立朝守土，所居可紀，其康公乎！
公諱侃，字復貴。其先薑姓之後，漢郡渾邪王之裔。始居於崤北，後遷於河南，今為代人，為山西右族。七代祖潭，仕隋玉鈐衛大將軍。生回貴，以兵從我高祖神堯皇帝，佐平暴亂，拜豹韜衛大將軍。生元慶，為右玉鈐將軍靈邱伯。生大壽，為太子仆，贈廣府大都督。生釋之，為開府儀同三司太常卿寧朔郡王，廣德中拒扞西戎，身歿王事，贈司空。公大父諱瑊，朔方副元帥河中節度檢校司空中書令咸寧王，贈太師。有大勳績，其秩錄封賞，埒汾陽、西平，皇家中興，此三人力也。父諱鎬，義武軍節度易定觀察使檢校工部尚書，贈太子少保。取隴西李氏女，實生公。
公為兒時則柔敬敦厚，篤誌於學。九歲由宏文生擢孝廉第，釋褐參同州軍事。既冠，益以通敏密靜稱於人。因從先少師於藩方，不忍去庭闈，諸侯有以幣以馬取者，一無所就。元和十二年，先少師奉詔以中山兵伐叛，而卒與寇遇，以數千當數萬，力戰而歸，坐黜循州。公憂蹙內結，晨夜在側，從容道否泰之理以解，發於至誠，少師為之灑然。少師薨，屏勺飲，壞容貌，幾不全者數矣。嚴護逾大江，長號動神明。親友見者，莫不淒惻，憂其困絕，往往罷吊。既而外除，大戚不衰，遂退不肯仕。居處飲食，若執喪者。
是時朝廷詢勳臣後，或言曰：「咸寧功累代不可及，其子身當聖朝，以譴終未復，無以示天下。」執政立言之，天子感其事，趣詔盡還少師爵土，由是勳閥之家皆喜。長慶中，又有言公之材行不宜在閭巷者，上亦以追顯咸寧功德未足，遂授公右龍武軍倉曹參軍，曆太常寺主簿太府寺丞。由是以吏事自喜，明習文法。咸寧王股肱王室，卑體下士，召置幕府，得一時之人；少師仕官早成，不廢法度，有譽於士大夫間；公又修潔謙遜，辭禮閑雅，由是仁人與之遊，長者訪其廬矣。稱述日甚，聞於廷中，擢為左讚善大夫，轉太子仆。能勤其官，改太府少卿。始用利器，貨泉事聚，不頓鋒芒，益為試可。一日，昭獻皇帝讀國史至咸寧王卒，歎渾氏時無大官者，欲用公未有緣，即日以銀魚朱袍賜之，俄拜金吾衛將軍，寵以金紫。公愈益小心，俯僂不暇。武宗時至太僕卿，以謹良選。宣宗即位，改少府監，以繕理稱。又拜左金吾衛大將軍，肅環衛。明年遷司農卿，練經制。
每以處逸樂，悖勤勞，非忠也，求出補吏，不憚劇郡。久之，壽陽歲數饑有盜賊，上選能理者，丞相舉公可用。公至，則猛糾緩化，曉告慰養，先是有貨茶盜鬥變難制，至是皆解散走匿。又勺陂之水，溉田數百頃，為力勢者幸其肥美，決去其流以耕。公提防約束，水復盛溢，沃野之利，歲歲增多，徵為殿中監，服用如法。頃之為昭王傅，多稱惜之。再為少府監，遷檢校工部尚書金吾大將軍。日在彤庭，定理宗器其能，遂賜高牙暢轂，鎮於回中。公門有將帥風，習知四夷事，以故綏邊之績，不日而成。西戎別種王蒙，數為邊害，公曰：「胡夷剽劫亦常事，不煩兵鏖，可以信取。」諭以咫尺之書，果相率遁去。居無何，又遣其舍人董英粲歸誠，且貪錦繡物，公必其善意，乃許互市，竟不敢負約反覆。初有戌卒子，為族長所掠，奴畜之，至是董英粲輒構而歸之，曰用報德。關城無警，早開晏閉矣。邊兵之衣，輦自京師，吏緣為奸，纊帛悉濫，公始周察變法，犯必收按，至乎聚給，親往觀之。舊調軍食，倉廩庾回遠，不克往取，率為空名，又度其途以便之，自是寒無皸瘃，戌益伉健。既衣又食之，撫士至矣。萃戰馬凡五百二十匹，牛騾稱是，修革器五萬具，備丁壯卒三千人，聚新粟五萬斛，邊備完富，戎心震悚。天子使使者齎詔，即軍中加公檢校刑部尚書以報之。居歲餘，復召為大金吾，升三品階，三領緹騎，日益親貴。
今天子即位，謀滄海帥，視公曰：「無以易爾。」咸通二年遂授義昌軍節度使，其理如在涇。始至則表蠲水旱逋甚眾。先是井為海染，人不可飲，遂閼河以汲，舟行則決，決又輒塞。公視而計之，派鑿扃蓄，舟來不留，緶垂不息，厥功亟就，於今賴之。有田千頃，遊惰者不顧，公乃勸辟，悉為膏腴。既飲之，又食之，養人至矣。窮民有鬻子者，為之贖歸；故校有孤女者，時其配偶；喪不辦葬，骨暴於野，皆為調棺柩，具粟帛。郵亭相遠，道里患奪，作室其間，以庇來往；歲比不稔，給軍未贍，峙糧十六萬石，以為儲蓄。大抵能推誠於下，辛苦率先，民愁未解，公費未足，孜孜為之，雖人之求去已疾，謀致家溫，不如也。以故感神貺，來瑞鷙，百姓洎文牙吏，謳歌借留，護戎者奏其狀，天子嘉焉，詔曰：「幸卒教化之，許留旬歲。」五年秋受代，朝廷方圖其功，會其冬以疾聞。明年三月二日，薨於大寧裏私第，享年六十九。其年十二月某日，葬於京兆府萬年縣洪固鄉胄貴裏。
於戲！豹韜以義兵顯，寧朔以邊患死，咸寧以殊勳著，少師以威名用。洎公以材能選，陳力無曠廢，渾氏之風類是。自穆宗後，天下少事，由是公未嘗有鬥戰功。始則以至行好學，恂恂若儒者；中則以精力辨疑，為循吏；終則以和眾靜邊，名之良帥。不矜輿馬之飾，不嗜粱肉之味。家產稍贍，則以振昆弟賓客。士有賢者，雖貧賤必與之均敵。名以修飭光，位以功效進。自解褐數十年，曆九卿為二千石，繼父位臨方面，榮當代焉。保身守道，一無塗汙。於戲！渾氏陰德代封之慶，則大於於公、虞詡；戰勳忘家之跡，則優於平陽、去病；子孫支屬之榮，則高於萬石、耿氏。然若公之材，未大施設，不繼乎台鼎，不邇於期頤，斯慊慊於五福也。薨之日，天子軫悼不朝，贈大司馬。葬之日，給太常儀仗。博士定諡曰：康。斯可以自見於後代矣。長子曰術，詹事府司直，早終。次子徵、特、徽、普、卓，皆幼。父病篤，召從父弟右威衛上將軍佶泣告曰：「先少師以後事托吾季父，爾必繼之。」佶涕泗遵用，禮儀備具。他日持故吏行狀托餘斯文，是以敘而銘之曰：
命氏自薑，有後於唐。咸寧達人，實護玉璜。功德愈甚，其緒乃昌。少師宜之，龍節煌煌。尚書有繼，卓然丱歲。執喪之日，厥生幾逝。渾氏有子，天子下制。擢為大官，如翼高戾。帝前謹恭，俾牧於東。盜走年豐，後為元戎。篲煙息波，兩有顯庸。厥庸惟富，施之無窮。宜久饗樂，神報何薄。厥德有本，頌之靡涸。實銘於斯，不銷不落。
