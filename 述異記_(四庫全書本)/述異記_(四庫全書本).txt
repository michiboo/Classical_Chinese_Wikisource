　　欽定四庫全書　　　　　子部十二
　　述異記　　　　　　　　　小說家𩔖三〈瑣記之屬〉提要
　　〈臣〉等謹案述異記二卷舊本題梁任昉撰昉字彥升樂安人仕梁朝官至新安太守事跡具梁書本傳此書宋志始著錄卷數與今本相符晁公武讀書志曰昉家藏書三萬卷天監中採輯先世之事纂新述異皆時所未聞將以資後來屬文之用亦博物志之意唐志以為祖沖之所作誤也案隋志先有祖沖之述異記十卷唐志葢沿其舊文以為別自一書則可以為誤題祖沖之則史不誤而公武反誤矣其書文頗冗雜大抵剽剟諸小説而成如開卷盤古氏一條即採徐整三五厯記其餘精衛諸條則採山海經園客諸條則採列仙傳⻱厯諸條則採拾遺記老桑諸條則採異苑以及防風氏尤夜郎王之𩔖皆非僻事不得雲世所未聞其武陵源一條則襲陶濳所記而於桃外増李移其地於呉中周禮孤竹之管空桑之琴瑟二條則附㑹竹生東海空桑生大野山尤為拙文陋識考昉本傳稱著雜傳二百四十七捲地志二百五十二卷文章三十三卷不及此書且昉卒於梁武帝時而下捲地生毛一條雲北齊武成河清年中案河清元年壬午當陳天嘉三年周保定二年後梁蕭巋天保元年距昉之卒久矣昉安得而記之其為後人依託葢無疑義姚寛西溪叢語謂潘岳閒居賦房陵朱仲之李句李善注朱仲未詳此書中乃有其事摭以𥙷善注之逸今考李善閒居賦註此句下引荊州記曰房陵縣有朱仲者家有縹李代所希有並無未詳之語寛偶讀誤本不知此書之剽文選注反謂選注未見此書舛誤甚矣考太平廣記所引述異記皆與此本相同則其偽在宋以前其中桃都天鷄事溫庭筠鷄鳴埭歌用之燕王為郭隗築臺事白居易六帖引之則其書似出中唐前蛇珠龍珠之諺乃剽竊灌畦暇語則其書又似出中唐後或後人雜採𩔖書所引述異記益以他書雜説足成卷帖亦如世所傳張華博物志歟乾𨺚四十二年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




