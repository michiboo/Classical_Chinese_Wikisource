　　欽定四庫全書　　　　　集部四
　　雪溪集　　　　　　　　別集類三〈宋〉
　　提要
　　〈臣〉等謹案雪溪集五巻宋王銍撰銍有侍兒小名録補遺已著録是編乃其詩集陳振孫書録解題宋史藝文志並作八巻此本僅五巻考墨莊漫録載銍所作王文孺臞菴詩一首又山村詩一首越詠載銍所作雲門寺詩一首今皆不見於集中知今世所傳已佚其三巻非完帙矣銍詩格近溫李王士禎居易録詆其詩不甚工而稱其附載廬山僧可和和詩一篇似非篤論惟銍以博洽名乃集中白頭吟序不引西京雜記而引呉兢樂府解題已迷其本〈案西京雜記雖偽書然在呉兢之前即兢説所自出〉又稱宋志載文君詩云雲不知宋書樂志白頭吟寔作古詞不作文君此亦千慮之一失信乎考証之難也乾隆四十二年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀












