文中子之教，繼素王之道，故以《王道篇》為首。古先聖王，俯仰二儀必合其德，故次之以《天地篇》。天尊地卑，君臣立矣，故次之以《事君篇》。事君法天，莫如周公，故次之以《周公篇》。周公之道，蓋神乎《易》中，故次之以《問易篇》。《易》者，教化之原也。教化莫大乎禮樂，故次之以《禮樂篇》。禮樂彌文著明則史，故次之以《述史篇》。興文立制，燮理為大，惟魏相有焉，故次之以《魏相篇》。夫陰陽既燮，則理性達矣。窮理盡性以至於命，故次之以《立命篇》。通性命之說者，非《易》安能至乎？關氏，《易》之深者也，故次之《關朗篇》終焉。
