文中子，王氏，諱通，字仲淹。
其先漢征君霸，潔身不仕。十八代祖殷，雲中太守，家於祁，以《春秋》《周易》訓鄉裏，為子孫資。十四代祖述，克播前烈，著《春秋義統》，公府辟不就。九代祖寓，遭湣、懷之難，遂東遷焉。寓生罕，罕生秀，皆以文學顯。秀生二子，長曰玄謨，次曰玄則；玄謨以將略升，玄則以儒術進。
玄則字彥法，即文中子六代祖也，仕宋，歷太僕、國子博士，常嘆曰：「先君所貴者禮樂，不學者軍旅，兄何為哉？」遂究道德，考經籍，謂功業不可以小成也，故卒為洪儒；卿相不可以茍處也，故終為博士，曰先師之職也，不可墜，故江左號王先生，受其道曰王先生業。於是大稱儒門，世濟厥美。先生生江州府君煥，煥生虬。虬始北事魏，太和中為并州刺史，家河汾，曰晉陽穆公。穆公生同州刺史彥，曰同州府君。彥生濟州刺史，一曰安康獻公。安康獻公生銅川府君，諱隆，字伯高，文中子之父也，傳先生之業，教授門人千餘。隋開皇初，以國子博士待詔雲龍門。時國家新有揖讓之事，方以恭儉定天下。帝從容謂府君曰：「朕何如主也？」府君曰：「陛下聰明神武，得之於天，發號施令，不盡稽古，雖負堯、舜之姿，終以不學為累。」帝默然曰：「先生朕之陸賈也，何以教朕？」府君承詔著《興衰要論》七篇。每奏，帝稱善，然未甚達也。府君出為昌樂令，遷猗氏、銅川，所治著稱，秩滿退歸，遂不仕。
開皇四年，文中子始生。銅川府君筮之，遇《坤》之《師》，獻兆於安康獻公，獻公曰：「素王之卦也、何為而來？地二化為天一，上德而居下位，能以眾正，可以王矣。雖有君德，非其時乎？是子必能通天下之誌。」遂名之曰通。
開皇九年，江東平。銅川府君嘆曰：「王道無敘，天下何為而一乎？」文中子侍側十歲矣，有憂色曰：「通聞，古之為邦，有長久之策，故夏、殷以下數百年，四海常一統也。後之為邦，行茍且之政，故魏、晉以下數百年，九州無定主也。上失其道，民散久矣。一彼一此，何常之有？夫子之嘆，蓋憂皇綱不振，生人勞於聚斂而天下將亂乎？」銅川府君異之曰：「其然乎？」遂告以《元經》之事，文中子再拜受之。
十八年，銅川府君宴居，歌《伐木》，而召文中子。子矍然再拜：「敢問夫子之誌何謂也？」銅川府君曰：「爾來！自天子至庶人，未有不資友而成者也。在三之義，師居一焉，道喪已來，斯廢久矣，然何常之有？小子勉旃，翔而後集。」文中子於是有四方之誌。蓋受《書》於東海李育，學《詩》於會稽夏琠，問《禮》於河東關子明，正《樂》於北平霍汲，考《易》於族父仲華，不解衣者六歲，其精誌如此。
仁壽三年，文中子冠矣，慨然有濟蒼生之心，西遊長安，見隋文帝。帝坐太極殿召見，因奏《太平策》十有二，策尊王道，推霸略，稽今驗古，恢恢乎運天下於指掌矣。帝大悅曰：「得生幾晚矣，天以生賜朕也。」下其議於公卿，公卿不悅。時將有蕭墻之釁，文中子知謀之不用也，作《東征之歌》而歸，曰：「我思國家兮，遠遊京畿。忽逢帝王兮，降禮布衣。遂懷古人之心乎，將興太平之基。時異事變兮，誌乖願違。籲嗟！道之不行兮，垂翅東歸。皇之不斷兮，勞身西飛。」帝聞而再征之，不至。四年，帝崩。
大業元年，一征又不至，辭以疾。謂所親曰：「我周人也，家於祁。永嘉之亂，蓋東遷焉，高祖穆公始事魏。魏、周之際，有大功於生人，天子錫之地，始家於河汾，故有墳隴於茲四代矣。茲土也，其人憂深思遠，乃有陶唐氏之遺風，先君之所懷也。有敝廬在茅檐，土階撮如也。道之不行，欲安之乎？退誌其道而已。」乃續《詩》《書》，正《禮》《樂》，修《元經》，贊《易》道，九年而六經大就。門人自遠而至。河南董常，太山姚義，京兆杜淹，趙郡李靖，南陽程元，扶風竇威，河東薛收，中山賈瓊，清河房玄齡，巨鹿魏徵，太原溫大雅，潁川陳叔達等，鹹稱師北面，受王佐之道焉。如往來受業者，不可勝數，蓋千餘人。隋季，文中子之教興於河汾，雍雍如也。
大業十年，尚書召署蜀郡司戶，不就。十一年以著作郎、國子博士徵，並不至。
十三年，江都難作。子有疾，召薛收，謂曰：「吾夢顏回稱孔子之命曰：歸休乎？殆夫子召我也。何必永厥齡？吾不起矣。」寢疾七日而終。門弟子數百人會議曰：「吾師其至人乎？自仲尼已來，未之有也。《禮》：男子生有字，所以昭德；死有謚，所以易名。夫子生當天下亂，莫予宗之，故續《詩》《書》，正《禮》《樂》，修《元經》，贊《易》道，聖人之大旨，天下之能事畢矣。仲尼既沒，文不在茲乎？《易》曰：『黃裳元吉，文在中也。』請謚曰文中子。」絲麻設位，哀以送之。禮畢，悉以文中子之書還於王氏。《禮論》二十五篇，列為十卷。《樂論》二十篇，列為十卷。《續書》一百五十篇，列為二十五卷。《續詩》三百六十篇，列為十卷。《元經》五十篇，列為十五卷。《贊易》七十篇，列為十卷。並未及行。遭時喪亂，先夫人藏其書於篋笥，東西南北，未嘗離身。大唐武德四年，天下大定，先夫人返於故居，又以書授於其弟凝。
文中子二子，長曰福郊，少曰福畤。
