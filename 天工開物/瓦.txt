本文校對已完成10%
埏泥造瓦，堀地二尺餘，擇取無沙粘土而為之。百里之內，必產合用土色，供人居室之用。凡民居瓦形皆四合分片。先以圓桶為模骨，外畫四條界。調踐熟泥，疊成高長方條。然後用鐵線弦弓，線上空三分，以尺限定，向泥不平戛一片，似揭紙而起，周包圓桶之上。待其稍幹脫模而出，自然裂為四片。凡瓦大小，苦無定式，大者縱橫八、九寸，小者縮十之三。室宇合溝中，則必需其大者，名曰溝瓦，能承受淫雨不溢漏也。
凡坯既成，乾燥之後，則推積窯中，燃薪舉火，或一晝夜，或二晝夜，視窯中多少為熄火久暫。澆水轉鏽（音右），與造磚同法。其垂於簷端者有滴水，下於脊沿者有雲瓦，瓦掩覆脊者有抱同，鎮脊兩頭者有鳥獸諸形象，皆人工逐一做成。載於窯內，受水火而成器則一也。
若皇家宮殿所用。大異於是。其制為琉璃瓦者，或為板片，或為宛筒，以圓竹與斫木為模，逐片成造。其土必取於太平府（舟運三千里方達京師，參沙之偽、雇役擄舡之憂，害不可極，即承天皇陵亦取於此。無人議正）。造成，先裝入琉璃窯內，每柴五千斤燒瓦百片。取出，成色，以無名異、棕櫚毛等煎汁塗染成綠黛；赭石、松香、蒲草等塗染成黃。再入別窯，減殺薪火，逼成琉璃寶色。外省親王殿與仙佛宮觀間亦為之，但色料各有譬合，採取不必盡同。民居則有禁也。

