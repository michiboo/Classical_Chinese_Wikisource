
凡珍珠必產蚌腹，映月成胎，經年最久，乃為至寶。其雲蛇蝮、龍頷、鮫皮有珠者，妄也。凡中國珠必產雷、廉二池。三代以前，淮揚亦南國地，得珠稍近《禹貢》「淮夷蠙珠」，或後互市之便，非必責其土產也。金采蒲里路，元采楊村直沽口，皆傳記相承之妄，何嘗得珠。至雲忽呂古江出珠，則夷地，非中國也。
凡蚌孕珠，乃無質而生質。他物形小而居水族者，吞噬弘多，壽以不永。蚌則環包堅甲，無隙可投，即吞腹，囫圇不能消化，故獨得百年千年，成就無價之寶也。凡蚌孕珠，即千仞水底，一逢圓月中天，即開甲仰照，取月精以成其魄。中秋月明，則老蚌猶喜甚。若徹曉無雲，則隨月東升西沒，轉側其身而映照之。他海濱無珠者，潮汐震撼，蚌無安身靜存之地也。
凡廉州池自烏泥、獨攬沙至於青鶯，可百八十里。雷州池自對樂島斜望石城界，可百五十里。蜑戶採珠，每歲必以三月，時牲殺祭海神，極其虔敬。蜑戶生啖海腥，入水能視水色，知蛟龍所在，則不敢侵犯。凡採珠舶，其制視他舟橫闊而圓，多載草薦於上。經過水漩，則擲薦投之，舟乃無恙。舟中以長繩繫沒人腰，攜籃投水。凡沒人以錫造彎環空管，其本缺處，對掩沒人口鼻，令舒透呼吸於中，別以熟皮包絡耳項之際。極深者至四，五百尺，拾蚌籃中。氣逼則撼繩，其上急提引上，無命者或葬魚腹。凡沒人出水，煮熱毳急覆之，緩則寒慄死。宋朝李招討設法以為耩，最後木柱扳口，兩角墜石，用麻繩作兜如囊狀。繩繫舶兩傍，乘風揚帆而兜取之，然亦有漂溺之患。今蜑戶兩法並用之
凡珠在蚌，如玉在璞。初不識其貴賤，剖取而識之。自五分至一寸五分經者為大品。小平似覆釜，一邊光彩微似鍍金者，此名璫珠，其值一顆千金矣。古來「明月」、「夜光」，即此便是。白晝晴明，簷下看有光一線閃爍不定，「夜光」乃其美號，非真有昏夜放光之珠也。次則走珠，置平底盤中，圓轉無定歇，價亦與璫珠相仿。（化者之身受含一粒，則不復朽壞，故帝王之家重價購此。）次則滑珠，色光而形不甚圓。次則螺蚵珠，次官，雨珠，次稅珠，次蔥符珠。幼珠如粱粟，常珠如豌豆。琕而碎者曰璣。自夜光至於碎璣，譬均一人身而王公至於氓隸也。
凡珠生止有此數，採取太頻，則其生不繼。經數十年不採，則蚌乃安其身，繁其子孫而廣孕寶質。所謂珠徙珠還，此煞定死譜，非真有清官感召也。（我朝弘治中，一採得二萬八千兩。萬曆中，一采止得三千兩，不償所費。）

