本文校對已完成10%
大紅色、（其質紅花餅一味，用烏梅水煎出。又用鹼水澄數次，或稻稿灰代鹼，功用亦同。澄得多次，色則鮮甚。染房討便宜者，先染蘆木打腳。凡紅花最忌沉、麝，袍服與衣香共收，旬月之間其色即毀。凡紅花染帛之後，若欲退轉，但浸濕所染帛，以鹼水、稻灰水滴上數十點，其紅一毫收轉，仍還原質。所收之水藏於綠豆粉內，放出染紅，半滴不耗。染家以為秘訣，不以告人。）
蓮紅、桃紅色、銀紅、水紅色、（以上質亦紅花餅一味，淺深分兩加減而成。是四色皆非黃繭絲所可為，必用白絲方現。）
木紅色、（用蘇木煎水，入明礬、棓子。）
紫色、（蘇木為地，青礬尚之。）
赭黃色、（制未詳。）
鵝黃色、（黃櫱煎水染，靛水蓋上。）
金黃色、（蘆木煎水染，複用麻稿灰淋，鹼水漂。）
茶褐色、（蓮子殼煎水染，複用青礬水蓋。）
大紅官綠色、（槐花煎水染，藍淀蓋，淺深皆用明礬。）
豆綠色、（黃櫱水染，靛水蓋。今用小葉莧藍煎水蓋者，名草豆綠，色甚鮮。）
油綠色、（槐花薄染，青礬蓋。）
天青色、（入靛缸淺染，蘇木水蓋。）
蒲(葡)萄青色、（入靛缸深染，蘇木水深蓋。）
蛋青色、（黃櫱水染，然後入靛缸。）
翠藍、天藍（二色俱靛水分深淺。）
玄色、（靛水染深青，蘆木、楊梅皮等分煎水蓋。又一法，將藍芽葉水浸，然後下青礬、棓子同浸，令布帛易朽。）
月白草白二色、（俱靛水微染，今法用莧藍煎水，半生半熟染。）
象牙色、（蘆木煎水薄染，或用黃土。）
藕褐色。（蘇木水薄染，入蓮子殼，青礬水薄蓋。）
附：染包頭青色。（此黑不出藍靛，用栗殼或蓮子殼煎煮一日，漉起，然後入鐵砂、皂礬鍋內，再煮一宵即成深黑色。）
附：染毛青布色法。（布青初尚蕪湖千百年矣。以其漿碾成青光，邊方外國皆貴重之。人情久則生厭。毛青乃出近代，其法取松江美布染成深青，不復漿碾，吹乾，用膠水參豆漿水一過。先蓄好靛，名曰標缸。入內薄染即起，紅焰之色隱然。此布一時重用。


