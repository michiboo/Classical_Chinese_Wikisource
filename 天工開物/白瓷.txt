本文校對已完成10%
凡白土曰堊土，為陶家精美器用，中國出惟五、六處：北則真定定州、平涼華亭、太原平定、開封禹州，南則泉郡德化（土出永定，窯在德化）、徽郡婺源祁門（他處白土陶範不粘，或以掃壁為謾）。德化窯，惟以燒造瓷仙、精巧人物、玩器，不適實用。真，開等郡瓷窯所出，色或黃滯無寶光。合併數郡，不敵江西饒郡產。浙省處州麗水、龍泉兩邑，燒造過鏽杯碗，青黑如漆，名曰處窯。宋、元時龍泉華琉山下，有章氏造窯，出款貴重，古董行所謂哥窯器者即此。
若夫中華四裔馳名獵取者，皆饒郡浮梁景德鎮之產也。此鎮從古及今為燒器地，然不產白土。土出婺源、祁門兩山。一名高梁山，出粳米土，其性堅硬；一名開化山，出糯米土，其性粢軟。兩土和合，瓷器方成。其土作成方塊，小舟運至鎮。造器者將兩土等分入臼，舂一日，然後入缸水澄。其上浮者為細料，傾跌過一缸。其下沉底者為粗料。細料缸中再取上浮者，傾過為最細料，沉底者為中料。 既澄之後，以磚砌方長塘，逼靠火窯，以借火力。傾所澄之泥於中，吸幹，然後重用清水調和造坯。
凡造瓷坯有兩種。一曰印器，如方圓不等瓶、甕、爐合之類，禦器則有瓷屏風、燭臺之類。先以黃泥塑成模印，或兩破，或兩截，亦或囫圇，然後埏白泥印成，以鏽水塗合其縫，燒出時自圓成無隙。一曰圓器。凡大小億萬杯盤之類，乃生人日用必需，造者居十九，而印器則十一。造此器坯，先制陶車。車豎直木一根，埋三尺入土內，使之安穩。上高二尺許，上下列圓盤，盤沿以短竹棍撥運旋轉，盤頂正中用檀木刻成盔頭，冒其上。
凡造杯盤，無有定形模式，以兩手捧泥盔冒之上，旋盤使轉，拇指剪去甲，按定泥底，就大指薄旋而上，即成一杯碗之形（初學者任從作費，破坯取泥再造）。功多業熟，即千萬如出一範。凡盔冒上造小坯者，不必加泥；造中盤大碗則增泥大其冒，使乾燥而後受功。凡手指旋成坯後，覆轉用盔冒一印，微曬留滋潤，又一印，曬成極白乾，入水一汶，漉上盔冒，過利刀二次（過刀時手脈微振，燒出即成雀口）。然後補整碎缺，就車上旋轉打圈。圈後或畫或書字，畫後噴水數口，然後過鏽。
凡為碎器與千鐘粟與褐色杯等，不用青料。欲為碎器，利刀過後，日曬極熱，入清水一蘸而起，燒出自成裂文。千種粟則鏽漿捷點，褐色則老茶葉煎水一抹也（古碎器，日本國極珍重，真者不惜千金。古香爐碎器不知何代造，底有鐵釘，其釘掩光色不鏽。）
凡饒鎮白瓷鏽，用小港嘴泥漿和桃竹葉灰調成，似清泔汁（泉郡瓷仙用松毛水調泥漿，處郡青瓷鏽未詳所出），盛於缸內。凡諸器過鏽，先蕩其內，外邊用指一蘸塗弦，自然流遍。
凡畫碗青料，總一味無名異（漆匠煎油，亦用以收火色）。此物不生深土，浮生面，深者堀下三尺即止，各省直皆有之。亦辨認上料、中料、下料。用時先將炭火叢紅煆過。上者出火成翠毛色，中者微青，下者近土褐。上者每斤煆出只得七兩，中下者以次縮減。如上品細料器及禦器龍鳳等，皆以上料畫成，故其價每石值銀二拾四兩，中者半之，下者則十之三而己。凡饒鎮所用，以衢、信兩郡山中者為上料，名曰浙料，上高諸邑者為中，豐城諸處為下也。凡使料煆過後，以乳缽極研（其缽底留粗，不轉鏽），然後調畫水。調研時色如皂，入火則成青碧色。
凡將碎器為紫霞色杯者，用胭脂打濕，將鐵線鈕一兜絡，盛碎器其中，炭火炙熱，然後以濕胭脂一抹即成。
凡宣紅器，乃燒成之後出火，另施工巧微炙而成者，非世上硃砂能留紅質於火內也（宣紅元末已失傳，正德中曆試複造出）。
凡瓷器經畫過鏽之後，裝入匣缽（裝時手拿微重，後日燒出，即成坳口，不復周正）。缽以粗泥造，其中一泥餅托一器，底空處以沙實之。大器一匣裝一個，小器十餘共一匣缽。缽佳者裝燒十餘度，劣者一、二次即壞。凡匣缽裝器入窯，然後舉火。其窯上空十二圓眼，名曰天窗。火以十二時辰為足。先發門火十個時，火力從下攻上，然後天窗擲柴燒兩時，火力從上透下。器在火中，其軟如棉絮，以鐵叉取一，以驗火候之足。辨認真足，然後絕薪止火。共計一坯工力，過手七十二，方克成器。其中微細節目尚不能盡也。

