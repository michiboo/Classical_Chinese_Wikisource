
凡早稻種，秋初收藏，當午曬時烈日火氣在內，入倉廩中關閉太急，則其谷粘帶暑氣。勤農之家，偏受此患。明年田有糞肥，土脈發燒，東南風助暖，則盡發炎火，大壞苗穗，此一災也。若種谷晚涼入廩，或冬至數九天收貯雪水、冰水一甕，交春即不驗。清明濕種時，每石以數碗激灑，立解暑氣，則任從東南風暖，而此苗清秀異常矣。祟在種內，反怨鬼神。
凡稻撒種時，或水浮數寸，其谷未即沉下，驟發狂風，堆積一隅，此二災也。謹視風定而後撒，則沉勻成秧矣。凡欲種生秧之後，防雀聚食，此三災也。立標飄揚鷹俑，則雀可驅矣。凡秧沉腳未定，陰雨連綿，則損折過半，此四災也。邀請天晴霽三日，則粒粒皆生矣。凡苗既函之後，畝土肥澤連發，南風熏熱，函內生蟲，形似蠶繭。此五災也。邀天遇西雨一陣，則蟲化而谷生矣。凡苗吐穡之後，暮夜「鬼火」游燒，此六災也。此火乃朽木腹中放出。凡木母火子，子藏母腹，子性千秋不滅。每逢多雨之年，孤野墳墓多被狐狸穿塌。其中棺板為水浸，朽爛之極，所謂母質壞也。火子無附，脫母飛揚。然陰火不見陽光，直待日沒黃昏，此火衝隙而出，其力不能上騰，飄游不定，數尺而止。凡禾穡葉遇之立刻焦炎。逐火之人見他處樹根放光，以為鬼也。奮梃擊之，反有鬼變枯柴之說。不知向來鬼火見燈光而化矣。凡火未經人間傳燈者，總屬陰火，故見燈即滅。
凡苗自函活以至穎慄，早者食水三斗，晚者食水五斗，失水即枯，將刈之時少水一升，谷數雖存，米粒縮小，入碾臼中亦多斷碎。此七災也。汲灌之智，人巧已無余矣。凡稻成熟之時，遇狂風吹粒殞落，或陰雨竟旬，穀粒沾濕自爛，此八災也。然風災不越三十里，陰雨災不越三百
里，偏方厄難亦不廣被。風落不可為。若貧困之家，苦於無霽，將濕谷盛於鍋內，燃薪其下，炸去糠膜，收炒糗以充飢，亦補助造化之一端矣。

