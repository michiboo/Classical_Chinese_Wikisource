本文校對已完成10%
凡釀蜜蜂普天皆有。唯蔗盛之鄉，則蜜蜂自然減少。蜂造之蜜，出山岩土穴者十居其八，而人家招蜂造釀而割取者，十居其二也。凡蜜無定色，或青、或白、或黃、或褐，皆隨方土花性而變。如菜花蜜、禾花蜜之類，百千其名不止也。
凡蜂不論於家於野，皆有蜂王。王之所居，造一台如桃大。王之子世為王。王生而不採花，每日群蜂輪值，分班採花供王。王每日出遊兩度（春夏造蜜時），遊則八蜂輪值以待。蜂王自至孔隙口，四蜂以頭頂腹，四蜂傍翼飛翔而去，遊數刻而返，翼、頂如前。
畜家蜂者，或懸桶簷端，或置箱牖下，皆錐圓孔眼數十，俟其進入。凡家人殺一蜂二蜂，皆無恙，殺至三蜂，則群起螫人，謂之蜂反。凡蝙蝠最喜食蜂，投隙入中，吞噬無限。殺一蝙蝠，懸於蜂前，則不敢食，俗謂之梟令。凡家畜蜂，東鄰分而之西舍，必分王之子去而為君，去時如鋪扇擁衛。鄉人有撒糟香而招之者。
凡蜂釀蜜，造成蜜脾，其形鬣鬣然，咀嚼花心汁，吐積而成。潤以人小遺，則甘芳並至，所謂臭腐神奇也。凡割脾取蜜，蜂子多死其中。其底則為黃蠟。
凡深山崖石上有經數栽未割者，其蜜已經時自熟，土人以長竿刺取，蜜即流下。或未經年而攀緣可取者，割煉與家蜜同也。土穴所釀多出北方；南方卑濕，崖蜜而無穴蜜。凡蜜脾一斤，煉取十二兩。西北半天下，蓋與蔗漿分勝雲。

