
凡玉入中國，貴重用者盡出於闐、（漢時西國名，後代或名別失八里，或統服赤斤蒙古，定名未詳。）蔥嶺。所謂藍田，即蔥嶺出玉別地名，而後世誤以為西安之藍田也。其嶺水發源名阿耨山，至蔥嶺分界兩河，一曰白玉河，一曰綠玉河。晉人張匡鄴作《西域行程記》載有烏玉河，此節則妄也。
玉璞不藏深土，源泉峻急激映而生。然取者不於所生處，以急湍無著手。俟其夏月水漲，璞隨湍流徙，或百里，或二三百里，取之河中。凡玉映月精光而生，故國人沿河取玉者，多於秋間明月夜，望河候視。玉璞堆聚處，其月色倍明亮。凡璞隨水流，仍錯雜亂石淺流之中，提出辨認而後知也。
白玉河流向東南，綠玉河流向西北。亦力把力地，其地有名望野者，河水多聚玉。其俗以女人赤身沒水而取者，雲陰氣相召，則玉留不逝，易於撈取，此或夷人之愚也。（夷中不貴此物，更流數百里，途遠莫貨，則棄而不用。）
凡玉唯白與綠兩色。綠者中國名菜玉。其赤玉、黃玉之說，皆奇石、琅玕之類，價即不下於玉，然非玉也。凡玉璞根繫山石流水，未推出位時，璞中玉軟如棉絮，推出位時則已硬，入塵見風則愈硬。謂世間琢磨有軟玉，則又非也。凡璞藏玉，其外者曰玉皮，取為硯托之類，其值無幾。璞中之玉，有縱橫尺餘無瑕玷者，古者帝王取以為璽。所謂連城之璧，亦不易得。其縱橫五六寸無瑕者，治以為杯斝，此亦當世重寶也。此外惟西洋瑣裡有異玉，平時白色，晴日下看，映出紅色。陰雨時又為青色，此可謂之玉妖，尚方有之。朝鮮西北太尉山，有千年璞，中藏羊脂玉，與蔥嶺美者無殊異。其他雖有載志，聞見則未經也。
凡玉由彼地纏頭回，（其俗，人首一歲裹布一層，老則臃腫之甚，故名纏頭回子。其國王亦謹不見髮。問其故，則雲見髮則歲凶荒，可笑之甚。）或溯河舟，或駕橐駝，經莊浪入嘉峪，而至於甘州與肅州。中國販玉者，至此互市而得之，東入中華，卸萃燕京。玉工辨璞高下定價，而後琢之。（良玉雖集京師，工巧則推蘇郡。）
凡玉初剖時，冶鐵為圓盤，以盆水盛沙，足踏圓盤使轉，添沙剖玉，逐忽劃斷。中國解玉沙，出順天玉田與真定邢臺兩邑，其沙非出河中，有泉流出，精粹如麵，藉以攻玉，永無耗折。既解之後，別施精巧工夫，得鑌鐵刀者，則為利器也。（鑌鐵亦出西番哈密衛礪石中，剖之乃得。）
凡玉器琢餘碎，取入鈿花用。又碎不堪者，碾篩和灰塗琴瑟，琴有玉音，以此故也。凡鏤刻絕細處，難施錐刃者，以蟾酥填畫而後鍥之。物理制服，殆不可曉。凡假玉以砆碔充者，如錫之於銀，昭然易辨。近則搗舂上料白瓷器，細過微塵，以白斂(蘝)諸汁調成為器，乾燥玉色燁然，此偽最巧雲。
凡珠玉、金銀，胎性相反。金銀受日精，必沉埋深土結成。珠玉、寶石受月華，不受土寸掩蓋。寶石在井上，透碧空，珠在重淵，玉在峻灘，但受空明、水色蓋上。珠有螺城，螺母居中，龍神守護，人不敢犯。數應入世用者，螺母推出人取。玉初孕處，亦不可得。玉神推徙入河，然後恣取，與珠宮同神異雲。


