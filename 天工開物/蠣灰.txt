
凡海濱石山傍水處，鹹浪積壓，生出蠣房，閩中曰蠔房。經年久者，長成數丈，闊則數畝，崎嶇如石假山形象。蛤之類壓入岩中，久則消化作肉團，名曰蠣黃，味極珍美。
凡燔蠣灰者，執椎與鑿，濡足取來（藥鋪所貨牡蠣，即此碎塊）。疊煤架火燔成，與前石灰共法。粘砌城牆、橋樑，調和桐油造舟，功皆相同。有誤以蜆灰（即蛤粉）為蠣灰者，不格物之故也。

