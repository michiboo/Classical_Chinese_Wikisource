
凡紙質，用楮樹（一名榖樹）皮與桑穰、芙蓉膜等諸物者為皮紙，用竹，麻者為竹紙。精者極其潔白，供書文、印文、柬，啟用；粗者為火紙、包裹紙。所謂「殺青」，以斬竹得名；「汗青」以煮瀝得名；「簡」即已成紙名，乃煮竹成簡。後人遂疑削竹片以紀事，而又誤疑韋編為皮條穿竹札也。秦火未經時，書籍繁甚，削竹能藏幾何？如西番用貝樹造成紙葉，中華又疑以貝葉書經典。不知樹葉離根即焦，與削竹同一可哂也。


