本文校對已完成10%
凡結繭必如嘉、湖、方盡其法。他國不知用火烘，聽蠶結出，甚至叢桿之內，箱匣之中，火不經，風不透。故所為屯、漳等絹，豫、蜀等綢，皆易朽爛。若嘉、湖產絲成衣，即入水浣濯百餘度，其質尚存。其法析竹編箔，其下橫架料木約六尺高，地下擺列炭火，炭忌爆炸。方圓去四五尺即列火一盆。初上山時，火分兩略輕少，引他成緒，蠶戀火意，即時造繭，不複緣走。
繭緒既成，即每盆加火半斤，吐出絲來隨即幹燥，所以經久不壞也。其繭室不宜樓板遮蓋，下慾火而上欲風涼也。凡火頂上者不以為種，取種寧用火偏者。其箔上山用麥稻稿斬齊，隨手糾捩成山，頓插箔上。做山之人最宜手健。箔竹稀疏用短稿略鋪灑，妨蠶跌墜地下與火中也。

