本文校對已完成10%
凡綿羊有兩種，一曰蓑衣羊，剪其毳為氈、為絨片，帽襪遍天下，胥此出焉。古者西域羊未入中國，作褐為賤者服，亦以其毛為之。褐有粗而無精，今日粗褐亦間出此羊之身。此種自徐、淮以北州郡無不繁生。南方唯湖郡飼畜綿羊，一歲三剪毛。（夏季稀革不生。）每羊一隻，歲得絨襪料三雙。生羔牝牡合數得二羔，故北方家畜綿羊百隻，則歲入計百金雲。
一種矞艻羊（番語，）唐末始自西域傳來，外毛不甚蓑長，內毳細軟，取織絨褐，秦人名曰山羊，以別於綿羊。此種先自西域傳入臨洮，今蘭州猶盛，故褐之細者皆出蘭州。一曰蘭絨，番語謂之孤古絨，從其初號也。山羊毳絨亦分兩等，一曰搊絨，用梳櫛搊下，打線織帛，曰褐子、把子諸名色。一曰拔絨，乃毳毛精細者，以兩指甲逐莖撏下，打線織絨褐。此褐織成，揩面如絲帛滑膩。每人窮日之力，打線只得一錢重，費半載工夫方成匹帛之料。若搊絨打線，日多拔絨數倍。凡打褐絨線，冶鉛為錘，墜於緒端，兩手宛轉搓成。
凡織絨褐機大於布機，用綜八扇，穿經度縷，下施四踏輪，踏起經隔二拋緯，故織出紋成斜現。其梭長一尺二寸，機織、羊種皆彼時歸夷傳來，（名姓再詳。）故至今織工皆其族類，中國無與也。凡綿羊剪毳，粗者為氈，細者為絨。氈皆煎燒沸湯投於其中搓洗，俟其粘合，以木板定物式，鋪絨其上，運軸趕成。凡氈絨白黑為本色，其餘皆染色。其氍毹、氆氌等名稱，皆華夷各方語所命。若最粗而為毯者，則駑馬諸料雜錯而成，非專取料於羊也。


