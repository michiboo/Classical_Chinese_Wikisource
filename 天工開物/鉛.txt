
凡產鉛山穴，繁於銅、錫。其質有三種：一出銀礦中，包孕白銀，初煉和銀成團，再煉脫銀沉底，曰銀礦鉛。此鉛雲南為盛。一出銅礦中，入洪爐煉化，鉛先出，銅後隨，曰銅山鉛。此鉛貴州為盛。一出單生鉛穴，取者穴山石，挾油燈尋脈，曲折如采銀礦。取出淘洗煎煉，名曰草節鉛。此鉛蜀中嘉、利等州為盛。其餘雅州出釣腳鉛，形如皂莢子，又如蝌斗子，生山澗沙中；廣信郡上饒、饒郡樂平出雜銅鉛；劍州出陰平鉛，難以枚舉。
凡銀礦中鉛，煉鉛成底，煉底複成鉛。草節鉛單入烘爐煎煉，爐傍通管，注入長條土槽內，俗名扁擔鉛，亦曰出山鉛，所以別於凡銀爐內頻經煎煉者。凡鉛，物值雖賤，變化殊奇：白粉、黃丹，皆其顯現，操銀、底於精純，勾錫成其柔軟，皆鉛力也。

