本文校對已完成10%
紅花場圃撒子種，二月初下種，若太早種者，苗高尺許即生蟲如黑蟻，食根立斃。凡種地肥者，苗高二三尺。每路打橛，縛繩橫闌，以備狂風拗折。若瘦地尺五以下者，不必為之。
紅花入夏即放綻，花下作梂匯，多刺，花出梂上。採花者必侵晨帶露摘取。若日高露旰，其花即已結閉成實，不可采矣。其朝陰雨無露，放花較少，旰摘無妨，以無日色故也，紅花逐日放綻，經月乃盡。
入藥用者不必製餅。若入染家用者，必以法成餅然後用，則黃汁淨盡，而真紅乃現也。其子煎壓出油，或以銀箔貼扇面，用此油一刷，火上照乾，立成金色。

