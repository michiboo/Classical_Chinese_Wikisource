本文校對已完成20%
凡京師為軍民集區，萬國水運以儲，漕舫所由興也。元朝混一，以燕京為大都。南方運道，由蘇州劉家港、海門黃連沙開洋，直抵天津，制度用遮洋船。永樂間因之。以風濤多險，後改漕運。
平江伯陳某，始造平底淺船，則今糧舡之制也。凡船制，底為地，枋為宮牆，陰陽竹為覆瓦；伏獅，前為閥閱，後為寢堂；桅為弓弩弦，篷為翼；櫓為車馬；纖為履鞋； 律索為鷹雕筋骨；招為先鋒，舵為指揮主師；錨為劄軍營寨。
糧舡初制，底長五丈二尺，其板厚二寸。采巨木，楠木為上，栗次之。頭長九尺五寸，梢長九尺五寸；底闊九尺五寸，底頭闊六尺，底梢闊五尺；頭伏獅闊八尺，梢伏獅闊七尺。梁頭一十四座。龍口梁闊一丈，深四尺；使風梁闊一丈四尺，深三尺八寸；後斷水梁闊九尺，深四尺五寸。兩共闊七尺六寸。此其初制，載米可近二千石（交兌每隻止足五百石）。後運軍造者，私增身長二丈，首尾闊二尺餘，其量可受三千石。而運河閘口原闊一二尺，差可度過。凡今官坐舡，其制盡同，第窗戶之間，寬其出徑，加以精工彩飾而己。
凡造舡先從底起，底面傍靠檣，上承棧，下親地面。隔位列置者曰梁。兩傍峻立者曰檣。蓋檣巨木曰正枋，枋上曰弦。梁前豎桅位曰錨壇，壇底橫木夾桅本者曰地龍。前後維曰伏獅，其下曰拏獅，伏獅下封頭木曰連三枋。舡頭面中缺一方曰水井（其下藏纜索等物），頭面眉際樹兩木以系纜者曰將軍柱。舡尾下斜上者曰草鞋底，後封頭下曰短枋，枋下曰挽腳梁，舡梢掌舵所居，其上曰野雞篷。（使風時，一人坐篷巔，收守篷索）。
凡舟身將十丈者，立桅必兩：樹中桅之位，折中過前二位，頭桅又前丈系餘。糧舡中桅，長者以八丈為率，短者縮十之一二；其本入窗內亦丈餘；懸篷之位，約五、六丈。頭桅尺寸，則不及中桅之半，篷從橫亦不敵三分之一。蘇、湖六郡運米，其舡多過石甕橋下，且無江漢之險，故桅與篷尺寸全殺。若湖廣、江西省舟，則過湖沖江，無端風浪，故錨、纜、篷、桅，必極盡制度，而後無患。凡風篷尺寸，其則一視全舟橫身，過則有患，不及則力軟。
凡舡篷，其質乃析篾成片織就，夾維竹條，逐塊折疊，以俟懸掛。糧舡中桅篷，合併十人力方克湊頂，頭篷則兩人帶之有餘。凡度篷索，先系空中寸圓木關捩於桅巔之上，然後帶索腰間，緣木而上，三股交錯而度之。凡風篷之力，其末一葉，敵其三葉。調勻和暢。順風則絕頂張篷，行疾奔馬；若風力洊至，則以次減下（遇風鼓急不下，以鉤塔扯）；狂甚則只帶一兩葉而已。
凡風從橫來，名曰搶風。順水行舟，則掛篷之玄遊走。或一搶向東，止寸平過，甚至卻退數十丈；未及岸時，捩舵轉篷，一搶向西。借貸水力兼帶風力軋下，下則頃刻十餘裡。或湖水平而不流者，亦可緩軋。若上水舟，則一步不可行也。凡船性隨水，若草從風，故制舵障水，使不定向流，舵板一轉，一泓從之。
凡舵尺寸，與船腹切齊。若長一寸，則遇淺之時，舡腹已過，其梢尼舵使膠住，設風狂力勁，則寸木為難不可言；舵短一寸，則轉運力怯，回頭不捷。凡舵力所障水，相應及船頭而止，其腹底之下，儼若一派急順流，故船頭不約而正，其機妙不可言。舵上所操柄，名曰關門棒，欲船北，則南向捩轉，船欲南，則北向捩轉。船身太長而風力橫勁，舵力不甚應手，則急下一偏披水板，以抵其勢。凡舵用直木一根（糧船用者，圍三尺，長丈餘）為身，上截衡受棒，下截界開銜口，納板其中，如斧形，鐵釘固拴，以障水。梢後隆起處，亦名舵樓。
凡鐵錨所以沉水繫舟，一糧船計用五、六錨，最雄者曰看家錨，重五百斤內外，其餘頭用兩枝，梢用二枝。凡中流遇逆風，不可去，又不泊（或業已近岸，其下有石非沙，亦不可泊，惟打錨深處），則下錨沉水底，其所系緯纏繞將軍柱上，錨爪一遇泥沙，扣底抓住。十分危急，則下看家錨。系此錨者名曰「本身」，蓋重言之也。或同行前舟阻滯，恐我舟順勢急去，有撞傷之禍，則急下梢錨提住，使不迅速流行。風息開舟，則以雲車絞纜提錨使上
凡船板合隙縫，以白麻斫絮為筋，鈍鑿扱入，然後篩過細石灰，和桐油舂杵成團調艌。溫、台、閩、廣，即用蠣灰。
凡舟中帶篷索，以火麻稽（一名大麻）綯絞；粗成徑寸以外者，即系萬鈞，不絕。若系錨纜，則破析青篾為之。其篾線入釜煮熟，然後糾絞。拽縴亶亦煮熟篾線絞成，十丈以往，中作圈為接驅，遇阻礙可以掐斷。凡竹性直，篾一線千鈞。三峽入川上水舟，不用糾絞亶，即破竹闊寸許者，整條以次接長，名曰火杖。蓋沿崖石棱如刃，懼破篾易損也。
凡木色，桅用端直杉木，長不足則接，其表鐵箍逐寸包圍。舡窗前道，皆當中空闕，以便樹桅。凡樹中桅，合併數巨舟承載，其末長纜系表而起。粱與枋檣用楠木、櫧木、樟木、榆木、槐木（樟木春夏伐者，久則粉蛀）；棧板不拘何木；艙杆用榆木、榔木、櫧木；關門棒用椆木、榔木；櫓用杉木、檜木、楸木。此其大端雲。


