
凡弩為守營兵器，不利行陣。直者名身，衡者名翼，弩牙發弦者名機。斲木為身，約長二尺許，身之首橫拴度翼。其空缺度翼處，去面刻定一分，（稍厚則弦發不應節。）去背則不論分數。面上微刻直槽一條以盛箭。其翼以柔木一條為者名扁擔弩，力最雄。或一木之下，加以竹片疊承（其竹一片短一片），名三撐弩，或五撐、七撐而止。身下截刻鍥銜弦，其銜傍活釘牙機，上剔發弦。上弦之時，唯力是視。一人以腳踏強弩而弦者，《漢書》名曰「蹶張材官」。弦送矢行，其疾無與比數。
凡弩弦以苧麻為質，纏繞以鵝翎，塗以黃蠟。其弦上翼則緊，放下仍鬆，故鵝翎可扱首尾於繩內。弩箭羽以箬葉為之。析破箭本，銜於其中而纏約之。其射猛獸藥箭，則用草烏一味，熬成濃膠，蘸染矢刃。見血一縷，則命即絕，人畜同之。凡弓箭強者，二百餘步，弩箭最強者，五十步而止，即過咫尺，不能穿魯縞矣。然其行疾則十倍於弓，而入物之深亦倍之。
國朝軍器造神臂弩、克敵弩，皆併發二矢、三矢者。又有諸葛弩，其上刻直槽，相承函十矢，其翼取最柔木為之。另安機木，隨手扳弦而上，發去一矢，槽中又落一矢，則又扳木上弦而發。機巧雖工，然其力綿甚，所及二十餘步而已。此民家妨竊工具，非軍國器。其山人射猛獸者，名曰窩弩，安頓交跡之衢，機傍引線，俟獸過，帶發而射之。一發所獲，一獸而已。


