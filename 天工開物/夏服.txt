本文校對已完成10%
凡苧麻無土不生。其種植有撒子、分頭兩法（池郡每多以草糞壓頭，其根隨土而高。廣南青麻，撒子種田茂甚）。色有青、黃兩樣。每歲有兩刈者，有三刈者，績為當暑衣裳、帷帳。
凡薴皮剝取後，喜日燥幹，見水即爛。破析時則以水浸之，然只耐二十刻，久而不析則亦爛。薴質本淡黃，漂工化成至白色（先用稻灰、石灰水煮過，入光流水再漂，再曬，以成至白。）。
紡薴紗，能者用腳車，一女土並敵三工。惟破析時，窮日之力只得三、五銖重。織薴機具與織棉者同。凡布衣縫線，革履串繩，其質必用薴糾合。
凡葛蔓生，質長於薴數尺，破析至細者，成布貴重。又有茼麻一種，成本甚粗，最粗者以充喪服。即薴布，有極粗者，漆家以盛布灰，大內以充火炬。又有蕉紗，乃閩中取芭蕉皮析緝為之，輕細之甚，值賤而質枵，不可為衣也。

