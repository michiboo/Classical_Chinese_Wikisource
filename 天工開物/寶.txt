
凡寶石皆出井中，西番諸域最盛，中國惟出雲南金齒衛與麗江兩處。
凡寶石自大至小，皆有石床包其外，如玉之有璞。金銀必積土其上，韞結乃成，而寶則不然，從井底直透上空，取日精月華之氣而就，故生質有光明。如玉產峻湍，珠孕水底，其義一也。
凡產寶之井，即極深無水，此乾坤派設機關。但其中寶氣如霧，氤氳井中，人久食其氣，多致死。故採寶之人，或結十數為羣，入井者得其半，而井上眾人共得其半也。下井人以長繩繫腰，腰帶叉口袋兩條，及泉近寶石，隨手疾拾入袋。（寶井內不容蛇蟲。）腰帶一巨鈴，寶氣逼不得過，則急搖其鈴，井上人引絙提上，其人即無恙，然已昏矒。止與白滾湯入口解散，三日之內不得進食糧，然後調理平復。其袋內石大者如碗，中者如拳，小者如豆，總不曉其中何等色。付與琢工鑢錯解開，然後知其為何等色也。
屬紅黃種類者，為貓精、靺羯芽、星漢砂、琥珀、木難、酒黃、喇子。貓精黃而微帶紅。琥珀最貴者名曰瑿（音依，此值黃金五倍價，）紅而微帶黑，然晝見則黑，燈光下則紅甚也。木難純黃色，喇子純紅。前代何妄人，於松樹注茯苓，又注琥珀，可笑也。屬青綠種類者，為瑟瑟珠、珇母綠、鴉鶻石、空青之類。（空青既取內質，其膜升打為曾青。）至玫瑰一種，如黃豆、綠豆大者，則紅、碧、青、黃數色皆具。寶石有玫瑰，如珠之有璣也。星漢砂以上，猶有煮海金丹。此等皆西番產，亦間氣出。滇中井所無。
時人偽造者，唯琥珀易假。高者煮化硫黃，低者以殷紅汁料煮入牛羊明角，映照紅赤隱然，今亦最易辨認。（琥珀磨之有漿。）至引草，原惑人之說，凡物借人氣能引拾輕芥也。自來《本草》陋妄，刪去毋使災木。

