
凡干戈，名最古，干與戈相連得名者，後世戰卒，短兵馳騎者更用之。蓋右手執短刀，左手執干以蔽敵矢。古者車戰之上，則有專司執干，並抵同人之受矢者。若雙手執長戈與持戟、槊，則無所用之也。凡干長不過三尺，杞柳織成尺徑圈，置於項下，上出五寸，亦銳其端，下則輕竿可執。若盾名中干，則步卒所持以蔽矢並拒槊者，俗所謂傍牌是也。


