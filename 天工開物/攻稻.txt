本文校對已完成10%
凡稻刈獲之後，離稿取粒。束稿於手而擊取者半，聚稿於場而曳牛滾石以取者半。凡束手而擊者，受擊之物，或用木桶，或用石板。收穫之時，雨多霽少，田、稻交濕，不可登場者，以木桶就田擊取。晴霽稻幹，則用石板甚便也。凡服牛曳石滾壓場中，視人手擊取者力省三倍。但作種之穀，恐磨去殼尖，減削生機，故南方多種之家，場禾多借牛力，而來年作種者則寧向石板擊取之。
凡稻最佳者九穰一秕。倘風雨不時，耘耔失節，則六穰四秕者容有之。凡去秕，南方盡用風車扇去。北方稻少，用揚法，即以揚麥、黍者揚稻，蓋不若風車之便也。凡稻去殼用礱，去膜用舂、用碾。然水碓主舂，則兼併礱功。燥幹之穀入碾亦省礱也。
凡礱有二種。一用木為之，截木尺許（質多用松），斫合成大磨形，兩扇皆鑿縱斜齒，下合植筍穿貫上合，空中受穀。木礱攻米二千餘石，其身乃盡。凡木礱，穀不甚燥者入礱亦不碎，故入貢軍國漕儲千萬，皆出此中也。一土礱，析竹匡圍成圈，實潔淨黃土於內，上下兩面各嵌竹齒。上合空受穀，其量倍於木礱。穀稍滋濕者，入其中即碎斷。土礱攻米二百石，其身乃朽。凡木礱必用健夫，土礱即孱婦弱子可勝其任。庶民饔飧皆出此中也。
凡既礱，則風扇以去糠秕，傾入篩中團轉。穀未剖破者浮出篩面，重複入礱。凡篩，大者圍五尺，小者半之。大者其中心偃隆而起，健夫利；小者弦高二寸，其中平窪，婦子所需也。
凡稻米既篩之後，入臼而舂。臼亦兩種。八口以上之家，堀地藏石臼其上。臼量大者容五鬥，小者半之。橫木穿插碓頭（碓嘴治鐵為之，用醋滓合上），足踏其末而舂之。不及則粗，太過則粉。精糧從此出焉。晨炊無多者，斷木為手杵，其臼或木或石，以受舂也。既舂以後，皮膜成粉，名曰細糠，以供犬豕之豢。荒歉之歲，人亦可食也。細糠隨風扇播揚分去，則膜塵淨盡而粹精見矣。
凡水碓，山國之人居河濱者之所為也。功稻之法省人力十倍，人樂為之。引水成功，即筒車灌田統一制度也。設臼多寡不一，值流水少而地窄者，或兩三臼；流水洪而地室寬者，即並列十臼無憂也。江南信郡，水碓之法巧絕。蓋水碓所愁者，埋臼之地，卑則洪潦為患，高則承流不及。信郡造法，即以一舟為地，橛椿維之。築土舟中，陷臼於其上。中流微堰石樑，而碓已造成，不煩椓木壅坡之力也。又有一舉而三用者，激水轉輪頭，一節轉磨成面，二節運碓成米，三節引水灌於稻田。此心計無遺者之所為也。凡河濱水碓之國，有老死不見礱者，去糠去膜皆以臼相終始。惟風篩之法者無不同也。	

凡碾，砌石為之，承藉、轉輪皆用石。牛犢馬駒惟人所使。蓋一牛之力，日可得五人。但入其中者，必極燥之穀，稍潤則碎斷也。

