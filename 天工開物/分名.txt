本文校對已完成10%
凡羅，中空小路以透風涼，其消息全在軟綜之中。袞頭兩扇打綜，一軟一硬。凡五梭三梭（最厚者七梭）之後，踏起軟綜，自然糾轉諸經，空路不粘。若平過不空路而仍稀者曰紗，消息亦在兩扇袞頭之上。直至織花綾綢，則去此兩扇，而用桄綜八扇。
凡左右手各用一梭交互織者，曰縐紗。凡單經曰羅地，雙經曰絹地，五經曰綾地。凡花分實地與綾地，綾地者光，實地者暗。先染絲而後織者曰緞。（北土土屯絹，亦先染絲。）就絲綢機上織時，兩梭輕，一梭重，空出稀路者，名曰秋羅，此法亦起近代。凡吳越秋羅，閩廣懷素，皆利縉紳當暑服，屯絹則為外官、卑官遜別錦繡用也。

