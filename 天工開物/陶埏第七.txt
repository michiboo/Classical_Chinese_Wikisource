本文校對已完成10%
宋子曰：水火既濟而土合。萬室之國，日勤千人而不足，民用亦繁矣哉。上棟下室以避風雨，而瓴建焉。王公設險以守其國，而城垣雉堞，寇來不可上矣。泥甕堅而醴酒欲清，瓦登潔而醯醢以薦。商周之際，俎豆以木為之，毋亦質重之思耶！後世方土效靈，人工表異，陶成雅器，有素肌玉骨之象焉。掩映几筵，文明可掬。豈終固哉？

