
凡蠶用浴法，唯嘉、湖兩郡。湖多用天露、石灰，嘉多用鹽滷水。每蠶紙一張，用鹽倉走出滷水二升，滲水浸於盂內，紙浮其面（石灰仿此）。逢臘月十二即浸浴，至二十四，計十二日，周即漉起，用微火烘乾。從此珍重箱匣中，半點風濕不受，直待清明抱產。其天露浴者，時日相同。以篾盤盛紙，攤開屋上，四隅小石鎮壓，任從霜雨、風雨、雷電，滿十二日方收。珍重待時如前法。蓋低種經浴，則自死不出，不費葉故，且得絲亦多也。晚種不用浴。


