本文校對已完成20%
凡鐵鎈純鋼為之，未健之時，鋼性亦軟。以已健鋼鏨劃成縱斜文理，劃時斜向入，則紋方成焰。劃後澆紅，退微冷，入水健。久用乖平，入水退去健性，再用鏨劃。凡鎈，開鋸齒用茅葉鎈，後用快弦鎈。治銅錢用方長牽鎈，鎖鑰之類用方條鎈，治骨角用劍面鎈。（朱注所謂鑢錫。）治木末則錐成圓眼，不用縱斜紋者，名曰香鎈。（劃鎈紋時，用羊角末和鹽醋先塗。）


