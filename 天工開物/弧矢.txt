
凡造弓，以竹與牛角為正中幹質，（東北夷無竹，以柔木為之。）桑枝木為兩梢。弛則竹為內體，角護其外；張則角向內而竹居外。竹一條而角兩接，桑弰則其末刻鍥，以受弦彄，其本則貫插接筍於竹丫，而光削一面以貼角。凡造弓先削竹一片，（竹宜秋冬伐，春夏則朽蛀。）中腰微亞小，兩頭差大，約長二尺許。一面粘膠靠角，一面鋪置牛筋與膠而固之。牛角當中牙接，（北虜無修長牛角，則以羊角四接而束之。廣弓則黃牛明角亦用，不獨水牛也。）固以筋膠。膠外固以樺皮，名曰暖靶。
凡樺木關外產遼陽，北土繁生遵化，西陲繁生臨洮郡，閩、廣、浙亦皆有之。其皮護物，手握如軟綿，故弓靶所必用。即刀柄與槍桿，亦需用之。其最薄者，則為刀劍鞘室也。
凡牛脊樑每隻生筋一方條，約重三十兩。殺取曬乾，復浸水中，析破如苧麻絲。胡虜無蠶絲，弓弦處皆糾合此物為之。中華則以之鋪護弓幹，與為棉花彈弓弦也。
凡膠乃魚脬雜腸所為，煎治多屬寧國郡，其東海石首魚，浙中以造白鯗者，取其脬為膠，堅固過於金鐵。北虜取海魚脬煎成，堅固與中華無異，種性則別也。天生數物，缺一而良弓不成，非偶然也。
凡造弓初成坯後，安置室中梁閣上，地面勿離火意。促者旬日，多者兩月，透幹其津液，然後取下磨光，重加筋膠與漆，則其弓良甚。貨弓之家，不能俟日足者，則他日解釋之患因之。
凡弓弦取食柘葉蠶繭，其絲更堅韌。每條用絲線二十餘根作骨，然後用線橫纏緊約。纏絲分三停，隔七寸許則空一二分不纏，故弦不張弓時，可折疊三曲而收之。往者北虜弓弦，盡以牛筋為質，故夏月雨霧，妨其解脫，不相侵犯。今則絲弦亦廣有之。塗弦或用黃蠟，或不用亦無害也。凡弓兩弰繫彄處，或切最厚牛皮，或削柔木如小棋子，釘粘角端，名曰墊弦，義同琴軫。放弦歸返時，雄力向內，得此而抗止，不然則受損也。
凡造弓，視人力強弱為輕重，上力挽一百二十斤，過此則為虎力，亦不數出。中力減十之二三，下力及其半。彀滿之時，皆能中的。但戰陣之上，洞胸徹札，功必歸於挽強者。而下力倘能穿楊貫虱，則以巧勝也。凡試弓力，以足踏弦就地，稱鈎搭掛弓腰，弦滿之時，推移稱錘所壓，則知多少。其初造料分兩，則上力挽強者，角與竹片削就時，約重七兩。筋與膠、漆與纏約絲繩，約重八錢。此其大略。中力減十之一二，下力減十之二三也。
凡成弓，藏時最嫌霉濕。（霉氣先南後北，嶺南穀雨時，江南小滿，江北六月，燕、齊七月。然淮、揚霉氣獨盛。）將士家或置烘廚、烘箱，日以炭火置其下。（春秋霧雨皆然，不但霉氣。）小卒無烘廚，則安頓灶突之上。稍怠不勤，立受朽解之患也。（近歲命南方諸省造弓解北，紛紛駁回，不知離火即壞之故，亦無人陳說本章者。）
凡箭笴，中國南方竹質，北方萑柳質，北虜樺質，隨方不一。桿長二尺，鏃長一寸，其大端也。凡竹箭削竹四條或三條，以膠粘合，過刀光削而圓成之。漆絲纏約兩頭，名曰"三不齊"箭桿。浙與廣南有生成箭竹，不破合者。柳與樺桿，則取彼圓直枝條而為之，微費刮削而成也。凡竹箭其體自直，不用矯揉。木桿則燥時必曲，削造時以數寸之木，刻槽一條，名曰箭端。將木桿逐寸戛拖而過，其身乃直。即首尾輕重，亦由過端而均停也。
凡箭，其本刻銜口以駕弦，其末受鏃。凡鏃冶鐵為之。（《禹貢》砮石乃方物，不適用。）北虜製如桃葉槍尖，廣南黎人矢鏃如平面鐵鏟，中國則三棱錐象也。響箭則以寸木空中錐眼為竅，矢過招風而飛鳴，即《莊子》所謂嚆矢也。
凡箭行端斜與疾慢，竅妙皆系本端翎羽之上。箭本近銜處，剪翎直貼三條，其長三寸，鼎足安頓，粘以膠，名曰箭羽。（此膠亦忌霉濕，故將卒勤者，箭亦時以火烘。）羽以雕膀為上，（雕似鷹而大，尾長翅短。）角鷹次之，鴟鷂又次之。南方造箭者，雕無望焉，即鷹、鷂亦難得之貨，急用塞數，即以雁翎，甚至鵝翎亦為之矣。凡鵰翎箭行疾過鷹、鷂翎，十餘步而端正，能抗風吹。北虜羽箭多出此料。鷹、鷂翎作法精工，亦恍惚焉。若鵝、雁之質，則釋放之時，手不應心，而遇風斜竄者多矣。南箭不及北，由此分也。


