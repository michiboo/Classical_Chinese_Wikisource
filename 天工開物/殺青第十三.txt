
宋子曰：物象精華，乾坤微妙，古傳今而華達夷，使後起含生，目授而心識之，承載者以何物哉？君與民通，師將弟命，馮借咕咕口語，其與幾何？持寸符，握半卷，終事詮旨，風行而冰釋焉。覆載之間之借有楮先生也，聖頑咸嘉賴之矣。身為竹骨與木皮，殺其青而白乃見，萬卷百家，基從此起。其精在此，而其粗效於障風護物之間。事已開於上古，而使漢、晉時人擅名記者，何其陋哉！

