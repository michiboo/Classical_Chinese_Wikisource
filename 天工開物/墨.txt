
凡墨，燒煙凝質而為之。取桐油、清油、豬油煙為者，居十之一，取松煙為者，居十之九。凡造貴重墨者，國朝推重徽郡人，或以載油之艱，遣人僦居荊、襄、辰、沅，就其賤值桐油點煙而歸。其墨他日登於紙上，日影橫射有紅光者，則以紫草汁浸染燈心而燃炷者也。
凡爇油取煙，每油一斤，得上煙一兩餘。手力捷疾者，一人供事燈盞二百副。若刮取怠緩則煙老，火燃質料並喪也。其餘尋常用墨，則先將松樹流去膠香，然後伐木。凡松香有一毛未淨盡，其煙造墨，終有滓結不解之病。凡松樹流去香，木根鑿一小孔，炷燈緩炙，則通身膏液，就暖傾流而出也。
凡燒松煙，伐松斬成尺寸，鞠篾為圓屋如舟中雨篷式，接連十餘丈。內外與接口皆以紙及席糊固完成。隔位數節，小孔出煙，其下掩土砌磚先為通煙道路。燃薪數日，歇冷入中掃刮。凡燒松煙，放火通煙，自頭徹尾。靠尾一，二節者為清煙，取入佳墨為料。中節者為混煙，取為時墨料。若近頭一，二節，只刮取為煙子，貨賣刷印書文家，仍取研細用之。其餘則供漆工、堊工之塗玄者。
凡松煙造墨，入水久浸，以浮沉分清愨。其和膠之後，以捶敲多寡分脆堅。其增入珍料與漱金、銜麝，則松煙、油煙增減聽人。其餘《墨經》、《墨譜》，博物者自詳，此不過粗紀質料原因而已。

