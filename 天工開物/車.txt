本文校對已完成20%
凡車利行平地，古者秦、晉、燕、齊之交，列國戰爭必用車，故千乘、萬乘之號，起自戰國；楚漢血爭而後日辟。南方則水戰用舟，陸戰用步馬，北膺胡虜，交使鐵騎，戰車遂無所用之。但今服馬駕車，以運重載，則今日騾車，即同彼時戰車之義也。
凡騾車之制，有四輪者，有雙輪者，其上承載支架，皆從軸上穿鬥而起。四輪者前後各橫軸一根，軸上短柱起架直梁，粱上載箱。馬止脫駕之時，其上平整，如居屋安穩之象。若兩輪者，駕馬行時，馬曳其前，則箱地平正；脫馬之時，則以短木從地支撐而住，不然則欹卸也。
凡車輪一曰轅（俗名車陀）。其大車中轂（俗名車腦），長一尺五寸（見《小戎》車注），所謂外受輻，中貫軸者。輻計三十斤，其內插轂，其外接輔。車輪之中，內集輪，外接輞，圓轉一圈者，是曰輔也。輞際盡頭，則曰輪轅也。凡大車，脫時則諸物星散收藏；駕則先上兩軸，然後以次間架。凡軾、衡、軫。軛，皆從軸上受基也。
凡四輪大車，量可載五十石，騾馬多者或十二掛或十掛，少亦八掛。執鞭掌禦者居箱之中，立足高處。前馬分為兩班（戰車四馬一班，分驂、服）。糾黃麻為長索，分系馬項，後套總結收入衡內兩旁。掌禦者手執長鞭，鞭以麻為繩，長七尺許，竿身亦相等。察視不力者，鞭及其身。箱內用二人踹繩，須識馬性與索性者為之。馬行太緊，則急起踹繩，否則，翻車之禍，從此起也。凡車行時，遇前途行人應避者，則掌禦者急以聲呼，則群馬皆止。凡馬索總系透衡入箱處，皆以牛皮束縛，《詩經》所謂「脅驅」是也。凡大車飼馬，不入肆舍，車上載有柳盤，解索而野食之。乘車人上下皆緣小梯。凡遇橋樑中高邊下者，則十馬之中，擇一最強力者繫於車後。當其下坂，則九馬從前緩曳，一馬從後竭力抓住，以殺其馳趨之勢，不然則險道也。凡大車行程，遇河亦止，遇山亦止，遇曲徑小道亦止。徐、兗、汴之交，或達三百里者，無水之國，所以濟舟楫之窮也。	

凡車質，惟先擇長者為軸，短者為轂，其木以槐、棗、檀、榆（用榔榆）為上。檀質太久勞則發燒。有慎用者，合抱棗、槐其至美也。其餘軫、衡、箱、軛，則諸木可為耳。
此外，牛車以載芻糧，最盛晉地。路逢隘道，則牛頸系巨鈴，名曰：「報君知」，猶之騾車群馬盡系鈴聲也。
又北方獨轅車，人推其後，驢曳其前，行人不耐騎坐者，則雇覓之。鞠席其上，以敝風日。人必兩旁對坐，否則欹倒。此車北上長安、濟寧，徑達帝京。不載人者，載貨約重四、五石而止。其駕牛為轎車者，獨盛中州。兩旁雙輪，中穿一軸，其分寸平如水。橫架短衡，列轎其上，人可安坐，脫駕不欹。其南方獨輪推車，則一人之力是視，容載兩石，遇坎即止，最遠者止達百里而已。其餘難以枚述。但生於南方者不見大車，老於北方者不見巨艦，故粗載之。


