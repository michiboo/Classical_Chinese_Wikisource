本文校對已完成20%
凡舟行遇風難泊，則全身系命於錨。戰舡、海舡，有重千鈞者。錘法：先成四爪，以次逐節接身。其三百斤以內者，用徑尺闊砧，安頓爐傍，當其兩端皆紅，掀去爐炭，鐵包木棍，夾持上砧。若千斤內外者，則架木為棚，多人立其上，共持鐵鏈，兩接錨身，其末皆帶巨鐵圈鏈套，提起捩轉，咸力錘合。合藥不用黃泥，先取陳久壁土篩細，一人頻撒接口之中，渾合方無微罅。蓋爐錘之中，此物其最巨者。

