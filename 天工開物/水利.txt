
凡稻防旱藉水，獨甚五穀。厥土沙、泥、磽、膩，隨方不一。有三日即幹者，有半月後幹者。天澤不降，則人力挽水以濟。凡河濱有制筒車者，堰陂障流，繞於車下，激輪使轉，挽水入筒，一一傾於筧內，流入畝中。晝夜不息，百畝無憂。不用水時，拴木礙止，使輪不轉動。其湖池不流水，或以牛力轉盤，或聚數人踏轉。車身上長者二丈，短者半之。其內用龍骨拴串板，關水逆流而上。大抵一人竟日之力，灌田五畝，而牛則倍之。
其淺池、小澮，不載長車者，則數尺之車，一人兩手疾轉，竟日之功可灌二畝而已。揚郡以風帆數扇，俟風轉車，風息則止。此車為救潦，欲去澤水以便栽種。蓋去水非取水也，不適濟旱。用桔槔、轆轤，功勞又甚細已。

