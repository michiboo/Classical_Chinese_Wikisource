本文校對已完成10%
凡藍五種，皆可為澱。茶藍即菘藍，插根活。蓼藍、馬藍、吳藍等皆撒子生。近又出蓼藍小葉者俗名莧藍，種更佳。
凡種茶藍法，冬月割獲，將葉片片削下，入窖造澱；其身斬去上下，近根留數寸，薰幹，埋藏土內；春月燒淨山土，使極肥松，然後用錐鋤（其鋤勾末向身長八寸許）刺土，打斜眼，插入於內，自然活根生葉。其餘藍皆收子撒種畦圃中，暮春生苗，六月采實，七月刈身造澱。
凡造澱，葉與莖多者入窖，少者入捅與缸。水浸七日，其汁自來。每水漿一石下石灰五升，攪沖數十下，澱信即結。水性定時，沉澱於底。近來出產，閩人種山皆茶藍，其數倍於諸藍。山中結箬簍，輸入舟航。其掠出浮沫曬乾者，曰靛花。凡靛入缸，必用稻灰水先和，每日手執竹棍攪動，不可計數。其最佳者曰標缸。

