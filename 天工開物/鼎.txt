本文校對已完成20%
凡鑄鼎，唐虞以前不可考。唯禹鑄九鼎，則因九州貢賦壤則已成，入貢方物歲例已定，疏浚河道已通，《禹貢》業已成書。恐後世人君增賦重斂、後代侯國冒貢奇淫、後日治水之人不由其道，故鑄之於鼎。不如書箱之易去，使有所遵守，不可移易。此九鼎所為鑄也。年代久遠，末學寡聞，如蠙珠、暨魚、狐狸、織皮之類，皆其刻畫於鼎上者，或漫滅改形，亦未可知，陋者遂以為怪物。故《春秋傳》有使知神奸、不逢魑魅之說也。此鼎入秦始亡。而春秋時郜大鼎。莒二方鼎，皆其列國自造，即有刻畫，必失《禹貢》初旨，此但存名為古物。後世圖籍繁多，百倍上古，亦不復鑄鼎，特並志之。

