本文校對已完成20%
凡海舟，元朝與國初運米者曰遮洋淺船，次者曰鑽風船（即海鰍）。所經道裡止萬里長灘、黑水洋、沙門島等處，皆無大險；與出使琉球、日本暨商賈爪哇、篤泥等舶制度，工費不及十分之一。
凡遮洋運舡制，視漕船長一丈六尺，闊二尺五寸，器具皆同，唯舵杆必用鐵力木， 艌灰用魚油和桐油，不知何義。凡外國海舶制度大同小異。閩廣（閩由海澄開洋，廣由香山嶼）洋舡，截竹兩破排柵，樹於兩傍以抵浪。登、菜制度又不然。倭國海舶兩傍列櫓手欄板抵水，人在其中運力。朝鮮制度又不然。至其首尾各安羅經盤以定方向，中腰大橫粱出頭數尺，貫插腰艙，則皆同也。腰舵非與梢舵形同，乃闊板斫成刀形，插入水中，亦不捩轉，蓋夾衛扶傾之義；其上仍橫柄拴於樑上，而遇淺則提起，有似乎舵，故名腰舵也。
凡海舟以竹筒貯淡水數石，度供舟內人兩日之需，遇島又汲。其何國何島合用何向，針指示昭然，恐非人力所阻。舵工一群主佐，直是識力造到死生渾忘地，非鼓勇之謂也！

