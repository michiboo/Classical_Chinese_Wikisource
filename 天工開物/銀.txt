
凡銀，中國所出：浙江、福建舊有坑場，國初或采或閉。江西饒、信、瑞三郡，有坑從未開。湖廣則出辰州，貴州則出銅仁，河南則宜陽趙保山、永寧秋樹坡、盧氏高嘴兒、嵩縣馬槽山，與四川會川密勒山、甘肅大黃山等，皆稱美礦。其他難以枚舉。然生氣有限，每逢開採，數不足，則括派以賠償；法不嚴，則竊爭而釀亂，故禁戒不得不苛。燕、齊諸道，則地氣寒而石骨薄，不產金銀。然合八省所生，不敵雲南之半，故開礦煎銀，唯滇中可永行也。
凡雲南銀礦，楚雄、永昌、大理為最盛，曲靖、姚安次之，鎮沅又次之。凡石山銅中有礦砂，其上現磊然小石，微帶褐色者，分丫成徑路。采者穴土十丈或二十丈，土程不可日月計。尋見土內銀苗，然後得礁砂所在。凡樵砂藏深士，如枝分派別，各人隨苗分徑橫挖而尋之。上榰橫板架頂，以防崩壓。采工篝燈逐徑施钁，得礦方止。凡土內銀苗，或有黃色碎石，或土隙石縫有亂絲形狀，此即去礦不遠矣。凡成銀者曰礁，至碎者曰砂，其面分丫若枝形者曰礦，其外包環石塊曰「礦」。「礦」石大者如鬥，小者如拳，為棄置無用物。其礁砂形同煤炭，底襯石而不甚黑。其高下有數等（商民鑿穴得砂，先呈官府驗辨，然後定稅）。出土以鬥量，付與冶工，高者六、七兩一鬥，中者三、四兩，最下一、二兩（其礁砂放光甚者，精華洩漏，得銀偏少）。	
凡礁砂入爐，先行揀淨淘洗。其爐，土築巨墩，高五尺許，底鋪瓷屑、炭灰。每爐受礁砂二石。用栗木炭二百斤，周遭叢架。靠爐砌磚牆一朵，高闊皆丈餘。風箱安置牆背，合兩三人力，帶拽透管通風。用牆以抵炎熱，鼓韝之人方克安身。炭盡之時，以長鐵叉添入。風火力到，礁砂熔化成團。此時，銀隱鉛中，尚未出脫。計礁砂二石熔出團約重百斤。冷定取出，另入分金爐（一名蝦蟆爐）內，用松木炭匝圍，透一門以辨火色，其爐或施風箱，或使交箑。火熱功到，鉛沉下為底子（其底已成陀僧樣，別入爐煉，又成扁擔鉛）。頻以柳枝門隙入內燃照，鉛氣淨盡，則世寶凝然成象矣。此初出銀，亦名生銀，傾定無絲紋。即再經一火，當中止現一點圓星，滇人名曰茶經。跡後入銅少許，重以鉛力熔化，然後入槽成絲（絲必傾槽而形，以四圍匡住，寶氣不橫溢走散）。其楚雄所出又異，彼硐砂鉛氣甚少，向諸郡購鉛佐煉。每礁百斤，先坐鉛二百斤於爐內，然後煽煉成團。其再入蝦莫爐沉鉛結銀，則同法也。此世寶所生，更無別處。方書、本草，無端妄想妄注，可厭之甚。
大抵坤元精氣，出金之所，三百里無銀；出銀之所，三百里無金。造物之情，亦大可見。其賤役掃刷泥塵，入水漂淘而煎者，名曰淘厘錙。一日功勞，輕者所獲三分，重者倍之。其銀俱日用剪、斧口中委餘，或鞋底粘帶布於衢市，或院宇掃屑，棄於河沿。其中必有焉，非淺浮土面能生此物也。
凡銀為世用，惟紅銅與鉛兩物可雜入成偽。然當其合瑣碎而成鈑錠，去疵偽而造精純，高爐火中，坩鍋足煉。撒硝少許，而銅、鉛盡滯鍋底，名曰銀鏽。其灰池中敲落者，名曰爐底。將鏽與底同入分金爐內，填火土甑之中，其鉛先化，就低溢流，而銅與粘帶餘銀，用鐵條逼就分撥，井然不紊。人工、天工亦見一斑雲。爐式並具於左。


