
凡消，華夷皆生，中國則專產西北。若東南販者不給官引，則以為私貨而罪之。消質與鹽同母，大地之下，潮氣蒸成，現於地面。近水而土薄者成鹽，近山而土厚者成消。以其入水即消熔，故名曰消。長淮以北，節過中秋，即居室之中，隔日掃地，可取少許，以供煎煉。
凡消三所最多：出蜀中者曰川消，生山西者俗呼鹽消，生山東者俗呼土硝。凡消刮掃取時（牆中亦或進出），入缸內，水浸一宿，穢雜之物，浮於面上，掠取去時，然後入釜，注水煎煉，消化水幹，傾於器內，經過一宿，即結成消。其上浮者曰芒硝，芒長者曰馬牙硝（皆從方產本質幻出），其下猥雜者曰樸消。欲去雜還純，再入水煎煉。入萊菔數枚同煮熟，傾入盆中，經宿結成白雪，則呼盆消。凡制火藥，牙消、盆消功用皆同。
凡取消製藥，少者用新瓦焙，多者用土釜焙，潮氣一干，即取研末。凡研消不以鐵碾入石臼，相激火生，則禍不可測。凡消配定何藥分兩，入黃同研，木灰則從後增入。凡消既焙之後，經久潮性複生。使用巨炮，多從臨期裝載也。

