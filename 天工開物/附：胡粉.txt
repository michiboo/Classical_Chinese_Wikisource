
凡造胡粉，每鉛百斤，溶化，削成薄片，卷作筒，按木甑內，甑下甑中各安醋一瓶，外以鹽泥固濟，紙糊甑縫。安火四兩，養之七日。期足啟開，鉛片皆生霜粉，掃入水缸內。未生霜者，入甑依舊再養七日，再掃，以質盡為度。其不盡者留作黃丹料。每掃霜一斤，入豆粉二兩、蛤粉四兩，缸內攪勻，澄去清水，用細灰按成溝，紙隔數層，置粉與上。將幹，截成瓦定形，或如磊塊。待幹收貨。此物古因辰、韶諸郡專造，古曰韶粉（俗誤朝粉）。今則各省直饒為之矣。其質入丹青。則白不減；摣婦人頰，能使本色轉青。胡粉投入炭爐中，仍還熔化為鉛，所謂色盡歸皂者。

