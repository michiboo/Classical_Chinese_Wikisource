
宋子曰：斯文千古之不墜也，注玄尚白，其功孰與京哉！離火紅而至黑孕其中，水銀白而至紅呈其變。造化爐錘，思議何所容也！五章遙降，朱臨墨而大號彰；萬卷橫披，黑得朱而天章煥。文房異寶，珠玉何為？至畫工肖象萬物，或取本姿，或從配合，而色色咸備焉。夫亦依坎附離，而共呈五行變態，非至神孰能與於斯哉？

