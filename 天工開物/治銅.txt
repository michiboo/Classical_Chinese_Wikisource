本文校對已完成20%
凡紅銅升黃而後熔化造器，用砒升者為白銅器，工費倍難，侈者事之。凡黃銅，原從爐甘石升者不退火性受錘；從倭鉛升者出爐退火性，以受冷錘。凡響銅入錫參和（法具《五金》卷）成樂器者，必圓成無焊。其餘方圓用器，走焊、炙火粘合。用錫末者為小焊，用響銅末者為大焊。（碎銅為末，用飯粘和打，入水洗去飯。銅末具存，不然則撒散。）若焊銀器，則用紅銅末。
凡錘樂器：錘鉦（俗名鑼）不事先鑄，熔團即錘；錘鐲（俗名銅鼓）與丁寧，則先鑄成圓片，然後受錘。凡錘鉦、鐲，皆鋪團於地面。巨者眾共揮力。由小闊開，就身起弦，聲俱從冷錘點發。其銅鼓中間突起隆炮，而後冷錘開聲。聲分雌與雄，則在分厘起伏之妙。重數錘者，其聲為雄。凡銅經錘之後，色成啞白，受鎈複現黃光。經錘折耗，鐵損其十者，銅只去其一。氣腥而色美，故錘工亦貴重鐵工一等雲。


