
凡石灰，經火焚煉為用。成質之後，入水永劫不壞。億萬舟楫，億萬垣牆，窒隙防淫，是必由之。百里內外，土中必生可燔石。石以青色為上，黃白次之。石必掩土內二、三尺，堀取受燔；土面見風者不用。燔灰火料，煤炭居十九，薪炭居什一。先取煤炭，泥和做成餅，每煤餅一層，疊石一層，鋪薪其底，灼火燔之。最佳者曰礦灰，最惡者曰窯滓灰。火力到後，燒酥石性。置於風中，久自吹化成粉。急用者以水沃之，亦自解散。
凡灰用以固舟縫，則桐油、魚油調厚絹、細羅，和油，杵千下塞艌 。用以砌牆石，則篩去石塊，水調粘合。甃墁，則仍用油灰。用以堊牆壁，則澄過入紙筋塗墁。用以襄墓及貯水池，則灰一分，入河沙、黃土二分，用糯米粳、羊桃藤汁和勻，輕築堅固，永不隳壞，名曰三和土。其餘造澱造紙，功用難以枚述。凡溫、台、閩、廣海濱石不堪灰者，則天生蠣蠔以代之。

