
凡蠶卵中受病，已詳前款。出後濕熱積壓，防忌在人。初眠騰時用漆盒者，不可蓋掩逼出氣水。凡蠶將病，則胸上放光，通身黃色，頭漸大而尾漸小；並及眠之時，遊走不眠，食葉又不多者，皆病作也。急擇而去之，勿使敗羣。凡蠶強美者必眠葉面，壓在下者，或力弱或性懶，作繭亦薄。其作繭不知收法，妄吐絲成闊窩者，乃蠢蠶，非懶蠶也。

