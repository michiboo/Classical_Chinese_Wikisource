
凡取油，榨法而外，有兩鑊煮取法，以治蓖麻與蘇麻。北京有磨法，朝鮮有舂法，以治胡麻。其餘則皆從榨出也。
凡榨木，巨者圍必合抱，而中空之。其木樟為上，檀與杞次之。（杞木為者，防地濕，則速朽。）此三木者脈理循環結長，非有縱直紋。故竭力揮椎，實尖其中，而兩頭無璺拆之患，他木有縱紋者不可為也。中土江北少合抱木者，則取四根合併為之。鐵箍裹定，橫拴串合而空其中，以受諸質，則散木有完木之用也。
凡開榨，空中其量隨木大小。大者受一石有餘，小者受五斗不足。凡開榨，闢中鑿劃平槽一條，以宛鑿入中，削圓上下，下沿鑿一小孔，削一小槽，使油出之時流入承藉器中。其平槽約長三四尺，闊三四寸，視其身而為之，無定式也。實槽尖與枋唯檀木、柞子木兩者宜為之，他木無望焉。其尖過斤斧而不過刨，蓋欲其澀，不欲其滑，懼報轉也。撞木與受撞之尖，皆以鐵圈裹首，懼披散也。
榨具已整理，則取諸麻菜子入釜，文火慢炒（凡桕、桐之類屬樹木生者，皆不炒而碾蒸）透出香氣，然後碾碎受蒸。凡炒諸麻菜子，宜鑄平底鍋，深止六寸者，投子仁於內，翻拌最勤。若釜底太深，翻拌疏慢，則火候交傷，減喪油質。炒鍋亦斜安竈上，與蒸鍋大異。凡碾埋槽土內，（木為者以鐵片掩之。）其上以木竿銜鐵陀，兩人對舉而推之。資本廣者則砌石為牛碾，一牛之力可敵十人。亦有不受碾而受磨者，則棉子之類是也。既碾而篩，擇粗者再碾，細者則入釜甑受蒸。蒸氣騰足取出，以稻稭與麥稭包裹如餅形。其餅外圈箍，或用鐵打成，或破篾絞刺而成，與榨中則寸相穩合。凡油原因氣取，有生於無。出甑之時，包裹怠緩，則水火鬱蒸之氣遊走，為此損油。能者疾傾，疾裹而疾箍之，得油之多，訣由於此，榨工有自少至老而不知者。包裹既定，裝入榨中，隨其量滿，揮撞擠軋，而流泉出焉矣。包內油出滓存，名曰枯餅。凡胡麻、萊菔、芸苔諸餅，皆重新碾碎，篩去稭芒，再蒸、再裹而再榨之。初次得油二分，二次得油一分。若桕、桐諸物，則一榨已盡流出，不必再也。
若水煮法，則並用兩釜。將蓖麻、蘇麻子碾碎，入一釜中，注水滾煎，其上浮沫即油。以杓掠取，傾於乾釜內，其下慢火熬幹水氣，油即成矣。然得油之數畢竟減殺。北磨麻油法，以粗麻布袋捩絞，其法再詳。

