本文校對已完成20%
凡鑄銅為錢，以利民用，一面刊國號通寶四字，工部分司主之。凡錢通利者，以十文抵銀一分值。其大錢當五、當十，其弊便於私鑄，反以害民，故中外行而輒不行也。
凡鑄錢每十斤，紅銅居六、七，倭鉛（京中名水錫）居四、三，此等分大略。倭鉛每見烈火，必耗四分之一。我朝行用錢高色者，唯北京寶源局黃錢與廣東高州爐青錢（高州錢行盛漳、泉路），其價一文，敵南直江、浙等二文。黃錢又分二等，四火銅所鑄曰金背錢，二火銅所鑄曰火漆線。
凡鑄錢熔銅之罐，以絕細土末（打碎乾土磚妙）和炭末為之（京爐用牛蹄甲，未詳何作用）。罐料十兩，土居七而炭居三，以炭灰性暖，佐土使易化物邊也。罐長八寸，口徑二寸五分。一罐約載銅、鉛十斤，銅先入化，然後投鉛，洪爐扇合，傾入模內。
凡鑄錢模，以木四條為空匡（木長一尺二寸，闊一寸二分）。土、炭末篩令極細，填實匡中，微灑杉木炭灰或柳木炭灰於其面上，或熏模則用松香與清油。然後，以母錢百文（用錫雕成），或字或背佈置其上。又用一匡，如前法填實合蓋之。既合之後，已成面、背兩匡。隨手覆轉，則母錢盡落後匡之上。又用一匡填實，合上後匡，如是轉覆，只合十餘匡。然後，以繩捆定。其木匡上弦留入銅眼孔，鑄工用鷹嘴鉗，洪爐提出熔罐，一人以別鉗扶抬罐底相助，逐一傾入孔中。冷定，解繩開匡，則磊落百文，如花果附枝。模中原印空梗，走銅如樹枝樣。挾出逐一摘斷，以待磨銼成錢。凡錢，先銼邊沿，以竹木條直貫數百文受銼；後銼平面，則逐一為之。
凡錢高低，以鉛多寡分，其厚重與薄削，則昭然易見。鉛賤銅貴，私鑄者至對半為之，以之擲階石上，聲如木石者，此低錢也。若高錢銅九鉛一，則擲地作金聲矣。凡將成器廢銅鑄錢者，每火十耗其一。蓋鉛質先走，其銅色漸高，勝於新銅初化者。若琉球諸國銀錢，其模即鑿鍥鉗頭上，銀化之時，入鍋夾取，淬於冷水之中，即落一錢其內。圖並具右。


