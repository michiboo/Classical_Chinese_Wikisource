
凡倭鉛，古書本無之，乃近世所立名色。其質用爐甘石熬煉而成。繁產山西太行山一帶，而荊、衡為次之。每爐甘石十斤，裝載入一泥罐內，封裹泥固，以漸砑幹，勿使見火拆裂。然後，逐層用煤炭餅墊盛，其底鋪薪，發火煆紅，罐中爐甘石熔化成團。冷定，毀罐取出。每十耗去其二，即倭鉛也。此物無銅收伏，入火即成煙飛去。以其似鉛而性猛，故名之曰「倭」雲。

