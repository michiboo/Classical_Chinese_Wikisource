
凡油，供饌食用者，胡麻（一名脂麻）、菜菔子、黃豆、菘菜子（一名白菜）為上，蘇麻（形似紫蘇，粒大於胡麻）、芸苔子次之（江南名菜子），搽子（其樹高丈餘，子如金罌子，去肉取仁）次之，莧菜子次之，大麻仁（粒如胡荽子，剝取其皮，為律索用者）為下。
燃燈，則桕仁內水油為上，芸苔次之，亞麻子（陝西所種，俗名壁虱脂麻，氣惡不堪食）次之，棉花子次之，胡麻次之（燃燈最易竭），桐油與桕混油為下（桐油毒氣熏人，桕油連皮膜則凍結不清）。
造燭，則桕皮油為上，蓖麻子次之，桕混油每斤入白蠟凍結次之，白蠟結凍諸清油又次之，樟樹子油又次之（其光不減，但有避香氣者），冬青子油又次之（韶鄀專用，嫌其油少，故列次）。北土廣用牛油，則為下矣。
凡胡麻與蓖麻子、樟樹子，每石得油四十斤。萊菔子每石得油二十七斤（甘美異常，益人五臟）。芸苔子每石得三十斤，其耨勤而地沃、榨法精到者，仍得四十斤（陳曆一年，則空內而無油）。搽子每石得油一十五斤（油味似豬脂，甚美，其枯則止可種火及毒魚用）。桐子仁每石得油三十三斤。桕子分打時，皮油得二十斤、水油得十五斤，混打時共得三十三斤（此須絕淨者）。冬青子每石得油十二斤。黃豆每石得油九斤（吳下取油食後，以其餅充豕糧）。菘菜子每石得油三十斤（油出清如綠水）。棉花子每百斤得油七斤（初出甚黑濁，澄半月清甚）。莧菜子每石得油三十斤（味甚甘美，嫌性冷滑）。亞麻、大麻仁每石得油二十餘斤。此其大端，其他未窮究試驗、與夫一方已試而他方未知者，尚有待雲。


