本文校對已完成10%
凡甘蔗有二種，產繁閩廣間，他方合併得其十一而已。似竹而大者為果蔗。截斷生啖，取汁適口，不可以造糖。似獲而小者為糖蔗，口啖即棘傷唇舌，人不敢食，白霜、紅砂皆從此出。凡蔗古來中國不造糖，唐大曆間，西僧鄒和尚游蜀中遂寧，始傳其法。今蜀中種盛，亦自西域漸來也。
凡種獲蔗，冬初霜將至，將蔗砍伐，去杪與根，埋藏土內（土忌窪聚水濕處）。雨水前五、六日，天色晴明，即開出，去外殼，砍斷約五、六寸長，以兩個節為率。密佈地上，微以土掩之，頭尾相枕，若魚鱗然。兩芽平放，不得一上一下，致芽向土難發。芽長一、二寸，頻以清糞水澆之。俟長六、七寸，鋤起分栽。
凡栽蔗必用夾沙土，河濱洲土為第一。試驗土色：堀坑尺五許，將沙土入口嘗味，味苦者不可栽蔗。凡洲土近山上流濱者，即土味甘，亦不可種。蓋山氣凝寒，則他日糖味亦焦苦。去山四、五十裡，平陽洲土擇佳而為之（黃泥腳地毫不可為）。
凡栽蔗治畦，行闊四尺，犁溝深四寸。蔗栽溝內，約七尺列三叢。掩土寸許，土太厚則芽發稀少也。芽發三、四個或六、七個時，漸漸下土，遇鋤耨時加之。加土漸厚，則身長根深，庶免欹倒之患。
凡鋤耨不厭勤過，澆糞多少，視土地肥磽。長至一、二尺，則將胡麻或芸苔枯浸和水灌，灌肥欲施行內。高二、三尺，則用牛進行內耕之，半月一耕，用犁，一次墾土斷傍根，一次掩土培根。九月初培土護根，以防砍後霜雪。


