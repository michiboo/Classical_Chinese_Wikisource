
凡硃砂、水銀、銀朱，原同一物，所以異名者，由精細老嫩而分也。上好硃砂，出辰錦（今名麻陽）與西川者，中即孕汞，然不以升煉。蓋光明、箭鏃、鏡面等砂，其價重於水銀三倍，故擇出為硃砂貨鬻。若以升水，反降賤值。唯粗次硃砂，方以升煉水銀，而水銀又升銀朱也。
凡硃砂上品者，穴土十餘丈乃得之。始見其苗，磊然白石，謂之硃砂床。近床之砂，有如雞子大者。其次砂不入藥，只為研供畫用與升煉水銀者。其苗不必白石，其深數丈即得。外床或雜青黃石，或間沙土，土中孕滿，則其外沙石多自折裂。此種砂貴州思、印、銅仁等地最繁，而商州、秦州出亦廣也。凡次砂取來，其通坑色帶白嫩者，則不以研朱，盡以升汞。若砂質即嫩而煉視欲丹者，則取來時，入巨鐵碾槽中，軋碎如微塵，然後入缸，注清水澄浸。過三日夜，跌取其上浮者，傾入別缸，名曰二朱。其下沉結者，曬乾即名頭朱也。
凡升水銀，或用嫩白次砂，或用缸中跌出浮面二朱，水和搓成大盤條，每三十斤入一釜內升汞，其下炭質亦用三十斤。凡升汞，上蓋一釜，釜當中留一小孔，釜傍鹽泥緊固。釜上用鐵打成一曲弓溜管，其管用麻繩纏通梢，仍用鹽泥塗固。煆火之時，曲溜一頭插入釜中通氣，（插處一絲固密。）一頭以中罐注水兩瓶，插曲溜尾於內，釜中之氣在達於罐中之水而止。共煆五個時辰，其中砂末盡化成汞，布於滿釜。冷定一日，取出掃下。此最妙玄，化全部天機也。（《本草》胡亂注，「鑿地一孔，放碗一個盛水」。）
凡將水銀再升朱用，故名曰銀朱。其法或用磬口泥罐，或用上下釜。每水銀一斤，入石亭脂（即硫黃製造者）二斤，同研不見星，炒作青砂頭，裝於罐內。上用鐵盞蓋定，盞上壓一鐵尺。鐵線兜底捆縛，鹽泥固濟口縫，下用三釘插地鼎足盛罐。打火三炷香久，頻以廢筆蘸水擦盞，則銀自成粉，貼於罐上，其貼口者朱更鮮華。冷定揭出，刮掃取用。其石亭脂沉下罐底，可取再用也。每升水銀一斤得朱十四兩，次朱三兩五錢，出數借硫質而生。凡升朱與研朱，功用亦相仿。若皇家、貴家畫彩，則即同辰錦丹砂研成者，不用此朱也。凡朱，文房膠成條塊，石硯則顯，若磨於錫硯之上，則立成皂汁。即漆工以鮮物彩，唯入桐油調則顯，入漆亦晦也。
凡水銀與朱更無他出，其汞海、草汞之說，無端狂妄，耳食者信之。若水銀已升朱，則不可復還為汞，所謂造化之巧已盡也。


