本文校對已完成20%
江、漢課舡。身甚狹小而長。上列十餘倉，每倉容止一人臥息。首尾共槳六把，小桅篷一座。風濤之中，恃有多槳挾持。不遇逆風，一晝夜水行四百餘里，逆水亦行百餘里。國朝鹽課，淮、揚數頗多，故設此運銀，名曰課舡。行人慾速者亦買之。其舡南自章、貢，西自荊、襄，達於瓜、儀而止。
三吳浪舡。凡浙西、平江縱橫七百里內，盡是深溝，小水灣環，浪舡（最小者名曰塘舡）以萬億計。其舟行人貴賤來往，以代馬車，扉履。舟即小者，必造窗牖堂房，質料多用杉木。人物載其中，不可偏重一石，偏即欹側，故俗名天平船。此舟來往七百里內，或好逸便者徑買，北達通、津，只有鎮江一橫渡，俟風靜涉過，又渡清江浦，溯黃河淺水二百里，則入閘河安穩路矣。至長江上流風浪，則沒世避而不經也。浪舡行力在梢後，巨櫓一枝，兩三人推軋前走；或恃繾；至於風篷，則小席如掌，所不恃也。
東浙西安舡。浙東自常山至錢塘八百里，水徑入海，不通他道，故此舟自常山、開化、遂安等小河起，錢塘而止，更無他涉。舟制：箬篷如卷甕為上蓋，縫布為帆，高可二寸許，綿索張帶。初為布帆者，原因錢塘有潮湧，急時易於收下。此亦未然，其費似侈於蔑席，總不可曉。
福建清流、梢篷舡。其舡自光澤、崇安兩河起，達於福州洪塘而止，其下水道皆海矣。清流舡以載貨物、客商，梢篷船制大，差可坐臥，官貴家屬用之。其舡皆以杉木為地。灘石甚險，破損者其常。遇損則急艤向岸，搬物掩塞。舡梢徑不用舵，舡首列一巨招，捩頭使轉。每幫五隻方行，經一險灘，則四舟之人皆從尾後曳纜，以緩其趨勢。長年即寒冬不裹足，以便頻濡。風篷竟懸不用雲。
四川八櫓等舡。凡川水源通江、漢，然川舡達荊州而止，此下則更舟矣。逆行而上，自夷陵入峽，挽繾者以巨竹破為四片或六片，麻繩約接，名曰火杖。舟中鳴鼓若竟渡，挽人從山石中聞鼓聲而鹹力。中夏至中秋，川水封峽，則斷絕行舟數月；過此消退，方通往來。其新灘等數極險處，人與貨盡盤岸行半里許，只餘空舟上下。其舟制腹園而首尾尖狹，所以辟灘浪雲。
黃河滿篷梢。其舡自河入淮，自淮溯汴用之。質用楠木，工價頗優。大小不等，巨者載三千石，小者五百石。下水則首頸之際，橫壓一梁，巨櫓兩枝，兩傍推軋而下。錨、纜、亶、帆，制與江、漢相仿雲。
廣東黑樓舡、鹽舡。北自南雄，南達會省，下此惠、潮。通漳、泉則由海汊乘海舟矣 。黑樓舡為官貴所乘，鹽舡以載貨物。舟制：兩傍可行走；風帆編蒲為之，不掛獨竿桅，雙柱懸帆，不若中原隨轉。逆流馮籍繾力，則與各省直同功雲。
黃河秦舡（俗名擺子舡）。造作多出韓城。巨者載石數萬鈞，順流而下，供用淮、徐地面。舟制：首尾方闊均等；倉梁平下，不甚隆起。急流順下，巨櫓兩傍夾推；來往不馮風力。歸舟挽繾多至二十餘人，甚有棄舟空返者。

