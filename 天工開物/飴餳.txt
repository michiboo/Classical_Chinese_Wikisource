
凡飴餳，稻、麥、黍、粟、皆可為之。《洪範》云：「稼穡作甘」。及此乃窮其理。其法用稻麥之類浸濕，生芽，暴乾，然後煎煉調化而成，色以白者為上。赤色者名曰「膠飴」，一時宮中尚之，含於口內即溶化，形如琥珀。南方造餅餌者謂飴餳為小糖，蓋對蔗漿而得名也。飴餳，人巧千方，以供甘旨，不可枚述。惟尚方用者名「一窩絲」，或流傳後代，不可知也。

