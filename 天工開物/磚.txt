本文校對已完成10%
凡埏泥造磚，亦堀地驗辨土色，或藍、或白、或紅、或黃（閩廣多紅泥。藍者名善泥，江浙居多），皆以粘而不散、粉而不沙者為上。汲水滋土，人逐數牛錯趾，踏成稠泥，然後填滿木匡之中，鐵線弓戛平其面，而成坯形。
凡郡邑城雉、民居垣牆所用者，有眠磚、側磚兩色。眠磚方長條。砌城郭與民人饒富家，不惜工費，直疊而上。民居筭計者，則一眠之上，施側磚一路，填土礫其中以實之，蓋省嗇之義也。凡牆磚而外，甃地者曰方墁磚；榱桷上用以承瓦者，曰楻板磚；圓鞠小橋樑與圭門與窀穸墓穴者，曰刀磚，又曰鞠磚。凡刀磚削狹一偏面，相靠擠緊，上砌成圓，車馬踐壓，不能損陷。造方墁磚，泥入方匡中，平板蓋面，兩人足立其上，研轉而堅固之，燒成效用。石工磨斫四沿，然後甃地。刀磚之直視牆磚稍溢一分，楻板磚則積十以牆磚之一，方墁磚則一以敵牆磚之十也。
凡磚成坯之後，裝入窯中，所裝百鈞則火力一晝夜，二百鈞則倍時而足。凡燒磚有柴薪窯，有煤炭窯。用薪者出火成青黑色，用煤者出火成白色。凡柴薪窯，巔上偏側鑿三孔以出煙，火足止薪之候，泥固塞其孔，然後使水轉鏽。凡火候少一兩，則鏽色不光。少三兩，則名嫩火磚，本色雜現，他日經霜冒雪，則立成解散，仍還土質。火候多一兩，則磚面有裂紋。多三兩，則磚形縮小拆裂，屈曲不伸，擊之如碎鐵然，不適於用。巧用者以之埋藏土內為牆腳，則亦有磚之用也。凡觀火候，從窯門透視內壁。土受火精，形神搖盪，若金銀熔化之極然。陶長辨之。
凡轉鏽之法，窯顛作一平田樣，四圍稍弦起，灌水其上。磚瓦百釣，用水四十石。水神透入土膜之下，與火意相感而成。水火既濟，其質千秋矣。若煤炭窯視柴窯深欲倍之，其上圓鞠漸小，並不封頂。其內以煤造成尺五徑闊餅，每煤一層，隔磚一層，葦薪墊地發火。
若皇居所用磚，其大者廠在臨清，工部分司主之。初名色有副磚、券磚、平身磚、望板磚、斧刃磚、方磚之類。後革去半。運至京師，每漕舫搭四十塊，民舟半之。又細料方磚以甃正殿者，則由蘇州造解。其琉璃磚。色料已載瓦款。取薪台基廠。燒由黑窯雲。

