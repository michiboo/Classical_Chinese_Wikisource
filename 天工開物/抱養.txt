
　　凡清明逝三日，蠶苗即不偎衣衾暖氣，自然生出。蠶室宜向東南，周圍用紙糊風隙，上無棚板者宜頂格，值寒冷則用炭火於室內助暖。
凡初乳蠶，將桑葉切為細條。切葉木，束稻麥稿為之，則不損刀。摘葉用甕壜盛，不欲風吹枯悴。二眠以前，騰筐方法，皆用尖圓小竹筷提過。二眠以後，則不用箸，而手指可拈矣。凡騰筐勤苦，皆視人工。怠於騰者，厚葉與糞濕蒸，多致壓死。凡眠齊時，皆吐絲而後眠。若騰過，須將舊葉些微揀淨。若粘帶絲纏葉在中，眠起之時，恐其即食一口，則其病為脹死。三眠已過，若天氣炎熱，急宜搬出寬涼所，亦忌風吹。凡大眠後，計上葉十二餐方騰，太勤則絲糙。

　　

