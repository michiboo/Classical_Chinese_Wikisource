本文校對已完成20%
凡釜，儲水受火，日用司命系焉。鑄用生鐵或廢鑄鐵器為質。大小無定式。常用者，徑口二尺為率，厚約二分。小者徑口半之，厚薄不減。其模內外為兩層。先塑其內，俟久日乾燥，合釜形分寸於上，然後塑外層蓋摸。此塑匠最精，差之毫釐則無用。
模既成就乾燥，然後泥捏冶爐，其中如釜，受生鐵於中。其爐背透管通風。爐面捏嘴出鐵。一爐所化約十釜、二十釜之料。鐵化如水，以泥固純鐵柄杓從嘴受注。一杓約一釜之料，傾注模底孔內，不俟冷定，即揭開蓋模，看視罅綻未周之外。此時，釜身尚通紅未黑，有不到處，即澆少許於上補完，打濕草片接平，若無痕跡。凡生鐵初鑄釜，補綻者甚多，唯廢破釜鐵熔鑄，則無複隙漏（朝鮮國俗：破釜必棄之山中，不以還爐）。
凡釜既成後，試法以輕杖敲之，響聲如木者佳，聲有差響則鐵質未熟之故，他日易為損壞。海內叢林大處，鑄有千僧鍋者，煮糜受米二石，此直癡物雲。

