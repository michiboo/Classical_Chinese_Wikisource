本文校對已完成10%
凡花機通身度長一丈六尺，隆起花樓，中托衢盤，下垂衢腳。水磨竹棍為之，計一千八百根。對花樓下掘坑二尺許，以藏衢腳。地氣濕者，架棚二尺代之。提花小廝，坐立花樓架木上。機末以的槓捲絲，中間疊助木兩枝，直穿二木，約四尺長，其尖插於筘兩頭。
疊助，織紗羅者，視織綾絹者減輕十餘斤方妙。其素羅不起花紋，與軟紗綾絹踏成浪梅小花者，視素羅只加桄二扇。一人踏織自成，不用提花之人，閑住花樓，亦不設衢盤與衢腳也。
其機式兩接，前一接平安，自花樓向身一接斜倚低下尺許，則疊助力雄。若織包頭細軟，則另為均平不斜之機。坐處鬪二腳，以其絲微細，防遏疊助之力也。

