本文校對已完成10%
凡陶家為缶屬，其類百千。大者缸甕，中者缽盂，小者瓶罐。款制各從方土，悉數之不能。造此者，必為圓而不方之器。試土尋泥之後，仍制陶車旋盤。工夫精熟者，視器大小掐泥，不甚增多少，兩人扶泥旋轉，一捏而就。其朝廷所用龍鳳缸（窯在真定、曲陽與揚州、儀真）與南直花缸，則厚積其泥，以俟雕鏤，作法全不相同。故其直或百倍，或五十倍也。
凡罌缶有耳嘴者，皆另為合上，以鏽水塗粘。陶器皆有底。無底者，則陝以西炊甑用瓦不用木也。凡諸陶器，精者中外皆過鏽，粗者或鏽其半體。惟沙盆齒缽之類，其中不鏽，存其粗澀，以受研擂之功。沙鍋沙罐不鏽，利於透火性，以熟烹也。
凡鏽質料隨地而生。江、浙 閩、廣用者。蕨藍草一味。其草乃居民供灶之薪，長不過三尺，枝葉似杉木，靳而不棘人（其名數十，各地不同）。陶家取來燃灰，布袋灌水澄濾，去其粗者，取其絕細。每灰二碗。參以紅泥水一碗，攪令極勻，蘸塗坯上，燒出自成光色。北方未詳用何物。蘇州黃罐鏽，亦別有料。惟上用龍鳳器，則仍用松香與無名異也。
凡瓶窯燒小器，缸窯燒大器。山西、浙江各分缸窯、瓶窯。餘省則合一處為之。凡造敞口缸，旋成兩截，接合處以木椎內外打緊匝口。壇甕亦兩截，接內不便用椎，預於別窯燒成瓦圈，如金剛圈形，托印其內，外以木椎打緊，土性自合。
凡缸瓶窯不於平地，必於斜阜山岡之上，延長者或二、三十丈，短者亦十餘丈，連接為數十窯，皆一窯高一級。蓋依傍山勢，所以驅流水濕滋之患，而火氣又循級透上。其數十方成陶者，其中苦無重值物，合併眾力眾資而為之也。其窯鞠成之後，上鋪覆以絕細土，厚三寸許。窯隔五尺許，則透煙窗，窯門兩邊相向而開。裝物以至小器裝載頭一低窯，絕大缸甕裝在最末尾高窯。發火先從頭一低窯起，兩人對面交看火色。大抵陶器一百三十斤，費薪百斤。火候足時，掩閉其門，然後次發第二火，以次結竟至尾雲。


