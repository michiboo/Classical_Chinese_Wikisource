本文校對已完成10%
凡治絲先制絲車，其尺寸器具開載後圖。鍋煎極沸湯，絲粗細視投繭多寡，窮日之力，一人可取三十兩。若包頭絲，則只取二十兩，以其苗長也。凡綾羅絲，一起投繭二十牧，包頭絲只投十餘牧。凡繭滾沸時，以竹簽撥動水面，絲緒自見。提緒入手，引入竹針眼，先繞星丁頭，以竹棍做成，如香筒樣。然後由送絲勾掛，以登大關車。斷絕之時，尋緒丟上，不必繞接。其絲排勻不堆積者，全在送絲竿與磨木之上。川蜀絲車制稍異，其法架橫鍋上，引四五緒而上，兩人對尋鍋中緒，然終不若湖制之盡善也。
凡供治絲薪，取極燥無煙濕者，則寶色不損。絲美之法有六字：一曰「出口幹」，即結繭時用炭火烘。一曰「出水幹」，則治絲登車時，用炭火四五兩盆盛，去車關五寸許。運轉如風時，轉轉火意照幹，是曰出水幹也。若晴光又風色，則不用火。

