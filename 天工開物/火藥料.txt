
火藥、火器，今時妄想進身博官者，人人張目而道，著書以獻，未必盡由試驗。然亦粗載數葉，附於卷內。
凡火藥以硝石、硫黃為主，草木灰為鋪。硝性至陰，硫性至陽，陰陽兩神物相遇於無隙可容之中。其出也，人物膺之，魂散驚而魄齏粉。凡硝性主直，直擊者硝九而硫一。硫性主橫，爆擊者硝七而硫三。其佐使之灰，則青楊、枯杉、樺根、箬葉、蜀葵、毛竹根、茄稈之類，燒使存性，而其中箬葉為最燥也。
凡火攻有毒火、神火、法火、爛火、噴火。毒火以砒、磠砂為君，金汁、銀銹、人糞和製。神火以硃砂、雄黃、雌黃為君。爛火以硼砂、磁末、牙皂、秦椒配合。飛火以硃砂、石黃、輕粉、草烏、巴豆配合。劫營火則用桐油、松香。此其大略。其狼糞煙晝黑夜紅，迎風直上，與江豚灰能逆風而熾，皆須試見而後詳之。

