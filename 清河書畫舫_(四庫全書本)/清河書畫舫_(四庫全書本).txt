　　欽定四庫全書　　　　　子部八
　　清河書畫舫　　　　　　藝術類一〈書畫之屬〉提要
　　〈臣〉等謹案清河書畫舫十二卷明張丑撰丑崑山人原名謙徳字叔益後改今名字青父號米庵蓋丑於萬厯乙邜得米芾寳章待訪録墨蹟名其書室曰寶米軒故以自號越嵗丙辰是書乃成其以書畫舫為名亦即取黃庭堅詩米家書畫船句也明代賞鑒之家考證多踈是編獨多所訂正如宋史米芾𫝊誤謂芾卒時年四十八而真蹟流𫝊在四十八嵗以後者不一而足深滋疑竇丑則雲芾以皇祐三年辛邜生以大觀元年丁亥卒年五十七正與米芾印記辛邜米芾四字相合足糾托克托等之其他諸條亦多可依據惟是所取書畫題䟦不盡出於手跡多從諸家文集録入且亦有未見其物但據傳聞編入者如文嘉嚴氏書畫記內稱枝山翁卷一又稱文徵明詞翰二是亦非盡出原蹟之一騐其中第三卷之顧野王第五卷之杜牧之李陽氷蘇靈芝諸人皆無標目輾轉𫝊寫亦多失於校讐然丑家四世収蔵於前代卷軸所見特廣其書用朱氏鐵網珊瑚之例於題識印記所載亦詳故百餘年來収蔵之家多資以辨騐真偽末一卷曰鑒古百一詩則丑所自為米庵詩二十首銘心小集八十一首以類相從附於集後第九卷末附刻米芾寶章待訪録十二卷末附刻文天祥手札皆非原本所有蓋鮑氏刋本所增附也鮑氏所刋不分卷數但以鸎嘴啄花紅溜鷰尾波緑皺十二字標為次第蓋用謝枋得文章軌範以王侯將相有種乎七字編為七𠕋之例然麻沙坊本不可據為典要今削去舊題以十二卷著録焉乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











