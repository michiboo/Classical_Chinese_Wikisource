
秋坐金張館，繁陰晝不開。
空煙迷雨色，蕭颯望中來。
翳翳昏墊苦，沈沈憂恨催。
清秋何以慰，白酒盈吾杯。
吟詠思管樂，此人已成灰。
獨酌聊自勉，誰貴經綸才。
彈劒謝公子，無魚良可哀。
苦雨思白日，浮雲何由卷。
稷卨和天人，陰陽乃驕蹇。
秋霖劇倒井，昏霧橫絕巘。
欲往咫尺塗，遂成山川限。
潨潨奔溜聞，浩浩驚波轉。
泥沙塞中途，牛馬不可辨。
飢從漂母食，閑綴羽陵簡。
園家逢秋蔬，藜藿不滿眼。
蠨蛸結思幽，蟋蟀傷褊淺。
廚竈無青煙，刀機生綠蘚。
投筯解鷫鸘，換酒醉北堂。
丹徒布衣者，慷慨未可量。
何時黃金盤，一斛薦檳榔。
功成拂衣去，搖曳滄洲傍。

