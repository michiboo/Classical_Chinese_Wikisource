凡二卷。南宋陳槱（生卒年不詳，字、號不詳）撰。陳槱，字宜之，閩縣人，幾之孫，郊之姪孫《四庫全書·史部·〈地理類·都會郡縣之屬·淳熙三山志·卷三十一〉》，長樂（今福建福州）人。紹熙元年（西元一一九〇年）進士。其餘仕履事跡不詳。此書卷末有至正七年（西元一三四七年）王東（一作王柬）跋，謂作者發明古今碑刻及翰墨諸法，附以文房四寶之評，以成此書。今檢其書，共分上下兩卷，上卷主要論石刻及諸家書格，分總論古今石刻、蔡璽文玉刻、前漢無碑、古碑毀壞、樂毅論、右軍書論、篆法總論、李陽冰書、章友直書、邵餗書、近世諸體書、蔣宣卿書、小王書等十三目。下卷主要論學書之法及紙墨筆硯諸事，分學書須觀眞跡、寫大字法、論細字説、總論作大小字、論筆墨硯、俗論筆墨、論紙品、春膏紙詩、紙分陰陽面、論筆料、二毫筆、詠筆詩、毫錐名筆、近世用筆、論墨法、論硯材等十六目。所述源委分明，謂筆則取於兔毫，墨則妙於潘李，紙出蜀吳，硯出端歙等，皆有資於考證。書中所載《鼠鬚筆》詩一首，《宋文鑑》題為蘇過作，其時《斜川集》尙存，必無舛誤，而陳槱則稱，「昨見邵道豫賦《鼠鬚筆》，殊有風度，今載於此」，當屬失考之誤。今有《四庫全書》、《知不足齋叢書》、《吉石盦叢書》、《叢書集成初編》、《美術叢書》等版本。《養素軒叢録》本作一卷。
　　
　　（臣）等謹案《負暄野録》二卷。舊本題曰「陳槱撰」。不著時代。卷末有至正七年王東跋，乃雲不知何人所述。是當時所見之本未，署名也。今考書中「秦璽」一條，稱「槱嘗聞諸老先生議論」，則其人名槱無可疑，但不知何所據而題爲陳姓。案《閩書》，陳槱，陳幾之孫，長樂人。紹熙元年進士。書中「秦璽」條內稱，嘉定己卯，計光宗 紹熙元年下距寧宗 嘉定己卯，首尾僅三十年。又「西漢碑」條內亦稱「聞之梁溪 尤袤，惜不再叩之」。袤云云亦正當光 寧之時，疑即此陳槱也。其書上卷論石刻及諸家書格，下卷論學書之法及紙墨筆研諸事，皆源委分明，足資考証。至所載《鼠鬚筆》詩一首，《宋文鑑》題爲蘇過作。其時《斜川集》尚存，必無舛誤。而槱稱昨見邵道豫賦《鼠鬚筆》，殊有風度，今載於此云云，則失考之甚矣。
　　乾隆四十三年九月恭校上
　　總纂官 （臣）紀昀 （臣）陸錫熊 （臣）孫士毅
　　總校官 （臣）陸費墀
　　古者金銅等器物，其欵識文字皆以胚冶之後鐫刻，非若今人就範模中經鑄成者。余於武陵郡 開元寺鐵塔上，見鐫刻經呪之屬皆是冶鑄後爲之。至於石刻，率多用麄頑石，又字畫入石處甚深，至於及寸，其鐫鑿直下，往往至底乃反，大於面，所謂如蠧蟲鑽鏤之形，非若後世刻削豐上鋭下，似茶藥碾槽狀。故古碑之乏也，其畫愈肥；近世之碑多乏也，其畫愈細。愈肥而難漫，愈細而易滅。余在漢上及襄 峴間，親見魏 晉碑刻如此，兼石既麄頑，自然難壞；後世石雖精好，然卻易剝缺。以是知古之人作事不苟，皆非今人所能及也。
　　《古器物》銘載此璽文，雲得於河內 向氏家，《援集古印格》所載謂是秦璽。按《金石録》：元符中，咸陽獲傳國璽，初至京師，執政以示故將作監李誠，誠手自模印二本，以一見遺。又蔡絛《鐵圍山叢談》載：元符所得乃漢璽，其文曰「承天福延萬億永無極」九字。而此璽文乃曰「受命於天，既壽永昌」，二文不同，則知趙明誠葢未嘗見秦璽也。按《晉書》載：此璽自漢傳至晉，逮永嘉末年，璽爲石勒所收，勒既敗滅，璽失所在，後戴施得之，歸於東晉，但其璽文乃雲「受天之命皇帝壽昌」，非是舊文矣。又歴六朝至隋氏，隋之平陳復得舊璽，乃更名前者，謂曰「神璽」。又傳五代，後唐王從珂自焚，璽亦毀棄，即此則與續刻咸已失之。余竊詳二璽各是一物，及諸家譜書乃謂通是一璽，背面有異文，非也。二者疑皆魏 晉所刻，而秦璽不存久矣，後有得者，葢非古物。近嘉定己卯歳，賈渉節制河北，申繳到蒙古大將博勒呼獻一璽，文曰「皇帝恭膺天命之寶」，篆刻甚得古意，然非舊物。或謂眞廟因天書降後所刻，卻有此理，意者金人自汴京攜至燕山，北都既破，爲蒙古人所得耳。
　　《集古目録》並《金石録》所載：自秦碑之後，凡稱漢碑者悉是後漢，其前漢二百年中並無名碑，但有金石刻銘識數處耳、歐陽公《集古目録》不載其説，第於《答劉原父書》嘗及之。趙明誠云：「西漢文字世不多有，不知何爲希罕如此，略不可曉。」然《金石録》卻載有「陽朔磚」數字，故云「希罕」，言不多，非妄也。余嘗聞之尤梁溪先生袤云：「西漢碑自昔好古者固嘗旁採博訪，片簡隻字搜括無遺，竟不之見，如『陽朔磚』，要亦非真。漢代之碑刻，聞是新 莽惡稱漢德，凡所在有石刻，皆令仆而磨之，仍嚴其禁，不容略留，至於秦碑，乃更加營護，遂得不毀，故至今尚有存者。」梁溪此言，葢有所援據，惜不曽再叩之。余目記范石湖《題北朝項王廟》詩有雲「人間隱事有知音新」，□□□□□□□□□□□□□□□□□□取秦，其事亦爾，可發識者一笑。近世洪景伯丞相著《隷釋》，卻有前漢 哀帝 元壽中郫縣一碑，或謂後人僞爲者。〈按：《石湖集》有《七十二塚》詩云：「一棺何用塚如林，誰復如公負此心。聞説羣胡爲封土，世間隨事有知音。」注云：「在講武城外，森然彌望，北人比常增封之云云。」此以爲《項王廟》詩恐是誤記。〉
　　趙明誠謂所著《金石録》富於《二千卷》所載之碑，由今觀之，信然。石刻固非易朽之物，其如隨廢興摧毀耶。前輩所載：元祐中，丞相韓玉汝即長安，修石橋，督責甚峻，村民急以應期，悉皆磨石刻以代之，前人之碑盡矣。予又聞蕭千巖云：「蔡拱之訪求石碑，或蹊田害稼，村民深以爲苦，悉鑱鑿其文字，或爲柱礎帛碪，略不容存留。」又自亂離而來，所在城堡攻戰之處，軍兵率取碑鑿爲礟石，摧毀無餘。凡此皆是時所遭遇，而其仆壞之門。殆非一端，蓋亦碑刻之一厄也。悲夫！
　　無錫徐氏家藏《樂毅論》碑石，止存五塊，可見者一百八十九字，用木匣鐵束，甚寶祕之。徐氏之上世名縝字君徽者，劉公敞 原父之妹婿，嘗與原父評論石刻始末，跋此碑尤詳，云：「《樂毅論》有二本，其一元豐初呉人得其石於太湖水中，石缺過半，背、面皆有刻，面十三，背亦如之，後題永和四年十二月二十四日書賜官奴，其上書異、僧權，即梁 朱異、徐僧權也；其一即周越《書苑》所載髙紳學士得其餘於秣陵井中者是也，凡二十九行，石缺一角，後兩行只有最下一字，至「濟」字止。紳之子安世卒於呉興，其家以石質於州民錢氏家，當官者毎令模拓，錢氏厭之，紿 爲比以失火焚毀矣。熈寧中，呉中大飢疫，趙子立者以金質得之。又雲舊傳《樂毅論》乃右軍親書於石，其後石入昭陵，梁時溫韜得之，復傳人間，即髙氏本也。是褚遂良記。貞觀中，內出《樂毅論》真跡，令直弘文館 馮承素模寫，賜長孫無忌等，筆勢精妙，備盡楷則。子立所得髙氏本，字亦奇絶，非右軍親書於石，亦模真跡而刻之者，子立名竦，泉南人，曽將漕兩浙，入爲都水使者，無子，有三女，長嫁徐康直字平甫，即君徽之子也，子立死，以石授平甫，徐氏再世寶藏。」尢延之給事袤，王順伯大卿厚之皆有題跋，尢謂：「予嘗親見歐陽公《集古》所藏髙氏本，梅聖兪於碑後白紙闕處題『甚妙』二字，與此卷前一本不同。」王謂：「考之《集古録》，髙紳子弟以石質於富人，其家失火遂焚其石，今無復有本矣。趙明誠《金石録》云：『《集古録》謂石焚，非也。元祐間，予侍親官舍徐州時，故郎官趙竦被旨開河呂梁堰，挈此石隨行。竦沒，石遂不知所存。』葢歐陽公爲錢氏所紿，而趙明誠則不知石歸徐氏也。」又碑有朱異、徐僧權押縫者，乃梁朝模刻之本，又上有小字云：「太和六年中勒畢。」太和，唐文宗年號，是經唐時再模刻也。字體比徐氏稍肥，然極有典刑。而此石出太湖，時爲章氏所得，刋二印於末，文雲「申國祕藏」及識「章淵氏文房」印。淵字伯深，乾道間嘗爲江山宰，寓居於呉。及識之，亦爽好事，今不知此石存其家否？
　　右軍書，使門生喪心，僧辯才殞命，昭陵被發，咸陽嫗受驅。其爲世所稱貴，而貽害於人也蓋如此。
　　小篆自李斯之後，惟陽冰獨擅其妙，常見真跡，其字畫起止處，皆微露鋒鍔，映日觀之，中心一縷之處倍濃。葢其用筆有力且直下不欹，故鋒常在畫中，此葢其造妙處。江南徐鉉書亦爾，其源自彼而得其精微者。余聞之善書者云：「古人作篆，率用尖筆，變通自我，此是活法。」近世鶴山 魏明端先生亦用尖筆，不愧昔人。常見今世作字者，率皆束縛筆端，限其大小，殊不知篆法雖貴字畫齊均，然束筆豈復更有神氣？山谷云：「模篆當隨其喎斜 ，肥瘦與槎牙處皆鐫乃妙；若取令平正肥瘦相似，補令一概，則蚯蚓筆法也。」山谷此語，真自深識篆法妙處。至於槎牙肥瘦，惟用尖筆，故不能使之必均，但世俗若見此字必大哂嫌，故善書者往往不得已而狥之耳。
　　義興莊元卿家所藏絹本小篆，題「闡揚儒教」四大字，各從四尺而約衡五之三，畫經二十而一。位置得宜，頓挫有法，發筆處圓若運規而見鋒頴。歳久絹質腐敗，墨色不漫，體勢精彩，猶若飛動。元卿言「其大父少師僖簡公官京師時，得之於河內向氏家。相傳爲李陽冰少監所書，雖無題識可攷，然觀其神氣，信所謂如『古釵屋漏』，力有萬夫，度非後人所及。」按：陽冰當至德時，嘗欲立石經而弗果，四字之作安知其不爲此而發？即此亦可驗其爲陽冰書雲。
　　建安章伯益友直，以小篆著名，尤工作「古釵體」。初來京師。人有欲從之學書者。章曰：「所謂篆法，不可驟爲。須平居時，先將約束用筆輕重及熟於畫方運圓，始可下筆。」其人猶未甚解，章乃對之作方圓二圖，方爲棊盤，圓爲射帖，皆一筆所成，其筆畫麤細、位置踈密，分毫不差。且語之曰：「子姑歸習之，能進乎此，則篆有餘用，不必見吾可也。」其人方大駭，不敢復請問。蓋其筆法精熟，心手相忘，方圓不期自中規矩。友直尤工作古文，予嘗見其爲《信州弋陽縣□峰記》，文意髙絶，葢非止以字畫名世也。伯益既下世，有女適著作佐郎黃元者，能嗣其篆法，備極精巧，嘗書《陰符經》,字皆徑寸，勢若飛動。伯益姪孫章衡得其本，知襄陽日刻於郡齋，余嘗得墨本，誠可珍玩。
　　邵居士餗，才行倶美，髙尚不仕，隱居丹陽，尤工爲釵股篆，世所欽重。范文正公作《釣臺 嚴先生祠堂記》，欲求其書而刻之石，專遣錢□持書懇之。余嘗傳得范公之書，今録於此。書云：「仲淹書白先生邵公足下：仲淹今春與張侍御過丹陽，約詣先生，維舟湖濵，聞先生歸山，所謂其室則邇，其人甚遠，惘然愧薄宦之不髙矣。曁抵桐廬郡，郡有嚴子陵釣臺，思其人詠其風，毅然知肥遯之可尚矣。能使貪夫廉懦夫立，則是大有功於名教也。乃作堂而祠之，又爲之記，聊以辨子陵之心，決千古之疑。又念非托之奇人，則不足傳於後世。今先生篆字出四海，誠能枉神筆於片石，則子陵之風，後千百年未泯，其髙尚之爲教也，亦大矣哉。謹遣郡校奉此恭伺雅命。」觀此書語，則其推重邵君亦不薄矣。余又於巴陵登岳陽樓，乃滕宗諒子京知郡日所修，記亦范文正公所撰，蘇舜欽書，邵餗篆額，時號四絶雲。
　　余嘗評近衆體書法：小篆則有徐明叔及華亭曽大中、常熟曽耆年，然徐頗好爲復古篆體，細腰長腳，二曽字則圓而勻，稍合古意，大中尤喜爲模印，甚得秦漢章璽氣象。隷書則有呂勝已、黃録、杜仲微、虞仲房，呂、杜、黃工古法，然雖頗勁而其失太拙而短，虞間出新意，波磔皆長而首尾加大，乍見甚爽，但稍欠骨法，皆不得中。行書則有蔣宣卿、呉傳朋、王逸老、單炳文、姜堯章、張於湖、范石湖，蔣、呉極秀媚，所乏者遒勁；逸老草法甚熟，而間有俗筆；單字法本楊少師凝式，而微加婉麗；姜葢學單而入室者；於湖、石湖悉習寶晉而各自變體。今世俗於篆則推明叔，隷則貴仲房，行草則取於湖，蓋非真識，但見其飄逸可喜，殊不知皆字體之變，雖未盡合古，要自各有一種神氣，亦足嘉尚。人效之者往往但得形似，非惟不及，且併失其故歩，良可歎也。
　　蔣宣卿待制燦，紹興中以善書著名，因救解岳侯，遂忤秦相，諷言者論罷，閒廢十年。一日，忽報有中使至其家，時秦尚當國，老幼驚惶，慮有不測。蔣神色不變，徐言曰：「主上聖明，吾無大過咎耳。既從罷免，縱有後命，不過符下州郡處分耳，亦何至遣中使？此必美意。不然，亦當任之。」既而中使納謁，且傳上旨，賜以香茶、湯藥、宮羅之屬。又頒下翰苑所撰《憲聖慈烈皇后之弟呉郡王》神道碑，命蔣書之。蔣即奉勅，書以授中使而歸。憲聖及後族賜賚至數千緡兼帛文房之具。蔣久閒，頗窘匱，賴以少蘇。蔣之字畫髙出流輩，而髙廟垂情辭翰臣下，雖在閒廢中猶不忘。如此蔣能不爲動容，安靜以待，其量亦有可取者。蔣先時漕江西時，先大父嘗爲幕屬，及其家食，嘗間詣荊溪里第訪之，親聞其説。
　　世稱「小王書」，葢稱太宗皇帝時王著也。本學虞永興書，其波致加長，體尚嫵媚，然全無骨力。方上集刋法帖時，著預校定，識鑒凡淺，不無謬誤，如列王坦之於逸少諸子間，意謂名皆從之，殊不知坦之乃王述之子，自太原王耳，非瑯琊族也。黃長睿《書志》及《書苑》云：僧懷仁集右軍書，唐文皇製《聖教序》，近世翰林侍書輩學此，目曰「院體」。自唐世呉通微兄弟已有斯目，今中都習書誥勅者，悉規倣著字，謂之「小王書」，亦曰「院體」，言翰林所尚也。
　　石湖云：「學書須是收昔人眞跡佳妙者，可以詳視其先後、筆勢、輕重、往復之法，若只看碑本，則惟得字畫，全不見其筆法神氣，終難精進。又學時不在旋看字本逐畫臨倣，但貴以行立坐臥常諦玩，經目著心久之，自然有悟入處，信意運筆，不覺得其精微。斯爲善學。」
　　古人作大字，常藏鋒用力，故其字畫，從頭至末少有枯燥處。今往往多以燥爲奇殊，不知此本非善書者所貴，惟斜拂及率筆令輕處，然後有此。所謂側筆取妍，正蹈書法之所忌也。
　　漢 師宜官善書，大則徑丈一字，細則方寸千言。又晉 衞巨山論書云：「其大徑尋，細不容髪，迫而察之，心亂目眩。」嘗觀東坡題《蓮經》前注云：「經七卷，如筯麤。」故其語云：「卷其盈握，沙界已周，讀未終篇，目力倶廢。乃知蝸牛之角可以戰蠻 觸，棘刺之端可以刻沐猴。」黃長睿跋細字《華嚴經》亦云：「書是經者，尺紙作七萬字。」余謂：七卷之軸如箸猶或可書，至於尺紙作七萬字，誠爲難事。若以宜官方寸千言槩之，已爲有餘。此説殊不近人情，恐決無是理，余不敢以爲然。
　　昔人云：「作大字要如小字，作小字要如大字。」蓋謂大字則無如小書之詳細曲折，小字則終無大字之體格氣勢也。刋勒之工仍有善展字，不拘字之大小皆可逓展。其法以刀鑿去紙存墨，就燈傍印之，去燈愈近，則其形愈大。自尺至丈，惟意所定，然後展紙於壁，模勒其影。既小大適中，且不害體勢，亦良法也。
　　硯貴細而潤，然細則多不發墨，惟細而有鋩鍔方能受墨。時所謂如熱熨斗上搨蠟，不聞其聲而密相粘滯者，斯爲上矣。墨貴黑光，筆貴易熟而耐久，然二者毎交相爲病，惟墨能用膠得宜，筆能擇毫不苟，斯可兼盡其善。又硯忌枯爛，則易吸水墨；忌濡濕，則易昏滯；筆忌乾捺，則毫隨膠折。故愛硯之法，當以髹匣貯之，不惟養潤亦可護塵，研墨當旋滴水，勿使停積。昔人多用硯板，不鑿墨池，政恐膠久而凝滯也。用筆時當先以淸水濡毫，令稍輕，然後循毫理點染，仍別置洗具，用畢隨即滌濯，不使留墨，則難禿也。藏墨當以茶蒻 包之，又以綿而入於櫝，則蒸滃 不能入。藏筆宜皂角子水調鉛粉，蘸上則不生蠧。如上諸法，留意文翰者皆能知之，今漫書示兒輩爾。如藏筆墨，則髙掛，筆墨用木匣懸梁棟間。
　　俗論雲「善書不擇筆」，葢有所本。褚河南嘗問虞永興曰：「吾書孰如歐陽詢？」虞曰：「詢不擇紙筆皆得如志，君豈得若此？」裴行儉亦曰：「褚遂良非精墨佳筆未嘗輒書，不擇筆墨而妍捷者，余與虞世南耳。」余謂工不利器而能善事者，理所不然，不擇而佳要非通論。又世俗評墨訣雲「拈著輕，嗅著馨，磨著淸。」此亦非眞知墨者。葢墨貴重實，輕則不堅；色貴光黑，淸則不濃。又墨之香者多使松麝，好惡初不在此，且生蒸腐。今其所論皆非佳墨所宜。俗輩之見不明，其説不可據如此。
　　《蘭亭序》用鼠鬚筆書烏絲欄繭紙。所謂繭紙，葢實絹帛也；烏絲欄，即是以墨間白識其界行耳。布縷爲紙，今蜀箋猶多用之，其紙遇水滴則深作窠臼，然厚者乃爾，故薄而淸瑩者乃可貴。古稱剡藤本以越溪爲勝，今越之竹紙甲於他處，而藤乃獨推撫之淸江。淸江佳處在於堅滑而不留墨。新安玉版，色理極膩白，然質性頗易軟弱。今士大夫多糨 而後用，既光且堅，用得其法，藏久亦不蒸鬱。又呉取越竹，以梅天淋水，令稍乾，反復硾之，使浮茸去盡，筋骨瑩澈，是謂「春膏」，其色如蠟。若以輕墨作字，其光可鑑，故其箋近出而遂與蜀産抗衡。江南舊稱「澄心堂紙」，劉貢父詩所謂「百金售一幅」，其貴如此。今亦有造者，然爲呉蜀箋所揜，遂不盛行於時。外國如髙麗、闍婆亦皆出紙。髙麗紙，類蜀中冷金，縝實而瑩；闍婆者，厚而且堅，而長者至三四丈。髙麗人云：抄時使幅端連引，故得爾長，胡人用作帷幄，修齋供則張之滿室。若有嘉會，乃更設花布及罽綺 所爲者。
　　呉門孫生造春膏紙尤造其妙，予嘗賦詩曰：「膏潤滋松雨，孤髙表竹君。夜碪寒搗玉，春幾瑩鋪雲。越地雖呈瑞，呉天乃策勲。莫言名晩出，端可大斯文。」近觀米南宮有一帖云：「余嘗硾越州竹，光透如金板，在油繭上，矩截作軸入笈，番復數十張，學書作詩寄薛紹彭、劉泙云：『越筠萬杵如金板，毎用杭油與池繭。髙壓巴郡烏絲欄，平欺澤國淸華練。老無他物適心目，天使殘年同筆硯。圖書滿室翰墨香，劉 薛何時眼中見。』薛和之云：『書便瑩滑如碑版，古來精紙惟聞繭。杵成刻竹光凌亂，何用區區書素練。細分濃淡可評墨，副以谿巖難試硯。世傳此語誰復知，千里同風未相見。』以此觀之，則其擅美蓋可見矣。
凡紙皆以澆處向上爲陽，著簾處向下爲陰。今人多爲面陽而背陰，蓋以陽面雖麄而光滑，不凝滯；陰背雖細而艱澁，能沁墨故也。然太滑又易失用筆之意，太澁又推筆不行。惟今之漬汗及越竹紙，其陰面細而不澁，用以作字，筆法具存，其陽面則光滑太甚，筆鋒未到而墨已先馳，似過於駿快也。

　　韓昌黎《毛頴傳》，是知筆以兎頴爲正。然兔有南北之殊，南兔毫短而軟，北兔毫長而勁，生背領者其白如雪霜。北毫作筆，極有力。然純用北毫，雖健且耐久，其失也不婉；用南毫雖入手易熟，其失也弱而易乏。善爲筆者，但以北毫束心而以南毫爲副，外則又有霜白覆之，斯能兼盡其美矣。古人或用狸毛、鼠鬚，今都下亦有製此筆者，大抵只是於兔毫中入數莖同東，問之工者云：「但可以助力且作觀美，然不可多用，多用則太麄澁。」閩廣間有用鷄羽、鴈翎等爲筆，余嘗用之，究甚軟弱無取，殆亦求奇之過。《酉陽雜俎》載：南朝有姥善束筆，心用胎髪，蕭子雲嘗用之，自是取其軟。此法今不復見於用。呉俗近日卻有用竹絲者，往往以法揉製，使就揮染，或謂是茗枝而冒稱竹絲，江西亦有緝竹爲輕絺者，疑未必不可爲此也。
　　歐陽通以狸毛爲筆，以兔毫覆之，此二毫筆之所由始也。羊以合兔盛於今時，葢不但剛柔得中，差宜作字，而價廉工省，故人所競趨。番禺張彥實待制，名敦〈犯光廟御諱〉，嘗爲賦詩云：「包羞不借虎皮蒙，筆陣仍推兔作鋒。未免吹毛強分別，即今同受管城封。」
　　猩猩毫筆，惟山谷詩絶冠，名士無不諷詠，茲不贅録。昨見邵道豫《賦鼠鬚筆》殊有風度，今載於此，云：「太倉失陳紅，狡穴得餘腐。既興丞相歎，又發廷尉怒。磔肉飼飢貓，分毛雜霜兔。插架刀槊便，落紙雲煙鶩。穿墉一何微，託此馳佳譽。」
　　世稱「筆之鋒短而毫鋭」者，謂之「毫錐」。葢本唐白傅詩有「毫鋒鋭若錐」之語，白自注云「時與元微之各有鋒纎細管筆，攜以就試，相顧輒笑，目曰『毫錐』。」
　　今所在筆工作筆，例是尖鋒，葢士子輩編節時文，只是用筆端點啄於紙上成其字，具體而已更不顧法度如何，故率作此以便求售。余乃用筆心作字，全使此等筆，不得毎染一管至於槍禿，終不可意。嗟乎！文既趨時，筆亦徇俗，苟利成風，勢不可挽。欲求爲印泥畫沙之妙，正如策蹇驢而追驥騄，豈不難哉？但鋒齊之筆，乃有易禿之患，惟良工專務擇毫，飽而有力，自然難之。
　　近世言墨法者，葢推吾鄕雪齋趙彥先子覺。彥先乃故安定郡王 超然居士中表之子也。其墨法本無宗承，但自少時篤好製造，集諸家名方，且招延良工，無方不試，無時不作，參合衆技，舍短取長，積日累月，遂造其妙。中興三朝咸見貴重，名播遐邇，目無潘 李。彥先所造墨至多，今物故已數十年，墨之在人間者亦漸稀少。間有藏得數笏者，與玉寶同貴。彥先亦已嗣王封，有子十四人，持麾把節亦已大半，皆能紹其法。然各務從仕，鮮復留意。餘人得其傳者，有郡士黃元功、朱知常、諸葛武仲、唐從之、周達先、葉茂實及天台陳伯敘、琴隱薛道士之徒。雖皆頗異常品，然較之眞雪齋所造，要之不及也。余與雪齋諸子姪，皆宛轉有婣好，嘗爲余言：「世俗相傳咸以對膠爲奇。先公嘗云：『此大不然。若用是法，非特堅頑難磨，且終不能黒。大抵當以十分爲率，而煤六而膠四乃爲中度，但取煙貴輕而杵貴多，自臻其妙次第。』」泛論大概如此，至其要妙，非言之所述也。
　　硯以端溪爲最，次則洮 河，又次則古歙，又次則劍溪，此外如淮安、辰溪諸郡，雖亦有之，然皆不足俎豆其間。端 歙所産，皆有新舊坑之別。惟舊坑者爲上，今已淪爲深淵，不可復取。但聞人間時有收得者，亦絶希罕。新坑亦間有可采，然百不一二。端石有眼，本非硯之所貴，特以此表其眞耳，故辨之者有「活眼」、「死眼」之殊。活眼，凡有數暈黃赤相間，所謂「鴝鵒眼」者，乃佳。若但純黃或純綠色糢糊不明了者，則爲「死眼」，此無足取，兼多有偽爲者，須細察之方可見也。歙石有四種紋：一曰「刷絲」，乃直紋也；二曰「羅腹」，乃交羅紋也；三曰「眉子」，上有黃黑紋如眉；四曰「金星」，狀若灑金。此四紋者，惟刷絲爲上，其間復有差等，但金星之質最頑，不堪用。洮石今亦絶少，歙之祁門有一種石，淡綠色而理細，土人以之爲「假洮石」，但性極燥，故爲賤耳。劍溪出黯淡灘，有石子爲之妙甚，東坡所謂「鳳尾以爲出於北苑鳳山之尾」，今其地初不聞有佳石，不知何以稱此。廬陵人工造澄泥瓦硯，規倣銅雀，然其質枯燥。又南中人以硨磲琢硯，久則拒墨。漆硯亦然，本取漆匠案卓上，自然久積者質堅而鋩，利於研磨，今人乃施累漆僞爲，體虛而滑，不可用。皆非硯之正材也。
　　右《負暄野録》一帙，莫知何人所述。其發明今古碑刻及翰墨諸法，後又附以文房四寳之評，蓋博雅之士也。先君俾茅雲山，草録而不及楷謄，遂致紙板散亂。至正七年五月初，吉梅雨連日，因理故書而緝之，計其歳月則四十九載矣。光隂去速可以慨歎，拜手而題於左。王東 起善敬跋。
舊本題曰「陳槱撰」。不著時代。卷末有至正七年王東跋，乃雲不知何人所述。是當時所見之本，未署名也。今考書中「秦璽」一條，稱「槱嘗聞諸老先生議論」，則其人名槱無可疑，但不知何據而題爲陳姓。案《閩書》，陳槱，陳幾之孫，長樂人。紹熙元年進士。書中「秦璽」條內稱，近嘉定已卯，光宗 紹熙元年，下距寧宗 嘉定已卯，首尾三十年。又「西漢碑」條內亦稱「聞之梁溪 尤袤，惜不再叩之」。袤亦當光 寧之時，疑即此陳槱也。其書上卷論石刻及諸家書格，下卷論學書之法及紙墨筆研諸事，皆源委分明，足資考證。至所載《鼠鬚筆》詩一首，《宋文鑑》題爲蘇過作。其時《斜川集》尚存，必無舛誤。而槱稱昨見邵道豫賦《鼠鬚筆》，殊有風度，今載於此云云，則失考之甚矣。《四庫全書總目·卷一百二十三·〈子部三十三·雜家類七〉》

