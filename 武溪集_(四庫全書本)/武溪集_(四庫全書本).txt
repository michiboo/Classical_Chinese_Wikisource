　　欽定四庫全書　　　　　集部三
　　武溪集　　　　　　　　別集類二〈宋〉
　　提要
　　〈臣〉等謹案武溪集二十巻宋余靖撰靖字安道韶州曲江人天聖二年進士累除右正言知制誥出知古州經略廣西南路安撫使預平儂智高遷工部侍郎英宗時官至工部尚書諡曰襄事蹟具宋史本傳靖初為臺諫以申救范仲淹外貶蔡襄因作四賢一不肖詩頗涉標榜〈語詳蔡忠恵集條下〉然實襄隨衆囂譁非靖之本志跡其生平樹立要不失為名臣其文章不甚著名然狄青討平儂智高靖磨崖作記以旌武功當時咸重其文嘗奉命使遼作契丹官儀一篇頗可與史傳參證他如論史序潮諸作亦多斐然可觀以方駕歐梅固為不足要於北宋諸人之中固亦自成一隊也是集乃其子屯田員外郎仲荀所編有屯田郎中周源序凡古律詩一百二十碑誌記五十議論箴碣表五十三制誥九十八判五十五表狀啟七十五祭文六巻目與歐陽修所撰墓誌相合其奏議五巻別為一編今已散佚故集中闕此體焉厯元及明㡬希湮沒成化中邱濬抄自內閣始傳於世今所行本為嘉靖甲午都御史唐胄所重刋雲乾隆四十一年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀





　　欽定四庫全書
　　武溪集序
　　夫性之相近其得也深文之參尚其體不一甘辛互嗜華質異好其所由來尚矣尚書余公之才長於應變文亦如之不名一體初舉進士天禧天聖之間文尚華侈公以詞章皷行名取髙第與尹師魯應㧞萃科公又為冠穆伯長歐陽永叔起文復古公亦變體棄華取質以道理相交與歐陽蔡諸公埒名價當時公卿士大夫碑碣銘誌亭舘記引道釋觀寺撰述不得公文為不孝不可四方礱谷鑱辭聲相聞晩節芸殖不落積原涵深益工遂完公倜儻負氣節以功業為已任以文章怗職麗正落落不常範文正以直言貶逐逺郡公以章捄解忤權貴奪職監筠州商稅仁宗慶歴中攬治斷英復置諫官四員公與歐陽蔡公並命益奮不頋爭抨權倖溢於文辭知制誥使北戎者三究機㑹辨方言賦詩虜庭椎少文者作丞相忌公坐習蕃語出知吉州不快意奪官屏居曲江凢六年逰山水益自肆於文學起知䖍州宅父憂蠻獠儂智髙閉形穴中積年蓄銳兵一日乗虛擣十餘州公以農兵扞鄉里州將以公方略聞於朝起公於家知潭州未幾經略嶺西制賊盜公以輕兵踔番禺城下料賊勢獨上言賊無他志止欲復舊穴爾寛朝廷南頋憂遂與狄宣徽青孫密諫沔以兵邀歸路賊兵精甚逆戰歸仁鋪我軍出左右翼橫絶賊陣以鐵檛擊之盡殪獨其首竄窟穴兵馳其地脅特磨酋豪誅智髙並擒母子以獻戮於藁街磨桂崖為文築京觀於邕作記以旌武功志與氣兩雄故觀公之文可以知其武矣復鎮潭帥青與廣聲張實副才大取忌官止八座不登三事文不化成儒效不極賢人君子所以為之齎咨痛惜矣嗣子尚書屯田員外郎仲荀編公遺藁得古律詩一百二十碑誌記五十議論箴碣表五十三制誥九十八判五十五表狀啓七十五祭文六凡二十巻泣而謂源曰先人知君深常五薦君於朝得君文及書必命別藏巾篋序先人集非君而誰源不敢辭而為序雲朝奉郎尚書屯田郎中騎都尉賜緋魚袋周源撰
　　嶺南人物首稱唐張文獻公宋余襄公二公皆韶人也韶郡二水夾城流自瀧來者曰武溪湞水自庾嶺下與武溪合是為曲江張公既以曲江名其集余公之集名以武溪蓋有意以匹張歟予家嶺表極南之徼自少有志慕二公之髙風每恨其文不行於世於張公文僅見其羽扇感遇等數篇余公文僅得其潮說及諸書判蓋莫能覩其全也求之天下幾三十年今始與曲江集並得於舘閣羣書中昔孔子言夏殷之禮杞宋不足徴徒以文獻不足之故解者謂文典籍也獻賢人也二公之集之存豈非嶺南文獻之足徴者乎予嘗恠柳子厚謂嶺南山川之氣獨鍾於物不鍾於人曽南豐氏亦謂越之道路易於閩蜀而人才不逮其然豈其然乎夫人才莫大於相業南士入相在唐僅三數人張公之後有姜公輔劉瞻皆嶺南人也當是之時南方之士以功業顯蓋未有或先之者也進士科興江以南士固有與者然多在中葉以後且終唐之世未有得掄魁者張公在開元時已以道侔伊呂科進而大中間開建之莫宣卿亦已魁天下選矣然則二子之言果可信乎史冊所載嶺南人才固若落落然間有一二率皆秉忠貞礪名節求其所謂巧宦佞倖者蓋絶書也世之人因二子之言往往輕吾越産予故因序余公此集而發之初得公集手自鈔録僅成帙聞先妣太宜人䘮解官還家攜以過韶韶郡太守蘇君韡同知方君新通判塗君暲請留此刻郡齋中且求為序予既免䘮乃書此以引其前非但序公文也蓋假公之文獻以徴吾之言且用以為越之人士解嘲雲成化九年龍集癸已仲春初吉翰林院侍講學士瓊臺邱濬序


