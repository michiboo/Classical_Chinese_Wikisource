　　欽定四庫全書
　　御定全唐詩巻六百五
　　邵謁
　　邵謁韶州翁源縣人少爲縣吏令怒逐去遂截髻著縣門發憤讀書工古調釋褐赴官不知所終詩一巻
　　放歌行
　　⻱為秉靈亡魚為弄珠死心中自有賊莫怨任公子屈原若不賢焉得沈湘水
　　長安寒食
　　春日照九衢春風媚羅綺萬騎出都門擁在香塵裏莫辭弔枯骨千載長如此安知今日身不是昔時鬼但看平地遊亦見摧輈死
　　貞女墓
　　生持節操心死作堅貞鬼至今墳上春草木無花卉
　　自歎
　　春蠶未成蠒已賀箱籠實蟢子徒有絲終年不成疋每
　　念古人言有得則有失我命獨如何憔悴長如一白日九衢中幽獨暗如漆流泉有枯時窮賤無盡日惆悵復惆悵幾迴新月出
　　送徐羣宰望江
　　古人力文學所務安疲甿今人力文學所務惟公卿大賢重邦本屈跡官武城勸民勤機杼自然國用幷但見富貴者知食不知耕忽爾秋不熟儲〈一作庾〉廩焉得盈貢藝既精苦用心必公平吾道不遺賢霄漢期芳馨一夫若有徳千古稱其英陶潛雖理邑崔烈徒台衡濁者必惡清瞽者必惡明孤松自有色豈奪衆草榮為刀若不利焉得宰牛名為絲若不直焉得琴上聲好去立髙節重來振羽翎
　　秋夕
　　萬里憑夢歸骨肉皆在眼覺來益惆悵不信長安逺人人皆為農我獨常逢旱惡命如漏巵滴滴添不滿天末雁來時一呌一腸斷
　　覽孟東野集
　　蚌死留夜光劍折留鋒鋩哲人歸大夜千古傳珪璋珪璋徧四海人倫多變改題花花已無翫月月猶在不知天地間白日㡬時昧
　　送友人江行
　　送君若浪水疊疉愁〈一作悲〉思起夢魂如月明相送秋江裏
　　下第有感
　　古人有遺言天地如掌濶我行三十載青雲路未〈一作難〉逹嘗聞讀書者所貴免徵伐誰知失意時痛於刃〈一作楚欲〉傷骨身如石上草根蔕淺難活人人皆愛春我獨愁花發如何歸故山相攜採薇蕨
　　論政
　　賢哉三握髪為有天下憂孫𢎞不開閣丙吉寧問牛內政由股肱外政由諸侯股肱政若行諸侯政自修一物不得所蟻穴滿山丘莫言萬木死不因一葉秋朱雲若不直漢帝終自由子嬰一失國渭水東悠悠
　　戰城南
　　武皇重征伐戰士輕生死朝爭刃上功暮作泉下鬼悲風弔枯骨明月照荒壘千載留長聲嗚咽城南水
　　贈鄭殷處士
　　善琴不得聽嘉玉不得名知音既已死良匠亦未生退居一河湄山中物景清魚沈池水碧鶴去松枝輕長材靡入用大廈失巨楹顔子不得祿誰謂天道平
　　古樂府
　　對酒彈古琴中發新音新音不可辨十指幽怨深妾顔不自保四時如車輪不知今夜月曽照幾時人露滴芙蓉香香銷心亦死良時無可留殘紅謝池水
　　經安容先生舊居
　　羽化留遺蹤千載蹤難沒一泉巖下水幾度換明月松老不改柯龍久皆變骨雲雨有歸時雞犬無還日至今青山中寂寞桃花發
　　望行人
　　登樓恐不髙及髙君已逺雲行郎即行雲歸郎不返嗟為樓上人望望不相近若作轍中泥不放郎車轉白日下西山望盡妾腸斷
　　嵗豐
　　皇天降豐年本憂貧士食貧士無良疇安能得稼穡工傭輸富家日落長歎息為供豪者糧役盡匹夫力天地莫施恩施恩強者得
　　金谷園懷古
　　在富莫驕奢驕奢多自亡為女莫騁容騁容多自傷如何金谷園鬱鬱椒蘭房昨夜綺羅列今日池館荒竹死不變〈一作改〉節花落有餘香美人抱義死千載名猶彰嬌歌無遺音明月留清光浮雲易改色衰草難重芳不學韓侯婦銜寃報宋王
　　春日有感
　　我心如櫱苦他見如薺甘火未到身者痛楚難共諳但言貧者拙不言富者貪誰知苦寒女力盡為桑蠶
　　學仙詞〈第三句缺三字〉
　　上仙傳祕訣澹薄與無營錬藥　　　變姓不變形三屍既無累百慮自不生是知寸心中有路通上清祖龍好仙術燒卻黃金精
　　妓女
　　天若許人登青山髙不止地若許人窮黃泉深無水量諸造化情物成皆有以如何上青𠖇視之平若砥日下騁琅玕空中無羅綺但見勢騰凌將為長如此燿一時間逡廵九泉裏一種為埃塵不學墮樓死
　　寒女行
　　寒女命自薄生來多賤微家貧人不聘一身無所歸養蠶多苦心蠒熟他人絲織素徒苦力素成他人衣青樓富家女纔生便有主終日著羅綺何曽識機杼清夜聞歌聲聴之淚如雨他人如何歡我意又何苦所以問皇天皇天竟無語
　　覽鏡
　　一照一廻悲再照顔色衰日月自流水不知身老時昨日照紅顔今朝照白絲白絲與紅顔相去咫尺間
　　輕薄行
　　薄薄身上衣輕輕浮雲質長安一花開九陌馬蹄疾誰言公子車不是天上力
　　苦別離
　　十五為君婚二十入君門自從入戸後見君長出門朝看相送人暮看相送人若遣折楊栁此地樹無根願為陌上土得作馬蹄塵願為曲木枝得作雙車輪安得太行山移來君馬前
　　覽張騫傳
　　採藥不得根尋河不得源此時虛白首徒感武皇恩桑田未聞改日月曽㡬昏仙骨若求得壟頭無新墳不見杜陵草至今空自繁
　　白頭吟
　　漢家天宇濶日月不暫閒常將古今骨禆作北邙山山髙勢已極猶自凋朱顔
　　瞽者歎
　　我心豈不平我目自不明徒雲備雙足天下何由行
　　送從弟長安下第南歸覲親
　　白日不得照戴天如戴盆青雲未見路丹車勞出門採薇秦山鎮養親湘水源心中豈不切其如行路難為文清益峻為心直且安芝蘭未入用馨香志獨存他門種桃李猶能䕃子孫我家有棠隂枝葉竟不繁心醉豈因酒愁多徒見萱征徒忽告歸執袂殷勤論在鳥終為鳳為魚湏化鯤富貴豈長守貧賤寧有根丈夫志不大何以佐乾坤晝短疾於箭早來獻天言莫戀蒼梧畔野煙橫破村
　　少年行
　　丈夫十八九膽氣欺韓彭報讎不用劍輔國不用兵以目為水鑑以心作權衡願君似堯舜能使天下平何必走馬誇弓矢然後致得人心爭
　　漢宮井
　　轆轤聲絶離宮靜班姬幾度照金井梧桐老去殘花開猶似當時〈一作年〉美人影
　　顯〈一作題〉茂樓
　　秦山渭水尚悠悠如何草樹迷宮闕繁華朱翠盡東流唯有望樓對明月
　　紫閣峯
　　壯國山河倚空碧迥拔煙霞侵太白緑崖下視千萬尋青天只據百餘尺





　　御定全唐詩巻六百五
