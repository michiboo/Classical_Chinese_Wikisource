　　欽定四庫全書
　　御定全唐詩巻三百八十二
　　張籍
　　張籍字文昌蘇州吳人或曰和州烏江人貞元十五年登進士第授太常寺太祝久之遷秘書郎韓愈薦為國子博士歷水部員外郎主客郎中當時有名士皆與㳺而愈賢重之籍為詩長於樂府多警句仕終國子司業詩集七卷今編為五卷
　　寄逺曲
　　美人來去春江暖江頭無人湘水滿浣紗石上水禽棲江南路長春日短蘭舟桂楫常渡江無因重寄雙瓊璫
　　行路難
　　湘東行人長歎息十年離家歸未得弊裘羸馬苦難行僮僕饑寒〈一作盡飢〉少筋力君不見牀頭黃金盡壯士無顔色龍蟠泥中未有雲不能生彼升天翼
　　征婦怨
　　九月匈奴殺邊將漢軍全沒遼水上萬里無人収白骨家家城下招魂𦵏婦人依倚子與夫同居貧賤心亦舒夫死戰場子在腹妾身雖存如晝燭
　　白紵〈一作薴〉歌
　　皎皎白紵〈一作薴〉白且鮮將作春衣稱少年裁縫長短不能定自持刀尺向姑前復恐蘭膏汙纎指常遣傍人収墮珥衣裳著時寒食下還把玉鞭鞭白馬
　　野老歌〈一作山農詞〉
　　老農家貧在山住耕種山田三四畝苗疎稅多不得食輸入官倉化為土嵗暮鋤犁傍空室呼兒登山収橡實西江賈客珠百斛船中有犬長食肉
　　寄衣曲
　　織素縫衣獨苦辛逺因回使寄征人官家亦自寄衣去貴從妾手著君身髙堂姑老無侍子不得自到邊城裏殷勤為看初著時征夫身上宜不宜
　　送逺曲
　　戲馬臺南山簇簇山邊飲酒歌別曲行人醉後起登車席上回尊勸僮僕青天漫漫覆長路逺逰無家安得住願君到䖏自題名他日知君從此去
　　築城詞〈一作曲〉
　　築城處〈一作去〉千人萬人齊把〈一作抱〉杵重重土堅試行〈一作用〉錐軍吏執鞭催作遲來時一年深磧裏盡著短衣渴無水力盡不得拋〈一作休〉杵聲杵聲未盡〈一作定〉人皆死家家養男當門戶今日作君城下〈一作上〉土
　　猛虎行
　　南山北山樹冥冥猛虎白日繞林〈一作村〉行向晚〈一作曉〉一身當道食山〈一作此〉中麋鹿盡無聲年年養子在空〈一作深〉谷雌雄上山〈一作下〉不相逐谷中近窟有山村〈一作林〉長向村家〈一作林中〉取黃犢五陵年少不敢射空來林下看行跡
　　別離曲
　　行人結束出門去㡬時更踏門前路〈一作馬蹄㡬時踏門路〉憶昔君初納采時不言身屬遼陽戍早知今日當別離成君家計良為誰男兒生身自有役那得誤我少年時不如逐君征戰死誰能獨老空閨裏
　　牧童詞
　　逺牧牛遶村四面禾黍稠陂中飢烏啄牛背令我不得戲壠頭入陂草多牛散行白犢時向蘆中鳴隔隄吹葉應同伴還鼔長鞭三四聲牛牛食草莫相觸官家截爾頭上角
　　沙堤行呈裴相公〈一作國一本無呈裴相公四字〉
　　長安大道沙為堤早風無塵雨〈一作晩一作暖〉無泥宮中玉漏下三刻朱衣導騎丞相來路傍髙樓息歌吹千車不行行者避街官閭吏相傳呼當前十〈一作一〉里惟空衢白麻詔下移相印新堤未成舊堤盡
　　求仙行
　　漢皇欲作飛仙子年年採藥東海裏蓬萊無路海無邊方士舟中相枕死招揺在天廻白日甘泉玉樹無仙實九皇真人終不下空向離宮祠太乙丹田有氣凝素華君能保之昇絳霞
　　古〈一作寳〉釵歎
　　古釵墮〈一作墜〉井無顔色百尺泥中今復得鳳凰宛轉有古儀欲為首飾不稱時女伴傳看不知主〈一作玉窗下〉羅袖拂拭生光輝蘭膏巳盡股半折雕文刻様無年月雖離井底入匣中不用還與墜時同
　　各東西〈一本此下有言字〉
　　逰人別一東復一西出門相背兩不返惟信車輪與馬蹄道路悠悠不知處山髙海闊誰辛苦逺逰不定難寄書日日空尋別時語浮雲上天雨墮地暫時㑹合終離異我今與子非一身安得死生不相棄
　　節婦吟寄東平李司空師道
　　君知妾有夫贈妾雙明珠感君纒綿意繫在紅羅襦妾家髙樓連苑起良人執㦸明光裏知君用心如日月事夫誓擬同生死還君明珠雙淚垂何不相逢未嫁時
　　讌客詞
　　上客不用顧金羈主人有酒君莫違請君看取園中花地上漸多枝上稀山頭樹影不見石溪水無風應〈一作晚〉更碧〈一作暎天碧〉人人齊醉起舞時誰覺翻衣與倒幘明朝花盡人巳去此地獨來空繞樹
　　永嘉行
　　黃頭鮮卑入洛陽帶甲執㦸升明堂晉家天子作降虜公卿奔走如牛〈一作驅〉羊〈一作盡去驅牛羊〉紫陌旌旛暗相觸家家雞犬驚上屋婦人出門隨亂兵夫死眼前不敢哭九州諸侯自顧土無人領兵來䕶主北人避胡多在南南人至今能晉語
　　採蓮曲
　　秋江岸邊蓮子多採蓮女兒憑〈一作並〉船歌青房圓實齊戢戢爭前競折漾微波試牽綠莖下尋藕斷處絲多刺傷手白練束腰袖半巻不插玉釵妝梳淺船中未滿度前洲借問阿誰家住逺歸時共待暮潮上自弄芙蓉還蕩槳
　　傷歌行〈元和中楊憑貶臨賀尉〉
　　黃門詔下促收捕京兆尹繫御史府出門無復部曲隨親戚相逢不容語辭成謫尉南海州受命不得須臾留身着青衫騎惡馬中〈一作東〉門之外〈一作東〉無送者郵夫防吏急諠驅往往驚墮馬蹄下長安里中荒大宅朱門巳除十二㦸髙堂舞榭鎖管美人遙望西南天
　　吳宮怨
　　吳宮四面秋江水江清露白芙蓉死吳王醉後欲更衣座上美人嬌不起宮中千門復萬戶君恩反覆誰能數君心與妾既不同徒向君前作歌舞茱萸滿宮紅實垂秋風嫋嫋生繁枝姑蘇臺上夕燕罷佗人侍寢還獨歸白日在天光在地君今那得長相棄
　　北邙行〈一作白邙山〉
　　洛陽北門北邙道䘮車轔轔入秋草車前齊唱薤露歌髙墳新起白峩峩朝朝暮暮人送葬洛陽城中人更多千金立碑髙百尺終作誰家柱下石山〈一作壠〉頭松柏半無主地下白骨多於土寒食家家送紙錢烏鳶作窠銜上樹人居朝市未解愁請君暫向北邙逰
　　關山月
　　秋月朗〈一作明〉朗關山上山中行人馬蹄響關山秋來雨雪多行人見月唱邊歌海邊茫茫天氣白胡兒夜度黃龍磧軍中探騎暮出城伏兵暗䖏低旌㦸溪水〈一作沙磧〉連天霜草平野駝尋水磧中鳴隴頭風急雁不下沙場苦戰多流星可憐萬國〈一作里〉關山道年年戰國多秋草
　　隴頭行
　　隴頭路〈一作巳〉斷人不行胡騎夜〈一作巳〉入涼州城漢兵處處格鬬死一朝盡沒隴西地驅我邊人胡中去散〈一作恣〉放牛羊食禾黍去年中國養子孫今著氊裘學胡語誰能更〈一作還〉使李輕車收〈一作重〉取涼州入〈一作屬〉漢家
　　楚妃歎〈一作怨〉
　　湘雲初起江沉沉君王遙在雲夢林江南雨多旌旗〈一作㦸〉暗臺下朝朝春水深章華殿前朝萬〈一作下〉國君心獨自無終極楚兵滿地能〈一作兼〉逐禽誰用一身騁筋力西江若飜雲夢中麋鹿死盡應還宮
　　春日行
　　春日融融池上暖竹牙出土蘭心短草堂人起酒半醒家僮報我〈一本有後字〉園花〈一本有已字〉滿頭上皮冠未曾整直入花間不尋徑樹樹殷勤盡遶行攀枝未徧春日暝不用積金著青天不用服藥求神仙但園裏花長好一生飲酒花前老
　　秋夜長
　　秋天如水夜未央天漢東西月色光愁人不寐畏枕席暗蟲唧唧〈一作嘖嘖〉遶我傍荒城為村無更聲起看北斗天未明白露滿田風嫋嫋千聲萬聲鶡鳥鳴
　　白鼉鳴
　　天欲雨有東風南谿白鼉鳴窟中六月人家井無水夜聞鼉聲人盡起
　　洛陽行
　　洛陽宮闕當中州城上峩峩十二樓翠華西去㡬時返梟〈一作嗚〉巢乳鳥藏蟄鷰御門空鎖五十年稅彼農夫修玉殿六街朝暮鼓鼕鼕禁兵持㦸守空宮百官月月拜章表驛使相續長安道上陽宮樹黃復綠野豺入苑食麋鹿陌上老翁雙淚垂共説武皇廵幸時
　　春江曲
　　春江無雲〈一作冰〉潮水平〈一作水平滿〉蒲心出水〈一作江心啒啒〉鳬雛鳴長干夫壻愛逺行自染春衣縫巳成妾身生長金陵側去年隨夫住江北春來未到父母家舟小風多渡不得欲辭舅姑先問人私向江頭祭水神
　　送逺曲
　　吳門向西流水長水長栁暗煙茫茫行人送客各惆悵話離敘別傾清觴吟絲竹鳴笙簧酒酣性逸歌猖狂行人告我掛㠶去此去何時返故鄉殷勤振衣兩相囑世事近來還淺促君看取吳門山帶雪經春依舊綠行人行處求知親送君去去徒酸辛
　　塞下曲
　　邊州八月修城堡𠉀騎先燒磧中草胡風吹沙度隴飛隴頭林木無北枝將軍閲兵青塞下鳴鼓逄逄〈一作鼕鼕〉促獵圍天寒山路石斷裂白日不銷帳上雪烏孫國亂多降胡詔使名王持漢節年年征戰不得閒邊人殺盡唯空山
　　董逃行
　　洛陽城頭火曈曈亂兵燒我天子宮宮城南面有深山盡將老幼藏其間重巖為屋橡為食丁男夜行𠉀消息聞道官兵猶掠人舊里如今歸未得董逃行漢家㡬時重太平
　　少年行
　　少年從獵出〈一作出獵〉長楊禁中新拜羽林郎獨對輦前射雙虎君王手賜黃金璫日〈一作白〉日鬭雞都市裏贏得寳刀重刻字百里報仇夜出城平明還在娼樓醉遙聞虜到平林下不待詔〈一作勑〉書行上馬斬得名王獻桂宮封侯起第一日中不為〈一作同〉六郡良家子百戰始取邊城功
　　白頭吟
　　請君膝上琴彈我白頭吟憶昔君前嬌笑語兩情宛轉如縈素宮中為我起髙樓更開花池種芳樹春天百草秋始衰棄我不待白頭時羅襦玉珥色未暗今朝已道不相宜揚州青銅作明鏡暗中持照不見影人心回互自無窮眼前好惡那能定君恩已去若再返菖蒲花開〈一作青一作生〉月長滿
　　將軍行
　　彈箏峽東有胡塵天子擇日拜將軍蓬萊殿前賜六纛還領禁兵為部曲當朝受詔不辭家夜向咸陽原上宿戰車彭彭旌旗動三十六軍齊上隴隴頭戰勝夜亦行分兵處處收舊城胡兒殺盡隂磧暮擾擾唯有牛羊聲邊人親戚曾戰沒今逐官軍收舊骨磧西行見萬里空幕〈一作樂〉府獨奏將軍功
　　賈客樂
　　金陵向西賈客多船中生長樂風波欲發移船近江口船頭祭神各澆酒停杯共説逺行期入蜀經蠻誰〈一作逺〉別離金多衆中為上客夜夜算緡眠獨遲秋江初月猩猩語孤㠶夜發瀟湘渚水工持檝防暗灘直過山邊及前侶年年逐利西復東姓名不在縣籍中農夫稅多長辛苦棄業長〈一作寧〉為販寳翁
　　羇旅行
　　逺客出門行〈一作世〉路難停車斂策在門端荒城無人霜〈一作雪〉滿路野火燒〈一作火燒野〉橋不得度寒蟲〈一作兎〉入窟鳥歸巢僮僕問我誰家去行尋田頭暝未息雙轂長轅礙荊棘緣岡入澗投田家主人舂米為夜食晨雞喔喔茅屋傍行人起掃車上霜舊山巳別行已逺身計未成難復返長安陌上相識稀遙望天山〈一作門〉白日晚誰能聴我辛苦〈一作苦辛〉行為向君前歌一聲
　　車遙遙
　　征人遙遙出古城雙輪齊動駟馬鳴山川無處不〈一作無〉歸路念君長作萬里行野田人稀秋草綠日暮放馬車中宿驚麏㳺兎在我傍獨唱鄉歌對僮僕君家大宅鳳城隅年年道上隨行車為玉鑾繫華軾終日有聲在君側門前舊轍〈一作路〉久巳平〈一作拋〉無由復得君消息
　　妾薄命
　　薄命婦〈一作薄命嫁得〉良家子無事從軍去萬里漢家天子平四夷䕶羌都尉裹屍歸念君此行為死別對君裁縫泉下衣與君一日為夫婦千年萬嵗亦相守君愛龍城征戰功妾青樓歌樂同人生各各有所欲詎得將心入君腹
　　朱鷺〈一本有曲字〉
　　翩翩兮朱鷺來汎〈一作浴〉春塘棲綠樹羽毛如翦色如染逺飛欲下雙翅斂避人引子入深壍動處水紋開灔灔誰知豪家網爾軀不如飲啄江海隅
　　逺別離
　　蓮葉團團杏花〈一作荇葉〉拆長江鯉魚鬐鬛赤念君少年棄親戚千里萬里獨為客誰言逺別心不易天星墜地能為石㡬時斷得城南陌勿使居人有行役
　　楚宮行
　　章華宮中九月時桂花半落紅橘垂江頭騎火照輦道君王夜從雲夢歸霓旌鳳蓋到雙闕臺上重重歌吹發千門萬戶開相當燭籠左右列成行下輦更衣入洞房洞房侍女盡焚香玉階羅幕微〈一作似〉有霜齊言此夕樂未央玉酒湛湛盈華觴絲竹次第鳴中堂巴姬起舞向君王廻身垂手結明璫君千年萬年夀朝出射麋夜飲酒
　　江南行〈一作曲〉
　　江南人家多橘樹吳姬舟上織白薴土地卑濕饒蟲蛇連木為牌入江住江村亥日長為市落㠶度橋來浦裏清莎覆城竹為屋無井家家飲潮水長干午日沽春酒髙髙酒旗懸江口娼樓兩岸臨水柵夜唱竹枝留北客江南風土歡樂多悠悠處處盡經過
　　烏夜啼引
　　秦烏啼啞啞夜啼長安吏人家吏人得罪囚在獄傾家賣産將自贖少婦起聴夜啼烏知是官家有赦書下牀心喜不重寐〈一作寢〉未明上堂賀舅姑少婦語啼烏汝啼慎勿虛借汝庭樹作髙巢年年不令傷爾〈一作汝〉雛
　　促促詞
　　促促復促促家貧夫婦歡不足今年為人送租船去年捕魚在〈一作向〉江邊家中姑老子復小自執吳綃輸稅錢家家桑麻滿地黒念君一身空努力〈一作乍〉教牛蹄團團羊角直君身常〈一作長〉在應不得
　　宛轉行
　　華屋重翠幄綺席雕象牀逺漏微更疎薄衾中夜涼爐氣〈一作氳〉暗裵徊寒燈背斜光妍姿結宵態寢臂〈一作壁〉幽夢長宛轉復宛轉憶君〈一作憶憶〉更未央
　　短歌行
　　青天蕩蕩髙且虛上有白日無根株流光暫出還入地使我年少〈一作少年〉不須臾與君相逢勿寂寞衰老不復如今樂玉巵盛酒置君前再拜〈一作勸〉君千萬年
　　山頭鹿
　　山頭鹿〈一本有雙字〉角芟芟尾促促貧兒多租輸不足夫死未𦵏兒在獄早日熬熬蒸野岡禾黍不收〈一作熟〉無獄糧縣家唯憂少軍食誰能令爾無死傷
　　湘江曲
　　湘水無潮秋水闊湘中月落行人發送人發送人歸白蘋茫茫鷓鴣飛
　　楚妃怨
　　梧桐葉下黃金井橫架轆轤牽素綆美人初起天未明手拂銀缾秋水冷
　　離宮怨
　　髙堂別館連湘渚長向春光〈一作江〉開萬戶荊王去去不復來宮中美人自歌舞
　　成都曲
　　錦江近西煙水綠新雨山頭荔枝熟萬里橋邊多酒家逰人愛向誰家宿
　　寒塘曲
　　寒塘沉沉栁葉疎水暗人語驚棲鳬舟中少年醉不起持燭照水射㳺魚
　　春別曲
　　長江春水綠堪染蓮葉出水大如錢江頭橘樹君自種那不長繫木蘭船
　　春堤曲
　　野塘鵁鶄飛樹頭綠蒲紫菱蓋碧流狂客誰家〈一作誰家狂客〉愛雲水日日獨來城下逰
　　烏棲曲
　　西山作宮花滿池宮鳥曉鳴茱萸枝吳姬採蓮自唱曲〈一作吳姬自唱採蓮曲〉君王昨夜舟中宿
　　雀飛多
　　雀飛多觸網羅網羅髙樹顛汝飛蓬蒿下勿復投身網羅間粟積倉禾在田巢之雛望其母來還
　　泗水行
　　泗水流急石纂纂鯉魚上下紅尾短春冰消散日華滿行舟往來浮橋斷城邊魚市人早行水煙漠漠多棹聲
　　廢居〈一作宅〉行
　　胡馬崩騰滿阡陌都人避亂唯空宅宅邊青桑垂宛宛野蠶食葉還成繭黃雀銜草入燕窠嘖嘖啾啾白日晚去時禾黍埋地中飢兵掘土翻重重鴟梟養子庭樹上曲牆空屋多旋風亂定㡬人還本土唯有官家重作主
　　寄菖蒲〈一本有吟字〉
　　石上生菖蒲一寸十二節仙人勸我食令我頭青面如雪逢人寄君一絳囊書中不得傳此方君能來作棲霞侶與君同入丹𤣥鄉
　　江村行
　　南塘水深蘆筍齊下田種稻不作畦耕場磷磷在水底短衣半染蘆中泥田頭刈莎結為屋歸來繫牛還獨宿水淹手足盡有〈一作為〉瘡山䖟遶身〈一作衣〉飛颺颺〈一作撲撲〉桑林椹黒蠶再眠婦姑採桑不向田江南熱旱天氣毒雨中移秧顔色鮮一年耕種長苦辛田熟家家將賽神
　　樵客吟
　　上山採樵選枯樹深處樵多出辛苦秋來野火燒櫟林枝柯巳枯堪採取斧聲坎坎在幽谷採得齊梢青葛束日西待伴同下山竹擔彎彎向身曲共知路傍多虎窟〈一作穴〉未出深林不敢歇村西地暗狐兎行稚子呌時相應聲採樵客莫採松與栢松栢生枝直且堅與君作屋成家宅
　　湖南曲
　　瀟湘多別離風起芙蓉洲江上人已逺夕陽滿中流鴛鴦東南飛飛上青山頭
　　春水曲
　　鴨鴨觜唼唼青蒲生春水狹蕩漾木蘭船中有雙少年少年醉鴨不起
　　雲童行
　　雲童童白龍之尾垂江中今年天旱不作雨水足牆上有禾黍
　　新桃行
　　桃生葉婆娑枝葉四向多髙未出牆顛蒿莧相凌摩植之三年餘今年初試花秋來巳成實其隂良巳嘉青蟬不來鳴安得迅羽過常惡〈一作恐〉牽絲蟲䝉羃成網羅顧託戲兒童勿折吾柔柯明年結其實磊磊充汝家
　　憶逺曲
　　水上山沉沉征途復繞〈一作渡逺〉林途荒人行少馬跡猶可尋雪中獨立樹海口失侶禽離憂如長線千里縈我心
　　長塘湖
　　長塘湖一斛水中半斛魚大魚如栁葉小魚如針鋒水濁誰能辨真龍
　　廢瑟詞
　　古瑟在匣誰復識玉柱顛倒朱絲黒千年曲譜不分明樂府無人傳正聲秋蟲暗穿塵作色腹中不辨工人名㡬時天下復古樂此瑟還奏雲門曲












　　御定全唐詩巻三百八十二
