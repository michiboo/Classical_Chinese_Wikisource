　　欽定四庫全書
　　御定全唐詩巻三百九十二
　　李賀
　　追和何謝銅雀妓
　　佳人一壺酒秋容滿千里石馬臥新煙憂來何所似歌聲且潛弄陵樹風自起長裾壓髙臺淚眼看花機〈同幾〉
　　送秦光祿北征
　　北虜膠堪折秋沙亂曉鼙髯鬍頻犯塞驕氣似橫霓灞水樓船渡營門細栁開將軍馳白馬豪彥騁雄材箭射欃槍落旗懸日月低榆稀山易見甲重馬頻嘶天逺星光沒沙平草葉齊風吹雲路火雪汙玉關泥屢斷呼韓頸曽然董卓臍太常猶舊寵光祿是新隮〈一作階〉寳玦麒麟起銀壺狒狖啼桃花連馬發綵絮撲鞍來呵臂懸金斗當脣注玉罍清蘇和碎蟻紫膩巻浮杯虎鞹先䝉馬魚腸且斷犀䟃𧽼西旅狗蹙額北方奚守帳然香暮看鷹永夜棲黃龍就別鏡青塚念陽臺周處長橋役侯調
　　短弄哀錢塘階鳳羽正室擘鸞釵內子攀琪樹羌兒奏落梅今朝擎劍去何日刺蛟廻
　　酬荅二首
　　金魚公子夾衫長宻裝腰鞓割玉方行處春風隨馬尾栁花偏打內家香
　　雍州二月梅〈一作海〉池春御水鵁鶄暖白蘋試問酒旗歌板地今朝誰是抝花人
　　畫角東城
　　河轉曙蕭蕭鴉飛睥睨髙㠶長摽〈一作標〉越甸壁冷掛吳刀淡菜生寒日鮞魚潠白濤水花霑抹額旗鼔夜迎潮謝秀才有妾縞練改從於人秀才引留之不得從生感憶座人製詩嘲謝賀復繼四首
　　誰知泥憶雲望斷梨花春荷絲製機練竹葉剪花裙月明啼阿姊燈暗㑹良人也識君夫壻金魚掛在身銅鏡立青鸞燕脂拂紫綿腮花弄暗粉眼尾淚侵寒碧玉破不復〈一作破𤓰後〉瑤琴重撥今日非昔日何人敢正看
　　洞房思不禁蜂子作花心灰暖殘香炷髮冷青蟲簪夜遙燈熖短睡熟小屏深好作鴛鴦夢南城罷𢷬碪尋常輕宋玉今日嫁文鴦㦸幹橫龍簴刀環倚桂窗邀人裁半袖端坐據胡牀淚溼紅輪重棲烏上井梁
　　昌谷讀書示巴童
　　蟲響燈光薄宵寒藥氣濃君憐垂翅客辛苦尚相從
　　巴童荅
　　巨鼻宜山褐龎眉入苦吟非君唱樂府誰識怨秋深
　　代崔家送客
　　行蓋栁煙下馬啼白翩翩恐隨行〈一作送〉處盡何忍重〈一作復〉揚鞭
　　出城
　　雪下桂花稀啼烏被彈歸關水乗驢影秦風㡌帶垂入鄉試萬里〈一作誠可重〉無印自堪悲卿卿忍相問鏡中雙淚姿〈一作垂〉
　　莫種樹
　　園中莫種樹種樹四時愁獨睡南牀〈一作窗〉月今秋似去秋
　　將發
　　東牀卷席罷䕶落將行去秋白遙遙空日滿門前路
　　追賦畫江潭苑四首
　　吳苑曉蒼蒼宮衣水濺黃小鬟紅粉薄騎馬珮珠長路指臺城迥羅薫袴褶香行雲霑翆輦今日似襄王寳襪菊衣單蕉花宻露寒水光蘭澤葉帶重剪刀錢角暖盤弓易靴長上馬難淚痕霑寢帳勻粉照金鞍剪翅小鷹斜縚根玉鏇花鞦垂妝鈿粟箭箙釘文牙𦦻𦦻啼深竹鵁鶄老溼沙宮官燒蠟火飛燼汚鉛華十騎簇芙蓉宮衣小隊紅練香熏宋鵲尋箭踏盧龍旗溼金鈴重霜乾玉鐙空今朝畫眉早不待景陽鐘潞州張大宅病酒遇江使寄上十四兄
　　秋至昭關後當知趙國寒繫書隨短羽寫恨破長箋病客眠清曉疎桐墜綠鮮城鴉啼粉堞軍吹壓蘆煙岸幘褰沙幌枯塘臥折蓮木窗銀跡畫石磴水痕錢旅酒侵愁肺離歌繞懦詩封兩條淚露折一枝蘭莎老沙雞泣松乾瓦獸殘覺騎燕地馬夢載楚溪船椒桂傾長席鱸魴斫玳筵豈能忘舊路江島滯佳年
　　難忘曲
　　夾道開洞門弱楊低畫㦸簾影竹華〈一作葉〉起簫聲吹日色蜂語繞妝鏡拂〈一作畫〉蛾學春碧亂繫丁香梢滿欄花向夕
　　賈公閭貴壻曲
　　朝衣不須長分花對袍縫嚶嚶白馬來〈一作春〉滿腦黃金重今朝香氣苦珊瑚澀難枕且要弄風人暖蒲沙上飲燕語踏𬖄鉤日虹屏中碧潘令在河陽無人死芳色
　　夜飲朝眠曲
　　觴酣出座東方髙腰橫半解星勞勞栁苑鴉啼公主醉薄露壓花蕙園〈一作蘭〉氣玉轉溼絲牽曉水熟〈一作熱〉粉生香琅玕紫夜飲朝眠斷無事楚羅之幃臥皇子
　　王濬墓下作
　　人間無阿童猶唱水中龍白草侵煙死秋梨遶地紅古書平黒石袖〈一作神〉劒斷青銅耕勢魚鱗起墳科〈一作斜〉馬鬛封菊花垂溼露棘徑臥乾蓬鬆柏愁香澀南原㡬夜風
　　客逰
　　悲滿千里心日暖南山石不謁承明廬老作平原客四時別家廟三年去鄉國旅歌屢彈鋏歸問時裂帛
　　崇義里滯雨
　　落莫誰家子來感長安秋壯年抱羇恨夢泣生白頭瘦馬秣敗草雨沫飄寒溝南宮古𬖄暗溼景傳籖籌家山逺千里雲腳天東頭憂眠枕劍匣客帳夢封侯
　　馮小憐
　　灣頭見小憐請上琵琶破得春風恨今朝直㡬錢裙垂竹葉帶鬢溼杏花煙玉冷紅絲重齊宮妾駕鞭
　　贈陳商
　　長安有男兒二十心已朽楞伽堆案前楚辭繫肘後人生有窮拙日暮聊飲酒秪今道巳塞何必須白首淒淒陳述聖披褐鉏俎豆學為堯舜文時人責衰偶柴門車轍凍日下榆影瘦黃昏訪我來苦節青陽皺太華五千仭劈地抽森秀旁古無寸尋一上戞牛斗公卿縱不憐〈一作言〉寧能鎖吾口李生師太華大坐看白晝逢霜作樸𣙙得氣為春栁禮節乃相去顦顇如芻狗風雪直齋壇墨組貫銅綬臣妾氣態間唯欲承箕帚天眼何時開古劒庸一吼
　　釣魚詩
　　秋水釣紅渠仙人待素書菱絲縈獨繭蒲〈一作菰〉米蟄雙魚斜竹垂清沼長綸貫碧虛餌懸春蜥蜴鉤墜小蟾蜍詹子情無限龍陽恨有餘為看煙浦上楚女淚霑裾
　　奉和二兄罷使遣馬歸延州
　　空留三尺劒不用一丸泥馬向沙去人歸故國來笛愁翻隴水酒喜瀝春灰錦帶休驚雁羅衣尚鬭雞還吳已渺渺入郢莫淒淒自是桃李樹何畏不成蹊
　　荅贈
　　本是張公子曽名萼綠華沈香薫小像楊栁伴啼鴉露重金泥冷盃䦨玉樹斜琴堂沽酒客新買後園花
　　題趙生壁
　　大婦然竹根中婦舂玉屑冬暖拾松枝日煙坐䝉滅木蘚青桐老石井〈一作泉〉水聲發曝背臥東亭桃花滿肌骨
　　感春
　　日暖自蕭條花悲北郭騷榆穿萊子眼栁斷舞兒腰上幕迎神燕飛絲送伯勞胡琴今日恨急語向檀槽
　　仙人
　　彈琴石壁上翻翻一仙人手持白鸞尾夜掃南山雲鹿飲寒澗下魚歸清海濵當時漢武帝書報桃花春
　　河陽歌
　　染羅衣秋藍難著色不是無心人為作臺〈一作臨〉卭客花燒中潬〈音誕〉城顔郎身巳老惜許兩少年抽心似春草今日見銀牌今夜鳴玉讌牛頭髙一尺隔坐應相見月從東方來酒從東方轉觥船飫口紅宻炬千枝爛
　　花逰曲〈並序〉
　　寒食日諸王妓逰賀入座因採梁簡文詩調賦花逰曲與妓彈唱
　　春栁南陌態冷花寒露姿今朝醉城外拂鏡濃掃眉煙溼愁車重紅油覆畫衣舞裙香不暖酒色上來遲
　　春晝
　　朱城報春更漏轉光風催蘭吹小殿草細堪梳栁長如線卷衣秦帝掃粉趙燕日含畫幕蜂上羅薦平陽花塢河陽花縣越婦榰機吳蠶作繭菱汀繫帶荷塘倚扇江南有情塞北無恨
　　安樂宮
　　深〈一作漆〉井桐烏起尚復牽情〈一作清〉水未盥邵陵𤓰缾中弄長翆新成〈一作城〉安樂宮宮如鳳皇翅歌廻蠟板鳴左悺提壺使綠蘩悲水曲茱茰別秋子
　　胡蝶飛〈一作舞〉
　　楊花撲帳春雲熱龜甲屏風醉眼纈東家胡蝶西家飛白騎少年今日歸
　　梁公子
　　風彩出蕭家本是菖蒲花南塘蓮子熟洗馬走江沙〈一作涯〉御牋銀沫冷長簟鳳窠斜種栁營中暗題書賜館娃
　　牡丹種曲
　　蓮枝未長秦蘅老走馬䭾金斸春草水灌香泥卻月盆一夜綠房迎白曉美人醉語園中煙晚華巳散蝶又䦨梁王老去羅衣在拂袖風吹蜀國歸霞帔拖蜀帳昏嫣紅落粉罷承恩檀郎謝女眠何處樓臺月明燕夜語
　　後園鑿井歌
　　井上轆轤牀上轉水聲繁聲淺情若何荀奉倩城頭日長向城頭住一日作千年不須流下去
　　開愁歌〈華下作〉
　　秋風吹地百草乾華容碧影生晚寒我當二十不得意一心愁謝如枯蘭衣如飛鶉馬如狗臨岐擊劍生銅吼旗亭下馬解秋衣請貰宜陽一壺酒壺中喚天雲不開白晝萬里閒淒迷主人勸我養心骨莫受俗物相填⿰〈玉篇廣韻俱無⿰字統籖雲按⿰即豗字音灰相擊也〉
　　秦宮詩〈並序〉
　　漢人秦宮將軍梁冀之嬖奴也秦宮得寵內舍故以驕名大譟於人予撫舊而作長辭以馮子都之事相為對望又雲昔有之詩
　　越羅衫袂〈一作夾衫〉迎春風玉刻麒麟腰帶紅樓頭曲宴仙人語帳底吹笙香霧濃人間〈一作閒〉酒暖春茫茫花枝入𬖄白日長飛窗複道傳籌〈一作頭〉飲十夜銅盤〈一作半夜朦隴〉膩燭黃禿衿小袖調鸚鵡紫繡麻䪗踏哮〈同虓〉虎斫桂燒金待曉筵白鹿青蘇〈一作清酥〉夜半煮桐英永巷騎新〈一作主〉馬內屋深〈一作珍〉屛生色畫開門爛用水衡錢捲起黃河向身瀉皇天厄運猶曽裂秦宮一生花底〈一作裏〉活鸞箆奪得不還人醉睡氍毹滿堂月
　　古鄴城童子謡效王粲刺曹操
　　鄴城中暮塵起將〈一作探〉黒丸斫文吏棘為鞭虎為馬團團走鄴城下切玉劍射日弓獻何人奉相公扶轂來關右兒香掃塗相公歸
　　楊生青花紫石硯歌
　　端州石工巧如神踏天磨刀割紫雲傭刓抱水含滿脣暗灑萇𢎞冷血痕紗帷晝暖墨花春輕漚漂沫松麝薫乾膩薄重立腳勻數寸光秋無日昏圓毫促㸃聲靜新孔硯寬頑〈一作碩〉何足雲
　　房中思
　　新桂如蛾眉秋風吹小綠行輪出門去玉鑾聲斷續月軒下風露曉庭自幽澀誰能事貞素臥聴莎雞泣
　　石城曉
　　月落大隄上女垣棲烏起細露溼團紅寒香解夜醉女牛〈一作石子〉渡天河桞煙滿城曲上客留斷纓殘蛾鬪雙綠春帳依微蟬翼羅橫茵突金隠體花帳前輕絮鶴〈一作鵞〉毛起欲説春心無所似
　　苦書短
　　飛光飛光勸爾一杯酒吾不識青天髙黃地厚唯見月寒日暖來煎人夀食熊則肥食蛙則瘦神君何在太一安有天東有若木下置銜燭龍吾將斬龍足嚼龍肉使之朝不得廻夜不得伏自然老者不死少者不哭何為服〈一作餌〉黃金吞白玉誰似〈一作是〉任公子雲中騎碧〈一作白〉驢劉徹茂陵多滯骨嬴政梓棺費鮑魚
　　章和二年中
　　雲蕭索田〈一本無田字〉風拂拂麥芒如篲黍如粟關中父老百領襦關東吏人乏詬租健犢春耕土膏黒菖蒲叢叢沿水脈殷勤為我下田租百錢攜償〈一作賞〉絲桐客逰春漫光塢花白野林散香神降席拜神得夀獻天子七星貫斷姮娥死
　　春歸昌谷
　　束髮方讀書謀身苦不早終軍未乗傳顔子鬢先老天網信崇大矯士常慅慅逸目駢甘華羇心如荼蓼旱雲二三月岑岫相顛倒誰揭赬玉盤東方發紅照春熱張鶴蓋兎目官槐小思焦面如病嘗膽腸似絞京國心爛漫夜夢歸家少發軔東門外天地皆浩浩青樹驪山頭花風滿秦道宮臺光錯落裝盡〈一作畫〉偏〈一作徧〉峰嶠細綠及團紅當路雜啼笑香風下髙廣鞍馬正華耀獨乗雞棲車自覺少風調心曲語形影祗身焉足樂豈能脫負擔刻鶴〈一作鵠〉曽無兆幽幽太華側老柏如建纛龍皮相排戞翆羽更蕩掉驅趨委憔悴眺覽強容貌花蔓閡行輈縠煙暝深徼少健無所就入門愧家老聴講依大樹觀書臨曲沼知非出柙虎甘作藏霧豹韓鳥處繒繳湘鯈在籠罩狹行無廓落壯士徒輕躁
　　昌谷詩〈五月二十七日作〉
　　昌谷五月稻細青滿平〈一作草平秋〉水遙巒相壓疊頹綠愁墮地光潔無秋思〈一作絲〉涼曠吹浮媚竹香滿淒寂粉節塗生翆草髮垂恨鬢光露泣幽淚層圍爛洞曲芳徑老紅醉攅蟲鎪古栁蟬子鳴髙邃大帶委黃葛紫蒲交狹涘石錢差復藉厚葉皆蟠膩汰沙好平白立馬印青字晚鱗自遨逰瘦鵠暝單跱嘹嘹溼蛄聲咽源驚濺起紆緩玉真路〈自註近武后廵幸路〉神娥蕙花裏苔絮縈澗礫山實垂赬紫小柏儼重扇肥松突丹髄鳴流走響韻壠秋拖光穟鶯唱閔女歌瀑懸楚練帔風露滿笑眼駢巖雜舒墜亂條〈一作篠〉迸石嶺細頸喧島毖日腳埽昏翳新雲啓華閟謐謐厭夏光商風道清氣髙眠服〈一作復〉玉容燒桂祀天幾〈谷與女山嶺坂相承山即蘭香神女上天處也遺幾在焉〉霧衣夜披拂眠壇夢真粹待駕棲鸞老故宮椒壁圮〈福昌宮在谷之東〉鴻瓏數鈴響羇臣發涼思隂藤束朱鍵龍帳著魈魅碧錦帖花檉香衾事殘貴歌塵蠧木在舞綵長雲似珍〈一作玲〉壤割繡段里俗祖風義鄰凶不相杵疫病無邪祀鮐皮識仁惠丱角知靦恥縣省司刑官戶乏詬租吏竹藪添墮簡石磯引鉤餌溪灣轉水帶芭蕉傾蜀紙岑光晃縠襟孤景拂繁事泉尊陶宰酒月眉謝郎妓丁丁幽鐘逺矯矯單飛至霞巘殷嵳峩危溜聲爭次淡蛾流平碧薄月眇隂悴涼光入澗岸廓盡山中意漁童下宵網霜禽竦煙翅潭鏡滑蛟涎浮珠噞魚戱風桐〈一作松〉瑤匣瑟螢星錦城使栁綴長縹帶篁掉短笛吹石根緣綠蘚蘆筍抽丹漬漂旋弄天影古檜拏雲臂愁月薇帳紅罥雲香蔓刺芒麥平百井閒乗列千肆刺促成紀人好學鴟夷子
　　銅駝悲
　　落魄三月罷尋花去東家誰作送春曲洛岸悲銅駝橋南多馬客北山饒古人客飲盃中酒駝悲千萬春生世莫徒勞風吹盤上燭厭見桃株笑銅駝夜來哭
　　自昌谷到洛後門
　　九月大野白蒼岑竦秋門寒涼十〈一作交〉月末露〈一作雪〉霰濛曉昏澹色結晝天心事填空雲道上千里風野竹蛇涎痕石澗涷〈一作東〉波聲雞呌清寒晨強行到東〈一作都〉舎解馬投舊鄰東家名廖者鄉曲傳姓辛杖頭非飲酒吾請造其人始欲南去楚又將西適秦襄王與武帝各自留青春聞道蘭臺上宋玉無歸魂緗縹兩行字蟄蟲蠧秋芸為探秦臺意豈命余負薪
　　七月一日曉入太行山
　　一夕遶山秋香露溘䝉菉新橋倚雲阪𠉀蟲嘶露樸洛
　　南〈一作陽〉今巳逺越衾誰為熟石氣何淒淒老莎如短鏃
　　秋涼詩寄正字十二兄
　　閉門感秋風幽姿任契濶大野生素空天地曠肅殺露光〈一作光露〉泣殘蕙蟲響連夜發房寒寸輝薄迎風絳紗折披書古芸馥恨唱華容歇百日不相知花光變涼節弟兄誰念慮牋翰既通達青袍度白馬草簡奏東闕夢中相聚笑覺見半牀月長思劇尋環亂憂抵覃葛



　　御定全唐詩巻三九十二
<集部,總集類,御定全唐詩>
　　欽定四庫全書
　　御定全唐詩巻三百九十三
　　李賀
　　艾如張
　　錦襜褕繡襠襦強飲啄哺爾雛隴東臥穟滿風雨莫信〈一作逐〉籠〈一作龍〉媒隴西去齊人織網如素空張在野田〈一作春〉平碧中網絲漠漠無形影誤爾觸之傷首紅艾葉綠花誰剪刻中藏禍機不可測
　　上雲樂
　　飛香走紅滿天春花龍盤盤上紫雲三千宮〈一作綵〉女列金屋五十瑟海上聞天江〈一作河〉碎碎銀沙路嬴女機中㫁煙素斷煙素縫衣縷〈一作舞衣〉八月一日君前舞
　　摩多樓〈一作棲〉子
　　玉塞去金人二萬四千里風吹沙作雲一時渡遼水天白水如練甲絲雙串斷行行莫苦辛城月猶殘半曉氣朔煙上趢趗胡馬蹄行人臨水別隔隴〈一作隴水〉長東西
　　猛虎行〈四言〉
　　長戈莫舂長弩莫抨乳孫哺子教得生獰舉頭為城掉尾為旌東海黃公愁見夜行道逢騶虞牛哀不平何用尺刀壁上雷鳴泰山之下婦人哭聲官家有程吏不敢聼
　　日出行
　　白日下崑崙發光如舒絲徒照葵藿心不照逰子悲折折黃河曲日從中央轉暘谷耳曾聞若木眼不見奈爾〈一作何〉鑠石胡為銷人羿彎弓屬矢那不中足令〈一本有烏不得翔四字〉乆〈一作火〉不得奔詎敎晨光夕昏
　　苦篁調嘯引
　　請説軒轅在時事伶倫採竹二十四伶倫採之自崑丘〈一作崙〉軒轅詔遣中分作十二伶倫以之正音律軒轅以之調元氣當時黃帝上天時二十三管咸相隨唯留一管人間吹無徳不能得此管此管沈埋虞舜祠
　　拂舞歌辭
　　吳娥聲絶天空雲閒裵回門外滿車馬亦須生綠苔尊有烏程酒勸君千萬夀全勝漢武錦樓上曉望晴寒〈一作空〉飲花露東方日不破天光無老時丹成作蛇乗白霧千年重化玉井上從蛇作土一〈一作二〉千載吳堤綠草年年在背有八卦稱神仙邪鱗頑甲滑腥涎
　　夜坐吟
　　踏踏馬蹄誰見過眼看北斗直天河西風羅幕生翠波鉛華笑妾顰青蛾為君起唱〈一作舞〉長相思簾外嚴霜皆倒飛明星爛爛東方陲紅霞梢出東南涯陸郎去矣乗班騅
　　箜篌引〈又曰公無渡河〉
　　公乎公乎提壺將焉如屈平沈湘不足慕徐衍入海誠為愚公乎公乎牀有菅席盤有魚北里有賢兄東隣有小姑隴畝油油黍與葫〈一作禾〉瓦甒濁醪蟻浮浮黍可食醪可飲公乎公乎其奈居被髮奔流竟何如賢兄小姑哭嗚嗚
　　巫山髙
　　碧叢叢髙〈一作齊〉插〈一作撐〉天大江飜瀾神曳煙楚魂尋夢風颸〈一作颯〉然曉風飛雨生苔錢瑤姬一去一千年丁香笻竹啼老猨古祠近月蟾桂寒椒花墜紅溼雲間〈一作端〉
　　平城下
　　飢寒平城下夜夜守明月別劍無玉花海風㫁鬢髮塞長連白空遙見漢旗紅青帳吹短笛煙霧溼晝龍日晚在城上依稀望城下風吹枯蓬起城中嘶瘦馬借問築城吏去關㡬千里惟愁裹屍歸不惜倒戈死
　　江南弄
　　江中綠霧起涼波天上疊巘紅嵯峨水風浦雲生老竹渚暝蒲㠶如一幅鱸魚千頭酒百斛酒中倒臥南山緑吳歈越吟未終曲江上團團帖寒玉
　　榮華樂〈一作東洛梁家謡〉
　　鳶肩公子二十餘齒編貝脣激朱氣如虹霓飲如建瓴走馬夜歸呌嚴更徑穿複道逰椒房龍裘金玦雜花光玉堂調笑金樓子臺下戲學邯鄲倡口吟舌話稱女郎錦袪繡面漢帝旁得明珠十斛白璧一雙新詔垂金曳紫光煌煌馬如飛人如水九卿六官皆望履將廻日月先反掌欲作江河唯畫地峩峩虎冠上切雲竦劍晨趨凌紫氛繡段千尋貽皂𨽻黃金百鎰貺家臣十二門前張大宅晴春煙起連天碧金鋪綴日雜紅光銅龍齧環似爭力瑤姬凝醉臥芳席海素籠窗空下隔丹穴取鳳充行庖貜貜如拳那足食金蟾呀呀蘭燭香軍裝武妓聲琅璫誰知花雨夜來過但見池臺春草長嘈嘈吹匝天開洪厓簫聲遶天來天長一矢貫雙虎雲弝絶騁聒旱雷亂袖交竿管兒舞吳音緑鳥學言語能敎刻石平紫金觧送刻毛寄新三皇皇〈一本少一皇字〉後七貴人五十校尉二將軍當時飛去逐彩雲化作今日京華春
　　相勸酒
　　羲和騁六轡晝夕不曾閒彈烏崦嵫竹〈一作石〉抶馬蟠桃鞭蓐收既斷翠栁青帝又造紅蘭堯舜至今萬萬歲數子將為傾蓋間青錢白璧買無端丈夫快意方為歡臛蠵臛熊何足雲㑹須鍾飲北海箕踞南山歌淫淫管愔愔橫波好送雕題金人生得意且如此何用強知元化心相勸酒終無輟伏願陛下鴻名終不歇子孫綿如石上葛來長安車駢駢中有梁冀舊宅石崇故園
　　瑤華樂
　　穆天子走龍媒八轡冬瓏逐天廻五精掃地凝雲開髙門左右日月環四方錯鏤稜層殷舞霞垂尾長盤珊江澄海淨神母顔施紅㸃翠照虞泉曳雲拖玉下崑山列斾如松張蓋如輪金風殿〈一作斂〉秋清明發春八鑾十乘矗如雲屯瓊鍾瑤席甘露文𤣥霜絳雪何足雲薫梅染栁將贈君鉛華之水洗君骨與君相對作真質
　　北中寒
　　一方黒照三方紫黃河氷合魚龍死三尺木皮㫁文理百石強車上河水霜花草上大如錢揮刀不入迷濛天爭〈一作淨〉瀯海水飛凌喧山瀑無聲玉虹懸
　　梁臺古愁〈一作意〉
　　梁王臺沼空中立天河之水夜飛入臺前鬪玉作蛟龍緑粉掃天愁露濕撞鐘飲酒行射天金虎蹙裘噴血斑朝朝暮暮愁海翻長繩繫日樂當年芙蓉凝紅得秋色蘭臉別春啼脈脈蘆洲客雁報春來寥落野篁秋漫白
　　公無出門
　　天迷迷地宻宻熊虺食人魂雪霜㫁〈一作風破〉人骨嗾犬狺狺相索索䑛掌偏宜佩蘭客帝遣乗軒災自息玉星㸃劍黃金軛我雖跨馬不得還歴陽湖波大如山毒虬相視振金環狻猊猰㺄吐嚵涎鮑焦一世披草眠顔回廿九鬢毛斑顔回非血衰鮑焦不違天天畏遭銜齧所以致之然分明猶懼公不信公看呵壁書問天
　　神別曲
　　巫山〈一作陽〉小女隔雲別春風松花〈一作松花春風〉山上發綠蓋獨穿香徑歸白馬花竿前孑孑蜀江風澹水如羅墮蘭誰泛相經過南山桂樹為君死雲衫淺汚紅脂花
　　綠水詞
　　今宵好風月阿侯在何處為有傾人色〈一作城人〉翻成足愁苦東湖採蓮葉南湖拔〈一作折〉蒲根〈一作茸〉未持寄小姑且持感愁魂〈一作秋風〉
　　沙路曲
　　栁臉〈一作隂〉半眠丞相樹珮馬釘鈴踏沙路㫁燼遺香褭翠煙燭〈一作獨〉騎啼〈一作蹄〉烏〈一作鳴〉上天去帝家玉龍開九關帝前動〈一作簪〉笏移南山獨垂重印押千官金窠〈一作科〉篆字紅屈盤沙路歸來聞好語旱火不光天下雨
　　上之回
　　上之回大旗喜懸紅雲撻鳳尾劍匣破舞蛟龍蚩尤死鼓逢逢天髙慶雷齊墜地地無驚煙海千里
　　髙軒過〈韓員外愈皇甫侍御湜見過因而命作〉
　　華裾織翠青如蔥金環壓轡揺玲〈一作冬〉瓏馬蹄隱耳〈一作隠〉聲隆隆入門下馬氣如虹雲是〈一本無雲是二字〉東京才子文章鉅〈一本無鉅字〉公二十八宿羅心胸九精照耀〈一作元精耿耿〉貫當中殿前作賦聲摩空筆補造化天無功龎眉書客感秋蓬誰知死草生華風我今垂翅附冥鴻他日不羞蛇作龍
　　貝宮夫人
　　丁丁海女弄金環〈一作錢〉雀釵翹掲雙翅關六宮不語一生閒髙懸銀牓照青山長眉凝綠幾千年清涼堪老鏡中鸞秋肌稍覺玉衣寒空光帖妥水如天
　　蘭香神女廟〈三月中作〉
　　古春年年在閒綠搖暖雲松香飛晩華栁渚含日昏沙砌落紅滿石泉生水芹幽篁畫新粉蛾綠橫曉門弱蕙不勝露山秀愁空春舞珮剪鸞翼帳帶塗輕銀蘭桂吹濃香菱藕長莘莘看雨逢瑤姬乘船值江君吹簫飲酒醉結綬金絲裙走天呵白鹿逰水鞭錦鱗宻髮虛鬟飛𧸐頬〈一作靨〉凝花勻團鬢分蛛巢穠眉籠小脣弄蝶和輕妍風光怯腰身深幃金鴨冷奩鏡幽鳳塵踏霧乗風歸撼玉山上聞
　　送韋仁實兄弟入闗
　　送客飲別酒千觴無赭顔何物最傷心馬首鳴金鐶野色浩無主秋明空曠間坐來壯膽破㫁目不能看行槐引西道青梢長攅攅韋郎好兄弟疊玉生文翰我在山上舍一畝蒿磽田夜雨呌租吏春聲暗交〈一作聞暗〉闗誰解念勞勞〈一苦〉作蒼突唯南山
　　洛陽城外別皇甫湜
　　洛陽吹別風龍門起㫁煙冬樹束生澀晚紫凝華天單身野霜上疲馬飛蓬間憑軒一雙淚奉墜綠衣前
　　溪晚涼
　　白狐向月號山風秋寒掃雲留碧空玉煙青溼白如幢銀灣曉轉流天東溪汀眠鷺夢征鴻輕漣不語細㳺溶層岫廻岑複疊龍苦篁對客吟歌筒
　　官不來題皇甫湜先輩㕔
　　官不來官庭秋老桐錯幹青龍愁書司曹佐走如牛疊聲問佐官來不官不來門幽幽
　　長平箭頭歌
　　漆灰骨末丹水沙淒淒古血生銅花白翎金簳雨中盡直餘三脊〈一作徑寸〉殘狼牙我尋平原乗兩馬驛東石田蒿塢下風長日短星蕭蕭黒旗雲溼懸空夜左魂右魄啼肌瘦酪瓶倒盡將羊炙蟲棲雁病蘆筍紅廻風送客吹隂火訪古汍瀾收斷鏃折鋒赤璺曽刲肉南陌東城馬上兒勸我將金換簝竹
　　江樓曲
　　樓前流水江陵道鯉魚風起芙蓉老曉釵催〈一作擁〉鬢語南風抽㠶歸來一日功鼉吟浦口飛梅雨竿頭酒旗換青薴蕭騷浪白雲差池〈一作參差〉黃粉油衫寄郎主新槽酒聲苦無力南湖一頃菱花白眼前便有千里愁小玉開屏見山色
　　塞下曲〈樂府詩作三首〉
　　胡角引北風薊門白於水天含青海道城頭月千里露下旗濛濛寒金鳴夜刻蕃甲鏁蛇鱗馬嘶青塚白秋靜見旄頭沙逺席羈〈一作箕〉愁帳北天應盡河聲出塞流
　　染絲上春機
　　玉罌泣〈一作汲〉水桐花井舊絲瀋水如雲影美人嬾態燕脂愁春梭拋擲鳴髙樓綵線結茸背複疊白袷玉郎寄桃葉為君挑鸞作腰綬願君處處宜春酒〈一作雪〉
　　五粒小松歌〈並序〉
　　前謝秀才杜雲卿命予作五粒小松歌予以選書多事不治曲辭經十日聊道八句以當命意
　　蛇子蛇孫鱗蜿蜿新香㡬粒洪厓飯緑波浸葉滿濃光細束龍髯鉸刀剪主人壁上鋪州圖主人堂前多俗儒月明白露秋淚滴〈一作露泣懸秋淚〉石筍溪雲肯寄書
　　塘上行
　　藕花涼露溼花缺藕根澀飛下雌〈一作雄〉鴛鴦塘水聲溘溘
　　呂將軍歌
　　呂將軍騎赤獨攜大膽出秦門金粟堆邊哭陵樹北方逆氣汙青天劍龍夜呌將軍閑將軍振袖揮劍鍔玉闕朱城有門閣榼榼銀龜揺白馬傅粉女郎火〈一作大〉旗下恆山鐵騎請金槍遙聞箙中花箭香西郊寒蓬葉如刺皇天新〈一作親〉栽養神驥廏中髙桁排〈一作挑〉蹇蹄飽食青芻飲白水圓蒼低迷蓋張地九州人事皆如此赤山秀鋌禦時英綠眼將軍㑹天意
　　休洗紅
　　休洗紅洗多紅色淺卿卿騁少年昨日殷橋見封侯早歸來莫作上箭
　　神曲
　　西山日沒東山昏旋風吹馬馬踏雲畫素管聲淺繁花裙綷䌨步秋塵桂葉刷風桂墜子青狸哭血寒狐死古壁彩虬金帖尾雨工騎入秋〈一作夜騎入〉潭水百年老鴞成木魅笑聲碧火巢中起
　　野歌
　　鵶翎羽箭山桑弓仰天射落銜蘆鴻麻衣黒肥衝北風帶酒日晩歌田中男兒屈窮心不窮枯榮不等嗔天公寒風又變為春栁條條看即煙濛濛
　　神
　　女巫澆酒雲滿空玉爐炭火香鼕鼕海神〈一作寒雲〉山鬼來座中紙錢窸窣鳴⿴風相思木帖金舞鸞攅蛾一啑重一彈呼星召鬼歆杯盤山魅食時人森寒終南日色低平灣神兮長在有無間神嗔神喜師更顔送神萬騎還青山
　　將進酒
　　琉璃鍾琥珀濃小槽酒滴真珠紅烹龍炮鳳玉脂泣羅屏〈一作幃〉繡幕圍香〈一作春〉風吹龍笛擊鼉鼓皓齒歌細腰舞況是青春日將暮桃花亂落如紅雨勸君終日酩酊醉〈一作歸〉酒不到劉伶墳上土
　　美人梳頭歌
　　西施曉夢綃帳寒香鬟墮髻半沈檀轆轤吚啞轉鳴玉驚起芙蓉睡新足雙鸞開鏡秋水光解鬟臨鏡立象牀一編香絲雲撒地玉釵落處無聲膩纎手卻盤老鵶色翠滑寳釵簪不得春風爛漫惱嬌慵十八鬟多無氣力妝成𩭏鬌欹不斜雲裾數步踏雁沙背人不語向何處下堦自折櫻桃花
　　月漉漉篇
　　月漉漉波煙〈一作咽〉玉莎青桂花繁芙蓉別江木粉態裌羅寒雁羽鋪煙溼誰能看石㠶乘船鏡中入秋白鮮紅死水香蓮子齊挽菱隔歌袖緑刺罥銀泥
　　京城
　　驅馬出門意牢落長安心兩事誰向道自作秋風吟
　　官街鼓
　　曉聲隆隆催轉日暮聲隆隆呼月出漢城黃栁映新𬖄柏陵飛燕埋香骨磓發〈一作碎〉千年日長白孝武秦王〈一作皇〉聼不得從君翠髮蘆花色獨共南山守中國㡬廻天上𦵏神仙漏聲相將無斷縁〈一作續又作絶〉
　　許公子鄭姬歌〈鄭園中請賀作〉
　　許史世家外親貴宮錦千端買沈醉銅駝酒熟烘明膠古堤大栁煙中翠桂開客花名鄭袖入洛聞香鼎門口先將芍藥獻粧臺後解黃金大如斗莫愁簾中許合歡清五十為君彈彈聲咽春弄君骨骨興牽人馬上鞍兩馬八蹄踏蘭苑情如合竹誰能見夜光玉枕棲鳳皇袷羅當門刺純綫長翻蜀紙巻明君轉角含商破碧雲自從小靨來東道曲裏長眉少見人相如塜上生秋柏三秦誰是言情客蛾鬟醉眼拜諸宗為謁皇孫請曹植
　　新夏歌
　　曉木千籠真蠟綵落〈一作絳〉蕊〈一作𦷾〉枯香數分在隂枝秀〈一作拳〉牙巻縹茸長風廻氣扶蔥蘢野家麥畦上新壠長畛裵回桑柘重刺香滿地菖蒲草雨梁燕語悲身老三月揺揚入河道天濃地濃〈一作穠〉栁梳掃
　　題歸夢
　　長安風雨夜書客夢昌谷怡怡中堂笑小弟栽澗菉家門厚重意望我飽飢腹勞勞一寸心燈花照魚目
　　經沙苑
　　野水泛長瀾宮牙開小蒨無人栁自春草渚鴛鴦暖晴嘶臥沙馬老去悲啼展今春還不歸塞嚶折翅雁
　　出城別張又新酬李漢
　　李子別上國南山崆峒春不聞今夕鼓差慰煎情人趙壹賦命薄馬卿家業貧鄉書何所報紫蕨生石雲長安玉桂國㦸帶披侯門慘隂地自光寳馬踏曉昏臘春戲草苑玉輓鳴□轔綠網縋金鈴霞巻清池漘開貫瀉蚨母買冰防夏蠅時宜裂大袂〈一作被〉劍客車盤茵小人如死灰心切生秋榛皇圖跨四海百姓拖〈一作施〉長紳光明靄不發腰龜徒甃銀吾將譟禮樂聲調摩清新欲使十千歲帝道如飛神華實自蒼老流采〈一作來〉長傾湓沒沒暗齰舌涕血不敢論今將下東道祭酒而別秦六郡無勦兒長刀誰拭塵地理陽無正快馬逐服轅二子美年少調道講〈一作講道調〉清渾譏笑斷冬夜家庭疎篠穿曙風起四方秋月當東懸賦詩面投擲悲哉不遇人此別定霑臆越布先裁巾














　　御定全唐詩卷三百九十三
　　欽定四庫全書
　　御定全唐詩卷三百九十四
　　李賀
　　南園
　　方領蕙帶折角巾杜若已老蘭苕春南山削秀藍玉合小雨歸去飛涼雲熟杏暖香梨葉老草梢〈一作蒲〉竹柵鏁池痕〈一作漘〉鄭公鄉老開酒尊坐汎楚奏〈一作酒〉吟招魂
　　假龍吟歌
　　石軋銅杯吟詠枯瘁蒼鷹〈一作鸞〉擺血白鳳下肺桂子自落雲弄車蓋木死沙崩惡谿島阿母得仙今不老窞中跳汰截清涎隈壖臥水埋金爪崖蹬蒼苔〈一作蒼〉弔石髮江君掩帳篔簹折蓮花去國一千年雨後聞腥猶帶䥫
　　感諷六首
　　人間春蕩蕩帳暖香揚揚飛花染幽紅誇嬌來洞房舞席泥金蛇桐竹羅花牀眼逐春暝醉粉隨涙色黃王子下馬來曲沼鳴鴛鴦焉知腸車轉一夕廵九方
　　苦風吹朔寒沙驚秦木折舞影逐空天畫鼓餘清節蜀書秋信斷黒水朝波咽嬌魂從廻風死處懸鄉月雜雜胡馬塵森森邊士㦸天敎胡馬戰曉雲皆血色婦人攜漢卒箭箙囊巾幗不慙金印重踉蹡腰鞬力恂恂鄉門老昨夜試鋒鏑走馬遣書勲誰能分粉墨
　　青門〈一作烏又作馬〉放彈去馬色連空郊何年帝家物玉裝鞍上搖去去走犬歸來來坐烹羔千金不了饌狢〈一作格〉肉稱盤臊試問誰家子乃老〈一作雲〉能佩刀西山白蓋下賢儁寒蕭蕭
　　曉菊〈一作泣〉寒露似悲團扇風秋涼經漢殿班子泣衰紅本無辭輦意豈見入空宮腰衱珮珠斷灰蝶生隂松蝶〈一作蜂〉飛紅粉臺栁掃吹笙道十日懸戶庭九秋無衰〈一作素〉草調歌送風轉杯池白魚小水宴截香腴菱科映青罩䒠䝉〈一作茸〉梨花滿春昏弄長嘯〈一作笑〉唯愁苦花落不悟世衰到撫舊唯銷〈一作傷〉魂南山坐悲峭〈一作嘯〉
　　莫愁曲
　　草生龍坡下鵶噪城堞頭何人此城裏城角栽石榴青絲繫五馬黃金絡雙牛白魚駕蓮船夜作十里逰歸來無人識暗上沈香樓羅牀倚瑤瑟殘月傾𬖄鉤今日槿花落明朝桐樹秋莫〈一作若〉負平生意何名何〈一作作〉莫愁
　　夜來樂
　　紅羅複帳金流〈一作塗〉蘇華燈九枝懸鯉魚麗人暎月開銅鋪春水滴酒猩猩沽〈一本有價字〉重一篋香十株赤金𤓰子兼雜麩五絲封青鳬〈一作五色絲封青鳬一作五色絲封青玉鳬〉阿侯此笑千萬餘南軒漢轉簾影疎桐林啞啞挾子烏劍崖鞭節青石珠白騧吹湍凝霜鬚漏長送珮承明〈一作胡〉廬倡樓嵯峨明月孤新客下馬故客去綠蟬秀黛重拂梳
　　嘲雪
　　昨日發蔥嶺今朝下蘭渚喜從千里來亂笑含春語〈一作雨〉龍沙溼漢旗鳳扇迎秦素乆別遼城鶴毛衣已應故
　　春懷引
　　芳蹊宻影成花洞栁結濃煙花〈一作隂香〉帶重蟾蜍碾玉掛〈一作作〉明弓捍撥裝金打仙鳳寳枕垂雲選春夢鈿合碧寒龍腦凍阿侯繫錦覓周郎憑仗東風好相送
　　白虎行
　　火烏日暗崩騰雲秦皇虎視蒼生羣燒書滅國無暇日鑄劍佩玦惟〈一作呼〉將軍玉壇設醮思沖天一世二世當萬年燒丹未得不死藥拏舟海上尋神仙鯨魚張鬛海波沸耕人半作征人鬼雄豪氣猛如燄煙〈一作猛燄烈燒空〉無人為決天河水誰最苦兮誰最苦報人義士深相許漸離擊築荊卿歌荊卿把酒燕丹語劍如霜兮膽〈一作腸〉如鐵出燕城兮望秦月天授秦封祚未移〈一作終〉袞龍衣㸃荊卿血朱旗卓地白虎死漢王知〈一作卻〉是真天子
　　有所思
　　去年陌上歌離曲今日君書逺逰蜀𬖄外花開二月風臺前淚滴千行竹琴心與妾腸此夜斷還續想君白馬懸雕弓世間何處無春風君心未肎鎮如石妾顔不乆如花紅夜殘髙碧橫長河河上無梁空白波西風未起悲龍梭年年織素攅雙蛾江山迢遰無休絶淚眼看燈乍明滅自從孤館深鎻窗桂花㡬度圓還缺鵶鵶向曉鳴森木風過池塘響叢玉白日蕭條夢不成橋南更問仙人卜
　　啁少年
　　青驄馬肥金鞍光龍腦入縷羅衫香美人狹坐飛瓊觴貧人喚雲天上郎別起髙樓臨碧篠絲曳紅綾出深沼有時半醉百花前背把金丸落飛鳥自説生來未為客一身美妾過三百豈知斸地種苖〈一作田〉家官稅頻催勿〈一作沒〉人織長得〈一作金〉積玉誇豪毅每揖閒人多意氣生來不讀半行書只把黃金買身貴少年安得長少年海波尚變為桑田榮枯遞傳〈一作轉〉急如箭天公不〈一作豈〉肎於公偏莫道韶華鎮長在髪白面皺專相待
　　髙平縣東私路
　　侵侵槲葉香木花滯寒雨今夕山上秋永謝無人處石磎逺荒澀棠實懸辛苦古者〈一作道〉定幽尋呼君作私路
　　神仙曲
　　碧峰海面藏靈書上帝㨂作神仙居清明〈一作晴時〉笑語聞空虛鬪乗巨浪騎鯨魚春羅書字邀王母共讌紅樓最深處鶴羽衝風過海遲不如卻使青龍去猶疑王母不相許垂露〈一作霧〉娃鬟更傳語
　　龍夜吟
　　鬈髪胡兒眼睛綠髙樓夜靜吹橫竹一聲似向天上來月下美人望鄉哭直排七㸃星藏指暗合清風調宮徴蜀道秋深雲滿林湘江半夜龍驚起玉堂美人邊塞情碧窗皓月愁中聼寒碪能𢷬百尺練粉淚凝珠滴紅線胡兒莫作隴頭吟隔窗暗結愁人心
　　崑崙使者
　　崑崙使者無消息茂陵煙樹生愁色金盤玉露自淋漓元氣茫茫收不得麒麟背上石文裂虬龍鱗下紅枝折何處偏傷萬國心中天夜乆髙明月
　　漢唐姬飲酒歌
　　御服沾霜露天衢長蓁棘金隠秋塵姿無人為帶飾玉堂歌聲寢芳林煙樹隔雲陽臺上歌鬼哭復何益鐵劍常〈一本缺此字〉光光至兇威屢逼〈一作伏劍明秋水兇威屢脅逼〉彊梟噬母心犇厲索人魄相看兩相泣淚下如波激寧用清酒為欲作黃泉客〈一作隔〉不説玉山頹且無飲中色勉從天帝訴天上寡沈厄無處張繐帷如何望松柏妾身晝團團君魂夜寂寂蛾眉自覺長頸粉誰憐白矜持昭陽意不肎看〈一作即〉南陌
　　聼頴師琴歌
　　別浦雲歸桂花渚蜀國絃中雙鳳語芙蓉葉落秋鸞離越王夜起逰天姥暗珮清臣敲水玉渡海蛾眉牽〈一作乗〉白鹿誰看挾劍赴長橋誰看浸髮題春竹竺僧前立當吾門梵宮真相眉稜尊古琴大軫長八尺嶧陽老樹非桐孫涼館聞驚病客藥嚢暫別龍鬚席請歌直〈一作當〉請卿相歌奉禮官卑復何益
　　謡俗
　　上林胡蝶小試伴漢家君〈一作春〉飛向南城去誤落石榴裙脈脈花滿樹翾翾燕遶雲出門不識路羞問陌頭人
　　靜女春曙曲
　　嫩葉憐芳抱新蕋泣露枝枝滴天淚粉窗香咽穨曉雲錦堆花宻藏春睡戀屏孔雀搖金尾鶯舌分明呼婢子氷洞寒龍半匣水一隻商鸞逐煙起
　　少年樂
　　芳草落花如錦地二十長逰醉鄉裏紅纓不動白馬驕
　　垂栁金絲香拂水呉娥未笑花不開綠鬢聳墮蘭雲起陸郎倚醉牽羅袂奪得寳釵金翡翆
　　句
　　不見山巔樹摧杌下為薪日暏井中泥上出作埃塵〈箜篌謡一作豈甘井中泥時至出作塵〉　情知一丘趣不謝千里印　倚劍登髙臺悠悠送春目〈以上並見海錄碎事〉

　　御定全唐詩卷三百九十四
　　欽定四庫全書
　　御定全唐詩巻三百九十五
　　劉叉
　　劉叉元和時人少任俠因酒殺人亡命㑹赦出更折節讀書能為歌詩聞韓愈接天下士歩歸之作氷柱雪車二詩後以爭語不能下賔客因持愈金數斤去曰此䛕墓中人得耳不若與劉君為夀遂行歸齊魯不知所終詩一卷
　　氷柱
　　師干久不息農為兵兮民重嗟騷然縣宇〈一作宇縣〉土崩水潰畹中無熟穀壠上無桑麻王春判序百卉茁甲含葩有客避兵奔逰僻䟦履險阨至三巴貂裘䝉茸巳敝縷鬢髮蓬舥雀驚䑕伏寧遑安處獨臥旅舎無好夢更堪走風沙天人一夜剪瑛琭詰旦都成六出花南畝未盈尺纎片亂舞空紛拏旋落旋逐朝〈一作晴〉暾化簷間氷柱若削出交加或低或昂小大瑩潔隨勢無等差始疑玉
　　龍下界來人世齊向茅簷布爪牙又疑漢髙帝西方未〈一作來〉斬虵人不識誰為當風杖〈一作空非〉莫邪鏗鏜〈一作鏘鏗〉氷有韻的皪玉無瑕不為四時雨徒於道路成泥柤不為九江浪徒為汨沒天之涯不為雙井水滿甌泛泛烹春茶不為中山漿清新馥〈一作撲〉鼻盈百車不為池與沼養魚種芰成霪䨟不為醴泉與甘露使名異瑞世俗誇特稟朝澈氣潔然自許靡間其邇遐森然氣結一千里滴瀝聲沈十萬家明也雖小暗之大不可遮勿〈一作物〉被曲瓦直下不能抑羣邪奈〈一作抑〉何時逼不得時在我目中倐然漂去無餘㱔自是成毀任天理天於此物豈宜有忒賖反令井蛙壁蟲變容易背人縮首競呀呀我願天子回造化藏之韞櫝翫之生光華
　　雪車
　　臘令凝綈三十日繽紛宻雪一復一孰雲濶澤在枯荄闤闠餓民凍欲死死中猶被豺狼食官車初還城壘未完備人家千里無煙火〈一作㸑〉雞犬何太怨天不䘏吾甿如何連夜瑤花亂皎潔既同君子節沾濡多著小人面寒鏁侯門見客稀色迷塞路行商斷小小細細如塵間輕輕緩緩如樸𫂙〈一作撲籟〉官家不知民餒〈一作凍〉寒盡驅牛車盈道載屑玉載載欲何之祕藏深宮以禦炎酷徒能自衞九重間豈信車轍血㸃㸃盡是農夫哭刀兵殘喪後滿野誰為載白骨逺戍久乏糧太倉誰為運紅粟戎夫尚逆命扁箱鹿角誰為敵士夫困征討買花載酒誰為適天子端然少旁求股肱耳目皆姦慝依違用事佞上方猶驅餓民運造化防暑阨吾聞躬耕南畝舜之聖為民吞蝗唐之徳未聞⿰孽苦蒼生相羣相黨上下為蟊賊廟堂食祿不自慙我為斯民歎息還歎息
　　修養
　　捐神終日談虛空不必〈一作必不〉歸命於胎中我神不西亦不東煙収雲散何濛濛嘗令體如微〈一作冷出〉微風綿綿不斷道自沖世人逢一不逢一一回存想一回岀只知一切望一切不覺一日損一日勸君修真復識真〈一作真修〉世上道人多忤〈一作誤〉人披圖醮錄益亂神此法那能堅此身心田自有靈地珍惜哉自有不自親明真汨沒隨埃塵
　　勿執古寄韓潮州
　　古人皆執古不辭凍餓悲今人亦執古自取行坐危老菊凌霜葩獰松抱雪姿武王亦至明寧哀首陽飢仲尼豈非聖但為互鄉嗤寸心生萬路今古棼若絲逐逐行不盡茫茫休者誰來恨不可遏去悔何足追玉石共笑唾駑驥相奔馳請君勿執古執古徒自隳
　　荅孟東野
　　酸寒孟夫子苦愛老叉詩生澀有百篇謂是瓊瑤辭百篇非所長憂來豁窮悲唯有剛腸鐵百鍊不柔虧退之何可罵東野何可欺文王已雲沒誰顧好爵縻生死守一丘寧計飽與飢萬事付杯酒從人笑狂癡
　　自古無長生勸姚合酒〈一本作勸楊勉酒〉
　　奉子一杯酒為子照顔色但願腮上紅莫管頦下白自古無長生生者何戚戚登山勿厭髙四望都無極丘隴逐日多天地為我窄秪見李耳書對之〈一作為我〉空脈脈何曽見天上著得劉安宅若問〈一作自古〉長生人昭昭孔聖〈一作孟〉籍
　　獨飲
　　盡欲調太羮自古無好手所以山中人兀兀但飲酒
　　作詩
　　作詩無知音作不如不作未逢賡載人此道終〈一作長〉寂寞有虞今巳歿〈一作矣〉來者誰為託朗詠豁心胸筆與淚俱落
　　天津橋
　　洛陽宮闕照天地四面山川無毒氣誰令漢祖都秦闕從此姦雄轉相熾
　　嘲荊卿
　　白虹千里氣血頸一劍義報恩不到頭徒作輕生士〈一作事〉
　　代牛言
　　渇飲潁水流餓喘吳門月黃金如可種我力終不竭〈一作歇〉
　　莫問卜
　　莫問卜人生吉凶皆自速伏羲文王若無死今人不為古人哭
　　觀八駿圖
　　穆王八駿走不歇海外去尋長日月五雲望斷阿母宮歸來落得新白髮
　　經戰地
　　殺氣不上天隂風吹血雨寃魂不入地髑髏哭沙月人命固有常此地何夭折
　　野哭
　　棘針生獰義路閒野泉相弔聲潺潺哀哉異教溺頹俗淳源一去何時還
　　古怨
　　君莫嫌醜婦醜婦死守貞山頭一怪石長作望夫名鳥有並翼飛獸有比肩行丈夫不立義豈如鳥獸情
　　烈士〈一作女〉詠
　　烈士〈一作女〉或〈一作不〉愛金愛金不為貧義死天〈一作人〉亦許利生鬼〈一作天〉亦嗔胡為輕薄兒使酒殺平人
　　狂夫
　　大妻唱舜歌小妻鼓湘瑟狂夫逰冶歸端坐仍作色不讀關雎篇安知后妃徳
　　餓詠
　　文王久不出賢士如土賤妻孥從餓死敢愛黃金篆
　　自問
　　自問彭城子何人授汝顛酒腸寬似海詩膽大於天斷劍徒勞匣枯琴無復相逢不多〈一作得〉合賴是向林泉〈一作頮手響秋泉〉
　　入蜀
　　望空問真宰此路為誰開峽色侵天去江聲滾地來孔明深有意鍾㑹亦何才信此非人事悲歌付一杯
　　塞上逢盧仝
　　直到桑乾北逢君夜不眠上樓腰腳健懐土眼睛穿斗柄寒垂地河流〈一作黃河〉凍徹天〈一作河源冷接天〉羇魂泣相向何事有詩篇
　　偶書
　　日出扶桑一丈髙人間萬事細如毛野夫怒見不平處〈一作事〉磨損〈一作盡〉胸中萬古刀
　　愛碣山石
　　碣石何青青挽我雙眼晴愛爾多古峭不到人間行
　　與孟東野
　　寒衣草木皮飢飯葵藿〈一作食草木〉根不為孟夫子豈識市井門
　　姚秀才愛予小劍因贈
　　一條古時〈一作萬古〉水向我手心〈一作胸中〉流臨行瀉〈一作解〉贈君勿薄〈一作報又作臨〉細碎讐
　　老恨
　　雪〈一作風〉打杉松〈一作雪〉殘補書書不完嬾學渭上翁辛苦把釣〈一作持竹〉竿












　　御定全唐詩巻三百九十五
　　欽定四庫全書
　　御定全唐詩巻三百九十六
　　元稹
　　元稹字㣲之河南河內人㓜孤母鄭賢而文親授書傳舉明經書判入等補校書郎元和初應制䇿第一除左拾遺歴監察御史坐事貶江陵士曹參軍徙通州司馬自虢州長史徴為膳部員外郎拜祠部郎中知制誥召入翰林為中書舍人承㫖學士進工部侍郎同平章事未㡬罷相出為同州刺史改越州刺史兼御史大夫浙東觀察使太和初入為尚書左丞檢校戸部尚書兼鄂州刺史武昌軍節度使年五十三卒贈尚書右僕射稹自少與白居易倡和當時言詩者稱元白號為元和體其集與居易同名長慶今編詩二十八巻
　　思歸樂
　　山中〈一作我作〉思歸樂盡作思歸鳴爾是此山鳥安得失鄉名應緣此山路〈一作寄跡〉自古離人征陰愁感和氣俾爾従cq=389
　　此生我雖失鄉去我無〈一作不〉失鄉情慘舒在方寸寵辱將何驚浮生居大塊尋丈可寄形〈一作身〉身安即形樂豈獨樂咸京命者道之本死者天之平安問逺與近何言殤與彭君看趙工部八十支體輕交州二十載一到〈一作始對〉長安城長安不須㬰復作交州行交州又累嵗移鎮廣與荊〈一作移鎮值江陵〉歸朝新天子濟濟為上卿肌膚無瘴色飲食康且寧長安一晝夜死者如霣星喪車四門出何闗炎瘴縈況我三十二〈一作餘〉百年〈一作年來〉未半程江陵道塗近椘俗雲水清遐想玉泉寺久聞峴山〈一作久欲登斯〉亭此去盡綿歴豈無心賞並紅餐日充腹碧澗朝析酲開門〈一作釀酒〉待賔客寄書安弟兄閒窮四聲韻悶閱九部經身外皆委順〈一作無所求〉眼前隨所營此意久巳定誰能求茍榮所以官甚小不畏權〈一作朝野巳〉勢傾傾心豈不易巧詐神之刑萬物有夲性況復人性〈一作至〉靈金埋無土色玉墜無瓦聲劒折有寸利鏡破有片明我可俘為囚我可刃為兵我心終不死金石貫以誠此誠患不至〈一作立〉誠至〈一作雖困〉道亦亨㣲哉滿山鳥呌噪何足聼
　　春鳩
　　春鳩與百舌音響詎同年如何一時語俱得春風憐猶知化工〈一作造物〉意當春不生蟬免教爭呌噪沸渭桃花前
　　春蟬
　　我自東歸日厭苦春鳩聲作詩憐化工不遣春蟬生及來商山道山深氣不平春秋兩相似蟲豸百種鳴風松不成韻蜩螗沸如羮豈無朝陽鳯羞與㣲物爭安得天上雨奔渾河海傾蕩滌反時氣然後好晴明
　　兔絲
　　人生莫依倚依倚事不成君看兔絲蔓依倚榛與荊荊榛易䝉宻百鳥撩亂鳴下有狐兔穴奔走亦縦橫樵童斫將去柔蔓與之並翳薈生可恥束縳死無名桂樹月中出珊瑚石上生俊鶻度海食應龍升天行靈物本特逹不復相纏縈纏縈竟何者荊棘與飛莖
　　古社
　　古社基阯在人散社不神惟有空心樹妖狐藏魅人狐惑意顚倒臊腥不復聞丘墳變城郭花草仍荊榛良田千萬頃占作天荒田主人議芟斫怪見不敢前那言空山燒夜隨風馬〈一作長〉奔飛〈一作壯〉聲鼔鼙震髙燄旗幟飜逡巡荊棘盡狐兔無子孫狐死魅人滅煙消壇墠存繞壇舊田地給授有等倫農收邨落盛社樹新團圓社公千萬嵗永保邨中民
　　松樹
　　華山髙幢幢〈一作憧憧〉上有髙髙松株株遙各各葉葉相重重槐樹夾道植枝葉俱冥濛既無貞直榦復有罥掛蟲何不種松樹使〈一作種〉之揺清風秦時巳曽種顦顇種不供可憐孤松意不與槐樹同閒在髙山頂樛盤虯與龍屈為大廈棟庇蔭侯與公不肯作行伍俱在塵土中
　　芳樹
　　芳樹巳寥落孤英尤可嘉可憐團團〈一作團圓〉葉蓋覆深深花遊蠭競鑽刺鬬雀亦紛拏天生細碎物不愛好光華非無殲殄法念爾有生涯春雷一聲發驚燕亦驚蛇清池養神蔡已復長蝦蟇雨露貴平施吾其春草芽
　　桐花
　　朧月上山館紫桐垂好隂可惜暗澹色無人知此心舜沒蒼梧野鳯歸丹穴岑遺落在人世光華那復深年年怨春意不競桃杏林唯占清明後牡丹還復侵況此空館閉雲誰恣幽尋徒煩鳥噪集不語山嶔岑滿院青苔地一樹蓮花簪自開還自落暗芳終暗沈爾生不得所我願裁為琴安置君王側調和元首音安問宮徴角先辨雅鄭淫宮春以君君若春日臨商亷以臣臣作旱天霖人安角聲暢人因鬭不任羽以類萬物祅物神不歆徴以節百事奉事罔不欽五者茍不亂天命乃可忱君若問孝理彈作梁山吟君若事宗廟拊以和球琳君若不好諌願獻觸疏箴君若不罷獵請聴荒於禽君若侈臺殿雍門可霑襟君若傲賢雋鹿鳴有食芩君聞祈招什車馬勿駸駸君若欲敗度中有式如金君聞熏風操志氣在愔愔中有阜財語勿受來獻賝北里當絶聼禍莫大於婬南風茍不競無往遺之擒姦聲不入耳巧言寧孔壬梟音亦云革安得沴與祲天子既穆穆羣材亦森森劒士還農野絲人歸織紝丹鳯巢阿閣文魚游碧潯和氣浹寰海易若溉蹄涔改張乃可鼓此語無古今非琴獨能爾事有諭因鍼感爾桐花意閒怨杳難禁待我持斤斧置君為大琛
　　雉媒
　　雙雉在野時可憐同嗜欲毛衣前後成一種文章足一雉獨先飛衝開芳草綠網羅幽草中暗被潛羈束剪刀摧六翮絲線縫雙目啖養能㡬時依然巳馴熟都無舊性靈返與他心腹置在芳草中翻令誘同族前時相失者思君意彌篤朝朝舊䖏飛往往巢邊哭今朝樹上啼哀音斷還續逺見爾文章知君草中伏和鳴忽相召鼔翅遙相矚畏我未肻來又啄翳前粟歛翮逺投君飛馳勢奔蹙罥掛在君前向君聲促促信君決無疑不道君相覆自恨飛太髙疎羅偶然觸看看架上鷹擬食無罪肉君意定何如依舊雕籠宿
　　箭鏃
　　箭鏃本求利淬礪良甚難礪將何所用礪以射兇殘不礪射不入不射人不安為盜即當射寧問私與官夜射官中盜中之血闌干帶箭君前訴君王悄不歡頃曽為盜者百箭中心攢競將兒女淚滴瀝助心酸君王責良帥此禍誰為端帥言發硎罪不使刃稍刓君王不忍殺逐之如迸丸仍令後來箭盡可頭團團發硎去雖逺礪鏃心不闌㑹射蛟螭盡舟行無惡瀾
　　賽神
　　邨落事妖神林木大如邨事來三十載巫覡傳子孫邨中四時祭殺盡〈一作盡殺〉雞與豚主人不堪命積燎曽欲燔旋風天地轉急雨江河翻採薪持斧者棄斧縦橫奔山深多掩暎僅免鯨鯢吞主人集鄰里各各持酒罇廟中再三拜願得禾稼存去年大巫死小覡又妖言邑中神眀宰有意效西門焚除計未決伺者迭乗軒廟深荊棘厚但見狐兔蹲巫言小神變可驗牛馬蕃邑吏齊進說幸勿禍鄉原踰年計不定縣聴良亦煩渉夏祭時至因令修四垣憂虞神憤恨玉帛意彌敦我來神廟下簫鼔正喧喧因言遣妖術滅絶由本根主人中罷舞許我重疊論蜉蝣生溼䖏鴟鴞集黃昏主人邪心起氣燄日夜繁狐貍得蹊徑潛穴主人園腥臊襲左右然後託丘樊嵗深樹成就曲直可輪轅幽妖盡依倚萬怪之所屯主人一心好四面無籬藩命樵執斤斧怪木寧遽髠主人且傾聼再為諭清渾阿膠在末派罔象游上源靈藥逡巡盡黒波朝夕噴神龍厭流濁先伐鼉與黿黿鼉在龍穴妖氣常鬱溫主人惡淫祀先去邪與惽惽邪中人意蠱禍蝕精魂徳勝妖不作勢強威亦尊計窮然後賽後賽復何㤙
　　大觜烏
　　陽烏有二類觜白者名慈求食哺慈母因以此名之飲啄頗亷儉音響亦柔雌百巢同一樹棲宿不復疑得食先反哺一身常苦羸緣知五常性飜被衆禽欺其一觜大者攫搏性貪癡有力強如鶻有爪利如錐音聲甚㕭嗗潛通妖怪詞受日餘光庇終天無死期翺翔富人屋棲息屋前枝巫言此烏至財産日豐宜主人一心惑誘引不知疲轉見烏來集自言家轉孳白鶴門外養花鷹架上維專聼烏喜怒信受若神龜舉家同此意彈射不復施往往清池側卻令鵷鷺隨羣烏飽粱肉毛羽色澤滋逺近恣所往貪殘無不為巢禽攫雛卵廐馬啄瘡痍滲瀝脂膏盡鳯皇那得知主人一朝病爭向屋檐窺呦鷕呼羣鵩翩翻集怪鴟主人偏養者嘯聚最奔馳夜半仍驚噪鵂鶹逐老狸主人病心怯燈火夜深移左右雖無語奄然皆淚垂平明天出日陰魅走參差烏來屋檐上又惑主人兒兒即富家業玩好方愛竒占募能言鳥置者許髙貲隴樹巢鸚鵡言語好光儀美人傾心獻雕籠身自持求者臨軒坐置在白玉墀先問鳥中苦便言烏若斯衆烏齊搏鑠翠羽幾離披逺擲千餘里美人情亦衰舉家懲此患事烏踰昔時向言池上鷺啄肉寢其皮夜漏天終曉陰雲風定吹況爾烏何者數極不知危㑹結彌天網盡取一無遺常令阿閣上宛宛宿長離
　　分水嶺
　　崔嵬分水嶺髙下與雲平上有分流水東西隨勢傾朝同一源出暮隔千里情風雨各自異波瀾相背驚勢髙競奔注勢曲巳囘縈偶值當途石蹙縮又縦橫有時遭孔穴變作嗚咽聲𥚹淺無所用奔波奚所營團團井中水不復東西征上應美人意中涵孤月明旋風四面起井深波不生堅氷一時合井深凍不成終年汲引絶不耗復不盈五月金石鑠既寒亦既清易時不易性改邑不改名定如拱北極瑩若燒玉英君門客如水日夜隨勢行君看守心者井水為君盟
　　四皓廟
　　巢由昔避世堯舜不得臣伊呂雖急病湯武乃可君四賢胡為者千載名氛氳顯晦有遺跡前後疑不倫秦政虐天下黷武窮生民諸侯戰必死壯士眉亦嚬張良韓孺子椎碎屬車輪遂令英雄意日夜思報秦先生相將去不復嬰世塵雲巻在孤岫龍潛為小鱗秦王轉無道諫者鼎鑊親茅焦脫衣諫先生無一言趙髙殺二世先生如不聞劉項取天下先生游白雲海內八年戰先生全一身漢業日已定先生名亦振不得為濟世宣哉為隱淪如何一朝起屈作儲貳賔安存孝惠帝摧顇戚夫人舎大以謀細虯盤而蠖伸惠帝竟不嗣呂氏禍有因雖懐安劉志未若周與陳皆落子房術先生道何屯出䖏貴明白故吾今有雲




　　御定全唐詩巻三百九十六
　　欽定四庫全書
　　御定全唐詩巻三百九十七
　　元稹
　　青雲驛
　　岧嶤青雲嶺下有千仭谿裵囘不可上人倦馬亦嘶願登青雲路若望丹霞梯謂言青雲驛繡戶芙蓉閨謂言青雲騎玉勒黃金蹄謂言青雲具瑚璉雜〈一作並〉象犀謂言青雲吏的的顔如珪懐此青雲望安能復久稽〈一作棲〉攀援〈一作路途〉信不易風雨正淒淒已怪杜鵑鳥先來山下啼纔及青雲驛〈一作歸家塵霧暗〉忽遇蓬蒿妻延我開蓽戶鑿竇宛如圭逡巡吏來謁〈一作來敘別〉頭白顔色黧饋食頻呌噪假器仍乞醯嚮時延我者共捨〈一作拾〉藿與藜乗我牂牁馬蒙茸大如羝悔為青雲意此意良噬臍昔游蜀門〈一本缺一作關〉下有驛名青泥聞名意慘愴若墜牢與狴雲泥異所稱人物一以齊復聞閶闔上下視日月低銀城蘂珠殿玉版金字題大帝直南北羣仙侍東西龍虎儼隊
　　仗雷霆轟鼓鼙元君理庭內左右桃花蹊丹霞爛成綺景〈一作素〉雲輕若綈天池光灎灎瑤草綠萋萋衆真千萬輩柔顔盡如荑手持鳯尾扇頭戴翠羽筓雲韶互鏗戛霞服相提攜雙雙發皓齒各各揚輕袿天祚樂未極溟波浩無隄穢賤靈所惡安肯問黔黎桑田變成海㝢縣烹為韲虛皇不願見雲霧重重翳大帝安可夢閶闔何由躋靈物可見者願以諭端倪蟲蛇吐雲氣妖氛變虹蜺獲麟書諸冊豢龍醢為臡鳯皇占梧桐叢雜百鳥棲野鶴啄腥蟲貪饕不如雞山鹿藏窟穴虎豹吞其麛靈物比〈一作此〉靈境冠履寧甚睽道勝即為樂何慙居稗稊金張好車馬於陵親灌畦在梁或在火不變玉與鵜上天勿行行潛穴勿悽悽吟此青雲諭逹觀終不迷
　　陽城驛
　　商有陽城驛名同陽道州陽公沒已久感我淚交流昔公孝父母行與曽閔儔既孤善兄弟兄弟和且柔一夕不相見若懐三嵗憂遂誓不婚娶沒齒同衾裯妹夫死他縣遺骨無人收公令季弟往公與仲弟留相別竟不得三人同逺遊共負他鄉骨歸來藏故丘棲遲居夏邑邑人無茍媮里中競長短來問劣與優官刑一朝恥公短終身羞公亦不遺布人自不盜牛問公何能〈一作徳〉爾忠信先自修發言當道理不顧黨與讐聲香漸翕習冠蓋若雲浮少者従公學老者従公遊往來相告報縣尹與公侯名落公卿口湧如波薦〈一作數萬〉舟天子得聞之書下再三求書中願一見不異旱地〈一作呈天〉虯何以持為聘束帛藉琳球何以持為御駟馬駕安輈公方伯夷〈一作雲自挺〉操事殷不事周我實唐士庶食唐之田疇我聞天子憶安敢專自由來為諫大夫朝夕侍冕旒希夷惇薄俗密勿獻良籌神醫不言術人瘼曽暗瘳月請諫官俸諸弟相對謀皆曰親戚外酒散目前愁公雲不有爾安得此嘉猷施餘盡酤酒客來相獻酬日旰不謀食春深仍𡚁裘人心良戚戚我樂獨由由〈一作油油〉貞元嵗雲暮朝有曲如鉤風波勢奔蹙日月光綢繆齒牙屬為猾禾黍暗生蟊豈無司言者肉食吞其喉豈無司搏者利柄扼其〈一作如〉韝鼻復勢氣塞不得辨薰蕕公雖未顯諌惴惴如患瘤飛章八九上皆若珠暗投炎炎日將熾積燎無人抽公乃帥其屬決諫同報仇延英殿門外叩閤仍叩頭且曰事不止臣諫誓不休上知不可遏命以美語酬降官司成署俾之為贅疣姦心不快活擊刺礪戈矛終為道州去天道竟悠悠遂令不言者反以言為訧喉舌坐成木鷹鸇化為鳩避權如避虎冠豸如冠猴平生附我者詩人稱好逑私來一執手恐若墜諸溝送我不出戸□我不回眸唯有太學生各具糧與餱咸言公去矣我亦去荒陬公與諸生別歩歩駐行騶有生不可□行行過閩甌為師得如此得為賢者不道州聞公來鼓舞歌且謳昔公居夏邑狎人如狎鷗況自為刺史豈復援鼓桴滋章一時罷教化天下遒炎瘴不得老英華忽已秋有鳥哭楊震無兒悲鄧攸唯餘門弟子列樹松與楸今來過此驛若弔汨羅洲祠曹諱羊祜此驛何不侔我願避公諱名為避賢郵此名有深意蔽賢天所尤吾聞𤣥元教日月𠖇九幽幽陰蔽翳者永為幽翳〈一作陰〉囚
　　苦雨
　　江瘴氣𠉀惡庭空田地蕪煩昏一日內陰暗三四殊巢燕汚牀席蒼蠅點肌膚不足生詬怒但苦寡歡娛夜來稍清晏放體階前呼未飽風月思已為蚊蚋圗我受簪組身我生天地爐炎蒸安敢勌蟲豸何時無凌晨坐堂廡努力泥中趨官家事不了尤悔亦可虞門外竹橋折馬驚不敢踰囘頭命僮御向我色踟躕自顧方濩落安能相詰誅隱忍心憤恨翻為聲喣愉逡巡崔嵬日杲曜東南隅已復雲蔽翳不使及泥塗良農盡蒲葦厚地積潢汚三光不得照萬物何由蘇安得飛亷車磔裂雲將軀又提精〈一作旌〉陽劒蛟螭支節屠陰沴皆電埽幽妖亦雷驅煌煌啓閶闔軋軋掉乾樞東西生日月晝夜如轉珠百川朝巨海六龍蹋亨衢此意倍寥廓時來本湏臾今也泥鴻洞黿鼉眞得途
　　種竹〈並序〉
　　昔樂天贈予詩云無波古井水有節秋竹竿予秋來種竹㕔下因而有懐聊書十韻
　　昔公憐我〈一作有〉直比之秋竹竿秋來苦相憶種竹㕔前看失地顔色改傷根枝葉殘清風猶淅淅髙節空團團鳴蟬聒暮景跳蛙集幽闌塵土復晝夜梢雲良獨難丹丘信雲逺安得臨仙壇瘴江冬草綠何人驚嵗寒可憐亭亭榦一一青琅玕孤鳯竟不至坐傷時節闌
　　和樂天贈樊著作
　　君為著作詩志激詞且溫璨然光揚者皆以義烈聞千慮竟一失冰玉不斷痕謬予頑不肖列在數子間因君譏史氏我亦能具陳羲黃渺雲逺載籍無遺文煌煌二帝道鋪設在典墳堯心惟舜㑹因著為話言臯䕫益稷禹粗得無間然緬然千載後後聖曰孔宣迥知皇王意綴書為百篇是時游夏輩不敢措舌端信哉作遺訓職在聖與賢如何至近古史氏為閒官但令識字者竊㺯刀筆權由心書曲直不使當世觀貽之千萬代疑信相竝傳人人異所見各各私所偏以是曰褒貶不如都無焉況乃丈夫志用捨貴當年顧予〈一作願子〉有微尚願以出䖏論出非利吾巳其出貴道全全道豈虛設道全當及人全則富與夀虧則饑與寒遂我一身逸不如萬物安解懸不澤手拯溺無折旋神哉伊尹心可以冠古先其次有獨善善巳不善民天地為一物死生為一源合雜分萬變忽若風中塵抗哉巢由志堯舜不可遷捨此二者外安用名為賓持謝著書郎愚不願有雲
　　和樂天感鶴
　　我有所愛鶴毛羽霜雪姸秋霄一滴露聲聞林外天自隨衛侯去遂入大夫軒雲貌久巳隔玉音無復傳吟君感鶴操不覺心惕然無乃予所愛誤為㣲物遷因茲諭直質未免柔細牽君看孤松樹左右蘿蔦纒既可習為飽亦可薰為荃期君常善救勿令終棄捐
　　諭寶二首
　　沈玉在弱泥泥弱玉易沈扶桑寒日薄不照萬丈心安得潛淵虯拔壑超鄧林泥封泰山阯水散旱天霖洗此泥下玉照耀臺殿深刻為傳國寳神噐人不侵
　　冰置白玉壺始見清皎潔珠穿殷紅縷始見明洞徹鏌鋣無人淬兩刃幽壤鐵秦鏡無人拭一片埋霧月驥跼環堵中骨附筋入節虯蟠尺澤內魚貫〈一作衆〉蛙同穴艅艎無巨海浮浮矜瀎潏棟梁無廣廈顛倒臥霜雪大鵬無長空舉翮受羈絏豫樟無厚地危柢真卼臲圭璧無卞和甘與頑石列舜禹無陶堯名隨腐草滅神功伏神物神物神乃別神人不世出所以神功絶神物豈徒然用之乃〈一作有〉施設禹功九州理舜徳天下恱璧充傳國璽〈一作璧用充傳璽〉圭用祈太折千尋豫橦榦九萬大鵬歇棟梁庇生民艅艎濟來哲虯騰旱天雨驥騁流電掣鏡懸姦膽露劒拂妖蛇裂珠玉照乗光冰瑩環坐熱此物比在泥斯言為誰發於今盡凡耳不為君不〈一作陳〉說
　　說劒
　　吾友有寶劒密之如密友我實膠漆交中堂共杯酒酒酣肝膽露恨不眼前剖髙唱荊卿歌亂擊相如缶更擊復更唱更酌〈一作舞〉亦更夀白虹坐上飛青蛇匣中吼我聞音響異疑是干將偶〈一作鬬〉為君再拜言神物可見不君言我所重我自為君取迎篋巳焚香近鞘先澤手徐抽寸寸刃漸屈彎彎肘殺殺霜在鋒團團月臨紐逡巡潛虯躍鬱律驚左右霆電滿室光蛟龍繞身〈一作逐奮〉走我為捧之泣此劒別來乆〈一作何人為鑄之干將別來久〉鑄時近〈一作堇〉山破藏在松桂朽幽匣〈一作質〉獄底〈一作中〉埋神人水心守本是稽泥〈一作泥稽〉淬果非雷煥有我欲評劒功願君良聼受劒可剸犀兕劒可切瓊玖劒□天外雲劒衝日中斗劒隳妖蛇腹劒拂佞臣首太古初斷鼇武王親擊紂燕丹巻地圗陳平綰花綬曽被桂樹枝寒光射林藪〈一作莽〉曽經鑄農器利用翦稂莠神物終變化復為龍牝牡晉末武庫燒脫然排戶牖為欲埽羣胡散作彌天帚自茲失所往豪英共為詬〈音茍〉今復誰人鑄挺然千載後既非古風胡〈一作壺〉無乃近鵶九自我與君遊平生益自負況擎寳劒出重以雄心扣此劒何太竒此心何太厚勸君愼所用〈一作寳〉所用無或茍潛將辟魑魅勿但防〈一作驚〉妾婦留斬下蛟莫試街中狗君〈一作古〉今困泥滓我亦坌塵垢俗耳驚大言逢人少開口
　　書異
　　孟冬初寒月渚澤蒲尚青飄蕭北風起皓雪紛滿庭行過冬至後凍閉萬物零奔渾馳暴雨驟鼓轟雷霆傳雲不終日通宵曽莫停瘴雲愁拂地急霤疑注缾洶湧潢潦濁噴薄鯨鯢腥跳趫井蛙喜突兀水怪形飛蚋奔不死脩蛇蟄再醒應龍非時出無乃嵗不寧吾聞陰陽戶啓閉各有扃後時無肅殺廢職乃𤣥𠖇坐配五天帝薦用百品珍權為祝融奪神其焉得靈春秋雷電異則必書諸經仲冬雷雨苦願省蒙蔽刑
　　和樂天折劒頭
　　聞君得折劒一片雄心起詎意鐵蛟龍潛在延津水風雲㑹〈一作劒〉一合呼吸期萬里雷震山嶽碎電斬鯨鯢死莫但寳劒頭劒頭非此比













　　御定全唐詩巻三百九十七
　　欽定四庫全書
　　御定全唐詩巻三百九十八
　　元稹
　　松鶴
　　渚宮本下佛廟有臺閣臺下三四松低昻勢前卻是時晴景麗松梢殘雪薄日色相玲瓏纖雲暎羅幕逡巡九霄外似振風中鐸漸見尺帛光孤飛唳空鶴裵囘耀霜雪顧慕下寥廓蹋動樛盤枝龍蛇互跳躍俯瞰九江水旁瞻萬里壑無心盼烏鳶有字悲城郭清角巳沉絶虞韶亦𠖇寞鶱翻勿重留幸及鈞天作
　　競渡
　　吾觀競舟子因測大競源天地昔將競蓬勃晝夜昏龍蛇相嗔薄海岱俱崩奔羣動皆攪撓化為流渾渾數極鬭心息太和蒸混元一氣忽為二矗然畫乾坤日月復照耀春秋遞寒溫八荒坦以曠萬物羅以〈一作亦〉繁聖人中間立理世了不煩延綿復㡬嵗逮及羲與軒炎皇熾
　　如炭蚩尤扇其燔有熊競心起驅獸出林樊一戰波委燄再戰火燎原戰訖天下定號之為軒轅自是豈無競𤨏細不復言其次有龍競競渡龍之門龍門浚如瀉淙射不可援赤鱗化時至唐突鰭鬛掀乗風瞥然去萬里黃河翻接瞬電烻出微吟霹靂喧傍瞻曠宇宙俯瞰卑崑崙庻類咸在下九霄行易捫倐辭蛙黽穴遽〈一作遞〉排天帝閽迴悲曝鰓者未免鯨鯢吞帝命澤諸夏不棄蟲與昆隨時布膏露稱物施厚恩草木霑我潤豚魚望我蕃嚮來同競輩豈料由我存壯哉龍競渡一競身獨尊捨此皆蟻鬭競舟何足論
　　寺院新竹
　　寳地琉璃坼紫苞琅玕踴亭亭巧於削一一大如拱冰碧林外寒峯巒眼前聳槎枒矛㦸合屹仡龍蛇動煙泛翠光流嵗餘霜彩重風朝竿籟過雨夜鬼神恐佳色有鮮妍脩莖無擁腫節髙迷玉鏃籜綴疑花捧詎必太山根本自仙壇種誰令植幽壤復此依閒冗居然霄漢姿坐受籓籬壅噪集勌鴟烏炎昏繁蠛蠓未遭伶倫聼非安子猷寵威鳯來有時虛心豈無奉
　　詶別致用
　　風行自委順雲合非有期神哉心相見無眹安得離我有懇憤志三十無人知修身不言命謀道不擇時逹則濟億兆窮亦濟毫氂濟人無大小誓不空濟私研㡬未淳熟與世忽參差意氣一為累猜仍良巳隨昨來竄荊蠻分與平生隳那言返為遇獲見心所竒一見肺肝盡坦然無滯疑感念交契定淚流如斷縻此交定生死非為論盛衰此契宗㑹極非謂同路岐君今虎在押我亦鷹就羈馴養保性命安能奮殊姿玉色深不變井水撓不移相看各年少未敢深自悲
　　竹部〈石首縣界〉
　　竹部竹山近嵗伐竹山竹伐竹嵗亦深深林隔深谷朝朝冰雪行夜夜豺狼宿科首霜斷蓬枯形燒〈去聲〉餘木一束十餘莖千錢百餘束得錢盈千百得粟盈斗斛歸來不買食父子分半菽持此欲何為官家嵗輸促我來荊門掾寓食公堂肉豈惟遍妻孥亦以及僮僕分爾有限資飽我無端腹媿爾不復言爾生何太蹙
　　賽神
　　楚俗不事事巫風事妖神事妖結妖社不問疎與親年年十月暮珠稻欲垂新家家不歛穫賽神無富貧殺牛貰官酒椎鼓集頑民喧闐里閭隘兇酗日夜頻嵗暮雪霜至稻珠隨隴湮吏來官稅迫求質倍稱緡貧者日消鑠富亦無倉囷不謂事神苦自言誠不眞岳陽賢刺史念此為俗屯未可一朝去俾之為等倫粗許存習俗不得呼黨人但許一日澤不得月與旬吾聞國僑理三年名乃振巫風燎原久未必憐徙薪我來歌此事非獨歌政仁此事四鄰有亦欲聞四鄰
　　競舟
　　楚俗不愛力費力為競舟買舟俟一競競歛貧者賕年年四五月蠒實麥小秋積水堰堤壊拔秧蒲稗稠此時集丁壯習競南畝頭朝飲邨社酒暮椎鄰舎牛祭船如祭祖習競如習讐連延數十日作業不復憂君侯饌良吉㑹客陳膳羞畫鷁四來合大競長江流建標明取舎勝負死生求一時讙呼罷三月農事休岳陽賢刺史念此為俗疣習俗難盡去聊用去其尤百船不留一一競不滯留自為里中戲我亦不寓遊吾聞管仲教沐樹懲墮遊節此淫競俗得為良政不我來歌此事非獨歌此州此事數州有亦欲聞數州
　　茅舎
　　楚俗不理居居人盡茅舎茅苫竹梁棟茅疎竹仍罅邉緣隄岸斜詰屈檐楹亞籬落不蔽肩街衢不容駕南風五月盛時雨不來下竹蠧茅亦乾迎風自焚灺防虞集鄰里巡警勞晝夜遺燼一星然連延禍相嫁號呼憐榖帛奔走伐桑柘舊架巳新焚新茅又初架前日洪州牧〈韋大夫丹〉念此常嗟訝牧民未及久郡邑紛如化峻邸儼相望飛甍逺相跨旗亭紅紛泥佛廟青鴛瓦〈去聲〉斯事纔未終斯人久雲謝有客自洪來洪民至今藉惜其心太亟作役〈一作後〉無容暇臺觀亦己多工徒稍寃咤我欲他郡長三時務耕稼農收次邑居先室後臺榭啓閉既及期公私亦相借度材無強略庀役有定價不使及僭差粗得禦寒夏火至殊陳鄭人安極嵩華誰能繼此名名流襲蘭麝五袴有前聞斯言我非詐
　　後湖
　　荊有泥濘水在荊之邑郛郛前水在後謂之為後湖環湖十餘里嵗積潢與汚臭腐魚鼈死不植菰與蒲鄭公理三載〈嚴司空綬〉其理用喣愉嵗稔民四至隘㕓亦隘衢公乃署其地為民先矢謨人人儻自為我亦不庀徒下里得聞之各各相俞俞提攜翁及孫捧戴婦與姑壯者負礫石老亦捽茅蒭斤磨片片雪椎隱連連珠朝餐布庭落夜宿完戶樞鄰里近相告親戚逺相呼鬻者自為鬻酤者自為酤雞犬豐中市人民岐下都百年廢滯所一旦奧浩區我實司水土得為官事無人言賤事貴貴直不貴諛此實公所小安用歌袴襦答雲潭及廣以至鄂與吳萬里盡澤國居人皆墊濡富者不容蓋貧者不庇軀得不歌此事以我為楷模
　　八駿圖詩〈並序〉
　　良馬無世無之然而終不得與八駿並名何也吾聞八駿日行三萬里夫車行三萬里而無毀輪壞轅之患蓋神車者〈一作人〉行三萬里而無喪精褫魄之患亦神之人也無是三神而得是八馬乃破車掣御躓人之乗也世焉用之今夫畫古者畫馬而不畫車馭不畫所以乗馬者是不知夫古者也予因作詩以辯之
　　穆滿志空闊將行九州野神馭四來歸天與八駿馬龍種無凡性龍行無暫捨朝辭扶桑底暮宿崑崙下鼻息吼春雷蹄聲裂寒瓦尾掉滄波黒汗染白〈一作浮〉雲赭華輈本修密翠蓋尚妍冶御者腕不移乗者寐不假車無輪扁斲轡無王良把雖有萬駿來誰是敢騎者
　　畫松
　　張璪畫古松往往得神骨翠帚掃春風枯龍戞寒月流傳畫師輩竒態盡埋沒纖枝無蕭灑頑榦空突兀乃悟埃塵心難狀煙霄質我去淅陽山深山看眞物
　　遣興十首
　　始見棃花房坐對棃花白行看棃葉青巳復棃葉赤嚴霜九月半危蔕㡬時客況有髙髙原秋風四來迫莫厭夏日長莫愁冬日短欲識短復長君看寒又暖城中百萬家冤哀雜絲管草沒奉誠園軒車昔曽滿孤竹迸荒園誤與蓬麻列久擁蕭蕭風空長髙髙節嚴霜蕩羣穢蓬斷麻亦折獨立轉亭亭心期鳯皇別豔豔翦紅英團團削翠莖託根在褊淺因依泥滓生中有合歡蘂池枯難遽呈涼宵露華重低徊當月明晩荷猶展巻早蟬遽蕭嘹露葉行巳重況乃江風揺炎夏火再伏清商暗囘飇寄言抱志士日月東西跳買馬買鋸牙買犢買破車養禽當養鶻種樹先種花人生負俊健天意與光華莫學蚯蚓輩食泥近土涯愛直莫愛夸愛疾莫愛斜愛謨莫愛詐愛施莫愛奢擇才不求備任物不過涯用人如用已理國如理家㸌㸌刀刃光彎彎弓面張入水斬犀兕上山〈一作入山〉椎〈一作摧〉虎狼里中無老少喚作癲兒郎一日風雲〈一作雨〉㑹橫行〈一作金〉歸故郷
　　團團規內星未必明如月託跡近北辰周天無淪沒老人在南極地逺光不發見則夀聖明願照髙髙闕河清諒嘉瑞〈是嵗黃河清〉吾帝眞聖人時哉不我夢此時為廢民光陰本跳躑功業勞苦辛一到江陵郡三年成去塵
　　野節鞭
　　神鞭鞭宇宙玉鞭鞭騏驥緊綛野節鞭本用鞭贔屭使君鞭甚長使君馬亦利司馬竝馬行司馬馬顦顇短鞭不可施疾歩無由致使君駐馬言願以長鞭遺此遺不尋常此鞭不容易金堅無繳繞玉滑無塵膩青蛇坼生石不剌山阿地烏⻱旋眼斑不染江頭淚長看雷雨痕未忍駑駘試持用換所持無令等閒棄答雲君何竒贈我君所貴我用亦不凡終身保明義誓以鞭姦頑不以鞭蹇躓指撝狡兔蹤□撻怪〈平聲〉龍睡惜令寸寸折節節不虛墜因作換鞭詩詩成謂同志而我得聞之笑君年少意安用換長鞭鞭長亦奚為我有鞭尺餘泥拋風雨漬不擬閒贈行唯將爛誇醉春來信馬頭欵緩花前轡願我遲似攣饒君疾如翅







　　御定全唐詩巻三百九十八
　　欽定四庫全書
　　御定全唐詩巻三百九十九
　　元稹
　　旱災自咎貽七縣宰〈同州時〉
　　吾聞上帝心降命明且仁臣稹茍有罪胡不災我身胡為旱一州禍此千萬人一旱猶可忍其旱亦已頻臘雪不滿地膏雨不降春惻惻詔書下半減麥與緡半租豈不薄尚竭力與筋竭力不敢憚慚戴天子恩纍纍婦拜姑吶吶翁語孫禾黍日夜長足得盈我囷還填折粟稅酬償貰麥鄰茍無公私責飲水不為貧歡言未盈口旱氣已再振六月天不雨秋孟亦既旬區區昧陋積禱祝非不勤日馳衰白顔再拜泥甲鱗歸來重思忖願告諸邑君以彼天道逺豈如人事親團團囹圄中無乃寃不申擾擾食廩內無乃姦有因軋軋輸送車無乃使不倫遙遙負擔卒無乃役不均今年無大麥計與珠玉濵邨胥與里吏無乃求取繁符下歛錢急值官因酒嗔誅求
　　與撻罰無乃不逡巡生小下里住不曽州縣門訴詞千萬恨無乃不得聞強豪富酒肉窮獨無蒭薪俱由案牘吏無乃移禍屯官分市井戶迭配水陸珍未䝉所償直無乃不敢言有一於此事安可尤蒼旻借使漏刑憲得不虞鬼神自顧頑滯牧坐貽災沴臻上羞朝廷寄下媿閭里民豈無神明宰為我同苦辛共布慈惠語慰此衢客塵
　　蟲豸詩〈七篇並序〉
　　天之居物於地也有獸宜山宜穴魚宜水宜泥鳥宜木宜洲蟲宜草宜腐穢風雨㑹而寒暑時山川正而原野平衍然後郛閈屋室以州之人之宜人不得其宜而之鳥獸蟲魚之所宜非蟲魚獸鳥之罪也然而自非聖賢人失所宜未嘗無不得宜之歎雲始辛卯年予掾荊州之地洲渚濕墊其動物宜介其毛物宜翅羽予所舎又荊州樹木洲渚處晝夜常有翅羽百族閙心不得閒靜因為有鳥二十章以自逹又數年司馬通川郡通之地叢穢卑𥚹烝瘴陰鬱燄為蟲蛇備有辛螫蛇之毒百而鼻褰者尤之蟲之輩亦百而蝱蟆浮塵蜘蛛蟻子蛒蠭之類最甚害人其土民具能攻其所毒亦往往合於方籍不知者毒〈一作遭〉輒死予因賦其七蟲為二十一章別為序以備𤨏細之形狀而盡藥石之所宜庶亦叔敖之意焉
　　巴蛇〈三首並序〉
　　巴之蛇百類其大蟒其毒褰鼻蟒人常不見褰鼻常遭之毒人則毛髪皆豎起飲谿澗而泥沙盡沸驗方雲攻巨蟒用雄黃煙被其腦則裂而鷣鳥能食其小者巴無是物其民常用禁術制之尤効
　　巴蛇千種毒其最鼻褰蛇掉舌翻紅燄盤身蹙白花噴人豎毛髪飲浪沸泥沙欲學叔敖瘞其如多似麻越嶺南濵海武都西隱〈一作陷〉戎雄黃假名石鷣鳥逺難籠詎有隳腸計應無破腦功巴山晝昏黒妖霧毒濛濛漢帝斬蛇劒晉時燒上天自茲繁巨蟒往往夀千年白晝遮長道青溪蒸毒煙戰龍蒼海外平地血浮船
　　蛒蜂〈三首並序〉
　　蛒蜂類而大巢在褰鼻蛇穴下故毒螫倍諸蠭蠆中手足輒斷落及心胸則圯裂用他蜂中人之方療之不能愈巴人往往持禁以制之則差
　　巴蛇蟠窟穴穴下有巢蜂近樹禽垂翅依原獸絶蹤微遭斷手足厚毒破心胷昔甚招魂句那知眼自逢梨笑清都月〈京都開元觀多梨花蠭〉蜂游紫殿春構脾分部伍嚼蕊奉君親翅羽頗同類心神固異倫安知人世裏不有噬人人
　　蘭蕙本同畹蜂蛇亦雜居害心俱毒螫妖燄兩吹噓雷蟄吞噬止枯焚巢穴除可憐相濟惡勿謂禍無餘
　　蜘蛛〈三首並序〉
　　巴蜘蛛大而毒其甚者身邊數寸而踦長數倍其身網羅竹柏盡死中人瘡痏潗濕且痛癢倍常用雄黃苦酒塗所囓仍用䑕婦蟲食其絲盡輙愈療不速絲及心而療不及矣
　　蜘蛛天下足巴蜀就中多縫隙容長踦虛空織橫羅縈纒傷竹柏吞噬及蟲蛾為送佳人喜珠櫳無柰何網密將求食絲斜誤著人因依方紀〈一作託〉緒掛罥遂容身截道蟬冠礙漫天玉露頻兒童憐小巧漸欲及車輪稚子憐圎網佳人祝喜絲那知緣暗隙忽被囓柔肌毒腠攻猶易焚心療恐遲看看長祅緒和扁欲漣洏
　　蟻子〈三首並序〉
　　巴蟻衆而善攻櫟棟往往木容完具而心節朽壊屋居者不省其微而禍成傾壓
　　蟻子生無䖏偏因溼䖏生陰霪煩擾攘拾粒苦譻𧭈〈平聲〉牀上主人病耳中虛藏鳴雷霆翻不省聞汝作牛聲時術功雖細年深禍亦成攻穿漏江海噆食困蛟鯨敢憚榱𣡵蠧深藏柱石傾寄言持重者微物莫全輕攘攘終朝見悠悠卒嵗疑詎能分牝牡焉得有蝝蚳〈蟻卵〉徙市竟何意生涯都㡬時巢由或逢我應似我相期
　　蟆子〈三首並序〉
　　蟆蚊類也其實黑而小不礙紗縠夜伏而晝飛聞柏煙與麝香輒去蚊蟆與浮塵皆巴蛇鱗中之細蟲耳故囓人成瘡秋夏不愈膏楸葉而𫝊之則差
　　蟆子微於蚋朝繁夜則無毫端生羽翼針喙噆肌膚暗毒應難免羸形日漸枯將身逺相就不敢恨非辜晦景權藏毒明時敢噬人不勞生詬怒祗足助酸辛隼眥看無物蛇軀庇有鱗天方芻狗我甘與爾相親有口深堪異趨時詎可量誰令通鼻息何故辨馨香沉水來滄海崇蘭泛露光那能枉焚爇爾衆我微茫
　　浮塵子〈三首並序〉
　　浮塵蟆類也其實微不可見與塵相浮而上下人苦之往往䝉絮衣自蔽而浮塵輒能通透及人肌膚亦巢巴蛇鱗中故攻之用前術
　　可歎浮塵子纖埃喻此微寧論隔紗幌幷解透綿衣有毒能成痏無聲不見飛病來雙眼暗何計辨雰霏乍可巢蚊睫胡為附蟒鱗巳微於蠢蠢仍害及仁人〈一作人人〉動植皆分命毫芒亦是身哀哉此幽物生死敵浮塵但覺皮膚憯安知𤨏細來因風吹薄霧向日誤輕埃暗囓堪銷骨潛飛有禍胎然無防備䖏留待雪霜摧
　　蝱〈三首並序〉
　　巴山谷間春秋常雨自五六月至八九月雨則多蝱道路羣飛噬牛馬血及蹄角旦暮尤極繁多人常用日中時趣程逮雪霜而後盡其囓人痛劇浮蟆而不能毒留肌故無療術
　　陰深山有瘴溼墊草多蝱衆噬錐刀毒羣飛風雨聲汗粘瘡痏痛日曝苦辛行飽爾蛆殘腹安知天地情千山溪沸石六月火燒雲自顧生無類那堪毒有羣搏牛皮若截噬馬血成文蹄角尚如此肌膚安可雲辛螫終非久炎涼本遞興秋風自天落夏櫱與霜澄一鏡開潭面千鋒露石稜氣平蟲豸死雲路好攀登
　　楚歌十首〈江陵時作〉
　　楚人千萬戸生死繫時君當璧便為嗣賢愚安可分干戈長浩浩篡亂亦紛紛縦有明在下區區何足雲陶虞事已逺尼父獨將明潛穴龍無位幽林蘭自生楚王謀授邑此意復中傾未別子西語縦來何所成平王漸昏惑無極轉承㤙子建猶相貳伍奢安得存生居宮雉閟死𦵏寢園尊豈料奔吳士鞭屍郢市門懼盈因鄧曼罷獵為樊姬盛徳留金石清風鑒薄帷襄王忽妖夢宋玉復滛辭萬事捐宮館空山雲雨期宜僚南市住未省食人恩臨難忽相感解紛寧用言何如晉夷甫坐占紫微垣看著五胡亂清談空自尊誰恃王深寵誰為楚上卿包胥心獨許連夜哭秦兵千乗徒虛爾一夫安可輕殷勤聘名士莫但倚方城梁業雄圗盡遺孫世運消宣明徒有號江漢不相朝碑碣髙臨路松枝半作樵唯餘開聖寺猶學武皇妖江陵南北道長有逺人來死別登舟去生心上馬迴榮枯誠異日今古盡同灰巫峽朝雲起荊王安在哉三峽連天水奔波萬里來風濤各自急前後苦相推倒入黃牛漩驚衝灩澦堆古今流不盡流去不曽迴八荒同日月萬古共山川生死既由命興衰還付天棲棲王粲賦憤憤屈平篇各自埋幽恨江流終宛然
　　襄陽道
　　羊公名漸逺唯有峴山碑近日稱難繼曹王任馬彝椒蘭俱下世城郭到今時漢水清如玉流來本為誰
　　賦得魚登龍門〈用登字〉
　　魚貫終何益龍門在昔登有成當〈一作有時常〉作雨無用恥為鵬激浪誠難泝雄心亦自憑〈一作庶亦憑〉風雲〈一作雷〉潛㑹合鬐鬛忽騰凌泥滓辭河濁煙霄見海澄迴瞻順流輩誰敢望同升
　　貞元〈一作永貞〉厯〈是嵗秋八月太上改元永貞傳位今皇帝〉
　　象魏纔頒厯龍鑣已御天猶看後元厯新署永貞年半嵗光陰在三朝禮數遷無因書簡冊空得詠詩篇
　　塞馬
　　塞馬倦江渚今朝神彩生曉風寒獵獵乍得草頭行夷狄寢烽𠋫闗河無戰聲何由當陣面従爾四蹄輕
　　鹿角鎮〈洞庭湖中地名〉
　　去年湖水滿此地覆行舟萬怪吹髙浪千人死亂流誰能問帝子何事寵陽侯漸恐鯨鯢大波濤及九州
　　感事三首〈此後竝是學士時作〉
　　為國謀羊舌従來不為身此心長自保終不學張陳自笑心何劣區區辨所寃伯仁雖到死終不向人言富貴年皆長風塵舊轉稀白頭方見絶遙為一霑衣
　　題翰林東閤前小松
　　簷礙修鱗亞霜侵簇翠黃唯餘入琴韻終待舜張



　　御定全唐詩巻三百九十九
<集部,總集類,御定全唐詩>
　　欽定四庫全書
　　御定全唐詩巻四百
　　元稹
　　清都夜境〈自此至秋夕並年十六至十八時詩〉
　　夜久連觀靜斜月何晶熒寥天如碧玉歴歴綴華星樓榭自陰暎雲牖深𠖇𠖇纖埃悄不起玉砌寒光清棲鶴露微影枯松多怪形南廂儼容衞音響如可聆啓聖發空洞朝真趨廣庭閒開橤珠殿暗閱金字經屏氣動方〈一作萬〉息凝神心自靈悠悠車馬上浩思安得寧
　　春晩寄楊十二兼呈趙八〈時楊生館於趙氏〉
　　蒙蒙竹樹深簾牖多清陰避日坐林影餘花委芳襟傾尊就殘酌舒捲續微吟空際颺髙蝶風中聆素琴廣庭備幽趣復對商山岑獨此愛時景曠懐雲外心遷鸎戀嘉木求友多好音自無琅玕實安得蓮花簪寄之二君子希見雙南金
　　與楊十二李三早入永夀寺看牡丹
　　曉入白蓮宮琉璃花界浄開敷多喻草凌亂被幽徑壓砌錦地鋪當霞日輪暎蝶舞香暫飄蠭牽蕊難正籠䖏彩雲合露湛紅珠瑩結葉影自交揺風光不定繁華有時節安得保全盛色見盡浮榮希君了眞性
　　春餘遣興
　　春去日漸遅空庭草偏長餘英間初實雪絮縈蛛網好鳥多息陰新篁巳成響簾開斜照入樹褭游絲上絶跡念物閒良時契心賞單衣頗新綽虛室復清敞置酒奉親賓樹萱自怡養笑倚連枝花恭扶瑞藤杖歩屧恣優游望山多氣象雲葉遙巻舒風裾〈一作帬〉動蕭爽簪纓固煩雜江海徒浩蕩野馬籠赤霄無由負羈鞅
　　憶雲之
　　為魚實愛泉食辛寧避蓼人生既相合不復論窕窕滄海良有窮白日非長皎何事一〈一作二〉人心各在四方表泛若逐水萍居為附松蔦流浪隨所之縈紆牽所繞百齡頗跼促況復迷夀夭芟髪君已衰冠嵗予非小娛樂不及時暮年壯心少感此幽念綿遂為長悄悄中庭草木春歴亂遞相擾竒樹花㝠㝠竹竿鳯褭褭幽芳被蘭徑安得寄天杪萬里瀟湘魂夜夜南枝鳥
　　別李三
　　階蓂附瑤砌藂蘭偶芳藿髙位良有依幽姿亦相託鮑叔知我貧烹葵不為薄半面契始終千金比然諾人生繫時命安得無苦樂但感遊子顔又值餘英落蒼蒼秦樹雲去去緱山鶴日暮分手歸楊花滿城郭
　　秋夕逺懐
　　旦夕天氣爽風飄葉漸輕星繁河漢白露逼衾枕清丹鳥月中滅莎雞牀下鳴悠悠此懐抱況復多逺情
　　東西道
　　天皇開四極便有東西道萬古閱行人行人幾人老顧我倦行者息陰何不早少壯塵事多那言壯年好
　　分流水
　　古時愁別淚滴作分流水日夜東西流分流㡬千里通塞兩不見波瀾各自起與君相背飛去去心如此
　　西還
　　悠悠洛陽夢鬱鬱㶚陵樹落日正西歸逢君又東去
　　含風夕〈此後拾遺時作〉
　　炎昏勌煩久逮此含風夕夏服稍輕清秋堂已岑寂載欣鿌宇曠復念佳辰擲絡緯驚嵗功顧我何成績青熒微月鉤幽暉洞隂魄水鏡涵玉輪若見淵泉璧參差簾牖重次第籠虛白樹影滿空牀螢光綴深壁悵望牽牛〈一作牛斗〉星復為經年隔露網褭風珠輕河泛遙碧詎無深秋夜〈一作稠景〉感此乍〈一作年〉流易亦有遲暮年壯年良自惜循環切中腸感念〈一作今〉追往昔接瞬無停陰何言問陳積馨香推蕙蘭堅貞諭松柏生物固有涯安能比金石況茲百齡內擾擾紛衆役日月東西馳飛車無留跡來者良未窮去矣定奚適委順在物為營營復何益
　　秋堂夕
　　炎涼正迴互金火鬱相乗雲雷時交構川澤方蒸騰清風一朝勝白露忽已凝草木凡氣盡始見天地澄況此秋堂夕幽懐曠無朋蕭條𬖄外雨倐閃案前燈書巻滿牀席蠨蛸懸復升啼兒屢啞咽勌僮時寢興泛覽昏夜目詠謡暢煩膺況吟獲麟章欲罷久不能堯舜事巳逺聖道安可勝蜉蝣不信鶴蜩鷃肻窺鵬當年且不偶沒世何必稱胡為掲見聞襃貶貽愛憎焉用汨其泥豈在清如氷非白又非黑誰能㸃青蠅處世茍無悶佯狂道非𢎞無言被人覺予亦笑孫登
　　酬樂天〈時樂天攝尉予為拾遺〉
　　放鶴在深水置魚在髙枝升沉或異勢同謂非所宜君為邑中吏皎皎鸞鳯姿顧我何為者翻侍白玉墀昔作芸香侶三載不暫離逮茲忽相失旦夕夢魂思崔嵬驪山頂宮樹遙參差祗得兩相望不得長相隨多君嵗寒意裁作秋興詩上言風塵苦下言時節移官家事拘束安得攜手期願為雲與雨㑹合天之垂
　　楊子華畫三首
　　楊畫逺於展何言今在茲依然古妝服但感時節移念君一朝意遺我千載思子亦㡬時客安能長苦悲皓腕巻紅袖錦韝臂蒼鶚故人斷心稚齒從禽樂當年惜貴遊遺形寄丹雘骨象或依稀鉛華巳寥落似對古人民無復昔城郭子亦觀病身色空俱寂寞
　　顛倒世人心紛紛乏公是真賞〈一作貴〉畫不成畫賞真相似丹青各所尚工拙何足恃求此妄中精〈一作情〉嗟哉子華子
　　西州院〈東川官舎〉
　　自入西州院唯見東川城今夜城頭月非暗又非明文案牀席滿巻舒𧷢罪名慘悽且煩勌棄之階下行悵望天迴轉動揺萬里情參辰次第出牛女顛倒傾況此風中柳枝條千萬莖到來籬下筍亦巳長短生感愴正多緒鵶鵶相喚驚牆上杜鵑鳥又作思歸鳴以彼撩亂思吟為幽怨聲吟罷終不寢鼕鼕復鐺鐺
　　臺中鞫獄憶開元觀舊事呈損之兼贈周兄四十韻
　　憶在開元館食柏練玉顔疎慵日髙臥自謂輕人寰李生隔牆住隔牆如隔山怪我久不識先來問驕頑十過乃一往遂成相往還以我文章巻文章甚斒斕因言辛庾輩亦願放羸孱既迴數子顧展轉相連攀驅令選科目若在闠與闤學隨塵土墜漫數公卿關唯恐壊情性安能懼謗訕還招辛庾李靜䖏杯巡環進取果由命不由趨險艱穿楊二三子弓矢次第彎推我亦上道再聨朝士班二月除御史三月使巴蠻蠻民詀〈竹感切〉諵訴齧指明痛癏憐蠻不解語為發昏帥姦歸來五六月旱色天地殷分司別兄弟各各淚潸潸哀哉劇部職唯數贓罪鍰死款依稀取鬬辭方便刪道心常自媿柔髪難久黫折支望車乗支痛誰置患竒哉乳臭兒緋紫䙀被間漸大官漸貴漸富心漸慳閙裝轡頭𧤾靜拭腰帶斑鷂子繡線𩏪㺃兒金油〈去聲〉鐶香湯洗驄馬翠篾籠白鷴月請公王封〈一作俸〉氷求天子頒開筵試歌舞別宅寵妖嫻坐臥摩綿〈一作錦〉褥捧擁綟絲鬟旦夕不相離比翼若飛鸞而我亦何苦三十身已鰥愁吟心骨顫寒臥支體𤸷〈五閑切又渠雲切〉居䖏雖幽靜尤悔少愉㦨不如周道士鶴嶺臨鐘灣繞院松瑟瑟通畦水潺潺陽坡自尋蕨邨沼看漚菅窮通兩未遂營營真老閒
　　韋氏館與周隱客杜歸和泛舟
　　天色低澹澹池光漫油油輕舟閒繳繞不逺池上樓時物欣外奬眞元隨內修神恬津藏滿氣委支節柔衆䖏豈自異曠懐誰我儔風車籠野馬八荒安足遊開顔陸渾杜握手靈都周持君寳珠贈頂戴頭上頭
　　劉氏館集隱客歸和子元及之子蒙晦之
　　溼墊緣竹徑寥落䕶岸冰偶然沽市酒不越四五升詩客愛時景道人話升騰笑言各有趣悠哉古孫登
　　寄隱客
　　我年三十二鬢有八九絲非無官次第其如身早衰今人夸貴富肉食與妖姬而我俱不樂貴富亦何為況逢多士朝賢俊若布棊班行次第立朱紫相參差謨猷密勿進羽檄縦橫馳監察官甚小發言無所裨小官仍不了譴奪亦已隨時或不之棄得不自棄之陶君喜不遇顧我復何疑潛書周隱士白雲今有期
　　元和五年予官不了罰俸西歸三月六日至陜府與吳十一兄端公崔二十二院長思愴曩遊因投五十韻
　　小年閒愛春認得春風意未有花草時先醲曉窗睡霞朝澹雲色霽景牽詩思漸到柳枝頭川光始明媚長安車馬客傾心奉權貴晝夜塵土中那言早春至此時我獨遊我遊有倫次閒行曲江岸便宿慈恩寺扣林引寒⻱疏叢出幽翠凌晨過杏園曉露凝芳氣初陽好明浄嫩樹憐低庳排房似綴珠欲啼紅臉淚新鶯語嬌小淺水光流利冷飲空腹杯因成日髙醉酒醒聞飯鐘隨僧受遺施餐罷還復遊過従上文記行逢二月半始足遊春騎是時春巳老我遊亦云既藤開九華觀草結三條隧新筍踴犀株落梅飜蝶翅名倡繡轂車公子青絲轡朝士還旬休豪家得春賜提攜好音樂翦鏟空田地同占杏花園喧闐各叢萃顧予煩寢興復往散顦顇倦僕色肌羸蹇驢行跛痺春衫未成就冬服漸塵膩傾蓋吟短章書空憶難字遙聞公主笑近被王孫戲邀我上華筵橫頭坐賔位那知我年少深解酒中事能唱犯聲歌偏精變籌義含詞待〈一作徙〉殘拍促舞遞繁吹叫噪擲投盤生獰攝觥使逡巡光景晏散亂東西異古觀閉閒門依然復幽閟無端矯情性漫學求科試薄藝何足雲虗名偶頻遂拾遺天子前密奏昇平議召見不湏㬰憸庸已猜忌朝陪香案班暮作風塵尉去嵗又登朝登為柏臺吏臺官相束縛不許放情志寓直勞送迎上堂煩避諱分司在東洛所職尤不易罰俸得西歸心知受朝庇常山攻小寇淮右擇良帥國難身不行勞生欲何為吾兄諳性靈崔子同臭味投此掛冠詞一生還自恣
　　御定全唐詩巻四百
　　欽定四庫全書
　　御定全唐詩卷四百一
　　元稹
　　寄吳士矩端公五十韻〈此後竝江陵士曹時作〉
　　昔在鳯翔日十嵗即相識未有好文章逢人賞顔色可憐何郎面〈吳生小字何郎〉二十纔冠餙短髪予近梳羅衫紫蟬翼伯舅各驕縦仁兄未摧抑事業若杯盤詩書甚徽纆西州戎馬地賢豪事雄特百萬時可贏十千良易借寒食桐陰下春風柳林側藉草送逺遊列筵酬博塞萎蕤雲幕翠燦爛紅茵赩膾縷輕似絲香醅膩如職〈一作織〉將軍頻下城佳人盡傾國媚語嬌不聞纖腰輭無力歌詞妙宛轉舞態能剜刻箏玉指調粉汗紅綃拭予時最年少專務酒中職未能解〈一作媿〉生獰偏矜任狂直曲庇桃根盞橫講捎雲式亂布鬬分朋惟新間讒慝恥作最先吐羞言未朝食醉眼漸紛紛酒聲頻䬵䬵〈愛墨切〉扣節參差亂飛觥往來織強起相維持飜成兩匍匐邊霜颯
　　然降戰馬鳴不息但喜秋光麗誰憂塞雲黒常隨獵騎走多在豪家匿夜飲天既明朝歌日還昃荒狂嵗雲久名利心潛逼時輩多得途親朋屢相敕閒因適農野忽復愛稼穡平生中聖人飜然腐腸賊亦従酒仙去便被書魔惑脫跡壯士場甘心豎儒域矜持翠筠管敲斷黃金勒屢益蘭膏燈猶研兔枝墨﨑嶇來掉蕩矯抂事沈默隱笑甚艱難歛容還屴崱與君始分散勉我勞修飾岐路各營營別離長惻惻行看二十載萬事紛〈一作絲〉何極相值或湏臾安能洞胷臆昨來陜郊〈一作郟〉㑹悲歡兩難克問我新相知但報長相憶豈無新知者不及小相得亦有生嵗游同年不同徳為別詎㡬時伊予墜溝洫大江鼔風浪逺道參荊棘往事返無期前途浩難測一旦得自由相求北山北
　　三月二十四日宿曽峰館夜對桐花寄樂天
　　微月照桐花月微花漠漠怨澹不勝情低囘拂簾幕葉新陰影細露重枝條弱夜久春恨多風清暗香薄是夕逺思君思君瘦如削但感事睽違非言官好惡奏書金鑾殿歩屣青龍閣我在山館中滿地桐花落
　　酬樂天書懐見寄〈本題雲初與徽之別後忽夢見之及寤而微之書至兼覧桐花之什悵然書懐　此後五章竝次用本韻〉
　　新昌北門外與君従此分街衢走車馬塵土不見君君為分手歸我行行不息我上秦嶺南君直樞星北秦嶺髙崔嵬商山好顔色月照山館花裁詩寄相憶天明作詩罷草草隨所如憑人寄將去三月無報書荊州白日晩城上鼓鼕鼕行逢賀州牧致書三四封封題樂天字未坼已霑裳坼書八九讀淚落千萬行中有酬我詩句句截我腸仍雲得詩夜夢我魂淒涼終言作詩䖏上直金鑾東詩書費一夕萬恨緘其中中宵宮中出復見宮月斜書罷月亦落曉燈隨暗花想君書罷時南望勞所思況我江上立吟君懐我詩懷我浩無極江水秋正深清見萬丈底照我平生心感君求友什因報壯士吟持謝衆人口銷盡猶是金
　　酬樂天登樂遊園見憶
　　昔君樂遊園悵望天欲曛今我大江上□意波飜雲秋空壓澶漫澒洞無垢氛四顧皆豁逹我眉今日伸長安隘朝市百道走埃塵軒車隨對列骨肉非本親誇遊丞相第偷入常侍門愛君直如髪勿念江湖人
　　酬樂天早夏見懐
　　庭柚有垂實燕巢無宿雛我亦辭社燕茫茫焉所如君詩夏方早我歎秋巳徂食物風士異衾裯時節殊荒草滿田地近移江上居八日復切九月明侵半除
　　酬樂天勸醉
　　神麯清濁酒牡丹深淺花少年欲相飲此樂何可涯沈機造神境不必悟楞伽〈一作加〉酡顔返童貌安用成丹砂劉伶稱酒徳所稱良未多願君聼此曲我為盡稱嗟一杯顔色好十盞膽氣加半酣得自恣酩酊歸太和共醉真可樂飛觥撩亂歌獨醉亦有趣兀然無與他羙人醉燈下左右流橫波王孫醉牀上顛倒眠綺羅君今勸我醉勸醉意如何
　　和樂天初授戶曹喜而言志
　　王爵無細大得請即為恩君求戶曹掾貴以祿奉親聞君得所請感我欲霑巾今人重軒冕所重華與紛矜誇仕臺閣奔走無朝昏君衣不盈篋君食不滿囷君言養既薄何以榮我門披誠再三請天子憐儉貧詞曹直文苑捧詔榮且忻歸來髙堂上兄弟羅酒尊各稱千萬夀共飲三四巡我實知君者千里能具陳感君求祿意求祿殊衆人上以奉顔色餘以及親賔棄名不棄實謀養不謀身可憐白華士永願凌青雲
　　和樂天贈吳丹
　　不識吳生面久知吳生道跡雖染世名心本奉天老雌一守命門迴九塡血腦委氣榮衛和咽津顔色好傳聞共甲子衰隤盡枯稿獨有氷雪容纖華奪鮮縞問人何能爾吳實曠懐抱弁冕徒掛身身外非所寳伊予固童昧希真亦云早石壇玉晨尊晝夜長自埽密印視丹田遊神夢三島萬過黃庭經一食青精稻𠖇捜方朔桃結念安期棗緑髪幸未改丹誠自能保行當擺塵纓吳門事探討君為先此詞終期搴瑤草
　　和樂天秋題曲江
　　十載定交契七年鎮相隨長安最多䖏多是曲江池梅杏春尚小芰荷秋已衰共愛寥落境相將偏此時緜緜紅蓼水颺颺白鷺鶿詩句偶未得酒杯聊久持今來雲雨曠舊賞魂夢知況乃江楓夕和君秋興詩
　　和樂天別弟後月夜作
　　聞君別愛弟明天照夜寒秋雁拂檐影曉琴當砌彈悵望天澹澹因思路漫漫吟為別弟操聞者為辛酸況我兄弟逺一身形影單江波浩無極但見時嵗闌
　　和樂天秋題牡丹叢
　　敝宅豔山卉別來長歎息吟君晩叢詠似見摧隤色慾識別後容勤過晩叢側
　　春月
　　春月雖至明終有靄靄光不似秋冬色逼人寒帶霜纖粉澹虛壁輕煙籠半牀分暉間林影餘照上虹梁病久塵事隔夜閒清興長擁抱顚倒領歩屣東西廂風柳結柔援〈一作楥〉露梅飄暗香雪含櫻綻蘂珠蹙桃綴房杳杳有餘思行行安可忘四鄰非舊識無以話中腸南有居士儼默坐調心王欵闗一問訊為我披衣裳延我入深竹暖我於小堂視身琉璃瑩諭指芭蕉黃復有比丘隘早傳龍樹方口中祕丹□肘後懸青囊杖雖獨振刀圭期共嘗未知仙近逺巳覺神輕翔夜久魂耿耿月明露蒼蒼悲哉沈眠士寧見茲夕良
　　月臨花〈臨檎花〉
　　臨風颺颺花透影朧朧月巫峽隔波雲姑峰漏霞雪鏡勻嬌麵粉燈泛髙籠纈夜久清露多啼珠墜還結
　　紅芍藥
　　芍藥綻紅綃巴籬織青𤨏繁絲蹙金蘂髙燄當爐火翦刻彤雲片開張赤霞裹煙輕琉璃葉風亞珊瑚朶受露色低迷向人嬌婀娜酡顔醉後泣〈一作竝〉小女妝成坐豔豔錦不如夭夭桃未可晴霞畏欲散晩日愁將墮結植本為誰賞心期在我采之諒多思幽贈何由果
　　送王十一南行
　　夏水漾天末晩暘依岸〈一作暎遙〉邨風調〈一作翻〉烏尾勁眷戀餘芳尊解□方瞬息征帆巳翩翻江豚湧髙浪楓樹揺去魂逺戍宗侶泊暮煙洲渚昏離心詎㡬許驟若移寒溫此別信非久胡為坐憂煩我留石難轉君泛雲無根萬里湖南月三聲山上猿從茲耿幽夢夜夜湘與沅
　　三歎
　　孤劒鋒刃澀猶能神彩生有時雷雨過暗吼闐闐聲主人閟靈寳畏作升天行淬礪當陽鐵刻為干鏌名逺求鸊鵜瑩同用玉匣盛顔色縦相類利鈍頗相傾雄為光電烻雌但深澄龍怒有竒變青蛇終不驚
　　仙鳯翠皇死葳蕤光彩低非無鴛鸞侶誓不同樹棲飛馳嵗雲暮感念雛在泥顧影不自暖寄爾蟠桃雞馴養豈無媿類族安得齊願言成羽翼奮翅凌丹梯
　　天驥失龍偶三年常夜嘶哀緣噴風斷渇且含霜啼長恐絶遺類不復躡雲霓非無駉駉者鶴意不在雞春來筋骨痩弔影心亦迷自此渥窪種應生濁水泥
　　遣晝
　　密竹有清陰曠懐無塵滓況乃秋日光玲瓏曉窗裏旬休聊自適今辰日髙起櫛沐坐前軒風輕鏡如水開巻恣詠謡望雲間徙倚新菊媚鮮妍短萍憐靃靡埽除田地靜摘掇園蔬美幽翫愜詩流空堂稱居士客來傷寂寞我念遺煩鄙心跡兩相忘誰能驗行止
　　冬夜懐李侍御王太祝段丞
　　浩露煙壒盡月光閒有餘松篁細陰影重以𬖄牖疎泛覽星粲粲輕河悠碧虛纖雲不成葉脈脈風絲舒丹竈熾東序燒香羅玉書飄飄魂神舉若驂鸞鶴輿感念夙昔意華尚簪與裾簪裾詎㡬許累創吞鉤魚今聞馨香道一以悟臭帤悟覺誓不惑永抱胎仙居晝夜欣所適安知嵗雲除行行二三友君懐復何如
　　西齋小松二首
　　松樹短於我清風亦巳多況乃枝上雪動揺微月波幽姿得閒地詎感嵗蹉跎但恐廈終構藉君當柰何簇簇枝新黃纖纖攢素指柔苙漸依條短莎還半委清風日夜髙凌雲意〈一作竟〉何巳千嵗盤老龍修鱗自茲始
　　周先生
　　寥寥空山岑冷冷風松林流月垂鱗光懸泉揚髙音希夷周先生燒香調琴心神力盈三千誰能還黃金






　　御定全唐詩巻四百一
　　欽定四庫全書
　　御定全唐詩巻四百二
　　元稹
　　遣春十首
　　曉月籠雲影鸎聲餘霧中暗芳飄露氣輕寒生柳風冉冉一趨府未為勞我躬因茲得晨起但覺情興隆久雨憐霽景偶來隄上行空濛天色嫩杳淼江靣平百草短長出衆禽髙下鳴春陽各有分予亦澹無情鏡皎碧潭水微波粗成文煙光垂碧草瓊胍散纖雲岸柳好陰影風裾遺垢氛悠然送春目八荒誰與羣低迷籠樹煙明浄當霞日陽燄波春空平湖漫凝〈一作疑〉溢雪鷺逺近飛渚牙淺深出江流復浩蕩相為坐紆鬱喧寒深淺春紅白前後花顔色詎相讓生成良有涯梅芳勿自早菊秀勿自賒各將一時意終年無再華髙屋童稚少春來歸燕多葺舊良易就新院亦巳羅俯憐雛化卵仰媿鵬無窠巢棟與巢幕秋風俱奈何
　　撩亂撲樹蜂摧殘戀房蕊風吹雨又頻安得繁於綺酒盃沉易過世事紛何巳莫倚顔似花君看嵗如水繞郭髙髙冢半是荊王墓後嗣熾陽臺前賢甘蓽路善惡徒自分波流盡東注胡然不飲酒坐落桐花樹花陰莎草長藉莎閒自酌坐看鸎鬬枝輕花滿尊杓葛巾竹稍掛書巻琴上閣沽酒過此生狂歌眼前樂梨葉巳成陰柳條紛起絮波緑紫屏風螺紅碧籌筯三杯靣上熱萬事心中去我意風散雲何勞問行䖏
　　表夏十首
　　夏風多暖暖樹木有繁陰新筍紫長短早櫻紅淺深煙花雲幕重榴豓朝景侵華實各自好詎雲芳意沉初日滿階前輕風動簾影旬時得休浣髙臥閱清景僮兒拂巾箱鵶軋深林井心到物自閒何勞逺箕頴江瘴炎夏早蒸騰信難度今宵好風月獨此荒庭趣露葉傾暗光流星委餘素但恐清夜徂詎悲朝景暮孟月夏猶淺竒雲未成峰度霞紅漠漠壓浪白溶溶玉委有餘潤飈馳無去蹤何如捧雲雨噴毒隨蛟龍流芳遞炎景繁英盡寥落公署香滿庭晴霞覆闌藥裁紅起髙燄綴緑排新萼憑此遣幽懐非言念將謔紅絲散芳樹旋轉光風急煙泛被籠香露濃妝靣溼佳人不在此恨望堦前立忽厭夏景長今春行已及百舌漸吞聲黃鸎正嬌小雲鴻方警夜籠雞已鳴曉當時客自適運去誰能矯莫厭夏蟲多蜩螗定相擾翩翩𬖄外燕戢戢巢內雛啖食筋力盡毛衣成紫襦朝來各飛去雄雌樑上呼養子將備老惡兒那勝無西山夏雪消江勢東南瀉風波髙若天灩澦低於馬正被黃牛旋難期白帝下我在平地行翻憂濟川者靈均死波後是節常浴蘭綵縷碧筠糭香秔白玉團逝者良自苦今人反為歡哀哉徇名士沒命求所難
　　解秋十首
　　清晨頮寒水動揺襟袖輕翳翳林上葉不知秋暗生回悲鏡中髪華白三四莖豈無滿頭黒念此衰巳萌微霜纔結露翔鳩初變鷹無乃天地意使之行小懲䲭鴞誠可惡蔽日有髙鵬捨大以擒細我心終不能往嵗學仙侶各在無何鄉同時騖名者次第鵷鷺行而我兩不遂三十鬢添霜日暮江上立蟬鳴楓樹黃後伏火猶在先秋蟬巳多雲色日夜白驕陽能㡬何壤隙漏紅海忽微成網羅勿言時不至但恐嵗蹉跎新月纔到地輕河如泛雲螢飛髙下火樹影參差文露簟有㣲潤清香時暗焚夜閒心寂默洞庭無垢氛霽麗牀前影飄蕭簾外竹簟涼朝睡重夢覺茶香熟親烹園內葵憑買家家麯釀酒並毓蔬人來有棊局寒竹秋雨重凌霄晩花落低回翠玉梢散亂梔黃萼顔色有殊異風霜無好惡年年百草芳畢意同蕭索春非我獨春秋非我獨秋豈念百草死但念霜滿頭頭白古所同胡為坐煩憂茫茫百年內處身良未休西風冷衾簟展轉布華茵來者承玉體去者流芳塵適意醜為好及時疎亦親衰周仲尼出無乃為妖人漠漠江靣燒微微楓樹煙今日復今夕秋懐方浩然況我頭上髪衰白不待年我懐有時極此意何由詮
　　遣病十首
　　服藥備江瘴四年方一癘豈是藥無功伊予久留滯滯留人固薄瘴久藥難制去日良巳甘歸途奈無際棄置何所任鄭公憐我病三十九萬錢〈嵗入之大率〉資予養頑瞑身賤殺何益恩深報難罄公其萬千年世有天之鄭
　　憶作孩稚初健羨成人列倦學厭日長嬉遊念佳節今來漸諱年頓與前心別白日速如飛佳晨亦騷屑昔在痛飲場憎人病辭醉病來身怕酒始悟他人意怕酒豈不閒悲無少年氣傳語少年兒杯盤莫迴避憶初頭始白晝夜驚一縷漸及鬢與鬚多來不能數壯年等閒過過〈上如字下音戈〉壯年巳五華髪不再青勞生竟何補
　　在家非不病有病心亦安起居甥姪扶藥餌兄嫂看今病兄逺路道遙書信難寄言嬌小弟莫作官家官燕巢官舎內我爾俱為客嵗晩我獨留秋深爾安適風髙翅羽垂路逺煙波隔去去玉山岑人間網羅窄簷宇夜來曠暗知秋巳生臥悲衾簟冷病覺支體輕炎昏豈不勌時去聊自驚浩歎終一夕空堂天欲眀秋依靜䖏多況乃凌晨趣深竹蟬晝風翠茸衫曉露庭莎病看長林果閑知數何以強健時公門日勞騖朝結故鄉念暮作空堂寢夢別淚亦流啼痕暗橫枕昔愁憑酒遣今病安能飲落盡秋槿花離人病猶甚
　　寒
　　江瘴節𠋫暖臘初梅巳殘夜來北風至喜見今日寒扣冰淺塘水擁雪深竹闌復此滿尊醁但嗟誰與歡
　　玉泉道中作
　　楚俗物𠋫晩孟冬纔有霜早農半華實夕水含風涼遐想雲外寺峰巒𣺌相望松門接官路泉脈連僧房微露上月暗焚初夜香谷深煙壒淨山虛鐘磬長念此清境逺復憂塵事妨行行即前路勿滯分寸光
　　遣病〈自此通州後作〉
　　自古誰不死不復記其名今年京城內死者老少並獨孤纔四十〈秘書少監郁〉仕宦方榮榮李三三十九〈監察御史顧言〉登朝有清聲趙昌八十餘三擁大將旌為生信異異之死同㝠㝠其家哭泣愛一一無異情其類嗟歎惜各各無重輕萬齡⻱菌等一死天地平以此方我病我病何足驚借如今日死亦足了一生借使到百年不知何所成況我早師佛屋宅此身形捨彼復就此去留何所縈前身為過跡來世即前程但念行不息豈憂無路行蛻骨龍不宛蛻皮蟬自鳴胡為神蛻體此道人不明持謝愛朋友寄之仁弟兄吟此可逹觀世言何足聼
　　感夢〈夢故兵部裴尚書相公〉
　　十月初二日我行蓬州西三十里有館有館名芳溪荒郵屋舎壊新雨田地泥我病百日餘〈一作餘日〉肌體顧若刲氣填暮不食早早掩竇圭陰寒筋骨病夜久燈火低忽然寢成夢宛見顔如珪似歎久離別嗟嗟復悽悽問我何病痛又歎何棲棲答雲痰滯久與世復相暌重雲痰小疾良藥固易〈一作宜〉擠前時奉橘丸攻疾有神功何不善和療豈獨頭有風〈予頃患痰頭風踰月不差裴公教服橘皮朴硝丸數月而愈今夢中復徵前說故盡記往復之詞〉殷勤平生事欵曲無不終悲歡兩相極以是半日中言罷相與行行行古城裏同行復一人不識誰氏子逡巡急吏來呼喚願且止馳至相君前再拜復再起啓雲吏有奉奉命傳所旨事有大驚忙非君不能理答雲久就閒不願見勞使多謝致勤勤未敢相唯唯我因前獻言此事愚可料亂熱由靜消理繁在知要君如冬月陽奔走不必召君如銅鏡明萬物自可照願君許蒼生勿復髙體調相君不我言顧我再三笑行行及城戶黯黯餘日暉相君不我言〈一作握我手〉命我従此歸不省別時語但省涕淋漓覺來身體汗坐臥心骨悲閃閃燈背壁膠膠雞去塒倦童顚倒寢我涙縦橫垂涙垂啼不止不止啼且聲啼聲覺僮僕僮僕撩亂驚問我何所苦問我何所思我亦不能語慘慘即路岐前經新政縣今夕復明辰寘寘滿心氣不得說向人竒哉趙明府怪我眉不伸雲有北來僧住此月與旬自言辨貴骨謂若識天眞談遊費閟景何不與逡巡僧來為予語語及昔所知自言有竒中裴相未相時讀書靈山寺住䖏接園籬指言他日貴晷刻似不移我聞僧此語不覺淚歔欷〈去聲〉因言前夕夢無人一相謂無乃裴相君念我胸中氣遣師及此言使我盡前事僧雲彼何親言下涕不已我雲知我深不幸先我死僧雲裴相君如君恩有㡬我雲滔滔衆好直者皆是唯我與白生感遇同所以官學不同時生小異鄉里拔我塵土中使我名字美美名何足多深分従此始〈一作治〉吹噓莫我先頑陋不我鄙往往裴相門終年不曾履相門多衆流多譽亦多毀如聞風過塵不動井中水前時予掾荊公在期復起自従裴公無吾道甘已矣白生道亦孤讒謗銷骨髓司馬九江城無人一言理為師陳苦言揮涕滿十指未死終報恩師聼此男子
　　和東川李相公慈竹十二韻〈次本韻〉
　　慈竹不外長密比青瑤華矛欑有森束玉粒〈一作立〉無蹉跎纖粉妍膩質細瓊交翠柯亭亭霄漢近靄靄雨露多冰碧寒夜聳簫韶風晝羅煙含朧朧影月泛鱗鱗波鸞鳯一巳顧燕雀永不過幽姿媚庭實顥氣爽〈一作陵〉天涯峻節髙轉露貞筠寒更佳託身仙壇上靈物神所呵時與天籟合〈音閤〉日聞陽春歌應憐孤生者摧折成病〈一作沈一作臥〉痾






　　御定全唐詩巻四百二
　　欽定四庫全書
　　御定全唐詩巻四百三
　　元稹
　　酬東川李相公十六韻〈次用本韻並啓〉
　　稹啓今月二十日州吏迴伏受相公書示知小生所獻和慈竹等詩闗逹鑒覽不蒙罪退而又賜詩一十韻並首序一百二十三言廢名位之常數比朋友以字之飾揚涓埃投擲珠玉幸甚幸甚至於廟議末學江花陋詞無不記在雅章以備光寵不勝惶駭驚慙之至昔楚人始交必有乗車戴笠不忘相揖之誓誠以為貴富不相忘之難也況貴賤之隔不啻於車笠之相懸而相公投貺珍重義豈唯一揖之容易哉稹獨何人享是嘉惠輒復牽課拙劣酬獻所賜是猶百獸與鳯凰同舞於簫韶之中各極其歡心耳又何暇自審其形容之不類哉慶嵗專人封用上獻死罪死罪謹啓
　　昔附赤霄羽葳蕤遊紫垣鬬班香案上奏語玉晨尊戇直撩忌諱科儀懲傲頑自従眞籍除棄置勿復論前時共遊者日夕黃金軒請帝下巫覡八荒求我魂鸞鳯屢鳴顧燕雀尚籬藩徒令霄漢外往往塵念存存念豈虛設併投瓊與璠彈珠古所訝此用何太敦鄒律寒氣變鄭琴祥景奔靈芝繞身出左右光彩繁碾玉無俗色蘂珠非世言重慙前日句陋若蕕並蓀臘月巴地雨瘴江愁浪翻因持駭雞寳一照濁水昏
　　酬獨孤二十六送歸通州〈此後至和樂天三首並用本韻〉
　　再拜捧兄贈拜兄珍重言我有平生志臨別將具論十嵗慕倜儻愛白不愛昏寧愛寒切烈不愛暘溫暾二十走獵騎三十遊海門憎兔跳趯趯惡鵬黒翻翻鼇釣氣方壯鶻拳心頗尊下觀鬇鬡輩一掃冀不存名冠壯士籍功酬明主恩不然合〈音閤〉身棄何況身上痕金石有銷爍胏腑無寒溫分畫久巳定波濤何足煩嘗希蘇門嘯詎厭巴樹猿瘴水徒浩浩浮雲亦軒軒長歌莫長歎飲斛莫飲樽生為醉郷客死作逹士魂
　　酬劉猛見送
　　種花有顔色異色即為妖養鳥惡羽翮剪翮不待髙非無剪傷者物性難自逃百足雖捷捷商羊亦翹翹伊余狷然質謬入多士朝任氣有愎戇容身寡朋曹愚狂偶似直靜僻非敢驕一為毫髪忤十載山川遙爍鐵不在火割肌不在刀險心露山嶽流語翻波濤六尺安敢主方寸由自調神劔土不蝕異布火不燋雖無二物姿庻欲効一毫未能深蹙蹙多謝相勞勞去去我移馬遲遲君過橋雲勢正橫壑江流初滿槽〈江槽楚語〉持此慰逺道此之為舊交
　　酬樂天赴江州路上見寄三首
　　昔在京城心今在吳楚末千山道路險萬里音塵濶天上參與商地上胡與越終天升沈異滿地網羅設心有無眹環腸有無繩結有結解不開有環尋不歇山嶽移可盡江海塞可絶離恨若空虛窮年思不徹生莫強相同相同㑹相別
　　襄陽大隄繞我向隄前住燭隨花豔來騎送朝雲去萬竿髙廟竹三月徐亭樹我昔憶君時君今懐我䖏有身有離別無地無岐路風塵同古今人世勞新故
　　人亦有相愛我爾殊衆人朝朝寧不食日日願見君一日不得見愁腸坐氛氳如何逺相失各作萬里雲雲髙風苦多㑹合難遽因天上猶有礙何況地上身
　　郵竹
　　庭有蕭蕭竹門有闐闐騎囂靜本殊途因依偶同寄亭亭乍干雲嫋嫋亦垂地人有異我心我無異人意
　　落月
　　落月沈餘影隂渠流暗光蚊聲靄窗戶螢火繞屋樑飛幌翠雲薄新荷清露香不吟復不寐竟夕池水傍
　　髙荷
　　種藕百餘根髙荷纔四葉颭閃碧雲扇團圎青玉疉亭亭自擡舉鼎鼎難藏擪不學著水荃一生長怗怗
　　和裴校書鷺鷥飛
　　鷺鷥鷺鷥何遽飛鵶驚雀噪難久依清江見底草〈一作華〉堂在一㸃白光終不歸
　　夜池
　　荷葉團圎莖削削綠萍面上紅衣落滿池明月思啼螿髙屋無人風張〈去聲〉幕
　　酬楊司業十二兄早秋述情見寄〈今春與楊兄㑹於馮翊數日而別　此詩同州作〉
　　白髪故人少相逢意彌逺往事共銷沈前期各衰晩昨來遇彌苦已復雲離巘秋草古膠庠寒沙廢宮苑知心豈忘鮑詠懐難和阮壯志日蕭條那能競朝㦥
　　代杭人作使君一朝去二首
　　使君一朝去遺愛在人口惠化境內春才名天下首為問龔黃軰兼能作詩否
　　使君一朝去斷腸如剉檗無復見氷壺唯應鏤金石自此一州人生男盡名白
　　長慶厯
　　年厯復年厯巻盡悲且惜厯日何足悲但悲年運易年年豈無歎此歎何唧唧所歎別此年永無長慶厯順宗至徳大聖大安孝皇帝輓歌詞三首〈左拾遺時作〉
　　不改延洪祚因成揖讓朝謳歌同戴啓遏密共思堯雨露施恩廣梯航㑹𦵏遙號弓那獨切曽感昔年招前春文祖廟大舜嗣堯登及此踰年感還因是月崩夀緣追孝促業在繼明興儉詔同今古山川繞灞陵七月悲風起淒涼萬國人羽儀經巷內輼⿰轉城闉暝色依陵早秋聲入輅新自嗟同草木不識永貞春憲宗章武孝皇帝輓歌詞三首〈膳部員外時作〉
　　國付重離後身隨十聖仙北辰移帝座西日到虞泉方丈言虛設華胥事眇然觸鱗曽在宥偏哭墮髯前天寳遺餘事元和盛聖功二凶梟帳下三叛斬都中〈楊惠琳李師道傳首京師劉闢李錡吳元濟腰斬都市〉始服沙陁虜方吞邏逤戎〈沙陁突厥自元和初始通中國〉狼星如要射猶有鼎湖弓
　　月落禁垣西星攢曉仗齊風傳宮漏苦雲拂羽儀低路隘車千兩橋危馬萬蹄共嗟封石檢不為報功泥
　　恭王故太妃輓歌詞二首〈校書郎時作〉
　　燕姞貽天夢梁王盡孝思雖従魏詔葬得用漢藩〈一作官〉儀曙月殘光歛寒簫度曲遲平生奉恩地哀輓欲何之文衞羅新壙仙娥掩暝山雪雲埋隴合簫鼓望城還寒樹風難靜霜郊夜更閒哀榮深孝嗣儀表在河間
　　哭呂衡州六首
　　氣敵三人傑交深一紙書我投氷瑩眼君報水憐魚髀股惟夸瘦膏肓豈暇除傷心死諸葛憂道不憂餘望有經綸釣䖍收宰相刀江文駕風逺雲貌接天髙國待球琳器家藏虎豹韜盡將千載寳埋入五原蒿白馬雙旌隊青山八陣圗請纓期繫虜枕草誓捐軀勢激三千壯年應四十無遙聞不瞑目非是不憐吳鵰鶚生難敵沉檀死更香兒童喧巷市羸老哭碑堂鴈起沙汀闇雲連海氣黃祝融峰上月㡬照北人䘮迴鴈峰前鴈春迴盡卻迴聨行四人去同葬一人來鐃吹臨江返城池隔霧開滿船深夜哭風棹楚猿哀杜預春秋癖楊雄著述精在時兼不語終古定歸名耒水波文細湘江竹葉輕平生思風月潛寐若為情僧如展及韋載同遊碧澗寺各賦詩予落句雲他生莫忘靈山座滿壁人名後㑹稀展共吟他生之句因話釋氏緣㑹所以莫不悽然久之不十日而展公長逝驚悼返覆則他生豈有兆耶其間展公仍賦黃字五十韻飛札相示予方屬和未畢自此不復撰成徒以四韻為識
　　重吟前日他生句豈料踰旬便隔生㑹擬一來身塔下無因共繞寺廊行紫毫飛札看猶濕黃字新詩和未成縦使得如羊叔子不聞兼記舊交情
　　公安縣逺安寺水亭見展公題壁漂然淚流因書四韻
　　碧澗去年㑹與師三兩人今來見題壁師已是前身芰葉迎僧夏楊花度俗春空將數行淚灑徧塔中塵
　　寒食日毛空路示姪晦及従簡
　　我昔孩提従我兄我今衰白爾初成分明寄取原頭路百世長湏此路行〈寄取一作記取〉
　　別孫村老人〈寒食日〉
　　年年漸覺老人稀欲別孫翁淚滿衣未死不知何䖏去此身終向此原歸
　　和樂天劉家花
　　閒坊靜曲同消日淚草傷花不為春徧問舊交零落盡十人纔有兩三人
　　襃城驛二首
　　容州詩句在襃城㡬度經過眼暫明今日重看滿衫淚可憐名字已前生
　　憶昔萬株梨映竹遇逢黃令醉殘春梨枯竹盡黃令死今日再〈一作載〉來衰病身
　　和樂天夢亡友劉太白同遊二首
　　君詩昨日到通州萬里知君一夢劉閑坐思量小來事秪應元是夢中遊
　　老來東郡復西州行䖏生塵為䘮劉縦使劉君魂魄在也應至死不同遊
　　酬樂天見憶兼傷仲逺
　　死別重泉閟生離萬里賒瘴侵新病骨夢到故人家遙淚陳根草閒收落地花庾公樓悵望巴子國生涯河任天然曲江隨峽勢斜與君皆直戇湏分老泥〈一作長〉沙
　　與樂天同葬杓直
　　元伯來相葬山濤誓撫孤不知他日事兼得似君無




　　御定全唐詩巻四百三
<集部,總集類,御定全唐詩>
　　欽定四庫全書
　　御定全唐詩巻四百四
　　元稹
　　夜閒〈此後並悼亡〉
　　感極都無夢魂銷轉易驚風簾半鈎落秋月滿床明悵望臨階坐沉吟遶樹行孤琴在幽匣時逬斷聲
　　感小株夜合
　　纖幹未盈把髙條纔過眉不禁風苦動偏受露先萎不分秋同盡深嗟小便衰傷心落殘葉猶識合昏期
　　醉醒
　　積善坊中前度飲謝家諸婢笑扶行今宵還似當時醉半夜覺來聞哭聲
　　追昔遊
　　謝傅堂前音樂和狗兒吹笛膽娘歌花園欲盛千場飲水閣初成百度過醉摘櫻桃投小玉嬾梳叢鬢舞曹婆再來門館惟相弔風落秋池紅葉多
　　空屋題〈十月十四日夜〉
　　朝従空屋裏騎馬入空臺盡日推閒事還歸空屋來月眀穿暗隙燈盡落殘灰更想咸陽道魂車昨夜囬
　　初寒夜寄廬子䝉
　　月是隂秋鏡寒為寂寞資輕寒酒醒後斜月枕前時倚壁思閒事回燈檢舊詩聞君亦同病終夜逺相悲
　　城外回謝子䝉見諭
　　十里撫柩別一身騎馬囬寒煙半堂影燼火滿庭灰稚女憑人問病夫空自哀潘安寄新詠仍是夜深來
　　諭子䝉
　　撫稚君休感無兒我不傷片雲𩀌岫逺雙鷰念巢忙大壑誰非水華星各自光但令長有酒何必謝家荘
　　遣悲懐三首
　　謝公最小偏憐女嫁與黔婁百事乖顧我無衣捜畫篋泥他沽酒拔金釵野蔬充膳甘長藿落葉添薪仰古槐今日俸錢過十萬與君營奠復營齋〈畫篋一作□篋〉
　　昔日戲言身後意今朝皆到眼前來衣裳巳施行㸔盡針線猶存未忍開尚想舊情憐婢僕也曾因夣送錢財誠知此恨人人有貧賤夫妻百事哀
　　閒坐悲君亦自悲百年都是㡬多時鄧攸無子尋知命潘岳悼亡猶費詞同穴窅㝠何所望他生縁㑹更難期唯將終夜長開眼報答平生未展眉
　　旅眠
　　內外都無隔帷屛不復張夜眠兼客坐同在火爐床
　　除夜
　　憶昔嵗除夜見君花燭前今宵祝文上重疊敘新年閒處低聲哭空堂背月眠傷心小兒女撩亂火堆邉
　　感夢
　　行吟坐歎知何極影絶魂銷動隔年今夜商山館中夢分眀同在後堂前
　　合衣寢
　　良夕背燈坐方成合衣寢酒酔夜未闌㡬回顛倒枕
　　竹簟
　　竹簟襯重茵未忍都令巻憶昨初來日㸔君自施展
　　聽庾及之彈烏夜啼引
　　君彈烏夜啼我傳樂府解〈去聲〉古題良人在獄妻在閨官家欲赦烏報妻烏前再拜淚如雨烏作哀聲妻暗語後人寫出烏啼引吳調哀聲楚楚四五年前作拾遺諫書不密丞相知謫官詔下吏驅遣身作囚拘妻在逺歸來相見淚如珠唯説閒宵長拜烏君來到舎是烏力粧㸃烏盤邀女巫今君為我千萬彈烏啼啄啄淚瀾瀾感君此曲有深意昨日烏啼桐葉墜當時為我賽烏人死葬咸陽原上地
　　夢井
　　夢上髙髙原原上有深井登髙意枯渇願見深泉冷裵囬遶井顧自照泉中影沉浮落井瓶井上無懸綆念此瓶欲沉荒忙為求請遍入原上村村空犬仍猛還來遶井哭哭聲通復哽哽噎夢忽驚覺來房舎靜燈熖碧朧朧淚光凝冏冏鐘聲夜方半坐臥心難整忽憶咸陽原荒田萬餘頃土厚壙亦深埋魂在深埂埂深安可越魂通有時逞今宵泉下人化作瓶相憬感此涕汍瀾汍瀾涕霑領所傷覺夢間便覺死生境豈無同穴期生期諒綿永又恐前後魂安能兩知省尋環意無極坐見天將昞吟此夢井詩春朝好光景
　　江陵三夢
　　平生每相夢不省兩相知況乃幽眀隔夢魂徒爾為情知夢無益非夢見何期今夕亦何夕夢君相見時依稀舊粧服晻淡昔容儀不道間生死但言將別離分張碎針線襵疊故幈幃撫稚再三囑淚珠千萬垂囑雲唯此女自歎總無兒尚念嬌且騃未禁寒與飢君復不憘事奉身猶脫遺況有官縳束安能長顧私他人生間別婢僕多謾欺君在或有託出門當付誰言罷泣幽噎我亦涕淋漓驚悲忽然寤坐臥若狂癡月影半床黒蟲聲幽草移心魂生次第覺夢久自疑寂黙深想像淚下如流澌百年永巳訣一夢何太悲悲君所嬌女棄置不我隨長安逺扵日山川雲間之縱我生羽翼網羅生縶維今宵淚零落半為生別滋感君下泉魄動我臨川思一水不可越黃泉況無涯此懐何由極此夢何由追坐見天欲曙江風吟樹枝
　　古原三丈穴深葬一枝瓊崩剝山門壊煙綿墳草生久依荒隴坐卻望逺村行驚覺滿床月風波江上聲君骨久為土我心長似灰百年何處盡三夜夢中來逝水良巳矣行雲安在哉坐㸔朝日出衆鳥雙裵回
　　張舊蚊幬
　　踰年間生死千里曠南北家居無見期況乃異鄉國破盡裁縫衣忘收遺翰墨獨有纈紗幬憑人逺㩗得施張合歡榻展巻雙鴛翼巳矣長空虛依然舊顔色裵囬將就寢徙倚情何極昔透香田田今無魂惻惻隙穿斜月照燈背空床黒達理強開懐夢啼還過臆平生貧寡歡夭枉勞苦憶我亦距㡬時胡為自摧逼燭蛾熖中舞蠒蠶叢上織燋爛各自求他人顧何力多離因茍合惡影當務息往事勿復言將來幸前識
　　獨夜傷懐贈呈張侍御〈張生近喪妻〉
　　燼火孤星滅殘燈寸熖眀竹風吹靣冷簷雪墜階聲寡鶴連天呌寒雛徹夜驚秖應張侍御㑹我心情
　　六年春遣懐八首
　　傷禽我是籠中鶴沉劒君為泉下龍重纊猶存孤枕在春衫無復舊裁縫
　　檢得舊書三四紙髙低濶狹粗〈一作但〉成行自言倂食尋髙事唯念山深驛路長
　　公無渡河音響絶巳隔前春復去秋今日閒窗拂塵土殘猶逬鈿〈一作細〉箜篌
　　婢僕曬君餘服用嬌癡稚女遶床行玉梳鈿朶香膠解盡日風吹瑇瑁箏
　　伴客銷愁長日飲偶然乗興便醺醺怪來醒後傍人泣酔裏時時錯問君
　　我隨楚澤波中梗〈一作水〉君作咸陽泉下泥百事無心值寒食身將稚女帳前啼
　　童稚癡狂撩亂走繡毬花仗滿堂前病身一到繐帷下還向臨階背日眠
　　小於潘岳頭先白學取荘周淚莫多止竟悲君須自省川流前後各風波
　　答友封見贈
　　荀令香銷潘簟空悼亡詩滿舊屛風扶床小女君先識應為些些似外翁
　　夢成之
　　燭暗船風獨夢驚夢君頻問向南行覺來不語到眀坐一夜洞庭湖水聲
　　哭小女降真
　　雨㸃輕漚風復驚偶來何事去何情浮生未到無生地暫到人間又一生
　　哭女樊
　　秋天淨綠月分眀何事巴猿不賸鳴應是一聲腸斷去不容啼到第三聲
　　哭女樊四十韻〈虢州長史時作〉
　　逝者何由見中人未達情馬無生角望猿有斷腸鳴去伴投遐徼來隨夢險程四年巴養育萬里硤回縈病是他鄉染魂應逺處驚山魈邪亂〈一作去〉逼沙虱毒嬰母約〈一作㓜〉㸔寕辨余慵療不精欲尋方次第俄值疾充盈燈火徒相守香花秖浪擎蓮初開月梵蕣已落朝榮魄散雲〈一作魂〉將盡形全玉尚瑩空垂兩行血深送一枝瓊祕祝休巫覡安眠放使令舊衣和篋施殘藥滿甌傾乳媼閒於社醫僧婗〈一作媿〉似酲憫渠身覺賸〈一作深覺瘠賸一作痏〉訝佛力難爭騎竹癡猶子牽車小外甥等長〈一作閒〉迷過影遙戲誤啼聲涴紙傷餘畫扶床念試行獨留呵面鏡誰弄倚牆箏憶昨工言語憐初妙長成撩風妬〈一作拓〉鸚舌凌露〈一作霜〉觸蘭英翆鳳輿真女紅蕖捧化生秪憂嫌五濁終恐向三清宿惡諸葷味懸知衆物名〈生而不食葷血虎豹狨猿等皮毛盡惡斥之巴南所無之物及北而黙識其名者數軰〉環従枯樹得經認寳函盛慍怒偏憎數分張雅愛平最憐〈一作矜〉貪栗妹頻救嬾書兄為占嬌饒分良多眷戀誠別常回靣泣歸定出門迎解怪還家晩長將逺信呈説人偷罪過要我抱縱橫騰蹋遊江舫攀縁㸔樂棚和蠻歌字抝學妓舞腰輕迢遰離荒服提〈一作持〉攜到近京未容誇伎倆唯恨枉聰眀往緒心千結新絲鬢百莖暗窗風報曉秋幌雨聞更敗槿蕭疎館衰楊破壊城此中臨老淚仍自哭孩嬰
　　哭子十首〈翰林學士時作〉
　　維鵜受刺因吾過得馬生災念爾寃獨在中庭倚閒樹亂蟬嘶噪欲黃昏
　　纔能辨別東西位未解分眀管帶身自食自眠猶未得九重泉路託〈一作記〉何人
　　爾母溺情連夜哭我身因事有時悲鐘聲欲絶東方動便是尋常上學時
　　蓮花上品生真界兠率天中離世途彼此業縁多障礙不知還得見兒無
　　節量棃栗愁生疾教示詩書望早成鞭撲校多憐校少又縁遺恨哭三聲
　　深嗟爾更無兄弟自歎予應絶子孫寂寞講堂基址在何人車馬入髙門
　　往年鬢巳同潘岳垂老年敎作鄧攸煩惱數中除一事自茲無復子孫憂〈年敎一作天敎〉
　　長年苦境知何限豈得因兒獨䘮眀消遣又來縁爾母夜深和淚有經聲〈又一作不〉
　　烏生八子今無七猿呌三聲月正孤寂寞空堂天欲曙拂簾雙燕引新雛
　　頻頻子落長江水夜夜巢邉舊處棲若是愁腸終不斷一年添得一聲啼
　　感逝〈浙東〉
　　頭白夫妻分無子誰令蘭夢感衰翁三聲啼婦臥床上一寸斷腸埋土中蜩甲暗枯秋葉墜燕雛新去夜巢空情知此恨人皆有應與暮年心不同
　　妻滿月日相唁
　　十月辛勤一月悲今朝相見淚淋漓狂風落盡莫惆悵猶勝因花壓折枝











　　御定全唐詩巻四百四
　　欽定四庫全書
　　御定全唐詩巻四百五
　　元稹
　　代曲江老人百韻〈年十六時作〉
　　何事花前泣曽逄舊日春先皇初在鎬賤子正遊秦撥亂干戈後經文禮樂辰徽章懸象魏貔虎畫騏驎光武休言戰唐堯念睦姻琳瑯鋪柱礎葛藟茂河漘尚齒惇耆艾搜材拔積薪裴王持藻鏡姚宋斡陶鈞內史稱張敞蒼生借㓂恂名卿唯講徳命士恥憂貧杞梓無遺用蒭蕘不忘詢懸金收逸驥鼓瑟薦嘉賓羽翼皆隨鳯圭璋〈一作瑜璉〉肯雜〈一作稱〉珉班行容濟濟文質道彬彬百度依皇極千門闢紫宸措〈一作理〉刑非茍簡稽古蹈因循書謬偏求伏詩亡逺聼申雄推〈一作繼登〉三虎賈羣擢八龍荀海外恩方洽寰中教不泯儒林精閫奧流品重清淳〈一作儒林一同異冠履盡清淳〉天浄三光麗時和四序均卑官休力役蠲賦免〈一作賤職少〉艱辛蠻貊同車軌鄉原盡里仁帝途髙蕩蕩
　　風俗厚誾誾〈一作忳忳〉暇〈一作秋〉日耕耘足豐年雨露頻戍煙生不見村豎老猶純耒耜勤千畆牲牢奉六禋南郊禮天地東野闢原畇校獵求初吉先農卜上寅萬方來合雜五色瑞輪囷池籞呈朱鴈壇埸得白麟酹金光照耀奠璧綵璘玢掉蕩雲門發蹁躚鷺羽振集靈撞玉磬和鼓奏金錞建簴崇牙盛銜鐘獸目嗔總干形屹崪戛敔背嶙峋文物千官㑹夷音九部陳魚龍華外戲歌舞洛中嬪佳節修酺禮非時宴侍臣梨園眀月夜花萼豔陽晨李杜詩篇敵蘇張筆力勻樂章輕鮑照碑板笑顔竣㤗嶽陪封禪汾隂頌鬼神星移逐西顧風暖助東廵浴徳留湯谷蒐畋過渭濱沸天雷殷殷匝地轂轔轔沃土心逾熾豪家禮漸湮老農羞荷鍤貪賈學垂紳曲藝爭工巧彫機變組紃青鳬連不解紅粟朽相因山澤長孳貨梯航競獻珍翠毛開越嶲龍眼弊〈一作敞〉甌閩玉饌薪然蠟椒房燭用銀銅山供橫賜金屋貯宜嚬班女恩移趙思王賦感甄輝光隨顧歩生死屬揺脣世族功勲久王姬寵愛親街衢連甲第冠蓋擁朱輪大道垂珠箔當壚踏錦茵軒車隘南陌鐘磬滿西鄰出入張公子驕奢石季倫雞場潛介羽馬埒並揚塵韜䄂誇狐腋弓尚鹿𦟘紫絛牽白犬繡䪜被〈一作錦韀覆〉花駰箭倒南山虎鷹擒東郭㕙翻身迎過鴈劈肘〈一作坐射〉取廽鶉竟蓄朱公産爭藏邴氏緡橋桃矜馬鶩倚頓數牛犉〈一作金銀〉虀鬭冬中韭羮憐逺處蓴萬錢纔下筯五酘〈一作𨣧〉未稱醇曲水閒銷〈一作流觴〉日倡樓〈一作優〉醉度旬探丸依郭解投轄伴陳遵共謂長之〈一作安〉泰那知遽搆屯姦心興桀黠凶醜比頑嚚斗柄侵妖彗天泉化逆鱗背〈一作貸〉恩欺〈一作歎〉乃祖連禍及吾民䝟貐當前路鯨鯢得要津王師纔〈一作方〉業業暴卒已䖜䖜雜虜同謀夏宗周蹔去豳陵園深暮景霜露下秋旻鳳闕悲巢鵩鵷行亂野麏華林荒茂草寒竹碎貞筠村落空垣壊城隍舊井堙破船沉古渡戰鬼聚隂燐振臂誰相應攢眉獨不伸毀容懐赤紱混跡戴黃巾木梗隨波蕩桃源斆隱淪弟兄書信斷鷗鷺徃來馴忽遇山光澈遙瞻海氣眞祕圖推廢王後聖合經綸野杏渾休植幽蘭不復紉但驚心憤憤誰戀水粼粼盡室離深洞輕橈盪小䑳殷勤題白石悵望出青蘋夢寐平生在經過處所新阮郎迷里巷遼鶴記城闉虛過休明代旋為朽病身勞生常矻矻語舊苦諄諄晩歳多衰栁先秋媿大椿眼前年少客無復昔時人
　　開元觀閒居酬吳士矩侍御三十韻〈中有問行藏求藥物之句　十八時作〉
　　靜習狂心盡幽居道氣添神編啓黃簡祕籙捧朱籖爛漫煙霞駐優游歳序淹登壇擁旄節趨殿禮鬍髯〈殿有明皇眞容〉醮起彤庭燭香開白玉匳結盟金劒重斬魅寳刀銛禹歩星綱動焚符竈鬼詹冥搜呼直使章奏役飛廉仙籍聊憑檢浮名復為占赤誠祈皓鶴緑髪代青縑虛室常懐素𤣥闗屢引枮貂蟬徒自寵鷗鷺不相嫌始悟身為患唯欣祿未恬〈一作沾〉⻱龍戀淮海雞犬傍閭閻松笠新偏翠山𡶶逺更尖簫聲吟茂竹虹影逗虛簷初日先通牖輕颸每透𬖄露盤朝滴滴鉤月夜纎纎巳得餐霞味應嗤食蓼甜工琴閑度晝躭酒醉銷炎几案隨宜設詩書逐便拈灌園多抱甕刈藿乍腰鎌野鳥終難縶鷦鷯本易厭風髙雲逺逝波駭鯉深潛邸第過從隔蓬壺夢寐瞻所希顔頗練誰恨突無黔思拙慙圭璧詞繁雜米鹽諭錐言太小求藥意何謙〈來詩有永慙沾藥犬多謝出錐〉語黙君休問行藏我詎兼狂歌終此曲情盡口長箝
　　病減逄春期白二十二辛大不至十韻〈校書郎時作〉
　　病與窮隂退春從血氣生寒膚漸舒展陽脈乍虛盈就日臨堦坐扶牀履地行問人知面瘦祝鳥願身輕風暖牽詩興時新變賣聲饑饞看藥忌閒悶㸃書名舊雪依深竹微和動早萌推遷悲徃事疎數辨交情琴待嵇中散杯思阮歩兵世間除卻病何者不營營
　　黃明府詩〈並序〉
　　小年曽於解縣連月飲酒予常為觥録事曽於竇少府㕔中有一人後至頻犯語令連飛十二觥不勝其困逃席而去醒後問人前虞鄉黃丞也此後絶不復知元和四年三月予奉使東川十六日至褒城東數里遙望驛亭前有大池樓榭甚盛逡廵有黃明府見迎瞻其形容髣髴似識問其前銜即曩時之〈時一作日無之字〉逃席黃丞也説向前事黃生惘然而寤因饋酒一槽艤舟請予同載予不免〈一作違〉其意與之盡歡徧問座隅山川則曰又褒次其右〈紀事作徧問褒陽山水則褒姒所奔之城在其左諸葛所征之路在其右〉感今懐古作黃明府詩云
　　少年曽痛飲黃令苦飛觥席上當時走馬前今日迎依稀迷姓氏積漸識平生故友身皆逺他鄉眼暫明便邀連榻坐兼共榜船行酒思臨風亂霜稜埽〈一作拂〉地平不堪深淺酌貪愴古今情邐迤七盤路坡陁數丈城花疑褒女笑棧想武侯征一種埋幽石老閒〈紀事作空聞〉千載名酬翰林白學士代書一百韻〈並序　此後江陵時作〉
　　𤣥元氏之下元日㑹予家居至枉樂天代書詩一百韻鴻洞卓犖令人興起心情且置別書羙予前和七章章次用本韻韻同意殊謂為工巧前古韻耳不足難之今復次排百韻以答懐思之貺雲
　　昔歳俱充賦同年遇有司八人稱迥拔兩郡濫相知〈同年八人樂天拔萃登科予平判入等〉逸驥初翻歩韝鷹暫脫羈逺途憂地窄髙視覺天卑並入紅蘭署偏親白玉規近朱憐冉冉伐木願偲偲魚魯非難識鉛黃自嬾持心輕馬融帳謀奪子房帷秀發幽巖電清澄隘岸陂九霄排直上萬里整前期勇贈棲鸞句慙當古井詩〈予贈樂天詩云皎彼鸞鳳姿樂天贈予詩云無波古井水〉多聞全受益擇善頗相師脫俗殊常調潛工大有為還醇憑酎酒運智託圍棊情㑹招車門行覔戴逵僧餐月燈閣醵宴劫灰池〈予與樂天杓直拒非軰多於月燈閣門遊又嘗與秘省同官醵宴昆明池〉勝㮣爭先到篇章競出竒輸贏論破的㸃竄肯容絲山岫當街翠牆花拂面枝〈昔予賦詩云為見牆頭拂面花時唯樂天知此〉鶯聲愛嬌小燕翼翫逶迤轡為逄車緩鞭縁趂伴施密攜長上樂偷宿靜坊姬僻性慵朝起新晴助晩嬉相歡常滿目別處鮮開睂翰墨題名盡光隂聽話移〈樂天每與予游從無不書名屋壁又嘗於新昌宅説一枝花話自寅至已猶未畢詞也〉緑因醉典烏㡌逆風遺暗插輕籌箸仍提小屈巵〈予有⿱箕草籌筯小盞酒胡之軰當時嘗在書以供飲備〉本纔一舉下口已三遲逃席衝門出歸倡借〈去聲〉馬騎狂歌繁節亂醉舞半衫垂散漫紛長薄邀遮守隘岐幾遭朝士笑兼任巷童隨茍務形骸達渾將性命推何曽愛官序不省計家資忽悟成虛擲翻然歎未宜使囬躭樂事堅赴策賢時寢食都忘倦園廬遂絶闚勞神甘慼慼攻短過孜孜葉怯穿楊箭嚢藏透頴錐超遙望雲雨擺落占泉坻略削荒涼苑搜求激直詞那能作牛後更擬助洪基〈舊説制策皆以惡訐取容為羙予與樂天指病危言不顧成敗意在決求髙等初就業時今裴相公戒予慎勿以策苑為羙予深佩其言然而怪其多大擬取有可取遂切求潛覽功及累月無所獲先是穆員盧景亮同年應制俱以詞直見黜予求獲其策皆手自寫之置在筐篋樂天損之軰常詛予篋中有不第之祥而又哂予決求髙第之僣也〉唱第聽雞集趨朝忘馬疲內人輿御案朝景麗神旗首被呼名姓多慙冠等衰千官容眷盼五色照離披鵷侶從茲洽鷗情轉自縻分張殊品命中外卻驅馳出入稱金籍東西侍碧墀鬬班雲洶湧開扇雉參差切愧尋常質親瞻咫尺姿日輪光照耀龍服瑞葳蕤誓欲通愚謇生憎效喔吚佞存真妾婦諫死是男兒便殿承偏召權臣懼撓私廟堂雖稷契城社有狐貍似錦言應巧如數易欺敢嗟身暫黜所恨政無毗〈予元和元年任拾遺八十三日延英對九月十三貶授河南尉〉謬辱良由此昇騰亦在斯再令陪憲禁依舊履阽危使蜀常綿逺分臺更嶮巇匿姦勞發掘破黨惡持疑斧刃迎皆碎盤牙老未萎乍能還帝笏詎忍折〈音浙〉吾支虎尾元來險圭文卻類疵浮榮齊壤芥閒氣詠江蘺闕下殷勤拜樽前嘯傲辭飄沈委蓬梗忠信敵蠻夷戲誚青雲驛譏題皓髪祠〈予途中作青雲驛詩病其雲泥一致作四皓廟詩譏其出處不常〉貪過谷隱寺留讀峴山碑〈寺在亭側〉草沒章臺阯隄橫楚澤湄野蓮侵稻隴亞柳壓城陴遇物傷凋換登樓思漫瀰金攢嫩橙子瑿泛逺鸕鷀仰竹藤纒屋苫茆荻補籬〈南人以大竹為瓦用荻為籬也〉麪梨通蔕朽火米帶芒炊〈梨軟爛無味火米粗□不精〉葦筍鍼筒束鯾魚箭羽鬐芋羮真底可鱸鱠漫勞思北渚銷魂望南風著骨吹度梅衣色漬食稗馬蹄羸〈南方衣服經夏謂之度梅顔色盡黦馬食菰蔣蓋北地稊稗之屬〉院𣙜和泥鹼官酤小麴醨訛音煩繳繞輕〈去聲〉俗醜威儀樹罕貞心柏畦豐衛足葵坳窪饒尰矮游隋壓庸緇病賽烏稱鬼巫占瓦代⻱〈南人染病競賽烏鬼楚巫列肆悉賣瓦卜〉連隂䵷張王瘴瘧雪治醫〈雨中井作蛙池終冬徃徃無雪〉我正窮於是君寧念及茲一篇從日下雙鯉送天涯坐捧迷前席行吟忘結綦匡床鋪錯繡几案踴靈芝形影同初合參商喻此離扇因秋棄置鏡異月盈虧壯志誠難奪良辰豈復追𡩋牛終夜永潘鬢去年衰〈予今年始三十二去歲巳生白髪〉溟渤深那測穹蒼意在誰馭方輕騕褭車肯重辛夷臥轍希濡沫低顔受頷頤世情焉足怪自省固堪悲溷䑕虛求潔籠禽方訝饑猶勝憶黃犬幸得早圖之


　　御定全唐詩巻四百五
　　欽定四庫全書
　　御定全唐詩巻四百六
　　元稹
　　紀懐贈李六戶曹崔二十功曹五十韻
　　昔冠諸生首初因三道徵公卿碧墀〈一作雞〉㑹名姓白麻稱日月光遙射煙霄志漸𢎞榮班聫錦繡諫紙〈一作路〉賜牋藤便欲〈一作務〉呈肝膽何言犯股肱椎埋衝斗劍消碎瑩壺氷赤縣纔分務青驄已迥乗因騎度海鶻擬殺蔽天鵬縛虎聲空壯連鼇力未勝風翻波竟蹙山壓勢逾崩僇辱徒相困蒼黃性不能酣歌離峴頂負氣入江陵華表當蟾魄髙樓掛玉繩角聲悲掉蕩城影暗稜層軍幕威容盛官曹禮數兢心雖出雲鶴身尚觸籠鷹竦足良甘分排衙苦未曽通名參將校抵掌見親朋喣沫求涓滴滄波怯斗升荒居鄰鬼魅羸馬歩殑㱥白草堂簷短黃梅雨氣蒸霑黏經汗席颭閃盡油燈夜怯餐膚蚋朝煩拂面蠅過從愁厭賤專靜畏猜仍旅寓誰堪託官
　　聮自可憑甲科崔並騖柱史李齊昇共展排空翼俱遭激逺矰他鄉元易感同病轉相矜投分多然諾忘言少愛憎誓將探胏腑恥更辨淄澠㑹宿形骸逺論交意氣増一心吞渤澥戮力拔嵩恆語到磨圭角疑消破弩癥吹噓期指掌患難許擔簦鎩翮鸞棲棘藏鋒箭在弸雪中方覩桂木上莫施罾且泛夤㳂水兼過被病僧有時鞭欵叚盡日醉儚僜躡屐看秧稻敲船和採菱義魚江火合喚客穀神應嘯傲雖開口幽憂復滿膺望雲鰭撥刺透匣色騰凌每想潢池㓂猶稽赤族懲䕫龍勞算畫貔虎帶威稜逐鳥忠潛奮懸旌意逺凝弢弓思徹札絆驥悶牽縆運甓調辛苦聞雞屢寢興閒隨人兀兀夢聽鼓鼟鼟班筆行看擲黃陂莫漫澄騏驎髙閣上湏及壯時登
　　答姨兄胡靈之見寄五十韻〈並序〉
　　九歳解賦詩飲酒至斗餘乃醉時方依倚舅族舅憐不以禮數檢故得與姨兄胡靈之之輩十數人為晝夜遊日月跳擲於今餘二十年矣其間悲歡合散可勝道哉昨枉是篇感徹肌骨適白翰林又以百韻見貽余因次酬本韻以答貫珠之贈焉於吾兄不敢變例復自城至生凡次五十一字靈之本題兼呈李六侍御是以篇末有雲
　　憶昔鳳翔城齠年是事榮理家煩伯舅相宅盡〈茲引反〉吾兄詩律䝉親授朋遊忝自迎題頭筠管縵教射角弓騂〈靈之善筆札習騎射〉矮馬駞鬉䪜犛〈音茆〉牛獸面纓對談依赳赳送客歩盈盈米椀諸賢讓蠡柸大戶傾一船席外語三榼拍心精傳盞加分數橫波擲目成華奴歌淅淅媚子舞卿卿〈軍大夫張生好屬詞多妓樂歌者華奴善歌淅淅鹽又有舞者媚子每觥令禁言張生常令相撓〉鬬設狂為好誰憂飲敗名屠過隱朱亥樓夢古秦嬴〈弄玉樓在鳳翔城北角〉環坐唯便草投盤暫廢觥春郊纔爛漫夕鼓已砰轟荏苒移灰琯喧闐勌塞兵糟漿聞漸足書劍訝無成抵璧慙虛棄彈珠覺用輕遂籠雲際鶴來狎谷中鶯學問攻方苦篇章興太清囊疎螢易透錐鈍股多坑kao筆陣戈矛合文房棟桷撐豆萁才敏儁羽獵正崢嶸岐下尋時別京師觸處行醉眠街北廟閒繞宅南營〈予宅在靖安北街靈之時寓居永樂南街廟中予宅又南鄰弩營〉栁愛凌寒軟梅憐上番驚〈紀事作玉雪輕〉觀松青黛笠欄藥紫霞英〈開元觀古松五株靖安宅牡丹數本皆曩時遊行之地〉盡日聽僧講通宵詠月明正躭幽趣樂旋被宦途縈吏晉資材枉留秦歳序更〈時靈之作吏平陽予酬校秘閣自茲分散〉我髯黳數寸君髪白千莖芸閣懐鉛暇姑𡶶帶雪晴何由身倚玉空覩翰飛瓊世道難於劍䜛言巧似笙但憎心可轉不解跽如擎始効神羊觸俄隨旅鴈征孤芳安可駐五鼎幾時烹潦倒沉泥滓欹危踐矯衡登樓王粲望落㡌孟嘉情〈龍山落㡌臺去府城二十里〉巫峽連天水章臺塞路荊〈章華臺去府十里〉雨摧漁火燄風引竹枝聲分作屯之蹇那知困亦亨官曹三語掾國噐萬尋楨〈此後多述李君定交之由用報靈之兼呈之意〉逸傑雄姿迥皇王雅論評蕙依潛可習雲合定誰令原燎逄氷井鴻流值木罌智嚢推有在勇爵敢徒爭迅拔看鵬舉髙音侍鶴鳴所期人拭目焉肯自佯盲鉛鈍丁寧淬蕪荒展轉耕窮通湏豹變櫻摶笑狼獰媿捧芝蘭贈還披胏腑呈此生如未死未擬變平生〈一本雲今日負平生〉
　　酬許五康佐〈次用本韻〉
　　奮迅君何晩羈離我詎儔鶴籠閒警露鷹縛悶牽韝蓬閣深沉省荊門逺慢州課書同吏職旅宦各鄉愁白日傷心過滄江滿眼流嘶風悲代馬喘月伴吳牛枯涸方窮轍生涯不繋舟猿啼三峽雨蟬報兩京秋珠玉慙新贈芝蘭忝舊游他年問狂客湏向老農求
　　送崔侍御之嶺南二十韻〈並序〉
　　古朋友別皆贈以言況南方物候飲食與北土異其甚者夷民喜聚蠱祕方雲以含銀變黒為騐攻之重雄黃海物多肥腥啖之好嘔泄驗方雲備之在鹹食嶺外饒野菌視之蟲蠧者無毒羅浮生異果察其鳥啄者可餐大抵珠璣瑇瑁之所聚貴潔廉湮鬱暑濕之所蒸避溢慾其餘道途所慎離愴之懐盡之二百言矣敘不復雲
　　漢法戎施幕秦官郡置監蕭何歸舊印〈自江陵士曹拜〉鮑永授新銜幣聘雖盈篋泥章未破緘蛛懸絲繚繞鵲報語詀諵再礪神羊角重開憲簡凾〈崔君前任巳為御史〉鞶纓驄赳赳緌珮繡縿縿逸翮憐鴻翥離心覺刃劖聮游虧片玉洞照失明鑒遙想車登嶺那無淚滿衫茅蒸連蟒氣衣漬度梅黬象鬬縁谿竹猿鳴〈一作啼〉帶雨杉颶風狂浩浩韶石峻嶃嶃宿浦宜深泊祈瀧在至諴瘴江乗〈一作期〉早度毒草莫親芟試蠱看銀黒排腥貴食鹹菌湏蟲已蠧菓重鳥先鵮氷瑩懐貪水霜清顧〈一作頭〉痛巖珠璣當盡擲薏苡詎能䜛荊俗欺王粲吾生問季咸逺書多不逹勤為枉㩥㩥
　　酬叚丞與諸棊流㑹宿弊居見贈二十四韻〈次用本韻〉
　　鳴局寧虛日閒窗任廢時琴〈一作詩〉書甘盡棄園井詎能窺運石疑填海爭籌憶坐帷赤心方苦鬬紅燭已先施蛇勢縈山合鴻聮度嶺遲堂堂排直陣袞袞逼羸師懸刼偏深猛回征特險巇㫄攻百道進死戰萬般為異日𤣥黃隊今宵黒白棊斫營看迥㸃對壘重相持善敗雖稱怯驕盈最易欺狼牙當必碎虎口禍難移乗勝同三捷扶顛望一詞〈一作榰〉希因送目便敢恃指縱竒退引防邉策雄吟斬將詩眠牀都浪置通夕共忘疲曉雉風傳角寒藂雪壓枝繁星收玉版殘月耀氷池僧請聞鐘粥賓催下藥巵獸炎餘炭在蠟淚短光衰俛仰嗟陳跡殷勤卜後期公私牽去住車馬各支離分作終身癖兼從是事隳此中無限興唯怕俗人知
　　酬竇校書二十韻〈次本韻〉
　　鷗鷺元相得柸觴每共傳芳遊春爛漫晴望月團圓調笑風流劇論文屬對全賞〈一作詠〉花珠並綴看雪璧常連竹寺荒唯好松齋小更憐潛投孟公轄狂乞莫愁錢塵土拋書巻槍籌筭酒權令誇齊箭道力鬬抹弓但喜添樽滿誰憂乏桂然漸輕身外役渾證飲中禪及我辭雲陛逄君仕圃田音徽千里斷魂夢兩情偏足聽猿啼雨深藏馬腹鞭官醪半清濁夷饌雜腥膻顧影無依倚甘心守靜専那知暮江上俱㑹落英前欵曲生平在悲涼歳序遷鶴方同北渚鴻又過南天麗句慙虛擲沉機嬾強牽粗酬珍重意工拙定相懸
　　泛江翫月十二韻〈並序〉
　　予以元和五年自監察御史貶授江陵士曹椽六月十四日張季友李景儉二侍御王文仲司錄王衆仲判官兩昆季為予載酒炙選聲音自府城之南橋〈一作淮〉乘〈一作攀〉月泛舟窮竟一夕予因賦詩以紀之
　　楚塞分形勢羊公壓大邦因依〈一作朋儕〉多士子參畫〈一作量〉盡敦厖岳璧閒相對荀龍自有雙共將船載酒〈一作繫泊〉同泛〈一作況是〉月臨江逺樹懸金鏡深潭倒玉幢委波添浄練洞照滅凝釭闐咽沙頭市𤫩瓏竹岸窗巴童唱巫峽海客話神瀧已困連飛盞猶催未倒缸飲荒情爛漫風棹樂崢摐勝事他年憶〈一作□〉愁〈一作雄〉心此夜降知君皆逸韻湏為應莛撞
　　痁臥聞幕中諸公徴樂㑹飲因有戲呈三十韻
　　濩落因寒甚沉隂與病偕藥囊堆小案書巻塞空齋脹腹看成鼓羸形漸比柴道情憂易適溫瘴氣難排治尰扶輕杖開門立靜街耳鳴疑暮角眼暗助昏霾野竹連荒草平陂接斷崖坐隅甘對鵩當路恐遭豺蛇蠱迷弓影鵰翎落箭靫晩籬喧鬬雀殘菊半枯荄悵望悲回鴈依遲𢔚古槐一生長苦節三省詎行怪奔北翻成勇司南卻是咼穹蒼真漠漠風雨漫喈喈彼羙猶谿女其誰占館娃誠知通有日太極浩無涯布卦求無妄祈天願孔皆藏衰謀計拙地僻徃還乖況羨蓮花侶方欣綺席諧鈿車迎妓樂銀翰屈朋儕白紵顰歌黛同蹄墜舞釵〈白紵同蹄皆樂人姓名〉纎身霞出海豔臉月臨淮籌箸隨宜放投盤止罰啀紅娘留醉打觥使及醒差〈舞引紅娘拋打曲名酒中觥使席上右職〉顧我潛孤憤何人想獨懐夜燈然檞葉凍雪墮塼堦壊壁虛缸倚深爐小火埋鼠驕銜筆硯被冷束筋骸畢竟圖斟酌先湏遣癘痎〈瘴痎之徒〉槍旗如在手〈籌著色目〉那復敢崴㠢
　　酬友封話舊敘懐十二韻〈依次重用為韻〉
　　風波千里別書信二年稀乍見悲兼喜猶驚是與非身名判作夢盃盞莫相違草館同牀宿沙頭待月歸春深鄉路逺老去宦情微魏闕何由到荊州且共依人欺翻省事官冷易藏威但擬馴鷗鳥無因用弩機開張圖〈一作門〉巻軸顛倒醉衫衣蓴菜銀絲嫩鱸魚雪片肥憐君詩似湧贈我〈一作蹋馬〉筆如飛㑹遣諸伶唱篇篇入禁闈
　　送王協律游杭越十韻
　　去去莫悽悽餘杭接㑹稽松門天竺寺花洞若耶溪浣渚逄新豔蘭亭識舊題山經秦帝望〈一作𦵏〉壘辨越王棲〈一作堤〉江樹春常早城樓月易低鏡呈〈一作澄〉湖面出〈一作嵽〉雲疊海潮齊章甫官人戴蓴絲奼女提長干迎客閙小市隔煙迷紙亂紅藍壓鷗凝碧玉泥荊南無抵〈一作底〉物來日為儂攜
　　送東川馬逄侍御史回十韻
　　風水荊門濶文章蜀地豪眼青賓禮重睂白衆情髙思勇曽吞筆投虛慣用刀詞𡶶倚天劍學海駕雲濤南郡傳紗帳東方讓錦旋吟新樂府便續古離騷雪岸猶封草春江欲滿槽餞筵君置醴隨俗我餔糟莫歎巴三峽休驚鬢二毛流年等頭〈一作閒〉過人世各勞勞









　　御定全唐詩巻四百六
　　欽定四庫全書
　　御定全唐詩巻四百七
　　元稹
　　酬盧祕書〈並序〉
　　予自唐歸京之歳祕書郎盧拱作喜遇白贊善學士詩二十韻兼以見貽白詩酬和先出予草蹙末暇皇〈一作盧〉頻有致師之挑故篇末不無憤辭其次用本韻習然也
　　偶有衝天氣都無處世才未容榮路穩先蹋禍機開分久沉荊掾慙經厠柏臺理推愁易惑鄉思病難裁夜伴吳牛喘春驚𦍤鴈回北人腸斷送西日眼穿隤唯望魂歸去那知詔下來涸魚千丈水殭燕一聲雷幽匣提清鏡衰顔拂故埃夢雲期紫閣厭雨別黃梅親戚迎時到班行見處陪文工猶畏忌朝士絶嫌猜新識蓬山傑深交翰苑材連投珠作貫獨和玉成堆劇敵徒相軋羸師亦自媒磨礱刮骨刃翻擲委心灰恐被神明哭憂為造
　　化災私調破葉箭定飲搴旗杯金寳潛砂礫芝蘭似草萊憑君毫髪鑒莫遣翳莓苔
　　見人詠韓舍人新律詩因有戲贈
　　喜聞韓古調兼愛近詩篇玉磬聲聲徹金鈴箇箇圓髙疎明月下細膩早春前花態繁於綺閨情軟似綿輕新便妓唱凝妙入僧禪欲得人人伏能教面面全延之〈一作清〉苦拘檢摩詰好因縁七字排居敬千詞敵樂天〈侍御八兄能為七言絶句贊善白君好作百韻律詩〉殷勤閒太祝〈張君籍〉好去老通川〈自謂〉莫漫裁章句湏饒紫禁仙
　　奉和權相公行次臨闕驛逄鄭僕射相公歸朝俄頃分途因以奉贈詩十四韻
　　帝下赤霄符搜求造化爐中台歸內座太一直南都黃霸乗軺入王尊叱馭趨萬人東道送六纛北風驅棧閣纔傾蓋闗門已合繻貫魚行邐迤交馬語踟躕去速熊羆兆來馳虎豹夫昔憐三易地今訝兩分途別路環山雪離章運寸珠鋒鋩斷犀兕波浪沒蓬壺區宇聲雖動淮河孽未誅將軍遙策畫師氏密訏謨漢上壇仍築襃西陣再圖公方先二虜何暇進愚儒
　　酬樂天東南行詩一百韻〈並序〉
　　元和十年三月二十五日予司馬通州二十九日與樂天於鄠東蒲池村別各賦一絶到通州後予又寄一篇尋而樂天貺予八首予時瘧病將死一見外不復記憶十三年予以赦當遷簡省書籍得是八篇吟歎方極適崔果州使至為予致樂天去年十二月二日書書中寄予百韻至兩韻凡二十四章屬李景信校書自忠州訪予連牀遞飲之間悲咤使酒不三兩日盡和去年已來三十二章皆畢李生視草而去四月十三日予手寫為上下巻仍依次重用本韻亦不知何時得見樂天因人或寄去通之人莫可與言詩者唯妻淑在旁知狀〈其本巻尋時於峽州面付樂天別本都在唱和巻中此巻唯五言大律詩二首而已〉
　　我病方吟越君行已過湖〈元和十年閏六月至通州染瘴危重八月聞樂天司馬江州〉去應縁直道哭不為窮途亞竹寒驚牖空堂夜向隅暗魂思背燭危夢怯乗桴〈此後每聨之內半述巴蜀土風半述江鄉物産〉坐痛筋骸憯旁嗟物𠉀殊雨蒸蟲沸渭浪湧怪睢盱索綆飄蚊蚋蓬麻甃舳艫短簷苫稻草微俸封〈去聲〉漁租泥〈去聲〉浦喧撈蛤荒郊險鬬貙鯨吞近溟漲猿閙接黔巫芒屩泅牛婦了頭蕩槳夫酢醅荷裹賣醨酒水淋沽〈巴民造酒如淋醋法〉舞態翻鸜鵒歌詞咽鷓鴣夷音啼似笑蠻語謎相呼江郭船添店山城木豎郛吠聲沙市犬爭食墓林烏獷俗誠堪憚妖神甚可虞欲令仁漸及已被瘧潛圖膳減思調鼎行稀恐蠧樞雜蓴多剖鱔和黍半蒸菰緑糭新菱實金丸小木奴〈巴橘酸澁大如彈丸〉芋羮真蹔淡䶉炙漫塗蘇炰鼈那勝羜烹鯄只似鱸〈通州俗以鯄魚為鱠〉楚風輕似蜀巴地濕如吳氣濁星難見州斜日易晡通宵但雲霧未酉即桑榆〈此後並言巴中風俗〉瘴窟蛇休蟄炎溪暑不徂倀魂隂呌嘯鵩貎晝踟躕鄉里家藏蠱官曹世乏儒斂緡偷印信傳箭作符繻椎髻拋巾幗鑹刀代轆轤當心鞙銅鼓背弝射桑弧〈巴民盡射木弓仍於弓左安箭〉豈復民甿料湏將鳥獸驅是非渾並漆詞訟敢研朱陋室鴞窺伺衰形蟒覬覦鬢毛霜㸃合淚血痕濡倍憶京華伴偏忘我爾軀〈此後並言與樂天同科共遊處等事〉謫居今共逺榮路昔同趨科試銓衡局衙參典校廚〈書判同年校正同省〉月中分桂樹天上識昌蒲應召逄鴻澤陪游值賜酺心唯撞衛磬耳不亂齊竽〈此後並言同應制時事〉海岱詞鋒截皇王筆陣敺疾奔凌騕褭髙唱軋吳歈㸃檢張儀舌提攜傅説圖擺囊看利頴開頷出明珠並取千人特皆非十上徒白麻雲色膩墨詔電光麤衆口貪歸羙何顔敢妬姝秦臺納紅旭鄷匣洗黃壚諫獵寧規避彈豪詎囁嚅胏肝憎巧曲蹊徑絶縈迂誓遣朝綱振忠饒翰苑輸〈元和四年為監察御史樂天為翰林學士〉驥調方汗血蠅㸃忽成盧遂謫棲遑椽還飛送別盂痛嗟親愛隔顛望友朋扶狸病翻隨䑕驄羸返作駒物情良徇俗時論太誣吾瓶罄罍偏恥松摧柏自枯虎雖遭䧟穽龍不怕泥塗〈此已上並述五年貶椽江陵樂天亦遭罹謗鑠〉重喜登賢苑方欣佐伍符〈九年樂天除太子贊善予從事唐州也〉判身入矛㦸輕敵比錙銖驛騎來千里天書下九衢因教罷飛檄便許到皇都〈十年春自唐州詔予召入京〉舟敗罌浮漢驂疲杖過邗郵亭一蕭索𤇺候各﨑嶇餽餉人推輅誰何吏執殳拔家逃力役連鏁責〈音債〉逋誅防戍兄兼弟收田婦與姑縑緗工女竭青紫使臣紆望國參雲樹歸家滿地蕪破窗塵𡋯𡋯幽院鳥嗚嗚〈此巳下並言靖安里無人居觸目荒涼〉祖竹藂新筍孫枝壓舊梧晩花狂蛺蝶殘蔕宿茱萸始悟摧林秀因銜避繳蘆文房長遣閉經肆未曽鋪鵷鷺方求侶鴟鳶已嚇雛徴還何鄭重斥去亦湏臾迢遞投遐徼蒼黃出奧區通川誠有咎湓口定無辜〈三月稹之通州八月樂天之江州〉利噐從頭匣剛腸到底刳薫蕕任盛貯稊稗莫超踰公幹經時臥鍾儀幾歳拘光隂流似水蒸瘴熱於鑪薄命知然也深交有矣夫救焚期骨肉投分刻肌膚〈本題雲寄澧州李十一舎人果州崔二十二員外開州韋大員外通州元九侍御庾三十二補闕杜十四拾遺李二十助教竇七校書兼投弔席八舎人〉二妙馳軒陛三英詠袴襦〈庾三十二杜十四並居北省李十一崔二十二韋大各典方州〉李多嘲蝘蜓竇數集蜘蛛〈李二十雅善歌詩固多詠物之作竇七頻改官銜屢有蜘蛛之喜〉數子皆竒貨唯予獨朽株邯鄲笑匍匐燕蒯受揶揄嬾學三閭憤甘齊百里愚耽眠稀醒素憑醉少嗟吁學問徒為爾書題盡巳於別猶多夢寐情尚感凋枯近喜司戎健尋傷掌誥徂〈今日得樂天書六年聞席八歿〉士元名位屈伯道子孫無舊好飛瓊翰新詩灌玉壺幾催閒處泣終作苦中娛廉藺聲相讓燕秦勢豈俱此篇應絶倒休漫捋髭鬚〈樂天戲題篇末雲此篇擬打足下寄容州詩故有戲譽〉
　　和樂天送客遊嶺南二十韻〈次用本韻〉
　　我自離鄉久君那度嶺頻一杯魂慘澹萬里路艱辛江館連沙市瀧船泊水濱騎田廻北顧銅柱指南鄰大壑浮三島周天過五均波心湧樓閣規外布星辰〈交廣間南極浸髙北極浸低圓規度外星辰至衆大如五曜者數十皆不在星經〉狒狒穿筒格猩猩置屐馴〈郭璞雲鷽鷽交廣山谷間有之南人俗法嘗用竹筒穿臂以授之狒狒執臂輙笑笑則唇蔽兩目人因自筒中出手以釘釘之於樹猩猩嗜酒好屐南人嘗以羙酒置於其所且排十數屐猩猩見之驟相謂曰吾既就擒矣然而漸飲至醉醉則穿破屐而行既不能去相與泣而見獲故吳都賦曰猩猩啼而就擒鷽鷽笑而被格蓋為此〉貢兼鮫女絹俗重語兒巾〈南方去京華絶逺冠冕不到唯海路稍通吳中商肆多牓雲此有語兒巾子〉舶主腰藏寶〈南方呼波斯為舶主胡人異寳多自懐藏以避強丐〉黃家砦〈柴去聲南夷之區落〉起塵歌鍾排象背炊爨上魚身〈夷民大陳設則巨象背上作樂大魚出浮身若洲島海人泊舟於旁因而炊爨其上魚不之覺〉電白雷山接旗紅賊艦新島夷徐市種廟覡趙佗神鳶跕方知瘴蛇蘇不待春曙潮雲斬斬夜海火燐燐〈海水夜擊之則盡如火蓋隂火潛然之謂也〉冠冕中華客梯航異域臣果然皮勝錦吉了舌如人風黖〈一作黕〉秋茅葉煙埋曉月輪定應𤣥髪變焉用翠毛珍句漏沙湏買貪泉貨莫親能傳稚川術何患隱之貧
　　獻滎陽公詩五十韻〈並啓〉
　　啓今月十七日公會儒於便廡稹亦謬容末席公出棠樹之首章且識其目曰客有前進士韋張在宋來會學由我而下聮為五言以羙之諸生怗怗竦竦各盡詞以獻公公則舉其摧敵推案析理次至數聮應若前定諸儒有不安者隨為刮削變嫫為妍不廢暮而珠貫成就瑕不可掩者稹六聮耳退而自咎且盛公之所為因而次用所聮翩賢等五十一字合為一詩止詠公之詞業力翰洎生徒學校之事而巳也其於勲位崇懿在國籍族地清甲編世家政事徳羙播謳謡儉仁慈愛被親戚非小儒造次之所盡大凡受褊狹者不可以語大持杯棬而承澍雨自滿而止又安能測其霶沛之所至哉惶恐無任俯伏待罪謹以啓陳不宣謹啓
　　鄭驛騎翩翩孔門子弟賢文翁開學日正禮騁途年〈張秀才正謩滎陽公首薦登第也〉駿骨黃金買英髦絳帳延趨風皆蹀足侍坐各差肩解榻招徐穉登樓引仲宣鳳攢題字扇魚落講經筵盛氣河包濟貞姿嶽柱天臯䕫當五百鄒魯重三千科斗翻騰取闗睢教授先〈滎陽公寮吏生徒受詩有百數〉篆垂朝露滴詩綴夜珠聮逸禮多心匠焚書舊口傳陳遵修尺牘阮瑀讓飛牋中的顔初啓抽毫踵未旋森羅萬木合屬對百花全詞海跳波湧文星拂坐懸戴馮遙避席祖逖後施鞭西蜀凌雲賦東陽詠月篇勁芟鼇足斷精貫蝨心穿浩汗神彌王颻颺興欲仙氷壺通皓雪綺樹眇晴煙驅駕雷霆走鋪陳錦繡鮮清機登穾奧流韻溢山川墨客膺潛服談賓膝誤前張鱗定摧敗折角反矜憐句句推瓊玉聲聲播管纎新撩造化澒洞斡陶甄衛磬琤鍧極齊竽僭濫偏空虛慙炙輠㸃竄許懐鈆憊色秋來草哀吟雨後蟬自傷魂慘沮何暇思幽𤣥〈稹病瘧二年求醫在此滎陽公不忍歸之瘴鄉〉喜到樽罍側愁親几案邉菁華知極矣胏腑尚求旃抵滯渾成醉徘徊轉慕膻老歎才漸少閑苦病相煎瓦礫難追琢芻蕘分棄捐漫勞成懇懇那得羙娟娟拙劣仍非速迂愚且異専移時停筆硯揮景乏戈鋋儀舌忻猶在舒帷誓不褰㑹將連獻楚深恥謬游燕蒲有臨書葉韋充讀易編沙湏披見寶經擬帶耕田入霧長期閏持朱本望研輪轅呈曲直鑿枘取方圓呼吸寧徒爾霑濡豈浪然過簫資響亮隨水漲淪漣惜日看圭短偷光恨壁堅勤勤彫朽木細細𨗳䝉泉傳癖今應甚頭風昨已痊丹青公舊物一為變蚩妍














　　御定全唐詩巻四百七
<集部,總集類,御定全唐詩>
　　欽定四庫全書
　　御定全唐詩巻四百八
　　元稹
　　酬樂天江樓夜吟稹詩因成三十韻〈次用本韻〉
　　忽見君新句君吟我舊篇見當巴徼外吟在楚江前思鄙寧通律聲清遂扣𤣥三都時覺重一顧世稱妍排韻曽遙答分題幾共聮昔憑銀翰寫今頼玉音宣布鼓隨推響坯泥仰匠圓鈴因風斷續珠與調牽緜阮籍驚長嘯商陵怨別猿羞啼月峽鶴讓警秋天志士興感髙僧暫廢禪興飄滄海動氣合碧雲連㸃綴工微者吹噓勢特然休文徒倚檻彥伯浪回船伎樂當筵唱兒童滿巷傳改張思婦錦騰躍賈人牋魏拙虛教出曹風敢望痊定遭才子笑恐賺學生癲裁什情何厚飛書信不専隼猜鴻蓄縮虎橫犬迍邅水墨看雖久瓊瑤喜尚全纔從魚裏得便向市頭懸夜置堂東序朝鋪座右邊手尋韋欲絶淚滳紙渾穿甘蔗銷殘醉醍醐醒早眠深藏
　　那遽滅同詠苦無縁雅羨詩能聖終嗟藥未仙五千誠逺道四十已中年〈諸葛亮雲揚州萬里潯陽向餘五千僕今年忽已四十一〉暗魄多相夢衰容每自憐卒章還慟哭蚊蚋溢山川
　　酬樂天待漏入閤見贈〈時樂天為中書舎人予任翰林學士〉
　　未勘銀臺契先排浴殿闗沃心因特召承㫖絶常班〈承㫖學士在諸學士上〉颭閃才人袖〈思政對學士徃徃宮官傳詔〉嘔鵶輭舉鐶宮花低作帳雲從積成山宻視樞機草偷瞻咫尺顔恩垂天語近對久漏聲閒丹陛曽同立金鑾恨獨攀筆無鴻業潤袍媿紫文殷河水通天上瀛州接世間謫仙名籍在何不重來還
　　酬樂天早春閒遊西湖頗多野趣恨不得與微之同賞因思在越官重事殷鏡湖之遊或恐未暇因成十八韻見寄樂天前篇到時適㑹予亦宴鏡湖南亭因述目前所睹以成酬答末章亦示暇誠則勢使之然亦欲粗為恬飬之贈耳〈浙東時作〉
　　鴈思欲回賓風聲乍變新各𢹂紅粉伎俱伴紫垣人水面波疑縠山腰虹〈音降〉似巾栁條黃大帶茭葑〈茭葑草根〉緑文茵雪盡纔通屐汀寒未有蘋向陽偏曬羽依岸小游鱗浦嶼﨑嶇到林園次第廵墨池憐嗜學丹井羨登真〈逸少墨池稚川丹井皆越中異跡〉雅歎遊方盛聊非意所親白頭辭北闕滄海是東鄰問俗煩江界蒐畋想渭津故交音訊少歸夢徃來頻獨喜同門舊皆為列郡臣三刀連地軸一葦礙車輪尚阻青天霧空瞻白玉塵龍因雕字識犬為送書馴勝事無窮境流年有限身嬾將閒氣力爭鬬野塘春
　　江邊四十韻〈官為修宅卒然有作因招李六侍御　此後並江陵時作〉
　　官借江邊宅天生地勢坳欹危饒壊構迢遞接長郊怪鵩頻棲息跳蛙頗混殽總無籬繳繞尤怕虎咆哮停潦魚招獺空倉䑕敵貓土虛煩穴蟻柱朽畏藏蛟蛇虺吞簷雀豺狼逐野麃犬驚狂浩浩雞亂響嘐嘐濩落貧甘守荒涼穢盡包斷𬖄飛熠燿當戶網蠨蛸曲突翻成沼行廊卻代庖橋橫老顛枿馬病裛芻茭一一牀頭㸃連連砌下泡辱泥疑在絳避雨想經崤相顧憂為鼈誰能復繫匏誓心來利徃卜食過安爻何計逃昏墊移文報舊交棟梁存伐木苫蓋愧分茅金琯排黃荻琅玕褭翠梢花塼水面鬬鴛瓦玉聲敲方礎荊山採修掾郢匠鉋隠錐〈一作椎〉雷震蟄破竹箭鳴骹正寢初停午頻眠欲轉胞囷圓收〈一作故〉薄祿廚敝備嘉肴各各人寧宇雙雙燕賀巢髙門受車轍華廏稱蒲捎尺寸皆隨用毫釐敢浪拋篾餘籠白鶴枝〈集本缺〉賸架青鵁製榻容筐篚施闗拒斗筲欄干防汲井密室待持膠庭草傭工薙園蔬稚子掊本圖閒種植那要擇肥磽緑柚勤勤數紅榴箇箇抄池清漉螃蟹𤓰蠧拾𧏘蟊曬篆看沙鳥磨刀綻海鮫羅灰修藥竈築垜閲弓弰散誕都由習童䝉剰嬾教最便陶靜飲還作解愁嘲近浦聞歸楫遙城罷曉鐃王孫如有問湏為併揮鞘
　　春六十韻
　　節應寒灰下春生返照中未能消積雪巳漸少回風迎氣邦經重齋誠帝念隆龍驤紫宸北天壓翠壇東仙仗揺佳彩榮光答聖衷便從威仰座隨入大羅宮先到璇淵底偷穿瑇瑁櫳館娃朝鏡晩太液曉氷融撩摘〈音剔〉芳情徧搜求好處終九霄渾可可萬姓尚忡忡晝漏頻加箭宵暉欲半弓驅令三殿出乞與百蠻同直自方壺島斜臨絶漠戎南廵曖〈一作暖〉珠樹西轉麗崆峒度嶺梅甘坼潛泉脈暗洪悠悠鋪塞草冉冉著江楓蠶役投筐妾耘催荷蓧翁既蒸難發地仍送嬾歸鴻約畧環區宇殷勤綺鎬鄷華山青黛撲渭水碧沙䝉宿露清餘靄晴煙塞㢠空燕巢纔㸃綴鶯舌最惺惚膩粉梨園白臙脂桃徑紅鬱金垂嫩栁罯畫委髙籠地甲門䦨大天開禁掖崇層臺張舞鳳閣道架飛虹麴糵調神化〈集本缺〉鵷鸞竭至忠歌鍾〈一作聲〉齊錫宴車服奬庸功俊造欣〈一作興〉時用閭閻賀歳豐倡樓妝㸌㸌〈一作歌細細〉農野緑〈一作麥〉芃芃貴主驕矜盛豪家恃頼雄偏霑打毬彩頻得鑄錢銅専殺擒楊若殊恩赦〈一作赫〉鄧通女孫新在內嬰稚近封公游衍闗心樂詩書對面聾盤筵饒異味音樂斥庸工酒愛油衣淺杯誇瑪瑙烘挑鬟玉釵髻刺繡寶裝攏啓齒呈編貝彈絲動削蔥醉圓雙媚靨波溢兩眀瞳但賞歡無極那知恨亦充洞房閑窈窕庭院獨蔥蘢謝砌縈殘絮班窗網曙蟲望夫身化石為伯首如蓬顧我沉憂士騎他老病驄靜街乗曠蕩初日接曈曨飲敗胏常渇魂驚耳更聰虛逄好陽𧰟其那苦昏懜僶俛還移歩持疑又省躬慵將疲顇質漫走倦羸僮季月行當暮良辰坐歎窮晉悲焚介子魯願浴沂童燧改鮮妍火隂繁晻澹桐瑞雲低㕉㕉香雨潤濛濛藥溉分窠數籬栽僃㓜沖種莎憐見葉䕶筍冀成筒有夢多為蝶因蒐定作熊漂沉隨壊芥榮茂委蒼穹震動風千變晴和鶴一沖丁寧搴芳侶湏識未開叢
　　月三十韻
　　蓂葉標新朔霜豪引細輝白睂驚半隱虹勢訝全微涼〈一作賸〉魄潭空洞虛弓鴈畏威上何汲汲佳色轉依依綺幕殘燈斂妝樓破鏡飛玲瓏穿竹樹岑寂思幈幃坐愛規將合行看望已幾絳河冰鑑朗黃道玉輪巍迥照偏瓊砌餘光借粉闈泛池相皎潔壓桂共芳菲的的當歌扇娟娟透舞衣殷勤入懐什懇墮雲圻素液傳烘盞鳴琴薦碧徽椒房深肅肅蘭路靄霏霏翡翠通簾影琉璃瑩殿扉西園筵瑇瑁東壁射蛜蝛老將占天陣幽人釣石磯荷鋤元亮息回櫂子猷歸迢遞同千里孤髙浄九圍從星作風雨配日麗旌旗麟鬬寧徒設蠅聲豈浪譏司存委卿士新拜出郊畿今古雖雲極虧盈不易違珠胎方夜滿清露忍朝晞漸減姮娥面徐收楚練機卞疑雕璧碎潘感竟牀稀捐篋辭班女潛波蔽虙妃氛埃誰定滅蟾兎杳難希湏遣圓明盡良嗟造化非如能付刀尺別為創璿璣
　　飲致用神麴酒三十韻
　　七月調神麴三春釀緑醽雕鐫荊玉盞烘透內丘缾試滴盤心露疑添案上螢滿尊凝止水祝地落繁星翻陋瓊漿濁唯聞石髄馨冰壺通角簟金鏡徹雲屏雪映煙光薄霜涵霽色泠蚌珠懸皎皛桂魄倒瀴溟晝灑蟬將飲宵揮鶴誤聆琉璃驚太白鍾乳訝微青詎敢辭濡首並憐可鑒形行當遣俗累便得造禪扃何憚説千日甘從過百齡但令長泛蟻無復恨漂萍膽壯還増氣機忘反自㝠甕眠思畢卓糟藉憶劉伶髣髴中聖日希夷夾大庭眼前湏底物座右任他銘刮骨都無痛如泥未擬停殘觴猶漠漠華燭已熒熒真性臨時見狂歌半睡聽喧闐爭意氣調笑學娉婷酩酊焉知極羈離忽暫寧雞聲催欲曙蟾影照初醒咽絶鵑啼竹蕭撩鴈去汀遙城傳漏箭鄉寺響風鈴楚澤一為梗堯階屢變蓂醉荒非獨此愁夢㡬曽經每恥窮途哭今那客淚零感君澄醴酒不遣渭和涇
　　感石榴二十韻
　　何年安石國萬里貢榴花迢遞河源道因依漢使槎酸辛犯蔥嶺顦顇渉龍沙初到摽珍木多來比亂麻深拋故園裏少種貴人家唯我荊州見憐君胡地賖從教當路長兼恣入檐斜緑葉裁煙翠紅英動日華新簾帬透影疎牖燭籠紗委作金爐燄飄成玉砌瑕乍驚珠綴密終誤繡幃奢琥珀烘梳碎燕支嬾頰塗風翻一樹火電轉五雲車絳帳迎宵日芙蕖綻早牙淺深俱隱映前後各分葩宿露低蓮臉朝光借綺霞暗虹徒繳繞濯錦莫周遮俗態能嫌舊芳姿尚可嘉非専愛顔色同恨阻幽遐滿眼思鄉淚相嗟亦自嗟
　　度門寺
　　北祖三禪地〈神秀禪師造〉西山萬樹松門臨溪一帶橋映竹千重翦鑿基階正包藏景氣濃諸巖分院宇雙嶺抱垣墉舎利開層墖香爐占小𡶶道居士置經藏太師封太子知栽植神王守要衝由旬排講座丈六寫真容佛語迦陵説僧行猛虎從修羅擡日拒樓至拔霜鋒畫井垂枯朽穿池救噞喁蕉非難敗壊槿喻暫丰茸寶界留遺事金棺滅去蹤鉢傳烘瑪瑙石長翠芙蓉影帳紗全落繩牀土半壅〈金棺已下並寺中所有〉荒林迷醉象危壁亞盤龍行色憐初月歸程待曉鐘心源雖了了塵世苦憧憧宿䕃髙聲懴齋糧並力舂他生再來此還願總相逄
　　大雲寺二十韻
　　地勝宜臺殿山晴離垢氛現身千佛國䕶世四王軍碧耀髙樓瓦赬飛半壁文鶴林縈古道鴈墖沒歸雲幡影中天颺鐘聲下界聞攀蘿極𡶶頂游目到江濆馴鴿閑依綴調猿靜守羣虎行風㨗獵龍睡氣氛氳穫稻禪衣巻燒畬劫火焚新英蠭采掇荒草象耕耘鉢付靈童洗香教善女熏果枝低罯罯花雨澤雰雰示化維摩疾降魔力士勲聽經神變見説偈鳥紛紜上境光猶在深谿暗不分竹籠煙欲暝松帶日餘曛真諦成知別迷心尚有雲多生沈五藴宿習樂三墳諭鹿車雖設如蠶緒正棼且將平等義還奉聖明君
　　和友封題開善寺十韻〈依次重用本韻〉
　　梁王開佛廟雲構歳時遙珠綴飛閒鴿紅泥落碎椒燈籠青燄短香印白灰銷古匣收遺施行廊畫本朝藏經霑雨爛魔女捧花嬌亞樹牽藤閣橫查壓石橋竹荒新筍細池淺小魚跳匠正琉璃瓦僧鋤芍藥苖旋蒸茶嫩葉偏把栁長條便欲忘歸路方知隱易招










　　御定全唐詩巻四百八
　　欽定四庫全書
　　御定全唐詩巻四百九
　　元稹
　　牡丹二首〈此後並是校書郎以前作〉
　　簇蘂風頻壊裁紅雨更新眼看吹落地便別一年春繁緑隂全合衰紅展漸難風光一擡舉猶得暫時看
　　象人
　　被色空成象觀空色異真自悲人是假那復假為人與楊十二巨源盧十九經濟同遊大安亭各賦二物各為五韻探得松石
　　片石與孤松曽經物外逄月臨棲鶴影雲抱老人𡶶蜀客君當問秦官我舊封積膏當琥珀新劫長芙蓉待補蒼蒼去樛柯早變龍
　　賦得春雪映早梅
　　飛舞先春雪因依上番梅一枝方漸秀六出已同開積素光逾密真花節暗催搏風飄不散見晛忽偏摧郢曲
　　琴空奏羌音笛自哀今朝兩成詠翻挾昔人才
　　賦得玉巵無當〈韻取巵字〉
　　共惜連城寶翻成無當巵詎慙君子貴深訝巧工隳泛蟻功全小如虹色不移可憐殊礫石何計辨糟醨江海誠難滿盤筵莫忘施縱斟酌意猶得對光儀
　　賦得數蓂〈元和中作〉
　　將課司天厯先觀近砌蓂一旬開應月五日數從星桂滿叢初合蟾虧影漸零辨時長有素數閏或餘青墜葉推前事新芽察未形堯年始今歳方欲瑞千齡
　　賦得九月盡〈秋字〉
　　霜降三旬後蓂餘一葉秋𤣥隂迎落日涼魄盡殘鉤半夜灰移琯明朝帝御裘潘安過今夕休詠賦中愁
　　賦得雨後花
　　紅芳憐靜色深與雨相宜餘滴下纎蘂殘珠墮細枝浣花江上思啼粉鏡中窺念此低回久風光幸一吹
　　早歸
　　春靜曉風微凌晨帶酒歸逺山籠宿霧髙樹影朝暉飲馬魚驚水穿花露滴衣嬌鶯似相惱含囀傍人飛
　　晩秋
　　竹露滴寒聲離人曉思驚酒醒秋簟冷風急夏衣輕寢倦解幽夢慮閒添逺情誰憐獨欹枕斜月透窗明
　　送林復夢赴韋令辟
　　蜀路危於劍憐君自坦途幾回曽啖炙千里逺銜珠野性便荒飲時風忌酒徒相門多禮讓前後莫相踰
　　憶楊十二
　　楊子愛言詩春天好詠時戀花從馬滯聮句放杯遲日映含煙竹風牽臥栁絲南山更多興湏作白雲期
　　夜合
　　綺樹滿朝陽融融有露光雨多疑濯錦風散似分妝葉密煙䝉火枝低繡拂墻更憐當暑見留詠日偏長
　　新竹
　　新篁纔解籜寒色已青蔥冉冉偏凝粉蕭蕭漸引風扶疎多透日寥落未成叢惟有團團節堅貞大小同
　　秋相望
　　檐月驚殘夢浮涼滿夏衾嘯蛸低戶網螢火度牆隂爐暗燈光短牀空帳影深此時相望久髙樹憶橫岑
　　春病
　　病來閒臥久因見靜時心殘月曉窗迥落花幽院深望山移坐榻行藥歩牆隂車馬門前度遙聞哀苦吟
　　山竹枝〈自化感寺攜來至清源投之輞川耳〉
　　深院虎溪竹逺公身自栽多慙折君節扶我出山來貴宅安危歩難將混俗材還投輞川水從作老龍回
　　悟禪三首寄胡果
　　近聞胡隱士潛認得心王不恨百年促翻悲萬劫長有修終有限無事亦無殃慎莫通方便應機不頓忘百年都幾日何事苦嚻然晩歳倦為學閒心易到禪病宜多宴坐貧似少攀縁自笑無名字因名自在天近見新章句因知見在心春遊晉祠水晴上霍山岑問法僧當偈還丹客贈金莫驚頭欲白禪觀老彌深東臺去〈僕每為崔白二學士話陶先生喜不遇之事且曰僕得分司東臺即足以買山家〉
　　陶君喜不遇予每為君言今日東臺去澄心在陸渾旋抽隨日俸並買近山園千萬崔兼白殷勤承主恩
　　戴光弓〈韋評事見贈也〉
　　潞府筋角勁戴光因合成因君懐膽氣贈我定交情不擬閑穿葉那能枉始生唯調一隻箭飛入破聊城
　　劉頗詩〈並序〉
　　昌平人劉頗其上三世有義烈頗少落行陣二十解屬文舉進士科試不就負氣狹路間病甖車蔽柩盡碎之罄囊酬直而去南歸唐州為吏所軋勢不支氣屈自火其居出契書投火中繇是以氣聞予聞風四五年而後見因以詩許之
　　一言感激士三世義忠臣破甕嫌妨路燒莊恥屬人迥分遼海氣閒蹋洛陽塵儻使權由我還君白馬津
　　夜飲
　　燈火隔簾眀竹梢風雨聲詩篇隨意贈杯酒越廵行漫唱江朝曲閒徴藥草名莫辭終夜飲朝起又營營
　　襃城驛〈軍大夫嚴秦修〉
　　嚴秦修此驛兼漲驛前池已種千竿竹又〈一作更〉栽千樹梨四年三月半新筍晩花〈一作牡丹〉時悵望〈一作恩向〉東川去等閒〈一作偶然〉題作〈一作此〉詩
　　閒二首
　　晻澹洲煙白籬篩日腳紅江喧過雲雨船泊打頭風艇子收魚市鴉兒噪荻叢不堪堤上立滿眼是蚊蟲青衫經夏黕白髪望鄉稠雨冷新秋簟星稀欲曙樓連鴻盡南去雙鯉本東流北信無人寄蟬聲滿樹頭
　　欲曙
　　江隄閲暗流漏鼓急殘籌片月低城堞稀星轉角樓鶴媒華表上𪄆鵊栁枝頭不為來趨府何因欲曙遊
　　寄胡靈之
　　早歳顛狂伴城中共幾年有時潛歩出連夜小亭眠月影侵牀上花叢在眼前今宵正風雨空宅楚江邊
　　夜雨
　　水怪潛幽草江雲擁廢居雷驚空屋柱電照滿牀書竹瓦風頻裂茅檐雨漸疎平生滄海意此去怯為魚
　　酬李六醉後見寄口號〈用本韻〉
　　頓愈頭風疾因吟口號詩文章紛似繡珠玉布如棊健羨觥飛酒蒼黃日映籬命童寒色倦撫穉晩啼饑潦倒慙相識平生頗自竒明公將有問林下是靈⻱
　　歸田〈時三十七〉
　　陶君三十七掛綬出都門我亦今年去商山淅岸邨冬修方丈室春種桔橰園千萬人間事從茲不復言
　　縁路
　　總是玲瓏竹兼藏淺漫溪沙平深見底石亂不成泥煙火遙邨落桑麻隔稻畦此中如有問甘被到頭迷誚盧戡與予數約遊三寺戡獨沈醉而不行
　　乗興無羈束閒行信馬蹄路幽穿竹逺野迥望雲低素帚茅花亂圓珠稻實齊如何盧進士空戀醉如泥
　　遣春三首
　　楊公三不惑我惑兩般全逄酒判身病拈花盡意憐水生低岸沒梅蹙小珠連千萬紅顔軰湏驚又一年栁眼開渾盡梅心動巳闌風光好時少杯酒病中難學問慵都廢聲名老更判唯餘看花伴未免憶長安失卻遊花伴因風浪引將栁堤遙認馬梅徑誤尋香晩景行看謝春心漸欲狂園林都不到何處枉風光
　　歳日
　　一日今年始一年前事空淒涼百年事應與一年同
　　湘南登臨湘樓
　　髙處望瀟湘花時萬井香雨餘憐日嫩歳閏覺春長霞剎分危牓煙波透逺光情知樓上好不是仲宣鄉
　　晩宴湘亭
　　晩日宴清湘晴空走𧰟陽花低愁露醉絮起覺春狂舞旋紅帬急歌垂碧袖長甘心出童羖湏一盡時荒
　　酒醒
　　飲醉日將盡醒時夜巳闌暗燈風燄曉春席水窗寒未解縈身帶猶傾墜枕冠呼兒問狼藉疑是夢中歡











　　御定全唐詩巻四百九
　　欽定四庫全書
　　御定全唐詩巻四百十
　　元稹
　　獨遊
　　逺地難逄侶閒人且獨行上山隨老鶴接酒待殘鸎花當西施面泉勝衛玠清鵜鶘滿春野無限好同聲
　　洞庭湖
　　人生除泛海便到洞庭波駕浪沉西日吞空接曙河虞廵竟安在軒樂詎曽過唯有君山下狂風萬古多
　　雪天
　　故鄉千里夢徃事萬重悲小雪沉隂夜閒窗老病時獨聞歸去鴈偏詠別來詩慚媿紅妝女頻驚兩鬢絲
　　贈熊士登
　　平生本多思況復老逄春今日梅花下他鄉值故人
　　別嶺南熊判官
　　十年常逺道不忍別離聲況復三巴外仍逄萬里行桐
　　花新雨氣梨葉晩春晴到海知何日風波從此生
　　水上寄樂天
　　眼前明月水先入漢江流漢水流江海西江過庾樓庾樓今夜月君豈在樓頭萬一樓頭望還應望我愁
　　夏陽亭臨望寄河陽侍御堯
　　望逺音書絶臨川意緒長殷勤眼前水千里到河陽
　　日髙睡
　　隔是身如夢頻來不為名憐君近南住時得到山行
　　輞川
　　世累為身累閒忙不自由殷勤輞川水何事出山流
　　天壇歸
　　為結區中累因辭洞裏花還來舊城郭煙火萬人家
　　雨後
　　倦寢數殘更孤燈暗又明竹梢餘雨重時復拂簾驚
　　晴日
　　多病苦虛羸晴明強展睂讀書心緒少閒臥日長時
　　直臺
　　麋入神羊隊烏驚海鷺眠仍教百餘日迎送直㕔前
　　行宮〈一作王建詩〉
　　寥落古行宮宮花寂寞紅白頭宮女在閒坐説𤣥宗
　　醉行
　　秋風方索漠霜貎足暌攜今日騎驄馬街中醉蹋泥
　　指廵胡
　　遣悶多憑酒公心只仰胡挺身唯直指無意獨欺愚
　　飲新酒
　　聞君新酒熟況值菊花秋莫怪平生志圖銷盡日愁
　　香毬
　　順俗唯團轉居中莫動揺愛君心不測猶訝火長燒
　　景申秋八首
　　年年秋意緒多向雨中生漸欲煙火近稍憐衣服輕詠詩閒處立憶事夜深行濩落尋常慣淒涼別為情蚊幌雨來巻燭蛾燈上稀啼兒冷秋簟思婦問寒衣簾斷螢火入窗明蝙蝠飛良辰日夜去漸與壯心違嗢嗢簷霤凝丁丁窗雨繁枕傾筒簟滑幔颭案燈翻喚魘兒難覺吟詩婢苦煩強眠終不著閒臥暗消魂瓶瀉髙簷雨窗來激箭風病憎燈火暗寒覺薄幃空婢報樵蘇竭妻愁院落通老夫慵計數教想蔡城東風頭難著枕病眼厭看書無酒銷長夜回燈照小餘三元推廢王九曜入乗除廊廟應多算參差斡太虛經雨籬落壊入秋田地荒竹垂哀折節蓮敗惜空房小片慈菇白低叢柚子黃眼前撩亂軰無不是同鄉雨栁枝枝弱風光片片斜蜻蜓憐曉露蛺蝶戀秋花饑啅空籬雀寒棲滿樹鴉荒涼池館內不似有人家病苦十年後連隂十日餘人方教作鼠天豈遣為魚鮫綻鄷城劍蟲凋鬼火書出聞泥濘盡何地不摧車
　　遣行十首
　　慘切風雨夕〈集作多〉沉吟離別情燕辭前日社蟬是每年聲暗淚深相感危心亦自驚不如元不識俱作路人行cq=390十五年前事恓惶無限情病僮更借出羸馬共馳聲射葉楊纔破聞弓鴈已驚小年辛苦學求得苦辛行徙倚簷宇下思量去住情暗螢穿竹見斜雨隔窗聲就枕回轉數聞雞撩亂驚一家同草草排比送君行已愴朋交別復懐兒女情相兄亦相舊同病又同聲白髪年年剰秋蓬處處驚不堪身漸老頻送異鄉行塞上風雨思城中兄弟情北隨鵷立位南送鴈來聲遇適尤兼恨聞書喜復驚唯應遙料得知我伴君行暮欲歌吹樂暗衝泥水情稻花秋雨氣江石夜灘聲犬吠穿籬出鷗眠起水驚愁君明月夜獨自入山行七過襃城驛回回各為情八年身世夢一種水風聲尋覓詩章在思量歳月驚更悲西塞別終夜繞池行襃縣驛前境曲江池上情南堤衰栁意西寺晩鐘聲雲水興方逺風波心已驚可憐皆老大不得自由行見説巴風俗都無漢性情猿聲蘆管調𦍑笛竹雞聲迎𠉀人應少平安火莫驚每逄危棧處湏作貫魚行聞道隂平郡翛然古戍情橋兼麋鹿蹋山應鼓鼙聲𦍑婦梳頭緊蕃牛䕶尾驚憐君閒悶極只傍白江行
　　生春二十首〈丁酉歳凡二十章〉
　　何處生春早春生雲色中籠蔥閒著水晻淡欲隨風度曉分霞態餘光庇雪融晩來低漠漠渾欲泥幽叢何處生春早春生漫雪中渾無到地片唯逐入樓風屋上些些薄池心旋旋融自悲銷散盡誰假入蘭叢何處生春早春生霽色中逺林橫返照髙樹亞東風水凍霜威庇泥新地氣融漸知殘雪薄杪近最憐叢何處生春早春生曙火中星圍分暗陌煙氣滿晴風宮樹棲鵶亂城樓帶雪融競排閶闔側珂自相叢何處生春早春生曉禁中殿階龍斾日漏閣寶箏風藥樹香煙重天顔瑞氣融栁梅渾未覺青紫已叢叢何處生春早春生江路中雨移臨浦市晴𠉀過湖風蘆筍錐猶短凌澌玉漸融數宗船載足商婦兩睂叢何處生春早春生野墅中病翁閒向日征婦嬾成風斫筤天雖暖穿區凍未融鞭牛縣門外爭土蓋蠶叢何處生春早春生氷岸中尚憐扶臘雪漸覺受東風織女雲橋斷波神玉貎融便成嗚咽去流恨與蓮叢何處生春早春生栁眼中芽新纔綻日茸短未含風緑誤睂心重黃驚蠟淚融碧條殊未合愁緒已先叢何處生春早春生梅援中蘂排難犯雪香乞〈音氣〉擬來風隴迥𦍑聲怨江遙客思融年年最相惱縁未有諸叢何處生春早春生鳥思中鵲巢移舊嵗䳒羽旋髙風鴻鴈驚沙暖鴛鴦愛水融最憐雙翡翠飛入小梅叢何處生春早春生池榭中鏤瓊氷䧟日文縠水廻風栁愛和身動梅愁合樹融草芽猶未出挑得小萱叢何處生春早春生稚戲中亂騎殘爆竹爭唾小旋風罵雨愁妨走呵氷喜旋融女兒針線盡偷學五辛叢何處生春早春生人意中曉妝雖近火晴戲漸憐風暗入心情嬾先添酒思融預知花好惡偏在最深叢何處生春早春生半睡中見燈如見霧聞雨似聞風開眼猶殘夢擡身便恐融卻成雙翅蝶還繞庳花叢〈一本傍人驚屢壓魂逐牡丹叢〉
　　何處生春早春生曉鏡中手寒勻麵粉鬟動倚簾風宿霧梅心滳朝光幕上融思牽梳洗嬾空拔緑絲叢何處春生早春生綺戶中玉櫳穿細日羅幔張〈上聲〉輕風栁軟腰支嫩梅香密氣融獨眠傍妬物偷鏟合歡叢何處生春早春生老病中土膏蒸足腫天暖癢頭風似覺肌膚展潛知血氣融又添新一嵗衰白轉成叢何處生春早春生客思中旅魂驚北鴈鄉信是東風縱有心灰動無由鬢雪融未知開眼日空繞未開叢何處生春早春生濛雨中裛塵微有氣拂面細如風栁誤啼珠密梅驚粉汗融滿空愁淡淡應豫憶芳叢
　　嘉陵水
　　爾是無心水東流有恨無我心無説處也共爾何殊
　　漫天嶺贈僧
　　五上兩漫天因師懴業縁漫天無盡日浮世有窮年
　　百牢闗
　　天上無窮路生期七十間那堪九年內五度百牢闗二月十九日酬王十八全素〈此後有酬和並次用本韻〉
　　君念世上川嗟予老瘴天那堪十日內又長白頭年滎陽鄭公以稹寓居嚴茅有池塘之勝寄詩四首因有意獻
　　激射分流濶灣環此地多暫停隨梗浪猶閲敗霜荷恨阻還江勢思深到海波自傷才畎澮其奈贈珠何
　　酬樂天寄蘄州簟
　　蘄簟未經春君先拭翠筠知為熱時物預與瘴中人碾玉連心潤編牙小片珍霜凝青汗簡氷透碧游鱗水魄輕涵黛琉璃薄帶塵夢成傷冷滑驚臥老龍身
　　酬李浙西先因從事見寄之作
　　近日金鑾直親於漢珥貂內人傳帝命丞相讓吾僚浙郡懸旌逺長安諭日遙因君蘂珠贈還一夢煙霄
　　酬周從事望海亭見寄
　　年老無流輩行稀足薜蘿熱時憐水近髙處見山多衣袖長堪舞喉嚨轉解歌不辭狂復醉人世有風波
　　代杭民答樂天
　　翠幕籠斜日朱衣儼別筵管淒欲罷城郭望依然路溢新城市農開舊廢田春坊幸無事何惜借三年










　　御定全唐詩巻四百十
　　欽定四庫全書
　　御定全唐詩巻四百十一
　　元稹
　　杏園〈此後並校書郎已前詩〉
　　浩浩長安車馬塵狂風吹送每年春門前本是虛空〈一作空虛〉界何事栽花誤世人
　　菊花
　　秋叢繞舎似陶家遍繞籬邊日漸斜不是花中偏愛菊此花開盡更無花
　　酬哥舒大少府寄同年科第
　　前年科第偏年少未解知羞最愛狂九陌爭馳好鞍馬八人同著綵衣裳〈同年科第宏詞呂二炅王十一起拔萃白二十二居易平判李十一復禮呂四頻哥舒大煩崔十八𤣥亮逮不肖八人皆奉榮養〉自言行樂朝朝是豈料浮生漸漸忙頼得官閒且疎散到君花下憶諸郎
　　幽棲
　　野人自愛幽棲所近對長松逺是山盡日望雲心不繋
　　有時看月夜方閒壺中天地乾坤外夢裏身名旦暮間遼海若思千嵗鶴且留城市㑹飛還
　　清都春霽寄胡三吳十一
　　蘂珠宮殿經微雨草樹無塵耀眼光白日當空天氣暖好風飄樹栁隂涼蜂憐宿霧攅芳久燕得新泥拂戶忙時節催年春不住武陵花謝憶諸郎
　　華嶽寺〈貞元二十年正月二十五日自洛之京二月三日春社至華嶽寺憇竇師院曽未逾月又復徂東再謁竇師因題四韻而已〉
　　山前古寺臨長道來徃淹留為愛山雙燕營巢始西別百花成子又東還暝驅羸馬頻看堠曉聽鳴雞欲度闗羞見竇師無外役竹窗依舊老身閒
　　天壇上境〈貞元二十年五月十四日夜宿天壇石幢側十五日得盩厔馬逢少府書知予逺上天壇因以長句見贈篇末仍雲靈溪試為訪金丹因於壇上還贈〉
　　野人性僻窮深僻芸署官閒不似官萬里洞中朝玉帝〈上有洞周萬里〉九光霞外宿天壇洪漣浩渺東溟曙白日低回上境寒因為南昌檢仙籍馬君家世奉還丹
　　尋西明寺僧不在
　　春來日日到西林飛錫經行不可尋蓮池舊是無波水莫逐狂風起浪心
　　與吳侍御春遊
　　蒼龍闕下陪驄馬紫閣𡶶頭見白雲滿眼流光隨日度今朝花落更紛紛
　　晩春
　　晝靜簾疎燕語頻雙雙鬬雀動階塵柴扉日暮隨風掩落盡閒花不見人
　　先醉
　　今日樽前敗飲名三桮未盡不能傾怪來花下長先醉半是春風蕩酒情
　　獨醉
　　一樹芳菲也當春漫隨車馬擁行塵桃花解笑鶯能語自醉自眠那藉人
　　宿醉
　　風引春心不自由等閒衝席飲多籌朝來始向花前覺度卻醒時一夜愁
　　懼醉〈答盧子䝉〉
　　聞道秋來怯夜寒不辭泥水為桮盤殷勤懼醉有深意愁到醒時燈火闌
　　羨醉
　　綺陌髙樓競醉眠共期顦顇不相憐也應自有尋春日虛度而今正少年
　　憶醉
　　自歎旅人行意速每嫌桮酒緩歸期今朝偏遇〈一作偶〉醒時別淚落風前憶醉時
　　病醉〈戲作吳吟贈盧十九經濟張三十四𢎞辛丈丘度〉
　　醉伴見儂因病酒道儂無酒不相窺那知下藥還沽底人去人來剰一巵
　　擬醉〈與盧子䝉飲於竇晦之醉後賦詩共十九首子䝉敘為別巻自此至狂醉皆是夕所賦〉
　　九月閒宵初向火一尊清酒始行桮憐君城外遙相憶冐雨衝泥黒地來
　　勸醉
　　竇家能釀銷愁酒但是愁人便與銷願我共君俱寂寞只應連夜復連朝
　　任醉
　　本怕酒醒渾不飲因君相勸覺情來殷勤滿酌從聽醉乍可欲醒還一杯
　　同醉〈呂子元庾及之杜歸和同隱客泛韋氏池〉
　　柏樹臺中推事人杏花壇上鍊形真心源一種閒如水同醉櫻桃林〈一作樹〉下春
　　狂醉
　　一自柏臺為御史二年辜負兩京春峴亭今日顛狂醉舞引紅娘亂打人
　　伴僧行
　　春來求事百無成因向愁中識道情花滿杏園千萬樹幾人能伴老僧行
　　古寺
　　古寺春餘日半斜竹風蕭爽勝人家花時不到有花院意在尋僧不在花
　　定僧
　　落魄閒行不著家徧尋春寺賞年華野〈一作禪〉僧偶向花前定滿樹狂風滿樹花
　　觀心處
　　滿坐喧喧笑語頻獨憐方丈了無塵燈前便是觀心處要似觀心有幾人
　　智度師二首
　　四十年前馬上飛功名藏盡擁禪衣石榴園下擒生處獨自閒行獨自歸
　　三陷思明三突圍鐵衣拋盡衲禪衣天津橋上無人識閒憑欄干望落暉
　　西明寺牡丹
　　花向琉璃地上生光風炫轉紫雲英自從天女盤中見直至今朝眼更明
　　憶楊十二
　　去時芍藥纔堪贈看卻殘花巳度春只為情深偏愴別等閒相見莫相親
　　送復夢赴韋令幕
　　世上於今重檢身吾徒耽酒作狂人西曹舊事多持法慎〈一作切〉莫吐他丞相茵
　　送劉太白〈太白居從善坊〉
　　洛陽大底居人少從善坊西最寂寥想得〈一作到〉劉君獨騎馬古堤愁〈一作秋〉樹隔中橋
　　奉誠園〈馬司徒舊宅〉
　　蕭相深誠奉至尊舊居求作奉誠園秋來古巷無人掃樹滿空牆閉㦸門
　　與太白同之東洛至櫟陽太白染疾駐行予九月二十五日至華嶽寺雪後望山
　　共作洛陽千里伴老劉因疾駐行軒今朝獨自山前立雪滿三𡶶倚寺門
　　野狐泉栁林
　　去日野狐泉上栁紫牙初綻拂眉低秋來寥落驚風雨葉滿空林踏作泥
　　酬胡三憑人問牡丹
　　竊見胡三問牡丹為言依舊滿西欄花時何處偏相憶寥落衰紅雨後看
　　酬樂天秋興見贈本句雲莫怪獨吟秋興苦比君校近二毛年
　　勸君休作悲秋賦白髪如星也任垂畢竟百年同是夢長年何異少何為



　　御定全唐詩巻四百十一
　　欽定四庫全書
　　御定全唐詩巻四百十二
　　元稹
　　雪後宿同軌店上法䕶寺鐘樓望月
　　滿山殘雪滿山風野寺無門院院空煙火漸稀孤店靜月明深夜古樓中
　　陪韋尚書丈歸履信宅因贈韋氏兄弟
　　紫垣騶騎入華居公子文衣䕶錦輿眠閣書生復何事也騎羸馬從尚書
　　永貞二年正月二日上御丹鳳樓赦天下予與李公垂庾順之閒行曲江不及盛觀
　　春來饒夢慵朝起不看千官擁御樓卻著閒行是忙事數人同傍曲江頭
　　韋居守晩嵗常言退休之志因署其居曰大隱洞命予賦詩因贈絶句
　　謝公有東山意已向朱門啟洞門大隱猶疑戀朝市
　　不如名作罷歸園
　　贈李十二牡丹花片因以餞行
　　鸎澁餘聲絮墮風牡丹花盡葉成叢可憐顔色經年別收取朱闌一片紅
　　題李十一修行〈一作竹〉里居壁
　　雲闕朝廻塵騎合杏花春盡曲江閒憐君雖在城中住不隔人家便是山
　　靖安窮居
　　喧靜不由居逺近大都車馬就權門野人住處無名利草滿空階樹滿園
　　贈樂天
　　等閒相見銷長日也有閒時更學琴不是眼前無外物不闗心事不經心
　　使東川〈並序　此後並御史時作〉
　　元和四年三月七日予以監察御史使東川徃來鞍馬間賦詩凡三十二章秘書省校書郎白行簡為予手寫為東川巻今所録者但七言絶句長句耳起駱口驛盡望驛臺二十二首雲
　　駱口驛二首〈東壁上有李二十員外逢吉崔二十二侍御韶使雲南題名處北壁有翰林白二十二居易題擁石闗雲開雪紅樹等篇有王質夫和焉王不知是何人也〉
　　郵亭壁上數行字崔李題名王白詩盡日無人共言語不離牆下至行時
　　二星徼外通蠻服五夜燈前草御文我到東川恰相半向南看月北看雲
　　清明日〈行至漢上憶與樂天知退杓直拒非順之軰同遊〉
　　常年寒食好風輕觸處相隨取次行今日清明漢江上一身騎馬縣官迎
　　亞枝紅〈徃歳與樂天曽於郭家亭子竹林中見亞枝紅桃花半在池水自後數年不復記得忽於襃城驛池岸竹間見之宛如舊物深所愴然〉
　　平陽池上亞枝紅悵望山郵事事同還向萬竿〈一作莖〉深竹裏一枝渾臥碧流中
　　梁州夢〈是夜宿漢川驛夢與杓直樂天同遊曲江兼入慈恩寺諸院倏然而寤則遞乗及階郵吏巳傳呼報曉矣〉
　　夢君同繞〈一作兄弟〉曲江頭也向慈恩院院遊亭吏呼人排去馬〈一作喚人排馬去〉忽驚身在古梁州
　　南秦雪
　　帝城寒盡臨寒食駱谷春深未有春纔見嶺頭雲似蓋巳驚巖下雪如塵千𡶶筍石千株〈一作條〉玉萬樹松蘿萬朶銀飛鳥不飛猿不動青驄御史上南秦
　　江樓月〈嘉川驛望月憶杓直樂天知退拒非順之數賢居近曲江閒夜多同歩月〉
　　嘉陵江岸驛樓中江在樓前月在空月色滿牀兼滿地江聲如鼓復如風誠知逺近皆三五但恐隂晴有異同萬一帝鄉還潔白〈一作皎潔〉幾人潛傍杏園東
　　慙問囚〈蜀門夜行憶與順之在司馬鍊師壇上話出處時〉
　　司馬子微壇上頭與君深結白雲儔尚平邨落擬連買王屋山泉為別遊各待陸渾求一尉共資三徑便同休那知今日蜀門路帶月夜行縁問囚
　　江上行
　　悶見漢江流不息悠悠漫漫竟何成江流不語意相問何事逺來江上行
　　漢江上〈一無上字〉笛〈二月十五日夜於西縣白馬驛南樓聞笛悵然憶得小年曽與從兄長楚寫漢江聞笛賦而有愴耳〉
　　小年為寫遊梁賦最説漢江聞笛愁今夜聽時在何處月明西縣驛南樓
　　郵亭月〈於駱口驛見崔二十二題名處數夜後於青山驛玩月憶得崔生好持確論每於宵話之中常曰人生晝務夜安歩月閒行吾不與也言訖堅臥他人雖千百其詞難動揺矣至是愴然思此題因有獻〉
　　君多務實我多情大抵偏嗔歩月明今夜山郵與蠻嶂君應堅臥我還行
　　嘉陵驛二首〈篇末有懐〉
　　嘉陵驛上空牀客一夜嘉陵江水聲仍對牆南滿山樹野花撩亂月朧明
　　牆外花枝壓短牆月明還照半張牀無人㑹得此時意一夜獨眠西畔廊
　　百牢闗〈奉使推卜吏任敬仲〉
　　嘉陵江上萬重山何事臨江一破顔自笑只縁任敬仲等閒身度百牢闗
　　江花落
　　日暮嘉陵江水東梨花萬片逐江風江花何處最腸斷半落江流半在空
　　嘉陵江二首
　　秦人惟識秦中水長想吳江與蜀江今日嘉川驛樓下可憐如練繞明窗
　　千里嘉陵江水聲何年重繞此江行只應添得清宵夢時見滿江流〈一作秋〉月明
　　西縣驛
　　去時樓上清明夜月照樓前撩亂花今日成隂復成子可憐春盡未還家
　　望喜驛
　　滿眼文書堆案邊眼昏偷得暫時眠子規驚覺燈又滅一道月光橫枕前
　　好時節
　　身騎驄馬峨眉下面帶霜威卓氏前虛度東川好時節酒樓元被蜀兒眠
　　夜深行
　　夜深猶自繞江行震地江聲似鼓聲漸見戍樓疑近驛百牢闗吏火前迎
　　望驛臺〈三月盡〉
　　可憐三月三旬足悵望江邊望驛臺料得孟光今日語不曽春盡不歸來
　　贈咸陽少府蕭郎
　　莫怪逄君淚每盈仲由多感有深情陸家㓜女託良壻阮氏諸房無外生顧我自傷為弟拙念渠能繼事姑名別時何處最腸斷日暮渭陽驅馬行
　　贈呂三校書〈與呂校書同年科第後為別七年元和己丑嵗八月偶於陶化坊㑹宿〉
　　同年同拜校書郎觸處行爛漫狂共占花園爭趙辟競添錢貫定秋娘七年浮世皆經眼八月閒宵忽並牀語到欲明歡又泣傍人相笑兩相傷
　　封書
　　鶴臺南望白雲闗城市猶存暫一還書出歩虛三百韻蘂珠文字在人間
　　仁風李著作園醉後寄李十
　　朧明春月照花枝花下音〈一作鶯〉聲是〈一作似〉管兒卻笑西京李員外五更騎馬趁朝時
　　燈影
　　洛陽晝夜無車馬漫掛紅紗滿樹頭見説平時燈影裏𤣥宗伴太真游
　　貶江陵途中寄樂天杓直杓直以員外郎判鹽鐵樂天以拾遺在翰林〈此後並江陵士曹時詩　李建字杓直〉
　　想到江陵無一事酒杯書巻綴新文紫芽嫩茗和枝采朱橘香苞數瓣分暇日上山狂逐鹿凌晨過寺飽看雲算緡草詔終湏觧不敢將心逺羨君
　　渡漢江〈去年春奉使東川經嶓冡山下〉
　　嶓冡去年尋漾水襄陽今日渡江濆山遙逺樹纔成㸃浦靜沉碑欲辨文萬里朝宗誠可羨百川流入渺難分鯢鯨歸穴東溟溢又作波濤隨伍員
　　哀病驄呈致用
　　櫪上病驄啼褭褭江邊廢宅路迢迢自經梅雨長垂耳乍食菰蔣欲折腰金絡頭銜光未滅玉花衫色瘦來燋曽聽禁漏驚衙鼓慣蹋康衢怕小橋半夜雄嘶心不死日髙饑臥尾還揺龍媒薄地天池逺何事牽牛在碧霄
　　送嶺南崔侍御
　　我是北人長北望每嗟南鴈更南飛君今又作嶺南別南鴈北歸君未歸洞主參承驚豸角島夷安集慕霜威黃家賊用鑹刀利白水郎行旱地稀蜃吐朝光樓隱隱鼇吹細浪雨霏霏毒龍蛻骨轟雷鼓野象埋牙斸石磯火布垢塵湏火浣木綿溫輭當綿衣桄榔麪磣檳榔澀海氣常昏海日微蛟老變為妖婦女舶來多賣假珠璣此中無限相憂事請為殷勤事事依
　　酬樂天八月十五夜禁中獨直玩月見寄
　　一年秋半月偏深況就煙霄極賞心金鳳臺前波漾漾玉鉤簾下影沉沉宴移明處清蘭路歌待新詞促翰林何意枚臯正承詔瞥然塵念到江隂
　　予病瘴樂天寄通中散碧腴垂雲膏仍題四韻以慰逺懐開坼之間因有酬答
　　紫河變鍊江霞散翠液煎研碧玉英金籍真人天上合鹽車病驥軛前驚愁腸欲轉蛟龍吼醉眼初開日月明唯有思君治不得膏銷雪盡意還生



　　御定全唐詩巻四百十二
　　欽定四庫全書
　　御定全唐詩巻四百十三
　　元稹
　　陪諸公游故江西韋大夫通徳湖舊居有感題四韻兼呈李六侍御即韋大夫舊寮也
　　髙墉行馬接通湖巨壑藏舟感大夫塵壁暗埋悲舊札風簾吹斷落殘珠煙波漾日侵隤岸狐兎奔叢拂坐隅唯有滿園桃李下膺門偏拜阮元瑜
　　送友封二首〈黔府竇鞏字友封〉
　　桃葉成隂燕引雛南風吹浪颭檣烏瘴雲拂地黃梅雨明月滿帆青草湖迢遞旅魂歸去逺顛狂酒興病來孤知君兄弟憐詩句徧為姑將惱大巫
　　惠和坊裏當時別豈料江陵送上船鵬翼張風期萬里馬頭無角已三年甘將泥尾隨⻱後尚有雲心在鶴前若見中丞忽相問為言腰折氣衝天
　　放言五首
　　近來逄酒便髙歌醉舞詩狂漸欲魔五斗解醒猶恨少十分飛盞未嫌多眼前讐敵都休問身外功名一任他死是等閒生也得擬將何事奈吾何
　　莫將心事厭長沙雲到何方不是家酒熟餔糟學漁父飯來開口似神鵶竹枝待鳳千莖直栁樹迎風一向斜總被天公霑雨露等頭成長盡生涯
　　霆轟電烻數聲頻不奈狂夫不藉身縱使被雷燒作燼寧殊埋骨颺為塵得成蝴蝶尋花樹儻化江魚掉錦鱗必若乖龍在諸處何湏驚〈一作警〉動自來人
　　安得心源處處安何勞終日望林巒玉英惟向火中冷蓮葉元來水上乾𡩋戚飯牛圖底事陸通歌鳳也無端孫登不語啓期樂各自當情各自歡
　　三十年來世上行也曽狂走趁浮名兩廻左降湏知命數度登朝何處榮乞我杯中松葉滿遮渠肘上栁枝生他時定葬燒缸地賣與人家得酒盛
　　劉二十八以文石枕見贈仍題絶句以將厚意因持壁州鞭酬謝兼廣為四韻
　　枕截文瓊珠綴篇野人酬贈壁州鞭用長時節君湏策泥醉風雲我要眠歌盻彩霞臨藥竈執陪仙仗引爐煙張騫卻上知何日隨㑹歸期在此年
　　奉和嚴司空重陽日同崔常侍崔郎中及諸公登龍山落㡌臺佳宴
　　謝公愁思眇天涯蠟屐登髙為菊花貴重近臣光綺席笑憐從事落烏紗茰房暗綻紅珠朶茗椀寒供白露芽詠碎龍山歸去號馬奔流電妓奔車
　　送王十一郎游剡中
　　越州都在浙河灣塵土消沉景象閒百里油盆鏡湖水千𡶶鈿朶㑹稽山軍城樓閣隨髙下禹廟煙霞自徃還想得玉郎〈一作王郎〉乗畫舸幾回明月墜雲間
　　送友封
　　輕風略略栁欣欣晴色空濛逺似塵斗柄未回猶帶閏江痕上已生春蘭成宅裏尋枯樹宋玉亭前別故人心斷洛陽三兩處𥥆娘堤抱古天津
　　送致用
　　淚霑雙袖血成文不為悲身為別君望鶴眼穿期海外待烏頭白老江濆遙看逆浪愁翻雪漸失征帆錯認雲欲識九廻腸斷處潯陽流水逐〈一作九〉條分
　　早春登龍山靜勝寺時非休澣司空特許是行因贈幕中諸公
　　謝傅知憐景氣新許尋髙寺望江春龍文逺水吞平岸羊角輕風旋細塵山茗粉含鷹觜嫩海榴紅綻錦窠勻歸來笑問諸從事占得閒行有幾人
　　書樂天紙
　　金鑾殿裏書殘紙乞與荊州元判司不忍拈將等閒用半封京信半題詩
　　酬孝〈一作李〉甫見贈十首〈各酬本意次用舊韻〉
　　宋玉秋來　〈作悲秋〉續楚詞隂鏗官漫足閒詩親情書札相安慰多道蕭何作判司
　　杜甫天材頗絶倫每尋詩巻似情親憐渠直道當時語不著心源傍古人
　　十嵗荒狂任博徒挼莎五木擲梟盧野詩良輔偏憐〈一作憐〉假長借金鞍迓酒胡
　　曽經綽立侍丹墀綻蘂宮花拂面枝雉尾扇開朝日出柘黃衫對碧霄垂
　　一自低心翰墨場箭靫拋盡負書囊近來兼愛休糧藥柏葉紗〈一作莎〉羅雜豆黃
　　莫笑風塵滿病顔此生原在有無間巻舒蓮葉終難濕去住雲心一種閒
　　無事拋棊侵虎口幾時開眼復聮行終湏殺盡縁邊敵四面通同〈一作流〉掩大荒
　　原憲甘貧每自開子春傷足少人哀巷南唯有陳居士時學文殊一問來
　　每識閒人如未識與君相識更相憐經旬不解來過宿忍見空牀夜夜眠
　　開坼新詩展大璆明珠炫轉玉音浮酬君十首三更坐減卻常〈一作當〉時半夜愁
　　和樂天招錢蔚章看山絶句
　　碧落招邀閒曠望黃金城外玉方壺人間還有大江海萬里煙波天上無
　　折枝花贈行
　　櫻桃花下送君時一寸春心逐折枝別後相思最多處千株萬片繞林垂
　　寄劉頗二首
　　平生嗜酒顛狂甚不許諸公占丈夫唯愛劉君一片膽近來還敢似人無
　　前年碣石煙塵起共看宮軍過洛城無限公卿因戰得與君依舊緑衫行
　　晨起送使病不行因過王十一館居二首
　　自笑今朝誤夙興逄他御史瘧相仍過君未起房門掩深映寒窗一盞燈
　　密宇深房小火爐飯香魚熟近中廚野人愛靜仍眈寢自問黃昏肯去無
　　送孫勝
　　桐花暗澹栁惺憁池帶輕波栁帶風今日與君臨水別可憐春盡宋亭中
　　遊三寺回呈上府主嚴司空時因尋寺道出當陽縣奉命覆視縣囚牽於遊行〈一作衍〉不暇詳究故以詩自誚爾
　　謝公恣縱顛狂掾觸處閒行許自由舉板支頤對山色當筵吹㡌落臺頭貪縁稽首他方佛無暇精心滿縣囚莫責尋常吐茵吏書囊赤白報君侯
　　逺望
　　滿眼傷心冬景和一山紅樹寺邊多仲宣無限思鄉淚漳水東流碧玉波
　　早春尋李校書
　　款春風澹澹雲栁枝低作翠櫳帬梅含雞舌兼紅氣江弄瓊花散緑紋帶霧山鶯啼尚小〈一作少〉穿沙蘆筍葉纔分今朝何事偏相覓撩亂芳情最是君
　　過襄陽樓呈上府主嚴司空樓在江陵節度使宅北隅
　　襄陽樓下樹隂成荷葉如錢水面平拂水栁花千萬㸃隔林鶯舌兩三聲有時水畔看雲立每日樓前信馬行早晩暫教王粲上庾公應待月分明
　　八月六日與僧如展前松滋主簿韋戴同游碧澗寺賦得扉字韻寺臨蜀江內有碧澗穿注兩廊又有龍女洞能興雲雨詩中噴字以平聲韻
　　空濶長江礙鐵圍髙低行樹倚巖扉穿廊玉澗噴紅旭踴墖金輪拆翠微草引風輕馴虎睡洞驅雲入毒龍歸他生莫忘靈山別滿壁人名後㑹稀
　　奉和竇容州
　　明公莫訝容州逺一路瀟湘景氣濃斑竹初成二妃廟碧蓮遙聳九疑𡶶禁林聞道長傾鳳池水那能久滯龍自歎風波去無極不知何日又相逄
　　盧頭陀詩〈並序〉
　　道泉頭陀字源一姓盧氏本名士衍弟曰起郎士玟則官閥可知也少力學善記〈一作能〉憶戡解職仕不三十餘歴八諸侯府皆掌劇事性強邁不録幽𤨏為吏所搆謪官建州無何有異人密授心契冥失所在盧氏既為大門族兄弟且賢豪惶駭求索無所得𦙍子某積嵗窮盡荒僻一夕於衡山佛舎衆頭陀中燈下識之號叫泣血無所顧然而先是衆以為姜頭陀自是知其為盧頭陀矣爾後徃來湘潭間不常次舎祗以衡山為詣極元和九年張中丞領潭之歳予拜張公於潭適上人在焉即日詣所舎東寺一見䝉念不礙小劣盡得本末其事列而序之仍以四韻七言為贈爾
　　盧師深話出家由剃盡心花始剃頭馬哭青山別車匿鵲飛螺髻見羅㬋還來舊日經過處似隔前身夢寐游為向八龍兄弟説他生縁㑹此生休
　　醉別盧頭陀
　　醉迷狂象別吾師夢覺觀空始自悲盡日笙歌人散後滿江風雨獨醒時心超㡬地行無處雲到何天住有期頓見佛光身上出已䝉衣內綴摩尼










　　御定全唐詩巻四百十三
　　欽定四庫全書
　　御定全唐詩巻四百十四
　　元稹
　　陪張湖南宴望岳樓稹為監察御史張中丞知雜事
　　觀象樓前奉末班絳𡶶只似殿庭間今日髙樓重陪宴雨籠衡岳是南山
　　岳陽樓
　　岳陽樓上日銜窗影到深潭赤玉幢悵望殘春萬般意滿櫺湖水入西江
　　寄庾敬休
　　小來同在曲江頭不省春時不共游今日江風好暄煖可憐春盡古湘州
　　花栽二首〈一作買花栽〉
　　買得山花一兩栽離鄉別土易摧隤欲知北客居〈一作留〉南意看取南花北地來
　　南花北地種應難且向船中盡日看縱使將來眼前死猶勝拋擲在空欄
　　宿石磯
　　石磯江水夜潺湲半夜江風引杜鵑燈暗酒醒顛倒枕五更斜月入空船
　　遭風二十韻
　　洞庭瀰漫接天廻一㸃君山似措杯暝色巳籠秋竹樹夕陽猶帶舊樓臺湘南賈伴乗風信夏口篙工厄泝洄後侶逄灘方拽𥮘前宗到浦已眠桅俄驚四面雲屛合坐見千𡶶雪浪堆罔象睢盱頻逞怪石尤翻動忽成災勝凌豈但河宮溢坱軋渾憂地軸摧疑是隂兵致昬黒果聞靈鼓借喧豗龍歸窟穴深潭漩蜃作波濤古岸隤水〈一作木〉客暗遊燒野火楓人夜長吼春雷浸滛沙市兒童亂汨沒汀洲鴈騖哀自歎生涯看轉燭更悲商旅哭沈財檣烏㪷折頭倉掉水狗斜傾尾纜開在昔詎慙橫海志此時甘乏濟川才歴陽舊事曽為鼈鮌穴相傳有化能閉目唯愁滿空電冥心真類不然灰那知否極休徴至漸覺宵分曙氣催怪族收湖黯湛幽妖盡走日崔嵬紫衣將校臨船問白馬君侯傍栁來喚上驛亭還酩酊兩行紅袖拂樽罍
　　贈崔元儒
　　殷勤夏口阮元瑜二十年前舊飲徒最愛輕欺杏園客也曽辜負酒家胡些些風景閒猶在事事顛狂老漸無今日頭盤三兩擲翠娥笑白髭鬚
　　鄂州寓館嚴澗宅〈時澗不在〉
　　鳳有髙梧鶴有松偶來江外寄行蹤花枝滿院空啼鳥塵榻無人憶臥龍心想夜閒唯足夢眼看春盡不相逄何時最是思君處月入斜窗曉寺鐘
　　送杜元頴
　　江上五年同送客與君長羨北歸人今朝又送君先去千里洛陽城裏塵
　　貽蜀五首〈並序〉
　　元和九年蜀從事韋臧文告別蜀多朋舊稹性懶為寒溫書因賦代懐五章而贈行亦在其數
　　病馬詩寄上李尚書
　　萬里長鳴望蜀門病身猶帶舊瘡痕遙看雲路心空在久服鹽車力漸煩尚有髙懸䨇鏡眼何由並駕兩朱轓唯應夜識深山道忽遇君侯一報恩
　　李中丞表臣
　　韋門同是舊親賓獨恨潘牀簟有塵十里花谿錦城麗五年沙尾白頭新倅戎何事勞専席老椽甘心逐衆人卻待文星上天去少分光影照沈淪
　　盧評事子䝉
　　為我殷勤盧子䝉近來無復昔時同懶成積疹推難動禪盡狂心錬到空老愛早眠虛夜月病妨杯酒負春風唯公兩弟閒相訪徃徃潸然一望公
　　張校書元夫
　　未面西川張校書書來稠疊頗相於我聞聲價金應敵衆道風姿玉不如逺處從人宜謹慎少年為事要舒徐勸君便是酬君愛莫比尋常贈鯉魚
　　韋兵曹臧文
　　處處侯門可曳裾人人爭事蜀尚書摩天氣直山曽拔澈底心清水共虛鵬翼已翻君好去烏頭未變我何如殷勤為話深相感不學馮諼待食魚
　　贈嚴童子〈嚴司空孫字照郎十嵗能賦詩徃徃有竒句書題有成人風〉
　　衛瓘諸孫衛玠珍可憐雛鳳好青春解拈玉葉排新句認得金環識舊身十嵗佩觿嬌雉子八行飛札老成人楊公莫訝清無業家有驪珠不復貧
　　桐孫詩〈並序　此後元和十年詔召入京及通判司馬以後作〉
　　元和五年予貶掾江陵三月二十四日宿曽𡶶館山月曉時見桐花滿地因有八韻寄白翰林詩當時草蹙未暇紀題及今六年詔許西歸去時桐樹上孫枝已拱矣予亦白鬚兩莖而蒼然斑鬢感念前事因題舊詩仍賦桐孫詩一絶又不知幾何年復來商山道中元和十年正月題
　　去日桐花半桐葉別來桐樹老桐孫城中過盡無窮事白髪滿頭歸故園
　　西歸絶句十二首
　　雙堠頻頻減去程漸知身得近京城春來愛有歸鄉夢一半猶疑夢裏行
　　五年江上損客顔今日春風到武闗兩紙京書臨水讀〈得復言樂天書〉小桃花樹滿商山
　　同歸諌院韋丞相〈韋丞相貫之〉共貶河南亞大夫〈裴中丞度〉今日還鄉獨憔悴幾人憐見白髭鬚〈韋丞相貫之裴中丞度〉
　　只去長安六日期多應及得杏花時春明門外誰相待不夢閒人夢酒巵
　　白頭歸舍意如何賀處無窮弔亦多左降去時裴相宅舊來車馬幾人過〈裴相公垍〉
　　還鄉何用淚沾襟一半雲霄一半沈世事漸多饒悵望舊曽行處便傷心
　　閒遊寺觀從容到遍問親知次第尋腸斷裴家光徳宅無人掃地㦸門深
　　一世營營死是休生前無事定無由不知山下東流水何事長湏日夜流
　　今朝西渡丹河水心寄丹河無限愁若到莊前竹園下殷勤為遶故山流〈丹浙莊之東流〉
　　寒窗風雪擁深爐彼此相傷指白鬚一夜思量十年事幾人強健㡬人無〈宿竇十二藍田宅〉
　　雲覆藍橋雪滿溪湏臾便與碧𡶶齊風囘麵市連天合凍壓花枝著水低
　　寒花帶雪滿山腰著栁冰珠滿碧條天色漸明回一望玉塵隨馬度藍橋
　　留呈夢得子厚致用〈題藍橋驛〉
　　泉溜才通疑夜磬燒〈去聲〉煙餘暖有春泥千層玉帳鋪松蓋五出銀區印虎蹄暗落金烏山漸黒深埋粉喉路渾迷心知魏闕無多地十二瓊樓百里西
　　小碎
　　小碎詩篇取次書等閒題柱意何如諸郎到處應相問留取〈一作與〉三行代鯉魚
　　和樂天髙相宅
　　莫愁已去無窮事漫苦如今有限身二百年來城裏宅一家知換幾多人
　　和樂天仇家酒
　　病嗟酒戶年年減老覺塵機漸漸深飲罷醒餘更惆悵不如閒事不驚心
　　和樂天贈雲寂僧
　　欲離煩惱三千界不在禪門八萬條心火自生還自滅雲師無路與君銷
　　灃西別樂天博載樊宗憲李景信兩秀才姪谷三月三十日相餞送
　　今朝相送自同遊酒語詩情替別愁忽到灃西總回去一身騎馬向通州
　　寄曇嵩寂三上人
　　長學對治思苦處偏將死苦教人間今因為説無生死無可對治心更閒
　　題漫天嶺智藏師蘭若僧雲住此二十八年
　　僧臨大道閲浮生來徃憧憧利與名二十八年何限客不曽閒見一人行
　　蒼溪縣寄揚州兄弟
　　蒼溪縣下嘉陵水入峽穿江到海流憑仗鯉魚將逺信鴈囘時節到揚州
　　贈吳渠州從姨兄士則
　　憶昔分童子郎白頭拋擲又他鄉三千里外巴南恨二十年前城裏狂𡩋氏舅甥俱寂寞荀家兄弟半淪亡淚因生別兼懐舊廻首江山欲萬行
　　長灘夢李紳
　　孤吟獨寢意千般合眼逄君一夜歡慙媿夢魂無逺近不辭風雨到長灘















　　御定全唐詩巻四百十四
　　欽定四庫全書
　　御定全唐詩巻四百十五
　　元稹
　　新政縣
　　新政縣前逢月夜嘉陵江底看星辰巳聞城上三更鼓不見心中一箇人鬚鬢暗添巴路雪衣裳無復帝鄉塵曽沾幾許名兼利勞動生涯渉苦辛
　　南昌灘
　　渠江明淨峽逶迤船到明灘拽𥮘遲櫓窡動揺妨作夢巴童指㸃笑吟詩畬餘宿麥黃山腹日背殘花白水湄物色可憐心莫恨此行都是獨行時
　　見樂天詩
　　通州到日日平西江館無人虎印泥忽向破簷殘漏處見君詩在柱心題
　　夜坐
　　雨滯更愁南瘴毒月明兼喜北風涼古城樓影橫空館
　　濕地蟲聲遶暗廊螢火亂飛秋巳近星辰早沒夜初長孩提萬里何時見狼籍家書滿臥牀
　　聞樂天授江州司馬
　　殘燈無焰影幢幢此夕聞君謫九江垂死病中驚坐起〈一作仍悵望〉暗風吹雨〈一作面〉入寒窻
　　嵗日贈拒非
　　君思曲水嗟身老我望通州感道窮同入新年兩行淚白頭翁〈一作閒〉坐説城中
　　送盧戡
　　紅樹蟬聲滿夕陽白頭相送倍相傷老嗟去日光隂促病覺今年晝夜長顧我親情皆逺道念君兄弟欲他鄉紅旗滿眼襄州路此別淚流千萬行
　　雨聲
　　風吹竹葉休還動雨㸃荷心暗復明曽向西江船上宿慣聞寒夜滴篷聲
　　奉和滎陽公離筵作
　　南郡生徒辭絳帳東山妓樂擁油旌鈞天排比簫韶待猶顧人間有別情
　　嘉陵水〈此後竝通州詩〉
　　古時應是山頭水自古流來江路深若使江流㑹人意也應知我逺來心
　　閬州開元寺壁題樂天詩
　　憶君無計寫君詩寫盡千行説向誰題在閬州東寺壁幾時知是見君時
　　憑李忠州寄書樂天
　　萬里寄書將出峽卻憑巫〈一作冰〉峽寄江州傷心最是江頭月莫把書將上庾樓
　　得樂天書
　　逺信入門先有淚妻驚女哭問何如尋常不省曽如此應是江州司馬書
　　寄樂天
　　無身尚擬魂相就身在那無夢往還直到他生亦相覓不能空記〈一作寄〉樹中環
　　酬知退
　　終須修到無修處聞盡聲聞始不聞莫著妄心銷彼我我心無我亦無君
　　通州
　　平生欲得山中住天與通州遶郡山睡到日西無一事月儲三萬買教閒
　　酬樂天書後三韻
　　今日廬峰霞遶寺昔時鸞殿鳯迴書兩封相去八年後一種俱雲五夜初漸覺此生都是夢不能將淚滴雙魚
　　相憶淚
　　西江流水到江州聞道分成九道流我滴兩行相憶淚遣君〈一作君從〉何處遣人求除非入海無由住縱使逢灘未擬休㑹向伍員潮上見氣充頑石報心讐
　　喜李十二景信到
　　何事相逢翻有淚念君縁我到通州留君剰住君須住我不自由君自由
　　與李十一夜飲
　　寒夜燈前頼酒壺與君相對興猶孤忠州刺史應閒臥江水猿聲睡得無
　　贈李十一
　　淮水連年起戰塵油旌三換一何頻共君前後俱從事羞見功名與別人
　　寒食日
　　今年寒食好風流此日一家同出遊碧水青山無限思莫將心道是涪〈一作通〉州
　　三兄以白角巾寄遺髪不勝冠因有感歎
　　病瘴年深渾禿盡那能勝置角頭巾暗梳蓬髪羞臨鏡私戴蓮花恥見人白髪過於冠色白銀釘少校頷中銀我身四十猶如此何況吾兄六十身
　　別李十一五絶
　　巴南分與親情別不料與君牀並頭為我逺來休悵望折君災難是通州
　　京城毎與閒人別猶自傷心與白頭今日別君心更苦別君縁是在通州
　　萬里尚能來逺道一程那忍便分頭鳥籠猿檻君應㑹十歩向前非我州
　　來時見我江南岸今日送君江上頭別後料添新夢寐虎驚蛇伏〈一作亂〉是通州
　　聞君欲去潛銷骨一夜暗添新白頭明朝別後應腸斷獨櫂破船歸到州
　　酬樂天醉別
　　前回一去五年別此別又知何日回好住樂天休悵望匹如元不到京來
　　酬樂天雨後見憶
　　雨滑危梁性命愁差池一歩一生休黃泉便是通州郡漸八深泥漸到州
　　和樂天過祕閣書省舊㕔
　　聞君西省重徘徊祕閣書房次第開壁記欲題三漏合吏人驚問十年來經排蠧簡憐初校芸長陳根識舊栽司馬見詩心最苦滿身蚊蚋哭〈一作笑〉煙埃
　　和樂天贈楊祕書
　　舊與楊郎在帝城搜天斡地覔詩情曽因並句甘稱小不為論年便喚兄刮骨直穿由〈一作猶〉苦鬬夢腸翻出暫閒行因君投贈還相和老去那能競底名
　　和樂天題王家亭子
　　風吹筍籜飄紅砌雨打桐花蓋綠莎都大資人無暇日泛池全少買池多
　　酬樂天頻夢微之
　　山水萬重書斷絶念君憐我夢相聞我今因病魂顛倒唯夢閒人不夢君
　　琵琶
　　學語胡兒撼玉玲甘州破裏最星星使君自恨常多事不得工夫夜夜聽
　　春詞
　　山翠湖光似欲流蜂聲鳥思卻堪愁西施顔色今何在但看春風百草頭












　　御定全唐詩巻四百十五
<集部,總集類,御定全唐詩>
　　欽定四庫全書
　　御定全唐詩巻四百十六
　　元稹
　　酬樂天春寄微之
　　鸚心明黠雀幽䝉何事相將盡入籠君避海鯨驚浪裏我隨巴蟒瘴煙中千山塞路音書絶兩地知春厯日同一樹梅花數升酒醉尋江岸哭東風
　　酬樂天舟泊夜讀微之詩
　　知君暗泊西江岸讀我閒詩欲到明今夜通州還不睡滿山風雨杜鵑聲
　　酬樂天武關南見微之題山石榴花詩
　　比因酬贈為花時不為君行不復知又更幾年還共到滿牆塵土兩篇詩
　　酬樂天見寄
　　三千里外巴虵穴四十年來司馬官瘴色滿身治不盡瘡痕刮骨洗應難常甘人向衰容薄獨訝君將舊眼看
　　前日詩中髙蓋字至今脣舌遍長安
　　酬樂天得稹所寄紵絲布白輕庸製成衣服以詩報之
　　湓城萬里隔巴庸紵薄綈輕共一封腰帶定知今瘦小衣衫難作逺裁縫唯愁書到炎涼變忽見詩來意緒濃春草綠茸雲色白想君騎馬好儀容
　　和樂天尋郭道士不遇〈昔常為僧於荊州相別〉
　　昔年我見杯中渡今日人言鶴上逢兩虎定隨千嵗鹿雙林添作幾株松方瞳應是新燒藥短腳知縁舊施舂〈為僧時先有腳疾〉欲請僧繇逺相畫苦愁頻變本形容
　　酬樂天寄生衣
　　秋茅處處流痎瘧夜鳥聲聲哭瘴雲羸骨不勝纖細物慾將文服卻還君
　　酬樂天得微之詩知通州事因成四首
　　茅簷屋舍竹籬州虎怕偏蹄蛇兩頭〈通州元和二年偏蹄虎害人比之白額兩頭蛇處處皆有之也〉暗蠱有時迷酒影浮塵向日似波流沙含水弩多傷骨田仰畬刀少用牛知得共君相見否近來魂夢轉悠悠
　　平地才應一頃餘閣闌都大似巢居〈巴人多在山坡架木為居自號閣闌頭也〉入衙官吏聲疑鳥下峽舟船腹似魚市井無錢論尺丈田疇付火罷耘鋤此中愁殺須甘分惟惜平生舊著書〈本句雲努力安心過三考已曽愁殺李尚書又予病甚將平生所為文自題雲異日送白二十二郎也〉哭鳥晝飛人少見倀魂夜嘯虎行多滿身沙虱無防處獨腳山魈不奈何甘受鬼神侵骨髓常憂岐路處風波南歌未有東西分敢唱滄浪一字歌〈本句雲時時三唱濯纓歌〉荒蕪滿院不能鋤甑有塵埃圃乏蔬定覺身將囚一種未知生共死何如饑揺困尾䘮家狗熱暴枯鱗失水魚苦境萬般君莫問自憐方寸本來虛
　　酬樂天聞李尚書拜相以詩見賀
　　初因彈劾死東川又為親情弄化權〈予為監察御史劾奏故東川節度使嚴礪籍沒衣冠等八十餘家由是操權者大怒分司東臺日又劾奏宰相親因縁遂貶江陵士曹耳〉百口共經三峽水一時重上兩漫天尚書入用雖旬月司馬銜寃巳十年若待更遭秋瘴後便愁平地有重泉
　　酬樂天歎窮愁見寄
　　病煎愁緒轉紛紛百里何由説向君老去心情隨日減逺來書信隔年聞三冬有電連春雨九月無霜盡火雲併與巴南終嵗熱四時誰道各平分
　　酬樂天三月三日見寄
　　當年此日花前醉今日花前病裏銷獨倚破簾閒悵望可憐虛度好春朝
　　酬樂天歎損傷見寄
　　前途何在轉茫茫漸老那能不自傷病為怕風多睡月起因花〈一作行〉藥暫扶牀函關氣索迷真侶峽水波翻礙故鄉唯有秋來兩行淚對君新贈逺詩章
　　瘴塞
　　瘴塞巴山哭鳥悲紅糚少婦斂啼眉殷勤奉藥來相勸雲是前年欲病時
　　紅荊
　　庭中栽得紅荊樹十月花開不待春直到孩提盡驚怪一家同是北來人
　　黃草峽聽柔之琴二首
　　胡笳夜奏塞聲寒是我鄉音聽漸難料得小來辛苦學又因知向峽中彈
　　別鶴淒清覺露寒離聲漸咽命雛難憐君伴我涪州宿猶有心情徹夜彈
　　書劍
　　渝工劍刃皆歐冶巴吏書蹤盡子雲唯我心知有來處泊船黃草夜思君
　　內狀詩寄楊白二員外〈時知制誥〉
　　天門暗闢玉琤鍧晝送中樞曉禁清彤管內人書細膩金奩御印篆分明衝街不避將軍令跋勅兼題宰相名南省郎官〈一作中〉誰待詔與君將向世間行
　　別毅郎〈此後三首工部侍郎時詩〉
　　爾爺只為一杯酒此別那知死與生兒有何辜才七嵗亦教兒作瘴江行
　　愛惜爾爺唯有我我今顦顇望何人傷心自比籠中鶴翦盡翅〈一作羽〉翎愁到身
　　自責
　　犀帶金魚束紫袍不能將命報分毫他時得見牛常侍為爾君前捧佩刀
　　送公度之福建〈此後並同州刺史時作〉
　　棠隂猶在建溪〈一作康〉磯此去那論是與非若見白頭須盡敬恐曽江岸識胡威
　　喜五兄自泗州至
　　眼中三十年來淚一望南雲一度垂慚媿臨淮李常侍逺教形影暫相隨
　　杏花
　　常年出入右銀臺每怪春光例早回慚媿杏園行在景同州園裏也先開
　　第三嵗日詠春風憑楊員外寄長安栁
　　三日春風巳有情拂人頭面稍憐輕殷勤為報長安栁莫惜枝條動軟聲
　　贈別楊員外巨源
　　憶昔西河縣下時青山顦顇宦名卑揄揚陶令縁求酒結託蕭娘只在詩朱紫衣裳浮世重蒼黃嵗序長年悲白頭後㑹知何日一盞煩君不用辭
　　寄樂天二首
　　榮辱升沈影與身世情誰是舊雷陳唯應鮑叔猶憐我自保曽參不殺人山入白樓沙苑暮潮生滄海野塘春老逢佳景唯惆悵兩地各傷何限神
　　論才賦命不相干鳯有文章雉有冠羸骨欲銷猶被刻瘡痕未沒又遭彈劍頭巳折藏須蓋丁字雖剛屈莫難休學州前羅剎石一生身敵海波瀾
　　聽妻彈別鶴操
　　別鶴聲聲怨夜聞君此奏欲澘然商瞿五十知無子更付琴書與仲宣
　　和王侍郎酬廣宣上人觀放牓後相賀
　　渥窪徒自有權竒伯樂書名世始知競走牆前希得儶髙縣日下表無私都中紙貴流傳後海外金填姓字時珍重劉繇因首薦〈進士李景述以同判解頭及第〉為君送和碧雲詩











　　御定全唐詩巻四百十六
　　欽定四庫全書
　　御定全唐詩巻四百十七
　　元稹
　　酬樂天喜鄰郡〈此後並越州酬和並各次用本韻〉
　　蹇驢瘦馬塵中伴紫綬朱衣夢裏身符竹偶因成對岸文章虛被配為鄰湖翻白浪常看雪火照紅糚不待春老大那能更爭競任君投募醉鄉人
　　再酬復言和前篇
　　經過二郡逢賢牧聚集諸郎宴老身清夜漫勞紅燭㑹白頭非是翠娥鄰曽攜酒伴無端宿自入朝行便別春潦倒微之從不占未知公議道何人
　　贈樂天
　　莫言鄰境易經過彼此分符欲奈何垂老相逢漸難別白頭期限各無多
　　重贈〈樂人商玲瓏能歌歌予數十詩〉
　　休遣玲瓏唱我詩我詩多是別〈一作寄〉君詞明朝又向江
　　頭別月落潮平是去時
　　別後西陵晩眺
　　晩日未拋詩筆硯夕陽空望郡樓臺與君後會知何日不似潮頭暮卻迴
　　以州宅夸於樂天
　　州城迴遶拂雲堆鏡水稽山滿眼來四面常時對屏障一家終日在樓臺星河似向簷前落鼓角驚從地底迴我是玉皇香案吏謫〈一作降〉居猶得住蓬萊
　　重夸州宅旦暮景色兼酬前篇末句
　　仙都難畫亦難書暫合登臨不合居繞郭煙嵐新雨後滿山樓閣上燈初人聲曉動千門闢湖色宵涵萬象虛為問西州羅剎岸濤頭〈一作風波〉衝突近何如
　　酬樂天吟張員外詩見寄因思上京毎與樂天於居敬兄昇平里詠張新詩
　　樂天書內重封到居敬堂前共讀時四友一為泉路客三人兩詠浙江詩別無逺近皆難見老減心情自各知杯酒與他年少隔不相酬贈欲何之
　　寄樂天
　　閒夜思君坐到明追尋往事倍傷情同登科後心相合初得官時髭未生二十年來諳世路三千里外老江城猶應更有前途在知向人間何處行
　　戲贈樂天復言〈此後三篇同韻〉
　　樂事難逢嵗易徂白頭光景莫令孤弄濤船更曽觀否望市〈望市樓蘇之勝地也〉樓還有會無眼力少將尋案牘心情且強擲梟盧孫園虎寺隨宜看不必遙遙羨鏡湖
　　重酬樂天
　　紅塵擾擾日西徂我興雲心兩共孤暫出已遭千騎擁故交求見一人無百篇書判從饒白八米詩章未伏盧最笑近來黃叔度自投名刺占陂湖
　　再酬復言
　　繞郭笙歌夜景徂稽山迥帶月輪孤休文欲詠心應破道子雖來畫得無顧我小才同培塿知君險鬬敵都盧不然豈有姑蘇郡擬著陂塘比鏡湖
　　郡務稍簡因得整比舊詩並連綴焚削封章繁委篋笥僅逾百軸偶成自歎因寄樂天
　　近來章奏小年詩一種成空盡可悲書得眼昬朱似碧用來心破髪如絲催身易老縁多事報主深恩在幾時天遣兩家無嗣子欲將文集與它誰
　　酬樂天餘思不盡加為六韻之作
　　律呂同聲我爾〈一作愛〉身文章君是一伶倫衆推賈誼為才子帝喜相如作侍臣〈樂天先有秦中吟及百節判皆為書肆市賈題其巻雲白才子文章又樂天知制誥詞雲覽其詞賦喜與相如並處一時〉次韻千言曽報答〈樂天曽寄予千字律詩數首予皆次用本韻酬和後來遂以成風耳〉直詞三道共經綸〈樂天與予同應制科並求前輩切直詞䇿以盡經邦之術其事巳具之字詩註中爾〉元詩駮雜真難辨〈後輩好偽作予詩傳流諸處自到㑹稽已有人寫宮詞百篇及雜詩兩巻皆雲是予所撰及手勘驗無一篇是者〉白樸流傳用轉新〈樂天於翰林中書取書詔批答詞等撰為程式禁中號曰白樸每有新入學士求訪寳重過於六典也〉蔡女圖書雖在口〈蔡琰口誦家書四百餘篇〉於公門戶豈生塵〈樂天常贈予詩云其心如肺石動必逹窮民東川八十家寃憤一言申因感無兒之歎故予自有此句〉商瞿未老猶希冀莫把籝金便付人
　　寄樂天
　　莫嗟虛老海壖西天下風光數㑹稽靈氾橋前百里鏡石帆山𡹮五雲溪冰銷田地蘆錐短春入枝條栁眼低安得故人生羽翼飛來相伴醉如泥
　　酬樂天雪中見寄
　　知君夜聽風蕭索曉望林亭雪半糊撼落不教封栁眼埽來偏盡附梅株敲扶宻竹枝猶亞煦暖寒禽氣漸蘇坐覺湖聲迷逺浪回驚雲路在長途錢塘湖上蘋先合梳洗樓前粉暗鋪石立玉童披鶴氅臺施瑤席換龍鬚滿空飛舞應為瑞寡和髙歌只自娯莫遣擁𬖄傷思婦且將盈尺慰農夫稱觴彼此情何異對景東西事有殊鏡水遶山山盡白琉璃雲母世間無
　　和樂天早春見寄
　　雨香雲澹覺微和誰送春聲入櫂歌萱近北堂穿土早栁偏東面受風多湖添水色〈一作劑〉消殘雪江送潮頭湧漫波同受新年不同賞無由縮地欲如何
　　酬復言長慶四年元日郡齋感懐見寄
　　臘盡殘銷春又歸逢新別故欲沾衣自驚身上添年紀休繫心中小是非富貴祝來何所遂聰明鞭得轉無機〈祝富貴鞭聰明皆正旦童稚俗法〉羞看稚子先拈酒悵望平生舊採薇去日漸加餘日少賀人雖閙故人稀椒花麗句閒重檢艾髪衰容惜寸輝苦思正旦酬白雪閒觀風色動青旂千官仗下爐煙裏東海西頭意獨違〈休繫一作休較正旦一作正朝〉
　　代郡齋神答樂天
　　虛白堂神傳好語二年長伴獨吟時夜憐星月多離燭日滉波濤一下帷為報何人償酒債引看牆上使君詩
　　酬樂天重寄別
　　卻報君侯聽苦辭老頭拋我欲何之武牢關外雖分手不似如今衰白時
　　和樂天重題別東樓
　　山容水態使君知樓上從容萬狀移日映文章霞細麗風驅鱗甲浪參差鼓催潮戶凌晨擊笛賽婆官徹夜吹喚客潛揮逺紅袖賣壚髙掛小青旗賸鋪牀席春眠處乍捲𬖄帷月上時光景無因將得去為郎抄在和郎詩餘杭周從事以十章見寄詞調清婉難於遍酬聊和詩首篇以答來貺
　　擾擾紛紛旦暮間經營閒事不曽閒多縁老病推辭酒少有功夫久羨山清夜笙歌喧四郭黃昬鐘漏下重關何由得似周從事醉入人家醒始還
　　寄浙西李大夫四首
　　栁眼梅心漸欲春白頭西望憶何人金陵太守曽相伴共蹋銀臺一路塵
　　蘂珠深處少人知網索西臨太液池浴殿曉聞天語後歩廊騎馬笑相隨〈網索在太液上學士候對歇於此〉
　　禁林同直話交情無夜無曽不到明最憶西樓人靜夜玉晨鐘磬兩三聲〈玉晨觀在紫宸殿後面也〉
　　由來鵬化便圖南浙右雖雄我未甘早渡西江好歸去莫拋舟楫滯春潭
　　初除浙東妻有阻色因以四韻曉之
　　嫁時五月歸巴地今日雙旌上越州興慶首行千命婦〈予在中書日妻以郡君朝太后於興慶宮猥為班首〉㑹稽旁帶六諸侯海樓翡翠閒相逐鏡水鴛鴦煖共遊我有主恩羞未報君於此外更何求
　　為樂天自勘詩集因思頃年城南醉歸馬上遞唱豓曲十餘里不絶長慶初俱以制誥侍宿南郊齋宮夜後偶吟數十篇兩掖諸公洎翰林學士三十餘人驚起就聽逮至卒吏莫不衆觀羣公直至侍從行禮之時不復聚寐予與樂天吟哦竟亦不絶因書於樂天巻後越中冬夜風雨不覺將曉諸門互啓關鎻即事成篇
　　春野醉吟十里程齋宮潛詠萬人驚今宵不寐到明讀風雨曉聞開鎻聲
　　題長慶四年厯日尾
　　殘厯半張餘十四灰心雪鬢兩悽然定知新嵗御樓後從此不名長慶年













　　御定全唐詩巻四百十七
　　欽定四庫全書
　　御定全唐詩巻四百十八
　　元稹
　　樂府古題序〈丁酉〉
　　詩訖於周離騷訖於楚是後詩之流為二十四名賦頌銘贊文誄箴詩行詠吟題怨歎章篇操引謡謳歌曲詞調皆詩人六義之餘而作者之㫖由操而下八名皆起於郊祭軍賔吉凶苦樂之際在音聲者因聲以度詞審調以節唱句度短長之數聲韻平上之差莫不由之準度而又別其在琴瑟者為操引采民甿者為謳謡備曲度者總得謂之歌曲詞調斯皆由樂以定詞非選詞以配樂也由詩而下九名皆屬事而作雖題號不同而悉謂之為詩可也後之審樂者往往採取其詞度為歌曲蓋選詞以配樂非由樂以定詞也而纂撰者由詩而下十七名盡編為樂錄樂府等題除鐃吹橫吹郊
　　祀清商等詞在樂志者其餘木蘭仲卿四愁七哀之輩亦未必盡播於管明矣後之文人逹樂者少不復如是配別但遇興紀題往往兼以句讀短長為歌詩之異劉補闕之樂府肇於漢魏按仲尼學文王操伯牙作流波水仙等操齊犢沐作雉朝飛衛女作思歸引則不於漢魏而後始亦已明矣況自風雅至於樂流莫非諷興當時之事以貽後代之人沿襲古題唱和重複於文或有短長於義咸為贅賸尚不如寓意古題刺美見事猶有詩人引古以諷之義焉曹劉沈鮑之徒時得如此亦復稀少近代唯詩人杜甫悲陳陶哀江頭兵車麗人等凡所歌行率皆即事名篇無復倚傍余少時與友人樂天李公垂輩謂是為當遂不復擬賦古題昨梁州見進士劉猛李餘各賦古樂府詩數十首其中一二十章咸有新意余因選而和之其有雖用古題全無古義者若出門行不言離別將進酒特書列女之類是也其或頗同古義全創新詞者則田家止述軍輸捉捕詞先螻蟻之類是也劉李二子方將極意於斯文因為粗明古今歌詩同異之㫖焉
　　夢上天〈此後十首並和劉猛〉
　　夢上髙髙天髙髙蒼蒼髙不極下視五嶽塊纍纍仰天依舊蒼蒼色蹋雲聳身身更上攀天上天攀未得西瞻若水〈一作木〉兔輪低東望蟠桃海波黒日月之光不到此非暗非明煙塞塞天悠地逺身跨風下無階梯上無力來時畏有他人上截斷龍胡斬鵬翼茫茫漫漫方自悲哭向青雲椎〈一作掐〉素臆哭聲厭咽旁人惡喚起驚悲淚飄露千慚萬謝喚厭人向使無君終不寤
　　冬白紵〈一下有歌字〉
　　呉宮夜長宮漏𬖄幕四垂燈燄煖西施自舞王自管雪紵翻翻鶴翎散〈上聲〉促節牽繁舞腰嬾舞腰嬾王罷飲蓋覆西施鳯花錦身作匡牀臂為枕朝珮樅玉〈一作䙕〉王晏寢寢〈一作酒〉醒閽報門無事子胥死後言為諱近王之臣諭王意共笑越王窮惴惴夜夜抱冰寒不睡
　　將進酒
　　將進酒將進酒酒中有毒酖主父言之主父傷主母母為妾地父妾天仰天俯地不忍言陽〈一作佯〉為僵踣主父前主父不知加妾鞭旁人知妾為主説主將淚洗鞭頭血推〈他雷反〉椎〈一作摧〉主母牽下堂扶妾遣升堂上牀將進酒酒中無毒令主壽願主迴恩〈一作思〉歸主母遣妾如此由〈一作事〉主父妾為此事人偶知自慚不宻方自悲主今顛倒安置妾貪天僭地誰不為
　　採珠行
　　海波無底珠沈海採珠之人判死採萬人判死一得珠斛量買婢人〈一作天〉何在年年採珠珠避人今年採珠由海神海神採珠珠盡死死盡明珠空海水珠為海物海屬神神今自採何況人
　　董逃行
　　董逃董逃董卓逃揩鏗弋甲聲勞嘈剜剜深臍脂燄燄人皆數〈一無數字〉歎曰爾獨不憶年年取我身上膏膏銷骨盡煙火死長安城中賊毛起城門四走公卿士走勸劉虞作天子劉虞不敢〈一作取〉作天子曹瞞簒亂從此始董逃董逃人莫喜勝負相環〈一作翻〉相枕倚縫綴難成裁破易何況曲鍼不能伸巧指欲學裁縫須準擬
　　憶逺曲
　　憶逺曲郎身不逺郎心逺沙隨郎飯俱在匙郎意看沙那比飯水中書〈一作畫〉字無字痕君心暗畫誰㑹君況妾事姑姑進止身去門前同萬里一家盡是郎腹心妾似生來無兩耳妾身何足言聽妾私勸君君今夜夜醉何處姑來伴妾自閉門嫁夫恨不早飬兒將備老妾自嫁郎身骨立老姑為郎求娶妾妾不忍見姑郎忍見為郎忍耐看姑面
　　夫逺征
　　趙卒四十萬盡為坑中鬼趙王未信趙母言猶㸃新兵更填死填死之兵兵氣索秦強趙破括敵起括雖專命起尚輕何況牽肘之人牽不已坑中之鬼妻在營髽麻戴絰鵝鴈鳴送夫之婦又行哭哭聲送死非送行夫逺征逺征不必戍長城出門便不知死生
　　織婦詞
　　織夫〈一作婦〉何太忙蠶經三臥行欲老蠶神女聖早成絲今年絲稅抽徵早早徵非是官人惡去嵗官家事戎索征人戰苦束刀瘡〈一作槍〉主將勲髙換羅幕繅絲織帛猶努力變緝〈一作䌰〉撩機苦難織東家頭白雙女兒為解桃紋嫁不得〈余荊時目擊貢綾戶有終老不嫁之女〉檐前嫋嫋〈一作褭褭〉游絲上上有蜘蛛巧來往羨他蟲豸解縁天能向虛空織羅網
　　田家詞〈一作田家行〉
　　牛吒吒田確確旱塊敲牛蹄趵趵〈音剝〉種得官倉珠顆榖六十年來兵蔟蔟〈一作簇〉月月食糧車轆轆一日官軍收海服驅牛駕車食牛肉歸來攸〈一作收〉得牛兩角重鑄鋤〈一作鍬〉犂作斤劚姑舂婦擔去輸官輸官不足歸賣屋願官早勝讐早覆農死有兒牛有犢誓〈一無誓字〉不遣官軍糧不足
　　俠客行
　　俠客不怕死怕在事不成事成不肯藏姓名我非竊賊誰夜行白日堂堂殺袁盎九衢草草人面青此客此心師海鯨海鯨露背橫滄海波分作兩處生分海減海力俠客有謀人不識測〈一作人莫測〉三尺鐵蛇延二國
　　君莫非〈此後九首和李餘〉
　　鳥不解走獸不解飛兩不相解那得相譏犬不飲露蟬不敢肥以蟬易犬蟬死犬饑燕在梁棟鼠在階基各自窠窟人不能移〈一作不能改移〉婦好鍼縷夫讀書詩男翁女嫁卒不相知懼聾摘耳效痛嚬眉我不非爾爾無〈一作不〉我非
　　田野狐兔行〈野一作頭〉
　　種豆耘鋤種禾溝甽禾苖豆甲狐榾兔翦割鵠餧鷹烹麟噉犬鷹怕兔毫犬被狐引狐兔相須鷹犬相盡〈茲引反〉日暗天寒禾稀豆損鷹犬就烹狐兔俱哂
　　當來日大難行〈一無行字〉
　　當來日大難行前有阪後有坑大梁側小梁傾兩軸相絞兩輪相撐大牛豎小牛橫烏啄牛背足趺力儜當來日大難行太行雖險險可使平輪軸自撓牽制不停泥潦漸久荊棘旋生行必不得不如不行
　　人道短
　　古道天道長人道短我道天道短人道長天道晝夜迴轉不曾住春秋冬夏忙顛風暴雨電雷狂晴被隂暗月奪日光往往星宿日亦堂堂天既職性命道德人自強堯舜有聖德天不〈一作下〉能遣壽命永昌泥金刻玉與秦始皇周公傅説何不長宰相老耼仲尼何事棲遑莽卓恭顯皆數十年富貴梁冀夫婦車馬煌煌若此顛倒事豈非天道短豈非人道長堯舜留得神聖事百代天子有典章仲尼留得孝順語千年萬嵗父子不敢相滅亡歿後千餘載唐家天子封作文宣王老君留得五千字子孫萬萬稱聖唐諡作𤣥元帝魂魄坐天堂周公周禮二十〈一作十二〉巻有能行者知紀綱傅説説命三四紙有能師者稱祖宗天能夭人命人使道無窮若此神聖事誰道人道短豈非人道長天能種百草蕕得十年有氣息蕣纔一日芳人能揀得丁沈蘭蕙料理百和香天解養禽獸餧虎豹豺狼人解和麯櫱充杓〈一作禴〉祀烝嘗杜鵑無百作〈一作年〉天遣百鳥哺雛不遣哺鳯皇巨蟒壽千嵗天遣食牛吞象充腹腸蛟螭與變化鬼怪與隱藏蚊蚋與利觜枳棘與鋒鋩頼得人道有揀別信任天道真茫茫若此撩亂事豈非天道短頼得人道長
　　苦樂相倚曲
　　古來苦樂之相倚近於掌上之十指君心半夜猜恨生荊棘滿懐天未明漢成〈一作皇〉眼瞥飛燕時可憐班女恩已衰未有因由相決絶猶得半年佯暖熱轉將深意諭旁人緝綴瑕疵遣潛説一朝詔下辭金屋班姬自痛何倉卒呼天撫〈一作俯〉地將自明不悟尋時暗〈一作已〉銷骨白首宮〈一作官〉人前再拜願將日月相輝〈一作揮〉解苦樂相尋晝夜間燈光那有〈一作得〉天明在主今被奪心應苦妾奪深恩初為主欲知妾意恨主時主今為妾思量取班姬收涙抱妾身我曽排擯無限人
　　出門行
　　兄弟同出門同行不同志悽悽分岐路各各營所為兄上荊山巔翻石辨虹氣弟沈滄海底偷珠待龍睡出門不數年同歸亦同遂俱用私所珍升沈自茲異獻珠龍王宮值龍覔珠次但喜復得珠不求珠所自酬客雙龍女授客六龍轡遣充行雨神雨澤隨客意雩夏〈一作下〉鐘鼓繁禜秋〈一作秩〉玉帛積彩色畫廊廟奴僮被珠翠驥騄千萬雙鴛鴦七十二言者未揺舌無人敢輕議其兄因獻璞再刖不履地門戶親戚疎匡牀妻妾棄銘心有所待視足無所媿持璞自枕頭淚痕雙血漬一朝龍醒寤本問偷珠事因知行雨偏妻子五刑備仁兄捧屍哭勢友掉頭諱喪車黔首葬弔客青蠅至楚有望氣人王前忽長跪賀王得貴寳不逺王所蒞求之果如言剖出浮筠膩白珩無顔色垂棘有瑕累在楚裂地封入趙連城貴秦遣李斯書書為傳國瑞秦亡漢魏傳傳者得神噐卞和名永永與寳不相墜勸爾出門行行難莫行易易得還易失難同亦難離善賈識貪亷良田無稙穉磨劍莫磨錐磨錐成小利
　　捉捕歌
　　捉捕復捉捕莫捉狐與兔狐兔藏窟穴豺狼妨道路道路非不妨最憂螻蟻聚豺狼不陷穽螻蟻潛幽蠧切切主人窻主人輕細故延緣蝕𣡵櫨漸入棟樑柱梁棟盡空虛攻穿痕不露主人坦然意晝夜安寢寤網羅布參差鷹犬走回互盡力窮窟穴無心自還顧客來歌捉捕歌竟淚如雨豈是惜狐兔畏君先後誤願君埽梁棟莫遣螻蟻附次及清道塗盡滅豺狼歩主人堂上坐行客門前度然後廵野田徧張畋獵具外無梟獍援內有熊羆驅狡兔掘荒榛妖狐熏古墓用力不足多得禽自無數畏君聽未詳聽客有明喻蟣蝨誰不輕鯨鯢誰不惡在海尚幽遐在懐交穢汚歌此勸主人主人那不悟不悟還更歌〈一作多〉誰能恐違忤
　　古築城曲五解
　　年年塞下丁長作出塞兵自從冒頓強官築遮虜城築城須努力城髙遮得賊但恐賊路多有城遮不得丁口傳父言莫問城堅不〈音缶〉平城被虜圍漢斸城牆走因茲請休和虜往騎來過半疑兼半信築城猶嵯峨築城安敢煩願聽丁一言請築鴻臚寺兼愁虜出關
　　估客樂
　　估客無住著〈一作者〉有利身則〈一作即〉行出門求火伴入戶辭父兄父兄相教示求利莫求名求名有〈一作莫〉所避求利無不營火伴相勒縛賣假莫賣誠交關但〈一作少〉交假本生〈上聲〉得失輕〈一作交假本生輕〉自茲相將去誓死意不更亦〈一作一〉解市頭語便無鄰里情鍮石打臂釧糯米吹項瓔歸來邨中賣敲作金石聲邨中田舍娘貴賤不敢爭所費百錢〈一作必〉本巳得十倍贏顔色轉光淨飲食亦甘馨子本頻蕃息貨販〈一作賂〉日兼併求珠駕滄海採玉上荊衡北買党項馬西擒吐蕃鸚炎洲布火浣蜀地錦織成越婢脂肉滑奚僮眉眼明通算衣食費不計逺近程經遊〈一作營〉天下徧卻到長安城城中東西市聞客次第迎迎客兼説客多財為勢傾客心本明黠聞語心巳驚先問十常侍次求百公卿侯家與主第㸃綴無不精歸來始安坐富與王者〈一作家〉勍市卒酒〈一作醉〉肉臭縣胥家舍成豈唯絶言語奔走極使令大兒販材木巧識梁棟形小兒販鹽鹵不入州縣征一身偃市利突若截海鯨鉤距不敢下下則牙齒橫生為估客樂判爾樂一生爾又生兩子錢刀何嵗平



　　御定全唐詩巻四百十八
　　欽定四庫全書
　　御定全唐詩巻四百十九
　　元稹
　　連昌宮詞
　　連昌宮中滿宮竹嵗久無人森似〈一作自〉束又有牆頭千葉桃風動落花紅蔌蔌宮邊老翁為余泣小年進食曽因入〈一作小年選進因曽人〉上皇正在望仙樓太真同憑闌干立樓上樓前盡珠翠轉熒煌照天地歸來如夢復如癡何暇備言宮裏事初過寒食一百六店舍無煙宮樹綠夜半月髙索鳴賀老琵琶定〈一作擅〉場屋力士傳呼覔念奴念奴潛伴諸郎宿須臾覔得又連催特敕街中許然燭春嬌滿眼睡〈一作眠〉紅綃掠削雲鬟旋裝束飛上九天歌一聲二十五郎吹管逐逡巡大徧涼州徹色色⻱茲轟錄續李謩擪笛傍宮牆偷得新翻數般曲〈念奴天寳中名倡善歌每嵗樓下酺宴累日之後萬衆喧隘嚴安之韋黃裳輩闢易不能禁衆樂為之罷奏明皇遣髙力士大呼於樓上曰欲遣念奴唱歌邠二十五郎吹小管篴看人能聽否未嘗不悄然奉詔其為當時所重也如此然〉
　　〈而明皇不欲奪俠遊之盛未嘗置在宮禁或嵗幸湯泉時巡東洛有司潛遣從行而已又明皇嘗於上陽宮夜後按新翻一曲屬明夕正月十五日潛遊燈下忽聞酒樓上有笛奏前夕新曲大駭之明日宻遣捕捉笛者詰驗之自雲其夕竊於天津橋玩月聞宮中度曲遂於橋柱上插譜記之臣即長安少年善笛者李謩也明皇異而遣之〉平明大駕發行宮萬人歌舞塗路〈一作在途〉中百官隊仗避岐薛〈岐王範薛王業明皇之弟〉楊氏諸姨〈貴妃三姊帝呼為姨封韓虢秦國三夫人〉車鬬風明年十月東都破〈天寳十三年祿山破洛陽〉御路猶〈一作獨〉存祿山過驅令供頓不敢藏萬姓無聲〈一作言〉淚潛墮兩京定後六七年卻尋家舍行宮前莊園燒盡有枯井行宮門閉〈一作閑〉樹宛然爾後相傳六皇帝〈肅代德順憲穆〉不到離宮門久閉往來年少説長安𤣥武樓成〈一作前〉花萼廢去年敕使因〈一作去年因敕使〉斫竹偶值門開暫相逐荊榛櫛比塞池塘狐兔驕癡緣樹木舞榭攲傾基〈一作臺〉尚在〈一作存〉文窻窈窕紗猶綠塵埋粉壁舊花鈿烏〈一作鳥〉啄風箏碎珠玉上皇偏愛臨砌花依然御榻臨階斜蛇出燕巢盤鬬栱菌生香案正當衙寢殿相連端正樓太真梳洗樓上頭晨光未出𬖄影黒〈一作動〉至今反掛珊瑚鉤指似〈一作向〉旁人因慟哭卻出〈一作立〉宮門淚相續自從此後還閉門夜夜狐貍上門屋我聞此語心骨悲太平誰致亂者誰翁言野父何分別耳聞眼見為君説姚崇宋璟作相公勸諫上皇言語切燮理隂陽禾黍豐調和中外無兵戎長官清平太守好揀選皆言由相〈一作至〉公開元之末姚宋死朝廷漸漸由妃子祿山宮裏養作〈一作為〉兒虢國門前閙如市弄權宰相不記名依稀憶得〈一作憶得依稀〉楊與李廟謨〈一作謀〉顛倒四海揺五十年來作瘡痏今皇神聖丞相明詔書纔下呉蜀平官軍又取淮西賊此賊亦除天下寧年年耕種宮前道今年不遣子孫耕老翁此意深望幸努力廟謀〈一作謨〉休用兵
　　望雲騅馬歌〈並序〉
　　德宗皇帝以八馬幸蜀七馬道斃唯望雲騅來往不頓貞元中老死天廐臣稹作歌以記之
　　憶昔先皇幸蜀時八馬入谷七馬疲肉綻筋攣四蹄脫七馬死盡無馬騎天子䝉塵天雨泣巉嵒道路淋漓濕崢嶸白草眇難期⿰洞黃泉安可入〈白草⿰洞並雒谷中地名古諺雲⿰洞入黃泉〉朱泚圍兵抽未盡懐光冦騎追行及〈興元元年二月李懐光反〉嬪娥相顧倚樹啼鵷鷺無聲仰天立圉人初進望雲騅彩色顦顇衆馬欺上前噴吼如有意耳尖卓立節踠竒君王試遣迴胸臆撮骨鋸牙駢兩肋蹄懸四跼〈一作⿰一作矩〉腦〈一作脛〉顆方胯聳三山尾株〈一作扶〉直圉人畏誚仍相惑此馬無良空有力頻頻嚙掣轡難施往往跳趫鞍〈一作騎〉不得色沮聲悲仰天訴天不遣言君未識亞身受取白玉羈〈一作鞍〉開口銜將紫金勒君王自此方敢騎似遇良臣久悽惻龍騰魚鼈啅然驚〈一作咸震驚〉驥朌〈一作盼〉驢騾少顔色七聖心迷運方厄五丁力盡路猶窄槖它〈一作駞〉山上斧刀堆望秦嶺下錐頭石五六百里真符縣八十四盤青山驛掣開流電有輝光突過浮雲無朕跡地平險〈一作隘〉盡施黃屋九九屬車十二纛齊暎前導引騅頭嚴震迎號抱騅足路旁垂白天寳民望騅禮拜見騅哭皆言〈一作雲〉𤣥宗當時無此馬不免騎騾來幸蜀雄雄猛將李令公收城殺賊豺狼空天旋地轉日再中天子卻坐明光宮朝廷無事忘征戰校獵朝迴暮毬宴御馬齊登擬用槽〈廐中號乗輿之馬曰擬用槽〉君王自試宣徽殿圉人還進望雲騅性強歩濶無方便分擺杖〈一作袂〉頭太髙擘肘迴頭〈一作顱〉項難轉人人共惡難迴跋潛遣飛龍減芻秣銀〈一作金〉鞍繡韂不復施空盡〈茲引反〉天年御槽活當時鄒〈或作鄙〉諺巳有言〈一作雲〉莫倚功髙〈一作能〉浪開濶登山縱似望雲騅平地須饒紅叱撥長安三月花垂草果下翩翩紫騮好千官煖熱李令閒百馬生獰望雲老望雲騅爾之種類世世竒當時項王乗爾祖分配英豪〈一作雄〉稱霸主爾身今日逢聖人從幸巴渝歸入秦功成事遂身退天之道何必隨羣逐隊到死蹋紅塵望雲騅用與不用各有時爾勿悲
　　和李校書新題樂府十二首〈並序〉
　　余友李公垂貺余樂府新題二十首雅有所謂不虛為文余取其病時之尤急者列而和之蓋十二而巳昔三代之盛也士議而庶人謗又曰世理則詞直世忌則詞隱余遭理世而君盛聖故直其詞以示後使夫後之人謂今日為不忌之時焉
　　上陽白髪人
　　天寳年中花鳥使〈天寳中宻號採取豔異者為花鳥使〉撩花狎鳥含春思滿懐墨詔求嬪御走上髙樓半酣醉醉酣直入卿士家閨闈不得偷迴避良人顧妾〈一作望〉心死別小女呼爺血垂淚十中有一得〈一作一得預〉更衣永〈一作九〉配深宮作宮婢御馬南奔胡馬蹙宮女三千合宮棄宮門一閉不復開上陽花草青苔地月夜閒聞洛水聲秋池暗度風荷氣日日長看提衆〈一作象〉門終身不見門前事近年又送數人來自言興慶南宮至我悲此曲將徹骨更想深寃復酸鼻此輩賤嬪何足言帝子天孫古稱貴諸王在閤四十年七宅六宮門戶閟隋煬枝條襲封邑〈近古封前代子孫為二王三恪〉肅宗血𦙍無官位〈肅宗以後諸王並未出閤〉王無妃勝主無壻〈一作夫〉陽亢隂淫結災累何如決壅順衆流女遣從夫男作吏
　　華原磬〈李傳雲天寳中始廢泗濱磬用華原石〉
　　泗濵浮石裁為磬古樂疎音少人聽工師小賤牙曠稀不辨邪聲嫌雅正正聲不屈古調髙鍾律參差管病鏗金戛瑟徒相雜投玉敲冰杳然零〈一作震〉華原輭石易追琢髙下隨人無雅鄭棄舊美新由樂胥自此黃鍾不能競𤣥宗愛樂愛新樂梨園弟子承恩橫霓裳纔徹胡騎來雲門未得䝉親定我藏古磬藏在心有時激作南風詠伯䕫曽拊野獸馴仲尼暫叩〈一作和〉春雷盛何時得向筍簴懸為君一吼君心醒願君每聽念封疆不遣豺狼勦人命
　　五彈
　　趙璧五彈徵調徵聲巉絶何清峭辭〈一作避〉雄皓鶴警露啼失子哀猿繞林嘯風入春松正凌亂鶯含曉舌憐嬌妙嗚嗚暗溜咽冰泉殺殺霜刀澀寒鞘促節頻催漸繁撥珠幢斗絶金鈴掉千靫鳴鏑發胡弓萬片清球擊虞廟衆樂雖同第一部德宗皇帝常偏召旬休節假暫歸來一聲狂殺長安少主第侯家最難見挼歌按曲〈一作按歌接曲〉皆承詔水精簾外教貴嬪瑇瑁筵心伴中要臣有五賢非此或在拘囚或屠釣一賢得進勝累百兩賢得進同周召三賢事漢滅暴彊四賢鎮岳寧邊徼五賢並用調五常五常既敘三光耀趙璧五非此賢九九何勞設庭燎
　　西涼伎
　　吾聞昔日西涼州人煙撲地桑柘稠蒲萄酒熟恣行樂紅豓青旗朱粉樓樓下當壚稱卓女樓頭伴客名莫愁鄉人不識離別苦更卒多為沈滯遊哥舒開府設髙宴八珍九醞當前頭前頭百戲競撩亂丸劍跳躑霜雪浮獅子揺光毛彩䜿胡騰〈一作姬〉醉舞筋骨柔大宛來獻赤汗馬贊普亦奉翠茸裘一朝燕賊亂中國河湟沒〈一作忽〉盡空遺丘開逺門前萬里堠今來蹙到行原州〈平時開逺門外立堠雲去安西九千九百里以示戎人不為萬里行其就盈故矣〉去京五百而近何其逼天子縣內半沒為荒陬西涼之道爾阻脩連城邊將但髙㑹每聽此曲能不羞
　　法曲
　　吾聞黃帝鼓清角弭伏熊羆舞𤣥鶴舜持干羽苖革心堯用咸池鳯巢閣大夏濩武皆象功功多巳訝𤣥功薄漢祖過沛亦有歌秦王破陣非無作作之宗廟見艱難作之軍旅傳糟粕明皇度曲多新態宛轉侵淫〈一作揺〉易沈著赤白桃李取花名霓裳羽衣號天落雅弄雖雲已變亂夷音未得相參錯自從胡騎起煙塵毛毳腥羶滿咸洛女為胡婦學胡糚伎進胡音務胡樂〈音洛〉火鳯聲沈多咽絶春鶯囀罷長蕭索胡音胡騎與胡糚五十年來競紛泊
　　馴犀〈李傳雲貞元丙子嵗南海來貢至十三年冬苦寒死於苑中〉
　　建中之初放馴象逺歸林邑近交廣獸返深山鳥搆巢鷹鵰鷂鶻無羈鞅貞元之嵗貢馴犀上林置圏官司養玉盆金棧非不珍虎噉狴牢魚食網渡江之橘踰汶貉反時易性安能長臘月北風霜雪深踡跼鱗身遂長往行地無疆費傳驛通天異物罹幽枉乃知養獸如養人不必人人自敦奬不擾則得之於理不奪有以多於賞脫衣推食衣食之不若男耕女令紡堯民不自知有堯但見安閒聊擊壤前觀馴象後馴〈一作觀〉犀理國其如指諸掌
　　立部伎〈李傳雲太常選坐部伎無性識者退入立部伎又選立部伎無性識者退入雅樂部則雅樂可知矣李君作歌以諷焉〉
　　胡部新聲錦筵坐中庭漢振髙音播太宗廟樂傳子孫取類羣兇陣初破戢戢攢槍霜雪耀騰騰擊鼓雲〈一作風〉雷磨初疑遇敵身啓行終象由文士憲左昔日髙宗常立聽曲終然後臨玉座如今節將一掉頭電巻風收盡摧挫宋晉鄭女歌聲發滿堂㑹客齊喧㰤〈一作和〉珊珊珮玉動腰身一一貫珠隨咳唾頃向圜丘見郊祀亦曽正旦親朝賀太常雅樂備宮懸九奏未終百寮惰惉滯難令季札辨遲迴但恐文侯臥工師盡取聾昧人豈是先王作之過宋沇嘗傳天寳季法曲胡音忽相和明年十月燕寇來九廟千門虜塵涴〈太常丞宋沇傳漢中王舊説雲明皇雖雅好度曲然而未嘗使蕃漢雜奏天寳十三載始詔道調法曲與胡部新聲合作識者異之明年祿山叛〉我聞此語歎復泣古來邪正將誰奈奸聲入耳佞入心侏儒飽飯夷齊餓
　　驃國樂〈李傳雲貞元辛已嵗始來獻〉
　　驃之樂器頭象駝音聲不合十二和促舞跳趫筋節硬繁辭變亂名字訛千彈萬唱皆咽咽左旋右轉空傞傞俯地呼天終不㑹曲成調變當如何德宗深意在柔逺笙鏞不御停嬌〈一作嬪〉娥史館書為朝貢傳太常編入鞮靺科古時陶堯作天子遜遁親聽康衢歌又遣遒人持木鐸徧采謳謡天下過萬人有意皆洞達四岳不敢施煩苛盡令區中擊壤塊燕及海外覃恩波秦霸周衰古官廢下堙上塞王道頗共矜異俗同聲教不念齊民方薦瘥傳稱魚鼈亦咸若茍能效此誠足多借如牛馬未䝉澤豈在抱甕滋黿鼉教化從來有源委必將泳海先泳河是非倒置自古有驃兮驃兮誰爾訶
　　胡旋女〈李傳雲天寳中西國來獻〉
　　天寳欲末胡欲亂胡人獻女能胡旋旋得明皇不覺迷妖胡奄到長生殿胡旋之義世莫知胡旋之容我能傳蓬斷霜根羊角疾竿戴朱盤火輪驪珠迸珥逐飛〈一作龍〉星虹〈音降〉暈輕巾掣流電潛鯨暗噏笡〈殘謝反〉波海〈一作海波〉回風亂舞當空霰萬過其誰辨終始四座安能分背面才人觀者相為言承奉君恩在圜變是非好惡隨君口南北東西逐君眄柔輭依身著〈一作看〉佩帶裴回繞指同環釧佞臣聞此心計回熒惑〈一作惑亂〉君心君眼君言似曲屈為〈一作如〉鉤君言好直舒為箭巧隨清影觸處行妙〈一作好〉學春鶯百般囀傾天側地用君力抑塞周遮恐君見翠華南幸萬里橋𤣥宗始悟坤維轉〈緯書曰僧一行嘗奏明皇曰陛下行幸萬里聖祚無疆故天寳中嵗幸洛陽冀充盈數及上幸蜀至萬里橋乃歎謂左右曰一行之奏其是乎〉寄言旋目與旋心有國有家當共譴
　　蠻子朝〈李傳雲貞元末蜀川始通蠻國〉
　　西南六詔有遺種僻在荒陬路尋壅部落支離君長賤比諸夷狄為幽冗犬戎彊盛頻侵削降有憤心戰無勇夜防抄盜保深山朝望煙塵上髙冡鳥道繩橋來欵附非因慕化因危〈一作為〉悚清平官繫〈一作擊〉金呿嵯求天叩地持雙珙〈一作拱〉益州大將韋令公頃實遭時定汧隴自居劇鎮無他績幸得蠻來固恩寵為蠻開道引蠻朝迎〈一作按〉蠻送蠻常繼踵天子臨軒四方賀朝廷無事唯端拱漏天走馬春雨寒瀘水飛蛇瘴煙重椎頭醜類除憂患瘇足役夫勞洶湧匈奴互市嵗不供雲蠻通好轡長駷戎王養馬漸多年南人耗顇西人恐
　　縛戎人〈近制西邊每擒蕃囚例皆傳置南方不加𠞰戮故李君作歌以諷焉〉
　　邊頭大將差健卒入抄禽生快於鶻但逢赬面即捉來半是邊人半戎羯大將論功重多級㨗書飛奏何超忽聖朝不殺諧至仁逺送炎方示微〈一作懲〉罸萬里虛勞肉食費連頭盡被氈裘暍華裀重席臥腥臊病犬愁鴣聲咽嗢中有一人能漢語自言家本長城〈一作安〉窟少〈一作小〉年隨父戍安西河渭𤓰沙眼看沒天寳未亂猶〈一作前〉數載狼星四角光蓬勃中原禍作邊防危果有豺狼四來伐蕃馬臕成正翹健蕃兵肉飽爭唐突煙塵亂起無亭燧主帥驚跳棄旄鉞半夜城摧鵝鴈鳴妻啼子叫曽不歇隂森神廟未敢依脆薄河冰安可越荊棘深處共潛身前困蒺藜後臲卼平明蕃騎四面走古墓深林盡株榾少壯為俘頭被髠老翁留居足多刖烏鳶滿野屍狼籍樓榭成灰牆突兀暗水濺濺入舊池平沙漫漫鋪明月戎王遣將來安慰口不敢言心咄咄供進腋腋御叱般豈料穹廬揀肥腯五六十年消息絶中間盟㑹又猖獗眼穿東日望堯雲腸斷正朝梳漢髪〈延州鎮李如暹蓬子將軍之子也嘗沒西蕃及歸自雲蕃法惟正嵗一日許唐人沒蕃者服衣冠如暹當此日悲不自勝遂與蕃妻宻定歸計〉近年如此思漢者半為老病半埋骨常〈一作向〉教孫子學鄉音猶話平時好城闕老者儻盡少者壯生長蕃中似蕃悖不知祖父皆漢民便恐為蕃心矻矻緣邊飽餧十萬衆何不齊驅一時發年年但捉兩三人精衛銜蘆塞溟渤
　　隂山道〈李傳雲元和二年有詔悉以金銀酬回紇馬價〉
　　年年買馬隂山道馬死隂山帛空耗元和天子念女工內出金銀代酬犒臣有一言昧死進死生甘分荅恩燾費財為馬不獨生耗帛傷工有他盜臣聞平時七十萬匹馬關中不省聞嘶噪四十八監選龍媒時貢天庭付良造如今坰野十無一盡在飛龍相踐暴萬束芻茭供旦暮千鍾菽粟長牽漕屯軍郡國百餘鎮縑緗嵗奉春冬勞稅戶逋逃例攤配官司折納仍貪冒挑紋變䌰力倍費棄舊從新人所好越縠繚綾織一端十匹素縑功未到豪家富賈踰常制令族清〈一作親〉班無雅操從騎愛奴絲布衫臂鷹小兒雲錦韜羣臣利巳要差僭天子深衷空憫悼綽立花塼鵷鳯行雨露恩波幾時報


　　御定全唐詩卷四百十九
<集部,總集類,御定全唐詩>
　　欽定四庫全書
　　御定全唐詩巻四百二十
　　元稹
　　有鳥二十章〈庚寅〉
　　有鳥有鳥名老鴟鴟張貪很老不衰似鷹指爪唯攫肉戾天羽翮徒翰飛朝偷暮竊恣昏飽後顧前瞻髙樹枝珠丸彈射死不去意在䕶巢兼䕶兒
　　有鳥有鳥毛似鶴行歩雖遲性靈惡主人但見閒慢容許占蓬萊最髙閣弱羽長憂俊鶻拳疽腸暗著〈一作把〉鵷雛啄千年不死伴靈⻱梟心鶴貌何人覺
　　有鳥有鳥如鸛雀食蛇抱礐天姿惡行經水滸為毒流羽拂酒杯為死藥漢後忍渴天豈知驪姬墳地君寧覺嗚呼為有白色毛亦得乗軒謬稱鶴
　　有鳥有鳥名為鳩毛衣輭毳心性柔鶻縁暖足憐不喫鷂為同科曽共游飛飛漸上髙髙閣百鳥不猜稱好逑佳人許伴鵷雛食望爾化為張氏鉤
　　有鳥有鳥名野雞天姿耿介行步齊主人偏養憐整頓玉粟充腸瑤樹棲池塘潛狎不鳴鴈津梁暗引無用鵜秋鷹迸逐霜鶻逺鵩鳥䕶巢當晝啼主人頻問遣妖術力盡計窮音響悽當時何不早量分莫遣輝光深照泥有鳥有鳥羣翠碧毛羽短長心並窄皆曽偷食淥池魚前去後來更逼迫食魚滿腹各自飛池上見人長似客飛飛競占嘉樹林百鳥不爭縁鳯惜
　　有鳥有鳥羣紙鳶因風假勢童子牽去地漸髙人眼亂世人為爾羽毛全風吹繩斷童子走餘勢尚存猶在天愁爾一朝還到地落在深泥誰復憐
　　有鳥有鳥名啄木木中求食常不足偏啄鄧林求一蟲蟲孔未穿長觜禿木皮巳穴蟲在心蟲蝕木心根柢覆可憐樹上百鳥兒有時飛向新林宿
　　有鳥有鳥衆蝙蝠長伴佳人占華屋妖鼠多年羽翮生不辨雌雄無本族穿墉伺隙善潛身晝伏宵飛惡明燭大廈雖存柱石傾暗齧棟梁成蠹木
　　有鳥有鳥名為鴞深藏孔穴難動揺鷹鸇繞樹探不得隨珠彈盡聲轉嬌主人煩惑罷擒取許占神林為物妖當時幸有燎原火何不鼓風連夜燒
　　有鳥有鳥名燕子口中未省無泥滓春風吹送廊廡間秋社驅將嵌孔裏雷驚雨灑一時蘇雲〈一作雪〉壓霜摧半年死驅去驅來長信風暫託棟梁何用喜
　　有鳥有鳥名老烏貪癡突誖天下無田中攫肉吞不足偏入諸巢探衆雛歸來仍占主人樹腹飽巢髙聲響麤山鵶野鵲閒受肉鳯皇不得聞罪辜秋鷹掣斷架上索利爪一揮毛血落可憐鵶鵲慕腥羶猶向巢邊競紛泊有鳥有鳥謂白鷴雪毛皓白紅觜殷貴人妾婦愛光彩行提坐臂怡朱顔妖姬謝寵辭金屋雕籠又伴新人宿無心為主擬銜花空長白毛映紅肉
　　有鳥有鳥羣雀兒中庭啄粟籬上飛秋鷹欺小嫌不食鳯皇容衆從爾隨大鵬忽起遮白日餘風簸蕩山嶽移翩翾百萬徒驚噪扶揺勢逺何由知古來妄説銜花報縱解銜花何所為可惜官倉無限粟伯夷餓死黃口〈一作烏〉肥
　　有鳥有鳥皆百舌舌端百囀聲咄㗌先春盡學百鳥啼真偽不分聽者悅伶倫鳯律亂宮商盤木天雞誤時節朝朝暮暮主人耳桃李無言管咽五月炎光朱火盛陽燄燒隂幽響絶安知不是巻舌星化作剛刀一時截有鳥有鳥毛羽黃雄者為鴛䳄者鴦主人並養七十二羅列雕籠開洞房雄鳴一聲雌鼓翼夜不得棲朝不食氣息塌然雙翅垂猶入籠中就顔色
　　有鳥有鳥名鷂雛鈴子眼睛蒼錦襦貴人腕輭憐易臂奮肘一揮前後呼俊鶻無由拳狡兔金雕不得擒魅狐文王長在苑中獵何日非熊休賣屠
　　有鳥有鳥名鸚鵡養在雕籠解人語主人曽問私所聞因説妖姬暗欺主主人方惑翻見疑趁歸隴底雙翅垂山鵶野雀怪鸚語競噪爭窺無已時君不見隋朝隴頭姥嬌養雙鸚囑新婦一鸚曽説婦無儀悍婦殺鸚欺主母一鸚閉口不復言母問不言何太久鸚言悍婦殺鸚由母為逐之鄉里醜當時主母信〈一作聽〉爾言顧爾微禽命何有今之主人翻爾疑何事籠中漫開口
　　有鳥有鳥名俊鶻鷂〈一作雞〉小鵰癡俊無匹雛鴨拂爪血迸天狡兔中拳頭粉骨平明度海朝未食㧞〈一作挾〉上秋空雲影沒瞥然飛下人不知攪碎荒城魅狐窟
　　有鳥有鳥真白鶴飛上九霄雲漠漠司晨守夜悲雞犬啄腐吞腥笑鵰鶚堯年值雪度關山晉室聞琴下寥廓遼東盡爾千嵗人悵望橋邊舊城郭
　　有酒十章
　　有酒有酒雞初鳴夜長睡足神慮清悄然危坐心不平浩思一氣初彭亨澒洞浩汗真無名胡不終渾成胡為沈濁以升清矗然分畫髙下程天蒸地鬱羣動萌毛鱗躶介如鬇鬡嗚呼萬物紛已生我可奈何兮杯一傾有酒有酒東方明一杯既進吞元精尚思天地之始名一元既二分濁清地居方直天體明胡不八荒圢圢如砥平胡山髙屹崪海澄胡不日車杲杲晝夜行胡為月輪滅〈缺〉星𥋝盯嗚呼不得真宰情我可奈何兮杯再傾
　　有酒有酒兮湛淥波飲將愉兮氣彌和念萬古之紛羅我獨慨然而浩歌歌曰天耶地耶肇萬物耶儲胥大庭之君耶恍耶忽耶有耶傳而信耶久而謬耶文字生而羲農作耶仁義別而聖賢出耶炎始暴耶蚩尤熾耶軒轅戰耶不得巳耶仁耶聖耶愍人之毒耶天蕩蕩耶堯穆穆耶豈其讓耶歸有德耶舜其貪耶德能嗣耶豈其讓耶授有功耶禹功大耶人戴之耶益不逮耶啓能德耶家天下耶榮後嗣耶於後嗣之榮則可耶於天下之榮其可耶嗚呼逺堯舜之日耶何棄舜之速耶辛癸虐耶湯武革耶順天意耶公天下耶踵夏榮嗣私其公耶並建萬國均其私耶專征遞伐鬬海內耶秦埽其類威定之耶二代而隕守不仁耶漢魏而降乗其機耶短長理亂繫其術耶堯耶舜耶終不可逮耶將德之者不位位者不逮其德耶時耶時耶時其可耶我可奈何兮一杯又進歌且歌
　　有酒有酒兮黯兮溟仰天大呼兮天漫漫兮髙兮青髙兮漫兮吾孰知天否與靈取人之仰者無乃在乎昭昭乎曰與夫日星何三光之並照兮奄雲雨之冥冥幽妖倐忽兮水怪族形黿鼉岸走兮海若鬭鯨河潰潰兮愈濁濟翻翻兮不寧蛇噴雲而出穴虎嘯風兮屢鳴汙髙巢而鳯去兮溺厚地而芝蘭以之不生葵心傾兮何向松影直而孰明人懼愁兮戴榮天寂黙兮無聲嗚呼天在雲之上兮人在雲之下兮又安能決雲而上征嗚呼既上征之不可兮我奈何兮杯復傾
　　有酒有酒香滿尊君寧不飲開君顔豈不知君飲此心恨君今獨醒誰與言君寧不見颶風翻海火燎原巨鼇唐突髙燄延精衛銜蘆塞海溢枯魚噴沫救池燔筋疲力竭波更大鰭燋甲裂身已乾有翼勸爾升九天有鱗勸爾登龍門九天下視日月轉龍門上激雷雨奔螗蜋kao雖怒誰爾懼鶡旦雖啼誰爾憐摶空意逺風來壯我可奈何兮一杯又進消我煩
　　有酒有酒歌且哀江春例早多早梅櫻桃桃李相續開間以木蘭之秀香裴回東風吹盡南風來鶯聲漸澀花摧隤四月清和豓殘卉芍藥翻紅蒲映水夏龍痡毒雷雨多蒲葉離披豓紅死紅豓猶存榴樹花紫苞欲綻髙筍牙筍牙成竹冒霜雪榴花落地還銷歇萬古盈虧相逐行君看夜夜當窻月榮落虧盈可奈何生成未徧霜霰過霜霰過兮復〈一作無〉奈何靈芝敻絶荊棘多荊棘多兮可奈何可奈何兮終奈何秦皇堯舜俱腐骨我可奈何兮又進一杯歌復歌
　　有酒有酒方爛漫飲酣拔劍心眼亂聲若雷砰目流電醉舞翻環身轉乾綱倒軋坤維旋白日橫空星宿見一夫心醉萬物變何況蚩尤之蹴蹋安得不以熊羆戰嗚呼風后力牧得親見我可奈何兮又進一杯除健羨有酒有酒兮告臨江風漫漫兮波長渺渺兮注海海蒼蒼兮路茫茫彼萬流之混入兮又安能分若畎澮淮河與夫岷呉之巨江味作鹹而若一雖甘淡兮誰謂爾為良濟涓涓而縷貫將奈何兮萬里之渾黃鯨歸穴兮渤溢鼇載山兮低昻隂火然兮衆族沸渭颶風作兮晝夜猖狂顧千珍與萬怪兮皆委潤而深藏信天地之瀦蓄兮我可奈何兮一杯又進兮包大荒
　　有酒有酒兮日將落餘光委照在林薄陽烏撩亂兮屋上棲隂怪跳趫兮水中躍月爭光兮星又繁燒橫空兮燄仍爍我可奈何兮時既昬一杯又進兮聊處廓有酒有酒兮再祝祝予心兮何欲欲天泰而地寧欲人康而嵗熟欲鳯翥而鵷隨兮欲龍亨而驥逐欲日盛而星微兮欲滋蘭而殲毒欲人慾而天從茍天未從兮我可奈何兮一杯又進聊自足
　　華之巫〈景戌〉
　　有一人兮神之側廟森森兮神黙黙神黙黙兮可奈何願一見神兮何可得女巫索我何所有神之開閉予之手我能進若神之前神不自言寄予口爾欲見神安爾身買我神錢沽我酒我家又有神之盤爾進此盤神爾安此盤不進行路難陸有摧車舟有瀾我聞此語長太息豈有神明欺正直爾居大道誰南北恣矯神言假神力假神力兮神未悟行道之人不得度我欲見神誅爾巫豈是因巫假神祜爾巫爾巫爾獨不聞乎與其媚於奧不若媚於竈使我傾心事爾巫吾寧驅車守吾道爾巫爾巫且相保吾心自有丘之禱
　　廟之神
　　我馬煩兮釋我車神之廟兮山之阿予一拜而一祝祝予心之無涯涕汍瀾而零落神寂黙而無譁神兮神兮奈神之寂黙而不言何復再拜而再祝鼓吾腹兮歌吾歌歌曰今耶古耶有耶無耶福不自神耶神不福人耶巫爾惑耶稔而誅耶謁不得耶終不可謁耶返吾駕而遵吾道廟之木兮山之花
　　御定全唐詩巻四百二十
　　欽定四庫全書
　　御定全唐詩巻四百二十一
　　元稹
　　村花晩〈庚寅〉
　　三春巳暮桃李傷棠梨花白蔓菁黃村中女兒爭摘將插刺頭鬢相誇張田翁蠶老迷臭香曬暴㪑𣀳熏衣裳非無後秀與孤芳奈爾千株萬頃之茫茫天公此意何可量長教爾輩時節長
　　紫躑躅
　　紫躑躅滅紫櫳帬倚山腹文君新寡乍歸來羞怨春風不能哭我從相識便相憐但是花叢不迴目去年春別湘水頭今年夏見青山曲〈青山驛名〉迢迢逺在青山上山髙水濶難容足願為朝日早相暾願作輕風暗相觸爾躑躅我向通州爾幽獨可憐今夜宿青山何年卻向青山宿山花漸暗月漸明月照空山滿山綠山空月午夜無人何處知我顔如玉
　　山枇杷
　　山枇杷花似牡丹殷潑血往年乗傳過青山正值山花好時節壓枝凝豓已全開映葉香苞纔半裂𦂳搏〈一作縛〉紅袖欲支頤慢解絳囊初破結金線叢飄繁蘂亂珊瑚朶重纖莖折因風旋落帬片飛帶日斜看目精熱亞水依巖半傾側籠雲隱霧多愁絶綠珠語盡身欲投漢武眼穿神漸滅穠姿秀色人皆愛怨媚羞容我偏別説向閒人人不聽曽向樂天時一説昨來谷口先相問及到山前已消歇左降通州十日遲又與幽花一年別山枇杷爾託深山何太拙天髙萬里看不精帝在九重聲不徹園中杏樹良人醉陌上栁枝年少折因爾幽芳喻昔賢磻谿冷坐權門咽
　　樹上烏〈癸夘〉
　　樹上烏洲中有樹巢若鋪百巢一樹知幾烏一烏不下三四雛雛又生雛知幾雛老烏未死雛巳烏散向人間何處無攫麑啄卵方可食男女羣強最多力靈蛇萬古唯一珠豈可抨彈千萬億吾不㑹天教爾輩多子孫告訢天公天不言
　　琵琶歌〈寄管兒兼誨鐡山此後並新題樂府〉
　　琵琶宮調八十一旋宮三調彈不出𤣥宗偏許賀懐智段師此藝還相匹自後流傳指撥衰〈一作哀〉崑崙善才徒爾為澒聲少得似雷吼纒〈去聲〉不敢彈羊皮人間竒事㑹相續但有卞和無有玉段師弟子數十人李家管兒稱上足管兒不作供奉兒拋在東都雙鬢絲逢人便請送杯盞著盡工夫人不知李家兄弟皆愛酒我是酒徒為宻友著作曽邀連夜宿中碾春〈一作清〉溪華新綠平明船載管兒行盡日聽彈無限曲曲名無限知者鮮霓裳羽衣偏宛轉涼州大徧最豪嘈六么散序多籠撚我聞此曲深賞竒賞著竒處驚管兒管兒為我雙淚垂自彈此曲長自〈一作長〉悲淚垂捍撥朱濕冰泉嗚咽流鶯澀因茲彈作雨霖鈴風雨蕭條鬼神泣一彈既罷又一彈珠幢夜靜風珊珊低回慢弄關山思坐對燕然秋月寒月寒一聲深殿磬驟彈曲破音繁併百萬金鈴旋〈去聲〉玉盤醉客滿船皆暫醒自茲聽後六七年管兒在洛我朝天游想慈恩杏園裏夢寐仁風花樹前去年御史留東臺公私蹙促顔不開今春制獄正撩亂晝夜推囚心似灰暫輟歸時尋著作著作南園花坼萼臙脂耀眼桃正紅雪片滿溪梅已落是夕青春值三五花枝向月雲含吐著作施罇命管兒管兒久別今方覩管兒還為彈六么六么依舊聲迢迢猿鳴雪岫來三峽鶴唳晴空聞九霄逡巡彈得六么徹霜刀破竹無殘節幽關鵶軋胡鴈悲斷砉騞層冰裂我為含悽歎竒絶許作長歌始終説藝竒思寡塵事多許來寒暑又經過如今左降在閒處始為管兒歌此歌歌此歌寄管兒管兒管兒憂爾衰爾衰之後繼者誰繼之無乃在鐵山鐵山已近曹穆間〈二善才姓〉性靈甚好功猶淺急處未得臻幽閒努力鐵山勤學取莫遣後來無所祖
　　小胡笳引〈桂府王推官出蜀匠雷氏金徽琴請姜宣彈〉
　　雷氏金徽琴王君寳重輕千金三峽流中將得來明窻拂席幽匣開朱宛轉盤鳯足驟擊數聲風雨迴哀笳慢指董家本姜生得之妙思忖泛徽胡鴈咽蕭蕭繞指轆轤圓袞袞吞恨緘情乍輕激故國關山心歴歴潺湲疑是鴈鸊鵜砉騞如聞發鳴鏑流宮變徵漸幽咽別鶴欲飛猿欲絶秋霜滿樹葉辭風寒雛墜地烏啼血哀已罷春恨長恨長何恨懐我鄉我鄉安在長城窟聞君虜奏心飄忽何時窄袖短貂裘臙脂山下彎明月
　　去杭州〈送王師範〉
　　房杜王魏之子孫雖及百代為清門駿骨鳯毛真可貴岡頭澤底何足論〈近世不以勲賢之胄為令族而以岡盧澤李為甲門〉去年江上識君面愛君風貎情已敦與君言語見君性靈府坦蕩消塵煩自茲心洽跡亦洽居常並榻游並軒栁隂覆岸鄭監水李花壓樹韋公園每出新詩共聨綴閒因醉舞相牽援時尋沙尾楓林夕夜摘蘭叢衣露繁今君別我欲何去自言逺結迢迢婚簡書五府已再至波濤萬里酬一言為君再拜贈君語願君靜聽君勿喧君名師範欲何範君之烈祖遺範存永寧昔在掄鑒表沙汰沈濁澄浚源君今取友由取士得不別白清與渾昔公事主盡忠讜雖及死諫誓不諼今君佐藩如佐主得不陳露詶所恩昔公為善日不足假寐待旦朝至尊今君三十朝未與得不寸晷倍璵璠昔公令子尚貴主公執舅禮婦執笲返拜之儀自此絶關睢之化皎不昏君今逺聘奉明祀得不齋勵親蘋蘩斯言皆為書佩帶然後別袂乃可捫別袂可捫不可解解袂開帆悽別魂魂揺江樹鳥飛沒帆掛檣竿烏尾翻翻風駕浪拍何處直指杭州由上元上元蕭寺基址在杭州潮水霜雪屯潮戶迎潮擊潮鼓潮平潮退有潮痕得得為題羅剎石古來非獨伍員寃
　　南家桃
　　南家桃樹深紅色日照露光看不得樹小花狂風易吹一夜風吹滿牆北離人自有經時別眼前落花心歎息更待明年花滿枝一年迢遞空相憶
　　志堅師
　　嵩山老僧披破衲七十八年三十臘靈武朝天遼海征宇宙曽行三四匝初因怏怏薙卻頭便繞嵩山寂師墖淮西未返半年前巳見淮西陣雲合
　　答子䝉
　　報盧君門外雪紛紛紛紛門外雪城中鼓聲絶強梁御史人覻歩安得夜開沽酒戶
　　辛夷花〈問韓員外〉
　　問君辛夷花君言已斑駮不畏辛夷不爛開顧我筋骸官束縛縛遣推囚名御史狼籍囚徒滿田地明日不推縁國忌依前不得花前醉韓員外家好辛夷開時乞取三兩枝折枝為贈君莫惜縱君不折風亦吹
　　㕔前柏
　　㕔前柏知君曽對羅希奭我本癲狂酖酒人何事與君為對敵為對敵洛陽城中花赤白花赤白囚漸多花之赤白奈爾何
　　夜別筵
　　夜長酒闌燈花長燈花落地復落牀似我別淚三四行滴君滿坐之衣裳與君別後淚痕在年年著衣心莫改
　　三泉驛
　　三泉驛內逢上巳新葉趨塵花落地勸君滿盞君莫辭別君無人共君醉洛陽城中無限人貴人自貴貧自貧
　　何滿子歌〈張湖南座為唐有態作　有態一作有熊〉
　　何滿能歌能宛轉天寳年中世稱罕嬰刑繫在囹圄間水調哀音歌憤懣棃園弟子奏𤣥宗一唱承恩羈網緩便將何滿為曲名御譜親題樂府纂魚家入內本領絶葉氏有年聲氣短自外徒煩記得詞點拍纔成已夸誕我來湖外拜君侯正值灰飛仲春琯廣宴江亭為我開紅糚逼坐花枝暖此時有態蹋華筵未吐芳詞貎夷坦翠蛾轉盼揺雀釵碧袖攲垂翻鶴卵定面凝眸一聲發雲停塵下何勞算迢迢擊磬逺玲玲一一貫珠勻犯羽含商移調態留情度意拋管湘妃寳瑟水上來秦女玉簫空外滿纒緜疊破最慇懃整頓衣裳頗〈一作事〉閒散冰含逺溜咽還通鶯泥晩花啼漸嬾斂黛吞聲若自寃鄭袖見捐西子浣隂山鳴鴈曉斷行巫峽哀猿夜呼伴古者諸侯饗外賔鹿鳴三奏陳圭瓚何如有態一曲終牙籌記令紅螺盌〈一作□〉
　　通州丁溪館夜別李景信三首
　　月濛濛兮山掩掩束束別魂眉斂斂蠡琖覆時天欲明碧幌青燈風灩灩淚消語盡還暫眠唯夢千山萬山險水環環兮山簇簇啼鳥聲聲婦人哭離牀別臉睡還開燈灺暗飄珠䔩䔩山深虎橫館無門夜集巴兒扣空木雨瀟瀟兮鵑咽咽傾冠倒枕燈臨滅倦僮呼喚譍復眠啼雞拍翅三聲絶握手相看其奈何奈何其奈天明別酬鄭從事四年九月宴望海亭次用舊韻
　　海亭樹木何蘢蔥寒光透坼秋玲瓏湖山四面爭氣色曠望不與人間同一拳墺伏東武小〈⻱山別名〉兩山鬬構秦望雄〈兩峰為秦望望秦二山〉嵌空古墓失文種〈墓在州城西山上圗經湖水到山迎棺柩入海今所存古穴耳〉突兀怪石疑防風舟船駢比〈毗必反〉有宗侶水雲滃泱無始終雪花布徧稻隴白日腳插入秋波紅興餘望劇酒四坐歌聲舞豔煙霞中酒酣從事歌送我歌雲此樂難再逢良時年少猶健羨使君況是頭白翁我聞此曲深歎息唧唧不異秋草蟲憶年十五學構廈有意蓋覆天下窮安知四十虛富貴朱紫束縛心志空糚梳伎女上樓榭止欲歡樂微茫躬雖無趣尚慕賢聖幸有心目知西東欲將滑甘柔藏府已被鬱噎衝喉嚨君今勸我酒太醉醉語不復能沖融勸君莫學虛富貴不是賢人難變通〈一本富貴不是賢人通〉




　　御定全唐詩巻四百二十一
