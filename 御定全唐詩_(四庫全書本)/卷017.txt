　　欽定四庫全書
　　御定全唐詩巻十七
　　樂府雜曲
　　鼓吹曲辭〈漢有朱鷺等二十二曲列於鼓吹謂之鐃歌魏使繆襲改其十二曲而十曲並仍舊名是時吳亦使韋昭改製十二曲其十曲亦因之晉傅𤣥製二十二曲唯二曲之名不改舊漢宋齊並用漢曲又充庭十六曲梁髙祖乃去其四留其十二北齊二十曲皆改古名後周革前代鼔吹制為十五曲隋制列鼔吹為四部唐則又増為五部部各有曲〉
　　朱鷺〈張籍〉
　　翩翩兮朱鷺來汎〈集作浴〉春塘棲緑樹羽毛如翦色如染逺飛欲下雙翅斂避人引子入深壍動處水紋開𤅿𤅿誰知豪家網爾軀不如飲啄江海隅
　　艾如張〈李賀〉
　　錦襜褕繡襠襦強強〈集無下強字〉飲啄哺爾雛隴東臥穟滿風雨莫信〈一作逐〉龍媒隴西去齊人〈一作入〉織網如素空張在野春〈集作田〉平碧中網絲漠漠無形影誤爾觸之傷首紅艾葉緑花誰翦刻中藏禍機不可測
　　上之回〈盧照鄰〉
　　回中道路險蕭關烽𠉀多五營屯北地萬乘出西河單于拜玉璽天子按琱戈振旅汾川曲秋風橫大歌
　　同前〈李白〉
　　三十六離宮樓臺與天通閣道歩行月美人愁煙空恩踈寵不及桃李傷春風淫樂意何極金輿向回中萬乘出黃道千旗揚彩虹前軍細栁北後騎甘泉東豈問渭川老寧邀㐮野童秋暮〈一作但慕〉瑤池宴歸來樂未窮
　　同前〈李賀〉
　　上之回大旗喜懸虹彗〈集作雲〉撻鳯尾劒匣破舞蛟龍蚩尤死鼔逢逢天髙慶雷齊墜地地無驚煙海千里
　　戰城南〈盧照鄰〉
　　將軍出紫塞冒頓在烏貪笳喧雁門北陣翼龍城南琱弓夜宛轉鐵騎曉參驔應須駐白日為待戰方酣
　　同前〈李白〉
　　去年戰桑乾源今年戰蔥河道洗兵條支海上波放馬天山雪中草萬里長征戰三軍盡衰老匈奴以殺戮為耕作古來唯見白骨黃沙田秦家築城備胡處漢家還有烽火然烽火然不息征戰〈一作長征〉無已時野戰格鬭死敗馬號鳴向天悲烏鳶啄人腸銜飛上掛枯樹枝〈一作上枯枝〉士卒塗草莽將軍空爾為乃知兵者是凶噐聖人不得已而用之
　　同前〈劉駕〉
　　城南征戰多城北無飢鵶白骨馬蹄下誰言皆有家城前水聲苦倏忽流萬古莫爭城外地城裏有閒土
　　同前二首〈僧貫休〉
　　萬里桑乾傍茫茫古蕃壤將軍貌顦顇撫劒悲年長胡兵尚陵逼久住亦非強邯鄲少年輩箇箇有伎倆拖槍半夜去雪片大如掌
　　磧中〈一作石〉有隂兵戰馬時驚蹶輕猛李陵心摧殘蘇武節黃金鎻子甲風吹色如鐵十載不封侯茫茫向誰說
　　巫山髙〈鄭世翼〉
　　巫山凌太清岧嶢類削成霏霏暮雨合靄靄朝雲生危峰入鳥道深谷瀉猨聲別有幽棲客淹留攀桂情
　　同前二首〈沈佺期〉
　　巫山峰十二環合〈集作合沓〉隠昭回俯眺琵琶峽平看雲雨臺古槎天外倚瀑水日邊來何忽啼猨夜荊王枕席開神女向髙唐巫山下夕陽裵回作行雨婉孌逐荊王電影江前落雷聲峽外長霽雲無處所臺館暁蒼蒼
　　同前〈盧照鄰〉
　　巫山望不極望望下朝雰〈集作氛〉莫辨啼猨樹徒看神女雲驚濤亂水脈驟雨暗峰文霑裳即此地況復逺思君
　　同前〈張循之〉
　　巫山髙不極沓〈一作合〉沓狀竒新暗谷疑風雨幽巖〈集作崖〉若鬼神月明三峽曙〈集作曉〉潮滿二〈集作九〉江春為問陽臺夕〈集作客〉應知入夢人
　　同前〈劉方平〉
　　楚國巫山秀清猨日夜啼萬重春樹合十二碧峰齊峽出朝雲下江來暮雨西陽臺歸路直不畏向家迷
　　同前〈皇甫冉〉
　　巫峽見巴東迢迢半出空雲藏神女館雨到楚王宮朝暮泉聲落寒暄樹色同清猨不可聽偏在九秋中
　　同前〈李端〉
　　巫山十二峰皆在碧虛中回合雲藏日〈集作月〉霏㣲雨帶風猨聲寒過水〈集作澗〉樹色暮連空愁向髙唐望清秋見楚宮
　　同前〈於濆〉
　　何山無朝雲彼雲亦悠揚何山無暮雨彼雨亦蒼茫宋玉恃才者憑雲構髙唐自重〈集作垂〉文賦名荒淫歸楚襄峨峨十二峰永作妖鬼鄉
　　同前二首〈孟郊〉
　　巴山上峽重復重陽臺碧峭十二峰荊王獵時逢暮雨夜臥髙丘夢神女輕紅流煙溼豔姿行雲飛去明星稀目極魂斷望不見猨啼三聲淚霑衣
　　見盡數萬里不聞三聲猨但飛蕭蕭雨中有亭亭魂千載楚襄〈一作王〉恨遺文宋玉言至今青𠖇裏〈集作晴明天〉雲結深閨門
　　同前〈李賀〉
　　碧叢叢髙〈一作齊〉插天大江飜瀾神曳煙楚魂尋夢風颸〈一作䬃〉然曉風飛雨生苔錢瑤姬一去一千年丁香笻竹啼老猨古祠近月蟾桂寒椒花墜紅溼雲間〈一作端〉
　　同前〈僧齊巳〉
　　巫山髙巫女妖雨為暮兮雲為朝楚王顦顇魂欲銷秋猨嘷嘷日將夕紅霞紫煙凝老壁千巖萬壑花皆坼但恐芳菲無正色不知今古行人行幾人經此無秋情雲深廟逺不可覓十二峰頭插天碧
　　將進酒〈李白〉
　　君不見黃河之水天上來奔流到海不復回君不見髙堂明鏡悲白髪朝如青絲暮成雪人生得意須盡歡莫使金尊空對月天生我材必有用千金散盡還復來烹羊宰牛且為樂㑹須一飲三百杯岑夫子丹丘生將進酒杯〈一作君〉莫停與君歌一曲請君為我側耳聽鐘鼓饌玉不足貴但願長醉不復醒古來聖賢〈一作賢達〉皆寂莫惟有飲者留其名陳王昔時宴平樂斗酒十千恣歡謔主人何為言少錢徑須酤取〈一作酒〉對君酌五花馬千金裘呼兒將出換美酒與爾同銷萬古愁
　　同前〈元稹〉
　　將進酒將進酒酒中有毒酖主父言之主父傷主母母為妾地父妾天仰天俯地不忍言佯為僵踣主父前主父不知加妾鞭旁人知妾為主說主將淚洗鞭頭血推摧〈集作椎〉主母牽下堂扶妾遣升堂上牀將進酒酒中無毒令主壽願主回思〈集作恩〉歸主母遣妾如此事〈一作由〉主父妾為此事人偶知自慙不密方自悲主今顚倒安置妾貪天僭地誰不為
　　同前〈李賀〉
　　瑠璃鍾琥珀濃小槽酒滴真珠紅烹龍炮鳯玉脂泣羅屏繡幕圍香風吹龍笛擊鼉鼓皓齒歌細腰舞況是青春日將暮桃花亂落如紅雨勸君終日酩酊醉酒不到劉伶墳上土
　　君馬黃〈李白〉
　　君馬黃我馬白馬色雖不同人心本無隔共作遊冶盤䨇行洛陽陌長劒既照曜髙冠何赩赫各有千金裘俱為五侯客猛虎落陷穽壯夫時屈厄相知在急難獨好亦〈一作知〉何益
　　芳樹〈沈佺期〉
　　何地早芳菲宛在長門殿夭桃色若綬穠李光如練啼鳥弄花踈遊蠭飲香徧歎息春風起飄零君不見
　　同前〈盧照鄰〉
　　芳樹本多竒年華復在斯結翠成新幄開紅滿舊〈集作故〉枝風歸花歴亂日度影參差容色朝朝落思君君不知
　　同前〈徐彥伯〉
　　玉花珍簟上金縷畫屏開曉月憐箏柱春風憶鏡臺箏柱春風吹曉月芳樹落花朝暝歇藁砧刀頭未冇時攀條拭淚坐相思
　　同前〈韋應物〉
　　迢迢芳園樹列映清池曲對此傷人心還如故時緑風條灑餘靄露葉承新旭佳人不再攀下有往來躅
　　同前〈元稹〉
　　芳樹已寥落孤英尤可嘉可憐團團葉蓋覆深深花遊蠭競攢刺鬬雀亦紛拏天生細碎物不愛好光華非無殲殄法念爾有生涯春雷一聲發驚燕亦驚蛇清池養神蔡巳復長蝦蟇雨露貴平施吾其春草芽
　　同前〈羅隠〉
　　細蘂〈集作蕚〉慢逐風暖香閒破鼻青帝固有心時時動人〈集作漏天〉意去年髙枝猶壓地今年低枝巳顦顇吾所以見造化之權變通之理春夏作頭秋冬為尾循環反覆無窮已今〈集作人〉生長短同一軌若使威可以制力可以止秦皇不肎斂手下沙丘孟賁不合低頭入蒿里伊人彊猛猶如此顧我勞生何足恃但願開素袍傾綠蟻陶陶兀兀大醉於青𠖇〈集作宵〉白晝間任他上是天下是地
　　有所思〈沈佺期〉
　　君子事行役再空芳嵗期美人曠延佇萬里浮雲思園槿綻紅豔郊桑柔綠滋坐看長夏晩秋月生〈集作照〉羅幃
　　同前〈李白〉
　　我思仙〈一作佳〉人乃在碧海之東隅海寒多天風白波連山〈一作天〉倒蓬壺長鯨噴湧不可渉撫心茫茫淚如珠西來青鳥東飛去願寄一書謝麻姑
　　同前〈孟郊〉
　　桔橰烽火晝不滅客路迢迢信難越古鎮刀攢萬片霜寒江浪起千堆雪此時西去定如何空使南心逺淒切
　　同前〈盧仝〉
　　當時我醉美人家美人顔色嬌如花今日美人棄我去青樓珠箔天之涯天涯娟娟常娥月三五二八盈又缺翠眉蟬鬢生別離一望不見心斷絶心斷絶幾千里夢中醉臥巫山雲覺來淚滴湘江水湘江兩岸花木深美人不見愁人心含愁更奏綠綺琴調髙絶無知音美人兮美人不知為暮雨兮為朝雲相思一夜梅花發忽到窗前疑是君
　　同前〈韋應物〉
　　借問江〈集作堤〉上栁青青為誰春空遊昨日地不見昨日人繚繞萬家井往來車馬塵莫道無相識要非心所親
　　同前〈劉氏雲〉
　　朝亦有所思暮亦有所思登樓望君處藹藹浮雲飛〈集作靄靄蕭關道〉浮雲遮卻陽關道向晩誰知妾懐抱〈集作掩淚向浮雲誰知妾懐抱〉玉井蒼苔春〈集作青〉院深桐花落地〈集作盡〉無人埽
　　雉子班〈李白〉
　　辟邪伎作鼔吹驚雉子班之奏曲成喔咿振迅欲飛鳴扇錦翼雄風生雙雌同飲啄趫悍誰能爭乍向草中耿介死不求黃金籠下生天地至廣大何惜遂物情善卷讓天子務光亦逃名所貴曠士懐朗然合太清
　　臨髙臺〈褚亮〉
　　髙臺暫俯臨飛翼聳輕音浮光隨日度漾影逐波深迥瞰周平野開懐暢逺襟獨此三休上還傷千嵗心
　　同前〈王勃〉
　　臨髙臺髙臺迢逓絶浮埃瑤軒綺構何崔嵬鸞歌鳯吹清且哀俯瞰長安道萋萋御溝草斜對甘泉路蒼蒼茂陵樹髙臺四望同帝鄉佳氣鬱蔥蔥紫閣丹樓紛照曜璧房錦殿相玲瓏東彌長樂觀西指未央宮赤城映朝日綠樹揺春風旗亭百隊開新市甲第千甍分戚里朱輪翠蓋不勝春疊樹層〈一作重〉楹相對起復有青樓大道中繡戶文窗雕綺櫳錦衣晝〈集作衾夜〉不襞羅幃夕〈集作晝〉未空歌屏朝揜翠妝鏡晚窺紅為吾〈集作君〉安寳髻蛾眉罷花叢狹路塵間黯將暮雲間月色明如素鴛鴦池上兩兩飛鳯皇樓下雙雙度物色正如此佳期那不顧銀鞍繡轂盛繁華可憐今夜宿倡家倡家少婦不須嚬東園桃李片時春君看舊日髙臺處柏梁銅雀生黃塵
　　同前〈僧貫休〉
　　涼風吹逺念使我升髙臺寧知數片雲不是舊山來故人天一涯久客殊未囬雁來不得書空寄聲哀哀
　　黃雀行〈荘南傑〉
　　穿屋穿牆不知止爭樹爭巢入營死林間公子挾彈弓一丸致斃花叢裏小雛黃口未有知青天不觧髙髙飛虞人設網當要路白日啾嘲禍萬機
　　釣竿篇〈沈佺期〉
　　朝日斂紅煙垂竿向綠川人疑天上坐魚似鏡中懸避檝時驚透猜鉤每誤牽湍危不理轄潭靜欲留船釣玉君徒尚徴金我未賢為看芳〈一作方〉餌下貪得會無全〈集作筌〉
　　凱歌六首〈岑參　天寳中回紇寇邊常清出師征之及破播仙奏捷獻凱乃作凱歌〉
　　漢將承恩西破戎捷書先奏未央宮天子預開麟閣待祗今誰數貳師功
　　官軍西出過樓蘭營幕傍臨月窟寒蒲海暁霜凝劎〈集作馬〉尾蔥山夜雪撲旌竿
　　鳴笳攂〈集作疊〉鼓擁回軍破國平蕃昔未聞大夫鵲印揺邊月天〈集作大〉將龍旗掣海雲
　　月落轅門鼔角鳴千羣面縛出蕃城洗兵魚海雲迎陣秣馬龍堆月照營
　　蕃軍遙見漢家營滿谷連山徧哭聲萬箭千刀一夜殺平明流血浸空城
　　暮雨旌旗溼未乾胡塵〈集作煙〉白草日光寒昨夜將軍連曉戰蕃軍只見馬空鞍
　　鼓吹鐃歌〈栁宗元　按此十二曲史書不載疑宗元私作而未嘗奏或雖奏而未嘗用故不被於歌〉
　　晉陽武
　　晉陽武言隋亂既極唐師起晉陽平姦豪為生人義主以仁興武也第一
　　晉陽武奮義威煬之渝徳焉歸氓畢屠綏者誰皇烈烈專天機號以仁揚其旗日之升九土晞斥田圻流洪輝有其二翼餘隋斮梟驁連熊螭枯以肉勍者羸后土蕩𤣥穹彌合之育莽然施惟徳輔慶無期
　　晉陽武二十六句句三字
　　獸之窮
　　獸之窮言李密自邙山之敗其下皆貳霸王之業知天授在唐遂歸於有道享我爵命也第二
　　獸之窮奔大麓天厚黃徳狙獷服甲之櫜弓弭矢箙皇旅靖敵逾蹙自亡其徒匪予戮屈⿱猛虔慄慄縻以尺組噉以秩黎之陽土茫茫富兵戎盈倉箱乏者徳莫能享驅豺兕授我疆
　　獸之窮二十二句其十八句句三字四句句四字
　　戰武牢
　　戰武牢言太宗師討王充竇建徳助逆師奮擊武牢下擒之遂降充也第三
　　戰武牢動河朔逆之助圗掎角怒鷇麛抗喬嶽翹萌牙傲霜雹王謀內定申掌握鋪施芟夷二主縛憚華戎廓封略命之瞢卑以斮歸有徳唯先覺
　　戰武牢十八句其十六句句三字二句句四字
　　涇水黃
　　涇水黃言薛舉據涇以死其子仁杲尤勇以暴師平之也第四
　　涇水黃隴野茫負太白騰天狼有鳥鷙立羽翼張鉤喙決前鉅〈一作距〉趯傍怒飛飢嘯翾不可當老雄死子復良巢岐飲渭肆翶翔頓地紘提天綱列缺掉幟招揺耀鋩鬼神來助夢嘉祥腦塗原野魂飛揚星辰復恢一方涇水黃二十四句其十五句句三字九句句四字
　　奔鯨沛
　　奔鯨沛言輔氏憑江淮竟東海命將平之也第五
　　奔鯨沛盪海垠吐霓翳日腥浮雲帝怒下顧哀墊昏受以神柄推元臣手援天矛截修鱗披攘䝉霧開海門地平水靜浮天垠〈集作根〉羲和顯耀乘清氛赫炎溥暢融大鈞
　　奔鯨沛十八句其十句句三字八句句四字
　　苞枿
　　苞枿言梁之餘保荊衡巴巫窮南越良將取之不以師也第六
　　苞枿□矣惟根之蟠彌巴蔽荊負南極以安曰我舊梁氏輯綏艱難江漢之阻都邑固以完聖人作神武用有臣勇智奮不以衆投跡死地謀猷縱化敵為家慮則中浩浩海裔不威而同係縲降王定厥功澶漫萬里宣唐風蠻夷九譯咸來從凱旋金奏象形容震赫萬國罔不龔
　　苞枿二十八句其十六句句四字三句句五字九句句三字
　　河右平
　　河右平言李軌保河右師臨之不克變或執以降也第七
　　河右澶漫頑為之魁王師如雷震崐崘以穨上聾下聰驁不可迴助讎抗有徳惟人之災乃潰乃奮執縛歸厥命萬室䝉其仁一夫則病濡以鴻澤皇之聖威畏徳懐功以定順之於理物咸遂厥性
　　河右平十八句其十一句句四字五句句五字二句句三字
　　鐵山碎
　　鐵山碎言突厥之大古夷狄莫彊焉師大破之降其國告於廟也第八
　　鐵山碎大漠舒二虜勁連穹廬背北海專坤隅嵗來侵邊或傳於都天子命元帥奮其雄圗破定襄降魁渠窮竟窟宅斥余吾百蠻破膽邊氓蘇威武輝耀明鬼區利澤彌萬祀功不可踰官臣拜手惟帝之謨
　　鐵山碎二十二句其十一句句三字九句句四字二句句五字
　　靖本邦
　　靖本邦言劉武周敗裵寂咸有晉地太宗滅之也第九
　　本邦伊晉惟時不靖根柢之揺枝葉攸病守臣不任勩於神聖惟鉞之興翦焉則定洪惟我理式和以敬羣頑既夷庶績咸正皇謨載大惟人之慶
　　靖本邦十四句句四字
　　吐谷渾
　　吐谷渾言李靖滅吐谷渾於西海上也第十
　　吐谷渾盛彊背西海以夸歳侵擾我疆退匿險且遐帝謂神武師往征靖皇家烈烈斾其旗熊虎雜龍蛇王旅千萬人銜枚默無譁束刃踰山徼張翼縱漠沙一舉刈羶腥屍骸積如麻除惡務本根況敢遺萌牙洋洋西海水威命窮天涯係虜來王都犒樂窮休嘉登髙望還師竟野如春華行者靡不歸親戚讙要遮凱旋獻清廟萬國思無邪
　　吐谷渾二十六句句五字
　　髙昌
　　髙昌言李靖滅髙昌也第十一
　　麴氏雄西北別絶臣外區既恃逺且險縱傲不我虞烈烈王者師熊螭以為徒龍旂飜海浪馹騎馳坤隅賁育搏嬰兒一埽不復餘平沙際天極但見黃雲驅臣靖執長纓智勇伏囚拘文皇南面坐夷狄千羣趨咸稱天子神往古不得俱獻號天可汗以覆我國都兵戎不交害各保性與軀
　　髙昌二十二句句五字
　　東蠻
　　東蠻言既克東蠻羣臣請圗蠻夷狀如周書王會也第十二
　　東蠻有謝氏冠帶理海中自言我異世雖聖莫能通王卒如飛翰鵬鶱駭羣龍轟然自天墜乃信神武功繫虜君臣人累累來自東無思不服從唐業如山崇百辟拜稽首咸願圗形容如周王會書永永傳無窮睢盱萬狀乖咿嗢九譯重廣輪撫四海浩浩知皇風歌詩鐃鼓間以壯我元戎
　　東蠻二十二句句五字








　　御定全唐詩巻十七
