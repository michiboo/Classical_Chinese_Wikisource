　　欽定四庫全書
　　御定全唐詩巻五百四十
　　李商隱
　　南朝
　　地險悠悠天險長金陵王氣應瑤光休誇此地分天下只得徐妃半面妝
　　題漢祖廟
　　乘運應須宅八荒男兒安在戀池隍君王自起新豐後項羽何曽在故鄉
　　韓冬郎即席為詩相送一座盡驚他日余方追吟連宵侍坐徘徊久之句有老成之風因成二絶寄酬兼呈畏之員外
　　十歳裁詩走馬成冷灰殘燭動離情桐花萬里丹山路雛鳳清於老鳳聲
　　劒棧風檣各苦辛別時氷雪到時春為慿何遜休聨句瘦盡東陽姓沈人〈原注沈東陽約嘗謂何遜曰吾每讀卿詩一日三復終未能到余雖無東〉
　　〈陽之才而有東陽之瘦矣〉
　　評事翁寄賜𩛿粥走筆為答
　　粥香𩛿白杏花天省對流鸎坐綺筵今日寄來春巳老鳳樓迢遞憶鞦韆
　　東阿王
　　國事分明屬灌均西陵魂斷夜〈一作斷〉來人君王不得為天子半為當時賦洛神
　　聖女祠
　　松篁臺殿蕙香幃〈一作花闈〉龍䕶瑤牕鳳掩扉無質易迷三里霧不寒長著五〈一作六〉銖衣人間定有崔羅什天上應無劉武威寄問釵頭雙白燕每朝珠館㡬時歸
　　獨居有懐
　　麝重愁風逼羅疎畏月侵怨魂迷恐斷嬌喘細疑沈數急芙蓉帶頻抽翡翠簪柔情終不逺遙妬已先深浦冷鴛鴦去園空蛺蝶尋蠟花長遞淚箏柱鎭移心覓使嵩雲暮囘頭㶚岸隂只聞涼葉院露井近寒砧
　　過景陵
　　武皇精魄久仙昇帳殿淒涼煙霧凝俱是蒼生留不得鼎湖何異魏西陵
　　臨發崇讓宅紫薇
　　一樹濃姿獨㸔來秋庭暮雨類輕埃不先揺落應為有已欲別離休更開桃綬含情依露井柳綿相憶隔章臺天涯地角同榮謝豈要移根上苑栽
　　及第東歸次㶚上卻寄同年
　　芳桂當年各一枝行期未分壓春期江魚朔雁長相憶秦樹嵩雲自不知下苑經過勞想像東門送〈一作追〉餞又差池㶚陵柳色無離恨莫枉〈一作把〉長條贈所思
　　野菊〈此詩又見孫逖集題作詠樓前海石榴〉
　　苦竹園南椒塢邊微香冉冉淚涓涓已悲莭物同寒雁忍委芳心與暮蟬細路獨來當此夕清尊相伴省他年紫雲〈一作微〉新苑移花處不取霜栽近御筵
　　板橋曉別
　　囘望髙城落曉河長亭牕戶壓微波水仙欲上鯉魚去一夜芙蓉紅淚多
　　過伊僕射舊宅
　　朱邸方酬力戰功華筵俄歎逝波窮囘廊簷斷燕飛去〈一作出〉小閣〈一作閤〉塵凝人語空幽淚〈一作砌〉欲乾殘菊露餘香猶入敗荷風何能更渉瀧江去獨立寒流〈一作沙〉弔楚宮
　　關門柳
　　永定河邊一行柳依依長發故年春東來西去人情薄不為清隂減路塵
　　酬別令狐〈一本有八字〉補闕
　　惜別夏仍半囘途秋已期那脩直諫草更賦贈行詩錦段知無報青萍𡧓見疑人〈一作吾〉生有通塞公等繫安危警露鶴辭侶吸風蟬抱枝彈冠如不問又到掃門時
　　銀河吹笙
　　悵望銀河吹玉笙樓寒院冷接平明重衾幽夢他年斷別樹羈雌昨夜驚月榭故香因雨發風簾殘燭隔霜清不須浪作緱山意湘瑟秦簫自有情
　　與同年李定言曲水閒話戲作
　　海燕參差溝水流同君身世屬離憂相攜花下非秦贅對泣春天〈一作風前〉𩔗楚囚碧草暗侵穿苑路珠簾不捲枕江樓莫驚〈一作經〉五勝埋香骨地下傷春亦白頭
　　彭城〈當作陽〉公薨後贈杜二十七勝李十七潘〈一作藩〉二君並與愚同出故尚書安平公門下
　　梁山兗水約從公兩地參差一旦空謝墅庾村相弔後自今岐路各西東
　　聞歌
　　斂笑凝眸意欲歌髙雲不動碧嵯峩銅臺罷望歸何處玉輦忘還事㡬多青冡路邊南雁盡細腰宮裏北人過此聲腸斷非今日香灺燈光奈爾何
　　贈華陽宋真人兼寄清都劉先生
　　淪謫千年別帝宸至今猶謝〈一作識〉蘂珠人但驚茅許同仙籍〈一作多𤣥分〉不道〈一作記〉劉盧是世親玉檢賜書迷鳳篆〈一作籙〉金華歸駕冷龍鱗不因杖屨逄周史徐甲何曾有此身
　　楚宮二首
　　十二𡶶前落照微髙唐〈一作堂〉宮暗坐迷歸朝雲暮雨長相接猶自君王恨見稀
　　月姊曾逄下彩蟾傾城消息隔重簾已聞珮響知腰細更辨聲覺指纎暮雨自歸山悄悄秋河不動夜厭厭王昌且在牆東住未必金堂得免嫌〈此首一本題作天水閒話舊事〉
　　和友人戲贈二首〈一作和令狐八題〉
　　東望花樓㑹〈一作事〉不同西來雙燕信休通仙人掌冷三霄露玉女窗虛五〈一作午〉夜風翠袖自隨囘雪轉〈一作駐〉燭房尋類外庭空殷勤莫使清香透牢合金魚鏁桂叢迢𨔛青〈一作春〉門有幾關柳梢樓角見南山明珠可貫須為珮白璧堪裁且作環子夜休〈一作欲〉歌團扇揜新正未破剪刀閒猿啼鶴怨〈一作望〉終年事未抵熏爐〈一作爐香〉一夕間
　　題二首後重有戲贈任秀才
　　一丈紅薔擁翠筠羅窗不識繞街塵峽中尋覓長逢雨月裏依稀更有人虛為錯刀留逺客枉緣書札損文鱗遙知小閣還斜照羨殺烏龍臥錦茵〈原注謔之也〉
　　有感二首〈原注乙卯年有感丙辰年詩成二詩紀甘露之變〉
　　九服歸元化三靈葉睿圗如何本初輩自取屈𣯛誅有甚當車泣因勞下殿趨何成奏雲物直是滅萑苻證逮符書宻辭連性命俱竟緣尊漢相不早辨胡雛鬼籙分朝部軍烽照上都敢雲堪慟哭未免怨洪爐
　　丹陛猶敷奏彤庭歘戰爭臨危對盧植〈原注是晩獨召故相彭陽公入〉始悔用龎萌御仗收前殿〈一作隊〉兵〈一作兇〉徒劇背城蒼黃五色棒掩遏一陽生古有清君側今非乏老成素心雖未易此舉太無名誰瞑銜寃目寧吞欲絶聲近聞開夀讌不廢用咸英
　　重有感
　　玉帳牙旗得上逰安危須共主君憂竇融表已來關右陶侃軍宜次石頭豈有蛟龍愁〈一作曾一作長〉失水更無鷹隼與髙秋晝號夜哭兼幽顯早晩星關雪涕收
　　夀安公主出降
　　溈水聞貞〈一作眞〉媛常山索銳師昔憂迷帝力今分送王姬事等和強虜恩殊睦本枝四郊多壘在此禮恐無時夕陽樓〈原注在滎陽是所知今遂寧蕭侍郎收滎陽日作矣　蕭侍郎蕭澣也〉
　　花明柳暗繞天愁上盡重城更上樓欲問孤鴻向何處不知身世自悠悠
　　春雨
　　悵臥新春白袷衣白門寥落意多違紅樓隔雨相望冷珠箔飄燈獨自歸逺路應悲春晼晩殘宵猶得夢依稀玉璫緘札何由達萬里雲羅一雁飛
　　中元作
　　綘節飄颻宮〈一作空〉國來中元朝拜上清囬羊權須〈一作雖〉得金條脫溫嶠終虛玉鏡臺曾省驚眠聞雨過不知迷路為花開有娀未抵瀛洲逺青雀如何鴆鳥媒
　　鴛鴦
　　雌去雄飛萬里天雲羅滿眼淚澘然不須長結風波願鎻向金籠始兩全
　　楚宮
　　湘波如淚色漻漻楚厲〈一作櫔古通〉迷魂逐恨遙楓樹夜猿愁自斷女蘿山鬼語相邀空歸腐敗猶難復更困腥臊豈易招但使故鄉三戶在綵絲誰惜懼長蛟
　　妓席暗記送同年獨孤雲之武昌
　　疊嶂千重呌恨猿長江萬里洗離魂武昌若有山頭石為拂蒼苔檢淚痕
　　宿晉昌亭聞驚禽
　　羈緒鰥鰥夜景侵髙窗不掩見驚禽飛〈一作行〉來曲渚煙方合過盡南塘樹更深胡馬嘶和榆塞笛楚猿吟雜橘村砧失羣掛木知何限逺隔天涯共此心
　　深宮
　　金殿銷香〈一作香銷〉閉綺櫳〈一作籠〉玉壺傳㸃〈一作響〉咽銅龍狂飇不惜蘿隂薄清露偏知桂葉濃斑竹嶺邊無限淚景陽宮裏及時鐘豈知為雨為雲處〈一作意〉只有髙唐十二峰
　　明禪師院酬從兄見寄
　　貞吝嫌茲世㑹心馳本原人非四禪縛地絶一塵喧霜露欹髙木星河壓〈一作墮〉故園斯遊儻為勝九折幸囘軒
　　寄裴衡
　　別地蕭條極如何更獨來秋應為黃葉雨不厭青苔沈約只能瘦潘仁豈是才離情堪底寄惟有冷於灰
　　即日
　　小苑試春衣髙樓倚暮暉夭桃惟是笑舞蝶不空飛赤嶺久無耗鴻門猶合圍幾家縁錦字含淚坐鴛機
　　淮陽路
　　荒村倚廢營投宿旅魂驚斷雁髙仍急寒溪曉更清昔年嘗聚盜此日頗分兵猜貳誰先致三朝事始平
　　崇讓宅東亭醉後沔然有作
　　曲岸風雷罷東亭霽日涼新秋仍酒困〈一作困病〉幽興暫江鄉揺落真何遽交親或未忘一帆彭蠡月數鴈塞門霜俗態雖多累仙標發近狂聲名佳句在身世玉琴張萬古山空碧無人鬢免黃驊騮憂老大鶗鴂妬芬芳密竹沈虛籟孤蓮泊晩香如何此幽勝淹臥劇清漳
　　晚晴
　　深居俯夾城春去夏猶清天意憐幽草人間重晩晴併添髙閣迥微注小窗明越鳥巢乾後歸飛體更輕
　　迎寄韓魯州〈瞻同年〉
　　積雨晩騷騷相思正鬰陶不知人萬里時有燕雙髙冦盜纒三輔〈原注時興元賊起三川兵出〉莓苔滑百牢聖朝推衛霍〈一作索〉歸日動仙曹
　　武夷山
　　只得流霞酒一杯空中簫鼔幾〈一作當〉時囘武夷洞裏生毛竹老盡曾孫更不來
　　一片
　　一片瓊英價動天連城十二〈當作五〉昔虛傳良工巧費真為累楮葉成來不直錢
　　寄成都髙苖二從事〈原注時二公從事商隱座主府〉
　　紅蓮幕下紫棃新命斷湘南病渴人今日問君能寄否二江風水接天津
　　鄭州獻從叔舍人褎
　　蓬島煙霞閬苑鐘三官箋奏附金龍茅君奕世仙曹貴許掾全家道氣濃綘簡尚參黃紙案丹爐猶用紫泥封不知他日華陽洞許上經樓第㡬重
　　西南行卻寄相送者
　　百里隂雲覆雪泥行人只在雪雲西明朝驚破還鄉夢定是陳倉碧野雞
　　四皓廟
　　羽翼殊勲棄若遺皇天有運我無時廟前便接山門路不長青松長紫芝
　　題白石蓮花寄楚公
　　白石蓮花誰所共六時長捧佛前燈空庭苔蘚饒霜露時夢西山老病僧大海龍宮無限地諸天鴈塔幾多層漫誇鶖子眞羅漢不㑹牛〈一作千〉車是上乘
　　定安城樓
　　迢遞髙城百尺樓綠楊枝外〈一作上〉盡汀洲賈生年少虛垂淚〈一作涕〉王粲春來更逺遊永憶江湖歸白髪欲囘天地入扁舟不知腐䑕成滋味猜意鴛雛竟未休
　　隋宮守歳
　　消息東郊木帝囘宮中行樂有新梅沈香甲〈一作夾〉煎〈去聲〉為庭燎玉液瓊蘇作夀杯遙望露盤疑是月逺聞鼉鼓欲驚雷昭陽第一傾城客不踏金蓮不𡧓來
　　利州江潭作〈原注感孕金輪所〉
　　神劒飛來不易〈一作是〉銷碧潭珍重駐蘭橈自攜明月移燈疾欲就行雲散錦遙河伯軒窗通貝闕水宮帷箔巻冰綃他時燕脯無人寄雨滿空城蕙葉雕
　　即目〈一作日〉
　　地寛樓巳迥人更迥於樓細意經〈一作抽意輕〉春物傷酲屬暮愁望賒殊易斷恨久欲難收大埶真無利多情豈自由空園兼樹廢敗港擁花流書去青楓驛鴻歸杜若洲單棲應分定辭疾索誰憂更替林鵶恨驚頻去不休
　　相思〈一作相思樹上〉
　　相思樹上合歡枝紫鳳青鸞共羽儀腸斷秦臺吹管客日西春盡到來遲
　　茂陵
　　漢家天馬出蒲梢苜蓿榴花遍近郊內苑只知含〈一作銜〉鳳觜屬車無復揷雞翹玉桃偷得憐方朔金屋修〈一作粧〉成貯阿嬌誰料蘇卿老歸國茂陵松栢雨蕭蕭
　　鏡檻
　　鏡檻芙蓉入香臺翡翠過撥驚火鳳交扇拂天鵞隱忍陽城笑喧傳郢市歌仙睂瓊作葉佛髻鈿為螺五里無因霧三秋只見河月中供藥剰海上得綃多玉集胡沙割犀留聖水磨斜門穿戲蝶小閣鎻飛蛾騎䄡侵韀巻車帷約幰鈋傳書兩行鴈取酒一封駞橋迥涼風壓溝橫〈一作斜〉夕照和待烏燕太子駐馬魏東阿想像鋪芳褥依稀解醉羅散時簾隔露臥後幕生波梯穩從攀桂弓調任射莎豈能拋斷夢聽鼓事朝珂
　　送鄭大台文南覲〈鄭畋〉
　　黎辟〈一作壁〉灘聲五月寒南風無處附平安君懐一匹胡威絹爭拭酬恩淚得乾
　　風
　　迥拂來鴻急斜催別燕髙已寒休慘淡更逺尚呼號楚色分西塞夷音接下牢歸舟天外有一為戒波濤
　　洞庭魚
　　洞庭魚可拾不假更垂罾閙若雨前蟻多於秋後蠅豈思鱗作簟仍計腹為燈浩蕩天池路翺翔欲化鵬
　　天涯
　　春日在天涯天涯日又斜鶯啼如有淚為濕最髙花
　　喜舍弟羲叟及第上禮部魏公
　　國以斯文重公仍內署〈一作相〉來風標森太華星象逼中台朝滿遷鸎侶門多吐鳳才寧同魯司冦惟〈一作只〉鑄一顔囘
　　哀箏
　　延頸全同鶴柔腸素怯猿湘波無限淚蜀魄有餘寃輕幰長無道哀箏不出門何由問香炷翠幕自黃昬
　　自南山北歸經分水嶺
　　水急愁無地山深故有雲那通極目望又作斷腸分鄭驛來雖及燕臺哭不聞猶餘遺意在許刻鎭南勲
　　舊頓〈頓㝛食處也天子行幸住㝛處亦曰頓〉
　　東人望幸久咨嗟四海於今是一家猶鎻平時舊行殿盡無宮戶有宮鴉〈一作宮花一作宮鴉〉
　　代董秀才卻扇
　　莫將畫扇出帷來遮掩春山滯上才若道團圎似明月此中須放桂花開
　　有感
　　非關宋玉有微辭卻是襄王夢覺遲一自髙唐賦成後楚天雲雨盡堪疑
　　驪山有感
　　驪岫飛泉泛暖香九龍呵䕶玉蓮房平明每幸長生殿不從金輿惟夀王
　　別智𤣥法師
　　雲鬢無端怨別離十年移易住山期東西南北皆垂淚卻是楊朱眞本師
　　贈孫綺新及第
　　長樂遙聽上苑鐘綵衣稱慶桂香濃陸機始擬誇文賦不覺雲間有士龍
　　代秘書贈𢎞文館諸校書
　　清切曹司近玉除比來秋興復何如崇文館裏丹〈一作飛〉霜後無限紅棃憶校書
　　亂石
　　虎踞龍蹲縱復橫星光漸減雨痕生不須併礙東西路哭殺廚頭阮歩兵
　　日日〈一作春光〉
　　日日春光鬬日光山城斜路杏花香幾時心緒渾無事得及游絲百尺長
　　過楚宮
　　巫峽迢迢舊楚宮至今雲雨暗丹楓微生盡戀人間樂只有襄王憶夢中
　　龍池
　　龍池賜酒敞雲屏羯鼓聲髙衆樂停夜半宴歸宮漏永薛王沈醉夀王醒
　　淚
　　永巷長年怨綺羅離情終日思風波湘江竹上痕無限峴首碑前灑幾多人去紫臺秋入塞兵殘楚帳夜聞歌朝來㶚水橋邊問未抵青袍送玉珂
　　十字水期韋潘侍御同年不至時韋寓居水次故郭汾寧〈一作陽〉宅
　　伊水濺濺相背流朱欄畫閣幾人遊漆燈夜照眞無數蠟炬晨炊竟未休顧我有懐同大夢期君不至更沈憂西園碧樹今誰主與近髙窗臥聽秋
　　流鸎
　　流鸎漂蕩復參差度陌臨流不自持巧囀豈能無本意良辰未必有佳期風朝露夜隂晴裏萬戶千門開閉時曾苦傷春不忍〈一作思〉聽鳳城何處有花枝
　　出關㝛盤豆館對叢蘆有感
　　蘆葉梢梢夏景深郵亭蹔欲灑塵襟昔年曾是江南客此日初為關外心思子臺邊風自急玉孃湖上月應沈清聲不逺行人去一世〈一作任〉荒城伴夜砧
　　和韓録事送宮人入道
　　星使追還不自由雙童捧上綠瓊輈九枝燈下朝金殿三素雲中侍玉樓鳳女顚狂成久別月娥孀獨好同遊當時若愛韓公子埋骨成灰恨未休
　　即目〈一作日〉
　　小鼎煎茶麵曲池白鬚道士竹間棋何人書破蒲葵扇記著南塘移樹時
　　聖女祠
　　杳藹〈一作靄〉逢仙跡蒼茫滯客途何年歸碧落此路向皇都消息期青雀逢迎異紫姑腸囘楚國夢心斷漢宮巫從騎裁寒竹行車䕃白榆星娥一去後月姊更來無寡鵠〈一作遼鶴〉迷蒼壑羇凰〈一作鸞〉怨翠梧惟應碧桃下方朔是狂夫
　　七月二十九日崇讓宅讌作
　　露如微霰下前池月〈一作風〉過囘塘萬竹悲浮世本來多聚散紅蕖何事亦離披悠揚歸夢惟燈見濩落生涯獨酒知豈到白頭長只爾嵩陽松雪有心期
　　贈從兄閬之
　　悵望人間萬事違私書幽夢約忘機荻花村裏魚標在石蘚庭中鹿跡微幽徑定攜僧共入寒塘好與月相依城中猘犬憎蘭佩莫損幽芳乆不歸
　　呉宮
　　龍檻沈瀋水殿清禁門深揜斷人聲呉王宴罷滿宮醉日暮水漂花出城
　　常娥
　　雲母屏風燭影深長河漸落曉星沈常娥應悔偷靈藥碧海青天夜夜心
　　殘花
　　殘花啼露莫留春尖髮誰非怨別人若但揜關勞獨夢寶釵何日不生塵
　　天津西望
　　虜馬崩騰忽一狂翠華無日到東方天津西望腸眞斷滿眼秋波出苑墻
　　西亭
　　此夜西亭月正圎疎簾相伴㝛風煙梧桐莫更翻清露孤鶴從來不得眠
　　憶住〈一作匡〉一師
　　無事經年別逺公帝城鐘曉憶西峰爐煙消盡寒燈晦童子開門雪滿松
　　昨夜
　　不辭鶗鴂妬年芳但惜流塵暗燭房昨夜西池涼露滿桂花吹斷月中香
　　海客
　　海客乗槎上紫氛星娥罷織一相間只應不憚牽牛妬聊用支機石贈君
　　初食筍呈座中
　　嫩籜香苞初出林於〈一作五〉陵論價重如金皇都陸海應無數忍剪凌雲一寸〈一作片〉心
　　早起
　　風露澹清晨簾間獨起人鸎花啼又笑畢竟是誰春
　　寄蜀客
　　君到臨卭問酒壚近來還有長卿無金徽卻是無情物不許文君憶故夫
　　行至金牛驛寄興元渤海尚書
　　樓上春雲水底天五雲章色破巴牋諸生個個王恭柳從事人人庾杲蓮六曲屏風江雨急九枝燈檠夜珠圓深慙走馬金牛路驟和陳王白玉篇
　　深樹見一顆櫻桃尚在
　　髙桃留晚實尋得小庭南矮墮緑雲髻欹危紅玉簮惜堪充鳯食痛巳被鸎含越鳥誇香荔齊名亦未甘
　　細雨
　　帷飄白玉堂簟卷碧牙牀楚女當時意蕭蕭髪彩〈一作影〉涼
　　歌舞
　　遏雲歌響清回雪舞腰輕只要君流眄君傾國自傾
　　海上
　　石橋東望海連天徐福空來不得仙直遣麻姑與搔背可能留命待桑田
　　魏侯第東北樓堂郢叔言別聊用書所見成篇
　　暗樓連夜閣不擬為黃昏未必斷別淚何曾妨夣魂疑穿花逶迤漸近火溫黁海底翻無水仙家卻有村鎻香金屈戍殢酒玉崑崙羽白風交扇冰清月映〈一作印〉盆舊歡塵自積新嵗電猶奔霞綺空留雲峰不帶根念君千里舸江草漏燈痕
　　白雲夫舊居
　　平生誤識白雲夫再到仙簷憶酒壚牆栁萬株人絶跡夕陽惟照欲棲烏
　　同學彭道士參寥
　　莫羨仙家有上眞仙家暫謫亦千春月中桂樹髙多少試問西河斫樹人
　　到秋
　　扇風淅瀝簟流離〈一作灕〉萬里南風滯所思守到清秋還寂寞葉丹苔碧閉門時
　　華師
　　孤鶴不睡雲無心衲衣笻杖來西林院門靜鎻迴廊靜秋日當堦柿葉隂
　　華嶽下題西王母廟
　　神仙有分豈關情八馬虛隨落日行莫恨名姬中夜沒君王猶自不長生
　　過華清內廐門
　　華清別舘閉黃昬碧草悠悠內廐門自是明時不廵幸至今青海有龍孫
　　樂遊原
　　萬樹鳴蟬隔岸虹樂遊原上有西風羲和自趁〈一作是〉虞泉宿不放斜陽更向東
　　贈荷花
　　世間花葉不相倫花入金盆葉作塵惟有緑荷紅菡萏巻舒開合任天眞此荷此葉常相映翠減紅衰愁殺人
　　丹丘
　　青女丁寧結夜霜羲和辛苦送朝陽丹丘萬里無消息幾對梧桐憶鳯凰
　　房君珊瑚散
　　不見姮〈一作常〉娥影清秋守月輪月中閒杵臼桂子𢷬成塵
　　小桃園
　　竟日小桃園休〈一作林〉寒亦未暄坐鸎當酒重送客出牆繁啼久艷粉薄舞多香雪翻猶憐未圓月先出照黃昬
　　嘲櫻桃
　　朱實鳥含盡青樓人未歸南園無限樹獨自葉如帷
　　和張秀才落花有感
　　晴暖感餘芳紅苞雜絳房落時猶自舞掃後更聞香夢罷收羅薦仙歸勅玉箱囘腸九囘後猶有剰囘腸
　　代越公房妓嘲徐公主〈一作代公主答〉
　　笑啼俱不敢幾欲是呑聲遽遣離琴怨都由半鏡明應防啼與笑微露淺深情
　　代貴公主
　　芳條得意紅飄落忽西東分逐春風去風囘得故叢明朝金井〈一作含新〉露始看憶春風
　　鳳
　　萬里峰巒歸路迷未判容彩借山雞新春定有將雛樂阿閣華池兩處棲
　　昭肅皇帝輓歌辭三首
　　九縣懷雄武三靈仰睿文周王傳叔父漢後重神君玉律朝驚露金莖夜切雲笳簫淒欲斷無復詠橫汾玉塞驚宵柝金橋罷舉烽始巢阿閣鳳旋駕鼎湖龍門咽通神鼓樓凝警夜鐘小臣觀吉從猶誤欲東封莫驗昭華琯〈一作管〉虛傳甲帳神海迷求藥使雪隔獻桃人桂寢青雲斷松扉白露新萬方同象鳥舉慟滿〈一作淨〉秋塵
　　梓州罷吟寄同舍
　　不揀花朝與雪朝五年從事霍嫖姚君緣接座交珠履我為分行近翠翹楚雨含情皆有託漳濱臥病竟無憀長吟逺下燕臺去惟有衣香染未銷
　　無題二首
　　鳳尾香羅薄㡬重碧文圎頂夜深縫扇裁月魄羞難掩車走雷聲語未通曾是寂寥金燼暗斷無消息石榴紅斑騅只繫垂楊岸何處西南任好風
　　重帷深下莫愁堂臥後清宵細細長神女生涯原是夢小姑居處本無郎〈原注古詩有小姑無郎之句〉風波不信菱枝弱月露誰敎桂葉香直道相思了無益未妨惆悵是清狂病中早訪招國李十將軍遇挈家遊曲江
　　十頃平波溢岸清病來惟夢此中行相如未是眞消渴猶放沱江過錦城
　　昨日
　　昨日紫姑神去也今朝青鳥使來賒未容言語還分散少得團圓足怨嗟二八月輪蟾影破十三柱鴈行斜平明鐘後更何事笑倚牆邊〈一作匡〉梅樹花
　　櫻桃花下
　　流鸎舞蝶兩相欺不取花芳正結時他日未開今日謝嘉辰長短是參差
　　故驛迎弔故桂府常侍有感
　　饑烏翻樹晚雞啼泣過秋原沒馬泥二紀征南恩與舊此時丹旐玉山西
　　槿花
　　風露淒淒秋景繁可憐榮落在朝昬未央宮裏三千女但保紅顔莫保恩
　　暮秋獨遊曲江
　　荷葉生時春恨生〈一作起〉荷葉枯時秋恨成深知身在情長在悵望江頭江水聲
　　任𢎞農尉獻州刺史乞假還〈一作歸〉京
　　黃昬封印㸃刑徒愧負荊山入座隅卻羨卞和雙則足一生無復沒階趨
　　贈勾芒神
　　佳期不定春期賒春物夭閼興咨嗟願得勾芒索青女不敎容易損年華
　　無愁果有愁曲北齊歌
　　東有青龍西白虎中含福星包世度玉壺渭水笑清潭鑿天不到牽牛處騏驎〈一作麒麟〉踏雲天馬獰牛山撼碎珊瑚聲秋娥㸃滴不成淚十二玉樓無故釘推煙唾月拋千里十番紅桐一行死白楊別屋鬼迷人空留暗記如蠶紙日暮西風牽短絲血凝血散今誰是
　　房中曲
　　薔薇泣幽素翠帶花錢小嬌郎癡若雲抱日西簾曉枕是龍宮石割得秋波色玉簟失柔膚但見䝉羅碧憶得前年春未語含悲辛歸來已不見錦瑟長於人今日澗底松明日山頭檗愁到天池〈一作地〉翻相看不相識
　　齊梁晴雲
　　緩逐煙波起如妬柳緜飄故臨飛閣度欲入囘陂銷縈歌憐畫扇敞景弄柔條更奈〈一作耐〉天南位牛渚㝛殘宵
　　效徐陵體贈更衣
　　密帳眞〈一作珍〉珠絡溫幃翡翠裝楚腰知便寵宮眉正鬬強結帶懸梔子繡領刺鴛鴦輕寒衣省夜金斗熨沈香
　　又效江南曲
　　郎船安兩槳儂舸動雙橈掃黛開宮額裁裙約楚腰乖期方積思臨酒欲拌〈一作拚〉嬌莫以採菱唱〈一作曲〉欲羨秦臺簫
　　月夜重寄宋華陽姊妹
　　偷桃竊藥事難兼十二城中鎻彩蟾應共三英同夜賞玉樓仍是水精簾
　　訪人不遇留別館
　　卿卿不惜鎻窗春去作長楸走馬身閒倚繡簾吹柳絮日髙深院斷無人
　　雨中長樂水館送趙十五滂不及
　　碧雲東去雨雲西苑路髙髙驛路低秋水綠蕪終盡分夫君太騁錦障泥
　　汴上送李郢之蘇州
　　人髙詩苦滯夷門萬里梁王有舊園煙幌自應憐白紵〈一作薴〉月樓誰伴詠黃昬露桃塗頰依苔井風柳誇腰住水村蘇小小墳今在否紫蘭香徑與招魂
　　贈鄭讜處士
　　浪跡江湖白髪新浮雲一片是吾身寒歸山觀隨碁局暖入汀洲逐釣輪〈一作綸〉越桂留烹張翰鱠蜀薑供煑陸機蓴相逢一笑憐疎放他日扁舟有故人
　　復至裴明府所居
　　伊人卜築自幽深桂巷杉籬不可尋柱上雕蟲對書字槽中瘦馬仰聽琴求之流輩豈易得行矣關山方獨吟賒取松醪一斗酒與君相伴灑煩襟
　　覧古
　　莫恃金湯忽太平草間霜露古今情空糊〈一作存〉頳壤眞何益欲舉黃旗竟未成長樂瓦飛隨水逝景陽鐘墮失天明囘頭一弔箕山客始信逃堯不為名
　　子初郊墅
　　看山對酒君思我聽鼔離城我訪君臘雪已添墻下水齋鐘不散檻前雲隂移竹栢濃還淡歌雜漁樵斷更聞亦擬村南買煙舍子孫相約事耕耘
　　漢南書事
　　西師萬衆㡬時囘哀痛天書近已裁文吏何曾重刀筆將軍猶自舞輪臺幾時拓土成王道從古窮兵是禍胎陛下好生千萬夀玉樓長御白雲杯
　　當句有對
　　宻邇〈一作爾〉平陽接上蘭秦樓鴛瓦漢宮盤池光不定花光亂日氣初涵露氣乾但覺游蜂饒舞蝶豈知孤鳳憶離鸞三星自轉三山逺紫府程遙碧落寛
　　井絡
　　井絡天彭一掌中漫誇天設劒為峰陣圖東聚燕〈一作䕫〉江石邊柝西懸雪嶺松堪歎〈一作笑〉故君成杜宇可能先主是眞龍將來為報姦雄輩莫向金牛訪舊蹤
　　寫意
　　燕雁迢迢隔上林髙秋望斷正長吟人間路有潼江險天外山惟玉壘深日向花間留返照雲從城上結層隂三年已制思鄉淚更入新年恐不禁
　　隨師東〈太和元年李同㨗盜據滄景詔諸道軍討之久未成功每有小勝則虛張首虜以邀厚賞饋運不給滄州喪亂之後骸骨蔽地城空野曠戶口什無三四〉
　　東征日調萬黃金㡬竭中原買鬬心軍令未聞誅馬謖㨗書惟是報孫歆〈原注平呉之役上言得歆呉平孫尚在〉但須鸑鷟巢阿閣豈假鴟鴞在泮林可惜前朝𤣥莵郡積骸成莽陣雲深
　　宋玉
　　何事荊臺〈一作門〉百萬家惟〈一作獨〉敎宋玉擅才華楚辭已不饒唐勒風賦何曾讓景差落日渚宮供觀閣開年雲夢送煙花可憐庾信尋荒徑猶得三朝託後車
　　韓同年新居餞韓西迎家室戲贈
　　籍籍征西萬戶侯新緣貴壻起朱樓一名我漫居先甲千騎君翻在上頭雲路招邀廻彩鳳天河迢遰笑牽牛南朝禁臠無人近瘦盡瓊枝〈一作肢〉詠〈一作有〉四愁
　　奉和太原公送前楊秀才戴兼招楊正字戎
　　潼關地接古𢎞農萬里髙飛雁與鴻桂樹一枝當白日芸香三代繼清風仙舟尚惜乖雙美綵服何由得盡同誰憚士龍多笑疾美髭終類晉司空
　　池邊
　　玉管葭灰細細吹流鸎上下燕參差日西〈一作髙〉千繞池邊樹憶把枯條撼雪時
　　賈生
　　宣室求賢訪逐臣賈生才調更無倫可憐夜半虛前席不問蒼生問鬼神
　　送王十三校書分司
　　多少分曹掌秘文洛陽花雪夢隨君定知何遜緣聯句每到城東憶范雲
　　寄惱韓同年二首〈時韓住蕭洞〉
　　簾外辛夷定已開開時莫〈一作不〉放豔陽囘年華若到經風雨便是胡僧話劫灰
　　龍山晴雪鳳樓霞洞裏迷人有㡬家我為傷春心自醉不勞君勸石榴花
　　謁山
　　從來繫日乏長繩水去雲囘恨不勝欲就麻姑買滄海一杯春露冷如冰
　　鈞天
　　上帝鈞天㑹衆靈昔人因夢到青㝠伶倫吹裂孤生竹卻為知音不得聽
　　失猿
　　祝融南去萬重雲清嘯無因更一聞莫遣碧江通箭道不敎腸斷憶同羣
　　戲題友人壁
　　花逕逶迤柳巷深小闌亭午囀春禽相如解作長門賦卻用文君取酒金
　　假日
　　素琴斷酒缾空倚坐欹眠日已中誰向劉靈〈一作伶〉天幕內更當陶令北窗風
　　寄逺
　　姮〈一作常〉娥𢷬藥無時已玉女投壺未肻休何日桑田俱變了不敎伊水向東流
　　王昭君
　　毛延夀畫欲通神忍為黃金不顧人馬上琵琶行萬里漢宮長有隔生〈一作山〉春
　　舊將軍
　　雲臺髙議正紛紛誰定當時蕩冦勲日暮㶚陵原上獵李將軍是故〈一作舊〉將軍
　　曼倩辭
　　十八年來墮世間瑤池歸夢碧桃閒如何漢殿穿鍼夜又向窗中〈一作前〉覻阿環
　　所居
　　窗下尋書細溪邊坐石平水風醒酒病霜日曝衣輕雞黍隨人設蒲魚得地生前賢無不〈一作不無〉謂容易即遺名
　　髙松
　　髙松出衆木伴我向天涯客散初晴候僧來不語時有風傳雅韻無雪試幽姿上藥終相待他年訪伏龜
　　訪秋
　　酒薄吹還醒樓危望已窮江臯當落日帆席見歸風煙帶龍潭白霞分鳥道紅殷勤報秋意只是有丹楓
　　昭州〈一作郡〉
　　桂水春猶早昭川〈一作州〉日正西虎當官道〈一作路〉鬬猿上驛樓啼繩爛金沙井松乾乳洞梯鄉音殊〈一作吁〉可駭仍有醉如泥
　　哭劉司戶蕡
　　路有論寃謫言皆在中興空聞遷賈誼不待相孫𢎞江闊惟囘首天髙但撫膺去年相送地春雪滿黃陵
　　裴明府居止
　　愛君茅屋下向晚水溶溶試墨書新竹張琴和古松坐來聞好鳥歸去度疎鐘明日還相見橋南貰酒醲
　　陸發荊南始至商洛
　　昔去眞無奈今還豈自知青辭木奴橘紫見地仙芝四海秋風闊千嵓暮景遲向來憂際㑹猶有五湖期
　　陳後宮
　　𤣥武開〈一作關〉新苑龍舟讌幸頻渚蓮參法駕沙鳥犯句陳夀獻金莖露歌翻玉樹塵夜來江令醉別詔㝛臨春
　　樂遊原〈一本無原字〉
　　春夢亂不記春原登已重青門弄煙柳紫閣舞雲松拂硯輕冰散開尊綠酎〈一作酒〉濃無悰託詩遣吟罷更無悰
　　贈子直花下〈令狐綯字子直〉
　　池光忽隱牆花氣亂侵房屛緣蝶留粉窗油蜂印黃官書推小吏侍史從清郎竝馬更吟去尋思有底忙
　　小園獨酌
　　柳帶誰能結花房未肻開空餘雙蝶舞竟絶一人來半展龍鬚席輕斟瑪〈一作馬〉瑙杯年年春不定虛信歲前梅
　　思歸
　　固有樓堪倚能無酒可傾嶺雲春沮洳江月夜晴明魚亂書何託猿哀夢易驚舊居連上苑時節正遷鸎
　　獻寄舊府開封公〈開封公令狐楚也〉
　　幕府三年逺春秋一字襃書論秦逐客賦續楚離騷地理〈一作里〉南溟闊天文北極髙酬恩撫身世未覺勝鴻毛
　　向晚
　　當風橫去幰臨水巻空帷北土鞦韆罷南朝祓禊歸花情羞脈脈柳意悵微微莫歎佳期晚佳期自古稀
　　春遊
　　橋峻斑騅疾川長白鳥髙煙輕惟潤柳風濫欲吹桃徙倚三層閣摩挲七〈一作八〉寳刀庾郎年最少青草妬春袍
　　離席
　　出㝛金尊掩從公玉帳新依依向餘照逺逺隔芳塵細草翻驚雁殘花伴醉人楊朱不用勸只是更霑巾
　　俳諧
　　短顧何由遂遲光且莫驚鸎能歌子夜蝶解舞宮城柳訝眉雙淺桃猜粉太輕年華有情狀吾豈怯〈一作敢恡〉平生
　　細雨
　　瀟灑傍囘汀依微過短亭氣涼先動竹㸃細未開萍稍促髙髙燕微疎的的螢故園煙草色仍近五門青商於新開路〈商州上洛郡貞元七年刺史李西華開新道七百餘里行旅便之〉
　　六百商於路﨑嶇古共聞蜂房春欲暮虎穽日初曛路向泉間辨人從樹杪分更誰開㨗徑逺擬上青雲
　　題鄭大有隱居
　　結構何峰是喧閒此地分石樑髙瀉月樵路細侵雲偃臥蛟螭室希夷鳥獸羣近知西嶺上玉管有時聞〈原注君居近子晉憩鶴臺〉
　　夜飲
　　卜夜容衰鬢開筵屬異方燭分歌扇淚雨送酒船香江海三年客乾坤百戰場誰能辭酩酊淹臥劇清漳
　　江上
　　萬里風來地清江北望樓雲通梁苑路月帶楚城秋刺字從漫滅歸途尚阻脩前程更煙水吾道豈淹留
　　涼思
　　客去波平檻蟬休露滿枝永懷當此節倚立自移時北斗兼春逺南陵寓使遲天涯占夢數疑誤有新知
　　鸞鳳
　　舊鏡鸞何處衰桐鳳不棲金錢饒孔雀錦落山雞王子調清管天人䧏紫泥豈無雲路分相望不應迷
　　李衛公〈徳裕〉
　　絳紗弟子音塵絶鸞鏡佳人舊㑹稀今日致身歌舞地木棉花暖鷓鴣飛
　　韋蟾〈一作寄懐韋蟾〉
　　謝家離別正淒涼少傅臨岐賭佩囊卻憶短亭囘首處夜來煙雨滿池塘
　　自貺
　　陶令棄官後仰眠書屋中誰將五斗米擬換北窗風
　　蝶
　　孤蝶小徘徊翩翾粉翅開併應傷皎潔頻近雪中來
　　夜意
　　簾垂幕半巻枕冷被仍香如何為相憶魂夢過瀟湘
　　因書
　　絶徼南通棧孤城北枕〈去聲〉江猿聲連月檻鳥影落天窗海〈一作錦〉石分碁子郫筒當酒缸生歸話辛苦別夜對凝釭
　　奉寄安國大師兼簡子䝉
　　憶奉蓮花座兼聞貝葉經巖光分蠟屐澗響入銅缾日下徒推鶴天涯正對螢魚山羨曹植眷屬有文星
　　閒遊
　　危亭題竹粉曲沼嗅荷花數日同攜酒平明不在家尋幽殊未極得句總〈一作已〉堪誇強下西樓去西樓倚暮霞
　　縣中惱飲席
　　晚醉題詩贈物華罷吟還醉忘歸家若無江氏五色筆爭奈河陽一縣花
　　題李上謩壁
　　舊著思𤣥賦新編雜擬詩江庭猶近別山捨得幽期嫩割周顒韭肥烹鮑照葵飽聞南燭〈一作蜀〉酒仍及撥醅時
　　江村題壁
　　沙岸竹森森維艄聽越禽數家同老夀一徑自隂深喜客嘗留橘應官說採金傾壺眞得地愛日靜霜砧
　　即日〈一作目〉
　　桂林聞舊說曾不異炎方〈原注宋考功有小長安之句也〉山響匡牀語花飄度臘香㡬時逢雁足著處斷猿腸獨撫青青桂臨城憶雪霜
　　漫成五章
　　沈宋裁辭矜變律王楊落筆得良朋當時自謂宗師妙今日惟觀對屬能
　　李杜操持事略齊三才萬象共端倪集仙殿與金鑾殿可是蒼蠅惑曙〈一作曉〉雞
　　生兒古有孫征虜嫁女今〈一作全〉無王右軍借問琴書終一世何如旗蓋仰三分
　　代北偏師銜使節關中禆將建行臺不妨常日饒輕薄且喜臨戎用草萊
　　郭令素心非黷武韓公本意在和戎兩都耆舊偏垂淚臨老中原見朔風
　　射魚曲
　　思牢弩箭磨青石繡額蠻渠三虎力尋潮背日伺〈一作俟〉泅〈一作涸〉鱗貝闕夜移鯨失色纎纎粉簳馨香餌綠鴨囘塘養龍水含冰漢語逺於天何由囘作金盤死
　　日髙
　　鍍鐶故錦縻輕拖〈一作袘〉玉𥫽〈一作筏〉不動便門〈一作開〉鎻水精眠夢是何人欄藥日髙紅髲𩭝飛香上雲春訴天〈一作哀〉雲梯十二門九關〈一作開〉輕身㓕影何可望粉蛾帖死屏風上
　　宮中曲
　　雲母濾〈一作灑〉宮月夜夜白於水賺得羊車來低扇遮黃子水精不覺冷自刻鴛鴦翅蠶縷茜香濃正朝纒左臂巴牋兩三幅滿寫承恩字欲得識青天昨夜蒼龍是
　　海上謡
　　桂水寒於江玉兎秋冷咽海底覓仙人香桃如瘦骨紫鸞不肻舞滿翅蓬山雪借得龍堂寛曉出揲雲髪劉郎舊香炷立見茂陵樹雲孫帖帖臥秋煙上元細字如蠶眠
　　李夫人三首
　　一帶不結心兩股方安髻慙愧白茅人月沒敎星替剰結茱茰枝多擘秋蓮的獨自有波光綵囊盛不得蠻絲繫條脫妍眼和香屑夀宮不惜鑄南人柔腸早被秋眸割清澄有餘幽素香鰥魚渴鳳眞珠房不知瘦骨類冰井更許夜簾通曉霜土花漠漠〈一作漠碧〉雲茫茫黃河欲盡天蒼蒼〈一作蒼黃〉
　　景陽宮井雙桐
　　秋港菱花乾玉盤明月蝕血滲兩枯心情多去未得徒經白門伴不見丹山客未待刻作人愁多有魂魄誰將玉盤與不死翻相誤天更闊於江孫枝覓郎主昔妬隣宮槐道類雙眉歛今日繁紅櫻〈一作桃〉拋人占長簟翠襦不禁綻留淚啼天眼寒灰劫盡問方知石羊不去誰相絆〈一作伴〉
　　秋日晚思
　　桐槿日零落雨餘方寂寥枕寒莊蝶去窗冷𦙍螢銷取適琴將酒忘名〈一作多〉牧與樵平生有遊舊一一在煙霄
　　春宵自遣
　　地勝遺塵事身閒念歲華晩晴風過竹深夜月當花石亂知泉咽苔荒任逕斜陶然恃琴酒忘卻在山家
　　七夕偶題
　　寳婺揺珠珮常娥照玉輪靈歸天上匹巧遺世間人花果香千戶笙竽濫〈一作溢〉四隣明朝曬犢鼻方信阮家〈一作郎〉貧
　　靈仙閣晩眺寄鄆州韋評事
　　愚公方住谷仁者本依山共誓林泉志胡為尊俎間華蓮開菡蓞荊玉刻孱顔爽氣臨周道嵐光入〈一作出〉漢關滿壺從蟻泛髙閣已苔斑想就安車召寜期負矢還潘遊全璧散郭去半舟閒定笑幽人跡鴻軒不可攀
　　幽居冬暮
　　羽翼摧殘日郊園寂寞時曉雞驚樹雪寒鶩守冰池急景忽雲暮頹年寖已衰如何匡國分不與夙心期
　　過姚孝子廬偶書
　　拱木臨周道荒廬積古苔魚因感姜出鶴為弔陶來兩鬢蓬常亂雙眸血不開聖朝敦爾類非獨路人哀
　　賦得月照冰池
　　皓月方離海堅冰正滿池金波雙激射璧彩兩參差影占徘徊處光含的皪時髙低連素色上下接清規顧兎飛難定潛魚躍未期鵲驚俱欲遶狐聽始無疑似鏡將盈手如霜恐透肌獨憐遊翫意達曉不知疲
　　永樂縣所居一草一木無非自栽今春悉已芳茂因書即事一章
　　手種悲陳事心期玩物華柳飛彭澤雪桃散武陵霞枳cq=405嫩棲鸞葉桐香待鳳花綬藤縈弱蔓袍草展新芽學植功雖倍成蹊跡尚賖芳年誰共玩終老邵平𤓰
　　南潭上亭讌集以疾後至因而抒情
　　馬卿聊應召謝傅已登山歌發百花外樂調深竹間鷁舟縈逺岸魚鑰啟重關鸎蝶如相引煙蘿不暇攀佳人啟玉齒上客頷朱顔肻念沈痾士俱期倒載還
　　寒食行次冷泉驛
　　驛途仍近節旅㝛倍思家獨夜三更月空庭一樹花介山當驛秀汾水遶關斜自怯春寒苦那堪禁火賖
　　寄華嶽孫逸〈一作山〉人
　　靈嶽㡬千仭老松逾百尋攀崖仍躡壁噉葉復眠隂海上呼三島〈一作鳥〉齋中戲五禽唯應逢阮籍長嘯作鸞音戲題贈稷山驛吏王全〈原注全為驛吏五十六年人稱有道術往來多贈詩章〉
　　絳臺驛吏老風塵耽酒成仙幾十春過客不勞詢甲子惟書亥字與時人
　　和韋潘前輩七月十二日夜泊池州城下先寄上李使君
　　桂含爽氣三秋首蓂吐中旬二〈一作三〉葉新正是澄江如練處𤣥暉應喜見詩人
　　花下醉
　　尋芳不覺醉流霞倚樹沈眠日已斜客散酒醒深夜後更持紅燭賞殘花
　　所居永樂縣久旱縣宰祈禱得雨因賦詩
　　甘〈一作井〉膏滴滴是精誠晝夜如絲一尺盈祗怪閭閻喧鼓吹邑人同報束長生





　　御定全唐詩巻五百四十
<集部,總集類,御定全唐詩>
