　　欽定四庫全書
　　御定全唐詩巻十一
　　郊廟歌辭
　　五郊樂章〈唐書樂志曰祀五方上帝五郊樂祀黃帝降神奏宮音皇帝行用太和登歌奠玉帛用肅和迎爼用雍和酌獻飲福用夀和送文舞出迎武舞入用舒和武舞用凱安送神用豫和其太和夀和凱安豫和四章辭同圜丘祀青帝降神奏角音祀赤帝䧏神奏徵音祀白帝降神奏商音祀黒帝降神奏羽音餘同黃帝並貞觀中魏徴等作〉
　　黃帝宮音
　　黃中正位含章居貞既長六律兼和五聲畢陳萬舞乃薦斯牲神其下降永祚休平
　　肅和
　　眇眇方輿蒼蒼圎蓋至哉樞紐宅中圖大氣調四序風和萬籟祚我眀徳時雍道泰
　　雍和
　　金縣夕肆玉爼朝陳饗薦黃道芬流紫宸廼誠廼敬載享載禋崇薦斯在惟皇是賔
　　舒和
　　御徵乗宮出郊甸安歌率舞逓將迎自有雲門符帝賞猶持雷鼔荅天成
　　青帝角音
　　鶴雲旦起鳥星昏集律𠉀新風陽開初蟄至徳可饗行潦斯挹錫以無疆蒸人乃粒
　　肅和
　　𤣥鳥司春蒼龍登嵗節物變栁光風轉蕙瑤席降神朱饗帝誠備祝嘏禮殫珪幣
　　雍和
　　大樂稀音至誠簡禮文物棣棣聲眀濟濟六變有成三登無體乃眷豐潔恩覃愷悌
　　舒和
　　笙歌籥舞屬年韶鷺鼔鳬鐘展時豫調露初迎綺春節承雲遽踐蒼霄馭
　　赤帝徵音
　　青陽告謝朱眀戒序延長是祈敬陳椒醑博碩斯薦笙鏞備舉庶盡肅恭非馨稷黍
　　肅和
　　離位克眀火中宵見峰雲暮起景風晨扇木槿初榮含桃可薦芬馥百品鏗鏘三變
　　雍和
　　昭昭丹陸奕奕炎方禮陳牲幣樂備箎簧羞溢爼玉醑浮觴恭惟正直歆此馨香
　　舒和
　　千里溫風飄絳羽十枝炎景賸朱干陳觴薦爼歌三獻拊石摐金㑹七盤
　　白帝商音
　　白藏應節天髙氣清嵗功既阜庶類收成萬方靜謐九土和平馨香是薦受祚聰眀
　　肅和
　　金行在節素靈居正氣肅霜嚴林彫草勁豺祭隼擊潦收川鏡九榖已登萬箱流詠
　　雍和
　　律應西成氣躔南呂珪幣咸列笙竽備舉必必蘭羞芬芬桂醑式資宴貺用調霜序
　　舒和
　　璿儀氣爽驚緹籥玉呂灰飛含素商鳴鞞奏管芳羞薦㑹舞安歌葆毦揚
　　黒帝羽音
　　嚴冬季月星廻風厲享祀報功方祚來嵗
　　肅和
　　律回〈一作周〉玉琯星周〈一作回〉金度次極陽烏紀窮隂兎火林霰雪陽泉凝沍八蜡已登三農息務
　　雍和
　　陽月斯紀應鍾在𠉀載潔牲牷爰登爼豆既髙既逺無聲無臭靜言格思惟神保祐
　　舒和
　　執籥持羽初終曲朱干玉鏚始分行七徳九功咸已暢眀靈降福具穰穰
　　五郊樂章〈唐書樂志曰大樂舊有五郊迎送神辭十章不詳所起〉
　　黃郊迎神
　　朱眀季序黃郊王辰厚以載物甘以養人毓金為體稟火成身宮音式奏奏以迎神
　　送神
　　春末冬暮徂夏杪秋土王四月〈一作季〉時季一周黍稷巳享籩豆宜收送神有樂神其賜休
　　青郊迎神
　　緹幕移𠉀青郊啟蟄淑景遲遲和風習習璧玉宵備旌旄曙立張樂以迎帝神其入
　　送神
　　文物流彩聲眀動色人竭其恭靈昭其飭歆薦不巳垂禎無極送禮有章惟神還軾
　　赤郊迎神
　　青陽節謝朱眀𠉀改靡草彫華〈一作花〉含桃流彩虡列鐘磬筵陳脯醢樂以迎神神其如在
　　送神
　　炎精式降蒼生攸仰羞列豆籩酒陳犧象昭祀有應冥期〈一作令儀〉不爽送樂張音惟靈之往
　　白郊迎神
　　序移玉律節應金商天嚴殺氣吹警秋方槱燎既積稷奠並芳樂以迎奏庶降神光
　　送神
　　祀遵五禮時屬三秋人懐肅敬靈降禎休奠歆㫖酒薦享珍羞載張送樂神其上遊
　　黒郊迎神
　　𤣥英戒序黒郊臨𠉀掌禮陳彛司筵執豆寒氛歛色沍泉凝漏樂以迎神八音斯奏
　　送神
　　北郊時冽南陸輝處奠本䖍誠獻彌恭慮上延祉福下承歡豫廣樂送神神其整馭
　　朝日樂章〈唐書樂志曰貞觀中朝日樂降神用豫和皇帝行用太和登歌奠玉帛用肅和迎爼用雍和酌獻飲福奏夀和送文舞出迎武舞入用舒和武舞用凱安送神用豫和其豫和太和夀和凱安五章辭同冬至圜丘〉
　　肅和
　　惟聖格天惟眀饗日帝郊肆類王宮戒吉珪奠春舒鐘歌暁溢禮雲克備斯文有秩
　　雍和
　　晨儀式薦眀祀惟光神物爰止靈暉載揚𤣥端肅事紫幄興祥福履攸假於昭允王
　　舒和
　　崇牙樹羽延調露旋宮扣律掩承雲誕敷懿徳昭神武載集豐功表睿文
　　朝日樂章〈唐書樂志曰太樂舊有朝日迎送神辭二章不詳所起〉
　　迎神
　　太陽朝序王宮有儀蟠桃彩駕細栁光馳軒祥表合漢厯彰竒禮和樂備神其降斯
　　送神
　　五齊兼酌百羞具陳樂終廣奏禮畢崇禋眀鑑萬㝢照臨兆人永流洪慶式動曦輪
　　夕月樂章〈唐書樂志曰貞觀中夕月樂降神用豫和皇帝行用太和登歌奠玉帛用肅和迎爼用雍和酌獻飲福用夀和送文舞出迎武舞入用舒和武舞用凱安送神用豫和其豫和太和夀和凱安五章辭同冬至圜丘〉
　　肅和
　　測妙為神通微曰聖坎祀貽則郊禋展敬璧薦登光金歌動映以載嘉徳以流曽慶
　　雍和
　　朏晨爭舉天宗禮闢夜典涼秋隂眀湛夕有𨣧斯㫖有牲斯碩穆穆其暉穰穰是積
　　舒和
　　合吹八風金奏動分容萬舞玉鞘驚詞昭茂典光前烈夕曜乗功表盛眀
　　祀九宮貴神樂章〈唐天寳中祀九宮貴神樂降神用豫和六變皇帝行用太和登歌用肅和迎爼用雍和酌獻用夀和飲福酒用福和退文舞迎武舞用舒和亞獻終獻用凱安登歌撤豆用肅和送神用豫和〉
　　豫和
　　於昭上穹臨下有光羽翼五佐周流八荒誰其饗之時文對敭虞絰夏典茲禮未遑
　　黒帝旋馭青躔導日金籙上𤣥玉堂初吉鈎陳夕次鑾和先蹕藹藹羣靈昭昭咸秩
　　帝臨中壇受釐元神皇靈萃止羽旄肅陳攝提運衡招搖移輪光光宇宙電耀雷震
　　夜如何其眀星煌煌天清容衞露結壇塲樹羽幢幢佩玉鏘鏘凝精駐目瞻望神光
　　九位既肅萬靈畢㑹天門啟扄日馭飛蓋煥兮棽離儐兮暗靄如山之福惟聖時對
　　崇崇泰壇靈具臨兮鏗鍠大樂振動心兮神之降矣卿雲郁兮神之至止清風肅兮
　　太和
　　帝在靈壇大眀登光天回雲粹穆穆皇皇金奏九夏圭陳八薌曠哉動植如熈春陽
　　肅和
　　歌工既奏神位既秩天符衆星運行太一聲和十管氣應中律肅肅眀廷介茲元吉
　　雍和
　　爼豆有踐黃流在尊九宮之祀三代莫存樂變六宮壇開八門聖皇昭對祐我黎元
　　夀和
　　時文哲後肅事嚴禋馨我眀徳享於〈一作我〉貴神大庖載盈旨酒斯醇精意所屬期扵利人
　　福和
　　祀既雲畢眀靈告旋禮洽和應神歆福延〈一作福至神䖍〉動植咸若隂陽不愆錫茲純嘏天子萬年
　　舒和
　　羽籥既闋干戚陳八音克諧六變新愉貴神兮般以樂保皇祚兮萬斯春
　　凱安
　　盛徳陳萬舞威稜暢九垓風雲交律𠉀日月麗昭回行慶休祥發乗和春氣來百神肅臨享蕩蕩天門開
　　肅和
　　精意嚴恭眀祠〈一作祀〉豐潔獻酬既備俎豆斯撤日麗天儀風和樂節事光祀典福覃有截
　　豫和
　　享申百禮慶洽百靈上排閶闔洞入杳冥奠玉髙壇燔柴廣庭神之降福萬國咸寧
　　祀風師樂章〈包佶撰辭〉
　　迎神
　　太皥御氣句芒肇功蒼龍青旗爰候祥風律以和應神以感通鼎爼修蠁時惟禮崇
　　奠幣登歌
　　㫖酒告絜青蘋應𠉀禮陳瑤幣樂獻金奏彈自昔解凍惟舊仰瞻肸蠁羣祥來湊
　　迎俎酌獻
　　徳盛昭臨迎拜巽方爰𠉀發生式薦馨香酌醴具舉工歌載揚神歆六律恩降百祥
　　亞獻終獻
　　膋薌備玉帛陳風動物樂感神三獻終百神臻草木榮天下春
　　送神
　　微穆敷華䏻應節飄揚發彩宜行慶送迎靈駕神心享跪拜靈壇禮容盛氣和草木發萌芽徳暢禽魚遂翔泳永望翠蓋逐流雲自茲率土調春令
　　祀雨師樂章〈包佶撰辭〉
　　迎神
　　陟降左右誠達幽圜〈一作𤣥〉作解之功樂惟有年雲軿戾止灑霧飄煙惟馨展禮爰列豆籩
　　奠幣登歌
　　嵗正朱眀禮布元〈一作𤣥〉制惟樂䏻感與神合契隂霧離翍靈馭搖裔膏澤之慶期於稔嵗
　　迎俎酌獻
　　陽開幽蟄躬奉鬱鬯禮備節應震來靈降動植求聲飛沈允望時康氣茂惟神之貺
　　亞獻終獻
　　奠既備獻將終神行令瑞飛空迎乾徳祈嵗功乗煙燎儼従風
　　送神
　　整駕昇車望寥廓垂隂薦祉蕩昏氛饗時靈貺僾如在樂罷餘聲遙可聞飲福陳誠禮容備撤爼終獻曙光分跪拜臨壇結空想年年應節𠉀油雲


　　御定全唐詩巻十一
