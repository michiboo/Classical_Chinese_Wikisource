　　欽定四庫全書
　　御定全唐詩卷七
　　宜芬公主
　　公主本豆盧氏女有才色天寶四載奚霫無主安祿山請立其質子而以公主配之上遣中使䕶送至虛池驛悲愁作詩一首
　　虛池驛題屏風
　　出嫁辭鄉國由來此別難聖㤙愁逺道行路泣相看沙塞容顔盡邉隅粉黛殘妾心何所斷他日望長安女學士宋氏若華
　　貝州宋廷芬之問裔孫也生一男五女男獨愚不可敎而五女皆警慧善屬文曰若華若昭若倫若憲若荀若昭文尤髙且悉稟性貞素不願歸人慾以學名家貞元中竝召入宮帝與侍臣賡和五人者咸預髙其風操不以妾侍命之呼學士倫荀先卒自貞元七年祕禁圖籍詔若華總領元和末贈河內郡君詩一首
　　嘲陸暢〈雲安公主下降暢為儐相才思敏捷應對如流六宮大異之暢呉音以詩嘲焉一雲若昭作〉
　　十二層樓倚翠空鳳鸞相對立梧桐雙成走報監門衛莫使呉歈入漢宮
　　尚宮宋氏若昭
　　穆宗拜若昭尚宮嗣若華秩歴穆敬文三朝皆呼先生進封梁國夫人詩一首
　　奉和御製麟徳殿宴百僚應制
　　垂衣臨八極肅穆四門通〈一作雍〉自是無為化非闗輔弼〈一作相〉功修文招隠伏尚武殄妖兇徳炳〈一作立〉韶光熾〈一作被〉恩霑雨露濃衣冠陪御宴禮樂盛朝宗萬壽稱觴舉〈一作日〉千年〈一作官〉信一同
　　尚宮宋氏若憲
　　寶厯初若昭卒若憲復代司宮籍詩一首
　　奉和御製麟徳殿宴百官〈一作若荀詩〉
　　端拱承休命時清荷聖皇四聰聞受諌五服逺朝王景媚鶯初囀春殘日更長命〈一作御〉筵多濟濟盛樂復鏘鏘酆鎬誰將敵橫汾未可方願齊山嶽壽祉福永無疆鮑氏君徽
　　鮑君徽字文姬鮑徵君女善詩與尚宮五宋齊名徳宗嘗召入宮與侍臣賡和賞賚甚厚存詩四首
　　奉和麟徳殿宴百僚應製〈一作奉和御製麟徳殿宴百僚〉
　　睿澤先寰海功成展武韶戈鋋清外壘文物盛中朝聖祚山河固宸章日月昭玉筵鸞鵠集仙管鳳皇調御柳新低緑宮鶯乍囀嬌願將億兆慶千祀奉神堯
　　關山月
　　髙髙秋月明北照遼陽城塞迥光初滿風多暈更生征人望鄉思戰馬聞鼙驚朔風悲邊草胡沙暗〈一作昏〉虜營霜凝匣中劒風憊原上旌早晚謁金闕不聞刁斗聲
　　惜花吟
　　枝上花花下人可憐顔色俱青春昨日看花花灼灼今朝看花花欲落不如盡此花下歡莫待春風總吹卻鶯歌蝶舞韶光長〈一作韶景長又作媚韶光〉紅爐煮茗松花香妝成罷吟〈一作吟罷又作曲罷〉恣遊後〈一作樂〉獨把芳〈一作花〉枝歸洞房
　　東亭茶宴
　　閒朝向曉〈一作晩〉出簾櫳茗宴東亭四望通逺眺城池山色裏俯聆管水聲中幽篁引沼新抽翠芳槿低檐欲吐紅坐乆此中無限興更憐團扇起清風
　　蕭妃
　　蕭妃武陵郡王伯良妃詩一首
　　夜夢
　　昨日夢君歸賤妾下鳴機極知意氣薄不著去時衣故言如夢裏頼得雁書飛




　　御定全唐詩巻七
