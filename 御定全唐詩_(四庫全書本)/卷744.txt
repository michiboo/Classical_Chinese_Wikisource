　　欽定四庫全書
　　御定全唐詩巻七百四十四
　　伍喬
　　伍喬廬江人南唐時舉進士第一仕至考功員外郎詩一巻
　　僻居謝何明府見訪
　　公退琴堂動逸懷閑披煙靄訪微才馬嘶窮巷蛙聲息轍到衡門草色開風引柳花當坐起日將林影入庭來滿齋塵土一牀蘚多謝從容水飯回
　　冬日道中〈一作冬日送人〉
　　去去天涯無定期瘦童羸馬共依依暮煙江口客來絶寒葉嶺頭〈一作前〉人住〈一作往〉稀帶雪野風吹旅思入雲山火照行衣釣臺吟閣滄洲在應爲初心未得歸
　　僻居酬友人
　　僻居雖〈一作惟〉愛近林泉幽徑閑居〈一作園〉碧〈一作任〉蘚連向竹掩扉隨鶴息就溪安石學僧禪古琴帶月音聲亮〈一作〉
　　〈正〉山果經霜氣味全多謝故交憐樸野隔雲時復寄佳篇
　　遊西山龍泉禪寺〈一作院〉
　　疊巘層峰坐可觀枕門流水更潺湲〈一作出雲端〉曉鐘聲徹洞溪逺夏木影籠軒檻寒幽徑乍尋衣屨潤古堂頻宿夢魂安因嗟城郭營營事不得長遊〈一作遊茲〉空鬢殘
　　宿𤅬山
　　一入仙山萬慮寛夜深寧厭倚虛欄鶴和雲影宿髙木人帶月光登古壇芝術露濃溪塢白薜蘿風起殿廊寒更陪羽客論真理不覺初鐘叩曉殘
　　遊西禪
　　逺岫當軒列翠光髙僧一衲萬縁忘碧松影裏地長潤白藕花中水亦香雲自雨前生淨石鶴於鐘後宿長〈一作塵〉廊遊人戀此吟終日盛暑樓臺早有涼
　　寄史處士
　　長羨閑居一水湄吟情髙古有誰知石樓待月橫琴乆漁浦經風下釣遲僻塢〈一作幽圃〉落花多掩徑舊山殘燒幾侵籬松門別後無消息早晩重應躡屐隨〈一作重爲清話期〉
　　僻居秋思寄友人〈一作故友〉
　　門巷秋歸更寂寥雨餘閑砌委蘭苗夢迴月夜蟲吟壁病起茅齋藥滿瓢澤國舊遊關逺思竹林前㑹負佳招身名未立猶辛苦何許流年晩鬢凋〈一作焦〉
　　寄落星史虛白處士
　　白雲峰下古溪頭曾與提壺爛漫遊登閣共看彭蠡水圍爐相憶杜陵秋棊元不厭通髙品〈一作通宵算〉句妙多容隔歲酬別後相思時一望暮山空碧水空流
　　九江旅夜寄山中故人
　　弱栁風髙逺漏沈坐來難便息愁吟江城雪盡寒猶在客舎燈孤夜正深塵土積年粘旅服關山無處寄歸心此時遙羨閒眠侶靜掩雲扉臥〈一作向〉一林
　　聞杜牧赴闕
　　舊隱匡廬一草堂今聞攜策謁吾皇峽雲難巻從龍勢古劒終騰出土光開翅定期歸碧落濯纓寧肯問滄浪他時得意交知仰莫忘裁詩寄釣鄉
　　題西林寺水閣
　　竹翠苔花遶檻濃此亭幽致詎曾逢水分林下清泠派山峙雲間峭峻峰怪石夜光寒射燭老杉秋韻冷和鐘不知來往留題客誰約重尋蓮社蹤
　　林居喜崔三博逺至
　　幾日區區在遠程晩煙林徑喜相迎姿容雖有塵中色巾屨猶多嶽上清野石靜排爲坐榻溪茶深煮當飛觥留連話與方經宿又欲攜書別我行
　　觀華夷圖
　　別手應難及此精須知攢簇自心靈始於毫末分諸國漸見圖中列四溟關路欲伸通楚勢蜀山俄聳入秦青筆端盡現寰區事堪把長懸在戶庭
　　廬山書堂送祝秀才還鄉
　　束書辭我下重巔相送同臨楚㟁邉歸思幾隨千里水離情空寄一枝蟬園林到日酒初熟庭戶開時月正圓莫使蹉跎戀踈野男兒酬志在當年
　　暮冬送何秀才毘陵
　　疋馬嘶風去思長素琴孤劒稱戎裝路塗多是過殘歲杯酒無辭到醉鄉雲傍水村凝冷片雪連山驛積寒光毘陵城下饒嘉景回日新詩應滿堂
　　龍潭張道者
　　碧洞幽巖獨息心時人何路得相尋養生不説憑諸藥適意惟聞在一琴石徑掃稀山蘚合竹軒開晩野雲深他年功就期飛去應笑吾徒多苦吟
　　晩秋同何秀才溪上
　　閒步秋光思杳然荷藜因共過林煙期收野藥尋幽路欲採溪菱上小船雲吐晩隂藏霽岫栁含餘靄咽殘蟬倒尊盡日忘歸處山磬數聲敲暝天
　　送江少府授延陵後寄
　　五老雲中勤學者遇時能不困風塵束書西上謁明主捧檄南歸慰老親別館友朋留醉乆去程煙月入吟新莫因官小慵之任自古鸞棲有異人
　　觀山水障子
　　功績精妍世少倫圖時應倍用心神不知草木承何異但見江山長帶春雲勢似離巗底石浪花如動㟁邉蘋更疑獨泛漁舟者便是其中舊隱人
　　寄張學士洎
　　不知何處好消憂公退攜壺即上樓職事乆參侯伯幕夢魂長遶帝王州黃山向晚盈軒翠黟水含春繞檻流遙想玉堂多暇日花時誰伴出城遊
　　句
　　積靄沈諸壑微陽在半峰〈省試霽後望鍾山〉



　　御定全唐詩巻七百四十四
<集部,總集類,御定全唐詩>
