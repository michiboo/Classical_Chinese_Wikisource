　　欽定四庫全書
　　御定全唐詩巻十三
　　郊廟歌辭
　　享太廟樂章〈唐書樂志曰貞觀中享太廟樂迎神用永和九變詞同皇帝行用太和登歌酌鬯用肅和迎爼用雍和獻皇祖宣簡公皇祖懿王同用長發之舞景皇帝用大基之舞元皇帝用大成之舞髙祖用大眀之舞皇帝飲福用夀和送文舞出迎武舞入用舒和武舞用凱安撤爼用雍和送神用永和其太和凱安詞同冬至圜丘並魏徴禇亮等作〉永和
　　於穆烈祖𢎞此丕基永言配命子孫保之百神既洽萬國在茲是用孝享神其格思
　　肅和
　　大哉至徳允茲眀聖格於上下聿遵誠敬嘉樂斯登鳴球以詠神其降止式隆景命
　　雍和
　　崇茲享祀誠敬兼至樂以感靈禮以昭事粢盛咸絜牲牷孔備永言孝思庶㡬不匱
　　長發舞〈唐㑹要曰貞觀十四年詔用顔師古許敬宗議皇祖宣簡公懿王廟並奏長發之舞取詩云濬哲維商長發其祥也〉
　　濬哲維唐長發其祥帝命斯祐王業克昌配天載徳就日重光本支百代申錫無疆
　　大基舞
　　猗與祖業皇矣帝先翦商徳厚封唐慶延在姬猶稷方晉踰宣基我鼎運於萬斯年
　　大成舞
　　周稱王季晉美帝文眀眀盛徳穆穆齊芬藏用四履屈道三分鏗鏘鍾石載紀鴻勲
　　大眀舞〈唐㑹要曰貞觀十四年詔用顔師古䓁議髙祖廟奏大眀之舞取易曰大眀終始六位時成詩有大眀之篇稱文王有眀徳也〉
　　五紀更運三正逓升勛華既沒禹湯勃興神武命代靈睠是膺望雲彰徳察緯告徴上紐天維下安地軸徴師涿野萬國咸服偃伯靈臺九官允穆殊域委賮懐生介福大禮既飾大樂已和黒章擾囿赤字浮河功宣載籍徳被詠歌克昌厥後百祿是荷
　　夀和
　　八音斯奏三獻畢陳寳祚惟永暉光日新
　　舒和
　　聖敬通神光七廟靈心薦祚和萬方嚴禋克配鴻基逺眀徳惟馨鳳厯昌
　　雍和
　　於穆清廟聿修嚴祀四懸載陳三獻斯止籩豆徹薦人祇介祉神維格思錫祚不已
　　永和
　　肅肅清祀烝烝孝思薦享昭備䖍恭在茲雍歌徹俎祝嘏陳辭用光武志永固鴻基
　　享太廟樂章〈唐書樂志曰髙宗永徽已後續造享太廟樂章獻太宗用崇徳之舞髙宗用鈞天之舞中宗用太和之舞睿宗用景雲之舞皇祖宣皇帝用光大之舞舊樂章宣元二宮同用長發其詞亦同開元十年始別造詞而宣帝更用光大雲〉
　　崇徳舞
　　五運改卜千齡啟聖彤雲曉聚黃星夜暎葉闡珠囊基開〈後為圖開〉玉鏡下臨萬㝢上齊七政霧開三象塵清九服海溓星暉逺安邇肅天地交泰華夷輯睦翔泳歸仁中外禔福績踰黜夏勲髙翦商武陳七徳刑設三章祥禽巢閣仁獸逰梁卜年惟永景福無疆
　　鈞天樂
　　承天撫籙纂聖登皇遐清萬㝢仰協三光功成日用道濟時康璇圖載永寳厯斯昌日月揚暉煙雲爛色河嶽修貢神祇効職舜風攸偃堯曦先就睿感通寰孝思浹宙奉揚先徳䖍遵曩狩展義天扄飛英雲岫化逸王表神凝帝先乗雲厭俗馭日登𤣥
　　太和舞
　　廣樂既備嘉薦既新述先惟徳孝饗惟親七獻具舉五齊畢陳錫茲祚福於萬斯春
　　景雲舞
　　惟睿作聖惟聖登皇精感耀魄時膺㑹昌舜慙大孝堯推讓王䏻事斯極振古誰方文眀履運車書同軌巍巍赫赫盡善盡美衢室凝旈大庭端扆釋負之寄事光復子脫屣髙天登遐上𤣥龍湖超忽象野芊綿遊衣複道薦果初年新廟奕奕眀徳配天
　　光大舞
　　大業龍祉徽音駿尊潛居皇徳赫嗣天昆展儀宗祖重誠孝孫春秋無極享奏存存
　　享太廟樂章〈唐書樂志曰太樂舊有享太廟迎神次金奏及送神詞三章不詳所起〉
　　迎神
　　七廟觀徳百靈攸仰俗荷財成物資含養道光執契化籠提象肅肅雍雍神其來饗
　　金奏
　　肅肅清廟巍巍盛唐配天立極累聖重光樂和管磬禮備烝嘗永惟來格降福無疆
　　送神
　　五聲備奏三獻終祠車移鳳輦斾轉虹旗禮周籩豆誠效䖍祇皇靈徙蹕簮紳拜辭
　　武后享清廟樂章十首
　　第一
　　建清廟贊𤣥功擇吉日展禋宗樂已變禮方崇望神駕降仙宮
　　第二
　　隆周創業寳命惟新敬宗茂典爰表䖍禋聲眀已備文物斯陳肅容如在懇志方申
　　第三登歌
　　肅敷大禮上謁尊靈敬申筐幣載表丹誠
　　第四迎神
　　敬奠蘋藻式罄䖍襟潔誠斯展佇降靈歆
　　第五飲福
　　爰陳玉醴式奠瓊漿靈心有穆介福無疆
　　第六送文舞
　　帝圖草創皇業初開功髙佐命業贊雲雷
　　第七迎武舞
　　赫赫𤣥功被穹壤皇皇至徳洽生靈開基撥亂妖氛廓佐命宣威海內清
　　第八武舞作
　　荷恩承顧託執契恭臨撫廟畧靜邊荒天兵耀神武
　　第九徹俎
　　登歌已闋獻禮方周欽承景福肅奉鴻休
　　第十送神
　　大禮言畢仙衞將歸莫申丹懇空瞻紫微
　　享太廟樂章〈唐書樂志曰中宗神龍元年享太廟樂迎神用嚴和九變詞同皇帝行用升和登歌祼鬯用䖍和迎爼用歆和光皇帝酌獻用長發景皇帝酌獻用大基元皇帝酌獻用大成髙祖酌獻用大眀太宗酌獻用崇徳五室舞詞並同貞觀髙宗酌獻用鈞天舞詞同光宅孝敬皇帝酌獻用承光皇帝飲福用延和送文舞出迎武舞入用同和武舞用寧和撤爼用恭和送神用通和皇后助享皇后行用正和詞同貞觀中宮朝㑹登歌奠鬯用昭和皇后酌獻飲福用誠敬撤爼用肅和送神用昭感〉
　　嚴和
　　肅肅清廟赫赫𤣥猷功髙萬古化奄十洲中興丕業上荷天休祗奉先構禮備懐柔
　　昇和
　　顧惟菲薄纂厯應期中外同軌夷狄來思樂用崇徳禮以陳詞夕惕若厲欽奉𢎞基
　　䖍和
　　禮標薦鬯肅事祠庭敬申如在敢託非馨
　　歆和
　　崇禋已備粢盛聿修潔誠斯展鍾石方遒
　　承光舞
　　金相載穆玉裕重輝養徳清禁承光紫微乾宮𠉀色震象増威監國方永賓天不歸孝友自衷溫文性與龍樓正啟鶴駕斯舉丹扆流念鴻名式序中興考室永陳彛俎
　　延和
　　巍巍累聖穆穆重光奄有區夏祚啟隆唐百蠻飲澤萬國來王本枝億載鼎祚逾長
　　同和
　　惟聖配天敷盛禮惟天為大闡洪名恭禋展敬光先徳蘋藻申䖍表志誠
　　寧和
　　炎馭失天〈一作王〉綱土徳承天命英猷被寰宇懿躅隆邦政七徳已綏邊九夷咸底定景化覃遐邇深仁洽翔泳
　　恭和
　　禮周三獻樂闋九成肅承靈福悚惕兼盈
　　通和
　　祠容既畢仙座爰興停停鳯舉靄靄雲升長隆寳運永錫休徴福覃貽厥恩被黎蒸
　　昭和
　　道洽二儀交泰時休四㝢和平環珮肅於庭實鍾石揚乎頌聲
　　誠敬
　　顧惟菲質忝位椒宮䖍奉蘋藻肅事神宗敢申誠絜庶罄深衷睟容有裕靈享無窮
　　肅和
　　月禮已周雲和將變爰獻其醑載遷其奠眀徳逾隆非馨是薦澤霑動植仁覃㝢縣
　　昭感
　　鏗鏘韶濩肅穆神容洪規赫赫祠典雍雍已周三獻將乗六龍䖍誠有託懇志無従
　　享太廟樂章〈唐書樂志曰眀皇開元七年享太廟樂迎神用永和皇帝行用太和登歌酌瓚用肅和迎爼用雍和皇帝酌醴齊用文舞獻宣皇帝用光大舞光皇帝用長發舞景皇帝用大政舞元皇帝用大成舞髙祖用大眀舞太宗用崇徳舞髙宗用鈞天舞中宗用大和舞睿宗用景雲舞皇帝飲福受脤用福和送文舞出迎武舞入用舒和亞獻終獻行事武舞用凱安撤豆用登歌送神用永和按景皇帝舊用大基至是改用大政雲樂章並特進行尚書左丞相燕國公張説撰〉
　　永和三章
　　肅九室諧八音歌皇慕動神心禮宿設樂妙尋聲眀備祼奠臨
　　律迓氣音入𤣥依玉幾御黼筵聆愾息僾周旋九韶遍百福傳
　　信工祝永頌聲來祖考聼和平相百辟貢九瀛神休委帝孝成
　　太和
　　時文聖后清廟肅邕致誠勤薦在貌思恭玉節肆夏金鏘五鍾䋲䋲雲歩穆穆天容
　　肅和
　　天子享孝工歌溥將躬祼鬱鬯乃焚膋薌臭以達隂聲以求陽奉時烝嘗永代不忘
　　雍和二章
　　在滌嘉豢麗碑敬牲角握之牡色純之騂火傳陽燧水溉隂精太公胖爼傅説和羮
　　俎豆有馥粢盛絜豐亦有和羮既戒既平鼔鐘管磬肅唱和鳴皇皇后祖來我思成
　　文舞
　　聖謩九徳真言五千慶集昌胄符開帝先髙文杖鉞克配彼天三宗握鏡六合渙然帝其承祀率禮罔愆圖書霧出日月清懸舞形徳類詠諗功傳黃龍蜿蟺彩雲蹁躚五行氣順八佾風宣介此百祿於皇萬年
　　光大舞
　　肅肅藝祖滔滔濬源有雄玉劔作鎮金門𤣥王貽緒后稷謀孫肇禋九廟四海來尊
　　長發舞
　　具禮崇徳備樂承風魏推幢主周贈司空不行而至無成有終神興王業天歸帝功
　　大政舞
　　於赫元命權輿帝文天齊八柱地半三分宗廟觀徳笙鏞樂勲封唐之兆成天下君
　　大成舞
　　帝舞〈一作符〉季歷龍〈一作襲〉聖生昌後歌有蟜胎炎孕黃天地合徳日月齊光肅雝孝享祚我萬方
　　大眀舞
　　赤精亂徳四海困窮黃旗舉義三靈㑹同旱望春雨雲披大風溥天來祭髙祖之功
　　崇徳舞
　　皇合一徳朝宗百神削平天地大拯生人上帝配食單于入臣戎歌陳舞震震
　　鈞天舞
　　髙皇邁道端拱無為化懐獯鬻兵賦〈一作戢〉句驪禮尊封禪樂盛來儀合位媧後同稱伏羲
　　大和舞
　　退居江水鬱起丹陵禮物還舊朝章中興龍圖友及駿命恭膺鳴球香瓚大糦是承
　　景雲舞
　　景雲霏爛告我帝符噫帝沖徳與天為徒笙鏞遙逺俎豆虛無春秋孝獻迴復此都
　　福和
　　備禮用樂崇親致尊誠通慈降敬徹愛存獻懐稱夀啐感承恩皇帝孝徳子孫千億大包天域長亙不極
　　舒和
　　六鍾翕協六變成八佾徜徉八風生樂九韶兮人神感美七徳兮天地清
　　凱安四章
　　瑟彼瑤爵亞惟上公室如屏氣門不容躬禮殷其本樂執其中聖皇永慕天地幽通
　　禮匝三獻樂遍九成降循軒陛仰欷皇情福與仁合徳因孝眀百年福位四海風行
　　總總干戚填填鼔鐘奮揚増氣坐作為容離若鷙鳥合如戰龍萬方觀徳肅肅雝雝
　　烈祖順三靈文宗威四海黃鉞誅羣盜朱旗掃多罪戢兵天下安約法人心改大哉干羽意常見風雲在
　　登歌
　　止笙磬撤豆籩廓無響窅入𤣥主在室神在天情餘慕禮罔愆喜黍稷屢豐年
　　永和
　　眇嘉樂授靈爽感若來思如往休氣散迴風上返寂寞還惚恍懐靈駕結空想
　　享太廟樂章〈唐書樂志曰代宗寳應已後續造享太廟樂章獻眀皇用廣運之舞肅宗用惟新之舞代宗用保大之舞徳宗用文眀之舞順宗用大順之舞憲宗用象徳之舞穆宗用和寧之舞武宗用大定之舞昭宗用咸寧之舞宣宗懿宗有舞詞而名不傳〉廣運舞〈司徒中書令汾陽王郭子儀撰〉
　　於赫皇祖昭眀有融惟文之徳惟武之功河海靜謐車書混同䖍恭孝饗穆穆𤣥風
　　惟新舞〈吏部尚書平章事彭城郡公劉晏撰〉
　　漢祚惟永神功中興風驅氛祲天覆黎蒸三光再朗庶績其凝重熈累洽景命是膺
　　保大舞〈尚父郭子儀撰〉
　　於穆文考聖神昭章肅〈一作簫〉勺〈一作清〉羣慝含光逺方萬物茂遂九夷賔王愔愔雲韶徳音不忘
　　文眀舞〈尚書左丞平章事鄭餘慶撰〉
　　開邸除暴時邁勛尊三元告命四極駿奔金枝翠葉輝燭瑤琨象徳億載貽慶湯孫
　　大順舞〈中書侍郎平章事鄭絪撰〉
　　於穆時文受天眀命允恭𤣥默化成理定出震嗣徳應乾傳聖猗歟緝熙千億流慶
　　象徳舞〈中書侍郎平章事叚文昌撰〉
　　肅肅清廟登顯至徳澤周八荒兵定四極生物咸遂羣盜滅息眀聖欽承子孫千億
　　和寧舞〈中書侍郎平章事牛僧孺撰〉
　　湜湜頎頎融昭徳輝不紐不舒貫成九圍武烈文經敷施當宜纂堯付啟億萬熙熙
　　大定舞〈門下侍郎平章事李回撰〉
　　受天眀命敷佑下土化時以儉衞文以武氛消夷夏俗臻往古億萬斯年形於律呂
　　宣宗室舞〈門下侍郎夏侯孜撰〉
　　於鑠令主聖祚重昌興起教義申眀典章俗尚素樸人皆樂康積徳可報流慶無疆
　　懿宗室舞〈中書侍郎平章事蕭倣撰〉
　　聖祚無疆慶傳樂章金枝繁茂玉葉延長海瀆常宴波濤不揚汪汪美化垂範今王
　　咸寧〈一作亨〉舞〈不詳作者〉
　　於鑠丕嗣惟帝之光羽籥象徳金石薦祥聖系無極景命永昌神降上哲惟天配長





　　御定全唐詩巻十三
