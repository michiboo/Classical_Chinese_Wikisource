　　欽定四庫全書
　　御定全唐詩卷四百七十四
　　徐凝
　　徐凝睦州人元和中官至侍郎詩一巻
　　送馬向入蜀
　　逰子岀咸京巴山萬里程白雲連鳥道青壁遰猨聲雨雪經泥坂煙花望錦城工文人共許應紀蜀中行
　　送李補闕歸朝
　　駟馬歸咸秦〈一作城闕〉雙鳧出〈一作去〉海門還從清切禁再沐聖眀恩禮樂中朝貴〈一作盛〉文章大雅存江湖多放〈一作旅〉逸獻替欲誰論
　　送日本使還
　　絶國將無外扶桑更有東來朝逢聖日歸去及秋風夜泛潮迴際晨征蒼莽中鯨波騰水府蜃氣壯仙宮天眷何期逺王文久已同相望杳不見離恨托飛鴻
　　題開元寺牡丹
　　此花南地知難種慚愧僧閒用意栽海燕解憐頻睥睨胡蜂未識更徘徊虛生芍藥徒勞妒羞殺玫瑰不敢開惟有數苞紅蕚在含芳只待舎人來
　　香爐峰
　　香爐一峰絶頂在寺門前盡是玲瓏石時生旦暮煙
　　白銅鞮
　　騕褭錦障泥樓頭日又西留歡住不住素齒白銅鞮
　　楊叛兒
　　哀怨楊叛兒駘蕩郎知否香死博山爐煙生白門栁
　　春寒
　　亂雪從教舞回風任聴吹春寒能作底已被栁條欺
　　廬山獨夜
　　寒空五老雪斜月九江雲鐘聲知何䖏蒼蒼樹裏聞
　　天台獨夜
　　銀地秋月色石樑夜溪聲誰知屐齒盡為破煙〈一作蒼〉苔行
　　送寒巖歸士
　　不掛絲纊衣歸向寒巖棲寒巖風雪夜又過巖前溪
　　送陳司馬
　　家寄茅洞中身逰越城下寧知許長史不憶陳司馬
　　武夷山仙城
　　武夷無上路毛徑不通風欲共麻姑住仙城半在空
　　避暑二首
　　一株金染密數畆碧鮮疎避暑臨溪坐何妨直釣魚斑多筒簟冷髪少角冠清避暑長林下寒蟬又有聲
　　浙西李尚書奏毀滛昏廟
　　傳聞廢滛祀萬里靜山陂欲慰靈均恨先燒靳尚祠
　　酬相公再逰雲門寺
　　逺羨五雲路逶迤千騎回遺簪唯一去貴賞不重來
　　杭州祝濤頭二首
　　不道沙堤盡猶欺石棧頑寄言飛白雪休去打青山倒打錢塘郭長驅白浪花吞吳休得也輸卻五千家
　　問漁叟
　　生事同漂梗機心在野船如何臨逝水白髪未忘筌
　　雲封菴
　　登巖背山河立石秋風裏隠見浙江濤一尺東溝水
　　漢宮曲
　　水色簾前流玉霜趙家飛燕侍昭陽掌中舞罷簫聲絶三十六宮秋夜長
　　和嵩陽客月夜憶上清人
　　獨夜嵩陽憶上仙月眀三十六峰前瑤池月勝嵩陽月人在玉清眠不眠
　　八月望夕雨
　　今年八月十五夜寒雨蕭蕭不可聞如練如霜在何䖏吳山越水萬重雲
　　觀浙江濤〈一作看潮〉
　　浙江悠悠海西緑〈一作曲〉驚濤日夜〈一作一日波濤〉兩翻覆錢塘郭裏看潮人直至〈一作到〉白頭看不足
　　廬山瀑布
　　虛空落泉〈一作瀑布瀑布〉千仭〈一作丈〉直雷奔入江〈一作海〉不暫息今古長如白練飛一條界〈一作解〉破青山色
　　嘉興寒食
　　嘉興郭裏逢寒食落日家家拜掃回唯有縣前蘇小小無人送與紙錢來
　　憶揚州
　　蕭娘臉下難勝淚桃葉睂頭〈一作尖〉易得愁天下三分眀月夜二分無頼是揚州
　　八月燈夕寄㳺越施秀才
　　四天淨色寒如水八月清輝冷似霜想得越人今夜見孟家珠在鏡中央
　　八月十五夜
　　皎皎秋空八月圓常娥端正桂枝鮮一年無似如今夜十二峰前看不眠
　　題伍員廟
　　千載空祠雲海頭夫差亡國已千秋浙波只有靈濤在拜奠青山人不休
　　員嶠先生
　　員嶠先生無白髪海煙深䖏採青芝逢人借問陶唐主欲進氷蠶五色絲
　　莫愁曲
　　玳瑁牀頭刺戰袍碧紗窗外葉騷騷若為教作遼西夢月冷如丁〈一作針〉風似刀
　　寄白司馬
　　三條九陌花時節萬戸千車㸔牡丹爭遣江州白司馬五年風景憶長安
　　相思林
　　逰客逺逰新過嶺毎逢芳樹問芳名長林遍是相思樹爭遣愁人獨自行
　　寄海嶠丈人
　　萬丈只愁滄海淺一身誰測嵗華遙自言來此雲邊住曽㸔秦王樹石橋
　　寄潘先生
　　至人知姓不知名聞道黃金骨節輕世上仙方無覓處欲來西嶽事先生
　　宮中曲二首
　　披香侍宴揷山花厭著龍綃著越紗恃頼傾城人不及檀妝唯約數條霞
　　身輕入寵盡㤙私腰細偏能舞柘枝一日新妝拋舊様六宮爭畫黒煙睂
　　七夕
　　一道鵲橋橫𣺌𣺌千聲玉佩過玲玲別離還有經年客悵望不如河鼔星
　　八月九月望夕雨
　　八月繁雲連九月兩回三五晦漫漫一年悵望秋將盡不得常娥正面看
　　喜雪
　　長愛謝家能詠雪今朝見雪亦狂歌楊花道即偷人句不那楊花似雪何
　　春飲
　　烏家若下蟻還浮白玉尊前倒即休不是春來偏愛酒應湏得酒遣春愁
　　二月望日
　　長短一年相似夜中秋未必勝中春不寒不暖㸔眀月況是從來少睡人
　　讀逺書
　　兩轉三回讀逺書畫簷愁見燕歸初百花時節教人懶雲髻朝來不欲梳
　　古樹
　　古樹欹斜臨古道枝不生花腹生草行人不見樹少時樹見行人㡬番老
　　獨住僧
　　百補袈裟一比丘數莖長𥈤覆青眸多應獨住山林慣唯照寒泉自剃頭
　　傷畫松道芬上人〈因畫釣臺江山而逝〉
　　百法驅馳百年夀五勞消瘦五株松昨來聞道嚴死畫到青山第㡬重
　　觀釣臺畫圖
　　一水寂寥青靄合兩崖崔崒白雲殘畫人心到啼猨破欲作三聲出樹難
　　荊巫夢思
　　楚水白波風嫋嫋荊門暮色雨蕭蕭相思合眼夢何䖏十二峰髙巴字遙
　　浙東故孟尚書種栁
　　孟家種栁東城去臨水逶迤思故人不似當時大司馬重來得見漢南春
　　長洲覽古
　　吳王上國長洲奢翠黛寒江一道斜傷見摧殘舊宮樹美人曽揷九枝花
　　卻歸舊山望月有寄
　　年年明月總相似大抵人情自不同今夜故山依舊見班家扇様碧峰東
　　再歸松溪舊居宿西林
　　五粒松深溪水清衆山揺落月偏眀西林靜夜重來宿暗記人家犬吠聲
　　翫花五首
　　一樹梨花春向暮雪枝殘䖏怨風來明朝漸校無多去㸔到黃昏不欲回
　　麴塵溪上素紅枝影在溪流半落時時人自惜花腸斷春風卻是等閒吹
　　朱霞燄燄山枝動綠野聲聲杜宇來誰為蜀王身作鳥自啼還自有花開
　　誰家躑躅青林裏半見殷花燄燄枝憶得倡樓人送客深紅衫子影門時
　　花到薔薇明豔絶燕支顆破麥風秋一番弄色一番退小婦輕妝大婦愁
　　長慶春
　　山頭水色薄籠煙久客新愁長慶年身上五勞仍病酒夭桃窗下背花眠
　　山鷓鴣詞
　　南越嶺頭山鷓鴣傳是當時守貞女化為飛鳥怨何人猶有啼聲帶蠻語
　　鄭女出參丈人詞
　　鳳釵翠翹雙宛轉出見丈人梳洗晩掣曵羅綃跪拜時栁條無力花枝軟
　　春雨
　　花時悶見聫綿雨雲入人家水毀堤昨日春風源上路可憐紅錦枉拋泥
　　和白使君木蘭花
　　枝枝轉勢雕弓動片片揺光玉劍斜見說木蘭征戍女不知那作酒邊花
　　正月十五夜呈幕中諸公
　　宵逰二萬七千人獨坐重城圏一身歩月逰山俱不得可憐辜負白頭春
　　樂府新詩
　　一聲盧女十三早嫁城西好少年不羨越溪歌者苦采蓮歸去緑窗眠
　　春陪相公㸔花宴㑹二首
　　丞相邀歡事事同玉簫金管咽東風百分春酒莫辭醉明日的無今日紅
　　木蘭花謝可憐條逺道音書轉寂寥春去一年春又盡㡬回空上望江橋
　　牡丹
　　何人不愛牡丹花占斷城中好物華疑是洛川神女作千嬌萬態破朝霞
　　過馬當
　　風波隠隠石蒼蒼送客靈鴉拂去檣三月盡頭雲葉秀小姑新著好衣裳
　　金谷覽古
　　金谷園中數尺土問人知是緑珠臺綠珠歌舞天下絶唯與石家生禍胎
　　上陽紅葉
　　洛下三分紅葉秋二分翻作上陽愁千聲萬片御溝上一片出宮何䖏流
　　洛城秋砧
　　三川水上秋砧發五鳳樓前眀月新誰為秋砧眀月夜洛陽城裏更愁人
　　和川守侍郎緱山題仙廟
　　王子緱山石殿眀白家詩句詠吹笙安知散席人間曲不是寥天鶴上聲
　　和夜題玉泉寺
　　嵗嵗雲山玉泉寺年年車馬洛陽塵風清月冷水邉宿詩好官髙能㡬人
　　和秋逰洛陽
　　洛陽自古多才子唯愛春風爛漫遊今到白家詩句出無人不詠洛陽秋
　　和嘲春風
　　源上拂桃燒水發江邊吹杏暗園開可憐半死龍門樹懊惱春風作底來
　　侍郎宅泛池
　　蓮子花邉回竹岸鷄頭葉上盪蘭舟誰知洛北朱門裏便到江南綠水逰
　　和侍郎邀宿不至
　　蟾蜍有色門應鎖街鼔無聲夜自深料得白家詩思苦一篇詩了一彈琴
　　自鄂渚至河南將歸江外留辭侍郎
　　一生所遇唯元白天下無人重布衣欲別朱門淚先盡白頭逰子白身歸
　　蠻入西川後
　　守隘一夫何䖏在長橋萬里只堪傷紛紛塞外烏蠻賊驅盡江頭濯錦娘
　　憶紫溪
　　長憶紫溪春欲盡千巖交映水回斜巖空水滿溪自紫水態更籠南燭花
　　誇紅槿
　　誰道槿花生感促可憐相計半年紅何如桃李無多少併打千枝一夜風
　　題縉雲山鼎池二首
　　黃帝旌旗去不回空餘片石碧崔嵬有時風巻鼎湖浪散作晴天雨㸃來
　　天地茫茫成古今仙都凡有幾人尋到來唯見山髙下只是不知湖淺深
　　宿冽上人房
　　浮生不定若蓬飄林下真僧偶見招覺後始知身是夢更聞寒雨滴芭蕉
　　汴河覽古
　　煬帝龍舟向此行三千宮女采橈輕渡河不似如今唱為是楊家怨思聲
　　柬白丈人
　　昔時丈人𩯭髪白千年松下鋤茯苓今來見此松樹死丈人斬新𩯭髪青
　　覽鏡詞
　　寳鏡磨來寒水清青衣把就綠窗眀潘郎懊惱新秋髪拔卻一莖生兩莖
　　寄𤣥陽先生
　　不能相見見人傳⿰岸山中岱㟁邊顔貌只如三二十道年三百亦藏年
　　白人
　　煖風入煙花漠漠白人梳洗㝷常薄泥郎為揷瓏璁釵爭教一朶牙雲落
　　奉酬元相公上元
　　出擁樓船千萬人入為台輔九霄身如何更羨看燈夜曽見宮花拂面春
　　奉和鸚鵡
　　毛羽曽經翦䖏殘學人言語道暄寒任饒長被金籠闔也免棲飛雨雪難
　　將至妙喜寺
　　清風嫋嫋越水陂逺樹蒼蒼妙喜寺自有車輪與馬蹄未曽到此波心地
　　紅蕉
　　紅蕉曽到嶺南㸔校小芭蕉㡬一般差是斜刀翦紅絹巻來開去葉中安
　　見少室
　　適我一簞孤客性問人三十六峰名青雲無忘白雲在便可嵩陽老此生
　　語兒見新月
　　㡬䖏天邉見新月經過草市憶西施娟娟水宿初三夜曽伴愁蛾到語兒
　　回施先輩見寄新詩二首
　　九幽仙子西山巻讀了絛繩繫又開此巻玉清宮裏少曽㝷真誥讀詩來
　　紫河車裏丹成也皁莢枝頭早晚飛料得仙宮列仙籍如君進士出身稀
　　送沈亞之赴郢掾
　　千萬乘驄沈司戶不須惆悵郢中逰㡬年白雪無人唱今日唯君上雪樓
　　答白公
　　髙景爭來草木頭一生心事酒前休山公自是仙〈一作山〉人侶攜手醉登城上樓
　　句
　　青山舊路在白首醉還鄉〈別白公〉　試到第三橋便入千頃花〈以上並見紀事〉　亂後見淮水歸心忽迢遙〈京都還汴口作〉　乍疑鯨噴浪忽似鷁風呀呷汀洲動喧闐里巷空〈競渡見詩式〉














　　御定全唐詩巻四百七十四
