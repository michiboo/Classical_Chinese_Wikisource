　　欽定四庫全書
　　御定全唐詩巻三十
　　王珪
　　王珪字叔玠太原祁人初為太子舎人太宗知其才召拜諌議大夫推誠納忠多所獻替遷黃門侍郎進侍中與房𤣥齡李靖溫彥博戴冑魏徵同知國政嘗於上前品藻諸子多所遜謝至激濁揚清嫉惡好善自謂於數子有一日之長帝深然之時人亦服其確論卒贈吏部尚書詩二首
　　詠漢髙祖
　　漢祖起豐沛乗運以躍鱗手奮三尺劍西滅無道秦十月五星聚七年四海賓髙抗威宇宙貴有天下人憶昔與項王契濶時未伸鴻門既薄蝕滎陽亦䝉塵蟣虱生介冑將卒多苦辛爪牙驅信越腹心謀張陳赫赫西楚國化為丘與榛
　　詠淮隂侯
　　秦王日凶慝豪傑爭共亡信亦胡為者劍歌従項梁項羽不能用脫身歸漢王道契君臣合時來名位彰北討燕承命東驅楚絶糧斬龍堰濉水擒豹熸夏陽功成享天祿建旗還南昌千金〈一作金千〉荅漂母百錢〈一作錢百〉酬下鄉吉凶成紏纒倚伏難預詳弓藏狡兎盡慷慨念心傷陳叔達
　　陳叔達字子聰陳宣帝第十六子也善容止有才學在陳封義陽王十餘嵗侍宴賦詩十韻援筆便就僕射徐陵甚竒之入隋為絳郡通守歸欵於唐授丞相府主簿與記室溫大雅同掌機密軍書敕令及禪代文誥多叔達所為進黃門侍郎兼納言侍中封江國公貞觀中拜禮部尚書集十五巻今存詩九首
　　早春桂林殿應詔
　　金鋪照春色玉律動年華朱樓雲似蓋丹桂雪如花水岸銜階轉風條出柳斜輕輿臨太液湛〈一作仙〉露酌流霞
　　後渚置酒
　　大渚初驚夜中流沸鼔鼙寒沙滿曲浦夕霧上邪谿岸廣鳧飛急雲深鴈度低嚴關猶未遂〈一作達〉此夕待晨雞
　　聽鄰人琵琶
　　本是龍門桐因妍入漢宮香縁羅袖裏聲逐朱中雖有相思韻翻將入塞同關山臨卻月花蘂散迴風為將金谷引添令曲未終
　　州城西園入齋祠社
　　升壇預潔祀詰早肅分司達氣風霜積登光日色遲農敎先八政陽和秩四時祈年服垂冕告幣動褰帷瘞地尊餘奠人天庶有資椒蘭卒清酌簠簋徹香萁折爼分歸胙充庭降受釐方憑知禮節況奉化雍熙
　　春首
　　雪花聫玉樹氷彩散瑤池翔禽遙出沒積翠逺參差
　　初年
　　和風起天路〈一作表一作霧〉嚴氣消氷井索索枝未柔厭厭漏猶永
　　詠菊
　　霜間開紫蔕露下發金英但令逢採摘寧辭獨晚榮
　　自君之出矣〈一作賈馮吉詩〉
　　自君之出矣紅顔轉憔悴思君如明燭煎心且銜淚自君之出矣明鏡罷紅妝思君如夜燭煎淚幾千行袁朗
　　袁朗雍州長安人勤學好屬文在陳釋褐祕書郎甚為江總所重嘗製千字詩當時以為盛作後主召入禁中使為月賦染翰立成遷太子洗馬仕隋為儀曺郎入唐授齊王文學轉給事中貞觀初卒太宗稱其謹厚悼惜之集十四巻今存詩四首
　　賦飲馬長城窟
　　朔風動秋草清蹕長安道長城連〈一作道〉不窮所以隔華戎規模惟聖作負荷曉成功鳥庭已向內龍荒更鑿空玉關塵巻靜金微〈一作徽〉路已通湯征隨北怨舜詠起南風畫地功初立綏邊事雲集朝服踐狼居凱歌旋馬邑山響傳鳯吹霜華藻瓊鈒屬國擁節歸單于欵關入日落寒風起驚蓬〈一作沙〉被原隰零落葉已寒河流清且急四時徭役盡〈一作靜〉千載干戈戢太平今若斯汗馬竟無施唯當事筆硯歸去草封禪
　　和洗椽登城南坂望京邑
　　二華連陌塞九隴統金方奧區稱富貴重險擅雄強龍飛灞水上鳯集岐山陽神臯多瑞蹟列代有興王我後膺靈命爰求宅茲土宸居法太微建國資天府𤣥風葉〈一作融〉黎庶德澤浸區宇醒醉各相扶謳歌従聖主南登少陵岸還望帝城中帝城何鬱鬱佳氣乃蔥蔥金鳯凌綺觀璇題敞蘭宮複道東西合交衢南北通萬國朝前殿羣公議宣室鳴珮含早風華蟬曜朝日栢梁宴初罷千鍾歡未畢端拱肅巖廊思賢聽琴瑟逶迤萬雉列隱軫千閭布飛甍夾御溝曲臺臨上路處處歌鐘鳴喧闐車馬度日落長楸間含情兩相顧是月冬之季隂寒晝不開驚風四靣集飛雪千里迴狐白登廊廟牛衣出〈一作棄〉草萊詎知韓長孺無復重然灰
　　秋日應詔
　　玉樹涼風舉金塘細草萎葉落商飈觀鴻歸明月池迎寒桂酒熟含露〈一作霧〉菊花垂一奉章臺宴千秋長願斯
　　秋夜獨坐〈一作邢邵詩〉
　　危斷客心虛彈落驚禽新秋百慮淨〈一作盡〉獨夜九愁深枯蓬唯逐吹墜葉不歸林如何悲此曲坐作白頭吟竇威
　　竇威字文蔚扶風平陵人太穆皇后従父兄也初為髙祖丞相府司錄參軍博物多識朝章國典皆其所定終內史令集十巻今存詩一首
　　出塞曲
　　匈奴屢不平漢將欲縱橫㸔雲方結陣卻月始連營潛軍度馬邑楊斾掩龍城㑹勒燕然石方傳車騎名長孫無忌
　　長孫無忌字機輔河南洛陽人文德皇后之兄好學有籌略佐太宗定天下以功第一封齊國公歴尚書僕射司空誡懼盈滿固辭不許復拜司徒貞觀十七年圖功臣二十四人於凌煙閣無忌為之冠髙宗即位進冊太尉知門下省後為許敬宗誣搆貶死黔州詩三首
　　新曲二首
　　阿儂〈一本無此二字〉家住朝歌下早傳名結伴來游淇水上舊長情玉珮金鈿隨歩逺〈一作動〉雲羅霧縠逐風輕轉目機心懸自許何須更待聽琴聲
　　迴雪凌波游洛浦遇陳王婉約娉婷工語笑侍蘭房芙蓉綺帳還開揜翡翠珠被爛齊光長願今宵奉顔色不愛吹〈一作聞〉簫逐鳯皇
　　㶚橋待李將軍
　　颯颯風葉下遙遙煙景曛霸陵無醉尉誰滯李將軍顔師古
　　顔師古字籀〈舊唐書雲顔籀字師古〉雍州萬年人齊黃門侍郎之推之孫博覽羣書尤精訓詁隋末為安養尉髙祖入關謁見長春宮授朝散大夫累遷中書舎人專掌機密太宗初擢中書侍郎考定五經多所釐正頒其書令天下學習所注班固漢書急就章大行於世終祕書監𢎞文館學士集六十巻今存詩一首
　　奉和正日臨朝
　　七政璿衡始三元寳歴新負扆延百辟垂旒御九賔肅肅皆鵷鷺濟濟盛簪〈一作纓〉紳天涯致重譯日域獻竒珍杜淹
　　杜淹字執禮隋時隱太山文帝惡之謫戍江表秦王引為天䇿府曹參軍文學館學士侍宴賦詩尤工賜金鍾坐事流巂州太宗召拜御史大夫撿挍吏部尚書參預朝政詩三首
　　召拜御史大夫贈袁天綱〈紀事雲淹始見袁天綱於洛天綱謂曰蘭臺成就學堂寛廣又語曰二十年外終恐責黜暫去即還武德六年以善隱太子配流巂州至九年六月召入天綱曰公至京即得三品要職果拜御史大夫乃贈詩云〉
　　伊呂深可慕松喬定是虛繫風終不得脫屣欲安如且kao珍紈素美當與薜蘿疎既逢楊得意非復久閒居詠寒食鬬雞應秦王敎〈唐新語雲太宗戡內難以淹為御史大夫因詠雞以致意焉〉
　　寒食東郊道〈一作上〉揚韝競出籠花冠初〈一作偏〉照日芥羽正生風顧敵知心勇先鳴覺氣雄長翹頻掃陣利爪〈一作距〉屢通中飛毛遍緑野灑血漬芳藂雖然〈一作言〉百戰〈一作鬭〉勝㑹自不論功
　　寄贈齊公
　　冠蓋游梁日詩書問志年佩蘭長坂上攀桂小山前結交澹若水履道直如此歡終未極於茲獨播遷赭衣登蜀道白首別秦川淚隨溝水逝心逐暁旌懸去去逾千里悠悠隔九天郊野間長薄城闕隱凝煙關門共月對山路與雲連此時寸心裏難用尺書傳


　　御定全唐詩巻三十
