　　欽定四庫全書
　　御定全唐詩巻三百四
　　劉商
　　怨婦
　　淨掃黃金階飛霜皎如雪下簾彈箜篌不忍見秋月
　　緑珠怨
　　從來上臺榭不敢倚䦨干零落知成血髙樓直下看
　　古意
　　達曉〈一作連曙〉寢衣冷開帷〈一作門〉霜露凝風吹昨夜淚一片枕前冰
　　哭蕭掄
　　何處哭故人青門水如箭當時水頭別從此不相見
　　送從弟赴上都
　　車騎秦城逺囊裝楚客貧月眀思逺道詩罷訴何人
　　登相國寺閣
　　晴日登臨好春風各望家垂楊夾城路客思逐楊花
　　酬濬上人采藥見寄
　　玉英期共采雲嶺獨先過應得靈芝也詩情一倍多
　　曲水寺枳實
　　枳實遶僧房攀枝置藥囊洞庭山上橘霜落也應黃
　　酬問師
　　虛空無處所髣髴似琉璃詩境何人到禪心又過詩
　　殷秀才求詩
　　傾葢見芳姿晴天瓊樹枝連城猶隠石唯有卞和知
　　行營即事
　　萬姓厭干戈三邉尚未和將軍誇寳劔功在殺人多
　　送劉寰北歸
　　南巢登望縣城孤半是青山半是湖知爾素多山水興此回歸去更來無
　　送王閈歸蘓州
　　深山窮谷沒人來邂逅相逢眼漸開雲鶴洞宮君未到夕陽㠶影㡬時回
　　送人徃䖍州
　　莫歎乘軺道路賖髙樓日日望還家人到南康皆下淚唯君笑向此中花
　　送僧徃湖南〈一作送清上人〉
　　閒出東林日影斜稻苖深淺映袈裟船到南湖風浪靜可憐秋水照蓮花
　　送元使君自楚移越
　　露冕行春向若耶野人懐恵欲移家東風二月淮隂郡唯見棠棃一樹花
　　移居深山謝別親故
　　不食黃精不採薇葛苖為帶草為衣孤雲更入深山去人絶音書雁自飛
　　送王永二首〈一作合溪送王永歸東郭〉
　　君去春山誰共遊鳥啼花落水空流如今送別臨溪水他日相思來水頭
　　綿衣似熱裌衣寒時景雖和春巳䦨誠知暫別那惆悵眀日籐花獨自看
　　送別
　　灞岸青門有弊廬昨來聞道半丘墟陌頭空送長安使舊里無人可寄書
　　送王貞
　　清陽玉潤復多才邂逅佳期過早梅槿花亦可浮杯上莫待東籬黃菊開
　　送薛六暫遊揚州
　　志在乘軒鳴玉珂心期未快隱青蘿廣陵行路風塵合城郭新秋砧杵多
　　送楊行元赴舉
　　晩渡䢴溝惜別離漸看烽火馬行遲千鈞何處穿楊葉二月長安折桂枝
　　行營送人
　　鞞鼓喧喧對古城獨尋歸鳥馬蹄輕回來看覓鶯飛處即是將軍細栁營
　　滑州送人先歸
　　河水冰消鴈北飛寒衣未足又春衣自憐漂蕩經年客送別千回獨未歸
　　送濬上人
　　木落前山霜露多手持寒錫逺〈一作送〉頭陀眼看庭樹梅花發不見詩人獨詠歌
　　髙郵送弟遇北遊
　　門臨楚國舟船路易見行人易別離今日送君心最恨孤㠶水下又風吹
　　送豆盧郎中赴海陵
　　煙波極目巳霑襟路出東塘水更深看取海頭秋草色一〈一作恰〉如江上別離心
　　送女子
　　青娥宛宛聚為裳烏鵲橋成別恨長惆悵梧桐非舊影不悲鴻鴈暫隨陽
　　酬道芬寄畫松
　　聞道鈆華學沈寜寒枝淅瀝葉青青一株將比囊中樹若箇年多有茯苓
　　山翁持酒相訪以畫松酬之
　　白社風霜驚〈一作逼〉暮年銅瓶桑落慰秋天憐君意厚留新畫不著松枝當酒錢
　　題潘師房
　　渡水傍山尋石壁〈一作壑〉白雲飛處洞門開仙人來徃行無跡石徑春風長緑苔
　　謝自然卻還舊居
　　仙侶招邀自有期九天升降五雲隨不知辭罷虛皇日更向人間住㡬時
　　寄李俌
　　掛卻衣冠披薜荔世人應是笑狂愚年來漸覺髭鬚黑欲寄松花君用無
　　贈頭陀師
　　少壯從戎馬上飛雪山童子未緇衣秋山年長頭陀處説我軍前射虎歸
　　贈嚴四草屨
　　輕微管蒯將何用容足偷安事頗同日入信陵賓館靜贈君閒歩月眀中
　　題劉偃莊
　　何事退耕滄海畔閒看富貴白雲飛門前種稻三回熟縣裏官人四考歸
　　題黃陂夫人祠
　　蒼山雲雨逐眀神唯有香名萬嵗春東風三月黃陂水只見桃花不見人
　　題道濟上人房
　　何處營求出世間心中無事即身閒門外水流風葉落唯將定性對前山
　　棃樹隂
　　福庭人靜少攀援雨露偏滋影易繁磊落紫香香〈一作金風〉亞樹清隂滿地晝當軒
　　秋蟬聲
　　蕭條旅舍客心驚斷續僧房靜又清借問蟬聲何所為人家古寺兩般聲
　　歸山留別子姪二首
　　車馬驅馳人在世東西南北鶴隨雲莫言貧病無留別百代簮纓將付君
　　不逐浮雲不羨魚杏花茅屋向陽居鶴鳴華表應傳語鴈度霜天懶寄書
　　與湛上人院畫松
　　水墨乍成巖下樹摧殘半隠洞中天猷公曽住天台寺隂雨猨聲何處邊
　　白沙宿竇常宅觀妓
　　揚子澄江映晩霞栁條垂岸一千家主人留客江邊宿十月繁霜見杏花
　　上巳日兩縣寮友㑹集時主郵不遂馳赴輒題以寄方寸〈一作上巳日縣寮㑹集不遂馳赴〉
　　踏青看竹共佳期春水晴山祓禊詞獨坐郵亭心欲醉櫻桃〈一作花〉落盡暮愁時
　　懐張璪
　　苔石蒼蒼臨澗水隂風褭褭動松枝世間唯有張通㑹流向衡陽那得知
　　與於中丞
　　萬頃荒林不敢看買山容足擬求安田園失計全蕪沒何處春風種蕙蘭
　　袁十五逺訪山門
　　僻居謀道不謀身避病桃源不避秦逺入青山何所見寒花滿徑白頭人
　　行營病中
　　心許征南破虜歸可言羸病臥戎衣遲遲不見憐弓箭惆悵秋鴻敢近飛
　　合谿水漲寄敬山人
　　共愛碧谿臨水住相思來徃踐莓苔而今卻欲嫌谿水雨漲春流隔徃來
　　不羨花
　　惆悵朝陽午又斜剰栽桃李學仙家花開花落人如舊誰道容顔不及花
　　醉後
　　春草〈一作月〉秋風老此身一瓢長醉任家貧醒來還愛浮萍草漂寄官河不屬人
　　題水洞二首
　　桃花流出武陵洞夢想仙家雲樹春今看水入洞中去卻是桃花源裏人
　　長看巖穴泉流出忽聼懸泉入洞聲莫摘山花拋水上花浮出洞世人驚
　　代人村中悼亡二首
　　花落茅簷轉寂寥魂隨暮雨此中銷邇來庭栁無人折長得垂枝一萬條
　　虛室無人乳燕飛蒼苔滿地履㾗稀庭前唯有薔薇在花似殘粧葉似衣
　　觀獵三首
　　夢非熊虎數年間驅盡豺狼宇宙閒傳道單于聞校獵相期不敢過隂山
　　日隠寒山獵未歸鳴落羽雪霏霏梁園射盡南飛鴈淮楚人驚陽鳥啼
　　松月東軒許獨遊深恩未報復淹留梁園日暮從公獵每過青山不舉頭
　　畫石
　　蒼蘚千年粉繪傳堅貞一片色猶全那知忽遇非常用不把分銖補上天
　　詠雙開蓮花
　　菡萏新花曉竝開濃䊋羙笑靣相隈西方采畫迦陵鳥早晩雙飛池上來
　　夜聞鄰管
　　何事霜天月滿空鸝雛百囀向春風鄰家思婦更長短楊栁如絲在管中
　　山中寄元二侍御二首
　　心期汗漫臥雲扄家計漂零水上萍桃李向秋彫落盡一枝松色獨青青
　　拖紫鏘金濟世才知君倚玉望三台深山窮谷無人到唯有狂愚獨自來
　　上崔十五老丈
　　天漢乘槎可問津寂寥深景到無因看花獨往尋詩客不為經時謁丈人
　　袁徳師求畫松
　　柏偃松㩻勢自分森梢古意出浮雲如今眼暗畫不得舊有三株持贈君
　　早夏月夜問王開
　　清風首夏夜猶寒嫩筍侵階竹數竿君向蘓臺長見月不知何事此中看
　　裴十六㕔即事
　　主人能政訟庭閑㠶影雲峰戶牖間每到夕陽嵐翠近只言籬障倚前山
　　春日行營即事
　　風引雙旌馬首齊曹南戰勝日平西為儒不觧從戎事花落春深聞鼔鼙
　　畫樹後呈濬師
　　翔鳳邊風十月寒蒼山古木更摧殘為君壁上畫松柏勁雪嚴霜君試看
　　弔從甥
　　日晩河邊訪惸獨衰栁寒蕪遶茅屋兒童驚走報人來孀婦開門一聲哭
　　句
　　郵筒不觧獻茱茰〈容齋隨筆〉　趙侯首帶鹿耳巾規模出自陶𢎞景〈鹿耳巾歌海録碎事〉

　　御定全唐詩巻三百四
