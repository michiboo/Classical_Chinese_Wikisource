　　欽定四庫全書
　　御定全唐詩巻六
　　章懷太子
　　太子名賢字明允髙宗第六子容止端重甫數歳讀書一覽轍不忘上元二年立為皇太子嘗詔集諸儒張大安等注後漢書武后以明崇儼為盜所殺疑出太子之謀誣搆而廢之後得政遂遇害詩一首
　　黃臺瓜辭〈初武后殺太子𢎞立賢為太子後賢疑隙寖開不能保全無由敢言乃作是辭命樂工歌之冀後聞而感悟〉
　　種瓜黃臺下瓜熟子離離一摘使瓜好再摘使〈一作令〉瓜稀三摘猶〈一作尚〉自可摘絶抱蔓歸
　　韓王元嘉
　　王髙祖第十一子少好學聚書至萬巻皆以古文字參定同異閨門修整當世稱之中宗廢居房陵王與越王貞父子謀舉兵反正未發而泄為武后所殺有詩一首
　　奉和同太子監守違戀〈髙宗為太子也〉
　　乾象開層構離明啓少陽卜征從獻吉守器屬元良逖矣凌周誦遙哉掩漢莊好士傾南洛多才盛北場地分丹鷲嶺途間白雲鄉儲誠䖍曉夕宸愛積炎涼珠璧連霄漢萬物仰重光
　　越王貞
　　王太宗第八子善騎射渉文史有吏幹為宗室材王垂拱中王與韓王元嘉等謀舉兵反正事敗仰藥卒有詩一首
　　奉和聖製過溫湯
　　鳳輦騰宸駕驪籞次乾遊坎徳疎溫液山隈派暖流寒氛空外擁蒸氣沼中浮林凋帷影散雲斂蓋隂収霜郊暢𤣥覽參差落景遒
　　信安王禕
　　信安王禕太宗孫呉王恪次子特封嗣江王開元時徙封信安歴兵部尚書朔方節度使坐事除衢州刺史天寶初以太子少師致仕詩一首
　　石橋〈在衢之爛柯山即王質看仙人弈棊處也詩冇貞元二年嚴綬石刻記　詩內缺二十一字〉
　　別有經行所迥跨重巒側粵因求瘼餘倐想尋眞域放
　　情恣披拂杖策聊　　　　　　　　　　　色亂幡霧中見雁墖雲間識薄煙羃逺郊遙峯沒歸翼仙橋危
　　石架幽洞乘　　　　　　　　　　易測二敎無先後一相平而直冀茲捐俗心永懷依妙力








　　御定全唐詩巻六
