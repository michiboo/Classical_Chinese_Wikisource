　　欽定四庫全書
　　御定全唐詩巻三百五十四
　　劉禹錫
　　劉禹錫字夢得彭城人貞元九年擢進士第登博學宏詞科從事淮南幕俯入為監察御史王叔文用事引入禁中與之圖議言無不從轉屯田員外郎判度支鹽鐵案叔文敗坐貶連州刺史在道貶朗州司馬落魄不自聊吐詞多諷託幽逺蠻俗好巫嘗依騷人之㫖倚其聲作竹枝詞十餘篇武陵谿洞間悉歌之居十年召還將置之郎署以作𤣥都觀看花詩渉譏忿執政不悅復出刺播州裴度以母老為言改連州徙䕫和二州久之徴入為主客郎中又以作重遊𤣥都觀詩出分司東都度仍薦為禮部郎中集賢直學士度罷出刺蘇州徙汝同二州遷太子賔客分司禹錫素善詩晚節尤精不幸坐廢偃蹇寡所合乃以文章自適與白居易酬復頗多居易嘗敘其詩曰彭城劉夢得詩豪者也其鋒森然少敢
　　當者又言其詩在處應有神物護持其為名流推重如此㑹昌時加檢校禮部尚書卒年七十二贈戶部尚書詩集十八巻今編為十二巻
　　團扇歌
　　團扇復團扇奉君清暑殿秋風入庭樹從此不相見上有乗鸞女蒼蒼蟲網〈一作網蟲〉遍明年入懐袖別是機中練
　　宜城歌
　　野水繞空城行塵起孤驛荒〈一作花〉臺側生樹〈一作柏〉石碣陽鐫額靡靡度〈一作渡〉行人溫風吹宿麥
　　順陽歌
　　朝辭官軍驛前望順陽路野水齧荒墳秋蟲鏤宮〈一作官〉樹曾聞天寳末胡馬西南騖城守魯將軍㧞城從此去
　　莫猺〈一作猺〉歌
　　莫猺自生長名字無符籍市易雜鮫人婚姻通木客星居占泉眼火種開山脊夜渡千仭谿含沙不能射
　　度桂嶺歌
　　桂陽嶺下下復髙髙人稀鳥獸駭地逺草木豪寄言千金子知余歌者勞
　　插田歌〈幷引〉
　　連州城下俯接村墟偶登郡樓適有所感遂書其事為俚歌以俟采詩者
　　岡頭花草齊燕子東西飛田塍望如線白水光參差農婦白紵裙農父緑蓑衣齊唱郢〈一作田〉中歌嚶儜如竹枝但聞怨響音不辨俚語詞時時一大笑此必相嘲嗤水平苖漠漠煙火生墟落黃犬往復還赤雞鳴且啄路旁誰家郎烏㡌衫袖長自言上計吏年幼離帝鄉田夫語計吏君家儂定諳〈一作記一作喻〉一來長安道眼大不相參計吏笑致辭長安真大處省門髙軻峩儂入無度數昨來補衛士唯用筒竹布君看二三年我作官人去
　　葡萄歌〈一作蒲桃〉
　　野田生葡萄纒繞一枝髙〈一作蒿〉移來碧墀下張王日日髙分岐浩緐縟脩蔓蟠詰曲揚翹向庭柯意思如有屬為之立長檠〈一作架〉布濩當軒緑米〈一作朱〉液漑其根理疎看滲漉緐葩組綬結懸實珠璣蹙馬乳帶輕霜龍鱗曜初旭有客汾隂至臨堂瞪雙目自言我晉人種此如種玉釀之成羙酒令人飲不足為君持一斗往取涼州牧
　　蠻子歌
　　蠻語鉤輈音〈一作鉤輈語音蠻一作蠻語音鉤輈〉蠻〈一作身〉衣斑斕布熏狸〈一作狐〉掘沙鼠時節祠盤瓠忽逢乘馬客恍若驚麏〈一作麝〉顧腰斧上髙山意行無舊路
　　馬嵬行
　　緑野扶風道黃塵馬嵬驛路邉楊貴人墳髙三四尺乃問里中兒皆〈一作軰〉言幸蜀時軍家誅戚族〈一作佞倖〉天子捨妖姬羣吏伏門屏貴人牽帝衣低回轉羙目風日為無暉貴人飲金屑倐忽舜〈一作蕣〉英暮〈一作姿〉平生服杏〈一作古〉丹顔色真如故屬車塵已逺里巷來窺覷共愛宿妝妍君王畫眉處履綦無復有履組光未滅不見巖畔人空見凌波襪郵童愛蹤跡私手解鞶結傳看千萬眼縷絶香不歇指環照骨明首飾敵連城將入咸陽市猶得賈胡驚
　　百花行
　　長安百花時風景宜輕薄無人不沽酒何處不聞樂春風連夜動微雨凌曉濯紅熖出牆頭雪光映樓角繁紫韻松竹逺黃繞籬落臨路不勝愁輕煙去何託滿庭蕩魂魄照廡成丹渥爛漫簇顛狂飄零勸行樂時節易晼晚清隂覆池閣唯有安石榴當軒慰寂寞
　　壯士行
　　隂風振寒郊猛虎正咆哮徐行出燒地連吼入黃茅壯士走馬去鐙前彎玉弰叱之使人立一發如鈹〈一作皷〉交悍睛忽星墮飛血濺林梢彪炳為我席羶腥充我庖里中欣害除賀酒紛呶號明日長橋上傾城看斬蛟
　　苦雨行
　　悠悠飛走情同樂在陽和嵗中三百日常恐〈一作苦〉風雨多天人信遐逺時節易蹉跎洞房有明燭無乃〈一作妨〉酣且歌
　　華山歌
　　洪罏作髙山元氣皷其槖俄然神功就峻拔在寥廓靈跡露指爪殺氣見稜角凡木不敢生神僊聿來託天資帝王宅以我〈一作此〉為關鑰能令下國人一〈一作不〉見換神骨髙山固無限如此方為嶽丈夫無特逹雖貴猶碌碌
　　拋毬樂詞
　　五綵繡團圓登君瑇瑁筵最宜紅燭下偏稱落花前上客如先起應須贈一船
　　春早見花枝朝朝恨發遲及看花落後卻憶未開時幸有拋毬樂一杯君〈一作更〉莫辭
　　華清詞〈一作華清宮詞〉
　　日出驪山東裵回照溫泉樓臺影〈一作相〉玲瓏稍稍開白煙言昔太上皇常居此祈年風中聞清樂往往來列仙翠華入五雲紫氣歸上𤣥哀哀生人淚泣盡弓劒前聖道夲自我凡情徒顒然小臣感𤣥化一望青㝠天
　　送春曲三首
　　春向晩春晚思悠哉風雲日已改〈一作故〉花葉自相催漠漠空中去何時天際來
　　春已暮冉冉如人老映葉見殘花連天是青草可憐桃與李從此同桑棗
　　春景〈一作竟〉去此去何時回逰人千萬恨落日上髙臺寂寞繁花盡流鸎歸莫來〈一作不歸〉
　　初夏曲三首
　　銅壺方促夜斗柄暫南回稍嫌單衣重初憐北戶開西園花巳盡新月為誰來
　　時節過繁華隂隂千萬家巢禽命子戱園果墜枝斜寂寞孤飛蝶窺叢覔晚花
　　緑水風初暖青林露早晞麥隴雉朝雊桑野人暮歸百舌悲花盡平蕪〈一作無聲一作絶無〉來去飛
　　𢷬衣曲
　　爽砧應秋律繁杵含淒風一一逺相續家家音不同戶庭凝露清伴侶明月中長裾委襞積輕珮垂𤧚瓏汗餘衫更馥鈿移麝半空報寒驚邉鴈促思聞候蟲天狼正芒角虎落定相攻盈篋寄何處征人如轉蓬
　　畬田行
　　何處好畬田團團縵山腹鑽⻱得兩卦上山燒臥木驚麏走且顧羣雉〈一作雞〉聲咿喔紅焰逺成霞輕煤〈一作爍〉飛入郭風引上髙岑獵獵度青林青林望靡靡赤光低復起照潭出老蛟爆竹驚山鬼夜色不見山孤明星漢間如星復如月俱逐曉風滅本從敲石光遂至烘天熱下種暖灰中乗陽拆牙〈一作芽〉孽〈一作櫱〉蒼蒼一雨後苕穎如雲發巴〈一作幾〉人拱手吟耕耨不關心由來得地勢徑寸有餘金〈一作隂〉
　　鶗鴂吟
　　朝陽有鳴鳯不聞千萬祀鶗鴂催衆芳晨間先入耳秋風白露晞從是爾啼時如何上春日唧唧滿庭飛
　　觀雲篇
　　興雲感隂氣疾足〈一作走〉如見機晴來意態行有若功成歸蔥蘢含晚景潔白〈一作素〉凝秋暉夜深度銀漢漠漠仙人衣
　　飬鷙詞〈並引〉
　　途逢少年志在逐獸方呼鷹隼以襲飛走因縱觀之卒無所獲行人有常從事於斯者曰夫鷙禽飢則為用今哺之過篤故然也予感之作飬鷙詞
　　養鷙非玩形所資擊鮮力少年昧其理日日〈一作夜〉哺不息探雛網黃口旦暮有餘食寜知下韝時翅重飛不得毰毸止林表狡兔自南北飲啄既巳盈安能勞羽翼
　　別友人後得書因以詩贈
　　前時送君去揮手青門橋路轉不相見猶聞馬蕭蕭今得出關書行程〈一作塵〉日已遙春還遲君至共結〈一作纈〉芳蘭苕
　　送華隂尉張苕赴邕府使幕〈張即燕公之孫頃坐事除名〉
　　昔忝南宮郎往來東觀頻嘗披燕公傳聳若窺三辰翊聖崇國夲像〈一作保〉賢正朝倫髙視緬今古清風敻無鄰蘭錡照通衢一家十朱輪鄼國嗣侯絶韋卿世業貧夫子承〈一作成〉大名少年振芳塵青袍仙掌下矯首凌煙旻公冶夲非罪潘郎一為民風霜苦揺落堅白無緇磷一旦逢良時天光燭幽淪重為長裾客佐彼觀風臣分野窮禹畫人煙過虞廵不言此行逺所樂相知新雨起巫山陽鳥鳴湘水濵離筵出蒼莽別曲多悲辛今朝一杯酒明日千里人從〈一作彼〉此孤舟去悠悠天海春
　　送湘陽熊判官孺登府罷歸鍾陵因寄呈江西裴中丞二十三兄
　　射策志未就從事嵗雲除篋留馬卿賦袖有劉𢎞書忽見夏木深悵然憶吾廬復持州民刺歸謁専城居君家誠易知勝絶傾里閭人言北郭生門有卿相輿鍾陵靄〈一作藹〉千里帶郭西江水朱檻照河宮旗亭緑雲裡前年〈一作來〉初缺守愼簡由宸扆臨軒弄郡章得人方付此是時左馮翊天下第一理貴臣持牙璋優詔發青紙迎風姦〈一作汚〉吏免先令疲人喜何武劾腐儒陳蕃禮髙士昔升君子堂腰下綬猶黃〈中丞時為萬年尉〉汾隂有寳氣赤堇多竒〈一作光〉鋩束簡下曲臺佩鞬來歴陽綺筵陪一笑蘭室襲餘芳風水忽異勢江湖遂〈一作遽〉相忘因君倘〈一作忽〉借問為話老滄浪〈自注中丞為博士製相國栁宜城諡議識者韙之頃授予以其夲厥後牧和州節度使杜司徒以中丞材譽俱髙欲令軍裝以重戎府故授以夲州團練使滿座觀腰鞬禮成驩甚相視而笑後房燕樂卜夜縱談予忝司徒之賔時獲末坐初中丞自尚書屯田員外郎出守踵其武者今給事中穆公代給事者右丞叚公予不佞繼右丞之後故曰襲餘芳焉〉
　　送韋秀才道沖赴制舉
　　驚禽一辭巢棲息無少安秋扇一離手流塵蔽霜紈故侶不可追涼風日已寒逺逄杜陵士別盡平生歡逐客無印綬楚江多芷蘭因居暇時遊〈一作君時暇逰〉長鋏不復彈閲書南軒霽〈一作際〉絙瑟清夜䦨萬境身外寂一杯腹中寛伊昔𤣥宗朝冬卿冠鴛鸞肅穆升內殿從容領儒〈一作頂髙〉冠游夏無措詞陽秋垂不刋至今羣玉府學者空縱觀世人希徳門揭若攀峰巒之子尚明訓鏘如振琅玕一旦西上書斑衣拂征鞍荊臺宿暮雨漢水浮春瀾君門起天中多士如星攢煙霞覆雙闕抃舞羅千官清漏滴銅壺仙廚下雕槃〈一作盤〉瑩煌仰金榜錯落濡飛翰古來才傑士所嗟遭時難一鳴從此始相望青雲端送李䇿秀才還湖南因寄幕中親故兼簡衡州呂〈一作李〉八郎中
　　深春風日淨晝長幽鳥鳴僕夫前致詞門有白面生攝衣相問訊解帶坐南榮端志見睂睫苦〈一作芳〉言發精誠因出懐中文調孤詞亦清悄如促柱掩抑多不平乃言本蜀士世降岷山靈前人秉藝文髙視來上京曳綬司徒府所從信國楨析〈一作折〉薪委寳〈一作空〉林善響繼家〈一作難繼〉聲何處翳附郭㡬人思郈成〈一作城〉雲天望喬木風水悲流萍前與計吏西始列貢士名森然就筆札從試春官卿帝城岐路多萬足伺〈一作俟〉晨星茫茫風塵中工拙同有營寒女勞夜織山苖榮寸莖侯門方擊鍾衣褐誰將迎弱羽果摧頽壯心鬱怦怦諒無蟠木容聊復蓬累行〈一作生〉昨日訊靈⻱繇言利艱貞當求捨拔中必在審已明誓將息薄遊焦思窮筆精蒔蘭在幽渚安得揚芬馨曰〈一作嗟〉余摧落者散質負華纓一聆苦辛詞再動伊鬱情身棄言不動愛才心尚〈一作上〉驚恨無羊角風使爾化北溟論罷情益親渉旬忘歸程日㩦邑中客閒眺江上城晝憇命金罍宵談轉璿衡薫〈一作蕙〉風香麈尾月露濡桃笙忽被戒羸驂薄言事南征火雲蔚千里旅思浩巳盈湘江含碧虛衡嶺浮翠晶豈伊山水異適與人事幷油幙侶〈一作似〉昆丘粲然疊瑤瓊庾樓見清月孔坐多緑𨤍復有衡山守夲自雲龍庭〈一作亭〉抗志〈一作至和〉在靈府發越侔咸英一揮〈一作麾〉出滎陽恵彼嗤嗤氓隼旟辭灞水居者皆涕零帷昔與伊人交歡經〈一作在〉宿齡一從雲雨散滋我鄙吝萌北渚不堪愁南音誰復聽離憂若去水浩漾無時停嘗聞祝融峰上有神禹銘古石琅玕姿秘文螭虎形聖功奠逺服神物擁休禎賢人在其下彷彿疑蓬瀛君行歴郡齋大袂拂雙旌飾容遇朗鑒肝鬲可以呈昔日馬相如臨卭坐盡傾勉君刷羽翰蚤取凌青㝠
　　送張盥赴舉詩〈並引〉
　　古人以偕受學為同門友今人以偕升名為同年友其語熟見縉紳者皆道焉余與張盥為丈人由是道也曩吾見爾之始生以老成為祝今吾見爾之成人以未立為憂吾不幸向所謂同年友當其盛時聨袂齊鑣亙絶九衢若屏風然今來落落如曙星之相望昔日㑹合不煩異席可長太息哉然而尚書右丞衛大受兵部侍郎武廷碩二君者當時偉人咸萬夫之望足以訂十朋之多也第如京師無騷騷爾無忻忻爾時秋也吾為若叩商之謳幸有感夫二君子
　　爾生始懸弧我作座上賔引箸舉湯餅祝詞天麒麟今成一丈夫坎坷愁風塵長裾來謁我自號廬山人道舊與撫孤悄然傷我神依依見眉睫嘿嘿含悲辛永懐同年友追想出谷晨三十二君子齊飛凌煙旻〈一作冥〉曲江一㑹時後㑹已凋淪況今三十載閲世難重陳盛時一巳過來者日日新不如揺落樹重有明年春火後見琮璜霜餘識松筠肅風〈一作機〉乃獨秀武部〈一作抱〉亦絶倫爾今持我詩西〈一作兩〉見二重臣成賢必念舊保質〈一作節〉在安貧清時為丞郎氣力侔陶鈞乞取斗升水因之雲漢津
　　和州送錢侍御自宣州幕拜官便於華州覲省
　　五綵繡衣裳當年正相稱春風舊〈一作函〉關路歸去真多興蘭陔行可採蓮府猶回瞪楊家紺幰迎〈侍御即王相公貴壻〉謝守瑤華贈〈宣州崔相公有詩贈行〉御街草泛灧臺柏煙含凝〈一作暝〉曾是平生〈一作主者〉遊〈一作留〉無因理歸乗
　　送僧方及南謁栁員外〈並序〉
　　九江僧方及既出家依匡山一時中頗屬詩以攄思古詩人暨今號為能賦有輙求其詞吟呻之拳拳然多多益嗜影不出山者十年嘗登最髙峰四望天海衝然有逺遊之志頓錫而言曰神馳而形閡者方內之徒及吾無方閡於何者由是耳得必目探之意行必身隨之雲遊鳥屳無跡而逺予為連州居無何而方及至出裓中詩一篇以貺予其詞甚富留一嵗觀其行結矩如教益多之一旦以行日來告且曰雅聞鳥咮之下有賢諸侯願躋其門如蹈十地敢乞辭以抵之予唯而賦顧其有重請之色見於顏間耳
　　昔事〈一作日〉廬山逺精舎虎溪東朝陽照瀑水樓閣虹霓中騁望羨游雲振衣若秋蓬舊房閉松月逺思吟江風古寺歴頭陀竒峰扳〈一作攀〉祝融南登小桂嶺卻望歸塞鴻衣裓貯文章自言學雕蟲搶榆念陵厲覆簣圖〈一作而〉穹崇逺郡多暇日有詩訪禪宮石門聳〈一作崇〉峭絶竹院含空濛幽響滴巖溜晴芳飄野叢海雲懸𩗗母山果屬狙〈一作猨〉公忽憶吳興郡白蘋正蔥蘢願言挹風采邈若窺華嵩桂水夏瀾急火山宵〈一作燒〉焰紅三衣濡菌露一錫飛煙空勿謂翻譯徒不為文雅雄古來賞音者燋爨得孤桐〈按狙公宜斥賦芋者而越絶書有猨公張衡賦南都有猿父長嘯之句繇是而言謂猨為公舊矣〉
　　送惟良上人〈並引〉
　　以貌窺天者曰乾然健單于然而髙以數迎天者曰其用四十有九天果以有形而不能脫乎數立象以推筴既成而遺之古所謂神交造物者非空言耳軒皇受天命其佐皆聖人故得之惟唐繼天徳如黃帝有外臣一行亦聖之徒與刋厯考元書成化去今丹徒人惟良生而能知非自外求以乾坤之筴當十期之數凝神運指上感躔次視𤣥黃溟涬無倪有常絶機冺知獨以神㑹數起於復之初九音生於黃鍾之宮積微夲隱言與化合夫天人之數極而含變變而靡不通神趨鬼懾不足駭也惟良得一行之道故亦慕其為外臣謬謂余為世間聰明孑孑來訪初以説合至於不言言息而理𠖇復申之以嗟嘆曰師其庶幾乎信神與之而不能測神之所以付信術通之而不能知術之所以淺哉余聞乎曽井蛙醯雞之不若也長慶四年冬十一月甲子語至夜艾遂為詩以志焉
　　髙齋灑〈一作映〉寒水是夕山僧至𤣥牝無闗鎻瓊書捨〈一作拾〉文字燈明香滿室月午霜凝地語到不言時世間人盡〈一作自〉睡
　　翠微寺有感
　　吾王昔逰幸離宮雲際開朱旗迎夏早〈一作畢〉涼軒避暑來湯餅賜都尉寒冰頒上才龍髯〈一作顔〉不可望玉座生塵埃
　　觀柘枝舞二首
　　胡服何葳㽔僊僊〈一作姬〉登綺墀神飈獵紅蕖龍燭映〈一作然〉金枝垂帶覆纖腰安鈿當嫵眉翹袖中繁鼓傾眸遡華榱燕秦有舊曲淮南多冶詞欲見傾城處君㸔赴節時
　　山雞臨清鏡石燕赴遙津何如上客㑹長袖入華裀體輕似無骨觀者皆聳神曲盡回身處〈一作去〉層波猶注人
　　連州臘日觀莫徭獵西山
　　海天殺氣薄蠻軍歩〈一作部〉伍囂林紅葉盡變原黒草初燒圍合繁鉦息禽興大斾揺張羅依道口嗾犬上山腰猜鷹慮奮迅驚鹿〈一作麏〉時跼跳瘴雲四面起臘雪半空消箭頭餘鵠血鞍傍見雉翹日暮還城邑金笳發麗譙
　　寄陝州姚中丞〈時分司東都〉
　　八月天氣肅二陵風雨收旌旗闕下來雲日關東秋禹跡想前事漢臺餘故閒徘徊襟帶地左右帝王州留滯悲昔老恩光榮徹侯相思望棠樹一寄商聲謳
　　奉酬湖州崔郎中見寄五韻
　　山陽昔相遇灼灼晨葩鮮同逰翰墨場和樂塤箎然一落名宦途浩如乗風船行當衰暮日臥理淮海邊〈一作壖〉猶期謝病後共樂桑榆年
　　學阮公體三首
　　少年負志氣信道不從時只言繩自直安知室可欺百勝難慮敵〈一作慮無敵〉三折乃良醫人生不失意焉能慕知幾
　　朔風悲老驥秋霜動鷙禽出門有逺道平野多層隂滅沒馳絶塞振迅拂華林不因感衰節安能激壯心昔賢多使氣憂國不謀身目覽千載事心交上古人侯門有仁義靈臺多苦辛不學腰如磬徒使甑生塵
　　秋晚題湖城驛池上亭
　　秋次池上舘林塘照南榮塵衣紛未解幽思浩已盈風蓮墜故萼露菊含晚英恨為一夕客愁聽晨雞鳴
　　賈客詞〈並引〉
　　五方之賈以財相雄而鹽賈尤熾或曰賈雄則農傷予感之作是詞
　　賈客無定遊所遊唯利並俗雜良苦乗時取重輕心計析秋毫揺〈一作捶〉鉤侔懸衡錐刀既無棄轉化日已盈邀〈一作徼〉福禱波神施財遊化城妻約雕金釧女垂貫珠纓髙貲比封君奇貨通倖卿趨時鷙鳥思藏鏹盤龍形大艑浮通川髙樓次旗亭行止皆有樂關梁自〈一作似〉無征農夫何為者辛苦事寒耕
　　調瑟詞〈並引〉
　　里有富豪翁厚自奉養而嚴督臧獲力屈形削猶役之無蓻極〈一無極字〉一旦不堪命亡者過半追亡者亦不來復翁顇沮而追昨非之莫及也予感之作調瑟詞
　　調瑟在張平音自足朱二十五缺一不成曲羙人愛髙張瑤軫再三促上雖獨響下應不相屬日暮聲未和寂寥一枯木卻顧膝上流淚難相續
　　讀張曲江集作〈並引〉
　　世稱張曲江為相建言放臣不宜與善地多徙五溪不毛之鄉及今讀其文自內職牧始安有瘴癘之歎自退相守荊門有拘囚之思託諷禽鳥寄詞草樹鬱然有騷人風嗟夫身出於遐陬一失意而不能堪矧華人士族而必致醜地然後快意哉議者以曲江為良臣識胡雛有反相羞凡器與同列宻啓廷爭雖古哲人不及而燕翼無似終為餒魂豈忮心失恕隂謫最大雖二羙莫贖邪不然何袁公一言明楚獄而鍾祉四葉以是相較神可誣乎予讀其文因為詩以弔
　　聖言貴忠恕至道重觀身法在何所恨色相〈一作傷〉斯為仁良時難久恃隂謫豈無因寂寞韶陽廟魂歸不見人
　　偶作二首
　　終朝對尊酒嗜興非嗜甘終日偶衆人縱言不縱談世情閒靜見藥性病多諳寄謝嵇中散予無甚不堪萬巻堆牀書學者識其真萬里長江水征夫渡要津養生非但藥悟佛不因人燕石何須辨逢時即至珍
　　昏鏡詞
　　鏡之工列十鏡於賈奩發奩而視其一皎如其九霧如或曰良苦〈一作楛〉之不侔甚矣工解頥謝曰非不能盡良也葢賈之意唯售是念今夫來市者必歴鑒〈一作覽〉周睞求與已宜彼皎者不能隱芒杪之瑕非羙容不合是用什一其數也余感之作昏鏡詞
　　昏鏡非羙金漠然喪其晶〈一作精〉陋容多自欺謂若他鏡明瑕疵既〈一作闇〉不見妍態隨意生一日四五照自言羙傾城飾帶以紋〈一作綺〉繡裝匣以瓊瑛秦宮豈不重非適乃為輕
　　詠古二首有所寄
　　車音想轔轔不見綦下塵可憐平陽第歌舞嬌青春金屋容色在文園詞賦新一朝復得幸應知失意人寂寥〈一作寞一作寂〉照鏡臺遺基古南陽〈一作方〉真人昔來逰翠鳯相隨翔目成在桑野志遂貯椒房豈無三千女初心不可忘
　　磨鏡篇
　　流塵翳眀鏡嵗久看如漆門前負局人〈一作生〉為我一磨拂萍開緑池滿暈盡金波溢白日照空心圓光走幽室山神妖氣沮野魅真形出卻思未磨時瓦礫來唐突













　　御定全唐詩巻三百五十四
