　　欽定四庫全書
　　御定全唐詩卷二百七十
　　戎昱
　　戎昱荊南人登進士第衞伯王鎭荊南辟為從事建中中為辰䖍二州刺史集五卷今編詩一卷
　　塞下〈一作上〉曲
　　慘慘寒日沒北風卷蓬根將軍領疲兵卻入古塞門囘頭指陰山殺氣成黃雲
　　上山望胡兵胡馬馳驟速黃河氷已合意又向南牧嫖姚夜出軍霜雪割人肉
　　塞北無草木烏鳶巢僵屍泱漭沙漠空終日胡風吹戰卒多苦辛苦辛無四時
　　晩渡西海西向東看日沒傍岸砂礫堆半和戰兵骨單于竟未滅陰氣常勃勃
　　城〈一作樓〉上畫角哀即〈一作則〉知兵心苦試問左右人無言淚如雨何意休明時終年事鼙鼓
　　北風凋白草胡馬日駸駸夜後戍樓月秋來邊將心鐵衣霜露〈一作雪〉重戰馬歲年深自有盧龍塞煙塵飛至今
　　苦哉行五首〈寳應中過滑州洛陽後同王季友作〉
　　彼鼠侵我㕑縱貍授粱肉鼠雖為君卻貍食自須足冀雪大國恥翻是大國辱羶腥逼綺羅塼瓦雜珠玉登樓非騁望目笑是心哭何意天樂中至今奏胡曲
　　官軍收洛陽家住洛陽里夫壻與兄弟目前見傷死呑聲不許哭還遣衣羅綺上馬隨匈奴數秋黃塵裏生為名家女死作塞垣鬼鄉國無還期天津哭流水
　　登樓望天衢目極淚盈睫彊笑無笑容須妝舊花靨昔年買奴僕奴僕來碎葉豈意未死間自為匈奴妾一生忽至此萬事痛苦業得出塞垣飛不如彼蜂蝶
　　妾家清河邊七葉承貂蟬身為最小女偏得渾家憐親戚不相識幽閨十五年有時最逺出秖到中門前前年狂胡來懼死翻生全今秋官軍至豈意遭戈鋋匈奴為先鋒長鼻黃髮拳彎弓獵生人百歩牛羊羶脫身落虎口不及歸黃泉苦哉難重陳暗哭蒼蒼天
　　可汗奉親詔今月歸燕山忽如亂刀劔攪妾心腸間出戶望北荒迢迢玉門關生人為死別有去無時還漢月割妾心胡風凋妾顔去去斷絶魂呌天天不聞
　　苦辛行
　　且莫奏短歌聽余苦辛詞如今刀筆士不及屠沽兒少年無事學詩賦豈意文章復相悞東西南北少知音終年竟歲悲行路仰面訴天天不聞低頭告地地不言天地生我尚如此陌上他人何足論誰謂西江深渉之固無憂誰謂南山髙可以登之遊險巇唯有世間路一晌令人堪白頭貴人立意不可測等閒桃李成荊棘風塵之士深可親心如雞犬能依人悲來卻憶漢天子不棄相如家舊貧勸君且飲酒酒能散羇愁誰家有酒判一醉萬事從他江水流
　　長安秋夕〈一作中秋感懐〉
　　八月更漏長愁人起常早閉門寂無事滿院〈一作地〉生秋cq=376草昨夜西〈一作北〉窗夢夢入荊南〈一作門〉道逺客歸去來在家貧亦好
　　羅江客舎
　　山縣秋雲闇茅亭暮雨寒自傷庭葉下誰問客衣單有興時添酒〈一作開卷〉無聊嬾整冠近來鄉國夢夜夜到長安
　　贈岑郎中
　　童年未解讀書時誦得郎中數首詩四海煙塵猶隔闊十年魂夢每相隨〈一作思〉雖披雲〈一作欣披〉霧逢迎疾巳恨趨風拜徳〈一作識〉遲天下無人鑒詩句不尋詩伯重〈一作更〉尋誰
　　聞笛〈一作李益詩〉
　　入夜思歸切笛聲清〈一作寒〉更哀愁人不願聼自到枕前〈一作邊〉來風起塞雲斷夜深關月開平明獨惆悵飛盡一庭梅
　　漢上題韋氏莊
　　結茅同楚客卜築漢江邊日落數歸鳥夜深聞扣舷水㾗侵岸柳山翠借廚煙調笑提筐婦春來蠶幾眠
　　閨情
　　側聽宮官說知君寵尚存未能開笑頰先欲換愁魂寳鏡窺粧影紅衫裛淚痕昭陽今再入寧敢恨長門
　　衡陽春日遊僧院
　　曾共劉諮議同時事道林與君相掩淚來客豈知心堦雪凌春積爐煙向深依然舊童子相送出花林
　　玉臺體題湖上亭
　　湖入縣西邊湖頭勝事偏綠竿初長筍紅顆未開蓮蔽日髙髙樹迎人小小船清風長入坐夏月似秋天
　　早梅
　　一樹寒梅白玉條迥臨村路傍溪橋應緣〈一作不知〉近水花先發疑是經春〈一作冬〉雪未銷
　　移家別湖上亭
　　好是〈一作去〉春風湖上亭柳條藤蔓繫離情黃鶯久住渾相識欲別頻啼四〈一作三〉五聲
　　客堂秋夕
　　隔窗螢影滅復流北風微雨虛堂秋蟲聲竟夜引鄉淚蟋蟀何自知人〈一作知人自〉愁四時不得一日樂以此方悲客遊惡〈一作牢落〉寂寂江城無所聞梧桐葉上偏蕭索
　　湖南雪中留別
　　草草還草草湖東別離早何處愁殺人歸鞍雪中道出門迷轍跡雲水白浩浩明日武陵西相思鬢堪老
　　贈別張駙馬
　　上元年中長安陌見君朝下欲歸宅飛龍騎馬三十匹〈一作四〉玉勒雕鞍照初日數裡衣香遙撲人長衢雨歇無纖塵從奴斜抱勑賜錦雙雙蹙出金麒麟天子愛壻皇后弟獨步明時負權勢一身扈蹕承殊澤甲第朱門聳髙㦸鳳凰樓上伴吹簫鸚鵡杯中醉留客泰去否來何足論宮中晏駕人事翻一朝負譴辭丹闕五年待罪湘江源冠冕淒涼幾遷改眼看桑田變成海華堂金屋別賜人細眼黃頭總何在渚宮相見寸心悲嬾欲今時問昔時看君風骨殊未歇不用愁來雙淚垂
　　涇州觀元戎出師
　　寒日征西將蕭蕭萬馬叢吹笳覆樓雪祝纛滿旗風遮虜黃雲斷燒羌白草空金鐃肅天外玉帳靜霜中朔野長城閉河源舊路通衞青師自老魏絳賞何功槍壘依沙迥轅門壓塞雄燕然如可勒萬里願從公
　　從軍行
　　昔從李都尉雙鞬照馬蹄擒生黒山北殺敵黃雲西太白沈虜地邊草復萋萋歸來邯鄲市百尺青樓梯感激然諾重平生膽力齊芳筵暮歌發豓粉輕鬟低半酣〈一作醉〉秋風起鐵騎門前嘶逺戍報烽火孤城嚴鼓鼙揮鞭望塵去少婦莫含啼
　　古意
　　女伴朝來說知君欲棄捐嬾梳明鏡下羞到畫堂前有淚霑脂粉無情理管不知將巧笑更遣向誰憐
　　聽杜山人彈胡笳〈一本題下有歌字〉
　　綠琴胡笳誰妙彈山人杜陵名庭蘭杜君少與山人友山人沒來今已久當時海內求知音囑付胡笳入君手杜陵攻琴四十年琴聲在音不在座中為我奏此曲滿堂蕭飋如窮邊第一第二拍淚盡蛾睂沒蕃客更聞出塞入塞聲穹廬氊帳難為情胡天雨雪四時下五月不曾芳草生須㬰促軫變宮徴一聲悲兮一聲喜南看漢月雙眼明卻顧胡兒寸心死迴鶻數年收洛陽洛陽士女皆驅將豈無父母與兄弟聞此哀情皆斷腸杜陵先生證此道沈家祝家皆絶倒如今世上雅風衰若箇深知此聲好世上愛箏不愛琴則明此調難知音今朝促軫為君奏不向俗流傳此心
　　詠史〈一作和蕃〉
　　漢家青史上計拙是和親社稷依明主安危託婦人豈能將玉貎便擬靜胡〈一作煙〉塵地下千年骨誰為輔佐臣
　　桂州臘夜
　　坐到三更盡歸仍萬里賖雪聲偏傍竹寒夢不離家曉角分殘漏孤燈落碎花二年隨驃騎辛苦向天涯
　　再赴桂州先寄〈一作上〉李大夫
　　玷玉甘長棄朱門喜再遊過因讒後重恩合死前酬養驥須憐瘦栽松莫厭秋今朝兩行淚一半血和流
　　題招提寺
　　招提精舎好石壁向江開山影水中盡鳥聲天上來一燈傳歲月深院〈一作殿〉長莓苔日暮雙林磬泠泠〈一作玲玲〉送客囘
　　謫官辰州冬至日懷
　　去年長至在長安策杖曾簪獬豸冠此歲長安逢至日下堦遙想雪霜寒夢隨行伍朝天去身寄窮荒報國難北望南郊消息斷江頭唯有淚闌干
　　贈韋況徴君
　　身欲逃名名自隨鳳銜丹詔降茅茨苦節難違天子命貞心唯有老松知囘看藥竈封題密強入蒲輪引步遲今日巢由舊冠帶聖朝風化勝堯時
　　送吉州閻使君入道二首
　　聞道桃源去塵心忽自歸余當從宦日君是棄官時金汞封仙骨靈津嚥玉池受傳三籙備起坐五雲隨洞裏花常發人間鬢易衰他年會相訪莫作爛柯棊
　　廬陵太守近隳官霞〈一作月〉帔初朝五〈一作玉〉帝壇風過鬼神延〈一作迎〉受籙夜深龍虎衛燒丹冰容入鏡纖埃靜玉液添〈一作傾〉缾漱齒寒莫遣桃花迷客路千山萬水訪君難
　　入劒門
　　劒門兵革後萬事盡堪悲鳥鼠無巢穴兒童話別離山川同昔日荊棘是今時征戰何年定家家有畫旗
　　過商山
　　雨暗商山過客稀路傍孤店閉柴扉卸鞍良久茅簷下待得巴〈一作主〉人樵採歸
　　閏春宴花溪嚴侍御莊
　　一團青〈一作春〉翠色雲是子陵家山帶新晴雨溪留閏月花瓶開巾漉酒地坼筍抽芽綵縟〈一作何幸〉承顔靣〈一作服〉朝朝賦〈一作奏〉白華
　　歲暮客懷
　　異鄉三十口親老復家貧無事乾坤內虛為翰墨人歲華南去後愁夢北來頻惆悵江邊栁依依又欲春
　　秋望興慶宮
　　先皇歌舞地今日未遊廵幽咽龍池水淒涼御榻塵隨風秋樹葉對月老宮人萬事如桑海悲來欲慟〈一作動〉神
　　送鄭鍊師貶辰州
　　辰州萬里外想得逐臣心謫去刑名枉人間痛惜深誤將瑕指玉遂使謾〈一作謗〉消金計日西歸在休為澤畔吟
　　雲夢故城秋望
　　故國遺墟在登臨想舊遊一朝人事變千載水空流夢渚鴻聲〈一作毛〉晩〈一作鷗飛晚〉荊門樹色秋片雲凝不散遙掛望鄉愁
　　秋日感懷
　　洛陽岐路信悠悠無事辭家兩度秋日下未馳千里足天涯徒泛五湖舟荷衣半浸緣鄉淚玉貎潛銷是客愁說向長安親與故誰憐歲晚尚淹留
　　送王明府入道
　　何事陶彭澤明時又掛冠為耽泉石趣不憚薜蘿寒輕雪籠紗帽孤猨傍醮壇懸懸〈一作思〉老松下金竈夜燒丹
　　秋月〈一作江城秋夜〉
　　江干入夜杵聲秋百尺疎桐掛鬥牛思苦自看〈一作緣〉明月苦人愁不是月華愁
　　賦得鐵馬鞭
　　成器雖因匠懷剛本自天為憐持寸節長擬靜三邉未入英髦用空存鐵石堅希君剖腹取還解抱龍泉
　　聞顔尚書陷賊中
　　聞說〈一作傳道〉征南沒那堪故吏聞能持蘓武節不受馬超勲國破無家〈一作人〉信天秋有鴈羣同榮不同辱今日負將軍
　　送蘇參軍
　　憶昨青襟醉裏分酒醒廻首愴離羣舟移極浦城初掩山束長江日早曛客〈一作老〉來有恨空思德別後誰人更議文常歎蘇生官太屈應緣才似鮑參軍
　　成都元十八侍御
　　不見元生已數朝浣花溪路去非遙客舍早知渾寂寞交情豈謂更蕭條空有寸心思㑹面恨無單酌遣相邀驊驄〈一作騮〉幸自能馳驟何惜揮鞭過柞橋
　　觀衞尚書九日對中使射破的
　　盛宴傾黃菊殊私降紫泥月營開射圃霜斾拂晴霓出將三朝貴彎弓五善齊腕迴金鏃滿的破綠低勇氣干牛斗歡聲震鼓鼙忠臣思報國更欲取關西
　　辰州聞大駕還宮
　　聞道鑾輿歸魏闕望雲西拜喜成悲寧知隴水煙銷日再有園林秋薦時渭水戰添亡虜血秦人生覩舊朝儀自慚出守辰州畔不得親隨日月旗
　　辰州建中四年多懷
　　荒徼辰陽逺窮秋瘴雨深主恩堪灑血邊宦更何心海上紅旗滿生前白髮侵竹寒寧改節隼靜早因禽務退門多掩愁來酒獨斟天涯憂國淚無日不霑襟
　　上桂州李大夫
　　今日辭門館情將衆別殊感深翻有淚仁過曲憐愚晚〈一作曉〉鏡傷秋鬢晴寒切病軀煙霞〈一作波〉萬里闊宇宙一身孤〈一作迂〉倚馬才寧有登龍意豈無唯於方寸內暗貯報恩珠
　　江城秋霽
　　霽後江城風景涼豈堪登眺只堪傷逺天螮蝀收殘雨映水鸕鷀近夕陽萬事無成空過日十年多難不還鄉不知何處銷茲恨轉覺愁隨夜夜長
　　上李常侍
　　旌旗曉過大江西七校前驅萬隊齊千里政聲人共喜三軍令肅馬前嘶恩霑境內風初變春入城陰柳漸低桃李不須令更種早知門下舊成蹊
　　上湖南崔中丞
　　山上青松陌上塵雲泥豈合得相親舉世盡嫌良馬瘦唯君不棄〈一作厭〉臥龍貧千金未必能移性一諾從來許殺身莫道書生無感激寸心還是報恩人
　　早春雪中
　　陰雲萬里晝〈一作盡〉漫漫愁坐關心事幾般為報春風休下雪柳條初放〈一作發〉不禁寒
　　雲安阻雨
　　日長巴峽雨濛濛又說歸舟路未通遊人不及西江水先得東流到渚宮
　　湖南春日二首
　　自憐春日客長沙江上無人轉憶家光景卻添鄉思苦簷前數片落梅花
　　三湘漂寓若流萍萬里湘〈一作江〉鄉隔洞庭羇客春來心欲碎東風莫遣栁條青
　　送陸秀才歸覲省
　　武陵何處在南指楚雲陰花蕚連枝〈一作芳〉近桃源去路深啼鶯徒寂寂征馬已駸駸隄上千年柳條條掛我心
　　戲題秋月
　　秋宵月色勝春宵萬里天涯靜寂寥近來數夜飛霜重只畏娑婆樹葉凋
　　宿湘江
　　九月湘江水漫流沙邊唯覽月華秋金風浦上吹黃葉一夜紛紛滿客舟
　　戲贈張使君
　　數載蹉跎罷搢紳五湖乗興轉迷津如今野客無家第醉處尋常是主人
　　別公安賈明府
　　葉縣門前江水深淺於羇客報恩心把君詩卷西歸去一度相思一度吟
　　霽雪〈一作韓舍人書窗殘雪〉
　　風卷寒〈一作黃〉雲〈一作長空〉暮雪晴江煙洗盡柳條〈一作枝〉輕簷前數片無人掃又得書窗一夜明
　　漢陰弔崔員外墳
　　逺別望有歸葉落〈一作落葉〉望春暉所痛泉路人一去無還期荒墳遺漢陰墳樹啼子規存沒抱寃滯孤魂意何依豈無骨肉親豈無深相知曝露不復問髙名亦何為相攜慟君罷春日空遲遲
　　題槿花
　　自用金錢買槿栽二年方始得花開鮮紅未許佳人見蝴蝶爭知早到來
　　題宋玉亭
　　宋玉庭前悲暮秋陽臺路上雨初收應緣此處人多別松竹蕭蕭也帶愁
　　過東平軍
　　畫角初鳴殘照微營營鞍馬往來稀相逢士卒皆垂淚八座朝天何日歸
　　送辰〈一作新〉州鄭使君
　　誰人不譴謫君去獨堪傷長子家無弟〈一作第〉慈親老在堂驚魂隨驛吏冒暑向炎方未到猨啼處參差已斷膓
　　江上柳送人〈一本題上有賦得二字〉
　　江柳斷腸色黃絲垂未齊人看幾重恨鳥入一枝低鄉淚正堪落與君又解攜相思萬里道春去夕陽西
　　湘南曲
　　虞帝南遊不復還翠蛾幽怨水雲間昨夜月明湘浦宿閨中珂珮度空山
　　桂州西山登髙上陸大夫
　　登髙上山上髙處更堪愁野菊他鄉酒蘆花滿眼秋風煙連楚郡兄弟客〈一作愛〉荊州早晩朝天去親隨定逺侯
　　寄鄭鍊師
　　平生金石友淪落向辰州已是二年客那堪終日愁尺書渾不寄兩鬢計應秋今夜相思月情人南海頭
　　八月十五日
　　憶昔千秋節懽娯萬國同今來六親逺此日一悲風年少逢胡亂時平似夢中棃園幾人在應是涕〈一作泣〉無窮
　　征人歸鄉
　　三月江城柳絮飛五年遊客送人歸故將別淚和鄉淚今日䦨干濕汝衣
　　駱家亭子納涼
　　江湖思渺然不離國門前折葦魚沈藻攀藤鳥出煙生衣宜水竹小酒入詩篇莫怪侵星坐神清不欲眠
　　逢隴西故人憶關中舎弟
　　莫話邊庭事心摧不欲聞數年家隴地舍弟歿胡軍每念支離苦常嗟骨肉分急難何日見遙哭隴西雲
　　秋夜〈一本有宿字〉梁十三廳事
　　今來秋已暮還恐未成歸夢裏家仍逺愁中葉又飛竹聲風度急燈影月來微得見梁夫子心源有所依
　　成都暮雨秋〈一作秋雨〉
　　九月龜城暮愁人閉草堂地卑多雨潤天暖少秋霜縱欲傾新酒其如憶故鄉不知更漏意惟向客〈一作枕〉邊長
　　酬梁二十
　　渚宮無限客相見獨相親長路皆同病無言似一身歲寒唯愛竹憔悴不堪春細與知音說攻文恐悞人
　　花下宴送鄭鍊師
　　愁裏惜春深聞幽即共尋貴看花柳色圖放別離心客醉花能笑詩成花〈一作酒〉伴吟為君調綠綺先奏鳳歸林
　　秋館雨後得弟兄書即事呈李明府
　　弟兄書忽到一夜喜兼愁空館復聞雨貧家怯到秋坐中孤燭暗窗外數螢流試以他鄉事明朝問子游
　　寄梁淑
　　長憶江頭執別時論文未有不相思鴈過經秋無尺素人來終日見新詩心思食蘗何由展家似流萍任所之悔學秦人南避地武陵原上又徴師
　　送張秀才之長沙
　　君向長沙去長沙僕舊諳雖之〈一作雲〉桂嶺北終是闕〈一作洞〉庭南山靄生朝雨江煙作夕嵐松醪能醉客慎勿滯湘潭
　　塞下〈一作上〉曲
　　漢將歸來虜塞空旌旗初下玉關東髙蹄戰馬三千匹落日平原秋草中
　　送僧法和〈一作送亮法師〉
　　逹士心無滯他鄉總是家問經翻貝葉論法指蓮花欲契眞空義先開智慧芽不知飛錫後何處是恆沙
　　送嚴十五郎之長安
　　送客身為客思家愴別家暫收雙眼淚遙想五陵花路逺征車迥山迴劍閣斜長安君到日春色未應〈一作曾〉賒
　　冬夜宴梁十三廳
　　故人能愛客秉燭會吾曹家為朋徒罄心緣翰墨勞夜寒銷臘酒霜冷重綈袍醉臥西窗下時聞鴈響髙
　　收襄陽城二首
　　悲風慘慘雨脩脩峴北山低草木愁暗發前軍連夜戰平明旌斾入襄州
　　五營飛將擁霜戈百里僵屍滿濜河日暮歸來看劍血將軍卻恨殺人多
　　出軍
　　龍繞旌竿獸滿旗飜營乍似雪中〈一作山〉移中軍一隊三千騎盡是幷州遊俠兒
　　和李尹種葛
　　弱質人皆棄唯君手自栽藟含霜後竹香惹臘前梅擬託凌雲勢須憑接引材清〈一作綠〉陰如可借黃鳥定飛來
　　送零陵妓〈一作送妓赴於公召〉
　　寶鈿香蛾翡翠裙裝成掩泣欲行雲殷勤好取襄王意莫向陽臺夢使君
　　採蓮曲二首
　　雖聽採蓮曲詎識採蓮心漾檝愛花逺囘船愁浪深煙生極浦色日落半江陰同侶憐波靜看籹墮玉簪涔陽女兒花滿頭𣯶𣯶同泛木蘭舟秋風日暮南湖裏爭唱菱歌不肯休
　　塞上曲
　　胡風畧地燒連山碎葉孤城未下關山頭烽子聲〈一作齊〉聲呌知是將軍夜獵還
　　寂上人禪房
　　俗塵浮垢閉禪關百歲身心幾日閒安得此生同草木無營長在四時間
　　桂州口號
　　畫角三聲動客愁曉霜如雪覆江樓誰道桂林風景暖到來重著皁貂裘
　　紅槿花
　　花是深紅葉麴塵不將桃李共爭春今日驚秋自憐客折來持贈少年人
　　哭黔中薛大夫
　　亞相何年鎭百蠻生涯萬事瘴雲間夜郎城外誰人哭昨日空餘旌節還
　　感春
　　看花淚盡知春盡魂斷看花秪恨春名位未霑身欲老詩書寧救眼前貧
　　途中寄李二〈一作李益詩〉
　　楊柳煙含灞岸春年年攀折為行人好風若借低枝便莫遣青絲埽路塵
　　寄許鍊師〈一作李益詩〉
　　埽石焚香禮碧空露華偏濕蘂珠宮如何說得天壇上萬里無雲月正中
　　下第留辭顧侍郎
　　綺陌彤彤花照塵王門侯邸盡朱輪城南舊有山村路欲向雲霞覓主人
　　題雲公山房〈一作權德輿詩又作楊巨源詩〉
　　雲公蘭若深山裏月明松殿微風起試問空門清淨心蓮花不著秋潭水
　　別離作〈一作戴叔倫詩〉
　　手把杏花枝未曾經別離黃昬掩門後寂寞自心知
　　九日賈明府見訪
　　獨掩衡門秋景閒洛陽才子訪柴關莫嫌濁酒君須醉雖是貧家菊也斑同人願得長攜手久客深思一破顔卻笑孟嘉吹帽落登髙何必上龍山
　　開元觀陪杜大夫中元日觀樂〈第八句缺一字〉
　　今朝歡稱玉京天況值關東俗理年舞態疑迴紫陽女歌聲似遏綵雲仙盤空雙鶴驚幾劍灑砌三花度管落日香塵擁歸騎　風油幕動髙煙
　　中秋夜登樓望月寄人
　　西樓見月似江城脈脈悠悠倚檻情萬里此情同皎潔一年今日最分明初驚桂子從天落稍誤蘆花帶雪平知稱玉人臨水見可憐光彩有餘清
　　贈宜陽張使君
　　暫作宜陽客深知太守賢政移千里俗人戴兩重天舊郭多新室閒坡盡闢田倘令黃霸在今日恥同年
　　移家別樹
　　千〈一作手〉種庭前樹人移樹不移看花愁作別不及未栽時
　　成都送嚴十五之江東
　　江東萬里外別後幾悽悽峽路花應發津亭柳正齊酒傾遲日暮川闊逺天低心繫征帆上隨君到剡溪
　　送李參軍
　　好住好住王司戶珍重珍重李參軍一東一西如別鶴一南一北似浮雲月照疎林千片影風吹寒水萬里紋別易㑹難今古事非是余今獨與君
　　題嚴氏竹亭
　　子陵棲遁處堪繫野人心溪水浸山影嵐煙向竹陰忘機看白日留客醉瑤琴愛此多詩興歸來歩歩吟
　　送王端公之太原歸覲相公
　　柱史今何適西行詠陟岡也知人惜別終美鴈成行春雨桃花靜離尊竹葉香到時丞相閣應喜棣華芳
　　旅次寄湖南張郎中
　　寒江近戶漫流聲竹影臨窗亂月明歸夢不知湖水闊夜來還到洛陽城
　　晩次荊江
　　孤舟大江水水渉無昏曙雨暗迷津時雲生望鄉處漁翁閒自樂樵客紛多慮秋色湖上山歸心日邊樹徒稱竹箭美未得楓林趣向夕垂釣還吾從落潮去
　　同辛兗州巢父盧副端岳相思獻酬之作因紓歸懷兼呈辛魏二院長楊長寧
　　暮角發髙城情人坐中起臨觴不及醉分散秋風起雖有明月期離心若千里前歡反惆悵後會還如此焉得夜淹留一囬終宴喜羇遊復牽役館至重湖水早晚泛歸舟吾從數君子
　　撫州處士湖泛舟送北迴兩指此南昌縣查溪蘭若別
　　移樽鋪山曲祖帳查溪陰鋪山即逺道查溪非故林悽然誦新詩落淚霑素襟郡政我何有別情君獨深禪庭古樹秋宿雨清沈沈揮袂故里逺悲傷去住心
　　耒陽谿夜行〈為傷杜甫作〉
　　乘夕棹歸舟縁源二轉幽月明看嶺樹風靜聽溪流嵐氣船間入霜華衣上浮猨聲雖此夜不是別家愁
　　桂城早秋
　　逺客驚秋早江天夜露新滿庭惟有月空館更何人卜命知身賤傷寒舞劔頻猨啼曾下淚可是為憂貧
　　桂州歲暮
　　歲暮天涯客寒窗欲曉時君恩空自感鄉思夢先知重誼人愁別驚棲鵲戀枝不堪樓上角南向海風吹
　　宿桂州江亭呈康端公
　　獨向東亭坐三更待月開螢光入竹去水影過江來露滴千家靜年流一葉催龍鍾萬里客正合故人哀

　　御定全唐詩巻二百七十
