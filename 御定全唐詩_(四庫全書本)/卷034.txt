　　欽定四庫全書
　　御定全唐詩巻三十四
　　楊師道
　　楊師道字景猷華隂人隋宗室也清警有才思入唐尚桂陽公主封安德郡公貞觀中拜侍中參豫朝政遷中書令罷為吏部尚書師道善草𨽻工詩毎與有名士燕集歌詠自適帝每見其詩必吟諷嗟賞後賜宴帝曰聞公毎酣賞捉筆賦詩如宿搆者試為朕為之師道再拜少選輙成無所竄定一座嗟伏卒謚曰懿集十巻今編詩一巻
　　隴頭水
　　隴頭秋月明隴水帶關城笳添離別曲風送斷腸聲映雪峰猶暗乗冰馬屢驚霧中寒雁至沙上轉蓬輕天山傳羽檄漢地急徵兵陣開都䕶道劍聚伏波營於茲覺無渡〈一作度〉方共濯胡纓
　　中書寓直詠雨簡褚起居上官學士
　　雲暗蒼龍闕沈沈殊未開窗臨鳯凰沼颯颯雨聲來〈洪邁以此四句為絶句〉電影入飛閣風威凌吹臺長簷響奔溜清簟肅浮埃早荷葉稍沒新篁枝半摧茲晨悵多緒懐友自難裁況復重城內日暮獨裵回玉階良史筆金馬掞天才髙甍通散騎複道駕蓬萊思君贈桃李於此冀瓊瓌
　　闕題〈見玉臺後集〉
　　漢家伊洛九重城御路浮橋萬里平桂戶雕梁連綺翼虹梁繡柱映丹楹朝光欲動千門曙麗日初照百花明燕趙蛾眉舊傾國楚宮腰細本傳名二月桑津期結伴三春淇水逐關情蘭叢有意飛雙蝶柳葉無趣隱啼鶯扇裏細妝將夜並風前獨舞共花榮兩鬟百萬誰論價一笑千金判是輕不為披圖來侍寢非因主第奉身迎羊車詎畏青門閉兎月今宵照後庭
　　初秋夜坐應詔
　　玉琯涼初應金壺夜漸闌滄池流稍潔仙掌露方漙雁聲風處斷樹影月中寒爽氣長空浄髙吟覺思寛
　　賦終南山用風字韻應詔
　　眷〈一作睿〉言懐隱逸輟駕踐幽叢白雲飛夏雨碧嶺橫〈一作冠〉春虹草緑長楊路花疎五柞宮登臨日將晚蘭桂起香風
　　詠飲馬應詔
　　清晨控龍馬弄影出花林躞蹀依春澗聫翩度碧潯苔流染絲絡水潔寫雕簪〈一作調音〉一御瑤池駕詎憶長城隂
　　初宵看婚
　　洛城花燭動戚里畫新蛾隱扇羞應慣含情愁已多輕啼濕紅粉微睇轉橫波更笑巫山曲空傳暮雨過
　　侍宴賦得起坐彈鳴琴二首〈一作楊希道詩〉
　　北林鵲夜飛南軒月初進調發清徵蕩心袪褊恡變作離鴻聲還入思歸引長歎未終極秋風飄素鬢絲傳園客意曲奏楚妃情罕有知音者空勞流水聲
　　詠琴〈一作楊希道詩〉
　　久擅龍門質孤竦嶧陽名齊娥初發弄趙女正調聲嘉客勿遽反繁曲未成
　　詠笙〈一作楊希道詩〉
　　短長揷鳯翼洪細摹鸞音能令楚妃歎復使荊王吟切切孤竹管來應雲和琴
　　應詔詠巢烏
　　桂樹春暉滿巢烏刷羽儀朝飛麗城上夜宿碧林陲背風藏密葉向日逐疎枝仰德還能哺依仁遂可窺驚鳴雕輦側王吉自相知
　　奉和夏日晚景應詔
　　輦路夾垂楊離宮通建章日落橫峰影雲歸起夕涼雕軒動流吹羽蓋息迴塘薙草生還綠殘花落〈一作疎〉尚香青巖類姑射碧澗似汾陽幸屬無為日歡娛尚〈一作方〉未央
　　奉和聖製春日望海
　　春山臨渤海征旅輟晨裝回瞰盧龍塞斜瞻肅愼鄉洪波迴地軸孤嶼映雲光落日驚濤上浮天駭浪長仙臺隱螭駕水府汎黿梁碣石朝煙滅之罘歸雁翔北巡非漢後東幸異秦皇搴旗〈一作旌〉羽林客䟦距少年場龍〈一作電〉擊驅遼水鵬飛出帶方將舉青丘繳安訪白霓裳
　　春朝閒歩
　　休〈一作偃〉沐乗閑豫清晨歩北林池塘藉芳草蘭芷襲幽衿霧中分曉日花裏弄春禽野逕香恆滿山階筍屢侵何須命輕蓋桃李自成隂
　　還山宅
　　暮春還舊嶺徙倚翫年華芳草無行逕空山正落花垂藤掃幽石臥柳礙浮槎鳥散茅簷靜雲披澗戶斜依然此泉路猶是昔煙霞
　　詠馬
　　寳馬權竒出未央雕鞍照曜紫金裝春草初生馳上苑秋風欲動戲〈一作醉〉長楊鳴珂屢度章臺側細蹀經〈一作徑〉向濯龍傍徒令漢將連年去宛城今已獻〈一作馘〉名〈一作明〉王
　　奉和詠弓
　　霜重麟膠勁風髙月影圓烏飛隨帝輦雁落逐鳴
　　詠硯
　　圓池類璧水輕翰染煙華將軍欲定逺見棄不應賖
　　奉和正日臨朝應詔
　　皇猷被寰宇端扆屬元辰九重麗天邑千門臨上春
　　詠舞〈一作楊希道詩〉
　　二八如回雪三春類早花分行向燭轉一種逐風斜







　　御定全唐詩巻三十四
