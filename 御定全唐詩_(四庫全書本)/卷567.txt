　　欽定四庫全書
　　御定全唐詩巻五百六十七
　　鄭嵎
　　鄭嵎字賓先大中五年進士第詩一首
　　津陽門詩〈並序〉
　　津陽門者華清宮之外闕南局禁闈北走京道開成中嵎常得羣書下帷於石甕僧院而甚聞宮中陳跡焉今年冬自虢而來暮及山下因解鞍謀餐求客旅邸而主翁年且艾自言世事明皇夜闌酒餘復為嵎道承平故實翼日於馬上輙裁刻俚叟之話為長句七言詩凡一千四百字成一百韻止以門題為之目雲耳
　　津陽門北臨通逵雪風獵獵飄酒旗泥寒欵段蹶不進疲童退問前何為酒家顧客催解裝案前羅列樽與巵青錢瑣屑安足數白醪軟美甘如飴開壚引滿相獻酬枯腸渴肺忘朝飢愁憂似見出門去漸覺春色入四肢
　　主翁移客挑華燈雙肩隱膝烏帽欹笑雲鮐老不為禮飄蕭雪鬢雙垂頤問余何往凌寒曦顧翁枯朽郎豈知翁曽豪盛客不見我自為君陳昔時時平親衛號羽林我纔十五為孤兒射熊搏虎衆莫敵彎弧出入隨佽飛〈開元中未有東西神策軍但以六軍為親衛〉此時初創觀風樓簷髙百尺堆華榱樓南更起鬬雞殿晨光山影相參差〈觀風樓在宮之外東北隅屬夾城而連上內前臨馳道周視山川寳應中魚朝恩毀之以修章敬今遺址尚存唯鬬雞殿與毬塲迤邐尚在〉其年十月移禁仗山下櫛比羅百司朝元閣成老君見㑹昌縣以新豐移〈時有詔改新豐為㑹昌縣移自隂鱉故城置於山下至明年十月老君見於朝元閣南而於其處置降聖觀復改新豐為昭應縣廨宇始成令大將軍髙力士率禁樂以落之〉幽州曉進供奉馬玉珂寳勒黃金羈〈安祿山每進馬必殊特而極銜勒之飾〉五王扈駕夾城路傳聲校獵渭水湄羽林六軍各出射籠山絡野張罝維彫弓繡韣不知數翻身滅沒皆蛾睂赤鷹黃鶻雲中來妖狐狡兔無所依人煩馬殆禽獸盡百里腥膻禾黍稀〈申王有髙麗赤鷹岐王有北山黃鶻逸翮竒姿特異他等上愛之每弋獵必置於駕前目為決勝兒〉暖山度臘東風微宮娃賜浴長湯池刻成玉蓮噴香液潄迴煙浪深逶迤〈宮內除供奉兩湯池內外更有湯十六所長湯每賜諸嬪御其修廣與諸湯不侔甃以文瑤寳石中央有玉蓮捧湯泉噴以成池又縫綴綺繡為鳧雁於水中上時於其間泛鈒鏤小舟以嬉遊焉〉犀屏象薦雜羅列錦鳧繡雁相追隨破簪碎鈿不足拾金溝殘溜和纓緌上皇寛容易承事十家三國爭光輝繞牀呼盧恣樗博張燈逹晝相謾欺相君侈擬縱驕橫日從秦虢多游嬉朱衫馬前未滿足更驅武卒羅旌旗〈楊國忠為宰相帶劔南節度使常與秦虢聨轡而出更於馬前以兩川旌節為導也〉畫輪寳軸從天來雲中笑語聲融怡鳴鞭後騎何躞蹀宮粧襟袖皆仙姿青門紫陌多春風風中數日殘春遺驪駒吐沫一奮迅路人擁篲爭珠璣〈事盡載在國史中此下更重敘其事〉八姨新起合歡堂翔鵾賀燕無由窺萬金酬工不𡧓去矜能恃巧猶嗟咨〈虢國創一堂價費萬金堂成工人償價之外更邀賞伎之直復授絳羅五千疋工者嗤而不顧虢國異之問其由工曰某生平之能殫於此矣茍不知信願得螻蟻蜥蜴蜂蠆之類去其目而投於堂中使有隙失一物即不論工直也於是又以繒綵珍貝與之山下人至今話故事者尚以第行呼諸姨焉〉四方節制傾附媚窮奢極侈沽恩私堂中特設夜明枕銀燭不張光鑒帷〈虢國夜明枕置於堂中光燭一室西川節度使所進事載國史略書之〉瑤光樓南皆紫禁梨園仙宴臨花枝迎娘歌喉玉𥦖窱蠻兒舞帶金葳㽔〈瑤光樓即飛霜殿之北門迎娘蠻兒乃梨園弟子之名聞者〉三郎紫笛弄煙月怨如別鶴呼羈雌玉奴琵琶龍香撥倚歌促酒聲嬌悲〈上皇善吹笛常寳一紫玉管貴妃妙彈琵琶其樂器聞於人間者有邏逤檀為槽龍香柏為撥者上每執酒巵必令迎娘歌水調曲遍而太真輙彈倚歌為上送酒內中皆以上為三郎玉奴乃太真小字也〉飲鹿泉邉春露晞粉梅檀杏飄朱墀金沙洞口長生殿玉蕊峰頭王母祠〈山城內多馴鹿流澗號為飲鹿有長生殿乃齋殿也有事於朝元閣即御長生殿以沐浴也〉禁庭術士多幻化上前較勝紛相持羅公如意奪顔色三藏袈裟成散𢇁〈上頗崇羅公逺楊妃尤信金剛三藏上嘗幸功徳院將謁七聖殿忽然背癢公逺折竹枝化作七寳如意以進上大喜顧謂金剛曰上人能致此乎三藏曰此幻術耳僧為陛下取真物乃於袖中出如意七寳炳耀而光逺所進即時復為竹枝耳後一日楊妃始以二人定優劣時禁中將創小殿三藏乃舉一鴻梁於空中將中公逺之首公逺不為動容上連命止之公逺飛符於他處竊三藏金欄袈裟於籄中守者不之見三藏怒又咒取之湏臾而至公逺復噀水龍符於袈裟上散為絲縷以盡也〉蓬萊池上望秋月無雲萬里懸清輝上皇夜半月中去三十六宮愁不歸月中秘樂天半聞丁璫玉石和塤篪宸聰聽覽未終曲卻到人間迷是非〈葉法善引上入月宮時秋已深上苦淒冷不能久㽞歸於天半尚聞仙樂及上歸且記憶其半遂於笛中冩之㑹西涼都督楊敬述進婆羅門曲與其聲調相符遂以月中所聞為之散序用敬述所進曲作其腔而名霓裳羽衣法曲〉千秋御節在八月㑹同萬國朝華夷花蕚樓南大合樂八音九奏鸞來儀都盧尋橦誠齷齪公孫劔伎方神竒馬知舞徹下牀榻人惜曲終更羽衣〈上始以誕聖日為千秋節每大酺㑹必於勤政樓下使華夷縱觀有公孫大娘舞劔當時號為雄妙又設連榻令馬舞其上馬衣紈綺而被鈴鐸驤首奮鬛舉趾翹尾變態動容皆中音律又令宮妓梳九騎仙髻衣孔雀翠衣佩七寶纓絡為霓裳羽衣之類曲終珠翠可掃其舞馬祿山亦將數疋以歸而私習之其後田承嗣代安有存者一旦於廐上聞鼔聲頓挫其舞廏人惡之舉篲以擊之其馬尚為怒未妍妙因更奮擊宛轉曲盡其態廝恐以告承嗣以為妖遂戮之而舞馬自此絶矣〉祿山此時侍御側金雞畫障當罘罳繡□衣褓日屓贔甘言狡計愈嬌癡〈上每坐及宴㑹必令祿山坐於御座側而以金雞障隔之賜其箕踞太真又以為子時襁褓戱而加之上亦呼之祿兒每入宮必先拜貴妃然後拜上上笑而問其故輙對曰臣本蕃中人禮先拜母後拜父是以然也〉詔令上路建甲第樓通走馬如飛翬大開內府恣供給玉缶金筐銀簸箕〈時於親仁里南陌為祿山建甲第令中貴人督其事仍謂之曰卿善為部署祿山眼孔大勿令笑我至於篣筐簸箕釡缶之具咸金銀為之今四元觀即其故第耳〉異謀潛熾促歸去臨軒賜帶盈十圍〈祿山肥博過人腹垂而緩帶十五圍方周體〉忠臣張公識逆狀日日切諫上弗疑〈張曲江先識其必反逆狀數數言於上上曰卿勿以王夷甫識石勒而誤疑祿山耳〉湯成召浴果不至潼關已溢漁陽師御街一夕無禁鼓玉輅順動西南馳〈其年賜柑子使回泣訴祿山反狀雲臣幾不得生還上猶疑其言復遣使喻雲我為卿造一湯待卿至使回答言反狀上然後憂疑即寇軍至潼關矣〉九門回望塵坌多六龍夜馭兵衛疲縣官無人具軍頓行宮徹屋屠雲螭〈時郊畿草擾無御頓之備上命徹行宮木宰御馬以饗士卒〉馬嵬驛前駕不發宰相射殺寃者誰長睂鬒髪作凝血空有君王潛涕洟青泥坂上到三蜀金堤城邉止九旂移文泣祭昔臣墓度曲悲歌秋雁辭〈駕至蜀詔中貴人馳祭張曲江墓悔不納其諫又過劔閣下望山川忽憶水調辭雲山川滿目淚沾衣富貴榮華能幾時不見只今汾水上唯有年年秋雁飛上然流涕顧問左右曰此誰人詩從臣對曰此李嶠詩復掩泣曰李嶠真可謂才子也〉明年尚父上㨗書洗清觀闕收封畿兩君相見望賢頓君臣鼔舞皆歔欷〈望賢宮在咸陽之柬數里時明皇自蜀回肅宗迎駕上皇自致傳國璽於上上歔欷拜受左右皆泣曰不圖今日復觀兩君相見之禮駕將入開逺門上皇疑先後入門不決顧問從臣不能對髙力士前曰上皇雖尊皇帝主也上皇偏門而先行皇帝正門而入後行耆老皆呼萬嵗當時皆是之〉宮中親呼髙驃騎潛令改葬楊真妃花膚雪豔不復見空有香囊和淚滋〈時肅宗詔令改葬太真髙力士知其所𢉉在嵬坡驛西北十餘歩當時乘輿匆遽無復備周身之具但以紫縟裹之及改塟之時皆已朽壊惟有胸前紫繡香囊中尚得冰麝香時以進上皇上皇泣而佩之〉鑾輿卻入華清宮滿山紅實垂相思飛霜殿前月悄悄迎春亭下風颸颸〈飛霜殿即寢殿而白傅長恨歌以長生殿為寢殿殊誤矣上皇至明年復幸華清宮信宿乃回自此遂移處西內中矣〉雪衣女失玉籠在長生鹿瘦銅牌垂象牀塵凝罨颯被畫檐蟲頗梨碑〈太真養白鸚鵡西國所貢辨惠多辭上尤愛之字為雪衣女上常於芙蓉園中獲白鹿惟山人王旻識之曰此漢時鹿也上異之令左右周視之乃於角際雪毛中得銅牌子刻之曰宜春苑中白鹿上由是愈愛之移於北山目之曰仙客上止華清罨颯公主甞為上晨召聽按新水調主愛起晩遽冒珍珠被而出及冦至倉惶隨駕出宮後不知省及上歸南內一旦再入此宮而當時罨颯之被宛然而塵積矣上尤感焉溫泉堂碑其石瑩徹見人形影宮中號為頗梨碑〉碧菱花覆雲母陵風篁雨菊低離披真人影帳偏生草果老藥堂空掩扉〈真人李順興後周時修道北山神堯皇帝受禪真人潛告符契至今山下有祠宇宮中有七聖殿自神堯至睿宗建竇後皆立衣袞衣繞殿石榴樹皆太真所植俱擁腫矣南有功徳院其間瑤壇羽帳皆在焉順興影堂果老藥室亦在禁中也〉鼎湖一日失弓劔橋山煙草俄霏霏空聞玉椀入金市但見銅壺飄翠帷開元到今踰十紀當初事跡皆殘隳竹花唯養棲梧鳳水藻週遊巢葉⻱㑹昌御宇斥內典去留二教分黃緇慶山汙瀦石甕毀紅樓綠閣皆支離竒松怪柏為樵蘇童山眢谷亡嶮巇煙中壁碎摩詰畫雲間字失元宗詩〈持國寺夲名慶山寺徳宗始改其額寺有綠額複道而上天后朝以禁臣取宮中制度結構之石甕寺開元中以創造華清宮餘材修繕佛殿中玉石像皆幽州進來與朝元閣道像同日而至精妙無比叩之如磬餘像並楊惠之手塑肢空像皆元伽兒之制能妙纎麗曠古無儔紅樓在佛殿之西巖下臨絶壁樓中有𤣥宗題詩草八分每一篇一體王右丞山水兩壁寺毀之後皆失之矣摩詰乃王維之字也〉石魚巖底百尋井銀牀下卷紅綆遲當時清影䕃紅葉一旦飛埃埋素規〈石魚巖下有天𢇁石其形如甕以貯飛泉故上以石甕為寺名寺僧於上層飛樓中縣轆轤敘引修笮長二百餘尺以汲甕泉出於紅樓喬樹之杪寺既毀拆石甕今巳埋沒矣〉韓家燭臺倚林杪千枝燦若山霞摛昔年光彩奪天月昨日銷鎔當路岐〈韓國為千枝燈臺髙八十尺置於山上每至上元夜則然之千光奪月凡百里之內皆可望焉〉龍宮御榜髙可惜火焚牛挽臨﨑峗孔雀松殘赤琥珀鴛鴦瓦碎青琉璃〈寺額睿宗在藩邸中所題也標於危樓之上世傳孔雀松下有赤茯苓入土千年則成琥珀寺之前𡶶古松老柏泊乎嘉草今皆樵蘇蕩除矣〉今我前程能幾許徒有餘息筋力羸逢君話此空灑涕卻憶歡娯無見期主翁莫泣聽我語寧勞感舊休吁嘻河清海宴不難覩我皇巳上昇平基湟中土地昔湮沒昨夜收復無瘡痍戎王北走棄青塜虜馬西奔空月支兩逢堯年豈易偶願翁頤養豐膚肌平明酒醒便分首今夕一樽翁莫違
　　崔櫓〈一作魯〉
　　崔櫓大中時舉進士〈一作廣明中進士〉仕為棣州司馬無機集四巻今存詩十六首
　　春日〈一夲此下有長安二字〉即事
　　一百五日又欲來梨花梅花參差開行人自笑不歸去瘦馬獨吟真可哀杏酪漸香鄰舎粥榆煙將變舊爐灰畫橋春煖清歌夜肻信愁腸日九迴
　　春晩岳陽言懐二首
　　煙花零落過清明異國光隂老客情雲夢夕陽愁裏色洞庭春浪坐來聲天邉一與舊山別江上幾看芳草生獨倚欄干意難冩暮笳嗚𠰸調孤城
　　翠煙如鈿柳如環晴倚南樓獨看山江國草花三月暮帝城塵夢一年間虛舟尚歎縈難解飛鳥空慚倦未還何似不覊詹父伴睡煙歌月老潺潺
　　過蠻溪渡
　　綠楊如髪雨如煙立馬危橋獨喚船山口斷雲迷舊路渡頭芳草憶前年身隨逺道徒悲梗詩賣明時不直錢歸去楚臺還有計釣船春雨日髙眠
　　岸梅
　　含情含怨一枝枝斜壓漁家短短籬惹䄂尚餘香半日向人如訴雨多時初開偏稱〈一作巳入〉雕梁畫未落先愁玉笛吹行客見來無去意解帆煙浦為題詩
　　重陽日次荊南路經武寧驛
　　茱茰冷吹溪口香菊花倒遶山腳黃家山去此強百里弟妹待我醉重陽風健早鴻髙曉景露清圎碧照秋光莫看時節年年好暗送搔頭逐手霜
　　述懐
　　白首成何事無歡可替悲空餘酒中興猶似少年時
　　三月晦日送客
　　野酌亂無巡送君兼送春明年春色至莫作未歸人
　　華清宮三首
　　草遮回磴絶鳴鑾雲樹深深碧殿寒明月自來還自去更無人倚玉闌干
　　障掩金雞蓄禍機翠華西拂蜀雲飛珠簾一閉朝元閣不見人歸見燕歸
　　門橫金鎻悄無人落日秋聲渭水濱紅葉下山寒寂寂濕雲如夢雨如塵
　　題雲夢亭
　　薄煙如夢雨如塵霜景晴來卻勝春好住池西紅葉樹何年今日伴何人
　　有酒失於䖍州陸郎中肱以詩謝之〈一作酒後謝陸䖍州〉
　　醉時顛蹶醒時羞麴櫱推人不自由叵耐一雙窮相眼不堪花卉在前頭
　　聞笛〈一作華清宮〉
　　銀河漾漾月暉暉樓礙星邉織女機橫玉呌雲天似水滿空霜逐一聲飛
　　山路見花
　　曉紅初〈一作輕〉拆露香新獨立空山冷笑人〈一作春〉春意自知無主惜恣風吹逐馬蹄塵
　　暮春對花
　　病香無力被風欺多在青苔少在枝馬上行人莫囘首斷君腸是欲殘時
　　句
　　強半瘦因前夜雪數枝愁向晩天來〈梅花以下並見摭言〉　無人解把無塵䄂盛取殘香盡日憐〈蓮花〉　一番春雨吹巢冷半朶山花咽觜香〈山鵲〉　雲生柱礎降龍地露洗林巒放鶴天　菱葉乍翻人採後荇花初沒舸行時〈見池上詩史〉

　　御定全唐詩巻五百六十七
