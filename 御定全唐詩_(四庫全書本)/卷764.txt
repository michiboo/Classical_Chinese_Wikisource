　　欽定四庫全書
　　御定全唐詩巻七百六十四
　　譚用之
　　譚用之字藏用五代末人善為詩而官不達詩一巻
　　塞上
　　秋風漢北雁飛天單騎那堪遶賀蘭磧暗更無巖樹影地平時有野燒瘢貂披寒色和衣冷劒佩胡霜隔匣寒早晚橫戈似飛尉擁旄深入異田單
　　鉢略城邊日欲西遊人卻憶舊山歸牛羊集水煙黏歩鵰鶚盤空雪滿圍獵騎靜逢邊氣薄戍樓寒對暮煙微橫行總是男兒事早晚重來似漢飛
　　贈索處士
　　不將桂子種諸天長得尋君水石邊𤣥豹夜寒和霧隱驪龍春暖抱珠眠山中宰相陶𢎞景洞裏真人葛稚川一度相思一惆悵水寒煙澹落花前
　　別雒下一二知已
　　金鼎光輝照雪袍雒陽春夢憶波濤塵埃滿眼人情異風雨前程馬足勞接塞峨眉通蜀險過山仙掌倚秦髙別來無限幽求子應笑區區味六韜
　　約張處士遊梁
　　莫學區區老一經夷門闗吏舊書生晉朝滅後無中散韓國亡來絶上卿龍變洞中千谷冷劒橫天外八風清好攜長策干時去免逐漁樵度太平
　　送友人歸青社
　　鵰鶚途程在碧天綵衣東去復何言三千賔客舊知巳十二山河新故園吟看桂生溪月上醉聽鯤化海濤翻好期聖代重相見莫學袁生老竹軒
　　送丁道士歸南中
　　孤雲無定鶴辭巢自負焦桐不説勞服藥㡬年期碧落驗符何處咒丹毫子陵山曉紅雲宻〈一作落〉青草湖平雪浪髙從此人稀見蹤跡還應選地種仙桃
　　月夜懐寄友人
　　劒氣徒勞望鬥牛故人別後阻仙舟殘春謾道深傾酒好月那堪獨上樓何處是非隨馬足由來得䘮白人頭清風未許重攜手㡬度髙吟寄水流
　　閑居寄陳山人
　　閑居何處得閑名坐掩衡茅損性靈破夢曉鍾聞竹寺沁心秋雨浸莎庭甕邉難負千杯〈一作鍾〉緑海上終眠萬仞青珍重先生全太古應看名利似浮萍
　　憶南中
　　碧江頭與白雲門別後秋霜㸃鬢根長記學禪青石寺最思共醉落花村林間竹有湘妃淚窓外禽多杜宇魂未棹扁舟重回首採薇收橘不堪論
　　寄友人
　　病多慵引架書看官職無才思〈一作興〉已䦨穴鳳瑞時來卻易人龍別後見何難琴樽風月閑生計金玉松筠舊嵗寒早晚煙村碧江畔掛罾重對蓼花灘
　　別江上一二友生
　　國風千載務重華湏逐浮雲背若耶無地可歸堪種玉有天教上且乗槎白綸巾卸蘇門月紅錦衣裁御苑花他日成都卻回首東山看取謝鯤家
　　寄岐山林逢吉明府
　　岐山髙與隴山連製錦無私服晏眠鸚鵡語中分百里鳳凰聲裏過三年秦無舊俗雲煙媚周有遺風父老賢莫役生靈種楊栁一枝枝折㶚橋邊
　　感懐呈所知
　　十年流落賦歸鴻誰傍昬衢駕燭龍竹屋亂煙思梓澤酒家疎雨夢臨卭千年別恨調琴懶一片年光覽鏡慵早晚休歌白石爛放教歸去臥羣峰
　　江上聞笛
　　誰為梅花怨未平一聲髙喚百龍驚風當閶闔庭初靜月在姑蘇秋正明曲盡綠楊涵野渡管吹青玊動江城臨流不欲殷勤聽芳草王孫舊有情
　　寄孟進士
　　依舊池邊草色芳故人何處憶山陽書回科斗江帆暮曲罷騶虞海樹蒼吟望曉煙思桂渚醉依殘月夢餘杭別來南國知誰在空對襜褕一斷腸
　　寄閻記室
　　織錦歌成下翠微豈勞西去問榰機未開水府珠先見不掘豐城劒自輝鼇逐玉蟾攀桂上馬隨青帝踏花歸相逢半是雲霄客應笑歌牛一布衣
　　幽居寄李袐書
　　㡬年帝里阻煙波敢向明時叩角歌看盡好花春臥穩醉殘紅日夜吟多印開夕照垂楊栁畫破寒潭老芰荷昨夜前溪有龍闘石橋風雨少人過
　　貽釣魚李處士
　　罷吟鸚鵡草芊芊又泛鴛鴦水上天一棹冷涵楊栁雨片帆香掛芰荷煙綠揺江澹萍離㟁紅㸃雲疎橘滿川何處邈將歸畫府數莖紅蓼一漁船
　　河橋樓賦得羣公夜讌
　　芙蓉簾幕扇秋紅蠻府新郎夜讌同滿座馬融吹笛月一樓張翰過江風杯黏紫酒金螺重談轉琱璫玉塵空深荷良宵慰顦顇徳星池館在江東
　　寄左先輩
　　狂歌白鹿上青天何似蘭塘釣紫煙萬巻祖龍坑外物一孫楚耳中泉翩翾蠻榼薰晴浦轂轆魚車響夜船學取青蓮李居士一生杯酒在神仙
　　貽費道人
　　誰如南浦傲煙霞白葛衣輕稱㡌紗碧玉蜉蝣迎客酒黃金轂轆釣魚車吟歌雲鳥歸樵谷臥愛神仙入畫家他日鳳書何處覔武陵煙樹半桃花
　　寄許下前管記王侍御
　　昔年南去得娛賔頓遜杯前共好春螘泛羽觴蠻酒斜鳳銜瑤句蜀牋新花憐遊騎紅隨轡草戀征車碧遶輪別後青青鄭南陌不知風月屬何人
　　秋日圃田送人隨計
　　僕射陂前是傳郵去程鵰鶚弄髙秋吟拋芍藥裁詩圃醉下茱茰飲酒樓向日迥飛駒皎皎臨風誰和鹿呦呦明年二月仙山下莫遣桃花逐水流
　　途次宿友人別墅
　　千里崤函一夢勞豈知雲館共蕭騷半簾緑透偎寒竹一榻紅侵墜晚桃蠻酒客稀知味長蜀琴風定覺髙感君巖下閑招隱細縷金盤鱠錯刀
　　春日期巢湖舊事
　　暖掠紅香燕燕飛五雲仙珮曉相攜花開鸚鵡韋郎曲竹亞虬龍白帝溪富貴萬場歸紫酒是非千載逐芳泥不知多少開元事露泣春叢向日低
　　再遊韋曲山寺
　　鵲巖煙斷玉巢攲罨畫春塘太白低馬踏翠開垂栁寺人耕紅破落花蹊千年勝槩咸原上㡬代荒涼繡嶺西碧吐紅芳舊行處豈堪回首草萋萋
　　寄徐拾遺
　　長竿一繫白龍吟誰和騶虞發素琴野客碧雲魂易斷故人芳草夢難〈一作同〉尋天從補後星辰穩海自潮來島嶼深好向明庭拾遺事莫敎𤣥豹老泉林
　　秋宿湘江遇雨
　　江上隂雲鎖夢魂江邊深夜舞劉琨秋風萬里芙蓉國暮雨千家薜荔村鄉思不堪悲橘柚旅遊誰肻重王孫漁人相見不相問長笛一聲歸島門
　　貽南康陳處士陶
　　白玉堆邉蔣逕橫空涵二十四灘聲老無征戰軒轅國貧有茅茨帝舜城丹鳳晝飛羣木冷一龍秋臥九江清時人莫笑非經濟還待中原致太平
　　渭城春晚
　　秦樹朦朧春色微香風煙煖樹依依邉城夜靜月初上芳草路長人未歸折栁且堪吟晚檻弄花何處醉殘暉釣鄉千里斷消息滿目碧雲空自飛
　　山中春晚寄賈員外
　　不隨黃鶴起煙波應笑無成返薜蘿看盡好花春臥穏醉殘紅日夜吟多髙添雅興松千尺暗飬清音竹數科珍重仙曹舊知已往來星騎一相過
　　貽淨〈一作安〉居寺新及第
　　秋池雲下白蓮香池上吟仙寄竹房閒頌國風文字古靜消心火夢魂涼三春蓬島花無限八月銀河路更長此境空門不曽有從頭好語與醫王
　　江邊秋夕
　　千鍾紫酒薦〈一作煮〉菖蒲松島蘭舟瀲灧居曲內橘香江客笛字中嵐氣岳僧書吟期汗漫驅金虎坐約丹青跨玉魚七色花虬一聲鶴㡬時乗興上清虛
　　送僧中孚南歸
　　琵琶峽口月溪邊玊乳頭佗憶舊川一錫冷涵蘭徑路片帆香掛橘洲煙苔封石錦棲霞室水迸衣珠噴玉蟬莫道翩翩去如夢本來吟鳥在林泉
　　江館秋夕
　　耿耿銀河鴈半橫夢攲金井轆轤輕滿窓謝練江風白一枕齊紈海月明楊栁敗梢飛葉響芰荷香柄折秋鳴誰人更唱陽闗曲牢落煙霞夢不成
　　秋夜同友人話舊
　　露下銀河鴈度頻囊中壚火㡬時眞數莖白髮生浮世一盞寒燈共故人雲外簟涼吟嶠月島邉花暖釣江春何當歸去重攜手依舊紅霞作近鄰
　　古劍
　　鑄時天匠待英豪紫焰寒星匣倍牢三尺何年拂塵土四溟今日絶波濤雄應垓下收蛇陣滯想溪頭伴豹韜惜是真龍懶拋擲夜來衝斗氣何髙
　　寄王侍御
　　鳥盡弓藏良可哀誰知歸釣子陵臺鍊多不信黃金耗吟苦湏驚白髮催喘月吳牛知夜至嘶風胡馬識秋來燕歌別後休惆悵黍已成畦菊已開
　　別何處士陵俊老
　　三皇上人春夢醒東侯老大麒麟生洞連龍穴全山冷窓透鼇波盡室清計拙恥居巖麓老氣狂慙與鬥牛平誰人為向青編上直傍巢由寫一名
　　句
　　流水物情諳世態落花春夢厭塵勞〈貽僧〉　織檻錦紋苔乍結墮書花印菊初殘〈宿西溪隱士〉　光隂老去無成事富貴不來爭奈何〈途中〉　眠雲無限好知已應笑不歸花滿樽〈入闗以上並吟窓雜錄〉







　　御定全唐詩巻七百六十四
