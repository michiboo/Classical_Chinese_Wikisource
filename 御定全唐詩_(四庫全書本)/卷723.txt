　　欽定四庫全書
　　御定全唐詩巻七百二十三
　　李洞
　　贈曹郎中崇賢所居〈一作上崇賢曹郎中〉
　　閑坊宅枕穿宮水聽水分衾蓋蜀繒〈一作盡蜀僧〉藥杵聲中擣殘夢茶鐺影裏煮孤燈刑曹樹䕃千年井華嶽樓開萬仞氷詩句變風官漸𦂳夜濤舂斷海邉藤
　　贈昭應沈少府
　　行宮接縣判雲泉袍色雖青骨且仙鄠杜憶過梨栗墅瀟湘曽棹雪霜天華山僧別留茶鼎渭水人來鎻釣船東送西迎終幾考新詩覓得兩三聨
　　上司空員外
　　禪心髙臥似疎慵詩客經過不厭重藤杖幾擕量磧雪玉鞭曽把數嵩峰夜眠古巷〈一作巻〉當城月秋值清曹入省鐘禹鑿故山歸未得河聲暗〈一作䀨〉老兩三松
　　敘舊遊寄棲白
　　老着重袍坐石房竺經休講白眉長省衝鼉沒投江島曽看魚飛倚海檣曉炙凍盂原日氣夜挑蓮椀禁燈光吟詩五嶺㝷無可倐忽如今四十霜
　　哭棲白供奉
　　聞説孤窗坐化時白莎蘿雨滴空池吟詩堂裏秋闗影禮佛燈前夜照碑賀雪巳成金殿夢看濤終負石橋〈一作樓〉期逢山對月還惆悵爭得無言似祖師
　　贈入內供奉僧
　　內殿談經愜帝懷沃州歸隱計全乖數條雀尾來南海一道蟬聲噪御街石枕紋含山裏葉銅缾口塞井中柴因逢夏日西明講不覺宮人㧞鳯釵
　　感恩書事寄上集義司徒相公
　　積雪峯西遇奬稱半家寒骨起溝塍鎮時賢相囘人鏡報徳慈親㸃佛燈授鉞巳聞諸國靜坐籌重見大河澄功居第一圖煙閣依舊終南滿杜陵
　　贈永崇李將軍充襄陽制置使
　　拜官門外發輝光宿衛隂符注幾行行處近天龍尾滑獵時陪帝馬鬃香九城王氣生旗隊萬里寒風入箭瘡從此浩然聲價歇武中還有李襄陽
　　寄淮海惠澤上人
　　海濤㾗滿舊征衣長憶初程宿翠㣲竹裏橋鳴知馬過塔中燈露見鴻飛眉毫〈一作毛〉別後應盈尺嵒木居來定幾圍他日願師容一榻煎茶埽地學忘機
　　春日隱居官舎感懷
　　風吹燒燼雜汀沙還似青溪舊寄家入戶竹生牀下葉隔窗蓮謝鏡中花苔房毳客論三學雪嶺巢禽看兩衙銷得人間無限事江亭月白誦南華
　　春日即事寄一二知巳
　　浴馬池西一帶泉開門景物似樊川朱衣暎水人歸縣白羽遺泥鶴上天索米夜燒風折木無車〈一作驢一作輿〉春養雪藏鞭縉紳處士知章句忍使孤窗枕淚眠
　　廢寺閑居寄懷一二罷舉〈一本無此二字〉知巳〈一作省歸郎〉
　　病居廢廟冷吟煙無力爭飛類病蟬槐省老郎䝉主棄月陂〈一作波〉孤客望誰憐稅房兼得調猿石租地仍分浴鶴泉處世堪驚又堪媿一坡山色不論錢
　　題尼大德院
　　雲鬟早嵗斷金刀戒律曽持五百條臺上燈紅蓮葉宻眉間毫白黛㾗銷繡成佛國銀為地畫出王城雪覆橋清淨髙樓松檜寺世雄翻媿自低腰
　　懷張喬張霞
　　西風吹雨葉還飄憶我同袍隔海濤江塔照山青入佛邉城履雪白連鵰身離世界歸天竺影掛虛空度石橋應念無成獨流轉嬾磨銅片鬢毛焦
　　贈徐山人
　　徐生何代降坤維曽伴園公採紫芝瓦礫變黃憂世換髭鬚放白怕人疑山房古竹麄於樹海島靈童壽等⻱知歎有唐三百載光隂未抵一先棊
　　寄南嶽僧
　　新秋日後曬書天白日當松影卻圓五字句求方寸佛一條街擘兩行蟬不曽著事於機內長合教山在眼前花落儔公房外石調猿弄虎歎無縁
　　華山
　　碧山長凍地長秋日夕泉源䀨華州萬戶煙侵闗令宅四時雲任使君樓風驅雷電臨河震鶴引神仙出月遊峰頂髙眠靈藥熟自無霜雪上人頭
　　和曹監春晴見寄
　　竺廟鄰鐘震曉鴉春隂蓋石似仙家蘭臺架列排書目顧渚香浮瀹茗花膠溜石松粘鶴氅泉離氷井熨僧牙功成名著扁舟去愁覩前題罩碧紗
　　贈三惠大師
　　楓猿嶠角別多時三教兼修內學師藥樹影中頻綴偈蓮峰朶下幾窺棊遊歸筍長齊童子病起巢成露鶴兒詔落五天開夏兩街人競禮長眉
　　送醉畫王處士
　　幾年乗興住南吳狂醉蘭舟夜落湖別後鶴毛描轉細近來牛角飲還麄同餐夏果山何處共釣秋濤石在無闗下相逢怪予老篇章役思繞寰區
　　聞杜鵑
　　萬古瀟湘波上雲化為流血杜鵑身長疑啄破青山色秪恐啼穿白日〈一作月〉輪花落𤣥宗廻〈一作歸〉蜀道雨収〈一作飛〉工部宿江津聲〈一作一〉聲猶得到〈一作恐聒〉君耳不見千秋〈一作家〉一〈一作愁〉甑塵
　　賦得送軒轅先生歸羅浮山
　　舊山歸隱浪揺青緑鬢山童一帙經詩〈一作符〉帖布帆猿鳥看藥煎金鼎鬼神聽洞深頭上聆仙語〈一作覺𦨣過〉𦨣〈一作樓〉靜鼻中聞海腥此處先生應不住吾君南望漫勞形
　　送包處士
　　秋〈一作愁〉思枕月臥瀟湘寄宿慈恩竹〈一作寺〉裏房性急卻〈一作還〉於棊上慢身閑未免藥中忙休拋手網驚龍睡曽掛頭巾拂鳥行聞説石門君舊隱寒峰濺瀑壞書堂
　　贈龎鍊師〈女人〉
　　家住涪江漢語嬌一聲歌戞玉樓簫睡融春日柔金縷妝發秋霞戰翠翹兩臉酒醺紅杏妬半胸酥嫩白雲饒若能攜手隨仙令皎皎銀河渡鵲橋
　　送友罷舉赴邉職
　　出剡篇章入洛文無人細讀歎俱焚莫辭秉笏隨紅斾便好擕家住白雲過水象浮蠻境見隔江〈一作闗〉猿呌漢州聞髙談濶畧陳從事盟誓邉庭壯我軍
　　病猿
　　瘦纒金鎻惹朱樓一別巫山樹幾秋寒想蜀門清露滴暖懷湘岸白雲流罷拋簷果沉僧井休抝崖氷濺客舟啼過三聲應有淚〈一作恨〉畫堂深不徹王侯
　　斃驢
　　蹇驢秋斃瘞荒田忍把敲吟舊竹鞭三尺焦桐〈一作桐輕〉背殘月一條藜杖卓〈一作藤瘦斵〉寒煙通吳白浪寛圍國倚蜀青山峭入天如畫海門搘肘望〈一作看〉阿誰家〈一作教〉賣釣魚船
　　宿葉公棊閣
　　帶風棊閣竹相敲局瑩無塵拂樹梢日到長天征未斷鐘來嶽頂刧須拋挑燈雪客棲寒店供茗溪僧爇廢巢因悟修身試貪教不須焚火向三茅
　　送郄先輩歸覲華隂
　　桂枝博得鳯棲枝歡覲家僮舞翠㣲僧向瀑泉聲裏賀鳥穿仙掌指間飛休停硯筆吟荒廟永別燈籠赴鎻闈騷雅近來頽䘮甚送君傍覺有光輝
　　贈可上人
　　寺門和鶴倚香杉月吐秋光到思嚵將法傳來穿泱漭持詩吟去入嵌巖糢糊書巻煙嵐滴狼籍衣裳瀑布緘不斷清風牙底嚼無因內殿得名銜
　　東川髙僕射
　　油幢影裏拜清風十里貔貅一片雄二印鎻開霜滿地四門闗定月當空泉浮山葉人家過詔惹罏香鳥道通新起畫樓攜客上歌筵內海榴紅
　　宿成都松溪院
　　松持節操溪澄性一炷煙嵐壓寺隅翡翠鳥飛人不見琉璃缾貯水疑無夜聞子落真山雨曉汲波圓入畫圖塵擁蜀城抽鎻後此中猶夢在江湖
　　弔曹監
　　宅上愁雲吹不㪚桂林詩骨葬雲根滿樓山色供鄰里一洞松聲付子孫甘露施衣封淚㸃秘書取集印苔㾗吟魂醉魄歸何處御水嗚嗚夜遶門
　　贈長安畢郎中
　　髙門寒沼水連雲鷺識朱衣傍主人地肺半邉晴帶雪天街一面靜無塵朝迴座客酬琴價衙退留僧寫鶴真從此幾遷為計相蓬萊三刻奏東巡
　　寄東蜀幕中友
　　官亭池碧海榴殷遙想清才倚畫欄栁絮漲天籠地暖角聲經雨透雲寒曉侵台座香煙濕夜草軍書蠟燭乾為話門人吟太苦風摧蘭秀一枝殘
　　曲江漁父
　　兒孫閒弄雪霜髯浪颭南山影入簷臥穩篷舟⻱作枕病來茅舎網為簾值春遊子憐蓴滑通蜀行人説鱠甜數尺寒絲一竿竹豈知浮世有猜嫌
　　和劉駕博士贈莊嚴律禪師
　　人言紫綬有光輝不二心觀似草衣塵刼自營還自壞禪門無住亦無歸松根穴蟻通山逺塔頂巢禽見海㣲每話南遊偏起念五峰波上入𦨣扉
　　智新上人話舊
　　蟋蟀燈前話舊遊師經幾夏我經秋金陵市合月光裏甘露門開峰朶頭晴眺逺帆飛入海夜禪隂火吐當樓相看未得東歸去滿壁寒濤瀉白鷗
　　和淮南太尉留題鳯州王氏別業
　　清秋看長鷺雛成説向湘僧亦動情節屋折將松上影印龕移鎻月中聲野人陪賞増詩價太尉因居著谷名閑想此中遺勝事宿齋吟遶鳯池行
　　乙酉嵗自蜀隨計趂試不及
　　客臥涪江蘸月㕔知音喚起進趨生寒梅折後方離蜀臘月圓前未到京風巻壞亭羸僕病雪糊危棧蹇驢行文昌一試應闗分豈校褒斜兩日程
　　龍州韋郎中先夢六赤後因打葉子以詩上
　　紅蠟香煙撲畫楹梅花落盡庾樓清光輝圓魄銜山冷彩鏤方牙着腕輕寳帖牽來獅子鎮金盆引出鳯凰傾㣲黃喜兆莊周夢六赤重新擲印成
　　和壽中丞傷猿
　　遺掛朱欄鎻半㝷清聲難買恨黃金懸崖接果今〈一作身〉何在淺井窺星影巳沉歸宅葉鋪曽睡石入朝燈照舊啼林小山罷遶隨湘客髙樹休升對嶽禽天竺省憐傷倍切親知寛〈一作知覓〉和思難任相門恩重無由報竟託仙郎日夜吟
　　上靈州令狐相公〈一作贈髙僕射自安西赴闕一作贈功臣〉
　　征蠻〈一作南〉破虜漢功臣提劍歸來萬里身笑〈一作閑〉倚凌煙金柱看形容憔悴〈一作消瘦又作惆悵〉老於真
　　寓言
　　三千宮女露蛾眉笑煮黃金日月遲麟鳯隔雲攀不及空山惆悵夕陽時
　　客亭對月
　　遊子離魂隴上花風飄浪巻遶天涯一年十二度圓月十一囘圓不在家
　　宿鄠郊贈羅處士
　　川靜星髙櫟〈一作栗〉已枯南山落石水聲麤白雲釣客窗中宿臥數嵩峰聼五湖
　　有寄〈一作贈〉
　　愛酒耽棊田處士彈琴詠史賈先生御溝臨岸有雲石不見鶴來何處行
　　送三藏歸西天國
　　十萬里程多少磧沙中〈一作磧頭〉彈舌授䧏龍〈奘公彈舌念梵語心經以授流沙之龍〉五天到日應頭白月落長安半夜鐘
　　金陵懷古
　　古來無此戰爭功日日戈船巻海風一遇〈一作度〉靈鼇開睡眼六朝灰盡九江空
　　長安縣㕔
　　主人寂寞客迍邅愁絶〈一作列〉終南滿案〈一作眼〉前乞取中庭藤五尺〈一作丈〉為君髙斸扣〈一作望〉青天
　　題晰上人賈島詩巻
　　賈生詩巻惠休裝百葉蓮花萬里香供得半年吟不足長須字字頂司倉
　　送僧清演歸山
　　毛褐斜肩背負經曉思吟入竇山青峰前野水橫官道踏着秋天三四星
　　贈僧
　　不羨王公與貴人唯將雲鶴自相親閒來石上觀流水欲洗禪衣未有塵
　　題學公院池蓮
　　竹引山泉玉甃池栽蓮莫〈一作卻一作休〉怪藕生絲如何不似麻衣客坐對秋風待一枝
　　山居喜友人見訪
　　入雲晴斸茯苓還日暮逢迎木石間看待詩人無別物半潭秋水〈一作燒〉一房山
　　秋宿長安韋主簿㕔
　　水木清涼夜直㕔愁人樓上唱寒更坐勞同歩簾前月鼠動牀頭印鎻聲
　　冬憶友人
　　吟上山前數竹枝葉翻似雪落霏霏枕前明月誰動影睡裏驚來不覺歸
　　懷圭峯影林泉
　　吾家舊物賈生傳入內遙分錫杖泉鶴去帝移宮女㪚更堪嗚咽過樓前
　　贈青龍印禪師
　　雨澀秋刀剃雪時菴前曽禮草堂師居人昨日相過説鶴已生孫竹滿池
　　戲贈侯常侍
　　葛洪巻與江淹賦名動天邉傲石居兩蜀詞人多載後同君諱卻馬相如
　　繡嶺宮詞
　　春日遲遲春草緑〈一作春草萋萋春水緑〉野棠開盡飄香玉繡嶺宮前鶴髪翁猶唱開元太平曲
　　中秋月〈一作廖凝詩〉
　　九十日秋色今秋已半分孤光吞列宿四面絶㣲雲衆木排疎影寒流疊細紋遙遙望丹桂心緒更紛紛
　　宿書僧〈一作記〉院
　　夜水筆前澄時推外學能書成百箇字庭轉㡬遭燈寄墨大壇吏分牋蜀國僧為題江寺塔牌掛入雲層
　　雪
　　迢迢來極塞連闕謂〈一作渭〉風吹禪客呵金錫征人擘凍旗細填蟲穴滿重壓鶴巢欹有影晴飄野無聲夜落池正緐秦甸暖漸厚楚宮飢凍挹分泉澀光凝二閣癡踏遺蘭署跡聼起石門思用表豐年瑞無令埽玉墀
　　述懐二十韻獻覃懐相公
　　帝夢求良弼生申屬聖明青雲縣器業白日貫忠貞〈一作精〉靄靄隨春動忻忻共物榮靜冝浮競息坐覺好風生萬國聞應躍千門望盡傾瑞含楊栁色氣變管聲百辟尋知度三階正有程魯儒規藴藉周誥美和平碧水遺幽抱朱絲寄逺情風流秦印綬儀表漢公卿忠讜期登用囘邪自震驚雲開長劍倚路絶一峰橫九野方無事滄溟本不爭國將身共計心與衆為城早晚中條下紅塵一顧清南潭容伴鶴西笑忽遷鶯折樹恩難報懐仁命甚輕二年猶困辱百口望經營未在英侯選空勞短羽征知音初〈一作祈〉相國從此免長鳴
　　嵗暮自廣江至新興徃復中題峽山寺
　　薄暮縁西峽停橈一訪僧鷺巢行臥栁猿飲倒埀藤水曲巖千疊雲深樹百層山風寒殿磬溪雨夜船燈灘漲危槎沒泉衝怪石崩中臺一襟淚歳杪別良朋
　　冬日送涼州刺史
　　寵餞西門外雙旌出漢陵未辭金殿日巳夢雪山燈地逺終峰盡天寒朔氣凝新年行已到舊典聽難勝吏掃盤雕影人遮散馬乗移軍駝䭾角下塞掾河氷獵近崑崙獸吟招磧石僧重輸右藏實方見左車能兵聚邉風急城寛夜月澄連營煙火嶺望詔幾迴登
　　過賈浪仙舊地
　　鶴外唐來有謫星長江東注冷滄溟境搜松雪仙人島吟歇林泉主簿㕔片月巳能臨榜黒遙天何益抱墳青年年誰不登髙第未勝騎驢入畫屛
　　句
　　公道此時如不得昭陵慟哭一生休〈北夢𤨏言云洞三榜裴贄第二榜䇿夜簾前獻詩云雲尋卒蜀中贄無子人謂屈洞所致〉
　　御定全唐詩巻七百二十三
<集部,總集類,御定全唐詩>
