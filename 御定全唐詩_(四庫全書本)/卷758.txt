　　欽定四庫全書
　　御定全唐詩巻七百五十八
　　孟貫
　　孟貫字一之建安人初客江南後仕周詩一巻
　　宿山寺
　　溪山盡日行方聽逺鍾聲入院逢僧定登樓見月生露垂羣木潤泉落一岩清此景闗吾事通宵寐不成
　　贈棲隱洞譚先生
　　先生雙鬢華深谷臥雲霞不伐有巢樹多移無主花石泉春釀酒松火夜煎茶因問山中事如君有㡬家
　　歸鴈
　　春至衡陽鴈思歸塞路長汀洲齊奮翼霄漢共成行雪盡翻風暖寒收度月涼直應到秋日依舊返瀟湘
　　春江送人
　　春江多去情相去枕長汀數鴈別湓浦片帆離洞庭雨餘莎草緑雲散岸峰青誰共觀明月漁歌夜好聽
　　過秦嶺
　　古今傳此嶺髙下勢崢嶸安得青山路化為平地行蒼苔留虎跡碧樹障溪聲欲過一回首踟躕無限情
　　送吳夢誾歸閩
　　甌閩在天末此去整行衣久客逢春盡思家冒暑歸海雲添晚景山瘴滅〈一作減〉晴暉相憶吟偏苦不堪書信稀
　　山中夏日
　　深山宜避暑門戶映嵐光夏木䕃溪路晝雲埋石牀心源澄道靜衣葛蘸泉涼算得紅塵裏誰知此興長
　　宿故人江居
　　渡口樹冥冥南山漸隱青漁舟歸舊浦鷗鳥宿前汀靜榻懸燈坐閑門對浪扃相思頻到此㡬番醉還醒
　　寄伍喬
　　蹉跎春又晚天末信來遲長憶分攜日正當揺落時獨遊饒旅恨多事失歸期君看前溪樹山禽巢㡬枝
　　山中訪人不遇
　　負琴兼杖藜特地過巖西巳見竹軒閉又聞山鳥啼長松寒倚谷細草暗連溪久立無人事煙霞歸路迷
　　贈隱者
　　世路爭名利深山獨結茅安情自得所非道豈相交百尺松當戶千年鶴在巢知君於此景未欲等閑拋
　　寄暹上人
　　聞罷城中講來安頂上禪夜燈明石室清磬出巖泉欲訪慙多事相思恨隔年終期息塵慮接話虎溪邉
　　江邊閑歩
　　閑來南渡口迤邐看江楓一路波濤畔數家蘆葦中逺汀排晚樹深浦漾寒鴻吟罷慵回首此情誰與同
　　過王〈一作林〉逸人園林
　　谷口何時住煙霞一徑深水聲離逺洞山色出踈林雪彩從沾鬢年光不計心自言人少到猶喜我來尋
　　寄李處士
　　僧話磻溪叟平生重赤松夜堂悲蟋蟀秋水老芙蓉吟坐倦垂釣閑行多倚笻聞名來已久未得一相逢
　　夏日寄史處士
　　掩闗苔滿地終日坐騰騰暑氣冷衣葛暮雲催燭燈寂寥知得趣踈嬾似無能還憶舊遊否何年別杜陵
　　夏日登瀑頂寺因寄諸知已
　　曽於塵裏望此景在煙霄巖靜水聲近山深暑氣遙杖藜青石路煮茗白雲樵寄語為郎者誰能訪寂寥
　　懐果上人
　　擁鍚南遊去名香㡬處焚別來無逺信多恐在深雲好月曽同歩幽香省共聞相思不相見林下葉紛紛
　　寄故園兄弟
　　久與鄉闗阻風塵損舊衣水思和月泛山憶共僧歸林想添鄰舍溪應改釣磯弟兄無苦事不用別庭闈
　　早秋吟眺
　　新秋初〈一作新〉雨後獨立對遙山去鳥望中沒好雲吟裏還長年慙道薄明代取身閑從有西征思園林嬾閉闗
　　送江為歸嶺南
　　舊山臨海色歸路到天涯此別各多事重逢是㡬時江行晴望逺嶺宿夜吟遲珍重南方客清風失所思
　　山中荅友人
　　偶愛春山住因循值暑時風塵非所願泉石本相宜坐久松隂轉吟餘蟬韻移自慙踈野甚多失故人期
　　山齋早秋雨中
　　深居少往還巻箔早秋間雨灑吟蟬樹雲藏嘯狖山炎蒸如便退衣葛亦堪閑靜坐得無事酒巵聊暢顔
　　送人遊南越
　　孑然南越去替爾畏前程見説路岐嶮不通車馬行瘴煙迷海色嶺樹帶猨聲獨向山家宿多應鄉思生
　　酬東溪史處士
　　咫尺東溪路年來偶訪遲泉聲迷夜雨花片落空枝石徑逢僧出山牀見鶴移貧齋有琴酒曽許月圓期
　　秋江送客
　　秋風楚江上送子話遊遨逺水宿何處孤舟春夜濤浦雲沈鴈影山月照猨嘷莫為飢寒苦便成名利勞
　　寄山中髙逸人
　　煙霞多放曠吟嘯是尋常猨共摘山果僧鄰住石房躡雲雙屐冷採藥一〈一作滿〉身香我憶相逢夜松潭月色涼
　　懐友人
　　浮世況多事飄流每歎君路岐何處去消息㡬時聞吟裏落秋葉望中生暮雲孤懐誰慰我夕鳥自成羣
　　送人歸別業
　　別業五湖上春殘去路賖還尋舊山水重到故人家門徑掩芳草園林落異花君知釣磯在猶喜有生涯
　　冬日登江樓
　　髙樓臨古㟁野歩〈一作老〉晚來登江水因寒落山雲為雪凝逺村雖入望危檻不堪憑親老未歸去鄉愁徒自興
　　寄張山人
　　草堂南澗邉有客嘯雲煙掃葉林風後拾薪山雨前野橋通竹徑流水入芝田琴月相親夜更深戀不眠














　　御定全唐詩巻七百五十八
