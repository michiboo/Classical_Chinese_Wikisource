　　欽定四庫全書
　　御定全唐詩巻七百七
　　殷文圭〈宋時避諱改殷為湯〉
　　殷文圭池州人居九華苦學所用墨池底為之穴唐末詞場請託公行文圭與遊恭獨歩場屋乾寜中及第為裴樞宣諭判官後事楊行密終左干牛衛將軍詩一巻
　　八月十五夜
　　萬里無雲鏡九州最團圓夜是中秋滿衣冰彩拂不落遍地水光凝欲流華嶽影寒清露掌海門風急白潮頭因君照我丹心事減得愁人一夕愁
　　省試夜投獻座主
　　闢開公道選時英神鏡髙懸鑒百靈混沌分來融間氣欃槍滅處文星燭然蘭省三條白山束龍門萬仞青聖敎中興周禮在不勞干羽舞明庭
　　觀賀皇太子冊命
　　嗣冊儲皇帝命行萬方臣妾躍歡聲鸞旃再立星辰正雉扇雙開日月明自有漢元爭翊戴不勞商皓定欹傾春宮保傅皆周召致主何憂不太平
　　行朝早春侍師門宴西溪席上作
　　西溪水色淨於苔畫鷁橫風絳帳開筦旋飄蓬島去公卿皆是蘂宮來金鱗擲浪錢翻荇玉爵黏香雪泛梅三榜生徒逾七十豈期龍坂納非才
　　賀同年第三人劉先輩鹹辟命
　　甲門才子鼎科人拂地藍衫榜下新脫俗文章笑鸚鵡凌雲頭角壓麒麟金壺藉草溪亭晚玉勒穿花野寺春多媿受恩同闕里不嫌師僻與顔貧
　　寄廣南劉僕射
　　戰國從今卻尚文品流才子作將軍畫船清宴蠻溪雨粉閣閒吟瘴嶠雲暴客卸戈歸惠政史官調筆待儒勲漢儀一化南人後牧馬無因更夜聞
　　題呉中陸龜䝉山齋
　　萬巻圖書千戸貴十洲煙景四時和花心露洗猩猩血水靣風披瑟瑟羅莊叟靜眠清夢永客兒芳意小詩多天麟不觸人間網擬把公卿換得麼
　　經李翰林墓
　　詩中日月酒中仙平地雄飛上九天身謫蓬萊金籍外寳裝方丈玉堂前虎靴醉索將軍脫鴻筆悲無令子傳十字遺碑三尺墓只應吟客弔秋煙
　　鸚鵡
　　丹觜如簧翠羽輕隨人呼物旋知名金籠夜黯山西夢玉枕曉憎簾外聲才子愛奇吟不足美人憐爾繡初成應緣是我邯鄲客相顧咬咬別有情
　　邊將別
　　地角天涯倍苦辛十年鉛槧未酬身朱門泣別同鮫客紫塞旅遊隨鴈臣漢將出師衝曉雪胡兒奔馬撲征塵行行獨止干戈域毳帳望誰為主人
　　江南秋日
　　水國由來稱道情野人經此頓神清一篷秋雨睡初起半硯冷雲吟未成青笠漁兒筒釣沒蒨衣菱女畫橈輕冰綃寫上江南景寄與金鑾馬長卿
　　題友人庭竹
　　叢篁蕭瑟拂清陰貴地栽成碧玉林盡待花開添鳳食可憐風擊狀龍吟鈿竿離立霜文靜錦籜飄零粉節深何事子猷偏寄賞此君心似古〈一作主〉人心
　　覽陸龜䝉舊集
　　先生文價沸三呉白雪千編酒一壺吟去星辰筆下動醉來嵩華眼中無峭如謝檜虬蟠活清似緱山鳳路孤身後獨遺封禪草何人尋得佐鴻圖
　　玉仙道中
　　蓴鱸方美別呉江筆陣詩魔兩未降山勢北蟠龍偃蹇泉聲東潄玉琤瑽古陂狐兔穿蠻塜破寺荊榛擁佛幢信馬冷吟迷路處隔溪煙雨吠村厖
　　趙侍郎看紅白牡丹因寄楊狀頭贊圖
　　遲開都為譲羣芳貴地栽成對玉堂紅豓褭煙疑欲語素華映月只聞香翦裁偏得東風意淡薄似〈一作如〉矜西子䊋雅稱花中為首冠年年長占斷春光
　　題湖州太學丘光庭博士幽居
　　舜軌堯文混九垓明堂宏構集良材江邊雲臥如龍穏天外泥書遣鶴來五夜藥苗滋沆瀣四時花影䕃莓苔草𤣥門似山中靜不是公卿到不開
　　初秋留別越中幕客
　　魂夢飄零落葉洲北轅南柂㡬時休月中青桂漸看老星畔白榆還報秋鶴禁有知須強進嵇峰無事莫相留呉花越栁饒君醉直待功成始舉頭
　　送道者朝見後歸山
　　暫隨蒲帛謁金鑾蕭灑風儀傲漢官天馬難將朱索絆海鼇寜覺碧濤寛松壇月作尊前伴竹篋書為敎外歡神鼎巳乾龍虎伏一條真氣出雲端
　　贈戰將
　　綠沈槍利雪峰尖犀甲軍裝稱紫髯威懾萬人長凜凜禮延羣客每謙謙陣前戰馬黃金勒架上兵書白玉籤不為巳為儒弟子好依門下學韜鈐
　　九華賀雨吟
　　陶公焦思念生靈變旱為豐合杳𡨋雷劈老松疑虎怒雨衝隂洞覺龍腥萬畦香稻蓬蔥緑九朶奇峰撲亞青吟賀西成饒旅興散絲飛灑滿長亭
　　贈池州張太守
　　神珠無纇玉無瑕七葉簪貂漢相家陣靣奔星破犀象筆頭飛電躍龍蛇絳幃夜坐窮三史紅斾春行到九華只怕池人留不住別遷征鎮擁髙牙
　　中秋自宛陵寄池陽太守
　　出山三見月如睂蝶夢終宵遶㦸枝旅客思歸鴻去日賢侯行化子來時郡樓遐想劉琨嘯相閤方窺謝傳棊按部況聞秋稼熟馬前迎拜羨幷兒
　　次韻九華杜先輩重陽寄投宛陵丞相
　　日下飛聲徹不毛酒醒時得廣離騷先生鬢為吟詩白上相心因治國勞千乘信廻魚榼重九華秋逈鳳巢髙強酬小謝重陽句沙恨無金盡日淘
　　寄賀杜荀鶴及第
　　一戰平疇五字勞晝歸鄉去錦為袍大鵬出海翎猶濕駿馬辭天氣正豪九子舊山増秀絶二南新格變風騷由來稽古符公道平地丹梯甲乙髙
　　春草碧色
　　細草含愁碧芊綿南浦濵萋萋如恨別苒苒共傷春疎雨煙華潤斜陽細彩勻花黏繁鬬錦人藉軟勝茵淺映宮池水輕遮輦路塵杜回如可結誓作報恩身
　　和友人送衡尚書赴池陽副車
　　淮王上將例分憂玉帳參承半列侯次第選材如創廈別離排宴向藏舟鵾鵬變化知難測龍蠖升沈各有由𨇾蹀行牽金錽重嬋娟立唱翠娥愁築頭勲業諧三陣滿腹詩書究九流金海珠韜乘月讀肉芝牙茗撥雲收赤鱗斾巻鷗汀晚青雀船橫鴈陣秋十字細波澄鏡靣九華殘雪露峰頭醉瀋北海千尊酒吟上南荊百尺樓況是昭明食魚郡不妨閒擲釣璜鉤
　　貽李南平〈文圭為內翰時草司空李德誠麻潤筆久不至為詩督之〉
　　紫殿西頭月欲斜曾草臨淮上相麻潤筆已曽經奏謝更飛章句問張華
　　句
　　龍舒太守人中傑風韻堂中心似月〈方輿勝覽〉　衆口聲光誇漢將築頭勲業佐淮王〈賀池陽太守正命　唐詩紀事〉






　　御定全唐詩巻七百七
