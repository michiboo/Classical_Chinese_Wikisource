　　欽定四庫全書
　　御定全唐詩巻六百七十一
　　唐彥謙
　　唐彥謙字茂業并州人咸通時舉進士十餘年不第乾符末攜家避地漢南中和中王重榮鎮河中辟為從事光啓末貶漢中掾曹楊守亮鎮興元署為判官累官至副使閬壁絳三州㓨史彥謙博學多藝文詞壯麗至於書畫音樂無不出於輩流號鹿門先生集三巻今編詩二巻
　　逄韓喜
　　相逄渾不覺祗似茂陵貧褭褭花驕客瀟瀟雨淨春借書消茗困索句寫梅眞此去青雲上知君有幾人
　　夜坐示友
　　夜久燭花落淒聲生逺林有懐嫌㑹淺無事又秋深黃葉歸田夢白頭行路吟山中亦可樂不似此同襟
　　梅亭
　　東海窮詩客西風古驛亭髪從殘歲白山入故鄉青世事徒三窟兒曹且一經丁寕速賖酒煮栗試砂瓶
　　歲除
　　索索風搜客沈沈雨洗年殘林生獵跡歸鳥避窰煙節物杯漿外溪山鬢影前行藏都未定筆硯或能捐
　　詠月
　　陰盛此宵中多為雨與風坐無風雨至看與雪霜同抱濕離遙海傾寒向逺空年年不相〈一作可〉值還似道難通
　　聞應德茂先離棠溪
　　落日蘆花雨行人榖樹村青山時問路紅葉自知門苜蓿窮詩味芭蕉醉墨痕端知棄城市經席許頻溫
　　松
　　托根蟠㤗華倚幹蝕莓苔誰雲山澤間而無梁棟材
　　梅
　　玉人下瑤臺香風動輕素畫角弄江城鳴璫月中墮
　　蘭二首
　　清風揺翠環涼露滴蒼玉美人胡不紉幽香藹空谷謝庭漫芳草楚畹多緑莎於焉忽相見歲晏將如何
　　葡萄
　　金谷風露涼緑珠醉初醒珠帳夜不收月明墮清影
　　春草
　　隨夢入池塘無心在金谷春風自年年吹遍天涯緑
　　漁
　　相聚即為鄰煙火自成簇約伴過前溪撐破蘼蕪緑
　　畱別四首
　　鵬程三萬里別酒一千鍾好景當三月春光上國濃野花紅滴滴江燕語喃喃鼓吹翻新調都亭酒正酣登庸趨俊乂厠用野無遺起喜賡歌日明良際㑹時鹽車淹素志長坂入青雲老驥春風裏奔騰獨異羣
　　秋葵
　　月辦團欒翦赭羅長條排蘂綴鳴珂傾陽一㸃丹心在承得中天雨露多
　　春草
　　天北天南遶路邊托根無處不延綿萋萋總是無情物吹緑東風又一年
　　春日偶成
　　𥱧箏簫管和琵琶興滿金尊酒量賖歌舞留春春似海美人顔色正如花
　　秋日感懐
　　溪上芙蓉映醉顔悲秋宋玉鬢毛斑無情最恨東流水暗逐芳年去不還
　　七夕
　　㑹合無由歎久違一年一度是縁非而予願乞天孫巧五色紉針補袞衣
　　懐友
　　金井涼生梧葉秋閑看新月上簾鉤冰壺總憶人如玉目斷重雲十二樓
　　翡翠
　　莎草江汀漫晚潮翠華香撲水光遙玉樓春暖笙歌夜妝㸃花鈿上舞翹
　　詠馬二首
　　紫雲團影電飛瞳駿骨龍媒自不同騎過玉樓金轡響一聲嘶斷落花風
　　崚嶒髙聳骨如山逺放春郊苜蓿間百戰沙埸汗流血夢魂猶在玉門關
　　畱別
　　丹湖湖上送行舟白鴈啼殘蘆葉秋採石江頭舊時路題詩還憶水邊樓
　　詠竹
　　醉臥涼隂沁骨清石牀冰簟夢難成月明午夜生虛籟悞聽風聲是雨聲
　　憶孟浩然
　　郊外淩競西復東雪晴驢背興無窮句搜明月梨花內趣入春風柳絮中
　　寄友三首
　　新酒秦淮縮項鯿凌霄花下共流連別來客邸空翹首細雨春風憶徃年
　　寒燈孤對擁青氊牢落何如似客邊卻憶花前酣後飲醉呼明月上遙天
　　客裏逄春一惘然梅花落盡柳如煙無情最恨東來鴈底事音書不肯傳
　　無題十首
　　細草鋪茵綠滿堤燕飛晴日正遲遲尋芳陌上花如錦折得東風第一枝
　　錦箏銀甲響鵾勾引春聲上綺筵醉倚䦨乾花下月犀梳斜嚲鬢雲邊
　　楚雲湘雨㑹陽臺錦帳芙蓉向夜開吹罷玉簫春似海一雙綵鳳忽飛來
　　春江新水促歸航惜別花前酒漫觴倒盡銀瓶渾不醉卻憐和淚入愁腸
　　誰知別易㑹應難目斷青鸞信渺漫情似藍橋橋下水年來流恨幾時乾
　　漏滴銅龍夜已深柳梢斜月弄疎隂滿園芳草年年恨剔盡燈花夜夜心
　　夜合庭前花正開輕羅小扇為誰裁多情驚起雙蝴蝶飛入巫山夢裏來
　　憶別悠悠歲月長酒兵無計敵愁腸柔絲漫折長亭柳綰得同心欲寄將
　　楊柳青青映畫樓翠睂終日鎖離愁杜鵑啼落枝頭月多為傷春恨不休
　　雲色鮫鮹拭淚顔一簾春雨杏花寒幾時重㑹鴛鴦侶月下吹笙和綵鸞
　　寄同上人
　　髙髙山頂寺更有最髙人定起松鳴屋吟圓月上身雲藏三伏熱水散百溪津曾乞蘭花供無書乂過春
　　夜坐
　　愁鬢丁年白寒燈丙夜青不眠驚戍鼓久客厭郵鈴洶洶城噴海疎疎屋漏星十年窮父子相守慰飄零
　　弔方干處士二首
　　不謂髙名下終全玉雪身交猶及前輩語不似今人別號行鳴鴈遺編感獲麟歛衣應自定只著古衣〈一作儀〉巾不比他人死何詩可挽君淵明元嬾仕東野別攻文滄海諸公淚青山處士墳相看莫浪哭私諡有前聞
　　題證道寺
　　彎環青徑斜自是野僧家滿澗洗巖液插天排石牙爐寒餘栢子架靜落藤花記得逃兵日門多貴客車
　　宿趙𡸯別業
　　溪山兵後縣風雪旅中人廹夜愁嚴鼓衝寒託軟巾摧藏名字在疏率饌殽眞今代徐元直髙風自可親
　　原上〈第五句缺一字〉
　　危橋橫古渡村野帶平林野鶩寒塘靜山禽曉樹深雨微風矗　雲暗雪侵尋安道門前水清遊豈獨吟
　　寄臺省知己
　　久懐聲籍甚千里致雙魚宦路終推轂親幃且著書才名賈太傅文學馬相如轍跡東巡海何時適我閭
　　自詠
　　白髮三千丈青春四十年兩牙揺欲落雙膝痺如攣強仕非時彥無聞惜昔賢自期終見惡未忍捨遺編
　　遊陽明洞呈王理得諸君
　　禹穴蒼茫不可探人傳靈笈鎖煙嵐初晴鶴㸃青邊嶂欲雨龍移黒處潭北斗齋壇天寂寂東風仙洞草毿毿堪憐尹叟非闗吏猶向江南逐老𣆀
　　新豐
　　沛中歌舞百餘人帝業功成里巷新半夜素靈先哭楚一星遺火下燒秦貔貅掃盡無三戸雞犬歸來識四鄰惆悵故園前事逺暁風長路起埃塵
　　拜越公墓因遊定水寺有懐源老
　　越公已作飛仙去猶得潭潭好墓田老樹背風深拓地野雲依海細分天青𡶶曉接鳴鐘寺玉井秋澄試茗泉我與源公舊相識遺言瀟灑有人傳
　　任潛謀隠之作
　　江邊秋日逄任子大理索詩吾欲忘為問山資何次第祗餘丹訣轉淒涼黃金範蠡曾辭祿白首虞翻未信方千古浮雲共歸思曉風城郭水花香
　　晩秋遊中溪
　　淡竹岡前沙鴈飛小花尖下柘丸肥山雲不巻雨自薄天氣欲寒人正歸招伴祗須新稻酒臨風猶有舊苔磯故人舊業依稀在怪石老松今是非
　　寄陳少府兼叔髙
　　懐人路絶雲歸海避俗門深草蔽丘萬事漸消閑客夢一年虗白少年頭山螿啼緩從除架淮鴈來多莫上樓近日鄰家有新釀每逄詩伴得淹留
　　過清涼寺王導墓下
　　江左風流廊廟人荒墳拋與梵宮鄰多年羊虎猶眠石敗壁貂蟬祇貯塵萬古雲山同白骨一庭花木自青春永思陵下猶淒切廢屋寒風吹野薪
　　第三溪
　　日晏霜濃十二月林疎石瘦第三溪雲沙有徑縈寒燒松屋無人聞晝雞幾聚衣冠埋作土當年歌舞醉如泥早知渉世真成夢不棄山田春雨犁
　　蒲津河亭
　　宿雨清秋霽景澂廣亭髙樹向晨興煙橫博望乘槎水日上文王避雨陵孤棹夷猶期獨往曲䦨愁絶每長憑思鄉懐古多〈一作人〉傷別況此〈一作此際〉哀吟意不勝
　　毘陵道中
　　百年只有百清明狼狽今年又避兵煙火誰開寒食禁簪𥚑那復麗人行禾麻地廢生邊氣草木春寒起戰聲渺渺飛鴻天斷處古來還是闔閭城
　　越城待旦〈第三句缺一字〉
　　䇿䇿虗樓竹隔明悲來展轉向誰傾天寒　鴈出萬里月落越雞啼四更為底朱顔成老色看人青史上新名清溪白石村村有五尺烏犍託此生
　　過浩然先生墓
　　人間萬巻龎睂老眼見堂堂入草萊行客須當下馬過故交誰復裹雞來山花不語如聽講溪水無情自薦哀猶勝黃金買碑碣百年名字已煙埃
　　贈孟徳茂〈浩然子〉
　　江海悠悠雪欲飛抱書空出又空歸沙頭人滿鷗應笑船上酒香魚正肥塵土竟成誰計是山林又悔一年非平生萬巻應夫子兩世功名窮布衣
　　秋霽豐徳寺與𤣥貞師詠月
　　露冷風輕霽魄圓髙樓更在碧山巓四溟水合疑無地八月槎通好上天黯黯星辰環紫極喧喧朝市匝青〈一作蔽蒼〉煙夜深獨與巖僧語羣動消聲舉世眠
　　長陵
　　長安髙闕此安劉祔葬纍纍盡列侯豐上舊居無故里沛中原廟對荒丘耳聞明〈一作英〉主提三尺眼見愚民盜一壞千載腐〈一作□〉儒騎瘦馬渭城〈一作濵〉斜月〈一作日〉重回頭
　　留別
　　西入潼闗路何時更盍簪年來人事改老去鬢毛侵花染離筵淚葵傾報國心龍潭千尺水不似別情深
　　宿獨留
　　日晚宿留城人家半掩門羣鴉棲老樹一犬吠荒村爭買魚添價新篘酒帶渾船頭對新月誰與共清論
　　客中感懐
　　客路三千里西風兩鬢塵貪名笑吳起說國歎蘇秦託興非耽酒思家豈為蓴可憐今夜月獨照異鄉人
　　過三山寺
　　三山江上寺宮殿望岧嶤石徑侵髙樹沙灘半種苗一僧歸晚日羣鷺宿寒潮遙聽風鈴語興亡話六朝
　　望夫石
　　江上見危磯人形立翠㣲妾來終日望夫去幾時歸明月空懸鏡蒼苔漫補衣可憐雙淚眼千古斷斜暉
　　過湖口
　　江湖分兩路此地是通津雲淨山浮翠風髙浪潑銀人行俱是客舟住即為鄰俯仰煙波內蜉蝣寄此身
　　夜泊東溪有懐
　　水昏天色晚崖下泊行舟獨客傷歸鴈孤眠歎野鷗溪聲牽別恨鄉夢惹離愁酒醒推蓬坐淒涼望女牛
　　登廬山
　　五老𡶶巓望天涯在目前湘潭浮夜雨巴蜀暝寒煙㤗華根同峙嵩衡脈共聨憑虗有仙骨日月看推遷
　　金陵九日
　　野菊西風滿路香雨花臺上集壺觴九重天近瞻鍾阜五色雲中望建章緑酒莫辭今日醉黃金難買少年狂清歌驚起南飛鴈散作秋聲送夕陽
　　遊清涼寺
　　白雲紅樹路紆縈古殿長廊次第行南望水連桃葉渡北來山枕石頭城一塵不到心源淨萬有俱空眼界清竹院逄僧舊曾識旋披禪衲為相迎
　　髙平九日
　　雲淨南山紫翠浮憑陵絶頂望悠悠偶逄佳節牽詩興漫把芳尊遣客愁霜染鴉楓迎日醉寒衝涇水帶冰流烏紗頻㟁西風裏笑插黃花滿鬢秋
　　金陵懐古
　　碧樹涼生宿雨收荷花荷葉滿汀洲登髙有酒渾忘醉慨古無言獨倚樓宮殿六朝遺古跡衣冠千古漫荒丘太平時節殊風景山自青青水自流
　　道中逄故人
　　蘭陵市上忽相逄敘別殷勤興倍濃良㑹若同雞黍約暫時不放酒杯空愁牽白髪三千丈路入青山幾萬重行色一鞭催去馬畫橋嘶斷落花風
　　早行遇雪
　　下馬天未明風髙雪何急須㬰路欲迷頃刻山盡白雞犬寂無聲曙光射寒色荒村絶煙火髯凍布袍濕王事不可緩行行動悽惻
　　樊登見寄四首
　　新辭翦秋水洗我胸中塵無由愜良㑹極目空懐人醉來㧞劍歌字字皆陽春
　　輕黃著柳條新春喜更始感時重搔首悵望不能巳無由託深情傾瀉芳尊裏
　　明月入我室天風吹我袍良夜最岑寂旅況何蕭條馳情望海波一鶴鳴九臯
　　悠悠括城北眄眄巖泉西宿草暝煙緑苦竹含雲低幽懐不可託鷓鴣空自啼
　　春風四首
　　春風吹愁端散漫不可收不如古溪水祇望鄉江流新花紅爍爍舊花滿山白昔日金張門狼籍餘廢宅回頭語春風莫向新花叢我見朱顔人多金亦成翁多金不足惜丹砂亦何益更種明年花春風自相識
　　感物二首
　　騄驥初失羣亦自矜趫騰俛仰歲時乆帖然困蚊蠅豪鯨逸其穴尺水成滄溟豈無魚鼈交望望為所憎物理有翕張達人同廢興幸無怵迫憂聊復曲吾肱
　　魚目出泥沙空村百金珍豫章值擁輳細細供蒸薪論材何必多適用即能神託交何必深寡求永相親鮑叔拙羇魯張生窮厄陳茫然扳援際豈意出風塵
　　和陶淵明貧士詩七首
　　貧賤如故舊少壯即相依中心不敢厭但覺少光輝向來乘時士亦有能奮飛一朝權勢歇欲退無所歸不如行其素辛苦奈寒飢人生繫天運何用發深悲
　　我居在窮巷來往無華軒辛勤衣食物出此二畆園薤菘欎朝露桑柘浮春煙以茲亂心曲智計無他奸擇勝不在奢興至發清言相逄樵牧徒混混誰愚賢
　　松風四山來清宵響瑤琴聽之不能寐中有怨歎音旦起繞其樹磈砢不計尋清隂可敷席有酒誰與斟由來大度士不受流俗侵浩歌相倡答慰此霜雪心
　　中年渉事熟欲學唾面婁逡巡避少年赴穢不敢詶旁人吁已甚自喜計慮周㣲勞消厚疚殘辱勝深憂從知為下安處上反無儔人生各有志勇懦從所求
　　古人重畎畞有祿不待干徳成祿自至釋耒列王官不仕亦不貧本自足饔飱後世恥躬耕號呼脫飢寒我生千䙫後念此愧在顔為農倘可飽何用出柴關
　　村郊多父老面垢頭如蓬我嘗使之年言語不待工古來名節士敢望彭城龔有叟誚其後更恨道不通〈一作同〉鄙哉譊譊者為隘不為通低頭拜野老負米吾願從去年秋事荒販糴仰鄰州健者道路間什百成朋儔今年漸向熟庶幾民不流書生自無田與衆同喜憂作詩勞鄰曲有倡誰與詶亦無采詩者此修何可修
　　舟中望紫巖
　　近山如畫牆逺山如帚長我從雲中來回頭白茫茫惜去乃爾覺常時自相忘相忘豈不佳遣此懐春傷飄灑從何來衣巾濕㣲涼初疑風雨集冉冉遊塵黃無歸亦自可信美非吾鄉登舟望東雲猶向帆端翔
　　九日遊中溪
　　悠悠循澗行磊磊據石坐林垂短長雲山綴丹碧顆蓼花最無數照水嬌婀娜何知是節序風日自清妥羣童競時新萬果間蔬蓏欣然為之醉烏㡌危不墮此日山中懐孟公不如我
　　六日十三日上陳㣲博士
　　驕雲飛散雨隨風為有無老農終歳心望施在須㬰平生官田粟長此禮義軀置之且勿戚一飽任妻孥青青澤中蒲九夏氣淒寒翾翾翠碧羽照影蒼溪間巢由薄天下俗士榮一官小大各有適自全良獨難窮居無公憂私此長夏日蚊蠅如俗子正爾相妬嫉麾⿰非吾任遁避亦無術惟當俟其定靜坐萬慮一
　　宿田家〈第十四句缺一字〉
　　落日下遙𡶶荒村倦行履停車息茅店安寢正鼾睡忽聞扣門急雲是下鄉𨽻公文捧花柙鷹隼駕聲勢良民懼官府聽之肝膽碎阿母出搪塞老腳走顚躓小心事延欵　餘糧復匱東鄰借種雞西舍覓芳醑再飯不厭飽一飲直呼醉明朝怯見官苦苦燈前跪使我不成眠為渠滴清淚民膏日巳瘠民力日愈弊空懐伊尹心何補堯舜治
　　夏日訪友
　　提樹生晝涼濃隂撲空翠孤舟喚野渡村疃入幽邃髙軒俯清流一犬隔花吠童子立門牆問我向何處主人聞故舊出迎時倒屣驚迓敘間闊屈指越寒暑殷勤為延欵偶爾得良㑹春盤擘紫蝦冰鯉斫銀鱠荷梗白玉香荇菜青絲脆臘酒擊泥封羅列總新味移席臨湖濵對此有佳趣流連送深杯賔主共忘醉清風岸烏紗長揖謝君去世事如浮雲東西渺煙水
　　遊南明山
　　久聞南明山共慕南明寺幾度欲登臨日逐擾人事於焉偶閑暇鳴轡忽相聚乘興樂遨遊聊此托佳趣渉水渡溪南迢遙翠㣲裏石磴千疊斜峭壁半空起白雲鎖𡶶腰紅葉暗溪嘴長藤絡虗巖疎花映寒水金銀拱梵剎丹青照廊宇石樑臥秋溟風鈴作簷語深洞結苔陰嵐氣滴晴雨羊腸轉咫尺鳥道轉千里屈曲到禪房上人喜延竚香分宿火薫茶汲清泉煮投閑息萬機三生有宿契行㕑出盤飱擔甕倒芳醑脫冠掛長松白日藉憑倚宦途勞營營暫此滌塵慮𨷺令促傳觴投壺更聨句興來較勝負醉後忘爾汝忽聞吼蒲牢落日下雲嶼長嘯出煙蘿揚鞭賦歸去
　　索蝦
　　姑孰多紫蝦獨有湖陽優出産在四時極美宜於秋雙箝鼓繁鬚當頂抽長矛鞠躬見湯王封作朱衣侯所以供盤餐羅列同珍羞蒜友日相親瓜朋時與儔既名釣詩釣又作鉤詩鉤於時同相訪數日承欵留厭飲多美味獨此心相投別來歳雲乆馳想空悠悠銜杯動遐思□口涎空流封緘托雙鯉於焉來逺求慷慨胡隱君果肯分恵否
　　採桑女
　　春風吹蠶細如蟻桑芽纔努青鴉嘴侵晨探采誰家女手挽長條淚如雨去歳初眠當此時今歳春寒葉放遲愁聽門外催里胥官家二月收新絲
　　送許戶曹
　　沙頭小燕鳴春和楊柳垂絲煙倒拖將軍樓船發浩歌雲檣髙插天嵯峨白虹走香傾翠壺勸飲花前金叵羅神鰲駕粟升天河新承雨澤浮恩波
　　詠葡萄
　　西園晩霽浮嫩涼開尊漫摘葡萄嘗滿架髙撐紫絡索一枝斜嚲金琅璫天風颼颼葉栩栩蝴蝶聲乾作晴雨神蛟清夜蟄寒潭萬片濕雲飛不起石家美人金谷遊羅幃翠幕珊瑚鉤玉盤新薦入華屋珠帳髙懸夜不收勝遊記得當年景清氣逼人毛骨冷笑呼明鏡上遙天醉倚銀牀弄秋影
　　蟹
　　湖田十月清霜墮晩稻初香蟹如虎板罾拖網取賽多篾簍挑將水邊貨縱橫連爪一尺長秀凝鐵色含湖光蟛蜞石蟹已曽食使我一見驚非常買之最厭黃髯老償價十錢尚嫌少漫誇豐味過蝤蛑尖臍猶勝團臍好充盤煮熟堆琳琅橙膏醬渫調堪嚐一斗擘開紅玉滿雙螯□出瓊酥香岸頭沽得泥封酒細嚼頻斟弗停手西風張翰苦思鱸如斯豐味能知否物之可愛尤可憎嘗聞取刺於青蠅無腸公子固稱美弗使當道禁橫行
　　敘別
　　譙樓夜促蓮花漏樹隂揺月蛟螭走蟠拏對月吸深杯月府清虛玉兔吼翠盤擘脯臙脂香碧碗敲冰分蔗漿十載畨思舊時事好懐不似當年狂夜合花香開小院坐愛涼風吹醉面酒中彈劍發清歌白髪年來為愁變















　　御定全唐詩巻六百七十一
