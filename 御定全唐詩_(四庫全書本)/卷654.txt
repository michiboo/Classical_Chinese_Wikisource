　　欽定四庫全書
　　御定全唐詩巻六百五十四
　　羅鄴
　　羅鄴餘杭人累舉進士不第光化中以韋莊奏追賜進士及第贈官補闕詩一巻
　　歳仗
　　玉帛朝元萬國來鷄人曉唱五門開春排北極迎仙馭〈一作仗〉日捧南山入壽杯歌舜薫風鏗劔佩祝堯嘉氣靄樓臺可憐四海車書共重見蕭曹佐漢材
　　牡丹
　　落盡春紅始著〈一作見〉花花時比屋事豪奢買栽池館恐無地看到子孫能㡬家門倚長衢攢繡轂〈一作軛〉幄籠輕日䕶香霞歌鐘滿座〈一作對此〉爭歡賞肯信流年鬢有華
　　長城
　　當時無德御乾坤廣築徒勞萬古存謾役生民防極塞不知血刃起中原珠璣旋見陪陵寢社稷何曽保子孫
　　降虜至今猶自説寃聲夜夜傍〈一作哭〉城根
　　秋夕寄友人
　　秋夕蒼茫一雁過西風白露滿宮莎昨來京洛逄歸客猶説軒車未渡河莫把少年空倚賴須知孤立易蹉跎想君懐抱哀吟夜銅雀臺前皓月多
　　冬夕江上言事五首
　　葉落纔悲草又生看看少壯是衰形關中秋雨書難到江上春寒酒易醒多少繫心身未逹尋思舉目淚堪零幾時拋得歸山去松下看雲讀道經
　　喔喔晨雞滿樹霜喧喧曉渡簇舟航數星昨夜寒爐火一陣誰家臘瓮香久別覉孤成潦倒迴看書劍更蒼黃逄人舉止皆言命至竟謀閒可勝忙
　　野堂吟罷獨行行㸃水㣲㣲凍不鳴十里溪山新雪後千家襟袖曉寒生只宜醉夣依華寢可稱羸蹄赴宿程日苦㡬多心〈一作言〉下見那堪歳晏又無成
　　僻居多與懶相宜吟擁寒爐過臘時風栁欲生陽靣葉凍梅先綻嶺頭枝山川自小拋耕釣骨肉無因免別離賴有陶情一尊酒愁中相向展愁眉
　　一帶長溪緑浸門數聲幽鳥啄雲根松亭盡日唯空坐難得儒翁共討論
　　春日宿崇賢里
　　栁暗榆飛春日深水邉門巷獨來尋舊山共是經年別新句相逄竟夕吟枕近禁街聞曉鼓月當髙竹見棲禽勞歌莫問秋風計恐起江湖垂釣心
　　征人
　　青樓一別戍金㣲力盡秋來破虜圍錦字莫辭連夜織塞鴻長是到春歸正憐漢月當空照不奈胡沙滿眼飛唯有夢魂南去日故鄉山水路依稀
　　鶯
　　暖辭雲谷背殘陽飛下東風翅漸長卻笑金籠是覊絆豈知瑤草正芬芳曉逄溪雨投紅樹晩囀宮樓泣舊妝何事離人不堪聽㶚橋斜日褭垂楊
　　槐花
　　行宮門外陌銅駝兩畔分栽此最多欲到清秋近時節爭開金蘂向關河層樓寄恨飄珠箔駿馬憐香撼玉河愁殺江湖隨計者年年為爾剩奔波
　　自蜀入關
　　文戰連輸未息機束書擕劔定前非近來從聽事難得休去且無山可歸疋馬出門還悵望孤雲何處是因依斜陽驛路西風𦂳遙指人煙宿翠㣲
　　上陽宮
　　春半上陽花滿樓太平天子昔廵遊千門雖對〈一作列〉嵩山在一笑還隨洛水流深鎻笙歌巢燕聽遙瞻金碧路人愁翠華卻自登〈一作返昇〉仙去腸斷〈一作長使〉宮娥望不休
　　舊侯家
　　臺閣層層倚半空遶軒澄碧御溝通金鈿座上歌春酒畫蠟尊前滴曉風嵗月不知成隙地子孫誰更繫殊功人間若算無榮辱卻是扁舟一釣翁
　　宿武安山有懐
　　野店暮來山畔逢寒蕪漠漠露華濃窗間燈在犬驚吠溪上月沉人罷舂逺別只愁添雪鬢此生何計隱雲峯離心卻羨南飛翼獨過吳江更數重
　　謁寗祠
　　春生溪嶺雪初開下馬雲亭酹一杯好是精靈偏有感能於鄉里不為災九江賈客應遙祝五夜神兵數此來盡室唯求多降福新年歸去便風催
　　經故洛城〈一本此下有有感二字〉
　　一片危牆勢恐人牆邊日日走蹄輪築時驅盡千夫力崩處空餘數里塵長恨往來經此地每嗟興廢欲霑巾那堪又向荒城過錦雉驚飛麥隴春
　　老將
　　百戰辛勤歸帝鄉南班班裏最南行弓欺猨臂秋無力劍泣虬髯曉有霜千古恥非書竹帛一心猶自向河湟年年宿衞天顔近曽把功勲奏建章
　　曲江春望
　　故國東歸澤國遙曲江晴望憶漁樵都縁北闕春先到不是南山雪易消瑞影玉樓開組繡歡聲丹禁奏雲韶雖然未得陪鴛鷺亦酹金觴祝帝堯
　　帝里
　　喧喧蹄轂走紅塵南北東西暮與晨謾道青雲難得路何曽紫陌有閒人杯傾竹葉侯門月馬落桃花御水春只合詠歌來大國況逄文景化惟新
　　新安城
　　若算防邊久逺名新安豈更勝長城謾興他役悲荒壘何似從今實取兵聖德便應同險固人心自不向忠貞但將死節酬堯禹版築無勞㓂已平
　　自遣
　　四十年來詩酒徒一生縁興滯江湖不愁世上無人識唯怕村中沒酒沽春巷摘桑喧奼女江船吹笛舞蠻奴焚魚酌醴醉堯代吟向席門聊自娛
　　流水
　　漾漾悠悠㡬𣲖分中浮短艇與鷗羣天街帶雨淹〈一作含〉芳草玉洞漂花下白雲靜稱一竿持處見急宜〈一作愁〉孤館覺來聞隋家柳畔偏堪恨東入長淮日又曛
　　送張逸人
　　自説歸山人事賒素琴丹竈是生涯牀頭殘藥鼠偷盡溪上破門風擺斜石井晴垂青葛葉竹籬荒映白茅花遙知此去應稀出獨臥晴窗夢曉霞
　　春晩渡河有懷
　　煙收緑野逺連空戍壘依稀入望中萬里山河星拱北百年人事水歸東扁舟晩濟桃花浪走馬晴嘶柳絮風鄉思正多覊思苦不須迴首問漁翁
　　春望梁石頭城
　　柳碧桑黃破國春殘陽㣲雨望歸人江山不改興亡地冠蓋自為前後塵帆勢掛風輕若翅浪聲吹岸疊如鱗六朝無限悲愁事欲下荒城迴首頻
　　早發宜陵即事
　　霜白山村月落時一聲鷄後又登岐居人猶自掩關在行客已愁驅馬遲身事不堪空感激鬢毛看著欲凋衰青萍委匣休哮吼未有恩讐擬報誰
　　鴛鴦
　　紅閒〈一作江雲〉碧霽〈一作靜〉瑞煙開錦翅雙飛〈一作雙雙一作輕飛〉去又迴一種鳥憐名字好盡〈一作祗〉縁人恨別離來暖依牛渚汀莎媚夕宿龍池禁漏催相對若教春〈一作秦〉女見便須擕向〈一作同上〉鳳凰臺
　　春閨
　　愁坐蘭閨日過遲巻𬖄巢燕羨雙飛管樓上春應在楊柳橋邊人未歸玉笛豈能留舞態金河猶自浣戎衣梨花滿院東風急惆悵無言倚錦機
　　贈東川梓桐縣韋德孫長官
　　前代髙門今宰邑懐才重義古來無笙歌厭聽吟清句京洛思歸展畫圖蜀醖天寒留客醉隴禽山曉隔𬖄呼何年期拜朱幡貴馬上論詩在九衢
　　題水𬖄洞
　　亂泉飛下翠屛中名共眞珠巧綴同一片長垂今與古半山遙聽水兼風雖無舒巻隨人意自有潺湲濟物功每向暑天來徃見疑將仙子隔房櫳
　　野花
　　拂露叢開血色殷枉無名字對空山時逄舞蝶尋香至少有行人輟櫂攀若在侯門看不足為生江岸見如閒結根畢竟輸桃李長近都城紫陌間
　　蘆花
　　如練如霜乾復輕西風處處拂江城長垂釣叟看不足暫泊王孫愁亦生好傍翠樓裝月色枉隨紅葉舞秋聲最宜羣鷺斜陽裏閑捕纖鱗傍爾行
　　山陽貽友人
　　性僻多將雲水便山陽酒病動經年行遲暖陌花攔馬睡重春江雨打船閑弄玉琴雙鶴舞靜窺庭樹一猱懸結茅更莫期深隱聲價如今滿日邊
　　長安惜春
　　千門共惜放春迴半鎻樓臺半復開公子不能留落日南山遮莫倚髙臺殘紅似怨皇州雨細緑猶藏畫蠟灰畢竟思量何足歎明年時節又還來
　　謝友人遺華陽巾
　　剪霧裁煙勝角冠來從玉洞五雲端醉宜薤葉欹斜影穩稱菱花子細看野客愛留籠鶴髮溪翁爭乞配漁竿眞仙首飾勞相寄塵土翻慙戴去難
　　早梅
　　綴雪枝條似有情凌寒澹注笑妝成凍香飄處宜春早素艶開時混月明遷客嶺頭悲褭褭美人𬖄下妬盈盈滿園桃李雖堪賞要且東風晚始生
　　留題張逸人草堂〈一作杜牧詩〉
　　長懸青紫與芳枝塵路無因免別離馬上多於在家日尊前堪惜少年時關河客夢還鄉後雨雪山程出店遲卻羨髙人此中〈一作終此〉老軒車過盡不知誰
　　鍾陵崔大夫罷鎮攀隨再經匡廬寺宿
　　一拋文戰學從公兩逐旌旗宿梵宮酒醒月移窗影畔夜涼身在水聲中侯門聚散眞如夢花界登臨轉悟空明發不堪山下路㡬程愁雨又愁風
　　留獻彭門郭常侍
　　受得彭門擁信旗一家將謂免覊離到來門館空歸去羞向交親説受知層構尚無容足地尺波寧有躍鱗時到頭忍恥求名是須向青雲覓路岐
　　洛水
　　一道潺湲濺暖莎年年惆悵是春過莫言行路聽如此流水深宮悵更多橋畔月來清見底柳邊風𦂳〈一作去〉緑生波縱然滿眼添歸思未把漁竿奈爾何
　　聞杜鵑
　　花時一宿碧山前明月東風呌杜鵑孤館覺來聽半夜羸僮相對亦無眠汝身哀怨猶如此我淚縱橫豈偶然爭得蒼蒼知有恨汝身成鶴我成仙
　　趂職單于留別闕下知已
　　職忝翩翩逐建牙笑隨征騎入胡沙定將千里書憑㕍應看一春雪當花年長有心終報國時清到處便營家逢秋不擬同張翰為憶鱸魚卻歎嗟
　　落第書懐寄友人
　　清世誰能便陸沉相逢休作憶山吟若教仙桂在平地更有何人肯苦心去國漢妃還似玉亡家石氏豈無金且安懐抱莫惆悵瑤瑟調髙尊酒深
　　鸚鵡詠
　　玉檻瑤軒任所依東風休憶嶺頭歸金籠共惜好毛羽紅觜莫教多是非便向郄堂誇飲啄還應禰筆發光輝乘時得路何須貴燕雀鸞凰各有機
　　題滄浪峽
　　門向紅塵日日開入門襟䄂逺塵埃暗〈一作晴〉香惹歩澗花發晩景逼簷溪鳥迴不為市朝行路近有誰車馬看山來可憐嚴子持竿處雲水終年鎻緑苔
　　白角簟
　　疊玉騈珪巧思長露華煙魄譲清光休揺雉尾當三伏似展龍鱗在一牀髙價不唯標越絶冷紋疑似臥瀟湘杜陵他日重歸去偏稱醉眠松桂堂
　　秋日懐江上友人
　　行子豈知煙水勞西風獨自泛征艘酒醒孤館秋簾巻月滿寒江夜笛髙黃葉夢餘歸朔塞青山家在極波濤去年今日逢君處雁下蘆花猨正號
　　題笙
　　筠管參差排鳳翅月堂淒切勝龍吟最宜輕動纎纎玉醉送當觀灔灔金緱嶺獨能徵妙曲嬴臺相共吹清音好將宮徵陪歌扇莫遣新聲鄭衛侵
　　下第
　　謾把青春酒一杯愁未〈一作寜〉信酒〈一作灑〉能開江邉依舊空歸去帝里還如〈一作同〉不到來門掩殘陽鳴〈一作唯〉鳥雀花飛何處好池臺此時惆悵便堪老何用人間嵗月催
　　秋晩
　　殘星殘月一聲鐘谷〈一作水〉際巖隈〈一作根〉爽氣濃不向碧臺驚醉夢但來清鏡促愁容繁金露潔黃籠〈一作泣荒籬〉菊獨翠煙凝逺澗松閑歩幽林與苔徑漸移棲鳥及〈一作息〉鳴蛩
　　長安春夕旅懐
　　㡬年棲旅寄西秦不識花枝醉過春短艇閑思五湖浪羸蹄愁傍九衢塵關河風雨迷歸夢鐘鼓朝昏老此身忽向太平時節過一竿持去老遺民
　　洛陽春望
　　洛陽春霽絶塵埃嵩少煙嵐畫障開草色花光惹襟袖簫聲歌響隔樓臺人心便覺閒多少馬足方知倦徃來愁上中橋橋上望碧波東去夕陽催
　　惜春
　　燕歸巢後即離羣吟倚東風恨日曛一別一年方見我遊來遊去〈一作愁來愁去〉不禁君鶯花御苑看將盡絲竹侯家亦少聞獨坐南樓正〈一作最〉惆悵柳塘花〈一作飛〉絮更紛紛
　　冬日旅懐
　　烏熖纔沈桂魄生霜階擁褐暫吟行閒思江市白醪滿靜憶僧窗緑綺橫塵土自憐長失計雲帆尤覺有歸情㡬多悵望無窮事空畫爐灰坐到明
　　春夕寄友人時有與歌者南北
　　芳徑春歸花半開碧山波暖雁初迴滿樓月色還依舊昨夜歌聲自不來愁眼向誰零玉筯征蹄何處駐紅埃中宵吟罷正惆悵從此蘭堂鎻緑苔
　　春夜赤水驛旅懐
　　一星殘燭照離堂失計遊心歸𣺌茫不自尋思無道路為誰辛苦競時光九衢春色休迴首半夜溪聲正夢鄉卻羨去年買山侶月斜漁艇倚瀟湘
　　春山〈一作夜〉山館旅懐
　　山館吟餘山月斜東風揺曵拂窗花豈知驅馬無閑日長在他人後到家孤劒向誰開壯節流年催我自堪嗟燈前結束又前去曉出石林啼亂鴉
　　秋夕旅懐
　　階前月色與蛩聲階上愁人坐復行秦谷入霜空有夢越山無計可歸耕窮途若遣長堪慟華髮無因肯晩生不似扁舟釣魚者免將心事筭浮榮
　　春過白遙嶺
　　鳥道穿雲望峽遙羸蹄經宿在岧嶤到來山下春將半上得林端雪未消返駕王尊何足歎哭途阮籍謾無聊未知遇此恓惶者泣向東風鬢欲凋〈洪邁取前四句為絶句〉
　　別夜〈第七句缺三字〉
　　秋入江天河漢清迢迢鐘漏出孤城金波千里別來夜玉筯兩行流到明若在人間須有恨除非禪伴始無情人間誰有　　　聚散自然惆悵生
　　費拾遺書堂
　　滿袖歸來天桂香紫泥重降舊書堂自憐葦帶同巢許不駕蒲輪佐禹湯怪石盡含千古秀奇花多吐四時芳何人更肯追髙躅唯有樵童蘚牀
　　溪上春望
　　無端溪上看蘭橈又是東風斷柳條雙鬢多於愁裏鑷四時須向醉中銷行人駿馬嘶香陌獨我殘陽倚野橋吟水詠山心未已可能終不勝漁樵
　　獻池州庾員外
　　曾降瑤緘薦姓名攀雲㡬合到蓬瀛須存彭壽千年在終見茅公九轉成鯤海已知勞鶴使螢窗不那夢霓旌琪花玉蔓應相笑未得歌吟從酒行
　　春風
　　每嵗東來助發生舞空悠颺徧寰瀛暗添芳草池塘色逺遰髙樓簫管聲𬖄透驪宮偏帶恨花催上苑剰多情如何一統車書日吹取青雲道路平
　　冬日寄獻庾員外
　　曽謁仙宮最上仙西風許醉桂花前爭歡酒蟻浮金爵從聽歌塵撲翠蟬秋霽捲簾凝錦席夜闌吹笛稱江天卻思紫陌觥籌地兎缺烏沈欲半年
　　釣翁〈一作鄭谷詩〉
　　來徃煙波非定居生涯蓑褐〈一作笠〉外無餘閑垂兩鬢任如鶴只繫〈一作祇把〉一竿時得〈一作釣〉魚月浦扣船歌皎潔雨蓬隈岸臥蕭疎行人誤話金張貴笑指北邙丘與墟
　　聞友人入越幕因以詩贈
　　稽嶺春生酒凍銷煙鬟紅〈一作蒨〉袖恃嬌嬈岸〈一作𡶶〉邊叢雪晴香老波上長虹晩影遙〈一作揺〉正哭阮途歸未得更聞江筆赴嘉招人間榮瘁眞堪恨坐想征軒鬢欲〈一作未〉凋
　　東歸
　　日日唯憂行役遲東歸可是有家歸都縁桂玉無門住不筭山川去路危〈一作非〉秦樹夢愁黃〈一作春〉鳥囀吳江釣憶〈一作垂〉錦鱗肥桃夭李〈一作杏〉艶清明近惆悵當年〈一作時〉意盡違
　　入關
　　古道槐花滿樹開入關時節一蟬催出門唯恐不先到當路有誰長待來似箭年光還可惜如蓬生計更堪哀故園若有漁舟在應掛雲帆早箇迴
　　覽陳丕巻
　　雪宮詞客燕宮遊一軸煙花象外搜謾把蜀紋當畫展徒誇湘碧帶春流吟時致我寒侵骨得處疑君白盡頭從北南歸明月夜嶺猨灘鳥更悠悠
　　巴南旅舍言懐
　　萬浪千巖首未回無憀相倚上髙臺家山如畫不歸去客舍似讐誰遣來紅涙罷窺連曉燭碧波休引向春〈一作風〉盃後時若有青雲望何事偏教羽翼摧
　　登凌歊臺
　　髙臺今日〈一作古〉竟〈一作境〉長閒因想興亡自慘顔四海已歸新雨露六朝空認舊江山槎翹獨鳥沙汀〈一作汀洲〉畔風遰連檣雪浪間〈一作風亞荒榛雨雪間〉好是輪蹄來徃便誰人不向此躋攀
　　僕射陂晩望
　　離人到此倍堪傷陂水蘆花似故鄉身事未知何日了馬蹄唯覺到秋忙田園牢落東歸晩道路辛勤北去長卻羨無愁是沙鳥雙雙相趂下斜〈一作殘〉陽
　　芳草
　　廢苑牆南殘〈一作淺〉雨中似袍顔色正䝉茸㣲香暗惹遊人歩逺緑纔分鬬雉蹤三楚渡頭長恨見五侯門外卻難逢年年縱有春風便馬跡車輪一萬重
　　秋日留題蔣亭〈一作山〉
　　西風纔起一蟬鳴便筭關河馬上程碧浪鷁舟從此別丹霄鵠箭忍〈一作忽〉無成二年芳思隨雲雨㡬日〈一作夕〉離歌戀〈一作怨一作望〉斾旌囘首橫塘更東望露荷煙菊倍傷情
　　早發
　　一㸃燈殘魯酒醒已擕孤劔事離程愁看飛雪聞鷄唱獨向長空背雁行白草近關微有路〈一作露〉濁河連底凍無聲此中來徃本迢遞況是驅羸客塞城
　　雁二首
　　暮天新雁起汀洲紅蓼花開水國愁想得故園今夜月㡬人相憶在江樓
　　早背胡霜過戍樓又隨寒日下汀洲江南江北多離別忍報年年兩地愁
　　螢二首
　　水殿清風玉戶開飛光千㸃去還來無風無月長門夜偏到階前㸃緑苔
　　裵囘無燭冷無煙秋逕莎庭入夜天休向書窗來照字近來紅蠟滿歌筵
　　看花
　　花開只恐看來遲及到愁如未看時家在楚鄉身在蜀一年春色負歸期
　　柳絮
　　處處東風撲晩陽輕輕醉粉落無香就中堪恨隋堤上曽惹龍舟舞鳳凰
　　雲
　　紛紛靄靄遍江湖得路為霖豈合無莫使悠颺只如此帝鄉還更暖蒼梧
　　芳草
　　曲江岸上天街裏兩地縱生車馬多不似〈一作是〉萋萋南浦見晩來煙雨半相和
　　出都門
　　青門春色一花開長到花時把酒杯自覺無家似潮水不知歸處去還來
　　宮中二首
　　芳草長含玉輦塵君王遊幸此中頻今朝別有承恩處鸚鵡飛來説似人
　　雖然自小屬梨園不識先皇玉殿門還是當時歌舞曲今來何處最承恩
　　河湟
　　河湟何計絶𤇺煙免使征人更戌邉盡放農桑無一事遣教知有太平年
　　聞子規
　　蜀魄千年尚怨誰聲聲啼血向花枝滿山明月東風夜正是愁人不寐時
　　望仙〈一本有臺字〉
　　千金壘土望三山雲〈一作望〉鶴無蹤羽衞還若説神仙求便得茂陵何事在〈一作隔〉人間
　　放鷓鴣
　　好傍青山與碧溪刺桐毛竹〈一作羽〉待雙棲花時遷客傷離別莫向相思樹上啼
　　驪山
　　風揺巖桂露聞香白鹿驚時出繞牆不向驪山鎻宮殿可知仙去是明皇
　　梅花
　　繁如瑞雪壓枝開越嶺吳溪免用栽卻是五侯家未識春風不放過江來
　　鷄冠花
　　一枝穠艶對秋光露滴風揺倚砌傍曉景乍看何處似謝家新染紫羅囊
　　汴河
　　煬帝開河鬼亦悲生民不獨力空疲至今嗚咽東流水似向清平怨昔時
　　渡江有感
　　岸落殘紅錦雉飛渡江船上夕陽微一枝猶負平生意歸去何曽勝不歸
　　題終南山僧堂
　　九衢終日見南山名利何人肯掩關唯有吾師逹眞理坐看霜樹老雲間
　　大散嶺
　　過徃長逄日色稀雪花如掌撲行衣嶺頭卻望人來處特地身疑是鳥飛
　　嘉陵江
　　嘉陵南岸雨初収江似秋嵐不煞流此地終朝有行客無人一為櫂扁舟
　　早行
　　雨灑江聲風又吹扁舟正與睡相宜無端戌鼓催前去別卻青山向曉時
　　黃河曉渡
　　大河平野正窮秋羸馬羸僮古渡頭昨夜蓮花𡶶下月隔簾相伴到明愁
　　溫泉
　　一條春水潄莓苔㡬繞𤣥宗浴殿囘此水貴妃曽照影不堪流入舊宮來
　　秋怨
　　夢斷南窗啼曉烏新霜昨夜下庭梧不知簾外如珪月還照邊城到曉無
　　歎別
　　北來南去㡬時休人在光隂似箭流直待江山盡無路始因拋得別離愁
　　送春
　　欲別東風剩黯然亦知春去有明年世間爭那人先老更對殘花一醉眠
　　蠟燭
　　煖香紅熖一時燃緹幕初垂月落天堪恨蘭堂別離夜如珠似淚滴尊前
　　陳宮
　　白玉尊前紫桂香迎春閣上燕雙雙陳王半醉貴妃舞不覺隋兵夜渡江
　　水簾
　　萬㸃飛泉下白雲似簾懸處望疑眞若將此水為霖雨更勝長垂隔路塵
　　賞春〈一作芳草一作春遊鬱然有懐賦〉
　　芳草和煙暖更青閑門要路一時生年年㸃檢人間事唯有春風不世情
　　歎平泉〈一作傷平泉莊〉
　　生前㡬到此亭臺尋歎投荒去不囘若遣春風會人意花枝盡合向南開
　　長安春雨
　　兼風颯颯灑皇州能滯輕〈一作春〉寒阻勝遊半夜五侯池館裏美人驚起為花愁
　　駕蜀囘
　　上皇西幸卻歸秦花木依然滿禁春唯有貴妃歌舞地月明空殿鎻香塵
　　吳王古宮井二首
　　古宮荒井曽平後見説耕人又鑿開拾得玉釵鐫勅字當時恩澤賜誰來
　　含青薜荔隨金甃碧砌磷磷生緑苔莫言數尺無波水曽與如花竝照來
　　江㠶
　　別離不獨恨蹄輪渡口風帆發更頻何處青樓方憑檻半江斜日認歸人
　　為人感贈
　　歌舞從來最得名如今老寄洛陽城當時醉送龍驤曲留與誰家唱月明
　　春江恨別
　　望斷長川一葉舟可堪歸路更沿流重來別處無人見芳草斜陽滿渡頭
　　歎流水二首
　　人間莫〈一作虛〉謾惜花落花落明年依舊開卻最堪悲是流水便同人事去〈一作更〉無迴
　　龍躍虬蟠旋作潭繞紅濺緑下東南春風散入侯家去漱齒花前酒半酣
　　落第東歸
　　年年春色獨懐羞彊向東歸懶舉頭莫道還家便容易人間多少事堪愁
　　鏡
　　昔嵗相知〈一作宜〉別有情㡬〈一作千〉廻磨拭始將行如今老去〈一作漸老〉愁無限抱〈一作把〉向閒窗卻怕明
　　南行
　　臘晴江煖鸊鵜飛梅雪香粘越女衣魚市酒村相識徧短船歌月醉方歸
　　公子行
　　金〈一作雕〉鞍玉勒照花明過後春〈一作香〉風特地生半醉五侯門裏出月髙猶在禁街行
　　春日偶題城南韋曲
　　韋曲城南錦繡堆千金不惜買花栽誰知豪貴多羈束落盡春紅不見來
　　上東川顧尚書
　　輕財重義真公子長策沈機繼武侯龍節坐持兵十萬可憐三蜀盡無憂
　　過王濬墓
　　埋骨千年近路塵路傍碑號晉將軍當時若使無功業早箇耕桑到此墳
　　㶚上感別
　　㶚水何人不別離無家南北倚空悲十年此路花時節立馬霑襟酒一巵
　　春日與友人話別
　　坐酌對芳草東風吹旅衣莫嫌驅馬倦自未有山歸華髮期先逼青雲計又非離襟一霑灑廻首正殘暉
　　竹
　　翠葉纔分細細枝清隂猶未上階墀蕙蘭雖許相依日桃李還應笑後時抱節不為霜霰〈一作雪〉改成林終與鳯凰期渭濵若更徴賢相好作漁竿繫釣絲
　　邊將
　　馬上乘秋欲建勲飛狐夜鬬出師頻若無紫塞煙塵事誰識青樓歌舞人戰骨沙中金鏃在賀筵花畔玉盤新由來邊卒皆如此只是君門合殺身
　　巴南旅泊
　　巴山慘別魂巴水徹荊門此地若重到居人誰復存落帆紅葉渡駐馬白雲村卻羨南飛鴈年年到故園
　　河上逢友人
　　知君意不淺立馬問生涯薄業無歸地他鄉便是家宵吟憐桂魄朝起怯菱花語盡黃河上西風日又斜
　　偶題離亭
　　萬般名利不闗身況待山平海變塵五月波濤爭下峽滿堂金玉為何人謾誇浮世青雲貴未盡離杯白髮新誰似雨蓬蓬底客渚花汀鳥自相親
　　夏晩望嵩亭有懷
　　正憐雲水與心違湖上亭髙對翠微盡日不妨憑檻望終年未必有家歸青蟬漸傍幽叢噪白鳥時穿返照飛此地又愁無計住一竿何處是因依
　　途中寄友人
　　秋庭悵望別君初折栁分襟十載餘相見或因中夜夢寄來多是隔年書攜樽座外花空老垂釣江頭栁漸疎裁得詩憑千里雁吟來寧不憶吾廬
　　傷侯第
　　世間榮辱半相和昨日權門今雀羅萬古明君方納諫九江遷客更應多碧池草熟人偷釣畫㦸春閒鶯亂過㡬許樂僮無主後不離鄰巷教笙歌
　　春日過壽安山館
　　舊國多將泉石親西遊愛此拂行塵簾開山色離亭午步入松香別島春誰𡧓暫安耕釣地相逢謾歎路岐身歸期不及桃花水江上何曾鱠雪鱗
　　吳門再逢方干處士
　　天上髙名〈一作才〉世上身垂綸何不駕蒲輪一朝卿相俱前席千古篇章冠後人稽嶺不歸空掛夢吳〈一作燕〉宮相值欲霑巾吾王若致昇平化可獨成周只渭濱
　　蟬
　　纔入新秋百感生就中蟬噪最堪驚能催時節凋雙鬢愁到〈一作對〉江山聽一聲不傍管拘醉態偏依楊栁撓〈一作引〉離情故園聞處猶惆悵況是經年萬里行
　　秋日留別義初上人
　　塞寺窮秋別逺師西風一雁倍傷悲每嗟塵世長多事重到禪齋是㡬時霜嶺自添紅葉恨月溪休和碧雲詞闗河回首便千里飛錫南歸詎可知
　　夏日宿靈巖寺宗公院
　　寺入千巖石路長孤吟一宿逺公房臥聽半夜杉壇雨轉覺中峰枕簟涼花界已無悲喜念塵自足是非妨他年縱使重來此息得心猨鬢已霜
　　冬日廟中書事呈棲白上人
　　日髙荒廟掩雙扉杉逕無人鳥雀悲昨日江潮〈一作湖〉起歸思滿窗風雨覺來時何堪身計長如此閑盡爐灰卻是疑頼有碧雲吟句客禪餘相訪說新詩
　　夏日題逺公北閣
　　危閣壓山岡晴空疑鳥行勝搜花界盡響益梵音長有月堪先到無風亦自涼人煙紛繞繞渚樹共蒼蒼榻戀髙樓語甌憐書茗香此身閑未得驅馬入殘陽
　　秋蝶二首
　　秦樓花發時秦女笑相隨及到秋風日飛來欲問誰似厭棲寒菊翩翩占晩陽愁人如見此應下淚千行
　　秋別
　　別路垂陽栁秋風淒管絃青樓君去後明月為誰圓
　　共友人看花
　　愁將萬里身來伴看花人何事獨惆悵故園還又春
　　行次
　　終日長程復短程一山行盡一山青路傍君子莫相笑天上由來有客星
　　鳯州北樓
　　城上層樓北望時閑雲逺水自相宜人人盡道堪圖畵枉遣山翁醉習池
　　贈僧
　　繁華舉世皆如夢今古何人𡧓暫閑唯有東林學禪客白頭閒坐對青山












　　御定全唐詩巻六百五十四
<集部,總集類,御定全唐詩>
