　　欽定四庫全書
　　御定全唐詩卷七百八十三
　　辛學士〈詩一首〉
　　荅王無功入長安詠秋蓬見示
　　托根雖異所飄葉早相依因風若有便更共入雲飛盧尚書〈詩一首〉
　　哭李逺
　　昨日舟還浙水湄今朝丹旐欲何為纔收北浦一竿釣未了西齋半局棊洛下已傳平子賦臨川爭寫謝公詩不堪舊里經行處風木蕭蕭鄰笛悲
　　鄭僕射〈詩一首〉
　　湘中怨諷
　　青鷁苦幽獨隔江相對稀夜寒蘆葉雨空作一聲歸鄭中丞〈詩一首〉
　　登汾上閣
　　汾桂秋水闊宛似到閶門惆悵江湖思惟將南客論韓常侍〈詩三首〉
　　為御史銜命出闗讞獄道中看華山有詩
　　野麋䝉象暫如犀心不驚鷗角駭雞一路好山無伴看斷腸煙景寄猨啼〈御史出使不得與人同行故云無伴〉
　　寄織錦篇與薛郎中〈時為補闕謝病歸山〉
　　錦字龍梭織錦篇鳳皇文采間非煙並他時世新花様虛費工夫不直錢
　　和人憶鶴
　　拂拂雲衣冠紫煙已為丁令一千年留君且伴居山客幸有松梢明月天
　　句
　　情多不似家山水夜夜聲聲旁枕流〈憶山泉詩話總⻱〉
　　梁補闕〈詩一首〉
　　贈米都知
　　供奉三朝四十年聖時流落髮衰殘貪將樂府歌明代不把清吟換好官
　　盧尚書〈詩一首〉
　　題安國觀〈東都政平坊安國觀玉真公主所建女冠多上陽退宮嬪御〉
　　夕照紗窗起暗塵青松遶殿不知春君看白首誦經者半是宮中歌舞人
　　蘇廣文〈詩三首〉
　　自啇山宿隱居〈一作靈一詩〉
　　聞道桃源堪避秦尋幽數日不逢人煙霞洞裏無雞犬風雨林中有鬼神黃公石上〈一作庭下〉三芝秀陶令門前五柳春醉臥白雲閑入夢不知何物是吾身
　　夜歸華川因寄幕府
　　山村寥落野人稀竹裏衡門掩翠微溪路夜隨明月入亭臯春伴白雲歸嵇康懶慢仍耽酒范蠡逋逃又拂衣汀畔數鷗閑不起只應知我已忘機
　　春日過田明府遇焦山人
　　陶公歸隱白雲溪買得春泉溉藥畦夜靜林間風虎嘯月明竹上露禽棲陳倉邑吏驚𤇺火太白山人訝鼓鼙相見只言秦漢事武陵溪裏草萋萋
　　任生〈詩一首〉
　　題升山
　　城外升山寺城中望宛然及登無半日欲到已經年任生〈詩一首〉
　　投曹文姬詩〈文姬長安中娼女工翰墨時號書仙〉
　　玉皇前殿掌書仙一染塵心下九天莫怪濃香薫骨膩雲衣曽惹御爐煙
　　吳公〈詩一首〉
　　絶句〈吳塘山田園幽曠林木蒼翠唐末有吳公者棄官隱此石上刻有詩後書乾寧三年秋〉
　　去國投茲土編茅隱舊蹤年年秋水上獨對數株松曹生〈詩一首〉
　　獻盧常侍〈雲溪友議記盧常侍鉟牧廬江日相座薦生來署郡職生恱營妓名丹霞者盧牧沮而不許㑹餞朝客於短亭生獻詩云〉
　　拜玉亭前閒送客此時孤恨感離鄉尋思往歲絶纓事肯向朱門泣夜長
　　繆氏子〈詩一首〉
　　賦新月〈開元時繆氏有子七歲聰慧能文以神童召試賦新月詩稱㫖〉
　　初月如弓未上分明掛在碧霄邊時人莫道蛾眉小三五團圓照滿天
　　京兆韋氏子〈詩一首〉
　　悼妓詩〈唐闕史韋嘗納一妓於洛顔色明秀尤善音律工書嘗令寫杜工部詩有訛輙能改正韋甚溺之年二十一卒韋情痛有嵩山任處士得返魂術用一經身金縷裙導其魂招之果暎幃而出幽芳怨態若不自勝與之言頷首而巳逾刻滅生長慟賦詩〉
　　惆悵金泥簇蝶裙春來猶見伴行雲不教布施剛留得渾似初逢李少君




　　御定全唐詩卷七百八十三
　　欽定四庫全書
　　御定全唐詩卷七百八十四
　　景龍文館學士〈詩一首〉
　　長寧公主宅流杯
　　憑髙瞰逈足怡心茵閣桃源不暇尋餘雪依林成玉樹殘霙㸃岫即瑤岑
　　神龍從臣〈詩一首〉
　　侍宴桃花園詠桃花應制〈紀事張仁亶自朔方入朝中宗迎宴於桃〉
　　〈花園命從臣詠桃花時李嶠趙彥昭等各有賦此詩失姓名〉
　　源水叢花無數開丹跗紅萼間青梅從今結子三千歲預喜仙遊復摘來
　　天寶時人〈詩一首〉
　　玉龍子詩〈太平廣記雲玉龍子本太宗晉陽宮物文徳皇后嘗賜大帝廣不數寸而溫潤精巧非人間所有後則天以賜𤣥宗開元中三輔旱祈禱無應乃密投於南山龍池風雨〉
　　〈隨作及上皇幸西蜀迴次渭水左右臨流濯㺯沙中得之人有詩曰〉
　　聖運潛符瑞玉龍自興雲雨更無蹤不如渭水沙中得
　　爭保鑾輿復九重
　　僖宗朝北省官〈詩一首〉
　　寄兄〈江鄰幾襍志雲僖宗幸蜀有北省官避地江左而元昆扈蹕在蜀因寄詩〉
　　渉江今日恨偏多援筆長吁欲奈何倘使淚流西去得便應添作錦江波
　　洪州將軍〈詩一首〉
　　題屈原祠〈青𤨏集屈子沈沙之處在岳州境內汨羅江上有祠以漁父配享唐末有洪州衙前軍將忘其姓名題一絶自後能詩者不能措手〉
　　蒼藤古木幾經春舊祀祠堂小水濵行客謾陳三酎酒大夫元是獨醒人
　　貞元文士〈詩一首〉
　　題端正樹〈酉陽雜爼雲長安西端正樹去馬嵬一舍之程廼徳宗皇帝幸奉天覩其蔽芾錫以羙名有文士經過題詩逆旅不顯姓名〉
　　昔日偏霑雨露榮徳皇西幸賜嘉名馬嵬此去無多地合向楊妃冡上生
　　河北士人〈詩二首〉
　　寄內詩〈本事詩河北朱滔括兵不擇士族悉令赴軍自閱於毬塲有士子容止可觀進趨淹雅滔召問曰所業者何曰學為詩問有妻否曰有即令作寄內詩及代妻荅詩援筆立成滔憐之遺束帛遣歸〉
　　握筆題詩易荷戈征戍難慣從鴛被暖怯向鴈門寒瘦盡寛衣帶啼多漬枕檀試留青黛著廻日畫眉看
　　代妻荅詩
　　蓬鬢荊釵世所稀布裙猶是嫁時衣胡麻好種無人種合是歸時底不歸〈此詩一作女郎葛鵶兒作〉
　　元和舉子〈詩一首〉
　　丙申歲詩〈摭言曰元和十一年丙申中書舍人李逢吉下放髙澥等三十三人多取寒素時有詩〉
　　元和天子丙申年三十三人同得仙袍似爛銀文似錦相將白日上青天
　　懿宗朝舉子〈詩一首〉
　　刺安南事詩〈北夢𤨏言云懿宗朝安南失於撫柔勞動兵役有舉子聞許卒二千沒於蠻鄉有詩以刺吟之知失於授任為國家生事爾〉
　　南荒不擇吏致我交趾覆聫綿三四年致我交趾辱懦者鬥則退武者兵益黷軍容滿天下戰將多金玉颳得齊民瘡分為猛士祿雄雄許昌師忠武冠其族去為萬騎風住為一川肉時有殘卒廻千門萬戶哭哀聲動閭里怨氣成山谷誰能聽鼓聲不忍看金鏃念此堪淚流悠悠潁川綠
　　白衫舉子〈詩一首〉
　　歌〈侯鯖錄敬翔當權時有一舉子白衫作舞歌唱雲〉
　　執板狂歌乞個錢塵中流浪且隨緣直饒到老常如此猶勝危時弄化權
　　唐末朝士〈詩一首〉
　　覩野花思京師舊遊
　　曽過街西看牡丹牡丹纔謝便心闌如今變作村園眼鼓子花開也喜歡
　　西鄙人〈詩一首〉
　　哥舒歌〈天寶中哥舒翰為安西節度使控地數千里甚著威令故西鄙人歌此〉
　　北斗七星髙哥舒夜帶刀至今窺牧馬不敢過臨洮太上隱者〈詩一首〉
　　荅人〈古今詩話雲太上隱者人莫知其本末好事者從問其姓名不荅留詩一絶雲〉
　　偶來松樹下髙枕石頭眠山中無厯日寒盡不知年黃山隱〈詩一首〉
　　向竹吟〈雲溪友議雲皇甫大夫素好道術在夏口時有一人著道士服策杖躡履直入㦸門公遽起迎之道士則傲然不窺向竹而吟云云自謂我是七賢中一賢也問姓名雲黃山隱公未能明其㫖偽留於宮觀曰斯人若是至道名利俱捐試令軍將持書送絹百疋錢一百千文山隱啟緘忻喜立修廻報遂乃脫其道服餙以青衿引見謝陳禮度甚恭殊異初來傲睨之態皇甫公判書之末乃至盡刑山隱擬為妖惑敢蔑公侯死無于吉致孫策鏡裏之妖來非許邁起劉恢舟中之顧足見凡愚自貽伊禍雲是王相公事〉
　　積塵為太山掬水成東海富貴有時乖希夷無日改綘節出崆峝霓衣發光彩古者有七賢六個今何在婺州山中人〈詩一首〉
　　歌〈葆光錄婺州有僧入山見一人古貌巾褐騎牛手執鞭光鑠日色扣角而歌云云僧揖之不應馳去〉
　　靜居青嶂裏髙嘯紫煙中塵世連仙界瓊田前路通同穀子〈詩五首〉
　　五子之歌〈紀事雲昭宗播岐何後用事有同穀子者詠五子之歌何後潛令秦王誅之事未行而奔去〉
　　邦惟固本自安寧臨下常須馭朽驚何事十旬遊不返禍胎從此召殷兵
　　酒色聲禽號四荒那堪峻宇又彫墻靜思今古為君者未或因茲不滅亡
　　唯彼陶唐有冀方少年都不解思量如今筭得當時事首為盤遊亂紀綱
　　明明我祖萬邦君典則貽將示子孫惆悵太康荒墜後覆宗絶祀滅其門
　　仇讐萬姓遂無依顔厚何曽解忸怩五子既歌邦已失一場前事悔難追
　　崔公佐客〈詩一首〉
　　獻公佐詩〈郡閣雅談雲公佐牧郡日宴賔僚有一客巾屨不完衣破肘見突筵而入崔喜其來令下牙籌引滿數觥神色自若飲妓駭其藍縷因大𠽁客獻詩云雲崔令掩口無咍賢士〉
　　破額襆頭衫也穿使君猶許對華筵今朝幸倚文章守遮莫青蛾笑揭天
　　洛中舉子〈詩二首〉
　　贈妓茂英〈太平廣記茂英年小時舉子與相識後到江外偶於飲席遇之因贈〉
　　憶昔當初過柳樓茂英年小尚嬌羞隔窗未省聞髙語對鏡曽窺學上頭一別中原俱老大再來南國見風流彈酌酒話前事零落碧雲生暮愁
　　又贈〈舉子時謁節帥留連數月宴飲既頻茂英為酒糺諧戲頗洽一日告辭帥開筵送別因暗留絶句與之帥取覽知其情即令人送付舉子〉
　　少插花枝少下籌須防女伴妬風流坐中若打占相令除卻尚書莫㸃頭
　　江陵士子〈詩一首〉
　　寄故姬〈盧氏雜記曰江陵寓居士子忘其姓名有美姬甚貧去遊交廣間戒其姬曰我若五年不歸任爾改適去後五年未歸姬遂為前刺史所納在髙麗坡底及明年歸已失姬所在尋訪知處遂為詩寄之刺史見詩給一百千及資裝遣還士子〉
　　隂雲羃羃下陽臺惹著襄王更不廻五度看花空有淚一心如結不曽開纎蘿自合依芳樹覆水寧思返舊杯惆悵髙麗坡底宅春光無復下山來
　　織錦人〈詩一首〉
　　吟〈盧氏襍説雲盧氏子失第徒歩出都城逆旅寒甚有一人續至附火吟云云盧愕然以為白樂天詩問姓名曰姓李世織綾錦前屬東都官錦坊近以薄伎投本行皆雲以今花様與前不同不謂伎倆見以文彩求售者不重於世如此且東歸去〉
　　學織繚綾功未多亂拈機杼錯拋梭莫教官錦行家見把此文章笑殺他
　　句
　　如今不重文章士莫把文章誇向人
　　吏部選人〈詩一首〉
　　送南中尉
　　羨君初拜職嗟我獨無名且是正員尉全勝兼試卿建業卜者〈詩一首〉
　　題紫微觀
　　昨日朝天過紫微醮壇風泠杏花稀碧桃泥我傳消息何事人間更不歸
　　天嶠遊人〈詩一首〉
　　題鄧仙客墓〈鄧仙客晉延康代為國師錫紫服𦵏麻姑山〉
　　鶴老芝田雞在籠上清那與俗塵同既言白日升仙去何事人間有殯宮
　　驪山遊人〈詩一首〉
　　題故翠㣲宮〈談苑雲翠微寺在驪山絶頂舊驪宮也唐太宗避暑於此後寺亦廢有遊人題雲〉
　　翠微寺本翠微宮樓閣亭臺幾十重天子不來僧又去樵夫時倒一株松
　　衡州舟子〈詩一首〉
　　吟〈語林雲衡州人多文詞至於樵夫往往能言詩嘗有人赴廣州幕府夜聞舟中吟問之乃其所作也〉
　　野鵲灘西一櫂孤月光遙接洞庭湖堪嗟廻雁𡶶前過望斷家山一字無
　　華山老人〈詩一首〉
　　月夜
　　澗水泠泠聲不絶溪流茫茫野花發自去自來人不知歸時常對空山月
　　終南山翁〈詩一首〉
　　終南〈一作陳季卿詩〉
　　霜鶴鳴時夕風急亂鴉又向寒林集此君輟櫂悲且吟獨對蓮花一𡶶立
　　吳越失姓名人〈詩五首〉
　　大慶堂賜宴元璫有詩呈吳越王
　　非為親賢展綺筵恆常寧敢恣遊盤緑槎楊柳綿初軟紅暈櫻桃粉未乾谷鳥乍啼聲似澀甘霖方霽景猶寒笙歌風𦂳人酣醉卻遶珍叢爛漫㸔
　　又和
　　櫻桃花下㑹親賢風逺銅壺轉露盤蝶下粉墻梅乍折蟻浮金斚酒難乾雲和緩奏泉聲咽珠箔低垂水影寒狂簡斐然吟詠足卻邀羣彥重吟㸔
　　再和
　　我有嘉賓宴乍歡畫簾紋細鳳雙盤影籠沼沚修篁宻聲透笙歌羯鼓乾散後便依書篋寐渴來潛想玉壺寒櫻桃零落紅桃媚更俟旬餘共醉㸔
　　重和
　　冷宴殷勤展小園舞鞇柔軟綵虬盤篸花盡日疑頭重病酒經宵覺口乾嘉樹倚樓青瑣暗晩雲藏雨碧山寒文章天子文章別八采盧郎未可㸔
　　御製春遊長句
　　天意分明道已光春遊嘉景勝仙鄉玉爐煙直風初靜銀漢雲銷日正長柳帶似眉全展綠杏苞如臉半開香黃鶯歴歴啼紅樹紫鷰闗闗語畫梁低檻晩晴籠翡翠小池波暖浴鴛鴦馬嘶廣陌貪新草人醉花堤怕夕陽比屋管呈妙曲連營羅綺鬬時妝全吳霸越千年後獨此昇平顯萬方














　　御定全唐詩卷七百八十四
　　欽定四庫全書
　　御定全唐詩卷七百八十五
　　無名氏
　　明月湖醉後薔薇花歌
　　萬朶當軒紅灼灼晩隂照水塵不著西施醉後情不禁侍兒扶下蘂珠閣柔條嫩蘂〈一作葉〉輕□鰓一低一昂合又開深紅淺綠狀不得日斜池畔香風來紅能柔綠能軟濃淡參差相宛轉舞蝶雙雙誰喚來輕綃片片何人剪白髮使君思帝鄉驅妻領女遊花傍持盃憶著曲江事千花萬葉垂宮牆復有同心初上第日暮華筵移水際笙歌日日徴教坊傾國名倡盡佳麗我曽此處同諸生飛盂落盞紛縱橫將欲得到上天路剛向直道中行去一朝失勢當如此萬事如灰壯心死誰知奏御數萬言翻割⻱符四千里丈夫逹則賢窮則愚胡為紫胡為朱莫思身外窮通事且醉花前一百壺
　　春二首
　　褭褭東風吹水國金鴉影暖南山北蒲抽小劒割湘波柳拂長眉舞春色白銅鞮下煙蒼蒼林端細蘂參差香綠桑枝下見桃葉迴看青雲空斷腸
　　烏足遲遲日宮裏天門擊鼓龍蛇起風師剪翠換枯條青帝挼藍染江水蜂蝶繽紛抱香蘂錦鱗跳擲紅雲尾繡衣白馬不歸來雙成倚檻春心醉
　　夏
　　赤帝旗迎火雲起南山石裂吳牛死繡楹夜夜箔鰕鬚象榻重重簟湘水彤彤日腳燒氷井古陌塵飛野煙靜漢帝髙堂汗若珠班姬明月無停影
　　秋
　　月色驅秋下穹昊梁間燕語辭巢蚤古苔凝紫貼瑤堦露槿啼紅墮江草越客羇魂掛長道西風欲揭南山倒粉娥恨骨不勝衣映門楚碧蟬聲老
　　冬
　　蒼茫枯磧隂雲滿古木號空晝光短雲擁三峯嶽色低氷堅九曲河聲斷浩汗霜風刮天地溫泉火井無生意澤國龍蛇凍不伸南山瘦柏銷殘翠
　　雞頭
　　湖浪參差疊寒玉水仙曉展鉢盤綠淡黃根老栗皺圓染青刺短金罌熟紫羅小囊光𦂳蹙一掬真珠藏蝟腹叢叢引觜傍蓮洲滿川恐作天雞哭
　　紅薔薇〈一作莊南傑詩〉
　　九天碎霞明澤國造化工夫潛剪刻淺碧眉長約細枝深紅刺短鉤春色晴日當樓曉香歇錦帶盤空欲成結謝豹聲催麥隴秋春風吹落猩猩血
　　斑竹簟
　　龍鱗滿牀波浪濕血光㸃㸃湘娥泣一片晴霞凍不飛深沈盡訝蛟人立百朶排花蜀纈明珊瑚枕滑葛衣輕閒窗獨臥曉不起冷浸羈魂錦江裏
　　聽琴
　　六律鏗鏘間宮徴伶倫寫入梧桐尾七條瘦玉叩〈一作印〉寒星萬派流泉哭纎指空山雨腳隨雲起古木燈青嘯山鬼田文墮淚曲未終子規啼血哀猿死
　　石榴
　　蟬嘯秋雲槐葉齊石榴香老庭枝低流霞色染紫罌粟黃蠟紙苞紅瓠犀玉刻氷壺含露溼斒斑似帶湘娥泣蕭娘初嫁嗜甘酸嚼破水精千萬粒
　　秦家行
　　彗孛飛光照天地九天瓦裂屯寃氣鬼哭聲聲怨趙髙宮花滴盡扶蘇淚禍起蕭牆不知戢羽書催築長城急劒上忠臣血未乾沛公已向函闗入
　　小蘇家
　　雙月謳䛩輾秋碧細風斜掩神仙宅麥門冬長馬鬛青茱茰蘂綻蠅頭赤流蘇斗帳懸髙壁綵鳳盤龍繳香額堂內月娥橫剪波倚門腸斷鰕鬚隔
　　斑竹
　　濃綠疎莖遶湘水春風抽出蛟龍尾色抱霜花粉黛光枝撐蜀錦紅霞起交戞敲欹無俗聲滿林風曵刀槍橫殷痕苦雨洗不落猶帶湘娥淚血腥嫋娜梢頭掃秋月影穿林下疑殘雪我今慙愧子猷心觧愛此君名不滅
　　天竺國胡僧水晶念珠
　　天竺胡僧踏雲立紅精素貫鮫人泣細影疑隨焰〈一作爛〉火銷圓光恐滴袈裟溼夜梵西天千佛聲指輪次第驅寒星若非葉下滴秋露則是井底圓春氷淒清妙麗應難並眼界真如意珠靜碧蓮花下獨提攜堅潔何如幻泡影
　　白雪歌
　　皇穹何處飛瓊屑散下人間作春雪五花馬踏白雲衢七香車碾瑤墀月蘇嵒乳洞擁山家澗藤古栗盤銀虵寒郊複疊鋪柳絮古磧爛漫吹蘆花流泉不下孤汀咽斷臂老猿聲欲絶鳥啄氷潭玉鏡開風敲簷溜水晶折拂戶初疑粉蝶飛看山又訝白鷗歸孫康凍死讀書闈火井不煖溫泉微
　　琵琶
　　粉胷繡臆誰家女香撥星星共春語七盤嶺上走鸞鈴十二峯頭弄雲雨千悲萬恨四五絃絃中甲馬聲駢闐山僧撲破瑠璃鉢壯士擊折珊瑚鞭珊瑚鞭折聲交戞玉盤傾瀉真珠滑海神驅趁夜濤回江娥蹙踏春氷裂滿坐紅妝盡淚垂望鄉之客不勝悲曲終調絶忽飛去洞庭月落孤雲歸
　　傷哉行
　　兎走烏飛不相見人事依稀速如電王母夭桃一度開玉樓紅粉千回變車馳馬走咸陽道石家舊宅空荒草秋雨無情不惜花芙蓉一一驚顛倒勸君莫謾栽荊棘秦皇虛費驅山力英風一去更無言白骨沈埋暮山碧
　　留贈偃師主人
　　孤城漏未殘徒侶拂征鞍洛北去愁逺淮南歸夢闌曉燈廻壁暗晴雪巻簾寒更盡主人酒出門行路難
　　長門
　　悵望黃金屋恩衰似越逃花生針眼刺月送剪腸刀地近歡娛逺天低雨露髙時看廻輦處淚臉濕夭桃
　　宴李家宅
　　畫屏深掩瑞雲光羅綺花飛白玉堂銀榼酒傾魚尾倒金鑪灰滿鴨心香輕揺綠水青蛾歛亂觸紅絲皓腕狂今日恩榮許同聽不辭沈醉一千觴
　　長信宮
　　細草侵堦亂碧鮮宮門深鎖綠楊天珠簾欲捲擡秋水羅幌微開動冷煙風引漏聲過枕上月移花影到窗前獨挑殘燭魂堪斷卻恨青蛾誤少年
　　驪山感懐
　　武帝尋仙駕海遊禁門髙閉水空流深宮帶日年年色翠柏凝煙夜夜愁鸞鳳影沈歸萬古歌鐘聲斷夢千秋晩來惆悵無人㑹雲雨能飛傍玉樓
　　絶句
　　石沈遼海濶劒別楚山長㑹合知無日離心滿夕陽
　　聽唱鷓鴣
　　金谷歌傳第一流鷓鴣清怨碧雲愁夜來省得曽聞處萬里月明湘水流
　　雜詩
　　勸君莫惜金縷衣勸君須惜少年時有花堪折直須折莫待無花空折枝
　　青天無雲月如燭露泣梨花白如玉子規一夜啼到明美人獨在空房宿
　　空賜羅衣不賜恩一薫香後一銷魂雖然舞袖何曽〈一作時〉舞常對春風裛淚痕
　　不洗殘粧憑繡床也同女伴〈一作卻嫌鸚鵡〉繡鴛鴦迴鍼刺到雙飛處憶著征夫淚數行
　　眼想心思夢裏驚無人知我此時情不如池上鴛鴦鳥雙宿雙飛過一生
　　一去遼陽繫夢魂忽傳征騎到中門紗窗不肯施紅粉徒遣蕭郎問淚痕
　　鸎啼露冷酒初醒罨畫樓西曉角鳴翠羽帳中人夢覺寶釵斜墜枕函聲
　　行人南北分征路流水東西接御溝終日坡前怨離別謾名長樂是長愁〈一作白居易詩〉
　　偏倚繡床愁不起雙垂玉筯翠鬟低巻簾相待無消息夜合花前〈一作開〉日又西
　　悔將淚眼向東開特地愁從望裏來三十六峯猶不見況伊如鷰這身材
　　滿目笙歌一段空萬般離恨總隨風多情為謝殘陽意與展晴霞片片紅
　　兩心不語暗知情燈下裁縫月下行行到堦前知未睡夜深聞放剪刀聲
　　近寒食雨草萋萋著麥苖風栁映堤早是有家歸未得杜鵑休向耳邊啼
　　水紋珍簟思悠悠千里佳期一夕休從此無心愛良夜任他明月下西樓
　　數日相隨兩不忘郎心如妾妾如郎出門便是東西路把取紅牋各斷膓
　　無定河邊暮角聲赫連臺畔旅人情函關歸路千餘里一夕秋風白髮生
　　花落長川草色青暮山重疊雨㝠㝠逢春便覺飄蓬苦今日分飛一涕零
　　洛陽才子隣簫恨湘水佳人錦瑟愁今昔兩成惆悵事臨卭春盡暮江流
　　浙江輕浪去悠悠望海樓吹望海愁莫怪鄉心隨魄斷十年為客在他州
　　初過漢江
　　襄陽好向峴亭看人物蕭條值歲䦨為報習家多置酒夜來風雪過江寒
　　讀庾信集
　　四朝十帝盡風流建業長安兩醉遊惟有一篇楊柳曲江南江北為君愁















　　御定全唐詩卷七百八十五
　　欽定四庫全書
　　御定全唐詩卷七百八十六
　　無名氏
　　題長樂驛壁〈摭言云大中十年鄭顥典文放牓後謁假覲省於洛生徒餞長樂驛俄有紀於屋壁雲〉
　　三十驊騮一烘塵來時不鎖杏園春楊花滿地如飛雪應有偷游曲水人
　　絶句
　　傳聞天子訪沈淪萬里懐書西入秦早知不用無媒客恨別江南楊柳春
　　題取經詩〈載翻譯名義集雲唐義淨三藏作〉
　　晉宋齊梁唐代間髙僧求法離長安去人成百歸無十後者安知前者難路逺碧天唯冷結沙河遮日力疲殫後賢如未諳斯㫖往往將經容易看
　　題水心寺水軒〈有人以詩謁嶺南李國老大加稱賞賫數百縑於金陵酒樓數日而盡醉中掛帆數百里至落星灣半醒煙雨中登水心寺題詩於水軒〉
　　分飛南渡春風晩卻返家林事業空無限離情似楊柳萬條垂向楚江東
　　王昭君
　　猗蘭恩寵歇昭陽幸御稀朝辭漢闕去夕見胡塵飛寄信秦樓下因書秋雁歸
　　又〈一作崔國輔詩〉
　　一回望月一回悲望月月移人不移何時得見漢朝使為妾傳書斬畫師
　　粉牋題詩
　　三月江南花滿枝風輕簾幙燕爭飛遊人休惜夜秉燭楊柳隂濃春欲歸
　　詠美人騎馬
　　駿馬嬌仍穏春風㶚岸晴促來金鐙短扶上玉人輕帽束雲鬟亂鞭籠翠袖明不知從此去何處更傾城
　　六言詩
　　把酒留君聽琴那堪歲暮離心霜葉無風自落秋天不雨多隂人愁荒村路逺馬怯寒溪水深望盡青山猶在不知何處相尋
　　胡笳曲
　　月明星稀霜滿野氊車夜宿隂山下漢家自失李將軍單于公然〈一作日暮〉來牧馬
　　桃源行送友人
　　武陵川徑入幽遐中有雞犬秦人家家傍流水多桃花桃花兩邊種來乆流水一道何時有垂條落蕊暗春風夾岸芳菲至山口歲歲年年能寂寥林下青苔日為厚時有仙鳥來銜花曽無世人此攜手可憐不知若為名君往〈一作任〉從之多所更古驛荒橋平路盡崩湍怪石小谿行相見維舟登覽處紅堤綠岸宛然成多君此去從仙隠令人晚節悔營營
　　唐衢墓〈一作賈島詩〉
　　京洛先生三尺墳隂風慘慘土和雲從來有感君皆哭今日無君誰哭君
　　宮詞
　　花萼樓前春正濃濛濛柳絮舞晴空金錢擲罷嬌無力笑倚欄干屈曲中
　　拋毬詩〈一作李謹言詩〉
　　侍宴黃昏未肯休玉階夜色月如流朝來自詫承恩最笑倩傍人認繡毬
　　艷歌
　　月裏嫦娥不畫眉只將雲霧作羅衣不知夢逐青鸞去猶把花枝蓋面歸
　　楊柳枝
　　萬里長江一帶開岸邊楊柳幾千栽錦帆未落西風起惆悵龍舟去不廻
　　河中石刻〈許彥周雲嘉祐中河濵漁網得一小石刻有此不知唐時何人作〉
　　雨滴空堦曉無心換夕香井梧花落盡一半在銀床
　　古硯
　　癖性愛古物終歲求不得昨朝得古硯蘭河灘之側波濤所擊觸背面生隟隙質狀朴且醜令人作不得
　　絶句
　　釣罷孤舟繫葦梢酒開新甕鮓開包自從江浙為漁父二十餘年手不扠
　　題童氏畫〈宣和畫譜童氏者五代時江南人畫學王齊工道釋人物有文士題其畫雲〉
　　林下材華雖可尚筆端人物更清妍如何不出深閨裏能以丹青寫外邊
　　失題〈第五句缺一字〉
　　春朝散微雨庭樹開芸綠上有懐春鳥間闗斷復續謂言〈闕〉野中定是珠城曲我自牽時幸以慚羈旅束爾不鳴幽林來此將何欲
　　姜宣彈小胡笳引歌〈蜀中方物記桂府王推官出蜀匠雷氏金徽琴請姜宣彈小胡笳引時有為作歌者雲〉
　　雷氏金徽琴王君寶重輕千金三峽流中將得來明窗拂席幽匣開朱宛轉盤鳳足驟擊數聲風雨廻哀笳慢指董家本姜宣得之妙思忖汎徽胡雁咽蕭蕭繞指轆轤圓袞袞吞恨含情乍輕激故國闗山心歴歴潺湲疑是舞鸊鵜砉騞如聞發鳴鏑流宮變徴漸幽咽別寉欲飛猨欲絶秋霜滿樹葉辭風寒雛墜地烏啼血哀已罷春恨長恨長何如懐我鄉我鄉安在長城窟聞君膚奏心飄忽何時窄袖短貂裘臙脂山下彎明月羅浮山〈太平廣記雲此山本只名羅山怱海上有山浮來相合是謂羅浮山有十五嶺二十一峯九百八十瀑泉洞穴他山無出其右也舊有詩曰〉
　　四百餘峯海上排根連蓬島䕃天台百靈若為移中土嵩華都為一小堆
　　湯周山〈山在今萬載縣相傳晉湯周二仙人修道之所故名〉
　　湯周二大仙廬此得昇天風俗因興廟春秋不記年錦雲張紫蓋琴溜瀉鳴泉丹竈猶存鼎仙花發故園永州舜廟詩〈輿地碑目雲虞帝廟在州學西唐元結作舜廟狀及舜祠表俱江華令瞿令問篆刻石上　按志舊載謂漢載侯熊渠作不知何謂詩乃唐人所作也〉
　　游湘有餘怨豈是聖人心行路猿啼古祠宮夢草深素風傳舊俗異跡閉荒林廵狩去不返煙雲愁至今九嶷天一半山盡海沈沈
　　絶句
　　綠楊隂轉畫橋斜舟有笙歌岸有花盡日㑹稽山色裏蓬萊清淺水仙家
　　三學山盤陀石上刻詩
　　拔地山巒秀排空殿閣斜雲供數州雨樹獻九天花夜月摩峰頂秋鐘徹海涯長松拂星漢一一是仙槎
　　合水縣玉泉石崖刻
　　山脈逗飛泉澄傍巖石亂垂寒玉篠碎灑珍珠滴澄波涵萬象明鏡瀉天色有時乗月來賞詠還自適
　　紀遊東觀山〈山在桂林府城外三里〉
　　瑰竒恣搜討貝闕青瑤房才隘疑永巷俄敞如華堂玉梁窈浮溪瓊戶正當窗仙佛肖彷彿鐘鼓鍧擊撞贔贔左顧⻱狺狺欲吠尨丹竈儼亡恙芝田靄生香搏噬千怪聚絢爛五色光更無一塵涴但覺六月涼玲瓏穿屢折詰曲通三湘神鬼若剜刻乾坤真混茫入如深夜暗出喜皦日光隔世驚瞬息異境難揣量
　　題焚經臺〈譯經圖紀雲漢明帝世佛法初入中國於永平十四年正月十五日大集白馬寺南門㑹道士齎靈寳諸經與佛經像舍利置兩壇舉火焚燒佛舍利放光道經獨燬燼無存後人因其處稱焚經臺也此詩載翻譯名義集雲唐太宗作其聲調不類要是後人妄托〉
　　門徑蕭蕭長綠苔一回登此一徘徊青牛謾說函闗去白馬親從印土來確實是非憑烈焰要分真偽築髙臺春風也解嫌狼籍吹盡當年道教灰







　　御定全唐詩卷七百八十六
　　欽定四庫全書
　　御定全唐詩卷七百八十七
　　無名氏
　　日暮山河清
　　天髙爽氣晶馳景忽西傾山列千重靜河流一帶明想同金鏡澈寧讓玉壺清纎翳無由出浮埃不復生縈紆分漢苑表裏見秦城逸興終難繫抽毫仰此情
　　秋日懸清光〈一作王維作〉
　　寥廓涼天靜晶明白日秋圓光含萬象碎影入閑流迥與青㝠合遙同江甸浮晝隂殊衆木斜影下危樓宋玉登髙怨張衡望逺愁餘輝如可託雲路豈悠悠
　　落日山照曜
　　裵回空山下晼晩殘陽落圓影過峰巒半規入林薄餘光澈羣岫亂彩分重壑石鏡共澄明巖光同照灼棲禽去杳杳夕煙生漠漠此境〈一作景〉誰復知獨懐謝康樂
　　月映清淮流
　　淮月秋偏靜含虛夜轉明桂花窺鏡發蟾影映波生澹灩輪初上裵回魄正盈遙塘分草樹近浦寫山城桐柏流光逐蠙珠濯景清孤舟方利渉更喜照前程
　　夀星見
　　𤣥象今何應時和政亦平祥為一人夀色映九霄明皎潔垂銀漢光芒近斗城合規同月滿表瑞得天清甘露盈條降祥煙向日生無如此嘉祉率土荷秋成
　　華山慶雲見
　　聖主祠名岳髙風發慶雲金柯初繚繞玉葉漸氛氳氣色含珠日光明吐翠雰依稀來鶴態髣髴列仙羣萬樹流光影千潭寫錦文蒼生忻有望祥瑞在吾君
　　清風戒寒
　　蕭颯清風至悠然發思端入林翻別葉繞樹敗紅蘭曉拂輕霜度宵分逺籟攢稍依簾隙靜徧覺座隅寒乍逐驚蓬振偏催急漏殘遙知洞庭水此夕起波瀾
　　空水共澄鮮
　　悠然四望通渺渺水無窮海鶴飛天際煙林出鏡中雲消澄徧碧霞起澹微紅落日浮光滿遙山翠色同樵聲喧竹嶼櫂唱入蓮藂逺客舟中興煩襟暫一空
　　寒流聚細文
　　曉野方閒眺橫溪賞亂流寒文趨浦急圓折逐煙浮不謂飄疎雨非闗浴逺鷗觀魚鱗共細間日影疑稠獵獵風泠夕潺潺瀨響秋仙槎如共泛天漢適淹留
　　長安早春
　　杳靄三春色先從帝里芳折楊猶恨短測景已忻長鶯和紅樓樂花連紫禁香躍魚驚太液佳氣接溫湯風送飛珂響塵蒙翠輦光熙熙晴煦逺徒欲奉堯觴
　　嘉禾合頴
　　天祚皇王徳神呈瑞榖嘉感時苖特〈一作自〉秀證道葉方華氣轉騰佳色雲披映早霞薫風浮合頴湛露淨祥花六穗垂兼倒孤莖嫋復斜影同唐叔獻稱慶比周家
　　膏澤多豐年
　　帝徳方多澤莓莓井徑同八方甘雨布四逺報年豐厫慶千箱在山流萬壑通𠉀時勤稼穡擊壤樂農功畎畝人無惰田廬歲不空何須憂伏臘千載賀堯風
　　玉壺氷
　　𤣥律隂風勁堅氷在玉壺暗中花更出曉後色全無涸沍誰能伴淒清詎可渝任圓空似璧照物不成珠素質情方𢍆孤明道豈殊幽人若相比還得詠生芻
　　望禁苑祥光
　　佳氣生天苑蔥蘢幾效祥樹遙〈一作揺〉三殿際日映九城傍山霧寧同色卿雲未可彰眺汾疑鼎氣臨渭想榮光當並舂陵發應開聖厯長微臣時一望短羽欲飛翔
　　晨光動翠華
　　早朝開紫殿佳氣逐清晨北闕華旌在東方曙景新影連香霧合光媚慶雲頻鳥羽飄初定龍文照轉真直疑冠佩入長愛冕旒親揺動祥雲裏朝朝映侍臣
　　觀南郊回仗
　　傳警千門寂南郊綵仗廻但驚龍再見誰識日雙開徳澤施雲雨恩光變燼灰閲兵貔武振聽樂鳳凰來𠉀刻移宸輦尊時集觀臺多慙逺臣賤不得禮容陪
　　謁見日將至雙闕
　　曉色臨雙闕微臣禮位陪逺驚龍鳳覩誰識冕旒開藹藹千年盛顒顒萬國來天文標日月時令布雲雷迥出黃金殿全分白玉臺雕蟲意〈一作竟〉何取瞻戀不知迴
　　尚書郎上直聞春漏
　　地即尚書省人惟鴛鷺行審時傳玉漏直夜遞星郎歴歴聞仙署泠泠出建章自空來斷續隨月散淒鏘物靜知聲逺〈一作近〉寒輕覺夜長聽餘殘月落曙色滿東方
　　華清宮望幸
　　驪岫接新豐岧嶤駕碧空鑿山開祕殿隠霧蔽仙宮絳闕猶棲鳳雕梁尚帶虹溫泉曽浴日華館舊迎風肅穆瞻雲輦深沉閉綺櫳東郊望幸處瑞氣靄濛濛
　　御題國子監
　　宸翰符𤣥造榮題國子門筆鋒廻日月字勢動乾坤簷下雲光繞梁間鵲影翻張英聖莫擬索靖妙難言為著盤龍跡能彰舞鳳蹲更隨垂露像常以沐皇恩
　　郊壇聽雅樂
　　泰壇恭祀事彩仗下寒坰展禮陳嘉樂齋心動衆靈韻長飄更逺曲度靜宜聽泛響何清越隨風散杳冥徹懸和氣聚旋退曉山青本自鈞天降還疑列洞庭
　　冊上公太常奏雅樂
　　司樂陳金石逶迤引上公奏音人語絶清韻佩聲通應律煙雲改來儀鳥獸同得賢因舉頌修禮便觀風聖夀三稱內天歡九奏中寂寥髙曲盡猶自滿宸聰
　　聽霜鐘
　　𣺌𣺌飛霜夜寥寥逺岫鐘出雲疑斷續入戶乍春容度枕頻驚夢隨風幾韻松悠揚來不已杳靄去何從髣髴煙嵐隔依稀巖嶠重此時聊一聽餘響繞千峰
　　聽霜鐘
　　寥亮來豐嶺分明辨古鐘應霜如自擊中節每相從靜聽非閒扣潛應藴聖蹤風間時斷續雲外更春容虛警和清籟雄鳴隔亂峰因之論知已感激更難逢
　　笙磬同音
　　笙磬聞何處淒鏘宛在東激揚音自徹髙下曲宜同歴歴俱盈耳泠泠遞散空獸因繁奏舞人感至和通詎間洪纎韻能齊搏拊功四懸今盡羙一聽辨移風
　　玉巵無當
　　共惜連城寳翻為無當巵詎慙君子貴深訝拙工隳泛蟻功全少如虹色不移可憐珍礫石何計辨糟醨江海誠難滿盤筵莫妄施縱乖斟酌意猶得奉光儀
　　府試古鏡
　　舊是秦時鏡今來古匣中龍盤初掛月鳳舞欲生風石黛曽留殿珠光適在宮應祥知道泰監物覺神通肝膽誠難隠妍媸信易窮幸居君子室長願免塵䝉
　　焚裘
　　令主臨前殿懲奢爇異裘忽看陽焰發如覩吉光流麗彩辭宸扆餘香在御樓火隨餘燼滅氣逐逺煙浮素樸回風變雕華逐志休永垂恭儉徳千古揖皇猷
　　送薛大夫和蕃
　　戎王歸漢命魏絳諭皇恩旌斾辭雙闕風沙上五原往途遵塞道出祖耀都門策令天文盛宣威使者尊澄波看四海入貢佇諸蕃秋杪迎迴騎無勞枉夢魂
　　觀劒南獻㨗
　　遐圻新破虜名將舊登壇戎馘西南至氈裘長幼觀邊疆氛已息矛㦸血猶殘紫陌歡聲動丹墀喜氣盤唐虞方徳易衛霍比功難共覩俘囚入賡歌萬國安
　　雲母屏風隔坐
　　彩障成雲母丹墀隔上公才彰二紀盛榮播一朝同近玉初齊白臨花乍散紅凝姿分縹緲轉佩辨𤫩瓏意愜恩偏厚名新寵更崇誰知歴千古猶自仰清風
　　白受采
　　皛皛金方色遷移妙不窮輕衣塵跡化淨壁〈一作筆〉繢文通沙變藍溪漬氷渝墨沼空似甘言受和由禮學資忠皎潔形無定𤣥黃用莫同素心如可教願染古人風
　　人不易知
　　權衡諒匪易愚智信難移九徳皆殊進三端豈易施同稱崑岫寶共握桂林枝鄭䑕今奚別齊竽或濫吹瑤臺有光〈一作空〉鑑屢照不應疲片善當無掩先鳴貴在斯龍門峻且極驥足庶來馳太息李元禮期君幸一知
　　晦日同志昆明池汎舟
　　靈沼疑河漢蕭條見鬥牛煙生知岸近水淨覺天秋落月低前樹清輝滿去舟興因孤嶼起心為白蘋留曉吹兼漁笛閑雲伴客愁龍津如可上長嘯且乗流
　　禮闈階前春草生
　　河畔雖同色南宮淑景先微開曵履處常對講經前得地風塵隔依林雨露偏已逢霜𠉀改初寄日華妍影與叢蘭雜榮將衆卉連哲人如不薙生意在芳年
　　秋風生桂枝
　　寒桂秋風動蕭蕭自一枝方將擊林變不假舞松移散翠幽花落揺青密葉離哀猨驚助褭花露滴爭垂遺韻連波聚流音萬木隨常聞小山裏逋客最先知
　　幽人折芳桂
　　厚地生芳桂遙林聳榦長葉開風裏色花吐月中光曙鳥啼餘翠幽人愛早芳動時垂露滴攀處拂衣香古調聲猶苦孤髙力自強一枝終是折榮耀在東堂
　　霜菊
　　秋盡北風去律移寒氣肅淅瀝降繁霜離披委殘菊華滋尚照灼幽氣含紛郁的的冒空園萋萋被幽谷騷人有遺詠陶令曽盈掬儻使懐袖中猶堪襲餘馥
　　金谷園花發懐古
　　春風生梓澤遲景映花林欲問當時事因傷此日心繁華人已歿桃李意何深澗咽歌聲在雲歸蓋影沈地形同萬古笑價失千金遺跡應無限芳菲不可尋
　　驪龍
　　有美為鱗族潛蟠得所從標竒初韞寶表智即稱龍大壑長千里深泉固九重奮髯雲乍起矯首浪還衝荀氏傳髙譽莊生兾絶蹤仍知流淚在何幸此相逢
　　鶴鳴九臯
　　胎化呈仙質長鳴在九臯排空散清唳映日委霜毛萬里思寥廓千山望鬱陶香凝光不見風積韻彌髙鳳侶攀何及雞羣思忽勞昇天如有應飛舞出蓬蒿
　　霜隼下晴臯
　　九臯霜氣勁翔隼下初晴風動閑雲巻星馳白草平稜稜方厲疾肅肅自縱橫掠地秋毫迥投身逸翮輕髙墉全失影逐雀作〈一作乍〉飛聲薄暮寒郊外悠悠萬里情
　　河鯉登龍門
　　年久還求變今來有所從得名當是鯉無㸃可成龍備歴艱難徧因期造化容泥沙寧不阻釣餌莫相逢擊〈一作激〉浪因成勢纖鱗莫繼蹤若令揺尾去雨露此時濃















　　御定全唐詩卷七百八十七
　　欽定四庫全書
　　御定全唐詩巻七百八十八
　　聯句
　　李白
　　改九子山為九華山聯句〈並序〉
　　青陽縣南有九子山山高數十丈上有九峰如蓮花按圖徵名無所依據太史公南遊略而不書事絶古老之口復闕名賢之紀雖靈仙往復而賦詠罕聞予乃削其舊號加以九華之目時訪道江漢憩於夏侯迥之堂開檐岸幘坐眺松雪因與二三子聯句傳之將來
　　白　高霽　韋權輿
　　妙有分二氣靈山開九華〈白〉層標遏遲日半壁明朝霞〈霽〉積雪曜陰壑飛流歕陽崖〈權輿〉青瑩玉樹色縹緲羽人家〈白〉
　　杜甫
　　夏夜李尚書筵送宇文石首赴縣聯句
　　甫　李之芳　崔彧〈全節人官太子少詹事〉
　　愛客尚書貴之官宅相賢〈甫〉酒香傾坐側帆影駐江邊〈之芳〉翟表郎官瑞鳧㸔令宰仙〈彧〉雨稀雲葉斷夜久燭花偏〈甫〉數語欹紗帽高文擲彩箋〈之芳〉興饒行處樂離惜醉中眠〈彧〉單父長多暇河陽實少年〈甫〉客居逢自出為別幾悽然〈之芳〉
　　顔真卿
　　登峴山觀李左相石尊聯句
　　真卿　劉全白〈評事後為膳部員外郎守池州〉　裴循〈長城〉
　　〈縣尉〉　張薦　吳筠　強䝉〈處士善醫〉　范縉　王純　魏理〈評事〉　王修甫　顏峴〈真卿兄子〉　左輔元〈撫州人〉　劉茂〈魏縣尉〉　顔渾〈真卿族弟官太子通事舎人〉楊徳元　韋介　皎然〈名清晝〉　崔宏　史仲宣　陸羽　權器〈校書郎〉　陸士修〈嘉興縣尉〉　裴幼清　栁淡　釋塵外〈自號北山子〉　顔顓〈以下三人並真卿族姪〉　顔須　顔頊　李㟧〈字伯髙趙人擢制科歴官廬州刺史〉
　　李公登飲處因石為窪尊〈真卿〉人事嵗年改峴山今古存〈全白〉榛蕪掩前跡苔蘚餘舊痕〈循〉叔子尚遺德山公此迥軒〈薦〉維舟陪高興感昔情彌敦〈筠〉藹藹賢哲事依依離別言〈蒙〉嶇嶔橫道周迢遰連山根〈縉〉餘烈曖林野衆芳揖蘭蓀〈純〉德暉映巖足勝賞延高原〈理〉逺水明匹練因晴見吳門〈修甫〉陪遊追盛美揆德欣討論〈峴〉器有成形用功資造化元〈輔元〉流霞方泔淡別鶴遽翩飜〈茂〉舊規傾逸賞新興麗初暾〈渾〉醉後接䍦倒歸時騶騎喧〈德元〉遲廻向遺跡離別益傷魂〈介〉覽事古興屬送人歸思繁〈皎然〉懐賢久徂謝贈逺空攀援〈宏〉八座欽懿躅高名播乾坤〈仲宣〉松深引閑歩葛弱供險捫〈羽〉花氣酒中馥雲華衣上屯〈器〉森沉列湖樹牢落望郊園〈士修〉白日半巖岫清風滿丘樊〈幼清〉旌麾間翠幄簫鼓來朱轓〈淡〉閑路躡雲影清心澄水源〈塵外〉萍連浦中嶼竹繞山下村〈顓〉景落全谿暗煙凝半嶺昏〈須〉去日往如復換年涼代溫〈頊〉登臨繼風騷義激舊府恩〈㟧〉
　　水堂送諸文士戲贈潘丞聯句
　　真卿　潘述　陸羽　權器　皎然　李
　　㟧
　　居人未可㪚上客須留著莫唱阿嚲廻應雲夜半樂〈真卿奉潘丞〉詩教刻燭賦酒任連盤酌從他白眼㸔終戀青山郭〈述奉陸三〉林棲非姓許寺住那名約㑹異永和年才同建安作〈羽呈權十四〉何煩問更漏但遣催索共說長句能皆言早歸惡〈器呈然公〉那知殊出處還得同笑謔雅韻雖暫歡禪心肻拋卻〈皎然上侍御〉一宿同高㑹幾人歸下若簾開北陸風燭焯南枝鵲〈㟧奉潘十五〉文場苦叨竊釣渚甘漂泊弱質幸見容菲才誠重諾〈述〉
　　與耿湋水亭詠風聯句
　　真卿　裴幼清　楊憑　楊凝　左輔元陸士修　權器　陸羽　皎然　耿湋
　　喬〈失姓〉　陸涓〈吳人陽翟令〉
　　清風何處起拂檻復縈洲〈幼清〉回入飄華幕輕來疊晩流〈憑〉桃竹今已展羽翣且從収〈凝〉經竹吹彌切過松韻更幽〈輔元〉直㪚青蘋末偏隨白浪頭〈士修〉山山催過雨浦浦發行舟〈器〉動樹蟬爭噪開簾客罷愁〈羽〉度方解慍臨水已迎秋〈真卿〉涼為開襟至清因作頌留〈皎然〉周回隨逺夢騷屑滿離憂〈湋〉豈獨銷繁暑偏能入迥樓〈喬〉王風今若此誰不荷明休〈涓〉
　　又溪館聼蟬聯句
　　真卿　楊憑　楊凝　權器　陸羽　耿湋　喬〈失姓〉　裴㓜清　伯成〈失姓〉　皎然
　　高樹多涼吹疎蟬足斷聲〈憑〉已催居客感更使別人驚〈凝〉晩夏猶知急新秋別有情〈器〉危湍和不似細管學難成〈羽〉當斆附金重無貪曜火明〈真卿〉青松四面落白髪一重生〈湋〉向夕音彌厲迎風翼更輕〈喬〉單嘶出迥樹餘響思空城〈㓜清〉嘒唳松間坐蕭寥竹裏行〈伯成〉如何長飲露高潔未能名〈皎然〉
　　送耿湋拾遺聯句
　　真卿　耿湋
　　堯舜逢明主嚴徐得侍臣分行接三事高興柏梁新〈真卿〉楚國千山道秦城萬里人鏡中㸔齒髪河上有煙塵〈湋〉望闕飛青翰朝天憶紫宸喜來歡宴洽愁去詠歌頻〈真卿〉顧盻情非一暌攜處亦頻吳興賢太守臨水最殷勤〈湋〉
　　五言月夜啜茶聯句〈以下七首又見皎然集〉
　　真卿　陸士修　張薦　李㟧　崔萬
　　晝
　　泛花邀坐客代飲引情言〈士修〉醒酒宜華席留僧想獨園〈薦〉不須攀月桂何假樹庭萱〈㟧〉御史秋風勁尚書北斗尊〈萬〉流華淨肌骨疏㵸滌心原〈真卿〉不似春醪醉何辭綠菽繁〈晝〉素瓷傳靜夜芳氣滿閒軒〈士修〉
　　五言夜宴詠燈聯句
　　真卿　陸士修　張薦　晝　袁高
　　桂酒牽詩興蘭釭照客情〈士修〉詎慙珠乗朗不讓月輪明〈薦〉破暗光初白浮雲色轉清〈真卿〉帶花疑在樹比燎欲分庭〈晝〉顧已慙㣲照開簾識近汀〈高〉
　　三言喜皇甫曽侍御見過南樓玩月
　　真卿　陸羽　皇甫曽　李㟧　晝　陸
　　士修
　　喜嘉客闢前軒天月淨水雲昏〈真卿〉雁聲苦蟾影寒聞裛浥滴檀欒〈羽〉歡宴處江湖間〈曽〉巻翠幕吟嘉句恨清光留不住〈㟧〉高駕動清角催惜歸去重裵回〈晝〉露欲晞客將醉猶宛轉照深意〈士修〉
　　七言重聯句
　　真卿　皇甫曽　李㟧　陸羽　晝
　　頃持憲簡推高歩獨占詩流橫素波不是中情深惠好誰能千里逺經過〈真卿〉詩書宛似陪康樂少長還同宴永和夜酌此時㸔碾玉晨趨幾日重鳴珂〈皇甫曽〉萬井更深空寂寞千方霧起隠嵯峨熒熒逺火分漁浦歴歴寒枝露鳥窠〈㟧〉漢朝舊學君公隠魯國今從弟子科只自傾心慙煦濡何曽將口恨蹉跎〈羽〉獨賞謝吟山照耀共知殷歎樹婆娑華轂苦嫌雲路隔衲衣長向雪峰何〈晝〉
　　五言送李侍御聯句
　　真卿　晝　張薦　李㟧
　　吾友駐行輪遅遅惜上春〈真卿〉東西出餞路惆悵獨歸人〈晝〉歡㑹期他日驅馳恨此身〈薦〉須知貢公望從此願相因〈㟧〉
　　五言翫初月重遊聯句
　　真卿　張薦　李㟧　晝
　　春谿與岸平初月出谿明〈薦上十二老丈〉璧彩寒仍潔金波夜轉清〈㟧〉孤光逺近滿練色往來輕〈真卿〉望望隨蘭櫂依依出栁城〈晝〉
　　五言重送橫飛聯句
　　真卿　李㟧　晝
　　春田草未齊春水滿長溪〈㟧上十二兄〉出餞風初暖攀光日漸西〈真卿〉歸期江上逺別思月中迷〈晝〉
　　五言夜集聯句
　　真卿　書
　　寒花䕶月色墜葉占風音〈晝〉茲夕無塵慮高雲共片心〈真卿〉
　　三言擬五雜組聯句〈以下八首又見皎然集〉
　　真卿　李㟧　殷佐明〈正字〉　袁高　陸
　　士修　蔣志〈祕書郎〉
　　五雜組盤上葅往復還頭嬾梳不得已罾裏魚〈㟧〉五雜組郊外蕪往復還櫪上駒不得已谷中愚〈佐明〉五雜組繡與錦往復還興又寢不得已病伏枕〈真卿〉五雜組酒與肉往復還東籬菊不得已醉便宿〈高〉五雜組闤闠間往復還門上闗不得已鬢毛斑〈士修〉五雜組繡紋線往復還春來燕不得已入征戰〈志〉
　　三言重擬五雜組聯句
　　真卿　張薦　李㟧　晝
　　五雜組四豪客往復還阡與陌不得已長沙謫〈薦〉五雜組五辛盤往復還馬上鞍不得已左降官〈㟧〉五雜組甘鹹醋往復還烏與兎不得已韶光度〈真卿〉五雜組五色絲往復還回文詩不得已失喜期〈晝〉
　　七言大言聯句
　　真卿　晝　李㟧　張薦
　　高歌閬風歩瀛洲〈晝〉燂鵬爚鯤餐未休〈真卿〉四方上下無外頭〈㟧〉一啜頓涸滄溟流〈薦〉
　　七言小言聯句
　　真卿　晝
　　長路迢遙吞吐絲〈真卿〉蟭螟蚊𥈤察難知〈晝〉
　　七言樂語聯句
　　真卿　李㟧　晝　張薦
　　苦河既濟真僧喜〈㟧〉新知滿座笑相視〈真卿〉戍客歸來見妻子〈晝〉學生放假偷向市〈薦〉
　　七言嚵語聯句
　　真卿　李㟧　晝　張薦
　　拈䭔䑛指不知休〈㟧〉欲炙侍立涎交流〈真卿〉過屠大嚼肎知羞〈晝〉食店門外強淹留〈薦〉
　　七言滑語聯句
　　真卿　晝　劉全白　李㟧　李益
　　雨裏下山蹋榆皮〈真卿〉莓苔石橋歩難移〈晝〉蕪荑醬醋喫煮葵〈全白〉縫靴蠟線油塗錐〈㟧〉急逢龍背須且騎〈益〉
　　七言醉語聯句
　　真卿　劉全白　晝　陸羽
　　逢糟遇麯便酩酊〈全白〉覆車墜馬皆不醒〈真卿〉倒著接䍦髪垂領〈晝〉狂心亂語無人並〈羽〉



　　御定全唐詩卷七百八十八
<集部,總集類,御定全唐詩>
　　欽定四庫全書
　　御定全唐詩卷七百八十九
　　聯句
　　皇甫曽
　　建元寺晝公與崔秀才見過聯句與鄭奉禮說同作〈以下二首又見皎然集〉
　　曽　晝　鄭說〈太常寺奉禮郎〉　崔子向
　　人閑宜歳晩道者訪幽期獨與寒山別行當暮雪時〈曽〉柏臺辭漢主竹寺寄師荷䇿知君待開門笑我遲〈晝〉暮階縣雨足寒吹繞松枝理辯塵心妄經分梵字疑〈說〉久承黃紙詔曽賦碧雲詩然諾驚相許風流話所思〈子向〉筌忘心已黙磬發夜何其願結求羊侶名山從所之〈曽〉
　　建元寺西院寄李員外縱聯句
　　曾　崔子向　鄭說　晝
　　寄隠霜疊客相思粉署人〈子向奉上侍御〉誠知阡陌近無奈別離頻〈曽奉奉禮〉夜色迷䨇樹鐘聲警四鄰〈說奉崔秀才〉㪚才徒仰
　　鮑歸夢逺知秦〈台上〉雨帶清笳發花驚夕漏春〈晝〉招揺隨歩錫髣髴聼行輪〈子向奉侍御〉要路推高足空林寄一身〈曽奉奉禮〉盛名知獨擅良㑹憶相親〈說奉崔十一〉稍滌心中垢都遺陌上塵〈子向奉〉今宵此堂集何事少遺民〈晝〉
　　嚴維
　　中元日鮑端公宅遇吳天師聯句〈此首又見崔元翰集〉維　鮑防　謝良輔　杜奕　李清　劉
　　蕃　謝良弼　鄭槩　陳元初　樊珣　丹　呂渭　范淹　吳筠
　　道流為柱史教戒下真仙〈維〉共契中元㑹初修內景篇〈防〉遊方依地僻卜室喜牆連〈良輔〉寳笥開金籙華池潄玉泉〈奕〉怪龍隨羽翼青節降雲煙〈清〉昔去遺丹竈今來變海田〈蕃〉養形奔二景鍊骨度千年〈良弼〉騎竹投陂裏攜壺掛牖邊〈槩〉洞中嘗入靜河上舊談𤣥〈元初〉伊洛笙歌逺蓬壺日月偏〈珣〉青騾薊訓引白犬伯陽牽〈丹〉法受相君後心存象帝先〈渭〉道成能縮地功滿欲升天〈淹〉何意迷孤性含情戀數賢〈筠〉
　　酒語聯句各分一字
　　維　劉蕃　鮑防　謝良輔　沈仲昌
　　邱丹　呂渭　鄭槩　陳元初　迥〈失姓〉
　　山簡酣歌倒接㒿〈蕃〉㸔朱成碧無所知〈防〉耳鳴目駟馬馳〈良輔〉口稱童羖腹鴟夷〈維〉兀然落帽灌酒巵〈仲昌〉太常吏部相對時〈維〉藉糟枕麴浮酒池〈丹〉瓮間籬下臥不移〈渭〉呌呼不應無事悲〈槩〉千日一醒知是誰〈元初〉左傾右倒人避之〈迥〉
　　一字至九字詩聯句
　　維　鮑防　鄭槩　成用　陳元初　張
　　叔政　賈弇　周頌
　　東西〈防〉歩月尋溪〈維〉鳥已宿猨又啼〈槩〉狂流礙石迸筍穿磎〈用〉望望人煙逺行行蘿徑迷探題只應盡墨持贈更欲封泥〈元初〉松下流時何嵗月雲中幽處屢攀躋〈叔政〉乗興不知山路逺近緣情莫問日過高低〈弇〉靜聼林下潺潺足湍瀬厭問城中喧喧多鼓鼙〈頌〉
　　李益
　　宣上人病中相尋聯句
　　益　廣宣
　　䇿杖迎詩客歸房理病身閒収無效藥徧寄有情人〈廣宣〉草木分千品方書問六陳還知一室內我爾即天親〈益〉八月十五夜宣上人獨遊安國寺山庭院歩人遲明將至因話昨宵乗興聯句〈以下三首又見廣宣集〉
　　益　廣宣
　　九重城接天花界三五秋生一夜風行聼漏聲雲㪚後遙聞天語月明中〈廣宣〉含涼閣迥通仙掖承露盤高出上宮誰問獨愁門外客清談不與此宵同〈益〉
　　重陽夜集蘭陵居與宣上人聯句
　　益　廣宣
　　蟋蟀催寒服茱茰滴露房酒廵明刻燭籬菊暗尋芳〈益〉新月和秋露繁星混夜霜登高今夕事九九是天長〈{{{1}}}〉
　　與宣供奉攜癭尊歸杏溪園聯句
　　益　廣宣
　　千畦抱甕園一酌癭尊酒唯有沃洲僧時過杏溪叟〈益〉追歡君適性獨飲我空口儒釋事雖殊文章意多偶〈廣宣〉
　　蘭陵僻居聯句
　　益　廣宣　杜羔
　　潘岳閒居賦陶潛獨酌謡二賢成往事三徑是今朝〈廣宣〉生幸逢唐運昌時奉帝堯進思諧啓沃退混即漁樵〈益〉蠹簡封延閣彫䦨閟上霄相從清曠地秋露挹蘭苕〈羔〉
　　天津橋南山中各題一句
　　益　韋執中　諸葛覺　賈㠀
　　野坐分苔席〈益〉山行繞菊叢〈執中〉雲衣惹不破〈覺〉秋色望來空〈島〉
　　紅樓下聨句
　　益　廣宣　杜羔
　　佛剎接重城紅樓切太清紫雲連照耀丹檻鬱崢嶸〈廣宣〉榱棟煙虹入軒窗日月平參差五陵晩分背八川明〈益〉松韻風初過蓮陂浪欲傾敬瞻疑涌見圍繞學無生〈羔〉
　　賦應門照綠苔
　　益　法振
　　宮闕何年月應門何嵗苔清光一以照白露共裵回〈益〉珠履久行絶玉房重未開妾心正如此昭陽歌吹來〈法振〉
　　耿湋
　　寄司空曙李端聯句
　　湋　王早　辛晃
　　長安一分首萬里隔煙波〈早〉海上青山暮天涯白髪多〈湋〉尋僧因㸔竹訪道或求鵝〈晃〉雲樹無猨鳥陰崖罩薜蘿〈湋〉醉中留越客興裏眄庭柯〈晃〉黃葉身仍逐丹霄背未摩〈湋〉別愁連旦暮歸夢繞闗河〈晃〉高栁寒蟬對空階夜雨和〈湋〉年華空荏苒名宦轉蹉跎〈晃〉南陌東城路春來幾度過〈湋〉
　　連句多暇贈陸三山人
　　湋　陸羽
　　一生為墨客幾世作茶仙〈湋〉喜是攀闌者慙非負鼎賢〈羽〉禁門聞曙漏顧渚入晨煙〈湋〉拜井孤城裏攜籠萬壑前〈羽〉閒喧悲異趣語黙取同年〈湋〉歴落驚相偶衰羸猥見憐〈羽〉詩書聞講誦文雅接蘭荃〈湋〉未敢重芳席焉能弄綵箋〈羽〉黒池流研水徑石澀苔錢〈湋〉何事親香案無端狎釣船〈羽〉野中求逸禮江上訪遺編〈湋〉莫發搜歌意予心或不然〈羽〉
　　李景儉〈字寛中貞元中登進士第官終少府少監〉
　　道州春日感興
　　景儉　呂溫　呂恭〈字恭叔溫之弟官殿中侍御史〉
　　始見花滿枝又㸔花滿地〈景儉〉且持増氣酒莫滴傷心淚〈溫〉深誠長鬱結芳晨自妍媚〈恭〉嘯歌聊永日誰知此時意〈景儉〉
　　武元衡
　　中秋夜聼歌聯句
　　元衡　崔備　裴度　栁公綽　盧放
　　盧士玫
　　此夕來奔月何時去上天〈備〉雲鬟方自照玉腕更呈鮮〈度〉燕婉人間意飄颻物外緣〈公綽上相公〉詩裁明月扇歌索想夫憐〈元衡奉盧侍御〉暗染荀香久長隨楚夢偏〈放〉㑹當來綵鳯髣髴逐神仙〈士玫〉









　　御定全唐詩卷七百八十九
　　欽定四庫全書
　　御定全唐詩卷七百九十
　　聯句
　　裴度
　　春池泛舟聯句〈此首又見劉禹錫張〉
　　度　劉禹錫　崔羣〈籍集字敦詩清河人元和中戶部侍郎同〉
　　〈平〉　賈餗〈章事河南人太和中中書侍郎〉　張籍
　　鳯池新雨後池上好風光〈同平章事禹〉取酒愁春盡留賔喜日長〈錫上相公〉栁絲迎畫舸水鏡寫雕梁〈度送戶部羣〉潭洞迷仙府煙霞認醉鄉〈送賈院長餗〉鶯聲隨笑語竹色入壺觴〈送張司業〉晩景含澄澈時芳得豓陽〈籍送〉飛鳧拂輕浪綠栁暗廻塘〈主〉逸韻追安石髙居勝辟疆〈客〉杯停新令舉詩動綵牋忙〈禹〉顧謂同來客歡遊不可忘〈錫〉
　　西池落泉聯句〈度羣餗籍以下三首又見劉禹錫〉
　　度　行式〈白居〉　張籍　白居易　劉禹
　　錫
　　東閣聼泉落能令野興多〈行式〉㪚時猶帶沫淙處即跳波〈度〉偏洗磷磷石還驚泛泛鵝〈籍〉色清塵不染光白月相和〈居易〉噴雪縈松竹攢珠濺芰荷〈禹錫〉對吟時合響觸樹更揺柯〈籍〉照圃紅分藥侵階緑浸莎〈居易〉日斜車馬㪚餘韻逐鳴珂〈禹錫〉
　　首夏猶清和聯句
　　度　白居易　劉禹錫　行式　張籍
　　記得謝家詩清和即此時〈居易〉餘花數種在宻葉幾重垂〈度〉芳謝人人惜陰成處處宜〈禹錫〉水萍爭㸃綴梁燕共追隨〈行式〉亂蝶憐疎蘂殘鶯戀好枝〈籍〉草香殊未歇雲勢漸多竒〈居易〉單服初寜體新篁已出籬〈度〉與春為別近覺日轉行遅〈禹錫〉繞樹風光少侵階苔蘚滋〈行式〉惟思奉歡樂長得在西池〈籍〉
　　薔薇花聯句
　　度　劉禹錫　行式　白居易　張籍
　　似錦如霞色連春接夏開〈禹錫〉波紅分影入風好帶香來〈度〉得地依東閣當階奉上台〈行式〉淺深皆有態次第暗相催〈禹錫〉滿地愁英落緣堤惜櫂廽〈度〉芳濃濡雨露明麗隔塵埃〈行式〉似著臙脂染如經巧婦裁〈居易〉柰花無別計只有酒殘杯〈籍〉
　　喜遇劉二十八偶書兩韻聯句〈以下四首又見劉禹錫白居易集〉
　　度　劉禹錫　白居易　李紳
　　病來佳興少老去舊遊稀笑語縱橫作杯觴絡繹飛〈度〉清談如水玉逸韻貫珠璣髙位當金虛懐似布衣〈禹錫〉已容狂取樂仍任醉忘機捨眷將何適留歡便是歸〈居易〉鳯儀常欲附蚊力自知㣲願假尊罍末膺門自此依〈紳〉劉二十八自汝赴左馮塗經洛中相見聯句
　　度　白居易　李紳　劉禹錫
　　不歸丹掖去銅竹漫云云唯喜因過我須知未賀君〈度〉詩聞安石詠香見令公熏欲首函闗路來披緱嶺雲〈居易〉貂蟬公獨歩鴛鷺我同羣插羽先飛酒交鋒便戰文〈紳〉鎮嵩知表德定鼎為銘勲顧鄙容商洛徵歡候汝墳〈禹錫〉頻年多謔浪此夕任喧紛故態猶應在行期未要聞〈度〉遊藩榮已久捧袂惜將分詎厭杯行疾唯愁日向曛〈居易〉窮陰初莾蒼離思漸氤氳殘雪午橋岸斜陽伊水濆〈紳〉上謨尊右掖全略靜東軍萬頃徒稱量滄溟詎有垠〈禹錫〉度自到洛中與樂天為文酒之㑹時時搆詠樂不可支則慨然共憶夢得而夢得亦分司至止歡愜可知因為聯句
　　度　白居易　劉禹錫
　　成周文酒㑹吾友勝鄒枚唯憶劉夫子而今又到來〈度〉欲迎先例屣亦坐便傾杯飲許伯倫右詩推公幹才〈並以本事居易〉久曽聆郢唱重喜上燕臺晝話牆陰轉宵歡斗柄廻〈禹錫〉新聲還共聼故態復相咍遇物皆先賞從花半未開〈度〉起時烏帽側散處玉山頽墨客喧東閣文星犯上台〈居易〉詠吟君稱首疎放我為魁憶戴何勞訪〈時夢得分司而來〉留髠不用猜〈宴席上老夫暫起樂天宻坐不動足度〉奉觴承麴糵落筆捧瓊瑰醉弁無妨側詞鋒不可摧〈此兩韻羙令公也居易〉水軒㸔翡翠石徑踐莓苔童子能騎竹佳人解詠梅〈陪遊南宅之境禹錫〉洛中三可矣鄴下七悠哉自向風光急不須管催〈度〉樂觀魚踴躍閑愛鶴裵回煙栁青凝黛波萍緑撥醅〈居易〉春榆初改火律管又飛灰紅藥多遲發碧松宜亂栽〈禹錫〉馬嘶駞陌上鷁泛鳯城隈色色時堪惜些些病莫推〈度〉涸流尋軋軋餘刃轉恢恢從此知心伏無因敢自媒〈禹錫〉室隨親客入席許舊寮陪逸興嵇將阮交情陳與雷〈此二句屬夢得也居易〉洪爐思哲匠大廈要羣材他日登龍路應知免曝鰓〈禹錫〉
　　宴興化池亭送白二十二東歸聯句〈此首又見張籍集〉
　　度　劉禹錫　白居易　張籍
　　東洛言歸去西園告別來白頭青眼客池上手中杯〈度〉離瑟殷勤奏仙舟委曲回征輪今欲動賔閣為誰開〈禹錫〉坐弄琉璃水行登綠縟堆花低妝照影萍散酒吹醅〈居易〉岸蔭新抽竹亭香欲變梅隨遊多笑傲遇勝且裵回〈籍〉澄澈連天鏡潺湲出地雷林塘難共賞鞍馬莫相催〈度〉信及魚還樂機忘鳥不猜晩晴槐起露新雨石添苔〈禹錫〉擬作雲泥別尤思頃刻陪歌停珠貫斷飲罷玉峰頽〈居易〉雖有逍遙志其如磊落才㑹當重入用此去肎悠哉〈籍〉西池送白二十二東歸兼寄令狐相公聯句〈此首又見劉禹錫集〉
　　度　劉禹錫　張籍　行式
　　促坐宴回塘送君歸洛陽彼都留上宰為我說中腸〈度〉威鳯池邊別冥鴻天際翔披雲見居守望日拜封章〈禹錫〉春盡年華少舟通景氣長送行歡共惜寄逺意難忘〈籍〉東道瞻軒蓋西園醉羽觴謝公深眷眄商皓信輝光〈行式〉舊德推三友新萹代八行〈以下缺〉
　　李絳
　　杏園聯句〈以下二首又見劉禹錫白居易集〉
　　絳　崔羣　白居易　劉禹錫
　　杏園千樹欲隨風一醉同人此暫同〈羣上司空〉老態忽忘絲管裏衰顏宜解酒杯中〈絳上白二十二〉曲江日暮殘紅在翰苑年深舊事空〈居易上主客〉二十四年流落者故人相引到花叢〈禹錫〉
　　花下醉中聯句
　　絳　劉禹錫　白居易　庾承宣　楊嗣
　　復
　　共醉風光地花飛落酒杯〈絳送劉二十八〉殘春猶可賞晩景莫相催〈禹錫送白侍郎〉酒幸年年有花應嵗嵗開〈居易送兵部相公〉且當金韻擲莫遣玉山頹〈絳送庾閣長〉髙㑹彌堪惜良時不易陪〈承宣送主客〉誰能拉花住爭換得春囬〈禹錫送吏部〉我輩尋常有佳人早晩來〈嗣復送白侍郎〉寄言三相府欲㪚且裵回〈居易時戶部相公同㑹〉
　　劉禹錫
　　樂天是月長齋鄙夫此時愁臥里閭非逺雲霧難披因以寄懐遂為聯句所期觧悶焉敢驚禪
　　禹錫　白居易
　　五月長齋月文心苦行心蘭蔥不入戶薝蔔自成林〈禹錫〉䕶戒先辭酒嫌喧亦徹琴塵埃賔位靜香火道場深〈居易〉我靜馴狂象餐餘施衆禽定知於佛佞豈復向書滛〈禹錫〉闌藥凋紅豔庭槐換綠陰風光徒滿目雲霧未披襟〈居易〉樹為清涼倚池因盥漱臨蘋芳遭燕拂蓮坼待蠭尋〈禹錫〉舍下環流水窗中列逺岑苔斑錢剝落石怪玉嶔岑〈居易〉鵲頂迎秋禿鶯喉入夏瘖綠楊垂嫩色綖棘露長鍼〈禹錫〉㪚秩身猶幸趨朝力不任官將方共拙年與病交侵〈居易〉徇樂非時選忘機似陸沈鑒容稱四皓捫腹有三壬〈禹錫〉攜手慙連璧同心許斷金紫芝雖繼唱〈前後各在賔客〉白雪少知音〈居易〉憶罷吳門守相逢楚水潯舟中頻曲宴夜後各加斟〈禹錫〉濁酒銷殘漏聲間逺砧酡顏舞長袖宻坐接華簮〈居易〉持論峰巒峻戰文矛㦸森笑言誠莫逆造次必相箴〈禹錫〉往事應如昨餘歡迄至今迎君常倒屣訪我輙攜衾〈居易〉陰魄初離畢〈時有雨候〉陽光正在參〈五月之節〉待公休一食縱飲共狂吟〈禹錫〉
　　白居易
　　秋霖即事聯句三十韻〈以下三首又見劉禹錫王起集〉
　　居易　王起　劉禹錫
　　蕭索窮秋月蒼茫苦雨天泄雲生棟上行潦入庭前〈居易送上僕射〉苔色侵三徑波聲想五井蛙爭入戶轍鮒亂歸泉〈起送上中丞大監〉高霤愁晨坐空階警夜眠鶴鳴猶未已蟻穴亦頻遷〈禹錫送上少傅侍郎〉㪚漫疎還宻空濛斷復連竹霑青玉潤荷滴白珠圓〈居易〉地溼灰蛾滅池添水馬憐有苗霑霢霂無月弄潺湲〈起〉籬菊潛開秀園蔬已罷鮮斷行隨雁翅孤嘯聳鳶肩〈禹錫〉橋柱黏黃菌牆衣㸃綠錢草荒行藥路沙泛釣魚船〈居易〉長者車猶阻髙人榻且懸〈此思劉白之來也〉金烏何日見玉爵㡬時傳〈起〉近井桐先落當簷石欲穿趨風誠有戀披霧邈無緣〈禹錫以荅懸榻之召〉廩米陳生醭庖薪溼起煙鳴鷄潛報曉急景暗彫年〈居易〉蓋灑髙松上絲繁細栁邊拂叢時起蝶隨葉乍驚蟬〈起〉巾角皆爭墊帬裾別似湔人多䝉翠被馬盡著連乾〈禹錫〉好客無來者貧家但悄然溼泥印鶴跡漏壁絡蝸涎〈居易〉蚊聚雷侵室鷗飜浪滿川上樓愁羃羃繞舍厭濺濺〈起〉律候今秋矣歡娛久曠焉但令髙興在晴後奉周旋〈禹錫〉
　　喜晴聯句
　　居易　王起　劉禹錫
　　苦雨晴何喜喜於未雨時氣収雲物變聲樂鳥烏知〈居易送上僕射〉蕙泛光風圃蘭開皎月池千峰分逺近九陌好追隨〈起送上尚書〉白日開天路𤣥陰巻地維餘清在林薄新照入漣漪〈禹錫〉碧樹涼先落青蕪溼更滋曬毛經浴鶴曵尾出泥⻱〈居易〉舞去商羊速飛來野馬遲柱邊無潤礎臺上有游絲〈起〉橋淨行塵息堤長禁栁垂宮城開睥睨觀闕麗罘罳〈禹錫〉洛水澄清鎭嵩煙展翠帷梁成虹乍見市散蜃初移〈居易〉藉草風猶暖攀條露已晞屋穿添碧瓦牆缺召金鎚〈起〉迥徹來䨇目昏煩去四支霞文晩煥爛星影夕參差〈禹錫〉爽助門庭肅寒摧草木衰黃乾向陽菊紅洗得霜棃〈居易〉假蓋閑誰惜彈燥更悲㪚蹄良馬穏炙背野人宜〈起〉洞戶晨暉入空庭宿霧披推林出書目傾笥上衣椸〈禹錫〉道路行非阻軒車望可期無辭訪圭竇且願見瓊枝〈居易〉山閣蓬萊客〈古以祕書喻蓬萊〉儲宮羽翼師〈此言少傅〉毎優陪麗句何暇覿英姿〈起以酬圭竇之言〉翫景方搔首懷人尚斂眉因吟仲文什髙興盡於斯〈禹錫〉
　　㑹昌春連宴即事
　　居易　劉禹錫　王起
　　元年寒食日上已暮春天雞黍三家㑹鶯花二節連〈居易〉光風初澹蕩羙景漸暄妍簪組蘭亭上車輿曲水邊〈禹錫〉松聲添奏樂草色助鋪筵雀舫宜閑泛螺杯任漫傳〈起〉園蔬香帶露廚栁暗藏煙麗句輕珠玉清談勝管〈居易〉陌喧金距鬬樹動綵繩懸奼女妝梳豔遊童衣服鮮〈禹錫〉圃香知種蕙池暖憶開蓮怪石雲疑觸夭桃火欲然〈起〉正歡唯恐散雖醉未思眠嘯傲人間世追隨地上僊〈居易〉燕來雙涏涏雁去累翩翩行樂真吾事尋芳獨我先〈禹錫〉滯周慙太史〈太史公留滯周南今榮沗慙古人矣〉入洛繼先賢〈此言劉白聲價與二陸爭長矣〉昔恨多分手今歡謬比肩〈起〉病猶陪讌飲老更奉周旋望重青雲客情深白首年〈居易〉徧嘗珍饌後許入畫堂前舞袖飜紅炬歌鬟插寳蟬〈禹錫〉斷金多感激倚玉貴遷延說史吞顔注論詩笑鄭箋〈起〉松筠寒不變膠漆冷彌堅興伴王尋戴〈謂隨僕射過尚書也〉榮同隗在燕〈居易自謂〉擲盧誇使氣刻燭鬬成篇實藝皆三㨗虛名媿六聯〈禹錫〉興闌猶舉白話靜毎思𤣥更說歸時好亭亭月正圓〈起〉僕射來示有三春向晩四者難並之說誠哉是言輙引起題重為聯句疲兵再戰勍敵難降下筆之時囅然自哂走呈僕射兼簡尚書〈此首又見劉禹錫集〉
　　居易　王起　劉禹錫
　　三春今向晩四者昔難並借問低眉坐何如攜手行〈居易〉舊遊多過隙新宴且尋盟鸚鵡林須樂麒麟閣未成〈起〉分陰當愛惜遲景好逢迎林野熏風起樓臺榖雨晴〈禹錫〉牆低山半出池廣水初平橋轉長虹曲舟囬小鷁輕〈居易〉殘花猶布繡宻竹自聞笙欲過芳菲節難忘宴慰情〈起〉月輪行似箭時物始如傾見雁隨兄去聼鶯求友聲〈禹錫〉蕙長書帶展菰嫩剪刀生坐宻衣裳暖堂虛絲管清〈居易〉峰巒侵碧落草木近朱明與㸃非沂水陪膺是洛城〈白為三川守故云起〉撥醅爭緑醑臥酪待朱櫻㡬處能留客何人喚解酲〈禹錫〉舊儀尊右揆新命寵春卿有喜鵲頻語無機鷗不驚〈居易〉青林思小隠白雪仰芳名訪舊殊千里登髙頼九城〈起〉酇侯司管鑰疏傅傲簪纓綸綍曽同掌煙霄即上征〈禹錫〉冊庭嘗接武書殿沗連衡蘭室春彌馥松心晩更貞〈居易〉琴招翠羽下鉤掣紫鱗呈只願囬烏景誰能避兕觥〈起〉方知醉兀兀應是走營營鳯閣鸞臺路從他年少爭〈居易更呈二公〉



　　御定全唐詩卷七百九十
　　欽定四庫全書
　　御定全唐詩卷七百九十一
　　聯句
　　韓愈
　　城南聯句〈此首又見張籍集〉
　　愈　孟郊
　　竹影金𤨏碎〈郊〉泉音玉淙琤琉璃剪木葉〈愈〉翡翠開園英流滑隨仄歩〈郊〉搜尋得深行遙岑出寸碧〈愈〉逺目増雙明乾穟紛拄地〈郊〉化蟲枯挶莖木腐或垂耳〈愈〉草珠競駢睛浮虛有新斸〈郊〉摧扤饒孤撐囚飛黏網動〈愈〉盜啅接彈驚脫實自開坼〈郊〉牽柔誰繞縈禮鼠拱而立〈愈〉駭〈一作騃〉牛躅且鳴蔬甲喜臨社〈郊〉田毛樂寛征露螢不自暖〈愈〉凍蝶尚思輕宿羽有先暁〈郊〉食鱗時半橫菱飜紫角利〈愈〉荷折碧圓傾楚膩鱣鮪亂〈郊〉獠羞蠃蟹並桑蠖見虛指〈愈〉穴貍聞鬬獰逗翳翅相築〈郊〉擺幽尾交搒蔓涎角出縮〈愈〉樹啄頭敲鏗修箭褭金餌〈郊〉羣鮮沸池
　　羮岸殻坼𤣥兆〈愈〉野麰漸豐萌窰煙羃疏㠀〈郊〉沙篆印廽平㾕肌遭蚝刺〈愈〉啾耳聞雞生竒慮恣廻轉〈郊〉遐睎縱逢迎顛林戢逺𥈤〈愈〉縹氣夷空情歸跡歸不得〈郊〉捨心捨還爭靈麻撮狗蝨〈愈〉村穉啼禽猩紅皺曬檐瓦〈郊〉黃團繫門衡得雋蠅虎健〈愈〉相殘雀豹趟束枯樵指禿〈郊〉刈熟擔肩赬澀旋皮巻臠〈愈〉苦開腹彭亨機舂潺湲力〈郊〉吹簸飄颻精賽饌木盤簇〈愈〉靸妖藤索絣荒學五六巻〈郊〉古藏四三塋里儒拳足拜〈愈〉土怪閃眸偵蹄道補復破〈郊〉絲窠掃還成暮堂蝙蝠沸〈愈〉破竈伊威盈追此訊前主〈郊〉荅雲皆冡卿敗壁剝寒月〈愈〉折篁嘯遺笙袿熏霏霏在〈郊〉綦跡㣲㣲呈劒石猶竦檻〈愈〉獸材尚拏楹寳唾拾未盡〈郊〉玉啼墮猶鎗窗綃疑閟豔〈愈〉妝燭已銷檠緑髪抽珉甃〈郊〉青膚聳瑤楨白蛾飛舞地〈愈〉幽蠧落書棚惟昔集嘉詠〈郊〉吐芳類鳴嚶窺竒摘海異〈愈〉恣韻激天鯨腸胃繞萬象〈郊〉精神驅五兵蜀雄李杜拔〈愈〉嶽力雷車轟大句斡𤣥造〈郊〉髙言軋霄崢芒端轉寒燠〈愈〉神助溢杯觥巨細各乗運〈愈〉湍潿亦騰聲凌花咀粉蘂〈郊〉削縷穿珠櫻綺語洗晴雪〈愈〉嬌辭哢雛鶯酣歡雜弁珥〈郊〉繁價流金瓊菡萏寫江調〈郊〉萎蕤綴藍瑛庖霜膾𤣥鯽〈愈〉浙玉炊香稉朝饌已百態〈郊〉春醪又千名哀匏蹙駛景〈愈〉冽唱凝餘晶解魄不自主〈郊〉痺肌坐空瞠扳援賤蹊絶〈愈〉曜仙選更藂巧競采笑〈郊〉駢鮮互探嬰桑變忽蕪蔓〈愈〉樟裁浪登丁霞鬬詎能極〈郊〉風期誰復賡臯區扶帝壌〈愈〉瓌藴郁天京祥色被文彥〈郊〉良才插杉檉隠伏饒氣象〈愈〉興潛示堆坑擘華露神物〈郊〉擁終儲地禎訏謨壯締始〈愈〉輔弼登階清坌秀恣填塞〈郊〉呀靈滀渟澄益大聯漢魏〈愈〉肇初邁周嬴積照涵德鏡〈郊〉傳經儷金籯食家行鼎鼐〈愈〉寵族飫弓旌奕制盡從賜〈郊〉殊私得逾程飛橋上架漢〈愈〉繚岸俯規瀛瀟碧逺輸委〈郊〉湖嵌費攜擎萄苜從大漠〈愈〉楓櫧至南荊嘉植鮮危朽〈郊〉膏理易滋榮懸長巧紐翠〈愈〉象曲善攢珩魚口星浮沒〈郊〉馬毛錦斑騂五方亂風土〈愈〉百種分鉏耕葩櫱相妬出〈郊〉菲茸共舒晴類招臻倜詭〈愈〉翼萃伏衿纓危望跨飛動〈郊〉𠖇升躡登閎春遊轢靃靡〈愈〉彩伴䬃嫈嫇遺燦飄的皪〈郊〉淑顔洞精誠嬌應如在寤〈愈〉頹意若含酲鵷毳翔衣帶〈郊〉鵝肪截佩璜文升相照灼〈愈〉武勝屠欃槍割錦不酬價〈郊〉構雲有髙營通波牣鱗介〈愈〉疏畹富蕭蘅買養馴孔翠〈郊〉逺苞樹蕉栟鴻頭排刺芡〈愈〉鵠𪇄攢瓌橙騖廣雜良牧〈郊〉蒙休頼先盟罷旄奉環衞〈愈〉守封踐忠貞戰服脫明介〈郊〉朝冠飄彩紘爵勲逮僮𨽻〈愈〉簮笏自懐繃乳下秀嶷嶷〈郊〉椒蕃泣喤喤貌鑑清溢匣〈愈〉眸光寒發硎館儒養經史〈郊〉綴戚觴孫甥考鐘饋殽核〈愈〉戛鼓侑牢牲飛膳自北下〈郊〉函珍極東烹如𤓰煮大卵〈愈〉比線茹芳菁海嶽錯口腹〈郊〉趙燕錫媌娙一笑釋仇恨〈愈〉百金交弟兄貨至貊戎市〈郊〉呼傳鸚鵒令順居無鬼瞰〈愈〉抑橫免官評殺候肆凌剪〈郊〉籠原市罝紭羽空顛雉鷃〈愈〉血路迸狐麖折足去踸踔〈郊〉蹙鬐怒䰃鬤躍犬疾翥鳥〈愈〉呀鷹甚飢䖟算蹄記功賞〈郊〉裂腦擒摚掁猛斃牛馬樂〈愈〉妖殘梟鵅惸窟窮尚嗔視〈郊〉箭出方驚抨連箱載已實〈愈〉礙轍棄仍贏喘覻鋒刃㸃〈郊〉困衝株枿盲埽淨豁曠曠〈愈〉騁遙略苹苹饞扠飽活臠〈郊〉惡嚼㗘腥鯖歳律及郊至〈愈〉古音命韶韺旗斾流日月〈郊〉帳廬扶棟甍磊落奠鴻璧〈愈〉參差席香藑𤣥祗祉兆姓〈郊〉黑秬饛豐盛慶流蠲瘥癘〈愈〉威暢捐䡴輣靈燔望髙冏〈郊〉龍駕聞敲䬝是惟禮之盛〈愈〉永用表其宏德孕厚生植〈郊〉恩熈完刖剠宅土盡華族〈愈〉連田間強甿蔭庾森嶺檜〈郊〉啄場翽祥鵬畦肥翦韭䪥〈愈〉陶固収盆甖利養積餘健〈郊〉孝思事嚴祊掘雲破嵽嵲〈愈〉采月漉㘭寺砌上明鏡〈郊〉僧盂敲暁鈕泥象對騁怪〈愈〉鐵鐘孤舂鍠癭頸閙鳩鴿〈郊〉蜿垣亂蛷蠑葚黒老蠶蠋〈愈〉麥黃韻鸝鶊韶曙遅勝賞〈郊〉賢明戒先庚馳門填偪仄〈愈〉競墅碾砯砰碎纈紅滿杏〈郊〉稠凝碧浮餳蹙繩覲娥婺〈愈〉鬬草擷璣珵粉汗澤廣額〈郊〉金星墮連瓔鼻偷困淑郁〈愈〉眼剽強盯𥋝是節飽顏色〈郊〉茲疆稱都城書饒罄魚繭〈愈〉紀盛播琴箏奚必事逺覿〈郊〉無端逐羈傖將身親魍魅〈愈〉浮跡侶鷗鶄腥味空奠屈〈郊〉天年徒羨彭驚魂見蛇蚓〈愈〉觸齅值蝦蟚幸得履中氣〈郊〉忝從拂天棖歸私暫休暇〈愈〉驅明出庠黌鮮意竦輕暢〈郊〉連輝照瓊瑩陶暄逐風乙〈愈〉躍視舞晴蜻足勝自多詣〈郊〉心貪敵無勍始知樂名教〈愈〉何用苦拘儜畢景任詩趣〈郊〉焉能守䃘䃘〈愈〉
　　㑹合聯句
　　愈　張籍　孟郊　張徹
　　離別言無期會合意彌重〈籍〉病添兒女戀老䘮丈夫勇〈愈〉劒心知未死詩思猶孤聳〈郊〉愁去劇箭飛歡來若泉涌〈徹〉析言多新貫攄抱無昔壅〈籍〉念難須勤追悔易勿輕踵〈愈〉吟巴山犖嶨〈音學〉說楚波堆壟〈郊〉馬辭虎豹怒舟出蛟鼉恐〈徹〉狂鯨時孤軒幽狖雜百種〈愈〉瘴衣常腥膩蠻器多疎冗〈籍〉剝苔弔斑林角飯餌沈塜〈愈〉忽爾銜逺命歸歟舞新寵〈郊〉鬼窟脫幽妖天居覿清栱〈愈〉京遊歩方振謫夢意猶恟〈籍〉詩書誇舊知酒食接新奉〈愈〉嘉言寫清越瘉病失龍腫〈郊〉夏陰偶髙庇宵魄接虛擁〈愈〉雪寂寂聼茗盌纎纎捧〈郊〉馳輝燭浮螢幽響泄潛蛬〈愈〉詩老獨何心江疾有餘尰〈郊〉我家本瀍榖有地介皐鞏休跡憶沈冥峨冠慙闒⿰〈愈〉升朝高轡逸振物羣聼悚徒言濯幽泌誰與薙荒茸〈籍〉朝紳鬱青緑馬飾曜珪珙國讐未銷鑠我志蕩卭隴〈郊〉君才誠倜儻時論方洶溶〈音勇〉格言多彪蔚懸解無梏拲張生得淵源寒色拔山冢堅如撞羣金眇若抽獨蛹〈愈〉伊余何所擬跛鼈詎能踴塊然墮岳石飄爾罥巢氄〈郊〉龍斾垂天衞雲韶凝禁甬君胡眠安然朝鼓聲洶洶〈愈〉
　　鬬雞聯句
　　愈　孟郊
　　大雞昂然來小雞竦而待〈愈〉崢嶸顛盛氣洗刷凝鮮彩〈郊〉髙行若矜豪側睨如伺殆〈愈〉精光目相射劒㦸心獨在〈郊〉旣取冠為胄復以距為鐓天時得清寒地利挾爽塏〈愈〉磔毛各噤㾕怒癭爭碨磊俄膺忽爾低植立瞥而改〈郊〉腷膊戰聲喧繽飜落羽皠中休事未決小挫勢益倍〈愈〉妬腸務生敵賊性專相醢裂血失鳴聲啄殷甚飢餒〈郊〉對起何急驚隨旋誠巧紿毒手飽李陽神槌困朱亥〈愈〉惻心我以仁碎首爾何罪獨勝事有然旁驚汗流浼〈郊〉知雄欣動顏怯負愁㸔賄爭觀雲塡道助叫波飜海〈愈〉事爪深難解嗔睛時未怠一噴一醒然再接再礪乃〈郊〉頭垂碎丹砂翼搨拖錦綵連軒尚賈餘清厲比歸凱〈愈〉選俊感収毛受恩慙始隗英心甘鬭死義肉恥庖宰君㸔鬭雞萹短韻有可采〈郊〉
　　納涼聯句
　　愈　孟郊
　　遞嘯取遙風㣲㣲近秋朔〈郊〉金柔氣尚低火老候愈濁〈愈〉熙熙炎光流竦竦髙雲擢〈愈〉閃紅驚蚴虯凝赤聳山嶽目林恐焚燒耳井憶瀺灂仰懼失交泰非時結冰雹化鄧渴且多奔河誠已慤暍道者誰子叩商者何樂洗矣得滂沱感然鳴鸑鷟嘉願茍未從前心空緬邈清砌千廻坐冷環再三握煩懐卻星星髙意還卓卓〈郊〉龍沈劇煮鱗牛喘甚焚角蟬煩鳴轉喝烏噪飢不啄晝蠅食案繁宵蚋肌血渥單絺厭已禠長䈉倦還捉幸茲得佳朋於此蔭華桷青熒文簟施淡澉甘𤓰濯大壁曠凝淨古畫竒駮犖淒如羾寒門皓若攢玉璞埽寛延鮮飇汲冷漬香穱篚實摘林珍盤殽饋禽㲉空堂喜淹留貧饌羞齷齪〈愈〉殷勤相勸勉左右加礱斲賈勇發霜硎爭前曜冰槊㣲然草根響先被詩情覺感衰悲舊改工異逞新貌誰言擯朋老猶自將心學危檐不敢憑朽機懼傾撲青雲路難近黃鶴足仍鋜未能飲淵泉立滯叫芳葯〈郊〉與子昔暌離嗟余若屯剝直道敗邪徑拙謀傷巧諑炎湖度氛氳熱石行犖硞痟肌夏尤甚瘧渴秋更數君顔不可覿君手無由搦今來沐新㤙庶見返鴻朴儒庠恣游息聖籍飽商𣙜危行無低徊正言免咿喔車馬獲同驅酒醪欣共欶惟憂棄菅蒯敢望侍帷幄此志且何如希君為追琢〈愈〉
　　秋雨聯句
　　愈　孟郊
　　萬木聲號呼百川氣交㑹〈郊〉庭飜樹離合牖變景明藹〈愈〉潨瀉殊未終飛浮亦云泰〈郊〉牽懷到空山屬聼邇驚瀬〈愈〉檐垂白練直渠漲清湘大〈郊〉甘津澤祥禾伏潤肥荒艾〈愈〉主人吟有歡客子歌無奈〈郊〉侵陽日沈𤣥剝節風搜兊〈愈〉坱圠遊峽喧颼飀臥江汰〈郊〉㣲飄來枕前髙灑自天外〈愈〉蛬穴何廹迮蟬枝埽鳴噦〈郊〉楥菊茂新芳徑蘭銷晩馤〈愈〉地鏡時昏暁池星競漂沛〈郊〉讙呶尋一聲灌注咽羣籟〈愈〉儒宮煙火溼市舍煎熬忲〈郊〉臥冷空避門衣寒屢循帶〈愈〉水怒已倒流陰繁恐凝害〈郊〉憂魚思舟檝感禹勤畎澮〈愈〉懐襄信可畏疏決須有頼〈郊〉筮命或馮蓍卜晴將問蔡〈愈〉庭商忽驚舞墉禜亦親酹〈郊〉氛醨稍疎映雺亂還擁薈陰旌時摎流帝鼓鎭訇磕棗圃落青璣𤓰畦爛文貝貧薪不燭竈富粟空塡廥〈愈〉秦俗動言利魯儒欲何匄深路倒羸驂弱途擁行軑毛羽皆遭凍離褷不能翽飜浪洗虛空傾濤敗藏蓋〈郊〉吾人猶在陳僮僕誠自鄶因思征蜀士未免溼戎斾安得發商飇廓然吹宿靄白日懸大野幽泥化輕壒戰場暫一乾賊肉行可膾〈愈〉搜心思有效抽策期稱最豈惟慮收穫亦以救顛沛〈郊〉禽情初嘯儔礎色㣲收霈庶㡬諧我願遂止無已太〈愈〉
　　征蜀聯句
　　愈　孟郊
　　日王忿違慠有命事誅拔蜀險豁闗防秦師縱橫猾〈愈〉風旗帀地揚雷鼓轟天殺竹兵彼皴脆鐵刃我槍䶪〈郊〉刑神咤犛旄陰燄颭犀札飜霓紛偃蹇塞野澒坱圠〈愈〉生獰競掣跌癡突爭填軋渴鬬信豗呶噉奸何噢嗗〈郊〉更呼相簸蕩交斫䨇缺齾火發激鋩腥血漂騰足滑〈愈〉飛猱無整陣翩鶻有邪戛江倒沸鯨鯤山揺潰貙䝟〈郊〉中離分二三外變迷七八逆頸盡徽索仇頭恣髠鬝怒鬚猶鬇鬡斷臂仍𤬁𤫶〈愈〉石潛設竒伏宂覻騁精察中矢類妖㺑跳鋒狀驚豽蹋飜聚林嶺鬥起成埃圿〈郊〉斾亡多空槓軸折鮮聯轄剟膚浹瘡痍敗面碎剠㓤渾奔肆狂勷㨗竄脫趫黠巖鉤踔狙猨水漉雜鱣螖投奅閙䃔䃧填隍𠋘㑻傄〈愈〉強睛死不閉獷眼困逾䀣爇堞熇歊熺抉門呀拗䦪天刀封未坼酋膽懾前揠跧梁排郁縮闖竇揳窋窡廹脅聞雜驅咿呦叫寃𧿁〈郊〉窮區指清夷兇部坐雕鎩邛文裁斐斖巴豔收婠妠椎肥牛呼牟載實駝鳴𡇼聖靈閔頑嚚燾養均草䕓下書遏雄虓解罪弔攣瞎〈愈〉戰血時銷洗劍霜夜清刮漢棧罷囂闐獠江息澎汃戍寒絶朝乗刁暗歇宵詧始去杏飛蠭及歸栁嘶𧉒廟獻繁馘級樂聲洞椌楬〈郊〉臺圖煥丹𤣥郊告儼匏稭念齒慰黴黧視傷悼瘢痆休輸任訛寢報力厚麩秳公歡鐘晨撞室宴絲曉扴杯盂酬酒醪箱篋饋巾帓小臣昧戎經維用贊勲劼〈愈〉
　　同宿聯句
　　愈　孟郊
　　自從別君來逺出遭巧譖〈愈〉斑斑落春淚浩浩浮秋浸〈郊〉毛竒覩象犀羽怪見鵩鴆〈愈〉朝行多危棧夜臥饒驚枕〈郊〉生榮今分踰死棄昔情任〈愈〉鵷行參綺陌雞唱聞清禁〈郊〉山晴指髙標槐宻騖長蔭〈愈〉直辭一以薦巧舌千皆𦧈〈郊〉匡鼎惟說詩桓譚不讀讖〈愈〉逸韻何嘈嗷髙名俟沽賃〈郊〉紛葩歡屢塡曠朗憂早滲〈愈〉為君開酒腸顚倒舞相飲〈郊〉曦光霽曙物景曜鑠宵祲〈愈〉儒門雖大啓奸首不敢闖義泉雖至近盜索不敢沁清琴試一揮白鶴叫相喑欲知心同樂䨇繭抽作絍〈郊〉
　　莎柵聯句
　　愈　孟郊
　　冰溪時咽絶風櫪方軒舉〈愈〉此處不斷腸定知無斷處〈郊〉
　　雨中寄孟刑部㡬道聯句
　　愈　孟郊
　　秋潦淹轍跡髙居限參拜〈愈〉耿耿蓄良思遙遙仰嘉話〈郊〉一晨長隔嵗百歩逺殊界〈愈〉商聼饒清聳悶懷空抑噫〈郊〉羙君知道腴逸歩謝天械〈愈〉吟馨鑠紛雜抱照瑩疑怪〈郊〉撞宏聲不掉輸邈瀾逾殺〈愈〉檐瀉碎江喧街流淺溪邁〈郊〉念初相遭逢倖免因媒介祛煩類決癰愜興劇爬疥研文較幽𤣥呼博騁雄快今君軺方馳伊我羽已鎩溫存感深惠琢切奉明誡〈愈〉迨茲更凝情暫阻若嬰瘵欲知相從盡靈珀拾纖芥欲知相益多神藥銷宿憊德符仙山岸永立難欹壞氣涵秋天河有朗無驚湃〈郊〉祥鳯遺蒿鷃雲韶掩夷靺爭名求鵠徒騰口甚蟬喝未來聲已赫始鼓敵前敗鬬場再鳴先遐路一飛屆東野繼竒躅修綸懸衆犗穿空細丘垤照日陋管蒯〈愈〉小生何足道積愼如觸蠆愔愔抱所諾翼翼自申戒聖書空勘讀盜食敢求嘬惟當騎欵段豈望覿珪玠弱操媿筠杉㣲芳比蕭䪥何以驗髙明柔中有剛夬〈郊〉
　　逺遊聯句
　　愈　孟郊　李翺
　　別腸車輪轉一日一萬周〈郊〉離思春氷泮瀾漫不可收〈愈〉馳光忽以廹飛轡誰能留〈郊〉取之詎灼灼此去信悠悠〈翺〉楚客宿江上夜魂棲浪頭曉日生逺岸水芳綴孤舟村飲泊好木野蔬拾新柔獨含悽悽別中結鬱鬱愁人憶舊行樂鳥吟新得儔〈郊〉靈瑟時窅窅霠猨夜啾啾憤濤氣尚盛恨竹淚空幽長懷絶無已多感良自尤即路渉獻嵗歸期眇涼秋兩歡日牢落孤悲坐綢繆〈愈〉觀怪忽蕩漾叩竒獨冥搜海鯨吞明月浪島沒大漚我有一寸鉤欲釣千丈流良知忽然逺壯志鬱無抽〈郊〉魍魅暫出沒蛟螭互蟠蟉昌言拜舜禹舉颿凌鬥牛懷糈餽賢屈乗桴追聖丘飄然天外歩豈肎區中囚〈愈〉楚些待誰弔賈辭緘恨投翳明弗可暁祕魂安所求氣毒放逐域蓼雜芳菲疇當春忽淒涼不枯亦颼飀貉謡衆猥款巴語相咿嚘黙誓去外俗嘉願還中州江生行既樂躬輦自相勠飲醇趣明代味腥謝荒陬〈郊〉馳深鼔利檝趨險驚蜚輶繫石沈靳尚開弓射鴅吺路暗執屛翳波驚戮陽侯廣泛信縹緲髙行恣浮游外患蕭蕭去中悒稍稍瘳振衣造雲闕跪坐陳清猷德風變讒巧仁氣銷戈矛名聲照西海淑問無時休歸哉孟夫子歸去無夷猶〈愈〉
　　晩秋郾城夜㑹聯句
　　愈　李正封
　　從軍古雲樂談笑青油幕燈明夜觀棊月暗秋城柝〈正封上中丞〉羈客方寂歴驚烏時落泊語䦨壯氣衰酒醒寒砧作〈愈奉院長〉遇主貴陳力夷㓙匪兼弱百牢犒輿師千戶購首惡〈正封〉平生恥論兵末暮不輕諾徒然感㤙義誰復論勲爵〈愈〉多士被霑汚小夷施毒蠚何當鑄劒㦸相與歸臺閣〈正封〉室婦歎鳴鸛家人祝喜鵲終朝考蓍⻱何日親烝礿〈愈〉間使斷津梁潛軍索林薄紅塵羽書靖大水沙囊涸〈正封〉銘山子所工插羽余何怍未足煩刀俎祗應輸管鑰〈愈〉雨矢逐天狼電矛驅海若靈誅固無縱力戰誰敢卻〈正封〉峨峨雲梯翔赫赫火箭著連空墮雉堞照夜焚城郭〈愈〉軍門宣一令廟算建三略雷鼓揭千槍浮橋交萬筰〈正封〉蹂野馬雲騰映原旗火鑠疲氓墜將拯殘虜狂可〈愈〉摧鋒若貙兕超乗如猱玃逢掖服飜慙縵胡纓可愕〈正封〉星隕聞鴝雉師興隨唳鶴虎豹貪犬羊鷹鸇憎鳥雀〈愈〉燒陂除積聚灌壘失依託憑軾諭昏迷執殳征暴虐〈正封〉倉空戰卒飢月黑探兵錯兇徒更蹈藉逆族相㗖嚼〈愈〉軸轤亙淮泗斾旌連夏鄂大野縱氐羗長河浴騮駱〈正封〉東西競角逐逺近施矰繳人怨童聚謡天殃鬼行瘧〈愈〉漢刑支郡黜周制閑田削侯社退無功鬼薪懲不恪〈正封〉余雖司斧鑕情本尚邱壑且待獻俘囚終當返耕穫〈愈〉藳街陳鈇鉞桃塞興錢鎛地理畫封疆天文埽寥廓〈正封〉天子憫瘡痍將軍禁鹵掠䇿勲封龍頟歸獸獲麟腳〈愈〉詰誅敬王怒給復哀人瘼澤髪觧兠鍪酡顏傾鑿落〈正封〉安存惟恐晩洗雪不論昨暮鳥已安巢春蠶看滿箔〈愈〉聲明動朝闕光寵耀京洛旁午降絲綸中堅擁鼓鐸〈正封〉密坐列珠翠髙門塗粉雘跋朝賀書飛塞路歸鞍躍〈愈〉魏闕橫雲漢秦闗束巖㟧拜迎羅櫜鞬問遺結囊橐〈正封〉江淮永清晏宇宙重開拓是日號昇平此年名作噩〈愈〉洪赦方下究武飇亦旁魄南據定蠻陬北攫空朔漠〈正封〉儒生愜教化武士猛刺斫吾相兩優游他人䨇落莫〈愈〉印從負鼎佩門為登壇鑿再入更顯嚴九遷彌謇諤〈正封〉賔筵盡狐趙導騎多衛霍國史擅芬芳宮娃分綽約〈愈〉丹掖列鵷鷺洪爐衣狐貉摛文揮月毫講劍淬霜鍔〈正封〉命衣備藻火賜樂兼拊搏兩廂鋪𣰽毺五鼎調勺藥〈愈〉帶垂蒼玉佩轡蹙黃金絡誘接喻登龍趨馳狀傾藿〈正封〉青娥翳長袖紅頰吹鳴籥儻不忍辛勤何由恣歡謔〈愈〉惟當早富貴豈得暫寂寞但擲雇笑金仍祈卻老藥〈正封〉歿廟配尊斝生堂合毊鑮安行庇松篁高臥枕莞蒻〈愈〉洗沐恣蘭芷割烹厭脾臄喜顏非忸怩逹志無隕穫〈正封〉詼諧酒席展慷慨戎裝著斬馬祭旄纛炰羔禮芒屩〈愈〉山多離隠豹野有求伸蠖推選閱羣材薦延□一鶚〈正封〉左右供謟譽親交獻諛噱名聲載揄揚權勢實熏灼〈愈〉道舊生感激當歌發酬酢羣孫輕綺紈下客豐醴酪〈正封〉窮天貢琛異帀海賜酺醵作樂鼓還搥從禽弓始彍〈愈〉取歡移日飲求勝通宵博五白氣爭呼六竒心運度〈正封〉㤙澤誠布濩嚚頑已簫勺告成上雲亭考古垂矩矱〈愈〉前堂清夜吹東第良晨酌池蓮拆秋房院竹飜夏籜〈正封〉五狩朝恆岱三畋宿楊柞農書乍討論馬法長懸格〈愈〉雪下収新息陽生過京索爾牛時寢訛我僕或歌咢〈正封〉帝載彌天地臣辭劣螢爝為詩安能詳庶用存糟粕〈愈〉
　　石鼎聯句〈有序〉
　　元和七年十二月四日衡山道士軒轅彌明自衡山來舊與劉師服進士衡湘中相識將過太白知師服在京夜抵其居宿有校書郎侯喜新有能詩聲夜與劉說詩彌明在其側貌極醜白鬚黑面長頸而髙結喉中又作楚語喜視之若無人彌明忽軒衣張睂指爐中石鼎謂喜曰子云能詩能與我賦此乎劉往見衡湘間人說雲年九十餘矣解捕逐鬼物拘囚螭蛟虎豹不知其實能否也見其老頗貎敬之不知其有文也聞此說大喜即援筆題其首兩句次傳於喜喜踴躍即綴其下云云道士啞然笑曰子詩如是而已乎即袖手聳肩倚北牆坐謂劉曰吾不解世俗書子為我書因髙吟曰龍頭縮菌蠢豕腹漲彭亨初不似經意詩㫖有似譏喜二子相顧慙駭欲以多窮之即又為傳之喜喜思益苦務欲壓道士每營度欲出口吻聲鳴益悲操筆欲書將下復止竟亦不能竒也畢即傳道士道士髙踞大唱曰劉把筆吾詩云雲其不用意而功益竒不可附說語皆侵劉侯喜益忌之劉與侯皆已賦十餘韻彌明應之如響皆脫穎含譏諷夜盡三更二子思竭不能續因起謝曰尊師非世人也某伏矣願為弟子不敢更論詩道士奮曰不然章不可不成也又謂劉曰把筆來吾與汝就之即又唱出四十字為八句書訖使讀讀畢謂二子曰章不已就乎二子齊應曰就矣道士曰此皆不足與語此寜為文邪吾就子所能而作耳非吾之所學於師而能者也吾所能者子皆不足以聞也獨文乎哉吾語亦不當聞也吾閉口矣二子大懼皆起立牀下拜曰不敢他有問也願聞一言而已先生稱吾不解人間書敢問觧何書請聞此而已道士寂然若無聞也累問不應二子不自得即退就座道士倚牆睡鼻息如雷鳴二子怛然失色不敢喘斯須曙鼓鼕鼕二子亦困遂坐睡及覺日已上驚顧覓道士不見即問童奴奴曰天且明道士起出門若將便旋然奴怪久不返即出到門覓無有也二子驚惋自責若有失者間遂詣余言余不能識其何道士也嘗聞有隱君子彌明豈其人邪韓愈序
　　劉師服〈進士〉　侯喜〈字叔退登貞元進士第官終國子主簿〉
　　軒轅彌明
　　巧匠斲山骨刳中事煎烹〈師服〉直柄未當權塞口且吞聲〈喜〉龍頭縮菌蠢豕腹漲彭亨〈彌明〉外苞乾蘚文中有暗浪驚〈師服〉在冷足自安遭焚意彌貞〈喜〉謬當鼎鼐間妄使水火爭〈彌明〉大似烈士膽圓如戰馬纓〈師服〉上比香爐尖下與鏡面平〈喜〉秋𤓰未落蔕凍芋強抽萌〈彌明〉一塊元氣閉細泉幽竇傾〈師服〉不值輸寫處焉知懷抱清〈喜〉方當洪爐然益見小器盈〈彌明〉晥晥無刃跡團團類天成〈師服〉遙疑⻱負圖出曝暁正晴〈喜〉旁有雙耳穿上有孤髻撐或訝短尾銚又似無足鐺〈師服〉可惜寒食毬擲此傍路坑〈喜〉何當出灰灺無計離缾罌〈彌明〉陋質荷斟酌狹中媿提擎〈師服〉豈能煮仙藥但未汙羊羮〈喜〉形模婦女笑度量兒童輕〈彌明〉徒示堅重性不過升合盛〈師服〉傍似廢轂仰側見折軸橫〈喜〉時於蚯蚓竅㣲作蒼蠅鳴〈彌明〉以茲飜溢愆實負任使誠〈師服〉常居顧盻地敢有漏泄情〈喜〉寜依暖熱弊不與寒涼並〈彌明〉區區徒自效𤨏𤨏不足呈〈喜〉迴旋但兀兀開闔惟慳慳〈師服〉全勝瑚璉貴空有口傳名豈比俎豆古不為手所撜磨礱去圭角浸潤著光精願君莫嘲誚此物方施行〈彌明〉
　　孟郊
　　有所思聯句
　　郊　韓愈
　　相思繞我心日夕千萬重年光坐婉娩春淚銷顏容〈郊〉臺鏡晦舊暉庭草滋深茸望夫山上石別劒水中龍〈愈〉
　　遣興聯句
　　郊　韓愈
　　我心隨月光寫君庭中央〈郊〉月光有時晦我心安所㤀〈愈〉常恐金石契斷為相思腸〈郊〉平生無百歳岐路有四方〈愈〉四方各異俗適異非所將〈郊〉駑蹄顧挫秣逸翮遺稻粱〈愈〉時危抱獨沈道泰懷同翔〈郊〉獨居久寂黙相顧聊慨慷〈愈〉慨慷丈夫志可以曜鋒鋩〈郊〉蘧𡩋知巻舒孔顔識行藏〈愈〉殷鑒諒不逺佩蘭永芬芳〈郊〉茍無夫子聼誰使知音揚〈愈〉
　　贈劒客李園聯句
　　郊　韓愈
　　天地有靈術得之者惟君〈郊〉築爐地區外積火燒氛氳〈愈〉照海鑠幽怪滿空歊異氛〈郊〉山磨電奕奕水淬龍蝹蝹〈愈〉太一裝以寳列仙篆其文〈郊〉可用懾百神豈惟壯三軍〈愈〉有時幽匣吟忽似深潭聞〈郊〉風胡久已死此劒將誰分〈愈〉行當獻天子然後致殊勲〈郊〉豈如豐城下空有斗間雲〈愈〉
　　賈㠀
　　過海聯句
　　㠀　髙麗使
　　沙鳥浮還沒山雲斷復連〈高麗使〉櫂穿波底月船壓水中天〈島〉
　　御定全唐詩卷七百九十一
<集部,總集類,御定全唐詩>
　　欽定四庫全書
　　御定全唐詩卷七百九十二
　　聯句
　　張祜
　　妓席與杜牧之同詠
　　祜　杜牧
　　骰子逡廵裹手拈無因得見玉纎纎〈牧〉但知報道金釵落髣髴還應露指尖〈祜〉
　　杜牧
　　同趙二十二訪張明府郊居聯句
　　牧　趙嘏
　　陶潛官罷酒缾空門掩楊花一夜風〈牧〉古調詩吟山色裏無琴在月明中〈嘏〉逺檐髙樹宜幽鳥出岫孤雲逐晩虹〈牧〉別後東籬數枝菊不知閑醉與誰同〈嘏〉
　　段成式
　　遊長安諸寺聯句〈幷序〉
　　武宗癸亥三年夏予與張君希復善繼同官祕書鄭君符夢復連職仙局㑹假日遊大興善寺因問兩京雜記及遊目記多所遺略乃約一旬尋兩街寺以街東興善為首二記所不具則別録之遊及慈㤙初知官將並寺僧衆草草乃泛問一二上人及記塔下畫跡遊於此遂絶後三年予職於京洛及刺安成至大中七年歸京在外六甲子所留書籍揃壞居半於故簡中覩與二亡友遊寺瀝血淚交當時造適樂事邈不可追復方刋整才足續穿蠹然十亡五六矣
　　靖恭坊大興善寺〈寺取大興兩字坊名一字為名新記雲優塡像總章初為火所燒據梁時西域優塡在荊州言隋自臺城移來此寺非也今又有栴檀像開目其工頗拙尤差謬矣　不空三藏塔前多老松歳旱則官伐其枝為龍骨以祈雨蓋三藏役龍意其木必有靈也　東廊之南素和尚院庭有青桐四株素之手植元和中卿相遊此院桐至夏有汗汙人衣如輠脂不可澣昭國東門鄭相嘗與丞數人避暑惡其汗謂素曰弟子為和尚伐此木各植一松也及暮素戲祝木曰我植汝二十餘年汝以汗為人所惡來歳若復有汗我必薪汝自是無汗寳厯時予見説已十五年無汗矣素公不出院轉法華經三萬七千部夜常有貉子聼經齋時鳥鵲就掌取食長慶初庭前牡丹一朶合歡有僧𤣥幽題此院詩警句雲三萬蓮經三十春半生不蹋院門塵　左顧蛤像舊傳雲隋帝嗜蛤所食必兼蛤味數逾千萬矣忽有一蛤椎擊如舊帝異之寘諸几上一夜有光及明肉自脫中有一佛二菩薩像帝悲悔誓不食蛤非陳宣帝〉
　　老松青桐聯二十字絶句
　　成式　張希復　鄭符〈字夢復官校書郎〉
　　有松堪繫馬遇鉢更投鍼記得湯師句髙禪助朗吟〈成式〉乗晴入精舍語黙想東林盡是忘機侶誰驚息影禽〈希復〉一雨㣲塵盡支郎許數過方同齅薝蔔不用算多羅〈符〉
　　蛤像聯二十字絶句
　　成式　張希復
　　相好全如梵端倪祗為隋寧同蚌頑惡但與鷸相持〈成式〉雖因雀變化不逐月虧盈縱有天中匠神工詎可成〈希復〉
　　聖柱聯句〈上有鐵索跡〉
　　成式　張希復
　　天心惟助善聖跡此開陽〈成式〉載恐雷輪重絙疑電索長〈希復〉上衝挾螮蝀不動束鋃鐺〈成式〉飢鳥未曾啄乖龍寧敢藏〈希復〉
　　長樂坊安國寺〈紅樓睿宗在藩時舞榭東禪院亦曰木塔院院門西北廊五壁吳道子弟子釋思道畫釋梵八部不施彩色尚有典刑　禪師法空影堂世號吉州空者久養一騾將終鳴走而死有弟子允嵩患風常於空室埋一柱鏁之僧難輙愈　佛殿開元初明皇拆寢室施之當陽彌勒法空自光明寺移來建都時此像在村蘭若中往往放光因號光明寺寺在懷逺坊後為延火所燒唯像獨存法空初移像時索大如虎口數十牛曵之索斷不動法空執爐依法作禮九拜泣涕發誓像身忽嚗嚗作聲身迸分為數十段不終日移至寺焉　利渉塑堂元和中取其處聖容院遷像廡下上忽夢一僧形容竒偉訴曰暴露數日豈聖君意耶及明駕幸驗問如夢即令移就堂中側施帷帳　光明寺中鬼子母及文惠太子塑像舉止態度如生工名李岫　山庭院古木崇阜幽若山谷當時輦土營之　上座璘公院有穗柏一株衢柯覆下坐十餘人〉
　　紅樓聯句〈隠侯體〉
　　成式　張希復
　　重疊碎晴空餘霞更照紅蟬蹤近鳷鵲鳥道接相風〈希復〉苔靜金輪路雲輕白日宮〈元和中帝幸此宮〉壁詩傳謝客〈詞人陳至題此院詩云藻井尚寒龍跡在紅樓初起日光通〉門牓占休公〈廣宣上人住此院有詩名時號紅樓集成式〉
　　穗柏聯句
　　成式　張希復
　　一院暑難侵莓苔共影深標枝爭息鳥餘吹正開襟〈成式〉宿雨香添色殘陽石在陰乗閑動詩意助靜入禪心〈希復〉
　　題璘公院〈一言至七言每人占兩題〉
　　成式　鄭符
　　靜虛熱際安居〈符〉龕燈斂印香除東林賔客西澗圖書檐外垂青豆經中發白蕖縱辯宗因袞袞忘言理事如如〈成式竟〉泉臺定將入流否鄰笛足疑清梵餘〈成式新度〉常樂坊趙景公寺〈隋開皇三年置本曰𢎞善寺十八年改焉南中三門裏東壁上吳道𤣥白畫地獄變筆力勁怒變狀陰怪覩之不覺毛戴呉畫中得意處三階院西廊下范長壽畫西方變及十六對觀寳池尤妙絶諦視之覺水入浮壁院門上白畫樹石頗似閻立德余攜立天祠粉本驗之無異之西中三門裏門南吳生畫龍及刷天王鬚筆蹟如鐵有執爐天女竊眸欲語〉
　　吳畫聯句
　　成式　張希復　鄭符　昇上人
　　慘澹十堵內吳生縱狂跡風雲將逼人神鬼如脫壁〈成式〉其中龍最怪張甲方汗栗黑雲夜窸窣焉知不霹靂〈希復〉此際忽仙子獵獵衣舄奕妙瞬乍疑生參差奪人魄〈符〉往往乗猛虎衝梁聳竒石蒼峭束髙泉角膝驚欹側〈成式〉冥獄不可視毛戴腋流液茍能水成河剎那沈火宅〈昇上人〉
　　題約公院
　　成式　張希復　鄭符　昇上人
　　印火熒熒燈續燄青〈希復〉七俱胝咒四阿含經〈成式〉各錄佳語聊事素屏〈符〉丈室安居延賔不扃〈昇上人〉
　　大同坊雲華寺〈大歴初僧儼經天雨花至地只尺而滅夜有光燭室敕改為雲華儼即康藏之師也康本住恭靖里氊曲忽覩光如輪衆人皆見遂尋光至儼講經所滅佛殿西廊立髙僧一十六身天寳初自南內移來畫跡拙俗觀音堂在寺西北隅建中末百姓屈嚴患瘡且死夢一菩薩摩其瘡曰我住雲華寺嚴驚覺汗流數日而愈因詣寺尋檢至聖畫堂見菩薩一如其覩傾城百姓瞻禮嚴遂立社建堂移之〉
　　偶聯句
　　成式　鄭符　張希復　昇上人
　　共入夕陽寺因窺甘露門〈昇上人〉清香惹苔蘚忍草雜蘭蓀〈符〉㨗偈飛鉗荅新詩倚杖論〈成式〉壞幡標古剎聖畫煥崇垣〈希復〉豈慕穿籠鳥難防在牖猿〈成式〉一音唯一性三語更三幡〈希復〉
　　道政坊寳應寺〈韓幹藍田人少時常為酒家送酒王右丞兄弟未遇每貰酒漫遊幹常徴債於王家乃戲畫地為人馬右丞精思丹青竒其意趣乃嵗與錢二萬令學畫十餘年今寺中釋梵天女悉齊公妓小小等寫真也寺有韓幹畫下生彌勒衣紫袈裟右邊仰面菩薩及二師子尤入神又有舊鐵石及齊公䘮一嵗子漆之如羅睺羅毎盆供日出之寺中彌勒殿齊公寢堂也東廊北面楊岫之畫鬼神齊公嫌其筆蹟不工故止一堵〉
　　僧房聯句
　　成式　張希復
　　古畫思匡嶺上方疑傅巖蝶閑移忍草蟬曉揭髙杉〈成式〉香字消芝印金經發茝函井通松底脈書坼洞中緘〈希復〉
　　小小寫真聯句
　　成式　鄭符　張希復
　　如生小小真猶自未棲塵〈符〉䄖袂將離座斜柯欲近人〈成式〉昔時知出衆情寵占橫陳〈希復〉不遣遊張巷豈教窺宋鄰〈符〉庾樓吹笛裂𢎞閣賞歌新蟬怯纎腰歩蛾驚半額嚬〈希復〉圖形誰有術買笑詎辭貧〈成式〉複隴迷村徑重泉隔漢津〈符〉同心知作羽比目定為鱗〈希復〉殘月巫山夕餘霞洛浦晨〈成式〉
　　平康坊菩薩寺〈佛殿東西障日及諸柱上圖畫是東廊舊蹟鄭法士畫開元中因屋壞移入大佛殿內北壁食堂前東壁上吳道𤣥畫智度論色偈變偈是吳自題筆蹟遒勁如磔鬼神毛髪次堵畫禮骨仙人天衣飛揚滿壁風動佛殿內後壁吳道子畫消災經事樹石古嶮元和中上欲令移之慮其摧壞乃下詔擇畫手寫進佛殿內槽壁維摩變舍利弗角膝而轉元和末俗講僧文淑裝之筆蹟盡矣故興元鄭公尚書題此壁僧院詩曰但慮彩色汙無虞臂胛肥置寺碑陰雕節竒巧相傳鄭法士所起様也初㑹覺上人以利施起宅十餘畆工畢醸酒百石列缾甕於兩廊下引吳道𤣥觀之因謂曰檀越為我畫以是賞之吳生嗜酒且利賞欣然而許予以蹤跡似不及景公寺畫中三門內東門神善繼雲是吳生弟子王耐兒之手也〉
　　書事聯句
　　成式　鄭符　張希復　昇上人
　　悉為無事者任被俗流憎〈符〉客異干時客僧非出院僧〈成式〉逺聞疎牖磬曉辨宻龕燈〈希復〉歩觸珠旛響吟窺鉢水澄〈符〉句饒方外趣遊愜社中朋〈成式〉靜裏已馴鴿齋中亦好鷹〈希復〉金塗筆是褧彩溜紙非繒〈昇上人〉錫杖已剋鍜田衣從壞塍〈成式〉占牀暫一脅巻箔賴長肱〈希復〉佛日初開照魔天破幾層〈成式〉咒中陳祕計論處正先登〈希復〉勇帶綻鍼石危防丘井藤〈昇上人〉
　　光宅坊光宅寺〈本官蒲萄園中禪師影堂師號惠中肅宗上元二年徵至京師初居此寺詔雲杖錫而來京師非逺齋心已久副朕虛懷〉
　　中禪師影堂聨句
　　成式　張希復　鄭符　昇上人
　　名下固無虛敖曹貌嚴毅洞逹見空王圓融入佛地〈希復〉一言當要害忽忽醒諸醉不動須彌山多方辯無匱〈符〉坦率對萬乗偈荅無所避爾如毘沙門外形如脫履〈成式〉但以理為量不語怪力事木石摧貢髙慈悲引貪恚〈昇上人〉當時乏支許何人契深致隨宜詎說三直下開不二〈成式〉
　　翊善坊保壽寺〈本髙力士宅天寳九載舍為寺初鑄鐘成力士設齋慶之舉朝畢至一擊百千有規其意連擊二十杵經藏閣規創危巧二塔火珠受十餘斛河陽從事李涿性好竒古與僧智増善嘗俱至此寺觀庫中舊物忽於破瓮中得物如被幅裂汙坌觸而塵起涿徐視之乃畫也因以州縣圖三及縑三十獲之令家人裝治之大十餘幅訪於常侍栁公權方知張萱所畫石橋圖也𤣥宗賜髙力士因留寺中後為鬻畫人宗牧言於左軍尋有小使領軍卒數十人至宅宣敕取之即日進入先帝好古見之大悅命張於盧韶院寺見有先天菩薩幀本起成都妙積寺開元初有尼魏八師者常念大悲咒雙流縣民劉乙名意兒年十一自欲事魏尼遣之不去常於奧室立禪白魏雲先天菩薩見身此地篩灰於庭一夕有巨跡數尺輪理成就因謁畫工隨意設色悉不如意有僧楊法成自言能畫意兒常合掌瞻仰然後指授之以近十稔工方就後塑先天菩薩凡二百四十二首首如塔勢分臂如意蔓其牓子有一百四十日鳥樹一鳯四翅水肚樹所題深怪不可詳悉畫様凢十五巻栁七師者崔寜之甥分三巻往上都流行時魏奉古為長史進之後因四月八日賜髙力士今成都者是其次本〉
　　先天幀讃聯句
　　成式　張希復　鄭符
　　觀音化身厥形孔怪胣腦滛厲衆魔膜拜〈希復〉指夢鴻紛牓列區界其事明張何不可解〈成式〉閻阿德川大士先天衆象參羅福源田田〈符〉百億花發百千燈然膠如終澤浩汗連緜〈希復〉燄摩界戚洛迦苦霽正念皈依衆青如𥶙〈成式〉戾滓可汰癡膜可蛻稽首如空睟容若睇〈希復〉闡提墨師覩而面之寸念不生未遇乎而〈成式〉宣陽坊靜域寺〈本太穆皇后宅僧寺雲三階院門外是神堯皇帝射孔雀處禪門內外遊目記雲王昭隱畫門西裏面和修吉龍王有靈門外之西大目藥叉及北方天王甚竒猛門東裏面賢門也野叉部落鬼首上蟠蛇汗煙可懼東廊樹石嶮怪髙僧亦怪西廊萬菩薩院門裏南壁皇甫軫畫鬼神及鵰形勢若脫軫與吳道𤣥同時吳以其藝逼已募人殺之萬菩薩堂內有寳塔以小金銅塔數百飾之大歴中將作劉監有子合手出胎七嵗念法華經及卒焚之得舍利數十粒分藏於金銅塔中善繼雲合是劉銛佛殿東廊有古佛堂其地本雍村堂中像設悉是石作相傳雲隋恭帝終此堂〉三階院聯句
　　成式　張希復　鄭符
　　密密助堂堂隋人歌檿桑䨇弧摧孔雀一矢隕貪狼〈成式〉百歩望雲立九規㸔月張獲蛟徒破浪中乙漫如墻〈希復〉還似貫金鼓更疑穿石樑因添挽河力為滅射天狂〈成式〉絶藝卻南牧英聲來鬼方麗⻱何足敵殪豕未為長〈符〉龍臂勝猨臂星芒超箭芒虛誇絶髙鳥垂拱議明堂〈成式〉崇義坊招福院〈本曰正覺國初毀以其地立第賜諸王睿宗在藩居之乾封二年移長寜公主佛堂於此重建此寺〉
　　贈諸上人聯句
　　成式　張希復
　　飜了西天偈燒餘梵宇香撚眉愁俗客支頰背殘陽〈成式〉洲號惟思沃山名祗記匡辨中摧世智定裏破魔強〈希復〉許叡禪心徹湯休詩思長朗吟疎磬斷久語貫珠妨〈成式〉乗興書芭葉閑來入豆房漫題存古壁怪畫匝長廊〈希復〉招國坊崇濟寺〈寺內有天后織成蛟龍披襖子及繡衣六事東廊從南第二院有宣律師製袈裟堂曼殊堂有松數株甚竒〉
　　竒松聨二十字絶句
　　成式　張希復　鄭符　昇上人
　　杉松何相疎榆栁方迥屑無人擅談柄一枝不敢折〈成式〉中庭苔蘚深吹餘鳴佛禽至於摧折枝凡草猶避陰〈希復〉僻徑根從露閑房枝任侵一株風正好來助碧雲吟〈符〉時時埽窗聲重露滴寒砌風颭一枝遒閑窺別生勢〈昇上人〉偃蓋入樓妨盤根侵井窄髙僧獨惆悵為與澄嵐隔〈成式〉
　　永安坊永夀寺〈三門東吳道子畫似不得意佛殿名㑹仙本是內中梳洗殿貞元中有証智禪師往往靈驗或時在張櫝蘭中若治田及夜歸寺若在金山界相去七百里〉閒中好
　　成式　鄭符　張希復
　　閒中好盡日松為侶此趣人不知輕風度僧語〈符〉閒中好塵務不縈心坐對當窗木㸔移三面陰〈成式〉閒中好幽磬度聲遅巻上論題肇畫中僧姓支〈希復〉
　　崇仁坊資聖寺〈淨土院門外相傳吳生一夕秉燭醉畫就中㦸手視之惡駭院門裏盧稜迦常學吳勢呉亦授以手訣乃畫總持三門寺方半吳大賞之謂人曰稜伽不得心訣用思太苦其能久乎畫畢而卒中門窗間呉畫髙僧韋述賛李嚴書中三門外兩面上層不知何人畫人物頗類閻令寺西廊北隅楊坦畫近塔天女明睇將瞬團塔院北堂有鐵觀音髙三丈餘觀音院兩廊四十二賢聖韓幹畫元中書賛東廊北頭㪚馬不意見者如將嘶蹀聖僧中龍樹商那和修絶妙團塔上菩薩李真畫四面花鳥邊鸞畫藥師菩薩頂上莪葵尤佳塔中藏千部妙法蓮華經〉
　　諸畫聯句〈柏梁體〉
　　成式　張希復　鄭符
　　吳生畫勇矛㦸攢〈成式〉出變竒勢千萬端〈希復〉蒼蒼鬼怪層壁寛〈符〉覩之忽忽毛髪寒〈成式〉稜伽之力所疲殫〈成式〉李真周昉優劣難〈符〉活禽生卉推邊鸞〈成式〉花房嫩彩猶未乾〈希復〉韓幹變態如湍〈符〉惜哉壁畫世未殫後人新畫何汗漫〈希復〉















　　御定全唐詩卷七百九十二
　　欽定四庫全書
　　御定全唐詩卷七百九十三
　　聯句
　　皮日休
　　北禪院避暑聯句〈院昔為戴顒宅後司勲陸郎中居之〉
　　日休　陸⻱䝉
　　歊蒸何處避來入戴顒宅逍遙脫單絞放曠拋輕策爬搔林下風偃仰澗中石〈日休〉殘蟬煙外響野鶴沙中跡到此失煩襟蕭然揖禪伯藤懸疊霜蛻桂倚支雲錫〈⻱䝉〉清陰豎毛髪爽氣舒筋脈逐幽隨竹書選勝鋪苮席魚跳上紫芡蝶化緣青壁〈日休〉心是玉蓮徒耳為金磬敵吾宗昔髙尚志在羲皇易豈獨斷韋編幾將刓鐵擿〈⻱䝉〉天書既屢降野抱難自適一入承明廬盱衡論今昔流光不容寸斯道甘枉尺〈日休〉既起謝儒𤣥亦飜商羽翼封章帷幄徧夢寐江湖白擺落函谷塵髙欹華陽幘〈⻱䝉〉詔去雲無信歸來鶴相識半病奪牛公全慵捕魚客少
　　㣲光一㸃落此芒磔索〈日休〉釋子問池塘門人廢幽賾堪悲東序寳忽變西方籍不見歩兵詩空懐康樂屐〈⻱蒙〉髙名不可效勝境徒堪惜墨沼轉疎蕪𤣥齋踰闃寂遲遲不可去涼颸滿杉柏〈日休〉日下洲島清煙生苾蒭碧俱懷出塵想共有吟詩癖終與淨名遊還來雪山覓〈⻱䝉〉
　　寂上人院聯句
　　日休　陸⻱䝉
　　癭牀空黙坐清景不知斜暗數菩提子閑㸔薜荔花〈日休〉有情惟墨客無語是禪家背日聊依桂嘗泉欲試茶〈⻱蒙〉石形蹲玉虎池影閃金蛇經笥安巖匼缾囊掛樹椏〈日休〉書傳滄海外龕寄白雲涯竹色寒凌箔燈光靜隔紗〈⻱䝉〉趁幽飜小品逐勝講南華莎彩融黃露蓮衣染素霞〈日休〉水堪傷聚沫風合落天葩若許傳心印何辭古堞賒〈⻱䝉〉獨在開元寺避暑頗懷魯望因飛筆聯句
　　日休　陸⻱䝉
　　煩暑雖難避僧家自有期泉甘於馬乳苔滑似龍漦〈日休〉任誕襟全㪚臨幽榻旋移松行將雅拜篁陣欲交麾〈⻱䝉〉望塔青𩩉識登樓白鴿知石經森欲動珠像儼將怡筠簟臨杉穗紗巾透雨絲靜譚蟬噪少涼歩鶴隨遲〈日休〉煙重廻蕉扇風輕拂桂帷對碑吳地說開巻梵天詞積水魚梁壞殘花病枕欹懷君瀟灑處孤夢繞罘罳〈⻱䝉〉
　　寒夜文宴聯句
　　日休　張賁　陸⻱䝉
　　文星今夜聚應在鬥牛間〈日休〉載石人方至乗槎客未還〈賁〉送觴繁露曲徵句白雲顔〈⻱䝉〉節奏惟聼竹從容只話山〈日休〉理窮傾祕藏論猛折𤣥闗〈賁〉酃酒分中緑巴箋擘處殷〈⻱䝉〉清言聞後醒強韻壓來艱〈日休〉犀柄當風揖瓊枝向月攀〈賁〉松吟方㗫㗫泉夢憶潺潺〈⻱䝉〉一㑹文章草昭明不可刪〈日休〉
　　藥名聯句
　　日休　張賁　陸⻱䝉
　　為待防風餅須添薏苡杯〈賁〉香然柏子後尊泛菊花來〈日休〉石耳泉能洗垣衣雨為裁〈⻱䝉〉從容犀局靜續斷玉琴哀〈賁〉白芷寒猶采青葙醉尚開〈日休〉馬銜衰草臥烏啄蠹根廻〈⻱䝉〉雨過蘭芳好霜多桂末摧〈賁〉朱兒應作粉雲母詎成灰〈日休〉藝可屠龍膽家曽近燕胎〈⻱䝉〉牆髙牽薜荔障輭撼玫瑰〈賁〉鸓鼠啼書戶蝸牛上研臺〈日休〉誰能將藁本封與玉泉才〈⻱䝉〉
　　陸⻱蒙
　　寒夜聯句
　　⻱蒙　皮日休
　　靜境揖神凝寒華射林缺〈⻱䝉〉清知思緒斷爽覺心源徹〈日休〉髙唱戛金奏朗詠鏗玉節〈⻱䝉〉我思方泬寥君詞復淒切〈日休〉況聞風篁上擺落殘凍雪〈⻱䝉〉寂爾萬籟清皎然諸靄滅〈日休〉西窗客無夢南浦波應結〈⻱䝉〉河光正如劒月魄方似玦〈日休〉短燼不禁挑冷毫㸔欲折〈⻱䝉〉何夕重相期濁醪還為設〈日休〉
　　開元寺樓㸔雨聯句
　　⻱䝉　皮日休
　　海上風雨來掀轟雜飛電登樓一憑檻滿眼蛟龍戰〈⻱䝉〉須臾造化慘倐忽堪輿變萬戶響戈鋋千家披組練〈日休〉羣飛拋輪石雜下攻城箭㸃急似摧胷行斜如中面〈⻱䝉〉細灑魂空冷橫飄目能垂檐珂珮喧㩧瓦珠璣濺〈日休〉無言九陔逺瞬息馳應徧密處正垂絙㣲時又懸綫〈⻱䝉〉寫作玉界破吹為羽林旋飜傷列缺勞卻怕豐隆倦〈日休〉遙瞻山露色漸覺雲成片逺樹欲鳴蟬深檐尚藏燕〈⻱䝉〉殘雷隠轔盡反照依㣲見天光潔似磨湖彩熟於練〈日休〉疎㠶逗前渚晩磬分涼殿接思強揮毫窺詞幾焚研〈⻱䝉〉佶栗烏皮幾輕明白羽扇畢景好疎吟餘涼可清宴〈日休〉君攜下髙磴僧引還深院駮蘚淨鋪筵低松濕垂鬋〈⻱䝉〉齋明乍虛豁林霽逾蔥蒨早晩重登臨欲去多離戀〈日休〉
　　報恩寺南池聯句〈第四句缺一字第八句缺三字〉
　　⻱䝉　　嵩起〈失姓〉　皮日休
　　古岸涵碧落〈⻱䝉〉虛軒明素波坐來魚陣變〈日休〉吟久菊　多秋草分杉露〈嵩起〉危橋下竹坡逺峰青髻竝〈⻱蒙〉䫇和趙論寒仍講〈日休〉支硎僻亦過齋心曽養
　　鶴〈嵩起〉揮翰好邀鵝〈南峰院即故相國裵公書額〉倚石收竒藥〈⻱䝉〉臨溪藉淺莎桂花晴似拭〈日休〉荷鏡曉如磨翠出牛頭聳〈嵩起〉苔深馬跡跛〈石上有支公馬跡〉繖欹從野醉〈⻱䝉〉巾側任田歌跁跒松形矮〈日休〉般跚檜樾矬香飛僧印火〈嵩起〉泉急使鑣珂菱鈿真堪帖〈⻱䝉〉蓴絲亦好拖幾時無一事〈日休〉相伴著煙蘿〈嵩起〉
　　安守範〈蜀彭州刺史安思謙之子〉
　　天台禪院聯句
　　守範　楊鼎夫〈定逺推官〉　周述〈懷逺軍廵官〉　李
　　仁肇〈睂州判官〉
　　偶到天台院因逢物外僧〈守範〉忘機同一祖出語離三乗〈鼎夫〉樹老中庭寂窗虛外境澄〈述〉片時松影下聯續百千燈〈仁肇〉
　　御定全唐詩卷七百九十三
　　欽定四庫全書
　　御定全唐詩卷七百九十四
　　聯句
　　清晝
　　講德聯句
　　清晝　潘述　湯衡〈官評事〉
　　先王設位以政邦國建立大官封植有德〈述〉二南敷化四岳述職其言不朽其儀不忒〈衡〉暨於嬴劉乃創程式罷侯置守剖竹分域〈晝〉赫矣皇唐康哉立極精選藩翰庸資正直〈述〉爰命我公東土作則克已恭儉疲人休息〈衡〉濟濟閭閈油油黍稷既富既教足兵足食〈晝〉恤其凋瘵剪其荊棘威懐逋叛撲滅蝥賊〈述〉疾惡如讐聞善不惑哀矜鰥寡旌禮儒墨〈衡〉乃修隄防乃濬溝洫以利通商以溉嘉榖〈晝〉徵賦以節計功以時人胥懷惠吏不能欺〈述〉我政載孚我邦載綏猛獸不暴嘉魚維滋〈衡〉肅恭明神齊沐不虧嵗或驕陽雨無𠎝期〈晝〉帝嘉有庸寵命
　　來斯紫紱載綏金章陸離〈述〉資忠履孝閱禮敦詩明德惟馨自天祐之〈衡〉
　　講古文聯句
　　清晝　潘述　裵濟〈字方舟曽為從事〉　湯衡
　　帝出於震文明始敷〈述〉山嶽降氣⻱龍負圖〈濟〉爰有書契乃立典謨〈晝〉先知孔聖飛歩天衢〈衡〉漢承秦弊尊儒尚學〈述〉百氏六經九流七畧〈濟〉屈宋接武班馬繼作〈晝〉或頌燕然或賛麟閣〈衡〉降及三祖始變二雅〈述〉仲宣閑和公幹蕭灑〈晝〉士衡安仁不史不野〈晝〉左張精奧嵇阮髙寡〈衡〉暨於江表其文鬱興〈衡〉綺麗爭發繁蕪則懲〈述〉詞煜春華思清冬冰〈述〉景純跌宕遊仙獨歩〈衡〉青雲其情白璧其句〈衡〉靈運山水實多竒趣〈述〉逺派孤峰龍騰鳯翥〈述〉陶令田園匠意真直〈晝〉春栁寒松不凋不餙〈晝〉江淹雜體方見才力〈衡〉擬之信工似而不逼〈衡〉鮑昭從軍主意危苦〈述〉氣勝其詞雅愧於古〈述〉隠侯似病創制規矩〈晝〉時見琳琅惜哉榛楛〈晝〉謝朓秀發詞理翩翩〈衡〉孤標爽邁深造精研〈衡〉惠休翰林別白離堅〈述〉有㑹必愜無慚曩賢〈述〉吳均頗勁失於典裁〈晝〉竟乏波瀾徒工邊塞〈晝〉彼栁吳興髙視時軰〈衡〉汀洲一篇風流寡對〈衡〉何遜清切所得必新〈述〉緣情既宻象物又真〈述〉江總徵正未越常倫〈晝〉時合風興或無淄磷〈晝〉二杜繁俗三劉𤨏碎〈衡〉陳徐之流陰張之軰〈衡〉伊數公者閫域之外〈述〉吁此以還有固斯鄶〈述〉
　　項王古祠聯句
　　清晝　潘述　湯衡
　　遺廟風塵積荒途嵗月侵〈述〉英靈今寂寞容衛尚森沈〈晝〉霸楚志何在平秦功亦深〈衡〉諸侯歸復背青史古將今〈述〉星聚分已定天亡力豈任〈晝〉采蘩如可薦舉酒瀝空林〈衡〉
　　還丹可成詩聯句
　　清晝　潘述　湯衡
　　羽化自仙骨延年資養生〈晝〉金經啓靈秘玉液流至精kao〈述〉八石思共鍊九丹知可成〈衡〉吾心茍無妄神理期合併〈晝〉封竈用六一置門考休京〈述〉浮光含日彩圓質煥雲英〈衡〉持此保壽命服之頤性情〈晝〉跂予望仙侶髙詠昇天行〈述〉鶴駕方可致霓裳定將迎〈衡〉不因五色藥安著七真名〈晝〉揮妙在㣲宻全功知感誠〈述〉與君棄城市攜手遊蓬瀛〈衡〉
　　建安寺西院喜王郎中遘恩命初至聯句〈時郎中正入西方道場〉
　　清晝　王遘〈祠部郎中〉　齊翔〈前吏部郎中兼括州刺史〉　李縱〈駕部員外〉　崔子向〈官御史〉
　　跡就空門退官從畫省遷住持良有願朝謁冗無緣〈遘〉身淨金繩內心馳玉扆前〈晝〉榮添一兩日恩降九霄年〈翔〉慕法能輕冕追非欲佩〈縱〉棲閑那可久鴛鷺待行聯〈子向〉
　　建安寺夜㑹對雨懷皇甫侍御曽聯句
　　清晝　李縱　鄭說　王遘　崔子向
　　相思非是逺風雨遣情多〈晝〉願欲披雲見難堪候暁過〈縱〉夜長同歳月地近極山河〈説〉戒相初傳授文章舊切磋〈遘〉時稱洛下詠人許郢中歌〈子向〉惆悵徒延首其如一水何〈翔〉
　　泛長城東溪暝宿崇光寺寄處士陸羽聯句清晝　崔子向
　　箬水青似箬玉山碧於玉〈子向〉逼霄沓萬狀截地分千曲〈晝〉萍解深可窺林豁遙在矚〈子向〉已髙物外賞稍滌區中欲〈晝〉野鶴翔又飛世人羈且跼〈子向〉沈吟跡所悞放浪心自足〈晝〉緬懷虛舟客願寄生芻束〈子向〉說詩整頽波立義激浮俗〈晝〉荊吳備登歴風土隨編録〈子向〉恨與清景別擬教長路促〈晝〉溪鳥語鸝嘍寺花飜躑躅〈子向〉印圍水壇淨香䕶蓮衣觸〈晝〉捧經啓紗燈收袵禮金粟〈子向〉安得扣闗子𤣥言對吾屬〈晝〉
　　與崔子向泛舟自招橘經箬里宿天居寺憶李侍御㟧渚山春遊後期不及聯一十六韻以寄之
　　清晝　崔子向
　　晴日春態深寄遊恣所適〈晝〉寜妨花木亂轉學心耳寂〈子向〉取性憐鶴髙謀閒任山僻〈晝〉倚舷息空曲捨屨行淺磧〈子向〉渚箬入里逢野梅到村摘〈晝〉碑殘飛雉嶺井翳潛龍宅〈即陳帝宅子向〉壞寺隣壽陵古壇留刼石〈晝〉穿階筍節露拂瓦松梢碧〈子向〉天界細雲還墻陰雜英積〈晝〉懸燈寄前焰遙月昇圓魄〈子向〉何意清夜期坐為髙峰隔〈晝〉茗園可交袂藤澗好停錫〈子向〉㣲雨聼濕巾迸流從㸃席〈晝〉戲猨隔枝透驚鹿逢人躑〈子向〉覩物賞已竒感時思彌極〈晝〉芳菲如馳箭望望共君惜〈子向〉
　　渚山春暮㑹顧丞茗舍聯句效小庾體
　　清晝　陸士修　崔子向
　　誰是惜暮人相攜送春日因君過茗舍留客開蘭室〈士修〉濕苔滑行屐柔草低藉瑟鵲喜語成䨇花狂落非一〈子向〉煙濃山焙動泉破水舂疾莫抝掛瓢枝㑹移閬書帙〈晝〉頗容樵與隠豈聞禪兼律欄竹不求疎網藤從更密〈士修〉池添逸少墨園雜莊生漆景晏枕猶欹酒醒頭懶櫛〈子向〉雲教淡機慮地可遺名實應待御荈青幽期踏芳出〈晝〉
　　與李司直令從荻塘聯句
　　清晝　李令從〈司直〉
　　畫舸悠悠荻塘路真僧與我相隨去寒花似菊不知名霜葉如楓是何樹〈令從〉倦客經秋夜共歸情多語盡明相顧遙城候騎來仍少傍嶺哀猨發無數〈晝〉心閑清淨得禪寂興逸縱橫問章句蟲聲切切草間悲螢影紛紛月前度〈令從〉撩亂雲峰好賦詩嬋娟水月堪為喻與君出處本不同從此還依舊山住〈晝〉
　　逺意聯句
　　清晝　疾〈失姓〉　澄〈失姓〉　嚴伯均　巨川〈失姓〉
　　家在炎州往朔方〈疾〉豈知于闐望瀟湘〈澄〉曽經隴底復遼陽〈巨川〉更憶東去採扶桑〈晝〉楂客三千路未央〈均〉燭龍之地日無光〈疾〉將遊莾蒼窮大荒〈晝〉車轍馬足逐周王〈均〉
　　暗思聯句
　　清晝　疾　巨川　嚴伯均　從心〈失姓〉
　　斜風飄雨三十夜〈疾〉隣女餘光不相借〈巨川〉跡滅塵生古人畫〈畫〉洞房重扉無隟罅〈均〉燭滅更深月西謝〈從心〉
　　樂意聯句一首
　　清晝　均　疾　澄　巨川
　　良朋益友自逺來〈均〉萬里鄉書對酒開〈晝〉子孫蔓衍負竒才〈疾〉承顔弄鳥詠南陔〈澄〉鼓腹擊壤歌康哉〈巨川〉
　　恨意聯句
　　清晝　疾　均　澄　從心　杭〈失姓〉
　　同心同縣不相見〈疾〉獨采蘼蕪詠團扇〈均〉莫聼東隣擣霜練〈晝〉逺憶征人淚如霰〈澄〉長信空階荒草遍〈從心〉明妃初別昭陽殿〈杭〉
　　秋日盧郎中使君㓜平泛舟聯句一首
　　清晝　盧藻　盧㓜平〈郎中呉興守〉　陸羽　潘述　李恂　鄭述誠
　　共載清秋客船同瞻皂蓋朝天〈藻〉悔使比來相得如今欲別澘然〈㓜平〉漸驚徒馭分㪚愁望雲山接連〈晝〉魏闕馳心日日吳城揮手年年〈羽〉送逺已傷飛雁裁詩更切嘶蟬〈述〉空懷鄠杜心醉永望門欄脰捐〈恂〉別思無窮無限還如秋水秋煙〈述誠〉
　　重聯句一首
　　清晝　盧㓜平　陸羽　潘述　盧藻惸〈失姓〉
　　相將惜別且遲遲未到新豐欲醉時〈㓜平〉去郡獨攜程氏酒入朝可忘習家池〈羽〉仍憐故吏依依戀自有清光處處隨〈述〉晩景南徐何處宿秋風北固不堪辭〈晝〉吳中詩酒饒佳興秦地闗山引夢思〈藻〉對酒已傷嘶馬去銜㤙只待掃門期〈惸〉
　　與潘述集湯衡宅懷李司直縱聯句
　　清晝　湯衡　潘述
　　幽獨何以慰友人顧茅茨〈衡〉已忘嵗月念載說清閑時〈述〉旭日舒朱槿柔風引緑葹〈晝〉迢迢青溪路耿耿芳樹枝〈衡〉執袵空躑躅來城自逶迤〈述〉相思寄採掇景晏獨驅馳〈晝〉
　　安吉崔明甫山院聯句一首
　　清晝　崔逵〈安吉令〉
　　人不擾政已和世慮寡山情多〈晝〉禪客至墨卿過興既洽情如何〈逵〉
　　重聯句一首
　　清晝　崔逵
　　肅肅清院翛翛碧鮮已見心逺何闗地偏〈晝〉自公退食升堂草𤣥紛紛已隔雲心澹然〈逵〉
　　重聯句一首
　　瀑溜聞窗外晴風逼座間掛冠徒有意芳桂杳難攀〈逵〉
　　重聯句一首
　　清晝　崔逵
　　清髙素非宦侶疎㪚從來道流今日還輕墨綬知君意在滄洲〈晝〉浮雲任從飄蕩寄隠也信沈浮不似漳南地僻道安為我淹留〈逵〉
　　重聯句一首
　　清晝　崔逵
　　劉令興多常歩履柴桑事少但援琴閑招法侶從山寺每掇幽芳傍竹林〈晝〉巻簾只愛荊峰色入座偏宜郢客吟誰許近來輕印綬因君昨日悟禪心〈逵〉
　　道觀中和潘丞觀青溪圖聯句
　　清晝　崔萬　潘述
　　畫得青溪様宜於紫府觀〈晝〉日明煙靄薄風落水容寛〈萬〉畫野髙低接商工井邑攢〈述〉疏川因稼穡出使問艱難〈晝〉
　　春日對雨聯句一首
　　清晝　韓章〈武康令〉
　　春煙帶㣲雨漠漠連城邑桐葉生㣲陰桃花更宜濕〈章〉蕭條暗楊栁㪚漫下原隰歸路不我從遙心空佇立〈晝〉林低山影近岸轉水流急芳草自堪遊白雲如可揖〈章〉尋山禪客意苦雨陶公什遊衍情未終歸飛暮相及〈晝〉峰髙日色轉潭淨天光入卻欲學神仙空思謝朋執〈章〉為道貴逍遙趍時多苦集瓊英若可飱青紫徒勞拾〈晝〉
　　春日㑹韓武康章後亭聯句
　　清晝　韓章　楊秦卿　仲文〈失姓〉
　　後園堪寄賞日日對春風客位繁陰下公墻細栁中〈晝〉坐㸔青嶂逺心與白雲同〈章〉林暗花煙入池深逺水通〈秦卿〉井桃新長蘂欄藥未成叢〈仲文〉松竹宜禪客山泉入謝公〈晝〉砌香翻芍藥簷靜倚梧桐〈章〉外慮宜簾巻忘情與道空〈秦卿〉楚僧招惠逺蜀客挹揚雄〈仲文〉便寄柴桑隠何勞訪剡東〈晝〉
　　康録事宅送僧聯句
　　清晝　崔子向
　　蓮衣宜著雨竹錫好隨雲〈晝〉見鶴還應養逢鷗自作羣〈子向〉
　　與邢端公李台題庭石聯句
　　共題詩句遍爭坐蘚文稀〈晝　餘缺〉
　　冬日建安寺西院喜晝公自吳興至聯句一首〈以下四首附見清晝集〉
　　王遘　李縱　鄭說　崔子向　齊翔
　　宗系傳康樂精修學逺公〈遘〉相尋當暮嵗行李犯寒風〈緃〉累積浮生裏機慙半偈中〈說〉傳家知業墜繼祖忝聲同〈晝〉雲與輕㠶至山將本寺空〈子向〉向來忘起滅留我宿花宮〈翔〉
　　秋日潘述自長城至霅上與晝公湯評事遊集累日時司直李公瑕往蘇州有阻良㑹因與二公聯句以寄之〈第十句缺一字〉
　　潘述　清晝　湯衡
　　離念非前期秋風忽已至〈述〉芸黃衆芳晩揺蕩居人思〈晝〉白霜淒以積髙梧颯而墜〈衡〉悠然越山川復此恨離異〈述〉時景昜遷謝懽　難兼遂〈晝〉惜分緩廻舟懷遙企歸駟〈衡〉休澣情自髙來思日雲未〈述〉
　　喜晝公尋山廻相遇聯句一首
　　潘述　清晝
　　幾年無此㑹今日喜相從〈述〉後夏仍多病前書逹幾封〈晝〉水華迎暮雨松吹引疎鐘〈晝〉出谷隨初月尋僧說五峰〈述〉
　　送晝公聯句
　　韓章　清晝　顧況
　　相逢情不厭惜別意難為〈章〉吾道應無住前期未可知〈晝〉輕霜凋古木寒水縮荒陂〈章〉賔雁依沙嶼浮雲慘路岐〈晝〉林疎㸔野迥岸轉覺山移〈章〉寄賞驚揺落歸心歎別離〈晝〉草堂思偃蹇麈尾去相隨〈況〉勿謂光陰逺禪房㑹一窺〈章〉
　　鄭遨
　　與羅隠之聯句
　　遨　羅隠之
　　一壺天上有名物兩個世間無事人〈遨〉醉卻隠之雲叟外不知何處是天真〈隠之〉










　　御定全唐詩卷七百九十四
　　欽定四庫全書
　　御定全唐詩卷七百九十五
　　李日知〈滎陽人歴相中宗睿宗〉
　　所願暫知居者樂無使時稱主者勞〈中宗幸安樂公主第從官賦詩日知卒章獨存規誡識者多之〉
　　趙仁奨〈河南人景龍中為御史睿宗朝左授上蔡丞〉
　　令乗驄馬去丞脫繡衣來〈贈上蔡令潘好禮拜御史　見朝野僉載〉郭廷謂
　　魂逐東流水墳依獨坐山〈哭陳子昂〉
　　韋青〈官將軍〉
　　三代掌綸誥一身能唱歌〈見樂府雜録〉
　　尉遲匡〈幽并人開元進士〉
　　明月飛出海黃河流上天〈暮行潼闗〉　芙蓉初出水桃李忽無言〈觀內人樓上踏歌〉　夜夜月為青塜鏡年年雪作黒山花〈塞上曲〉
　　何涓
　　鴈影數行秋半逢漁歌一聲夜深發
　　杜偉
　　忽覩邢武辭泠其金石備〈宣城總集雲唐開元甲子武平一同河間邢巨同游涇川琴谿題絶句古刻尚存後一紀杜偉自柱史謫掾宣城陪連帥班景倩來觀題句云云餘逸〉
　　申堂構〈丹徒人嘗為武進尉〉
　　霜添柏樹冷氣拂桂林寒
　　周願〈竟陵刺史〉
　　八十年前棠樹陰竟陵太守公先人〈願與竟陵陸羽嘗佐嶺南連帥李復幕府後願刺竟陵則復已捐館而羽亦前謝復父齋物先亦為竟陵守願因為七言詩陳事　見方輿勝覽〉苐五琦〈字禹珪長安人肅宗朝為鹽鐵鑄錢使拜相坐事長流終太子賔客〉
　　陰天聞斷雁夜浦送歸人〈送丘郎中〉
　　顔允南〈歴官司封郎中國子司業〉
　　誰言百人㑹兄弟也霑陪〈侍宴　見顔真卿集〉
　　季廣琛〈𤓰州刺史歴肅代朝終㪚騎常侍〉
　　刻舟尋已化彈鋏未酬㤙〈河西騎將宋青春有劍是青龍精刃所及若叩銅鐵青春死為廣琛所得或風雨後迸光出室環燭方丈哥舒翰求易以他寳廣琛不與因贈詩　見酉陽雜俎〉陳蛻〈肅代間人〉
　　夢裏換春秋〈詠華清宮〉
　　衞準〈準一作單大歴五年進士〉
　　莫言閑話是閑話往往事從閑話來　何必剃頭為弟子無家便是出家人〈並見張為主客圖〉
　　杜鴻漸〈字之㢲濮陽人累官朔方度支副使以迎立肅宗封衞國公代宗朝拜相〉
　　常願追禪理安能挹化源〈鴻漸酷好浮屠道晩年樂退靜常悠然賦句朝士多屬和之　見本傳〉
　　李摯〈貞元十二年宏詞科登第〉
　　因縁三紀異契分四般同〈摯與李行敏同姓同甲子同年登第俱二十五嵗又同門故云　見紀事〉
　　韋綬〈德宗朝翰林學士〉
　　在室愧屋漏〈綬子溫𢇻革誦綬此句曰今不負斯誡矣　見唐書〉
　　馮戡〈東川人〉
　　桃花浪裏成龍去竹葉山頭退鷁飛〈贈栁棠及第見紀事〉韓泰〈字安平昌黎人戶部郎中以附王叔文貶䖍州司馬後終郴州刺史〉
　　庾嶺東邊吏隠州溪山竹樹亦清幽〈見方輿勝覽〉
　　盧並〈文宗朝資州守〉
　　地靈無俗草岩靜有僊禽〈等慈寺北巖見方輿勝覽〉
　　繆島雲〈島雲少從浮圖武宗朝准勅反初服〉
　　白鳥逺行樹玉虹孤飲潭〈廬山瀑布〉　四五片霞生絶壁兩三行雁過疎松〈以上見紀事〉　拋芥子降顛狒狒折楊枝灑醉猩猩〈見摭言〉
　　劉敬之〈雲安人〉
　　山近衡陽雖少雁水連巴蜀豈無魚〈敬之甥雍陶蜀川上第後薄於親友不寄書敬之讓焉陶得詩愧赧〉
　　李濤〈長沙人溫飛卿任太學博士主秋試濤與衞丹張郃等詩賦皆牓於都〉
　　水聲長在耳山色不離門　掃地樹留影拂牀琴有聲落日長安道秋槐滿地花〈以下並見紀事〉
　　髙元裕〈字景圭渤海人開成中翰林學士終吏部尚書〉
　　中丞為國㧞賢才寒俊欣逢藻鑑開〈贈知貢舉陳商見池陽志〉韋澳〈字子斐大中初以考功郎知制誥充翰林學士承㫖終戶部侍郎〉
　　莫將韋監同殷監錯認容身是保身〈懿宗朝澳為吏部侍郎不受請託為執政所惡出為邠寜節度時宰復發其部事罷鎮以秘書監分司東都嘗戲吟此句京師權倖聞而尤怒之見唐書〉
　　王龜〈字大年官㑹稽太守〉
　　珠箔巻繁星金樽瀉月明
　　李郁〈泉州人〉
　　身死為修劉稹表名髙因讓陸洿書〈弔歐陽秬秬詹從子開成中擢第司勲郎中陸洿棄官隠吳中後赴召復出秬移書譲之因不出秬名益聞竟赴澤潞劉稹幕辟稹表指斥時政朝廷疑秬所草流崖州賜死〉
　　詹雄〈字伯鎮福州人不第終〉
　　塵飛遺恨盡花落古宮平〈洛陽古城〉　紅粉笙歌人代逺月明陵樹水東流〈銅雀臺〉
　　任濤〈豫章筠州人咸通中十哲之一也不第終〉
　　露團沙鶴起人臥釣船流〈見摭言〉
　　劇燕〈蒲坂人為詩雅正亦十哲之一也後客王重榮被殺〉
　　秪向國門安四海不離鄉井拜三公〈贈王重榮　紀事重榮鎮河中燕投此詩甚加禮敬竟以凌轢諸從事受正平之禍〉
　　王璘〈璘詞學富贍崔詹事廉問表薦於朝先試之使廨璘請十書吏皆給筆札璘口授十吏筆不停綴日未亭午已七千餘言時路嵓方當鈞軸遣一介召之璘曰請俟見帝嵓大怒亟命奏廢萬言科璘杖䇿而歸〉
　　芍藥花開菩薩面椶閭葉散野人頭〈璘與李羣玉相遇嶽𪋤寺羣玉待之甚淺曰請與公聯句破題而授之璘畧不佇思繼之云云羣玉遂屈　見紀事〉
　　李蔚〈咸通中宰相後出為節鎮〉
　　虛心纎質雁銜餘鳳吹龍吟定不如〈薛陽陶善吹蘆管蔚鎮淮海陽陶為浙右小校監押度支運米至蔚召令出蘆管於賞心亭奏之蔚大嘉賞贈詩此其終萹也〉
　　王枳〈常州刺史〉
　　今朝拜貢盈襟淚不進新芽是進心〈常州舊貢陽羨茶僖宗幸蜀枳間闗馳貢故有此句見常州志〉
　　鄭賨〈字貢華乾符進士〉
　　萬藴千牌次碧牙縹牋金字間明霞〈賨善楷書大復中挈家自華至陳未常廢詞翰其題經藏有此句見宣和書譜〉
　　張塋〈速江人大順初登第官至禮部尚書〉
　　一箭不中鵠五湖歸釣魚〈見地誌〉
　　吳靄〈字廷俊連州人光化三年進士為朱忠幕僚〉
　　煙隨紅熖斷化作白雲飛〈七嵗時詠野燒識者知其為青雲器〉
　　陳詠〈眉州青神人善奕碁昭宗時登第〉
　　隔岸水牛浮鼻渡傍溪沙鳥㸃頭行〈見紀事〉
　　蔣密〈零陵儒士〉
　　綺羅因片葉桃李謾同時〈詠桑　見詩註總話〉
　　符䝉〈字適之後唐同光三年進士官侍郎〉
　　都緣心似水故以鉢為舟〈題壁畫杯渡道人〉
　　李景遂〈字退身元宗母弟初封燕王改封晉王〉
　　路指丹陽分虎節心存䨇闕戀龍顔〈赴潤州鎮賜餞見江表志〉李𢎞茂〈字子松元宗第二子早卒追贈慶王〉
　　甜於泉水茶須信狂似楊花蝶未知〈詠雪〉　半窗月在猶煎藥幾夜燈閒不照書〈病中　並見江表志〉
　　李平〈闗右人本姓名曰楊訥歸南唐官尚書郎衛尉卿〉
　　至人無夢夢不到天道惡盈盈有餘〈閑書〉　龍髯已斷嬪嬙老豹尾不來岐路長〈讀武帝內傳〉
　　胡元龜〈廬陵人官臨川令〉
　　翻身騰白浪探爪擢明珠〈永新令請題屏畫戲珠龍令好受饋遺元龜寫意譏之令悟追捕遂亡入金陵〉
　　蔣鈞〈字不器營道人〉
　　因備夢書過竹寺學耕秋粟繞茆原〈寄栁宣〉芭蕉葉上無愁雨自是多情聼斷腸〈戎昱詩有一夜不眠孤客耳主人門外有芭蕉代為之荅〉史虛白〈字畏名山東人與韓熈載同投南唐署郡從事不受隠廬山〉
　　風雨揭卻屋全家醉不知〈詠漁父　見江南野録〉
　　夏寳松〈廬陵人〉
　　孤猨呌落中巖月野客吟殘半夜燈　雁飛南浦砧初斷〈一作鐘初動〉月滿西樓酒半醒　曉來羸駟依前去目斷遙山數㸃青〈宿江城　並見錦繡萬花谷〉
　　趙慶〈水曹郎〉
　　邁古文章金鸑鷟出羣行止玉麒麟〈贈邵拙見馬令書〉
　　潘天錫〈南唐時為省郎〉
　　風便磬聲逺日斜樓影長〈游古觀　見郡閣雅談〉
　　朱勰〈南唐時嘗為縣令〉
　　好是晩來香雨裏擔簦親送綺羅人〈見詩史〉
　　齊〈一作唐〉鎬
　　蓮中花更好雲裏月常新〈南唐宮嬪窅娘善舞後主作金蓮令窅娘纒足作新月狀舞蓮中鎬詩因窅娘作也　見道山清話〉
　　黃可〈字不可南唐時人〉
　　天下傳將舞馬賦門前迎得跨驢賔〈獻髙侍郎〉
　　髙元矩〈宣城人〉
　　硯貯寒泉碧庭堆敗葉紅〈贈宣城宰〉　燕掠琴穿靜院吏收詩草下閑庭〈贈徐學士見雅言系述〉
　　陳貺〈南唐處士〉
　　年年聞爾者未有不傷情〈蟬〉　出得風塵者合知岐路人　拂榻燈未來開門月先入　忽生雲是匣髙以月為臺　入夜雖無傷物意向明還有動人心〈畫虎　並見吟窗雜録〉
　　趙休〈幸夤遜同時人〉
　　金莖來白露玉宇起清風〈侍宴　見吟窗雜録〉
　　庸仁傑〈泉州人初為僧陳德誠勸之反初服官終汾陽令〉
　　紅斾渡江霞蘸水青蛇出匣雪侵衣〈贈池陽守陳德誠〉　雲散便凝千里望日斜長占半城陰〈昇元閣〉　只住此山寧有意向來求佛本無心〈贈嘉禾峯僧〉
　　邵拙〈字拙之宣城人〉
　　萬國不得雨孤雲猶在山〈見江南野録〉
　　毛炳〈南唐時豐城人〉
　　先生不在此千載只空山〈題齋壁　見江南野錄〉
　　陳德誠〈建州人百勝軍節度使〉
　　建水舊傳劉夜坐螺川新有夏江城〈劉洞有夜坐詩夏寳松有宿江城詩皆見稱一時號劉夜坐夏江城雲〉
　　陳甫〈字惟岳吉州人〉
　　一雨洗殘暑萬家生早涼〈漳江感懷〉　暮鳥歸巢急寒牛下隴遲〈村居〉　算吟千百首方得兩三聯　清時不作登龍客緑鬢閑梳傍草堂〈贈黃岩　並雅言系述〉
　　徐融〈南唐人〉
　　淮船分蟻喙江市聚蠅聲〈夜宿金山見古今詩話〉
　　髙若拙〈荊南髙從誨幕客〉
　　人間不見月天外自分明〈中秋不見月見大定録〉
　　皮光業〈字文通日休之子呉越署為推官後拜相〉
　　燒平樵路出潮落海山髙〈見葆光録〉　行人折栁輕和絮飛燕銜泥帶落花〈見西清詩話〉
　　屠瓌智〈海鹽人越州指揮贈節使上柱國〉
　　輕身都是義殉主始為忠〈詠志〉
　　元德昭〈字名逺杭州人吳越相〉
　　滿堂羅綺兼朱紫四代兒孫奉老翁〈德昭理家以孝愛聞每時序置酒環列幾席者凡四從故其詩云　見備史〉
　　林無隠〈閩人寓明州吳越相鼎即其子也〉
　　雪消二月江湖濶花發千山道路香〈見備史〉
　　楊義方〈眉山人王建時舉進士〉
　　海邊紅日半離水天外暖風輕到花〈春日〉　兩聲鞭自禁門出一簇人從天上來〈贈王樞密處回見異聞録〉
　　王廷珪〈孟蜀兵部尚書〉
　　十字水中分島嶼數重花外見樓臺〈浣花溪江皆剏亭榭孟㫤游之曰曲江金殿鎻千門未及此廷珪賦句㫤稱善　見蜀檮杌〉
　　歐陽彬〈字齊羙衡山人孟㫤時為嘉州刺史後至䕫州節度〉
　　無錢將乞樊知客名紙生毛不為通〈彬初投謁馬殷知客樊姓者索賄不得不與通後為九州歌干之又不問因入蜀　見南部新書〉
　　桑柘殘陽裏兒孫落葉中〈彬有子穉齒作田父詩云雲廖凝見之知其不壽尋果卒見郡閣雅談〉
　　李堯夫〈蜀梓潼山人〉
　　向外疑無地其中別有天〈大內盆池〉　方外共推為道友闗中獨自占詩家〈贈滕郎中〉　炎暑鬱蒸無處避涼風消息幾時來〈見古今詩話〉
　　石文德〈連州人仕長沙歴水部員外郎融州刺史〉
　　月沈湘浦冷花謝漢宮秋〈挽馬希範夫人見五代史補〉
　　戴偃〈金陵人避地湘中值希範大興土木自稱𤣥黃子獻漁父詩百篇以諷希範怒遷之湖上〉
　　須把咽喉吞世界蓋因奢侈致危亡　若須拋卻便拋卻莫待風髙更亦深〈並漁父篇見五代史補〉
　　張迥〈湖南詩人〉
　　夜長燈影滅天逺鶴聲孤〈見吟窗雜録〉
　　鍾元章〈南漢員外郎〉
　　金筈離三尺電星髇破的一聲雷〈射　吟窗雜録〉
　　楊鳧〈字舄之閩人〉
　　背日流泉生凍早逆風歸鳥入巢遲〈山中即事見雅言系述〉王俊〈考功郎中〉
　　勝日登樓望山川一半春〈桂林逍遙樓〉
　　薛沆〈廬州刺史〉
　　也知別有風光主花蕾枝枝似去年〈題藏舟浦花見南部新書〉張顗〈官左司郎中〉
　　金殿聖人㸔縱筆玉堂詞客盡裁詩〈贈𧦬光〉
　　張林〈擢進士第官至御史〉
　　菱葉乍翻人採後芰荷初沒舸行時〈見紀事〉
　　盧休
　　春寒酒力遲冉冉生㣲紅〈寒月〉　自然草木性誰祝元化功　湓浦風生破膽愁　血染劒花明帳幕三千車馬出漁陽　入門堪笑復堪憐三逕苔荒一釣船〈並見張為主客圖〉
　　陳嶠〈字景山閩人暮年登第還鄉不仕〉
　　小橋風月年年事爭奈潘郎去　何〈見南部新書第二句缺一字〉李範〈闗中人〉
　　清猨啼逺木白鳥下前灘〈秋日江干逺望〉　鶴歸秋漢逺人去草堂空〈經王山人舊居〉　雖當南北路不礙往來人〈道傍樹〉　釣叟無機沙鳥睡禪師入定白牛閑〈江寺閑書〉　天涯故友無來信窗外拒霜空落花〈暮秋懷故人並見雅言雜載〉
　　卞震〈蜀人〉
　　雨壁長秋菌風枝落病蟬〈即事〉　老笻搘瘦影寒木憑吟身　詩債到春無處避離愁因醉暫時無〈春日偶題〉　茶香解睡磨鐺煮山色牽懷著屐登〈即事〉
　　林楚才〈賀州富川人〉
　　身閑不恨辭官早詩好常甘得句遲〈贈致仕黃□見雅言系述〉孟不疑〈有詩名溺於游覽不復應舉〉
　　白日故鄉逺青山佳句中〈見酉陽雜俎〉
　　龎季子
　　𠖇雲生易滿秋草長難髙
　　郭思
　　落星一石幾千年門外何人扣漢川〈白石鎮古城〉
　　盧載
　　五千里地望皆見七十二峰中最髙〈祝融峰〉
　　鄭翺
　　花燒落第眼雨破到家程〈下第東歸見海錄碎事〉
　　鄭說
　　架上紫衣閑不著案頭金字坐長㸔〈贈溫州大雲寺僧鴻楚　見髙僧傳〉史瑜
　　溪從沮水流嶓冢嶺接青泥入劍天〈青泥山〉
　　賀公〈石晉兵部〉
　　但存方寸地留與子孫耕
　　米都知〈伶人也善騷雅梁補闕嘗贈以詩〉
　　小旗村店酒㣲雨野塘花〈見南部新書〉
　　陳秀才
　　地偏雲自起日暮山更深
　　崔李二生
　　恰似傳花人飲㪚空拋牀下最繁枝〈崔〉
　　豓魄香魂如有在還應羞見墮樓人〈李　二生並與武椽游歩非煙死同賦其事〉
　　范氏子〈紀事雲吳人攄子七嵗能詩方干見其贈隠者句曰此子他日必成名又吟夏日句干雲
　　必不享壽果十嵗卒攄即撰雲溪友議者〉
　　掃葉隨風便澆花趂日陰〈贈隠者〉　閑雲生不雨病葉落非秋〈夏日〉
　　臨川小吏〈李建勲鎮臨川賞牡丹有小吏捧硯舉止有士人風公曰學詩乎對曰麤親筆硯因
　　令口占一篇公竒之勉令就學因成詩名〉
　　三月不辭千日醉一生能得幾回看〈見詩話總龜〉
　　韓熈載客
　　最是五更留不住向人枕畔著衣裳〈熙載婢妾甚多不為防閑往往私出侍客客賦詩云雲見南唐近事〉
　　段義宗〈外夷〉
　　懸心秋夜月萬里照鄉關〈思鄉〉　玉排複道珊瑚殿金錯危椆翡翠樓〈題三學院經樓〉　此花不與衆花同為感髙僧䕶法功〈大慈寺芍藥並吟窗雜録〉






　　御定全唐詩卷七百九十五
<集部,總集類,御定全唐詩>
　　欽定四庫全書
　　御定全唐詩卷七百九十六
　　無名氏
　　都來消帝力全不用兵防〈以下齊已風騷㫖格〉　道逺擎空鉢深山踏落花　船中江上景晩泊早行時　山寺鐘樓月江城鼓角風　雨過花爭出雲空月半生　鳥正啼隋栁人須入楚山　髙松飄雨雪一室掩香燈　遂有𠖇心者還尋此境來　又因風雨夜重到古松門　道晦金雞伏時來木馬鳴　誰來看山寺自去掃松門　此生還自喜餘事不相侵　白鬢無心鑷青山得意多一春能幾日無雨亦多風　苦雨秋濤漲狂風野燒翻須知三尺劍只為不平磨　要路爭先進閑門肯暫
　　過　已難消永夜況復聼秋霖　大雪路亦宿深山水也吞〈贈僧〉　巻簾黃葉落鏁印子規啼　亡國空流水孤祠掩落花　山魅隔窗舞鵩鳥入簾飛　萬里八九月一身西北風　磴危攀薜荔石滑踐莓苔　日落無
　　行客天寒有去鴻　正思浮世事又到古城邊　尋常風雨夜應有鬼神看　寄宿山中寺相辭海上僧　風吹榆莢葉雨打木𤓰花〈炙轂子詩格句內疊韻〉　是星皆拱北無水不朝東〈以下梅堯臣續金針詩格〉　西風起邊雁一一向瀟湘那堪懷逺路猶自上髙樓　白雲風㪚盡紅葉水流來〈以下徐寅雅道機要〉　妾如有異意君棄也甘心　野過雲根濶山髙樹影長　古蹟應重別生縁不暫停　一個字未穩數宵心不閑　別地葉頻落去程山已寒　但取詩名得何論下第頻　早起赴前程鄰雞尚未鳴〈以下文彧詩格〉白地一回雨兒孫拾得金　軒車在何處雨雪滿前
　　山　燈㣲山館雨角咽海城秋　去㠶看己逺臨水立多時〈以下桂林詩評〉　家貧為客早路逺得書稀　瀑布五千仭草堂瀑布邊　我憶雲門寺門前千萬峰　一瓶居無外萬木老禪中　秋江洗一鉢寒日曬三衣　空山行客少獨樹晩蟬多　一片月生海幾家人上樓〈待月以下王正字詩中㫖格〉　窗寒風漸𦂳燈落夜將深〈秋日言懷〉　雲夢幾行去瀟湘一夜空〈送雁〉　無風來竹院有月在莎庭〈蟋蟀〉故園從小別夜雨近秋聞　書劍別南州炎荒萬里游山盤樵徑上人到雪房遲　路經秋雨後人入亂峰
　　來　獨樹知秋早孤舟覺夜寒　馬飢飡落葉鶴宿曬殘陽　路逺春行盡家貧愁到時〈以下吟窗雜録〉　臨水通宵坐知君此興同　江聲兼小雨暝色入啼猨〈以下並見樹萱録〉藕隠玲瓏玉花藏縹緲容　紅樹醉秋色碧溪彈夜
　　　網斷蛛猶織梁空燕不歸　倒身無著處呵手不成溫〈苦寒　見事文類聚〉　幾多詩弟子無限酒知聞〈悼方干見海録碎事〉　牀上小薰籠韶州新退紅〈樂府　見陸務觀集注〉　看時人歩澁展處蝶爭來〈題於兢畫牡丹兢字德源長安人梁宰相也　見見聞志〉　酒味雜蓮氣香冷勝於氷輪囷如象鼻瀟灑絶青蠅〈碧筩杯見楊愼藝林伐山〉　太宗皇帝眞長策賺得英雄盡白頭〈國史補曰進士科得之艱難其有老死於文場者亦無所恨故詩云畫墁録以為趙嘏作〉　曽題名處添前字送出城人乞舊衣〈神龍已來杏園宴後皆於慈㤙塔下題名及第後知聞或遇未及第時題名處則為添前字故詩云　見摭言〉　華陽觀裏鐘聲集建福門前鼓動期〈新進士放牓後翌日排光範門候過宰相雖雲排建福門實集於西方館故詩云雲　見南部新書〉隴右諸侯供語鳥日南太守送名花〈李德裕營平泉逺方之人多以〉
　　〈異物奉之時有題詩云雲　見劇談録〉　八百孤寒齊下淚一時回首望崖州〈德裕為相頗為寒進開路及謫官南去人詠此　見摭言〉　讓劫已令多士伏沽名還得世人聞〈陳詠有詩名善奕棋昭宗幸陜之嵗策名歸蜀韋莊以詩賀之鄉中有嫉善者屬和韋詩云雲比之滌器當壚也　見紀事〉　人為子推初禁火花愁青女再飛霜〈寒食　見事文類聚〉　楝花開後風光好梅子黃時雨意濃〈江南自初春至初夏有二十四畨花信風最後為楝花風故唐人有此句　見東臯雜録〉　蘭湯備浴傳荊俗水馬浮江弔屈魂〈唐人午日詩南方競渡治其舟使輕利名飛鳬名水車又名水馬　見荊楚嵗時記〉　城頭椎鼓傳花枝席上摶拳握松子〈見東臯雜録〉　鳥向不香花裏宿人從無影月中歸〈雪〉輕著凍痕銷水面密隨和氣入花根〈春雪〉　萬木盡如
　　花落候四簷鳴〈缺〉雨來時〈晴雪　王安石嘗舉此三聯雲唐人詩〉　濃緑萬枝紅一㸃動人春色不須多〈王安石在翰苑見榴花止開一朶有詩陳正敏謂此乃唐人詩非安石所作　見泊宅編〉　晩菘細切肥牛肚新筍初嘗嫩馬蹄〈見錦繡萬花谷〉　蟬離楚樹鳴猶少葉到嵩山落更多〈以下見風騷㫖格〉　風和日暖方開眼雨潤煙濃不舉頭　窗前閒詠鴛鴦句壁上時觀獬廌圖　可能有事關心後得似無人識面時　一㸃孤燈人夢覺萬重寒葉雨聲多〈以下見炙轂子詩格〉　此心只待相逢說時復登樓看逺山　九江有浪船難濟三峽無猨客自愁　四海魚龍精魄冷五山鸞鳳骨毛寒　誰家緑酒歡留客何處紅樓睡失明　雨露施恩無厚薄蓬蒿隨分有枯榮〈以下見梅堯臣續金針詩格〉　去年花下留連飲暖日夭桃鶯亂啼今日江邊容易別淡煙衰草馬頻嘶　蛇蠍性靈生便毒蕙蘭根異死猶香　三間茅屋無人到十里松門獨自游　翻憶舊山青碧裏遶菴閑伴野僧禪〈雲〉　不甘五等諸侯薦直肯九重天子知〈劉素者字仲華好學不事科舉頗通遷固壽曄之書嘗有人貽詩云云然卒不及仕見江南野志〉


　　御定全唐詩卷七百九十六
　　欽定四庫全書
　　御定全唐詩卷七百九十七
　　武后宮人
　　離別難〈武后朝有士人陷寃獄妻配掖庭善吹觱篥乃撰離別難曲以寄情焉　初名大郎神蓋取良人第行也旣畏人知遂三易其名曰悲切子終號怨回鶻〉
　　此別難重陳花飛復戀人來時梅覆雪去日柳含春物候催行客歸途淑氣新剡川今巳逺魂夢暗相親開元宮人
　　袍中詩〈開元中賜邊軍纊衣製自宮人有兵士於袍中得詩白於帥帥上之朝明皇以詩徧示六宮一宮人自稱萬死明皇憫之以妻得詩者曰朕與爾結今生縁也〉
　　沙場征戍客寒苦若為眠戰袍經手作知落阿誰邊蓄意多添線含情更著綿今生巳過也〈一作看巳過〉結取〈一作願結〉後生縁
　　天寳宮人
　　題洛苑梧葉上〈天寳末洛苑宮娥題詩梧葉隨御溝流出顧況見之亦題詩葉上汎於波中後十餘日於葉上又得詩一首後聞於朝遂得遣出〉
　　舊寵悲秋扇新恩寄早春聊題一片葉〈一作紅葉上〉將寄接流人〈一作一入深宮裏年年不見春聊題一片葉寄與有情人〉
　　又題
　　一葉題詩出禁城誰人酬和獨含情自嗟不及波中葉蕩漾乗春取次行
　　徳宗宮人
　　徳宗宮人奉恩院王才人養女鳳兒也詩一首
　　題花葉詩〈貞元中進士賈全虛於御溝得一花葉上有詩句悲想其人裵回溝上為街吏所獲金吾奏其事徳宗詢之知為鳳兒所作因召全虛授金吾衞兵曹遂以妻之〉
　　一入深宮裏無由得見春題詩花葉上寄與接流人宣宗宮人
　　宣宗宮人姓韓氏詩一首
　　題紅葉〈盧偓應舉時偶臨御溝得一紅葉上有絶句置於巾箱及出宮人偓得韓氏覩紅葉吁嗟久之曰當時偶題不謂郎君得之〉
　　流水何太急深宮盡日閑殷勤謝紅葉好去到人間僖宗宮人
　　金鎖詩〈僖宗嘗自內出袍千領賜塞外吏士神䇿軍馬真於袍中得鎖及詩主將奏聞帝令真赴闕以作詩宮人妻之〉
　　玉燭製袍夜金刀呵手裁鎖寄千里客〈一作鎖情寄千里〉鎖心終不開
　　李舜
　　李舜梓州人珣之妹蜀王衍納為昭儀詩三首
　　隨駕遊青城
　　因隨八馬上仙山頓隔塵埃物象閑只恐西追王母宴卻憂難得到人間
　　蜀宮應制
　　濃樹禁花開後庭飲筵中散酒微醒濛濛雨草瑤階溼鐘曉愁吟獨倚屏
　　釣魚不得
　　盡日池邊釣錦鱗芰荷香裏暗消魂依稀縱有尋香餌知是金鉤不肎吞
　　李玉簫
　　李玉簫蜀王衍宮人詩一首
　　宮詞〈一作王建詩又作花蕊夫人詩〉
　　鴛鴦瓦上瞥然聲晝寢宮娥夢裏驚元是我王金彈子海棠花下打流鶯
　　金真徳
　　金真徳新羅王金真平女也平卒無子嗣立為王詩一首
　　太平詩〈永徽元年真徳大破百濟之衆織錦作五言太平詩遣其弟之子法敏以獻〉
　　大唐開鴻業巍巍皇猷昌止戈戎衣〈一作成大〉定修文繼百王統天崇雨施理物體含章深仁諧日月撫運邁時康幡旗旣赫赫鉦鼓何鍠鍠外夷違命者翦覆被大殃和〈一作淳〉風凝宇宙〈一作幽顯〉遐邇競呈祥四時調玉燭七曜巡萬方維嶽降宰輔維帝用〈一作任〉忠良三五咸一徳昭我皇家唐〈一作唐家光〉
　　寶歴宮人
　　句〈寳歴間淛東貢舞女二人一名飛燕一名輕鳳毎歌如鸞鳳音敬宗琢玉芙蓉為舞臺舞罷即置二女於金屋寶帳由是宮中語云云〉
　　寶帳香重重一雙紅芙蓉













　　御定全唐詩卷七百九十七
　　欽定四庫全書
　　御定全唐詩卷七百九十八
　　花蕊夫人徐〈一作費〉氏
　　徐氏青城人幼能文尤長於宮詞得幸蜀主孟昶賜號花蕊夫人詩一巻
　　宮詞
　　五雲樓閣鳳城間花木長新日月閒三十六宮連內苑太平天子住〈一作坐〉崑山
　　會真廣殿約宮牆樓閣相扶倚太陽淨甃玉階橫水岸御爐香氣擈龍牀
　　龍池九曲逺相通楊栁絲牽兩岸風長似江南好風〈一作春〉景畫船來去〈一作徃〉碧波中
　　東內斜將紫禁通龍池鳳苑夾城中曉鐘聲斷嚴妝罷院院紗窗海日紅
　　殿名新立號重光島上亭臺盡改張但是一人行幸處黃金閣子〈一作內〉鎖牙牀
　　夾城門與內門通朝罷巡遊到苑中每日日髙〈一作中官〉祗候處滿堤紅豓立春風
　　㕑船〈一作盤〉進食簇時新侍宴〈一作座〉無非列〈一作是〉近臣日午殿頭宣索鱠隔花催喚打魚人
　　立春日進內園花紅蕊輕輕嫩淺霞跪到玉堦猶帶露一時宣賜與宮娃
　　三面宮城盡夾牆苑中池水白茫茫直〈一作亦〉從獅子門前入旋見亭臺遶岸傍
　　離宮別院遶宮城金版輕敲合鳳笙夜夜月明花樹㡳傍池長有按歌聲
　　御製新翻曲子成六宮纔唱未知名盡將觱篥來抄譜先按君王玉笛聲
　　旋移紅〈一作花〉樹斲新〈一作斸青〉苔宣使龍池更〈一作再〉鑿開展得綠〈一作綵〉波寛似海水心樓殿勝蓬萊
　　太虛髙閣凌虛〈一作臨波〉殿背倚城牆面枕池諸院各分娘子位羊車到處不教知
　　修儀承寵住龍池掃地焚香日午時等候大家來院裡看教鸚鵡念新詩
　　才人出入每參〈一作相〉隨筆硯將行〈一作行將〉遶曲池能向彩箋書大字忽〈一作勿〉防禦製冩新詩
　　六宮官職總新除宮女安排入畫圗二十四司分六局御前頻見錯相呼
　　春風一面曉妝成偷折花枝傍水行卻被內監〈一作㜮〉遙覷見故將紅豆打黃鶯
　　殿前排宴賞花開宮女侵晨探幾回斜望花開〈一作苑門〉遙舉䄂傳聲宣〈一作先〉喚近臣來
　　小毬場近曲池頭宣喚勲臣試打毬先向畫樓〈一作廊〉排御幄管聲動立浮斿
　　供奉頭籌不敢爭上棚等〈一作専又作傳〉喚近臣名內人酌酒纔宣賜馬上齊呼萬嵗聲
　　殿前宮女總纎腰初學乗騎怯又嬌上得馬來纔欲走幾回拋鞚抱〈一作把〉鞍橋
　　自教宮娥學打毬玉鞍初跨栁腰柔上棚知是官家認遍遍長贏第一籌
　　翔鸞閣外夕陽天樹〈一作木〉影花光逺〈一作水〉接連望見內家來徃處水門斜過罨〈一作畫〉樓船
　　內家〈一作人〉追逐採蓮時驚起沙鷗兩岸飛蘭棹把來齊拍水並船相鬬溼羅衣
　　新秋女伴各相逢罨畵船飛別浦〈一作渚〉中旋折荷花伴〈一作半〉歌舞夕陽斜照滿衣紅
　　少年相逐採蓮回羅帽〈一作襪〉羅衫〈一作衣〉巧製裁每到岸頭長拍水競提纎手出船來
　　早春楊栁引長條倚岸沿堤一面髙稱與畫船牽錦䌫暖風搓出綵絲縧
　　內家宣錫生辰宴隔夜諸宮進御花後殿未聞宮主入東門先報下金車
　　端午生衣進御牀赭黃羅帕覆金箱美人捧入南薫殿玉腕斜封綵縷長
　　選進仙韶第一人纔勝羅綺不勝春重教按舞桃花下只踏殘紅作地裀
　　侍女爭揮玉彈弓金丸飛入亂花中一時驚起流鶯散踏落殘花滿地紅
　　七寶闌干白玉除新開涼殿幸金輿一溝泛碧流春水四面瓊鉤搭綺疏
　　山樓彩鳳棲寒月宴殿金麟吐御香蜀錦地衣呈隊舞敎頭先出拜君王
　　天外明河翻玉浪樓西涼月湧金盆香銷甲乙牀前帳宮鎖玲瓏閉殿門
　　細風欹葉撼宮梧早怯秋寒著繡襦玉宇無人雙燕去一彎新月上金樞
　　夜寒金屋篆煙飛燈燭分明在紫微漏永禁宮三十六燕回爭踏月輪歸
　　曉吹翩翩動翠旗爐煙千疊瑞雲飛何人奏對偏移刻御史天香隔繡衣
　　金井秋啼絡緯聲出花宮漏報嚴更不知誰是金鑾直玉宇沈沈夜氣清
　　內庭秋燕玉池東香散荷花水殿風阿監採菱牽錦䌫月明猶在畫船中
　　東宮花燭彩樓新天上仙橋不鎖春偏出六宮歌舞奏嫦娥初到月虛輪
　　紗幔薄垂金麥穗簾鉤纎掛玉蔥條樓西別起長春殿香碧紅泥透蜀椒
　　翠華香重玉爐添雙鳳樓頭曉日暹扇掩紅鸞金殿悄一聲清蹕捲珠簾
　　金作蟠龍繡作麟壺中樓閣禁中春君王避暑來遊幸風月橫秋氣象新
　　清曉自傾花上露冷侵宮殿玉蟾蜍擘開五色銷金紙碧鎖窗前學草書
　　翠鈿貼靨輕如笑玉鳳雕釵褭欲飛拂曉賀春皇帝閣綵衣金勝近龍衣
　　璅聲金徹閤門環簾捲珍珠十二間別殿春風呼萬嵗中丞新押散朝班
　　雞人報曉傳三唱玉井金牀轉轆轤煙引御爐香繞殿漏籖初刻上銅壺
　　御按橫金殿幄紅扇開雲表露天容太常奏備三千曲樂府新調十二鐘
　　宮女薰香進御衣殿門開鎖請金匙朝陽初上黃金屋禁夜春深晝漏遲
　　三月金明栁絮飛岸花堤草弄春時樓船百戱催宣賜御輦今年不上池
　　內人稀見水鞦韆爭擘珠簾帳殿前第一錦標誰奪得右軍輸卻小龍船
　　夜色樓臺月數層金猊煙穗繞觚稜重廊屈折連三殿密上真珠百寶燈
　　天門晏閉九重關樓倚銀河氣象間一㸃星毬垂綘闕五雲仙仗下蓬山
　　禁裏春濃蝶自飛御蠶眠處弄新絲碧窗盡日教鸚鵡念得君王數首詩
　　鬬草深宮玉檻前春蒲如箭荇如錢不知紅藥闌干曲日暮何人落翠鈿
　　太液波清水殿鿌畫船驚起宿鴛鴦翠眉不及池邊栁取次飛花入建章
　　御座垂簾繡額單氷山重疊貯金盤玉清迢遰無塵到殿角東西五月寒
　　春心滴破花邊漏曉夣敲回禁裏鐘十二楚山何處是御樓曽〈一作恍〉見兩三峰
　　博山夜宿沈香火帳外時聞暖鳳笙理遍從頭新上曲殿前龍直未交更
　　春殿千官宴卻歸上林鶯舌報花時宣徽旋進新裁曲學士爭唫應詔詩
　　釣線沈波漾彩舟魚爭芳餌上龍鉤內人急捧金盤接撥剌紅鱗躍未休
　　蕙炷香銷燭影殘御衣熏盡輒更闌歸來困頓眠紅帳一枕西風夢裏寒
　　東宮降誕挺佳辰少海星邊擁瑞雲中尉傳聞三日宴翰林當撰洗兒文
　　酒庫新修近水傍潑〈一作撥〉醅初熟五雲漿殿前供御頻宣索追〈一作進〉入花間一陣香
　　白藤花限〈一作籠搯〉白銀花閤子門當寢殿斜近被宮中知了事毎來隨駕使煎〈一作烹〉茶
　　西毬場裏打毬回御宴先於〈一作從〉苑內開宣索教坊諸伎樂傍池催喚入船來
　　昭儀侍宴足精神玉燭抽看記飲巡倚賴識書為錄事燈前時復錯瞞人
　　後宮阿監裹羅巾出入經過苑囿頻承奉聖賢憂悞失就中長怕內夫人
　　管聲急滿龍池宮女藏鉤〈一作𨷺〉夜宴時好是聖人親捉得便將濃墨掃〈一作授〉雙眉
　　密室紅泥地火爐內人冬日晩傳呼今宵駕幸池頭宿排比椒房得煖無
　　畫船花舫總新妝進入池心近島傍松柏樓〈一作鏤〉窗楠木板暖風吹過一團〈一作四圍〉香
　　三清臺近苑牆東樓檻層層映水紅盡日綺羅人度曲管聲在半天中
　　安排諸院接行廊外〈一作水〉檻周廻十里強〈一作長〉青錦地衣紅繡〈一作線〉毯盡鋪龍腦鬱金香
　　安排竹柵與笆籬養得新生鵓鴿兒宣受內家專餵飼花毛間〈一作閑〉看總皆知
　　年初十五最風流新賜雲鬟便〈一作使〉上頭按罷霓裳歸院裏畫樓雲閣總重〈一作新〉修
　　金畫香臺出露盤黃龍雕刻遶朱䦨焚修每遇三元節天子親簪白玉冠
　　六宮一例雞〈一作羅〉冠子新様交䥴白玉花欲試澹妝兼道服面前宣與唾盂家
　　三月櫻桃乍熟時內人相引看紅枝回頭索取黃金彈遶樹藏身打雀兒
　　小小宮娥到內園未梳雲鬢臉如蓮自從配與夫人後不使尋花亂入船
　　錦城上起凝煙閣擁殿遮樓一向髙認得聖顔遙望見碧䦨干映赭黃袍
　　水車踏水上宮城寢殿簷頭滴滴鳴助得聖人髙枕興夜涼長作逺灘聲
　　平頭船子小龍床多少神仙立御傍旋刺篙竿令過岸滿池春水蘸紅妝
　　苑東天子愛巡遊御岸花堤枕碧流新教內人供射鴨長將弓箭繞池頭
　　羅衫玉帶最風流斜挿銀箆慢裹頭閑向〈一作聞得〉殿前騎〈一作調〉御馬揮〈一作掉〉鞭橫過小紅樓
　　沈香亭子傍池斜夏日巡遊歇翠華簾畔玉盆盛淨水內人手裏剖銀𤓰
　　薄羅衫子透肌膚夏日初長板閣虛獨自憑䦨無一事水風涼處讀文書
　　媫妤生長帝王家常近龍顔逐翠華楊栁岸長春日暮傍池行困倚桃花
　　月頭支〈一作又〉給買花錢滿殿宮人近數〈一作盡十〉千遇著唱名多不語〈一作應〉含羞走〈一作急〉過御牀前
　　小雨霏微潤綠苔石楠紅杏傍池開一枝挿向金瓶裏捧進君王玉殿來
　　錦鱗躍水出浮萍荇草牽風翠帶橫恰似金梭攛碧沼好題幽恨寫閨情
　　春天睡起曉妝成隨侍君王觸處行畫得自家梳洗様相憑女伴把來呈
　　舞頭皆著畫羅衣唱得新翻御製詞每日內庭聞教隊樂聲飛上到龍墀
　　春早尋花入內園競傳宣㫖欲黃昏明朝駕幸遊蠶市暗使氊車就苑門
　　半夜揺船載內家水門紅蠟一行斜聖人正在宮中飲宣使池頭旋折花
　　春日龍池小宴開岸邊亭子號流杯沈檀刻作神仙女對捧金尊〈一作杯〉水上來
　　梨園子弟簇池頭小樂攜來候宴遊旋〈一作試〉炙銀笙先按拍海棠花下合梁州〈以下四十一首一作王珪詩〉
　　慢梳鬟髻著輕紅春早爭求芍藥叢近日承恩移住處夾城裏面占新宮
　　別色官司御輦家黃衫束帶臉如花深宮內院〈一作苑〉參承慣常從金輿到日斜
　　日髙房裏學圍碁等候官家未出時為賭金錢爭路數専憂女伴怪來遲
　　摴蒱冷澹學投壺箭倚腰身約書圗盡對君王稱妙手一人來射一人輸
　　慢揎〈一作揮〉紅〈一作羅〉䄂指纎纎學釣池魚傍水邊〈一作〉忍冷不禁還自去釣竿常被別人牽
　　宣城〈一作徽〉院約池南岸粉壁紅窗畫不成總是一人行幸處徹宵聞〈一作長〉奏管聲
　　丹霞亭浸池心冷曲沼門含水腳清傍岸鴛鴦皆著對時時出向淺沙行
　　楊栁隂中引御溝碧梧桐樹擁朱樓金陵城共滕王閣畫向丹青也合羞
　　晩〈一作曉〉來隨駕上城遊行到東西百子〈一作尺〉樓回望苑中花栁色綠隂紅豓滿池頭
　　牡丹移向苑中栽盡是藩方進入來未到末春縁地暖數般顔色一時開
　　明朝臘日官家出隨駕先須㸃內人回鶻衣裝回鶻馬就中偏稱小腰身
　　盤鳳鞍韉閃〈一作鞍韉盤龍關〉色妝黃金壓胯紫游〈一作油〉韁自從㨂得真龍種〈一作骨〉別置東頭小馬坊
　　翠輦每従城畔出〈一作去〉內人相次簇〈一作立〉池隈〈一作邊〉嫩荷花裏揺船去〈一作出〉一陣香風逐水來〈一作仙〉
　　髙燒紅燭㸃銀燈秋晩花池景色澄今夜聖人新殿宿後宮相競覔祇承
　　苑中排比宴秋宵管掙摐各自調日晩閣門傳聖㫖明朝盡放紫宸朝
　　夜深飲散月初斜無限宮嬪亂挿花近侍媫妤先過水遙聞隔岸喚船家
　　宮娥小小豓紅妝唱得歌聲遶畫梁縁是太妃新進入座前頒賜小羅箱
　　池心小様釣魚船入玩偏宜向晩天掛得綵㠶教便放急風吹過水門前〈一作邉〉
　　傍池居住有漁家収網揺船到淺沙預進活魚供日料滿筐跳躍白銀花
　　秋晩〈一作曉〉紅妝傍水行競將衣袖撲蜻蜓回頭瞥見宮中喚幾度藏身入畫屏
　　御溝春水碧於天宮女尋花入內園汗溼紅妝行漸困岸頭相喚洗花鈿
　　亭髙百尺立春〈一作當〉風引得君王到此中牀上翠屏開六扇折枝花〈一作檻花初〉綻牡丹紅
　　內人承寵賜新房紅紙〈一作錦〉泥窗遶畫〈一作四〉廊種得海柑纔結子乞求自送〈一作進〉與君王
　　翡翠簾〈一作簷〉前日影斜御溝春〈一作流〉水浸成霞侍臣向晩隨天歩共看池頭滿樹花
　　金碧䦨干倚岸邊捲簾初聼一聲蟬殿頭日午揺紈扇宮女爭來玉座前
　　嫩荷香撲釣魚亭水面文魚作隊行宮女齊〈一作競〉來池畔〈一作面〉看傍簾呼喚勿髙聲
　　新翻酒令著詞章侍宴初聞憶〈一作開意〉卻忙宣使近臣傳賜本書家院裏徧抄將
　　寒食清明小殿傍綵樓雙夾鬬雞場內人對御分明看先賭紅羅被十〈一作滿擔〉牀
　　寢殿門前曉色開紅泥藥樹間花栽君王未起翠簾捲又發宮人〈一作宮女更番〉上直來
　　海棠花發盛春天游賞無時引御筵遶岸結成紅錦帳暖枝猶拂畫樓船
　　日晩〈一作曉日〉宮人外按回自牽驄馬出林隈御前接得髙義手射〈一作時〉得山雞喜進來
　　朱雀門髙花外開毬場空濶淨塵埃預排玉兎兼蒼狗等候君王按鶻來
　　會仙觀內玉清壇新㸃宮人作女冠每度駕來羞不出羽衣初著怕人看
　　老大初教學〈一作作〉道人鹿皮冠子澹黃裙後宮歌舞今拋擲每日焚香事老君
　　法雲寺裏中元節又是官家誕降〈一作降誕〉辰滿殿香花爭供養內園先占得鋪陳
　　金章紫綬選髙班每每東頭近聖顔才藝足當恩寵別只堪〈一作看〉供奉一場閑
　　內人深夜學迷藏徧遶花叢水岸傍乗興忽〈一作或〉來仙洞裏大家尋覔一時忙
　　小院珠簾著地垂院中排比不相知羨他鸚鵡能言語窗裏偷教鸜鵒兒
　　島〈一作窗〉樹髙低約浪痕苑〈一作島〉中斜日欲黃昏樹頭木刻雙飛鶴蕩起〈一作逺様〉晴空映水門
　　大臣承寵賜新莊梔子園東栁岸傍今〈一作毎〉日聖恩親〈一作新〉幸到板橋頭是讀書堂
　　樹葉初成鳥䕶〈一作出〉窠石榴花裏〈一作底〉笑聲多衆〈一作舞〉中遺卻金釵子拾得從他要贖〈一作賞〉麼〈以下二十一首一作王建詩〉小殿初成〈一作新裝〉粉未〈一作欲〉乾貴妃姊妹自來看為逢好日先移入續向街〈一作階〉西索牡丹
　　內人相續報花開准擬君王便看來逢〈一作縫〉著五琴〈一作紅〉繡袋宜春院裏按歌回
　　巡吹慢遍不相和暗數看誰〈一作看誰人〉曲校多明日梨花園〈一作園花〉裏見先須逐〈一作直〉得內家歌
　　黃金合裏盛紅雪重結香羅四出花一一傍邊書勅字中官〈一作分明〉送與大臣家
　　宮人早起〈一作拍手〉笑相呼不識堦〈一作庭〉前掃地夫乞與金錢爭借問外頭還似此間無
　　小隨阿姊〈一作不隨阿妹〉學吹笙見好〈一作好見〉君王賜〈一作乞〉與〈一作乞賜〉名夜拂玉牀朝把鏡黃金殿外〈一作堦下〉不教行
　　日髙殿裏有香煙萬嵗聲長動九天妃子院中初〈一作新〉降誕內人爭乞〈一作分得〉洗兒錢
　　宮花不共〈一作與〉外花〈一作邊〉同正月長生〈一作先〉一半〈一作朶〉紅供御櫻桃看守別直無鴉鵲到園中
　　殿前鋪設兩邊樓寒食宮人歩打毬一半走來爭〈一作齊〉跪拜上棚先謝得頭籌
　　大儀前日暖房來囑向朝〈一作昭〉陽乞藥栽勅賜一窠紅躑躅謝恩未了奏花開
　　御〈一作牀〉前新〈一作謝〉賜紫羅𥜗歩歩〈一作不下〉金堦上軟輿宮局總來為喜樂院中新拜內尚書
　　鸚鵡誰教轉舌關內人手裏養來姦語多更覺〈一作近更〉承恩澤數對君王憶隴山
　　分朋〈一作明〉閑坐賭櫻桃収卻投壺玉腕勞各把沈香雙陸子局中鬬累阿誰髙
　　禁寺紅樓內裏通笙歌引駕夾城通〈一作看山引駕夾城中〉裹頭宮監堂〈一作蕃女簾〉前立手把牙鞘竹彈弓
　　舞來汗溼羅衣徹樓上人扶下玉梯歸到院中重洗靣金花盆〈一作盆水〉裏潑銀〈一作紅〉泥
　　宿妝殘粉未明天總立〈一作在〉昭陽花樹邊寒食內人長白打庫中先散與金錢
　　衆中偏〈一作愛〉得君王笑〈一作喚〉偷把金箱筆硯開書破紅蠻隔子上旋推〈一作催〉當直美〈一作內〉人來
　　水中芹葉土中花拾得還將避衆家〈一作艾心芹葉初生小祗鬬時新不鬬花〉總待別人〈一作犬家〉般數盡䄂中拈出〈一作捻得〉鬱金芽玉簫改調箏移柱〈一作移纎指〉催換〈一作赴〉紅羅繡舞筵未戴〈一作著〉柘枝花帽子兩行宮監在簾前
　　窗窗戸戶院相當總有珠簾玳瑁牀雖道君王不來宿帳中長是炷牙〈一作衙〉香〈一作帳中長下著香囊〉
　　述國亾詩
　　君王城上降旗妾在深宮那得知十四萬人齊解甲寧〈一作更〉無一箇是男兒〈一作蜀臣王承㫖詩前二句雲蜀朝昬主出降時衘璧牽羊倒繫旗〉











　　御定全唐詩卷七百九十八
　　欽定四庫全書
　　御定全唐詩卷七百九十九
　　楊容華
　　楊容華華隂人炯之姪女詩一首
　　新妝詩
　　啼〈一作宿一作林〉鳥驚眠罷房櫳乗曉〈一作曙色〉開鳳釵金作縷鸞鏡玉為臺妝似臨池出人疑向月〈一作月下〉來自憐終不見〈一作方未巳〉欲去復裵回
　　魏氏
　　魏氏求巳之妹詩一首
　　贈外
　　浮萍依綠水弱蔦寄〈一作附〉青松與君結大義移天得所從翰林無雙鳥劒水不分龍諧和類琴瑟堅固同膠漆義重恩欲深夷險貴如一本自身不令積多嬰痛疾朝夕倦牀枕形體恥巾櫛遊子倦風塵從官初解巾束裝赴南郢脂駕出西秦比翼終難遂銜雌苦未因徒悲楓
　　岸逺空對栁園春男兒不重舊丈夫多好新新人喜新聘朝朝臨粉〈一作寳〉鏡兩鴛固無比雙蛾誰與競詎憐愁思人銜啼嗟薄命蕣華不足恃松枝有餘勁所願好〈一作存〉九思勿令虧百行
　　喬氏
　　喬氏馮翊人左司郎中知之之妹詩一首
　　詠破簾
　　巳漏風聲罷〈一作擺〉繩持也不禁一從經落後〈一作節〉無復有貞心
　　七嵗女子
　　女子南海人詩一首
　　送兄〈武后召見令賦送兄詩應聲而就〉
　　別路雲初起離亭葉正飛〈一作稀〉所嗟人異鴈不作一行歸〈一作飛〉
　　林氏
　　林氏濟南人隰城丞薛元曖妻也元曖早卒林博渉五經有母儀令徳訓其子彥輔彥國彥偉彥雲及姪據摠播竝登進士第衣冠榮之詩一首
　　送男左貶詩〈一作送男彥輔左貶〉
　　他日初投杼勤王在飲冰有辭期不罰積毀竟〈一作意許〉相仍謫宦今何在銜寃猶未勝天涯分越徼驛騎〈一作驟〉速毘陵腸斷腹非苦書傳寫豈能淚添江水逺心劇海雲蒸明月珠難識甘泉賦可稱但將忠報主何懼㸃青蠅趙氏
　　趙氏冦坦母也詩三首
　　古興
　　鬱蒸夏將半暑氣扇飛閣驟雨滿空來當軒巻羅〈一作簾〉幕度雲開夕霽宇宙何清廓明月流素光輕風換炎鑠孤鸞傷〈一作相〉對影寳瑟悲別鶴君子去不還遙〈一作揺〉心欲何托
　　金菊延清霜玉壺多美酒良人猶不歸芳菲豈常有不惜芳菲歇但傷別離乆含情罷斟酌凝怨對窗牖霽雪舒長野寒雲半幽〈一作伴秋〉谷嚴風振枯條猨啼〈一作啼猨〉抱冰木所嗟遊宦子少小荷天祿前程未雲至悽愴對車僕嵗寒成詠歌日暮棲林樸〈一作曲〉不憚行險道〈一作路險〉空悲年運促
　　郭紹蘭
　　郭紹蘭長安人巨商任宗妻也詩一首
　　寄夫〈任宗賈湘中數年不歸紹蘭作詩繫於燕足時宗在荊州燕忽泊其肩見足繫書解視之乃妻所寄也感泣而歸〉
　　我壻去重湖臨窗泣血書殷勤憑燕翼寄與薄情夫王韞秀
　　王韞秀河西節度使忠嗣女宰相元載妻也詩三首
　　同夫遊秦〈韞秀歸載嵗乆家貧見輕妻族因同夫入秦求舉〉
　　路掃飢寒跡天哀志氣人休零離別淚攜手入西秦
　　夫入相寄姨妹〈載拜相韞秀銜宿恨寄姨妹〉
　　相國已隨麟閣貴家風第一右丞詩笄年解笑鳴機婦恥見蘇秦富貴時
　　喻夫阻客〈載相肅代兩朝貴盛無比賓客𠉀門或多間阻復為詩喻之〉
　　楚竹燕歌動畫梁春蘭〈一作更闌〉重換舞衣裳公孫開閣〈一作館〉招嘉〈一作佳〉客知道浮榮〈一作雲〉不乆長
　　張夫人
　　張夫人楚州山陽人戶部侍郎吉中孚妻也詩五首
　　古意
　　轆轤曉轉素絲綆桐聲夜落蒼苔塼涓㳙吹溜若時雨濯濯佳蔬非用天丈夫不解此中意抱甕當時徒自賢
　　拜新月
　　拜新月拜月出〈一作畫〉堂前暗魄初〈一作深〉籠桂虛弓未引拜新月拜月妝樓上鸞鏡始〈一作未〉安臺蛾眉巳相向拜新月〈一本無此三字〉拜月不勝情庭花〈一作前〉風露清月臨人自老人望月長明〈一作望月更長生〉東家阿母亦拜月一拜一悲聲斷絶昔年拜月逞容輝〈一作儀〉如今拜月雙淚垂回看衆女拜新月卻憶紅閨〈一作閨中〉年少時
　　栁絮
　　靄靄芳春朝雪絮起青條或值花同舞不因風自飄過尊浮綠醑拂幌綴紅綃那用持愁翫春懐不自聊
　　拾得韋〈一作華〉氏花鈿以詩寄贈
　　今朝妝閣前拾得舊花鈿粉汚痕猶在塵侵色尚鮮曾經纎手裏拈向翠眉邊能助千金笑如何忍棄捐
　　誚喜鵲
　　疇昔鴛鴦侶朱門賀客多如今無此事好去莫相過
　　句
　　遊蜂乍起驚落墀黃鳥銜來卻上枝〈栁絮〉　臨風重回首掩淚向庭花〈寄逺〉　鏡中春色老枕前秋夜長〈詠淚　以上見吟窗雜録〉
　　王氏
　　王氏太原人永福潘令之妻詩一首
　　書石壁〈王氏隨夫宰永福任滿祖餞留連累日王先解舟泊五里汰王灘下俟乆不至月夜登岸題詩石壁末署太原族望嵗久詩漫滅獨太原二字入石邑人因以名其灘〉
　　何事潘郎戀別筵歡情未〈一作不〉斷妾心懸汰王灘下相思處猿呌山〈一作空〉山月滿船
　　裵淑
　　裵淑字柔之元稹繼室詩一首
　　荅微之〈稹自㑹稽到京未踰月出鎮武昌裵難之稹賦詩相慰裵亦以詩荅〉
　　侯門初擁節御苑栁絲新不是悲殊命唯愁別近親黃鶯遷古木朱〈一作珠〉履從清塵想到千山外滄江正暮春趙〈一作劉〉氏
　　趙氏洹水人杜羔妻也詩四首
　　夫下第〈一作杜羔不第將至家寄〉
　　良人的的有竒才何事年年被放回如今妾面羞君靣君若〈一作到〉來時近夜來〈別本有代羔贈詩云澹澹春風花落時不堪愁望更相思無金可買長門賦有恨空吟團扇詩〉
　　雜言寄杜羔
　　君從淮海遊再過蘭杜〈一作杜蘭〉秋歸來未〈一作不〉須臾又欲向梁州梁州秦嶺西棧道與雲齊羌蠻〈一作奚〉萬餘落矛㦸自髙低巳念寡儔侶復慮勞攀躋丈夫重志氣兒女空悲啼臨卭滯遊地肎顧濁水泥人生賦命有厚薄君但〈一作自〉遨遊我寂寞
　　聞夫杜羔登第〈一作聞杜羔登第又寄〉
　　長安此去無多地鬱鬱蔥蔥佳氣浮良人得意正年少今夜醉眠何處樓
　　雜言
　　上林園中青青桂折得一枝好夫壻杏花如雪柳垂絲春風蕩颺不同枝
　　張氏
　　張氏袁州人評事彭伉妻詩二首
　　寄夫〈貞元中伉登第辟江西幕不歸張以詩寄之〉
　　乆無音信到羅幃路逺迢迢遣問誰聞君折得東堂桂折罷那能不暫歸
　　驛使今朝過五湖殷勤為我報狂夫從來誇有龍泉劒試割相思得斷無〈彭伉荅妻詩云莫訝相如獻賦遲錦書誰道淚霑衣不須化作山頭石待我東堂折桂枝〉
　　薛馧〈一作藴〉
　　薛〈一作蔣〉馧字馥彥輔孫女也詩三首
　　贈鄭女郎〈一作鄭氏妹〉
　　豓陽灼灼河洛神珠簾繡戶青樓春能彈箜篌弄纎指愁殺門前年少子笑開一面紅粉妝東園幾樹桃花死朝理曲暮理曲獨坐窗前一片玉行也嬌坐也嬌見之令人魂魄〈一作暗〉銷堂前錦褥紅地鑪綠沈香榼傾屠蘇解佩時時歇歌管芙蓉帳裏蘭麝滿晩起羅衣香不斷滅燭〈一作燭滅〉每嫌秋夜短
　　古意
　　昨夜巫山中〈一作雲〉失卻陽臺女朝來香閣裏〈一作今朝香閣前〉獨伴楚王語
　　贈故人
　　昔別容如玉今來鬢若絲淚痕應共見腸斷阿誰知
　　句
　　寂寞相思處雕梁落燕泥〈春閨曲　見吟窗雜錄〉
　　楊德麟
　　楊德麟司農少卿敬之之小女也詩一首
　　題奉慈寺〈寺本虢國夫人宅後為駙馬郭曖第昇平公主薨追福置寺德麟年十三以六韻題之今存警句二韻〉
　　日月金輪動栴檀碧樹秋塔分鴻鴈翅鐘掛鳳凰樓崔氏
　　崔氏校書郎盧某妻詩一首
　　述懷〈校書娶崔時年已暮崔微有慍色賦詩述懷〉
　　不怨盧郎年紀大不怨盧郎官職卑自恨妾身生較晩不及盧郎年少時
　　陳玉蘭
　　陳玉蘭呉人王駕妻也詩一首
　　寄夫〈一作王駕詩題雲古意〉
　　夫戍邊關妾在呉西風吹妾妾憂夫一行書信千行淚寒到君邊衣到無
　　薛媛
　　薛媛濠梁人南楚材妻也詩一首
　　寫真寄夫〈南楚材旅遊陳受潁牧之眷欲以女妻之楚材許諾因託言有訪道行不復返舊薛媛善畫妙屬文微知其意對鏡圖形為詩寄之楚材大慙遂歸偕老里人為語稱之〉
　　欲下丹青筆先拈寳鏡寒巳經〈一作驚〉顏索寞漸覺鬢凋殘淚眼描將〈一作來〉易愁腸寫出難恐君渾忘卻時展畫圖看〈里人語雲當時婦棄夫今日夫棄婦若不逞丹青空房應獨守〉
　　孫氏
　　孫氏樂昌〈一作安〉人進士孟昌期妻也善詩毎代夫作一日忽曰才思非婦人事遂焚其集詩三首
　　聞〈一作聼〉琴
　　玉指朱軋復清湘妃愁怨最難聽初疑颯颯涼風勁〈一作動一作至〉又似蕭蕭暮雨零近比流泉來碧嶂逺如𤣥鶴下青㝠夜深彈罷堪惆悵露溼叢蘭月滿庭
　　白蠟燭詩〈代夫贈人〉
　　景勝銀釭香比蘭〈一作自占清香勝蕙蘭〉一條白玉偪人寒他時紫禁春風夜醉草天書仔細看
　　謝人送酒〈一作代謝崔家郎君送酒〉
　　謝將清酒寄愁人澄澈甘香氣味真好是緑窗風〈一作明〉月夜一杯揺蕩〈一作動〉滿懷春
　　張立本女
　　草場官張立本女少未讀書忽自吟詩立本隨口錄之詩一首
　　詩
　　危冠廣袖楚宮妝獨歩閒庭逐夜涼自把玉簪敲砌竹清歌一曲月如霜
　　侯氏
　　侯氏邊將張揆〈一作暌〉妻也詩一首
　　繡⻱形詩〈揆為邊將防戎十餘年不歸侯為迴文詩繡作⻱形詣闕上之武宗覽詩𢽟揆還鄉並賜侯絹三百疋〉
　　暌離已是十秋〈一作年〉強對鏡那堪重理妝聞鴈幾迴修尺素見霜先為製衣裳開箱疊練先垂淚拂杵調砧更斷腸繡作⻱形獻天子願教征客早還鄉
　　慎氏
　　慎氏毘陵儒家女也適蘄春嚴灌夫無子被出慎以詩訣灌夫感而留之詩一首
　　感夫詩〈一作與夫訣一作留別〉
　　當時心事巳相關雨散雲飛〈一作収〉一餉間便是孤㠶從此去不堪重上〈一作過〉望夫山
　　薛瑤
　　薛瑤東明國人左武衞將軍承沖之女嫁郭元振為妾詩一首
　　謡〈一作返俗謡薛氏年十五剪髪出家六年為謡云云遂返初服歸郭〉
　　化雲心兮思淑貞洞寂滅兮不見人瑤草芳兮思芬蒀〈一作氛氳〉將奈何兮青春
　　王霞卿
　　王霞卿藍田人會稽宰韓嵩之妾嵩死霞卿流落會稽嘗題詩唐安寺進士鄭殷彝和詩求謁霞卿荅詩拒之詩二首
　　題唐安寺閣壁〈並序〉
　　瑯琊王氏霞卿光啟三年陽春二月登於是閣臨軒軫恨覩物增悲雖看煥爛之花但比淒涼之色時有輕綃捧硯小玉看題
　　春來引歩暫尋遊愁見風光倚〈一作恨覩煙霄簇〉寺樓正好開懷對煙月〈一作舉目盡為停待景〉雙睂不覺自如鉤〈鄭殷彝和詩云題詩仙子此曽遊應是尋春別鳳樓賴得從來未相識免教錦帳對銀鉤〉
　　荅鄭殷彝
　　君是煙霄折桂身聖朝方切用儒珍正堪西上文場戰空向途中泥婦人
　　竇梁賓
　　竇梁賓夷門人盧東表侍兒也詩二首
　　喜盧郎及第
　　曉妝初罷眼初瞤小玉驚人踏破帬手把紅箋書一紙上頭名字有郎君
　　雨中看牡丹
　　東風未放曉泥乾紅藥花開不奈寒待得天晴花巳老不如攜手雨中看
　　任氏
　　任氏蜀尚書侯繼圖妻詩一首
　　書桐葉〈繼圖讀書大慈寺忽桐葉飄墜上有詩句後數年卜婚任氏方知桐葉句乃任氏在左綿書也〉
　　拭翠斂蛾〈一作雙〉睂鬱〈一作為〉鬱心中事搦管〈一作桐葉〉下庭除書成〈一作我〉相思字此字不書石此字不書紙書在桐〈一作向秋〉葉上願逐秋風起天下有心人盡解相思死天下負心人不識相思字有心與負心不知落何地
　　黃崇嘏
　　黃崇嘏臨卭人因事下獄貢詩蜀相周庠庠薦攝司戸參軍政事明敏庠愛其才欲妻以女嘏作詩辭婚庠得詩大驚問之乃黃使君女也詩二首
　　下獄貢詩
　　偶辭〈一作離〉幽隠在〈一作住〉臨卭行止堅貞比澗松何事政清如水鏡絆他野鶴在深籠
　　辭蜀相妻女詩〈一作辭婚〉
　　一辭拾翠碧江湄貧守蓬茅但賦詩自服藍衫居郡掾永拋鸞鏡畫蛾睂立身卓爾青松操挺志鏗然白璧姿幕府若容為坦腹願天速變作男兒
　　蔣氏
　　蔣氏呉越時湖州司法參軍陸濛妻也性耽酒善屬文詩一首
　　荅諸姊妹戒飲〈蔣以嗜酒成疾姊妹勸其節飲加餐應聲吟荅〉
　　平生偏好酒勞爾勸吾餐但得杯〈一作尊〉中滿時光度不難
　　周仲美
　　周仲美成都人適李氏詩一首
　　書壁〈仲美隨夫金陵幕夫因事棄官入華山仲美求歸未得會舅從泗調任長沙載之而南因書所懷於壁〉
　　愛妾不愛子為問此何理棄官更棄妻人情寧可已永訣泗之濱遺言空在耳三載無朝昏孤幃淚如洗婦人義從夫一節誓生死江鄉感殘春腸斷晩煙起西望太華峯不知㡬千里
　　張文姬
　　張文姬鮑參軍妻也詩四首
　　溪口雲
　　溶溶〈一作一片〉溪口雲纔向溪中吐不復歸溪中還作溪中〈一作頭〉雨
　　池上竹
　　此君臨此池枝低水相近碧色緑波中日日流不盡
　　沙上鷺
　　沙頭一水禽鼓翼揚清音只待髙風便非無雲漢心
　　雙槿樹
　　緑影競扶踈紅姿相照灼不學桃李花亂向春風落程長文
　　程長文鄱陽人詩三首
　　獄中書情上使君〈長文為強暴所誣繫獄獻詩雪寃〉
　　妾家本住鄱陽曲一片貞〈一作堅〉心比孤竹當年二八盛容儀〈一作輝〉紅牋草𨽻恰如飛盡日閒窗刺繡坐有時極浦採蓮歸誰道居貧守都邑幽閨〈一作居〉寂寞無人識海燕朝歸衾枕〈一作枕席〉寒山花夜落階墀溼強暴之男何所為手持白刃向簾幃一命任從刀下死千金豈〈一作不〉受暗中欺我心匪石情難轉志奪秋霜意不移血濺羅衣終不恨瘡黏錦䄂亦何辭縣僚曽未知情緒即便教人縶囹圄朱脣滴瀝獨銜寃玉筯䦨干歎非所十月寒更堪思〈一作更愁〉人一聞擊柝一傷神髙髻不梳雲巳散蛾睂罷〈一作淡〉掃月仍新三尺嚴章難〈一作焉〉可越百年心事向誰說但看洗雪出圜扉始信白圭無玷缺
　　銅雀臺怨
　　君王去後行人絶簫箏〈一作竽〉不響歌喉咽雄劒無威光彩沈寳鏡零落金星滅玉階寂寞〈一作寂〉墜秋露月照當時歌舞處當時歌舞人不迴化為今日西陵灰
　　春閨怨
　　綺陌香飄柳如線時光瞬息如〈一作驚〉流電良人何處事功名十載相思不相見












　　御定全唐詩卷七百九十九
<集部,總集類,御定全唐詩>
　　欽定四庫全書
　　御定全唐詩卷八百
　　柳氏
　　栁氏李生姬也天寳中韓翃館於李栁曰韓夫子豈長貧賤者李即以贈翃翃為淄青侯希逸所辟柳畱都下遭亂寄法靈寺為尼為番將沙叱利所劫虞候許俊以計取之復歸於翃詩一首
　　荅韓翃
　　楊栁枝芳菲節可〈一作所〉恨年年贈離別一葉隨風忽報秋縱使君來豈堪折
　　程洛賔
　　程洛賓長水人京兆參軍李華侍兒安史亂後失所在華後為江州牧登庾樓見其在舟中鼓胡琴問之乃岳陽王氏舟也賫幣贖歸詩一首
　　歸李江州後寄別王氏
　　魚鴈回時寫報音難憑剉蘗數年心雖然情斷沙叱後
　　爭奈平生怨恨深
　　紅綃妓
　　紅綃大厯中勲臣家妓也勲臣疾崔生徃省勲臣令妓送出院妓指鏡隠語家奴磨勒曰此可致也夜負生逾重垣入其院見妓獨坐吟詩遂負生與妓俱出守禦無有覺者詩一首
　　憶崔生〈一作坐吟〉
　　深洞〈一作谷〉鶯啼恨阮郎偷來花下解珠璫碧雲飄斷音書絶空倚玉簫愁鳳皇〈崔生詩云誤到蓬萊頂上遊明璫玉女動星眸朱扉半掩深宮月應照瓊枝雪豔愁〉
　　晁采
　　晁采小字試鶯大厯時人少與鄰生文茂約為伉儷及長茂時寄詩通情采以蓮子達意墜一於盆踰旬開花並蒂茂以報采乗間歡合母得其情歎曰才子佳人自應有此遂以采歸茂詩二十二首
　　寄文茂
　　花箋製葉寄郎邊的的尋魚為妾傳並蒂巳看靈鵲報倩郎早覓買花船〈文茂春日寄采詩云美人心共石頭堅翹首佳期空黯然安得千金遺侍者一燒鵲腦繡房前　曉來扶病鏡臺前無力梳頭任髻偏消瘦渾如江上柳東風日日起還眠　旭日曈曈破曉霾遙知妝罷下芳階那能化作桐花鳳一集佳人白玉釵　孤燈纔滅巳三更窗雨無聲雞又鳴此夜相思不成夣空懐一夣到天明　荅采贈髪詩云几上金猊靜不焚匡牀愁臥對斜曛犀梳金鏡人何處半枕蘭香空緑雲〉
　　秋日再寄
　　珍簟生涼夜漏餘夢中恍惚覺來初魂離不得空成病面見無由浪寄書窗外江村鐘響絶枕邊梧葉雨聲踈此時最是思君處腸斷寒猨定不如〈茂荅采詩云忽見西風起洞房盧家何處鬱金香文君未奔先成渇顓頊初逢巳自傷懷夣欲尋愁落葉忘憂將種恐飛霜惟應分付春天月共聼牀頭漏漸長〉
　　春日送夫之長安
　　思〈一作夫〉君逺別妾心愁踏翠江邊送畫舟欲待相看遲此別只憂紅日向西流
　　雨中憶夫〈采家畜一白鶴名素素一日雨中忽憶其夫謂鶴曰昔王母青鸞紹蘭紫燕皆能寄書逺達汝獨不能乎鶴延頸向采若受命狀采即援筆直書二絶繫於鶴足竟至其夫〉
　　窗前細雨日啾啾妾在閨中獨自愁何事玉郎久離別忘憂總對豈忘憂
　　春風送雨過窗東忽憶良人在客中安得妾身今似雨也隨風去與郎同
　　子夜歌十八首
　　儂旣剪雲鬟郎亦分絲髪覓向無人處綰作同心結夜夜不成寐擁被啼終夕郎不信儂時但看枕上跡何時得成匹離恨不復牽金針刺菡萏夜夜得見蓮相逢逐涼候黃花忽復香顰睂臘月露愁殺未成霜明窗弄玉指指甲如水晶翦之特寄郎聊當攜手行寄語閨中娘顔色不常好含笑對棘實歡娯須是棗良會終有時勸郎莫得怒薑櫱畏春蠶要綿須辛苦醉夢幸逢郎無奈烏啞啞中山如有酒敢借千金價信使無虛日玉醖寄盈觥一年一日雨底事太多晴繡房擬會郎四窗日離離手自施屏障恐有女伴窺相思百餘日相見苦無期褰裳摘藕花要蓮敢恨池金盆盥素手焚香誦普門來生何所願與郎為一身花池多芳水玉杯挹贈郎避人藏䄂裏溼卻素羅裳感郎金鍼贈欲報物俱輕一雙連素縷與郎聊定情寒風響枯木通夕不得臥早起遣問郎昨宵何以過得郎日嗣音令人不可覩熊膽磨作墨書來字字苦輕巾手自製顔色爛含桃先懷儂䄂裏然後約郎腰儂贈緑絲衣郎遺玉鉤子即欲繫儂心儂思著郎體崔鶯鶯
　　崔鶯鶯貞元中隨母鄭氏寓居蒲東佛寺有張生者與之賦詩贈荅情好甚暱詩三首
　　荅張生〈一作明月三五夜〉
　　待月西廂下迎風戶半開拂牆花影動疑是玉人來
　　寄詩〈一作絶微之〉
　　自從銷瘦減容光萬轉千迴嬾下牀不為傍人羞不起cq=429為郎憔悴卻羞郎
　　告絶詩
　　棄置今何道當時且自親還將舊來意憐取眼前人歩非煙
　　歩非煙河南功曹武公業妾也鄰生趙象以詩誘之非煙荅以詩象因踰垣相從事露笞死詩四首
　　荅趙子〈一作寄詩荅趙象〉
　　緑慘雙蛾不自持只緣幽恨在新詩郎心應是琴心怨脈脈春情更泥誰
　　又荅趙象獨坐〈一作寄贈蟬錦香囊〉
　　無力嚴妝倚繡櫳暗題蟬錦思難窮近來贏得傷春病柳弱花欹怯曉風
　　寄懷
　　畫簷〈一作梁〉春燕須同宿蘭浦雙鴛肎獨飛長恨桃源諸女伴等閒花裏送郎歸
　　荅趙象
　　相思只恨難〈一作怕不〉相見〈一作識〉相見還愁卻別君願得化為松上鶴一雙飛去入行雲〈趙象寄非煙詩云一睹傾城貌塵心只自猜不隨蕭史去擬學阿誰來謝非煙詩云珍重佳人惠好音綵箋芳翰兩情深薄於蟬翼難供恨密似蠅頭未寫心疑是落花迷碧洞又思輕雨灑幽襟百回消息千回夣裁作長謡寄緑琴懐非煙詩云緑暗紅藏起暝煙獨將幽恨小庭前沈沈良夜與誰語星隔銀河月半天謝非煙贈連蟬錦香囊詩云見説傷情為見春想封蟬錦緑蛾顰叩頭與報卿卿道第一風流最損人又十洞三清雖路阻有心還得傍瑤臺瑞香風引思深夜知是蘂宮仙馭來〉崔紫雲
　　崔紫雲尚書李願妓也願在東都時㑹朝士杜牧以御史分司輕騎徑徃引滿三爵問曰聞有紫雲者孰是願指示之牧曰名不虛傳宜以見惠復引滿髙吟旁若無人願遂以贈紫雲臨行獻詩而別詩一首
　　臨行獻李尚書
　　從來學製〈一得得〉斐然詩〈一作詞〉不料〈一作意〉霜臺御史知忽見便教隨命去戀恩腸斷出門時
　　姚月華
　　姚月華嘗夢月墜妝臺覺而大悟聰慧過人少失母隨父寓揚子江見鄰舟書生楊達詩命侍兒乞其稿達立綴豔詩致情自後屢相酬和㑹其父有江右之行蹤跡遂絶詩六首
　　怨詩效徐淑體
　　妾生兮不辰盛年兮逢屯寒暑兮心結夙夜兮眉顰循環兮不息如彼兮車輪車輪兮可歇妾心兮焉伸雜沓兮無緒如彼兮絲棼絲棼兮可理妾心兮焉分空閨兮岑寂妝閣兮生塵萱草兮徒樹茲憂兮豈泯幸逢兮君子許結兮殷勤分香兮翦髪贈玉兮共珍指天兮結誓願為兮一身所遭兮多舛玉體兮難親損餐兮減寢帶緩兮羅裙菱鑑兮慵啟博鑪兮焉熏整襪兮欲舉塞路兮荊榛逢人兮欲語鞈匝兮頑嚚煩寃兮慿胸何時兮可論願君兮見察妾死兮何瞋
　　製履贈楊逹
　　金刀翦紫羢與郎作輕履願化雙仙鳧飛來入閨裏
　　有期不至
　　銀燭清尊久延佇出門入門天欲曙月落星稀竟不來煙栁朧朣鵲飛去
　　怨詩寄楊達〈一作古怨〉
　　春〈一作江〉水悠悠春草緑對此思君淚相續羞將離恨向東風理盡秦箏〈一作瑤琴〉不成曲
　　與君形影分吳越玉枕經〈一作終〉年對離別登臺〈一作髙〉北望煙雨深回身泣向寥天月
　　楚妃怨
　　梧桐葉下黃金井橫架轆轤牽素綆美人初起天未明手拂銀瓶秋水冷
　　孟氏
　　孟氏本夀春妓歸維揚萬貞為妻詩二首
　　獨遊家園〈貞賈於外孟氏春日獨遊家園忽有美少年踰垣而入賦詩贈荅遂私焉逾年夫歸少年曰吾固知其不久也言訖騰身而去〉
　　可惜春時節依前獨自遊無端兩行淚長只〈一作秖〉對花流
　　荅少年
　　誰家少年兒心中暗自欺不道終不可可即恐郎知趙氏
　　趙氏南海人房千里初第遊嶺徼舉子韋滂自南海攜趙來擬為房妾房倦於遊未得遽與趙偕及後遣人訪之趙已從韋矣詩一首
　　寄情〈一作許渾代作〉
　　春風白馬紫絲韁正值蠶娘未採桑五夜有心隨暮雨百年無節抱秋霜重尋繡帶朱藤合卻忍羅裙碧草長為報西遊減離恨阮郎纔去嫁劉郎
　　李節度姬
　　李節度有寵姬元夕以紅綃帕裹詩擲於路約得之者來年此夕會於相藍後門宦子張生得之如期而徃姬與生偕逃於吳詩三首
　　書紅綃帕
　　囊裹真香誰見竊鮫綃滴淚染成紅殷勤遺下輕綃意好與情郎懷袖中
　　金珠富貴吾家事常渇佳期乃寂寥偶用志誠求雅合良媒未必勝紅綃〈張生和姬詩云自覩佳人遺贈物書窗終日獨無聊未能得會真仙面時看香囊與絳綃〉
　　會張生述懷
　　門前畫㦸尋常設堂上犀簪取次看最是惱人情緒處鳳皇樓上月華寒
　　崔素娥
　　崔素娥韋洵美妾鄴都羅紹威辟洵美為從事素娥隨行紹威聞其姝麗逼獻之素娥為詩以別其夜洵美獨宿長吁有同行者問知其事歘然而去至三更以皮囊貯素娥至洵美遂挾以他遁詩一首
　　別韋洵美詩
　　妾閉閒房君路岐妾心君恨兩依依神魂倘遇巫娥伴猶逐朝雲暮雨歸〈韋洵美荅素娥詩云別恨離羣自古聞此心難捨意難論承恩必若頒時服莫使霑濡有淚痕〉
　　鮑家四
　　四鮑生妾也鮑多蓄聲伎外弟韋生好乗駿馬遇於厯陽鮑置酒酒酣密遣四歌以送酒韋牽紫叱撥酬之詩二首
　　送韋生酒
　　白露溼庭砌皓〈一作素〉月臨前軒此時去畱恨含思獨無言
　　送鮑生酒
　　風颭荷珠難暫圎多情信有好姻縁西樓今夜三更月還照離人泣斷
　　嚴續姬
　　南唐僕射嚴續請韓熈載撰父神道碑奉一歌妓潤筆文成但敘譜系品秩續乞改竄熙載還其所贈姬因題詩泥金雙帶而去詩一首
　　贈別
　　風栁揺揺無定枝陽臺雲雨夣中歸他年蓬島音塵絶畱取尊前舞舊衣














　　御定全唐詩卷八百
　　欽定四庫全書
　　御定全唐詩卷八百一
　　郎大家宋氏〈詩五首〉
　　採桑
　　春來南鴈歸日去西蠶逺妾思紛何極客〈一作君〉遊殊未返
　　宛轉歌〈一作擬晉女劉妙容宛轉歌〉二首〈一作崔液詩〉
　　風巳清月朗琴復鳴掩抑非千態殷勤是一聲歌宛轉宛轉和且長願為雙鴻〈一作黃〉鵠比翼共翺翔
　　日巳暮長簷鳥聲度此時〈一本無上二字〉望君君不來此時〈一本無上二字〉思君君不顧歌宛轉宛轉那能異棲宿願為形與影出入恆相逐
　　長相思
　　長相思久離別關山阻風煙絶臺上鏡文銷袖中書字滅不見君形影何曽有歡悅
　　朝雲引
　　巴西巫峽指〈一作連〉巴東朝雲觸石上朝空巫山巫峽髙何已行雨行雲一時起一時起三春暮若言來且就陽臺路
　　梁瓊〈詩四首〉
　　宿巫山寄逺人
　　巫山雲巫山雨朝雲暮雨無定所南峰忽暗北峰晴空裏仙人語笑聲曽侍荊〈一作君〉王枕席處直至如今如有靈春風澹澹白雲閒驚湍流水響千山一夜此中對明月憶得此中與君別感物情懷如舊時君今𣺌𣺌在天涯曉看襟上淚流處㸃㸃血痕猶在衣
　　昭君怨
　　自古無和親貽災〈一作天貽〉到妾身朔風嘶去馬漢月出行輪衣薄狼山雪妝成紫塞春迴看父母國生死畢沙塵
　　銅雀臺
　　歌扇向陵開齊行奠玉杯舞時飛燕列夢裏片雲來月色空餘恨松聲莫更哀誰憐未死妾掩袂下銅臺
　　逺意
　　脈脈長攄氣微微不離〈一作動〉心叩頭從此去煩惱阿誰禁
　　句
　　玉枕空流別後淚羅衣巳盡去時香〈古意〉
　　劉雲〈詩三首〉
　　有所思
　　朝亦有所思暮亦有所思登樓望君處藹藹蕭關道掩淚向浮雲誰知妾懷抱〈一作靄靄浮雲飛浮雲遮卻陽關道向晩誰知妾懐抱〉玉井蒼苔春院深桐花落盡〈一作地〉無人埽
　　媫妤怨
　　君恩不可見妾豈如秋扇秋扇尚有時妾身永微賤莫言朝花不復落嬌容幾奪昭陽殿
　　望月〈一作張瑛詩〉
　　天漢涼秋夜澄澄一鏡明山空猨屢嘯林靜鵲頻驚崔萱〈字伯容詩三首〉
　　古意
　　灼灼葉中花夏萎春又芳明明天上月蟾缺圓復光未如君子情朝違夕巳忘玉帳枕猶暖紈扇思何長願因西南風吹上玳瑁牀嬌眠錦衾裏展轉雙鴛鴦
　　敘別
　　碧池漾漾春水緑中有佳禽暮棲宿願持此意永相貽秖慮君情中反覆
　　豪家子
　　年少家藏累代金紅樓盡日醉沈沈馬非躞蹀寧酬價人不嬋姢肎動心
　　句
　　豈知一隻鳳釵價沽得數村蝸舍人〈豪家妓〉
　　崔仲容〈詩四首〉
　　贈所思
　　所居幸接隣相見不相親一似雲間月何殊鏡裏人丹誠〈一作成〉空有夢腸斷不禁春願作梁間燕無由變此身
　　戲贈
　　暫到崑崙未得歸阮郎何事教人非如今身佩上清籙莫遣落花霑羽衣
　　贈歌姬
　　水翦雙眸霧翦衣當筵一曲媚春輝〈一作時〉瀟湘夜瑟怨猶在巫峽曉雲愁不稀〈一作飛〉皓齒乍分寒玉細黛眉輕蹙逺山微渭城朝雨休重唱滿眼陽關客未歸
　　句
　　妾心合君心一似影隨形〈寄贈〉　梁燕無情困雙棲語此時〈春怨〉　不覺紅顔去空嗟白髮生〈感懷〉　桐花落盡春又盡紫塞征人猶未歸〈古意〉
　　崔公逺〈一作逹詩一首〉
　　獨夜詞
　　晴天霜落寒風急錦帳羅幃羞更入秦箏不復續斷回身掩淚挑燈立
　　句
　　看花獨不語裵囘雙淚潸　君今逺戍在何處遣妾秋來長望天
　　張琰〈詩三首〉
　　春詞二首
　　垂柳鳴黃鸝關關若求友春情不可耐愁殺閨中婦日暮登髙樓誰憐小垂手
　　昨日桃花飛今朝梨花吐春色能幾時那堪此愁緒蕩子遊不歸春來淚如雨
　　銅雀臺〈一作張瑛詩〉
　　君王𠖇漠不可見銅雀歌舞空裴回西陵嘖嘖悲宿鳥髙〈一作空〉殿沈沈閉青苔青苔無人跡紅粉空自〈一作相〉哀
　　句
　　年年人自老日日水東流　庭芳自揺落永念結中腸裴羽仙〈詩二首〉
　　哭夫二首〈時以夫征戎輕入被擒音信斷絶作詩哭之〉
　　風巻平沙日欲曛狼煙遙認虎狼羣李陵一戰無歸日望斷氷天哭塞雲
　　良人平昔逐蕃渾力戰輕行〈一作生〉出塞門從此不歸成萬古空留賤妾怨黃昏
　　劉媛〈一作瑗詩三首〉
　　長門怨
　　雨滴梧桐〈一作長門〉秋夜長愁心和雨到昭陽淚痕不學〈一作共〉君恩斷拭卻千行更萬行
　　學畫蛾眉獨出羣當時人道便承㤙經年不見君王面花落黃昏空掩門
　　送逺
　　聞道瞿塘灧澦堆青山流水近陽臺知君此去無還日妾亦隨波不復迴
　　句
　　春風報梅柳一夜發南枝　傍人那得知心事一面殘妝空淚痕
　　葛鵶兒〈詩三首〉
　　懷良人〈一雲朱㴞時河北士人作〉
　　蓬鬢荊釵世所稀布裙猶是嫁時衣胡麻好種無人種正是歸時不見〈一作底不〉歸
　　會仙詩
　　彩鳳揺揺下翠微煙光〈一作花〉漠漠徧芳枝玉窗仙會何人見唯有春風仔細知
　　煙霞迤邐接蓬萊宮殿參差曉日開羣玉山前人別處紫鸞飛起望仙臺
　　劉〈一作裴〉瑤〈詩三首〉
　　暗別離
　　槐花結子桐葉焦單飛越鳥啼青霄翠軒輾雲輕遙遙燕脂淚迸紅線條瑤草歇芳心耿耿玉佩無聲畫屏冷朱暗斷不見人風動花枝月中影青鸞脈脈西飛去海濶天髙不知處
　　古意曲
　　梧桐階下月團團洞房如水秋夜䦨吳刀翦破機頭錦茱萸花墜相思枕緑窗寂寞背燈時暗數寒更不成寢
　　闔閭城懷古
　　五湖春水接遙〈一作碧連〉天國破君亡不記〈一作計〉年唯有妖娥曽舞處古臺寂寞起愁〈一作寒〉煙
　　廉氏〈詩三首〉
　　峽中即事
　　清秋一峽此中去鳴〈一作啼〉鳥孤猨不可聞一道水聲多亂石四時天色少晴雲日暮泛舟溪漵口那堪夜永〈一作客〉思氛氳
　　懷逺
　　隟城何微微朝夕通其輝人生各有託君去獨不歸青林有蟬響赤日無鳥飛裴囘東南望雙淚空霑衣
　　寄征人
　　淒淒北風吹鴛被姢姢西月生蛾眉誰知獨夜相思處淚滴寒塘蕙草時
　　田娥〈詩三首〉
　　寄逺
　　憶昨會詩酒終日相逢迎今來成故事嵗月令人驚淚流紅粉薄風度羅衣輕難為子猷志虛負文君名
　　攜手曲
　　攜手共惜芳菲節鶯啼錦花滿城闕行樂逶迤念容色色衰秖恐君恩歇鳳笙龍管白日隂盈虧自感青〈一作中〉天月
　　長信宮
　　團圎手中扇昔為君所持今日君棄捐復值秋風時悲將入篋笥自歎知何為
　　句
　　春至偏無興秋來秖是眠〈閑居〉
　　劉淑柔〈詩一首〉
　　中秋夜泊武昌
　　兩城相對峙一水向東流今夜素娥月何年黃鶴樓悠悠蘭棹晩𣺌渺荻花秋無奈柔腸斷關山總是愁薛瓊〈詩一首〉
　　賦荊〈一作金〉門
　　黃鳥翻紅樹〈一作葉〉青牛臥緑苔渚宮歌舞地輕霧鎖樓臺
　　趙虛舟〈詩一首〉
　　戲贈
　　砌下梧桐葉正齊花繁雨後壓枝低報道不須鵶鳥亂他家自有鳳凰棲
　　張瑛〈一作英詩二首〉
　　銅雀臺〈一作張琰詩〉
　　君王𠖇漠不可見銅雀歌舞空裴囘西陵嘖嘖悲宿鳥髙〈一作空〉殿沈沈閉青苔青苔無人跡紅粉空相〈一作自〉哀
　　望月〈一作劉雲詩〉
　　天漢秋夜澄澄一鏡明山空猨屢嘯林靜鶴頻驚長孫佐輔妻〈詩一首〉
　　荅外〈佐輔戍邊不歸寄書與妻作詩荅之〉
　　征人去年戍邊水夜得邊書字盈紙揮刀就燭裁紅綺結作同心荅千里君寄邊書書莫絶妾荅同心心自結同心再解不心離離字頻看字愁滅結成一衣和淚封封書只在懷袖中莫如書故字難乆願學同心長可同劉元載妻〈詩一首〉
　　早梅〈一作觀梅女仙詩〉
　　南枝向暖北枝寒一種春風有兩般憑仗髙樓莫吹笛大家留取倚䦨干
　　劉氏婦〈詩二首〉
　　明月堂
　　蟬鬢驚秋華髮新可憐紅隙盡埃塵西山一夢何年覺明月堂前不見人
　　玉鉤風急響丁東回首西山似夣中明月堂前人不到庭梧一夜老秋風
　　葛氏女〈詩一首〉
　　和潘雍
　　九天天逺瑞煙濃駕鶴驂鸞意巳同從此三山山上月瓊花開處照春風〈潘雍贈葛氏詩云曽聞仙子住天台欲結靈姻媿短才若許隨君洞中住不同劉阮卻歸來〉
　　李主簿姬〈詩一首〉
　　寄詩〈李主簿不知其名秋遊廣陵迨春未返其姬以詩寄之〉
　　去時盟約與心違秋日離家春不歸應是維揚風景好恣情歡笑到芳菲〈李主簿荅姬詩云偶到揚州悔到家親知留滯不因花塵侵寳鏡雖相待長短歸時不及𤓰〉
　　京兆女子〈唐末人不詳姓氏詩一首〉
　　題興元明珠亭
　　寂寥滿地落花紅獨有離人萬恨中囘首池塘更無語手彈珠淚與〈一作背〉春〈一作東〉風
　　湘驛女子〈詩一首〉
　　題玉泉溪
　　紅葉〈一作樹〉醉秋色碧溪彈夜佳期不可再風雨杳如年
　　若耶溪女子〈詩一首〉
　　題三鄉詩〈並序〉
　　余家本若耶溪東與同志者二三紉蘭佩蕙每貪幽閑之境翫花光於風〈一作松〉月之亭竟晝綿宵徃徃忘倦洎乎初䈂五換星霜矣自後不得巳從良人西入函關寓居晉昌里第其居迥絶塵囂花木叢翠東西隣二佛宮皆上國勝㳺之最伺其閑寂因游覽焉亦不辜一時之風月也不意良人巳矣邈然無依帝里方〈一作芳〉春弔影〈一作光景〉東邁渉滻水歴渭川背終南陟太華經虢畧抵陜郊挹嘉祥之清流面女幾之蒼翠凡經過之所皆曩昔燕笑之地銜寃茹〈一作興〉歎舉目魂銷雖殘骸尚存而精爽都失假使潘岳復生無以悼其幽思也遂命筆聊題終不能滌其懷抱絶筆慟哭而去時會昌壬戌嵗仲春十九日二九子為父後玉無瑕弁無首荊山石徃徃有題
　　昔逐良人西入關良人身歿妾空還謝娘衞女不相待為雨為雲歸此山〈彤管遺編雲若耶溪女隠名不書後李舒解之曰二九十八十加八木字子為父後木下子李字也玉無瑕去其㸃也弁無首存其卄也王下卄弄字也荊山石徃徃有者荊山多玉當是姓李名弄玉也〉
　　誰氏女〈詩一首〉
　　題沙鹿門
　　昔逐良人去上京良人身歿妾東征同來不得同歸去永負朝雲暮雨情
　　光　威　裒〈姊妹三人失其姓〉
　　聯句
　　朱樓影直日當午玉樹隂低月巳三〈光〉膩粉暗銷銀鏤合錯刀閒翦泥金衫〈威〉繡牀怕引烏龍吠錦字愁教青鳥銜〈裒〉百味鍊來憐益母千花開處鬬宜男〈光〉鴛鴦有伴誰能羨鸚鵡無言我自慚〈威〉浪喜游蜂飛撲撲佯驚孤燕語喃喃〈裒〉偏憐愛數螆蛦掌每憶光抽玳瑁簪〈光〉煙洞幾年悲尚在星橋一夕帳空含〈威〉窗前時節羞虛擲世上風流笑苦諳〈裒〉獨結香綃偷餉送暗垂檀袖學通參〈光〉須知化石心難定卻是為雲分易甘〈威〉看見風光零落盡聲猶逐望江南〈裒〉
　　越溪楊女〈楊女越溪人為詩不過兩句有謝生求婚其父出女句令續之女覽而歎曰天生吾夫也後七年忽題二句示謝謝訝其不祥女曰君且續之謝應聲就女即以首枕其膝而逝〉
　　聯句
　　珠簾半牀月青竹滿林風〈楊女〉何事今宵景無人解語同〈謝生〉
　　春日
　　春盡花隨盡其如自是花〈楊女〉從來說花意不過此容華〈謝生〉
　　明月易虧輪好花難戀春〈楊女〉常將花月恨並作可憐人〈謝生〉
　　曹文姬
　　句
　　鑿開天外長生地煉出人間不死丹〈題梅仙山丹井〉















　　御定全唐詩卷八百一
　　欽定四庫全書
　　御定全唐詩卷八百二
　　關盼盼
　　關盼盼徐州妓也張建封納之張歿獨居彭城故燕子樓歴十餘年白居易贈詩諷其死盼盼得詩泣曰妾非不能死恐我公有從死之妾玷清範耳乃和白詩旬日不食而卒詩四首
　　燕子樓三首
　　樓上殘燈伴曉霜獨眠人起合歡牀相思一夜情〈一作知〉多少地角天涯不〈一作未〉是長
　　北邙松柏鎖愁煙燕子樓中思悄然自埋劒履歌塵散紅袖〈一作褪〉香銷一〈一作已〉十年
　　適看鴻雁岳陽迴又覩𤣥禽逼社來瑤瑟玉簫無意緒任從蛛網任従灰
　　和白公詩
　　自守空樓斂恨眉形同春後牡丹枝舍人不會人深意
　　訝道泉臺不去隨
　　句
　　兒童不識沖天物漫把青泥汚雪毫〈臨歿口吟〉
　　劉采春
　　劉采春越州妓也詩六首
　　囉嗊曲六首
　　不喜秦淮水生憎江上船載兒夫壻去經嵗又經年借問東園柳枯來得幾年自無枝葉分莫怨太陽偏莫作商人婦金釵當卜錢朝朝江口望錯認幾人船那年離別日只道住桐廬桐廬人不見今得廣州書昨日勝今日今年老去年黃河清有日白髮黒無縁昨日北風寒牽船浦裏安潮來打纜斷揺櫓始知難太原妓
　　歐陽詹遊太原恱一妓約至都相迎別後妓思之疾甚乃刃髻作詩寄詹絶筆而逝詩一首
　　寄歐陽詹
　　自從別後減容光半是思郎半恨郎欲識舊來雲髻様為奴開取縷金箱
　　武昌妓
　　續韋蟾句〈韋蟾亷問鄂州及罷賔僚祖餞韋以牋書文選句授坐客請續有妓起口占二句無不嘉歎蟾贈數十千納之〉
　　悲莫悲兮生別離登山臨水送將歸武昌無限新栽柳不見楊花撲面飛
　　舞柘枝女
　　舞柘枝女韋應物愛姬所生也流落潭州委身樂部李翺見而憐之於賔僚中選士嫁焉詩一首
　　獻李觀察
　　湘江舞罷忽成悲便脫蠻靴出絳帷誰是蔡邕琴酒客魏公懷舊嫁文姬〈李觀察翺答詩云姑蘇太守青娥女流落長沙舞柘枝滿座繡衣皆不識可憐紅臉淚交垂〉
　　常浩
　　常浩妓也詩二首
　　贈盧夫人
　　佳人惜顔色恐逐芳菲歇日暮出畫堂下堦拜新月拜月如〈一作仍〉有詞傍人那得知歸來投玉枕〈一作玉臺下〉始覺淚痕垂
　　寄逺
　　年年二月時十年離別期春風不知信軒蓋獨遲遲今日無端捲珠箔始見庭花復零〈一作見〉落人心一徃不復歸嵗月來時未嘗錯可憐熒熒玉鏡臺塵飛羃羃幾時開卻念容華非昔好畫眉猶自待君來
　　襄陽妓
　　賈中郎與武補闕登峴山遇一妓同飲自稱襄陽人詩一首
　　送武補闕
　　弄珠灘上欲銷魂獨把離懷寄酒尊無限煙花不留意忍教芳草怨王孫
　　王福娘
　　王福娘字宜之解梁人北里前曲妓也詩三首
　　題孫棨詩後〈棨贈福娘詩俱題窗左紅牆後有數行未滿福娘因自題一絶〉
　　苦把文章邀勸人吟看好箇語言新雖然不及相如賦也直黃金一二斤
　　問棨〈一作題紅箋上〉詩〈宜之毎歡洽際嘗自慘然一日忽以紅箋題詩授棨索和〉
　　日日悲傷未有圖嬾將心事話凡夫非同覆水應収得只問仙郎有意無〈棨荅福娘詩云韶妙如何有逺圖未能相為信非夫泥中蓮子雖無染移入家園未得無〉
　　謝棨〈一作擲紅巾〉詩〈棨自洛還京上巳日禊於曲水聞鄰棚絲竹宜之在焉詰旦詣其里其妹小福在門團紅巾擲棨舒之則宜之詩也〉
　　乆賦恩情慾託身巳將心事再三陳泥蓮既沒移栽分今日分離莫恨人
　　楊萊兒
　　楊萊兒字蓬仙利口敏妙進士趙光逺一見溺之後為豪家所得詩二首
　　荅小子弟詩〈光逺自恃俊才菜兒大誇於客指光逺為一鳴先輩放榜日盛餙立門以俟京師小子弟於馬上念詩謔之萊兒應聲而答〉
　　黃口小兒口莫〈一作沒〉憑逡巡看取第三名孝廉持水添缾子莫向街頭亂椀鳴〈小弟子謔萊兒詩云盡道萊兒口可慿一冬誇壻好聲名適來安逺門前見光逺何曽解一鳴〉
　　和趙光逺題壁
　　長者車塵每到門長卿非慕卓王孫定知羽翼難隨鳳卻喜波濤未化鯤嬌別翠鈿黏去袂醉歌金雀碎殘尊多情多病年應促早辦名香為返魂
　　楚兒
　　楚兒字潤娘詩一首
　　貽鄭昌圗〈楚兒後為捕賊官郭鍜所納一日遊曲江遇鄭出簾招之鍜覺之曳於中衢擊以馬箠鄭驚去明日過其居偵之已在臨街窗下弄琵琶矣楚兒貽鄭詩鄭即於馬上和之〉
　　應是前生有宿寃不期今世惡因縁蛾眉欲碎巨靈掌〈一作手〉雞肋難勝子路〈一作石勒〉拳秖擬嚇人傳鐵劵未應教我踏青蓮曲江昨日君相遇當下遭他數十鞭〈鄭昌圗答楚兒詩云大開眼界莫言寃畢世甘他也是縁無計不煩乾偃蹇有門須是疾連拳據論當道加嚴箠便合披緇念法蓮如此興情殊不減始知昨日是蒲鞭〉
　　王蘇蘇
　　王蘇蘇南曲中妓詩一首
　　和李標〈一作題李標詩後進士李標從王左諫弟姪詣蘇蘇飲次題詩於窗蘇蘇先未識標不甘其題曰阿誰留郎君莫亂道因取筆繼和〉
　　怪得犬驚雞亂飛羸童瘦馬老麻衣阿誰亂引閒人到留住青蚨熱趕歸〈李標題窗詩云春暮花枝遶戶飛王孫尋勝引塵衣洞中仙子多情態留住劉郎不放歸〉
　　顔令賔
　　顔令賔南曲妓也詩一首
　　臨終召客〈一作病中見落花　令賔舉止風流事筆硯有詞句見舉人盡禮秖奉乞歌詩常滿箱篋及病甚值春暮扶坐砌前顧落花長歎數四因為詩教小童持出邀新第郎君及舉人數輩張樂歡飲至暮涕泗請曰我不乆矣幸各製哀輓送我得詩數首及死有劉駞駞者能為曲子詞因取其詞教挽柩者前唱之聲甚悲愴瘞青門外自是盛傳於長安挽者多唱焉〉
　　氣餘三五喘花剰兩三枝話別一尊酒相邀無後期〈輓歌雲昨日尋仙子轜車忽在門人生須到此天上竟難論客至皆連袂誰來為鼓盆不堪襟袖上猶印舊眉痕殘春扶病飲此夕最堪傷夢幻一朝畢風花幾日狂孤鸞徒照鏡獨燕嬾歸梁厚意那能展含酸奠一觴　浪意何堪念多情亦可悲駿奔皆露膽麏至盡齊眉花墜有開日月沈無出期寧言掩丘後宿草便離離　奄忽那如此夭桃色正春捧心還動我掩靣復何人岱嶽誰為道逝川寧問津臨䘮應有主宋玉在西隣〉張窈窕
　　張窈窕寓居於蜀當時詩人雅相推重詩六首
　　寄故人〈一作杜羔妻詩〉
　　淡淡春風花落時不堪愁望〈一作坐〉更相思無金可買長門賦有恨空吟團扇詩
　　上成都在事〈一作成都即事〉
　　昨日賣衣裳今日賣衣裳衣裳渾賣盡羞見嫁時箱有賣愁仍緩無時心轉傷故園有兵〈一作多阻〉隔何處事蠶桑
　　春思二首
　　門前梅〈一作桃〉柳爛春輝閉妾深閨繡舞衣雙燕不知腸欲斷銜泥故故傍人飛
　　井上梧桐是妾移夜來花發最髙枝若教不向深閨種春過門前爭得知
　　西江行
　　日下西塞山南來洞庭客晴空白鳥度萬里秋光碧
　　贈〈一作別〉所思
　　與君咫尺長離別遣妾容華為誰說夕望層城眼欲穿曉臨明鏡腸堪絶
　　句
　　滿院花飛人不到含情慾語燕雙雙〈春情　見吟窗雜錄〉
　　平康妓
　　裵思謙及第後作紅箋名紙十數幅詣平康里宿焉詰旦一妓賦贈詩一首
　　贈裴思謙〈一作裵思謙詩〉
　　銀釭斜背解明璫小語偷聲賀玉郎從此不知蘭麝貴夜來新惹桂枝香
　　史鳳
　　史鳳宣城妓也詩七首
　　迷香洞
　　洞口飛瓊佩羽霓香風飄拂使人迷自從邂逅芙蓉帳不數桃花流水溪
　　神雞枕
　　枕繪鴛鴦乆與棲新栽霧縠鬬神雞與郎酣夢渾忘曉雞亦留連不肎啼
　　鎖蓮燈
　　燈鎖蓮花花照罍翠鈿同醉楚臺巍殘灰剔罷攜纎手也勝金蓮送轍回
　　鮫紅被
　　肱被當年僅禦寒青樓慣染血猩紈牙牀舒巻鵷鸞共正值窗櫺月一團
　　傳香枕
　　韓夀香從何處傳枕邊芳馥戀嬋姢休疑粉黛加鋌刃玉女栴檀侍佛前
　　八分羊
　　党家風味足肥羊綺閣留人漫較量萬羊亦是男兒事莫學狂夫取次嘗
　　閉門羮
　　一豆聊供遊冶郎去時忙喚鎖倉琅入門獨慕相如侶欲撥瑤琴彈鳳凰
　　盛小叢
　　盛小叢越妓李訥為浙東廉使夜登城樓聞歌聲激切召至乃小叢也時崔侍御元範至府幕赴闕李餞之命小叢歌餞在座各賦詩贈之小業有詩一首
　　突厥三臺
　　雁門山上雁初飛馬邑䦨中馬正肥日旰山西逢驛使殷勤南北送征衣
　　趙鸞鸞
　　趙鸞鸞平康名妓也詩五首
　　雲鬟
　　擾擾香雲溼未乾鴉領〈一作翎〉蟬翼膩光寒側邊斜挿黃金鳳妝罷夫君帶笑看
　　栁眉
　　彎彎柳葉愁邊戲湛湛菱花照處頻嫵媚不煩螺子黛春山畫出自精神
　　檀口
　　銜杯微動櫻桃顆咳唾輕飄茉莉香曽見白家樊素口瓠犀顆顆綴榴芳
　　纎指
　　纎纎軟玉削春蔥長在香羅翠䄂中昨日琵琶索上分明滿甲染猩紅
　　酥乳
　　粉香汗溼瑤琴軫春逗酥融綿雨膏浴罷檀郎捫弄處靈華涼沁紫葡萄
　　蓮花妓
　　蓮花妓豫章人也陳陶隱南昌西山鎮帥嚴宇嘗遣之侍陶陶不顧因求去獻詩一首
　　獻陳陶處士
　　蓮花為號玉為腮珍重尚書遣妾來處士不生巫峽夢虛勞神女〈一作雲雨〉下陽臺
　　徐月英
　　徐月英江淮間妓也有集行世今存詩二首
　　敘懷
　　為失三從泣淚頻此身何用處人倫雖然日逐笙歌樂長羨荊釵與布裙
　　送人
　　惆悵人間萬事違兩人同去一人歸生憎平望亭前水忍照鴛鴦相背〈一作對〉飛
　　句
　　枕前淚與階前雨隔箇窗兒滴到明
　　韓襄客〈漢南妓〉
　　句
　　連理枝前同設誓丁香樹下共論心














　　御定全唐詩卷八百二
　　欽定四庫全書
　　御定全唐詩巻八百三
　　薛濤
　　薛濤字洪度本長安良家女隨父宦流落蜀中遂入樂籍辨慧工詩有林下風致韋臯鎮蜀召令侍酒賦詩稱為女校書出入幕府厯事十一鎮皆以詩受知暮年屏居浣花溪著女冠服好製松花小箋時號薛濤箋有洪度集一巻今編詩一巻
　　酬人雨後翫竹
　　南天春雨時那鍳雪霜姿衆類亦云茂虛心能自持多留晉賢醉早伴舜妃悲晩嵗〈一作嵗晩〉君能賞蒼蒼勁節竒
　　春望〈一作望春〉詞四首
　　花開不同賞花落不同悲欲問相思處花開花落時攬〈一作襤〉草結同心將以遺知音春愁正斷絶春鳥復哀吟
　　風花日將老佳期猶渺渺不結同心人空結同心草
　　那堪花滿枝翻作兩相思玉筯垂朝鏡春風知不知
　　宣上人見示與諸公唱和
　　許厠髙齋唱涓泉定不如可憐譙記室流水滿禪居
　　風
　　獵蕙微風逺飄唳一聲林梢鳴淅瀝松徑夜淒清
　　月
　　魄依鉤樣小扇逐漢機團細影將圓質人間幾處看
　　蟬〈一作聞蟬〉
　　露滌清音逺風吹數〈一作故〉葉齊聲聲似相接各在一枝棲
　　池上雙鳥〈一作鳧〉
　　雙棲緑池上朝暮共〈一作去暮〉飛還更憶將雛日同心蓮葉間
　　鴛鴦草
　　緑隂滿香砌兩兩鴛鴦小但娛春日長不管秋〈一作春〉風早
　　罰赴邊有懷上韋令公二首〈一作陳情上韋令公又作上元相公〉
　　聞道〈一作說〉邊城苦今來〈一作而今〉到始知羞將門下曲唱與隴頭兒
　　黠冦〈一作賊〉猶違命烽煙直北愁卻教嚴譴妾不敢向松州
　　詠八十一顆
　　色比丹霞朝日形如合浦篔簹〈一作圎璫〉開時九九如〈一作知〉數見處雙雙頡頏
　　謁巫山廟
　　亂猨啼處訪髙唐路入煙霞草木香山色未能忘宋玉水聲猶是哭襄王朝朝夜夜陽臺下為雨為雲楚國亡惆悵廟前多少柳春來空鬭畫眉長
　　牡丹
　　去春零落暮春時淚溼紅箋怨別離常恐便同巫峽散因何重有武陵期傳情每向馨香得不語還應彼此知只欲欄邊安枕席夜深閑共說相思
　　賊平後上髙相公
　　驚看天地白荒荒瞥見青山舊夕陽始信大〈一作大一作火〉威能照映由來日月借生光
　　送友人
　　水國蒹葭夜有霜月寒山色共蒼蒼誰言千里自今夕離夢杳如關塞〈一作路〉長
　　聽僧吹蘆管
　　曉蟬嗚咽暮鶯愁言語殷勤十指頭罷閱梵書聊一弄散隨金磬泥清秋
　　酬郭簡州寄柑子
　　霜䂓不讓黃金色圎質仍含御史香何處同聲情最異臨川太守謝家郎
　　上川主武元衡相國二首〈一本無元衡二字〉
　　落日重城夕霧収玳筵雕爼薦諸侯因令朗月當庭燎不使珠簾下玉鉤
　　東閣移尊綺席陳貂簪龍節更宜春軍城畫角三聲歇雲幕初垂紅燭新
　　憶荔枝
　　傳聞象郡隔南荒綘實豐肌不可忘近有青衣連楚水素漿還得類瓊漿
　　斛石山曉望寄呂侍御
　　曦輪初轉照仙扄旋擘煙嵐上窅𠖇不得𤣥暉同指㸃天涯蒼翠漫青青
　　寄詞
　　菌閣芝樓杳靄中霞開深見玉皇宮紫陽天上神仙客稱在人間立世功
　　斛石山書事
　　王家山水畫圗中意思都盧粉墨容今日忽登虛境望歩揺冠翠一千峰
　　送姚員外
　　萬條江柳早秋枝褭地翻風色未衰欲折爾來將贈別莫教煙月兩鄉悲
　　酬祝十三秀才
　　浩思藍〈一作南〉山玉彩寒冰囊敲碎楚金盤詩家利器馳聲乆何用春闈榜下看
　　別李郎中〈一作中郎〉
　　花落梧桐鳳別凰想登秦嶺更淒涼安仁縱有詩將賦一半音詞雜悼亡
　　送扶鍊師
　　錦浦歸舟巫峽雲緑波迢遞雨紛紛山陰妙術人傳乆也說將鵝與右軍
　　摩訶池贈蕭中丞
　　昔以多能佐碧油今朝同泛舊仙舟淒涼逝水頹波逺惟有〈一作到〉碑泉〈一作前〉咽不流
　　鄉思〈用前韻此首補入〉
　　峨𡼴山下水如油憐我心同不繫舟何日片㠶離錦浦櫂聲齊唱發中流
　　和李書記席上見贈
　　翩翩射策東堂秀豈復相逢豁寸心借問風光為誰麗萬條絲栁翠煙深
　　棠梨花和李太尉
　　吳均蕙圃移嘉木正及東溪春雨時日晩鶯啼何所為淺深紅膩壓繁枝
　　酬文使君
　　延英曉拜漢恩新五馬騰驤九陌塵今日謝庭飛白雪巴歌不復舊陽春
　　酬吳隨〈一作使〉君
　　支公別墅接花扄買得前山總未經入戸剡溪雲水滿髙齋咫尺躡〈一作接〉青𠖇
　　酬李校書
　　才遊象外身雖逺學茂區中事易聞自顧漳濵多病後空瞻逸翮舞青雲
　　賦凌雲寺二首
　　聞說凌雲寺裏苔風髙日近絶纎〈一作塵〉埃橫雲㸃染芙蓉壁似待詩人寳月來
　　聞說凌雲寺裏花飛空遶磴逐江斜有時鎖得嫦娥鏡鏤出瑤臺五色霞
　　九日遇雨二首
　　萬里驚飈朔氣深江城蕭索晝隂隂誰憐不得登山去可惜寒芳色似金
　　茱萸秋節佳期阻金菊寒花滿院香神女欲來知有意先令雲雨暗池塘
　　酬雍秀才貽巴峽圖
　　千疊雲峰萬頃湖白波分去遶荊吳感君識我枕流意重示瞿塘峽口圖
　　上王尚書
　　碧玉雙幢白玉郎初辭天帝下扶桑手持雲篆題新榜十萬人家春日長
　　和劉賔客玉蕣
　　瓊枝的皪露珊珊欲折如披玉〈一作霞〉彩寒閑拂朱房何所似縁山偏映月〈一作日〉輪殘
　　江邊
　　西風忽報鴈〈一作燕〉雙雙人世心形兩自降不為魚腸有真訣誰能夢夢〈一作夜夜〉立清江
　　送盧員外
　　玉壘山前風雪夜錦官城外〈一作北〉別離魂信陵公子如相問長向夷門感舊恩
　　題竹郎廟
　　竹郎廟前多古木夕陽沈沈山更緑何處江村有笛聲聲聲盡是迎郎〈一作仙〉曲
　　贈蘇十三〈一作三十〉中丞
　　洛陽陌上埋輪氣欲逐秋空擊隼飛今日芝泥檢徵詔別須臺外振霜威
　　和郭員外題萬里橋
　　萬里橋頭獨越吟知憑文字寫愁心細侯風韻兼前事不止為舟也作霖
　　送鄭睂〈一作資〉州
　　雨暗睂山江水流離人掩袂立髙樓雙旌千騎駢東陌獨有羅敷望上頭
　　江亭餞別〈一作宴餞一作江亭宴〉
　　緑沼紅泥物象幽范汪兼倅李并州離亭急管四更後不見公車〈一作車公〉心獨愁
　　海棠溪
　　春教風景駐仙霞水面魚身總帶花人世不思靈卉異競將紅纈染輕沙
　　採蓮舟
　　風前一葉壓荷蕖解報新秋又得魚兔走烏馳人語靜滿溪紅袂櫂歌初
　　菱荇沼
　　水荇斜牽緑藻浮柳絲和葉臥清流何時得向溪頭賞旋摘菱花旋泛舟
　　金燈花
　　䦨邊不見蘘蘘葉砌下惟翻豔豔業細視欲將何物似曉霞初疊赤城宮
　　春郊遊眺寄孫處士二首
　　低頭乆立向〈一作白〉薔薇愛似零陵香惹衣何事碧溪〈一作雞〉孫處士百勞東去燕西飛
　　今朝縱目翫〈一作恱〉芳菲夾纈籠裙繡地衣滿袖滿頭兼手把教人識是看花歸
　　酬楊供奉法師見招
　　逺水長流潔復清雪窗髙臥與雲平不嫌袁室無煙火惟笑商山有姓名
　　試新服裁製初成三首
　　紫陽宮裏賜紅綃仙霧朦朧隔海遙霜兔毳寒氷繭淨嫦娥笑指織星橋
　　九氣分為九色霞五靈仙馭五雲車春風因過東君舍偷樣人間染百花
　　長裾〈一作裙〉本是上清儀曽逐羣仙把玉芝每到宮中歌舞會折腰齊唱歩虛詞
　　寄張元夫
　　前溪獨立後溪行鷺識朱衣自不驚借問人間愁寂意伯牙絶巳無聲
　　酬辛員外折花見遺
　　青鳥東飛正落梅銜花滿口下瑤臺一枝為授殷勤意把向風前旋旋開
　　贈逺二首
　　芙蓉新落蜀山秋錦字開緘到是愁閨閣不知戎馬事月髙還上望夫樓
　　擾弱新蒲葉〈一作緑〉又齊春深花落塞前溪知君未轉秦關騎月照千門掩袖啼
　　秋泉
　　泠色初澄一帶煙幽聲遙㵼十絲長來枕上牽情〈一作愁〉思不使愁人半夜眠
　　柳絮
　　二月楊花輕復微春風揺蕩惹人衣他家本是無情物一任〈一作向〉南飛又北飛
　　續嘉陵驛詩獻武相國
　　蜀門西更上青天強為公歌蜀國卓氏長卿稱士女錦江〈一作城〉玉壘獻山川
　　段相國遊武擔寺病不能從題寄
　　消瘦翻堪見令公落花無那恨東風儂心猶道青春在羞看飛蓬石鏡中
　　贈段校書
　　公子翩翩說校書玉弓金勒紫綃裾𤣥成莫便驕名譽文采風流定不如
　　十離詩〈元微之使蜀嚴司空遣濤徃事因事獲怒逺之濤作十離詩以獻遂復善焉〉犬離主
　　馴擾朱門四五年毛香足淨主人憐無端〈一作只因〉咬著親情客〈一作情親腳〉不得紅絲毯上眠〈濤因醉爭令擲注子誤傷相公猶子去幕故云〉
　　筆離手
　　越管宣毫始稱情紅箋紙上撒〈一作散〉花瓊都縁用乆鋒頭盡不得羲之手裏擎
　　馬離廐
　　雪耳紅毛淺碧蹄追風曽到日東西為驚玉貌郎君墜不得華軒更一嘶
　　鸚鵡離籠
　　隴西獨自一孤身飛去飛來上錦茵都縁出語無方便不得籠中再喚人
　　燕離巢
　　出入朱門未忍拋主人常愛語交交銜泥穢汚〈一作汚卻〉珊瑚枕〈一作簟〉不得梁間更壘巢
　　珠離掌
　　皎潔圓明內外通清光似照水晶宮只〈一作都〉縁一㸃玷〈一作瑕〉相穢不得終宵〈一作朝〉在掌中
　　魚離池
　　跳〈一作戲〉躍深〈一作蓮〉池四五秋常揺朱尾弄綸〈一作銀〉鉤無端擺斷芙蓉朶不得清波更一遊
　　鷹離韝
　　爪利如鋒眼似鈴平原捉兔稱髙情無端竄向青雲外不得君王臂上〈一作手裏〉擎
　　竹離亭
　　蓊鬱新栽四五行常將勁節負秋霜為縁春筍鑽墻破不得垂隂覆玉堂
　　鏡離臺
　　鑄㵼黃金鏡始開初生三五月裵回為遭無限塵䝉蔽不得華堂上玉臺
　　酬杜舍人
　　雙魚底事到儂家撲手新詩片片霞唱到白蘋洲畔曲芙蓉空老蜀江花
　　籌邊樓
　　平臨雲鳥八窗秋壯壓西川四十州諸將莫貪𦍑族馬最髙層處見邊頭
　　贈韋校書
　　芸香誤比荊山玉那似登科甲乙年澹地鮮風將綺思飄花散蕊媚青天
　　江月樓〈以下見唐音統籖〉
　　秋風彷彿吳江冷鷗鷺參差夕陽影垂虹納納臥譙門雉堞耽耽俯漁艇陽安小兒拍手笑使君幻出江南景
　　西巖
　　憑䦨卻憶騎客把酒臨風手自招細雨聲中停去馬夕陽影裏亂鳴蜩
　　罰赴邊上武相公二首〈見吟窗雜錄〉
　　螢在荒蕪月在天螢飛豈到月輪邊重光萬里應相照目斷雲霄信不傳
　　按轡嶺頭寒復寒㣲風細雨徹心肝但得放兒歸捨去山水屏風永不看
　　寄舊詩與元微之〈此首集不載〉
　　詩篇調態人皆有細膩風光我獨知月下詠花憐暗澹雨朝題柳為欹垂長教碧玉藏深處總向紅牋寫自隨老大不能収拾得與君開似教男兒
　　句
　　枝迎南北鳥葉送徃來風〈漓八九嵗知聲律一日其父鄖指井梧曰庭除一古桐聳幹入雲中濤應聲云云父愀然久之後果入樂籍　別本載田洙遇薛濤有落花聯句夜月聫句四時迴文折齒曲皆後人附會茲槩不錄〉









　　御定全唐詩巻八百三
　　欽定四庫全書
　　御定全唐詩巻八百四
　　魚𤣥機
　　魚𤣥機字幼微〈一字蕙蘭〉長安里家女喜讀書有才思補闕李億納為妾愛衰遂從冠帔於咸宜觀後以笞殺女童緑翹事為京兆溫璋所戮今編詩一巻
　　賦得江邊柳〈一作臨江樹〉
　　翠〈一作草〉色連〈一作迷〉荒岸煙姿入逺樓影〈一作葉〉鋪秋水面花落釣人〈一作磯〉頭根老藏魚〈一作龍〉窟枝低繫〈一作拂〉客舟蕭蕭風雨夜驚夢復添愁
　　贈鄰女〈一作寄李憶員外〉
　　羞日遮〈一作障〉羅袖愁春嬾起妝易求無價寳難得有心郎枕上潛垂淚花間暗斷腸自能窺宋玉何必恨王昌
　　寄國香
　　旦夕醉吟身相思又此春〈一作何處申〉雨中寄書使窗下斷腸人山捲珠簾看愁隨芳草新別來清宴上幾度落梁
　　塵
　　寄題鍊師〈苐三句缺一字苐四句缺一字〉
　　霞彩翦為衣添香出繡幃芙蓉花葉　山水帔　稀駐履聞鶯語開籠放鶴飛髙堂春睡覺暮雨正霏霏
　　寄劉尚書
　　八座鎮雄軍歌謡滿路新汾川三月雨晉水百花春囹圄長空鎖干戈久覆塵儒僧觀子夜羈客醉紅茵筆硯行隨手詩書坐繞身小材〈一作才〉多顧盼得作食魚人
　　浣紗廟
　　吳越相謀計䇿多浣紗神女已相和一雙笑靨纔回面十萬精兵盡倒戈范蠡功成身隱遯伍胥諫死國消磨只今諸曁長江畔空有青山號薴蘿
　　賣殘牡丹
　　臨風興歎落花頻芳意潛消又一春應為價髙人不問卻縁香甚蝶難親紅英只稱生宮裏翠葉那堪染路塵及至移根上林苑王孫方恨買無因
　　酬李學士寄簟
　　珍簟新鋪翡翠樓澄玉水記方流唯應雲扇〈一作宿〉情相似同向銀牀恨早秋
　　情書〈一作書情〉寄李子安〈一本題下有補闕二字〉
　　飲氷食蘗志無功晉水壺關在夢中秦鏡欲分愁墮〈一作墜〉鵲舜琴將弄怨飛鴻井邊桐葉鳴秋雨窗下銀燈暗曉風書信茫茫何處問持干盡日碧江空
　　閨怨
　　蘼蕪盈手泣斜暉聞道鄰家夫壻歸別日南鴻纔北去今朝北鴈又南飛春來秋去相思在秋去春來信息稀〈一作違〉扄閉朱門人不到砧聲何事透羅幃
　　春情寄子安
　　山路欹斜石磴危不愁行苦〈一作路〉苦相思氷銷逺磵憐清韻雪逺寒峰想玉姿莫聽凡歌春病酒休招閑客夜貪棊如松匪石盟長在比翼連襟會肎遲雖恨獨行冬盡日終期相見月圎時別君何物堪持贈淚落晴光一首詩
　　打毬作
　　堅圎淨滑一星流月杖爭敲未擬休無滯礙時從撥弄有遮欄處任鉤留不辭宛轉長隨手卻恐相將不到頭畢竟入門應始了願君爭取最前籌
　　暮春有感寄友人
　　鶯語驚殘夢輕妝改淚容竹隂初月薄江靜晩煙濃溼觜銜泥燕香鬚採蕊蜂獨憐無限思吟罷亞枝松
　　冬夜寄溫飛鄉
　　苦思〈一作憶〉搜詩〈一作思〉燈下吟不眠長夜怕寒衾滿庭木葉愁風起透幌紗窗惜月沈踈散未閑終遂願盛衰空見本來心幽棲莫定梧桐處暮雀啾啾空繞〈一作繞竹〉林
　　酬李郢夏日釣魚回見示
　　住處雖同巷經年不一過清詞勸〈一作歡〉舊女香桂折新柯道性欺氷雪禪心笑綺羅跡登霄漢上無路接煙波
　　次韻西鄰新居兼乞酒
　　一首詩來百度吟新情〈一作清新〉字字又聲金西看巳有登垣意逺望能無化石心河漢期賖空極目瀟湘夢斷罷調琴況逢寒節添鄉思叔夜佳醪莫獨斟
　　和友人次韻
　　何事能銷旅館愁紅牋開處見銀鉤蓬山雨灑千峰小嶰谷風開萬葉秋字字朝看輕碧玉篇篇夜誦在衾稠欲將香匣収藏卻且惜時吟在手頭
　　和新及第悼亡詩二首
　　仙籍人間不乆留片時巳過十經秋鴛鴦帳下香猶暖鸚鵡籠中語未休朝露綴花如臉恨晩風攲柳似睂愁彩雲一去無消息潘岳多情怨白頭
　　一枝月桂和煙秀萬樹江桃帶雨紅且醉尊前休悵望古來悲樂與今〈一作君〉同
　　遊崇真觀南樓覩新及第題名處
　　雲峰滿目放春晴歴歴銀鉤指下生自恨羅衣掩詩句舉頭空羨榜中名
　　愁〈一作秋〉思
　　落葉紛紛暮雨和朱〈一作氷〉絲獨撫自清歌放情休恨無心友養性空拋苦海波長者車音門外有道家書巻枕前多布衣終作雲霄客緑水青山時一過
　　秋怨
　　自歎多情是足愁況當風月滿庭秋洞房偏與更聲近夜夜燈前欲白頭
　　江行
　　大江橫抱武昌斜鸚鵡洲前戶萬〈一作萬戶〉家畫舸春眠朝未足〈一作猶未穩〉夢為蝴蝶也尋花
　　煙花巳入鸕鷀港畫舸猶沿〈一作題〉鸚鵡洲醉臥醒吟都不覺今朝驚在漢江頭
　　聞李端公垂釣囘寄贈
　　無限荷香染暑衣阮郎何處弄船歸自慙不及鴛鴦侶猶得雙雙近〈一作繞又作傍〉釣磯
　　題任處士剏資福寺
　　幽人剙竒境遊客駐〈一作寄〉行程粉壁空留字蓮宮未有名鑿池泉自出開徑草重生百尺金輪閣當川豁眼明
　　題隱霧亭
　　春花秋月入詩篇白日清宵是散仙空捲珠簾不曽下長移一榻對山眠
　　重陽阻雨
　　滿庭黃菊籬邊拆〈一作折〉兩朶芙蓉鏡裏開落帽臺前風雨阻不知何處醉金杯
　　早秋
　　嫩菊含新彩逺山閑〈一作閉〉夕煙涼風驚緑樹清韻入朱思婦機中錦征人塞外天鴈飛魚在水書信若為傳
　　感懷寄人
　　恨寄朱上含情意不任早知雲雨會未起蕙蘭心灼灼桃兼李無妨國士尋蒼蒼松與桂仍羨世人欽月色苔階淨歌聲竹院深門前紅葉地不埽待知音
　　期友人阻雨不至
　　鴈魚空有信雞黍恨無期閉戸方籠月褰簾巳散絲近泉鳴砌畔逺浪漲江湄鄉思悲秋客愁吟五字詩
　　訪趙鍊師不遇
　　何處同仙侶青衣獨在家暖爐留煑藥鄰院為煎茶畫壁燈光暗幡竿日影斜殷勤重回首牆外數枝花
　　遣懷
　　閒散身無事風光獨自遊斷雲江上月解纜海中舟琴弄蕭梁寺詩吟庾亮樓叢篁堪作伴片石好為儔燕雀徒為貴金銀志不求滿杯春酒緑對月夜窗幽繞砌澄清沼抽簪映細流臥牀書冊徧半醉起梳頭
　　寄飛卿
　　階砌亂蛩鳴庭柯煙露清月中鄰樂響樓上逺山明珍簟涼風至瑤琴寄恨生嵇君嬾書札底物慰秋情
　　過鄂州
　　柳拂蘭橈花滿枝石城城下暮㠶遲折牌〈一作碑〉峰上三閭墓逺火山頭五馬旗白雪調髙題舊寺陽春歌在換新詞莫愁魂逐清江去空使行人萬首詩
　　夏日山居
　　移得仙居此地來花叢自徧不曾栽庭前亞樹張衣桁坐上清泉泛酒杯軒檻暗傳深竹徑綺羅長擁亂書堆閑乗畫舫吟明月信任輕風吹卻回
　　暮春即事
　　深巷窮門少侶儔阮郎唯有夢中留香飄羅綺誰家席風送歌聲何處樓街近鼓鼙喧曉睡庭閑鵲語亂春愁安能追逐人間事萬里身同不繫舟
　　代人悼亡
　　曽覩夭桃想玉姿帶風楊栁認蛾眉珠歸龍窟知誰見鏡在鸞臺話向誰從此夢悲煙雨夜不堪吟苦寂寥時西山日落東山月恨想無因有了期
　　和人
　　茫茫九陌無知巳暮去朝來典繡衣寳匣鏡昏蟬鬢亂博山爐暖〈一作冷〉麝煙微多情公子春留句少思文君晝掩扉莫惜羊車頻列載柳絲〈一作舒〉梅綻正芳菲
　　隔漢江寄子安
　　江南江北愁望相思相憶空吟鴛鴦暖臥沙浦𤄬𪆟閑飛橘林煙裏歌聲隠隠渡頭月色沈沈含情咫尺千里況聽家家逺砧
　　寓言
　　紅桃處處春色碧柳家家月明樓上新妝待夜閨中獨坐含情芙蓉月〈一作葉〉下魚戲螮蝀天邊雀〈一作鶴〉聲人世悲歡一夢如何得作雙成
　　江陵愁望寄子安
　　楓葉千枝復萬枝江橋掩映暮帆遲憶君心似西江水日夜東流無歇時
　　寄子安
　　醉別千巵不浣愁離腸百結解無由蕙蘭銷歇歸春圃楊柳東西絆客舟聚散巳悲〈一作愁〉雲不定恩情須學水長流有花時節知難遇未肎厭厭醉玉樓
　　送別
　　秦樓〈一作層城〉幾夜愜心期不料仙郎有別離睡覺莫言〈一作不嫌〉雲去處殘燈一醆野蛾飛
　　迎李近仁員外
　　今日喜時聞喜鵲昨宵燈下拜燈花焚香出戸迎潘岳不羨牽牛織女家
　　送別
　　水柔〈一作流〉逐器知難定雲出無心肎再歸惆悵春風楚江暮鴛鴦一隻失羣飛
　　左名場自澤州至京使人傳語
　　閑居作賦幾年愁王屋山前是舊遊詩詠東西千嶂亂馬隨南北一泉流曽陪雨夜同歡席別後花時獨上樓忽喜扣門傳女至為憐鄰巷小房幽相如琴罷朱斷雙燕巢分白露秋莫倦〈一作厭〉蓬門時一訪毎春忙在曲江頭
　　和人次韻
<集部,總集類,御定全唐詩,卷八百四>
　　喧喧朱紫雜人寰獨自清吟日〈一作月〉色間何事玉郎搜藻思忽將瓊韻扣柴關白花發詠慙稱謝僻巷深居謬學顔不用多情慾相見松蘿髙處是前山
　　光威裒姊妹三人少孤而始妍乃有是作精粹難儔雖謝家聯雪何以加〈一作如〉之有客自京師來者示予因次其韻
　　昔聞南國容華少今日東鄰姊妹三妝閣相看鸚鵡賦碧窗應繡鳳凰衫紅芳滿院參差折緑醑盈杯次第銜恐向瑤池曾作女謫來塵世未為男文姬有貌終堪比西子無言我更慙一曲豓歌琴杳杳四絃輕撥語喃喃當臺競鬬青絲髮對月爭誇白玉簪小有洞中松露滴大羅天上柳煙含但能為雨心長在不怕吹簫事未諳阿毋幾嗔花下語潘郎曾向夢中參暫持清句魂猶斷若覩紅顔死亦甘悵望佳人何處在行雲歸北又歸南
　　折楊柳
　　朝朝送別泣花鈿折盡春風楊栁煙願得西山無樹木免教人作淚懸懸
　　句
　　焚香登玉壇端簡禮金闕　明月照幽隙清風開短襟〈獄中作〉　綺陌春望逺瑤徽春興多　殷勤不得語紅淚一雙流　雲情自鬱爭同夢仙貌長芳又勝花〈以上俱見紀事〉










　　御定全唐詩卷八百四
　　欽定四庫全書
　　御定全唐詩巻八百五
　　李冶〈一作裕〉
　　李冶字季蘭女冠也吳興人存詩十六首
　　湖上臥病喜陸鴻漸至
　　昔去繁霜月今來苦霧時相逢仍臥病欲語淚先垂強勸陶家酒還吟謝客詩偶然成一醉此外更何之
　　寄校書七兄〈一作送韓校書〉
　　無事烏程縣蹉跎嵗月餘不知芸閣吏寂寞竟何如逺水浮仙棹寒星伴使車因過大雷岸〈一作澤〉莫忘八〈一作幾〉行書
　　寄朱放〈一作昉〉
　　望水〈一作逺〉試登山山髙湖又濶相思無曉夕相望經年月鬱鬱山木榮〈一作青〉綿綿野花發別後無限情相逢一時說
　　送韓揆之江西〈一作送閻伯鈞徃江州〉
　　相看指〈一作招折〉楊柳別恨轉依依萬里江西水孤舟何處歸湓城潮不到夏口信應稀唯有衡〈一作隨〉陽雁年年來去飛
　　道意寄崔侍郎
　　莫漫戀浮名應須薄宦情百年齊旦暮前事盡虛盈愁鬢行看白童顔學未成無過天竺國依止古〈一作故〉先生
　　從蕭叔子聽彈琴賦得三峽流泉歌
　　妾家本住巫山雲巫山流泉常自聞玉琴彈〈一作奏〉出轉寥敻直是〈一作似〉當時夢裏聽三峽迢迢〈一作流泉〉幾千里一時流入幽閨〈一作深闈〉裏巨石崩崖指下生飛泉〈一作波〉走浪中起初疑憤怒〈一作湧〉含雷風又似嗚咽流不通迴湍曲瀨勢〈一作意〉將盡時復滴瀝平沙中憶昔阮公為此曲能令仲容聽不足一彈旣罷復〈一作還〉一彈願作〈一作與一作比一作似〉流泉鎮相續
　　相思怨
　　人道海水深不抵相思半海水尚有涯相思渺無畔攜琴上髙〈一作酒〉樓樓虛月華滿彈著〈一得〉相思曲腸一時斷
　　感興
　　朝雲暮雨鎮相隨去雁來人有返期玉枕秪知長下淚銀燈空照不眠時仰看明月翻含意俯眄流波欲寄詞卻憶初聞鳳樓曲教人寂寞復相思
　　恩命追入留別廣陵故人
　　無才多病分龍種不料虛名逹九重仰媿彈冠上華髮多慙拂鏡理衰容馳心北闕隨芳草極目南山望舊峰桂樹不能留野客沙鷗出浦謾相逢
　　八至
　　至近至逺東西至深至淺清溪至髙至明日月至親至疎夫妻
　　送閻二十六赴剡縣
　　流水閶門外孤舟日復西離情遍芳草無處不萋萋妾夢經呉苑君行到剡溪歸來重相訪莫學阮郎迷
　　得閻伯鈞書
　　情來對鏡嬾梳頭暮雨蕭蕭庭樹秋莫怪闌干垂玉筯只縁惆悵對銀鉤
　　結素魚貽友人
　　尺素如殘雪結為雙鯉魚欲知心裏事看取腹中書
　　偶居
　　心逺浮雲知不還心雲併在有無間狂風何事相揺蕩吹向南山復北山
　　明月夜留別
　　離人無語月無聲明月有光人有情別後相思人似月雲間水上到層城
　　春閨怨
　　百尺井欄上數株桃巳紅念君遼海北拋妾宋家東
　　句
　　經時未架卻心緒亂縱橫〈季蘭五六嵗時其父抱於庭令詠薔薇云云父恚曰必失行婦也後竟如其言〉　巳看雲鬟散更念木枯榮〈臥病〉　鞞鼓喧行選旌旗拂座隅〈陷賊寄故人〉　不覩河陽一縣花空見青山三兩㸃〈寄房明府　以上俱見吟窗雜錄〉
　　元淳
　　元淳女道士洛中人存詩二首
　　寄洛中諸姊
　　舊國經年別關河萬里思題詩〈一作書〉慿鴈翼望月想蛾眉白髮愁偏覺歸心夢獨知誰堪離亂處掩淚向南枝
　　秦中春望
　　鳳樓春望好宮闕一重重上苑雨中樹終南霽後峰落花行處徧佳氣晩來濃喜見休明代霓裳躡道蹤
　　句
　　弟兄俱巳盡松柏問何人〈寄洛中姊妹〉　聞道茂陵山水好碧溪流水有桃源〈寄楊女冠〉　赤城峭壁無人到丹竈芝田有鶴來〈霍師妹遊天台〉　三千宮女露蛾眉笑煮黃金日月遲〈寓言　以上俱見吟窗雜錄〉
　　海印
　　海印蜀慈光寺尼唐末人才思清峻存詩一首
　　舟夜一章
　　水色連天色風聲益浪聲旅人歸思苦漁叟夣魂驚舉棹雲先到移舟月逐行旅吟詩句罷猶見逺山橫











　　御定全唐詩巻八百五
<集部,總集類,御定全唐詩>
　　欽定四庫全書
　　御定全唐詩巻八百六
　　寒山
　　寒山子不知何許人居天台唐興縣寒巖時往還國清寺以樺皮為冠布裘弊履或長廊唱詠或村墅歌嘯人莫識之閭丘𦙍宦丹丘臨行遇豐干師言從天台來閭丘問彼地有何賢堪師師曰寒山文殊拾得普賢在國清寺庫院廚中著火閭丘到官三日親往寺中見二人便禮拜二人大笑曰豐干饒舌饒舌阿彌不識禮我何為即走出寺歸寒巖寒山子入穴而去其穴自合嘗於竹木石壁書詩並村墅屋壁所寫文句三百餘首今編詩一巻
　　詩三百三首
　　凡讀我詩者心中須䕶淨慳貪繼日廉諂曲登時正驅遣除〈一作除遣〉惡業歸依受真性今日得佛身急急如律令重巖我卜居鳥道絶人跡庭際何所有白雲抱幽石住
　　茲凡幾年屢見春冬易寄語鍾鼎家虛名定無〈一作何〉益可笑寒山道而無車馬蹤聯谿難記曲疊嶂不知重泣露千般草吟風一様松此時迷徑處形問影何從吾家好隱淪居處絶囂塵踐草成三徑瞻雲作四鄰助歌聲有鳥問法語無人今日娑婆樹幾年為一春琴書須自隨祿位用何為投輦從賢婦巾車有孝兒風吹曝麥地水溢沃魚池常念鷦鷯鳥安身在一枝弟兄同五郡父子本三州欲驗飛鳬集須徵白兔遊靈𤓰夢裏受神橘座中收鄉國何迢遰同魚寄水流一為書劒客二〈一作三〉遇聖明君東守文不賞西征武不勲學文兼學武學武兼學文今日既老矣餘生不足雲莊子說送終〈一作死〉天地為棺槨吾歸此有時唯須一番箔死將餧青蠅弔不勞白鶴餓著首陽山生廉死亦樂人問寒山道寒山路不通夏天氷未釋日出霧朦朧似我何由屆與君心不同君心若似我還得到其中天生百尺樹剪作長條木可惜棟梁材拋之在幽谷年多心尚勁日乆皮漸禿識者取將來猶堪柱馬屋驅馬度荒城荒城動〈一作重〉客情髙低舊雉堞大小古墳塋自振孤蓬影長凝拱木聲所嗟皆俗骨仙史更無名鸚鵡宅西國虞羅捕得歸美人朝夕弄出入在庭幃賜以金籠貯扄哉損羽衣不如鴻與鶴颻颺入雲飛玉堂掛珠簾中有嬋娟子其貌勝神仙容華若桃李東家春霧和西舍秋風起更過三十年還成苷蔗滓城中蛾睂女珠珮珂〈一作何〉珊珊鸚鵡花前弄琵琶月下彈長歌三日響短舞萬人看未必長如此芙蓉不耐寒父母續經多田園不羨他婦揺機軋軋兒弄口㗻㗻拍手摧花舞搘頤聽鳥歌誰當來歎賞樵客屢經過家住緑巖下庭蕪更不芟新藤垂繚繞古石竪巉巖山果獼猴摘池魚白鷺銜仙書一兩巻樹下讀喃喃四時無止息年去又年來萬物有代謝九天無朽摧東明又西暗花落復花開唯有黃泉客㝠㝠去不迴嵗去換愁年春來物色鮮山花笑〈一作夾〉淥水巖岫〈一作樹〉舞青煙蜂蝶自雲樂禽魚更可憐朋遊情未已徹曉不能眠
　　手筆太縱橫身材極瓌〈一作魁〉瑋生為有限身死作無名鬼自古如此多〈一作多如此〉君今爭奈何可來白雲裏教爾紫芝歌
　　欲得安身處寒山可長保㣲風吹幽松近聽聲逾好下有斑白人喃喃讀黃老十年歸不得忘卻來時道俊傑馬上郎揮鞭指緑楊謂言無死日終不作梯航四運花自好一朝成萎黃醍醐與石蜜至死不能嘗有一餐霞子其居諱俗遊論時實蕭爽在夏亦如秋幽澗常瀝瀝髙松風颼颼其中半日坐忘卻百年愁妾在〈一作家〉邯鄲住歌聲亦抑揚頼我安居〈一作隱〉處此曲舊來長既醉莫言歸留連日未央兒家寢宿處繡被滿銀牀
　　快搒三翼舟善乗千里馬莫能造我家謂言最幽野巖岫〈一作穴〉深嶂中雲雷竟日下自非孔丘公無能相救者智者君拋我愚者我拋君非愚亦非智從此斷〈一作繼〉相聞入夜歌明月侵晨舞白雲焉能拱〈一作住〉口手端坐鬢紛紛
　　有鳥五色文棲桐食竹實徐動合禮〈一作和〉儀和鳴中音律〈一作鳴中施禮律〉昨來何以至為吾〈一作君〉暫時出儻聞歌聲作舞欣今日
　　茅棟野人居門前車馬疎林幽偏聚鳥谿闊本藏魚山果攜兒摘臯田共婦鋤家中何所有唯有一牀書登陟寒山道寒山路不窮谿長石磊磊澗闊草濛濛苔滑非關雨松鳴不假風誰能超世累共坐白雲中六極常嬰困九維徒自論有才遺草澤無藝閉蓬門日上巖猶暗煙消谷尚昏其中長者子箇箇總無裩白雲髙嵯峨淥水蕩潭波此處聞漁父時時鼔棹歌聲聲不可聽令我愁思多誰謂雀無角其如穿屋何杳杳寒山道落落冷澗濵啾啾常有鳥寂寂更無人磧磧〈一作淅淅〉風吹面紛紛雪積身朝朝不見日嵗嵗不知春少年何所愁愁見鬢毛白白更何所愁愁見日逼迫移向東岱居配守北邙宅何忍出此言此言傷老客聞道愁難遣斯言謂〈一作㑹〉不真昨朝曾〈一作始〉趂卻今日又纒身月盡愁難盡年新愁更新誰知席帽下元是昔愁人
　　兩龜乗犢車驀出路頭戲一蠱〈一作蠆〉從旁來苦死欲求寄不載爽人情始載被沈累彈指不可論行恩卻遭刺三月蠶猶小女人來採花隈〈一作隔〉牆弄蝴蝶臨水擲蝦䗫羅袖盛梅子金鎞挑筍芽鬬論多〈一作爭〉物色此地勝〈一作是〉余家
　　東家一老婆富來三五年昔日貧於我今笑我無錢渠笑我在後我笑渠在前相笑儻不止東邊復西邊富兒多鞅掌觸事難祇承倉米已赫赤不貸人斗升轉懐鉤距意買絹先㨂綾若至臨終日弔客有蒼蠅余曾昔覩聰明士博逹英靈〈一作雄〉無比論一選嘉名喧宇宙五言詩句越諸人為官治化超先輩直為無能繼後塵忽然富貴貪財色瓦解氷消不可陳
　　白鶴銜苦桃〈一作花〉千里作一息欲往蓬萊山將此充糧食未逹毛摧落離羣心慘惻卻歸舊來巢妻子不相識慣居幽隱處乍向國清中時訪豐幹道〈一作老〉仍來㸔拾公獨迴上寒巖無人話合同㝷究無源水源窮水不窮生前大愚癡不爲今日悟今日如許貧總是前生作〈一作做〉今生又不修來生還如故兩岸各無船渺渺難濟渡璨璨盧家女舊來名莫愁貪乗摘花馬樂搒采蓮舟膝坐綠熊席身披青鳯裘哀傷百年內不免歸山丘低眼鄒公妻邯鄲杜生母二人同老少〈一作共老〉一種好面首昨日會客塲惡衣排在後只爲著破裙喫他殘䴺𪍣〈上莆口切下郎斗切〉
　　獨臥重巖下蒸雲晝不消室中雖暡靉心裏絶喧囂夢去遊金闕魂歸度石橋拋除閙我者歴歴樹間瓢夫物有所用用之各有宜用之若失所一缺復一虧圓鑿而方枘悲哉空爾爲驊騮將捕鼠不及跛貓兒誰家長不死死事舊來均始憶八尺漢俄成一聚塵黃泉無曉日青草有時春行到傷心處松風愁殺人騮馬珊瑚鞭驅馳洛陽道自矜〈一作憐〉美少年不信有衰老白髪㑹應生紅顔豈長保但看北邙山箇是蓬萊島竟日常如醉流年不暫停埋著蓬蒿下曉月〈一作日〉何㝠㝠骨肉消㪚盡魂魄幾凋零遮莫齩鐵口無因讀老經一向寒山坐淹留三十年昨來訪親友大半入黃泉漸減〈一作滅〉如殘燭長流似逝川今朝對孤影不覺淚䨇懸相喚採芙蓉可憐清江裏游戲不覺暮屢見狂風起浪捧鴛鴦兒波揺鸂鶒子此時居舟楫浩蕩情無已吾心似秋月碧潭清皎潔無物堪比倫教我如何説垂柳暗如煙飛花飄似霰夫居離婦州婦住思夫縣各在天一涯何時得〈一作復〉相見寄語明月樓莫貯雙飛燕有酒相招飲有肉相呼喫黃泉前後人少壯須努力玉帶暫時華金釵非乆飾張翁與鄭婆一去無消息可憐好丈夫身體極稜稜春秋未三十才藝百般能金羈逐俠客玉饌集良朋唯有一般惡不傳無盡燈桃花欲經夏風月催不待訪覔漢時人能無一箇在朝朝花遷落嵗嵗人移改今日揚塵處昔時為大海我見東家女年可有十〈一作十有〉八西舍競來問願姻夫妻活〈一作佸〉烹羊煮衆命聚頭作婬殺含笑樂呵呵啼哭受殃抉〈一作決〉
　　田舍多桑園牛犢滿廐轍肻信有因果頑皮早晩裂眼看消磨盡當頭各自活紙袴瓦作裩到頭凍餓殺我見百十狗箇箇毛鬇鬡臥者渠自臥行者渠自行投之一塊骨相與啀喍〈上牛皆切下士皆切〉爭良由為骨少狗多分不平
　　極目兮長望白雲四茫茫鴟鵶飽腲腇鸞鳯飢徬徨駿馬放石磧蹇驢能至堂天髙不可問鷦鵊在滄浪洛陽多女兒春日逞華麗共折路邊花各持挿髙髻髻髙花匼匝人見皆睥睨別求醦醦憐將歸見夫壻春女容儀相將南陌陲看花愁日晩隱樹怕風吹年少從傍來白馬黃金羈何須乆相弄兒家夫壻知羣女戲夕陽風來滿路香綴裙金蛺蝶挿髻玉鴛鴦角婢紅羅縝閹奴紫錦裳為觀失道者𩯭白心惶惶若人逢鬼魅第一莫〈一作怕〉驚懅〈一作愳〉捺硬莫采渠呼名自當去燒香請佛力禮拜求僧助蚊子叮鐵牛無渠下嘴處
　　浩浩黃河水東流長不息悠悠不見清人人壽有極茍欲乗白雲曷由生羽翼唯當鬒髮〈一作𩯭皤〉時行住須努力乗茲朽木船采彼紝婆子〈紝音壬佛經西國苦樹名其子根枝俱苦喻衆生之惡〉行至大海中波濤復不止唯賫一宿糧去岸三千里煩惱從何生愁哉縁苦起
　　黙黙永無言後生何所述隱居在林藪智日〈一作境〉何由出枯槁非堅衞風霜成夭疾土牛耕石田未有得稻日山中何太冷自古非今年沓嶂恆凝雪幽林每吐煙草生芒種後葉落立秋前此有沈迷客窺窺不見天山客心悄悄常嗟嵗序遷辛勤采芝術搜斥詎成仙庭廓雲初巻林明月正圓不歸何所為桂樹相留連有人兮山楹〈一作陘〉雲巻兮霞纓秉芳兮欲寄路漫漫兮難征心惆悵兮狐疑年老已無成衆喔咿斯〈一本無此九字〉蹇獨立兮忠貞
　　豬喫死人肉人喫死豬腸豬不嫌人臭人反道豬香豬死拋水內人死掘土藏彼此莫相噉蓮花生沸湯快哉混沌身不飯復不尿遭得誰鑽鑿因茲〈一作之〉立九竅朝朝為衣食嵗嵗愁租調千箇爭一錢聚頭亡命呌啼哭縁何事淚如珠子顆應當有別離復是遭䘮禍所為在貧窮未能了因果塜間瞻死屍六道不干〈一作忻〉我婦女慵經織男夫嬾耨田輕浮耽挾彈跕〈一作趾〉躧〈上都牒他恊二切跕屣也下所倚所買二切舞履也〉拈抹凍骨衣應急充腸食在先今誰念於汝苦痛〈一作痛苦〉哭蒼天
　　不行真正道隨邪號行婆口慙神佛少心懐嫉妬多背後噇魚肉人前念佛陁如此修身處難應避奈何世有一等愚茫茫恰似驢還解人言語貪婬狀若豬險巇難可測實語卻成虛誰能共伊語令教莫此居有漢姓慠慢名貪字不廉一身無所解百事被他嫌死惡黃連苦生憐白蜜甜喫魚猶未止食肉更無厭縱你居犀角饒君帶虎睛桃枝將辟穢〈一作折一作醫〉蒜殻取為瓔暖腹茱茰酒空心枸羮終歸不免死浪自覔長生
　　卜擇幽居地天台更莫言猨啼谿霧冷嶽色草門連折葉覆松室開池引澗泉已甘休萬事采蕨度殘年益者益其精可名為有益易者易其形是名之〈一作為〉有易能益復能易當得上仙籍無益復無易終不免死厄徒勞說三史浪自看五經洎老撿黃籍依前住〈一作注〉白丁筮遭連〈一作迍〉蹇卦生主虛危星不及河邊樹年年一度青
　　碧澗泉水清寒山月華白黙知神自明觀空境逾寂我今有一襦非羅復非綺借問作何色不紅亦不紫夏天將作衫冬天將作被冬夏遞互用長年只這〈一作者〉是白拂栴檀柄馨香竟日聞柔和如巻霧揺拽似行雲禮奉宜當暑髙提復去〈一作祛〉塵時時方丈內將用指迷人貪愛有人求快活不知禍在百年身但看陽燄浮漚水便覺無常敗壞人丈夫志氣直如鐵無曲心中道自真行密節髙霜下竹方知不枉用心神
　　多少般數人百計求名利心貪覔榮華經營圖富貴心未片時歇奔突如煙氣家眷實團圓一呼百諾至不過七十年氷消瓦解置死了萬事休誰人承後嗣水浸泥彈丸方知無意智
　　貪人好聚財恰如梟愛子子大而食母財多還害已散之即福生聚之即禍起無財亦無禍鼓翼青雲裏去家一萬里提劒擊匈奴得利渠即死失利汝即殂渠命既不惜汝命亦〈一作有〉何辜教汝百勝術不貪為上謨瞋是心中火能燒功德林欲行菩薩道忍辱䕶真心汝為〈一作謂〉埋頭癡兀兀愛向無明羅剎窟再三勸你早修行是你頑癡心恍惚不肻信受寒山語轉轉倍加業汩汩直待斬首作両叚方知自身奴賊物
　　惡趣甚茫茫㝠㝠無日光人間八百嵗未抵半宵長此等諸癡子論情甚可傷勸君求出離認取法中王世有多解人愚癡徒苦辛不求當來善唯知造惡因五逆十惡輩三毒以為親一死入地獄長如鎮庫銀天髙髙不窮地厚厚無極動物在其中慿茲造化力爭頭覔飽暖作計相噉食因果都未詳盲兒問乳色天下幾種人論時色數有賈婆如許夫黃老元無婦衞氏兒可憐鍾家女極醜渠若向西行我便東邊走賢士不貪婪癡人好鑪冶麥地占他家竹園皆我者努膊覔錢財切齒驅奴馬須看郭門外纍纍松栢下嗊嗊買魚肉擔歸餧妻子何湏殺他命將來活汝已此非天堂縁純是地獄滓徐六語破堆始知沒道理有人把椿樹喚作白栴檀學道多沙數幾箇得泥丸棄金卻擔草謾他亦自謾似聚砂一處成團也大難蒸砂擬作飯臨渴始掘井用力磨碌磚那堪將作鏡佛說元平等總有真如性但自審思量不用閑爭競推尋世間事子細總皆〈一作要〉知凡事莫容易盡愛討便宜䕶即弊成好毀即是成非故知雜濫口背面總由伊冷暖我自量不信奴脣皮
　　蹭蹬諸貧士飢寒成至極閑居好作詩札札用心力賤他〈一作人〉言孰采勸君休歎息題安餬䴵上乞狗也不喫欲識生死譬且將氷水比水結即成氷氷消返成水已死必應生出生還復死氷水不相傷生死還雙美尋思少年日遊獵向平陵國使職非願神仙未足稱聯翩騎白馬喝兔放蒼鷹不覺大〈一作今〉流落皤皤誰見矜偃息深林下從生是農夫立身既質直出語無諂諛保我不鑒璧信君方得珠焉能同泛灎極目波上鳬不須攻人惡何用〈一作不須〉伐已善行之則可行巻之則可卷祿厚憂積〈一作責〉大言深慮交淺聞茲若念茲小子當自見富兒會髙堂華燈何煒煌此時無燭者心願處其傍不意遭排遣還歸暗處藏益人明詎損頓訝惜餘光世有聰明士勤〈一作救〉苦探幽文三端自孤立六藝越諸君神氣卓然異精彩超衆羣不識箇中意逐境亂紛紛層層山水秀煙霞鎖翠微嵐拂紗巾濕露霑蓑草衣足躡遊方履手執古藤枝更觀塵世外夢境復何為滿巻才子詩溢壺聖人酒行愛觀牛犢坐不離左右霜露入茅簷月華明瓮〈一作戶〉牖此時吸兩甌吟詩五百〈一作兩三〉首
　　施家有兩兒以藝干齊楚文武各自備託身為得所孟公問其術我子親教汝秦衞兩不成失時成齟齬止宿鴛鴦鳥一雄兼一雌銜花相共食刷羽每相隨戲入煙霄裏宿歸沙岸湄自憐生處樂〈一作樂處〉不奪鳯皇池或有行人才藝過周孔見罷頭兀兀看時身侗侗繩牽未肻行錐刺猶不動恰似羊公鶴可憐生氃氋〈上徒紅切下名孔切〉
　　小小帶經鋤本將兄共居縁遭他輩責剰被自妻疎拋絶紅塵境常遊好閱書誰能借〈一作惜一〉斗水活取轍中魚變化計無窮生死竟不止三途鳥雀身五嶽龍魚已世濁作䍲羺〈上女奚切下奴溝切胡羊也〉時清為騄駬前迴是富兒今度成貧士
　　書判全非弱嫌身不得官銓曹被抝折洗垢覓瘡瘢必也關天命〈一作保〉今冬更試看盲兒射雀目偶中亦非難貧驢欠一尺富狗剰三寸若分貧不平中半富與困始取驢飽足卻令狗飢頓為汝熟思量令我也愁悶栁郎八十二藍嫂一十八夫妻共百年相憐情狡猾弄璋字烏䖘擲瓦名婠妠〈上一丸切下奴荅切〉屢見枯楊荑常遭青女殺
　　大有飢寒客生將獸魚殊長存磨石下〈一作廟下石〉時哭〈一作笑〉路邊隅累日空思飯經冬不識襦唯齎一束草幷帶五升麩
　　赫赫誰𤮧肆其酒甚濃厚可憐髙幡幟極目平升斗何意訝不售其家多猛狗童子欲〈一作若〉來沽狗齩便是走吁嗟濁濫處羅剎共賢人謂是等〈一作荒〉流類焉知道不親狐假師子勢詐妄卻稱珍鉛礦入鑪冶方知金不眞〈一作精〉
　　田家避暑月斗酒共誰歡雜雜排山果疎疎圍酒罇蘆莦將代席蕉葉且充盤醉後搘頥坐須彌小彈丸箇是何措大時來省南院年可三十餘曽經四五選囊裏無青蚨篋中有黃絹〈一作巻〉行到食店前不敢暫迴面為人常喫用愛意須慳惜老去不自由漸被他推〈一作催〉斥送向荒山頭一生願虛擲亡羊罷補牢失意終無極浪造凌霄閣虛登百尺樓養生仍夭命誘讀詎封侯不用從黃口〈一作石〉何須厭白頭未能端似箭且莫曲如鉤雲山疊疊連天碧路僻林深無客遊逺望孤蟾明皎皎近聞羣鳥語啾啾老夫獨坐棲青嶂少室閑居任白頭可歎徃年與今日無心還似水東流
　　富貴疎親聚只為多錢米貧賤骨肉離非關少兄弟急須歸去來招賢閣未啓浪行朱雀街踏破皮鞋底我見一癡漢仍居三兩婦養得八九兒總是隨宜手丁防〈一作戶〉是新差資財非舊有黃櫱作驢鞦始知苦在後新榖尚未熟舊榖今已無就貸一斗許門外立踟躕夫出教問婦婦出遣問夫慳惜不救乏財多為累愚大有好笑事畧陳三五箇張公富奢華孟子貧轗軻只取侏儒飽不憐方朔餓巴歌唱者多白雪無人和老翁娶少婦髮白婦不耐老婆嫁少夫面黃夫不愛老翁娶老婆一一無棄背少婦嫁少夫兩兩相憐態雍容美少年博覽諸經史盡號曰先生皆稱為學士未能得官職不解秉耒耜冬披破布衫蓋是書誤已鳥語〈一作弄〉情不堪其時臥草菴櫻桃紅爍爍楊柳正毿毿旭日銜青嶂晴雲洗淥潭誰知出塵俗馭上寒山南昨日何悠悠場中可憐許上為桃李徑下作蘭蓀渚復有綺羅人舍中翠毛羽相逢欲相喚脈脈不能語丈夫莫守困無錢須經紀養得一牸牛生得五犢子犢子又生兒積數無窮已寄語陶朱公富與君相似之子何惶惶〈一作遑遑〉卜居須自審南方瘴癘多北地風霜甚荒陬不可居毒川難可飲魂兮歸去來食我家園葚昨夜夢還家〈一作鄉〉見婦機中織駐梭如有思擎梭似無力呼之迴面視況復不相識應是別多年鬢毛非舊色人生不滿百常懷千載憂自身病始可又為子孫愁下視禾根土上看桑樹頭秤鎚落東海到底始知休世有一等流悠悠似木頭出語無知解雲我百不憂問道道不㑹問佛佛不求子細推尋著茫然一場愁董郎年少時出入帝京裏衫作嫩鵝黃容儀畫相似常騎踏雪馬拂拂紅塵起觀者滿路傍箇是誰家子箇是誰家子為人大被憎癡心常憤憤肉眼醉瞢瞢見佛不禮佛逢僧不施僧唯知打大臠除此百無能人以身為本本以心為柄本在心莫邪心邪䘮本命未能免此殃何言嬾照鏡不念金剛經卻令菩薩病城北仲家翁渠家多酒肉仲翁婦死時弔客滿堂屋仲翁自身亡能無一人哭喫他桮臠者何太冷心腹下愚讀我詩不解卻嗤誚中庸讀我詩思量雲甚要上賢讀我詩把著滿面笑楊修見㓜婦一覽便知妙自有慳惜人我非慳惜輩衣單爲舞穿酒盡緣歌啐當〈一作常〉取一腹飽莫令兩腳儽蓬蒿鑽髑髏此日君應悔我行經古墳淚盡嗟存沒塜破壓黃腸棺穿露白骨攲斜有甕缾掁撥無簪笏風至攬其中灰塵亂𡋯𡋯夕陽赫〈一作下〉西山草木光曄曄復有朦朧處松蘿相連接此中多伏虎見我奮迅鬛手中無寸刃爭不懼懾懾岀身既擾擾世事非一狀未能捨流俗所以相追訪昨弔徐五死今送劉三葬終〈一作日〉日不得閒爲此心悽愴有樂且須樂時哉不可失雖雲一百年豈滿三萬日寄世是須臾論錢莫啾唧孝經末後章〈一作篇〉委曲陳情畢獨坐常忽忽情懐何悠悠山腰雲縵縵〈一作漫漫〉谷口風颼颼猿來樹嫋嫋鳥入林啾啾時催鬢颯颯歳盡老惆惆一人好頭肚六藝盡皆通南見驅歸〈一作趨向〉北西風趂向東長漂如泛萍不息似飛蓬問是何等色姓貧名曰窮他賢君即受不賢君莫與君賢他見容不賢他亦拒嘉善矜不能仁徒方得所勸逐子張言拋卻卜商語俗薄眞成薄人心箇不同殷翁笑桞老栁老笑殷翁何故兩相笑俱行譣詖中裝車競嵽嵲翻載各瀧涷是我有錢日恆爲汝貸將汝今既飽暖見我不分張須憶汝欲得似我今承望有無更代事勸汝熟思量人生一百年佛説十二部慈悲如野鹿瞋忿〈一作怒〉似家狗家狗趂不去野鹿常好走欲伏獼猴心須聽獅子吼教汝數般事思量〈一作賢〉知我賢極貧忍賣屋纔富須買田空腹不得走枕頭須莫眠此言期衆見掛在日東邊寒山多幽竒登者皆怛懾月照水澄澄風吹草獵獵凋梅雪作花杌木雲充葉觸雨轉鮮〈一作仙〉靈非晴不可渉有樹先林生計年逾一倍根遭陵谷變葉被風霜改咸笑外凋零不憐內文采皮膚脫落盡唯有貞〈一作眞〉實在寒山有躶蟲身白而頭黑手把兩卷書一道將一德住不安釡竈行不齎衣裓常持智慧劎擬破煩惱賊有人畏白首不肻捨朱紱采藥空求仙根苖亂挑掘數年無効驗癡意瞋怫鬱獵師披袈裟元非汝使物昔時可可貧今朝〈一作日〉最貧凍作事不諧和觸途成倥傯行泥屢腳屈坐社頻腹痛失卻斑貓兒老鼠圍飯甕我見世間人堂堂好儀相不報父母恩方寸底模様欠負他人錢蹄穿始惆悵箇箇惜妻兒爺孃不供養兄弟似寃家心中長悵〈一作悒〉怏憶昔少年時求神願成長今為不孝子世間多此様買肉自家噇抹觜道我暢自逞說嘍囉聰明無益當牛頭努目瞋出去始時〈一作始覺時已〉曏擇佛燒好香揀僧歸供養羅漢門前乞趂卻閑和尚不悟無為人從來無相狀封疏請名僧䞋錢兩三様雲光好法師安角在頭上汝無平等心聖賢俱不降凡聖皆混然勸君休取相我法妙難思天龍盡迴向我今稽首禮無上法中王慈悲大喜捨名稱滿十方衆生作依怙智慧身金剛頂禮無所著我師大法王〈一本無我法以下十句〉可貴天然物獨一〈一作立〉無伴侶覓他不可見出入無門戶促之在方寸延之一切處你若不信愛相逢不相遇余家有一窟窟中無一物淨潔空堂堂光華明日日䔫食養微軀布裘遮幻質任你千聖現我有天真佛男兒大丈夫作事莫莽鹵勁挺鐵石心直取菩提路邪路不用行行之枉辛苦不要求佛果識取心王主粵自居寒山曽經幾萬載任運遯林泉棲遲觀自在寒巖人不到白雲常靉靆細草作臥褥青天為被蓋快活枕石頭天地任變改
　　可重是寒山白雲常自閑猿啼暢道內虎嘯出人間獨歩石可履孤吟藤好攀松風清颯颯鳥語聲𠴨𠴨閒自訪髙僧煙山萬萬層師親指歸路月掛一輪燈閒遊華頂上日朗晝〈一作大朗月〉光輝四顧晴空裏白雲同鶴飛
　　世有多事人廣學諸知見不識本真性與道轉懸逺若能明實相豈用陳虛願一念了自心開佛之知見寒山有一宅宅中無闌隔六門左右通堂中見天碧房房虛索索東壁打西壁其中一物無免被人來惜寒到燒煗火飢來煮菜喫不學田舍翁廣置牛〈一作田〉莊宅盡作地獄業一人何曽極好好善思量思量知軌則儂家暫下山入到城隍裏逢見一羣女端正容貎美頭戴蜀様花燕脂塗粉膩金釧鏤銀朶羅衣緋紅紫朱顔類神仙香帶氛氳氣時人皆顧盼癡愛染心意謂言世無雙魂影隨他去狗齩枯骨頭虛自舐脣齒不解返思量與畜何曽異今成白髮婆老陋若精魅無始由狗心不超解脫地
　　一自遯寒山養命餐山果平生何所憂此世隨縁過日月如逝川光隂石中火任你天地移我暢巖中坐我見世間人茫茫走路塵不知此中事將何為去津榮華能幾日眷屬片時親縱有千斤金不如林下貧自聞梁朝日四依諸賢士寳誌萬迴師四仙傅大士顯揚一代教作時如來使造建〈一作建造〉僧伽藍信心歸佛理雖乃得如斯有為多患累與道殊懸逺折西補東爾不逹無為功損多益少利〈一作矣〉有聲而無形至今何處去〈一作是〉
　　吁嗟貧復病為人絶友親甕裏長無飯甑中屢生塵蓬菴不免雨漏榻劣容身莫怪今憔悴多愁定損人養女畏太多已生須訓誘捺頭遣小心鞭背令緘口未解乗機杼那堪事箕箒張婆語驢駒汝大不如〈一作知〉母秉志不可巻須知我匪席浪造山林中獨臥盤陁石辯士來勸余速令受金璧鑿牆植蓬蒿若此非有益以我棲遲處幽深難可論無風蘿〈一作藤〉自動不霧竹長昏澗水縁誰咽山雲忽自屯午時菴內坐始覺日頭暾憶昔遇〈一作惜過〉逢處人間逐勝遊樂山登萬仭愛水泛千舟送客琵琶谷攜琴鸚鵡洲焉知松樹下抱膝冷颼颼報汝修道者進求虛勞神人有精靈物無字復無文呼時歴歴應隱處不居存叮嚀善保䕶勿令有㸃痕去年春鳥鳴此時思弟兄今年秋菊爛此時思發生緑水千腸咽黃雲四面平哀哉百年內腸斷憶咸京多少天台人不識寒山子莫知真意度喚作閑言語一住寒山萬事休更無雜念掛心頭閑於石壁題詩句任運還同不繫舟
　　可惜百年屋左倒右復傾牆壁分散盡木植亂差橫甎瓦片片落朽爛不堪停狂風吹驀塌再竪卒難成精神殊爽爽形貌極堂堂能射穿七札讀書覽五行經眠虎頭枕昔坐象牙牀若無一〈一作阿〉堵物不啻冷如霜笑我田舍兒頭頰底縶澀〈一作濕〉巾子未曾髙腰帶長時急非是不及時無錢趂不及一日有錢財浮圖頂上立買肉血𣽅𣽅〈一作聒〉買魚跳鱍鱍君身招罪累妻子成快活纔死渠便嫁〈一作捷死渠家去〉他人誰敢遏一朝如破牀兩箇當頭脫
　　客難〈一作歎〉寒山子君詩無道理吾觀乎古人貧賤不為恥應之笑此言談何疎濶矣願君似今日錢是急事爾從生不徃來至死無仁義言既有枝葉心懷便險詖若其開小道縁此生大偽詐說造雲梯削之成棘刺一缾鑄金成一缾埏泥出二缾任君看那箇缾牢實欲知缾有二須知業非一將此驗生因修行在今日摧殘荒草廬其中煙火蔚借問羣小兒生來凡幾日門外有三車迎之不肻出飽食腹膨脝箇是癡頑物有身與無身是我復非我如此審思量遷延倚巖坐足間青草生頂上紅塵墮已見俗中人靈牀施酒果昨見河邊樹摧殘不可論二三餘幹在〈一作蘂卉〉千萬斧刀痕霜凋萎疎〈一作黃〉葉波衝枯朽根生處當如此何用怨乾坤
　　余見僧繇性希竒巧妙間生梁朝時道子飄然為殊特二公善繪手毫揮逞畫圖真意氣異龍行鬼走神巍巍饒邈虛空寫塵跡無因畫得誌公師
　　乆住寒山凡幾秋獨吟歌曲絶無憂蓬扉不掩常幽寂泉涌甘漿長自流石室地鑪砂鼎沸松黃栢茗乳香甌飢餐一粒伽陁藥心地調和倚石頭
　　丹邱迴聳與雲齊空裏五峰遙望低鴈塔髙排出青嶂禪林古殿入虹蜺風揺松葉赤城秀霧吐中巖仙路迷碧落千山萬仭現藤蘿相接次連谿
　　千生萬死凡幾生〈一作何時已〉生死來去轉迷情不識心中無價寳猶〈一作恰〉似盲驢信腳行
　　老病殘年百有餘面黃頭白好山居布裘擁質隨縁過豈羨人間巧様模心神用盡為名利百種貪婪進已軀浮生幻化如燈燼塜內埋身是有無
　　世間何事最堪嗟盡是三途造罪楂不學白雲巖下客一條寒衲是生涯秋到任他林落葉春來從你樹開花三界橫眠閒無〈一作無一〉事明月清風〈一作清風明月〉是我家昔年曽到大海遊為采摩尼誓懇求直到龍宮深密處金關鎖斷主神愁龍王守䕶安耳裏劒客星揮無處搜賈客卻歸門內去明珠元在我心頭
　　衆星羅列夜明深巖㸃孤燈月未沈圓滿光華不磨瑩掛在青天是我心
　　千年石上古人蹤萬丈巖前一㸃空明月照時常皎潔不勞尋討問西東
　　寒山頂上月輪孤照見晴空一物無可貴天然無價寳埋在五隂溺身軀
　　我向前谿照碧流或向巖邉坐磐石心似孤雲無所依悠悠世事何須覓
　　我家本住在寒山石巖棲息離煩縁泯時萬象無痕跡舒處周流徧大千光影騰輝照心地無有一法當現前方知摩尼一顆珠解用無方處處圓
　　世人何事可吁嗟苦樂交煎勿底涯生死徃來多少劫東西南北是誰家張王李趙權時姓六道三途事似麻只為主人不了絶遂招遷謝逐迷邪
　　余家本住在天台雲路煙深絶客來千仭巖巒深可遯萬重谿澗石樓臺樺巾木屐沿流歩布裘藜杖繞山迴自覺浮生幻化事逍遙快樂實善〈一作奇〉哉
　　憐底衆生病餐嘗畧不厭蒸豚搵蒜醬炙鴨㸃椒鹽去骨鮮魚膾兼皮熟肉臉不知他命苦只取自家甜讀書豈免死讀書豈免貧何以〈一作似〉好識字識字勝他人丈夫不識字無處可安身黃連搵蒜醬忘計是苦辛我見瞞人漢如籃盛水走一氣將歸家籃裏何曾有我見被人瞞一似園中韭日日被刀傷天生還自有不見朝垂露日爍自消除人身亦如此閻浮是寄居切〈一作慎〉莫因循過且令三毒袪菩提即煩惱盡令無有餘水清澄澄瑩徹底自然見心中無一事水清衆獸現〈一作萬境不能轉〉心若〈一作既〉不妄起永劫無改變若能如是知是知無背面
　　自從到此天台境經今早度幾冬春山水不移人自老見卻多少後生人〈此首一作拾得詩〉
　　說食終不飽說衣不免寒飽喫湏是飯著衣方免寒不解審思量只道求佛難迴心即是佛莫向外頭看可畏輪迴苦往復似翻塵蟻廵環未息六道亂紛紛改頭換面孔不離舊時人速了黒暗獄無令心性昏可畏三界輪念念未曽息纔始似出頭又卻遭沈溺假使非非想蓋縁多福力爭似識真源一得即永得昨日遊峰頂下窺千尺崖臨危一株樹風擺両枝開雨漂即零落日曬作塵埃嗟見此茂秀今為一聚灰自古多少聖叮嚀教自信人根性不等髙下有利鈍真佛不肻認置功〈一作力〉枉受困不知清淨心便是法王印我聞天台山山中有琪樹永言欲攀之〈一作上〉莫曉石橋路縁此生悲歎幸居將巳慕今日觀鏡中颯颯𩯭垂素養子不經師不及都亭鼠何曾見好人豈聞長者語為染在薫蕕應須擇朋侶五月販鮮魚莫教人笑汝徒閉蓬門坐頻經石火〈一作嵗月〉遷唯聞人作鬼不見鶴成仙念此那堪說隨縁須自憐迴瞻〈一作還看〉郊郭外古墓犂為田
　　時人見寒山各謂是風顚貌不起人目身唯布裘纒我語他不㑹他語我不言為報往來者可來向寒山自在白雲閑從來非買山下危須䇿杖上險捉藤攀澗底松常翠谿邊石自斑友朋雖阻絶春至鳥𠴨𠴨〈一作闗〉我在村中住衆推無比方昨日到城下卻被狗形相或嫌袴太窄或說衫少長攣〈一作撐〉卻鷂子眼雀兒舞堂堂死生元有命富貴本由天此是古人語吾今非謬傳聰明好短命癡騃卻長年鈍物豐財寳醒醒漢無錢國以人為本猶如樹因地地厚樹扶疎地薄樹憔悴不得露其根枝枯子先墜決陂以取魚是取〈一作求〉一期利衆生不可說何意許顚邪面上兩惡鳥心中三毒虵是渠作障礙使你事煩拏舉手髙〈一作髙攀手〉彈指南無佛陁耶
　　自樂平生道煙蘿石洞間野情多放曠長伴白雲閑有路不通世無心孰可攀石牀孤夜坐圓月上寒山大海水無邊魚龍萬萬千遞互相食噉穴宂癡肉團為心不了絶妄想起如煙性月澄澄朗廓爾照無邊自見天台頂孤髙出衆羣風揺松竹韻月現海潮頻下望青山際談𤣥有白雲野情便山水本志慕道倫三五癡後生作事不真實未讀十巻書強把雌黃筆將他儒行篇喚作賊盜律脫體似蟫蟲齩破他書帙心髙如山嶽人我不伏人解講圍陁典能談三教文心中無慚媿破戒違律文自言上人法稱為第一人愚者皆讚歎智者撫掌笑陽燄虛空花豈得免生老不如百不觧靜坐絶憂惱
　　如許多寳貝海中乘壞舸前頭失卻桅後頭又無柂宛轉任風吹髙低隨浪簸如何得到岸努力莫端坐我見凡愚人多畜資財穀飲酒食生命謂言我富足莫知地獄深唯求上天福罪業如毘富豈得免災毒財主忽然死爭共當頭哭供僧讀文疏空是鬼神籙福田一箇無虛設一羣禿不如早覺悟莫作黒暗獄狂風不動樹心真無罪福寄語宂宂〈一作兀兀〉人叮嚀再三讀
　　勸你三界子莫作勿道理理短被他欺理長不奈你世間濁濫人恰似黍粘子不見無事人獨脫無能比早須返本源三界任縁起清淨入如流莫飲無明水
　　三界人蠢蠢六道人茫茫貪財愛婬欲心惡若豺狼地獄如箭射極苦若為當兀兀過朝夕都不別賢良好惡總不識猶如豬及羊共語如木石嫉妬似顛狂不自見已過如豬在圏臥不知自償債卻笑牛牽磨
　　人生在塵䝉恰似盆中蟲終日行遶遶不離其盆中神仙不可得〈一作比〉煩惱計無窮嵗月如流水須臾作老翁寒山出此語復似顛狂漢有事對面說所以足人怨心真〈一作直〉出語直直心無背面臨死度奈河誰是嘍囉漢㝠㝠泉臺路被業相拘絆
　　我見多知漢終日用心神岐路逞嘍囉欺謾一切人唯作地獄滓不修正直因忽然無常至定知亂紛紛寄語諸仁者復以何為懷逹道見自性自性即如來天真元具足修證轉差迴棄本卻逐末只守一場獃世有一般人不惡又不善不識主人公〈一作翁〉隨客處處轉因循過時光渾是癡肉臠雖有一靈臺如同客作漢常聞釋迦佛先受然燈記然燈與釋迦只論前後智前後體非殊異中無有異一佛一切佛心是如來地常聞國大臣朱紫簪纓祿富貴百千般貪榮不知辱奴馬滿宅舍金銀盈帑屋癡福暫時扶埋頭作地獄忽死萬事休男女當頭哭不知有禍殃前路何疾速家破冷颼颼食無一粒粟凍餓苦悽悽良由不覺觸
　　上人心猛利一聞便知妙中流心清淨審思雲甚要下士鈍暗癡頑皮最難裂直待血淋頭〈一作漓〉始知自摧滅看取開眼賊閙市集人決死屍棄如塵此時向誰說男兒大丈夫一刀兩叚截人面禽獸心造作何時歇我有六兄弟就中一箇惡打伊又不得罵伊又不著處處無奈何耽財好淫殺見好埋頭愛貪心過羅剎阿爺惡見伊阿孃嫌不恱昨被我捉得惡罵恣情掣趂向無人處一一向伊説汝今須改行覆車須改轍若也不信受共汝惡合殺汝受我調伏我共汝覓活從此盡和同如今遇菩薩學業攻鑪冶錬盡三山鐵至今靜恬恬衆人皆讚說
　　昔日極貧苦夜夜數他寳今日審思量自家須營造掘得一寳藏純是水精珠大有碧眼賈密擬買將去余即報渠言此珠無價數
　　一生慵嬾作憎重只便輕他家學事業余持一巻經無心裝褾軸來去省人擎應病則說藥方便度衆生但自心無事何處不惺惺
　　我見出家人不入出家學欲知真出家心淨無繩索澄澄孤〈一作絶〉𤣥妙如如無倚託三界任縱橫四生不可泊無為無事人逍遙實快樂
　　昨到雲霞觀忽見仙尊士星冠月帔橫盡雲居山水余問神仙術雲道若為比謂言靈無上妙藥心神祕守死待鶴來皆道乘魚去余乃返窮之推尋勿道理但看箭射空須臾還墜地饒你得仙人恰似守屍鬼心月自精明萬象何能比欲知仙丹術身內元神是莫學黃巾公〈巾一雲石〉握愚自守擬
　　余家〈一作鄉〉有一宅其宅無正主地生一寸草水垂一滴露火燒六箇賊風吹黒雲雨子細尋本人布裹真珠爾傳語諸公子聽說石齊奴僮僕八百人水碓三十區舍下養魚鳥樓上吹笙竽伸頭臨白刃癡心為緑珠何以長惆悵人生似朝菌那堪數十年親舊凋落盡以此思自哀哀情不可忍奈何當奈何託〈一作脫〉體歸山隱繿縷闗前業莫訶今日身若言由冢墓〈一作宅〉箇是極癡人到頭君作鬼豈令男女貧皎然易解事作麼無精神我見黃河水凡經幾度清水流如急箭人世若浮萍癡屬根本業無明煩惱阬輪迴幾許劫只為造迷盲二儀既開闢人乃居其中迷汝即吐霧醒汝即吹風惜汝即富貴奪汝即貧窮碌碌羣漢子萬事由天公餘勸諸稚子急離火宅中三車在門外載你免飄蓬露地四衢坐當天萬事空十方無上下來去〈一作往〉任西東若得箇中意縱橫處處通
　　可歎浮生人悠悠何日了朝朝無閑時年年不覺老總為求衣食令心〈一作人〉生煩惱擾擾百千年去來三惡道時人尋雲路雲路杳無蹤山髙多險峻澗濶少玲瓏碧嶂前兼後白雲西復東欲知雲路處雲路在虛空寒山棲隱處絶得雜人過時逢林內鳥相共唱山歌瑞草聯谿谷老松枕嵯峨可觀無事客憇歇在巖阿五嶽俱成粉須彌一寸山大海一滴水吸入在〈一作其〉心田生長菩提子徧蓋天中天語汝慕道者慎莫繞十纒無衣自訪覓莫共狐謀裘無食自採取莫共羊謀羞借皮兼借肉懐歎復懐愁皆縁義失所〈一作所失〉衣食常不周自羨山間樂逍遙無倚託逐日養殘軀閑思無所作時披古佛書往往登石閣下窺千尺崖上有雲盤泊〈一作礴〉寒月冷颼颼身似孤飛鶴
　　我見轉輪王千子常圍繞十善化四天莊嚴多七寳七寳鎮隨身莊嚴甚妙好一朝福報盡猶若棲蘆鳥還作牛領蟲六趣受業道況復諸凡夫無常豈長保生死如旋火輪迴似麻稻不解早覺悟為人枉虛老
　　平野水寛濶丹丘連四明仙都最髙秀羣峰聳翠屛逺逺望何極矹矹勢相迎獨標海隅外處處播嘉名可貴一名山七寳何能比松月颼颼冷雲霞片片起匼匝幾重山迴還多少里谿澗靜澄澄快活無窮已我見世間人生而還復死昨朝猶二八壯氣胸襟士如今七十過力困形憔悴恰似春日花朝開夜落爾迥聳霄漢外雲裏路岧嶢瀑布千丈流如鋪練一條卞有棲心窟橫安定命橋雄雄鎮世界天台名獨超盤陁石上坐谿澗冷淒淒靜玩偏嘉麗虛巖䝉霧迷怡然憇歇處日斜樹影低我自觀心地蓮花出淤泥隱士遁人間多向山中眠青蘿疎麓麓碧澗響聯聯騰騰且安樂悠悠自清閑免有染世事心靜如白蓮寄語食肉漢食時無逗遛今生過去種未來今日修只取今日美不畏來生憂老鼠入飯甕雖飽難出頭自從出家後漸得養生趣伸縮四肢全勤聽六根具褐〈一作揭〉衣隨春冬〈一作秋〉糲食供朝暮今日懇懇修願與佛相遇
　　五言五百篇七字七十九三字二十一都來六百首一例書巖石自誇雲好手若能㑹我詩真是如來母世事繞〈一作何〉悠悠貪生早晩〈一作未肻〉休研盡大地石何時得歇頭四時周〈一作凋〉變易八節急如流為報火宅主露地騎白牛
　　可笑五隂窟四虵共同〈一作同苦〉居黑暗無明燭三毒遞相驅伴黨六箇賊劫掠法財珠斬卻魔軍輩安泰湛如蘇嘗聞漢武帝爰及秦始皇俱好神仙術延年竟不長金臺既摧折沙丘遂滅亡茂陵與驪嶽今日草茫茫憶得二十年徐歩國清歸國清寺中人盡道寒山癡癡人何用疑疑不觧尋思我尚自不識是伊爭得知低頭不用問問得復何為有人來罵我分明了了知雖然不應對卻是得便宜
　　語你出家輩何名為出家奢華求養活繼綴族姓家美舌甜脣觜諂曲心鉤加終日禮道塲持經置功課鑪燒神佛香打鐘髙聲和六時學〈一作養〉客春晝夜〈一作夜夜〉不得臥只為愛錢財心中不脫灑見他髙道人卻嫌誹謗罵驢屎比麝香苦哉佛陁耶又見出家兒有力及無力上上髙節者鬼神欽道德君王分輦坐諸侯拜迎逆堪為世福田世人須保惜下下低愚者詐現多求覓濁濫即可知愚癡愛財色著卻福田衣種田討衣食作債稅牛犂為事不忠直朝朝行弊惡往往痛臋脊不解善思量地獄苦無極一朝著病纒三年臥牀席亦有真佛性翻作無明賊南無佛陁耶逺逺求彌勒
　　寒巖深更好無人行此道白雲髙岫閑青嶂孤猿嘯我更何所親暢志自宜老形容寒暑遷心珠甚可保巖前獨靜坐圓月當天耀萬象影現中一輪本無照廓然神自清含虛洞𤣥妙因指見其月月是心樞要本志慕道倫道倫常獲親時逢杜〈一作社〉源客每接話禪賔談𤣥月明夜探理日臨晨萬機俱泯跡方識本來人元非隱逸士自號山林人仕魯䝉幘帛且愛裹疎巾道有巢許操恥為堯舜臣獼猴罩帽子學人避風塵自古諸哲人不見有長存生而還復死盡變作灰塵積骨如毘富別淚成海津唯有空名在豈免生死輪今日巖前坐坐乆煙雲収一道清溪冷千尋碧嶂頭白雲朝影靜明月夜光浮身上無塵垢心中那更憂千雲萬水間中有一閑士白日遊青山夜歸巖下睡倐爾過春秋寂然無塵累快哉何所依靜若秋江水勸你休去來莫惱他閻老失腳入三途粉骨遭千擣長為地獄人永隔今生道勉你信余言識取衣中寳世間一等流誠堪與人笑出家弊已身誑俗將為道雖著離塵衣衣中多養蚤不如歸去來識取心王好髙髙峰頂上四顧極無邊獨坐無人知孤月照寒泉泉中且無月月自在青天吟此一曲歌歌終〈一作中〉不是禪有箇王秀才笑我詩多失雲不識蜂腰仍不㑹鶴膝平側不解壓凡言取次出我笑你作詩如盲徒詠日我住在村鄉無爺亦無娘無名無姓第人喚作張王並無人教我貧賤也尋常自憐心的實堅固等金剛寒山出此語此語無人信密甜足人嘗黃櫱苦難近〈一作吞〉順情生喜恱逆意多瞋恨但看木傀儡弄了一場困我見人轉經依他言語㑹口轉心不轉心口相違背心真無委曲不作諸纒蓋但且自省躬莫覓他替代可中作得主是知無內外
　　寒山唯白雲寂寂絶埃塵草座山家有孤燈明月輪石牀臨碧沼虎鹿每為鄰自羨幽居樂長為象外人鹿生深林中飲水而食草伸腳樹下眠可憐無煩惱繫之在華堂餚饍極肥好終日不肻嘗形容轉枯槁花上黃鶯子𠴨𠴨〈一作闗闗〉聲可憐美人顔似玉對此弄鳴翫之能不足眷戀在齠年花飛鳥亦散灑淚秋風前棲遲寒巖下偏訝最幽竒攜籃采山茹挈籠摘果歸䔫齋敷茅坐啜啄食紫芝清沼濯瓢鉢雜和煮稠稀當陽擁裘坐閑讀古人詩
　　昔日經行處今復七十年故人無來往〈一作往來〉埋在古冢間余今頭已白猶守片雲山為報後來子〈一作者〉何不讀古言
　　欲向東巖去於今無量年昨來攀葛上半路困風煙徑窄衣難進苔粘履不全住茲丹桂下且枕白雲眠我見利智人觀者便知意不假尋文字直入如來地心不逐諸縁意根不妄起心意不生時內外無餘事身著空花衣足躡龜毛履手把兔角弓擬射無明鬼君看葉裏花能得幾時好今日畏人攀明朝待誰埽可憐嬌豔情年多轉成老將世比於花紅顔豈長保畫棟非吾宅松〈一作青〉林是我家一生俄爾過萬事莫言賖濟渡不造筏漂淪為採花善根今未種何日見生芽出生三十年當〈一作常〉遊千萬里行江青草合入塞紅塵起鍊藥空求仙讀書兼詠史今日歸寒山枕流兼洗耳寒山無漏巖其巖甚濟要八風吹不動萬古人傳妙寂寂好安居空空離譏誚孤月夜長明圓日常來照虎丘兼虎谿不用相呼召世間有王傅莫把同周邵我自遯寒巖快活長歌笑
　　沙門不持戒道士不服藥自古多少賢盡在青山腳〈一本連前作一首〉
　　有人笑我詩我詩合典雅不煩鄭氏箋豈用毛公解不恨㑹人稀只為知音寡若遣趂宮商余病莫能罷忽遇明眼人即自流天下
　　三字詩六首
　　寒山道無人到若能行稱十號有蟬鳴無鴉噪黃葉落白雲掃石磊磊山隩隩我獨居名善導子細看何相好寒山寒冰鎻石藏山青現雪白日出照一時釋從茲暖養老客
　　我居山勿人識白雲中常寂寂
　　寒山深稱我心純白石勿黃金泉聲響撫伯琴有子期辨此音
　　重巖中足清風扇不揺涼冷〈一作氣〉通明月照白雲籠獨自坐一老翁
　　寒山子長如是獨自居不生死
　　拾遺二首新添
　　我見世間人箇箇爭意氣一朝忽然死只得一片地闊四尺長丈二汝若㑹出來爭意氣我與汝立碑記家有寒山詩勝汝看經巻書放屛風上時時看一徧〈巳上詩除拾遺二首老僧相傳其外皆依古印本排比次第耳〉












　　御定全唐詩巻八百六
<集部,總集類,御定全唐詩>
　　欽定四庫全書
　　御定全唐詩巻八百七
　　拾得
　　拾得貞觀中與豐干寒山相次垂跡於國清寺初豐干禪師遊松徑徐歩赤城道上見一子年可十嵗遂引至寺付庫院經三紀令知食堂每貯食滓於竹筒寒山子來負之而去一夕僧衆同夢山王雲拾得打我旦見山王果有杖痕衆大駭及閭丘太守禮拜後同寒山子出寺沈跡無所後寺僧於南峰採薪見一僧入巖挑鎻子骨雲取拾得舍利方知在此巖入滅因號為拾得巖今編詩一巻
　　詩
　　諸佛留藏經只為人難化不唯賢與愚箇箇心構架造業大如山豈解懷憂怕那肻細尋思日夜懷姦詐嗟見世間人箇箇愛喫肉盌碟不曽乾長時道不足昨日設箇齋今朝宰六畜都縁業使牽非干情所欲一度
　　造天堂百度造地獄閻羅使來追合家盡啼哭鑪子邊向火鑊子裏澡浴更得出頭時換卻汝衣服
　　出家要清閑清閑即為貴如何塵外人卻入塵埃裏一向迷本心終朝役名利名利得到身形容巳顦顇況復不遂者虛用平生志可憐無事人未能笑得爾〈一作汝〉養兒與娶妻養女求媒娉重重皆是業更殺衆生命聚集㑹親情總來看盤飣目下雖稱心罪簿先註定得此分叚身可笑好形質面貌似銀盤心中黒如漆烹豬又宰羊誇道甜如蜜死後受波吒更莫稱寃屈佛哀三界子總是親男女恐沈黒暗阬示儀垂化度盡登無上道俱證菩提路教汝癡衆生慧心勤覺悟佛捨尊榮樂為愍諸癡子早願悟無生辦集無上事後來出家者多縁無業次不能得衣食頭鑽入於寺嗟見世間人永劫在迷津不省這箇意修行徒苦辛我詩也是詩有人喚作偈詩偈總一般讀時〈一作者〉須子細緩緩細披尋不得生容易依此學修行大有可笑事有偈有千萬卒急述應難若要相知者但入天台山巖中深處坐說理及談𤣥共我不相見對面似千山世間億萬人面孔不相似借問何因縁致令遣如此各執一般見互說非兼是但自修已身不要言他已男女為婚嫁俗務是常儀自量其事力何用廣張施取債誇人我論情入骨癡殺他雞犬命身死墮阿鼻世上一種人出性常多事終日傍街衢不離諸酒肆為他作保見替他說道理一朝有乖張過咎全歸你我勸出家輩須知教法深專心求出離輒莫染貪淫大有俗中士知非不愛〈一作受〉金故知君子志任運聽浮沈寒山住〈一作自〉寒山拾得自拾得凡愚豈見知豐干卻相識見時不可見覓時何處覓借問有何縁卻道無為力從來是拾得不是偶然稱別無親眷屬寒山是我兄兩人心相似誰能徇俗情若問年多少黃河幾度清若解捉老鼠不在五白貓若能悟理性那由錦繡包真珠入席袋佛性止蓬茅一羣取相漢用意總無交運心常寛廣此則名為布輟已惠於人方可名為施後來人不知焉能㑹此義未設一庸僧早擬望富貴獼猴尚教得人何〈一作可〉不憤發前車既落阬後車須改轍若也不知此恐君惡合殺此〈一作比〉來是夜義變即成菩薩
　　自從到此天台寺經今早已幾冬春山水不移人自老見卻多少後生人〈一作寒山詩〉
　　君不見三界之中紛擾擾只為無明不了絶一念不生心澄然無去無來不生滅〈一本以上二首合作一首〉
　　故林又斬新剡源谿上人天姥峽闗嶺通同次海津灣深曲島間淼淼水雲雲借問松禪客日輪何處暾自笑老夫筋力敗偏戀松巖愛獨遊可歎往年至今日任運還同不繫舟
　　一入雙谿不計春鍊暴黃精幾許斤鑪竈石鍋頻煮沸土甑乆烝氣味珍誰來幽谷餐仙食獨向雲泉更勿人延齡夀盡招手石〈一作拍手去〉此棲終不出山門
　　躑躅一羣羊沿山又入谷看人貪竹塞且遭豺狼逐元不出孳生便將充口腹從頭喫至尾□□無餘肉銀星釘稱衡綠絲作稱紐買人推向前賣人推向後不顧他心〈一作人〉怨唯言我好手死去見閻王背後挿掃箒閉門私造罪凖擬免災殃被他惡部童抄得報閻王縱不入鑊湯亦須臥鐵牀不許僱人替自作自身當悠悠塵裏人常道塵中樂〈一作常樂塵中趣〉我見塵中人心生多〈一作多生〉慜顧何哉慜此流念被塵中苦
　　無去無來本湛然不居內外及中間一顆水精絶瑕翳光明透滿出人天
　　少年學書劒叱馭到荊〈一作京〉州聞伐匈奴盡婆娑無處遊歸來翠巖下席草翫〈一作枕〉清流壯士志未騁〈一作朱紱〉獼猴騎土牛
　　三界如轉輪浮生若流水蠢蠢諸品類貪生不覺死汝看朝垂露能得幾時子
　　閑入天台洞訪人人不知寒山為伴侶松下噉靈芝每談今古事嗟見世愚癡箇箇入地獄早晩〈一作那得〉出頭時古佛路淒淒愚人到卻迷只縁前業重所以不能知欲識無為理心中不掛絲生生勤苦學必定覩天〈一作吾〉師各有天真佛號之為寳王珠光日夜照𤣥妙卒難量盲人常兀兀那肻怕災殃唯貪淫泆業此輩實堪傷出家求出離哀念苦衆生助佛為揚化令教選路行何曾解救苦恣意亂縱橫一時同受溺俱落大深阬常飲三毒酒昏昏都不知將錢作夢事夢事成鐵圍以苦欲捨苦捨苦無出期應須早覺悟覺悟自歸依雲山疊疊幾千重幽谷路深絶人蹤碧澗清流多勝境時來鳥語合人心
　　後來出家子論情入骨癡本來求解脫卻見〈一作如何〉受驅馳終朝遊俗舍禮念作威儀博錢沽酒喫翻成客作兒若論常〈一作無事閑〉快活唯有隱居人林花長似錦四季色常新或向巖間坐旋瞻見桂輪雖然身暢逸卻〈一作猶〉念世間人
　　我見出家人總愛吃酒肉此合上天堂卻沈歸地獄念得兩巻經欺他道〈一作市〉𨞬俗豈知𨞬俗士大有根性熟〈下五首與前長偈語句同〉
　　我見頑鈍人燈心柱〈一作掛〉須彌蟻子齧大樹焉知氣力微學咬兩莖菜言與祖師齊火急求懺悔從今輒莫迷若見月光明照燭四天下圓暉掛太虛瑩淨能蕭灑人道有虧盈我見無衰謝狀似摩尼珠光明無晝夜余住無方所盤泊〈一作礴〉無為理時陟𣵀盤山或翫香林寺尋常只是閒言不干名利東海變桑田我心誰管你左手握驪珠右手執慧劒先破〈一作射〉無明賊神珠自吐〈一作吐光〉燄傷嗟愚癡人貪愛那生厭一墮三途間始覺前程險
　　般若酒泠泠飲多人易醒余住天台山凡愚那見形常遊深谷洞終不逐時情無思亦無慮無辱亦無榮〈此下與寒山詩大同小異語意相渉〉
　　平生何所憂此世隨縁過日月如逝波光隂石中火任他天地移我暢巖中坐
　　嗟見多知漢終日枉用心岐路逞嘍囉欺謾一切人唯作地獄滓不修來世因忽爾無常到定知亂紛紛迢迢山徑峻萬仭險隘危石橋莓苔緑時見白〈一作片〉雲飛瀑布懸如練月影落潭暉更登華頂上猶待孤鶴期松月〈一作風〉冷颼颼片片雲霞起匼匝幾重山縱目千萬里谿潭水澄澄徹底鏡相似可貴靈臺物七寳莫能比世有多解人愚癡學閒文不憂當來果唯知造惡因見佛不解禮覩僧倍生瞋五逆十惡輩三毒以為鄰死去入地獄未有出頭辰
　　人生浮世中箇箇願富貴髙堂車馬多一呼百諾至吞併田地宅凖擬承後嗣未逾七十秋冰消瓦解去水浸泥彈丸思量無道理浮漚夢幻身百年能幾幾不解細思惟將言長不死誅剝壘千金留將與妻子雲林最幽棲傍澗枕月谿松拂盤陁石甘泉涌淒淒靜坐偏佳麗虛巖曚霧迷怡然居憇地日〈以下缺〉
　　可笑是林泉數里少人煙雲從巖嶂起瀑布水潺潺猿啼唱道曲虎嘯出人間松風清颯颯鳥語聲闗闗獨歩繞石澗孤陟上峰巒時坐盤陀石偃仰攀蘿沿遙望城隍處惟聞閙喧喧〈此首係別本増入〉
　　豐干
　　豐干禪師居天台山國清寺晝則舂米供僧夜則扄房吟詠一日騎虎松徑來入國清廵廊唱道衆皆驚怖嘗於京輦為閭丘太守救疾閭丘之任台州便至國清問豐干禪院所在雲在經藏後無人住得每有一虎時來此吼閭丘至師院開房惟見虎跡今存房中壁上詩二首
　　壁上詩二首
　　余自來天台凡〈一作曽〉經幾萬迴一身如雲水悠悠任去來逍遙絶無鬧忘機隆佛道世途岐路心衆生多煩惱兀兀沈浪海漂漂輪三界可惜一靈物無始被境埋電光瞥然起生死紛塵埃寒山特相訪拾得常徃來論心話明月太虛廓無礙法界即無邊一法普徧該本來無一物亦無塵可拂若能了逹此不用坐兀兀













　　御定全唐詩巻八百七
　　欽定四庫全書
　　御定全唐詩巻八百八
　　慧宣
　　慧宣常州法師與道恭同召詩三首
　　奉和竇使君同恭法師詠髙僧二首
　　竺佛圖澄
　　大誓憫塗炭乘機入生死中州法既𢎞葛陂暴亦止乳孔光一室掌鏡徹千里道盛咒蓮華災生吟棘子埋石縁雖謝流沙化方始
　　釋僧肇
　　般若唯絶鑿涅槃固無名先賢未始覺之子唱希聲秦王嗟理詣童壽揖詞清徽音聞廬岳精難動中京適驗方袍裏竒才復挺生
　　秋日遊東山寺尋殊曇二法師
　　木落樹蕭槮水清流㵳寂屬此悲哉氣復茲覊旅慼奚用寫煩憂山泉恣遊歴萬丈窺深澗千尋仰絶壁傍嶺
　　竹參差緣崖藤羃□行行極幽䆳去去逾空寂果值息心侶喬枝方掛錫圍遶悉栴檀純良豈沙礫妙法誠無比深經解怨敵心歡即頂禮道存仍目擊慧刀幸已逢疑網於焉析豈直卻煩惱方期拯沈溺
　　句
　　如䝉一被服方堪稱福田〈詠賜𤣥奘衲袈裟三藏法師傳〉
　　法宣
　　法宣常州𢎞業寺沙門隋末人入唐常勅召至東都詩二首
　　愛妾換馬
　　朱鬛飾金鑣紅妝束素腰似雲來躞蹀如雪去飄颻桃花含淺汗柳葉帶餘嬌騁光將獨立雙絶不〈一作難〉俱標
　　和趙王觀妓
　　桂山畱上客蘭室命妖嬈城中畫廣黛宮裏束纖腰舞袖風前舉歌聲扇後嬌周郎不須顧今日管絃調慧偘
　　慧偘晉陵曲阿人姓湯住蔣州大歸善寺詩二首
　　聽獨杵搗衣
　　非是無人助意欲自鳴砧向月憐孤影承風送迥音疑擣雙絲練似奏一絃琴令〈一作今〉君聞獨杵知妾有專心
　　聞侯方兒來寇
　　羊皮贖去士馬革斂還屍天下方無事孝廉非哭時慧淨
　　慧淨俗姓房氏眞定人開皇大業中即擅道譽貞觀初主紀國寺房𤣥齡結爲法友髙宗在東宮復請爲普光寺主詩四首
　　和琳法師初春法集之作
　　鷲嶺光前選祗園表昔恭哲人崇踵武𢎞道會羣龍髙座登蓮葉麈尾振霜松塵飛揚雅梵風度引疎鐘靜言澄義海發〈一作叢〉論上詞鋒心虛道易合跡廣席難重和風動淑氣麗日起時雍髙才掞雅什顧巳濫朋從因茲仰積善靈華庻可逢
　　與英才言聚賦得昇天行
　　馭風過閬苑控鶴下瀛洲欲採三芝秀先從千仭遊駕鳯吟虛管乘槎泛淺流頺齡一已駐方驗大椿秋
　　和盧贊府遊紀國道塲
　　日光通漢室星彩晦周朝法城從此構香閣本岧嶤株盤仰承露剎鳯俯摩霄落照侵虛牖長虹拖跨橋髙才暫騁目雲藻隨〈一作遂〉飄颻欲追千里驥終是謝連鑣
　　冬日普光寺臥疾值雪簡諸舊遊
　　臥疴苦留滯闢戶望遙天寒雲舒復巻落雪斷還連凝華照書閣飛素涴琴迴飄洛神賦皎映齊紈篇縈階如鶴舞拂樹似花鮮徒賞豐年瑞沈憂終自憐
　　雜言〈一作義淨詩〉
　　觀化祗山頂流睇古王城萬載池猶潔千年苑尚清髣髴影堅路摧殘廣脇楹七寳仙臺亡舊跡四彩天花絶雨聲聲華日以逺自恨生何晩既傷火宅中門還嗟寳渚迷長坂歩陟平郊望心遊七海上擾擾三界溺邪津渾渾萬品忘真匠唯有能仁獨圓悟廓塵靜浪開𤣥路創逢肌命棄身城更為求人崩意樹持囊畢契戒珠淨被甲要心忍衣固三祗不倦陵二車一足忘勞超九數定㶑江清沐乆結智劍霜凝斬新霧無邊大刼無不修六時愍生遵六度度有流光功德収金河示滅歸常住鶴林權唱演功周聖德佳音傳餘響龍宮秘典海中探石室真言山處仰流教在茲辰傳芳代有人沙河雪嶺迷朝徑巨海鴻崖亂夜津入萬死求一生投針偶穴非同喻束馬懸車豈等程不狥今身樂無祈後代榮誓舍危軀追勝義咸希畢契傳燈情勞歌勿復陳延眺且周廵東睇女巒留二跡西馳鹿苑去三輪北睨舍城池尚在南睎尊嶺穴猶存五峰秀百池分粲粲鮮花明四曜輝輝道樹鏡三春揚錫指山阿攜歩上祇陀既覩如來疊衣石復觀天授迸餘峨佇靈鎮梵嶽凝思遍生河金花逸掌儀前奉芳蓋陵虛殿後過旋遶經行砌目想如神契迴斯少福澗生津共㑹龍華捨塵翳
　　海順
　　海順姓任氏蒲坂人隋代出家仁壽寺武德初元示化詩三首
　　三不為篇
　　我欲偃文修武身死名存斫石通道祈井流泉君肝在內我身處邊荊軻㧞劍毛遂捧盤不為則已為則不然將恐兩虎共鬬勢不俱全永　今好長絶來怨是以返跡荒徑息影柴門〈第十三句缺一字〉
　　我欲刺股錐刃懸頭屋樑書臨雪彩牒映螢光一朝鵬舉萬里鸞翔縱任才辯遊說君王髙車反邑衣錦還鄉將恐鳥殘以羽蘭折由芳籠餐詎貴鉤餌難嘗是以髙巢林藪深穴池塘
　　我欲才鬻德入市趨朝四衆瞻仰三槐附交標形引勢身逹名超箱盈綺服㕑富甘餚諷揚管詠美歌謡將恐塵棲弱草露宿危條無過日旦靡越風朝是以還傷樂淺非惟苦遙
　　道恭
　　道恭蘇州法師貞觀中嘗以髙行召至京師詩一首
　　出賜𤣥奘衲袈娑衣應制
　　福田資象德聖種理幽薫不持金作縷還用綵成文朱青自掩映翠綺相氤氳獨有離離葉恆向稻畦分辨才
　　辨才唐初人姓袁氏居越州永欽寺智永弟子詩一首設缸面酒欵蕭翼探得來字〈何延之蘭亭記雲太宗購右軍書獨未得蘭亭真蹟初此記在右軍七代孫智永所永傳才師才鑿樑上貯之保惜甚至太宗嘗勅召才面問數四固以亡失對帝知不可奪以翼多權謀令充使詭取翼改服稱山東書生攜二王雜帖數通赴越州徑造才院才一見欵密留宿設缸面酒江東缸面猶河北稱甕頭蓋初熟酒也各探韻賦詩經旬朔談論翰墨出所攜帖示之才雲此未佳因言藏有蘭亭於樑上出視之翼故疑為響榻駁辨留置几案一日伺其不在徑取之乘驛歸上太宗報命授翼員外郎仍賜才物三千叚穀三千石才驚惋嵗餘卒〉
　　初醖一缸開新知萬里來披雲同落寞歩月共裵回夜乆孤琴思風長旅鴈哀非君有秘術誰照不然灰僧鳯
　　僧鳯姓蕭氏少工文翰師粲大師爲僧貞觀中召主普集定水二寺詩一首
　　書遺文後
　　苦哉黒闇女樂矣功德天智者俱不受愚夫納二邊我奉能仁教歸依彌勒前願闡摩訶衍成就那羅延利渉
　　利渉西域婆羅門也從𤣥奘三藏入中國詩一首譏韋玎吟以韋字爲韻〈髙僧本傳明皇開元初秘校韋玎奏釋道二教蠧政欲與定勝負帝集三教內殿玎與渉辨理屈渉復以韋字爲韻揭調長吟云云帝憶阿韋之事凜然變色貶玎象州以錢絹賚涉造寺〉
　　我之佛法是無爲何故今朝得有爲無韋始得三數載不知此復是何韋
　　道會
　　道會姓史氏犍爲武陽人住益州嚴遠寺貞觀中入京被誣繋獄放歸卒詩一首
　　別三輔諸僧
　　去住俱為客分悲損性情共作無期別誰能訪死生中寤
　　中寤蜀州僧詩一首
　　贈王仙柯〈詩話總龜雲仙柯蜀人住青城翠圍山下在儀鳯中得道仙去中寤於龍池山遇之曰聞仙名巳乆胡為在此仙柯曰吾等有靈藥止能飛歩今全家隱於後山更修道法耳寤贈以詩〉
　　瞻思不及望仙兄早晩昇霞入太清手種一株松未老爐燒九轉藥新成心中巳得黃庭術頭上應無白髮生異日卻歸華表語〈一作柱〉待敎凡俗普聞名
　　義淨〈一作淨義〉
　　義淨字文明範陽人俗姓張氏咸亨初徃西域徧歴三十餘國經二十五年求得梵本四百部歸譯之詩六首
　　在西國懐王舍城〈一三五七九言〉
　　遊愁赤縣逺丹思抽鷲嶺寒風駛龍河激水流既喜朝聞日復日不覺頺年秋更秋已畢耆山本願城難遇終望持經振錫住神州
　　與無行禪師同遊鷲嶺瞻奉既訖遐眺鄉關無任殷憂聊述所懐為雜言詩〈一作慧淨詩〉
　　觀化祇山頂流睇古王城萬載池猶潔千年苑尚清髣髴影堅路摧殘廣脇□七寳仙臺亡舊跡四彩天花絶雨聲聲華日以逺自恨生何晩既傷火宅中門還嗟寳渚迷長坂歩陟平郊望心遊七海上擾擾三界溺邪津渾渾萬品亡真匠唯有能仁獨圓悟廓塵靜浪開𤣥路創逢肌命棄身城更為求人崩意樹持囊畢契戒珠淨被甲要心忍衣固三祇不倦陵二車一足忘勞超九數定㶑江清沐乆結智劍霜凝斬新霧無邊大劫無不脩六時愍生遵六度度有流光功德收金河示滅歸常住鶴林權唱演功周聖徒徃昔〈一作聖德佳音〉傳餘響龍宮秘典海中探石室真言山處仰流教在茲辰傳芳代有人沙河雪嶺迷朝徑巨海鴻崖亂夜津入萬死求一生投針偶穴非同喻束馬懸車豈等程不狥今身樂無祈後代榮誓捨危軀追勝義咸希畢契傳燈情勞歌勿復陳延眺且周廵東睇女巒留二跡西馳鹿苑去三輪北睨舍城池尚在南睎尊嶺穴猶存五峰秀百池分粲粲鮮花明四曜輝輝道樹鏡三春揚錫指山阿攜歩上祇陀既覩如來疊衣石復觀天授迸餘峩佇靈鎮梵嶽凝思遍生河金花逸掌儀前奉芳蓋陵虛殿後過旋遶徑行砌目想如神契迴斯少福澗生津共㑹龍華捨塵翳𤣥逵律師言離廣府還望桂林去留愴然自述贈懷
　　標心之梵宇運想入仙洲嬰痼乖同好沈情阻若抽葉落乍難聚情離不可収何日乘杯至詳觀演法流余以咸亨元年在西京尋聽於時與並部處一法師萊州𢎞禕論師更有三二諸德同契鷲嶺標心覺樹然而一公屬母親之年老遂懷戀於并州禕師遇𤣥瞻於江寧乃敘情於安養𤣥逵既到廣府復阻先期唯與晉州小僧善行同去神州故友索爾分飛印度新知㝠焉未㑹此時躑躅難以為懷戲擬四愁聊題兩絶
　　我行之數萬愁緒百重思那教六尺影獨歩五天陲上將可陵師匹夫志難移如論惜短命何得滿長祇
　　西域寺
　　衆美仍羅列羣英已古今也知生死分那得不傷心道希法師求法西域終於菴摩羅跋國後因廵禮希公住房傷其不幸聊題一絶
　　百苦忘勞獨進影四恩在念契流通如何未盡傳燈志溘然於此遇途窮
　　寳月
　　寳月開元時與無畏法師譯經十餘部詩一首
　　行路難
　　君不見孤鴈闗外發酸嘶度楊越空城客子心腸斷幽閨思婦氣欲絶凝霜夜下拂羅衣浮雲中斷開明月夜夜遙遙徒相思年年望望情不歇取我匣中青銅鏡情人為我〈一作君〉除白髮行路難行路難夜聞南城漢使度使我流淚憶長安
　　景雲
　　景雲善草書與岑參同時詩三首
　　老僧〈一作鄭綮詩〉
　　日照西山雪老僧門始〈一作未〉開凍瓶粘柱礎宿火陷爐灰童子病歸去鹿麑寒入來齋鐘知漸近〈一作逺〉枝鳥下〈一作上〉生臺
　　谿叟
　　谿翁居處靜谿鳥入門飛早起釣魚去夜深乘月歸露香菰米熟煙煖荇絲肥瀟灑塵埃外扁舟一草衣
　　畫松
　　畫松一似真松樹且待尋思記得無曽在天台山上見石橋南畔第三株
　　理瑩
　　理瑩與寇坦同時詩一首
　　送戴三徴君還谷口舊居
　　巖穴多遺秀弓〈一作公〉車屢逺招周王尊渭叟潁客傲唐堯出處天波洽闗河地勢遙瞻星吳郡夜作霧華山朝清論虛重席閑居掛一瓢漁歌思坐酌宸渥寵行軺春為荷裳煖霜因葛履消層崖懸溜萬壑振清飇谷鳥猶〈一作還〉遷木場駒正〈一作㑹〉食苖謝安何日起台鼎佇君調
　　金地藏
　　金地藏新羅國王子至徳初航海居九華山詩一首
　　送童子下山
　　空門寂寞汝思家禮別雲房下九華愛向竹欄騎竹馬懶於金地聚金沙添瓶澗底休招月烹茗甌中罷弄花好去不須頻下淚老僧相伴有煙霞
　　懷素
　　懷素京兆人姓范〈一作錢〉從𤣥奘法師出家上元三年詔住西太原寺尋歸西京以草書名詩二首
　　題張僧繇醉僧圖
　　人人送酒不曽沽終日松間掛一壺草聖欲成狂便發真堪畫入醉僧圖
　　寄衡嶽僧
　　祝融髙座對寒峰雲水昭丘幾萬重五月衲衣猶近火起來白鶴冷青松









　　御定全唐詩巻八百八
　　欽定四庫全書
　　御定全唐詩巻八百九
　　靈一
　　靈一姓呉氏廣陵人居餘杭宜豐寺禪誦之暇輒賦詩歌與朱放張繼皇甫曽諸人為塵外友詩一巻
　　酬皇甫冉西陵見寄〈一作西陵渡〉
　　西陵潮信滿島嶼沒〈一作入〉中流越客依風水相思南渡頭寒光生極浦落日〈一作暮雪〉映滄洲何事揚帆去空驚海〈一作江〉上鷗
　　溪行即事
　　近夜山更碧入林溪轉清不知伏牛事〈一作路〉潭洞何從橫野〈一作曲〉㟁煙初合平湖月未生孤舟屢失道但聽秋泉聲
　　棲霞山夜坐
　　山頭戒壇路幽映雪〈一作雲〉岩側四面青石牀一峰苔蘚色松風〈一作風松〉靜復起月影開還黒何獨乘夜來殊非晝
　　〈一作書一作畫〉所得
　　宿天柱觀〈一作宿靈洞觀〉
　　石室初〈一作因〉投宿仙翁喜暫〈一作幸見〉容花源隔〈一作隨〉水見〈一作逺〉洞府過山逢泉湧堦前地雲生戶外峰中宵自入定非是欲降龍
　　酬皇甫冉將赴無錫於雲門寺贈別
　　湖南通古寺來徃意無涯欲識雲門路千峰到〈一作向〉若耶春山子敬〈一作猷〉宅古木謝敷家自可長偕隱那言〈一作雲一作堪〉相去賖
　　宜豐新泉
　　泉源新湧出洞澈映纖雲稍落芙蓉沼初淹苔〈一作碧〉蘚文素將空意合〈一作了將空色淨〉淨〈一作素〉與衆流分每到〈一作若對〉清宵月泠泠〈一作然〉夢裏聞
　　靜林精舍〈寺即梁武帝未逹時所居寺中有鐘磬皆古物時時有聲在安吉州　精舍一作寺〉
　　靜林溪路〈一作精舍〉逺蕭帝有遺蹤水擊羅浮磬山鳴于闐cq=430鐘燈傳三世〈一作際〉火樹老萬〈一作五〉株松無數〈一作復〉煙霞色空聞昔臥龍
　　江行寄張舍人
　　客程終日風塵苦蓬轉還家未有期林色曉分殘雪後角聲寒奏落帆時月髙星使東看逺雲破霜鴻北〈一作逢欲〉度遲流蕩此心難共說千峰澄霽隔瓊枝
　　送王頴悟歸左綿〈一本無下三字一作佐歸州〉
　　客意天南興已闌不堪言別向仙官夢揺玉珮隨旄〈一作旌〉節心到金華憶杏壇荒郊極望歸雲盡瘦馬空〈一作長〉嘶落日殘想得故山青靄裏泉聲入夜獨潺潺
　　安公
　　彌天稱聖哲象法初繄頼𢎞道識行藏匡時知進退秦王輕與舉習生重酬對學文古篆中義顯心經內法服應華夏金言流海岱西方浮雲間更陪龍華㑹
　　林公
　　支公信髙逸乆向山林住時將孫許遊豈以形骸遇幸辭天子詔復覽名臣疏西晉尚虛無南朝乆淪悞因談老莊意乃盡逍遙趣誰為竹林賢風流相比附
　　逺公
　　逺公逢道安一朝棄儒服真機乆消歇世教空拘束誓入羅浮中遂棲廬山曲禪經初纂定佛語新名目鉢帽絶朝宗簪裾翻拜伏東林多隱士為我辭榮祿
　　雨後欲尋〈一作往〉天目山問元駱二公溪路
　　昨夜雲生天井〈一作目〉東春山一雨一〈一作幾〉囘風林花倂逐溪流下欲上龍池〈一作門〉通不通
　　題僧院
　　虎溪閑月引相過帶雪松枝掛薜蘿無限青山行欲盡白雲深處老僧多
　　宿靜林寺
　　山寺門前多古松溪行欲到已聞鐘中宵引領尋髙頂月照雲峰凡幾重
　　再還宜豐寺
　　再尋〈一作過〉招隱地重㑹息〈一作宿〉心期樵客問歸日山僧記別時野雲陰逺甸秋雨漲前陂〈一作池〉勿謂探形勝〈一作頻來此〉吾今不好奇
　　春日山齋
　　野逕東風起山扉度日開晴光拆紅蕚流水長青苔逋客殊未去芳時已再來非闗戀春草自是欲裵回
　　留別忠州故人〈一作惟審詩〉
　　一身無定處萬里獨銷魂芳草迷歸路春流滴淚痕幾時休旅食何夜宿江村欲識相思苦空山啼暮猨
　　送別
　　慿髙莫送逺看欲斷歸心別恨啼猨苦相思流水深翠雲南澗影丹桂晩山陰若未來雙鵠遼城何更尋
　　送冽寺主之京迎禪和尚
　　禪門居此地瞻望在虛空水國月未上蒼生如夢中上人知機士甁〈一作引〉錫慰樊籠彼土諸梵衆嗟君揚道風
　　送王法師之西川
　　旅遊無近逺要自別魂銷官柳鄉愁亂春山客路遙伴行芳草逺〈一作緑〉縁〈一作隨〉興野花飄計日功成後還將輔聖朝
　　送範律師徃果州
　　終南千古後獨爾繼卿名離障非今日脩因是幾生亂峰寒影暮深澗野流清逺客歸心苦難為此別情
　　送明素上人歸楚覲省
　　能將疎懶背時人不厭孤萍任此身江上昔年同出處天涯今日共風塵平〈一作小〉湖舊隱〈一作逕〉應殘雪芳草歸心未隔春前路倍憐多勝事到家知慶綵衣新
　　項王廟〈一作棲一詩〉
　　緬想咸陽事可嗟楚歌哀怨思無涯八千子弟歸何處萬里鴻溝屬漢家弓斷陣前爭日月血流垓下定龍蛇㧞山力盡烏江水今日悠悠空浪花
　　酬陳明府舟中見贈
　　長溪通夜靜素舸與人閑月影沈秋水風聲落暮山稻花千頃外蓮葉兩河間陶令多真意相思一解顔
　　題東蘭若
　　上人禪室路裵回萬木清隂向日開寒竹影侵行逕石秋風聲〈一作煙〉入〈一作天花香㪚〉誦經臺閑雲不繫從舒巻狎鳥無機任往來更惜片陽談妙理歸時莫待暝鐘催
　　送朱放
　　苦見人間世思歸洞裏天縱令山鳥語不廢野人眠
　　歸岑山過惟審上人別業〈一作歸岑山留別〉
　　禪客無心憶薜蘿自然行徑向山多知君欲問人間事始與浮雲共一過
　　於潛道中呈元八處士〈一本題上有自青山詣四字道中下有作字〉
　　苕水灘行淺潛州路漸深參差逺岫〈一作村〉色迢遞野人心凍澗氷難釋秋山日易隂不知天目下何處是〈一作訪〉雲林
　　送殷判官歸上都
　　漾舟雲路客來過夕陽時向背堪遺恨逢迎宿未期水容愁暮急花影動春遲別後王孫草青青入夢思
　　贈別皇甫曽
　　幽人從逺岳過客愛春〈一作青〉山髙駕能相送孤遊〈一作舟〉且未還紫苔封井石緑竹掩〈一作映〉柴闗若到雲峰外齊心去住間
　　送陳允初卜居麻園
　　欲向麻源隱能尋謝客蹤空山幾千里幽谷第三重茅〈一作巖〉宇寧須葺荷衣不待縫因君見往事為我謝喬松
　　秋題劉逸人林泉
　　涼飇亂黃葉遲客橘陰清蘿徑封行跡雲門閉野情零林秋露響穿竹暮煙輕莫戀幽棲地懷安卻敗名
　　自大林與韓明府歸郭中精舍
　　野客同舟楫相攜復一歸孤煙〈一作雲〉生暮景逺岫帶春暉不道還山是誰雲向郭非禪門有通隱喧寂共忘機同使君宿大梁驛〈與清江喜皇甫大夫同宿大梁驛詩小異〉
　　旌旗江上出花外捲簾空夜色臨城月春寒度水風雖然行李別且喜語音同若問匡廬事終身媿逺公題黃公陶翰別業〈一作處一詩一作蘇廣文詩題雲自商山宿陶令隱居〉
　　聞說花源堪避秦幽尋數月〈一作日〉不逢人煙霞洞裏無雞犬風雨林間〈一作中〉有鬼神黃公石上三芝秀陶令門前五柳春醉臥白雲閑入〈一作作〉夢不知何物是吾身
　　哭衞尚書
　　畫㦸重門楚水陰天涯欲暮共傷心南荊雙㦸㾗猶在北斗孤魂望巳深蓮花幕下悲風起細柳營邊暁月臨有路茫茫向誰問感君空有淚霑襟
　　贈靈澈禪師
　　禪師來往翠微間萬里千峰到〈一作見〉剡山何時共到天台裏身與浮雲處處閒
　　將出宜豐寺留題山房
　　池上蓮荷〈一作花〉不自開山中流水偶然來若言聚散定由我未是回時那得回
　　妙樂觀〈一作題王喬觀傳道士所居〉
　　王喬所居空山觀白雲至今凝不散壇場月路幾千年往往吹笙下天半瀑布西行過石橋黃精採根還採苖忽見一人擎茶椀松〈一作蓼〉花昨夜風吹滿自言家〈一作住〉處在東坡白犬相隨邀我過松間石上有棊局能使樵人爛斧柯
　　與元居士青山潭飲茶
　　野泉煙火白雲間坐飲香茶愛此山巖下維舟不忍去青溪流水暮潺潺
　　送人得蕩子歸倡婦〈一作行不歸〉
　　垂涕憑回信為語柳園人情知獨難守又是一陽春
　　句
　　濾泉侵月起掃徑避蟲行〈丹鉛録〉



　　御定全唐詩巻八百九
　　欽定四庫全書
　　御定全唐詩巻八百十
　　靈澈
　　靈澈字源澄姓湯氏㑹稽人雲門寺律僧也少從嚴維學為詩後至呉興與僧皎然遊貞元中皎然薦之包佶又薦之李紓名振輦下緇流嫉之造飛語激中貴人貶徙汀州㑹赦歸鄉詩一巻今存十六首
　　聽鶯歌
　　新鶯傍簷曉更悲孤音清泠囀素枝口邊血出語未盡豈是怨恨人不知不食枯桑葚不銜苦李花偶然弄樞機婉轉凌煙霞衆雛飛鳴何跼促自覘游蜂啄枯木𤣥猨何事朝夜啼白露長在汀洲宿黒鵰黃鶴豈不髙金籠玉鉤傷羽毛三江七澤去不得風煙日暮生波濤飛去來莫上髙城頭莫下空園裏城頭鴟鳥拾羶腥空園燕雀爭泥滓願當結舌含白雲五月六月一聲不可聞
　　歸湖南作
　　山邊水邊待月明暫向人間借路行如今還向山邊去只有湖水無行路
　　初到汀州
　　初放到滄洲前心詎解愁舊交容不拜臨老學梳頭禪室白雲去故山明月秋幾年猶在此北戶水南流
　　九月和於使君思上京親故
　　清晨有髙㑹賓從出東方楚俗風煙古汀洲草木涼山情來逺思菊意在重陽心憶華池上從容鴛鷺行
　　送道䖍上人㳺方
　　律儀通外學詩思入𤣥闗煙景隨縁到風姿與道閑貫花留淨室呪水度空山誰識浮雲意悠悠天地間
　　送鑒供奉歸蜀寧親
　　林間出定戀庭闈聖主恩深暫許歸雙樹欲辭金錫冷四花猶向玉階飛梁山拂漢分清境蜀雪和煙惹翠微此去不須求綵服紫衣全勝老萊衣
　　天姥岑望天台山
　　天台衆峯外華頂當寒空有時半不見崔嵬在雲中
　　逺公墓
　　古墓石稜稜寒雲晩景凝空悲虎溪月不見鴈門僧
　　宿東林寺〈一作雲門雪夜〉
　　天寒猛虎叫巖雪〈一作穴〉林〈一作松〉下無人空有月千年像教今不聞焚香獨為鬼神說
　　簡寂觀
　　古松古柏巖壁間猨攀鶴巢古枝折五月有霜六月寒時見山翁來取雪
　　元日觀郭將軍早朝
　　欲曙九衢人更多千條香燭照星河今朝始見金吾貴車馬縱橫避玉珂
　　東林寺酬韋丹刺史〈韋丹帥洪州時靈澈居廬山丹與為忘形之契篇什倡和月居四五丹寄一詩寓思歸之意澈荅此詩〉
　　年老心閑無外事麻衣草座亦容身相逢盡道休官好林下何曽見一人
　　東林寺寄包侍御
　　古殿清隂山木春池邊跂石一觀身誰能來此焚香坐共作罏峯二十人
　　西林寄楊公
　　日日愛山歸巳遲閑閑空度少年時余身定寄林中老心與長松片石期
　　荅徐廣叔四問
　　童子出家無第行隨師乞食遣稱名長沙豈敢論年幾絳老惟知甲子生
　　聞李處士亡
　　時時聞說故人死日日自悲隨老身白髪不生應不得青山長在屬何人
　　句
　　松樹有死枝塚上唯莓苔石門無人入古木花不開〈道邊古墳〉　緑竹嵗寒在故人衰老多〈荅范校書〉　月色靜中見泉聲深處聞〈石帆山〉　古觀茅山下諸峯欲曙時真人是黃子玉堂生紫芝〈題李尊師堂〉　禪門至六祖衣鉢無人得〈題曹溪能大師奬山居〉　古墓碑表折荒壠松柏稀〈傷古墓〉　秋深知氣正家近覺山寒〈登棃嶺望越中〉　山僧不記重陽日因見茱萸憶去年〈九日〉　今非古獄下莫向斗邊看〈宿延平懷古〉海月生殘夜江春入暮年窗風枯硯水山雨慢琴〈見雪浪齋日記〉大易
　　大易公安沙門詩二首
　　湘夫人祠〈第三句缺一字〉
　　靈祠古木合波颺大江濆未　湘南雨知為何處雲苔痕澀珠履草色妒羅裙妙鼓彤雲瑟羈臣不可聞
　　贈司空拾遺
　　侍臣何事辭雲陛江上微雲〈一作吟〉見雪花望閣〈一作闕〉未承丹鳯詔掩〈一作開〉門空對楚〈一作野〉人家陳琳草奏才還在王粲登樓興未賖髙館更容塵外客仍令歸路待〈一作奉〉瑤華
　　法照
　　法照大歴貞元間僧詩三首
　　寄錢郎中
　　閉門深樹裏閑足鳥來〈一作為經〉過五〈一作駟〉馬不復貴一僧誰奈何藥〈一作稻〉苖家自有香飯乞時多寄語嬋娟客將心向薜蘿
　　送清江上人
　　越人僧體古清慮洗塵勞一國詩名逺多生律行髙見山援葛藟避世著方袍早晩雲門去儂應逐爾曹〈僧伽闍衣為方〉
　　送無著禪師歸新羅
　　萬里歸鄉路隨縁不算程尋山百衲弊過海一杯輕夜宿依雲色晨齋就水聲何年持貝葉卻到漢家城釋泚
　　釋泚大歴時人詩二首
　　游元象泊
　　空水潮色浄澹然湖上心舳艫輕且進汀洲如可尋秋風洄泝險落日波濤深寂寞武陵去中流方至今
　　北原別業
　　野外車騎絶古邨桑柘隂流鶯出谷靜春草閉門深學稼農為業忘情道作心因知上皇日鑿井在靈〈一作開松竹〉林
　　龎藴
　　龎藴字道𤣥衡州衡陽縣人貞元初謁石頭遷有省遷問曰子以緇耶素耶藴曰願從所慕遂不剃染世號龎居士詩七首
　　雜詩
　　未識龍宮莫說珠識珠言說與君殊空拳只是嬰兒信豈得將來誑老夫
　　萬法從心起心生萬法生法生同日了來去在虛行寄語修道人空生慎勿生如能逹此理不動出深坑極目觀前境寂寞無一人迴頭看後底影亦不隨身神識苟能無罣礙廓周法界等虛空不假坐禪持戒律超然解脫豈勞功
　　日用事無別惟吾自偶偕頭頭非取捨處處勿張乖朱紫誰為號青山絶㸃埃神通幷妙用運水及搬柴十方同聚㑹個個學無為此是選佛場心空及第歸焰水無魚下底鉤覓魚無處笑君愁可憐谷隱老禪伯被唾如何見亦羞









　　御定全唐詩巻八百十
<集部,總集類,御定全唐詩>
　　欽定四庫全書
　　御定全唐詩巻八百十一
　　䕶國
　　䕶國江南人工詞翰有聲大厯間詩十二首
　　歸山作
　　諠靜各有路偶隨心所安縱然在〈一作好〉朝市終不忘林巒四皓將拂衣二疏能掛冠𥦗前隱逸傳每日三時〈一作時三〉看靳尚那可論屈原亦可歎至今黃泉下名及青雲端松牖見初月花間禮古壇何處論心懷世上空漫漫題醴陵玉仙觀歌〈一作靈一詩一作題王喬觀傅道士所居〉
　　王喬一去空仙觀白雲至今凝不散星〈一作苔〉垣松殿幾千秋〈一作壇場月露幾千年〉往往笙歌下天半瀑布西行過石橋黃精採根還採苖路逢〈一作忽見〉一人擎藥〈一作茶〉椀松〈一作蓼〉花夜雨風吹滿自言家住〈一作住處〉在東坡白犬相隨邀我過南山〈一作松間〉石上有棊局曽〈一作能〉使樵夫〈一作人〉爛斧柯
　　訪雲母山僧
　　森然古巖裏〈一作碧一作下〉淨行一番〈一作髙〉僧松下濾寒水佛前挑〈一作燒〉夜燈蓮花國土異貝葉梵書能想到空王境〈一作所〉無心問〈一作戀〉愛憎
　　題王班水亭
　　湖上見秋色曠然如爾懐豈惟歡隴畆兼亦外形骸待月歸山寺彈琴坐暝齋布衣閑自貴何用謁天階
　　山中寄王員外
　　為問幽蘭桂空山復若何芬芳終有分採折更誰過望在軒階近恩霑雨露多移居儻得地長願接瓊柯
　　許州鄭使君孩子〈一作法振詩〉
　　毛骨貴天生肌膚片玉明見人空解笑弄物不知名國器嗟猶小門風望益清抱來芳樹下時引鳯雛聲
　　愴故人舊居
　　惆悵至日暮寒鴉啼〈一作青〉樹林破階苔色厚殘壁雨痕深命與時不遇福為禍所侵空餘行〈一作竹〉逕在令我歎人吟
　　逢靈道士
　　浮邱山上見黃冠松柏森森登古壇一莖青竹以為杖數顆仙桃仍未餐長安市裏仍賣卜武陵溪畔每燒丹縮地往來無定所花源到處路漫漫
　　別盛安
　　情人取次幾淹留別後南州與北州月色為憐今夜客砧聲那似去年秋欲除豺虎論三略莫對雲山詠四愁親故相逢且借問古來無種是王侯
　　傷蔡處士
　　篋中遺草是琅玕對此空令灑淚看三徑尚餘行跡在數螢猶是映書殘晨光不借泉門曉暝色唯添隴樹寒欲問皇天天更逺有才無命說應難
　　臨川道中
　　出谷入谷路回轉秋風已至歸期晚舉頭何處望來蹤萬仭千山鳥飛逺
　　贈張駙馬斑竹拄杖
　　此君與我在雲溪勁節竒文勝杖藜為有嵗寒堪贈逺玉階行處願提攜
　　法振〈一作震一作貞〉
　　法振大厯貞元間以詩名詩十六首
　　病癒寄友
　　哀樂暗成疾臥中芳月移西山有清士孤嘯不可追擣藥晝林靜汲泉陰澗遲微蹤與麋鹿逺謝求羊知
　　程評事西園之作
　　誰向春鶯道名園巳共知簷前迴水影城上出花枝揺拂煙雲動登臨翰墨隨相招能不厭山舍為君移
　　陳九溪中草堂
　　溪草落濺濺魚飛入稻田早寒臨洞月輕素巻簾煙䪻幘題新句簑衣象古賢曙花閑秀色三十六峯前
　　題天長阮少府湖上客歸
　　孤櫂移官舍新農寄楚田晴林渡海日春草長湖煙臥對閒鷗戲談經稚子賢佳期更何許應向嘯臺前
　　題萬山許錬師
　　道成人不識流水響空山花暗軒𥦗外雲隨坐臥間驗圖名巳乆絶粒事長閑更欲崑崙去羞看綘節還
　　河源破賊後贈袁將軍
　　白羽三千駐蕭蕭萬里行出闗深漢壘帶月破蕃營蔓草河原色悲笳碎葉聲欲朝王母殿前路駐髙旌
　　越中贈程先生
　　紗帽度殘春虛舟寄一身溪邊逢越女花裏問秦人古塞連山靜陰霞落海新有時城郭去暗與酒家親
　　送常大夫赴朔方
　　闗山今不掩軍𠉀鳥先知大漢嫖姚入烏孫部曲隨髙旌天外駐寒角月中吹歸到長安第花應再滿枝
　　送人遊閩越
　　不須行借問為爾話閩中海島陰晴日江帆來去風道游𤣥度宅身寄朗陵公此別何傷逺如今闗塞通
　　送禇先生海上尋封鍊師
　　潮落風初定天吳避客舟近承三殿㫖欲向五湖游不厭烏皮幾新縫鶴氅裘明珠漂斷岸陰火映中流華蓋芝童引神丹桂女収懸知居縹緲因為識浮丘
　　送韓侍御自使幕廵海北
　　微雨空山夜洗兵繡衣朝拂海雲清幕中運䇿心應苦馬上吟詩巻已成離亭不惜花源醉古道猶看蔓草生因說元戎能破敵髙歌一曲隴闗情
　　張舍人南谿別業
　　新田繞屋半春耕藜杖閒門引客行山翠自成微雨色谿花不隱亂泉聲漁家逺到堪留興公府懸知欲厭名入夜更宜明月滿雙童喚出解吹笙
　　別盧使君歸故柵村
　　歸風白馬引嘶聲落日猶看楚客情塞口竹縁空戍沒潮頭沙擁慢岡成松田且欲親耕種郡守何偏問姓名東道宿程投故柵依依漁父解相迎
　　丹陽浦送客之海上
　　不到終南向幾秋移居更欲近滄洲風吹雨色連村暗潮擁菱花出岸浮漠漠望中春自豔寥寥泊處夜堪愁如君豈得空髙枕只益天書遣逺求
　　月夜泛舟
　　西塞長雲盡南湖片月斜漾舟人不見臥入五陵花
　　送友人之上都
　　玉帛徴賢楚客稀猨啼相送武陵歸湖頭望入桃花去一片春帆帶雨飛
　　句
　　畫鼓催來錦臂襄小娥雙起整霓裳〈柘枝　見韻語陽秋〉





　　御定全唐詩巻八百十一
　　欽定四庫全書
　　御定全唐詩巻八百十二
　　清江
　　清江㑹稽人善篇章大厯貞元間與清晝齊名稱為㑹稽二清詩一巻
　　早發陜州途中贈嚴祕書
　　此身雖不繫憂道亦勞生萬里江湖夢千山雨雪行人家依舊壘闗路閉層城未盡〈一作絶〉交河㓂猶屯細柳兵〈一作營〉艱難嗟逺客〈一作道〉棲託賴深情貧病〈一作苦〉吾將〈一作何〉有精脩許〈一作謝〉少卿
　　早春書情寄河南崔少府
　　春〈一作日〉日春〈一作東〉風至陽和似不均病身〈一作安〉空益老愁〈一作衰〉鬢不知春宇宙成遺物光陰促幻身客遊傷末路心事向行〈一作何〉人道薄猶懷土〈一作玉〉時難欲厭貧微才如可寄赤縣有鄉親
　　春遊司直城西鸕鷀谿別業
　　別墅軍城下閑諠未可齊春深花蝶夢曉隔柳煙鞞韶景浮寒水疎楊映緑堤沿洄看竹色來往聽鶯啼乆慢持生術多親種藥畦家貧知素行心苦見清溪越客初投分南枝得寄棲禪機空寂寞雅趣賴招攜本寺重江外遊方二室西裵回戀知已日夕草萋萋
　　夕次襄邑
　　何處戒〈一作成〉吾道經年逺路中客心猶向北河水自歸東古戍鳴寒角疎林振夕風輕舟惟載〈一作有〉月那與故人同
　　宿嚴維宅簡章八元〈一作宿嚴祕書宅〉
　　佳期曾不逺甲第即南鄰惠愛偏相及經過豈厭頻〈一作貧〉秋寒林〈一作光寒〉葉動夕霽〈一作露〉月華新莫話羈棲事平原是主人
　　贈淮西賈兵馬使
　　破㓂功成百戰塲天書新拜漢中郎映門旌斾春風起對客歌白日長階下鬬雞花乍發〈一作折〉營南試馬柳初黃由來吳楚〈一作楚蜀〉多同調感激逢君共異鄉
　　送堅上人歸杭州天竺寺
　　十年勞負笈經論化中朝流水知鄉近和風惜別遙雲山零夜雨花㟁上春潮歸臥南天竺禪心更寂寥
　　送贊律師歸嵩山〈一作無可詩〉
　　禪意〈一作客〉歸心急〈一作山意〉山深定易安清貧脩道苦孝友別家難雪路侵溪轉花宮映嶽看到時瞻塔暮松月向人寒
　　上都酬章十八兄
　　每歎經年別人生有幾年闗河長問道風雨獨隨縁寓蝶成莊夢懷人識禰賢徽猷不及此空媿白華篇
　　登樓望月寄鳯翔李少尹
　　陌上涼風槐葉凋夕陽秋露濕寒條登樓望月楚山上月到樓南山獨遙心送秦人趨鳯闕月隨陽鴈極煙霄軒車不重無名客此地誰能訪寂寥
　　湘川懷古
　　瀟湘連汨羅復對九嶷〈一作疑〉河浪勢屈原塜竹聲漁父歌地荒征騎少天暖浴禽多脈脈東流水〈一作去〉古今同柰何
　　七夕
　　七夕景迢迢相逢只一宵月為開帳燭雲作渡河橋映水金〈一作花〉冠動當風玉珮揺惟〈一作預〉愁更漏促離別在明朝
　　長安臥病〈一作病起〉
　　身世足堪悲空房臥病〈一作疾〉時巻簾花〈一作槐〉雨滴掃石竹陰移已覺生如夢堪嗟〈一作那堪〉壽不知未能通法性詎可免〈一作見〉支離
　　送婆羅門〈一作可止詩〉
　　雪嶺金河獨向東吳山楚澤意無窮如今白首鄉心盡萬里歸程在夢中
　　喜皇甫大夫同宿大梁驛〈與靈一同使君宿大梁驛詩只差數字〉
　　江頭旌斾去花外巻簾空夜色臨城月春聲渡水風也知行李別蹔喜話言同若問廬山事終身愧逺公酬姚補闕南仲雲溪館中戲題隨書見寄
　　寺溪臨使府風景借仁祠補袞周官貴能名漢主慈臥雲知獨處望月憶同時忽枉緘中贈瓊瑤滿手持
　　喜嚴侍御蜀還贈嚴秘書
　　往年分首〈一作手〉出咸秦木落花開秋又春江客不曾知蜀路旅魂何處訪情人當時望月思文友今日迎驄見近臣多羨二龍同漢代繡衣芸閣共榮親
　　送韋〈一作車〉參軍江陵〈一作戴叔倫詩〉
　　槐花落盡柳隂清蕭索涼天楚客情海上舊山無的信東門〈一作汴東〉歸路不堪行身隨幻境勞多事跡學禪心厭有名公子道存知不棄欲依劉表住南荊
　　月夜有懷黃端公兼簡朱孫二判官
　　月照疎林驚鵲飛羈人此夜共無依青門旅寓身空老白首頭陀力漸微屢向曲池陪逸少幾回戎幕接𤣥暉四科弟子稱文學五馬諸侯是繡衣江雁往來曾不定野雲揺曵本無機修行未盡身將盡欲向東山掩舊扉
　　精舍遇雨〈一作可止詩〉
　　空門寂寂淡吾身溪雨微微洗客塵臥向白雲情未盡任他黃鳥醉芳春
　　小雪〈一作可止詩〉
　　落〈一作江一作花〉雪臨〈一作隨〉風不厭㸔更多還恐蔽〈一作失〉林巒愁人正在書窗下一片飛來一片寒
　　句
　　萬木無一葉客心悲此時〈秋日晚泊見吟窗雜録〉






　　御定全唐詩巻八百十二
