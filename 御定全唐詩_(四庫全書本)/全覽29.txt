　　欽定四庫全書
　　御定全唐詩巻八百四十三
　　齊已
　　寄東林言之禪子
　　聞思相送後幽院閉苔錢使我吟還廢聞君病未痊聴秋唯困坐怕客但佯眠可惜東窗月無聊過一年
　　寒節日寄鄉友
　　嵗嵗逢寒食寥寥古寺家踏青思故里垂白㸔楊花原野稀疎雨江天冷澹霞滄浪與湘水歸恨共無涯聞西蟾從弟卜巖居嶽西有寄〈末句缺一字〉
　　瀑布見髙低巖開巖壁西碧雲多舊作紅葉㡬新題滴瀝中疎磬嵌空半倚梯仍聞樵子徑　不到前溪
　　寄懐西蟾師弟〈蟾師有萬里八九月一身西北風之句〉
　　萬里八九月一身西北風自從相示後長記在吟中見說南遊逺堪懐我姓同江邉忽得信迴到岳門東
　　撲滿子〈一作詠撲滿〉
　　祗愛滿我腹爭如滿害身到頭須撲破卻散與他人
　　寄西川恵光大師曇城
　　禪月有名子相知面未曽筆精垂壁溜詩澀滴杉氷蜀國從棲泊蕪城幾廢興憶歸應寄夢東北過金陵
　　憶別匡山寄彭澤乾晝上人
　　憶別匡山日無端是逺遊卻迴㸔五老飜悔上孤舟蹭蹬三千里蹉跎二十秋近來空寄夢時到虎溪頭
　　又寄彭澤晝公
　　聞君彭澤住結搆近陶公種菊心相似甞茶味不同湖光秋枕上嶽翠夏窗中八月東林去吟香菡萏風因覽支使孫中丞看可凖大師詩序有寄
　　一千篇裏選三百首菁英玉尺新量出金刀舊剪成錦江増古翠仙掌減元精〈凖公曽以詩道訪司空圗於華下〉自此為風格留傳諸後生
　　新秋病中枕上聞蟬
　　枕上稍醒醒忽聞蟬一聲此時知不死昨日即前生更欲臨窗聴猶難䇿杖行尋應同蛻殻重飲露華清
　　寄雲蓋山先禪師
　　曽尋湘水東古翠積秋濃長老禪棲處半天雲蓋峰閑牀饒得石雜樹少於松近有誰堪語瀏陽妙指蹤
　　落葉
　　落多秋亦晚窗外見諸鄰世上誰驚盡林間獨掃頻蕭騷㣲月夜重疊早霜晨昨日繁隂在鶯聲樹樹春
　　次耒陽作
　　遶岳復沿湘衡陽又耒陽不堪思北客従此入南荒旦夕多猨狖淹留少雪霜因經杜公墓惆悵學文章
　　舟中晚望祝融峯
　　天際卓寒青舟中望晚晴十年闗夢寐此日向崢嶸巨石凌空黒飛泉照夜明終當躡孤頂坐㸔白雲生
　　弔杜工部墳
　　鵬翅蹋於斯明君知不知城中詩價大荒外土墳卑瘴雨無時滴蠻風有穴吹唯應李太白魂魄徃來疲
　　嶽中寄殷處士
　　出嶽與入嶽前題繼後題遍尋僧壁上多在雁峰西近說遊江寺將誰話石梯相思立髙巘山下草萋萋
　　送幽禪師
　　霜繁野葉飛長老倦行衣浮世不知處白雲相待歸磬和天籟響禪動嶽神威莫便言長徃勞生待發機
　　觀燒
　　獵獵寒蕪引承風勢不還放來應有主焚去到何山焰入空濛裏煙飛蒼莽間石中有良玉惆悵但傷顔
　　詠茶十二韻
　　百草讓為靈功先百草成甘傳天下口貴占火前名出處春無雁收時谷有鶯封題從澤國貢獻入秦京齅覺精新極甞知骨自輕研通天柱響摘遶蜀山明賦客秋吟起禪師晝臥驚角開香滿室爐動緑凝鐺晚憶涼泉對閑思異果平松黃乾旋泛雲母滑隨傾頗貴髙人寄尤宜別匱盛曽尋修事法妙盡陸先生
　　寄陽岐西峰僧
　　西峰殘照東瀑布灑冥鴻閑憶髙窗外秋晴萬里空藤隂蔵石磴衣毳落杉風日有誰來覓層層鳥道中
　　廻雁峯
　　瘴雨過孱顔危邉有徑盤壯堪扶夀嶽靈合置仙壇影北鴻聲亂青南客道難他年思隱遯何處憑闌干
　　贈詢公上人
　　威儀何貴重一室貯冰清終日松杉徑自多蟲蟻行像前孤立影鐘外數珠聲知悟修來事今為第幾生
　　秋興
　　所見背時情閒行亦獨行晚涼思水石危閣望崢嶸雨外殘雲片風中亂葉聲舊山吟友在相憶夢應清
　　古寺老松
　　百嵗禪師說先師指此松小年行道遶早見偃枝重月檻移孤影秋亭卓一峯終當因夜電拏攫從雲龍
　　題無余處士書齋
　　閒地從莎蘚誰人愛此心琴棋懐客逺風雪閉門深枕外江灘響窗西樹石隂他年衡嶽寺為我一相尋
　　嵗暮江寺住
　　山依枯槁容何處見年終風雪軍城外蒹葭古寺中孤村誰認磬極浦夜鳴鴻坐憶匡廬隱泉聲滴半空
　　新燕
　　棲託近佳人應憐巧語新風光華屋暖管牡丹晨逺采江膩雙飛麥雨勻差池自有便敢觸杏梁塵
　　喻吟
　　日用是何専吟疲即坐禪此生還可喜餘事不相便頭白無邪裏魂清有象先江花與芳草莫染我情田
　　過湘江唐𢎞書齋
　　四鄰無俗跡終日大開門水晚來邊雁林秋下楚猨一家隨難在雙眼向書昬沈近騷人廟吟應見古魂
　　讀賈島集
　　遺篇三百首首首是遺寃知到千年外更逢何者論離秦空得罪入蜀但聼猨還似長沙祖唯餘賦鵩言
　　寄山中諸友
　　自歸城裏寺長憶宿山門終夜冥心客諸峰呌月猨嵐光生眼力泉滴爽吟魂只待遊方遍還來埽樹根
　　懐終南僧
　　擾擾一京塵何門是了因萬重千疊嶂一去不來人鳥道春殘雪蘿龕晝定身寥寥石窗外天籟動衣巾
　　送二友生歸宜陽
　　二生俱我友清苦軰流稀舊國居相近孤帆秋共歸殘陽沙鳥亂疎雨島楓飛㡬宿多山處猨啼燭影㣲
　　懐從弟
　　孤窗燭影㣲何事阻吟思兄弟斷消息山川長路岐日沈棲鶴塢霜著呌猨枝可想為懐抱多愁多難時
　　岳陽道中作
　　客思尋常動未如今斷魂路岐經亂後風雪少人村大澤鳴寒雁千峰啼晝猨爭教此時白不上𩯭鬚根赴鄭谷郎中招遊龍興觀讀題詩坂謁七真儀像因有十八韻
　　何處陪遊勝龍興古觀時詩懸大雅作殿禮七真儀逺繼周南羙彌旌拱北思雄方垂朴略後軰仰箴規對坐茵花暖偕行蘚陣隳僧絛初學結朝服久慵披到處琴碁傍登樓筆硯隨論禪忘視聴譚老極希夷照日江光逺遮軒檜影欹觸鞋松子響窺立鶴雛癡始貴茶廵爽終憐酒散遲放懐還把杖憇石㦯搘頤眺逺凝清眄吟髙動白髭風鵬心不小蒿雀志徒卑顧我専無作於身忘有為叨因五字解每忝重言期捨此應休也何人更賞之淹留仙境晚迴騎雪風吹
　　書李秀才壁
　　干戈阻上日南國寄貧居舊里荒應盡新年病未除窗風連島樹門逕接鄰蔬我有閑來約相㸔雪滿株
　　聞尚顔下世
　　嶽僧傳的信聞在麓山亡郡有為詩客誰來一影堂夢休尋灞滻跡已絶瀟湘逺憶同吟石新秋檜栢涼
　　薔薇
　　根本似玫瑰繁英㓨外開香髙藂有架紅落地多苔去住閒人看晴明逺蝶來牡丹先幾日銷歇向塵埃
　　送隆公上人
　　獨攜譚柄去千里指人寰未斷生徒望難教白日閑空江橫落照大府向西山好騁陳那孔誰雲刼石頑
　　宿簡寂觀
　　萬壑雲霞影千年松檜聲如何教下士容易信長生月共虛無白香和沆𤅈清閒尋古廊畫記得列仙名
　　遇元上人
　　七澤過名山相逢黃落〈一作葉〉殘杉松開寺晚泉月話心寒祖遍諸方禮經曽幾處㸔應懐出家院紫閣近長安
　　早梅
　　萬木凍欲折孤根暖獨迴前村深雪裏昨夜一枝開風遰幽香去〈一作出〉禽窺素艶來明年如〈一作猶〉應律先發映春臺
　　聴泉
　　落日幾萬仞冷〈一作逺〉聲飄逺〈一作冷〉空髙秋初雨後半夜亂山中只有照壁月更無吹葉風幾〈一作昔〉曽廬岳聴到曉與僧同
　　送孫逸人歸廬山
　　獨自擔琴鶴還歸瀑布東逍遙非俗趣楊栁謾春風草遶村程緑花盤石磴紅他時許相覓五老亂雲中
　　聼李尊師彈琴
　　仙子弄瑤琴仙山松〈一作杉〉月深此聲含太古誰聴到無心灑石霜千片歕崖泉〈一作歕空瀑〉萬尋何人傳指法攜向海中岑
　　寄武陵㣲上人
　　善巻臺邉寺松筠遶祖堂秋聲度風雨曉色遍滄浪白石同誰坐清吟過我狂近聞為古律雅道更重光
　　匡山寓居棲公
　　外物盡已外閑遊且自由好山逢過夏無事住經秋樹影殘陽寺茶香古石樓何時定休講歸漱虎溪流
　　湘西道林寺陶太尉井
　　太尉遺孤井寒澄七百年未聞陵谷變終與姓名傳影浸無風樹光含有月天林僧曉來此滿汲灑金田
　　寄松江陸⻱蒙處士
　　萬巻功何用徒稱處士休閑欹太湖石醉聴洞庭秋道在誰開口詩成自㸃頭中間欲相訪尋便阻戈矛
　　閉門
　　外事休闗念灰心獨閉門無人來問我白日又黃昏燈集飛蛾影窗銷迸雪痕中心自明了一句祖師言
　　看水
　　范蠡東浮闊靈均北泛長誰知逺煙浪別有好思量故國門前急天涯照〈一作櫂〉裏忙難收上樓興渺漫正斜陽
　　寄棲白上人
　　萬國爭名地吾師獨此閑題詩招上相㸔雪下南山內殿承恩久中條進表還常因秋貢客少得掩禪關
　　自題
　　禪外求詩妙年來鬢已秋未甞將一字容易謁諸侯掛夢山皆逺題名石盡幽敢言梁太子傍采碧雲流
　　孫支使來借詩集因有謝
　　㝠搜從少小隨分得淳元聞說吟僧口多傳過蜀門相尋江島上共㸔夏雲根坐落遲遲日新題互把論
　　夏日言懐
　　苦被流年廹衰羸老病情得歸青嶂死便共白雲生樹枿燒爐響崕稜躡屐聲此心人信否魂夢自分明
　　早秋寄友生
　　雨多殘暑歇蟬急暮風清誰有閒心去江邉㸔水行河遙紅蓼簇野闊白煙平試折秋蓮葉題詩寄竺卿
　　送王秀才徃松滋夏課
　　松滋聞古縣明府是詩家靜理餘無事歌眠盡落花江光揺夕照栁影帶殘霞君去應相與乗船泛月華
　　喜𧦬公自武陵至
　　已盡滄浪興還思相楚行鬢全無舊黒詩別有新清暫憇臨寒水時來扣靜荊嚢中有靈藥終不獻公卿
　　假山〈並序〉
　　假山者蓋懐匡廬有作也徃嵗嘗居東郭因夢覺遂圗於壁迄於十秋而攢青疊碧於寤寐間宛若捫蘿挽樹而昇彼絶頂令所作倣像一面故不盡萬壑千巖神仙鬼怪之宅聊得解懐既而功就乃幽抱而作是詩終於一百八十言爾
　　匡廬久別離積翠杳天涯靜室曽圗峭幽亭復創竒典衣酬土價擇日運工時信手成重疊隨心作蔽虧根盤驚院窄頂聳訝簷卑鎮地那言重當軒未厭危巨靈何忍擘秦政肯輕移晚覺莎煙觸寒聞竹籟吹藍灰澄古色水合凝滋引㸔僧來數牽吟客散遲九華渾髣髴五老頗參差蛛藤蘿掛春霖瀑布垂加添雙石筍映帶小蓮池舊說雷居士曽聞逺大師紅霞中結社白壁上題詩顧此誠徒爾勞心是妄為經營慙培塿賞翫愧童兒㑹入千峰去聞蹤任屬誰
　　謝西川可準上人逺寄詩集
　　匡社經行外沃洲禪宴餘吾師還繼此後輩復何如江上傳風雅靜中時巻舒堪隨樂天集共伴白芙蕖
　　秋空
　　已覺秋空極更堪寥泬青只應容好月爭合有妖星耿耿髙河截翛翛一雁經曽於洞庭宿上下徹心靈
　　與聶尊師話道
　　伯陽遺妙㫖杳杳與㝠㝠說即非難說行還不易行藥中迷九轉心外覓長生畢竟荒原上一般蒿隴平
　　送相里秀才自京至卻迴
　　夷門詩客至楚寺閉蕭騷老病語言澀少年風韻髙難於尋閬島險甚渉雲濤珍重西歸去無忘役思勞
　　謝人寄南榴卓子
　　幸附全材長良工斸器殊千林文柏有一尺錦榴無品格宜仙果精光稱玉壺憐君逺相寄多愧野蔬麤
　　寄舊居隣友
　　別後知何趣搜竒少客同幾層山影下萬樹雪聲中晚鼎烹茶緑晨廚㸑粟紅何時攜巻出世代有名公
　　送朱秀才歸閩
　　荊門來幾日欲徃又囊空逺客歸南越單衣背北風近鄉㣲有雪到海漸無鴻努力成詩業無謀謁至公
　　龍潭作
　　乍臨毛髪竪雙壁夾湍流白日鳥影過青苔龍氣浮蔽空雲出石應禱雨翻湫四面耕桑者先聞賀有秋
　　依韻酬謝尊師見贈二首〈師欲調舉〉
　　南國搜竒久偏傷杜甫墳重來經漢浦又去入嵩雲舊別人稀見新朝事漸聞莫將髙尚跡閑處傲明君嶽頂休髙臥荊門訪掩扉新詩遺我別舊約與誰歸賢路曽無滯良時肯自違明年窺日窟仙桂露霏㣲
　　送氷禪再徃湖中
　　行心寧肯住南去與誰羣碧落髙空處清秋一片雲穿林瓶影滅背雨錫聲分應笑遊方久龍鍾椘水濆
　　喜表公徃楚王城
　　已聞人捨地結構舊基平一面湖光白鄰家竹影清應難尋輦道空說是王城誰信興亡跡今來有磬聲
　　春雪初晴喜友生至
　　數日不見日飄飄勢忽開雖無忙事出還有故人來已盡南簷滴仍殘北牖堆明朝望平逺相約在春臺
　　殘春連雨中偶作懐故人
　　南鄰阻杖藜屐齒遶牀漠漠門長掩遲遲日又西不知何興味更有好詩題還憶東林否行苔傍虎溪
　　送崔判官赴歸倅
　　白首從顔巷青袍去佐官只應㣲俸祿聊補舊飢寒地說丘墟甚民聞旱歉殘春風吹綺席賔主醉相歡
　　寒食日懐寄友人
　　萬井追寒食閑扉獨不開梨花應折盡栁絮自飛來夢覺懐仙島吟行遶砌苔浮生已悟了時節任相催
　　懐巴陵舊逰
　　洞庭雲夢秋空碧共悠悠孟子狂題後何人更倚樓日西來逺棹風外見平流終欲重尋去僧窓古岸頭
　　招乾晝上人宿話
　　連夜因風雪相留在寂寥禪心誰指示詩巻自焚燒語黙鄰寒漏窗扉向早朝天台若長徃還渡海門潮
　　荊門秋日寄友人
　　青溪知不逺白首要難歸空想煙雲裏春風鸞鶴飛誰論傳法偈自補坐禪衣未謝侯門去尋常即掩扉
　　哭鄭谷郎中
　　朝衣閑典盡酒病覺難醫下世無遺恨傳家有大詩新墳青嶂疊寒食白雲垂長憶招吟夜前年風雪時


　　御定全唐詩巻八百四十三
<集部,總集類,御定全唐詩>
　　欽定四庫全書
　　御定全唐詩巻八百四十四
　　齊已
　　題東林十八賢真堂
　　白藕花前舊影堂劉雷風骨畫龍章共輕天子諸侯貴同愛吾師一法長陶令醉多招不得謝公心亂入無方何人到此思髙躅嵐㸃苔痕滿粉墻〈謝靈運欲入社逺大師以其心亂不納〉
　　題南嶽般若寺
　　諸峯翠少中峯翠五寺名髙此寺名石路險盤嵐靄僧窗髙倚泬寥明凌空殿閣由天設遍地杉松是自生更有上方難上處紫苔紅蘚遶崢嶸
　　寄廬岳僧
　　一聞飛錫別區中深入西南瀑布峰天際雪埋千片石洞門〈一作前〉氷折幾株松煙霞明媚棲心地苔蘚縈紆出世蹤莫問江邉舊居寺火燒兵刼斷秋鐘
　　遊谷山寺
　　城裏尋常見碧稜水邉朝暮送歸僧數峰雲腳垂平地一徑松聲徹上層寒澗不生浮世物隂崖猶積去年氷此身有底難拋事時復攜笻信歩登
　　楚寺寒夜作
　　寒爐侷促坐成勞暗淡燈光照二毛水寺閑來僧寂寂雪風吹去雁嗷嗷江山積疊歸程逺魂夢穿沿過處髙畢竟忘言是吾道袈裟不稱揖蕭曹
　　送泰禪師歸南嶽
　　石龕閑鏁白猨邉歸去程途〈一作途程〉半在𦨣林簇曉霜離水寺路穿新燒入山泉已尋嵐壁臨空盡卻㸔星辰向地懸有興寄題紅葉上不妨收拾別為編
　　山中寄凝宻大師兄弟
　　一爐薪盡室空然萬象何妨在眼前時有興來還覓句已無心去即安禪山門影落秋風樹水國光凝夕照天借問荀家兄弟內八龍頭角讓誰先
　　海棠花
　　繁於桃李盛於梅寒食旬前社後開半月暄和留艶態兩時風雨免傷摧人憐格異詩重賦蜨戀香多夜更來猶得殘紅向春暮牡丹相繼發池臺
　　題贈湘西龍安寺利禪師
　　頭白已無行腳念自開荒寺住煙蘿門前路到瀟湘盡石上雲歸嶽麓多南祖衣盂曽禮謁東林泉月舊經過閑來松外看城郭一片紅塵隔逝波
　　寄文浩百法〈間欲擁毳參禪〉
　　當時六祖在黃梅五百人中眼獨開入室偈聞傳絶唱昇堂客謾恃多才鐵牛無用成真角石女能生是聖胎聞說欲拋經論去莫教惆悵卻空迴
　　謝人寄新詩集
　　所聞新事即戈矛欲去終疑是暗投逺客寄言還有在此門將謂總無休千篇著述誠難得一字知音不易求時入思量向何處月圎孤憑水邉樓
　　謝元願上人逺寄檀溪集
　　白首蕭條居漢浦清吟編集號檀溪有人收拾應如玉無主知音只似入理半同黃葉句遣懐多擬碧雲題猶能為我相思在千里封來夢澤西
　　寄道林寺諸友
　　吟興終依異境長舊遊時入靜思量江聲裏過東西寺樹影中行上下方春色濕僧巾屨膩松花沾鶴骨毛香老來何計重歸去千里重湖浪渺茫
　　贈智滿三蔵
　　灌頂清涼一滴通大毗盧蔵遍虛空欲飛薝蔔花無盡須待陁羅尼有功金杵力摧魔界黒水精光透夜燈紅可堪東獻明天子命服新酬贊國風
　　謝王先軰湘中迴恵示巻軸
　　少小即懐風雅情獨能遺象琢淳精不敎霜雪侵𤣥鬢便向雲霄換好名攜去湘江聞鼓瑟袖來緱嶺伴吹笙多君百首貽衰颯留把吟行訪竺卿
　　荊渚寄懐西蜀無染大師兄
　　大溈心付白崖前寳月分輝照蜀天聖主降情延北內諸侯稽首問南禪清秋不動驪龍海紅日無私㒺象川欲聴吾宗舊山說地邊身老楚江邊
　　謝武陵徐廵官逺寄五七字詩集
　　五字才將七字爭為君聊敢試懸衡鼎湖菡萏揺金影蓬島鸞皇舞翠聲還是靈⻱巢得穩要須仙子駕方行兩邊珍重遙相恵何夕燈前盡此情
　　重宿舊房與愚上人靜話
　　曽此棲心過十冬今來瀟灑屬生公檀欒舊植青添翠菡萏新栽白換紅北面城臨燈影合西鄰壁近講聲通不知門下趨筵士何似當時石解空
　　謝南平王賜山雞
　　五色文章類彩鸞楚人羅得半摧殘金籠莫恨傷冠幘玉粒須慙剪羽翰孤立影危丹檻裏雙棲伴在白雲端上台愛育通幽細卻放溪山去不難kao
　　荊門病中雨後書懐寄幕中知已
　　病根翻作憶山勞一雨聊堪浣鬰陶心白未能忘水月眼青獨得見秋毫蟬聲晚簇枝枝急雲影晴分片片髙還憶赤松兄弟否別來應見鶴衣毛
　　宿江寺
　　島僧留宿慰衰顔舊住何妨老未還身共錫聲離鳥外跡同雲影過人間曽無夢入朝天路憶有詩題隔海山珍重來晨渡江去九華青裏扣松闗
　　謝貫㣲上人寄示古風今體四軸
　　四軸騷詞書八行捧吟肌骨遍清涼謾求龍樹能醫眼休問圗澄學洗腸今體盡搜初剖判古風淳鑿未𤣥黃不知誰肯降文陣闇㸃旌旗敵子房
　　荊州貫休大師舊房
　　疎篁抽筍栁垂隂舊是休公種境〈一作此〉吟入貢文儒來請益出官卿相駐過尋右軍書畫神傳髄康樂文章夢授心銷得青城千嶂下白蓮標塔帝恩深
　　寄谷山長老
　　遊遍名山祖遍尋卻來塵世渾光隂肯將的的吾師意擬付茫茫弟子心豈有虛空遮道眼不妨文字問知音滄浪萬頃三更月天上何如水底深
　　寄黃暉處士
　　蒙氏藝傳黃氏子獨聞相繼得名髙鋒鋩妙奪金雞距纎利精分玉兎毫濡染只應親賦詠風流不稱近方刀何妨寄我臨池興忍使江淹役夢勞
　　荊門勉懐寄道林寺諸友
　　榮枯得失理昭然誰斆離騷更問天生下便知真夢幻老來何必歎流年清風不變詩應在明月無蹤道可傳珍重匡廬沃洲主拂衣拋卻好林泉
　　荅崔校書
　　雪色衫衣絶㸃塵明知富貴是浮雲不隨喧滑迷真性何用潺湲洗汚聞北闕㑹拋紅駊騀東林社憶白氛氳清吟有興頻相示欲得多慚蠧蝕文
　　乞櫻桃
　　去年曽賦此花詩幾聴南園爛熟時嚼破紅香堪換骨摘殘丹顆欲燒枝流鶯偷啄心應醉行客潛窺眼亦癡聞說張筵就珠樹任從攀折半離披
　　寄南雅上人
　　曽得音書慰暮年相思多故信難傳清吟何處題紅葉舊社空懐墮白蓮山水本同真趣向侯門剛有薄因縁他時不得君招隱㑹逐南歸楚客𦨣
　　寄歐陽侍郎〈時在嘉州饋遺〉
　　又聞繁總在嘉州職重身閒倚寺樓大象影和山面落兩江聲合郡前流棋輕國手知難敵詩是天才肯易酬畢竟男兒自髙逹從來心不是悠悠
　　與崔校書靜話言懐
　　同年生在咸通裏事佛為儒趣盡髙我性已甘披祖衲君心猶待脫藍袍霜髭曉幾臨銅鏡雪鬢寒疎落剃刀出世朝天俱未得不妨還徃有風騷
　　謝人恵拄杖
　　卭州靈境産修篁九節材應表九陽造化已能分尺度保持爭合與尋常幽林剪破清秋影髙手攜來緑玉光深謝魯儒憐潦倒欲教撐拄遶禪牀
　　謝秦府推官寄丹臺集
　　秦王手筆序丹臺不錯褒揚㝡上才鳳闕幾傳為匠石龍門曾用振風雷錢郎未竭精華去元白終存作者來兩軸蚌胎驪頷耀枉臨禪室伴寒灰
　　題畫鷺鷥兼簡孫郎中
　　曽向滄江看不真卻因圗畫見精神何妨金粉資髙格不用丹青㸃此身蒲葉岸長堪映帶荻花叢晚好相親思量畫得勝籠得野性由來不戀人
　　賀行軍太傅得白氏東林集
　　樂天歌詠有遺編留在東林伴白蓮百尺典墳隨䘮亂一家風雅獨完全常聞荊渚通侯論果遂吳都使者傳仰賀斯文歸朗鑒永資聲政入薰絃
　　韶陽㣲公
　　曲江晴影石千株吾子思歸夢斷初有信北來山疊疊無言南去雨疎疎祖師門接園林路丞相家同井邑居閒野老僧留得否相招多是秀才書
　　將之匡岳過尋陽
　　㠶過尋陽晚霽開西風北雁似相催大都浪後青堆沒五老雲中翠疊來此路便堪歸水石何門更合向塵埃逺公林下蓮池畔箇箇髙人盡有才
　　寄湘幕王重書記
　　拋擲浟江舊釣磯日參籌畫廢吟詩可能有事闗心後得似無人識面時官好近聞加茜服藥靈曽說換霜髭髙才直氣平生志除卻從游即不知
　　宿沈彬進士書院
　　相期只為話篇章踏雪曽來宿此房喧盡消城漏滴窗扉初掩岳茶香舊山春暖生薇蕨大國塵昏懼殺傷應有太平時節在寒宵未臥共思量
　　靜院
　　花院相重㸃破苔誰心肯此話心灰好風時傍疎篁起幽鳥晚從何處來筆硯興狂師沈謝香燈魂斷憶宗雷浮生已問空王了箭急光隂一任催
　　送白處士遊峩嵋
　　閒身誰道是羈遊西指峩嵋碧頂頭琴鶴幾程隨客棹風霜何處宿龍湫尋僧石磴臨天井斸藥秋崖倒瀑流莫為寰瀛多事在客星相逐不迴休
　　寄顧蟾處士〈好於山水〉
　　久聞為客過蒼梧休說攜家歸鏡湖山水顛狂應盡在鬚毛凋落免貧無和僧搶入雲中峭帶鶴驅成澗底孤春醉醒來有餘興因人乞與武陵圗
　　懐金陵知舊
　　海門相別住荊門六度秋光兩鬢根萬象到心難蓋口一生無事可傷魂石頭城外青山疊北固窗前白浪翻盡是共游題版處有誰惆悵拂苔痕
　　喜得自牧上人書
　　吳都使者泛驚濤靈一傳書慰毳袍別興偶隨雲水逺知音本自國風髙身依閒淡中銷日髪向清涼處落刀聞著括嚢新集了擬教誰與序離騷
　　驚秋
　　曉窗驚覺向秋風萬里心凝淡蕩中池影碎飜紅菡萏井聲乾落緑梧桐破除閒事渾歸道銷耗勞生旋逐空妖殺九原狐兎意豈知丘隴是英雄
　　聞沈彬赴吳都請辟
　　長訝髙眠得穩無果隨徴辟起江湖鴛鴦已列罇罍貴鷗鶴休懐釣渚孤白日不妨扶漢祚清才何讓賦吳都可能更憶相尋夜雪滿諸峰火一爐
　　寄江夏仁公
　　寺閣髙連黃鶴樓簷前檻底大江流㡬因秋霽澄空外獨為詩情到上頭白日有餘閒送客紫衣何啻貴封侯別來多少新吟也不寄南宗老比丘
　　中春林下偶作
　　浄境無人可共攜閒眠未起日光低浮生莫把還丹續萬事須將至理齊花在月明蝴蜨夢雨餘山緑杜䳌啼何能向外求攀折巖桂枝條拂石梯
　　送劉秀才歸桑水寧覲
　　歸和初喜戢戈矛乍捧鄉書感去留雁序分飛離漢口鴒原騫翥在鼇頭家鄰紫塞仍千里路過黃河更幾州應到髙堂問安後卻攜文入帝京遊
　　寄曹松
　　舊制新題削復刋工夫過甚琢琅玕藥中求見黃芽易詩裏思聞白雪難扣寂頗同心在定鑿空何止髪衝冠夜來月苦懐髙論數樹霜邊獨傍欄
　　酬蜀國歐陽學士
　　因縁劉表駐經行又聼西風墮葉聲鶴髪不堪言此世峩嵋空約在他生已從禪祖㕘真性敢向詩家認好名深愧故人憐潦倒每傳仙語下荊衡
　　寄荊幕孫郎中
　　珠履風流憶富春三千鵷鷺譲精神詩工鑿破清求妙道論研通白見真四座共推操檄健一家誰信買書貧別來鄉國魂應斷劒閣東西盡戰塵
　　謝王詹事垂訪
　　鳥外孤峰未得歸人間觸類是無機方悲鹿軫棲江寺忽訝軺車降竹扉王澤乍聞譚渙汗國風那得話𤣥㣲應驚老病炎天裏枯骨肩橫一衲衣
　　題南平後園牡丹
　　暖披煙艶照西園翠幄朱欄䕶列仙玉帳笙歌留盡日瑤臺伴侶待歸天香多覺受風光剰紅重知含雨露偏上客分明記開處明年開更勝今年
　　和李書記
　　繁極全分青帝功開時獨占上春風吳姬舞雪非真艶漢後題詩是怨紅逺蜨戀香拋別苑野鶯銜得出深宮君㸔萬態當筵處羞殺薔薇㸃碎叢
　　謝孫郎中寄示
　　一念禪餘味國風早因持論偶名公久傷琴䘮人亡後忽有雲和雪唱同䋲琢靜聞罤象外是非閑見寂寥中時來日徃縁真趣不覺秋江度塞鴻
　　愛吟
　　正堪凝思掩禪扄又被詩魔惱竺卿偶憑窗扉從落照不眠風雪到殘更皎然未必迷前習支遁寧非悟後生傳寫㑹逢精鑒者也應知是詠閒情
　　寄懐東林寺匡白監寺
　　南嶽別來無約後東林歸住有前縁閑搜好句題紅葉靜斂霜眉對白蓮雁塔影分疎檜月虎溪聲合幾峯泉修心若似伊耶舎傳記須添十九賢
　　謝人恵十色花牋並棋子
　　陵州棋子浣花牋深愧攜來自錦川海蚌琢成星落落吳綾隱出雁翩翩留防桂苑題詩客惜寄桃源敵手仙捧受不堪思出處七千餘里劔門前
　　夏日寓居寄友人
　　北遊兵阻復南還因寄荊州病掩闗日月坐銷江上寺清涼魂斷剡中山披緇影跡堪蔵拙出世身心合向閒多謝扶風大君子相思時到寂寥間
　　中秋十四日夜對月上南平主人
　　今宵前夕皆堪翫何必圎時始竭才空說輪中有天子不知何處是樓臺終憂明夜雲遮卻且埽閒居坐看來玉兎銀蟾似多意乍臨棠樹影裵囘
　　謝人恵十才子圗
　　丹青妙寫十才人玉峭氷稜姑射神醉舞離披真鸑鷟狂吟崩倒瑞麒麟飜騰造化山曽竭採掇珠璣海幾貧猶得知音與圗畫草堂閑掛似相親
　　荊門病中寄懐鄉人歐陽侍郎彬
　　誰㑹荊州一老夫夢勞神役憶匡廬碧雲雁影紛紛去黃葉蟾聲漸漸無口淡莫分餐氣味身羸但覺病肌膚可憐饌玉燒蘭者肯慰寒偎雪夜爐
　　送譚三藏入京
　　阿闍梨與佛身同灌頂難施利濟功持咒力須資運祚度人心要似虛空東周路踏紅塵裏北極門瞻紫氣中好進梵文霑帝澤卻歸天策繼真風〈三蔵住椘國天䇿寺〉
　　寄酬秦府髙推官輦
　　天台衡嶽舊曽尋閑憶留題白石林嵗月已殘衰颯𩯭風騷猶壯寂寥心緱山碧樹遮蔵宻丹穴紅霞掩暎深爭得相逢一攜手拂衣同去聴𤣥音
　　敘懐寄髙推官
　　搜新編舊與誰評自向無聲認有聲已覺愛來多廢道可堪傳去更沽名風松韻裏忘形坐霜月光中共影行還勝御溝寒夜永狂吟衝尹甚傷情
　　送朱侍御自洛陽歸閬州寧覲
　　尋常西望故園時幾處魂隨落照飛客路舊縈秦甸出鄉程今遶漢陽歸已過巫峽沈青靄忽認峩嵋在翠㣲從此倚門休望斷交親喜換老萊衣
　　貽恵暹上人
　　經論功餘更業詩又於難裏縱天機吳朝客見投文去楚國僧迎著紫歸已得聲名先振俗不妨風雪更探㣲金陵髙憶恩門在終掛雲帆重一飛
　　酬西蜀廣濟大師見寄
　　猶得吾師繼頌聲百篇相愛寄南荊巻開錦水霞光爛吟入峩嵋雪氣清楚外已甘推絶唱蜀中誰敢共懸衡應憐無可同無本終向風騷作弟兄
　　江寺春殘寄幕中知已二首
　　誰遣西來負岳雲自由歸去竟何因山龕薜茘應殘雪江寺玫瑰又度春早嵗便師無學士臨年卻作有為人何妨夜醮時相憶伴醉佯狂笑老身
　　社蓮慚與幕蓮同岳寺蕭條儉府雄冷淡獨開香火裏殷妍行列綺羅中秋加玉露何傷白夜醉金缸不那紅閑憶遺民此心地一般無染喻真空
　　寄玉泉實仁上人
　　徃嵗曽尋聖跡時樹邉三遶禮吾師敢望䕶法將軍記且喜焚香弟子知後㑹未期心的的前峰欲下歩遲遲今來老劣難行甚空寂無縁但寄詩
　　荊渚感懐寄僧逹禪弟三首
　　電擊流年七十三齒衰氣沮竟何堪誰雲有句傳天下自愧無心寄嶺南曉潄氣嫌通市井晚烹香憶落雲潭鄰峰道者應彈指蘚剝藤纒舊石龕
　　十五年前㑹虎溪白蓮齋後便來西干戈時變信雖絶吳楚路長魂不迷黃葉喻曽同我悟碧雲情近與誰攜春殘相憶荊江岸一隻杜鵑頭上啼
　　鶴嶺僧來細話君依前髙尚跡難羣自拋南嶽三生石長傍西山數片雲丹訪葛洪無舊竈詩尋靈觀有遺文莫將離別為相隔心似虛空幾處分
　　寄孫魴秀才
　　郡樓東面寺牆西顔子生涯竹屋低書案飛颺風落絮地苔狼藉燕銜吟窗晚憑春篁宻行徑斜穿夏菜齊別後相思頻夢到二年同此賦閑題
　　送李評事徃宜春
　　蘭舟西去是通津名郡賢侯下禮頻山遍寺樓看仰岫臺連城閣上宜春鴻心夜過鄉心亂雪韻朝飛句韻新別有官榮身外趣月江松徑訪禪人
　　中春感興
　　春風日日雨時時寒力潛從暖勢衰一氣不言含有象萬靈何處謝無私詩通物理行堪掇道合天機坐可窺應是正人持造化盡驅幽細入罏鎚
　　早鶯
　　何處〈一作事〉經年閟〈一作絶〉好音暖風催出囀喬林羽毛新刷陶潛菊喉舌初調叔夜琴蔵〈一作怕〉雨並棲紅杏宻避人雙入緑楊深暁來枝上千般語應〈一作似〉共桃花說〈一作訴〉舊心
　　酬尚顔上人
　　紫綬蒼髭百嵗侵緑苔芳草遶堦深不妨好鳥喧髙臥切忌閑人聒正吟魯鼎寂寥休辨口刼灰銷變莫宣心還憐我有冥搜癖時把新詩過竹尋
　　寄倪署郎中
　　風雨㝠㝠春闇移紅殘緑滿海棠枝帝鄊久別江鄉住椿筍何如櫻筍時海內擅名君作賦林間外學我為詩近聞南國升南省應笑無機老病師
　　題鄭郎中谷仰山居
　　簷壁層層映水天半乗岡壠半民田王維愛甚難拋畫支遁憐多不惜錢巨石盡含金玉氣亂峰深鎖棟梁煙秦爭漢奪虛勞力卻是巢由得穩眠





　　御定全唐詩巻八百四十四
　　欽定四庫全書
　　御定全唐詩卷八百四十五
　　齊已
　　湘中寓居春日感懐
　　江禽野獸兩堪傷避射驚彈各自忙頭角任多無獬豸羽毛雖衆讓鴛鴦落苔紅小櫻桃熟侵井青纎燕麥長吟把離騷憶前事汨羅春浪撼殘陽
　　瀟湘
　　寒清徤碧逺相含珠媚根源在極南流古遰今空作島逗山衝壁自為潭遷來賈誼愁無限謫過靈均恨不堪畢竟輸他老漁叟緑蓑青竹釣濃藍
　　寄友生
　　風騷情味近如何門底寒流屋裏莎曽摘園蔬留我宿共吟江月看鴻過時危苦恨無収拾道妙深誇有琢磨涼夜欹眠應得夢平生心肺似君多
　　酬荅退上人
　　鬚𩯭三分白二分一生蹤跡出人羣嵩丘夢憶諸𡶶雪衡岳禪依五寺雲青衲幾臨髙瀑濯苦吟曽許斷猿聞荒村殘臘相逢夜月滿鴻多楚水濆
　　山中春懐
　　心魂役役不曽歸萬象相牽向極㣲所得或憂逢郢刃凡言皆欲奪天機遊深晩谷香充鼻坐苦春松粉滿衣何物不為狼籍境桃花和雨更霏霏
　　寄鄭谷郎中
　　上國誰傳消息過醉眠醒坐對嵳峩身離道士衣裳少筆答禪師句偈多南岸郡鐘涼度枕西齋竹露冷霑莎還應笑我降心外惹得詩魔助佛魔
　　寄萍鄉唐稟正字
　　新書聲價滿皇都髙臥林中更起無春興酒香薫肺腑夜吟雲氣濕髭鬚同登水閣僧皆別共上漁船鶴亦孤長憶前年送行處洞門殘日照菖蒲
　　秋夕書懐
　　涼多夜永擁山袍片石閒欹不覺勞蟋蟀遶牀無夢寐梧桐滿地有蕭騷平生樂道心常切五字逢人價合髙破落西窗向殘月露聲如雨滴蓬蒿
　　亂後經西山寺
　　松燒寺破是刀兵谷變陵遷事可驚雲裏乍逢新住主石邉重認舊題名閒臨菡萏荒池坐亂踏鴛鴦破瓦行欲伴髙僧重結社此身無計捨前程
　　題梁賢巽公房
　　吳王廟側有髙房𬖄影南軒日正長吹苑野風桃葉碧壓畦春露菜花黃懸燈向後惟冥黙憑案前頭即渺茫知有虎溪歸夢切寺門松折社僧亡
　　塘上閒作
　　閒行閒坐藉莎煙此興堪思二古賢陶靖節居彭澤畔賀知章在鏡池邉鴛鴦著對能飛繡菡萏成羣不語仙形影騰騰夕陽裏數𡶶危翠滴漁船
　　江上望逺山寄鄭谷郎中〈公時退居仰山〉
　　危碧層層映水天半垂岡隴下民田王維愛甚難拋畫支遁髙多不惜錢巨石盡含金玉氣亂𡶶閑鎖棟梁煙秦爭漢奪空勞力卻是巢由得穏眠
　　送人自蜀迴南遊
　　錦水東浮情尚鬱湘波南泛思何長蜀魂巴狖悲殘夜越鳥燕鴻叫夕陽煙月幾般為客路林泉四絶是吾鄉尋幽必有僧相指宋杜題詩近舊房
　　寄無願上人〈末句缺二字〉
　　六十入去七十歳與師年鬢不爭多誰言生死無消處還有修行那得何開士安能窮好惡故人堪憶舊經過㑹歸原上焚身後一陣灰飛也
　　懐瀟湘即事寄友人
　　浸野滛空澹蕩和十年鄰住聽漁歌城臨逺櫂浮煙泊寺近閑人泛月過岸引緑蕪春雨細汀連斑竹晩風多可憐千古懐沙處還有魚龍弄白波
　　謝橘洲人寄橘
　　洞庭栽種似瀟湘緑遶人家帶夕陽霜裛露蒸千樹熟浪圍風撼一洲香洪崖遣後名何逺陸績懐來事更長藏貯待供賔客好石榴宜稱映丹光
　　自貽
　　心中身外更何猜坐石看雲飬聖胎名在好詩誰逐去跡依閒處自歸來時添瀑布新缾水旋換栴檀舊印灰晴出寺門驚徃事古松千尺半蒼苔
　　寄益上人
　　長想尋君道路遙亂山霜後火新燒近聞移住鄰衡岳幾度題詩上石橋古木傳聲連峭壁一燈懸影過中宵風騷味薄誰相愛敧枕常多夢鮑昭
　　行次宜春寄湘西諸友
　　幸無名利路相迷雙履尋山上柏梯衣鉢祖辭梅嶺外香燈社別橘洲西雲中石壁青侵漢樹下苔錢緑遶溪我愛逺遊君愛住此心他約與誰㩦
　　送略禪者歸南嶽
　　林下鐘殘又拂衣錫聲還獨向南飛千𡶶令截𠖇鴻處一徑險通禪客歸青石上行苔片片古杉邉宿雨霏霏勞生有願應回首忍著無心與物違
　　詠懐寄知巳
　　巳得浮生到老閑且將新句擬𤣥關自知清興來無盡誰道淳風去不還三百正聲傳世後五千真理在人間此心終待相逢說時復登樓看暮山
　　寄吳拾遺
　　新竹將誰㩁重輕皎然評裏見權衡非無苦到難搜處合有清垂不朽名疎雨晩衝蓮葉響亂蟬涼抱檜梢鳴野橋閑背殘陽立翻憶蘇卿送子卿
　　春晴感興
　　連旬隂翳曉來晴水滿圓塘照日明岸草短長邉過客江花紅白裏啼鶯野無征戰時堪望山有樓臺煖好行桑柘依依禾黍緑可憐歸去是張衡
　　謝道友拄杖
　　翦自南巖瀑布邉寒光七尺乳珠連持來未入塵埃路乞與應憐老病年欹影夜歸青石澗卓㾗秋過緑苔錢他時攜上嵩𡶶頂把倚長松看洛川
　　東林寄別修睦上人
　　行心乞得見秋風雙履難留去住蹤紅葉正多離社客白雲無限向嵩𡶶囊中自欠詩千首身外誰知事幾重此別不能為後約年華相似逼衰容
　　夏日原西避暑寄吟友
　　熱煙疎竹古原西日日乗涼此杖藜閑處雨聲隨霹靂旱田人望隔虹霓蟬依獨樹乾吟苦鳥憶平川渇過齊別有相招好泉石瑞花瑤草盡堪擕
　　懷匡阜
　　荊州連嵗滯遊方拄杖塵封六尺光洗面有香思石溜冥心無撓憶山牀閑機但媿時機速靜論須慙世論長昨夜分明夢歸去薜蘿幽逕遶禪房
　　靜坐
　　繩牀欹坐任崩頹雙眼醒醒閉復開日月更無閑裏過風騷時有靜中來天真自得生難捨世幻誰驚死不迴何處堪投此蹤跡水邉晴去上髙臺
　　寄湘中諸友
　　碧雲諸友盡黃眸石㸃花飛更説無嵐翠濕衣松接院芙蓉薫靣寺臨湖沃州髙臥心何僻匡社長禪興亦孤爭似楚王文物國金鑣紫綬讓前途
　　荅無願上人書
　　鄭生驅蹇峴山迴𫝊得安公好信來千里阻修俱老骨八行重疊慰寒灰春殘桃李猶開戸雪滿松杉始上臺必有南遊山水興漢江平穩好浮杯
　　送𦙍公歸闕
　　西朝歸去見髙情應戀香燈近聖明關令莫疑非馬辯道安還跨赤驢行充齋野店蔬無味灑笠平原雪有聲忍惜文章便閑得㸔他趨競取時名
　　感時
　　忽忽枕前蝴蝶夢悠悠覺後利名塵無窮今日明朝事有限生來死去人終與狐狸為窟穴謾師⻱鶴飬精神可憐顔子能消息虛室坐忘心最眞
　　湖上逸人
　　澹蕩光中翡翠飛田田初出柳絲絲吟沿緑島時逢鶴醉泛清波或見⻱七澤釣師應識我中原逐鹿不知誰秋風水寺僧相近一徑蘆花到竹籬
　　懐巴陵
　　垂白堪思大亂前薄遊曽駐洞庭邉尋僧古寺沿沙岸倚杖殘陽落水天蘭蘂蔫菸騷客廟煙波晴闊釣師船此時欲買君山住嬾就商人乞箇錢
　　渚宮謝楊秀才自嵩山相訪
　　嵩𡶶有客逺相尋塵滿麻衣袖苦吟花盡草長方閉戸道孤身老正傷心紅堆落日雲千仭碧撼涼風竹一林惆悵雅聲消歇去喜君聊此暫披襟
　　荊門寄沈彬
　　罷趨明聖嬾從知鶴氅褵褷遂性披道有靜君堪托跡詩無賢子擬傳誰松聲白日邉行止日影紅霞裏夢思珍重兩萹千里逹去年江上雪飛時
　　讀隂符經
　　遶窗風竹骨輕安閒借隂符仰臥看絶利一源真有謂空勞萬卷是無端清虛可保昇雲易慾終知入聖難三要洞開何用閉髙臺時去憑欄干
　　寄吳國知舊
　　淮甸當年憶旅遊衲衣㯶笠外何求城中古巷尋詩客橋上殘陽背酒樓晴色水雲天合影晩聲名利市爭頭可憐王化融融裏惆悵無僧似恵休
　　移居
　　上台言任飬疎愚乞與西城水滿湖吹榻好風終日有趂涼閑客片時無檀欒翠擁清蟬在菡萏紅殘白鳥孤欲問存思搜抉妙幾聨詩許敵三都
　　喜彬上人見訪
　　髙吟欲繼沃州師千里相尋問課虛殘臘江山行盡處滿衣風雪到閒居攜來律韻清何甚趣入幽㣲㫖不疎莫惜天機細搥琢他時終可擬芙蕖
　　荊州新秋寺居冩懐詩五首上南平王
　　竹如翡翠侵簾影苔學琉璃布地紋髙臥更無如此樂逺遊何必愛他雲閒聼謝朓吟為政靜㸔蕭何坐致君只恐老身衰朽速他年不得頌鴻勲
　　井梧黃落暮蟬清久駐金臺但暗驚事佛未憐諸弟子談空爭動上公卿合歸鳥外藏幽跡敢向人前認好名滿印白檀燈一醆可能酬謝得聰明
　　金湯裏面境何求寶殿東邉院最幽栽種已添新竹影畫圖兼列逺山秋形容豈合親公子章句爭堪狎士流虛負岷峨老僧約年年雪水下汀洲
　　漢江西岸蜀江東六稔安禪教化中託跡幸將王粲別歸心寧與子山同尊罍豈識曹參酒賔客還親宋玉風又見去年三五夕一輪寒魄破煙空
　　石龕閑鎖舊居𡶶何事膺門歲月重五七詩中叨見遇三千客外許疎慵迎涼蟋蟀喧閑思積雨莓苔沒屐蹤㑹待英雄啟金口卻教擔錫入雲松
　　送李秀才歸湘中
　　詞客攜文訪病夫因吟送別憶湘湖寒消浦漵催鴻鴈暖入溪山飬鷓鴣僧向月中尋嶽麓雲從城上去蒼梧君歸為問𡶶前寺舊住僧房鎖在無
　　寄吳國西供奉
　　別來相憶夢多迷君住東朝我楚西瑤闕合陪龍象位春山休記鷓鴣啼承恩位與千官別應制才將十子齊幾笑逺公慵送客慇懃只到寺前溪
　　謝人恵端溪硯
　　端人鑿斷碧溪潯善價爭教惜萬金礱琢已曽經敏手研磨終見透堅心安排得主難移動含貯隨時任淺深保重更求裝鈿匣閑將濡染寄知音
　　送吳先軰赴京
　　煙霄已遂明經第江漢重來問苦吟託興偶憑風月逺忘機終在寂寥深千萹未聽常徒口一字須防作者心此日與君聊話別老身難約更相尋
　　和西蜀可凖大師逺寄之什
　　莫知何路去追攀空想人間出世間杜口已同居士室傳心休問祖師山禪中不住方為定說處無生始是閒珍重希音逺相寄亂𡶶西望疊孱顔
　　荊門暮冬與節公話別
　　漳河湘岸柳關頭離別相逢四十秋我憶黃梅夢南國君懐明主去東周幾程霜雪經殘臘何處封疆過舊遊好及春風承帝澤莫忘衰朽臥林邱
　　賀孫支使郎中遷居
　　別認公侯禮上才築金何啻舊燕臺地連東閣橫頭買門對西園正面開不隔紅塵趨棨㦸只拖珠履赴尊罍應逢明月清霜夜閑領笙歌宴此來
　　庭際新移松竹
　　三莖瘦竹兩株松瑟瑟翛翛韻且同抱節乍離新澗雪盤根逺別舊林風嵗寒相倚無塵地䕃影分明有月中更待陽和信催促碧梢青杪看凌空
　　荊門寄題禪月大師影堂
　　澤國聞師泥日後蜀王全禮葬餘灰白蓮塔向清泉鎖禪月堂臨錦水開西嶽千篇傳古律〈大師著西嶽集三十巻盛傳於世〉南宗一句印靈臺不堪隻履還西去蔥嶺如今無使廻
　　賀雪
　　上清凝結下乾坤為瑞為祥表致君日月影從光外過山河形向靜中分歌揚郢路誰同聽聲灑梁園客共聞堪想畫堂簾卷次輕隨舞袖正紛紛
　　荊州寄貫㣲上人
　　舊齋休憶對松闗各在王侯顧遇間命服巳霑天渥澤衲衣猶擁祖斕斑相思莫救燒心火留滯難移壓腦山得失兩途俱不是笑他髙臥碧孱顔
　　送休師歸長沙寧覲
　　髙堂親老本師存多難長懸兩處魂巳說戰塵消漢口便隨征櫂別荊門晴吟野闊無耕地晩宿灣深有釣村他日更思衰老否七年相伴琢詩言
　　江上夏日
　　無處清隂似剡溪火雲竒崛倚空齊千山冷疊湖光外一扇涼揺楚色西碧樹影疎風易斷緑蕪平逺日難低故園舊寺臨湘水斑竹煙深越鳥啼
　　渚宮春日因懷有作
　　舊業樹連湘樹逺家山雲與嶽雲平僧來巳説無耕釣鴈去那知有弟兄客思莫牽蝴蝶夢鄉心自憶鷓鴣聲沙頭南望堪腸斷誰把歸舟載我行
　　鬆化為石〈近聞金華山古鬆化為石〉
　　盤根幾聳翠崖前卻偃凌雲化至堅乍結精華齊永刼不隨凋變巳千年逢賢必用鐫辭立遇聖終將刻印傳肯似荊山鑿餘者蘚封頑滯臥嵐煙
　　寄澧陽吳使君
　　南客西來話使君涔陽風雨變行春四鄰耕釣趨仁政千里煙花壓路塵去獸未勝除狡吏還珠爭似復逋民紅蘭浦暖攜才子爛醉連題賦白蘋
　　湘江送客
　　湘江秋色湛如氷楚客離懐暮不勝千里碧雲聞塞鴈㡬程青草見巴陵寒濤響疊晨征㯭岸葦叢明夜泊燈鸚鵡洲邉若回首為思前事一捫膺
　　暮遊嶽麓寺
　　寺樓髙出碧崖稜城裏誰知在上層初雪灑來喬木暝逺禽飛過大江澄閑消不睡憐長夜靜照無言謝一燈迴首何邉是空地四村桑麥遍邱陵
　　林下留別道友
　　住亦無依去是閑何心終戀此林間片雲孤鶴東西路四海九州多少山靜坐趂涼移樹影興隨題處著苔斑秋來洗浣行衣了還爾鄰僧舊竹闗
　　道林寺居寄嶽麓禪師二首
　　門前石路徹中𡶶樹影泉聲在半空尋去未應勞上下往來殊巳倦西東髭根盡白孤雲並心跡全忘片月同長憶髙窗夏天裏古松青檜午時風
　　山袍不稱下紅塵各是閑居島外身兩處煙霞門寂寂一般苔蘚石磷磷禪闗悟後寧疑物詩格元來不傍人月照經行更誰見露華松粉㸃衣巾
　　亂後江西過孫魴舊居因寄
　　舊遊重到倍悲涼吟憶同人倚寺牆何處暮蟬喧逆旅此中山鳥噪垂楊寰區有主權兵器風月無人掌桂香欲寄此心空北望塞鴻天末失歸行
　　宜春江上寄仰山長老二首
　　水隔孤城城隔山水邉時望憶師閒清泉白石中𡶶上落日半空棲鳥還雲影觸衣分朶朶雨聲吹磬散潺潺傳心莫學羅浮去後軰思量待扣關
　　雨晴天半碧光流影倒殘陽濕郡樓絶頂有人經劫在浮生無客暫時遊窗開萬壑春泉亂塔鎖孤燈萬木稠欲為吾師拂衣去白雲紅葉又新秋
　　螢
　　透窗穿竹住還移萬類俱閑始見伊難把寸光藏暗室自持孤影助明時空庭散逐金風起亂葉爭投玉露垂後代儒身嬾收拾夜深飛過讀書帷
　　湘中送翁員外歸閩
　　船滿琴書與酒杯清湘影裏片帆開人歸南國鄉園去鴈逐西風日夜來天勢漸低分海樹山程欲盡見城臺此身未別江邉寺猶㸔星郎奉詔廻
　　寄居道林寺作
　　嵐濕南朝殿塔寒此中因得謝塵寰巳同庭樹千株老未負溪雲一片閑石鏡舊遊臨皎潔岳蓮曽上徹孱顔如今衰颯成多病黃葉風前晝掩闗
　　沙鷗
　　暖傍漁船睡不驚可憐孤潔似華亭晩來灣浦衝平碧晴過汀洲拂淺青翡翠靜中修羽翼鴛鴦閑處事儀形何如飛入漢宮裏留與興亡作典經
　　和翁員外題馬太傅宅賈相公井
　　飛塵不敢下相干闇脈傍應潤牡丹心任短長投玉綆底須三五暎金盤神工舊製澄在天澤時加瀲灔寒太傅欲旌前古事星郎屬思久憑欄
　　㸔雲
　　何𡶶觸石濕苔錢便逐髙風離瀑泉深處臥來眞隱逸上頭行去是神仙千尋有影滄江底萬里無蹤碧落邉長憶舊山青壁裏遶菴閑伴老僧禪
　　對雪寄荊幕知巳
　　猛勢㣲開萬里清月中看似日中明此時鷗鷺無人見何處關山有客行郢唱轉髙誰敗和巴歌相顧自銷聲江齋卷箔含毫久應想梁王禮不輕
　　送相里秀才赴舉
　　兩上東堂不見春文明重去有誰親曽逢少海尊前客舊是神仙㑹裏人巳遂風雲催化羽卻將雷電助燒鱗明年自此登龍後迴首荊門一路塵
　　荊門疾中喜謝尊師自南嶽來相里秀才自京至
　　閑堂晝臥眼初開強起徐行遶砌苔鶴氅人從衡嶽至鶉衣客自洛陽來坐聞鄰樹棲幽鳥吟覺江雲發早雷西笑東遊此相別兩途消息待誰迴
　　吟興自述
　　前習都由未盡空生知雅學妙難窮一千首出悲哀外五十年銷雪月中興去不妨歸靜慮情來何止發眞風曽無一字千聲利豈媿操心負至公
　　送謝尊師自南嶽出入京
　　曽聽鹿鳴逢世亂因披羽服隱衡陽㡬多事隔丹霄興三十年成兩𩯭霜芝術未甘銷勇氣風騷無那激剛腸中朝舊有知音在可是悠悠入帝鄉
　　送司空學士赴京
　　𢎞文初命下江邉難戀沙鷗與釣船藍綬乍稱新學士白衫初脫舊神仙龍山送別風生路鷄樹從容雪照筵重謁徃年金牓主便將才術佐陶甄













　　御定全唐詩卷八百四十五
<集部,總集類,御定全唐詩>
　　欽定四庫全書
　　御定全唐詩巻八百四十六
　　齊巳
　　春寄尚顔
　　含桃花謝杏花開杜宇新啼燕子來好事可能無分得名山長似有人催簷聲未㫁前旬雨電影還連後夜雷心跡共師爭幾許似人嫌處自遲迴
　　寄梁先軰
　　慈恩塔下曲江邉別後多應夢到仙時去與誰論此事亂來何處覓同年陳琳筆硯甘前席甪里煙霞待共眠愛惜麻衣好顔色未教朱紫汚天然
　　荊渚偶作
　　無味吟詩即把經竟將疎野訪誰行身依江寺庭無樹山遶天涯路有兵竹瓦雨聲漂永日紙窗燈焰照殘更從容一覺清涼夢歸到龍潭掃石枰
　　城中晩夏思山
　　葛衣霑汗功雖健紙扇揺風力甚卑苦熱恨無行腳處㣲涼喜到立秋時竹軒靜看蜘蛛掛莎徑閑聽蟋蟀移天外有山歸即是豈同遊子暮何之
　　憶舊山
　　誰請衰羸住北州七年魂夢舊山丘心清檻底瀟湘月骨冷禪中太華秋髙節未聞馴虎豹片言何以傲王侯應須脫灑孤𡶶去始是分明箇剃頭
　　寄體休
　　南州君去為尋醫病色應除似舊時久別莫忘廬阜約卻來須有洞庭詩金陵徃嵗同窺井峴首前秋共讀碑兩處山河見興廢相思更切臥雲期
　　過陸鴻漸舊居〈陸生自有傳於井石又雲行坐誦佛書故有此句〉
　　楚客西來過舊居讀碑尋傳見終初佯狂未必輕儒業髙尚何妨誦佛書種竹岸香連菡萏煑茶泉影落蟾蜍如今若更生來此知有何人贈白驢〈時太守贈白驢〉
　　寄懐鍾陵舊遊因寄知巳
　　洗井僧來說舊遊西江東岸是城樓昔年淹跡因王化長日凴欄看水流眞觀上人棲樹石陳陶處士在林丘終拖老病重尋去得到匡廬死便休
　　遣懐
　　病腸休洗老休醫七十能饒百嵗期不死任還蓬島客無生自有雪山師浮雲聚散俱闗慮明月相逢好展眉既兆未萌閒酌度不如中抱是尋思
　　懐武陵因寄幕中韓先軰何從事
　　武陵嘉致跡多幽每見圖經恨白頭溪浪碧通何處去桃花紅過郡前流常聞相幕鴛鴻興日向神仙洞府遊鑿井耕田人在否如今天子正徴搜
　　贈樊處士
　　小子聲名天下知滿簪霜雪白麻衣誰將一著爭先後共向長安定是非有路未曽迷日用無貪終不亂天機閑尋道士過仙觀賭得黃庭兩巻歸
　　荊渚逢禪友
　　澤國相逢話一宵雲山偶別隔前朝社思匡岳無宗炳詩憶揚州有鮑昭晨野黍離春漠漠水天星粲夜遙遙閒吟莫忘傳心祖曽立堦前雪到腰
　　送僧歸洛中
　　赤日彤霞照晩坡東州道路興如何蟬離楚栁鳴猶少葉到嵩雲落漸多海內自為閒去住闗頭誰問舊經過叮嚀與訪春山寺白樂天眞在也麼
　　道林寓居
　　秋泉一片樹千株暮汲寒燒外有餘青嶂這邉來巳熟紅塵那畔去應疎風騷未肯忘雕琢瀟灑無妨更剃除即問沃州開士僻愛禽憐駿意何如
　　仙掌
　　峭形寒倚夕陽天毛女蓮花翠影連雲外自為髙出手人間誰合鬬揮拳鶴拋青漢來巖檜僧隔黃河望頂煙晴露紅霞長滿掌只應棲託是神仙
　　中秋月
　　空碧無雲露濕衣羣星光外湧清規東樓〈一作林〉莫礙漸髙勢四海待〈一作正〉㸔當午〈一作路〉時還許分明吟皓魄肯教幽暗取丹枝可憐半夜嬋娟影正對五侯殘酒池〈一作巵〉
　　送禪者遊南嶽
　　忽隨南櫂去衡陽誰住江邉樹下房塵夢是非都覺了野雲心地更何妨漸臨瀑布聽猨思卻背岣嶁有鴈行想到中𡶶上層寺石窗秋霽見瀟湘
　　聞道林諸友嘗茶因有寄
　　槍旗冉冉緑叢園榖雨初晴呌杜鵑摘帶嶽華蒸曉露碾和松粉煮春泉髙人夢惜藏巖裏白硾封題寄火前應念苦吟耽睡起不堪無過夕陽天
　　將歸舊山留別錯公
　　舊𡶶前昨下來時白石叢叢間紫薇章句不堪歌有道溪山只合退無機雲含曖態晴猶在鶴飬閑神晝不飛欲去更思過丈室二年頻此揖清暉
　　聞尚顔上人剏居有寄
　　麓山南面橘洲西別搆新齋與竹齊野客巳聞將鶴贈江僧未說有詩題窗臨杳靄寒千嶂枕遍潺湲月一溪可想乍移禪〈一作吟〉榻處松隂冷濕壁新泥
　　庚午歲九日作
　　門底秋苔嫩似藍此中消息興何堪亂離偷過九月九頭尾筭來三十三雲影半晴開夢澤菊花㣲暖傍江潭故人今日在不在胡鴈背風飛向南
　　逢進士沈彬
　　欲話趨時首重搔因君倍惜剃頭刀千般貴在能過逹一片心閒不那髙山疊好雲藏玉鳥海翻狂浪隔金鼇時應記得長安事曽向文屬思勞
　　聞王員外新恩有寄
　　欲退無因貴逼來少儀官美右丞才青袍早許淹花幕霜簡方聞謝柏臺金諾靜宜資講誦玉山寒稱奉尊罍西峰有客思相賀門隔瀟湘雪未開
　　秋夕言懐寄所知
　　休問䝉莊材不材孤燈影共傍寒灰忘筌話道心甘死𠉀體論詩口嬾開窗外風濤連建業夢中雲水憶天台相疎卻是相知分誰訝經年一度來
　　答禪者
　　五老峰前相遇時兩無言語只揚眉南宗北祖皆如此天上人間更問誰山衲靜披雲片片鐵刀涼削𩯭絲絲閒吟莫學湯從事拋卻袈裟負本師
　　寄尚顔〈公受徐州薛尚書見知〉
　　莫向孤𡶶道息機有人偷眼羨吾師滿身光化年前寵幾軸開平嵗裏詩北闕故人隨䘮亂南山舊寺在參差清吟但憶徐方政應恨當時不見時
　　梓栗杖送人
　　禪家何物贈分襟只有天台杖一尋拄去客歸青洛逺採來僧入白雲深遊山曽把探龍穴出世期將指佛心此日江邉贈君後卻攜笻杖向東林
　　寄朗陵二禪友
　　瀟湘曽宿話詩評荊楚連秋阻野情金錫罷遊雙𩯭白鐵盂終守一齋清篇章老欲齊髙手風月閒思到極精南望山門石何處滄浪雲夢浸天橫
　　燈
　　幽光耿耿草堂空窗隔飛蛾恨不通紅燼自凝清夜朶赤心長謝碧紗籠雲藏水國城臺裏雨閉松門殿塔中金屋玉堂開照睡豈知螢雪有深功
　　寄金陵幕中李郎中
　　龍門支𣲖富才能年少飛翔便大鵬久待尊罍臨鐵甕又從𣄢節鎮金陵精神一隻秋空鶴騷雅千尋夏井氷長憶相招宿華館數宵忘寢盡寒燈
　　寄韓蛻秀才
　　松門髙不似侯門蘚逕鞋蹤觸處分逺事即為無害鳥多閒便是有情雲那憂寵辱來驚我且寄風騷去敵君和伴李膺琴酒外絳紗閒卷共論文
　　湘中春興
　　雨歇江明苑樹乾物妍時泰恣遊盤更無輕翠勝楊栁盡覺濃華在牡丹終日去還拋寂寞遶池迴卻憑欄干紅芳片片由青帝忍向西園㸔落殘
　　送錯公棲公南遊
　　洪偃湯休道不殊髙帆共載興何俱北京䘮亂離丹鳳南國煙花入鷓鴣明月團圓臨桂水白雲重疊起蒼梧威儀本是朝天士暫向遼荒住得無
　　寄南嶽諸道友
　　南望衡陽積瘴開去年曽踏雪遊迴謾為楚客蹉跎過卻是邉鴻的當來乳竇孤明含海日石橋危滑長春苔終尋十八高人去共坐蒼崖飬聖胎
　　送韓蛻秀才赴舉
　　槐花館驛暮塵昏此處分明吏部孫才器合居科第首風流幸是縉紳門春和洛水清無浪雪洗髙𡶶碧斷根堪想都人齊指㸃列仙相次上崑崙
　　洖居寓言
　　秋蔬數壠傍潺湲頗覺生涯異俗縁詩興難窮花草外野情何限水雲邉蟲聲遶屋無人語月影當松有鶴眠寄向東溪老樵道莫摧丹桂博青錢
　　遣懐
　　詩病相兼老病深世醫徒更費千金餘生豈必虛拋擲未死何妨樂詠吟流水不迴〈一作回〉休歎息白雲無跡莫追尋閒身自有閒消處黃葉清〈一作秋〉風蟬一林
　　自湘中將入蜀留別諸友
　　巾舄初隨入蜀船風帆吼過洞庭煙七千里路到何處十二𡶶雲更那邉巫女暮歸林淅瀝巴猨吟斷月嬋娟來年五月峨嵋雪坐㸔消融滿錦川
　　寄匡阜諸公二首
　　松頭栢頂碧森森虛檻寒吹夏景深靜社可追長徃跡白蓮難問久修心山圍四靣纔容寺月到中宵始滿林爭學忘言住幽勝吾師遺集盡清吟
　　峰前林下東西寺地角天涯來往僧泉月淨流閒世界杉松深鎖盡香燈爭無大士重修社合有諸賢更服膺曽寄鄰房掛缾錫雨聞巖溜解春氷
　　送人入蜀
　　何必閒吟蜀道難知君心出嶮𡾟間尋常秋泛江陵去容易春浮錦水還兩面碧懸神女峽幾重青出丈人山文君酒市逢初雪滿貰新沽洗旅顔
　　酬廬山張處士
　　髮枯身老任浮沉嬾泥秋風更役吟新事向人堪結舌舊詩開巻但傷心苔牀臥憶泉聲遶麻履行思樹影深終謝柴桑與彭澤醉遊閑訪入東林
　　寄峴山道人
　　鳳門髙對鹿門青往嵗經過恨未平辯鼎上人方話道臥龍丞相忽追兵爐峰已負重迴計華嶽終懸未去情聞説東周天子聖㑹揺金錫卻西行
　　送王處士遊蜀
　　又掛寒帆向錦川木蘭舟裏過殘年自修奼奼爐中物擬作飄飄水上仙三峽浪喧明月夜萬州山到夕陽天來年的有荊南信迴札應緘十色牋
　　懷金陵李推官僧自牧
　　秣陵長憶共吟遊儒釋風騷道上流蓮幕少年輕謝朓雪山眞子鄙湯休也應有作懐清苦莫謂無心過白頭欲附別來千萬意病身初起向殘秋
　　寄尋萍公
　　聞在湓城多寄住隨時談笑渾塵埃孤𡶶恐憶便歸去浮世要看還下來萬頃野煙春雨斷九條寒浪晩窗開虎溪橋上龍潭寺曽此相尋雪迴
　　得李推官近寄懐
　　荊門前嵗使乎迴求得星郎近制來連日借吟終不巳一燈忘寢又重開秋風漫作牽情賦春草眞為入夢才堪笑陳宮諸狎客當時空有箇追陪
　　對菊
　　蝶醉風狂半折時冷煙清露壓離披欲傾琥珀盃浮爾好把茱茰朶配伊孔雀毛衣應者是鳯凰金翠更無之何因栽向僧園裏門外重陽過不知
　　憶東林因送二生歸
　　好向東林度此生半天山腳寺門平紅霞嶂底潺潺色清夜房前瑟瑟聲偶別十年成瞬息欲來千里阻刀兵可憐二子同歸興南國煙花路好行
　　渚宮西城池上居
　　城東移錫住城西緑遶春波引杖藜翡翠滿身衣有異鷺鷥通體格非低風揺栁眼開煙小暖逼蘭芽出土齊猶有幽深不相似剡溪乘櫂入耶溪
　　中秋夕愴懷寄荊幕孫郎中
　　白蓮香散沼痕乾緑篠隂濃蘚地寒年老寄居思隱切夜涼留客話時難行僧盡去雲山逺賔鴈同來澤國寛時謝孔璋操檄外每將空病問衰殘
　　酬湘幕徐員外見寄
　　東海儒宗事業全氷稜孤峭類神仙詩同李賀精通鬼文擬劉軻妙入禪珠履早曽從相府玳簪今又別官筵篇章幾謝傳西楚空想雄風度十年
　　寄蜀國廣濟大師
　　冰壓霜壇律格清三千傳授盡門生禪心盡入空無跡詩句閑搜寂有聲滿國緐華徒自樂兩朝更變未曽驚終思相約岷峨去不得攜笻一路行
　　答獻上人巻
　　衲衣禪客袖篇章江上相㝷共感傷秦甸亂來棲白沒杼山空後皎然亡清留島月秋凝露苦寄巴猨夜呌霜珍重南宗好才子灰心冥目外無妨
　　寄武陵貫㣲上人二首
　　知泛滄浪櫂未還西峰房鎖夜潺潺春陪相府遊仙洞雪共賔寮對玉山詩裏幾添新菡萏衲痕應換舊斕斑莫忘一句曹溪妙堪塞孫孫騁度關
　　吳頭東靣楚西邊雲接蒼梧水浸天兩地別離身巳老一言相合道休傳風騷妙欲凌春草蹤跡閒思遶嶽蓮不是傲他名利世吾師本在雪山巓
　　懷體休上人
　　仲宣樓上望重湖君到瀟湘得健無病遇何人分藥餌詩逢誰子論功夫杉蘿寺裏尋秋早橘柚洲邉度日晡許送自身歸華嶽待來朝暮拂缾盂
　　招湖上兄弟
　　去嵗得君消息在兩憑人信過重湖忍貪風月當年少不寄音書慰老夫藥鼎近聞傳祕訣詩門曽説擁寒爐漢江江路西來便好傍扁舟訪我無
　　江居寄闗中知巳
　　多病多慵漢水邉流年不覺已皤然舊栽花地添黃竹新陷盆池換白蓮雪月未忘招逺客雲山終待去安禪八行書札君休問不似風騷寄一篇
　　中秋十五夜寄人
　　髙河瑟瑟轉金盤歕露吹光逆憑欄四海魚龍精魄冷五山鸞鶴骨毛寒今宵盡向圓時望後夜誰當缺處㸔何事清光與蟾兔卻教才小少留難
　　謝人自鍾陵寄紙筆
　　故人猶憶苦吟勞所恵何殊金錯刀霜雪剪栽新剡硾鋒鋩管束本宣毫知君倒篋情何厚借我臨池價斗髙詞客分張㸔欲盡不堪來處隔秋濤
　　移居西湖作二首
　　火雲陽焰欲燒空小檻幽窗想舊峰白汗此時流枕簟清風何處動杉松殘更正好眠涼月逺寺俄聞報曉鐘只待秋聲滌心地衲衣新洗健形容
　　官園樹影晝隂隂咫尺清涼莫浣心桃李別教人主掌煙花不稱我追尋蜩螗晩噪風枝穩翡翠閑眠宿處深爭似出塵地行止東林苔徑入西林
　　題玉泉寺
　　髙韻雙懸張曲江聯題兼是孟襄陽後人才地誰稱短前輩經天盡負長勝景飽於閑採拾靈蹤銷得正思量時移兩板成塵跡猶掛吾師舊影堂
　　看金陵圖
　　六朝圖畫戰爭多最是陳宮計數訛若愛蒼生似歌舞隋皇自合恥干戈
　　寄南嶽泰禪師
　　江頭黙想坐禪𡶶白石山前萬丈空山下獵人應不到雪深花鹿在菴中
　　片雲
　　水底分明天上雲可憐形影似吾身何妨舒作從龍勢一雨吹銷萬里塵
　　寄清溪道者
　　萬重千疊紅霞嶂夜燭朝香白石龕常寄溪窗憑危檻㸔經影落古龍潭
　　病中勉送小師往清涼山禮大聖
　　豐衣足食處莫住聖跡靈蹤好遍尋忽遇文殊開慧眼他年應記老師心
　　謝人恵掛杖
　　何處雲根採得來黒龍狂欲作風雷知師念我形骸老教把經行拄緑苔
　　送楚雲上人徃南嶽刺血寫法華經
　　剝皮刺血誠何苦欲寫靈山九㑹文十指瀝乾終七軸後來求法更無君
　　送胎髮筆寄仁公
　　內唯胎髪外〈一作內〉秋毫緑玉新栽管束牢老病手疼無那爾卻資年少寫風騷
　　謝西川曇城大師玉筯篆書
　　玉筯眞文久不興李斯傳到李陽氷正悲千載無來者果見僧中有箇僧
　　偶作寄王祕書
　　七絲湘水秋深夜五字河橋日暮時借問秘書郎此意靜彈髙詠有誰知
　　謝人恵紙
　　烘焙幾工成曉雪輕明百幅疊春冰何消才子題詩外分與能書貝葉僧
　　答文勝大師清柱書
　　纔把文章干聖主便承恩澤換禪衣應嫌六祖傳空〈一作空傳〉衲只向曹溪求〈一作永〉息機
　　寄懐曽口寺文英大師〈一本無曽口寺三字〉
　　著紫袈裟名巳貴吟紅菡萏價兼髙秋風曽憶西遊處門對平湖滿白濤
　　懐道林寺道友〈一本無道友二字〉
　　四絶堂前萬木秋碧參差影壓湘流閑思宋杜題詩板一日〈一作上〉憑欄到夜休
　　辭主人絶句四首
　　放鶴
　　華亭來〈一作又〉復去芝田丹頂霜毛性可憐縱與乘軒終悞主不如還放卻〈一作去〉遼天
　　放猨
　　堪憶春雲十二峰野桃山杏摘香紅王孫可念愁金鎖從〈一作縱〉放斷膓明月中
　　放鷺鷥
　　白萍紅蓼碧江涯日暖雙雙立睡時顧揭金籠放歸去卻隨沙鶴鬬輕絲
　　放鸚鵡
　　隴西蒼獻結巢髙本為無人識翠毛今日籠中強言語乞歸天外啄含桃







　　御定全唐詩巻八百四十六
　　欽定四庫全書
　　御定全唐詩巻八百四十七
　　齊已
　　猛虎行
　　磨爾牙錯爾爪狐莫威兔莫狡饑來吞噬助腸飽橫行不怕日月明皇天産爾為生獰前村半夜聞吼聲何人按劍燈熒熒
　　西山叟
　　西山中多狼虎去歳傷兒復傷婦官家不問孤老身還在前山山下住
　　君子行
　　聖人不生麟龍何瑞梧桐不髙鳳凰何止吾聞古之有君子行藏以時進退求已榮必為天下榮恥必為天下恥茍進不如此退不如此〈樂府詩集無此四字〉亦何必用虛偽之文章取榮名而自美
　　善哉行
　　大鵬刷翮謝溟渤青雲萬層髙突出下視秋濤空𣺌瀰舊處魚龍皆細物人生在世何容易眼濁心昏信生死願除嗜慾待身輕攜手同尋列仙事
　　日日曲
　　日日日東上日日日西沒任是神仙容也須成朽骨浮雲滅復生芳草死還出不知千古萬古人葬向青山為底物
　　耕叟
　　春風吹蓑衣暮雨滴箬笠夫婦耕共〈一作且〉勞兒孫飢對泣田園髙且瘦賦稅重復急官倉䑕雀群共〈一作只〉待新租入
　　苦熱行
　　離宮劃開赤帝怒喝出六龍奔日馭下土熬熬若〈一作苦〉煎煮蒼生惶惶無處處火雲崢嶸焚泬寥東臯老農腸欲焦何當一雨蘓我苖為君撃壤歌帝堯
　　苦寒行
　　冰峰撐空寒矗矗雲凝水凍埋海陸殺物之性傷人之慾既不能斷絶蒺藜荊棘之根株又不能展鳯皇麒麟之拳跼如此則何如為和煦為膏雨自然天下之榮枯融融於萬戸
　　春風曲
　　春風有何情旦暮來林園不問桃李主吹落紅無言
　　城中懐山友
　　春城來徃桃李碧煖艷紅香斷消息吾徒自有山中鄰白晝冥心坐嵐壁
　　讀李賀歌集
　　赤水無精華荊山亦枯槁元珠與虹玉璨璨李賀抱清晨醉起臨春臺吳綾蜀錦胸襟開狂多兩手掀蓬萊珊瑚掇盡空土堆
　　風琴引
　　挼吳絲雕楚竹髙託天風拂為曲一一宮商在素空鸞鳴鳳語翹梧桐夜深天碧松風多孤窗寒夢驚流波愁魂傍枕不肯去翻疑住處鄰湘娥金〈一作熏〉風聲盡熏〈一作金〉風發冷泛虛堂韻難歇常恐聴多耳漸煩清音不絶知音絶
　　夏雲曲
　　紅嵳峨爍晩波乖龍慵臥旱鬼多爞爞萬里壓天塹颺雷電光空閃閃好雨不雨風不風徒倚穹蒼作巖險男巫女覡更走魂焚香祝天天不聞天若聞必能使爾為潤澤洗埃氛而又變之成五色捧日輪將以表唐堯虞舜之明君
　　讀李白集
　　竭雲濤刳巨鼇搜括造化空牢牢冥心入海海神怖驪龍不敢為珠主人間物象不供取飽飲〈一作飯〉遊神向懸圃鏘金鏗玉千餘篇膾吞炙嚼人口傳須知一一丈夫氣不是綺羅兒女言
　　祈真壇
　　玉甕瑤壇二三級學仙弟子參差入霓旌隊仗下不下松檜森森天露濕殿前寒氣束香雲朝祈暮禱𤣥元君茫茫俗骨醉更昏樓臺十二遙崑崙崑崙縱廣一萬二千里中有五色雲霞五色水何當斷慾便飛去不要九轉神丹換精髓
　　黃雀行
　　雙雙野田雀上下同飲啄暖去棲蓬蒿寒歸傍籬落殷勤避羅網乍可遇鵰鶚鵰鶚雖不仁分明在寥廓
　　石竹花
　　石竹花開照庭石紅蘚自稟離宮色一枝兩枝初笑風猩猩血潑低低叢常嗟世眼無真鑒卻被丹青苦相陷誰為根尋造化功為君吐出淳元膽白日當午方盛開彤霞灼灼臨池臺緐香濃艷如未已粉蝶遊蜂狂欲死
　　寄南嶽白蓮道士能於常嘯
　　猨猱休啼月皎皎蟋蟀不吟山悄悄大耳仙人滿頷鬚醉倚長松一聲嘯
　　古劒歌
　　古人手中鑄神物百鍊百淬始提出今人不要強硎磨蓮鍔星文未曽沒一彈一撫聞錚錚老龍影奪秋燈眀何時得遇英雄主用爾平治天下去
　　湘妃廟
　　湘煙濛濛湘水急汀露凝紅裛蓮濕蒼梧雲疊九嶷深二女魂飛江上立相攜泣鳳蓋龍輿追不及廟荒松朽啼飛猩筍鞭迸出階基傾黃昏一岸隂風起新月如眉生闊水
　　巫山髙
　　巫山髙巫女妖雨為暮兮雲為朝楚王顦顇魂欲銷秋猨嘷嘷日將夕紅霞紫煙凝老壁千巖萬壑花皆坼但恐芳菲無正色不知今古行人行幾人經此無秋情雲深廟逺不可覓十二峰頭揷天碧
　　贈持法華經僧
　　衆人有口不説是即說非吾師有口何所為蓮經七軸六萬九千字日日夜夜終復始乍吟乍諷何悠揚風篁古松含秋霜但恐天龍夜義乾闥衆㽬塞虛空耳皆聳我聞念經功徳縁舌根可筭〈一作等〉金剛堅他時劫火洞燃後神光璨璨如紅蓮受持身心茍精潔尚能使煩惱大海水枯竭魔王輪幢自摧拆何況更如理行如理説
　　刳腸⻱
　　爾既能於靈應久存其生爾既能於瑞胡得迷其死刳腸徒自屠曵尾復何累可憐濮水流一葉泛莊子
　　贈巖居僧
　　石如騏驎巖作室秋苔漫壇淨於漆袈裟蓋頭心在無黃猨白猨啼日日
　　觀李瓊處士畫海濤
　　巨鼇轉側長鰌翻狂濤顛浪髙漫漫李瓊奪得造化本都盧縮在秋毫端一揮一畫皆筋骨滉漾崩騰大鯨臬葉撲仙槎擺欲沉下頭應是驪龍窟昔年曽要渉蓬瀛唯聞撼動珊瑚聲今來正歎陸沉久見君此畫思前程千尋萬𣲖功難測海門山小濤頭白令人錯認錢塘城羅剎石底奔雷霆
　　昇天行
　　身不沉骨不重驅青鸞駕白鳳幢蓋飄揺〈一作飄〉入冷空天風瑟瑟星河動瑤闕參差阿母家樓臺戲閉凝彤霞三五仙子乘龍車堂前碾爛蟠桃花廻頭卻顧蓬萊頂一㸃濃嵐在深井
　　還人
　　李白李賀遺機杼散在人間不知處聞君收在芙蓉江日鬪鮫人織秋浦金梭劄劄文離離吳姬越女羞上機鴛鴦浴煙鸞鳳飛澄江曉映餘霞輝仙人手持玉刀尺寸寸酬君珠與璧裁作霞裳何處披紫皇殿裏深難〈一作相〉覓
　　輕薄行
　　玉鞭金鐙驊騮蹄橫眉吐氣如虹霓五〈一作玉〉陵春暖芳草齊笙歌到處花成泥日沉月上且鬪雞醉來莫問天髙低伯陽道徳何唾咦〈一作涕唾〉仲尼禮樂徒卑棲
　　浮雲行
　　大野有賢人大朝有聖君如何彼浮雲掩蔽白日輪安得東南風吹散八表外使之〈一本無之字〉天下人共見堯眉彩
　　煌煌京洛行
　　聖君垂衣裳蕩蕩若朝旭大觀無遺物四夷來率服清晨迴北極紫氣蓋黃屋雙闕聳雙鼇九門如川瀆梯山航海至晝夜車相續我恐紅塵深變為黃河曲
　　弔汨羅
　　落日倚闌干徘徊汨羅曲寃魂如可弔煙浪聲似哭我欲考黿鼉之心烹魚龍之腹爾既啖大夫之血食大夫之肉千載之後猶斯暗〈一作藏〉伏將謂唐虞之尊還如荒悴〈一作醉〉之君更有逐臣於焉葬魂得以縱其噬恣其吞
　　贈念法華經僧
　　念念念兮入惡易念念念兮入善難念經念佛能一般愛河竭處生波瀾言公少年真法器白晝不出夜不睡心心縁經口縁字一室寥寥燈照地沉檀卷軸寳函盛簷蔔香熏水精記空山木落古寺閑松枝鶴眠霜霰乾牙根舌根水滴寒珊瑚搥打紅琅玕但恐蓮花七朶一時折朶朶似君心地白〈一作簇攢〉又恐天風〈一作風𦂳〉吹天花繽紛如雨飄袈裟況聞此經甚微妙百千諸佛真祕要靈山說後始傳來聞者雖多持者少更堪誦入陀羅尼〈此雲總持〉唐音梵音相雜時舜絃和雅熏風吹文王武王更悲如此爭不遣碧空中有龍來聴有鬼來聴亦使人間聞者敬見者敬自然心虛空性清淨此經真體即毘盧〈此雲種種光〉雪嶺白牛君識無
　　短歌寄鼓山長老〈第十一句缺一字〉
　　雪峰雪峰髙且雄峩峩堆積青冥中六月赤日燒不鎔飛禽瞥見人難通常聞中有白象王五百象子皆威光行圍坐遶同一色森森影動旃檀香於中一子最雄猛稱尊獨踞皷山頂百千眷屬隂　影身照曜吞秋景裁聞岷國民歸依前王後王皆師資寧同梁武遇達磨獨後彈指空傷悲
　　漁父
　　夜釣洞庭月朝醉巴陵市卻歸君山下魚龍窟邊睡生涯在何處白浪千萬里曾笑楚臣迷蒼黃汨羅水
　　採蓮曲
　　越溪女越江蓮齊菡萏雙嬋娟嬉遊向何處採摘且同船浩唱〈一作歌〉發容與清波生漪漣時逢島嶼泊幾共鴛鴦眠襟䄂既盈溢馨香亦相傳薄暮歸去來薴蘿生碧煙
　　啄木
　　啄木啄啄鳴林響壑貪心既縁利嘴斯鑿有朽百尺微蟲斯宅以啄去害啄更彌劇層崖豫章聳幹蒼蒼無縱爾啄摧我棟梁
　　靈松歌
　　靈松靈松是何根株盤擗枝幹與羣木殊世眼爭知蒼翠容薜蘿遮體深朦朧先秋瑟瑟生谷風青隂倒卓寒潭中八月天威行肅殺萬木凋零向霜雪唯有此松髙下枝一枝枝在無摧折癡凍頑冰如鐵堅重重鎻到槎牙顛老鱗枯節相把捉踉蹌立在青崖前有時深洞興雷雹飛電繞身光閃爍乍似蒼龍驚起時攫霧穿雲欲騰躍夜深山月照髙枝疎影細落莓苔磯千年朽枿魍魎出一株寒韻鏘琉璃安得良工妙圖雘寫將偃蹇懸煙閣飛瀑聲中戰嵗寒紅霞影裏擎蕭索
　　蠧
　　蠧不自蠧而蠧於木蠧極木心以豐爾腹偶或成之胡為朂人人而不真繇爾亂神蠧兮蠧兮何全其生無託爾形霜松雪檉
　　行路難
　　行路難君好看驚波不在黤黮間小人心裏藏崩湍七盤九折寒𡺚崒翻車倒蓋猶堪出未似是非脣舌危闇中潛毀平人骨君不見楚靈均千古沉寃湘水濵又不見李太白一朝卻作江南客
　　謝徽上人見恵二龍障子以短歌酬之
　　我見蘇州崑山金城中金城柱上有二龍老僧相傳道是僧繇手尋常入海共龍鬬又聞蜀國玉局觀有孫遇跡盤屈身長八十尺遊人爭看不敢近頭覻寒泉萬丈碧近有五羊徽上人閑工小筆得意新畫龍不誇頭角及鬚鱗只求筋骨與精神徽上人真藝者恵我雙龍不言價等閑不敢將懸掛恐是葉公好假龍及見真龍卻驚怕
　　送人往長沙
　　荊門歸路指湖南千里風帆興可諳好聴鷓鴣啼雨處木蘭舟晩泊春潭
　　偶題
　　時事嬾言多忌諱野吟無主若縱橫君看三百篇章首何處分眀著姓名
　　寄山中叟
　　青泉碧樹夏風涼紫蕨紅粳午㸑香應笑晨持一盂苦腥羶市裏呌家常
　　贈琴客
　　曽攜五老峰前過幾向雙松石上彈此境此身誰更愛掀天羯鼓滿長安
　　勉吟僧
　　千〈一作萬〉途萬轍亂真源白晝勞形夜斷魂忍著袈裟把名紙學他低折五侯門
　　送人歸華下
　　蓮花峰翠濕凝秋舊業園林在下頭好束詩書且歸去而今不愛事風流
　　夏日城中作二首
　　三面僧鄰一面牆更無風路可吹涼他年捨此歸何處青壁紅霞裹石房
　　竹低莎淺雨濛濛水檻幽窗暑月中有境牽懷人不㑹東林門外翠橫空
　　黙坐
　　燈引飛蛾拂焰迷露淋棲鶴壓枝低冥心坐滿蒲團穩夢到天台過剡溪
　　水邊行
　　身著袈裟手杖藤水邊行止不妨僧禽棲日落猶孤立隔浪秋山千萬層
　　寄鄭谷郎中
　　人間近遇風騷匠鳥外曽逢心印師除此二門無別妙水邊松下獨尋思
　　翡翠
　　水邊飛去青難辨竹裏歸來色一般磨吻鷹鸇莫相害白鷗鴻鶴滿沙灘
　　與節供奉大徳遊京口寺留題
　　栁岸晴縁十里來水邊精舍絶塵埃煮茶嘗摘興何極直至殘陽未欲迴
　　謝荊幕孫郎中見示樂府歌集二十八字
　　長吉才狂太白顛二公文陣勢橫前誰言後代無髙手奪得秦皇鞭鬼鞭
　　謝隂符經勉送藏休上人二首
　　事遂鼎湖遺劒履時來渭水擲魚竿欲知賢聖存亡道自向心機反覆看
　　一林霜雪未霑頭爭遣藏休肯便休學盡世間難學事始堪隨處任虛舟
　　幽齋偶作
　　幽院纔容箇小庭疎篁低短不堪情春來猶賴鄰僧樹時引流鶯送好聲
　　贈念法華經僧
　　萬境心隨一念平紅芙蓉折愛河清持經功力能如是任駕白牛安穩行
　　對菊
　　無艷無妖別有香栽多不為待重陽莫嫌醒眼相看過卻是真心愛澹黃
　　閉門
　　正是閉門爭合閉大家開處不須開還防朗月清風夜有箇詩人相訪來
　　勉送吳國三五新戒歸
　　法王遺制付仁王難得難持劫數長努力只須堅守䕶三千八萬是垣牆
　　夏日寄清溪道者
　　老病不能求藥餌朝昏祗是但焚燒不知誰為收灰骨纍石栽松傍寺橋
　　送恵空北遊
　　君向峴山〈一作陽〉遊聖境我將何以記多才叮嚀墮淚碑前過寫取斯文寄我來
　　寄懷歸州馬判官
　　三年為倅興何長歸計應多事少忙又見秋風霜裛樹滿山椒熟水雲香
　　觀荷葉露珠
　　霏微曉露成珠顆宛轉田田未有風任器方圓性終在不妨翻覆落池中
　　苦熱懷玉泉寺寄仁上人
　　火雲如燒接蒼梧原野煙連大澤枯謾費葛衫葵扇力爭禁泉石潤肌膚
　　觀盆池白蓮
　　素蕚金英歕露開倚風凝立獨徘徊應思瀲灔秋池底更有歸天伴侶來
　　折楊栁詞四首
　　鳳樓髙映緑隂隂凝重多含雨露深莫謂一枝柔軟力幾曾牽破別離心
　　館娃宮畔響廊前依託吳王養翠煙劒去國亡臺殿〈一作榭〉毀卻隨紅樹噪秋蟬
　　穠低似中陶潛酒軟極如傷宋玉風多謝將軍遶營種翠中閒卓戰旗紅
　　髙僧愛惜遮江寺遊子傷殘露野橋爭似著行垂上苑碧桃紅杏對揺揺
　　荅長沙丁秀才書
　　月月便〈一作使〉車奔帝闕年年貢士過荊臺如何三度槐花落未見故人攜巻來
　　戒小師
　　不肯吟詩不聴經禪宗異岳嬾遊行他年白首當人問將底言談對後生
　　舊題拄杖〈末句缺三字〉
　　親採匡廬瀑布西層崖懸壁更安梯攜行三十年吟伴未有詩人
　　酬歐陽秀才巻〈第二句缺一字〉
　　三十篇多十九章聲風力撼疎篁不堪更有精搜處誰見蕭蕭雨夜堂
　　聞〈一作詠〉鴈
　　瀟湘浦〈一作水〉暖全迷鶴邏逤川寒只有鵰誰向孤舟憶兄弟坐看連鴈度橫橋
　　送髙麗二僧南遊
　　日邊鄉井別年深中國靈蹤欲徧尋何處碧山逢長老分明認取祖師心
　　謝猨皮
　　貴向獵師家買得攜來乞與坐禪牀不知摘月秋潭畔曾對何人啼斷腸
　　酬光上人
　　禪言難後到詩言坐石心同立月魂應記前秋㑹吟處五更猶在老松根
　　送僧歸日本
　　日東來向日西遊一鉢閑尋徧九州卻憶雞林本師寺欲歸還待海風秋
　　庚午嵗十五夜對月
　　海澄空碧正團圓吟想元宗此夜寒玉兔有情應記得西邊不見舊長安
　　紅薔薇花
　　晴日當樓曉香歇錦帶盤空欲成結鶯聲漸老栁飛時狂風吹落猩猩血
　　貽九華上人
　　一法傳聞繼老能九華閒臥最髙層秋鐘盡後殘陽暝
　　門掩松邊雨夜燈
　　寄賡匡圖兄弟
　　僧外閒吟樂最清年登八十䘮南荊風騷作者為商確道去碧雲爭幾程
　　句
　　春晴游寺客花落閉門僧〈見西清詩話〉　香傳天下口　貴火前名角開香滿室爐動緑凝鐺〈詠茶缺一字〉　園林將向夕風雨更吹花〈以下見吟窗雜錄〉　相思坐溪石　　　山風〈缺三字〉　夕照背髙臺殘鐘殘角催〈落照〉　五老峰前相見時兩無言語各揚眉　髙人愛惜藏岩裏白甀封題寄火前〈詠茶見三山老人語錄〉

　　御定全唐詩巻八百四十七
<集部,總集類,御定全唐詩>
　　欽定四庫全書
　　御定全唐詩巻八百四十八
　　尚顔
　　尚顔字茂聖俗姓薛尚書能之宗人也出家荊門工五言詩集五巻今存詩三十四首
　　言興
　　矻矻被吟牽因師賈浪仙江山風月處一十二三年雅頌在於此浮華致那邊猶慚功未至謾道近千篇
　　江上秋思〈一作尚志詩〉
　　到來江上久誰念旅遊心故國無秋信隣家有夜砧坐遙翻不睡愁極卻成吟即恐髭連𩯭還為白所侵
　　匡山居
　　無才加性拙道理合藏蹤是處非深逺其山已萬重經時隣境戰獨夜隔雲舂昨日泉中見常魚亦化龍
　　夷陵即事
　　不難饒白髮相續是灘波避世嫌身晚思家乞夢多暑
　　衣經雪著凍硯向陽呵豈謂臨岐路還聞聖主過
　　紫閣隱者
　　天髙紫閣侵隱者信沉沉道長年兼長雲深草復深如非禪客見即是獵人尋北笑長安道埃塵古到今
　　與陳陶處士
　　鍾陵城外住喻似玉沉泥道直貧嫌殺神清語亦低雪深加酒債春盡減詩題記得曾邀宿山茶獨自攜
　　與王嵩隱
　　一生吟興僻方見業精微事若終難得鄉應不易歸亂收西日葉雙掩北風扉合國諸卿相皆曾着布衣
　　懷陸⻱䝉處士
　　布褐東南隱相傳繼謝敷髙譚夫子道靜看海山圖事免傷心否碁逢敵手無關中花數內獨不見菖蒲
　　寄華隂司空侍郎
　　劒佩已深扃茅為嶽靣亭詩猶少綺美畫肯愛丹青換筆修僧史焚香閱道經相邀來未得但想鶴儀形
　　送陸肱入關
　　舟行復陸行始得到咸京准擬何人口吹噓六義名亂山遙減翠叢菊早含英衣錦還郷日他時有此榮
　　送劉必先
　　力進憑詩業心焦闕問安逺行無處易孤立本來難楚月船中沒秦星馬上殘明年有公道更以命推看
　　寄方干處士
　　格外綴清詩詩名獨得知閒居公道日醉臥牡丹時海鳥和濤望山僧帶雪期仍聞稱處士聖主肯相違
　　寄劉逸士
　　無愁無累者偶向市朝游此後乘孤艇依前入亂流髙眠歌聖日下釣坐清秋道不離方寸而能混俗求
　　送獨孤處士
　　萬里去非忙惟攜貯藥囊山家消夜景酒肆過年光立鶴洲侵浪喧蛬壁近床誰人臨上路乞得變髭方
　　早春送人歸岳陽
　　久食主人魚春來復舊居逺無千里浪輕有半船書過片晴雲淡消殘暮雪虛岳陽多異境搜思勿令疎
　　冬暮送人
　　長安冬欲盡又送一遺賢醉後情渾可言休理不然射衣秦嶺雪揺月漢江船亦過春兼夏回期信有蟬
　　送徐道人東游
　　長安人擾擾獨自有閒心海上山中去風前月下吟引猿秋果熟藏鶴曉雲深易姓更名數難教弟子尋
　　自紀
　　諸機忘盡未忘詩似向詩中有所依逺境等閒支枕覔空山容易杖藜歸清猿一一居林叫白鳥雙雙避釣飛欲畫淨名居士像楚香願見陸探微
　　懐智棲上人
　　臨水登山自有期不同遊子暮何之閒眠黙坐身堪賞已去還來事可知林鳥隔雲飛一餉草蟲和雨叫多時思君最易令人老倚檻空吟所寄詩
　　峽中酬荊南鄭凖
　　山齋西向蜀江濆四載安居復有羣風雁勢髙猶可見雪猿聲苦不堪聞新詩寫出難勝寳破衲披行卻類雲每喜泝流賔客說元瑜刀筆潤雄軍
　　寄荊門鄭凖
　　傳衣傳鉢理難論綺靡銷磨二雅尊不許姓名留月觀終攜瓶錫去雲門窗間掛燭通宵在竹上題詩隔嵗存珍重荊門鄭從事十年同受景升恩
　　將欲再游荊渚留辭岐下司徒
　　竹錫銅瓶配衲衣殷公樓畔偶然離白蓮幾看從開日眀月長吟到落時活計本無桑柘潤疎慵尋有水雲資今朝回去精神別為得頭㕔宰相詩
　　贈村公
　　紬衣木突此鄉尊白盡鬚眉眼未昏醉舞神筵隨鼓笛閒歌聖代和兒孫黍苖一頃垂秋日茅棟三間映古原也笑長安名利處紅塵半是馬蹄翻
　　秋夜吟
　　梧桐雨畔夜愁吟抖擻衣𥚑蘚色侵枉道一生無繋着湘南山水別人尋
　　讀齊已上人集〈一作棲蟾詩〉
　　詩為儒者禪此格的惟仙古雅如周頌清和甚舜氷生聴瀑句香發早梅篇想得吟成夜文星照楚天
　　除夜〈一作棲蟾詩〉
　　九冬三十夜寒與暖分開坐到四更後身添一嵗來魚燈延臘火獸炭化成灰青帝今應老迎新見幾廻
　　送人歸鄉
　　多才與命違末路憶柴扉白髮何人問青山一劒歸晴煙獨鳥沒野渡亂花飛寂寞長亭外依然空落暉
　　述懐
　　青門聊極望何事久離羣芳草失歸路故鄉空暮雲信回陵樹老夢斷㶚流分兄弟正南北鴻聲堪獨聞五城初罷構海上憶閑行觸雪麻衣靜登山竹錫輕天寒嶽寺出日晩島泉清坐與幽期遇何湖心渺㝠
　　宿壽安甘棠館
　　行人方倦役到此似還鄉流水來關外青山近洛陽溪雲歸洞鶴松月半軒霜坐恐晨鐘動天涯道路長山空蕙氣香乳管折雲房願值壺中客親傳肘後方三更禮星斗寸匕服丹霜黙坐樹隂下仙經橫石床
　　送朴山人歸新羅
　　浩𣺌行無極揚帆但信風雲山過海半鄉〈一作椰〉樹入舟中波定遙天出沙平逺岸窮離心寄何處目擊曙霞東
　　宿清逺峽山寺
　　寺近朝天路多聞玉佩音鑒人開慧眼歸鳥息禪心磬接星河曙窗連夏木深此中能宴坐何必在雲林
　　松山嶺
　　平生閑放久野鹿許為羣居止隣西嶽軒窗度白雲齋心飯松子話道接茅君漢主恩情去空山起夕氛
　　句
　　浸浸三楚白渺渺九江寒〈雪　見吟窗雜錄〉
　　虛中
　　虛中宜春人客於馬氏住湘西粟城寺與齊已尚顔棲蟾為詩友碧雲集一巻今存詩十四首
　　泊洞庭
　　槐栁未知秋依依舘驛頭客心俱念逺時雨自相留浪沒貨魚市帆髙賣酒樓夜來思展轉故里在南州
　　善巻壇
　　耕荒鑿原時髙趣在希夷大舜欲遜國先生空歛眉五溪清不足千古美無虧縱遣亡淳者何人投所思
　　石城金谷
　　晉祚一傾摧驕奢去不回只應荊棘地猶作綺羅灰狐兎閑生長樵蘇靜徃來踟躕意無盡寒日又西隤
　　庾樓
　　郡樓名甚逺幾換見樓人庾亮魂應在清風到白蘋晴軒分楚漢夜酒揖星辰何必匡山上獨言無世塵
　　經賀監舊居
　　不戀眀皇寵歸來鏡水隅道裝汀鶴識春醉釣人扶逐朶雲如吐成行雁侶驅蘭亭名景在蹤跡未為孤
　　獻鄭都官
　　早晩辭班列歸尋舊隱峰代移家集在身老詔書重藥秘仙都訣茶開蜀國封何當荅羣望髙躡傅巖蹤
　　寄華山司空圖二首
　　門徑放莎垂徃來投刺稀有時開御札特地掛朝衣嶽信僧傳去仙〈一作天〉香鶴帶歸他年二南化〈一作㫖〉無復更衰微
　　逍遙短褐成一劔動精靈白晝夢仙島清晨禮道經黍苗侵野徑桑椹汚閒庭肯要為隣者西南太華青
　　贈屏風巖棲蟾上人
　　巖房髙且靜住此幾寒暄鹿嗅安禪石猿啼乞食村朝陽生樹罅古路〈一作道〉透雲根獨我閒相覔淒涼碧洞門
　　贈秀才
　　筠陽多勝致夫子縱游遨鳳鳥瑞不見鱸魚價轉髙門開沙觜靜船繫樹根牢誰解伊人趣村沽對鬱陶
　　送遷客
　　倐忽墮鵷行天南去路長片言曾不諂獲罪亦何傷象戀藏牙浦人貪賣子鄉此心終合雪去已莫思量
　　哭悼朝賢
　　前昨回私第旋聞寢疾終四隣方響絶二月牡丹空塚已遷名境碑仍待至公秪應遺愛理長在楚南風
　　悼方干處士
　　先生在世日秪向鏡湖居明主未廵狩白頭閒釣魚煙莎一徑小洲島四隣疎獨有為儒者時來弔舊廬
　　聴軒轅先生琴
　　訣妙與功精通宵膝上橫一堂風冷淡千古意分明坐客神魂凝巢禽耳目傾酷哉商紂世曽不遇先生
　　芳草
　　綿綿芳草緑何處動深思金穀人亡後沙塲日暖時龍cq=434鱗藏有瑞風雨灑無私慾採蘭兼蕙清香可贈誰
　　句
　　喜魚在深處幽鳥立多時〈馬侍中池亭　紀事〉　菖蒲花不艷鸜鵒性多靈〈古今詩話〉　盤中是祥瑞天下恰炎蒸〈賣氷者以下吟窗雜錄〉　待暖還須去門前有路岐〈夜坐〉　春雨無髙下花枝有短長〈春詩〉　老負峨眉月閑看雲水心〈贈齊已五代史補〉棲蟾
　　棲蟾居屏風巖詩十二首
　　短歌行
　　蟾光堪自笑浮世懶思量身得幾時活眼開終日忙千門無壽藥一鏡有愁霜早向塵埃〈一作雲泥〉外光隂任短長
　　除夜〈一作尚顔詩〉
　　九冬三十夜寒與暖分開坐到四更後身添一嵗來魚燈延臘火獸炭化春灰青帝今應老迎新見幾回
　　宿巴江
　　江聲五十里瀉碧急於不覺日又夜爭教人少年一汀巫峽月兩岸子規天山影似相伴濃遮到曉船
　　游邊
　　邊雲四顧濃飢馬嗅枯叢萬里八九月一身西北風偷營天正黑戰地雪多紅昨夜東歸夢桃花煖色中
　　居南嶽懷沈彬
　　石房開竹扉茗外獨支頤萬木還無葉百年能幾時隔雲聞狖過截雨見虹垂因憶嶽南客晏眠吟好詩
　　南中懐友生
　　荔枝江上立望北幾思量隔海無書劄前年在漢陽瘴村人起早銅柱象揩光居此成何事尋君過碧湘
　　贈南嶽元泰布衲
　　曹溪入室人終老甚難羣四十餘年內青山與白雲松和巢鶴看果共野猿分海外僧來説名髙自小聞
　　寄問政山聶威儀
　　先生臥碧岑諸祖是知音得道無一法孤雲同寸心嵐光薫鶴詔茶味敵人參苦向壺中去他年許我尊
　　送遷客
　　諫頻甘得罪一騎入南深若順吾皇意即無臣子心織花蠻市布𢷬月象州砧䝉雪知何日憑樓望北吟
　　讀齊已上人集〈一作尚顔詩〉
　　詩為儒者禪此格的惟仙古雅如周頌清和甚舜冰生聴瀑句香發早梅篇想得吟成夜文星照楚天
　　牧童
　　牛得自由騎春風細雨飛青山青草裏一笛一蓑衣日出唱歌去月明撫掌歸何人得似爾無是亦無非
　　再宿京口禪院
　　灘聲依舊水溶溶岸影參差對梵宮楚樹七回凋舊葉江人兩至宿秋風蟾蜍竹老揺疎白菡萏池乾落碎紅多病支郎念行止晩年生計轉如蓬


　　御定全唐詩巻八百四十八
　　欽定四庫全書
　　御定全唐詩卷八百四十九
　　可朋
　　可朋丹稜人好酒自號醉髠玉壘集十巻今存詩四首
　　耕田鼓詩
　　農舍田頭鼓王孫筵上鼔擊鼓兮皆為鼔一何樂兮一何苦上有烈日下有焦土願我天翁降之以雨令桑麻熟倉箱富不飢不寒上下一般
　　賦洞庭
　　周極八百里凝眸望則勞水涵天影濶山㧞地形髙賈客停非久漁翁轉幾遭颯然風起處又是鼓波濤
　　贈方干
　　盛名傳出自皇州一舉參差便縮頭月裏豈無攀桂分湖中剛愛釣魚休童偷詩藁呈隣叟客乞書題謁郡侯獨泛短舟何限景波濤西接洞庭秋
　　桐花鳥
　　五色毛衣比鳳雛深花叢裏秖如無美人買得偏憐惜移向金釵重幾銖
　　句
　　來多不似客坐久卻垂簾〈見紀事〉　虹收千嶂雨潮展半江天〈見劉公詩話〉　詩因試客分題僻棊為饒人下著低傷心盡日有啼鳥獨歩殘春空落花〈杜甫舊居〉　唯陪北楚三千客多話東林十八賢　乍當暖景飛仍慢欲就芳叢舞更髙〈蝶　見偶談〉
　　曇域
　　曇域貫休弟子也詩集若干巻今存三首
　　宿鄭諫議山居
　　堂開星斗邊大諫採薇還禽隱石中樹月生池上山涼風吹詠思幽語隔禪關莫擬歸城計終妨此地閒
　　懐齊已
　　𩯭髯秋景兩蒼蒼靜對茅齋一炷香病後身心俱澹泊老來朋友半凋傷峨眉山色侵雲直巫峽灘聲入夜長猶喜深交有支遁時時音信到松房
　　贈島雲禪師
　　逺庵枯葉滿羣鹿亦相隨頂骨生新髮庭松長舊枝禪髙太白月行出祖師碑亂後潛來此南人總不知棲一
　　棲一武昌人與貫休同時詩二首
　　垓下懐古
　　𬗟想咸陽事可嗟楚歌哀怨思無涯八千子弟歸何處萬里鴻溝屬漢家弓指陣前爭日月血流垓下定〈一作走〉龍蛇拔山力盡烏江水今古悠悠空浪花
　　武昌懐古
　　戰國城池盡悄然昔人遺跡遍山川笙歌罷吹幾多日臺榭荒涼七百年蟬響夕陽風滿樹雁橫秋島雨漫天堪嗟世事如流水空見蘆花一釣船
　　處黙
　　處黙初與貫休同薙染後入廬山與修睦棲隱游詩一巻今存八首
　　聖果寺
　　路自中峰上盤回出薜蘿到江吳地盡隔岸越山多古木叢青靄遙天浸白波下方城郭近鐘磬雜笙歌
　　送僧游西域
　　一盂兼一錫秪此度流沙野性雖為客禪心即是家寺披雲嶠雪路入曉天霞自說游諸國回應嵗月賖
　　逺煙
　　靄靄前山上凝光滿薜蘿髙風吹不盡逺樹得偏多翠與晴雲合輕將淑氣和正堪流野目朱閣意如何
　　螢
　　熠熠與娟娟池塘竹樹邊亂飛如拽火成聚卻無煙微雨灑不滅輕風吹欲燃昔時書案上頻把作囊懸
　　憶廬山舊居
　　麤衣糲食老煙霞勉把衰顔惜歲華獨鶴秪為山客伴閑雲常在野僧家叢生嫩蕨粘松粉自落乾薪帶蘚花明月清風舊相得十年歸恨可能賒
　　題棲霞寺僧房
　　名山不取買山錢任構花宮近碧巔松檜老依雲裏寺樓臺深鎻洞中天風經絶嶂回疎雨石倚危屏掛落泉欲結茅菴共師住肯饒多少薜蘿煙
　　山中作
　　席𬖄髙捲枕髙攲門掩垂蘿蘸碧溪閑把史書眠一覺起來山日過松西
　　織婦
　　蓬𩯭蓬門積恨多夜闌燈下不停梭成縑猶自陪錢納未直青樓一曲歌
　　句
　　太平時節無人看雪刅閒封滿匣塵〈劒　見王正字詩格〉
　　修睦
　　修睦光化中為洪州僧正與貫休處黙棲隱為詩友詩二十首
　　秋日閒居
　　是事不相關誰人似此閒巻簾當白晝移榻對青山野鶴眠松上秋苔長雨間岳僧頻有信昨日得書還
　　宿岳陽開元寺
　　竟夕憑虛檻何當興歎頻徃來人自老今古月常新風逆〈一作風送〉沈魚唱松疎露鶴身無眠鐘又動幾客在迷津
　　送邊將
　　人盡有離別而君獨可〈一作無〉嗟言將身報國敢望祿榮家戰思風吹野鄉心月照〈一作滿〉沙歸期定何日塞北樹無花
　　雪中送人北遊
　　然知心去速其奈雪飛頻莫喜〈一作歎〉無危道雖平更陷人逺郊光接漢曠野色通秦此去迢遙極卻回應過春
　　落葉
　　雨過閑田地重重落葉〈一作盡〉紅翻思向春日肯信有秋風幾處隨流水河邊亂暮空秪應松自立而不與君同
　　落花
　　一片又一片等閒苔面紅不能延藪日開亦是春風公子歌聲歇詩人眼界空遙思故山下經雨兩三叢
　　題田道者院
　　入門空寂寂真箇出家兒有行鬼不見無心人謂癡古巖寒柏對流水落花隨欲別一何嬾相從所恨遲
　　東林寺
　　欲去不忍去徘徊吟繞廊水光秋澹蕩僧好語尋常碑古苔文疊山晴鐘韻長翻思南嶽上欠此白蓮香
　　寄貫休上人
　　常語亦關詩常流安得知楚郊來未久吳地住多時立月無人近歸休有鶴隨所居渾不逺相識偶然遲
　　喜僧友到
　　十年消息斷空使夢煙蘿嵩嶽幾時下洞庭何日過瓶乾離澗久衲壞臥雲多意欲相留住遊方肯舎麼
　　懐虛中上人
　　簷雨滴更殘思君安未安湘川聞不逺道路去尋難吟鬢霜應蝕禪衣雪漸寒倚松因獨立一鳥下江干
　　簡寂觀
　　正同髙士坐煙霞思著閒忙又是嗟碧岫觀中人似鶴紅塵路上事如麻石肥滯雨添蒼蘚松老涵風落翠花莫道此間無我分遺民長在恵持家
　　睡起作
　　長空秋雨歇睡起覺精神看水看山坐無名無利身偈吟諸祖意茶碾去年春此外誰相識孤雲到砌頻
　　賣松者
　　求利有何限將松入市來直饒人買去也向栁邊栽細葉猶粘雪孤根尚惹苔知君用心錯舉世重花開
　　思齊已上人
　　同人與流俗相謂好襟靈有口不能説長年自誦經水聲秋後石〈一作室〉山色晚來庭客問修何法指松千嵗青
　　送元泰禪師
　　去去去何住一盂兼一瓶水邊寒草白鳥外晚峰青宿處林聞虎行時天有星回期誰可定浮世重看經
　　三生石
　　聖跡誰㑹得每到亦徘一尚不可得三從何處來清宵寒露滴白晝野雲隈應是表靈異凡情安可猜
　　題僧夢微房
　　東海日未出九衢人已行吾師無事坐苔蘚入門生雨過閑花落風來古木聲天台頻說法石壁欠題名
　　秋臺作
　　獨上髙樓上客情何物同孤雲無定處長日信秋風兄弟多年別關河此夕中到頭歸去是免使歎洪濛
　　懐故園
　　故園歸未得此日意何傷獨坐水邊草水流春日長無作
　　無作字不用姓司馬氏吳越四明山僧善草隸詩歌不謁王矦自號逍遙子詩一首
　　謝武肅王
　　雲鶴性孤單爭堪名利關銜恩雖入國辭命卻歸山清尚
　　清尚與齊已同時詩一首
　　哭僧
　　道力自超然身亡同坐禪水流元在海月落不離天溪白𦵏時雪風香焚處煙世人頻下淚不見我師𤣥乾康
　　乾康零陵人詩二首
　　投謁齊已
　　隔㟁紅塵忙似火當軒青嶂冷如氷烹茶童子休相問報道門前是衲僧
　　賦殘雪〈康謁永州守覩其老醜不信能詩時積雪方消命為題試之守大驚曰其㫖不淺待以殊禮〉
　　六出竒花已住開郡城相次見樓臺時人莫把和泥看一片飛從天上來
　　句
　　鏡湖中有月處士後無人荻筍抽髙節鱸魚躍老鱗〈經方干舊居甚為齊已所稱〉












　　御定全唐詩巻八百四十九
　　欽定四庫全書
　　御定全唐詩巻八百五十
　　曇翼〈詩一首〉
　　招隱〈第四句缺一字〉
　　連峰數千里修林帶平津雲起逺山翳風至　荒榛茅茨隱不見雞鳴知有人躡蹬踐其跡處處見遺薪乃知百代下固有上皇民
　　隱求〈一作隱邱詩一首〉
　　石橋琪樹
　　山上天將近人間路漸遙誰當雲裏見知欲渡仙橋智逺〈詩一首〉
　　律僧
　　濾水與龕燈長長䕶有情〈衆生謂有情〉自從青草出便不下階行北闕應無夢南山舊有名將何喻浮世惟指浪漚輕
　　無悶〈詩二首〉
　　暮春送人
　　折栁亭邊手重𢹂江煙澹澹草萋萋杜鵑不解〈一作顧〉離人意更向落花枝上啼
　　寒林石屏
　　草堂無物伴身閒惟有屏風枕簟間本向他山求得石卻於石上看他山
　　尚志〈詩一首〉
　　江上秋志
　　到來江上久誰念旅遊心故國無秋信隣家有暮砧坐遙翻不睡愁極卻成吟即恐髭連鬢還為白所侵元寳〈詩一首〉
　　路
　　南北東西去茫茫萬古塵關河無盡處風雪有行人險極山通蜀平多地入秦營營名利者來徃豈辭頻懐浦〈詩二首〉
　　贈智舟三藏
　　壯嵗心難伏師心伏豈難尋常獨在院行坐不離壇岳雪當禪暝松聲入咒寒更因文字外多把史書看
　　初冬旅舍早懐
　　枕上角聲微離情未息機夢回三楚寺寒入五更衣月沒棲禽動霜晴凍葉飛自慙行役早深與道相違亞棲〈詩二首〉
　　對御書後一絶
　　通神筆法得𤣥門親入長安謁至尊莫怪出來多意氣草書曽恱聖明君
　　題英禪師
　　將知徳行異尋常每見持經在道場欲識用心精潔處一瓶秋水一爐香
　　惟審〈詩三首〉
　　別友人
　　一身無定處萬里獨銷魂芳草迷歸路春衣滴露㾗幾時休〈一作同〉旅食向夜宿江村欲識異鄉苦空山啼暮猨
　　賦得聞曉鶯〈一作黃鳥〉啼
　　捲𬖄清夢後芳樹引流鶯隔葉傳春意穿花送曉聲未調雲路翼空負桂枝情莫盡關關〈一作西〉興羇愁正厭生
　　春日旅懐呈知已
　　生涯萬事有蒼蒼應任流萍便越鄉春水獨行人漸逺故園歸夢〈一作路〉夜空長一聲隔浦猨啼處數滴驚心淚滿裳不為知音皆鮑叔信誰〈一作憑〉江上去茫茫
　　慕幽〈詩六首〉
　　劒客
　　去住知〈一作如〉何處空將一劒行殺人雖取次為事愛公平㦸立嗔髭鬢星流忿眼睛曉來湘市〈一作相共〉說拂曙別遼城
　　酬和友人見寄〈一作冬日淮上別文上人〉
　　勞歌好自看終久偶齊桓五字若教易一名爭得難侵窓紅樹〈一作葉〉老䕃砌雪花殘莫効齊僚屬東歸翦釣竿
　　冬日淮上別文上人〈一作酬和友人見寄〉
　　家國各萬里同吟六七年可堪隨北雁迢遰向南天水共〈一作與〉行人逺山將落日連春淮有雙鯉莫忘尺書傳
　　柳
　　今古憑君一贈行幾回折盡復重生五株斜傍淵明宅千樹低垂太尉營臨水帶煙藏翡翠倚風兼雨宿流鶯隋皇隄畔〈一作上〉依依在曽惹當時歌吹聲
　　三峽聞猨
　　誰向茲來不恨生聲聲都是斷腸聲七千里外一家住十二峰前獨自行瘴雨晚藏神女廟蠻煙寒鎻夜郎城憑君且聴〈一作莫〉哀吟好㑹待青雲道路平
　　燈
　　鐘斷危樓鳥不飛熒熒何處最相宜香然水寺僧開巻筆寫春幃客著詩忽爾思多穿壁處偶然心盡斷纓時孫康勤苦誰能念少減餘光借與伊
　　釋彪〈詩一首〉
　　寶琴
　　吾有一寶琴價重雙南金刻作龍鳳象彈為山水音星從徽裏發風來上吟鍾期不可遇誰辨曲中心法輪〈詩一首〉
　　觀大駕出敘事寄懐〈見文苑英華〉
　　紫臺宵漏竭青門曙鼓通輕霞照複道徐吹轉相風玉鸞光萬騎金輿鬱五戎鳴笳猶度闕清蹕尚喧宮雲旗亂陌紫羽斾雜塵紅百城歸北麗兩漢久慚雄吾曹陋薄技餘慶洽微躬平原已起洛印手亦還豐得奉衣冠盛仍觀書軌同猶言待封告未忍向華嵩
　　尚能〈詩一首〉
　　中秋旅懐
　　所畜惟騷雅兼之得固窮望鄉連北斗聴雨帶西風稼穡村坊逺煙波路逕通冥搜清絶句恰似有神功
　　句
　　霜洲楓落盡月館竹生寒〈見萬花谷〉
　　常雅〈詩一首〉
　　題伍相廟
　　蒼蒼古廟映林巒漠漠煙霞覆古壇精魄不知何處在威風猶入浙江寒
　　滄浩〈詩一首〉
　　懐舊山〈一作別嘉興知已〉
　　一坐西林寺從來未下山不因尋長者無事到人間宿雨愁為客寒花笑未還〈一作寒禽散未還〉空懐舊山月童子誦經閒
　　若水〈詩一首〉
　　題慧山泉
　　石綻寒光松根噴曉涼注缾雲母滑潄齒茯苓香野客偷煎茗山僧借淨牀安禪何所問孤月在中央文鑒〈詩一首〉
　　題馬跡山
　　瀛洲西望沃洲山山在平湖縹緲間常說使君千里馬至今龍跡尚堪攀















　　御定全唐詩巻八百五十
　　欽定四庫全書
　　御定全唐詩巻八百五十一
　　慈恩寺沙門〈髙宗時〉
　　和御製遊慈恩寺
　　皇風扇祗樹至徳茂禪林仙華曜日彩神旛曵逺隂綺殿籠霞影飛閣出雲心細草希慈澤恩光重更深水心寺僧
　　贈賈松先輩
　　嵯峨山上石嵗嵗色長新若使盡成寳誰為知已人無名釋
　　古梅
　　火虐風饕水漬根霜皴雪皺古苔痕東風未肯隨寒暑又櫱清香與返魂
　　南唐失名僧
　　月
　　徐徐東海出漸漸上天衢此夜一輪滿清光何處無〈前二〉
　　〈句一作團團離海嶠漸漸出雲衢〉
　　吳越僧
　　武肅王有㫖石橋設齋㑹進一詩共六首
　　南有天台事可尊孕靈含秀獨超羣重重曲澗侵危石歩歩層巖踏碎雲金雀每從雲裏現異香多向夜深聞當知此界非凡界一道幽竒各自分
　　仙源佛窟有天台今古嘉名遍九垓石磴嵌空神匠出瀑泉雄壯雨聲來景強偏感髙僧上地勝能令逺思開一等翹誠依此處自然靈貺作梯媒
　　智泉福海莫能逾親自王恩運睿謨感現盡冥心境界資持全固道根株石樑低翥紅鸚鵡煙嶺髙翔碧鷓鴣勝妙重重惟禱祝永資軍庶息災虞
　　凌晨迎請倍精誠親散鮮花異處清羅漢攀枝呈梵相巖僧倚樹現真形神幡雙出紅霞動寳塔全開白氣生都為王心標意切滿空盈月瑞分明
　　幡花寳蓋滿青川祈禱迎來聖半千莫道勝縁無影響須知嘉㑹有因縁空中長似聞天樂巖畔常疑有地仙何必更尋兜率去重重靈應事昭然
　　登雲歩嶺渉煙程好景隨心次第生聖者已符祥瑞事地靈全副禱祈情洞深重疊拖雲濕灘淺潺湲潄水清願滿事圓歸去路便風相送片帆輕
　　唐末僧
　　題戶詩
　　枕有思鄉淚門無問疾人塵埋牀下履風動架頭巾神廻〈臨晉人姓田貞觀間流化岷峨為道俗宗仰〉
　　逸句
　　鵶鳴東牖曙草秀南湖春〈見詩式〉
　　可隆〈字了空俗姓慕容住福州東禪院五代時人〉
　　逸句
　　萬般思後行一失廢前功〈觀棋〉
　　爾鳥〈唐末蜀沙門〉
　　逸句
　　鯨目光燒半海紅鰲頭浪蹙掀天白〈見詩話總歸〉
　　元礎〈上都僧〉
　　逸句
　　寺隔殘潮去　採藥過泉聲　林塘秋半宿風雨夜深來
　　悟清〈唐僧〉
　　逸句
　　鳥歸花影動魚沒浪痕圓
　　契盈〈閩中人住杭州龍華禪寺〉
　　逸句
　　二千里外一條水十二時中兩度潮〈見五代史補〉
　　淡然
　　逸句
　　到處自鑿井不能飲常流
　　庭實〈江南僧〉
　　逸句
　　吟中雙鬢白笑裏一生貧〈見詩史〉
　　知業〈吳越時湖州聖保寺僧有詩名〉
　　逸句〈第二句缺一字〉
　　接㟁橋通何處路倚欄人　是誰家〈見葆光錄〉
　　雲容
　　逸句
　　木末上明星
　　元幽
　　三萬蓮經三十春半生不蹋院門塵
　　志定
　　逸句
　　惟有罇前今夜月當時曾照墮樓人　梧桐葉老蟬聲死一夜洞庭波上風〈見張為主客圖〉
　　靈凖
　　逸句
　　晴看漢水廣秋覺峴山髙
　　荊州僧
　　逸句
　　犬熟䕶鄰房












　　御定全唐詩巻八百五十一
　　欽定四庫全書
　　御定全唐詩巻八百五十二
　　司馬承禎
　　司馬承禎字子徴河內人好學工篆𨽻居天台紫霄峰則天睿宗眀皇累召見問道術後居王屋山卒贈眞一先生詩一首
　　荅宋之問
　　時既暮兮節欲春山林寂兮懐幽人登竒峰兮望白雲悵緬𨗿兮象欲紛白雲悠悠去不返寒風颼颼吹日晩不見其人誰與言歸坐彈琴思逾逺
　　張氳
　　張氳一名藴字藏真晉州人神情秀逸翛閑學道不娶嘗寓李嶠家十餘年棲息洪崖古壇自號洪崖子天后及眀皇朝屢召不赴詩三首
　　醉吟三首
　　去歲無田種今春乏酒材從他花鳥笑佯醉臥樓臺
　　下調無人睬髙心又被瞋不知時俗意教我若為人入市非求利過朝不為名有時隨俗物相伴且營營司馬退之
　　司馬退之開元中道士詩一首
　　洗心
　　不踐名利道始覺塵土腥不味稻粱食始覺精神〈一作神骨〉清羅浮奔走外日月無短眀山瘦松亦勁鶴老飛更輕逍遙此中客翠髮皆長生草木多古色雞犬無新聲君有出俗志不貪英雄名傲然脫冠帶改換人間情去矣丹霄路向暁雲㝠𠖇
　　裵翛然
　　裵翛然楚州刺史思訓之子開元中為道士好詩酒善丹青詩一首
　　夜醉臥街〈開元中夜醉臥街犯禁乃為此詩〉
　　遮莫鼕鼕動〈一作鼔〉須傾滿滿杯金吾如借問但〈一作報〉道玉山頽
　　軒轅彌眀
　　軒轅彌眀元和中衡山道士詩一首
　　謁堯帝廟〈桂州堯廟有開元二年彌眀謁堯詩自宋鐫石〉
　　祖龍開國盡遐荒廟建唐堯鎮此邦山巻白雲朝帝座林踈紅日列仙幢巍巍聖蹟陵松嶠蕩蕩恩波洽桂江瞻仰威靈共囬首紫霞深處鎻軒窗
　　陳寡言
　　陳寡言字太初暨陽人従田良逸學道元和中住桐柏山詩三首
　　山居
　　照水氷如鑑掃雪玉為塵何須問今古便是上皇人醉臥茅堂不閉闗覺來開眼見青山松花落處宿猨在麋鹿羣羣林際還
　　臨化示弟子
　　我本無形暫有形偶來人世逐營營輪廻債負今還畢搔首翛然歸上清
　　李昇
　　李昇字雲舉江夏人學煉氣養形之術與元白善年百餘歲卒詩一首
　　元白席上作〈一作呂巖遇鍾離先生作〉
　　生在儒家遇太平懸纓垂帶布衣輕誰能世路趨名利臣事玉皇歸上清
　　范堯佐
　　范堯佐長慶元和中道士詩一首
　　一字至七字詩〈以題為韻同王起諸公送白居易分司東都作〉書
　　書憑鴈寄魚出王屋入匡廬文生益智道著清虛葛洪一萬巻恵子五車餘銀鉤屈曲索靖題橋司馬相如別後莫暌千里信數封緘送到閑居
　　徐霛府
　　徐霛府自號黙希子錢塘人居天台虎頭巖上以脩煉自樂武宗詔徴之力辭免嘗撰天台山記三洞要畧𤣥鑑等書詩三首
　　言志獻浙東亷訪辭召
　　野性歌三樂皇恩出九重那煩紫宸命逺下白雲峰多媿書傳鶴深慚紙畫龍將何佐眀主甘老在巖松
　　自詠二首
　　寂寂凝神太極初無心應物等空虛性修自性非求得欲識真人祗是渠
　　學道全眞在此生何須待死更求生今生不了無生理縦復生知那處生〈一作侯臺閑吟〉
　　吳子來
　　吳子來大中末道士詩二首
　　留觀中詩二首〈雲笈七籤雲子來止成都雙流縣興唐觀中養氣絶粒時亦飲酒他無所營一日自寫其真並詩二章留遺觀中道士費𤣥真去〉
　　終日草堂間清風常往還耳無塵事擾心有翫雲閒對酒惟思月餐松不厭山時時吟內景自合駐童顔此生此物當生涯白石青松便是家對月臥雲如野鹿時時買酒醉煙霞














　　御定全唐詩卷八百五十二
<集部,總集類,御定全唐詩>
　　欽定四庫全書
　　御定全唐詩巻八百五十三
　　呉筠
　　呉筠字貞節華州華隂人少通經善屬文舉進士不第去入嵩山為道士明皇聞其名遣使徴至待詔翰林天寳中堅求還山尋入㑹稽隠剡中大厯中年卒弟子私諡為宗𤣥先生集十卷今編詩一巻
　　遊仙二十四首
　　啓冊觀往載揺懐考今情終古巳寂寂舉世何營營悟彼衆仙妙超然含至精凝神契沖𤣥化服凌太清心同宇宙廣體合雲霞輕翔風吹羽蓋慶霄拂霓旌龍駕朝紫微後天保令名豈如寰中士軒冕矜蹔榮
　　鸞鳳棲瑤林鵰鶚集平楚飲啄本殊好翺翔終異所吾方遺諠囂立節慕髙舉解茲區中戀結彼霄外侶誰謂天路遐感通自無阻
　　愍俗從遷謝尋仙去淪沒三元有真人與我生道骨凌
　　晨吸丹景入夜飲黃月百闗彌調暢方寸益清越棲神合虛無洞覽周恍惚不覺隨玉皇焚香詣金闕
　　西⻱初定籙東華巳校名三官無遺譴七祖升雲軿體妙塵累隔心微𤣥化並一朝出天地億載猶童嬰使我齊浩劫蕭蕭宴玉清
　　怡神在靈府皎皎含清澄仙經不吾欺輕舉信有徴疇昔希道念而今果天矜豈非隂功著乃致白日升焉用過洞府吾其越朱陵
　　髙真誠寥邈道合不我遺孰謂姑射逺神人可同嬉結駕從之遊飄飄出天垂不理人自化神凝物無疵因知至精感足以和四時
　　碧海廣無際三山髙不極金臺羅中天羽客恣遊息霞液朝可飲虹芝晩堪食嘯歌自忘心騰舉寧假翼保夀同三光安能紀千億
　　將過太帝宮蹔詣扶桑處真童已相迓為我清宿霧海若寧洪濤羲和止奔馭五雲結層閣入景動飛輿青霞正可挹丹椹時一遇留我宴玉堂歸軒不令遽
　　欲超洞陽界試鑒丹極表赤帝躍火龍炎官控朱鳥導我升絳府長驅出天杪陽靈赫重暉四達何皎皎為爾流飄風羣生遂無天
　　予因詣金母飛蓋超西極遂入素中天停輪太濛側若華拂流影不使白日匿傾曦復亭午六合無暝色道化隨感遷此理誰能測
　　九龍何蜿蜿載我升雲綱臨睨懐舊國風塵混蒼茫依依逺人寰去去邇帝鄉上超星辰紀下視日月光倐已過太微天居煥煌煌
　　停驂太儀側整服金闕前肅肅承上帝鏘鏘㑹羣仙鴻鑪發靈香〈一作音〉廣廡張鈞天玉醴洽中座霞膏充四筵良期無終極俛仰移億年
　　峻朗妙門闢澄微真鑒通瓊林九霞上金閣三天中飛虬躍慶雲翔鶴搏靈風鬱彼玉京㑹仙期六合同子昇至陽元〈一作源〉欲憩眀霞館飄飄瓊輪舉曄曄金景散結虛成萬有髙妙咸可翫玉山鬱嵯峨琅海杳無岸蹔賞過千椿遐齡誰復算
　　招㩦紫陽友合宴玉清臺排景羽衣振浮空雲駕來靈旛七曜動瓊障九光開鳳舞龍璈奏虬軒殊未迴髙升紫極上宴此𤣥都岑玉藻散竒香瓊柯流雅音靈風生太漠習習吹人襟體混希微廣神凝空洞深蕭然宇宙外自得乾坤心
　　晨豋千仞嶺俯瞰四人居原野間城邑山河分里閭眇彼埃塵中爭奔聲利途百齡寵辱盡萬事皆為虛自昔無成功安能與爾俱將期駕雲景超跡升天衢
　　骨鍊體彌清鑒明塵巳絶恬夷宇宙泰煥朗天光徹羽服參煙霄童顔皎氷雪隠符千魔駭鳴玉萬帝恱遂使區宇中祅氣永淪滅
　　朝逾弱水北夕憇鍾山頂顓頊清𤣥宮禺強掃幽境燭龍發神曜隂野彌煥炳導逹三氣和驅除六天靜玉樓互相暉煙客何秀頴一舉流霞津千年在俄頃
　　揚蓋造辰極乘煙遊閬風上元降玉闥王母開琳宮天人何濟濟髙㑹碧堂中列侍奏雲歌真音滿太空千年紫奈熟四劫靈瓜豐斯樂異荒讌陶陶殊未終
　　整駕辭五嶽排煙凌九霄紛然太虛中羽斾更相招且盼蓬壺近誰言崑閬遙悠悠竟安適仰赴三天朝予招三清友逈出九天上撓挑絶漠中差池遙相望大空含常明入外無隱障鸞鳳有逸翮泠然恣飄颺寥寥唯𤣥虛至樂在神王
　　縱身太霞上眇眇虛中浮八威先啓行五老同我遊靈景何灼灼祥風正寥寥嘯歌振長空逸響清且柔遨嬉無跡賞顧眄皆真儔不疾而自速萬天俄已周
　　返視太初先與道㝠至一空洞凝真精乃為虛中實變通有常性合散無定質不行迅飛電隱曜光白日𤣥棲忘𤣥深無得固無失
　　覽古十四首
　　聖人重周濟眀道欲救時孔席不暇暖墨突何嘗緇興言振頽綱將以有所維君臣恣滛惑風俗日凋衰三代業遽隕七雄遂交馳庻物墜塗炭區中若棼絲秦皇燎儒術方冊靡孑遺大漢歴五葉斯文復崇推乃驗經籍道與世同屯夷弛張固天意設教安能持
　　興亡道之運否泰理所全奈何淳古風既徃不復旋三皇已散朴五帝初尚賢王業與霸功浮偽日以宣忠誠及狙詐殽混安可甄餘智入九霄守愚渝重泉永懐巢居時感涕徒然
　　棟宇代巢穴其來自三皇跡生固為累經始增百王瑤䑓既滅夏瓊室復隕湯覆車世不悟秦氏興阿房繼踵迷反正漢家崇建章力役弊萬人竒殫八方徇志仍未極促齡巳雲亡侈靡竟何在荊榛生廟堂
　　閑居覽前載惻彼商與秦所殘必忠良所寳皆兇嚚昵諛方自聖不悟禍滅身箕子作周輔孫通為漢臣洪範及禮儀後王用經綸
　　吾觀采苓什復感青蠅詩纔佞亂忠孝古今同所悲姦邪起狡猾骨肉相殘夷漢儲殞江充晉嗣滅驪姬天性猶可間君臣固其宜子胥烹呉鼎文種斷越鈹屈原沈湘流厥戚咸自貽何不若范蠡扁舟無還期
　　嘗稽真仙道清寂祛衆煩秦皇及漢武焉得遊其藩情擾萬㡬屑位驕四海尊既欲先宇宙仍規後乾坤崇髙與乆逺物莫能兩存矧乃恣所慾荒滛伐靈根金膏恃延期玉色復動魂征戰窮外域殺傷被中原天鑒諒難誣神理不可諼安期返蓬萊王母還崑崙異術終莫告悲哉竟何言
　　魯侯祈政術尼父從棄捐漢主思英才賈生被〈一作亦〉排遷始皇重韓子及覩乃不全武帝愛〈一作欽〉相如既徴復忘賢貴逺世咸爾賤今理共然方知古來主難以効當年
　　食其昔未偶落魄為狂生一朝君臣契雄辯何縱橫運籌康漢業慿軾下齊城既以智所逹還為智所烹豈若終貧賤酣歌本無營
　　晁錯抱逺䇿為君納良規削彼諸侯權永用得所宜姦臣負舊隙乘釁謀相危世主竟不辨身戮宗且夷漢景稱欽明濫罰猶如斯比干與龍逢殘害何足悲
　　絳侯成大績賞厚位仍尊一朝對獄吏榮辱安可論蘇生佩六印奕奕為殃源主父食五鼎昭昭成禍根李斯佐二辟巨釁鍾其門霍孟翼三後伊戚及後昆天人忌盈滿茲理固永存方知得意者何必乘朱輪滅景棲逺壑歌對清樽二䟽返海濵蔣詡歸林園蕭灑去物累此謀誠足敦
　　至人順通塞委命固無疵吾觀太史公可謂識道規留滯焉足憤感懐殄生涯吾歎龔夫子秉義確不移晦跡一何晩天年天當時薫膏自銷鑠楚老空餘悲
　　逹者貴量力至人尚知幾京房洞幽贊神奧咸發揮如何嫉元惡不悟禍所歸謀物闇謀已誰言爾精㣲〈以上二首一本作一首〉𤣥元明知止大雅尚保躬茂先洽聞者幽賾咸該通弱年賦鷦鷯可謂達養䝉晩節希鸞鵠長飛戾曾穹知進不知退遂令其道窮伊昔辨福初胡為迷禍終方驗嘉遁客永貞天壤同
　　聖人垂大訓奧義不茍設天道殃頑兇神明祐懿哲斯言猶影響安得復迴穴鯀瞍誕英睿唐虞育昬孽盜跖何延期顔生乃短折魯隱全克讓禍機遂潛結楚穆肆巨逆福柄奚赫烈田常弒其主祚國乆㒺缺管仲存霸功世祖〈一作祀〉成詭說漢氏方板蕩羣閹恣邪譎謇謇陳蕃徒孜孜抗忠節誓期區宇靜爰使兇醜絶謀恊事靡從俄而反誅滅古來若茲類紛擾難盡列道遐理微茫誰為我昭晰吾將詢上帝寥廓詎躋徹已矣勿用言忘懐庻自恱〈自楚穆以下一本分作二首〉
　　歩虛詞十首
　　衆仙仰靈範肅駕朝神宗金景相照曜逶迤升太空七𤣥已髙飛火鍊生珠〈一作朱〉宮餘慶逮天壤平和王道融八威清遊氣〈一作氛〉十絶舞祥風使我躋陽源〈一作原〉其來自隂功逍遙太霞上真鑒靡不通
　　逸轡豋紫清乘光邁奔電閬風隔三天俯視猶可見玉闥摽敞朗瓊林鬰蔥蒨自非挺金骨焉得諧夙願真朋何森森合景恣遊宴良㑹忘淹留千齡纔一眄
　　三宮發眀景朗照同鬰儀紛然馳飇歘上采空清蕤令我洞金色後天耀瓊姿心協太虛靜寥寥竟何思𤣥中有至樂淡泊終無為但與正真友飄颻散〈一作從〉遨嬉稟化凝正氣鍊形為真仙忘心符元宗返本協自然帝一集絳宮流光出丹𤣥元英與桃君朗詠長生篇六府煥明霞百闗〈一作闗〉羅紫煙飇車渉寥廓靡靡乘景遷不覺雲路逺斯須遊萬天
　　扶桑誕初景羽蓋凌晨霞倐歘造西域嬉遊金母家碧津湛洪源灼爍敷荷花煌煌青琳宮粲粲列玉華真氣溢絳府自然思無邪俯矜區中士天濁良可嗟
　　瓊䑓劫萬仭孤映大羅表常有三素雲凝光自飛繞羽幢泛明霞升降何縹緲鸞鳳吹雅音棲翔絳林標玉虛無晝夜靈景何皎皎一覩太上京方知衆天小
　　灼灼青華林靈風〈一作鳳〉振瓊柯三光無冬春一氣清且和迴首邇結靈傾眸親曜羅豁落制六天流鈴威百魔緜緜慶不極誰謂椿齡多
　　髙情〈一作清〉無侈靡遇物生華光至樂無簫歌金玉音琅琅〈一作玉音自琳琅〉或登明真䑓宴此羽景堂杳靄結寳雲霏微散靈香天人誠遐曠歡泰不可量
　　爰從太微上肆覲虛皇尊騰我八景輿威遲入天門既登玉宸庭肅肅仰紫軒敢問龍漢末如何闢乾坤怡然輟雲璈告我希夷言幸聞至精理方見造化源
　　二氣播萬有化機無停輪而我操其端乃能出陶鈞寥寥大漠〈一作升天漢〉上所遇皆清真澄瑩含元和氣同自相親絳樹結丹實紫霞流碧津以茲保童嬰永用超形神
　　豋北固山望海
　　此〈一作北〉山鎮京口逈出滄海湄躋覽何所見茫茫潮汐馳〈一作池〉雲生蓬萊島日出扶桑枝萬里混一色焉能分兩儀願言䇿煙駕縹緲尋安期揮手謝人境吾將從此辭
　　聼尹鍊師彈琴
　　至樂本太一幽琴和乾坤鄭聲乆亂雅此道稀能尊吾見尹仙翁伯牙今復存衆人乘其流夫子逹其源在山峻峰峙在水洪濤奔都忘邇城闕但覺清心魂代乏識微者幽音誰與論
　　題龔山人草堂
　　世人負一美未肯甘陸沈獨抱匡濟器能懐真隱心結廬邇城郭及到雲木深滅跡暮潁陽忘機同漢隂啓戶面白水憑軒對蒼岑但歌考槃詩不學梁父吟茲道我所適感君齊素襟朂哉龔夫子勿使囂塵侵
　　遊廬山五老𡶶
　　彭蠡隱深翠滄波照芙蓉日初金光滿景落黛色濃雲外聽猨鳥煙中見杉松自然符幽情瀟灑愜所從整䇿務探討嬉遊任從容玉膏正滴瀝瑤草多䒠茸羽人棲層崖道合乃一逢揮手欲輕舉為余扣瓊鐘空香清人心正氣信有宗永用謝物累吾將乘鸞龍
　　豋廬山東峰觀九江合彭蠡湖
　　百川灌彭蠡秋水方浩浩九派混東流朝宗合天沼寫心陟雲𡶶縱目還縹緲宛轉衆浦分差池羣山繞江妃弄明霞彷彿呈窈窕而我臨長風飄然欲騰矯昔懐滄洲興斯志果已紹焉得忘機人相從洽魚鳥
　　建業懐古
　　炎精既失御宇內為三分吳王霸荊越建都長江濱爰資股肱力以靜淮海民魏後欲濟師臨流遽旋軍豈惟限天塹所忌在有人惜哉歸命侯滛虐敗前勲銜璧入洛陽委躬為晉臣無何覆宗社為爾含悲辛俄及永嘉末中原塞兵塵五馬浮渡江一龍躍天津此時成大業實賴賢縉紳闢土雖未逺規模亦振振謝公佐王室仗節掃偽秦誰為吳兵孱用之在有倫荏苒宋齊末斯須變梁陳綿厯已六代興亡互紛綸在徳不在險成敗良有因髙堞復於隍廣殿摧於榛王風乆泯滅勝氣猶氤氳皇家一區域𤣥化通無垠常言宇宙泰忽遘雲電屯極目梁宋郊茫茫晦妖氛安得倚天劔斬茲橫海鱗徘〈一作服〉徊江山暮感激為誰申
　　經羊角哀墓作
　　祇召出江國路傍旌古墳伯桃𦵏角哀墓近荊將軍神道不相得稱兵解其紛幽明信難知勝負理莫分長呼遂刎頸此節古未聞兩賢結情愛骨肉何足雲感子初併糧我心正氛氳遲迴駐征騎不覺空林醺
　　過天門山懐友
　　舉帆遇風勁逸勢如飛奔縹緲凌煙波崩騰走川原兩山夾滄江豁爾開天門須㬰輕舟逺想象孤嶼存歸路日已近怡然慰心魂所經多奇趣待與吾友論一日如三秋相思意彌敦
　　舟中遇栁伯存歸潛山因有此贈
　　澆風乆成俗真隱不可求何悟非所冀得君在扁舟目擊道已存一笑遂忘言況觀絶交書兼覩箴隱文見君浩然心視世如浮空君歸潛山曲我復廬山中形間心不隔誰能嗟異同他日或相訪無辭馭泠風
　　舟中夜行
　　榜人識江路掛席從宵征莫辨洲渚狀但聞風波驚隂雲正飄颻落月無光晶豈不畏艱險所憑在忠誠何時逹遙夜佇見初日明
　　晩到湖口見廬山作呈諸故人
　　夜舟達湖口漸近廬山側髙髙標橫天隱隱何峻極石鏡啓晨暉罏煙凝寒色旅泊將休暇歸心巳隮陟虛名乆為累使我辭逸域良願道不違幽襟果茲得故人在雲嶠乃復同晏息鴻飛入青㝠虞氏〈一作人〉罷矰弋
　　苦春霖作寄友
　　應龍遷南方霪雨備〈一作漏〉江千俯望失平陸仰瞻隠崇巒隂風斂暄氣殘月淒巳寒時鳥戢好音衆芳亦微殘萬流注江湖日夜增波瀾數君曠不接悄然無與歡對酒聊自娛援琴為誰彈彈為愁霖引曲罷仍永歎此歎因感物誰能識其端寫懐寄同心詞極意未殫
　　酬葉縣劉明府避地廬山言懐詒鄭録事昆季茍尊師兼見贈之
　　明哲良罕遇遇君輒思齊挺生著天爵自可析人珪河洛初沸騰方期掃虹霓時命竟未合安能親鼓鼙從此罷飛鳬投簪辭割雞驅車適南土忠孝兩不暌廬嶽鎮江介於焉愜林棲入門披綵服出谷杖紅藜隱令舊閭里而今復成躋鄭公解簪紱華蕚曜松谿賢哉茍徴君滅跡為圃畦顧已成非薄忝茲忘筌蹄相觀對緑樽逸思凌丹梯道泰我長往時清君勿迷王孫且無歸芳草正萋萋
　　髙士詠〈有序〉
　　易稱君子之道或出或處或黙或語蓋出而語者所以佐時致理處而黙者所以居靜鎮躁故雖無言亦幾於利物豈獨善其身而已哉夫子曰隠居以求其志行義以逹其道所謂百慮一致殊途同歸者也夫好同惡異人之常情予自弱年竊尚真隱逺覽先逹實怡我心雖不見古人而餘風可仰是則是傚其唯嘉遁之士乎故企慕之不足則師友之師友之不足則詠歌之聊樂我員於是乎在昔𤣥晏先生皇甫謐因其所羙而著髙士傳梁伯鸞有髙士頌愚今有髙士詠亦各一時之志耳太初渺邈難得而詳洪崖之流無跡可紀故始於混元皇帝終於陶徴君舉其絶倫明其標的為五十首以吟諷其徳音焉
　　混元皇帝
　　𤣥元九仙主道冠三氣初應物方佐命棲真亦歸居貽篇訓終古駕景還太虛孔父歎猶龍誰能知所如
　　廣成子
　　廣成臥雲岫緬邈逾千齡軒轅來順風問道修神形至言發𤣥理告以從杳㝠三光入無窮寂黙返太寧
　　許先生
　　大名賢所尚寳位聖所珍皎皎許仲武遺之若纎塵棄瓢箕山下洗耳潁水濱物外兩寂寞獨與𤣥㝠均
　　樊先生
　　巢父志何逺潛精人莫知恥聞讓王事飲犢方見移不欲散太朴焉能為堯師錬真自輕舉浮世何足遺
　　柏成子髙
　　大禹受禪讓子髙辭諸侯退躬適外野放浪夫何求萬乘造中畝一言良見酬俋俋耕不顧斯情邈難儔
　　臧丈人
　　臧叟隱中壑垂綸心浩然文王感昔夢授政道斯全一遵無為術三載淳化宣功成遂不處遁跡符沖𤣥
　　伯夷叔齊
　　夷齊互崇讓棄國從所欽聿來及宗周乃復非其心世濁不可處氷清首陽岑采嶶詠羲農髙義越古今
　　南華真人
　　南華源道宗𤣥逺故不測動與造化遊靜合太和息放曠生死外逍遙神明域況乃資九丹輕舉歸太極
　　沖虛真人
　　沖虛㝠至理體道自𤣥通不受子陽祿但飲壺丘宗泠然竟何依撓挑遊太空未知風乘我為是我乘風
　　洞靈真人
　　亢倉致虛極潛跡依逺岫智去愚獨留日虧歳方就鄉人謀尸祝不欲聞爼豆尚賢非至理堯舜固為陋
　　通𤣥真人
　　通𤣥貴隂徳利物非市朝悠然大江上散髮揮輕橈已陳緇帷說復表滄浪謡滅跡竟何往遺文獨昭昭
　　文始真人
　　文始通道源含光隱闗吏遙欣紫氣浮果驗真人至𤣥誥已雲錫世榮何足累髙歩三清境超登九仙位
　　榮啓期
　　榮期信知止帶索無所求外物非我尚琴歌自優游三樂通至道一言醉孔丘居常以待終嘯傲夫何憂
　　長沮桀溺
　　賢哉彼沮溺避世全其真孔父棲棲者征途方問津行藏既異跡語黙豈同倫耦耕長林下甘與鳥雀羣
　　顔闔
　　世情矜寵譽傚節徼當時顔闔遵無名飯牛聊自怡逃聘鄙束帛鑿壞欣茅茨託躬囂塵表放浪世莫知
　　老萊夫妻
　　萊氏道已逺懿妻徳彌清一遁囂煩趣永契雲壑情祿位非所重拂衣遂遐征杳然從我願豈為物所攖
　　楚狂接輿夫妻
　　接輿耽沖𤣥伉儷亦真逸傲然辭徴聘耕績代祿秩鳳歌誡文宣龍徳遂隱密一遊峨嵋上千載保靈術
　　鄭商人髙
　　卓哉髙子商隱獨標奇傚謀全鄭國矯命犒秦師賞神〈一作伸〉義不受存公滅其私虛心貴無名逺跡居九夷
　　桞下恵
　　展禽抱純粹滅跡和光塵髙情遺軒冕降志救世人百行既無㸃三黜道彌真信謂徳超古豈惟言中倫
　　荷蓧晨門
　　荷蓧隱耕藝晨門潛抱闗道尊名可賤理愜心彌閒混跡是非域縱懐天地間同訊孔宣父匿景杳不還
　　漢隂丈人
　　野哉漢隂叟好古遂忘機抱甕誠亦勤守朴全道微子貢初不逹聽言識其非已為風波人怳惘失所依
　　於陵夫妻
　　皎皎於陵子巳賢妻亦明安茲道徳重顧彼浮華輕琴書不為務祿位不可榮逃跡終灌園誰能逹世情
　　項槖
　　太項㝠虛極微逺不可究稟量合太初返形寄童幼孔父慙至理顔生賴真授泛然同萬流無跡世莫覯
　　太伯延陵
　　太伯全至讓逺投蠻夷間延陵嗣髙風去國不復還尊榮比蟬翼道義侔崇山元〈一作𤣥〉規與峻節歴世無能攀
　　壺丘子
　　壺丘道為量𤣥虛固難知季咸曜淺術禦冦初深疑至人忘禍福感變靡定期太沖杳無朕元化誰能知
　　段干木
　　干木布衣者守道杜衡門徳光義且富首陽王侯尊魏主欽其賢軾廬情亦敦秦兵遂不舉髙臥為國藩
　　魯仲連
　　仲連秉奇節釋難含道情一言卻秦圍片札降聊城辭金義何逺讓祿心益清處世功已立拂衣蹈滄溟
　　顔歜
　　髙哉彼顔歜逸氣陵齊宣道尊義不屈士重王來前榮祿安可誘保和從自然放情任所尚長揖歸山泉
　　周豐
　　周豐貴隱耀靜黙尊無名魯侯詢政體喻以治道精蒞人在忠慤疑叛由㑹盟一言逹至義千載良為程
　　師金
　　聖人貴素樸禮義非𤣥同師金告顔生可謂達化宗夫子飾芻狗自然道斯窮應物方矯行俯仰靡不通
　　南郭子綦
　　子綦方隠幾㝠寂乆灰心悟來應顔游清義杳何深含響盡天籟有言同鷇音是非不足辯安用勞神襟
　　黔婁先生
　　黔婁藴雅操守約遺代華淡然常有怡與物固無瑕哲妻配明徳既沒辯正邪辭祿乃餘貴表謚良可嘉
　　原憲
　　原生何淡漠觀妙自怡性蓬戶常晏如歌樂天命無財方是貧有道固非病木賜欽髙風退慙車馬盛
　　商山四皓
　　萬方厭秦徳戰伐何紛紛四皓同無為丘中臥白雲自漢成帝業一來翼儲君知幾道可尚隱括成元勲
　　河上公
　　邈邈河上叟無名契虗沖靈闗暢𤣥㫖萬乘趨道風寵辱不可累飄然在雲空獨與造化友誰能測無窮
　　東方曼倩
　　東方稟易象翫世隠廊廟棲心抱清微混跡秘光耀𤣥覽寄數術納規在談笑賣藥五湖中還從九仙妙
　　嚴君平
　　漢皇舉遺逸多士咸已寧至徳不可㧞嚴君獨湛㝠卜筮訓流俗指歸暢𤣥經閉闗動元象何必遊紫庭
　　司馬季主
　　季主超常倫沈跡寄卜筮宋賈工大夫停車試觀藝髙談哂朝列洪辯不可際終秉鸞鳳心翛然已遐逝
　　鄭子真張仲蔚
　　子真巖石下仲蔚蓬嵩居禮聘終不屈清貧長晏如心情在耕藝養夀資𤣥虛至樂非外物道宴歡有餘
　　嚴子陵
　　漢皇敦故友物色訪嚴生三聘迨深澤一來遇帝庭紫宸同御寢𤣥象騐客星祿位終不屈雲山樂躬耕
　　向子平
　　子平好真隠清淨翫老易探𤣥樂無為觀象驗損益常抱方外心且紆人間跡一朝畢婚娶五嶽遂長適
　　韓康
　　伯休抱遐心隠括自為美賣藥不二價有名反深恥安能受𤣥纁秉願終素履逃遁從所尚蕭蕭絶塵軌
　　臺佟管寧
　　吾嘉臺孝威樂道隠巖穴吾尚管幼安棲真飬髙節採藥聊自給觀書任所悅風塵不可混真素比松雪
　　髙鳳
　　吾觀時人趣矯跡務馳聲獨有髙文通訟田求翳名公車徒見累爵祿非所榮隠身樂魚釣世網不可攖
　　龎徳公
　　龎公棲鹿門絶跡逺城市超然風塵外自得丘壑美耕鑿勤厥躬耘鋤課妻子保茲永無患軒冕何足紀
　　𤣥晏先生
　　士安逾弱冠落魄未修飾一朝因感激志學㤀寢食著書窮天人辭聘守𤣥黙薄𦵏信昭儉可為將來則
　　孫公和
　　孫登好淳古卉服從穴居彈琴合天和讀易見象初終日無慍色恬然在𤣥虛貽言誡叔夜超跡安所如
　　董威輦
　　董京依白社散髮詠𤣥風心出區宇外跡參城市中囂塵不能雜名位安可籠匿影留雅什精微信難窮
　　郭文舉
　　郭生在童稚巳得方外心絶跡遺世務棲真入長林元和感異類猛獸懐徳音不憶固無情斯言微且深
　　陶徴君
　　吾重陶淵明逹生知止足怡情在樽酒此外無所欲彭澤非我榮折腰信為辱歸來北窗下復採東籬菊
　　元日言懐因以自勵詒諸同志kao
　　馳光無時憩加我五十年知非慕伯玉讀易宗文宣經世匪吾事庻幾唯道全誰言帝鄉逺自古多真仙餘滓永可滌秉心方杳然孰能無相與滅跡俱忘筌安用感時變當期升九天
　　同劉主簿承介建昌江泛舟作
　　吾友從吏隠和光心杳然鳴琴正多暇嘯侶浮清川風霽逺澄映昭昭涵洞天坐驚衆峰轉乃覺孤舟遷崖嶼非一狀差池過目前徘徊白日暮月色江中鮮真興殊未已滔滔且泝沿時歌滄浪曲或誦逍遙篇酣暢迷夜乆遲遲方告旋此時無相與其㫖在忘筌
　　緱山廟
　　朝吾自嵩山驅駕遵洛汭逶遲轘轅側仰望緱山際王子謝時人笙歌此賓帝仙材夙所稟寳位焉足繫為廹丹霄期闕流蒼生恵髙蹤邈千載遺廟今一詣肅肅生風雲森森列松桂大君𢎞至道層構何壯麗稽首環金壇焚香陟瑤砌伊余超浮俗塵慮乆巳閉況復清夙心蕭然葉真契
　　塞無人行
　　劍頭利如芒恆持〈一作時〉照眼光鐡騎追驍㓂金羈討羗髙秋八九月朔地早風霜男兒不惜死破膽與君嘗
　　別章叟
　　平昔同邑里經年不相思今日成逺別相對心悽其
　　題縉雲嶺永望館
　　人驚此路險我愛山前深猶恐佳趣盡欲行且沈吟
　　題華山人所居
　　故人住南郭邀我對芳樽歡暢日雲暮不知城市喧





　　御定全唐詩卷八百五十三
　　欽定四庫全書
　　御定全唐詩巻八百五十四
　　杜光庭
　　杜光庭字聖賓括蒼人喜讀書工辭章翰墨應百篇舉不中入天台山為道士僖宗召見賜以紫服充麟徳殿文章應制後隠青城山白雲溪自稱東瀛子蜀主王建賜號廣成先生有廣成集一百卷壺中集三巻今存詩一卷
　　初月
　　始看東上又西浮圓缺何曽得自由照物不能長似鏡當天多是曲如鈎定無列宿敢爭耀好伴晴河相映流直使奔波急於箭祗應白盡世間頭
　　題仙居觀
　　往歳真人朝玉皇四真三代住繁陽初開九鼎丹華熟繼躡五雲天路長煙鎻翠嵐迷舊隠池凝寒鏡貯秋光時從白鹿岩前往應許潛通不死鄉
　　題鴻都觀
　　亡吳覇越已功全深隠雲林始學仙鸞鶴自飄三蜀駕波濤猶憶五湖船雙溪夜月明寒玉衆嶺秋空歛翠煙也有扁舟歸去興故鄉東望思悠然
　　題都慶觀
　　三仙一一駕紅鸞仙去雲閑遶古壇煉藥舊䑓空處所掛衣喬木兩推殘清風嶺接猿聲近白石溪涵水影寒二十四峰皆古隠振纓長徃亦何難
　　贈將軍〈首二句缺〉
　　八表順風驚雨露
　　四溟隨劒息波濤手扶北極鴻圖永雲巻長天聖日髙未㑹漢家青史上韓彭何處有功勞
　　題鶴鳴山
　　五氣雲龍下泰清三天真客已功成人間囘首山川小天上凌雲劔佩輕花擁石壇何寂寞草平轍跡自分明鹿裘髙士如相遇不待岩前鶴有聲
　　題空明洞
　　窅然靈岫五雲深落翮標名振古今芝術迎風香馥馥松檉蔽日影森森從師祗擬尋司馬訪道終期謁奉林欲問空明竒勝處地藏方石恰如金
　　題北平沼
　　桐栢真人曽此居焚香厓下誦靈書朝囘時宴三山客澗盡閑飛五色魚天柱一峯凝碧玉神燈千㸃散紅蕖寳芝常在知誰得好駕金蟾入太虛
　　題平蓋沼
　　勢壓長江空八陣呉都仙客此脩真寒江向晩波濤急深洞無風草木春江上玉人應可見洞中仙鹿巳來馴龍車鳳輦非難遇只要塵心早出塵
　　題本竹觀
　　樓閣層層冠此山雕軒朱檻一躋攀碑刋古篆龍蛇動洞接諸天日月閑帝子影堂香漠漠真人丹澗水潺潺掃空雙竹今何在只恐投波去不還
　　題福唐觀二首
　　盤空躡翠到山巔竹殿雲樓勢逼天古洞草深微有路舊碑文滅不知年八州物象通簷外萬里煙霞在目前自是人間輕舉地何須蓬島訪真仙
　　曾隨雲水此山遊行盡層峰更上樓九月登臨須有意七年岐路亦堪愁樹紅樹碧髙低影煙淡煙濃逺近秋暫爇爐香不須去佇陪天仗入神州
　　題莫公䑓
　　竒絶巍䑓峙濁流古來人號小瀛洲路通霄漢雲迷晩洞隠魚龍月浸秋舉首摘星河有浪自天圖畫筆無鈎將軍悟卻希夷訣嬴得清名萬古流
　　讀書䑓
　　山中猶有讀書䑓風掃晴嵐畫障開華月冰壺依舊在青蓮居士幾時來
　　贈人
　　靜神凝思仰青㝠此夕長天降瑞星海上昨聞鵬羽翼人間初見鶴儀形
　　贈蜀州刺史
　　再扶日月歸行殿卻領山河鎮夢刀從此雄名壓寰海八溟爭敢起波濤
　　題劒門
　　誰運乾坤陶冶功鑄為雙劒倚蒼穹題詩曽駐三天駕礙日長含八海風
　　題龍鵠山
　　抽得閑身伴瘦笻亂敲青碧喚蛟龍道人掃徑收松子缺月初圓天柱峰
　　富貴曲〈以下十一首一作鄭遨詩〉
　　美人梳洗時滿頭間珠翠豈知兩片雲戴卻數鄉稅
　　詠西施
　　素靣巳雲妖更著花鈿飾臉橫一寸波浸破呉王國
　　傷時
　　帆力劈開滄海浪馬蹄破亂山青浮名浮利過於酒醉得人心死不醒
　　題霍山秦尊師
　　老鶴𤣥猿伴採芝有時長嘆獨移時翠娥紅粉嬋娟劒殺盡世人人不知
　　偶題
　　似鶴如雲一箇身不憂家國不憂貧擬將枕上日髙睡賣與世間榮貴人
　　思山詠
　　因賣丹砂下白雲鹿裘惟惹九衢塵不如將耳入山去萬是千非愁殺人
　　景福中作
　　悶見戈鋋匝四溟恨無竒䇿救生靈如何飲酒得長醉直到太平時節醒
　　招友人遊春
　　難把長繩繫日烏芳時偷取醉功夫任堆金璧磨星斗買得花枝不老無
　　山居三首
　　悶見有人尋移菴更入深落花流澗水明月照松林醉勸頭陁酒閒教孺子吟身同雲外鶴斷得世塵侵㝠心棲太室散髪浸流泉採柏時逄麝看雲忽見仙夏狂衝雨春醉戴花眠絶頂登雲望東都一㸃煙不求朝野知臥見歳華移採藥歸侵夜聽松飯過時荷竿尋水釣背局上岩棊祭廟人來說中原正亂離
　　紀道徳〈以下二首俱一言至十五言〉
　　道徳清虛𤣥黙生帝先為聖則聽之不聞搏之不得至徳本無為人中多自惑在洗心而息慮亦知白而守黒百姓日用而不知上士勤行而必克既鼓鑄於乾坤品物信充仭乎東西南北三皇髙拱兮任以自然五帝垂衣兮修之不忒以心體之者為四海之主以身彎之者為萬夫之特有皓齒青娥者為伐命之斧藴竒謀廣智者為盜國之賊曽未若軒後順風兮清靜自化曽未若臯陶邁種兮溫恭允塞故可以越圓清方濁兮不始不終何止乎居九流五常兮理家理國豈不聞乎天地於道徳也無以清寧豈不聞乎道徳於天地也有踰繩墨語不云乎仲尼有言朝聞道夕死可矣所以垂萬古歴百王不敢離之於頃刻
　　懐古今
　　古今感事傷心驚得䘮歎浮沈風駈寒暑川注光隂始朱顔麗俄悲白髪侵嗟四豪之不返痛七貴以難尋夸父興懐於落照田文起怨於鳴琴鴈足淒涼兮傳恨緒鳳䑓寂寞兮有遺音朔漠幽囚兮天長地乆瀟湘隔別兮水闊煙深誰能絶聖韜賢餐芝餌術誰能含光遁世鍊石燒金君不見屈大夫紉蘭而發諫君不見賈太傅忌鵩而愁吟君不見四皓避秦峩峩戀商嶺君不見二踈辭漢飄飄歸故林胡為乎冒進貪名踐危途與傾轍胡為乎怙權恃寵顧華飾與彫簮吾所以思抗跡忘機用虛無為師範吾所以思去奢滅慾保道徳為規箴不能勞神傚蘇子張生兮於時而縱辯不能勞神傚楊朱墨翟兮揮涕以沾襟
　　句
　　銅壺滴滴禁漏起三十六宮爭捲簾〈月　以下錦繡萬花谷〉斜陽古岸歸雅晩紅蓼低沙宿鴈愁　霜彫曲徑寒蕪白鴈下遙村落照黃　恩威欲寄黃丞相仁信先聞郭細侯兵氣此時來世上文星今日到人間降因天下思姚
　　宋出為儒門繼孔顔　丹竈河車休矻矻蚌胎⻱息且緜緜馭景必能趨日域騎箕終擬躡星躔返樸還淳皆至理遺形忘性盡真詮〈山居百韻見鑑戒錄〉






　　御定全唐詩巻八百五十四
　　欽定四庫全書
　　御定全唐詩卷八百五十五
　　鄭遨
　　鄭遨字雲叟滑州白馬人昭宗時舉進士不第入少室山為道士徙居華隂種田自給與道士李道殷羅隠之友善世目為三髙士唐明宗以左拾遺晉髙祖以諫議大夫召皆不起賜號逍遙先生天福中卒詩十七首
　　山居〈一作杜光庭詩〉
　　悶見有人尋移庵更入深落花流澗水明月照松林醉勸頭陀酒閑敎孺子吟身同雲外鶴斷得世塵侵㝠心棲太室散髪浸流泉採柏時逄麝看雲忽見仙夏狂衝雨戲春醉戴花眠絶頂登雲望東都一㸃煙不求朝野知臥見歳華移採藥歸侵夜聼松飯過時荷竿尋水釣背局上巖碁祭廟人來說中原正亂離
　　茶詩
　　嫰芽香且靈吾謂草中英夜白和煙搗寒鑪對雪烹惟
　　憂碧粉散常見綠花生最是堪珍重能令睡思清
　　哭張道古
　　曾陳章疏忤昭皇撲落西南事可傷豈使諫臣終屈辱直疑天道惡忠良生前賣卜居三蜀死後馳名遍大唐誰是後來倄史者言君力死正頺綱
　　富貴曲〈一作杜光庭詩〉
　　美人梳洗時滿頭間珠翠豈知兩片雲戴卻數鄉稅
　　傷農
　　一粒紅稲飯幾滴牛頷血珊瑚枝下人銜杯吐不歇
　　詠西施〈一作杜光庭詩〉
　　素麵巳雲妖更著花鈿飾臉橫一寸波浸破呉王國
　　思山詠〈一作杜光庭詩〉
　　因賣丹砂下白雲鹿裘惟惹九衢塵不如將耳入山去萬是千非愁殺人
　　招友人遊春〈一作杜光庭詩〉
　　難把長繩繫日烏芳時偷取醉工夫任堆金璧磨星斗買得花枝不老無
　　宿洞庭
　　月到君山酒半醒朗吟疑有水仙聽無人識我真閑事嬴得髙秋看洞庭
　　題病僧寮
　　佛前香印廢晨燒金錫當門照寂寥童子不知師病困報風吹折好芭蕉
　　題霍山秦尊師〈一作杜光庭詩〉
　　老鶴𤣥猨伴採芝有時長歎獨移時翠娥紅粉渾如劒殺盡世人人不知
　　偶題
　　似鶴如雲一箇身不憂家國不憂貧擬將枕上日髙睡賣與世間榮貴人
　　帆力劈〈一作衝〉開滄海浪馬蹄破亂山青浮名浮利濃於酒醉得人心死不醒〈一作杜光庭詩〉
　　景福中作〈一作杜光庭詩〉
　　悶見戈鋋匝四溟恨無竒䇿救生靈如何飲酒得長醉直到太平時節醒
　　題中條靜觀〈侯道華上昇處〉
　　松頂留衣上玉霄永傳異跡在中條不知揖徧諸仙否欲請還丹問昨宵〈道華有詩云帖裏大還丹昨宵謾喫卻〉
　　虞有賢
　　虞有賢唐末道士詩一首
　　送臥雲道士〈一作魚又𤣥題雲題栁公權書度人經後〉
　　臥雲道士來相辭相辭倐忽何所之紫閣春深煙靄靄東風花柳折枝枝藥成酒熟有時節寒食恐失松間期㝠鴻一見傷弓翼髙飛展轉心無疑滿酌數杯酒狂吟幾首詩留不住去不悲醯雞蜉蝣安得知
　　程紫霄
　　程紫霄唐末道士後唐同光初嘗勅令入內殿講論詩一首
　　示守庚申衆〈避暑録雲道家言人身中有三屍亦云三彭記人過失庚申日乗人睡告之上帝學道者是日不睡謂守庚申唐末朝士㑹終南太極觀守庚申紫宵笑曰此吾師托是以懼為惡者爾據牀求枕作詩示衆投筆鼻息如雷〉
　　不守庚申亦不疑此心常與道相依玉皇巳自知行止任汝三彭說是非
　　舒道紀
　　舒道紀婺州人為赤松山黃冠師自號華隂子與貫休友善詩二首
　　蘭谿靈瑞觀
　　澄心坐清境虛白生林端夜靜笑聲出月明松影寒綘霞封藥竈碧竇濺齋壇海樹幾囘老先生棊未殘
　　題赤松宮〈今蘭溪縣之赤松山黃初平亦稱赤松子〉
　　松老赤松原松間廟宛然人皆有兄弟誰得共神仙雙鶴沖天去羣羊化石眠至今丹井水香滿北山邉彭曉
　　彭曉字秀川號真一子永康人昌利化飛鶴山道士也孟蜀授朝散郎守尚書祠員外詩二首
　　參同契明鏡圖訣詩二首〈曉嘗注參同契復約其義為明鏡圖列八環而符動靜明二象以定隂陽為訣二篇雲〉
　　造化濳施跡莫窮簇成真訣指䝉童三篇祕列八環內萬象門開一鏡中離女駕龍為木壻坎男乘虎作金翁同人好道宜精究究得長生路便通
　　至道希夷妙且深燒丹先認大還心日爻隂耦生真汞月卦陽奇産正金女妊硃砂男孕雪北藏熒惑丙含壬兩端指的鉛金祖莫向諸般取次尋
　　魚又𤣥
　　魚又𤣥道士詩一首
　　題桞公權書度人經後〈一作虞有賢題雲送臥雲道士〉
　　臥雲道士來相辭相辭倏忽何所之紫閣當春凝煙靄東風吹岸花枝枝藥成酒熟有時節寒食恐失松間期㝠鴻復見傷弓翼髙飛展轉心無疑滿瀉數杯酒狂吟幾首詩留不住去不悲醯鷄蜉蝣可〈一作安〉得知
　　御定全唐詩巻八百五十五
<集部,總集類,御定全唐詩>
　　欽定四庫全書
　　御定全唐詩巻八百五十六
　　呂巖
　　呂巖字洞賓一名巖客禮部侍郎渭之孫河中府永樂〈一雲蒲坂〉縣人咸通中舉進士不第遊長安酒肆遇鍾離權得道不知所往詩四巻
　　呈鍾離雲房
　　生在儒家遇太平懸纓重滯布衣輕誰能世上爭名利臣事玉皇歸上清
　　獻鄭思逺施真人二仙
　　萬刼千生到此生此生身始覺飛輕拋家別國雲山外煉魄全魂日月精比見至人論九鼎欲窮大藥訪三清如今獲遇真仙面紫府仙扉得姓名
　　得火龍真人劒法
　　昔年曽遇火龍君一劒相傳伴此身天地山河從結沫星辰日月任停輪須知本性綿多刼空向人間歴萬春
　　昨夜鍾離傳一語六天宮殿欲成塵
　　七言
　　周行獨力出羣倫黙黙昬昬亙古存無象無形潛造化有門有戶在乾坤色非色際誰窮處空不空中自得根此道非從它外得千言萬語謾評論
　　通靈一顆正金丹不在天涯地角安討論窮經深莫究登山臨水杳無看光明暗寄希夷頂赫赤髙居混沌端舉世若能知所寓超凡入聖弗為難
　　落魄紅塵四十春無為無事信天真生涯只在乾坤鼎活計惟憑日月輪八卦氣中潛至寳五行光裏隠元神桑田改變依然在永作人間出世人
　　獨處乾坤萬象中從頭歴歴運元功縱橫北斗心機大顛倒南辰膽氣雄鬼哭神號金鼎結雞飛犬化玉爐空如何俗士尋常覔不逹希夷不可窮
　　誰信華池路最深非遐非邇奧難尋九年採煉如紅玉一日圓成似紫金得了永袪寒暑逼服之應免死生侵勸君門外修身者端念思惟此道心
　　水府尋鈆合火鈆黒紅紅黒又𤣥𤣥氣中生氣肌膚換精裏含精性命専藥返便為真道士丹還本是聖胎仙出神入定虛華語徒費功夫萬萬年
　　九鼎烹煎九轉砂區分時節更無差精神氣血歸三要南北東西共一家天地變通飛白雪隂陽和合產金花終期鳳詔空中降跨虎騎龍謁紫霞
　　憑君子後午前看一脈天津在脊端金闕內藏𤣥穀子玉池中坐太和官只將至妙三周火鍊出通靈九轉丹直指幾多求道者行藏莫離虎龍灘
　　返本還元道氣平虛非形質轉分明水中白雪微微結火裏金蓮漸漸生聖汞論時非有體真鉛窮看亦無名吾今為報修行者莫向燒金問至精
　　安排鼎竈煉𤣥根進退須明卯酉門繞電奔雲飛日月驅龍走虎出乾坤一丸因與紅顔駐九轉能燒白髪㾗此道幽微知者少茫茫塵世與誰論
　　醍醐一盞詩一篇暮醉朝吟不記年乾馬屢來遊九地坤牛時駕出三天白⻱窟裏夫妻㑹青鳳巢中子母圓提挈靈童山上望重重疊疊是金錢
　　認得東西木與金自然爐鼎虎龍吟但隨天地明消息方識隂陽有信音左掌南辰攀鶴羽右擎北極剖龜心神仙親口留斯㫖何用區區向外尋
　　一本天機深更深徒言萬刼與千金三冬大熱𤣥中火六月霜寒表外隂金為浮來方見性木因沈後始知心五行顛倒堪消息返本還元在已尋
　　虎將龍軍氣宇雄佩符持甲去悤悤鋪排劒㦸奔如電羅列旌旗疾似風活捉三屍焚鬼窟生禽六賊破魔宮河清海晏乾坤淨世世安居道徳中
　　我家勤種我家田內有靈苖活萬年花似黃金苞不大子如白玉顆皆圓栽培全賴中宮土灌溉須憑上谷泉直𠉀九年功滿日和根㧞入大羅天
　　尋常學道說黃芽萬水千山覔轉差有畛有園難下種無根無腳自開花九三鼎內烹如酪六一爐中結似霞不日成丹應換骨飛升遙指玉皇家
　　四六闗頭路坦平行人到此不須驚從教犢駕轟轟轉儘使羊車軋軋鳴渡海經河稀阻滯上天入地絶欹傾功成直入長生殿袖出神珠徹夜明
　　丸六相交道氣和河車晝夜迸金波呼時一一闗頭轉吸處重重脈上摩電激離門光海嶽雷轟震戶動婆娑思量此道真長逺學者多迷溺愛河
　　金丹不是小金丹隂鼎陽爐裏面安盡道東山尋汞易豈知西海覔鈆難𤣥珠窟裏行非逺赤水灘頭去便端認得靈竿真的路何勞禮月歩星壇
　　古今機要甚分明自是衆生力量輕盡向有中尋有質誰能無裏見無形真鈆聖汞徒虛費玉室金闗不觧扃本色丹瓢推倒後卻吞丸藥待延齡
　　浮名浮利兩何堪迴首歸山味轉甘舉世算無心可契誰人更與道相參寸猶未到甘談尺一尚難明強說三經卷葫蘆並拄杖依前擔入舊江南
　　本來無作亦無行行着之時是妄情老氏語中猶未決瞿曇言下更難明靈竿有節通天去至藥無根得地生今日與君無恡惜功成只此是蓬瀛
　　觧將火種種刀圭火種刀圭世豈知山上長男騎白馬水邉少女牧烏⻱無中出有還丹象隂裏生陽大道基顛倒五行憑匠手不逢匠手莫施為
　　三千餘法論修行第一燒丹路最親須是坎男端的物取他離女自然珍烹成不死砂中汞結出長生水裏銀九轉九還功若就定將衰老返長春
　　欲種長生不死根再營隂魄及陽魂先教𤣥母歸離戶後遣空王鎮坎門虎到甲邉風浩浩龍居庚內水溫溫迷途爭與輕輕泄此理須憑達者論
　　閉目存神玉戶觀時來火𠉀遞相傳雲飛海面龍吞汞風擊巖巔虎伏鈆一旦煉成身內寳等閒探得道中𤣥刀圭餌了丹書降跳出塵籠上九天
　　千日功夫不暫閒河車搬載上崑山虎抽白汞安爐裏龍發紅鈆向鼎間仙府記名丹巳熟隂司除籍命應還彩雲捧足歸何處直入三清謝聖顔
　　觧匹真隂與正陽三年功滿結成霜神龜出入庚辛位丹鳳翺翔甲乙方九鼎先輝雙瑞氣三元中換五毫光塵中若有同機者共住煙霄不死鄉
　　修生一路就中難迷者徒將萬卷看水火均平方是藥隂陽差互不成丹守雌勿失雄方住在黑無虧白自乾認得此般真妙訣何憂風雨妒衰殘
　　纔吞一粒便安然十二重樓九曲連庚虎循環餐綘雪甲龍夭矯迸靈泉三三上應三千日九九中延九萬年須得有緣方可授未曾輕泄與人傳
　　誰知神水玉華池中有長生性命基運用須憑龍與虎抽添全藉坎兼離晨昏㸃盡黃金粉頃刻修成玉石脂齋戒餌之千日後等閑輕舉上雲梯
　　九天雲淨鶴飛輕銜簡翩翩別太清身外紅塵隨意換爐中白石立時成九苞鳳向空中舞五色雲從足下生回首便歸天上去願將甘雨救焦氓
　　嬰兒迤邐降瑤階手握𤣥珠直下來半夜紫雲披素質幾囘赤氣掩桃顋微微笑處機闗轉拂拂行時戶牖開此是吾家真一子庸愚誰敢等閒猜
　　水得天符下玉都三千日裏積功夫禱祈天地開金鼎收拾隂陽鎻玉壺便覺凡軀能變化深知妙道不虛圗時來試問塵中叟這箇𤣥機世有無
　　誰識寰中逹者人生平觧法水中銀一條拄杖撐天地三尺昆吾斬鬼神大醉醉來眠月洞髙吟吟去傲紅塵自從悟裏終身後贏得蓬壺永刼春
　　紅爐迸濺煉金英一㸃靈珠透室明擺動乾坤知道力逃移生死見功程逍遙四海留蹤跡歸去三清立姓名直上五雲雲路穩紫鸞朱鳳自來迎
　　時人若要學長生先是樞機晝夜行恍惚中間専志氣虛無裏面固元精龍交虎戰三周畢兔走烏飛九轉成煉出一爐神聖藥五雲歸去路分明
　　亦無得失亦無言動即施功靜即眠驅遣赤牛耕宇宙分張玉粒種山川栽培不憚勞千日服食須知活萬年今日示君君好信敎君見世作神仙
　　不須兩兩與三三秪在崑崙第一巖逢潤自然情易伏遇炎常恐性難䧏有時直入三元戶無事還歸九曲江世上有人燒得住夀齊天地更無雙
　　本末無非在玉都亦曽陸地作凡夫吞精食氣先從有悟理歸真便入無水火自然成既濟隂陽和合自相符爐中煉出延年藥溟渤從敎變復枯
　　無名無利任優游遇酒逢歌且唱酬數載未曾經聖闕千年唯只在仙州尋常水火三囘進真箇夫妻一處收藥就功成身羽化更拋塵坌出凡流
　　杳杳冥冥莫問涯雕蟲篆刻道之華守中絶學方知奧抱一無言始見佳自有物如黃菊蘂更無色似碧桃花休將心地虛勞用煮鐡燒金轉轉差
　　還丹功滿未朝天且向人間度有緣拄杖兩頭擔日月葫蘆一箇隠山川詩吟自得閑中句酒飯多遺醉後錢若問我修何妙法不離身內汞和鉛
　　半紅半黒道中𤣥水飬真金火飬鉛觧接徃年三寸氣還將運動一周天烹煎盡在隂陽力進退須憑日月權只此功成三島外穩乗鸞鳳謁諸仙
　　返本還元巳到乾能升能降號飛仙一陽生是興功日九轉周為得道年煉藥但尋金裏水安爐先立地中天此中便是還丹理不遇奇人誓莫傳
　　飛龍九五巳升天次第還當赤帝權喜遇汞珠凝正午幸逢鉛母結重𤣥狂猨自伏何須鍊野馬親調不着鞭煉就一丸天上藥頓然心地永剛堅
　　舉世何人悟我家我家別是一榮華盈箱貯積登仙錄滿室收藏伏火砂頓飲長生天上酒常栽不死洞中花凡流若問吾生計遍地紛紛五彩霞
　　津能充渇氣充糧家住三清玉帝鄉金鼎煉來多外白玉虛烹處徹中黃始知青帝離宮住方信金精水府藏流俗要求𤣥妙理參同契有兩三行
　　紫詔隨鸞下玉京元君相命㑹三清便將金鼎丹砂餌時拂霞衣駕鶴行天上雙童持珮引月中嬌女執幡迎此時功滿參真後始信仙都有姓名
　　修修修得到乾乾方號人間一醉仙世上光隂催短景洞中花木任長年形飛峭壁非凡骨神在𤣥宮別有天唯願先生頻一顧更𤣥𤣥外問𤣥𤣥







　　御定全唐詩巻八百五十六
　　欽定四庫全書
　　御定全唐詩巻八百五十七
　　呂巖
　　七言
　　金丹一粒定長生須得真鉛煉甲庚火取南方赤鳳髓水求北海黒龜精鼎追四季中央合藥遣三元八卦行齋戒興功成九轉定應入口鬼神驚
　　功滿〈一作得道〉來來際㑹〈一作相見〉難又聞東去上仙壇杖頭春色一壺酒頂上雲攢五嶽冠飲酒龜兒人不識燒山符子鬼難看先生去後身須老乞與貧儒換骨丹〈送鍾離雲房赴天池㑹〉
　　碧潭深處一真人貌似桃花體似銀鬢髮未斑緣有術紅顔不老為通神蓬萊要去如今去架上黃衣化作雲任彼桑田變滄海一丸丹藥定千春
　　爐飬丹砂鬢不斑假將名利住人間已逢志士傳神藥又喜同流動笑顔老子道經分付得少微星許共相攀
　　幸䝉上士甘撈摝處世輸君一箇閒〈贈人〉
　　誰觧長生似我哉煉成真氣在三台盡知白日昇天去剛逐紅塵下世來黒虎行時傾雨露赤龍耕處産瓊瑰只吞一粒金丹藥飛入青霄更不囘
　　亂雲堆裏表星都認得深藏大丈夫綠酒醉眠閒日月白蘋風定釣江湖長將氣度隨天道不把言詞問世徒山水路遙人不到茅君消息近知無
　　鶴為車駕酒為糧為戀長生不死鄉地脈尚能縮得短人年豈不展敎長星辰徃徃壺中見日月時時袖裏藏若欲時流親得見朝朝不離水銀行
　　靈芝無種亦無根觧飲能餐自返魂但得煙霞供嵗月任他烏兔走乾坤嬰兒只戀陽中母奼女須朝頂上尊一得不囘千古內更無塜墓示兒孫
　　世上何人㑹此言休將名利掛心田等閑倒盡十分酒遇興髙吟一百篇物外煙霞為伴侶壺中日月任嬋娟他時功滿歸何處直駕雲車入洞天
　　𤣥門帝子坐中央得算明長感玉皇枕上山河和雨露笛中日月混瀟湘坎男㑹遇逢金女離女交騰嫁木郎真箇夫妻齊守志立敎牽惹在隂陽
　　遙指髙𡶶笑一聲紅霞紫霧靣前生每於㕓市無人識長到山中有鶴行時弄玉蟾驅鬼魅夜煎金鼎煮瓊英他時若赴蓬萊洞知我仙家有姓名
　　堪笑時人問我家杖擔雲物惹煙霞睂藏火電非他說手種金蓮不自誇三尺焦桐為活計一壺羙酒是生涯騎龍逺出遊三島夜久無人翫月華
　　九曲江邉坐臥看一條長路入天端慶雲捧擁朝丹闕瑞氣裵回起白煙鉛汞此時為至藥坎離今日結神丹功能濟命長無老只在人心不是難
　　𤣥門𤣥理又𤣥𤣥不死根元在汞鉛知是一般真箇術調和六一也同天玉京山上羊兒鬧金水河中石虎眠妙要能生覺本體勤心到處自如然
　　公卿雖貴不曾酬說著仙鄉便去遊為討石肝逄蜃海因尋甜雪過瀛洲山川醉後壺中放神鬼閑來匣裏收據見目前無箇識不如盃酒混凡流
　　曾邀相訪到仙家忽上崑崙宴月華玉女控攏蒼獬豸山童提挈白蝦蟇時斟海內千年酒慣摘壺中四序花今在人寰人不識看看揮袖入煙霞
　　火種丹田金自生重重樓閣自分明三千功行百旬見萬里蓬萊一日程羽化自應無鬼録玉都長是有仙名今朝得赴瑤池㑹九節幢幡洞裏迎
　　因看崔公入藥鏡令人心地轉分明陽龍言向離宮出隂虎還於坎位生二物㑹時為道本五方行盡得丹名修真道士如知此定跨赤龍歸玉清
　　浮生不實為輕忽衲服深藏奇異骨非是塵中不染塵焉得物外通無物共語難兮情兀兀獨自行時輕拂拂一㸃刀圭五彩生飛丹走入神仙窟
　　莫怪愛吟天上詩蓋緣吟得世間稀慣餐玉帝宮中飯曾著蓬萊洞裏衣馬日輪紅露捲鳳銜月角擘雲飛何時再控青絲轡又掉金鞭入紫微
　　黃芽白雪兩飛金行即髙歌醉即吟日月暗扶君甲子乾坤自與我知音精靈滅跡三清劍風雨騰空一弄琴的當南遊歸甚處莫交鶴去上天尋
　　雲𩯭雙明骨更輕自言尋鶴到蓬瀛日論藥草皆知味問著神仙自得名簮冷夜龍穿碧洞枕寒晨虎臥銀城來春又擬㩦笻去為憶軒轅海上行
　　龍精⻱眼兩相和丈六男兒不奈何九盞水中煎赤子一輪火內飬黃婆月圓自覺離天網功滿方知出地羅半醉好吞龍鳳髓勸君休更認彌陁
　　強居此境絶知音野景雖多不合吟詩句若喧卿相口姓名還動帝王心道薜帶應慵掛隠帽皮冠尚懶簮除此更無餘箇事一壺村酒一張琴
　　華陽山裏多芝田華陽山叟復延年青松巖畔攀髙幹白雲堆裏飲飛泉不寒不熱神蕩蕩東來西去氣綿綿三千功滿好歸去休與時人說洞天
　　天生不散自然心成敗從來古與今得路應知能出世迷途終是任埋沈身邉至藥堪攻煉物外丹砂且細尋咫尺洞房仙景在莫隨波浪沒光隂
　　自隠𤣥都不記春幾回滄海變成塵玉京殿裏朝元始金闕宮中拜老君悶即駕乘千嵗鶴閑來髙臥九重雲我今學得長生法未肎輕傳與世人
　　北帝南辰掌內觀潛通造化暗相傳金槌袖裏居元宅玉戶星宮降上𤣥舉世盡皆尋此道誰人空裏得𤣥闗明明道在堪消息日月灘頭去又還
　　日影元中合自然奔雷走電入中原長驅赤馬居東殿大啓朱門泛碧泉怒㧞昆吾歌聖化喜陪孤月賀新年方知此是生生物得在仁人始受傳
　　六龍齊駕得昇乾須覺潛通造化權真道每吟秋月澹至言長運碧波寒晝乘白虎遊三島夜頂金冠立古壇一載巳成千嵗藥誰人將袖染塵寰
　　五嶽灘頭景象新仁人方逹杳㝠身天綱運轉三元淨地脈通來萬物生自曉穀神通此道誰將理性慾修真明明說向中黃路霹靂聲中自得神
　　欲陪仙侶得身輕飛過蓬萊徹上清朱頂鶴來雲外接紫鱗魚向海中迎姮娥月桂花先吐王母仙桃子漸成下瞰日輪天欲曉定知人世乆長生
　　四海皆忙幾箇閒時人口內說塵緣知君有道來山上何似無名住世間十二樓臺藏秘訣五千言內隠𤣥闗方知鼎貯神仙藥乞取刀圭一粒看
　　割斷繁華掉卻榮便從初得是長生曾於錦水為蟬蛻又向蓬萊別姓名三住住來無否泰一塵塵在世人情不知功滿歸何處直跨虬龍上玉京
　　當年詩價滿皇都掉臂西歸是丈夫萬頃白雲獨自有一枝丹桂阿誰無閒尋渭曲漁翁引醉上蓮𡶶道士扶他日與君重際㑹竹溪茅舍夜相呼
　　金鎚灼灼舞天階獨自騎龍去又來髙臥白雲觀日窟閑眠秋月擘天開離花片片乾坤産坎蘂翻翻造化栽晩醉九巖囘首望北邙山下骨皚皚
　　結交常與道情深日日隨他出又沈若要自通雲外鶴直須勤煉水中金丹成只恐乾坤窄餌了寧憂疾患侵未去瑤臺猶混世不妨杯酒喜閒吟
　　因攜琴劍下煙蘿何幸今朝喜暫過貎相本來猶自可針醫偏更効無多仙經巳讀三千巻古法曽持十二科些小道功如不信金堦捨手試看麼
　　傾側華陽醉再三騎馬遇晩下南巖睂因拍劍畱星電衣為眠雲惹碧風金液變來成雨露玉都歸去老松杉曽將鐡鏡照神鬼霹靂搜尋火滿潭
　　鐵鏡烹金火滿空碧潭龍臥夕陽中麒麟意合乾坤地獬豸機闗日月東三尺劍橫雙水岸五丁冠頂百神宮閒鋪羽服居仙窟自著金蓮造化功
　　隨緣信業任浮沈似水如雲一片心兩巻道經三尺劍一條藜杖七琴壺中有藥逢人施腹內新詩遇客吟一嚼永添千載壽一丸丹㸃一斤金
　　琴劍酒碁龍鶴虎逍遙落托永無憂閑騎白鹿遊三島悶駕青牛看十洲碧洞逺觀明月上青山髙隠綵雲流時人若要還如此名利浮華即便休
　　紫極宮中我自知親磨神劍劍還飛先差玉子開南殿後遣青龍入紫㣲九鼎黃芽棲瑞鳳一軀仙骨飬靈芝蓬萊不是凡人處只怕愚人泄世機
　　向身方始出埃塵造化功夫只在人早使亢龍拋地網豈知白虎出天真綿綿有路誰畱我黙黙忘言自合神擊劍夜深歸甚處披星帶月折麒麟
　　春盡閒閒過落花一囘舞劍一吁嗟常憂白日光隂促每恨青天道路賖本志不求名與利元心只慕水兼霞世間萬種浮沈事逹理誰能似我家
　　日為和觧月呼丹華夏諸侯肉眼看仁義異如胡越異世情難似泰衡難八仙煉後鍾神異四海磨成照膽寒笑指不平千萬萬騎龍舞劍九重闗
　　別來洛汭六東風醉眼吟情慵不慵擺撼乾坤金劍吼烹煎日月玉爐紅杖揺楚甸三千里鶴翥秦煙幾萬重為報晉成仙子道再期春色㑹稽𡶶
　　髪頭滴血眼如鐶吐氣雲生怒世間爭耐不平千古事須期一訣蕩兇頑蛟龍斬處翻滄海暴虎除時㧞逺山為滅世情兼負義劍光腥染㸃㾗斑〈贈劍客〉
　　雨雪霏霏天已暮金鍾滿勸撫焦桐詩吟席上未移刻劍舞筵前疾似風何事行杯當午夜忽然怒目便騰空不知誰是虧忠孝攜箇人頭入坐中〈贈劍客〉
　　未煉還丹且煉心丹成方覺道元深每畱客有錢酤酒誰信君無藥㸃金洞裏風雷歸掌握壺中日月在胷襟神仙事業人難㑹飬性長生自意吟
　　鐡牛耕地種金錢刻石時童把貫穿一粒粟中藏世界二升鐺內煮山川白頭老子睂垂地碧眼驕兒手指天若向此中𤣥㑹得此𤣥𤣥外更無𤣥
　　箕星昴宿下長天凡景寧敎不愕然龍出水來鱗甲就鶴沖天氣羽毛全塵中敎化千人眼世上人知爾雅篇自是凡流福命薄忍敎微妙畧輕傳
　　閒來掉臂入天門拂袂徐徐撮綵雲無語下窺黃穀子破顔平揖紫霞君擬登瑤殿參金母囘訪瀛洲看日輪恰值嫦娥排宴㑹瑤漿新熟味氤氳
　　曾隨劉阮醉桃源未省人間欠酒錢一領布裘權且當九天囘日卻歸還鳳茸襖子非為貴狐白裘裳欲比難只此世間無價寳不憑火裏試燒看
　　因思往事卻成憨曾讀道經第十三武氏死時應室女陳王沒後是童男兩輪日月從他載九箇山河一擔擔盡日無人話消息一壺春酒且醺酣
　　垂袖騰騰傲世塵葫蘆㩦卻數遊廵利名身外終非道龍虎門前辨取真一覺夢魂朝紫府數年蹤跡隠埃塵華隂市內纔相見不是尋常賣藥人
　　萬卷仙經三尺琴劉安聞說是知音杖頭春色一壺酒爐內丹砂萬㸃金悶裏醉眠三路口閒來遊釣洞庭心相逢相遇人誰識只恐沖天沒處尋
　　曾戰蚩尤玉座前六龍髙駕振鳴鑾如來〈一作指南〉車後隨金鼔黃帝〈一作皂纛〉旗傍戴鐡冠醉捋黑鬚三島黯怒抽霜劍十洲寒軒轅世代橫行後直隠深巖乆覔難
　　頭角蒼浪聲似鐘貎如氷雪骨如松匣中寳劍時頻吼袖裏金鎚逞露風㑹飲酒時為伴侶能行詩句便參同來年定赴蓬萊㑹騎箇生獰九色龍
　　神仙暮入黃金闕將相門闗白玉京可是洞中無好景為憐天下有衆生心琴際㑹閑隨鶴匣劍時磨待斷鯨進退兩楹俱未應憑君與我指前程
　　九鼎烹煎一味砂自然火𠉀放童花星辰照出青蓮顆日月能藏白馬牙七返返成生碧霧九還還就吐紅霞有人奪得𤣥珠餌三島途中路不賖
　　天生一物變三才交感隂陽結聖胎龍虎順行隂鬼去龜蛇逆徃火龍來嬰兒日喫黃婆髓奼女時餐白玉杯功滿自然居物外人間寒暑任輪囘
　　星辰聚㑹入離鄉日月盈虧助藥王三𠉀火燒金鼎寳五符水煉玉壺漿乾坤反覆龍收霧卯酉相吞虎放光入室用機擒捉取一丸丹㸃體純陽
　　真人行巴陵市太守怒其不避使案吏具其罪真人曰須酒醒耳頃忽失之但畱詩曰
　　暫別蓬萊海上遊偶逢太守問根由身居北斗星杓下劍掛南宮月角頭道我醉來真箇醉不知愁是怎生愁相逢何事不相認卻駕白雲歸去休
　　仙樂侑席
　　曾經天上三千刼又在人間五百年腰下劍鋒橫紫電爐中丹焰起蒼煙纔騎白鹿過滄海復跨青牛入洞天小技等閒聊爾無人知我是真仙
　　題桐柏山黃先生菴門
　　吾有𤣥中極𤣥語周遊八極無處吐雲軿飄泛到凝陽一見君兮在𤣥浦知君本是孤雲客擬話希夷生恍惚無為大道本根源要君親見求真物其中有一分三五本自無名號丹母寒泉瀝瀝氣綿綿上透崑崙還紫府浮沈升降入中宮四象五行齊見土驅青龍擒白虎起祥風兮下甘露鉛凝真汞結丹砂一派火輪真為主既修真須堅確能轉乾坤泛海岳運行天地莫能知變化鬼神應不覺千朝煉就紫金身乃致全神歸返樸黃秀才黃秀才既修真須且早人間萬事何時了貪名貪利愛金多為他財色身衰老我今勸子心悲切君自思兮生猛烈莫敎大限到身來又是隨流入生滅畱此片言用表其意他日相逢必與汝決莫退初心善愛善愛







　　御定全唐詩巻八百五十七
　　欽定四庫全書
　　御定全唐詩巻八百五十八
　　呂巖
　　五言
　　悟了長生理秋蓮處處開金童登錦帳玉女下香階虎嘯天魂住龍吟地魄來有人明此道立使返嬰孩奼女住南方身邉産太陽蟾宮烹玉液坎戶煉瓊漿過去神仙餌今來到我嘗一杯延萬紀物外任翺翔頓悟黃芽理隂陽稟自然乾坤爐裏煉日月鼎中煎木産長生汞金　續命鈆世人明此道立便返童顔〈第六句缺一字〉宇宙産黃芽經爐煆作砂隂陽烹五彩水火煉三花鼎內龍降虎壺中⻱遣蛇功成歸物外自在樂煙霞要覓長生路除非認本元都來一味藥剛道數千般丹鼎烹成汞爐中煉就鈆依時服一粒白日上沖天奼女住瑤臺仙花滿地開金苖從此出玉蘂自天來鳳舞長生曲鸞歌續命杯有人明此道海變巳千囘
　　古徃諸仙子根元占甲庚水中聞虎嘯火裏見龍行進退窮三𠉀相吞用八紘沖天功行滿寒暑不能爭我悟長生理太陽伏太隂離〈一作陽〉宮生白玉坎〈一作隂〉戶産黃金要主君臣義須存子母心九重神室內虎嘯與龍吟靈丹産太虛九轉入重爐浴就紅蓮顆燒成白玉珠水中鈆一兩火內汞三銖喫了瑤臺寳升天任海枯奼女住離宮身邉産雌雄爐中七返畢鼎內九還終悟了魚投水迷因鳥在籠耄年服一粒立地變沖童盜得乾坤祖隂陽是本宗天魂生白虎地魄産青龍運寳泥丸在搬精入上宮有人眀此法萬載貌如童要覓金丹理根元不易逢三才七返足四象九還終浴就㣲㣲白燒成漸漸紅一丸延萬紀物外去沖沖箇箇覓長生根元不易尋要貪天上寳須去世間琛煉就水中火燒成陽內隂祖師親有語一味水中金萬物皆生土如人得本元青龍精是汞白虎水為鈆悟者子投母迷應地是天將來物外客箇箇補丹田二十四神清三千功行成寒雲連地轉聖日滿天明玉子偏宜種金田豈在耕此中真妙理誰道不長生妙妙妙中妙𤣥𤣥𤣥更𤣥動言俱演道語黙盡神仙在掌如珠異當空似月圓他時功滿後直入大羅天
　　絶句
　　捉得金晶固命基日魂東畔月華西於中煉就長生藥服了還同天地齊
　　莫怪瑤池消息稀只縁塵事隔天機若人尋得水中火有一黃童上太微
　　混元海底隠生倫內有黃童玉帝名白虎神符潛奼女靈元鎮在七元君
　　三畝丹田無種種種時須藉赤龍耕曾將此種敎人種不觧鈆池道不生〈鈆池一名營治〉
　　閃灼虎龍神劍飛好憑身事莫相違傳時須在乾坤力便透三清入紫微
　　不用梯媒向外求還丹只在體中收莫言大道人難得自是功夫不到頭〈此首一作張辭詩〉
　　飲酒須教一百杯東浮西泛自梯媒日精自與月華合有箇明珠走上來
　　不負三光不負人不欺神道不欺貧有人問我修行法只種心田飬此身
　　時人若擬去瀛洲先過巍巍十八樓自有電雷聲震動一池金水向東流
　　瓶子如金玉子黃上升下降續神光三元一㑹經年淨這箇天中日月長
　　學道須教徹骨貧囊中只有五三文有人問我修行法遙指天邉日月輪
　　我自忘心神自恱跨水穿雲來相謁不問黃芽肘後方妙道通微怎生說
　　肘傳丹篆千年術口誦黃庭兩卷經鶴觀古壇松影裏悄無人跡戶長扃
　　獨上髙𡶶望八都黒雲散後月還孤茫茫宇宙人無數幾箇男兒是丈夫
　　天下都遊半日功不須跨鳳與乗龍偶因博飛神劔摧卻終南第一峰
　　朝遊北〈一作百〉越〈一作岳鄂〉暮蒼梧袖裏青虵膽氣麤三入岳陽人不識朗吟飛過洞庭湖
　　趯倒葫蘆掉卻琴倒行直上臥牛岑水飛石上迸如雪立地看天坐地吟
　　吾家本住在天齊零落白雲鏁石梯來往八千消半日依前歸路不曾迷
　　蓮𡶶道士髙且潔不下蓮宮經歳月星辰夜禮玉簪寒龍虎曉開金鼎熱
　　東山東畔忽相逢握手丁寧語似鐘劔術巳成君把去有蛟龍處斬蛟龍
　　朝泛蒼梧暮卻還洞中日月我為天匣中寳劔時時吼不遇同人誓不傳
　　偎巖拍手葫蘆舞過嶺穿雲拄杖飛來往八千須半日金州南畔有松扉
　　飬得兒形似我形我身枯悴子光精生生世世常如此爭似留神飬自身
　　精飬靈根氣飬神此真之外更無真神仙不肯分明說迷了千千萬萬人
　　不事王侯不種田日髙猶自抱琴眠起來旋㸃黃金買不使人間作業錢
　　天涯海角人求我行到天涯不見人忠孝義慈行方便不須求我自然真
　　莫道幽人一事無閒中儘有靜工夫閉門清晝讀書罷掃地焚香到日晡
　　先生先生貎獰惡㧞劔當空氣雲錯連喝三囘急急去歘然空裏人頭落〈巳下並贈劔客〉
　　劔起星奔萬里誅風雷時逐雨聲麤人頭攜處非人在何事髙吟過五湖
　　麤眉卓竪語如雷聞説不平便放杯仗劔當空千里去一更別我二更囘
　　先生先生莫外求道要人傳劔要收今日相逄江海畔一杯村酒勸君休
　　龎眉鬬竪惡精神萬里騰空一踴身背上匣中三尺劔為天且示不平人
　　徽宗齋㑹
　　髙談濶論若無人可惜明君不遇真陛下問臣來日事請看午未丙丁春
　　七夕
　　宋元豐中呂惠卿守單州天慶觀七月七日有異人過書詩於紙
　　四海孤遊一野人兩壺霜雪足精神坎離二物君收得龍虎丹行運水銀
　　野人本是天台客〈賔字〉石橋南畔有舊宅〈石橋者洞也〉父子生來有兩口〈呂也〉多好歌笙不好拍〈吟也〉
　　贈李徳成〈徳成善醫〉
　　九重天子寰中貴五等諸侯門外尊爭似布衣狂醉客不教性命屬乾坤
　　牧童〈一作令牧童答鍾弱翁〉
　　草鋪橫野六七里笛弄晩風三四聲歸來飽飯黃昬後不脫蓑衣臥月明〈弱翁帥平涼一方士通謁有牧童牽黃犢隨之弱翁指牧童曰道人頗能賦此乎方士笑曰不煩我語是兒能之牧童乃操筆大書云云或雲方士即呂公也〉
　　潭州鶴㑹
　　這囘相見不無縁滿院風光小洞天一劔當空又飛去洞庭驚起老龍眠
　　紹興道㑹
　　㑹稽山道㑹有道人攜涼笠掛於壁無掛笠之物而不墜
　　偶乘青帝出蓬萊劔㦸崢嶸遍九垓我在目前人不識為留一笠莫沉埋
　　贈曹先生
　　鶴不西飛龍不行露乾雲破洞簫清少年仙子說閑事遙隔綵雲聞笑聲
　　海上相逢趙同
　　南宮水火吾須濟北闕夫妻我自媒洞裏龍兒嬌鬰律山前童子喜徘徊
　　題鳳翔府天慶觀
　　得道年來八百秋不曾飛劔取人頭玉皇未有天符至且貨烏金混世流
　　劔畫此詩於襄陽雪中
　　峴山一夜玉龍寒鳳林千樹梨花老襄陽城裏沒人知襄陽城外江山好
　　洞庭湖君山頌
　　午夜君山翫月囘西鄰小圃碧蓮開天香風露蒼華冷雲在青霄鶴未來
　　秦州北山觀留詩
　　石池清水是吾心剛被桃花影倒沉一到邽山宮闕內銷閒澄慮七絃琴
　　題永康酒樓
　　鯨吸鰲吞數百杯玉山誰起復誰頹醒時兩袂天風冷一朶紅雲海上來
　　贈滕宗諒
　　華州囘道人來到岳陽城別我遊何處秋空一劔橫
　　贈江州太平觀道士
　　落魄薛髙〈一作道〉士年髙無白髭雲中閒臥〈一作臥看〉石山裏冷〈一作雪裏去〉尋碑誇我飲〈一作喫〉大酒嫌人說〈一作念〉小詩不知甚麼漢一任輩流嗤
　　宋朝張天覺為相之日有繿縷道人及門求施公不知禮敬因問道人有何仙術荅以能揑土為香公請試為之須臾煙罷道人不見但留詩於案上雲
　　揑土為香事有因世間宜假不宜真皇朝宰相張天覺天下雲遊呂洞賓
　　贈陳處士
　　青霄一路少人行休話興亡事不成金榜因何無姓字玉都必是有仙名雲歸入海龍千尺雲滿長空鶴一聲深謝宋朝明聖主觧書丹詔詔先生
　　哭陳先生
　　天網恢恢萬象疎一身親到華山區寒雲去後留殘月春雪來時問太虗六洞真人歸紫府千年鸞鶴老蒼梧自從遺卻先生後南北東西少丈夫
　　化江南簡寂觀道士侯用晦磨劔〈一作磨劔贈侯道士〉
　　欲整〈一作淬〉鋒鋩敢〈一作不〉憚勞凌晨開匣玉龍嘷手中氣槩冰三尺石上精神虵一條姦血黙隨流水盡凶豪今逐漬㾗消削平〈一作除〉浮世不平事與爾相將上九霄〈一本作絶句無中四句〉
　　熙寧元年八月十九日過湖州東林沈山用石榴皮寫絶句於壁上自號囘山人〈一作題沈東老壁〉
　　西鄰巳富憂不足東老雖貧樂有餘白酒釀來縁好客黃金散盡為收書
　　大雲寺茶詩
　　玉蘂一鎗稱絶品僧家造法極功夫兔毛甌淺香雲白蝦眼湯翻細浪俱斷送睡魔離幾席増添清氣入肌膚幽叢自落溪巖外不肯移根入上都
　　別詩二首
　　無心獨坐轉黃庭不逐時流入利名救老只存真一氣修生長遣百神靈朝朝煉液歸瓊壠夜夜朝元養玉英莫笑老人貧裏樂十年功滿上三清
　　時人受氣稟隂陽均體乾坤夀命長為重本宗能夀永因輕元祖遂淪亡三宮自有廻流法萬物那無運用方咫尺崑崙山上玉幾人知是藥中王
　　贈羅浮道士
　　羅浮道士誰同流草衣木食輕王侯世間甲子管不得壺裏乾坤只自由數着殘棊江月曉一聲長嘯海山秋飲餘囘首話歸路遙指白雲天際頭
　　宿州天慶觀殿門留贈符離道士
　　秋景蕭條葉亂飛庭松影裏坐移時雲迷鶴駕何方去仙洞朝元失我期
　　題黃鶴樓石照
　　黃鶴樓前吹笛時白蘋紅蓼滿江湄情慾訴誰能㑹惟有清風明月知
　　荅僧見
　　三千里外無家客七百年來雲水身行滿蓬萊為別館道成瓦礫盡黃金待賓榼裏常存酒化藥爐中別有春積徳求師何患少由來天地不私親
　　與潭州智度寺慧覺詩〈並引一作參智度覺呈絶句〉
　　余游韶郴東下湘江今見覺公觀其禪學精明性源淳潔促膝靜坐收光內照一衲之外無餘衣一鉢之外無餘食達生死岸破煩惱殻方今佛衣寂寂兮無傳禪理懸懸兮幾絶扶而興者其在吾師乎
　　逹者推心兼〈一作方〉濟物聖賢傳法不離真請師開說西來意七祖如今未有人
　　參黃龍機悟後呈偈〈第二句缺一字〉
　　棄卻瓢囊摵碎琴如今不戀　中金自從一見黃龍後始覺從前錯用心
　　題僧房絶句
　　唐朝進士今日神仙足躡紫霧卻返洞天
　　賜齊州李希遇詩
　　少飲欺心酒休貪不義財福因慈善得禍向巧姦來
　　六言
　　春暖羣花半開逍遙石上徘徊獨攜玉律丹訣閑青莎碧苔古洞眠來九載流霞飲幾千杯逢人莫話他事笑指白雲去來
　　明胎息
　　密室靜存神隂陽重一斤煉成離女液嚥盡〈一作方咽〉坎男津漸變逍遙體超然自在身更修功業滿旌鶴引朝真
　　警世
　　二八佳人體似酥腰間仗劔斬凡夫雖然不見人頭落暗裏教君骨髓枯
　　通道
　　通道復通𤣥名留四海傳交親一拄杖活計兩空拳要果逡廵種思茶逐旋煎豈知來混世不久卻囘天
　　為賈師雄發明古鐡鏡
　　手內青虵凌白日洞中仙果豔長春須知物外煙霞客不是塵中磨鏡人
　　題全州道士蔣暉壁
　　醉舞髙歌海上山天瓢承露結金丹夜深鶴透秋空碧萬里西風一劔寒
　　謁石守道
　　髙心休擬鳳池遊朱紱銀章寵巳優欲待禍來名欲滅林泉飬法預為謀
　　題廣陵妓屏二首
　　嫫母西施共此身可憐老少隔千春他年鶴髪雞皮媼今日玉顔花貎人
　　花開花落兩悲歡花與人還事一般開在枝間妨客折落來地上請誰看
　　題東都妓館壁
　　一吸鸞笙裂太清緑衣童子歩虛聲玉樓喚醒千年夢碧桃枝上金鷄鳴
　　崔中舉進士遊岳陽遇真人録沁園春詞詰其姓名薦之李守排戶而入惟見留詩於壁
　　腹內嬰兒飬巳成且居廛市暫娯情無端措大剛饒舌卻入白雲深處行
　　題詩紫極宮
　　宮門一閒入臨水憑欄立無人知我來朱頂鶴聲急
　　閒題
　　獨自行來獨自坐無限世人不識我惟有城南老樹精分明知道神仙過
　　山隠
　　松枯石老水縈廻箇裏難教俗客來擡眼試看山外景紛紛風急障黃埃
　　絶句
　　息精息氣飬精神精飬丹田氣飬身有人學得這般術便是長生不死人
　　斗笠為帆扇作舟五湖四海任遨遊大千沙界須臾至石爛松枯經幾秋
　　或為道士或為僧混俗和光別有能苦海翻成天上路毘盧常照百千燈
　　勸世
　　一毫之善與人方便一毫之惡勸君莫作衣食隨緣自然快樂筭是甚命問什麼卜欺人是禍饒人是福天眼昭昭報應甚速諦聽吾言神欽鬼伏
　　𡏟頭坯歌
　　𡏟頭坯隨雨破秪是未曾經水火若經水火燒成磚留向世間住萬年稜角堅完不復壞扣之聲韻堪磨鐫凡水火尚成功堅完萬物誰能同修行路上多少人窮年煉飬費精神不道未曽經水火無常一旦臨君身既不悟終不悔死了猶來借精髓主持正念大艱辛一失人身為異類君不見洛陽富鄭公說與金丹如盲聾執迷不悟修真理焉知潛合造化功又不見九江張尚書服藥失明神氣枯不知還丹本無質翻餌金石何太愚又不見三衢趙樞宻叅禪作鬼終不識修完外體在何邉辯㨗語言終不實𡏟頭坯隨雨破便似修行這幾箇大丈夫超覺性了盡空門不為證伏羲傳道至於今窮理盡性至於命了命如何是本元先認坎離並四正坎離即是真常家見者超凡須入聖坎是虎離是龍二體本來同一宮龍吞虎啗居其中離合浮沈初復終剝而復否而泰進退徃來定交㑹而望明而晦消長盈虛相匹配神仙深入水晶宮時飲醍醐清更醲餌之千日功便成金筋玉骨身巳輕此箇景象惟自身上昇早得朝三清三清聖位我亦有本來只奪乾坤精飲凡酒食羶腥補飬元和沖更盈自融結轉光明變作珍珠飛玉京須臾六年膓不餒血化白膏體難毀不食方為真絶糧真氣薰蒸肢體強既不食超百億口鼻都無凡喘息真人以踵凡以喉從此真凡兩邉立到此遂成無漏身胎息丹田湧真火老氏自此號嬰兒火𠉀九年都經過留形住世不知春忽爾天門頂中破真人出現大神通從此天仙可相賀聖賢三教不異門昧者勞心休恁麼有識自愛生有形終不滅歎愚人空駕說愚人流蕩無則休落趣循環幾時徹學人學人細尋覓且須研究古金碧金碧參同不計年妙中妙兮𤣥中𤣥





　　御定全唐詩巻八百五十八
　　欽定四庫全書
　　御定全唐詩卷八百五十九
　　呂巖
　　贈劉方處士
　　六國愁㸔沉與浮攜琴長歗出神州擬向煙霞煮白石偶來城市見丹丘受得金華出世術期於紫府駕雲遊年來摘得黃巖翠琪樹參差連地肺露飄香隴玉苖滋月上碧峰丹鶴唳洞天消息春正深仙路往還俗難繼忽因乘興下白雲與君邂逅於塵世塵世相逢開口希共論太古同流志瑤琴寶瑟與君彈瓊漿玉液勸我醉醉中亦話興亡事雲道總無珪組累浮世短景倐成空石火電光㸔即逝韶年淑質曽非固花面玉顔還作土芳樽但繼曉復昏樂事不窮今與古何如識箇𤣥𤣥道道在杳冥須細考壺中一粒化奇物物外千年功力奧但能製得水中華水火翻成金丹竈丹就人間不乆居自有碧霄元命誥𤣥洲暘谷悉可居地壽天齡永相保
　　鸞車鶴駕逐雲飛迢迢瑤池應易到耳聞爭戰還傾覆眼見妍華成枯槁唐家舊國盡荒蕪漢室諸陵空白草蜉蝣世界實足悲槿花性命莫遲遲珠璣溢屋非為福羅綺滿箱徒自危志士戒貪昔所重達人忘欲寧自期劉方劉方審聽我流光迅速如飛過陰媱果決用心除屍鬼因循為汝禍八瓊秘訣君自識莫待鈆空車又破破車壞鈆須震驚直遇伯陽應不可悠悠憂家復憂國耗盡三田元宅火咫尺𤣥闗若要開憑君自解黃金鎖
　　寄白龍洞劉道人
　　玉走金飛兩曜忙始聞花發又秋霜徒誇籛壽千來歳也是雲中一電光一電光何太疾百年都來三萬日其間寒暑互煎𭵶不覺童顔暗中失縱有兒孫滿眼前卻成恩愛轉牽纒及乎精竭身枯朽誰解敎伊暫駐顏延年之道既無計不免將身歸逝水但㸔古往聖賢人㡬箇解留身在世身在世也有方只為時人誤度量競向山中尋草藥伏鈆制汞㸃丹陽㸃丹陽事迥別須向坎中求赤血取來離位制陰精配合調和有時節時節正用媒人金翁奼女結親姻金翁偏愛騎白虎奼女常駕赤龍身虎來靜坐秋江裏龍向潭中奮身起兩獸相逢戰一場波浪奔騰如鼎沸黃婆丁老助威靈撼動乾坤走神鬼須㬰戰罷雲氣收種箇𤣥珠在泥底從此根芽漸長成隨時灌溉抱真精十月脫胎吞入口忽覺凡身已有靈此箇事世間稀不是等閒人得知宿世若無仙骨分容易如何得遇之金液丹宜便煉大都光景急如箭要取魚須結筌何不収心煉取鈆莫敎燭被風吹滅六道輪迴難怨天近來世上人多詐盡著布衣稱道者問他金木是何般噤口不言如害啞卻雲服氣與休糧別有門庭道路長豈不見陰君破迷歌裏說太乙含真法最強莫怪言詞太狂劣只為時人難鑒別惟君心與我心同方敢傾心與君說
　　贈喬二郎
　　與君相見皇都裏陶陶動便經年醉醉中往往愛藏真亦不為他名與利勸君休戀浮華榮直須奔走煙霞程煙霞欲去如何去先須肘後飛金晶金晶飛到上宮裏上宮下宮通光明當時玉汞涓涓生奔歸元海如雷聲從此夫妻相際㑹歡娛〈一作始終〉踴躍情無外水火都來兩半間卦𠉀翻成地天泰一浮一沉陽煉陰陰盡方知此理深到底根元是何物分明只是水中金喬公喬公急下手莫逐烏飛兼兔走何如脩煉作真人塵世浮生終不乆人〈一作大〉道長生沒得來自古至今有有有
　　鄂渚悟道歌
　　縱橫天際為閒客時遇季秋重陽節陰雲一布徧長空膏澤連綿滋萬物因雨泥滑門不出忽聞鄰舍語丹術試問鄰公可相傳一言許肎更無難數篇奇怪文入手一夜挑燈讀不了曉來日早纔㸔畢不覺自醉如恍惚恍惚之中見有物狀如日輪明突屼自言便是丹砂精宜向鼎中烹凡質凡質本來不化真化真須得真中物不用鈆不用汞還丹須向爐中種𤣥中之𤣥號真鈆及至用鈆還不用或名龍或名虎或號嬰児並奼女丹砂一粒名千般一中有一為丹母火莫燃水莫凍修之煉之須珍重直待虎歗折顛峰驪龍奪得𤣥珠弄龍吞𤣥寶忽昇飛飛龍被我捉來騎一翥上朝歸碧落碧落廣濶無東西無曉無夜無年月無寒無暑無四時自從修到無為地始覺奇之又怪之
　　又記
　　數載樂幽幽欲逃寒暑逼不求名與利猶恐身心役苦志慕黃庭慇懃求道跡陰功暗心修善行長日積世路果逢師時人皆不識我師機行密懐量性孤僻解把五行移能將四象易傳余造化門始悟希夷則服取兩般真從頭路端的烹煎日月壺不離乾坤側至道眼前觀得之元咫尺真空空不空真色色非色推倒玉葫蘆迸出黃金液𦂳把赤龍頭猛將驪珠吸吞歸臟腑中奪得神仙力妙號一黍珠延年千萬億同途聽我吟與道相親益未曉真黃芽徒勞遊紫陌把住赤烏魂突出銀蟾魄未省此中𤣥常流容易測三天應有路九地終無厄守道且藏愚忘機要混跡羣生莫相輕巳是蓬萊客
　　秘訣歌
　　求之不見來即不見不見不見君之素麵火裏曽飛水中亦見道路非遙身心不戀又不知有返陰之⻱回陽之鴈遇即遇真人達即達其神一萬二千甲子這一壺流霞長春流霞流霞本性一家飢餐日精渴飲月華將甲子丁丑之歳與君決破東門之大𤓰
　　勉牛生夏侯生
　　二秀才二秀才兮非秀才非秀才兮是仙才中華國裏親遭遇仰面觀天笑眼開〈一作回〉鶴形兮⻱骨龍吟兮虎顔我有至言相勸勉願君兮勿猜勿猜但煦日吹月嚥雨呵雷火寄冥宮水濟丹臺金木交而土歸位鉛汞分而丹露胎赤血換而白乳流透九竅兮動百骸然然巻然然舒哀哀咍咍孩兒喘而不死腹空虛兮長齋酬名利兮狂歌醉舞酬富貴兮麻裰莎鞋甲子問時休記㸔桑田變作黃埃青山白雲好居住勸君歸去來兮歸去來
　　題四明金鵝寺壁
　　方丈有門出不鑰見箇山童露雙腳問伊方丈何寂寥道是虛空也不著聞此語何欣欣主翁豈是尋常人我來謁見不得見渴心耿耿生埃塵歸去也波浩渺路入蓬萊山杳杳相思一上石樓時雪晴海濶千峰曉
　　穀神歌
　　我有一腹空谷虛言之道有又還無言之無兮不可捨言之有兮不可居谷兮谷兮太𤣥妙神兮神兮真大道保之守之不死名修之煉之仙人號神得一以靈谷得一以盈若人能守一隻此是長生本不逺離身還不見煉之功若成自然凡骨變穀神不死𤣥牝門出入綿綿道若存修煉還須夜半子河車般載上崑崙龍又吟虎又歗風雲際㑹黃婆叫火中奼女正含嬌回觀水底嬰兒俏嬰兒奼女見黃婆兒女相逢兩意和金殿玉堂門十二金翁木母正來過重門過後牢闗鎖㸃檢鬥牛先下火進火消陰始一陽千歳仙桃初結果曲江東岸金烏飛西㟁清光玉兔輝烏兔走歸峰頂上爐中奼女脫青衣脫卻青衣露素體嬰兒領入重幃裏十月情濃產一男說道長生永不死勸君煉勸君修穀神不死此中求此中悟取𤣥微處與君白日登〈一作到〉瀛洲
　　修身訣
　　人命急如線上下來往速如箭認得是元神子後午前須至煉隨意出隨意入天地三才人得一既得一勿遺失失了永求無一物堪歎荒郊塚墓中自古滅亡不知屈〈一本無後二句〉
　　長短句
　　落魄且落魄夜宿鄉村朝遊城郭閒來無事翫青山困來街市貨丹藥賣得錢不算度酤美酒自斟酌醉後吟哦動鬼神任意日頭向西落
　　直指大丹歌
　　三清宮殿隱崑巔日月光浮起紫煙池沼翻玉液樓臺疊疉運靈泉青龍乘火鉛為汞白虎騰波汞作鉛欲得坎男求匹偶須憑離女結因緣黃婆設盡千般計金鼎開成一朶蓮列女擎烏當左畔將軍戴兔鎮西邊黒⻱卻伏紅爐下朱雀還棲華閣前然後澄神窺見影三周功就駕雲軿
　　漁父詞一十八首
　　入定
　　閉目藏真神思凝杳冥中裏見吾宗無邊畔迥朦朧𤣥景觀來覺盡空
　　初九
　　大道從來屬自然空堂寂坐守機闗三田寶鎮長存赤帝分明坐廣寒
　　𤣥用
　　日月交加曉夜奔崑崙頂上定乾坤真鏡裏實堪論靉靉紅霞曉寂門
　　神効
　　恍惚擒來得自然偷他造化在其間神鼎內火烹煎盡厯陰陽結作丹
　　沐浴
　　卯酉門中作用時赤龍時蘸玉清池雲薄薄雨微微㸔取妖容露雪肌
　　延壽
　　子午常餐日月精𤣥闗門戶啟還扃長如此過平生且把陰陽子細烹
　　瑞鼎
　　㑹合都從戊已家金鉛水汞莫須誇只此物結丹砂反覆陰陽色轉華
　　活得
　　位立三才屬五行陰陽合處便相生龍飛踴虎狌獰吐箇神珠各戰爭
　　燦爛
　　四象分明八卦周乾坤男女論綢繆交㑹處更嬌羞轉覺情深玉體柔
　　鍊質
　　運本還元於此尋周流金鼎虎龍吟身不老俗難侵貌返童顏骨變金
　　神異
　　還返初成立變童瑞蓮開處色輝紅金鼎內迥朦朧換骨添筋處處通
　　知路
　　那箇仙經述此方參同大易顯陰陽須窮取莫顚狂㑹者名髙道自昌
　　朝帝
　　九轉功成數盡乾開爐撥鼎見金丹餐餌了別塵寰足躡青雲突上天
　　方契理
　　舉世人生何所依不求自已更求誰絶嗜慾斷貪癡莫把神明暗裏欺
　　自無憂
　　學道初從此處修斷除貪愛別嬌柔長守靜處深幽服氣餐霞飽即休
　　作甚物
　　貪貴貪榮逐利名追遊醉後戀歡情年不永代君驚一報身終那裏生
　　疾瞥地
　　萬劫千生得箇人須知先世種來因速覺悟出迷津莫使輪迴受苦辛
　　常自在
　　閉目尋真真自歸𤣥珠一顆出輝輝終日翫莫拋離免使閻王遣使追
　　口占〈洞賔遊長沙持小瓦罐乞錢得錢無算而罐常不滿有僧驅一車錢戲曰汝罐能容之否及推車入罐戞戞有聲俄不見僧曰神仙耶幻術耶〉
　　非神亦非仙非術亦非幻天地有終窮桑田㡬遷變身固非我有財亦何足戀曷不從吾遊騎鯨騰汗漫
　　敲爻歌
　　漢終唐國飄蓬客所以敲爻不可測縱橫逆順沒遮欄靜則無為動是色也飲酒也食肉守定胭花斷淫慾行歌唱詠胭粉詞持戒酒肉常充腹色是藥酒是祿酒色之中無拘束只因花酒悞長生飲酒帶花神鬼哭不破戒不犯淫破戒真如性即沉犯淫壞失長生寶得者須由道力人道力人真散漢酒是良朋花是伴花街栁巷覓真人真人只在花街翫摘花戴飲長生酒景裏無為道自昌一任羣迷多笑怪仙花仙酒是仙鄉到此鄉非常客奼女嬰兒生喜樂洞中常採四時花時花結就長生藥長生藥採花心花蘂層層豔麗春時人不逹花中理一訣天機直萬金謝天地感虛空得遇仙師是祖宗附耳低言𤣥妙旨提上蓬萊第一峰第一峯是仙物惟産金花生恍惚口口相傳不記文須得靈根骨髓堅堅骨髓煉靈根片片桃花洞裏春七七白虎雙雙飬八八青龍總一斤眞父母送元宮木母金公性本溫十二宮中蟾魄現時時地魄䧏天魂鉛初就汞初生玉爐金鼎未經烹一夫一婦同天地一男一女合乾坤庚要生甲要生生甲生庚道始萌拔取天根並地髓白雪黃芽自長成鉛亦生汞亦生生汞生鉛一處烹烹煉不是精和液天地乾坤日月精黃婆匹配得團圓時刻無差口付傳八卦三元全藉汞五行四象豈離鉛鉛生汞汞生鉛奪得乾坤造化權杳杳冥冥生恍惚恍恍惚惚結成團性須空意要專莫遣猨㺅取次攀花露初開切忌觸鎖居上釡勿抽添玉爐中文火爍十二時中惟守一此時黃道㑹陰陽三性元宮無漏泄氣若行眞火煉莫使𤣥珠離寶殿加添火𠉀切防危初九潛龍不可煉消息火刀圭變大地黃芽都長遍五行數內一陽生二十四氣排珠宴火足數藥方成便有龍吟虎嘯聲三鉛只得一鉛就金果仙芽未現形再安爐重立鼎跨虎乘龍離凡境日精纔現月華凝二八相交在壬丙龍汞結虎鉛成咫尺蓬萊秪一程坤鉛乾汞金丹祖龍鉛虎汞最通靈逹此理道方成三萬神龍䕶水晶守時定日明符刻專心惟在意䖍誠黒鉛過採清眞一陣交鋒定太平三車搬運珍珠寶送歸寶藏自通靈天神佑地祗迎混合乾坤日月精虎嘯一聲龍出窟鸞飛鳯舞出金城硃砂配水銀停一派紅霞列太清鉛池迸出金光現汞火流珠入帝京龍虎媾外持盈走聖飛靈在寶瓶一時辰內金丹就上朝金闕紫雲生仙桃熟摘取餌萬化來朝天地喜齋戒等𠉀一陽生便進周天參同理參同理煉金丹水火薫蒸透百關養胎十月神丹結男子懷胎豈等閑內丹成外丹就內外相接和諧偶結成一塊紫金丸變化飛騰天地久丹入腹非尋常陰陽剝盡化純陽飛昇羽化三清客名遂功成達上蒼三清客駕璚轝跨鳳騰霄入太虛似此逍遙多快樂遨遊三界最清奇大虛之上修眞士朗朗圓成一物無一物無唯顯道五方透出眞人貌仙童仙女彩雲迎五明宮內傳真誥傳真誥話幽情只是真鉛煉汞精聲聞緣覺氷消散外道修羅縮項驚㸃枯骨立成形信道天梯似掌平九祖先靈得超脫誰羨繁華貴與榮尋烈士覓賢才同安爐鼎化凡胎若是慳財並惜寶千萬神仙不肎來修真士不妄說妄說一句天公折萬劫塵沙道不成七竅眼睛皆迸血貧窮子發誓切待把凡流盡提接同越蓬萊仙㑹中凡景煎熬無了歇塵世短更思量洞裏乾坤日月長堅志苦心三二載百千萬劫壽彌疆達聖道顯真常虎兕刀兵更不傷水火蛟龍無損害拍手天宮笑一場這些功真奇妙分付與人誰肎要愚徒死戀色和財所以神仙不肎召真至道不擇人豈論髙低富與貧且饒帝子共王孫須去繁華銼銳分嗔不除憨不改墮入輪迴生死海堆金積玉滿山川神仙冷笑應不採名非貴道極尊聖聖賢賢顯子孫腰間跨玉騎驕馬瞥見如同隙裏塵隙裏塵石中火何在留心為乆計苦苦煎熬喚不囘奪利爭名如鼎沸如鼎沸永沉淪失道迷真業所根有人平卻心頭棘便把天機說與君命要傳性要悟入聖超凡由汝做三清路上少人行畜類門前爭入去報賢良休慕顧性命機關須守䕶若還缺一不芳菲執著波查應失路只修性不修命此是修行第一病只修祖性不修丹萬劫陰靈難入聖達命宗迷祖性恰似鑑容無寶鏡壽同天地一愚夫權物家財無主柄性命雙修𤣥又𤣥海底洪波駕法船生擒活捉蛟龍首始知匠手不虛傳
　　三字訣
　　這箇道非常道性命根生死竅說著醜行着妙人人憎箇箇笑大闗鍵在顚倒莫厭穢莫計較得他來立見効地天泰為眹兆口對口竅對竅吞入腹自知道藥苖新先天兆審眉間行逆道滓質物自繼紹二者餘方絶妙要行持令人叫氣要堅神莫耗若不行空老耄認得真老還少不知音莫語要些兒法合大道精氣神不老藥〈讀作要翁晉人方音如此〉靜裡全明中報乘鳳鸞聽天詔
　　百字碑
　　養氣忘言守䧏心為不為動靜知宗祖無事更尋誰真常須應物應物要不迷不迷性自住性住氣自回氣回丹自結壺中配坎離陰陽生返復普化一聲雷白雲朝頂上甘露灑須彌自飲長生酒逍遙誰得知坐聽無曲明通造化機都來二十句端的上天梯
　　句
　　莫道神仙無學處古今多少上昇人〈景福寺題〉








　　御定全唐詩巻八百五十九
<集部,總集類,御定全唐詩>
　　欽定四庫全書
　　御定全唐詩巻八百六十
　　孫思邈
　　孫思邈京兆華原人隱太白山通百家陰陽推歩醫藥隋文帝以國子博士召不就太宗召詣京師欲官之亦不受高宗上元初還山
　　四言詩〈缺一字〉
　　取金之精合石之液列為夫婦結為魂魄一體混沌兩精感河車覆載鼎𠉀無忒洪鑪烈火烘燄翕赫煙未及黔燄不假碧如畜扶桑若藏霹靂奼女氣索嬰兒聲寂透出兩儀麗於四極壁立㡬多馬馳一驛宛其死矣適然從革惡黜善遷情囘性易紫色內達赤芒外射熠若火生乍疑血滴號曰中環退藏於宻霧散五內川流百脈骨變金植顔駐玉澤陽德乃敷陰功　積南宮度名北斗落籍
　　葉法善
　　葉法善字道元一字太素家於松陽遍厯名山得道術高宗徴之駐景龍觀明皇朝試法多靈驗開元八年年一百七嵗化去留三詩於座側
　　留詩
　　昔在禹餘天還依太上家忝以掌仙録去來乗煙霞暫下宛利城渺然思金華自此非久住雲上登香車適向人間世時復濟蒼生度人初行滿輔國亦功成但念清微樂誰忻下界榮門人好住此翛然雲上征退仙時此地去俗久為榮今日登雲天歸真遊上清丸空示世騰舉不為名為報學仙者知余朝玉京張果
　　張果兩當人先隱中條山後於鸑鷟山登真洞往來天后召之不起明皇以禮致之肩輿入宮擢銀青光祿大夫賜號通𤣥先生未幾還山
　　題登真洞
　　修成金骨鍊歸真洞鎖遺蹤不計春野草謾隨青𡽹秀閑花長對白雲新風揺翠篠𩫈寒玉水丹砂走素鱗自是神仙多變異肯教蹤跡掩紅塵
　　許宣平
　　許宣平新安歙人景雲中隱城陽山南塢結庵以居時或負薪賣擔掛一花瓠及曲竹杖每醉拄之以歸嘗於同華間題詩傳舍李白東遊覽之曰此仙詩也及新安累訪之不得後咸通七年郡人許明奴家有嫗入山採樵見一人坐石上食桃甚大自稱明奴之祖即宣平也與一桃食嫗嫗後卻食輕健入山不歸
　　負薪行
　　負薪朝出賣沽酒日西歸路人莫問歸何處穿入白雲行翠微〈一作借問家何在穿雲入翠微一作穿白雲行入翠微〉
　　庵壁題詩
　　隱居二十載石室南山巔靜夜翫明月清朝飲碧泉樵人歌壠上谷鳥戱巖前樂矣不知老都忘甲子年見李白詩又吟〈白訪宣平不得乃題詩於庵壁曰我吟傳舍詩來訪仙人居煙嶺迷高跡雲林隔太虛窺亭但蕭索倚杖空躊躕應化遼天鶴歸當千載餘宣平歸庵見壁詩作此〉
　　一池荷葉衣無盡兩畆黃精食有餘又被人來尋討著移庵不免更深居
　　成真人
　　成真人者不知其名亦不知所自開元末有中使自嶺外迴謁金天廟神奠祝畢戲問巫曰大王在否對曰不在中使訝其所荅詰之曰闗外迎成真人耳中使遽使人於闗𠉀之有一道士弊衣負囊而來問之姓成因延於傳舍以驛騎載歸館於私第宻以其事奏之明皇大異召入內殿詔問道術及所修之事皆拱黙不對復懇乞歸山許之挈囊而去所司掃灑其居見壁上題句刮洗愈明以事上聞上黙然良久其後祿山起燕明皇幸蜀皆如其䜟
　　題壁
　　蜀路南行燕師北至本擬白日昇天且看黑龍飲渭朱子真
　　朱子真明皇時人居南山下別墅甚盛出遊嘗以繡衣女子數人自隨長安少年趙潁造之求飲令侍女及木鳳歌舞侑酒子真自歌仍取一丸丹賜潁鑾輿幸蜀忽失子真家潁服丹得二百餘嵗
　　對趙潁歌〈第三句缺一字〉
　　人間幾日變桑田誰識神仙洞裏天短促共知有　異且須歡醉在生前
　　申歡〈一作宗〉
　　申歡不知何許人開元中前進士張佐嘗遇之鄠杜逆旅乗青驢背鹿革囊自言扶風人生宇文周時又雲有占夢者言歡前生為梓潼薛君胄好服食多尋異書日誦黃老一百紙八月十五日長嘯獨飲忽覺兩耳有車聲因穨然思寢頭纔至席遂有小車朱輪青蓋駕赤犢出耳中各長二三寸有二童子緑幘青帔亦長二三寸謂君冑曰吾自兠𤣥國來君胄大駭曰君適出吾耳何謂兠𤣥國來二童子曰兠𤣥國在吾耳中君耳安能處我因傾耳示之乃別有天地俄從二童子謁蒙𤣥真伯授為主籙大夫即有黃帔三四人引至一曹署其中文簿多所不識每月亦無請受但意有所念左右必先知當便供給因暇登樓逺望忽有歸思賦詩一首二童子見詩怒曰以君質性沖寂引至吾國鄙俗餘態果乃未去遂逐之復自童子耳中出占夢者前生即耳中童子也言訖吐朱絹尺餘令吞之遂復童子形而滅
　　兠𤣥國懷歸詩
　　風軟景和煦異香馥林塘登高一長望信美非吾鄉李遐周
　　李遐周有道術開元中召入禁中後求出住𤣥都觀天寳末安祿山䟦扈遐周一旦隱去但於其所居壁上題詩言祿山哥舒翰及幸蜀之事時人莫曉後方騐詩一首
　　題壁
　　燕市人皆去函闗馬不歸若逢山下鬼環上繫羅衣趙恵宗
　　趙𠅤宗硤州人通曉法籙天寳末忽積薪自焚坐火中誦度人經火既燼其下草猶緑得遺簡有詩二首
　　遺簡詩
　　生我於虛置我於無至精為神元氣為軀散陽為明合陰為符形為灰土神為仙居衆垢將畢萬事永除吾駕時馬日月為衛洞耀九霄上謁天帝明明我衆及我門人偽道養形真道養神懋哉懋哉餘無所陳欒清
　　欒清字渾之貞元時與徐戡俱好道術游江南舟遇二客問其姓名客笑持二蓮葉遺之上各有詩一葉題曰攄浩然一葉題曰汎虛舟有頃遺渾之酒一巵甚馨香飲訖別去失所在渾之大醉吐出數斗物戡視之皆五臟爛黑在地渾之歡然起撫掌而歌遂仙去戡亦不知所之
　　遇蓮葉二客詩
　　得飲攄公酒復登攄公舟便得神體清超遙曠無憂〈清
　　附蓮葉二客詩〉
　　行時雲作伴坐即酒為侶腹以元化充衣將雲霞補紂虐與堯仁可惜皆朽腐〈攄浩然〉
　　檝櫂無所假超然信萍查朝浮旭日輝夕䕃清月華營營功業人朽骨成泥沙〈汎虛舟〉
　　韓湘
　　韓湘字清夫愈之猶子也落魄不羈愈強之婚宦不聼學道仙去
　　言志
　　青山雲水窟此地是吾家後夜流瓊液凌晨咀絳霞琴彈碧玉調鑪煉白硃砂寳鼎存金火元田養白鴉一瓢藏世界三尺斬妖邪解造逡巡酒能開頃刻花有人能學我同去看仙葩
　　荅從叔愈〈愈謫藍闗湘來逆同傳舍愈仍留之作詩云才為世用古來多如子雄文世孰過好待功名成就日卻收身去臥煙蘿湘荅此詩竟去〉
　　舉世都為名利醉伊予獨向道中醒他時定是飛昇去衝破秋空一㸃青
　　侯道華
　　侯道華蒲人大中時仙去
　　題院詩〈河中永樂縣道浄院有道士鄧太𤣥錬藥貯院內道華在院供給使常好子史手不釋巻衆或問要此何為荅曰天上無愚懵仙人咸大笑之一旦失之亡所見惟脫雙履衣掛松上中留一詩時大中五年五月也方驗道華竊太𤣥藥仙去節度鄭公先以其事聞詔賜名昇仙觀〉
　　帖裏大還丹多年色不移前宵盜喫卻今日碧空飛慙媿深珍重珍重鄧天師他年煉得藥留著與內芝吾師知此術速煉莫為遲三清専相待大羅的有期〈下列細字稱去年七月一日蒙韓君賜姓李名內芝配住上清善進院〉
　　裴航
　　裴航長慶中進士
　　贈樊夫人詩〈長慶中航下第游鄂渚偶與樊夫人同載航見其有國色慕之賂侍妾裊煙以詩達意夫人得航詩若不聞使裊煙持詩荅航航亦未荅詩之㫖趣後經藍橋驛渴甚向老嫗求漿嫗呼女雲英擎漿與航英色芳麗航憶夫人詩句異之願納聘焉嫗言已有靈丹須玉杵臼𢷬之有此當相與航購得之嫗仍令航𢷬藥百日嫗吞之先入洞告姻戚來迎航及女就禮引見諸賔一仙嫗謂航應相識否航不省曰不憶鄂渚同舟事乎航驚怛陳謝始知夫人即雲英之姊後航及妻入玉峯洞為上仙〉
　　向為胡越猶懷想況遇天仙隔錦屏儻若玉京朝㑹去願隨鸞鶴入青冥
　　〈附〉樊夫人荅裴航
　　一飲瓊漿百感生𤣥霜𢷬盡見雲英藍橋便是神仙窟何必﨑嶇上玉清
　　鍾離權
　　鍾離權咸陽人遇老人授仙訣又遇華陽真人上仙王𤣥甫傳道入崆峒山自號雲房先生後仙去
　　題長安酒肆壁三絶句
　　坐臥常擕〈一作將〉酒一壺不教雙眼識皇〈一作東〉都乾坤許大〈一作世界〉無名姓疎散人中一〈一作大〉丈夫
　　得道高僧〈一作真仙〉不易逢幾時歸去願相從自言住處連滄海別是蓬萊第一峯
　　莫厭追歡笑語頻尋思離亂好傷神閒來屈指從頭數得見〈一作到〉清平有幾人
　　贈呂洞賔
　　知君幸有英靈骨所以教君心恍惚含元殿上水晶宮分明指出神仙窟大丈夫遇真訣須要執持心猛烈五行匹配自刀圭執取⻱蛇顛倒訣三屍神須打徹進退天機明六甲知此三要萬神歸來駕火龍離九闕九九道至成真日三界四府朝元節氣翺翔兮神烜赫蓬萊便是吾家宅羣仙㑹飲天樂喧雙童引入昇𤣥客道心不退故傳君立誓約言親灑血逢人兮莫亂説遇友兮不須訣莫怪頻發此言辭輕慢必有陰司折執手相別意如何今日為君重作歌說盡千般𤣥妙理未必君心信也麼子後分明說與汝保惜吾言上大羅
　　御定全唐詩巻八百六十cq=435
　　欽定四庫全書
　　御定全唐詩巻八百六十一
　　馬湘
　　馬湘字自然杭州鹽官人貎醜齇鼻禿鬂大口飲酒石餘醉臥即以拳入口遊行處多題詩句大中十年歸鄉忽死明年又於梓桐縣白日上昇有司奏聞勅浙西發塚視之乃一竹杖而已
　　登杭州秦望山
　　太乙初分何處尋空留厯數變人心九天日月移朝暮萬里山川換古今風動水光吞逺嶠雨添嵐氣沒高林奉皇謾作驅山計滄海茫茫轉更深
　　題龍興觀壁〈晉陵道士朱含真居龍興觀東軒馬自然常過之含真必竭力以奉臨別與以三符命版題詩廡下後數年自然飛昇含貞迄以符術名浙江淮海間〉
　　世有無窮事生知遂百春問程方外路宜是上清人
　　又詩一首
　　昔日曽〈一作嘗〉隨魏伯陽無端醉臥紫金牀東君謂我多
　　情賴罰向人間作酒狂
　　又詩二首
　　省悟前非一息間更拋閒事棄塵寰徒誇美酒如瓊液休戀嬌娥似玉顔含笑謾教情面厚多愁還使鬢毛斑雲中幸有堪歸路無限青山是我山
　　何用燒丹學駐顔閙非城市靜非山時人若覓長生藥對景無心是大還
　　張辭
　　張辭咸通初進士下第游淮海間有道術嘗養氣絶粒好酒躭棊後於江南上昇
　　題壁〈人有以爐火藥術為事者辭大哂之命筆題其壁〉
　　爭那金烏何頭上飛不住紅爐漫燒藥玉顔安可駐今年花發枝明年葉〈一作花〉落樹不如且飲酒莫管流年度〈一作朝暮復朝暮〉
　　上鹽城令述徳詩〈辭嘗游鹽城非類乗其醉與相競力令見而繫之既醒為述徳陳情二律以獻令釋之今存述徳一首〉
　　門風常有蕙蘭馨鼎族家傳霸國名容貎靜懸秋月彩文章高振海濤聲訟堂無事調琴軫郡閣何妨醉玉觥今日東漸〈音尖〉橋下水一條從此鎮常清
　　謝令學道詩〈令欲傳其道辭以令方宰劇邑未暇志𤣥詩以開其意〉
　　何用梯媒向外求長生只合內中修莫言大道人難得自是行心不到頭
　　別令詩
　　張辭張辭自不㑹天下經書在腹內身即騰騰處世間心即逍遙出天外
　　陸禹臣
　　陸禹臣字服休河東人避黃巢亂入南嶽得仙術隱宜州北山後屍解為紫府仙伯嘗寓吳生家與語塵外理
　　贈吳生
　　露下瑤簮濕雲生石室寒星壇鸞鶴舞丹竈虎龍蟠李真
　　李真唐末仙人
　　丈人山詩
　　春凍曉韉露重夜寒幽枕雲生豈是與山無素丈人著帽相迎
　　殷七七
　　殷七七名天祥又名道筌嘗自稱七七不知何所人遊行天下不測其年夀靣光白若四十許人每日醉歌道上周寳鎮浙西師敬之嘗試其術於九月令開鶴林寺杜鵑花有驗
　　醉歌
　　琴彈碧玉調藥鍊〈一作爐養〉白硃砂解醖頃刻酒能開非時花〈一作能栽頃刻花〉
　　陽春曲〈七七有異術過潤州與客飲雲某有一藝侑歡頋屏上畫婦人曰可歌陽春曲婦人應聲而歌其音清亮似從屏中出〉
　　愁見唱陽春令人離腸結郎去未歸家栁自飄香雪張令問
　　張令問隱居天國山自號天國山人
　　寄杜光庭
　　試問朝中為宰相何如林下作神仙一壺美酒一爐藥飽聴松風清晝眠
　　吳涵虛
　　吳涵虛字含靈江西人出家為道士居南嶽俗呼為吳猱好睡經旬不飲食常言曰人若要閒即須嬾好勤即不閑也清泰年羽化宋乾祐中有人於嵩山見之
　　上昇歌
　　玉皇有詔登仙軄龍吐雲兮鳳著力眼前驀地見樓臺異草竒花不可識我向大羅觀世界世界即如指掌大當時不為上昇忙一時提向瀛洲賣
　　李夢符
　　李夢符開平初人在洪州日與布衣飲酒狂吟嘗以釣竿懸一魚向市肆唱漁父引賣其詞好事者爭買之得錢便入酒家或抱冰入水及出身上氣如蒸後不知所在〈一雲夢符㳺南昌時鍾傳據其地有桂州刺史李瓊遣人謂傳曰夢符吾弟請遣歸鍾令求於市邸人曰夜來不歸不知所之〉
　　荅常學士
　　罷修儒業罷修真養拙藏愚春復春到老不踈林裏鹿平生難見日邊人洞桃深處千林錦巖雪鋪時萬草新深謝名賢逺相訪求聞難博鳳為鄰
　　漁父引二首
　　村寺鍾聲度逺灘半輪殘月落山前徐徐撥櫂卻歸灣浪疊朝霞錦繡翻
　　漁弟漁兄喜到來波官賽卻坐江隈椰榆杓子木瘤杯爛煮鱸魚滿案堆
　　察考取狀荅
　　揷花飲酒何妨事樵唱漁歌不礙時
　　沈廷瑞
　　沈廷瑞高安人吏部侍郎彬之子有道術嗜酒寒暑一單褐數十年不易常跣行日數百里林棲露宿多在玉笥浮雲二山老而不衰化後人猶常見之
　　荅高安宰〈廷瑞嘗直造縣宰之坐宰不快戲之曰沈道士何時成道廷瑞應聲成詩〉
　　何須問我道成詩紫府清都自有期手握藥苗人不識體含金骨俗爭知〈一本此下後有四句雲書符解遣龍蛇走動印還教海岳移他日丹霄誰是侶青童引駕紫霄隨〉
　　贈僧昭瑩〈廷瑞化於玉笥山後二年有閣皂山僧昭瑩遇之問所往雲暫尋知已留詩別昭瑩後到玉笥山話及方知其屍解而去〉
　　南北東西路人生㑹不無早曽依閣皂又卻上𤣥都雲片隨天闊泉聲落石孤何期早相遇樂共煮菖蒲寄袁州陳智周〈廷瑞與智周相善化後數年有人於江筠路次見廷瑞共與久之令將詩寄智周智周得詩甚訝馳出門求送詩者已不知所在〉
　　名山相別後別後㑹難期金鼎銷紅日丹田老紫芝訪君雖有路懷我豈無詩休羨繁華事百年能幾時壟穴遺詩〈華蓋山事實雲昭瑩遇廷瑞後開壟視之惟見空棺穴旁得片紙遺詩云〉
　　虛勞營殯玉山前殯後那知已脫蟬應是元神歸洞府更無遺魄在黃泉靈臺已得修真訣塵世空留悟道篇堪歎浮生今古事北邙山下草芊芊
　　譚峭
　　譚峭字景升國子司業洙之子博渉經史屬文清麗洙訓以進士業而峭酷好黃老書辭父逺遊師嵩山道士得辟榖養氣之術後入青城山仙去
　　大言詩
　　線作〈一作大〉長江扇作〈一作大〉天靸鞵拋向〈一作在〉海東邊蓬萊信道無多路〈一作世間多少閒蟲豸〉只〈一作盡〉在譚生拄杖前
　　句
　　雲外星霜如走電世間娛樂似拋磚
　　伊用昌
　　伊用昌不知何許人與其妻乞食多在江右廬陵宜春諸郡出語輕忽常為人毆擊呼之為伊風子愛作望江南詞與妻唱和詞皆有㫖妻有殊色豪富子弟以言笑戲調不可犯夫妻至南城縣丐死牛肉食之死後人有見之者夫妻皆躡虛而行發視所埋處惟有爛牛肉無別物
　　望江南詞詠鼓
　　江南鼓梭肚兩頭欒釘著不知侵骨髓打來只是沒心肝空腹被人謾
　　題茶陵縣門〈江南有芒草茶陵民採之織履用昌題此詩縣官及胥吏怒逐出界〉
　　茶陵一道好長街兩畔栽栁不栽槐夜後不聞更漏鼓只聴鎚芒織草鞵
　　題酒樓壁〈用昌死後一年有江西鎮將丁於其地見用昌夫妻仍唱望江南詞〉
　　此生生在此生先何事從𤣥不復𤣥已在淮南雞犬後而今便到玉皇前
　　題遊帷觀真君殿後〈用昌渡江至觀後題此詩夫妻連臂入西山自此更不出其詩後題銜雲定億兆恆沙軍國主南方赤龍神王伊用昌〉
　　日日祥雲瑞氣連儂家應作大神仙筆頭灑起風雷力劍下驅馳造化權更與戎夷添禮樂永敎邉徼絶烽煙列仙功業只如此直上三清第一天
　　留題閣皂觀
　　花洞門前吠似雷險聲流斷俗塵埃雨噴山腳毒龍起月照松梢孤鶴回蘿幕秋高添碧翠畫𬖄時捲到樓臺兩壇詩客何年去去後門闗更不開
　　湖南闖齋吟〈用昌入湖南謁馬氏時方設齋獨不請用昌自造之據其坐洎食畢則大聲吟詩吟畢拂衣而起衆訝異乃逼問之出門不見〉
　　誰人能識白元君上士由來盡見聞避世早空南火宅植田高種北山雲雞能抱卵心常聴蟬到成形殻自分學取大羅些子術免敎松下作孤墳
　　許堅
　　許堅字介石廬江人
　　游溧陽霞泉寺限白字
　　近枕吳溪與越峯前朝恩賜雲泉額〈南唐以大唐為前朝〉竹林晴見鴈塔高石室曽棲幾禪伯荒碑字沒莓苔深古池香泛荷花白客有經年別故林落日啼猨情脈脈
　　幽棲觀
　　仙翁上昇去丹井寄晴壑山色接天台湖光照寥廓玉洞絶無人老檜猶棲鶴我欲掣青蛇他時沖碧落
　　題茅山觀
　　嘗恨清風千載鬱洞天今得恣遊遨松楸一色古壇靜鸞鶴不來青漢高茅氏井寒丹已化𤣥宗碑斷夢仍勞分明有箇長生路休向紅塵歎二毛
　　題扇
　　哦吟但寫胷中妙飲酒能忘身後名但願長閒有詩酒一溪風月共清明
　　上徐舎人〈堅早年干李氏人以其狂不之禮因上此詩於徐競拂衣歸〉
　　幾宵煙月鎖樓臺欲寄侯門薦禰才滿靣塵埃人不識謾隨流水出山來
　　句
　　道既學不得仙從何處來　臥久似慵伸雪項立遲猶未整霜衣〈病鶴　見吟𥦗雜録〉
　　許碏〈一作鵲〉
　　許碏高陽人累舉不第學道於王屋周遊名山洞府到處於石崖峭壁人不及處題雲許碏自峩嵋山尋偃月子到此筆蹤神異竟莫詳偃月子也遊廬江醉吟一詩人皆笑為風狂後揷花作舞上酒樓醉歌昇仙去
　　醉吟
　　閬苑花前是醉鄉踏〈一作拈〉翻王母九霞觴羣仙拍手嫌輕薄〈一作脫〉謫向人間作酒狂
　　題南嶽招仙觀壁上〈題此詩後數日上昇〉
　　洪鑪烹鍜人性命器用不同分皆定妖精鬼魅鬬神通只是干邪不干正黃口小兒初學行唯知日月東西生還為萬靈威聖力移月在南日在北玉為玉兮石是石藴棄深泥終不易鄧通餓死嚴陵貧帝王豈是無人力丈夫未達莫相侵攀龍附鳳損精神
　　張白
　　張白衡州人少應舉不第入道常挑一鐵葫蘆得錢便飲酒自稱白雲子忽一日死𦵏武陵城西經半載有鼎州官揚州勾當公事遇於酒肆同酌數日衆聞之開驗其棺一空有武陵春色詩三百首今存其一
　　武陵春色
　　武陵春色好十二酒家樓大醉方回首逢人不舉頭是非都不採名利混然休戴箇星冠子浮沉逐世流
　　贈酒店崔氏
　　武陵城裏崔家酒地上應無天上有南遊道士飲一㪷臥向白雲深洞口
　　哭陸先生
　　六親慟哭還復蘇我笑先生淚箇無脫履定歸天上去空墳留入武陵圖
　　段榖
　　段榖累舉進士不第忽如狂市中謳吟其詩後死及𦵏發視但空棺耳
　　市中狂吟
　　一間茅屋尚自修治任狂風吹連簷破碎枓栱斜欹看著倒也牆壁作散土一堆主人翁永不來歸
　　趙自然
　　趙自然池州鳳凰山道士夢陰真君與柏葉一枝九疊食之因不食神氣異常
　　詩
　　常欲棲山島閒眠玉洞寒丹歌時引舞來去跨雲鸞李浩
　　李浩字太素不知何許人隱青城山牡丹坪與仙人爾朱先生遊作大丹詩百首行世或傳舉家仙去
　　大丹詩四首
　　混沌未分我獨存包含四象立乾坤還丹須向此中覓得此方為至妙門
　　煮石烹金煉太元神仙不肎等閑傳人能認得其中理奪盡乾坤造化權
　　百首荒辭義亦深因傳同道決疑心華池本是真神水神水元來是白金
　　取將白金為鼎器鼎成潛伏汞來侵汞入金鼎終年盡産出靈砂似太陰
　　徐釣者〈一作徐釣〉
　　徐釣者不知其名自言東海蓬萊鄉人常櫂舟泛於鄂渚上及三湘下經五湖每將魚市酒人逐之不可近乃水仙也
　　自吟
　　曽見秦皇架石橋海神忙迫漲驚潮蓬萊隔海雖難到直上三清卻不遙
　　藍采和
　　藍采和不知何時人常衣破藍衫六銙黒木腰帶一腳著鞾一腳跣行夏則衫內加絮冬則臥於雪中氣出如蒸每行歌城市乞索持大拍板踏歌似狂非狂歌詞極多率皆仙意以錢與之或散失亦不顧見貧人即與之及與酒家後踏歌於濠梁間酒樓乗醉輕舉雲中擲鞾衫腰帶拍板冉冉而去
　　踏歌
　　踏歌踏歌藍采和世界能幾何紅顔三春樹流年一擲梭古人混混去不返今人紛紛來更多朝騎鸞鳳到碧落暮見桑田生白波長景明暉在空際金銀宮闕高嵯峨












　　御定全唐詩卷八百六十一
　　欽定四庫全書
　　御定全唐詩巻八百六十二
　　清逺道士
　　同沈恭子遊虎丘寺有作
　　我本長殷周遭罹厯秦漢四瀆與五嶽名山盡幽竄及此寰區中始有近峰翫近峰何鬱鬱平湖渺瀰漫吟俛川之陰步上山之岸山川共澄澈光彩交凌亂白雲蓊欲歸青松忽消半客去川島靜人來山鳥散谷深中見日崖幽曉非旦聞子盛遊遨風流足詞翰嘉茲好松石一言常累歎勿謂余鬼神忻君共幽贊
　　春臺仙
　　遊春臺詩〈貞元十一年秦中秀才白幽求從新羅王子過海失風至一高山半腹一城臺閣壯麗有大樹枝為風相磨如人誦詩詳詩意殆示之進幽求疑未敢前俄冇朱衣人自城中出傳勅諸真君來殿廊下玉女數百奏樂白鶴孔雀盤舞應之日晩出讌迎月殿有四真君各為迎月詩後一詩忘其下句又有童女唱步虛歌幽求問從者是何處曰諸真君逰春臺也主人是東岳真君四時各隨地分為逰幽求向諸真君乞歸許之得隨西嶽真君後操舟歸〉
　　〈自明州返舊土〉
　　玉幢亙碧虛此乃真人居裵回仍未進邪省猶難除〈大樹枝誦詩〉
　　日落煙水黯驪珠色豈昏寒光射萬里霜縞遍千門〈四真君迎月詩〉
　　玉魄東方開嫦娥逐影來洗心兼滌目怳若遊春臺清波滔碧天烏藏黯黮連二儀不辨處忽吐清光圓烏沈海西岸蟾吐天東頭
　　鳳凰三十六碧天高太清元君夫人蹋雲語冷風颯颯吹鵝笙〈童女步虛歌〉
　　酒肆布衣
　　醉吟〈貞元末有布衣於長安中遊酒肆吟詠丐酒人以為狂時當素秋忽慨然四望淚下霑襟一老叟怪而問之布衣曰我來天地間一百三十春秋矣每見春日煦和不覺喜樂至秋未嘗不傷而悲之也非悲秋悲人之生也因吟詩擕手同醉數日不知所在有於西蜀江邊見之者〉
　　陽春時莭天氣和萬物芳盛人如何素秋時莭天地肅榮秀叢林立衰促有同人世當少年壯心儀貌皆儼然一旦形羸又髮白舊遊空使淚連連
　　又吟
　　有形皆朽孰不知休吟春景與秋時爭如且飲長安酒榮華零悴總奚為
　　嵩嶽諸仙
　　嫁女詩〈元和中洛陽田璆鄧韶博學有文中秋出建春門望月遇二書生邀至其莊池館臺榭率陳設盤筵若有待者詰之雲今夕上清神女嫁玉京仙郎羣仙㑹於茲嶽將藉君禮導升降耳言訖花燭滿空有雲母雙車偕羣仙下幃中坐者為西王母相者為劉綱侍者為茅盈彈箏擊築者麻姑謝自然二書生衛符卿李八百也頃之漢武帝唐明皇至末頃穆天子至各為歌相勸酬漢帝又召丁令威歌子晉吹笙和之王母亦召葉靜能歌明皇時事於是黃龍持杯於車前再拜祝仙郎神女劉綱茅盈與巢父各有催籹詩玉女引仙郎與神女入帳璆韶奉命相禮禮畢符卿八百引之辭王母各賜延夀酒一杯曰可増人間半甲子送出莊門四五步失所在惟嵩山嵯峨倚天得樵徑歸已嵗餘矣於是二人棄家入少室山學道不知所終〉
　　勸君酒為君悲且吟自從頻見市朝改無復瑤池宴樂心〈穆王把酒請王母歌〉
　　奉君酒休嘆市朝非早知無復瑤池興悔駕驊騮草草歸〈王母持杯穆天子歌〉
　　八馬廻乗汗漫風猶思往事憩昭宮宴移𤣥圃情方洽樂奏鈞天曲未終斜漢露凝殘月冷流霞杯泛曙光紅崐崘回首不知處疑是酒酣魂夢中〈穆天子重歌〉
　　一曲笙歌瑤水濵曽留逸足駐征輪人間甲子週千嵗靈境杯觴初一巡玉兎銀河終不夜竒花好樹鎮長春悄知碧海〈一作穆滿〉饒詞句歌向俗流疑悞人〈王母酬穆天子歌〉珠露金風下界秋漢家陵樹冷脩脩當時不得仙桃力尋作浮塵飄隴頭〈酒至漢武帝王母又歌〉
　　五十餘年四海清自親丹藥〈一作竈〉得長生若言盡是仙桃力看取神仙簿上名〈漢帝上王母酒歌〉
　　月照驪山露泣花似悲先帝早昇遐至今猶有長生鹿時遶溫泉望翠華〈漢帝召丁令威歌〉
　　幽薊煙塵別九重貴妃湯殿罷歌鐘中宵扈從無全仗大駕蒼黃〈一作皇〉發六龍妝匣尚留金翡翠暖池猶浸玉芙蓉荊榛一閉朝元路惟有悲風吹晩松〈王母召葉靜能為眀皇歌〉上清神女玉京仙郎樂此今夕和鳴鳳凰鳳凰和鳴將翺將翔與天齊休慶流無央〈黃龍祝辭〉
　　玉為質兮花為顔蟬為鬢兮雲為鬟何勞傅粉兮施渥丹早出娉婷兮縹緲間〈劉綱催妝詩〉
　　水晶帳開銀燭明風揺珠珮連雲清休勻紅粉飾花態早駕雙鸞朝玉京〈茅盈催妝詩〉
　　三星在天銀河〈一作漢〉迴人間曙色東方來玉苗瓊蕊亦宜夜莫〈一作來〉使一花衝曉開〈巢父催妝詩〉
　　芙蓉古丈夫毛女
　　吟〈古丈夫者秦時驪山役夫毛女秦宮女殉𦵏驪山者並以計得脫入山食木實日久毛髮紺緑能凌虛而翔大中初有陶太白尹子虛者采藥入芙蓉峰遇之自嫌貎醜怪返穴易衣一古服儼雅一鬟䯻綵衣二子相與傾壺而飲飲盡古丈夫折松枝叩壺而吟毛女和之贈藥而別〉
　　餌柏身輕疊嶂間是非無意到塵寰冠裳暫備論浮世一餉雲遊碧落閒〈古丈夫〉
　　誰知古是與今非閒躡青霞與〈一作遶〉翠微簫管秦樓應寂寂彩雲空惹薜蘿衣〈毛女〉
　　希道
　　授炙轂子歌二首〈炙轂子王叡成疹積年苦冷遊燕中逢櫻杖㯶笠者鶴貎高古名曰希道授以丹訣幷一歌製丹餌之周星得瘳後竟仙去〉
　　木津天魂金液地魄坎離運行寛無成金木有數秦晉合近効宜六旬逺期三載闊
　　魄微入魂牝牡結陽呴陰滋神鬼滅千歌萬讚皆未決古往今來拋日月
　　隱者
　　李泌庭黑石詩
　　神真鍊形年未足化為我子功相續丞相瘞之刻𤣥玉仙路何長死何促
　　廣陵道士
　　戲吟〈道士於廣陵城賣藥有靈効彭城劉商棄官訪道遇而異之攜登酒樓所談秦漢厯代事皆如目覩及暮歸道士下樓倐不見翼日商於城街訪之道士仍賣藥見商愈喜復挈上酒樓劇談勸醉出一小藥囊贈商戲吟一詩別去累尋不復見商服藥身輕為地仙〉
　　無事到揚州相攜上酒樓藥囊為贈別千載更何求黃冠野夫
　　授馬氏女詩〈黃鹿真人馬氏女者幼好道有黃冠野夫年踰七十顔如渥丹傳永符篆要術易其名為道興授詩而行後結菴於廬江之東復遇野夫與鎮壇金銀為黃鹿白鵝之精天祐末盜欲取之遂驂駕黃鹿白鵝前引騰空而逝如所授詩之言〉
　　女是寄生枝男是冬青木冬青駕白鵝寄生跨黃鹿若遇冦相凌穩便拋家族早早上三清莫𠉀丹砂熟蜀中酒閣道人
　　歌〈蜀中有道人飲於酒閣歌此詩有許仲源者問其詩中班龍珠何物云為鹿角授仲源製服方化一白鶴飛去許後亦得仙〉
　　尾閭不禁滄溟竭九轉神丹都謾說惟有班龍頂上珠能補玉堂闗下穴
　　章江書生
　　吟〈金陵陳省躬顯德中為臨川宰舟經章江泊女兒浦抵暮有書生不通姓名登舟求見與省躬論語甚竒問今晉朝苐幾帝省躬具實對微笑而已生間髙吟一詩省躬疑是神仙再拜叩問終無言出船不見所之〉
　　西去長沙東上船思量此事已千年長春殿掩無人掃滿眼梨花哭杜鵑
　　萼嶺書生
　　示邊洞元〈洛陽道士邊洞元於嵩山萼嶺遇一書生以木簡負數冊書酒一大壺同憩松下傾壺中酒飲洞元洞元醉書生曰我有術可與師醒酒取木簡摩拭化為劍曰借師之肝膾之可乎洞元懼而醒乞命遂揮劍騰空去擲下書一巻有絶句雲〉
　　邂逅相逢萼嶺邊對傾浮蟻共談𤣥擬將劍法親傳授卻為迷人未有縁
　　成都醉道士
　　示胡二郎歌〈有胡二郎者嘗見一道士於成都醉臥通衢二郎憐之每值其醉輒取石支其首道士一日醒見二郎在傍感之因勸修道且歌以諷之二郎問為何人曰我即爾朱先生也去不見二郎後亦得仙〉
　　欲究丹砂理幽𤣥無處尋不離鉛與汞無出水中金金欲煉時須得水水遇土兮終不起但知火𠉀不叅差自得還丹微妙㫖人世分明知有死剛只留心戀朱紫豈知光景片時間將謂人生長似此何不迴心師至道免逐年光虛自老臨樽只解醉醺酣對鏡方知漸枯槁二郎切切聴我語仙鄉咫尺無寒暑與君説盡只如斯莫戀驕奢不肎去感君恩義言方苦火急迴心求出路吟成數句贈君辭不覺便成今與古
　　樵夫
　　貽白永年詩〈白椿夫字永年僖宗時湖南衡岳人得懲妖袪疾之術一日有樵夫扣戶曰西峯巖中有仙㑹話師可造之永年疑其為妖杖策隨之去至則暝矣但見崖壁有詩翰墨猶濕讀訖失其字〉
　　清秋無所事乗露出遙天憑仗樵人語相期白永年李公佐僕
　　留詩〈李公佐舉進士後為鍾陵從事有僕夫自布衣執役勤瘁晝夕恭謹迨三十年公佐不知其異人也一旦留詩一章距躍凌空而去〉
　　我有衣中珠不嫌衣上塵我有長生理不厭有生身江南神仙窟吾當混其真不嫌市井諠來救世間人蘇子跡已往〈注云蘇耽是也〉顓矇事可親〈公佐字顓蒙〉莫言東海變天地有長春
　　木客〈鄱陽山中有木客秦時造阿房宮者食木實得不死時下山就民間取酒為詩云〉
　　酒盡君莫沽壺傾我當發城市多囂塵還山弄明月許大
　　西山吟
　　自從明府歸仙後出入塵寰直至今不是藏名混時俗賣藥沽酒要安心
　　許學士
　　東洛貨丹
　　三千功滿去升天一住人間數百年華表他時卻歸日滄溟應恐變桑田
　　天闗囘到世吟
　　九霄雲路竒哉險曽把〈一作抱〉沖身入太和今日東歸渾似夢望崖回首隔天波
　　紫微孫處士
　　送青城丈人酒
　　深羨青城好洞天白龍一覺已千年鋪雲枕石長松下朝退看書盡日眠
　　送王懿昌酒
　　將知骨分到仙鄉酒飲金華玉液漿莫道人間只如此回頭已是一年強
　　青城丈人
　　送太乙真君酒
　　峨嵋仙府靜沈沈玉液金華莫厭斟凡客欲知真一洞劔門西北五雲深
　　太乙真君
　　送紫微處士酒
　　此中何必羨青城玉樹雲棲不記名悶卻乗龍遊紫府北辰南斗逐君行
　　方壺居士
　　題法雲寺雙檜
　　謝郎雙檜緑於雲昏暁濃陰色未分若竝亳宮仙鹿跡定知高峭不如君
　　隋堤詞
　　嘗憶江都大業秋曽隨鑾蹕戲龍舟傷心一覺興亡夢隄栁無情識世愁
　　太白山𤣥士
　　畫地吟
　　學得丹青數萬年人間幾度變桑田桑田雖變丹青在誰向丹青合得仙
　　鄰道場人
　　貨丹吟
　　尋仙何必三山上但使神存九竅清煉得綿綿元氣定自然不食亦長生
　　無名氏
　　靈響詞〈雲笈七籖序雲余慕道年久竊覽三清經修煉士當須入靜三闗鍊氣續命大靜三百日中靜二百日小靜一百日遂發志懇試以小靜開成三年起正月一日閉戶剋期百日方出未踰月神光照目百靈集耳則知仙經秘典言不虛設因剏靈響詞五篇以紀𤣥深〉
　　此響非俗響心知是靈仙不曽離耳裏高下如秋蟬入夜聲則厲在晝聲則微神靈斥衆惡與我作風威妙響無往時晝夜常輪迴那是偶然事上界特使來何以辨靈應事須得梯媒自從靈響降如有真人來存念長在心展轉無停音可憐清爽夜靜聴秋蟬吟無名氏
　　度世古𤣥歌〈蜀志後周至真觀小蠻橋下抇得石碑載此〉
　　始青之下月與日兩半同升合為一大如彈丸甘如蜜出彼玉堂入金室子若得之慎勿失
　　劉道昌
　　鬻丹砂醉吟
　　心田但使靈芝長氣海常教法水朝功滿自然留不住更將何物馭丹霄
　　⻱市告別
　　還丹功滿氣成胎九百年來混俗埃自此三山一歸去無因重到世間來
　　李太𤣥
　　摘紫芝
　　偶游洞府到芝田星月茫茫欲曙天雖則似離塵世了不知何處偶真仙
　　玉女舞霓裳
　　舞勢隨風散復收歌聲似磬韻還幽千迴赴節填詞處嬌眼如波入鬢流
　　曲龍山仙
　　翫月詩〈棲巖謁韋令公經劍閣失足墜深岩下進一石室乃太乙元君之居值東皇君遣使迎元君㑹曲龍山翫月元君挈棲巖跨鹿龍同往至則酌醴各為歌㑹散復歸舊洞府元君送棲巖歸已六十年矣〉
　　曲龍橋頂翫瀛洲凡骨空陪汗漫遊不假丹梯躡霄漢水晶盤冷桂花秋〈棲巖〉
　　月砌瑤階泉滴乳玉蕭催鳳和煙舞青城丈人何處遊𤣥鶴唳天雲一縷〈青城丈人詞東皇命玉女歌之送元君酒〉
　　造化天橋碧海東玉輪還過輾晴虹霓襟似拂瀛洲頂顥氣潛消槖籥中〈東皇〉
　　危橋橫石架雲端跨鹿登臨景象寛顥魄洗煙澄碧落桂花低拂玉簮寒〈元君〉
　　陳復休
　　陳復休號七子貞元中來舉褒城多變化之術嘗狂醉市中褒帥怒而繫於獄不食而死尋即臭爛而復見於家中和間大駕還京復休亦至闕下田晉公問京國㡬年安寧曰二十果自問後二十日再幸陳倉後寄詩晉公未詳其意及駕至梁洋邠帥朱玫立襄王監國寒梅兩枝驗矣
　　句
　　夜坐空庭月色微一樹寒梅發兩枝
　　鄭冠卿
　　句
　　不縁過去行方便安得今朝㑹碧虛〈棲霞洞遇日華月華君〉陳蓬
　　句
　　竹籬疎見浦茅屋漏通星〈題松山〉
　　伊夢昌
　　句
　　惟有松杉空弄月更無雲鶴暗迷人〈題攸縣司空觀仙臺〉　露凝金盞滴殘酒檀㸃佳人噴異香〈題黃蜀葵〉









　　御定全唐詩卷八百六十二
<集部,總集類,御定全唐詩>
　　欽定四庫全書
　　御定全唐詩巻八百六十三
　　張雲容
　　張雲容楊貴妃侍兒也申天師與絳雪丹服之教其死後為大棺通穴百年後遇生人交精氣再生可為地仙後死如法𦵏蘭昌宮至元和末有平陸尉金陵薛昭以義氣逸縣因謫赴海東至三鄉夜遁去匿蘭昌宮古殿傍見三美女至一則雲容其二則蕭鳳臺劉蘭翹向為九仙媛所毒殺同藏雲容穴側者雲容向昭備說生前事及申天師語昭歎異二女送酒合巹各為歌獻酬懽洽數夕雲容倐自言吾軆已蘇昭為啓櫬遂活同歸金陵
　　與薛昭合婚詩
　　臉花不綻㡬含幽今夕陽春獨換秋我守孤燈無白日寒雲隴上更添愁〈鳳臺歌送薛昭雲容酒〉
　　幽谷啼鶯整羽翰犀沈玉冷自長歎月華不向〈一作忍〉扃
　　泉戶露滴松枝一夜寒〈蘭翹歌送薛昭雲容酒〉
　　韶光不見分成塵曽餌金丹忽有神不意薛生擕舊律獨開幽谷一枝春〈雲容和〉
　　誤入宮垣漏人月華靜洗玉階塵自疑飛到蓬萊頂瓊艷三枝半夜春〈薛昭和〉
　　崔少𤣥
　　崔少𤣥汾州刺史崔恭小女生而端麗歸盧陲隨宦閩中過建溪武夷山雲中見紫霄元君扶桑夫人問陲曰玉華君來乎陲怪問之雲吾昔為玉皇左侍書曰玉華君為有慾想謫居人世為君妻後罷府家洛陽自言太上復召為玉皇左侍書留詩一首遺陲而蛻
　　留別盧陲
　　得之一元匪受自天太老之真無上之仙光含影藏形於自然真安匪求神之久留淑美其真體性剛柔丹霄碧虛上聖之儔百嵗之後空餘墳邱
　　戚逍遙
　　戚逍遙冀州南宮人幼好道父以女誡授逍遙逍遙曰此常人之事耳遂取老子仙經誦之年二十餘適同邑蒯潯不為塵俗事惟獨居一室絶食靜想作歌云云人悉以為妖一夜聞室內有人語聲又三日忽聞屋裂聲如雷仰視天半逍遙與仙衆俱在雲中厯厯聞分別語觀望無不驚歎
　　歌
　　笑看滄海欲成塵王母花前別衆真千嵗卻歸天上去一心珍重世間人
　　卓英英
　　卓英英成都女郎〈萬首絶句採入宮閨以與睂娘𤣥士倡和故載於此〉
　　錦城春望
　　和風裝㸃錦城春細雨如絲壓玉塵漫把詩情訪竒景艷花濃酒屬閒人
　　理笙
　　頻倚銀屏理鳳笙調中幽意起春情因思往事成惆悵不得緱山和一聲
　　遊福感寺荅少年
　　牡丹未及開時節況是秋風莫近前待得來年二三月一枝和露壓神仙
　　荅𤣥士
　　數載幽欄種牡丹裹香包艷待神仙神仙既有丹青術𢹂取何妨入洞天
　　睂娘
　　睂娘南海人盧姓生而睂長稱睂娘神針善繡順宗召入宮中號神姑憲宗度為女道士稱逍遙大師放歸後數年屍解
　　和卓英英錦城春望
　　蠶市初開處處春九衢明艷起香塵世間總有浮華事爭及仙山出世人
　　和卓英英理笙
　　但於閨閣熟吹笙太白真仙自有情他日丹霄驂白鳳何愁子晉不聞聲
　　〈附〉太白山𤣥士畫地吟
　　學得丹青數萬年人間幾度變桑田桑田雖變丹青在誰向丹青合得仙
　　洛川仙女
　　荅張鬱歌〈明皇時燕人張鬱客京洛與豪貴子弟狂遊忽獨步沿洛川覩風景恬和沿歩高吟忽見臨水翠幄有一女郎出邀鬱命席談笑謂鬱知人世不可居好道可與言鬱不能從女郎歌此遂與鬱別乗洛波而去〉
　　彩雲入帝鄉白鶴又迴翔久留深不可蓬島路遐長空愛長生術不是長生人今日洛川別可惜洞中春
　　〈附〉張鬱洛川沿步吟
　　浮生如夢能幾何浮生復更憂患多無人與我長生術洛川春日且長歌
　　南溟夫人
　　題玉壺贈元栁二子〈元和初衡山元徹栁貫赴嶺外渡海舟漂抵一島見有五色芙蓉高百餘尺雙鬟自蓮葉而來二子向之求返人世雙鬟曰少頃玉虛尊師與南溟夫人㑹此子但堅請之言訖有道士乗白鹿降島上夫人衣五彩玉肌流艷二子拜懇夫人命以百花橋渡二子玉壺一枚高尺餘題詩其上贈之橋之盡所即昔日維舟處詢之已一十二年矣中途餒扣壺有鴛鴦語之得飲食後禮南嶽太極先生為師玉壺即先生貯玉液亡去者隨之詣祝融峰二子自此得道〉
　　來從一葉舟中來去向百花橋上去若到人間扣玉壺鴛鴦自解分明語
　　雲臺峯五女仙
　　㑹真詩〈楊敬真虢州閿鄉天仙村田家女十八嫁同村王清性沈靜常凝神而坐元和十二年五月十二日忽辭其夫沐浴焚香居別室村人聞天樂異香從西來及明視之衣服委地若蟬蛻去村吏走告縣令尋逐無蹤十八日復聞天樂異香自東來敬真宛復在牀覺面目光采非常問之雲仙師以雲鶴來迎有四女同夜成仙㑹西嶽雲臺峰一馬信真宋州人一徐湛真幽州人一郭修真荊州人一夏守真青州人相慶各為詩道意俄偕往蓬萊謁大仙伯茅君敬真以王父年老請歸侍因得還遂謝絶其夫服黃冠居陜州紫極宮憲宗嘗召見內殿終嵗不食容色轉芳嫩雲〉
　　人世徒紛擾其生似夢華誰言今昔裏俛首視雲霞〈楊敬真〉
　　幾刼澄煩思今身僅小成〈一作幾刼澄煩慮思今身僅成〉誓將雲外隱不向世間存〈馬信真〉
　　綽約離塵世從容上太清雲衣無綻日鶴駕沒遙程〈徐湛真〉
　　華嶽無三尺東瀛僅一杯入雲騎彩鳳歌舞上蓬萊〈郭修真〉
　　共作雲山侶俱辭世界塵靜思前日事拋卻幾年身〈夏守真〉
　　吳清妻
　　仙詩五首〈元和十二年虢州湖城天仙鄉吳清妻楊監真因病不食毎靜坐入定四月十五夜忽不見十七日縣令自焚香祝請四更從牛屋上歸自雲乗鶴到華山仙方臺見尊師念父在請歸一女冠乗鶴送來得受仙詩五首〉
　　道啓真心覺漸清天教絶粒應精誠雲外仙歌笙管合花間風引步虛聲〈一作天教絶粒應精誠道啟真心覺漸清〉
　　君隱處當一星　　蓮花山頭飯
　　黃精仙人掌上經〈首句缺第二句缺一字第三句缺二字〉
　　飛鳥莫到人莫攀一隱十年不下山袖中短書誰為達華山道士賣藥還
　　日落焚香坐醮壇庭花露濕漸更闌浄水仙童調玉液春宵羽客化金丹
　　攝念精思引彩霞焚香虛室對煙花道合雲霄遊紫府湛然真境瑞皇家
　　上元夫人
　　贈封陟〈寶厯中有封陟孝亷居少室志在典墳性頗貞端上元夫人忽自空而降求偶陟不知其為仙也正色不從留詩期七日更來後七日又至陟復不從留詩再期七日又後七日至曰從我能益君夀陟叱為妖不從如初詩以留別三年陟暴卒追赴太山路左遇前仙姝曰不能於此人無情命冥府釋歸始知為上元夫人也陟蘇慟哭自咎〉
　　謫居蓬島別瑤池春媚煙花有所思為愛君心能潔白願操箕帚奉屏幃
　　再贈
　　弄玉有夫皆得道劉綱〈一作剛〉兼室盡登仙君能仔細窺朝露須逐雲車拜洞天
　　留別
　　蕭郎不顧鳳樓人雲澀回車淚臉新愁想蓬瀛歸去路難窺舊苑碧桃春
　　慈恩塔院女仙
　　題寺廊柱〈太和三年長安慈恩寺塔院月夕忽見一美婦人從三四青衣來遶佛塔言笑甚有風味回頋侍婢白院主借筆硯來乃於北廊柱上題詩院主執燭出視悉變為白鶴沖天去〉
　　皇〈一作黃〉子陂頭好月明忘卻華筵到曉行煙收山低翠黛橫折得荷花逺恨〈一作贈逺〉生
　　湖水團團夜如鏡碧樹紅花相掩映北斗闌干移曉柄有似佳期常不定
　　蜀宮羣仙
　　后土夫人
　　偶引羣仙到世間熏風殿裏醉華筵等閑貪賞不歸去愁殺韋郎一覺眠
　　王母
　　滄海成塵幾萬秋碧桃花發長春愁不來便是數千載周穆漢皇何處遊
　　麻姑
　　世間何事不潸然得失〈一作人得〉人情命不延適向蔡家㕔上飲回頭已見一千年
　　上元夫人
　　思量往事一愁容阿母曽邀到漢宮城闕不存人不見茂陵荒草恨無窮
　　弄玉
　　采鳳飛來到禁闈便隨王母駐瑤池如今記得秦樓上偷見蕭郎惱妾時
　　太真
　　春夢悠揚生下界一堪成笑一堪悲馬嵬不是無情地自遇蓬萊睡覺時
　　織女
　　贈郭翰二首〈太原郭翰少簡貴姿度美秀盛暑乘月臥庭中一少女自空中冉冉而下自稱天上織女願托情契後夜夜皆來經一年悲泣而別約明年某日有書相問至期果有書致翰書末有二詩翰仕至侍御史〉
　　河漢雖雲闊三秋尚有期情人終已矣良㑹更何時朱閣臨清溪瓊宮銜〈一作御〉紫房佳情期在此只是斷人腸
　　〈附〉郭翰酬織女
　　人世將天上由來不可期誰知一迴顧更〈一作交〉作兩相思
　　贈枕猶香澤啼衣尚淚痕玉顔霄漢裏空有往來魂嵩山女
　　書任生案〈任生隱嵩山讀書夜有一女子可二十許冶容艷美二青衣侍前開𬖄入自雲㝠數合為姻為詩書案上求偶生疑妖怪拒之再女子復贈詩別冉冉飛空去數月後任病夢女子語曰嵩山薄命漢汝數盡更與三年已而果然所書詩亦為雷電取去〉
　　我本籍上清謫居遊五嶽以君無俗累來勸神仙學葛洪還有婦王母亦有夫神仙盡靈匹君意合何如
　　臨去書贈
　　君子既執迷無由達情〈一作誠〉素明月海山上〈一作上山〉秋風獨歸去〈一作女郎贈楊真伯詩　𢎞農楊真伯幼躭經史至忘寢食父母不能禁止或匿其巻帙脂燭遂逃至洪饒間僦屋肄習中秋夜忽有青衣入告曰女郎久棲幽隱知君至此願盡欵曲真伯不譍既去俄而報女郎且至光彩射人逡巡就坐真伯殊不頋久之命筆題詩畢㥏然而去〉
　　青童
　　與趙旭叩柱歌〈天水趙旭家廣陵忽見一女子年可十四五容範曠代曰我天上青童因有世念帝罰下人間感配君子時叩柱作歌〉
　　白雲飄飄星漢斜獨行窈窕浮雲車仙郎獨邀青童君結情羅帳連心花
　　觀梅女仙
　　題壁〈蜀州郡閣有紅梅數株方盛開有二婦人高髻大袖倚闌而觀題詩於壁〉
　　南枝向暖北枝寒一種春花有兩般憑仗高樓莫吹笛大家留取倚闌看
　　吳彩鸞
　　歌〈鍾陵西山館中秋遊女甚盛太和末有書生文簫覩一姝甚妙相盻不去復為山歌歌罷穿大松徑捫山險上升生躡其蹤姝相引至絶頂忽風雨有仙童持天判雲吳彩鸞私慾謫為民妻一紀乃與生下山歸松陵〉
　　若能相伴陟仙壇應得文簫駕綵鸞自有繡襦並甲帳瑤臺不怕雪霜寒
　　王氏女
　　臨化絶句〈翰林王徽有姪女寓居義興桂巖山幼好道不嫁持大洞經道徳章句乾符元年小疾於洞靈觀修齋歸坐門右片石上題絶句奄然而終有二鶴棲止庭樹仙樂盈室及𦵏棺輕發視之衣舄而已〉
　　翫水登山無足時諸仙頻下聴吟詩此心不戀居人世唯見天邊雙鶴飛
　　毛女正美
　　贈華山遊人
　　藥苗不滿笥又更上危巔回首歸去路相將入翠煙曽折松枝為寳櫛又編栗葉代羅襦有時問卻秦宮事笑撚山花望太虛
　　桃花夫人
　　在紫霄夫人席上作
　　昔時訓子西河上漢使經過問妾縁自到仙山不知老凡間喚作幾千年
　　王仙仙
　　荅孫𤣥照
　　鴛鴦相見不相隨籠裏籠前整羽衣但得他時人放去水中長作一雙飛
　　〈附〉孫𤣥照琴中歌贈王仙仙
　　相如曽作鳳兮吟昔被文君㑹此音今日孤鸞還獨語痛哉仙子不彈琴
　　楊損
　　臨刑賦
　　聖主何曽識仲都可嗟社稷在須㬰市東便是神仙窟何必乗舟泛五湖
　　妙女
　　別遙見詩〈宣州旌德縣崔氏婢妙女年十三不食顔色鮮華説未來事有應自言本是題頭賴叱天王小女為洩天門間事謫墮人世已兩生前生有一子名遙見依然相識昨於金橋上與兒別賦詩吟詠悲不自勝但記有兩句〉
　　手攀橋柱立滴淚天河滿













　　御定全唐詩巻八百六十三
　　欽定四庫全書
　　御定全唐詩巻八百六十四
　　洞庭龍君
　　宴栁毅詩〈洞庭龍君女嫁涇川龍君之子不得於夫因遭斥辱路遇儒生栁毅歸鄉托其寓書於父其叔錢塘龍君性尤暴烈聞而與涇川戰迎女歸宴毅各為歌勸酬後龍女至人間與毅婚儀鳳中事也〉
　　大天蒼蒼兮大地茫茫人各有志兮何可思量狐神鼠聖兮薄社依墻雷霆一發兮其孰敢當荷貞人兮信義長令骨肉兮還故鄉永言慙媿兮何時忘〈洞庭龍君歌奉桞毅酒〉上天配合兮生死有途此不當婦兮彼不當夫腹心辛苦兮涇水之隅風霜滿鬢兮雨雪羅襦賴明公兮引素書令骨肉兮家如初永言珍重兮無時無〈錢塘君歌奉栁毅酒〉碧雲悠悠兮涇水東流傷嗟美人兮雨泣花愁尺書逺達兮以解君憂哀寃果雪兮還處其休荷君和雅兮感甘羞山家寂寞兮難久留欲將辭去兮悲綢繆〈栁毅和荅二龍君〉
　　龍䕶老人
　　鑄鏡歌〈天寳三載揚州進水心鏡縱橫九寸肯有盤龍勢如生動七載秦中大旱葉法善用鏡龍祈雨雲從之出甘霖大霈初鑄鏡時有老人自稱龍䕶同一小童名𤣥冥至鑪所經三日失之於鑪前獲素書一紙並一歌移爐於揚子江心五月五日午時鑄成焉〉
　　盤龍盤龍隱於鏡中分野有象變化無窮興雲吐霧行雨生風上清仙子來獻聖聰
　　冥吏
　　示韋泛祿命〈韋泛者大厯初罷金壇尉客遊忽暴卒再宿而甦言見故人為㝠官檢繫誤追叱吏送歸因求其祿夀令一吏書其左手後調授陽曲縣主簿秩滿為楊子縣巡官後終於建中初六月其日乃立秋日也〉
　　前陽復後楊後楊年年強七月之節歸𤣥鄉
　　滕傳𦙍
　　贈僧〈大厯中有郎子神降於桐廬女子王法智自言姓滕名𫝊𦙍京兆萬年人縣令鄭鋒者好竒之士嘗呼法智至舍令屈滕久之方至其辨對言語深有士風每與詞人談經誦詩歡言終日有客僧詣法智乞丐神贈詩云〉
　　卓立不求名出家長懷片志在青霞今日英風氣衝蓋誰能久坐寳蓮花
　　贈人
　　平生才不足立身信有餘自歎無大故君子莫相疎鄭鋒宅神詩〈鋒嘗集諸賢與神獻酬數百言各為詩一章神亦率然誦詩一首曰衆人莫廝笑又雲此作亦頗蹀𨇾〉
　　浦口潮來初淼漫蓮舟揺颺採花難春心不愜空歸去㑹待潮回更折看
　　忽然潮上片雲飛不覺舟中雨濕衣折得蓮花渾忘卻空將荷葉蓋頭歸
　　水府君
　　與鄭徳璘竒遇詩〈貞元中湘潭尉鄭德璘家居長沙每嵗省親過江夏多遇老叟鬻菱芡者德璘挈松醪春飲之叟亦不甚媿荷有鹺賈韋者女美艷夜與鄰舟女知詩者同泊鄰舟女聞江中有秀才吟所作拾芙蓉詩取紅箋寫之置韋女奩中及旦分舟去德璘舟自江夏歸適與韋舟同宿洞庭韋氏於水𥦗中垂釣德璘窺見之以紅綃題詩投之惹其鉤女收得恥無所報遂以夜來鄰舟女所寫紅箋投之徳璘謂女所製恨無計欵曲而韋舟遽張帆先去歿於洞庭德璘聞之悲惋夜為詩弔而投之遂感水神持詣水府府君曰曩有義相及不可不曲活此女召主者擕韋氏返魂送徳璘舟納為室後德璘調選巴陵使人迎韋氏舟至洞庭值逆風挽舟韋氏見一老篙工即水府君也韋氏拜謝府君以詩書韋氏巾而去後德璘詳詩意方悟即昔日鬻菱芡老叟嵗餘有秀才崔希周投詩巻於德璘內有江上夜拾得芙蓉詩因知韋氏所投德璘紅箋詩是希周所作耳德璘官至刺史〉
　　物觸輕舟心自知風恬煙〈一作浪〉靜月光微夜深江上解愁思拾得紅蕖香惹衣〈崔希周秀才拾芙蓉詩〉
　　纎手垂鉤對水窗紅蕖秋色艷長江既能解珮投交甫更有明珠乞一雙〈鄭德璘投韋氏詩〉
　　湖靣狂風且莫吹浪花初綻月光微沈潛暗想橫波淚得共鮫人相對垂〈此下二首德璘弔韋氏詩〉
　　洞庭風軟荻花秋新沒青娥細浪愁淚滴白蘋君不見月明江上有輕鷗〈徳璘弔韋氏〉
　　昔日江頭菱芡人蒙君數飲松醪春活君家室以為報珍重長沙鄭徳璘〈水府君題韋氏巾上〉
　　李序
　　笑巫詩〈元和四年夀州霍邱縣有李六郎神自稱御史大夫李序與人言不見其形聲如女人吐詞切要宛轉笑詠〉
　　魍魎何曽見頭旋即下神圖他衫子段詐道大王嗔水神
　　霅溪夜宴詩〈霅溪蔣琛常設罟給食一夕風雨晦㝠見魚鼈蹙波為城蛟蜃噓氣為樓臺宮殿有松江太湖霅溪諸神為境㑹夜宴同預者湘江神鴟夷君范相國及申屠狄徐衍諸人各有詩歌雲〉
　　濁波揚揚兮凝暁霧公無渡河兮公竟渡風號水激兮呼不聞提衣看入兮中流去浪排衣兮隨步沒沈屍深入兮蛟螭窟蛟螭盡醉兮君血乾推出黃沙兮泛君骨當時君死兮妾何適遂就波瀾兮合魂魄願持精衛銜石心窮斷河源塞泉脈〈諸神命麗玉唱公無渡河歌〉
　　悲風浙浙兮波緜緜蘆花萬里兮凝蒼煙虬螭窟宅兮淵且𤣥排波疊浪兮沈我天所覆不全兮身寧全溢眸恨血兮徒漣漣誓將柔荑抉鋸牙之喙空水府而藏其腥涎青娥翠黛兮沈江壖碧雲斜月兮空嬋娟吞聲飲恨兮語無力徒揚哀怨兮登歌筵〈命曹娥唱怨江波三疊〉
　　白露漙兮西風高碧波萬里兮翻洪濤莫言天下至柔者載舟覆舟皆我曹〈太湖神歌〉
　　君不見夜來渡口擁千艘中載萬姓之脂膏當樓船泛泛於疊浪恨珠貝又輕於鴻毛又不見朝來津亭維一舠中有一士青其袍赴宰邑之良日任波吼而風號是知溺名溺利者不免為水府之腥臊〈松江神歌〉
　　山勢縈迴水脈分水光山色翠連雲四時盡入詩人詠役殺吳興栁使君〈霅溪神歌〉
　　渺渺煙波接九疑幾人經此泣江蘺年年緑水青山色不改重華南狩時〈湘江神歌〉
　　浪濶波澄秋氣涼沈瀋水殿夜初長自憐休退五湖客何幸追陪百穀王香裊碧雲飄幾席觥飛白玉豓椒漿酒酣獨泛扁舟去笑入琴高不死鄉〈范相國獻境㑹夜宴詩〉珠光龍耀火燑燑夜接朝雲宴渚宮鳳管清吹淒極浦朱間奏冷秋空論心幸遇同歸友揣分慚無輔佐功雲雨各飛真境後不堪波上起悲風〈徐處士衍獻境㑹夜宴詩並簡范相國〉鳳騫騫以降瑞兮患山雞之雜飛玉溫溫以呈器兮因碔砆之爭輝當侯門之四闢兮墐嘉謨之重扉既瑞器而無庸兮宜昏昧之相微徒刳石以為舟兮顧沿流而志違將刻木而作羽兮與超騰之理非矜孑孑於空江兮靡羣援之可依血淋淋而滂流兮顧江魚之腹而將歸西風蕭蕭兮湘水悠悠白芷芳歇兮江蘺秋日晼晼兮川雲收櫂四起兮悲風幽羈魂汩沒兮我名水浮碧波雖涸兮厥譽長流向使甘言盛行於曩昔豈今日居君王之座頭是知貪名狥祿而隨世磨滅者雖正寢之死乎無得與吾儔當鼎足之嘉㑹兮獲周旋於君侯雕盤玉豆兮羅珍羞金巵瓊斚兮方獻酬敢寫心兮歌一曲無誚余持杯以淹留〈屈大夫歌〉
　　行殿秋未晩水宮風初涼誰言此中夜得接朝宗行靈鼉振鼕鼕神龍耀煌煌紅樓壓波起翠幄連雲張玉簫冷吟秋瑤瑟清含商賢臻江湖叟貴列川瀆王諒予衰俗人無能振頺綱分辭皆亂世樂寐蛟螭鄉棲遲幽島間幾見波成桑爾來盡流俗難與傾壺觴今日登華筵稍覺神揚揚方歡滄浪侶遽恐白日光海人瑞錦前豈敢言文章聊歌靈境㑹此㑹誠難忘〈申屠先生獻境㑹夜宴詩〉雪集大野兮血波洶洶𤣥黃交戰兮吳無全隴既霸業之將墜宜嘉謨之不從國步顛蹶兮吾道遘凶處鴟夷之大困入淵泉之九重上帝愍余之非辜兮俾大江鼔怒其寃蹤所以鞭浪山而疾驅波岳亦粗足展余拂鬱之心胷當靈境之良宴兮謬尊俎之相容擊簫鼔兮撞歌鐘吳謳越舞兮歡未極遽軍城曉鼓之鼕鼕願保上善之柔德何行樂之地兮難相逢〈鴟夷君歌〉
　　輔國將軍
　　為劉洪作〈檀州太和廢屯任者輒死冇沛國劉洪給事薛楚玉性剛直不畏妖請為屯官神附架屋匠人自稱吾輔國將軍也汝為人強直有才幹將任汝以職因索紙作詩二章書跡特妙可方右軍洪未㡬果死有人見洪紫衣從騎甚壯曰吾為輔國將軍所用大富貴矣〉
　　烏烏在虛飛𤣥駒遂野依名今編戶籍翠過葉生稀箇樹枝條朽三花五靣啼移家朝度日誰覺〈此下缺三字〉太白山神
　　語〈唐廢帝初舉兵有客將房暠素信瞽者張濛能下太白山神蓋魏崔浩也暠使問之神傳語不能解後即位受冊曰維應順元年嵗次甲午四月庚午朔帝頋暠曰神言不驗哉由是暠益親信専以巫祝為事〉
　　三珠併一珠驢馬沒人驅嵗月甲庚午中興戊已土瀵水神
　　月夜吟〈馮翊之屬縣夏陽有瀵泉水清徹亳縷無隱太和中有趙生者尉於夏陽與友步於泉上見一人貎甚黒被緑袍自水中流沿泳吟詩久之入水沒明日又至泉所有神祠曰瀵水神入廟見偶人被緑袍者前所見水中人也〉
　　夜月明皎皎緑波空悠悠
　　湘中蛟女
　　荅鄭生歌〈垂拱中太學進士鄭生在洛下有蛟女與之合號為汜人居數嵗而別後生登岳陽樓望鄂渚愁吟云云忽見女出舞波上歌訖而逝〉
　　泝青山兮江之隅拖湘波兮褭緑裾荷拳拳兮情未舒匪同歸兮將焉如
　　風光詞
　　隆佳秀兮昭盛時播薰緑兮淑華歸故里〈一作室〉荑與處萼兮潛重房以飾姿見雅〈一作耀〉態之韶華兮蒙長靄以為幃醉融光兮渺渺瀰瀰迷千里兮涵煙睂晨陶陶兮暮熈熈舞嫋娜之穠條兮娉盈盈以披遲酡遊顔兮倡蔓卉縠流倩電兮石髮髄施〈以上二首沈亞之撰詞〉
　　〈附〉鄭生詩
　　情無垠兮水湯湯〈一作蕩蕩洋洋〉懷佳期兮屬三湘
　　龍女
　　感懷詩〈汝南許漢陽貞元中舟行洪饒間到一小湖中亭宇甚盛額曰夜明宮女郎六七人揖坐命酒一女郎曰有感懷一章請誦之別後囘頋飲所無見至𤅷口有人云昨夜溺四人一人得活言龍王諸女洞庭宵宴取四人血作酒縁客少不多飲我卻得來問客為誰曰一措大耳漢陽黙自疑吐出血數升方平〉
　　海門連洞庭每去三千里十載一歸來辛苦瀟湘水廣利王女
　　寄張無頗〈長慶中進士張無頗游番禺有善易袁大娘者與之玉龍膏一合教其立標治疾可獲名姝無頗依敎果有黃衣將廣利王命邀治貴主疾出膏令吞之立愈貴主與之目成辭歸月餘遣青衣送紅牋詩二首頃之主有疾如初王復召無頗治因以女歸之遣還人間居韶陽後恐人疑訝去不知所適無頗嘗詰妻袁大娘何人乃袁天綱女程先生妻也〉
　　羞解明璫尋漢渚但憑春夢訪天涯紅樓日暮鶯飛去愁殺深宮落砌花
　　燕語春墮錦筵情愁無意整花鈿寒閨欹枕不成夢香炷金爐自褭煙
　　湘妃廟
　　與崔渥冥㑹雜詩
　　萬里同心別九重定知涉厯此相逢誰人翻向羣峰路不得蒼梧狥玉容〈崔渥題湘妃廟〉
　　春鳥交交引思濃豈期塵跡拜仙宮鸞歌鳯舞飄珠翠疑是陽臺一夢中〈渥感㑹湘妃席上作〉
　　鸞輿昔日出蒲闗一去蒼梧更不還若是不留千古恨湘江何事竹猶斑〈湘妃賦〉
　　愁聞黃鳥夜闗闗溈汭春來有夢還遺美代移刊勒絶唯聞留得淚痕斑kao
　　方承恩寵醉金杯豈為干戈驟到來亡國破家皆有恨捧心無語淚蘇臺〈西施同賦〉
　　桃花流水兩堪傷洞口煙波月漸長莫道仙家無別恨至今垂淚憶劉郎〈桃源仙子同賦〉
　　涇陽平野草初春遙望家鄉淚滴頻當此不知多少恨至今空憶在靈姻〈洞庭龍女同賦〉
　　目斷魂銷正惘然九疑山際路漫漫何人知得心中恨空有湘江竹萬竿〈尤啓中題二妃廟〉
　　常說仙家事不同偶陪花月此宵中錦屛銀燭皆堪恨惆悵紗窗向曉風〈啓中湘妃席上〉
　　又湘妃詩四首〈一作女仙題湘妃廟詩〉
　　渺渺三湘萬里程淚篁幽石助芳貞孤雲目斷蒼梧野不得攀龍到玉京
　　碧社紅蘅縹緲香冰絲彈月弄〈一作夢〉清涼峰巒一一俱相似九處堪疑九斷腸
　　玉輦金根去不回湘川秋晩楚哀自從泣盡江蘺血夜夜愁風怨雨來
　　少將風月怨平湖見盡扶桑水到枯相約杏花壇上去畫闌紅子鬬樗蒱
　　明月潭龍女
　　與何光逺贈荅詩
　　簷上簷前燕語新花開栁發自傷神誰能將我相思意說與江隈解佩人〈何光逺傷春吟〉
　　坐久風吹緑綺寒九天月照水晶盤不思卻返沈潛去為惜春光一夜歡〈龍女贈光逺〉
　　澹蕩春光物象饒一枝瓊艶不勝嬌若能許解相思佩何羨天星渡鵲橋〈光逺荅龍女〉
　　玉漏涓涓銀漢清鵲橋新架路初成催妝既要裁篇詠鳳吹鸞歌早㑹迎〈催妝二首〉
　　寳車輾駐彩雲開誤到蓬萊頂上來瓊室既登花得折永將凡骨逐風雷
　　負妾當時寤寐求從茲粉靣阻綢繆宮空月苦瑤雲斷寂寞巴江水自流〈龍女留別光逺〉
　　黃陵美人
　　寄紫蓋陽居士
　　落葉棲鴉掩廟扉菟絲金縷舊羅衣渡頭明月好擕手獨自待郎郎不歸
　　吳興神女
　　贈謝府君
　　玉釵空中墮金釧色已歇獨泣謝春風秋夜傷明月







　　御定全唐詩巻八百六十四
　　欽定四庫全書
　　御定全唐詩卷八百六十五
　　慕容垂
　　冡上荅太宗〈太宗征遼至定州路側有一鬼衣黃衣立高冢上神彩特異遣使問之荅以此詩言訖不見乃慕容垂墓也〉
　　我昔勝君昔君今勝我今榮華各異代何用苦追尋釋明解
　　遺畫工詩〈明解姓姚普光寺僧頗具才學龍朔中䇿第脫袈裟自雲得脫此驢皮遂置酒賦詩有一乘本非有三空何所歸之句不久病卒下夢於舊識智整及一畫士言大受苦報求寫經作功德因遺此詩〉
　　握手不能別撫膺聊自傷痛矣時陰短悲哉泉路長松林驚野吹荒隧落寒霜言離何以贈留心內典章巴峽鬼
　　夜吟〈調露中有人巴峽夜泊舟聞詠詩聲甚厲激昻而悲如是通宵凡吟數十遍訪之更無舟船但空山石泉溪谷幽絶詠詩處有人骨一具〉
　　秋逕填黃葉寒摧露草根猨聲一呌斷客淚數重痕河湄鬼
　　媿謝詩〈開元六年有人泊舟於河湄者見㟁邊枯骨因投食而與之俄聞空中媿謝併贈此詩〉
　　我本邯鄲士祗役死河湄不得家人哭勞君行路悲介冑鬼
　　擲裴武公詩〈開元末裴武公軍夜宿武公帳前見一介冑者擲一紙書而去武公取視乃四韻詩大不悅紙隨手落為燼信知鬼物所製也出師大不利武公射中臆下病月餘薨〉
　　屢䇿羸驂厯亂峋叢嵐映日晝如曛長橋駕險浮天漢危棧通岐觸岫雲卻念淮陰空得計又嗟忠武不堪聞廢興盡係前生數休英雄勇冠軍
　　李叔霽
　　死後詩〈御史李叔霽與兄仲雲俱擢第有名當代大厯初叔霽卒經嵗餘其妹夫與仲雲同寢忽夢叔霽相見依依曰我有一詩可為誦呈大兄後數年仲雲亦卒〉
　　忽作無期別沈冥恨有餘長安雖不逺無信可傳書竇裕
　　洋州館夜吟〈大厯中有進士竇裕家寄進海下第將之成都至洋州館舍卒嘗與淮陰令吳興沈某善沈調補金堂至洋州館舍中夜見一白衣丈夫自門步來且吟且嗟似有恨而不舒者久之吟詩一首沈見之甚覺類竇裕特起與語未及遂無見矣乃歎曰吾與竇君久別矣豈為鬼耶明日行未數里有殯其路前者曰進士竇裕殯宮馳還問館吏曰裕自京遊蜀至此暴亡太守命殯於館南二里外道左沈致奠拜泣而去〉
　　門依楚水岸身寄洋州館望月獨相思塵襟淚痕滿書生
　　獻元載〈大厯九年春元載早入朝有書生獻詩令左右收之其人苦欲載讀載雲候至中書當為看又言若不能讀請自誦誦畢因不見載後竟破家身及妻子被誅〉
　　城東城西舊居處城裏飛花亂如絮海燕銜泥欲下來屋裏無人卻飛去〈通幽録亦載此事詩小異雲城南路長無宿處荻花紛紛如栁絮海燕銜泥欲作窠空屋無人卻飛去〉
　　虎丘山石壁鬼
　　詩二首〈大厯十三年李道昌為蘇州觀察使一日郡城外虎丘山有鬼題詩二首隱於石壁之上道昌異其事奏聞於朝准敕令致祭道昌為文其略雲萬古丘陵化無再出君若何人能嫺詩筆桃源三月深草垂楊黃鶯百囀猨聲斷腸聲悲怨兮淚沾巾願當生兮事明君祭後數日再有一詩見於石後於寺山之地果有二墳極高大荊榛藂茂詢諸者艾竟不知何姓氏至今猶存〉
　　高松多悲風蕭蕭清且哀南山接幽壠幽壠空崔嵬白日徒昭昭〈一作煦煦〉不照長夜臺雖知生者樂魂魄安能迴況復念所親慟哭心肝摧慟哭更何言哀哉復哀哉神仙不可學形化空遊魂白日非我朝青松為我門雖復隔幽顯〈一作生死〉猶知念子孫何以遣悲惋萬物歸其根寄語世上人莫厭臨芳尊莊生問枯骨三樂成虛言
　　祭後見石上詩
　　幽明雖異路平昔忝攻〈一作工〉文欲知潛昧〈一作寐〉處山北兩孤墳〈通幽録雲大厯初寺僧夜見二白衣人上樓竟不下尋之無所見明日有詩三首第一首幽明雖異路云云其二處幽子示幽獨君高松多悲風云云其三幽獨君荅神仙不可學云云松陵集以幽明雖異路高松多悲風二首為幽獨君詩神仙不可學為荅詩與紀事互異〉
　　陸憑
　　詠浮雲〈吳郡陸憑家湖州長城性恱山水未嘗寧居貞元乙丑遊永嘉歿素與吳興沈萇友善托夢於萇贈浮雲詩一篇曰憑船已發明日午時到此如期憑䘮船至詞人楊丹為之誌具旌神感銘曰篤生府君美秀而文沒而不起寄音浮雲〉
　　虛虛復空空瞬息天地中假合成此像吾亦非吾躬韓弇
　　呈李續〈渾瑊與西蕃㑹盟蕃戎背信掌書記韓弇遇害弇素與櫟楊尉李續友忽夢弇被髪披衣靣目盡血相勞勉如平生以一詩呈續悲吟而別謂續曰吾久飢渴君為置酒饌錢物亦平生之分盡矣續如言祭之忽有黒風自西來旋轉筵上飄巻紙錢及酒食皆飛去時貞元四年也〉
　　我有敵國讐無人可為雪每至秦隴頭遊魂自嗚咽尉佗
　　和崔侍御〈貞元中有崔子向者從事南海登越王臺感其墓荒頺題詩感慨刺史徐紳讀其詩為之修葺子向卒子煒流落南中偶失足墮井從中行入尉佗墓室佗和其父詩贈之寳珠以田夫人嫁之後出穴果送夫人至蓋田橫女佗所用為殉者也〉
　　千嵗荒臺隳路隅一煩太守重椒塗感君拂拭意何極贈爾美婦與明珠
　　劉溉
　　贈竇丞〈貞元中韓城令劉溉卒官家貧僑寓縣中佛寺未半嵗其縣丞竇暴死三日雲遇溉問冥途事不語久之贈詩一首〉
　　冥路杳杳人不知不用苦説使人悲喜得逢君傳家信後㑹茫茫何處期
　　鄭瓊羅
　　敘幽寃〈段文昌從弟某者貞元末自信安還洛舟宿𤓰洲聞有嗟歎聲是夜夢一女年二十餘自言姓鄭名瓊羅居丹徒來楊子為市吏子王惟舉逼辱絞頸自殺無人為雪寃後此鬼相隨至洛北有樊元則者作法遣之鬼請紙筆書若雜言七字辭甚悽恨元則復令具酒脯紙錢乗昏焚於道有風旋灰直上數尺及聞悲泣聲詩凡二百餘字止載其中二十八字〉
　　痛填心兮不能語寸斷腸兮訴何處春生萬物妾不生更恨香魂不相遇
　　沈青箱
　　過臺城感舊〈元和初進士陸喬家丹陽好為歌詩一夕見一丈夫自稱沈約來𠉀命酒邀范僕射雲及召其子青箱至青箱年可十嵗餘約指謂喬此子好為詩不幸先吾逝近從吾與僕射同過臺城有感舊詩甚可觀也〉
　　六代舊山川興亡幾百年繁華今寂寞朝市昔諠闐夜月琉璃水春風卵色天傷時與懷古垂淚國門前襄陽旅殯舉人
　　詩〈於頓鎮襄陽時選人劉某入京逢一舉人年二十許同行意甚相得因藉草傾數杯日暮舉人指岐逕曰某弊止從此數里能左頋乎舉人因賦此詩明年劉歸襄陽尋訪舉人惟有殯宮存焉〉
　　流水涓涓芹努〈一作吐一作發一作長芹〉芽織烏西〈一作雙〉飛客還家荒村無人作寒食殯宮空對棠棃花
　　河中鬼
　　踏歌〈長慶中冇人於河中舜城苑鸛鵲樓下見二鬼各長三丈許青衫白袴連臂踏歌歌竟而沒〉
　　河水流溷溷山頭種蕎麥兩箇胡孫門底來東家阿嫂決一百
　　蕭微
　　題少陵別墅〈微太和中職方郎中浙西團練副使韋齊休死後屢見靈異一日呼其家人曰蕭三郎來三郎者即微也是日微正死俄聞微歎曰僕數日前至少陵別墅偶題詩一首乃是生作鬼詩因吟之齊休曰足下此詩蓋是自䜟〉
　　新構茅齋野澗東松楸交影足悲風人間嵗月如流水何事頻行此路中
　　張省躬
　　夢張垂贈詩〈省躬枝江縣令汀之子父死因住枝江有張垂者下第客死於蜀省躬素未識太和八年省躬晝夢垂贈詩一首驚覺遽録其詩數日而卒〉
　　戚戚復戚戚秋堂百年色而我獨茫茫荒郊遇寒食商山三丈夫
　　秋月聯句〈開成中長沙梁璟舉孝亷次商山館忽見三丈夫衣冠甚古自稱蕭中郎王步兵諸葛長史取酒邀璟同飲聯句詠秋月山光漸明復為聯句中郎問璟舉進士乎璟以舉孝亷對中郎笑曰孝亷安知為詩哉璟怒叱之驚散失所在〉
　　秋月圓如鏡〈王步兵〉秋風利似刀〈蕭中郎〉秋雲輕比絮〈璟〉秋草細如毛〈諸葛長史〉
　　天明聯句
　　幽〈一作山〉樹高高影〈蕭中郎〉山花寂寂香〈王步兵〉山天遙厯厯〈諸葛長史〉山水急湯湯〈璟〉
　　鄭適
　　贈張珽〈咸通末珽過圃田遇金杯玉帶枯樹三精邀至一儒流家雲是二十年前死者鄭適秀才也適命筆寫詩一首贈珽珽回顧惟見一壊冡〉
　　昔為唫風嘯月人今為唫風嘯月身冡壊路邊唫嘯罷安知今日又勞神
　　甘露寺鬼
　　西軒詩〈吳王收復浙右之明年甘露寺僧夏夜月明持課俄見數鬼自西軒出坐定命酒南向一人衣南朝衣西向一人衣北朝衣北向一人衣縫掖衣東向一人衣朱衣清瘦多髯相頋言曰朝代雖殊古今一致時世命也知復何為各述朱衣者平生句贊賞久之北衣者曰請各徵曩時臨危一言以代絲竹可乎衆曰可於是各賦四句吟罷晨鐘鳴倐散〉
　　趙壹能為賦鄒陽解獻書可惜西江水不救轍中魚〈北衣者〉
　　偉哉橫海鱗壯矣垂天翼一旦失風水翻為螻蟻食〈縫掖衣者〉
　　功遂侔昔人保退無智力既涉太行險茲路信難陟〈南朝衣者〉
　　握裏龍蛇紙上鸞逡巡千幅不將難顧雲已往羅隱耄更有何人逞筆端〈朱衣者〉
　　邵謁
　　降巫詩〈謁讀書堂距翁源縣十餘里歿後縣民祀神巫持幘自舞忽自稱邵先輩降縣民即曰邵先輩異時號工歌詠者能強為我賦詩乎以為巫妄言欲苦之耳巫畧不經思即成二十八字詞韻悽苦雖老筆不逮鄉老中曉聲病者至為感泣咨歎〉
　　青山山下少年郎失意當時別故鄉惆悵不堪回首望隔谿遙見舊書堂
　　石恪
　　贈雷殿直〈恪西蜀人善畫亦工歌詩孟蜀亡入汴供奉乞歸道卒後殿直雷承昊任衡陽遇恪與同宿贈以詩別去始悟其已死及到任公宇一如恪言〉
　　衡陽去此正三年一路程途甚坦然深䆳門墻二楚外清風池館五峰前西邊市井來商客東㟁汀洲簇釣船公退只應無別事朱陵後洞看神仙
　　富春沙際鬼
　　吟〈吳越時有人夜泊於富春間月色澹然見一人於沙際吟此〉
　　陊江三十年潮打形骸朽家人都不知何處奠杯酒
　　又吟〈舟人問曰君是誰可示姓名否又吟此詩〉
　　莫問我姓名向君言亦空潮生沙骨冷魂魄悲秋風趙𤰳
　　獻高駢〈駢築羅城多發掘古冡取甎有一冡上鬼夜嘯自稱冥司趙𤰳獻書略曰𤰳一介遊魂叨掌冥司希於萬雉免此一抔倘全馬鬛之封敢忘龍頭之庇並附一詩於後幅〉
　　我昔勝君昔君今勝我今人生一世事何用苦相侵〈此詩與慕容垂冡上荅太宗多同以各載事蹟故兩存之〉









　　御定全唐詩巻八百六十五
　　欽定四庫全書
　　御定全唐詩巻八百六十六
　　九華山白衣
　　吟〈晉昌唐燕士隱九華山夜步林中有白衣丈夫戴紗巾貎孤俊年近五十循澗而來吟步自若將與之言未及而沒明日燕士問里人有識者曰是吳氏子舉進士善為詩卒數年矣〉
　　澗水潺潺聲不絶溪壠茫茫野花發自去自來人不知歸時唯對空山月〈河東記無名小鬼贈韋齊休詩與此正同雲澗水濺濺流不絶芳草綿綿野花發自去自來人不知黃昏惟有青山月〉
　　田達誠借宅鬼
　　詩〈廬陵賈人田達誠治第新城有鬼自言居龍泉舍欲修葺借達誠㕔事暫住又借其後堂為子婚樟樹神女鬼善詩達誠具酒置紙筆須㬰酒盡詩成凡數十篇筆作栁體或問其姓字不言賦詩寄言衆亦不諭後嵗餘辭謝去〉
　　天然與我一靈通還與人間事不同要識吾家真姓字天地南頭一段紅
　　長安中鬼
　　秋夜吟〈長安秋夜有人聞鬼吟又有和者相傳務本門是鬼市或風雨晦㝠皆聞其諠〉
　　〈聚之聲焉〉
　　六街鼓歇行人絶九衢茫茫室有月〈吟〉九衢生人何勞勞長安土盡槐根高〈和〉
　　隔窗鬼
　　題窗上詩〈明經王紹夜深讀書有人隔窗借筆紹借之於窗上題詩題訖寂然無聲乃知非人也〉
　　何人窗下讀書聲南斗闌干北斗橫千里思家歸不得春風腸斷石頭城
　　巴陵館鬼
　　柱上詩〈巴陵江岸古館有一㕔多怪物扄鎖巳十年矣山人劉方𤣥宿館中聞有婦人及老青衣言語俄有歌者歌訖復吟詩聲殊酸切明日啓其㕔見前間東柱上有詩一首墨色甚新乃知即夜來人也復以此訪於人終不能知之〉
　　爺娘送我青楓根不記青楓幾迴落當時手刺衣上花今日為灰不堪著
　　徐侃
　　留別安鳳〈夀春人徐侃與安鳳友善相期同覓舉長安鳯先行侃以母老中止十年後侃忽至長安仍約鳯同歸鳳辭以久漂泊恥還故鄉各為詩贈荅然侃死於家已三年矣〉
　　君寄長安久恥不還故鄉我別長安去切在慰高堂不意與離恨泉下亦難忘
　　〈附〉安鳳贈別徐侃
　　一自離鄉國十年在咸秦泣盡卞和血不逢一故人今日舊友別羞此漂泊身離情吟詩處麻衣掩淚頻淚別各分袂且及來年春
　　商山客死書生
　　述懐〈祖詠之孫價落第後嘗遊商山夜宿空佛寺中秋月甚明忽有一人自殿後出揖價共坐語笑說經史雲今夕偶相遇後㑹難期輒賦三兩篇以述懐賦訖再三吟之夜久遂揖而退至明日問鄰人云此前後數里並無人居但有書生客死者𦵏在佛殿後南崗山上價為文弔之而去〉
　　家住驛北路百里無四鄰徃來不相問寂寂山家春南岡夜蕭蕭青松與白楊家人應有夢逺客已無腸白草寒露裏亂山明月中是夕苦吟罷寒燭與君同冡中人
　　續鄭郊吟〈郊河北人下第遊陳蔡間過一冡上有竹二竿青翠可愛因吟詩二句久不能續忽聞冡中續此郊驚問之不復言矣〉
　　冡上兩竿竹風吹常嫋嫋〈郊〉下有百年人長眠不覺曉〈冡中人〉
　　崇聖寺鬼
　　題壁〈漢州崇聖寺寒食日忽有朱衣一人紫衣一人驅殿僕馬極盛各題一絶句於壁而去失其所在〉
　　禁煙佳節同遊此正值酴醿夾㟁香𬗟首〈一作想〉十年前往事強吟風景亂愁腸〈朱衣人〉
　　䇿馬暫尋原上路落花芳草尚依然家亡國破一場夢惆悵又逢寒食天〈紫衣人〉
　　任彥思家鬼
　　血書詩〈蜀昌州牧任彥思家有鬼空中奏樂索食食之無遺凡七八年一日不聞樂聲置食無所饗㕔舍栿上血書一詩彥思以刀剗之字已入木〉
　　物類易遷變我行人不見珍重任彥思相別日已逺峽中白衣
　　贈馬植
　　截竹為筒作笛吹鳳凰池上鳳凰飛勞君更向黔南去即是陶鈞萬類時
　　張仁寳
　　題芭蕉葉上〈校書郎張仁寳素有才學年少而逝自成都歸𦵏閬中權殯東津寺其家寒食日聞扣門甚急出視無人唯見門上有芭蕉葉題詩端午日又聞扣門聲其父於門罅伺之見其子身長三丈許足不踐地門上題五月五日天中節題未畢其父開門即失所在〉
　　寒食家家盡禁煙野棠風墜小花鈿如今空有孤魂夢半在嘉陵半錦川
　　崔常侍
　　官坡館聯句〈有中官宿官坡館燈下見有三人至皆古衣冠相謂曰崔常侍來何遲俄有一人續至悽悽然有離別之意蓋崔常侍也舉酒賦詩聮句末即崔常侍之詞也中官將起四人相顧哀嘯而別〉
　　牀頭錦衾斑復斑架上朱衣殷復殷空庭朗月閒復閒夜長路逺山復山
　　李煜
　　亡後見形詩〈賈魏公尹京日忽有人來展刺謁曰前江南國主李煜相見則一清瘦道士爾自言今為師子國王偶思鍾山而來懐中取一詩授賈讀之隨身灰滅〉
　　異國非所志煩勞殊清閒驚濤千萬里無乃見鍾山龎徳公
　　同鹿門少年馬紹隆冥遊詩
　　千年故國嵗華奔一柱高臺已斷魂唯有峴亭清夜月與君長嘯學蘇門〈同望荊門〉
　　高名宋玉遺閑麗作賦蘭成絶盛才誰似遼東千嵗鶴倚天華表卻歸來〈憶荊南〉
　　朱均
　　貽常夷詩〈建康常夷家近清溪一日有人齎書至稱吳郡朱秀才均相聞悉非生人語末有一詩夷尅期書中請與相見秀才着角巾葛單衣曵履可年五十許風度閑和雅有清致自雲梁朝朱異從子本州舉秀才高第屬四方多難遂無宦情陳永定末終此地問梁陳間事厯厯分明後數相來往談宴賦詩〉
　　平生遊城郭殂沒委荒榛自我辭人世不知秋與春牛羊久來牧松柏幾成薪分絶車馬好甘隨狐兎羣何處清風至君子幸為鄰烈烈盛名徳依依佇良賔千年何旦暮一室動人神喬木如在望通衢良易遵高門儻無隔向與析龍津
　　夷陵女郎
　　空館夜歌〈文明中竟陵劉諷投夷陵空館夜見一女郎命青衣紫綏邀劉家六姨姨十四舅母南鄰翹翹小娘子溢奴同歌詠歌竟有黃衫人奉婆提王命召去因不見〉
　　明月清風良宵㑹同星河易翻歡娛不終緑樽翠杓為君斟酌今夕不飲何時歡樂
　　楊栁楊栁嫋嫋隨風急西樓美人春夢長繡𬖄斜捲千條入
　　玉戶金缸願陪君王邯鄲宮中金石絲簧衛女秦娥左右成行紈縞繽紛翠眉紅妝王歡顧盼為王歌舞願得君歡常無災苦
　　孔氏
　　贈夫詩三首〈開元中有幽州衙將姓張者妻孔氏生五子而卒後娶妻李氏悍妬虐遇五子日鞭箠之五子不堪其苦哭於其母墓前母忽於冡中出撫其子悲慟久之因以白布巾題詩贈張令五子呈其父連帥上聞勑李氏決一百流嶺南張停所職〉
　　不忿成故人掩涕每盈巾死生今有隔相見永無因匣裏殘妝粉留將與後人黃泉無用處恨作冡中塵有意懐男女無情亦任君欲知腸斷處明月照孤墳唐晅妻張氏
　　荅夫詩二首〈晉昌唐晅娶姑女張氏頗有令德開元十八年晅入洛妻卒於衛南莊後數嵗得歸追感陳跡賦詩悲吟忽見張氏前來曰感君記念冥司特放兒來因相拜欵語下𬖄幃申繾綣宛如平生晅以詩贈張氏氏亦裂帶題詩以荅天明別去〉
　　不分殊幽顯那堪異古今陰陽徒〈一作途〉自隔聚散兩雞〈一作難為〉心
　　蘭階兎月斜銀燭半含花自憐長夜客泉路以為家
　　〈附〉唐晅悼妻詩
　　寢室悲長簟妝樓泣鏡臺獨悲桃李節不共夜泉開魂兮若有感髣髴夢中來
　　常時華堂靜笑語度更籌恍惚人事改㝠寞委荒邱陽原歌薤露陰壑惜〈一作悼〉藏舟清夜妝臺月空想畫眉愁
　　贈妻詩
　　嶧陽桐半死延津劒一沈如何宿昔內空負百年心韋璜
　　贈姊〈潞城縣令周混妻韋璜容色妍麗性多惠恆與其嫂姊期先死以幽冥事相報乾元中卒月餘忽至其家空中靈語謂家人曰本期相報故以是來後復附婢靈語又制五言詩與姊嫂夫數首〉
　　修短各有分浮華亦非真斷腸泉壤下幽憂難具陳淒淒白楊風日暮堪愁人
　　贈夫二首〈題雲泉臺客韋璜〉
　　不得長相守青春夭蕣華舊遊今永已泉路卻為家早知離別切人心悔作從來恩愛深黃泉㝠寞雖長逝白日屏帷還重尋
　　贈嫂〈序雲阿嫂相疑留詩〉
　　赤心用盡為相知慮後防前抵定疑案牘可申生節目〈一作日〉桃符雖聖欲何為
　　臨淄縣主
　　與獨孤穆㝠㑹詩〈貞元中河南獨孤穆者隋將獨孤盛裔孫也客遊淮南夜投大儀縣宿路逢青衣引至一所見門館甚肅酒食衾褥備具有二女子出見自稱隋臨淄縣主齊王之女死於廣陵之變以穆隋將後裔世稟忠烈欲成㝠婚召來䕶兒歌人同至賦詩就禮且雲死時浮瘞草草囑穆改葬洛陽北坂穆於異日發地數尺果得遺骸因如言擕葬其夜縣主復見曰嵗至已夘當遂相見至貞元十五年巳夘穆果暴亡與之合窆〉
　　江都昔䘮亂闕下多搆兵豺虎恣吞噬干戈日縱橫逆徒自外至半夜開重城膏血浸宮殿刀槍倚簷楹今知從逆者迺是公與卿白刃汚黃屋邦家遂因傾疾風知勁草世亂識忠臣哀哀獨孤公臨死乃結纓天地既板蕩雲雷時未亨今者二百載幽懐猶未平山河風月古陵寢露煙青君子秉〈一作稟〉祖徳方垂忠烈名華軒一恵顧土室以為榮丈夫立志操存沒感其情求義若可託誰能抱幽貞〈縣主贈穆〉
　　皇天昔降禍隋室若綴旒患難在雙闕干戈連九州出門皆凶䜿所向多逆謀白日忽然暮頺波不可收望夷既結釁宗社亦貽羞溫室兵始合宮闈血已流憫哉吹簫子悲啼下鳳樓霜刃徒見逼玉笄不可求羅襦遺侍者粉黛成仇讐邦國已淪覆餘生誓不留英英將軍祖獨以社稷憂丹血濺黼扆豐肌染戈矛今來見禾黍盡日悲宗周玉樹已寂寞泉臺千萬秋感茲一顧重願以死節酬幽顯儻不昧終焉契綢繆〈穆荅縣主〉
　　平陽縣中樹久作廣陵塵不意何郎至黃泉重見春〈來家歌人詩〉
　　金閨久無主羅袂坐生塵願作吹簫伴同為騎鳳人〈穆諷縣主就禮〉
　　朱軒下長路青草啟孤墳猶勝陽臺上空看朝暮雲〈縣主許穆詩〉
　　露草芊芊頺塋未遷自我居此於今㡬年與君先祖疇昔恩波死生契闊忽此相過誰謂佳期尋當別離俟君之北攜手同歸〈縣主請遷𦵏詩〉
　　伊彼維揚在天一方驅馬悠悠忽來異鄉情通幽顯獲此相見義感疇昔言存繾綣清江桂洲可以遨遊惟子之故不遑淹留〈穆荅縣主〉
　　王氏婦
　　與李章武贈荅詩〈中山李章武貞元三年客遊華州於市北街見一婦甚美遂賃舍其家主人姓王此則其子婦也兩相恱而私焉月餘計用直三萬餘子婦所供費亦倍之情好彌切章武告歸贈鴛鴦綺子婦荅以玉指環各為詩別至十一年重遊則王氏長老捨業逺遊室無一人子婦歿巳再周矣有東鄰婦楊道其臨沒相托語雲李十八郎至此乞暫留止兾神㑹於髣髴中章武於是仍就其家借憩具酒食呼祭果見王氏從室北角冉冉至迎擁共宿敘平生歡至五更下牀嗚咽仍各為詩敘別自屋角去不復見〉
　　鴛鴦綺知結幾千絲別後尋交頸應傷未別時〈章武贈王氏鴛鴦綺〉
　　捻指環相思見環重相憶願君永持翫循環無終極〈王氏荅李章武白玉指環〉
　　河漢巳傾斜神魂欲超越願郎更迴抱終天從此訣〈王氏贈別李章武〉
　　分從幽顯隔豈謂有佳期寧辭重重別所歎去何之〈章武荅王氏〉
　　昔辭懐後㑹今別便終天新悲與舊恨千古閉窮泉〈王氏再贈章武〉
　　後期杳無約前恨已相尋別路無行信何因得寄心〈章武再荅王氏〉
　　水不西歸月暫圎令人惆悵古城邊蕭條明早分岐路知更相逢何嵗年
　　〈附〉李助為章武賦〈章武與道友隴西李助話其事助亦感而賦詩〉
　　石沈遼海闊劍別楚天長㑹合知無日離心滿夕陽王麗貞
　　與曽季衡㝠㑹詩〈太和四年塩州防禦使曽孝安有孫季衡居使宅西院前使君王有女麗貞暴終於此魂現與季衡欵合近六十日少年好色不以為疑偶洩之人麗貞責其負約留詩為別季衡不能詩強為一篇酬之遂絶後詢五原紉針婦雲王使君女歸𦵏北邙山陰晦人多見其魂遊於此則女詩所云北邙空恨清秋月也〉
　　五原分袂真吳越燕拆鶯離芳草歇年少煙花處處春北邙空恨清秋月〈麗貞留別〉
　　莎草青青雁欲歸玉腮珠淚灑臨岐雲鬟飄去香風盡愁見鶯啼紅樹枝〈季衡酬別〉
　　客戶里女子
　　贈段何〈進士段何太和八年賃居客戶里臥疾小愈有美人徑至閤中從二青衣皆絶色說諭再三何終不應乃以紅箋題詩一篇置案上而去書跡柔媚紙末惟書一我字何自此疾日退〉
　　樂廣清羸經幾年奼娘相托不論錢輕盈妙質歸何處惆悵碧樓紅玉鈿
　　宻陀僧
　　湖城㕔吟〈太和中閿鄉主簿沈恭禮攝湖城尉有人自稱李忠義江淮人傭於此客死丐祈一食兼一小帽恭禮許之忠義曰此㕔人居多不安有一女子年可十七八名曰宻陀僧來𠫵甚不可與交言少間果有一女子來㣲笑轉盻自薦恭禮不頋女吟此詩恭禮又不顧逡巡而去在湖城每夜輒來後歸閿鄉亦隔夜至一年餘方漸稀然終不能為患也〉
　　黃帝上天時鼎湖元在茲七十二玉女化作黃金芝西施
　　謝王軒〈太和中進士王軒少為詩頗有才思嘗遊西江泊舟薴蘿山下題詩於石俄見一女子自稱西施振璚璫扶石筍以詩酬謝歡㑹而別〉
　　妾自吳宮還越國素衣千載無人識當時心比金石堅今日為君堅不得
　　〈附〉王軒題西施石詩
　　嶺上千峯秀江邊細草春今逢浣紗石不見浣紗人
　　〈附〉軒詩
　　佳人去千載溪山久寂寞野水浮白煙巖花自開落猨鳥舊清音風月閒樓閣無語立斜陽幽情入天幕
　　西施詩
　　高花巖外曉相鮮幽鳥雨中啼不歇紅雲飛過大江西從此人間怨風月
　　〈附〉軒詩
　　當時計拙笑將軍何事安邦賴美人一自仙葩入吳國從茲越國更無春
　　西施詩
　　雲霞出沒羣峰外鷗鳥浮沉一水間一自越兵齊振地夢魂不到虎丘山
　　甄后
　　與蕭曠㝠㑹詩〈太和處士蕭曠善琴東遊至洛水之上見一美人自稱洛浦神女即甄后也性好鼓琴願一聴君操曠為彈別鶴及悲風后又召龍王織綃女傳觴敘語各為詩而別〉
　　玉筯凝腮憶魏宮朱〈一作絲〉一弄洗清風明晨追賞應愁寂沙渚煙銷翠羽空〈甄后留別蕭曠〉
　　織綃泉底少歡娛更勸蕭郎盡酒壺愁見玉琴彈別鶴又將清淚滴真珠〈織綃女詩〉
　　紅蘭吐艷間夭桃自喜尋芳數已遭珠珮鵲橋從此斷遙天空恨碧雲高〈蕭曠荅詩〉
　　沙磧女子
　　五原夜吟〈進士趙合太和初游五原夜臥沙磧中聞沙中女子悲吟起問之自陳姓李家奉天城南小李村往省姊道遭黨羗撾殺於此今已三年倘能歸骨必有以報合如言收骨擕至奉天訪得小李村𦵏之明日見此女來謝曰吾大父有演𠫵同契續混元經子能窮之龍虎之丹不日成矣合受之女子已沒合遂究其𤣥微得度世〉
　　雲鬟消盡轉蓬稀埋骨窮荒〈一作鄉〉失〈一作無〉所依牧馬不嘶沙月白孤魂空逐雁南飛
　　陳宮妃嬪
　　與顔濬㝠㑹詩〈㑹昌中進士顔濬下第遊廣陵同載有青衣年二十許自雲姓趙名幼芳臨別期之中元游瓦官閣當一㑹神仙中人濬如言果往見美人及幼芳亦在美人言家在清溪邀濬過之則陳朝張麗華也須㬰孔貴嬪亦來問幼芳乃是麗華侍兒後為隋宮御女死於江都之亂者命酒賦詩濬因留與麗華同寢達曙而別尋其處地近清溪乃陳朝宮人墓濬慘惻而返〉
　　秋草荒臺響夜蛩白楊凋〈一作聲〉盡減悲風綵箋曽擘欺江總綺閣塵消〈一作清〉玉樹空〈麗華賦〉
　　寳閣排雲稱望仙五雲高艷擁朝天清溪猶有當時月應照瓊花綻綺筵〈貴嬪賦〉
　　素〈一作皓〉魄初圎恨翠娥繁華濃豓竟如何南〈一作兩〉朝唯有長江水依舊門前作逝波〈幼芳賦〉
　　簫管清吟怨麗華秋江寒月綺窗斜慚非後主題箋〈一作詩〉客得見臨春閣上花〈濬詩〉
　　湘中女子
　　驛樓誦詩〈鄭僕射愚嘗游湘中宿於驛樓夜遇女子誦詩頃刻不見〉
　　紅樹醉秋色碧溪彈夜佳期不可再風雨杳如年薛濤
　　贈楊藴中〈進士楊藴中得罪下成都府獄夜夢一婦人曰我即薛濤也幽死此室因贈此詩〉
　　玉漏聲長燈耿耿東牆西牆時見影月明窗外子規啼忍使孤魂愁夜永
　　孟蜀妃張太華
　　𦵏後見形詩〈孟昶廣政初與妃張太華同遊青城山丈人觀太華死即𦵏其地數年後道士李若沖忽見其現形因吟一詩懇若沖超㧞幽魂若沖於中元節黃籙齋㑹為太華奠長生金簡生神玉章得度夢太華復吟一詩來謝壁間有黃土書〉
　　獨臥經秋墮鬢蟬白楊風起不成眠尋思往日椒房寵淚濕衣襟損翠鈿
　　謝李若沖
　　符吏匆匆叩夜扃便隨金簡出幽冥濛師薦㧞恩非淺領得生神九過經
　　安邑坊女
　　幽恨詩〈上都安邑坊陸氏宅人常謂為凶宅冇進士臧夏僦居其中晝寢忽夢魘見一女人緑帬紅袖弱質纎腰如霧濛花收涙而雲聴妾一篇幽恨之句良乆方悟〉
　　卜得上峽日秋江〈一作天〉風浪多巴陵一夜雨腸斷木蘭歌
　　韋檢亡姬
　　和檢詩〈檢舉進士不第有美姬捧心而卒追痛不勝舉酒吟詩一日忽夢姬言有後期遂和前詩檢終日悒悒更夢姬曰即遂相見矣覺來神魂恍惚復題詩一首未幾果即世皆符兆〉
　　春雨濛濛不見天家家門外栁和煙如今腸斷空垂淚歡笑重追別有年
　　〈附〉檢悼亡姬詩
　　寳劍化龍歸碧落嫦娥隨月下黃泉一杯酒向青春晩寂寞書窗恨獨眠
　　夢後自題
　　白浪漫漫去不迴浮雲飛盡日西頺始皇陵上千年樹銀鴨金鳧也變灰
　　蘇檢妻
　　與夫同詠詩〈蘇檢登第歸吳行及澄城止於縣樓上夢其妻取紅箋剪數寸題詩檢亦裁蜀箋而賦焉詩成俱送所臥席下及寤果於席下得其詩視篋中紅箋亦有剪處歸家妻死已𦵏矣問其死日乃澄城所夢之日謁其塋四靣多是海棠花也一作鍾輻事互異〉
　　楚水平如鏡周迴白鳥飛金陵幾多地一去不知歸〈檢妻〉還吳東去過〈一作下〉澄城樓上清風酒半醒想得到家春已暮海棠千樹已凋零〈檢〉
　　宮嬪
　　㝠㑹詩
　　爭不逢人話此身此身長夜不知春自從國破家亡後隴上惟添芳草新〈京昭儀寳仙〉
　　休說人間恨戀多況逢佳客此相過堂中縱有千般樂爭及陽春一曲歌〈張夫人華國〉
　　幽谷窮花似妾身縱懐香艷吐無因多情公子能相訪應解回風暫借春〈景才人舜英〉
　　恩情未足曉光催數朶眠花未得開卻羨一雙金扼臂得隨人世出將來〈一作隨君此去出泉臺〉
　　金車美人
　　與謝翺贈荅詩〈陳郡謝翺舉進士寓居長安昇道里庭中多植牡丹一日見冇一美人乘金車至門年可十六七風貎閑麗謂翺曰聞此地冇名花故來與君一醉耳固問為何人曰君但知非人則已安用問耶夜闌辭歸乞詩為贈翺悵然命筆美人荅之翺明年下第東歸至新豐逆旅步月長望追感前事賦詩朗吟忽聞車音自西來視之乃前美人也曰將之𢎞農感君意故一靣耳嗚𠰸不自勝翺亦忍泣誦所製詩美人復酬一詩翺別之去雖知為怪不能忘枉道𢎞農留數日求之竟絶影響還洛陽不數月以怨結卒〉
　　陽臺後㑹杳無期碧樹煙深玉漏遲半夜香風滿庭月花前空賦別離詩〈一作花前竟發楚王悲　翺〉
　　相思無路莫相思風裏花開只片時惆悵金閨卻歸去〈一作處〉暁鶯啼斷緑楊枝〈美人〉
　　一紙華箋灑〈一作麗〉碧雲餘香猶在墨猶新空添滿目淒涼事不見三山縹緲人斜月照衣今夜夢落花啼鳥去年春紅閨更有堪愁處窗上蟲絲幾〈一作鏡〉上塵〈翺〉惆悵佳期一夢中武陵春色盡成空欲知離別偏堪恨只為音塵兩不通愁態上眉凝淺緑淚痕侵臉落輕紅雙輪暫與王孫駐明日西馳又向東〈美人〉
　　魏朋妻
　　贈朋詩〈建州刺史魏朋辭滿後客居南昌素無詩思後遇病迷惑失心如有人相引接忽索筆書詩詩意如其亡妻以贈朋也後十餘日朋卒〉
　　孤墳臨清江每覩白日晩松影揺長風蟾光落嵓甸故鄉千里餘親戚罕相見望望空雲山哀哀淚如霰恨為泉臺客復此異鄉縣願言敦疇昔勿以棄疵賤
　　劉氏亡婦
　　題明月堂二首
　　蟬鬢驚秋華髮新可憐紅隙盡埃塵西山一夢何年覺明月堂前不見人
　　玉鉤風急響丁東回首西山似夢中明月堂前人不到庭前一夜老秋風
　　故臺城妓
　　詩〈金陵黃進士夢過臺城故妓自雲今為吳神樂部其詩云〉
　　歌罷玉樓月舞殘金縷衣勻鈿收迸節歛黛別重闈斷蛛猶織梁春燕不歸那堪回首處江步野棠飛
　　金陵詞
　　宮中細草香紅濕宮內纎腰碧窗泣唯有虹梁春燕雛猶傍珠簾玉鈎立
　　無名女鬼
　　示宋善威
　　月落三株樹日映九重天良夜歡宴罷暫別庚申年無名鬼
　　詩
　　江上檣竿一百尺山中樓臺十二重山僧樓上望江上指㸃檣竿笑殺儂
　　仙人未必便仙去還在人間人不知手把白鬚從兩鹿相逢卻問姓名誰
　　穠華
　　句〈浚儀王氏𦵏其母有壻裴郎醉臥棺後家人不知遂掩其壙酒醒見文柏為堂羣婢連臂踏歌一婢名穠華歌雲〉
　　柏堂新成樂未央迴來迴去繞裴郎
　　張守中
　　句
　　薄命蘇秦頻去國多情潘岳旋興悲今夜若棲芳草徑為傳幽意達王孫〈詠蝶〉
　　無名鬼
　　句
　　芫花半落松風晩清





　　御定全唐詩巻八百六十六
　　欽定四庫全書
　　御定全唐詩卷八百六十七
　　渾家門客聯句〈文明初毘陵滕庭俊之洛調選至滎水西投道傍莊家見二人一稱麻大名來和一稱和且耶言同作渾家門客邀庭俊赴其館飲啖各賦詩題曰同在渾家平原門館聮句忽被主人覓喚乃知坐厠屋下傍有大蒼蠅禿掃帚而已庭㑓先患熱疾自此頓愈〉
　　自與渾家鄰馨香遂滿身無心好清靜人用去灰塵〈麻大賦〉
　　終朝每去依煙火春至還家養子孫曽向苻王筆端坐爾來求食渾家門〈和且耶賦〉
　　長鬚國駙馬詠妻〈大足初冇士人隨新羅使泛海風吹至一處人皆長鬚號長鬚國其王拜士人為駙馬主甚美而冇鬚嬪姬亦然士人每見之不恱因賦此詩王大笑曰駙馬竟未能忘情於小女頤頷間乎忽一日其君臣憂戚士人怪問之王泣曰吾國有難非駙馬不能救士人驚曰茍難可弭性命不敢辭也王乃令具舟命使隨往謂曰煩駙馬一謁海龍王但言東海第三㲼第七島長鬚國有難求救我國絶微須再三言之因涕泣執手而別士人登舟瞬息至岸乃前求謁龍王王降階迎訪其來意士人具説龍王即命速勘良乆一人入白境內並無此國士人復哀訴龍王更勅使者細尋勘食頃使者返曰此島蝦合供大王此月食料前日已〉
　　〈追到龍王笑曰客固為蝦所魅耳吾雖為王所食皆稟天符今為客減食乃令引客視之見鐵鑊數十如屋滿中是蝦有五六頭色赤大如臂見客跳躍似求救狀引者曰此蝦王也士人不覺恐泣龍王命赦蝦王一鑊令使送客歸中國二夕至登州顧二使乃巨龍也〉
　　花無葉不姸女無鬚亦醜丈人試遣惣無未必不如惣有
　　原陵老翁吟〈神龍中廬江何讓之赴洛見原陵盤石上坐一翁眉𩯭皓然著賨幪巾襦袴幘烏紗抱滕南望吟詩譲之已訝其非人翁忽又吟譲之遽欲前執翁𠉀然躍入丘中讓之從焉翁已復本形為一狐跳出讓之見几案上有一帖文書題雲應天狐超異科策懷之躍出後數日有僧備三百縑購贖讓之納縑仍不與書帖經月餘其弟至問讓之取書帖去即化為一狐未幾有敕捕內庫被人盜貢絹三百匹尋蹤及讓之獲其縑讓之不能雪卒斃枯木〉
　　野田荊棘春閨閣綺羅新出沒頭上日生死眼前人慾知我家在何處北邙松柏正為鄰
　　洛陽女兒羅綺多無奈孤翁老去何奈爾何
　　正色鴻燾神思化伐穹施後承光負𤣥設嘔淪吐萌垠倪散截迷腸郗曲䨴〈音矇〉零霾曀〈入聲〉雀燬⻱水健馳御屈拿尾研動袾袾𠹗𠹗㳷用祕功以嶺以穴柂薪伐藥莽榤萬茁嘔律則祥佛倫惟薩牡虛無有頤咽蘂屑肇素未來晦明興滅〈狐書一〉
　　五行七曜成此閏餘上帝降靈嵗且涒徐蛇蛻其皮吾亦神攄九九六六束身天除何以充喉吐納太虛何以蔽踝霞袂雲袽哀爾浮生櫛比荒墟吾復麗氣還形之初在帝左右道濟忽諸〈狐書二〉
　　嚴含質詩〈景雲初蕭志忠刺晉州將以臘日畋遊先一日有採薪者暴瘧不能歸因止巖穴之下夜將艾似有人聲伏而窺之有一人身長丈餘向谷長嘯俄而羣獸俱至長人宣言曰余𤣥㝠使者奉北帝命明日蕭使君當順時畋獵爾等若干合死於箭死於鎗死於網罟鷹犬言訖有虎與麋皆屈膝求救長人曰余聞東谷嚴四兄善謀爾等可就彼祈求羣獸皆喜使者東行羣獸畢從時樵者疾少間隨往覘之見茅屋中懸一虎皮有黃冠者名含質即嚴四兄也驚起見使者曰濶別已久得非配羣生獵日刑名而至此乎使者曰然然彼求救於四兄四兄當為謀之虎麋狐兎即屈膝哀請嚴曰蕭使君毎役人必恤其飢寒若祈滕六降雪巽二起風則不復獵矣又對使者雲向在仙都豈意干年為獸身悒悒不樂因述懷一章又雲我譴謫已滿行歸紫府題數行於壁使後人知僕曽居此也〉
　　昔為仙子今為虎流落陰崖足風雨更將斑毳被余身千載空山萬般苦〈述懷〉
　　下𤣥八千億甲子丹飛先生嚴含質謫下中天被斑革六千甲子血食澗飲厠猨狖下濁界景雲元紀升太一〈題壁〉
　　李微詩〈徽宗室子家於虢畧博學善屬文天寳十五載登進士第後於汝墳逆旅被狂疾夜走出變為虎同年李儼以監察御史使嶺南至商於界虎突出欲擒食之忽作人言曰幾傷我故人儼聆其音似微遂與之言因其述變化之由託其賑恤妻子口誦文二十篇令其傳世復為詩云〉
　　偶因狂疾成殊類災患相仍不可逃今日爪牙誰敢敵當時聲跡共相高我為異物蓬茅下君已乘軺氣勢豪此夕溪山對明月不成長嘯但成嘷
　　維揚空莊四怪聯句〈寳應中維揚元無有行郊野夜值風雨大至時兵荒後人戶多逃入一空莊避之雨止月出見四人衣冠各異吟詩逓相褒賞及明尋堂中惟有故杵燈臺水桶破鐺乃知四人即此物也〉
　　齊紈魯縞如霜雪寥亮高聲予所發〈故杵〉
　　嘉賔良㑹清夜時煌煌燈燭我能持〈燈臺〉
　　清冷之泉𠉀朝汲桑綆相牽常出入〈水桶〉
　　㸑薪貯泉相煎熬充他口腹我為勞〈破鐺〉
　　栁藏經二絶句〈建中間東都薛𢎞機隱渭河之隈有客造門自雲姓栁名藏經歌一詩與𢎞機談論經典而別明年又來復歌一絶情意搔然竟失其蹤是夜惡風發屋一枯栁拉折其內不知誰人藏經百餘巻盡爛壞〉
　　寒水停園沼秋池滿敗荷杜門窮典籍所得事今多誰謂三才貴余觀萬化同心虛嫌蠹食年老怯狂風太白山魔誑道士詩〈貞元中韋自東以壯勇聞有道士煉丹於太白山石洞中數有妖魔入洞擊散藥壚邀自東仗劔相䕶有巨虺及美女至自東並以劔擊退後冇道士駕鶴而來勞自東曰妖魔已盡吾弟子丹將成矣有詩誌喜自東釋劔禮之俄而突入藥壚暴烈無遺〉
　　三秋稽顙叩真靈龍虎交時金液成絳雪既凝身可度蓬壺頂上彩〈一作有〉雲生
　　金缶魅詩〈河東李員居長安延夀里元和初室西隅有聲若韻金石俄有歌者音清越久不巳凡數夕聞焉後至秋始六日夜雨隤堂北垣明日得一缶僅尺餘制用金形狀竒古蓋千百年之器〉
　　色分藍葉青聲比磬中鳴七月初七夜吾當示汝形東陽夜怪詩〈元和中彭城秀才成自虛就舉東還路出東陳驛風雪夜投佛寺暗中有一老病僧俄復有數人至以自虛舉子各述所作詩喧論達曉自虛方欲自誇舊製一無覩矣及追尋始知病僧自稱安智高者是病槖駞稱前河隂轉運巡官盧倚馬是驢稱桃林客輕車將軍朱中正是牛敬去文是狗奚銳金是雞苗介立是貓胃藏瓠是一刺蝟藏瓠下者〉
　　誰家掃雪滿庭前萬壑千峰在一拳吾心不覺侵衣冷曽向此中居㡬年〈安智高詠聚雪為山〉
　　擁褐藏名無定蹤流沙千里度衰容傳得南宗心地後此身應便老雙峰〈安智高病中自述二首〉
　　為有閻浮珍重因逺離西國赴咸秦自從無力休行道且作頭陀不繫身
　　長安城東洛陽道車輪不息塵浩浩爭利貪前競著鞭相逢盡是塵中老〈盧倚馬寄同侶二首〉
　　日晩長川不計程離羣獨步不能鳴賴有青青河畔草春來猶得慰〈一作餵〉羈〈一作飢〉情
　　愛此飄颻六出公輕瓊冷絮舞長空當時正逐秦丞相騰擲川原喜北風〈敬去文詠雪獻曹州房　去文雲曹州房難僕呼雪為公餘以古人呼竹為君證之曹州房莫知所對〉
　　事君同樂義同憂那校糟糠滿志休不是守株空待兎終當逐鹿出林丘〈敬去文言志二首〉
　　少年長負飢鷹用內顧曽無寵鶴心秋草驅除思去宇平原毛血興從禽
　　舞鏡爭鸞綵臨定鶻拳正思仙仗日翹首仰〈一作御〉樓前〈奚銳金近作三首〉
　　養鬬形如木迎春質似信如風雨在何憚跡卑棲為脫田文難常懐紀渻恩欲知疎野態霜曉呌荒村亂魯負虛名遊秦感𡩋生𠉀驚丞相喘用識葛盧鳴黍稷滋農具軒車乏道情近來筋力退一志在歸耕〈朱中正詩〉為慙食肉主恩深日晏蟠蜿臥錦衾且學志人知白黒那將好爵動吾心〈苗介立詩〉
　　鳥鼠是家川周王昔獵賢一從離子夘〈鼠兎皆變為蝟也〉應見海桑田〈胃藏瓠題舊業詩〉
　　田四郎求婚聯句〈元和十三年江陵編戶成叔弁冇女興娘年十七忽有人自稱田四郎偕媒氏求婚叔弁不許四郎笑一聲冇二人自空下曰安冇不可媒氏請為聮句定婚聮句訖媒與三人大絶倒不復見其女初若醉人去後亦醒〉
　　一㸃紅裳出翠微秋天雲靜月離離〈田四郎〉天曹使者徒回首何不從他九族卑〈田請叔弁繼作叔弁不知詩固辭聞堂上有人教其云云〉黑駒別盧傳素詩〈𡽹南從事盧傳素寓居江陵元和中有一黒駒乗之甚勞苦然未嘗有銜橜之失頗愛之一旦忽人語曰阿馬是丈人表甥賀蘭家通兒也丈人使通兒賣一別墅得錢一百貫通兒破用此錢今作畜生在槽櫪五六年與丈人償債畜生夀已盡當死請速將阿馬貨賣兼有一篇留別乃驤首朗吟雲〉
　　既食丈人粟又飽丈人芻今日相償了永離三惡途筆精詩〈元和中博陵崔㲄寓長安延福里見人長不盡尺自北垣下升榻請寄硯席袖出三詩投
　　於㲄趨北垣下沒㲄乃發其處得一管筆鋒銳尚新〉
　　昔荷蒙恬恵尋遭仲叔投夫君不指使何處覓銀鈎學問從君有詩書自我傳須知王逸少名價動千年能令音信通千里解致龍蛇運八行惆悵江生不相賞應縁自負好文章
　　二斑與𡩋茵賦詩〈大中年秀才𡩋茵寓南山莊夜有人一稱桃林斑特處士一稱南山
　　斑寅將軍來訪談論賦詩而別及視其跡乃知牛與虎也〉
　　曉讀雲水靜夜吟山月高焉能履虎尾豈用學牛刀〈𡩋茵賦〉
　　但得居林嘯焉能當路蹲渡河何所適終是怯劉琨〈斑寅賦〉
　　無非悲𡩋戚終是怯庖丁若遇龔為守蹄涔向北溟〈斑特賦〉
　　白田獺魅別村女詩〈楚州白田村民沈某女患魅腹漸大若妊令巫設壇召魅自陳淮中老獺願自此屏跡但痛腹中子未育若生而不殺以還我是望外也言畢嗚咽遂作別詩須㬰患者釋然後旬月産獺子三頭送河中有巨獺負而沒之〉
　　潮來逐潮上潮落在空灘有來終有去情易復情難腸斷腸中子明月秋江寒
　　邢君才舊宅三怪詩〈太原掌書記姚康成奉使汧隴假邢君才舊宅休息二更後月色如練廊房內聞飲樂之聲曰今三人可各賦一篇取樂康成推門求之則皆失矣尋其處見有鐵銚子一柄破笛一管一禿黍穰帚而已康成不欲傷之各埋於他處〉
　　昔日炎炎徒自知今無烽竈欲何為可憐國柄全無用曽見家人下第時〈鐵銚〉
　　當時得意氣填心一曲君前值萬金今日不如庭下竹風來猶得學龍吟〈破笛〉
　　頭焦鬢禿但心存力盡塵埃不復論莫笑今來同腐草曽經終日掃朱門〈禿帚〉
　　維揚少年與孟氏贈荅詩〈維揚萬貞娶夀春坊孟氏為妻美容質有詞藻貞商於外孟氏遊家園獨吟而泣有少年貎甚秀麗踰垣求偶孟氏許而賦詩少年亦以詩荅之遂私焉同處踰年而夫自外至孟氏憂且泣少年曰勿爾吾固知其不久也忽騰身而沒竟不知為何怪〉
　　可惜春時節依然獨自遊無端兩行淚長祗對花流〈孟氏遊家園作〉
　　誰家少年兒心中暗自欺不道終不可可即恐郎知〈孟氏贈荅少年〉
　　神女得張碩文君遇長卿逢時兩相得聊足慰多情〈少年荅孟氏〉
　　胡志忠題戶〈處州小將胡志忠奉使之越夜止山館之東序進膳之次有異物其狀甚偉當盤而立志忠擊之連有傷痛聲如犬語甚分明曰請止請止若不止知誰死志忠運臂愈疾異物又疾呼曰斑兒何在續有一物自屏外來志忠又擊之力不勝僕夫曵之入東閣顛仆之聲如壊墻然未久志忠儼然而出復命膳卒無一言明日行封署其門屬館吏勿啓旬餘乃還止於館索筆硯泣題其戶題訖以筆擲地而失所在啓其戶志忠與斑黑二犬俱仆於西北隅矣〉
　　恃勇禍必嬰恃強勢必傾胡為萬金子而與惡物爭休將逝魄趨府庭止於此館歸㝠㝠
　　高侍郎詩〈草官張立本有女為物所魅自稱高侍郎吟詩一首宅後有髙偕侍郎墓野狐窟
　　穴其中蓋狐妖也〉
　　危冠高袖楚宮妝獨歩閑庭逐夜涼自把玉簪敲砌竹清歌一曲月如霜
　　呂氏宅妖誓師詞〈汝南岑順旅陜州居外族呂氏山宅見壁下天那軍與全家軍各出兵㑹戰有軍師致辭鼓之㑹戰數日勝負不常順為鬼氣所中顦顇頓甚因掘其下得古墓明器有甲冑數百戲局列馬滿枰乃悟軍師之詞乃象戲行馬之勢也〉
　　天馬斜飛度三止上將橫行擊四方輜車直入無迴翔六甲次第不乖行
　　袁少年詩〈猨〉
　　風波千里闊臺樹半天高此興將何比身知揷羽毛〈賦君山〉
　　峯巒多秀色松桂足清聲自有山林趣全忘城闕情〈賦南嶽廟〉
　　羅浮南海外昔日已聞之千里來游覽幽情我自知東柯院妖謔杜令〈隴城縣有東柯僧院甚有幽致遊人如市忽一日有妖異起空中擲下九礫扇揚灰塵人莫敢正立院僧召道士誦咒衣褫帶解狼狽而去縣令杜延範自往觀之曰安有此事妖於空中擲小書帖多成絶句凌謔杜令覺之亦遽還〉
　　雖共蒿蘭伍南朝有宗祖莫打緑袍人空中且歌舞堪憐木邊士非兒不似女瘦馬上高山登臨何自苦嵩山小兒吟〈嵩山內有老僧結茅以居忽見一小兒𠫵禮求為弟子僧乃問曰此處人跡甚稀汝因何至此又因何求為弟子曰父母俱䘮身無所依願離塵俗欲修來世福業也僧曰志願雖嘉能從道心惟一乎小兒曰若心與言違皇天后土自不容耳見其敏悟遂與落髮精進勤劬䍐有倫等居數年時值深秋忽慨然朗呤長嘯良久冇一羣鹿過小兒躍然脫卻僧衣化為鹿而去〉
　　我本長生深山內更何入他不二門爭如訪取舊時伴休更朝夕勞神魂
　　魚腹丹書〈吳郡漁人張鬍子嘗於太湖中釣得一巨魚腹上有丹書字〉
　　九登龍門山三飲太湖水畢竟不成龍命負張鬍子魚身字〈金州洵陽縣水南鄉百姓柏君懐於漢江勒漠潭採得魚長數尺身上有字〉
　　三度過海兩渡上漢行至勒漠命屬柏君
　　馬作人語〈路巖自成都移鎮渚宮所乗馬忽作人語不久及禍〉
　　蘆荻花此花開後路無家
　　孫長史女與焦封贈荅詩〈開元初浚儀令焦封罷任䘮妻客蜀中夜逢一青衣邀入一甲第有女子年十七八儀貌殊常自稱孫長史女夫䘮寡居於此命酒賦詩遂留匹偶經月封思入闗女贈玉環並詩為別封亦以詩留贈登前途女忽奔至疑訝間有千餘猩猩來女喜躍曰君不顧我東歸我亦逐女伴歸山耳化為一猩猩去〉
　　妾失鴛鴦伴君方萍梗遊少年懽醉後只恐苦相留〈贈封〉心常名宦外終不恥狂遊誤入桃源裏仙家爭肯留〈封酬〉鵲橋織女㑹也是不多時今日送君處羞言連理枝〈別封〉但保同心結無勞織錦詩蘇秦求富貴自有一回時〈封留別〉
　　石甕寺鐙魅詩〈進士楊稹家於渭橋肄業昭應石甕寺有紅裳女子既夕而至容色姝麗徐步簾外而歌稹納之自稱開元中明皇與楊妃建此寺封我為西明夫人乃西偏經幢中鐙精也晨去暮還不止家人潛伏佛榻窺之撲滅鐙遂絶〉
　　涼風暮起驪山空長生殿鏁霜葉紅朝來試入華清宮分明憶得開元中
　　金殿不勝秋月斜石樓冷誰是相顧人褰帷弔孤影煙滅石樓空悠悠永夜中虛心泣秋雨艷質畏飄風向壁殘花碎侵堦墜葉紅還如失羣鶴飲恨在雕龍〈前二首紅裳女子歌此首風雨夜一嬰兒為紅裳歌〉
　　洛下女郎歌〈天寳中洛下崔𤣥微夜見諸女郎李氏陶氏楊氏衣服顔色各異自言俱住苑中邀封家十八姨命席各歌以送酒仍言苑中多被惡風乞𤣥微立朱幡圗日月五星文於苑東免諸侶之患女郎乃衆花之精封十八姨者風神也〉
　　皎潔玉顔勝白雪況乃當年對風月沈吟不敢怨春風自歎容華暗消歇〈紅裳人〉
　　絳衣披拂露盈盈淡染胭脂一朶輕自恨紅顔留不住莫怨春風道薄情〈白衣人〉
　　袁長官女詩〈廣徳中秀才孫恪於洛中魏王池畔見一大第有女子摘庭中萱草吟詩詰之是袁長官女少孤求適人未售恪覩其光容艷麗遣媒納為室袁金繒贍足治家甚嚴生二子後恪任幕職挈過端州袁雲此去峽山寺我家舊有門徒居之欲赴彼設齋恪如言抵寺齋罷有野猨數十連臂下生臺悲嘯袁題詩僧壁撫二子咽泣數聲裂衣化為老猨偕去詢老僧乃知此猿寺中所飬開元中高力士經過憐其慧黠攜獻上陽宮者〉
　　彼見是忘憂此看同腐草青山與白雲方展我懐抱〈摘萱草吟〉
　　剛被恩情役此心無端變化幾湮沈不如逐伴歸山去長笑一聲煙霧深〈題峽山僧壁〉
　　真符女與申屠澄贈和詩〈貞元中什邡尉申屠澄赴官至真符縣東投路傍茅舍中有老父及嫗一女年十四五態甚閑麗因與之訂婚後生一男一女澄嘗作贈內詩其妻有和然未嘗出口秩滿將歸秦妻始以詩語澄悵然若有慕者澄曰倘憶賢尊今則至矣何用悲乎及過妻家草舍不復有人於故衣中見一虎皮妻大笑曰此物尚在即披之即變為虎哮吼而去澄驚走避之擕二子望林大哭竟不知所往〉
　　一尉慙梅福三年媿孟光此情何所喻川上有鴛鴦〈澄贈〉琴瑟情雖重山林志自深嘗憂時節變辜負百年心〈女和〉夭桃詩〈太和中處士姚坤居東洛萬安山有女子自稱夭桃詣坤雲是富家女誤為年少誘出失蹤不可復還願持箕帚坤納之妖麗冶容至於篇什俱能精至後坤應制挈入京至盤豆館夭桃不樂取筆題竹簡為詩一首吟諷乆之忽有曹牧獻良犬入館犬見夭桃怒目掣鏁上階夭桃亦化為狐跳上犬背抉其目行數里犬斃狐即不知所之〉
　　鉛華久御向人間欲捨鉛華更慘顔縱有青明吟夜月無因重照舊雲鬟
　　青衣春條詩〈南陽張不疑開成間宏詞登科授秘書寓京國市一青衣於胡司馬名春條指使無不愜適兼好學善書録潛為小詩往往於戶牗間題之居兩月餘有昊天觀尊師知其妖作法噀水復本形乃是一朽明器背上題曰春條劈腰頸間有血不疑得疾沈錮二年死〉
　　幽室鎖妖艷無人蘭蕙芳春風三十載不盡羅衣香明器婢詩〈開成中洛下學究盧涵赴山荘路遇雙鬟甚有媚態雲是耿將軍守塋青衣邀涵飲為詩送酒涵惡詞之不稱窺其室見取蛇血變酒驚走避歸率家人搜尋於柏林中得一大明器婢子有蛇斃於其傍〉
　　獨持巾櫛掩𤣥闗小帳無人燭影殘昔日羅衣今化盡白楊風起隴頭寒
　　妙香詞〈唐鄭繼超遇田𠫵軍贈妓曰妙香數年告別歌北邙月詞送酒翌日同至北邙山下化狐
　　而去田君亦狐也〉
　　勸君酒莫辭花落拋舊枝只有北邙山下月清光到死也相隨
　　廬山女贈朱朴〈鯉魚〉
　　但持冰㓗心不識風霜冷任是懐禮容無人顧形影知君久積池塘夢遣我方思變動來操執若同顔叔子今宵寧免淚盈顋
　　青蘿帳女贈穆郎〈榕樹〉
　　團圎今夕色光輝結了同心翠帶垂此後莫教塵㸃染他年長照嵗寒姿
　　褰帳
　　揉藍緑色麴塵開靜見三星入坐來桂影已圎攀折後子孫長作棟梁材
　　題壁花牋
　　珠露素中書繾綣青蘿帳裏寄鴛鴦自憐孤影清秋夕灑淚裵回滴冷光
　　白蘋洲碧衣女子吟〈張確嘗游霅上白蘋洲見二碧衣女子攜手吟此確逐之化為
　　翡翠飛去〉
　　碧水色堪染白蓮香正濃分飛俱有恨此別幾時逢藕隱玲瓏玉花藏縹緲容何當假雙翼聲影暫相從新林驛女吟示歐陽訓〈生飛蟲〉
　　月明階悄悄影隻腰身小誰是騫翔人願為比翼鳥擊盤歌送歐陽訓酒
　　飛燕身輕未是輕枉將弱質在巖扃今來不得同鴛枕相伴神魂入杳冥
　　白衣女子木葉上詩〈𡩋賞嘗遇一衣白女子倐不見後於林杪見白獮猴擲一木葉
　　墜其前上書二十字雲〉
　　桃花洞口開香蘂落莓苔佳景雖堪翫蕭郎殊未來席上歌〈有少年於巖下逢女子留與同居十日於席上作歌贈少年雲〉
　　洞府深沈春日長山花無主自芬芳憑欄寂寂看明月欲種桃花待阮郎
　　鳳凰臺怪和歌四首〈大厯中有士人獨行鳯凰臺見一男子與婦人相和而歌追而
　　觀之乃二獸也一類豕而高一類龍而小〉
　　深閨閉鏁難成夢那得同衾共繡牀一自與郎江上別霜天更自覺宵長
　　愁聼黃鶯喚友聲空閨曙色夢初成窗間總有花牋紙難寄妾心字字明
　　寂靜璇閨度嵗年竝頭蓮葉又如錢愁人獨處那堪此安得君來獨枕眠
　　臥病匡牀香屢添夜深猶有一絲煙懐君無計能成夢更恨砧聲到枕邊






　　御定全唐詩巻八百六十七
<集部,總集類,御定全唐詩>
　　欽定四庫全書
　　御定全唐詩巻八百六十八
　　肅宗
　　夢丹書〈肅宗初為皇太子天寶十三載觀安祿山有悖逆之狀恐危宗廟遂精誠祈夢其夜夢故內侍普寂等二人舁一案覆以黃帕自天而下直至帝前素版丹書文字甚多既寤所記者惟四句〉
　　厥不云乎惟其惟時上天所保福祿不虧
　　代宗
　　夢黃衣童子歌〈廣徳元年吐蕃入寇代宗幸陜及回駕至潼闗夜夢黃衣童子歌云云詰旦上言其夢侍臣賀曰此土徳當王吐蕃破滅之兆也〉
　　中五之德方峨峨胡胡呼呼何奈何
　　劉禹錫
　　夢揚州樂妓和詩〈禹錫於揚州杜鴻漸席上見二樂妓侑觴醉吟一絶後二年之京宿邸中二妓和前詩執板歌雲〉
　　花作嬋娟玉作妝風流爭似舊徐娘夜深曲曲灣灣月萬里隨君一寸腸
　　邢鳳
　　夢中美人歌〈涇原節度李彚説貞元中有帥家子邢鳳居長安平康里南質一大第即其寢而晝偃夢一美人古裝髙鬟長眉執巻而吟鳳發其巻美人曰君必欲傳之無過一篇取綵箋傳其春陽曲問曲中弓彎何謂美人曰父母教妾為此舞乃起整衣張袖舞數拍為弓彎狀以示鳳既罷辭去鳳覺仍於襟袖得其詞〉
　　長安少女〈一作兒女〉踏〈一作翫〉春陽〈一作忙〉何處春陽〈一作歸〉不斷腸舞袖弓彎〈一作腰〉渾忘卻羅衣空換〈一作羅帷空度一作蛾眉空帶〉九秋霜
　　石季武
　　夢中詩〈涼武公愬數年攻戰建殊勲以仁恕為先未嘗枉殺一人長慶元年自魏博徴還將入洛其衙門將石季武先在洛夢公自北登天津橋季武為導冇道士八人持絳節幡幢從南欲上導騎呵之對曰我迎仙公可記我言聞於相公因吟詩云雲後三日涼公果自北登天津橋季武為導入憩天宮寺月餘薨〉
　　聳轡排金闕乗軒上漢槎浮名何足戀高舉入煙霞王炎
　　𦵏西施輓歌〈元和初太原王炎夢游吳聞吳王宮中出輦吹蕭擊鼔言𦵏西施詔詞客作輓歌炎進詩王甚嘉之〉
　　西望吳王國雲書鳳字牌連江起珠帳擇地〈一作土〉𦵏金釵滿〈一作鋪〉地紅心草三層碧玉階春風無處所悽恨不勝懐
　　沈亞之
　　秦夢詩三首〈太和初亞之客槖泉邸舍夢入秦見穆公尚始平公主弄玉所居宮曰翠微宮公主芳姝明媚筆不可模畫每吹蕭聲調逺逸悲人聞者莫不自廢約一年公主卒𦵏咸陽原公命亞之作輓歌並墓銘後公辭亞之令歸又為歌一章仍至翠微宮與公主侍人泣別有題宮門詩已而公命車駕送出函谷闗為別語未卒驚覺槖泉秦穆公𦵏地也〉
　　泣𦵏一枝紅生同死不同金鈿墜芳草香繡滿春風舊日聞簫處高樓當月中梨花寒食夜深閉翠微宮〈挽公主〉擊髆舞恨滿煙光無處所淚如雨欲擬著辭不成語金鳳銜紅舊繡衣幾度宮中同看舞人間春日正歡樂日暮東風何處去〈別穆公〉
　　君王多感放東歸從此秦宮不復期春景似傷秦䘮主落花如雨濕臙脂〈題宮門　以上三首又見本集〉
　　盧獻卿
　　夢中詩〈獻卿范陽人嘗作愍征賦時人以為庾子山哀江南之亞大中時連年不中第游衡湘至郴夢人贈詩旬日歿郴守𦵏之近郊果以夏初皆符所夢者〉
　　卜築郊原古青山無四鄰扶疎遶屋樹寂寞獨歸人劉景復
　　夢為吳泰伯作勝兒歌〈吳郡泰伯祠市人賽祭多繪美女以獻嵗乙丑有以輕綃𦘕侍婢捧胡琴者名為勝兒貎踰舊繪巫方獻舞進士劉景復過吳適置酒廟東通波館忽欠伸思寢夢紫衣冠者言讓王奉屈隨至廟揖而坐王語之曰適納一胡琴妓藝精而色麗知吾子善歌奉邀作胡琴一曲以寵之因命酒為作歌王召勝兒授之劉寤傳其歌吳中雲〉
　　繁已停雜吹歇勝兒調㺯邏娑撥四絃攏撚三五〈一作四〉聲喚起邊風駐明月大聲嘈嘈奔淈淈浪蹙波翻倒溟渤小切切怨颸颸鬼哭神悲秋〈一作任〉窸窣倒腕斜挑掣流電春雷直戞騰秋鶻漢妃徒得端正名秦女虛誇有仙骨我聞天寶十年前涼州未作西戎窟麻衣右衽皆漢民不省沙塵暫蓬勃太平之末狂奴亂犬豕崩騰恣唐突𤣥宗未到萬里橋東洛西京一時沒漢土民皆〈一作一朝漢民〉沒殊域飲恨吞聲空嗢咽時看漢月望漢天〈一作民〉怨氣衝星成彗孛國門之西八九鎮高城深壘閉閒卒河湟咫尺不能收輓粟推車徒兀兀今朝聞奏涼州曲使我心神暗超忽勝兒若向邊塞彈征人淚血應闌干
　　郭仁表
　　夢中辭〈偽吳春坊吏郭仁表居冶城北甲寅嵗得疾沈痼夢道士衣金花紫帔入坐堂上仁表初不甚敬因問疾何時可愈道士色厲曰甚則冇之既寤疾甚復夢前道士至因叩頭遜謝道士色解索紙筆書授之因爾疾愈〉
　　飄風暴雨可思惟鶴望巢門歛翅飛吾道之宗正可依萬物之先數在茲不能行此欲何為
　　國邵南
　　夢崔嘏妻詩〈崔嘏娶曺州刺史李續女李令兵馬使國邵南勾當障車後邵南夢在一㕔中女立牀西嘏在牀東女執箋題詩一首授嘏嘏朗吟之夢後纔一嵗崔妻卒〉
　　莫以真留妾從他理管容華難久駐知得幾多年盧綘
　　夢白衣婦人歌詞〈綘後主末年為宣州節度宋平金陵綘殺歙州刺史龔慎儀謀奔𡽹表不得復降宋慎儀姪穎愬之朝坐斬初綘未遇時病痁且死夢白衣婦人頗有姿色歌菩薩蠻勸絳酒曰妾玉真也他日富貴相見於固子坡至是臨刑有婦人姓耿名玉真者坐淫亂與同斬衣服姿貌宛如前夢其行刑地即固子坡也　南唐野史翰府名談雲所夢者是詩行刑地名孟家坡今並載〉
　　玉京人去秋蕭索畫簷鵲起梧桐落欹枕悄無言月和殘夢圎背燈惟暗泣甚處碪聲急眉黛小山攢芭蕉生暮寒
　　清風明月夜深時箕箒盧郎恨已遲他日孟家坡上約再來相見是佳期
　　張生
　　夢舜撫琴歌〈進士張生下第游蒲闗宿於舜廟夢舜撫琴歌曰〉
　　南風薰薰兮草芊芊妙有之音兮歸清蕩蕩之教兮由自然熈熈之化兮吾道全薰薰兮思何傳
　　漳郡守
　　夢康仙示詩〈康仙乾符間賣藥衢市居員山琵琶坂人為立廟郡守欲移之山椒夢示以詩廟遂不復移焉〉
　　賣藥因循未得還卻因躭酒到人間有心只戀琵琶坂無意更登山上山
　　獨孤遐叔妻白氏
　　夢中歌〈貞元中遐叔游劒南歸至金光門外天已暝路隅有佛堂止焉至夜分忽聞有公子女郎十數輩㩦酒具賞㑹中有一女郎憂傷摧悴乃其妻白氏也少年舉杯強之歌轉靣揮涕遐叔驚憤捫一磚飛擊悄然一無所有遐叔謂其妻死矣至其居妻夢魘方寤説夢中與遐叔所見並同〉
　　今夕何夕存耶沒耶良人去兮天之涯園樹傷心兮三見花
　　張生妻
　　夢中歌〈張生家汴州中牟縣赤城坂別妻遊河朔五年而還汴出鄭州門巳昏黑忽於草莾中見燈火熒煌有長鬚者白靣年少者紫衣者又有黑衣人緑衣少年挾其妻宴飲張捫得一瓦擊之中長鬚頭再發一瓦中妻額忽閴然無所見張君謂其妻已死矣歸至家妻在問之曰昨夜夢有六七人遍令飲酒各請歌飲次冇發瓦來中奴額驚覺尚頭痛因知昨夜所見乃妻夢也〉
　　歎衰草絡緯聲切切良人一去不復還今夕坐愁鬢如雪〈為長鬚人歌〉
　　勸君酒君莫辭落花徒繞枝流水無返期莫恃少年時少年能幾時〈為白靣少年歌〉
　　怨空閨秋日亦難暮夫婿斷音書遙天雁空度〈為紫衣人歌〉切切夕風急露滋庭草濕良人去不回焉知掩閨泣〈為黑衣人歌〉
　　螢火穿白楊悲風入荒草疑是夢中遊愁迷故園道〈為緑衣少年歌〉
　　花前始相見花下又相送何必言夢中人生盡如夢〈長鬚人歌答〉
　　張氏女
　　夢王尚書口授吟〈㑹昌初安西市張氏有女國色晝夢至一大宅幙次女輩十許人同妝飾候紫綬天官來為吏部沈公俄呼尚書來為幷帥王公羣女進樂侍酒并州尤屬意張口授之吟謂曰歸辭父母異日復來驚寤泣曰尚書命我矣殆將死乎因臥病累日起膏沐艷妝拜父母而卒〉
　　鬟梳鬧掃學宮妝獨立閑庭納夜涼手把玉簮敲砌竹清歌一曲月如霜
　　病狂人
　　歌〈周顯徳中齊州有人病狂每歌云云自言夢見一紅衣女子引入宮殿皆紅一小姑令歌如此有道士曰此犯大麥毒所致女即心神小婢脾神也毉經蘿蔔治麫毒如此言以藥並蘿蔔食遂愈〉
　　踏陽春人間三月雨和塵陽春踏秋風起腸斷人間白髮人
　　五靈華曉玲瓏天府由來汝府中惆悵此情言不盡一丸蘿蔔火吾宮
　　陳季卿
　　陳季卿江南人辭家十年舉進士無成羈棲輦下常訪青龍寺僧不值時有終南山翁亦伺僧歸揖季卿同坐適東壁有寰瀛圗季卿乃尋江南路因長嘆曰安得自渭泛於河遊於洛渡淮濟江而達於家亦不悔無成而歸翁笑曰此不難致乃命僧童折一竹葉作舟置圗中渭水上曰公但注目此舟則如公所願耳然至家慎勿久留季卿熟視之覺渭水生波葉舟漸大席帆既張恍若登舟始自渭及河維舟至禪窟蘭若題詩於南楹明日次潼闗登崖題句於闗門東普通院門凡所經厯一如前願旬餘至家妻子兄弟拜迎於門側題江亭晩望詩於書齋此夕謂妻曰吾試期近不可久留即當進櫂乃吟一章別其妻又別諸兄弟一更後復登舟而逝家人慟哭謂其死矣復遵舊路至於渭濵寺宇宛然見山翁擁褐而坐季卿謝曰歸則歸矣得非夢乎翁曰不久當知各別去後月餘妻子來訪始知果歸作詩非夢也
　　題禪窟蘭若
　　霜鐘鳴時夕風急亂雅又望寒林集此時輟櫂悲且吟獨向蓮花一峯立
　　題潼闗普通院門
　　度闗悲失志萬緒亂心機下坂馬無力掃門塵滿衣計謀多不就心口自相違已作羞歸計還勝羞不歸
　　江亭晩望題書齋
　　立向江亭滿目愁十年前事信悠悠田園已逐浮雲散鄉里半隨逝水流川上莫逢諸釣叟浦邊難得舊沙鷗不縁齒髮未遲暮吟對逺山堪白頭
　　別妻
　　月斜寒露白此夕去留心酒至添愁飲詩成和淚吟離歌悽鳳管別鶴怨瑤琴明夜相思處秋風吹半衾
　　別兄弟
　　謀身非不早其奈命來遲舊友皆霄漢此身猶路岐北風微雪後晩景有雲時惆悵清江上區區趁試期周延翰
　　夢中句〈南唐太子校書周延翰修服餌術夢神人示以書七言為句其末句云云延翰以為必得丹砂之效甚喜後死𦵏於吳大帝陵側無妻子惟一婢名丹砂七字皆驗〉
　　紫髯之伴有丹砂
　　任玠
　　夢中和句〈蜀人任玠字溫如晩寓寜州府宅一夕夢一山叟貽詩玠和之既覺自笑曰吾其死乎數日不疾而卒〉
　　故國路遙歸去來〈山叟〉春風天逺望不盡〈玠〉
　　杜牧
　　夢中語〈杜牧於宰執求小儀不遂請小秋又不遂夢人語之云云後果得比部員外〉
　　辭春不及秋昆腳與皆頭
　　胥偃
　　夢中詩〈胥偃應舉時夢徐將軍斬下頭項作詩云雲以為不祥明年徐奭榜第二人及第〉
　　昔作樹頭花今為塜中骨
　　曽崇範妻
　　夢中語〈南唐曽崇範其妻先許聘數人皆死後夢人得語雲此是汝夫果嫁於曽也〉
　　田頭有鹿跡由尾著日炙
　　張孜
　　紀夢句〈處士張孜寫李白真䖍禱忽夢白自天降與語詩因為歌以紀之其畧曰〉
　　上天知我憶其人使向人間夢中見















　　御定全唐詩巻八百六十八
　　欽定四庫全書
　　御定全唐詩卷八百六十九
　　髙祖
　　嘲蘇世長〈世長嘗事偽鄭王世充為行臺右僕射洛陽平歸國髙祖與之有舊釋之授玉山屯監恩禮殊厚嘗嘲之云云世長對曰名長意短實如聖㫖口正心邪未敢奉詔昔竇融以河西降漢十世封侯臣以山南歸國惟䝉屯監即日擢拜諫議大夫〉
　　名長意短口正心邪棄忠貞於鄭國忘信義於吾家睿宗
　　戲題畵
　　喚出眼何用苦深藏縮卻鼻何畏不聞香
　　歐陽詢
　　嘲蕭瑀射〈宋公蕭瑀不解射九月九日賜射瑀箭俱不著垜詢詠之云云〉
　　急風吹緩箭弱手馭強弓欲髙飜復下應西還更東十廻俱著地兩手並擎空借問誰為此乃應是宋公長孫無忌
　　與歐陽詢互嘲〈無忌見詢姿形麼陋嘲之詢荅云云太宗聞之笑曰詢此嘲曾〉
　　〈不畏皇后邪無忌皇后兄也〉
　　聳膊成山字埋肩不〈一作畏〉出頭誰家麟角上畫此一獼㺅〈無忌〉
　　索頭連背暖漫〈一作⿰〉襠畏肚寒只因心渾渾所以面團團〈詢〉
　　裵略
　　為溫僕射嘲竹〈宿衛裵略試判落第詣僕射溫彥博披訴不理略自雲能嘲戲彥博回意與語指㕔前竹令嘲應聲云云〉
　　竹風吹青肅肅凌冬葉不凋經春子不熟虛心未得待國士皮上何湏生節目〈一作竹冬月不肻凋夏月不肻熟肚裏不能容國士皮外何勞生節目〉
　　又嘲屏牆〈彥博又令嘲屏牆略云云彥博曰此語似傷博略曰即扳公筋何止傷膊博慙而與官〉
　　髙下八九尺東西六七歩突兀當㕔坐㡬許遮賢路省吏
　　嘲崔左丞〈武徳中清河崔善為為尚書左丞諸曹吏惡其聰察其人短傴嘲之云云髙祖勞之曰齊末姦吏歌斛律明月髙緯昏不察至㓕其家朕雖不徳倖免是下令求謗者謗遂止〉
　　崔子曲如鉤隨例得封侯髆上全無項胷前別有頭選人
　　嘲髙士廉木履〈士廉掌選有選人自雲解嘲謔士廉時著木履令嘲之應聲云云士廉笑而引之〉
　　刺鼻何曾嚏蹋靣不知嗔髙生兩箇齒自謂得勝人裵𤣥智
　　書化度蔵院壁〈西京化度寺內有無盡蔵院施捨日盛開國而後其積至不可勝計常使名僧監蔵一分供天下伽藍修理之用一分施天下飢餓一分充舊供無遮之㑹城中士女有大車載錢帛捨之棄去不知姓名者貞觀中有道士裵𤣥智者嘗入寺灑埽十年有餘寺中觀其戒行修謹宛是修行髙人使之守蔵一日潛走去不還寺衆驚異於𤣥智寢房內㸔壁上有詩四句盜去黃金不可知數竟莫知所之矣後武后移蔵東都福光寺日久漸耗尋移歸本院至開元九年以所餘散京師諸寺蔵遂絕焉〉
　　將肉遣狼守置骨向狗頭自非阿羅漢焉能免得偷〈首二句一作放羊狼頷下置骨狗前頭〉
　　竇昉
　　嘲許子儒〈子儒舊任奉禮郎永徽中造國子學子儒經紀當有階級後不得階竇昉詠之云云〉
　　不能専習禮虛心強覓階一年辭爵弁半嵗履麻鞋瓦惡頻䝉⿰〈音國〉牆虛屢被扠映樹便側睡過匱即放乖嵗暮良工畢言是越朋儕今日綸言降方知愚計喎〈口淮切〉梁寳
　　與趙神徳互嘲〈唐初梁寳好嘲戲因公行至貝州問佐史雲此州趙神徳甚能嘲令召之寳甚黑神徳兩眼俱赤因互嘲寳無以答謝遣之〉
　　趙神徳天上既無雲閃電何以無準則〈寳〉向者入門來案後惟見一挺墨〈神徳〉官裏料硃砂半眼供一國〈寳〉磨公小拇指塗得太社北〈神徳〉
　　釋元康
　　與講師互謔〈元康入京見一法師盛集徒衆講經與申問往返戲之云云講師亦復之蓋譏康之無生徒也康為之解詞理更渙然太宗聞之詔入安國寺講〉
　　甘桃不結實苦李壓低枝〈元康〉輪王千箇子巷伯勿孫兒〈講師〉
　　李榮
　　詠興善寺佛殿災〈京城流俗僧道常爭二教優劣逓相非斥總章中興善寺為火災所焚尊像蕩盡東明觀道士李榮因詠此榮巴西人也〉
　　道善何曾善言興且不興如來燒赤盡惟有一羣僧張元一
　　敘可笑事〈元一則天朝為左司郎中善滑稽時蕃人上封事多加官賞有為右臺御史者則天問元一在外有何可笑事元一云云胡御史胡元禮也於是蕃人為御史者尋改他官〉
　　朱前疑著緑逯仁傑著朱閻知微騎馬馬吉甫騎驢將名作姓李千里將姓作名呉棲梧左臺胡御史右臺御史胡
　　嘲武懿宗〈契丹寇幽州武懿宗統兵禦之至邠畏懦而遁懿宗短陋元一嘲云云則天未曉曰懿宗無馬耶元一曰騎豬夾豕也則天大笑懿宗曰此元一宿搆不是卒辭則天曰以韻與之懿宗曰請以菶韻元一應聲云云則天大悅懿宗極有慙色〉
　　長弓短度箭蜀馬臨階騗去賊七百里隈牆獨自戰忽然逢著賊騎豬向南□
　　又嘲
　　裹頭極草草掠鬢不菶菶未見桃花麵皮漫作杏子眼孔
　　詠靜樂縣主〈靜樂縣主懿宗妹懿宗短醜武氏最長時號大哥縣主與則天竝馬行命元一詠云云則天大笑縣主又極慙也〉
　　馬帶桃花錦帬銜綠草羅定知幃帽底儀容似大哥杜易簡
　　嘲格輔元〈格輔元拜監察遷殿中充使次龍門遇盜行裝都盡袒被而坐監察御史杜易簡戲詠之云云〉
　　有恥宿龍門精彩先瞰渾眼瘦呈近店睡響徹遙林埒囊將舊識製被異新婚誰言驄馬使飜作蟄熊蹲石抱忠〈則天時檢校天官郎中〉
　　始平諧詩
　　平明發始平薄暮至何城庫墖朝雲上晃池夜月明略彴橋頭逢長史欞星門外揖司兵一羣縣尉驢騾驟數箇參軍鵝鴨行
　　梁載言
　　詠傅巖監祠〈傅巖嘗在左臺監察中霤而中霤小祠無犧牲之禮比廻悵望曰初以為大祠乃全疎薄殿中梁載言詠之云云〉
　　聞道監中霤初言是大祠很傍索傳馬傯動出安徽衞司無帟幕供膳乏鮮肥形容消瘦盡空往復空歸劉行敏
　　嘲崔生〈行敏長安令有崔生飲酒歸犯夜被武𠉀執縛五更初猶未解行敏向朝至街逢之與解縛因詠之云云〉
　　崔生犯夜行武候正嚴更襆頭拳下落髙髻掌中擎杖跡胷前出繩文腕後生愁人不惜夜隨意曉參橫又嘲楊文瓘〈武陵公楊文瓘任戶部侍郎以能飲令宴蕃客渾王遂錯與延陀兒宴行敏詠之云云〉
　　武陵敬愛客終宴不知疲遣共渾王飲錯宴延陀兒始被鴻臚識終䝉御史知精神既如此長歎復何為嘲李叔慎賀蘭僧伽杜善賢〈善賢長安令三人皆黑〉
　　叔慎騎烏馬僧伽把漆弓喚取長安令共獵北山熊陸子
　　嘲父〈尚書右丞陸餘慶轉洛川長史善論事而謬於判決其子嘲之送案褥下餘慶得而讀之曰必是那狗遂鞭之〉
　　陸餘慶筆頭無力觜頭硬一朝受辭訟十日判不竟〈先是人有嘲陸者雲説事則喙長三寸判事則手重五斤〉
　　楊廷玉〈則天表姪為嘉興令貪猥無厭御史康訔推奏斷死敕免〉
　　廻波詞
　　廻波爾時廷玉打獠取錢未足阿姑婆見作天子傍人不得棖觸
　　中宗朝優人
　　廻波詞〈御史大夫裵談妻悍妬談畏之如嚴君時韋庻人頗襲武后之風中宗漸畏之內宴互唱廻波詞有優人云雲後意色自得以束帛賜之〉
　　廻波爾時栲栳怕婦也是大好外邊祗有裵談內裏無過李老
　　崔日用
　　乞金魚詞〈日用為御史中丞賜紫是時佩魚須冇特恩因會宴日用撰詞云云中宗以金魚賜之〉
　　臺中䑕子直須諳信足跳樑上壁龕倚飜燈脂汚張五還來齧帶報韓三莫浪語直王相大家必若賜金⻱賣卻貓兒相報賞
　　又賜宴自歌〈中宗宴日用起舞自歌云云其日以日用兼修文館學士制曰日用書窮萬巻學富三冬日用舞蹈拜謝〉
　　東館總是鵷鸞南臺自多杞梓日用讀書萬巻何忍不䝉學士墨制簾下出來微臣眼看喜死
　　呉人
　　詠癡〈鄭愔曾罵選人為癡漢選人曰僕是呉癡漢即是公愔令詠癡呉人云雲愔本姓鄚改姓鄭時人號為鄚鄭〉
　　榆兒復榆婦造屋兼造車十七八九夜還書復借書封抱一
　　歇後〈抱一任櫟陽尉有客過之既短又患眼及鼻塞用千字文語嘲之〉
　　面作天地𤣥鼻有雁門紫旣無左逹承何勞罔談彼〈一說人有患側眼及翳又有患鼻齆者互嘲一雲眼能日月盈為有陳根委一雲不別似蘭斯都由雁門紫〉麴崇裕
　　送司功入京〈崇裕為冀州參軍嘗有司功入京以詩送之云云司功曰大才士先生其誰曰呉兒博士教此聲韻司功曰師眀弟子哲〉
　　崇裕有幸㑹得遇明流行司士向京去曠野哭聲哀權龍褒〈中宗時為瀛州刺史〉
　　嶺南歸後獻詩
　　龍褒有何罪天恩放嶺南敕知無罪過追來與將軍〈龍褒初以親累逺貶洎歸獻此一雲無事向容山今日向東都陛下敕追來今作右金吾〉
　　初到滄州呈州官
　　遙看滄海城楊栁鬱青青中央一羣漢聚坐打杯觥〈州官見此詩謂曰公有逸才褒曰不敢趁韻而已〉
　　秋日述懷
　　檐前飛七百雪白後園彊飽食房裏側家糞集野蜋〈時有參軍不曉其義請釋之褒曰鷂子檐前飛直七百丈洗衫掛後園乾白如雪飽食房中側臥家裏便轉集得野澤蜣蜋也〉
　　喜雨
　　暗去也沒雨明來也沒雲日頭赫赤出地上綠氤氳
　　皇太子夏日賜宴詩
　　嚴霜白浩浩明月赤團團〈太子援筆為讚曰龍褒才子秦州人士明月晝耀嚴霜夏起如此詩章趁韻而已〉
　　崔泰之
　　哭李嶠詩
　　臺閣神仙地衣冠君子鄉昨朝猶對坐今日忽雲亡魂隨司命鬼魄逐見閻王此時罷歡笑無復向朝堂蘇頲
　　詠尹字〈頲幼年有京兆尹過父瓌命詠尹字〉
　　丑雖有足甲不全身見君無口知伊少人
　　張敬忠
　　詠王主敬〈武徳貞觀以來尚書郎吏兵部為前行最為要劇考功員外掌試貢舉人郎之最望者司門都比屯田虞水膳部主客皆在後行閑簡先天中王主敬為侍御史自以才望清雅當入省常望前行忽除膳部員外郎微有悵惋吏部郎中張敬忠戲詠云云膳部在省中最東北隅故有比句〉
　　有意嫌兵部專心望考功誰知腳踜蹬卻落省牆東韋鏗
　　嘲邵景蕭嵩〈邵景擢第遷至右臺監察考功員外時神武即位景與殿中御史蕭嵩韋鏗俱升殿行事制出景嵩俱授朝散大夫而鏗無命景嵩貌皆類胡景鼻髙而嵩鬚多同時服朱紱對立於庭鏗獨簾下竊窺而詠云云〉
　　一雙鬍子著緋袍一箇鬚多一鼻髙相對㕔前捺且〈去聲〉立自慙身品世間毛
　　邵景
　　嘲韋鏗〈他日睿宗御承天門百僚備列鏗忽風而倒鏗肥而短景詠之云云〉
　　飄風忽起團團旋倒地還如著腳䭔莫怪殿上空行事卻為元非五品才
　　李休烈
　　詠毀天樞〈長夀三年則天徵天下銅五十餘萬斤鐵一百三十餘萬斤於定鼎門內鑄八稜銅柱髙九十尺徑一丈二尺題曰大周萬國述徳天樞紀革命之功下置鐵山銅龍負載獅子麒麟圍繞上有雲蓋施盤龍以托珠髙一丈圍三丈金綵熒煌光侔日月開元中詔毀天樞發卒鎔鑠彌月不盡休烈為洛陽尉賦詩以詠之先是有訛言云一條麻線挽天樞言其不經久也故休烈詩及之士庶莫不詠諷〉
　　天門街上倒天樞火急先須卸火珠計合一條麻線挽何勞兩縣索人夫
　　石惠泰〈岐王府參軍〉
　　與李全交詩〈全交監察御史〉
　　御史非常任參軍不久居待君遷轉後此職還到余黃幡綽〈伶人〉
　　嘲劉文樹〈安西牙將劉文樹口辨善奏對明皇每嘉之文樹髭生頷下貎類猴上令黃幡綽嘲之文樹切惡猿㺅之號乃宻賂幡綽不言幡綽許而進嘲云云上知其遺賂大笑〉
　　可憐好箇劉文樹髭鬚共頦頤別住文樹面孔不似猢猻猢猻面孔強似文樹
　　祖詠
　　尚書省門吟〈開元中進士唱第尚書省落第者至省門散去詠吟云云〉
　　落去他兩兩三三戴帽子日暮祖侯吟一聲長安竹柏皆枯死
　　王昌齡
　　上馬當山神〈開元中昌齡自呉抵京舟行至馬當山先有禱神僃屬風便不能駐命使齎獻於廟及草履致於夫人題詩云雲當市草履時兼市金錯刀一副貯履內忘取之並將徃行數里忽有赤鯉魚長三尺躍入舟中剖腹得刀焉〉
　　青驄一匹崐崘牽奏上大王不取錢直為猛風波滾驟莫怪昌齡不下船
　　張懷慶
　　竊李義府詩〈棗強尉張懷慶好偷竊名士文章李義府嘗賦詩云鏤月為歌扇裁雲作舞衣自憐廻雪影好取洛川歸懷慶乃為詩云雲〉
　　生情鏤月為歌扇出性裁雲作舞衣照鏡自憐廻雪影來時好取洛川歸〈時人因為懷慶語雲活剝王昌齡生吞郭正一〉
　　賀知章
　　荅朝士〈朝士以知章呉越人戲雲南金復生中土知章賦詩云雲〉
　　鈒鏤銀盤盛蛤蜊鏡湖蓴菜亂如絲鄉曲近來佳此味遮渠不道是呉兒
　　顧況
　　和知章詩
　　鈒鏤銀盤盛炒鰕鏡湖蓴菜亂如麻漢兒女嫁呉兒婦呉兒盡是漢兒爺
　　續茅山秀才吟〈顧著作在茅山有一秀才行吟得句久不得屬顧云云秀才以其無禮審知是況慙惕而退〉
　　駐馬上山阿〈茅山秀才〉風來屎氣多〈況〉
　　史思明
　　櫻桃子詩〈思明在東都遇櫻桃熟其子在河北寄之因作詩同去詩成衆皆贊美之曰此詩大佳若押作一半周至一半懷王即與黃字聲勢稍穩思明大怒曰我兒豈可居周至之下〉
　　櫻桃子半赤半已黃一半與懷王一半與周至〈至當作贄思明僭號以子朝義為懷王周贄為相〉



　　御定全唐詩巻八百六十九
　　欽定四庫全書
　　御定全唐詩巻八百七十
　　髙亭〈一作雲〉
　　譏元載詩〈上元間既平劉展租庸使元載以呉越雖兵荒後民産猶給乃召豪吏分宰列邑重歛之時人謂之白著言其役歛無名所著者皆公然明白無所嫌避一雲世人謂酒酣為白著既為刻薄之役不堪其弊則必顛沛酩酊如醉者之著也渤海髙亭有詩云雲〉
　　上元官吏務剝削江淮之人皆白著
　　賀遂渉
　　嘲趙謙光〈唐省中諸郎中不自員外郎拜者謂之土山頭果毅言不歴清資便拜崇品有似長徵兵士便授邉逺果毅也時謙光自彭州司馬入為大理正遷戶部郎中〉
　　員外由來美郎中望亦優寧知粉署裏飜作土山頭趙謙光
　　荅賀遂渉〈時遂渉為戶部員外謙光荅此〉
　　錦帳隨情設金爐任意熏唯愁員外置不應列星文孔顒
　　上浙東孟尚書〈浙東孟簡尚書六衙按覆囚徒其間一人自曰魯人孔顒獻詩〉
　　〈啟雲偶尋長街栁隂吟詠忽被虞𠉀拘縲數日責以罪名敢露血誠伏請申雪孟公立以賔客待之批其曰薛陟不知典教豈辨賢良驅遣健徒憑陵國士殊無畏憚輒恣威權飜成刺許之賔何異吠堯之犬然以久施公効尚息杖刑退補散將外鎮收管〉
　　有箇將軍不得名唯教健卒喝書生尚書近日清如鏡天子官街不許行
　　呂溫
　　嘲栁州栁子厚
　　栁州栁刺史種栁栁江邊栁管依然在千秋栁拂天
　　嘲黔南觀察南卓〈一雲卓故人傚呂溫作〉
　　終南南太守南郡在雲南間向南亭醉南風變俗談〈卓在黔南大更風俗凡是溪塢呼吸文字皆同秦漢之音故云〉
　　張祜
　　戲簡朱壇詩〈祜客於丹徒有朱壇者輕佻侮慢祜之篇詠後壇與祜巻欲其潤飾之祜乃戲簡二十字欣而不悟厚為餞別焉〉
　　昔人有玉盌擊之千里鳴今日覩斯文盌有當時聲戲顔郎官騎獵詩〈溫州顔郎中儒士也不知弧矢之能張祜觀其騎獵馬上以詩戲之〉
　　忽聞射獵出軍城人著戎衣馬帶纓倒把角弓呈一箭滿山狐兔當頭行
　　朱沖和
　　嘲張祜
　　白在東都元巳薨蘭臺鳯閣少人登冬𤓰堰下逢張祜牛屎堆邊說我能
　　崔涯
　　嘲妓〈涯久游維揚有詩名每題詩倡肆立時傳誦聲價因之増減無不畏之〉
　　雖得蘇方木猶貪玳瑁皮懷胎十箇月生下崐崘兒布袍披襖火燒氊紙補箜篌麻接更著一雙皮屐子紇梯紇榻出門前
　　嘲李端端
　　黃昏不語不知行鼻似煙窗耳似鐺獨把象牙梳插鬢崐崘山上月初明
　　覓得黃騮鞁繡鞍善和坊裏取端端揚州近日渾成差一朶能行白牡丹〈端端得前詩憂之候涯使院飲回道傍再拜曰端端祗候㡬郎伏望哀之乃重贈此飾於是豪富之士復臻其門或戲之曰李娘子纔出墨池便登雪嶺紅樓以為笑樂〉
　　李宣古
　　詠崔雲娘〈澧州宴酒糺崔雲娘貌瘦瘠每戲調舉罰衆賔兼恃歌聲自以為郢人之姓李宣古當筵一詠遂至箝口〉
　　何事最堪悲雲娘只首竒瘦拳拋令急長嘯出歌遲只見〈一作怕〉肩侵鬢唯憂骨透皮不湏當戶立頭上有鍾馗〈只首兩頭蛇也〉
　　杜牧
　　嘲妓〈牧罷宣州幕經陜有酒糺妓肥碩牧贈此詩一作崔立言詩〉
　　盤古當時有逺孫尚令今日逞家門一車白土將泥項十幅紅旗補破裩瓦官寺裏逢行跡〈寺有大佛跡〉華嶽山前見掌㾗不湏惆悵憂難嫁待與將書問樂坤
　　盧肇
　　嘲游使君〈䕫州游使符邀客看花而不飲至今荊襄花下斟茶者吟此戲焉〉
　　白帝城頭二月時忍教清醒看花枝莫言世上無袁許客子由來是相師
　　韋蟾
　　嘲李瑒題名〈蟾為左丞至長樂驛見李瑒給事題名走筆書其側云云〉
　　渭水秦山照眼明希仁何事寡詩情只因學得虞姬壻書字纔能記姓名
　　嚴震
　　聞鹿鳴互謔〈震梓州鹽亭縣人所居枕釜戴山但有鹿鳴即嚴氏一人必殞一日聞鹿鳴有中表在坐相謔云云不日嚴氏子一人果亡〉
　　釜戴山中鹿又鳴〈中表〉此際多應到表兄〈震〉表兄不是嚴家子合是三兄與四兄〈中表〉
　　章孝標
　　及第後寄李紳
　　及第全勝十政官金鞍鍍了出長安馬頭漸入揚州郭為報時人洗眼看
　　李紳
　　荅章孝標
　　假金只用真金鍍若是真金不鍍金十載長安得一第何湏空腹用髙心
　　楊汝士
　　戲栁棠〈棠東川人才思優贍應進士舉擢第後參越嶲軍事楊汝士鎮東川棠在席一巨魚飲之棠不即飲汝士以詩戲之〉
　　文章漫道能呑鳯杯酒何曾解喫魚今日梓州張社㑹應須遭這老尚書
　　栁棠
　　荅楊尚書
　　未向燕臺逢厚禮幸因社㑹接餘歡一魚喫了終無媿鯤化為鵬也不難
　　又忤楊尚書詩〈棠每於東川席上狂縱日甚以詩忤楊公云云公怒為書讓其座主髙鍇侍郎曰栁棠者兇悖囂傲識者惡之狡過仲容才非犬子膺門之貴豈宜有此生二公以書往返詰難棠不任其憂惕靖安李相宗閔也楊之中外昆弟〉
　　莫言名位未相儔風月何曾阻獻酬前輩不湏輕後輩靖安今日在衡州
　　朱澤
　　嘲郭凝素〈王軒嘗泊舟薴蘿山題浣紗石詩感西施見形與歡㑹蕭山郭凝素聞軒之遇每過浣紗溪口日夕長吟屢題詩於石寂爾無人進士朱澤嘲之凝素內恥無復斯遊〉
　　三春桃李本無言苦被殘陽鳥雀喧借問東鄰效西子何如郭素擬王軒
　　鄭光業
　　紀中表試案〈光業中表間有同入試者時舉子率以白紙糊案子光業潛紀之云云〉
　　新糊案子其白如銀入試出試千春萬春
　　鄭愚
　　醉題廣州使院
　　數年百姓受飢荒太守貪殘似虎狼今日海隅魚米賤大湏慙媿石榴黃
　　擬權龍褒體贈鄠縣李令及寄朝右〈李令因之休官〉
　　鄠縣李長官橫琴膝上弄不聞有政聲但見手子動鄭仁表cq=436
　　題滄浪峽牓〈仁表經過滄浪峽憩於長亭驛吏堅進一板仁表走筆云云〉
　　分峽東西路正長行人名利火然湯路傍著板滄浪峽真是將閑攪撩忙
　　胡曾
　　戲妻族語不正
　　呼十卻為石喚鍼將作真忽然雲雨至總道是天因李昌符
　　婢僕詩〈咸通中進士李昌符冇詩名久不登第常嵗巻軸怠於裝修因出一竒乃作婢僕詩五十首於公卿間行之諸篇皆中婢僕之諱浹旬京域盛傳是年登第〉
　　春娘愛上酒家樓不怕歸遲總不憂推道那家娘子臥且留教住待梳頭
　　不論秋菊與春花箇箇能噇空腹茶無事莫教頻入庫一名閒物要些些
　　孫子多
　　嘲鄭傪妓〈鄭傪出妓宴趙紳而舞者年老伶人孫子多獻口號云云〉
　　相公經文復經武常侍好今兼好古昔人曾聞阿武婆今日親見阿婆舞
　　薛能
　　嘲趙璘〈璘儀質𤨏陋成名後為壻能為儐相為詩嘲謔〉
　　廵關每傍摴蒲局望月還登乞巧樓第一莫教嬌太過緑人衣帶上人頭
　　不知原在鞍轎裏將謂空䭾席帽歸
　　火爐牀上平身立便與夫人作鏡臺
　　口號〈許帥薛能方貴時秦宗權為之吏嘗坐法笞背薛口唱云云乃命決後宗權起兵者捕薛令舉前詩續之云云遂害能〉
　　素脊鳴秋杖烏鞾響暮㕔〈能〉刃飛三尺雪白日落文星〈宗權〉
　　皮日休
　　嘲歸仁紹⻱詩〈日休謁仁紹數往不得見因作詠⻱詩云〉
　　硬骨殘形知㡬秋屍骸終是不風流頑皮死後鑽湏徧都為平生不出頭
　　詠螃蟹呈浙西從事
　　未遊滄海早知名有骨還從肉上生莫道無心畏雷電海龍王處也橫行
　　鄭綮
　　題中書壁〈綮為相同列以為忝竊每訕侮之乃題詩於中書壁云云〉
　　側坡蛆蜫蜦蟻子競來拖一朝白雨中無鈍無嘍囉別廬州郡人〈綮累官左司郎中家貧求郡為廬州刺史黃巢掠淮南移檄請無犯州境巢笑為歛兵滿日有贏錢千緡寄州庫後他盜至終不犯鄭使君錢及楊行宻為刺史送還之綮將去有別郡人詩云雲〉
　　唯有兩行公廨淚一時灑向渡頭風
　　徐彥若
　　戲荅成汭〈荊南成汭盜據渚宮尋即貢命宰相徐彥若出鎮番禺路由渚宮汭以嶺外黃茅瘴患者髪落戲曰黃茅瘴望相公保重徐荅以此蓋譏汭嘗為僧也汭終席恥之〉
　　南海黃茅瘴不死成和尚
　　崔立言
　　醉中謔浙江廉使
　　山夫留意向丹梯連帥邀來出藥畦常見浙東誇鏡水鏡湖元在浙江西
　　韋鵬翼
　　戲題盱眙邵明府壁
　　豈肻閒尋竹徑行卻嫌絲管好蛙聲自從煑鶴燒琴後背卻青山臥月明
　　姚嶸
　　題大梁臨汴驛
　　近日侯門不重才莫將文藝擬為媒相逢若要如膠漆不是紅妝即撥灰
　　李日新
　　題仙娥驛
　　商山食店大悠悠陳鶡䭔鑼古䭃頭更有臺中牛肉炙尚盤數臠紫光毬
　　栁逢
　　嘲染家〈莆田縣有染家家富因醉毆兄至髙標十木旣歸鄉親為㑹冇秀才栁逢旅遊掇席主人不樂栁生怒而題壁染人遂與束帛贖其詩〉
　　紫緑終朝染因何不識非莆田竹木貴背負十柴歸黎瓘
　　贈漳州崔使君鄉飲飜韻詩〈麻衣黎瓘者南海狂生也㳺於漳州頻於席上喧酗鄉飲之日諸賔悉赴客司獨不召瓘瓘作飜韻詩贈崔使君坐中皆大笑崔使君馳騎迎之〉
　　慣向溪邊折栁楊因循行客到州漳無端觸忤王衙押不得今朝看飲鄉
　　張保𦙍
　　示妓牓子〈嶺南樂營子女席上戲賓客量情三木時保𦙍在幕府掌書記乃書牓子示諸妓云云〉
　　緑羅帬下標三棒紅粉顋邉淚兩行叉手向前咨大使這廻不敢惱兒郎
　　又留別同院〈時謂張書記文彩縱橫比之何遜人材瓌偉有似明皇及罷府北歸留詩戲諸同院聞者莫不大咍〉
　　憶昔當年富貴時如今頭腦尚依稀布袍破後思宮內錦袴穿時憶御衣鶻子背鑽髙力士嬋娟飜畫太真妃如今顦顇離南海恰似當時幸蜀時
　　陸巖夢
　　桂州筵上贈胡予女
　　自道風流不可攀卻堪蹙額更頹顔眼睛深卻湘江水鼻孔髙於華岳山舞態固難居掌上歌聲應不繞梁間孟陽死後欲千載猶在佳人覓往還
　　李都
　　戲荅朝士〈都為荊南從事時有朝士寓書書蹤其惡李戲荅此〉
　　華緘千里到荊門章草縱橫任意論應笑鍾張虛用力卻教羲獻枉勞魂惟堪愛惜為珍寳不敢傳留誤子孫深荷故人相厚處天行時氣許教吞
　　荊人
　　嘲僧惟恭〈荊州僧惟恭常事酒博暇則誦經析生安養同寺靈巋跡頗類之荊人嘲之云云後恭感西方士人來迎出蓮花放異光而逝巋亦悟改行為髙徳雲〉
　　靈巋作盡業惟恭繼其跡地獄千萬重莫厭排頭入馮道幕客
　　題酒戶修孔廟狀〈道鎮南陽郡中宣聖廟壊有酒戶千餘輩投狀乞修道未及判有幕客題狀後云云道遽罷其請出巳俸重修〉
　　槐影參差覆杏壇儒門子弟盡髙官卻教酒戶重脩廟覓我慚惶也不難
　　李花開
　　孔廟口號〈李相榖嘗為陳州防禦謁夫子廟見像在破屋中歎息久之伶人李花開趨進獻口號穀遽出俸修之〉
　　破落三間屋蕭條一旅人不知負何事生死厄於陳馮暉
　　荅妻〈暉與周太祖相善微時與太祖就一道士雕刺以臍作瓮中作雁數隻太祖項上作雀及榖戒曰爾曹自愛雀銜穀雁出瓮是爾曹通顯時也後太祖登位暉秉旄所刺皆驗先是暉貧遇寒食妻詈曰節到也如何辦得暉捫腹云云〉
　　休説辦不辦且看瓮裏飛出雁
　　李濤
　　題僧院〈濤性滑稽布衣之時往來京洛間氾水關有不動尊院中有僧不出院十餘載毎過必省之未㡬寺焚僧㪚再過之但有門扉而已因題詩云雲〉
　　走卻坐禪客移將不動尊世間顛倒事八萬四千門楊薴蘿
　　詠垂絲蜘蛛嘲雲辨僧〈洛陽歌婦楊薴蘿聰慧冇才思楊凝式甚憐之時有講經僧雲辨在座忽檐前蜘蛛垂絲而下正對薴蘿與僧前楊笑謂薴蘿試嘲得著師奉絹五匹薴蘿應聲成辨體充肚大故云楊見詩絶倒大呌和尚將絹來辨慙且笑奉之如數〉
　　喫得肚嬰撐尋思繞寺行空中設羅網只待殺衆生馮涓
　　自嘲絶句〈涓蜀城析骸之際㡬至殆殍投鬻米家活有絶句雲〉
　　取水郎中何日了破柴員外㡬時休早知蜀地區娵與〈乃訓如此與也〉悔不長安大比丘〈即收足大坐也〉
　　盧延讓
　　哭亡將詩
　　自是碙砂發非千駭石傷牒髙身上職盌大背邊創蔣貽恭
　　詠王給事〈偽蜀給事王允光短小貽恭嘲之云云有刑院杖直官張進嘗誦之允光以事奏寘極法後見進索命死〉
　　厥父元非道郡奴允光何事太侏儒可中與箇皮裩著擎得天王左腳無
　　詠金剛
　　揚眉斗目惡精神揑合將來恰似真剛被時流借拳勢不知身自是泥人
　　詠傴背子
　　出得門來背拄天同行難可與差肩若教倚向閒牕下恰似箜篌不著
　　詠安仁宰𢷬蒜
　　安仁縣令好誅求百姓脂膏滿面流半破磁缸成醋酒死牛腸肚作饅頭帳生嵗取餐三頓鄉老盤庚犯五甌半醉半醒齊出縣共傷塗炭不勝愁
　　五門街望有題
　　我皇開國十餘年一輩超升炙手歡閒向五門樓下望衙官騎馬使衙官
　　謝郎中惠茶
　　三斤緑茗賜貽恭一種頒霑事不同想料腸懷無荅處披毛戴角謝郎中
　　詠蝦蟇
　　坐臥兼行總一般向人努眼太無端欲知自已形骸小試就蹄涔照影看
　　住名山日陳情上府主髙太保
　　名山主簿實堪愁難齩他家大骨頭米納功南錢納府祗看江面水東流
　　李貞白
　　詠刺蝟
　　行似鍼氊動臥若栗毬圓莫欺如此大誰敢便行拳
　　謁貴公子不禮書格子屏風
　　道格何曾格言糊又不糊渾身總是眼還解識人無
　　詠月
　　當塗當塗見蕪湖蕪湖見八月十五夜一似沒柄扇
　　詠狗蚤
　　與蝨都來不較多㩧挑筋斗太嘍囉忽然管著一籃子有甚心情那你何
　　詠罌粟子
　　倒排雙陸子希插碧牙籌旣似犧牛乳又如鈴馬兜鼓搥並瀑箭直是有來由
　　詠蟹〈建帥陳誨之子徳誠罷管沿江水軍入掌禁衛頗患拘束方宴客貞白在坐食蠏徳誠顧貞白曰請詠之貞白云云衆客皆笑〉
　　蟬眼⻱形腳似蛛未曾正面向人趨如今飣在盤筵上得似江湖亂走無
　　郫城令
　　示女詩〈陳敬瑄太師任西川有愛姬徐氏郫城令之女也令欲求彭牧以紅絹數寸作二十八字遣其妻私示其女云云人皆鄙之〉
　　深宮富貴事風流莫忘生身老骨頭因與太師歡笑處為吾方便覓彭州
　　李令
　　寄女〈渚宮有李令者本狡猾之徒也強為篇章干謁時貴有歸評事任江陵鹺院常懷卹士之心令累求救貸皆允諾又雲某欲尋親湖外輒假舍安家族歸君亦敏諾之李且乗舟而去不二旬其妻遣僕使告匄餱糧主人拯其乏絶李忽寄書於歸情況欵宻且異尋常書中有贈家室等詩一首意欲組織歸君歸怏恨不能明與率武陵渠江之務以糊其口焉〉
　　有人教我向衡陽一度思歸欲斷腸為報豔妻兼少女與吾覓取朗州場
　　太守〈失其姓名〉
　　諷劉炎索賄詩〈貪聲太守行邑有覬覦意既行以詩諷之云云〉
　　未到桃源時長憶出家景及到桃源了還似鑑中影劉炎
　　被按自悔詩〈炎不悟太守意空以詩和後因民訴按以法炎為詩云雲〉
　　早知太守如狼虎獵取膏𥹭以啗之




　　御定全唐詩巻八百七十
<集部,總集類,御定全唐詩>
　　欽定四庫全書
　　御定全唐詩巻八百七十一
　　甘洽
　　與王仙客互嘲〈二人相友善互以姓相嘲〉
　　王計爾應姓田為你面撥獺抽卻你兩邊〈洽〉甘計爾應姓丹為你頭不曲迴腳向上安〈仙客〉
　　閻敬愛
　　題濠州髙塘館〈敬愛為御史過宿處〉
　　借問襄王安在哉山川此地勝陽臺今宵寓宿髙塘館神女何曾入夢來
　　李和風
　　題敬愛詩後〈初閻為髙塘館詩軺軒徃來莫不吟諷以為警絶自和風題後人更解頤〉
　　髙唐不是這髙塘淮畔荊南各異方若向此中求薦枕參差笑殺楚襄王
　　歸氏子
　　荅日休皮字詩〈時仁紹諸子修係伺日休復至乃於刺字皮姓之下題詩授之〉
　　八片尖裁浪作毬火中燖了水中揉一包閑氣如長在惹踢招拳卒未休
　　張魯封
　　謔池亳二州賓佐兼寄宣武軍掌書記李晝〈池州杜少府慥亳州韋中丞仕符二君皆以長年精求釋道樂營子女厚給衣糧任其外住若冇宴飲方一召來栁際花間任為娛樂譙中舉子張魯封為詩謔其賓佐兼寄李詩〉
　　杜叟學仙輕蕙質韋公事佛畏青娥樂營卻是閑人管兩地風情日漸多
　　李晝
　　戲酬張魯封
　　秋浦亞卿顔叔子譙都中憲老桑門如今栁巷通車馬唯恐他時立棘垣
　　楊鸞
　　即事
　　白日蒼蠅滿飯盤夜間蚊子又成團每到更深人靜後定來頭上齩楊鸞
　　座客
　　嘲周顓〈顓一作顗　顓奧學不中第旅浙西從事遊飲昧於章程座中皆戲之有贈詩云雲〉
　　龍津掉尾十年勞聲價當時鬭月髙惟有紅妝囘舞手似持霜刃向猨猱
　　周顓
　　和座客
　　十載文場敢憚勞宋都囬鶂為風髙今朝甘被花枝笑任道尊前愛縛猱
　　張鷟
　　荅或人〈司門員外張鷟工俳諧時大將軍黑齒常之將出征或人勉之曰公官卑何不從行鷟荅之云云〉
　　寧可且將朱脣飲酒誰能逐你黒齒常之
　　施肩吾
　　嘲崔嘏〈肩吾與嘏元和十五年同第嘏舊失一目以珠代之施嘲之云云〉
　　二十九人及第五十七眼看花
　　蘇芸
　　嶺南詩句〈嶺表多假吏里巷目為使君而貧窶徒行者甚衆元和中進士蘇芸南北淹游嘗有詩云雲〉
　　郭裏多榕樹街中足使君
　　包賀
　　諧詩逸句
　　霧是山巾子船為水靸鞋
　　櫂揺船掠鬢風動水槌胷
　　苦竹筍抽青橛子石榴樹掛小缾兒
　　蔡押衙
　　題洞庭湖〈洞庭湖詩許棠題後無繼者詩僧齊巳駐錫巴陵欲吟一詩竟未得意有都押衙蔡姓者戲謂已公曰題洞庭者某詩絶矣諸人幸勿措詞已公堅請之押衙抑揚朗吟云云〉
　　可憐洞庭湖恰到三冬無髭鬚〈湘江北流至岳陽逹蜀江夏潦後蜀江漲勢髙遏住湘波讓而退溢為洞庭湖闊數百里秋水歸壑湖底漸出唯一條湘川而巳此言其不成湖也〉溫庭筠
　　戲令狐相〈令狐綯為相以姓氏少族人有投者不恡其力由是逺近皆趨之至有姓胡冒令者故庭筠戲之云云〉
　　自從元老登庸後天下諸胡悉帶鈴
　　顧雲
　　與羅隱互謔〈隱與雲同謁淮南相公髙駢髙以雲為人雅律遂留雲而逺隱隱欲歸武陵與賔幕酌餞於郵亭盛暑青蠅入坐髙公命扇驅之雲即以謔隱隠顧見白澤圖釘在門扇應聲荅之乃以譏雲之獨留不能去也〉
　　青蠅被扇扇離席〈雲〉白澤遭釘釘在門〈隠〉
　　孫光憲
　　引自落便宜句
　　窗下有時留客宿室中無事伴僧眠
　　商則
　　嘲廩丘令丞〈商則任廩丘尉性廉縣令丞多貪因宴㑹舞令丞皆動手尉則回身而巳令問其故則曰長官動手贊府亦動手惟有一箇更動手百姓何容活耶人皆大笑〉
　　令丞俱動手縣尉止回身
　　羅頴
　　題漢祖廟〈穎南昌人應舉下第道經漢祖廟題此少頃輒自免冠鞠伏廟庭口陳自咎之言掖而去數日卒〉
　　項羽英雄猶不懼〈一作嫚侮羣豪誇大度〉可憐容得辟陽侯陳嶠
　　自賦催妝詩〈嶠暮年僅獲一名還閩近八十以身後無依強娶儒家女合巹之夕文士悉賦催妝詩咸有生荑之諷嶠亦自成一章其末雲〉
　　彭祖尚聞年八百陳郎猶是小孩兒
　　何承裕
　　戲為舉子對句〈承裕曲江人天福末舉進士有逸才而善謔知商州一舉人投巻有日暮猨啼旅思悽之句遽曰足下此句甚佳但上句對屬未稱奉為改之因云云舉人大慙而去〉
　　曉來犬吠張三婦日暮猨啼呂四妻
　　李濤
　　荅弟婦歇後語〈濤弟澣娶竇尚書女年甲巳髙出參濤望塵下拜曰只將謂親家母又作歇後語云云聞者莫不絶倒〉
　　慙無竇建媿作梁山
　　程紫霄
　　與釋惠江互謔〈左街僧録惠江威儀程紫霄俱辨㨗毎相嘲誚〉
　　僧録琵琶腿〈程　江素充肥故云〉先生觱栗頭〈江〉
　　僧法軌
　　與李榮互謔〈法軌形容短小𨳩講時李榮與論議往復數番軌有舊作詩詠榮於髙座上誦之未及得道下句榮應聲接云云四座伏其辨㨗〉
　　姓李應湏李言榮又不榮〈法軌〉身長三尺半頭毛猶未生〈李榮〉






　　御定全唐詩巻八百七十一
　　欽定四庫全書
　　御定全唐詩卷八百七十二
　　無名氏
　　廣州三樵歌〈曲江令朱隨侯張鷟目為臛亂土梟女夫李逖遊客爾朱九竝姿相少媚廣州人號為三樵人歌之云云〉
　　奉敕追三樵隨侯傍道走廻頭語李郎喚取爾朱九三御史詠〈元福慶拜右臺監察與韋虛名任正名頗事軒昻殿中監察評之詠曰〉
　　韋子凝而密任生直且狂可憐元福慶也學坐凝牀臺中裏行詠〈開元中置裏行無員數或有御史裏行侍御史裏行殿中裏行監察裏行以未為正官臺中詠之云云任端即侍御史任正名也〉
　　柱下雖為史臺中未是官何時聞必也早晩見任端譏裵休〈休性慕禪林兒女多名師女僧兒李徳裕性好𤣥門修彭祖房中之術時人譏之〉
　　趙氏兒皆尼氏女師翁兒即晉公兒卻教術士難推算胎月分張與阿誰
　　嘲四相〈懿宗時曹確楊徐商路巖同秉政〉
　　確確無餘事錢財總被收商人都不管貨賂㡬時休
　　放牓詩〈太和八年放牓進士多貧士〉
　　乞兒還有大通年三十三人椀杖全薛庶準前騎瘦馬范酇依舊蓋番氊
　　改魏扶詩〈大中初魏扶知禮闈入貢院題詩云梧桐葉落滿庭隂鎻閉朱門試院深曾是昔年辛苦地不將今日負前心及牓出無名子削為五言詩以譏之〉
　　葉落滿庭隂朱門試院深昔年辛苦地今日負前心嘲舉子騎驢〈咸通中以進士車服僭差不許乗馬時場中不減千人雖勢可熱手亦皆騎驢或嘲之云云〉
　　今年敕下盡騎驢短軸長鞦〈一作紫軸緋氊〉滿九衢清瘦兒郎猶自可就中愁殺鄭昌圖〈昌圖魁偉甚故有此句〉
　　嘲崔垂休〈𦙍字垂休變化年惑妓人王小潤費甚廣嘗題記於小潤髀上為為山所見贈詩云云為山名就字袞求失其姓〉
　　慈恩墖下親泥壁滑膩光華玉不如何事博陵崔四十金陵腿上逞歐書
　　嘲主司崔澹〈主試以至仁伐不仁為賦題時黃巢方熾無名子嘲之〉
　　主司何事厭吾王解把黃巢比武王
　　嘲士戲任轂〈轂有經學居懷谷望徵命而蒲輪不至自入京師訪問知已有朝士戲贈詩云雲後至補袞〉
　　雲林應訝鶴書遲自入京來探事宜從此見山須合眼被山相賺已多時
　　題房魯題名後〈敬愛寺山亭院畫有雉尾若真砂子上有進士房魯題名處後有人題詩云雲〉
　　姚家新壻是房郎未解芳顔意欲狂見説正調穿羽箭莫教射破寺家牆
　　洛陽人嘲跋異〈劉道醇五代名畵記雲異汧陽人善畵佛像梁龍徳中洛陽廣愛寺僧邀之畵三門兩壁時有張將軍圖尤善丹青異方用杇圖長揖而進搦筆倐忽而成右堵異覩跡驚讓聽其成之洛陽人因為謡嘲異〉
　　赫赫洛下唯説異畫張氏出頭跋異無價
　　又嘲〈後福先寺請異畫大殿護法善神有滑臺人李羅漢來與角畫異恐如張圖讓西壁與之自竭思成一神像平生所未能李見之媿甚自縊死時人復嘲之云云〉
　　李生來跋君怕不意今日卻增價不畫羅漢畫駝馬蜀選人嘲韓昭〈蜀王衍時韓昭為吏部侍郎受賂徇私選人詣鼓院訴之並有此嘲衍召問昭昭曰此皆太后太妃國舅之親非臣之親衍黙然〉
　　嘉眉邛蜀侍郎骨肉導江青城侍郎情親果閬二州侍郎自留巴蓬集壁侍郎不識
　　嘲傴僂人〈有人患腰曲傴僂常低頭而行傍人詠之〉
　　拄杖欲似乃播笏還似及逆風盪雨行面乾頂額溼著衣牀上坐肚緩脊皮急城門爾許髙故自匍匐入
　　曲中唱語
　　張公喫酒李公顛盛六生兒鄭九憐舍下雄雞傷一徳南頭小鳯納三千〈南曲張住住少與鄰兒龎佛奴訂結髪之約及笄里南陳小鳯權聘求其元住住先期梯就佛奴以遂平生後令佛奴髠雞冠取丹物誑小鳯小鳯得之獻三緡於張氏時北曲有王小福者鄭九郎主之而私於曲中盛六子及誕一子鄭撫之甚厚曲中因冇此唱〉
　　改唱
　　張公喫酒李公顛盛六生兒鄭九憐舍下雄雞失一足街頭小福拉三拳〈小鳯㣲聞前唱疑之是日佛奴家雄雞偶被闕傷足疑街頭田小福所傷遂毆之住住素有口聞之向小鳯曰街頭以此事唱舍下雄雞失一足街頭小福拉三拳且雄雞失徳是何謂也故噪弄小鳯小鳯甚不自足然亦不喻〉
　　街中又唱〈住住以前言告佛奴佛奴因以生絲纏雞足置街中召羣小兒依住住言共變其唱小鳯出街中見雞跛又聞改唱深恨向來誤聼復之張舍歡宴至旦將歸街中又唱云云小鳯聞此唱遂不復詣住住後住住終歸佛奴也〉
　　莫將龎大作荍〈錦葵花也音翹〉團龎大皮中的不乾不怕鳯凰當額打更將雞腳用筋纏
　　吹火詩〈有覩鄰人夫婦相和諧者夫自外歸見婦吹火贈詩其妻亦候夫歸告之曰君豈不能學也夫曰彼詩何語乃誦之夫曰君當吹火為別製之妻效吹夫亦效之為詩馬〉
　　吹火朱脣動添薪玉腕斜遙看煙裏面大似霧中花〈鄰人〉吹火青脣動添薪黒腕斜遙看煙裏面恰似鳩盤茶〈效作〉劉黒闥解嘲人語〈劉黒闥據相洺日嘗訪得解嘲人有水惡鳥飛過令嘲之又令嘲駱駝大悅賜絹五十匹此人置左膞負出未至門倒臥不起黒闥令問何意荅云為是偏擔更命五十屯緜置右膊將去〉
　　水惡頭如䥥杓尾如鑿河裏搦魚無僻錯〈嘲水惡鳥〉
　　駱駝項曲綠蹄被他負物多〈嘲駱駝〉
　　村人學解嘲人語〈前人受賜出村路逢一人問何處得此綿絹具説之大喜而歸語其婦我朝日定得緜絹及曉詣黒闥門言極善解嘲黒闥引入有獼㺅在庭令嘲之即雲獼㺅頭如䥥杓尾如鑿河裏搦魚無僻錯黒闥已怪猶未之責又一鴟飛度復令嘲之又雲老鴟項曲緑蹄被他負物多於是大怒令割一耳走出至庭又即倒地令問之曰偏擔復令割一耳還家婦迎問緜絹何在荅曰〉
　　綿絹割兩耳只有靣
　　嘲劉師老〈貞元中韋渠牟為大府卿與金吾李齊運皆承恩寵薦人多得名位時劉師老穆寂皆應科目渠牟主穆寂齊運主師老㑹齊運朝對上嗟其羸弱許以致仕而師老失據無名子嘲之云云劉禹錫曰名巇嶮如此〉
　　大府朝天升穆老尚書倒地落劉郎
　　嘲鄭薫〈薫主文衡舉人中有顔標者誤謂魯公之後時徐方未寧志在激忠烈即以標為狀元及謝恩日從容問及廟院標曰摽寒進也未嘗有廟院薫始大悟塞黙而已無名子嘲之云云〉
　　主司頭腦大冬烘錯認顔標作魯公
　　嘲蔣蟠金丹〈光啟中蔣蟠以丹砂授韋中令時呉人張鵠有文而貧或為嘲語云云〉
　　張鵠只消千䭾絹蔣蟠惟用一丸丹
　　注苖張二進士題名〈苖台符六嵗能屬文十六及第張讀亦幼擅詞賦十八及第同年進士又同佐鄭董宣州幕二人常列題於西明寺東廊或竊注之云云台符十七不祿讀位至禮部侍郎〉
　　一雙前進士兩箇阿孩兒
　　袁州人謔彭伉〈彭伉湛賁俱袁州人伉妻湛姨也伉舉進士及第湛猶為縣吏妻族為伉置賀宴伉居席之右一坐盡傾湛至命飯於後閣其妻忿然責之湛感其言孜孜學業未數載登第時伉方跨驢縱遊郊郛忽有家僮馳報湛郎及第伉失聲而墜袁人謔之云云〉
　　湛賁及第彭伉落驢
　　洛中人語〈汝南袁徳師故給事髙之子嘗於東都買得婁師徳故園地起書樓洛人語曰〉
　　昔婁師德園今袁徳師樓
　　嘲毛炳彭㑹〈豐城毛炳好學不能自給入廬山與諸生曲講獲鏹即以市酒盡醉時彭㑹好茶而炳好酒或嘲之云云〉
　　彭生作賦茶三片毛氏傳詩酒半升
　　右威衞嘲語〈秘書省之東即右威衛荒穢摧毀其大㕔逼校正院南對御史臺人嘲之云云〉
　　門緣御史塞㕔被校書侵
　　南唐伶人獻先主詞〈李先主以國用不足稅民間鵝卵出雙子者栁花為絮者伶人獻詞云云〉
　　惟願普天多瑞慶栁條結絮鵝雙生
　　閩伶官戲主延政語〈王延政據建州僭號大殷皇帝後為南唐所俘〉
　　只聞有泗州和尚不見有五縣天子〈南唐伶人李家明亦嘗謔之雲大殷平天冠今已無用告乞為優服〉
　　言志〈有客相從各言所志或願為揚州刺史或願多貲財或願騎鶴上升其一人云雲欲兼三者〉
　　腰纏十萬貫騎鶴上揚州





　　御定全唐詩巻八百七十二
