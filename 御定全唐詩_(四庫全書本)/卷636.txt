　　欽定四庫全書
　　御定全唐詩巻六百三十六
　　聶夷中
　　聶夷中字坦之河東人咸通十二年登第官華隂尉詩一巻
　　雜興
　　兩葉能蔽目雙豆能塞聰理身不知道將為天地聾擾擾造化內茫茫天地中茍或有所願毛髪亦不容
　　雜怨〈一作孟郊詩題雲征婦怨〉
　　生在綺羅下豈識漁陽道良人自戍來夜夜夢中到漁陽萬里逺近於中門限中門踰有時漁陽常在眼〈孟郊詩生在綺羅下四句在後漁陽萬里逺四句在前〉
　　君淚濡羅巾妾淚滴路塵羅巾今在手日得隨妾身路塵如因風得上君車輪〈孟郊詩君淚濡羅巾上尚有四句〉
　　行路難
　　莫言行路難夷狄如中國謂言骨肉親中門如異域出
　　處全在人路亦無通塞門前兩條轍何處去不得
　　大垂手
　　金刀翦輕雲盤用黃金縷裝束趙飛燕敎來掌上舞舞罷飛燕死片片隨風去
　　空城雀〈一作孟郊詩〉
　　一雀入官倉所食能損幾所慮往復頻官倉乃害爾魚網不在天鳥網不在水飲啄要自然何必空城裏
　　胡無人行
　　男兒狥大義立節不沽名腰間懸陸離大歌胡無行不讀戰國書不覽黃石經醉臥咸陽樓夢入受降城更願生羽翼飛身入青㝠請𢹂天子劒斫下旄頭星自然胡無人雖有無戰爭悠哉典屬國驅羊老一生
　　詠田家〈一作傷田家〉
　　二月賣新絲五月糶新榖醫得眼前瘡剜卻心頭肉我願君王心化作光明燭不照綺羅筵只照逃亡屋
　　燕臺二首
　　燕臺累黃金上欲招儒雅貴得賢士來更下於隗者自然樂毅徒趨風走天下何必馳鳯書旁求向林野燕臺高百尺燕滅臺亦平一種是亡國猶得禮賢名何似章華畔空餘禾黍生
　　古興
　　片玉一塵輕粒粟山丘重唐虞貴民食秪是勤播種前聖後聖同今人古人共一歲如苦饑金玉何所〈一作將何〉用
　　勸酒二首
　　白日無定影清江無定波人無百年壽百年復如何堂上陳美酒堂下列笙歌與君入醉鄉醉鄉樂天和歲歲松栢茂日日丘陵多君看終南山萬古青峩峩
　　㶚上送行客聽唱行客歌適來橋下水巳作渭川波人間榮樂少四海別離多但恐別離淚自成苦〈一作浩〉水河勸爾一杯酒所贈無餘多
　　飲酒樂
　　日月似有事一夜行一周草木猶須老人生得無愁一飲解百結再飲破百憂白髪欺貧賤不入醉人頭我願東海水盡向杯中流安得阮歩兵同入醉鄉遊
　　公子行二首
　　漢代多豪族恩深益驕逸走馬踏殺人街吏不敢詰紅樓宴青春數里望雲蔚金缸熖〈一作豓〉勝晝不畏落暉疾美人盡如月南威莫能〈一作不敢〉疋芙蓉自天來不向水中出飛瓊奏〈一作綺席戞〉雲和碧簫吹鳯質唯恨魯陽死無人駐白日
　　花樹出墻頭花裏誰家樓一行書不讀身封萬戶侯美人樓上歌不是古涼州
　　短歌
　　八月木隂〈一作䕃〉薄十葉三墮枝人生過五十亦巳同此時朝出東郭門嘉樹鬱參差暮出西郭門原草巳離披南鄰好臺榭北鄰善歌吹榮華忽銷歇〈一作散〉四顧令人悲生死與榮辱四者乃常期古人恥其名沒世無人知無言鬢似霜勿謂事〈一作髪〉如絲耆年無一善何殊食乳兒
　　過比干墓
　　殷辛帝天下厭為天下尊乾綱既一斷賢愚無一門佞是福身本忠作䘮巳源餓虎不食子人無骨肉恩日影不入地下埋寃死魂腐骨〈一作肉〉不為土應作石〈一作直〉木根余來過此鄉下馬弔此墳靜念君臣間有道誰敢〈一作有誰敢抗〉論
　　住京寄同志
　　在京如在道日日〈一作夜夜〉先雞起不離十二街日行一百里役役大塊上周朝復秦市貴賤與賢愚古今同一軌白兎落天西赤鵶飛海底一日復一日日日無終始自嫌性如石不逹榮辱理試問九十翁吾今尚如此
　　贈農〈一作孟郊詩〉
　　勸爾勤耕田盈爾倉中粟勸爾無伐桑減爾身上服清霜一委地萬草色不緑狂風一飄林萬葉不著木青春如不耕何以自拘束
　　客有追歎後時者作詩勉之
　　後逹多晩榮速得多疾傾君看構大廈何曽一日成在暖湏在桑在飽湏在耕君子貴𢎞道道𢎞無不亨太陽垂好光毛髪悉見形我亦二十年直似戴盆行荊山産美玉石石皆堅貞未必盡有玉玉且間石生精衛一㣲物猶恐填海平
　　訪嵩陽道士不遇
　　先生五嶽遊文㷔㓕〈一作藏〉金鼎日〈一作月〉下鶴過時人間空落影常言一粒藥不隨死生境何當列禦㓂去問仙人請
　　早發鄴北經古城
　　微月東南明雙牛耕古城但耕古城地不知古城名當昔置此城豈料今日〈一作人〉耕蔓草巳離披狐兎何縱橫秋雲零落散秋風〈一作風雨〉蕭條生對古良可歎念今轉傷情古人巳㝠㝠今人又營營不知馬蹄下誰家舊臺亭
　　題賈氏林泉
　　市朝束名利林泉繫清通豈知黃塵內迥有白雲蹤輕流逗密蓧直榦入寛〈一作高〉空高吟五君詠疑對九華峰我知種竹心欲扇清涼風我知決泉意將〈一作欲〉明濟物功有琴不張衆星列〈一作落〉梧桐湏知澹泊聽聲在無聲中地非樵者路武陵又何逢祗慮迷所歸池上日西東
　　送友人歸江南
　　皇州五更鼓月落西南維此時有行客別我孤舟歸上國身無主下第誠可悲
　　秋夕
　　日往無復見秋堂暮仍學𤣥髪不知白曉入寒銅覺為材未離羣〈一作辭樹〉有玉猶在璞誰把碧桐枝刻作雲門樂
　　哭劉駕博士
　　出門四顧望此日何徘徊終南舊山色夫子安在哉君詩如門戶夕閉晝還開君名如四時春盡夏復來原野多丘陵纍纍如高臺君墳湏數尺誰與夫子偕
　　公子家〈一作長安花一作公子行〉
　　種花滿西〈一作田〉園花發青樓道花下一禾生去之為惡草
　　田家二首
　　父耕原上田子劚山下荒六月禾未秀官家巳修倉鋤田當日午汗滴禾下土誰念盤中餐粒粒皆辛苦〈此篇一作李紳詩〉
　　雜怨
　　良人昨日去明月〈一作日〉又不圓〈一作還〉別時各有淚零落青樓前
　　烏夜啼
　　衆鳥各歸枝烏烏爾不棲還應知妾恨故向緑窗啼
　　起夜來
　　念逺心如燒不覺中夜起桃花帶露泛〈一作滋〉立在月明裏
　　古別離〈一作孟郊詩〉
　　欲別牽郎衣問郎遊何處不恨歸日遲莫向臨卭去
　　長安道
　　此地無駐馬夜中猶走輪所以路傍草少於衣上塵
　　遊子行〈一作吟〉
　　萱草生堂階遊子行天涯慈親倚門望不見萱草花
　　聞人說海北事有感
　　故鄉歸路隔高雷見說年來事可哀村落日中眠虎豹田園雨後長蒿萊海隅久巳無春色地底真成有劫灰荊棘滿山行不得不知當日是誰栽






　　御定全唐詩巻六百三十六
