　　欽定四庫全書
　　御定全唐詩巻七十七
　　駱賔王
　　駱賔王義烏人七歳能屬文尤妙於五言詩嘗作帝京篇當時以為絶唱初為道王府屬歴武功主簿又調長安主簿武后時左遷臨海丞怏怏失志棄官去徐敬業舉義署為府屬為敬業草檄斥武后罪狀後讀之矍然歎曰宰相安得失此人敬業事敗賔王亡命不知所終中宗時詔求其文得數百篇集成十巻今編詩為三卷
　　夏日遊徳州贈髙四〈並序〉
　　夫在心為志發言為詩詩有不得盡言言有不得盡意僕少負不羈長逾虛誕讀書頗存渉獵學劔不待窮工進不能矯翰龍雲退不能棲神豹霧撫循諸己深覺勞生而太夫人在堂義須捧檄因仰長安而就日赴帝鄉以望雲雖文闕三冬而書勞十上嗟乎入門自媚誰相謂言致使君門隔於九
　　重中堂逺於千里既而交非得兔路是亡羊敬止弊廬朅來初服遂得載披玉葉洽金蘭傾意氣於一言締風期於千祀雖交因氣合資得意以敦交道契言忘少寄言而筌道是以輕投木李以代踈麻章句繁蕪心神媿恧庶瞻雅韻竚辱報章則紫曜連星開龍文於劍匣素輝虧月領驪頷於珠胎雲爾
　　日觀鄰全趙星臨俯舊呉鬲津開巨浸稽阜鎮名都紫雲浮劍匣青山孕寳符封疆恢霸道問鼎競雄圖神光包四大皇威震八區風煙通地軸星象正天樞天樞限南北地軸殊鄉國闢門通舜賔比屋封堯德言謝垂鉤隠來參負鼎職天子不見知羣公詎相識未展從東駿空戢圖南翼時命欲何言撫膺長嘆息嘆息將如何逰人意氣多白雪梁山曲寒風易水歌泣魏傷吳起思趙切亷頗淒斷韓王劍生死翟公羅羅悲翟公意劍負韓王氣驕餌去易論忌途良可畏夙昔懐江海平生混涇渭千載契風雲一言忘賤貴去去訪林泉空谷有遺賢言投爵里刺來泛野人船締交君贈縞投分我忘筌成風郢匠斲流水伯牙牙忘道術潼濱恣閑逸聊安張蔚廬詎掃陳蕃室虛室狎招尋敬愛混浮沉一諾黃金信三復白珪心霜松貞雅節月桂朗沖襟靈臺萬頃濬學府九流深談𤣥明毀壁拾紫陋籝金鷺濤開碧海鳯彩綴詞林林虛星華映水澈霞光浄霞水兩分紅川源四望通霧卷天山靜煙消太史空鳥聲流向〈一作㢠〉薄蝶影亂芳叢栁隂低槧〈一作塹〉水荷氣上薫風風月芳菲節物華紛可恱將歡促席賞遽爾又歸別積水帶呉門通波連禹穴贈言雖欲盡機心庶應絶潘岳本自閑梁鴻不因熱一瓢欣狎道〈一作遁〉三月聊棲拙棲拙隠金華狎道訪仙查放曠愚公谷消散野人家一頃南山豆五色東陵𤓰野衣裁薜葉山酒酌藤花白雲離望逺青谿隠路賖儻憶幽巖桂猶冀折踈麻
　　在江南贈宋五之問
　　井絡雙源濬潯陽九派長淪〈一作輪〉波通地穴輸委下歸塘別島籠朝蜃連洲擁夕漲〈一作陽〉韞珠澄〈一作成〉積潤讓璧動浮光浮光凝折水積潤踈圓沚玉輪涌地開劍閣〈一作匣又作匝〉連星起風煙標迥秀英靈信多美懐德踐遺芳端操慙謀已謀巳謬觀光牽跡強悽惶揆拙迷三省勞生昧〈一作暗〉兩忘彈隨〈一作冠〉空被笑獻楚自多傷一朝殊默語千里易〈一作異〉炎涼炎涼㡬遷貿川〈一作水〉陸疲臻湊積水架吳濤連山橫楚岫風月雖殊昔星河猶是舊姑蘇望南浦邯鄲通北走北走平生親南浦別離津瀟湘一超忽洞庭多苦辛秋江無緑芷寒汀有白蘋采之〈一作采采〉將何遺故人漳水濱漳濱已遼逺江潭未旋返為聽短歌行當想〈一作憶〉長洲苑露金熏菊岸風佩揺蘭坂蟬鳴稲葉秋雁起蘆花晚晚秋〈一作秋天〉雲日明亭臯風霧〈一作露〉清獨負平生氣重〈一作空〉牽揺落情占星非聚德夢月詎懸名寂寥傷楚奏淒斷泣秦聲秦聲懐舊里楚奏悲無已郢路少知音叢臺富竒士溫輝凌愛日壯氣驚寒水一顧重風雲三冬足文史文史盛紛綸京洛多風塵猶輕〈一作由來〉五車富未重一囊貧李仙非〈一作悲〉易託蘇鬼尚〈一作曲〉難因不惜勞歌盡誰為聽陽春
　　晚憇田家
　　轉蓬勞逺役披薜下田家山形類九折水勢急三巴懸梁接斷岸澀路擁崩查霧巖淪曉魄風漵漲寒沙心跡一朝舛關山萬里賖龍章徒表越閩俗本殊華旅行悲〈一作勞〉泛梗離贈折踈麻唯有寒潭菊獨似故園花
　　出石門
　　層巖逺接天絶嶺上棲煙松低輕蓋偃藤細弱絲〈一作鉤〉懸石明如掛鏡苔分似列錢暫策為龍杖何處得神仙
　　至分陜
　　陜西開勝壤召南分沃疇列樹巢維鵲平渚下睢鳩憇棠疑勿剪曵葛似攀樛至今王化美非獨在隆周寓居洛濵對雪憶謝二〈一作洛濱對雪憶謝二兄弟〉
　　旅思眇難裁衝飈恨易哀曠望洛川晚飄颻瑞雪來積彩明書幌流韻繞〈一作響〉琴臺色奪迎仙羽花避犯霜梅謝庭賞方逸袁扉掩未開髙人儻有訪興盡詎須回
　　北眺春陵
　　攬轡疲宵邁驅馬倦晨興既出封泥谷還過避雨陵山行明照上谿宿密雲蒸登髙徒欲賦詞殫獨撫膺
　　夏日逰目聊作
　　暫屏囂塵累言尋物外情致逸心逾默神幽體自輕浦夏荷香滿田秋麥氣清詎假滄浪上將濯楚臣纓
　　同崔駙馬曉初豋樓思京
　　麗譙通四望繁憂起萬端綺疏低晚魄鏤檻肅初寒白雲鄉思逺黃圖歸路難唯餘西向笑暫似當長安
　　月夜有懐簡諸同病
　　閒庭落景盡疎簾夜月通山靈響似應水淨望如空棲枝猶繞鵲遵渚未來鴻可歎髙樓婦悲思杳難終
　　敘寄員半千
　　薄宦三河道自負十餘年不應驚若厲祇為直如坐歴山川險吁嗟陵谷遷長吟空抱膝短翮詎沖天魂歸滄海上望斷白雲前釣名勞拾紫隠跡自談𤣥不學多能聖徒思鴻寳仙斯志良難巳此道豈徒然嗟為刀筆吏恥從繩墨牽岐路情雖狎人倫地本偏長揖謝時事獨往訪林泉寄言二三子生死不來旋
　　詠懐古意上裴侍郎
　　三十二餘罷鬢是潘安仁四十九仍入年非朱買臣縱橫愁繫越坎壈倦逰秦出籠窮短翮委轍涸枯鱗窮經〈一作磨鉛〉不霑用彈鋏欲誰申天子未驅策嵗月㡬沉淪輕生長慷慨效死獨殷勤徒歌易水客空老渭川人一得視邉塞萬里何苦辛劍匣胡霜影弓開漢月輪金刀動秋色鐡騎想風塵為國堅誠欵捐軀忘賤貧勒功思比憲決略暗欺陳若不犯霜雪虛擲玉京春
　　春夜韋明府宅宴得春字
　　酌桂陶芳夜披薜嘯幽人雅琴馴魯〈一作野〉雉清歌落范〈一作梁〉塵宿雲低迥蓋殘月上虛輪幸此承恩洽聊當故鄉春
　　過張平子墓
　　西鄂該通理南陽擅德音玉巵浮藻麗銅渾積思深忽懐今日昔非復昔時今日落豐碑暗風來古木吟惟歎窮泉下終鬱羨魚心
　　從軍中行路難二首〈一作行軍軍中行路難一作軍中行路難〉
　　君不見封狐雄虺自成羣馮深負固結妖氛玉璽分兵徴惡少金壇受律動〈一作勸〉將軍將軍擁旄宣廟略戰士橫行〈一作戈〉靜夷落長驅一息背銅梁直指三巴豋劍閣閣道岧嶤起戍樓劍門遙裔俯靈丘卭關九折無平路江水雙源有急流徵役無期返他鄉嵗華晚杳杳丘陵出蒼蒼林薄逺途危紫蓋峰路澀青泥坂去去指哀牢行行入不毛絶壁千里〈一作重〉險連山四望髙中外分區宇夷夏殊風土交阯枕南荒昆彌臨北戸川原繞〈一作饒〉毒霧溪谷多滛雨行潦四時流崩查千嵗古漂梗飛蓬不自安捫藤引葛度危巒昔時聞道從軍樂今日方知行路難滄江綠水東流駛炎洲丹徼南中地南中南斗映星河秦川秦塞阻煙波三春邉地風光少五月瀘中瘴癘多朝驅疲斥𠋫夕息倦樵歌向月彎緐弱連星轉太阿重義輕生懐一顧東伐西征凡㡬度夜夜朝朝斑鬢新年年嵗嵗戎衣故灞城隅滇池水天涯望轉積地際行無巳徒覺炎涼御物非不知關山千萬里棄置勿重陳征行多苦辛且恱清笳楊栁曲詎憶芳園桃李人絳節朱旗分白羽丹心白刃酬明主伹令一被君王知誰憚三邉征戰苦行路難〈一本下有行路難岐路字〉㡬千端無復歸雲憑短翰空餘望日想長安〈一本無空餘二字此篇一本作卒常伯詩〉君不見玉關塵色暗邉庭銅鞮雜虜㓂長城天子按劍徴餘勇將軍受脤事橫行七德龍韜開玉帳千里鼉鼔疊〈一作千重⻱壘動〉金鉦隂山苦霧埋髙壘交河孤月照連營連營去去無窮極擁斾遙遙過絶國陣雲朝結晦天山寒沙夕漲迷疎勒龍鱗水上開魚貫馬首山前振雕翼長驅萬里讋祁連分麾三命武功宣百發烏號遙碎栁七尺龍文迴照蓮春來秋去移灰琯蘭閨栁市芳塵斷雁門迢遞尺書稀鴛被相思雙帶緩行路難行路難誓令氛祲靜臯蘭但使封侯龍頟貴詎〈一作頗〉隨中婦鳯樓寒〈同辛常伯作〉
　　帝京篇
　　山河千里國城闕九重門不覩皇居壯安知天子尊皇居帝里崤圅谷鶉野龍山侯甸服五緯連影集星躔八水分流橫地軸秦塞重闗一百二漢家離宮三十六桂殿嶔〈一作隂〉岑〈一作崟〉對玉樓椒房𥥆窕連金屋三條九陌麗〈一作鳯〉城隈萬戶千門平旦開複道斜通鳷鵲觀交衢直指鳯凰臺劍履南宮入簪纓北闕來聲名冠寰宇文物象昭回鉤陳肅蘭戺璧沼浮槐市銅羽〈一作雀〉應風囘金莖承露起校文天祿閣習戰昆明水朱邸抗〈一作接〉平臺黃扉通戚里平臺戚里帶崇墉炊〈一作灼〉金饌玉待鳴鐘小堂綺帳三千戶大道青樓十二重寳蓋雕鞍金絡馬蘭窗繡柱玉盤龍繡〈一作綺〉柱璇題粉〈一作彩〉壁映鏘金鳴玉王侯盛王侯貴人多近臣朝逰北里暮南鄰陸賈分金將讌喜陳遵投轄正〈一作尚〉留賔趙李經過密蕭朱交結親丹鳯朱城白日暮青牛〈一作巾〉紺幰紅塵度俠客珠彈垂楊道倡婦銀鉤採桑路倡家桃李自芳〈一作芬〉菲京華逰俠盛〈一作事〉輕肥延年女弟雙鳯〈一作飛〉入羅敷使君千騎歸同心結縷帶連理織成衣春朝桂尊尊百味秋夜蘭燈燈九㣲翠幌珠簾不獨映清歌寶瑟自相依且論三萬六千〈一作二八千金〉是寧知四十九年非古來榮〈一作名〉利若浮雲人生倚伏信難分始見田竇相移奪〈一作傾代〉俄聞衛霍有功勲未厭金陵氣先開石槨文朱門無復張公子灞亭誰畏李將軍相顧百齡皆有待居然萬化咸應改桂枝芳氣已銷亡栢梁髙宴今何在春去春來苦自馳爭名爭利徒爾為乆留郎署終難遇空掃相門誰見知〈紀事無春去四句〉當時〈一作莫矜〉一旦擅豪華自言千載長驕奢倐忽摶風生羽翼須㬰失浪委泥沙黃雀〈一作鶴〉徒巢桂〈一作柱〉青門遂種𤓰黃金銷鑠素絲變一貴一賤交情見紅顏宿昔白頭新脫粟布衣輕故人故人有湮淪新知無意氣灰死韓安國羅傷翟廷尉巳矣哉歸去來馬卿辭蜀多文藻揚雄仕漢乏良媒三冬自矜誠足用十年不調㡬邅回汲黯薪逾積孫宏閣未開誰惜長沙傅〈一作賦〉獨負洛陽才
　　疇昔篇
　　少年重英俠弱嵗賤衣冠既託寰中賞方承膝下歡遨遊㶚水〈一作陵〉曲風月洛城端且知無玉饌誰肯逐金丸金丸玉饌盛繁華自言輕侮季倫家五覇爭馳千里馬三條競騖七香車掩映飛軒乗落〈一作夜〉照㕘差歩障引〈一作列〉朝霞池中舊水如懸鏡〈一作𣹢明月〉屋裏新粧不讓花意氣風雲倐如昨嵗月春秋〈一作嵗去年來〉屢囘薄上苑頻經栁絮飛中園㡬見〈一作畨〉梅花落當時門客今何在疇昔交朋〈一作逰〉巳踈索莫〈一作不〉教憔悴損容儀㑹得〈一作在〉髙秋雲霧廓淹留坐帝鄉無事積〈一作度〉炎涼一朝披短褐六載奉長廊〈一作賦長楊〉賦文慙昔馬執㦸歎〈一作慕〉前揚揮戈出武帳荷筆入文昌文昌隠隠皇城裏由來奕奕多才子潘陸詞鋒駱〈一作絡〉驛飛張曹翰〈一作曹張文〉苑縱橫起卿相未曽識王侯寧見擬垂釣甘成白首翁〈一作徒勞倦〉負薪何處逢知己判〈一作誰〉將運命賦窮通從來竒〈一作命〉舛任西東不應〈一作豈教〉永棄同芻狗且復飄颻類轉蓬容〈一作客〉鬢年年異春華嵗嵗同榮親未盡禮徇主欲申功脂車秣馬辭鄉〈一作京〉國縈〈一作策〉轡西南使卭僰玉壘銅梁不易攀地角天涯眇難測鶯囀蟬吟〈一作鳴〉有悲望鴻來雁度無音息陽關積霧萬里昏劍閣連山千種色蜀路何悠悠岷峰阻且修回腸隨九折迸淚連〈一作下〉雙流寒光〈一作雲〉千里暮露氣二江秋長途㸔朿〈一作策〉馬平水且沉牛華陽舊地標神制石鏡蛾眉眞〈一作偏〉秀麗諸葛才雄巳號龍公孫躍馬輕稱帝五丁卓犖多竒力四士英靈富〈一作用〉文藝雲氣橫開八陣形橋影遙分七星勢川平煙霧開逰戲錦城隈墉〈一作墻〉髙⻱望出〈一作歩轉〉水淨雁文回尋姝入酒肆訪客上琴臺不識金貂重偏惜玉山頺他鄉冉冉消年月帝里沈沈限〈一作悠悠恨〉城闕不見猿聲助客啼唯聞旅思將花發我家迢遞闗山裏闗山迢遞不可越故園梅栁尚餘春〈一作有餘〉來時〈一作春來〉勿使芳菲歇觧鞅〈一作秩〉欲言歸執袂愴多違北梁俱握手南浦共沾衣別情傷去蓋離念惜徂〈一作光〉輝知音何所託木落雁南飛囘來望〈一作臥〉平陸春來酒應熟相將菌閣臥〈一作望〉青溪〈一作沂〉且用藤杯泛黃菊十年不調〈一作逹〉為貧賤百日屢遷隨倚伏祇為須求負郭田使我再干州縣〈一作郡〉祿百年鬱鬱少騰遷萬里遙遙〈一作迢迢〉入鏡川涘〈一作吳〉江沸潮衝白日〈一作浪〉淮海長波接逺天叢竹凝朝露孤山起暝煙頼有邉城月常伴〈一作來傍〉客旌懸東南美箭稱呉㑹名都隠軫三江外塗山執玉應昌期〈一作朝〉曲水開襟重文㑹仙鏑流音鳴鶴嶺寳劍分輝落蛟瀬未㸔白馬對蘆芻且覺浮雲似車蓋江南節序多文酒屢經過共〈一作莫〉踏春江曲俱〈一作伹〉唱采菱歌舟移疑入鏡棹舉若乗波風光無限極〈一作數〉歸檝礙池荷眺聽煙霞正流眄即從王事歸艫轉芝田花月〈一作發〉屢裵回金谷佳期重逰衍登髙北望〈一作南適〉嗤梁叟憑軾西征想潘掾峯開華岳聳疑蓮水激龍門急如箭人事謝光隂俄遭霜露侵偷存七尺影分沒九泉深窮途行泣玉憤路未藏金茹荼空〈一作徒〉有歎懐橘獨傷心年來嵗去成銷鑠懐抱心期漸寥落掛冠裂冕巳辭榮南畝東臯事耕鑿賔階客院常疏散蓬徑柴扉終寂寞自有林泉堪隠棲何必山中事丘壑我住青門外家臨素滻濵遙瞻丹鳯闕斜望黒龍津荒衢通獵騎窮巷抵樵輪時有桃源客來訪竹林人昨夜琴聲奏悲調旭旦含顰不成〈一作言〉笑果乗驄馬發囂書復道郎官稟綸誥〈一作詔〉冶長非罪曽縲絏長孺然灰也經溺髙〈一作於〉門有閲不圖封峻筆無聞斂敷妙適離京兆謗還從御史〈一作府〉彈炎威資〈一作分〉夏景平曲況秋翰畫地終難入書空自不安吹毛未〈一作猶〉可待揺尾且求飡丈夫坎壈多愁疾契濶迍邅盡今日慎罰寧憑兩造辭嚴科直掛三章律鄒衍銜悲繫燕獄李斯抱怨拘秦桎〈一作格〉不應白髪頓成絲直為黃沙暗如漆紫禁終難叫朱門不易〈一作可〉排驚魂聞葉落危魄逐輪埋霜威遙有厲雪杜遂〈一作枉更〉無階含寃欲誰道飲氣獨居懐忽聞驛使發關東傳道天波萬里通涸鱗去轍還逰〈一作先逰〉海幽禽釋網便〈一作更〉翔空舜澤堯曦方有極䜛言巧佞儻無窮誰能跼跡〈一作〉依三輔㑹就商山訪四翁
　　豓情代郭氏荅盧照隣
　　迢迢芊〈一作芋〉路望芝田眇眇函關恨〈一作限〉蜀川歸雲巳落涪江外還雁應過洛水瀍洛水傍連帝城側帝宅層甍垂鳯翼銅駝路上栁千條金谷園中花㡬色栁葉園花處處新洛陽桃李應芳春妾向雙流窺石鏡君住三川守玉人此時離別那堪道此日空牀對芳沼芳沼徒逰比目魚幽徑還生拔心草流風回雪儻便娟驥子魚文實可憐擲果河陽君有分貨〈一作賣〉酒成都妾亦然莫言貧賤無人重莫言富貴應須種緑珠猶得石崇憐飛燕曽經漢皇寵良人何處醉縱橫直如循黙守空名倒提新縑成慊慊翻將故劍作平平離前吉夢成蘭兆別後啼㾗上竹生別日分明相約束已取宜家成誡朂當時擬弄掌中珠豈謂先摧庭際玉悲鳴五里無人問腸斷三聲誰謂續思君欲上望夫臺端居懶聽將雛曲沈沈落日向山低簷前歸燕竝頭棲抱膝當窓看夕兔側耳空房聽曉雞舞蝶臨階祇自舞啼鳥逢人亦助啼獨坐傷孤枕春來悲更甚峨眉山上月如眉濯錦江中霞似錦錦字囘文欲贈君劍壁層峰自糺紛平江淼淼分清浦長路悠悠間白雲也知京洛多佳麗也知山岫遙虧蔽無那短封即踈索不在長情守期契傳聞織女對牽牛相望重河隔淺流誰分迢迢經兩嵗誰能脈脈待三秋情知唾井終無理情知覆水也難收不復下山能借問更向盧家字莫愁
　　代女道士王靈妃贈道士李榮
　　𤣥都五府風塵絶碧海三山波浪深桃實千年非易待桑田一變巳難尋別有仙居對三市金闕銀宮相向起臺前鏡影伴仙娥樓上簫聲隨鳯史鳯樓迢遞絶塵埃鶯時物色正裵回靈芝紫檢參差長仙桂丹花重疉開雙童綽約時逰陟三鳥聨翩報消息盡言真侶出遨逰傳道風光無限極輕花委砌惹裾香殘月窺窗覘幌色箇時無數併妖妍箇裏無窮總可憐別有衆中稱黜帝天上人間少流例洛濱仙駕啟遙源淮浦靈津符逺筮自言少小慕幽𤣥只言容易得神仙珮中邀勒經時序簫裏尋思復㡬年尋思許事真情變二八容華識少選漫道燒丹止七飛空傳化石曽三轉寄語天上弄機人寄語河邉值查客乍可悤悤共百年誰使遙遙期七夕想知人意自相尋果得深心共一心一心一意無窮已投漆投膠非足擬只將羞澀當風流持此相憐保終始相憐相念倍相親一生一代一雙人不把丹心比𤣥石惟將濁水況清塵只言柱下留期信好欲將心學松蕣不能京兆畫蛾眉翻向成都騁騶引青牛紫氣度靈關尺素赩鱗去不還連苔上砌無窮綠修竹臨壇㡬處斑此時空牀難獨守此日別離那可乆梅花如雪栁如絲年去年來不自持初言別在寒偏在何悟春來春更思春時物色無端緒雙枕孤眠誰分許分念嬌鶯一種啼生憎燕子千般語朝雲旭日照靑樓遲暉麗色滿皇州落花泛泛浮靈沼垂栁長長拂御溝御溝大道多竒賞俠客妖容遞來往寳騎連花鐡作錢香輪騖水珠為網香輪寳騎競繁華可憐今夜宿娼家鸚鵡杯中浮竹葉鳯凰琴裏落梅花許輩多情偏送欵為問春花㡬時滿千回鳥信說衆諸百過鶯啼說長短長短衆諸判不尋千回百過浪關心何曽舉意西鄰玉未肯留情南陌金南陌西鄰咸自保還轡歸期須及早為想三春狹斜路莫辭九折卭關道假令白里似長安須使青牛學劍端蘋風入馭來應易竹杖成龍去不難龍飈去去無消息鸞鏡朝朝減容色君心不記下山人妾欲空期上林翼上林三月鴻欲稀華表千年鶴未歸不分淹留桑路待秖應直取桂輪飛














　　御定全唐詩巻七十七
