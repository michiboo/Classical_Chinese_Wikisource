　　欽定四庫全書
　　御定全唐詩巻三百六十二
　　劉禹錫
　　送工部張侍郎入蕃弔祭〈時張兼修史〉
　　月窟賔諸夏雲官降〈一作向〉九天飾終鄰好重錫命禮容全水咽猶登隴沙鳴〈一作明〉稍極邉路因乘驛近志為飲氷堅毳帳差池見烏旗揺曵前歸來賜金石榮耀自編年早秋送臺院楊侍御歸朝〈兄弟四人遍歴諸科二人同省〉
　　仙樹棣華春當時巳絶倫今朝丹闕下更入白眉人重振高陽族分居要路津一門科第足五府辟〈一作郡〉書頻鷙鳥得秋氣法星懸火旻聖朝寰海靜所至不埋輪
　　送陸侍御歸淮南使府五韻〈用年字〉
　　江左重詩篇陸生名久傳鳯城來已熟羊酪不嫌羶歸路芙蓉府離堂玳瑁筵㤗山呈臘雪隋柳布新年曾忝揚州薦因君逹短牋〈時叚丞相鎮揚州嘗辱表薦〉
　　送令狐相公自僕射出鎮南梁
　　夏木正隂成戎裝岀帝京沾襟辭闕淚囬首別鄉情雲樹褒中路風煙漢上城前旌轉谷去後騎踏橋聲久〈一作又〉領鴛行重無嫌虎綬〈一作節〉輕終提一麾去〈一作當持一筆〉再入福〈一作副〉蒼生
　　奉送裴司徒令公自東都留守再命太原〈本封晉國公兩任相去十六年〉
　　星使出闗東兵符賜上公山河歸舊國管籥換離宮行色旌旗動軍聲鼓角雄愛棠餘故吏騎竹見新童漢壘三秋靜胡沙萬里空其如天下望旦夕詠清風
　　海陽湖別浩初師〈並引〉
　　瀟湘間無土山無濁水民乘是氣往往清慧而文長沙人浩初生既因地而清矣故去葷洗慮剔顚毛而壊其衣居一都之殷易與士會得執外教盡捐苛禮自公侯守相必賜其清問耳目灌注習浮於性而里中兒賢適與浩初比者嬰冠帶豢妻子吏得以乘凌之汨沒天慧不得自奮莫可望浩初之清光於侯門上坐第自吟羨而巳浩初益自多其術尤勇於近逹者而歸之往年之臨賀唁侍郎楊公留嵗餘公遺以七言詩手筆於素前年省柳儀曺於龍城又為賦三篇皆章書今復來連山以前所得雙南金出於裓亟請余賡之按師為詩頗清而奕棊至第三品二道皆足以取幸於士大夫宜熏餘習以深入也㑹吳郡以山水冠世海陽又以竒甲一州師慕道於泉石為篤故攜之以嬉及言旋復引與共載於湖上奕於樹石間以植沃州之因縁宜賦詩具道其事
　　近郭㸔〈一作有〉殊境獨遊常解懽逢君駐緇錫觀貎稱林巒湖滿景方霽野香春未闌愛泉移席近聞石輟棊㸔風止松猶韻花繁露未〈一作晩〉乾橋形出樹曲巖影落池寒〈湘東架險凡四橋山下出泉逗巖為池澄可愛者不可徧舉故狀其境以貽好事〉別路千嶂裏〈一作峯外〉詩情暮雲〈一作雨〉端他年買山處似此得隳官許給事見示哭工部劉尚書詩因命同作〈從叔望出河間〉
　　漢室賢王後孔門髙第人濟時成國器樂道任天真特逹圭無玷堅貞竹有筠總戎寛得衆市義貴能貧䕶塞無南牧馳心拱北辰乞身來闕下賜告臥漳濱榮耀初題劒清羸已拖紳官星徒列位隙日不回輪自昔追飛侶今為侍從臣素絃哀巳絶青簡歎猶新未遂揮金樂空悲撤瑟晨淒涼竹林下無復見清塵〈從叔自渭北節度以疾歸朝比及拜尚書竟不克中謝〉
　　武陵書懐五十韻〈並序〉
　　按天官書武陵當翼軫之分其在春秋及戰國時皆楚地後為秦恵王所並置黔中郡漢興更名曰武陵東徙於今治所常林義陵記雲初項籍殺義帝於郴武陵人曰天下憐楚而興今吾王何罪乃見殺郡民縞素哭於招屈亭高祖聞而異之故亦曰義陵今郡城東南亭舎其所也晉宋齊梁間皆以分王子弟事存於其書永貞元年余始以尚書外郎出補連山守道貶為是郡司馬至則以方志所載而質諸其人民顧山川風物皆騷人所賦乃具所聞見而成是詩因自述其出處之所以然故用書懐為目雲
　　西漢開支郡南朝號戚藩四封當列宿百雉俯清沅高岸朝霞合驚湍激箭奔積隂春暗度將霽霧先昏俗尚東皇祀謡傳義帝寃桃花迷隠跡棟〈一作練〉葉慰忠魂戶算資漁獵鄉豪恃子孫照山畬火動踏月俚歌喧擁檝舟為市連甍竹覆軒披沙金粟見拾羽翠翹翻茗折蒼溪秀蘋生枉渚暄〈一作妍〉禽驚〈一作鳴〉格磔起魚戱噞喁繁〈按本草經曰鸕鴣聲如鉤輈格磔者是也〉沈約臺榭故李衡墟落存〈隠侯臺木奴洲竝在〉湘靈悲鼓瑟泉客泣酬恩露變蒹葭浦星懸橘柚村虎咆空野震鼉作滿川渾鄰里皆遷客兒童習左言炎天無冽井霜月見芳蓀清白家傳逺詩書志所敦列科叨甲乙從宦出丘樊結友心多契馳聲氣尚吞士安曾重賦元禮許登門草檄嫖姚幕廵兵戊已屯築臺先自隗送客獨留髠遂結王畿綬來觀衢室罇鳶飛入鷹隼魚目儷璵璠曉燭羅馳道朝陽闢帝昏王正會夷夏月朔盛旗旛獨立當瑤闕傳呵歩紫垣按章清犴獄視祭潔蘋蘩御厯昌期逺傳家寳祚蕃繇文光夏啟神教畏軒轅內禪因天性雄圗授化元繼明懸日月出震統乾坤大孝三朝備洪恩九族惇百川宗渤澥五嶽輔崑崙何幸逢休運微班識至尊校緍資筦𣙜復土奉山園〈時以本官判度支鹽鐡等兼崇陵使判官〉一失貴人意徒聞太學論直廬辭錦帳逺守愧朱幡巢幕方猶燕搶榆尚笑鯤邅廻過荊楚流落感涼溫旅望花無色愁心醉不惛春江千里草暮雨一聲猿問卜安㝠數㸔方理病源帶賖衣改製塵澀劒成㾗三秀悲中散二毛傷虎賁來憂禦魑魅歸願牧雞豚就日秦京逺臨風楚奏煩南登無㶚岸旦夕上高原
　　早秋集賢即事〈時為學士〉
　　金數已三伏火星正西流樹含秋露曉閣倚碧天秋灰琯應新律銅壺添夜籌商飇從朔塞爽氣入神州蕙草香書殿槐花㸃御溝〈一作樓〉山明真色見水靜〈一作淨〉濁煙收早嵗忝華省再來成白頭幸依羣玉府末〈一作有〉路尚〈一作向〉瀛洲
　　奉和吏部楊尚書太常李卿二相公䇿免後即事述懐贈答十韻
　　文雅闗西族衣冠趙北都有聲真漢相無纇勝隋珠當軸龍為友臨池鳯不孤九天開內殿百辟〈一作拜〉㸔晨趨誡滿澄歌器成功別大罏餘芳在公論積慶是神扶歩武離台席徊翔集帝梧銓材秉秦鏡典樂去齊竽瀟灑風塵外逢迎詩酒徒唯應待華誥〈一作皓〉更食〈一作入〉萬錢廚
　　晩嵗登武陵城顧望水陸悵然有作
　　星象承烏翼蠻陬想犬牙俚人祠竹節仙洞閉桃花城基〈一作塞〉歴漢魏江源自賨巴華表廖王墓〈一作〉菜地黃瓊家霜輕菊秀晩石淺水紋斜樵音繞故壘汲路明寒沙清風稍改葉盧橘始含葩野橋過驛騎叢祠發逈笳跳鱗避舉網倦鳥寄行楂路塵髙出樹山火逺連霞夕曛轉赤岸浮靄起蒼葭軋軋渡水漿連連赴林鴉呌閽道非逺賜環期自賖孤臣本危涕喬木在天涯
　　罷郡歸洛陽寄友人
　　逺謫年猶少初歸鬢已衰門閒故吏去室靜老僧期不見蜘蛛集頻為佝僂〈一作僂句〉欺頴微囊未出寒甚谷難吹濩落唯心在平生有已知商歌夜深後聽者竟為誰
　　經伏波神祠
　　蒙蒙篁竹下有路上壺頭漢壘麏鼯鬭蠻溪霧雨愁懐人敬遺像閱世指東流自負覇王略安知恩澤侯鄉園辭石柱筋力盡炎洲一以功名累飜思馬少游
　　和汴州令狐相公到鎮改月偶書所懐〈二十二韻〉
　　受脤新梁苑和羮舊傅巖援毫動星宿垂釣取韜鈐赫奕三川至歡呼百姓瞻緑油貔虎擁青紙鳯皇銜外壘曾無警中廚亦罷監推誠人自服去殺令逾嚴赳赳容皆飾幡幡口盡鉗為兄憐庾翼選壻得蕭咸鬱倔咽喉地駢臻水陸兼度橋鳴紺幰入肆颺雲帆端月當中氣東風應逺占管絃喧夜景燈燭掩寒蟾酒每傾三雅書能發百函詞人羞布鼓逺客獻貂䄡歌榭白團扇舞筵金縷衫旌旗遙一簇舄履近相攙花樹當朱閣晴河逼翠簾衣風飄靉靆燭淚滴巉巖玉斚虛頻易金爐暖更添映鐶窺艶艶隔袖見纎纎謝傅何由接桓伊定不凡應憐郡齋老旦夕鑷霜髯
　　遙賀〈一作和〉白賓客分司初到洛中戱呈馮尹
　　西辭望苑去東占洛陽才度嶺無愁思㸔山不懊來冥鴻何所慕遼鶴乍飛廻洗竹通新逕攜琴上舊臺塵埃長者轍風月故人杯聞道龍門峻還因上客開
　　白侍郎大尹自河南寄示池北新葺水齋即事招賓十四韻兼命同作
　　公府有高政新齋池上開再吟佳句後一似畫圗來結搆疎林下夤縁曲岸隈緑波穿戶牖碧甃疊瓊瓖幽異當軒滿清光繞砌廻潭心澄晩鏡渠口起晴雷瑤草縁堤種松煙上島栽遊魚驚撥剌浴鷺喜毰毸為客烹林筍因僧採石苔酒缾常不罄書案任成堆簷外青雀舫坐中鸚鵡杯蒲根抽九節蓮蕚捧重臺芳訊此時到勝遊何日陪共譏吳太守自占洛陽才
　　和令狐相公謝太原李中寄蒲桃
　　珍果出西域移根到北方昔年隨漢使今日寄梁王上相芳緘至行臺綺席張魚鱗含宿潤馬乳帶殘霜染指鈆粉膩滿喉甘露香醖成十日酒味敵五雲漿咀嚼停金盞稱嗟響畫堂慙非末至客不得一枝嘗
　　和令狐相公玩白菊
　　家家菊盡黃梁國獨如霜瑩靜真琪樹分明對玉堂仙人披雪氅素女不紅籹粉蝶來難見麻衣拂更香向風揺羽扇含露滴瓊漿髙艶遮銀井繁枝覆象牀桂叢慙竝發梅蘂妬先芳一入瑤華詠從茲播樂章
　　令狐相公見示新栽蕙蘭二章之什兼命同作
　　上國庭前草移來漢水潯朱門雖易地玉樹有餘隂艶彩凝還泛清香絶復尋光華童子佩柔軟美人心惜晩含逺思賞幽空獨吟寄言知音者一奏風中琴
　　和令狐相公南齋小讌聽阮咸
　　阮巷久蕪沈四有遺音雅聲發蘭室逺思含竹林座絶衆賓語庭移芳樹隂飛觴助真氣寂聽無流心影似白團扇調諧朱絃琴一毫不平意幽怨古猶今
　　和令狐相公九日對黃白二菊花見懐
　　素蕚迎寒秀金英帶露香繁華照旄鉞榮盛〈一作茂〉對銀黃琮璧交輝映衣裳雜彩章晴雲遙蓋覆秋蝶近悠揚空想逢九日何由陪一觴滿叢佳色在未肯委嚴霜令狐僕射與余投分素深縱山川脩阻然音問相繼今年十一月僕射疾不起聞予已承訃書寢門長慟後日有使者兩輩持書並詩計其日時巳是臥疾手筆盈幅翰墨尚新律詞一篇音韻彌切收淚握管以成報章雖廣陵之於今絶矣而蓋泉之感猶庶聞焉焚之繐帳之前附於舊編之末
　　前日寢門慟至今悲有餘已嗟萬化盡方見八行書滿紙傳相憶裁詩怨索居危絃音有絶哀玉韻由虛忽歎幽明異俄驚嵗月除文章雖不朽精魄竟焉如零淚霑青簡傷心見素車悽涼從此後無復望雙魚
　　和樂天閒園獨賞八韻前以蜂鶴拙句寄呈今辱蝸蟻妍詞見答因成小巧以取大咍
　　永日無人事芳園任興行陶廬樹可愛潘宅雨新晴傅粉琅玕節薰香菡蓞莖榴花裙色好桐子藥丸成柳蠧枝偏亞桑空葉再生睢盱欲鬬雀索漠不言鶯動植隨四氣飛沈含五情搶榆與水擊小大強為名
　　奉和裴令公新成緑野堂即書
　　藹藹鼎門外澄澄落水灣堂皇臨緑野坐臥㸔青山位極卻忘貴功成欲愛閒官名司管籥心術去機闗禁苑凌晨出園花及露攀池塘魚㧞剌竹逕鳥綿蠻志在安瀟灑嘗經歴險艱高情方造適衆意望徴還好客交珠履華筵舞玉顔無因隨賀燕翔集畫梁間
　　三月三日與樂天及河南李尹奉陪裴令公泛洛禊飲各賦十二韻
　　洛下令修禊羣賢勝會稽盛筵陪玉通籍盡金閨波上神仙妓岸傍桃李蹊水嬉如鷺振歌響雜鶯啼歴覽風光好㳂洄意思迷櫂歌能儷曲墨客競分題翠幄連雲起香車向道齊人誇綾歩障馬惜錦障泥塵暗宮𡓜外霞明苑樹西舟形隨鷁轉橋影與虹低川色晴猶逺烏聲暮欲棲唯餘踏青伴待月魏王堤
　　樂天少傅五月長齋廣延緇徒謝絶文友坐成暌間因以戱之
　　五月長齋戒深居絶送迎不離通徳里便是法王城舉目皆僧事全家少俗情精修無上道結念未來生賓閤緇衣占書堂信鼓鳴戱童為塔象啼鳥學經聲黍用青菰〈一作蒲〉角葵承玉露烹馬家供薏苡劉氏餉蕪菁暗網籠歌扇流塵晦酒鐺不知何次道作佛㡬時成
　　酬樂天晩夏閒居欲相訪先以詩見貽
　　池榭堪臨泛翛然散鬱陶歩因驅鶴緩吟為聽蟬髙林宻添新竹枝低縋晩桃酒醅晴易熟藥圃夏頻薅老是班行舊閒為鄉里豪經過更何處風景屬吾曺
　　酬樂天醉後狂吟十韻〈來章有移家惟醉和之句〉
　　散誕人間樂逍遙地上仙詩家登逸品釋氏悟真筌制誥留臺閣歌詞入管處身於木鴈任世變桑田吏隠情兼遂儒𤣥道兩全八闗齋適罷三雅興尤偏文墨中年舊松筠晩嵗堅魚書曾替代香火有因縁〈陸法和雲與梁元帝於空王寺佛前訂香火因縁〉欲向醉鄉去猶為色界牽好吹楊柳曲為我舞金鈿
　　牛相公見示新什謹依本韻次用以抒下情
　　劇韻韻篇至因難始見能雨天龍變化晴日鳯騫騰遊海驚何極聞韶素不曾愜心時拊髀擊節日麾肱符彩添隃墨波瀾起剡藤揀金光熠熠累璧勢層層珠媚多藏賈花撩欲定僧封來真寳物寄與媿交朋已老無時疾〈時洛中時癘多傷少年〉長貧望嵗登雀羅秋寂寂蟲翅曉薨薨羸驥方辭絆虛舟已絶絙榮華甘死別健羨亦生憎玉柱琤瑽韻金觥雹凸稜何時良宴會促膝對華燈奉和中書崔舎人八月十五日夜翫月二十韻
　　暮景中秋爽隂靈既望圓浮〈一作騰〉精離〈一作浮〉碧海分照接虞淵廻見孤輪出高從倚葢旋二儀含皎澈萬象共澄鮮整御當西陸舒光麗上𤣥〈一作絃〉從星變風雨順日助陶甄逺近同時望晶熒此夜偏運行調玉燭潔白應金天曲沼疑瑤鏡通衢若象筵逢人盡氷雪遇景〈一作境〉即神仙引素吞銀漢凝清洗緑煙臯禽警露下鄰杵思風前水是還珠浦山成種玉田劒沈三尺影燈罷九枝然象外形無跡寰中影有〈一作自〉遷稍當雲闕正未映斗城懸靜對揮宸翰閒臨襞彩牋境同牛渚〈一作浦〉上宿在鳯池邉興掩尋安道詞勝命仲宣從今紙貴後不復詠陳篇
　　奉和淮南李相公早〈一作暮〉秋即事寄成都武相公
　　八柱共承天東西別隠然逺夷爭慕化真相故臨邉竝進䕫龍位仍齊⻱鶴年〈相公詩有齊年竝進之句〉同心舟已濟造膝璧常聨對領專征寄遙持造物權鬥牛添氣色井絡靜氛煙獻可通三畧分甘出萬錢漢南趨節制趙〈一作淮〉北賜山川玉帳觀渝舞虹旌獵楚田歩嫌雙綬重夢入九城偏秋雨〈一作興一作與〉離情動新詩〈一作詩從〉樂府傳聆音還竊抃不覺撫麼〈一缺麼字〉〈李中書自揚州見示詩本因命仰和〉
　　元和癸巳嵗仲秋詔發江陵偏師問罪蠻徼後命宣慰釋兵歸降凱旋之辰率爾成詠寄荊南嚴司空
　　蠻水阻朝宗兵符下渚宮前籌得上䇿無戰已成功漢使星飛入夷心草偃同歌〈一作歡〉謡開竹棧拜舞戢〈一作擲〉桑弓就日知氷釋投人念鳥窮網羅三面解章奏九門〈一作重〉通卉服聫操袂雕題盡鞠躬䧏幡秋練白驛騎晝塵紅火號休傳警機橋罷亙空登山不見虜振斾自生風江逺煙波浄軍回氣色雄佇㸔聞喜後金石賜元戎













　　御定全唐詩巻三百六十二
　　欽定四庫全書
　　御定全唐詩巻三百六十三
　　劉禹錫
　　和李六侍御文宣王廟釋奠作
　　歎息魯先師生逄周室卑有心律天道無位救陵夷厯聘不能用領徒空爾為儒風正禮樂旅〈一作旋又作易〉象入蓍⻱西狩非其應中都安足施世衰由我賤泣下為人悲遺教光文徳興王葉夢期土田封後𦙍冕服飾虛儀鐘皷膠庠薦牲牢郡邑祠聞君喟然嘆偏在上丁時
　　和竇中丞晩入容江作
　　漢郡三十六鬱林東南遙人倫選清臣天外頒詔條桂水歩秋浪火山凌霧朝分圻辨風物入境聞謳謡莎岸見長亭煙林隔麗譙日落舟益駛川平旗自飄珠浦逺明滅金沙晴動揺一吟道中作離思懸層霄
　　南海馬大夫見恵著述三通勒成四帙上自邃古逹於國朝采其菁華至簡如富欽受嘉貺詩
　　以謝之
　　紅旗閲五兵絳帳領諸生味道輕鼎食退公猶筆耕青箱傳學逺金匱納書成一瞬見前事九流當抗行編蒲曾苦思垂竹媿無名今日承芳訊誰言贈袞榮
　　和楊侍郎初至郴州紀事書情題郡齋八韻
　　旌節下朝臺分圭從北回城頭鶴立處驛樹鳯棲來〈蘇躭傳雲後化為仙鶴止城東北隅樓上又州北棲鳯驛圖經雲常有威鳯降於庭梧也〉舊路芳塵在新恩驛騎催里閭風偃草鼓舞抃成雷吏散山禽囀庭香夏蕊開郡齋堪四望壁記有三台人訝徵黃晩文非弔屈哀一吟梁甫曲知是臥龍才
　　和東川王相公新漲驛池八韻
　　今日池塘上初移造物權苞藏成別島㳂濁致清漣變化生言下蓬瀛落眼前泛觴驚翠羽開幕對紅蓮逺寫風光入明𠲒氣象全渚煙籠驛樹波日漾賔筵曲岸留緹綺中流轉綵船無因接元禮共載比神仙
　　酬楊八庶子喜韓呉興與余同遷見贈〈依本韻次用〉
　　早遇聖明朝鴈行登九霄〈吳興與余中外兄弟〉文經傅武仲酒逼葢寛饒捨矢同瞻鵠常筵共賽梟〈呉興與余同年判入等第〉琢磨三益重唱和五音調臺栢煙常起池荷香暗飄〈呉興與余同為御史臺門外有蓮池也〉星文辭北極旗影度東遼〈呉興自度支郎中出為行軍司馬所從即范僕射昔范明交為度遼將軍〉直道由來黜浮名豈敢要三湘與百越雨散又雲揺逺守慙侯籍徵還荷詔條顇容唯舌在別恨㡬魂銷滿眼悲陳事逄人少舊僚煙霞為老伴蒲栁任先凋虎綬懸新印龍𦨰理去橈斷腸天北郡擕手洛陽橋幢葢今雖貴弓旌㑹見招其如草𤣥客空宇久寥寥
　　和兵部鄭侍郎省中四松詩十韻〈松是中書相公任侍郎時栽〉
　　右相歴中臺移松武庫栽紫茸抽組綬青實長玫瑰便有干霄勢看成搆廈材數分天柱半影逐日輪回舊賞台階去新知谷口來息隂常仰望翫境〈一作意〉㡬裵徊翠粒晴懸露蒼鱗雨起苔凝音助瑤瑟飄蘂泛金罍月桂花〈一作光〉遙燭星榆葉對開終須似雞樹榮茂近昭回
　　酬鄭州權舎人見寄十二韻
　　朱戶凌晨啟碧梧含早涼人從桔秩至書到漆沮傍抃㑹因佳句情深取斷章愜心同笑語入耳勝笙簧憶昔三條路居鄰數仭牆〈舍人舊宅光福里時㕘東鄰〉學堂青玉案綵服紫羅囊麟角看成就龍駒見抑揚彀中飛一箭雲際落雙鶬〈舍人一舉登科又判入等第〉甸邑叨前列天臺媿後行〈鄙人離渭南主簿十年舎人方尉此邑及罹譴謫重入南宮為禮部郎中舎人方任考功員外〉鯉庭傳事業雞樹遂翺翔書殿連鳷鵲神池接鳯凰追遊䝉尚齒恵好結中腸〈鄙人在集賢與西掖接近日夕追遊〉鎩翮方擡舉危根易損傷一麾憐棄置五字借恩光〈鄙人出牧姑蘇舎人草制〉汝海崆峒秀溱流芍藥芳風行能偃草境靜不爭桑〈鄙人轉臨汝舎人牧滎陽〉轉斾趨闗右頒條匝渭陽病吟猶有思老醉已無狂塵滿鴻溝道沙驚白狄鄉佇聞黃紙詔促召紫微郎
　　和牛相公題姑蘇所寄太湖石兼寄李蘇州
　　震澤生竒石沈潛得地靈初辭水府出猶帶龍宮腥發kao自江湖國來榮卿相庭從風夏雲勢上漢古查形拂拭魚鱗見鑑鏘玉韻聆煙波含宿潤苔蘚助新青嵌穴胡鶵貌纖鋩蟲篆銘孱顔傲林薄飛動向雷霆煩熱近還散餘酲見便醒凡禽不敢息浮壒莫能停靜稱垂松蓋鮮宜映鶴翎忘憂常目擊素尚與心㝠眇小欺湘燕團圓笑落星徒然想融結安可測年齡採取詢鄉耋搜求按舊經垂鉤入空隙隔浪動晶熒有獲人爭賀歡謡衆共聽一州驚閲寳千里逺揚舲覩物洛陽陌懐人呉御亭寄言垂天翼早晩起滄溟
　　浙西李大夫述夢四十韻並浙東元相公酬和斐然繼聲
　　位是才能取時因際㑹遭羽儀呈鸑鷟鋩刄試豪曹洛下推年少山東許地髙門承金鉉鼎家有玉璜韜〈呂仍嗣侯〉海浪扶鵬翅天風引驥髦便知蓬閣閟不識魯衣襃興發春塘草魂交益部刀形開猶抱膝燭盡遽揮毫昔仕當初筮逄時詠載櫜懐鈆辨蟲蠧染素學鵞毛車騎方休汝歸來欲效陶〈大夫罷太原從事歸京師〉南臺資謇諤內署選風騷羽化如乗鯉樓居舊冠鼇美香焚濕麝名果賜乾萄議赦蠅棲筆邀歌蟻泛醪代言無所戲謝表自稱叨蘭熖凝芳澤芝泥瑩玉膏對頻聲價出直久夢魂勞草詔令歸馬批章答獻獒銀花懸院牓翠羽映簾絛諷諫欣然納竒觚率爾操禁中時諤諤天下免忉忉左顧⻱成印雙飛鵠織袍謝賔縁地宻潔已是心豪五日思歸沐三春羨衆邀茶爐依緑筍棊局就紅桃溟海桑潛變隂陽炭暗熬仙成脫屣去臣戀捧弓號建節辭烏栢宣風看鷺濤土山京口峻鐵瓮郡城牢曲島花千樹官池水一篙鶯來和絲管鴈起拂麾旄宛轉傾羅扇迴旋墮玉搔罰籌長豎纛觥盞様如舠山是千重障江為四面濠臥龍曾得雨〈浙東〉孤鶴尚鳴臯〈浙西〉劍用雄開匣〈二公〉弓閑蟄受弢〈自謂〉鳯姿嘗在竹〈二公〉鷃羽不離蒿〈自謂〉吳越分雙鎮東西接萬艘今朝比潘陸江海更滔滔
　　和浙西李大夫伊川卜居
　　早入八元數嘗承三接恩飛鳴天上路鎮壓海西門清望寰中許髙情物外存時來誠不讓歸去毎形言洛下思招隱江干厭作藩按經修道具依様買山村〈馬髙唐為御史大夫將置宅命畫工圖其狀戒所使曰依此様求之〉開鑿隨人化幽隂為律暄逺移難得樹立變舊荒園絶塞通潛徑平泉占上原煙霞遙在想簿領益為繁丹禁虛東閤蒼生望北轅徒令雙白鶴五里自翩翻
　　省試風光草際浮
　　熈熈春景霽草緑春光麗的歴亂相鮮葳㽔互虧蔽乍疑芊綿裏稍動丰茸際影碎翻崇蘭浮香轉叢蕙含煙絢碧綵帶露如珠綴幸因採掇日況此臨芳嵗
　　歴陽書事七十韻〈並引〉
　　長慶四年八月余自夔州轉歴陽浮岷山觀洞庭歴夏口渉潯陽而東友人崔敦詩罷丞相鎮宛陵緘書來招曰必我覿而之藩不十日飲不置子故余自池州道宛陵如其素敦詩出祖於敬亭祠下由姑孰西渡江乃吾圉也至則考圖經參見事為之詩俟采風之夜諷者
　　一夕為湖地千年列郡名霸王迷路處亞父所封城漢置東南尉梁分肘腋兵本呉風俗剽兼楚語音傖沸井今無湧烏江舊有名土臺遊柱史石室隱彭鏗〈老君適楚有臺在焉彭鏗石室在含山縣〉曹操祠猶在濡須塢未平海潮隨月大江水應春生憶昨深山裏終朝看火耕魚書來北闕鷁首下南荊雲雨巫山暗蕙蘭湘水清章華樹已失鄂渚草來迎廬阜香爐出湓城粉堞明鴈飛彭蠡暮鴉噪大雷晴平野分風使恬和趂夜程貴池登陸峻舂糓渡橋鳴駱驛主人問悲歡故舊情㡬年方一面卜晝便三更助喜杯盤盛忘機笑語訇管清疑警鶴巧似嬌鶯熾炭烘蹲獸華茵織鬬鯨回裾飄霧雨急節墮瓊英歛黛凝愁色施鈿耀翠晶容華本南國妝束學西京日落方收鼓天寒更炙笙促筵交履舄痛飲倒簪纓謔浪容優孟嬌憐許智瓊蔽明添翠帟命燭柱〈一作拄〉金莖坐久羅衣皺盃頻粉面騂興來從請曲意墮即飛觥令急重須改歡馮醉盡呈詰朝還選勝來日又尋盟道別殷勤惜邀筵次第爭唯聞嗟短景不復有餘酲衆散扃朱戶相擕話素誠晤言猶亹亹殘漏自丁丁出祖千夫擁行廚五熟烹離亭臨野水別思入哀箏接境人情洽方冬饌具精中流為界道隔岸數飛甍沙浦王渾鎮滄洲謝眺城望夫人化石夢帝日環營半渡趨津吏縁堤簇郡甿場黃堆晩稻籬碧見冬菁里社爭來獻壺漿各自擎鴟夷傾底寫籹粔鬬成〈缺一字〉採石風傳析新林暮擊鉦繭綸牽撥剌犀熖照澄露冕觀原野前驅抗斾旌分庭展賔主望闕拜恩榮比屋惸嫠輩連年水旱並遐思常後已下令必先庚逺岫低屏列支流曲帶縈湖魚香勝肉官酒重於𩛿憶昔泉源變斯須地軸傾雞籠為石顆⻱眼入泥坑事繫人風重官從物論輕江春俄澹蕩樓月㡬虧盈桞長千絲宛田塍一線絣遊魚將婢從野雉見媒驚波浄攢鳬鵲洲香發杜蘅一鍾菰葑米千里水葵羮受譴時方久分憂政未成比瓊雖碌碌於鐵尚錚錚早忝登三署曾聞奏六英無能甘負弩不慎在提衡口語成中遘毛衣阻上征時聞闗利鈍智亦有聾盲昔媿山東妙今慙海內兄後來登甲乙早已在蓬瀛心托秦明鏡才非楚白珩齒衰親藥物宦薄傲公卿捧日皆元老宣風盡大彭好令朝集使結束赴新正
　　和武中丞秋日寄懐簡諸僚故
　　退朝還公府騎吹息繁隂吏散秋庭寂烏啼煙樹深威生奉白簡道勝外華簪風物清逺目功名懐寸隂雲衢念前侶綵翰寫沖襟涼菊照幽徑敗荷攢碧潯感時江海思報國松筠心空愧夀陵歩芳塵何處尋
　　和令狐相公春日尋花有懐白侍郎閣老
　　芳菲滿雍州鸞鳯許同遊花逕須深入時光不少留色鮮由樹嫩枝亞為房稠靜對仍持酒髙看特上樓晴宜連夜賞雨便一年休共憶秋官處餘霞曲水頭
　　御定全唐詩巻三百六十三
<集部,總集類,御定全唐詩>
　　欽定四庫全書
　　御定全唐詩巻三百六十四
　　劉禹錫
　　荊州歌二首
　　渚宮楊桞暗麥城朝雉飛可憐踏靑伴乘暖著輕衣今日好南風商旅相催發沙頭檣竿上始見春江濶
　　紀南歌
　　風煙紀南城塵土荊門路天寒多獵騎〈一作獵獸者〉走上樊姬墓
　　視刀環歌
　　常恨言語淺不如人意深今朝兩相視脈脈萬重心
　　三閣辭四首〈吳聲〉
　　貴人三閣上日晏未梳頭不應有恨事嬌甚卻成愁珠箔曲瓊鉤仔〈一作子〉細見揚州北兵那得度浪話判〈一作語聲〉悠悠
　　沉香帖閣柱金縷畫門〈一作閣〉楣回首降旛下已見黍離
　　離
　　三人出眢井一身登檻車朱門漫臨水不可〈一作得〉見鱸魚
　　紇那曲二首
　　楊桞鬱靑靑竹枝無限情周〈一作同〉郎一回顧聽唱紇那聲
　　踏曲興無窮調同詞不同願郎千萬夀長作主人翁
　　淮隂行五首〈並引〉
　　古有長干行言三江之事悉矣余嘗阻風淮隂作淮隂行以禆樂府
　　簇簇淮隂市竹樓縁岸上好日起檣竿烏飛驚五兩今日轉船頭金烏指西北煙波與春草千里同一色船頭大銅鐶摩挲光陣陣早早〈一作晩〉使風〈一作便風〉來沙頭一眼認
　　何物令儂羨羨郎船尾燕銜泥趂檣竿宿食長相見隔浦望行船頭昻尾幰幰無奈晩來〈一作桃菜〉時清淮春浪軟
　　渾侍中宅牡丹
　　徑尺千餘朶人間有此花今朝見顔色更不向諸家
　　詠紅杮子
　　曉連星影出晩帶日光懸本因遺采掇〈一作摘〉翻自保天年
　　呂八見寄郡內書懐因而戲和
　　文苑振金聲循良冠百城不知今史氏何處列君名
　　秋風引
　　何處秋風至蕭蕭送鴈羣朝來入庭樹孤客最先聞
　　桞花詞三首
　　開從緑條上散逐香風逺故取花落時悠揚占春晩輕飛不假風輕落不委地撩亂舞晴空發人無限思晴天闇闇雪來送青春暮無意似多情千家萬家去
　　路傍曲
　　南山宿雨晴春入鳳凰城處處聞管無非送酒聲
　　君山懷古
　　屬車八十一此地阻長風千載威靈盡赭山寒水中
　　庭竹
　　露滌鉛粉節風揺青玉枝依依似君子無地不相宜
　　唐郎中宅與諸公同飲酒㸔牡丹
　　今日花前飲甘心醉數杯但愁花有語不為老人開
　　題夀安甘棠館二首
　　公館似仙家池清竹徑斜山禽忽驚起衝落半巖花門前洛陽道門裏桃花路塵土與煙霞其間十餘步
　　古詞二首〈一作諷古〉
　　軒後初冠冕前旒為蔽明安知從複道然後見人情簿領乃俗士清談信古風吾觀蘇令綽朱墨一何工
　　寓興二首
　　常談即至理安事非常情寄語何平叔無為輕老生世途多禮數鵬鷃各逍遙何事陶彭澤拋官為折腰
　　詠史二首
　　驃騎非無勢少卿終不去世道劇頽波我心如砥柱賈生明王道衛綰工車戲同遇漢文時何人居貴位
　　經檀道濟故壘
　　萬里長城壞荒營野草秋秣陵多士女猶唱白符鳩〈史雲當時人歌曰可憐白符鳩枉殺檀江州〉
　　傷段右丞〈江湖舊游南宮交代〉
　　江海多豪氣朝廷有直聲何言馬蹄下一旦是佳城
　　傷獨孤舎人〈並引〉
　　貞元中余以御史監祠事河南獨孤生始仕為奉禮郎有事宗廟郊畤必與之俱繇是甚熟及余謫武陵九年間獨孤生仕至中書舎人視草禁中上方許以宰相元和十年春余祇召抵京師次都亭日舎人以疾不起余聞因作傷詞以為弔
　　昔別矜〈一作公〉年少今悲喪國華遠來同社燕不見早梅花
　　再傷龎尹
　　京兆歸何處章臺空暮塵可憐鸞鏡下哭殺畫睂人
　　敬酬微〈一作徹〉公見寄二首
　　淒涼沃州僧顦顇柴桑宰別來二十年唯餘兩心在越江千里鏡越嶺四時雪中有逍遙人夜深觀水月
　　鄂渚留別李二十一表臣大夫
　　髙檣起行色促柱動離聲欲問江深淺應如逺別情
　　答表臣贈別二首
　　昔為瑤池侶飛舞集蓬萊今作江漢別風雪一徘徊嘶馬立未還行舟路將轉江頭瞑色深揮䄂依稀見
　　始發鄂渚寄表臣二首
　　祖帳管絶客帆西風生回車已不見猶聽馬嘶聲曉發桞林戍遙城聞五鼓憶與故人眠此時猶晤語
　　出鄂州界懐表臣二首
　　離席一揮杯別愁今尚醉遲遲有情處卻恨江帆駛夢覺疑連榻舟行忽千里不見黃鶴樓寒沙雪相似
　　和遊房公舊竹亭聞琴絶句
　　尚有竹間路永無綦下塵一聞流水曲重憶餐霞人西州李尚書知愚與元武昌有舊逺示二篇吟之然因以繼和二首〈來詩云元公令陳從事求蜀琴將以為寄而武昌之訃聞因陳生㑹葬〉
　　如何贈琴日已是絶時無復䨇金報空餘掛劒悲寳匣從此閒〈一作閉〉朱誰復調祇應隨玉樹同向土中銷
　　別蘇州二首
　　三載為吳郡臨岐祖帳開雖非謝桀黠且為一裵回流水閶門外秋風吹柳條從來送客處今日自魂銷
　　罷和州遊建康
　　秋水清無力寒山暮多思官閒不計程徧上南朝寺
　　九日登髙
　　世路山河險君門煙霧深年年上髙處未省不傷心
　　答柳子厚
　　年方伯玉早恨比四愁多㑹待休車騎相隨出罻羅館娃宮在舊郡西南硯石山前瞰姑蘇臺傍有采香徑梁天監中置佛寺曰靈巖即故宮也信為絶境因賦二章
　　宮館貯嬌娃當時意大誇豔傾吳國盡笑入越王家月殿移椒壁天花代舜華唯餘采香徑一帶繞山斜










　　御定全唐詩巻三百六十四
　　欽定四庫全書
　　御定全唐詩巻三百六十五
　　劉禹錫
　　聽琴〈一作聽僧彈琴〉
　　禪思何妨在玉琴眞僧不見聽時心秋堂境寂夜方半雲去蒼梧湘水深
　　魏宮詞二首
　　日晩長秋簾外報望陵歌舞在明朝添爐欲爇〈一作欲添爐火〉熏衣麝憶得分時〈一作明〉不忍燒
　　日映西陵松栢枝下臺相顧一相思朝來樂府長歌曲唱著君王自作詞
　　楊枝詞二首
　　迎得春光先到來淺黃輕緑映樓臺只緣嫋娜多情思更被春風長倩猜〈一作請挼一作便被春風長挫摧〉
　　巫峽巫山楊柳多朝雲暮雨逺相和因想陽臺無限事為君回唱竹〈一作柳〉枝歌
　　竹枝詞二首
　　楊柳青青江水平聞郎江上唱歌聲東邉日出西邉雨道是無晴〈一作情〉卻〈一作還〉有晴〈一作情〉
　　楚水巴山江雨多巴人能唱夲鄉歌今朝北客思歸去回入紇那披緑羅
　　隄上行三首
　　酒旗相望大隄頭堤下連檣堤上樓日暮行人爭渡急槳聲幽〈一作咿〉軋滿中流
　　江南江北望煙波入夜行人相應歌桃葉傳情竹枝怨水流無限月明多
　　春堤繚繞水徘徊酒舎旗亭次第開日晩上樓〈一作出簾〉招估客軻峩大艑落颿來
　　踏歌詞〈一作行〉四首
　　春江月出大堤平堤上女郎連袂行唱盡新詞歡〈一作看〉不見紅霞映〈一作影〉樹鷓鴣鳴
　　桃蹊桞陌好經過燈下妝成月下歌為是襄王故宮地至今猶自細腰多〈此首一作張籍無題詩〉
　　新詞宛轉遞相傳振䄂傾鬟風露前月落烏啼雲雨散遊童陌上拾花鈿
　　日暮江頭〈一作江南〉聞竹枝南人行樂北人悲自從雪裏唱新曲直到三春花盡時
　　歩虛詞二首
　　阿母種桃雲海際花落子成三〈一作二〉千嵗海風〈一作滄海〉吹折最䌓枝跪捧瓊〈一作金〉盤獻天帝
　　華表千年一鶴〈一作鶴一〉歸凝丹為頂雪為衣星星仙語人聽盡卻向五雲翻翅飛
　　阿嬌怨
　　望見葳蕤舉翠華試開金屋掃〈一作鎖〉庭花湏臾宮女傳來信言〈一作雲〉幸平陽公主家
　　秋詞二首
　　自古逢秋悲寂寥我言秋日勝春朝晴〈一作橫〉空一鶴排雲上便引詩情到碧霄
　　山明水淨夜來霜數樹深紅出淺黃試上髙樓清入骨豈如春色嗾人狂
　　秋扇詞
　　莫道恩情無重來人間榮謝遞相催當時初入君懐䄂豈念寒爐有死灰
　　竹枝詞九首〈並引〉
　　四方之歌異音而同樂歲正月余來建平里中兒聮歌竹枝吹短笛擊鼓以赴節歌者揚袂睢舞以曲多為賢聆其音中黃鍾之羽卒章激訐如吳聲雖傖儜不可分而含思宛轉有淇澳之豔音昔屈原居沅湘間其民迎神詞多鄙陋乃為作九歌到於今荊楚歌舞之故余亦作竹枝九篇俾善歌者颺之附於末後之聆巴歈知變風之自焉
　　白帝城頭春草生白鹽山下蜀江清南人上來歌一曲北人莫上動鄉情
　　山桃紅花滿上頭蜀江春水拍山流花紅易衰似郎意水流無限似儂愁
　　江上朱樓新雨晴瀼西春水縠紋生橋東橋西好楊柳人來人去唱歌行
　　日出三竿春霧消江頭蜀客駐蘭橈憑〈一作欲〉寄狂夫書一紙家住成都萬里橋
　　兩岸山花似雪開家家春酒滿銀杯昭君坊中多女伴永安宮外踏青來
　　城西門前灩澦堆年年波浪不能摧〈一作推〉懊惱〈一作恨〉人心不如石少時東去復西來
　　瞿塘嘈嘈十二灘人言〈一作此中〉道路古來難長恨人心不如水等閒平地起波瀾
　　巫峽蒼蒼煙雨時清猿啼在最髙枝箇裏愁人腸自斷由來不是此聲悲
　　山上層層桃李花雲間煙火是人家銀釧金釵來負水長刀短笠去燒畬
　　楊桞枝詞九首
　　塞北梅花𦍑笛吹淮南桂樹小山詞請君莫奏前朝曲聽唱新翻楊桞枝
　　南陌東城春早時相逄何處不依依桃紅李白皆誇好湏得垂楊相發揮
　　鳳闕輕遮翡翠幃龍池遙望麯塵絲御溝春水相〈一作桞〉輝映狂殺長安年少兒
　　金谷園中鶯亂飛銅駝陌上好風吹城中〈一作東〉桃李湏臾盡爭似垂楊無限時
　　花萼樓前初種時羙人樓上鬭腰肢如今拋擲長〈一作上〉街裏露葉如啼欲向〈一作恨〉誰
　　煬帝行宮汴水濱數枝〈一作株〉楊〈一作殘〉栁不勝春晚〈一作昨〉來風起花如雪飛入宮墻不見人
　　御陌青〈一作東〉門拂地垂千條金縷萬條絲如今綰作同心結將贈行人知不知
　　城外春風吹〈一作滿〉酒旗行人揮袂日西時長安陌上無窮樹唯有垂楊管別離
　　輕盈嫋娜占年華舞榭妝樓處處遮春盡絮花〈一作飛〉㽞不得隨風好去落誰家
　　浪淘沙九首
　　九曲黃河萬里沙浪淘風簸自天涯如今直上銀河去同到牽牛織女家
　　洛水橋邉春日斜碧流清〈一作輕〉淺見瓊砂無端陌上狂風急驚起鴛鴦出浪花
　　汴水東流虎眼紋清淮曉色鴨頭春君㸔渡口淘沙處渡卻人間多少人
　　鸚鵡洲頭浪颭沙青樓春望日將斜銜泥燕子爭歸舎獨自狂夫不憶家〈一作張籍詩〉
　　濯錦江邊両岸花春風吹浪正淘沙女郎剪下鴛鴦錦將向中流疋晩霞
　　日照澄洲江霧開淘金〈一作沙〉女伴滿江隈羙人首飾侯王印盡是沙中浪底來
　　八月濤聲吼地來頭髙數丈觸山回湏臾卻入海門去捲起沙堆似雪堆
　　莫道讒言如浪深莫言遷客似沙沉千淘萬漉雖辛苦吹盡狂沙始到金
　　流水淘沙不暫停前波未滅後波生令人忽憶瀟湘渚回唱迎神三兩聲
　　洛中送韓七中丞之吳興口號五首
　　昔年意氣結羣英幾度朝回一字行海北江〈一作天〉南零落盡兩人相見洛陽城
　　自從雲散各東西每日歡娛卻慘悽離別苦多相見少一生心事在書〈一作詩〉題
　　今朝無意訢離杯何況清急管催本欲醉中輕逺別不知翻引酒悲來
　　駱駝橋上蘋風急〈一作起〉鸚鵡杯中箬下春水碧山青知好處開顔一笑向何人
　　溪中士女出笆籬溪上鴛鴦避畵旗何處人間似仙境春山攜妓採茶時
　　送廖參謀東遊二首
　　九陌逢君又別離行雲別鶴本無期望嵩樓上忽相見㸔過花開花落時
　　䌓花落盡君辭去緑草垂楊引征路東道諸侯皆故人留連必是多情處
　　洛中春末送杜録事赴蘄州
　　樽前花下長相見明日忽為千里人君過午橋回首望洛城〈一作陽〉猶自有殘春
　　夜燕福建盧侍郎〈一作常侍〉宅因送之鎭
　　暫駐旌旗洛水堤綺筵紅燭醉蘭閨羙人羙酒長相逐莫怕猿聲發建溪
　　重送鴻舉師赴江陵謁馬逢侍御
　　西北秋風凋蕙蘭洞庭波上碧雲寒茂陵才子江陵住乞取新詩合掌㸔
　　贈長沙讚頭陀
　　外道邪山千萬重眞言一發盡摧𡶶有時明月無人夜獨向昭潭制惡龍
　　送霄韻上人遊天台〈一作寳韻上人〉
　　曲江僧向松江見又到天台㸔石橋鶴戀故巢雲戀岫比君猶自不逍遙
　　臺城懐古
　　清江悠悠王氣沉六朝遺事何處尋宮牆隱嶙圍野澤鸛鶂夜鳴秋色深
　　戲贈崔千牛
　　學道深山許〈一作虛〉老人留名萬代不闗身勸君多買長安酒南陌東城占取春
　　揚州春夜李端公益張侍御登段侍御平路〈一作仲〉宻縣李少府畼秘書張正字復元同㑹於水館對酒聫句追刻燭擊銅鉢故事遲輒舉觥以飲之逮夜艾羣公沾醉紛然就枕余偶獨醒因題詩於段君枕上以志其事〈一作揚州春夜同㑹水館夜艾獨醒〉
　　寂寂獨㸔金燼落紛紛只見玉山頹自羞不是髙陽侶一夜星星〈一作惺惺〉騎馬回
　　逢王十二學士入翰林因以詩贈〈時貞元二十二年以藍田尉充學士〉
　　廐馬翩翩禁外逢星槎上漢杳難從定知欲報淮南詔促召王褒入九重
　　闕下口號呈柳儀曹
　　綵仗神旗獵暁風雞人一唱鼓蓬蓬〈一作逢逢〉銅壺漏水何時歇如此相催即老翁
　　監祠夕月壇書事〈其禮用晝〉
　　西皡司分晝夜平羲和停午太隂生鏗鏘〈一作鏘鏘〉揖譲秋光裏觀者如雲出鳳城
　　元和甲午嵗詔書盡徵江湘逐客余自武陵赴京宿於都亭有懐續來諸君子
　　雷〈一作雲〉雨江山〈一作湘一作湖〉起臥龍武陵樵客躡仙蹤十年楚水楓林下今夜初聞長樂鐘
　　元和十一年自朗州召至京戲贈㸔花諸君子
　　紫陌紅塵拂面來無人不道㸔花回𤣥都觀裏桃千樹盡是劉郎去〈一作別〉後栽
　　再遊𤣥都觀〈並引〉
　　余貞元二十一年為屯田員外郎時此觀未有花是嵗出牧連州尋貶朗州司馬居十年召至京師人人皆言有道士手植仙桃滿觀如紅霞遂有前篇以志一時之事旋又出牧今十有四年復為主客郎中重遊𤣥都觀蕩然無復一樹唯兔葵燕麥動揺於春風耳因再題二十八字以俟後遊時大和二年三月
　　百畆庭中半是苔桃花浄〈一作開一作落〉盡萊花開種桃道士歸何處前度劉郎今又〈一作獨〉來
　　與歌者米嘉榮
　　唱得涼〈一作梁〉州意外聲舊人唯數〈一作有作難數〉一米嘉榮近來時世〈一作年少〉輕先〈一作前〉輩好染髭鬚事後生〈一作一別嘉榮三十載忽聞舊曲尚依然如今世俗輕前輩好染髭鬚事少年〉
　　望夫石〈山正對和州郡樓〉
　　終日望夫夫不歸化為孤石苦相思望來已是幾千載〈一作嵗〉只似當時〈一作年〉初望時
　　聽舊宮中樂人穆氏唱歌
　　曾隨織女渡天河記得雲間第一歌休唱貞元供奉曲當時〈一作如今〉朝士已無多
　　金陵五題〈並序〉
　　余少為江南客而未遊秣陵嘗有遺恨後為歴陽守跂而望之適有客以金陵五題相示逌爾生思歘然有得他日友人白樂天掉頭苦吟歎賞良乆且曰石頭詩云潮打空城寂寞回吾知後之詩人不復措辭矣餘四詠雖不及此亦不孤樂天之言耳
　　石頭城
　　山圍故國周遭在潮打空城寂寞回淮水東邉舊時月夜深還過女牆來
　　烏衣巷
　　朱雀橋邉野草花烏衣巷口夕陽斜舊時〈一作來〉王謝堂前燕飛入尋常百姓家
　　臺城
　　臺城六代競豪華結綺臨春事最奢萬戶千門成野草只縁一曲後庭花
　　生公講堂
　　生公說法鬼神聽身後空堂夜不扃髙坐寂寥塵漠漠一方明月可中庭
　　江令宅
　　南朝詞臣北朝客歸來唯見秦淮碧池臺竹樹三畝餘至今人道江家宅
　　韓信廟
　　將略兵機命世雄蒼黃鍾〈一作漢〉室歎良弓遂令後代登壇者每一尋思怕立功
　　李賈二大諫拜命後寄楊八夀州
　　諫省新登二直臣萬方驚喜捧絲綸則知天子明如日肯放淮南〈一作陽〉髙臥人
　　羙溫尚書鎭定興元以詩寄賀
　　旌旗入境犬無聲戮盡鯨鯢漢水清從此世人開耳目始知名將出書生
　　酬瑞〈一作端〉州吳大夫夜泊湘川見寄一絶
　　夜泊湘川逐客心月明猿苦血沾襟湘妃舊竹痕猶淺從此因君染更深
　　徴還京師見舊番官馮叔逹
　　前者匆匆襆被行十年憔悴到京城南宮舊吏來相問何處淹留白髮生
　　與歌者何戡
　　二十餘年別帝京重聞天樂不勝情舊人唯有何戡在更與殷勤唱渭城
　　與歌童田順郎
　　天下〈一作上〉能〈一作龍〉歌御史娘花前葉〈一作月〉底奉君王九重深處無人見分付新聲與順郎
　　燕爾館破屛風所畫至精人多歎賞題之
　　畫時應遇空亡日賣處難逢識別〈去聲〉人唯有多情往來客強將衫䄂拂埃塵
　　賞牡丹
　　庭前芍藥妖無格池上芙蕖浄少情唯有牡丹眞國色花開時節動京城
　　題欹器圖
　　秦國功成思稅駕晉臣名遂歎危機無因上蔡牽黃犬願作丹徒一布衣
　　傷桃源薛道士〈一作尊師〉
　　壇邉松在鶴巢空白鹿閒行舊徑中手植紅桃千樹發滿山無主任春風
　　王思道碑堂下作
　　蒼蒼宰樹起寒煙尚有威名海內傳四府舊聞多故吏㡬人垂淚拜碑前
　　傷愚溪三首〈並引〉
　　故人桞子厚之謫永州得勝地結茅樹蔬為沼沚為臺榭目曰愚溪栁子沒三年有僧遊零陵告余曰愚溪無復曩時矣一聞僧言悲不能自勝遂以所聞為七言以寄恨
　　溪水悠悠春自來草堂無主燕飛回隔簾唯見中庭草一樹山榴依舊開
　　草聖數行留壞壁木奴千樹屬鄰家唯見里門通徳牓殘陽寂寞出樵車
　　栁門竹巷依依在野草青苔日日〈一作月〉多縱有鄰人觧吹笛山陽舊侶〈一作里〉更誰過
　　傷循州渾尚書
　　貴人淪落路人哀碧海〈一作水〉連天丹旐回遙想長安此時節朱門深巷百花開
　　代靖安佳人怨二首〈並引〉
　　靖安丞相武公居里名也元和十一年六月公將朝夜漏未盡三刻騎出里門遇盜薨於牆下初公為郎余為御史繇是有舊故今守逺服賤不可以誄又不得為歌詩聲於楚挽故代作佳人怨以禆於樂府雲
　　寳馬鳴珂踏暁塵魚文匕首犯車茵適來行哭里門外昨夜華堂歌舞人
　　秉燭朝天遂不迴路人彈指望髙臺牆東便是傷心地夜夜流〈一作秋〉螢飛去來
　　碧澗寺見元九侍御和展上人詩有三生之句因以和
　　廊下題詩滿壁塵塔前松樹已皴鱗古來唯有王文度重見平生竺道人
　　思黯南墅賞牡丹
　　偶然相逢人間世合在增城阿姥家有此傾城好顔色天教晩發賽諸花
　　和浙西尚書聞〈一無此〉常州楊給事製新樓因寄之作
　　文昌〈一作章〉星〈一作新〉象盡東來油幕朱門次第開且上新樓㸔風月㑹乘雲雨一時回〈尚書在南宮為左丞給事與禹錫皆是郎吏〉
　　後梁宣明二帝碑堂下作
　　玉馬朝周從此辭園陵寂寞對豐碑千行宰樹荊州道暮雨蕭蕭聞子規
　　贈李司空妓〈一作禹錫赴吳臺揚州大司馬杜公鴻漸開宴命妓侍酒　本事詩云李紳罷鎭在京慕劉名嘗邀至第中厚設飲饌酒酣命妓妙歌以送之劉於席工賦詩李因以妓贈之　崔令欽敎坊記雲杜韋娘歌曲名非妓姓名也〉
　　髙髻雲鬟〈一作髪鬢梳頭一作䰀鬌梳頭〉宮様妝春風一曲杜韋娘司空見慣渾閒事斷盡〈一作惱亂〉蘇州刺史腸
　　和西川李尚書傷孔雀及薛濤之什
　　玉兒已逐金鐶葬翠羽先隨秋草萎唯見芙蓉含暁露數行紅淚滴清池〈後魏元樹南陽王禧之子南陽到建業數年後北歸愛姬朱玉兒脫金指鐶為贈樹至魏卻以指鐶寄玉兒示有還意〉
　　同樂天登棲靈寺塔
　　歩歩相攜不覺難九層雲外倚闌干忽然笑語半天上無限遊人舉眼㸔
　　有所嗟二首〈一作元稹詩題作所思〉
　　庾令樓中初見時武昌春桞似腰肢相逢相笑〈一作失〉盡如夢為雨為雲今不知
　　鄂渚濛濛煙雨微女郎魂逐暮雲歸只應長在漢陽渡化作鴛鴦一隻飛
　　和裵相公傍水閒行
　　為愛逍遙第一篇時時閒歩賞風煙㸔花臨水心無事功業成來二十年
　　杏園花下酬樂天見贈
　　二十餘年作逐臣歸來還見曲江春遊人莫笑白頭醉老醉花間有〈一作能〉㡬人
　　和樂天春詞
　　新妝面〈一作粉〉面下朱樓深鎖春光一院愁行到中庭數花朶蜻蜓飛上玉搔頭
　　和嚴給事聞唐昌觀玉蘂花下有遊仙〈一作仙遊〉二絶
　　玉女來㸔玉蘂花異香先引七香車攀枝弄雪時廻顧驚怪人間日易斜
　　雪蘂瓊絲〈一作葩〉滿院春衣輕歩歩〈一作羽衣輕歩〉不生塵君平簾下徒相問長伴吹簫別有人
　　憶樂天
　　尋常相見意殷勤別後相思〈一作思量〉夢更頻每遇登臨好風景羨他天性少情人
　　醉答樂天
　　洛城洛城何日歸故人故人今轉稀莫嗟雪裏暫時別終擬雲間相逐飛
　　虎丘寺見元相公二年前題名愴然有詠〈前年滻橋送之武昌〉
　　滻水送君君不還見君題字虎丘山因知早貴兼才子不得多時在世間
　　寄贈小樊
　　花面了頭十三四春來綽約向人時終湏買取名〈一作多〉春草處處將行〈一作來一作相將〉歩歩隨
　　吟樂天自問愴然有作
　　親友闗心皆不見風光滿眼倍〈一作獨〉傷神洛陽城裏多池館㡬處花開有主人
　　和令狐相公別牡丹
　　平章宅裏一欄花臨到開時不在家莫道兩京非逺別春明門外即天涯
　　和令狐相公聞思帝鄉有感〈一夲題上有遙字〉
　　當初造曲者為誰説得思鄉戀闕時滄海西頭舊丞相停杯處分〈上聲〉不湏吹
　　酬令狐相公見寄
　　羣玉山頭住四年每聞笙鶴㸔諸仙何時得把浮丘䄂白日將昇第九天
　　令狐相公春思見寄
　　一紙書封四句詩芳晨對酒逺相思長吟盡日西南望猶及殘春花落時
　　城內花園頗曾遊翫令公居守亦有素期適春霜一夕委謝書實以荅令狐相公見謔
　　樓下芳園最占春年年結侶採花頻䌓霜一夜相撩治不似佳人似老人
　　奉和裴晉公涼風亭睡覺
　　驪龍睡後珠元在仙鶴行時歩又輕方寸瑩然無一事水聲來似玉琴聲
　　荅裴令公雪中訝白二十二與諸公不相訪之什
　　玉樹瓊樓滿眼新的知開閤待諸賔遲遲未〈一作來〉去非無意擬作梁園坐右人
　　吳方之見示聽江西故吏朱幼恭歌三篇頗有懷故林之想吟諷不足因而和之〈一作和人憶江西故吏歌〉
　　侯家故吏歌聲發逸處能髙怨處低今嵗洛中無雨雪眼前風景是江西
　　裴令公見示誚樂天寄奴買馬絶句斐然仰和且戲樂天
　　常奴安得似方回爭望追風絶足來若把翠娥酬騄耳〈一作駬〉始知天下有竒才
　　酬思黯代書見戲〈一作酬牛相見寄〉
　　官冷如漿病滿身凌寒不易過〈一作遇〉天津少年留取〈一作守〉多情興請待花時作主人
　　荅張侍御賈喜再登科後自洛赴上都贈別
　　又被時人寫姓名春風引路入京城知君憶得前身事分付鶯花與後生
　　赴連州途經洛陽諸公置酒相送張員外賈以詩見贈率爾酬之
　　謫在三湘最逺州邉鴻不到水南流如今暫寄罇前笑明日辭君歩歩愁
　　贈元九侍御文石枕以詩奬之cq=386
　　文章似錦氣如虹宜薦華簪緑殿中縱使涼飇生旦夕猶堪拂拭愈頭風
　　酬元九院長自江陵見寄
　　無事尋花至仙境等閒栽樹比封君金門通籍眞多士黃紙除書每日聞
　　酬楊侍郎憑見寄
　　翔鸞闕底謝皇恩纓上滄浪舊水㾗疎傅揮金忽相憶逺擎長句與招魂
　　酬馬大夫登洭口戍見寄〈一作酬海南馬大夫一作滙口一作涯口〉
　　新辭將印拂朝纓臨水登山四體輕猶念天涯未歸客瘴雲深處守孤城
　　答楊八敬之絶句〈楊時亦謫居〉
　　飽霜孤竹聲偏切帶火焦桐韻本悲今日知音一留聽是君心事〈一作手〉不平時
　　重寄表臣二首
　　對酒臨流奈別何君今已醉〈一作貴〉我蹉跎分明記取星星鬢他日相逢應更多
　　世間人事有何窮過後思量盡是空早晩同歸洛陽陌卜隣湏〈一作願〉近祝雞翁
　　重寄絶句〈一作寄唐州楊八〉
　　淮西既是平安地鴉路今無羽檄飛聞道唐州最清靜戰場耕盡野花稀
　　酬楊八副使將赴湖南途中見寄一絶
　　知逐征南冠楚材逺勞書信到陽臺明朝若上〈一作到〉君山上〈一作望〉一道巴江自此來
　　遙和韓睦州元相公二君子
　　玉人紫綬相輝映卻要霜鬚〈一作髯〉一兩莖其奈無成空老去每臨明鏡若為情
　　吳興敬郎中見惠斑竹杖兼示一絶聊以謝之
　　一莖炯炯琅玕色數節重重玳瑁文拄到髙山未登處青雲路上願逢君
　　奉和裴令公夜宴
　　天下蒼生望不休東山雖有但時游從〈一作後〉來海上仙桃樹肯逐人間風露秋
　　秋夜安國觀聞笙
　　織女分明銀漢秋桂枝梧葉共颼飀月露滿庭人寂寂霓裳一曲在髙樓
　　酬僕射牛相公晉國池上別後至甘棠館忽夢同游因成口號見寄
　　已嗟池上別魂驚忽報夢中攜手行此夜獨歸還乞夢老人無睡到天明
　　裴侍郎大尹雪中遺酒一壺兼示喜眼疾平一絶有閒行把酒之句斐然仰酬
　　巻盡輕雲月更明金箆不用且閒行若傾家醸招來客何必池塘春草生
　　和滑州李尚書上已憶江南禊事
　　白馬津頭春日遲沙州歸鴈拂旌旗柳營唯有軍中戱不似江南三月時
　　酬桞柳州家雞之贈
　　日日臨池弄小雛還思寫論付官奴柳家新様元和腳且盡薑芽歛〈一作劒〉手徒
　　荅前篇
　　小兒㺯筆不能嗔涴壁書窓且當〈一作賞〉勤聞彼夢熊猶未兆女中誰是衞夫人
　　荅後篇
　　昔日慵工記姓名逺勞辛苦冩西京近來漸有臨池興為報元常欲抗行
　　重荅柳柳州
　　弱冠同懐長者憂臨岐回想盡悠悠耦耕若便遺身老黃髮相看萬事休
　　登清暉〈一作輝〉樓
　　潯陽江色潮添滿彭蠡秋聲鴈送來南望廬山千萬仞共誇新出棟梁材
　　赴和州於武昌縣再遇毛仙翁十八兄因成一絶
　　武昌山下蜀江東重向仙舟見葛洪又得案前親禮拜大羅天訣玉函封
　　寄毘陵楊給事三首
　　揮毫起制來東省躡足修名謁外臺好著櫜鞬莫惆悵出文入武是全才
　　曽主魚書輕刺史今朝自請左魚來青雲直上無多地卻要斜飛取勢回
　　東城南陌昔同游坐上無人第二流屈指如今已零落且湏歡喜〈一作笑〉作鄰州
　　陪崔大尚書及諸閣老宴杏園
　　更將何面上春臺百事無成老又催唯有落花無俗態不嫌憔悴滿頭來
　　曹剛
　　大嘈囋小清噴雪含風意思生一聽曹剛彈薄媚人生不合出京城
　　寄湖州韓中丞
　　老郎日日憂蒼鬢逺守年年厭白蘋終日相思不相見長頻〈一作願〉相見是何人
　　楊柳枝
　　揚子江頭煙景迷隋家宮樹拂金堤嵯峨猶有〈一作是〉當時色半蘸波中水鳥棲
　　田順郎歌
　　清歌不是世間音玉殿嘗聞〈一作開〉稱主心唯有順郎全學得一聲飛出九重深
　　夜聞商人船中箏
　　大艑髙帆一百尺新聲促柱十三揚州市裏商人女來占江西明月天
　　聞道士彈思歸引
　　仙公〈一作翁〉一奏思歸引逐客初聞自然莫怪殷勤悲此曲越聲長苦已三年
　　喜康將軍見訪
　　謫居愁寂似幽棲百草當門茅舎低夜獵將軍忽相訪鷓鴣驚起繞籬啼
　　贈劉景擢第
　　湘中才子是劉郎望在長沙住桂陽昨日鴻都新上第五陵年少譲清光
　　赴連山途次徳宗山陵寄張員外
　　常時並冕奉天顔委佩低簮彩仗間今日獨來張樂地萬重雲水望橋山
　　嘗茶
　　生拍芳叢鷹觜芽老郎封寄謫仙家今宵更有湘江月照出菲菲滿盌花
　　梁國祠
　　梁國三郎威徳尊女巫簫鼓走鄉村萬家長見空山上雨氣蒼茫生廟門
　　望洞庭
　　湖光秋月兩相和潭面無風鏡未磨遙望洞庭山水翠〈一作山翠色〉白銀〈一作雲〉盤裏一青螺
　　楊柳枝
　　春江一曲柳千條二十年前舊板橋曾與羙人橋上別恨無消息到今朝
　　樓上
　　江上樓髙二十梯梯梯登徧與雲齊人從別浦經年去天向平蕪盡處低
　　洛濵病臥戶部李侍郎見惠藥物謔以文星之句斐然仰謝
　　隱几支頤對落暉故人書信到柴扉周南留滯商山老星象如今屬少微
　　故洛城古牆
　　粉落椒飛知幾春風吹雨灑旋成塵莫言一片危基在猶過無窮來往人
　　句
　　湖上収宿雨　故國思如此若為天外心〈寄白公竝見張為主客圖〉東屯滄海濶南譲洞庭寛〈秋水詠見紀事〉翠粒照晴露〈見侯鯖録〉銀花垂院牓翠羽撼絛鈴〈雪見天中記〉













　　御定全唐詩巻三百六十五
<集部,總集類,御定全唐詩>
　　欽定四庫全書
　　御定全唐詩巻三百六十六
　　張𢎞靖
　　張𢎞靖字元理蒲州人嘉貞之孫延賞之子以䕃為河南參軍擢監察御史累遷戶部侍郎河中節度使元和中拜刑部尚書同中書門下平章事封髙平縣侯出為太原節度使終太子少師詩一首
　　山亭懐古
　　叢石依古城懸泉灑清池髙低袤丈內衡霍相蔽虧歸田竟何因為郡豈所宜誰能辨人野寄適聊在斯韓察
　　韓察官歴太原節度判官侍御史明州刺史詩一首
　　和張相公太原山亭懐古詩
　　公府政多暇思與仁智全為山想嵓穴引水聽潺湲軒冕跡自逸塵俗無由牽蒼生方矚望詎得賦歸田崔恭
　　崔恭官歴太原節度副使檢校右散騎常侍汾州刺史詩一首
　　和張相公太原山亭懐古詩
　　髙情樂閒放寄跡山水中朝霞鋪座右虛白貯清風潛竇激飛泉石路躋且崇歩武有勝槩不與俗情同陸瀍
　　陸瀍登貞元元年進士第官給事中詩一首
　　和張相公太原山亭懐古詩
　　激水㵼飛瀑寄懐良在茲如何謝安石要結東山期入座蘭蕙馥當軒松桂滋於焉悟幽道境寂心自怡胡證
　　胡證字啟中河東人舉進士第累官金吾大將軍嶺南節度使詩一首
　　和張相公太原山亭懐古詩
　　飛泉天台狀峭石蓬萊姿潺湲與青翠咫尺當幽竒居然盡精道得以書妍詞豈無他山勝懿此清軒墀
　　句
　　詩書入京國旌斾過鄉關〈因話録雲證拜振武節度使道河中時趙宗儒為帥證備桑梓禮入謁持刺稱百姓獻趙公詩云雲州里榮之〉
　　張賈
　　張賈𢎞靖之從姪官至兵部尚書詩二首
　　和太原山亭懐古詩
　　中庭起崖谷潄玉下漣漪丹丘誰雲逺寓象得心期豈不貴鍾鼎至懷在希夷唯當蓬萊閣靈鳳復來儀
　　和裵司空答張秘書贈馬詩
　　閣下從容舊客卿寄來駿馬賞髙情〈司空詩云古寺閒行獨與君〉任追煙景騎仍醉知有文章倚便成歩歩自憐春日影蕭蕭猶起朔風聲湏知上宰吹噓意送入天門上路行
　　句
　　夫子生知者相期妙理中〈送劉禹錫發華州〉
　　張丈規
　　張文規𢎞靖之子嘗為吳興守終桂管防禦觀察使詩二首
　　吳興三絶
　　蘋洲湏覺池沼俗薴布直勝羅紈輕清風樓下草初出明月峽中茶始生吳興三絶不可捨勸子強為吳㑹行
　　湖州貢焙〈一本此下有看發二字〉新茶
　　鳳輦尋春半醉回僊娥進水御簾開牡丹花笑金鈿動傳奏吳興紫筍來
　　句
　　誰雲隼旟吏長對虎頭岩〈見吳興掌故〉






　　御定全唐詩巻三百六十六
　　欽定四庫全書
　　御定全唐詩巻三百六十七
　　張仲素
　　張仲素字繪之河間人憲宗時為翰林學士後終中書舎人詩一巻
　　緱山鶴
　　羽客驂仙鶴將飛駐碧山映松殘雪在度嶺片雲還清唳因風逺髙姿對水閒笙歌憶天上城郭歎人間幾變霜毛㓗方殊藻質斑迢迢煙路逸奮翮詎能攀
　　夜聞洛濱吹笙
　　王子千年後笙音五〈一作午〉夜聞逶迤繞清洛斷續下仙雲泄泄飄難定啾啾曲未分松風助幽律波月動輕文鳳管聽何逺鸞聲若在羣暗空思羽蓋餘氣自氛氳
　　上元日聽太清宮歩虛
　　仙客開金籙元辰㑹玉京靈歌賔紫府雅韻出層城磬雜音徐徹風飄響更清紆餘空外盡斷續聽中生舞鶴
　　紛將集流雲住未行誰知九陌上塵俗仰遺聲
　　玉繩低建章
　　迢迢玉繩下芒彩正闌干稍復臨鳷鵲方疑近露寒微明連粉堞的皪映仙盤橫接河流照低將夜色殘天榆隨影沒宮樹與光攅遐想西垣客長吟欲罷難
　　寒雲輕重色
　　佳期當可許託思望雲端鱗影朝猶落繁隂暮自寒因風方嫋嫋間石已漫漫隱映㸔鴻度霏微覺樹攅凝空多似黛引素乍如紈每向愁中覽含毫欲狀難
　　聖明樂〈一作朝〉
　　九陌祥煙合千春瑞月明宮花將苑柳先發鳳皇城
　　獻夀詞
　　玉帛殊方至歌鐘比屋聞華夷今〈一作同〉一貫同〈一作共〉賀聖朝君
　　宮中樂五首
　　網戶交如綺紗窗薄似煙樂吹天上曲人是月中仙翠匣開寒鏡珠釵掛歩揺妝成祇畏曉更漏促春宵〈一作霄〉
　　紅果瑤池實金盤露井冰甘泉將避暑臺殿曉〈一作水〉光凝
　　月采浮鸞殿砧聲隔〈一作繞〉鳳樓笙歌臨水檻紅燭乍迎秋
　　竒樹留寒翠神池結夕波黃山一夜雪渭水瀉〈一作鴈〉聲多
　　春遊曲三首
　　煙柳飛輕絮風榆落小錢濛濛百花裏羅綺競鞦韆騁望登香閣爭髙下砌臺林間踏青去席上寄牋〈一作意錢〉來
　　行樂三春節林花百和香當年重意氣先占鬬雞場
　　春閨思
　　裊裊城邊桞青青陌上桑提籠忘采葉昨夜夢漁陽
　　春江曲二首
　　家寄征河〈一作江〉岸征人㡬嵗遊不如潮水信毎日到沙頭
　　乘曉南湖去參差疉浪橫前洲在何處霜〈一作霧〉裏鴈嚶嚶
　　太平詞
　　聖徳超千古皇威靜四方蒼生今息戰無事覺時良〈一作長〉
　　隴上行
　　行到黃雲隴唯聞𦍑戍鼙不如山下水猶得任東西
　　思君恩
　　紫禁香如霧青天月似霜雲韶何處奏祗是在朝陽
　　王昭君
　　仙娥今下嫁驕子自同和劒㦸歸田盡牛羊繞塞多
　　秋夜曲
　　丁丁漏水夜何長漫漫輕雲露月光秋逼暗蟲通夕響征衣未寄莫飛霜
　　秋思贈逺
　　博山沉燎絶餘香蘭燼金檠怨夜長為問青青河畔草幾回經雨復經霜
　　塞上曲
　　巻斾生風喜氣新早持龍節靜邉塵漢家天子圖麟閣身是當今第一人
　　塞下曲五首
　　三戍漁陽再渡遼騂弓在臂劒橫腰匃奴似若〈一作欲似〉知名姓休傍隂山更射鵰
　　獵馬千行〈一作群〉鴈㡬雙燕然山下碧油幢傳聲漠北單于破火照旌旗夜受降
　　朔雪飄飄開鴈門平沙歴亂巻〈一作瘞〉蓬根功名恥計〈一作記〉擒生數直斬樓蘭報國恩
　　隴水潺湲隴樹秋征〈一作無〉人到此淚雙流鄉闗萬里無因見西戍河源早晩休〈一作収〉
　　隂磧茫茫塞草肥〈一作腓〉桔橰烽上暮雲〈一作煙〉飛交〈一作闗〉河北望天連海蘇武曽將漢節歸
　　秋〈一本有閨字〉思二首
　　碧窗斜日〈一作月〉藹深暉愁聼寒螿淚濕衣夢裏分明見闗塞不知何路向金微
　　秋天一夜靜無雲斷續鴻聲到曉聞欲寄征衣問消息居延城外又移軍
　　漢苑行二首
　　回鴈髙飛〈一作風髙一作髙翻〉太液池新花低發上林枝年光到處皆堪賞春色人間總不〈一作未〉知
　　春風淡蕩〈一作澹澹〉景悠悠鶯囀髙枝燕入樓千歩迴廊聞鳳吹珠簾處處上銀鉤
　　天馬詞二首
　　天馬初從渥水來郊歌曽唱得〈一作歌曾唱得濯〉龍媒不知玉塞沙中路苜蓿殘花㡬處開
　　躞蹀〈一作蹀躞〉宛駒齒未齊摐金噴玉向風嘶來時欲〈一作行〉盡金河道獵獵輕風在碧蹄
　　燕子樓詩三首〈一作闗盻盻詩〉
　　樓上殘燈伴曉霜獨眠人起合歡床相思一夜情多少地角天涯不是長
　　北邙松栢鎻愁煙燕子樓人思悄然自埋劒履歌塵散紅䄂香消已十年
　　適㸔鴻鴈岳陽回又覩𤣥禽逼社來瑤瑟玉簫無意緒任從蛛網任從灰








　　御定全唐詩巻三百六十七
　　欽定四庫全書
　　御定全唐詩巻三百六十八
　　庾承宣
　　庾承宣貞元十年及第太和中終檢校吏部尚書天平軍節度使詩一首
　　賦得冬日可愛
　　宿霧開天霽寒郊見初日林疎照逾逺冰輕影微出豈假陽和氣暫忘𤣥冬律愁抱望自寛羈情就如失欣欣事幾許曈曈狀非一傾心儻知期良願自茲畢鄭澣
　　鄭澣餘慶之子貞元十年舉進士第為右補闕敢言無所諱文宗時入翰林為侍講學士累進尚書左丞出為山南西道節度使俄以戶部尚書召未拜卒諡曰宣集三十巻今存詩五首
　　贈毛仙翁
　　至道無名至人長生爰觀繪事似挹眞形方口渥丹濃
　　眉刷青松姿本秀鶴質自輕道徳神仙內藴心靈紅肌絲髮外彰華精色如含芳貌若和光胚渾造化含吐隂陽吾聞安期隱見不常或在世間或遊上蒼猗歟眞人得非後身寫此仙骨久而不磷皎皎眀眸瞭然如新藹藹童顔的然如春金石可並丹青不冺通天臺上有見常人俗士觀瞻方悟幽塵君子圖之敬兮如神
　　和李徳裕遊漢州房公湖二首
　　太尉留琴地時移重可尋徽一掩抑風月助登臨榮駐青油騎髙張白雪音秪言酬唱羙良史記王箴靜對煙波夕猶思棟宇清臥龍空有處馴鳥獨忘情顧歩襟期逺參差物象橫自宜雕樂石爽氣際青城中書相公任兵部侍郎日後閣植四松逾數年澣忝此官因獻拙什
　　丞相當時植幽襟對此開人知舟檝器天假棟梁材錯落龍鱗出䙰褷鶴翅迴重隂羅武庫細響靜山臺得地公堂裏移根澗水隈吳臣夢寐逺秦嶽嵗年摧轉覺飛纓繆何因繼組來幾尋珠履跡願比角弓培栢恱猶依社星髙久照台後凋應共操無復問良媒
　　和李徳裕房公舊竹亭聞琴
　　石室寒飈騖孫枝雅器裁坐來山水操斷吊遺埃
　　句
　　但慮彩色汚無虞臂胛肥〈段成式記長安菩薩寺有畫維摩變為俗講僧文淑裝之筆跡盡矣故興元鄭尚書題句云云〉
　　張彚〈一作彚征〉
　　張彚貞元十年進士詩三首
　　遊棲霞寺
　　躋險入幽林翠微含竹殿泉聲無休歇山色時隱見潮來雜風雨梅落成霜霰一從方外遊頓覺塵心變
　　春風扇微和
　　木徳生和氣微㣲入曙風暗催南向葉漸翥北歸鴻澹蕩侵冰谷悠揚轉蕙藂拂塵廻廣路泛過遙空暖上煙光際雲移律𠉀中扶揺如可借從此戾蒼穹
　　觀藏氷
　　寒氣方窮律隂精正結氷體堅風帯壯影素月臨凝冬賦凌人掌春期命婦昇鑿來壺色徹納處鏡光澄魯史曽留問豳詩舊見稱同觀里射享王道頌還興
　　陳通方
　　陳通方閩縣人貞元十年登第王播薦為江西院官詩二首
　　賦得春風扇微和
　　習習和風扇悠悠淑氣微陽升知𠉀改律應喜春歸池柳晴初拆林鶯暖欲飛川原浮彩翠臺館動光輝泛豔揺丹闕揚芳入粉闈發生當有分枯朽幸因依
　　金谷園懷古
　　緩歩洛城下軫懷金谷園昔人隨水逝舊樹逐春繁冉冉揺風弱菲菲裛露翻歌臺豈易見舞䄂乍如存戲蝶香中起流鶯暗處喧徒聞施錦帳此地擁行軒
　　句
　　應念路傍憔悴翼昔年喬木幸同遷〈紀事雲通方登第與王播同年播年五十六通方甚少因期集撫播背曰王老奉贈一第言其日暮途逺及第同贈官也播恨之後通方丁家艱辛苦萬狀播為正郎判鹽鐵通方窮悴求之即不甚給時李虛中為副使通方以詩求為汲引云云播不得已薦為江西院官〉
　　李應
　　李應貞元十一年登進士第詩一首
　　立春日曉望三素雲
　　𤣥鳥初來日靈仙望裏分氷容朝上界玉輦擁朝雲碧落流輕艶紅霓間彩文帶煙時縹緲向斗更氤氳髣髴隨風馭迢遙出暁雰茲辰三見後希得從元君
　　陳師穆
　　陳師穆貞元十一年進士第詩一首
　　立春日暁望三素雲
　　晴暁初春日髙心望素雲彩光浮玉輦紫氣隱元君縹緲中天去逍遙上界分鸞驂攀不及仙吹逺難聞禮候於斯覩明循在觧紛人歸懸想處霞色自氛氳
　　李季何
　　李季何貞元十一年進士第詩一首
　　立春日曉望三素雲
　　靄靄青春曙飛仙駕五雲浮輪初縹緲承蓋下氤氳薄影隨風度殊容向日分羽毛紛共逺環珮杳猶聞靜合煙霞色遙將鸞鶴羣年年瞻此節應許從元若
　　李程
　　李程字表臣隴西人貞元十二年登進士第累辟使府為監察御史充翰林學士元和中知制誥拜禮部侍郎敬宗即位以吏部侍郎同平章事後罷為河東節度使程在翰苑日過八塼乃至時號八塼學士詩五首
　　春臺晴望
　　曲臺送春目〈一作日〉景物麗新晴靄靄煙収翠忻忻木向榮靜看遲日上閒愛野雲平風慢遊絲轉天開逺水明登髙塵慮息觀徼道心清更有遷喬意翩翩出谷鶯
　　玉壺氷〈一作詠氷壺〉
　　琢玉性惟堅成壺體更圓虛心含萬象應物受寒泉溫潤資天質清貞〈一作眞〉稟自然日融光乍〈一作自〉散雪照〈一作映〉色逾鮮至鑒功寜宰無私照豈偏明將水鏡對白與粉闈連拂拭終為羙提攜佇見傳勿令毫髮累遺恨鮑公〈一作綴成〉篇
　　賦得竹箭有筠
　　常愛凌寒竹堅貞可喻人能將先進禮義與後凋鄰冉冉猶全節青青尚有筠陶鈞二儀內柯葉四時春待鳳花仍吐停霜色更新方持不易操對此欲觀身
　　觀慶雲圖
　　五雲從表瑞𦸼繪宛成圖柯葉何時改丹青此不渝非煙色尚麗似蓋狀應殊渥彩㸔猶在輕隂望已無方將遇翠幄那羨起蒼梧欲識從龍處今逢聖合符
　　贈毛仙翁
　　茫茫塵累愧腥膻強把蜉蝣望列仙閒指紫霄峯下路卻歸白鹿洞中天吹簫鳳去〈一作丹鳳〉經何代茹玉方傳〈一作黃麟〉得幾年他日更來人世㸔又應東海變桑田
　　髙〈一作喬〉弁
　　髙弁貞元十二年進士第詩一首
　　省試春臺晴望
　　層臺聊一望遍賞帝城春風煖聞啼鳥氷開見躍鱗晴山煙外翠香蘂日邉新已變青門栁初銷紫陌塵金湯千里國車騎萬方人此處雲霄近憑髙願致身
　　席䕫
　　席䕫貞元十二年宏詞及第詩二首
　　霜菊
　　時令忽已變行㸔被霜菊可憐後時秀當此凜風肅淅瀝翠枝翻淒清金蕊馥凝姿節堪重澄艶景非淑寧袪青女威願盈君子掬持來泛罇酒永以照幽獨
　　賦得竹箭有筠
　　共愛東南羙青青歎有筠貞姿衆木異秀色四時均枝葉當無改風霜豈憚頻虛心如待物勁節自留春鮮潤期棲鳳嬋娟可並人可憐初籜巻粉澤更宜新
　　李行敏
　　李行敏貞元十二年宏詞登第詩一首
　　省試觀慶雲圖
　　縑素傳休祉丹青狀慶雲非煙凝漠漠似蓋乍紛紛尚駐從龍意全舒捧日文光因五色起影向九霄分裂素觀嘉瑞披圖賀聖君寧同窺汗漫方此覩氛氳
　　陳諷
　　陳諷貞元十年擢進士第詩一首
　　賦得冬日可愛〈一作張正元詩〉
　　寒日臨清晝寥天一望時未消埋逕雪先暖讀書帷屬思光難駐舒情影若遺晉臣曽比徳謝客昔言詩散彩寕偏照流隂信不追餘輝如可就迴燭幸無私
　　崔䕶
　　崔䕶字殷功博陵人貞元十二年登第終嶺南節度使詩六首
　　郡齋三月下旬作〈以下三首一作張又新詩〉
　　春事日已歇池塘曠幽尋殘紅披獨墜嫩緑間淺深偃仰捲芳褥顧歩愛新隂謀春未及竟夏初遽見侵
　　五月水邉栁
　　結根挺涯涘垂影覆清淺睡臉寒未開嬾腰晴更軟揺空條已重拂水帶方展似醉煙景凝如愁月露絲長魚悞恐枝弱禽驚踐長別幾多情含春任攀搴
　　三月五日陪裵大夫泛長沙東湖
　　上已餘風景芳辰集逺坰綵舟浮泛蕩繡轂下娉婷林樹迴蔥蒨笙歌入杳冥湖光迷翡翠草色醉蜻蜓鳥弄桐花日魚翻榖雨萍從今留勝㑹誰㸔畫蘭亭
　　山雞舞石鏡
　　廬峯開石鏡人説舞山雞物象纎無隱禽情祗自迷景當煙霧歇心喜錦翎齊宛轉烏呈彩婆娑鳳欲棲何言資羽族在地得天倪應笑翰音者終朝飲敗醯
　　題都城南莊
　　去年今日此門中人面桃花相映紅人面不知〈一作祗今〉何處在桃花依舊笑春風〈太平廣記雲初䕶舉進士不第清明獨遊都城南得村居花木叢萃叩門久有女子自門隙問之對曰尋春獨行酒渇求飲女子啟闗以盂水至獨倚小桃柯佇立而意屬殊厚崔辭起送至門如不勝情而入後絶不復至及來嵗清明徑往尋之戶扄無人因題此詩於左扉後數日復往尋之有老父出曰吾女笄年知書未適人自去年已來常恍惚若有所失比日與之出及歸見左扉有字讀之入門而病遂絶食數日死得非君耶殺吾女持崔大哭崔感慟請入臨見其女儼然在牀舉其首枕其股哭而祝曰某在斯湏臾開日復活老父大喜遂以女歸之〉
　　晩雞
　　黯黯嚴城罷鼓鼙數聲相續出寒棲不嫌驚破紗𥦗夢卻恐為奴半夜啼





　　御定全唐詩巻三百六十八
　　欽定四庫全書
　　御定全唐詩巻三百六十九
　　李翺
　　李翺字習之中貞元進士第調校書郎元和初為國子博士史館修撰遷考功員外郎除朗廬二州刺史入為諫議大夫知制誥改中書舎人㑹昌中終山南東道節度使詩七首
　　贈藥山高僧惟儼二首〈時刺朗州　一本無二首二字第二首題雲再贈〉
　　練得身形似鶴形千株松下兩函經我來問道無餘説雲在青霄水在甁
　　選得幽居愜野情終年無送亦無迎有時直上孤峯頂月下披雲嘯一聲
　　贈毛仙翁
　　紫霄仙客下三山因救生靈到世間⻱鶴計年承甲子氷霜為質駐童顔韜藏休咎傳眞籙變化榮枯試小還
　　從此便敎塵骨貴九霄雲路願追攀
　　拜禹歌〈並序〉
　　貞元十五年六月二十九日隴西李翺敬拜於禹之堂下自賓階升北面立弗敢歎弗敢祝弗敢祈退降復敬再行哭而歸且歌曰
　　惟天地之無窮兮哀人生之常勤往者吾弗及兮來者吾弗聞已而已而
　　廣慶寺
　　傳者不足信見景勝如聞一水逺赴海兩山髙入雲魚龍晴自戲猨狖晚成羣醉酒斜陽下離心草自薫
　　奉酬劉言史宴光風亭
　　閏餘春早景沈沈禊飲風亭恣賞心紅䄂青娥留永夕漢隂寧肯羨山隂
　　戲贈詩
　　縣君好磚渠繞水恣行游鄙性樂疎野鑿地便成溝兩㟁値芳草中央漾清流所尚既不同磚鑿可自修從他後人見境趣誰為幽
　　皇甫湜
　　皇甫湜字持正新安人元和中擢進士第為陸渾尉仕至工部郎中裵度辟為判官集三巻今存詩三首
　　題浯溪石
　　次山有文章可惋只在碎然長於指敘約㓗有餘態心語適相應出句多分外於諸作者間㧞㦸成一隊中行雖富劇粹羙若〈一作君〉可蓋子昻感遇佳未若君雅裁退之全而神上與千載對李杜才海翻髙下非可槩文與〈一作於〉一氣間為物莫與大先王路不荒豈不仰吾輩石屛立衙衙溪口揚素瀬我思何人知徙倚如有待
　　石佛谷
　　漫澶太行北千里一塊石平腹有壑谷深廣數百尺土僧何為者老草毛髪白寢處容身龕足膝隱成跡金僊啄靈象相好倚北壁花座五雲扶玉毫六虛射文人留紀述時事可辨析鳥跡巧均分龍骸極癯瘠枯松間槎枿猛獸恣騰擲蛣⿰蟲食縱〈一作蹤〉懸垂露凝滴精藝貫古今窮巖誰愛惜託師禪誦餘勿使塵埃積
　　出世篇
　　生當為大丈夫斷羈羅出泥塗四散號呶擾俶無隅埋之深淵飄然上浮騎龍披青雲汎覽遊八區經太山絶大海一長吁西摩月鏡東弄日珠上括天之門直指帝所居羣仙來迎塞天衢鳳皇鸞鳥燦金輿音聲嘈嘈滿太虛㫖飲食兮照庖廚食之不飫飫不盡使人不陋復不愚旦旦狎玉皇夜夜御天姝當御者幾人百千為番宛宛舒舒忽不自知支消體化膏露明湛然無色茵席濡俄而散漫裵然虛無翕然復摶搏久而蘇精神如太陽霍然照清都四肢為琅玕五臟為璠璵顔如芙蓉頂為醍醐與天地相終始浩漫為歡娛下顧人間溷糞蠅蛆
　　樊宗師
　　樊宗師字紹述河中人始為國子主簿元和中擢軍謀宏逺科授著作佐郎歴金部郎中綿絳二州刺史進諌議大夫未拜卒詩七百六十九篇今存一首
　　蜀綿州越王樓詩〈並序〉
　　綿之城帝猲⿰掀明威瀰石硝馳涪瀬左陵凌〈一作淩淩〉紅䄺簪天地〈一作池〉送行癸壬且掬跎踢於西北蟠紅頠〈一作頠〉青越王貞故為樓重軒疊飛門明窗䝉傘蹇蹇予始登謂日月昏暁可窺其背雷電合風雲遇〈一作遘〉霜辛露酸星辰介行鬼神變化草木顯〈一作⿰〉繡髻衘蓑芰皆可察極既縈視其江帶又極視其土岡斷暴逺近山嶮嶮若閿之束〈一作東〉皇天原開見荊山我其蔩〈音衍一作黃〉河澗〈一作瞷〉然為曲直淚雨落不可掩因口其心曰無害若〈一作苦〉其自〈一作目〉果星星過歸果星星過歸尚悲不能解重為詩以釋益不可顧謂郡中諸君能無有以以華艶其念蓄〈一作綴〉雲
　　危樓倚天門如⿴星辰宮榱薄龍虎怪洄洄繞雷風徂秋試登臨大靄屯喬空不見西北路考懐益彫窮石瀬薄濺濺上山杳穹穹昔人創〈一作愴〉為逝所適酡顔紅今我茲之來猶挍成嵗功輟田植科畞遊圃歌芳叢地財無叢厚人室安取豐旣乏富庶能千萬慙文翁
　　盧儲
　　盧儲貞元間人擢進士第一詩二首
　　催妝〈李翺典郡江淮儲以進士投巻翺置几案間其女見之謂小青衣曰此人必為狀頭翺聞選以為壻明年果第一人及第〉
　　昔年將去玉京遊第一仙人許狀頭今日幸為秦晉㑹早敎鸞鳯下妝樓
　　官舎迎內子有庭花開〈一作題芍藥一作迎內子題庭花〉
　　芍藥斬新栽當庭數朶開東風與拘束留待細君來皇甫松
　　皇甫松湜之子自稱檀欒子詩十三首
　　古松感興
　　皇天后土力使我向此生貴賤不我均若爲天地情我家世道徳㫖意匡文明家集四百巻獨立天地經寄言青松姿豈羨朱槿榮昭昭大化光共此遺芳馨
　　怨回紇歌
　　白首南朝女愁聽異域歌収兵頡利國飲馬胡蘆河毳布腥膻久穹廬嵗月多鵰巢城上宿吹笛淚滂沱
　　江上送別
　　祖席駐征棹開帆𠉀信潮隔筵桃葉泣吹管杏花飄船去鷗飛閣人歸塵〈一作鹿〉上橋別離惆悵淚江路濕紅蕉
　　採蓮子二首
　　菡蓞香連十頃陂小姑貪戲採蓮遲晩來弄水船頭濕更脫紅裙裹鴨兒
　　船動湖光灔灔秋貪看年少信船流無端隔水拋蓮子遙被人知半日羞
　　拋毬樂
　　紅撥一聲飄輕毬墜越綃帶翻金孔雀香滿繡蜂腰少少拋分數花枝正索饒
　　金蹙花毬小眞珠繡帶垂幾回衝蠟燭千度入春懐上客終湏醉觥杯自亂排
　　勸僧酒
　　勸僧一杯酒共看青青山酣然萬象滅不動心印〈一作即〉閒
　　登郭隗臺
　　燕相謀在茲積金黃巍巍上者欲何顔使我千載悲
　　楊栁枝詞二首
　　爛漫春歸水國時吳王宮殿栁絲垂黃鶯長呌空閨畔西子無因更得知
　　春入行宮映翠微𤣥宗侍女舞煙絲如今柳向空城緑玉笛何人更把吹
　　浪淘沙二首
　　灘頭細草接疎林浪惡罾船半欲沈宿鷺眠洲非舊浦去年沙觜是江心
　　蠻歌荳蔻北人愁松雨蒲風野艇秋浪起鵁鶄眠不得寒沙細細入江流
　　句
　　夜入眞珠室朝游玳瑁宮〈紀事載松為牛僧孺表甥不相薦舉因㐮陽大水極言誹謗眞珠乃牛愛姬也〉
　　馬異
　　馬異河南人與盧仝友善詩四首
　　送皇甫湜赴舉
　　馬蹄聲特特去入天子國借問去是誰秀才皇甫湜吞〈一作含〉吐一腹文八音兼五色主文有崔李鬱鬱為朝徳青銅鏡必明朱絲繩必直稱意太平年願子長相憶
　　貞元旱嵗
　　赤地炎都寸草無百川水沸煮蟲魚定應燋爛無人救淚落三篇古尚書
　　暮春醉中寄〈一作贈〉李干秀才
　　歡異〈一作喜〉且交親酒生開〈一作生開一〉甕春不湏愁犯卯且乞醉過申折草為籌筯鋪花作錦䄄嬌鶯觧言語留客也殷勤
　　荅盧仝結交詩
　　有鳥自〈一作兮〉南翔口銜一書札逹我山之維開緘金玉煥陸離乃是盧仝結交詩此詩峭絶天邉格力與文星色相射長河㧞作數條絲太華磨成一拳石莫嗟獨笑〈一作秀〉無往還月中芳桂難追攀況値亂邦不平年迴陵倒谷如等閑與君俛首大艱阻喙長三尺不得語因君今日形章句羨獮猴兮〈一作子〉著衣裳悲蚯蚓兮〈一作子〉安翅羽上天不識〈一作失〉察仰我為遼〈或作僚〉天失所將吾劒兮切淤泥使良驥兮捕老鼠昨日脫身卑賤籠卯星借與老人峯抱鋤劚〈一作築〉地芸芝術偃蓋參天舊有松術〈一作我〉與松兮保身世臥居居兮起于于〈一作吁吁〉潄潺潺兮聆嘒嘒道在其中可終嵗不敎辜負堯為帝燒我荷衣摧我身回看天地如砥平鋼刀剉骨不辭去卑〈一作畢〉躬君子今明明俛首辭山心慘惻白雲雖好戀不得看雲且擬直湏臾疾風又巻西飛翼為報覃懐心〈一作新〉結交死生富貴存後凋我心不畏朱公叔君意湏防劉孝標以膠投漆若不早就中相去萬里道河水悠悠山之間無由把袂攄懐抱憶仝吟能文〈一作文能〉洽臭成蘭薫不知何處清風夕擬使張華見陸雲











　　御定全唐詩巻三百六十九
　　欽定四庫全書
　　御定全唐詩巻三百七十
　　呂溫
　　呂溫字和叔一字化光河中人貞元末擢進士第因善王叔文再遷為左拾遺以侍御史使吐蕃元和元年乃還栁宗元等皆坐叔文貶溫獨免進戶部員外郎與竇羣羊士諤相昵羣為御史中丞薦溫知雜事士諤為御史宰相李吉甫持之不報溫乘間奏吉甫隂事詰辯皆妄貶均州刺史議者不厭再貶道州久之徙衡州卒集十巻內詩二巻今編詩二巻
　　白雲起封中詩〈題中用韻六十字成〉
　　封開白雲起漢帝坐齋宮望在泥金上疑生祕玉中攅柯初繚繞布葉漸䝉籠日觀祥光合天門瑞氣通無心已出岫有勢欲凌風儻遣成膏澤從茲遍大空
　　終南精舎月中聞磬聲詩〈題中用韻六十字成〉
　　月峰禪室掩幽磬靜昬氛思入空門妙聲從覺路聞泠
　　泠滿虛壑杳杳出寒雲天疑難辨霜鐘誰可分偶來遊法界便欲謝人羣竟夕聽眞響塵心自解紛
　　青出藍詩〈題中有韻限四十字成〉
　　物有無窮好藍青又出青朱硏未〈一作方〉比德白受始成形袍襲宜從政衿垂可問經當時不採擷作色幾飄零奉和李相公早朝於中書𠉀傳㸃偶書所懐奉呈門下武相公中書鄭相公
　　禁門留騎吹內省正衣冠稍辨旂常色尚聞鐘漏殘九天鑪氣〈一作熖〉煖六月玉聲寒宿霧開霞觀晨光泛露盤致君期反樸求友得如蘭政自〈一作出〉同歸理言成共不刋凖繩臨百度領䄂映千官臥鼓流沙靜飛航漲海安盡規詶主意偕賦代交歡雅韻人間滿多慙竊和難奉和武中丞秋日臺中寄懐簡諸僚友〈時西蕃使廻奉命追和〉
　　聖朝思紀律憲府得中賢指顧風行地儀形月麗天不仁恆自逺為政復何先虛室唯生白閒情〈一作門〉卻草𤣥迎霜紅葉早過雨碧〈一作緑〉苔鮮魚樂翻秋水鳥聲隔暮煙舊遊多絶席感物遂成篇更許窮荒谷追歌白雪前吐蕃別〈一作列〉館和周十一郎中楊七録事望白水山作
　　純精結竒狀皎皎天一涯玉嶂擁清氣蓮峰開白花半巖晦雲雪髙頂澄煙霞朝昏〈一作暮〉對賔館隱映如仙家夙聞藴孤尚終欲窮幽遐暫因行役暇偶得志所嘉明時無外戶勝境即中華況今舅甥國誰道隔流沙奉和張舎人閣中直夜思聞雅琴因書事通簡僚友
　　迢逓天上直寂寞丘中琴憶爾山水韻起予仁智心凝情在正始超想疎煩襟涼生子夜後月照禁垣深逺風靄蘭氣微露清桐隂方襲緇衣慶永奉南薫吟
　　和舎弟惜花絶句〈時蕃中使回〉
　　去年無花㸔今年未㸔花更聞飄落盡走馬向誰家
　　和恭聽暁籠中山鵲
　　掩仰中天意悽愴觸籠音驚暁一聞處傷春千里心
　　和舎弟譲籠中鷹
　　未用且求安無猜也不殘九天飛勢在六月目睛寒動觸樊籠倦閒消肉食難主人憎惡鳥試待一呼㸔同恭夏日題尋眞觀李寛中秀才書院
　　閉〈一作閒〉院開軒笑語闌江山併入一壺寛微風但覺杉香滿烈日方知竹氣寒披巻最宜生白室吟詩好就歩虛壇願君此地攻文字如煉仙家九轉丹
　　同舎弟恭嵗暮寄晉州李六恊律三十韻
　　古人猶悲秋況復嵗暮時急景廹流念窮隂結長悲陽烏下西嶺月鵲驚南枝攬衣歩霜砌倚杖臨氷池怳怳若有失悄悄良不怡忽聞晨起吟宛是同所思有羙壯感激無何逺棲遲摧藏變化用掩仰扶揺姿時傑豈虛出天道信可欺巨川望汔濟寒谷待潛吹劒匣益精利玉韜〈一作韞〉寜磷緇戒哉輕沽諸行矣自寵之伊我抱微尚仲氏即心期討論自少小形影相差池比來胷中氣欲耀天下竒雲雨沛蕭艾煙閣雙萎蕤幾年困方枘一旦迷多岐道因窮理悟命以盡性知事去類絶時來如轉規伊呂偶然得孔墨徒爾為早行多露悔強進觸藩羸功名豈身利仁義非吾私萬物自身〈一作生〉化一夫何驅馳不如任行止委命〈一作分〉安所宜勸君休感歎與予陶希夷明年郊天後慶澤嵗華滋曲水杏花雪香街青栁絲良時且暫歡罇酒聊共持閒過漆園叟醉㸔五陵兒寄言思隱〈一作所思〉處不久來相追
　　青海西寄竇三端公
　　時同事弗同窮節厲隂風我役流沙外君朝紫禁中從容非所羨辛苦竟何功但示酬恩路浮生任轉蓬蕃中拘留歳餘廻至隴石先寄城中親故
　　蓬轉星霜改蘭陔色養違窮泉百死別絶域再生歸鏡數成絲髮囊収抆血衣酬恩有何力秪棄一毛微
　　吐蕃別〈一作列〉館臥病寄朝中諸友
　　星漢縱橫車馬喧風揺玉佩燭花繁豈知羸臥窮荒外日滿深山〈一作山頭〉猶閉門
　　吐蕃別〈一作列〉館中和日寄朝中僚舊
　　清時令節千官㑹絶域窮山〈一作荒〉一病夫遙想滿堂歡笑處㡬人緣〈一作似〉我向西隅
　　及第後荅潼闗主人
　　本欲雲雨化卻隨波浪翻一沾太常第十過潼闗門志力且虛棄功名誰復論主人故〈一作固〉相問暫笑不能言
　　河中城南姚家浴後題贈主人
　　新浴振輕衣滿堂寒月色主人有羙酒況是曾相識㸔渾中丞山桃花初有他客不通晩方得入因有戱贈
　　朝來駐馬香街裏風度遙聞語笑聲無事閉門教日晩山桃落盡不勝情
　　贈友人
　　南山雙喬松擢夲皆千尋夕流膏露津朝被青雲隂負雪出深澗揺風倚髙岑明堂久不構雲幹何森森匠意方雕巧時情正誇滛生材㑹有用天地豈無心
　　道州夏日郡內北橋新亭書懐贈何元二處士
　　結構池樑上登臨日幾廻晴空交宻葉隂岸積蒼苔爽氣中央滿清風四面來振衣生羽翰髙枕出塵埃齊物魚何樂忘機鳥不猜閒銷炎晝靜選勝火雲開僻逺宜孱性優游頼廢材願為長泛梗莫作重然灰守道窮非過先時動是災寄言徐孺子賔榻且徘徊
　　道州𢎞道縣主簿知縣三年頗著亷愼秩滿縣闕申使請留將赴衡州題其㕔事
　　為理頼同力陟明非所任廢田方墾草新柘未成隂術淺功難就人疲感易深煩君駐歸棹與慰不欺心道州將赴衡州酬別江華毛令〈此人好書破百姓布絹頭及妄行杖〉
　　布帛精麄任土宜疲人識信〈一作性〉每先〈一作相〉期明朝別後無他囑雖是蒲鞭也莫施
　　道州夏日早訪荀〈一作苖〉參軍林園敬酬見贈
　　髙眠日出始開門竹徑旁通到後園陶亮橫琴空有意任棠置水竟無言松窗宿翠含風薄槿援〈一作院〉朝花帶露繁山郡本來車馬少更容相訪莫辭喧
　　道州敬酬何處士懷郡樓月夜之作
　　清質悠悠素彩融長川〈一作天〉逈〈一作迴〉陸合〈一作向〉為空佳人甚近山城閉夏〈一作一〉夜相望水鏡中
　　道州敬酬何處士書情見贈
　　意氣曾傾四國豪偶來幽寺息塵勞嚴陵釣處江初滿梁甫吟時月正髙新識幾人知杞梓故園何嵗長蓬蒿期君自致青雲上不用傷心歎二毛
　　戲贈靈澈上人
　　僧家亦有芳春興自是禪心〈一作心源〉無滯境君㸔池水湛然時何曾〈一作時〉不受花枝影
　　二月一日是貞元舊節有感絶句寄黔南竇三洛陽盧七〈一作寄竇三任黔南盧七任洛陽〉
　　同事〈一作侍〉先皇立玉墀中和舊節又支離今朝各自看花處萬里遙知掩淚時
　　初發道州答崔三連州題海陽亭見寄絶句
　　吏中習隱好躋攀不擾疲人便自閑聞說慇懃海陽事令人轉憶舜祠山
　　答秀才
　　盡日㸔花君不來江城半夜與〈一作為〉君開樓中共指南園火紅燼隨花落碧苔
　　宗禮欲往桂州苦雨因以戲贈
　　農人辛苦綠苖齊正愛梅天水滿堤知汝使車行意速但令〈一作駿〉馬著鄣泥
　　道州奉寄㐮陽裴相公
　　悠悠世路自浮沉豈問〈一作聞〉仁賢待物心最憶過時留宴處艶歌催酒後亭深


　　御定全唐詩巻三百七十
　　欽定四庫全書
　　御定全唐詩巻三百七十一
　　呂溫
　　吐蕃別〈一作列〉館月夜
　　三五窮荒月還應照北堂廻身向暗臥不忍見圓光
　　望思臺作
　　浸潤成宮蠱蒼黃弄父兵人情疑始變天性感還生宇縣猶能洽閨門詎不平空令千載後悽愴望思名
　　孟冬蒲津闗河亭作
　　息駕非窮途未濟豈迷津獨立大河上北風來吹人雪霜自茲始草木當更新嚴冬不肅殺何以見陽春
　　鞏路感懷
　　馬嘶白日暮劒鳴秋氣來我心浩〈一作𦕈〉無際河上空徘徊
　　題梁宣帝陵二首
　　即讐終自翦覆國豈為雄假號孤城裏何殊〈一作如〉在甬
　　東
　　祀夏功何薄尊周義不成淒涼庾信賦千載共傷情
　　岳陽懷古
　　晨飈發荊州落日到巴丘方知刳剡利可接鬼神遊二湖豁南寖九𣲖駛東流襟帶三千里盡在岳陽樓憶昔鬭羣雄此焉爭上游吳昌屯虎旅晉盛騖龍舟宋齊紛禍難梁陳成冦讐鐘鼓長震耀魚龍不得休風雪一蕭散功業忽如浮今日時無事空江滿白鷗
　　道州途中即事
　　零桂佳山水榮陽舊自〈一作日〉同經途看不暇遇境說難窮疊嶂青時合澄湘漫處空舟移明鏡裡路入畫屛中巖壑千家接松蘿一徑通漁煙〈一作燈〉生縹緲犬吠隔籠䓤戲鳥留餘翠幽花恡〈一作悅〉晩紅光翻沙瀬日香散橘園風信羙非吾土分憂屬賤躬守愚資地僻䘏隱望年豐且保心能靜那求政必工課終如免戾歸飬洛城東登少陵原望秦中諸川太原王至徳妙用〈一本無用字〉有水術因用感歎
　　少陵最髙處曠望極秋空君山噴清源脈散秦川中荷鍤自〈一作動〉成〈一作成雲〉雨由來非鬼工如何盛明代委棄傷豳風涇㶚徒絡繹漆沮虛㑹同東流滔滔去沃野飛秋蓬大禹平水土吾人得其宗發機迴地勢運思與天通早欲獻竒䇿豐財敘西戎豈知年三十未識大明宮卷爾出岫雲追吾入冥鴻無為學驚俗狂醉哭途窮
　　奉敕祭南嶽十四韻
　　皇家禮赤帝謬獲司風域致齋紫蓋下宿設祝融側鳴澗驚宵寐清猿逓時刻澡潔事夙興簪佩思盡〈一作晝〉飾危壇象嶽趾秘殿翹翬翼登拜不遑願〈一作顧〉酌獻皆累息贊道儀匪繁祝史詞甚直忽覺心魂悸如有精靈逼漠漠雲氣生森森杉栢黒風吹虛簫韻露洗寒玉色寂寞有至公馨香在明徳禮成謝邑吏駕言歸郡職憩桑訪蠶事遵疇課農力所願風雨時迴首瞻南極
　　經河源軍漢邨作
　　行行忽到舊河源城外千家作漢村樵採未侵征虜墓耕耘猶就破羌屯金湯天險長全設伏臘華風亦暗存暫駐單車空下淚有心無力復何言
　　題河州赤岸橋
　　左南橋上見河州遺老相依赤岸頭匝塞歌鐘〈一作中〉受恩者誰憐被髮哭東流
　　題陽人城
　　忠驅義感即風雷誰道南方乏武才天下起兵誅董卓長沙子弟最先來
　　晉王龍驤墓
　　虎旗龍艦順長〈一作天〉風坐引全吳入掌中孫皓小兒何足取便令千載笑爭功
　　題石勒城二首
　　長驅到處積人頭大斾連營壓上游建業烏棲何足問慨然歸去王中州
　　天生傑異固難馴應變摧枯若有神夷甫自能疑倚嘯忍將虛誕誤時〈一作吳〉人
　　劉郎浦口號
　　吳蜀成婚此水潯明珠歩障幄黃金誰將一女輕天下欲換劉郎鼎峙心
　　自江華之衡陽途中作
　　孤棹遲遲悵有違沿湘數日逗晴暉人生隨分為憂喜迴雁峰南是北歸
　　吐蕃別〈一作列〉館送楊七録事先歸
　　愁雲重拂地飛雪亂遙程莫慮前山暗歸人正眼〈一作眼自〉明
　　奉送范司空赴朔方〈得游字〉
　　築壇登上將膝席委前籌虜滅南侵跡朝分北顧憂抗旌迴廣漠撫劒動旄頭坐見黃雲暮行看白草秋山橫舊秦塞河繞古靈州戍〈一作善〉守如無〈一作兵家又作知兵〉事惟應獵騎遊
　　送文暢上人東遊
　　隨緣聊振錫髙歩出東城水止〈一作月上〉無恆地雲行不計程到時為彼岸過處即前生今日臨岐別吾徒自有情
　　喜儉北至送宗禮南行
　　洞庭舟始泊桂江帆又開魂從㑹處斷愁向笑中來惝怳看殘景殷勤祝此盃衡陽刷羽待成取一行迴
　　送段九秀才歸澧州
　　湘南孤白芷幽託在清潯豈有〈一作在〉馨香發空勞知處深推賢路已隔賑乏力不〈一作弗〉任慙我一言分貞君千里心寸義薄聯組片誠敵兼金方期踐氷雪無使弱思侵
　　衡州送李十一兵曹赴浙東
　　慷慨視別劒淒清〈一作涼〉泛離琴前程楚塞斷此恨〈一作別一作別恨〉洞庭深文字已乆廢循良非所任期君碧雲上千里一揚音
　　臨洮送袁七書記歸朝〈時袁生作僧蕃人呼為袁師〉
　　憶年十五在江湄聞說平涼且半疑豈料殷勤洮水上卻將家〈一作歸〉信託〈一作寄〉袁師
　　江陵酒中畱別坐客
　　尋常縱恣倚青春不契心期便不親今日煙波九疑去相逢盡是眼中人
　　道州酬送何山人之容州
　　匣有青萍筒〈一作笥〉有書何門不可曳長裾應湏定取眞知者遣對明君說子虛
　　道州送戴簡處士往賀州謁楊侍郎
　　羸馬孤童鳥道微三千客散獨南歸山公念舊偏知我今日因君淚滿衣
　　春日遊郭駙馬大安亭子
　　戚里容閒客山泉若化成寄遊芳徑好借賞彩船輕春至花常滿年多水更清此中如傳舎但自立功名楚州追制後舎弟直〈一作在〉長安縣失囚花下共飲
　　天子収郡印京兆責獄囚狂兄與狂弟不觧對花愁衡州嵗前遊合江亭見山櫻蕊未折因賦含彩恡驚春
　　山櫻先春發紅蕊滿霜枝幽處竟誰見芳心空自知似奪朝日照疑畏煖風吹欲問含彩意恐驚輕薄兒衡州登樓望南館臨水花呈房戴段李諸公
　　夭桃臨方塘暮色堪秋思託根豈求潤照影非自媚罥掛青栁絲零落緑錢地佳期竟〈一作意〉何許時有幽禽至合江亭檻前多高竹不見逺岸花客命翦之感而成詠
　　吉凶豈前卜人事何翻覆緣看數日花卻翦凌霜竹常言契君操今乃妨衆目自古病當門誰言出幽獨
　　道州春遊歐陽家林亭
　　道州城北歐陽家去郭一里占煙霞主人雖朴甚有思觧留滿地紅桃花桃花成泥不湏掃明朝更訪桃源老政成興足告即〈一作即告一作則告〉歸門前便是家山道
　　衡州早春偶遊黃溪口號
　　偶尋黃溪日欲沒早梅未盡山櫻發無事江城閉此身不得坐待花間月
　　衡州夜後把火看花留客
　　紅芳暗〈一作暖〉落碧池頭把火遙看且〈一作更〉少留半夜忽然風更起明朝不復上南樓
　　夜後把火看花南園招李十一兵曹不至呈座上諸公
　　夭桃紅燭正相鮮傲吏閒齋困獨眠應是夢中飛作蝶悠揚只在此花前
　　順宗至徳大聖大安孝皇帝輓歌詞三首
　　遐視輕神寳傳歸屬聖猷堯功終有待文徳本無憂坐受朝汾水行看告岱丘那知鼎成後龍馭弗淹留監撫垂三紀聲徽洽萬方禮因馳道著明自墾田彰積漸承鴻業從容守太康更留園寢詔恭聼有餘芳早秋同軌至晨斾露華滋挽度千夫咽笳凝六馬遲劒悲長閉日衣望出遊時風起西陵樹淒涼滿孝思
　　詠蜀客石琹枕
　　可憐他山石幾度〈一作嵗〉負貞堅推遷強為用彫斵傷自然文含巴江浪色起青城煙更聞餘玉聲時入朱絲
　　河南府試贖帖賦得鄉飲酒詩
　　酌言修舊典刈楚始登堂百拜賔儀盡三終樂奏長想同鶯出谷看似雁成行禮罷知何適隨雲入帝鄉
　　賦得失羣鶴
　　杳杳沖天鶴風排勢暫違有心長自負無伴可相依萬里寜辭逺三山詎憶歸但令毛羽在何處不翻飛
　　道州南樓換柱
　　鴻災起無朕有見非前知蟻入不足恤柱傾何可追良工操斤斧沉吟方在斯殫材事朽廢曷若新宏規
　　道州北池放鵝
　　我非好鵝癖爾乏鳴雁姿安得免沸鼎澹然遊清池見生不忍食深情固在斯能自逺飛去無念稻粱為
　　迴風有懐
　　銀宮翠島煙霏霏〈一作菲菲〉珠樹玲瓏朝日暉神仙望見不得到卻逐迴風何處歸
　　蕃中答退渾詞二首〈退渾種落盡在而為吐蕃所鞭撻有譯者訢情於予故以此答之〉
　　退渾兒退渾兒朔風長在氣何衰萬羣鐵馬從奴虜強弱由人莫歎時
　　退渾兒退渾兒氷消青海草如絲明堂天子朝萬國神島龍駒將與誰
　　上官昭容書樓歌〈貞元十四年友人崔仁亮於東都買得硏神記一巻有昭容列名書縫處因用感歎而作是歌〉
　　漢家媫妤唐昭容工詩能賦千載同自言才藝是天眞不服丈夫勝婦人歌闌舞罷閒無事縱恣優游㺯文字玉樓寳架中天居緘竒秘異萬巻餘水精編帙緑鈿軸雲母搗紙黃金書風吹〈一作飄〉花露清旭時綺𥦗髙掛紅綃帷香囊盛煙繡結絡翠羽拂案青〈一作碧〉琉璃吟披嘯巻終〈一作紛〉無已皎皎淵機破〈一作碎〉研理詞縈彩翰紫鸞迴思耿寥天碧雲起碧雲起心悠哉境深轉苦坐自摧〈一作催〉金〈一作玉〉梯珠履聲一斷瑤階日夜生青苔青苔祕空〈一作閉九〉闗曾比羣玉山神仙杳何許遺逸滿人間君不見洛陽南市賣書肆有人買得研神記紙上香多蠹不成昭容題處猶分明令人惆悵難為情
　　聞砧有感
　　千門儼雲端此地富羅紈秋月三五夜砧聲滿長安幽人感中懷靜聼淚汍瀾所恨搗衣者不知天下寒
　　早覺有感〈一作懷〉
　　東方殊未明暗室蟲正飛先覺忽先起衣裳顚倒時嚴冬寒漏長此夜如何其不用思秉燭扶桑有清暉
　　冬日病中即事
　　墻下長安道囂塵咫尺間久牽身外役暫得病中閒背喜朝陽滿心憐暮鳥還吾廬在何處南有白雲山
　　病中自戶部貟外郎轉司封
　　羸臥承新命優容獲所安遣兒迎賀客無力拂塵冠偃仰晴軒暖支離曉鏡寒那堪報恩去感激對衰蘭
　　久病初朝衢中即事
　　沉痾曠十旬還過直城闉老馬猶知路羸童欲怕人久隳三徑計更強百年身許國將何力空生衣上塵
　　道州城北樓觀李花
　　夜疑闗山月暁似沙塲雪曾使西域來幽情望超越將念浩無際欲言忘所説豈是花感人〈一作感懷抱〉自憐抱孤節
　　道州秋夜南樓即事
　　誰念〈一作憐又作令〉獨坐愁日暮此南樓雲去舜祠閉月明瀟水流猿聲何處曉楓葉滿山秋不分〈一作照〉匣中鏡少年看白頭
　　道州觀野火
　　南風吹烈火熖熖燒楚澤陽景當晝遲〈一作連〉隂天半夜赤過處若彗掃來時如電激豈復辨蕭蘭〈一作艾〉焉能分玉石蟲蛇盡爍爛虎兕出〈一作亦〉奔廹積穢一〈一作皆〉蕩除和氣始融液堯時既敬授禹稼斯肇跡〈一作植〉遍生合穎禾大秀兩岐麥家有京坻詠人無溝壑慼乃悟焚如功來嵗終受益
　　衡州早春二首
　　碧水何逶迤東風吹沙〈一作春〉草煙波千萬〈一作里〉曲不辨嵩陽道
　　病肺不飲酒傷心不看花惟驚望鄉處猶自隔長沙
　　郡內書懐寄劉連州竇䕫州
　　朱邑何為者桐鄉有古祠我心常所慕二郡老人知
　　偶然作二首
　　棲棲復汲汲忽覺年四十今朝滿衣淚〈一作淚滿衣〉不是傷春泣
　　中夜兀然坐無言空涕洟丈夫志氣事兒女安得知
　　古興
　　越歐百鍊時楚卞三泣地二寳無人識千齡皆棄置空巖起白虹古獄生紫氣安得命世客直來開奧秘劒任刜鐘㸔玉從投火試必能絶疑惑然後論竒異
　　風詠
　　微風生青萍習習出金塘輕揺深林翠靜獵幽徑芳掩抑時未來鴻毛亦無傷一朝乗嚴氣萬里號清霜北走摧鄧林東去落扶桑掃卻垂天雲澄清無私光悠然返空寂晏海通舟航
　　鏡中歎白髮
　　年過潘岳纔三歲還見星星兩鬢中縱使他時能早逹定知不作黒頭公
　　友人邀聼歌有感
　　文章拋盡愛功名三十無成白髮生辜負壯心羞欲死勞君貴買斷腸聲
　　貞元十四年旱甚見權門移芍藥花
　　綠原青壠漸成塵汲井〈一作水〉開園日日新四月帶花移芍藥不知憂國是何人
　　冬夜即事
　　百憂攢心起復臥夜長耿耿不可過風吹雪片似花落月照氷文如鏡破
　　道州郡齋臥疾寄東館諸賢
　　東池送客醉年華聞道風流勝習家獨臥郡齋寥落意〈一作處〉隔簾微雨濕梨化
　　讀小弟詩有感因口號以示之
　　憶吾〈一作君〉未冠賞年華二十年間在咄嗟今來羨汝看花歲似汝追思昨日花
　　讀句踐傳
　　丈夫可殺不可羞如何送我海西頭更生更聚終湏報二十年間死即休
　　道州月歎〈追述蕃中事與道州對言之〉
　　別館月犁牛氷河金山雪道州月霜樹子規啼是血壯心感此孤劒鳴沉火在灰殊未滅
　　風歎
　　青海風飛沙射面隨驚蓬洞庭風危檣欲折身若空西馳南走有何事㑹湏一決百年中
　　道州感興
　　當代知文字先皇記姓名七年天下立萬里海西行苦節終難辨勞生竟自輕今朝流落處嘯水遶孤城和李使君三郎〈一作兄弟〉早秋城北亭宴崔司士因寄闗中張評事
　　黃花古城路上盡見青山桑柘晴川口牛羊落照間野情隨巻幔塵事隔重闗道合偏重賞官微獨不閒鶴分琴久罷書到雁應還為謝登臨客瓊林〈一作枝〉寄一攀
　　題從叔園林
　　阮宅閒園暮窻中見樹隂樵歌依野草僧語過長林鳥向花間井人彈竹裡琴自嫌身未老已有住山心
　　送僧歸漳州
　　幾夏京城住今朝獨逺歸修行四分律䕶淨七條衣溪寺黃橙熟沙田紫芋肥九龍潭上路同去客應稀
　　御定全唐詩巻三百七十一
<集部,總集類,御定全唐詩>
　　欽定四庫全書
　　御定全唐詩巻三百七十二
　　孟郊
　　孟郊字東野湖州武康人少隱嵩山性介少諧合韓愈一見為忘形交年五十得進士第調溧陽尉縣有投金瀨平陵城林薄蒙翳下有積水郊間徃坐水旁裵回賦詩曹務多廢令白府以假尉代之分其半奉鄭餘慶為東都留守署水陸轉運判官餘慶鎭興元奏為參謀卒張籍私諡曰貞曜先生郊為詩有理致最為愈所稱然思苦奇澁李觀亦論其詩曰高處在古無上平處下顧二謝雲集十巻今編詩十巻
　　列女〈一作婦〉操
　　梧桐相待老鴛鴦㑹雙死貞女貴徇夫捨生亦如此波瀾誓不起妾心井中水
　　灞上輕薄行
　　長安無緩歩況値天景莫相逢灞滻間親戚不相顧自
　　歎方拙身忽隨輕薄倫常恐失所避化為車轍塵此中生白髪疾走亦未〈一作不得〉歇
　　長安羇旅行
　　十日一理髪每梳飛旅塵三旬九過飲每食唯舊貧萬物皆及時獨余不覺春失名誰肻訪得意爭相親直木有恬翼靜流無躁鱗始知喧競場莫處君子身野策藤竹輕山蔬薇蕨新潛歌歸去來事外風景眞
　　長安道
　　胡風激秦樹賤子風中泣家家朱門開得見不可入長安十二衢投樹鳥亦急高閣何人家笙簧正喧吸
　　送遠吟
　　河水昏復晨河邉相送頻離杯有涙飲別栁無枝春一笑忽然歛萬愁俄已新東波與西日不惜遠行人
　　古薄命妾
　　不惜十指絃為君千萬彈常恐新聲至〈一作發〉坐使〈一作使我〉故聲〈一作曲〉殘棄置今日悲即是昨日歡將新變故易持〈一作將一作變〉故為新難青山有蘼蕪涙葉長不乾空令後代〈一作世〉人采掇幽思攢〈一作思幽蘭〉
　　古離別〈一作對景惜別〉
　　松山雲繚繞萍路〈一作合〉水分離雲去有歸日水分無合時春芳〈一作芳景〉役雙眼〈一作目〉春色柔四支楊栁織別愁千條萬條絲
　　雜怨〈一作古樂府雜怨〉
　　憶人莫至悲至悲空自衰寄人莫剪衣剪衣未必歸朝為雙〈一作同〉蒂花莫為四散飛花落還遶樹遊子不顧期夭桃花清晨遊女紅粉新夭桃花薄莫遊女紅粉故樹有百年〈一作度〉花人無一定顔花送人老盡人悲花自閒貧女鏡不明寒花日〈一作日花〉少容暗蛩有虛織短線無長縫浪水不可照狂夫不可從浪水多散影狂夫多異蹤持此一生薄空成萬〈一作百〉恨濃
　　靜女吟
　　艷女皆妬色靜女獨檢蹤任禮恥任粧嫁德不嫁容君子易求聘小人難自從此志誰與諒琴幽韻重
　　歸信吟
　　淚墨灑為書將寄萬里親書去魂亦去兀然空一身
　　山老吟
　　不行山下地唯種山上田腰斧斫旅鬆手瓢汲家泉詎知文字力莫記日月遷蟠木為我身始得全天年
　　遊子吟〈自註迎母溧上作〉
　　慈母手中線遊子身上衣臨行密密縫意恐遲遲歸誰言〈一作難將〉寸草心報得三春暉
　　小隱吟
　　我飲不在醉我歡長寂然酌溪四五盞聽彈兩三鍊性靜棲白〈一作日〉洗情深寄𤣥〈一作塞淵〉號怒路傍子貪敗不貪全
　　苦寒吟
　　天寒色〈一作色寒〉青蒼北風呌枯桑厚氷無裂文短日有冷光敲石不得火壯隂奪正〈一作正奪〉陽苦調竟〈一作更〉何言凍〈一作久〉吟成此章
　　猛將吟
　　擬膾樓蘭肉蓄怒時未揚秋鼙無退聲夜劍不隱光虎隊手驅出豹篇心巻藏古今皆有言猛將出北方
　　傷哉行
　　衆毒蔓貞松一枝難久榮豈知黃庭客仙骨生不成春色捨芳蕙秋風遶枯莖彈琴不成曲始覺知音傾館月改舊照弔賓寫餘情還舟空江上波浪送銘旌
　　怨詩〈一作古怨〉
　　試妾與君涙兩處滴池水看取芙蓉花今年為誰死
　　湘怨
　　昧者理芳草蒿〈一作蕭〉蘭同一鋤狂〈一作盲〉飈怒〈一作怨〉秋林曲直同一枯嘉木忌深蠧哲人悲巧誣靈均入廻流靳尚為良謨我願分衆泉清濁各異〈一作有〉渠我願分衆巢梟鸞相遠居此志諒難保此情竟何如湘少知音孤響空踟躕
　　楚竹吟酬盧䖍端公見和湘怨
　　握中有新聲楚竹人未聞識音者謂誰清〈一作靜〉夜吹贈君昔為瀟湘引曾動瀟湘雲一呌鳯改聽〈一作聰〉再驚鶴失〈一作出〉羣江花匪秋落山日當晝曛衆濁響雜沓孤清思氛氳欲知怨有〈一作者〉形願向明月分一掬靈均涙千年湘水文
　　遠愁曲
　　飃䬙何所從遺塜行未逢東西不見人哭〈一作泣〉向青青松此地有時盡此哀無處容聲翻太白雲涙洗藍田峰水渉七八曲山〈一作石〉登千萬重願邀〈一作廻〉𤣥夜月〈一作靈〉出視白日蹤
　　貧女詞寄從叔先輩簡
　　蠶〈一作貧〉女非不勤今年獨無春二月氷雪深死盡萬木身時令自逆行造化豈不仁仰企碧霞仙高控滄海雲永別勞苦場飄颻遊無垠
　　邊城吟
　　西城〈一作域〉近日〈一作水〉天俗稟氣𠋫偏行子獨自渴主〈一作居〉人仍賣泉燒烽碧雲外牧馬青坡巔何處鶻突〈一作作幽〉夢歸思寄仰〈一作酒〉眠
　　新平歌送許問
　　邊栁三四尺暮春〈一作莫奏〉離別歌早廻儒士駕莫飲土番河誰識匣〈一作篋〉中寳楚雲章句多
　　殺氣不在邊
　　殺氣不在邊凜然中國秋道險不在山平地有摧輈河南〈一作中〉又起兵清濁俱鎻流豈唯私客艱擁滯官行舟況余隔晨昏去家成阻脩忽然兩鬢雪同〈一作固〉是一日愁獨寢夜難曉起視星漢浮涼風蕩天地日夕聲颼飀萬物無少色兆人皆老憂長策茍未立丈夫〈一作志士〉誠可羞靈響復何事劍鳴思戮讐
　　結愛〈一作古結愛〉
　　心心復心心結愛務在深一度欲離〈一作言〉別千廻結衣襟結妾獨守〈一作棲〉志結君早歸意始知結衣裳不如結心腸坐結行亦結結盡百年月
　　歌行
　　驅儺擊鼔吹長笛瘦鬼染靣惟齒白暗中崒崒拽茅鞭裸足朱褌〈一作禪〉行戚戚相顧笑聲衝庭燎桃弧射矢時獨呌
　　覆巢行
　　荒城古木枝多枯飛禽嗷嗷朝哺雛枝傾巢覆雛墜地烏鳶下啄更相呼陽和發生均孕育鳥獸有情知不足枝危巢小風雨多未容長成已先覆靈枝珍木滿上林鳯巢阿閣重且深爾今所託非本地烏鳶何得同〈一作知〉爾心
　　出門行
　　長河悠悠去無極百齡同此可歎息秋風白露霑人衣壯心凋落奪〈一作舊〉顔色少年出門將訴誰川無梁兮路無岐一聞陌上苦寒奏使我佇立驚且悲君今得意厭粱肉豈復念我貧賤時
　　海風蕭蕭天雨霜窮愁獨坐夜何長驅車舊憶太行險始知遊子悲故鄉美人相思隔天闕長望雲端不可越手持琅玕欲有贈愛而不見心斷絶南山峩峩白石爛碧海之波浩漫漫參辰出沒不相待我欲橫天無羽翰
　　湘妃怨〈一作湘靈祠〉
　　南巡竟不返二妃〈一作帝子〉怨〈一作悲〉逾積萬里䘮蛾眉瀟湘水空碧㝠㝠荒山下古廟收貞魄喬木深青春清光滿〈一作肅〉瑤席搴芳徒有〈一作自〉薦靈意殊脈脈玉珮不可親徘徊煙波夕
　　巫山曲
　　巴江上峽重復重陽臺碧峭十二峰荊王獵時逢暮雨夜臥高丘夢神女輕紅流煙濕艷姿行雲飛去明星稀目極魂斷望不見猿啼三聲淚滴衣
　　巫山高〈一作行〉
　　見盡數萬里不聞三聲猿但飛蕭蕭雨中有〈一作鬱〉亭亭魂千載楚王〈一作襄〉恨遺文宋玉言至今晴明天〈一作青㝠裏〉雲結深閨門
　　楚怨
　　秋入楚江水獨照汨羅魂手把綠〈一作芰〉荷泣意愁珠淚翻九門不可入一犬吠千門
　　塘下行
　　塘邊日欲斜年少早還家徒將白羽扇調妾木蘭花不是城頭樹那棲來去鴉
　　臨池曲
　　池中春蒲葉如帶紫菱成角蓮子大羅裙蟬鬢倚〈一作寄〉迎風雙雙伯勞飛向東
　　車遙遙
　　路喜到江盡江上又通舟舟車兩無阻何處不得遊丈夫四方志女子安可留郎自別日言無令生遠愁旅雁忽呌月斷猿寒啼秋此夕夢君夢君在百〈一作北〉城樓寄〈一作寒〉淚無因〈一作回〉波寄恨無因〈一作回〉輈願爲馭者手與郎廻馬頭
　　征婦怨
　　良人昨日去明月又不圓別時各有淚零落青樓前君淚濡羅巾妾淚滿路塵羅巾長〈一作去〉在手今得隨妾身路塵如得〈一作因〉風得上君車輪〈前四句一本別作一首〉
　　漁陽千里道近如中門限中門踰有時漁陽長在眼生在綠〈一作絲〉羅〈一作蘿〉下不識漁陽道良人自戍來夜夜夢中到〈前四句一本別作一首〉
　　空城雀
　　一雀入官倉所食寧損幾祇慮往覆頻官倉終害爾魚網不在天鳥羅不張水飲啄要自然可以空城裏
　　閒怨〈一作閨怨〉
　　妾恨比斑竹下盤煩寃根有筍未出土中已含涙痕
　　羽林行
　　朔雪寒斷指朔風勁裂氷胡中射鵰者此日猶不能翩翩羽林兒錦臂飛蒼鷹揮鞭快〈一作決〉白馬走出黃河凌
　　古意
　　河邊織女星河畔牽牛郎未得渡清淺相對遙相望
　　古別離
　　欲別牽郎衣郎今到何處不恨歸來遲莫向臨卭去
　　遊俠行
　　壯士性剛決火中見石裂殺人不廻頭輕生如蹔別豈知眼有淚肯白頭上髪半〈一作平〉生無恩酬劍閒一百月
　　黃雀吟
　　黃雀舞承塵倚恃主人仁主人忽不仁買彈彈爾身何不遠飛去蓬蒿正繁新蒿粒無人爭食之足為珍莫覷翻車粟覷翻罪有因黃雀不知言贈之徒慇懃
　　有所思
　　桔橰烽火晝不滅客路迢迢信難越古鎭刀攢萬片霜寒江浪起千堆雪此時西去定如何空使南心遠淒切
　　求仙曲
　　仙教生為門仙宗靜為根持心若〈一作苦〉妄求服食安足論鏟惑有靈藥餌眞成本源自當出塵網馭鳯登〈一作升〉崑崙
　　嬋娟篇
　　花嬋娟泛春泉竹嬋娟籠曉煙妓嬋娟不長妍月嬋娟眞可憐夜半姮娥朝太一人間本自無靈匹漢宮承寵不多時飛燕婕妤相妬嫉
　　南浦篇
　　南浦桃花亞水紅水邊栁絮由春風鳥鳴喈喈煙濛濛自從遠送對悲翁此翁已與少年別唯憶深山深谷中
　　清東曲
　　櫻桃花參差香雨紅霏霏含笑〈一作笑笑〉競攀折美人濕羅衣采采清東曲明眸艷珪玉青巾艑上郎上下看不足南陽公〈一作宮〉首詞編入新樂錄
　　望遠曲
　　朝朝𠋫歸信日日登高臺行人未去植庭梅別來三見庭花開庭花開盡復幾時春光駘蕩阻佳期愁來望遠煙塵隔空憐綠鬢風吹白何當歸見遠行客















　　御定全唐詩巻三百七十二
　　欽定四庫全書
　　御定全唐詩巻三百七十三
　　孟郊
　　織婦〈一作女〉辭
　　夫是田中郎妾是田中女當年嫁得君為君秉機杼筋力日已疲不息窗下機如何織紈素自着藍縷衣官家牓村路更索栽桑樹
　　古意
　　蕩子守邊戍佳人莫相從去來年月多苦愁改形容上山復下山踏草成古蹤徒言采蘼蕪十度一不逢鍳獨是明月識志唯寒松井桃始開花一見悲萬重人顔不再春桃色有再濃捐〈一作指〉氣入空房無憀乍〈一作自〉從容啟貼理針線非獨學裁縫手持未染綵繡為白芙蓉芙蓉無染汚將以表心素欲寄未歸人當春無信去無信反增愁愁心緣隴頭願君如隴水氷鏡水還流宛宛青絲線〈一作繩〉纎纎白玉鉤玉鉤不虧缺青絲無斷絶廻環
　　勝雙手解盡心中結
　　折楊栁
　　楊栁多短枝短枝多別離贈遠屢攀折柔條安得垂青春有定節離別無定時但恐人別促不怨來遲遲莫言短枝條中有長相思朱顔與緑楊併在別離期
　　樓上春風過風前楊栁歌枝疎緣別苦曲怨為年多花驚燕地雲葉映楚池波誰堪別離此征戍在交河
　　和丁助教塞上吟
　　哭雪復吟雪廣文丁夫子江南萬里寒曾未及如此整頓氣候誰言從生靈始無令惻隱者哀哀不能已
　　古怨別
　　颯颯秋風生愁人怨離別含情兩相向欲語氣先咽心曲千萬端悲來卻難說別後唯所思天涯共明月
　　古別曲
　　山川古今路縱橫無斷絶來往天地間人皆有離別行衣未束帶中腸已先結不用看鏡中自知生白髪欲陳去留意聲向言前咽愁結塡心胸茫茫若為〈一作為君〉說荒郊煙莽蒼曠野風淒切處處得相隨人那不如月
　　戲贈陸大夫十二丈〈一作樂府戲贈陸大夫十二文〉
　　蓮子不可得荷〈一作蓮〉花生水中猶勝道傍栁無事〈一作時〉蕩春風
　　淥萍與荷葉同此〈一作在〉一水〈一作泉〉中風吹荷葉在淥萍西復東
　　蓮葉未〈一作花不〉開時苦心終日巻春水〈一作風〉徒蕩漾荷〈一作蓮〉花未開展
　　勸善吟〈醉㑹中贈郭行餘〉
　　瘦郭有志氣相哀老龍鍾勸我少吟詩俗窄難爾容一口百味別況在醉㑹中四座正當喧片言何由通顧余昧時調居止多疎慵見書眼始開聞樂耳不聰視聽互相隔一身且莫同天疾難自醫詩癖將何攻見君如見書語善千萬重自悲咄咄感變作煩惱翁煩惱不可欺〈一作不可欺古劍〉古劍澁亦雄知君方少年少年懷古風藏書拄屋脊不惜與凡聾我願拜少年師之學崇崇從他笑為矯矯善亦可宗
　　望夫石
　　望夫石夫不來兮江水碧行人悠悠朝與莫千年萬年色如故
　　寒江吟
　　冬至日光白始知隂氣凝寒江波浪凍〈一作急〉千里無平氷飛鳥絶高羽〈一作樹一作去〉行人皆晏興荻洲素浩𣺌碕岸澌碐磳煙舟忽自阻風帆不相乘何況異形體信任為股肱渉江莫渉凌得意須得朋結交非賢良誰免生愛憎凍水有再浪失飛有載騰一言縱醜詞萬響無善應取鑒諒不遠江水千萬層何當春風吹利渉吾道𢎞
　　審交
　　種樹須擇地惡土變木根結交若失人中道生謗言君子芳桂性春榮冬〈一作濃寒〉更繁小人槿花心朝在夕不存莫躡冬氷堅中有潛浪翻唯當金石交可以〈一作與〉賢達論
　　怨別
　　一別一廻老志士白髪早在富易為容居貧難自好沉憂損性靈服藥亦枯槁秋風遊〈一作客〉子衣落日行遠道君問〈一作問君〉去何之〈一作住蹤〉賤身難〈一作寧〉自保
　　百憂
　　萱草女兒花不解壯士憂壯士心是劍為君射鬥牛朝思除國讐〈一作難〉莫思除國讐計盡山河畫意窮草木籌智士日千慮愚夫唯四愁何必在波濤然後驚〈一作生〉沉浮伯倫心不醉四皓跡難留出處各有時衆議徒啾啾
　　路病
　　病客無主人艱哉求臥難飛光赤道路內火焦肺肝欲飲井泉竭欲醫囊用單稚顏能幾日壯志忽已殘人子不言苦歸書但云〈一作言〉安愁環在我腸宛轉終無端
　　衰松
　　近世交道衰青松落顏色人心忌孤直木性隨改易既摧棲日榦未展擎天力終是君子材還思君子識
　　遣興
　　貞五條音〈一作五音調〉松直百尺心貞含古風直松凌高岑浮聲與狂葩胡為欲相侵
　　退居〈一作退老〉
　　退身何所食〈一作何食可〉敗力不能〈一作得〉閒種稻耕白水負薪斫青山衆聽喜巴唱獨醒愁楚顏日莫靜歸時幽幽扣松關
　　臥病
　　貧病誠可羞故牀無新裘〈一作貧病對客羞數整藍縷裘〉春色燒肌膚時飡苦咽喉倦寢意蒙昧強言聲幽柔承顏自俛仰有涙不敢流黙黙寸心中朝愁續莫愁
　　隱士
　　本末一相返漂浮〈一作泊〉不還眞山野多餒士市井無饑人虎豹忌當道麋鹿知藏身奈何貪競者日與患害親顏貎歲歲改利心朝朝新孰知富生〈一作者〉禍取富不取貧寳玉忌出璞出璞先為塵松栢忌出山出山先為薪君子隱石壁道書為我隣寢興思其〈一作載〉義〈一作源〉澹泊味始眞陶公自放歸尚平去〈一作正〉有依草木擇地生禽鳥順性飛青青與𡨋𡨋所保各不違
　　獨愁〈一作獨怨一作贈韓愈〉
　　前日遠別離昨日生白髮欲知萬里情曉臥半牀月常恐百蟲鳴使我芳草歇
　　春日有感
　　雨滴草芽出一日長一日風吹柳線垂一枝連一枝獨有愁人顔經春如等閒且持酒滿杯狂歌狂笑來
　　將見故人
　　故〈一作佳〉人季夏中及此百餘日無日不相思明鏡改形色〈一作質〉寧知仲冬時忽有相逢期振衣起躑躅頳鯉躍天池
　　傷時
　　常聞貧賤士之常嗟爾〈一作草木〉富者莫相笑男兒得路卽榮名邂逅失途成不調古人結交而重義今人結交而重利勸人一種種桃李種亦直須遍天地一生不愛囑人事囑即直須為生死我亦不羨季倫富我亦不笑原憲貧有財有勢即相識無財無勢同路人因知世事皆〈一作只〉如此卻向東溪臥白雲
　　寓言
　　誰言碧山曲不廢青松直誰言濁水泥不汚明月色我有松月心俗騁風霜力貞明既如此摧折安可得
　　偶作
　　利劍不可近美人不可親利劍近傷手美人近傷身道險不在廣十歩能摧輪情愛〈一作憂〉不在多一夕能傷神
　　勸學
　　擊石乃有火不擊元無煙人學始知道不學非自然萬事須已運他得非我賢青春須早為豈能長少年
　　贈農人
　　勸爾勤耕田盈爾倉中粟勸爾伐桑株減爾身上服清霜一委地萬草色不緑狂飈一入林萬葉不著木青春如不耕何以自結束
　　長安早春
　　旭日朱樓光東風不驚〈一作起〉塵公子醉未起美人爭探春探春不為桑探春不為麥日日出西園秪望花栁色乃知田家春不入五侯宅
　　罪松
　　雖為青松姿霜風何所宜二月天下樹緑於青松枝勿謂賢者喻勿謂愚者規伊呂代封爵夷齊終身饑彼曲既在斯我正實在茲涇流合渭流清濁各自持天令設四時榮衰有常期榮合隨時榮衰合隨時衰天令既不從甚不敬天時松乃不臣木青青獨何為
　　感興
　　拔心草不死去根栁亦榮獨有失意人恍然無力行昔為連理枝今為斷聲連理時所重斷今所輕吾欲進孤舟三峽水不平吾欲載車馬太行路崢嶸萬物根一氣如何互相傾
　　感懷
　　秋氣悲萬物驚風振長道登高有所思寒雨傷百草平生有親愛零落不相保五情今已傷安得自能老晨登洛陽坂目極天茫茫羣物歸大化六龍頹西荒豺狼日已多草木日已霜饑年無遺粟衆鳥〈一作馬〉去空場路傍誰家子白首離故鄉含酸望松栢仰靣訴穹蒼去去勿復道苦饑形貌傷
　　徘徊不能寐耿耿含酸辛中夜登高樓憶我舊星辰四時互遷移萬物何時春唯憶首陽路永謝當時人長安佳麗地宮月生蛾眉隂氣凝萬里坐看芳草衰玉堂有𤣥鳥亦以從此辭傷哉志士歎故國多遲遲深宮豈無樂擾擾復何為朝見名與利莫還生是非〈一作是與非〉姜牙佐周武世業永巍巍
　　舉才天道親首陽誰採薇去去荒澤遠落日當西歸羲和駐其輪四海借餘暉極目何蕭索驚風正離披鴟鴞鳴高樹衆鳥相因依東方有一士歲莫常苦饑主人數相問脈脈今何為貧賤亦有樂且願掩〈一作守〉柴扉火雲流素月三五何明明光曜侵白日賢愚迷至精四時更變化天道有虧盈常恐今已沒須臾還復生河梁莫相遇〈一作逢〉草草不復言漢家正離亂王粲別荊蠻野澤何蕭條悲風振空山舉頭是星辰念我何時還親愛久別散形神各離遷未為生死訣長在心目間有鳥東西來哀鳴過我前願飛浮雲外飲啄見青天
　　達士
　　四時如逝水百川皆東波青春去不還〈一作廻〉白髪鑷更多達人識元化〈一作氣〉變愁為高歌傾產取一醉富者奈貧何君看土中宅富貴〈一作已矣〉無偏頗
　　暮秋感思
　　西風吹垂楊條條脆如藕上有噪日蟬催人成皓首亦恐旅歩難何獨朱顏醜〈一作朽〉欲慰一時心莫如千日酒優哉遵渚鴻自得養身㫖不啄太倉粟不飲方塘水振羽戞浮雲罝羅任徒爾
　　古興
　　楚血未乾衣荊虹尚埋輝痛玉不痛身抱璞求所歸
　　勸友
　　至白湼不緇至交淡不疑人生靜躁殊莫厭相箴規膠漆武可接金蘭文可思堪嗟無心人不如松栢枝〈一作青松姿〉
　　夷門雪贈主人〈是贈陸長源陸有荅詩〉
　　夷門貧士空吟雪夷門豪士皆飲酒酒聲歡閒入雪銷雪聲激切悲枯朽悲歡不同歸去來萬里春風動江栁
　　堯歌〈一作舜歌前篇自註賞鄭氏莊客去婦後篇註逸〉
　　爾室何不安爾孝無與齊一言應對姑一度為出妻徃轍才晩鐘還轍及晨雞往還跡徒新很戻竟獨迷娥女無禮數汚家如糞泥父母吞聲哭〈一作瘦〉禽鳥亦為啼如何天與惡不得和鳴棲
　　山色挽心肝將歸盡日看村肩籃轝子野坐白髪官〈一作冠〉鶯弄方短短花明碎攢攢瑠璃堆可掬琴瑟饒多歡翠韻仙窈窕嵐漪出無端養館洞庭秋響答虛吹彈













　　御定全唐詩巻三百七十三
　　欽定四庫全書
　　御定全唐詩巻三百七十四
　　孟郊
　　亂離
　　天下無義劍中原多瘡痍哀哀陸大夫正直神反欺子路已成血嵇康今尚嗤為君每一慟如劍在四肢折羽不復飛逝水不復歸直松摧高柯弱蔓將何依朝為春日歡夕為秋日悲淚下無尺寸紛紛天雨絲積怨成疾疹積恨成狂癡怨草豈有邊恨水豈有涯怨恨馳我心茫茫日何之
　　勸酒
　　白日無定影清江無定波人無百年壽百年復如何堂上陳美酒堂下列清歌勸君金曲〈一作屈〉巵勿謂朱顔𨠑松栢歲歲茂丘陵日日多君看終南山千古青峨峨
　　去婦
　　君心匣中鏡一破不復全妾心藕中絲雖斷猶牽連安
　　知御輪士今日翻回轅一女事一夫安可再移天君聽去鶴言哀哀七絲
　　君子勿鬱鬱士有謗毀者作詩以贈之
　　君子勿鬱鬱聽我青蠅歌人間少平地森聳山嶽多折輈不在道覆舟不在河須知一尺水日夜增高波叔孫毀仲尼臧倉掩孟軻蘭艾不同香自然難為和良玉燒不熱直竹文不頗自古皆如此其如道在何
　　日往復不見秋堂莫仍學𤣥髪不知白曉入寒銅覺為林未離樹有玉猶在璞誰把碧梧枝刻作雲門樂
　　聞砧
　　杜鵑聲不哀斷猿啼不切月下誰家砧一聲腸一絶杵聲不為客客聞髪自〈一作盡〉白杵聲不為衣欲令遊子歸
　　遊子
　　萱草生堂堦遊子行天涯慈親倚堂門不見萱草花
　　自歎
　　愁與髪相形一愁白數莖有髪能幾多禁愁日日生古若不置兵天下無戰爭古若不置名道路無欹傾太行聳巍峩是天產不平黃河奔濁浪是天生不清四蹄日日多雙輪日日成二物不在天安能免營營
　　求友
　　北風臨大海堅氷臨河靣下有大波瀾對之無由見求友須在良得良終相善求友若非良非良中道變欲知求友心先把黃金鍊
　　投所知
　　苦心知苦節不容一毛髪鍊金索堅貞洗玉求明潔自慙所業微功用如鳩拙何殊嫫母顔對彼寒塘月君存古人心道出古人轍盡美固可揚片善亦不遏朝向公卿說暮向公卿說誰謂黃鍾管化為君子舌一說清嶰竹二說變嶰谷三說四說時寒花拆寒木家道路燦燦我衣服豈直輝友朋亦用慰骨肉一暖荷疋素一飽荷升粟而況大恩恩此身報得足且將食檗勞酬之作金刀
　　病客吟
　　主人夜呻吟皆入妻子心客子〈一作遠客〉晝呻吟徒為蟲鳥音妻子手中病愁思不復深僮僕手中病憂危獨難任丈夫久漂泊神氣自然沈況於滯疾中何人免噓⿰大海亦有涯高山亦有岑沈〈一作此〉憂獨無極塵涙互〈一作欲〉盈襟
　　感懷
　　孟冬隂氣交兩河正屯兵煙塵相馳突烽火日夜驚太行險阻高輓粟輸連營奈何操弧者不使梟巢傾猶聞漢北兒怙亂謀縱橫擅揺干戈柄呼呌豺狼聲白日臨爾軀胡為䘮丹誠豈無感激士以致天下平登高望寒原黃雲鬱崢嶸坐馳悲風莫歎息空沾纓
　　離思
　　不寐亦不語片月秋稍舉孤鴻憶霜羣獨鶴叫雲侶怨彼浮花心飄飄無定所高張繫繂帆遠過梅根渚廻織別離字機聲有酸楚
　　結交
　　鑄鏡須青銅青銅易磨拭結交遠小人小人難姑息鑄鏡圖鑑微結交圖相依凡銅不可照小人多是非
　　傷春
　　兩河春草海水清十年征戰城郭腥亂兵殺兒將女去二月三月花㝠㝠千里無人旋風起鶯啼燕語荒城裏春色不揀墓傍株紅顔皓色逐春去春去春來那得知今人看花古人墓令人惆悵山頭路
　　擇友
　　獸中有人性形異遭人隔人中有獸心幾人能眞識古人形似獸皆有大聖徳今人表似人獸心安可測雖笑未必和雖哭未必戚靣結口頭交肚裏生荊棘好人常直道不順世間逆惡人巧諂多非義茍且得若是傚眞人堅心如鐵石不諂亦不欺不奢復不溺靣無恡色容心無詐憂惕君子大道人朝夕恆的的
　　夜憂
　　豈獨科斗死所嗟文字捐蒿蔓轉驕㺯〈一作王〉菱荇減嬋娟未遂擺鱗志空思吹浪旋何當再霖雨洗濯生華鮮
　　惜苦
　　於鵠値諫議以毬不能官焦䝉値舍人以盃不得完〈一作官〉可惜大雅㫖意此小團欒名廻不敢辨心轉實是難不惜為君轉轉非君子觀轉之復轉之強轉誰能歡哀哉虛轉言不可窮波瀾
　　寒地百姓吟〈自註為鄭相其年居河南畿內百姓大䝉矜䘏〉
　　無火炙地眠半夜皆立號冷箭何處來棘針風騷勞〈一作騷〉霜吹破四壁苦痛不可逃高堂搥鐘飲到曉聞烹炮寒者願為蛾燒死彼華膏華膏隔仙羅虛遶千萬遭到頭落地死踏地為遊遨遊遨者是誰君子為鬱陶
　　出東門
　　餓馬骨亦聳獨驅出東門少年一日程衰叟十日奔寒景不我為疾走落平原眇黙荒草行恐懼夜魄翻一生自組織千首大雅言道路如抽蠶宛轉羈腸繁
　　教坊歌兒
　　十歲小小兒能歌得朝〈一作聞〉天六十孤老人能詩獨臨川去年西京寺衆伶集講筵能嘶竹枝詞供養繩牀禪能詩不如歌悵望三百篇
　　訪疾
　　冷氣入瘡痛夜來痛如何瘡從公怒生豈以私恨多公怒亦非道怒消乃天和古有煥輝句嵇康閒婆娑請君吟嘯之正氣庶不訛
　　酒德
　　酒是古明鏡輾開小人心醉見異舉止醉聞異聲音酒功如此多酒屈亦以深罪人免罪酒如此可為箴
　　冬日
　　老人行人事百一不及周凍馬四蹄吃陟卓難自收短景仄飛過午光不上頭少壯日與輝衰老日與愁日〈一作自〉愁疑在日歲箭迸如讐萬事有何味一生虛自囚不知文字利到死空遨遊
　　饑雪吟
　　饑烏夜相啄瘡聲互悲鳴氷腸一直刀天殺無曲情大雪壓梧桐折柴墮崢嶸安知鸞鳯巢不與梟鳶傾下有幸災兒拾遺多新爭但求彼失所但誇此〈一作誇誔自〉經營君子亦拾遺拾遺非拾名將補鸞鳯巢免與梟鳶幷因為饑雪吟至曉竟〈一作意〉不平
　　偷詩
　　餓犬齚枯骨自喫饞饑涎今文與古文各各稱可憐亦如嬰兒食餳桃口旋旋唯有一㸃味豈見逃景延繩床獨坐翁黙覽有所傳終當罷文字別著逍遙篇從來文字淨君子不以賢
　　晚雪吟
　　貧富喜雪晴出門意皆饒鏡海見纎悉氷天歩飄颻一一仙子行家家塵聲銷小兒擊玉指大耋歌聖朝睿氣流不盡瑞仙何夐寥始知望幸色終疑異禮招市井亦清潔閭閻聳岧嶤蒼生願東顧翠華仍西遙天念豈薄厚宸衷多憂焦憂焦致太平以茲時比堯古耳有未通新詞有潛韶甘為酒伶擯坐恥歌女嬌選音不易言裁正逢今朝今朝前古文律異同一調願於堯琯中奏盡鬱抑謡
　　自惜
　　傾盡眼中力抄詩過於人自悲風雅老恐被巴竹嗔零落雪文字分明鏡精神坐甘氷抱晚永謝酒懷春徒有言言舊慙無黙黙新始驚儒教誤漸與佛乗親
　　老恨
　　無子抄文字老吟多飄零有時吐向床枕席不解聽鬬蟻甚微細病聞亦清泠小大不自識自然天性靈
　　湖州取解述情
　　霅水徒清深照影不照心白鶴未輕舉衆鳥爭浮沉因茲掛帆去遂作歸山吟
　　落第
　　曉月難為光愁人難為腸誰言春物榮獨〈一作豈一作起〉見葉〈一作花〉上霜鵰鶚失勢病〈一作鶴鵲飛失勢〉鷦鷯假〈一作改〉翼翔棄置復棄置情如刀劍〈一作刃〉傷
　　詠懷〈一作詠情一作感寓〉
　　濁水心易〈一作已〉傾明波興初發思逢海底人乞取蚌中月此興若未諧此心終不歇
　　病起言懷
　　強行尋溪〈一作淨〉水洗卻殘病姿花景晼晚盡麥風清泠吹交道賤〈一作臥〉來見世情貧去知高閒思楚逸澹泊〈一作淺薄〉厭齊兒終伴碧山侶結言青桂枝
　　秋夕貧居述懷
　　臥冷無遠夢聽秋酸別情高枝低枝風千葉萬葉聲淺井〈一作水〉不供飲瘦田長廢耕今交非古交貧語聞皆輕
　　夜感自遣〈一作失志夜坐思歸楚江又作苦學吟〉
　　夜學曉未休苦吟神鬼愁如何不自閒心與身為讐死辱片時痛生辱長年羞清桂無直枝碧江思舊遊
　　再下第
　　一夕九起嗟夢短不到家兩度長安陌空將涙見花
　　下第東歸留別長安知已
　　共照日月影獨為愁思人豈知鶗鴂鳴〈一作鶗鴂等閑鳴〉瑤草不得春一片兩片雲千里萬里身雲歸嵩之陽身寄江之濵棄置復何道楚情吟白蘋
　　失意歸吳因寄東臺劉復侍御
　　自念西上身忽隨東歸風長安日下影又落江湖中離婁豈不明子野豈不聰至寳非眼別至音非耳通因緘俗〈一作物〉外詞〈一作調〉仰〈一作遠〉寄高天〈一作飛〉鴻
　　下第東南行
　　越風東南清楚日瀟湘明試逐伯鸞去還作靈均行江蘺伴我泣海月投人驚失意容貌改畏途性命輕時聞䘮侶猿一叫千愁並〈一作生〉
　　歎命
　　三十年來命唯藏一卦中題詩還問〈一作怨問一作還怨〉易問易䝉復䝉本望文字達今因文字窮影孤別離月衣破道路風歸去不自息耕耘成楚農
　　遠遊
　　慈烏不遠飛孝子念先歸而我獨何事四時心有違江海戀空積波濤信來稀長為路傍食〈一作客〉著盡家中衣別〈一作烈〉劍不割物離人難作威遠行少僮僕驅使無是非為性玩好盡積愁心緖微始知時節駛夏〈一作愛〉日非長輝
　　商州客舍
　　商山風雪壯遊子衣裳單四望失道路百憂攢肺肝日短覺易老夜長知至寒涙流瀟湘調苦屈宋彈識聲今所易識意古所難聲意今詎〈一作竟誰〉辨高明鍳其端
　　長安旅情
　　盡說青雲路有足皆可至我馬亦四蹄出門似無地玉京十二樓峩峩倚青翠下有千朱門何門薦孤士
　　長安羇旅
　　聽樂別離中聲聲入幽腸曉淚滴楚瑟夜魄遶吳鄉幾回羇旅情夢覺殘燭光
　　渭上思歸
　　獨訪千里信回臨千里河家在〈一作住〉吳楚鄉淚寄東南〈一作流〉波
　　登科後
　　昔日齷齪不足誇今朝放〈一作曠〉蕩思無涯〈一作今日坦然未可涯〉春風〈一作青春〉得意馬蹄疾一日看盡長安花
　　初於洛中選
　　塵土日易沒驅馳力無餘青雲不我與白首方選書宦途事非遠拙者取自疎終然戀皇邑誓以結吾廬帝城富高門京路遶〈一作饒〉勝居碧水走龍蛇〈一作狀〉蜿蜒遶庭除尋常異方客過此亦踟躕
　　乙酉歲舍弟扶侍歸興義莊居後獨止舍待替人
　　誰言舊居止主人忽成客僮僕強與言相懼終脈脈出亦何所求入亦何所索飲食迷精麤衣裳失寛窄囘風卷閑簟新月生空壁士有百役身官無一姓宅丈夫恥自餙衰鬢從颯白蘭交早已謝榆景徒相廹惟予心中鏡不語光歴歴
　　西齋養病夜懷多感因呈上從叔子雲
　　遠客夜衣薄厭眠待雞鳴一床空月色四壁秋蛩聲守淡遺衆俗養疴念餘生方全君子拙恥學小人明蚊蚋亦有時羽毛各有成如何騏驥跡踡跼未能行西北有平路運來無相輕







　　御定全唐詩巻三百七十四
<集部,總集類,御定全唐詩>
　　欽定四庫全書
　　御定全唐詩巻三百七十五
　　孟郊
　　秋懷
　　孤骨夜難臥吟蟲相唧唧老泣無涕洟秋露為滴瀝去壯暫如翦來衰紛似織觸緖無新心叢悲有餘憶詎忍逐南帆江山踐徃昔
　　秋月顔色氷〈去聲〉老客志氣單冷露滴夢破峭風梳骨寒席上印病文腸中轉愁盤疑懷無所憑虛聽多無端梧桐枯崢嶸聲響如哀彈
　　一尺月透戶仡栗如劍飛老骨坐亦驚病力所尚微蟲苦貪〈一作含〉剪色鳥危巢焚輝孀娥理故絲〈一作煩緖〉孤哭〈一作坐〉抽餘思〈一作噫〉浮年不可追衰歩多夕歸
　　秋至老更貧破屋無門扉一片月落床四壁風入衣疎夢不復遠弱心良易歸商葩將去〈一作老〉緑繚繞爭餘輝野歩踏〈一作賤〉事少病謀向物違幽幽草根蟲生意與我
　　微
　　竹風相戞語幽閨暗中聞鬼神滿衰聽恍惚難自分商葉墮乾雨秋衣臥單雲病骨可剸物酸呻亦成文瘦攢如此枯壯落隨西曛褭褭一線命徒言繫絪緼
　　老骨懼秋月秋月刀劍稜纎輝不可乾冷魂坐自凝羇雌巢空鏡仙飈蕩浮氷驚歩恐自翻病大不敢凌單床寤皎皎瘦臥心兢兢洗河不見水透濁為清澄詩壯昔空說詩衰今何憑
　　老病多異慮朝夕非一心商蟲哭衰運繁響不可尋秋草瘦如髪貞芳綴疎金晚鮮詎幾時馳景還易隂弱習徒自恥莫知欲何任露才一見讒潛智早已深防深不防露此意古所箴
　　歲暮景氣乾秋風兵甲聲織織勞無衣喓喓徒自鳴商聲聳中夜蹇支廢前行青髪如秋園一翦不復生少年如餓花瞥見不復明君子山嶽定小人絲毫爭多爭多無壽天道戒其盈
　　冷露多瘁索枯風曉〈一作饒〉吹噓秋深月清苦蟲老聲麤疎頳珠枝纍纍芳金蔓舒舒草木亦趣時寒榮似春餘悲彼〈一作自悲〉零落生與我心何如
　　老人朝夕異生死每日中坐隨一啜安臥與萬景空視短不到門聽澀詎逐風還如刻削形免有纎悉聰浪浪謝初始皎皎幸歸終孤隔文章友親宻蒿萊翁歲緑閔以黃秋節迸又〈一作已〉窮四時既相廹萬慮自然叢南逸浩淼際北貧磽确中曩懷沈遙江衰思結秋嵩〈一作蓬〉鋤食難滿腹葉衣多醜躬塵〈一作麤〉縷不自整古吟將誰通幽竹嘯鬼神楚鐵生虬龍志士多異感運鬱由邪衷常思書破衣至死教初童習樂莫習聲習聲多頑聾明明胸中言願寫為高崇
　　幽苦日日甚老力歩歩微常恐暫下牀至門不復歸饑者重一食寒者重一衣泛廣豈無涘恣行亦有隨〈一作隨時〉語中失次第身外生瘡痍桂蠧既潛朽〈一作汚〉桂花損貞姿詈言一失香千古聞𦤀詞將死始前悔前悔不可追哀哉輕薄行終日與駟〈一作欲驅〉馳
　　流運閃欲盡枯折皆相號棘枝風哭酸桐葉霜顔高老蟲乾鐵鳴驚獸孤玉咆商氣洗〈一作滿〉聲瘦晚隂驅景勞集耳不可遏噎神不可逃蹇行散餘鬱幽坐誰與曹抽壯無一線剪懷盈千刀清詩〈一作詩清〉既名眺〈一作郊〉金菊亦姓陶收拾昔所棄咨嗟今比毛幽幽歲晏言零落不可操
　　霜氣入病骨老人身生氷衰毛暗相刺冷痛不可勝鷕鷕伸〈一作神〉至明強強攬所憑瘦坐形欲折腹〈一作晚〉饑心將崩勸藥左右愚言語如見憎聳耳噎神開〈一作聳嚥神氣開〉始知功用〈一作者〉能日中視餘瘡暗隙〈一作鏁〉聞繩〈一作細〉蠅彼齅一何酷此味半㸃凝潛毒爾無厭餘生我堪矜凍飛幸不遠冬令反心懲出沒各有時寒熱苦〈一作莫〉相凌仰謝調運翁請命願有徴
　　黃河倒上天衆水有卻來人心不及水一直去不廻一直亦有巧不肯至蓬萊一直不知疲唯聞至省臺忍古不失古失古志易摧失古劍亦折失古琴亦哀夫子失古淚當時落漼漼詩老失古心至今寒皚皚古骨無濁肉古衣如蘚苔勸君勉忍古忍古銷塵埃
　　詈言〈一作署劍〉不見血殺人何紛紛聲如窮家犬吠竇何狺狺詈痛幽鬼哭詈侵黃金貧言詞豈用多憔悴在一聞古詈舌不死至今書云云今人詠古書善惡宜自分秦火不爇舌秦火空爇文所以詈更生至今橫絪緼
　　靖安寄居
　　寄靜不寄華〈一作譁〉愛茲嵽嵲居渴飲濁清泉饑食無名蔬敗菜〈一作葉〉不敢火補衣亦寫書古雲儉成德今乃實起予戅叟戅不足賢人賢有餘役生皆促促心竟誰舒舒萬馬踏風衢衆塵隨犇車高賔盡不見大道夜方虛臥有洞庭夢坐無長安儲英髦空駭耳煙火獨微如厚念恐傷性薄田憶親鋤承〈一作忙〉世不出力冬竹肯抽葅外物莫相誘約心誓從初碧芳既似水日日詠歸歟
　　雪
　　忽然太行雪昨夜飛入來崚嶒墮庭中嚴白何皚皚奴婢曉開戶四肢凍徘徊咽言詞不成告訴情狀摧官給未入門家人盡以灰意勸莫笑雪笑雪貧為災將暖此殘疾典賣爭致杯教令再舉手誇曜餘生才強起吐巧詞委曲多新裁為爾作非夫忍恥轟暍雷書之與君子庶免生嫌猜
　　春愁
　　春物與愁客遇時各有違故花辭新枝新淚落故衣日莫兩寂寞飄然亦同歸
　　懊惱
　　惡詩皆得官好詩空抱山抱山冷殑殑〈音擎寒貌〉終日悲顔顔好詩更相嫉劒㦸生牙關前賢死已久猶在咀嚼間以我殘杪身清峭養高閒求閒未得閒衆誚瞋虤虤
　　遊城南韓氏莊
　　初疑瀟湘水鏁在朱門中時見水底月〈一作有時池底山〉動揺池上風清氣潤竹林白光連虛空浪簇霄漢羽岸芳金碧叢何言數畝間環泛路不窮願逐〈一作當慕〉神仙侶飄然〈一作從茲〉汗漫通
　　與二三友秋宵㑹話清上人院
　　何處山不幽此中情又別一僧敲一磬七子吟秋月激石泉韻清寄枝風嘯咽泠然諸境靜頓覺浮累滅扣寂兼探眞通宵詎能輟
　　好鳥無雜棲華堂有嘉攜琴樽互傾奏歌賦相和諧但嘉魚水合莫令雲雨乖一為鵾雞彈再鼔壯士懷初景待誰曉新春逐〈一作還〉君來願言良友㑹高駕不知廻
　　招文士飲
　　曹劉不免死誰敢負年華文士莫辭酒詩人命屬花退之如放逐李白自矜誇萬古忽將似一朝同歎嗟何言天道正獨使地形斜南士愁多病北人悲去家梅芳已流管栁色未藏鴉相勸罷吟雪相從愁飲霞醒時不可過愁海浩無涯
　　陪侍御叔遊城南山墅
　　夜坐擁腫亭晝登崔巍岑日窺萬峰首月見雙泉心松氣清耳目竹氛碧衣襟佇想〈一作仰悲〉琅玕字數聽枯槁吟登華巖寺樓望終南山贈林校書兄弟
　　地脊亞為崖聳出𡨋㝠中樓根挿迥雲殿翼翔危空前山胎元氣靈異生不窮勢吞萬象高秀奪五嶽雄一望俗慮醒再登仙願崇青蓮三居士晝景眞賞同
　　遊終南山
　　南山塞天地日月石上生高峰夜留景〈太白峰西黃昏後見餘日〉深谷晝未明山中人自正路險心亦平長風驅松栢聲拂萬壑清到此悔讀書朝朝近浮名
　　遊終南龍池寺
　　飛鳥不到處僧房終南巔龍在水長碧雨開山更鮮歩出白日上坐依清溪邊地寒松桂短石險道路〈一作苔磴〉偏晚磬送歸客數聲落遙天
　　南陽公請東櫻桃亭子春讌
　　萬木皆未秀一林〈一作株〉先含春此地獨何力我公布深仁霜葉日舒捲風枝遠埃塵初英濯紫霞飛雨流清津賞異出囂雜折芳積懽忻文心茲焉重俗尚安能珍碧玉粧粉比飛瓊穠艷均鴛鴦七十二花態併相新常恐遺秀志迨茲廣讌陳芳菲爭勝引歌詠竟良辰方知戲馬㑹永謝登龍賔
　　遊華山雲臺觀
　　華嶽獨靈異草木恆新鮮山盡五色石水無一色泉仙酒不醉人仙芝皆延年夜聞明星館時韻女蘿敬茲不能寐焚栢吟道篇
　　喜與長文上人宿李秀才小山池亭
　　燈盡語不盡主人庭砌幽栁枝星影曙蘭葉露華浮塊嶺笑羣岫片池輕衆流更聞清淨子逸唱頗難儔
　　邀花伴〈自註時在朔方〉
　　邊地春不足十里見一花及時須遨遊日莫饒風沙
　　石淙〈一作五淙十首〉
　　巖谷不自勝水木幽奇多朔風入空曲涇〈一作徑〉流無大波迢遞徑〈一作逗〉難盡參差勢相羅雪霜有時洗塵土無由和潔冷〈一作結吟〉誠未厭晚歩將如何
　　出曲水未斷入山深更重泠泠若仙語皎皎多異容萬響不相雜四時皆有〈一作自〉濃日月互分照雲霞各生峰久迷向方理逮茲聳前蹤
　　荒䇿每恣遠戅歩難自廻已抱苔蘚疾尚凌潺湲隈驛驥苦銜勒籠禽恨摧頹實力茍未足浮誇信悠哉顧惟非時用靜言還自咍
　　朔水刀劒利秋石瓊瑤鮮魚龍氣不腥潭洞狀更妍磴雪入呀谷掬星灑遙天聲忙〈一作廹〉不及韻勢疾多斷漣輸去雖有恨躁氣〈一作翻〉一何顛蜿蜒相纒掣犖确亦廻旋黑草濯鐵髮白苔浮氷錢具〈一作其〉生此雲遙非德不可甄何況被犀士制之空以權始知靜剛猛文教從來先
　　空谷聳視聽幽湍澤心靈疾流脫鱗甲疊岸衝風霆丹巘墮瓌景霽波灼〈一作閃〉虛形淙淙豗厚軸稜稜攢高𡨋弱棧跨旋碧危梯倚凝青飄飄〈一作颻〉鶴骨仙飛動鼇背庭〈一作亭〉常聞誇大言下顧皆細萍
　　百尺明鏡流千曲寒星飛為君洗故物有色如新衣不飲泥土汚但飲雪霜饑〈一作肌〉石稜玉纎纎草色瓊霏霏谷磑有餘力溪舂亦多機從來一智萌能使衆利歸因之山水中喧然論是非
　　入深得竒趣昇險為良躋搜勝有聞見逃俗無蹤蹊穴流恣廻轉竅景忘東西戅獸鮮猜懼羅人巧罝罤幽馳異處所忍慮多端倪虛獲我何飽實歸彼非迷斯文浪雲潔此㫖誰得齊
　　屑珠瀉潺湲裂玉何威瓌若調千瑟未果一曲諧古駭毛髮慄險驚視聽乖二〈一作土〉老皆勁骨風趨縁欹崖地遠有餘〈一作遺〉美我遊采棄〈一作奇〉懷乘時幸勤鑒前恨多幽霾弱力謝剛健蹇䇿貴安排始知隨事靜何必當夕齋
　　昔浮南渡飈今攀朔山景物色多瘦削吟笑還孤永日月凍有稜雪霜空無影玉噴不生氷瑤渦旋成井潛角時聳光隱鱗乍漂冏再吟獲新勝返歩失前省愜懷雖已多惕慮未能整頹陽落何處昇魄銜疎嶺
　　聖朝搜巖谷此地多遺玩怠惰成遠遊頑疎恣靈〈一作虛〉觀勁飈刷幽視怒水懾餘愞曾是結芳〈一作茅〉誠遠茲勉流倦氷條聳危慮霜翠瑩遐盻物誘信多端荒尋諒難遍去矣朔之隅翛然楚之甸
　　遊韋七洞庭別業
　　洞庭如瀟湘疊翠蕩浮碧松桂無赤日風物饒清激逍遙展幽韻參差逗良覿道勝不知疲㝠搜自無斁曠然青霞抱永矣白雲適崆峒非凡鄉蓬瀛在仙籍無言從遠尚還思君子識〈一作茲焉與之敵〉波濤潄古岸鏗鏘辨竒石靈響非外求殊音自中積人皆走煩濁君能致虛寂何以袪擾擾叩調清淅淅既懼豪華損誓從詩書益一舉獨往姿再揺飛遁跡山深有變異意愜無驚惕采翠奪日月照耀迷晝夕松齋何用掃蘿院自然滌業峻謝煩蕪文高追古昔暫遙朱門戀終立青史績物表易淹留人間重離析難隨洞庭酌且醉橫塘席
　　越中山水
　　日〈一作動一作夕〉覺耳目勝我來山水州蓬瀛若髣髴田〈一作四〉野如泛浮碧嶂幾千遶清泉〈一作源〉萬餘流莫窮合沓歩孰盡泒別遊越水淨難汚越天隂易收氣鮮無隱物目視遠更周舉俗〈一作族〉媚蔥蒨連冬擷芳柔菱湖有餘翠茗圃無荒疇賞異忽已遠探竒誠淹留永言終南色去矣銷人憂
　　春集越州皇甫秀才山亭
　　嘉賔〈一作嘉誘一作善友〉在何處置亭春山巔顧余寂寞者謬厠芳菲筵視聽日澄澈聲光坐連綿晴湖瀉峰嶂翠浪多萍蘚何以逞高志為君吟秋天〈一作篇〉
　　和皇甫判官遊瑯琊溪
　　山中琉璃境物外瑯琊溪房廊逐巖壑道路隨高低碧瀬潄白石翠煙含青蜺客來暫遊踐意欲忘簪珪樹杪燈火夕雲端鐘梵齊時同雖可仰跡異難相攜唯當清宵夢髣髴願〈一作期〉攀躋













　　御定全唐詩巻三百七十五
　　欽定四庫全書
　　御定全唐詩巻三百七十六
　　孟郊
　　汝州南潭陪陸中丞公讌
　　一雨百泉漲南潭夜來深分明碧沙底寫出青天心遠客洞庭至因茲滌煩襟既登飛〈一作青〉雲舫願奏清風琴高岸立旗㦸潛蛟失〈一作互〉浮沉威稜䕶斯浸魍魎逃所侵山態變初霽水聲流新音耳目極眺聽潺湲與嶔岑誰言栁太守空有白蘋吟
　　汝州陸中丞席喜張從事至同賦十韻
　　汝水無濁波汝山饒奇石大賢為此郡佳士來如積有客乗白駒奉義愜所適清風蕩華館雅瑟泛瑤席芳醑靜無喧金尊光有滌縱情孰慮損聽論自招益願折若木枝卻彼曜靈夕貴賤一相接憂悰忽轉易㑹合勿言輕別離古來惜請君駐征車良遇難再覿
　　夜集汝州郡齋聽陸僧辯彈琴
　　康樂寵詞客清宵意無窮徵文北山〈一作窗〉外借月南樓中千里愁併盡〈一作寂然靜〉一樽歡暫同胡為戞楚琴〈一作瑟〉淅瀝起寒風
　　同年春燕
　　少年三十士嘉㑹良在茲高歌揺春風醉舞摧花枝意蕩晼晚景喜凝芳菲時馬跡攢騕褭樂聲韻參差視聽改舊趣物象含新姿紅雨花上滴緑煙栁際垂淹中講精義南皮獻清詞前賢與今人千載為一期明鑒有皎潔澄〈一作良〉玉無磷緇永與〈一作將〉沙泥別各整雲〈一作霄〉漢儀盛氣自中積英名日四馳塞鴻絶儔匹海月難等夷鬱抑〈一作折〉忽已盡親朋樂無涯幽蘅發空曲芳杜綿所思浮跡自聚散壯心誰別離願保金石志無令有奪移
　　羅氏花下奉招陳侍御
　　眼在〈一作見〉枝上春落地成埃塵不是風流者誰為攀折人寧辭波浪濶莫道徃來頻拾紫豈宜晚掇芳須及晨勞收賈生淚強起屈平身花下本無俗酒中別有神遊蜂不飲故戲蝶亦爭新萬物盡如此過時非所珍
　　遊石龍渦〈自註四壁千仞散泉如雨〉
　　石龍不見形石雨如散星山下晴皎皎山中隂泠泠水飛林木杪珠綴莓苔屏畜異物皆別當晨景欲暝泉芳春氣碧松月寒色青險〈一作隂〉力此獨壯猛獸亦不停日莫且廻去浮心恨〈一作尚〉未寧
　　浮石亭
　　曾是風雨力崔巍漂來時落星夜皎潔近榜朝逶迤翠㶑遞明滅清潨瀉欹危況逢蓬島仙㑹合良在茲
　　看花
　　家家有芍藥不妨至溫柔溫柔一同女紅笑笑不休月娥雙雙下楚艷枝枝浮洞裏逢仙人〈一作幸逢仙人立〉綽約青〈一作清〉宵遊
　　芍藥誰為壻人人不敢來唯應待詩老日日殷勤開玉立無氣力春凝且裴徊將何謝青春痛飲一百杯芍藥吹欲盡無奈曉風何餘花欲誰待唯待諫郎過諫郎不事俗黃金買高歌高歌夜更清花意晚更多〈一本連下飲之四句作一首〉
　　飲之不見底醉倒深紅波紅波蕩諫心諌心終無它獨遊終難醉挈榼徒經過問花不解語勸得酒無多〈獨遊四句洪邁取為絶句〉
　　三年此村落春色入心悲料得一孀婦經〈一作它〉時獨涙垂
　　濟源春
　　太行橫偃脊百里芳崔巍濟濵花異顔枋口雲如裁新畫彩色濕上界光影來深紅縷草木淺碧珩泝洄千家門前飲一道傳禊杯玉鱗吞金鉤仙璇琉璃開朴童茂言語善俗無驚猜狂吹寢恆宴曉清夢先回治生鮮惰夫積學多深材再遊詎癲戅一洗驚塵埃
　　濟源寒食
　　風巢嫋嫋春鵶鵶無子老人仰靣嗟栁弓葦箭〈一作蒿矢〉覷不見高紅遠緑勞相遮
　　女嬋〈一作蟬〉童子黃短短耳中聞人惜春晚逃蜂匿蝶踏地〈一作花〉來拋卻齋〈一作黃〉糜一瓷椀
　　一日踏春一百回朝朝沒腳走芳埃饑童餓馬埽花餵向晚飲溪三兩杯
　　莓苔井上空相憶轆轤索斷無消息酒人皆倚春髪緑病叟獨藏秋髪白
　　長安落花飛上天南風引至三殿前可憐春物亦朝謁唯我孤〈一作獨〉吟渭〈一作濟〉水邊
　　枋口花間〈一作開〉掣手歸嵩陽〈一作山〉為〈一作與〉我留〈一作駐〉紅暉可憐躑躅千萬尺柱地柱天疑〈一作今〉欲飛
　　蜜蜂為主各磨牙咬盡村中萬木花君家甕甕今應滿五色冬籠甚可誇
　　遊枋口
　　一歩復一歩出行〈一作行踏〉千里幽為取山水意故作寂寞遊太行青巔高枋口碧照浮明明無底鏡泛泛忘機鷗老逸不自限病狂不可周恣閒饒淡薄怠玩多淹留芳物競晼晚緑梢掛新柔和友鶯相遶言語亦以稠〈一作和友鶻相遠飛鷹亦以稠〉始知萬類然靜躁難相求
　　聳我殘病骨健如一仙人鏡中照千里鏡浪洞百神此神日月華不作尋常春三十夜皆明四時晝恆新鳥聲盡依依獸心亦忻忻澄幽出所怪閃異坐微絪可來復可來此地靈相親
　　與王二十一員外涯遊枋口栁溪
　　萬株古栁根拏此磷磷溪野榜多屈曲仙潯無端倪春桃散紅煙寒竹含晩淒曉聽忽以異芳樹安能齊共疑落鏡中坐泛紅景低水意酒易醒浪情事非迷小儒峭章句大賢嘉提攜潛竇韻靈瑟翠崖鳴玉珪主人稷卨翁德茂芝術畦鑿出幽隱端氣象皆升躋曾是清樂抱逮茲幾省溪宴位席蘭草濫觴驚鳬鷖靈味薦魴瓣金花屑橙韲江調擺衰俗洛風遠塵泥徒言奏狂狷詎敢忘筌蹄
　　與王二十一員外涯遊昭成寺
　　洛友寂寂約省騎霏霏塵遊僧歩晚磬話茗含〈一作合〉芳春〈一作茵〉瑤䇿氷入手粉壁畫瑩神頳廊芙蓉霽碧殿瑠璃勻〈一作津〉𤣥講島〈一作海〉嶽盡淵詠文字新屢笑寒竹讌況接青雲賔顧慙餘眷下衰瘵嬰殘身
　　嵩少
　　沙彌舞袈裟走向躑躅飛閒歩亦惺惺芳援相依依噎塞春咽喉蜂蝶事光輝羣嬉且已晚孤引將何歸流艷去不息朝英亦疎微
　　旅次洛城東水亭
　　水竹色相洗碧花動軒楹自然逍遙風蕩滌浮競情霜落葉聲燥景寒人語清我來招隱亭衣上塵暫輕
　　洛橋晚望
　　天津橋下氷初結洛陽陌上人行絶榆栁蕭疎樓閣閒月明直見嵩山雪
　　北郭貧居
　　進乏廣莫力退為蒙籠〈一作瀧〉居三年失意歸四向相識疎地僻草木壯荒條扶我廬夜貧燈燭絶明月照吾書欲識貞靜操秋蟬飲清虛
　　題陸鴻漸上饒新開山舍
　　驚彼武陵狀移歸此巖邊開亭擬貯雲鑿石先得泉嘯竹引〈一作索〉清吹吟花成〈一作討〉新篇乃知高潔情擺落區中縁
　　題韋承總吳王故城下幽居〈自註韋生相門子孫〉
　　才飽身自貴巷荒門豈貧韋生堪繼相孟子願依鄰夜思琴〈一作酒〉語切晝情茶味新霜枝留過鵲〈一作鶴〉風竹掃䝉塵郢唱一聲發吳花千片春對君何所得歸去覺情眞〈一作貞〉
　　蘇州崑山惠聚寺僧房
　　昨日到上方片雲掛〈一作封〉石牀錫杖莓苔青袈裟松栢香晴磬無短韻古燈含永光有時乞鶴歸還訪〈一作放〉逍遙場
　　題從叔述靈巖山壁
　　換卻世上心獨起山中情露衣涼且鮮雲䇿高復輕喜見夏日來變為松景清每將逍遙聽不厭颼飀聲遠念塵末宗未疎俗間名桂枝〈一作科〉妄舉手〈一作意〉萍路空勞生仰謝開淨相招時一鳴
　　題林校書花嚴寺書窗
　　隱詠不誇俗問禪徒淨居翻將白雲字〈一作寺〉寄向青蓮書擬古投松坐就明開紙疏昭昭〈一作綿綿〉南山景獨與心相如
　　藍溪元居士草堂
　　市井不容義義歸山谷中夫君宅松桂招我棲䝉籠人朴情慮肅境閒視聽空清溪宛轉水脩竹徘徊風木倦採樵子土勞稼穡翁讀書業雖異敦本志亦同藍岸青漠漠藍峰碧崇崇日昏各命酒〈一作返〉寒蛩鳴蕙叢〈一作寒鹿鳴荒叢〉
　　新卜清羅幽居奉獻陸大夫
　　黔婁住何處仁邑無餒〈一作饑〉寒豈悟舊羇旅變為新閒安二頃有餘食三農行可觀籠禽得高巢轍鮒還層瀾翳翳桑柘墟紛紛田裡歡兵戈忽消散耦耕非艱難嘉木偶良酌芳隂庇清彈力農唯一事趣世徒萬端靜覺本相厚動為末所殘此外有餘暇鋤荒出幽蘭
　　題韋少保靜恭宅藏書洞
　　高意合天製自然狀無窮仙華凝四時玉蘚生數峰書袐漆文字匣藏金蛟龍閒〈一作閉〉為氣候肅開作雲雨濃洞隱諒非久巖夢誠必通將綴文士集貫就眞珠叢
　　生生亭
　　灘鬧不妨語跨溪仍〈一作宜〉置亭置亭嵽嵲頭開窗納遙青遙青新畫出三十六扇屏褭褭立平地稜稜浮高㝠一日數開扉仙閃目不停徒誇遠方岫曷若中峰靈抜意千餘丈浩言永堪銘浩言無媿同媿同忍醜醒致之未有力力在君子聽
　　寒溪
　　霜〈一作露一作路〉洗水色盡寒溪見纎鱗幸臨虛空鏡照此殘悴身潛滑不自隱露底瑩更新豁如君子懷曾是危陷人始明淺俗心夜結朝已津淨潄一掬碧遠消千慮塵始知泥歩泉莫與山源隣
　　洛陽岸邊道孟氏莊前溪舟行素氷〈一作芰倚〉折聲作青瑤嘶緑水結緑玉白波生白珪明明寳鏡中物物天照齊仄歩下危曲攀枯聞孀啼霜芬稍消歇〈一作宿雰蕭索歇〉凝景微茫齊癡坐直視聽戇行失蹤蹊岸童〈一作重〉斸棘勞語言多悲悽
　　曉飲一杯酒踏雪過清溪波瀾凍為刀剸割鳬與鷖宿羽皆翦棄血聲沉沙泥獨立欲何語黙念心酸嘶凍血莫作春作春生不齊凍血莫作花作花發孀啼幽幽棘針村凍死難耕犂
　　篙工磓玉星一路隨迸螢朔凍哀徹底獠饞詠潛鯹氷齒相磨嚙風音酸鐸鈴清悲不可逃洗出纎悉聽碧瀲巻已盡彩縷飛飄零下躡滑不定上棲折難停哮嘐呷〈一作呻〉喢寃仰訴何時寧
　　一曲一直水白龍何鱗鱗凍飇雜碎號韲音坑谷辛柧〈音觚柧棱木也〉椾〈古文牋字〉吃無力飛走更相仁猛弓一折餘喘爭來賔大嚴此之立小殺不復陳皎皎何皎皎氤氳復氤氳瑞晴刷日月高碧開星辰獨立兩腳雪孤吟千慮新天欃徒昭昭箕舌虛齗齗堯聖不聽汝孔微亦有臣諫書竟成章古義終難陳
　　因凍死得食殺風仍不休以兵為仁義仁義生刀頭刀頭仁義腥君子不可求波瀾抽劒氷相劈如仇讐尖雪入魚心魚心明愀愀怳如罔兩說似訴割切由誰使異方氣入此中土流翦盡一月春閉為百穀幽仰懷新霽光下照疑憂愁
　　溪老哭甚寒涕泗氷珊珊飛死走死形雪裂紛心肝劒刃凍不割弓彊難彈常聞君子武不食天殺殘斸玉掩骼胔弔瓊哀闌干
　　溪風擺餘凍溪景銜明春玉消花滴滴虬解光鱗鱗懸歩下清曲消期濯芳津千里氷裂處一勺暖亦仁凝精互相洗漪漣競將新忽如劒瘡盡初起百戰身
　　立德新居
　　立德何亭亭西南聳髙隅陽崖洩春意井圃留冬蕪勝引即紆道幽行豈通衢碧峰遠相揖清思誰言孤寺秩雖貴家〈一作未貴〉濁醪良可哺
　　聳城架霄〈一作霽〉漢潔宅涵絪緼開門洛北岸時鎻嵩陽雲夜高星辰大晝長天地分厚韻屬疎語薄名謝囂聞茲焉有殊隔永矣難及羣
　　賔秩已覺厚私儲常恐多清貧聊自爾素責將如何儉教先勉力修襟無餘佗良棲一枝木靈巢片葉荷仰笑鵾鵬輩委身拂天波
　　疎門不掩水洛色寒更高曉碧流視聽夕清濯衣袍為於〈一作但立〉仁義得〈一作德〉未覺登陟勞遠岸雪難莫〈一作盡〉勁枝風易號〈一作撓〉霜禽各嘯侶吾亦愛吾曹
　　﨑嶇有懸歩委曲饒荒尋遠樹足良木踈巢無爭禽素魄銜夕岸緑水生曉潯空曠伊洛視髣髴瀟湘心何必尚遠異憂勞滿行襟
　　懸途多仄足崎圃無脩畦芳蘭與宿艾手擷心不迷品子懶讀書轅駒難服犂虛食日相投〈一作役〉夸腸詎能低恥從新學游願將古農齊
　　都城多聳秀愛此高縣居伊雒遶街巷鴛鴦飛閻閭翠景何的礫霜颸飄空虛突出萬家表獨治二畝蔬〈一作餘〉一旬一手版十日九手鋤
　　手鋤手〈一作良〉自朂激勸亦已饒畏彼棃栗兒空資玩弄驕夜景臥難盡晝光坐易消治舊得新義耕荒生嘉苗鋤治茍愜適心形俱逍遙
　　玉蹄裂鳴水金綬忽照門拂拭貧士席拜候丞相轅〈一作軒〉德疎未為高禮至方覺尊豈唯耀茲日可以榮遠孫如何一陽朝獨荷衆瑞繁
　　東南富水木寂寥蔽光輝此地足文字及時隘驂騑仄雪踏為平澀行變如飛令畦生氣色嘉緑新霏微天意資厚養賢人肯相違〈自註未二章冬至日鄭相至門以屬意在焉〉















　　御定全唐詩卷三百七十六
　　欽定四庫全書
　　御定全唐詩巻三百七十七
　　孟郊
　　西上經靈寳觀〈自註觀即尹眞人舊宅〉
　　道士無白髪語音〈一作言〉靈泉清青松多壽色白石恆夜明放歩霽霞起振衣華風生眞文秘中頂寳氣浮四楹一片古關路萬里今人行上仙不可見驅〈一作孤〉策徒西征
　　泛黃河
　　誰開崑崙源流出混沌河積雨〈一作羽〉飛作風驚龍噴為波湘瑟颼飀越賔〈一作客〉嗚咽歌有恨〈一作雙眼〉不可洗虛此來經過
　　往河陽宿峽陵寄李侍御
　　莫天寒風悲屑屑啼鳥遶樹泉水噎行路解鞍投古〈一作石〉陵蒼蒼隔山見微月鴞鳴犬吠霜煙昏開囊拂巾對盤飱人生窮達感知已明日投君申片言
　　鵶路溪行呈陸中丞
　　鵶路不可越三十六渡溪有物飲碧水高林掛青蜺歴覽道更險驅使跡頻〈一作頓〉暌視聽易常主心魂互相迷浪石忽揺動沙堤信難躋危峰紫霄外古木浮雲齊出阻〈一作徂〉望汝郡大賢多招攜疲馬戀舊秣羈禽思故棲應憐泣楚玉棄置如塵泥
　　獨宿峴首憶長安故人
　　月迥無隱物況復大江秋江城與沙村人語風颼飀峴亭當此時故人不同遊故人在長安亦可將夢求
　　自商行謁復州盧使君䖍
　　一身遶千山遠作行路人未遂東吳歸暫出西京塵仲宣荊州客今余〈一作為〉竟陵賔往蹟雖不同託意皆有因商嶺莓苔滑石坂上下頻江漢沙泥潔永日〈一作水白〉光景新獨淚起殘夜孤吟望初晨驅馳竟何事章句依深仁
　　夢澤中行〈一本無中字〉
　　楚山爭蔽虧日月無全輝楚路饒廻惑旅人有〈一作多〉迷歸騏驥思北首鷓鴣願南飛我懷京洛遊未厭風塵衣
　　京山行
　　衆䖟聚病馬流血不得行後路起夜色前山聞虎聲此時遊子心百尺風中旌
　　旅次湘沅有懷靈均
　　分拙多感激久遊遵長途經過湘水源懷古方踟躕舊稱楚靈均此處殞忠軀側聆故老言遂得旌賢愚名參君子場行為小人儒騷文衒貞亮體物情﨑嶇三黜有慍色即非賢哲模五十爵高秩謬膺從大夫胸襟積憂愁容鬢復〈一作先〉彫枯死為不弔鬼生作猜謗徒吟澤潔其身忠節寧見輸懷沙滅其性孝行焉能俱且聞善稱君一何善自殊且聞過稱已一何過不渝悠哉風土人角黍投川隅相傳歴千祀哀悼延八區如今聖明朝養育無羈孤君臣逸雍熈德化盈紛敷巾車徇前侶白日猶昆吾寄君臣子心戒此眞良圖
　　過彭澤
　　揚帆過彭澤舟人訝歎息不見種栁人霜風空寂歴
　　過分水嶺〈一作東嶺〉
　　山壯馬力短馬〈一作路〉行石齒中十歩九舉轡廻環失西東溪水變為雨懸崖隂濛濛客衣飄颻秋葛花零落風白日捨我沒〈一作去〉征途忽然窮
　　分水嶺別夜示從弟寂〈一作示於孟叔〉
　　南中少平地山水重疊生別泉萬餘曲迷舟獨難行四際亂峰合一眺千慮並潺湲冬夏冷光彩晝夜明賞心難久勝離腸忽自驚古木揺霽色高風動秋聲〈一作古木解舊葉廻風結秋聲〉飲爾一樽酒慰我百憂輕嘉期何處定此晨堪寄情
　　連州吟
　　春風朝夕起吹緑日日深試為連州吟涙下不可禁連山何連連連天碧岑〈一作嶔〉岑哀猿哭花死子規裂客心蘭芷結新佩瀟湘遺舊音怨聲能翦坐撫零落琴羽翼不自有相追力難任唯憑方寸靈獨夜萬里尋方尋魂飄颻南夢山嶇嶔髣髴驚魍魎悉窣聞楓林正直被放者鬼魅無所侵賢人多安排俗士多虛欽〈一作歆〉孤懷吐明月衆毀鑠黃金願君保𤣥曜壯志無自沉朝亦連州吟暮亦連州吟連州果有信一紙萬里心開緘白雲斷明月墮衣襟南風嘶舜琯苦竹動猿音萬里愁一色瀟湘雨淫淫兩劒忽相觸雙蛟恣浮沉鬬水正廻斡倒流安可禁空愁江海信驚浪隔相尋
　　旅行
　　楚水結氷薄楚雲為雨〈一作雪〉微野梅參差發旅榜逍遙歸
　　上河陽李大夫
　　上將秉神略至兵無猛〈一作血〉威〈一作兵無血戰威〉三軍當〈一作向〉嚴冬一撫勝重衣霜劒奪衆景夜星失長輝蒼鷹獨立時惡鳥不敢飛武牢鎖天關河橋紐地機大將〈一作君一作軍〉奚以安守此稱者稀貧士少顔色貴門多輕肥試登山嶽高方見草木微山嶽恩既廣草木心皆歸
　　投贈張端公〈一作贈裘樞端公〉
　　君子量不極胸吞百川流嫉邪霜氣直問俗春辭柔日戶晝輝靜月杯夜〈一作宵〉景幽詠驚芙蓉發笑激風飇秋鸞歩獨無侶鶴音仍寡儔幸霑分寸顧散此千萬憂
　　贈蘇州韋郎中使君
　　謝客吟一聲霜落羣聽清文舍元氣柔鼔動萬物輕嘉木依性植曲枝亦不生塵埃徐庾詞金玉曹劉名章句作雅正江山益鮮明萍蘋一浪草菰蒲片池榮曾是康樂詠如今搴其英顧惟菲薄質亦願將此並〈一作行〉
　　上張徐州
　　為水不入海安得浮天波為木不在山安得橫日柯再來君子傍始覺精義〈一作藝〉多大德唯一施衆情自偏頗至樂無〈一作變〉宮徵至聲遺謳謌願鼓空桑永使萬物和顧已誠拙訥干名已蹉跎獻詞惟在口所欲無餘佗乍作支泉石乍作翳松蘿一不改方圓破質為琢磨賤子本如此大賢心若何豈是無異途異途難經過
　　上包祭酒
　　嶽嶽冠蓋彥英英文字雄瓊音獨聽時塵韻固不同春雲生紙上秋濤起胸中時吟五君詠再舉七子風何幸松桂侶見知勤苦功願將黃鶴翅一借飛雲空
　　贈別崔純亮〈一本無別字〉
　　食薺腸亦苦強歌聲無歡出門即有礙誰謂天地寛有礙非遐方長安大道傍小人智慮險平地生太行鏡破不改光蘭死不改香始知君子心交久道益彰君心與我懷離別俱廻遑譬如浸櫱泉流苦已〈一作來〉日長忍泣目易衰忍憂形易傷項籍豈〈一作非〉不壯賈生豈〈一作非〉不良當其失意時涕泗各沾裳古人勸加餐〈一作食〉此餐〈一作非〉難自強一飯九祝噎一嗟十斷腸況是兒女怨怨氣凌彼蒼彼蒼若有知白日下清霜今朝始驚歎〈一作呼〉碧落〈一作白日〉空茫茫
　　贈文應上人〈一作贈高僧〉
　　棲遲青山巔高靜身所便不踐有命草但飲無聲泉齋性空轉寂學情深更專經文開貝葉衣製垂秋蓮厭此俗人羣暫來還卻旋〈一作此安禪〉
　　嚴河南
　　赤令風骨峭語言清霜寒不必用雄威見者毛髪攢我有赤令心未得赤令官終朝衡門下忍志將築彈君從西省郎正有東洛觀洛民蕭條久威恩憫撫難苦竹聲嘯雪夜齋聞千竿詩人偶寄耳聽苦心多端多端落杯酒酒中方得歡隱士多飲酒此言信難刋取次令坊沽舉止務在寛何必紅燭嬌始言清宴闌丈夫莫矜莊矜莊不中看
　　贈李觀〈自註觀初登第〉
　　誰言形影親燈滅影去身誰言魚水歡水竭魚枯〈一作損〉鱗昔為同恨客今為獨笑人捨予在泥轍飄跡上雲津臥木易成蠧棄花難再春何言對芳景愁望極蕭晨埋劒誰識氣匣日生塵願君語高風為余問蒼旻
　　吳安西館贈從弟楚客
　　䝉籠楊栁館中有南風生風生今為誰湘客多遠情孤枕楚水夢獨帆楚江程覺來殘恨深〈一作心〉尚與歸路並玉匣五在請君時一鳴
　　贈章仇將軍
　　將軍不誇劒才氣為英雄五嶽拽力內百川傾意中本立誰敢拔飛文自難窮前時天地翻已有扶正功
　　贈道月上人
　　僧貌淨無㸃僧衣寧綴華尋常晝日行不使身影斜飯術煮松栢坐山敷〈一作邀〉雲霞欲知禪隱高緝薜為袈裟抒情因上郎中二十二叔監察十五叔兼呈李益端公栁鎭評事
　　方憑指下寫出心中言寸草賤子命高山主人恩遊邊風沙意夢楚波濤魂一日引別袂九廻沾涙痕自悲何以然在禮闕晨昏名利時轉甚是非宵亦喧浮情少定主百慮隨世翻舉此胸臆恨幸從賢哲論明明三飛鸞〈一作歩兵輿雙鸞〉照物如朝暾
　　贈城郭道士
　　望裏失卻山聽中遺卻泉松枝休策雲藥囊翻貯錢曾依青桂隣學得白雪別來〈一作別別〉意未廻世上為隱仙
　　桐廬山中贈李明府
　　靜境無濁氛清雨零碧雲千山不隱響一葉動亦聞即此佳志士精微誰相羣欲識楚〈一作此〉章句袖中蘭茝薫
　　獻漢南樊尚書
　　天下昔崩亂大君識賢臣衆木盡揺落始見竹色眞兵勢走山嶽陽光潛埃塵心開𤣥女符靣縛清波人異俗既從化澆風亦歸淳自公理斯郡寒谷皆變春旗影巻赤電劒鋒匣青鱗如何嵩高氣作鎭楚水濵雲鏡忽開霽〈一作景〉孤光射無垠乃知尋常鑒照影不照神
　　贈轉運陸中丞
　　掌運職既大摧邪名更雄鵬飛簸曲雲鶚怒生直風投彼霜雪令翦除荊棘叢楚倉傾向西吳米發自東帆影咽河口車聲聾關中堯知才策高人喜道路通皆經內史力繼得酇侯功萊子眞〈一作貧〉為少相如未免窮衣花野菡萏書葉山梧桐不是宗匠心誰憐久棲蓬
　　贈萬年陸郎中
　　天子憂劇縣寄深華省郎紛紛風響珮蟄蟄劒開霜舊事笑堆案新〈一作雜〉聲唯雅章誰言百里〈一作歩〉才終作橫天梁江鴻恥承眷雲津未能翔徘徊塵俗中短毳無輝光
　　擢第後東歸書懷獻座主呂侍御〈一作郎〉
　　昔歲辭親涙今為戀主〈一作恩〉泣去住情難竝別離景易戢夭矯大空鱗曾為小泉蟄幽意獨沉時震雷忽相及神行既不宰直致〈一作制〉非所執至運本遺功輕生各〈一作苦〉自立大君思此化良佐自然集寳鏡無私光時文有新習慈親誡志就賤子歸情急擢第謝靈臺牽衣〈一作名〉出皇邑行襟海日曙逸抱江風入蒹葭得〈一作緑〉波浪芙蓉紅岸濕雲寺勢動揺山鐘韻噓吸舊遊期再踐懸水得重挹松蘿雖可居青紫終當拾cq=387
　　古意贈梁肅補闕
　　曲木忌日影讒人畏賢明自然〈一作來〉照燭間不受邪佞輕不有百煉火孰知寸金精金〈一作銅〉鉛正同鑪願分精與麤
　　贈黔府王中丞楚
　　舊說天下山半在黔中青又聞天下泉半落黔中鳴山水千萬遶中有君子行儒風一以扇汙俗心皆平我願中國春化從異方生昔為隂草毒今為陽華英嘉實綴緑蔓涼湍瀉清聲逍遙物景勝視聽空曠並困驥猶在轅沉珠尚隱精路遐莫及眄泥汙日巳盈歲晏將何從落葉甘自輕
　　上達奚舍人
　　北山少日月草木苦風霜貧士在重坎食梅有酸腸萬俗皆走圓一身〈一作心〉猶學方常恐衆毀至春葉成秋黃大賢秉高鑒公燭無私光暗室曉未及幽行〈一作吟〉涕空行
　　贈主人
　　斗水瀉大海不如瀉枯池分明賢達交豈顧豪華兒海有不足流豪有不足資枯鱗易為水貧士易為施幸覩君子席㑹將幽賤期側聞清風議飫如〈一作如飲〉黃金巵此道與日月同光無盡時
　　贈建業契公
　　師住青山寺清華常繞身雖然到城郭衣上不棲塵
　　獻襄陽於大夫
　　襄陽青山郭漢江白銅堤謝公領茲郡山水無塵泥鐵馬萬霜雪綘旗千虹霓風漪參差泛石板重疊躋舊淚不復墮新歡居然齊還畊竟原野歸老相扶攜物色増曖曖寒芳更萋萋淵清有遐略高躅無近蹊〈一作衆賦無暴掠輿歌有安綏〉即此富蒼翠自然引翔棲曩遊常抱憶夙好今尚暌願言從逸轡暇日凌清溪
　　贈鄭夫子魴
　　天地入胸臆吁嗟生風雷文章得其微物象由我裁宋玉逞大句李白飛狂才茍非聖賢心孰與造化該勉矣鄭夫子驪珠今始胎
　　大隱坊〈一作大隱詠〉
　　崔從事鄖以直隳職〈一作官〉
　　古人留清風千載遙贈君破松見貞心裂竹見〈一作看〉直文殘月色不改高賢德常新家懷詩書富宅抱草木貧安得一蹄泉〈一作安排一泉深〉來〈一作直〉化千尺鱗含意永不語釣璜幽水濵
　　章仇將軍良棄功守貧〈一作贈章仇兵馬使〉
　　飲君江〈一作滄〉海心詎〈一作誰〉能辨淺深挹君山嶽德誰能齊嶔岑東海精為月西嶽氣凝金進則萬景晝〈一作盡〉退則羣物隂我欲薦此言天門峻沉沉風飇亦感激為我颼飀吟
　　趙記室俶在職無事
　　卑靜身後老高動物先摧方圓水任器剛勁木成灰大道母羣物達人腹衆才時吟堯舜篇心向無為開彼隱山萬曲我隱酒一杯公庭何所有日日清風來
　　贈韓郎中愈
　　何以定〈一作結〉交契贈君高山石何以保貞堅〈一作姿〉贈君青松色貧居〈一作交〉過此外無可相彩飾聞君碩〈一作首〉鼠詩〈一作更有其鼠詩〉吟之淚空滴〈一作堪淚滴〉
　　碩鼠既穿墉又嚙機上絲穿墉有閒〈一作餘〉土嚙絲無餘衣〈一作絲〉朝吟枯桑柘暮泣空〈一作穿〉杼機豈是無巧妙絲斷將何施衆人尚肥華志士多饑羸願君保此節〈一作願保此貞節〉天意當察微〈右二詩一本作一首〉
　　前日遠別離今日生白髪欲知萬里情曉臥半牀月常恐百蟲秋使我芳草歇〈一本連上第二篇作一首〉
　　戲贈無本
　　長安秋聲乾木葉相號悲瘦僧臥氷凌嘲〈一作朔〉詠含金痍金痍非戰痕峭病方在茲詩骨聳東野詩濤湧〈一作勇〉退之有時踉蹌行人驚鶴阿師可惜李杜死不見此狂癡
　　燕僧聳聽詞袈裟喜新翻北嶽厭利殺𤣥功生微言天高亦可飛海廣亦可源文章杳無底斸掘誰能根夢靈髣髴到對我方與論拾月鯨口邊何人免為呑燕僧擺造化萬有隨手犇補綴雜霞衣笑傲諸貴門將明文在身亦爾〈一作示〉道所存朔雪凝別句朔風飄征魂再期嵩少遊一訪蓬蘿村春草歩歩緑春山日日暄〈一作喧〉遙鶯相應吟晚聽恐不繁相思塞心胸高逸難攀援








　　御定全唐詩巻三百七十七
<集部,總集類,御定全唐詩>
　　欽定四庫全書
　　御定全唐詩巻三百七十八
　　孟郊
　　寄張籍
　　夜鏡不照物朝光何時升黯然秋思〈一作愁氣〉來走入志士膺志士惜時逝一宵三四興清漢徒自朗濁河終無澄舊愛忽已遠新愁坐相凌君其隱壯懷我亦逃名稱古人貴從晦君子忌黨朋傾敗生所競保全歸懵懵〈一作苦懵〉浮雲何當來潛虬㑹飛騰
　　憶周秀才素上人時聞各在一方〈一本無聞字〉
　　東西分我情魂夢安能定野客雲作心高僧月為性浮雲自高閒明月常空淨衣敝得古風居山無俗病吟聽碧雲語手把青松柄羨爾欲寄書飛禽杳難倩舟中喜遇從叔簡別後寄上時從叔初擢第〈一作侍從〉歸江南郊不從行
　　一意兩片雲暫合還卻分南雲乘慶歸北雲與誰羣寄
　　聲千里風相喚聞不聞
　　懷南嶽隱士
　　見說祝融峰擎天勢似騰藏千尋布水出十八高僧古路無人跡新霞吐石稜終居將爾叟一一共余登千峰映碧湘眞叟此中藏飯不煮石喫睂應似髪長楓梩〈即桘與耜同〉榰酒甕鶴蝨落琴牀強效忘機者斯人尚未忘
　　春夜憶蕭子眞
　　半夜不成寐燈盡又〈一作夕〉無月獨向堦前立子規啼不歇況我有金蘭忽爾為胡越爭得明鏡中久長無白髮
　　寄院中諸公
　　奕奕秋水傍駸駸緑雲蹄月仙有高曜靈鳯無卑棲翠色遶雲谷碧華凝月〈一本作句〉溪竹林遞歴覽雲寺行攀躋冠豸猶屈蠖匣龍期剸犀千山驚月曉百里聞霜鼙戎府多秀異謝公期相攜因之仰羣彥養拙固難齊
　　寄洺州李大夫
　　自從薊師反中國事紛紛儒道一失所賢人多在軍鳥巢憂迸射鹿耳駭驚聞劒折唯恐匣〈一作怨匠〉弓貪不讓勲方知省事將動必謝前羣鸛陣常先罷魚符最晚分歩閒洺水曲笑激太行雲詩叟未相識竹兒爭見君殷勤越〈一作起〉談說記盡古風〈一作夙〉文
　　寄盧䖍使君
　　霜露再相換遊人猶未歸歲新月改色客久線斷衣有鶴氷在翅竟久力難飛千家舊素沼昨〈一作斜〉日生緑輝春色若可〈一作不〉借為君歩芳菲
　　寄崔純亮
　　百川有餘水大海無滿波器量各相懸賢愚不同科羣辯有姿語衆歡無〈一作有〉行歌唯餘洛陽子鬱鬱恨常多時讀過秦篇為君涕滂沱
　　汴州離亂後憶韓愈李翺
　　㑹合一時哭別離三斷腸殘花不待風春盡各飛揚歡去收不得悲來難自防孤門清館夜獨臥明月牀忠直血白刃道路聲蒼黃食恩三千士一旦為豺狼海島士皆直夷門士非良人心既不類天道亦反常自殺與彼〈一作被〉殺未知何者臧
　　寄張籍
　　未見天子靣不如雙盲人賈生對文帝終日猶悲辛夫子亦如盲所以空泣麟有時獨齋心髣髴夢稱臣夢中稱臣言覺後眞埃塵東京有眼富不如西京無眼貧西京無眼猶有耳隔墻時聞天子車〈一本有聲之二字〉轔轔轔轔車聲輾氷玉南郊壇上禮百神西明寺後窮瞎張太祝縱爾有眼誰爾珍天子咫尺不得見不如閉眼且養眞
　　寄義興小女子
　　江南莊宅淺所固唯疎籬小女未解行酒弟〈一作病叔〉老更癡家中多吳語教爾遙可知山怪夜動門水妖時弄池所憂癡酒腸不解委曲辭漁妾性崛強耕童手皴釐想茲為襁褓如鳥拾柴枝我詠元魯山胸臆流甘滋終當學自乳起坐常〈一作尚〉相隨
　　憶江南弟
　　白首眼垂血望爾唯夢中筋力強起時魂魄猶在東眼光寄明星起來東望空望空不見人江海波無窮衰老無氣力呼叫不成風孑然憶憶言落地何由通常師共被教竟作生離翁生離不可訴上天何曾聰未忍對松栢自鞭殘朽躬自鞭亦何益知〈一作矩〉教非所崇努力拄杖來餘活與爾同不然死後恥遺死亦有終
　　宿空姪院寄澹公
　　夜坐冷竹聲二三高人語燈窻看律鈔小師別為侶雪簷晴滴滴茗椀華舉舉〈一作乳華舉〉磬音多風飇聲韻聞江楚官街不相隔詩思空愁予明日䇿杖歸去住兩延佇
　　寄陜府鄧〈一作竇〉給事〈第二十四句缺一字〉
　　陜城臨大道館宇屹幾鮮候謁隨芳〈一作方〉語鏗詞芬蜀牋從來鏡目下見盡道心前自謂古詩量異〈一作冀〉將新學偏戅人年六十每月請三千不敢等閒用願為長壽錢非關亦潔爾將以救羸然孤省癡皎皎黙吟寫綿綿病書憑晝日〈一作目〉驛信寄宵鞭疾訴將何諭肆鱗今倒懸塵鯉見枯浪土鬛思乾泉感感無緒蕩愁愁作〈闕〉邊貞元文祭酒〈自註即陽公〉比謹學韋𤣥滿坐風無雜當朝雅獨全見知囑徐孺〈自註即徐端公〉賞句類陶淵一顧生鴻羽再言將鶴翩宣揚隘車馬君子湊駢闐曾是此同睠至今應賜憐磨墨零落淚楷字貢仁賢
　　送諫議十六叔至孝義渡後奉寄
　　曉渡明鏡中霞衣相飄颻浪鳬驚亦雙蓬客將誰僚別飲孤易醒離憂壯難銷文清雖無敵儒貴不敢驕江吏捧紫泥海旗剪紅蕉分明太守禮跨躡毗陵橋伊洛去未廻遐矚空寂寥
　　至孝義渡寄鄭軍事唐二十五
　　咫尺不得見心中空嗟嗟官街泥水深下腳道路斜嵩少玉峻峻伊雒碧華華岸亭當四迥詩老獨一家有叟何所如鄭石唯有些何當來說事為君開流霞
　　答友人
　　白日照清水淺深無隱姿君子業高文懷抱多正思砥行碧山石結交青松枝碧山無轉易青松難傾移落落出俗韻琅琅大雅詞自非隨氏掌明月安能持千里〈一作十載〉不可倒〈一作到〉一返〈一作發一作別〉無近〈一作回〉期如何非意中良覿忽在茲道語〈一作話〉必疎淡儒風易凌遲願存堅貞〈一作正直〉節勿為霜霰〈一作雪〉欺
　　酬友人見寄新文
　　為客棲未定況當𤣥月中繁雲翳碧霄落雪和清風郊陌絶行人原隰多飛蓬耕牛返村巷野鳥依房櫳我無饑凍憂身託蓮花宮安閒頼禪伯復得疎塵䝉覽君郢曲文詞彩何沖融謳吟不能已頓覺形神空
　　答韓愈李觀別因獻張徐州〈一作長安留別李觀韓愈因獻張徐州〉
　　富別愁在顔貧別愁銷骨懶磨舊銅鏡畏見新白髪古樹春無花子規啼有血離不堪聽一聽四五絶〈一作三四裂〉世途非一險俗慮有〈一作各〉千結有客歩大方驅車獨迷轍故人韓與李逸翰雙皎潔哀我摧折歸贈詞縱橫設徐方國東樞〈一作號在〉元戎天下傑禰生投刺遊王粲吟詩謁高情無遺照朗抱開曉月有土不埋寃有讐皆為雪願為直〈一作奇〉草木永向君地列願為古琴瑟永向君聽〈一作前〉發欲識丈夫心曾將孤〈一作寳〉劒說
　　答晝上人止讒作
　　烈烈鸑鷟吟鏗鏗琅玕音梟摧明月嘯鶴起清風心渭水不可渾涇流徒相侵俗侶唱桃葉隱士〈一作仙〉鳴桂琴子野眞遺卻浮淺藏淵深
　　答姚怤見寄
　　日月不同光晝夜各有宜賢哲不茍合出處亦待時而我獨迷見意求異士知如將舞鶴管誤向驚鳬吹大雅難具陳正聲易漂淪君有丈夫涙泣人不泣身行吟楚山玉〈一作下〉義淚沾衣巾
　　答郭郎中
　　松栢死不變千年色青青志士貧更堅守道無異營每彈瀟湘瑟獨抱風波聲中有失意吟知者淚滿纓何以報知者永存堅與貞
　　答盧䖍故園見寄
　　訪舊無一人獨歸清雒春花聞哭聲死水見別容新亂後故鄉宅多為行路塵因悲楚左右謗玉不知珉汝墳䝉從弟楚材見贈時郊將入秦楚材適楚
　　朝為主人心暮為行客吟汝水忽淒咽汝風流苦音北闕秦門高南路〈一作山〉楚石深〈一作北闕時時遠南山路更深〉分淚灑白日離腸繞青岑何以寄遠懷〈一作我書〉黃鶴能相尋
　　同從叔簡酬盧殷少府
　　梅尉吟楚聲竹風為淒清深虛氷在性高潔雲入情借水洗閒貌寄蕉書逸名羞將片石文鬬此雙瓊英
　　酬李侍御書記秋夕雨中病假見寄
　　秋風遶衰栁遠客聞雨聲重茲阻良夕孤坐唯積誠果枉移疾詠中含嘉慮明洗滌煩濁盡視聽昭曠生未覺衾枕倦久為章奏嬰達人不寳〈一作保〉藥所保在閒情
　　答盧仝
　　楚屈入水死詩孟踏雪僵直氣茍有存死亦何所妨日劈高查牙清稜含氷漿前古後古氷與山氣勢強閃怪千石形異狀安可量有時春鏡破百道聲飛揚潛仙不足言朗客無隱腸為君傾海宇日夕多文章天下豈無縁此山雪昂藏煩君前致詞哀我老更狂狂歌不及狂歌聲縁鳯皇鳯兮何當來消我孤直瘡君文眞鳯聲宣隘滿鏗鏘洛友零落盡逮茲悲重傷獨自奮異骨將騎白〈一作玉〉角翔再三勸莫行寒氣有刀槍仰慙君子多愼勿作芬芳
　　奉報翰林張舍人見遺之詩
　　百蟲笑秋律清削月夜聞曉稜視聽微風剪葉已紛君子鑒大雅老人非俊羣收拾古所棄俛仰補空文孤韻恥春俗餘響逸零雰自然蹈終南滌暑凌寒氛巖霰不知午磵澌鎭含曛曾是醒古〈一作沽〉醉所以多隱淪江調樂之遠溪謡生徒新衆藴有餘采寒泉空哀呻南謝竟莫至北宋當時珍賾〈一作頤〉靈各自異酌酒〈一作聖一作醒〉誰能均昔詠多寫諷今詞詎無因品松何高翠〈一作位何高〉宮〈一作翠〉殿沒荒榛苔趾識宏製沙潨游崩津忽吟陶淵明此即羲皇人心放出天地形拘在風塵前賢素行階夙嗜青山勤達士立明鏡朗言為近臣將期律萬有傾倒甄無垠鸑鷟應蟋蟀絲毫意皆申況於三千章哀叩不為神
　　送從弟郢東歸
　　爾去東南夜我無西北夢誰言貧別易貧別愁更重曉色奪明月征人逐羣動秋風楚濤高旅榜將誰共
　　山中送從叔簡赴舉
　　石根百尺杉山眼一片泉倚之道氣高飲之詩思鮮於此逍遙場忽奏別離卻笑薜蘿子不同鳴躍年
　　送別崔寅亮下第
　　天地唯一氣用之自偏頗憂人〈一作心〉成苦吟達士為高歌君子識不淺桂枝憂更多歲晏期攀折時歸且婆娑素質〈一作質貌〉如削〈一作荊〉玉清詞若傾〈一作天〉河虬龍〈一作潛虬〉未化時魚鱉同一波去矣當自適故鄉〈一作山〉饒薜蘿
　　大梁送栁淳先入關
　　青山輾〈一作轉〉為塵白日無閒人自古推高車爭利西入秦王門與侯門待富不待貧空攜〈一作唯賫〉一束書去〈一作獨〉去誰相〈一作將誰〉親
　　送無懷道士遊富春山水〈一作送別吳逸士歸山〉
　　造化絶〈一作最一作見〉高處富春獨多觀山濃翠滴灑〈一作的礫〉水折珠摧殘溪鏡不隱髪樹衣長遇〈一作禦〉寒風猿虛空飛月狖叫嘯酸信〈一作即〉此神僊路〈一作樂〉豈為時俗安煮金隂陽火〈一作芙蓉水〉囚怪星宿壇花發我〈一作或〉未識玉生忽藂攢蓬萊浮蕩漾非道相從難
　　送溫初下第
　　日落濁水中夜光誰能分高懷無近趣清抱多遠聞欲識丈夫志心藏孤岳雲長安風塵別咫尺不見君
　　送盧䖍端公守復州
　　師曠聽羣木自然識孤桐正聲逢知音願出大朴中知音不韻俗獨立占〈一作上〉古風忽掛觸邪冠逮逐南飛鴻肅肅太守章明明華轂熊商山無平路楚水有驚潨日月千里外光隂難載同新愁徒自積良㑹何由通送任載齊古二秀才自洞庭遊宣城〈並序〉
　　文章者賢人之心氣也心氣樂則文章正心氣非則文章不正當正而不正者心氣之偽也賢與偽見於文章一直之詞衰代多禍賢無曲詞文章之曲直不由於心氣心氣之悲樂亦不由賢人由於時故今宣州多君子閑暇而寛文章之曲直纎微悉而備舉洞庭二客勉而客去之鼔其風波之詞吾知夫樂莫是行也遂為詩曰
　　洞庭非人境道路行虛空二客月中下一㠶天外風魚龍波五色金碧樹千叢閃怪如可懼在〈一作至〉誠無不通扣奇知〈一作驚〉浩淼采異訪〈一作動〉穹崇物表即〈一作積〉高韻人間訪仙公宣城文雅地謝守聲聞融證玉易為力辨珉誰〈一作調〉不同從茲阮籍淚且勉泣途窮
　　送曉公歸庭山〈一作歸稽亭〉
　　庭山〈一作稽亭〉何崎嶇寺路縁翠微秋霽山盡出日落人獨歸雲生高高歩泉灑田田衣枯巢無還羽新木有爭飛茲焉不可繼夢寐空清輝
　　送豆盧策歸別墅
　　短松鶴不巢高石雲不〈一作始〉棲君今瀟湘去意〈一作性〉與雲鶴齊力買竒險地手開清淺溪身披薜荔衣〈一作蘿襟〉山陟莓苔梯一卷氷雪文避俗常自攜
　　送清遠上人歸楚山舊寺〈一作國清上人游蘇一作送溪上人〉
　　波中出吳境霞際登楚岑山寺一別來雲〈一作風〉蘿三改隂詩誇碧雲句道證青蓮心應笑〈一作憐〉泛萍〈一作萍泛〉者不知松隱深
　　山中送從叔簡
　　莫以手中瓊言邀世上名莫以山中跡久向人間行松栢有霜操風泉無俗聲應憐枯朽質驚此別離情
　　送蕭鍊師入四明山
　　閒於獨鶴心大於高〈一作喬〉松年迥出萬物表高棲四明巔千尋直裂峰百尺倒瀉泉綘雪為我飯白雲為我田靜言不語〈一作話〉俗靈蹤時歩天











　　御定全唐詩巻三百七十八
　　欽定四庫全書
　　御定全唐詩巻三百七十九
　　孟郊
　　感別送從叔校書簡再登科東歸
　　長安〈一作去年〉車馬道高槐〈一作栁〉結浮隂下有名利人一人千萬心黃鵠多遠勢〈一作黃鶴共遠路〉滄溟無近潯怡怡靜退姿泠泠思歸吟菱唱忽生聽芸書廻望深清風散言笑餘花綴衣襟獨恨魚鳥別一飛將一沈
　　送𤣥亮師〈一作送道友〉
　　蘭泉滌我襟杉月棲〈一作風淒〉我心茗啜緑淨花經誦清柔音何處〈一作事〉笑為別淡情〈一作然〉愁不侵
　　送李尊〈一作宗〉師𤣥
　　口誦碧簡文身是青霞君頭冠兩片月肩〈一作身〉披一條雲松骨輕自飛鶴心高不羣
　　同晝上人送郭〈一作鄔一作邵〉秀才江南尋兄弟
　　地〈一作池〉上春色生眼前詩彩明手攜片寳月言是高僧
　　名溪轉萬曲心〈一作石〉水流千里聲飛鳴向誰去江鴻弟與兄
　　春日同韋郎中使君送鄒儒立少府扶侍赴雲陽
　　離思著百草綿綿生無窮側聞畿甸秀三振詞策雄太守不韻俗諸生皆變風郡齋敞西清楚瑟驚南鴻海畔帝〈一作高〉城望雲陽天色中酒酣正芳景詩綴新碧叢服綵老萊並侍車江革同過隋栁顦顇入洛花蒙籠高歩詎留足前程在層空獨慙病鶴羽飛送力難崇
　　送從叔校書簡南歸〈一作東游〉
　　長安別離道宛在東城隅寒草根未死愁人心已枯促促水上景遙遙天際途生隨昏曉中皆被日月驅北騎達〈一作驥遶〉山嶽南帆指江湖高蹤一超越千里在須臾
　　送韓愈從軍
　　志士感恩起變衣非變性親賔改舊觀僮僕生新敬坐作羣書吟行為孤劒詠始知出處心不失平生正淒淒天地秋凜凜軍馬令驛塵時一飛物色極四靜王師既不戰廟略〈一作畫〉在〈一作盡〉無競王粲有所依元瑜初應命一章喻檄明百萬心氣定今朝旌鼓前笑別丈〈一作大〉夫盛
　　同茅〈一作第〉郎中使君送河南裵文學
　　河南有歸客江風繞行襟送君無塵聽舞鶴清瑟音菱蔓綴楚棹日華正嵩岑如何謝文學還起㑹雲〈一作長〉吟
　　送李翺習之
　　習之勢翩翩東南去遙遙贈〈一作寄〉君雙履足一為上臯橋臯橋路逶迤碧水清風飄新秋折藕花應對吳語嬌千巷分淥波四門生早潮湖榜輕褭褭酒旗高寥寥小時屐齒痕有處應未銷舊憶如霧星怳見於夢消言之燒人心事去不可招獨孤宅前曲箜篌醉中謡壯年俱悠悠逮茲各焦焦執手復執手唯道無枯凋
　　送丹霞子阮芳顔上人歸山
　　松色不肯秋玉性不可柔登山須正路飲水須直流倩鶴附書信索雲作衣裘仙村莫道遠枉〈一作掛〉策招交遊
　　送從舅端適楚地
　　歸情似泛空飄蕩楚波中羽扇掃輕汗布帆篩細風江花折菡萏岸影泊梧桐元舅唱離別賤生愁不窮
　　送盧汀侍御歸天德幕
　　仲宣領騎射結束皆少年匹馬黃河岸射鵰清霜天旌旗防日北道路上雲巔古雪無銷鑠新氷有堆塡清溪徒聳誚白壁自招賢豈比重恩〈一作思〉者閉門方獨全
　　送草書獻上人歸廬山
　　狂僧不為酒狂筆自通天將書雲霞片直至清明巔手中飛黒電象外瀉𤣥泉萬物隨指顧三光為廻旋聚〈一作驟〉書雲霮䨴洗硯山晴鮮忽怒畫虵虺噴然生風煙江人願停筆驚浪恐傾船
　　和薛先輩送獨孤秀才上都赴嘉㑹得青字
　　秦雲攀窈窕楚桂搴芳馨五色豈徒爾萬枝皆有靈仙謡天上貴林詠雪中青持此一為贈送君翔杳㝠
　　送崔爽之湖南
　　江與湖相通二水洗高空定知一日㠶使得〈一作竭〉千里風雪唱與誰和俗情多不通何當逸翮縱〈一作鶴跡〉飛起泥沙中
　　送超上人歸天台〈一作送天台道士〉
　　天台山最高動躡赤〈一作仙〉城霞何以靜雙目掃山除妄花何以潔其性〈一作鑒形影〉濾泉去泥沙靈境物皆直萬松無一斜月中見心近〈一作逈〉雲外將俗〈一作世〉賖山獸䕶方丈山猿捧袈裟〈一本無此二句〉遺身獨得身笑我牽名華同李益崔放送王鍊師還樓觀兼為羣公先營山居
　　十〈一作千〉年白雲士一巻紫芝書來結崆峒侶還期縹緲居霞冠遺彩翠月〈一作丹〉帔上空虛寄謝泉根水清泠閒有餘
　　張徐州席送岑秀才
　　振振芝〈一作芳〉蘭歩升自君子堂泠泠松〈一作楓〉桂吟生自楚〈一作羈〉客腸羇鳥無定棲驚蓬在他鄉去茲門館閒即彼道路長雨餘山川淨麥熟草木涼楚淚滴章句京〈一作荊〉塵染〈一作滿〉衣裳贈君無餘佗久要不可忘
　　送黃構擢第後歸江南
　　澹澹滄海氣結成黃香才幼齡思奮飛弱冠遊靈臺一鶚顧喬木衆禽不敢猜一驥騁長衢衆獸不敢陪遂得㑹風雨感通如雲雷至矣小宗伯確乎心不囘能令幽靜人聲實喧九垓卻憶江南道祖筵花裏開春風不能別別罷空徘徊
　　送道士
　　千年山上行山上無遺蹤一日人間游六合人皆逢自有意中侶白寒徒相從
　　送孟寂赴舉
　　烈士不憂身為君吟苦辛男兒久失意寳劍亦生塵浮俗官是貴君子道所珍況當聖明主豈乏證玉臣濁水無白日清流鑒蒼旻賢愚皎然別結交當有因
　　同溧陽宰送孫秀才
　　廢瑟難為南風難為歌幽幽拙疾中忽忽浮夢多清韻始嘯侶雅言相與和訟閒每往招祖送奈若何牽苦強為贈邦邑光峩峩
　　溧陽唐興寺觀薔薇花同諸公餞陳明府
　　忽驚紅琉璃千艷萬艷開佛火不燒物淨香空徘徊花下印文字林間詠觴杯羣官餞宰官此地車馬來
　　送栁淳
　　青山臨黃河下有長安道世上〈一作歲歲〉名利人相逢不知老
　　送殷秀才南遊
　　詩句臨〈一作滿〉離袂酒花薰別顔水程千里外岸泊幾宵間風葉亂辭木雪猿清叫山南中多古事詠遍始應還
　　送青陽上人遊越
　　秋風吹白髪微官自蕭索江僧何用歎溪縣饒寂寞楚思物皆清越山勝非薄時看鏡中月獨向衣上落多謝入㝠鴻笑予在籠鶴
　　奉同朝賢送新羅使
　　淼淼望遠國一萍秋海中恩傳日月外夢在波濤東浪興豁胸臆泛程舟虛空既茲吟仗信亦以難私躬實怪賞不足異鮮悅多叢安危所繫重征役誰能窮彼俗媚文史聖朝富才雄送行數百首各以鏗奇工冗𨽻竊抽韻孤屬思將同
　　留弟郢不得送之江南
　　剛有下水船白日留不得老人獨自歸苦涙滿眼黑送陸暢歸湖州因憑題〈一作弔〉故人皎然塔陸羽墳
　　淼淼霅寺前白蘋多清風昔游詩㑹滿今游詩㑹空孤吟玉淒惻遠思景䝉籠杼山塼塔禪竟陵廣〈一作擴〉宵翁饒彼草木聲髣髴聞餘聰因君寄數句遍為書其藂追吟當時說來者實不窮江調難再得京塵徒滿躬送君溪鴛鴦彩色雙飛東東多高靜鄉芳宅冬亦崇手自擷甘㫖供養歡沖融待我遂前心收拾使有終不然洛岸亭歸死為大同
　　送淡公
　　燕本氷雪骨〈一作操〉越淡蓮花風五言雙寳刀聨響高飛鴻翰苑錢舍人詩韻鏗雷公識本未識淡仰詠嗟無窮清恨生物表朗玉傾夢中常於冷竹坐相〈一作寒〉語道意沖嵩洛興不薄稽江事難同明年若不來我作黃蒿翁何以兀其心為君學虛空
　　坐愛青草上意含滄海濵𣺌𣺌獨見水悠悠不問人鏡浪洗手緑剡花入心春雖然防外觸無奈饒衣新行當釋文字慰此吟殷勤
　　銅斗飲江酒手拍銅斗歌儂是拍浪兒飲則拜浪婆腳踏小船頭獨速舞短蓑笑伊漁陽操空恃文章多閒倚青竹竿白日奈我何
　　短蓑不怕雨白鷺相爭飛短楫畫菰蒲鬬作豪橫歸笑伊水健兒浪戰求光輝不如竹枝弓射鴨無是非射鴨復射鴨鴨驚菰蒲頭鴛鴦亦零落彩色難相求儂是清浪兒每踏清浪遊笑伊鄉貢郎踏土稱風流如何丱角翁至死不裹頭
　　師得天文章所以相知懷數年伊雒同一旦江湖乖江湖有故莊小女啼喈喈我憂未相識乳養難和諧幸以片佛衣誘之令看齋齋中百福言催促西歸來
　　伊洛氣味薄江湖文章多坐縁江湖岸意識〈一作織〉鮮明波銅斗短蓑行新章其奈何茲焉激切句非是等閒歌製〈一作掣〉之附驛廻勿使餘風訛都城第一寺昭成屹嵯峨為師書廣壁仰詠時經過徘徊相思心老涙雙滂沱江南邑中寺〈一作寺邑古〉平地生勝山開元吳語僧律韻高且閒妙藥溪岸平桂榜往復還〈一作復往還〉樹石相鬬生紅緑各異顔風味我遙憶新竒師獨攀
　　報恩兼報德寺與山爭鮮橙橘金蓋檻竹蕉緑凝禪經章音韻細風磬清泠翩離腸繞師足舊憶隨路延不知幾千尺至死方綿綿
　　鄉在越境中分明見歸心鏡芳歩歩緑鏡水日日深異剎碧天上古香清桂岑朗約徒在昔章句忽盈今幸因西飛葉書作東風吟落我病枕上慰此浮恨侵
　　牽師袈裟別師斷袈裟歸問師何苦去感吃言語稀意恐被詩餓欲住將底依盧殷劉言史餓死君已噫不忍見別君哭君他是非
　　詩人苦為詩不如脫空飛一生空鷕氣非諫復非譏脫枯掛寒枝棄如一唾微一歩一歩乞半片半片衣倚詩為活計從古多無肥詩饑老不怨勞師涙霏霏
　　送魏端公入朝
　　東洛尚淹翫西京足芳妍大賔〈一作賢〉威儀肅上客冠劒鮮豈惟空戀闕亦以將朝天侷促塵末吏幽老病中徒懷青雲價忽至白髪年何當補風教為薦三百篇
　　送盧郎中汀
　　洛水春渡濶別離心悠悠一生空吟詩不覺成白頭向事每計較與山實綢繆太華天上開其下車轍流縣街無塵土過客多淹留坐飲孤驛酒行思獨山遊逸關嵐氣明照渭空漪浮玉珂擺新歡聲與鸞鳯儔朝謁大家事唯余去無由
　　送鄭僕射出節山南〈一作酬鄭興元僕射招〉
　　國老出為將紅旗入青山再招門下生結束餘病孱自笑騎馬醜強從驅馳間顧顧〈一作傾傾〉磨天路褭褭鏡下顔文魄既飛越宦情唯等閒羨他白靣少多是清朝班惜命非所報愼行誠獨艱悠悠去住心兩說何能刪
　　別妻家
　　芙蓉濕曉露秋別南浦中鴛鴦卷〈一作眷一作有〉新贈遙戀東牀空碧水不息浪清溪易生風參差坐〈一作路〉成阻飄颻去〈一作恨〉無窮孤雲目雖斷明月心相通私情詎銷鑠積芳在春藂
　　贈姚怤別
　　美人廢琴瑟不是無巧彈聞君郢中唱始覺知音難驚蓬無還根馳水多分瀾倦客厭出門疲馬思解鞍何以寫此心贈君握中丹
　　贈竟陵盧使君䖍別
　　赤日千里火火中行子心孰不苦焦灼所行為貧侵山木豈無涼猛獸蹲清隂歸人憶〈一作懷〉平坦別路多嶇嶔頼得竟陵守時聞建安吟贈別折楚芳楚芳〈一作芳色〉揺衣襟
　　與韓愈李翺張籍話別
　　朱奏離別華燈少光輝物色〈一作思〉豈有〈一作知〉異人心顧將違客程殊未已歲華忽然〈一作已〉微秋桐故葉下寒露新雁飛遠遊起重恨送人念先歸夜集類饑〈一作覉〉鳥〈一作烏〉晨光失相依馬跡遶川水雁書還〈一作妻泣守〉閨闈常恐親朋阻獨行知慮非
　　監察十五叔東齋招李益端公㑹別
　　欲知惜別離瀉水還清池此地有君子芳蘭歩葳蕤手掇〈一作綴〉雜英〈一作綵〉珮意揺春夜〈一作夢〉思莫作遶山雲循環無定期
　　汴州留別韓愈〈一本無留字〉
　　不飲濁水瀾空滯此汴河坐見遶岸水〈一作水〉盡為還海波四時不在家弊服斷線多遠客獨顦顇春英落〈一作各〉婆娑汴水〈一作荒陂〉饒曲流野桑無直柯但為君子心歎息〈一作飲之〉終靡他
　　贈別殷山人說易後歸幽墅
　　夫子說天地若與靈龜言幽幽人不知一一予所敦秋月吐白夜涼風韻清源旁通忽已遠神感寂不喧一悟祛萬結夕懷傾朝煩旅輈無停波別馬嘶去轅殷勤荒草士㑹有知已論
　　壽安西渡奉別鄭相公
　　洛河向西道石波橫磷磷清風送君子車遠無還塵春別亦蕭索況茲氷霜晨零落景易入鬱抑抱難申百宵華燈宴一旦星散人歲去吐箭憂來蠶抽綸綿綿無窮事各各馳遶身徘徊黃〈一作送〉縹緲倐忽春霜賔相為物表物永謝區中姻日嗟來教士仰望無由親
　　東都清風減君子西歸朝獨抱歲晏恨泗吟不成謡貴遊意多味賤別情易消廻鴈憶前叫浪鳬念後漂〈一作飄〉悠悠孤飛景聳聳銜霜條昧趣多滯澀〈一作趾〉嬾朋寡新僚病深理方悟悔至心自燒寂靜道何在憂勤學空饒乃知減聞見始遂情逍遙文字徒營織聲華諒疑驕顧慙耕稼士朴略氣韻調善士〈一作才〉有餘食佳畦冬生苖養人在養身此㫖清如韶願貢高古言敢望錫類招








　　御定全唐詩巻三百七十九
　　欽定四庫全書
　　御定全唐詩巻三百八十
　　孟郊
　　宇文秀才齋中海栁詠
　　玉縷青葳蕤結為芳樹姿忽驚明月鉤鉤出珊瑚枝灼灼不死花蒙蒙長生絲飲栢泛仙味詠蘭擬古詞霜風清颼颼與君長相思
　　揺栁〈一作採桞〉
　　弱弱本易驚看看勢難定因風似醉舞盡日不能正時邀詠花女笑輟春妝鏡
　　曉鶴
　　曉鶴彈古舌婆羅門叫音應吹天上律不使塵中尋虛空夢皆斷歆唏安能禁如開孤月口似說明星心既非人間韻枉作人間禽不如相將去碧落窠巢深
　　和薔薇花歌
　　仙機札札〈一作軋軋〉織鳯皇花開七十有二行天霞落地攢
　　紅光風枝嫋嫋時一颺飛散葩馥遶空王忽驚錦浪洗新色又似宮娃逞妝飾終當一使移花〈一作老〉根還比蒲桃天上植
　　邀人賞薔薇
　　蜀色庶可比楚叢亦應無醉紅不自力狂艷如索扶麗蘂惜未埽宛枝長更紆何人是花侯詩老強相呼
　　和宣州錢判官使院㕔前石楠樹
　　大朴既一剖衆材爭萬殊懿茲南海華來與北壤俱生長如自惜雪霜無凋渝籠籠抱靈秀簇簇抽芳膚寒日吐丹艷頳子流細珠鴛鴦花數重翡翠葉四鋪雨洗新妝色一枝如一姝聳異敷庭際傾妍來坐隅散彩飾機桉餘輝盈盤盂高意〈一作立〉因〈一作自〉造化常情逐榮枯主公方寸中陶植在須臾養此奉君子賞覿日為娛始覺石楠詠價傾賦兩〈一作西〉都棠頌庶可比桂詞難以踰因謝丘墟木空采〈一作操〉落泥塗時來開佳姿道去臥枯株爭芳無由縁受氣如鬱紆抽肝在郢匠歎息何踟躕
　　酬鄭毗躑躅詠
　　不似人手致豈關地勢偏孤光褭餘翠獨影舞多妍迸火燒閒地紅星墮青天忽驚物表物嘉客為留連
　　品松
　　追悲謝靈運不得殊常封縱然孔與顔亦莫及此松此松天格高聳異千萬重抓拏巨靈手擘裂少室峰擘裂風雨獰抓拏指爪⿰〈同傭均也直也〉道入難抱心學生易墮蹤時時數㸃仙嫋嫋一線龍霏微嵐浪際遊戲顥興濃品松徒高高雌鳴〈一作鴻一作語〉詎噰噰賞異尚可貴賞潛誰能容名華非典實翦棄徒纎茸刻削大雅文所以不敢慵
　　答李員外小榼味
　　一拳芙蓉水傾玉何泠泠仙情夙〈一作清風〉已高詩味今更馨試啜月入骨再銜愁盡醒荷君道古誠使我善飛〈一作振〉翎
　　井上枸杞架
　　深鎻銀泉甃高葉架雲空不與凡木並自將仙蓋同影疎千㸃月聲細萬條風迸子鄰溝外飄香客位中花杯承此飲椿歲小無窮
　　蜘蛛諷〈一作詠〉
　　萬類皆有性各各稟天和蠶身與汝身汝身何太訛蠶身不為己汝身〈一作心〉不為佗蠶絲為衣裳汝絲為網羅濟物幾〈一作既〉無功害物日〈一作自〉已多百蟲雖切恨其將奈爾何
　　蚊
　　五月中夜息饑蚊尚營營但將膏血求豈覺性命輕顧已寧自愧飲人以偷生願為天下㡡一使夜景清
　　燭蛾
　　燈前雙舞蛾厭生何太切想爾飛來心惡明不惡滅天若百尺高應去掩明月
　　和錢侍郎甘露
　　𤣥天何以言瑞露青松繁忽見垂書跡還驚涌澧源春枝晨嫋嫋香味曉翻翻子禮忽來獻臣心固易敦清風惜不動薄霧肯䝉昏嘉晝色更晶仁慈久乃存一方難獨占天下恐爭論側聽飛中使重榮華〈一作萃〉德門從公樂萬壽餘慶及兒孫
　　和令狐侍郎郭郎中題項羽廟
　　碧草凌古廟清塵鎻秋窗當時獨宰割猛志誰能䧏鼔氣雷作敵劒光電為雙新悲徒自起舊恨〈一作懷舊〉空浮江
　　讀張碧集
　　天寳太白歿六義已消歇大哉國風本䘮而王澤竭先生今復生斯文信難缺下筆證興亡陳詞備風骨高秋數奏琴澄潭一輪月誰作采詩官忍〈一作教〉之不揮發
　　聽琴
　　颯颯微雨收翻翻橡〈一作桐〉葉鳴月沈亂峰西寥落三四星前溪忽調琴隔林寒琤琤聞彈正弄聲不敢枕上聽迴燭整頭簪潄泉立中庭定歩屐〈一作履〉齒深貌禪目㝠㝠微風吹衣襟亦認宮徴聲學道三十年未免憂死生聞彈一夜中㑹盡天地情
　　聞夜啼贈劉正元
　　寄泣須寄黃河泉此中怨聲〈一作涙怨〉流徹〈一作方到〉天愁人獨有夜燈見一紙鄉書涙滴穿
　　喜雨
　　朝見一片雲暮成千里雨淒清濕高枝散漫沾荒土
　　終南山下作
　　見此原野秀始知造化偏山村不假隂流水自〈一作日〉雨田家家梯碧峰門門鎻青煙因思蛻骨人化作飛桂仙
　　觀種樹
　　種樹皆待春春至難久留君看朝夕花誰免離別愁心意已零落種之仍未休胡為好奇者無事自買憂
　　春雨後
　　昨夜一霎雨天意蘇羣物何物最先知虛庭草爭出
　　答友人贈炭
　　青山白屋有仁人贈炭價重雙烏銀驅卻坐上千重寒燒出爐中一片春吹霞弄日光不定暖得曲身成直身
　　爛柯石
　　仙界一日內人間千載窮雙碁未徧局萬物皆為空樵客返歸路斧柯爛從風唯餘石橋在猶自凌丹虹〈一作猶有靈丹紅〉
　　尋言上人
　　萬里莓苔地不見驅馳蹤唯開文字窗時寫日月容竹韻漫蕭屑草花徒䝉〈一作纎〉茸披霜入衆木獨自識青松
　　噴玉布
　　去塵咫尺歩山笑康樂巖天開紫石屏泉縷〈一作鏤〉明月簾仙凝刻削跡靈綻雲霞纎悅聞若有待瞥見終無厭俗玩詎能近道嬉方可淹踏着不死機欲歸多浮嫌古醉今忽醒今求古仍潛古今相共失語黙兩難恬贈君噴玉布一濯高⿱⿱
　　姑蔑城
　　勁越既成土強吳亦為墟皇風一已被茲邑信平居撫俗觀舊跡行春布新書興亡意何在綿歎空躊躕
　　崢嶸嶺
　　疏鑿順高下結構橫煙霞坐嘯郡齋肅玩竒石路斜古樹浮緑氣高門結朱華始見崢嶸狀仰止逾可嘉
　　尋裵處士
　　渉水更登陸所向皆清眞寒草不藏徑靈峰知有人悠哉鍊金客獨與煙霞親曾是欲輕舉誰言空隱淪遠心寄白月〈一作日〉華髪迴青春對此欽勝事胡為勞我身
　　子慶詩
　　王家事已奇孟氏慶無涯獻子還生子羲之又有之鳯兮且莫歎鯉也㑹聞詩小小豫章甲纖纖玉樹姿人來唯仰乳母抱未知慈我欲揀其養放麛者是誰
　　憇淮上觀公法堂
　　動覺日月短靜知時歲長自悲道路人暫宿空閒堂孤燭讓清晝紗巾歛輝光高僧積素行事外無剛強我有巖下桂願為爐中香不惜青翠姿為君〈一作師〉場芬芳淮水色不汙汴流徒渾黃且將琉璃意淨綴芙蓉章明日還獨行羇愁來舊腸
　　江邑春霖奉贈陳侍御
　　江上花木凍雨中零落春應由放忠直在此成漂淪嘉艷皆損汙好音難殷勤天涯多遠恨雪涕盈芳辰坐哭青草上臥吟幽水濵興言念風俗得意唯波鱗枕席病流濕簷楹若飛津始知吳楚水不及京洛塵風浦蕩歸棹泥陂陷征輪兩途日無遂相贈唯沾巾
　　溧陽秋霽
　　晚雨曉猶在蕭寥激前階星星滿衰鬢耿耿入秋懷舊識半零落前心驟相乖飽泉亦恐醉惕宦肅如齋上客處華池下寮宅枯崖叩高占生物齟齬囘難諧
　　列仙文
　　大霞霏晨暉元氣無常形𤣥轡飛霄外八景乘高清手把玉皇袂攜我晨中生𤣥庭自嘉㑹金書折華名賢女密所妍相期洛水軿
　　右方諸青童君
　　歘駕空清虛徘徊西華館瓊輪暨晨抄虎騎逐煙散惠風振丹旌明燭朗八煥解襟墉房內神鈴鳴璀璨棲景若林柯九空中彈遺我積世憂釋此千載歎怡盻無極已終夜復待旦
　　右清虛眞人
　　駕我八景輿歘然入玉清龍羣拂霄上虎旗攝朱兵逍遙三際萬流無暫停哀此去留㑹劫盡天地傾當尋無中景不死亦不生體彼自然道寂觀合大㝠南嶽挺直幹玉英曜頴精有任靡期事無心自虛靈嘉㑹絳河內相與樂朱英
　　右金母飛空歌
　　丹霞煥上清八風鼔太和廻我神霄輦遂造嶺玉阿咄嗟天地外九圍皆我家上采白日精下飲黃月華靈觀空無中鵬路無間邪顧見魏賢安濁氣傷汝和勤研𤣥中思道成更相過
　　右安度明
　　夏日謁智遠禪師
　　吾師當幾祖說法雲無空禪心三界外宴坐天地中院靜鬼神去身與草木同因知䕶王國滿鉢盛毒龍抖擻塵埃衣謁師見眞宗何必千萬劫瞬息去樊籠盛夏火為日一堂十月風不得為弟子名姓掛儒宮
　　訪嵩陽道士不遇
　　先生五兵〈一作岳〉遊文熖藏金鼎日下鶴過〈一作歸〉時人間空落影常言一粒藥不墮生死境何當列禦冦去問仙人請
　　聽藍溪僧為元居士說維摩經
　　古樹少枝葉眞僧亦相依山木自曲直道人無是非手持維摩偈心向居士歸空景忽開霽雪花猶在衣洗然水溪晝寒物生光輝
　　借車
　　借車載家具家具少於車借者莫彈指貧窮何足嗟百年徒役走萬事盡隨花
　　喜符郎詩有天縱
　　念符不由級屹得文章階白玉抽一毫緑珉已難排偷筆作文章乞墨潛磨揩海鯨始生尾試擺蓬壺渦幸當禁止之勿使恣狂懷自悲無子嗟喜妬雙喈喈
　　憑周況先輩於朝賢乞茶
　　道意勿乏味心緖病無悰䝉茗玉花盡越甌荷葉空錦水有鮮色蜀山饒芳藂雲根纔翦緑印縫已霏紅曾向貴人得最將詩叟同幸為乞寄來救此病〈一作窮〉劣躬上昭成閣不得於從姪僧悟空院歎嗟
　　欲上千級〈一作尺〉閣問天三四言未盡數十登心目風浪翻手手把驚魄腳腳踏墜魂卻流至舊手傍掣猶欲奔老病但自悲古蠧木萬痕老力安可誇秋海萍一根孤叟何所歸晝眼如黃昏常恐失好歩入彼市井門結僧為親情䇿竹為子孫此誠徒切切此意空存存一寸地上語高天何由聞
　　魏博田興尚書聽㛐〈一本有之字〉命不立非夫人詩
　　君子躭古禮如饞魚呑鉤昨聞敬㛐言掣心東北流魏博田尚書與禮相綢繆善詞聞天下一日一再周
　　讀經
　　垂老抱佛腳教妻讀黃經經黃名小品一紙千明星曾讀大般若細感肹蠁聽當時把齋中方寸抱萬靈忽復入長安蹴踏日月寧老方卻歸來收拾可丁丁拂拭塵几案開函就孤亭儒書難借索僧籖饒芳馨驛驛不開手鏗鏗聞異鈴得善如焚香去惡如脫腥安得顔子耳曾未如此聽聽之何有言德教貴有形何言中國外有國如海萍海萍國教異天聲各泠泠安排未定時心火競熒熒將如庶幾者聲盡形元㝠
　　謝李輈再到
　　等閑拜日晚夫妻猶相瘡況是賢人寃何必哭飛揚昨夜夢得劒為君藏中腸㑹將當風烹血染布衣裳勞君又叩門詞句失尋常我不忍出㕔血字濕土墻血字耿不滅我心懼惶惶㑹有鏗鏘夫見之目生光生光非等閑君其且安詳
　　忽不貧喜盧仝書船歸洛
　　貧孟忽不貧請問孟何如盧仝歸洛船崔嵬但載書江潮清翻翻淮潮碧徐徐夜信為朝信朝信良巻舒江淮君子水相送仁有餘我去官色衫肩經入君廬喃喃肩經郎言語傾琪琚琪琚鏗好詞鳥鵲躍庭除書船平安歸喜報鄉里閭我願拾遺柴巢經於空虛下免塵土侵上為〈一作與〉雲霞居日月更相鎻道義分明儲不願空岧嶤但願實工夫實空二理微分別相起予經書荒蕪多為君勉勉鋤勉勉不敢專傳之方在諸





　　御定全唐詩巻三百八十
　　欽定四庫全書
　　御定全唐詩巻三百八十一
　　孟郊
　　弔國殤
　　徒言人最靈白骨亂縱橫如何當春死不及羣草生堯舜宰乾坤器農不器兵秦漢盜山嶽鑄殺不鑄畊天地莫生金生金人競爭
　　弔比干墓
　　殷辛帝天下厭為天下尊乾剛既一斷賢愚無二門佞是福身本忠是䘮已源餓虎不食子人無骨肉恩日影不入地下埋寃死魂有骨不為土應作直木根今來過此鄉下馬弔此墳靜念君臣間有道誰敢論
　　弔元魯山
　　摶鷙有餘飽魯山長饑空豪人飫鮮肥魯山飯蒿蓬食名皆霸官食力乃堯農君子恥新態魯山與古終天璞本平一人巧生異同魯山不自剖全璞竟沒躬〈一作窮〉
　　自剖多是非流濫將何歸奔競〈一作捐軀〉立詭節凌侮爭怪輝五常坐銷鑠萬類隨衰微以茲見魯山道蹇無所依君子不自蹇魯山蹇有因茍含天地秀皆是天地身天地蹇既甚魯山道莫伸天地氣不足魯山食更貧始知補元化竟須得賢人
　　賢人多自霾道理與俗乖細功不敢言遠韻方始諧萬物飽為飽萬人懷為懷一聲茍失所衆憾來相排所以元魯山飢衰難與偕
　　遠階無近級造次不可升賢人潔腸胃寒日空澄凝血誓竟訛謬膏明易煎蒸以之驅魯山疎跡去莫乘言從魯山宦盡化堯時心豺狼恥狂噬齒牙閉霜金〈一作針〉競來闢田土相與畊嶔岑當〈一作常〉宵無關鎖竟歲饒歌吟善教復〈一作履〉天術美詞非俗箴精微自然事視聽不可尋因書魯山績庶合簫韶音
　　簫韶太平樂魯山不虛作千古若有知百年幸如昨誰能嗣教化以此洗浮薄君臣貴深遇天地有靈橐力運既囏難德符方合漠名位茍虛曠聲明自銷鑠禮法雖相救貞濃易糟粕哀哀元魯山畢竟誰能度
　　當今富教化〈一作聖主禮嘉士〉元後得賢相氷心鏡衰古霜議清遐障幽埋盡洸〈一作光〉洗滯旅免流浪唯餘魯山名未獲旌廉讓二三貞苦士刷視聳危望髪秋青山夜目斷丹闕亮誘類幸從茲嘉招固非妄小生奏狂狷感惕增萬狀
　　黃犢不知孝魯山自駕車非賢不可妻魯山竟無家供養恥佗力言詞豈纎瑕將謡魯山德賾海〈一作海賾〉誰能涯遺嬰盡雛乳何況骨肉枝心腸結苦誠胸臆垂甘滋事已出古表誰言獨今竒賢人母萬物豈弟流前詩
　　哭李觀
　　志士不得老多為直氣傷阮公終日哭壽命固難長顔子既殂謝孔門無輝光文星落竒曜寳劒摧脩鋩常作金應石忽為宮〈一作參〉別商為爾弔琴瑟斷難再張偏轂不可轉隻翼不可翔清塵無吹噓委地難飛揚此義古所重此風今則亡自聞䘮元賔一日八九狂沈痛此丈夫驚呼彼穹蒼我有出俗韻勞君疾惡腸知音既已矣微言〈一作善〉誰能彰旅葬無高墳栽松不成行哀歌動寒日贈涙沾晨霜神理本窅窅〈一作𡨋𡨋〉今來更茫茫何以蕩悲懷萬事付一觴
　　李少府㕔弔李元賔遺字〈自註元賔題少府㕔雲宿從叔宅有感有其義而無其辭〉
　　零落三四字忽成〈一作然〉千萬年那知𡨋寞〈一作寂〉客不有補亡篇斜月弔〈一作吐〉空壁旅人難獨眠一生能幾時百慮來相煎戚戚故交涙幽幽長夜泉已矣難重言一言一潸然
　　悼吳興湯〈一作楊一作張〉衡評事
　　君生〈一作在〉霅水清君歿霅水渾空令〈一作有〉骨肉情〈一作親〉哭得白日昏大夜不復曉古松長閉門琴緑水絶詩句青山存昔為芳春顔今為荒草根獨問𡨋㝠理先儒未曾言
　　哀孟雲卿嵩陽荒居
　　戚戚抱幽獨宴宴沈荒居不聞新歡笑但覩舊詩書藝蘗意彌苦耕山食無餘定交昔何在至戚今或疎薄俗易銷歇淳風難久舒秋蕪上空堂寒槿落枯渠薙草恐傷蕙攝衣自理鋤殘芳亦可餌遺秀誰忍除徘徊未能去為爾涕漣如
　　哭盧貞國
　　一別難與期存亡易寒燠下馬入君門聲悲不成哭自能富才藝當冀深榮祿皇天負我賢遺恨至兩目平生嘆無子家家〈一作事〉親相囑
　　傷舊遊
　　去春㑹處今春歸花數不減人數稀朝笑片時暮成泣東風一向〈一作見〉還西輝
　　弔房十五次卿少府
　　日高方得起獨賞些些春可惜宛轉鸎好音與佗人昔年此氣味還走曲江濵逢著韓退之結交方殷勤蜀客骨自高聰辯劒㦸新如何昨日歡今日見無因英竒一謝世視聽一為塵誰言老淚短淚短沾衣〈一作足沾〉巾逢江南故晝上人㑹中鄭方囘〈自註上人往年手札五十篇相贈雲以為佗日之念〉
　　相逢失意中萬感因語至追思東林日掩抑北邙涙筐篋有遺文江山舊清氣塵生逍遙注〈一作篇〉墨故飛動字荒毀碧澗居虛無青松位珠沈百泉暗月死羣象閉永謝平生言知音豈容易
　　哭秘書包大監
　　哲人臥病日賤子泣玉年常恐寳鏡破明月難再圓文字未改素聲容忽歸𤣥始知知音稀千載一絶舊館有遺琴清風那復傳
　　悼幼子
　　一閉黃蒿門不聞白日事生氣散成風枯骸化為地負我十年恩欠爾千行涙灑之北原上不待秋風至
　　悼亡
　　山頭明月夜增輝增輝不照重泉下泉下雙龍無再期金蠶玉燕空鎖化朝雲暮雨成古墟蕭蕭野竹風吹亞
　　弔李元賔墳
　　曉上荒涼原弔彼寂寥〈一作㝠寞〉魂眼咽此時涙耳悽在日言𡨋𡨋〈一作寂寂〉千萬年墳鎖孤松根
　　覽崔爽遺文因紓幽懷〈自註崔君沒於南方〉
　　墮淚數首文悲結千里墳蒼旻且留我白日空遺君仙鶴未巢月衰鳯先墜雲清風獨起時舊語如再聞瑤草罷葳蕤桂花休氛氳萬物與我心相感吳〈一作哭〉江濆
　　峽哀
　　昔多相與笑今誰相與哀峽哀哭幽魂〈一作夢〉噭噭風吹來墮魄抱空月出沒難自裁韲粉一閃間春濤百丈〈一作尺〉雷峽水聲不平碧沲牽清洄沙稜箭箭〈一作湔湔〉急波齒齗齗開呀彼無底吮待此不測災谷號相噴激石怒爭旋廻古醉〈一作罪〉有〈一作少〉復鄉今縲多為能字孤徒髣髴銜雪猶驚猜薄俗少直腸交結須橫財黃金買相弔幽泣無餘漼我有古心意為君空摧頹
　　上天下天水出地入地舟石劒相劈斫石波怒蛟虬花木疊宿春風飇凝古秋幽怪窟穴語飛聞肹蠁流沈哀日已深銜訴將何求
　　三峽一線天三峽萬繩泉上仄碎日月下掣狂漪漣破魂一兩㸃凝幽數百年峽暉不停午峽險多饑涎樹根鎖枯棺孤骨褭褭懸樹枝哭霜棲哀韻杳杳鮮逐客零落腸到此湯火煎性命如紡績道路隨索縁奠涙〈一作酹〉弔波靈波靈將閃然
　　峽亂鳴清磬〈一作峽虬鳴清聲〉産石為鮮鱗噴為腥雨涎吹作黒井身怪光閃衆異餓劒唯待人老腸未曾飽古齒嶄嵓嗔嚼齒三峽泉三峽聲齗齗
　　峽螭〈一作蛟〉老解語百丈潭底聞毒波為計校飲血養子孫既非臯陶吏空食沉獄〈一作玉〉魂潛怪何幽幽魄說徒云云峽聽哀哭泉峽弔鰥寡猿峽聲非人聲劒水相劈翻斯誰士諸謝奏此沉苦言
　　讒人峽虬心渴罪呀然潯所食無直腸所語饒梟音石齒嚼百泉石風號千琴幽哀莫能遠分雪何由尋月魄高卓卓峽窟〈一作寃〉清沉沉銜訴何時明抱痛已不禁犀飛空波濤裂石千嶔岑
　　峽稜剸日月日月多摧輝物皆斜仄生鳥亦〈一作翼〉斜仄飛潛石齒相鎖沉魂招莫歸恍惚清泉甲斑斕碧石衣餓嚥潺湲號涎似浤肥峽青〈一作春〉不可遊腥草生微微
　　峽景滑易墮峽花怪非春紅光根潛涎碧雨飛沃津巴谷蛟螭心巴鄉魍魎親噉生不問賢至死獨養身腥語信者誰拗歌歡非眞仄田無異稼毒水多獰鱗異類不可友峽哀哀難伸
　　峽水劒㦸獰峽舟霹靂翔因依虺蜴手起坐風雨忙峽旅多竄官峽氓多非良滑心不可求滑習積已長漠漠涎霧起齗齗涎水光渴賢如之何忽在水〈一作此〉中央梟鴟作人語蛟虬吸水波能於白日間諂欲晴風和駭智蹶衆命藴腥布深蘿齒泉無底貧鋸涎在處多仄樹鳥不巢踔𨃚猿相過峽哀不可聽峽怨其奈何
　　杏殤〈並序〉
　　杏殤花乳也霜翦而落因悲昔嬰故作是詩
　　凍手莫弄珠弄珠珠易飛驚霜莫翦春翦春無光輝零落小花乳斕斑昔嬰衣拾之不盈把日暮空悲歸地上空拾星枝上不見花哀哀孤老人戚戚無子家豈若沒水鳬不如拾巢鴉浪鷇破便飛風雛褭相誇芳嬰不復生向物空悲嗟
　　應是一線淚入此春木心枝枝不成花片片落翦金春壽何可長霜哀亦已深常時洗芳泉此日洗淚襟兒生月不明兒死月始光兒月兩相奪兒命果不長如何此英英亦為弔蒼蒼甘為墮地塵不為末世〈一作世木〉芳踏地恐土痛損彼芳樹根此誠天不知翦棄我子孫垂枝有千落芳命無一存誰謂生人家春色不入門冽冽霜殺春枝枝疑纎刀木心既零落山竅空呼號班班落地英㸃㸃如明膏始知天地間萬物皆不牢哭此不成春涙痕三四斑失芳蝶既狂失子老亦孱且〈一作豈〉無生生力自〈一作甘〉有死死顔靈鳯不銜訴誰為扣天關
　　此兒自見災花發多不諧窮老收碎心永夜抱破懷聲死更何言意死不必喈病叟無子孫獨立猶束柴霜似敗紅芳剪啄十數雙參差呻細風噞喁沸〈一作戲〉淺江泣凝〈一作疑〉不可消〈一作誚〉恨壯難自降空遺舊日影怨彼〈一作此〉小書窗
　　弔江南老家人春梅
　　念爾筋力盡違我衣食恩奈何粗獷兒生鞭見死痕舊使常以禮新怨〈一作寃〉將誰吞胡為乎泥中〈一作上天〉消歇教義源
　　哭李丹員外並寄杜中丞
　　生死方知交態存忍將齚齖報幽魂十年同在平原客更遣何人哭寢門
　　哭劉言史
　　詩人業孤峭餓死良已多相悲與相笑累累其奈何精異劉言史詩腸傾珠河取次抱置之〈一作為拋擲〉飛過東溟波可惜大國謡飄為四夷歌常於衆中㑹顔色兩切磋今日果成死葬襄〈一作䘮〉之洛河洛岸遠相弔灑淚雙滂沱
　　弔盧殷
　　詩人多清峭餓死抱空山白雲既無主飛出意等閒久病牀席屍䕶䘮童僕孱故書窮鼠嚙狼籍一室間君歸新鬼鄉我面古玉〈一作土〉顔羞見入地時無人叫追攀百泉空相吊日久〈一作夕〉哀潺潺
　　唧唧復唧唧千古一月色新新復新新千古一花春邙風噫孟郊嵩秋葬盧殷北邙前後客相弔為埃塵北邙棘針草淚根生苦辛煙火不自煖筋力早已貧幽薦一盃泣瀉之清洛濵添為斷腸聲愁殺長別人
　　棘針風相號破碎諸苦哀苦哀不可聞掩耳亦入來哭多煎聲恨涕有餘摧噫貧氣已焚憶死心更灰夢世浮閃閃淚波深洄洄薤歌一以去蒿閉不復開
　　登封草木深登封道路微日月不與光莓苔空生衣可憐無子翁蚍蜉縁病肌攣臥歲時長漣漣但幽噫幽噫虎豹聞此外相訪稀至親唯有詩抱心死有歸河南韓先生後君作因依磨一片嵌巖書千古光輝
　　賢人無計校生苦死徒誇佗名潤子孫君名潤泥沙可惜千首文閃如一朝花零落難苦言〈一作久留〉起坐空驚嗟耳聞陋巷生眼見魯山君餓死始有名餓名高氛氳戅叟老壯氣感之為憂雲所憂唯一泣古今相紛紛平生與君說逮此俱云云
　　初識漆鬢髪爭為新文章夜踏明月橋店飲〈一作虛斂〉吾曹床醉啜二盃釀名郁一縣香寺中摘梅花園裏翦浮芳高嗜緑蔬〈一作雲〉羮意輕肥膩羊吟哦無滓韻言語多古腸白首忽然至盛年如偷將清濁俱莫追何須罵滄浪前賢多哭酒哭酒免哭心後賢試銜之哀至無不深少年哭酒時白髪亦已侵老年哭酒時聲韻隨生沉寄言哭酒賔勿作登封音登封徒放聲天地竟難尋同人少相哭異類多相號始知禽獸癡卻至天然高非子病無涙非父念莫勞如何裁親疎用禮如用刀孤䘮鮮匍匐閉哀抱鬱陶煩他手中葬誠信焉能襃嗟嗟無子翁死棄如脫毛
　　聖人哭賢人骨化氣為星文章飛上天列宿增晶熒前古文可數今人文亦靈高名稱謫仙昇降曾莫停有文死更香無文生亦腥為君鏗好辭永傳作謐寧






　　御定全唐詩巻三百八十一
<集部,總集類,御定全唐詩>
　　欽定四庫全書
　　御定全唐詩巻三百八十二
　　張籍
　　張籍字文昌蘇州吳人或曰和州烏江人貞元十五年登進士第授太常寺太祝久之遷秘書郎韓愈薦為國子博士歷水部員外郎主客郎中當時有名士皆與㳺而愈賢重之籍為詩長於樂府多警句仕終國子司業詩集七卷今編為五卷
　　寄逺曲
　　美人來去春江暖江頭無人湘水滿浣紗石上水禽棲江南路長春日短蘭舟桂楫常渡江無因重寄雙瓊璫
　　行路難
　　湘東行人長歎息十年離家歸未得弊裘羸馬苦難行僮僕饑寒〈一作盡飢〉少筋力君不見牀頭黃金盡壯士無顔色龍蟠泥中未有雲不能生彼升天翼
　　征婦怨
　　九月匈奴殺邊將漢軍全沒遼水上萬里無人収白骨家家城下招魂𦵏婦人依倚子與夫同居貧賤心亦舒夫死戰場子在腹妾身雖存如晝燭
　　白紵〈一作薴〉歌
　　皎皎白紵〈一作薴〉白且鮮將作春衣稱少年裁縫長短不能定自持刀尺向姑前復恐蘭膏汙纎指常遣傍人収墮珥衣裳著時寒食下還把玉鞭鞭白馬
　　野老歌〈一作山農詞〉
　　老農家貧在山住耕種山田三四畝苗疎稅多不得食輸入官倉化為土嵗暮鋤犁傍空室呼兒登山収橡實西江賈客珠百斛船中有犬長食肉
　　寄衣曲
　　織素縫衣獨苦辛逺因回使寄征人官家亦自寄衣去貴從妾手著君身髙堂姑老無侍子不得自到邊城裏殷勤為看初著時征夫身上宜不宜
　　送逺曲
　　戲馬臺南山簇簇山邊飲酒歌別曲行人醉後起登車席上回尊勸僮僕青天漫漫覆長路逺逰無家安得住願君到䖏自題名他日知君從此去
　　築城詞〈一作曲〉
　　築城處〈一作去〉千人萬人齊把〈一作抱〉杵重重土堅試行〈一作用〉錐軍吏執鞭催作遲來時一年深磧裏盡著短衣渴無水力盡不得拋〈一作休〉杵聲杵聲未盡〈一作定〉人皆死家家養男當門戶今日作君城下〈一作上〉土
　　猛虎行
　　南山北山樹冥冥猛虎白日繞林〈一作村〉行向晚〈一作曉〉一身當道食山〈一作此〉中麋鹿盡無聲年年養子在空〈一作深〉谷雌雄上山〈一作下〉不相逐谷中近窟有山村〈一作林〉長向村家〈一作林中〉取黃犢五陵年少不敢射空來林下看行跡
　　別離曲
　　行人結束出門去㡬時更踏門前路〈一作馬蹄㡬時踏門路〉憶昔君初納采時不言身屬遼陽戍早知今日當別離成君家計良為誰男兒生身自有役那得誤我少年時不如逐君征戰死誰能獨老空閨裏
　　牧童詞
　　逺牧牛遶村四面禾黍稠陂中飢烏啄牛背令我不得戲壠頭入陂草多牛散行白犢時向蘆中鳴隔隄吹葉應同伴還鼔長鞭三四聲牛牛食草莫相觸官家截爾頭上角
　　沙堤行呈裴相公〈一作國一本無呈裴相公四字〉
　　長安大道沙為堤早風無塵雨〈一作晩一作暖〉無泥宮中玉漏下三刻朱衣導騎丞相來路傍髙樓息歌吹千車不行行者避街官閭吏相傳呼當前十〈一作一〉里惟空衢白麻詔下移相印新堤未成舊堤盡
　　求仙行
　　漢皇欲作飛仙子年年採藥東海裏蓬萊無路海無邊方士舟中相枕死招揺在天廻白日甘泉玉樹無仙實九皇真人終不下空向離宮祠太乙丹田有氣凝素華君能保之昇絳霞
　　古〈一作寳〉釵歎
　　古釵墮〈一作墜〉井無顔色百尺泥中今復得鳳凰宛轉有古儀欲為首飾不稱時女伴傳看不知主〈一作玉窗下〉羅袖拂拭生光輝蘭膏巳盡股半折雕文刻様無年月雖離井底入匣中不用還與墜時同
　　各東西〈一本此下有言字〉
　　逰人別一東復一西出門相背兩不返惟信車輪與馬蹄道路悠悠不知處山髙海闊誰辛苦逺逰不定難寄書日日空尋別時語浮雲上天雨墮地暫時㑹合終離異我今與子非一身安得死生不相棄
　　節婦吟寄東平李司空師道
　　君知妾有夫贈妾雙明珠感君纒綿意繫在紅羅襦妾家髙樓連苑起良人執㦸明光裏知君用心如日月事夫誓擬同生死還君明珠雙淚垂何不相逢未嫁時
　　讌客詞
　　上客不用顧金羈主人有酒君莫違請君看取園中花地上漸多枝上稀山頭樹影不見石溪水無風應〈一作晚〉更碧〈一作暎天碧〉人人齊醉起舞時誰覺翻衣與倒幘明朝花盡人巳去此地獨來空繞樹
　　永嘉行
　　黃頭鮮卑入洛陽帶甲執㦸升明堂晉家天子作降虜公卿奔走如牛〈一作驅〉羊〈一作盡去驅牛羊〉紫陌旌旛暗相觸家家雞犬驚上屋婦人出門隨亂兵夫死眼前不敢哭九州諸侯自顧土無人領兵來䕶主北人避胡多在南南人至今能晉語
　　採蓮曲
　　秋江岸邊蓮子多採蓮女兒憑〈一作並〉船歌青房圓實齊戢戢爭前競折漾微波試牽綠莖下尋藕斷處絲多刺傷手白練束腰袖半巻不插玉釵妝梳淺船中未滿度前洲借問阿誰家住逺歸時共待暮潮上自弄芙蓉還蕩槳
　　傷歌行〈元和中楊憑貶臨賀尉〉
　　黃門詔下促收捕京兆尹繫御史府出門無復部曲隨親戚相逢不容語辭成謫尉南海州受命不得須臾留身着青衫騎惡馬中〈一作東〉門之外〈一作東〉無送者郵夫防吏急諠驅往往驚墮馬蹄下長安里中荒大宅朱門巳除十二㦸髙堂舞榭鎖管美人遙望西南天
　　吳宮怨
　　吳宮四面秋江水江清露白芙蓉死吳王醉後欲更衣座上美人嬌不起宮中千門復萬戶君恩反覆誰能數君心與妾既不同徒向君前作歌舞茱萸滿宮紅實垂秋風嫋嫋生繁枝姑蘇臺上夕燕罷佗人侍寢還獨歸白日在天光在地君今那得長相棄
　　北邙行〈一作白邙山〉
　　洛陽北門北邙道䘮車轔轔入秋草車前齊唱薤露歌髙墳新起白峩峩朝朝暮暮人送葬洛陽城中人更多千金立碑髙百尺終作誰家柱下石山〈一作壠〉頭松柏半無主地下白骨多於土寒食家家送紙錢烏鳶作窠銜上樹人居朝市未解愁請君暫向北邙逰
　　關山月
　　秋月朗〈一作明〉朗關山上山中行人馬蹄響關山秋來雨雪多行人見月唱邊歌海邊茫茫天氣白胡兒夜度黃龍磧軍中探騎暮出城伏兵暗䖏低旌㦸溪水〈一作沙磧〉連天霜草平野駝尋水磧中鳴隴頭風急雁不下沙場苦戰多流星可憐萬國〈一作里〉關山道年年戰國多秋草
　　隴頭行
　　隴頭路〈一作巳〉斷人不行胡騎夜〈一作巳〉入涼州城漢兵處處格鬬死一朝盡沒隴西地驅我邊人胡中去散〈一作恣〉放牛羊食禾黍去年中國養子孫今著氊裘學胡語誰能更〈一作還〉使李輕車收〈一作重〉取涼州入〈一作屬〉漢家
　　楚妃歎〈一作怨〉
　　湘雲初起江沉沉君王遙在雲夢林江南雨多旌旗〈一作㦸〉暗臺下朝朝春水深章華殿前朝萬〈一作下〉國君心獨自無終極楚兵滿地能〈一作兼〉逐禽誰用一身騁筋力西江若飜雲夢中麋鹿死盡應還宮
　　春日行
　　春日融融池上暖竹牙出土蘭心短草堂人起酒半醒家僮報我〈一本有後字〉園花〈一本有已字〉滿頭上皮冠未曾整直入花間不尋徑樹樹殷勤盡遶行攀枝未徧春日暝不用積金著青天不用服藥求神仙但園裏花長好一生飲酒花前老
　　秋夜長
　　秋天如水夜未央天漢東西月色光愁人不寐畏枕席暗蟲唧唧〈一作嘖嘖〉遶我傍荒城為村無更聲起看北斗天未明白露滿田風嫋嫋千聲萬聲鶡鳥鳴
　　白鼉鳴
　　天欲雨有東風南谿白鼉鳴窟中六月人家井無水夜聞鼉聲人盡起
　　洛陽行
　　洛陽宮闕當中州城上峩峩十二樓翠華西去㡬時返梟〈一作嗚〉巢乳鳥藏蟄鷰御門空鎖五十年稅彼農夫修玉殿六街朝暮鼓鼕鼕禁兵持㦸守空宮百官月月拜章表驛使相續長安道上陽宮樹黃復綠野豺入苑食麋鹿陌上老翁雙淚垂共説武皇廵幸時
　　春江曲
　　春江無雲〈一作冰〉潮水平〈一作水平滿〉蒲心出水〈一作江心啒啒〉鳬雛鳴長干夫壻愛逺行自染春衣縫巳成妾身生長金陵側去年隨夫住江北春來未到父母家舟小風多渡不得欲辭舅姑先問人私向江頭祭水神
　　送逺曲
　　吳門向西流水長水長栁暗煙茫茫行人送客各惆悵話離敘別傾清觴吟絲竹鳴笙簧酒酣性逸歌猖狂行人告我掛㠶去此去何時返故鄉殷勤振衣兩相囑世事近來還淺促君看取吳門山帶雪經春依舊綠行人行處求知親送君去去徒酸辛
　　塞下曲
　　邊州八月修城堡𠉀騎先燒磧中草胡風吹沙度隴飛隴頭林木無北枝將軍閲兵青塞下鳴鼓逄逄〈一作鼕鼕〉促獵圍天寒山路石斷裂白日不銷帳上雪烏孫國亂多降胡詔使名王持漢節年年征戰不得閒邊人殺盡唯空山
　　董逃行
　　洛陽城頭火曈曈亂兵燒我天子宮宮城南面有深山盡將老幼藏其間重巖為屋橡為食丁男夜行𠉀消息聞道官兵猶掠人舊里如今歸未得董逃行漢家㡬時重太平
　　少年行
　　少年從獵出〈一作出獵〉長楊禁中新拜羽林郎獨對輦前射雙虎君王手賜黃金璫日〈一作白〉日鬭雞都市裏贏得寳刀重刻字百里報仇夜出城平明還在娼樓醉遙聞虜到平林下不待詔〈一作勑〉書行上馬斬得名王獻桂宮封侯起第一日中不為〈一作同〉六郡良家子百戰始取邊城功
　　白頭吟
　　請君膝上琴彈我白頭吟憶昔君前嬌笑語兩情宛轉如縈素宮中為我起髙樓更開花池種芳樹春天百草秋始衰棄我不待白頭時羅襦玉珥色未暗今朝已道不相宜揚州青銅作明鏡暗中持照不見影人心回互自無窮眼前好惡那能定君恩已去若再返菖蒲花開〈一作青一作生〉月長滿
　　將軍行
　　彈箏峽東有胡塵天子擇日拜將軍蓬萊殿前賜六纛還領禁兵為部曲當朝受詔不辭家夜向咸陽原上宿戰車彭彭旌旗動三十六軍齊上隴隴頭戰勝夜亦行分兵處處收舊城胡兒殺盡隂磧暮擾擾唯有牛羊聲邊人親戚曾戰沒今逐官軍收舊骨磧西行見萬里空幕〈一作樂〉府獨奏將軍功
　　賈客樂
　　金陵向西賈客多船中生長樂風波欲發移船近江口船頭祭神各澆酒停杯共説逺行期入蜀經蠻誰〈一作逺〉別離金多衆中為上客夜夜算緡眠獨遲秋江初月猩猩語孤㠶夜發瀟湘渚水工持檝防暗灘直過山邊及前侶年年逐利西復東姓名不在縣籍中農夫稅多長辛苦棄業長〈一作寧〉為販寳翁
　　羇旅行
　　逺客出門行〈一作世〉路難停車斂策在門端荒城無人霜〈一作雪〉滿路野火燒〈一作火燒野〉橋不得度寒蟲〈一作兎〉入窟鳥歸巢僮僕問我誰家去行尋田頭暝未息雙轂長轅礙荊棘緣岡入澗投田家主人舂米為夜食晨雞喔喔茅屋傍行人起掃車上霜舊山巳別行已逺身計未成難復返長安陌上相識稀遙望天山〈一作門〉白日晚誰能聴我辛苦〈一作苦辛〉行為向君前歌一聲
　　車遙遙
　　征人遙遙出古城雙輪齊動駟馬鳴山川無處不〈一作無〉歸路念君長作萬里行野田人稀秋草綠日暮放馬車中宿驚麏㳺兎在我傍獨唱鄉歌對僮僕君家大宅鳳城隅年年道上隨行車為玉鑾繫華軾終日有聲在君側門前舊轍〈一作路〉久巳平〈一作拋〉無由復得君消息
　　妾薄命
　　薄命婦〈一作薄命嫁得〉良家子無事從軍去萬里漢家天子平四夷䕶羌都尉裹屍歸念君此行為死別對君裁縫泉下衣與君一日為夫婦千年萬嵗亦相守君愛龍城征戰功妾青樓歌樂同人生各各有所欲詎得將心入君腹
　　朱鷺〈一本有曲字〉
　　翩翩兮朱鷺來汎〈一作浴〉春塘棲綠樹羽毛如翦色如染逺飛欲下雙翅斂避人引子入深壍動處水紋開灔灔誰知豪家網爾軀不如飲啄江海隅
　　逺別離
　　蓮葉團團杏花〈一作荇葉〉拆長江鯉魚鬐鬛赤念君少年棄親戚千里萬里獨為客誰言逺別心不易天星墜地能為石㡬時斷得城南陌勿使居人有行役
　　楚宮行
　　章華宮中九月時桂花半落紅橘垂江頭騎火照輦道君王夜從雲夢歸霓旌鳳蓋到雙闕臺上重重歌吹發千門萬戶開相當燭籠左右列成行下輦更衣入洞房洞房侍女盡焚香玉階羅幕微〈一作似〉有霜齊言此夕樂未央玉酒湛湛盈華觴絲竹次第鳴中堂巴姬起舞向君王廻身垂手結明璫君千年萬年夀朝出射麋夜飲酒
　　江南行〈一作曲〉
　　江南人家多橘樹吳姬舟上織白薴土地卑濕饒蟲蛇連木為牌入江住江村亥日長為市落㠶度橋來浦裏清莎覆城竹為屋無井家家飲潮水長干午日沽春酒髙髙酒旗懸江口娼樓兩岸臨水柵夜唱竹枝留北客江南風土歡樂多悠悠處處盡經過
　　烏夜啼引
　　秦烏啼啞啞夜啼長安吏人家吏人得罪囚在獄傾家賣産將自贖少婦起聴夜啼烏知是官家有赦書下牀心喜不重寐〈一作寢〉未明上堂賀舅姑少婦語啼烏汝啼慎勿虛借汝庭樹作髙巢年年不令傷爾〈一作汝〉雛
　　促促詞
　　促促復促促家貧夫婦歡不足今年為人送租船去年捕魚在〈一作向〉江邊家中姑老子復小自執吳綃輸稅錢家家桑麻滿地黒念君一身空努力〈一作乍〉教牛蹄團團羊角直君身常〈一作長〉在應不得
　　宛轉行
　　華屋重翠幄綺席雕象牀逺漏微更疎薄衾中夜涼爐氣〈一作氳〉暗裵徊寒燈背斜光妍姿結宵態寢臂〈一作壁〉幽夢長宛轉復宛轉憶君〈一作憶憶〉更未央
　　短歌行
　　青天蕩蕩髙且虛上有白日無根株流光暫出還入地使我年少〈一作少年〉不須臾與君相逢勿寂寞衰老不復如今樂玉巵盛酒置君前再拜〈一作勸〉君千萬年
　　山頭鹿
　　山頭鹿〈一本有雙字〉角芟芟尾促促貧兒多租輸不足夫死未𦵏兒在獄早日熬熬蒸野岡禾黍不收〈一作熟〉無獄糧縣家唯憂少軍食誰能令爾無死傷
　　湘江曲
　　湘水無潮秋水闊湘中月落行人發送人發送人歸白蘋茫茫鷓鴣飛
　　楚妃怨
　　梧桐葉下黃金井橫架轆轤牽素綆美人初起天未明手拂銀缾秋水冷
　　離宮怨
　　髙堂別館連湘渚長向春光〈一作江〉開萬戶荊王去去不復來宮中美人自歌舞
　　成都曲
　　錦江近西煙水綠新雨山頭荔枝熟萬里橋邊多酒家逰人愛向誰家宿
　　寒塘曲
　　寒塘沉沉栁葉疎水暗人語驚棲鳬舟中少年醉不起持燭照水射㳺魚
　　春別曲
　　長江春水綠堪染蓮葉出水大如錢江頭橘樹君自種那不長繫木蘭船
　　春堤曲
　　野塘鵁鶄飛樹頭綠蒲紫菱蓋碧流狂客誰家〈一作誰家狂客〉愛雲水日日獨來城下逰
　　烏棲曲
　　西山作宮花滿池宮鳥曉鳴茱萸枝吳姬採蓮自唱曲〈一作吳姬自唱採蓮曲〉君王昨夜舟中宿
　　雀飛多
　　雀飛多觸網羅網羅髙樹顛汝飛蓬蒿下勿復投身網羅間粟積倉禾在田巢之雛望其母來還
　　泗水行
　　泗水流急石纂纂鯉魚上下紅尾短春冰消散日華滿行舟往來浮橋斷城邊魚市人早行水煙漠漠多棹聲
　　廢居〈一作宅〉行
　　胡馬崩騰滿阡陌都人避亂唯空宅宅邊青桑垂宛宛野蠶食葉還成繭黃雀銜草入燕窠嘖嘖啾啾白日晚去時禾黍埋地中飢兵掘土翻重重鴟梟養子庭樹上曲牆空屋多旋風亂定㡬人還本土唯有官家重作主
　　寄菖蒲〈一本有吟字〉
　　石上生菖蒲一寸十二節仙人勸我食令我頭青面如雪逢人寄君一絳囊書中不得傳此方君能來作棲霞侶與君同入丹𤣥鄉
　　江村行
　　南塘水深蘆筍齊下田種稻不作畦耕場磷磷在水底短衣半染蘆中泥田頭刈莎結為屋歸來繫牛還獨宿水淹手足盡有〈一作為〉瘡山䖟遶身〈一作衣〉飛颺颺〈一作撲撲〉桑林椹黒蠶再眠婦姑採桑不向田江南熱旱天氣毒雨中移秧顔色鮮一年耕種長苦辛田熟家家將賽神
　　樵客吟
　　上山採樵選枯樹深處樵多出辛苦秋來野火燒櫟林枝柯巳枯堪採取斧聲坎坎在幽谷採得齊梢青葛束日西待伴同下山竹擔彎彎向身曲共知路傍多虎窟〈一作穴〉未出深林不敢歇村西地暗狐兎行稚子呌時相應聲採樵客莫採松與栢松栢生枝直且堅與君作屋成家宅
　　湖南曲
　　瀟湘多別離風起芙蓉洲江上人已逺夕陽滿中流鴛鴦東南飛飛上青山頭
　　春水曲
　　鴨鴨觜唼唼青蒲生春水狹蕩漾木蘭船中有雙少年少年醉鴨不起
　　雲童行
　　雲童童白龍之尾垂江中今年天旱不作雨水足牆上有禾黍
　　新桃行
　　桃生葉婆娑枝葉四向多髙未出牆顛蒿莧相凌摩植之三年餘今年初試花秋來巳成實其隂良巳嘉青蟬不來鳴安得迅羽過常惡〈一作恐〉牽絲蟲䝉羃成網羅顧託戲兒童勿折吾柔柯明年結其實磊磊充汝家
　　憶逺曲
　　水上山沉沉征途復繞〈一作渡逺〉林途荒人行少馬跡猶可尋雪中獨立樹海口失侶禽離憂如長線千里縈我心
　　長塘湖
　　長塘湖一斛水中半斛魚大魚如栁葉小魚如針鋒水濁誰能辨真龍
　　廢瑟詞
　　古瑟在匣誰復識玉柱顛倒朱絲黒千年曲譜不分明樂府無人傳正聲秋蟲暗穿塵作色腹中不辨工人名㡬時天下復古樂此瑟還奏雲門曲












　　御定全唐詩巻三百八十二
　　欽定四庫全書
　　御定全唐詩巻三百八十三
　　張籍
　　野居
　　貧賤易為適荒郊亦安居端坐無餘思彌樂古人書秋田多良苗野水多逰魚我無耒與網安得充廩廚寒天白日短簷下煖我軀四肢暫寛柔中腸鬱不舒多病減志氣為客足憂虞況復苦時節〈一作時節晚〉覽景獨〈一作物空〉踟躕
　　西州
　　羌胡據西州近甸無邊城山東收稅租養我防塞〈一作塞下〉兵胡騎來無時居人常震驚嗟我五陵間農者罷耘耕邊頭多殺傷〈一作傷殺〉士卒難全形郡縣發丁役丈夫各征行生男不得養懼身有姓名良馬不念秣烈士不茍營所願除國難再逢天下平
　　雜〈一作離〉怨
　　切切重切切秋風桂枝折人當少年嫁我當少年別念君非征行年年長逺途妾身甘獨歿髙堂有舅姑山川豈遙逺行人自不返
　　惜花
　　春潭足芳樹水清不如素幽人愛華景一一空山暮月出潭氣白㳺魚暗衝石夜深春思多酒醒山寂寂
　　三原李氏園宴集
　　暮春天早熱邑居苦囂煩言從君子樂樂彼李氏園園中有草堂池引涇水泉開戶西北望逺見嵯峨山借問主人翁北州佐戎軒僕夫守舊宅為客侍華〈一作施榻〉筵髙懐〈一作膏壤〉有餘興〈一作滋〉竹樹芳且鮮傾我所持觴盡日共留連疎拙不偶俗常喜形體閒況來幽棲地能不重歎〈一作笑〉言
　　沈千運舊〈一作故〉居
　　汝北君子宅我來見頽墉亂離子孫盡地屬鄰里翁土木被丘墟谿路不連〈一作相〉通舊井蔓草合牛羊墜其中君辭天子書放意任體躬一生不自力家與逆旅同髙議切星辰餘聲激瘖聾方將旌舊閭百世可封崇嗟其未積年巳為荒林叢時豈無知音〈一作者〉不〈一作莫〉能崇〈一作孰〉此風浩蕩竟無覩我將安所從
　　贈別孟郊〈一本無別字〉
　　歷歷天上星沉沉水中萍幸當清秋夜流影及微形君生衰俗間立身如禮經純誠〈一作淳意〉發新〈一作髙〉文獨有金石聲才名振京國歸省東南行停車楚城下顧我不念程寳鏡曽墜水不磨豈〈一作難〉自明苦節居貧賤所知賴友生歡㑹方別離戚戚憂慮並安得在一方終老無送迎
　　臥疾
　　身病多思慮亦讀神農經空堂留燈燭〈一作空房夜留燈〉四壁青熒熒羇旅隨〈一作逐〉人歡貧賤還自輕今來問良醫乃知病所生僮僕各憂愁〈一作相憂〉杵臼無停聲見我形顦顇勸藥語丁寧春雨枕席冷窗前新禽鳴開門起無力遙愛雞犬行服藥察耳目漸如醉者〈一作覺如酒〉醒顧非達性命〈一作方悟養生者〉猶〈一作不〉為憂患生〈一作並〉
　　別段生
　　與子骨肉親願言〈一作其〉長相隨況離父母傍從我學書詩同在道路間講論亦未虧為文於我前日夕生光儀行役多疾疚〈一作疹〉賴此相扶持貧賤事難拘〈一作俱難〉今日有別離我去秦城中子留汴水湄離情兩飄斷不〈一作豈〉異風中絲幼年獨為客舉動難得〈一作為〉宜努力自修勵常如見我時送我登山岡再拜〈一作揖〉問還期還期在新年勿怨歡㑹遲
　　哭〈一作傷〉於鵠
　　青〈一作西〉山無逸人忽覺大國貧良玉沉幽泉名為天下珍野性疎時俗再拜乃從軍氣髙終不合去如鏡上塵我初有章句相合者唯君今來弔嗣子對隴燒新〈一作斯〉文耕者廢其耜㸑者絶其薪笥無新衣裳曷用光我身奠酒〈一作回〉徒拜手〈一作再拜〉哀懐〈一作昔意〉安能陳徒保金石韻千載人所聞
　　南歸
　　促促念道路四支不常寧行車未及家天外非盡程骨肉待我歡鄉里望我榮豈知東與西顦顇竟無成人言苦夜長窮者不念明懼離其寢寐百憂傷性靈世道多險薄相勸畢中誠逺逰無知音不如商賈行達人有常志愚夫勞所〈一作無〉營舊山行去逺〈一作幸未賣〉言歸樂此生
　　惜花
　　濛濛庭樹花墜地無顔色日暮東風起飄揚玉階側殘蘂在猶稀青條聳復直為君結芳實令君勿歎息
　　奉和舎人叔直省時思琴
　　藹藹紫薇直秋意深無窮滴瀝仙閣漏肅穆禁池風竹月泛涼影萱露澹幽叢地清物態勝宵閒琴思通時屬雅音際逈凝虛抱中達人掌樞近常與隠黙同
　　離婦
　　十載來夫家閨門無瑕疵薄命不生子古制有分離託身言同穴今日事乖違念君終棄捐誰能強在茲堂上謝姑嫜長跪請離辭姑嫜見我往將決復沉疑與我古時釧留我嫁時衣髙堂拊我身哭我於路陲昔日初為婦當君貧賤時晝夜長魴績不得事蛾眉辛勤積黃金濟君寒與飢洛陽買大宅邯鄲買侍兒夫壻乗龍馬出入有光儀將為富家婦永為子孫資誰謂出君門一身上車歸有子未必榮無子坐生悲為人莫作女作女實難為
　　懐別
　　僕人驅行軒低昻出我門離堂無留客席上唯琴樽古道隨水曲悠悠繞荒村逺程未奄息別念在朝昏端居愁嵗永獨此留清景豈無經過人尋歎門巷靜君如天上雨我如屋下井無因同波流作形與影
　　學仙
　　樓觀開朱門樹木連房廊中有學仙人少年休穀糧髙冠如芙蓉霞月披衣裳六時朝上清佩玉紛鏘鏘自言天老書秘覆雲錦囊百年度一人妄泄有災殃每佔有仙相然後傳此方先生坐中堂弟子跪四廂金刀截身髮結誓焚靈香弟子得其訣清齋入空房守神保元氣動息隨天罡爐燒丹砂盡晝夜𠉀火光藥成既服食計日乗鸞凰虛空無靈應終嵗安所望勤勞不能成疑慮積心腸虛羸生疾疹夀命多夭傷身歿懼人見夜埋山谷傍求道慕靈異不如守尋常先王知其非戒之在國章
　　夜懐
　　窮居積逺念轉轉迷所歸幽蕙零落色暗螢參差飛病生秋風簟淚墮月明衣無愁坐寂寞重使奏清徽
　　城南
　　漾漾南澗水來作曲池流言尋參差島曉榜輕盈舟萬繞不再止千尋盡孤幽藻澀訝人重萍分指魚㳺繁苗毯下垂宻箭翻廻輈曝鼈亂自墜隂藤斜相鉤臥蔣黒米吐翻芰紫角稠橋低競俯僂亭近閒夷猶目為逐勝朗手因掇芳柔漸喜㳺來極忽疑歸無由氣狀雖可覽纎微諒難搜未聴主人賞徒愛清華秋
　　懐友
　　人生有行役誰能如草木別離感中懐乃為我桎梏百年受命短光景良不足念我別離者懐日月促平地施道路車馬往不復空知為良田秋望禾黍熟端居無儔侶日夜禱耳目立身難自覺常恐〈一作懼〉憂與辱窮賤無閒暇疾痛多嗜欲我思擕手人逍遙任心腹
　　寄別者
　　寒天正飛雪行人心切切同為萬里客中路忽離別別君汾水東望君汾水西積雪無平岡空山無人蹊羸馬時倚轅行行未遑食下車勸僮僕相顧莫歎息詎知佳期隔離念終無極
　　獻從兄
　　悠悠旱天雲不逺如飛塵賢達失其所沉飄同衆人擢秀登王畿出為良使賔名髙滿朝野幼賤誰不聞一朝遇䜛邪流竄八九春詔書近遷移組綬未及身冬井無寒冰玉潤難為焚虛懐日迢遙榮辱常保純我念出㳺時勿吟康樂文言靈溪期聊欲相依因
　　寄韓愈
　　野館非我室新居未能安讀書避塵雜方覺此地閒過郭多園墟桑果相接連獨㳺竟寂寞如寄空雲山夏景常晝毒宻林無鳴蟬臨溪一盥濯清去肢體煩出林望曾城君子在其間戎府草章記阻我此逰盤憶昔西潭時並持釣魚竿共忻得魴鯉烹鱠於我前㡬朝還復來歎息時獨言
　　贈姚怤
　　漏天日無光澤土松不長君今職下位志氣安得揚白髮文思壯才為國賢良無人識髙韻薦於天子傍況我愚朴姿強趨利名塲逺同干貴人身舉固難彰昔逢汴水濵今㑹習池陽豈無再來期顧恐非此方為石中泉不為瓦上霜離別勿復道所貴不相忘
　　病中寄白學士拾遺
　　秋亭病客眠庭樹滿枝蟬涼風繞砌起斜影入牀前梨晚漸紅墜菊寒無黃鮮倦逰寂寞日感歎蹉跎年塵歡久消委華念獨迎延自寓城闕下識君弟事焉君為天子識我方沉病纒無因㑹同語悄悄中懐煎
　　雨中寄元宗簡
　　秋堂羸病起盥潄風雨朝竹影冷疎澀榆葉暗飄蕭街徑多墜果牆隅有蛻蜩延瞻㳺歩阻獨坐閒思饒君居應如此恨言相去遙
　　野寺後池寄友
　　佛寺連野水池幽夏景清繁木䕃芙蕖時有水禽鳴通溪岸蹔斷分渚流復縈伴僧鐘磬罷月來池上明友人竟不至東北見髙城獨逰自寂寞況此恨盈盈
　　董公詩
　　誰主東諸侯元臣隴西公旌節居汴水四方皆承風在朝四十年天下誦其功相我明天子政成如太宗東方有艱難公乃出臨戎單車入危城慈惠安羣兇公謂其黨言汝材甚驍雄為我帳下士出入衞我躬汝息為我子汝親為我翁衆皆相顧泣無不和且恭其父教子義其妻勉夫忠不自以為資奉上但顒顒公衣無文采公食少肥濃所憂在萬人人實我寧空輕刑寬其政薄賦弛租庸四郡三十城不知嵗饑凶天子臨朝喜元老留在東今聞揚盛徳就安我大邦百辟賀明主皇風恩賜重朝廷有大事就決其所從海內既無虞君臣方肅雍端居任僚屬宴語常從容翩翩者蒼烏來巢於林叢甘𤓰生場圃一蒂實連中田有嘉穀隴異畝穂亦同賢人佐聖人徳與神明通感應我淳化生瑞我地中昔者此州人但矜馬與弓今公施徳禮自然威武崇公其共百年受祿將無窮
　　祭退之
　　嗚呼吏部公其道誠巍昂生為大賢姿天使光我唐徳義動鬼神鑒用不可詳獨得雄直氣發為古文章學無不該貫吏治得其方三次論諍退其志亦剛強再使平山東不言所謀臧薦待皆寒羸但取其才良親朋有孤稚婚姻有辦營如彼天有斗人可為信常如彼嵗有春物宜得華昌哀哉未申施中年遽殂䘮朝野良共哀矧於知舊腸籍在江湖間獨以道自將學詩為衆體久乃溢笈囊略無相知人黯如霧中行北逰偶逢公盛語相稱明名因天下聞傳者入歌聲公領試士司首薦到上京一來遂登科不見苦貢場觀我性樸直乃言及平生由茲類朋黨骨肉無以當坐令其子拜常呼幼時名追招不隔日繼踐公之堂出則連轡馳寢則對榻牀搜窮古今書事事相酌〈一作斟〉量有花必同尋有月必同望為文先見草釀熟偕共觴新果及異鮭無不相待嘗到今三十年曽不少異更公文為時師我亦有微聲而後之學者或號為韓張我官麟臺中公為大司成念此委末秩不能力自揚特狀為博士始獲升朝行未㡬享其資遂忝南宮郎是事賴拯扶如屋有棟梁去夏公請告養疾城南荘籍時官休罷兩月同㳺翔黃子陂岸曲地曠氣色清新池四平漲中有蒲荇香北臺臨稻疇茂栁多隂涼板亭坐垂釣煩苦稍巳平共愛池上佳聨句舒遐情偶有賈秀才來茲亦同並移船入南溪東西縱篙橕劃波激船舷前後飛鷗鶬回入潭瀨下網截鯉與魴踏沙掇水蔬樹下烝新秔日來相與嬉不知暑日長柴翁擕童兒聚觀於岸傍月中登髙灘星漢交垂芒釣車擲長綫有獲齊歡驚夜闌乗馬歸衣上草露光公為逰谿詩唱詠多慨慷自期此可老結社於其鄉籍受新官詔拜恩當入城公因同歸還居處隔一坊中秋十六夜魄圓天差晴公既相邀留坐語於堦楹乃出二侍女合彈琵琶箏臨風聴繁絲忽遽聞再更顧我數來過是夜涼難忘公疾浸日加孺人視藥湯來𠉀不得宿出門每廻遑自是將重危車馬𠉀縱橫門僕皆逆遣獨我到寢房公有曠達識生死為一綱及當臨終晨意色亦不荒贈我珍重言傲然委衾裳公比欲為書遺約有修章令我署其末以為後事程家人號於前其書不果成子符奉其言甚於親使令魯論未訖注手跡今微茫新亭成未登閉在荘西廂書札與詩文重疊我笥盈頃息萬事盡腸情多摧傷舊塋盟津北野窆動皷鉦栁車一出門終天無廻箱籍貧無贈貲曷用申哀誠衣器陳下帳醪餌奠堂皇明靈庶鑒知髣髴斯來饗









　　御定全唐詩巻三百八十三
　　欽定四庫全書
　　御定全唐詩巻三百八十四
　　張籍
　　薊北旅思〈一作送逺人〉
　　日日望鄉國空謌白薴詞長因〈一作於〉送人處憶得別家時失意還獨語多愁祗自知客亭門外栁折盡向南枝
　　江南春
　　江南楊栁春日暖地無塵渡口過新雨夜來生白蘋晴沙鳴乳燕芳樹醉逰人向晚青山下誰家祭水神
　　西樓〈一作登城〉望月
　　城西樓上月復是〈一作值〉雪晴時寒夜共來望思鄉獨下遲幽光落水塹淨色在〈一作徧〉霜枝明日千里去此中還別離
　　別鶴
　　雙鶴出雲谿分飛各自迷空巢在松頂〈一作杪〉折羽落紅泥尋水終不飲逢林亦未棲別離應易老萬里雨〈一作兩〉
　　淒淒
　　江陵孝女
　　孝女獨垂髮少年唯一身無家空托墓主祭不從人相弔有行客起廬無〈一作因〉舊鄰江頭聞哭處寂寂楚花春
　　山中古祠
　　春草空祠〈一作山〉墓荒林唯鳥〈一作鳥雀〉飛記年〈一作名〉碑石在經亂祭人稀野䑕緣朱〈一作珠〉帳隂塵蓋〈一作撲一作滿〉畫衣近門潭水黒時見宿龍歸
　　漁陽將
　　塞深沙草白都䕶領燕兵放火燒奚帳分旗築漢城下營看嶺勢尋雪覺人行更向桑乾北擒生問磧名
　　聴夜泉
　　細泉深處落夜久漸聞聲獨起出門聴欲尋當澗行還疑隔林逺復畏有風生月下常來此〈一作立〉無人亦到明
　　送南遷客
　　去去逺遷客瘴中衰病身青山無限路白首不歸人海國戰騎象蠻州市用銀一家分㡬處誰見日南春
　　薊北春懐
　　渺渺水雲外別〈一作望〉來音〈一作鄉〉信稀因逢過江使卻寄在家衣問路更愁逺逢人空説歸今朝薊城北又見塞鴻飛
　　思逺人〈一作寄逺客〉
　　野橋春水清橋上送君行去去人應老年年草自生出門看逺道無信〈一作路〉向邊城楊栁別離處秋蟬今復鳴
　　贈同溪客
　　幽居得相近煙景每〈一作亦〉寥寥共伐臨谿樹因〈一作同〉為過水橋自教青鶴舞分採紫芝苗更愛南峯住尋君路恐〈一作恐路〉遙
　　望行人〈一作秋閨〉
　　秋風窗下起旅雁向〈一作又〉南飛日日出門望家家行客歸無因見邊使空待寄寒衣獨倚〈一作閉〉青樓暮煙深鳥雀稀
　　送宮人入道
　　舊寵昭陽裏尋〈一作求〉仙此最稀名初出宮籍身未稱霞衣巳別歌舞貴長隨鸞鶴飛中官看入洞空駕玉輪歸
　　送越客
　　見説孤㠶去東南到㑹稽春雲剡溪口殘月鏡湖西水鶴沙邊立〈一作宿〉山鼯竹裏啼謝家曽住處煙洞入應迷
　　贈辟穀者
　　學得餐霞法逢人與〈一作贈〉小還身輕曽試鶴力弱未離山無食犬猶在不耕牛自門朝朝空潄水〈一作唯盥潄〉叩齒草堂間
　　思江南舊逰
　　江臯三月時花發石楠枝歸客應無數春山自不知獨行愁道逺廻信畏家移楊〈一作橋〉栁東西渡茫茫欲問誰
　　夜到漁家〈一作宿漁家〉
　　漁家在江口潮水入柴扉行客欲投宿主人猶未歸竹深村路逺〈一作暗〉月出釣船稀遙見尋沙岸春風動草衣
　　送逺〈一作邊〉使
　　揚旌〈一作旌旗〉過隴頭隴水向西流塞路依山逺戍城逢笛秋〈一作雨留〉寒沙隂漫漫疲〈一作瘦〉馬去悠悠為問征行將誰封定逺侯
　　不食姑〈一作贈山中女道士〉
　　㡬年山裏住〈一作女仙唯獨住〉巳作綠毛身䕶氣常稀語存思〈一作齋心〉自見神養龜同不食留藥任生塵要問西王母仙中第㡬人
　　古苑杏花
　　廢苑杏花在行人愁到〈一作過一作對〉時獨開新塹底半露舊燒枝晚色連荒轍低隂覆折碑茫茫〈一作濛濛〉古陵下〈一作路〉春盡又誰知
　　送流人
　　獨向長城北黃雲暗塞天流名屬邊將舊業作公田擁雪添軍壘收氷當井泉知君住應老須記別鄉年
　　宿臨江驛〈一作宿江上一作宿溪中驛〉
　　楚驛南渡口夜深來客稀月明見潮上江靜覺鷗飛旅宿〈一作次〉今巳逺此行殊〈一作猶一作獨〉未歸離家久無信又聴𢷬寒衣
　　送蠻客
　　借問炎州客天南㡬日行江連惡谿路山遶夜郎城栁葉瘴雲濕桂叢〈一作林〉蠻鳥聲〈一作驚〉知君卻廻日記得海花名
　　襄國別友
　　曉〈一作晚〉色荒城下相看秋草時獨逰無定計不欲道來〈一作歸〉期別處去家逺愁中驅馬遲歸人渡煙水遙暎〈一作葉落〉野棠枝
　　送逺客
　　南原相送處秋水草還生〈一作秋草水邊生〉同作憶鄉客如今〈一作今知〉分路行因誰寄歸信漸逺問前程明日重陽節無人上古城
　　山中〈一作上國〉贈日南僧
　　獨向雙峯老松門閉兩崖〈一作涯〉翻經上蕉葉掛衲落藤〈一作橙一作蕂〉花甃石新開井穿林自種茶時逢海南客蠻語
　　問誰家
　　征西將
　　黃沙北風起半夜又翻營戰馬雪中宿探人氷上行深山旗未展隂磧鼓無聲㡬道征西將同收碎葉城
　　寄友人
　　憶在江南日同逰三月時採茶尋逺澗鬭鴨向春池送客沙頭宿招僧竹裏碁如今各千里無計得相隨
　　送防秋將
　　白首征西將猶能射㦸支元戎選部曲軍吏換旌旗逐虜招降逺開邊舊壘移重收隴外地應似漢家時
　　律僧
　　苦行常不出清羸最少年持齋唯一食講〈一作尋〉律豈〈一作不〉曽眠避草每移徑濾蟲還入泉從來天竺法到此㡬人傳
　　山中秋〈一作春〉夜
　　寂寂山景〈一作春山〉靜幽人歸去〈一作臥〉遲橫〈一作移〉琴當月下壓〈一作漉〉酒及花時冷〈一作新〉露濕〈一作冷〉𦭘屋〈一作席〉暗泉衝〈一作通〉竹籬西峯採藥〈一作芝〉伴此夕恨無期
　　送南客
　　行路雨脩脩青山盡海頭天涯人去逺〈一作老〉嶺北水空〈一作廻一作南〉流夜市連銅柱巢居屬象州來時舊相識誰向〈一作問〉日南〈一作邊〉逰
　　宿江店
　　野店臨西〈一作江一作寒〉浦門前有橘花停燈待賈客賣酒與漁家夜靜江水白路廻山月斜閒尋泊船處潮落見平沙
　　嶺表〈一作外〉逢故人
　　過嶺萬里餘旅逰經此稀相逢去家逺共説㡬時歸海上見花發瘴中唯〈一作聞〉鳥〈一作無雁〉飛炎州〈一作途〉望鄉〈一作行〉伴自識北人衣
　　出塞〈一作塞上曲〉
　　秋塞雪初下將軍逺出師分營長記火放馬不收旗月冷邊帳濕沙昏夜探遲征人皆白首誰見滅胡時
　　寄紫閣隠者
　　紫閣氣沉沉先生住處深有人時得見無路可相尋夜〈一作野〉鹿伴〈一作投〉茅屋秋猿守栗林唯應採靈藥更不別營心〈一作相侵〉
　　夜宿黒竈溪
　　夜到碧溪裡無人秋月明逢幽更移宿取伴亦探行花下紅泉色雲西乳鶴聲明朝記歸處石上自書名
　　古樹
　　古樹枝柯少枯來復㡬春露根堪繫馬空腹定〈一作恐〉藏人蠧節莓苔老燒痕霹靂新若當江浦上行客祭為神
　　送徐〈一作隂〉先生歸蜀
　　日暮逺歸處雲間仙觀鐘唯持青玉牒獨立碧雞峯隂澗〈一作洞〉長收〈一作新生〉乳寒泉〈一作潭〉舊養龍㡬時因賣藥得kao向海邊逢
　　隠者
　　先生巳得道市井亦容身救病自行藥得錢多與人問年長不定傳法又非真每〈一作常〉見鄰家〈一作翁〉説時聞〈一作時〉使鬼神
　　送友人歸山
　　出山成北首重去結茅廬移石修廢井掃龕盛舊書開田留杏樹分洞與僧居長在幽峯裏樵人見亦疎
　　霅溪西亭晚望〈一作霅溪逺望〉
　　霅〈一作雲〉水碧悠悠西亭栁〈一作古〉岸頭夕隂〈一作光〉生逺岫斜照逐廻流此地動歸思逢人方倦逰吳興耆舊盡空見白蘋洲
　　哭山中友人
　　入雲遙便哭山友隔今生遶墓招魂魄鎸巖記姓名犬因無主善鶴為見人鳴長説能屍解多應別路行
　　答僧拄杖
　　靈籐為拄杖白浄色如銀得自髙僧手將扶病客身春逰不騎馬夜㑹亦呈人持此歸山去深宜戴角巾
　　靈都觀李道士
　　仙觀雨來靜遶房瓊草春素書天上字花洞古時人泥竈煮靈液掃壇朝玉真㡬廻逰閬苑青節亦隨身
　　送韋〈一作韓〉評事歸華隂
　　三峯西面住〈一作蓮花峯下住〉出見世人稀老大〈一作白髮〉誰相識恓惶〈一作青山〉又獨歸埽〈一作拂〉窗秋菌落開篋夜〈一作蟄〉蛾飛若向〈一作訪〉雲中伴還應着褐衣
　　送閩僧
　　㡬夏京城住今朝獨逺歸修行四分律䕶浄七條衣谿寺黃橙熟沙田紫芋肥九龍潭上路同去客應稀
　　送海南客歸舊島〈一本無南字〉
　　海上去應逺蠻家雲島孤竹船來桂浦〈一作府〉山市賣魚鬚入國自獻寳〈一作錦〉逢人多贈珠卻歸春洞口斬象祭天吳
　　登咸陽北寺樓〈一作登感化寺樓〉
　　髙秋原上寺下馬一登臨渭水西來直〈一作急〉秦山南向〈一作去〉深舊宮人不住〈一作見〉荒碣路難尋日暮涼風起蕭條多逺心
　　送新羅使
　　萬里為朝使離家今㡬年應知舊行路卻上逺歸船夜泊〈一作宿〉避蛟窟朝炊求島泉悠悠到鄉國還望海西天
　　宿廣徳寺寄從男
　　古寺客堂空開簾四面風移牀動棲鶴〈一作鴿〉停燭聚飛蟲閒臥逐涼處逺愁生靜中林西微月色思與甯家同
　　宿邯鄲館寄馬磁州〈一作宿邯鄲寄磁州友人〉
　　孤客到空館夜寒愁臥遲雖沽主人酒不似在家時㡬宿得歡笑如今成別離明朝行更逺廻望隔山陂
　　舟行寄李湖州
　　客愁〈一作行〉無次第川路重辛勤藻〈一作萍〉宻行〈一作移〉舟澀灣多轉檝頻薄逰空感惠〈一作命〉失計自憐貧賴有〈一作誦〉汀州句時時慰逺人
　　送閑師歸江南
　　徧住江南寺隨緣到上京多生修律業外學得詩〈一作書〉名講殿偏追入齋家別請行青楓鄉路逺㡬日盡歸程
　　逰襄陽山寺
　　秋色江邊路煙霞若有期寺貧無利施〈一作施利〉僧老足慈悲薜荔侵禪窟蝦蟆占浴池閒逰殊未徧即是下山時
　　登城寄王秘書建〈一本無秘書二字〉
　　聞君鶴嶺住西望日〈一作自〉依依逺客偏相憶登城獨不歸十年為道侶㡬處共柴扉今日煙霞外人間得見稀
　　送從弟戴𤣥往蘇州
　　楊栁閶門路〈一作外〉悠悠水岸斜乗舟向山寺着屐到漁〈一作人〉家夜月紅柑樹秋風白藕花江天詩景好廻日莫令賖
　　送朱慶餘及第歸越
　　東南歸路逺㡬日到鄉中有寺山皆遍無家水不通湖聲蓮葉雨野氣〈一作色〉稻花〈一作苗〉風州縣知名久爭邀與客同
　　過賈島野居
　　青門坊外住行坐見南山此地去人逺知君終日閒蛙聲籬落下草色戶庭間好是經過處唯愁暮獨還
　　酬韓庶子
　　西街幽僻處正與嬾相宜尋寺獨行逺借書常送遲家貧無易事身病足〈一作是〉閒時寂寞誰相問祗應君自知
　　贈〈一作答〉姚合少府
　　病來辭赤縣案上有丹經為客燒茶竈教兒掃竹亭詩成添舊巻酒盡臥空缾闕下今遺逸誰瞻〈一作占〉隠士〈一作者〉星
　　送僧逰五臺兼謁李司空〈一作送顥法師往太原兼謁李司空〉
　　逺去見雙節因行上五臺化樓〈一作雲〉侵曉〈一作晚〉出雪〈一作隠〉路向〈一作到〉春開邊寺連〈一作看〉峯去〈一作過〉胡兒聴法來定知廵禮後解夏始應廻
　　送鄭秀才歸寧
　　桂檝彩為衣行當令節歸夕潮迷浦逺〈一作盡〉書雨見人稀野芰到時熟江鷗泊處飛離琴一奏罷山雨〈一作水〉靄餘暉
　　送李評事逰越
　　未習風塵事初為吳越逰露沾湖草晚〈一作濕一作夕〉日照海山秋梅市門何在蘭亭水尚流西陵待潮處知汝不勝愁
　　夏日閒居
　　無事門多閉偏知夏日長早蟬聲寂寞新竹氣清涼閒對臨書案看移曬藥牀自憐歸未得猶寄在班行
　　閒居
　　東城南陌塵紫幰與朱輪盡説無多事能閒有㡬人唯教推甲子不信守庚申誰見衡門裏終朝自在貧
　　寄昭應王中丞
　　借得街西宅開門渭〈一作御〉水頭長貧唯要徤漸老不禁愁獨憑藤書案空懸竹酒鉤〈一作篘〉春風石甕寺作意共〈一作㑹擬待〉君逰
　　酬孫洛陽〈一本此下有革字〉
　　家貧相逺住齋館入時稀獨坐看書卷閒行着褐衣早蟬庭筍老新雨徑莎肥各離爭名地無人見是非
　　送人任濟隂〈一作送人往濟南〉
　　黃綬在腰下知君非旅行將書報舊里留褐與諸生贈別盡沽酒惜歡多出城春風濟水上𠉀吏聴車聲
　　晚春過崔駙馬東園
　　閒園多好風不意在街東早早詩名逺長長酒性同竹香新雨後鶯語落花中莫遣經過少年光漸覺空
　　夏日閒居
　　多病逢迎少閒居又一年藥看辰〈一作成〉日合茶過夘時煎草長晴來地蟲飛晚後天此時幽夢逺不覺到山邊
　　晚秋閒居
　　獨坐髙秋晚蕭條足逺思家貧常畏客身老轉憐兒萬種盡閒事一生能㡬時從來疎嬾性應祗有僧知
　　和陸司業習靜寄所知
　　幽室獨焚香清晨下未央山開登竹閣僧到出茶牀收拾新琴譜封題舊藥方逍遙無別事不似在班行
　　酬韓祭酒雨中見寄
　　雨中愁不出隂黒晝連宵屋濕唯添漏泥深未放朝無芻憐馬瘦少食信兒嬌聞道韓夫子還同此寂寥
　　和裴僕射移官言志〈一作和裴僕射寄韓侍郎〉
　　身〈一作久〉在勤勞地常思放曠時功成〈一作髙〉歸聖主位重委羣司看壘臺邊石閒〈一作行〉吟篋裏詩蒼生正瞻望〈一作仰〉難與故山期
　　酬白二十二舎人早春曲江見〈一作相〉招
　　曲江氷欲盡風日已恬和栁色看猶淺泉聲覺漸多紫蒲生濕岸青鴨戲新波仙掖髙情客相招共一過
　　和裴僕射朝回寄韓吏部
　　獨愛南關裏山晴竹杪風從容朝早退蕭灑客常通案曲新亭上移花逺寺中唯應有吏部詩酒每相同春日李舎人宅見兩省諸公唱和因書情即事
　　又見帝城裏東風天氣和官閒人事少年長道情多紫掖發章句青闈更詠歌誰知余寂寞〈一作幽寂處〉終日斷經過
　　和李僕射秋日病中作
　　由來病根〈一作源〉淺易見藥功成〈一作程〉曉日杵臼靜涼風衣服輕猶疑少氣力漸覺有心情獨倚紅藤杖時時階上行
　　早春〈一作春日〉病中
　　羸病及年初心情不自如多申請假牒祗送賀官書幽徑獨行步白頭長嬾梳更憐晴日色漸漸暖貧居
　　送嚴大夫之桂州
　　旌斾過湘潭幽竒得徧探莎城百越北行路九疑南有地多生桂無時不養蠶聴歌疑似〈一作難辨〉曲風俗自相諳
　　詠懐
　　老去多悲事非唯見二毛眼昏書字大耳重覺聲髙望月偏増思尋山易〈一作覺〉發勞都無作官意賴得在閒曹
　　使至藍谿驛寄太常王丞
　　獨上七盤去峯巒轉轉稠雲中迷象鼻雨裏下〈一作上〉箏頭水沒荒橋路鴉啼古驛樓君今在城闕肯見此中愁
　　留別江陵王少府〈一作尹〉
　　迢迢山上路病客獨行遲況此分手處〈一作襟日〉當君失意時寒林逺路驛〈一作露逺邑〉晚燒過荒陂別後空廻首相逢未有期
　　贈海東僧
　　別家行萬里自説過扶餘學得中州語能為外國書與醫收海藻持呪取龍魚更問同來伴天台㡬處居
　　寄漢陽故人
　　知君漢陽住煙樹逺重重歸使雨中發寄書燈下封同時買江塢今日別雲松欲問新移處青蘿最北峰
　　送安西將
　　萬里海西路茫茫邊草秋計程沙塞口望伴驛峰頭〈一作樓〉雪暗非時宿沙深獨去愁塞〈一作憶〉鄉人易老莫住近蕃州
　　題李山人幽居
　　襄陽南郭外茅屋一書生無事焚香坐有時尋竹行畫苔藤杖細踏石筍鞋輕應笑風塵客區區逐世名
　　早春閒逰
　　年長身多病獨宜作冷官從來閒坐慣漸覺出門難樹影新猶薄池光晚尚寒遙聞有花發騎馬暫行看
　　贈太常王建藤杖筍鞋
　　蠻藤剪為杖楚筍結成鞋稱與詩人用堪隨禮寺齋尋花入幽徑步日下寒階以此持相贈君應愜素懐
　　和周賛善聞子規
　　秦城啼楚鳥逺思更紛紛況是街西夜偏當雨裏聞應投最髙樹似隔數重雲此處誰能聴遙知獨有君
　　送李騎曹靈州歸覲
　　翩翩出上京㡬日到邊城漸覺風沙起還將弓箭行席箕侵路暗野馬見人驚軍府知歸慶應教數騎迎
　　寒食夜寄姚侍郎〈一作御〉
　　貧官多寂寞不異野人居作酒和山〈一作仙〉藥教兒寫道書五湖歸去逺百事病來疎況〈一作沉〉憶同懐者寒庭月上初
　　題清徹上人院
　　古寺臨壇久松間別起堂看添浴佛水自合讀經香愛養無家客多傳得效〈一作力〉方過齋長不出坐臥一繩牀
　　寄靈一上人初歸雲門寺
　　寒山白雲裏法侶自招擕竹徑通城下松門隔水西方同沃州去不作武陵迷髣髴遙看處秋風是㑹稽
　　和裴司空即事通簡舊僚
　　肅肅上台坐四方皆仰風當朝奉明政早日立元功獨對赤墀下宻宣黃閣中猶聞動髙韻思與舊僚同
　　使回留別襄陽李司空
　　江亭寒日晚管有離聲從此一筵別獨為千里行遲遲戀恩徳役役限公程廻首吟新句霜雲滿楚城和戶部令狐尚書喜裴司空見招看雪
　　南園新覆雪上宰曉來看誰共登春榭唯聞有地官色連山逺靜氣與竹偏寒髙韻更相應寧同謌吹歡
　　和裴司空以詩請刑部白侍郎雙鶴
　　皎皎仙家〈一作山〉鶴逺留閒宅中徘徊幽樹月嘹唳小亭風丞相西園好池塘野水通欲將來放此〈一作從君求置此〉賞望與賔同
　　同綿州胡郎中清明日對雨西亭宴
　　郡內開新火髙齋雨氣清惜花邀客賞勸酒促歌聲共醉移芳席留歡閉暮城政閒方宴語琴築任遙情
　　荘陵輓歌詞三首
　　白日已昭昭干戈亦漸消迎師親出道從諫早臨朝佞倖威權薄忠良寵錫饒丘陵今一變無復白雲謡觀風欲廵洛習戰亦〈一作且〉開池始改三年政旋聞七月期陵分內外使官具吉凶儀渭北新園路簫笳逺更悲曉日龍車動秋風閭闔開行帷六宮出執紼萬方來慘慘郊原暮遲遲挽唱哀空山煙雨夕新陌遶陵臺
　　和左司元郎中秋居十首
　　選得閒坊住秋來草樹肥風前巻筒簟雨裏脫荷〈一作生〉衣野客留方去山童取〈一作收〉藥歸非因入朝省過此出門稀
　　有地唯栽竹無池亦養鵝學書求墨跡釀酒愛朝和古鏡銘文淺神方謎語多居貧閒自樂豪客莫相過閒來松菊地未省有埃塵直去多將藥朝回不訪人見僧收酒器迎客換紗巾更恐登清要難成自在身自知清靜好不要問時豪就石安琴枕穿松壓酒槽山晴〈一作情〉因月甚詩語入秋髙身外無餘事唯應筆硯勞閒堂新埽灑稱是早秋天書客多呈帖琴僧與合莎臺乗晚上竹院就涼眠終日無忙事還應似得仙醉倚斑藤杖閒眠癭木牀案頭行氣訣爐裏降真香尚儉經營少居閒意思長秋茶莫夜飲新自作松漿每憶舊山居新教上墨圖晚花廻地種好酒問人沽夜後開朝簿申前發省符為郎凡㡬嵗巳見白髭鬚菊地纔通履〈一作屐〉茶房不壘階憑醫看蜀藥寄信覓吳鞋盡得仙家法多隨道客齋本無榮辱意不是學安排林下無拘束閒行〈一作吟〉放性靈好時開藥竈髙處置琴亭更撰居山記唯尋相鶴經初當授衣假無吏挽門鈴客散髙齋晚東園景象偏晴明猶有蝶涼冷漸無蟬藤折霜來子蝸行雨後涎新詩纔上巻巳得滿城傳
　　經王處士原居
　　舊宅誰相近唯僧近竹關庭閒〈一作寒〉雲滿井窗曉雪通山來客半留宿借書多寄還明時未中嵗莫便一生閒
　　不食仙姑山房
　　寂寂花枝裏草堂唯素琴因山曽改眼〈一作姓〉見客不言心月出溪路靜鶴鳴雲樹深丹砂如可學便欲住幽林
　　江頭
　　晚歩隨江逺來㠶過眼頻試尋新住客少見故鄉人回首憐歸翼長吟任此身應同南浦雁更見嶺頭春
　　寄孫沖主簿
　　低折滄洲簿無書整兩春馬從同事借妻怕罷官貧道僻收門藥詩髙笑古人仍聞長吏奏表乞鎖㕔頻
　　贈任懶
　　未肯求科第深坊且隠居勝逰尋野客髙臥看兵書㸃藥醫閑馬分泉灌逺蔬漢庭無得意誰擬薦相如
　　舊宮人
　　謌舞〈一作得寵〉梁〈一作秦〉州女歸時白髮生全家沒蕃地無〈一作何〉處問鄉程宮錦不傳様御香空記名一身難自説愁逐路人行
　　春日留別〈一作惜別〉
　　逰人慾別離半醉〈一作醉復〉對花枝看著〈一作卻〉春又晚莫輕少年時臨行記分處廻首是相思各向天涯去重來未可〈一作有〉期
　　沒蕃故人
　　前年伐月支城上〈一作下〉沒全師蕃漢斷消息死生長別離無人收廢帳歸馬識殘旗欲祭疑君在天涯哭此時
　　贈箕山僧
　　久住空林下長齋耳目清蒲團借客坐石磹甃人行似鶴難知性因山強號名時聞衣袖裏暗搯念珠聲
　　冬夕
　　寒蛩獨〈一作猶〉罷織湘雁猶〈一作獨〉能鳴月色當窗入鄉心半夜生不成髙枕夢復作遶堦行廻首嗟淹〈一作飄〉泊城頭北斗橫
　　奉和陜州十四翁中丞寄雷州二十二翁司戶之作
　　聯飛獨不前迥落海南天賈傅竟行矣邵公惟然瘴開山更逺路極水無邊沈劣本多感況聞原上篇
　　老將
　　鬢衰頭似雪行步急如風不怕騎生馬猶能挽硬弓兵書封錦字手詔滿香筒今日身憔悴猶誇定逺功
　　送友生逰峽中
　　風靜楊栁垂看花又別離㡬年同在此今日各驅馳峽裏聞猿呌山頭見月時殷勤一盃酒珍重嵗寒姿
　　送安法師
　　出郭見落日別君臨古津逺程無野寺宿處問何人原色不分路錫聲遙隔塵山隂到家節猶及蕙蘭春
　　水
　　蕩漾空沙際虛明入逺天秋光照不極鳥色去無邊勢引長雲闊波輕片雪連汀洲杳難測萬古覆蒼煙
　　岳州晚景
　　晚景寒鴉集秋聲旅雁歸水光浮日去霞彩暎江飛洲白蘆花吐園紅柿葉稀長沙卑濕地九月未成衣
　　寒食後〈一作王建詩〉
　　田舎清明日家家出火遲白衫眠古巷紅索搭髙枝紗帶生難結銅釵重易垂斬新衣著盡還似去年時
　　寒食書事二首
　　今朝一百五出戶雨初晴舞愛雙飛蝶歌聞數里鶯江深青草岸花滿白雲城為政多孱懦應無酷吏名出城煙火少況復是今朝閒坐將誰語臨觴只自謡堦前春蘚徧衣上落花飄妓樂州人戲使君心寂寥
　　和李僕射雨中寄盧嚴二給事
　　郊原飛雨至城闕濕雲埋逬㸃時穿牖浮漚欲上堦偏滋解籜竹併灑落花槐晚潤生琴匣新涼滿藥齋從容朝務退〈一作後〉放曠掖曹乖〈一作儕〉盡日無來客閒吟感此懐
　　酬李僕射晚春見寄
　　㦸戶洞〈一作動〉初晨鶯聲雨後頻虛庭清氣在衆藥濕光新魚動芳池面苔侵老竹身教鋪嘗酒處自問探花人獨此長多病幽〈一作閑〉居欲過春今朝聴髙韻忽覺離埃塵
　　和盧常侍寄華山鄭隠者
　　獨住〈一作憶一作坐〉三峯下年深學煉丹一間松葉屋數片石花冠酒待山中飲琴將洞口〈一作裏〉彈開門移逺竹剪草出幽蘭荒壁通泉架晴崖曬藥壇寄知騎省客長向白雲閒
　　和令狐尚書平泉東〈一作西〉荘近居〈一作屬〉李僕射有〈一作因〉寄十韻
　　平地有清泉伊南古寺邊漲池閒遶屋出野〈一作流墅〉徧澆田舊隠離多日新鄰得㡬年探幽皆一絶選勝又雙全門靜山光別園深竹影連斜分採藥徑直過釣魚船雞犬還應識雲霞頓覺鮮追思〈一作尋〉應不逺賞愛諒〈一作吟賞定〉難偏此處堪長往逰人早共傳各當恩寄重歸臥恐無緣
　　送鄭尚書出鎮南海〈各用來字〉
　　逺鎮承新命王程不假催班行爭路送恩賜併〈一作一〉時來牙斾從城展兵符到府開蠻聲喧夜市海色浸潮〈一作潤朝〉臺〈一作南臺〉畫角天邊月寒關嶺上梅共知公望重多是隔年廻
　　徐州試反舌無聲
　　夏木多好鳥偏知反舌名林幽仍共宿時過即〈一作已〉無聲竹外天空曉谿頭雨自晴居人宜寂寞深院益淒清入霧暗相失當風閒易驚來年上林苑知爾最先鳴
　　省試行不由徑
　　田裏有微徑賢人不復行孰知求〈一作趨〉捷步又〈一作惟〉恐異端成從易衆所欲安邪〈一作難〉患亦生〈一作平〉誰能達天道〈一作違大路〉共此競前程子羽有遺跡孔門傳舊聲今逢大君子士節自光〈一作應〉明
　　新城甲仗樓
　　謝氏〈一作守〉起新樓西臨城角〈一作上〉頭圖功百尺〈一作仗〉麗藏器五兵修結締〈一作構〉榱甍固虛明戶檻幽魚龍巻旗幟霜雪積戈矛暑雨熇烝隔涼風宴位留地髙形出沒〈一作逺出〉山靜氣清優睥睨斜光徹䦨干宿靄浮芊芊秔稻色脈脈苑谿流郡化黃丞相詩成沈隠侯居茲良得景殊勝峴山逰
　　贈殷山人
　　鬱鬱山中客知名四十年恓惶身獨隠寂寞性應便世業公侯籍生涯黍稷田藤懸讀書帳竹繫網魚船已種千頭橘新開數脈泉閒逰擕酒逺幽語向僧偏入洞題松過看花選石眠避喧長汨沒逢勝即留連自古多髙跡如君少比肩耕耘此〈一作既〉辛苦章句已流傳昔日交逰盛當時省閣賢同袍還共弊連轡每推先講序居重席羣儒願執鞭滿堂虛左待衆目望喬遷才異時難用情髙道自全畏人顔〈一作頻〉慘澹疎物勢迍邅賢〈一作達〉者聞知命吾生復禮𤣥深藏報恩劒久緝養生篇憔悴衆夫笑經過郡守憐夕陽悲病鶴霜氣動飢鸇處士誰能薦窮途世所捐伯鸞甘寄食元淑苦無錢策蹇秋塵裏吟詩黃葉前故裘餘白領廢瑟斷朱志氣終猶在逍遙任自然家貧念婚嫁身老戀雲煙放逸棲巖鹿清虛飲露蟬鄭逃秦谷口嚴愛越溪邊霄漢予猶阻榮枯子不牽山城一相遇感激意難宣
　　夏日可畏〈一作丘為詩〉
　　赫赫溫風扇炎炎夏日徂火威馳迥野畏景鑠遙途勢矯翔陽翰功分造化罏禁城千品燭黃道一輪孤落照頻空簟餘暉卷夕梧如何倦逰子中路獨踟躕
　　罔象得𤣥珠
　　赤水今何處遺珠巳渺然離婁徒肆目罔象乃通𤣥皎潔因成性圓明不在泉暗中看〈一作驅〉夜色塵外照晴〈一作情〉田無脛真難掬懐疑實〈一作寳〉易遷今朝搜擇得應免〈一作自〉媚晴川
　　和李僕射西園
　　遇午歸門處西庭〈一作亭〉敞四簷髙眠著琴枕散帖檢書簽印在休通客山晴好捲簾竹涼蠅少到藤暗蝶爭潛曉〈一作晚〉鵲頻驚喜疎蟬不許拈石苔生紫㸃欄藥吐紅尖虛坐詩情逺幽探道侶兼所營尚〈一作當〉勝地雖儉復誰嫌















　　御定全唐詩巻三百八十四
<集部,總集類,御定全唐詩>
　　欽定四庫全書
　　御定全唐詩卷三百八十五
　　張籍
　　送裴相公赴鎮太原
　　盛德雄名逺近知功髙先乞守藩維銜恩暫〈一作乍〉遣分龍節署勅還同在鳳池天子親臨樓上送朝官齊出道傍辭明年塞北清〈一作諸〉蕃落應建〈一作起〉生祠請立碑
　　寄元員外
　　外郎直罷無餘事埽灑書堂試〈一作對〉藥爐門巷不教當要閙〈一作閙市〉詩篇轉覺足工夫月明臺上唯僧到夜靜坊中有酒沽朝省入頻閒日少可能同作舊遊無
　　贈梅處士
　　早聞聲價滿京城頭白江湖放曠情講易自傳新註義題詩不著舊官名近移馬跡山前住多向牛頭寺裏行天子如今議封禪應將束帛請先生
　　贈王祕書
　　不曾浪出謁公侯唯向花間水畔遊每著〈一作酌〉新衣〈一作泉〉看藥竈多收古器在書樓有官祗作山人老平地能開洞穴幽自領閒司了無事得來君處喜相留
　　謝裴司空寄馬〈一作䝉裴相公賜馬謹以詩謝〉
　　騄耳新駒駿得〈一作已有〉名司空逺自〈一作自選〉寄書生乍離華廏移蹄澀初到貧家舉眼驚每被閒人來借問多〈一作惟〉尋古寺獨騎行長思歲旦沙堤上得從鳴珂傍火城
　　酬祕書王丞見寄〈一作酬王祕書閒居見寄〉
　　相看頭白來城闕卻憶漳溪舊徃還今體詩中偏出格常叅官裏每同班街西借宅多臨〈一作鄰〉水馬上逢人亦説山芸閣水曹雖最冷與君長喜得身閒
　　送李餘及第後歸蜀
　　十年人詠好詩章今日成名出舉場歸去唯將新誥牒後來爭取舊衣裳山橋曉上芭蕉〈一作蕉花〉暗水店晴看芋草黃鄉里親情相見日一時擕酒賀高堂
　　早朝寄白舍人嚴郎中
　　鼓聲初動未聞雞羸馬街中踏凍泥燭暗有時衝石柱雪深無處認沙堤常叅班裏人猶少待漏房前月欲西鳳闕星郎離〈一雖〉作去逺閤門開日〈一作處〉入還齊
　　書懷寄元郎中
　　轉覺人間無氣味常因身外省因緣經過獨愛遊山客計校唯求買藥錢重作學官閒盡日一離江塢病多年吟君釣客詞中説便欲南歸榜小船
　　贈道士宜師〈一作贈廣宣師〉
　　自到王〈一作皇〉城得㡬年巴童蜀馬共隨緣兩朝侍從當時貴五字聲名逺處傳舊〈一作因〉住紅樓通內苑新承墨詔賜齋錢閒房〈一作坊〉暫喜居相近還得陪師坐竹邊
　　書懷寄王祕書
　　白髪如今欲滿頭從來〈一作前〉百事〈一作計〉盡應休祗〈一作惟〉於觸目〈一作事〉須防病不擬將心更養愁下藥逺求新熟酒看山多上最髙樓賴君同在京城住〈一作華內〉每到花前免獨遊
　　題韋郎中新亭
　　起得幽亭景復新碧莎地上更無塵琴書著盡猶嫌少松竹栽多亦〈一作不〉稱貧藥酒欲開期好客朝衣暫脫見閒身成名同日官連署此處經過有㡬人
　　送揚州判官〈一作贈茅山楊判官〉
　　應得煙霞出俗心茅山道士共追尋閒憐鶴貌偏能畫暗辨桐聲自作琴長嘯每來松下坐新詩堪向雪中吟征南幕裏多賔客君獨相知最校深
　　喜王起侍郎放牒〈一作榜〉
　　東風節氣〈一作時節〉近清明車馬爭來滿禁城二十八人初上牒百千萬里盡傳名誰家不借花園看在處多將酒器行共賀春司能鑒識今年定合有公卿
　　贈王司馬
　　白笏朱衫年少時久登班列會朝儀貯財不省關身用行義唯愁被衆知藏得寶刀求主帶調成駿馬乞人騎未曾相識多聞説遙望長如白玉〈一作玉樹〉枝
　　書懷
　　自小信〈一作習〉成疎嬾性人間事事總無功別從仙客求方法時到僧家問苦空老大登朝如夢裏貧窮作活似村中未能即便休官去慚媿南山採藥翁
　　贈令狐〈一本此下有巨源二字〉博士
　　頭白新年六十餘近聞生計轉空虛久為博士誰能識自到長安賃舍居騎馬出隨尋寺客呼兒散寫乞錢書古來賢哲皆如此應是才髙與衆〈一作世〉疎
　　送從弟刪〈一作彤〉東歸
　　雲水東南兩月程貪歸慶節馬蹄輕春橋欲醉攀花別野路閒吟觸雨行詩價巳髙猶失意禮司曾賞㑹成名舊山風月知應好莫向〈一作過〉秋時不到京
　　贈王祕書
　　早在山東聲價逺曾將順〈一作竒〉策佐嫖姚賦來詩句無閒語老去官班未在朝身屈祗聞詞客説家〈一作語〉貧多見野僧招獨從書閣歸時晚春水渠邊看栁條
　　哭丘長史
　　曾是先皇殿上臣丹砂久服〈一作別〉不成真常騎馬在嘶空櫪自作書留別故人詩句徧傳天下口朝衣偏〈一作長〉送地中身最悲昨日同遊處看卻春〈一作東〉風樹樹〈一作處處〉新
　　送枝江劉明府
　　老著青衫為楚宰平生志業有誰知家僮從去愁行逺縣吏迎來怪到遲定訪玉泉幽院宿應過碧澗早茶時向南漸漸雲山好一路唯〈一作遙〉聞唱竹枝
　　送從弟徹東歸
　　緱山領印知公奏才稱同時盡不如奉使賀成登冊禮陪班看出降恩書去廻在路〈一作廻程去在〉秋塵裏受詔辭歸曉漏初早晚得為朝署拜閒坊買宅作鄰居
　　哭胡十八遇
　　早得聲名年尚少尋常〈一作思〉志氣出風塵文場繼續成三代家族〈一作世〉輝華在一身幼子見生〈一作存〉才滿月選書知寫未呈人送君帳下衣裳白數尺墳頭栢樹新
　　贈賈島
　　籬落荒涼僮僕飢樂遊原上住多時蹇驢放飽騎將出〈一作去〉秋巻裝成寄與誰拄杖傍田尋野菜封書乞米趂時〈一作朝〉炊姓名未上登科記身屈惟應內史知
　　逢王建有贈
　　年狀皆齊初有髭鵲山漳水每追隨使君座下朝聼思處士庭中夜㑹詩新作句成相借問閒求義盡共尋思經今三十餘年事卻説還同昨日時
　　移居靜安坊答元八郎中
　　長安寺裏多時住雖守卑官不苦〈一作厭〉貧作活每常嫌費力移居祗是貴容身初開井淺偏宜樹漸覺街閒省踏塵更喜往還相去近門前減卻送書人
　　送楊少尹赴鳳翔
　　詩名往日動長安首首人家卷裏看西學已行秦博士南宮新拜漢郎官得錢祗了還書鋪借宅常時事藥欄今去岐州生計薄移居偏近隴頭寒
　　送韓侍御歸山
　　聞君久臥在雲間為佐嫖姚未得還新結茒廬招隱逸〈一作客〉獨騎驄馬入深山九靈洞口行應到五粒松枝醉亦攀明日珂聲出城去家僮不復埽柴關
　　新除水曹郎答白舍人見賀
　　年過五十到南宮章句無名荷至公黃紙開呈相府後朱衣引入謝班中諸曹縱許為仙侶羣吏多嫌是老翁最幸〈一作幸有〉紫薇郎見愛獨稱官與古人同
　　送楊少尹赴滿〈一作蒲〉城
　　官為本府當身榮因得還鄉任野情自廢田園今作主每逢耆老不呼名舊遊寺裏僧應識新別橋邊樹巳〈一作亦〉成公事況〈一作多〉閒詩更好將隨〈一作誰〉相逐〈一作送〉上山行
　　哭元九少府〈一作尹〉
　　平生志業獨相知早結雲山老去期初作學官常共〈一作對〉宿晚登朝列暫同時閒來各數經過地醉後齊吟唱和詩今日春風花滿宅〈一作院〉入門行哭見靈帷
　　送侯判官赴廣州從軍〈一作事〉
　　年少才髙求自展將身萬里赴軍門辟書逺到開呈客公服新成著謝恩驛舫過江分白堠戍亭〈一作樓〉當嶺見紅旛海花蠻草連冬有行處無家不滿園
　　答白杭州郡樓登望畫圖見寄
　　畫得江城登望處寄來今日到長安乍驚物色從詩出更想工人下手難將展書堂偏覺好每來朝客盡求看見君向此閒吟意肯恨當時作外官
　　贈趙將軍
　　當年膽略巳縱橫每見妖星氣不平身貴早登龍尾道功髙自破鹿頭城尋常得對論邊事委曲承恩掌內兵㑹取安西將報國凌煙閣上大〈一作早〉書名
　　送和蕃公主
　　塞上如今無戰塵漢家公主出和親邑司猶屬宗卿寺冊號還同虜帳人九姓旗旛先引路一生衣服盡隨身氊城南望無廻日空見沙蓬水栁春
　　寒食內宴二首
　　朝光瑞氣滿宮樓綵纛魚龍四面稠廊下御廚分冷食殿前香騎逐飛球千官盡醉猶教坐百戱皆呈未放休共喜〈一作起〉拜恩侵夜出金吾不敢問行〈一作來〉由
　　城闕沈沈向曉寒恩當令節賜餘歡瑞煙深〈一作入〉處開三殿春雨微時引百官寶樹樓前分繡〈一作翠〉幙綵花廊下暎華〈一作朱〉欄宮筵戱樂年年別巳得三廻對御看
　　朝日勅賜百官櫻桃
　　仙果人間都未有今朝忽見下天門捧盤小吏初宣勅當殿羣臣共拜恩日色遙分門〈一作廊〉下坐露香才出禁中園每年重此先偏待〈一作長先熟〉願得千春奉至尊
　　太白〈一作山〉老人
　　日觀東峰〈一作南一作邊〉幽客住竹巾藤帶亦逢迎暗修黃籙無人見深種胡麻共犬行洞裏仙家常獨往壺中靈藥自為名春泉四靣遶茅屋日月唯聞杵臼聲
　　和裴司空酬滿〈一作蒲〉城楊少尹
　　聖朝偏重大司空人詠元和第一功擁節髙臨漢水上題詩逺入舜城中共驚向老多年別更憶登科舊日同誰不望歸丞相府江邊楊栁又秋風
　　寄和州劉使君
　　別離已久猶為郡閒向春風倒酒缾送客特〈一作將一作時〉過沙口堰看花多上水心亭曉來江氣連城白雨後山光滿郭青到此詩情應更逺醉中髙詠有誰聽
　　贈商州王使君
　　銜命南來㑹郡堂卻思朝裏接班行才雄猶是山城守道薄初為水部郎選勝相留開客館尋幽更引到僧房明朝從此辭君去獨出商關路漸長
　　寄令狐賔客
　　勲名盡得國家〈一作東〉傳退狎琴僧與酒仙還帶郡符經㡬處暫辭台座已三年留司未到龍樓下拜表長懷玉案前秋日出城伊水好領誰相逐上閒船
　　寄梅處士
　　擾擾人間是與非〈一作足是非〉官閒自覺省心機六行班裏身常下九列符中事亦稀市客慣曾賖賤藥家僮驚見著新衣君今獨得居山樂應喜〈一作笑〉多時未辦歸
　　送施肩吾東歸
　　知君本是煙霞客被薦因來城闕間世業偏臨七里瀨仙遊多在四明山早聞詩句傳人徧新得科名到處閒惆悵灞亭相送去雲中琪樹不同攀
　　崑崙兒
　　崑崙家住海中州蠻客將來漢地遊言語解教秦吉了波濤初過鬱林洲金環欲落曾穿耳螺髻長巻不裹頭自愛肌膚黑如漆行時半脫木綿裘
　　贈李杭州
　　仙郎白首未歸朝應為蒼生領六條惠化州人盡清淨髙情野鶴與〈一作共〉逍遙竹間虛館無朝訟山畔青田長夏苖終日政聲長獨坐開門長〈一作唯〉望浙江潮
　　送鄭尚書赴廣州
　　聖朝選將持符節內使〈一作制〉宣時百辟聽海北蠻夷來舞蹈嶺南封管送圖經白鷴飛遶迎官舫紅槿開當讌客亭此處莫言多瘴癘天邊看取老人星
　　賀祕書王丞南郊攝將軍
　　正初天子親郊禮詔攝將軍領衞兵斜帶銀刀入黃道先隨玉輅到青城壇邊不在千官位仗外唯聞再拜聲共喜與君逢此日病中無計得隨〈一作同〉行
　　送令狐尚書赴東都留守
　　朝廷重寄在關東共説從前選上公勲業新城大梁鎮恩榮更守洛陽宮行香暫出天橋上廵禮常過禁殿中每領羣臣拜章慶〈一作表〉半開門仗日曈曈
　　拜豐陵
　　歲朝園寢遣公卿學省班中亦攝行身逐陵官齊再拜手持木鐸叩三聲寒更報㸃來山殿曉炬分行照栢城卻下龍門看漸逺金峰髙處日微明〈一作初晴〉
　　贈孔尚書
　　能將直道歴榮班事著元和實錄間三表自陳辭北闕一家相送入南山買來侍女教人嫁賜得朝衣在篋閒宅近青山〈一作門〉髙靜處時歸林下暫開關
　　酬杭州白使君兼寄浙東元大夫
　　相印暫離臨逺鎮掖垣出守復同時一行巳作三年別兩處空傳七字詩越池江山應共見秦天風月不相知人間聚散真難料莫歎平生信所之
　　寄蘓州白二十二使君
　　三朝出入紫微臣頭白金章未在身登第早年同座主題詩今日是〈一作異〉州人閶門栁色煙中逺茂苑鶯聲雨後新此處吟詩向山寺知君忘卻曲江春
　　送白賔客分司東都
　　赫赫聲名三十春髙情人獨出埃塵病辭省闥歸閒地〈一作處〉恩許宮曹作上賔詩裏難同相得伴酒邊多見自由身老人也擬休官去便是君家池上人
　　贈閻少保
　　辭榮戀闕未還鄉修養年多氣力強半俸歸燒伏火藥全家解説養生方特承恩詔新開㦸每見公卿不下牀竹樹晴深寒院靜長懸石磬在虛廊
　　贈別王侍御赴任陜州司馬〈一作贈王司馬赴陜州〉
　　京城在處閒人少唯共君行並馬蹄更和詩篇名最出時〈一作對〉傾杯酒戶常齊同趨闕下聽鐘漏獨向軍前聞鼓鼙今日春明門外別更無因得到街西
　　田司空入朝
　　西來將相位〈一作望〉兼雄不與諸君〈一作軍〉覲禮同早變山東知順命新收濟上〈一作下〉立殊功朝宮敘謁趨門外恩使喧〈一作宣〉迎滿路中閶闔曉開〈一作來〉銅漏靜身當受冊大明宮
　　送浙西周判官〈一作送浙東周阮範判官〉
　　由來自〈一作身〉是煙霞客早巳聞名詩酒間天闕因將賀表到家鄉新〈一作江城應〉著賜衣還常吟卷裏新酬句自話湖中〈一作邊〉舊住山呉越主人偏愛重多應不肯放君閒
　　送呉〈一作胡〉鍊師歸王屋
　　玉陽峰下學長生玉洞仙中〈一作鄉〉已有名獨戴熊鬚冠暫出唯將鶴尾扇同行煉成雲母休炊㸑巳得雷公當吏兵卻到瑤〈一作天〉壇上頭宿應聞空裏歩虛聲
　　送邵州林使君
　　詞客南行寵命新瀟湘郡入曲江津山幽自足探微處俗朴應無爭競人郭外相連排殿閣市中多半用金銀知君不作家私計遷日還同到日貧
　　寄王六侍御
　　漸覺近來筋力少難堪今日在風塵誰能借問功名事祗自扶持老病身貴得藥資將助道肯嫌家計不如人洞庭巳置新居處歸去安期〈一作期君〉與作鄰
　　送稽亭山寺僧〈一本無寺字〉
　　師住稽亭髙處寺斜廊曲閣倚雲開山門十里松間入泉澗三重洞裏來名岳尋遊今已徧家城禮謁便應廻舊房到日閒吟後林下還登説法臺
　　送汀州源使君
　　曾成趙北歸朝計因拜王門最好官為郡暫辭雙鳳闕全家逺過九龍灘山鄉祗有輸蕉戶水鎮應多養鴨欄地僻尋常來客少刺桐花發共誰看
　　寄孫洛陽格〈一作寄洛陽孫明府〉
　　久持刑憲聲名逺好是中朝正直臣赤縣上來應足事青山老去未離身常思從省連歸馬乍覺同班少舊人遙愛南橋秋日晩雨邊楊栁映天津
　　胡山人歸王屋因有贈
　　轉轉無成到白頭人間舉眼盡堪愁此生已是蹉跎去每事應〈一作終〉從鹵莾休雖作閒官少拘束難逢勝景可淹留君歸與訪移家處若箇峰頭〈一作前〉最較幽
　　寄䖍州韓使君
　　南康太守負才豪五十如今未擁旄早得一人知姓字cq=388常聞三事説功勞月明渡口漳江靜雲散城頭贛石髙郡政已成秋思逺閒吟應不問官曹
　　送從弟濛赴饒州
　　京城南去鄱陽逺風月悠悠別思勞三領郡符新寄重再登科第舊名髙去程江上多看堠迎吏船中亦帶刀到日更行清靜化春田應不見蓬蒿
　　羅〈一作贈〉道士
　　城裏無人得實年衣襟常帶臭黃煙樓中賖酒唯留藥洞裏爭棋不賭錢聞客語聲知貴賤持〈一作對〉花歌詠似狂顛尋常行處皆逢見世上多疑是謫仙
　　寄陸渾趙明府
　　與君學省同官處常日相隨説道情新作陸渾山縣長早知三禮甲科名郭中時有仙人住城內應多藥草生公事稀疎來客少無妨著屐獨閒行
　　同將作韋二少監贈水部李郎中
　　舊年同是水曹郎各罷魚符自禁鄉重著青衫承詔命齊趨紫殿異班行別來同説經過事老去相傳補養方憶得當時亦連歩如今獨在讀書堂
　　贈王侍御
　　心同野鶴與塵逺詩似氷壺見底清府縣同趨昨日事升沉不改故人情上陽春晚蕭蕭雨洛水寒來夜夜聲自歎獨為折腰吏可憐驄馬路傍行
　　送金少卿副使歸新羅
　　雲島茫茫天畔微向東萬里一㠶飛久為侍子承恩重今佐使臣銜命歸通海便應將國信到家猶自著朝衣從前此去人無數光彩如君定是稀
　　送李司空赴鎮襄陽〈一本無赴字〉
　　中外兼權社稷臣千官齊出拜行塵再調公鼎勲庸盛三受兵符寵命新商路雪開旗斾展〈一作逺〉楚堤梅發驛亭春襄陽風景由來好重與江山作主人
　　送李僕射愬赴鎮鳳翔〈一本無愬字〉
　　由來勲業屬英雄兄弟連營列位同先入賊城擒首惡〈一作惡首〉盡封筦庫讓元公旌幢獨繼家聲外竹帛新添國史中天子新〈一作欲〉收秦隴地故教移鎮古扶風
　　寄白二十二舍人
　　早知內詔過先〈一作前〉輩蹭蹬江南百事疎湓浦城中為上佐爐峰寺後著幽居偏依仙法多求藥長共僧遊不讀書三省比來名望重肯容君去〈一作意〉樂樵漁
　　送友人盧處士遊呉越
　　羨君東去見殘梅惟有王孫獨未回呉苑夕陽明古堞越宮春草上髙臺波生野水雁初下風滿驛樓潮欲來試問漁舟看雪浪㡬多江燕荇花開
　　蘓州江岸留別樂天〈一作白居易詩題雲武丘寺路宴留別諸妓〉
　　銀泥裙暎錦障泥畫舸停橈馬簇蹄清管曲終鸚鵡語紅旗影動薄寒嘶漸消酒色朱顔淺欲話離情翠黛低莫忘使君吟詠處女墳湖北武丘西
　　寒食看花
　　早入公門到夜歸不因寒食少閒時顛狂遶樹猿離銷踴躍緣岡馬斷羈酒汙衣裳從客笑醉饒言語覓花知老來自喜常無事仰靣西園得詠詩
　　酬浙東元尚書見寄綾素
　　越地繒紗紋様新逺封來寄學曹人便令裁製為時服頓覺光榮上病身應念此官同棄置獨能相賀更殷勤三千里外無由見海上東風又一春
　　贈項斯〈一作王建詩題雲贈賈島〉
　　端坐〈一作盡日〉吟詩忘〈一作坐〉忍飢萬人中覓似君稀門連野水風長到驢放秋原夜不歸日煖剩收新落葉天寒更著舊生衣曲江亭上頻頻見為愛鸕鷀雨裏飛





　　御定全唐詩巻三百八十五
　　欽定四庫全書
　　御定全唐詩卷三百八十六
　　張籍
　　和韋開州盛山十二首
　　宿雲亭〈一作寺〉
　　清浄當深處虛明向逺開巻簾無俗客應只見雲來
　　梅溪
　　白愛新梅好行尋一徑斜不教人掃石恐損落來花
　　茶嶺
　　紫芽連白蘂初向嶺頭生自看家人摘尋常觸露行
　　流杯渠
　　淥酒白螺杯隨流去復回似知人把處各向面前來
　　盤石磴
　　壘石盤〈一作連〉空逺層層勢不〈一作更〉危不知行㡬匝得到上頭時
　　桃塢
　　春塢桃花發多將野客遊日西殊未散看望酒缸頭
　　竹巖
　　獨入千竿裏縁巖踏石層筍頭齊欲出更不許人登
　　琵琶臺
　　臺上緑蘿春閒登不待人每當休暇日著履戴紗〈一作綸〉巾
　　胡蘆沼
　　曲沼春流滿新蒲映野鵝閒齋朝飯後拄杖遶行多
　　隠月岫
　　月出深峰裏清涼〈一作光〉夜〈一作夏〉亦寒每嫌西落疾不得到明看
　　繡衣石榻
　　山城無別味藥草兼魚果時到繡衣人同來石上坐
　　上士泉缾〈一本無缾字〉
　　堦上一眼泉四邊青石甃唯有䕶浄僧添缾將盥潄
　　送逺客
　　憔悴逺歸〈一作行〉客殷勤欲別杯九星壇下路幾日見重來
　　寄西峰僧
　　松暗水涓涓夜涼人未眠西峰月猶在遙憶草堂前
　　禪師〈一作西峯頂〉
　　獨在西峯項年年閉石房定中無弟子人到為焚香
　　惜花
　　山中春已晚處處見花稀明日來應盡林間宿不歸
　　題暉〈一本此下有禪字〉師影堂
　　日早欲叅禪竟無相識縁道場今獨到惆悵影堂前
　　涇州塞
　　行到涇州塞唯聞羌戍鼙道邉古雙堠猶記向安西
　　野田〈一作中〉
　　漠漠〈一作幕幕〉野田草草中牛羊道古墓無子孫白楊不得老
　　岸花
　　可憐岸邉樹紅蘂發青條東風吹渡水衝着木蘭橈
　　別於鵠
　　離燈及晨輝行人起復思出門兩相顧青山路逶迤
　　送蜀客
　　蜀客南行祭〈一作際〉碧雞木綿花發錦江西山橋日晚行人少時見猩猩樹上啼
　　送元結〈一作紹〉
　　昔日同逰漳水邉如今重説恨綿綿天涯相見還離別客路秋風又幾年
　　宿山祠〈一作宮山祠〉
　　秋草宮人〈一作中〉斜裏墓宮人〈一作中〉誰送𦵏來時千千萬萬皆如此〈一作相似〉家在邉城〈一作城邉〉亦不知
　　美人宮綦
　　紅燭臺前出翠娥海沙舖局巧相和趂行移手巡収盡數數看誰得最多
　　蠻州〈一作杜牧詩題雲蠻中醉〉
　　瘴水蠻中入洞流家人多住竹棚頭一〈一作青〉山海上無城郭唯見松牌記象州
　　送元宗簡
　　貂㡌垂肩窄皂裘雪深騎馬向西州暫時相見還相送卻閉閒門依舊愁
　　寄徐晦
　　鄠陂魚美酒偏濃不出琴齋見雪峰應勝昨來趨府日簿書牀上亂重重
　　寄白學士
　　自掌天書見客稀縱因休沐鎖雙扉㡬回扶病欲相訪知向禁中歸未歸
　　喜王六同宿
　　十八年來恨別離唯同一宿詠新詩更相借問詩中語共説如今勝舊時
　　題玉像堂
　　玊毫不着世間塵輝相分明十八身入夜無煙燈更〈一作亦〉好堂中唯有轉經人
　　與賈島閑逰
　　水北原南草色新雪消風暖不生塵城中車馬應無數能解閒行有幾人
　　哭丘長史
　　丘公已沒故人稀欲過街西更訪誰每到子城東路上憶君相逐入朝時
　　哭孟寂
　　曲江院裏題名處十九人中最少年今日春光君不見杏花零落寺門前〈唐進士登科記孟寂乃中書舎人髙郢所取第十六名其年進士十七人博學宏詞二人故詩云十九人〉
　　患眼
　　三年患眼今年免校與風光便隔生昨日韓家後園裏看花猶似未分明
　　答劉競
　　劉君乆被時拋擲老向城中作選人昨日街西相近住每來存問老夫身
　　贈華嚴院僧
　　一身依止荒閒院燭耀窗中有宿煙徧禮華嚴經裏字不曽行到寺門前
　　逢故人
　　山東一〈一作二〉十餘年別分日相逢在上都説盡向來無限事相看糜捋白髭鬚
　　送蕭逺弟
　　街北槐花傍馬垂病身相送出門遲與君別後秋風夜作得新詩説向誰
　　送辛少府任樂安〈一作安縣〉
　　才多不肯浪容身老大詩章轉更新選得天台山下住一家全作學仙人
　　贈任道人
　　長安多病無生計藥舖醫人亂索錢欲得定知身上事憑君為算小行年
　　招周居〈一作處〉士
　　閒門秋雨濕墻莎俗客來稀野思多己掃書齋〈一作堂〉安藥竈山人作意早經過
　　送許處士
　　髙情自與俗人疎獨向藍溪選僻〈一作僻處〉居㑹到白雲長取醉不能窗下讀閒書
　　送律師歸𡜹州
　　京中開講己多時曾作壇頭證戒師歸到雙溪橋北寺鄉僧爭就學威儀
　　題楊祕書新居
　　愛閒不向爭名地宅在街西最靜坊巻裏詩過一千首白頭新受秘書郎
　　送晊師
　　九星臺下煎茶別五老峰頭覓寺居作得新詩旋相寄人來請莫達空書
　　送僧徃〈一作歸〉金〈一作全〉州
　　聞道谿隂山水好師行一一偏經過事須覓取堪居處若箇溪頭藥最多
　　尋徐道士
　　尋師逺到暉天觀竹院森森閉藥房聞入靜來經七日仙意簷下獨焚香
　　答開州韋使君寄車前子
　　開州午〈一作五〉日車前子作藥人皆道有神暫媿使君憐病眼三千餘里寄閒人
　　憶故州〈一作山〉
　　壘石為山伴野夫自收靈藥讀仙書如今身是他州客每見青山憶舊居
　　送客逰蜀
　　行盡青山到益州錦城樓下二江流杜家曽向此中住為到浣花溪水頭
　　送〈一作贈〉陸暢
　　共踏長安街裏塵呉州〈一作門〉獨作未歸身昔年〈一作胥門〉舊宅今誰住居過西堂與問人
　　感春
　　逺客悠悠任病身謝家池上又逢春明年各自東西去此地看花是別人
　　贈李司議
　　漢庭誰問投荒客十載〈一作嵗〉天南着白衣秋草茫茫惡谿〈一作溪〉路嶺頭遙送北人稀〈一作歸〉
　　別客
　　青山歴歴水悠悠今日相逢明日秋繫馬城邉楊栁樹為君沽酒暫淹留
　　登樓寄胡家兄弟
　　獨上西樓盡日閒林煙演漾鳥蠻〈一作綿〉蠻謝家兄弟重城裏不得同看雨後山
　　答劉明府
　　身病多時又客居滿城親舊盡〈一作乆〉相疎可憐綘縣劉明府猶解頻頻寄逺書
　　酬藤杖
　　病裏出門行步遲喜君相贈古藤枝倚來自覺身生力每向傍人説得時
　　法雄寺東樓
　　汾陽舊宅今為寺猶有當時歌舞樓四十年來車馬絶古槐深巷暮蟬愁
　　寄故人
　　靜曲閒房病客居蟬聲滿樹槿花疏故人祗在藍田縣強半年來未得書
　　鄰婦哭征夫
　　雙鬟初合便分離萬里征夫不得隨今日軍回身獨歿去時鞍馬別人騎
　　和崔駙馬聞蟬
　　鳯凰樓下多歡樂不覺秋風暮雨天應為昨來身暫病蟬聲得到耳傍邉
　　和裴僕射看櫻桃花
　　昨日南園新雨後櫻桃花發舊枝柯天明不待人同看遶樹重重履跡多
　　和長安郭明府與友人縣中㑹飲
　　一尊清酒兩人同好在街西水縣中自恨病身相去逺此時閒坐對秋風
　　唐昌〈一作興唐〉觀看花
　　新紅舊紫不相宜看覺從前兩月遲更向同來詩客道明年到此莫過時
　　九華觀看花
　　街西無數閒逰處不似九華仙觀中花裏可憐池上景幾重墻壁貯春風
　　贈姚合
　　丹鳯城門向暁開千官相次入朝來唯君獨走衝塵土下馬橋邉報直迴
　　同韋員外開元觀尋時道士
　　觀裏初晴竹樹涼閒行共到最髙房昨來官罷無生計欲就師求㫁榖方
　　同韓侍御南溪夜賞
　　喜作閒人得出城南溪兩月逐君行忽聞新命須歸去一夜船中語到明
　　使行望〈一作至〉悟真寺
　　採玉峰連佛寺幽髙髙斜對驛門樓無端來去騎官馬寸步教身不得逰
　　重陽至峽道
　　無限青山行已盡廻看忽覺逺離家逢髙欲飲重陽酒山菊今朝未有花
　　贈主客劉郎中
　　憶昔君登南省日老夫猶是褐衣身誰知二十餘年後來作客曹相替人
　　同嚴給事聞唐昌觀玉蘂近有仙過因成絶句二首
　　千枝花裏玉塵飛阿母宮中見亦稀應共諸仙鬬百草獨來偷得一枝歸
　　九色雲中紫鳯車尋仙來到洞仙家飛輪廻處無蹤跡唯有斑斑滿地花
　　秋思
　　洛陽城裏見秋風欲作歸〈一作家〉書意萬重忽〈一作復〉恐匆匆說不盡行人臨發又開封
　　憶逺
　　行人猶未有歸期萬里初程日暮時唯愛門前雙栁樹枝枝葉葉不相離
　　玉仙〈一作山〉館
　　長溪新雨色如泥野水隂雲盡向西楚客天南行漸逺山山樹裏鷓鴣啼
　　寄府吏
　　野外尋花共作期今朝出郭不相隨待君公事有閒日此地春風〈一作光〉應過時
　　弟蕭逺雪夜同宿
　　數巻新逰蜀客詩長安僻巷得相隨草堂雪夜攜琴宿說是〈一作似〉青城館裏時
　　涼州詞三首
　　邉城暮雨雁飛低蘆筍初生漸欲齊無數鈴聲遙過磧應䭾白練到安西
　　古鎮城門白磧開胡兵徃徃傍沙堆巡邉使客行應早欲問平安無使來〈一作每待平安火到來〉
　　鳯林闗裏水東流白草黃榆六十秋邉將皆承主恩澤無人解道取涼州
　　宮詞
　　新鷹初放兎猶〈一作初〉肥白日君王在內稀薄暮千門臨欲鎖紅妝飛騎向前歸
　　黃金捍撥紫檀槽絃索初張調更髙盡理昨來新上曲內官簾外送櫻桃
　　華清宮
　　溫泉流入漢離宮宮樹行行浴殿空武帝時人今欲盡青山空閉御墻中
　　崔駙馬養鶴
　　身閒無事稱髙情己有人間章句名求得鶴來教剪翅望仙臺下亦將行
　　閒逰
　　老身不計人間事野寺秋晴每獨過病眼校來猶斷酒卻嫌行處菊花多
　　劉兵曹贈酒
　　一缾顔色似甘泉閒向新栽小竹前飲罷身中更無事移牀獨就夕陽眠
　　送梧州王使君
　　楚江亭上秋風起看發蒼梧太守船千里同行從此別相逢又隔㡬多年
　　春日早朝
　　暁陌春寒朝騎來瑞雲深處見樓臺夜來新雨沙堤濕東上閤門應未開
　　寄朱闞二山人
　　為箇朝章束此身眼看東路〈一作洛〉去無因歴陽舊客今應少轉憶鄰家二老人
　　寄李渤
　　五渡溪頭躑躅紅嵩陽寺裏講時鐘春山處處行應好一月看花到㡬峰
　　尋仙
　　溪頭一徑入青崖處處仙居隔杏花更見峰西幽客說雲中猶有兩三家
　　同白侍郎杏園贈劉郎中
　　一去瀟湘頭欲〈一作己〉白今朝始見杏花〈一作園〉春從來遷客應無數重到花前有㡬人
　　答鄱陽客藥名詩
　　江臯嵗暮相逢地黃葉霜前半夏枝子夜吟詩向松桂心中萬事喜君知
　　寄宋景
　　詔發官兵取亂臣將軍弓箭不離身今君獨在征東府莫遣功名屬別人
　　寄王待御〈一作奉御〉
　　愛君紫閣峰前好新作書堂藥竈成見欲移居相近住有田多與種黃精
　　題渭北寺上方
　　昔祭郊壇今謁陵寺中髙處最來登十餘年後人多別喜見當時轉讀僧
　　閒逰〈一作題山寺僧院〉
　　終日不離塵土間若為能見此身閒今朝暫共逰僧語更恨趨時別舊山
　　倡女詞
　　輕鬢叢梳闊掃眉為嫌風日下樓稀畫羅金縷難相稱故著尋常淡薄衣
　　答元遺紗㡌
　　黒紗方㡌君邉得稱對山前坐竹牀唯恐被人偷剪様不曽閒戴出書堂
　　題僧院
　　聞師行講青龍疏本寺住來多少年靜掃空房唯獨坐千莖秋竹在簷前
　　送元八
　　百神齋祭相隨徧尋竹〈一作水〉看山亦共行明日城西送君去舊逰重到獨題名
　　吳楚歌詞
　　庭前春鳥啄林聲紅夾羅襦縫未成今朝社日〈一作酒〉停針線起向朱櫻樹下行
　　題方睦上人月臺觀
　　一身清浄無童子獨坐空堂得㡬年每夜焚香通月觀可憐光影最團圓
　　華山〈一作岳〉廟
　　金天廟下西京道巫女紛紛走似煙手把紙錢迎過客遣求恩福到神前
　　病中酬元宗簡
　　東風漸暖滿城春獨占〈一作向〉幽居飬病身莫說櫻桃花己發今年不作看花人
　　寺宿齋
　　晚到金光門外寺寺中新竹隔簾多齋官禁與僧相見院院開門不得過
　　贈施肩吾
　　世間漸覺無多事雖有〈一作得〉空名未著身合取藥成相待喫不湏先作上天人
　　贈王建
　　白君去後交逰少東野亡來篋笥貧頼有白頭王建在眼前猶見詠詩人
　　逢賈島
　　僧房逢着欵冬花出寺行吟日已斜十二街中春雪遍馬蹄今去入誰家
　　山中酬人
　　山中日暖春鳩鳴逐水看花任意行向晚歸來石窗下菖蒲葉上見題名
　　弱栢院僧影堂
　　弱栢倒垂如線蔓簷頭不見有枝柯影堂香火長相續應得人來禮拜多
　　題故僧影堂
　　香消雲鎖舊僧家僧剎殘形半壁斜日暮松煙寒漠漠秋風吹破紙蓮花
　　無題〈一作劉禹錫詩題雲踏歌詞〉
　　桃溪栁陌好經過燈下妝成月下歌為是襄王故宮地至今猶有〈一作自〉細腰多
　　山禽
　　山禽毛如白練帶棲我庭前栗樹枝獼猴半夜來取栗一雙中林向月飛
　　秋山
　　秋山無雲復無風溪頭看月出深松草堂不閉石牀靜葉間墜露聲重重
　　玉真觀
　　臺殿曾為貴主家春風吹盡竹窗紗院中仙女脩香火不許閒人入看花
　　蠻中
　　銅柱南邉毒草春行人幾日到金麟玉鐶穿耳誰家女自抱琵琶迎海神
　　贈道士〈一作剡溪逢芽山道士〉
　　芽山近別剡溪逢玉節青旄十二重自說年年上天去羅浮最近海邉峰
　　重〈一作望〉平驛作
　　茫茫菰草平如地𣺌𣺌長堤曲似城日暮未知投宿處逢人更問向前程
　　宿天竺寺寄靈隱寺僧
　　夜向靈溪息此身風泉竹露浄衣塵月明石上堪同宿那作山南山北人
　　酬朱慶餘
　　越女新妝出鏡心自知明豔更沈吟齊紈未是人間貴一曲菱歌敵萬金
　　寒食憶歸〈以下二首見嵗時雜詠〉
　　京中曹局無多事寒食貧兒要在家遮莫杏園勝別處亦須歸看傍村花
　　寒食
　　綠楊枝上五絲繩枝弱春多欲不勝唯有一年寒食日女郎相喚擺階⿴
　　賦花〈並序〉
　　白樂天分司東洛朝賢悉㑹興化亭送別酒酣各賦一字至七字詩以題為韻
　　花花落早開賖對酒客興詩家能廻逰騎每駐行車宛宛清風起茸茸麗日斜且相留懽洽惟愁虛棄光華明年攀折知不逺對此誰能更歎嗟
　　句
　　韓公國大賢道徳赫已聞時出為陽山爾區來趨奔韓官遷掾曹子隨至荊門韓入為博士崎嶇送歸輪〈送區𢎞事文類聚〉












　　御定全唐詩巻三百八十六
<集部,總集類,御定全唐詩>
　　欽定四庫全書
　　御定全唐詩巻三百八十七
　　盧仝
　　盧仝范陽人隠少室山自號玉川子徴諫議不起韓愈為河南令愛其詩厚禮之後因宿王涯第罹甘露之禍詩三巻
　　月蝕詩
　　新天子即位五年嵗次庚寅斗柄插子律調黃鐘森森萬木夜殭立寒氣贔屭頑無風爛銀盤從海底出出來照我草屋東天色紺滑凝不流冰光交貫寒曈曨初疑白蓮花浮出龍王宮八月十五夜比並不可雙此時怪事發有物吞食來輪如壯士斧斫壊桂似雪山風拉摧百鍊鏡照見膽平地埋寒灰火龍珠飛出腦卻入蚌蛤胎摧環破璧眼看盡當天一搭如煤炲磨蹤滅跡須臾間便似萬古不可開不料至神物有此大狼狽星如撒沙出爭頭事光大奴婢炷暗燈揜〈烏感切〉菼如玳瑁今夜
　　吐燄長如虹孔隙千道射戶外玉川子涕泗下中庭獨自行念此日月者太隂太陽精皇天要識物日月乃化生走天汲汲勞四體與天作眼行光明此眼不自保天公行道何由行吾見隂陽家有説望日蝕月月光滅朔月掩日日光缺兩眼不相攻此説吾不容又孔子師老子云五色令人目盲吾恐天似人好色即〈一作則〉䘮明幸且非春時〈一作晴〉萬物不嬌榮青山破瓦色綠水氷崢嶸花枯無女艷鳥死沈歌聲頑冬何所好偏使一目盲傳聞古老説蝕月蝦蟇精徑圓千里入汝腹汝此癡骸〈一作騃〉阿誰〈一作何從〉生可從海窟來便解緣青㝠恐是眶睫間揜〈一作揞〉塞所化成黃帝有二目帝舜重瞳明二帝懸四目四海生光輝吾不遇二帝滉漭不可知何故瞳子上坐受蟲豸欺長嗟白兎搗靈藥恰似有意防姦非藥成滿臼不中度委任白兎夫何為憶昔堯為天十日燒九州金爍水銀流玉煼〈音炒〉丹砂焦六合烘為窯〈音遙〉堯心增百憂帝見堯心憂勃然發怒決洪流立擬沃殺九日妖天髙日走沃不及但見萬國赤子𧥄𧥄生魚頭此時九御導九日爭持節幡麾幢旒駕車六九五十四頭蛟螭虬掣電九火輈汝若蝕開齱齵〈一作齟齬〉輪御轡執索相爬鉤推蕩轟訇〈一作渇〉入汝喉紅鱗燄鳥燒口快翎鬛倒側聲醆鄒撐腸拄肚礧傀〈一作礧〉如山丘自可飽死更不偷不獨填飢坑亦解堯心憂恨汝時〈一本無時字〉當食藏〈一作埋〉頭㩎腦不肎食不當食張脣哆觜食不休食天之眼養逆命安得上〈一作天〉帝請汝劉嗚呼人養虎被虎齧天媚蟇被蟇瞎〈一作天昏暮得瞽疾蝦蟇敢將天眼瞎〉乃知恩非類一一自作孽吾見患眼人必索良工訣想天不異人愛眼固應一安得常娥氏來習扁鵲術手操舂喉戈去此睛上物其初〈一作初既〉猶朦朧既久如〈一作似〉抹漆但恐功業成便此不吐出玉川子又涕泗下心禱再拜額榻〈一作蹋〉砂土中地上蟣虱臣仝告愬帝天皇臣心有鐵一寸可刳妖蟇癡腸上天不為臣立梯磴臣血肉身無由飛上天揚天光封詞付與小心風〈一作先封辭付與赤心風〉颰〈一作越〉排閶闔入紫宮宻邇玉幾前擘坼奏上臣仝頑愚胸敢死橫干天代天謀其長〈一作敢死橫干天甚長〉東方蒼龍角插㦸尾捭風當心開明堂統領三百六十鱗蟲坐理〈一作治〉東方宮月蝕不救援安用東方龍南方火鳥赤潑血項長尾短飛跋躠〈一作刺〉頭戴井〈一作丹〉冠髙逵枿月蝕鳥宮十三度鳥為居停主人不覺察貪向何人家行赤口毒舌毒蟲頭上喫卻月不啄殺虛貶鬼眼明䆕䆷〈音抉血〉鳥罪不可雪西方攫虎立踦踦〈音幾〉斧為牙鑿為齒偷犧牲食封豕大蟇一臠固當軟美見似不見是何道理爪牙根天不念天天若准擬錯准擬北方寒龜被虵縛藏頭入殻如入獄虵筋束緊束破殻寒龜夏鼈一種味且當以其肉充臛死殻沒信處〈一作且當臛其肉一底板沒信處〉唯堪支牀腳不堪〈一作中〉鑚灼與天〈一本有下字〉卜嵗星主福徳官爵奉董秦忍使黔婁生覆屍無衣巾天失眼不弔嵗星胡其仁熒惑矍鑠翁執法大不中月明無罪過不糺蝕月蟲年年十月朝太微支盧謫罰何災凶土星與土性相背反養福徳生禍害到人頭上死破敗今夜月蝕安可㑹太白真將軍怒激鋒鋩生恆州陣斬酈定進項骨脃甚春蔓菁天唯兩眼失一眼將軍何處行天兵辰星任廷尉天律自主持人命在盆底固應樂見天盲時天若不肎信試喚臯陶鬼一問一如今日三台文昌宮作上天〈一作天上〉紀綱環天二十八宿〈一本無宿字〉磊磊尚書郎整頓排班行劒握他人將一四太陽側一四天市傍操斧代大匠兩手不怕傷弧矢引滿反射人天狼呀啄明煌煌癡牛與騃女不肯勤農桑徒勞含淫思旦夕遙相望蚩尤簸旗弄旬朔始搥天鼓鳴璫琅枉矢能蛇行眊目森森張天狗下䑛地血流何滂滂譎險萬萬黨架搆何可當眯目亹成就害我光明王請留北斗一星相北極〈一作請留北斗相北極〉指麾萬國懸中央此外盡掃〈一作拂〉除堆積〈一作砂磧〉如山岡贖我父母光當時常星沒殞〈一作星〉雨如迸〈一作坼〉漿似天㑹事發叱喝誅奸強何故中道廢自遺今日殃善善又惡惡郭公所以亡天神聖心無信他人忠玉川子詞訖風色緊格格近月黒暗邊有似動劍㦸須臾癡蟇精兩吻自決坼初露半箇璧漸吐滿輪魄衆星盡原赦一蟇獨誅磔腹肚忽脫落依舊掛穹碧光彩未蘇來慘澹一片白奈何萬里光受此吞吐厄再得見天眼感荷天地力或問玉川子孔子修春秋二百四十年月蝕盡不收今子咄咄詞頗〈一作固〉合孔意不玉川子笑答或請聴逗留孔子父母魯諱魯不諱周書外書大惡故月蝕不見收予命唐天口食唐土唐禮過三唐樂過五小猶不説大不可數災沴無有小大瘉安得〈一本無得字〉引衰周研覈其〈一本無其字〉可否日分晝月分夜辨寒暑一主刑二主徳政乃舉孰為人面上一目偏可去天完兩目照下萬方土萬古更不瞽萬萬古更不瞽照萬古
　　哭玉碑子
　　山有洞左頬拾得玉碑子其長一周尺其闊一藥匕顔色九秋天稜角四面起輕敲吐寒流清悲動神鬼稽首置手中只似一片水至文反無文上帝應有以予疑仙石靈以仙人比心期香湯洗歸送籙堂裏頗奈窮相驢行動如跛鼈十里五里行百蹶復千蹶顔子不少夭玉碑中路折橫文尋龜兆直理任瓦裂劈竹不可合破環永離別向人如有情似痛滴無血勘鬬平地上罅坼多齧缺百見百傷心不堪再提挈怪哉堅貞姿忽脃不堅固矧曰人間人安能保常度敢問生物成敗為有真素為稟靈異氣不得受穢汚驢罪真不厚驢生亦錯誤更將前前行復恐山神怒白雲蓊閉嶺髙松吟古墓置此忍其傷驅驢下山路〈一作去〉
　　觀放魚歌
　　常州賢刺史從諫議大夫除天地好生物刺史性與天地俱見山客狎魚鳥坐山客北亭湖命舟人駕舫子漾漾菰蒲酒興引行處正見漁人魚刺史宻㑹山客意復念網羅嬰無辜忽脫身上殷緋袍盡買罟擭盡有無鰻鱣鮎鱧鰌涎惡最頑愚鱒魴見豳風質幹稍髙流時白噴雪鯽鯉□此輩肥脃為絶尤老鯉變化頗神異三十六鱗如抹朱水苞𢎞窟有蛟鼉餌非龍餌唯無鱸叢雜百千頭性命懸須臾天心應刺史刺史盡活諸一一投深泉跳脫不復拘得水競騰突動作詭怪殊或透藻而出或破浪而趨或掉尾孑孑或奮鬛愉愉或如鶯擲梭〈一本缺此三字〉或如蛇銜珠四散漸不見島嶼徒縈紆鸂鶒鴒鷗鳬喜觀爭呌呼小蝦亦相慶繞岸揺其鬚乃知貪生不獨頑癡夫可憐百千命㡬為中腸葅若養聖賢真大烹龍髄敢惜乎苦痛如今人盡是魚食魚族類恣飲噉強力無親疏明明刺史心不欲與物相欺誣岸蟲兩與命無意殺此活彼用賊徒亦憶清江使橫遭乎余且聖神七十鑚不及泥中鰌哀哉託非賢五臟生寃讐若當刺史時聖物保不囚不疑且不卜二子安能諛二子儻故諛吾知心受誅禮重一草木易卦稱中孚又曰釣不綱又曰逺庖廚故〈一作攷〉仁人用心刺史盡合符昔魯公觀棠距箴遂被孔子貶而書今刺史好生徳洽民心誰為刺史一褒譽刺史自上來徳風如草鋪衣冠興廢禮百姓減暴租豪猾不豪猾鰥孤不鰥孤開古孟瀆三十里四千頃泥坑為膏腴刺史視之總若無訟庭雀噪坐不得湖上拔茭植芙蕖勝業荘中二桑門時時對坐談真如因説十千天子事福力當與刺史俱天雨曼陀羅花深沒膝四十千真珠瓔珞堆髙樓此中怪特不可㑹但慕刺史仁有餘刺史敕左右兼小家〈一本有生字〉奴慎勿背我沈毒鉤念魚承奉刺史仁深僻處逺逺逰刺史官職小教化未能敷第一莫近人惡人唯口腴第一莫出境四境多網罟重傷刺史心䘮爾微賤軀
　　示添丁
　　春風苦不仁呼逐馬蹄行人家慚愧瘴氣卻憐我入我憔悴骨中為生涯數日不食強強行何忍索我抱看滿樹花不知四體正困□泥人啼哭聲呀呀忽來案上翻墨汁塗抹詩書如老鵶父憐母惜摑不得卻生癡笑令人嗟宿舂連曉不成米日髙始進一椀茶氣力龍鍾頭欲白慿仗添丁莫惱爺
　　寄男抱孫
　　別來三得書書道違離久書處甚麤殺且喜見汝手殷十七又報汝文頗新有別來纔經年囊盎未合斗當是汝母賢日夕加訓誘尚書當畢功禮記速須剖嘍囉兒讀書何異摧枯朽尋義低作聲便可養年夀莫學村學生麤氣強呌吼下學偷工夫新宅鋤䔧莠乗涼勸奴婢園裏耨蔥韮逺籬編榆棘近眼栽桃栁引水灌竹中蒲池種蓮藕撈漉蛙䗫腳莫遣生科斗竹林吾最惜新筍好看守萬籜苞龍兒攅迸溢〈一作隘〉林藪吾眼恨不見心腸痛如搊宅錢都未還債利日日厚籜龍正稱寃莫殺入汝口丁寧囑託汝汝活籜龍不殷十七老儒是汝父師友傳讀有疑悞輙告諮問取兩手莫破拳一吻莫飲酒莫學捕鳩鴿莫學打雞狗小時無大傷習性防巳後頑發苦惱人汝母必不受任汝惱弟妹任汝惱姨舅姨舅非吾親弟妹多老醜莫惱添丁郎淚子作面垢莫引添丁郎赫赤日裏走添丁郎小小別吾來久久脯脯不得喫兄兄莫撚搜他日吾歸來家人若彈糺一百放一下打汝九十九
　　自詠三首
　　為報玉川子知君未是賢低頭雖有地仰面輙無天骨肉清成瘦萵蔓老覺羶家書與心事相伴過流年盧子躘踵〈一作龍鍾〉也賢愚總莫驚蚊䗈當家口草石是親情萬巻堆胸朽三光撮眼明翻悲廣成子閑氣説長生物外無知己人間一癖王生涯身是夢耽樂酒為鄉日月黏髭鬢雲山鎖肺腸愚公只公是不用謾驚張
　　送王儲詹事西逰獻兵書〈一本分作三首〉
　　美酒撥醅酌楊花飛盡時落日長安道方寸無人知篋中制勝術氣雄屈指算半醉千殷勤仰天一長歎玉匣百鍊劍龜文又龍吼抽贈王將軍勿使虛白首
　　送邵兵曹歸江南
　　春風楊栁陌連騎醉離觴千里逺山碧一條歸路長花開愁北渚雲去渡南湘東望濛濛處煙波是故鄉
　　寄外兄魏澈
　　何處堪惆悵情親不得親興寧樓上月辜負酒家春
　　喜逢鄭三逰山
　　相逢之處花茸茸石壁攅峰千萬重他日期君何處好寒流石上一株松
　　卓女怨
　　妾本懐春女春愁〈一作懐〉不自任迷魂隨鳳客嬌思入琴心託援交情重當壚酌意深誰家有夫壻作賦得黃金
　　守嵗二首
　　去年〈一作年去〉留不住年來也任他當壚一榼酒爭奈兩年何
　　老來經節臘樂事甚悠悠不及兒童日都盧不解愁
　　新月
　　仙宮雲箔卷露出玉簾鉤清光無所贈相憶鳳皇樓
　　解悶
　　人生都㡬日一半是離憂但有尊中物從他萬事休
　　揚子津
　　風卷魚龍暗楚關白波沈卻海門山鵬騰鼇倒且快性地坼天開總是閒
　　人日立春
　　春度春歸無限春今朝方始覺成人從今剋〈一作克〉已應猶及顔〈一作〉與梅花俱自新
　　送尉遲羽之歸宣州
　　君歸乎君歸興不孤謝眺澄江今夜月也應憶著此山夫
　　悲新年
　　新年何事最堪悲病客遙聴百舌兒太嵗只逰桃李徑春風肎管嵗寒枝
　　憶酒寄劉侍郎
　　愛酒如偷蜜憎醒似見刀君為麯糵主酒醴〈一作醒〉莫辭勞
　　白鷺鷥
　　刻成片玉白鷺鷥欲捉纎鱗心自急翹足沙頭不得時傍人不知謂閑立
　　風中琴
　　五音六律十三徽龍吟鶴響思庖羲一彈流水一彈月水月風生松樹枝
　　感秋別怨
　　霜秋自斷魂楚調怨離分魄散瑤臺月心隨巫峽雲蛾眉誰共畫鳳曲不同聞莫似湘妃淚斑斑㸃翆裙
　　新蟬
　　泉溜潛幽咽琴鳴乍往還長風翦不斷還在樹枝間
　　題褚遂良孫庭竹
　　負霜停雪舊根枝龍笙鳳管君莫截春風一畨琴上來揺碎金尊碧月天
　　訪含曦上人
　　三入寺曦未來轆轤無人井百尺渴心歸去生塵埃
　　客淮南病
　　揚州蒸毒似燂湯客病清枯鬢欲霜且喜閉門無俗物四肢安穏一張牀
　　村醉
　　昨夜村飲〈一作村醉黃昏〉歸健〈一作連〉倒三四五摩挲青莓苔莫嗔〈一作嗔我〉驚著汝
　　蕭宅二三子贈答詩二十首〈並序〉
　　蕭才子修文行名聞將遷家於洛賣揚州宅未售玉川子客揚州羇旅識蕭遂館蕭未售之宅既而蕭有事於歙州玉川子欲歸洛憶蕭遂與砌下二三子酬酢説相媿意俄而二三子有憂宅售心與其他人手孰與洛客以蕭故亦有勉強不能逆其情文以見意遂盡錄寄蕭天知地知非茍有所欲二三子心逺訥君子蕭乎蕭乎君歸不得見者細長三四片者乎
　　客贈石
　　竹下青莎中細長三四片主人雖不歸長見主人面
　　石讓竹
　　自顧撥〈一作掇〉不轉何敢當主人竹弟有清風可以娛嘉賔
　　竹荅客
　　竹弟謝石兄清風非所任隨分有蕭瑟實無堅重心
　　石請客
　　竹弟雖讓客不敢當客恩自慙埋沒久滿面蒼苔痕
　　客荅石
　　遍索天地間彼此最癡癖主人幸未來與君為莫逆
　　石荅竹
　　石報孤竹君此客甚髙調共我相共癡不怕主人天下笑我非蛺蝶兒我非桃李枝不要兒女撲不要春風吹苔蘚印我面雨露皴我皮此故不嫌我突兀䝉相知此客即西歸我心徒依依我欲隨客去累重不解飛知弟虛心亦待客此客何以共報之
　　竹請客
　　我本泰山阿避地到南國主人慾移家我亦要歸北上客幸先歸託歸飛翼唯將翛翛風累路報恩徳
　　客謝竹
　　揚州駮雜地不辨龍□〈當作蜥〉蜴客身正乾枯行處無膏澤太山道不逺相庇實無力君若隨我行必有煎茶厄
　　石請客
　　啓母是諸母三十六峯是諸父知君家近父母家小人安得不懐土憐君與我金石交君歸可得共載否小人無以報君恩使君池亭風月古
　　客謝石
　　我有水竹荘甚近嵩之巔是君歸休處可以終天年雖有提攜勞不憂糧食錢但恐主人心疑我相釣竿
　　石再請客
　　主人若知我應喜我結得君主人不知我我住何求於主人我在天地間自是一片物可得槓壓我使我頭不出
　　客許石
　　石公説道理句句出凡格相知貴知心豈恨主為客過須歸去來旦晚上無厄主人誠賢人多應不相責
　　井請客
　　我生天地間頗是往還數巳効炊㸑勞我亦不住君有造化力在君一降顧我拔黃泉輕舉隨君去
　　客謝井
　　改邑不改井此是井卦辭井公莫怪驚説我成憨癡我縱有神力爭敢將公歸揚州惡百姓疑我捲地皮
　　馬蘭請客
　　蘭蘭是小草不怕郎君罵願得隨君行暫到嵩山下
　　客請馬蘭
　　嵩山未必憐蘭蘭蘭蘭已受郎君恩不須刷帚跳蹤走只擬蘭浪〈一作郎〉出其門
　　蛺蝶請客
　　粉末為四體春風為生涯願得紛飛去與君為眼花
　　客答蛺蝶
　　君是輕薄子莫窺君子腸且須看雀兒雀兒銜爾將
　　蝦䗫請客
　　凡有水竹處我曹長先行君借我一勺水與君晝夜歌徳聲
　　客請蝦䗫
　　蝦䗫䗫叩頭莫語人聞聲揚州蝦蜆忽得便腥臊臭穢逐我行我身化作青泥坑







　　御定全唐詩巻三百八十七
　　欽定四庫全書
　　御定全唐詩巻三百八十八
　　盧仝
　　龜銘
　　龜汝靈於人不靈於身致網於津吾靈於身不靈於人致走於塵龜吾與汝鄰
　　梳銘
　　有髪兮朝朝思理有身兮胡不如是
　　小婦吟
　　小婦欲入門隈門勻紅妝大婦出門迎正頓羅衣裳門邊兩相見笑樂不可當夫子於傍聊〈一作即〉斷腸小婦哆㖷上髙堂開玉匣取琴張陳金罍酌滿觴願言兩相樂永與同心事我郎夫子於傍剰欲狂珠簾風度百花香翠帳雲屏白玉牀啼鳥休啼花莫笑女英新喜得娥皇
　　月下寄徐希仁
　　夜半沙上行月瑩天心明沙月浩無際此中離思生上
　　天何寥廓下地何崢嶸吾道豈巳矣為君傾兕觥
　　贈徐希仁石硯別
　　靈山一片不靈石手斲成器心所惜鳳鳥不至池不成蛟龍乾蟠水空滴青松火鍊翠煙凝寒竹風揺逺天碧今日贈君離別心此中至淺造化深用之可以過珪璧棄置還為一片石
　　有所思
　　當時我醉美人家美人顔色嬌如花今日美人棄我去青樓珠箔天之涯天涯〈一本無天涯二字〉娟娟姮娥月三五二八〈一本無二八二字〉盈又缺翠眉蟬鬢生別離一望不見心斷絶心斷絶㡬千里夢中醉臥巫山雲覺來淚滴湘江水湘江兩岸花木深美人不見愁人心含愁更奏緑綺琴調髙絶無知音美人兮美人不知為暮雨兮為朝雲相思一夜梅花發忽到窗前疑是君
　　樓上女兒曲
　　誰家女兒樓上頭指揮婢子掛簾鉤林花撩亂心之愁卷卻羅袖彈箜篌箜篌歷亂五六羅袖掩面啼向天相思斷情不斷落花紛紛心欲穿心欲穿憑欄干相憶栁條綠相思錦帳寒直緣感君恩愛一廻顧使我雙淚長珊珊我有嬌靨待君笑我有嬌蛾待君掃鶯花爛漫君不來及至君來花已老心腸寸斷誰得知玉堦羃歴生青草
　　秋夢行
　　客行一夜秋風起客夢南逰渡湘水湘水泠泠徹底清二妃怨處無限情娥皇不語啟嬌靨女英目成轉心愜長眉入鬢何連娟肌膚白玉秀且鮮裵回共詠東方日沈吟再理南風聲斷續思綿綿中含幽意兩不宣殷勤纎手驚破夢中宵寂寞心悽然心悽然腸亦絶寐不寐兮玉枕寒夜深夜兮霜似雪鏡中不見雙翠眉臺前空掛纎纎月纎纎月盈復缺娟娟似眉意難訣願此眉兮如此月千里萬里光不滅
　　自君之出矣
　　自君之出矣壁上蜘蛛織近取見妾心夜夜無休息妾有雙玉環寄君表相憶環是妾之心玉是君之徳馳情増悴容蓄思損精力玉簟寒悽悽延想心惻惻風含霜月明水泛碧天色此水有盡時此情無終極
　　走筆謝孟諫議寄新茶
　　日髙丈五睡正濃軍將打門驚周公口雲諫議送書信白絹斜封三道印開緘宛見諫議面手閲月團三百片聞道新年入山裏蟄蟲驚動春風起天子須嘗陽羨茶百草不敢先開花仁風暗結珠琲瓃先春抽出黃金芽摘鮮焙芳旋封裹至精至好且不奢至尊之餘合王公何事便到山人家柴門反關無俗客紗㡌籠頭自煎喫碧雲引風吹不斷白花浮光凝椀面一椀喉吻潤兩椀破孤悶三椀搜枯腸唯有文字五千卷四椀發輕汗平生不平事盡向毛孔散五椀肌骨清六椀通仙靈七椀喫不得也唯覺兩腋習習清風生蓬萊山在何處玉川子乗此清風欲歸去山上羣仙司下土地位清髙隔風雨安得知百萬億蒼生命墮在巔崖受辛苦便為諫議問蒼生到頭還得蘇息否
　　冬行三首
　　蟲豸臘月皆在蟄吾獨何乃勞其形小大無由知天命但怪守道不得寧老母妻子一揮手涕下便作千里行自顧不及遭霜葉旦夕保得同飄零達生何足雲偶然苦樂經其身古來堯孔與桀跖善惡何補如今人長年愛伊洛決計卜長久賖買里仁宅水竹且小有賣宅將還資舊業苦不厚債家徴利心餓虎血染口臘風刀刻肌遂向東南走賢哉韓員外勸我莫強取憑風謝長者敢不愧心茍賃載得估舟估雜非吾偶壯色排榻席別座夸羊酒落日無精光啞暝被掣肘漕石生齒牙洗灘亂相掫奔澌嚼篙杖夾岸雪龍吼可憐聖明朝還為䘮家狗通運隔南溟債利拄北斗揚州屋舎賤還債堪了不此宅貯書籍地濕憂蠧朽賈僎舊相識十年與營守貧交多變態僎得君子不利命子罕言我誠孔門醜且貴終焉圖死免慙狐首何當歸帝鄉白雲永相友不敢唾汴水汴水入東海汚泥龍王宮恐獲不敬罪不敢蹋汴堤汴堤連秦宮蹋盡天子土餽餫無由通此言雖太闊且是臣心腸野風結隂兵千里鳴刀槍海月䕶羇魄到曉㸃孤光上不事天子下不識侯王夜半睡獨覺爽氣盈心堂顔子甚年少孔聖同行藏我年過顔子敢道不自強船人雖奴兵亦有意智長問我何所得樂危填清揚我報果有為孔經在衣裳
　　常州孟諫議座上聞韓員外職方貶國子博士有感五首
　　忽見除書到韓君又學官死生縱有命人事始知難烈火先燒玉庭蕪不養蘭山夫與刺史相對兩㠝岏干祿無便佞宜知黜此身員郎猶小小國學大頻頻孤宦心肝直天王苦死嗔朝廷無諫議誰是雪韓人何事遭朝貶知何被不容不如思所自只欲涕無從爵服何曽好荷衣已慣縫朝官莫相識歸去老巖松力小垂垂上天髙又不登致身唯一己獲罪則顔朋祿位埋坑穽康荘壘劍稜公卿共惜取莫遣玉山崩誰憐野田子海內一韓侯左道官雖樂剛腸得健無〈武侯反〉功名生地獄禮教死天囚莫言耕種好須避蒺藜秋
　　夏夜聞蚯蚓吟
　　夏夜雨欲作傍砌蚯蚓吟念爾無筋骨也應天地心汝無親朋累汝無名利侵孤韻似有説哀怨何其深泛泛輕薄子旦夕還謳吟肝膽異汝輩熱血徒相侵
　　揚州送伯齡過江
　　伯齡不厭山山不養伯齡松巔有樵墮石上無禾生不忍六尺軀遂作東南行諸侯盡食肉壯氣吞八紘不唧溜鈍漢何由通姓名夷齊餓死日武王稱聖明節義士枉死何異鴻毛輕努力事干謁我心終不平
　　憶金鵞山沈山人二首
　　君家山頭松樹風適來入我竹林裏一片新茶破鼻香請君速來助我喜莫合九轉大還丹莫讀三十六部大洞經閒來共我説真意齒下領取真長生不須服藥求神仙神仙意智或偶然自古聖賢放入土淮南雞犬驅上天白日上昇應不惡藥成且輙一丸藥暫時上天少問天蛇頭蠍尾誰安著
　　君愛鍊藥藥欲成我愛鍊骨骨巳清試自比校得仙者也應合得天上行天門九重髙崔嵬清空鑿出黃金堆夜義守門晝不啟夜半醮祭夜半開夜義喜歡動關鎖鎖聲㩧地生風雷地上禽獸重血食性命血化飛黃埃太上道君蓮花臺九門隔闊安在哉嗚呼沈君大藥成兼須巧㑹鬼物情無求長生䘮厥生
　　寄蕭二十三慶中
　　蕭乎蕭乎憶蕭者嵩山之盧盧揚州蕭歙州相思過春花鬢毛生麥鞦韆災萬怪天南道猩猩鸚鵡皆人言山魈吹火蟲入椀鴆鳥咒詛鮫吐涎就中南瘴欺北客憑君數磨犀角喫我憶君心千百間千百間君何時還使我夜夜勞魂魄
　　贈金鵝山人沈師魯〈第二十一句缺一字〉
　　金鵝山中客來到揚州市買藥牀頭一破顔撇然便有上天意日月髙掛𤣥關深金膏切淬肌骨異人皆食穀與五味獨食太和隂陽氣浩浩流珠走百關綿綿若存有深致種玉不耕山外非內粹鑿儒關決文泉彰風雅因君不復墜光不外照刃不磨廻避人間惡富貴三日四日五六日盤礴化元搜萬類晝飲興酣陶天和夜話造微　精魅示我插血不死方賞我風格不肥膩肉眼不識天上書小儒安敢窺奧祕崑崙路隔西北天三山後浮不著地君到頭來憶我時金簡為我鐫一字
　　歎昨日三首
　　昨日之日不可追今日之日須臾期如此如此復如此壯心死盡生鬢絲秋風落葉客腸斷不辦斗酒開愁眉賢名聖行甚辛苦周公孔子徒自欺〈一作骨朽名揚徒爾為〉天下薄夫苦耽酒玉川先生也耽酒薄夫有錢恣張樂先生無錢養恬漠有錢無錢俱可憐百年驟過如流川平生心事消散盡天上白日悠悠懸
　　上帝板板主何物日車劫劫西向沒自古賢聖無奈何道行不得皆白骨白骨土化鬼入泉生人莫負平生年何時出得禁酒國滿甕釀酒曝背眠
　　月蝕詩
　　東海出明月清光照毫髮朱初罷彈金兎正竒絶三五與二八此時光滿時頗奈蝦䗫兒吞我芳桂枝我愛明鏡潔爾乃痕翳之爾且無六翮焉得升天涯方寸有白刃無由揚清輝如何萬里光遭爾小物欺卻吐天漢中良久素魄微日月尚如此人情良可知
　　直鉤吟
　　初嵗學釣魚自謂魚易得三十持釣竿一魚釣不得人鉤曲我鉤直哀哉我鉤又無食文王巳沒不復生直鉤之道何時行
　　與馬異結交詩
　　天地日月如等閒盧仝四十無往還唯有一片心脾骨巉巖崒硉兀鬱律刀劒為峰㟧平地放著髙如崑崙山天不容地不受日月不敢偷照耀神農畫八卦鑿破天心胸女媧本是伏羲婦〈一作女媧伏羲妹〉恐天怒𢷬鍊五色石引日月之針五星之縷把天補補了三日不肎歸壻家走向日中放老鵶月裏栽桂養蝦䗫天公發怒化〈一作罰〉龍蛇此龍此蛇得死病神農合藥救死命天怪神農黨龍蛇罰神農為牛頭令載元氣車不知藥中有毒藥藥殺元氣天不覺爾來天地不神聖日月之光無正定不知元氣元不死忽聞空中喚馬異馬異若不是祥瑞空中敢道不容易昨日仝不仝異自異是謂大仝而小異今日仝自仝異不異是謂仝不往兮異不至直當中兮動天地白玉璞裏斲出相思心黃金鑛裏鑄出相思淚忽聞空中崩崖倒谷聲絶勝明珠千萬斛買得西施南威一雙婢此婢嬌饒惱殺人凝脂為膚翡翆裙唯解畫眉朱㸃脣自從獲得君敲金摐玉凌浮雲卻返顧一雙婢子何足雲平生結交若少人憶君眼前如見君青雲欲開白日沒天眼不見此竒骨此骨縱橫竒又竒千嵗萬嵗枯松枝半折半殘壓山谷盤根蹙節成蛟螭忽雷霹靂卒風暴雨撼不動欲動不動千變萬化總是鱗皴皮此竒怪物不可欺盧仝見馬異文章酌得馬異胸中事風姿骨本恰如此是不是寄一字
　　感古四首〈第四首缺七字〉
　　天生聖明君必資忠賢臣舜禹竭股肱共佐堯為君四載成地理七政齊天文階下蓂莢生琴上南風薰輪轉夏殷周時復猶一人秦漢事䜛巧魏晉忘機鈞猜忌相翦滅爾來迷恩親以愚保其身不覺身沈淪以智理其國遂為國之賊茍圖容一身萬事良可惻可憐萬乗君聰明受沈惑忠良伏草莽無因施羽翼日月異又蝕天地晦如墨既亢而後求異哉龍之徳
　　人生何所貴所貴有終始昨日盈尺璧今朝盡瑕棄蒼蠅㸃垂棘巧舌成錦綺箕子為之奴比干諫而死仲尼魯司寇出走為〈去聲〉羣婢假如屈原醒其奈一國醉一國醉號呶一人行清髙便欲激頹波此事真徒勞上山逢猛虎入海逢巨鼇王者茍不死腰下魚鱗刀東海波連天三度成桑田髙岸髙於屋斯須變溪谷天地猶尚然人情難久全夜半白刃讐旦來金石堅蕭綬既解圻陳印亦棄捐竭節遇刀割輸忠遭禍纒不予衾之眠信予衾之穿鏡明不自照膏潤徒自煎抱劍長太息淚墮秋風前
　　古來不患寡所患患不均單醪投長河三軍盡沈淪今人異古人結託唯親賔毀坼唯鵲巢不行鳲鳩仁鄙恡不識分有心占陽春鸞鶴日巳疎燕雀日巳親小物無大志安測棲松筠恩眷多棄故物情尚逐新瓦礫暫拂拭光掩連城珍脣吻恣談鑠黃金同灰塵蘇秦北逰趙張祿西入秦既變嫂叔節仍擯華陽君萬世金石交一餉如浮雲骨肉且不顧何況長羇貧
　　君莫以富貴輕忽他年少聴我暫話㑹稽朱太守正受凍餓時索得人家貴傲婦讀書書史未潤身負薪辛苦胝生肘謂言琴與瑟糟糠結長久不分殺人羽翮成臨
　　臨沖天婦嫌醜〈缺〉　　　　　　其奈一朝大守振羽儀鄉關晝行衣錦衣哀哉舊婦何眉目新壻隨行向天哭寸心金石徒爾為杯水庭沙空自覆乃知愚婦人妒忌隂毒心唯救眼底事不思日月深等閒取羞死豈如甘布衾
　　雜興
　　意智未成百不解見人富貴亦心愛等閒對酒呼三達屠羊殺牛皆自在放心為樂笙歌攅壯氣激作風霜寒廚中玉饌盈金盤方丈厭見嫌不餐飛鷹躍馬實快性脣腐齒爛空㠝岏豈期福極翻成禍禍成身誅家亦破昨朝惆悵不如君今日悲君不如我否泰交加無定主嬾學風雲戢翎羽綠酒清琴好養生出將入相無心取三五圖書舊揣摩五千道徳新規矩
　　酬徐公以新文見招
　　昨夜霜月明果有清音生便欲走相和愁聞寒玉聲
　　門箴
　　貪殘奸酗狡佞訐愎身之八殺背惠恃已狎不肖妬賢能命之四孽有是有此予敢辭無是無此予之師一日不見予心思思其人懼其人其交其難敢告於門
　　孟夫子生生亭賦
　　玉川子沿孟冬之寒流兮輟櫂上登生生亭夫子何之兮面逐雲沒兮南行百川注海而心不寫兮落日千里凝寒精予日衰期人生之世斯巳矣爰為今日猶猶岐路之心生悲夫南國風濤魚龍畜伏予小子戇朴必不能濟夫子欲嗟自慙承夫子而不失予兮傳古道甚分明予且廣孤目遐賫〈一作賞〉於天壤兮庶得外盡萬物變化之幽情然後慙愧而來歸兮大息吾躬於夫子之亭



　　御定全唐詩巻三百八十八
　　欽定四庫全書
　　御定全唐詩巻三百八十九
　　盧仝
　　走筆追王內丘
　　自識夫子面便獲夫子心夫子一啓顔義重千黃金平原孟嘗骨巳土始有夫子堪知音忽然夫子不語帶蓆㡌騎驢去余對醁醽不能斟君且來余之瞻望心悠哉零雨其濛愁不散閒花寂寂斑堦苔不如對此景含笑傾金罍莫問四肢暢暫取眉頭開琴待夫子夫子來不來
　　思君吟寄　　生〈題缺二字〉
　　我思君兮河之壖我為河中之泉君為河中之青天天青青泉泠泠泉含青天天隔泉我思君兮心亦然心亦然此心復在天之側我心為風兮淅淅君身為雲兮羃羃此風引此雲兮雲不來此風此雲兮何悠哉與我身心雙裵回
　　將歸山招氷僧〈第七句缺一字〉
　　買得一片田濟源花洞前千里石壁坼一條流泌泉青松盤樛枝森森上插青冥天枝上有　猨宿〈一本有字下不空宿字下重一宿字〉處近鶴巢清唳孤吟聲相交月輪下射空洞響絲篁成韻風蕭蕭我心塵外心愛此塵外物慾結塵外交苦無塵外骨泌〈一本缺此字〉泉有氷公心靜見真佛可結塵外交占此松與月
　　詶願公雪中見寄
　　積雪三十日車馬路不通貧病交親絶想憶唯願公春鳩報春歸苦寒生暗風簷乳墮懸玉日腳浮輕紅梅栁意卻活園圃氷始融更𠉀四體好方可到寺中
　　苦雪寄退之〈第二十五句缺一字〉
　　天王二月行時令白銀作雪漫天涯山人門前徧受賜平地一尺白玉沙雲頽月壊桂英下鶴毛風剪亂參差山人屋中涷欲死千樹萬樹飛春花菜頭出土膠入地山荘取粟埋卻車冷絮刀生削峭骨冷虀斧破慰老牙病妻煙眼淚滴滴飢嬰哭乳聲呶呶市頭博米不用物酒店買酒不肎賖聞道西風弄劒㦸長堦殺人如亂麻天眼髙開欺草芽我死未肎興歎嗟但恨口中無酒氣劉伶見我相揄揶清風攪腸筋力絶白灰壓屋樑柱斜聖眀有道　命漢可得再見朝日耶柴門沒脛晝不埽黃昏遶樹棲寒鴉唯有河南韓縣令時時醉飽過貧家
　　寄贈含曦上人〈第三十三句四十九句各缺一字〉
　　楞伽大師兄誇曦識道理破鏁推𤣥關髙辯果難揣論語老莊易搜索通神鬼起信中百門敲骨得佛髄此外雜經律泛讀一萬紙髙殿排名僧執卷坐纍纍化物自一心三教齊發起隨鐘嚼宮商滿口文字美商賈女郎輩不曽道生死縱遭彊禮拜雅語不露齒劈破天地來節義可屈指季展即此僧孤立無依倚近來愛作詩新竒頗煩委〈一作猥〉忽忽造古格削盡俗綺靡假如慵裹頭但勤讀書史切磋併工夫休逺不可比憐僧無逺　信佛殊未巳貌古饒風情清論興亹亹訪餘十數度相去三五里見時心亦喜不見心亦喜見時談謔樂四座盡角嘴不見養天和無人聒人耳昨朝披雪來面色赤韡韡封竈養黃金許割方寸匕泥丸佛　教怛化荘亦恥未達不敢嘗孔子疑季子藥成必分余余必投泥裏不如向陽堂撥醅泛浮蟻麴米本無𠎝酒成是法水行道不見心毀譽徒雲爾雪晴天氣和日光弄梅李春鳥嬌關關春風醉旎旎道上正無塵人家有花卉髙僧有拄杖願得數覯止
　　聴蕭君姬人彈琴
　　彈琴人似膝上琴聴琴人似匣中二物各一處音韻何由傳無風質氣兩相感萬般悲意方纒綿初時天山之外飛白雪漸漸萬丈澗底生流泉風梅花落輕揚揚十指乾浄聲涓涓昭君可惜嫁單于沙場〈一本缺此二字〉不逺隻眼前蔡琰薄命沒胡虜烏梟啾唧啼胡天關山險隔一萬里顔色錯漠生風煙形魄散逐五音盡雙蛾結草空嬋娟中腹苦恨杳不極新心愁絶難復傳金尊湛湛夜沈沈餘音疊發清聯綿主人醉盈有得色座客向隅増內然孔子怪責顔回瑟野夫何事蕭君筵拂衣屢命請中廢月照書窗歸獨眠
　　蜻蜓歌〈自注黃河中蜻蜓其力小犯險無溺〉
　　黃河中流日影斜水天一色無津涯處處驚波噴流飛雪花篙工檝師力且武進寸退尺莫能度吾甚懼念汝小蟲子造化借羽翼隨風戱中流翩然有餘力吾不如汝無他無羽翼吾若有羽翼則上叩天關為聖君請賢臣布惠化於人間然後東飛浴東溟吸日精撼若木之英紛而零使地上學仙之子得而食之皆長生不學汝無端小蟲子葉葉水上無一事忽遭風雨水中死
　　出山作
　　出山忘掩山門路釣竿插在枯桑樹當時只有鳥窺窬更亦無人得知處家僮若失釣魚竿定是猨猴把將去
　　寄崔栁州
　　使者立取書疊紙生百憂使君若不信他時看白頭三百六十州剋情唯栁州栁州蠻天末鄙夫嵩之幽花落隴水頭各自東西流凜凜長相逐為謝池上鷗
　　贈稚禪師
　　春風滿禪院師獨坐南軒萬花見中盡始覺靜性尊我來契平生目擊道自存與師不動逰逰此無跡門
　　送好約法師歸江南
　　杯度度一身法度度萬民為報江南三二日這回應見雪中人
　　蕭二十二赴歙州婚期二首
　　淮上客情殊冷落蠻方春早客何如相思莫道無來使廻雁峯前好寄書
　　南方山水生時興教有新詩得寄余路帶〈一作到〉長安迢遰急多應不逐使君書
　　掩關銘
　　蛇毒毒有形藥毒毒有名人毒毒在心對面如弟兄美言不可聴深扵千丈坑不如掩關坐幽鳥時一聲
　　逢病軍人
　　行多有病住無糧萬里還鄉未到鄉蓬鬢哀吟古城下不堪秋氣入金瘡
　　山中
　　飢拾松花渴飲泉偶從山後到山前陽坡軟草厚如織困與鹿麛相伴眠
　　除夜
　　衰殘歸未遂寂寞此宵情舊國餘千里新年隔數更寒猶近北峭風漸向東生惟見長安陌晨鐘度火城殷勤惜此夜此夜在逡廵燭盡年還別雞鳴老更新儺聲方去病酒色巳迎春明日持杯處誰為最後人




　　御定全唐詩巻三百八十九
<集部,總集類,御定全唐詩>
　　欽定四庫全書
　　御定全唐詩巻三百九十
　　李賀
　　李賀字長吉系岀鄭王後七嵗能辭章韓愈皇甫湜始聞未信過其家使賀賦詩援筆輙就自目曰髙軒過二人大驚自是有名賀每旦日岀騎弱馬從小奚奴背古錦囊遇所得書投囊中及暮歸足成之率為常以父名晉肅不肎舉進士詩尚奇詭絶去畦徑當時無能效者樂府數十篇雲韶諸工皆合之管仕為協律郎卒年二十七詩四卷外集一卷今編詩五卷
　　李憑箜篌引
　　吳絲蜀桐張髙秋空白〈一作山〉凝雲頽不流江娥啼竹素女愁李憑中國彈箜篌崑山玉碎鳳皇呌芙蓉泣露香蘭笑十二門前融冷光二十三絲動紫皇女媧鍊石補天處石破天驚逗秋雨夢入坤〈一作神〉山教神嫗老魚跳波瘦蛟舞吳質不眠倚桂樹露腳斜飛溼寒兎
　　殘絲曲
　　垂楊葉老鶯哺兒殘絲欲斷黃蜂歸綠鬢年少〈一作少年〉金釵客縹粉壺中沈琥珀花臺欲暮春辭去落花起作廻風舞榆莢相催不知數沈郎青錢夾城路
　　還自㑹稽歌〈並序〉
　　庾肩吾於梁時嘗作宮體謡引以應和皇子及國世〈一作勢〉淪敗肩吾先潛難㑹稽後始還家僕意其必有遺文今無得焉故作還自㑹稽歌以補其悲
　　野粉椒壁黃溼螢〈一作蛩〉滿梁殿臺城應教人秋衾夢銅輦吳霜㸃歸鬢身與塘蒲晚脈脈辭金魚羈臣守迍賤
　　出城寄權璩楊敬之
　　草暖雲昏萬里春宮花拂面送行人自言漢劒當飛去何事還車載病身
　　示弟
　　別弟三年後還家一〈一作十〉日餘醁醽今夕酒緗帙去時書病骨猶〈一作獨〉能在人間底事無何須問牛馬拋擲任梟盧
　　竹
　　入水文光動抽空綠影春露華生〈一作垂〉筍逕苔色拂霜根織可承香汗裁堪釣錦鱗三梁曽入用一節奉王孫
　　同沈駙馬賦得御溝水
　　入苑白泱泱宮人正靨黃遶堤龍骨冷拂岸鴨頭香別館驚殘夢停杯泛小觴幸因流浪處暫得見何郎
　　始為奉禮憶昌谷山居
　　掃斷馬蹄痕衙廻自閉門長鎗江米熟小樹棗花春向壁懸如意當𬖄閲角巾犬書曽去洛鶴病悔逰秦土甑封茶葉山盃鎖竹根不知船上月誰櫂滿溪雲
　　七夕
　　別浦今朝暗羅帷午夜愁鵲辭穿線月花入曝衣樓天上分金鏡人間望玉鉤錢塘蘇小小更〈一作又〉值一年秋
　　過華清宮
　　春月夜啼鴉宮𬖄隔御花雲生朱絡暗石斷紫錢斜玉椀盛殘露銀燈㸃舊紗蜀王無近信泉上有芹芽
　　送沈亞之歌〈並序〉
　　文人沈亞之元和七年以書不中第返歸於吳江吾悲其行無錢酒以勞又感沈之勤請乃歌一解以勞之
　　吳興才人怨春風桃花滿陌千里紅紫絲竹斷驄馬小家住錢塘東復東白藤交穿織書笈短筞齊裁如梵夾雄光寳礦獻春卿煙底驀波乗一葉春卿拾材白日下擲置黃金解龍馬攜笈歸江〈一作家〉重入門勞勞誰是憐君者吾聞壯夫重心骨古人三走無摧捽請君待旦事長鞭他日還轅及秋律
　　詠懐二首
　　長卿懐茂陵綠草垂石井彈琴看文君春風吹鬢影梁王與武帝棄之如斷梗惟留一簡書金泥泰山頂日夕著〈一作看〉書罷驚霜落素絲鏡中聊自笑詎是南山期頭上無幅巾苦蘗巳染衣不見清溪雨飲水得自〈一作相〉宜
　　追和栁惲
　　汀州白蘋草栁惲乗馬歸江頭□〈一作櫨〉樹香岸上蝴蝶飛酒盃箬葉露玉軫蜀桐虛朱樓通水陌沙暖一雙魚
　　春坊正字劒子歌
　　先輩匣中三尺水曽入吳潭斬龍子隙月斜明刮露寒練帶平鋪吹不起蛟胎皮老蒺藜刺鸊鵜淬花白鷴尾直是荊軻一片心莫教照見春坊字挼絲團金懸䍡𦌊神光欲截藍田玉提出西方白帝驚嗷嗷鬼母秋郊哭
　　貴公子夜闌曲
　　褭褭瀋水煙烏啼夜䦨景曲沼芙蓉波腰圍白玉冷雁門太守行〈幽閒鼓吹雲賀以詩歌謁韓愈時愈送客歸極困解帶讀之首篇乃雁門太守行即束帶見之〉
　　黒雲壓城城欲摧甲光向日〈一作月〉金鱗開角聲滿天秋色裏塞上〈一作土〉燕脂凝夜紫半巻紅旗臨易水霜動鼔寒聲〈一作聲寒〉不起報君黃金臺上意提攜玉龍為君死
　　大堤曲
　　妾家住橫塘紅紗滿桂香青雲教綰頭上髻明月與作耳邊璫蓮風起江畔春大堤上留北人郎食鯉魚尾妾食猩猩脣莫指襄陽道綠浦歸帆少今日菖蒲花明朝楓樹老
　　蜀國
　　楓香晚花靜錦水南山影驚石墜猿哀竹〈一作行〉雲愁半嶺涼月生秋浦玉沙粼粼〈一作鱗鱗〉光誰家紅淚客不忍過瞿塘
　　蘇小小墓〈一作歌〉
　　幽蘭露如啼眼無物結同心煙花不堪剪草如茵松如蓋風為裳水為珮油壁車夕〈一作久〉相待冷翠燭勞光彩西陵下風吹雨
　　夢天
　　老兎寒蟾泣天色雲樓半開壁斜白玉輪軋露溼團光鸞佩相逢桂香陌黃塵清水三山下更變千年如走馬遙望齊州九㸃煙一海水杯中瀉
　　唐兒歌〈杜豳公之子〉
　　頭玉磽磽眉刷翠杜郎生得真男子骨重神寒天廟器一雙瞳人剪秋水竹馬梢梢揺綠尾銀鸞睒〈音閃〉光踏半臂東家嬌娘求對值濃笑畫〈一作書〉空作唐字眼大心雄知所以莫忘作歌人姓李
　　綠章封事〈為吳道士夜醮作〉
　　青霓〈一作猊〉扣額呼宮神鴻龍玉狗開天門石榴花發滿溪津溪〈一作漢〉女洗花染白雲綠章封事諮元父六街馬蹄浩無主虛空風氣不清泠短衣小冠作塵土金家香衖〈同巷〉千輪鳴揚雄秋室無俗聲願攜漢㦸招書鬼休令恨骨填蒿里
　　河南府試十二月樂詞〈並閏月〉
　　正月
　　上樓迎春新春歸〈一作正月上樓迎春歸一本無正月〉暗黃著栁宮漏遲薄薄淡靄弄野姿寒綠幽風〈一作泥〉生短絲錦牀曉臥玉肌冷露臉未開對朝暝官街栁帶不堪折早晚菖蒲勝綰結
　　二月
　　二月〈一本無二月二字〉飲酒採桑津宜男草生蘭笑人蒲如交劒〈一作絞刀〉風如薰勞勞胡〈一作鶯〉燕怨酣春薇帳逗煙生綠塵〈一作香霧昏〉金翹峨〈一作蛾〉髻愁暮雲沓颯起舞真珠裙津頭送別唱流水酒客背寒南山死
　　三月
　　東方風來滿眼春花城栁暗〈一作禁〉愁殺〈一作㡬〉人複宮深殿竹風起新翆舞衿浄〈一作襟靜〉如水光風轉蕙百餘里暖霧驅雲撲天地軍裝宮妓掃蛾淺揺揺錦旗夾城暖曲水漂香去不歸梨花落盡成秋〈一作愁〉苑
　　四月
　　曉涼暮涼樹如葢千山濃綠生雲外依微香雨青氛氳〈一作過青氛〉膩葉蟠花照曲門金塘閒水揺碧漪老景沈重〈一作帖〉無驚飛墮紅殘萼暗參差
　　五月
　　雕玉押𬖄額〈一作上〉輕縠籠虛門井汲鉛華水扇織鴛鴦紋〈一作文〉廻雪舞涼殿甘露洗空綠羅袖〈一作綬〉從徊〈一作風〉翔香汗沾寳粟
　　六月
　　裁生羅伐湘竹帔〈一本無帔字〉拂疎霜簟秋玉炎炎紅鏡東方開暈如車輪上裵回啾啾赤帝騎龍來
　　七月
　　星依雲渚冷露滴盤中圓好花生木末衰蕙愁空〈一作故〉園夜天如玉砌池葉極青錢僅厭舞衫薄稍知花簟寒曉風何拂拂北斗光闌干
　　八月
　　孀〈一作宮〉妾怨夜長獨客夢歸家傍簷蟲緝〈一作織〉絲向壁燈垂花簾外月光吐簾內〈一作中〉樹影斜悠悠飛露姿㸃綴池中荷
　　九月
　　離宮散螢〈一作雲〉天似水竹黃池冷芙蓉死月綴金鋪光脈脈涼苑虛庭空澹白露〈一作霜〉花飛飛風草草翆錦斕斑滿層道雞人罷唱曉瓏璁鴉啼金井下疎桐
　　十月
　　玉壺銀箭稍難傾釭花夜笑凝幽明碎霜斜舞上羅幕燭龍兩行照飛閣珠帷怨臥不成眠金鳳刺〈音戚〉衣著體寒長眉對月鬭彎環
　　十一月
　　宮城團廻凜嚴光白天碎碎墮瓊芳撾鍾髙飲千日酒卻天〈一作戰卻〉凝寒作君夀御溝泉〈一作氷〉合如環素火井溫泉〈一作水〉在何處
　　十二月
　　日腳淡光紅灑灑薄霜不銷桂枝下依稀和氣排〈一作解〉冬嚴巳就長日辭長夜
　　閏月
　　帝重光年〈一作午〉重時七十二𠉀廻環推天官玉琯灰剰飛今嵗何長來嵗遲王母移桃獻天子羲氏和氏迂龍轡
　　天上謡
　　天河夜轉漂廻星銀浦流雲學氷聲玉宮桂樹花未落仙妾採香垂珮纓秦妃巻𬖄北窗曉窗前植桐青鳳小王子吹笙鵞管長呼龍耕煙種瑤草粉霞紅綬藕絲裙青洲步拾蘭苕春東指羲和能走馬海塵新生石山下
　　浩歌
　　南風吹山作平地帝遣天吳移海水王母桃花千遍紅彭祖巫咸㡬回死青毛驄馬參差錢嬌春楊栁含細煙箏人勸我金屈巵神血未凝身問誰不須浪飲〈一作亂舞〉丁都䕶世上英雄本無主買絲繡作平原君有酒惟澆趙州土漏催水咽玉蟾蜍衞娘髮薄不勝梳看〈一作羞〉見秋眉換新〈一作深〉綠二十男兒那刺促
　　秋來
　　桐風驚心壯士苦衰燈絡緯啼寒素誰看青簡一編書不遣花蟲粉空蠧思牽今夜腸應直雨冷香魂弔書客秋墳鬼唱鮑家詩恨血千年土中碧
　　帝子歌
　　洞庭明月〈一作帝子〉一千里涼風雁啼天在水九節菖蒲石上死湘神彈琴迎帝子山頭老桂吹古香雌龍怨吟寒水光沙浦走魚白石郎閒取真珠擲龍堂
　　秦王飲酒
　　秦王騎虎逰八極劒光照空天自碧羲和敲日玻瓈聲劫灰飛盡古今平龍頭瀉酒邀酒星金槽琵琶夜棖棖洞庭雨腳來吹笙酒酣喝月使倒行銀雲櫛瑤殿明宮門掌事報一更花樓玉鳳聲嬌獰海綃紅文香淺清黃鵞跌舞千年觥仙人燭樹蠟煙輕清琴醉眼淚
　　洛姝真珠
　　真珠小娘下清〈一作青〉廓洛苑香風飛綽綽寒鬢斜釵玉燕光髙樓唱月敲懸璫蘭風桂露灑幽翆紅褭雲咽深思花袍白馬不歸來濃蛾疊栁香脣醉金鵞屏風蜀山夢鸞裾鳳帶行煙重八驄籠晃臉差移日絲繁散曛羅洞市南曲陌無秋涼楚腰衞鬢四時芳玉喉窱窱排空光牽雲曳雪留陸郎
　　李夫人歌〈一本無歌字〉
　　紫皇宮殿重重開夫人飛入瓊瑤臺綠香繡帳何時歇青雲無光宮水咽翩聯〈一作翩〉桂花墜秋月孤鸞驚啼商絲發紅壁䦨珊懸珮璫歌臺小妓〈一作柏〉遙相望玉蟾滴水雞人唱露華蘭葉參差光
　　走馬引
　　我有辭鄉劒玉鋒堪截雲襄陽〈一作長安〉走馬客〈一作使〉意氣自生春朝嫌劒花〈一作光〉浄暮嫌劒光冷能持劒向人不解持照身〈一作解持照身影〉
　　湘妃
　　筠竹千年老不死長伴秦〈一作神〉娥蓋湘水蠻娘吟弄滿寒空九山靜綠淚花紅離鸞別鳳煙梧中巫雲蜀雨遙相通幽愁秋氣上青楓〈一作清峰〉涼夜波間吟古龍
　　南園十三首
　　花枝草蔓眼中開小白長紅越女腮可憐日暮嫣香落嫁與春風不用媒
　　宮北田塍曉氣酣黃桑飲露窣宮簾長腰健婦偷攀折將餧吳王八蠒蠶
　　竹裏繰絲挑網車青蟬獨噪日光斜桃膠迎夏香琥珀自課越傭能種𤓰
　　三十未有〈一作滿〉二十餘白日長飢小甲蔬橋頭長老相哀念因遺戎韜一巻書
　　男兒何不帶吳鉤〈一作橫刀〉収取關山五十州請君暫上凌煙閣若箇書生萬戶侯
　　尋章摘句老雕蟲曉月當簾掛玉弓不見年年遼海上文章何處哭秋風
　　長卿牢落悲空舎曼倩詼諧取自容見買若耶溪水劒明朝歸去事猨公
　　春水初生乳燕飛黃蜂小尾撲花歸窗含逺色通書幌魚擁香鉤近石磯
　　泉沙耎臥鴛鴦暖曲岸廻篙舴艋遲瀉酒木欄椒葉蓋病容扶起種菱絲
　　邊讓今朝憶蔡邕無心裁曲臥春風舎南有竹堪書字老去溪頭作釣翁
　　長巒谷口倚嵇家白晝千峰老翆華自履藤鞋収石蜜手牽苔絮長蒓花
　　松溪黑水新龍卵桂洞生硝舊馬牙誰遣〈一作為又作道〉虞卿裁道帔輕綃一疋染朝霞
　　小樹開朝逕長茸溼夜煙栁花驚雪浦麥雨漲溪田古剎疎鐘度遙嵐破月懸沙頭敲石火燒燭照漁船




　　御定全唐詩巻三百九十
　　欽定四庫全書
　　御定全唐詩巻三百九十一
　　李賀
　　金銅仙人辭漢歌〈並序〉
　　魏明帝青龍元年八月詔宮官牽車西取漢孝武捧露盤仙人慾立置前殿宮官既拆盤仙人臨載乃潸然淚下唐諸王孫李長吉遂作金銅仙人辭漢歌
　　茂陵劉郎秋風客夜聞馬嘶曉無跡畫欄桂樹懸秋香三十六宮土花碧魏官牽車指千里東關酸風射眸子空將漢月出宮門憶君清淚如鉛水衰蘭送客咸陽道天若有情天亦老攜盤獨出月荒涼渭城巳逺波聲小
　　古悠悠行
　　白景歸西山碧華上迢迢今古何處盡千嵗隨風飃海沙變成石魚沫吹秦橋空光逺流浪銅柱從年消
　　黃頭郎
　　黃頭郎撈攏去不歸南浦芙蓉影愁紅獨自垂水弄湘娥珮竹啼山露月玉瑟調青門石雲溼黃葛沙上蘼蕪花秋風巳先發好持〈一作待〉掃羅薦香出鴛鴦〈一作籠〉熱
　　馬詩二十三首
　　龍脊貼連錢銀蹄白踏煙無人織錦韂誰為鑄金鞭臘月草根甜天街雪似鹽未知口硬軟先擬蒺藜銜忽憶周天子驅車上玉山鳴騶辭鳳苑赤驥最承恩此馬非凡馬房星本是星〈一作精〉向前敲瘦骨猶自帶銅聲
　　大漠山〈一作沙〉如雪燕山月似鉤何當金絡腦快走踏清秋
　　飢臥骨查牙麤毛刺破花鬛焦朱色落髮斷鋸長麻西母酒將䦨東王飯巳乾君王若燕去誰為拽車轅赤兎無人用當須呂布騎吾聞果下馬羈策任蠻兒飂叔去〈一作死〉悤悤如今不豢龍夜來霜壓棧駿骨折西風
　　催榜渡烏江〈一作江東〉神騅泣向風君〈一作吾〉王今解劒何處逐英雄
　　內馬賜宮人銀韀刺騏驎午時鹽坂上蹭蹬溘風塵批竹初攅耳桃花未上身他時須攪陣牽去借將軍寳玦誰家子長聞俠骨香堆金買駿骨將送楚襄王香襆赭羅新盤龍蹙鐙鱗廻看南陌上誰道不逢春不從桓公獵何能伏虎威一朝溝隴出看取拂雲飛唐劒斬隋公拳毛屬太宗莫嫌金甲重且去捉⿴〈一作飃一作飇〉風
　　白鐵剉青禾碪間落細莎世人憐小頸金埒畏長牙伯樂向前看旋毛在腹間秪今掊白草何日驀青山蕭寺䭾經馬元從竺國來空知有善相不解走章臺重圍如燕尾寳劍似魚腸欲求千里腳先採眼中光暫繫騰黃馬仙人上綵樓須鞭玉勒吏何事謫髙州汗血到王家隨鸞撼玉珂少君騎海上人見是青騾武帝愛神仙燒金得紫煙廏中皆肉馬不解上青天
　　申鬍子觱篥歌〈並序〉
　　申鬍子朔客之蒼頭也朔客李氏本亦世家子得祀江夏王廟當年踐履失序遂奉官北郡自稱學長調短調久未知名今年四月吾與對舎於長安崇義里遂將衣質酒命予合飲氣熱杯䦨因謂吾曰李長吉爾徒能長調不能作五字歌詩直強廻筆端與陶謝詩勢相逺㡬里吾對後請撰申鬍子觱篥歌以五字斷句歌成左右人合噪相唱朔客大喜擎觴起立命花娘出幕裵回拜客吾問所宜稱善平弄於是以弊辭配聲與予為夀
　　顔熱感君酒含嚼蘆中聲花娘篸綏妥休睡芙蓉屛誰截太平管列㸃排空星直貫開花風天上驅雲行今夕嵗華落令人惜平生心事如波濤中坐時時驚朔客騎白馬劍弝懸蘭纓俊健如生猱肎拾蓬中螢
　　老夫採玉歌
　　採玉採玉須水碧琢作步揺徒好色老夫飢寒龍為愁藍溪水氣無清白夜雨岡頭食蓁子杜鵑口血老夫淚藍溪之水厭生人身死千年恨溪水斜山柏風雨如嘯泉腳掛繩青褭褭村寒白屋念嬌嬰古臺石磴懸腸草
　　傷心行
　　咽咽學楚吟病骨傷幽素秋姿白髮生木葉啼風雨燈青蘭膏歇落照飛蛾舞古壁生凝塵羇魂夢中語
　　湖中曲
　　長眉越沙採蘭若桂葉水葓春漠漠橫船〈一作倚〉醉眠白晝閒渡口梅風歌扇薄燕釵玉股照青渠越王嬌郎小字書蜀紙封巾報雲鬢晚漏壺中〈一作銅壺〉水淋盡
　　黃家洞
　　雀步蹙沙聲促促四尺角弓青石鏃黒幡三㸃銅鼓鳴髙作猨啼揺箭箙綵巾纒踍幅半斜溪頭簇隊暎葛花山潭晚霧吟白鼉竹蛇飛蠧射金沙閒驅竹馬緩歸家官軍自殺容州槎
　　屏風曲
　　蝶棲石竹銀交關水凝綠鴨瑠璃錢團廻六曲抱膏蘭將鬟鏡上擲金蟬沈香火暖茱萸煙酒觥〈一作餘〉綰帶新承懽月風吹露屏外寒城上烏啼楚女眠
　　南山田中行
　　秋野明秋風白塘水漻漻蟲嘖嘖雲根苔蘚山上石冷紅泣露嬌啼色荒畦九月稻義牙蟄螢低飛隴逕斜石脈水流泉滴沙鬼燈如漆㸃〈一作照〉松花
　　貴主征行樂
　　奚騎〈一作妓〉黃銅連鎖甲羅旗香榦金畫葉中軍留醉河陽城嬌嘶紫燕踏花行春營騎將如紅玉走馬捎鞭上空綠女垣素月角吚吚牙帳未開分錦衣
　　酒罷張大徹索贈詩〈時張初効潞幕〉
　　長鬛張郎三十八天遣裁詩花作骨往還誰是龍頭人公主遣秉魚須笏太行〈一作水荇〉青草上白衫匣中章奏宻如蠶金門石閣知卿有豸角雞香早晚含隴西長吉摧頽客酒䦨感覺中區窄葛衣斷碎趙城秋吟詩一夜東方白
　　羅浮山父〈一作人〉與葛篇
　　依依宜織江雨空雨中六月蘭臺風博羅老仙時出洞千嵗石牀啼鬼工蛇毒濃凝〈一作毒蛇濃吁〉洞堂溼江魚不食銜沙立欲剪箱〈一作湘〉中一尺天吳娥莫道吳刀澀
　　仁和里雜敘皇甫湜〈湜新尉陸渾〉
　　大人乞馬癯乃寒宗人貸宅荒厥垣橫庭䑕徑空土澀出籬大棗垂朱殘安定美人截黃綬脫落纓裾暝朝酒還家白筆未上頭使我清聲落人後枉辱稱知犯君眼排引纔陞強絙斷洛風送馬入長關闔扇未開逢猰犬那知堅〈一作豎〉都相草草客枕幽單看春老歸來骨薄面無膏疫氣衝頭鬢莖少欲雕小説干天官宗孫不調為誰憐明朝下元復西道崆峒敘別長如天
　　宮娃歌
　　蠟光髙懸照紗空花房夜𢷬紅守宮象口吹香毾㲪暖七星掛城聞漏板寒入罘罳殿影昏彩鸞𬖄額著霜痕啼蛄弔月鉤欄下屈滕銅鋪鎖阿甄夢入家門上沙渚天河落處長洲路君光明如太陽放妾騎魚撇波去
　　堂堂
　　堂堂復堂堂紅脫梅灰香十年粉蠧生畫梁飢蟲不食推〈一作堆〉碎黃蕙花巳老桃葉長禁院懸簾隔御光華清源中礜石湯裵回白鳳隨君王
　　勉愛行二首送小季之廬山
　　洛郊無俎豆弊廏慙老馬小雁過鑪峰影落楚水下長船倚雲泊石鏡秋涼夜豈解有鄉情弄月聊嗚啞別栁當馬頭官槐如兎目欲將千里別持我〈一作此〉易斗粟南雲北雲空脈斷靈臺經絡懸春綫青軒樹轉月滿牀下國飢兒夢中見維爾之昆二十餘年來持鏡頗有鬚辭家三載今如此索米王門一事無荒溝古水光如刀庭南拱栁生蠐螬江干幼客真可念郊原晚吹悲號號
　　致酒行
　　零落棲遲一杯酒主人奉觴客長夀主父西逰困不歸家人折斷門前栁吾聞馬周昔作新豐客天荒地老無人識空將牋上兩行書直犯龍顔請恩澤我有迷魂招不得雄雞一聲天下白少年心事當拏雲誰念幽寒坐嗚呃
　　長歌續短歌
　　長歌破衣襟短歌斷白髮秦王不可見旦夕成內熱渴飲壺中酒飢拔隴頭粟淒淒〈一作涼〉四月䦨千里一時綠夜峰何離離明月落石底裵回沿石尋照出髙峰外不得與之逰歌成鬢先改
　　公莫舞歌〈並序〉
　　公莫舞歌者詠項伯翼蔽劉沛公也㑹中壯士灼灼於人故無復書且南北樂府率有歌引賀陋諸家今重作公莫舞歌雲
　　方花古〈一作石〉礎排九楹刺豹淋血盛銀甖華〈一作軍〉筵鼔吹無桐竹長刀直立割鳴箏橫楣麤錦生紅緯日炙錦嫣王未醉腰下三看寳玦光項荘掉箾欄前起材官小臣公莫舞座上真人赤龍子芒碭雲瑞抱天廻咸陽王氣清如水鐵樞鐵楗重束關大旗五丈撞雙鐶漢王今日頒〈一作須〉秦印絶臏刳膓臣不論
　　昌谷北園新筍四首
　　籜落長竿削玉開君看母筍是龍材更容一夜抽千尺別卻池園數寸泥
　　斫取青光寫楚辭膩香春粉黒離離無情有恨何人見露壓煙啼千萬枝
　　家泉石眼兩三莖曉看隂根紫脈〈一作陌〉生今年水曲春沙上笛管新篁拔玉青
　　古竹老梢惹碧雲茂陵歸臥歎清貧風吹千畝迎雨嘯鳥重一枝入酒尊
　　惱公
　　宋玉愁空斷嬌饒粉自紅歌聲春草露門掩杏花叢注口櫻桃小添眉桂葉濃曉奩妝秀靨夜帳減香筒細鏡飛孤鵲江圖畫水葓陂陀梳碧鳳騕褭帶金蟲杜若含清露河蒲聚紫茸月分蛾黛破花合靨朱融髮重疑盤霧腰輕乍倚風宻書題荳蔻隠語笑芙蓉莫鎖茱茰匣休開翡翠籠弄珠驚漢燕燒蜜引胡蜂醉纈拋紅網單羅掛綠䝉數錢教奼女買藥問巴賨勻臉安斜雁移燈想夢熊腸攅非束竹急是張弓晚樹迷新蝶殘蜺憶斷虹古時填渤澥今日鑿崆峒繡沓褰長幔羅裙結短封心揺如舞鶴骨出似飛龍井檻淋清漆門鋪綴白銅隈花開兎徑向壁印狐蹤玳瑁釘簾薄琉璃疊扇烘象牀緣素柏瑤席巻香蔥細管吟朝幌芳醪落夜楓宜男生楚巷梔子發金墉龜甲開屏澀鵞毛滲〈一作澡〉墨濃黃庭留衞瓘綠樹養韓馮雞唱星懸栁鵶啼露滴桐黃娥初出座寵妹始相從蠟淚垂蘭燼秋蕪掃綺櫳吹笙翻舊引沽酒待新豐短珮愁填粟長怨削菘曲池眠乳鴨小閣睡娃僮褥縫篸雙綫鉤縚辮五總蜀煙飛重錦峽雨濺輕容拂鏡羞溫嶠薫衣避賈充魚生玉藕下人在石蓮中含水彎蛾翠登樓潠馬鬉使君居曲陌園令住臨卭桂火流蘇暖金爐細炷通春遲王子態鶯囀謝娘慵玉漏三星曙銅街五馬逢犀株防膽怯銀液鎮心忪跳脫看年命琵琶道吉凶王時應七夕夫位在三宮無力塗雲母多方帶藥翁符因青鳥送囊用綘紗縫漢苑尋官栁河橋閡禁鐘月明中婦覺應笑畫堂空
　　感諷五首
　　合浦無明珠龍洲無木奴足知造化力不給使君須越婦未織作吳蠶始蠕蠕縣官騎馬來獰色虬紫鬚懐中一方板板上數行書不因使君怒焉得詣爾廬越婦拜縣官桑牙今尚小㑹待春日晏絲車方擲掉越婦通言語小姑具黃粱縣官踏飡去簿吏復登堂
　　奇俊無少年日車何躃躃我待紆雙綬遺我星星髮都門賈生墓青蠅久斷絶寒食揺揚天憤景長肅殺皇漢十二帝唯帝稱睿哲一夕信豎兒〈一作反信豎兒言〉文明永淪歇
　　南山何其悲鬼雨灑空草長安夜半秋風前㡬人〈一作剪春姿〉老低迷黃昏徑褭褭青櫟道月午樹無影一山唯白曉漆炬迎新人幽壙螢擾擾
　　星盡四方髙萬物知天曙己生須己養荷擔出門去君平久不反康伯循〈一作遁〉國路曉思何譊譊闤闠千人語石根秋水明石畔秋草瘦侵衣野竹香蟄蟄垂葉厚岑中月歸來蟾光掛空〈一作雲〉秀桂〈一作秋〉露對仙娥星星下雲逗淒涼梔子落山璺泣清漏下有張仲蔚披書案將朽
　　三月過行宮
　　渠水紅緐擁御牆風嬌小葉學娥妝垂𬖄㡬度青春老堪鎖千年白日長



　　御定全唐詩巻三百九十一
