　　欽定四庫全書
　　御定全唐詩巻五百二十
　　杜牧
　　杜牧字牧之京兆萬年人太和二年擢進士第復舉賢良方正沈傳師表為江西團練府巡官又為牛僧孺淮南節度府掌書記擢監察御史移疾分司東都以弟顗病棄官復為宣州團練判官拜殿中侍御史內供奉累遷左補闕史館修撰改膳部員外郎歴黃池睦三州刺史入為司勲員外郎常兼史職改吏部復乞為湖州刺史踰年拜考功郎中知制誥遷中書舍人卒牧剛直有竒節不為齪齪小謹敢論列大事指陳病利尤切其詩情致豪邁人號為小杜以別甫雲樊川詩四巻外集詩一巻別集詩一巻今編爲八巻
　　感懷詩一首〈時滄州用兵〉
　　髙文㑹隋季提劒徇天意扶持萬代人步驟三皇地聖雲繼之神神仍用文治德澤酌生靈沈酣薰骨髓旄頭
　　騎箕尾風塵薊門起胡兵殺漢兵屍滿咸陽市宣皇〈肅宗也〉走豪傑談笑開中否蟠聨兩河間燼萌終不弭號為精兵處齊蔡燕趙魏合環千里疆爭為一家事逆子嫁虜孫西隣聘東里急熱同手足唱和如宮徴法制自作為禮文爭僭擬壓階螭鬬角畫屋龍交尾署紙日替名分財賞稱賜刳隍㰹〈呼恬切〉萬尋繚垣疊千雉誓將付孱孫血絶然方已九廟仗神靈四海為輸委如何七十年汗艴含羞恥韓彭不再生英衛皆為鬼凶門爪牙輩穰穰如兒戲累聖但日吁閫外將誰寄屯田數十萬隄防常慴惴急征赴軍須厚賦資兇器因隳畫一法且逐隨時利流品極䝉尨網羅漸離弛夷狄日開張黎元愈憔悴邈矣逺太平蕭然盡煩費至於貞元末風流恣綺靡艱極泰循來元和聖天子元和聖天子英明湯武上茅茨覆宮殿封章綻帷帳伍旅拔雄兒夢卜庸真相勃雲走轟霆河南一平盪繼於長慶初燕趙終舁襁攜妻負子來北闕爭顙故老撫兒孫爾生今有望茹鯁喉尚隘負重力未壯坐幄無竒兵吞舟漏疎網骨添薊垣沙血漲滹沱浪秪雲徒有徵安能問無狀一日五諸侯奔亡如鳥往取之難梯天失之易反掌蒼然太行路翦翦還榛莽闗西賤男子誓肉虜杯羮請繫虜事誰其為我聽蕩蕩乾坤大曈曈日月明叱起文武業可以豁洪溟安得封域內長有扈苗征七十里百里彼亦何嘗爭往往念所至得醉愁蘇醒韜舌辱壯心叫閽無助聲聊書感懷韻焚之遺賈生
　　杜秋娘詩〈幷序〉
　　杜秋金陵女也年十五為李錡妾後錡叛滅籍之入宮有寵於景陵穆宗即位命秋為皇子傅姆皇子壯封漳王鄭注用事誣丞相欲去已者指王為根王被罪廢削秋因賜歸故鄉予過金陵感其窮且老為之賦詩
　　京江水清滑生女白如脂其間杜秋者〈一作娘〉不勞朱粉施老濞即山鑄後庭千雙〈一作蛾〉睂秋持玉斚醉〈一作飲〉與唱金縷衣〈勸君莫惜金縷衣勸君須惜少年時花開堪折直須折莫待無花空折枝李錡長唱此辭〉濞既白首叛秋亦紅淚滋吳江落日渡灞岸緑楊垂聯裾見天子盼眄獨依依椒壁懸錦幕鏡奩蟠蛟螭低鬟認新寵窈裊復融怡月上白壁門桂影涼參差金階露新重閒捻紫簫吹〈晉書盜開涼州張駿塜得紫玉簫〉莓苔夾城路南苑鴈初飛紅粉羽林仗獨賜辟邪旗歸來煮豹胎饜飫不能飴咸池昇日慶銅雀分香悲雷音後車逺事往落花時燕禖得皇子壯髪緑緌緌畫堂授傅姆天人親捧持虎晴珠絡褓金盤犀鎮帷長楊射熊羆武帳弄啞咿漸拋竹馬劇〈一作戲〉稍出舞鷄竒嶄嶄整冠珮侍宴坐瑤池睂宇儼圖畫神秀射朝輝一尺桐偶人江充知自欺王幽茅土削秋放故鄉歸觚稜拂斗極囘首尚遲遲四朝三十載似夢復疑非潼闗識舊吏吏〈一作毛〉髮已如絲卻喚吳江渡舟人那得知歸來四隣改茂苑草菲菲清血灑不盡仰天知問誰寒衣一疋素夜借隣人機我昨過金陵聞之為歔欷自古皆一貫變化安能推夏姬滅兩國逃作巫臣姬〈一作妻〉西子下姑蘇一舸逐鴟夷織室魏豹俘作漢太平基誤置代籍中兩朝尊母儀光武紹髙祖本係生唐兒珊瑚破髙齊作婢舂黃糜蕭後去揚州突厥為閼氏女子固不定士林亦難期射鉤後呼父釣翁王者師無國要孟子有人毀仲尼秦因逐客令柄歸丞相斯安知魏齊首見斷簀中屍給喪蹷張輩廊廟冠峩危珥貂七葉貴何妨戎虜支蘇武卻生返鄧通終死飢主張既難測翻覆亦其宜地盡有何物天外〈一作髙〉復何之指何為而捉足何為而馳耳何為而聽目何為而窺已身不自曉此外何思惟因傾一樽酒題作杜秋詩愁來獨長詠聊可以自怡
　　郡齋獨酌〈黃州作〉
　　前年鬢生雪今年鬚帶霜時節序鱗次古今同鴈行甘英窮西海四萬到洛陽東南我所見北可計幽荒中畫一萬國角角棊布方地頑壓不穴天迥老不僵屈指百萬世過如霹靂忙人生落其內何者為彭殤促束自繫縛儒衣寛且長旗亭雪中過敢問當壚娘我愛李侍中標標七尺強白羽八紮弓䏶壓緑檀槍風前畧橫陣紫髯分兩旁淮西萬虎士怒目不敢當功成賜宴麟德殿猨超鶻掠廣毬塲三千宮女側頭看相排踏碎雙明璫旌竿幖幖旗㸌㸌意氣橫鞭歸故鄉我愛朱處士三吳當中央罷亞〈稻名〉百頃稻西風吹半黃尚可活鄉里豈唯滿囷倉後嶺翠撲撲前溪碧泱泱霧曉起鳬鴈日晩下牛羊叔舅欲飲我社甕爾來嘗伯姊子欲歸彼亦有壺漿西阡下柳塢東陌繞荷塘姻親骨肉舍煙火遙相望太守政如水長官貪似狼征輸一雲畢任爾自存亡我昔造其室羽儀鸞鶴翔交橫碧流上竹映琴書牀出語無近俗堯舜禹武湯問今天子少誰人為棟梁我曰天子聖晉公提紀綱聨兵數十萬附海正誅滄謂言大義小不義取易巻席如探囊犀甲吳兵鬬弓弩虵矛燕㦸馳鋒鋩豈知三載幾〈一作凡〉百戰鈎車不得望其墻荅雲此山外有事同胡羌誰將國伐叛話與釣魚郎溪南重迴首一徑出修篁爾來十三歳斯人未曾忘往往自撫已淚下神蒼茫御史詔分洛舉趾何猖狂闕下諫官業拜疏無文章尋僧解憂〈一作幽〉夢乞酒緩愁腸豈為妻子計未去山林藏平生五色線願補舜衣裳歌教燕趙蘭芷浴河湟腥膻一掃灑〈一作灑掃〉兇狠皆披攘生人但眠食壽域富農桑孤吟志在此自亦笑荒唐江郡雨初霽刀好截秋光池邊成獨酌擁鼻菊枝香醺酣更唱太平曲仁聖天子壽無疆
　　張好好詩〈幷序〉
　　牧太和三年佐故吏部沈公江西幕好好年十三始以善歌來樂籍中後一嵗公移鎮宣城復置好好於宣城籍中後二歲為沈著作述師以雙鬟納之後二歲於洛陽東城重覩好好感舊傷懷故題詩贈之
　　君為豫章姝十三纔有餘翠茁鳳生尾丹葉蓮含跗髙閣倚天半章江聯碧虛此地試君唱特使華筵鋪主人〈一作公〉顧四座始訝來踟躕吳娃起引低徊映長裾雙鬟可髙下纔過青羅襦盼盼乍垂袖一聲雛鳳呼繁逬闗紐塞管裂圓蘆衆音不能逐褭褭穿雲衢主人〈一作公〉再三歎謂言天下殊贈之天馬錦副以水犀梳龍沙看秋浪明月遊朱〈一作東〉湖自此每相見三日已為疎玉質隨月滿艷態逐春舒絳脣漸輕巧雲步轉虛徐旌斾忽東下笙歌隨舳艫霜凋謝樓樹沙暖句溪蒲身外任塵土罇前極歡娛飄然集仙客〈著作嘗任集賢校理〉諷賦欺相如聘之碧瑤珮載以紫雲車洞閉水聲逺月髙蟾影孤爾來未幾歲散盡髙陽徒洛城重相見綽約為當壚怪我苦何事少年垂白鬚朋遊今在否落拓更能無門館慟哭後水雲秋景初斜日掛衰柳涼風生座隅灑盡滿襟淚短歌聊一書
　　冬至日寄小姪阿宜詩
　　小姪名阿宜未得三尺長頭圓筋骨𦂳兩眼明且光去年學官人竹馬遶四廊指揮羣兒輩意氣何堅剛今年始讀書下口三五行隨兄旦夕去斂手整衣裳去歲冬至日拜我立我旁祝爾願爾貴仍且壽命長今年我江外今日生一陽憶爾不可見祝爾傾一觴陽德比君子初生甚微茫排隂出九地萬物隨開張一似小兒學日就復月將勤勤不自已二十能文章仕宦至公相致君惟堯湯我家公相家劒佩嘗丁當舊第開朱門長安城中央第中無一物萬巻書滿堂家集二〈一作三〉百編上下馳皇王多是撫州寫今來五紀強尚可與爾讀助爾為賢良經書括根本史書閲興亡髙摘屈宋艷濃薰班馬香李杜浩泛泛韓柳摩蒼蒼近者四君子與古爭強梁願爾一祝後讀書日日忙一日讀十紙一月讀一箱朝廷用文治大開官職塲願爾出門去取官如驅羊吾兄苦好古學問不可量晝居府中治夜歸書滿牀後貴有金玉必不為汝藏崔昭生崔芸李兼生窟郎堆錢一百屋破散何披猖今雖未即死餓凍幾欲僵參軍與縣尉塵土驚劻勷一語不中治笞箠身滿瘡官罷得絲髮好買百樹桑稅錢未輸足得米不敢嘗願爾聞我語懽喜入心腸大明帝宮闕杜曲我池塘我若〈一作苦〉自潦倒看汝爭翺翔總語諸小道此詩不可忘
　　李甘詩
　　太和八九年訓注極虓虎濳身九地底轉上青天去四海鏡清澄千官雲片縷公私各閒暇追遊日相伍豈知禍亂根枝葉濳滋莽〈一作茂〉九年夏四月天誡若言語烈風駕地震獰雷驅猛雨夜於正殿階〈一作衙〉拔去千年樹吾君不省覺二凶日威武操持北斗柄開閉天門路森森明庭士縮縮循牆鼠平生負竒〈一作名〉節一旦如奴虜指名為錮〈一作鉤〉黨狀〈一作錮〉跡誰〈一作難〉吿訴喜無李杜誅敢憚髠鉗苦時當秋夜〈一作仲秋〉月日值曰庚午喧喧皆傳言明晨相登注予時與和鼎〈李甘字〉官班各持斧和鼎顧予言我死知〈一作有〉處所當庭裂詔書退立須鼎俎君門曉日開赭案橫霞布儼雅千官容勃鬰吾累〈一作壘〉怒適屬命鄜將〈趙儋除鄜防節度儋一作耽〉昨之傳者誤明日詔書下謫斥南荒去夜登青泥坂墜車傷左股病妻尚在牀稚子初離乳幽蘭思楚澤恨水啼湘渚怳怳三閭魂悠悠一千古其冬二兇敗渙汗開湯罟賢者須喪亡讒人尚堆堵予於後四年諫官事明主常欲雪幽寃於時一禆補拜章豈艱難膽薄多憂懼〈一作阻〉如何干〈一作牛〉斗氣竟作炎荒土題此涕滋筆以代投湘賦
　　洛中送冀處士東遊
　　處士有儒術走可挾車輈壇宇寛帖帖符彩髙酋酋不愛事耕稼不樂干王侯四十餘年中超超為浪遊元和五六歳客於幽魏州幽魏多壯士意氣相淹留劉濟願跪履田興請建籌處士拱兩手笑之但掉頭自此南走越尋山入羅浮願學不死藥粗知其來由卻於童頂上蕭蕭𤣥髪抽我作八品吏洛中如繫囚忽遭冀處士豁若登髙樓拂榻與之坐十日語不休論今星璨璨考古寒颼颼治亂掘根本蔓延相牽鈎武事何駿壯文理何優柔顔回捧俎豆項羽橫戈矛祥雲遶毛髮髙浪開咽喉但可感鬼神安能為獻酬好入天子夢刻像來爾求胡為去吳㑹欲浮滄海舟贈以蜀馬箠副之胡𦋺裘餞酒載三斗東郊黃葉稠我感有淚下君唱髙歌酧嵩山髙萬尺洛水流千秋往事不可問天地空悠悠四百年炎漢三十代宗周二三里遺堵八九所髙丘人生一世內何必多悲愁謌闋解攜去信非吾輩流
　　送沈處士赴蘇州李中丞招以詩贈行
　　山城樹葉紅下有碧溪水溪橋向吳路酒旗誇酒美下馬此送君髙歌為君醉念君苞材能百工在城壘空山三十年鹿裘掛窗睡自言隴西公飄然我知已舉酒屬吳門今朝為君起懸弓三百斤囊書數萬紙戰賊即戰賊為吏即為吏盡我所有無惟公之指使予曰隴西公滔滔大君子常思掄羣材一為國家治譬如匠見木礙眼皆不棄大者麤十圍小者細一指榍橛與棟梁施之皆有位忽然䜿明堂一揮立能致予亦何為者亦受公恩紀處士有常〈一作常有〉言殘虜為犬豕常恨兩手空不得kao一馬箠今依隴西公如虎傅兩翅公非刺史才當坐巖廊地處士魁竒姿必展平生志東吳饒風光翠巘多名寺疎煙亹亹秋獨酌平生思因書問故人能忘批紙尾公或憶姓名為説都憔悴
　　長安送友人遊湖南〈一作長安送人〉
　　子性劇〈一作極〉𢎞和愚衷深𥚹狷相舍囂譊中吾過何由鮮楚南饒風煙湘岸苦縈宛山密夕陽多人稀芳草逺青梅繁枝低斑筍新梢短莫哭𦵏魚人酒醒且眠飯
　　皇風
　　仁聖天子神且武內興文教外披攘以德化人漢文帝側身修道周宣王迒〈音剛〉蹊巢穴盡窒塞禮樂刑政皆引張何當提筆侍巡狩前驅白斾弔河湟
　　雪中書懷
　　臘雪一尺厚雲凍寒頑癡孤城大澤畔人疎煙火微憤悱欲誰語憂慍不能持天子號仁聖任賢如事師凡稱曰治具小大無不施明庭開廣敞才雋受羈維如日月縆昇若鸞鳳葳㽔人才自朽下棄去亦其宜北虜壞亭障聞屯千里師牽連久不解他盜恐旁窺臣實有長䇿彼可徐鞭笞如䝉一召議食肉寢其皮斯乃廟堂事爾微非爾知向來躐等語長作陷身機行當臘欲破酒齊〈去聲〉不可遲且想春候暖甕間傾一巵
　　雨中作
　　賤子本幽慵多為賢雋侮得州荒僻中更值連江雨一褐擁秋寒小窗侵竹塢濁醪氣色嚴皤腹瓶古酣酣天地寛怳怳嵇劉伍但為適性情豈是藏鱗羽一世一萬朝朝朝醉中去
　　偶遊石盎僧舍〈宣州作〉
　　敬岑草浮光句沚水解脈益〈一作悒〉鬱乍怡融凝嚴忽頹坼梅纇暖眠酣風緒和無力鳬浴漲汪汪雛嬌村羃羃落日美樓臺輕煙飾阡陌㶑緑古津逺積潤苔基釋孰謂漢陵人來作江汀客載筆念無能捧籌慙所畫任轡偶追閒逢幽果遭適僧語淡如雲塵事繁堪織今古幾輩人而我何能息
　　赴京初入汴口曉景即事先寄兵部李郎中
　　清淮控隋漕北走長安道檣形櫛櫛斜浪態迤迤好初旭紅可染明河澹如掃澤濶鳥來遲村飢人語早露蔓蟲絲多風蒲燕雛老秋思髙蕭蕭客愁長褭褭因懷京洛間宦遊何戚〈一作草〉草什伍持津梁澒湧爭追討翾便〈去聲〉詎可尋幾秘安能考小人乏馨香上下將何禱唯有君子心顯豁知幽抱
　　獨酌
　　長空碧杳杳萬古一飛鳥生前酒伴閒愁醉閒多少煙深隋家寺殷葉暗相照獨佩一壺遊秋毫泰山小
　　惜春
　　春半年已除其餘強為有即此醉殘花便同嘗臘酒悵望送春杯殷勤掃花箒誰為駐東流年年長在手
　　題安州浮雲寺樓寄湖州張郎中
　　去夏疎雨餘同倚朱闌語當時樓下水今日到何處恨如春草多事與孤鴻去楚㟁柳何窮別愁紛若絮
　　過驪山作
　　始皇東遊出周鼎劉項縱觀皆引頸削平天下實辛勤卻為道旁窮百姓黔首不愚爾益愚千里函闗囚獨夫牧童火入九泉底燒作灰時猶未枯
　　池州送孟遲先輩
　　昔子在金陵時當苦炎熱我雖在金臺頭角長垂折奉披塵意驚立語平生豁寺樓最鶱軒坐送飛鳥沒一罇中夜酒半破前峰月煙院松飄蕭風廊竹交戛時步郭西南繚徑苔圓折好鳥響丁丁小溪光汃汃〈普八反〉籬落見娉婷機絲弄啞軋煙濕樹姿嬌雨餘山態活仲秋往歴陽同上牛磯歇大江吞天去一練橫坤抹千帆美滿風曉日殷鮮血歴陽裴太守襟韻苦超越鞔鼓畫麒麟看君擊狂節離袖颭應勞恨粉啼還咽明年忝諫官緑樹秦川濶子提健筆來勢若夸父渴九衢林馬撾千門織車轍秦臺破心膽黥陣驚毛髪子既屈一鳴余固宜三刖慵憂長者來病怯長街喝僧爐風雪夜相對眠一褐暖灰重擁瓶曉粥還分鉢青雲馬生角黃州使持節秦嶺望樊川秖得回頭別商山四皓祠心與樗蒲説大澤蒹葭風孤城狐兔窟且復考詩書無因見簪笏古訓屹如山古風冷刮骨周鼎列瓶罌荊璧橫拋摋〈蘇割切〉力盡不可取忽忽狂歌發三年未為苦兩郡非不達秋浦倚吳江去檝飛青鶻溪山好畫圖洞壑深閨闥竹岡森羽林花塢團宮纈景物非不佳獨坐如韝紲丹鵲東飛來喃喃送君札呼兒旋供衫走門空踏襪手把一枝物桂花香帶雪喜極至無言笑餘翻不悅人生直作百歳翁亦是萬古一瞬中我欲東召龍伯翁上天揭取北斗柄蓬萊頂上斡海水水盡到底看海空月於何處去日於何處來跳丸相趁走不住堯舜禹湯文武周孔皆為灰酌此一杯酒與君狂且歌離別豈足更闗意衰老相隨可奈何
　　重送
　　手撚金僕姑腰懸玉轆轤爬頭峰北正好去繋取可汗鉗作奴六宮雖念相如賦其奈防邊重武夫
　　題池州弄水亭
　　弄水亭前溪颭灧翠綃舞綺席草芊芊紫嵐峰伍伍螭蟠得形勢翬飛如軒戶一鏡奩曲堤萬丸跳猛雨檻前燕鴈棲枕上巴帆去叢筠侍修廊密蕙媚幽圃杉樹碧為幢花駢紅作堵停樽遲〈去聲〉晩月咽咽上幽渚客舟耿孤燈萬里人夜語漫流罥苔槎飢鳬曬雪羽𤣥絲落鉤餌氷鱗看吞吐斷霓天帔垂狂燒漢旗怒曠朗半秋曉蕭瑟好風露光潔疑可攬欲以襟懐貯幽抱吟九歌羇情思湘浦四時皆異狀終日為良遇小山浸石稜撐舟入幽處孤歌倚桂巖晩酒眠松塢紆餘帶竹村蠶鄉足砧杵塍泉落環珮畦苗差纂組風俗知所尚豪強恥孤侮隣喪不相舂公租無詬負農時貴伏臘簪瑱事禮賂鄉校富華禮征行産強弩不能自勉去但媿來何暮故園漢上林信美非吾土
　　題宣州開元寺〈寺置於東晉時〉
　　南朝謝朓城東吳最深處亡國去如鴻遺寺藏煙塢樓飛九十尺廊環四百柱髙髙下下中風繞松桂樹青苔照朱閣白鳥兩相語溪聲入僧夢月色暉粉堵閲景無旦夕憑闌有今古留我酒一罇前山看春雨
　　大雨行〈開成三年宣州開元寺作〉
　　東垠黑風駕海水海底巻上天中央三吳六月忽悽慘晩後㸃滴來蒼茫錚棧雷車軸轍壯矯躩〈一作躍〉蛟龍爪尾長神鞭鬼馭載隂帝來往噴灑何顚狂四面崩騰玉京仗萬里橫互〈一作縱橫〉羽林槍雲纒風束亂〈一作勢〉敲磕黃帝未勝蚩尤強百川氣勢苦豪俊坤闗密鏁愁開張太和六年亦如此我時壯氣神洋洋東樓聳首看不足恨無羽翼髙飛翔盡召邑中豪健者闊展朱盤開酒塲奔觥槌鼔助聲勢眼底不顧纎腰娘今年〈一作來〉闒茸鬢已白竒遊壯觀唯深藏景物不盡人自老誰知前事堪悲傷
　　自宣州赴官入京路逢裴坦判官歸宣州因題贈
　　敬亭山下百頃竹中有詩人小謝城城髙跨樓滿金碧下聽一溪寒水聲梅花落徑香繚繞雪白玉璫花下行縈風酒斾掛朱閣半醉遊人聞弄笙我初到此未三十頭腦釤〈山鑒反〉利筋骨輕畫堂檀板秋拍碎一引有時聨十觥老閒腰下丈二組塵土髙懸千載名重遊鬢白事皆改唯見東流春水平對酒不敢起逢君還眼明雲罍看人捧波臉任他橫一醉六十日古來聞阮生是非離別際始見醉中情今日送君話前事髙歌引劒還一傾江湖酒伴如相問終老煙波不計程
　　贈宣州元處士
　　陵陽北郭隠身世兩忘者蓬蒿三尺居寛於一天下罇酒對不酌黙與𤣥相話人生自不足愛歎遭逢寡
　　村行
　　春半南陽西柔桑過〈一作遍〉村塢褭褭〈一作娉娉〉垂柳風㸃㸃迴塘雨蓑唱牧牛兒籬窺蒨裙女半濕解征衫主人饋鷄黍
　　史將軍二首
　　長鉟周都尉閒如秋嶺雲取蝥弧登壘以駢隣翼軍百戰百勝價河南河北聞今遇太平日老去誰憐君壯氣葢燕趙耽耽魁傑人彎弧五百步長㦸八十斤河湟非內地安史有遺塵何日武臺坐兵符授虎臣








　　御定全唐詩卷五百二十
