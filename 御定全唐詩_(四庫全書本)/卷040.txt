　　欽定四庫全書
　　御定全唐詩巻四十
　　上官儀
　　上官儀字游韶陝州陝人貞觀初擢進士第召授𢎞文館直學士遷秘書郎太宗毎屬文遣儀視藁私宴未嘗不預髙宗即位為秘書少監進西䑓侍郎同東西臺三品麟德元年坐梁王忠事下獄死儀工詩其詞綺錯婉媚人多効之謂為上官體集三十巻今編詩一卷
　　奉和過舊宅應制
　　石關清晚夏璇輿御早秋神麾颺珠雨仙吹響飛流沛水祥雲泛宛郊瑞氣浮大風迎〈一作凝〉漢築〈一作築〉藂煙入舜球翠梧臨鳯邸滋蘭帶鶴舟偃伯歌𤣥化扈蹕頌王遊遺簪謬昭〈一作詔〉奬珥筆荷恩休
　　早春桂林殿應詔
　　步輦出披香清歌臨太液曉樹流鶯滿春堤芳草積風光〈一作色〉翻露文雪華上空碧花蝶來未巳山光曖將夕
　　安德山池宴集
　　上路抵平津後堂羅薦陳締交開狎賞麗席展芳辰密樹風煙積迴塘荷芰新雨霽虹橋晚花落鳯臺春翠釵低舞席文杏散歌塵方惜流觴滿夕鳥已城闉
　　酬薛舎人萬年宮晚景寓直懐友
　　奕奕九成臺窈窕絶塵埃蒼蒼萬年樹玲瓏下㝠霧池色揺晚空巖花〈一作光〉歛餘煦清切丹禁靜浩蕩文河注留連窮勝託夙〈一作風〉期暌善謔東望安仁省西臨子雲閣長嘯披煙霧髙步尋蘭若金狄掩通門雕鞍歸騎喧燕姝對明月荊豔促芳尊別有青山路䇿杖訪王孫
　　奉和潁川公秋夜
　　泬寥空色逺芸黃淒序變涸浦落遵鴻長飇送巢燕千秋流夕景萬籟含宵喚〈一作轉〉峻雉聆金柝層臺切銀箭
　　謝都督輓歌
　　漠漠佳城幽蒼蒼松檟暮魯幕飄欲卷宛駟悲還顧楚挽〈一作橈〉繞盧山胡笳臨武庫悵然郊原靜煙生歸鳥度
　　八詠應制二首
　　啟重帷重帷照文杏翡翠藻輕花流蘇媚浮影瑤笙燕始歸金堂露初晞風隨少女至虹共美人歸羅薦已擘鴛鴦被綺衣復有蒲萄帶殘紅豔粉映簾中戲蝶流鶯聚窗外洛濱春雪迴巫峽暮雲來雪花飄玉輦雲光上璧䑓共待新妝出清歌送落梅
　　入叢䑓叢䑓裛春露滴瀝間深紅參差散輕素妝〈一作粉〉蝶驚復聚黃鸝飛且顧攀折殊未已復值驚飛起送影舞衫前飄香歌扇裡望望惜春暉行行猶未歸暫得佳遊趣更愁花鳥稀且學鳥聲調鳯管方移花影入鴛機
　　和太尉戲贈髙陽公
　　薫爐御史出神仙雲鞍羽蓋下芝田紅塵正起浮橋路青樓遙敞御溝前傾城比態芳菲節絶世相嬌是六年慣是洛濱要解珮本是河間好數錢翠釵照耀銜雲髪玉步逶迤動羅襪石榴絞帶輕花轉桃枝綠扇微風發無情拂袂欲留賓詎恨深潭不可越天津一別九秋長豈若隨聞三日香南國自然勝掌上東家復是憶王昌
　　王昭君
　　玉關春色晩金河路幾千琴悲桂條上笛怨柳花前霧掩臨妝月〈一作鳯〉風驚入鬢蟬緘〈一作裁〉書待還使淚盡白雲〈一作日南〉天
　　詠雪應詔
　　禁園凝朔氣瑞雪掩晨曦花明棲鳯閣珠散影娥池飄素迎歌上翻光〈一作花〉向舞移幸因千里映還繞萬年枝
　　奉和山夜臨秋
　　殿帳清炎氣輦道含秋隂淒風移漢築流水入虞琴雲飛送斷雁月上浄疎林滴瀝露枝響空濛煙壑深
　　江王太妃輓歌
　　黃鶴悲歌絶椒花清頌餘埃凝寫鄰鏡網結和扉魚銀消風燭盡珠滅夜輪虛別有南陵路幽叢臨葉疎
　　故北平公輓歌
　　木落園林曠庭虛風露寒北里清音絶南陔芳草殘逺氣猶標劍浮雲尚寫冠寂寂琴臺晚秋隂入井榦
　　髙密長公主輓歌
　　湘渚韜靈跡娥臺靜瑞音鳯逐清簫逺鸞隨幽鏡沈霜處華芙〈一作英〉落風前銀燭侵寂寞平陽宅〈一作館〉月冷洞房深
　　詠畫障
　　芳晨麗日桃花浦珠簾翠帳鳯凰樓蔡女菱歌移錦䌫燕姬春望上瓊鉤新妝漏影浮輕扇冶袖飄香入淺流未減行雨〈一作雲〉荊臺下自比凌波洛浦遊
　　奉和秋日即目應制
　　上苑通平樂神池邇建章樓臺相掩映城闕互相望緹油泛行幔簫吹轉浮梁晚雲含朔氣斜照〈一作陽〉蕩秋光落葉飄蟬影平流寫雁行槿散凌風縟荷銷裛露香仙歌臨枍栺𤣥豫歴長楊歸路乗明月千門開未央
　　入朝洛堤步月
　　脈脈廣川流驅馬歴長洲鵲飛山月曙蟬噪野風秋
　　春日〈一作元萬頃詩〉
　　花輕蝶亂仙人杏葉密鶯啼〈一作喧〉帝女桑飛雲閣上春應至明月樓中夜未央
　　從駕閭山詠馬
　　桂香塵處減練影月前空定惑由〈一作乏函〉關吏徒嗟塞上翁









　　御定全唐詩巻四十
