　　欽定四庫全書
　　御定全唐詩巻六百三十三
　　司空圖
　　有感
　　國事皆須救未然漢家高閣漫凌煙功臣盡遣詞人贊不省滄洲畫魯連
　　歌
　　處處亭臺只壊墻軍營人學內人妝太平故事因君唱馬上曽聽隔教坊
　　偈
　　人若憎時我亦憎逃名最要是無能後生乞汝殘風月自作深林不語僧
　　鸝
　　不是流鶯獨占春林間綵翠四時新應知擬上屏風畫偏坐橫枝亦向人
　　白菊雜書四首
　　黃昏寒立更披襟露浥清香悅道心卻笑誰家扄繡戶正薰龍麝暖鴛衾
　　四面雲屏一帶天是非斷得自翛然此生只是償詩債白菊開時最不眠
　　狂才不足自英雄僕妾驅令學販春侯印幾人封萬戶儂家只辦買孤峰
　　黃鸝囀處誰同聽白菊開時且剩過漫道南朝足流品由來叔寶不宜多
　　漫題〈一作歌〉
　　經亂年年厭別離歌聲喜〈一作無〉似太平時詞臣更有中興頌磨取蓮峰便作碑
　　率題
　　宦路前銜閑不記醉鄉佳境興方濃一林髙竹長遮日四壁寒山更閏冬
　　磵戶
　　磵戶芳煙接水邨亂來歸得道仍存數竿新竹當軒上不羨侯家立㦸門
　　故鄉杏花
　　寄花寄酒喜新開左把花枝右把盃欲問花枝與杯酒故人何得不同來
　　華〈一作花〉下二首
　　故國春歸未有涯小欄高檻別人家五更惆悵回孤枕猶自殘燈照落花
　　關外風昏欲雨天薺花耕倒枕河壖邨南寂寞時回望一隻鴛鴦下渡船
　　夢中
　　幾多親〈一作新〉愛在人間上徹霞〈一作雲〉梯㑹卻還須是蓬瀛長買得一家同占作家山
　　牓下
　　三十功名志未伸初將文字競通津春風漫折一枝桂煙閣英雄笑殺人
　　涔陽渡
　　楚田人立帶殘暉驛逈邨幽客路微兩岸蘆花正蕭颯渚煙深處白牛歸
　　偶作
　　索得身歸未保閒亂來道在辱來頑留侯萬戶雖無分病骨應消一片山
　　寓居有感三首
　　亦知世路薄忠貞不忍殘年負聖明只待東封沾慶賜碑陰別刻老臣名
　　不放殘年卻到家銜杯懶更問生涯河堤往往人相送一曲晴川隔蓼花
　　黒鬚寄在白鬚生一度秋風減幾莖客處不堪頻送別無多情緒更傷情
　　淮西
　　鼇冠三山安海浪龍盤九鼎鎮皇都莫誇十萬兵威盛消箇忠良效順無
　　河湟有感
　　一自蕭關起戰塵河湟隔斷異鄉春漢兒盡作羌人語卻向城頭罵漢人
　　自䢵鄉北歸
　　巴煙羃羃久縈恨楚柳綿綿今送歸迴避江邊同去鴈莫教驚起錯南飛
　　青龍師安上人
　　災曜偏臨許國人雨中衰菊病中身清香一炷知師意應為昭陵惜老臣
　　山中
　　凡鳥愛喧人靜處閒雲似妬月明時世間萬事非吾事只愧秋來未有詩
　　有感二首
　　自古經綸足是非陰謀最忌奪天機留侯卻粒商翁去甲第何人意氣歸
　　古來賢俊共悲辛長是豪家據要津從此當歌唯痛飲不須經世為閒人
　　閒夜二首
　　道侶難留為虐棋鄰家聞說厭吟詩前峰月照分明見夜合香中露臥時
　　此身閒得易為家業是吟詩與看花若使他生拋筆硯更應無事老煙霞
　　雨中
　　維摩居士陶居士盡說高情未足誇簷外蓮峰堦下菊碧蓮黃菊是吾家
　　送道者二首
　　洞天真侶昔曽逢西嶽今居第幾峰峰頂他時教我認相招須把碧芙蓉
　　殷勤不為學燒金道侶惟應識此心雪裏千山訪君易微微鹿跡入深林
　　重陽阻雨
　　重陽阻雨獨銜杯移得山家菊未開猶勝登高閒望斷孤煙殘照馬嘶回
　　省試
　　粉闈深鎻唱同人正是終南雪霽春閒繫長安千匹馬今朝似減六街塵
　　有贈
　　有詩有酒有高歌春色年年奈我何試問羲和能駐否不勞頻借魯陽戈
　　證因亭
　　峰北幽亭願證因他生此地卻容身上方僧在時應到笑認前銜記寫真
　　頃年陪恩地赴甘棠之召感動留題
　　去時憔悴青衿在歸路淒涼絳帳空無限酬恩心未展又將孤劒別從公
　　九月八日
　　巳是人間寂寞花解憐寂寞傍貧家老來不得登高看更甚殘春惜歲華
　　敷溪橋院有感
　　昔歲攀遊景物同藥爐今在鶴歸空青山滿眼淚堪碧絳帳無人花自紅
　　寺閣
　　昔歲登臨未衰颯不知何事愛傷情今來攬鏡翻堪喜亂後霜鬚長幾莖
　　武陵路
　　橘岸舟閒罾網掛茶坡日暖鷓鴣啼女郎指㸃行人笑知向花間路巳迷
　　南北史感遇十首
　　雨淋麟閣名臣畫雪臥龍庭猛將碑不用黃金鑄侯印盡輸公子買蛾睂
　　漢世頻封萬戶侯雲臺空峻謝風流江南不有名儒相齒冷中原笑未休
　　天風斡海怒長鯨永固南來百萬兵若向滄洲猶笑傲江山虛有石頭城
　　花迷公子玉樓恩鏡弄佳人紅粉春不信關山勞逺戍綺羅香外任行塵
　　兵圍梁殿金甌破火發陳宮玉樹摧姦佞豈能慚誤國空令懐古更徘徊
　　行樂最宜連夜景太平方覺有春風千金盡把酬歌舞猶勝三邊賞戰功
　　桃芳李豓年年發𦍑管蠻絃處處多海上應無三島路人間惟有一聲歌
　　佳人自折一枝紅把唱新詞曲未終惟向眼前憐易落不如拋擲任春風
　　景陽樓下花鈿鏡𤣥武湖邊錦繡旗昔日繁華今日恨雉媒聲晩草芳時
　　亂後人間盡不平秦川花木最傷情無窮紅豓紅塵裏驟馬分香散入營
　　狂題二首
　　草堂舊隱猶招我煙閣英才不見君惆悵故山歸未得酒狂呌斷暮天雲
　　須知世亂身難保莫喜天晴菊併開長短此身長是客黃花更助白頭催
　　紅茶花
　　景物詩人見即誇豈憐高韻說紅茶牡丹枉用三春力開得方知不是花
　　秋燕
　　從撲香塵拂面飛憐渠只為解相依經冬好近深爐暖何必千巖萬水歸
　　見後鴈有感
　　笑爾窮通亦似人高飛偶滯莫悲辛卻縁風雪頻相阻只向關中待得春
　　移桃栽
　　獨臨官路易傷摧從遣春風恣意開禪客笑移山上看流鶯直到檻前來
　　憶中條
　　燕辭旅舍人空在螢出疎籬菊正芳堪恨昔年聯句地念經僧掃過重陽
　　樂府
　　五更窗下簇妝臺巳怕堂前阿母催滿鴨香薫鸚鵡睡隔簾燈照牡丹開
　　放⻱二首
　　卻為多知自不靈今朝教〈一作放〉汝卜長生若求深處無深處只有依人㑹有情
　　世外猶迷不死庭人間莫恃自無營本期滄海堪投跡卻向朱門待放生
　　燈花三首
　　蜀柳絲絲羃畫樓窗塵滿鏡不梳頭幾時金鴈傳歸信剪斷香魂一縷愁
　　姊姊敎人且抱兒逐他女伴䣃頭遲明朝鬬草多應喜剪得燈花自掃睂
　　閏前小雪過經旬猶自依依向主人開盡菊花憐強舞與敎弟子待新春
　　偶題三首
　　浮世悠悠旋一空多情偏解挫英雄風光只在歌聲裏不必樓前萬樹紅
　　小池隨事有風荷燒酹傾壺一曲歌欲待秋塘擎露看自憐生意巳無多
　　遼陽音信近來稀縱有虛傳逼節歸永日無人新睡覺小窗晴暖螖蟲飛
　　華下對菊
　　清香裛露對高齋泛酒偏能浣旅懐不似春風逞紅豓鏡前空墜玉人釵
　　與都統叅謀書有感
　　驚鸞迸鷺盡歸林弱羽低垂分獨沈帶病深山猶草檄昭陵應識老臣心
　　漫題
　　無宦無名拘逸興有歌有酒任他鄉看看萬里休徵戍莫向新詞寄斷腸
　　商山二首
　　清溪一路照羸身不似雲臺畫像人國史數行猶有志只將談笑繼英塵
　　馬上搜竒巳數篇籍中猶愧是頑仙闗頭傳說開元事指㸃多疑孟浩然
　　與伏牛長老偈二首
　　不算菩提與闡提惟應執著便生迷無端指箇清涼地凍殺胡僧雪嶺西
　　長繩不見繫空虛半偈傳心亦未疎推倒我山無一事莫將文字縛真如
　　客中重九
　　楚老相逢淚滿衣片名薄宦巳知非他鄉不似人間路應共東流更不歸
　　柳二首
　　誰家按舞傍池塘巳見繁枝嫩眼黃漫說早梅先得意不知春力暗分張
　　似擬凌寒妬早梅無端弄色傍高臺折來未有新枝長莫遣佳人更折來
　　光啟丁未別山
　　草堂琴畫巳判燒猶託鄰僧䕶燕巢此去不縁名利去若逢逋客莫相嘲
　　石楠
　　客處偷閒未是閒石楠雖好懶頻攀如何風葉西歸路吹斷寒雲見故山
　　力疾馬上走筆
　　釀黍長添不盡杯只憂花盡客空回垂楊且為晴遮日留遇重陽即放開
　　華陰縣樓
　　丹霄能有幾層梯懶更揚鞭聳翠蜺偶憑危欄〈一作樓〉且南望不勞高掌欲相攜
　　南至四首
　　今冬臘後無殘日故國燒來有幾家卻恨早梅添旅思強偷春力報年華
　　花時不是偏愁我好事應難總取他巳被詩魔長役思眼中莫厭早梅多
　　年華亂後偏堪惜世路拋來巳自生猶有玉真長命縷樽前時唱緩羇情
　　一任喧闐遶四鄰閑忙皆是自由身人來客去還須議莫遣他人作主人
　　蓮峰前軒
　　人間上壽若能添只向人間也不嫌看著四鄰花競發高樓從此莫垂簾
　　歩虛〈一本題下有詞字〉
　　阿母親教學歩虛三元長遣下蓬壺雲韶韻俗停瑤瑟鸞鶴飛低拂寶爐
　　劒器
　　樓下公孫昔擅空教女子愛軍裝潼關一敗吳〈一作胡〉兒喜簇馬驪山看御湯
　　乙丑人日
　　自怪扶持七十身歸來又見故鄉春今朝人日逢人喜不料偷生作老人
　　攜仙籙九首
　　嶽北秋空渭北川晴雲漸薄薄如煙坐來還見微風起吹散殘陽一片蟬
　　一半晴空一半雲逺籠仙掌日初曛洞天有路不知處絶頂異香難更聞
　　決事還須更事酬清譚妙理一時休漁翁亦被機心誤眼暗汀邊結釣鈎
　　跡不趨時分不侯功名身外最悠悠聽君總畫麒麟閣還我閒眠舴艋舟
　　仙凡路阻兩難留煙樹人間一片秋若道陰功能濟活且將方寸自焚修
　　若有陰功救未然玉皇品籍亦搜賢應知譚笑還高謝別就滄洲贊上仙
　　英名何用苦搜竒不朽才銷一句詩卻頼風波阻三島老臣猶得戀明時〈起句與爭名一首同〉
　　剪取紅雲剰冩詩年年髙㑹趂花時水精樓閣分明見只欠霞漿別着旗
　　此生得作太平人只向塵中便出塵移取碧桃花萬樹年年自樂故鄉春
　　浪淘沙
　　不必長漂玉洞花曲中偏愛浪淘沙黃河卻勝天河水萬里縈紆入漢家
　　贈日東鑒禪師
　　故國無心度〈一作渡〉海潮老禪方丈倚中條夜深雨絶松堂靜一㸃飛〈一作山〉螢照寂寥
　　暮春對柳二首
　　縈愁惹恨奈楊花閉戶垂簾亦滿家惱得閒人作酒病剛須又撲越溪茶
　　洞中猶說看桃花輕絮狂飛自俗家正是階前開逺信小娥旋拂碾新茶
　　戊午三月晦二首
　　隨風逐浪劇蓬萍圓首何曽解最靈筆硯近來多自棄不關妖氣暗文星
　　牛誇棋品無勍敵謝占詩家作上流豈似小敷春水漲年年鸞鶴待仙舟
　　偶書五首
　　情知了得未如僧客處高樓莫強登鶯也解啼花也發不關心事最堪憎
　　自有池荷作扇揺不關風動愛芭蕉只憐直上抽紅蘂似我丹心向本朝
　　曽看輕舟渡逺津無風著岸不經旬只縁命蹇須知命卻是人爭阻得人
　　上谷何曽解有情有情人自惜君行證因池上今生願的的他生作化生
　　新店南原後夜程黃河風浪信難平渡頭楊柳知人意為惹官船莫放行
　　喜山鵲初歸三首
　　翠衿紅觜便知機久避重羅穩處飛只為從來偏䕶惜窗前今賀主人歸
　　山中只是惜珍禽語不分明識爾心若使解言天下事燕臺今築幾千金
　　阻他羅網到柴扉不奈偷倉雀轉肥頼爾林塘添景趣剰留山果引教歸
　　虞鄉北原
　　澤北邨貧煙火獰稚田冬旱倩牛耕老人惆悵逢人訴開盡黃花麥未金
　　洛中三首
　　秋風團扇未驚心笑看妝臺落葉侵繡鳯不教金縷暗青樓何處有寒砧
　　不用頻嗟世路難浮生各自繫悲懽風霜一夜添羇思羅綺誰家待早寒
　　燕巢空後誰相伴鴛被縫來不忍薫薄命敢辭長滴淚倡家未必肯留君
　　寓筆
　　年年鑷鬢到花飄依舊花繁鬢易凋撩亂一塲人更恨春風誰道勝輕飇
　　戲題試衫
　　朝班盡說人宜紫洞府應無鶴着緋從此玉皇須破例染霞裁賜地仙衣
　　汴柳半枯因悲柳中隱
　　行人莫歎前朝樹巳占河堤幾百春惆悵題詩柳中隱柳衰猶在自無身
　　上方
　　花落更同悲木落鶯聲相續即蟬聲榮枯了得無多事只是閒人漫繫情
　　寄王贊學
　　黃巻不關兼濟業〈一作美〉青山自保老間身一行萬里纎塵靜可要張儀更入秦
　　新節
　　轉悲新歲重於山不似輕鷗肯復還朱紱縱敎金印換青雲未勝白頭閑
　　自河西歸山二首
　　一水悠悠一葉危徃來長恨阻歸期鄉關不是無華表自為多驚獨上遲
　　水濶風驚去路危孤舟欲上更遲遲鶴羣長繞三珠樹〈山海經曰在厭火國北生赤水上樹上有栢葉皆為珠〉不借人間一隻騎
　　王官二首
　　風荷似醉和花舞沙鳥無情伴客閑總是此中皆有恨更堪微雨半遮山
　　荷塘煙罩小齋虛景物皆宜入畫圖盡日無人只高臥一雙白鳥隔紗㕑
　　賀翰林侍二首
　　太白東歸鶴背吟鏡湖空在酒船沈今朝忽見銀臺事早晩重徴入翰林
　　玉版徴書洞裏看沈羲新拜侍官文星喜氣連台曜聖主方知四海安
　　寄王十四舍人
　　幾年汶上約同遊擬為蓮峰別置樓今日鳯皇池畔客五千仞雪不回頭
　　綸閣有感
　　風濤曽阻化鱗來誰料蓬瀛路卻開欲去遲遲還自笑狂才應不是仙才






　　御定全唐詩巻六百三十三
