　　欽定四庫全書
　　御定全唐詩巻九十七
　　沈佺期
　　陪幸韋嗣立山荘
　　台階好赤松別業對青峯𦭘室承三顧花源接九重虹〈一作龍〉旗縈秀木鳳輦拂疎笻逕直〈一作狹〉千官擁溪長萬騎容水堂開禹膳山閣獻堯鍾皇鑑清居逺天文睿奨濃巖泉他夕〈一作日〉夢漁釣往年逢共榮丞相府偏降逸人封〈封嗣立為逍遙公故有末句〉
　　扈従出長安應制
　　漢宅規模壯周都景命隆西賓讓東主法駕幸天中太史占星應春官奏日同旌門〈一作旗〉起長樂帳殿出新豐翕習黃山下紆徐清渭東金麾張畫月珠幰戴松〈一本作相〉風是〈一作暑〉節嚴陰始寒郊散野蓬薄霜沾上路殘雪繞離宮賜帛矜耆老褰旒問小童復除恩載洽望秩禮新崇臣忝承眀召多慙獻賦雄
　　初冬従幸漢故青門應制
　　漢王建都邑渭水對青門朝市俱東逝墳陵共北原荒涼蕭相闕蕪沒邵平園全盛今何在英雄難重論故基仍嶽立遺堞尚雲屯當極土㓛壯安知人力煩天逰戒東首懷昔駐龍軒何必金湯固無如道徳藩微臣諒多幸參乗偶殊恩預此陳古事敢奏興亡言
　　昆眀池侍宴應制
　　武帝伐昆眀穿池習五兵水同河漢在館有豫章名我後光天徳垂衣文教成黷兵非帝念勞物豈皇情春仗過鯨沼雲旗出鳳城靈魚銜寳躍仙女廢機迎栁拂旌門暗蘭依帳殿生還如流水曲日晚棹歌清〈一作聲〉
　　白蓮花亭侍宴應制
　　九日陪天仗三秋幸禁林霜威變綠樹〈一作嶼〉雲氣落青岑水殿黃花合山亭絳葉深朱旗夾小徑寳馬駐清潯苑吏收寒果饔人膳野禽承歡不覺暝遙響素秋砧
　　仙蕚池亭侍宴應制
　　歩輦尋丹嶂行宮在翠微川長㸔鳥滅谷轉聽猿稀天磴扶階逈雲泉透戶飛閒花開石竹幽葉吐薔薇徑狹難留騎亭寒欲進衣白⻱來獻夀仙吹返彤闈
　　奉和晦日駕幸昆眀池應制
　　法駕乘春轉神池象漢逥雙星移舊石孤月隱殘灰戰鷁逢時去恩魚望幸來山花緹騎繞堤栁幔城開思逸橫汾唱歡留宴鎬杯微臣雕朽質羞覩豫章材
　　奉和聖製幸禮部尚書竇希玠宅
　　北闕垂旒暇南宮聽履逥天臨翔鳳轉恩向躍龍開蘭氣薫仙帳榴花引御杯水〈一作日〉從金穴吐雲是玉衣來池影揺歌席林香散舞臺不知行漏晚清蹕尚裵徊
　　釣竿篇
　　朝日斂紅煙垂竿向緑川人疑天上坐魚似鏡中懸避檝時驚透猜鉤每誤牽湍危不理轄潭靜欲留船釣玉君徒尚徴金我未賢為㸔芳餌下貪得㑹無筌
　　和戶部岑尚書參跡樞揆
　　大君制六合良佐參萬機大業永開泰臣道日光輝鹽梅和鼎食家聲衆所歸漢章題楚劒鄭武襲緇衣理識當朝逺文華振古希風雲神契合舟檝道心微廟堂喜容與時物逓芳菲御栁垂仙掖公槐覆禮闈昔陪鵷鷺後今望鵾鵬飛徒御清風頌巴歌聊自揮
　　同李舍人冬日集安樂公主山池
　　甞聞天女貴家即帝宮連亭挿宜春果山衝太液泉橋低烏鵲夜臺起鳳皇年故事猶如此新圗更可憐紫巖妝閣透青嶂妓樓懸峰奪香爐巧池偷眀鏡圎梅花寒待雪桂葉晩留煙興盡方投轄金聲還復傳
　　酬蘇貟外味道夏晩寓直省中見贈
　　並命登仙閣分曹〈一作宵〉直禮闈大官供宿膳侍史䕶朝衣卷㡢天河入開窗〈一作當階又作披庭〉月露微小池殘暑退髙樹早〈一作晚〉涼歸冠劎無時釋軒車待漏飛眀朝題漢柱三署有光輝
　　和韋舍人早朝
　　閶闔連雲起巖廊拂霧開玉珂龍影度珠履雁行來長樂宵鐘盡〈一作徹〉眀光曉奏催一經推〈一作傳〉舊徳五字擢英才儼若神仙去紛従霄漢逥千春奉休厯分禁喜趨陪
　　自考功貟外授給事中
　　南省推丹地東曹拜〈一作貴〉瑣闈恵移雙管筆恩降五時衣出入宜真選遭逢每濫飛器慙公理拙才謝子雲微案牘遺常禮朋僚隔等威上台行揖讓中禁動光輝旭日千門起初春八舍歸贈蘭聞宿昔談樹隱芳菲何幸鹽梅處唯憂對問機省躬知任重寧止冒榮非
　　和元舎人萬頃臨池翫月戱為新體
　　春風揺碧樹秋霧巻丹臺復有相宜夕池清月正開玉流含吹〈一作水〉動金魄度雲來熠爚光如沸翩翾景若摧半環投積草碎璧聚流杯夜乆平無煥天晴〈一作清〉皎未隤鏡將池作匣珠以岸為胎有羙司言暇髙興獨悠哉揮翰初難擬飛名豈易陪夜光殊在握了了見沈灰
　　酬楊給事兼〈一作廉〉見贈臺〈一作省〉中
　　子雲推辨博公理擅詞雄始自尚書省旋聞給事中言従溫室祕籍向瑣闈通顧我叨郎署慙無草奏功〈一作工〉分曹八舍斷解袂五時空宿昔陪餘論平生頼擊䝉神仙應東掖雲霧限南宮忽枉瓊瑤贈長歌蘭渚風
　　九真山浄居寺謁無礙上人
　　大士生天竺分身化日南人中岀煩惱山下即伽藍小澗香為剎危峯石作龕𠉀禪青鴿乳窺講白猿參藤愛雲間壁花憐石下潭泉行幽供好林掛浴衣堪弟子哀無識醫王惜未談機疑聞不二䝉昧即朝三欲究因緣理聊寛放棄慙超然虎溪夕雙樹下虛嵐
　　夜逰
　　今夕重門唘逰春得夜芳月華連晝色燈影雜星光南陌青絲騎東隣紅粉妝管遙辨曲羅綺暗聞香人擁行歌路車攅鬬舞塲經過猶未巳鐘鼔出長楊
　　登瀛州南城樓寄逺
　　層城起麗譙憑覽出重霄茲地多形勝中天宛寂寥四榮摩鸛鶴百拱厲風颷北際〈一作盡〉燕王館東連秦帝橋晴光七郡滿春色兩河遙傲睨非吾土躊躇適逺囂離居欲有贈春草寄長謡
　　塞北二首
　　虜障天驕起秦城地脈分栢壇飛五將梅吹動三軍鋒刃奔濤色旌旗熖火文朔風吹汗漫飄礫灑轒輼海氣如秋雨邊烽似夏雲二庭無嵗月百戰有功勲形影隨魚貫音書在雁羣歸來拜天子凱樂助南薫
　　胡騎犯邊埃風従丑上來五原烽火急六郡羽書催氷壯飛狐冷霜濃𠉀雁哀將軍朝授鉞戰士夜銜枚紫塞金河裏蔥山鐵勒隈蓮花秋劒發桂葉曉旗開秘畧三軍動妖氛百戰摧何言投筆去終作勒銘囬
　　李貟外秦援宅觀妓
　　盈盈粉署郎五日宴春光選客虛前館徴聲徧後堂玉釵翠羽飾羅袖鬱金香拂黛隨時廣挑鬟出意長囀歌遙合態度舞暗成行巧落梅庭裏斜光暎曉妝
　　送韋商州弼
　　㑹府應文昌商山鎮國陽聞君監郡史蹔罷尚書郎王事嗟相失人情貴不忘累年同畫省四海接文塲㸃翰芳春色傳杯眀月光故交従此去遙憶紫芝香
　　夏日梁王席送張岐州
　　秦雞常下雍周鳳昔鳴岐此地推雄撫惟良寄在斯家傳七豹貴人擅八龍竒髙傳生光彩長林歎別離天人開祖席朝宷𠉀征麾翠帟當郊敞彤幨向野披芃芃秋麥盛苒苒夏條垂奏計何時入台階望羽儀
　　夏日都門送司馬貟外逸客孫貟外佺北征〈時相王為元帥魏大夫元忠為副〉
　　二庭追虜騎六月動周師廟畧天人授軍麾相國持復言徴二妙才命〈一作令〉重當時畫省連征槖橫門共別詞雲迎出塞馬風巻度河旗計日方夷㓂旋聞杕杜詩
　　送盧管記仙客北伐
　　羽檄西北飛交城日夜圍廟堂盛徴選戎幕生光輝雁行度函谷馬首向金微湛湛山川暮蕭蕭涼氣稀餞途予憫黙赴敵子英威今日楊朱淚無將灑鐵衣
　　移禁司刑
　　疇昔參鄊賦中年忝吏途丹唇曾學史白首不成儒天子開昌籙羣生偶大爐散材仍葺廈弱羽遽搏扶寵邁乘軒鶴榮過食稻鳬何功逰畫省何徳理黃樞弔影慙非據傾心事逺圗盜泉寜止渇惡木匪投軀任直翻多毀安身遂少徒一朝逢糺謬三省竟無虞白簡初心屈黃紗〈一作沙〉始望孤患平終不怒持劾每相驅埋劎誰當辨偷金以自誣誘言雖委答流議亦真符首夏方憂圄髙秋獨向隅嚴城㸔熠燿圜戶對蜘蛛累餉唯妻子披寃是友於物情牽倚伏人事限榮枯門客心誰在隣交跡倘無撫襟雙涕落危坐日憂趨聖㫖垂明徳寃囚豈濫誅㑹希恩免理終望罪矜愚司宼宜哀獄台庭幸恤辜漢皇虛詔上容有報恩珠
　　入鬼門闗
　　昔傳瘴江路今到鬼門闗土地無人老流移㡬客還自従別京洛頽鬢與衰顔夕宿含沙裏晨行岡路間馬危千仭谷舟險萬重灣問我投何地西南盡百蠻
　　三日獨坐驩州思憶舊逰
　　兩京多節物三日㝡遨逰麗日風徐巻香塵雨暫收紅桃初下地綠栁半垂溝童子成春服宮人罷射韝禊堂通漢苑解席繞秦樓束晳言談妙張華史漢遒無亭不駐馬何浦不橫舟舞籥千門度帷屏百道流金丸向鳥落芳餌接魚投濯穢憐清淺迎祥樂獻酬靈芻陳欲棄神藥曝應休誰念招䰟節飜為禦魅囚朋従天外盡心賞日南求銅柱威丹徼朱崖鎮火陬炎蒸連曉夕瘴癘滿冬秋西水何時貸南方詎可留無人對爐酒寜緩去鄊憂
　　從驩州廨宅移住山間水亭贈蘇使君
　　遇坎即乘流西南到火洲鬼門應苦夜瘴浦不宜秋嵗貸胸穿老朝〈一作宵〉飛鼻飲〈一作斂〉頭死生離骨肉榮辱間朋逰棄置一身在平生萬事休鷹鸇遭誤逐豺虎怯真投憶昨京華子傷今邊地囚陪鸚鵡樂希並鷓鴣留日月渝鄊思煙花換客愁幸逢蘇伯玉囬借水亭幽山柏張青蓋江蕉卷綠油乘閒無火宅因放有漁〈一作虛〉舟適越心當是居夷跡可求古來堯禪舜何必罪驩兜
　　赦到不得歸題江上石
　　家住東京裏身投南海西風煙萬里隔朝夕㡬行啼聖主謳歌洽賢臣法令齊忽聞銅柱使走馬報金雞棄市沾皇渥投荒漏紫泥魂疲山鶴路心醉站鳶溪天鑒誅元惡宸慈恤逺黎五方思寄刃萬姓喜然臍自幼輸丹懇何甞玷白圭承言竄遐魅雪枉間深狴墳壠無由謁京華豈重躋炎方誰謂廣地盡覺天低百卉雜殊怪昆蟲理賴暌閉藏元不蟄揺落反生荑瘧瘴因茲苦窮愁益復迷火雲蒸毒霧陽雨濯隂霓周乘安交趾王恭輯畫題少寛窮涸鮒猶愍觸藩羝配宅隣州廨斑苗接野畦山空聞鬬象江靜見㳺犀翰墨思諸季裁縫憶老妻小兒應離褓㓜女未攀筓夢蝶翻無定蓍⻱詎有倪誰䏻竟此曲曲盡氣酸嘶
　　答魑魅代書寄家人
　　魑魅來相問君何失帝鄊龍鍾辭北闕蹭蹬守南荒覽鏡憐雙鬢沾衣惜萬行抱愁那去國將老更垂裳影答余他嵗恩私宦洛陽三春給事省五載尚書郎黃閤逰鸞署青縑御史香扈廵行太液陪宴坐眀光渭北昇髙苑河南祓禊場煙花恆獻賦泉石每稱觴暇日従休澣髙車暎道傍迎賓就丞相選士謁昭王侍寵言猶得承歡謂不忘一朝貽厚譴五宅竟同防兇竪曾驅策權豪豈易當欵顔因侍従接武在文章且懼威非贙寜知心是狼身猶納履誤情為覆㿽傷可歎緣成業非闗行昧藏喜逢今改旦正朔復歸唐河䜟隨龍馬天書逐鳳皇朝容欣舊則宸化美初綱告善雕旌建收寃錦斾張宰臣更獻納郡守各眀揚禮樂移三統舟車㑹八方雲沙降白遂秦隴獻燒當三赦重天造千推極國詳大招思復楚於役限維桑漲海縁真臘崇山壓古棠雕題飛棟宇儋耳間衣裳伏枕神餘劣加餐力未強空庭逰翡翠窮巷倚桄榔緣體分殊昔回眸宛異常吉凶恆委鄭年夀㑹詢唐家本傳清白官移重掛牀上京無薄産故里絶窮莊碧玉先時費蒼頭此自將興言歎家口何䖏待贏糧計吏従都出傳聞大小康降除沾二弟離拆巳三房劒外懸銷骨荊南預斷腸音塵黃耳間夢想白睂良復此單棲鶴銜雛逺翔何堪萬里外雲海巳溟茫戚屬甘胡越聲名任粃糠由來休憤命命也信蒼蒼獨坐尋周易清晨詠老荘此中因悟道無問入猖狂
　　度安海入龍編
　　我來交趾郡南與貫胸連四氣分寒少三光置日偏尉佗曽馭國翁仲乆逰泉邑屋遺甿在魚鹽舊産傳越人遙捧翟漢將下㸔鳶北斗崇山掛南風漲海牽別離頻破月容鬢驟催年昆弟推由命妻孥割付縁夢來魂尚擾愁委疾空纒虛道崩城淚眀心不應天
　　従崇山向越常〈並序　常一作裳〉
　　按九真圗崇山至越常四十里杉谷起古崇山竹溪従道眀國來於崇山北二十五里合水欹缺藤竹眀昧有三十峯夾水直上千餘仭諸仙窟宅在焉
　　朝發崇山下暮坐越常隂西從杉谷度北上竹溪深竹溪道眀水杉谷古崇岑差池將〈一作疑〉不合繚繞復相尋桂葉藏金嶼藤花閉石林天窗虛的的雲竇下沈沈造化功偏厚真仙跡每臨豈徒探怪異聊欲緩歸心
　　哭蘇睂州崔司業二公〈並序〉
　　同時郎裴懐古者作牧潭府神龍三年秋八月佺期承恩北歸途中覯止訪及故舊知睂州蘇使君味道國子崔司業融馳旋間相次而逝蘇往任鳳閣侍郎佺期忝通事舍人崔重為鳳閣舍人佺期又遷給事並銜疇昔之眷俱荷提奨之恩前年負譴南荒二公先移官守迨此㓙問情復何堪所恨遷竄有期行邁在逺哀不展舊禮不申悲流慟斯文冀通幽路
　　渙汗天中發伶俜海外旋長沙遇太守問舊㡬人全國寳亡雙傑天才喪兩賢大名齊弱嵗髙徳並中年禮樂羊叔子文章王仲宣〈一作風鑑王夷甫文章謝恵連〉相看尚𤣥鬢相次入黃泉流放蠻陬濶鄊闗帝里偏親朋雲霧擁生死嵗時傳崔昔揮宸翰蘇甞濟巨川絳衣陪下列黃閤謬差肩及此俱𡨋昧雲誰敘播遷隼輿〈一作旟又作旗〉懐舊轍鱣館想虛筵家愛方休杵皇慈更撤縣銘旌西蜀路騎吹北邙田隴樹應秋矣江帆故〈一作固〉杳然罷琴眀月夜留劒白雲天涕泗湘潭水淒涼衡嶠煙古來修短分神理竟難筌
　　哭道士劉無得
　　聞有𤣥都客成仙不易祈蓬萊向清淺桃杏欲芳菲縮地黃泉出昇天白日飛少微星夜落髙掌露朝晞吐甲龍應出銜符鳥自歸國人思負局天子惜被〈一作披〉衣花月留丹洞琴笙閣〈一作下〉翠微嗟來子桑扈爾獨返於㡬
　　寒食
　　普天皆滅熖匝地盡藏煙不知何䖏火來就客心然
　　囬波詞
　　回波爾時佺期流向嶺外生歸身名已䝉齒錄袍笏未復牙緋
　　上巳日祓禊渭濱應制
　　寳馬香車清渭濱紅桃碧栁禊堂春皇情尚憶垂竿佐天祚〈一作瑞〉先呈捧劒人
　　奉和幸韋嗣立山荘應制
　　東山朝日翠屏開北闕晴空綵仗來喜遇天文七曜動少微今夜近〈一作入〉三台
　　夜宴安樂公主宅
　　濯龍門外主家親鳴鳳樓中天上人自有金杯迎甲夜還將綺席代〈一作發〉陽春
　　苑中遇雪應制
　　北闕彤雲掩曙霞東風吹雪舞仙〈一作山〉家瓊章定少千人和銀𣗳長芳六出花
　　餞唐永昌〈一作餞唐郎中洛陽令〉
　　洛陽舊有〈一作出〉神眀宰輦轂由來天地中餘邑政成何足貴因君取則四方同
　　獄中聞駕幸長安二首
　　傳聞聖㫖向秦京誰念羈囚滯洛城扈従由來是方朔為申𡨚氣在長平
　　無事今朝來下獄誰期十月是〈一作見〉橫〈一作黃〉河君㸔鷹隼俱堪〈一作罷又作能〉擊為報蜘蛛網羅
　　邙山
　　北邙山上列墳塋萬古千秋對洛城城中日夕歌鐘起山上唯聞松栢聲
　　句
　　周原五稼起雲海百川歸願此零陵燕長隨征斾飛〈春雨詩式〉














　　御定全唐詩卷九十七
