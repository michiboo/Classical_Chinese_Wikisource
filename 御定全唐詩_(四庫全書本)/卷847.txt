　　欽定四庫全書
　　御定全唐詩巻八百四十七
　　齊已
　　猛虎行
　　磨爾牙錯爾爪狐莫威兔莫狡饑來吞噬助腸飽橫行不怕日月明皇天産爾為生獰前村半夜聞吼聲何人按劍燈熒熒
　　西山叟
　　西山中多狼虎去歳傷兒復傷婦官家不問孤老身還在前山山下住
　　君子行
　　聖人不生麟龍何瑞梧桐不髙鳳凰何止吾聞古之有君子行藏以時進退求已榮必為天下榮恥必為天下恥茍進不如此退不如此〈樂府詩集無此四字〉亦何必用虛偽之文章取榮名而自美
　　善哉行
　　大鵬刷翮謝溟渤青雲萬層髙突出下視秋濤空𣺌瀰舊處魚龍皆細物人生在世何容易眼濁心昏信生死願除嗜慾待身輕攜手同尋列仙事
　　日日曲
　　日日日東上日日日西沒任是神仙容也須成朽骨浮雲滅復生芳草死還出不知千古萬古人葬向青山為底物
　　耕叟
　　春風吹蓑衣暮雨滴箬笠夫婦耕共〈一作且〉勞兒孫飢對泣田園髙且瘦賦稅重復急官倉䑕雀群共〈一作只〉待新租入
　　苦熱行
　　離宮劃開赤帝怒喝出六龍奔日馭下土熬熬若〈一作苦〉煎煮蒼生惶惶無處處火雲崢嶸焚泬寥東臯老農腸欲焦何當一雨蘓我苖為君撃壤歌帝堯
　　苦寒行
　　冰峰撐空寒矗矗雲凝水凍埋海陸殺物之性傷人之慾既不能斷絶蒺藜荊棘之根株又不能展鳯皇麒麟之拳跼如此則何如為和煦為膏雨自然天下之榮枯融融於萬戸
　　春風曲
　　春風有何情旦暮來林園不問桃李主吹落紅無言
　　城中懐山友
　　春城來徃桃李碧煖艷紅香斷消息吾徒自有山中鄰白晝冥心坐嵐壁
　　讀李賀歌集
　　赤水無精華荊山亦枯槁元珠與虹玉璨璨李賀抱清晨醉起臨春臺吳綾蜀錦胸襟開狂多兩手掀蓬萊珊瑚掇盡空土堆
　　風琴引
　　挼吳絲雕楚竹髙託天風拂為曲一一宮商在素空鸞鳴鳳語翹梧桐夜深天碧松風多孤窗寒夢驚流波愁魂傍枕不肯去翻疑住處鄰湘娥金〈一作熏〉風聲盡熏〈一作金〉風發冷泛虛堂韻難歇常恐聴多耳漸煩清音不絶知音絶
　　夏雲曲
　　紅嵳峨爍晩波乖龍慵臥旱鬼多爞爞萬里壓天塹颺雷電光空閃閃好雨不雨風不風徒倚穹蒼作巖險男巫女覡更走魂焚香祝天天不聞天若聞必能使爾為潤澤洗埃氛而又變之成五色捧日輪將以表唐堯虞舜之明君
　　讀李白集
　　竭雲濤刳巨鼇搜括造化空牢牢冥心入海海神怖驪龍不敢為珠主人間物象不供取飽飲〈一作飯〉遊神向懸圃鏘金鏗玉千餘篇膾吞炙嚼人口傳須知一一丈夫氣不是綺羅兒女言
　　祈真壇
　　玉甕瑤壇二三級學仙弟子參差入霓旌隊仗下不下松檜森森天露濕殿前寒氣束香雲朝祈暮禱𤣥元君茫茫俗骨醉更昏樓臺十二遙崑崙崑崙縱廣一萬二千里中有五色雲霞五色水何當斷慾便飛去不要九轉神丹換精髓
　　黃雀行
　　雙雙野田雀上下同飲啄暖去棲蓬蒿寒歸傍籬落殷勤避羅網乍可遇鵰鶚鵰鶚雖不仁分明在寥廓
　　石竹花
　　石竹花開照庭石紅蘚自稟離宮色一枝兩枝初笑風猩猩血潑低低叢常嗟世眼無真鑒卻被丹青苦相陷誰為根尋造化功為君吐出淳元膽白日當午方盛開彤霞灼灼臨池臺緐香濃艷如未已粉蝶遊蜂狂欲死
　　寄南嶽白蓮道士能於常嘯
　　猨猱休啼月皎皎蟋蟀不吟山悄悄大耳仙人滿頷鬚醉倚長松一聲嘯
　　古劒歌
　　古人手中鑄神物百鍊百淬始提出今人不要強硎磨蓮鍔星文未曽沒一彈一撫聞錚錚老龍影奪秋燈眀何時得遇英雄主用爾平治天下去
　　湘妃廟
　　湘煙濛濛湘水急汀露凝紅裛蓮濕蒼梧雲疊九嶷深二女魂飛江上立相攜泣鳳蓋龍輿追不及廟荒松朽啼飛猩筍鞭迸出階基傾黃昏一岸隂風起新月如眉生闊水
　　巫山髙
　　巫山髙巫女妖雨為暮兮雲為朝楚王顦顇魂欲銷秋猨嘷嘷日將夕紅霞紫煙凝老壁千巖萬壑花皆坼但恐芳菲無正色不知今古行人行幾人經此無秋情雲深廟逺不可覓十二峰頭揷天碧
　　贈持法華經僧
　　衆人有口不説是即說非吾師有口何所為蓮經七軸六萬九千字日日夜夜終復始乍吟乍諷何悠揚風篁古松含秋霜但恐天龍夜義乾闥衆㽬塞虛空耳皆聳我聞念經功徳縁舌根可筭〈一作等〉金剛堅他時劫火洞燃後神光璨璨如紅蓮受持身心茍精潔尚能使煩惱大海水枯竭魔王輪幢自摧拆何況更如理行如理説
　　刳腸⻱
　　爾既能於靈應久存其生爾既能於瑞胡得迷其死刳腸徒自屠曵尾復何累可憐濮水流一葉泛莊子
　　贈巖居僧
　　石如騏驎巖作室秋苔漫壇淨於漆袈裟蓋頭心在無黃猨白猨啼日日
　　觀李瓊處士畫海濤
　　巨鼇轉側長鰌翻狂濤顛浪髙漫漫李瓊奪得造化本都盧縮在秋毫端一揮一畫皆筋骨滉漾崩騰大鯨臬葉撲仙槎擺欲沉下頭應是驪龍窟昔年曽要渉蓬瀛唯聞撼動珊瑚聲今來正歎陸沉久見君此畫思前程千尋萬𣲖功難測海門山小濤頭白令人錯認錢塘城羅剎石底奔雷霆
　　昇天行
　　身不沉骨不重驅青鸞駕白鳳幢蓋飄揺〈一作飄〉入冷空天風瑟瑟星河動瑤闕參差阿母家樓臺戲閉凝彤霞三五仙子乘龍車堂前碾爛蟠桃花廻頭卻顧蓬萊頂一㸃濃嵐在深井
　　還人
　　李白李賀遺機杼散在人間不知處聞君收在芙蓉江日鬪鮫人織秋浦金梭劄劄文離離吳姬越女羞上機鴛鴦浴煙鸞鳳飛澄江曉映餘霞輝仙人手持玉刀尺寸寸酬君珠與璧裁作霞裳何處披紫皇殿裏深難〈一作相〉覓
　　輕薄行
　　玉鞭金鐙驊騮蹄橫眉吐氣如虹霓五〈一作玉〉陵春暖芳草齊笙歌到處花成泥日沉月上且鬪雞醉來莫問天髙低伯陽道徳何唾咦〈一作涕唾〉仲尼禮樂徒卑棲
　　浮雲行
　　大野有賢人大朝有聖君如何彼浮雲掩蔽白日輪安得東南風吹散八表外使之〈一本無之字〉天下人共見堯眉彩
　　煌煌京洛行
　　聖君垂衣裳蕩蕩若朝旭大觀無遺物四夷來率服清晨迴北極紫氣蓋黃屋雙闕聳雙鼇九門如川瀆梯山航海至晝夜車相續我恐紅塵深變為黃河曲
　　弔汨羅
　　落日倚闌干徘徊汨羅曲寃魂如可弔煙浪聲似哭我欲考黿鼉之心烹魚龍之腹爾既啖大夫之血食大夫之肉千載之後猶斯暗〈一作藏〉伏將謂唐虞之尊還如荒悴〈一作醉〉之君更有逐臣於焉葬魂得以縱其噬恣其吞
　　贈念法華經僧
　　念念念兮入惡易念念念兮入善難念經念佛能一般愛河竭處生波瀾言公少年真法器白晝不出夜不睡心心縁經口縁字一室寥寥燈照地沉檀卷軸寳函盛簷蔔香熏水精記空山木落古寺閑松枝鶴眠霜霰乾牙根舌根水滴寒珊瑚搥打紅琅玕但恐蓮花七朶一時折朶朶似君心地白〈一作簇攢〉又恐天風〈一作風𦂳〉吹天花繽紛如雨飄袈裟況聞此經甚微妙百千諸佛真祕要靈山說後始傳來聞者雖多持者少更堪誦入陀羅尼〈此雲總持〉唐音梵音相雜時舜絃和雅熏風吹文王武王更悲如此爭不遣碧空中有龍來聴有鬼來聴亦使人間聞者敬見者敬自然心虛空性清淨此經真體即毘盧〈此雲種種光〉雪嶺白牛君識無
　　短歌寄鼓山長老〈第十一句缺一字〉
　　雪峰雪峰髙且雄峩峩堆積青冥中六月赤日燒不鎔飛禽瞥見人難通常聞中有白象王五百象子皆威光行圍坐遶同一色森森影動旃檀香於中一子最雄猛稱尊獨踞皷山頂百千眷屬隂　影身照曜吞秋景裁聞岷國民歸依前王後王皆師資寧同梁武遇達磨獨後彈指空傷悲
　　漁父
　　夜釣洞庭月朝醉巴陵市卻歸君山下魚龍窟邊睡生涯在何處白浪千萬里曾笑楚臣迷蒼黃汨羅水
　　採蓮曲
　　越溪女越江蓮齊菡萏雙嬋娟嬉遊向何處採摘且同船浩唱〈一作歌〉發容與清波生漪漣時逢島嶼泊幾共鴛鴦眠襟䄂既盈溢馨香亦相傳薄暮歸去來薴蘿生碧煙
　　啄木
　　啄木啄啄鳴林響壑貪心既縁利嘴斯鑿有朽百尺微蟲斯宅以啄去害啄更彌劇層崖豫章聳幹蒼蒼無縱爾啄摧我棟梁
　　靈松歌
　　靈松靈松是何根株盤擗枝幹與羣木殊世眼爭知蒼翠容薜蘿遮體深朦朧先秋瑟瑟生谷風青隂倒卓寒潭中八月天威行肅殺萬木凋零向霜雪唯有此松髙下枝一枝枝在無摧折癡凍頑冰如鐵堅重重鎻到槎牙顛老鱗枯節相把捉踉蹌立在青崖前有時深洞興雷雹飛電繞身光閃爍乍似蒼龍驚起時攫霧穿雲欲騰躍夜深山月照髙枝疎影細落莓苔磯千年朽枿魍魎出一株寒韻鏘琉璃安得良工妙圖雘寫將偃蹇懸煙閣飛瀑聲中戰嵗寒紅霞影裏擎蕭索
　　蠧
　　蠧不自蠧而蠧於木蠧極木心以豐爾腹偶或成之胡為朂人人而不真繇爾亂神蠧兮蠧兮何全其生無託爾形霜松雪檉
　　行路難
　　行路難君好看驚波不在黤黮間小人心裏藏崩湍七盤九折寒𡺚崒翻車倒蓋猶堪出未似是非脣舌危闇中潛毀平人骨君不見楚靈均千古沉寃湘水濵又不見李太白一朝卻作江南客
　　謝徽上人見恵二龍障子以短歌酬之
　　我見蘇州崑山金城中金城柱上有二龍老僧相傳道是僧繇手尋常入海共龍鬬又聞蜀國玉局觀有孫遇跡盤屈身長八十尺遊人爭看不敢近頭覻寒泉萬丈碧近有五羊徽上人閑工小筆得意新畫龍不誇頭角及鬚鱗只求筋骨與精神徽上人真藝者恵我雙龍不言價等閑不敢將懸掛恐是葉公好假龍及見真龍卻驚怕
　　送人往長沙
　　荊門歸路指湖南千里風帆興可諳好聴鷓鴣啼雨處木蘭舟晩泊春潭
　　偶題
　　時事嬾言多忌諱野吟無主若縱橫君看三百篇章首何處分眀著姓名
　　寄山中叟
　　青泉碧樹夏風涼紫蕨紅粳午㸑香應笑晨持一盂苦腥羶市裏呌家常
　　贈琴客
　　曽攜五老峰前過幾向雙松石上彈此境此身誰更愛掀天羯鼓滿長安
　　勉吟僧
　　千〈一作萬〉途萬轍亂真源白晝勞形夜斷魂忍著袈裟把名紙學他低折五侯門
　　送人歸華下
　　蓮花峰翠濕凝秋舊業園林在下頭好束詩書且歸去而今不愛事風流
　　夏日城中作二首
　　三面僧鄰一面牆更無風路可吹涼他年捨此歸何處青壁紅霞裹石房
　　竹低莎淺雨濛濛水檻幽窗暑月中有境牽懷人不㑹東林門外翠橫空
　　黙坐
　　燈引飛蛾拂焰迷露淋棲鶴壓枝低冥心坐滿蒲團穩夢到天台過剡溪
　　水邊行
　　身著袈裟手杖藤水邊行止不妨僧禽棲日落猶孤立隔浪秋山千萬層
　　寄鄭谷郎中
　　人間近遇風騷匠鳥外曽逢心印師除此二門無別妙水邊松下獨尋思
　　翡翠
　　水邊飛去青難辨竹裏歸來色一般磨吻鷹鸇莫相害白鷗鴻鶴滿沙灘
　　與節供奉大徳遊京口寺留題
　　栁岸晴縁十里來水邊精舍絶塵埃煮茶嘗摘興何極直至殘陽未欲迴
　　謝荊幕孫郎中見示樂府歌集二十八字
　　長吉才狂太白顛二公文陣勢橫前誰言後代無髙手奪得秦皇鞭鬼鞭
　　謝隂符經勉送藏休上人二首
　　事遂鼎湖遺劒履時來渭水擲魚竿欲知賢聖存亡道自向心機反覆看
　　一林霜雪未霑頭爭遣藏休肯便休學盡世間難學事始堪隨處任虛舟
　　幽齋偶作
　　幽院纔容箇小庭疎篁低短不堪情春來猶賴鄰僧樹時引流鶯送好聲
　　贈念法華經僧
　　萬境心隨一念平紅芙蓉折愛河清持經功力能如是任駕白牛安穩行
　　對菊
　　無艷無妖別有香栽多不為待重陽莫嫌醒眼相看過卻是真心愛澹黃
　　閉門
　　正是閉門爭合閉大家開處不須開還防朗月清風夜有箇詩人相訪來
　　勉送吳國三五新戒歸
　　法王遺制付仁王難得難持劫數長努力只須堅守䕶三千八萬是垣牆
　　夏日寄清溪道者
　　老病不能求藥餌朝昏祗是但焚燒不知誰為收灰骨纍石栽松傍寺橋
　　送恵空北遊
　　君向峴山〈一作陽〉遊聖境我將何以記多才叮嚀墮淚碑前過寫取斯文寄我來
　　寄懷歸州馬判官
　　三年為倅興何長歸計應多事少忙又見秋風霜裛樹滿山椒熟水雲香
　　觀荷葉露珠
　　霏微曉露成珠顆宛轉田田未有風任器方圓性終在不妨翻覆落池中
　　苦熱懷玉泉寺寄仁上人
　　火雲如燒接蒼梧原野煙連大澤枯謾費葛衫葵扇力爭禁泉石潤肌膚
　　觀盆池白蓮
　　素蕚金英歕露開倚風凝立獨徘徊應思瀲灔秋池底更有歸天伴侶來
　　折楊栁詞四首
　　鳳樓髙映緑隂隂凝重多含雨露深莫謂一枝柔軟力幾曾牽破別離心
　　館娃宮畔響廊前依託吳王養翠煙劒去國亡臺殿〈一作榭〉毀卻隨紅樹噪秋蟬
　　穠低似中陶潛酒軟極如傷宋玉風多謝將軍遶營種翠中閒卓戰旗紅
　　髙僧愛惜遮江寺遊子傷殘露野橋爭似著行垂上苑碧桃紅杏對揺揺
　　荅長沙丁秀才書
　　月月便〈一作使〉車奔帝闕年年貢士過荊臺如何三度槐花落未見故人攜巻來
　　戒小師
　　不肯吟詩不聴經禪宗異岳嬾遊行他年白首當人問將底言談對後生
　　舊題拄杖〈末句缺三字〉
　　親採匡廬瀑布西層崖懸壁更安梯攜行三十年吟伴未有詩人
　　酬歐陽秀才巻〈第二句缺一字〉
　　三十篇多十九章聲風力撼疎篁不堪更有精搜處誰見蕭蕭雨夜堂
　　聞〈一作詠〉鴈
　　瀟湘浦〈一作水〉暖全迷鶴邏逤川寒只有鵰誰向孤舟憶兄弟坐看連鴈度橫橋
　　送髙麗二僧南遊
　　日邊鄉井別年深中國靈蹤欲徧尋何處碧山逢長老分明認取祖師心
　　謝猨皮
　　貴向獵師家買得攜來乞與坐禪牀不知摘月秋潭畔曾對何人啼斷腸
　　酬光上人
　　禪言難後到詩言坐石心同立月魂應記前秋㑹吟處五更猶在老松根
　　送僧歸日本
　　日東來向日西遊一鉢閑尋徧九州卻憶雞林本師寺欲歸還待海風秋
　　庚午嵗十五夜對月
　　海澄空碧正團圓吟想元宗此夜寒玉兔有情應記得西邊不見舊長安
　　紅薔薇花
　　晴日當樓曉香歇錦帶盤空欲成結鶯聲漸老栁飛時狂風吹落猩猩血
　　貽九華上人
　　一法傳聞繼老能九華閒臥最髙層秋鐘盡後殘陽暝
　　門掩松邊雨夜燈
　　寄賡匡圖兄弟
　　僧外閒吟樂最清年登八十䘮南荊風騷作者為商確道去碧雲爭幾程
　　句
　　春晴游寺客花落閉門僧〈見西清詩話〉　香傳天下口　貴火前名角開香滿室爐動緑凝鐺〈詠茶缺一字〉　園林將向夕風雨更吹花〈以下見吟窗雜錄〉　相思坐溪石　　　山風〈缺三字〉　夕照背髙臺殘鐘殘角催〈落照〉　五老峰前相見時兩無言語各揚眉　髙人愛惜藏岩裏白甀封題寄火前〈詠茶見三山老人語錄〉

　　御定全唐詩巻八百四十七
<集部,總集類,御定全唐詩>
