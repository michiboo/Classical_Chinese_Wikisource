　　欽定四庫全書
　　御定全唐詩巻六百三十九
　　張喬
　　興善寺貝多樹
　　還應毫末長始見拂丹霄得子從西國成陰見昔朝勢隨雙剎直寒出四墻遙帶月啼春鳥連空噪暝蜩逺根穿古井高頂起涼飇影動懸燈夜聲繁過雨朝靜遲松桂老堅任雪霜凋永共終南在應隨劫火燒
　　華山
　　青蒼河一隅氣狀杳難圖卓傑三峰出高竒四岳無力疑擎上界勢獨壓中區衆水東西走羣山逺近趨天廻諸宿照地聳百靈扶石壁煙霞麗〈一作藤蘿細〉龍潭雨雹麤澄凝〈一作清涼〉臨甸服險固束神都淺覺川原異深應日月殊鶴歸青靄合仙去白雲孤瀑漏斜飛凍松長倒掛枯每來尋〈一作探〉洞穴不擬返江湖儻有芝田種巖間〈一作商巖〉老一〈一作寄野〉夫
　　送何道士歸山
　　身非絶粒本清羸束掛仙經杖一枝落葉獨尋〈一作逺路自隨〉流水去深山長與白雲期樹臨丹竈寒花疾壇近清嵐夜月遲樵客若能隨〈一作過〉洞裏廻歸人世始應悲
　　城東寓居寄知巳
　　花木閑門苔蘚生滻川特去得吟情病來乆絶洞庭信年長郤思廬岳耕落日獨歸林下宿暮雲多遶水邊行干時退出長如此頻愧相憂道姓名
　　再書邊事
　　萬里沙西寇巳平犬羊羣外築空城分營夜火燒雲逺校獵秋鵰掠草輕秦將力隨胡馬竭蕃河流入漢家清羌戎不識干戈老須賀當〈一作今〉時聖主明
　　遊邊感懐二首
　　貧遊繚繞困邊沙卻被遼陽戰士嗟不是無家歸不得有家歸去似無家
　　兄弟江南身塞北鴈飛猶自半年餘夜來因得思鄉夢重讀前秋轉海書
　　無題〈一作贈友人〉
　　九霄無詔下何事觸清塵宅帶松蘿僻身惟猨鳥親吟看仙掌月期有洞庭人莫問煙霞句懸知見岳神
　　蟬
　　先秋蟬一悲長是客行時曽感去年者又鳴何處枝細聽殘韻在廻望舊聲遲斷續誰家樹涼風送別離
　　江上逢進士許棠
　　詩人推上第新榜又無君鶴髪他鄉老漁歌故國聞平江流曉月獨鳥伴〈一作鳥絆〉餘雲且了髫年志沙鷗未可羣
　　送河西從事
　　結束佐戎旃河西住幾年隴頭隨日去磧裏寄星眠水近沙連帳程遙馬入天聖朝思上䇿重待奏安邊
　　河湟舊卒
　　少年隨將討河湟頭白時清返故鄉十萬漢軍零落盡獨吹邊曲向殘陽
　　促織
　　念爾無機自有情迎寒辛苦弄梭聲椒房金屋何曽識偏向貧家壁下鳴
　　猨〈一作長安贈猨〉
　　掛月棲雲向楚林取來全是為清音誰知繫在黃金索〈一作鎻〉翻畏侯家不敢吟
　　寄薦福寺棲白大師〈第三句缺一字第四句缺二字〉
　　高塔六街無不見塔邊名出秪吾師嘗聞朝客多相記得　　數句詩
　　越中贈別
　　東越相逢幾醉眠滿樓明月鏡湖邊別離吟斷西陵渡楊柳秋風兩岸蟬
　　寄清越上人〈一作寄山僧〉
　　大道〈一作真性〉本來無所染白雲那得有心期逺公獨〈一作猶〉刻蓮花漏猶〈一作獨〉向空山〈一作青山一作山中〉禮六時
　　宿齊山僧舍
　　一宿經窗臥白波萬重歸夢隔〈一作曉隨山月出〉煙蘿若言不得南宗要長在禪床事更多
　　春日遊曲江
　　日暖鴛鴦拍浪春蒹葭浦際聚青蘋若論來往鄉心切須是煙波島上人
　　漁家
　　擁棹思〈一作釣艇去〉悠悠更深泛積流〈一作煙波春復秋〉唯將一星〈一作㸃〉火何處宿蘆洲
　　送人及第歸海東
　　東風日邊起草木一時春自笑中華路年年送逺人
　　題河中鸛雀樓
　　高樓懐古動悲歌鸛雀今無野燕〈一作雀〉過樹隔五陵秋色早水連三晉夕陽多漁人遺火成寒燒牧笛吹風起夜波十載重來值揺落天涯歸計欲如何
　　宿洛都門
　　山川馬上度邊禽一宿都門永夜吟客路不歸秋又晩西風吹動洛陽砧
　　對月二首
　　圓魄上寒空皆言四海〈一作逺〉同安知千里外不有雨兼風
　　盈缺青㝠外東風萬古〈一作里〉吹何人種丹桂不長出輪枝
　　贈友人
　　自說安貧歸未得竹邊門掩小池冰典琴賒酒吟過寺送客思鄉上㶚陵待月夜留煙島客憶雲閒訪翠微僧幾時獻了相如賦共〈一作去〉向嵩山採茯苓
　　笛
　　剪雨裁煙一節秋落梅楊柳曲中愁尊前暫借殷勤看明日曽聞向隴頭
　　漁者
　　首戴圓荷髪不梳葉舟為宅水為居沙頭聚看人如市釣得澄江一丈魚
　　宿潺湲亭
　　走月流煙疊樹西聽來愁甚聽猨啼幾時御水聲邊住卻夢潺湲宿此溪
　　臺城
　　宮殿餘基長草花景陽宮樹噪村鴉雲屯雉堞依然在空繞漁樵四五家
　　寄山僧
　　閑倚蒲團向日眠不能歸老岳雲邊舊時僧侶無人在惟有長松見少年
　　題上元許棠所任王昌齡㕔
　　瑠璃堂裏當時客乆絶吟聲繼後塵百四十年庭樹老如今重得見詩人
　　自誚
　　每到花時恨道窮一生光景半成空只應抱璞非良玉豈得年年不至公
　　贈河南詩友
　　山東令族玉無塵裁剪煙花筆下春不把瑤華借風月洛陽才子更何人
　　寄維揚故人
　　離別河邊綰柳條千山萬水玉人遙月明記得相尋處城鎻東風十五橋
　　孤雲
　　舒巻因風何所之碧天孤影勢遲遲莫言長是無心物還有隨龍作雨時
　　詠棋子贈奕僧
　　黒白誰能用入𤣥千回生死體方圓空門說得恆沙刧應笑終年為一先
　　谷口作
　　巴客青㝠過嶺塵雪崖交映一川春晴朝採藥尋源去必恐雲深見異人
　　寄弟
　　故里行人戰後疎青崖萍寄白雲居那堪又是傷春日把得長安落第書
　　春日有懐
　　高下尋花春景遲汾陽臺榭白雲詩看山懐古翻惆悵未勝遙傳不到時
　　鷺鷥障子
　　剪得機中如雪素畫為江上帶絲禽閑來相對茅堂下引出煙波萬里心
　　甘露寺僧房
　　臨水登山路重尋旅思勞竹陰行處密僧臘別來高逺岫明寒火危樓響夜濤悲秋不成寐明月上千舠
　　宿江叟島居
　　一家煙島隈〈一作上〉竹裏夜窗開數派分潮去千檣聚月來石樓雲斷續澗渚鴈徘徊了得平生志還歸築釣臺
　　江村
　　貧遊無定蹤鄉信轉難逢寒渚暮煙濶去帆歸思重潮平低戌火木落逺山鐘況是漁家宿疎籬響夜舂
　　贈進士顧雲〈第二句缺二字第六句缺一字〉
　　潮檻煙波別釣津西京同　荻　貧不知守道歸何日相對無言盡幾春晴景逺山花外暮雲邊高蓋水邊與君愁寂無消處賒酒青門送楚人
　　贈頭陀僧
　　自說年深別石橋遍遊靈跡熟南朝巳知世路皆虛幻不覺空門是寂寥滄海附船浮浪乆碧山尋塔上雲遙如今竹院藏衰老一㸃寒燈弟子燒
　　尋陽村舍
　　荒林寄逺居坐臥見樵漁夜火隨船逺寒更出郡疎雪迷登岳路風阻轉江書寂寞高窗下思鄉歲欲除
　　江樓作
　　憑檻見天涯非秋亦可悲晩天帆去疾春雪燕來遲山水分鄉縣干戈足別離南人廢耕織早晩罷王師
　　回鸞閣寫望
　　古閣上空半寥寥千里心多年為客路盡日倚欄吟山壓秦川重河來虜塞深回鑾今不見煙霧杳沉沉
　　題宣州開元寺
　　誰家煙徑長莓苔金碧虛欄竹上開流水逺分山色斷清猨時帶角聲來六朝明月唯詩在三楚空山有鴈廻逹理始應盡惆悵僧閒應得話天台〈此篇一本題作謝公亭懐古雲謝家煙徑長莓苔牢落虛簷竹上開流水不將山色去閑雲時帶竹聲來六朝舊跡遺詩在三楚空江有鴈回逹理始應惆悵盡因僧清話憶天台〉
　　題友人草堂
　　空山卜隱初生計亦無餘三畆水邊竹一床琴畔書深林收晩果絶頂拾秋蔬堅話長如此何年獻子虛
　　七松亭
　　七松亭上望秦川髙鳥閑雲滿目前巳比子真耕谷口豈同陶令臥江邊臨崖把巻驚廻燒掃石留僧聽逺泉明月影中宮漏近珮聲應宿使朝天
　　題友人林齋
　　喬木帶涼蟬來吟暑雨天不離髙枕上似宿逺山邊簟冷窗中月茶香竹裏泉〈一作煙〉吾廬近溪島憶別動經年
　　經宣城元員外山居
　　無人襲仙隱石室閉空山避燒猨猶到隨雲鶴不還澗荒巖影在橋斷樹陰閑但有黃河賦長留在世間
　　經九華山費徵君故居
　　草堂蕪沒後來往問樵翁斷石荒林外孤墳晩照中數溪分大野九子立寒空煙壁曽行處青雲路不通
　　題賈島吟詩臺
　　吟魂不復遊臺亦似荒丘一徑草中出長江天外流暝煙寒鳥集殘月夜蟲愁願得生禾黍鋤平恨即休
　　遊南嶽
　　入巖仙境清行盡復重行若得閑無事長來寄此生澗松閑易老籠燭晩生明一宿泉聲裏思鄉夢不成
　　尋桃源
　　武林春草齊花影隔澄溪路逺無人去山空有鳥啼水垂青靄斷松偃緑蘿低世上迷途客經茲盡不迷
　　青鳥泉
　　祗此沉仙翼瑤池似不遙有聲懸翠壁無勢下丹霄浄瀨煙霞古寒原草木凋山河幾更變幽咽到唐朝
　　望巫山
　　溪疊雲深轉谷遲暝投孤店草蟲悲愁連逺水波濤夜夢斷空山雨雹時邊海故園荒後賣入關𤣥髪夜來衰東歸未必勝羈旅況是東歸未有期
　　省中偶作
　　二轉郎曹自勉旃莎階吟歩想前賢不〈一作未〉如何遜無佳句若比馮唐是壯年捧制名題黃紙尾約僧心在白雲邊乳毛松雪春來好直夜清閑且學禪
　　秋夕
　　春恨復秋悲秋悲難到時每逢明月夜長起故山思巷僻行吟逺蛩多獨臥遲溪僧與樵客動別十年期
　　山中冬夜
　　寒葉風揺盡空林鳥宿稀澗冰妨鹿飲山雪阻僧歸夜坐塵心定長吟語力微人間去多事何處夢柴扉
　　宿劉溫書齋
　　不掩盈窗月天然格調髙涼風移蟋蟀落葉在離騷廻筆挑燈燼懸圖見海濤因論三國志空載幾英豪
　　歸舊山
　　昔年山下結茅茨村落重來野徑移樵客相逢悲往事林僧閑坐問歸期異藤遍樹無空處幽草縁溪少歇時此景一拋吟欲老可能文字聖朝知
　　潭上作
　　竹島殘陽映翠微雪翎禽過碧潭飛人間未有關身事每到漁家不欲歸
　　揚花落
　　北斗南回春物老紅英落盡緑尚早韶風澹蕩無所依偏惜垂楊作春好此時可憐楊柳花縈盈豔曵滿人家人家女兒出羅幕淨掃玉除看花落寶環纎手捧更飛翠羽輕裙承不著歴歴瑤琴舞袖陳飛紅拂黛憐玉人東園桃李芳巳歇猶有楊花嬌暮春
　　九華樓晴望
　　一夜江潭風雨後九華晴望倚天秋重來此地知何日欲別殷勤更上樓
　　終南山
　　帶雪復銜春橫天占半秦勢竒看不定景變寫難真洞逺皆通岳川多更有神白雲幽絶處自古屬樵人
　　哭陳陶
　　先生抱衰疾不起茂陵間夕臨諸孤少荒居弔客還遺文禪東岳留語葬鄉山多雨銘旌故殘燈素帳閑樂章誰與集隴樹即堪攀神理今難問予將呌帝關
　　長門怨
　　御泉長繞鳯皇樓自是恩波別處流閑揲舞衣歸未得夜來砧杵六宮秋

　　御定全唐詩巻六百三十九
<集部,總集類,御定全唐詩>
