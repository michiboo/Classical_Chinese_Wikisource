　　欽定四庫全書
　　御定全唐詩巻六百六十九
　　章碣
　　章碣孝標之子登乾符進士第後流落不知所終詩一巻
　　城南偶題
　　誰家朱閣道邊開竹拂欄干滿壁苔野水不知何處去遊人卻是等閒來南山氣聳分紅樹北闕風髙隔紫台可惜登臨好光景五門須聽鼓聲迴
　　贈邊將
　　千千鐵騎擁塵紅去去平吞萬里空宛轉龍蟠金劍雪連錢豹躩繡旗風行收部落歸天闕旋進封疆入帝聰只有河源與遼海如今全屬指麾中
　　桃源
　　絶壁相欹是洞門昔人從此入仙源數株花下逄珠翠半曲歌中老子孫別後自疑園吏夢歸來誰信釣翁言
　　山前空有無情水猶遶當時碧樹村
　　曲江
　　日照香塵逐馬蹄風吹浪濺幾回隄無窮羅綺塡花徑大半笙歌占麥畦落絮卻籠他樹白嬌鶯更學別禽啼秪縁頻燕蓬洲客引得遊人去似迷
　　送聿岫郎中典泗州〈一作癸丑歲毗陵㑹中貽同老〉
　　玉皇恩詔別星班去壓徐方分野間有鳥盡巢垂汴柳無樓不到〈一作對〉隔淮山旌旗漸向行時擁案牘應從到日閒想憶朝天獨吟坐旋飛〈一作𢹂〉新作過秦關
　　贈婺州蘇員外
　　帝念瓊枝欲並芳星分婺女寄仙郎鸞從闕下雖辭侶鴈到江都卻續行〈員外弟沖時任衢州〉煙月一時捜古跡山川兩地植甘棠即看龍虎西歸去便佐羲軒活萬方
　　寄友人
　　謝家山水屬君家曽共持鉤擲歲華竹裏竹雞眠蘚石溪頭鸂鶒踏金沙登樓夜坐三層月接果春看五色花昨日西風動歸思滿船涼葉在天涯
　　雨
　　低着煙花漠漠輕正堪吟坐掩柴扄亂沾細網垂窮巷斜送陰雲入古㕔鎖卻暮愁終不散添成春醉轉難醒霽來還有風流事重染南山一遍青
　　觀錫宴
　　傾朝朱紫正駢闐紅杏青莎映廣筵不道樓臺無錦繡只愁塵土撲神仙魚銜嫩草浮池面蝶趂飛花到酒邊日暮驊騮相擁去幾人沉醉失金鞭
　　城東即事
　　閒尋香陌鳳城東時暫開襟向逺風玉笛一聲芳草外錦鴛雙起碧流中苑邊花竹濃如繡渭北山川澹似空回首漢宮煙靄裏天河金閣未央宮
　　夏日湖上即事寄晉陵蕭明府
　　亭午羲和駐火輪開門嘉樹庇湖濆行來賔客竒茶味睡起兒童帶簟紋屋小有時投樹影舟輕不覺入鷗羣陶家豈是無詩酒公退堪驚日已曛
　　對月
　　殘霞巻盡出東溟萬古難消一片氷公子踏開香徑蘚美人吹滅畫堂燈璚輪正輾丹霄去銀箭休催皓露凝別有洞天三十六水晶臺殿冷層層〈一作難登〉
　　浙西送杜晦侍御入關
　　紫詔徴賢發帝聰繡衣行處撲香風鶚歸秦樹幽禽散星出吳天列舍空捧日思馳仙掌外朝宗勢動海門中鞭鞘所拂三千里多少諸侯合避驄
　　寄江東道友
　　野亭歌罷指西秦避俗爭名興各新碧帶黃麻呈縹緲短竿長線弄因循夜潮分巻三江月曉騎齊驅九陌塵可惜人間好聲勢片帆羸馬不相親
　　下第有懐
　　故鄉朝夕有人還欲作家書下筆難滅燭何曾妨夜坐傾壺不獨為春寒遷來鶯語雖堪聽落了楊花也怕看但使他年遇公道月輪長在桂珊珊
　　春日經湖上友人別業
　　何處狂歌破積愁攜觴共下木蘭舟緑泉濺石銀屏濕黃鳥逄人玉笛休天借煙霞裝島嶼春舖錦繡作汀洲一年一電逡巡事不合花前不醉逰
　　長安春日
　　春日皇家瑞景遲東風無力雨㣲㣲六宮羅綺同時泊九陌煙花一様飛暖著柳絲金蘂重冷開山翠雪稜稀輸他得路蓬洲客紅緑山頭爛醉歸
　　陪浙西王侍郎夜宴
　　深鎖雷門宴上才旋看歌舞旋傳杯黃金鸂鶒當筵睡紅錦薔薇映燭開稽嶺好風吹玉佩鏡湖殘月照樓臺小儒末座頻傾耳秪怕城頭畫角催
　　春別
　　擲下離觴指亂山趨程不待鳳笙殘花邊馬嚼金銜去樓上人垂玉筯看柳陌雖然風裊裊蔥河猶自雪漫漫殷勤莫厭貂裘重恐犯三邊五月寒
　　送謝進士還閩
　　百越風煙接巨鼇還郷心壯不知勞雷霆入地建溪險星斗逼人梨嶺髙卻擁木綿吟麗句便攀龍眼醉香醪名場聲利喧喧在莫向林泉改鬢毛
　　焚書坑
　　竹帛煙銷帝業虛關河空鎖祖龍居坑灰未冷山東亂劉項元來不讀書
　　東都望幸〈紀事雲髙湘侍郎南遷歸闕途次連江連州邵安石以所業獻遂挈至輦下湘主文安石擢第碣賦東都望幸刺之〉
　　懶修珠翠上髙臺睂月連娟恨不開縱使東巡也無益君王自領美人來
　　旅舍早起
　　跡暗心多感神疲夢不遊驚烏同厭夜獨樹對悲秋曉角和人戰殘星入漢流門前早行子敲鐙唱離憂
　　癸卯歲毘陵登髙㑹中貽同志
　　流落常嗟勝㑹稀故人相遇菊花時鳳笙龍笛數巡酒紅樹碧山無限詩塵土十分歸舉子乾坤大半屬偷兒長楊羽獵須留本開濟重為闕下期
　　上元夜建元寺觀燈呈智通上人
　　建元看別〈一作列〉上元燈處處迴廊鬬火層珠玉亂拋髙殿佛綺羅深拜逺山僧臨風走筆思呈恵到曉行禪合伴能無限喧闐留不得月華西下露華凝
　　變體詩〈蔡寛夫詩話碣詩平側各一韻自號變體〉
　　東南路盡吳江畔正是窮愁暮雨天鷗鷺不嫌斜兩㟁波濤欺得逆風船偶逄島寺停帆看深羨漁翁下釣眠今古若論英逹筭鴟夷髙興固無邊




　　御定全唐詩巻六百六十九
