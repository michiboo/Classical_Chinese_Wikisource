　　欽定四庫全書
　　御定全唐詩巻三百八十七
　　盧仝
　　盧仝范陽人隠少室山自號玉川子徴諫議不起韓愈為河南令愛其詩厚禮之後因宿王涯第罹甘露之禍詩三巻
　　月蝕詩
　　新天子即位五年嵗次庚寅斗柄插子律調黃鐘森森萬木夜殭立寒氣贔屭頑無風爛銀盤從海底出出來照我草屋東天色紺滑凝不流冰光交貫寒曈曨初疑白蓮花浮出龍王宮八月十五夜比並不可雙此時怪事發有物吞食來輪如壯士斧斫壊桂似雪山風拉摧百鍊鏡照見膽平地埋寒灰火龍珠飛出腦卻入蚌蛤胎摧環破璧眼看盡當天一搭如煤炲磨蹤滅跡須臾間便似萬古不可開不料至神物有此大狼狽星如撒沙出爭頭事光大奴婢炷暗燈揜〈烏感切〉菼如玳瑁今夜
　　吐燄長如虹孔隙千道射戶外玉川子涕泗下中庭獨自行念此日月者太隂太陽精皇天要識物日月乃化生走天汲汲勞四體與天作眼行光明此眼不自保天公行道何由行吾見隂陽家有説望日蝕月月光滅朔月掩日日光缺兩眼不相攻此説吾不容又孔子師老子云五色令人目盲吾恐天似人好色即〈一作則〉䘮明幸且非春時〈一作晴〉萬物不嬌榮青山破瓦色綠水氷崢嶸花枯無女艷鳥死沈歌聲頑冬何所好偏使一目盲傳聞古老説蝕月蝦蟇精徑圓千里入汝腹汝此癡骸〈一作騃〉阿誰〈一作何從〉生可從海窟來便解緣青㝠恐是眶睫間揜〈一作揞〉塞所化成黃帝有二目帝舜重瞳明二帝懸四目四海生光輝吾不遇二帝滉漭不可知何故瞳子上坐受蟲豸欺長嗟白兎搗靈藥恰似有意防姦非藥成滿臼不中度委任白兎夫何為憶昔堯為天十日燒九州金爍水銀流玉煼〈音炒〉丹砂焦六合烘為窯〈音遙〉堯心增百憂帝見堯心憂勃然發怒決洪流立擬沃殺九日妖天髙日走沃不及但見萬國赤子𧥄𧥄生魚頭此時九御導九日爭持節幡麾幢旒駕車六九五十四頭蛟螭虬掣電九火輈汝若蝕開齱齵〈一作齟齬〉輪御轡執索相爬鉤推蕩轟訇〈一作渇〉入汝喉紅鱗燄鳥燒口快翎鬛倒側聲醆鄒撐腸拄肚礧傀〈一作礧〉如山丘自可飽死更不偷不獨填飢坑亦解堯心憂恨汝時〈一本無時字〉當食藏〈一作埋〉頭㩎腦不肎食不當食張脣哆觜食不休食天之眼養逆命安得上〈一作天〉帝請汝劉嗚呼人養虎被虎齧天媚蟇被蟇瞎〈一作天昏暮得瞽疾蝦蟇敢將天眼瞎〉乃知恩非類一一自作孽吾見患眼人必索良工訣想天不異人愛眼固應一安得常娥氏來習扁鵲術手操舂喉戈去此睛上物其初〈一作初既〉猶朦朧既久如〈一作似〉抹漆但恐功業成便此不吐出玉川子又涕泗下心禱再拜額榻〈一作蹋〉砂土中地上蟣虱臣仝告愬帝天皇臣心有鐵一寸可刳妖蟇癡腸上天不為臣立梯磴臣血肉身無由飛上天揚天光封詞付與小心風〈一作先封辭付與赤心風〉颰〈一作越〉排閶闔入紫宮宻邇玉幾前擘坼奏上臣仝頑愚胸敢死橫干天代天謀其長〈一作敢死橫干天甚長〉東方蒼龍角插㦸尾捭風當心開明堂統領三百六十鱗蟲坐理〈一作治〉東方宮月蝕不救援安用東方龍南方火鳥赤潑血項長尾短飛跋躠〈一作刺〉頭戴井〈一作丹〉冠髙逵枿月蝕鳥宮十三度鳥為居停主人不覺察貪向何人家行赤口毒舌毒蟲頭上喫卻月不啄殺虛貶鬼眼明䆕䆷〈音抉血〉鳥罪不可雪西方攫虎立踦踦〈音幾〉斧為牙鑿為齒偷犧牲食封豕大蟇一臠固當軟美見似不見是何道理爪牙根天不念天天若准擬錯准擬北方寒龜被虵縛藏頭入殻如入獄虵筋束緊束破殻寒龜夏鼈一種味且當以其肉充臛死殻沒信處〈一作且當臛其肉一底板沒信處〉唯堪支牀腳不堪〈一作中〉鑚灼與天〈一本有下字〉卜嵗星主福徳官爵奉董秦忍使黔婁生覆屍無衣巾天失眼不弔嵗星胡其仁熒惑矍鑠翁執法大不中月明無罪過不糺蝕月蟲年年十月朝太微支盧謫罰何災凶土星與土性相背反養福徳生禍害到人頭上死破敗今夜月蝕安可㑹太白真將軍怒激鋒鋩生恆州陣斬酈定進項骨脃甚春蔓菁天唯兩眼失一眼將軍何處行天兵辰星任廷尉天律自主持人命在盆底固應樂見天盲時天若不肎信試喚臯陶鬼一問一如今日三台文昌宮作上天〈一作天上〉紀綱環天二十八宿〈一本無宿字〉磊磊尚書郎整頓排班行劒握他人將一四太陽側一四天市傍操斧代大匠兩手不怕傷弧矢引滿反射人天狼呀啄明煌煌癡牛與騃女不肯勤農桑徒勞含淫思旦夕遙相望蚩尤簸旗弄旬朔始搥天鼓鳴璫琅枉矢能蛇行眊目森森張天狗下䑛地血流何滂滂譎險萬萬黨架搆何可當眯目亹成就害我光明王請留北斗一星相北極〈一作請留北斗相北極〉指麾萬國懸中央此外盡掃〈一作拂〉除堆積〈一作砂磧〉如山岡贖我父母光當時常星沒殞〈一作星〉雨如迸〈一作坼〉漿似天㑹事發叱喝誅奸強何故中道廢自遺今日殃善善又惡惡郭公所以亡天神聖心無信他人忠玉川子詞訖風色緊格格近月黒暗邊有似動劍㦸須臾癡蟇精兩吻自決坼初露半箇璧漸吐滿輪魄衆星盡原赦一蟇獨誅磔腹肚忽脫落依舊掛穹碧光彩未蘇來慘澹一片白奈何萬里光受此吞吐厄再得見天眼感荷天地力或問玉川子孔子修春秋二百四十年月蝕盡不收今子咄咄詞頗〈一作固〉合孔意不玉川子笑答或請聴逗留孔子父母魯諱魯不諱周書外書大惡故月蝕不見收予命唐天口食唐土唐禮過三唐樂過五小猶不説大不可數災沴無有小大瘉安得〈一本無得字〉引衰周研覈其〈一本無其字〉可否日分晝月分夜辨寒暑一主刑二主徳政乃舉孰為人面上一目偏可去天完兩目照下萬方土萬古更不瞽萬萬古更不瞽照萬古
　　哭玉碑子
　　山有洞左頬拾得玉碑子其長一周尺其闊一藥匕顔色九秋天稜角四面起輕敲吐寒流清悲動神鬼稽首置手中只似一片水至文反無文上帝應有以予疑仙石靈以仙人比心期香湯洗歸送籙堂裏頗奈窮相驢行動如跛鼈十里五里行百蹶復千蹶顔子不少夭玉碑中路折橫文尋龜兆直理任瓦裂劈竹不可合破環永離別向人如有情似痛滴無血勘鬬平地上罅坼多齧缺百見百傷心不堪再提挈怪哉堅貞姿忽脃不堅固矧曰人間人安能保常度敢問生物成敗為有真素為稟靈異氣不得受穢汚驢罪真不厚驢生亦錯誤更將前前行復恐山神怒白雲蓊閉嶺髙松吟古墓置此忍其傷驅驢下山路〈一作去〉
　　觀放魚歌
　　常州賢刺史從諫議大夫除天地好生物刺史性與天地俱見山客狎魚鳥坐山客北亭湖命舟人駕舫子漾漾菰蒲酒興引行處正見漁人魚刺史宻㑹山客意復念網羅嬰無辜忽脫身上殷緋袍盡買罟擭盡有無鰻鱣鮎鱧鰌涎惡最頑愚鱒魴見豳風質幹稍髙流時白噴雪鯽鯉□此輩肥脃為絶尤老鯉變化頗神異三十六鱗如抹朱水苞𢎞窟有蛟鼉餌非龍餌唯無鱸叢雜百千頭性命懸須臾天心應刺史刺史盡活諸一一投深泉跳脫不復拘得水競騰突動作詭怪殊或透藻而出或破浪而趨或掉尾孑孑或奮鬛愉愉或如鶯擲梭〈一本缺此三字〉或如蛇銜珠四散漸不見島嶼徒縈紆鸂鶒鴒鷗鳬喜觀爭呌呼小蝦亦相慶繞岸揺其鬚乃知貪生不獨頑癡夫可憐百千命㡬為中腸葅若養聖賢真大烹龍髄敢惜乎苦痛如今人盡是魚食魚族類恣飲噉強力無親疏明明刺史心不欲與物相欺誣岸蟲兩與命無意殺此活彼用賊徒亦憶清江使橫遭乎余且聖神七十鑚不及泥中鰌哀哉託非賢五臟生寃讐若當刺史時聖物保不囚不疑且不卜二子安能諛二子儻故諛吾知心受誅禮重一草木易卦稱中孚又曰釣不綱又曰逺庖廚故〈一作攷〉仁人用心刺史盡合符昔魯公觀棠距箴遂被孔子貶而書今刺史好生徳洽民心誰為刺史一褒譽刺史自上來徳風如草鋪衣冠興廢禮百姓減暴租豪猾不豪猾鰥孤不鰥孤開古孟瀆三十里四千頃泥坑為膏腴刺史視之總若無訟庭雀噪坐不得湖上拔茭植芙蕖勝業荘中二桑門時時對坐談真如因説十千天子事福力當與刺史俱天雨曼陀羅花深沒膝四十千真珠瓔珞堆髙樓此中怪特不可㑹但慕刺史仁有餘刺史敕左右兼小家〈一本有生字〉奴慎勿背我沈毒鉤念魚承奉刺史仁深僻處逺逺逰刺史官職小教化未能敷第一莫近人惡人唯口腴第一莫出境四境多網罟重傷刺史心䘮爾微賤軀
　　示添丁
　　春風苦不仁呼逐馬蹄行人家慚愧瘴氣卻憐我入我憔悴骨中為生涯數日不食強強行何忍索我抱看滿樹花不知四體正困□泥人啼哭聲呀呀忽來案上翻墨汁塗抹詩書如老鵶父憐母惜摑不得卻生癡笑令人嗟宿舂連曉不成米日髙始進一椀茶氣力龍鍾頭欲白慿仗添丁莫惱爺
　　寄男抱孫
　　別來三得書書道違離久書處甚麤殺且喜見汝手殷十七又報汝文頗新有別來纔經年囊盎未合斗當是汝母賢日夕加訓誘尚書當畢功禮記速須剖嘍囉兒讀書何異摧枯朽尋義低作聲便可養年夀莫學村學生麤氣強呌吼下學偷工夫新宅鋤䔧莠乗涼勸奴婢園裏耨蔥韮逺籬編榆棘近眼栽桃栁引水灌竹中蒲池種蓮藕撈漉蛙䗫腳莫遣生科斗竹林吾最惜新筍好看守萬籜苞龍兒攅迸溢〈一作隘〉林藪吾眼恨不見心腸痛如搊宅錢都未還債利日日厚籜龍正稱寃莫殺入汝口丁寧囑託汝汝活籜龍不殷十七老儒是汝父師友傳讀有疑悞輙告諮問取兩手莫破拳一吻莫飲酒莫學捕鳩鴿莫學打雞狗小時無大傷習性防巳後頑發苦惱人汝母必不受任汝惱弟妹任汝惱姨舅姨舅非吾親弟妹多老醜莫惱添丁郎淚子作面垢莫引添丁郎赫赤日裏走添丁郎小小別吾來久久脯脯不得喫兄兄莫撚搜他日吾歸來家人若彈糺一百放一下打汝九十九
　　自詠三首
　　為報玉川子知君未是賢低頭雖有地仰面輙無天骨肉清成瘦萵蔓老覺羶家書與心事相伴過流年盧子躘踵〈一作龍鍾〉也賢愚總莫驚蚊䗈當家口草石是親情萬巻堆胸朽三光撮眼明翻悲廣成子閑氣説長生物外無知己人間一癖王生涯身是夢耽樂酒為鄉日月黏髭鬢雲山鎖肺腸愚公只公是不用謾驚張
　　送王儲詹事西逰獻兵書〈一本分作三首〉
　　美酒撥醅酌楊花飛盡時落日長安道方寸無人知篋中制勝術氣雄屈指算半醉千殷勤仰天一長歎玉匣百鍊劍龜文又龍吼抽贈王將軍勿使虛白首
　　送邵兵曹歸江南
　　春風楊栁陌連騎醉離觴千里逺山碧一條歸路長花開愁北渚雲去渡南湘東望濛濛處煙波是故鄉
　　寄外兄魏澈
　　何處堪惆悵情親不得親興寧樓上月辜負酒家春
　　喜逢鄭三逰山
　　相逢之處花茸茸石壁攅峰千萬重他日期君何處好寒流石上一株松
　　卓女怨
　　妾本懐春女春愁〈一作懐〉不自任迷魂隨鳳客嬌思入琴心託援交情重當壚酌意深誰家有夫壻作賦得黃金
　　守嵗二首
　　去年〈一作年去〉留不住年來也任他當壚一榼酒爭奈兩年何
　　老來經節臘樂事甚悠悠不及兒童日都盧不解愁
　　新月
　　仙宮雲箔卷露出玉簾鉤清光無所贈相憶鳳皇樓
　　解悶
　　人生都㡬日一半是離憂但有尊中物從他萬事休
　　揚子津
　　風卷魚龍暗楚關白波沈卻海門山鵬騰鼇倒且快性地坼天開總是閒
　　人日立春
　　春度春歸無限春今朝方始覺成人從今剋〈一作克〉已應猶及顔〈一作〉與梅花俱自新
　　送尉遲羽之歸宣州
　　君歸乎君歸興不孤謝眺澄江今夜月也應憶著此山夫
　　悲新年
　　新年何事最堪悲病客遙聴百舌兒太嵗只逰桃李徑春風肎管嵗寒枝
　　憶酒寄劉侍郎
　　愛酒如偷蜜憎醒似見刀君為麯糵主酒醴〈一作醒〉莫辭勞
　　白鷺鷥
　　刻成片玉白鷺鷥欲捉纎鱗心自急翹足沙頭不得時傍人不知謂閑立
　　風中琴
　　五音六律十三徽龍吟鶴響思庖羲一彈流水一彈月水月風生松樹枝
　　感秋別怨
　　霜秋自斷魂楚調怨離分魄散瑤臺月心隨巫峽雲蛾眉誰共畫鳳曲不同聞莫似湘妃淚斑斑㸃翆裙
　　新蟬
　　泉溜潛幽咽琴鳴乍往還長風翦不斷還在樹枝間
　　題褚遂良孫庭竹
　　負霜停雪舊根枝龍笙鳳管君莫截春風一畨琴上來揺碎金尊碧月天
　　訪含曦上人
　　三入寺曦未來轆轤無人井百尺渴心歸去生塵埃
　　客淮南病
　　揚州蒸毒似燂湯客病清枯鬢欲霜且喜閉門無俗物四肢安穏一張牀
　　村醉
　　昨夜村飲〈一作村醉黃昏〉歸健〈一作連〉倒三四五摩挲青莓苔莫嗔〈一作嗔我〉驚著汝
　　蕭宅二三子贈答詩二十首〈並序〉
　　蕭才子修文行名聞將遷家於洛賣揚州宅未售玉川子客揚州羇旅識蕭遂館蕭未售之宅既而蕭有事於歙州玉川子欲歸洛憶蕭遂與砌下二三子酬酢説相媿意俄而二三子有憂宅售心與其他人手孰與洛客以蕭故亦有勉強不能逆其情文以見意遂盡錄寄蕭天知地知非茍有所欲二三子心逺訥君子蕭乎蕭乎君歸不得見者細長三四片者乎
　　客贈石
　　竹下青莎中細長三四片主人雖不歸長見主人面
　　石讓竹
　　自顧撥〈一作掇〉不轉何敢當主人竹弟有清風可以娛嘉賔
　　竹荅客
　　竹弟謝石兄清風非所任隨分有蕭瑟實無堅重心
　　石請客
　　竹弟雖讓客不敢當客恩自慙埋沒久滿面蒼苔痕
　　客荅石
　　遍索天地間彼此最癡癖主人幸未來與君為莫逆
　　石荅竹
　　石報孤竹君此客甚髙調共我相共癡不怕主人天下笑我非蛺蝶兒我非桃李枝不要兒女撲不要春風吹苔蘚印我面雨露皴我皮此故不嫌我突兀䝉相知此客即西歸我心徒依依我欲隨客去累重不解飛知弟虛心亦待客此客何以共報之
　　竹請客
　　我本泰山阿避地到南國主人慾移家我亦要歸北上客幸先歸託歸飛翼唯將翛翛風累路報恩徳
　　客謝竹
　　揚州駮雜地不辨龍□〈當作蜥〉蜴客身正乾枯行處無膏澤太山道不逺相庇實無力君若隨我行必有煎茶厄
　　石請客
　　啓母是諸母三十六峯是諸父知君家近父母家小人安得不懐土憐君與我金石交君歸可得共載否小人無以報君恩使君池亭風月古
　　客謝石
　　我有水竹荘甚近嵩之巔是君歸休處可以終天年雖有提攜勞不憂糧食錢但恐主人心疑我相釣竿
　　石再請客
　　主人若知我應喜我結得君主人不知我我住何求於主人我在天地間自是一片物可得槓壓我使我頭不出
　　客許石
　　石公説道理句句出凡格相知貴知心豈恨主為客過須歸去來旦晚上無厄主人誠賢人多應不相責
　　井請客
　　我生天地間頗是往還數巳効炊㸑勞我亦不住君有造化力在君一降顧我拔黃泉輕舉隨君去
　　客謝井
　　改邑不改井此是井卦辭井公莫怪驚説我成憨癡我縱有神力爭敢將公歸揚州惡百姓疑我捲地皮
　　馬蘭請客
　　蘭蘭是小草不怕郎君罵願得隨君行暫到嵩山下
　　客請馬蘭
　　嵩山未必憐蘭蘭蘭蘭已受郎君恩不須刷帚跳蹤走只擬蘭浪〈一作郎〉出其門
　　蛺蝶請客
　　粉末為四體春風為生涯願得紛飛去與君為眼花
　　客答蛺蝶
　　君是輕薄子莫窺君子腸且須看雀兒雀兒銜爾將
　　蝦䗫請客
　　凡有水竹處我曹長先行君借我一勺水與君晝夜歌徳聲
　　客請蝦䗫
　　蝦䗫䗫叩頭莫語人聞聲揚州蝦蜆忽得便腥臊臭穢逐我行我身化作青泥坑







　　御定全唐詩巻三百八十七
