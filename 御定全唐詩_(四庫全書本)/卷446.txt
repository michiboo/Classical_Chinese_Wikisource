　　欽定四庫全書
　　御定全唐詩巻四百四十六
　　白居易
　　元微之除浙東觀察使喜得杭越鄰州先贈長句〈十七首並與微之和荅〉
　　稽山鏡水歡逰地犀帶〈一作角〉金章榮貴身官職比君雖校小封疆與我且為鄰郡樓對翫千峰〈一作望千山〉月江界平分兩岸春杭越風光詩酒主相看更合與何人
　　席上荅微之
　　我住浙江西君去浙江東勿言一水隔便與千里同富貴無人勸君酒今宵為我盡杯中
　　荅微之上船後留別
　　燭下尊前一分手舟中岸上兩廻頭歸來虛白堂中夢合眼先應到越州
　　荅微之泊西陵驛見寄〈一無泊字〉
　　煙波盡處一㸃白應是西陵古驛臺知在臺邊望不見
　　暮潮空送渡船廻
　　荅微之誇越州州宅
　　賀上人回得報書大誇州宅似仙居厭看馮翊風沙久喜見蘭亭煙景初日出旌旗生氣色月明樓閣在空虛知君暗數江南郡除卻餘杭盡不如
　　微之重誇州居其落句有西州羅剎之謔因嘲茲石聊以寄懐
　　君問西州城下事醉中疊紙為君書嵌空石面標羅剎壓潮頭敵子胥神鬼曾鞭猶不動波濤雖打欲何如誰知太守心相似抵滯堅頑兩有餘
　　張十八員外以新詩二十五首見寄郡樓月下吟翫通夕因題巻後封寄微之
　　秦城南省清秋夜江郡東樓明月時去我三千六百里得君二十五篇詩陽春曲調髙難和淡水交情老始知坐到天明吟未足重封轉寄與微之
　　酬微之〈微之題雲郡務稍簡因得整集舊詩並連綴刪削封章諫草繁委箱笥僅踰百軸偶成自歎兼寄樂天〉
　　滿袠〈一作篋〉填箱唱和詩少年為戲老成悲聲聲麗曲敲寒玉句句妍辭綴色絲吟翫獨當明月夜傷嗟同是白頭時由來才命相磨折天遣無兒欲怨誰〈微之句雲天遣兩家無嗣子欲將文字付誰人故以此荅之〉
　　餘思未盡加為六韻重寄微之〈一作微之整集舊詩及文筆為百軸以七言長句寄樂天樂天次韻酬之餘思未盡加為六韻〉
　　海內聲華併在身篋中文字絶無倫〈美微之也〉遙知獨對封章草忽憶同為獻納臣走筆往來盈卷軸〈予與微之前後寄和詩數百篇近代無如此多有也〉除官逓互掌絲綸〈予除中書舍人微之撰制詞微之除翰林學士予撰制詞〉制從長慶辭髙古〈微之長慶初知制誥文格髙古始變俗體繼者効之也〉詩到元和體變新〈衆稱元白為千字律詩或號元和格〉各有文姬才稚齒〈蔡邕無兒有女琰字文姬〉俱無通子繼餘塵〈陶潛小兒名通子〉琴書何必求王粲與女猶勝與外人
　　荅微之詠懐見寄
　　閤中同直前春事船裏相逢昨日情分袂二年勞夢寐並牀三宿話平生紫微北畔辭宮闕滄海西頭對郡城聚散窮通何足道醉來一曲放歌行
　　酬微之誇鏡湖
　　我嗟身老嵗方徂君更官髙興轉孤軍門郡閤曾閑否禹穴耶溪得到無酒盞省陪波巻白骰盤思共彩呼盧一鏡水誰能羨自有胷中萬頃湖〈微之詩云孫園虎寺隨宜看不必遙遙羨鏡湖故以此戱言荅之〉
　　雪中即事荅〈一作寄〉微之
　　連夜江雲黃慘澹平明山色白糢糊銀河沙漲三千里梅嶺花排一萬株北寺風生飄散麫東樓日出照凝酥誰家髙士關門戶何處行人失道途舞鶴庭前毛稍定擣衣碪上練新鋪戲團稚女呵紅手愁坐衰翁對白鬚壓瘴一州除疾苦呈豐萬井盡歡娛潤含玉徳懐君子寒助霜威憶大夫莫道煙波一水隔何妨氣𠉀兩鄉殊越中地暖多成雨還有瑤臺瓊樹無
　　醉封詩筒寄微之
　　一生休戚與窮通處處相隨事事同未死又隣滄海郡無兒俱作白頭翁展眉只仰三桮後代面唯憑五字中為向兩州郵吏道莫辭來去逓詩筒
　　除夜寄微之
　　𩯭毛不覺白毿毿一事無成百不堪共惜盛時辭闕下同嗟除夜在江南家山泉石尋常憶世路風波子細諳老校於君合先退明年半百又加三
　　蘇州李中丞以元日郡齋感懐詩寄微之及予輙依來篇七言八韻走筆奉荅兼呈微之
　　白首餘杭白太守落魄〈一作拓〉拋名來已久一辭渭北故園春再把江南新嵗酒桮前笑歌徒勉強鏡裏形容漸衰朽領郡慙當潦倒年鄰州喜得平生友長洲草接松江岸曲水花連鏡湖口老去還能痛飲無春來曾作閒逰否憑鶯傳語報李六倩鴈將書與元九莫嗟一日日催人且貴一年年入手
　　早春西湖閒逰悵然興懐憶與微之同賞因思在越官重事殷鏡湖之遊或恐未暇偶成十八韻寄微之
　　上馬復呼賔湖邊景氣新管三數事騎從十餘人立換登山屐行攜漉酒巾逢花看當妓遇草坐為茵西日籠黃栁東風蕩白蘋小橋裝鴈齒輕浪甃魚鱗畫舫牽徐轉銀船酌慢廵野情遺世累醉態任天真彼此年將老平生分最親髙天從所願逺地得為鄰雲樹分三驛煙波限一津飜嗟寸歩隔卻厭尺書頻浙右稱雄鎮山隂委重臣貴垂長紫綬榮駕大朱輪出動刀槍隊歸生道路塵鴈驚弓易散鷗怕鼓難馴百吏瞻相面千夫捧擁身自然閒興少應負鏡湖春
　　荅微之見寄〈時在郡樓對雪〉
　　可憐風景浙東西先數餘杭次㑹稽禹廟未勝天竺寺錢湖不羨若耶溪擺塵野鶴春毛暖拍水沙鷗濕翅低更對雪樓君愛否紅欄碧甃㸃銀泥
　　祭社宵興燈前偶作
　　城頭傳鼓角燈下整衣冠夜鏡藏鬚白秋泉潄齒寒欲將閒送老須著病辭官更待年終後支持歸計看
　　閒臥
　　盡日前軒臥神閒境亦空有山當枕上無事到心中簾卷侵牀日屏遮入座風望春春未到應在海門東
　　新春江次
　　浦乾潮未應堤濕凍初銷粉片妝梅朶金絲刷栁條鴨頭新緑水鴈齒小紅橋莫怪珂聲碎春來五馬驕
　　春題湖上
　　湖上春來似畫圗亂峰圍繞水平鋪松排山面千重翠月㸃波心一顆珠碧毯線頭抽早稻青羅帬帶展新蒲未能拋得杭州去一半句留是此湖
　　早春憶微之
　　昏昏老與病相和感物思君歎復歌聲早雞先知夜短色濃栁最占春多沙頭雨染斑斑草水面風驅瑟瑟波可道眼前光景惡其如難見故人何
　　失鶴
　　失為庭前雪飛因海上風九霄應得侶三夜不歸籠聲斷碧雲外影沈明月中郡齋從此後誰伴白頭翁
　　自感〈一作自歎〉
　　宴遊寢食漸無味桮酒管徒繞身賔客歡娛僮僕飽始知官職為他人
　　得湖州崔十八使君書喜與杭越鄰郡因成長句代賀兼寄微之
　　三郡何因此結縁貞元科第忝同年故情歡喜開書後舊事思量在眼前越國封疆吞碧海杭城樓閤入青煙吳興卑小君應屈為是蓬萊最後仙〈貞元初同登科崔君名最在後當時崔自詠雲人間不㑹雲間事應笑蓬萊最後仙〉
　　同諸客攜酒早看櫻桃花
　　曉報櫻桃發春攜酒客過緑餳黏盞杓紅雪壓枝柯天色晴明少人生事故多停桮替花語不醉擬如何
　　柳絮
　　三月盡是頭白日與春老別更依依憑鶯為向楊花道絆惹春風莫放歸
　　早飲湖州酒寄崔使君
　　一榼扶頭酒澄瀉玉壺十分蘸甲酌㶑𤅿滿銀盂捧出光華動嘗看氣味殊手中稀琥珀舌上冷醍醐瓶裏有時盡江邊無處沽不知崔太守更有寄來無
　　病中書事
　　三載臥山城閒知節物情鶯多過春語蟬不待秋鳴氣𠻳因寒發風痰欲雨生病身無所用唯解卜隂晴與微之唱和來去常以竹筒貯詩陳協律美而成篇因以此答
　　揀得琅玕截作〈一作短〉筒緘題章句寫心胷隨風每喜飛如鳥渡水常憂化作龍粉節堅如太守信霜筠冷稱大夫容煩君讚詠心知愧魚目驪珠同一封
　　醉戱諸妓
　　席上爭飛使君酒歌中多唱舍人詩不知明日休官後逐我東山去是誰
　　北院
　　北院人稀到東窗事最偏竹煙行竈上石壁臥房前性拙身多暇心慵事少縁還如病居士唯置一牀眠
　　酬周協律
　　五十錢唐守應為送老官濫䝉辭客愛猶作近臣看鑿落愁須飲琵琶悶遣彈白頭雖強醉不似少年歡
　　題石山人
　　騰騰兀兀在人間貴賤賢愚盡往還羶膩筵中唯飲酒歌鐘㑹處獨思山存神不許三屍住混俗無妨兩𩯭斑除卻餘杭白太守何人更解愛君閒
　　詩解
　　新篇日日成不是愛聲名舊句時時改無妨恱性情但令長守郡不覺〈一作覔〉卻歸城祗擬江湖上吟哦過一生
　　潮
　　早潮纔落晚潮來一月周流六十回不獨光隂朝復暮杭州老去被潮催
　　聞歌妓唱嚴郎中詩因以絶句寄之〈嚴前為郡守〉
　　已留舊政布中和又付新詞與豓歌但是人家有遺愛就中蘇小感恩多
　　柘枝妓
　　平鋪一合錦筵開連擊三聲畫鼓催紅蠟燭移桃葉起紫羅衫動柘枝來帶垂鈿胯花腰重帽轉金鈴〈一作鈿〉雪靣廻看即曲終留不住雲飄雨送向陽臺
　　急樂世辭〈樂府詩作急世樂〉
　　正抽碧線繡紅羅忽聽黃鶯斂翠蛾秋思冬愁春悵望大都不稱〈一作得〉意時多
　　天竺寺送堅上人歸廬山
　　錫杖登髙寺香爐憶舊峰偶來舟不繫忽去鳥無蹤豈要留離偈寜勞動別容與師俱是夢夢裏暫相逢
　　除官赴闕留贈微之
　　去年十月半君來過浙東今年五月盡我發向關中兩鄉黙黙心相別一水盈盈路不通從此津人應省事寂寥無復逓詩筒
　　留題郡齋
　　吟山歌水嘲風月便是三年官滿時春為醉眠多閉閤秋因晴望暫褰帷更無一事移風俗唯化州民解詠詩
　　別州民
　　耆老遮歸路壺漿滿別筵甘棠無一樹那得淚澘然稅重多貧戶農饑足旱田唯留一湖水與汝救凶年〈今春增築錢唐湖堤貯水以防天旱故云〉
　　留題天竺靈隱兩寺
　　在郡六百日入山十二回宿因月桂落醉為海榴開〈天竺嘗有月中桂子落靈隱多海石榴花也〉黃紙除書到青宮詔命催僧徒多悵望賓從亦裵回寺闇煙埋竹林香雨落梅別橋憐白石辭洞戀青苔〈石橋在天竺明洞在靈隠〉漸出松間路猶飛馬上桮誰教冷泉水送我下山來
　　西湖留別
　　征途行色慘風煙祖帳離聲咽管絃翠黛不須留五馬皇恩只許住三年緑藤隂下鋪歌席紅藕花中泊妓船處處回頭盡堪戀就中難別是湖邊
　　重寄別微之
　　憑仗江波寄一辭不須惆悵報微之猶勝往嵗峽中別𤅿澦堆邊招手時
　　重題別東樓
　　東樓勝事我偏知氣象多隨昏旦移湖巻衣裳白重疊山張屏障緑參差海仙樓塔晴方出江女笙簫夜始吹春雨星攅尋蟹火秋風霞颭弄濤旗〈餘杭風俗每寒食雨後夜涼家家持燭尋蟹動盈萬人每嵗八月迎濤弄水者悉舉旗幟焉〉宴宜雲髻新梳後曲愛霓裳未拍時太守三年嘲不盡郡齋空作百篇詩
　　別周軍事
　　主人頭白官仍冷去後憐君是底人試謁㑹稽元相去不妨相見卻殷勤
　　看常州柘枝贈賈使君
　　莫惜新衣舞柘枝也從塵汚汗霑垂料君即卻歸朝去不見銀泥衫故時
　　汴河路有感
　　三十年前路孤舟重往還繞身新眷屬舉目舊鄉關事去唯留水人非但見山啼襟與愁鬢此日兩成斑
　　埇槗舊業
　　別業埇城北拋來二十春改移新逕路變換舊村鄰有稅田疇薄無官弟姪貧田園何用問強半屬他人
　　茅城驛
　　汴河無景思秋日又淒淒地薄桑麻瘦村貧屋舍低早苗多間草濁水半和泥最是蕭條處茅城驛向西
　　河隂夜泊憶微之
　　憶君我正泊行舟望我君應上郡樓萬里月明同此夜黃河東面海西頭
　　杭州廻舫
　　自別錢塘山水後不多飲酒嬾吟詩欲將此意憑廻櫂報與西湖風月知
　　途中題山泉
　　決決涌巖穴濺濺出洞門向東應入海從此不歸源似葉飄辭樹如雲斷別根吾身亦如此何日返鄉園
　　欲到東洛得楊使君書因以此報
　　向公心切向財疎淮上休官洛下居三郡政能從獨歩十年生計復何如使君灘上久分手別駕渡頭先得書且喜平安又相見其餘外事盡空虛
　　洛下寓居
　　秋館清涼日書因解悶看夜窗幽獨處琴不為人彈逰宴慵多廢趨朝老漸難禪僧教斷酒道士勸休官渭曲莊猶在錢唐俸尚殘如能便歸去亦不至飢寒
　　味道
　　叩齒晨興秋院靜焚香𠖇坐晚窗深七篇真誥論仙事一巻檀經説佛心此日盡知前境妄多生曾被外塵侵自嫌習性猶殘處愛詠閒詩好聽琴
　　好聽〈一作彈〉琴
　　本性好〈一作愛〉絲桐塵機聞即空一聲來耳裏萬事離心中清暢堪銷疾恬和好養䝉尤宜聽三樂安慰白頭翁
　　愛詠詩
　　辭章諷詠成千首心行歸依向一乗坐倚繩牀閒自念前生應是一詩僧
　　酬皇甫庻子見寄
　　掌綸不稱君應笑典郡無能我自知別詔忽驚新命出同寮偶與夙心期春坊瀟灑優閒地秋鬢蒼浪老大時獨占二疏應未可龍樓見擬覓分司
　　臥疾
　　閒官臥疾絶經過居處蕭條近洛河水北水南秋月夜管聲少杵聲多
　　逺師
　　東宮白庻子南寺逺禪師何處遙相見心無一事時
　　問逺師
　　葷羶停夜食吟詠散秋懐笑問東林老詩應不破齋
　　小院酒醒
　　酒醒閒獨歩小院夜深涼一領新秋簟三間明月廊未收殘盞杓初換熱衣裳好是幽眠處松隂六尺牀
　　贈侯三郎中
　　老愛東都好寄身足泉多竹少埃塵年豐最喜唯賔客秋冷先知是瘦人幸有琴書堪作伴苦無田宅可為鄰洛中縱未長居得且與蘇田逰過春
　　求分司東都寄牛相公十韻
　　忽忽心如夢星星鬢似絲縱貧長有酒雖老未拋詩儉薄身都慣疎頑性頗宜飯麤飱亦飽被暖起常遲萬里歸何得三年伴是誰華亭鶴不去天竺石相隨〈余罷杭州得華亭鶴天竺石同載而歸〉王尹貰將馬田家賣與池開門閒坐日遶水獨行時嬾漫交逰許衰羸相府知官寮幸無事可惜不分司
　　酬楊八
　　君以曠懐宜靜境我因蹇歩稱閒官閉門足病非髙士勞作雲心鶴眼看
　　履道新居二十韻
　　履道坊西角官河曲北頭林園四鄰好風景一家秋門閉深沈樹池通淺沮〈秋夜反〉溝㧞青松直上鋪碧水平流籬菊黃金合窗筠緑玉稠疑連紫陽洞似到白蘋洲僧至多同宿賔來輙少留豈無詩引興兼有酒銷憂移榻臨平岸攜茶上小舟果穿聞鳥啄萍破見魚逰地與塵相逺人將境共幽汎潭菱㸃鏡沈浦月生鉤廚曉煙孤起庭寒雨半收老飢初愛粥瘦冷早披裘洛下招新隱秦中忘舊逰辭章留鳯閤班籍寄龍樓病愜官曹靜閒慙俸祿優琴書中有得衣食外何求濟世才無取謀身智不周應須共心語萬事一時休
　　九日思杭州舊逰寄周判官及諸客
　　忽憶郡南山頂上昔時同醉是今辰笙歌委曲聲延耳金翠動揺光照身風景不隨宮相去歡娛應逐使君新江山賔客皆如舊唯是當筵換主人
　　秋晩
　　煙景澹濛濛池邊微有風覺寒蛬近壁知暝鶴歸籠長貌隨年改衰情與物同夜來霜厚薄梨葉半低紅
　　分司
　　散秩留司殊有味最宜病拙不才身行香拜表為公事碧洛青嵩當主人已出閒逰多到夜卻歸慵臥又經旬錢唐五馬留三匹還擬騎逰攪擾春
　　河南王尹〈一作王僕射〉初到以詩代書先問之
　　別來王閣老三歳似須臾鬢上斑多少桮前興有無官從分𦂳慢情莫問榮枯許入朱門否籃輿一病夫
　　池西亭
　　朱欄映晚樹金魄落秋池還似錢唐夜西樓月出時
　　臨池閒臥
　　小竹圍庭匝平池與砌連閒多臨水坐老愛向陽眠營役拋身外幽奇送枕前誰家臥牀腳觧繫釣魚船
　　吾廬
　　吾廬不獨貯妻兒自覺年侵身力衰眼下營求容足地心中凖擬掛冠時新昌小院松當戶履道幽居竹遶池莫道兩都空有宅林泉風月是家資
　　題新居寄宣州崔相公〈所居南鄰即崔家池〉
　　門庭有水巷無塵好稱閒官作主人冷似雀羅雖少客寛扵蝸舍足容身疎通竹逕將迎月掃掠莎臺欲待春濟世料君歸未得南園北曲謾為鄰
　　憶杭州梅花因敘舊逰寄蕭協律
　　二年閒悶在餘杭曾為梅花醉幾場伍相廟邊繁似雪孤山園裏麗如妝蹋隨逰騎心長惜折贈佳人手亦香賞自初開直至落歡因小飲便成狂薛劉相次埋新壠沈謝雙飛出故鄉〈薛劉二客沈謝二妓皆當時歌酒之侶〉歌伴酒徒零散盡唯殘頭白老蕭郎
　　病中辱張常侍題集賢院詩因以繼和
　　天祿閣門開甘泉侍從回圗書皆帝籍寮友盡仙才騎省通中掖龍樓隔上臺猶憐病宮相詩寄洛陽來
　　早春晚歸
　　晚歸騎馬過天津沙白橋紅返照新草色連延多隙地鼓聲閒緩少忙人還如南國饒溝水不似西京足路塵金谷風光依舊在無人管領石家春
　　贈楊使君
　　曾嗟放逐同巴峽且喜歸還㑹洛陽時命到來須作用功名未立莫思量銀銜叱撥欺風雪金屑琵琶費酒漿更待城東桃李發共君沈醉兩三場
　　贈皇甫庻子
　　何因散地共徘徊人道君才我不才騎少馬蹄生易蹶用稀印鏁澀難開妻知年老添衣絮婢報天寒撥酒醅更媿小胥諮拜表單衫衝雪夜深來
　　池上竹下作
　　穿籬遶舍碧逶迤十畮閒居半是池食飽窗間新睡後腳輕林下獨行時水能性淡為吾友竹解心虛即我師何必悠悠人世上勞心費目覓親知
　　閒出覓春戲贈諸郎官
　　年來數出覓風光亦不全閒亦不忙放鞚體安騎穩馬隔袍身暖照晴陽迎春日日添詩思送老時時放酒狂除卻髭鬚白一色其餘未伏少年郎
　　別春爐
　　暖閣春初入溫爐興稍䦨晚風猶冷在夜火且留看獨宿相依久多情慾別難誰能共天語長遣四時寒
　　汎小䑳二首
　　水一塘䑳一隻䑳頭漾漾知風起䑳背蕭蕭聞雨滴醉臥船中欲醒時忽疑身是江南客
　　船緩進水平流一莖竹篙剔船尾兩幅青慕覆船頭亞竹亂藤多照岸如從鳯口向湖州
　　夢行簡
　　天氣妍和水色鮮閒吟獨歩小橋邊池塘草緑無佳句虛臥春窗夢阿憐〈一作連〉
　　題新居呈王尹兼簡府中三掾
　　弊宅須重葺貧家乏羨財橋慿川守造樹倩府僚栽朱板新猶濕紅英暖漸開仍期更攜酒倚檻看花來
　　雲和
　　非琴非瑟亦非箏撥柱推調未成欲散白頭千萬恨只消紅袖兩三聲
　　春老
　　欲隨年少強逰春自覺風光不屬身歌舞屏風花障上㡬時曾畫白頭人
　　春雪過皇甫家
　　晚來籃轝雪中回喜遇君家門正開唯要主人青眼待琴詩談笑自將來
　　崔侍御以孩子三日示其所生詩見示因以二絶句和之
　　洞房門上掛桑弧香水盆中浴鳯雛還似初生三日魄嫦娥滿月即成珠
　　愛惜肯將同寳玉喜歡應勝得王侯弄璋詩句多才思愁殺無兒老鄧攸
　　與皇甫庻子同逰城東
　　閒逰何必多徒侶相勸時時舉一桮博望苑中無職役建春門外足池臺緑油剪葉蒲新長紅蠟黏枝杏欲開白馬朱衣兩宮相可憐天氣出城來
　　洛城東花下作
　　記得舊詩章花多數洛陽〈舊詩云洛陽城東靣今來花似雪又雲更待城東桃李發又雲花滿洛陽城〉及逢花似雪已是鬢成霜向後光隂促從前事意忙無因重年少何計駐時芳欲送愁離面須傾酒入腸白頭無藉在醉倒亦何妨
　　晚春寄微之並崔湖州
　　洛陽陌上少交親履道城邊欲暮春崔在吳興元在越出門騎馬覓何人
　　城東閒行因題尉遲司業水閣
　　閒遶洛陽城無人知姓名病乗籃轝出老著茜衫行處處花相引時時酒一傾借君溪閣上醉詠兩三聲
　　寄皇甫七
　　孟夏愛吾廬陶潛語不虛花樽飄落酒風案展開書鄰女偷新果家僮漉小魚不知皇甫七池上興何如
　　訪皇甫七
　　上馬行數里逢花傾一桮更無停泊處還是覓君來









　　御定全唐詩巻四百四十六
