　　欽定四庫全書
　　御定全唐詩巻五百十五
　　朱慶餘
　　省試晦日與同志昆明池泛舟
　　故人同泛處逺色望中明靜見沙痕露微思月魄生周回餘雪在浩𣺌暮雲平戲鳥隨蘭棹空波盪石鯨刼灰難問理島樹偶知名自省曽追賞無如此日情
　　送崔拾遺赴闕
　　清貌凌寒玉朝來拜拾遺行承天子詔去感主人知劒佩分班日風霜獨立時名髙住不得非與九霄期
　　酬李處士見贈
　　於上非無援才多卻累身雲霄未得路江海作閒人乆別唯謀道相逢不話貧行藏一如此可便老風塵
　　送僧遊溫州
　　夏滿隨所適江湖非繫縁卷經離嶠寺隔葦上秋船水落無風夜猿啼欲雨天石門期獨往謝守有遺篇
　　夢謝亭
　　夢後何人見孤亭似舊時褰開誠得地㝠感竟因詩不往過應少悲來下獨遲顧慙非謝客靈貺杳難追
　　河亭
　　孤亭臨絶岸猨鳥識幽蹊花落曽誰到詩成獨未題潮痕經雨在石筍與杉齊謝守便登陟秋來屐齒低
　　送吳秀才之山西
　　澤潞西邊路蘭橈北去人出門誰恨別投分不縁貧桮酒從年少知音在日新東湖發詩意夏卉竟如春
　　和處州嚴郎中遊南溪
　　四望非人境從前洞穴深潭清蒲逺岸嵐積樹無隂看草初移屐捫蘿忽並簪世嫌山水僻誰伴謝公吟
　　秋宵讌別盧侍御
　　風亭管絶玉漏一聲新緑茗香醒酒寒燈靜照人清班無意戀素業本來貧明發青山道誰逢去馬塵
　　酬於訢校書見貽〈第一句缺一字第二句缺三字〉
　　能〈闕〉得從軍清嬴〈闕〉　　綺羅徒滿目山水不離心暫別愁花老相思倚竹隂家貧無以養未可話抽簪
　　送石協律歸吳興別業
　　識來無定居此去復何如一與耕者遇轉將朝客疎資身唯〈一作空〉藥草〈一作石〉教子但詩書曽許黃庭本斯言豈合〈一作復〉虛
　　同盧校書逰新興寺
　　山深雲景別有寺亦堪過才子將迎逺林僧氣性和潭清蒲影定松老鶴聲多豈不思公府其如野興何
　　送馬秀才
　　清貎不識睡見來嘗苦吟風塵歸省日江海寄家心與鶴期前島隨僧過逺林相於竟何事無語與知音
　　贈律師院
　　粉壁通蓮徑扁舟到不迷葦聲過枕上湖色滿𥦗西但見修行苦誰論夏臘低閒看種來樹已覺與身齊
　　送僧往台嶽
　　五城初罷講海上憶閒行觸雪麻衣靜登山竹輕天寒嶽寺出日晚島泉清坐與幽期遇何人識此情
　　送惠雅上人西逰
　　五湖僧獨往此去與誰期興逺常憐鶴禪餘𡧓廢詩望雲回寺晚為講到城遲還想安居日應當後夏時
　　將之上京留別淮南書記李侍御
　　半似無名位門當靜處開人心皆向徳物色不供才酒興春邊過軍謀意外來取名榮相府卻慮詔書催
　　送祝秀才歸衢州
　　舊隱縠溪上憶歸年巳深學徒花下別鄉路雪邊尋騎吏陪春賞江僧伴晚吟髙科如在意當自惜光隂
　　過孟浩然舊居
　　命合終山水才非不稱時邊空有樹身後獨無兒散盡詩篇本長存道徳碑平生誰見重應只是王維
　　送虛上人逰天台
　　青冥通去路誰見獨隨縁此地春前別何山夜後禪石橋隠深樹朱闕見晴天好是修行處師當住㡬年
　　孔尚書致仕因而有寄贈
　　髙人心易足三表乞身閒與世長疎索唯僧得往還直聲留闕下生事〈一作計〉在林間時復逢清〈一作晴〉景乗車看逺山
　　和處州韋使君新開南溪
　　地里光圖讖樵人共說深悠然想髙躅坐使變荒岑疏鑿因殊舊亭臺亦自今靜容猨暫下閒與鶴同尋轉斾馴禽起褰帷瀑溜侵石稀潭見底嵐暗樹無隂躋險難通屐攀棲稱抱琴雲風開物意潭水識人心攜榼廵花遍移舟惜景沈世嫌山水僻誰伴謝公吟
　　送羅先輩書記歸後卻還閩中留別
　　同是越人從小別忽歸鄉里見皆驚湖邉訪舊知誰在幕下留歡但覺榮望嶺又生紅槿思登車豈倦白雲程況當季父承㤙日廉問南州政已成
　　送浙東陸中丞
　　坐將文教鎮藩維花滿東南聖主知公務𡧓容私暫入豐年長與徳相隨無賢不是朱門客有子皆如玉樹枝自愛此身居樂土詠歌林下日〈一作自〉忘疲
　　送元處士逰天台
　　青㝠路口絶人行獨與僧期上赤城樹列煙嵐春更好溪藏氷雪夜偏明空山雉雊禾苗短野館風來竹氣清若過石橋看瀑布不妨髙處便題名
　　吳興新隄
　　春隄一望思無涯樹勢還同水勢斜深映菰蒲三十里晴分功利㡬千家謀成既不勞人力境逺偏宜隔浪花若與青山長作固汀洲𡧓恨栁絲〈一作條〉遮
　　酬蕭員外見寄
　　麥風吹雨正徘徊忽報書從郡閤來道薄謬應宗伯選詩成徒費謝公才九霄示路空知感十上〈一作載〉驚魂尚未回勝寄幸容溪館宿龍鍾慙見妓筵開儻期霽後陪新興一滴還須當一桮
　　台州鄭員外郡齋雙鶴
　　丹頂分明音響別況聞來處隔雲濤情懸碧落飛何晚立近清池意自髙向夜雙棲驚玉漏臨軒對舞拂朱袍仙郎為爾開籠早莫慮迴翔損羽毛
　　送竇秀才
　　江南才子日紛紛少有篇章得似君清話未同山寺宿離歌已向客亭聞梅天馬上愁黃鳥澤國帆前見白雲通籍名髙年又少回頭應笑晚從軍
　　送邵州林使君
　　軒車此去也逢時地近〈一作屬〉湘南頗入詩一月計程那是逺中年出守未為遲水邊花氣熏章服嶺上嵐光照〈一作濕〉畫旗想得化行風土變州人應為立生祠
　　送饒州張使君
　　白頭為郡清秋別山水南行豈覺賖楚老只〈一作巳〉應思入境吳兒從此去移家館依髙嶺分樟葉路出重江見葦花務退唯當吟詠苦留心曽不在生〈一作天〉涯
　　題開元寺
　　西入山門十里程粉墻書字甚分明蕭帝壊陵深虎跡廣師遺院閉松聲長廊畫剝僧形影石壁塵昏客姓名何必更將空色遣眼前人事是浮生
　　與龎復言攜酒望洞庭
　　南湖春色通平逺貪記詩情㤀酒桮帆自巴陵山下過雨從神女峽邊來青蒲映水踈還宻白鳥翻空去復回盡日與君同看望瞭然勝見畫屏開
　　送浙東周判官
　　乆聞從事滄江外誰謂無官巳白頭來備戎裝嘶數騎去持丹詔入孤舟蟬鳴逺驛〈一作驛樹〉殘陽樹〈一作逺〉鷺起湖田片〈一作夕〉雨秋到日重陪丞相宴鏡湖新月在城樓
　　塞下曲
　　萬里去〈一作事〉長征連年慣野營入羣來擇馬拋伴去擒生箭撚鵰翎濶弓盤鵲角輕問看行近逺西過受降城
　　送僧
　　客行皆有為〈一作求〉師去是閒逰野望攜金策禪棲寄〈一作倚〉石樓山深松翠冷潭靜菊花秋㡬處題青壁袈裟濺瀑流
　　望早日
　　𥦗下聞鷄後蒼茫映逺林纔分天地色便禁虎狼心是處程塗逺何山洞府深此時堪竚望萬象豁塵襟
　　旅中秋月有懐
　　乆客未還鄉中秋倍可傷暮天飛旅鴈故國在衡陽島外歸雲迥林間墜葉黃數宵千里夢時見舊書堂
　　十六夜月
　　昨夜忽巳過氷輪始覺虧孤光猶不定浮世更堪疑影落澄江海寒生靜路岐皎然銀漢外長有衆星隨
　　行路難
　　世事澆浮後艱難向此生人心不自足公道為誰平徳喪淳風盡年荒蔓草盈堪悲山下路非祗客中行
　　閒居冬末寄友人
　　短亭分袂後倚檻思偏孤雨雪落殘臘輪蹄在逺塗人情難故舊草色易凋枯共有男兒事何年入帝都
　　望九疑
　　浮生猶役役未得便尋真白日如無路青山豈有人煙收遙岫小雨過晚川新倚杖何凝望中宵夢往頻
　　送陳逸人
　　樂道辭榮祿安居桂水東得閒多事外知足少年中藥圃無凡草松庭有素風朝昏吟歩處琴酒與誰同
　　湖中閒夜遣興
　　釣艇同琴酒良宵背水濵風波不起處星月盡隨身浦迥湘煙巻林香嶽氣春誰知此中興寧羨五湖人
　　題娥皇廟
　　娥皇揮涕處東望九疑天往事難重問孤峰尚慘然夜深寒峒響秋近碧蘿鮮未省明君意遺蹤萬古傳
　　送友人赴舉〈第一句第七句並缺二字〉
　　世路〈闕〉　乆嗟君進取身十年雖苦志萬里托何人處困非乖道求名本為親惟應〈闕〉　意先與化龍鱗
　　中秋月
　　自古分功定唯應缺又盈一宵當皎潔四海盡澄清靜覺風微起寒過雪乍傾孤髙稀此遇吟賞倍牽情
　　宿山居
　　山店燈前客醻身未有媒鄉關貧後別風雨夜深來上國求丹桂衡門長緑苔堪驚雙鬢雪不待嵗寒催
　　夏末留別洞庭知巳
　　清秋時節近分袂獨悽然此地折髙栁何門聴暮蟬浪揺湖外日山背楚南天空感迢迢事榮歸在㡬年
　　過洞庭
　　帆掛狂風起茫茫既徃時波濤如未息舟楫亦堪疑旅鴈投孤島長天下四維前程有平處誰敢與心期
　　旅中過重陽
　　一嵗重陽至覊逰在異鄉登髙思舊友滿目是窮荒草際飛雲片天涯落鴈行故山籬畔菊今日為誰黃
　　送人下第歸
　　獨立身難達新春與志違異鄉青草長故國白頭歸岸濶湖波溢程遙楚岫微髙秋期再㑹此去莫忘機
　　敘吟
　　雅道辛勤乆潛疑鬢雪侵未能酬片善難更免孤吟有景皆牽思無愁不到心遙天一輪月㡬夜見西沈
　　塞下感懐
　　塞下閒為客鄉心豈易安程塗過萬里身事尚孤寒竟日風沙急臨秋草木殘何年方致主時拂劔塵看
　　宿江舘
　　江館迢遙處知音信漸賖夜深鄉夢覺𥦗下月明斜起鴈看荒草驚波尚白沙那堪動鄉思故國在天涯
　　早梅
　　天然根性異萬物盡難陪自古承春早嚴冬鬭雪開豔寒宜雨露香冷隔塵埃堪把依松竹良塗一處栽
　　夏日訪貞上人院
　　炎夏尋靈境髙僧澹蕩中命棊隈緑竹盡日有清風流水離經閣閒雲入梵宮此時袪萬慮直似出塵籠
　　春日旅次
　　林中鶯又囀為客恨因循故里遙千里青春過數春弟兄來漸少嵗月去何頻早晚榮〈一作營〉歸計中堂㑹所親
　　贈至寂禪師
　　處世唯披衲禪門㡬歲寒法空無所染性悟不多看竟日門長掩相逢草自殘有時尋道侶飛錫度峯巒
　　閒居即事
　　深嶂多幽景閒居野興清滿庭秋雨過連夜緑苔生石靣橫琴坐松隂採藥行超然塵事外不似絆浮名
　　廢宅花
　　數樹荒庭上芬芳映緑苔自縁逢暖發不是為人開色艷鶯猶在香消蝶巳回相從無勝事誰向此傾桮
　　寄友人
　　當代知音少相思在此身一分南北路長問往來人是處應為客何門許掃塵憑書正惆悵蜀魄數聲新
　　塗中感懐
　　世上名利牽塗中意慘然到家能㡬日為客便經年跡似萍隨水情同鶴在田何當功業〈一作勤苦〉遂歸路下遙天
　　贈道者
　　獨住神仙境門當瀑布開地多臨水石行不惹塵埃風起松花散琴鳴鶴翅回還歸九天上時有故人來
　　長安春日野中
　　青春思楚地閒歩出秦城滿眼是岐路何年見弟兄煙霞裝媚景霄漢指前程盡日徘徊處歸鴻過玉京
　　長城
　　秦帝防邉繳關心倍可嗟一人如有徳四海盡為家往事乾坤在荒基草木遮至今徒者骨猶自哭風沙
　　酬李躔侍御
　　此去非關興君行不當遊無因兩處馬共飲一溪流
　　別李侍御後亭夜坐卻寄
　　巳作亭下別未忘燈下情吟多欲就枕更漏轉分明
　　題錢宇別墅
　　林居向晚饒清景惜去非關戀酒桮石凈每因杉露滴地幽漸覺水禽來藥蔬秋後供僧盡竹杖吟中望月回紅葉閒飄籬落迥行人逺見草堂開
　　近試上張籍水部〈一作閨意獻張水部〉
　　洞房昨夜停紅燭待暁堂前拜舅姑裝罷低聲問夫壻畵眉深淺入時無
　　留別盧元休歸荊門
　　江邊離別心言罷各霑襟以我去帆逺知君離恨深雲開孤鳥出浪起白鷗沈更作來年約陽臺許伴尋
　　采蓮
　　隔煙花草逺濛濛恨箇來時路不同正是停橈相遇處鴛鴦飛去〈一作出〉急流中
　　都門晚望
　　緑槐花墮御溝邉歩出都門雨後天日暮野人耕種罷烽樓原上一條煙
　　舜井
　　碧甃磷磷不記年青蘿鎻在小山顛向來下視千山水疑是蒼梧萬里天
　　商州王中丞留喫枳殻
　　方物就中名最逺只應愈疾味偏佳若交盡乞〈一作喫〉人人與采盡商山枳殻花
　　登𤣥都閣
　　野色晴宜上閣看樹隂遙映御溝寒豪家舊宅無人住空見朱門鎖牡丹
　　贈鳳翔栁司錄
　　杏園北寺題名日數到如今四十年㸃檢生涯與官職一莖野竹在身邉
　　啄木兒
　　丁丁向晚急還稀啄遍〈一作盡〉庭槐未肻歸終日與君除蠧害莫嫌〈一作嗔〉無事不頻〈一作平〉飛
　　榜曲
　　荷花明滅水煙空惆悵來時徑不同欲到前洲堪入處鴛鴦飛出碧流中
　　逢山人
　　星月相逢現此身自然無跡又無塵秋來若向金天㑹便是青蓮葉上人
　　過耶溪
　　春溪繚繞出無窮兩岸桃花正好風恰是扁舟堪入處鴛鵞飛起碧流中
　　賀張水部員外拜命
　　省中官最美無似水曹郎前代佳名遜當時重姓張白鬚吟麗句紅葉吐朝陽徒有歸山意君恩未可忘
　　送璧州劉使君
　　王府登朝後巴鄉典郡新江分入峽路山見採鞭人舊業孤城夢生祠㡬處身知君素清儉料得卻來貧
　　贈江夏盧使君
　　詩人中最屈無與使君儔白髪雖求退明時合見收登山猶自徤縦酒可多愁好是能騎馬相逢見鄂州
　　送崔秀才逰江陵
　　樽前荊楚客雲外思滎迴秦野春巳盡商山花正開鷗驚㠶乍起虹見雨初來自有歸期在蟬聲處處催
　　觀濤
　　木落霜飛天地清空江百里見潮生鮮飇出海魚龍氣晴雪噴山雷鼓聲雲日半隂川漸滿客㠶皆過浪難平髙樓曉望無窮意丹葉黃花繞郡城
　　南湖
　　湖上微風小檻涼翻翻菱荇滿廻塘野船着岸入春草水鳥帶波飛夕陽蘆葉有聲疑露雨浪花無際似瀟湘飄然蓬艇東歸客盡日相看憶楚鄉
　　鏡湖西島言事
　　慵拙幸便荒僻地縦聞猨鳥亦何愁偶因藥酒欺梅雨卻著寒衣過麥秋嵗計有餘添橡實生涯一半在漁舟世人若便無知巳應向此溪成白頭
　　送劉思復南河従軍
　　七千里別寜無恨且貴従軍樂事多不駐莭旄先𠋫發偶逢山寺亦難過蠻人獨放畬田火海獸羣逰落日波逺作受恩身不易莫拋書劒近笙歌










　　御定全唐詩巻五百十五
<集部,總集類,御定全唐詩>
