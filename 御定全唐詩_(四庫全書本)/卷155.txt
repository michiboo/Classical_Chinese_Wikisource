　　欽定四庫全書
　　御定全唐詩巻一百五十五
　　崔曙
　　崔曙宋州人開元二十六年登進士第以試明堂火珠詩得名詩一卷
　　古意
　　緑筍總成竹紅花亦成子能當此時好獨自幽閨裏夜夜苦更長愁來不〈一作劇〉如死
　　宿大通和尚塔敬〈一本無敬字〉贈如上人兼呈常孫二山人
　　支公巳寂滅影塔山上古更有眞僧來道場救諸苦一承微妙法寓宿清淨土身心能自觀色相了無取森森松映月漠漠雲近戶嶺〈一作雲〉外飛電明夜來前山雨然燈見棲鴿作禮聞信鼔曉霽南軒開秋華淨天宇願言出世塵〈一作長出世〉謝爾申及甫
　　送薛據之宋州
　　無媒嗟〈一作悲〉失路有道亦乘流客處不堪別異鄉應共愁我生早孤賤淪落居此州風土至今憶山河皆昔〈一作舊〉遊一從文章事〈一作士〉兩京春復秋君去問相識幾人今〈一作成〉白頭
　　山下晩晴
　　寥寥逺天淨谿路何空濛斜光照踈雨秋氣生白虹雲盡山色暝蕭條西北風故林歸宿處一葉下梧桐
　　潁陽東溪懐古
　　靈溪氛霧歇皎鏡清心顔空色不〈一作下〉映水秋聲多在山世人久踈曠萬物皆自閒白鷺寒更浴孤雲晴未還昔時譲王者此地閉𤣥〈一作紫一作柴〉闗無以躡髙歩淒涼岑〈一作林〉壑間
　　早發交崖山還太室作
　　東林氣微白寒鳥急〈一作忽〉髙翔吾亦自茲去北山歸草堂仲〈一作杪〉冬正三五日月遙相望蕭蕭〈一作肅肅〉過潁上曨曨辨少陽川氷生積雪野火出枯桑獨往路難盡窮隂人易傷傷此無衣客如何䝉雪〈一作雨〉霜
　　奉試明堂火珠
　　正位開重屋凌空〈一作中天〉出火珠夜來雙月滿〈一作合〉曙後一星孤天淨光難滅雲生望欲無遙知太平代〈一作還知聖明代〉國寳在名都
　　途中曉〈一作晩〉發
　　曉〈一作晩〉霽長風裏勞歌赴逺期雲輕歸海疾月滿下山〈一作峰〉遲旅望因髙盡鄉心遇物悲故林遙不見況在〈一作復〉落花時
　　緱山廟
　　遺廟宿隂隂孤峰映緑林歩隨仙路逺意入道門深澗水流年月山雲變古今祗聞風竹裏猶有鳳笙音
　　同諸公謁啓母祠
　　閟宮凌紫微芳草閉閒扉帝子復何在王孫遊不歸春風鳴玉珮暮雨拂靈衣豈但湘江口能令懐二妃
　　九日登望仙臺呈劉明府容
　　漢文皇帝有髙臺此日登臨曙色開三晉雲山皆北向二陵風雨自東〈一作西〉來闗門令尹誰能識河上仙翁去不回且欲近尋彭澤宰陶然共〈一作一〉醉菊花杯
　　奉酬中書相公至日圓丘攝事合於中書後閣宿齋移止於集賢院敘懐見寄之作
　　典籍開書府恩榮避鼎司郊丘資有事齋戒守無為宿霧蒙瓊樹餘香覆玉墀進經逢乙夜展禮值明時勲共山河列名同竹帛垂年年佐堯舜相與致雍熈
　　登水門樓見亡友張貞期題望黃河詩因以感興〈一作寄友〉
　　吾友東南美昔聞登此樓人隨〈一作從〉川上逝〈一去〉作書向〈一作在〉壁中留嚴子好眞隱謝公耽逺遊清風初作頌暇日復銷憂〈一作愁〉時〈一作思〉與文字〈一作章〉古跡將〈一作隨〉山水幽巳孤〈一作辜〉蒼生望空〈一作坐〉見黃河流流落年〈一作榮落春〉將晩悲涼物巳〈一作似〉秋天髙不可問掩泣赴行舟
　　對雨送鄭陵
　　別愁復經雨別淚還如霰寄心海上雲千里常相見
　　嵩山尋馮鍊師不遇
　　青溪訪道凌煙曙王子仙成巳飛去更值空山雷雨時雲林薄暮歸何處











　　御定全唐詩巻一百五十五
