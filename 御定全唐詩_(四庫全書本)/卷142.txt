　　欽定四庫全書
　　御定全唐詩巻一百四十二
　　王昌齡
　　駕出長安〈一作宋之問詩〉
　　聖徳超千古皇風扇九圍天廻萬象出駕動六龍飛淑氣來黃道祥雲覆紫微太平多扈從文物有光輝
　　駕幸河東
　　晉水千廬合汾橋萬國從開唐天業盛入沛聖恩濃下輦廻三象題碑任六龍睿眀懸日月千嵗〈一作載〉此時逢
　　胡笳曲
　　城南虜已合一夜㡬重圍自有金笳引䏻霑出塞衣〈一作䏻令出塞飛〉聽臨闗月苦清入海風微三奏髙樓曉胡人掩涕歸
　　潞府客亭寄崔鳳童
　　蕭條郡城閉旅館空寒煙秋月對愁客山鐘揺暮天新知偶相訪斗酒情依然一宿阻長㑹清風徒滿川
　　和振上人秋夜懐士㑹
　　白露傷草木山風吹夜寒遙林夢親友髙興發雲端〈一作巖巒〉郭外秋聲急城邉月色殘瑤琴多逺思更為客中彈
　　送李擢逰江東
　　清洛日夜漲微風引孤舟離腸〈一作觴〉便千里逺夢生江樓楚國橙橘暗吳門煙雨愁東南具今古歸望山雲秋〈一作收〉
　　沙苑南渡頭
　　秋霧連雲白歸心浦漵懸津人空守䌫村館復臨川篷〈一作峯〉隔蒼茫雨波連〈一作通〉演漾田孤舟未得濟入夢在何年
　　客廣陵
　　樓頭廣陵近九月在南徐秋色眀海縣寒煙生里閭夜㠶歸楚客昨日度江書為問易名叟垂綸不見魚
　　靜法師東齋
　　築室〈一作山〉在人境遂得真隠情春盡草木變雨來池館清琴書全雅道視聽已無生閉戶脫三界白雲自虗盈
　　素上人影塔
　　物化同枯木希夷眀月珠夲來生滅盡何者是虗無一坐看如故千齡獨向隅至人非別有方外不應殊
　　遇薛眀府謁聰上人
　　欣逢柏梁故共謁聰公禪石室無人到繩牀見虎眠隂崖常抱雪枯澗為生泉出處雖雲異同歡在法筵
　　謁焦鍊師
　　中峯青苔壁一㸃雲生時豈意石堂裏得逢焦鍊師爐香淨琴〈一作金〉案松影閒瑤墀拜受長年藥翩翻西海期
　　宿京江口期劉眘虗不至
　　霜天起長望殘月生海門風靜夜潮滿城髙寒氣昏故人何寂寞久已乖清言眀發不䏻寐徒盈江上尊
　　寒食即事
　　晉陽寒食地風俗舊來傳雨滅龍蛇火春生鴻雁天泣多流水漲歌發舞雲旋西見之推廟空為人所憐
　　九日登髙
　　青山逺近帶皇州霽景重陽上北樓雨歇亭臯仙菊潤霜飛天苑御梨秋茱萸挿鬢花冝夀翡翠橫釵舞作愁謾說陶潛籬下醉何曽得見此風流
　　萬嵗樓
　　江上巍巍萬嵗樓不知經歴㡬千秋年年喜見山長在日日悲看水獨流猿狖何曽離暮嶺鸕鷀空自泛寒洲誰堪登望雲煙裏向晩茫茫發旅愁
　　夏月花萼樓酺宴應制
　　土徳三元正堯心萬國同汾隂備冬禮長樂應和風賜慶垂天澤流歡舊渚宮樓䑓生海上簫鼓出天中霧曉筵初接宵長曲未終雨隨青幕合月照〈一作向〉舞羅空玉陛分朝列文章發聖聰愚臣忝書賦歌詠頌絲桐
　　送歐陽㑹稽之任
　　懐祿貴心賞東流山水長官移㑹稽郡地邇上虞鄉緩帶屏紛雜漁舟臨訟堂逶迤廻谿趣〈一作曲〉猿嘯飛鳥行萬室霽朝雨千峰迎夕陽輝輝逺洲暎曖曖澄湖〈一作江〉光白髪有髙士青春期上皇應須枉車歇〈一作過〉為我訪荷裳
　　同王維集青龍寺曇壁上人兄院五韻
　　夲來清淨所竹樹引幽隂簷外含山翠人間出世心圓通無有象聖境不䏻侵真是吾兄法何妨友弟深天香自然㑹靈異識鐘音
　　東谿翫月〈一作王維詩〉
　　月從㫁山口遙吐柴門端萬木分〈一作紛〉空霽流隂中夜攅光連虗象白氣與風露寒谷靜秋泉響巖深青靄殘澄清入幽夢破影抱空巒恍惚琴窗裏松谿曉思難




　　御定全唐詩巻一百四十二
