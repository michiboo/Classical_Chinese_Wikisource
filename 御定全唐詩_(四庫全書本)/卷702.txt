　　欽定四庫全書
　　御定全唐詩巻七百二
　　張蠙
　　張蠙字象文清河人初與許棠張喬齊名登乾寜二年進士第為校書郎櫟陽尉犀浦令入蜀拜膳部員外終金堂令詩一巻
　　登單于臺
　　邉兵春盡回獨上單于臺白日地中出黃河天外來沙翻痕似浪風急響疑雷欲向隂闗度隂闗曉不開
　　寄友人
　　戀〈一作世〉道欲〈一作復〉何如東西逺索居長疑即見面翻致久無書甸麥深蔵雉淮苔淺露魚相思不我㑹眀月㡬盈虛
　　和崔監丞春逰鄭僕射東園
　　春興隨花盡東園自養閒不離三畝地似入萬重山白鳥穿蘿去清泉抵石還豈同秦代客無位隱商山
　　過蕭闗
　　出得蕭闗北儒衣不稱身隴狐〈一作猿〉來試客沙鶻下欺人曉戌殘烽火晴原起獵塵邉戎莫相忌非是霍家親
　　盆池
　　圓內陶化功外絶衆流通選處離松影穿時減藥叢別疑天在地長對月當空每使登門客煙波入夢中
　　野泉
　　逺出白雲中長年聴不同〈一作窮〉清聲縈亂石〈一作石亂〉寒色入長〈一作潭〉空掛壁聊成雨穿林別起風溫泉非爾數源發在深空
　　送成州牧
　　清時為塞郡自古有儒流素望知難愜新恩且用酬犬牙連蜀國兵額貫秦州祗作三年別誰能聴邑留
　　薊北書事
　　度磧如經海茫然但見空戌樓承落日沙塞礙驚蓬暑過燕僧出時平虜客通逢人皆上將誰有定邉功
　　送徐州薛尚書
　　上將出儒中論詩擬立功州從禹後別軍自漢來雄逺驛消寒日嚴城肅暮空龍顔有遺廟猶得奠英風
　　貽曹郎中
　　所作髙前古封章自曲臺細看眀主意終用出人才省印尋僧鎖書樓領鶴開南山有舊友時向白雲來
　　送縉雲尉
　　釋褐從仙尉之官興若何去程惟水石公署在雲蘿野阪樓中㢠晴峰案上多三年罷趨府應更戰髙科
　　送董卿赴台州
　　九陌除書出尋僧問海城家從中路挈吏隔數州迎夜蚌侵燈影春禽雜櫓聲開圖見異跡思上石橋行
　　送友人赴涇州幕〈一作送李中丞再赴䖍州〉
　　杏園沉飲散榮別就佳招日月相期盡山川獨去遙府樓眀蜀雪闗磧轉胡鵰縱有煙塵動應隨上䇿銷
　　逢漳州崔使君北歸
　　在郡多殊稱無人不望回離城擕客去度〈一作出〉嶺擔猿來障寫經冬蘂瓶緘落暑梅長安有歸宅歸見鎖青苔
　　雲朔逢山友
　　㑹面卻生疑居然似夢歸塞深行客少家逺識人稀戰馬分旗牧驚禽曳箭飛將軍雖異禮難便〈一作便使〉脫麻衣
　　別後寄友生〈一作崔魯詩〉
　　上馬如飛鳥飄然隔去塵共看今夜月獨作異鄉人就養江南熟移居井賦新襄陽曾卜隱應與孟家鄰
　　邉逰別友人
　　欲別不止淚當杯難強歌家貧隨日長身病渉寒多雨雪迷燕路田園隔楚波良時未自致歸去欲如何
　　邉庭送別
　　一生雖達理逺別亦相悲白髪無修處青松有老時暮煙傳戍起寒日隔沙垂若是長安去何難定後期
　　將之京師留別親友
　　達命何勞問西逰且自期至公如有日知我豈無時野㢠蟬相答堤長栁對垂酣歌一舉袂眀發不堪思
　　贈別山友
　　從容無限意不獨為離羣年長驚黃葉時清厭白雲舊山廻馬見寒瀑別家聞相與存吾道窮通各自分
　　途次績溪先寄陳眀府
　　入境風煙好幽人不易傳新居多是客舊隱半成仙山斷雲衝騎溪長栁拂船何當許過縣聞有篋中篇
　　送友人歸武陵
　　聞近桃源住無村不是花戌旗招海客廟鼓集江鴉別島垂橙實閒田長荻芽逰秦未得意看即更〈一作是〉離家
　　亂中寄友人
　　別來難覓信何處避艱危鬢黑無多日塵清是㡬時人情將厭武王澤即興詩若便懐深隱還應聖主知
　　哭建州李員外
　　詩名不易出名出又何為㨗到重科早官終一郡卑素風無後嗣〈一作裔〉遺跡有〈一作受〉生祠自罷羊公市溪猿哭舊時
　　弔孟浩然
　　每每樵家說孤墳亦夜吟若重生此世應更苦前心名與襄陽逺詩同漢水深親栽鹿門樹猶蓋石牀隂
　　送友人及第歸〈一本題下有新羅二字〉
　　家林滄海東未曉日先紅作貢諸蕃別登科㡬國同逺聲魚呷浪層氣蜃迎風鄉俗希攀桂爭來問月宮
　　次韻和友人冬月書齋
　　四季多花木窮冬亦不凋薄氷〈一作雲〉行處斷殘火睡來消象版簽書帙蠻籐絡酒瓢公卿有知已時得一相招
　　過山家
　　避暑得探幽忘言遂乆留雲深窗失〈一作燈火〉曙松合徑先秋響谷傳人語鳴泉洗客愁家山不在此至此可歸休
　　宿山驛
　　驛在千峰裏寒宵獨此身古墳時見火荒壁悄無鄰月白翻驚鳥雲閑欲就人祗應眀日鬢更與老相親
　　宿開照寺光澤上人院
　　靜室譚𤣥旨清宵獨細聴真身非有像至理本無經鐘定遙聞水樓髙別見星不教人觸穢偏說此山靈
　　宿山寺
　　中峰半夜起忽覺有〈一作在〉青㝠此界自生雨上方猶有星樓髙鐘尚〈一作獨〉逺殿古像多靈好是潺湲水房房伴誦經
　　題紫閣院
　　上方人海外苔徑上千層洞壑有靈藥房廊無老僧古巖雕素像喬木掛寒燈每到思修隱將回苦〈一作欲〉不能
　　白菊
　　秋天木葉乾猶有白花殘舉世稀栽得豪家恰畫看片苔相應緑諸卉獨宜寒㡬度擕佳客登髙欲折難
　　叢葦
　　叢叢寒水邉曾折打魚〈一作釣罾〉船忽〈一作咸又作或〉與〈一作喜〉亭臺近翻嫌島嶼偏花眀無月夜聲急正秋天遙憶巴陵渡殘陽一望煙
　　鄭轂補闕山松
　　心將積雪欺根與白雲離逺寄僧猶憶髙看鶴未知影交新長葉皴匝舊生枝多少同時種深山不得移
　　新竹
　　新鞭暗入庭初長兩三莖〈一作一莖莖〉不是他山少無如此地生垂梢叢上出柔葉籜間成何用髙唐峽風枝埽月眀
　　和友人送趙能卿東歸
　　一第時難得歸期日已過相看𤣥鬢少共憶白雲多楚濶天垂草吳空月上波無人不有遇之子獨狂歌
　　送人歸南中
　　有家誰不別經亂獨難尋逺路波濤惡窮荒雨霧深燒驚山象出雷觸海鼇沉為問南遷客何人在瘴林
　　塞下曲
　　邉事多更變天心亦為憂胡兵來作㓂漢將也封侯夜燒衝星赤寒塵翳日愁無門展微畧空上望西樓
　　邉將二首
　　歴戰燕然北功髙劒有威聞名外〈一作敵〉國懼輕命故人稀角怨星芒動塵愁日色微從為漢都䕶未得脫征衣按劒立城樓西看極海頭承家為上將開地得邉州磧迥兵難伏天寒馬易收胡風一度獵吹裂錦貂裘
　　朔方書事
　　秋盡角聲苦逢人惟荷戈城池向隴少岐路出闗多雁逺行垂地烽髙影入河仍聞黑山㓂又覓漢家和
　　經荒驛
　　古驛成幽境雲蘿隔四鄰夜燈移宿鳥秋雨禁行人廢巷荊叢合荒庭虎跡新昔年經此地終日是紅塵
　　贈棲白大師
　　剃髪得時名僧應別應星偶題皆有詔閑論便成經埽葉寒燒鼎融氷曉注瓶長因內齋出多客叩禪扃
　　贈聞一上人
　　見面雖年少聞名似白頭𤣥談窮釋旨清思掩詩流果落痕生砌松髙影上樓壇場在三殿應召入焚修
　　贈可倫上人
　　師教本於空流來不自東修從多刼後行出衆人中衲冷湖山雨幡輕海甸風㳺吳累夏講還與虎溪同
　　寄法乾寺令諲太師
　　師居中禁寺外請已無縁望幸惟修偈承恩不亂禪院多喧種藥池有化生蓮何日龍宮裏相尋借法船
　　寄太白禪師
　　何年萬仞頂獨有坐禪僧客上應無路人傳或見燈齋廚〈一作盂〉惟有橡講石任生籐遙想東林社如師誰復能
　　遇道者
　　數裏白雲裏身輕無履蹤故尋多不見偶到即相逢古井生雲水髙壇出異松聊看杏花酌便似換顔容
　　贈道者
　　得道疑人識都城獨閉闗頭從白後黑心向閙中閑饑渴惟調氣兒孫亦駐顔始知仙者隱殊不在深山
　　雨
　　半夜西亭雨離人獨唘闗桑麻荒舊國雷電照前山細滴髙槐底繁聲疊漏間惟應孤鏡裏眀月長愁顔
　　長安春望
　　眀時不敢臥煙霞又見秦城換物華殘雪未銷雙鳯闕新春巳發五侯〈一作陵〉家甘貧祗擬長緘〈一作監〉酒忍病猶期強採花故國別來桑柘盡十年兵踐海西艖
　　過黃牛峽
　　黃牛來勢瀉巴川疊石孤舟逐峽前雷電夜驚猿落樹波濤愁恐客離船盤渦逆入嵌空地斷壁髙分繚繞天多少人經過此去一生魂夢怕潺湲
　　逢道者
　　縱意出山無逺近還如孤鶴在空虛昔年親種樹皆老此世相逢人自踈野葉細苞深洞藥巖蘿閒束古仙書祗〈一作終〉尋隱跡歸何處方說煙霞不定居
　　邉情
　　窮荒始得靜天驕又說天兵擬渡遼聖主尚嫌蕃界近將軍莫恨漢庭遙草枯朔野春難發氷結河源夏半銷惆悵臨戎皆効國豈無人似霍嫖姚
　　贈李司徒
　　承家拓定隴闗西勲貴名應上將齊金庫夜開龍甲冷玉堂秋閉鳳笙低歡筵每恕嬌娥醉閑櫪猶驚戰馬嘶長怪魯儒頭枉白不親弓劔覔丹梯
　　送盧尚書赴靈武
　　西北征傳𤇺候急靈州共喜信臣居從軍盡是清才去屬郡無非大將除新地進圖移漢界古城遺碣見蕃書山川不異江湖景賔館常聞食有魚
　　投翰林張侍郎
　　舉家貧拾海邉樵來認仙宗在碧霄丹穴雖無凡羽翼靈椿還向細枝條九衢馬識他門少十載身辭故國遙願與吾君作霖雨且應平地活枯苖
　　投翰林蕭侍郎
　　九仞墻邉絶路岐野才非合自求知靈湫豈要魚棲浪仙桂那容鳥寄枝纎草不銷春氣力微塵還助岳形儀從來為學投文鏡文鏡如今更有誰
　　宴駙馬宅
　　牙香禁樂鎮相擕日日君恩降紫泥紅藥院深人半醉緑楊門掩馬頻嘶座中古物多仙意壁上新詩有御題別向庭蕪寘吟石不教宮妓蹋成蹊
　　邉將
　　上馬乗秋欲建勲飛弧夜闕出師頻若無紫塞煙塵事誰識青樓歌舞人戰骨沙中金鏃在賀筵花畔玉蟬新由來邉卒皆如此只是君門合殺身
　　贈水軍都將
　　平生為有安邦術便別秋曹最上階戰艦卻容儒客臥公㕔惟伴野僧齋裁書〈一作詩〉榭㢠氷膠筆養藥堂深蘚惹鞋直待門前見幢節始應髙愜聖君懐
　　贈九江太守
　　江頭蹔駐木蘭船漁父來誇太守賢二邑旋添新戶口四營漸廢舊戈鋋笙歌不似經荒後禮樂猶如未戰前昨日西亭從㳺騎信旗風裏說詩篇
　　贈信安太守
　　三衢正對福星時喜得君侯妙撫綏甲士散教耕隴畝書生閑許從旌旗條章最是貧家喜禾黍仍防別郡饑昨日中官說天意即飛丹詔立新碑
　　贈江都鄭眀府
　　他人豈是稱才術才術須觀力有餘兵亂㡬年臨劇邑公清終日似閑居牀頭怪石神仙畫篋裏華牋將相書更欲棲蹤近彭澤香爐峰下結茅廬
　　贈南昌宰
　　假邑邀真邑命分眀庭元有至公存每鋤奸弊同荊棘惟撫孤惸似子孫折獄不曾偏下筆靈襟長是大開門新銜便合兼朱紱應待蒼生更舉論
　　贈丘衙推
　　仙都髙處掩柴扉人世聞名見者稀詩逸不拘凡對屬易窮皆達聖𤣥微偶擕童穉離青嶂便被君侯換白衣任醉賔筵莫深隱綺羅絲竹勝漁磯
　　獻所知
　　跡熟荀家見弟兄九霄同與指前程吹噓漸覺馨香出夢寐長疑羽翼生住僻驊騮皆識路來頻鸚鵡亦知名登龍不敢懐他願祗望為霖致太平
　　投所知
　　十五年看帝里春一枝頭白未酬身自聞離亂開公道漸數孤平少屈人劣馬再尋商嶺路扁舟重寄越溪濵省郎門似龍門峻應借風雷變涸鱗
　　南康夜宴東溪留別郡守陸郎中
　　飄然野客才無取多謝君侯獨見知竹葉樽前教駐樂桃花紙上待君詩香迷蛺蝶投紅燭舞拂蒹葭倚翠帷眀發別愁何處去片帆天際酒醒時
　　言懐
　　十載〈一作年〉聲沈覺自非賤身原合衣荷衣豈能得路陪先達卻擬還家望少微戰馬到秋長淚落傷禽無夜不魂飛平生祗學穿楊箭更向何門是見機
　　喜友人日南廻
　　南逰曾去海南涯此去逰人不易歸白日霧昏張夜燭窮冬氣暖著春衣溪荒毒鳥隨船啅洞黑寃虵出樹飛重入帝城何寞寞共廻遷客半輕肥
　　下第述懐
　　十載長安跡未安杏花還是看人看名從近事方知險詩到窮𤣥更覺難世薄不慚雲路晩家貧惟怯草堂寒如何直道為身累坐月眠霜思枉乾
　　華陽道者
　　華陽洞裏持真經心嫌來客風塵腥惟餐白石過白日擬騎青竹上青㝠翔螭豈作漢武駕神娥徒降燕昭庭長生不必論貴賤卻是幽人骨主靈
　　夏日題老將林亭
　　百戰功成翻愛靜侯門漸欲似仙家墻頭雨細垂纎草水面風廽聚落花井放轆轤閑浸酒籠開鸚鵡報煎茶㡬人圖在凌煙閣曾不交鋒向塞沙
　　觀江南牡丹
　　北地花開南地風寄根還與客心同羣芳盡怯千般態㡬醉能消一番紅舉世祗將華勝實真禪原喻色為空近年眀主思王道不許新栽滿六宮
　　錢塘夜宴留別郡守
　　四方騷動一州安夜列樽罍伴客懽觱栗調髙山閣蝦蟆更促海聲寒〈郝天挺雲江南以木柝警夜故曰蝦蟆更〉屏間佩響蔵歌妓幕外刀光立從官沈醉不愁歸棹逺晚風吹上子陵灘
　　送薛郎中赴江州
　　㡬州聞出刺謡美有江民正靣傳天㫖懸心禱岳神尺書先假路紅斾旋燒塵郡顯山川別衙開將吏新散招僧坐暑閑載客行春聴事棊忘着探題酒亂巡好編髙隱傳多貌上昇真近日居清近求人在此人
　　送南海僧逰蜀
　　真倄絶故鄉一衲度暄涼此世能先覺他生豈再忘定中船過海臘後路沿湘野迥鴉隨笠山深虎背囊瀑流垂石室籐蔓蓋銅梁卻後何年㑹西方有上房
　　和友人許棠題宣平里古籐
　　欲結千年茂生來便近松迸根通井潤交葉覆庭穠歴代頻更主盤空漸變龍晝風圓影亂宵雨細聲重蓋宻勝丹桂層危類逺峰嫩條懸野䑕枯節呌秋蛩翠老霜難蝕皴多蘚乍封㡬家遙共翫何寺不堪容客對忘離榻僧看誤過鐘頃因陪預作終夕遶枝笻
　　十五夜與友人對月
　　每到月圓思共醉不宜同醉不成歡一千二百如輪夜浮世誰能得盡看
　　青塜
　　傾國可能勝効國無勞冥寞更思回太真雖是承恩死祗作飛塵向馬嵬
　　古戰場
　　荒骨潛消壘已平漢家曾說此交兵如何萬古寃魂在風雨時聞有戰聲
　　贈段逸人
　　長笻自擔藥兼琴話着名山即擬尋從聴世人權〈一作忙〉似火不能燒〈一作移〉得臥雲心
　　贈鄭司業
　　晚學更求來世達正懐非與百邪侵古人名在今人口不合干〈一作千〉名不苦心
　　上所知
　　初向衆中留姓氏敢期言下致時名而今馬亦知人意每到門前不肻行
　　別鄭仁表
　　春雷醉別鏡湖邉官顯才狂正少年紅燭滿汀歌舞散美人迎上木蘭船
　　言懐
　　不將髙蓋竟煙塵自向蓬茅認此身唐祖本來成大業豈非姚宋是平人
　　敘懐
　　月裏路從何處上江邉身合㡬時歸十年九陌風寒夜夢掃蘆花絮客衣
　　抒懐
　　㡬出東堂謝不才便甘閒望故山廻翻思未是離家乆更有人從外國來
　　自諷
　　鹿鳴筵上強稱賢一送離家十四年同隱海山燒藥伴不求丹〈一作仙〉桂卻登仙
　　傷賈島
　　生為眀代苦吟身死作長江一逐臣可是當時少知已不知知已是何人
　　再逰西山贈許尊師
　　別後已聞師得道不期猶在此山頭昔時霜鬢今如漆疑是年光卻倒流
　　宮詞
　　日透珠簾見冕旒六宮爭逐百花毬廻看不覺君王去已聴笙歌在逺樓
　　經范蠡舊居
　　一變姓名離百越越城猶在范家無他人不見〈一作識〉扁舟意卻笑輕生泛五湖
　　題嘉陵驛
　　嘉陵路惡石和泥行到長亭日已西獨倚䦨干正惆悵海棠花裏鷓鴣啼
　　⻱山寺晚望
　　四面湖光絶路岐鸊鵜飛起暮鐘時漁舟不用懸帆席歸去乗風挿栁枝
　　華山孤松
　　石罅引根非土力冒寒猶助岳蓮光緑槐生在膏腴地何〈一作可〉得無心拒雪霜
　　弔萬人塜
　　兵罷淮邉客路通亂鴉來去噪寒空可憐白骨攅孤塜盡為將軍覓戰功
　　送友尉蜀中
　　故友漢中尉請為西蜀吟人家多種橘風土愛彈琴水向昆眀闊山通大夏深理閑無別事時寄一登臨
　　長安寓懐
　　九衢秋雨掩門扉不似干名似息機貧病卻慙墻上土年來猶自換新衣
　　費徵君舊居
　　浮世拋身外棲蹤入九華遺篇補樂府舊籍𨽻仙家池靜⻱昇樹庭荒鶴隱花古來天子命還少到煙霞

　　御定全唐詩巻七百二
