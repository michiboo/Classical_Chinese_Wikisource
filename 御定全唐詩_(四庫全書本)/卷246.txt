　　欽定四庫全書
　　御定全唐詩巻二百四十六
　　獨孤及
　　獨孤及字至之洛陽人天寶末以道舉髙第補華隂尉代宗召為左拾遺俄改太常愽士遷禮部員外郎歴濠舒二州刺史以治課加檢校司封郎中賜金紫徙常州卒諡曰憲集三十巻內詩三巻今編詩二巻
　　海上寄蕭立
　　朔風剪塞草寒露日夜〈一作始〉結行行到瀛壖歸思生暮節驛樓見萬里延首望遼碣逺海入大荒平蕪際窮髪舊國在夢想故人胡且越契闊阻風〈一作夙〉期荏苒成雨別海西望京口兩地各天末索居動經秋再笑知曷月〈一本無此二句〉日南望中盡〈一作目窮南雲盡〉唯見飛鳥滅音〈一作清〉塵未易得何由慰飢渴
　　三月三日自京到華隂於水亭獨酌寄裴六薛八
　　祗役匪遑息經時客三秦還家問節𠉀知到上已辰山縣何所有髙城閉青春和風不吾欺桃杏滿四鄰舊友適逺別誰當接歡欣呼児命長瓢獨酌湘吳醇一酌一朗詠既酣意亦申言筌蹔兩忘霞月祇相新裴子塵表物薛侯席上珍寄書二傲吏何日同車茵詎肯使空名終然羈此身他〈一作何〉年解桎梏長作海上人
　　代書寄上裴六冀劉二潁
　　昔佘馬首東君在海北汭〈音入聲〉盡屏簿領書相與議巖穴載來詣佳境每山有車轍長嘯林木動髙歌唾壺𡙇此辭月未周虜馬嘶絳闕猛虎踞大道九州當中裂聞君棄孤城猶自握漢節恥棲惡木影忍與故山別脫舄掛嶺雲冏然若鳥逝〈入聲〉唯留潺湲水分付練溪月爾來大谷梨白花再成雪關梁限天險歡樂竟兩絶大盜近削平三川今底寧勾芒布春令屏翳收雷霆伊落日夜漲鳴臯蘭杜青鶱鶱兩黃鵠何䖏遊靑㝠疇昔切玉刃應如新發硎及時當樹勲髙懸景鐘銘莫抱白雲意徑往丹丘庭功成儻長揖然後謀滄溟
　　客舍月下對酒醉後寄畢四燿
　　鄉路風雪深生事憂患廹天長波瀾廣髙舉無六翮獨立寒夜移幽境思彌積霜月照膽浄銀河入簷白沽酒聊自勞開樽坐簷隙主人奏絲桐能使髙興劇清機暫無累獻酢更絡繹慷慨葛天歌愔愔廣陵陌既醉萬事遺耳熱心亦適視身兀如泥瞪目傲今昔故人間城闕音信兩脈脈別時前盟在寸景莫自擲〈先是畢贈及詩云洪鑪無火停日月速若飛忽然衝人身飲酒不湏疑〉心與白日鬬十無一滿百寓形薪火內甘作天地客與物無親踈斗酒勝竹帛何必用自苦將貽古賢責
　　下弋陽江舟中代書寄裴侍御
　　故鄉隔西日去水連長天前路知幾許但指天南邊愴恨極浦外隱映青山連東風滿帆來五兩如弓遙羨繡衣客冏然馬首先得餐武昌魚不顧潯陽田屈指數別日忽乎成兩年百花已滿眼春草漸碧鮮豈是離居時奈何於役牽洞庭有深渉曷日期歸旋且作異鄉料詎知攜手縁離憂未易銷莫道樽酒賢
　　癸卯嵗赴南豐道中聞京師失守寄權士繇韓㓜深
　　種田不遇嵗䇿名不遭時胡塵晦落日西望泣路岐猛虎嘯北風麕麚皆載馳深泥駕疲牛踸踔余何之詰屈白道轉繚繞清溪隨荒谷嘯山鬼深林啼子規長歎指故山三奏歸來詞不逢眼中人調苦車逶遲士繇松筠操㓜深瓊樹姿別來平安否何階一申睂白雲失帝鄉逺水恨天涯昻藏雙威鳳曷月還西枝努力愛華髪盛年振羽儀但令迍難康不負滄洲期莫作新亭泣徒使夷吾嗤
　　賈員外䖏見中書賈舍人巴陵詩集覽之懐舊代書寄贈
　　海岸望青𤨏雲長天漫漫十年不一展知有關山難適逢阮始平立馬問長〈一作平〉安取公詠懐詩示我江海瀾暫若窺武庫森然矛㦸寒眼明遺頭風心恱忘朝餐大駕今返正熊羆扈鳴鑾公遊鳳凰沼獻可在筆端繫越有長纓封關祇一丸冏〈一作矯〉然翔寥廓仰望慚〈一作在〉羽翰嘉㑹不我與相思嵗雲殫唯當䄂佳句持比青琅玕
　　代書寄上李廣州
　　皖水望番禺迢迢青天末鴻鴈飛不到音塵何由逹獨有輿人歌隔雲聲諠聒皆稱府君仁百越頼全活推誠魚鱉信持正魑魅怛疲民保中和性足無夭閼天子咨四岳佇公濟方割幾時復旋歸入踐青𤨏闥賤子託明德繚若松上葛別離鄙恡生結念思所豁門欄關山阻岐路天地闊唯憑萬里書持用慰飢渴
　　夏中詶於逖畢耀問病見贈
　　救物智所昧學仙願未從行藏兩乖角蹭蹬風波中薄宦恥降志臥痾非養䝉閉關渉兩旬羇思浩無窮鸑鷟何䖏來雙舞下碧空離別隔雲雨惠然此相逢把手賀疾間舉杯欣酒濃新詩見久要清論激深衷髙館舒夜〈一作夏〉簟開門延㣲風火雲赫嵯峨日暮千萬峯遙指故山笑相看撫號鐘聲和由心清〈一作親〉事感知氣同出䖏未易料且歌緩愁容願君崇明德嵗暮如青松
　　詶梁二十宋中所贈兼留別梁少府
　　少讀黃帝書肯不笑機事意猶負深衷未免名跡累厭貧學干祿欲徇〈一作詢〉賓王利甘為風波人豈復江海意擔簦平臺下是日飲羇思逢君道寸心暫喜一交臂緒言未及竟離念已復至寗侯望南丘雲雨成兩地途殊跡方間河廣流且駛暮帆望不及覽贈心欲醉愛君如金錫昆弟皆茂異奕赫連絲衣榮養能錫類君子道未長深藏青雲器巨鱗有縱時今日不足議唯當加餐飯好我袖中字別離動經年莫道分首易
　　庚子歳避地至玉山詶韓司馬所贈
　　滄海疾風起洪波駭恬鱗已無濟川分甘作乘桴人揮手謝秣陵舉帆指甌閩安知風塵表偶與瓊瑤親共悲行路難況逢江南春故園忽如夢返復知何辰曠野豺虎滿深山蘭蕙新枉君㶚陵什廻首徒酸辛
　　奉和李大夫同呂評事太行苦熱行兼寄院中諸公
　　駟馬上太行修途亙遼碣王程無留駕日昃未遑歇請問此何時恢台朱明月長虵稽天討上將方北伐明主命使臣皇華得時傑已忘羊腸險豈憚濕〈一作溫〉風熱揺䇿汗滂滄〈一作沲〉登岸思紆結炎雲如煙火谿谷將恐竭晝景赩可畏涼飇何由發山長飛鳥墮目極行車絶趙魏方俶擾安危俟明哲歸路豈不懐飲氷有苦節㑹同傳檄至疑議立談決況有阮元瑜翩翩秉書札起予歌赤坂永好踰白雪誰念剖竹人無因執羈紲
　　詶皇甫侍御望天灊山見示之作
　　早嵗慕五嶽嘗為塵機礙孰知天柱峯今與郡齋對隱嶙抱元氣氤氳含青靄雲崖媚逺空石壁寒古塞漢皇南遊日望秩此昭配法駕到谷口禮容振荒外焚柴百神趨執玉萬方㑹天旋物順動德布澤霶霈講武威已耀學仙功未艾黃金竟何成洪業遽淪昧度世若一瞬昨朝已千載如今封禪壇唯見雲雨晦長望哀往古勞生慙大塊清暉幸相娛幽獨知所頼寒城春方正初日明可愛萬殊喜陽和余亦荷時㤗山色日夜緑下有清淺瀬愧作拳僂人沈迷簿書內登臨歎拘限出䖏悲老大況聴郢中曲復識湘南態思免物累牽敢令道機退瞞然〈一作永日〉誦佳句持此〈一作比〉秋蘭佩
　　送陳兼應辟兼寄髙適賈至
　　結緑䖏燕石卞和不必知所以王佐才未能忘茅茨罷官梁山外穫稻楚水湄適㑹傅巖人虛舟濟川時天網忽揺頓公才難棄遺鳳凰翔千仞今始一鳴岐上馬指國門舉鞭謝書帷預知大人賦掩卻歸來詞天子方在宥朝廷張四維料君能獻可努力副疇咨舊友滿皇州髙冠飛翠蕤相逢絳闕下應道軒車遲髙侯秉戎翰䇿馬觀西夷方從幕中事參謀王者師賈生去洛陽焜燿琳瑯姿芳名動北歩逸韻淩南皮肅肅舉鴻毛冷〈一作氷〉然順風吹波流有同異由是限別離漢塞隔隴底秦川連鎬池白雲日夜滿道里安可思夢想浩盈積物華愁變衰因君附錯刀送逺益淒其四海各橫絶九霄應易期不知故巢燕決起棲何枝
　　送相里郎中赴江西
　　君把一尺詔南遊濟滄浪受恩忘險艱不道岐路長戎狄方搆患休牛殊未遑三秦千倉空戰卒如餓狼委輸資外府諏謀寄賢良有才當陳力安得遂翺翔豈不愼井賦賦均人亦康遙知軒車到萬室安耕桑火伏金氣騰昊天欲蒼茫寒蟬慘巴鄧秋色愁沅湘昨日攜手西於今芸再黃歡娛詎幾許復向天一方蹢躅話世故惆悵舉離觴共求數刻歡戱謔君此堂今日把手笑少時各他鄉身名同風波聚散未易量曷月還朝天及時開智嚢前期儻猶闊加飯勉自強
　　觀海
　　北登渤澥島廽首秦東門誰屍〈一作施〉造物功鑿此天池〈一作地〉源澒洞吞百穀周流無四垠廓然混茫際望見天地根白日自中吐扶桑如可捫超遙〈一作迢迢〉蓬萊峰想像金臺存秦帝昔〈一作曽〉經此登臨冀飛翻揚旌百神㑹望日羣山奔徐福竟何成羨門徒空言唯見石橋足千年〈一作里〉潮水㾗
　　初晴抱琴登馬退山對酒望逺醉後作
　　年長心易感況為憂患纒壯圖廹世故行止兩茫然王旅方伐叛虎臣皆被堅魯人著儒服甘就南山田挈榼上髙磴超遙望平川滄江大如綖隱映入逺天荒服何所有山花雪中然寒泉得日景吐霤鳴湔湔舉酒勸白雲唱歌慰頹年㣲風度竹來韻我號鍾一彈一引滿耳熱知心宣曲終余亦酣起舞山水前人生幾何時大半百憂煎今日羇愁破始知濁酒賢
　　同徐侍郎五雲溪新庭〈一作亭〉重陽宴集作
　　萬峰蒼翠色雙溪清淺流已符東山趣況值江南秋白露天地肅黃花門館幽山公惜羙景肯為芳樽留五馬照池塘繁催獻酬臨風孟嘉㡌乘興李膺舟騁望傲千古當歌遺四愁豈令永和人獨擅山隂遊
　　雨晴後陪王員外泛後湖得溪字
　　逺山媚平楚宿雨漲清溪沿泝任舟檝歡言無町畦酒酣相視笑心與白鷗齊
　　題思禪寺上方
　　溪口聞法鼓停橈登翠屏攀雲到金界合掌開禪扄鬱律衆山抱空濛花雨零老僧指香樓雲是不死庭眇眇于越路茫茫春草青逺山噴百穀繚繞馳東溟目極道〈一作想〉何在境照心亦𡨋騞然諸根空破結如破瓶〈一本無此二句〉下視三界狹但聞五濁腥山中有良藥吾欲隳天形季冬自嵩山赴洛道中作〈第二十五句缺一字二十六句缺三字〉
　　皇運偶中變長虵食中土天蓋西北傾衆星隕如雨胡塵動地起千里聞戰鼓死人成為阜流血塗草莾策馬何紛紛捐軀抗豺虎甘心赴國難誰謂茶葉苦天子初受命省方造區宇斬鯨安溟波截鼇作天柱三㣲復正統五玉〈一作土〉歸文祖不圖漢官儀今日忽再覩升髙望京邑佳氣連海浦寳鼎歊景雲明堂舞干羽虎臣　激昻　　　禦侮腐儒著縫掖何䖏議鄒魯西上轘轅山丘陵橫今古和氣蒸萬物臘月春靄吐得為太平人窮逹不足數他日遇封禪著書繼三五
　　早發若峴驛望廬山
　　雨罷山翠鮮泠泠東風好斷崖雲生䖏是向峯頂道誰謂峰頂逺跂予可瞻討忘縁祛天機脫屣恨不早祇恐嵗雲暮遂與空名老心往跡未並慚愧山上草
　　寒夜溪行舟中作
　　日沈諸山昏寂歴羣動宿孤舟獨不繫風水夜相逐雲歸恆星白霜下天地肅月輪大如盤金波入空谷魏闕萬里道羇念千慮束倦飛思故巢敢望桐與竹沈吟登樓賦中夜起三復憂來無良方歸𠉀春酒熟
　　壬辰嵗過舊居
　　少年事逺遊出入燕與秦離居嵗周天猶作勞歌人負劒渡潁水歸馬自知津縁源到舊廬攬涕尋荒榛鄰里喜相勞壺觴展殷勤酒䦨擊築〈一作竹〉語及此離㑹因丈夫隨世波豈料百年身今日負鄙願多慙故山春
　　丙戌嵗正月出洛陽書懐
　　往嵗衣褐見受服金馬門擬將忠與貞來酬主人恩天地暫雷雨洪波生平原窮鱗遂蹭蹬夙昔事罕存幸逢帝出震授鉞清東藩白日忽再中萬方咸駿奔王風從西來春光滿乾坤蟄蟲競飛動余亦辭籠樊遭遇思自強寵辱安足言唯將四方志廻首謝故園
　　傷春懐歸
　　誰謂鄉可望望在天地涯但有時命同萬里共嵗華昨夜南山雨殷雷坼萌芽源桃不余欺先發秦人家寂寂戶外掩遲遲春日斜源桃黙無言秦人獨長嗟不惜中腸苦但言㑹合賖思歸吾誰訴笑向〈一作指一本缺〉南枝花
　　雜詩
　　百花結成子春物捨我去流年惜不得獨坐〈一作立〉空閨暮心自有所待甘為物華悞未必千黃金買得一人顧
　　山中春思
　　獺祭川水大人家春日長獨謡晝不暮搔首慙年芳靡草知節換含葩向新陽不嫌三徑深為我生池塘亭午井竈閒雀聲響空倉花落沒屐齒風動羣木香歸路雲水外天涯杳茫茫獨巻萬里心深入山鳥行芳景勿相廹春愁未遽忘








　　御定全唐詩巻二百四十六
