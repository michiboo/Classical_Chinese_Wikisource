　　欽定四庫全書
　　御定全唐詩巻四百八十二
　　李紳
　　宿越州天王寺
　　太和八年自浙東觀察使又除太子賓客分司東都始發州郭越人父老男女數萬攜壺觴至江津相送
　　海隅布政慙期月江上霑巾媿萬人休〈一作才〉按簿書懲黠吏未齊風俗昧良臣壺冰自潔中無玷鏡水非求下見鱗清夜佛宮觀色相卻歸前老更前身
　　卻渡西陵別越中父老
　　海潮晩上江風急津吏篙師語黙齊傾手奉觴看故老擁流爭拜見孩提慙非杜母臨襄峴自鄙朱翁別㑹稽漸舉雲帆煙水濶杳然鳬雁各東西
　　卻到浙西
　　出杭州界入蘇州八年浙西六郡災旱百姓饑殍
　　道路相望米價翔貴是歳浙東大稔因請出米五萬斛賤估以救浙西居人詔下蒙允是嵗王璠不奏饑旱反怒隣境所救以為賣巳遂與王涯合計誣構罔上奏陳米非官米足私求利及璠伏誅蒙聖恩加察姦邪所罔初入浙西蘇州界吳人以䘏災之恵猶懼旌幡留戒於迥野之處不及城郭之所則相率拜泣於舟楫前是歳盧周仁為蘇州刺史
　　臨平水竭蒹葭死里社蕭條旅館秋嘗歎晉郊無乞糴豈忘吳俗共分憂野悲揚目稱嗟食林極翳桑顧所求苛政尚存猶息老人偷拜擁前舟〈臨平湖竭鄉人言人有饑患是嵗中水竭魚鳥皆死〉
　　蘇州不住遙望武丘報恩兩寺
　　秋山古寺東西逺竹院松門悵望同幽鳥靜時侵徑月野煙消處滿林風塔分朱雁餘霞外剎對金螭落照中官備散寮身卻累徃來慙謝二蓮宮
　　迴望館娃故宮
　　江雲斷續草綿連雲隔秋波樹覆煙飄雪荻花鋪漲渚變霜楓葉巻平田雀愁化水喧斜日鴻怨驚風叫暮天因問館娃何所恨破吳紅臉尚開蓮
　　姑蘇臺雜句
　　臺今遺跡平蕪連接靈巖寺採香徑響屧廊皆在寺內越書稱越王獻吳王黃金樓楣吳王因造姑蘇臺因獻楣遂以黃金盡飾樓以破其國
　　越王巧破夫差國來獻黃金重雕刻西施醉舞花艷傾妬月嬌娥恣妖惑姑蘇百尺曉鋪開樓楣盡化黃金臺歌清管咽歡未極越師戈甲浮江來伍胥抉目看吳滅范蠡全身霸西越寂莫千年盡古墟蕭條両地皆明月靈巖香徑掩禪扉秋草荒涼徧落暉江浦迴看鷗鳥沒碧峯斜見鷺鷥飛如今白髮星星滿卻作閒官不閒散野寺經過懼悔尤公程廹䠞悲秋館吳鄉越國舊淹留草樹煙霞昔徧遊雲木〈一作外〉夢迴〈一作魂〉多感歎不惟惆悵至長洲
　　開元寺〈一本下有石字〉
　　此寺多太湖石有𡶶巒竒狀者頃年多遊寓於此及太和七年往來皆不復到寺中石大半亦無也
　　十層花宇真毫相數仭𡶶巒閟月扉攅立寳山中色界散周香海小輪圍坐隅咫尺窺巖壑窗外髙低辨翠㣲難保爾形終不轉莫令偷拂六銖衣
　　臯橋
　　伯鸞憔悴甘飄寓非向囂塵隱姓名鴻鵠羽毛終有志素絲琴瑟自諧聲故橋秋月無家照古井寒泉見底清猶有餘風未磨滅至今鄉里重和鳴
　　眞娘墓
　　吳之妓人歌舞有名者死葬於吳虎丘寺前吳中少年從其志也墓多花草以滿其上嘉興縣前亦有吳妓人蘇小小墓風雨之夕或聞其上有歌吹之音
　　一株繁艷春城盡雙樹慈門忍草生愁態自隨風燭滅愛心難逐雨花輕黛消波月空蟾影歌息梁塵有梵聲還似錢塘蘇小小祗應迴首是卿卿
　　卻望〈一作到〉無錫〈一本有望字〉芙蓉湖
　　水寛山逺煙嵐迥栁岸縈迴在碧流清晝不風鳬雁少卻疑初夢鏡湖秋
　　丹橘村邉獨〈一作燭一作煙〉火㣲碧流明處雁初飛蕭條落葉〈一作日〉垂楊岸隔水寥寥聞擣衣
　　逐波雲影參差逺背日嵐光隱見深猶似望中連海樹月生湖上是山隂
　　舊山認得煙嵐近湖水平鋪碧岫間喜見雲泉還悵望自慙山叟不歸山
　　翠崖幽谷分眀處倦鳥歸雲〈一作山〉在眼前惆悵白頭為四老逺隨塵土去伊川
　　重到惠山
　　再到石泉寺內有禪師鑒𤣥影堂在寺南𡶶下頃年與此僧同在恵山十年鑒𤣥在壽春相訪因追舊歡
　　碧𡶶依舊松筠老重得經過已白頭俱是海天黃葉信両逢霜節菊花秋望中白鶴憐歸翼行處青苔恨昔遊還向窗間〈一作竹窗〉名姓下數行添記別離愁〈萬首絶句分為二首〉
　　鑒𤣥影堂
　　香燈寂莫網塵中煩惱身須色界空龍鉢巳傾無法雨虎牀猶在有悲風定心池上浮泡沒招手巖邉夢幻通深夜月明松子落儼然聽法侍生公
　　別石泉
　　在惠山寺松竹之下甘爽乃人間靈液清澄鑒〈一作見〉肌骨含漱開神慮茶得此水皆盡芳味
　　素沙見底空無色青石潛流暗有聲㣲渡竹風涵淅瀝細浮鬆月透輕明桂凝秋露添靈液茗折香芽泛玉英應是梵宮連洞府浴池今化醒泉清
　　別雙溫樹
　　彺年於惠山書房前手植今巳喬柯數尋干雲蔥翠䕃日此樹移過江多死有類丹橘
　　翠條盈尺憐孤秀植向西窗待月軒輕剪綠絲秋葉暗密扶纎幹夏隂繁故山手種〈一作植〉空懐想溫室心知不敢言看爾拂雲今得地莫隨陵谷改深根
　　重別西湖
　　東去日前別湖中〈一作西湖〉雙鸂鶒翡翠早梅等三題及西來則鸂鶒翡翠悉皆翔失梅衰秋葉重起前歎耳
　　浦邉梅葉看凋落波上雙禽去寂寥吹管曲傳花易失織文機學羽難飄雪欺春早摧芳萼隼勵秋深拂翠翹繁艷彩毛無處所盡成愁歎別谿橋
　　毘陵東山
　　東山在毘陵驛南連水西舘館即獨孤及在郡所置荒廢巳久至孟公簡重修植以花木松竹等可翫孟公在郡日余以校書郎從役同宴於此今則荒廢仍舊
　　昔人別館淹留處卜築東山學謝家叢桂半空摧枳棘曲池平盡隔煙霞重開漁浦連天月〈一作日〉更種春園滿地花依舊秋風還寂莫數行衰桞宿啼鴉
　　建元寺〈一作和郭鄖寒食〉
　　寺在常州東郭〈一作常州建元寺在郡東郭〉松扉竹院各在岡阜地甚疎通連接郊外每歲寒食里人灑掃經過之所大歴中詩人郭雲〈一作鄖〉曽賦寒食詩贈吏部先兄詩云蘭陵士女滿晴川郊外紛紛拜古埏萬井人家初禁火九原松柏自生煙人間後事非前事鏡裏今年老去年介子終知祿不及王孫誰復更相憐當時以為絶唱嘗在童兒即聞此詩非欲繼和蓋紀事因書
　　江城物𠉀傷心地逺寺經過禁火辰芳草壠邊迴首客野花叢裏斷腸人紫荊繁艷空門晝紅藥深開古殿春歎息光隂催白髮莫悲風月獨霑巾
　　卻到金陵登北固亭
　　龍形江影隔雲深虎勢山光入浪沈潮蹙海風驅萬里日浮天塹洞千尋衆峰作限橫空碧一柱中維徹底〈一本此字缺〉金還叱檝師看五兩莫令辜負濟川心
　　望鶴林寺
　　仍歳徃來牽廹皆不得往元和初在故度支尚書兄賓府多因閒暇經遊此寺寺內有木蘭杜鵑繁茂人言至今猶未衰歇
　　鶴棲峰下青蓮宇花發江城世界春紅照日髙殷奪火紫凝霞曙瑩銷塵毎思載酒悲前事欲問題詩想舊身自歎秋風勞物役白頭拘束一閒人
　　宿𤓰州
　　煙昏水郭津亭晩〈一作曉〉廻望金陵若動揺衝浦迴風翻宿浪照沙低月歛殘潮栁經寒露看蕭索人改衰容自寂寥官冷舊諳唯旅館歳隂輕薄是涼飇
　　入揚州郭
　　潮水舊通揚州郭內大歴巳後潮信不通李頎詩鸕鷀山頭片雨晴揚州郭裏見潮生此可以驗
　　菊芳沙渚殘花少柳過秋風墜葉疎堤繞門津喧井市路交村陌混樵漁畏衝生客呼童僕欲指潮㾗問里閭非為掩身羞白髮自縁多病喜肩輿
　　宿揚州水〈一本無水字〉館
　　舟依淺岸〈一作浦〉參差合橋映晴虹上下連輕檝過時揺水月逺燈繁處隔秋煙卻思海嶠還悽歎近渉江濤更凜然閒憑欄干指星漢尚疑軒蓋在樓船
　　州中小飲便別牛相
　　笙歌罷曲辭賓侶庭竹移隂就〈一作近〉小齋愁不解顔徒滿酌病非傷肺為憂懐恥矜學歩貽身患豈慕醒狂躡禍階從此別離長酩酊洛陽狂狷任椎埋
　　卻過淮隂弔韓信廟
　　功髙自棄漢元臣遺廟隂森楚水濱英主任賢増虎翼假王徼福犯龍鱗賤能忍恥卑狂少貴乏懐忠近佞人徒用千金酬一飯不知明哲重防身
　　卻入泗口
　　洪河一派清淮接堤草蘆花萬里秋煙樹寂寥〈一作蒼茫〉分楚澤海雲明滅滿〈一作見〉揚州望深江漢連天逺思起鄉閭〈一作關〉滿眼愁惆悵路岐眞〈一作惟〉此處夕陽西沒水東流
　　重入洛陽東門
　　商顔重命伊川叟時事知非入洛人連野碧流通御苑滿階〈一作街〉秋草過天津每慚清秩容衰齒猶有華簪寄病身驅馬獨歸尋里巷日斜行處舊紅塵
　　拜三川守
　　開成元年三月二十五日蒙恩除河南尹四月六日詔下洛陽是月自春不雨巳踰六旬此日謝恩未詣公府馳禱龍祠止九日大降膏澤連霔浹日時苖頓茂又里巷比多惡少皆免〈一作危〉㡌散衣聚為羣鬬或差肩追繞擊大毬里言謂之打棍諳論士庶苦之車馬逢者不敢前都城為患日久詔下之日此輩皆失所在卻歸負販之業閭里間無復前患
　　恭承寵詔臨伊洛靜守朝章化比閭風變市兒驚偃草雨晴郊藪謬隨車改張琴瑟移膠柱止息笙簧辨魯魚唯有從容期一徳使齊文教奉皇居
　　慶雲見
　　夏六月准詔祭中嶽宿少林寺祭畢歸寺有慶雲見於峰初如絳綃𫎇覆上下巖樹透徹虛明照日俄頃諸崖谷間盡祥雲紛郁綿布自午至未不散
　　禮成中嶽陳金冊祥報卿雲冠玉峰輕未透林疑待鳯細非行雨詎從龍巻風變彩霏㣲薄照日籠光映隱〈一作隱映〉重還入九霄成沆瀣夕嵐生處鶴歸松
　　靈蛇見少林寺
　　二大松上有青蛇不知所自下馬之際忽墜於地盤結異狀若紫組綬青光熒射逼之不怒問其寺僧僧雲嘗見因令祝以箱奩引之遂逶迤就器送寺外倐忽如失之
　　𤨏文結綬靈蛇降蠖屈螭盤顧視閒鱗䠞翠光抽璀璨腹連金彩動彎環巳應蛻骨風雷後豈効銜珠草莽間知爾全身䕶崑閬不矜揮尾在常山
　　拜宣武軍節度使
　　開成元年六月二十六日制授宣武軍節度使七月三日中使劉泰押送旌節止洛陽五日赴鎮出都門城內少長士女相送者數萬人至白馬寺涕泣當車者不可止少尹嚴元容鞭胥吏市人怒其戀慕留臺御史杜牧使臺吏遮毆百姓令其廢祖帳
　　油幢竝入虎旗開錦橐從天鳯詔來星應魏師新鼓角地嫌梁苑舊池臺日暉紅斾分如電人擁青門動若雷伊洛鏡清迴首處是非紛雜任塵埃
　　到宣武三十韻
　　七月十二日到汴州是月鄭汴間不雨巳餘月秋苖巳悴十日至圃田天雨已餘至十二日朝旨秋稼頓茂軍禮亦成矣
　　七月趨梁苑三年謝尹京舊風除物蠧新律奉師貞龍節雙油重蛇矛百練明躍魚連後斾騰虎耀前旌路轉金神竝川開鐵馬橫擁旄差白羽分轡引紅纓在浚風煙接維嵩鞏洛清貫魚奔騎疾連雁巻行輕煙壘風調角秋原雨洗兵宿雲看布甲疎栁見分營鼔徹通宵警和門𠉀曉晴虎符三校列魚胄萬夫迎弄馬猨猱健奔車角觝呈駕肩傍隘道張幕內連楹森㦸承三令攢戈退一聲及郊知雨過觀俗辨風行望宋憐思女遊梁念客卿義夫留感激公子播英名澤廣䐁魚洽恩宣豈弟生善師忘任智中略在推誠式宴歌鍾合陳筵綺繡幷戲鼙千卒躍均酒百壺傾樂與師徒共歡從井邑盈教通因漸染人恱尚和平授鉞慙分閫登壇荷列城虛裘朝獨坐雄劒夜孤鳴白髪侵霜變丹心捧日驚衛青終保志潘岳未忘情期月終迷化三年詎有成惟看波海動天外斬長鯨













　　御定全唐詩巻四百八十二
　　欽定四庫全書
　　御定全唐詩巻四百八十三
　　李紳
　　江南暮春寄家
　　雒陽城見梅迎雪魚口橋逢雪送梅劍水寺前芳草合鏡湖亭上野花開江鴻斷續翻雲去海燕差池拂水回想〈一作料〉得心知近寒食潛聽喜鵲望歸來
　　奉酬樂天立秋夕有懐見寄
　　深夜星漢靜秋風初報涼階篁淅瀝響露葉參差光冰兔半升魄銅壺微滴〈一作漏〉長薄帷乍飄巻襟帯輕揺颺此際〈一作北除〉昏〈一作魂〉夢清斜月滿軒房履屣步前楹劍㦸森在行重城宵正分號鼔互相望獨坐有所思夫君鸞鳳章天津落星河一葦安可航龍泉白玉首魚服黃金裝報國未知効惟鵜徒在梁裵回顧戎旃顥氣生東方衰葉滿欄草斑毛盈鏡霜羸牛未脫轅老馬強騰驤吟君白雪唱慙愧巴人腸
　　山出雲
　　杳靄祥雲起飄颺翠𡽹新縈峰開石秀吐葉間松春林靜翻空少山明度嶺頻迴崕時掩鶴幽澗或隨人姑射朝凝雪陽臺晩伴神悠悠九霄上應坐玉京賓
　　上黨奏慶雲見
　　飛龍乆馭宇真氣尚興雲五色傳嘉瑞千齡表聖君從風忽蕭索依漢更氛氳影徹天初霽光鮮日未曛表祥近〈一作來〉自逺垂化聚還分寧作無依者空傳陶令文
　　華山慶雲見
　　聖主祠名岳髙𡶶發慶雲金柯初繚繞玉葉漸氛氳氣色含珠日晴光吐翠雰依稀來鶴態髣髴列仙羣萬樹流光影千潭寫錦文蒼生欣有望祥瑞在吾君
　　欲到西陵寄王行周
　　西陵沙岸回流急〈西陵渡在蕭山縣西二十里錢王以陵非吉語改曰西興〉底黏沙去㟁遙驛吏遞呼催下䌫棹郎閒立道齊橈猶瞻伍相青山廟〈盧文輔伍子胥祠銘曰漢史胥山今名青山謬也〉未見雙童白鶴橋欲責舟人無次第自知貪酒過春潮
　　華頂
　　欲向仙峰煉九丹獨瞻華頂禮仙壇石標琪樹凌空碧水掛銀河映月寒天外鶴聲隨綘節洞中雲氣隱琅玕浮生未有從師地空誦仙經想羽翰〈見天台勝蹟錄〉
　　鶯鶯歌〈一作東飛伯勞西飛燕歌為鶯鶯作〉
　　伯勞飛遲燕飛疾垂楊綻金花笑日綠窓嬌女字鶯鶯金雀婭鬟年十七黃姑上天阿母在寂寞霜姿素蓮質門掩重闗蕭寺中芳草花時不曽出
　　贈毛仙翁
　　憶昔我祖神仙主𤣥元皇帝周柱史曽師軒黃友堯湯混跡和光佐周武周之天子無仙氣成武康昭都瞥爾穆王麤識神仙事八極輪蹄方逞志鶴髪韜真世不知日月星辰幾回死金鼎作丹丹化碧三萬六千神入宅仙兄受術幾千年已是當時駕鴻客海光悠容天路長春風玉女開宮院紫筆親教書姓名玉皇詔刻青金簡桂窓一別三千春秦妃鏡裏蛾眉新忽控香虬天上去海隅刼石霄花塵一從仙駕辭中土頑日昏風老無主九州爭奪無時休八駿垂頭避豺〈一作狼〉虎我亦𤣥元千世孫眼穿望斷蒼煙根花麟白鳳竟𠖇寞飛春走月勞神昏百年命促奔馬疾愁腸盤結心摧崪今朝稽首拜仙兄願贈丹砂化秋骨
　　和晉公三首
　　鳳儀常欲附蚊力自知㣲願假罇罍末膺門自此依貂蟬公獨步鴛鷺我同羣插羽先飛酒交鋒便著文窮隂初莽蒼離思漸氛氳殘雪午橋㟁斜陽伊水濱
　　古風〈一作憫農〉二首
　　春種一粒粟秋成〈一作收〉萬顆子四海無閒田農夫猶餓死
　　鋤禾日當午汗滴禾下土誰知盤中餐粒粒皆辛苦
　　栁二首
　　陶令門前罥接䍦亞夫營裏拂朱旗人事推移無舊物年年春至綠垂絲〈一作絲垂〉
　　千條垂〈一作楊〉栁拂金絲日暖牽風葉學眉愁見花飛狂〈一作狂飛〉不定還同輕薄五陵兒
　　題白樂天文集〈樂天藏書東都聖善寺號白氏文集紳作詩以美之〉
　　寄玉蓮花藏緘珠貝葉扃院閒容客讀講倦許僧聽部列雕金榜題存刻石銘永添鴻寳集莫雜小乗經
　　答章孝標
　　假金方用眞金鍍若是真金不鍍金十載長安得一第何湏空腹用髙心〈來詩有金湯鍍了之句〉
　　朱槿花
　　瘴煙長暖無霜雪槿艶繁花滿樹紅每歎芳菲四時厭不知開落有春風
　　至潭州聞猿
　　昔陪天上三清客今作端州萬里人湘浦更聞猿夜嘯斷腸無淚可霑巾
　　江亭
　　瘴江昏霧連天合欲作家書更斷腸今日病身悲狀𠉀豈能埋骨向炎荒
　　紅蕉花
　　紅蕉花様炎方識瘴水溪邉色最深葉滿叢深殷似火不唯燒眼更燒心
　　憶漢月
　　花開花落無時節春去春來有底憑燕子不藏雷不蟄燭煙昏霧暗騰騰
　　端州江亭得家書二首
　　雨中鵲語喧江樹風處蛛絲颺水潯開拆逺書何事喜數行家信抵千金
　　長安別日春風早嶺外今來白露秋莫道淮南悲木葉不聞揺落更堪愁
　　聞猨
　　見說三聲巴峽深此時行者盡沾襟端州江口連雲處始信哀猿傷客心
　　贈韋金吾
　　自報金吾主禁兵腰間寳劒重橫行接輿也是狂歌客更就將軍乞一聲
　　長門怨
　　宮殿沈沈曉欲分昭陽更漏不堪聞珊瑚枕上千行淚不是思君是恨君
　　⻱山寺魚池
　　汲水添池活白蓮十年鬐鬛盡生天凡庸不識慈悲意自𦵏江魚入九泉
　　剃髪多縁是代耕好聞人死惡人生袛園説法無髙下爾輩何勞尚世情
　　賦月
　　白樂天分司東洛朝賢悉㑹興化亭送別酒酣各請一字至七字詩以題爲韻
　　月光輝皎潔耀乾坤靜空濶圓滿中秋玩爭詩哲玉兎鏑難穿桂枝人共折萬象照乃無私瓊臺豈遮君謁抱琴對彈別鶴聲不得知音聲不切
　　句
　　君詠風月夕余當童稚年閒窓讀書罷偷詠左司篇〈韋應物爲滁州刺史有登北樓詩紳後爲刺史繼和存句止此見方輿覽勝〉











　　御定全唐詩巻四百八十三
<集部,總集類,御定全唐詩>
　　欽定四庫全書
　　御定全唐詩巻四百八十四
　　崔公信
　　崔公信元和元年進士第張洪靖帥太原辟為掌記後改觀察判官加授殿中侍御史詩一首
　　和太原張相公山亭懐古
　　疊石狀崖巘翠含城上樓前移廬霍𡶶逺帶沅湘流瀟灑主人靜夤緣芳徑幽清輝在昏旦豈異東山游楊虞卿
　　楊虞卿字師臯𢎞農人元和五年擢進士第為校書郎擢監察御史牛僧儒李宗閔輔政引為𢎞文館學士給事中號為黨魁歴工部侍郎京兆尹貶䖍州司戶卒詩一首
　　過小妓英英墓
　　蕭晨騎馬出皇都聞説埋寃在路隅別我已為泉下土思君猶似掌中珠四品柱聲初絶三尺孤墳草已枯
　　蘭質蕙心何所在焉知過者是狂夫
　　句
　　河勢崑崙逺山形菡蓞秋〈過華作〉
　　楊汝士
　　楊汝士字慕巢虞卿從弟元和四年擢進士第牛僧儒李宗閔待之善引為中書舍人開成初由兵部侍郎出鎮東川入為吏部侍郎終刑部尚書詩七首
　　和段相公登武擔寺西臺
　　清淨此道宮層臺復倚空偶時三伏外列席九霄中平視雲端路髙臨樹杪風自憐榮末座前日別池籠
　　和段相公夏登張儀樓
　　從公城上來秋近絶纖埃樓古秦規在江分蜀望開逺山標宿雪末席本寒灰陪賞今為忝臨歡敢訴桮和宗人尚書嗣復祠祭武侯畢題臨淮公舊碑
　　古栢森然地修嚴蜀相祠一過榮異代三顧盛當時功徳流何逺馨香薦未衰敬名探國志飾像慰甿思昔謁從征蓋今聞擁信旗固宜光寵下有淚刻前碑
　　宴楊僕射新昌里第
　　隔坐應須賜御屏盡將仙翰入髙𡨋文章舊價留鸞掖桃李新隂在鯉庭再歳生徒陳賀宴一時良史盡傳馨當時疏廣〈一作傅〉雖雲盛詎有茲筵醉綠醽
　　建節後偶作
　　拋卻弓刀上砌臺上方臺榭與雲開山僧見我衣裳窄知道新從戰地來
　　題畫山水
　　太華𡶶前是故鄉路人遙指讀書堂如今老大騎官馬羞向闗西道姓楊
　　賀筵占贈營妓〈北里誌汝士鎮東川其子知溫及第開家宴相賀營妓咸集命人與紅綾一疋〉
　　郎君得意及青春蜀國將軍又不貧一曲髙歌紅〈一作綾〉一疋兩頭娘子謝夫人
　　句
　　昔日蘭亭無豔質此時金谷有髙人〈裵令公居守東洛夜宴半酣公索句元白有得色時公為破題次至汝士云云白知不能加遽裂之曰笙歌鼎沸勿作冷淡生活元顧白曰樂天所謂能全其名者也〉
　　陳至
　　陳至元和四年及第詩二首
　　賦得芙蓉出水
　　菡蓞迎秋吐夭揺映水濵劍芒開寶匣𡶶影寫蒲津下覆〈一作照〉參差荇髙辭苒弱蘋自當巢翠甲非止戲頳鱗莫以時先後而言色故新芳香正堪翫誰報渉江人
　　薦氷
　　凌寒開涸沍寢廟致精誠色靜澄三酒光寒肅兩楹形鹽非近進玉豆為潛英禮自春分展堅從北陸成藉茅心共結出鑑水漸〈一作暫〉明幸得來觀薦靈臺一小生
　　句
　　藻井尚寒龍跡在紅樓初施日光通〈紅樓院〉
　　趙蕃
　　趙蕃元和進士第詩二首
　　薦氷
　　仲月開凌室齋心感聖情寒姿分玉坐皓彩發丹楹積素因風壯虛空向日明遙涵牕戶冷近映冕旒清在掌光逾澈當軒質自輕良辰方可致由此表精誠
　　老人星
　　大史占南極秋分見夀星増輝延寶歴發曜起祥經灼爍依狼地昭彰近帝庭髙懸方杳杳孤白乍熒熒應見光新吐休徴徳自形既能符聖祚從此表遐齡






　　御定全唐詩巻四百八十四
　　欽定四庫全書
　　御定全唐詩巻四百八十五
　　鮑溶
　　鮑溶字徳源元和進士第與韓愈李正封孟郊友善集五巻今編詩三巻
　　古意〈一作怨詩〉
　　女蘿寄青松〈一作松柏〉緑〈一作絲〉蔓花綿綿三五定君婚結髮早移天肅肅羔〈一作羊〉鴈禮泠泠琴瑟篇恭承采蘩祀敢効同車〈一作居〉賢皎日不留景良辰〈一作時〉如逝川愁〈一作秋〉心忽〈一作還〉移愛花〈一作春〉貌無歸妍翠袖皓珠〈一作洗朱〉粉碧階封緑〈一作綺〉錢新人易如玉廢瑟難為寄謝〈一作羨〉蕣華木榮君香閣〈一作閤〉前豈無揺落苦貴與根蒂連希君舊光景照妾薄暮年
　　蕭史圖歌
　　霜綃數幅八月天綵龍引鳯堂堂然小載蕭僊穆公女隨仙上歸玉京去仙路迢遙煙幾重女衣清浄雲三素
　　鬍髯毿珊雲髻〈一作轡〉光翠蕤皎潔瓊華涼露痕煙跡漬紅〈一作清江〉貌疑別秦宮初斷腸此天〈一作去〉每在西北〈一作北斗〉上紫霄洞客曉煙〈一作相〉望
　　㑹仙歌
　　輕輕濛濛龍言鳯語何從容耳有響兮目無蹤杳杳黙黙花張錦織王母初自崑崙來茅盈王方平在側青毛仙鳥銜錦符謹上阿〈一本有母字〉環起居王母書始知僊事亦多故一隔絳〈一作銀〉河千嵗〈一作東海千年〉餘詳〈一作祥〉玉字多喜氣瑤臺明月來墮地冠劒低昂蹈舞頻禮容盡若君臣事願言小仙藝姓名許飛瓊洞隂玉磬敲天聲樂王母一送玉杯長命酒碧花醉靈揚揚笑賜二子長生方二子未及伸拜謝蒼蒼上兮皇皇下
　　李夫人歌
　　璿閨羽帳華燭陳方士夜降夫人神葳蕤半露芙蓉色窈窕將期環珮身麗如三五月可望難親近嚬黛含犀〈一作淒〉竟〈一作翠黛含顰意〉不言春思秋怨誰能問欲求巧笑如生時歌塵在瑟空銜絲神來未及夢相見〈一作及夢相見苦〉帝比初亡心更悲愛之欲其生又死東流〈一作方〉萬代無迴水宮漏丁丁夜向晨煙消霧〈一作露〉散愁方士
　　水殿采菱歌
　　宮鴉叫赤光潮聲入宮宮影涼火華啼露巻橫塘金堤四合宛柔揚〈一作垂楊〉美人荷裙芙蓉妝柔〈一本此字缺〉荑縈霧櫂龍航采菱一聲歌態長青絲結眼捕鴛鴦
　　周先生畫洞庭歌
　　江南客水為鄉舟為宅能以筆鋒知地脈閒分楚水入丹青不下此堂臨洞庭水文不浪煙不動木末稜稜山碧重帝子應哀窈窕雲客人似得嬋娟夢六月火光衣上生齋心寂聽潺湲聲林氷揺鏡水拂簟盡日獨臥秋風清因遊洞庭不出戶疑君如有長生路玉壺先生在何處
　　霓裳羽衣歌
　　玉煙生窗午〈一作下〉輕凝晨華左耀鮮相凌人言天孫機上親手跡有時怨別無所惜遂令武帝厭雲韶金針天絲綴飄飄五聲寫出心中見拊石喧金栢梁殿此衣春日賜何人秦女腰肢輕若燕香風間〈一作閑〉旋衆彩隨聮聮珍珠貫長絲眼前意是三清客星宿離離遶身白鸞鳯有聲不見身出宮入徴隨伶人神仙如月只可望瑤華池頭幾惆悵喬山一閉曲未終鼎湖秋驚白頭浪
　　寓興
　　念來若望神追往如話夢夢神不〈一作本〉無跡誰使煩心用魯聖虛泣麟楚狂浪歌鳯𨙻言阮家子更作窮途慟
　　遊山
　　白道行深雲雲髙路彌細時時天上客遺路人間世煙花最深處井臼得空刺天寒鶴巢林石長泉脈閉神化萬靈集心期一朝契不見金板書誰知阮家裔終期太古人問取松柏嵗
　　隋宮
　　御街多行客〈一作行客路〉行客悲春風楚〈一作野〉老幾代人種田煬帝宮零落池臺勢髙低禾黍中
　　懐仙二首
　　崑崙九層臺臺上宮城峻西母持地圖東來獻虞舜虞宮禮成後迴駕仙風順十二樓上人笙歌沸天引裵迴扶桑路白日生離恨青鳥更不來麻姑斷書信乃知東海水清淺誰能問
　　閬峯綺閣〈一作崑崙九層〉幾千丈瑤水西〈一作四〉流十二城曾見〈一作心羨〉周靈王太子碧桃花下自〈一作學〉吹笙
　　懐逺人
　　逺道在天際客行如浮雲浮雲不知歸似我長望君秋至漢水髙南音何時聞瑤草難逺寄西風氣氤氳常恐山嶽遊不反鸞鳯羣無厭坐遲人風雨驚斯文
　　懐尹眞人
　　萬里疊嶂翠一心浮雲閒羽人杏花發倚樹紅瓊顔流水杳冥外女蘿隂䕃間卻思人間世多恐不可還青鳥飛難逺春雲晴不閑但恐五雲車山上復有山
　　秋晩銅山道中宿隱者
　　我鄉山川遙秋晩空景促天明共雲散日落依鳥宿主人逃名子鶴髮臥空谷野言得真風山貌冝古服喜於無聲地暫傲羲皇俗秋窗照疎螢寒犬吠落木朝隱留此處一㸃天邊宿今憶見此時添悲覽止足遲遲清夜晝幽路出深竹笑謝萬戶侯余將恥干祿
　　感懐
　　宿心不覺逺事去勞追憶曠古川上懐東流幾時息門前青山路眼見歸不得曉夢雲月光過秋蘭蕙色
　　經秦皇墓
　　左岡青虬盤右坂白虎踞誰識此中陵祖龍藏身處別為一天地下入三泉路珠華翔青鳥玉影耀白兔山河一易姓萬事隨人去白晝盜開陵𤣥冬火焚樹哀哉送死厚乃為棄身具死者不復知回看〈一作首〉漢文墓
　　將歸舊山留別孟郊
　　擇木無利刃羨魚無巧綸如何不量力自取中路貧前者不厭耕一日不離親今來千里外我心不在身悠悠慈母心惟願才如人蠶桑能幾許衣服常著新一飯吐尺絲誰見此殷勤別君歸耕去持火燒車輪
　　留辭〈一作別〉杜員外式方
　　東風吹旅懐鄉夢無夜無慚見〈一作嘆〉君子堂貧思上歸途海岳泛念深㳙塵復何須婆娑不在本〈一作材木〉屈曲無弧惻惻奉離尊承歡獨向隅時當鳯來日孰用雞鳴夫〈一本無此二句〉迴首九仙門皇家在玉壺慙非海人別淚下不成珠
　　長城
　　䝉公〈一作恬〉虜生人北築秦氏〈一作民〉寃禍興蕭牆內萬里防禍根〈一作源〉城成六國亡宮闕啟〈一作觀豈〉千門〈一作人一作年〉生人半為土何用空中原奈何家天下〈一作天下人〉骨肉尚無〈一作酬〉恩投沙擁海水安得久不翻乘髙慘人魂寒日易黃昏枯骨貫朽鐵〈一作朽木貫折矢〉砂中如〈一作自〉有言萬古〈一作歳〉驪山下〈一作葬〉徒悲〈一作誰知〉野火燔
　　蔡平喜遇河陽馬判官寛話別
　　從事東軍正四年相逢且喜偃兵前看尋狡兔翻三窟見射妖星落九天江上栁營迴鼓角河陽花府望神仙秋風蕭颯醉中別白馬嘶霜鴈叫煙
　　寄福州從事殷堯藩
　　越嶺寒輕物象殊海城臺閣似蓬壺幾迴入市鮫綃女終嵗啼花山鷓鴣雷令劒龍知去未虎夷雲鶴亦來無就中靜事冥宵話何惜雙輪訪病夫
　　壯士行
　　西方太白髙壯士羞病死心知報恩處對酒歌易水沙鴻嘷天末橫劒別妻子蘇武執節歸班超束書起山河不足重重在遇知已
　　章華宮行
　　煙渚南鴻呼曉羣章華宮娥怨行雲十二巫峯仰天緑金車何處邀雲宿小腰婑墮三千人宮衣水碧顔青春豈無一人似神女忍使黛蛾常不伸黛蛾不伸猶自可春朝諸處門常鏁
　　倚瑟行
　　金輿傳驚〈一作警〉灞滻水〈一作水涯〉龍旗參天行殿巍左文皇帝右慎姬北面侍臣張釋之因髙知處邯鄲道夀陵已見生秋草萬世何人不此歸一言出口堪生老髙歌倚瑟流〈一作揚〉清悲徐樂〈一作樂餘〉哀生知為誰臣驚歡〈一作謡〉歎不可放〈一作望〉願賜一言釋名妄明珠為日紅亭亭水銀為河玉為星泉宮一閉秦國喪牧童弄火〈一作笛〉驪山上與世無情在速貧棄屍於野由斯葬生死茫茫不可知視〈一作是〉不一姓君莫悲始皇有訓二世哲〈一作誓〉君獨何人至於斯〈一本無上四句〉灞陵一代無發毀儉風本是張廷尉
　　辭輦行
　　漢家代久淳風薄帝重微行極荒樂青娥三千奉一人班女不以色事君朝停玉輦詔同載三十六宮皆眄睞不驚六馬緩天儀從容鳴環前致辭君恩如海深難竭妾命如絲輕易絶願陪阿母同小星敢使太陽齊萬物周末幽王不可宗妾聞上聖遺休風五更三老侍白日八十一女居深宮願將輦內有餘席迴賜忠臣妾恩澤一時節義動賢君千年名姓香氛氳漸臺氷死何傷聞
　　巢烏行
　　烏生幾子林蕭條雄烏求食雌守巢夜愁風雨巢傾覆常見一烏巢下宿日長雛飢雄未迴雌烏下巢去哀哀野田春盡少遺榖尋食不得飢飛來黃雀亦引數青雀雀飛未逺烏驚落既分青雀噉爾雛爾雛雖長心何如將飛不飛猶未忍古瑟寫哀哀不盡殺生養生復飬生嗚嗚嘖嘖何時平
　　姑蘇宮行
　　姑蘇宮九層金臺半虛空雕楹璇題鬬皎潔中有妖姬似明月西見洞庭秋鏡開水華百里盤宮來越王采女能水戲仙舟如龍旌曳翠羽蓋晴翻橘柚香玉笙夜送芙蓉醉歸帆平靜〈一作浄〉君無勞還從下下上髙髙
　　悲哉行
　　促促晨復昏死生同一源貴年不懼老賤老〈一作者〉傷久存朗朗哭前歌絳旌引幽魂來為千金子去臥百草根黃土塞生路悲風送回轅〈一作輪〉金鞍舊良馬四顧不入〈一作出〉門生結千嵗〈一作載〉念榮華及百孫〈一作榮及百代孫〉黃金買性命白刃酬〈一作讎〉一言寧知北山下松柏侵田園元日早朝行〈一作鮑防詩末有師曠應律十句旌旗不斷二句無〉
　　乾元發生春為宗盛徳在天斗建東東方嵗星大明宮南山喜氣揺晴空望雲五等舞萬玉獻夀一聲出千峯文章垂彩禮樂正太白〈一作平〉下直旌旗紅旌旗不斷〈一作直旌斷爾〉春風前直如朱繩非爾妍
　　秋懐五首
　　促促生有涯營營意無限無限意未申有涯生已晩恩榮不可恃天道歸寸管老如影隨人時若車下坂行者歸期盡居人心更逺涼風日蕭條親戚長在眼多憂知無奈聖賢莫能免客鳥投本枝生生復深淺
　　秋曉客迢迢月清風楚楚草蟲夜侵我唧唧牀下語流年白日馳微願不我與心如繅絲綸展轉多頭緒慿觴散煩襟援瑟清夜拊迴感帝子心空堂有煙雨絲減悲不減器新聲更古一有餘哀何況二十五
　　九月夜如年幽房勞別夢不知別日逺夜夜猶相送玉牀暗蟲響錦席寒淚凍明鏡失舊人空林誤歸鳯新年堪愛惜錦字亦珍重一念皎皎時幽襟非所用
　　金氣白日來疎黃滿河闗平居乏愉恱況復身險艱一憶故鄉居一望客人還兩心四海中誰不傷朱顔雙燕不巢樹浮萍不出山性命君由天安得易其間休悲砌蟲苦此日無人閒
　　龍荒變露色燕鴈〈一作雀〉南為客遊子聲影中涕零念離析四時如車馬轉此今與昔往歎在空中存事委幽跡翩翩日斂照朗朗月繫夕物生春不留年壯老還廹天機杳何為長夀與松栢
　　秋夜對月懐李正封
　　援琴悵獨立髙月對秋堂美人逺於月徒望空景光坐憶〈一作感又作敢〉執手時七起淒涼平生知音少君子安可忘客意如夢寐路岐遍四方日逺迷所之滿天心暗傷主奉二鯉魚中含五文章惜無千金荅愁思盈中腸此夕臨風歎零露霑衣裳
　　廬山石鏡
　　東巖採薇人巖際朝見月怪墮幽蘿間非時更澄徹緑蘿就玉兔再與髙鳥歇清光照掌中始悟石上發誰傳隂陽火鑄此天地物深影藏半山虛輪帶凝雪早迴謝公賞今遇樵夫説白日乘綵霞翩翩對容髮我圖辨鬼魅信美留煙闕形神乍相逢竟夕難取別如其終身照可化黃金骨
　　與峨睂山道士期盡日不至
　　傾景安再中人生有〈一作又〉何常胡為少君別風馭峨睂陽結我千日期青山故人堂期盡師不至望雲空燒香顧慙有限身易老白日光懐君屢驚歎支體安能強往聞清修籙未究服食方瑤田有靈芝眼見不得嘗玉壺貯天地嵗月亦已長若用壺中景東溟又堪傷寄言赤玉簫夜夜吹清商
　　述德上太原嚴尚書綬〈一作王尚書無綬字〉
　　帝命河嶽神降靈翼軒轅天王委管籥開閉秦北門頂戴日月光〈一作華〉口宣〈一作沾濡〉雨露言甲馬不及汗天驕自亡魂清〈一作青〉塚入內地黃河窮本源風雲寢氣象鳥獸翔旗旛軍人歌無胡長劒倚崑崙終古鞭血地到今耕稼繁樵客天一畔何由拜旌軒願請執御臣為公動朱轓豈令羣荒外尚有辜帝恩願陳田舍歌暫息四座喧條桑去附枝薙草絶本根可惜漢公主哀哀嫁烏孫
　　山中懐劉修
　　松老秋意孤夜涼吟風水山人在逺道相憶中夜起春光如不至幽蘭含香死響象離鶴情念來一相似月斜掩扉臥又在夢魂裏
　　塞下〈一作上〉
　　北〈一作朔〉風號薊門殺氣日夜興咸陽三千里驛馬如飢鷹行子久去鄉逢〈一作見〉山不敢登寒日慘大野虜雲若飛鵬西北防秋軍麾幢宿層層〈一作氷〉匈奴天未喪戰鼓長登登〈一作騰騰〉漢卒馬上老繁纓空絲繩誠知天所驕欲罷又不能
　　送僧南遊
　　且攀隋宮柳莫憶〈一作惜〉江南春師有懐鄉志未為無事人
　　行路難
　　玉堂向夕如無人絲竹儼然宮商死細人何言入君耳塵生金罇酒如水君今不念嵗蹉跎鴈天明明涼露多華燈清凝久照夜綵僮窈窕虛垂蘿〈一作羅〉入宮見妒君不察暮〈一作莫〉入此地生風波此時不樂早休息女顔易老君如何
　　子規
　　中林子規啼雲是古蜀帝蜀帝胡為鳥驚急如罪戾一啼豔陽節春色亦可替再啼孟夏林密葉堪委翳三啼涼秋曉百卉無生意四啼𤣥冥冬雲物慘不霽芸黃壯士髮〈一作鬢〉沾〈一作淚〉灑妖姬袂悲深寒烏雛哀掩病鶴翅胡為託幽命庇質無完毳戚戚含至寃卑卑忌羣勢吾聞鳯皇長羽族皆受制盍分翡翠毛使學鸚鵡慧敵怨不在一哀尚能繼𨙻令不知休泣血經世世古風失中和衰代因鄭衛三歎尚淫哀向渴嘻流涕如因異聲感樂與中腸契至教一昏蕪生人遂危脆古意歎通近如上青天際荼蓼久已甘空勞堇葵惠誰聞子規苦思與正聲計
　　秋夜聞鄭山人彈楚妃怨
　　明月揺落夜深堂清浄中間楚妃奏十指哀嬋娟寥寥夜含風蕩蕩意如泉寂寞物無象依稀語空煙旅人多西望客鴈難南前由來感神事豈為無情傳容華能幾時不再來者年此夕河漢上雙星含悽然
　　憶舊遊
　　憶求無何鄉了在赤谷村仙人居其中將往問所存日入濛汜宿石煙抱山門明月久不下半峯照啼猨堂上白鶴翁神清心無煩齋心侍席前跪請長生恩雲昔崆峒老何詞受軒轅從星使變化任日張乾坤若到舊鄉里宛如曾討論風移嵓花氣珠貫金經言涼夜惜易盡青煙謝晨喧自唯腥膻體難久留其藩幾世身在夢百年雲無根悠悠竟何事〈一本無上二句〉愚智相憂寃歎息幾晩寤䝉師招其魂至今瑤華心每想清水源
　　白露
　　清蟬暫休響豐露還移色金飇爽晨華玉壺增夜刻已低疎螢燄稍減哀蟬力迎社促燕心助風勞鴈翼一悲紈扇情再想清淺憶髙髙拜月歸軋軋挑燈織盈盈玉盤淚何處無消息
　　經隱叟
　　行蹋門外泉坐披牀上雲誰將許由事萬古留與君虛洞閉金鏁蠧簡藏鳥文蘿景深的的蕙風閒薫薫余有世上心此來未及羣殷勤諱名姓莫遣樵客聞
　　秋暮〈一作日〉山中懐李端公益〈一本益字在端公上〉
　　舊事與日逺秋花仍舊香前年繡衣客此節過此堂侍臣不自髙笑脫〈一作觧〉繡衣裳眠雲有餘態〈一作意〉入鳥不亂行我恐雲嵐色損君鞍馬光君言此何言且共覆前觴古人重一笑買日輕金裝日盡秉燭遊千年不能忘〈一本無上六句〉君言此何言明〈一作今〉日皆異鄉明日非今日山下〈一作下山〉道路長一從山下來〈一作去〉天地再炎涼此中㑹〈一作期果〉難得夢君馬𤣥黃
　　苦哉逺征人〈一本苦哉上有擬古二字〉
　　征人歌古曲攜手上河梁李陵死別處杳杳𤣥〈一作去〉冥鄉憶昔從此路連年征鬼方久行迷漢厯三死〈一作洗〉氊衣裳百戰身且在微功信難忘逺承雲臺議非勢孰敢當落日弔李廣白首〈一作身〉過河陽閒弓失月影勞劒無龍光去日始束髮今來髪成霜虛名乃閒事生見父母鄉掩抑大風歌裵回少年場誠哉古人言鳥盡良弓藏
　　悼豆盧䇿先輩
　　喪車出東門生時馬無力何處入黃泉嵩髙山西北室人萬里外久望君官職今與牽衣兒翻號死消息平生江海上我不空相識逺客迷畏途孤鴻傷一翼行將雞黍祭已是烏鳶食勸酒執御郎行人有哀色先悲三尺土經歲哭不得眼前雙雙流故袂安可拭一拜隔千里生人意何極唯有陽春曲永播清玉徳
　　首夏
　　昨日青春去晩峯尚含妍雖留有餘態脈脈防憂煎幽人惜時節對此感流年
　　寄天台凖公
　　赤城橋東見月夜佛壠寺邊行月僧閒蹋莓苔繞琪樹海光清浄對心燈
　　送僧東逰
　　風流東晉後外學入僧家獨唱郢中雪還逰天際霞雲村共香飯水月喻〈一作國渝〉秋花景物添新致前程詎可涯
　　[[#{{{1}}}|{{{1}}}]]
　　昔從謝太守賔客宛陵城有日持齋戒髙僧識姓名秋風送客去安得盡忘情
　　宣城北樓昔從順陽公㑹於此
　　詩樓郡城北窗牖敬亭山幾歩塵埃隔終朝世界閒慿師看粉壁名姓在其間
　　東髙峯〈一作東峯亭〉
　　東亭最髙峙春樹繞山腰畵裏青鸞客雲中碧玉簫秋風若西望為我一長謡
　　禪定寺經院
　　蓮華不朽寺〈一作字〉雕刻滿山根石汗知天雨金泥落聖言思量施金客千古獨銷魂
　　范真傳〈一作傳真〉侍御累有寄因奉酬十首
　　昨日新花紅滿眼今朝美酒緑留人更宜明月含芳露慿仗蕭郎夜賞春
　　白雪翦花朱蠟蒂折花傳笑惜春人請君白日留明日〈一作月〉一醉春風〈一作風光〉莫厭頻
　　雲髻鳯文細〈一作鈿〉對君歌〈一作俱〉少年萬〈一作兼〉金酬一顧〈一作願一作飲〉可惜十千錢
　　玉管傾杯樂春園鬬草情野花無限意處處逐人行聞道中山酒一杯千日醒〈一作醒〉黃鶯似傳語勸酒太叮嚀
　　紅袂歌聲起因君始得聞黃昏小垂手與我駐浮雲相勸醉年華莫醒春日斜春風宛陵道萬里晉陽花碧緑草縈堤紅藍花滿溪願君常踐蹋〈一作路〉莫使暗萋萋
　　萋萋巫峽雲楚客莫留恩嵗久晉陽道誰能向太原嵗酒〈一作幾日〉勸屠蘇楚聲山鷓鴣春風入君意千日不須臾



　　御定全唐詩巻四百八十五
　　欽定四庫全書
　　御定全唐詩巻四百八十六
　　鮑溶
　　越女詞
　　越女芙蓉妝浣紗清淺水忽驚春心曉〈一作晩〉不敢思君子君子縱我思寧來浣溪裏
　　弄玉詞二首
　　素女結念飛天行白玉參差鳯皇聲天仙借女雙翅猛五燈繞身生入煙去無影
　　三清弄玉秦公女嫁得天上人瓊簫碧月喚朱雀攜手上謁玉晨君夫妻同夀萬萬青春
　　山行經樵翁
　　我心勞我身逺道誰與論心如木中火憂至常自燔披訪結恩地世人輕報恩女無良媒識知入何人門寒日行深山路由谷中村田翁樵採熟男女謳吟喧借問身命謀上言媿乾坤時清公賦薄力勤地利繁下念草木
　　年坐家見重孫舉案饋賔客糟漿盈陶尊醉閒鹿裘煗白髮舞軒軒仰羨太古人余將破行轅遑遑問身事師友難為言離歌又行去落日低寒泉
　　途中旅思二首
　　喔喔雞鳴曉蕭蕭馬辭櫪草草名利區居人少於客生期三萬日童耄半虛擲修短命半中憂歡復相敵朝提黃金爵暮造青松宅來往日相悲北邙田土窄峩峩西天岳錦繡明翠壁中有不死鄉千年無人跡心期周太子下馬拜虛碧鶴駕如可從他年執煙䇿
　　星出方問宿睡眼始朦朧天光見地色上路車幢幢時物既老大衆山何枯空青冥見古栢寥朗聞疎鴻獨歩天地間無因為君忠白毛尋人憂生此頭髮中躍馬非壯歲報恩無髙功斯言化為火日夜焚深衷
　　舊鏡
　　嬋娟本家鏡與妾歸君子每憶並照時相逢明月裏春風忽分影白日難依倚珠粉不結花玉璫寧輝耳心期不可見不保長如此華髮一欺人青銅化為鬼良人有歸日肯學妖桃李瑤匣若浮雲冥冥藏玉水侍兒不遣照恐學孤鸞死
　　宿悟空寺贈僧
　　勞者謡燭蛾致身何營營雪山本師在心地如鏡清往與本師別人間買浮名朝光畏不久內火燒人情迷路喜未逺宿留化人城前心宛如此了了隨靜生維持薝蔔花卻與前心行
　　感興〈第十五句缺一字〉
　　幽人無近跡別易〈一作異〉㑹則稀黃鶴亦姓丁寥寥何處飛時見海上山繞雲心依依諒無馭風術中路愁虛歸童髪慕道心壯年墮塵機白日不饒我如今事皆非羣羊化石盡雙鳧與我違〈闕〉岳黃金富軒轅曉霞衣誰令日在眼容色煙雲微
　　秋思
　　楚客秋更悲皇皇無聲地時無無事人我命與身異良時如飛鳥回掌成故事蹉跎秋定還凝冽堅氷至人生不期老華髮誰能避感此惜壯年壯年少為貴我生雖努力榮途難自致徒為擊角歌且慙雕劒字吾師〈一作思〉罕言命感激潛傷思
　　客途逢鄉人旋別
　　驚鴻一斷行天逺㑹無因無因忽相㑹感歎若有神我鄉路三千百里一主人一宿猶可戀何況舊鄉鄰牢落歳華晏相憐客中貧迎霜君衣煖與我同一身誰在天日下此生能不勤青萍寄流水安得長相親明發更逺道山河重苦辛
　　隋帝陵下
　　白露沾衣隋主宮雲亭月館楚淮東盤龍樓艦浮寃水雕錦帆幢使亂風長夜應憐桀何罪告成合笑禹無功傷心近似驪山路陵樹無根秋草中
　　洛陽春望
　　五鳯樓南望洛陽龍門迴合抱蒼蒼受朝前殿雲霞煗封岳行宮草木香四海為家知德盛二京有宅卜年長東人猶憶時廵禮願覲元和日月光
　　始見二毛
　　𤣥髮迎憂光色闌衰華因鏡強相看百川赴海返潮易一葉報秋歸樹難初弄藕絲牽欲斷又驚機素翦仍殘顔生豈是光隂晩余亦何人不自寛
　　巫山懐古
　　十二峯巒鬬翠微石煙花霧犯容輝青春楚女妒雲老白日神人入夢稀銀箭暗凋歌夜燭珠泉頻㸃舞時衣誰傷宋玉千年後留得青山辨是非
　　郊天迴
　　日動蕭煙上泰壇帝從黃道整和鑾風前貔虎迴雕仗雲裏神龍起畫竿金鳥赦書鳴九夜玉山夀酒舞千官始知報本終朝禮舊典時廵只自難
　　溫泉宮
　　憶昔開元天地平武皇十月幸華清山蒸隂火雲三素日落溫泉雞一鳴綵羽鳥仙歌不死翠霓童妾舞長生仍聞老叟垂黃髮猶説龍髯縹緲情
　　寄婦
　　塞草黃來見鴈稀隴雲白後少人歸新絲強入未衰𩯭別淚應沾獨宿衣幾夕精誠拜初月每秋河漢對空機更看出獵相思苦不射秋田朝雉飛
　　贈逺
　　辛苦闗西車騎官幾年旌節客河蘭金泥舞虎精神暗銀縷交龍氣色寒欲和古詩成竇錦倍悲秋扇損齊紈莫勞鴈足傳書信願向凌煙閣上看
　　九日與友人登髙
　　雲木疎黃秋滿川茱茰風裏一尊前幾迴為客逢佳節曽見何人再少年霜報征衣冷針指鴈驚幽夢淚嬋娟古來醉樂皆難得留取窮通付上天
　　贈楊煉師
　　紫煙衣上繡春雲清隱山書小篆文明月在天將鳯管夜深吹向玉晨君
　　玉清壇
　　上陽宮裏女玉色楚人多西信無因得東遊奈樂何
　　荅客
　　竹間深路馬驚嘶獨入蓬門半似迷勞問圃人終嵗事桔橰聲裏雨春畦
　　隋宮
　　桞塘煙起日西斜竹浦風迴鴈弄沙煬帝春遊古城在壊宮芳草滿人家
　　送僧文江
　　呉王劒池上禪子石房深久慕白雲性忽勞青玉音孤髙知勝鶴清雅似聞琴此韻書珍重煩師出定吟
　　古意〈末句缺一字〉
　　重錦化為泥翦刀誤人事夜裁逺道書翦破相思字妾心不自信逺道終難寄客心固多疑肯信非人意萬里不言逺歸書長相次可即由此書空房〈闕〉忌諱
　　山中冬思二首
　　山深先冬寒敗葉與林齊門巷非世路何人念窮棲哀風破山起夕雪誤鳴雞巢鳥侵旦出飢猨無聲啼晨興動煙火開雲伐氷溪老木寒更瘦隂雲晴亦低我貧自求力顔色常低迷時思靈臺下遊子正悽悽
　　雪壯氷亦堅凍澗如平地幽人毛褐煖笑就糟牀醉喚人空谷應開火寒猨至拾薪煮秋栗看鼎書古字忽憶南澗游衣巾多雲氣露腳尋逸僧諮量意中事
　　讀史
　　鬼書報秦亡天地亦云閉赤龍吟大野老母哭白帝蒼蒼無白日項氏徒先濟六合已姓劉鴻門事難制坑降嬴政在衣錦人望替宿昔見漢兵龍蛇滿旌棨始矜山可㧞終歎騅不逝區區亞父心未究天人際蕭張馬無汗盛業垂千世
　　冬夜荅客
　　冬日誠可愛不如夜漏多幸君霜露裏車馬犯寒過學耕不逢年稂莠敗黍禾豈唯親賔散鳥䑕移巢窠獨見青松心凌霜庇柔蘿壯日賤若此留恩意如何因憶古丈夫一言重山河臨風彈楚劒為子奏燕歌
　　宿呉興道中苕村
　　浮客倦長道秋深夜如年久行惜日月常起雞鳴前夕計今日程息車在苕川霜中水南寺金磬泠泠然疇昔此林下歸心巢頂禪身依寤昏寐智月生虛圓羈旅違我程去留難雙全觀身話往事如夢逰青天明發止賔從寄聲琴上聊書越人意此曲名思仙
　　代楚老酬主人
　　流水為我鄉扁舟為我宅二毛去天逺幾日人間客曈曈銜山景渺渺翔雲跡從時無定心病處不煖席煩君問岐路為我生悽慼百年衣食身未死皆有役曾傷無遺嗣縱有復何益終古北邙山樵人賣松栢
　　沛中懐古
　　煙蕪歌風臺此是赤帝鄉赤帝今已矣大風邈淒涼惟昔仗孤劒十年朝八荒人言生處樂萬乘廵東方髙䑓何巍巍行殿起中央興言萬代事四坐沾衣裳我為異代臣酌水祀先王撫事復懐昔臨風獨彷徨
　　夏日華山別韓博士愈
　　別地泰華隂孤亭潼闗口夏日可畏時望山易遲久蹔因車馬倦一逐雲先後碧霞氣爭寒黃鳥語相誘三𡶶多〈一作各〉異態逈舉仙人手天晴捧日輪月夕弄星斗幽疑白帝近明見黃河走逺心不期來真境非吾有鳥鳴草木下日息天地右躑躅因風松青冥謝仙叟不知無聲淚中感一顔〈一作顧〉厚青霄上何階別劒空朗扣故鄉此闗外身與名相守跡比斷根蓬憂如長飲酒生離抱多恨方寸安可受咫尺岐路分蒼煙蔽回首
　　春日言懐
　　湛湛琴前酒期自賞青春胡為緘笑語深念不思身寂寂花舞多嚶嚶鳥言頻心悲兄弟逺願見相似人江界田土卑競來東作勤嵗寒虛盡力家外無強親杳窅青雲望無途同苦辛
　　題呉徴君巖居
　　堯澤潤天下許由心不知真風存綿緜常與逹者期有道吾不仕有生吾不欺澹然靈府中獨見太古時地脈發醴泉巖根生靈芝天文若通㑹星影應離離亭亭傅氏巖何獨萬古思
　　雲溪竹園翁
　　硠硠雲溪裏翠竹和〈一作如〉雲生古泉積澗深竦竦如刻成楚客臥雲老世間無姓名因茲千畞業以代雙牛耕亂林不可留〈一作流〉寸莖不可輕風煖鬬出地仰齊故年莖幽室結白茅密葉羅衆清照水寒澹蕩對山緑崢嶸蒼松含古貌秋桂儼白英相看受天風深夜戞擊聲竊覽都官李郎中和李舍人益酬張舍人𢎞靜夏夜寓直思聞雅琴見寄
　　朝草天子奏夜語思憂琴因聲含香氣其韻流水音仙樂朱鳯意靈芝紫鸞心翻然逺求友豈獨雙歸林松吹暑中冷星花池上深倘俾有聲樂請以絲和金
　　長安言懐
　　殷殷生念厚戚戚勞者多二時晝夜等百嵗詎幾何日下文翰苑側身識經過千慮恐一失翔陽已蹉跎臨觴翦衆憂靜寄絲桐歌思歸繞十指五聲不相和暮天還巢翼明日隕葉柯髙謝岩穀人鹿衣帶女蘿生不去親愛浮名若風波誰令不及此親愛隔山河
　　秋思三首
　　胡風吹鴈翼逺別無人鄉君近鴈來處幾迴斷君腸昔奉千日書撫心怨星霜無書又千日世路重茫茫燕國有〈一作古〉佳麗蛾睂富春光自然君歸晩花落君空堂〈一作房〉君其若不然〈一作君若謂不死〉嵗晩雙鴛鴦
　　顧兔蝕殘月幽光不如星女兒晩事夫顔色同秋螢秋日邊馬思武夫不遑寧燕歌易水怨劒舞蛟龍腥風折連枝樹水翻無蔕萍立身多門戶何必燕山銘生世不如鳥雙雙比翼翎
　　季秋天地閑〈一作閉〉萬物生意足我憂長於生安得及草木試從古人願致酒歌秉燭燕趙皆世人詎能長似玉俯憐老期近仰視日車速蕭颯御風君魂夢願相逐百年夜銷半端為垂纓束
　　歸鴈
　　南國春早煖渚蒲正月生東風吹鴈心上下和樂聲繞水半空去拂雲偕〈一作皆〉相迎如防失羣怨預有侵夜驚渺邈天外影支離塞中鶯〈一作嚶〉自顧摧頹羽偏感南北情乍甘煙霧勞不顧龍沙榮〈一作縈〉雖樂未歸意終不能自鳴喜去春月滿歸來秋風清啼餘碧窗夢望斷隂山行不及瑤□〈一作臺一本缺〉燕寄身金宮楹
　　悲湘靈
　　山上涼雲收日斜川風止娥皇五十秋深漢江水初因無象外牽感百憂裏霜露結瑤華煙波勞玉指將隨落葉去又繞疎蘋起哀響雲合來清餘桐半死女顔萬嵗後豈復嬋娟子不道神無悲那能久如此魂魄無不之九山徒相似沒沒竟不從唯傷逺人耳斑斑淚篁下恐有學瑟鬼
　　聞蟬
　　髙蟬旦夕唳景物浮涼氣木葉漸驚年錦字因絡緯稍斷當窗夢更悽臨水意清香筍蒂風曉露蓮花淚餘引未全歇凝悲尋迥至星井慾望河月扇看藏笥誰念因聲感放歌寫人事
　　懐幽期
　　清砧擊霜天外發楚僧期到石上月寒𡶶深虛獨遶盡夜水淺急不可越窅機㝠智難思量無盡性月如空王眼界行處不著我天花下來惟有香我今胡為寄他鄉
　　思琴髙
　　琴仙人得仙去萬古釣龍空有處我持曲鉤思白魚仙溪緑盡含空虛天鈞蹤跡無遺餘燒香寄影在巖樹東禮海日雞鳴初
　　得儲道士書
　　嬋娟春盡暮心秋〈一作收〉鄰里同年半白頭為問蓬萊近消息海波平靜好東遊
　　寒夜吟
　　九衢金吾夜行行上宮玉漏遙分明霜飇乘隂掃地起旅鴻迷雪遶枕聲逺人歸夢既不成留家惜夜心發羅幕畫堂深皎潔蘭煙對酒客幾人獸〈一作戰〉火揚光二三月細腰楚姬絲竹間白紵長袖歌閑閑豈識苦寒損〈一作換〉朱顔
　　採蓮曲二首
　　弄舟朅來南塘水荷葉映身摘蓮子暑衣清淨鴛鴦喜作浪舞花驚不起殷勤䕶惜纎纎指水菱初熟多新刺採蓮朅來水無風蓮潭如鑑〈一作鏡〉松如龍夏衫短袖交斜紅豔歌笑鬭新芙蓉戲魚往聽蓮葉東
　　玉山謡奉送王隱者
　　鳯皇城南玉山髙石腳聳立爭雄豪攅峯胎玉氣色潤百泉透雲流不盡萬古分明對眼開五煙窈窕呈祥近有客師事金身仙用金買得山中田閒開玉水灌芝草靜醉天酒松間眠心期南溟萬里外出山幾遇光隂改水玉丁東不可聞氷華皎潔應如待秋風引吾歌去來玉山綵翠遙相催殷勤千樹玉山頂碧洞寥寥寒錦苔
　　岐路
　　北風送微寒徒侶勤〈一作行李動〉逺征〈一作程〉憂人席不煖殘月馬上明飄飄岐路間長見日〈一作月〉初生重嶂曉〈一作峯晩〉色淺疎猨寒啼清人間多岐路常恐終身行回見四方人車輪無留聲空谷亦堪隱下田非嬾耕古人有遺訓飽食非親榮我生禮義鄉少小見太平聖賢猶羈旅況復非其名〈一本下有人生能幾許三十塵中行感此長歎息百年何所營四句〉
　　隴頭水
　　隴頭水千古不堪聞生歸蘇屬國死別李將軍細響風凋草清哀雁落雲
　　沙上月
　　黃昏潮落南沙明月光涵沙秋雪清水文不上煙不蕩平平玉田冷空曠
　　贈李黯將軍
　　細柳連營石壍牢平安狼火赤星髙岩雲入角雕龍爽寒日揺旗畫獸豪搜伏雄兒欺魍魎射聲遊騎怯分毫聖人唯有河湟恨寰海無虞在一勞
　　人日陪宣州范中丞傳正與范侍御宴〈一作鮑防詩一本侍御下有傳質二字㝠下有東峰亭三字〉
　　人日春風綻早梅謝家兄弟看花來呉姬對客歌千曲秦女留人酒百杯絲柳向空輕〈一作初〉婉轉玉山看日漸裵回流光易去難得莫厭頻頻上此臺
　　古鑑
　　古鑑含靈氣象和蛟龍盤鼻䕶金波隱山道士未曽識負局先生不敢磨曽向春窗分綽約誤迴秋水照蹉跎世間縱有應難比十斛明珠酬未多
　　送王煉師
　　聖母祠堂藥樹香邑君承命薦椒漿風雲大感精神地雷雨頻過父母鄉盡日一川侵草緑迴車二麥遶山黃野人久㑹神仙事敢奏歌鍾慶萬箱
　　寄張十七校書李仁行秀才
　　去年八月此佳辰池上閒閒四五人久行月影愁迷夢誤入華光笑認春一與清風上芸閣再期秋雨過龍津今年此日何由見蓬戶蕭條對病身
　　送王損之秀才赴舉
　　青門佩蘭客淮水誓風流名在鄉書貢心期月殿遊平沙大河急細雨二陵秋感此添離恨年光不少留
　　舊鏡
　　團團銅鏡似潭水心愛玉顔私自親一經離別少年改難與清光相見新
　　憶郊天
　　憶向郊壇望武皇九軍旗帳下南方六龍日馭天行健神母呈圖地道光濃煖氣中生歴草是非煙裏愛瑤漿至今滿耳簫韶曲徒羨瑤池舞鳯皇
　　期盡
　　魚鏁生衣門不開玉筐金月共塵埃青山石婦千年望雷雨曾知來不來
　　晩山蟬
　　山蟬秋晩妨人語客子驚心馬亦嘶能閲幾時新碧樹不知何日寂金閨若逢海月明千里莫忘何郎寄一題
　　秋暮送裵垍員外刺婺州
　　婺女星邊氣不秋金華山水似瀛州含香太守心清淨去與神仙日日遊
　　寄薛膺昆季
　　楚山清洛兩無期夢裏春風玉樹枝何況芙蓉樓上客海門江月亦相思
　　楊眞人籙中像
　　畫中留得清虛質人世難逄白鶴身應見茅盈哀〈一作衰〉老弟為持金籙救生人
　　寄盧給事汀呉員外丹
　　姓丁黃鶴遼東去客倩仙翁海上人聞道姓名多改變只今偕是聖朝臣
　　懐王直秀才
　　鄉無竹圃為三徑貧寄鄰家已二年惟有素風身未墜世間開口不言錢
　　贈〈一作題〉眞公影堂
　　舊房西壁畫支公昨暮今晨色不同逺客閒〈一作問〉心無處所獨添香火望虛空
　　贈僧戒休
　　風行露宿不知貧明月為心又是身欲問月中無我法無人無我問何人
　　秋夜懐紫閣𡶶僧
　　滿山雨色應難見隔澗經聲又不聞紫閣夜深多入定石臺〈一作苔〉誰為掃秋雲
　　酬江公見寄
　　曾荅雁門偈為憐同社人多慙惠休句〈一作日〉偕得此〈一作比〉陽春
　　送羅侍御歸西臺
　　歸臺新柱史辭府舊英髦勸酒蓮幕貴望塵驄馬髙詩情分繡段劒彩拂霜毫此舉闗風化誰雲別恨勞
　　宿水亭
　　雕楹綵檻壓通波〈一作陂〉魚鱗碧幕銜曲玉夜深星月伴芙蓉如在廣寒宮裏宿
　　寄峩山楊煉師
　　道士夜誦蘂珠經白鶴下遶香煙聽夜移經盡人上鶴仙風吹入秋冥冥
　　寄海陵韓長官
　　吏散重門印不開玉琴招鶴舞裵回野人為此多東望雲雨仍從海上來
　　淮南臥病〈一本無此四字〉感路羣侍御訪別
　　西臺御史重難言落木疎籬遶病魂一望青雲感驄馬欵行黃草〈一作葉〉出柴門
　　題禪定寺集公竹院
　　公門得休靜禪寺少逢迎任客看花醉隨僧入竹行歸時常犯夜雲裏有經聲
　　風箏
　　何響與天通瑤箏掛望中彩非觸指錦瑟忽聞風鴈柱虛連勢鸞歌且墜空夜和霜擊磬晴引鳯歸桐幽咽誰生怨清泠自匪躬秦姬收寳匣搔首不成功








　　御定全唐詩巻四百八十六
<集部,總集類,御定全唐詩>
　　欽定四庫全書
　　御定全唐詩巻四百八十七
　　鮑溶
　　經舊遊
　　遊魚懐故池倦鳥懐故窠故山繫歸念行坐青巍峩羸馬經舊途此鄉喜重過居人無故老倍感別日多但見野中墳纍纍如青螺涼風日揺落桑下松婆娑歎息追古人臨風傷逝波古人無不死歎息欲如何朅來遂逺心黙黙存天和
　　過薛舍人舊隱
　　寢門來哭夜此月小祥初風意猶憶瑟螢光乍近書牆蒿藏宿鳥池月上鉤〈一作吹〉魚徒引相思淚涓涓東逝餘
　　山居
　　窈窕垂澗蘿䝉茸黃〈一作采〉葛花鴛鴦憐〈一作臨〉碧水照影舞金沙
　　暮秋與裵居晦宴因見採菊花之作〈一本題作暮秋見菊〉
　　菊花低色過重陽似憶王孫白玉觴今日王孫好收採髙天已下兩迴霜
　　望麻姑山
　　幽人往往懐麻姑浮世悠悠仙景〈一作境〉殊自從青鳥不堪使更得蓬萊消息無
　　湖上望月
　　湖上清涼月更好天邊旅人猶未歸幾見金波滿還破草蟲聲畔露沾衣
　　襄陽懐古
　　㐮陽太守沈碑意身後身前幾年事湘江千嵗未為陵水底魚龍應識字
　　秋夜對月寄僧特
　　憶見特公賞秋處涼溪看月清光寒今夕深溪又相映特公何處共團圓
　　望江中〈一本無江中二字〉金山寺
　　一朶蓬萊在世間梵王宮闕翠雲閒〈一作閑〉近南溪水更清淺聞道遊人未忍還
　　宿青牛穀梁煉師仙居
　　隨雲歩入青牛谷青牛道士留我宿可憐夜久月中行惟有壇邊一枝竹
　　得僧書
　　身歸紫霄嶺書下白雲來翦筍發寒字燒花芳夜雷想隨香馭至不假定鐘催
　　見袁徳師侍御説江南有仙檀花因以戲贈
　　聞説天壇花耐涼笑風含露對秋光欲求御史更分別何似衣花嵗嵗香
　　和王璠侍御酬友人贈白角冠
　　芙蓉寒豔鏤氷姿天朗燈深拔豸時好見吹笙伊洛上紫煙丹鳯亦相隨
　　送僧擇棲〈一本無上二字〉遊天台二首
　　身非居士常多病心愛空王稍覺閒師問寄禪何處所浙東〈一作南〉青翠沃洲山
　　金嶺雪晴僧獨歸水文霞彩衲〈一作納〉禪衣可憐石室燒香夜江月對心無是非
　　上已日寄樊瓘樊宗憲兼呈上浙東孟中丞簡
　　世間禊事風流處鏡裏雲山若畫屏今日㑹稽王內史好將賔客醉蘭亭
　　暮春戲贈樊宗憲
　　羌笛胡琴春調長美人何處樂年芳野船弄酒鴛鴦醉官路攀花騕褭狂應和朝雲垂手語肯嫌夜色斷刀光
　　酬王侍御
　　慙非青玉製故以贈仙郎希冀留書閤提攜在茟牀詎能輝繡服安得似芸香所報何珍重清明勝夜光寄宋申錫評事時從李少師移軍回歸
　　君逐元侯靜虜歸虎旗龍節駐春暉欲求岱嶽燔柴禮已錫魯人縫掖衣長劒一時天外倚五雲多遶日邊飛心期共賀太平世去去故鄉親〈一作其〉食薇
　　夏日懐杜悰駙馬
　　五月清涼蕭史家瑤池分水種菱花迴文地簟龍鱗浪交鏁天窗蟬翼紗閒遣青琴飛小雪自看碧玉破甘𤓰仍聞聖主知書癖鳯閣燒香對五車
　　鶯雛
　　雙鶯銜野蝶枝上教雛飛避日花隂語愁風竹裏啼須防美人賞為爾好毛衣
　　上陽宮月
　　水北宮城夜柝嚴宮西新月影纎纎受環花幌小開鏡移燭瑤房皆捲簾學織機邊娥影靜拜新衣上露華沾合裁班扇思行幸願託涼風篋笥嫌
　　淮南臥病聞李相夷簡移軍山陽以靖東冦感激之下因抒長句
　　太白星前龍虎符元臣出將順天誅敎聞清浄蕭丞相計立安危范大夫玉帳黃昏大刁斗月營寒曉小單于魯連未必蹈滄海應見麒麟新畫圗
　　讀淮南李相行營至楚州詩
　　閫外建牙威不賔古來戡難憶忠臣已分舟楫歸元老更使熊羆屬丈人𤣥象合敎滄海晏青龍喜應太山春來年二月登封禮去望台星扈日輪
　　讀李相心中樂〈第六句缺一字〉
　　負海狂鯨縱巨鱗四朝天子阻時廵誰將侯玉乖南面幾使戎車殷左輪久作妖星虛費日終〈闕〉天洞亦何人果聞丞相心中樂上贊陶唐一萬春
　　聞國家將行封禪聊抒臣情
　　雲雨由來隨六龍玉泥瑤檢不乾封山知槱柞新煙火臣望簫韶舊鼓鐘清蹕閒過素王廟翠華髙映大夫松旅中病客諳堯曲身賤何由奏九重
　　和淮南李相公夷簡喜平淄青迴軍之作
　　橫笛臨吹發曉軍元戎幢節拂寒雲搜山羽騎乘風引下瀨樓船背水分天際獸旗揺火燄日前魚甲動金文馬毛不汗東方靖行見蕭何第一勛
　　秋暮八月十五夜與王璠侍御賞月因愴逺離聊以奉寄
　　前月月明夜美人同逺光清塵一以間今夕坐相忘風落芙蓉露凝餘繡服香
　　送蕭世秀才
　　心交別我西京去愁滿春魂不易醒從此無人訪窮〈一作貧〉病馬啼〈一作蹤〉車轍草青青
　　懐惠明禪師
　　秋天欲霜夜無風我意不在天地中雪山世界此涼夜寶月獨照瑠璃宮解空長老蓮花手曾以佛書親指授雪嶺無人又問來十年夏臘平安否
　　呉中夜別
　　楚客秋思著黃葉呉姬夜歌停碧雲聲盡燈前各流淚水天涼冷鴈離羣
　　隋家井
　　玉鉤欄下寒泉水金轆轤邊影照人此水今為九泉路數〈一作一〉枝花照數堆塵
　　寄王璠侍御求蜀箋
　　蜀川牋紙綵雲初聞説王家最有餘野客思將池上學石楠〈一作練帬〉紅葉不堪書
　　湘妃列女操
　　有虞夫人哭虞後淑女何事又傷離竹上淚跡生不盡寄哀雲和五十絲雲和終奏鈞天曲乍聽寶琴遙嗣續三湘測測流急緑秋夜露寒蜀帝飛楓林月斜楚臣宿更疑川宮日黃昏闇攜女手殷勤言環珮玲瓏有無間終疑既逺雙悄悄蒼梧舊雲豈難召老猿心寒不可嘯目眄眄兮意蹉跎魂騰騰兮驚秋波曲一盡兮憶再奏衆不聲且如何
　　羽林行
　　朝出羽林宮入參雲臺議獨請萬里行不奏和親事君王重年少深納開邊利寶馬雕玉鞍一朝從萬騎煌煌都門外祖帳光七貴歌鐘樂行軍雲物慘別地簫笳整部曲幢蓋動郊次臨風親戚懐滿袖兒女淚行行復何贈長劒報恩字
　　鳴鴈行
　　七月朔方鴈心苦聫影翻空落南土八月江南隂復晴浮雲繞天難夜行羽翼勞痛心虛驚一聲相呼百處鳴楚童夜宿煙波側沙上布羅連草色月闇風悲欲下天不知何處容棲息楚童胡為傷我神爾不曾作逺行人江南羽族本不少寧得羅此客鳥
　　織婦詞
　　百日織綵絲一朝停杼機機中有雙鳯化作天邊衣使人馬如風誠不阻音徽影響隨羽翼雙雙繞君飛行人豈願行不怨不知歸所怨天盡處何人見光輝
　　塞上行
　　西風應時筋角堅承露牧馬水草冷可憐黃河九曲盡氈館牢落胡〈一作樹〉無影
　　採珠行
　　東方暮空海面平驪龍弄珠燒月明海人驚窺水底火百寳錯落隨龍行浮心一夜生姦見月質龍軀看幾遍擘波下去忘此身迢迢謂海無靈神海宮正當龍睡重昨夜孤光今得弄河伯空憂水府貧天呉不敢相驚動一團氷容掌上清四面人入光中行騰華乍揺白日影銅鏡萬古羞為靈海邊老翁怨狂子抱珠哭向無底水一富何須龍頷前千金幾葬魚腹〈一作腸〉裏鱗蟲變化為隂陽填海破山無景光拊心髣髴失珠意此土為爾離農桑飲風衣日亦飽煖老翁擲卻荊〈一作同〉雞卵
　　采葛行
　　春溪幾回葛花黃黃麝引子山山香蠻女不惜手足損鉤刀一一牽柔長葛絲茸茸春雪體深澗擇泉清處洗殷勤十指蠶吐絲當窗嫋嫋聲髙機織成一尺無一兩供進天子五月衣水精夏殿開涼戶氷山繞座猶難御衣親玉體又何如杳然獨對秋風曙鏡湖女兒嫁鮫人鮫綃逼肖也〈一作色〉不分呉中角簟泛清水揺曳勝被三素雲自茲貢薦無人惜那敢更爭龍手跡蠻女將來海市頭賣與嶺南貧估客
　　南塘二首
　　南塘旅舍秋淺清夜深緑蘋風不生蓮花受露重如睡斜月起動鴛鴦聲
　　塘東白日駐紅霧早魚翻光落碧潯畫舟蘭棹欲破浪恐畏驚動蓮花心
　　東鄰女
　　雙飛鷓鴣春影斜美人盤金衣上花身為父母幾時客一生知向何人家
　　寄李都䕶
　　去年河上送行人萬里弓旌一武臣聞道玉闗烽火滅犬戎知有外家親
　　長安旅舍懐舊山
　　昨夜清涼夢本山眠雲喚鶴有慙顔青蓮道士長堪羨身外無名至老閒
　　漢宮詞二首
　　栢梁宸居清窈窕東方先生夜待詔夜久月當承露盤內人吹笙舞鳯鸞
　　月映東窗似玉輪未央前殿絶聲塵宮槐花落西風起鸚鵡驚寒夜喚人
　　薦氷
　　西陸宜先啟春寒寢廟清厯官分氣候天子薦精誠已辨瑤池色如和玉珮鳴禮餘神轉肅曙後月殘明雅合霜容潔非同雪體輕空憐一掬水珍重此時情
　　送薛補闕入朝〈一作鮑防詩〉
　　平原門下十餘人獨受恩多未殺身每歎陸家兄弟少更憐楊氏子孫貧柴門已斷施行馬魯酒那能醉近臣頼有軍中遺令在猶將談笑對風塵
　　句
　　萬里岐路多一身天地窄〈見張為主客圗〉

　　御定全唐詩巻四百八十七
　　欽定四庫全書
　　御定全唐詩巻四百八十八
　　盧鈞
　　盧鈞字子和舉進士中第嘗為李絳裵度幕僚歷嶺南山南昭義宣武節度大中時召為左僕射後以太保致仕卒年八十七詩一首
　　薦冰
　　薦冰朝日後闢廟曉光清不改晶熒質能彰雨露情且無霜共潔豈與水均明在捧揺寒色當呈表素誠凝姿陳俎豆浮彩映牕楹皎皎盤盂側稜稜嚴氣生范傳質
　　范傳質元和進士第詩一首
　　薦冰
　　乘春方啓閉羞獻有常程潔朗寒光徹輝華素彩明色凝霜雪浄影照冕旒清肅肅將崇禮兢兢示捧盈方圓陳玉座小大表精誠朝覿當西陸桃弧毎共行賈謩
　　賈謩元和進士詩一首
　　賦得芙蓉出水
　　的皪舒芳豔紅姿映緑蘋揺風開細浪出沼媚清晨翻影初迎日流香暗襲人獨披千葉淺不競百花春魚戲參差動龜游次第新涉江如可採從此免迷津
　　陳彥博
　　陳彥博元和五年進士第詩一首
　　恩賜魏文貞公諸孫舊第以𨗳直臣
　　阿衡隨逝水池館主他人天意能酬德雲孫喜庇身生前由直道歿後振芳塵雨露新恩日芝蘭舊〈一作故〉里春勲庸留十代光彩映諸鄰共賀昇平日〈一作代〉從茲得諫臣
　　唐扶
　　唐扶字雲翔晉陽人莒公儉之後元和五年登進士第為侍御史終福州團練觀察使詩二首
　　使南海道長沙題道林嶽麓寺
　　道林嶽麓仲與昆卓犖請從先後論松根踏雲二千步始見大屋開三門泉清或戲蛟龍窟殿豁數盡髙帆掀即今異鳥聲不斷聞道看花春更繁從容一衲分若有蕭瑟兩𩯭吾能髠逢迎侯伯轉覺貴膜拜佛像心加尊稍揖皇英頮濃淚試與屈賈招清魂荒唐大樹悉楠桂細碎枯草多蘭蓀沙彌去學五印字靜女來懸千尺幡主人念我塵眼昏半夜號令期至暾遲回雖得上白舫羈泄不敢言緑尊兩祠物色採拾盡壁間杜甫真〈一作原〉少恩晩來光彩更騰射筆鋒正健如可吞
　　和兵部鄭侍郎省中四松詩〈松是中書相公任侍郎曰手栽　一本作奉和中書相公任兵部侍郎日後閣植四松〉
　　幽抱應無語貞松遂自栽寄懐丞相業因擢大夫材日射蒼鱗動塵迎翠箒迴嫩茸含細粉初葉泛新桮偶聖為舟去逢時與鶴來寒聲連曉竹靜氣結隂苔赫奕鳴騶至熒煌洞戶開良辰一臨眺憇樹幾裵回恨發風期阻詩從綺思裁還聞舊凋契凡在〈一作九萬〉此中培
　　陶雍
　　陶雍元和間人詩一首
　　和兵部鄭侍郎省中四松詩〈鄭侍郎澣也〉
　　右相歷兵署四松皆手栽斸時驚鶴去移處帶雲來根倍雙桐植花分八桂開生成造化力長作棟梁材豈羨蘭依省猶嫌柏占臺出樓終百尺入夢已三台幽韻和宮漏餘香度酒杯拂冠枝上雪染履影中苔髙位相承地新詩寡和才何由比蘿蔓攀附在條枚
　　郭周藩
　　郭周藩河東人登元和六年第詩一首
　　譚子池
　　澄水一百步世名譚子池余詰陵陽叟此池當因誰父老謂余說本郡譚叔皮開元末年中生子字阿宜墜地便能語九嵗多鬚睂不飲亦不食未嘗言渴饑十五鋭〈一作能〉行走快馬不能追二十入山林一去無還期父母憶念深鄉閭為立祠大厯元年春此兒忽來歸頭冠簪鳳皇身著霞〈一作霓〉裳衣普遍拯疲俗丁寧告親知余為神仙官下界不可祈恐為妖魅假不如早平夷此有黃金藏鎮在茲廟基發掘散生聚可以救貧羸金出繼靈泉湛若清琉璃澄表符瑞水旱無竭時言訖辭沖虛杳靄上𤣥微凡情留不得攀望衆號悲尋稟神仙誡徹廟斸開窺果獲無窮寶均融霑困危巨源出嶺頂噴湧世間稀異境流千古終年福四維
　　侯冽〈一作列〉
　　侯冽元和六年進士第詩二首
　　金谷園花發懐古
　　金谷千年後春花發滿園紅芳徒笑日穠豔尚迎軒雨濕輕光軟風揺碎影翻猶疑施錦帳堪歎罷朱紈愁態鶯吟澀啼容露綴繁慇懃問前事桃李竟無言
　　花發上林
　　花發三陽盛香飄五柞深素暉雲積苑紅彩繡張林落水隨魚戲揺風映鳥吟瓊樓出髙豔玉輦駐濃隂亂蝶枝開影繁蜂蘂上音鮮芳盈禁籞布澤荷天心王質
　　王質字華卿太原祁人文中子之後元和六年登第太和中歷河南尹宣歙觀察使詩一首
　　金谷園花發懐古
　　寂寥金谷澗花發舊時園人事空懐古煙霞此獨存管非上客歌舞少王孫繁蘂風驚散輕紅鳥乍翻山川終不改桃李自無言今日經塵路淒涼詎可論髙銖
　　髙銖字權仲元和六年登第為太原判官檢校觀察御史大中初終太常卿詩一首
　　和太原張相公山亭懐古
　　鬬石類嚴巘飛流瀉潺湲逺壑簷宇際孤巒雉堞間何必到海岳境幽機自閒茲焉得髙趣髙步謝東山
　　御定全唐詩巻四百八十八
　　欽定四庫全書
　　御定全唐詩巻四百八十九
　　舒元輿
　　舒元輿婺州東陽人元和中登進士第調鄠尉裴度表掌興元書記拜監察御史再遷刑部員外郎改著作郎分司東都李訓與元輿善訓用事再遷左司郎中御史大夫李固言表知雜事固言輔政權知御史中丞不三月即真兼刑部侍郎專附鄭注月中以本官同中書門下平章事甘露之變為仇士良所害詩六首編為一巻八月五日中部官舍讀唐厯天寶已來追愴故事
　　將尋國朝事靜讀柳芳厯八月日之五開巻忽感激正當天寶末撫事坐追惜仰思聖明帝貽禍在肘腋楊李盜吏權貪殘日狼籍燕戎伺其便百萬奮長㦸兩河連煙塵二京成瓦礫生人死欲盡揳業猶不息肅宗傳寶圖寇難連年擊天地方開泰鑄鼎成繼述萬國哭龍袞
　　悲思動蠻陌自此千秋節不復動金石悲風揚霜天繐帷冷塵席零落太平老東西亂離客往往為余言嗚咽淚雙滴況當近塞地哀吹起邊笛撫幾觀陳文使我心不懌花萼笑繁華溫泉樹容碧霓裳煙雲盡梨園風雨隔露囊與金鏡東逝驚波溺昔聞歡娛事今日成慘慼神仙不可求劒璽苔文積萬古長恨端蕭蕭泰陵陌
　　坊州按獄
　　中部接戎塞頑山四周遭風冷木長瘦石磽人亦勞牧守茍懐仁癢〈一作因〉之時為搔其愛如赤子始得無啼號奈何貪狼心潤屋沉脂膏攫搏如猛虎吞噬若狂獒山禿逾髙採水窮益深撈⻱魚既絶跡鹿兎無遺毛氓苦稅外緡吏憂笑中刀大君明四目燭之洞秋毫眷茲一州命慮齊墜波濤臨軒詔小臣汝往窮貪饕分明舉公法為我緩窮騷小臣誠小心奉命如煎熬飲氷不待夕驅馬凌晨臯及此督簿書遊詞出狴牢門墻見狼狽案牘聞腥臊探情與之言變態如姦猱真非既巧飾偽意乃深韜去惡猶農夫稂莠須耘𧂭恢恢布踈網罪者何由逃自顧孱鈍姿利器非能操六旬始歸奏霜落秋原蒿寄謝守土臣努力清郡曹須知聽甚卑勿謂天之髙
　　橋山懐古
　　軒轅厭代千萬秋淥波浩蕩東南流今來古往無不死獨有天地長悠悠我乗驛騎到中部古聞此地為渠搜橋山突兀在其左荒榛交鏁寒風愁神仙天下亦如此況我慼促同蜉蝣誰言衣冠葬其下不見弓劒何人收哀喧呌笑牧童戲隂天月落狐狸遊卻思皇墳立人極車輪馬跡無不周洞庭張樂降𤣥鶴涿鹿大戰摧蚩尤知勇神天不自大風后力牧輸長籌襄城迷路問童子帝鄉歸去無人留崆峒求道失遺跡荊山鑄鼎餘荒丘君不見黃龍飛去山下路斷髯成草風颼颼
　　坊州按獄蘇氏莊記室二賢自鄜州走馬相訪留連數日發後獨坐寂寞因成詩寄之
　　十年一相見世俗信多岐雲雨易分散山川長間之我銜鳳闕恩按獄橋山陲君在龍驤府掌奏羽檄詞相去百餘里魂夢自相馳形容在胸臆書札通相思煩君愛我深輕車忽載脂塞門秋色老霜氣方凝姿此地少平川岡阜相參差誰知路非逺行者多雲疲君能犯勁風信宿凌欹危情親不自倦下馬開雙睂相對坐沉吟屈指驚歲時萬事且莫問一杯欣共持陽烏忽西傾明蟾掛髙枝巻𬖄引瑤玉滅燭臨霜墀中庭有踈蘆淅淅聞風吹長河巻雲色凝碧無瑕疵一言開我懐曠然澹希夷悠悠夜方永冷思偏相宜睂睫無他人與君閒解題陶然叩寂寞更請吟清詩得意且忘言何況竹與絲頃刻過三夕起坐輕四肢明朝告行去慘然還別離出門送君去君馬揚金羈迴來坐空堂寂寞無人知重重碧雲合何處尋佳期
　　履春氷
　　投跡清氷上凝光動早春兢兢愁䧟履步步怯移身鳥照㣲生水狐聽或過人細遷形外影輕躡鏡中輪咫尺憂偏逺危疑懼已頻願堅容足分莫使獨驚神贈李翺〈李翺在潭州席上有舞柘枝者顔色憂悴殷堯藩侍御當筵贈詩曰姑蘇太守青娥女流落長沙舞柘枝滿坐繡衣皆不識可憐紅臉淚雙垂翺詰其事乃故蘇臺韋中丞愛姬所生之女也曰妾以昆弟夭折委身樂部恥辱先人言訖涕咽情不能堪亞相為之吁歎且曰吾韋族姻舊速命更其舞服飾以袿襦延與韓夫人相見顧其言語清楚宛有冠蓋風儀遂於賓榻中選士而嫁之元輿聞之自京馳詩贈翺〉
　　湘江舞罷忽成悲便脫蠻靴出絳帷誰是蔡邕琴酒客魏公懐舊嫁文姬







　　御定全唐詩巻四百八十九
　　欽定四庫全書
　　御定全唐詩巻四百九十
　　盧宗回
　　盧宗回字望淵南海人登元和十年進士第終集賢校理詩一首
　　登長安慈恩寺塔
　　東方曉日上翔鸞西轉蒼龍拂露盤渭水寒〈一作冷〉光揺藻井玉峰晴色上朱䦨〈一作欄干〉九重宮闕參差見百二山河表裏觀蹔輟去蓬悲不定一憑金界望長安周匡物
　　周匡物字幾本漳州人元和十一年進士及第仕至髙州刺史詩五首
　　古鏡歌
　　軒轅鑄鏡誰將去曽被良工瀉金取明月中心桂不生輕氷面上菱初吐蛟龍久無雷雨聲鸞鳳空踏莓苔舞欲向髙臺對曉開不知誰是孤光主
　　及第謡
　　水國寒消春日長燕鶯催促花枝忙風吹金榜落凡世三十三人名字香遙望龍墀新得意九天勅下多狂醉驊騮一百三十蹄踏破蓬萊五雲地物經千載出塵埃從此便為天下瑞
　　及第後謝座主
　　一從東越入西秦十度聞鶯不見春試向崑山投瓦礫便容靈沼濯〈一作洗〉埃塵悲歡暗負風雲力感激潛生草〈一作土〉木身中夜自將形影語古來吞炭是何人
　　自題讀書堂
　　窗外捲簾侵碧落檻前敲竹嚮青冥黃昏不欲留人宿雲起風生龍虎醒
　　應舉題錢塘公館
　　萬里茫茫天塹遙秦皇底事不安橋錢塘江口無錢過又阻西陵兩信潮
　　廖有方
　　廖有方交州人元和十一年進士第改名游卿官校書郎詩一首
　　題旅櫬〈並記　一本題作葬寶雞逆旅士人銘詩〉
　　余元和乙未歲落第西征適此聞呻吟之聲潛聽而㣲惋也問其疾苦住止對曰辛勤數舉未遇知音盻睞叩頭久而復語唯以殘骨相託餘不能言俄而逝余乃鬻所乘馬於村豪備棺瘞之恨不知其姓氏臨岐悽斷復為銘曰
　　嗟君沒世委空囊幾度勞心翰墨場半面為君申一慟不知何處是家鄉
　　皇甫曙
　　皇甫曙元和十一年登第寶歴間崔從鎮淮南署為行軍司馬詩一首
　　立春日呈宮傅侍郎
　　朝旦㣲風吹曉霞散為和氣滿家家不知容貌潛消落且喜春光動物華出問池氷猶塞岸歸尋園柳未生芽摩娑酒甕重封閉待入新年共賞〈一作看〉花
　　潘存實
　　潘存實字鎮之漳浦人元和十三年進士第仕至戶部侍郎詩一首
　　賦得玉聲如樂
　　表質自堅貞因人一扣鳴靜將金並響妙與樂同聲杳杳疑風送泠泠似曲成韻含湘瑟切音帶舜絃清不獨藏虹氣猶能暢物情後䕫如為聽從此振琮琤
　　陳去疾
　　陳去疾字文醫侯官人元和十四年及第歷官邕管副使詩十三首
　　送林刺史簡言之漳州
　　江樹欲含曛清歌一送君征驂辭荔浦別袂暗松雲路狹橫柯度山深墜葉聞明朝宿何處未忍醉中分
　　憶山中
　　長吟重悒然為憶山中年清瑟泛遙夜亂花隨暮煙珠林餘露氣乳竇滴香泉跡逺塵埃外花開綺藻前巖羅雲貌逸竹抱水容妍蕙磴飛英遶萍潭片影懸林藏諸曲勝臺擅一峰偏㑹可標真寄焚香對石筵
　　元夕京城和歐陽袞
　　蘭焰芳芬徹曉開珠光新靄映人來歌迎甲夜催銀管影動繁星綴玉臺別有朱門春澹蕩不妨芝火翠崔嵬此時月色同霑醉何處游輪陌上回
　　送韓將軍之鴈門
　　荒塞峰煙百道馳鴈門風色暗旌旗破圍鐵騎長驅疾飲血將軍轉戰危畫角吹開邊月靜縵纓不信虜塵窺歸來長揖功成後黃石當年故有期
　　賦得騏驥長鳴
　　騏驥忻知已嘶鳴忽異常積悲攄怨抑一舉徹穹蒼跡類三年鳥心馳五達莊何言從蹇躓今日逐騰驤牛皁休維縶天衢恣陸梁向非逢伯樂誰足見其長
　　偶題
　　魂夢天南垂宿昔萬里道池臺花氣深到處生春草
　　春宮曲
　　流鶯春曉喚櫻桃花外傳呼殿影髙抱裏琵琶最承寵君王勅賜玉檀槽
　　采蓮曲
　　粉光花色葉中開荷氣衣香水上來棹響清潭見斜領雙鴛何事亦相猜
　　踏歌行
　　鴛鴦樓下萬花新翡翠宮前百戲陳夭矯翔龍銜火樹飛來瑞鳳散芳春
　　仙蹕初傳紫禁香瑞雲開處夜花芳繁絃促管昇平調綺綴丹蓮借月光
　　塞下曲
　　春至金河雪似花蕭條玉塞但胡沙曉來重上闗城望惟見驚塵不見家
　　送人謫幽州
　　臨路深懐放廢慚夢中猶自憶江南莫言塞北春風少還勝炎荒入瘴嵐
　　西上辭母墳
　　髙蓋山頭日影㣲黃昏獨立宿禽稀林間滴酒空垂淚不見丁寧囑早歸










　　御定全唐詩巻四百九十
　　欽定四庫全書
　　御定全唐詩巻四百九十一
　　張蕭逺
　　張蕭逺元和進士登第籍之弟也詩三首
　　履春冰
　　一步一愁新輕輕恐陷人薄光全透日殘影半銷春蟬想行時翼魚驚蹋處鱗底虛難駐足岸濶怯迴身豈暇踟躕久寧辭顧盼頻願將兢慎意從此赴通津
　　觀燈
　　十萬人家火燭光門門開處見紅妝歌鐘喧夜更漏暗羅綺滿街塵土香星宿別從天畔出蓮花不向水中芳寶釵驟馬多遺落依舊明朝在路傍
　　送宮人入道
　　捨寵求仙畏色衰辭天素麵立堦墀金丹擬駐千年貎玉指休勻八字睂師主與收珠翠後君王看戴角冠時從來宮女皆相妬聞向瑤臺盡淚垂
　　句
　　秦雲寂寂僧還定盡日無人鹿遶牀　日暮風吹官渡柳白鵶飛出石頭牆〈廢城〉　雙雙白燕入詞堂〈乳石洞玉女詞　並見主客圖〉
　　李播
　　李播登元和進士第以郎中典蘄州詩一首
　　見志
　　去歲買琴不與價今年沽酒未還錢門前債主雁行立屋裏醉人魚貫眠
　　王季則
　　王季則登元和進士第詩一首
　　魚上冰
　　北陸收寒盡東風解凍初冰消通淺溜氣變躍潛魚應節似知化揚鬐任所如浮沈非樂藻沿泝異傳書結網時空久臨川意有餘為龍將可望今日媿才虛
　　紀元臯
　　紀元臯元和進士詩一首
　　魚上冰〈一作王公亮詩〉
　　春生寒氣滅〈一作減〉稍動伏泉魚乍喜東風至來觀曲浦初近冰朱鬛見望日錦鱗舒漸覺流澌退還忻掉尾餘噞喁情自樂沿泝意寧踈儻得隨鯤化終能戾太虛吳晃〈一作冕〉
　　吳晃元和進士詩一首
　　魚上冰
　　春水潛鱗發寒潭舊藻踈揚鬐順氣後振鬛上冰初戲廣憐空潔浮清媚景虛戒貪還避餌思逹每懐書濕映流澌薄狂遊觸浪餘終希泮渙澤為化北溟魚
　　鄭還古
　　鄭還古元和中登進士第終國子博士詩三首
　　贈柳氏妓
　　冶豔出神仙歌聲勝管詞輕〈一作眼看〉白紵曲歌遏〈一作欲〉碧雲天未擬生裵秀如何乞鄭𤣥不堪金谷水橫過墜樓前
　　吉州道中
　　吉州新置掾馳驛到條山薏苡殊非謗羊腸未是艱有慚多白髮爭敢競朱顔若有前生債今朝不懊還
　　望思臺
　　讒語能令骨肉離姦情難測事堪悲何因掘得江充骨搗作㣲塵祭望思
　　獨孤鉉
　　獨孤鉉隴右人登元和進士第詩一首
　　日南長至
　　玉厯頒新律凝隂發一陽輪輝猶惜短圭影此偏長晷度經南斗流晶盡北堂乍疑周戶耀可愛逗林光積雪銷㣲照初萌動早芒更升臺上望雲物已昭彰
　　王初
　　王初并州人仲舒之長子也元和末登進士第詩十九首
　　延平天慶觀
　　劒化江邊緑構新層臺不染玉梯塵千章隠篆標龍簡一曲空歌降鳳鈞嵐氣濕衣雲葉晩天香飄戶月枝春盟經早晩聞仙語學種三芝伴羽人
　　送葉秀才
　　快騎璁瓏刻玉羈河梁返照上征衣層冰春近蟠龍起九澤雲閒獨鶴飛行想北山清夢斷重遊西洛故人稀漢庭狗監深知已有日前驅負弩歸
　　送王秀才謁池州吳都督
　　池陽去去躍雕鞍十里長亭百草乾衣袂鄣風金鏤細劒光橫雪玉龍寒晴郊別岸鄉魂斷曉樹啼烏客夢殘南館星郎東道主揺鞭休問路行難
　　青帝
　　青帝邀春隔歲還月娥孀獨夜漫漫韓憑舞羽身猶在素女商調未殘終古蘭巖棲偶鶴從來玉谷有離鸞幾時幽恨飄然斷其待天池一水乾
　　銀河
　　閶闔踈雲漏絳津橋頭秋夜鵲飛頻猶殘仙媛湔帬水幾見星妃度襪塵歴歴素榆飄玉葉涓涓清月濕冰輪年來若有乘槎客為弔波靈是楚臣
　　書秋
　　千里南雲度塞鴻秋容無跡淡平空人間玉嶺清霄月天上銀河白晝風潘賦登山魂易斷楚歌遺佩怨何窮往來未若竒張翰欲鱠〈一作膾〉霜鯨碧海東
　　自和書秋
　　隴首斜飛避弋鴻頽雲蕭索見層空漢宮夜結雙莖露閶闔涼生六幕風湘女怨絃愁不禁鄂君香被夢難窮江邊兩槳連歌渡驚散遊魚蓮葉東
　　立春後作
　　東君珂佩響珊珊青馭多時下九闗方信玉霄千萬里春風猶未到人間
　　梅花二首
　　應為陽春信未傳固將青豔屬殘年東君欲待尋佳約剩寄衣香與粉綿
　　迎春雪豔飄零極度夕蟾華掩映多欲托清香傳逺信一枝無計奈愁何
　　春日詠梅花二首
　　靚妝纔罷粉痕新遞曉風回散玉塵若遣有情應悵望已兼殘雪又兼春
　　青帝來時值逺芳殘花殘雪尚交光隔年擬待春消息得見春風已斷腸
　　即夕
　　榆葉飄零碧漢流玉蟾珠露兩清秋僊家若有單棲恨莫向銀臺半夜遊
　　送陳校勘入宿
　　日落風回巻碧霓芳蓬一夜拆龍泥銀臺級級連清漢桂子香濃月杵低
　　即夕
　　風幌涼生白袷衣星榆纔亂絳河低月明休近相思樹恐有韓憑一處棲
　　早春詠雪
　　句芒宮樹已先開珠蘂瓊花鬬剪裁散作上林今夜雪送教春色一時來
　　望雪
　　銀花珠樹曉來看宿醉初醒一倍寒已似王恭披鶴氅憑欄仍是玉欄干
　　雪霽
　　星榆葉葉晝離披雲粉千重凝不飛崑玉樓臺珠樹密夜來誰向月中歸
　　舟次汴堤
　　曲岸蘭叢雁飛起野客維舟碧煙裏竿頭五兩轉天風白日楊花滿流水
　　劉軻
　　劉軻字希仁沛人少為僧元和末登進士第終洺州刺史集一巻今存詩一首
　　玉聲如樂
　　玉叩〈一作振〉能旋止人言與樂並繁音忽已闋雅韻詘然清佩想停仙步泉疑咽夜聲曲終無異聽響極有餘情特達知難擬玲瓏豈易名崑山如可得一片佇為榮朱晝
　　朱晝元和間進士詩三首
　　喜陳懿老示新製〈一作喜陳懿老自苑陵至示余新製三十餘篇〉
　　一別一千日一日十二憶苦心無閒時今夕見玉色玉色復何異𢎞〈一作紅〉明含羣德有文如星宿飛入我胷臆憂愁方破壊歡喜重補塞使我心貎全且非黃金力將攀下風手願假仙鸞翼〈自注云予欲見詩人孟郊故寄誠於此〉
　　贈友人古鏡
　　我有古時鏡初自壞陵得蛟龍猶泥蟠魑魅幸月蝕摩〈一作磨〉久見菱蘂青於藍水色贈君將照色無使心受惑
　　賦得花藤藥合寄頴陰故人
　　藤生南海濱引蔓青且長剪削為花枝何人無文章非才亦有心割骨聞餘芳繁葉落何處孤貞在中央願盛黃金膏寄與青眼郎路逺莫知意水深天蒼蒼
　　滕邁
　　滕邁元和登進士第官吉州太守詩二首
　　春色滿皇州〈一作薛能詩〉
　　藹藹復悠悠春歸十二樓最明雲裏闕先滿日邊州色媚青門外光揺紫陌頭上林榮舊樹太液鏡〈一作泛〉新流暖帶祥煙起清〈一作晴〉添瑞景浮陽和如啓蟄從此事芳遊
　　楊柳枝詞
　　三條陌上拂金羈萬里橋邊映酒旗此日令人腸欲斷不堪將入笛中吹
　　句
　　陶令門前罥接䍦亞夫營裏拂朱旗〈柳　見雲溪友議〉
　　滕倪
　　滕倪元和時人詩一首
　　留別吉州太守宗人邁
　　秋初江上別旌旗故國無家淚欲垂千里未知投足處前程便是聽猨時誤攻文字身空老卻返漁樵計已遲羽翼彫零飛不得丹霄無路接差池
　　句
　　映水有深意見人無懼心〈題鷺鶿障子　以下並見雲溪友議〉　白髪不能容相國也同閒客滿頭生







　　御定全唐詩巻四百九十一
　　欽定四庫全書
　　御定全唐詩巻四百九十二
　　殷堯藩
　　殷堯藩蘇州嘉興人元和中登進士第辟李翺長沙幕府加監察御史又嘗為永樂令詩一巻
　　吳宮
　　吳王愛歌舞夜夜醉嬋娟見日吹紅燭和塵掃翠鈿徒令句踐覇不信子胥賢莫問長洲草荒涼無限年
　　久雨
　　雲影蔽遙空無端淡復濃兩旬綿密雨二月似深冬詩酒從教數簾幃一任重孰知春有地㣲露小桃紅
　　郊行逢社日
　　酒熟送迎便村村慶有年妻孥親稼穡老稚効漁畋紅樹青林外黃蘆白鳥邊稔看風景美寧不羨歸田
　　過友人幽居
　　身坐衆香國蒲團詩思新一貧曽累我此興未輸人陋
　　巷誰為俗寒窗不染塵石齋盟四友年下頓生春
　　過雍陶博士邸中飲〈一作贈陳十四〉
　　落葉下蕭蕭幽居逺市朝偶成投轄飲不待致書招塞鴈衝寒過山雲傍檻飄此身何所似天地一漁樵
　　遊王羽士山房
　　落日半樓明琳宮事事清山橫萬古色鶴帶九臯聲易作神仙侶難忘父子情道人應識我未肯説長生
　　署中答武功姚合
　　原中多陰雨惟留一室明自宜居靜者誰得問先生深井泉香出危沙藥更榮全家笑無辱曽不見戈兵
　　贈龍陽尉馬戴
　　早學全身術惟令耕近田自輸官稅後常臥晩雲邊細草沿堦長髙蘿出石懸向來名姓茂空被外情牽
　　上已日〈一作三日〉贈都上人
　　三月初三日千家與萬家蝶飛秦地草鶯入漢宮花鞍馬皆爭麗笙歌盡鬬奢吾師無所願惟願老煙霞曲水公卿宴香塵盡滿街無心修禊事獨步到禪齋細草縈愁目繁花逆旅懐綺羅人走馬遺落鳳皇釵
　　送沈亞之尉南康
　　行邁南康路客心離怨多暮煙葵葉屋秋月竹枝歌孤鶴唳殘夢驚猨嘯薜蘿對江翹首望愁淚疊如波
　　奉送劉使君王屋山隠居
　　散髮風簷下沈沈日漸曛鷹拳擒野雀蛛網獵飛蚊羣動能歸計吾生亦謾勤塵縁難著眼晩興寄青雲
　　寄許渾秀才
　　文字饑難煮為農䇿最良興來鉏曉月倦後臥斜陽秋稼連千頃春花醉幾場任他名利客車馬閙康莊
　　送客遊吳
　　吳國水中央波濤白𣺌茫衣逢梅雨漬船入稻花香海戍通鹽竈山林帶蜜房欲知蘇小小君試到錢塘
　　陸丞相故宅
　　衣冠零落久今日事堪傷㕑起青煙薄門開白日長殘梅欹古道名石臥頽墻山色依然好興衰未可量
　　中元日觀諸道士步虛
　　𤣥都開秘籙白石禮先生上界秋光浄中元夜氣〈一作景〉清星辰朝帝處鸞鶴步虛聲玉洞〈一作樹〉花長發〈一作難老〉珠宮月最明掃壇天地肅投簡鬼神驚儻賜刀圭藥還留不死名
　　醉贈劉十二〈一作寄嶺南張明府〉
　　春草正淒淒知君過〈一作道〉惡溪鶯將吉了語猿共猓然啼別路魂先斷還家夢幾迷定尋雷令劒應識越王笄樹色多於北潮聲少向西椰花好為酒誰伴醉如泥
　　早朝
　　曙鍾催入紫宸朝列炬流虹映絳綃天近鰲頭花簇仗風低豹尾樂鳴韶衣冠一變無夷俗律令重頒有正條昨日鍾山甘露降玻璃滿賜出宮瓢
　　帝京二首
　　列郡徴才起俊髦萬機獨使聖躬勞開藩上相頒龍節破虜將軍展豹韜地入黃圖三輔壯天垂華蓋七星髙迎春別賜瑤池宴捧進金盤五色桃
　　龍虎山河御氣通遙瞻帝闕五雲紅英雄盡入江東籍將相多收薊北功禮樂日稽三代盛梯航歲貢萬方同都將儉德熈文治淳俗應還太古風
　　宮詞
　　悄悄深宮不見人倚䦨惟見石麒麟芙蓉帳冷愁長夜翡翠簾垂隔小春天逺難通青鳥信風寒欲動錦花茵夜深怕有羊車過自起籠燈看雪紋
　　郊居作
　　碧樹濃陰䕶短垣蒼江春煖渚鳬喧買魚試喚鳴榔艇尋鶴因行隔壠村生理何憑文是業世情縱遣酒盈樽相逢謂我迂踈甚欲辨還憎恐失言
　　閒居
　　茂苑閒居木石同旋開小逕翦蒿蓬虛遊心在鴻濛外穴處身疑培塿中花影一闌吟夜月松聲半榻臥秋風百年寄傲聊容膝何必髙車駟馬通
　　暮春述懐
　　為客山南二十年愁來怳近落花天陰雲帶雨連山脊濕氣成嵐滴樹巔隣屋有聲敲石火野禽無語避茶煙此時若遇孫陽顧肯服鹽車不受鞭
　　端午日
　　少年佳節倍多情老去誰知感慨生不効艾符趨習俗但祈蒲酒話昇平鬢絲日日添頭白榴錦年年照眼明千載賢愚同瞬息幾人湮沒幾垂名
　　九日
　　萬里飄零十二秋不堪今倚夕陽樓壯懷空擲班超筆久客誰憐季子裘瘴雨蠻煙朝暮景平蕪野草古今愁酣歌欲盡登髙興強把黃花揷滿頭
　　九日病起
　　重陽開滿菊花金病起榰牀惜賞心紫蟹霜肥秋縱好緑醅蟻滑晩慵斟眼窺薄霧行殊倦身怯寒風坐未禁沈醉又成來歲約遣懐聊作記時吟
　　寒夜
　　雲冷江空歲暮時竹陰梅影月參差雞催夢枕司晨早更咽寒城報㸃遲人事紛華潛動息天心靜黙運推移憑誰蕩滌窮殘候入眼東風喜在期
　　喜雨
　　臨岐終日自裵囘乾我茅齋半畝苔山上亂雲隨手變淛東飛雨過江來一元和氣歸中正百怪蒼淵起蟄雷千里稻花應秀色酒樽風月醉亭臺
　　春遊
　　明日城東看杏花叮嚀童子蚤將車路從丹鳳樓前過酒向金魚舘裏賖緑水滿溝生杜若暖雲將雨濕泥沙絶勝羊傅襄陽道車騎西風擁鼓笳
　　夜酌溪樓
　　樓居溪上涼生早坐對城頭起暮笳打鼓泊船何處客搗衣隔竹是誰家玉繩低轉宵初逈銀燭髙燒月近斜得意引杯須痛飲好懷那許負年華
　　旅行〈一作金陵道中〉
　　煙樹寒林半有無野人行李更蕭踈堠長堠短逢官馬山北山南聞鷓鴣萬里闗河成傳舍五更風雨憶呼盧寂寥一㸃寒燈在酒熟隣家許夜沽
　　下第東歸作
　　十載驅馳倦荷鋤三年生計鬢蕭踈辛勤幾逐英雄後乙榜猶然姓氏虛欲射狼心把弓箭休將螢火讀詩書身賤自慙貧骨相朗嘯東歸學釣魚
　　還京口
　　黃鶴山頭雪未消行人歸計在今朝城髙鐡甕江山壯地接金陵草木彫北府市樓聞舊酒南橋官柳識歸橈吏民莫見參軍面水宿風餐鬢髮焦
　　襄口阻風
　　雪浪排空接海門孤舟三日阻龍津曹瞞曽墮周郎計王導難遮庾亮塵鷗散白雲沈逺浦花飛紅雨送殘春篙師整纜候明發仍謁荒祠問鬼神
　　潭州獨步
　　鶴髮垂肩懶著巾晩涼獨步楚江濵一帆暝色鷗邊雨數尺笻枝物外身習巧未逢醫拙手聞歌先識採蓮人笑看斥鷃飛翔去樂處蓬萊便有春
　　金陵懷古
　　黃道天清擁珮珂東南王氣秣陵多江吞彭蠡來三蜀地接崑崙帶九河鳳闕曉霞紅散綺龍池春水緑生波華夷混一歸真主端拱無為樂太和
　　登鳳凰臺二首
　　鳳凰臺上望長安五色宮袍照水寒綵筆十年留翰墨銀河一夜臥闌干三山飛鳥江天暮六代離宮草樹殘始信人生如一夢壯懐莫使酒杯乾
　　梧桐葉落秋風老人去臺空鳳不來染武臺城芳草合吳王宮殿野花開石頭城下春生水燕子堂前雨長苔莫問人間興廢事百年相遇且銜杯
　　韓信廟
　　長空鳥盡將軍死無復中原入馬蹄身向九泉還屬漢功超諸將合封齊荒涼古廟惟松栢咫尺長陵又鹿麋此日深憐蕭相國竟無一語到金閨
　　訪許渾
　　去郭來尋隠者居柳陰假步小籃輿每期㑹面初償約卻計論心舊得書淺緑垣墻綿薜荔淡紅池沼映芙蕖為言肯共留連飲澗有青芹罟有魚
　　李舍人席上感遇〈一作寓意〉
　　㣲雲歛雨天氣清松聲出樹秋冷冷窗戶長含碧蘿色溪流時帶蛟龍腥一官到手不可避萬事役我徒勞形飄然曵杖出門去無數好山江上橫
　　和趙相公登鸛雀樓〈樓在河中府前瞻中條下瞰大河〉
　　危樓髙架泬寥天上相閒登立綵旃樹色到京三百里河流歸漢幾千年晴峰聳日當周道秋榖垂花滿舜田雲路何人見髙志最看西面赤䦨前
　　冬至酬劉使君
　　異鄉冬至又今朝回首家山入夢遙漸喜一陽從地復卻憐羣沴逐氷消梅含露蘂知迎臘柳拂宮袍憶候朝多少故人承宴賞五雲堆裏聽蕭韶
　　李節度平虜詩
　　百萬王師下日邊將軍雄畧可圖全元勲未論封茅異㨗勢應知破竹然燕警無烽清朔漠秦文有寶進藍田太平從此銷兵甲記取紅羊換刼年
　　金陵上李公垂侍郎
　　海國㣲茫散曉暾鬱蔥佳氣滿乾坤六朝空㨿長江險一統今歸聖代尊西北諸峰連朔漠東南衆水合崑崙願從吾道禧文運再使河清俗化淳
　　贈惟儼師
　　煥然文采照青春一䇿江湖自在身雲鎻木龕聊息影雪香紙襖不生塵談禪早續燈無盡䕶法重編論有神擬掃緑隂浮佛寺桫⿰髙樹結為隣
　　寄許渾秀才
　　萬木驚秋葉漸稀靜探造化見𤣥機眼前誰悟先天理去後還知今日非樹擁秣陵千嶂合雲開蕭寺一僧歸漢廷累下徴賢詔未許嚴陵老釣磯
　　送白舍人渡江
　　曉發龍江第一程諸公同濟似登瀛海門日上千峰出桃葉波平一棹輕橫鎻已沈王濬筏投鞭難阻謝𤣥兵片時喜得東風便回首鐘聲隔鳳城
　　送劉禹錫侍御出刺連州
　　遐荒迢遰五羊城歸興濃消客裏情家近似忘山路險土甘殊覺瘴煙輕梅花清入羅浮夢荔子紅分廣海程此去定知償隠趣石田春雨讀書耕
　　送韋侍御報使西蕃
　　歸奏聖朝行萬里卻銜天詔報蕃臣本是諸生守文墨今將匹馬靜煙塵旅宿闗河逢暮雨春耕亭障識遺民此去多應收故地寧辭沙塞往來頻
　　寒食城南即事因訪藍田韋明府
　　閒出城南禁火天路傍騎馬獨揺鞭青松古墓傷碑碣紅杏春園羨管絃徒說鸊鵜膏玉劒漫誇蚨血㸃銅錢世間盡是悠悠事且飲韋家冷酒眠
　　送源中丞使新羅〈一作姚合詩〉
　　赤墀奉命使殊方官重霜臺紫綬光玉節在船清海怪金函開詔撫夷王雲晴漸覺山川異風便寧知道路長誰得似君將雨露海東萬里灑扶桑
　　送景𤣥上人還山
　　嵩陽聽罷講經鐘逺訪庭闈錫度空蒲履謾從歸後織衲衣猶記別時縫地橫龍朔連沙暝山入烏桓碧樹重梵宇傳來金貝葉花前拜捧慰親容
　　宮人入道
　　卸卻宮妝錦繡衣黃冠素服製相宜錫名近奉君王㫖佩籙新叅老氏師白晝無情趨玉陛清宵有夢步瑤池緑鬟女伴含愁別釋盡當年妬寵私
　　友人山中梅花
　　南國看花動逺情沈郎詩苦瘦容生鐡心自儗山中賦玉笛誰將月下橫臨水一枝春占早照人千樹雪同清好風吹醒羅浮夢莫聽空林翠羽聲
　　客中有感
　　天地一身在頭顱五十過流年消壯志空使淚成河
　　憶家二首
　　新霽颺林初蘋花貼岸舒故鄉今夜月猶得照孤廬樹擁溪邊閣山浮雨後嵐白頭歸未得夢裏望江南
　　江行二首
　　暝色滄州迥秋聲玉峽長只因江上月不覺過潯陽晩泊長江口寒沙白似霜年光流不盡東去水聲長
　　偶題
　　越女收龍眼蠻兒拾象牙長安千萬里走馬送誰家
　　闗中傷亂後
　　去嵗干戈險今年蝗旱憂闗西歸戰馬海內賣耕牛
　　楚江懷古
　　騷靈不可見楚些竟誰聞欲采蘋花去滄州隔暮雲
　　張飛廟
　　威名垂萬古勇力冠當時回首三分國何人賦黍離
　　生公講臺
　　暝色䕶樓臺陰雲晝未開一塵無處著花雨遍蒼苔
　　席上聽琴
　　髙堂流月明萬籟不到耳一聽清心魂飛絮春紛起
　　酬雍秀才二首
　　晩市人煙合歸帆帶夕陽棲遲未歸客猶著錦衣裳臥病茅窗下驚聞兩月過興來聊賦詠清婉逼隂何
　　竹
　　窗戶盡蕭森空堦凝碧隂不縁氷雪裏為識歲寒心
　　春怨
　　柳花撲簾春欲盡緑隂障林鶯亂啼秪愁明日送春去落日滿園啼竹雞
　　館娃宮
　　宮女三千去不回真珠翠羽是塵埃夫差舊國久破碎紅燕自歸花自開
　　漢宮詞三首
　　成帝夫人淚滿懷璧宮相趁落空堦可憐玉貎花前死惟有君恩白燕釵
　　霍家有女字成君年少教人著繡裙枉殺宮中許皇后椒房恩澤是浮雲
　　駿馬金鞍白玉鞭宮中來取李延年承恩直日鴛鴦殿一曲清歌在九天
　　同州端午
　　鶴髪垂肩尺許長離家三十五端陽兒童見説深驚訝卻問何方是故鄉
　　夜過洞庭
　　笙歌只解鬧花天誰是敲氷掉小船為覔瀟湘幽隠處夜深載月聽鳴泉
　　遊山南寺二首
　　山中盡日無人到竹外交加百鳥鳴昨日小樓㣲雨過櫻桃花落晩風晴
　　踏碎羊山黃葉堆天飛細雨隠輕雷朗陵莫訝來何晩不忍聽君話別杯
　　寄太僕田卿二首
　　客窗強飲太怱怱急雨寒風意萬重驀上心來消未得夢回又聽五更鐘
　　一陽纔動伏羣陰萬物於今寓太音若喜長生添線日㣲㣲消息識天心
　　新昌井
　　轆轤千轉勞筋力待得甘泉渴殺人且共山麋同飲澗玉沙鋪底淺磷磷
　　經靖安里
　　巷底蕭蕭絕市塵供愁踈雨打黃昏悠然一曲泉明調淺立閑愁輕閉門
　　聞箏歌
　　淒淒切切斷腸聲指滑音柔萬種情花影深沈遮不住度幃穿幙乂殘更
　　吹笙歌
　　伶兒竹聲愁繞空秦女淚濕燕支紅玉桃花片落不住三十六簧能喚風
　　贈歌人郭婉二首
　　石家金谷舊歌人起唱花筵淚滿巾紅粉少年諸弟子一時惆悵望梁塵
　　雲滿衣裳月滿身輕盈歸步過流塵五更無限留連意常恐風花又一春
　　潭州席上贈舞柘枝妓
　　姑蘇太守青娥女流落長沙舞柘枝坐滿繡衣皆不識可憐紅臉淚雙垂
　　句
　　瘴雨出虹蝀蠻煙渡江急嘗聞島夷俗犀象滿城邑〈寄嶺南張明甫見方輿勝覽〉














　　御定全唐詩巻四百九十二
<集部,總集類,御定全唐詩>
　　欽定四庫全書
　　御定全唐詩巻四百九十三
　　沈亞之
　　沈亞之字下賢吳興人登元和十年進士第歴殿中丞御史內供奉太和初為德州行營使柏耆判官耆貶亞之亦謫南康尉終郢州掾集九巻今編詩一巻
　　虎丘山真娘墓
　　金釵淪劒壑茲地似花臺油壁何人值〈一作遇〉錢塘度曲哀翠餘長染柳香重欲薰梅但道行雲去應隨魂〈一作蝶〉夢來
　　荅殷堯藩贈罷涇原記室
　　勞君輟雅話聽説事壃場提筆從征虜飛書始伏羌河流辭馬嶺節臥聽龍驤孤負平生劒空憐射斗光五月六日發石頭城步望前船示舍弟兼寄侯郎
　　客子去淮陽逶迤〈一作蹉跎〉別夢長水闗開夜鎖霧櫂起晨
　　涼〈一作裝〉煙月期同賞風波忽異行隠山〈一作帆〉曽撼櫓轉瀨指遙檣蒲葉吳〈一作翦一作錢〉刀緑筠筒楚粽香因書報惠〈一作司〉逺為我憶檀郎
　　別龎子肅
　　自為應仙才丹砂鍊幾迴山秋夢桂樹月曉憶瑤臺雨雪依巖避〈一作別〉煙雲逐步開今朝龍仗去早晩鶴書來
　　春色滿皇州
　　何處春輝〈一作歸〉好偏宜在雍州花明夾城道柳暗曲江頭風軟遊絲重光融瑞氣浮鬬雞憐短草乳燕傍髙樓繡轂盈香陌新泉溢御溝迴〈一作行〉看日欲暮還〈一作迴〉騎似川流
　　宿白馬津寄寇立〈一作至〉
　　客思聽蛩嗟秋懐似亂砂劒頭懸日影蠅〈一作⻱〉鼻落燈花天外歸鴻斷漳南別路賖聞君同旅舍幾得夢還家
　　汴州船行賦岸傍所見
　　古木曉蒼蒼秋林拂岸香露珠蟲網細金縷兔絲長秋浪時迴沫驚鱗乍觸航蓬煙拈緑線棘實綴紅囊亂穗揺鼯尾出〈一作垂〉根掛鳳腸聊持一濯足誰道比滄浪
　　送文頴上人遊天台
　　露花浮翠瓦鮮思起芳叢此際斷客夢況復別志公既歴天台去言過赤城東莫説人間事﨑嶇塵土中
　　宿後自華陽行次昭應寄王直方
　　重歸能幾日物意早如春暖色先驪岫寒聲別鴈羣川光如戱劒帆態似翔雲為報東園蝶南枝日已曛
　　題海榴樹呈八叔大人
　　曽在蓬壺伴衆仙文章枝葉五雲邊〈一作鮮〉幾時奉宴瑤臺下何日移榮玉砌前染日裁霞深〈一作假〉雨露凌寒送暖占風煙應笑強如河畔柳逢波逐〈一作隨〉浪送〈一作逐〉張騫
　　西蕃請謁廟
　　肅肅層城裏巍巍祖廟清聖恩覃布濩異域獻精誠冠蓋分行列戎夷辨姓名禮終齊百拜心潔表忠貞瑞氣千重色簫韶九奏聲仗移迎日轉旌動逐風輕休運威儀正年推爼豆盈不才慙聖澤空此望華纓
　　勸政樓下觀百官獻壽〈一本無觀字〉
　　御氣黃花節臨軒紫陌頭早陽生彩仗霽色入仙樓獻壽皆〈一作比〉鴛鷺瞻天在冕旒菊尊開九日鳳歴啓千秋樂闋祥煙起杯酣瑞影收年年歌舞夕此地慶皇休
　　山出雲
　　片雲朝出岫孤色逈難親蓋小辭山早根輕觸石新飄揚經緑野明麗照青春拂樹疑舒葉臨江似結鱗從龍方有感捧日豈無因看助為霖去恩沾雨露均
　　曲江亭望慈恩杏花發
　　曲臺晴好望近接梵王家十畝開金地千株發杏花帶雲猶誤雪映日欲欺霞紫陌傳香逺紅泉落影斜園中春尚早亭上路非賖芳景偏堪賞其如積歲華
　　村居
　　有〈一作無〉樹巢宿鳥無酒共客醉月上蟬韻殘梧桐隂繞地獨出村舍門吟劇㣲風起蕭蕭蘆荻叢呌嘯如山鬼應縁我憔悴為我哭秋〈一作發愁〉思
　　春詞酬元㣲之〈一作施肩吾詩〉
　　黃鶯〈一作鳥〉啼時春日髙紅芳發盡井邊桃美人手暖裁衣易片片輕花落翦刀
　　題侯仙亭
　　新創仙亭覆石壇雕梁峻宇入雲端嶺北嘯猨髙枕聽湖南山〈一作春〉色捲𬖄看
　　送龎子肅
　　三年遊宦也迷津馬困長安九陌塵都作無成不歸去古來妻嫂笑蘇秦
　　夢輓秦弄玉〈亞之自記略雲太和初沈亞之將之邠出長安城客槖泉邸舍春時晝夢入秦主內史廖家廖舉亞之拜左庶長尚公主弄玉其日有黃衣中貴騎疾馬來延亞之入宮闕甚嚴呼公主出鬒髪著偏袖衣芳姝明媚侍女祗承分立左右者數百人召見亞之便舘居亞之於宮題其門曰翠㣲宮宮人呼為沈郎院一年公主卒公追傷不已將葬咸陽原公命亞之作輓歌應教而作公讀詞善之時宮中有失聲若不忍者公隨泣下亞之送葬咸陽還以悼悵過戚被病猶在翠㣲宮然處殿外特室不居宮中矣居月餘病良已公謂亞之曰敝秦不足辱大夫盍適大國乎亞之對曰臣無狀不能從死公主使得歸骨父母國臣不忘君恩時日將去公追酒髙㑹執爵亞之前曰願沈郎歌以塞別亞之受命立為歌辭授舞者雜其聲而和之四座皆泣既再拜辭去公復命至翠㣲宮與公主侍人別重入殿內時見珠翠遺碎青階下窗紗檀㸃依然宮人泣對亞之亞之感咽良久因題宮門竟別去公命車駕送出函谷闗出闗已送吏曰公命盡此且去亞之與別語未卒忽驚覺臥邸舍〉
　　泣葬一枝紅生同死不同金鈿墜芳草香繡滿春風舊日聞簫處髙樓當月中梨花寒食夜深閉翠㣲宮
　　夢別秦穆公
　　擊髆舞恨滿煙光無處所淚如雨欲擬著辭不成語金鳳銜紅舊繡衣幾度宮中同看舞人間春日正歡樂日暮東風何處去
　　夢游秦宮〈一作題宮門〉
　　君王多感放東歸從此秦宮不復期春景似傷秦喪主落花如雨淚臙脂
　　湘中怨〈並序〉
　　湘中怨者事本怪媚為學者未嘗〈一作不當〉有述然而滛溺之人往往不寤今欲槩其所論以著誠而已從生韋敖善撰樂府故牽而廣之以應其詠
　　隆佳秀兮昭盛時播薰〈一作芳〉緑兮淑華歸顧室荑與處萼兮潛重房以飾姿見稚態之韶羞〈一作容〉兮䝉長靄以為幃醉融光兮渺渺瀰瀰迷千里兮涵煙眉晨陶陶兮暮熙熙舞婑那之穠條兮騁盈盈以披遲酡遊〈一作容〉顏兮倡蔓卉縠流蒨霓兮石髮髓旎〈風光詞〉
　　泝青山兮江之隅拖湘波兮褭緑裾荷拳拳兮未舒匪同歸兮將焉知〈汜人歌　亞之自撰觧曰垂拱年中駕在上陽宮太學進士鄭生晨發銅駞里乗曉月度洛橋聞橋下有哭甚哀生下馬循聲索之見一艷女翳然䝉袖曰我孤養於兄嫂惡常苦我今欲赴水故留哀須臾生曰能逐我歸乎應曰婢御無悔遂載歸與居號曰汜人能誦楚人九歌招魂九辯之書亦常擬其調賦為怨句其詞麗絶世莫屬者因撰風光詞生居貧汜人解篋出輕綃一端與賣胡人酬之千金居數嵗生遊長安是夕謂生曰我湘中蛟宮之娣也謫而從君今嵗滿無以久留君所欲為訣耳即相持啼泣生留之不能竟去後十餘年生之兄為岳州刺史㑹上已日與家徒登岳陽樓望鄂渚張宴樂酣生愁吟曰情無垠兮蕩洋洋懐佳期兮屬三湘聲未終有畫艫浮𣻌而來中為綵樓髙百餘尺其上施帷帳欄籠畫飾帷褰有彈絃鼓吹者皆神仙蛾眉被服煙霓裙袖皆廣尺其中一人起舞且歌含頻悽怨形類汜人舞畢斂袖翔然凝望樓中縱觀方怡須臾風濤崩怒遂迷所往元和十三年余聞之朋中因悉補其詞題之曰湘中怨蓋欲使南昭嗣煙中志為偶倡也〉
　　文祝延二闋〈並序〉
　　文祝延之指其本禱祠閩人歌其質也閩侯居政民蔭而安他日侯恙在體巷野之祈祠於神者皆以請侯益憂焉後得間而詞乃舒其俗以為言俚不足自道或謂軍副者能變風從律善闡物志因耆耋為請於是與文以通其意且以古之得人者皆祝延之今復用言命為篇目其詞二〈一本有闋字〉
　　閩山之杭杭兮水堋堋吞荒抱大兮香疊層騰氣清渾兮朝昏神生其中兮宅幽凝居如山兮惠如水處端卓兮赴下而忘鄙集人之祈兮從人之所市攀清明兮叩髣髴我民清兮期吉日願聽誠兮陳所當侯臨我兮恩如光照導兮天〈一作煦〉覆惠流吾兮樂且康恭聞侯兮飲食失常民縈〈一作㷀〉憂兮心苦〈一作若〉瘡飽我之饑兮侯由有〈一作百〉榖神有澤兮宜蔭沃脫侯之恙兮歸侯之多福羣卑勤之恭潔兮〈一作潔恭〉鑒貞盟乎山竹〈右一闋為祈神〉兕載吹兮音咿咿銅鐃呶兮睋呼眓〈一作眠〉睢樟之蓋兮麓下雲垂幄兮為帷合吾民兮將安維吾侯之康兮樂欣餚盤列兮荅〈一作合〉神神擺漁篁兮降拂窣窣〈一作崒崒〉右持妓兮左夫人態修邃兮佻眇調丹含瓊兮瑳〈上聲〉佳笑馨炮羶燔兮溢按豆爵盎無虛兮菓摭雜佑秋雲清醉兮流融光巫裾旋兮覡袖翔瞪虛凝兮覽迴楊〈一作陽〉語神歡兮酒雲〈一作味〉央望吾侯兮遵賞事朝馬駕兮搦寶轡千弭函兮森道騎吾何樂兮神軒維侯之康兮居遊自遂〈右一闋為酬神〉




　　御定全唐詩巻四百九十三kao
　　欽定四庫全書
　　御定全唐詩巻四百九十四
　　施肩吾
　　施肩吾字希聖洪州人元和十年登第隠洪州之西山為詩竒麗西山集十巻今編詩一巻
　　及第後過楊子江
　　憶昔將貢年抱愁此江邊魚龍互閃爍黒浪髙於天今日步春〈一作青〉草復〈一作還〉來經此道江神也世情為我風色好
　　夜宴曲〈一作詞〉
　　蘭缸如晝曉不眠玉堂〈一作爐〉夜起沈香煙青娥一行十二仙欲笑不笑桃花然碧窗弄嬌〈一作粧〉梳洗晩戶外不知銀漢轉被郎嗔罰瑠璃〈一作屠蘇〉盞酒入四肢紅玉軟
　　効古興〈一作體〉
　　金雀〈一作黃金〉無舊釵緗綺無舊裾唯有一寸心長貯萬里夫南軒夜蟲織已促北牖飛蛾遶殘燭祇言衆口鑠千
　　〈一作黃〉金誰信獨愁銷片玉不知歲晩歸不歸又將啼〈一作淚〉眼縫征衣
　　古別離二首
　　古人謾歌西飛燕十年不見狂夫面三更風作切夢刀萬轉愁成繫腸線所嗟不及牛女星一年一度得相見老母別愛子少妻送征郎血流既四面乃一斷二腸不愁寒無衣不怕饑無糧惟恐征戰不還鄉母化為鬼妻為孀
　　壯士行
　　一斗之膽撐臟腑如磥之筋礙臂骨有時悞入千人叢自覺一身橫突兀當今四海無煙塵胸襟被壓不得伸凍梟殘蠆我不取汚我匣裏青蛇鱗
　　代征婦怨
　　寒窗羞見影相隨嫁得五陵輕薄兒長短豓歌君自〈一作不〉解淺深更漏妾偏知畫裙多淚鴛鴦濕雲鬢慵梳玳瑁垂何事不看霜雪裏堅貞惟有古松枝
　　送人〈一作客〉南遊
　　見説南行〈一作遊〉偏不易中途莫忘寄書頻凌空瘴氣墮飛鳥解語山魈惱病人閩縣緑娥能引客泉州烏藥好〈一作可〉防身異花竒竹分明看待汝歸來畫取真
　　贈邊將
　　輕生奉國不為難戰苦身多舊箭瘢玉匣鎖龍鱗甲冷金鈴襯鶻羽毛寒皂貂擁出花當背白馬騎來月在鞍猶恐犬戎臨虜塞柳營時〈一作特〉把陣圖看
　　上禮部侍郎陳情
　　九重城裏無親識八百人中獨姓施弱羽飛時攢箭險蹇驢行處薄氷危晴天欲照盆難反貧女如花鏡不知卻向從來受恩地再求青律變寒枝
　　早春殘雪
　　春景照林巒玲瓏雪影殘井泉添碧甃藥圃洗朱欄雲路迷初醒書堂映漸難花分梅嶺色塵減玉堦寒逺稱棲松鶴髙宜㸃露盤佇逢春律後陰谷始堪看
　　送端上人遊天台
　　師今欲向天台去來説天台意最真溪過石橋為險處路逢毛褐是真人雲邊望字鐘聲逺雪裏尋僧腳跡新只可且論經夏別莫教琪樹兩迴春
　　惜花
　　落盡萬株紅無人解繫風今朝芳徑裏惆悵錦機空
　　衝夜行
　　夜行無月時古路多荒榛山鬼遙把火自照不照人
　　夜愁曲
　　歌者歌未絶愁人愁轉増空把琅玕枝強挑無心燈
　　雜古詞〈一作古曲〉五首
　　可憐江北女慣唱江南曲揺蕩木蘭舟雙鳬不成浴郎為匕上香妾作〈一作為〉籠下灰歸時即〈一作雖〉暖熱去罷生塵埃
　　夜裁鴛鴦綺朝織蒲桃綾欲試一寸心待縫三尺氷憐時魚得水怨罷商與參不如山梔子卻能〈一作解〉結同心
　　紅顔感暮花白日同流水思君若〈一作如〉孤燈一夜一心死
　　㓜女詞
　　㓜女纔六歲未知巧與拙向夜在堂前學人拜新月
　　買地詞
　　買地不惜錢為多芳桂叢所期在清涼〈一作景〉坐起聞香風
　　弋陽訪古
　　行逢葛溪水不見葛仙人空拋青竹杖呪作葛陂神
　　幽居樂
　　萬籟不在耳寂寥心境清無妨數莖竹時有蕭蕭聲
　　湘川懐古
　　湘水終日流湘妃昔時哭美色已成塵淚痕猶在竹
　　秋山吟
　　夜吟秋山上褭褭秋風歸月色清且冷桂香落人衣
　　寒夜
　　三復招隠吟不知寒夜深看看西來月移到青天心
　　湘竹詞
　　萬古湘江竹無窮奈怨何年年長春筍只是淚痕多
　　觀花後遊慈恩寺
　　世事知難了應須問苦空羞將看花眼來入梵王宮
　　乞巧詞
　　乞巧望星河雙雙並綺羅不嫌針眼小隻道月明多
　　不見來詞
　　烏鵲語千回黃昏不見來漫教脂粉匣閉了又重開
　　夜起來〈一作起夜來〉
　　香銷連理帶塵覆合歡桮嬾臥相思枕愁吟夜起來
　　笑卿卿詞
　　笑向卿卿道躭書夜夜多出來看玉兔又欲過銀河
　　感遇詞
　　一種貎如仙人情要自偏羅敷有底好最得使君憐
　　及第後夜訪月仙子
　　自喜尋幽夜新當及第年還將天上桂來訪月中仙
　　定情樂
　　敢嗟君不憐自是命不諧著破三條裙卻還雙股釵感郎雙條脫新破八幅綃不惜榆莢錢買人金步揺
　　宿南一上人山房
　　窗牖月色多坐臥禪心靜青鬼來試人夜深弄燈影
　　蘭渚泊
　　家在洞水西身作蘭渚客天晝無纖雲獨坐空江碧
　　經吳真君舊宅
　　古仙煉丹處不測何歳年至今空宅基時有五色煙
　　古相思
　　十訪九不見甚於菖蒲花可憐雲中月今夜墮我家
　　瀑布
　　豁開青㝠顚寫出萬丈泉如裁一條素白日懸秋天
　　金尺石
　　丹砂畫頑石黃金橫一尺人世較短長仙家愛平直
　　秋洞宿
　　夜深秋洞裏風雨報龍歸何事觸人睡不教蝴蝶飛
　　效古詞
　　姊妹無多兄弟少舉家鍾愛年最小有時繞樹山鵲飛貪看不待畫睂了
　　山中得劉秀才京書
　　自笑家貧客到踈滿庭煙草不能鋤今朝誰料三千里忽得劉京〈一作公〉一紙書
　　望夫詞
　　手爇寒燈向影頻回文機上暗生塵自家夫壻無消息卻恨橋頭賣卜人
　　憶四明山泉
　　愛彼山中石泉水幽深夜夜落空〈一作夜落空窗〉裏至今憶得臥雲時猶自涓涓在人耳
　　西山靜中吟
　　重重道氣結成神玉闕金堂逐日新若數西山得道者連予便是十三人
　　天柱山贈峨嵋田道士
　　古稱天柱連九天峨嵋道士棲其巔近聞教得𤣥鶴舞試憑驅出青芝田
　　夜巖謡
　　夜上幽巖踏靈草松枝已踈桂枝老新詩幾度惜不吟此處一聲風月好
　　島夷行
　　腥臊海邊多鬼市島夷居處無鄉里黑皮年少學採珠手把生犀照鹹水
　　帝宮詞
　　自得君王寵愛時敢言春色上寒枝十年宮裏無人問一日承恩天下知
　　歎花詞
　　前日滿林紅錦遍今日遶林看不見空餘古岸泥土中零落臙脂兩三片
　　杜鵑花詞
　　杜鵑花時夭豓然所恨帝城人不識丁寧莫遣春風吹留與佳人比顔色
　　曉光詞
　　日輪〈一作光〉浮動羲和推東方一軋天門開風神為我掃煙霧四海蕩蕩無塵埃
　　望曉詞
　　攬衣起兮望秋河濛濛逺霧飛輕羅蟠桃樹上日欲出白榆枝畔星無多
　　海邊逺望
　　扶桑枝邊紅皎皎天雞一聲四溟曉偶看仙女上青天鸞鶴無多采雲少
　　聽南僧説偈詞
　　師子座中香已發西方佛偈南僧説惠風吹盡六條塵清淨水中初見月
　　春日美新緑詞
　　前日萌芽小於粟今朝草樹色已足天公不語能運為驅遣羲和染新緑
　　對月憶嵩陽故人
　　團團月光照西壁嵩陽故人千里隔不知三十六峰前定為何處峰前客
　　贈莎地道士
　　莎地隂森古蓮葉游龜暗老青苔甲池邊道士誇眼明夜取蟭螟摘蚊睫
　　效古詞
　　莫愁新得年十六如蛾雙睂長帶緑初學箜篌四五人莫愁獨自聲前足
　　冬日觀早朝
　　紫煙捧日爐香動萬馬千車踏新凍繡衣年少朝欲歸美人猶在青樓夢
　　觀吳偃畫松
　　君有絶藝終身寶方寸巧心通萬造忽然寫出澗底松筆下看看一枝老
　　題山僧水閣
　　山房水閣連空翠沈沈下有蛟龍睡老僧趺坐入定時不知花落黃金地
　　登峴亭懐孟生
　　峴山自髙水自緑後輩詞人心眼俗鹿門才子不再生怪景幽竒無管屬
　　吳中代蜀客吟
　　身狎吳兒家在蜀春深屢唱思鄉曲峨睂風景無主人錦江悠悠為誰緑
　　戲詠榆莢
　　風吹榆錢落如雨繞林繞屋來不住知爾不堪還酒家漫教夷甫無行處
　　寄李補闕
　　蒼生應怪君起遲蒲輪重輾嵩陽道功成名遂來不來三十六峯仙鶴老
　　貧客吟
　　𣰦毯敝衣無處結寸心耿耿如刀切今朝欲泣泉客珠及到盤中卻成血
　　誚山中叟
　　老人今年八十幾口中零落殘牙齒天陰傴僂帶𠻳行猶向巖前種松子
　　聞山中步虛聲
　　何人步虛南峰頂鶴唳九天霜月冷仙詞偶逐東風來誤飄數聲落塵境
　　題龍池山人
　　主人家在龍池側水中有魚不敢食終朝采藥供仙廚卻笑桃花少顔色
　　翫新桃花
　　幾歎紅桃開未得忽驚造化新裝飾一種同霑榮盛時偏荷清光借顔色
　　山石榴花
　　深色臙脂碎剪紅巧能攢合是天公莫言無物堪相比妖豔西施春驛中
　　翫友人庭竹
　　曽去𤣥洲看種玉那似君家滿庭竹客來不用呼清風此處掛冠涼自足
　　秋夜山居二首
　　幽居正想飡霞客夜久月寒珠露滴千年獨鶴兩三聲飛下巖前一枝柏
　　去鴈聲遙人語絶誰家素機織新雪秋山野客醉醒時百尺老松銜半月
　　秋夜山中別友人
　　獨鶴孤雲兩難說明朝又作東西別知君少壯無幾年莫愛閒吟老松月
　　贈別王鍊師往羅浮
　　道俗駢闐留不住羅浮山上有心期卻愁仙處人難到別後音書寄與誰
　　春日飡霞閣
　　灑水初晴物候新飡霞閣上最宜春山花四面風吹入為我鋪牀作錦茵
　　喜友再相逢
　　三十年前與君別可憐容色奪花紅誰知日月相催促此度見君成老翁
　　候仙詞
　　西歸公子何時降南嶽先生早晩來廵歴世間猶未遍乞求鸞鶴且裵回
　　修仙詞
　　丹田自種留年藥𤣥谷長生續命芝世上漫忙兼漫走不知求已更求誰
　　夏日題方師院
　　火天無處買清風悶發時來入梵宮只向方師小廊下回看門外是樊籠
　　春遊樂
　　一年三百六十日賞心那似春中物草迷曲塢〈一作渚〉花滿園東家少年西家出
　　仙客歸鄉詞二首
　　六合八荒游未半子孫零落暫歸來井邊不認捎雲樹多是門人在後栽
　　洞中日月洞中仙不算離家是幾年出郭始知人代變又須拋卻古時錢
　　雲中飲席
　　酒腸雖滿少歡情身在雲州望帝城廵次合當誰改令先須為我打還京
　　戲贈李主簿
　　官罷江南客恨遙二年空被酒中消不知暗數春遊處偏憶揚州第幾橋
　　春詞〈一作沈亞之詩〉
　　黃鳥啼多春日髙紅芳開盡井邊桃美人手暖裁衣易片片輕雲落剪刀
　　題景上人山門
　　水有青蓮沙有金老僧於此獨觀心愁人慾寄中峰宿只恐白猨啼夜深
　　妓人殘粧詞
　　雲髻已收金鳳皇巧勻輕黛約殘粧不知昨夜新歌響猶在誰家繞畫梁
　　臨水亭
　　只怪素亭黏黛色溪煙為我染莓苔欲知源上春風起看取桃花逐水來
　　聽范𤣥長吟
　　聲聲扣出碧琅玕能使秋猨欲呌難詩興未窮心更逺手垂青拂向雲看
　　觀葉生畫花
　　心竅玲瓏貎亦竒榮枯只在手中移今朝故向霜天裏㸃破繁花四五枝
　　洗丹沙詞
　　千淘萬洗紫光攢夜火熒熒照玉盤恐是麻姑殘米粒不曽將與世人看
　　長安春夜吟
　　露盤滴時河漢㣲美人燈下裁春衣蟾蜍東去鵲南飛芸香省中郎不歸
　　自述
　　篋貯靈砂日日看欲成仙法脫身難不知誰向交州去為謝羅浮葛長官
　　少年行
　　醉騎白馬走空衢惡少皆稱電不如五鳯街頭新〈一作閒〉勒轡半垂衫袖揖金吾
　　越中遇寒食
　　去歲清明霅溪口今朝寒食鏡湖西信知天地心不易還有子規依舊啼
　　贈採藥叟
　　老去唯將藥裹行無家無累一身輕卻教年少取書巻小字燈前鬬眼明
　　清夜憶仙宮子
　　夜靜門深紫洞煙孤行獨坐憶神仙三清宮裏月如晝十二宮樓何處眠
　　江南怨
　　愁見橋邊荇葉新蘭舟枕水楫生塵從來不是無蓮采十頃蓮塘賣與人
　　送絶塵子歸舊隠二首
　　雲水千重繞洞門獨歸何處是桃源仙方不用隨身去留與人間老子孫
　　班藤為杖草為衣萬壑千峰獨自歸縱令相憶誰相報桂樹巖邊人信稀
　　送裵秀才歸淮南
　　怪來頻起詠刀頭楓葉枝邊一夕秋又向江南別才子卻將風景過揚州
　　錢塘渡口
　　天塹茫茫連沃焦秦皇何事不安橋錢塘渡口無錢納已失西興兩信潮
　　春日宴徐君池亭
　　暫憑春酒換愁顔今日應須醉始還池上有門君莫掩從教野客見青山
　　山中送友人
　　欲折楊枝別恨生一重枝上一啼鶯亂山重疊雲相掩君向亂山何處行
　　寄王少府
　　采松仙子徒銷日喫菜山僧枉過生多謝藍田王少府人間詩酒最闗情
　　贈女道士鄭玉華二首
　　𤣥髮新簪碧藕花欲添肌雪餌紅砂世間風景那堪戀長笑劉郎漫憶家
　　明鏡湖中休采蓮卻師阿母學神仙朱絲誤落青囊裏猶是箜篌第幾
　　寄西臺李侍御
　　二千餘里採瓊瓌到處傷心瓦礫堆唯有繡衣周柱史獨將珠玉掛西臺
　　贈凌仙姥
　　阿母從天降幾時前朝惟有漢皇知仙桃不啻三回熟飽見東方一小兒
　　晩春送王秀才游剡川
　　越山花去〈一作老〉剡藤新才子風光不厭春第一莫尋溪上路可憐仙女愛迷人
　　馮上人院
　　擾擾凡情逐水流世間多喜復多憂一回行到馮公院便欲令人百事休
　　金吾詞
　　行擁朱輪錦幨兒望仙門外叱金羈染鬚偷嫩無人覺唯有平康小婦知
　　觀舞女〈一作妓〉
　　纒紅結紫畏風吹嫋娜初回弱柳枝買笑未知誰是主萬人心逐一人移
　　鄠縣村居
　　欲住村西日日慵上山無水引髙蹤誰能求得秦皇術為我先驅紫閣峰
　　酬周秀才
　　三展蜀牋皆郢曲我心珍重甚瓊瑤應縁水府龍神睡偷得鮫人五色綃
　　旅次文水縣喜遇李少府
　　為君三日廢行程一縣官人是酒朋共憶襄陽同醉處尚書坐上納銀觥
　　夏雨後題青荷蘭若
　　僧舍清涼竹樹新初經一雨洗諸塵㣲風忽起吹蓮葉青玉盤中瀉水銀
　　途中逢少女
　　身倚西門笑向東牡丹初折一枝紅市頭日賣千般鏡知落誰家新匣中
　　山中翫白鹿
　　繞洞尋花日易銷人間無路得相招呦呦白鹿毛如雪踏我桃花過石橋
　　山居樂
　　鸞鶴〈一作鳳〉每於松下見笙歌常向坐中聞手持十節龍頭杖不指虛空即指雲
　　襄陽曲
　　大堤女兒郎莫尋三三五五結同心清晨對鏡理〈一作治〉容色意欲取郎千萬金
　　望夫詞二首
　　看看北鴈又〈一作向〉南飛薄倖征夫久不歸蟢子到頭無信處凡經幾度上人衣
　　何事經年斷書信愁聞逺客説風波西家還有望夫伴一種淚痕兒最多
　　少婦遊春詞
　　簇錦攢花鬬勝遊萬人行處最風流無端自向春園裏笑摘青梅呌阿侯
　　折柳枝
　　傷見路邊〈一作傍〉楊柳春一重〈一作株〉折盡一重新今年還折去年處不送去年離別人
　　歸將吟
　　百戰放歸成老翁餘生得出死人中今朝授敕三回舞兩賜青娥又拜公
　　惜花詞
　　千樹繁紅遶碧泉正宜尊酒對芳年明朝欲飲還來此只怕春風卻在前
　　拋纒頭詞
　　翠娥初罷繞梁詞又見雙鬟對舞時一抱紅羅分不足參差裂破鳳皇兒
　　望騎馬郎
　　碧蹄新壓步初成玉色郎君弄影行賺殺唱歌樓上女伊州誤作石州聲
　　春日錢塘雜興二首
　　酒姥溪頭桑褭褭錢塘郭外柳𣯶𣯶路逢鄰婦遙相問小小如今學養蠶
　　西鄰年少問東鄰柳岸花隄幾處新昨夜雨多春水闊隔江桃葉喚何人
　　翫手植松
　　卻思毫末栽松處青翠纔將衆草分今日散材遮不得看看氣色慾凌雲
　　夜笛詞
　　皎潔西樓月未斜笛聲寥亮入東家卻令燈下裁衣婦誤翦同心一半〈一作片〉花
　　贈鄭倫吹鳳管
　　喃喃解語鳳皇兒曽聽棃園竹裏吹誰謂五陵年少子還將此曲暗相隨
　　蜀茗詞
　　越椀初盛蜀茗新薄煙輕處攪來勻山僧問我將何比欲道瓊漿卻畏嗔
　　春霽
　　煎茶水裏花千片候客亭中酒一樽獨對春光還寂寞羅浮道士忽敲門
　　諷山雲
　　閒雲生葉不生根常被重重蔽石門賴有風簾能埽蕩滿山晴日照乾坤
　　日晩歸山詞
　　虎跡新逢雨後泥無人家處洞邊溪獨行歸客晩山裏賴有鷓鴣臨路岐
　　翫花詞
　　今朝造化使春風開折西施面上紅竟日眼前猶不足數株舁入寸心中
　　長安早春
　　報花消息是春風未見先教何處紅想得芳園十餘日萬家身在畫屏中
　　再酬李先輩
　　清辭再發郢人家字字新移錦上花能使龍宮買綃女低回不敢織輕霞
　　寄隠者
　　路絶空林無處問幽竒山水不知名松門拾得一片屐知是髙人向此行
　　寄四明山子
　　髙棲只在千峰裏塵世望君那得知長憶去年風雨夜向君窗下聽猨時
　　觀美人
　　漆㸃雙眸𩯭繞蟬長留白雪占胸前愛將紅袖遮嬌笑往往偷開水上蓮
　　收妝詞
　　斜月朧朧照半牀煢煢孤妾嬾收妝燈前再覽青銅鏡枉挿金釵十二行
　　仙女詞
　　仙女羣中名最髙曽看王母種仙桃手題金簡非凡筆道是天邊玉兔毛
　　仙翁詞
　　世間無逺可為游六合朝行夕已周壇上夜深風雨靜小仙乗月繫蒼虬
　　遇李山人
　　游山游水幾千重二十年中一度逢別易㑹難君且住莫教青竹化為龍
　　同張鍊師溪行
　　青溪道士紫霞巾洞裏仙家舊是鄰每見桃花逐流水無回不憶武陵人
　　桃源詞二首
　　夭夭花裏千家住總為當時隠暴秦歸去不論無舊識子孫今亦是他人
　　秦世老翁歸漢世還同白鶴返遼城縱令記得山川路莫問當時州縣名
　　送道友遊山
　　欲駐如今未老形萬重山上九芝清君今若問採芝路踏水踏雲攀杳㝠
　　贈王屋劉道士
　　小有洞中長住客大羅天下後來仙出門即是尋常處未可還它跨鶴鞭
　　謝自然升仙
　　分明得道謝自然古來漫説屍解仙如花年少一女子身騎白鶴遊青天
　　秋吟獻李舍人
　　腸結愁根酒不消新驚白髮長愁苖主司儻許題名姓筆下看成度海橋
　　山中喜靜和子見訪
　　絶壁深溪無四鄰每逢猨鶴即相親小奴驚出垂藤下山犬今朝吠一人
　　春日題羅處士山舍
　　亂疊千峰掩翠㣲髙人愛此自忘機春風若埽階前地便是山花帶錦飛
　　訪松嶺徐鍊師
　　千仭峰頭一謫仙何時種玉已成田開經猶在松陰裏讀到南華第幾篇
　　江南織綾詞
　　卿卿買得越人絲貪弄金梭嬾畫睂女伴能來看新𥷨鴛鴦正欲上花枝
　　宿蘭若
　　聽鐘投宿入孤煙巖下病僧猶坐禪獨夜客心何處是秋雲影裏一燈然
　　題禪僧院
　　棲禪枝畔數花新飛作琉璃池上塵谷鳥自啼猨自呌不能愁得定中人
　　送絶粒僧
　　碧洞青蘿不畏深免將饑渴累禪心若期野客來相訪一室無煙何處尋
　　早春遊曲江
　　芳處亦將枯槁同應縁造化未施功羲和若擬動鑪鞴先鑄曲江千樹紅
　　佳人覽鏡
　　每坐臺前見玉容今朝不與昨朝同良人一夜出門宿減卻桃花一半紅
　　遇王山人
　　每欲尋君千萬峰豈知人世也相逢一瓢遺卻在何處應掛天台最老松
　　遇醉道士
　　霞帔尋常帶酒眠路傍疑是酒中仙醉來不住人家宿多向逺山松月邊
　　送人歸台州
　　莫驅歸騎且徘徊更遣離情四五桮醉後不憂迷客路遙看瀑布識天台
　　贈施仙姑
　　縹緲吾家一女仙冰容雖小不知年有時頻夜看明月心在嫦娥几案邊
　　山院觀花
　　初來唯見空樹枝今朝滿院花如雪門前為報諸少年明日來遲不堪折
　　經桃花夫人廟
　　誰能枉駕入荒榛隨例形相土木身不及連山種桃樹花開猶得識夫人
　　代農叟吟
　　且將一笑悅豐年漸老那能日日眠引客特來山地上坐看秋水落紅蓮
　　下第春遊
　　羈情含櫱復含辛淚眼看花只似塵天遣春風領春色不教分付與愁人
　　送僧遊越
　　麻衣年少雪為顔卻笑孤雲未是閒此去若逢花柳月棲禪莫向薴蘿山
　　遇越州賀仲宣
　　君在鏡湖西畔住四明山下莫經春門前幾箇采蓮女欲泊蓮舟無主人
　　江南積雨歎
　　人厭為霖水毀溪牀邊生菌路成泥雨師一日三回到棟裏閒雲豈得棲
　　雲中道上作
　　羊馬羣中覓人道鴈門闗外絶人家昔時聞有雲中郡今日無雲空見沙
　　同諸隠者夜登四明山
　　半夜尋幽上四明手攀松桂觸雲行相呼已到無人境何處玉簫吹一聲
　　戲〈一本有贈字〉鄭申府
　　年少鄭郎那解愁春來閒臥酒家樓胡姬若擬邀他宿掛卻金鞭繫紫騮
　　宿干越亭
　　琵琶洲上人行絶干越亭中客思多月滿秋江山冷落不知誰問夜如何
　　少女詞二首
　　嬌羞不肻㸃新黃踏過金鈿出繡牀信物無端寄誰去等閒裁破錦鴛鴦
　　同心帶裏脫金錢買取頭花翠羽連手執木蘭猶未慣今朝初上采菱船
　　冬詞
　　錦繡堆中臥初起芙蓉面上粉猶殘臺前也欲梳雲髻只怕盤龍手捻難
　　昭君怨
　　馬上徒勞別恨深總縁如玉不輸金已知賤妾無歸日空荷君王有悔心
　　贈仙子
　　欲令雪貎帶紅芳更取金瓶瀉玉漿鳳管鶴聲來未足嬾眠秋月憶蕭郎
　　越溪懐古
　　憶昔西施人未求浣紗曽向此溪頭一朝得侍君王側不見玉顔空水流
　　秋夜山中贈別友人
　　何處邀君話別情寒山木落月華清莫愁今夜無詩思已聽秋猨第一聲
　　大堤新詠
　　行路少年知不知襄陽全欠舊來時宜城賈客載錢出始覺大堤無女兒
　　宿四明山
　　黎洲老人命余宿杳然髙頂浮雲平下視不知幾千仭欲曉不曉天雞聲
　　禁中新柳
　　萬條金線帶春煙深染青絲不直錢又免生當離別地宮鵶啼處禁門前
　　酬張明府
　　潘令新詩忽寄來分明繡段對花開此時欲醉紅樓裏止被歌人勸一桮
　　安吉天寧寺聞磬
　　玉磬敲時清夜分老龍吟斷碧天雲隣房逢見廣州客曽向羅浮山裏聞
　　句
　　年來如拋梭不老應不得〈以下見紀事〉　花眼綻紅斟酒看藥心抽緑帶煙鋤〈贈友人下第閒居〉　顛狂楚客歌成雪媚賴吳娘笑是鹽　荷翻紫蓋揺波面蒲瑩青刀挿水湄煙粘薜荔龍鬚軟雨壓芭蕉鳳翅垂〈二聨並百韻山居詩所存不見其全〉茶為滌煩子酒為忘憂君〈見説郛〉　鋤藥顧老叟焚香
　　呼小青〈見陳繼儒珍珠船〉　遺卻白雞呼喌喌〈音祝　見野客叢談〉　五通本是佛家奴身著青衣一足無〈寺宿為五通所撓作以下見海録碎事〉天邊有仙藥為我補三闗　世人誰不愛年長所欲
　　皆非保命方　但看日及花惟是朝可憐〈槿花〉　池塘已長雞頭葉籬落初開狗脊花〈贈臨平湖主人〉　出路船為腳供官本是奴〈贈鹽官主人〉　一言感著熱鐵心為人劍下偷青娥〈老俠詞〉　青鬢丈人不識愁









　　御定全唐詩巻四百九十四
　　欽定四庫全書
　　御定全唐詩巻四百九十五
　　費冠卿
　　費冠卿字子軍池州人元和登第母卒歎曰干祿養親得祿而親喪何以祿為遂隠池州九華山長慶中殿院李行修舉其孝節召拜右拾遺不赴集一巻今存詩十一首
　　不赴拾遺召〈一作以拾遺召不起賦詩〉
　　君親同是先王道何如骨肉一處老也知臣子合佐時自古榮華誰可保
　　閒居即事
　　生計唯將三尺僮學他賢者隠牆東照眠夜後多因月掃地春來秪藉風幾處紅旗驅戰士一園青草伴衰翁子房仙去孔明死更有何人解指蹤
　　酬范中丞見
　　花宮柳陌正從行紫袂金鞍問姓名戰國方須禮干木
　　康時何必重侯嬴捧將束帛山僮喜傳示銀鉤邑客驚直為雲泥相去逺一言知已殺身輕
　　秋日與冷然上人寺莊觀稼
　　世人從擾擾獨自愛身閒美景當新霽隨僧過逺山村橋出秋稼空翠落澄灣唯有中林犬猶應望我還
　　題中峰
　　中峰髙拄泬寥天上有茅菴與石泉晴景獵人曽望見青藍色裏一僧禪
　　䝉召拜拾遺書情二首
　　拾遺帝側知難得官𦂳才㣲恐不勝好是中朝絶親友九華山下詔來徵
　　三千里外一㣲臣二十年來任運身今日忽䝉天子召自慙驚動國中人
　　掛樹藤
　　本為獨立難寄彼髙樹枝蔓衍數條逺溟濛千朶垂向日助成隂當風藉持危誰言柔可屈坐見蟠蛟螭
　　枕流石
　　不為幽岸隠古色涵空出願以清泚流鑒此堅貞質傍臨玉光潤時瀉苔花密往往驚遊鱗尚疑垂釣日
　　久居京師感懐詩
　　㷀獨〈一作螢燭〉不為苦求名始辛酸上國無交親請謁多少難九月風到〈一作刮〉面羞汗成冰片求名俟公道名與公道逺力盡得一名他喜我且輕家書十年絶歸去知誰榮馬嘶渭橋柳特地起秋聲
　　答蕭建〈一本有問九華山四字〉
　　自地上青峰懸崖一萬重踐危頻側足登塹半齊胸飛狖啼攀桂遊人喘倚松入林寒㾕㾕〈一作瘁瘁〉近瀑雨濛濛徑滑石稜上寺開山掌中幡花撲淨地臺殿印晴空勝境層層別髙僧院院逢泉魚候洗鉢老玃戲撞鐘外戶憑雲掩中㕑課水舂搜泥時〈一作如〉和麫拾橡半添穜渡壑縁槎險持燈入洞窮夾天開壁峭透石蹙波雄澗藹清無土潭深碧有龍畬田一片淨谷樹萬株濃野客登臨慣山房幽寂同寒爐樹根火夏牖竹梢風邊鄙籌賢相黔黎託聖躬君能棄名利歲宴一相從
　　蕭建
　　蕭建蘭陵人登進士第終禮部侍郎詩一首
　　代書問費徵君九華亭〈一作事〉
　　見說九華峰上寺日宮猶在下方開其中幽境客難到請為詩中圖畫來
　　劉虛白
　　劉虛白竟陵人擢元和進士第詩一首
　　獻主文〈一本有盧坦二字虛白與盧坦交友坦主文虛白於𬖄前獻一絶雲〉
　　二十年前此夜中一般燈燭〈一作火〉一般風不知歲月能多少猶著麻衣待至公
　　句
　　知道醉鄉無戶稅任他荒卻下丹田
　　張復
　　張復元和中人詩一首
　　山出雲〈元和元年試〉
　　山靜雲初吐霏㣲觸石新無心離碧岫有葉占青春散類如虹氣輕同不讓塵凌空還似翼映澗欲成鱗異起臨汾鼎疑隨出峽神為霖終濟旱非獨降賢人張勝之
　　張勝之元和中人詩一首
　　山出雲
　　片雲初出岫孤迥色難親蓋小辭山近根輕觸石新飄颻經緑野明麗照晴春拂樹疑舒葉臨流似結鱗從龍方有感捧日豈無因看取為霖去恩霑雨露均





　　御定全唐詩巻四百九十五
<集部,總集類,御定全唐詩>
　　欽定四庫全書
　　御定全唐詩巻四百九十六
　　姚合
　　姚合陜州硤石人宰相崇曾孫登元和進士第授武功主簿調富平萬年尉寳厯中監察御史戶部員外郎出荊杭州刺史後為給事中陜虢觀察使開成末終秘書監與馬戴費冠卿殷堯藩張籍遊李頻歸之合詩名重於時人稱姚武功雲詩七巻
　　送狄尚書鎮太原
　　授鉞儒生貴傾朝赴餞筵麾幢官在省禮樂將臨邊代馬龍相雜汾河海暗連逺戎移帳幕高鳥避旌旃天下屯兵處皇威破虜年防秋嫌壘近入塞必身先中外恩重疊科名嵗接連散材無所用老向瑣闈眠
　　送楊尚書祭西〈一本無西字〉嶽
　　報功嚴祀典寵詔下明庭酒氣飄林嶺香煙入杳㝠樂清三奏備詞直百神聽衣拂雲霞濕詩通水石靈何因
　　逐騶騎暫得到巖扃
　　送李侍御過夏州〈一作送李廓侍郎〉
　　酬恩不顧名走馬覺身輕迢遞河邊路蒼茫塞上城沙寒無宿雁虜近少閒兵飲罷揮鞭去旁人意氣生
　　送李起居赴池州
　　天子念疲民分憂輟侍臣紅旗高起焰緑野淨無塵闕下親知別江南恵化新朝昏即千里且願話逡廵
　　送劉詹事赴夀州
　　慇懃莫遽起四坐悉同袍世上詩難得林中酒更高隋隄傍楊桞楚驛在波濤別後書頻寄無辭費筆毫
　　送裴大夫赴亳州
　　杭人遮道路垂泣浙江前譙國迎舟艦行歌汴水邊周旋君量逺交代我才偏寒日嚴旌㦸晴風出管一桮誠淡薄四坐願留連異政承殊澤應為天下先
　　送徐州韋僅行軍
　　餞幕儼征軒行軍歸大藩山程度函谷水驛到夷門暁日詩情逺春風酒色渾逡廵何足貴所貴盡殘罇
　　送劉禹錫郎中赴蘇州
　　三十年來天下名銜恩東守闔閭城初經咸〈一作函〉谷眠山驛漸入梁園問水程霽日滿江寒浪靜春風遶郭白蘋生虎丘野寺呉中少誰伴吟詩月裏行
　　州城全是故呉宮香徑難尋古蘚中雲水計程千里逺軒車送別九衢空鶴聲高下聽無盡潮色朝昏望不同太守吟詩人自理小齋閒臥白蘋風
　　送賈謩赴共城營田
　　上國羞長選戎裝貴所從山田依法種兵食及時供水氣詩書軟嵐煙筆硯濃㡬時無事擾相見得從容
　　送裴宰君
　　見説為官處煙霞思不窮夜猿啼戶外瀑水落廚中名藥人難識仙山路易通還應施靜〈一作施清浄〉化誰復與君同
　　送顧非熊下第歸越
　　失意尋歸路親知不復過家山去城逺日月在船多楚塞數逢雁浙江長有波秋風別鄉老還聽鹿鳴歌
　　送雍陶遊蜀
　　春色三千里愁人意未開木梢穿棧出雨勢〈一作氣〉隔江來荒館因花宿深山羨客廻相如何物在應只有琴臺
　　送崔約下第歸揚州
　　滿座詩人吟送酒離城此㑹亦應稀春風下第時稱屈秋巻呈親自束歸日晩山花當馬落天隂水鳥傍船飛江邊道路多苔蘚塵土無由得上衣
　　送李廓侍御赴西川行營
　　不道弓箭字罷官唯醉眠何人薦籌策走馬逐旌旃陣變孤虛外功成語笑前從今嶲州路無復有烽煙
　　送楊尚書赴東川
　　郤縠詩書將銜恩赴梓州遶身垂印綬䕶馬執戈矛劒閣和銘峭巴江帶字流從來皆惜別此別復何愁
　　送邢郎中赴太原
　　上將得良策恩威作長城如今并州北不見有胡兵晉野雨初足汾河波亦清所從古無比意氣送君行
　　送裴中丞赴華州
　　我夢何曽應看君渡滻川自無仙掌分非是聖心偏〈去年曽夢除華州刺史故此敘述而已〉徑草多生藥庭花半落泉人間有此郡況在鳳城邊
　　送徐員外赴河中從事
　　赤府從軍美儒衣結束輕涼飇下山寺曉浪滿闗城閒坐饒詩景高眠長道情將軍不戰術計日立功名
　　送殷堯藩侍御赴同州
　　吟詩擲酒船仙掌白樓前從事闗中貴主人天下賢此生無了日終嵗踏離筵何計因歸去深山恣意眠
　　送崔中丞赴鄭州
　　僕射陂前郡清髙越四鄰丹霄鳳詔下太守虎符新霧濕闗城月花香驛路塵連枝栢庭樹歳歳一家春
　　送丁端公赴河隂
　　炎天木葉焦曉夕絶涼飇念子獨歸縣何人不在朝市連風浪動帆徹海門遙飲盡樽中酒同年同〈一作共〉寂寥
　　送鄭尚書赴興元
　　儒有登壇貴何人得此功紅旗燒密雪白馬踏長風斧鉞來天上詩書理漢中方知百勝略應不在彎弓
　　送田使君赴蔡州
　　長年離別情百盞酒須傾詩外應無思人間半是行路遙嘶白馬林斷出紅旌功業今應立淮西有勁兵
　　送無可上人遊邉
　　一鉢與三衣經行逺近隨出家還養母持律復能詩春雪離京厚晨鐘近塞遲亦知蓮府客夜坐喜同師
　　送僧
　　人間擾擾唯閒事自見髙人只有詩寂寞〈一作舊住〉嵩峰雲外寺常多夢〈一作聞定〉裏過齋時
　　城中聽得新經論卻過闗東說向人舊國門徒終日望見時應是見真身
　　送宋慎言
　　童穉便知聞如今秪有君百篇詩盡和一盞酒須分驛路多連水州城半在雲離情同落葉向晚更紛紛
　　送家兄赴任招義
　　早得白眉名之官濠上城別離浮世事迢遰長年情廣陌垂花影遙林起雨聲出闗春草長過汴夏雲生黠吏先潛去疲人相次迎宴餘和酒拜魂夢共東行
　　送崔𤣥亮赴果州冬夜宴韓卿宅
　　蘭燭照重茵飛盃復㡬分主人寒不寐上客暁離羣騎吏縁青壁旌旗度白雲劒銘生蘚色巴字疊冰文華省思仙侶疲民愛使君泠泠唯自適郡邸有誰聞
　　送喻鳬校書歸毘陵
　　主人庭葉黑詩稿更誰書闕下科名出鄉中賦籍除山春煙樹衆江逺晚帆疎吾亦家呉者無因到弊廬
　　送董正字武歸常州覲親
　　路岐知不盡離別自無窮行客心方切主人罇未空楚檣收月下江樹在潮中人各還家去還家慶不同
　　送蕭正字往蔡州賀裴相淮西平
　　相府旌旄重還邀上客行今朝郭門路初徹蔡州城從馬唯〈一作還〉提酒防身不要兵從來皆作使君去是時平
　　送進士田卓入華山
　　何物隨身去六經與一琴辭家計已久入谷住〈一作住谷跡〉應深偶坐僧同石閒書葉滿林業成〈一作他年〉須謁帝無貯白雲心
　　送右司薛員外赴處州
　　懐中天子書腰下使君魚瀑布和雲落仙都與世疎逺程兼水陸半歳在舟車相送難相別南風入夏初
　　送王建秘書往渭南莊
　　白鬚芸閣吏羸馬月中行莊僻難尋路官閒易出城看山多失〈一作炊〉飯過寺故題名秋日田家作唯添集巻成
　　送殷堯藩侍御遊山南
　　詩境西南好〈一作勝一作來逺〉秋深〈一作聲〉晝夜蛩人家連水影驛路在山峰谷〈一作地一作溪〉靜雲生石天寒〈一作晴〉雪覆松我為公府繋不得此相從
　　送李植侍御
　　聖代無邪觸空林獬豸歸誰知隴山鳥長繞玉樓飛風雨依山急雲泉入郭㣲無同昔年別別後寄書稀
　　送王澹
　　常省為〈一作居〉官處門前數樹松尋山屐費齒書石筆無鋒果熟猿偷亂花繁鳥語重今來為客去惜〈一作借〉取最高峰
　　送崔之仁〈一作別劉得仁〉
　　欲出還成住前程甚謫遷佯眠隨客醉愁坐似僧禪舊國歸何處春山買欠錢㡬時無一事長在故人邊
　　送孫山人
　　山翁來帝里〈一作人言語質〉不肯住〈一作住世恨〉多時塵土衣裳重腥羶僕𨽻飢〈一作肥〉林中愁不到城外老應遲喧寂一為〈一作離〉別相逢未有期
　　送費驤
　　兄寒弟亦飢力學少閒時何路免為客無門賣得詩㡬人攜酒送獨我入山遲少小同居止今朝始別離
　　送河中楊少府宴崔駙馬宅
　　鳳凰樓下醉醺醺晚出東門蟬漸聞不使鄉人治〈一作修〉驛路卻將家累宿〈一作上〉山雲閒時採藥隨僧去每月請錢共客分縣吏若非三載滿自知無計更尋君
　　送文著上人遊越
　　水石隨緣豈計程東呉相遇別西京夜禪月下袈裟濕曉上山巔錫杖鳴念我為官應易老羨師依佛學無生越中多有前朝寺處處鐵〈一作金〉鐘石磬聲
　　送無可上人遊越〈一作送無可住越州〉
　　清晨相訪立門前麻履方袍一少年嬾讀經文求作佛願攻詩句覓昇〈一作成〉仙芳春山影花連寺獨夜潮聲月滿船今日送行偏惜別共師文字有因緣
　　送洛陽張員外
　　餞客未歸城東來騶騎迎千山嵩岳峭百縣洛陽清朔雁和雲度川風吹雨〈一作雪〉晴蘚庭公事暇〈一作少〉應祗獨吟行
　　送少府田中丞入西蕃
　　蕭闗路絶久石堠亦為塵䕶塞空兵帳和戎在使臣風沙去國逺雨雪換衣頻若問涼州事涼州多漢人
　　送王⻱處士
　　送客客為誰朱門處士稀唯修曾子行不著老萊衣古寺隨僧飯空林共鳥歸壺中駐年藥燒得獻庭闈
　　送崔郎中赴常州
　　貴是鴒原在紫㣲榮逢知已領黃扉人間盛事今全得江上政聲復欲歸風起滿城山果落雨餘穿宅水禽飛昔年嘗作毘陵客石峭泉清天下稀
　　送林使君赴邵州
　　詔書飛下五雲間才子分符不等閒驛路筭程多是水州圖管地少於山江頭斑竹尋應遍洞裏丹砂自採還清浄化人人自理終朝無事更相闗
　　送別友人〈一作別友人山居〉
　　獨〈一作偶〉向山中覓紫芝山人勾引住多時摘花浸酒春愁盡燒竹煎茶夜臥遲泉落林梢多碎滴松生石底足旁枝明朝卻欲歸城市問我來期總〈一作自〉不知
　　送李琮歸靈州覲省
　　餞席離人起貪程醉不眠風沙移道路僕馬識山川塞樹花開小關城雪下偏胡塵今已盡應便促朝天
　　送任畹評事赴沂海
　　擲筆不作尉戎衣從嫖姚嚴冬入都門僕馬氣益豪沂州右鎮䧺士勇旌旗髙洛東無憂虞半夜開虎牢丈夫貴功勲不貴爵祿饒仰眠作書生衣食何由銷任生非常才臨事膽不揺必當展長畫逆波斬鯨鼇九陌塵土黑話別立逺郊孟堅勒燕然豈獨在漢朝
　　送李餘及第歸蜀
　　蜀山髙岧嶢蜀客無平才日飲錦江水文章盈其懐十年作貢賔九年多邅迴春來登髙科升天得梯階手持冬集書還家獻庭闈人生此為榮得如君者稀李白蜀道難羞為無成歸子今稱意行所歴安覺危與子久相從今朝忽乖離風飄海中船㑹合難自期長安米價髙伊我常渇飢臨岐歌送子無聲但陳詞義交外不親利交內相違勉子慎其道急若食與衣苦爇〈一作熱〉道路赤〈一作跡〉行人念前馳一杯不可輕逺別方自茲
　　送饒州張使君
　　鄱陽勝事聞難比千里連連是稻畦山寺去時通水路郡圗開䖏是詩題化行應免農人困庭靜惟多野鶴棲飲罷春明門外別蕭條驛路夕陽低
　　送張宗原
　　東門送客道春色如死灰一客失意行十客顔色低住者旣無家去者又非歸窮愁一成疾百藥不可〈一作能〉治子賢我且愚命分不合齊誰開蹇躓門日日同遊棲子行何所之切切食與衣誰能買仁義令子無寒飢野田不生〈一作草〉草四向生路岐士人甚商賈終日須東西鴻雁春北去秋風復南飛勉君向前路無失相見期
　　送王求
　　士有經世籌自無活身䇿求食道路間勞困甚徒役我身與子同日被飢寒廹側望卿相門難入堅如石為農昧耕耘作商迷貿易空把書巻行投人〈一作入〉買罪責六月南風多苦旱土色赤坐家心尚焦況乃逺作客羸馬出郭門餞飲曉連夕願君似醉腸莫謾生憂慼
　　送朱慶餘及第後歸越
　　勸君緩上車鄉里有吾廬未得同歸去空令相見疎山晴棲鶴起天曉落潮初此慶將誰比獻親冬集書
　　送朱慶餘越州歸覲
　　鄉書落姓名太守拜親榮訪我波濤郡還家霧雨城海山窗外近鏡水世間清何計隨君去鄰牆過此生
　　送任尊師歸蜀覲親
　　白雲修道者歸去春風前玉簡通仙籍金丹駐母年錦文江一色酒氣雨相連衆説君平死真師易義全
　　送友人遊蜀
　　送君一壺酒相別野庭邉馬上過秋色舟中到錦川峽猿啼夜雨蜀鳥噪晨煙莫便不廻首風光促㡬年
　　送杜立歸蜀
　　迢遞三千里西南是去程杜陵家已盡蜀國客重行雪照巴江色風吹棧閣聲馬嘶山稍煖人語店初眀旅夢心多感狐吟氣〈一作意〉不平誰為李白後為訪錦官城
　　送韓湘赴江西從事
　　年少登科客從軍詔命新行裝有兵器祖席盡詩人細雨湘城暮㣲風楚水春潯陽應足雁夢澤豈無塵猿叫來山頂潮痕在樹身從容多暇日佳句寄須頻
　　送潘傳秀才歸宣州
　　李白墳三尺嵯峨萬古名因君還故里為我弔先生晴日移虹影空山出〈一作聚〉鶴聲老郎閒未得無計此中行
　　[[#{{{1}}}|{{{1}}}]]
　　出家侍母前至孝自通禪伏日江頭別秋風檣下眠鳥聲猿更促石色樹相連此路多如此師行亦有縁
　　送陟遐〈一作霞〉上人遊天台
　　萬疊赤城路終年遊客稀朝來送師去自覺有家非石浄山光逺雲深海色微此詩成亦鄙為我寫巖扉
　　送盛秀才赴舉
　　重重呉越浙江潮刺史何門始得消五字州人唯有此〈一作誰有比〉四鄰風景合相饒橘村籬落香潛度竹寺虛空翠自飄君去九衢須説我病成疎嬾嬾趨朝
　　送僧貞實歸杭州天竺
　　石橋寺裏最清涼聞說𦭘庵寄上方林外猿聲連院〈一作曉〉磬月中潮色到禪牀他生念我身何在此世唯師性亦忘九陌相逢千里別青山重疊樹蒼蒼
　　送盧二弟茂才罷舉遊洛謁新〈一作劉〉相
　　踏碎作賦筆驅車出上京離筵俯岐路四坐半公卿守命貧難擲憂身夢數驚今朝赴知已休詠苦辛行
　　送任畹及第歸蜀中覲親
　　子規啼欲死君聽固無愁闕下聲名出鄉中意氣遊東川橫劒閣南斗近刀州神聖〈一作到處〉題前字千人看不休
　　送杜觀罷舉東遊
　　秋風離九陌心事豈雲安曾是求名苦當知此去難辛勤程自逺寂寞夜多寒詩句無人識應須把劍看
　　送狄兼謩下第歸故山
　　慈恩塔上名昨日敗垂成賃舍應無術居山豈釣聲半年猶小隱數日得閒行映竹窺猿劇尋〈一作循〉雲探〈一作採〉鶴情〈一作清〉愛花髙酒戸煮藥汙茶鐺莫便多時住煙霄路在城
　　送源中丞赴新羅
　　赤墀賜〈一作名〉對使殊方官重霜臺紫綬光玉節在清海怪金函開拜夷王雲晴漸覺山川異風便那〈一作寜〉知道路長誰得似君將雨露海東萬里灑扶桑
　　送陳倜〈一作稠一作彤〉赴江陵從事
　　荊州勝事衆皆聞幕下今朝又得君才子何須藉〈一作中〉科第男兒終久要功勲江村竹樹多於草山路塵埃半是雲新什定知饒景思不應一向賦從軍
　　送張郎中副使赴澤潞
　　暁陌事戎裝風流粉署郎機籌〈一作權〉通變化除拜出尋常地冷饒霜氣山高礙雁行應無離別恨車馬自生光
　　送陸暢侍御歸揚州
　　故園偏接近霅水洞庭邊歸去知何日相逢各長年山川南北路風雪別離天椘色窮冬燒淮聲獨夜從軍丞相府談笑酒杯前
　　送韋瑤校書赴越
　　寄家臨禹穴乗傳出秦闗霜落橘滿地潮來帆近山相門賔益貴水國事多閒晨省髙堂後餘歡杯酒間
　　送雍陶及第歸覲
　　獻親冬集書比橘復何如此去闗山逺相思笑語疎路尋丹壑斷人近白雲居幽石題名處憑君亦記余
　　送李秀才赴舉
　　羅剎樓頭醉送君西入京秦呉無限地山水半分程海上煙霞濕闗中日月明登科舊鄉里當為改嘉名
　　送李傳秀才歸宣州
　　謝守青山宅山孤宅亦平池塘無復見春草野中生常日登樓望今朝送客行慇懃拂石壁為我一書名
　　送元緒上人遊商山
　　萬法空門裏師修歴㡬生過來心已悟未到行彌精溪寂鐘還度林昏錫獨鳴朝簪抽未得此別豈忘情
　　送僧棲真歸杭州天竺寺
　　吏事日紛然無因到佛前勞師相借問知我亦通禪古寺杉松出殘陽鐘磬連草菴盤石上歸此是因縁
　　送敬法師歸福州
　　結得隨緣伴蟬鳴方出闗新經譯舊寺故國與誰還齋為無鐘早心因罷講閒東南數千里何處不逢山
　　送清敬闍黎歸浙西
　　大地無生理吳中豈是歸自翻貝葉偈人施福田衣夏盡灘聲出潮來日色微郡齋師去後寂寞夜吟稀
　　送賈島及鍾渾
　　日日攻詩亦自彊年年供應在名場春風驛路歸何處紫閣山邊是草堂
　　送僧遊邊〈一作送無可〉
　　師向邊頭去邉人業障輕腥羶齋自㓗部落講還成傳教多離寺隨緣不計程三千世界內何處是無生
　　送澄江上人赴興元鄭尚書招
　　師經非紙上師佛在心中覺路何曽異行人自不同水雲晴亦雨山木〈一作舍〉夜多風聞結西方社尚書待逺公
　　送馬戴下第客遊
　　昨來送君處亦是九衢中此日慇懃別前時寂寞同鳥啼寒食雨花落暮春風向晩離人起〈一作別〉筵收罇未空
　　送薛二十三郎中赴婺州
　　我住浙江西君去浙江東日日心來往不畏浙江風
　　送獨孤煥評事赴豐州
　　東門攜酒送廷評結束從軍塞上行深磧路移唯馬覺斷蓬風起與鵰平煙生逺戍侵雲色冰疊黃河長雪聲須鑿燕然山上石登科記裏是閒名
　　送張齊物主簿赴內鄉〈一作送張主簿赴山〉
　　㡬年山下事仙翁名在長生籙籍中燒得藥成須寄我曾為主簿與君同
　　送王嗣之典儀城
　　日日思〈一作困〉朝位偷閒城外行唯求採藥者〈一作法〉不道在官名〈一作行〉好異嫌山淺尋幽喜逕生病來文字拙不〈一作休〉要把歸城
　　別賈島
　　嬾作住山人貧〈一作官〉家日〈一作月〉賃身書多筆漸禿睡少枕長新野客狂無過詩仙瘦始真秋風千里去誰與我相親
　　別李餘
　　病童隨瘦馬難筭往來程野寺僧相送河槗酒滯行足愁無道性久客㑹人情何計羈窮盡同居不出城
　　別胡逸
　　記得春闈同席試逡廵何啻十年餘今日相逢又相送予乗五馬子單車
　　惜別
　　酒䦨歌罷更遲㽞攜手思量憑翠樓桃李容華猶歎月風流才器亦悲秋光隂不覺朝昏過岐路無窮早晚休似把剪刀裁別恨兩人分得一般愁
　　欲別
　　山川重疊逺茫茫欲別先憂別恨長紅芍藥花雖共醉緑蘼蕪影又分將鴛鴦有路髙低去鴻雁南飛一兩行惆悵與君煙景迥〈一作隔〉不知何日到瀟湘
　　別杭州
　　醉與江濤別江濤惜我遊他年婚嫁了終老此江頭
　　御定全唐詩巻四百九十六
　　欽定四庫全書
　　御定全唐詩巻四百九十七
　　姚合
　　寄賈島
　　漫〈一作雖〉向城中住兒童不識錢甕頭寒絶酒竈額曉〈一作冷〉無煙狂發吟如哭愁來坐似禪新詩有㡬首旋被世〈一作衆〉人傳
　　寄王度居士
　　顦顇王居士顛狂不稱時天公與貧病時輩復輕欺茅屋隨年借〈一作賃〉盤飡逐日移棄嫌官似夢珍重酒如師無竹栽蘆㸔思山疊石為靜窗留客話古寺覓僧棊瘦馬寒來死羸童餓得癡唯應尋阮籍心事逺相知
　　寄楊茂卿校書
　　去年別君時同宿黎陽城黃河凍欲合船入冰罅行君為使滑州我來西入京丈夫不泣別旁人歎無情到京就省試落籍先有名慙辱鄉薦書忽欲自受刑〈一本無此二句〉
　　還家豈無路羞為路人輕決心住城中百敗望一成腐草衆所棄猶能化為螢豈我愚暗身終久不發眀所悲道路長親愛難合併還如舟與車奔走各異程耳目甚短狹背面若聾盲〈一本無此四句〉安得學白日逺見君儀形
　　寄杜師義
　　出處難相見同城似異鄉㸃兵尋戶籍燒藥試仙方事校千般別心還一種忙黃金如化得相寄〈一作分減〉亦何妨
　　寄陸渾縣尉李景先
　　微俸還〈一作應〉同請唯君獨自閒地偏無驛路藥賤管仙山月色生松裏泉聲在石間吟詩復飲酒何事更相闗
　　寄酬盧侍御
　　詩新得意恣狂疎揮手終朝力有餘今到詩家渾手戰欲題名字倩人書
　　寄主客張郎中
　　年長方慕道金丹事參差故園歸未得秋風思難持蹇拙公府棄朴靜髙人知以我齊杖屨昏旭詎相離吟詩紅葉寺對酒黃菊籬所賞未及畢後遊良有期粲粲華省歩屑屑旅客姿未同山中去固當殊路岐
　　寄鄠縣尉李廓少府
　　歳滿休為吏吟詩著白衣愛山閒臥久在世此心稀聽鶴向風立捕魚乗月歸比君才不及謬得侍彤闈
　　寄紫閣隱者
　　自聞樵客說無計得相尋㡬世傳髙臥全家在一林養情〈一作生〉書覽苦〈一作最古〉採藥路多深願得為鄰里〈一作異〉誰能說此心
　　寄國子楊巨源〈一作敬之〉祭酒
　　日日新詩出城中寫不禁清髙疑〈一作宜〉對竹閒雅勝聞〈一作聲〉琴門戸饒秋景兒童解冷吟雲山今〈一作余〉作主還借外人尋
　　寄永樂長官殷堯藩
　　故人為吏隱髙臥簿書間遶院唯栽藥逢僧只説山此宵歡不接窮嵗信空還何計相尋去嚴風雪滿闗
　　冬夜書事寄兩省閣老
　　天寒漸覺雁聲疎新月㣲㣲玉漏初海嶠只宜今日去故鄉已過十年餘髮稀豈易勝𤣥冕眼暗應難寫諫書閣下羣公盡髙思誰能攜酒訪貧居
　　寄靈一律師
　　梵書鈔律千餘紙淨院焚香獨受持童子病來煙火絶清泉潄口過齋時
　　郡中書事寄黙然上人
　　郡中饒野興過客亦淹㽞看月江樓曉尋山石徑秋意〈一作竟〉歸何處老誰免此生愁長愛東林子安禪百事休
　　寄張徯
　　幽處尋書坐朝朝閉竹扉山僧封茗寄野客乞詩歸秋巻多唯好時名屈更肥明年取前字杯酒賽春輝
　　寄李頻
　　閉門常不出〈一作性疎常似病〉惟覺長庭莎朋友來看少詩書臥讀多命隨才共薄愁與醉〈一作酒〉相和珍重君名字新登甲乙科
　　寄李羣玉
　　九衢名與利無計擾〈一作擾是〉閒人道逺期輕〈一作輕欺〉世才髙貴重身石脂稀勝乳玉粉細於塵骨換肌膚膩心靈〈一作虛〉氣色真嵩山髙到日洛水煖如春居住應安穏〈一作隱〉黃金㡬竈新
　　病中書事寄友人
　　終日自纒繞此身無適縁萬愁生雨夜百病湊衰年多睡憎明屋慵行待暖天瘡頭梳有蝨風耳亂無蟬換白方多錯廻金法不全家貧何所怨將〈一作時〉在老僧邊
　　九日寄錢可復
　　數盃黃菊酒千里白雲天〈一作仙〉上國名〈一作威〉方振戎州病未痊〈一作綺陌人消得鄰州客謾顛〉靜愁惟憶醉閒走〈一作悶〉不勝眠惆悵〈一作應念〉東門別相逢知㡬年
　　春日早朝寄劉起居
　　九衢寒霧斂雙闕曙光分綵仗迎春日香煙接瑞雲珮聲清漏間天語侍臣聞莫笑馮唐老還來謁聖君
　　秋日寄李支使
　　秋思朝來起侵人暑稍微曉眠離北戸午飯尚生衣山靜雲初白枝髙果漸稀聞君家海上莫與燕同歸
　　寄汴州令狐椘相公
　　汴水從今不復渾秋風鼙鼓動城根梁園臺館闗東少相府旌旗天下尊詩好四方誰敢和政成三郡自無寃㡬時詔下歸丹闕還領千官入閤門
　　寄東都分司白賔客〈一作居易〉
　　闕下髙眠過十旬南宮印綬乞離身詩中得意應千首海內嫌官只一人賔客分司真是隱山泉遶宅豈辭貧竹齋晚起多無事唯到龍門寺裏頻
　　寄裴起居
　　千官曉立鑪煙裏立近丹墀是起居彩筆専書皇帝語書成㡬卷太平書
　　寄狄〈一作耿〉拾遺時為魏州從事
　　少在兵馬間長還繋戎職雞飛不得逺豈要生羽翼三年城中遊與君最相識應知我中腸不茍念衣食主人樹勲名欲滅天下賊愚雖乏智謀願陳一夫力人生須氣健飢凍縛不得睡當一席寛覺乃千里窄古人不懼死所懼死〈一作徒死亦〉無益至交不可合一合難離坼君嘗相勸勉苦語毒胸臆百年心知同誰限河南北
　　金州書事寄山中舊友
　　安康雖好郡刺史是憨翁買酒終朝飲吟詩一室空自知為政拙衆亦覺心公親事星河在憂人骨肉同簿書嵐色裏鼓角水聲中井邑神州接帆檣海路通野亭晴帶霧竹寺夏多風溉稻長洲〈一作川〉白燒林逺岫紅舊山期已失〈一作度〉芳草思何窮林下無相笑男兒五馬雄
　　寄紫閣無名頭陀〈自新羅來〉
　　峭行得如如誰分聖與愚不眠知夢妄無號免人呼山海禪皆遍華夷佛豈殊何因接師話清淨在斯須
　　寄郁上人
　　此生修道淺愁見未來身誰為傳真諦唯應是上人自悲年已長漸覺事難親不向禪門去他門無了因
　　寄孫路秀才
　　幽居鄰里少江際復山阿潮去〈一作下〉蟬聲出天晴鶴語多老人能歩蹇才子奈貧何曾見春官語年來虛甲科
　　寄安陸友人
　　別路在春色故人雲夢中鳥啼三月雨蝶舞百花風煙束〈一作淨〉逺山碧霞欹落照紅想君登此興迴首念飄蓬
　　寄馬戴
　　天府鹿鳴客幽山秋未歸我知方甚愛衆説以為非隔屋聞泉細和雲見鶴㣲新詩此處得清峭比應稀
　　寄賈島時任普州司倉
　　長沙事可悲普掾罪誰知千載人空盡〈一作老〉一家寃不移吟寒應齒落才峭自名垂地逺山重疊難傳相憶詞寄楊工部聞毘陵舍弟自罨溪入茶山
　　採茶溪路好花影半浮沉畫舸僧同上春山客共尋芳新生石際幽嫩在山隂色是春光染香驚日氣侵試嘗應酒醒封進定恩深芳貽〈一作眸〉千里外怡怡太府吟
　　寄陜州王司馬
　　家寄秦城非本心偶然頭上有朝簪自當臺直無因醉一別詩宗更嬾吟世事毎將愁見擾年光唯與老相侵欲知居處堪長久須向山中學煮金
　　寄賈島
　　寂寞荒原下南山祗隔籬家貧唯我並詩好復誰知草色無窮處蟲聲少盡〈一作歇〉時朝昏鼓不到閒臥益相宜
　　寄崔之仁山人
　　百門坡上住石屋〈一作室〉兩三間日月難教老妻兒乞與閒仙經〈一作方〉揀客問〈一作示〉藥〈一作酒〉債煮金還何計能相訪〈一作引〉終身得在山
　　寄嵩嶽程光範
　　相別何容易相逢便歳年客來嫌路逺誰得到君邉岳色鳥啼裏鐘聲竹影前只應訪支遁時得話詩篇
　　洛下夜㑹寄賈島
　　洛下攻詩客相逢祗是吟夜觴歡稍靜寒屋坐多深烏府偶為吏滄江長在心憶君難就寢燭滅復星沉
　　寄華州李中丞
　　毛女峰前郡煙霞氣轉清庭分靈掌影窗度瀑泉聲蘚逕人稀到松齋藥自生常飡亦芝術閒客是〈一作有〉公卿㸔水逢仙鶴登樓見帝城養生非酒病難隱是詩名省署嘗連歩江臯欲獨耕偶題無六義聊以達㣲誠
　　病中辱諫議惠甘菊藥苖因以詩贈
　　蕭蕭一畆宮種菊十餘叢採摘和芳露封題寄病翁熟宜茶鼎裏飡稱石甌中香㓗將何比從來味不同
　　舟行書事寄杭州崔員外
　　張頥任酒澆開眼信花燒舊國歸何滯新知別又遙夜行篙觸石晩泊纜依橋若未重相見無門解寂寥
　　寄元緒上人
　　石窗紫蘚牆此世此清涼研露題詩㓗消冰煮茗香閒雲春影薄孤磬夜聲長何計休為吏從師老草堂
　　寄白閣黙然
　　白閣峰頭雪城中望亦寒髙僧多黙坐清夜到明㸔世上無諸苦林間只一飡嘗聞南北教所得比師難
　　夏日書事〈一本無事字〉寄丘亢〈一作元〉處士
　　暑天難可度豈復更持觴樹裏鳴蟬咽宮中午漏長病夫心益躁靜者室應涼㡬欲相尋去紅塵滿路旁
　　秋中寄崔道士
　　貧居雀喧噪況乃靜巷陌夜眠睡不成空庭聞露滴旁有一桮酒歡然如對客月光久逾眀照得筆墨白平生志舒豁難可似茲夕四肢得自便雖勞不為役故人山中住善治活身〈一作身心〉策五榖口不嘗比僧更閒寂我今暫得安自謂脫幽戚君身長逍遙日月爭老得
　　寄華州崔中丞
　　蓮華峰下郡仙洞亦難勝閭里蒼苔水虛空瀑布冰酒香和藥熟山峭過雲登清淨黎人泰唯憂急詔徴
　　秋日書事寄秘書竇少監
　　秋氣日騷騷星星雙鬢毛涼天吟自逺清夜夢還髙林下期同去人間共是勞頭巾何所直且漉甕頭糟
　　友人南遊不回因寄
　　相思春樹綠千里亦依依鄠杜月頻滿瀟湘人不歸桂花風畔落煙草蝶雙飛一別無消息水南車跡稀
　　早春山居寄城中知已
　　陽和潛發蕩寒隂便使川原景象深入戶風泉聲瀝瀝當軒雲岫影沉沉殘雲帶雨輕飄雪嫩栁含煙小綻金雖有眼前詩酒興邀遊爭得稱閒心
　　辭白賔客歸後寄〈一作太尉李徳裕自城外拜辭後歸𡚁居瞻望音徽即書一絶寄上〉
　　千騎紅旗不可攀水頭獨立暮方還家人怪我渾如病尊酒休傾筆硯間
　　寄右史李定言〈許渾集寄李定言律詩苐二三聨即此四句〉
　　纔歸龍尾含雞舌更立螭頭運兔毫閶闔欲開金漏盡冕旒初坐御香髙
　　寄絳州李使君
　　獨施清靜化千里管橫汾黎庶應深感朝廷亦細聞心期在黃老家事是功勲物外須仙侶人間要使君花多勻地落山近滿㕔雲戎客無因去西看白日曛
　　寄送盧拱秘書〈一作王秘書〉遊魏州〈一作川〉
　　太行山下路荊棘昨來平一自開元後今逄上〈一作至今通〉客行地形吞北虜人事接東京埽灑氛埃靜遊從氣槩生薊門春不艶淇水煖還清看野風情逺尋〈一作緣〉花酒病成官閒身自在詩逸語縱橫〈一作詩好語分明〉車馬廻應晚煙光滿去程
　　秋晚夜坐寄院中諸曹長
　　腰間垂印嚢白髪未歸鄉還往應相責朝昏亦自傷窮愁山影峭獨夜漏聲長寂寞難成寐寒燈侵曉光
　　書懐寄友人
　　精心奉北宗微宦在南宮舉世勞為適開門事不窮年來復㡬日蟬去又鳴鴻衰疾誰人問閒情與酒通〈文苑英華有此四句他本或有或無〉四鄰寒稍靜九陌夜方空知老何山是思歸愚〈一作愚歸幽〉谷中
　　寄無可上人
　　十二門中寺詩僧寺獨幽多年松色別後夜磬聲秋見世慮皆盡來生事更修終須執瓶鉢〈一作屨〉相逐入牛頭
　　寄暉上人
　　日出月復沒悠悠昏與明修持經㡬刼清淨到今生林下知無相人間苦是情終期逐師〈一作蟬〉去不擬老塵纓
　　寄李干
　　尋常自怪詩無味雖被人吟不喜聞見說與君同一格數篇到火卻休焚
　　寄賈島浪仙
　　悄悄掩門扉窮窘自維縶世途已昧履生計復乖緝疎我非常性端峭爾孤立往還縱雲久貧蹇豈自習所居率荒野寕似在京邑院落夕彌空蟲聲雁相及衣巾半僧施蔬藥常自拾凜凜寢席單翳翳竈煙濕頽籬里人度敗壁鄰燈入曉思已暫舒暮愁還更集風淒林葉萎苔糝行徑澀海嶠誓同歸橡栗充朝給
　　寄九華費冠卿〈一作拾遺〉
　　逍遙繒繳外髙鳥與潛魚闕下無朝籍林間有書夜眠青玉洞〈一作幽石洞〉曉飯白雲蔬四海人空老九華君獨居此心誰復識日與世情疎
　　寄不疑上人
　　是法修行遍方棲不二門隨縁嫌寺著見性覺經繁所歎身將老始聞師一言塵沙千萬刼刼盡佛長存
　　寄主客劉郎中
　　漢朝共許賈生賢遷謫還應是宿縁仰徳多時方㑹面拜兄何暇更論年嵩山晴色來城裏洛水寒光出㟁邉清景早朝吟麗思題詩應費益州牋
　　寄周十七起居
　　鼕鼕九陌鼓聲齊百辟朝天馬亂嘶月照濃霜寒更逺風吹紅燭舉還低官清立在金鑪北仗下歸眠玉殿西莫笑老人多獨出晴山荒景覓詩題
　　秋夜寄黙然上人
　　霜月靜幽居閒吟夢覺初秋深夜迢遰年長意蕭疎海上歸難遂人間事盡虛賴師方便語漸得識真如
　　寄王𤣥伯
　　夜歸曉出滿衣塵轉覺才名帶累〈一作累此〉身莫覓〈一作憶〉舊來〈一作時〉終日醉世間盃酒屬閒人
　　寄山中友人
　　昨秋今復春役役是非身海上無歸路城中作老人流年何處在白日每朝新聞有長生術將求未有因
　　寄陜府內兄郭冏端公
　　蹇鈍無大計酷嗜進士名為文性不高三年住西京相府執文柄念其心専精薄藝不退辱特列為門生事出自非意喜常少於驚春牓四散飛數日徧八紘眼始見花發耳得聞鳥鳴免同去年春兀兀聾與盲家寄河朔間道路出陝城暌違逾十年一㑹豁素誠同游山水窮狂飲飛大觥起坐不相離有若親弟兄中外無親疎所筭在其情久客貴優饒一醉舊疾平家逺歸思切風雨甚亦行到茲戀仁賢淹滯一月程新詩忽見示氣逸言縱橫纒綿意千里騷雅文發明永晝吟不休咽喉乾無聲羈貧重金玊今日金玊輕
　　寄題蔡州蔣亭兼簡田使君
　　㡬歳亂軍裏蔣亭名不銷無人知舊徑有藥長新苖樹宿山禽靜池通野水遙何因同此醉永望思蕭條
　　山居〈一作村〉寄友人
　　獨在山阿裏朝朝遂性情〈一作喜得山村處閒眠夢不驚〉曉泉和雨落秋草上堦生因客始沽酒借書方到城詩情聊自遣不〈一作豈〉是趁聲名
　　寄崔之仁山人
　　不得之仁消息久秋來體色復何如苦將桮酒判身病狂作文章信手書官職卑㣲從客笑性靈閒野向錢疎㡬時身〈一作家〉計渾無事揀取深山一處居
　　寄主客劉員外〈禹錫〉
　　蟬稀蟲唧唧露重思悠悠靜者多便夜豪家不見秋同歸方欲就〈一作遂〉㣲恙㡬時瘳今日滄江上何人理釣舟
　　山中寄友人
　　路岐何渺邈在客易蹉跎卻是去家逺因循住日多㡬看春草綠又見塞鴻過未有進身處忍教拋薜蘿
　　寄友人
　　日暮掩重扉抽簪復觧衣漏聲林下靜螢色月中㣲秋霽露華結夜深人語稀殷勤故山路誰與我同歸
　　寄李餘臥疾
　　窮節彌慘慄我詎自雲樂伊人嬰疾恙所對唯苦藥寂寞行稍稀清羸飡自薄幽齋外浮事夢寐亦簡略雪戶掩復眀風簾巻還落方持數桮酒勉子同斟酌
　　寄白石師〈師無名常居白石谷中因為號〉
　　白石師何在師禪白石中無情雲可比不食鳥難同屨下蒼苔雪龕前瀑布風相尋未有計只是禮虛空
　　寄賈島
　　疎拙祗如此此身誰與同髙情向酒上無事在山中漸老病難理久貧吟益空賴君時訪宿不避北齋風
　　寄黙然上人
　　晨飡夜復眠日與月相連天下誰無病人間樂是禪㡬生通佛性一室但香煙結得無為社還應有宿縁
　　寄不出院僧
　　不行門外地齋戒得清真長食施來飯深居鎖定身朝昏常傍佛起坐省逢人非獨心常淨衣無一㸃塵
　　萬年縣中雨夜㑹宿寄皇甫甸
　　縣齋還寂寞夕雨洗蒼苔清氣燈微潤寒聲竹共來蟲移上堦近客〈一作人〉起到門廻想得吟詩䖏唯應〈一作應當〉對酒杯
　　寄舊山隱者
　　別君須㬰間厯日兩度新念彼白日長復值人事並未改當時居心事如野雲朝朝恣行坐百事都不聞奈何道未盡出山最艱辛奔走衢路間四枝〈一作肢〉不屬身名在進士塲筆毫爭等倫我性本樸直詞理〈一作野〉安得文縱然自稱心又不合衆人以此名字低不如風中塵昨逢賣藥客雲是居山鄰說君憶我心顦顇其形神昔是同枝鳥今作〈一作乃〉萬里分萬里亦未遙〈一作進〉喧靜終難羣
　　新〈一作所〉居秋夕寄李廓
　　羈滯多共趣屢屢同室眠稍暇更訪詣寜唯𠉀招延媿君備蔬藥識我性所便罷吏童僕去灑掃或自専古巷人易息疎迥自江邉幸當中秋夕復此無雲天月華更漏清露葉光彩鮮四鄰亦悄悄中懐益纒綿茲境罕能致居閒得彌偏數杯罷復飲共想山中年
　　贈盧大夫將軍
　　將軍身在城詎得虜塵清醸酒邀閒客吟詩直禁營蒼鷹春不下戰馬夜空鳴碣石應無業皇州獨有名上山嫌䯗〈俗髀字〉重拔劒歎衣生公議今如此登壇到即行
　　贈供奉僧次融
　　㑹觧如來意僧家獨有君開經對天子騎馬過聲聞本寺逺於日新詩髙似雲熱時吟一句涼冷勝秋分
　　贈王尊師
　　先生自說瀛州路多在青松白石間海岸夜中常見日仙宮深處卻無山犬隨鶴去遊諸洞龍作人來問大還今日偶聞塵外事朝簪未擲復何顔
　　贈常州院僧
　　一住毘陵寺師應祗信緣院貧人施食窗靜鳥窺禪古磬聲難盡秋燈色更鮮仍聞開講日湖上少魚
　　贈盧沙彌小師
　　怕見世間事削頭披佛〈一作剃掛緇〉衣年小〈一作少〉未受戒㑹解如老師天與出家腸一食齋不飢麻履踏雪路與馬不肯騎嫌我身腥羶似我見戎夷彼此〈一作比〉見㑹異對靣成別離我師文宣王立教垂書詩但全仁義心自然便慈悲兩教大體同無處辨〈一作辯〉是非莫以衣服別到頭不相知
　　贈張籍太祝
　　絶妙江南曲淒涼怨女詩古風無手敵新語是人知飛動應〈一作終〉由格功夫過卻竒麟臺〈一作儒書〉添集〈一作雜〉巻樂府換歌詞李白應先拜〈一作許〉劉禎〈一作楨一作郎〉必自〈一作有〉疑貧須君子救病合國家醫野客〈一作老〉開山借鄰僧與米炊甘貧辭聘幣依選受官資多見愁連曉〈一作晩〉稀聞債盡時聖朝文物〈一作墨〉盛太祝獨低眉
　　贈丘郎中
　　繞籬栽杏種黃精曉侍罏煙暮出城萬事將身求縂易學君難得是長生
　　贈王建司馬
　　久向空門隱交親亦不知文髙輕古意〈一作語〉官冷似前資老覺僧齋健貧還酒債遲仙方小字寫行坐把相隨
　　贈任士曹
　　憲皇十一祀共得春闈書道直淹曺掾命通侍玉除浮生年月促九陌笑言踈何計同歸去滄江有弊廬
　　贈劉乂
　　自君離海上垂釣更何人獨宿空堂雨閒行九陌塵避時曽變姓救難似嫌身何處相期宿咸陽酒市春
　　贈僧紹眀
　　西方清淨路此路出何門見說師知處從來佛不言今生多病惱自曉至黃昏唯寐方無事那堪夢亦喧
　　贈張質山人
　　先生居處僻荊棘與牆齊酒好寜論價詩狂不著題燒成度世藥踏盡上山梯嬾聽閒人語〈一作疑道人間語〉爭如谷鳥啼
　　贈少室山麻襦僧
　　秪辮麻為衲此中經㡬春菴前多猛獸徑小絶行人泉近濆〈一作漬〉瓶履山深少垢塵想師正法指喻我獨迷津
　　贈王山人
　　賢哲論猶誕吾宗次定今詩吟天地廣覺印果因深教演歸㳟敬名標中外欽既能施六度了悟達雙林
　　贈終南山傅山人
　　七十未成事終南蒼鬢翁老來詩興苦貧去酒腸空蟠蟄身仍病鵬摶力未通已無燒藥本唯有著書功白馬時何晩〈老君度闗事也〉青龍嵗欲終〈星紀躔次之義〉生涯枯〈一作苦〉葉下家口亂雲中潭靜魚驚水天晴鶴唳風悲君還姓傅獨不夢髙宗
　　使兩浙贈羅隱
　　平日時風好涕流讒書雖盛一名休寰區歎屈瞻天問夷貊聞詩過海求向夕便思青瑣拜近年尋伴赤松遊何當世祖從人望早以公台命卓侯



　　御定全唐詩巻四百九十七
<集部,總集類,御定全唐詩>
　　欽定四庫全書
　　御定全唐詩巻四百九十八
　　姚合
　　閒居遣懐十首
　　身外無徭役開門百事閒倚松聽唳鶴策杖望秋山萍任連池緑苔從匝地斑料無車馬客何必掃柴闗閒臥銷長日親朋笑我疎詩篇隨分有人事度年無情性僻難改愁懐酒為除誰能思此計空備滿牀書白日逍遙過㸔山復遶池展書尋古事翻巻改新詩賒酒風前酌留僧竹裏棊同人笑相問羨我足閒時好景時牽目茅齋興有餘逺山經雨後庭樹得秋初道侶憐栽藥髙人笑養魚優游隨本性甘被棄慵疎永日廚煙絶何曽暫廢吟閒詩隨思緝小酒恣情斟㸔月嫌松密垂綸愛水深世間多少事無事可闗心一生能㡬日愁恨也無端遇酒酕醄飲逢花爛漫㸔青雲非失路白髪未相干以此多攜解將心但自寛
　　萬事徒紛擾難闗枕上身朗吟銷白日沈醉度青春演歩憐山近閒眠厭客頻市朝曾不到長免滿衣塵野性多疎惰幽棲更稱情獨行看影笑閒坐弄琴聲嬾拜腰肢硬慵趨禮樂生業〈一作詩〉文隨日遣不是為求名生計甘寥落髙名愧自由慣無身外事不信世間愁好酒盈杯酌閒詩任筆酬涼風從入戸雲水更宜秋拙直難和洽從人笑掩闗不能行戸外寜解走塵間被酒長酣思無愁可上顔何言歸去事著處是青山
　　武功縣中作三十首〈一作武功縣閒居〉
　　縣去帝〈一作京〉城逺為官與隱齊馬隨山鹿放雞雜野禽棲遶舍惟藤架侵堦是藥畦更師嵇叔夜不擬作書〈一作詩〉題
　　方拙天然性為官是〈一作世〉事疎惟尋向山路〈一作道〉不寄入城書因病多〈一作方〉收藥緣飡〈一作溪〉學釣魚養身成好事此外更〈一作盡〉空虛
　　微官如馬足祗是在泥塵到處貧隨我終年老趁人簿書銷眼力桮酒耗心神早作歸休計深居養〈一作過〉此身簿書多不㑹薄俸亦難銷醉臥慵開眼閒行嬾繫腰移花兼蝶至買石得雲饒且自心中樂從他笑寂寥曉鐘驚睡覺事〈一作世一作是〉事便相闗小市柴薪貴貧家砧杵閒讀書多旋㤀賒酒數空還長羨劉伶輩髙眠出世間
　　性疎常愛臥親故笑悠悠縱出多攜枕因衙始裹頭上山方覺老過寺暫忘愁三考千餘日低腰不擬休客至皆相笑詩書滿臥牀愛閒求病假因醉〈一作酒〉棄官方鬢髪寒唯短衣衫瘦漸長自嫌多檢束不似舊來狂一日㸔除目終年損道心山宜衝雪上詩好帶風吟野客嫌知印家人笑買琴只應隨分過已〈一作定〉是錯彌深鄰里皆相愛門開數見過秋涼送客逺夜靜詠詩多就架題書目尋欄記藥窠到官無別事種得滿庭莎窮達天應與人間事莫論微官長似客逺縣豈勝村竟日無多食連宵不閉門齋心調茟硯唯冩五千言縣僻仍牢〈一作寥〉落遊人到便廻路當邊地去村入郭門來酒戸愁偏長詩情病不開可曽衙小吏恐謂〈一作為〉踏青苔
　　自下青山路三年著綠衣官卑食肉僭才短事〈一作字〉人非野客教長醉髙僧勸早歸不知何計是免與本心違日出方能起庭前㸔種莎吏來山鳥散酒熟野人過岐路荒城少煙霞逺岫多同官數〈一作更〉相引下馬上西陂作吏荒城裏窮愁欲不勝病多惟識藥年老漸親僧夢覺空堂月詩成滿硯冰故人多得路寂寞不相稱誰念東山客棲棲守印牀何年得事盡終日逐人忙醉臥誰〈一作惟〉知叫閒書不著〈一作正〉行人間長〈一作尚〉檢束與此豈相當
　　朝朝眉不展多病怕逢迎引水逺通澗壘山髙過城秋燈照樹色寒雨落池聲好是吟詩夜披衣坐到眀簿籍誰能問風寒趁早眠每旬常乞假隔月探支〈一作請官〉錢還往嫌詩僻親情怪酒顛謀身須上計終久是歸田閉門風雨裏落葉與堦齊野客嫌桮小山翁喜枕低聽琴知道性尋藥得詩題誰更能騎馬閒行祗杖藜腥羶都不食稍稍覺神清夜犬因風吠鄰雞帶雨鳴守官常臥病學道別稱名小〈一作少〉有洞中路誰能引我行宦名渾不計酒熟且開封晴月銷燈〈一作雲〉色寒天挫茟鋒驚禽時並起閒客數相逢舊國蕭條思青山隔㡬重假日多無事誰知我獨忙移山入縣宅種竹上城牆驚蝶遺花蕊遊蜂帶蜜香唯愁明早出端坐吏人旁門外青山路因循自不歸飬生〈一作閒〉宜縣僻説品喜官微淨愛山僧飯閒披野客衣誰憐幽谷鳥不解入城飛一官無限日愁悶欲何如掃舍驚巢燕尋方落壁魚從僧乞淨水慿客報閒書白髪誰能鑷年來四十餘朝朝門不閉長似在山時賔客抽書讀兒童斫竹騎久貧還易老多病嬾能醫道友應相怪休官日已遲戚戚常無思循資格上官閒人得事晩常骨覓〈一作學〉仙難醉臥疑身病貧居覺道寛新詩久不冩自算少人㸔漫作容身計今知拙有餘青衫〈一作袍〉迎驛使白髪憶山居道友憐蔬食吏人嫌草書須為長久事歸去自耕鋤主印三年坐山居百事休焚香開敇庫踏月上城樓飲酒多成病吟詩易長愁慇懃問漁者暫藉手中鉤長憶青山下深居遂性情壘堦溪石淨燒竹竈煙輕㸃筆圗雲勢彈琴學鳥聲今朝知縣印夢裏百憂生自知狂僻性吏事固相疎祗是㸔山立無嫌〈一作因〉出縣居印朱霑墨硯戶籍雜經書月俸尋常請無妨〈一作嫌〉乏斗儲
　　作吏無能事〈一作渾無思〉為文舊致〈一作著〉功詩標八病外心落百憂中拜別登朝客歸依鍊藥翁不知還往內誰與此心同
　　罷武功縣將入城
　　乍拋衫笏覺身輕依舊還稱學道名欲泥山僧分屋住羞從野老借牛耕妻兒盡怕為逋客親故相邀遣到城無奈同官珍重意㡬廻臨路卻休行
　　青衫脫下便狂歌種薤〈一作李〉栽莎〈一作桃〉劚古坡野客相逢添酒病春山暫上著詩魔亦知官罷貧還甚且喜閒來睡得多欲與九衢親故別明朝拄杖始經過
　　秋日閑居二首
　　九陌宅重重何門憐此翁荒庭唯菊茂幽徑與山通落葉帶衣上閒雲來酒中此心誰得見林下鹿應同先憶花時節家山聽更〈一作及早〉歸愛詩看古集憶酒典寒衣睡少身還健愁多食不肥自憐疎嬾性無事出門稀
　　閑居晩夏
　　閒居無事擾舊病亦多痊選字詩中老看山屋外眠片霞侵落日繁葉〈一作栁〉咽鳴蟬對此心還樂誰知乏酒錢
　　閒居
　　不自識疎鄙終年住在城過門無馬跡滿宅是蟬聲帶病吟雖苦休官夢已清何當學禪觀依止古先生
　　街西居二首
　　受得山野性住城多事違青山在宅南廻首東西稀淺淺一井泉數家同汲之獨我惡水濁鑿井庭之陲自鑿還自飲亦為衆所非吁嗟世間事潔身誠難為
　　日出窮巷喜溫然勝重衣重衣豈不煖所煖人不齊兀兀復行行不離堦與墀丈夫非馬蹄〈一作足〉安得〈一作能〉知路岐窮賤飱茹薄興與養性宜乃知長生術豪貴難得之
　　閒居遣興
　　終年城裏住門戶似山林客怪身名晩妻嫌酒病深寫方多識藥失譜廢彈琴文字非經濟空虛用破心
　　莊居即事
　　休看小字大書名向日持經眼卻眀時過無心求富貴身閒不夢見公卿因尋岳寺葷辛斷自到王城禮數生斜月照牀新睡覺西風半夜鶴來聲
　　親仁里居
　　三年賃舍親仁里寂寞何曽似在城飲酒自緣防冷病尋人多是為閒行軒車無路通門巷親友因詩道姓名自別青山歸未得羨君長聽石泉聲
　　莊居野行
　　客行野田間比屋皆閉戸借問屋中人盡去作商賈官家不稅商稅農服作苦居人盡東西道路侵壠畝採玉上山顛探珠入水府邊兵索衣食此物同泥土古來一人耕三人食猶飢如今千萬家無一把鋤犁我倉常空虛我田生蒺藜上天不雨粟何由活烝黎
　　春日閒居
　　居止日蕭條庭前唯藥苖身閒眠自久眼荖〈音咤事異也一作暗〉視還遙簷燕酬鶯語鄰花雜絮飄客來無酒飲搔首擲空瓢
　　獨居
　　深閉柴門長不出功夫自課少閒時翻音免問他人字覆局何勞對手棊生計如雲無定所窮愁似影毎相隨到頭歸向青山是塵路茫茫欲吿誰
　　早春閑居
　　寂寞日何為閒〈一作貧〉居春色遲驚風起庭雪寒雨長簷澌強飲樽中酒〈一作區中事〉嘲山世外詩此生仍且在難與老相離
　　原上新居〈一作王建詩〉
　　秋來梨果熟行哭小兒飢鄰富雞長往莊貧客漸稀借牛耕地晚賣樹納錢遲牆下當官道依前夾竹籬
　　將歸山
　　野人慣去山中住自到城來悶不勝宮樹蟬聲多卻樂侯門月色少於燈飢來唯擬重餐藥歸去還應只別僧聞道舊溪茒屋畔春風新上數枝藤
　　山中述懐
　　為客久未歸寒山獨掩扉曉來山鳥散雨過杏花稀天逺雲空積溪深水自㣲此情對春色盡醉欲忘機
　　偶然書懷
　　十年通籍入金門自媿名微枉搢紳錬得丹砂疑不食從茲白髪日〈一作自〉相親家山迢遰歸無路桮酒稀疎病到〈一作在〉身漢有馮唐唐有我老為郎吏更何人
　　客舍有懐
　　旅人無事喜終日〈一作夜〉思悠悠逢酒嫌桮淺尋書怕字稠貧來許錢聖夢覺見身愁寂寞中林下飢鷹望到秋
　　及第後夜中書事
　　夜睡常驚起春光屬野夫新銜添一字舊友遜前途喜過還疑夢狂來不似儒愛花持燭㸔憶酒犯街沽天上名應定人間盛更無報恩丞相閤何啻殺微軀
　　偶題
　　年年九陌㸔春還舊隱空勞夢寐間遲日逍遙芸草長聖朝清浄諌臣〈一作書〉閒偶逢遊客同傾酒自有前騶恥見山道侶書來相責誚朝朝欲報作〈一作又〉何顔
　　感時
　　憶昔未出身索寞無精神逢人話天命自賤如埃塵君今纔出身䬃爽鞍馬春逢人話天命自重如千鈞信渉名利道舉動皆喪真君今自世情何況天下人
　　憶山
　　閒處無人到乖疎稱野情日髙搔首起林下散衣行泉引窗前過雲看石罅生別來愁欲老虛負出山名
　　客遊旅懐
　　客行無定止〈一作處〉終日〈一作多在〉路岐間馬為賒來貴僮縁〈一作因〉借得頑詩書愁觸雨店舍喜逢山舊業嵩陽下三年未〈一作不〉得還
　　迎春
　　半年留醉待花開曉去迎春夜始廻風煖慢行尋曲水天晴逺望立髙臺亦知無處將詩請唯得終朝把酒催今日栁條全弄色遊人相伴看春來
　　遊春十二首
　　正月一日後尋春更不眠自知還近僻衆説過於〈一作如〉顛㸔水寕依路登山欲到天悠悠芳思起多是晩風前官卑長少事縣僻又無城未曉衝寒起迎春忍病行樹枝風掉軟菜甲土浮輕好箇〈一作最好〉林間鵲今朝足喜聲詩酒相牽引朝朝思不窮苔痕雪水裏春色竹煙中迎雨緣池草摧〈一作催〉花倚樹風書〈一作畫〉非名利事愛此少人同
　　塵中主印吏誰遣有髙情趁煖簷前坐尋芳樹底行土融凝墅〈一作野〉色冰敗滿池聲漸覺春相泥朝來睡不輕疎頑無異事隨例但添年舊歴藏深篋新衣薄絮綿暖風渾酒色晴日暢琴絃同伴無辭困遊春貴在先看春長不足豈更覺身勞寺裏花枝淨山中水色〈一作氣〉髙嫩雲輕似絮新草細如毛併起詩人思還應費筆毫悠悠小縣吏顦顇入新年逺思遭詩惱閒情被酒牽戀花林下飲愛草野中眠疎嬾今成性誰人肯更憐處處春光遍遊人亦不稀向陽傾冷酒看影試〈一作著〉新衣嫩樹行移長幽禽語旋飛同來皆去盡衝夜獨吟〈一作行〉歸朝朝看春色春色似相憐酒醒鶯啼裏詩成蝶舞前摘花盈手露折竹滿庭煙親故多相笑疎狂似少年卑官還不惡行止得逍遙晴野花侵路春陂水上橋塵埃生暖色藥草長新苖看卻煙光散狂風處處飄身被春光引經時更不歸嚼花香滿口書〈一作畫〉竹粉粘衣弄日鶯狂語迎風蝶倒飛自知疎嬾性得事亦應稀暁脫青衫出閑行氣味長一瓶春酒色數頃野花香朝客聞應羨山僧見亦狂不將僮僕去恐為損風光
　　買春
　　閒人祗是愛春光迎得春來喜欲狂買酒怕遲教走馬㸔花嫌逺自移牀嬌鶯語足方離樹戱蝶飛髙始過牆顛倒醉眠三數日人間百事不思量
　　春日即事
　　春來眠不得誰復念生涯夜聽四鄰樂朝尋九陌花輕煙浮草色微雨濯年華乞暇非闗病朝衣在酒家
　　春日江次
　　野歩出茒齋閒行坐石臺久悲鄉路逺猶喜杏花開鷗鷺皆飛去帆檣何處來因凝千里目落日尚徘徊
　　揚州春詞三首
　　廣陵寒食天無霧復無煙煖日凝花栁春風散管園林多是宅車馬少於船莫喚遊人住遊人困不眠滿郭是春光街衢土亦香竹風輕履舄花露膩衣裳谷鳥鳴還艶山夫到更狂可憐遊賞地煬帝國傾亡江北煙光裏淮南勝事多市𨞬持燭入鄰里漾船過有地唯栽竹無家不飬鵞春風蕩城郭滿耳是笙歌
　　寒食〈一本有書事二字〉二首〈一作張籍詩〉
　　今朝一百五出戸雨初晴舞愛雙飛蝶歌聞百囀鶯江深青草㟁花滿白雲城為政多孱懦應無酷吏名出城煙火少況復是今朝閒坐將誰語臨觴只自謡堦前春蘚徧衣上落花飄伎樂州人戲使君心寂寥
　　暮春書事
　　窮巷少芳菲蒼苔一徑㣲酒醒聞客別年長送春歸宿願眠雲嶠浮名繋鎖闈未因丞相庇難得脫〈一作觧〉朝衣
　　春晩雨中
　　寂寂春將老閒人強自歡迎風鶯語澀帶雨蝶飛難傍砌木初長眠花景漸闌臨軒平目望情思若為寛
　　送春
　　昨迎今復送來晚去逡廵芳盡空繁樹愁多獨病身靜思傾酒嬾閒望上樓頻為向春風道明年早報春
　　別春
　　留春不得被春欺春若無情遣泥誰寂寞自疑生冷病淒涼還似別親知隨風未辨歸何處澆酒唯求住少時一去近當三百日從朝至夜是相思
　　夏夜
　　閒齋深夜靜獨坐又閒行宻樹月籠影疎籬水隔聲斷猨時叫谷棲鳥毎揺檉寂寞求名士誰知此夕情
　　秋日有懐
　　秋來不復眠但覺思悠然菊色慾經露蟲聲漸替蟬詩情生酒裏心事在山邉舊里無因到西風又一年
　　秋夕遣懐
　　昨宵白露下秋氣滿山城風勁衣巾脆窗虛筆墨輕臨書愛真〈一作竒〉跡避酒怕狂名祗〈一作不〉擬隨麋鹿悠悠〈一作山中〉過一生〈一本題作秋日山中前四句作秋來長早起拄杖繞階行風冷衣裳脆天寒筆硯清餘同〉
　　秋中夜坐
　　疎散永無事不眠常夜分月中松露滴風引鶴同聞
　　同衛尉崔少卿九月六日飲
　　酒熟菊還芳花飄盞亦香與君先一醉舉世待重陽風色初晴利蟲聲向晚長此時如不飲心事亦應傷
　　九日憶硯〈一作峴〉山舊居
　　帝里閒人少誰同把酒桮硯山籬下菊今日㡬枝開曉角驚眠起秋風引病來長年歸思切更值鴈聲催
　　秋晩江次
　　蕭蕭晩景寒獨立望江壖沙渚㡬行雁風灣一隻落霞澄返照孤嶼隔微煙極目思無盡鄉心到眼前
　　除夜二首
　　衰殘歸未遂寂寞此宵情舊國當千里新年隔數更寒猶近北峭風漸向東生誰見〈一作想〉長安陌晨鐘度火城慇懃惜此夜此夜在逡廵燭盡年還別雞鳴老更新儺聲方去疫酒色已迎春明日持桮處誰為最後人
　　晦日送窮三首
　　年年到此日瀝酒拜街中萬戶千門看無人不送窮送窮窮不去相泥欲何為今日官家宅淹留又㡬時古人皆恨別此別恨消魂只是空相送年年不出門
　　詠雲
　　靄靄紛紛不可窮戛笙歌處盡隨龍來依銀漢一千里歸傍巫山十二峰呈瑞毎聞開麗色避風仍見掛喬松憐君翠染雙蟬鬢鏡裏朝朝近玉容
　　詠雪
　　愁雲殘臘下陽臺混卻乾坤六出開與月交光呈瑞色共花爭艶傍寒梅飛隨郢客歌聲逺散逐宮娥舞䄂廻其那知音不相見剡溪乗興為君來
　　郡中對雪
　　霏㣲著草樹漸布與堦平逺近如空色飄颺無落聲飛鴉疑翅重去馬覺蹄輕遙想故山下樵夫應滯行
　　對月
　　銀輪玉兔向東流瑩淨三更正好遊一片黒雲何處起皁羅籠卻水精毬
　　八月十五夜㸔月
　　亭亭千萬里三五復秋中此夕光應絶常時思不同九霄微有露四海靜無風惆悵逡廵別誰能看碧空
　　賦〈一本無賦字〉月華臨靜夜
　　長空埃𡏖滅皎皎月華臨色正秋將半光鮮夜自深九霄晴更徹四野氣難侵靜照遙山出孤明列宿沈髙人應不寐驚鵲復何心漏盡東方曉佳期何處尋
　　酬任疇協律夏中苦雨見寄
　　銀漢波瀾溢經旬雨未休細聽宜隔牖逺望憶髙樓風急飄還斷雲低落更稠走童驚掣電飢鳥啄浮漚絲網張空際蛛〈一作珠〉繩續瓦溝青蛙多入戸潢潦欲勝舟雷怒疑山破池渾似土流灰人漫禳厭水馬恣沈浮廣陌應翻浪貧居恐作湫陽精藏不耀隂氣盛難收逺色重林暮繁聲四壁秋〈一本無此四句〉望晴思見日防冷欲〈一作擬〉披裘枕潤眠還嬾車羸出轉散空煙漠漠迸溜竹修修〈一本無此二句〉樹暗蟬吟咽巢傾燕語愁琴書涼簟浄燈燭夜窗幽天下〈一作上〉那能向〈一作問〉龍邊豈易求濕煙凝竈額荒草覆墻頭酒思淒方罷詩情耿始抽〈一作逺思成涯淡佳期念阻修〉下牀先仗〈一作杖〉屐汲井恐飄〈一作抵瓢〉甌危坐徒相憶佳期未有由勞君寄新什終日不能〈一作清韻益難〉酬
　　和座主相公雨中作
　　清氣潤華屋東風吹雨勻花低驚艶重竹浄覺聲真山際凝如霧雲中散似塵蕭蕭下碧落㸃㸃救生民緩灑雷霆細微霑瓦礫新詩成難繼和造化筆通神
　　惡神行雨
　　凶〈一作面〉神扇𥳽惡神行洶湧挨排白霧生風擊水凹波撲凸雨漴山口地嵌坑龍噴黒氣翻騰滾鬼掣紅光劈劃揁〈音徵引也〉哮吼忽雷聲掲石滿天啾唧閙轟轟
　　苦雨
　　江昏山半晴南阻絶人行葭菼連雲色松杉共雨聲早秋仍燕舞深夜更鼉鳴為報迷津客訛言未可輕













　　御定全唐詩巻四百九十八
　　欽定四庫全書
　　御定全唐詩巻四百九十九
　　姚合
　　題鳯翔西郭新亭
　　西郭塵埃外新亭制度竒地形當要處人力是閒時結搆方殊絶高低更合宜棟梁清俸買松竹逺山移佛〈一作僧〉寺幽難敵仙家景〈一作境〉可追〈一作遺〉良工慙巧盡上客恨逢遲兩面寒〈一作清〉波漲當前軟〈一作嫩〉柳垂清虛宜月入涼冷勝風吹宴賞軍容靜登臨妓樂隨魚龍聽管鳧鶴識旌旗泛鷁春流闊飛觴白日欹閒花〈一作雲〉長在戶嫩蘚乍緣墀永望情無極頻來困不辭雲峰晴轉翠〈一作出〉煙樹曉〈一作晩〉逾滋向野惟貪靜臨空遽覺危行人如不到遊樂更何〈一作信虛〉為
　　題金川西園九首
　　江榭
　　亭亭白雲榭下有清江流見江不得親不如波上鷗有
　　榭江可見無榭無雙眸
　　藥堂
　　僮僕不到閾雙扉常自關四壁畫逺水堂前聳秋山時聞有仙䑕竊藥簷隙間
　　草閣
　　編草覆柏椽軒扉皆竹織閤成似僧居學僧居未得有時公府勞還復來此息
　　松壇
　　盤盤松上蓋下覆青石壇月中零露垂日出露尚溥山翁稱絶境海橋〈一作嶠〉無所觀
　　葼徑
　　藥院徑亦髙往來踏葼影方當繁暑日草屩微微冷愛此不能行折薪坐煎茗
　　垣竹
　　種竹愛庭際亦以資玩賞窮秋雨蕭條但見牆垣長宣尼髙數仭固應非土壤
　　石庭
　　布石滿山庭磷磷潔還清幽人常履此月下屐齒鳴藥草枝葉動似向山中生
　　莓苔〈一作苔階〉
　　茅堂階豈髙數寸是苔蘚只恐秋雨中窗戶亦不濺眼前無此物我情何由遣
　　芭蕉屛
　　芭蕉叢叢生月照參差影數葉大如牆作我門之屏稍稍聞見稀耳目得安靜
　　杏溪十首
　　杏溪
　　桃花四散飛桃子壓枝垂寂寂青隂裏幽人舉歩遲慇懃念此徑我去復來誰
　　蓮塘
　　方塘菡蓞高繁豔相照耀幽人夜眠起忽疑野中燒曉尋不知休白石岸亦峭
　　架水藤
　　濛濛紫花藤下復清溪水若遣隨波流不如風飄起風飄或近堤〈一作人〉隨波千萬里
　　石潭
　　曉向潭上行夕就潭邊宿清冷無波瀾潎潎〈潘岳賦翫游鯈之潎潎音閉遊行貎〉魚相逐釣翁坐不起見我徃來熟
　　溪路
　　此路何瀟灑永無公卿跡日日多往來藜杖與桑屐路邊何所有磊磊青淥石
　　望江峰
　　念昔有此峰在彼江陵先舉世未能知愚亦望同賢我來心益悶欲上天公牋
　　杏水
　　不與江水接自出林中央穿花復逺水〈一作遶澗〉一山聞杏香我來持茗甌日屢此來〈一作夕坐烹〉嘗
　　渚上竹
　　葉葉新春筠下復清淺流微風屢此來決決復脩脩詩人月下吟月墮吟不休
　　楓林堰
　　森森楓樹林䕶此石門堰杏隄數里餘楓影覆亦徧鸕鷀與釣童質異同所願
　　石瀨
　　散漫復潺湲半砂半和石清風波亦無歴歴魚可搦我來亦屢久歸路常日夕
　　陜下厲𤣥侍御宅五題
　　濯纓溪
　　舊山寧要去此有濯纓泉曉景松枝覆秋光月色連行尋屐齒盡坐對角巾偏寂寂幽棲處無妨請俸錢
　　垂釣亭
　　由釣起茅亭柴扉復竹楹波清見絲影坐久識魚情白鳥依窗宿青蒲傍砌生欲同漁父舎須自減逢迎
　　吟詩島〈一作臺〉
　　幽島蘚層層詩人日日登坐危石是榻吟冷唾成冰靜對唯秋水同來但老僧竹枝題字〈一作寄〉處小篆復誰能
　　竹裏徑
　　微徑嬋娟裏唯聞靜者知跡深苔長處歩狹筍生時髙是連幽樹窮應到曲池紗巾靈夀杖行樂復相宜
　　泛觴泉
　　不上酒家樓池邊日獻酬杯來轉巴字客坐遶方流酹滴苔紋斷泉連石岸秋若能山下置歳晚願同遊
　　題僧院引泉
　　泉眼髙千尺山僧取得歸架空橫竹引鑾石透渠飛洗藥溪流濁澆花雨力微朝昏長遶看䕶惜似持衣
　　題家園新池〈一本無題字〉
　　數日自穿池引泉來近陂尋渠通咽處遶岸待清時深好求魚養閒堪與鶴期幽聲聽難盡入夜睡常遲
　　詠盆池〈一本無詠字〉
　　浮萍重疊水團圓客遶千遭屐齒痕莫驚池裏尋常滿一井清泉是上源
　　買太湖石
　　我嘗遊太湖愛石青嵯峨波瀾取不得自後長咨嗟竒哉賣石翁不傍豪貴家負石聽苦吟雖貧亦來過貴我辨識精取價復不多比之昔所見珍怪頗更加背面淙注痕孔隙若琢磨水稱至柔物湖乃生壯波或雲此天生嵌空亦非他氣質偶不合如地生江河置之書房前曉霧常紛羅碧光入四鄰牆壁難蔽遮客來謂我宅忽若巖之阿
　　天竺寺殿前立石
　　補天殘片女媧拋撲落禪門壓地霹靂劃深龍舊攫屈盤痕淺虎新抓苔粘月眼風挑剔塵結雲頭雨磕敲秋至莫言長屹立春來自有薜蘿交
　　杭州觀潮
　　樓有章〈一作樟〉亭號濤來自古今勢連滄海闊色比白雲深怒雪驅寒氣狂雷散大音浪高風更起波急石難沈鳥懼多遙過龍驚不敢吟拗如開玉穴危似走瓊岑但褫千人魄那知伍相心岸摧連古道洲漲踣叢林跳沫山皆濕當江日半隂天然與禹鑿此理遣誰尋
　　題李頻新居
　　賃居求賤處深僻任人嫌蓋地花如繡當門竹勝簾勸僧嘗藥酒教僕辨〈一作認〉書簽庭際山宜小休令著石添
　　寄題縱上人院
　　營營是與非前樂後還悲今世巳如此他生願似師禪房空旦暮畫壁半陳隋遶徑蒼苔跡幽人來是誰
　　題山寺
　　千重山崦裏樓閣影參差未暇尋僧院先看置寺碑竹深行漸暗石穏坐多時古塔蟲蛇善隂廊鳥雀癡雲開上界近泉落下方遲為愛青桐葉因題滿樹詩
　　題貞女祠
　　此女骨為土貞名不可移精靈閟何處蘋藻奠空祠水石生異狀杉松無病枝我來方謝雨延滯失歸期
　　題刑部馬員外修行里南街新居
　　帝里誰無宅青山秖屬君閒窗連竹色幽砌上苔文逺近高低樹東西南北雲朝朝常獨見免被四鄰分
　　題郭侍郎親仁里幽居
　　入門塵外思苔徑藥苗間洞裏應生玉庭前自有山帝城唯此靜朝客更誰閒野鶴松中語時時去復還
　　題〈一作游〉宣義池亭
　　春入池亭好風光暖更鮮尋芳行不困逐勝坐還遷細草亂如髮幽禽鳴似絃苔文翻古篆石色學秋天花落能漂酒萍開解避船暫來還愈〈一作猶𦍑〉疾久住合成仙迸筍搘堦起垂藤壓樹偏此生應借看自計〈一作料〉買無錢
　　題薛十二〈一作一〉池亭〈一作王建詩〉
　　每日樹邊消一日遶池行過又須行異花多是非時有好竹皆當要處生斜立小橋看島勢逺移幽石作泉聲浮萍著岸風吹歇水面無塵晚更清
　　題大理崔少卿駙馬林亭
　　每來歸意懶都尉似山人臺榭棲〈一作停〉雙鷺松篁隔四鄰迸泉清勝雨深洞暖如春更看題詩處前軒粉壁新
　　題杭州南亭
　　舊隠即雲林思歸日日深如今來此地無復有前心古石生靈草長松棲異禽暮潮簷下過濺浪濕衣襟
　　題鄭〈一作崔〉駙馬林亭
　　東園連宅起勝事與心期幽洞自生藥新篁迸入池密林行不盡芳草坐難移石翠疑無質鶯歌似有詞莎臺高出樹蘚壁淨題詩我獨多來賞〈一作此〉九衢人不知
　　題厲𤣥侍御所居
　　幽棲一畞宮清峭似山峰鄰里不通徑俸錢唯買松野人時寄宿谷鳥自相逢朝路牀前是誰知曉起慵
　　題田將軍宅
　　焚香書院最風流莎草緣牆綠蘚秋近砌別穿澆藥井臨街新起看山樓棲禽戀竹明猶在閒客觀花夜未休好是暗移城裏宅清涼渾得似江頭
　　題崔駙馬宅
　　心在林泉身在城鳯凰樓下得閒名洞中見鑿尋仙路月裏猶燒煑藥鐺數樹異花皆敕賜並竿修竹自天生詩人多説離君宅不得青苔地上行
　　題河上亭
　　亭亭河上亭魚躑水禽鳴九曲何時盡千峰今日清晨光秋更逺暑氣夏常輕桮裏移檣影琴中有浪聲岸莎連砌靜漁火入窗明來此多沈醉神高無宿醒
　　題長安薛員外水閣
　　亭亭新閣成風景益鮮明石盡太湖色水多湘渚聲翠筠和粉長零露逐荷傾時倚高窗望幽尋小徑行林疎看鳥語池近識魚情政暇招閑客唯將酒送迎
　　題梁國公主池亭
　　平陽池舘枕秦川門鏁南山一帶煙素柰花開西子面綠榆枝種沈郎錢裝簾玳瑁隨風落庭岸鵁鶄趁煖眠寂寞空餘歌舞地玉簫驚起鳯歸天
　　寄題尉遲少卿郊居
　　卿仕在關東林居思不窮朝衣掛壁上廐馬放田中隅坐唯禪子隨行只藥童砌莎留宿露庭竹出清風濃翠生苔㸃辛香發桂叢蓮池伊水入石徑逺山通愚者心還靜高人跡自同無能相近住終日羨鄰翁
　　題永城驛
　　秋賦春還計盡違自知身是拙求知惟思曠海無休日卻喜孤舟似去時連浦一程兼汴宋夾堤千栁雜唐隋從來此恨皆前達敢負吾君作楚詞






　　御定全唐詩巻四百九十九
　　欽定四庫全書
　　御定全唐詩巻五百
　　姚合
　　過張邯鄲莊
　　客行長似病煩熱束四肢到君讀書堂忽若逢良醫堂前水交流堂下樹交枝兩門延風涼洗我昏濁肌與子還往熟坐臥恣所宜時時相獻酬文字當酒巵野飯具藜藿永日亦不飢茍飡非其所鱠炙為蒺藜時清士人閒耕作唯文詞豈獨鄉里薦當取四海知
　　過楊處士幽居
　　引水穿風竹幽聲勝逺溪裁衣延野客翦翅養山雞酒熟聽琴酌詩成削樹題惟愁春氣暖松下雪和泥
　　過李處士山居
　　閒居晝掩扉門栁䕃蔬畦因病方收藥尋僧始度溪少逢人到戸時有燕銜泥蕭灑身無事名高孰與齊
　　過無可僧院
　　憶師眠復起永夜思迢迢月下門方掩林中寺更遙鐘聲空下界池色在清宵終擬修禪觀窗間巻欲燒
　　過稠上人院
　　清羸一飯師閒院亦披衣應詔常翻譯修心出是非雪中疎磬度林際晚風歸蔬食常來此人間䕶淨稀
　　過不疑上人院
　　九經通大義〈一作通經又議經〉內典自應精簾冷連松影苔深減履聲相〈一作幸〉逢幸〈一作當〉此日相失〈一作識〉恐來生覺路何門去師須引我行
　　過曇〈一作雲〉花寶上人院
　　九陌最幽寺吾師院復深煙霜同覆屋松竹雜成林鳥語境彌寂客來機自沈卑知能到此應不戴朝簪
　　過杜氏江亭
　　上國千餘里逢春且勝遊暫聞新鳥戲似解旅人愁野色吞山盡江煙襯水流村醪須一醉無恨滯行舟
　　過張雲峰〈一作舉〉院宿
　　不喫胡麻飯杯中自得仙隔籬招好客掃室置芳筵家醖香醪嫩時新異果鮮夜深唯畏曉坐穏豈思眠綦罷嫌無敵詩成貴在前明朝題壁上誰得衆人傳
　　過欽上人院
　　有相無相身唯師説始真修篁半庭影清磬幾僧鄰古壁丹青落虛簷鳥雀馴伊余求了義羸馬往來頻
　　過無可上人院
　　寥寥聽不盡孤磬與疎鐘煩惱師長別清涼我暫逢蟻行經古蘚鶴毳落深松自想歸時路塵埃復幾重
　　過城南僧院
　　寺對逺山起幽居仍是師斜陽通暗隙殘雪落疎籬松靜鶴棲定廊虛鐘盡遲朝朝趨府吏來此是相宜
　　過靈泉寺
　　偶尋靈跡去幽徑入氛氳轉壑驚飛鳥穿山踏亂雲水從巖下落溪向寺前分釋子遊何處空堂日漸曛
　　過天津橋晴望
　　閒立津橋上寒光動逺林皇宮對嵩頂清洛貫城心雪路初晴出人家向晚深自從王在鎬天寳至如今
　　春日遊慈恩寺
　　年長歸何處青山未有家賞春無酒飲多看寺中花
　　遊天台上方〈一作游天長寺上方〉
　　曉上上方高處立路人羨我此時身白雲向我頭上過我更羨他雲路人
　　遊終南山
　　䇿杖度溪橋雲深歩數勞青猿吟嶺際白鶴坐松梢天外浮煙逺山根野水交自緣名利繫好此結蓬茆
　　遊杏溪蘭若
　　踏得度〈一作碧〉溪灣晨遊暮不還月明松影路春滿杏花山戲狖跳林末高僧住石間未𡧓離腰〈一作離腰下〉組來此復何顏
　　遊謝公亭
　　行行方避夢又到謝亭來舉世皆如此伊余何處迴竹鮮多透石泉潔亦無苔坐與僧同語誰能顧酒杯
　　遊陽河㟁
　　終日遊山困今朝始傍河尋芳愁路盡逢景畏人多鳥語催沽酒魚來似聽歌醉時眠石上肢體自婆娑
　　遊河橋曉望
　　閑上津橋立天涯一望間秋風波上㟁旭日氣連山偶聖今方變朝宗豈復還崑崙在蕃界作將亦何顔
　　秋夜月中登天壇
　　秋蟾流異彩齋潔上壇行天近星辰大山深世界清仙飇石上起海日夜中明何計長來此閒眠過一生
　　遊昊天𤣥都觀〈一作裴考功厲察院同遊昊天𤣥都觀〉
　　性同相見易紫府共閒行隂徑紅桃落秋壇白石生蘚文連竹色鶴語應松聲風定藥香細樹聲泉氣清垂簷靈草影遶壁古山名圍外坊無禁歸時踏月明
　　同裴起居厲侍御放朝遊曲江
　　暑月放朝頻青槐路絶塵雨晴江色出風動草香新獨立分幽島同行得靜人此歡宜稍滯此去與誰親
　　曉望華清宮
　　曉看樓殿更鮮明遙隔朱欄見鹿行武帝自知身不死教修玉殿號長生
　　夏日登樓晩望
　　避暑高樓上平蕪望不窮鳥穿山色去人歇樹隂中數〈一作一〉帶長河水千條弱柳風暗思多少事懶話與芝翁
　　霽後登樓
　　高樓初霽後逺望思無窮雨洗青山淨春蒸大野融碧池舒煖景弱柳嚲和風為有登臨興獨吟落照中
　　早夏郡樓宴集
　　官散有閑情登樓歩稍輕窗雲帶雨氣林鳥雜人聲曉日襟前度微風酒上生城中㑹難得掃壁各書名
　　夜宴太僕田卿宅
　　故人九寺長邀我此同歡永夜開筵靜中年飲酒難微風侵燭影疊漏過林端臘後分朝日天明幾刻殘
　　春日同㑹衛尉崔少卿宅
　　詩家㑹詩客池閣曉初晴鳥盡山中語琴多譜外聲映花相勸酒入洞各題名疎野常如此誰人信在城
　　軍城夜㑹
　　軍城夜禁樂飲酒每題詩坐穏吟難盡寒多醉較遲逺鐘驚〈一作經〉漏壓微月被燈欺此㑹誠堪惜天明是別離
　　晦日宴劉值錄事宅
　　花落鶯飛深院靜滿堂賔客盡詩人城中杯酒家家有唯是君家酒送春
　　宴光祿田卿宅
　　竹裏開華館珍羞次第嘗春風酒影動晴日樂聲長乆坐難辭醉衰年亦暫狂慇懃還繼燭永夕夢相妨
　　㑹將作崔監東園
　　牆北走紅塵牆東接〈一作飛〉白雲山光衣上見藥氣酒中聞此㑹誠堪惜窮秋日又曛人間唯有醉醉後復何雲
　　同諸公㑹太府韓卿宅
　　九寺名卿才思雄邀歡筆下與杯中六街鼓絶塵埃息四座筵開語笑同燄燄蘭缸明狹室丁丁玉漏發深宮即聽雞唱天門曉〈一作唯愁即是雞催曉〉吏事相牽西復東
　　乞酒
　　聞君有美酒與我正相宜溢甕清如水粘杯半似脂豈唯消舊病且要引新詩況此便便腹無非是滿巵
　　寄衛拾遺乞酒
　　老人罷巵酒不醉已經年自飲君家酒一杯三日眠味輕花上露色似洞中泉莫厭時時寄須知法未傳
　　乞新茶
　　嫩綠微黃碧澗春採時聞道斷葷辛不將錢買將詩乞借問山翁有幾人
　　西掖寓直春曉聞殘漏
　　直廬仙掖近春氣曙猶寒隠隠銀河在丁丁玉漏殘微風飄更切萬籟雜應難鳯閣明初啟雞人唱漸闌靜宜來禁裏清是下雲端我識朝天路從容自整冠
　　杭州郡齋南亭
　　符印懸腰下東山不得歸獨行南北近漸老往還稀迸筍侵窗長驚蟬出樹飛田田池上葉長是使君衣
　　郡中西園〈一作許渾詩〉
　　西園春欲盡芳草徑難分靜語唯幽鳥閒眠獨使君密林生雨氣古石帶潮〈一作苔〉文雖去清秋逺朝朝見白雲
　　杭州官舎偶書
　　錢塘刺史謾題詩貧褊無恩懦少威春盡酒杯花影在潮迴畫檻水聲微閑吟山際邀僧上暮入林中看鶴歸無術理人人自理朝朝漸覺簿書稀
　　省直書事
　　黙黙滄江老官分右掖榮立朝班近殿奏直上知名曉霧和香氣晴樓下樂聲蜀牋金屑膩月兔筆毫精禁樹霏煙覆宮牆瑞草生露盤秋更出玉漏晝還清碧蘚無塵染寒蟬似鳥鳴竹深雲自宿天近日先明孱懦難封詔疎愚但擲觥素飡終日足寧免衆人輕
　　杭州官舎即事
　　臨江府署清閒臥〈一作坐〉復閒行苔蘚疎塵色梧桐出雨聲漸除〈一作知〉身外事暗作道家名更喜仙山近庭前藥自生
　　假日書事呈院中司徒
　　十日公府靜巾櫛起清晨寒蟬近衰栁古木似高人學佛寧憂老為儒自喜貧海山歸未得芝術夢中春
　　書縣丞舊㕔
　　宮殿〈一作樓閣〉半山上人家向下居古㕔眠易魘老吏語多虛雨水澆荒竹溪沙擁廢渠聖朝收外府皆是九天除
　　縣中秋宿
　　鼓絶門方掩蕭條作吏心露垂庭際草螢照竹間禽棊罷嫌無月眠遲聽盡〈一作逺〉碪還知未離此時復更相尋
　　夏夜宿江驛
　　竹屋臨江㟁清宵興自長夜深傾北斗葉落映橫塘渚閙漁歌響風和角糉香卻愁南去棹早晩到瀟湘
　　陜城即事
　　左右分京闕黃河與宅連何功來此地竊位巳經年天下才彌小關中鎮最先隴山望可見惆悵是窮邊












　　御定全唐詩巻五百
<集部,總集類,御定全唐詩>
　　欽定四庫全書
　　御定全唐詩卷五百一
　　姚合
　　和東都令狐留守相公〈一作奉寄東都留守令狐相公〉
　　除官〈一作書〉東守洛陽宮恩比藩方任更雄拜表出時傳七刻排班衙日有三公旌旗嚴重〈一作動〉臨關外庭宇〈一作寺府〉清深接禁中三十六峰詩酒思朝朝閒望與誰同
　　和高諫議䝉兼賔客時入翰苑
　　兼秩恩歸第一流時尋仙路向瀛洲鐘聲迢遞銀河曉林色蔥籠玉露秋紫殿講筵鄰御座青宮賔榻入龍樓從來共結歸山侶今日多應獨自休
　　和盧給事酬裴員外
　　南山雪色徹皇州鐘鼓聲交曉氣浮鴛鷺簪裙上龍尾蓬萊宮殿壓鼇頭夕郎夜直吟仙掖天樂和聲下禁樓贈荅詩成才思敵病夫欲和〈一作破〉幾朝愁
　　和裴結端公早朝〈一作和郭端公早朝〉
　　魚鑰千門啟雞人唱曉傳冕旒臨玉殿丞相入爐煙列位同居左分行忝在前〈給事中與侍御史班同行　東給事中立在臺官前故有此句〉仰聞天語近俯拜珮聲連綵仗祥光動彤庭霽色鮮威儀誰可紀柱史有新篇
　　和門下李相餞西蜀相公
　　聖朝同舜日作相有䕫龍理化知無外烝黎盡可封燮和皆逹識出入並登庸武騎増餘勇儒冠貴所從贈詩全六義出鎮越千峰連日陳天樂芳筵疊酒鍾烏臺情巳洽鳯閣分彌濃〈元和十四年崔相公與門下相公連御史䑓今又在中書矣〉棧轉旌揺水崖高馬蹋松恩深施逺俗化美見前蹤〈太和四年門下相公出鎮至今西蜀理化清淨民俗歌謡不絶〉江曉流巴字山晴聳劍峰雙油擁上宰四海羨臨卭先路聲華逺離京詔㫖重歲除今向盡春色即相逢嫩葉抽頳蘂新苔長翠茸冰銷魚潎潎林煖鳥噰噰泉落聞難盡花開看不供青城方眷戀黃閣竟從容計日歸台席還聽長樂鐘
　　和座主相公西亭秋日即事
　　西亭秋望好寧要更垂簾夫子牆還峻酇侯宅過謙微風紅葉下新雨綠苔黏窗外松初長欄中藥旋添海圖裝玉軸書目記牙籖竹色晴連地山光逺入簷酒濃杯稍重詩冷語多尖屬和才雖淺題高免客嫌
　　和祕書崔少監春日遊青龍寺僧院
　　官清書府足閒時曉起攀花折栁枝九陌城中尋不盡千峰寺裏看相宜高人酒味多和藥自古風光只屬詩見説往來多靜者未知前日更逢誰
　　和李紳助教不赴看花
　　笑辭聘禮深坊住門舘長閒似退〈一作野〉居太學官資清品秩高人公事説經書年華未是登朝晩春色何因向酒疎且看牡丹吟麗句不知此外復何如
　　和李十二舎人冬至日
　　獻夀人皆慶南山復北堂從今千萬日此日又初長
　　和裴令公新成綠野堂即事
　　結搆立嘉名軒窗四面明丘牆高莫比蕭宅僻還清池際龜潛戲庭前藥旋生樹深簷稍邃石峭徑難平道曠襟情逺神閑視聽精古今功獨出大小隠俱成曙雨新苔色秋風長桂聲攜詩就竹寫取酒對花傾古寺招僧飯方塘看鶴行人間無此貴半仗暮歸城
　　和厲𤣥侍御題戶部李相公廬山西林草堂
　　茅屋臨江起登庸復應期遙知歸去日自致太平時幽藥禪僧䕶高窗宿鳥窺行人盡歌詠唯子獨能詩
　　和鄭相演楊尚書蜀中唱和詩
　　天福坤維厚忠賢擁節旄江同渭濵逺山似傅巖高元氣符才格文星照筆毫五言全麗則六義出風騷聖日麻雙下洪爐柄共操寵榮連雨露先後比蕭曹唱絶時難和吟多客詎勞四方雖紙貴誰怕費錢刀
　　和戶部侍郎省中晩歸
　　寒日南宮晩閒吟半醉歸位高行路靜詩好和人稀古樹苔文匝遙峰雪色微寧知逢彩筆寂寞有光輝
　　和元八郎中秋居
　　聖代無為化郎中似散仙晩眠隨客醉夜坐學僧禪酒用林花釀茶將野水煎人生知此味獨恨少因縁和李十二舎人裴四二舎人兩閣老酬白少傅見寄〈一作和李裴二舎人酬白少傅見寄〉
　　罷草王言星歲久嵩高山色日相親蕭條雨夜吟連曉撩亂花時看盡春此世逍遙應獨得古來閒散有誰鄰林中長老呼居士天下書生仰達人酒挈數瓶杯亦闊詩成千首語皆新綸闈竝命誠宜賀不念衰年寄上頻和劉禹錫主客冬初拜表懐上都故人
　　九陌喧喧騎吏催百官拜表禁城開林疎曉日明紅葉塵靜寒霜覆緑苔玉佩聲微班始定金函光動接初來此時共想朝天客謝食方從閣裏迴
　　和太僕田卿酬殷堯藩侍御見寄
　　往還知分熟酬贈思同新嗜飲殷偏逸間吟卿亦貧古苔寒更翠脩竹靜無鄰促席燈浮酒聽鴻霜滿身淺才唯是我高論更何人攜手宜相訪窮行少路塵
　　和膳部李郎中秋夕
　　淅淅復修修涼風似水流此生難免老舉世大同愁螢影明苔蘚鴻聲傍鬥牛猶分省署直何日是歸休
　　和前吏部韓侍郎夜泛南溪
　　辭得官來疾漸平世間難有此高情新秋月滿南溪裏引客乗船處處行
　　和王〈一作劉〉郎中題華州李中丞㕔
　　蓮華峰下郡齋前遶砌穿池貯瀑泉君到亦應閒不得主人草聖復詩仙
　　和厲𤣥侍御無可上人㑹宿見寄
　　九衢難㑹宿況復是寒天朝客清貧老林僧黙悟禪眠遲消漏水吟苦墮寒涎異日來尋我滄江有釣船
　　和令狐六員外直夜即事寄上相公
　　霜臺同處軒窗接粉署先登語笑疎皓月滿簾聽玉漏紫泥盈手發天書吟詩清美〈一作冷〉招閒客對酒逍遙臥直廬榮貴人間難有比相公離此十年餘
　　答孟侍御早朝見寄
　　河傾月向西九陌鼓聲齊塵靜霜華逺煙生曙色低禁門人已度宮樹鳥猶棲疎懶勞相問登山有舊梯
　　和友人新居園上
　　新居多野思不似在京城牆上雲相壓庭前竹亂生尋師望藥力依譜上琴聲好是中秋夜無塵有月明和裴令公遊南莊憶白二十韋七二賔客
　　四郊初雨歇高樹滴猶殘池滿紅蓮濕雲收緑野寛花開半山曉竹動數村寒鬬雀翻衣袂驚魚觸釣竿樽前多野客膝下盡郎官斸石通泉脈移松出藥欄關東分務重天下似公〈一作比功〉難半醉思韋白題詩染彩翰
　　和李舎人秋日臥疾言懐
　　閒臥襟情逺西風菊漸芳虛窗通曉景珍簟巻秋光果墜青莎徑塵離緑蘚牆藥奩開靜室書閣出叢篁對酒吟難盡思山夢稍長王言生彩筆朝服惹爐香松影幽連砌蟲聲冷到牀詩成誰敢和清思若懐霜
　　和李十二舎人直日放朝對雪
　　今朝街鼓何人聽朝客開門對雪眠豈比直廬丹禁裏九重天近色彌鮮
　　荅李頻秀才
　　一年離九陌壁上掛朝袍物外詩情逺人間酒味高思歸知病長失寢覺神勞衰老無多思因君把筆毫
　　荅胡遇
　　一㑹一分離貧遊少定期酒多為客穏米貴入城遲晴日偷將睡秋山乞與詩縱然睂得展不似見君時
　　荅友人招遊
　　不來知盡怪失意懶春遊聞鳥寧驚夢看花怕引愁賭棋招敵手沽酒自扶頭何似華筵上推辭候到籌
　　答竇知言
　　冬日易慘惡暴風拔山根塵沙落黃河濁波如地翻飛鳥皆束翼居人不開門獨我赴省期冒此馳轂轅陜城城西邊逢子亦且奔所趨事一心相見如弟昆我慘得子舒我寒得子溫同行十日程僮僕性亦敦到京人事多日無閒精魂念子珍重我吐辭發䝉昏反復千萬意一百六十言格高思清冷山低濟渾〈一作水〉渾嘗聞朋友惠贈言始為恩金玉日消費好句長存存倒篚別收貯不與俗士論每當清夜吟使我如哀猿
　　酬田就
　　閒居多僻靜猶恐道相違只是夜深坐那堪春未歸嫩苔粘野色香絮撲人衣縱有野僧到終朝不話非
　　酬禮部李員外見寄
　　本求仙郡是閒居豈向郎官更有書溪石誰思玉匠愛煙鴻願與弋人疎自來江上眠方穏舊在城中病悉除唯見君詩難便捨寒宵吟到曉更初
　　酬令狐郎中見寄
　　昨是兒童今是翁人間日月急如風常聞欲向滄江去除我無人與子同
　　酬李廓精舎南臺望月見寄
　　看月空門裏詩家境有餘露寒僧梵出林靜鳥巢疎逺色當秋半清光勝夜初獨無臺上思寂寞守吾廬
　　酬光祿田卿末伏見寄
　　下伏秋期近還知扇漸疎驚飇墜鄰果暴雨落江魚貴寺雖同秩閒曹只管書朝朝廊下食相庇在餚葅
　　酬薛奉禮見贈之作
　　棲棲滄海一耕人詔遣江邊作使君山頂雨餘青到地濤頭風起白連雲詩成客見書牆和藥熟僧來就鼎分珍重來章相借分芳名未識已曾聞
　　酬盧汀諫議
　　粟如流水帛如山依念倉邊〈一作衣食還君〉語笑間篇什縱橫文案少親朋撩亂吏人閒杯觴引滿從衣濕牆壁書多任手頑遙賀來年二三月綵衣先輩過春關
　　酬萬年張郎中見寄
　　貢籍常同府周行今一時諌曹誠已忝京邑豈相宜黒〈一作白〉髮年來盡滄江歸去遲何時〈一作常〉得攜手林下靜吟詩〈一本以後四句為絶句〉
　　酬光祿田卿六韻見寄
　　以病辭朝謁迂疎種藥翁心彌〈一作惟〉念魚鳥詔遣理兵戎遶屍旌旗影吹人鼓角風雪晴嵩岳頂樹老陜城宮蒞職才微薄歸山路未通名卿詩句峭誚我在關東
　　酬楊汝士尚書喜人移居
　　未得滄江外衰殘讀藥書聖朝優上秩仁里許閒居樹對枝相接泉同井不疎酬章深自鄙欲寄復躊躕
　　酬〈一本有太僕二字〉田卿書齋即事見寄
　　幽齋琴思靜晩下紫宸朝舊隠同溪逺周行隔品遙深槐蟬唧唧疎竹雨蕭蕭不是相尋懶煩君舉酒瓢
　　酬張籍司業見寄
　　日日在心中青山青桂叢高人多愛靜歸路亦應同罷吏方無病因僧得解空新詩勞見問吟對〈一作向〉竹林風
　　謝汾州田大夫寄茸氊蔔萄
　　筐封紫蔔萄筒巻白茸毛臥煖身應健含消〈一作清〉齒免勞衾衣疎不稱梨栗鄙難高曉起題詩報寒凘滿筆毫
　　牧杭州謝李太尉徳裕
　　皇恩特許拜杭壇欲謝旌旄去就難偷擬白頭瞻畵㦸四神俱散髮毛寒
　　杏園宴上謝座主
　　得陪桃李植芳叢別感生成太昊功今日無言春雨後似含冷涕謝東風
　　謝〈一作遇〉韜光上人
　　上方清淨無因住唯願他生得住持只恐無生復無我不知何處更逢師
　　謝秦校書與無可上人見訪
　　道同無宿約三伏自從容窗豁山侵座扇揺風下松客吟多遶竹僧飯只慿鐘向晩分歸路莓苔行跡重
　　喜胡遇至
　　窮居稀出入門戶滿塵埃病少閒人問貧唯密友來茅齋從埽破藥酒遣生開多事經時別還愁不宿迴就林燒嫩筍遶樹揀香梅相對題新什遲成舉罰杯
　　喜賈島至
　　布囊懸蹇驢千里到貧居飲酒誰堪伴留詩自與書愛眠知不醉省語似相疎軍吏衣裳窄還應暗笑余
　　喜喻鳬至
　　欲出心還懶閒吟遶寢牀道書蟲食盡酒律客偷將愁至為多病貧來減得狂見君何所似如熱得清涼
　　喜雍陶秋夜訪宿
　　曉立侍爐煙夜歸蓬蓽眠露華明菊上螢影滅燈前清漏和碪疊棲禽與葉連高人來此宿為似在山顛
　　喜賈島雨中訪宿
　　雨裏難逢客閒吟不復眠蟲聲秋併起林色夜相連愛酒此生裏趨朝未老前終須攜手去滄海棹魚船
　　喜馬戴冬夜見過期無可上人不至
　　客來初夜裏藥酒自開封老漸多歸思貧惟長病容苦寒燈熖細近曉鼔〈一作漏〉聲重僧可還相捨深居閉古松內殿臣相命開罇話舊時夜鐘催鳥絶積雪阻僧期林靜寒聲逺天隂曙色遲今宵復何夕鳴珮坐相隨
　　訪僧法通〈一作法通師〉不遇
　　訪師師不遇禮佛佛無言依舊將煩惱黃昏入宅門
　　夜期友生〈一作賈島〉不至
　　忍寒停酒待君來酒作凌凘火作灰半夜出門重立望月明先自下高臺
　　尋僧不遇
　　入門愁自散不假見僧翁花落煎茶水松生醒酒風拂牀尋古畫拔剌看新叢別有遊人見多疑住此中
　　過友人山莊
　　蕙帶纒腰復野蔬一莊水竹數房書舉頭忽見南山雪便説休官相近居
　　奉和前司封蘇郎中喜嚴常侍蕭給事見訪驚斑鬢之什
　　遶鬢滄浪有幾莖珥貂相問夕郎驚祗應為酒微微變不是因年漸漸生東觀詩成號良史中臺官罷揖高名即提彩筆裁天詔誰得吟詩自在行
　　奉和門下相公雨中寄裴給事
　　曉起閑看雨垂簷自滴堦風清想林壑雲濕似江淮石信浮漚重泥從積蘚埋氣消濃酒力心助獨吟懐颯颯通琴韻蕭蕭靜竹齋綵毫無限思念與夕郎乖
　　荅韓湘
　　疎散無世用為文乏天格把筆日不休忽忽有所得所得良自慰不求他人識子獨訪我來致詩過相飾君子無浮言此詩應亦直但慮憂我深鑒亦隨之惑子在名場中屢戰還屢北我無數子明端坐空歎息昨聞過春關〈一作闈〉名係吏部籍三十登高科前塗浩難測詩人多峭冷如水在胸臆豈隨尋常人五藏為酒食期〈一作朝〉來作酬章危坐吟到夕難為間其辭益貴我紙墨〈一作益媿滿紙黑〉奉和四松〈一作和兵部鄭侍郎省中四松注云松是中書相公任兵部侍郎日手裁數年後鄭澣繼之因為詩獻相公合與唐扶劉禹錫等同和kao〉
　　四松相對植蒼翠映中臺擢榦凌空去移根斸石開隂陽氣潛煦造化手親裁日月滋佳色煙霄長異材清音勝在澗寒影徧生苔靜遶霜霑履閒看酒滿杯同榮朱戶際永日白雲隈密葉聞風度高枝見鶴來賞心難可盡麗什妙難裁此地無因到循環〈一作牆〉幾百囘










　　御定全唐詩卷五百一
　　欽定四庫全書
　　御定全唐詩卷五百二
　　姚合
　　和李補闕曲江看蓮花
　　露荷迎曙發灼灼復田田乍見神應駭頻來眼尚顛光凝珠有蔕焰起火無煙粉膩黃絲蘂心重碧玉錢日浮秋轉麗雨灑晩彌鮮醉豔酣千朶愁紅思一川綠莖扶萼正翠菂滿房圖淡暈還殊衆繁英得自然高名猶不厭上客去爭先景逸傾芳酒懐濃習綵牋海霞寕有態蜀錦不成妍客至應消病僧來欲破禪曉多臨水立夜只傍堤眠金似明沙渚燈疑宿浦船風驚叢乍密魚戲影微偏穠彩燒晴霧殷姿纈碧泉畫工投粉筆宮女棄花鈿鳥戀驚難起蜂偷困不前遶行香爛漫折贈意纒綿誰計江南曲風流合管絃
　　和王郎中召看牡丹
　　葩疊萼相重燒攔復照空妍姿朝景裏醉豔晩煙中乍
　　怪霞臨砌還疑燭出籠遶行驚地赤移坐覺衣紅殷麗開繁朶香濃發幾叢裁綃様豈似染茜色寕同嫩畏人看損鮮愁日炙融嬋娟涵宿露爛漫抵春風縱賞襟情合閑吟景思通客來歸盡懶鶯戀語無窮萬物珍那比千金買不充如今難更有縱有在仙宮
　　詠南池嘉蓮
　　芙蓉池裏葉田田一本雙花出碧泉濃淡共妍〈一作並肩〉香各散東西分豔蔕〈一作影〉相連自知政術無他異縱是禎祥亦偶然四野人聞皆盡喜爭來入郭看嘉蓮
　　種葦
　　欲種數莖葦出門來往頻近陂收本土選地問幽人靜看唯思長初移未覺勻坐中尋竹客將去更逡巡
　　採松花
　　擬服松花無處學嵩陽道士忽相教今朝試上高枝採不覺傾翻仙鶴巢
　　詠新菊
　　黃金色未足摘取且嘗新〈一作新嘗〉若待重陽日何曽異衆人〈一作香〉
　　楊栁枝詞五首
　　黃金絲掛粉牆頭動似顛狂靜似愁遊客見時心自醉無因得見謝家樓
　　葉葉如睂翠色濃黃鶯偏戀語從容橋邊陌上無人識雨濕煙和思萬重
　　江上東西離別饒舊條折盡折新條亦知春色人將去猶勝狂風取次飄
　　二月楊花觸處飛悠悠漠漠自東西謝家詠雪徒相比吹落庭前便作泥
　　江亭楊栁折還垂月照深黃幾樹絲見説隋堤枯已盡年年行客怪春遲
　　郡中冬夜聞蛩
　　秋蛩聲尚在切切起蒼苔乆是㤀情者今還有事來微霜風稍靜圓月霧初開此思誰能遣應須執酒杯
　　聞新蟬寄李餘
　　往年六月蟬應到毎到聞時骨〈一作心〉欲驚今日槐花還似發卻愁聽盡更無聲
　　聞蟬寄賈島
　　秋來吟更苦半咽半隨風禪客心應〈一作聞心〉亂〈一作彌靜〉愁〈一作遊〉人耳願〈一作願耳〉聾雨晴煙〈一作高〉樹裏日晩古城中逺思應難盡誰當與我同
　　題鶴雛
　　羽毛生未齊〈一作足〉嶛峭醜於雞夜〈一作每〉夜穿籠出𢷬衣碪上棲
　　詠鶯
　　春來深谷雪方消鶯別寒林傍翠條到處為憐煙景好隔簾多愛語聲嬌不同蜀魄啼殘月唯逐天雞囀詰朝少婦聽時思舊曲玉樓從此動雲韶
　　老馬
　　臥來扶不起唯向主人嘶惆悵東郊道秋來雨作泥
　　詠鏡
　　鑄為明鏡絶塵埃翡翠窗前掛玉臺繡帶共尋龍口出菱花爭向匣中開孤光常見鸞蹤在分處還因鵲影廻好是照身宜謝女嫦娥飛向玉宮來
　　詠破屏風〈一作章孝標詩〉
　　時人嫌古畫倚壁不曽收露滴膠山斷風吹絹海秋殘雲飛屋裏片水落牀頭尚勝凡花鳥君能補綴不
　　古碑
　　荒田一片石文字滿青苔不是逢閑客何人肯讀來
　　拾得古硯
　　僻性愛古物終歲求不獲昨朝得古硯黃河灘之側念此黃河中應有昔人宅宅亦作流水斯硯未變易波瀾所激觸背面生罅隙質狀朴且醜今人作不得捧持且驚歎不敢施筆墨或恐先聖人嘗用修六籍置之潔淨室一日三磨拭大喜豪貴嫌久長得保惜
　　裴大夫見過
　　湖南譙國盡英髦心事相期節義高解下佩刀無所惜新聞天子付三刀
　　謝韜光上人贈百齡藤杖
　　衰病近來行少力光公乞我百齡藤閒來杖此向何處過水縁山只訪僧
　　詠貴遊
　　貴遊多愛向深春到處香凝數里塵紅杏花開連錦障綠楊隂合拂朱輪鳯凰尊畔飛金盞絲竹聲中醉玉人日暮垂鞭共歸去西園賔客附龍鱗
　　窮邊詞二首
　　將軍作鎮古汧洲水膩山春節氣柔清夜滿城絲管散行人不信是邊頭
　　箭利弓調四鎮兵蕃人不敢近東行沿邊千里渾無事唯見平安火入城
　　劍器詞三首
　　聖朝能用將破敵速如神掉〈一作挿〉劍龍纒臂開旗火滿身積屍川沒〈一作有〉㟁流血野無塵今日當場舞應〈一作須〉知是戰人
　　晝〈一作夜〉渡黃河水將軍險用師雪光〈一作聲〉偏著甲風力不禁旗陣變龍蛇活軍雄鼓角知今朝重起舞記得戰酣時
　　破虜行千里三軍意氣麤展旗遮日黒驅馬飲〈一作踏〉河枯鄰境求兵略皇恩索陣圖元和太平樂自古恐應無
　　從軍樂〈一作詩〉二首
　　每日尋兵籍經年別酒徒眼疼長不校肺病且還無僮僕驚衣窄親情覺語麤幾時得歸去依舊作山夫朝朝十指痛唯署㸃兵符貧賤依前在顛狂一半無身慙山友棄膽賴酒杯扶誰道從軍樂年來鑷白鬚
　　敬宗皇帝輓詞三首
　　從諫停東幸垂衣寳厯昌漢昭登位少周代卜年長綵仗三清路麻衣萬國䘮𤣥宮今一閉終古柏蒼蒼晩色啟重扉旌旗路漸移荊山鼎成日湘浦竹斑時臣子終身感山園七月期金莖看尚在承露復何為紫陌起仙飇川原共寂寥靈輴萬國䕶儀殿百神朝漏滴秋風路笳吟灞水橋微臣空感咽踴絶覺天遙
　　文宗皇帝輓詞三首
　　垂拱開成化愔愔雅樂全千官方就日四海忽無天堯舜非傳子殷周但卜年聖功青史外刋石在陵前代以無為理車書萬國同繼兄還付弟授聖悉推公雲霧疑無日笳簫別起風金莖難復見寒露落空中龍歸攀不得髯在侍臣邊徹奠新阡起登山吉從全關河佳氣散夷夏哭聲連寂寞𤣥宮閉朝昏千萬年
　　莊恪太子輓詞二首
　　曉漏啟嚴城宮臣縞素行靈儀〈一作輀〉先鹵簿新諡在銘旌雲晦郊原色風連霰雪聲淒涼望苑路春草即應生寒日青宮閉𤣥堂渭水濵華夷牋乍絶凶吉禮空新薤露歌連哭泉扉夜作晨吹笙今一去千古在逡巡
　　哭費捨遺徴君
　　服儒師道㫖糲食臥中林誰識先生事無身是本心空山流水逺故國白雲深日夕誰來哭唯應猨鳥吟
　　哭硯山孫道士
　　修短皆由命暗懐師出塵豈知修道者難免不亡身永袐黃庭訣高懸漉酒巾可憐白犬子閒吠逺行人
　　哭賈島二首
　　白日西邊沒滄波東去流名雖千古在身已一生休豈料文章逺那知瑞草秋曽聞有書劍應是別人收杳杳黃泉下嗟君向此行有名傳後世無子過今生新墓松三尺空堦月二更從今舊詩巻人覓寫應爭楊給事師臯哭亡愛〈一本無愛字〉姬英英竊聞詩人多賦因而繼和
　　真珠為土玉為塵未識遙聞鼻亦辛天上還應收至寳世間難得是佳人朱絲自斷虛銀燭紅粉潛銷冷繡䄄見説忘情唯有酒夕陽對酒更傷神
　　喜覽涇州盧侍御詩巻
　　新詩十九首麗〈一作高〉格出青冥得處神應駭成時力盡停正愁聞更喜沈醉見還醒自是天才健非關筆硯靈
　　喜覽裴中丞詩巻〈一作寄裴使君〉
　　新詩盈道路清韻似敲金調格江山峻功夫日月深蜀牋方入寫越客始消吟後輩難知處朝朝枉用心
　　心懐霜
　　欲識為詩苦秋霜若在心神清方耿耿氣肅覺沈沈皓素中方委嚴凝得更深依稀輕夕渚髣髴在寒林思勁淒孤韻聲酸激冷吟還如飲冰士勵節望知音
　　聽僧雲端講經
　　無生深㫖誠難解唯是師言得正真逺近持齋來諦聽酒坊魚市盡無人
　　臘日獵
　　健夫結束執旌旗曉度長江自合圍野外狐狸搜得盡天邊鴻雁射來稀蒼鷹落日飢唯急白馬平川走似飛蠟節畋遊非為巳莫驚刺史夜深歸
　　聞魏州破賊
　　生靈蘇息到元和上將功成自執戈煙霧掃開尊北嶽蛟龍斬斷淨南〈一作黃〉河旗迴海眼軍容壯兵合天心殺氣多從此四方無一事朝朝雨露是恩波
　　下第
　　枉為鄉里舉射鵠藝渾疎歸路羞人問春城賃舎居閉門辭雜客開篋讀生書以此投〈一作求〉知已還因勝自餘
　　得舎弟書
　　親戚多離散三年獨在城貧居深穏臥晩學愛閑名小弟有書至異鄉無地行悲歡相併起何處説心情
　　病僧
　　三年病不出苔蘚滿藤鞋倚壁看經坐聞鐘喫藥齋茶煙熏殺竹簷雨滴穿堦無暇頻相訪秋風〈一作來〉寂寞懐
　　成名後留別從兄
　　一辭山舎廢躬耕無事悠悠住帝城為客衣裳多不穏和人詩句固難精幾年秋賦唯知病昨日春闈偶有名卻出關東悲復喜歸尋弟妹別仁兄
　　佛舎見㓜僧有嘲
　　明明復夜夜小子即〈一作忽〉成翁唯是真知〈一作如〉性不來生滅中
　　白鼻騧
　　為底胡姬酒長來白鼻騧摘蓮拋水上郎意在浮花
　　崔少卿鶴
　　入門石徑半高低閒處無非是藥畦致得仙禽無去意花間舞罷洞中棲
　　新昌里
　　舊客常樂坊井泉濁而鹹新屋〈一作居〉新昌里井泉清而甘僮僕慣苦飲食美翻憎嫌朝朝忍飢行戚戚如難堪中下無正性所習便滛耽一染不可變甚於茜與藍近貧日益廉近富日益貪以此當自警慎勿信邪讒
　　塞下曲〈一作塞上〉
　　磧露黃雲下凝寒鼓不鳴〈一作磧路三千里黃雲覆草平〉戰須移死地軍諱殺降兵印〈一作卭〉馬秋遮虜蒸沙夜築城舊〈一作故〉鄉歸不〈一作未〉得都尉負〈一作欠〉功名
　　從軍行
　　濫得進士名才用苦不長性癖藝亦獨十年作詩章六義雖粗成名字猶未揚將軍俯招引遣脫儒衣裳常恐虛受恩不慣〈一作能〉把刀鎗又無逺籌略坐使虜滅亡昨來發兵師各各赴戰場顧我同老弱不得隨戎行丈夫生世間職分貴所當從軍不出門豈異病在牀誰不戀其家其家無風霜鷹鶻念搏擊豈貴食滿腸
　　杏園
　　江頭數頃杏花開車馬爭先盡此來欲待無人連夜看黃昏樹樹滿塵埃
　　閒居
　　日日門長閉隣家亦懶過頭風春飲苦眼暈夜書多幽鳥偏棲竹凡人笑種莎近來難得酒無計奈愁何
　　句
　　天遙來鴈小江闊去帆孤〈見畫苑郭熙取作畫意〉　南陌遊人囘首去東林道者杖藜歸〈詠道旁亭子〉　萄藤洞庭頭引葉漾盈揺皎潔鉤高掛玲瓏影落寮隂煙壓幽屋濛密夢冥苖清秋青且翠冬到凍都凋〈蒲萄架〉











　　御定全唐詩卷五百二
　　欽定四庫全書
　　御定全唐詩巻五百三
　　周賀
　　周賀字南卿東洛人初為浮屠名清塞杭州太守姚合愛其詩加以冠巾改名賀詩一巻
　　留辭杭州姚合郎中
　　波濤千里隔抱疾亦相尋㑹宿逢髙士〈一作燒〉辭歸〈一作燒山〉值積霖〈一作雨淋〉叢桑山店迥孤燭〈一作火〉海船〈一作雲〉深尚有重來約〈一作計〉知無省閣心
　　酬吳之問見贈〈一作酬吳處士一作寄朱慶餘〉
　　已當鳴〈一作聽〉雁夜多事不〈一作少〉同居故疾離城晚秋霖見〈一作林九〉月疎趂風〈一作聴鐘〉開靜戸帶葉巻殘〈一作閒〉書盪槳期南去荒園久廢鋤
　　送分定〈一作送僧〉歸靈夏
　　南逰多老病〈一作夏疾〉見說講經稀塞寺㡬僧在關〈一作邉〉城空自歸帶河衰草斷〈一作盡〉映日〈一作月〉旱沙飛卻到禪齋
　　後邊軍識衲衣
　　與崔弇話別
　　歸思縁平澤幽〈一作書〉齋夜話遲人尋馮翊去草向建康衰雨雪生中路干戈阻後期㡬年方見面應是鑷蒼髭
　　題何氏池亭
　　信是虛閒地亭髙亦有苔繞池逢石坐穿竹引〈一作到〉山囬果落纎萍散⻱行細草開主人偏好事終不厭頻來
　　送表〈一作從〉兄東南逰
　　山水疊層層吾兄渉又〈一作復〉登掛帆春背鴈尋磬夜逢僧雪溜懸衡嶽〈一作岩色〉江雲蓋秣陵評文永〈一作來〉不忘〈一作妄〉此說是中興
　　送康紹〈一作沼〉歸建業
　　南朝秋色滿君〈一作歸〉去意〈一作思〉如何帝業空城在民田〈一作耕〉壞塚多月圎〈一作明〉臺獨上栗綻寺頻過籬下西江闊〈一作水〉相思見白波
　　再過王輅原居納涼
　　夏天多憶此早晚得秋分舊月來還見新蟬坐忽聞扇風調病葉溝水隔殘雲別有微涼處從容不似君
　　送耿山人歸湖南〈一作送耿逸人南歸〉
　　南行隨越〈一作老〉僧別〈一作舊〉業㡬〈一作一〉池菱兩鬢已垂白〈一作如雪〉五湖歸掛罾夜濤鳴柵鏁寒葦露燈去此應〈一作此去巳〉無事卻來知不〈一作期未〉能
　　送省已上人歸太原
　　惜別聴邊漏𥦗燈落燼重寒僧逥絶塞夕雪下窮冬出定〈一作馬〉聞殘角休兵見壞鋒何年更來此老卻倚堦松
　　宿甄山南溪晝公院〈一作宿杼山晝公禪堂〉
　　從作兩〈一作西〉河客〈一作從來作何客〉別離經半年卻來峰頂宿知廢甄〈一作井〉南禪餘霧〈一作積靄〉沈斜月孤燈照落泉何當〈一作時〉閑事盡相伴老溪邊
　　相次尋舉客寄住人〈一作再經三叟居〉
　　停橈因舊識白髪向〈一作問〉波濤以我往來倦知君耕稼勞渚田臨舍盡坂路出簷髙逰者〈一作愛此〉還南去終期伴〈一作㑹〉爾曹
　　出關寄賈島〈一作送客〉
　　舊鄊無子孫誰共老青門迢逓早秋路別離深夜村伊流偕行〈一作背逺〉客岳響答啼〈一作清〉猨去後期招隠何當復此言
　　暮冬長安旅舎
　　湖外誰相識思歸日日頻遍尋新住客少見故鄉人失計空知命勞生恥為身惟〈一作閑〉看洞庭樹即是舊山春
　　贈胡僧
　　瘦形〈一作影〉無血色草屨著行〈一作從〉穿閒話〈一作語〉似持咒不眠同坐禪背經來漢地袒膊過冬天情性人難㑹逰方應信縁
　　贈李主簿
　　稅時兼主印每日得閒稀對酒妨料吏為官亦典衣案遲吟坐待宅近歩行歸見說論詩〈一作偏論〉道應愁判〈一作斷〉是非
　　同朱慶餘宿翊西上人房
　　溪僧還共謁相與坐寒〈一作中〉天屋雪髙燭山茶稱逺泉夜清〈一作深〉更徹寺空闊鴈衝煙莫怪〈一作惜〉多時話重來又隔年
　　寄姚合郎中
　　轉刺名〈一作海移〉山郡連年別省曹分題得客少著價買書髙晚〈一作暮〉栁蟬和角寒城燭照濤鄱溪〈一作陽〉臥疾久〈一作者〉未獲後〈一作暇從〉乗騷〈一作艘〉
　　休糧〈一作絶粒〉僧
　　一齋難過日況是更〈一作復〉休糧養力時行道聞鐘不上堂唯留溫〈一作煨〉藥火未〈一作豈〉寫化金〈一作銀〉方舊有山㕑在從僧請作房
　　懷西峰隠者
　　灌〈一作萬〉木蔵岑〈一作峯〉色天寒望即愁髙齋〈一作源〉何日去逺瀑入城流臘近溪〈一作音〉書絶燈殘夜雪〈一作雪霰〉稠邇來〈一作還當〉相憶處枕上苦吟休
　　贈柏〈一作百〉巖禪師
　　野寺絶依念靈山㑹〈一作曾〉遍行老來披衲重病後〈一作起〉讀經生乞食嫌村逺尋溪愛路平多年柏〈一作百〉巖住不記柏〈一作百〉巖名
　　旅懐
　　不覺月又盡未歸還到春雪通廬岳夢樹匝草堂身澤鴈和寒露江槎帶逺薪何年自此去舊國復為〈一作是吾〉隣
　　緱氏韋〈一作山李〉眀府㕔
　　貴邑清〈一作秋〉風滿誰同上宰心杉松出郭外雨〈一作雷〉電下嵩隂度鴈方離〈一作當〉壘來僧始別岑西池月纔〈一作色〉迥〈一作孤月色〉㑹接一宵吟
　　送朱慶餘〈一作廣陵道逢方干〉
　　野客行無定全家在浦〈一作渭〉東寄眠〈一作懐〉僧閣靜〈一作迥〉贈別槖金空舊里千山隔歸舟百計同藥資如有分相約老吳〈一作丘〉中
　　宿開元寺樓
　　西峰殘日落誰見寂寥心孤枕客眠久兩廊僧話〈一作語〉深寒扉關〈一作開〉雨氣風葉隠鐘音此愛〈一作愛此〉東樓望仍期別夜尋
　　送僧還南嶽
　　辭僧下水柵〈一作棚〉因夢〈一作聴〉嶽鐘聲逺路〈一作客〉獨歸寺幾時重到城風髙寒〈一作木〉葉落雨絶夜堂清自說深〈一作溪〉居後隣州亦不行
　　秋思〈一本題上有巴陵二字〉
　　楊栁〈一作州〉已秋思〈一作寒色〉楚田仍〈一作方〉刈禾歸心病起切敗葉夜來多細雨城蟬〈一作鵶〉噪殘〈一作夕〉陽嶠客過舊山〈一作故郷一作古都〉餘業在杳隔洞庭波
　　旅情
　　黃葉下堦頻徐徐起病身殘秋螢出盡獨夜鴈來新別業去千里舊郷空四隣孤舟尋㡬度又識岳陽人
　　送靈應禪師〈一作送禪師〉
　　寒天仍逺去離寺雪霏霏古跡曾重到〈一作見〉生涯不暫歸坐禪山〈一作出〉店暝〈一作迥〉補衲夜燈〈一作煙〉微廵禮何時住相逢的是稀
　　送陸判官防秋〈一作送防秋人〉
　　疋馬無窮地三年逐大軍筭程淮邑逺起帳夕陽曛瀑浪〈一作水〉行時漱邉笳語次聞要傳書札去應到磧東〈一作西〉雲
　　山居〈一作舍〉秋思
　　一從雲水住曾不下西岑落木孤猿在秋庭積霧〈一作葉〉深〈一作故水故園在秋庭秋草深〉泉流通井脈蟲響出墻隂夜靜溪〈一作更〉聲徹寒燈尚獨〈一作自〉吟
　　贈皎然上人〈一本無皎字〉
　　竹庭〈一作逕〉瓶水新深稱北𥦗人講罷見黃葉詩成尋舊隣錫隂迷〈一作連〉坐石池影露齋身苦作南行〈一作逰〉約勞生始問津
　　春日山居寄友人〈一本無山居二字〉
　　春居無俗喧時立澗前村路逺少來客山深多過猨帶〈一作倚〉巖松色老臨水杏花繁除憶文流外何人更可言
　　留別南徐故人
　　三年䝉見待此夕是前程未斷卻來約且伸臨去情潮逥灘鳥下月上客眀他日南徐道縁君又重行
　　送僧歸江南
　　洗足北林去逺途今已分麻衣行嶽色竹杖帶湘雲飢䑕縁危壁寒狸出壞墳前峰一聲磬此夕不同聞
　　早春越中留故人〈一作早秋別盧𤣥休〉
　　此行經嵗近〈一作久〉唯約半年廻野渡人初過前山雲〈一作雪〉未開鴈羣逢曉斷林〈一作秋〉色映川〈一作春〉來清〈一作是〉夜蘆中客〈一作花宿〉嚴家舊〈一作有〉釣臺
　　送友人
　　彈琴多去情浮檝背潮行人望豐壖宿蟲依蠧木鳴檣煙離〈一作連〉浦色蘆雨入聲如疾登雲路慿君寄此生
　　春日重到王依村居
　　野煙居舎在曾約此重過久雨初招客新田未種禾夜蟲鳴井浪春鳥宿庭柯莫為児孫役餘生能㡬何
　　入靜隠寺途中作
　　亂雲迷〈一作遙〉逺寺入路認青松鳥道〈一作翅〉縁巢影僧鞋印雪蹤草煙連野燒溪霧隔霜鐘更遇〈一作問〉樵人問〈一作院〉猶言過數〈一作㡬〉峰
　　送楊嶽歸巴陵
　　何處得鄉信告行當雨天人離京口日潮送〈一作入〉岳陽孤鳥背林色逺帆開浦煙悲君唯此別不肯話逥年
　　贈朱慶餘校書
　　風泉盡〈一作夜〉結氷寒夢徹西陵越信楚城得逺懐中夜興樹停沙島鶴茶㑹石橋僧寺閣連官舎行吟過〈一作到〉㡬層
　　逢播公
　　帶病〈一作疾〉希相見西城早晚來衲衣〈一作山房〉風壞帛〈一作衲〉香印雨霑灰坐久鐘聲盡〈一作靜〉談餘嶽影迴卻思同宿夜髙枕說〈一作話〉天台
　　尋北岡韓處士
　　相過值早涼松帚掃山牀〈一作房〉坐石泉痕黒登城蘚色黃逆風沈寺磬初日曬〈一作耀〉鄰桑㡬處逢僧說期來宿北岡
　　哭閒霄上人
　　林逕西風急松枝講鈔餘凍髭亡夜剃遺偈病時書地燥焚身後堂空著影初弔來頻落淚曽憶到吾廬
　　城中秋作
　　已落闗東葉空懸浙右心寒燈隨故病伏雨接秋霖客話曾誰和蟲聲少我吟蒹葭半波水夜夜宿邉禽
　　玉芝觀王道士〈一作章道士房〉
　　四面杉蘿〈一作松杉〉合空堂畫老仙蠧根停雪水曲角積茶煙道至心機盡宵晴瑟〈一作清琴〉韻全暫來還〈一作獨嫌來〉又去未〈一作不〉得坐經年
　　出關後寄賈島
　　故國知何處西風已度闗歸人值落葉逺路入寒山多難喜相識久貧寜自閒唯將往來信遙慰別離顔
　　題晝公院〈一作四明蘭若贈𡨜禪師〉
　　叢木開風徑過從白晝寒舎深原草合茶疾竹薪〈一作枝〉乾夕雨生眠興禪心少話端頻來覺無事盡日坐相看
　　京口贈〈一作別〉崔固
　　積雨晴時近西風葉滿泉相逢嵩嶽客共聴楚城蟬宿館橫秋島歸帆漲逺田別多〈一作君〉還寂寞不似剡中年
　　書實上人房〈一作送晏上人一作寄林禪師〉
　　絶頂言無伴〈一作無僧侶〉長懐剃〈一作落〉髪師禪中燈落燼講次柏生枝〈一作齋歸門掩雪講徹樹生枝〉沙井泉澄疾秋鐘韻盡遲里閭〈一作中〉還受請〈一作講〉空有向南期〈一作將行誰請住又爽禁城期〉
　　送張諲之睦州
　　遙憶新安舊扁舟往復還淺深看水石來往逐雲山到縣餘花在過門五栁閒東征隨子去俱隠薜蘿間
　　贈王道士
　　藥力資蒼鬢應非舊日身一為嵩嶽客幾𦵏洛陽人石〈一作氷〉縫瓢探水雲根斧斫〈一作斲〉薪關西來徃路〈一作熟〉誰得水銀銀
　　冬日山居思鄉
　　大野始嚴凝雲天曉色澄樹寒稀宿鳥山迥少來僧背日收𥦗雪開爐釋硯氷忽然歸故國孤想寓西陵
　　如空上人移居大雲寺
　　竹溪人請住何日向中峰瓦舍山情〈一作晴〉少齋身疾〈一作心病〉色濃夏〈一作臘〉髙移坐次菊淺露行蹤來往〈一作嘗記〉湓城下三年兩度逢
　　送〈一作贈〉㓜羣法師〈一本無羣字〉
　　北京一〈一作從〉別後吳楚〈一作南越〉㡬聴砧住久白髮〈一作髭〉出講長枯〈一作黃〉葉深香連鄰舍像磬徹逺巣禽寂黙〈一作寞〉應關道〈一作難問〉何人見〈一作識〉此心
　　春喜友人至山舎
　　鳥鳴春日曉喜見竹門開路自髙巖出〈一作入〉人騎大〈一作瘦〉馬來折花林影斷〈一作動〉移石洞隂〈一作澗聲〉廻更欲留深語重城暮色催
　　春日重至南徐舊居
　　綠水隂空院春深喜再來獨眠從草長留酒看花開過雨逺山出向風孤鳥廽忽思秋夕事雲物卻悠〈一作幽〉哉
　　早秋過郭涯書堂〈一作郭勁書齋〉
　　暑消岡舎清閑語〈一作坐〉有餘情澗〈一作石一作谷〉水生茶味松風滅扇聲逺分臨〈一作雲收〉海雨靜覺〈一作角〉揜山城此地秋吟苦時來遶菊行
　　長安送人〈一作送郷人〉
　　上國〈一作京〉多離別年年渭水濵空將未歸意說向欲〈一作欲說向〉行人鴈〈一作雨〉度池塘月〈一作草〉山連井邑春臨岐惜分手日暮一霑巾
　　寄寧海李眀府
　　山縣風光異〈一作羙〉公門水石清一官居外府㡬載別〈一作日到〉東亰故疾梅天發新詩雪夜成家貧思〈一作希〉減選時靜憶歸耕把疏尋〈一作搶跡窮〉書義澄心得獄情夢靈邀客解劒〈一作鏡〉古揀人〈一作覔僧〉呈守月通宵坐尋花迥路〈一作旁徑〉行從來愛知〈一作知愛〉道何慮白髭生
　　投江州張郎中
　　要地無閒日仍容冒謁頻借〈一作買〉山年涉閏寢郡月逾旬驛徑曽衝雪方泉省滌塵隨行溪路細接話草堂新減藥痊餘〈一作全除〉癖飛書苦問貧噪蟬離宿殻吟客〈一作石〉寄秋身錬句貽〈一作盈〉箱篋懸圗見蜀岷〈一作閩〉使君匡嶽近終作社中人
　　晚題江館〈一作晚秋江館書事寄姚郎中〉
　　病寄曲江〈一作西州〉居帶城傍門孤〈一作髙〉栁一蟬鳴澄波〈一作江〉月上見魚擲晚〈一作荒〉徑葉多〈一作乾〉聞犬行越島〈一作嶠〉夜無侵閣色〈一作影〉寺鐘涼有隔原聲故園盡賣〈一作賣盡〉休官〈一作歸〉去潮〈一作湖〉水秋來〈一作光〉空自平
　　秋晚歸廬山留別道友
　　病起陵陽思翠微秋風動後著行衣月生石齒人同見霜落木梢愁獨歸已許衲僧修靜社便將樵叟對閒扉不嫌舊隠相隨去廬岳臨天好息機
　　同徐處士秋懷少室舊居〈一作秋日同朱慶餘懷少室舊隠〉
　　曽居少室黃河畔〈一作上〉秋夢長懸未得囬扶病半〈一作十〉年離水石思歸一夜隔風雷荒齋㡬遇僧〈一作度曾〉眠後晚菊頻經鹿踏〈一作塵路〉來燈下此心誰〈一作君〉共說傍松幽〈一作孤〉徑已多栽〈一作㡬生苔〉
　　贈神遘上人
　　草履蒲圑山意存坐看庭木長桐孫行齋罷講仍香氣布褐離床帶雨痕夏滿尋醫還出寺晴來曬疏暫開門道情淡薄閒愁盡霜色何因入鬢根
　　贈道人〈一作贈李道士〉
　　布褐髙眠石竇春迸泉多濺黒紗巾揺〈一作昂〉頭說易當朝〈一作閒〉客落手圍碁對俗人自筭天年窮甲子誰同雨夜守庚申擬歸太華何時去他日相尋〈一作逢〉乞藥銀
　　贈厲𤣥侍御
　　山松徑與瀑泉通巾舄行吟想越中塞鴈去經華頂末〈一作表永〉鄉僧來自海潮東關分河漢秋鐘絶露滴獼猴夜嶽空抱疾因尋周柱史杜陵寒葉落無窮
　　送韓評事〈一作韓評事別業〉
　　門枕平〈一作重〉湖秋景好水煙松色逺相依罷官餘俸租田種送客囬舟〈一作〉載石歸離岸逰魚逢浪返〈一作退〉望巢寒〈一作髙〉鳥逆風飛嵩陽舊隠〈一作業〉多時別閉目閒〈一作閒月行〉吟憶〈一作入〉翠微
　　宿隠靜寺上人
　　一宿五峰杯度寺虛廊中夜磬聲分踈林未〈一作才〉落上方月深〈一作幽〉澗忽生平地雲幽〈一作髙〉鳥背泉棲靜境逺人當燭想遺文暫來此地歇勞足望斷故山〈一作園〉滄海濆
　　寄新頭陁
　　見說北京尋祖後瓶盂自挈遶窮邉相逢竹塢晦暝夜一別苕溪多少年逺洞省穿湖底過斷崖曾向壁中禪青城不得師同住〈一作往〉坐想滄江憶浩然
　　湘漢旅懷翁傑〈一作傑公〉
　　一宿空江聽急〈一作水〉流仍同賈客坐歸〈一作孤〉舟逺書來隔巴陵雨衰鬢去經彭蠡秋不擬為身謀舊業終期〈一作求〉斷榖隠髙〈一作嵩〉丘吾宗尚作無憀〈一作為〉者中夜閒〈一作廢〉吟生旅愁
　　寄韓司兵〈一作泗上逢韓司徒歸北〉
　　多病十年無舊識滄州亂〈一作戰〉後只〈一作始〉逢君已知罷秩辭瀧水相勸移家近〈一作住〉岳雲泗上旅帆〈一作郵〉侵疊浪雪中歸路踏荒墳若〈一作更〉為此別終期〈一作愁應〉老書札何因寄〈一作由到〉北軍
　　寺居〈一作夏日〉寄楊侍御
　　雨過北〈一作碧〉林空晚涼〈一作景〉院閒人去掩斜陽十年多〈一作苦〉病度落〈一作寒〉葉萬里亂愁生夜牀終欲返耕甘性拙久〈一作多〉慚他事與身忙還〈一作遙〉知謝客名先重肻為詩篇問楚狂
　　上陝府姚中丞
　　此心長愛狎禽魚仍候登封獨著書領郡只嫌生藥少在官長恨與山疎成家盡是經綸後得句應多諌諍餘見說養真求退靜溪南泉石許同居
　　贈僧
　　藩府十年為律業南朝本寺往來新辭歸㡬別深山客赴請多從逺處人松吹入堂資講力野蔬供飯爽禪身他年更息登壇計應與雲泉作四鄰
　　送石恊律歸吳
　　僧𥦗夢後憶歸耕水渉應多半月程幕府罷來無藥價紗巾帶去有山情夜隨淨渚離蛩語早過寒潮背井行已讓辟書稱抱疾滄洲便許白髭生
　　寄金陵僧
　　水石致身閒自得平雲竹閣少炎蒸齋牀㡬減供禽食禪徑寒通照像燈覔句當秋山落葉臨書近臘硯生氷行登總到諸山寺坐聴蟬聲滿四稜
　　送忍禪師歸廬嶽〈一作送廬岳僧一作朱慶餘詩〉
　　浪匝湓城岳壁青白頭僧去掃〈一作掩〉禪扄龕燈度雪補殘衲山日上軒看舊經泉水帶氷寒溜澁薜蘿新雨曙煙腥已知身事非吾道甘臥荒齋竹滿庭
　　贈姚合郎中
　　望重來為守土臣清髙還似武功貧道從㑹解唯求靜詩造𤣥微不趁新玉帛已知難撓思雲泉終是得閒身兩衙向後長無事門館多逢請益人
　　宿李主簿〈一作劉員外〉
　　獨樹倚亭新月入城墻四面鏁山多去年今夜還來此〈一作留宿〉坐見西風褭鵲〈一作燕〉窠
　　寄潘緯
　　楊栁垂絲與地連歸來一醉向溪邊相逢頭白莫惆悵世上無人長少年
　　潯陽與孫郎中宴廻
　　別酒已酣春漏前他人扶上北歸船潯陽渡口月未上漁火照江仍獨眠
　　送宗禪師〈一作送僧歸南嶽〉
　　衡陽到卻〈一作一別〉十三春行腳同來有㡬人老大又〈一作卻〉思歸嶽裏〈一作嶽寺一作故里〉當時來〈一作未〉漆祖師身
　　送僧
　　草履初登南客船銅瓶猶貯北山泉衡陽舊寺秋歸去〈一作後〉門〈一作院〉鎻寒潭㡬樹蟬
　　送蜀僧
　　萬里獨行無弟子惟齎笻竹與檀龕看經更向吳中老應是山川似劒南
　　過僧竹院
　　一生愛竹自未有毎到此房歸不能髙人留宿話禪後寂寞雨堂空夜燈
　　憶潯陽舊居兼感長孫郎中〈一作寄長孫中丞〉
　　潯陽卻到是〈一作知〉何日此地今無舊使君長憶窮冬宿廬嶽瀑泉氷折共僧聞
　　送郭秀才歸金陵
　　夏後客堂黃葉多又懐家國起悲歌酒前欲別語難盡雲際相思心若何鳥下獨山秋寺磬人隨大舸晚江波南徐舊業㡬時到門掩殘陽積翠蘿
　　宿李樞書齋
　　小〈一作書〉齋經暮雨四面絶纎埃眠客聞風覺飛蟲入燭來夜涼書讀遍月正戸全開住逺稀相見留連宿始廽
　　杪秋登江樓〈一作岳陽樓〉
　　平楚起寒色長沙〈一作杪秋〉猶未還世情何處淡湘水向人閒空翠隠髙鳥夕陽歸逺山孤雲〈一作舟〉萬餘里惆悵洞庭間
　　秋宿洞庭
　　洞庭初葉下旅客不勝愁眀月天涯夜青山江上秋一官成白首萬里寄滄洲只被浮名繫寜無媿海鷗
　　重陽〈一作九月九日〉
　　雲木疎黃秋滿川茱茰風裏一尊前㡬回為客逢佳節曾見何人再少年霜報征衣冷針指鴈驚幽隠泣雲泉古來醉樂皆難得留〈一作當〉取窮通委上天
　　送李億東歸
　　黃山逺隔秦樹紫禁斜通渭城別路青青栁發前溪漠漠花生和風澹蕩歸客落日殷勤早鶯㶚上金尊未飲讌歌已有餘聲










　　御定全唐詩巻五百三
<集部,總集類,御定全唐詩>
　　欽定四庫全書
　　御定全唐詩巻五百四
　　鄭巢
　　鄭巢與姚合同時詩一卷
　　泊靈溪館
　　孤吟疎雨絶〈一作外〉荒館亂峰前曉鷺棲危石秋萍滿敗船溜從華頂落樹與赤城連已有求閒意相期在暮年
　　瀑布寺貞上人院
　　林疎多暮蟬師去宿山煙古壁燈熏畫秋琴雨潤竹間窺逺鶴巖上取寒泉西嶽沙房在歸期更㡬年
　　寄貞法師
　　廵禮知難盡幽人見亦稀㡬年潭上過何待雪中歸逺瀑穿經室寒螿發定衣無因尋道者獨坐對松扉
　　送靈溪李侍郎
　　貂裘離闕下初佐漢元勲河偃流澌疊沙晴逺樹分牛羊下暮靄鼓角調寒雲中夕蕭關宿邉聲不可聞
　　送姚郎中罷郡遊越
　　逍遙方罷郡髙興接東甌㡬處行杉逕何時宿石樓湘聲穿古竇華影在空舟惆悵雲門路無因得從遊
　　送魏校書赴夏口從事
　　西風吹逺蟬驛路在雲邉獨夢諸山外髙談大斾前夜燈分楚塞秋角滿湘郡邑多巖竇何方便學仙
　　送衡州薛從事
　　吟去望雙旌滄洲晚氣清遙分髙岳色亂出逺蟬聲楚霽雲連寺湘寒浪浸城孤猨不可聴一聴白髭生
　　送邊使
　　關河度㡬重邊色上離容㶚水方為別沙場又入冬曙鵰廻大斾夕雪沒前峰漢使多長䇿須令逺國從
　　送人赴舉
　　篇章動玉京墜葉滿前程舊國與僧別秋江罷釣行馬過隋代寺檣出楚山城應近嵩陽宿潛聞瀑布聲
　　送袁肇歸山隂
　　論文意有違寒雨灑行衣南渡久誰語後吟今獨歸河帆因樹落沙鳥背巢飛若值雲門侶多因宿翠微
　　送李式
　　瀟湘路杳然清興起秋前去寺多隨磬看山半在緑雲天外鶴紅樹雨中蟬莫使逰華頂逍遙更過年
　　送韋弇
　　掛席曙鐘初家山半在吳艣聲過逺寺江色潤秋蕪陂鶴巢城木邊鴻宿岸蘆知君當永夜獨釣五湖隅
　　送人南逰
　　南京路悄然欹石漱流泉逺寺寒雲外揚帆暑雨前鴈行廻曉岫蜃色上湖田更想清吟處多同隠者眠
　　送省空上人歸南嶽
　　又歸衡嶽寺舊院樹㝠㝠坐石縫寒衲尋龕補壊經嶠雲籠曙磬潭草落秋萍誰伴髙牕宿禪衣掛桂馨
　　送象上人還山中
　　竹錫與袈裟靈山笑暗霞泉痕生淨蘚燒力落寒花髙戶閒聴雪空窓靜𢷬茶終期宿華頂須㑹說三巴
　　送僧歸富春
　　憶過僧禪處遙山抱竹門古房關蘚色秋徑掃潮痕石浄聞泉落沙寒見鶴翻終當從此望更與道人言
　　送琇上人
　　古殿焚香外清羸坐石稜茶煙開瓦雪鶴跡上潭氷孤磬侵雲動靈山隔水登白雲歸意逺舊寺在廬陵
　　哭虛海上人
　　一化西風外禪流稍稍分買碑行暮雨斲石葬寒雲靜戶關松色荒齋聚鳥羣郎吟聲不倦髙傳有遺文
　　和姚郎中題凝公院
　　後房寒竹連白晝坐冥然片衲何山至空堂㡬夜禪葉侵經上字氷結硯中泉雪夕誰同話懸燈古像前
　　贈先生
　　雲泉心不爽垂日坐柴關硯取簷前雨〈一作水〉圗開異國山原僧招過宿沙鳥伴長閒地與中峰近殘陽獨不還
　　贈蠻僧
　　南海何年過中林一磬微病逢秋雨發心逐暮潮歸久臥前山寺猶逢故國衣近來慵歩履石蘚滿柴扉
　　秋思
　　寒蛩鳴不定郭外水雲幽南浦鴈來日北𥦗人臥秋病身多在逺生計少於愁薄暮西風急清碪響未休
　　楚城秋夕
　　故苑多愁夕西風木葉黃寒江浸霧月曉角滿城霜弟姪來書少關河去路長㡬時停桂檝故國隔瀟湘
　　秋日陪姚郎中登郡中南亭
　　雲水生寒色髙亭發逺心鴈來疎角韻槐落減秋隂隔石甞茶坐當山抱瑟吟誰知瀟灑意不似有朝簮
　　宿天竺寺
　　暮過潭上寺獨宿白雲間鐘磬遙連樹星河半隔山石中泉暗落松外戸初闗卻憶終南裏前秋此夕還
　　陳氏園林
　　當門三四峰髙興㡬人同尋鶴新泉外留僧古木中蟬鳴槐葉雨魚散芰荷風多喜陪幽賞清吟繞石叢
　　題崔中丞北齋
　　湖近草侵庭秋來道興生寒潮添井味逺漏帶松聲放巻聴泉坐尋僧踏雪行何年各無事髙論宿青城
　　題崔行先石室別墅
　　山空水繞籬㡬日此棲遲採菊頻秋醉留僧擬夜棊桂隂生野菌石縫結寒澌更喜連幽洞唯君與我知
　　題靈隠寺皖公院
　　山寒葉滿衣孤鶴偶清羸已在雲房老休為內殿期嵐昏聲磬早菓熟喚猿遲未得終髙論明朝更別離




　　御定全唐詩巻五百四
　　欽定四庫全書
　　御定全唐詩巻五百五
　　呂羣
　　呂羣元和進士詩二首
　　題寺壁二首
　　路行三蜀盡身及一陽生賴有殘燈火相依坐到眀社後辭巣燕霜前別蔕蓬願為蝴蝶夢飛去覔關中崔涯
　　崔涯吳楚間人與張祜齊名詩八首
　　黃蜀葵
　　野欄秋景晚疎散兩三枝嫰碧淺輕態幽香閒澹姿露傾金盞小風引道冠欹獨立悄無語清愁人詎〈一作不〉知
　　詠春風
　　動地經天物不傷髙情逸韻住何方扶持燕雀連天去斷送楊花盡日狂遶桂月眀過萬戸弄帆晴晚渡三湘孤雲雖是無心物借便吹教到帝鄉
　　竹
　　領得溪風不放廽傍𥦗縁砌遍庭栽須招野客為鄰住看引山禽入郭來幽院獨驚秋氣早小門深向緑隂開誰憐翠色兼寒影靜落茶甌與酒杯
　　俠士詩
　　太行嶺上一尺雪崔涯袖中三尺鐵一朝若遇有心人出門便與妻兒別
　　別妻
　　隴上泉流隴下分斷腸嗚咽不堪聞嫦娥一入月中去巫峽千秋空白雲
　　雜嘲二首
　　二年不到宋家東阿母深居僻巷中含淚向人羞不語琵琶絃斷倚屏風
　　日暮迎來香閤中百年心事一宵同寒雞鼔翼紗𥦗外已覺恩情逐曉風
　　悼妓
　　赤板撟西小竹籬槿花還似去年時淡黃衫子渾無色腸斷丁香畫雀児
　　郭良驥
　　郭良驥元和後詩人詩二首
　　自蘇州至望亭驛有作〈一作李嘉祐詩〉
　　南浦菰蒲遶白蘋東吳黎庶逐黃巾野棠自發空流水江燕初歸不見人逺岫依依如送客平田渺渺獨傷春那堪廻首長洲苑烽火年年報虜塵
　　鄴中行
　　年去年來秋更春魏家園廟已成塵只今惟有西陵在無復當時歌舞人
　　王叡
　　王叡元和後詩人自號炙轂子集五巻今存詩九首
　　公無渡河
　　濁波洋洋兮凝曉霧公無渡河兮公竟渡風號水激〈一作𣽅〉兮呼不聞提壺看入兮中流去浪擺衣裳兮隨歩沒沈屍深入兮蛟螭窟蛟螭盡醉兮君血乾推出黃沙兮泛君骨當時君死妾何適遂就波濤合魂魄願持精衛銜石心窮取河源塞泉脈
　　松
　　寒松聳㧞倚蒼岑緑葉扶疎自結隂丁固夢時還有意秦王封日豈無心常將正節棲孤鶴不遣髙枝宿衆禽好是特凋羣木後䕶霜雪翠逾深
　　竹
　　庭竹森疎玉質寒色包蔥碧盡琅玕翠筠不樂湘娥淚斑籜堪裁漢主冠成韻含風已蕭瑟媚漣凝淥更檀欒此君引鳳為龍日聳節稍雲直上看
　　解昭君怨
　　莫怨工人醜畫身莫嫌明主遣和親當時若不嫁胡虜祇是宮中一舞人
　　祠漁山神女歌二首
　　蓪草頭花椰葉帬蒲葵樹下舞蠻雲引領望江遙滴酒白蘋風起水生紋
　　棖棖山響答琵琶酒濕青莎肉飼鴉樹葉無聲神去後紙錢灰出木綿花
　　牡丹〈以下二首一作王轂詩〉
　　牡丹妖豔亂人心一國如狂不惜金曷若東園桃與李果成無語自成隂
　　秋
　　蟬噪古槐踈葉下樹銜斜日映孤城欲知潘鬢愁多少一夜新添白數莖
　　燕
　　海燕雙飛意若何曲梁嘔嘠語聲多茅簷不必嫌卑陋猶勝吳宮爇爾窠
　　焦郁
　　焦郁元和間人詩三首
　　白雲向空盡〈一作周成詩〉
　　白雲昇〈一作生〉逺岫揺曳入晴空乘化隨舒巻無心任始終欲銷仍帶日將斷更因風勢薄飛難定天髙色易窮影收元氣表光滅太虛中儻若從龍去還施濟物功
　　春雪〈一作雲〉
　　散漫天涯色乗春四望平不分殘照影何處斷鴻聲繚繞先經塞霏㣲近過城因風低未歛帶雨重還輕干呂知時泰如膏候嵗成小儒同品物無以答皇明
　　春雪空濛簾外斜霏㣲半入野人家長天逺樹山山白不辨梅花與栁花
　　崔郊
　　崔郊元和間秀才詩一首
　　贈去婢〈雲溪友議雲郊寓居漢上其姑有婢端麗郊有阮咸之惑姑鬻之連帥於公頔郊思慕無巳其婢因寒食偶出值郊郊贈詩云雲或寫之於座公覩詩令召崔生及見郊握手曰蕭郎是路人是公作耶何不早相示也遂命婢同歸〉
　　公子王孫逐後塵緑珠垂淚滴羅巾侯門一入深如海從此蕭郎是路人
　　劉魯風
　　劉魯風九江刺史張又新客也詩一首
　　江西投謁所知為典客所阻因賦
　　萬巻書生劉魯風煙波萬里謁文翁無錢乞與韓知客名紙毛生不肯〈一作為〉通
　　栁泌
　　栁泌憲宗朝方士為穆宗所誅詩二首
　　玉清行
　　遙遙寒冬時蕭蕭躡太無仰望蘂宮〈一作珠〉殿橫天臨不虛下看白日流上造真皇居西牖日門開南衢星宿疎王母來瑤池慶雲擁瓊轝嵬峩丹鳳冠揺曵紫霞𥚑照徹聖姿嚴飄颻神歩徐仙郎執玉節侍女捧金書靈香散彩煙北闕路軿闐龍馬行無跡歌鐘聲沸天馭風升寳座鬰景晏華筵妙奏三春曲髙羅萬古仙七𤤽飛滿座九液酌如泉靈佩垂軒下旗旛列帳前獅麟威赫赫鸞鳳影翩翩顧盼乃須㬰已是數千年
　　瓊臺
　　崖壁盤空天路回白雲行盡見瓊臺洞門黯黯隂雲閉金闕曈曈日殿開
　　何希堯
　　何希堯字唐臣分水人詩四首
　　採蓮曲
　　錦蓮浮處水粼粼風外香生韈底塵荷葉荷裙相映色聞歌不見採蓮人
　　一枝花
　　㡬樹晴葩映水開亂紅狼籍㸃蒼苔東風留得殘枝在為惜餘芳獨看來
　　栁枝詞
　　大堤楊栁雨沈沈萬縷千條惹恨深飛絮滿天人去逺東風無力繫春心
　　海棠
　　著雨胭脂㸃㸃消半開時節最妖嬈誰家更有黃金屋深鎻東風貯阿嬌
　　朱沖和
　　朱沖和錢塘酒徒與張祜同時詩一首
　　遺臨平監吏
　　三千里外布干戈果得鯨鯢入羅今日寳刀無殺氣只縁君處受恩多
　　張光朝
　　張光朝元和時人詩二首
　　荻塘西荘贈房元垂
　　門在荻塘西塘髙何聨聨徃昔分地利逺近無閒田水國信汙下霖霪即成川苗稼盡湮沒茲郷獨豐年家肥待親懿人樂思管日晏始能起盥漱看㕑煙醖酒寒正熟養魚長食鮮黃昏鐘未鳴偃息早已眠何意久城市寂寥丘中縁俛仰在顔色區區人事間憶昔炎漢時乃知綺季賢靜黙不能仕養老終南山
　　天門街西觀榮王聘妃〈榮王憲宗幼子〉
　　仙媛來朱邸名山出紫薇三周初展義百兩遂言歸鄭國通梁苑天津接帝畿橋成烏鵲助蓋轉鳳凰飛霜仗迎秋色星缸滿夜輝從茲磐石固應為得賢妃梁
　　梁元和時人詩一首
　　天門街西觀榮王聘妃
　　帝子乗龍夜三星照戸前兩行宮出火十里道鋪筵羅綺眀中識簫韶暗裏傳燈攅九華扇帳撒五銖錢交頸文鴛合和鳴彩鳳連欲知來日美雙拜紫微天







　　御定全唐詩巻五百五
　　欽定四庫全書
　　御定全唐詩巻五百六
　　章孝標
　　章孝標桐廬人登元和十四年進士第除祕書省正字太和中試大理評事詩一巻
　　上浙東元相
　　女星邉喜氣頻越王臺上坐詩人雪晴山水勾留客風暖旌旗計㑹春黎庶已同猗頓富煙花卻為相公貧何言禹跡無人繼萬頃湖田又斬新
　　贈茅山髙拾遺蔓
　　人皆貪祿利白首更營營若見無為理兼忘不朽名幽禽窺飯下好藥入籬生夢覺幽泉滴應疑禁漏聲
　　次韻和光祿錢卿二首
　　大隠嚴城內閒門向水開扇風知暑退樹影覺秋來望逺雲生海行稀砌長苔廢興今古事何必歎池灰閒論憂王室愁眉仗酒開方嗟三覆役又喜四愁來晨
　　起螢穿竹晡飱鳥下苔同期陽月至靈室祝葭灰
　　贈廬山錢卿
　　象魏抽簮早匡廬築室牢宦情歸去薄天爵隠來髙篋有新徴詔囊餘舊緼何如捨麋鹿眀主仰風騷
　　山中送進士劉蟾赴舉
　　去住跡雖異愛憎情不同因君向帝里使我厭山中故友多朝客新文盡國風藝精心更苦何患不成功
　　送進士陳嶢徃睦州謁馮郎中
　　孤帆㡬日程投刺水邊城倚櫂逢春老登筵見月生飲酣盃有浪棋散漏無聲太守憐才者從容禮不輕
　　豐城劒池即事
　　神物不復見小池空在茲因嫌衝斗夜未是偃戈時岸古魚蔵穴蒲凋翠立危吾皇別有劒何必鑄金為
　　詠弓
　　較量武藝論勲庸曾發將軍箭落鴻握內從誇彎似月眼前還怕撇來風只知撃起穿雕鏃不觧容和射鵠功得病自從盃裏後至今形狀怕相逢
　　送無相禪師入關
　　九衢車馬塵不染了空人暫舍中峯雪應看內殿春齋心無外事定力見前身聖主方崇教深宜謁紫宸
　　贈匡山道者
　　嘗聞一粒功足以反衰容方寸如不逹此生安可逢寄書時態盡憶語道情濃爭得擕巾屨同歸鳥外峰道者與金丹開合已失因為二首再有投擲
　　木鑚鑚盤石辛勤四十年一朝纔見物五色互呈妍七魄憎陽盛三彭惡命延被他迷失卻歎息只潸然隂陽曽作炭造化亦分功減自青囊裏收安玉合中凡材難度世神物自歸空惆悵流年速看成白首翁
　　思越中山水寄朱慶餘
　　𥦗戸潮頭雪雲霞鏡裏天島桐秋送雨江艇暮揺煙藕折蓮芽脆茶挑茗眼鮮還將歐冶劒更淬若耶泉
　　蜀中上王尚書
　　梓桐花幕碧雲浮天許文星寄上頭武畧劒峰環相府詩情錦浪浴仙洲丁香風裏飛牋草卭竹煙中動酒鈎自古名髙閑不得肻容王粲賦登樓
　　贈陸鬯浙西進詩除官
　　帝城雲物得陽春水國煙花失主人昨日天風吹樂府六宮絲管一時新
　　古行宮
　　瓦煙疎冷古行宮寂寞朱門反〈一作暗〉鏁空殘粉水銀流砌下墮環秋月落泥中鶯傳舊語嬌春日花學嚴妝妬晚風天子時清不廵幸祗應鸞鳳集梧桐
　　題上皇觀
　　煙霞星〈一作五雲深〉蓋七星壇想像先朝駐禁鑾輦路已平栽藥地皇風猶在歩虛寒樓臺瑞氣晴蕭索杉檜龍身老屈蟠翻感恵休並李郭劒門空處望長安
　　鷹
　　星眸未放瞥秋毫頻掣金鈴試雪毛㑹使老拳供口腹莫辭親手啖腥臊穿雲自怪身如電煞兎誰知吻勝刀可惜忍飢寒日暮向人𪅎〈苦咸切一作爪〉斷碧絲縧
　　方山寺松下泉
　　石脈綻寒光松根噴曉霜注瓶雲母滑漱齒茯苓香野客偷煎茗山僧惜浄床三禪不要問孤月在中央
　　瀑布
　　秋河溢長空天灑萬丈布深雷隠雲壑孤電掛巖樹滄溟曉噴寒碧落晴盪素非趨下流急勢使不得住
　　送張使君赴饒州〈一作送饒州張蒙使君赴仕〉
　　饒陽因富得州名不獨農桑別有營日暖提筐依茗樹天隂把酒〈一作抱火〉入銀坑江寒魚動槍旗影山晚雲和鼓角聲太守能詩兼愛靜西樓見月㡬篇成
　　和滕邁先輩傷馬
　　浮雲變化失龍兒始憶嘶風噴沫時蹄想塵中翻碧玉尾休煙裏掉青絲曾同客舎吞飢渇久共名踏嶮𡾟今日櫪前興一歎不關行李乏金羈cq=401
　　省試騏驥長鳴
　　有馬骨堪驚無人眼暫眀力窮吳坂峻嘶苦朔風生逐逐懐良御蕭蕭顧樂鳴瑤池期弄影天路擬飛聲皎月誰知種浮雲莫問程鹽車今願脫千里為君行
　　鯉魚
　　眼似真珠鱗似金時時動浪出還瀋河中得上龍門去不歎江湖嵗月深
　　飢鷹詞
　　遙想平原兔正肥千廻礪吻振毛衣縦令啄解絲縧結未得人呼不敢飛
　　歸燕詞辭工部侍郎〈一作下第後獻主司〉
　　舊壘危〈一作泥〉巢泥已落今年故〈一作固〉向社前歸連雲大廈無棲處更望〈一作繞一作傍〉誰家門戶飛
　　歸海上舊居
　　鄉路繞蒹葭縈紆出海涯人衣披〈一作被〉蜃氣馬〈一作鳥〉跡印鹽花草沒題詩石潮摧坐釣槎還歸舊𥦗裏凝思向餘〈一作賞煙〉霞
　　答友人恵牙簮
　　牙簮不可忘來處隔炎荒截得半環月磨成四寸霜曉辭梳齒膩秋入髪根涼好是紗巾下纎纎錐出囊
　　日者
　　十指中央了五行說人休咎見前生我來本乞真消息卻怕呵錢卦欲成
　　送金可紀歸新羅
　　登唐科第語〈一作諳〉唐音望日初生憶故林鮫室夜眠隂火冷蜃樓朝怕曉霞深風髙一葉飛魚背潮浄三山出海心想把文章合夷樂蟠桃花裏醉人參
　　聞角
　　邉秋畫角怨金微〈一作徽〉半夜對吹驚賊圍塞鴈繞空秋不下胡雲著草凍還飛關頭老馬嘶看月磧裏疲兵淚濕衣餘韻嫋空何處盡戍天寥落曉星稀
　　夢鄉
　　家住吳王舊苑東屋頭山水勝屏風尋常夢在秋江上釣艇㳺揚藕葉中
　　織綾詞
　　去年蠶惡綾帛貴官急無絲織紅淚殘經脆緯不通梭鵲鳳䦨珊失頭尾今年蠶好繰白絲鳥鮮花活人不知瑤臺雪裏鶴張翅禁苑風前梅折枝不學隣家婦慵懶蠟揩粉拭謾官眼
　　諸葛武侯廟
　　木牛零落陣圗殘山姥燒錢古栢寒七縦七擒何處在茅花櫪葉蓋神壇
　　長安秋夜〈一作田家〉
　　田家無五行水旱卜蛙聲牛犢乘春放児童候暖耕池塘煙未起桑柘雨初晴嵗晚香醪熟村村自送迎
　　錢塘贈武翊黃
　　曽將心劒作戈矛一戰名造化愁花錦文章開四面天人科第上〈一作占〉三頭鴛鴻待侶飛清禁山水縁情住外州時伴庾公看海月好吟詩斷望潮樓
　　風不鳴條〈一作左牢詩〉
　　旭日懸清景微風在緑條入松聲不發過栁影空揺長養應潛變〈一作徧〉扶疎毎暗飄有林時杳杳無樹暫蕭蕭漫逐清煙散輕和瑞氣饒豐年知有待歌詠美唐堯
　　貽美人
　　諸侯悵下慣新妝皆怯劉家薄媚娘寳髻巧梳金翡翠羅裙宜著繡鴛鴦輕輕舞汗初沾袖細細歌聲欲遶梁何事不歸巫峽去故來人世斷人膓
　　聞雲中唳鶴
　　久住青田唳天髙忽暫聞翩翻縈碧落嘹唳入重雲出谷鶯何待鳴岐鳳欲羣九臯寜足道此去透絪緼
　　柘枝
　　柘枝初出鼓聲招花鈿羅衫聳細腰移步錦靴空綽約迎風繡帽動飄颻亞身踏節鸞形轉背面羞人鳳影嬌祗恐相公看未足便隨風雨上青霄
　　上太皇先生
　　顥氣貫精神蒼崖老姓名煙霞空送景水木若無情劚藥雲根斷眠花石面平折松開月色決水放秋聲顔為忘憂嫰身縁絶粒輕圍棋看局勢對鏡戮妖精過海量鯨力歸天算鶴程露凝鍾乳冷風定玉簫清坐覺衣裳古行疑羽翼生應憐市朝客開眼鏁浮榮
　　破山水屏風〈一作姚合詩〉
　　時人嫌古畫倚壁不曾收雨滴膠山斷風吹絹海秋殘雲飛屋裏片水落床頭尚勝凡花鳥君能補綴不
　　覽楊校書文卷
　　跪伸霜素剖琅玕身墮瑤池魄暗寒氷錦晚開雲母殿白珠秋瀉水精盤情髙鶴立崑崙峭思壯鯨跳渤澥寛誰有軒轅古銅片為持相並照妖看
　　送陳校書赴蔡州幕
　　天假縱橫入幕籌東南頓減一方憂行賫健筆辭天閣坐見妖星落蔡州青草襟翻日腳黃金馬鐙照旄頭此行領取從軍樂莫慮功名不拜侯
　　少年行
　　平眀小獵出中軍異國名香滿袖薫畫榼倒懸鸚鵡觜花衫對舞鳳凰文手擡白馬嘶春雪臂竦青骹入暮雲落日胡姬樓上飲風吹簫管滿樓聞
　　蜀中贈廣上人
　　曾持麈尾引金根萬乗前頭草五言疏講青龍歸禁〈一作㮏〉苑歌抄白雪乞梨園朝驚雲氣遮天閣暮踏猿聲入劒門今日西川無子美詩風又起浣花村
　　和顧校書新開〈一作穿〉井
　　霜鍤破桐隂青絲試淺深月輪開地脈鏡面寫天心碧甃花千片香泉乳百尋欲知爭汲引聴取轆轤音
　　逰雲際寺
　　衫袖拂青冥推鞍上翠屏塵埃辭馬尾城闕入窓櫺雲領浮名去鐘撞大夢醒茫茫山下事滿眼送流萍
　　贈劉寛夫昆季〈一作贈劉侍郎兄弟三人同時及弟〉
　　文聚〈一作動〉星辰衣彩霞問誰兄弟是劉家雁行雲摻〈一作接〉參差翼瓊樹風開次第花天假聲名懸〈一作喧〉日月國憑騷雅變浮華曾窮晉漢儒林〈一作家一作流〉傳龍虎雖多未足誇
　　贈杭州嚴史〈一作使〉君
　　州青縣白淛河濆飽向蒼龍闕下聞鼓角自嚴寒海月旌旗不動濕江雲風騷處處文章主井邑家家父母君長恐抱轅留不住九天鴛鷺待成羣
　　題朱秀城南亭子
　　朱家亭子象懸匏階瑩青莎棟剪𦭘癭掛眼開欺鴝鵒花縁網結妬螵蛸有時風月輸三虎無壁琴書屬四郊土木欲知精潔處社天歸燕怯安巣
　　上西川王尚書
　　人人入蜀謁文翁妍醜終須露鏡中詩景荒涼難道合客情踈宻分當同城南歌吹琴臺月江上旌旗錦水風下客低頭來又去暗堆氷炭在深衷
　　駱谷行
　　捫雲褭棧入青𡨋鞿馬鈴騾傍日星仰踏劒𥟀梯萬仭下縁氷岫杳千尋山花織錦時聊看澗水彈琴不暇聽若比爭名求利處尋思此路卻安寧
　　初及第歸酬孟元翊見贈
　　六年衣破帝城塵一日天池雨脫鱗未有片言驚後輩不無慚色見同人每豋公讌思來日漸聴鄉音認本身何幸致詩相慰賀東歸花發杏桃春
　　淮南李相公紳席上賦春雪
　　六出花飛處處飄粘𥦗著〈一作拂〉砌上寒條朱門到曉〈一作晚〉難盈尺盡是三軍喜氣消
　　及第後寄廣陵故人〈一作寄淮南李相公紳〉
　　及第全勝十政〈一作改〉官金鞍鍍〈一作湯渡〉了出長安馬頭漸入〈一作向〉揚州郭為報時人洗眼看
　　小松
　　爪葉鱗條龍不盤梳風幕翠一庭寒莫言只是人長短須作浮雲向上看
　　宮詞〈一作無題〉
　　眀日鑾輿欲向東守宮金翠帶愁紅九門佳氣已西去千里花開一夜風
　　題杭州樟亭驛
　　樟亭驛上題詩客一半尋為山下塵世事日隨流水去紅花還似白頭人
　　劉侍中宅盤花紫薔薇
　　真宰偏饒麗景家當春盤出帶根霞從開一朶朝衣色免踏塵埃看雜花
　　題東林寺寄江州李員外
　　山勢𥟀層入杳𡨋寺形髙下趂山行象牙床坐蓮花佛瑪瑙函盛貝葉經日映砌隂移寳閣風吹天樂動金鈴門前更有清江水便是潯陽太守㕔
　　𤣥都觀栽桃十韻
　　驅使鬼神功攅栽萬樹紅薫香丹鳳闕妝㸃紫瓊宮寶帳重遮日妖金遍累空色然燒藥火影舞歩虛風粉撲青牛過枝驚白鶴沖拜星春錦上服食晚霞中棋局隂長合簫聲祕不通豔陽迷俗客幽邃失壺公根柢終盤石桑麻自轉蓬求師飽靈藥他日訪遼東
　　僧院小松
　　拋杉背栢冷僧簾鎻月梳風出殿簷還似天台新雨後小峯雲外碧尖尖
　　春原早望
　　一忝鄉書薦長安未得囬年光逐渭水春色上秦臺燕掠平蕪去人衝細雨來東風生故里又過㡬花開
　　西山廣福院
　　野寺孤峰上危樓聳翠微捲簾滄海近洗鉢白雲飛竹影臨經案松花㸃衲衣日斜登望處湖畔一僧歸
　　逰地肺
　　市朝擾擾千古林壑冥冥四賢〈謂楊郭二許〉黃鶴不歸丹竈白雲自養芝田溪灘永夜流月羽翼清秋在天髙跡無人更躡碧峰寥落孤煙
　　八月
　　徙倚仙居遶翠樓分眀宮漏靜兼秋長安夜夜家家月㡬處笙歌㡬處愁
　　題紫薇山上方〈見杭州府舊志〉
　　地勢連滄海山名號紫薇景閒僧坐久路僻客來稀峽影雲相照河流石自圍塵喧都不到安得此忘歸








　　御定全唐詩巻五百六
　　欽定四庫全書
　　御定全唐詩巻五百七
　　蔣防
　　蔣防義興人官右拾遺元和中李紳薦為司封郎中知制誥進翰林學士李逢吉逐紳因出防為汀州刺史集一巻今存詩十二首
　　題杜賔客新豐里幽居
　　退跡依三徑辭榮繼二疏聖情容解印帝里許懸車巳去龍樓籍猶分御廩儲風泉輸耳目松竹助𤣥虛調護心常在山林意〈一作思〉有餘應嗤紫芝客逺就白雲居
　　望禁院祥光
　　嘉瑞生天色蔥蘢㡬效祥樹揺三殿側日映九城傍仙霧今同色卿雲未可章拱汾疑鼎氣臨渭比榮光豈並春風舊俄同聖夀長微臣時一望短羽欲翺翔
　　冬至日祥風應候〈一作穆寂詩〉
　　節逢清景空氣占二儀中獨喜登髙日先知應候風瑞
　　呈光舜化慶表盛堯聰況與承時葉還將入律同微微萬井逼習習九門通遶殿爐煙起殷勤報歳功
　　春風扇微和
　　麗日催遲景和風扇早春暖浮丹鳳闕韶媚黒龍津澹蕩迎仙仗霏微送畫輪緑揺官栁散紅待禁花新舞席皆廽雪歌筵暗送塵幸當陽律候惟願及佳辰
　　日暖萬年枝
　　新陽歸上苑嘉樹獨含妍散漫添和氣曈曨巻曙煙流輝宜聖日接影貴芳年自與恩光近那関煦嫗偏結根誠得地表夀欲符天誰道寒質從茲不曖然
　　秋月懸清輝
　　秋月沿霄漢亭亭委素輝山眀桂花發池滿夜珠歸入牖人偏攬臨枝鵲正飛影連平野淨輪度曉雲微晶晃浮輕露裵回映薄帷此時千里道延望獨依依
　　八風從律
　　製律窺元化因聲感八風還從萬籟起更與五音同習習蘆灰上冷冷玉管中氣隨時物好響徹霽天空自得隂陽順能令恵澤通願吹寒谷裏從此逹前蒙
　　藩臣戀魏闕
　　剖竹隨皇命分憂鎮大藩恩波懐魏闕獻納望天閽政奉南風順心依北極尊夢魂通玉陛動息寄朱軒直以蒸黎念思陳政化源如何子牟意今古道斯存
　　秋稼如雲
　　肆目如雲處三田大有秋蔥蘢初蔽野散漫正盈疇稍混從龍勢寜同觸石幽紫芒分羃羃青穎澹油油始愜倉箱望終無滅裂憂西成知不逺雨露復何酬
　　玉巵無當
　　美玉常為器茲焉變漏巵酒漿悲莫挹樽俎念空施符彩功難補盈虛數已虧豈惟孤玩好抑亦類瑕疵清越音雖在操持意漸隳賦形期大匠良璞勿同斯
　　至人無夢
　　巳賾希微理知將靜黙鄰坐忘寜有夢跡滅示凝神化蝶誠知〈一作知成〉幻徴蘭匪契真抱𤣥雖解帶守一自離塵寥朗壺中曉虛眀洞裏春翛然碧霞客那比漆園人
　　𤣥都樓桃
　　舊傳天上千年熟今日人間五日香紅軟滿枝須作意莫交方朔施偷將
　　李虞
　　李虞紳之族子隠華陽後為拾遺詩一首
　　題李賔客舊居
　　逢時不得致昇平豈是眀君忘姓名眼暗髪枯縁世事今來無淚哭先生
　　裵潾
　　裵潾聞喜人元和初以䕃仕累擢起居舎人開成中終兵部侍郎詩十五首
　　前相國賛皇公早葺平泉山居蹔還憩旋起赴詔命作鎮浙右輙抒懷賦四言詩十四首奉寄
　　動復有原進退有期用在得正眀以知微夫惟哲人㑹且有歸靜固勝熱安毎慮危將憩於盤止亦先機植愛在根鍾福有兆珠潛巨海玉藴崑嶠披室生白照夜成晝揮翰飛文入侍左右出納帝命𢎞茲在宥難求試執憲成風四鎮咸乂三階以融捧日柱天造膝納忠建儲固本樹屏息戎彼狐彼䑕窒穴掃蹤我力或屈我躬莫汚三黜如飴三起唯懼再賔為寵一麾為飫昔在治繁常思歸去今則合契行斯中慮有鳳自南亦翽其羽好姱佳麗於伊之滸五彩含章九苞合矩佩仁服義鳴中律呂我來思巻薄言遵渚鑿龍中闢伊原古奔下有祕洞豁起石門竹澗水橫松架雪屯岫環如璧巖虛若軒朝昏含景夏凊冬溫南溪廻舟西嶺望竦水逺如空山微似⿱二室峰連四山駢聳五女乍欹玉華獨踴雲翔日耀如戴如拱飛泉掛空如決天潯萬仭懸注直貫潭心月正中央洞見淺深羣山無影孤鶴時吟我嘯我歌或眺或臨鳥之在巢風起林揺退翔城顛翠虬捫天雨止雪〈一作雲〉旋亦息於淵人皆知進我獨止焉人皆務眀我獨晦焉邈矣其山黙矣其泉
　　寢丘之田土山之上孫既貽謀謝亦遐想儉則為福華固難長寜若我心一泉一壤造適為足超然孤賞其風自西言發帝庭飄彼黃素墮於山楹公拜稽首靡敢受榮宸嚴再臨俾撫百城戀此莫處星言其征公昔南邁我不及覩言旋舊觀莫獲安語今則不遑載騫載舉離憂莫寫歡好曷敘愴矣東望泣涕如雨山𥞇之舊劉盧之恩舉世莫尚惟公是敦哀我蠢蠢念我諄諄振此鎩翮扇之騰翻斯徳未報祗誓子孫迢迢秦塞南望吳門對酒不飲設琴不援何以代面寄之濡翰何以寫懐詩以足言無宻玉音以慰我魂〈開成九年九月相公以太子賔客分司東都九月十九日逹洛下安居於平泉別墅潾輙述公素尚賦四言詩兼述山泉之美未及刻石其年十一月二十一日除浙西觀察使寵兼八座亞相之重十二月四日發赴任開成二年潾自兵部侍郎除河南尹乃於河南廨中自書於石立於平泉之山居開成二年九月二十五日河南尹裵潾題〉
　　白牡丹〈一作長安牡丹〉
　　長安豪貴惜春殘爭賞先開紫牡丹別有玉杯承露冷無人起就月中看
　　劉三復
　　劉三復潤州句容人以文章見知於李徳裕自浙西迄淮甸常在賔幕後遣詣闕求試登第㑹昌時歴刑部侍郎𢎞文館學士集十三巻今存詩一首
　　送黃眀府曄赴岳州湘隂任
　　擬占名第一科龍門十上困風波三年䕶塞從戎逺萬里投荒失意多花縣到時銅墨貴葉舟行處水雲和遙知布恵蘇民後應向祠堂弔汨羅
　　韋瓘
　　韋瓘字茂𢎞京兆萬年人登進士第累擢中書舍人貶眀州刺史㑹昌末累遷楚州刺史終桂管觀察使詩一首
　　留題桂州碧潯亭
　　半年領郡固無勞一日為心素所操輪奐未成繩墨在規模已壯閌閎髙理人雖切才常短薄宦都縁命不遭從此歸耕洛川上大千江路任風濤
　　崔郾
　　崔郾字廣畧邠之弟中進士補集賢校書郎累遷吏部貟外三升諌議大夫敬宗即位進中書舎人遷禮部侍郎出為虢州觀察使厯鄂岳浙西觀察終檢校禮部尚書詩一首
　　贈毛仙翁
　　存亡去住一壺中兄事安期弟葛洪甲子已過千嵗鶴儀容方稱十年童心靈暗合行人數藥力潛均造化功終待此身無繋累武陵山下等黃公




　　御定全唐詩卷五百七
　　欽定四庫全書
　　御定全唐詩巻五百八
　　孔溫業
　　孔溫業冀州人長慶元年進士第大中後歴官中書舎人天平節度使詩一首
　　鳥散餘花落
　　美景春堪賞芳園白日斜共看飛好鳥復見落餘花來往驚翻電經過想散霞雨餘飄處處風送滿家家求友聲初去離枝色可嗟從茲時節換誰為惜年華趙存約
　　趙存約長慶進士太和中為興元節度判官兵亂被害詩一首
　　鳥散餘花落
　　春曉㳺禽集幽庭㡬樹花坐來驚艷色飛去墮晴霞翅拂繁枝落風添舞影斜彩雲飄玉砌絳雪下仙家分散音初靜凋零蘂帶葩空階瞻翫久應共惜年華竇洵直
　　竇洵直長慶進士詩一首
　　鳥散餘花落
　　晚樹春歸後花飛鳥下初參差分羽翼零落滿空虛風外清香轉林邊艷影疎輕盈宜雪舞髣髴似霞舒萬片情難極遷喬思有餘微臣一何幸吟賞對寒居
　　陳標
　　陳標長慶二年登進士第終侍御史詩十二首
　　公無渡河
　　隂雲颯颯浪花愁半度驚湍半掛舟聲盡雲天君不住命懸魚鱉妾同休黛蛾芳臉垂珠淚羅韈香裾赴碧流餘魄豈能銜木石獨將遺恨付箜篌
　　秦王巻衣
　　秦王宮闕靄春煙珠樹瓊枝近碧天御氣馨香蘇合啓簾光浮動水精懸霏微羅縠隨芳袖宛轉鮫綃逐寳筵從此咸陽一廻首暮雲愁色已千年
　　偼伃怨
　　掌上恩移玉帳空香珠滿眼泣春風飄零怨栁凋眉翠狼籍愁桃墜臉紅鳳輦祗應三殿北鑾聲不向五湖中笙歌處處廽天睠獨自無情長信宮
　　飲馬長城窟
　　日日風吹虜騎塵年年飲馬漢營人千堆戰骨那知主萬里枯沙不辨春浴谷氣寒愁墜指斷崖氷滑恐傷神金鞍玉勒無顔色淚滿征衣怨暴秦
　　江南行
　　水光春色滿江〈一作湖〉天蘋葉風吹荷葉錢香蟻翠旗臨岸市艶娥紅袖渡江曉驚白鷺聨翩雪浪蹙青茭瀲灔煙不怕江洲芳草暮待將秋〈一作春〉興折湖蓮
　　長安秋思〈一作白紵歌〉
　　吳女秋機織曙霜氷蠶吐𢇁〈一作吞線〉月盈筐〈一作箱〉金刀玉指裁縫促水殿花樓管長舞䄂慢移凝瑞雪歌塵微動避雕梁唯愁陌上芳菲度狼籍風池荷葉黃
　　贈元和十三年登第進士
　　春官南院粉墻東地色初分月色紅文字一千重馬擁喜歡三十二人同眼看魚變辭凡水心逐鶯飛出瑞風莫怪雲泥從此別摠曽惆悵去年中
　　焦桐樹
　　江上烹魚採野樵鸞枝摧折半曾燒未經良匠材雖散待得知音尾已焦若使琢磨徽白玉便來風律軫青瑤還能萬里傳山水三峽泉聲豈寂寥
　　寄友人
　　杜甫在時貪入蜀孟郊生處卻歸秦如今始㑹麻姑意借問山川與後人
　　啄木謡
　　丁丁向晚急還稀啄徧庭槐未肻歸終日與君除蠧害莫嫌無事不頻飛
　　僧院牡丹
　　琉璃地上開紅艷碧落天頭散曉霞應是向西無地種不然爭肻重蓮花
　　蜀葵
　　眼前無奈蜀葵何淺紫深紅數百窠能共牡丹爭㡬許得人嫌〈一作輕〉處祗縁多
　　袁不約
　　袁不約字還朴長慶三年進士第李固言在成都辟為幕官加檢校侍郎詩一巻今存四首
　　離家
　　步歩逺晨昏悽心出里〈一作獨出〉門見烏惟有涙看〈一作問〉雁更傷魂宿酒寧辭〈一作添愁〉醉廻書諱苦言野人應怪笑不解愛田〈一作樂丘〉園
　　送人至嶺南
　　度嶺春風暖花多不識名瘴煙迷月色巴路傍溪聲畏藥將銀試防蛟避水行知君憐酒興莫殺醉猩猩
　　長安夜逰
　　鳳城連夜九門通帝女皇妃出漢宮千乗寳蓮珠箔卷萬條銀燭碧紗籠歌聲緩過青樓月香氣潛來紫陌風長樂曉鐘歸騎後遺簮墮珥滿街中
　　病宮人〈一作張祜詩〉
　　佳人臥病動經秋簾幕繿縿不掛鈎四體強扶藤夾膝雙環慵整玉搔頭花顔有幸君王問藥餌無徴待詔愁惆悵近來銷瘦盡淚珠時傍枕函流
　　句
　　愁聲秋遶杵寒色碧歸山〈深秋〉　送將歡笑去收得寂寥廽〈客去〉
　　李餘
　　李餘蜀人工樂府登長慶三年進士第詩二首
　　臨卭怨
　　藕花衫子栁花裙多著沈香慢火熏惆悵妝成君不見空教緑綺伴文君
　　寒食
　　玉輪江上雨絲絲公子逰春醉不知翦渡歸來風正急水濺鞍帕嫰鵝兒〈汶江謂之玉輪江〉
　　句
　　長安東門別立馬生白髪　霽後軒蓋繁南山瑞煙發嘗憂車馬繁土薄聞水聲〈並見張為主客圖〉
　　白敏中
　　白敏中字用晦長慶中第進士擢累侍御史左司貟外郎武宗召入翰林為學士宣宗立以兵部侍郎同中書門下平章事尋出為邠寧節度使懿宗復召拜司徒門下侍郎還平章事咸通二年出為鳳翔節度使以太傅致仕詩二首
　　至日上公獻夀酒
　　候曉天門闢朝天萬國同瑞雲昇觀闕香氣映華宮日色臨仙籞龍顔對昊宮羽儀瞻百姓獻夀侍三公化被君王洽恩沾草木豐自欣朝玉座宴此詠皇風
　　賀收復秦原諸州詩
　　一皇城四海頒醜戎無數束身還戍樓吹笛人休戰牧野嘶風馬自閒河水九盤收數曲天山千里鎻諸關西邊北塞今無事為報東南夷與蠻
　　句
　　南浦花臨水東樓月映風〈鎮劒南忠州尋樂天遺跡作見紀事〉
　　李敬方
　　李敬方字中䖍登長慶進士第大和中為歙州刺史詩一巻今存八首
　　遣興
　　果窺丹竈鶴莫羨白頭翁日月仙壺外筋骸藥臼中雲歸無定所鳥跡不留空何必勞方寸﨑嶇問逺公
　　勸酒
　　不向花前醉花應解笑人只憂〈一作因〉連夜雨又過一年春日日無窮事區區有限身若非杯酒裏何以寄天真
　　近無西耗〈一作李宣逺詩〉
　　逺戎兵壓境遷客淚橫襟烽候驚春塞縲囚困越吟自憐牛馬走未識犬羊心一月無消息西看日又沈
　　天台晴望〈時左遷台州刺史題一作喜晴〉
　　天〈一作到〉台十二旬一片雨中春林果黃梅〈一作垂楊〉盡山苗半夏新陽烏晴〈一作朝〉展翅隂魄夜飛輪坐冀〈一作望一作喜〉無雲物分眀見北辰
　　聞髙侍御〈一作郎〉卒貶所
　　西京髙院長直氣似吾徒走馬論邉偹飛聲感廟謨官移人未察身沒事多誣寂寞他年後名編野史無
　　題黃山湯院〈並序〉
　　敬方以頭風癢悶大中五年十二月因小恤假內再往黃山浴湯題四百字
　　楚鎮惟黃岫靈泉浴聖源煎熬何處所爐炭孰司存沙暖泉常沸霜籠水更溫不疏還自決雖撓未甞渾地啓巖為洞天開石作盆常留今日色不減故年痕隂燄潛生海陽光暗燭坤定應鄰火宅非獨過焦原龍訝經冬潤鶯疑滿谷暄善烹寒食茗䏻變早春園及物功何大隨流道益尊潔齋齊物主療病奪醫門外秘千峯秀旁通百潦奔禪家休問疾騷客罷招魂臥理黔川守分憂漢主恩慘傷因有暇徒御誡無喧癢悶頭風切爬搔臂力煩披榛通白道束馬置朱幡謝屐縁危磴戎裝逗逺村慢逰登竹逕髙歩入山根崖巘差行竈蓬茅過小軒禦寒増帳幕甃影盡璵璠不與華池語寜將浴室論洗心過頃刻浸髪迨朝暾汗洽聊箕踞支羸暫虎蹲濯纓閑更入漱齒渇仍吞氣燠勝重絸風和敵一尊適來還蹭蹬復出又攀援形穢忻除垢神囂喜破昏眀夷徴立象既濟感文言已閡眠沙麂仍妨臥石猨香驅蒸霧起煙霿濕雲屯破險更祠宇憑髙易廟垣舊基絶仄足新搆忽行鵷勝地非無棟征途遽改轅貪程歸路逺折政訟庭繁興徃留年月詩成遺子孫已鐫東壁石名姓寄無垠
　　太和公主還宮
　　二紀煙塵外淒涼轉戰歸胡笳悲蔡琰漢使泣眀妃金殿更戎幄青祛換毳衣登車隨伴仗謁廟入中闈湯沐疏封在關山故夢非笑看鴻北向休詠鵲南飛宮髻憐新様庭柯想舊圍生還侍児少熟識內家稀鳳去樓扃夜鸞孤匣掩輝應憐禁園栁相見倍依依
　　汴河直進船
　　汴水通淮利㝡多生人為害亦相和東南四十三州地取盡脂膏是此河
　　李囬
　　李囬字昭度本名躔擢長慶進士辟揚州掌書記遷監察御史㑹昌中以刑部侍郎兼御史中丞俄進中書侍郎同中書門下平章事出為劒南西川節度以與李徳裕善貶撫州長史詩三首
　　享太廟樂章
　　受天眀命敷佑下土化時以儉衛文以武氛消夷夏俗臻往古億萬斯年形於律呂
　　天長路別朱大〈慶餘〉山路卻寄
　　驛騎難隨伴尋山半憶君蒼崖殘月路猶數過溪雲
　　寄酬朱大後庭夜坐留別
　　十夜郡城宿苦吟身未閑那堪西郭別雪路問青山常〈一作韋〉楚老
　　常楚老長慶進士官拾遺詩二首
　　祖龍行
　　黒雲兵氣射天裂壯士朝眠夢寃結祖龍一夜死沙丘胡亥空隨鮑魚轍腐肉偷生三千里偽書先賜扶蘇死墓接驪山土未乾瑞光已向芒碭起陳勝城中鼔三下秦家天地如崩瓦龍蛇撩亂入咸陽少帝空隨漢家馬
　　江上蚊子
　　飄揺挾翅亞紅腹江邊夜起如雷哭請問貪婪一㸃心臭腐填腹㡬多足越女如花住江曲嫦娥夜夜疑雙緑怕君撩亂錦窗中十軸〈一作幅〉輕綃圍夜玉
　　句
　　一從黃帝葬橋山碧落千門鎻元氣〈天上行詩話總⻱〉
　　李甘
　　李甘字和鼎長慶末進士擢第太和中官侍御史貶封州司馬集一巻今存詩一首
　　九成宮〈一作華清宮〉
　　中原無鹿海無波鳳輦鸞旗出幸多今日故宮歸寂寞太平功業在山河
　　平曽
　　平曽穆宗時人唐以府元被黜者九人曽其一也長慶初同賈島輩貶謂之舉場十惡曽後謁李固言於蜀幕中皆名士曽輕忽無所畏遂獻雪山賦李覽命推出不旬日再獻鯸魚賦曰此魚觸物而怒飜身上波為烏鳶所獲奈魴鯉笑何李覽之遂不至深罪卒以恃才傲物沒於縣曹詩三首
　　謁李相不遇
　　老夫三日門前立珠箔銀屏晝不開詩巻卻拋書袋裏正如閒看華山來
　　留別薛僕射〈薛平僕射出鎮浙西主禮稍薄曾留詩諷之〉
　　梯山航海㡬﨑嶇來謁金陵薛大夫毛髪竪時趨劒㦸衣冠儼處拜氷壺誠知兩軸非珠玉深愧三縑䘏旅途眀日過江風景好不堪囬首望勾吳
　　縶白馬詩上薛僕射〈薛僕射聞曾出境追還縻留數日又獻縶白馬詩薛曰若不留絆行軒那得觀其毛骨遂以殊禮相待〉
　　白馬披鬃練一團今朝被絆欲行難雪中放去空留跡月下牽來只見鞍向北長鳴天外逺臨風斜控耳邊寒自知毛骨還應異更請孫陽仔細看
　　景審
　　景審南陽人長慶中有善書名詩一首
　　題所書黃庭經後〈泥金正書〉
　　金粉為書重莫過黃庭舊許右軍多請看今日酬恩徳何似當年為愛鵝
　　句
　　暮鵶不噪禁城樹衙歌未殘兵衛秋〈見張為主客圗〉
　　御定全唐詩巻五百八
<集部,總集類,御定全唐詩>
　　欽定四庫全書
　　御定全唐詩巻五百九
　　顧非熊
　　顧非熊況之子性滑稽好轢困舉三十年穆宗長慶中登進士第累佐使府大中間為盱眙尉慕父風棄官隠茅山詩一巻
　　秋日陜州道中作
　　孤客秋風裏驅車入陜西關河午時路村落一聲雞樹勢標秦逺天形到岳低誰知我名姓來往自棲棲〈一作淒淒〉
　　經杭州
　　郡郭遶江濆〈一作濵〉人家近白雲晚濤臨檻看夜艣隔城聞浦轉山初盡虹斜雨未〈一作半〉分有誰知我意心緒逐鷗羣
　　經河中
　　一望蒲城路關河氣象雄樓臺山色裏楊栁水聲中思〈一本作離缺下一字〉起懐〈一作赴〉吳客行斜向磧鴻我來尋古跡唯
　　見舜祠〈一作遺〉風
　　送僧歸洞庭
　　江山萬萬重歸去指何峰未入連雲寺先齋越浪鐘島〈一作鳥〉香廻棧柏〈一作橘〉秋䕃出菴松若救吳人病須降震澤龍
　　題覺真上人院
　　長安車馬地此院閉松聲新罷九天講舊曾諸岳行詩因作偈好客豈關名約我中秋夜同來看月眀
　　寄太白無能禪師
　　太白山中寺師居最上方獵人偷佛火櫟䑕戱禪床定久衣塵積行稀徑草長有誰來問法林杪過殘陽
　　舒州酬別侍御〈一作上卿〉
　　故交他郡見下馬失愁容執手向殘日分襟在晩鐘郷心隨皖水客路過廬峰衆惜君材器何為滯所從
　　姚巖寺路懷友〈一作桃巖懐賈島〉
　　路向姚巖寺多行洞壑間鶴聲連塢〈一作兼野〉靜溪色帶村閒疎葉〈一作葦又作荻〉秋前渚斜陽雨外山憐〈一作羨〉君不得見詩思相關
　　天河閣到啼猿閣即事
　　萬壑褒中路何層不架虛濕雲和棧起樵枿〈一作樵徑〉帶畬餘巖狖牽垂果湍禽接迸〈一作躍〉魚毎〈一作相〉逢維艇處塢裏有人居
　　夏日㑹修行段將軍宅
　　愛君書院靜莎覆蘚堦濃連穂古藤暗領雛幽鳥重罇前迎逺客林杪見晴峰誰謂朱門內雲山滿座逢
　　送杭州姚員外
　　浙江江上郡楊栁到時春塹起背城雁帆分向海人嶠雲侵寺吐汀月隔樓新靜理更何事還應詠白蘋
　　送樸處士歸新羅
　　少年離本國今去已成翁客夢孤舟裏郷山積水東鼇沈崩巨岸龍鬬出遙空學得中華語將歸誰與同
　　送馬戴入山〈一本山上有華字〉
　　古木亂重重何人識去蹤斜陽收萬壑圎月上三峯雲裏泉縈石𥦗間鳥下松唯應採藥客時與此相逢
　　送喻鳬春歸江南
　　去年登第客今日及春歸鷺影〈一作引〉離秦馬蓮香入楚衣里閭爭慶賀親戚共光輝唯我門前浦苔應滿釣磯
　　送友人及第歸蘇州
　　見君先得意希我命還通不道才堪並多縁蹇共同鶴鳴荒苑內〈一作野外〉魚躍夜〈一作入〉潮中若問家山路知〈一作叨〉連震澤東
　　送皇甫司録赴黔南幕
　　黔南從事客祿利先〈一本缺此字〉來饒官受外臺屈家移一舸遙夜猿聲不斷寒木葉微凋逺別因多感新郎倍寂寥〈一本缺末三字〉
　　寄九華山費拾遺
　　先生九華隠鳥道〈一作篠徑〉隔塵埃石室和雲住山田引燒開久閒仙客降〈一作至〉髙臥詔書來一入深林去人間更不囬
　　雁〈一作早雁〉
　　逐暖來南國迎寒背朔雲下時波勢出起處陣形分聲急奔前侶行低續後羣何人寄書札絶域可知聞
　　銅雀妓
　　鴉散陵樹曉筵開繐帳空嬋姢寵休妬歌舞怨來同往事與塵化新愁生曲終廽軒葉正落寂寞聴秋風
　　早秋雨夕
　　貧居常寂寞況復是秋天黃葉如霜後清風似水邊中宵疑有雁當夕暫無蟬就枕終難寐殘燈滅又然
　　天津橋晚望
　　晴登洛橋望寒色古槐稀流水東不息翠華西未歸雲收中嶽近鐘出後宮㣲回首禁門路羣鴉度落〈一作晚〉暉
　　月夜登王屋仙壇
　　月臨峰頂壇氣爽覺天寛身去銀河近衣霑玉露寒雲中日已赤山外夜初殘即此是仙境唯愁再上難
　　下第後曉坐
　　逺客滯都邑老驚時節催海邊身夢覺枕上鼓聲來起見銀河沒坐知閶闔開何為此生內終夜泣塵埃
　　下第後送友人不及
　　失意經寒食情偏感別離來逢人已去坐見栁空垂細雨飛黃鳥新蒲長緑池自傾相送酒終不展愁眉
　　與無可宿輝公院
　　夜僧同淨語秋寺近巖城世路雖多梗𤣥心各自眀寒池清月彩危閣聴林聲儻許雙摩頂隨縁萬刼生
　　題平陸縣亭
　　孤亭臨峭㟁別有逺泉來山與中條合河逢一曲廽夜聲多雁過晚色亂雲開卻自求僮僕淹留莫謾催
　　題馬儒乂石門山居
　　尋君石門隠山近漸無青鹿跡入柴戸樹身穿草亭雲低收藥徑苔惹取泉瓶此地客難到夜琴誰共聴
　　題春眀門外鎮國禪院
　　空門臨大道師坐此中禪過客自生敬焚香唯黙然書燈眀象外古木覆簷前不得如馴鴿人間萬慮牽
　　夏夜漢渚歸舟即事
　　扁舟江瀨盡歸路海山青巨浸分圎象危檣入衆星雨遙眀電影蜃曉識樓形不是長逰客那知造化靈
　　酬均州鄭使君見送歸茅山
　　餞行詩意厚惜別獨筵重解纜城邊栁還舟海上峰飲猨當瀨見浴鳥帶槎逢吏隠應難逐為霖是蟄龍
　　成名後將歸茅山酬羣公見送
　　此名誰不得人賀至公難素〈一作舊〉業承家了離筵去國歡暮天行雁斷曉渡落潮寒舊隠茅峰下松根石上盤
　　酬陳摽評事喜及第與段何共貽
　　至公平得意自喜不因媒榜入金門去〈一本缺此字〉名從玉案來歡情聴鳥語笑眼對花開若擬華筵賀當期醉百杯
　　關試後嘉㑹里聞蟬感懐呈主司
　　昔聞驚節換常抱異郷愁今聴當名遂方歡上國逰吟纔依樹午風已報庭秋併覺聲聲好懐恩忽淚流
　　贈友人
　　吾友昔同道唯予今獨行青雲期未遂白髪鑷還生舊隠連江色新春聞鳥聲休眀獨不遇何計可歸耕
　　落第後贈同居友人
　　有情天地內多感是詩人見月長憐夜看花又惜春愁為終日客閑過少年身寂寞正相對笙歌滿四隣
　　冬日寄蔡先輩校書京
　　弱冠下茅嶺中年道不行舊交因貴絶新月對愁生旅思風飄葉歸心雁過城惟君知我苦何異㸑桐鳴
　　行經褒城寄興元姚從事
　　往嵗客⻱城同時聴鹿鳴君兼蓮幕貴我得桂枝榮棧閣危初盡褒川路忽平心期一壺酒靜話別離情
　　下第後寄髙山人
　　我家堂屋前仰視大茅巔潭靜鳥聲異地寒松色鮮人眠甕牖月鹿飲竹門泉多愧鄰髙隠無成又一年
　　寄紫閣無名新羅頭陁僧
　　㯶床已自檠野宿更何營大海誰同過空山虎共行身心相外盡鬢髪定中生紫閣人來禮無名便是名
　　送信州盧貟外兼寄薛貟外
　　五馬弋陽行分憂出禁城粉闈移席近茜斾越疆行徳茂榮方漸仁深瑞必呈疲甿復何幸前政已殘聲
　　送於中丞入囬鶻
　　風沙萬里行邊色看雙旌去展中華禮將安外國情朝衣驚異俗牙帳見新正料得歸來路春深草未生
　　送李廓侍御赴劒南
　　鳥道見狼煙元戎正急賢圗書借朋友吟詠入戈鋋山色城池近江聲鼓角連不應誇戰勝知在〈一作更掩〉檄蠻篇
　　送友人歸漢陽
　　尊前別楚客雲水思縈囬秦野春將盡商山花不開鷗驚帆乍起虹見雨初來自有歸期在蟬聲䖏䖏催
　　送造㣲上人歸淮南覲兄
　　到家方坐夏栁巷對兄禪雨斷蕪城路虹分建鄴天赴齋隨野鶴迎水上漁船終擬歸何䖏三湘思渺然
　　賦得江邊栁送陳許郭貟外
　　拂水復含煙行分古岸邊春風正揺落客思共悠然絮急頻縈水根靈復繫微隂覆離岸祗此醉昏眠
　　武宗輓歌詞二首
　　睿畧皇威逺英風帝業開竹林方受位薤露忽興哀靜塞妖星落和戎貴主囬龍髯不可附空見望仙臺蒼生期漸泰皇道欲中興國用銷靈像農功復冗僧冕旒辭北闕歌舞怨西陵惟有金莖石長宵對玉繩
　　㑹中賦得新年
　　萬古如昨日一年加一〈一作此〉晨暗生無限事潛老㡬多人歸路舊侶盡故鄉囬鴈新那堪獨惆悵猶是白衣身
　　斜谷郵亭翫海棠花
　　忽識海棠花令人只歎嗟艶繁惟共笑香近試堪誇駐騎忘山險持盃任日斜何川是多處應遶羽人家
　　萬年厲貟外宅殘菊
　　纔過重陽後人心已為殘近霜須苦惜帶蝶更宜看色減頻經雨香銷恐〈一作怨〉漸寒今朝陶令宅不醉卻應難
　　題永福寺臨淮亭〈亭即司馬復眀府所置〉
　　淮上前朝寺因公始建亭雖無山可望多有鶴堪聴引客閒垂釣看僧靜灌瓶帶潮秋見月隔竹曉聞經水氣侵衣冷蘋風入座馨路逢沙獺上值海人停砧杵鳴孤戍烏鳶下逺汀連波芳草濶極目暮天青創置嗟心匠幽棲得地形常來勸農事賴此近郊坰
　　陳情上鄭主司
　　登第久無縁歸情思渺然藝慚公道日身賤太平年未識笙歌樂虛逢嵗月遷覊懐吟獨苦愁眼愧花妍求逹非榮已脩辭欲繼先秦城春十二吳苑路三千茅屋山嵐入柴門海浪連遙心猶送鴈歸夢不離時節思家夜風霜〈一作光〉作客天庭闈乖旦暮兄弟阻團圎朝乏新知已邨荒舊業田受恩期望外效死誓生前願察為裘意彷徉扣角篇懇情今吐盡萬一冀哀憐
　　長安清眀言懐
　　眀時帝里遇清眀還逐逰人出禁城九陌芳菲鶯自囀萬家車馬雨初晴客中下第逢今日愁裏看花厭此生春色年來誰是主不堪憔悴〈一作惆悵〉更無成
　　出塞即事二首
　　塞山行盡到烏延萬頃沙堆見極邊河上月沈鴻雁起磧中風度犬羊膻席箕草斷城池外䕶栁花開帳幕前此處逰人堪下淚更聞終日望狼煙
　　賀蘭山便是戎疆此去蕭關路㡬荒無限城池非漢界㡬多人物在胡郷諸侯持節望吾土男子生身負我唐廽望風光成異域誰能獻計復河湟
　　送李相公昭義平復起彼宣慰貟外副行
　　天井雖收宼未平所司促戰急王程曉馳雲騎穿花去夜與星郎帶月行新詠盡題關外事故郷因過洛陽城時逢寒食逰人識竟說從來有大名
　　送從叔尉澠池
　　同登科第皆清列尚愛東畿一尉閒雖有田園供海畔且無宗黨在朝班甘貧只為心知道晚達多縁性好山白首青衫猶未換又騎羸馬出函關
　　哭韓將軍
　　將軍不復見儀刑笑語隨風入杳㝠戰馬舊騎〈一作驅行〉嘶引𦵏歌姬新嫁哭辭靈㓛勲客問求為誌服玩僧收與轉經寂寞一家春色裏百花開落滿山庭
　　崔卿雙白鷺
　　朝客髙清愛水禽緑波雙鷺在園林立當風裏絲揺急步遶池邊字印深刷羽競生堪盡勢依泉各有取魚心我鄉多傍門前見坐覺煙波思不禁
　　子夜夏秋二曲
　　相持薄羅扇緑樹聴鳴蜩君筵呈妙舞香汗濕鮫綃銀床梧葉下便覺漏聲長露砌蛩吟切那憐白薴涼
　　關山月
　　海上清光發邊營照轉悽深閨此宵夢帶月過遼西
　　採蓮詞
　　纎手摺芙蕖花灑羅衫濕女伴喚囬前溪風浪急
　　秋月夜
　　旅雁迎風度階翻月露華砧聲鳴夜永江上㡬多家
　　登樓
　　登樓一南望淮樹楚山連見雁無書寄歸吳定此年
　　閶門書感
　　鳬鷖踏波舞樹色接橫塘逺近蘼蕪緑吳宮總夕陽
　　送內鄉張主簿
　　松窓久是飡霞客山縣新為主印官混俗故來分利祿不教常作異人看
　　𤓰州送朱言
　　渡頭風晚葉飛頻君去還吳我入秦雙淚別家猶未斷不堪仍送故鄉人
　　秋夜長安病後作
　　秋中帝里經旬雨晴後蟬聲更不聞牢落閒庭新病起故郷南去鴈成羣
　　題王使君片石
　　勢似孤峰一片成坐來疑有白雲生主人莫怪殷勤看逺客長懐舊隠情
　　暮春早起
　　栁梢暗露滴清晨簾下偏驚獨起人鶗鴂數聲花漸落園林是處總殘春
　　途次懐歸
　　隴頭禾偃乳烏飛兀倚征鞍倍憶歸正值江南新釀熟可容閒卻老萊衣
　　寄陸隠君
　　相思迢逓隔重城鳥散堦前竹塢清㝎擬秋涼過南崦長松石上聴泉聲
　　寄吳山浄上人
　　憶共蒲團話夜鐘別來落葉閟行蹤遙知黛色秋常玩住向靈巖第㡬峰
　　送徐五綸南行過吳
　　吳門東去路三千到得閶門暫泊老父出迎應倒屣貧居江上信誰傳










　　御定全唐詩卷五百九
　　欽定四庫全書
　　御定全唐詩巻五百十
　　張祜
　　張祜字承吉清河人以宮詞得名長慶中令狐楚表薦之不報辟諸侯府多不合自劾去嘗客淮南愛丹陽曲阿地築室卜隱集十卷今編詩二卷
　　遊天台山
　　崔嵬海西鎮靈跡傳萬古羣峰日來朝累累孫侍祖三茅即拳石二室猶塊士傍洞窟神仙中巖宅龍虎名從乾取象位與坤作輔鸞鶴自相羣前人空若瞽巉巉割秋碧媧女徒巧補視聽出塵埃處髙心漸苦纔登招手石肘底笑天姥仰看華蓋尖赤日雲上午奔雷撼深谷下見山腳雨囘首望四眀矗若城一堵昏晨邈千態恐動非自主控鵠大夢中坐覺身詡詡東溟子時月卻孕元化母彭蠡不盈杯浙江微辨縷石樑屹橫架萬仭青壁竪卻瞰赤城顛勢來如刀弩盤松國清道九里天莫
　　覩穹崇上攢三突兀傍聳五空崖絶凡路癡立麋與麈邈峻極天門覰深窺地戶金庭路非逺徒步將欲舉身樂道家流惇儒若一矩行尋白雲叟禮象登峻宇佛窟繞杉嵐仙壇半榛莽懸崖與飛瀑險噴難足俯海眼三井通洞門雙闕拄瓊臺下昏側手足前採乳但造不死郷前勞何足數
　　送蜀客
　　楚客去岷江西南指天末平生不達意萬里船一發行行三峽夜十二峰頂〈一作上〉月哀猨別曾林忽忽聲斷咽嘉陵水初漲巖嶺耗積雪不妨髙唐雲卻藉宋玉說峨眉逺凝黛腳底谷洞穴錦城晝氤氳錦水春活活成都滯游地酒客須醉殺莫戀卓家壚相如已屑屑
　　團扇郎
　　白團扇今來此去捐願得入郎手團圓郎眼前
　　西江行
　　日下西塞山南來洞庭客晴空一鳥渡萬里秋江碧惆悵異郷人偶言空脈脈
　　溳川寺路
　　日沉西澗陰逺驅愁突兀煙苔濕凝地露竹光滴月時見一僧來腳邊雲勃勃
　　夜雨
　　靄靄雲四黑秋林響空堂始從寒瓦中淅瀝斷〈一作滴入愁〉人腸愁腸方九逥寂寂夜未央
　　秋晚途中作
　　落日馳車道秋郊思不勝水雲遙斷緒山日半銜稜逺吠鄰村處計想羨他能
　　拔蒲歌
　　拔蒲來領郎鏡湖邊郎心在何處莫趂新蓮去拔得無心蒲問郎看好無
　　車遙遙
　　東方曨曨車軋軋地色不分新去轍閨門半掩窗〈一作牀〉半空斑斑枕花殘淚紅君心若車千萬轉妾身如轍遺漸逺碧川迢迢〈一作樓迢一作樓樓〉山宛宛馬蹄在耳輪在眼桑間女兒情不淺莫道野蠶能作繭
　　捉搦歌
　　門上關牆上棘窗中女子聲唧唧洛陽大道徒自直女子心在婆舍側嗚嗚籠鳥觸四隅養男男娶婦養女女嫁夫阿婆六十翁七十不知女子長日泣從他嫁去無悒悒
　　鴈門太守行
　　城頭月沒霜如水趚趚踏沙人似鬼燈前拭淚試香裘長引一聲殘漏子駝囊瀉酒酒一杯前頭滴血心不囘閨中年少妻莫哀魚金虎竹天上來鴈門山邊骨成灰
　　思歸引
　　重重作閨清旦鐍兩耳深聲長不徹深宮坐愁百年身一片玉中生憤血焦桐彈罷絲自絶漠漠暗魂愁夜月故郷不歸誰共穴石上作蒲蒲九節
　　司馬相如琴歌
　　鳳兮鳳兮非無皇山重水闊不可量梧桐結陰在朝陽濯羽弱水鳴髙翔
　　雉朝飛操
　　朝陽隴東泛暖景雙啄雙飛雙顧影朱冠錦襦聊日整漠漠霧中如衣褧傷心盧女七十老翁長獨眠雄飛在草雌在田衷腸結憤氣呵天聖人在上心不偏翁得女妻甚可憐
　　觀徐州李司空獵
　　曉出郡城東分圍淺草中紅旗開向日白馬驟迎風背手抽金鏃翻身控角弓萬人齊指處一鴈落寒空
　　獵
　　殘獵渭城東蕭蕭西北風雪花鷹背上氷片馬蹄中臂掛捎荊兔腰懸落箭鴻歸來逞餘勇兒子亂彎弓
　　鸚鵡
　　棲棲南越鳥色麗思沉淫暮隔碧雲海春依紅樹林雕籠悲斂翅畫閣豈關心無事能言語人聞怨恨深
　　再吟鸚鵡
　　萬里去心違竒毛覺自非美人憐解語凡鳥畏多機未勝無丹嘴何勞事緑衣雕籠終不戀㑹向故山歸
　　酬鄭模〈一作樸〉司直見寄
　　故人滄海曲聊復話平生喜是狂奴態羞為老婢聲宦〈一作官〉途終日薄身事〈一作計〉長年輕猶賴書千卷長隨一櫂行
　　送蘇紹之歸嶺南
　　孤舟〈一作身〉越客吟萬里曠離襟〈一作衿〉夜月江流闊春雲嶺路深珠緐楊氏果翠耀孔家禽無復天南夢相思空樹林
　　送沈下賢謫尉南康
　　秋風江上草先是客心摧萬里故人去一行新鴈來山髙雲緒斷浦逈日〈一作月〉波頽〈一作開〉莫怪南康逺相思不可裁
　　送盧𢎞本浙東覲省
　　東望故山髙秋歸值小舠懐中陸績橘江上伍員濤好去寧雞口加餐及蟹螯知君思無倦〈一作限〉為我續〈一作讀〉離騷
　　晩次荊溪館呈崔明府
　　艤舟陽羨館飛步繚疎楹山暝水雲碧月涼煙樹清長橋深𣻌影逺櫓下揺聲況是無三害歌初政成
　　寄朗州徐員外
　　江嶺昔飄蓬人間值俊雄關西今孔子城北舊徐公清夜遊何處良辰此不同傷心幾年事一半在湖中
　　旅次上饒溪
　　碧溪行幾折凝櫂宿汀沙角斷孤城掩樓深片月斜夜橋昏水氣秋竹靜霜華更想曾題壁凋零可歎嗟
　　送徐彥夫南遷
　　萬里客南遷孤城漲海邊瘴雲秋不斷陰火夜長然月上行虛市風迴望舶船知君還自潔更為酌貪泉
　　送韋整尉長沙
　　逺逺〈一作道〉長沙去憐君利〈一作屈〉一官風帆彭蠡疾雲水洞庭寛木客提蔬束江烏接飯丸莫言卑濕地未必乏新歡
　　送外甥
　　衰年生姪少唯爾最關心偶作魏舒別聊為殷浩吟白波舟不定黃葉路難尋自此尊中物誰當更共斟
　　贈薛鼎臣侍御〈一作送劉崇徳尉睦州建徳縣〉
　　一命前途逺雙曹小邑閒夜潮人到〈一作帶〉郭春霧鳥啼山淺瀨橫沙堰髙巖峻石斑不堪曾倚櫂猶復夢昇攀
　　送曽黯游夔州
　　不逺夔州路層波灧澦連下來千里峽入去一條天樹色秋帆上灘聲夜枕前何堪正危側百丈半山顛
　　送李長史歸涪州
　　涪江江上客歳晩卻還郷暮過髙唐雨秋經巫峽霜急灘船失次疉嶂樹無行好為題新什知君思不常
　　贈契衡上人
　　小門開板閣終日是逢迎語笑人同坐修持意別行水花秋始發風竹夏長清一〈一作不〉恨恓惶久憐師記姓名
　　走筆贈許玖赴桂州命
　　桂林真重徳蓮幕藉殊才直氣自消瘴逺心無暫灰劒稜叢石險箭激亂流迴莫說鴈不到長江魚盡來
　　題上饒亭
　　溪亭拂一琴促軫坐披衿夜月水南寺秋風城外砧早霜紅葉靜新雨碧潭深唯是壺中物憂來且自斟
　　題僧壁
　　出門無一事忽忽到天涯客地多逢酒僧房卻厭花棊因王粲覆皷是禰衡撾自喜疎成品生前不怨嗟
　　寄盧載
　　故人盧氏子十〈一作數〉載曠佳期少見雙魚信多聞八米詩侏儒他甚飽欵段爾應羸勿謂今劉二相逢不熟槌
　　送楊秀才游蜀
　　鄂渚逢遊客瞿塘上去船峽深明月夜冮靜碧雲天舊俗巴渝舞新聲〈一作離情〉蜀國不堪揮慘恨一涕自潸然
　　送楊秀才往夔州
　　鄂渚逢遊客瞿塘上去船〈此二句與送楊秀才游蜀詩同〉江連萬里海峽入一條天鳥影沉沙日猿聲隔樹煙新詩逢北使為草幾巴牋
　　途中逢李道實遊蔡州
　　征馬漢江頭逢君上蔡游野橋經亥市山路過申州僻地人行澀荒林虎跡稠殷勤話新守生物賴諸侯
　　富陽道中送王正夫
　　㭊〈音析〉㭊上荒原霜林赤葉翻孤帆天外出逺戍日中昏摘橘防深刺攀蘿畏斷根何堪衰草色一酌送王孫
　　送韋正字㭊貫赴制舉〈一作科〉
　　可愛漢文年鴻恩蕩海壖木雞方備徳金馬正求賢大戰希遊刃長途在着鞭竚看晁董䇿便向史中傳
　　贈貞固上人
　　南國披僧籍髙標一道林律儀精㲲布真行正吞針掇火身潛起焚香口旋吟非論坐中社余亦舊知音
　　題贈志凝上人
　　悟色身無染觀空事不生道心長日笑覺路幾年行片月山林〈一作房〉靜孤雲海櫂輕願為塵外契一就智珠明
　　送瓊貞發述懐
　　送出南溪日離情不忍看漸遙猶顧首帆去意難判最恨臨行夜相期幾百般但能存歳節終久得同歡
　　寄靈澈上人
　　老僧何處寺秋夢繞江濵獨樹月中鶴孤舟雲外人榮華長指幻衰病久〈一作病久不〉觀身應笑無成者滄洲垂一輪〈一作綸〉
　　溪行寄京師故人道侶〈一本無京師故人四字〉
　　白日長多事清溪偶獨尋雲歸秋水闊月出夜山深坐想天涯去行悲澤〈一作海〉畔吟東郊〈一作京華〉故人在應笑未抽簪〈一作誰復念浮沉〉
　　贈僧雲棲
　　麈尾與笻杖幾年離石壇梵餘林雪厚棊罷岳鐘殘開巻喜先悟潄缾知早寒衡陽寺前鴈今日到長安
　　送魏尚書赴鎮州行營
　　河塞日駸駸恩讐報盡深伍員忠是節陸績孝為心坐激書生憤行歌壯士吟慙非燕地客不得受黃金
　　寄遷客
　　萬里南遷客辛勤嶺路遙溪行防水弩野店避山魈瘴海須求藥貪泉莫舉瓢但能堅志義白日甚昭昭
　　題蘇小小墓
　　漠漠窮塵地蕭蕭古樹林臉濃花自發眉恨柳長深夜月人何待春風鳥為〈一作自〉吟不知誰共穴徒願結同心
　　江南作〈一作江上旅泊〉
　　楚塞南行久秦城北望遙少年花已過衰病柳先凋客淚收迴日郷心寄落潮殷勤問春雁何處是煙霄
　　題王右丞山水障二首
　　精華在筆端咫尺匠心難日月中堂見江湖滿座看夜凝嵐氣濕秋浸壁光寒料得昔人意平生詩思殘右丞今已歿遺畫世間稀咫尺江湖盡尋常鷗鳥〈一作鴻鴈〉飛山光全在掌雲氣欲生衣以此常為玩平生滄海機
　　將之衡陽道中作
　　萬里南方去扁〈一作孤〉舟泛自〈一作自販〉身長年無愛物深話少情人醉臥襟長散閑書字不真衡陽路猶逺獨與鴈為賓
　　讀狄梁公傳
　　失運廬陵厄乗時武后尊五丁扶造化一柱正乾坤上保儲皇位深然國老勲聖朝雖百代長合問王孫
　　題真娘墓〈在虎丘西寺內〉
　　佛地葬羅衣孤魂此是歸舞為蝴蝶夢歌謝伯勞飛翠髪朝雲在〈一作斷〉青蛾夜月微傷心一花落無復怨〈一作戀〉春輝
　　洞庭南館
　　一逕逗霜林朱欄遶碧岑地盤雲夢角山鎮洞庭心樹白看煙起沙紅見日沉還因此悲屈惆悵又行吟
　　題贈仲儀上人院
　　星霜幾朝寺香火靜居〈一作中〉人黃葉不經意青山無事身拋生臺上日結座履中塵自說一時課〈一作乗果〉別來詩更新
　　題聖女廟
　　古廟無人入蒼皮澀老桐蟻行蟬殻上蛇竄雀巢中淺水孤舟泊輕塵一座䝉晩來雲雨去荒草是殘風
　　題山水障子
　　一見秋山色方憐畫手稀波濤連壁動雲物下簷飛嶺樹冬猶發江帆暮不歸端然是漁叟相向日依依
　　詠風
　　揺揺歌〈一作遙遙輕〉扇舉悄悄舞衣輕引笛秋臨塞吹沙夜遶城向峰迴鴈影出峽送猿聲何似琴中奏依依別帶情
　　奉和令狐相公送陳肱侍御〈第七句缺一字〉
　　髙館動離瑟親賔聊歎稀笑歌情不盡歡待禮無違清露府蓮結碧雲臯鶴飛還家與〈闕〉恵雨露豈殊歸
　　陪范宣城北樓夜讌
　　華軒敞碧流官妓擁諸侯粉項髙叢鬢檀妝慢褁頭亞身摧蠟燭斜眼送香毬何處偏堪恨千迴下客籌
　　憲宗皇帝輓歌詞
　　嗚咽上攀龍昇平不易逢武皇虛好道文帝未登封夀域無千載泉門是九重橋山非逺地雲去莫疑峰
　　發蜀客
　　風吹魯國人飄蕩蜀江濵濕地饒蛙黽衰年足鬼神時清歸去路日復病來身千萬長堤柳從他爛漫春
　　江城晩眺
　　重檻構雲端江城四鬱盤河流出郭靜山色對樓寒浪草侵天白霜林映日丹悠然此江思樹杪幾檣竿
　　題樟亭
　　曉霽慿虛檻雲山四望通地盤江岸絶天映海門空樹色連秋靄潮聲入夜風年年此光景催盡白頭翁
　　樂靜
　　引手強篸巾徐徐起病身逺心羣野鶴閒話對村人發匣琴徽靜開缾酒味真縱聞兵賦急原憲本家貧
　　登廣武原
　　廣武原西北華夷此浩然地盤山入海河遶國連天逺樹千門邑髙檣萬里船郷心日雲暮猶在楚城邊
　　觀宋州田大夫打毬
　　白馬頓紅纓梢毬紫袖輕曉氷蹄下裂寒瓦杖頭鳴義手膠黏去分鬃線道絣自言無戰伐髀肉已曽生
　　題丹陽永泰寺練湖亭
　　小檻俯澄鮮龍宮浸浩然孤光懸夜月一片割秋天淺𣲖𦙍沙草餘波漂岸船聊當因畎澮披拂坐潺湲
　　題程氏書齋
　　僻巷難通馬深園不藉籬青蘿纒柏葉紅粉墜蓮枝雨燕銜泥近風魚咂網遲縁君尋小阮好是更題詩
　　毀浮圖年逢東林寺舊
　　可惜東林寺空門失所依翻經謝靈運畫壁陸探微隙地泉聲在荒途馬跡稀殷勤話僧輩未敢保儒衣
　　貴池道中作
　　羸驂驅野岸山逺路盤盤清露月華曉碧江星影寒離羣徒長泣去國自加餐霄漢寧無舊相哀自〈一作是〉語端
　　喜王子載話舊
　　相逢青眼日相歎白頭時累話三朝事重看一局棊歡娛非老大成長是嬰兒且盡尊中物無煩更後期
　　秋日病中
　　析析簷前竹秋聲拂簟涼病加陰已久愁覺夜初長坐拾車前子行看肘後方無端憂食忌開鏡倍萎黃
　　訪許用晦
　　逺郭日曛曛停橈一訪君小橋通野水髙樹入江雲酒興曽無敵詩情舊逸羣怪來音信少五十我無聞
　　題海鹽南館
　　故人營此地臺館尚依依黒夜山魈語黃昏海燕歸舊陰楊葉在殘雨槿花稀無復南亭賞髙簷紅燭輝
　　晩秋江上作
　　萬里窮秋客蕭條對落暉煙霞山鳥散風雨廟神歸地逺蛩〈一作蟲〉聲切天長鴈影稀那堪正砧杵幽思想寒衣
　　吳宮曲
　　日下苑西宮花飄〈一作開〉香徑紅玉釵斜白燕羅帶弄青蟲皓齒初含雪柔枝欲斷風可憐傾國艷〈一作色〉誰信女為戎
　　賦昭君塚
　　萬里關山塚明妃舊死心恨為秋色晩愁結暮雲陰夜切胡風起天髙漢月臨已知無玉貌何事送黃金
　　哭汴州〈一作夷門〉陸大夫
　　利劒〈一作刃〉太堅操何妨拔一毛寃深陸機霧憤積伍員〈一作胥〉濤直道非無騐〈一作險〉明時不錄勞誰當青史上卒為顯詞褒
　　晩夏歸別業
　　古岸扁舟晩荒園一徑微鳥啼新果熟花落故人稀宿潤侵苔甃斜陽照竹扉相逢盡郷老無復話時機
　　公子行
　　春色滿城池杯盤著〈一作看〉處移鐙金斜鴈子鞍帕嫩鵝兒買笑歌桃李尋歌折柳枝可憐明月夜長是管隨
　　題曽氏園林
　　十畞長堤宅蕭疎半老槐醉眠風卷簟棋罷月〈一作日〉移堦斫樹遺桑斧澆花濕筍鞋還將齊物論終歳自安排
　　讀始興公傳
　　歿世議方存昇平道幾論詩情光日月筆力動乾坤亂首光雄筭朝綱在典墳明時封禪績山下見丘門
　　中秋月
　　碧落桂含姿清秋是素期一年逢好夜萬里見眀時絶域行應久髙城下更遲人間繫情事何處不相思
　　江西道中作三首
　　日落江村逺煙雲度幾重問人孤驛路驅馬亂山峰夜入霜林火寒生水寺鐘淒涼哭途意行處又饑凶西江江上月逺逺照征衣夜色草中網秋聲林外機渚田牛路熟石岸客船稀無復是郷井鷓鴣聊自飛秋灘一望平逺逺見山城落日啼烏桕空林露寄生燒畬殘火色盪槳夜溪聲況是曾遊處桑田小變更
　　題常州水西館
　　隟地叢筠植修廊列堵環樓臺疎占水岡岸逺成山盡日草深映無風舟自閒聊當俟〈一作𠉀〉芳夕一泛芰荷間
　　題李瀆山居玉潭〈一作玉潭山居〉
　　古樹千年色蒼崖百尺陰髮寒泉氣靜神駭玉光沉上穴青冥小中連碧海深何當煙月下一聴夜龍吟
　　題陸墉金沙洞居
　　東溪泉一眼歸臥愜髙疎決水金沙靜梯雲石壁虛細吟搔短髪深話笑長裾莫道遺名品嘗聞入洛初
　　題陸敦禮山居伏牛潭
　　伏牛真怪事餘勝幾人諳日彩沉青壁煙容靜碧潭泛心何慮冷潄齒詎忘甘幸挈壺中物期君正興酣
　　旅次石頭岸
　　行行石頭岸身事兩相違舊國日邊逺故人江上稀水聲寒不盡山色暮相依惆悵未成語數行鵶又飛
　　觀宋州於使君家樂琵琶
　　厯厯四分重來上界聞玉盤飛夜雹〈一作電〉金磬入秋雲隴霧笳凝水砂風鴈咽羣不堪天塞恨青塚是昭君
　　箏
　　綽綽下雲煙微收皓腕鮮夜風生碧柱春水咽紅翠佩輕猶觸鶯枝澀未遷芳音何更妙清月共嬋娟
　　歌
　　一夜列三清聞歌曲阜城雪飛紅燼影珠貫碧雲聲皓齒嬌微發青蛾怨自生不知新弟子誰解囀喉輕
　　笙
　　董雙成一妙厯厯韻風篁清露鶴聲逺碧雲仙吹長氣侵銀項濕膏𦙍漆瓢香曲罷不知處巫山空夕陽
　　五
　　小小月輪中斜抽半袖紅玉缾秋滴水珠箔夜懸風徴調侵乙商聲過指攏只愁纔曲罷雲雨去巴東
　　觱篥
　　一管妙清商纎紅玉指長雪籐新換束霞錦旋抽囊併掲聲猶逺深含曲未央坐中知密顧微笑是周郎
　　笛
　　紫清人一管吹在月堂中鴈起雪雲夕龍吟煙水空虜塵深漢地羌思切邊風試弄陽春曲西園桃已紅
　　舞
　　荊臺呈妙舞雲雨半羅衣褭褭腰疑折褰褰袖欲飛霧輕紅躑躅風艷紫薔薇強許傳新態人間弟子稀
　　箜篌
　　星漢夜牢牢深簾調更髙亂流公莫度沉骨嫗空嘷向月輕輪甲迎風重紉絛不堪聞別引滄海恨波濤
　　簫
　　清籟逺愔愔秦樓夜思深碧空人已去滄海鳳難尋杳妙和雲絶依微向水沉還將九成意髙閣竚芳音
　　夕次桐廬
　　百里清溪口扁舟此去過晩潮風勢急寒葉雨聲多戍出山頭鼓樵通竹裏歌不堪無酒夜迴首夢煙波
　　入潼關
　　都城三百里〈一作連二百〉雄險此迴環地勢遙尊嶽河流側讓關秦皇曽虎視漢祖昔龍顔何處梟兇輩干戈自不閒
　　南宮歎亦述𤣥宗追恨太真妃事
　　北陸氷初結南宮漏更長何勞卻睡草不驗返魂香月隱仙娥艷風殘夢蝶揚徒悲舊行跡一夜玉堦霜
　　題平望驛〈一本無題字〉
　　一𣲖吳興水西來此驛分路遙經幾日身去是孤雲雨氣朝忙蟻雷聲夜聚蚊何堪秋草色到處重離羣
　　隋宮懐古
　　廢宮深苑路煬帝此東行往事餘山色流年是水聲古牆丹艧盡深棟黒煤生惆悵從今客經過未了情
　　偶蘇求至話別〈後六句與送蘇紹之歸嶺南詩同〉
　　幾年滄海別萬里白頭吟夜月江流闊春雲嶺路深珠緐楊氏果翠耀孔家禽無復天南夢相思空樹林
　　秋霽〈一作齋〉
　　垂老歸休意棲棲陋巷中暗燈棋子落殘語酒缾空滴羃侵簷露虛疎入檻風何妨一蟬嘒自抱木蘭叢
　　詠史二首
　　漢代非良計西戎世世塵無何求善馬不筭苦生民外國讐虛結中華憤莫伸卻教為後恥昭帝逺和親留名魯連去於世絶遺音盡愛聊城下寧知滄海深偶然飛一箭無事在千金迴望凌煙閣何人是此心
　　洞房燕
　　清曉洞房開佳人喜燕來乍疑釵上動輕似掌中迴暗語臨〈一作通〉窗戶深窺傍鏡臺新妝〈一作妝成〉正含思莫拂畫梁埃
　　答僧贈柱杖
　　千迴掌上橫珍重逺方情客問何人與閩僧寄一莖畫空疑未決卓地計初成幸以文堪採扶持力不輕
　　鷺鷥
　　深窺思不窮掲趾淺沙中一㸃山光淨孤飛潭影空暗棲松葉露雙〈一作輕〉下蓼花風好是滄波侶垂絲趣亦同
　　塞下
　　萬里配長征連年慣野營入羣來揀馬拋伴去擒生箭挿鵰翎闊弓盤鵲角輕問看行近逺西去受降城
　　憶雲陽宅
　　一別雲陽宅深愁度歳華翠濃春檻柳紅滿夜庭花鳥影垂纎竹魚行踐淺沙聊當因寤寐歸思浩無涯
　　題造微禪師院
　　夜香聞偈後岑寂掩雙扉照竹燈和雪穿雲〈一作松〉月到衣草堂疎磬斷江寺故人稀唯憶江南雨春風獨鳥歸酬武藴之乙丑之歳始見華髪余自悲遂成繼和
　　賈生年尚少華髪近相侵不是流光促因縁別恨深憐君成苦調感我獨長吟豈料清秋日星星共映簪
　　題萬道人禪房
　　何處鑿禪壁西南江上峰殘陽過逺水落葉滿疎鐘世事靜中去道心塵外逢欲知情不動牀下虎留蹤
　　病後訪山客
　　久病倦衾枕獨行來訪君因逢歸馬客共對出溪雲新月坐中見暮蟬愁處聞相歡貴無事莫想路岐分
　　題松汀驛〈一本無題字〉
　　山色逺含空蒼茫澤國東海明先見日江白逈聞風鳥道髙原去人煙小徑通那知舊遺逸不在五湖中
　　處士隱居
　　斜日半飛閤髙簾輕翳〈一作簷翳逺〉空清香芙蓉水碧冷琅玕風絶岸𣲖㳂洑修廊趾崇隆唯當餌仙術坐作朱顏翁
　　早春錢塘湖晩眺
　　落日下林坂撫襟睇前蹤輕澌流迴浦殘雪明髙峰仰視天宇曠俯登雲樹重聊當問真界昨夜西巒鐘
　　濠州水館
　　髙閣去煩燠客心遂安舒清流中浴鳥白石下遊魚秋樹色凋翠夜橋聲褭虛南軒更何待坐見玉蟾蜍
　　石頭城寺
　　山勢抱煙光重門突兀傍連簷金〈一作天〉像閣半壁石龕廊碧樹藂髙頂清池占下方徒悲宦遊意盡日老僧房
　　傷遷客歿南中
　　故人何處歿謫宦極南天逺地身狼狽窮途事果然白䰅纔過海丹旐卻歸船腸斷相逢路新來客又遷
　　烏夜啼
　　忽忽南飛返危絲共怨悽暗霜移樹宿殘夜遶枝啼咽絶聲重敘愔淫思乍迷不妨還報喜悞使玉顏低
　　題潤州金山寺〈一本無上三字〉
　　一宿金山寺〈一作頂〉超然離世羣〈一作微茫水國分〉僧歸夜船月龍出曉堂雲樹色〈一作影〉中流見鐘聲兩岸聞翻思〈一作因悲〉在朝〈一作城〉市終日醉醺醺
　　題潤州甘露寺〈一本無題字〉
　　千重構橫險髙歩出塵埃日月光先見〈一作到〉江山勢盡來冷雲歸〈一作虛〉水石清露滴樓臺況是東溟上平生意一開
　　題杭州孤山寺
　　樓臺聳碧岑一徑入湖心不雨山長潤無雲水自陰斷橋荒蘚澀空院落花深猶〈一作獨〉憶西窗月〈一作夜〉鐘聲在北〈一作到此〉林
　　題餘杭〈一作姚〉縣龍泉觀〈一本無題字〉
　　四迴〈一作明〉山一面臺殿已嵯峨中路見山〈一作江〉逺上方行石多天〈一作山〉晴花氣漫地煖鳥音〈一作聲〉和徒潄葛仙井此生其〈一作真〉奈何
　　題徑山大覺禪師影堂
　　超然彼岸人一徑謝微塵見相即〈一作想應〉非相〈一作想〉觀身豈是身空門性未滅舊里化猶新謾指堂中影誰言影似真
　　題濠州鍾離寺
　　遙遙東郭寺數里占原田逺岫碧光合長淮清𣲖連院蔵歸鳥樹鐘到落帆船唯羨空門叟棲心盡百年
　　秋夜宿靈隱寺師上人〈一本此下有居字〉
　　月色荒城外江聲野寺中貧知交道薄老信釋門空露葉凋堦蘚風枝戛井桐不妨無酒夜閑話值生公
　　題蘇州靈巖寺
　　碧海西陵岸吳王此盛時山行今佛寺水見舊宮池亡國人遺恨空門事少悲聊當值僧語盡日把松枝
　　題蘇州楞伽寺
　　樓臺山半腹又此一經行樹隔夫差苑溪連句踐城上坡松徑澀深坐石池清況是西峰頂淒涼故國情
　　題蘇州思益寺
　　四面山形斷樓臺此逈臨兩峰髙崪屼一水下淫滲鑿石西龕小穿松北塢深㑹當來結社長日為僧吟
　　題重居寺
　　浮圖經近郭長日羨僧閒竹徑深開院松門逺對山重廊標板榜髙殿鎖金環更問尋雷室西行咫尺間
　　題善權寺
　　碧峰南一寺最勝是仙源峻坂依巖壁清泉泄洞門金函崇寳蔵玉樹閟靈根寄謝香花叟〈一作林客〉髙蹤不可援
　　題南陵隱靜寺
　　松逕上登攀深行煙靄間合流㕑下水對聳殿前山潤壁鳥音逈泉源僧步閒更憐飛一錫天外與雲還
　　題丘山寺
　　幾代儒家業何年佛寺碑地平邊海處江出上山時故國人長往空門事可知淒涼問禪客身外即無為
　　題道光上人山院
　　真僧上方界山路正巖巖地僻泉長冷亭香草不凡火田生白菌煙岫老青杉盡日唯山水當知律行嚴
　　贈廬山僧
　　一室鑪峰下荒榛手自開粉牌新薤葉竹援小蔥臺樹黒雲歸去山明日上來便知心是佛堅坐對寒灰
　　題恵山寺〈一作常州無錫縣恵山寺〉
　　舊宅人何在空門客自過泉聲到池盡山〈一作月〉色上樓多小洞生〈一作穿〉斜竹重堦夾細〈一作瘦〉莎殷勤望〈一作入〉城市雲水暮鐘和
　　題虎丘寺
　　輕櫂駐迴流門登西虎丘霧青山月曉雲白海天秋倚殿松株澀欹庭石片幽青蛾幾時墓空色尚悠悠
　　題普賢寺
　　何人知寺路松竹暗春山潭黒龍應在巢空鶴未還經年來客倦半日與僧閒更共嘗新茗聞鐘笑語間
　　題虎丘東寺
　　雲樹擁崔嵬深行異俗埃寺門山外入石壁地中開仰砌池光動登樓海氣來傷心萬古〈一作年〉意金玉葬寒灰
　　題虎丘西寺
　　囂塵楚城外一寺枕通波松色入門逺岡形連院多花時長到處別路半經過惆悵舊禪客空房深薜蘿
　　題招隱寺
　　千年戴顒宅佛廟此崇修古井人名在清泉鹿跡幽竹光寒閉院山影夜蔵樓未得髙僧㫖煙霞空暫游
　　塞下曲
　　二十逐嫖姚分兵逺戍遼雪迷經塞夜氷壯渡河朝促放雕難下生騎馬未調小儒何足問看取劒橫腰
　　宿淮陰水館
　　積水自成陰昏昏月映林五更離浦櫂一夜隔淮砧漂母郷非逺王孫道豈沉不當無健嫗誰肯效前心
　　題小松
　　何處斸雲煙新移此館前碧姿塵不染清影露長鮮聳地心纔直凌雲操未全可悲人自老何日是千年
　　夏日梅溪館寄龎舎人
　　東陽賔禮重髙館望行期埽簟因松葉篸瓜使竹枝捲簾聞鳥近翻枕夢人遲坐聽津橋說今營太守碑
　　感河上兵
　　一聞河塞上非是欲權兵首尾誠須畏膏肓慎勿輕多門徒可入盡室且思行莫為無媒者滄浪不濯纓
　　贈淮南將〈一作少年行〉
　　年少好〈一作少年足〉風情垂鞭眥睚〈一作賣眼〉行帶金獅子小裘錦麒麟獰揀匠〈一作選將〉裝銀〈一作金〉鐙堆〈一作推〉錢買鈿箏李陵雖效死時論亦輕生〈一作得虛名〉
　　題恵昌上人〈一本下有院字〉
　　半岩開一室香檖細氛氳石上潄秋水月中行夏雲律持僧講疏經誦梵書文好是風廊下遙遙掛褐裙
　　塞上曲
　　邊風捲地時日暮帳初移磧逈三通角山寒一㸃旗連收榻索馬引滿射鵰兒莫道功勲細將軍昔戍師
　　折楊柳
　　紅粉青樓曙垂楊仲月春懐君重攀折非妾妬腰身舞帶縈絲斷嬌娥向葉嚬橫吹凡幾曲獨自最愁人
　　採桑
　　自古多征戰由來尚甲兵長驅千里去一舉兩畨平按劒從沙漠歌謡滿帝京寄言天下將須立武功名
　　禪智寺
　　寳殿依山嶮臨虛勢若吞畫簷齊木末香砌壓雲根逺景窗中岫孤煙竹裏〈一作海上〉村慿髙聊一望鄉思隔吳門
　　寄題商洛王隱居
　　近逢商洛口知爾坐南塘草閣平春水柴門掩夕陽隨蜂收野蜜尋麝採生香更憶前年醉松花滿石牀
　　送客歸湘楚
　　無辭一杯酒昔日與君深秋色換歸鬢曙光生別心桂花山廟冷楓樹水樓陰此路千餘里應勞楚客吟
　　登金山寺
　　古今斯島絶南北大江分水闊吞滄海亭髙宿斷雲返潮千澗落啼鳥半空聞皆是登臨處歸航酒半醺











　　御定全唐詩巻五百十
<集部,總集類,御定全唐詩>
　　欽定四庫全書
　　御定全唐詩巻五百十一
　　張祜
　　洛陽感寓
　　擾擾都城曉〈一作晩〉四開不關名利也塵埃千門甲第身遙入萬里銘旌死後來洛水暮煙〈一作天一作雲〉橫莽蒼邙山秋日露崔嵬須知此事堪為鏡莫遣黃金漫作堆
　　從軍行
　　少年金紫就光輝直指邊城虎翼飛一巻旌〈一作旄〉收千騎虜萬全身出百重圍黃雲斷塞尋鷹去白草連天射鴈歸白首漢廷刀筆吏丈夫功業本相依
　　愛妾換馬
　　一面妖桃千里蹄嬌〈一作芳〉姿駿骨價應齊乍〈一作試〉牽玉勒辭〈一作超〉金棧〈一作埒〉催〈一作初〉整花鈿出繡閨去日豈無沾袂〈一作袖〉泣歸時還有〈一作別時猶解〉頓銜嘶嬋娟躞蹀春風裏〈一作暮〉揮手揺鞭楊柳隄
　　綺〈一作粉〉閣香銷華廐空忍將行雨換追風休憐柳葉雙睂翠〈一作緑〉卻愛桃花兩耳紅侍宴永辭春色裏趁朝休立漏聲中恩勞未盡情先盡暗泣嘶風〈一作長嘶〉兩意同〈此篇一作陳標詩〉
　　病宮人〈一作袁不約詩〉
　　佳人臥病動經秋簾幕繿縿不掛鉤四體強扶藤夾膝雙鬟慵插〈一作整〉玉搔頭花顔有幸君王問藥餌無徴待詔愁惆悵近來消瘦盡淚珠時傍枕函流
　　觀杭州柘枝
　　舞停歌罷鼓連催軟骨仙〈一作纎〉蛾暫起來紅罨畫衫纒腕出碧排方胯背腰廻旁收拍拍金鈴擺卻踏聲聲錦袎摧看著遍頭香袖褶粉屏香〈一作蘭〉帕又重隈〈一作偎〉
　　周員外席上觀柘枝〈一作周員外出雙舞柘枝妓〉
　　畫鼔拖環錦臂攘小娥雙換舞衣裳金絲蹙霧紅衫薄銀蔓垂花紫帶長鸞影乍迴頭並〈一作對〉舉鳳聲初歇翅齊張一時歘腕〈一作折〉招殘拍斜斂輕身拜玉郎
　　觀楊瑗柘枝
　　促疉蠻鼉引柘枝卷簷虛帽帶交垂紫羅衫宛蹲身處紅錦靴柔踏節時微動翠蛾拋舊態緩遮檀口唱新詞看看舞罷輕雲起卻赴襄王夢裏期
　　感王將軍柘枝妓歿
　　寂寞春風舊柘枝舞人休唱曲休吹〈一作美人休舞曲停吹〉鴛鴦鈿帶拋何處孔雀羅衫付阿誰畫鼓不聞招節拍錦靴空〈一作虛〉想挫腰肢今來座上偏惆悵〈一作翻如醉〉曽是堂前〈一作見梨園〉教徹時
　　揚州法雲寺雙檜
　　謝家雙植本圖〈一作南〉榮樹老人因〈一作亡〉地變更朱頂鶴知深蓋偃白睂僧見小枝生髙臨月殿〈一作戶〉秋雲影靜入風簷〈一作廊〉夜雨聲縱使〈一作從此〉百年為上夀緑陰終借暫時〈一作是借君〉行
　　憶游天台寄道流
　　憶昨天台到赤城幾朝仙籟耳中生雲龍出水風聲過海鶴鳴臯日色清石筍半山移步險桂花當洞拂衣輕今來盡是人間夢劉阮茫茫何處行
　　寄王尊師
　　天台南洞一靈仙骨聳氷稜貌瑩然曽對浦雲〈一作樗蒲〉長昧齒重來華表不知年溪橋晩下𤣥⻱出草露朝行白鹿眠猶憶夜深華蓋上更無人處話丹田
　　公子行
　　錦堂晝水繡簾垂〈一作玉堂前後畫簾垂〉立卻花驄待岀時紅粉美人擎酒勸青〈一作錦〉衣年少〈一作健僕〉臂鷹隨輕將玉杖敲花片旋把金鞭約柳枝〈一作絲〉近地〈一作晴日〉獨遊三五騎等閒行傍曲江池
　　寓懐寄蘇州劉郎中〈時以天平公薦罷歸〉
　　一聞周召佐明時西望都門強䇿羸天子好文才自薄諸侯力薦命猶奇賀知章口徒勞說孟浩然身更不疑唯是勝遊行未遍欲離京國尚遲遲
　　和杜牧之齊山登髙〈一作奉和池州杜員外重陽日齊山登髙〉
　　秋溪南岸菊霏霏急管煩〈一作繁〉絃對落暉紅葉樹深山徑斷碧雲江靜浦帆稀不堪孫盛嘲時笑願送王𢎞醉夜歸流落〈一作浪〉正憐芳意在砧聲徒促授寒衣
　　題于越亭
　　扁舟亭下駐煙波十五年遊重此過洲觜露沙人渡淺樹稍蔵竹鳥啼多山銜落照欹紅蓋水蹙斜文捲緑羅〈一作層闌漲水痕猶在古板題詩字已訛〉腸斷中〈一作況是髙〉秋正圓月夜來誰〈一作可堪聞〉唱異郷歌
　　秋夜登潤州慈和寺上方〈上方一作塔〉
　　清夜浮埃暫歇〈一作暫出一作歇井〉𨞬塔輪金照露華鮮人行中路月生海鶴語上方星滿天樓影半〈一作暗〉連深岸水鐘聲寒徹逺林〈一作溪〉煙僧房閉盡下樓去一半夢魂離〈一作歸〉世縁
　　寄獻蕭相公
　　東去江干〈一作山〉是勝遊鼎湖興〈一作相〉望不堪愁謝安近日違朝㫖傅說當時允帝求暫向聊城飛一箭長為滄kao海繫扁舟分明此事無人見白首相看未肯休
　　哭京兆龎尹
　　楊子江〈一作津〉頭昔共迷一為京兆隔雲泥故人昨日同時弔舊馬今朝別處嘶向壁愁睂無復畫扶牀稚齒已能啼也知世路名〈一作多〉堪貴〈一作歎〉誰信莊周論物〈一作物調一作物諭〉齊
　　送周尚書赴滑臺
　　楚謡襦袴整三年喉舌新恩下九天鼓角雄都分節鉞蛇龍舊國罷樓船崑河已在兵鈐內堂柳空留鶴嶺前多病無由酬一顧鄢陵千騎去翩翩
　　和杜使君九華樓見寄
　　孤城髙柳曉鳴鴉風簾半鉤清露華九峰聚翠宿危檻一夜孤光懸冷沙出岸逺暉帆欲落入谿寒影鴈差斜杜陵歸去春應早莫厭青山謝眺家
　　送人歸蜀
　　錦城春色〈一作櫂〉泝江源三峽經過幾夜猿紅樹兩厓開霽色碧巖千仭漲波痕蕭蕭暮雨荊王夢漠漠春煙蜀帝魂長怨相如留滯處富家還憶卓王孫
　　酬答柳宗言秀才見贈
　　南下天台厭絶冥五湖波上汎如萍江鷗自戲為蹤跡野鹿閒驚是性靈任子偶垂滄海釣戴逵虛認少微星金門後俊徒相唁且為人間寄茯苓
　　題杭州天竺寺
　　西南山最勝一界是諸天上路穿巖竹分流入寺泉躡雲丹井畔望月石橋邊洞壑江聲逺樓臺海氣連塔眀春嶺雪鐘散暮松煙何處去猶恨更看峰頂蓮
　　題杭州靈隱寺
　　峰巒開一掌朱檻幾環延佛地花分界僧房竹引泉五更樓下月十里郭中煙後塔聳亭後前山橫閣前溪沙涵水靜澗石㸃苔鮮好是呼猨久西巖深響連
　　中秋夜杭州翫月
　　萬古太陰精中秋海上生鬼愁縁辟照人愛為髙明厯厯華星逺霏霏薄暈縈影流江不盡輪曳谷無聲似鏡當樓曉如珠出浦盈岸沙全借白山木半含清小檻循環看長堤蹋陣行殷勤未歸客煙水夜來情
　　髙閑上人
　　座上辭安國禪房戀沃州道心黃葉老詩思碧雲秋巻軸朝廷餞書函內庫收陶欣入社叟生怯論經儔日色屏初掲風聲筆未休長波溢〈一作浮〉海岸大㸃出嵩丘不絶羲之法難窮智永流殷勤一牋在留著看銀鉤
　　題靈隱寺師一上人十韻
　　八十空門子深山土木骸片衣閑自衲單食老長齋道性終能遣人情少不乖樔枸居上院薜荔俯層階洗鉢前臨水窺門外有〈一作掩〉柴朗吟揮竹拂髙揖曳芒鞋迸筍斜穿塢飛泉下噴崖種花忻土潤撥石慮沙埋舊往師招隱初臨我詠懐何〈一作聊〉當縁〈一作因〉興翫更為表新牌
　　投常州從兄中丞
　　扁舟何所往言入善人邦舊愛鵬摶海今聞虎渡江士因為政樂儒為說詩降素履冰容靜新詞玉潤摐金魚聊解帶畫鷁稍移樁邀妓思〈一作促坐邀〉逃席留賔命倒缸史〈一作吏〉材誰是伍經術世無雙廣廈當宏構洪鐘併待撞成龍須講邴展驥莫先龎應念宗中末秋螢照一牕
　　送王昌渉侍御
　　十里指東平軍前首出征諸侯青服舊御史紫衣榮入陳梟心死分〈一作衝〉圍虎力生畫時安楚塞刻〈一作尅〉日下齊城號令朝移幕偷蹤夜斫營雲梯曽險上地道慣深行舉斾招降將投戈趁敗兵自慙居虜者當此立功名
　　少年樂〈一作貴家郎〉
　　二十便封侯名居第一流緑鬟深小院清管下髙樓醉把金船擲閒敲玉鐙遊帶盤紅鼴鼠袍砑紫犀牛錦袋歸調箭羅鞋起撥毬眼前長貴盛那信世間愁〈一作碧瓦坊墻上朱橋柳巷頭眼前長少貴那信有春愁〉
　　華清宮和杜舎人
　　五十年天子離宮舊粉〈一作仰傾〉牆登封時正泰御宇日初〈一作何〉長上位先名實中興事憲章舉〈一作起〉戎輕甲冑餘地取河湟道帝𤣥元祖儒封孔子王因縁百司署藂㑹一人湯渭水波揺緑秦山〈一作郊〉草半黃馬頭開夜照〈一作馬馴金勒細〉鷹眼利星芒〈一作鷹健玉鈴鏘〉下箭朱弓滿鳴鞭皓腕攘畋思獲呂望諫祇避周昌兔跡貪前逐梟心不早防幾添鸚䳇勸頻〈一作先〉賜荔支嘗月鎖千門靜天髙〈一作吹〉一笛涼細音揺翠〈一作羽〉佩輕步宛霓裳禍亂根〈一作基〉潛結昇平意遽忘衣冠逃犬虜鼙鼓動漁陽外戚心殊迫中途事可量雪〈一作血〉埋妃子貌〈一作豔〉刃斷祿兒腸近侍煙塵隔前蹤輦路荒益知迷寵佞惟〈一作遺〉恨喪忠〈一作賢〉良北闕尊明主南宮遜上皇禁清餘鳳吹池冷映〈一作睡〉龍光祝夀山猶在流年水共傷杜鵑魂厭蜀蝴蝶夢悲莊雀卵遺雕栱蟲絲罥畫梁紫苔侵壁潤紅樹閉門芳守吏齊鴛瓦耕民得翠璫歡康〈一作登年〉昔時〈一作酺〉樂講武舊兵莫草深巖靄〈一作翠〉幽花墜徑香不堪垂白叟行折御溝楊
　　穆護砂
　　玉管朝朝弄清歌日日新折花當驛路寄與隴頭人
　　思歸樂二首
　　晩日催絃管春風入綺羅杏花如有意偏落舞衫多萬里春應盡三江鴈亦稀連天漢水廣孤客未言歸
　　金殿樂
　　入夜秋砧動千聲起四鄰不縁樓上月應為隴頭人
　　牆頭花二首
　　蟋蟀鳴洞房梧桐落金井為君裁舞衣天寒翦刀冷妾有羅衣裳秦王在時作為舞春風多秋來不堪著
　　胡渭州
　　楊柳千尋色桃花一苑芳風吹入簾裏唯有惹衣香
　　白鼻騧
　　為底胡姬酒長來白鼻騧摘蓮拋水上郎意在浮花
　　戎渾
　　風勁角弓鳴將軍獵渭城草枯鷹眼疾雪盡馬啼輕〈此首即王維觀獵詩前四句〉
　　楊下採桑
　　飛絲惹緑塵軟葉對孤輪今朝入園去物色強著人
　　宮詞二首
　　故國三千里深宮二十年一聲河滿子雙淚落君前自倚能歌日先皇掌上憐新聲何處唱腸斷李延年
　　昭君怨二首
　　萬里邊城逺千山行路難舉頭唯見日〈一作月〉何處是長安
　　漢庭無大議戎虜幾先和莫羨傾城色昭君恨最多
　　夕次竟陵
　　南風吹五兩日暮竟陵城腸斷巴江月夜蟬何處聲
　　信州水亭
　　南簷架短廊沙路白茫茫盡日不歸處一庭梔子香
　　蘇小小歌三首
　　車輪不可遮馬足不可絆長怨十字街使郎心四散新人千里去故人千里來翦刀橫眼底方覺淚難裁登山不愁峻渉海不愁深中擘庭前棗教郎見赤心
　　樹中草
　　青青樹中草託根非不危草生樹卻死榮枯君可知
　　七里瀨漁家
　　七里垂釣叟還傍釣臺居莫恨無名姓嚴陵不賣魚
　　讀曲歌五首
　　窗中獨自起簾外獨自行愁見蜘蛛織尋思直到明碓上米〈一作人〉不舂窗中絲罷絡看渠駕去車定是無四角
　　不見心相許徒雲腳漫勤摘荷空摘葉是底采蓮人窗外山魈立知渠腳不多三更機底下摸著是誰梭郎去摘黃瓜郎來收赤棗郎耕種麻地今作西舍道
　　玉樹後庭花
　　輕車何草草獨唱後庭花玉座誰為主徒悲張麗華
　　莫愁樂
　　儂居石城下郎到石城遊自郎石城出長在石城頭
　　襄陽樂
　　大堤花月夜長江春水流東風正上信春夜特來〈一作待郎〉遊
　　自君之出矣
　　自君之出矣萬物看成古千尋葶藶枝爭奈長長苦
　　夢江南
　　行吟洞庭句不見洞庭人盡日碧江夢江南紅樹春
　　將離岳州留獻徐員外
　　髙齋長對酒下客亦霑魚不為江南去還來郡北居
　　題彭澤盧明府新樓
　　碧落新樓迥清池古樹閒先賢盡為宰空看縣南山
　　贈禪師
　　坐見三生事宗傳一衲來已知無法說心向定中灰
　　江南逢故人
　　河洛多塵事江山半舊遊春風故人夜又醉白蘋洲
　　松江懐古
　　碧樹吳洲逺青山震澤深無人蹤范蠡煙水暮沈沈
　　書憤
　　三十未封侯顛狂遍九州平生鏌鎁劍不報小人讎
　　題孟處士〈一作浩然〉宅
　　髙才何必貴下位不妨賢孟簡雖持節襄陽屬浩然
　　首陽竹
　　首陽山下路孤竹節長存為問無心草如何庇本根
　　題僧影堂
　　寒葉墜清霜空簾著燼香生前既無事何事更悲傷
　　邊思
　　蘇武節旌盡李陵音信稀花當隴上發人向隴頭歸
　　題弋陽館
　　一葉飄然下弋陽殘霞昬日樹蒼蒼吳溪漫淬干將劒卻是猨聲斷客腸
　　題秀師影堂
　　陰陰古寺杉松下記得長明一焰燈盡日看山人不㑹影堂中是別來僧
　　贈〈一作題〉李修源〈一作送溫飛卿赴方城〉
　　岳陽〈一作方城〉新尉曉衙叅卻是傍人意未甘昨〈一作盡〉夜與君思賈誼長沙〈一作瀟湘〉猶在洞庭南
　　瓜洲聞曉角
　　寒耿稀星照碧霄月樓吹角夜江遙五更人起煙霜靜一曲殘聲遍〈一作送〉落潮
　　元日仗
　　文武千官歳仗兵萬方同軌奏昇平上皇一御含元殿丹鳳門開白日明
　　連昌宮
　　龍虎旌旗雨露飄玉樓歌斷碧山遙𤣥宗上馬太真去紅樹滿園香自銷
　　正月十五夜燈
　　千門開鎖萬燈明正月中旬動帝京三百內人連袖舞一時天上著詞聲
　　上已樂
　　猩猩血綵繫頭標天上齊聲舉畫橈卻是內人爭意切六宮紅〈一作羅〉袖一時招
　　千秋樂
　　八月平時花萼樓萬方同樂奏〈一作是〉千秋傾城人看長竿出一伎初成趙解愁
　　春鶯囀
　　興慶池南柳未開太真先把一枝梅內人已唱春鶯囀花下傞傞軟舞來
　　大酺樂二首
　　車駕東來值太平大酺三日洛陽城小兒一伎竿頭絶天下傳呼萬歳聲
　　紫陌酺歸日欲斜紅塵開路薛王家雙鬟笑〈一作前〉說樓前鼓兩仗〈一作妓〉爭輪好落〈一作結〉花
　　邠王小管
　　虢國潛行韓國隨宜春深院映〈一作鬬〉花枝金輿逺幸無人見偷把邠〈一作寧〉王小管吹
　　李謨笛
　　平時東幸洛陽城天樂宮中夜徹明〈一作鳴〉無奈李謨偷曲譜〈一作耳〉酒樓吹笛是新聲
　　寧哥來
　　日映宮城霧半開太真簾下畏人猜黃翻綽指向西樹不信寧哥回馬來
　　丁已年仲冬月江上作
　　南來驅馬渡江濆消息前年此月聞唯是賈生先慟哭不堪天意重陰雲
　　鄴下懐古
　　鄴中城下漳河水日夜東流莫記春腸斷宮中望陵處不堪臺上也無人
　　讀池州杜員外杜秋娘詩
　　年少多情杜牧之風流仍作杜秋詩可知不是長門閉也得相如第一詞
　　杭州開元寺牡丹
　　濃豔初開小藥欄人人惆悵出長安風流卻是錢塘寺不踏紅塵見牡丹
　　招徐宗偃畫松石
　　咫尺雲山便出塵我生長日自因循憑君畫取江南勝留向東齋伴老身
　　平陰夏日作
　　西來漸覺細塵紅擾擾舟車路向東可惜夏天明月夜土〈一作上〉山前面障南風
　　贈〈一本此下有元道二字〉處士
　　小徑上山山甚小每憐僧院笑僧禪人間莫道無難事二十年來已是𤣥
　　邠娘羯鼔
　　新教邠娘羯鼔成大酺初日最先呈冬兒指向貞貞〈一作真真〉說一曲乾鳴兩杖〈一作杖子〉輕
　　退宮人二首
　　開元皇帝掌中憐流落人間二十年長說承天門上宴百官樓下拾金錢
　　歌喉漸退出宮闈泣話伶官上許歸猶說入時歡聖夀內人初著五方衣
　　耍娘歌
　　宜春花夜雪千枝妃子偷行上密隨便喚耍娘歌一曲六宮生老是蛾睂
　　悖拏兒舞
　　春風南內百花時道唱〈一作調〉梁州急遍吹掲手便拈金椀舞上皇驚笑悖拏兒
　　題靈徹上人舊房
　　寂寞空門支道林滿堂詩板舊知音秋風吹葉古廊下一半繩牀燈影深
　　晩秋潼關西門作
　　日落寒郊煙物清古槐陰黑少人行關門西去華山色秦地東來河水聲
　　贈內人
　　禁門宮樹月痕過媚眼唯看宿燕〈一作鷺〉窠斜拔玉釵燈影畔剔開紅焰救飛蛾
　　洛中作
　　元和天子昔平戎惆悵金輿尚未通盡日洛橋閑處看秋風時節上陽宮
　　折楊柳枝二首
　　莫折宮前楊柳枝𤣥宗曾向笛中〈一作玉笛〉吹傷心日暮煙霞起無限春愁生翠睂
　　凝碧池邊斂翠睂景陽樓下綰青絲那勝妃子朝元閣玉手和煙弄一枝
　　華清宮四首
　　風樹離離月稍明九天龍氣在〈一作有〉華清宮門深鎖無人覺半夜雲中羯鼓聲
　　天闕沈沈夜未央碧雲仙曲舞霓裳一聲玉笛向空盡月滿驪山宮漏長
　　紅樹蕭蕭閣半開上〈一作玉〉皇曾幸此宮來至今風俗驪山下村笛猶吹阿濫堆
　　水〈一作山〉遶宮牆處處聲殘紅長緑露華清武皇一夕夢不覺十二玉樓空月明
　　贈竇家小兒
　　深緑衣裳小小人每來聽裏解相親天生合去雲霄上一尺松栽已出塵
　　聽崔莒侍御葉家歌〈一本無莒字〉
　　宛羅重縠起歌筵活鳳生花動碧煙一聲唱斷無人和觸破秋雲直上天
　　長門怨
　　日映宮牆柳色寒笙歌遙指碧雲端珠鉛滴盡無心語強把花枝冷笑看
　　讀老莊
　　等閒緝綴閒言語誇向時人喚作詩昨日偶拈莊老讀萬尋山上一毫釐
　　偶題
　　古來名下豈虛為李白顛狂自稱時唯恨世間無賀老謫仙長在沒人知
　　別玉華僊侶
　　遶舍煙霞為四鄰寒泉白石日相親塵機不盡住不得珍重玉山山上人
　　汴上送客〈一作汴上同楊昇秀才送客歸〉
　　河流西下鴈南飛楚客相逢淚濕衣張翰思歸〈一作郷〉何太切扁舟不住又東歸
　　郵亭殘花〈一作平原路上題郵亭殘花〉
　　雲暗山橫日欲斜郵亭下馬對殘花自從身逐征西府每到花時不在家
　　秋時〈一作曉〉送鄭侍御
　　離鴻聲怨碧雲淨楚瑟調髙清曉天盡日相看俱不語西風揺落數枝蓮
　　宿武牢關
　　行人𠉀曉久裵徊不待雞鳴未得開堪羨寒溪自無事潺潺一夜宿〈一作向〉關來
　　夜宿湓浦逢崔昇
　　江流不動月西沈南北行人萬里心況是相逢鴈天夕星河寥落水雲深
　　京城寓懐
　　三十年持一釣竿偶隨書薦入長安由來不是求名者唯待春風看牡丹
　　集靈〈一作虛〉臺二首
　　日光斜照集靈〈一作虛〉臺紅樹花迎曉露開昨夜上皇新授籙太真含笑入簾來
　　虢國夫人承主恩平明騎〈一作下〉馬入宮門卻嫌脂粉汚顔色淡掃蛾睂朝至尊〈此篇一作杜甫詩〉
　　感歸
　　行卻〈一作去〉江南路幾千歸來不把一文錢郷人笑我窮寒鬼還似襄陽孟浩然
　　偶作
　　徧識青霄路上人相逢秖是語逡巡可勝飲盡江南酒歳月猶殘李白身
　　勸飲酒
　　燒得硫黃漫學仙未勝長付酒家錢竇常不喫齊推樂〈一作藥〉卻在人間八十年
　　阿䳰湯
　　月照宮城紅樹芳緑窗燈影在雕梁金輿未到長生殿妃子偷尋阿䳰湯
　　馬嵬坡
　　旌旗不整奈君何南去人稀北去多塵土已殘香粉豔荔枝猶到馬嵬坡
　　太真香囊子
　　蹙金妃子小花囊銷耗胸前結舊香誰為君王重解得一生遺恨繫心腸
　　雨霖鈴
　　雨霖鈴夜卻歸秦猶見〈一作是〉張徽一曲新長說上皇和淚教月明南內更無人
　　聽歌二首
　　兒郎漫說轉喉輕須待情來意自生只是眼前絲竹和大家聲裏唱新聲〈此篇題一作聽劉端公田家歌〉
　　十二年前邊塞行坐中無語歎歌情不堪昨夜先垂淚西去陽關第一聲〈此篇題一作耿家歌〉
　　聽箏〈一作題宋州田大夫家樂丘家箏〉
　　十指纎纎玉筍紅鴈行輕遏翠中分明似說長城苦水咽雲寒一夜風
　　王家琵琶
　　金屑檀槽玉腕明子輕撚為多情只愁拍盡涼州破畫出風雷是撥聲
　　李家柘枝
　　紅〈一作細〉鉛拂臉細腰人金繡羅衫軟著身長恐舞時殘拍盡卻思雲雨更無因
　　楚中韋中丞箜篌
　　千重鉤鎖撼金鈴萬顆真珠瀉玉瓶恰值滿堂人慾醉甲光纔觸一時醒
　　邊上逢歌者
　　垂老秋〈一作愁〉歌出塞庭遏雲相付舊秦青少年翻擲新聲盡卻向人前側〈一作傾〉耳聽
　　馬嵬歸
　　雲愁鳥恨驛坡前孑孑龍旗指望賢無復一生重語事柘黃衫袖掩潸然
　　塞上聞笛〈一作董家笛〉
　　一夜梅花笛裏飛冷沙晴檻月光輝〈一作陽春白雪復輝輝〉北風吹盡向何處〈一作東風卻定北風起〉髙入塞雲燕鴈稀
　　經舊遊
　　去年來送行人處依舊蟲聲古岸南斜日照溪雲影斷水葓花穂倒空潭
　　東山寺
　　寒色蒼蒼老柏風石苔清滑露光融半夜四山鐘磬盡水精宮殿月玲瓏
　　峰頂寺
　　月明如水山頭寺仰面看天石上行夜半深廊人語定一枝松動鶴來聲
　　題潤州鶴林寺
　　古寺名僧多異時道情虛遣俗情悲千年鶴在市朝變來去舊山人不知
　　題勝上人山房
　　清晝房廊山半開一瓶新汲灑莓苔古松百尺始生葉颯颯風聲天上來
　　李夫人詞
　　延年不語望三星莫說夫人上涕零爭奈世間惆悵在甘泉宮夜看圖形
　　題金陵渡
　　金陵津渡小山樓一宿行人自可愁潮落夜江斜月裏兩三星火是瓜州
　　過陰陵〈一本下有山字〉
　　壯士悽惶到山下行人惆悵上山頭生前此路已迷失寂寞孤魂何處遊
　　縱遊淮南
　　十里長街市井連月明橋上看神仙人生只合揚州死禪智山光〈一作邊〉好墓田
　　登樂遊原
　　幾年詩酒滯江干水積雲重思萬端今日南方惆悵盡樂遊原上見長安
　　過石頭城
　　纍纍墟墓葬西原六代同歸蔓草根唯是歳華流盡處石頭城下水千痕
　　黃蜀葵花
　　名花八葉嫩黃金色照書窗透竹林無奈美人閒把嗅直疑檀口印中心
　　楊花
　　散亂隨風處處勻庭前幾日雪花新無端惹著潘郎鬢驚殺緑窗紅粉人
　　薔薇花
　　曉〈一作明〉風抹盡燕支顆夜雨催成蜀錦機當晝開時正明媚故鄉疑是買臣歸
　　戲顔郎中獵〈一本無戲字〉
　　忽聞射獵出軍城人著戎衣馬帶纓倒把角弓呈一箭滿川狐兔當頭行
　　江上旅泊呈杜員外
　　牛渚南來沙岸長逺吟佳句望池陽野人未必非毛遂太守還須是孟嘗
　　容兒鉢頭
　　爭走金車叱鞅牛笑聲唯是說千秋兩邊角子羊門裏猶學容兒弄鉢頭
　　熱戲樂
　　熱戲爭心劇火燒銅槌暗熱〈一作執〉不相饒上皇失喜寧王笑百尺幢竿果動揺
　　玉環琵琶
　　宮樓一曲琵琶聲滿眼雲山是去程回顧段師非汝意玉環休把恨分明
　　題酸棗驛前碑
　　蒼苔古澀自〈一作字〉雕疎誰道中郎筆力餘長愛當時遇王粲每來碑下不關書
　　題朱兵曹山居
　　朱氏西齋萬巻書水門山闊自髙疎我來穿穴非無意願向君家作壁魚
　　題畫僧二首
　　骨峭情〈一作凊〉髙彼岸人一杯長泛海為津僧儀又入清流品卻恐前生是許詢〈此篇題一作酬信上人贈張僧繇畫僧〉
　　瘦頸隆肩碧眼生〈一作僧〉翰林親讚虎頭能終年不語看如意似證禪心入大乗
　　送走馬使
　　新樣花文配蜀羅同心雙帶蹙金蛾慣將喉舌傳軍好〈一作號〉馬跡鈴聲遍兩河
　　題御溝
　　萬樹垂楊拂御溝溶溶漾漾遶神州都縁濟物心無阻從此恩波處處流
　　題青龍寺
　　二十年沈滄海間一遊京國也應閒人人盡到求名處獨向青龍寺看山
　　硫黃
　　一粒硫黃入貴門寢堂深處問𤣥言時人盡說韋山甫昨日餘干弔子孫
　　散花樓
　　錦江城外錦城頭回望秦川上軫憂正值血魂來夢裏杜鵑聲在散花樓
　　王家五
　　五條出萬端情撚撥間關漫態生唯羨風流田太守小金鈴子耳邊鳴
　　聽薛陽陶吹蘆管
　　紫清人下薛陽陶末曲新笳調更髙無奈一聲天外絶百年已死斷腸刀
　　過汾水關
　　千里南來背日行關門無事一侯嬴山根百尺路前去十〈一作半〉夜耳中汾水聲
　　櫻桃
　　石榴未拆梅猶小愛此山花四五株斜日庭前風褭褭碧油千片漏紅珠
　　酬淩〈一作酬靈符〉秀才恵枕〈一作恵虎枕〉
　　八寸黃楊恵不輕虎頭光照簟文清空心想此縁成夢拔劍燈前一夜行
　　感春申君
　　薄俗何心議感恩諂容卑跡賴君門春申還道三千客寂寞無人殺李園
　　孟才人歎〈並序〉
　　武宗皇帝疾篤遷便殿孟才人以歌笙獲寵者密侍其右上目之曰吾當不諱爾何為哉指笙囊泣曰請以此就縊上憫然復曰妾嘗藝歌請對上歌一曲以泄其憤上以懇許之乃歌一聲河滿子氣亟立殞上令毉𠉀之曰脈尚溫而腸已絶及帝崩柩重不可舉議者曰非俟才人乎爰命其櫬櫬至乃舉嗟夫才人以誠死上以誠命雖古之義激無以過也進士髙璩登第年宴傳於禁伶明年秋貢士文多以為之目大中三年遇髙於由拳哀話於余聊為興歎
　　偶因歌態詠嬌嚬〈一作清唱奏歌頻〉傳唱〈一作選入〉宮中十二春卻為〈一作絶後〉一聲河滿子下泉〈一作九原〉須弔舊才人
　　聽簡上人吹蘆管三首
　　蜀國僧吹蘆一枝隴西遊客淚先垂至今留得新聲在卻為中原人不知
　　細蘆僧管夜沈沈越鳥巴猨寄恨吟吹到耳邊聲盡處一條絲斷碧雲心
　　月落江城樹繞鴉一聲蘆管是天涯分明西國人來說赤佛堂西是漢家
　　聽岳州徐員外彈琴
　　玉律潛符一古琴哲人心見聖人心盡日南風似遺意九疑猨鳥滿山吟
　　鉤弋夫人詞
　　惆悵雲陵事不迴萬金重更築仙臺莫言天上無消息猶是夫人作鳥來
　　鴻溝
　　龍蛇百戰爭天下各制雄心指此溝寧似九州分國土地圖初割海中流
　　悲納鐵
　　長聞為政古諸侯使佩刀人盡佩牛誰謂今來正耕墾卻銷農器作戈矛
　　胡渭州
　　亭亭孤月照行舟寂寂長江萬里流郷國不知何處是雲山漫漫使人愁
　　破陣樂
　　秋風四面足風沙塞外征人暫別家千里不辭行路逺時光早晩到天涯
　　楓橋
　　長洲苑外草蕭蕭卻算游城歳月遙唯有別時今不忘暮煙疎雨過楓橋
　　句
　　萬國見清道一身成白頭〈上令狐相公以下見紀事〉　此地榮辱盛豈宜山中人〈秋晚〉　椿兒遶樹春園裏桂子尋花夜月中〈見掛苑叢談〉　一身扶杖二兒隨〈見野客叢談〉　夏雨蓮苞破秋風桂子彫〈題天竺寺　以下並見海錄碎〉　杜鵑花發杜鵑叫烏臼花生烏臼啼　茶風無奈筆酒禿不勝簪













　　御定全唐詩巻五百十一
