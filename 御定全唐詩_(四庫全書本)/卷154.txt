　　欽定四庫全書
　　御定全唐詩巻一百五十四
　　蕭穎士
　　蕭穎士字茂挺開元中對策第一補祕書正字奉使括遺書趙衛間淹乆不報為有司劾免留客濮陽教授時號蕭夫子召為集賢校理宰相李林甫怒其不下巳調廣陵參軍事史官韋述薦穎士自代召詣史館待制林甫愈見疾遂免官尋調河南府參軍事山南莭度使源洧辟掌書記洧卒崔圎署為揚州功曹參軍至官信宿去後客死汝南逆旅門人私諡曰文元先生穎士樂聞人善以推引後進為己任所奬目皆為名士集十卷今編詩一巻
　　江有楓一篇十章〈並序〉
　　江有楓思陸鄭二友吳㑹舊遊且疾讒也臣〈一作君〉宦於尹府以直方不偶見逼讒佞惟古之賢者有避色避言之義矯然去之二室之間有槭樹焉與江
　　南楓形胥類憩於其下而作是詩以貽夫二三子焉
　　江有楓其葉蒙蒙我友自東於以遊從
　　山有槭其葉漠漠我友徂北於以休息
　　想彼槭矣亦類其楓矧伊懐人而忘其東
　　東可遊矣㑹之丘矣于山於水於廟於寺於亭於里君子遊焉於以宴喜其樂亹亹
　　粵東可居彼吳之墟有田有庭有朋有書有蓴有魚君子居焉惟以宴醑其樂徐徐
　　我朋在矣彼陸之子〈淹也〉如松如杞淑問不巳
　　我友於征彼鄭之子〈愕也〉如琇如英徳音孔明
　　我思震澤菱芡幕幕寤寐如覿我思剡谿杉篠萋萋寤寐無迷
　　有鳥有鳥粵鷗與鷺浮湍戲渚皓然潔素忘其猜妒彼何人斯曽足傷懼
　　此懼惟何懼寘於羅彼驕者子讒言孔多我聞先師體命委和公伯之愬則如予何悵然山河惟以嘯歌其憂也哉
　　菊榮一篇五章〈並序〉
　　菊榮酬贈離且申志也久寓大邑賢宰宋侯恵而好予賦鳴蟬以貺別有懐相規備厥卒章於以報焉
　　采采者菊芬其榮斯紫英黃萼照灼丹墀愷悌君子佩服攸宜王國是維大君是毗貽爾子孫百祿萃之采采者菊於邑之城舊根新莖布葉垂英彼羙淑人應家之禎有既鳴我政則平宜爾棟崇必復其慶采采者菊於邦之府隂槐翳栁邇楹近宇彼勞者子喧卑是處慨其莫知藴結誰語企彼髙人色斯遐舉采采者菊於賔之館既低其枝又弱其幹有斐君子是焉披翫良辰㫖酒宴飲無算愴其仳別終然永歎歳方晏矣霜露殘促誰其榮斯有英者菊豈微春華懿此貞色人之侮我混於薪棘詩人有言好是正直
　　涼雨一章〈並序〉
　　涼雨志楊侯樂賔僚也
　　習習涼風泠泠浮飇君子樂胥於其賔僚有女斯夭式歌且謡欲言終宥惟以招邀於胥樂兮
　　有竹一篇七章〈並序〉
　　有竹懿李新後閤而宴親友也
　　有竹斯竿於閣之前君子秉心惟其貞堅兮
　　有竿斯竹於閣之側君子秉操惟其正直兮
　　彼蔚者竹蕭其森矣有開者閤宛其深矣迴簷幽砌如翼如齒
　　冬之宵霰雪斯瀌我有金爐熺其以歊
　　夏之日炎景斯鬱我有珍簟淒其以栗
　　彼紛者務體其豫矣有㫖者酒歡其且矣友僚萃止跗萼載韡
　　彼美公之姓兮那歟應積慶兮期子惟去之柄兮
　　江有歸舟三章〈並序〉
　　記有之尊道成徳嚴師其難哉故在三之禮極乎君親而師也叅焉無犯與隱義斯貫矣孔聖稱顔子有視余猶父歎其至歟今吾於太眞也然乎爾且後進而余師者自賈邕盧冀之後比歳舉進士登科名與實皆相望騰遷凡數子其佗自京畿太學踰於淮泗行束脩以上而未及門者亦云倍之餘弗敏曷雲當乎而莫之讓蓋有來學微往教蒙匪余求若之何其拒哉猗爾之所以求我之所以誨學乎文乎學也者非雲徴辨説摭文字以扇夫談端輮厥詞意其於識也必鄙而近矣所務乎憲章典法膏腴徳義而巳文也者非雲尚形似牽比類以局夫儷偶放於竒靡其於言也必淺而乖矣所務乎激揚雅訓彰宣事實而巳衆之言文學者或不然於戲彼以我為僻爾以我為正同聲相求爾後我先安得而不問哉問而教教而從從而逹欲辭師也得乎孔門四科吾是以竊其一矣然夫徳行政事非學不言言而無文行之不逺豈相異哉四者一夫正而巳矣故曰詩三百一言以蔽之曰思無邪不正之謂也吾嘗謂門弟子有尹徴之學劉太眞之文首其選焉今茲春連茹甲乙淑問休闡為時之冠浹旬有詔俾徴典校袐書且馳傳壠首領元戎書記之事四牡騑騑薄言旋歸聲動日下浹於寰外而太眞元昆前巳甲科未始間歳翩其連舉謂予不信豈其然乎夏五月迴棹京洛告歸江表岵兮屺兮歡既萃矣兄矣弟矣榮斯繼矣搢紳之徒習禮聞詩者僉曰劉氏二子可謂立乎身光乎親蹈極致於人倫者矣上京餞別庭闈望歸從古巳來未之聞也余羇宦此都色斯雲舉彼吳之丘曽是昔遊心乎往矣有懐伊阻行矣風帆載飛載揚爾思不及黯然以泣先師孝弟謹信泛愛親仁餘力學文之訓爾其志之南條北固朱方舊里昔與太眞初㑹於茲余之門人有栁幷者前是一歳亦嘗覯茲地其請業也必始乎此焉幷也有尹之敏劉之工其少且疾故莫之逮太眞亦嘗曰何敢望幷幷與眞難乎其相奪矣緬彼江隂京阜是臨言念二子從予於此爾雲過之其可忘諸同是餞者賦江有歸舟以寵夫嘉慶焉爾詩曰
　　江有歸舟亦亂其流之子言旋嘉名孔修揚於王庭允焯其休
　　舟既歸止人亦榮止兄矣弟矣孝斯踐矣稱觴燕喜於岵於屺
　　彼遊惟帆匪風不揚有彬伊父匪學不彰予其懐而勉爾無忘
　　過河濵和文學張志尹
　　隆古日以逺舉世䘮其淳慷慨懐黃虞化理何由臻歩出城西門裵回見河濵當其側陋時河水清且潾滄桑一以變莽然翳荊榛至化無苦窳宇宙將陶甄太息感悲泉人往跡未湮瑟瑟寒原暮冷風吹衣巾顧我謭劣質希聖杳無因且盡登臨意斗酒歡相親
　　舟中遇陸棣兄西歸數日得廣陵二三子書知遲晩次沙墊西㟁作
　　林烏遙㟁鳴早知東方曙波上風雨歇舟人叫將去蒼蒼前洲日的的回沙鷺水氣清曉隂灘聲隱川霧舊山勞魂想憶人阻洄泝信宿千里餘佳期曷由遇前程入楚鄉弭棹問維揚但見土音異始知程路長寥寥晩空靜漫漫風淮涼雲景信可羙風潮殊未央故人江臯上永日念容光中路枉尺書謂余瓊樹芳深期結晤語竟夕恨相望冀願崇朝霽吾其一葦航
　　重陽日陪元魯山徳秀登北城矚對新霽因以贈別〈時元兄屢有掛冠之意〉
　　山縣遶古堞悠悠快登望雨餘秋天髙目盡無隱狀綿連滍川迴杳𣺌鴉路深彭澤興不淺臨風〈一作流〉動歸心頼茲琴堂暇傲睨傾菊酒人和歳巳登從政復何有逺山十里碧一道銜長雲青霞半落日混合疑晴曛漸聞驚棲〈一作棲林〉羽坐歎清夜月中歡愴有違行子念明發僅能泯寵辱未免傷別離江湖不可忘風雨勞相思明時當盛才短伎安所設何日謝百里從君漢之澨
　　留別二三子得韻字
　　二紀尚雌伏徒然忝先進英英爾衆賢名實鬱雙振殘春惜將別清洛行不近相與愛後時無令孤逸韻
　　仰荅韋司業垂訪五首
　　呦呦食苹鹿常飲清泠川但恱豐草美寧知牢饌鮮主人有幽意將以充林泉羅網倖免傷蒙君復羈牽髙堂列衆賔廣座鳴清俯仰轉驚〈一作傷〉惕徘徊獨憂煎緬懐雲巖路欲往無由緣物各有所好違之傷自然
　　神龜在南國緬邈湘川隂遊止蓮葉上歳時嘉樹林毒蟲且不近斤斧何由尋錯落負竒文熒煌耀丹金江山萬里餘淮海阻且深獨保貞素質不為寒暑侵一逢盛明代應見通靈心
　　晉代有儒臣當年富詞藻立言寄青史將以贊王道遼落緬歳時辛勤歴江島且言風波倦探渉豈為寳不遇庾征西雲誰展懐抱士貧乏知己安得成所好
　　彭陽昔遊說願謁南郢都王果尚未逹況從夷節謨豈知晉叔向無罪嬰囚拘臨難俟解紛獨知祁大夫舉讐且不棄何必論親踈夫子覺者也其能〈一作肯〉遺我乎闗西一公子年貌獨青春被褐來上京翳然聲未振中郎何為者倒屣驚座賔詞賦豈不佳盛名亦相因為君奏此曲此曲多苦辛千載不可誣孰言今無人
　　答鄒象先
　　桂枝常共擢茅茨冀同薦一命何阻脩載馳各川縣壯圖悲歳月明代恥貧賤回首無津梁祗令二毛變
　　䝉山作
　　東蒙鎮海沂合沓餘百里清秋淨氛靄崖崿隱天起於役勞往還息徒暫攀躋將窮絶跡處偶得冥心理雲氣雜虹霓松聲亂風水微明緑林際杳窱丹洞裏仙鳥時可聞羽人邈難視此焉多深邃賢逹昔所止子尚捐俗紛季隨躡遐軌藴真道彌曠懐古情未巳白鹿凡幾遊黃精復奚似顧予尚牽纒家業重書史少學務從師壯年貴趨仕方馳桂林譽未暇桃源美歳暮期再尋幽哉羨門子
　　早春過七嶺寄題硤石裴丞㕔壁
　　出硤寄趣少晩行偏憶君依然向來處官路谿邉雲茲路豈不劇能無俗累紛槐隂永未合泉聲細猶聞彌歎春罷酒牽卑〈一夲二字缺〉從此分登髙望城入斜影半風薫
　　送張翬下第歸江東〈翬一作暈〉
　　俱飛仍失路綵服邇清波地積東南美朝遺甲乙科客愁千里別春色五湖多明日舊山去其如相望何
　　越江秋曙
　　扁舟東路逺曉月下江濆瀲灧信潮上蒼茫孤嶼分林聲寒動葉水氣曙連雲暾日浪中出榜歌天際聞伯鸞常去國安道惜離羣延首剡谿近詠言懐數君
　　山莊月夜作
　　獻書嗟棄置疲拙歸田園且事計然策將符公冶言桑榆清〈一作畏〉暮景雞犬應遙村蠶罷里閭晏麥秋田野喧澗聲連枕簟峰勢入堦軒未奏東山妓先傾北海尊隴𤓰香早熟庭果落初繁更愜野人意農談朝竟昏











　　御定全唐詩巻一百五十四
