　　欽定四庫全書
　　御定全唐詩卷八百二十一
　　皎然
　　弔靈均詞
　　昧天道兮有無聼汨〈音覔〉渚兮躊躇期靈均兮若存問神理兮何如願君精兮為月出孤影兮示予天獨何兮有君君在萬兮不羣既氷心兮皎潔上問天兮胡不聞天不聞神莫覩若雲冥冥兮雷霆怒蕭條杳眇兮餘草莾古山春兮爲誰今猿哀兮何思風激烈兮楚竹死國殤人悲兮雨颸颸雨颸颸兮望君時光茫蕩漾兮化為水萬古忠貞兮徒爾為
　　歩虛詞
　　予因覽眞訣遂感西城〈一作域〉君玉笙〈一作皇〉下青冥人間未曾聞日華鍊精〈一作魂〉魄皎皎無垢氛謂我有僊骨且令餌氤氳俯仰媿靈顔願隨鸞鵠羣俄然動風馭縹渺歸青雲
　　奉應顔尚書眞卿觀𤣥眞子置酒張樂舞破陣畫洞庭三山歌
　　道流跡異人共驚寄向畫中觀道情如何萬象自心出而心澹然無所營手援毫足蹈節披縑灑墨稱麗絶石文亂㸃急管催雲態徐揮慢歌發樂〈音洛〉縱酒酣狂更好攢𡶶若雨縱橫埽尺波澶漫意無涯片嶺崚嶒勢將倒盼睞方知造境難象忘神遇非筆端昨日幽竒湖上見今朝舒捲手中看興餘輕拂逺天色曾向𡶶東海邉識秋空暮景颯颯容翻疑是眞畫不得顔公素髙山水意常恨三山不可至賞君狂畫忘逺遊不出軒墀坐蒼翠
　　答韋山人隱起龍文藥瓢歌
　　隱人藥瓢天下絶全如渾金割如月彪炳文章智使然生成在我不在天若言有物不繇物何意中虛道性全韋生能詩兼好異獲此靈瓢逺相遺仙侯玉帖人漫傳若士青囊世何秘一捧一開如見君藥盛五色香氤氳背〈一作階〉上驪龍蟠不睡張鱗擺頷生風雲世人強知金丹道黙僊不成穢僊老年少紛如陌上塵不見吾瓢盡枯槁聊將繫肘歩何輕便有三山孤鶴情東方小兒乏此物遂令僊籍獨無名
　　桃花石枕歌贈康從事
　　卞山幽石産竒璞荊人至死採不著何人琢枕持贈君片片桃花開未落劍工見兮可為劍〈昆吾石鐡可鑄為劍〉玉工辨兮知非石至寳繇來覽〈一作鑑〉者稀今君獨鍳應欲惜何辭售〈一作集〉與章〈一作韋〉天眞幸得提擕近玉人可中棄置君不顧天生秀色徒璘玢四座喧喧爭目悅巧過造化稱一絶莫言昨日因錯磨看取從來無㸃缺六月江南暑未䦨一尺花氷試枕看髙窗正午風颯變室中不減春天寒主人所重重枕徳文章外餙徒相惑更有堅貞不易心與君天下為士則
　　張伯英〈一作伯髙〉草書歌
　　伯英死後生伯髙朝看手把山中毫先賢草律我草狂風雲陣發愁鍾王須臾變態皆自我象形類物無不可閬風遊雲千萬朶驚龍蹴踏飛欲墮更睹鄧林花落〈一作落葉〉朝狂風亂攪何飄飄〈一作飄颻〉有時凝然筆空握情在寥天獨飛鶴有時取勢氣更髙憶得春江千里濤張生竒〈一作草〉絶難再遇〈王小令草書古今稱草絶〉草罷臨風展輕素陰慘陽舒如有道鬼狀魑容若可懼黃公酒壚興偏入阮籍不嗔嵇亦顧長安酒牓醉後書此日騁君千里歩
　　寒棲子歌〈曾居廬山欲有事羅浮之行〉
　　君在廬山知不羣有疑是鶴又是雲生死塵埃汚不得眼前榮利徒紛紛今日惠然來訪我酒榼書囊肩背荷拂除衣上餌煙霞昨夜胥門宿蔡家天然不飲亦不食拋名換姓覔不得且向人間作酒僊不肻將身生羽翼停形為餌天地根〈胎息道成〉世人皆死我獨存洗慮因吞清明籙世人皆貪我常足棲子妙今道已成手把𤣥樞心運冥能令鬼哭神效靈身如飄風不可絆朝遊崆峒夕汗漫向來坐客猶未散忽憶羅浮欲去時遙指孤雲作路岐海上仙遊不可見人間日落空桑枝
　　翔隼歌送王端公
　　古人賞神駿何如秋隼擊獨立髙標望霜翮應看天宇如咫尺低廽拂地凌風翔鵬雛敢下鴈斷行晴空四顧忽不見有時獨出青霞傍窮陰萬里落寒日氣殺草枯增奮逸雲塞斜飛攪葉迷雪天直上穿花疾見君髙情有所屬贈別因歌翔隼曲離亭慘慘客散時歌盡路長意不足
　　白雲歌寄陸中丞使君長源
　　一見西山雲使人情意逺憑髙發詠何超遙道妙如君〈一作冇如〉有〈一作君〉舒捲縈空疊景多麗容衆𡶶𡶶上自為𡶶潔白不繇陰雨積髙明肻共雜煙重萬物有形皆有著白雲有形無〈一作難〉繫縛黃金被爍玉亦瑕一片飄然汙不著或逢天上或人間人自營營雲自閑忽爾飛來暫爲侶忽然飛去莫能攀逸民對雲效髙致禪子逢雲增道意白雲遇物無偏頗自是人心見同異閶闔天門宜曙看為〈一作華〉纓作蓋擁千官從龍合沓臨清暑〈殿名〉就日逶迤繞露寒〈宮名〉誰憐西山雲亭亭處幽絶坐石長看非我羈手中欲攬〈一作攪〉待君説貞白先生那得知只〈一作解〉向空山〈一作山中〉自怡悅
　　裴端公使君清席賦得青桂歌送徐長史
　　昔年攀桂為留人今朝攀桂送歸客秋風桃李揺落盡爲君青青伴松柏謝公南樓送客還髙歌桂樹凌寒山應憐獨秀空林上空賞敷華積雪間昨夜一枝生在月嬋娟可望不可折若為天上堪贈行徒使亭亭照離別
　　周長史昉畫毗沙門天王歌
　　長史畫神獨感神髙歩〈一作妙〉區中無兩人雅而逸髙且眞形生虛無忽可親降魔大㦸縮在手倚天長劍橫諸紳慈威示物雖凜凜在徳無秋唯有春吾知眞象本非色此中妙用君心得茍能下筆合神造誤㸃一㸃亦為道寫出霜縑可舒捲何人應〈一作能〉識此情遠秋齋清寂無外物盥手焚香聊自展憶昔邉兵圍未解感得此神天上下至今雲旗圖我形為君一顧煙塵清
　　奉和顔魯公眞卿落𤣥眞子舴艋舟歌〈楚章華臺成願與諸侯落之〉
　　滄浪子後𤣥眞子冥冥釣隱江之汜刳木新成舴艋舟諸侯落舟自茲始得道身不繫無機舟亦閑從水逺逝兮任風還朝五湖兮夕三山停綸乍入芙蓉浦擊汰時過明月灣太公取璜我不取龍伯釣鼇我不釣竹竿嫋嫋魚簁簁此中自得還自笑汗漫一遊何可期後來誰遇氷雪姿上古初聞出堯世今朝還見在堯時
　　鄭容全成蛟形木機歌
　　萬物貴天然天然不可得渾樸無勞剞劂工幽姿自可蛟龍質欲騰未去何翩翩揚袂爭前誰敢拂可中風雨一朝至還應不是池中物蒼山萬重採一枝形如噐車生意竒風號雨噴心不折衆木千藂君獨知〈廣徳中鄭生避賊吳興毗山於稠人之中遇予獨見稱賞〉髙人心多越格有時就月吟春風持來座右驚神客愛君開閤江之濵白雲黃鶴長相親南郭子綦我不識非君獨是是何人
　　奉同顔使君眞卿清風樓賦得洞庭歌送吳鍊師歸林屋洞
　　名山洞府到金庭三十六洞稱最靈不有古僊啟其祕今日安知靈寳經中山鍊師棲白雲道成仙秩號元君〈安之髙仙者有元君次有天人元君有秩比左仙公〉三千甲子朝玉帝世上如今名始聞吐納青牙飬肌髮花冠玉舄何髙潔不聞天上來謫仙自是人間授眞訣呉興太守道家流仙師逺放清風樓應將內景還飛去且從分風當此留湖之山兮樓上見山冥冥兮水悠悠世人不到君自到縹緲仙都誰與儔黃鶴孤雲天上物物外飄然自天匹一別千年未可期仙家不數人間日
　　戞銅椀為龍吟歌〈並序〉
　　唐故太尉房公琯早嵗嘗隱終南山峻壁之下徃徃聞龍吟聲清而靜滌人邪想時有好事僧潛戞之以五金寫之唯銅聲酷似他日房公偶至山寺聞林嶺間有此聲乃曰龍吟復遷於茲矣僧因出其器以告公命戞之驚曰眞龍吟也大厯十三祀秦僧傳至桐江予使童兒戞金倣之亦不減秦聲也緇人或有譏者曰此達僧之事可以嬉娯爾曹無以𤨏行自拘因賦龍吟歌以見其意
　　逸僧戞椀為〈一作聞〉龍吟世上未曾聞此音一從太尉房公賞遂使秦人傳至今初戞徐徐聲漸顯樂音不管何人辯似出龍泉〈一作淵〉萬丈底乍怪聲來近而逺未必全繇戞者功〈一作工〉聲生虛無非椀中寥亮掩清笛縈迴凌細風遙聞不斷在煙杪萬籟無聲天境空〈聼專一境則衆音不聞非萬籟之無聲也〉乍〈一作昨〉向天台宿華頂秋宵一吟更清迥能令聼者易常性憂人忘憂躁人靜今日鏗鍠江上聞蛟螭奔飛如得羣聲過陰嶺恐成雨響駐晴天將起〈一作遏〉雲坐來吟盡空江〈一作江上〉碧卻尋向者聼〈一作聲〉無跡人生萬事將此同暮賤朝榮動還寂
　　飲茶歌誚崔石使君
　　越人遺我剡溪〈一作山〉茗採得金牙爨金鼎素瓷雪色縹〈一作飄〉沫香何似諸仙瓊蕊漿一飲滌昏寐情來〈一作思〉朗爽〈一作爽朗〉滿天地再飲清我神忽如飛雨灑輕塵三飲便得道何須苦心破煩惱此物清髙世莫知世人飲酒多〈一作徒〉自欺愁〈一作好〉看畢卓甕間夜笑向陶濳籬下時崔侯啜之意不巳狂歌一曲驚人耳孰知茶道全爾眞唯有丹邱得如此
　　買藥歌送楊山人
　　華陰少年何所希欲餌丹砂化骨飛江南藥少淮南有暫別胥門上京口京口斜通江水流裴回應上青山頭夜驚潮沒鸕鷀堰朝看日出芙蓉樓揺蕩〈一作蕩漾〉春風亂帆影片雲無數是揚州揚州喧喧賣藥市浮俗無由識仙子河間奼女直千金紫陽夫人服不死吾於此道復何如昨朝新得蓬萊書
　　薛卿教長行歌〈時量移湖州別駕〉
　　桂陽仙柳道家説昔傳蘇君今是薛聊將握槊偶時人便〈一作卻〉被人間稱冠絶黃楊文局龜螭蟠琢成骰〈一作頭〉子䨇琅玕初疑月破雲中墮復怪星移指下攢誰識兵竒勢可保坐看將軍上〈一作占〉一道〈長行有將軍梁〉有時彩王〈去聲〉非所希笑擊單于出重圍鳧驚隼擊疾若飛左顧右盻生光輝家本聨姻漢戚里身是長安貴公子名髙藝絶何翩翩幾廻決勝君王前扈〈一作屢〉逰長樂與祈年人望青雲白日邊謫宦江南歳陰晩還將此道聊自遣繇來君子行最長〈長行經冇君子行小人行〉予亦知君寄心逺
　　桃花石枕歌送安吉康丞〈並序〉
　　安吉古桃州也今為吳興右邑士遐副焉於南山獲桃花石異而重之珍於席上士遐將赴京師故帥詩人以君所寶之物髙歌贈行
　　君吏桃州尚竒〈一作寄〉跡桃州採得桃花石爛疑朝日照已舒含似春風吹未坼圭璋特達世所珍吾知此物亦其倫應羨花開不凋悴應嘉玉片無緇磷立性堅剛平若砥君子偏將交道比何人亦秉堅剛姿吾見君心得如此君心所好我獨知別多見少長相思從來賞翫安左右萬里提擕君莫辭
　　賦得呉王送女潮歌送李判官之河中府
　　見説呉王送女時行宮直到荊溪口溪上千年送女潮爲感呉王至今有乃知昔人繇志誠流水無情翻有情平波忽起二三尺此上疑與神仙宅今人猶望荊之湄長令望者增所思呉王已歿女不返潮水無情那有期溪草何草號帝女溪竹何竹號湘妃靈濤旦暮自堪傷的皪嬋娟又爭發客歸千里自茲始覽古髙歌感行子不知別後相見期君意何如此潮水
　　觀李中丞洪二美人唱歌軋箏歌〈時量移湖州長史〉
　　君家雙美姬善歌工箏人莫知軋用蜀竹絃楚絲清哇〈哇音娃歌聲也〉宛轉聲相隨夜靜酒闌佳月前髙張水引何〈一作仍〉淵淵美人矜名曲不誤蹙響時時如迸泉趙琴〈一作瑟〉素所佳齊謳世稱絶箏歌一動凡音輟凝且莫停金罍滛〈一無淫字〉聲已闋雅聲來遊魚噞喁鶴裵回主人髙情始爲開髙情放浪出常格偶世有名道無跡勲業先登上將科文章已冠諸人籍每笑石崇無道情輕身重色禍亦成君有佳人當禪伴於中不廢學無生愛君天然性寡慾家貧祿薄常知足謫官無慍如古人交道忘言比前躅不意全家萬里來湖中再見春山緑呉興公舍幽且閒何妨寄隱在其間時議名齊謝太傅更看擕妓似東山
　　陳氏童子草書歌
　　書家孺子有竒名天然大草令人驚僧䖍老時把筆法孺子如今皆暗合飇揮電灑眼不及但覺毫端鳴颯颯有時作㸃險且能太行片石看欲崩偶然長掣濃又燥少室枯松欹不倒夏室炎炎少人歡山軒日色在闌干桐花飛盡子規思主人髙歌興不至濁醪不飲嫌昏沈欲玩草書開我襟龍爪狀竒鼠鬚鋭水〈一作氷〉牋白晳越人惠王家小令草最狂為予灑出〈一作揮灑〉驚騰勢
　　飲茶歌送鄭容
　　丹邱羽人輕玉食採茶飲之生羽翼〈天台記雲丹邱出大茗服之羽化〉名藏仙府世空〈一作莫〉知骨化雲宮人不識雲〈一作雪〉山童子調金鐺楚人茶經虛得名霜天半夜芳草折爛漫〈一作熳〉緗花啜又〈一作久〉生賞君〈一作常説〉此茶祛我疾〈一作賞君茶祛我疾〉使人胸中蕩憂慄日上香罏情未畢醉〈一作亂〉踏虎溪雲髙歌送君出
　　花石長枕歌答章居士贈
　　楚山有石郢人琢琢成長枕知是玉全疑氷片坐〈一作睡〉恐銷間發花藂驚不足贈予比之金琅玕瓊花爛漫〈一作爛爛〉浮席端吾師道〈一作遣〉吾不執寶今日感君因執看試叩鏗然應清律纖塵不留蠅敢拂萬物皆因造化資如何獨負清貞質南山有雲鵠在空長松爲我生涼風髙友〈一作文〉朗詠樂其中行住四儀皆道意不學小乘一曲〈一作西竺〉士唯將此物安座隅取次閑眠有禪味
　　觀王右丞維滄洲圖歌
　　滄洲誤是眞萋萋忽盈視便有春渚情褰裳掇芳芷颯然風至草不動始悟丹青得如此丹青變化不可尋翻空作有移人心猶言雨色斜拂座乍似水涼來入襟滄洲説近三湘口誰知巻得在君手披圖擁褐臨水時翛然不異滄洲叟
　　洞庭山維諒上人院階前孤生橘樹歌
　　洞庭仙山但生橘不生凡木與梨栗眞子無私〈一作松〉自不栽感得一株階下出細葉繁枝委露新四時常緑不闗春若言此物無道性何意孤生來就〈一作就來〉人二月三月山初暖最憂低簷數枝短白花不用烏〈一作鳥〉銜來自有風吹手中滿九月十月爭破顔金實離離色殷殷〈一作顔色殷〉一夜天晴香滿山天〈一作山〉生珍木異於俗俗士來逢不敢觸清隂獨歩禪起時徙倚前看看不足
　　春夜賦得漉水囊歌送鄭明府
　　吳縑楚練何白晳居士持來遺禪客禪客能裁漉水囊不用衣〈一作良〉工秉刀尺先師遺我〈一作戒〉式無缺一濾一翻心敢賖夕望東𡶶思潄盥曨曨斜月懸燈紗徙倚花前漏初斷白猨爭嘯驚禪伴玉瓶徐瀉賞〈一作尚〉涓涓濺著蓮衣水珠滿因識仁人爲宦情還如漉水愛蒼生聊歌一曲與君別莫忘寒泉見㡳清
　　湛處士枸杞架歌
　　天生靈草生靈地誤生人間人不貴獨君井上有一根始覺人間衆芳異拖線垂絲宜曙看裴囬滿架何珊珊春風亦解愛此物褭褭時來傍香實濕雲綴葉擺不去翠羽銜花驚畏失肻羨孤松不凋色皇天正氣肅不得我獨全生異此輩順時榮落不相背孤松自被斧斤傷獨我柔枝保無害黃油酒囊石棊局吾羨湛生心出俗〈一作吾湛生心出世俗〉擷芳生〈一作坐〉影風灑懐其致翛然此中足
　　觀裴秀才松石障歌
　　誰工此松唯拂墨巧思丹青營不得初寫松梢風正生此中勢與眞松爭髙柯細葉動颯颯乍聼幽飀如有聲左右雙松更竒絶龍鱗麈尾仍半折經春寒色聚不散逼座陰陰將下雪荊門石狀凌璵璠蹙成數片倚松根何年蒨蒨苔黏跡幾夜潺潺水擊㾗裴生詩家後來客為我開圖翫松石對之自有髙世心何事勞君上山屐
　　送顧處士歌〈呉興丘司議之女聓即況也〉
　　呉門顧子予早聞風貌眞古誰似君人中黃憲與顔子物表孤髙將片雲性背時人髙且逸平生好古無儔匹醉書在篋稱絶倫神畫開廚怕飛出謝氏檀郎亦可儔道情還似我家流安貧日日〈一作用晦〉讀書坐不見將名干五侯知君別業長洲外欲行秋田循〈一作脩〉畎澮門前便取觳觫乘腰上還將鹿盧〈一作轆轤〉佩禪子有情非世情御荈貢餘聊贈行滿道喧喧遇君別爭窺玉潤與氷清
　　水精數珠歌
　　西方眞人爲行宻〈一作蜜〉臂上記珠皎如日佛名無著心亦空珠去珠來體常一誰道佛身千萬身重重只向心中出
　　兵後西日溪行〈並序〉
　　沈羲仙記銅峴地肺可以逃水又聖桃源記天地改花源在即此地也此一章靈澈上人可以志之
　　一從清氣上為天仙叟何年見乾海黃河幾度濁復清此水如今未曾改西尋仙人渚誤入桃花穴風吹花片使我迷時時問山驚踏雪石樑丹竈意更竒〈石樑丹竈銅峴仙人渚靈跡有四所〉春草不生多故轍我來隱道非隱身如今世上無風塵路是武陵路人非秦代人飯松得髙侶濯足偶清津數片昔賢磐石在幾迴並坐戴綸巾
　　姑蘇行〈一作臺〉
　　古臺不見秋草衰〈一作淒〉卻憶吳王全盛時千年月照秋草上吳王在時幾廻望至今月出君不還世人空對姑蘇山山中精靈安可覩轍跡人蹤麋鹿聚嬋娟西子傾國容化作寒陵一堆土
　　短歌行
　　古人若不死吾亦何〈一作冇〉所悲蕭蕭煙雨九原上白楊青松葬者誰貴賤同一塵死生同一指人生在世〈一作萬代〉共如此何異浮雲與流水短歌行短歌無窮日巳傾鄴宮梁苑徒有名春草秋風傷我情何為不學金仙侶一悟空王無死生
　　山月行〈一作闗山月末句缺一字〉
　　家家望秋月不及秋山望山中萬境長寂寥夜夜孤明看月上海人皆言生海東山人自謂出山中憂虞歡樂皆占月月本無心同不同自從有月山不改古人望盡今人在不知萬世今夜時孤月將　誰更待〈一作孤月將誰更相待〉
　　顧渚行寄裴方舟
　　我有雲泉隣渚山山中茶事頗相闗鶗鴂鳴時芳草死山家漸欲收茶子伯勞飛日芳草滋山僧又是採茶時繇來慣採無近遠隂嶺長兮陽崖淺大寒山下葉未生小寒山中葉初卷〈二山名〉呉椀〈一作奼〉擕籠上翠微䝉䝉香㓨罥春衣迷山〈一作山述〉乍可〈一作可〉落花亂度水時驚啼鳥飛家園不逺乘露摘歸時露彩猶滴瀝初看怕〈一作抽〉出欺玉英更取煎來勝金液昨夜西𡶶雨色過朝尋新茗復如何女宮露澀青芽老堯市人稀紫筍多紫筍青芽誰得識日暮採〈一作探〉之長太息清冷眞人待子元〈仙傳清冷眞人裴君與道人支子元為友〉貯此芳香思何極
　　武源行贈邱卿岑
　　昔年羣盜阻江東呉山動揺楚澤空齊人亦戴蜂蠆毒美稷化為荊棘藂洶洶四顧多窟穴浮雲白波名不同萬人死地當虎口一旦生涯懸彀〈一作鼔〉中昨日將軍狥死節悉向生民陷成血胸中豹畧張陣雲握內虵矛揮白雪長洲南去接孤城居人散盡鼔譟驚三春不見芳草色四面唯聞刁斗聲此時狂寇紛如市君當要衝固深壘縱橫計出皆獲全士卒身先每輕死埽平氛祲望呉門人間歳美桑柘繁比屋生全〈一作全生〉受君賜連營罷戰頼〈一作頂〉君恩如何棄置功不〈一作未〉録通籍無名滯江曲㶚亭不重李將軍漢節猶輕蘇屬國荒營寂寂隱山椒春意空驚故柳條野戰攻城盡〈一作只〉如此即今誰是霍嫖姚
　　長安少年行
　　翠樓春酒蝦蟇陵長安少年皆共矜紛紛半醉緑槐道躞蹀花驄驕不勝
　　風入松
　　西嶺松聲落日鞦韆枝萬葉風飀飀美人援琴弄成曲寫得松間聲斷續聲斷續清我魂流波壊陵安足論美人夜坐月明裏含少商兮㸃〈一作照〉清徵風何淒〈一作淒淒〉兮飃飃〈一作何飃飉〉攪寒松兮又夜起夜未央曲何長金徽更促聲泱泱何人此時不得意意苦絃悲聞客堂
　　陪盧中丞閑逰山寺〈此首與和閻士和李蕙冬夜宴集詩畧同〉
　　野寺出人境捨舟登逺峯林開明見月萬壑靜聞鐘擁燭明山翠交麾動水容如何股肱守塵外得相逢
　　湖南草堂讀書招李少府
　　削去僧家〈一作中〉事南池便隱居為憐松子壽還卜道家書藥院常無客茶樽獨對余有時招逸史來飯野中蔬
　　答李季蘭
　　天女來相試〈一作識〉將花欲染衣禪心竟不起還捧舊花歸
　　酬鄭判官湖上見贈
　　歳歳湖南隱已成如何星使忽知名沙鷗慣識無心客今日逢君不解驚
　　送旻上人逰天台
　　眞心不廢別試看越溪清知汝機忘盡春山自有情月思華頂宿雲愛石門行海近應須汎無令鷗鷺驚
　　送別
　　聞説情人怨別情霜天淅瀝在寒城長宵漫漫角聲發禪子無心恨亦生
　　與昂上人兩字繼合四句初字日
　　有一鳥雛凌寒獨宿若逢雲雨兩兩相逐
　　次日
　　野外有一人獨立無四鄰彼見是我身我見是彼身

　　御定全唐詩卷八百二十一
<集部,總集類,御定全唐詩>
