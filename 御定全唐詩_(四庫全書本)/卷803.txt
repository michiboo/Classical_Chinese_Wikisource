　　欽定四庫全書
　　御定全唐詩巻八百三
　　薛濤
　　薛濤字洪度本長安良家女隨父宦流落蜀中遂入樂籍辨慧工詩有林下風致韋臯鎮蜀召令侍酒賦詩稱為女校書出入幕府厯事十一鎮皆以詩受知暮年屏居浣花溪著女冠服好製松花小箋時號薛濤箋有洪度集一巻今編詩一巻
　　酬人雨後翫竹
　　南天春雨時那鍳雪霜姿衆類亦云茂虛心能自持多留晉賢醉早伴舜妃悲晩嵗〈一作嵗晩〉君能賞蒼蒼勁節竒
　　春望〈一作望春〉詞四首
　　花開不同賞花落不同悲欲問相思處花開花落時攬〈一作襤〉草結同心將以遺知音春愁正斷絶春鳥復哀吟
　　風花日將老佳期猶渺渺不結同心人空結同心草
　　那堪花滿枝翻作兩相思玉筯垂朝鏡春風知不知
　　宣上人見示與諸公唱和
　　許厠髙齋唱涓泉定不如可憐譙記室流水滿禪居
　　風
　　獵蕙微風逺飄唳一聲林梢鳴淅瀝松徑夜淒清
　　月
　　魄依鉤樣小扇逐漢機團細影將圓質人間幾處看
　　蟬〈一作聞蟬〉
　　露滌清音逺風吹數〈一作故〉葉齊聲聲似相接各在一枝棲
　　池上雙鳥〈一作鳧〉
　　雙棲緑池上朝暮共〈一作去暮〉飛還更憶將雛日同心蓮葉間
　　鴛鴦草
　　緑隂滿香砌兩兩鴛鴦小但娛春日長不管秋〈一作春〉風早
　　罰赴邊有懷上韋令公二首〈一作陳情上韋令公又作上元相公〉
　　聞道〈一作說〉邊城苦今來〈一作而今〉到始知羞將門下曲唱與隴頭兒
　　黠冦〈一作賊〉猶違命烽煙直北愁卻教嚴譴妾不敢向松州
　　詠八十一顆
　　色比丹霞朝日形如合浦篔簹〈一作圎璫〉開時九九如〈一作知〉數見處雙雙頡頏
　　謁巫山廟
　　亂猨啼處訪髙唐路入煙霞草木香山色未能忘宋玉水聲猶是哭襄王朝朝夜夜陽臺下為雨為雲楚國亡惆悵廟前多少柳春來空鬭畫眉長
　　牡丹
　　去春零落暮春時淚溼紅箋怨別離常恐便同巫峽散因何重有武陵期傳情每向馨香得不語還應彼此知只欲欄邊安枕席夜深閑共說相思
　　賊平後上髙相公
　　驚看天地白荒荒瞥見青山舊夕陽始信大〈一作大一作火〉威能照映由來日月借生光
　　送友人
　　水國蒹葭夜有霜月寒山色共蒼蒼誰言千里自今夕離夢杳如關塞〈一作路〉長
　　聽僧吹蘆管
　　曉蟬嗚咽暮鶯愁言語殷勤十指頭罷閱梵書聊一弄散隨金磬泥清秋
　　酬郭簡州寄柑子
　　霜䂓不讓黃金色圎質仍含御史香何處同聲情最異臨川太守謝家郎
　　上川主武元衡相國二首〈一本無元衡二字〉
　　落日重城夕霧収玳筵雕爼薦諸侯因令朗月當庭燎不使珠簾下玉鉤
　　東閣移尊綺席陳貂簪龍節更宜春軍城畫角三聲歇雲幕初垂紅燭新
　　憶荔枝
　　傳聞象郡隔南荒綘實豐肌不可忘近有青衣連楚水素漿還得類瓊漿
　　斛石山曉望寄呂侍御
　　曦輪初轉照仙扄旋擘煙嵐上窅𠖇不得𤣥暉同指㸃天涯蒼翠漫青青
　　寄詞
　　菌閣芝樓杳靄中霞開深見玉皇宮紫陽天上神仙客稱在人間立世功
　　斛石山書事
　　王家山水畫圗中意思都盧粉墨容今日忽登虛境望歩揺冠翠一千峰
　　送姚員外
　　萬條江柳早秋枝褭地翻風色未衰欲折爾來將贈別莫教煙月兩鄉悲
　　酬祝十三秀才
　　浩思藍〈一作南〉山玉彩寒冰囊敲碎楚金盤詩家利器馳聲乆何用春闈榜下看
　　別李郎中〈一作中郎〉
　　花落梧桐鳳別凰想登秦嶺更淒涼安仁縱有詩將賦一半音詞雜悼亡
　　送扶鍊師
　　錦浦歸舟巫峽雲緑波迢遞雨紛紛山陰妙術人傳乆也說將鵝與右軍
　　摩訶池贈蕭中丞
　　昔以多能佐碧油今朝同泛舊仙舟淒涼逝水頹波逺惟有〈一作到〉碑泉〈一作前〉咽不流
　　鄉思〈用前韻此首補入〉
　　峨𡼴山下水如油憐我心同不繫舟何日片㠶離錦浦櫂聲齊唱發中流
　　和李書記席上見贈
　　翩翩射策東堂秀豈復相逢豁寸心借問風光為誰麗萬條絲栁翠煙深
　　棠梨花和李太尉
　　吳均蕙圃移嘉木正及東溪春雨時日晩鶯啼何所為淺深紅膩壓繁枝
　　酬文使君
　　延英曉拜漢恩新五馬騰驤九陌塵今日謝庭飛白雪巴歌不復舊陽春
　　酬吳隨〈一作使〉君
　　支公別墅接花扄買得前山總未經入戸剡溪雲水滿髙齋咫尺躡〈一作接〉青𠖇
　　酬李校書
　　才遊象外身雖逺學茂區中事易聞自顧漳濵多病後空瞻逸翮舞青雲
　　賦凌雲寺二首
　　聞說凌雲寺裏苔風髙日近絶纎〈一作塵〉埃橫雲㸃染芙蓉壁似待詩人寳月來
　　聞說凌雲寺裏花飛空遶磴逐江斜有時鎖得嫦娥鏡鏤出瑤臺五色霞
　　九日遇雨二首
　　萬里驚飈朔氣深江城蕭索晝隂隂誰憐不得登山去可惜寒芳色似金
　　茱萸秋節佳期阻金菊寒花滿院香神女欲來知有意先令雲雨暗池塘
　　酬雍秀才貽巴峽圖
　　千疊雲峰萬頃湖白波分去遶荊吳感君識我枕流意重示瞿塘峽口圖
　　上王尚書
　　碧玉雙幢白玉郎初辭天帝下扶桑手持雲篆題新榜十萬人家春日長
　　和劉賔客玉蕣
　　瓊枝的皪露珊珊欲折如披玉〈一作霞〉彩寒閑拂朱房何所似縁山偏映月〈一作日〉輪殘
　　江邊
　　西風忽報鴈〈一作燕〉雙雙人世心形兩自降不為魚腸有真訣誰能夢夢〈一作夜夜〉立清江
　　送盧員外
　　玉壘山前風雪夜錦官城外〈一作北〉別離魂信陵公子如相問長向夷門感舊恩
　　題竹郎廟
　　竹郎廟前多古木夕陽沈沈山更緑何處江村有笛聲聲聲盡是迎郎〈一作仙〉曲
　　贈蘇十三〈一作三十〉中丞
　　洛陽陌上埋輪氣欲逐秋空擊隼飛今日芝泥檢徵詔別須臺外振霜威
　　和郭員外題萬里橋
　　萬里橋頭獨越吟知憑文字寫愁心細侯風韻兼前事不止為舟也作霖
　　送鄭睂〈一作資〉州
　　雨暗睂山江水流離人掩袂立髙樓雙旌千騎駢東陌獨有羅敷望上頭
　　江亭餞別〈一作宴餞一作江亭宴〉
　　緑沼紅泥物象幽范汪兼倅李并州離亭急管四更後不見公車〈一作車公〉心獨愁
　　海棠溪
　　春教風景駐仙霞水面魚身總帶花人世不思靈卉異競將紅纈染輕沙
　　採蓮舟
　　風前一葉壓荷蕖解報新秋又得魚兔走烏馳人語靜滿溪紅袂櫂歌初
　　菱荇沼
　　水荇斜牽緑藻浮柳絲和葉臥清流何時得向溪頭賞旋摘菱花旋泛舟
　　金燈花
　　䦨邊不見蘘蘘葉砌下惟翻豔豔業細視欲將何物似曉霞初疊赤城宮
　　春郊遊眺寄孫處士二首
　　低頭乆立向〈一作白〉薔薇愛似零陵香惹衣何事碧溪〈一作雞〉孫處士百勞東去燕西飛
　　今朝縱目翫〈一作恱〉芳菲夾纈籠裙繡地衣滿袖滿頭兼手把教人識是看花歸
　　酬楊供奉法師見招
　　逺水長流潔復清雪窗髙臥與雲平不嫌袁室無煙火惟笑商山有姓名
　　試新服裁製初成三首
　　紫陽宮裏賜紅綃仙霧朦朧隔海遙霜兔毳寒氷繭淨嫦娥笑指織星橋
　　九氣分為九色霞五靈仙馭五雲車春風因過東君舍偷樣人間染百花
　　長裾〈一作裙〉本是上清儀曽逐羣仙把玉芝每到宮中歌舞會折腰齊唱歩虛詞
　　寄張元夫
　　前溪獨立後溪行鷺識朱衣自不驚借問人間愁寂意伯牙絶巳無聲
　　酬辛員外折花見遺
　　青鳥東飛正落梅銜花滿口下瑤臺一枝為授殷勤意把向風前旋旋開
　　贈逺二首
　　芙蓉新落蜀山秋錦字開緘到是愁閨閣不知戎馬事月髙還上望夫樓
　　擾弱新蒲葉〈一作緑〉又齊春深花落塞前溪知君未轉秦關騎月照千門掩袖啼
　　秋泉
　　泠色初澄一帶煙幽聲遙㵼十絲長來枕上牽情〈一作愁〉思不使愁人半夜眠
　　柳絮
　　二月楊花輕復微春風揺蕩惹人衣他家本是無情物一任〈一作向〉南飛又北飛
　　續嘉陵驛詩獻武相國
　　蜀門西更上青天強為公歌蜀國卓氏長卿稱士女錦江〈一作城〉玉壘獻山川
　　段相國遊武擔寺病不能從題寄
　　消瘦翻堪見令公落花無那恨東風儂心猶道青春在羞看飛蓬石鏡中
　　贈段校書
　　公子翩翩說校書玉弓金勒紫綃裾𤣥成莫便驕名譽文采風流定不如
　　十離詩〈元微之使蜀嚴司空遣濤徃事因事獲怒逺之濤作十離詩以獻遂復善焉〉犬離主
　　馴擾朱門四五年毛香足淨主人憐無端〈一作只因〉咬著親情客〈一作情親腳〉不得紅絲毯上眠〈濤因醉爭令擲注子誤傷相公猶子去幕故云〉
　　筆離手
　　越管宣毫始稱情紅箋紙上撒〈一作散〉花瓊都縁用乆鋒頭盡不得羲之手裏擎
　　馬離廐
　　雪耳紅毛淺碧蹄追風曽到日東西為驚玉貌郎君墜不得華軒更一嘶
　　鸚鵡離籠
　　隴西獨自一孤身飛去飛來上錦茵都縁出語無方便不得籠中再喚人
　　燕離巢
　　出入朱門未忍拋主人常愛語交交銜泥穢汚〈一作汚卻〉珊瑚枕〈一作簟〉不得梁間更壘巢
　　珠離掌
　　皎潔圓明內外通清光似照水晶宮只〈一作都〉縁一㸃玷〈一作瑕〉相穢不得終宵〈一作朝〉在掌中
　　魚離池
　　跳〈一作戲〉躍深〈一作蓮〉池四五秋常揺朱尾弄綸〈一作銀〉鉤無端擺斷芙蓉朶不得清波更一遊
　　鷹離韝
　　爪利如鋒眼似鈴平原捉兔稱髙情無端竄向青雲外不得君王臂上〈一作手裏〉擎
　　竹離亭
　　蓊鬱新栽四五行常將勁節負秋霜為縁春筍鑽墻破不得垂隂覆玉堂
　　鏡離臺
　　鑄㵼黃金鏡始開初生三五月裵回為遭無限塵䝉蔽不得華堂上玉臺
　　酬杜舍人
　　雙魚底事到儂家撲手新詩片片霞唱到白蘋洲畔曲芙蓉空老蜀江花
　　籌邊樓
　　平臨雲鳥八窗秋壯壓西川四十州諸將莫貪𦍑族馬最髙層處見邊頭
　　贈韋校書
　　芸香誤比荊山玉那似登科甲乙年澹地鮮風將綺思飄花散蕊媚青天
　　江月樓〈以下見唐音統籖〉
　　秋風彷彿吳江冷鷗鷺參差夕陽影垂虹納納臥譙門雉堞耽耽俯漁艇陽安小兒拍手笑使君幻出江南景
　　西巖
　　憑䦨卻憶騎客把酒臨風手自招細雨聲中停去馬夕陽影裏亂鳴蜩
　　罰赴邊上武相公二首〈見吟窗雜錄〉
　　螢在荒蕪月在天螢飛豈到月輪邊重光萬里應相照目斷雲霄信不傳
　　按轡嶺頭寒復寒㣲風細雨徹心肝但得放兒歸捨去山水屏風永不看
　　寄舊詩與元微之〈此首集不載〉
　　詩篇調態人皆有細膩風光我獨知月下詠花憐暗澹雨朝題柳為欹垂長教碧玉藏深處總向紅牋寫自隨老大不能収拾得與君開似教男兒
　　句
　　枝迎南北鳥葉送徃來風〈漓八九嵗知聲律一日其父鄖指井梧曰庭除一古桐聳幹入雲中濤應聲云云父愀然久之後果入樂籍　別本載田洙遇薛濤有落花聯句夜月聫句四時迴文折齒曲皆後人附會茲槩不錄〉









　　御定全唐詩巻八百三
