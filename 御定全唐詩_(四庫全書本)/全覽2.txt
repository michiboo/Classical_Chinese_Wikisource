　　欽定四庫全書
　　御定全唐詩巻三十一
　　魏徵
　　魏徵字𤣥成魏州曲城人少孤落魄有大志初為太子洗馬太宗即位拜諌議大夫秘書監尋晉撿校侍中封鄭國公以疾辭職拜特進仍知門下省事徵性諒直知無不言太宗或引至臥內訪天下事嘗以古名臣稱之校輯秘省羣書及撰齊梁陳周隋諸史序論多出其手卒謚文貞集二十巻今編詩一巻
　　五郊樂章〈唐書樂志曰祀五方上帝五郊樂祀黃帝降神奏宮音皇帝行用太和登歌奠玉帛用肅和迎爼用雍和酌獻飲福用夀和送文舞出迎武舞入用舒和武舞用凱安送神用豫和其太和夀和凱安豫和四章辭同圜丘祀青帝降神奏角音祀赤帝降神奏徴音祀白帝降神奏商音祀黒帝降神奏羽音餘同黃帝〉
　　黃帝宮音
　　黃中正位含章居貞既長六律兼和五聲畢陳萬舞乃薦斯牲神其下降永祚休平
　　肅和
　　眇眇方輿蒼蒼圜蓋至哉樞紐宅中圖大氣調四序風和萬籟祚我明德時雍道泰
　　雍和
　　金懸夕肆玉爼朝陳饗薦黃道芬流紫辰廼誠廼敬載享載禋崇薦斯在惟皇是賓
　　舒和
　　御徴乗宮出郊甸安歌率舞逓將迎自有雲門符帝賞猶持雷鼔答天成
　　青帝角音
　　鶴雲旦起鳥星昬集律候新風陽開初蟄至德可饗行潦斯挹錫以無疆烝人乃粒
　　肅和
　　𤣥鳥司春蒼龍登嵗節物變栁光風轉蕙瑤席降神朱饗帝誠備祝嘏禮殫珪幣
　　雍和
　　大樂稀音至誠簡禮文物棣棣聲名濟濟六變有成三登無體廼眷豐絜恩覃愷悌
　　舒和
　　笙歌籥舞屬年韶鷺鼓鳧鐘展時豫調露初迎綺春節承雲遽踐蒼霄馭
　　赤帝徴音
　　青陽告謝朱明戒序咸長是祈敬陳椒醑博碩斯薦笙鏞備舉庶盡肅恭非馨稷黍
　　肅和
　　離位克明火中宵見峯雲暮起景風晨扇木槿初榮含桃可薦芬馥百品鏗鏘三變
　　雍和
　　昭昭丹陸帟帟炎方禮陳牲幣樂備箎簧瓊羞溢爼玉𨣧浮觴恭惟正直歆此馨香
　　舒和
　　千里溫風飄絳羽十枝炎景媵朱干陳觴薦爼歌三獻拊石摐金㑹七盤
　　白帝商音
　　白藏應節天髙氣清嵗功既阜庶類收成萬方靜謐九土和平馨香是薦受祚聰明
　　肅和
　　金行在節素靈居正氣肅霜嚴林凋草勁豺祭隼擊潦收川鏡九榖巳登萬箱流詠
　　雍和
　　律應西成氣躔南呂珪幣咸列笙竽備舉苾苾蘭羞芬芬桂醑式資宴貺用調霜序
　　舒和
　　璿儀氣爽驚緹籥玉呂灰飛含素商鳴鞞奏管芳羞薦㑹舞安歌葆眊揚
　　黒帝羽音
　　嚴冬季月星迴風厲享祀報功方祚來嵗
　　肅和
　　律周〈一作回〉玉琯星回〈一作周〉金度次極陽烏紀窮隂兎火林霰雪陽泉凝沍八蜡已登三農息務
　　雍和
　　陽月斯紀應鍾在𠋫載絜牲牷爰登爼豆既髙既逺無聲無臭靜言格思惟神保祐
　　舒和
　　執籥持羽初終曲朱干玉鏚始分行七德九功咸已暢明靈降福具穰穰
　　享太廟樂章〈唐書樂志曰貞觀中享太廟樂迎神用永和九變辭同皇帝行用太和登歌酌鬯用肅和迎爼用雍和獻皇祖宣簡公皇祖懿王同用長發之舞景皇帝用大基之舞元皇帝用大成之舞髙祖用大明之舞皇帝飲福用夀和送文舞出迎武舞入用舒和武舞用凱安徹爼用雍和送神用永和其太和凱安辭同冬至圜丘〉
　　永和
　　於穆烈祖𢎞此丕基永言配命子孫保之百神既洽萬國在茲是用孝享神其格思
　　肅和
　　大哉至德允茲明聖格於上下聿遵誠敬嘉樂斯登鳴球以詠神其降止式隆景命
　　雍和
　　崇茲享祀誠敬兼至樂以感靈禮以昭事粢盛咸絜牲牷孔備永言孝思庻幾不匱
　　長發舞〈唐㑹要曰貞觀十四年詔用顔師古許敬宗議皇祖宣簡公懿王廟並奏長發之舞取詩云濬哲惟商長發其祥也〉
　　濬哲惟唐長發其祥帝命斯祐王業克昌配天載德就日重光本枝百代申錫無疆
　　大基舞
　　猗與祖業皇矣帝先剪商德厚封唐慶延在姬猶稷方晉踰宣基我鼎運於斯萬年
　　大成舞
　　周穆王季晉美帝文明眀盛徳穆穆齊芬藏用四履屈道參分鏗鏘鐘石載紀鴻勲
　　大明舞〈唐㑹要曰貞觀十四年詔用顔師古等議髙祖廟奏大明之舞取易曰大眀終始六位時成詩有大明之篇稱文王有明德也〉
　　五紀更運三正逓升勛華既沒禹湯勃興神武命代靈睠是膺望雲彰德察緯告徵上紐天維下安地軸徵師涿野萬國咸服偃伯靈臺九官允穆殊域委賮懐生介福大禮既飾大樂已和黒章擾囿赤字浮河功宣載籍德被詠歌克昌厥後百祿是荷
　　夀和
　　八音斯奏三獻畢陳寳祚惟永暉光日新
　　舒和
　　聖敬通神光七廟靈心薦祚和萬方嚴禋克配鴻基逺明德惟馨鳯歴昌
　　雍和
　　於穆清廟聿修嚴祀四縣載陳三獻斯止籩豆撤薦人祇介祉神惟格思錫祚不巳
　　永和
　　肅肅清祀烝烝孝思薦享昭備䖍恭在茲雍歌徹爼祝嘏陳辭用光武志永固鴻基
　　賦西漢〈本傳雲太宗幸洛陽燕羣臣積翠池酒酣命各賦一事徵賦西漢卒雲終藉叔孫禮方知皇帝尊帝曰徵言未嘗不約我以禮〉
　　受降臨軹道爭長趣鴻門驅傳渭橋上觀兵細柳屯夜宴經柏谷朝遊出杜原終藉叔孫禮方知皇帝尊
　　暮秋言懐
　　首夏別京輔杪秋滯三河沈沈蓬萊閣日夕鄉思多霜剪涼堦蕙風捎幽渚荷嵗芳坐淪歇感此式㣲歌
　　述懐〈一作出關〉
　　中原初〈一作還〉逐鹿投筆事戎軒縦橫計不就慷慨志猶存杖䇿謁天子驅馬出關門請纓繫南粵憑軾下東藩鬱紆陟髙岫出沒望平原古木鳴寒鳥〈一作雁〉空山啼夜猿既傷千里目還驚九折〈一作逝〉魂豈不憚艱險深懐國士恩季布無二諾侯嬴重一言人生感意氣功名誰復論
　　奉和正日臨朝應詔
　　百靈侍軒後萬國㑹塗山豈如今睿哲邁古獨光前聲教溢四海朝宗引百川鏘洋鳴玉珮灼爍耀金蟬淑景輝雕輦髙旌揚翠煙庭實超王㑹廣樂盛鈞天既欣東日戶〈一作既傾東戶日〉復詠南風篇願奉光華慶從斯億萬年











　　御定全唐詩巻三十一
　　欽定四庫全書
　　御定全唐詩巻三十二
　　禇亮
　　禇亮字希明杭州錢塘人博覽工屬文太宗為秦王時以亮為王府文學每從征伐嘗預祕謀貞觀中累遷散騎常侍封陽翟縣侯卒謚曰康詩一巻
　　祈穀樂章〈唐書樂志曰貞觀中正月上辛祈穀於南郊降神用豫和皇帝行用太和登歌奠玉帛用肅和迎爼用雍和酌獻飲福用夀和送文舞出迎武舞入用舒和武舞用凱安送神用豫和其豫和太和夀和凱安四章詞同冬至圜丘〉
　　肅和
　　履艮斯繩居中體正龍運垂祉昭符啟聖式事嚴禋聿懐嘉慶惟帝永錫時皇休命
　　雍和
　　殷薦乗春太壇臨曙八簋盈和六瑚登御嘉稷匪歆徳馨斯飫祝嘏無易靈心有豫
　　[[#{{{1}}}|{{{1}}}]]
　　玉帛犧牲申敬享金絲鏚羽盛音容庻俾億齡禔景福長欣萬宇洽時邕
　　明堂樂章〈唐書樂志曰季秋享上帝於明堂降神用豫和皇帝行用太和登歌奠玉帛用肅和迎爼用雍和酌獻飲福用夀和送文舞出迎武舞入用舒和武舞用凱安送神用豫和其豫和太和夀和凱安四章詞同冬至圜丘〉
　　肅和
　　象天御宇乗時布政嚴配申䖍宗禋展敬罇罍盈列樹羽交暎玉幣通誠祚隆皇聖
　　雍和
　　八牖晨披五精朝奠霧凝琁篚風清金縣神滌備全明粢豐衍載結彛爼陳誠以薦
　　舒和
　　御扆合宮承寳歴席圖重館奉明靈偃武修文九圍泰沈烽靜柝八荒寧
　　雩祀樂章〈唐書樂志曰孟夏雩祀上帝於南郊降神用豫和皇帝行用太和登歌奠玉帛用肅和迎俎用雍和酌獻飲福用夀和送文舞出迎武舞入用舒和武舞用凱安送神用豫和其豫和太和夀和凱安四章詞同冬至圜丘〉
　　肅和
　　朱鳥開辰蒼龍啟暎大帝昭饗羣生展敬禮備懐柔功宣舞詠旬液應序年祥葉慶
　　雍和
　　紺筵分彩瑤圖吐絢鳯〈一作風〉管晨凝雲歌曉囀肅事蘋藻〈一作蘭羞〉虔申桂奠百榖斯登萬箱攸薦
　　舒和
　　鳯曲登歌調令序龍雩集舞泛祥風綵旞雲迴昭睿德朱干電發表神功
　　享先農樂章〈唐書樂志曰貞觀中享先農樂迎神用誠和皇帝行用太和登歌奠玉帛用肅和迎爼用雍和酌獻飲福用夀和送文舞出迎武舞入用舒和武舞用凱安送神用誠和其太和夀和凱安詞同冬至圜丘〉
　　誠和
　　粒食伊始農之所先古今攸賴是曰人天耕斯帝藉播厥公田式崇明祀神其福焉
　　肅和
　　罇彛既列瑚簋方薦歌工載登幣禮斯奠肅肅享祀顒顒纓弁神之聽之福流寰縣
　　雍和
　　前夕視牲質明奉爼沐芳整弁其儀式序盛禮畢陳嘉樂備舉歆我懿德非馨稷黍
　　舒和
　　羽籥低昻文綴巳干戚蹈厲武行初望嵗祈農神所聽延祥介福豈雲虛
　　祭神州樂章〈唐書樂志曰貞觀中祭神州於北郊迎神用順和皇帝行用太和登歌奠玉帛用肅和迎爼用雍和酌獻飲福用夀和送文舞出迎武舞入用舒和武舞用凱安送神用順和順和詞同夏至方丘太和夀和凱安詞同冬至圜丘並亮等作〉
　　肅和
　　大矣坤儀至哉神縣包含日域牢籠月竁露絜三清風調六變皇祇屆止式歆恭薦
　　雍和
　　泰折嚴享隂郊展敬禮以導神樂以和性黝牲在列黃琮俯暎九土既平萬邦〈一作拜〉貽慶
　　舒和
　　坤道降祥和庻品靈心載德厚羣生水土既調三極泰文武畢備九區平
　　祭方丘樂章〈唐書樂志曰貞觀中夏至祭皇地祇於方丘迎神用順和皇帝行用太和登歌奠玉帛用肅和迎爼用雍和酌獻飲福用夀和送文舞出迎武舞入用舒和武舞用凱安其太和夀和凱安三章詞同冬至圜丘〉
　　順和
　　萬物資以化交泰屬昇平易従業惟簡得一道斯寧具儀光玉帛送舞變咸英黍稷良非貴明德信惟馨
　　肅和
　　至矣坤徳皇哉地祇開元統紐合大承規九宮肅列六典相儀永言配命長保無虧
　　雍和
　　柔而能方直而能敬厚載以徳大亨以正有滌斯牷〈一作牲〉有馨斯盛介茲景福祚我休慶
　　舒和
　　玉幣牲牷分薦享羽旄干鏚遰成容一徳惟寧兩儀泰三才保合四時邕
　　順和
　　陰祇協贊厚載方貞牲幣具舉簫管備成其禮惟肅其德惟明神之聽矣式鑒虔誠
　　臨髙〈一作江〉臺
　　髙臺暫俯臨飛翼聳輕音浮光隨日度漾影逐波深迴瞰周平野開懐暢逺襟獨此三休上還傷千嵗〈一作里〉心
　　賦得蜀都
　　列宿光參〈一作輿〉井分芒〈一作土〉跨梁岷沈犀對江浦駟馬入城闉英圖多霸跡歴選有名臣連騎簪纓滿含章詞賦新得上仙槎路無待訪嚴遵
　　奉和詠日午
　　曦車日亭午浮箭未移暉日光無落照樹影正中圍草萎看稍靡葉燥望疑稀晝寢慙經笥暫解入朝衣
　　奉和望月應魏王教
　　層軒登皎月流照滿中天色共梁珠逺光隨趙璧圓落影臨秋扇虛輪入夜所欣東館裏預奉西園篇
　　詠花燭〈一作燭花〉
　　蘭徑香風滿梅梁暖日斜言是東方騎來尋南陌車靨星臨夜燭睂月隱輕紗莫言春稍晩自有鎭開花
　　在隴頭哭潘學〈一作博〉士
　　隴底嗟長別流襟一慟君何言幽咽所更作死生分轉蓬飛不息悲松斷更聞誰能駐征馬囬首望孤墳
　　奉和禁苑餞別應令
　　大藩初錫瑞出牧邇皇京暫以緑車重言承朱傳〈一作邸〉榮舒桃臨逺騎垂柳暎京營惠化宣千里威風動百城禁籞芳嘉〈一作春〉節神襟餞送情金笳催別景玉琯〈一作管〉切離聲野花開更〈一作且〉落山鳥哢還驚㣲臣夙多幸薄宦奉儲明釣臺慙作賦伊水濫聞笙懐德良知久酬恩識命輕
　　和御史韋大夫喜霽之作
　　晴天度旅雁斜影照殘虹野浄餘煙盡山明〈一作開〉逺色同沙平寒水落葉脆晚枝空白簡光朝幰彤騶出禁中息駕遊蘭版雕文折桂叢無因輕羽扇徒自仰仁風
　　晚別樂記室彥
　　窮途屬嵗晚臨水忽分悲抱影同為客傷情共〈一作去〉此時霧色侵虛牖霜氛冷薄帷舉袂慘將別停杯悵不怡風嚴征雁逺雪暗去篷遲他鄉有岐路遊子欲何之
　　傷始平李少府正已
　　勞息本相循悲歡理自均誰能免𤣥夜惜爾正青春邁德惟家寳生才諒國珍髙文綴翡翠茂學掩麒麟述作紛無已言談妙入神斷腸雖累月分手未盈旬輔嗣俄長徃顔生即短辰聲華滿昭代形影委窮塵禪草迴中使生芻引弔賔同遊祕府日方駕直城闉並拜黃圖右分曹清渭濵風期𥞇呂好存歿范張親虛座憐〈一作懷〉王述遺篇慟景純精靈與毫翰千祀夀何人
　　秋雁〈一作虞世南詩〉
　　日暮霜風急羽翮轉難任為有傳書意翩翩入上林
　　句
　　神羊既不觸夕鳥欲依人〈贈杜侍御見詩式〉










　　御定全唐詩巻三十二
　　欽定四庫全書
　　御定全唐詩巻三十三
　　子志寧
　　于志寧字仲謐髙陵人隋末有名髙祖入關禮遇之為太宗天䇿府従事中郎侍従征伐兼文學館學士太宗宴貴臣內殿志寧以非三品不至上怪之特令預宴即加散騎常侍為太子詹事數有規諌髙宗朝拜尚書左僕射兼太子少師集四十巻今存詩一首
　　冬日宴羣公於宅各賦一字得杯
　　陋巷朱軒擁衡門緹騎來俱裁七歩詠同傾三雅杯色動迎春柳花發犯寒梅賔筵未半〈一作半未〉醉驪歌不用催令狐德棻
　　令狐德棻宜州華原人博渉文史早知名髙祖入關引直記室轉起居舎人遷祕書丞與侍中陳叔達等奉詔撰藝文類聚奏請修歴代史書德棻修周史仍總知類㑹梁陳齊隋諸史貞觀中累官禮部侍郎國子祭酒兼
　　崇賢館學士國家凡有修撰無不參預集三十卷今存詩一首
　　冬日宴於庻子宅各賦一字得趣
　　髙門聊命賞羣英於此遇放曠山水情留連文酒趣夕煙起林蘭霜枝殞庭樹落景雖已傾歸軒幸能駐封行髙
　　封行髙觀州蓨人倫之兄子以文學知名貞觀中官至禮部郎中詩一首
　　冬日宴於庶子宅各賦一字得色
　　夫若敬愛重歡言情不極雅引發清音麗藻窮雕飾水結曲池冰日暖平亭色引滿既杯傾終之以弁側杜正倫
　　杜正倫相州洹水人隋世重舉秀才天下不十人而正倫與弟正𤣥正藏俱擢第一門三秀才為當時稱美太宗召直秦府文學館貞觀元年以魏徵薦擢兵部員外郎累遷中書侍郎兼太子左庶子參典機宻顯慶中拜中書令貶橫州刺史集十卷今存詩二首
　　冬日宴於庶子宅各賦一字得節
　　李門余妄進徐榻君恆設清論暢𤣥言雅琴飛白雪寒雲曖落景朔風淒暮節方欣投轄情且駐當歸別
　　𤣥武門侍宴〈一作侍宴北門〉
　　大君端扆暇睿賞狎林泉開軒臨禁籞藉野列芳筵參差歌管颺容裔羽旗懸玉池流若醴雲閣聚非煙湛露晞堯日薰風入舜大德侔𤣥造微物荷陶甄謬陪瑤水宴仍厠栢梁篇闞名徒上月鄒辯詎談天既喜光華旦還傷遲暮年猶冀升中日簪裾奉肅然
　　岑文本
　　岑文本字景仁鄧州人沉敏有姿儀博綜經史美談論善屬文貞觀初除祕書郎上籍田三元二頌辭甚工擢中書舎人所草詔誥或緐湊即命書僮六七人隨口並寫須㬰悉成時中書侍郎顔師古以譴罷太宗曰朕自舉一人乃以授文本先與令狐德棻撰周史史論多出文本及史成封江陵縣子後拜中書令集六十巻今存詩四巻
　　奉和正〈一作元〉日臨朝
　　時雍表昌運日正葉靈符德兼三代禮功包四海圖踰沙紛在列執玉儼相趨清蹕喧輦道張樂駭天衢拂蜺九旗暎儀鳯八音殊佳氣浮仙掌熏風繞帝梧天文光七政皇恩被九區方陪瘞玉禮珥筆岱山隅
　　奉述飛白書勢
　　六文開玉篆八體曜銀書飛毫列錦繡拂素起龍魚鳯舉崩雲絶鸞驚遊霧踈別有臨池草恩霑垂露餘
　　冬日宴於庶子宅各賦一字得平
　　金蘭篤惠好尊酒暢生平既欣投轄賞暫緩望鄉情愛景含霜晦落照帶風輕於茲歡宴洽寵辱詎相驚
　　安德山池宴集〈楊師道封安徳公〉
　　甲第多清賞芳辰命羽卮書帷通竹徑琴臺枕槿籬池疑夜壑徙山似鬱洲移雕楹網蘿薜激瀨合塤箎鳥戲翻新葉魚躍動清漪自得淹留趣〈一作起〉寧勞攀桂枝劉洎
　　劉洎字思道荊州江陵人初授都督府長史貞觀中拜給事中轉治書侍御史性疎峻敢言累官散騎常侍太宗嘗宴羣臣賜飛白字或乗酒爭取於帝手洎登御座引手得之帝笑曰昔聞媫妤辭輦今見常侍登牀後遷侍中被譛賜死集十巻今存詩一首
　　安德山池宴集
　　平陽擅歌舞金谷盛招攜何如兼徃烈㑹賞葉幽棲已均朝野致還欣物我齊春晚花方落蘭深徑漸迷蒲新節尚短荷小蓋猶低無勞拂長袖直待夜烏啼
　　褚遂良
　　褚遂良字登善亮之子博涉文史尤工𨽻書貞觀中起居郎召令侍書遷諌議大夫累官黃門侍郎參綜朝政諌奏多所採納晉中書令永徽初出為同州刺史徵拜吏部尚書進尚書右僕射以諌立武昭儀貶卒集二十巻今存詩一首
　　安德山池宴集
　　伏櫪丹霞外遮園煥景舒行雲泛層阜蔽月下清渠亭中奏趙瑟席上舞燕裾花落春鶯晚風光夏葉初良朋比蘭蕙雕藻邁瓊琚獨有狂歌客來承歡宴餘
　　楊續
　　楊續師道之兄有辭學貞觀中為鄆州刺史詩一首
　　安德山池宴集
　　狹斜通鳯闕上路抵青樓簪紱啓賓館軒蓋臨御溝西城多妙舞主第出名謳列峰疑宿霧疏壑擬藏舟花蝶辭風影蘋藻含春流酒闌髙宴畢自反山之幽
　　劉孝孫
　　劉孝孫荊州人弱冠知名與虞世南蔡君和孔德紹庾抱庾自直劉斌等登臨山水結為文㑹武徳初歴虞州錄事參軍補文學館學士貞觀中遷太子洗馬撰古今詩苑四十巻集三十巻今存詩七首
　　遊清都觀尋沈道士得仙字
　　紛吾因暇豫行樂極留連尋真謁紫府披霧覿青天緬懐金闕外遐想玉京前飛軒俯松栢抗殿接雲煙滔滔清夏景嘒嘒早秋蟬橫琴對危石酌醴臨寒泉聊袪塵俗累寧希⻱鶴年無勞生羽翼自可狎神仙
　　早發成臯望河
　　清晨發巖邑車馬走轘轅迴瞰黃河上惝怳屢飛魂鴻流遵〈一作導〉積石驚浪下龍門仙槎不辨處沈璧想猶存逺近洲渚出颯沓鳧鴈喧懐古空延佇歎逝將何言
　　遊靈山寺
　　吾王遊勝地驂駕歴祇園臨風畫角憤耀日采旗翻永懐筌了義寂念啟𤣥門深谿窮地脈髙嶂接雲根信美諧心賞幽邃〈一作桂〉且攀援曳裾欣扈従方悟屏塵諠
　　冬日宴於庻子宅各賦一字得鮮
　　解襟遊勝地披雲促宴筵清文振筆妙髙論寫言泉凍柳含風落寒梅照日鮮驪歌雖欲奏歸駕且留連送劉散員同賦陳思王詩遊人久不歸〈一作賀朝詩又作賀朝清〉
　　鄉關𣺌天末引領悵懐歸羇旅久滛滯物色屢芳菲稍覺私意盡行看蓬鬢衰如何千里外佇立霑裳衣
　　詠笛
　　涼秋夜笛鳴流風韻〈一作詠〉九成調髙時慷慨曲變或淒清征客懐離緒鄰人思舊情幸以知音顧〈一作故〉千載有竒〈一作髙〉聲
　　賦得春鶯送友人
　　流鶯拂繡羽二月上林期待雪消金禁銜花向玉墀翅掩飛燕舞啼惱媫妤悲料取金閨意因君問所思〈一本下四句倒在上又作賀朝詩分作二首〉
　　陸敬〈一作凌敬〉
　　陸敬仕竇建德為祭酒秦王軍武牢敬說建德自太行上黨進乗唐之虛以取山北建德不從以及於敗後歸唐集十四巻今存詩四首
　　巫山髙
　　巫岫鬱岧嶤髙髙入紫霄白雲抱〈一作間〉危〈一作抱〉石𤣥猨掛迥〈一作迥掛〉條懸崖激巨浪脆葉隕驚飈別有陽臺處風雨共飄颻
　　遊隋故都
　　洛城聊顧步長想遂留連水鬬宮初毀風變鼎將遷臯陶德不建汾隅祀忽焉宗祊曠無象聲朔緬誰傳枌榆何冷落禾黍鬱芊綿悲歌盡商頌太息憫周篇來蘇佇聖德濡足乃乗乾正始淳風被人勞用息肩舞象文思澤偃伯武功宣則百昌厥後於萬永斯年茲辰素商節灰管變星躔平原悴秋草喬木歛寒煙翻黃墜疎葉凝翠積髙天參差海曲鴈寂寞柳門蟬興悼今如此悲愁復在旃徬徨不忍去杖策屢迴邅
　　遊清都觀尋沈道士得都字
　　聊排靈瑣闥徐步入清都青谿𠖇寂士思𤣥徇道樞十芒生藥笥七熖發丹爐縹袠桐君錄朱書王母符宮槐散綠穗日槿落青柎矯翰雷門鶴飛來葉縣鳧凌風自可御安事廹中區方追羽化侶従此得𤣥珠
　　七夕賦詠成篇
　　夙駕鳴鸞啓閶闔霓裳遙裔儼天津五明霜紈開羽扇百和香車動畫輪婉孌夜分能幾許靚妝冶服為誰新片時歡娛自有極已復長望隔年人
　　沈叔安
　　沈叔安官刑部尚書武德七年遣使髙麗後為潭州都督圖形凌煙閣集二十巻今存詩一首
　　七夕賦詠成篇
　　皎皎宵月麗秋光耿耿天津橫復長停梭且復留殘緯拂鏡及早更新妝彩鳯齊駕初成輦雕鵲填河已作梁雖喜得同今夜枕還愁重空眀日牀
　　何仲宣〈宣一作誼〉
　　何仲宣武德貞觀間人詩一首
　　七夕賦詠成篇
　　日日思歸勤理鬢朝朝佇望嬾調梭凌風寳扇遙臨月映水仙車逺渡河歴歴珠星疑拖珮冉冉雲衣似曵羅通宵道意終無盡向曉離愁已復多
　　趙中虛
　　趙中虛貞觀中人詩一首
　　遊清都觀尋沈道士得芳字
　　青谿阻千仭姑射藐汾陽未若游茲境探𤣥衆妙場鶴來疑羽客雲泛似霓裳寓目雖靈宇遊神乃帝鄉道存真理得心灰俗累㤀煙霞凝抗殿松桂肅長廊早蟬清暮響崇蘭散晚芳即此翔寥廓非復控榆枋
　　楊濬
　　楊濬貞觀時人詩一首
　　送劉散員賦得陳思王詩明月照髙樓
　　髙樓一何綺素月復流明重軒望不極餘暉攬詎盈鏡華當牖照鉤影隔簾生逆愁異尊酒對此難為情
　　御定全唐詩巻三十三
<集部,總集類,御定全唐詩>
　　欽定四庫全書
　　御定全唐詩巻三十四
　　楊師道
　　楊師道字景猷華隂人隋宗室也清警有才思入唐尚桂陽公主封安德郡公貞觀中拜侍中參豫朝政遷中書令罷為吏部尚書師道善草𨽻工詩毎與有名士燕集歌詠自適帝每見其詩必吟諷嗟賞後賜宴帝曰聞公毎酣賞捉筆賦詩如宿搆者試為朕為之師道再拜少選輙成無所竄定一座嗟伏卒謚曰懿集十巻今編詩一巻
　　隴頭水
　　隴頭秋月明隴水帶關城笳添離別曲風送斷腸聲映雪峰猶暗乗冰馬屢驚霧中寒雁至沙上轉蓬輕天山傳羽檄漢地急徵兵陣開都䕶道劍聚伏波營於茲覺無渡〈一作度〉方共濯胡纓
　　中書寓直詠雨簡褚起居上官學士
　　雲暗蒼龍闕沈沈殊未開窗臨鳯凰沼颯颯雨聲來〈洪邁以此四句為絶句〉電影入飛閣風威凌吹臺長簷響奔溜清簟肅浮埃早荷葉稍沒新篁枝半摧茲晨悵多緒懐友自難裁況復重城內日暮獨裵回玉階良史筆金馬掞天才髙甍通散騎複道駕蓬萊思君贈桃李於此冀瓊瓌
　　闕題〈見玉臺後集〉
　　漢家伊洛九重城御路浮橋萬里平桂戶雕梁連綺翼虹梁繡柱映丹楹朝光欲動千門曙麗日初照百花明燕趙蛾眉舊傾國楚宮腰細本傳名二月桑津期結伴三春淇水逐關情蘭叢有意飛雙蝶柳葉無趣隱啼鶯扇裏細妝將夜並風前獨舞共花榮兩鬟百萬誰論價一笑千金判是輕不為披圖來侍寢非因主第奉身迎羊車詎畏青門閉兎月今宵照後庭
　　初秋夜坐應詔
　　玉琯涼初應金壺夜漸闌滄池流稍潔仙掌露方漙雁聲風處斷樹影月中寒爽氣長空浄髙吟覺思寛
　　賦終南山用風字韻應詔
　　眷〈一作睿〉言懐隱逸輟駕踐幽叢白雲飛夏雨碧嶺橫〈一作冠〉春虹草緑長楊路花疎五柞宮登臨日將晚蘭桂起香風
　　詠飲馬應詔
　　清晨控龍馬弄影出花林躞蹀依春澗聫翩度碧潯苔流染絲絡水潔寫雕簪〈一作調音〉一御瑤池駕詎憶長城隂
　　初宵看婚
　　洛城花燭動戚里畫新蛾隱扇羞應慣含情愁已多輕啼濕紅粉微睇轉橫波更笑巫山曲空傳暮雨過
　　侍宴賦得起坐彈鳴琴二首〈一作楊希道詩〉
　　北林鵲夜飛南軒月初進調發清徵蕩心袪褊恡變作離鴻聲還入思歸引長歎未終極秋風飄素鬢絲傳園客意曲奏楚妃情罕有知音者空勞流水聲
　　詠琴〈一作楊希道詩〉
　　久擅龍門質孤竦嶧陽名齊娥初發弄趙女正調聲嘉客勿遽反繁曲未成
　　詠笙〈一作楊希道詩〉
　　短長揷鳯翼洪細摹鸞音能令楚妃歎復使荊王吟切切孤竹管來應雲和琴
　　應詔詠巢烏
　　桂樹春暉滿巢烏刷羽儀朝飛麗城上夜宿碧林陲背風藏密葉向日逐疎枝仰德還能哺依仁遂可窺驚鳴雕輦側王吉自相知
　　奉和夏日晚景應詔
　　輦路夾垂楊離宮通建章日落橫峰影雲歸起夕涼雕軒動流吹羽蓋息迴塘薙草生還綠殘花落〈一作疎〉尚香青巖類姑射碧澗似汾陽幸屬無為日歡娛尚〈一作方〉未央
　　奉和聖製春日望海
　　春山臨渤海征旅輟晨裝回瞰盧龍塞斜瞻肅愼鄉洪波迴地軸孤嶼映雲光落日驚濤上浮天駭浪長仙臺隱螭駕水府汎黿梁碣石朝煙滅之罘歸雁翔北巡非漢後東幸異秦皇搴旗〈一作旌〉羽林客䟦距少年場龍〈一作電〉擊驅遼水鵬飛出帶方將舉青丘繳安訪白霓裳
　　春朝閒歩
　　休〈一作偃〉沐乗閑豫清晨歩北林池塘藉芳草蘭芷襲幽衿霧中分曉日花裏弄春禽野逕香恆滿山階筍屢侵何須命輕蓋桃李自成隂
　　還山宅
　　暮春還舊嶺徙倚翫年華芳草無行逕空山正落花垂藤掃幽石臥柳礙浮槎鳥散茅簷靜雲披澗戶斜依然此泉路猶是昔煙霞
　　詠馬
　　寳馬權竒出未央雕鞍照曜紫金裝春草初生馳上苑秋風欲動戲〈一作醉〉長楊鳴珂屢度章臺側細蹀經〈一作徑〉向濯龍傍徒令漢將連年去宛城今已獻〈一作馘〉名〈一作明〉王
　　奉和詠弓
　　霜重麟膠勁風髙月影圓烏飛隨帝輦雁落逐鳴
　　詠硯
　　圓池類璧水輕翰染煙華將軍欲定逺見棄不應賖
　　奉和正日臨朝應詔
　　皇猷被寰宇端扆屬元辰九重麗天邑千門臨上春
　　詠舞〈一作楊希道詩〉
　　二八如回雪三春類早花分行向燭轉一種逐風斜







　　御定全唐詩巻三十四
　　欽定四庫全書
　　御定全唐詩巻三十五
　　許敬宗
　　許敬宗字延族杭州新城人善心子也隋時官直謁者臺奏通事舎人事入唐為著作郎兼修國史尋貶洪州司馬累轉給事中復修史遷太子右庶子髙宗即位擢禮部尚書歴侍中中書令右相卒諡曰繆集八十巻今編詩二十七首
　　奉和執契靜三邊應詔
　　𤣥塞隔隂戎朱光分昧谷地遊窮北際雲崖盡西陸星次絶軒䑓風衢乖禹服寰區無所外天覆今咸育竄苖猶有孽戮負自貽辜疎網妖鯢漏盤藪怪禽逋髯飛尚假息乳視暫稽誅乾靈振玉弩神畧運璇樞日羽廓遊氣天陣清華野升晅光西夜馳恩溢東瀉揮袂靜崑炎開關納流赭錦軺凌右地華纓羇大夏清臺映羅葉𤣥沚控瑤池駝〈一作駃〉鹿輸珍貺樹羽饗來儀輟餚觀化宇
　　〈一作雨〉棲籞萃條支熏風交閬闕就日泛濛漪充庭延飲至絢簡敷春藻迎姜已創圖命力方論道昔託遊河乗再備商山皓欣逢德化流思效登封草
　　奉和行經破薛舉戰地應制
　　混元分大象長䇿挫修鯨於斯建宸極由此創鴻名一戎乾宇泰千祀德流〈一作化〉清垂衣凝庶績端拱鑄羣生復整瑤池駕還臨官渡營週遊尋曩跡曠望動天情帷宮面丹浦帳殿矚宛城虜場棲九穗前歌被六英戰地甘泉涌陣處景雲生普天霑凱澤相攜欣頌平
　　奉和入潼關
　　曦馭循黃道星陳引翠旗濟潼紆萬乗臨河耀六師前旌彌陸海後騎發通伊勢踰迴地軸威盛轉天機是節嵗窮紀關樹蕩涼颸仙露含靈掌瑞鼎照川湄沖襟賞臨睨髙詠入京畿
　　奉和春日望海
　　韓夷𠎝奉賮憑險亂天常乃神𢎞廟畧橫海剪吞航電〈一作雷〉野清𤣥莵騰笳振白狼連雲飛巨艦編石架浮梁週遊臨大壑降望極遐荒桃門通山抃蓬渚降霓裳驚濤含蜃闕駭浪掩晨光青丘絢春組丹谷耀華桑長驅七萃卒成功百戰場俄且旋戎路飲至肅巖廊
　　奉和元日應制
　　天正開初節日觀上重輪百靈滋景祚萬玉〈一作土〉慶惟新待旦敷𤣥造韜旒御紫宸武帳臨光宅文衛象鉤陳廣庭揚九奏大帛麗三辰發生同化育播物體陶鈞霜空澄曉氣霞景瑩〈一作榮〉芳春德輝覃率土相賀奉還淳
　　奉和初春登樓即目應詔
　　旭日臨重壁天眷極中京春暉發芳甸佳氣滿層城去鳥隨看沒來雲逐望生歌裏非〈一作霏〉煙颺琴上凱風清文波浮鏤檻摛景煥雕楹璇璣體寛政隆棟象端衡創〈一作文〉規雖有作凝拱遂無營沐恩空改鬢將何謝夏〈一作廈〉成
　　奉和秋日〈一作月〉即目應制
　　玉露交珠網金風度綺錢昆明秋景淡岐岫落霞然辭燕歸寒海來鴻出逺天葉動羅帷颺花映繡裳鮮規空升闇魄籠野散輕煙鵲度林光起鳬沒水文圓無機絡秋緯如管奏寒蟬乃睠情何極宸襟豫有旃
　　奉和秋暮言志應制
　　秋深桂初發寒窗菊餘菲波擁羣鳬至秋飄朔雁歸月莢生還落雲枝似復非凝宸閱棲畝觀文佇少微聖敬韜前哲先滅諒不違
　　奉和喜雪應制
　　嵰州表竒貺〈一作觀〉閟竹應遐巡何如御京洛流霰下天津忽若瓊林曙俄同李徑春姑峰映仙質郢路雜歌塵伏檻觀花瑞稱觴慶冬積飄河共瀉銀委樹還重璧連山分掩翠綿霄逺韜碧千里徧浮空五軔咸淪跡機前輝裂素池上伴〈一作侔〉凌波騰華承玉宇凝照混金娥是日松筠性欣奉〈一作奏〉柏梁歌
　　奉和登陝州城樓應制
　　挹河澂緑宇御溝映朱宮辰旂翻麗景星蓋〈一作䍐〉曵雕虹學嚬齊柳嫩妍笑發春藂錦鱗文碧浪繡羽絢青空眷念三階靜遙想二南風
　　遊清都觀尋沈道士得清字
　　幽人蹈箕潁方士訪蓬瀛豈若逢真氣齊契體無名既詮衆妙理聊暢逺遊情縦心馳貝闕怡神想玉京或命餘杭酒時聽洛濵笙風衢通閬苑星使下層城蕙帳晨飈動芝房夕露清方葉棲遲趣於此聽鐘聲
　　奉和七夕宴懸圃應制二首
　　牛閨臨淺漢鸞駟涉秋河兩懐縈別緒一宿慶停梭星模鉛裏靨月寫黛中蛾奈許今宵度長嬰離恨多婺閨期今夕娥輪泛淺潢迎秋伴暮雨待暝合神光薦寢低雲鬢呈態解霓裳喜中愁漏促別後怨天長
　　奉和儀鸞殿早秋應制
　　睿想追嘉豫臨軒御早秋斜暉麗粉壁清吹肅朱樓髙殿凝隂滿雕窗豔曲流小臣參廣宴大造諒難酬
　　奉和詠雨應詔
　　舞商初赴節湘燕逺迎秋飄絲交殿網亂滴起池漚激溜分龍闕斜飛灑鳯樓崇朝方浹㝢宸盼俯凝旒
　　奉和過慈恩寺應制
　　鳯闕隣金地龍旂拂寳臺雲楣將葉並風牖送花來月宮清晚桂虹梁絢早梅梵境留宸矚掞發麗天才
　　冬日宴於庶子宅各賦一字得歸
　　倦遊嗟落拓短翮慕追飛周醪忽同醉牙乃共揮油雲澹寒色落景靄霜霏累日方投分茲夕諒無歸送劉散員同賦得陳思王詩山樹鬱蒼蒼
　　喬木託危岫積翠繞連岡葉疎猶漏影花少未流芳風來聞肅肅霧罷見蒼蒼此中餞行邁不異上河梁
　　侍宴莎冊宮應制得情字
　　三星希曙景萬騎翊天行葆羽翻風隊騰吹掩山楹暖日晨光淺飛煙旦彩輕塞寒桃變色冰斷箭流聲漸奏長安道神臯動睿情
　　奉和過舊宅應制
　　飛雲臨紫極出震表青光自爾家寰海今茲返帝鄉情深感代國樂甚讌譙方白水浮佳氣黃星聚太常岐鳯鳴層閣酆雀賀雕梁桂山猶總翠蘅薄尚流芳攀鱗有遺皓沐德抃稱觴
　　奉和宴中山應制
　　飛雲旋碧海解網宥青丘養賢〈一作更〉停八駿觀風駐五牛張樂臨堯野揚麾歴舜州中山獻仙酤趙媛發清謳塞門朱鴈入郊藪紫麟遊一舉氛霓靜千齡德化流
　　奉和聖製登三臺言志應制
　　中天表雲榭載極聳崑樓聖作規𤣥造軒阿復聿修髙門符令節形勝總神州企翼摶禽萃飛甍燕雀遊綴星羅百拱縁漢轉三休旦雲生玉舄初月上銀鉤妙管含秦鳳仙姿麗鬥牛形言防處逸粹藻發嘉猷荷生無以謝盡瘁竟何酬
　　安德山池宴集
　　戚里歡娛地園林矚望新山庭帶芳杜歌吹葉陽春臺榭疑巫峽荷蕖似洛濵風花縈少女虹梁聚美人宴遊窮至樂談笑畢良辰獨歎髙陽晚歸路不知津
　　奉和聖製送來濟應制
　　萬乗騰鑣警岐路百壺供帳餞離宮御溝分水聲難絶廣宴當歌曲易終興言共傷千里道俯跡聊示五情同良哉既深留帝念沃化方有贊天聰
　　七夕賦詠成篇
　　一年抱怨嗟長別七夕含態始言歸飄飄羅襪光天步灼灼新妝鑒月輝情催巧笑開星靨不惜呈露解雲衣所歎卻隨更漏盡掩泣還弄昨宵機
　　擬江令於長安歸揚州九日賦
　　本逐征鴻〈一作蓬〉去還隨落葉來菊花應未滿請〈一作許〉待詩人開
　　同前擬
　　遊人倦蓬轉鄉思逐雁來偏想臨潭菊芳蘂對誰開李義府
　　李義府瀛州饒陽人對策擢第補門下省典儀尋除監察御史太子舎人與司議郎來濟俱以文翰見知時稱來李嘗獻承華箴預撰晉書髙宗嗣位遷中書舎人以贊立武昭儀擢中書侍郎晉中書令怙寵稔惡長流嶲州存詩八首
　　和邊城秋氣早
　　金微凝素節玉律應清葭邊馬秋聲急征鴻曉陣斜關樹凋涼葉塞草落寒花霧暗長川景雲昏大漠沙谿深路難越川平望超忽極望斷煙飄遙落驚蓬沒霜結龍城吹水照⻱林月日色夏猶冷霜華春未歇睿作髙紫宸分明映𤣥闕
　　招諭有懐贈同行人〈一作李乂詩〉
　　逺遊冒艱阻深入勞存諭春去辭國門秋還在邊戍軒車行未返節序催難駐陌上悲轉蓬園中想芳樹蜀山自紛糾岷水恆奔注臨汎多苦懐登攀寡歡趣永夕飛滛雨崇朝蒸毒霧不求綏嶺桃寧美邛鄉蒟白狼行欲靜驄馬何常驅〈唐韻區遇切或改為駐誤〉願接軺斾塵聨翩東北騖
　　宣正殿芝草
　　明王敦孝感寳殿秀靈芝色帶朝陽浄光涵雨露滋且標宣德重更引國恩施聖祚今無限微臣樂未移
　　詠鸚鵡
　　牽弋辭重海觸網去層巒戢翼雕籠際延思彩霞端慕侶朝聲切離羣夜影寒能言殊可貴相助憶長安
　　在巂州遙敘封禪
　　天齊標巨鎮日觀啟崇期岧嶤臨渤澥隱嶙控河沂〈一作湄〉眺迥分吳乗凌髙屬漢祠〈紀事無晀迥二句〉建岳誠為長升功諒在茲帝猷符廣運𤣥範暢文思飛聲總地絡騰〈一作裁一作載〉化撫乾維瑞䇿開珍鳯禎圖薦寳⻱創封超昔夏修禪掩前姬〈紀事無創封二句〉東後方肆覲西都導六師肅〈一作返〉駕移星苑揚䍐馭風司沸鼓喧平陸凝蹕靜通逵汶陽馳月羽䝉隂警〈一作驚〉電麾〈一作輜〉巖花飄曙輦峰葉蕩春旗石閭環藻衛金壇映黼帷仙階溢祕秬靈檢燿祥芝張樂分韶濩觀禮縦華夷佳氣浮丹谷榮光泛緑坻〈紀事無張樂以下四句〉三始貽遐貺萬嵗受重釐菲〈一作非〉質陶恩奬趨跡奉軒墀觸網淪幽裔乗徼限明時周南昔巳歎邛西今復悲
　　堂堂詞〈萬首絶句題作題美人〉
　　鏤月成〈一作為〉歌扇裁雲作舞衣自憐迴雪影好取洛川歸
　　嬾整鴛鴦被羞褰玳瑁牀春風別有意密處也尋香
　　詠烏
　　日裏颺朝彩琴中伴夜啼上林如許〈一作多少〉樹不借一枝棲〈紀事雲義府初遇以李大亮劉洎之薦太宗召令詠烏云云帝曰與卿全樹何止一枝〉



　　御定全唐詩巻三十五
　　欽定四庫全書
　　御定全唐詩巻三十六
　　虞世南
　　虞世南字伯施餘姚人沈靜寡慾精思讀書至累旬不盥櫛文章婉縟見稱於僕射徐陵由是有名在隋官秘書郎十年不徙入唐為秦府記室參軍遷太子中舎人太宗踐祚歴𢎞文館學士秘書監卒謚文懿太宗稱其德行忠直博學文詞書翰為五絶手詔魏王泰曰世南當代名臣人倫凖的今其雲亡石渠東觀中無復人矣集三十巻今編詩一巻
　　從軍行二首〈一作擬古〉
　　塗山烽𠋫驚〈一作警〉弭節度龍城冀馬樓蘭將燕犀上谷兵劔寒花不落弓曉月逾眀凜凜嚴霜節氷壯黃河絶蔽日卷征蓬浮天散飛雪全兵值月滿精騎乗膠折結髪早驅馳辛苦事旌麾馬凍重關冷輪摧九折危獨有西山將年年屬數竒
　　烽〈一作爟〉火發金微〈一作徽〉連營出武威孤城塞雲起絶陣虜塵飛俠客吸龍劍惡少縵胡衣朝摩骨都壘夜解谷蠡圍蕭關逺無極蒲海廣難依沙磴離旌斷晴川候馬歸交河梁已畢燕山斾欲揮〈一作正飛〉方知萬里相侯服見〈一作有〉光輝
　　擬飲馬長城窟
　　馳馬渡河幹流深馬渡難前逢錦車使都䕶在樓蘭輕騎猶銜勒疑兵尚解鞍溫池下絶澗棧道接危巒拓地勛未〈一作方〉賞亡城律豈寛有月關猶暗經春隴尚寒雲昬無復影氷合不聞湍懐君不可遇聊持報一飱
　　出塞
　　上將三略逺元戎九命尊緬懐古人節思酬明主恩山西多勇氣塞北有遊魂揚桴〈一作鞭〉上隴坂勒騎下平原誓將絶沙漠悠然去玉門輕齎不遑舎驚䇿騖戎軒凜凜邊風急蕭蕭征馬煩雪暗天山道氷塞交河源霧鋒黯無色霜旗凍不翻耿介倚長劍日落風塵昬
　　結客少年場行
　　韓魏多竒節倜儻遺聲利共矜然諾心〈一作情〉各負縦橫志〈一作意〉結交一言重相期千里至綠沈明月金絡浮雲轡吹簫入吳市擊築遊燕肆尋源博望侯結客逺相求少年懐〈一作垂〉一頋長驅背隴頭燄燄戈霜動耿耿劍虹浮天山冬夏雪交河南北流雲〈一作風〉起龍沙暗木落鴈門秋輕生殉知已非是為身謀
　　怨歌行
　　紫殿秋風冷雕甍落〈一作白〉日沈裁紈淒斷曲織素別〈一作引〉離心掖庭羞〈一作若〉改畫長門不惜金寵移恩稍薄情疎恨轉深香銷翠羽帳斷鳳皇琴鏡前紅粉歇階上綠苔侵誰言掩歌扇翻作白頭吟
　　中婦織流黃
　　寒閨織素錦含怨斂雙蛾綜新交縷澁經脆斷絲多衣香逐舉袖釧動應鳴梭還恐裁縫罷無信逹交河
　　門有車馬客
　　陳遵〈一作財雄〉重交結田蚡〈一作戚里〉擅豪華曲臺臨上路髙軒〈一作門〉抵狹斜赭汗千金馬繡軸〈一作轂〉五香車白鶴隨飛蓋朱鷺入鳴笳夏蓮開劍水春桃發綬〈一作露〉花髙談辯飛兔〈一作輕帬染迴雪〉摛藻握靈𧉮〈一作浮蟻泛流霞〉逢恩出毛羽〈一作借羽翼〉失路委泥沙曖曖風煙晚路長歸騎逺日斜青𤨏第塵飛金谷苑危促柱奏巴渝遺簪墮珥解羅襦如何守直道翻使谷名愚
　　飛來雙白鶴
　　飛來雙白鶴奮翼逺凌煙俱棲集紫蓋一舉背青田颺影過伊洛流聲入管鳴羣〈一作儔〉倒景外刷羽閬風前暎海疑浮雪拂澗瀉飛泉燕雀寧知去蜉蝣不識還何言別儔侶從此間山川頋步已相失裵回各〈一作反〉自憐危心猶警露哀響詎聞天無因振六翮輕舉復隨仙
　　奉和幽山雨後應令
　　肅城隣上苑黃山邇桂宮雨歇連峰翠煙開竟野通排虛翔戲鳥跨水落長虹日下林全暗雲收嶺半空山泉鳴石澗地籟響巖風
　　賦得吳都
　　畫野通淮泗星躔應鬥牛玉牒宏圖表黃旗美氣浮三分開霸業萬里宅神州髙臺臨茂苑飛閣跨澄流江濤如素蓋海氣似朱樓吳趨自有樂還似鏡中遊
　　賦得愼罰
　　帝圖光往冊上德表鴻名道冠二儀始風髙三代英樂和知化洽訟息表刑清罰輕猶在念勿喜尚留情明愼全無枉哀矜在好生五疵過亦察二辟理彌精幪巾示㢘恥嘉石務詳平每削繁苛性常深惻隱誠政寛思濟猛疑罪必從輕於張懲不濫陳郭憲無傾刑措諒斯在歡然仰頌聲
　　奉和詠日午
　　髙天浄秋色長漢轉曦車玉樹陰初正桐圭影未斜翠葢飛圓彩明鏡發輕花再中良表瑞共仰璧暉賖
　　發營逢雨應詔
　　豫遊欣勝地皇澤乃先〈一作光〉天油雲隂御道膏雨潤公田隴麥霑逾翠山花濕更然稼穡良所重方復恱豐年
　　賦得臨池竹應制
　　蔥翠梢雲質垂彩暎清池波泛含風影流揺防露枝龍鱗漾嶰谷鳯翅拂漣漪欲識凌冬性唯有嵗寒知
　　侍宴應詔賦韻得前字
　　芬芳禁林晩容與桂舟前橫空一鳥度照水百花然綠野明斜日青山澹晚煙濫陪終宴賞握管類窺天
　　侍宴歸鴈堂
　　歌堂靣淥水舞館接金塘竹開霜後翠梅動雪前香鳧歸初命侶鴈起欲分行刷羽同棲集懐恩愧稻粱
　　凌晨早朝
　　萬瓦宵光曙重簷夕霧收玉花停夜燭金壺送曉籌日暉青𤨏殿霞生結綺樓重門應啟路通籍引王侯
　　奉和詠風應魏王敎
　　逐舞飄輕袖傳歌共繞梁動枝生亂影吹花送逺香
　　初晴應敎
　　初日眀燕館新溜滿梁池歸雲半入嶺殘滴尚懸枝
　　春夜
　　春苑月裵回竹堂侵夜開驚鳥排林度風花隔〈一作入〉水來
　　詠舞
　　繁奏淥水長袖轉回鸞一雙俱應節還似鏡中㸔
　　詠螢
　　的歴流光小飄颻弱翅輕恐畏無人識獨自暗中明
　　蟬
　　垂緌飲清露流響出疎桐居髙聲自逺非是藉秋風
　　秋鴈〈一作禇亮詩〉
　　日暮霜風急羽翮轉難任為有傳書意聫翩入上林
　　奉和月夜觀星應令〈此以下詩皆在隋時所作〉
　　早秋炎景暮初月彩新清風滌暑氣零露凈囂塵薄霧銷輕縠鮮雲巻夕鱗休光灼前曜瑞彩接重輪緣情摛聖藻並作命徐陳宿草誠渝濫吹噓偶搢紳天文豈易述徒知仰北辰
　　和鑾輿頓戲下〈一作追従鑾輿夕頓戲下應令〉
　　重輪依紫極前耀奉丹霄天經戀宸扆帝命扈仙鑣乗新開鶴禁帶月下虹橋銀書含曉色金輅轉晨颷霧澈軒營近塵暗苑城遙蓮花分秀蕚竹箭下驚潮撫己慙龍幹承恩集鳯條瑤山盛風樂抽簡薦徒謡
　　奉和至夀春應令〈一作奉和長春宮應令〉
　　瑤山盛風樂南巡務逸遊如何事巡撫民瘼諒斯求文鶴揚輕蓋蒼龍飾桂舟泛沫縈沙嶼寒澌擁急流路指八仙館途經百尺樓眷言昔遊踐迴駕且淹留後車喧鳯吹前旌暎綵旒龍驂駐六馬飛閣上三休調諧金石奏歡洽羽觴浮天文徒可仰何以厠琳球
　　奉和幸江都應詔
　　南國行周化稽山秘夏圖百王豈殊軌千載協前謨肆覲遵時豫順動恱來蘇安流進玉軸〈一作畵舸〉戒道翼金吾龍旂煥辰象鳯吹溢川塗封唐昔敷錫分陝被荊吳沐道咸知讓慕義久成都冬律初飛管陽鳥正銜蘆嚴飈肅林薄曖景澹江湖鴻私浹幽逺厚澤潤凋枯虞琴起歌詠漢築動巴歈多幸霑行葦無庸類散樗
　　奉和獻嵗讌宮臣
　　履端初起節長苑命髙筵肆夏喧金奏重潤響朱春光催柳色日彩泛槐煙㣲臣同濫吹謬得仰鈞天
　　奉和出潁至淮應令
　　良晨喜利涉解䌫入淮潯寒流泛鷁首霜吹響哀吟潛鱗波裏躍水鳥浪前沈䢴溝非復逺悵望恱宸襟應詔嘲司花女〈隋遺録曰煬帝幸江都洛陽人獻合蔕迎輦花帝命御車女袁寶兒持之號司花女時詔世南草勅於帝側寳兒注視久之帝曰昔飛燕可掌上舞今得寶兒方昭前事然多憨態今注目於卿卿可便嘲之世南為絶句〉
　　學畫鴉黃半未成垂肩軃袖太憨生緣憨卻得君王惜長把花枝傍輦行
　　御定全唐詩巻三十六
　　欽定四庫全書
　　御定全唐詩巻三十七
　　王績
　　王績字無功絳州龍門人文中子之弟隋末授祕書省正字不樂在朝求為六合丞嗜酒不任事尋還鄉里唐髙祖武德初以前官待詔門下省時太樂署史焦革家善釀績求為丞革死棄官歸東臯著書號東臯子集五巻今編詩一巻
　　古意六首
　　幽人在何所紫巖有仙躅月下橫寳琴此外將安欲材抽嶧山榦徽㸃崑丘玉漆抱蛟龍脣絲纒鳯凰足前彈廣陵罷後以明光〈一作光明〉續百金買一聲千金傳一曲世無鍾子期誰知心所屬
　　竹生大夏谿蒼蒼富竒質緑葉吟風勁翠莖犯霄密霜霰封其柯鵷鸞食其實寧知軒轅後更有伶倫出刀斧俄見尋根株坐相失裁為十二管吹作雄雌律有用雖
　　自傷無心復招疾不如山上草離離保終吉
　　寳⻱尺二寸由來宅深水浮遊五湖內宛轉三江裏何不深復深輕然至溱洧溱洧源流狹春秋不濡軌漁人遞往還網罟相縈藟一朝失運㑹刳腸血流死豐骨輸廟堂鮮腴藉籩簋棄置誰怨尤自我招此否餘靈寄明卜復來欽所履
　　松生北巖下由來人徑絶布葉捎雲煙挿根擁巖穴自言生得地獨負凌雲潔何時畏斤斧㡬度經霜雪風驚西北枝雹隕東南節不知嵗月久稍覺枝榦折藤蘿上下碎枝榦縦橫裂行當糜爛盡坐共灰塵滅寧關匠石顧豈為王孫折盛衰自有時聖賢未嘗屑寄言悠悠者無為嗟大耋
　　桂樹何蒼蒼秋來花更芳自言歲寒性不知露與霜幽人重其德徙植臨前堂連拳〈一作蜷〉八九樹偃蹇二三行枝枝自相糾葉葉還相當去來雙鴻鵠棲息兩鴛鴦榮䕃誠不厚斤斧亦勿傷赤心許君時此意那可㤀彩鳯欲將歸提羅出郊訪羅張大澤已鳯入重雲颺朝棲崑閬木夕飲蓬壺漲問鳯那逺飛賢君坐相望鳯言荷深德微禽安足尚但使雛卵全無令繒繳放皇臣力牧舉帝樂簫韶暢自有來巢時眀年阿閣上
　　石竹詠
　　萋萋結綠枝𣋌𣋌垂朱英常恐零露降不得全其生歎息聊自思此生豈我情昔我未生時誰者令我萌棄置勿重陳委化何足驚
　　田〈一作山〉家三首〈一作王勃詩〉
　　阮籍生涯〈一作年一作平〉懶嵇康意氣疎相逢一醉飽獨坐數行書小池聊養鶴閒田且牧豬草生元亮徑花暗子雲居倚牀看婦織登壠課兒鋤迴頭尋仙事併是一空虛家住箕山下門枕潁川濵不知今有漢唯言昔避秦琴伴前庭月酒勸後園春自得中林士何忝上皇人平生唯酒樂作性不能無朝朝訪鄉里夜夜遣人酤家貧留客久不暇道精麤抽簾持益炬拔簀更燃爐恆聞飲不足何見有殘壺
　　贈李徵君大夀
　　孔淳辭散騎陸昶謝中郎幅巾朝帝罷杖䇿去官忙附車還趙郡乗船向武昌九徵書未巳十辟譽彌彰副君迎綺季天子送嚴光灞陵幽徑近磻谿隱路長編蓬還作室績草更為裳㑹稽置樵處蘭陵賣藥行㸔書惟道德開敎止農桑別有幽懐侶由來髙讓王前年辭厚幣今嵗返寒鄉有書橫石架無氊坐土牀蘭英猶足釀竹實本無糧澗松寒轉直山菊秋自香管寧存祭禮王霸重朝章去去相隨去披裘驕盛唐
　　山中敘志〈一本題上有未婚二字〉
　　物外知何事山中無所有風鳴靜夜琴月照芳春酒直置百年內誰論千載後張奉〈一作鳯〉聘賢妻老萊藉嘉偶孟光儻未嫁梁鴻正湏婦
　　贈梁公
　　我欲圖世樂斯樂難可常位大招譏嫌祿極生禍殃聖莫若周公忠豈踰霍光成王已興誚宣帝如負芒范蠡何智哉單舟戒輕裝疏廣豈不懐䇿杖還故鄉朱門雖足恱赤族亦可傷履霜成堅氷知足勝不祥我今窮家子自言此見長功成皆能退在昔〈一作自古〉誰滅亡
　　薛記室收過莊見尋率題古意以贈
　　伊昔逢䘮亂歴數閏當餘豺狼塞衢路桑梓成丘墟余〈一作吾〉及爾皆亡東西各異居爾為背〈一作培〉風鳥我為涸轍魚逮承雲雷後欣逢天地初東川聊下釣南畝試揮鋤資稅幸不及伏臘常有儲散誕時須酒蕭條嬾向書朽木不可雕短翮將焉攄故人有深契過我蓬蒿廬曳裾出門迎握手登前除相看非舊顔忽若〈一作對接〉形骸疎追道宿昔事切切心相於憶我少年時攜手遊東渠梅李夾兩岸花枝何扶疏同志亦不多西莊有姚徐嘗愛陶淵明酌醴焚枯魚嘗學公孫𢎞䇿杖牧羣豬追念甫如昨奄忽成空虛人生詎能幾嵗歲〈一作蹙廹〉常不舒賴有北山僧敎我以眞如使我視聽遣自覺塵累袪何事須筌蹄今巳得兎魚舊遊儻多暇同此釋紛挐
　　晚年敘志示翟處士〈正師〉
　　弱齡慕竒調無事不兼修望氣登重閣占星上小樓眀經思待詔學劍覔封侯棄繻頻北上懐刺幾西遊中年逢䘮亂非復昔追求失路青門隱藏名白社遊風雲私所愛屠博暗為儔觧紛曽霸越釋難頗存周晚嵗聊長想生涯太若浮歸來南畝上更坐北溪頭古岸多磐石春泉足細流東隅誠已謝西景懼難收無謂退耕近伏念已經秋庚桑逢處跪陶潛見人〈一作吏〉羞三晨寧舉火五月鎭披裘自有居常樂誰知身世憂
　　春日〈一作初春〉
　　前旦出園遊林華都未有今朝下堂來〈一作望〉池氷開已久雪被〈一作避〉南軒梅風催北庭柳遙呼竈前妾卻報機中婦年光恰恰來滿甕營春酒
　　採藥
　　野情貪藥餌郊居倦蓬華青龍䕶道符白犬遊仙術腰鎌戊已月負鍤庚辛日時時斷嶂遮〈一作橫〉往往孤峰出行披葛仙經坐檢神農〈一作農皇〉帙龜蛇採二苓赤白尋雙術地凍根難盡藂枯苗易失從容肉作名薯蕷膏成質家豐松葉酒器貯參花蜜且復歸去來刀圭輔衰疾
　　在京思故園見鄉人問
　　旅泊多年嵗老去不知迴忽逢門前客道發故鄉來斂睂俱握手破涕共銜杯殷勤訪朋舊屈曲問童孩衰宗多弟姪若箇賞池臺舊園今在否新樹也應栽柳行疎密布茅齋寛窄裁經移何處竹別種幾株梅渠當無絶水石計總生苔院果誰先熟林花那後開羇心祗欲問為報不須猜行當驅下澤去剪故園萊
　　春桂問答二首
　　問春桂桃李正芬〈一作芳〉華年光隨處滿何事獨無花春桂荅春華詎能久風霜揺落時獨秀君知不
　　北山
　　舊知山裏絶氛埃登髙日暮心悠哉子平一去何時返仲叔長遊遂不來幽蘭獨夜清琴曲桂樹凌雲濁酒杯槁項同枯木丹心等死灰
　　野望
　　東臯薄暮望徙倚欲何依樹樹皆秋〈一作春〉色山山惟落暉牧人驅犢返獵馬帶禽歸相顧無相識長歌懐採薇
　　贈程處士
　　百年長擾擾萬事悉悠悠日光隨意落河水任情流禮樂囚姬旦詩書縛孔丘不如髙枕枕〈一作上〉時取醉消愁
　　九月九日贈崔使君善為
　　野人迷節𠉀端坐隔塵埃忽見黃花吐方知素節回映巖千叚發臨浦萬株開香氣徒盈把無人送酒來
　　獨坐
　　問君樽酒外獨坐更何須有客談名理無人索地租三男婚令族五女嫁賢夫百年隨分了未羨陟方壺
　　遊仙四首
　　暫出東陂路過訪北巖前蔡經新學道王烈舊成仙駕鶴來無日乗龍去幾年三山銀作地八洞玉為天金精飛欲盡石髓溜應堅自悲生世促無暇待桑田
　　上自芝蘭徑中巖紫翠房金壺新煉乳玉釡始煎香六局黃公術三門赤帝方吹沙聊作鳥動石試為羊緱氏還程促瀛洲㑹日長誰知北巖〈一作阜〉下延首詠霓裳結衣尋野路負杖入山門道士言無宅仙人更有村斜溪橫桂渚小徑入桃源玉牀塵稍冷金爐火尚溫心疑遊北極望似陟西崑逆愁歸舊里蕭條訪子孫
　　真經知那是仙骨定何為許邁心長切嵇康命似竒桑疎金闕迥苔重石樑危照水然犀角遊山費虎皮鴨桃聞已種龍竹未經騎為向天仙道棲遑君詎知
　　䇿杖尋隱士
　　策杖尋隱士行行路漸賖石樑橫澗斷土室映山斜孝然縦〈一作疑〉有舎威輦遂無家置酒燒枯葉披書坐落花新垂滋水釣舊結茂陵罝嵗歲長如此方知輕世華
　　贈學仙者
　　採藥層城逺尋師海路賒玉壺橫日月金闕斷煙霞仙人何處在道士未還家誰知彭澤意更覔〈一作道〉步兵那〈一作邪〉春釀煎松葉秋杯浸菊花相逢寧可醉定不學丹砂
　　黃頬山
　　別有青溪道斜亙碧巖隈崩榛橫古蔓荒石擁寒苔野心長寂寞山徑本幽迴步步攀藤上朝朝負藥來幾看松葉秀頻值菊花開無人堪作伴嵗晚獨悠哉
　　建德破後入長安詠秋蓬示辛學士〈一本無建德破後四字〉
　　遇坎聊知止逢風或未歸孤根何處斷輕葉強能飛
　　過酒家五首〈一作題酒店壁〉
　　洛陽無大宅長安乏主人黃金銷未盡祗為酒家貧此日長昏飲非關養性靈眼㸔人盡醉何忍獨為醒竹葉連糟翠蒲萄帶麴紅相逢不令盡別後為誰空對酒但知飲逢人莫強牽倚壚便得睡橫甕足堪眠有客湏教飲無錢可別沽來時長道貰慚愧酒家胡〈一作壺〉
　　夜還東溪
　　石苔應可踐叢枝幸易攀青溪歸路直乗月夜歌還
　　山中別李處士
　　為向東溪道人來路漸賖山中春酒熟何處得停家
　　初春
　　春來日漸長醉客喜年光稍覺池亭好偏宜酒甕香
　　醉後
　　阮籍醒時少陶潛醉日多百年何足度乗興且長歌
　　題酒店壁
　　昨夜缾始盡今朝甕即開夢中占夢罷還向酒家來
　　戲題卜舗壁
　　旦逐劉伶去宵隨畢卓眠不應長賣卜湏得杖頭錢
　　嘗春酒
　　野觴浮鄭酌山酒漉陶巾但令千日醉何惜兩三春
　　獨酌
　　浮〈一作在〉生知幾日無狀逐空名不如多釀酒時向竹林傾
　　秋夜喜遇王處士
　　北場芸藿罷東臯刈黍歸相逢秋月滿更值夜螢飛
　　山夜調琴
　　促軫乗明月抽對白雲従來山水韻不使俗人聞
　　㸔釀酒
　　六月調神麴正朝汲美泉従來作春酒未省不經年
　　食後
　　田家無所有晚食遂為常菜剪三秋緑飱炊百日黃胡麻山麨様楚豆野麋方始暴松皮脯新添杜若漿葛花消酒毒茰帶發羮香鼓腹聊乗興寧知逢世昌
　　過漢故城
　　大漢昔未定強秦猶擅場中原逐鹿罷髙祖鬱龍驤經始謀帝坐茲焉壯未央規模窮棟宇表裏浚城隍羣後崇長樂中朝増建章鉤陳被蘭錡樂府奏芝房翡翠明珠帳鴛鴦白玉堂清晨寳鼎食閒夜鬱金香天馬來東道佳人傾北方何其赫隆盛自謂保靈長歴數有時盡哀平嗟不昌氷堅成巨猾火德遂頽綱奧位匪虛校貪天竟速亡魂神吁社稷豺虎鬬巖廊金狄移灞岸銅盤向洛陽君王無處所年代幾荒涼宮闕誰家域蓁蕪罥我裳井田唯有草海水變為桑在昔髙門內於今岐路傍餘基不可識古墓列成行狐兎驚魍魎鴟鴞嚇獝狂空城寒日晚平野暮雲黃烈烈焚青棘蕭蕭吹白楊千秋並萬嵗空使詠歌傷
　　益州城西張超亭觀妓〈一作盧照鄰詩一作王勣詩〉
　　落日明歌席行雲逐舞人江南飛暮雨樑上下輕塵冶服㸔疑畫粧臺望似春髙車勿遽返長袖欲相親
　　詠妓〈一作王勣詩〉
　　妖姬飾靚妝窈窕出蘭房日照當軒影風吹滿路香早時歌扇薄今日舞衫長不應令曲誤持此試周郎
　　辛司法宅觀妓〈一作王勣詩〉
　　南國佳人至北堂羅薦開長裙隨鳯管促柱送鸞杯雲光身後蕩雪態掌中回到愁金谷晚不怪玉山頽
　　詠巫山
　　電影江前落雷聲峽外長霽雲無處所臺館曉蒼蒼
　　詠懐
　　故鄉行雲是虛室坐間同日落西山暮方知天下空
　　句
　　琴曲唯留古書多半是經〈見周氏涉筆〉　橫裁桑節杖直剪竹皮巾鶴警琴亭夜鶯啼酒甕春顔回唯樂道原憲豈傷貧〈被召謝病見西清詩話〉　寄身千載下聊遊萬物初欲令無作有翻覺實成虛〈獨坐〉　雙關防易斷隻眼畏難全魚鱗張九拒鶴翅擁三邊〈圍棋長篇見韻語陽秋〉


　　御定全唐詩巻三十七
<集部,總集類,御定全唐詩>
　　欽定四庫全書
　　御定全唐詩卷三十八
　　蕭德言
　　蕭德言字文行雍州長安人貞觀中著作郎兼𢎞文館學士博涉經史晚尤篤志於學自晝逹夜略無休倦毎開五經必束帶盥濯危坐對之為春宮侍讀拜祕書少監髙宗以師傅恩加銀青光祿大夫集三十巻今存詩一首
　　詠舞
　　低身鏘玉珮舉袖拂羅衣對簷疑燕起映雪似花飛鄭世翼〈一作鄭翼〉
　　鄭世翼滎陽人弱冠有盛名武德中歴萬年丞揚州錄事參軍數以言辭忤物貞觀中坐怨謗流嶲州卒集多遺失今存詩五首
　　過嚴君平古井
　　嚴平本髙尚逺蹈古人風賣卜成都市流名大漢中舊
　　井改人世寒泉久不通年多既罷汲〈一作渫〉無禽乃遂空如何屬秋氣唯見落雙桐
　　登北邙還望〈一作至〉京洛
　　歩登北邙坂踟躕聊寫望宛洛盛皇居規模窮大壯三河分設險兩崤資巨防飛觀紫煙中層臺碧雲上青槐夾馳道迢迢修且曠左右多第宅參差居將相清晨謁帝返車馬相追訪胥徒各異流文物紛殊狀囂塵暗天起簫管從風颺伊余孤〈一作忠〉且直生平獨淪䘮山幽有桂叢何為坐惆悵
　　巫山髙
　　巫山凌太清岧嶤類削成霏霏暮雨合靄靄朝雲生危峯入鳥道深谷寫猨聲別有幽棲客淹留攀桂情
　　看新婚
　　初筓夢桃李新妝應摽梅疑逐朝雲去翻隨暮雨來雜珮含風響叢花隔扇開姮娥對此夕何用久裵回
　　見佳人負錢出路
　　獨負千金價應從買笑來秪持難發口經為幾人開崔信明
　　崔信明青州益都人博聞彊記下筆成章大業中令堯城竇建德招之不屈去隱太行山貞觀中應詔舉終秦川令詩一首
　　送金竟陵入蜀
　　金門去蜀道玉壘望長安豈言千里逺方尋九折難西上君飛蓋東歸我掛冠猨聲出峽斷月彩落江寒従今與君別花月幾新殘
　　句
　　楓落吳江冷〈新唐書雲信明蹇傲自伐嘗謂過李百藥議者不許鄭世翼亦傲倨數佻輕忤物遇信明江中謂之曰聞公有楓落呉江冷願見其餘信明欣然多出衆篇世翼覧未終曰所見不逮所聞投諸水引舟去〉
　　孔紹安
　　孔紹安越州山隂人陳尚書奐之子少誦古文集數十萬言外兄虞世南歎異之與詞人孫萬夀篤忘年好時人稱為孫孔隋末為監察御史歸唐拜內史舎人恩禮甚厚嘗詔撰梁史未成而卒有文集五十巻今存詩七首
　　侍宴詠石榴〈本傳雲大業末髙祖討賊河東紹安以監察御史為監軍深見接遇及受禪間行來奔拜內史舎人時夏侯端亦嘗監髙祖軍先紹安歸朝授祕書監紹安因侍宴詠石榴詩時人稱之〉
　　可惜庭中樹移根逐漢臣只為來時晚花開不及春
　　詠夭桃
　　結葉還臨影飛香欲徧空不意餘花落翻沈露井中
　　贈蔡君
　　疇昔同幽谷伊爾遷喬木赫奕盛青紫討論窮簡牘
　　結客少年場行
　　結客佩吳鈎橫行度隴頭鴈在弓前落雲從陣後浮吳師驚燧象燕將警奔牛轉蓬飛不息氷河結未流若使三邊定當封萬戶〈一作里〉侯
　　傷顧學士
　　迢遰雙崤道超忽三川湄此中俱失路思君不可思遊人行變橘逝者遽焚芝憶昔江湖上同詠子衿詩何言陵谷徙翻驚鄰笛悲陳根非席卉繐帳異書帷與善成空說殱良信在茲今日嚴夫子哀命不哀時
　　別徐永元秀才
　　金湯既失險玉石乃同焚墜葉還相覆落羽更為羣豈謂三秋節重傷〈一作陽〉千里分逺離易轉幽咽水難聞欲識相思處山川間白雲
　　落葉〈一作孔徳紹詩〉
　　早秋驚落葉飄零似客心翻飛未肯下猶言惜故林謝偃
　　謝偃衞縣人本姓直勒氏仕隋為散従正貟外貞觀初應詔對策及第駕幸東都詔求直諫偃極言得失太宗稱美引為𢎞文館直學士為塵影二賦甚工嘗奉詔撰述聖賦又獻惟皇誡德賦以申諷時李百藥工五言詩偃善作賦時人稱為李詩謝賦出為湘潭令集十巻今存詩四首
　　踏歌詞三首
　　春景嬌春臺新露泣新梅春葉參差吐新花重疉開花影飛鶯去歌聲度鳥來倩看飄颻雪何如舞袖迴逶迤度香閤顧步出蘭閨欲繞鴛鴦殿先過桃李蹊風帶舒還巻簪花舉復低欲問今宵樂但聽歌聲齊夜久星沉沒更深月影斜裙輕纔動珮鬟薄不勝花細風吹寳袂輕露濕紅紗相看樂未巳蘭燈照九華
　　樂府新歌應敎〈郭茂倩樂府作新曲〉
　　青樓綺閣已含春凝妝艷粉復如神細細輕裙〈一作裾〉全漏影離離薄扇詎障塵樽中酒色恆宜滿曲裏歌聲不厭新紫燕欲飛先遶棟黃鶯始哢即嬌人撩亂垂絲昬柳陌參差濃葉暗桑津上客莫畏斜光晚自有西園明月輪
　　蔡允恭
　　蔡允恭荊州江陵人有風采善綴文仕隋歴著作佐郎起居舎人煬帝屬詞賦多令諷誦之入唐為文學館學士貞觀初除太子洗馬集二十巻今存詩一首
　　奉和出潁至淮應令〈在隋時作〉
　　久倦川塗曲忽此望淮圻波長泛淼淼眺逈情依依稍覺金烏轉漸見錦帆稀欲知仁化洽謳歌滿路歸杜之松
　　杜之松博陵曲陽人隋起居舎人貞觀中為河中刺史嘗答王績書雲康成道重不許太守稱官老萊家居羞與諸侯為伍僕豈不能正平公之坐敬養亥唐屈文侯之膝恭師子夏其雅尚可知矣詩一首
　　和衞尉寺柳
　　漢將本屯營遼河有戍城大夫曽取姓先生亦〈一作曽〉得名髙枝拂逺鴈疎影度遙星不辭攀折苦為入管聲崔善為
　　崔善為貝州武城人善歴數仕隋為文林郎嘗領丁匠五百人營仁夀宮楊素為總監來按實善為持簿暗唱五百人無一差失素大驚稍遷樓煩司戶書佐宻勸髙祖舉義旗兵起署為大將軍府司戶參軍轉尚書左丞貞觀中歴大理司農二卿出為秦州刺史詩二首
　　荅王無功冬夜載酒鄉館
　　頒條忝貴郡懸榻久相望處士同楊鄭邦君謝李疆詎知方擁篲逢子敬惟桑明朝蓬戶側㑹自謁任棠
　　荅王無功九日
　　秋來菊花氣深山客重尋露葉疑涵玉風花似散金摘來還泛酒獨坐即徐斟王𢎞貪自醉無復覔楊林朱仲晦
　　朱仲晦王績鄉人詩一首
　　荅王無功問故園
　　我從銅州來見子上京客問我故鄉事慰子羇旅色子問我所知我對子應識朋遊總強健童稚各長成華宗盛文史連墻富池亭獨子園最古舊林間新坰柳行隨隄勢茅齋㸔地形竹従去年移梅是今年榮渠水經夏響石苔終嵗青院果早晚熟林花先後明語罷相歎息浩然起深情歸哉且五斗餉子東臯耕
　　王宏
　　王宏濟南人與太宗幼日同學問為八體書及帝即位因訪鄉人竟傳隱去詩一首
　　從軍行
　　兒生三日掌上珠燕頷猨肱穠李膚十五學劍北擊胡羗歌燕築送城隅城隅路接伊川驛河陽渡頭邯鄲陌可憐年少把手時黃鳥雙飛梨花白秦王築城三千里西自臨洮東遼水山邊疊疉黒雲飛海畔莓莓青草死從來戰鬬不求勲殺身為君君不聞鳯皇樓上吹急管落日裵回腸先斷
　　朱子奢
　　朱子奢蘇州人善文辭通春秋貞觀時累官諫議大夫𢎞文館學士為人樂易能劇談以經義緣飾每侍宴帝令與羣臣論難皆莫能及詩一首
　　文德皇后輓歌
　　神京背紫陌縞駟結行輈北去橫橋道西分清渭流寒光向壟沒霜氣入松楸今日泉臺路非是濯龍遊張文收
　　張文收貝州人善音律貞觀初授協律郎咸寧中遷太子率更令撰新樂書十二巻存詩一首
　　大酺樂
　　淚滴珠難盡容殘玉易銷倘隨明月去莫道夢魂遙毛明素
　　毛明素貞觀中人詩一首
　　與琳法師〈貞觀十一年法師幽繫故致詩焉〉
　　冶長倦縲紲韓安歎死灰始騐山中木方知貴不材



　　御定全唐詩巻三十八
　　欽定四庫全書
　　御定全唐詩巻三十九
　　陳子良
　　陳子良吳人在隋時為楊素記室入唐官右衛率府長史與蕭德言庾抱同為隱太子學士貞觀六年卒集十巻今存詩十三首
　　上之回
　　承平重遊樂詔蹕上之回屬車響流水清笳轉落梅嶺雲蓋道轉巖花映綬開下輦便髙宴何如在瑤臺
　　新成安樂宮〈一作新宮詞〉
　　春色照蘭宮秦女坐牕中柳葉來睂上桃花落臉紅拂塵開扇匣巻帳卻薫籠衫薄偏憎日裙輕更畏風
　　夏晚尋於政世置酒賦韻
　　聊從嘉遯所酌醴共抽簪以茲山水地留連風月心長榆落照盡髙柳暮蟬吟一返桃源路別後難追尋
　　入蜀秋夜宿江渚
　　我行逢日暮弭櫂獨維舟水霧一邊起風林兩岸秋山隂黒斷磧月影素寒流故鄉千里外何以慰羇愁
　　賦得妓
　　金谷多歡宴佳麗正芳菲流霞席上滿回雪掌中飛明月臨歌扇行雲接舞衣何必桃將李別有待〈一作代〉春暉
　　詶蕭侍中春園聽妓〈一作李元操詩〉
　　微雨散芳菲中園照落暉紅樹揺〈一作遮〉歌扇緑珠飄舞衣繁調對酒雜引動思歸愁人當此夕羞見落花飛
　　遊俠篇〈一作俠客行〉
　　洛陽麗春色遊俠騁輕肥水逐車輪轉塵隨馬足飛雲影遙臨蓋花氣近薫衣東郊鬬雞罷南皮射雉歸日暮河橋上揚鞭惜晚暉
　　春晚㸔羣公朝還人為八韻
　　遊子惜春暮䇿杖出蒿萊正值康莊晚羣公謁帝迴履度南宮至車従北闕來珂影傍明月笳聲動落梅迎風采旄轉照日綬花開紅塵掩鶴蓋翠柳拂龍媒綺雲臨舞閣丹霞薄吹臺輕肥寧所羨未若反山隈
　　讚德上越國公楊素
　　君侯稱上宰命世挺才英本超騏驥足復藴風雲情攄藻掞錦綺育德潤瑤瓊已踵四知舉非無三傑名濟世同舟檝匡政本阿衡雍容入青瑣肅穆侍丹楹桂宮擅鳴珮槐路獨飛纓髙門羅虎㦸綺閣麗彫甍金罇酌湛湛歌扇掩盈盈匃奴軼燕薊烽火照幽并天子命薄伐受脤事專征七德播雄略十萬騁行兵鴈行蔽虜甸魚貫岀長城交河方飲馬瀚海盛揚旌拔劍倚天外䝉犀輝日精彎弧穿伏石揮戈斬大鯨鼓鼙朝作氣刁斗夜偏鳴六郡多壯士三邊豈足平嶺雲朝合陣山月夜臨營胡塵暗馬色芳樹動笳聲關雲未盡散塞霧常自生川長蔓草緑峯逈雜花明小人愧王氏雕文慙馬卿濫此叨書記何以謝過榮髙山徒仰止終是恨才輕
　　於塞北春日思歸
　　我家吳㑹青山逺他鄉關塞白雲深為許羇愁長下淚𨙻堪春色更傷心驚鳥屢飛恆失侶落花一去不歸林如何此日嗟遲暮悲來還作白頭吟
　　送別
　　落葉聚還散征禽去不歸以我窮途泣沾君出塞衣
　　七夕㸔新婦隔巷停車〈以下二首一作陳伯材詩〉
　　隔巷遙停幰非復為來遲只言更尚淺未是渡河時
　　詠春雪
　　光映妝樓月花承歌扇風欲妬梅將柳故落早春中庾抱
　　庾抱潤州江寧人有學術隋元徳太子學士髙祖初起隱太子引為隴西公府記室文檄皆出其手轉太子舎人集十巻今存詩五首
　　驄馬
　　櫪上浮雲驄本出吳門中發跡來東道長鳴起北風迴鞍拂桂白頳汗類塵紅滅沒徒留影無因圖漢宮
　　別蔡參軍
　　人世多飄忽溝水易西東今日歡娛盡何年風月同悲生萬里外恨起一杯中性靈如未失南北有徵鴻
　　賦得胥臺露
　　胥臺既落構荊棘稍侵扉棟拆連雲影梁摧照日暉翔鶤逐不及巢燕及無歸唯有團階露承曉共沾衣
　　臥痾喜霽開扉望月簡宮內知友
　　秋雨移望疲痾倦苦辛忽對荊山璧委照越吟人髙髙侵地鏡皎皎徹天津色麗班姬篋光潤洛川神輪輝池上動桂影隙中新懐賢雖不見忽似暫參辰
　　和樂記室憶江水
　　遙想觀濤處猶意採蓮歌無因關塞葉共下洞庭波馬周
　　馬周字賔王清河茌平人孤貧好學尤精詩傳初入關舎中郎將常何家貞觀中代為草疏何武人上怪其能對以臣家客馬周為之召見大恱授監察御史數言事無不嘉納累遷中書令太宗嘗賜以飛白書曰鸞鳯凌雲必資羽翼股肱之寄誠在忠良集十巻今存詩一首
　　凌朝浮江旅思〈一作韋承慶詩〉
　　太清〈一作天晴〉上初日春水送孤舟山逺疑無樹潮平似不流岸花開且落江鳥沒還浮羇望傷千里長歌遣四〈一作客〉愁
　　句
　　何惜鄧林樹不借一枝棲〈出冊府元⻱與李義甫句相似〉
　　來濟
　　來濟江都人隋大將軍護之子也字文化及之難䕶闔門遇害濟流離艱險篤志好學舉進士貞觀中初置太子司議郎妙選人望遂以濟為之遷中書舎人與令狐德棻等同撰晉書永徽中拜中書令出為庭州刺史與突厥戰陣沒集三十巻今存詩一首
　　出玉關
　　歛轡遵龍漢銜悽渡玉關今日流沙外垂涕念生還張文恭
　　張文恭貞觀時人與房𤣥齡李懐儼趙𢎞智劉禕之陽仁卿上官儀李淳風等同修晉書詩二首
　　七夕
　　鳯律驚秋氣龍梭靜夜機星橋百枝動雲路七香飛映月迴雕扇凌霞〈一作雲〉曵綺衣含情向華幄〈一作帳〉流態入重闈歡餘夕漏盡怨結曉驂歸誰念分河漢還憶兩心違
　　佳人照鏡
　　倦采蘼蕪葉貪憐照膽明兩邊俱拭淚一處有啼聲薛元超
　　薛元超收之子九嵗襲父爵及長好學善屬文太宗重之令尚和靜縣主累授太子舎人與修晉書髙宗時累擢中書舎人所薦士若任希古郭正一崔融等皆以才自名上元初同中書門下三品政出武氏因陽喑乞骸骨卒集四十巻今存詩一首
　　奉和同太子監守違戀〈髙宗在東宮時元超為舎人太宗征髙麗元超韓王元嘉同太子監守賦違戀詩一本作薛收詩誤〉
　　儲禁銅扉啟宸行玉軑〈一作輅〉遙空懐夀街吏尚隔寢門朝北首瞻龍㦸塵外想鸞鑣飛文映仙榜〈一作誥〉瀝思〈一作濟惠〉葉神飇帝念紆蒼璧〈一作陛〉乾文煥紫霄歸〈一作雲〉塘橫筆海平圃振詞條欲應重輪曲鏘洋韻九韶
　　蕭翼
　　蕭翼本名世翼太宗時命為監察御史充使取羲之蘭亭序眞蹟於越僧辨才翼初作北人南遊一見欵密留宿設酒酣樂探韻賦詩既而以術取其書以歸詩一首
　　答辨才探得招字
　　邂逅欵良宵殷勤荷勝招彌天俄若舊初地豈成遙酒蟻傾還泛心猨躁似調誰憐失羣鴈長苦業風飄歐陽詢
　　歐陽詢字信本潭州臨湘人博貫經史工書仕隋為太常博士髙祖微時引為賓客及即位累遷給事中武德七年詔與裴矩陳叔達撰藝文類聚一百巻貞觀初官至太子率更令詩一首
　　道失
　　已惑孔貴嬪又被辭人侮花牋一何榮七字誰曾許不下結綺閣空迷江令語琱戈動地來悞殺陳後主〈統籖雲此首見戲鴻堂帖〉
　　閻立本
　　閻立本雍州萬年人太宗時為主爵郎顯慶中累官將作大匠代兄立德為工部尚書總章初遷右相後改中書令立本有應務才尤善圖畫工於寫真秦府十八學士圖及貞觀中凌煙閣功臣圖並其跡也詩一首
　　巫山髙〈一作閻復本詩〉
　　君不見巫山髙髙半天起絶壁千尋盡〈一作畫〉相似君不見巫山磕匝翠屏開湘江碧水遶山來緑樹春嬌明月峽紅花朝覆白雲䑓䑓上朝雲無定所此中窈窕神仙女仙女盈盈仙骨飛清容出沒有光輝欲暮髙唐行雨送今宵定入荊王夢荊王夢裏愛穠華枕席初開紅帳遮可憐欲曉啼猨處說道巫山是妾家
　　張文琮
　　張文琮貝州人髙宗相文瓘之弟好自寫書筆不釋手貞觀中為侍書御史三遷亳州刺史為政清簡永徽中拜戶部侍郎出為建州刺史集二十巻今存詩六首
　　同潘屯田冬日早朝
　　假寐懐古人夙興瞻曉月通晨禁門啟冠蓋趨朝謁霜靄清九衢霞光照雙闕紛綸文物紀煥爛聲明發腰劍動陸離鳴玉和清越
　　蜀道難
　　梁山鎮地險積石阻雲端深谷下寥廓層巖上鬱盤飛梁架絶嶺棧道接〈一作遶〉危巒攬轡獨長息方知斯路難
　　昭君怨
　　戒途飛萬里迴首望三秦忽見天山雪還疑上苑春玉痕垂粉淚羅袂拂胡塵為得胡中曲還悲逺嫁人
　　詠水
　　標名資上善流派表靈長地圖羅四瀆天文載五潢方流涵玉潤圓折動珠光獨有䝉園吏棲偃翫濠梁
　　賦橋
　　造舟浮渭日鞭石表秦初星文遙寫漢虹勢尚凌虛已授文成履空題武騎書別有臨濠上棲偃獨觀魚
　　和楊舎人詠中書省花樹
　　花〈一作初〉蕚映芳叢參差間早紅因風時落砌雜雨乍浮空影照鳯池水香飄雞樹風豈不愛攀折希君懐袖中







　　御定全唐詩巻三十九
　　欽定四庫全書
　　御定全唐詩巻四十
　　上官儀
　　上官儀字游韶陝州陝人貞觀初擢進士第召授𢎞文館直學士遷秘書郎太宗毎屬文遣儀視藁私宴未嘗不預髙宗即位為秘書少監進西䑓侍郎同東西臺三品麟德元年坐梁王忠事下獄死儀工詩其詞綺錯婉媚人多効之謂為上官體集三十巻今編詩一卷
　　奉和過舊宅應制
　　石關清晚夏璇輿御早秋神麾颺珠雨仙吹響飛流沛水祥雲泛宛郊瑞氣浮大風迎〈一作凝〉漢築〈一作築〉藂煙入舜球翠梧臨鳯邸滋蘭帶鶴舟偃伯歌𤣥化扈蹕頌王遊遺簪謬昭〈一作詔〉奬珥筆荷恩休
　　早春桂林殿應詔
　　步輦出披香清歌臨太液曉樹流鶯滿春堤芳草積風光〈一作色〉翻露文雪華上空碧花蝶來未巳山光曖將夕
　　安德山池宴集
　　上路抵平津後堂羅薦陳締交開狎賞麗席展芳辰密樹風煙積迴塘荷芰新雨霽虹橋晚花落鳯臺春翠釵低舞席文杏散歌塵方惜流觴滿夕鳥已城闉
　　酬薛舎人萬年宮晚景寓直懐友
　　奕奕九成臺窈窕絶塵埃蒼蒼萬年樹玲瓏下㝠霧池色揺晚空巖花〈一作光〉歛餘煦清切丹禁靜浩蕩文河注留連窮勝託夙〈一作風〉期暌善謔東望安仁省西臨子雲閣長嘯披煙霧髙步尋蘭若金狄掩通門雕鞍歸騎喧燕姝對明月荊豔促芳尊別有青山路䇿杖訪王孫
　　奉和潁川公秋夜
　　泬寥空色逺芸黃淒序變涸浦落遵鴻長飇送巢燕千秋流夕景萬籟含宵喚〈一作轉〉峻雉聆金柝層臺切銀箭
　　謝都督輓歌
　　漠漠佳城幽蒼蒼松檟暮魯幕飄欲卷宛駟悲還顧楚挽〈一作橈〉繞盧山胡笳臨武庫悵然郊原靜煙生歸鳥度
　　八詠應制二首
　　啟重帷重帷照文杏翡翠藻輕花流蘇媚浮影瑤笙燕始歸金堂露初晞風隨少女至虹共美人歸羅薦已擘鴛鴦被綺衣復有蒲萄帶殘紅豔粉映簾中戲蝶流鶯聚窗外洛濱春雪迴巫峽暮雲來雪花飄玉輦雲光上璧䑓共待新妝出清歌送落梅
　　入叢䑓叢䑓裛春露滴瀝間深紅參差散輕素妝〈一作粉〉蝶驚復聚黃鸝飛且顧攀折殊未已復值驚飛起送影舞衫前飄香歌扇裡望望惜春暉行行猶未歸暫得佳遊趣更愁花鳥稀且學鳥聲調鳯管方移花影入鴛機
　　和太尉戲贈髙陽公
　　薫爐御史出神仙雲鞍羽蓋下芝田紅塵正起浮橋路青樓遙敞御溝前傾城比態芳菲節絶世相嬌是六年慣是洛濱要解珮本是河間好數錢翠釵照耀銜雲髪玉步逶迤動羅襪石榴絞帶輕花轉桃枝綠扇微風發無情拂袂欲留賓詎恨深潭不可越天津一別九秋長豈若隨聞三日香南國自然勝掌上東家復是憶王昌
　　王昭君
　　玉關春色晩金河路幾千琴悲桂條上笛怨柳花前霧掩臨妝月〈一作鳯〉風驚入鬢蟬緘〈一作裁〉書待還使淚盡白雲〈一作日南〉天
　　詠雪應詔
　　禁園凝朔氣瑞雪掩晨曦花明棲鳯閣珠散影娥池飄素迎歌上翻光〈一作花〉向舞移幸因千里映還繞萬年枝
　　奉和山夜臨秋
　　殿帳清炎氣輦道含秋隂淒風移漢築流水入虞琴雲飛送斷雁月上浄疎林滴瀝露枝響空濛煙壑深
　　江王太妃輓歌
　　黃鶴悲歌絶椒花清頌餘埃凝寫鄰鏡網結和扉魚銀消風燭盡珠滅夜輪虛別有南陵路幽叢臨葉疎
　　故北平公輓歌
　　木落園林曠庭虛風露寒北里清音絶南陔芳草殘逺氣猶標劍浮雲尚寫冠寂寂琴臺晚秋隂入井榦
　　髙密長公主輓歌
　　湘渚韜靈跡娥臺靜瑞音鳯逐清簫逺鸞隨幽鏡沈霜處華芙〈一作英〉落風前銀燭侵寂寞平陽宅〈一作館〉月冷洞房深
　　詠畫障
　　芳晨麗日桃花浦珠簾翠帳鳯凰樓蔡女菱歌移錦䌫燕姬春望上瓊鉤新妝漏影浮輕扇冶袖飄香入淺流未減行雨〈一作雲〉荊臺下自比凌波洛浦遊
　　奉和秋日即目應制
　　上苑通平樂神池邇建章樓臺相掩映城闕互相望緹油泛行幔簫吹轉浮梁晚雲含朔氣斜照〈一作陽〉蕩秋光落葉飄蟬影平流寫雁行槿散凌風縟荷銷裛露香仙歌臨枍栺𤣥豫歴長楊歸路乗明月千門開未央
　　入朝洛堤步月
　　脈脈廣川流驅馬歴長洲鵲飛山月曙蟬噪野風秋
　　春日〈一作元萬頃詩〉
　　花輕蝶亂仙人杏葉密鶯啼〈一作喧〉帝女桑飛雲閣上春應至明月樓中夜未央
　　從駕閭山詠馬
　　桂香塵處減練影月前空定惑由〈一作乏函〉關吏徒嗟塞上翁









　　御定全唐詩巻四十
　　欽定四庫全書
　　御定全唐詩巻四十一
　　盧照鄰
　　盧照鄰字昇之范陽人十歳從曹憲王義方授蒼雅調鄧王府典籖王有書十二車照鄰總披覽略能記憶王愛重比之相如調新都尉染風疾去官居太白山以服餌為事又客東龍門山疾甚足攣一手又廢乃去陽翟具茨山下買園數十畝疏潁水周舍復豫為墓偃臥其中後不堪其苦與親屬訣自投潁水死年四十嘗著五悲文以自眀有集二十卷又幽憂子三巻今編詩二巻
　　中和樂九章
　　歌登封第一
　　炎圖䘮寳黃歴開璿祖武類帝宗文配天玉鑾垂日翠華陵煙東雲干呂南風入山稱萬歳河慶千年金繩永結璧麗長懸
　　歌明堂第二
　　穆穆聖皇雍雍明堂左平右墄上圓下方調均風雨制度陰陽四牕八達五室九房南通夏火西瞰秋霜天子臨御萬玉鏘鏘
　　歌東軍第三
　　遐哉廟略赫矣台臣橫戈碣石倚劍浮津風丘拂籜日域清塵島夷復祀龍伯來賓休兵㝢縣獻馘天闉斾海凱入耀輝震震
　　歌南郊第四
　　虔郊上帝肅事圓丘龍駕四牡鸞旂九斿鐘歌晩引紫煬髙浮日麗蒼璧雲飛鳴球皇之慶矣萬壽千秋
　　歌中宮第五
　　祥遊沙麓慶洽瑤衣黃雲晝聚白氣宵飛居中履正稟和體微儀刑赤縣演教椒闈陶鈞萬國丹青四妃河洲在詠風化攸歸
　　歌儲宮第六
　　波澄少海景麗前星髙禖誕聖甲觀昇靈承規翠所問寢瑤庭宗儒側席問道橫經山賓皎皎國胄青青黃裳元吉邦家以寜
　　歌諸王第七
　　星陳帝子嶽列天孫義光帶礪象著乾坤我有明徳利建攸存苴以茅社錫以犧尊藩屏王室翼亮堯門八才兩獻夫何足論
　　歌公卿第八
　　蹇蹇三事師師百寮羣龍在職振鷺盈朝豐金輝首珮玉鳴腰青蒲翼翼丹地翹翹歌雲佐漢捧日匡堯天工人代邈邈昭昭
　　總歌第九
　　明明天子兮聖徳揚穆穆皇后兮隂化康登若木兮坐眀堂池濛汜兮家扶桑武化偃兮文化昌禮樂昭兮股肱良君臣已定兮君永無疆顔子更生兮徒皇皇若有人兮天一方忠為衣兮信為裳飡白玉兮飲瓊芳心思荃兮路阻長
　　闗山月
　　塞垣通碣石虜障〈一作陣〉抵祁連相思在萬里明月正孤懸影移金岫北光斷玉門前寄言閨中婦時看鴻雁天
　　上之回
　　回中道路險蕭闗烽候多五營屯北〈一作右〉地萬乘出西河單于拜玉璽天子按雕戈振旅汾川曲秋風橫大歌
　　紫騮馬
　　騮馬照金鞍轉戰入臯蘭塞門風稍急長城水正寒雪暗鳴珂重山長噴玉難不辭橫絶漠流血㡬時乾
　　戰城南
　　將軍出紫塞冒頓在烏貪笳喧雁門北陣翼龍城南琱弓夜宛轉鐵騎曉參驔〈一作潭〉應湏駐白日為待戰方酣
　　梅花落
　　梅嶺花初發天山雪未開雪處疑花滿花邉似雪迴因風入舞䄂雜粉向妝臺匈奴㡬萬里春至不知來
　　結客少年塲行
　　長安重遊俠洛陽富財雄玉劍浮雲騎金鞭〈一作鞍〉明月弓鬬雞過渭北走馬向闗東孫賓遙見待郭解暗相通不受千金爵誰論萬里功將軍下天上虜騎入雲中烽火夜似月兵氣曉成虹橫行徇知已負羽逺從戎龍旌昬朔霧鳥陣捲胡風追奔瀚海咽戰罷隂山空歸來謝天子何如馬上翁
　　詠史四首
　　季生昔未達身辱功不成髠鉗為臺𨽻灌園變姓名幸逢滕將軍兼遇曹丘生漢祖廣招納一朝拜公卿百金孰雲重一諾良匪輕廷議斬樊噲羣公寂無聲處身孤且直遭時坦而平丈夫當如此唯唯何足榮
　　大漢昔雲季小人道遂振玉帛委奄〈一作閽〉尹斧鑕嬰縉紳邈哉郭先生卷舒得其眞雍容謝朝廷談笑奨人倫在晦不絶俗處亂不為親諸侯不得友天子不得臣沖情甄負甑重價折角巾悠悠天下士相送洛橋津誰知仙舟上寂寂無四鄰
　　公業負竒志交結盡才雄良田四百頃所食常不充一為侍御史慷慨說何公何公何為敗吾謀適不同仲頴恣殘忍廢興良在躬死人如亂麻天子如轉蓬干戈及黃屋荊棘生紫宮鄭生運其謀將以清國戎時來命不遂脫身歸山東凜凜千載下穆然〈一作如〉懐清風
　　昔有平陵男姓朱名阿游直髪上衝冠壯氣橫三秋願得〈一作請〉斬馬劍先斷佞臣頭天子玉檻折將軍丹血流捐生不肯拜視死其若休歸來教鄉里童䝉逺相求弟子數百人散在十二州三公不敢吏五鹿何能酬名與日月懸義與天壤儔何必疲執㦸區區在封侯偉哉曠達士知命固不憂
　　贈李榮道士
　　錦節銜天使瓊仙駕羽君投金翠山曲奠璧清江濆圓洞開丹鼎方壇聚綘雲寳〈一作資〉貺幽難識空歌迥易分風揺十洲影日亂九江文敷誠歸上帝應詔在眀君獨有南冠客耿耿泣離羣遙看八㑹所眞氣曉氤氳
　　早度分水嶺
　　丁〈一作千〉年遊蜀道斑鬢〈一作萬里〉向長安徒費周王粟空彈漢吏冠馬蹄穿欲盡貂裘敝〈一作故〉轉寒層冰橫九折積石凌七盤重溪既下潄峻峰亦上干隴頭聞戍鼓嶺〈一作雲〉外咽飛湍瑟瑟松風急蒼蒼山月團傳語後來者斯路誠獨難
　　三月曲水宴得尊字
　　風煙彭澤里山水仲長園由來棄銅墨本自重琴尊髙情邈不嗣雅道今復存有美光時彥養徳坐山樊門開芳杜逕室距〈一作拒〉桃花源公子黃金勒仙人紫氣軒長懐去城市髙詠狎蘭蓀連沙飛白鷺孤嶼嘯𤣥猿日影巖前落雲花江上翻興䦨車馬散林塘夕鳥喧
　　奉使益州至長安發鍾陽驛
　　躋〈一作踰〉險方未夷乗春聊騁望落花赴丹谷奔流下青嶂〈一作障〉葳蕤曉〈一作雜〉樹滋滉瀁春江漲平川看釣侶狹徑聞樵唱蝶戲緑苔前鶯歌白雲上耳目多異賞風煙有竒狀峻阻埒長城髙標吞巨舫〈一作防〉聮翩事覊靮辛苦勞疲恙夕濟㡬潺湲晨登每惆悵誰念復芻狗山河獨偏䘮
　　和王奭秋夜有所思
　　寂寂南軒夜悠然懐所知長河落雁苑明月下鯨池鳯臺有清曲此曲何人吹丹唇間玉齒妙響入雲涯窮巷秋風葉空庭寒露枝勞歌欲有和星鬢已將垂
　　望宅中樹有所思
　　我家有庭樹秋葉正離離上舞雙棲鳥中秀合歡枝勞思復勞望相見不相知何當共攀折歌笑此〈一作北〉堂垂
　　宿晉安亭
　　聞有歌地穿鑿本多竒遊人試一覽臨翫果忘疲窗橫暮捲〈一作落〉葉簷臥古生枝舊石開紅蘚新荷覆緑池孤猿稍斷絶宿〈一作百〉鳥復參差汎灔月華曉裵回星鬢垂今日刪書客悽惶君詎知
　　於時春也慨然有江湖之思寄贈栁九隴
　　提琴一萬里負書三十年晨攀偃蹇樹暮宿清泠泉翔禽鳴我側旅獸過我前無人且無事獨酌還獨眠遙聞彭澤宰髙弄武城形骸寄文墨意氣託神仙我有壺中要題為物外篇將以貽好道道逺莫致旃相思勞日夜相望阻風煙坐惜春華晩徒令客思懸水去東南地氣凝西北天闗山悲蜀道花鳥憶秦川天子何時問公卿本亦〈一作不〉憐自哀還自樂歸藪復歸田海屋銀為棟雲車電作鞭倘遇鸞將鶴誰論貂與蟬萊洲頻度淺桃實㡬成圓寄言飛鳬舄嵗宴同〈一作共〉聯翩
　　至望喜矚目言懐貽劍外知已
　　聖圖夷九折神化掩三分緘愁赴蜀道題拙奉虞薫隠轔度深谷遙褭上髙雲碧流遞縈注青山互糾紛澗松咽風緒巖花濯露文思北常依馭圖南每䘮羣〈一本無澗松四句〉無由召宣室何以荅吾君
　　赤谷安禪師塔
　　獨坐巖之曲悠然無俗紛酌酒呈丹桂思詩贈白雲煙霞朝晩聚猿鳥歳〈一作四〉時聞水華競〈一作鏡〉秋色山翠含夕曛髙談十二部細覈五千文如如數冥昧生生理氛〈一作氤〉氳古人有糟粕輪扁情未分且當事芝術從吾所好雲
　　贈益府裴録事
　　忽忽歳雲暮相望限風煙長歌欲對酒危坐遂停停變霜露對酒懐朋故朝看桂蟾晩夜聞鴻雁度鴻雁何時還桂晚不同攀浮雲映丹壑明月滿青山青山雲路深丹壑月華臨耿耿離憂積空令星鬢〈一作髪〉侵
　　贈益府羣官
　　一鳥自北燕飛來向西蜀單棲劍門上獨舞岷山足昂藏多古貌哀怨有新曲羣鳯從之遊問之何所欲荅言寒鄉子飄颻萬餘里不息惡木枝不飲盜泉水常思稻粱遇願棲梧桐樹智者不我邀愚夫余不顧所以成獨立耿耿歳雲暮日夕苦風霜思歸赴洛陽羽翮毛衣短闗山道路長明月流客思白雲迷故鄉誰能借風便一舉凌蒼蒼
　　送梓州髙參軍還京
　　京洛風塵逺褒斜煙露〈一作霧〉深北遊君似智南飛我異禽別路琴聲斷秋山猿鳥吟一乖青巖酌空佇白雲心
　　大劍送別劉右史
　　金碧禺山逺闗梁蜀道難相逢屬晩歳相送動征鞍地咽綿川冷雲凝劍閣寒倘遇忠孝所為道憶長安
　　同臨津紀明府孤雁
　　三秋違北地〈一作雁〉萬里向南翔河洲花稍白闗塞葉初黃避繳風霜勁懐書道路長水流疑箭動月照似弓傷橫天無有陣度海不成行㑹刷能鳴羽還赴上林鄉
　　失羣雁〈並序〉
　　溫縣明府以雁詩垂示余以為古之郎官出宰百里今之墨綬入應千官事止雁行未宜傷歎至如羸臥空巖者乃可為失羣慟耳聊因伏枕多暇以斯文應之
　　三秋北地雪皚皚萬里南翔渡海來欲隨石燕沈湘水試逐銅烏繞帝臺帝臺銀闕距金塘中間鵷鷺已成行先過上苑傳書信暫下中州戲稻粱虞人負繳來相及齊客虛弓忽見傷毛翎頻頓〈一作顦顇〉飛無力羽翮摧頹君不識唯有莊周解愛鳴復道郊哥〈一作歌〉重竒色惆悵驚思悲未已裵囘自憐中罔極傳聞有鳥集朝陽詎勝仙鳬邇帝鄉雲間海上應鳴舞逺得鵾猶獨撫金⻱全寫中牟印玉鵠當變萊蕪釜願君弄影鳯皇池時憶籠中摧折羽
　　行路難
　　君不見長安城北渭橋邊枯木橫槎臥古田昔日含紅復含紫常時留霧亦留煙春景春風花似雪香車玉轝恆闐咽若箇遊人〈一作童〉不競攀若箇娼家不來折娼家寶襪蛟龍帔公子銀鞍千萬騎黃鶯一一向花嬌青鳥雙雙將子戲千尺長條百尺枝月〈一作丹〉桂星〈一作青〉榆相蔽虧珊瑚葉上鴛鴦鳥鳯皇巢裏雛鵷兒巢傾枝折鳯歸去〈一作巢傾折鳯歸去〉條枯葉落任〈一作狂〉風吹一朝零落無人問萬古摧殘君詎知人生貴賤無終始倏忽須臾難乆恃誰家能駐西山日誰家能堰東流水漢家陵樹滿秦川行來行去盡哀憐自昔公卿二千石咸擬榮華一萬年不見朱唇將白〈一作玉〉貌唯聞素〈一作青〉棘與黃泉金貂有時換美〈一作便換〉酒玉麈但〈一作恆〉揺莫計錢寄言坐客神仙署一生一死交情處蒼龍闕下君不來白鶴山前我應去雲間海上邈難期赤心會合在何時但願堯年一百萬長作巢由也不辭
　　長安古意
　　長安大道連狹斜青牛白馬七香車玉輦縱橫過主第金鞭絡繹向侯家龍銜寳蓋承朝日鳯吐流蘇帶晚霞百丈遊絲爭繞樹一羣嬌鳥共啼花啼花戲蝶千門側碧樹銀臺萬種色複道交窗作合歡雙闕連甍垂鳯翼梁家畫閣天中起漢帝金莖雲外直樓前相望不相知陌上相逢詎相識借問吹簫向紫煙曽經學舞度芳年得成比目何辭死願作鴛鴦不羨仙比目鴛鴦眞可羨雙去雙來君不見生憎帳額繡孤鸞好取門簾帖雙燕雙燕雙飛繞畫梁羅幃翠被鬱金香片片行雲著蟬鬢纎纎初月上鴉黃鴉黃粉白車中出含嬌含態情非一妖童寳馬鐵連錢娼婦盤龍金屈膝御史府中烏夜啼廷尉門前雀欲棲隠隠朱城臨玉道遙遙翠幰沒金堤挾彈飛鷹杜陵北探丸借客渭橋西俱邀俠客芙蓉劍共宿娼家桃李蹊娼家日暮紫羅裙清歌一囀口氛氳北堂夜夜人如月南陌朝朝騎似雲南陌北堂連北里五劇三條控三市弱栁青槐拂地垂佳氣紅塵暗天起漢代金吾千騎來翡翠屠蘇鸚鵡杯羅𥜗寳帶為君解燕歌趙舞為君開別有豪華稱將相轉日囘天不相讓意氣由來排灌夫專權判不容蕭相專權意氣本豪雄青虬紫燕坐春〈一作生〉風自言歌舞長千載自謂驕奢凌五公節物風光不相待桑田碧海須臾改昔時金階白玉堂即今唯見青松在寂寂寥寥揚子居年年歳歳一牀書獨有南山桂花發飛來飛去襲人裾
　　明月引
　　洞庭波起兮鴻雁翔風瑟瑟兮埜蒼蒼浮雲巻靄明月流光荊南兮趙北碣石兮瀟湘澄清規於萬里照離思於千行橫桂枝於西第繞菱花於北堂髙樓思婦飛蓋君王文姬絶域侍子他鄉見胡鞍之似練知漢劍之如霜試登髙而騁〈一作極〉目莫不變而囘腸
　　獄中學騷體
　　夫何秋夜之無情兮皎皛悠悠而太長圜戶杳其幽䆳兮愁人披此嚴霜見河漢之西落聞鴻雁之南翔山有桂兮桂有芳心思君兮君不將憂與憂兮相積歡與歡兮兩忘風嫋嫋兮木紛紛凋緑葉兮吹白雲寸歩千里兮不相聞思公子兮日將曛林已暮兮鳥羣飛重門掩兮人徑稀萬族皆有所託兮蹇獨淹留而不歸
　　懐仙引
　　若有人兮山之曲駕青虬兮乗白鹿徃從之遊願心足披澗戶訪巖軒石瀨潺湲橫石徑松蘿羃䍥掩松門下空濛而無鳥上巉巖而有猨懐飛閣度飛梁休余馬於幽谷掛余冠於夕陽曲復曲兮煙莊䆳行復行兮天路長修途杳其未半飛雨忽以茫茫山坱軋磴〈一作嶝〉連褰攀石壁而無據泝泥溪而不前向無情之白日竊有恨於皇天囘行遵故道通川遍流潦囘首望羣峰白雲正溶溶珠為闕兮玉為樓青雲蓋兮紫霜裘天長地乆時相憶千齡萬代一來遊
　　七日登樂遊故墓
　　四序周緹籥三正紀璿耀緑野變初黃暘山開曉眺中天擢露掌匝地分星徼漢寢睠遺靈秦江想餘弔蟻泛青田酌鶯歌紫芝調栁色揺歳華冰文蕩春照逺跡謝羣動髙情符衆妙蘭遊澹未歸傾光下巖窈
　　釋疾文三首
　　歳將暮兮歡不再時已晩兮憂來多東郊絶此麒麟筆西山秘此鳯凰柯死去死去今如此生兮生兮奈汝何歳去憂來兮東流水地乆天長兮人共死明鏡羞窺兮向十年駿馬停驅兮㡬千里麟兮鳯兮自古吞恨無已茨山有薇兮潁水有漪夷為柏兮秋有實叔為栁兮春向〈一作雨〉飛倏爾而笑汎滄浪兮不歸











　　御定全唐詩巻四十一
　　欽定四庫全書
　　御定全唐詩巻四十二
　　盧照鄰
　　酬楊比部員外暮宿琴堂朝躋書閣率爾見贈之作〈一作王維詩〉
　　閒拂簷塵看鳴琴候月彈桃源迷漢姓松徑〈一作樹〉有秦官空谷歸人少青山背日寒羨君棲隠處遙望在〈一作白〉雲端
　　劉生
　　劉生氣不平抱劍欲專征報恩為豪俠死難在橫行翠羽裝刀鞘黃金飾〈一作鏤〉馬鈴〈一作纓〉但令一顧重不恡百身輕
　　隴頭水
　　隴阪髙無極征人一望〈一作望故〉鄉闗河別去水沙塞斷歸腸馬繫千年樹旌懸九月霜從來共嗚咽皆是為勤王
　　巫山髙
　　巫山望不極望望下朝氛〈一作雰〉莫辨啼猿樹徒看神女雲驚濤亂水脈驟雨暗峯文霑裳〈一作衣〉即此地況復逺思君
　　芳樹
　　芳樹本多竒年華復在斯結翠成新幄開紅滿故〈一作舊〉枝風歸花〈一作聲〉歴亂日度影參差容色朝朝落思君君不知
　　雨雪曲
　　虜騎三秋入闗雲萬里平雪似胡沙暗冰如漢月明髙闕銀為闕長城玉作城節旄零落盡天子不知名
　　昭君怨
　　合殿恩中絶交河使漸稀肝腸辭玉輦形影向金微〈一作徽〉漢地草應緑胡庭沙正飛願逐三秋雁年年一度歸
　　折楊栁
　　倡樓啟曙扉楊〈一作園〉栁正依依鶯啼知歳隔條變識春歸露葉凝愁黛〈一作啼臉〉風花亂〈一作落〉舞衣攀折聊將〈一作將安〉寄軍中音〈一作書〉信稀
　　十五夜觀燈
　　錦里開芳宴蘭缸艶早年縟彩遙分地繁光逺綴天接漢疑星落依樓似月懸別有千金笑來映九枝前
　　入秦川界
　　隴阪長無極蒼山望不窮石徑縈疑斷囘流映似空花開緑野霧鶯囀紫巖風春芳勿遽盡留賞故人同
　　文翁講堂
　　錦里淹中館岷山稷下亭空梁無燕雀古壁有丹青槐落猶疑市苔深不辨銘良哉二千石江漢表遺靈
　　相如琴臺
　　聞有雍容地千年無四鄰園院風煙古池臺松檟春雲疑作賦客月似〈一作花影〉聽琴人寂寂啼鶯〈一作馬〉處空傷遊子神
　　石鏡寺
　　古墓芙蓉塔神銘〈一作明神〉松柏煙鸞沉仙鏡底花沒梵輪前銖衣千古佛寳月兩重圓隠隠香臺夜鐘聲徹九天
　　辛法司〈一作司法〉宅觀妓
　　南國佳人至北堂羅薦開長帬隨鳯管促柱送鸞杯雲光身後落雪態掌中回到愁金谷晚不怪玉山頹
　　春晚山莊率題二首
　　顧歩三春晩田園四望通遊絲橫惹樹戲蝶亂依藂竹懶偏宜水花狂不待風唯餘詩酒意當了一生中田家無四鄰獨坐一園春鶯啼非選樹魚戲不驚綸山水彈琴盡風花酌酒頻年華已可樂髙興復留人
　　江中望月
　　江水向涔陽澄澄寫月光鏡圎珠溜徹滿箭波長沈鈎揺兎影浮桂動丹芳延照相思夕千里共霑裳
　　元日述懐〈一作明月引〉
　　筮仕無中秩歸耕有外臣人歌小歳酒花舞大唐春草色迷三徑風光動四鄰願得長如此年年物候新
　　益州城西張超亭觀妓
　　落日明歌席行雲逐舞人江前飛暮雨樑上下輕塵冶服看疑畫粧樓望似春髙車勿遽返長袖欲相親
　　還京贈別
　　風月清江夜山水白雲朝萬里同為客三秋契不凋戲鳬分斷岸歸騎別髙標一去仙橋道還望錦城遙
　　至陳倉曉晴望京邑
　　拂曙驅飛傳初晴帶曉涼霧歛長安樹雲歸仙帝鄉澗流漂素沫巖景靄朱光今朝好風色延瞰極天莊
　　晩渡滹沱敬贈魏大
　　津谷朝行逺冰川夕望曛霞明深淺浪風巻去來雲澄波泛月影激浪聚沙文誰忍仙舟上攜手獨思君
　　和吳侍御被使燕然
　　春歸龍塞北騎指雁門垂胡笳折楊栁漢使採燕〈一作條〉支戍城聊一望花雪㡬參差闗山有新曲應向笛中吹
　　七夕泛舟二首
　　汀〈一作河〉葭肅徂暑江樹起初涼水疑通織室舟似泛仙潢連橈渡急響鳴櫂下浮光日晚菱歌唱風煙滿夕陽鳯杼秋期至鳬舟野望開微吟翠塘側延想白雲隈石似支機罷槎疑犯宿來天潢殊漫漫日暮獨悠哉
　　西使兼送孟學士南遊
　　地道巴陵北天山弱水東相看萬餘里共倚〈一作以〉一征蓬零雨悲王粲清尊別孔融裵囘聞夜鶴悵望待秋鴻骨肉胡秦外風塵闗塞中唯餘劍鋒在耿耿氣成虹
　　送鄭司倉入蜀
　　離人丹水北遊客錦城東別意還〈一作客恨良〉無已離憂自不窮隴雲朝結陣江月夜臨空闗塞疲征馬霜氛落早鴻潘年三十外蜀道五千中送君秋水曲酌酒對清風
　　綿州官池贈別同賦灣字
　　輶軒遵上國仙佩下靈〈一作雲〉闗尊酒方無地聮綣喜暫攀離言欲贈策髙辨正連環野逕浮雲斷荒池春草斑殘花落古樹度鳥入澄灣欲敘他鄉別幽谷有綿蠻
　　還赴蜀中貽示京邑遊好
　　籞宿花初滿章臺栁向〈一作尚〉飛如何正此日還望〈一作喜〉昔多違悵別風期阻將乖雲會稀歛衽辭丹闕懸旗〈一作津〉陟翠微野禽喧戍鼓春草變征衣囘顧長安道闗山起夕霏
　　初〈一作和〉夏日幽莊
　　聞有髙蹤客耿介坐幽莊林壑人事少風煙鳥路長瀑水含秋氣垂藤引夏涼苗深全覆隴荷上半侵塘釣渚青鳬沒村田白鷺翔知君振竒藻還嗣海隅芳
　　山莊休沐〈一作和夏日山荘〉
　　蘭署乘閒日蓬扉狎遁棲龍柯疎玉井鳯葉下金堤川光揺水箭山氣上雲梯亭幽聞唳鶴窗曉聽鳴雞玉軫臨風奏瓊漿映月攜田家自有樂誰肯謝青溪
　　山林休日田家
　　歸休乗暇日饁稼返秋塲徑草疏王篲巖枝落帝桑耕田虞訟寢鑿井漢機忘戎葵朝委露齊棗〈一作薺草〉夜含霜南澗泉初冽東籬菊正芳還思北窗下髙臥偃羲皇
　　宴梓州南亭得池字
　　二條開勝跡大隠葉沖規亭〈一作齋〉閣分危岫樓臺遶曲池長薄秋煙起飛梁古曼垂水鳥翻荷葉山蟲咬〈一作交〉桂枝遊人惜將晚公子愛忘疲願得囘三舍琴尊長若斯
　　山行寄劉李二參軍
　　萬里煙塵客三春桃李時事去紛無限愁來不自持狂歌欲嘆〈一作道〉鳯失路反占⻱草礙人行緩花繁鳥度遲彼美參卿事留連求友詩安知倦遊子兩鬢漸如絲
　　首春貽京邑文士
　　寂寂罷將迎門無車馬聲橫琴荅山水披巻閲公卿忽聞歳雲晏倚杖出簷楹寒辭楊栁陌春滿〈一作別〉鳯皇城梅花扶院吐蘭葉遶階生覽鏡改容色藏書留姓名時來不假問生死任交情
　　贈許左丞從駕萬年宮
　　聞道上之囘詔蹕下蓬萊中樞移北斗左轄去南臺黃山聞鳯笛〈一作吹〉清蹕侍龍媒曵日朱旗卷參雲金障開朝參五城栁夕宴柏梁杯漢畤光如月秦祠聽似雷寂寂芸香閣離思獨悠哉
　　晩渡渭橋寄示京邑遊好
　　我行背城闕驅馬獨悠悠寥落百年事裵囘萬里憂途遙日向夕時晩鬢將秋滔滔俯東逝耿耿泣西浮長虹掩釣浦落雁下星洲草變黃山曲花飛清渭流迸水驚愁鷺騰沙起狎鷗一赴清泥道空思𤣥灞遊
　　羇臥山中
　　臥壑迷時代行歌任死生紅顔意氣盡白璧故交輕澗戶無人跡山窗聽鳥聲春色縁巖上寒光入溜平雪盡松帷暗雲開石路明夜伴飢鼯宿朝隨馴雉行度溪猶憶處尋洞不知名紫書常日閲丹藥㡬年成扣〈一作撞〉鐘鳴天鼓燒香厭地精倘遇〈一作過〉浮丘鶴飄颻凌太清
　　酬張少府柬之
　　昔余與夫子相遇漢川隂珠浦龍猶臥檀溪馬正沉價重瑤山曲詞驚丹鳯林十年暌賞慰萬里隔招尋毫翰風期阻荊衡雲路深鵬飛俱望昔蠖屈共悲今誰謂青衣道還嘆白頭吟地接神仙磵江連雲雨岑飛泉如散玉落日似懸金重以瑤華贈空懐舞詠心
　　過東山谷口
　　不知名利險辛苦滯皇州始覺飛塵倦歸來事緑疇桃源迷處所桂樹可淹留跡異人間俗禽同海上鷗古苔依井被新乳傍崖流野老堪成鶴山神或化鳩泉鳴碧澗底花落紫巖幽日暮飡⻱殻天寒御鹿裘不辨秦將漢寧知春與秋多謝青溪客去去赤松遊
　　送幽州陳參軍赴任寄呈鄉曲父〈一作故〉老
　　薊北三千里闗西二十年馮唐猶在漢樂毅不歸燕人同黃鶴逺鄉共白雲連郭隗池臺處昭王尊酒前故人當已老舊壑㡬成田紅顔如昨日衰鬢似秋天西蜀橋應毀東周石尚全灞池水猶緑榆闗月早圓塞雲初上雁庭樹欲銷蟬送君之舊國揮淚獨澘然
　　哭金部韋郎中
　　金曹初受拜玉地始含香翻同五日尹遽見一星亡賀客猶扶路哀人遂上堂歌筵長寂寂哭位自〈一作日〉蒼蒼歳時賓徑斷朝暮雀羅張書留魏主闕魂掩漢家牀徒令永平帝千載罷撞郎
　　哭明堂裴主簿
　　締歡三十載通家數百年潘楊稱代穆秦晉忝姻連風雲洛陽道花月茂陵田相悲共〈一作復〉相樂交騎復〈一作共〉交筵始謂調金鼎如何掩玉泉黃公酒壚處青眼竹林前故琴無復雪新樹但生煙遽痛蘭襟斷徒令寳劍懸客散同秋葉人亡似夜川送君一長慟松臺路㡬千
　　同崔録事哭鄭員外
　　文學秋天逺郎官星位尊伊人表時彥飛譽滿司存楚席光文雅瑤山侍討論鳯詞凌漢閣⻱辨罩周園已陪東嶽駕將逝北溟鯤如何萬化盡空嘆九飛魂白馬西京驛青松北海門夜臺無曉箭朝奠有虛尊一代儒風沒千年隴霧昬梁山送夫子湘水弔王孫僕本多悲淚沾裳不待猿聞君絶曲吞恨更無言
　　登玉清
　　絶頂橫臨日孤峰半倚天裵囘拜眞老萬里見風煙
　　曲池荷
　　浮香繞曲岸圓影覆華池常恐秋風早飄零君不知
　　浴浪鳥
　　獨舞依磐石羣飛動輕浪奮迅碧沙前長懐白雲上
　　臨階竹
　　封霜連錦砌防露拂瑤階聊將儀鳯質暫與俗人諧
　　含風蟬
　　髙情臨爽月急響送秋風獨有危冠意還將衰鬢同
　　葭川獨泛
　　倚櫂春江上橫舟石岸前山暝行人斷迢迢獨泛仙
　　送二兄入蜀
　　闗山客子路花栁帝王城此中一分手相顧憐無聲
　　宿𤣥武二首
　　方池開曉色圓月下秋隂已乗千里興還撫一琴庭揺北風栁院繞南溟禽累宿恩方重窮秋嘆不深
　　九隴津集
　　落落樹隂紫澄澄水華碧復有翻飛禽裵囘疑曵舄
　　遊昌化山精舍
　　寳地乘峰出香臺接漢髙稍覺眞途近方知人事勞
　　登封大酺歌四首
　　明君封禪日重光天子垂衣歴數長九州四海常無事萬歳千秋樂未央
　　日觀仙雲隨鳯輦天門瑞雪照龍衣繁綺席方終夜妙舞清歌歡未歸
　　翠鳯逶迤登介丘仙鶴裵囘天上遊借問乾封何所樂人皆壽命得千秋
　　千年聖主應昌期萬國淳風王化基請比上古無為代何如今日太平時
　　九月九日登𤣥武山
　　九月九日眺山川歸心歸望積風煙他鄉共酌金花酒萬里同悲鴻雁天
　　句
　　城狐尾獨束山鬼面叅覃〈詩式〉










　　御定全唐詩巻四十二
<集部,總集類,御定全唐詩>
　　欽定四庫全書
　　御定全唐詩巻四十三
　　李百藥
　　李百藥字重規定州安平人七嵗能屬文隋時襲父徳林爵為太子通事舎人兼學士煬帝銜之奪爵還鄉里唐太宗重其名拜中書舎人授太子右庶子卒謚曰康百藥藻思沉鬱尤長五言雖樵童牧子亦皆吟諷及懸車告老穿池築山文酒譚詠以盡生平之志詩一卷
　　少年行〈一作詞〉
　　少年飛翠蓋上路勒〈一作動〉金鑣〈紀事文粹無此二句〉始酌文君酒新吹㺯玉簫少年不歡樂何以盡芳朝〈此二句一作少年子歡樂盡今朝〉千金笑裏面一搦掌〈一作抱〉中腰掛纓〈一作冠〉豈憚宿落珥〈一作迎拜〉不勝嬌寄語〈一本無此二字〉少年子無辭歸路遙
　　渡漢江
　　東流既瀰瀰南紀信滔滔水激沈碑岸波駭㺯珠皋含星映淺石浮蓋下奔濤溜闊霞光近川長曉氣髙檣烏
　　轉輕翼戲鳥落風毛客心既多緒長歌且代勞
　　秋晩登古城
　　日落征途逺悵然臨古城頹墉寒雀集荒堞晩烏驚蕭森灌木上迢遰孤煙生霞景煥餘照露氣澄晩清秋風轉揺落此志安可平
　　途中述懐
　　伯喈遷塞北亭伯之遼東伊余何為客獨守雲臺中途遙巳日暮時泰道斯窮㧞心悲岸草半死落巖桐目㫁衡陽雁情傷江上楓福兮良所伏今也信難通丈夫自有志寧傷官不公
　　郢城懐古
　　客心悲暮序登墉瞰平陸林澤窅芊綿山川鬱重複王公〈一作霸功〉資設險名都拒江隩方城次北門溟海窮南服長策挫吳豕雄圖競周鹿萬乗重沮漳九鼎輕伊榖〈紀事無此二句〉大蒐雲夢掩〈一作崦〉壯觀章華築人世更盛衰吉凶良倚伏遽見鄰交斷仍覩賢臣逐南風忽不競西師日侵蹙運圯屬馳驅時屯恣敲朴莫救夷陵火無復秦庭哭鄢郢遂丘風塵俄慘黷狐兎時遊踐霜露日霑沐釣渚故〈一作曲〉池平神臺層宇覆陣雲埋夏首窮隂慘荒谷悵矣舟壑遷悲哉年祀倐雖異三春望終傷千里目
　　晩渡江津
　　寂寂江山晩蒼蒼原野暮秋氣懐易悲長波淼難泝索索風葉下離離早鴻度丘壑列夕隂葭菼凝寒霧日落亭皋逺獨此懐歸慕〈一作暮〉
　　王師渡漢水經襄陽
　　𨗳漾疏源逺歸海㑹流長延波接荊夢通望邇沮漳髙岸沈碑影曲漵麗珠光雲昏翠島沒水廣素濤揚閱川巳多歎遐睇㡬増傷臨谿猶駐馬望峴欲霑裳喬木下寒葉亭林落曉霜山公不可遇誰與訪髙陽
　　謁漢髙廟
　　纂堯靈命啓滅楚餘閏〈一作閏餘〉終飛名膺帝籙沈〈一作汎〉跡韞神功瑞氣朝浮碭祥符夜告豐抑揚駕人傑叱咤掩時雄締構三靈改經綸五緯同干戈革宇內聲教盡寰中運謝年逾逺魂歸道未窮樹碑留故邑抗殿表祠宮沐蘭祈泗上〈一作上祀〉謁帝動深衷英威肅如在文物杳成空竹皮聚寒徑枌社落霜叢蕭索隂雲晚長川起大風
　　登葉縣故城謁沈諸梁廟
　　總轡臨秋原登城望寒日煙霞共掩映林野俱蕭瑟楚塞鬱不窮吳山髙漸出客行殊未巳沐澡期終吉椒桂奠芳樽風雲下虗室館宇肅而靜神心康且逸伊我非真龍勿驚疲朽質
　　安徳山池宴集〈安徳楊師道封號〉
　　朝宰論思暇髙宴臨方塘雲飛鳳臺管風動令君香細草開金埒流霞泛羽觴虹橋分水態鏡石引菱光上才同振藻小技謬連章懐音自蘭室徐歩返山荘
　　和許侍郎遊昆明池〈一本無許字〉
　　神池望不〈一作北〉極滄波接逺天儀星似河漢落景類虞泉年深平館宇道泰偃戈船差池下鳬雁掩映生雲煙浪花開巳合風文直且連稅馬金堤外橫舟石岸前羽觴傾緑蟻飛日落紅鮮積水浮深智明珠曜雅篇大鯨方逺擊沉灰獨未然知君嘯儔侶短翮徒聮翩
　　賦得魏都
　　炎運精華歇清都寳命開帝里三方盛王庭萬國來𤣥武疏遙隥金鳳上層臺乍進仙童藥時傾避暑杯南館招竒士西園引上才還惜劉公幹疲病清漳隈
　　賦禮記
　　玉帛資王㑹郊丘葉聖情重廣〈一作典〉開環堵至道軼金籯盤薄依厚地遙裔騰太清方恱升中禮足以慰餘生
　　奉和正日臨朝應詔
　　化歴昭唐典承天順夏正百靈警朝禁〈一作軒籞〉三辰揚斾旌充庭富禮樂髙讌齒簪纓獻夀符萬嵗移風韻九成
　　妾薄命
　　團扇秋風起長門夜月明羞聞拊背入恨說舞腰輕太常先〈一作應〉巳醉劉君恆帶酲橫陳每虗設吉夢竟何成
　　火鳳詞二首
　　歌聲扇後〈一作裏〉出妝影鏡〈一作扇〉中輕未能令掩笑何處慾障聲知音自不惑得念是分明莫見雙嚬斂疑人含笑情
　　佳人靚晚妝清唱動蘭房影出〈一作入〉含風扇聲飛照日梁嬌嚬睂際斂逸韻口中香自有橫陳㑹〈一作分〉應憐秋夜長
　　奉和初春出遊應令
　　鳴笳出望苑飛蓋下芝田水光浮落照霞彩淡輕煙柳色迎三月梅花隔二年日斜歸騎動餘興滿山川
　　寄楊公
　　公子盛西京光華早著名分庭接遊士虗館待時英髙閣浮香出長廊寳釧鳴面花無隔笑歌扇不障聲
　　戲贈潘徐城門迎兩新婦
　　秦晉稱舊匹潘徐有世親三星宿已㑹四徳婉而嬪雲光鬢裏薄月影扇中新年華與妝面共作一芳春
　　送別
　　眷言一杯酒悽愴起離憂夜花飄露氣暗水急還流雁行遙上月蟲聲迥映〈一作應〉秋明日〈一作月〉河樑上誰與論仙舟
　　雨後
　　晩來風景麗晴初物色華薄雲向空盡輕虹逐望斜後窗臨岸竹前堦枕浦沙寂寥無與晤尊酒論〈一作對〉風花
　　文徳皇后輓歌
　　裵回兩儀殿悵望九成臺玉輦終辭宴瑤筐遂不開野曠隂風積川長思鳥來寒山寂已暮虞殯有餘哀
　　詠蟬
　　清心自飲露哀響乍吟風未上華冠側先驚翳葉中
　　詠螢火示情人
　　窗裏憐燈暗堦前畏月明不辭逢露濕祗為重宵行
　　春眺
　　疲痾荷拙患淪躓合幽襟棲息在何處丘中鳴素琴
　　句
　　今日持團扇非是為秋風〈賦得班去趙姬升　見詩式〉













　　御定全唐詩巻四十三
　　欽定四庫全書
　　御定全唐詩巻四十四
　　劉褘之
　　劉褘之字希羙常州晉陵人少以文藻知名上元中為左史𢎞文館直學士與元萬頃等皆召入禁中論次新書又宻令叅決時政以分宰相權時謂此門學士則天時拜中書侍郎同中書門下三品及官名改易為鳳閣侍郎同鳳閣鸞臺三品垂拱中賜死集七十巻今存詩五首
　　奉和太子納妃太平公主出降〈時咸亨四年〉
　　夢梓光青陛穠桃藹紫宮徳優宸念逺禮備國姻崇萬戶聲明發三條騎吹通香輪送重景綵斾引仙虹
　　奉和別越王
　　周屏辭金殿梁驂整玉珂管聲依折柳琴韻動流波鶴蓋分隂促龍軒別念多延襟小山路還起大風歌
　　酬鄭沁州
　　麒閣一代良熊軒千里躅緝圖昭國典按部留宸矚匪厭承明廬佇兼司隸局芸書暫輟載竹使方臨俗節變風緒髙秋深露華溽寒山斂輕靄霽野澄初旭已切〈一作覺〉長年悲誰堪岐路促遙林征馬迅別館嘶驂跼雅贈響摐金索居暌倚玉悽斷離鴻引勞歌思足曲
　　孝敬皇帝輓歌〈上元二年追謚太子𢎞為孝敬皇帝〉
　　戒奢虗蜃輅錫號紀鴻名地葉蒼梧野途經紫聚城重照掩寒色晨飇斷曙聲一隨仙驥逺霜雪愁隂生
　　九成宮秋初應詔
　　帝〈一作懸〉圃疏金闕仙臺駐玉鑾野分鳴鸑岫路接寳雞壇林樹千霜積山宮四序寒蟬急知秋早鶯疎覺夏䦨怡神紫氣外凝睇白雲端舜海詞波發空驚遊聖難李敬𤣥
　　李敬𤣥亳州譙人博覽羣書特善五禮貞觀末髙宗在東宮以馬周薦召入崇賢館侍讀歴西臺侍郎撿挍司列常伯典銓有序選者嵗萬餘人每於街衢見之無不知其姓名時人服其強記儀鳳中為中書令劉仁軌奏鎮河西敬𤣥自知非邊將才上強遣之敗於湟州坐貶集三十卷今存詩二首
　　奉和別魯王〈髙祖子靈夔歴五州刺史〉
　　緑車旋楚服丹蹕佇秦川珠皋轉歸騎金岸引行旃一朝限原隰千里間風煙鶯喧上林谷〈一作右〉鳬響御溝泉〈一作前〉斷雲移魯蓋離歌動舜別念凝神扆崇恩洽玳筵顧惟慙叩寂徒自仰鈞天
　　奉和別越王〈太宗子貞則天時為豫州刺史〉
　　飛蓋迴蘭坂宸襟佇柏梁別館分涇渭歸路指衡漳關山通曙色林籞徧春光帝念紆千里詞波照五潢張大安
　　張大安魏州繁水人公謹之子上元中歴太子庶子同中書門下三品時章懐太子令與劉訥言等同注范曄後漢書後貶普州刺史終橫州司馬詩一首
　　奉和別越王
　　盛藩資右戚連萼重皇情離襟愴雎苑分途指鄴城麗日開芳甸佳氣積神京何時驂駕入還見謁承明元萬頃
　　元萬頃洛陽人後魏景穆皇帝之裔起家通事舍人乾封中從英國公李勣征髙麗令作檄文萬頃譏其不知守鴨緑之險莫離支報曰謹聞命矣遂移兵守鴨緑兵不得入坐流嶺外遇赦還為北門學士則天時遷鳳閣侍郎坐與徐敬業兄弟友善貶死詩四首
　　奉和太子納妃太平公主出降
　　象輅初乗雁璇宮早結褵離元應春夕帝子降秋期鳴瑜合清〈一作薦〉響冠〈一作比〉玉麗穠姿和聲躋鳳掖交影歩鸞墀
　　奉和春日池臺
　　日影飛花殿風文積草池鳳樓通夜敞虬輦望春移
　　奉和春日二首
　　花輕蘂亂仙人杏葉宻鶯喧帝女桑飛雲閣上春應至明月樓中夜未央〈此首一作上官儀詩〉
　　鳳輦迎風乗紫閣鸞車避日轉彤闈巾堂促管淹春望後殿清歌開夜扉
　　郭正一
　　郭正一定州鼓城人貞觀中舉進士累轉中書舍人𢎞文館學士永隆二年遷秘書少監撿挍中書侍郎與魏𤣥同郭待舉並同中書門下平章事宰相以平章事為名自正一等始也則天時出為晉州刺史後為酷吏所䧟竄死嶺南詩一首
　　奉和太子納妃太平公主出降
　　桂宮初服冕蘭掖早升笄禮盛親迎晉聲芬出降齊金⻱開瑞鈕寳翟上仙袿〈一作梯〉轉扇承宵月揚旌照夕蜺胡元範
　　胡元範申州義陽人介亷有才則天時為鳳閣侍郎坐救裵炎流死巂州詩三首
　　奉和太子納妃太平公主出降三首〈別本作一首〉
　　帝子威儀絶儲妃禮度優疊鼓陪仙觀凝笳翼畫輈鬱鬱神香滿弈奕彩雲浮排空列錦罽騰歡溢皇州金閨未息火玉樹鍾天愛月路飾還裝星津動歸佩紫極流宸渥清規佇慈誨恩波洽九流光輝軼千載列席詔親賢式宴坐神仙聖文飛聖筆天樂奏鈞天曲池𣹢瑞景文宇孕祥煙小臣同百獸率舞恱堯年任希古〈一作知古一作奉古〉
　　任希古字敬臣棣州人五嵗䘮母刻志從學年十六刺史崔樞欲舉秀才自以學未廣遯去後舉孝㢘虞世南器之永徽初與郭正一崔融等同為薛元超所薦終太子舍人詩六首
　　奉和太子納妃太平公主出降
　　帝子陞青陛王姬降紫宸星光移雜珮月彩薦重輪龍旌翻地杪鳳管颺天濵槐隂浮淺瀨葆吹翼輕塵
　　和東觀羣賢七夕臨泛昆明池
　　秋風始揺落秋水正澄鮮飛眺牽牛渚激賞鏤鯨川岸珠淪曉魄池灰斂曙煙泛查分寫〈一作瀉〉漢儀星別搆〈一作架〉天雲光波處動日影浪中懸驚鴻絓蒲弋遊鯉入荘筌萍葉疑江上菱花似鏡前長林代輕幄細草即芳筵文峰開翠瀲筆海控清漣不挹蘭樽聖空仰桂舟仙
　　和左僕射燕公春日端居述懐
　　豐野光三傑媯庭賛五臣綈緗歌羙譽絲竹詠芳塵聖歴開環象昌年降甫申髙門非捨築華構豈垂綸鳳邸摶霄翰龍池躍海鱗玉鼎昇黃閣金章謁紫宸禮闈通政本文昌總國均調風振薄俗清教敘彛倫星迥應緹管日御警寅賔葉上曽槐變花發小堂春思掛五〈一作東〉都冕言訪北山巾赫赫容臺上千祀耀平津
　　和長孫祕監伏日苦熱
　　玉署三時曉金羈五日歸北林開逸徑東閣敞閒扉池鏡分天色雲峰減日輝游鱗映荷聚驚翰繞林飛披襟楊子宅舒嘯仰重闈
　　和李公七夕〈謝恵連體〉
　　落日照髙牖涼風起庭樹悠悠天宇平昭昭月華度開軒卷綃幕延首晞雲路層漢有靈妃仙居無與晤履化悲流易臨川怨遲暮昔從九春徂方此三秋遇瑤駕越星河羽蓋凝珠露便妍耀井色窈窕凌波歩始閱故人新俄見新人故掩淚收機石銜啼襞紈素惆悵何傷巳裵回勞永慕無由西北歸空自東南顧
　　和長孫祕監七夕
　　三秋葉神媛七夕望仙妃影照河陽妓色麗平津闈鵲橋波裏出龍車霄外飛露低珠佩雲移薦錦衣更深黃月落夜乆靨星稀空接靈臺下方恧辨支機
　　裵守真
　　裵守真絳州人髙宗時為太常博士天授中官司憲府丞令推究詔獄多平恕不稱㫖出刺成州徙寧州卒詩三首
　　奉和太子納妃太平公主出降三首〈別本作一首〉
　　瑜珮升青殿穠華降紫微還如桃李發更似鳳皇飛金屋真離象瑤臺起婺徽綵纓紛碧坐績羽泛褕衣雲路移彤輦天津轉明鏡仙珠照乗歸寳月重輪映望園嘉宴洽主第歡娛盛絲竹揚帝熏簪裾奉宸慶藂雲靄曉光湛露晞朝陽天文天景麗睿藻睿詞芳玉庭散秋色銀宮生夕涼太平超䆳古萬夀樂無疆楊思𤣥
　　楊思𤣥師道兄子髙宗時為吏部侍郎國子祭酒詩二首
　　奉和聖製過溫湯
　　豐城觀漢跡溫谷幸秦餘地接幽王壘塗分鄭國渠風威肅文衛日彩鏡雕輿逺岫凝氛重寒叢對影疎迴瞻漢章闕佳氣滿宸居
　　奉和別魯王
　　元玉詩傳博文後寵靈優鶴蓋動宸眷龍章送逺游圅關疏別道灞岸引行舟北林分苑樹東流溢御溝鳥聲含羽碎騎影曵花浮聖澤九垓普天文七曜周方圖獻雅樂簪帶奉鳴球
　　王徳真〈一作貞〉
　　王徳真武后時為納言又為侍中後以罪流象州詩一首
　　奉和聖製過溫湯
　　握圖開萬㝢屬聖啟千年驪阜疏緹騎驚鴻映綵旃玉霜鳴鳳野金陣藻龍川祥煙聚危岫徳水溢飛泉停輿興睿覽還舉大風篇
　　鄭義真
　　鄭義真髙宗時人詩一首
　　奉和聖製過溫湯
　　洛川方駐蹕豐野暫停鑾湯泉恆獨涌溫谷豈知寒漏鼓依巖畔相風出樹端嶺煙遙聚草山月迥臨鞍日用誠多幸天文遂仰觀
　　蕭楚材
　　蕭楚材髙宗時為太常博士詩一首
　　奉和展禮岱宗塗經濮濟
　　拂漢星旗轉分霄日羽明將追㑹阜跡更勒岱宗銘林戈咽濟岸獸鼔震河庭葉箭凌寒矯烏弓望曉驚已降汾水作仍深迎渭情
　　薛克〈一作堯〉構
　　薛克構天授中官至麟臺監詩一首
　　奉和展禮岱宗塗經濮濟
　　龍圖冠胥陸鳳駕指雲亭非煙泛濟浦緑字啟河汀畫裳晨應月文㦸曙分星四田廵揖禮三驅道契經行欣奉萬嵗竊抃偶千齡
　　徐珩
　　徐珩髙宗時人詩一首
　　日暮望涇水
　　𨗳源徑隴阪屬汭貫嬴都下瀨波常急迥圻溜亦紆毒流秦卒斃泥糞漢田腴獨有迷津客懐歸軫暮途賀遂亮
　　賀遂亮官御史詩一首
　　贈韓思彥〈唐新語雲遂亮與思彥同在憲臺欽思彥之風韻贈詩〉
　　意氣百年內平生一寸心欲交天下士未面已虗襟君子重名義直道冠衣簪風雲行可託懐抱自然深落霞靜霜景墜葉下風林若上南登岸希訪北山岑
　　韓思彥
　　韓思彥與賀遂亮同官御史髙宗時待詔𢎞文館上元中卒詩一首
　　酬賀遂亮
　　古人一言重嘗謂百年輕今投歡㑹面顧盼盡平生簪裾非所託琴酒冀相併累日同游處通宵欵素誠霜飄知柳脆雪冒覺松貞願言何所道幸得嵗寒名
　　魏求巳
　　魏求巳官御史謫山陽丞詩一首
　　自御史左授山陽丞
　　朝昇照日檻夕次下烏臺風竿一眇邈月樹㡬裵回翼kao向髙標斂聲隨下調哀懐燕首自白非是為年催劉懐一
　　劉懐一瀛州司法拜右臺殿中侍御史詩一首
　　贈右臺監察鄧茂遷左臺殿中
　　惟昔參多士無雙仰異才鷹鸇同效逐鵷鷺忝游陪入仕光三命遷榮歴二臺隔墻欽素躅對問限清埃紫署春光早蘭闈曙色催誰言夕鳥至空想鄧林隈








　　御定全唐詩巻四十四
　　欽定四庫全書
　　御定全唐詩巻四十五
　　杜易簡
　　杜易簡襄州襄陽人九嵗能屬文及長博學有髙名姨兄岑文本推重之登進士第累轉殿中侍御史咸亨中為考功員外郎坐黨裵行儉左遷開州司馬集二十巻存詩二首
　　湘州新曲二首
　　昭潭深無底橘洲淺而浮本欲凌波去飜為目成〈一作挑〉留願君稍弭檝無令賤妾羞
　　二八相招攜采菱渡前谿弱腕隨橈起纖腰向舸低自解㸔花笑憎聞染竹啼
　　陳元光
　　陳元光字廷炬光州人髙宗朝以左郎將戍閩進嶺南行軍總管奏開漳州為郡世守刺史詩三首
　　落成㑹詠一首
　　泉潮天萬里一鎮屹天中筮宅龍鍾地承恩燕翼宮環堂巍嶽秀帶礪大江雄輪奐雲霄望晶華日月通凌煙喬木茂獻寳介圭崇昆俊歌棠棣民和教即戎盤庚遷羙土陶侃效兼庸設醴延張老開軒禮呂䝉無孤南國仰庶補聖皇功
　　示珦〈元光子也〉
　　恩銜楓陛渥策向桂淵𢎞載筆沿儒習持弓纘祖風袪災勦猛虎溥徳翊飛龍日閱書開士星言駕勸農勤勞思命重戲謔逐時空百粵霧紛滿諸戎澤普通願言加壯努勿坐鬢霜蓬
　　太母魏氏半徑題石
　　喬岳標仙蹟元扄妥夀姬烏號非嶺海鶴仰向京師繫牒公侯裔懸弧將相兒清貞蜚簡籍規範肅門楣萬里提兵路三年報母慈劔埋龍守壤石臥虎司碑憂闋情猶結祥回禫屆期竹符忠介凜桐杖孝思淒許史峋嶙篆曹侯感舊詩鴻濛山暝啟駿彩徳昭垂華表瑤池冥清漳玉樹枝昭題盟岳瀆展墓慶重熈
　　許天正
　　許天正汝南人為陳元光副使博學能文歴宣威將軍詩一首
　　和陳元光平潮冦詩〈元光贈詩云參軍許天正是用紀邦勛天正和之〉
　　抱磴從天上驅車返嶺東氣昻無醜虜䇿妙詘羣雄飛絮隨風散餘氛向日鎔長戈收百甲聚騎破千重落劔惟戎首游繩繫脅從四野無堅壁羣生未化融龍湖膏澤下早晚徧枯窮
　　許圉師
　　許圉師安陸人有器幹博渉藝文舉進士顯慶中累遷黃門侍郎同中書門下三品四遷為左相坐事貶刺史吏有犯贓圉師賜清白詩以激之遂改節為㢘士其寛厚如此詩一首
　　詠牛應制
　　逸足還同驥竒毛自偶麟欲知花跡逺雲影入天津趙謙光
　　趙謙光咸亨中登進士第自彭州司馬入為大理正遷戶部郎中詩一首
　　答戶部員外賀遂渉戲贈〈唐時郎中不自員外拜者謂之土山頭故遂渉戲謙光曰員外由來羙郎中望亦優寧知粉署裏飜作土山頭謙光答之〉
　　錦帳隨情設金爐任意熏惟愁員外署不應列星文鄭惟忠
　　鄭惟忠宋州人儀鳳中舉進士則天召見稱㫖授胄曹參軍再遷鳳閣舍人中宗即位拜黃門侍郎守大理卿推斷大獄多所全活開元初為禮部尚書太子賔客詩一首
　　送蘇尚書赴益州
　　離憂將嵗盡歸望逐春來庭花如有意留艷待人〈一作君〉開
　　張鷟
　　張鷟字文成深州深澤人兒時夢紫色大鳥五彩成文降於家庭其祖謂之曰五色赤文鳳也紫文鸑鷟也為鳳之佐吾兒當以文章瑞於明廷因以為名字調露中登進士第八中制科四參選判員半千謂人曰張子之文如青錢萬簡選中未聞退時因號青錢學士開元中歴司門員外郎其文逺播外夷撰朝野僉載及龍筋鳳髓判百道詩一首
　　詠燕
　　變石身猶重銜泥力尚微從來赴甲第兩起一雙飛〈按唐新語此是末章非全篇也〉
　　李福業
　　李福業調露二年進士登第後為侍御史五王誅二張亦與謀及敗放於番禺匿志州參軍敬元禮家吏獲之就刑詩一首
　　嶺外守嵗〈一作李徳裕詩〉
　　冬去更籌盡春隨斗柄回寒暄一夜隔客鬢兩年催薛眘惑
　　薛眘惑善投壺背後投之龍躍隼飛百發百中時推為絶藝詩一首
　　奉和進船洛水應制〈一作孫逖詩〉
　　禁園紆睿覽仙櫂葉宸〈一作時〉遊洛北風花樹江南彩畫舟榮〈一作芳〉生蘭蕙草春入鳳皇樓興盡離宮暮煙光起夕流
　　賀敳
　　賀敳山隂人歴官率更令崇文館學士詩一首
　　奉和九月九日應制
　　商飇凝素籥元覽賁黃圖曉霜驚斷雁晨吹結棲〈一作相〉烏寒花低岸菊涼葉下庭梧澤宮申舊典相圃葉前模玉砌分雕㦸金溝轉鏤衢帶星飛夏箭映月上軒弧慶展簪裾洽恩融雨露濡天文發丹篆寳思掩𤣥珠承歡徒抃舞負弛竊忘軀

　　御定全唐詩巻四十五
　　欽定四庫全書
　　御定全唐詩巻四十六
　　狄仁傑
　　狄仁傑字懐英并州太原人舉明經授汴州判佐儀鳯中為大理丞斷滯獄萬餘人遷侍御史歴冬官侍郎充江南巡撫使奏毀淫祠天授初轉地官侍郎判尚書同鳯閣鸞臺平章事後為河北道元帥還授內史卒贈文昌右相仁傑急於舉賢所引拔桓彥範姚崇等至公卿者數十人又嘗薦張柬之於武后以為有宰相才卒用為相果能迎歸中宗興復唐室仁傑之力也睿宗時追封梁國公詩一首
　　奉和聖製夏日遊石淙山〈石淙山在今河南登封縣東南三十里有天后及羣臣侍宴詩並序刻北崖上其序雲石淙者即平樂磵其詩天后自製七言一首侍遊應制皇太子顯右奉裕率兼檢校安北大都䕶相王旦太子賔客上柱國梁王三思內史狄仁傑奉宸令張易之麟臺監中山縣開國男張昌宗鸞臺侍郎李嶠鳯閣侍郎蘇味道夏官侍郎姚元崇給事中閻朝隠鳯閣舍人崔融奉宸大夫汾隂縣開國男薛曜守給事中徐彥伯右王〉
　　〈鈐衞郎將左奉宸內供奉楊敬述司封員外於季子通事舍人沈佺期各七言一首薛曜奉勅正書刻石時久視元年五月十九日也按此事新舊唐書俱未之載世所傳詩亦缺而不全今從碑刻補入各集中〉
　　宸暉降望金輿轉仙路崢嶸碧澗幽羽仗遙臨鸞鶴駕帷宮直坐鳯麟洲飛泉灑液恆疑雨宻樹含涼鎮似秋老臣預陪懸圃宴餘年方共赤松遊
　　魏元忠
　　魏元忠宋州人初為太學生累舉不調時有左史盩厔人江融撰九州設險圖備載古今用兵成敗之事元忠就傳其術儀鳯中上封事馭吐蕃授秘書正字則天時以平徐敬業功擢司刑後拜鳯閣侍郎同平章事獨不附二張中宗朝遷中書令以預節愍太子誅武三思謀貶渠州司馬詩二首
　　修書院學士奉勅宴梁王宅〈賦得門字〉
　　大君敦宴賞萬乗下樑園酒助閑平樂人霑雨露恩榮光開帳殿佳氣滿旌門願陪南嶽夀長奉北宸樽
　　銀潢〈一作漢〉宮侍宴應制〈得枝字〉
　　別殿秋雲上離宮夏景移寒風生玉樹涼氣下瑤池塹花仍吐葉巖木〈一作菌〉尚抽枝願奉南山夀千秋長若斯韋承慶
　　韋承慶字延休鄭州陽武人事繼母以孝聞舉進士官太子司議屢有諫納長夀中累遷鳯閣侍郎三掌天官選事銓授平允尋知政事神龍初坐附張易之流嶺表起為秘書少監授黃門侍郎未拜卒集六十巻今存詩七首
　　折楊栁
　　萬里邊城地三春楊栁節葉似鏡中睂花如關外雪征人逺鄉思倡婦髙樓別不忍擲年華含情寄攀折
　　寒食應制
　　鳯城春色晩〈一作滿〉龍禁早暉通舊火收槐燧餘寒入桂宮鶯啼正隠葉雞鬬始開籠藹藹瑤山滿仙歌始樂風
　　凌朝浮江旅思〈一作馬周詩〉
　　天晴上初日春水送孤舟山逺疑無樹潮平似不流岸花開且落江鳥沒還浮羇望傷千里長歌遣四〈一作客〉愁
　　直中書省
　　清切鳯皇池扶疎雞樹枝唯應集鸞鷺何為宿羇雌大造乾坤闢深㤙雨露垂昆蚑皆含養駑駘亦驅馳木偶翻為用芝泥忽濫窺九思空自勉五字本無施徒喜逄千載何階荅二儀螢光向日盡蚊力負山疲禁宇庭除濶閒宵鐘箭移暗花臨戶發殘月下簾欹白髪隨年改丹心為主披命將時共泰言與行俱危寄謝巢由客堯年正〈一作復〉在斯
　　南行別弟
　　澹澹長江水悠悠逺客情落花相與恨到地一無聲
　　南中詠雁〈一作於季子詩題作南行別弟〉
　　萬里人南去三春〈一作秋〉雁北飛不知何歲月得與爾〈一作汝〉同歸
　　江樓
　　獨酌芳春酒登樓已半曛誰驚一行雁衝斷過江雲李懐逺
　　李懐逺邢州柏仁人擢四科第累除司禮少卿則天時為鸞臺侍郎神龍初兵部尚書同中書門下三品集八巻今存詩一首
　　凝碧池侍宴看競渡應制
　　上苑清鑾路髙居重豫遊前對芙蓉沼傍臨杜若洲地如𤣥扈望波似洞庭秋列筵飛翠斚分曹戲鷁舟湍髙櫂影沒岸近榜歌遒舞曲依鸞殿簫聲下鳯樓忽聞天上樂疑逐海查流
　　崔日用
　　崔日用滑州靈昌人進士舉大足元年為宗楚客稱薦擢新豐尉神龍中附楚客三思驟遷兵部侍郎兼修文館學士復預討韋庶人謀授黃門侍郎參知機務開元中拜吏部尚書終并州大都督長史詩九首
　　奉和九月九日登慈恩寺浮圖應制cq=354
　　紫宸歡每洽紺殿法初隆菊泛延齡酒蘭吹解慍風咸英調正樂香梵徧秋空臨幸浮天瑞重陽日再中
　　奉和聖製送張説巡邊
　　軒相推風后周官重夏卿廟謀能允廸韜略又縱橫吉日四黃馬宣王六月兵擬清雞鹿塞先指朔方城列將懐威撫匈奴畏盛名去當推轂送來佇出郊迎絶漠蓬將斷華筵槿正榮壯心看舞劒別緒應懸旌睿錫承優㫖乾文復寵行暫勞期永逸赫矣振天聲
　　奉和立春遊苑迎春應制
　　乗時迎氣正璿衡㶚滻煙氛向晩〈一作曉〉清剪綺裁紅妙春色宮梅殿栁識天情瑤筐綵燕先呈瑞金縷晨雞未學〈一作欲〉鳴聖澤陽和宜宴樂年年捧日向東城
　　奉和聖製春日幸望春宮應制
　　東郊風〈一作草〉物正熏馨素滻鳧鷖戲緑汀鳯閣斜通平〈一作長〉樂觀龍旂直逼望春亭光風揺動〈一作遙豔〉蘭英紫淑氣〈一作景〉依遲栁色青渭浦明晨修褉事羣公傾賀水心銘
　　奉和人日重宴大明宮恩賜綵縷人勝應制〈一作正月七日宴大明殿〉
　　新年宴樂坐〈一作正〉東朝鐘鼓鏗鍠大樂調金屋瑤筐開寶勝花箋綵筆頌春椒曲池〈一作江〉苔色冰前液上苑梅香雪裏嬌〈一作飄〉宸極此時飛聖藻㣲臣竊抃預聞韶
　　奉和聖製龍池篇
　　龍興白水漢興符聖主時乗運斗樞岸上羊茸五花樹波中的皪千金珠操環昔聞迎夏啓發匣先來瑞有虞風色雲光隨隱見赤雲神化象江湖
　　夜宴安樂公主宅
　　銀燭金屏坐碧堂只言河漢動神光主家盛時〈一作明〉歡不極才子能歌夜未央
　　餞唐永昌
　　洛陽桴鼓今不鳴朝野咸推重太平冬至冰霜俱怨別春來花鳥若為情
　　奉和送金城公主適西蕃
　　聖后經綸逺謀臣計畫多受降追漢䇿築館計戎和俗化烏孫壘春生積石河六龍今出餞雙鶴願為歌
　　句
　　彼名流兮左氏癖意𤣥逺兮冠今夕〈贈武平一〉
　　宗楚客
　　宗楚客字子敖蒲州河東人則天從父姊之子也累遷夏官侍郎同鳯閣鸞臺平章事神龍中武三思引為兵部尚書同知政事拜中書令與侍中紀處訥共為朋黨後伏誅詩六首
　　奉和人日清暉閣宴羣臣遇雪應制〈景龍三年〉
　　窈窕神仙閣參差雲漢間九重中葉〈一作禁〉啓七日早春還太液天為水蓬萊雪作山今朝上林樹無處不堪攀安樂公主移入新宅侍宴應制〈景龍三年十一月一日〉
　　星橋他日創仙牓此時開馬向鋪錢埒簫聞弄玉臺人同〈一作疑〉衞叔美客似〈一作是一作有〉長卿才借問遊天漢誰能取〈一作帶〉石囘
　　正月晦日侍宴滻水應制賦得長字〈景龍四年〉
　　御輦出明光乗流〈一作舟〉泛羽觴珠胎隨月減玉漏與年長寒盡梅猶白風遲栁未黃日斜旌騎轉休氣滿〈一作展〉林塘
　　奉和幸上陽宮侍宴應制
　　紫庭金鳯闕丹禁玉雞川似立蓬瀛上疑遊崑閬前鳥將歌合轉花共錦爭鮮湛露飛堯酒熏風入舜水光揺落日樹色帶晴煙向夕迴琱輦佳氣滿巖泉
　　奉和幸安樂公主山莊〈一作西園〉應制
　　玉樓銀牓枕嚴城翠蓋紅旂列禁營日映層巖圖畫色風揺雜樹管聲水邊重閣含飛動雲裏孤峰類〈一作似〉削成幸覩八龍遊閬苑〈一作幸陪七聖遊崑閬〉無勞萬里訪蓬瀛
　　奉和聖製喜雪應制
　　飄飄瑞雪下山川散漫輕飛集九埏似絮還飛垂栁陌如花更繞落梅前影隨明月團紈扇聲將流水雜鳴共荷神功萬庾積終朝聖夀百千年
　　句
　　竹町羅千衞蘭莛降兩宮〈以下並應制海録碎事〉　七萃鑾輿動千年瑞檢開　綵旗臨鳯闕翠幕遶⻱津
　　蘇瓌
　　蘇瓌字昌容京兆武功人弱冠舉進士初授豫王府録事參軍為王徳眞劉褘之所器重長安中累遷揚州大都督長史神龍初入為尚書右丞再遷戶部尚書尋加侍中充西京留守拜尚書右僕射同中書門下三品進封許國公睿宗立轉左僕射以正立朝獨申讜論開元中詔與劉幽求配享睿宗廟庭集十巻今存詩二首奉和九日幸臨渭亭登髙應制得暉字
　　重陽早露晞睿賞瞰秋磯菊氣先熏酒茰香更襲衣清切絲桐㑹縱橫文雅飛恩深荅效淺留醉奉宸暉
　　興慶池侍宴應制
　　金闕平明宿霧収瑤池式宴俯清流瑞鳯飛來隨帝輦祥魚出戲躍王舟帷齊緑樹當筵宻蓋轉緗荷接岸浮如臨竊比㣲臣懼若濟叨陪聖主遊













　　御定全唐詩巻四十六
<集部,總集類,御定全唐詩>
　　欽定四庫全書
　　御定全唐詩巻四十七
　　張九齡
　　張九齡字子夀韶州曲江人七歲知屬文擢進士始調校書郎以道侔伊呂科為左拾遺進中書舍人出為冀州刺史以母不肻去鄉里表換洪州都督徙桂州兼嶺南按察選補使以張説薦為集賢院學士俄拜中書侍郎同平章事遷中書令為李林甫所忮改尚書右丞相罷政事貶荊州長史請歸還展墓卒謚文獻九齡風度醖藉在相位有謇諤匪躬之誠以直道黜不戚戚嬰望惟文史自娯嘗識安祿山必反請誅不許後明皇在蜀思其言遣使致祭䘏其家集二十巻今編詩三巻
　　奉和聖製燭龍齋祭
　　上帝臨下鑒亦有光孰雲隂隲惟聖克彰六月徂暑四郊愆陽我後其勤告於壇場精意允溢羣靈鼔舞蔚兮朝雲沛然時雨雨我原田亦既有年燭龍煌煌明宗報
　　祀於以助之天人帝子聞詩有訓國風茲始
　　奉和聖製喜雨
　　艱我稼穡載育載亭隨物應之曷聖與靈謂我何慿惟徳之馨誰雲天逺以誠必至太清無雲羲和頓轡於斯烝人瞻彼非覬隂㝠倐忽沛澤咸洎何以致之我後之感無臯無隰黍稷黯黯無卉無木敷芬黮黤黃龍勿來鳴鳥不思人和年豐皇心則怡豈與周宣雲漢徒詩
　　南郊文武出入舒和之樂
　　祝史辭正人神慶葉福以徳昭享以誠接六變雲備百禮斯浹祀事孔明祚流萬葉
　　奉和聖製幸晉陽宮
　　隋季失天策萬方罹兇殘皇祖稱義旗三靈皆獲安聖期將〈一作朝特〉申錫王業成艱難盜移未改命歴在終履端彼汾惟帝鄉雄都信鬱盤一月朔巡狩羣後陪清鑾霸跡在沛庭舊儀覩漢官唐風思何深舜典敷更寛戶䝉枌榆復邑爭牛酒歡緬惟翦商後豈獨微禹歎三後既在天萬年斯不刋尊祖實我皇天文皆仰觀
　　奉和聖製次成臯先聖擒建徳之所
　　天命誠有集王業初惟艱翦商自文祖夷項在茲山地識斬蛇處河臨飲馬間威加昔運往澤流今聖還尊祖頌先烈賡歌安用攀紹成即我後封岱出天關
　　奉和聖製賜諸州刺史以題座右
　　聖人合天徳洪覆在元元每勞蒼生念不以黃屋尊興化俟羣辟擇賢守列藩得人此為盛咨岳今復存降鑒引君道殷勤啓政門容光無不照有象必為言成憲知所奉致理歸其根肅肅稟𤣥猷煌煌戒朱軒豈徒任遇重兼爾宴錫繁載聞勵臣節持答明主恩
　　奉和聖製送十道採訪使及朝集使
　　三年一上計萬國趨河洛課最力已陳賞延恩復博垂衣深共理改瑟其咸若首路廻竹符分鑣揚木鐸戒程有攸往詔餞無淹泊昭晰動天文殷勤在人瘼持久望茲念克終期所託行矣當自強春耕庶秋穫
　　奉和聖製謁𤣥元皇帝廟齋
　　興運昔有感建祠北山巔雲雷初締構日月今悠然紫氣尚蓊鬱𤣥元如在焉迨茲事追逺輪奐復増鮮洞府香林處齋壇清漢邊吾君乃尊祖夙駕此留連樂動人神㑹鐘成律度圎笙歌下鸞鶴芝術萃靈仙曽是福黎庶豈唯味虛𤣥賡歌徒有作微薄謝昭宣
　　巫山髙
　　巫山與夭近煙景長青熒此中楚王夢夢得神女靈神女去已久雲雨空㝠㝠唯有巴猿嘯哀音不可聼
　　和黃門盧監望秦始皇陵
　　秦帝始求仙驪山何遽卜中年既無效茲地所宜復徒役如雷奔珍怪亦雲蓄黔首無寄命赭衣相追逐人怨神亦怒身死宗遂覆土崩失天下龍鬬入函谷國為項籍屠君同華元戮始掘既由楚終焚乃因牧上宰議揚賢中阿感桓速一聞過秦論載懐空杼軸
　　酬周判官巡至始興㑹改秘書少監見貽之作兼呈耿廣州
　　惟昔遷樂土迨今已重世隂慶荷先徳素風慙後裔唯益梓桑恭豈稟山川麗於時初自勉揆已無兼濟瘠土資勞力良書啓䝉蔽一探石室文再擢金門第既起南宮草復掌西掖制過舉及小人便蕃在中歲亞司河海秩轉牧江湖澨勿謂符竹輕但覺涓塵細一麾尚雲忝十駕宜求稅心息已如灰跡牽且為贅忽捧天書委將革海隅弊朝聞循誠節夕飲䝉瘴癘義疾恥無勇盜憎攻亦鋭葵藿是傾心豺狼何反噬履險甘所受勞賢恧相曵攬轡但荒服循陔便私第嘉慶始獲申㤙華復相繼無庸我先舉同事君猶滯當推奉使績且結拜親契更延懐安㫖曽是慮危際善謀雖若茲至理焉可替所仗有神道況承明主惠
　　和吏部李侍郎見示秋夜望月憶諸侍郎之什其卒章有前後行之戲因命僕繼作
　　清秋發髙興涼月復閒宵光逐露華滿情因水鏡揺同時亦所見異路無相招美景向空盡歡言隨事銷忽聼金華作誠如玉律調南宮尚為後東觀何其遼名數雖雲隔風期幸未遙今來重餘論懐此更終朝
　　登南嶽事畢謁司馬道士
　　將命祈靈嶽廻策詣真士絶跡尋一徑異香聞數里分庭八桂樹肅容兩童子入室希把袖登牀願啓齒誘我棄智訣迨茲長生理吸精反自然鍊藥求不死斯言眇霄漢顧余嬰紛滓相去九牛毛慙歎知何已
　　九月九日登龍山
　　郡庭常窘束涼野求昭曠楚客凜秋時枑公舊臺上清明風日好歴落江山望極逺何蕭條中留坐惆悵東彌夏首闊西拒荊門壯夷險雖異時古今豈殊狀先賢杳不接故老猶可訪投弔傷昔人揮斤感前匠自為本疎散未始忘幽尚際㑹非有欲往來是無妄為邦復多幸去國殊遷放且汎籬下菊還聆郢中唱灌園亦何為於陵乃逃相
　　登郡城南樓
　　閉閣幸無事登樓聊永日雲霞千里開洲渚萬形出澹澹澄江漫飛飛度鳥疾邑人半艫艦津樹多楓橘感別時已屢憑眺情非一逺懐不我同孤興與誰悉平生本單緒邂逅承優秩謬忝為邦寄多慙理人術駑鉛雖自勉倉廩素非實陳力倘無効謝病從芝術
　　歲初廵屬縣登髙安南樓言懐
　　山城本孤峻慿髙結層軒江氣偏宜早林英粲已繁餘滋含宿霽衆妍在朝暾拂衣釋簿領伏檻遺紛喧深俯東溪澳逺延南山樊歸雲納前嶺去鳥投遙村目盡有餘意心惻不可諼朅來彭蠡澤載經敷淺原春及但生思時哉無與言不才叨過舉唯力酬明恩美化猶寂蔑迅節徒飛奔雖無成立効庶以去思論行復徇孤跡亦云吾道存
　　秋晩登樓望南江入始興郡路
　　潦收沙衍出霜降天宇晶伏檻一長眺津途多逺情思來江山外望盡煙雲生滔滔不自辨役役且何成我來颯衰鬢孰雲飄華纓櫪馬苦踡跼籠禽念遐征歲隂向晼晩日夕空屏營物生貴得性身累由近名內顧覺今是追歎何時平
　　登古陽雲臺
　　庭樹日衰颯風霜未雲已駕言遣憂思乗興求相似楚國茲故都蘭臺有餘址傳聞襄王世仍立巫山祀方此全盛時豈無嬋娟子色荒神女至魂蕩宮觀啓蔓草今如積朝雲為誰起
　　與生公尋幽居處
　　同方久厭俗相與事遐討及此雲山去窅然巖徑好疑入武陵源如逢漢隂老清諧欣有得幽閑歘盈抱我本玉階侍偶訪金仙道茲焉求卜築所過皆神造歲晩林始敷日晏崖方杲不種縁嶺竹豈植臨潭草即途可淹留隨日成黼藻期為靜者說曽是終焉保今為簡書畏秪令歸思浩
　　與生公遊石窟山
　　探秘孰雲逺忘懐復爾同日尋髙深意宛是神仙中躋險搆靈室詭制非人功潛洞黝無底殊庭忽似夢豈如武安鑿自若茅山通造物良有寄嬉遊廼愜衷猶希咽玉液從此昇雲空咄咄共攜手泠然且馭風
　　郡舍南有園畦雜樹聊以永日
　　為郡久無補越鄉空復深茍能秉素節安用叨華簪卻歩園畦裏追吾野逸心形骸拘俗吏光景賴閒林內訟誠知止外言猶匪忱成蹊謝李徑衞足感葵隂榮逹豈不偉孤生非所任江城何寂歴秋樹亦蕭森下有北流水上有南飛禽我願從歸翼無然坐自沈
　　臨泛東湖〈時任洪州〉
　　郡庭日休暇湖曲邀勝踐樂職在中和靈〈一作虛〉心挹上善乗流坐清曠舉目眺悠緬林與西山重雲因北風巻晶明畫不逮隂影鏡無辨晩秀復芬敷秋光更遙衍萬族紛可佳一遊豈能展羇孤忝邦牧顧已非時選梁〈一作長〉公世不容長孺心亦褊永念出籠縶常思退疲蹇歲徂風露嚴日恐蘭苕〈一作若〉剪佳辰不可得良㑹何其鮮罷興還江城閉關聊自遣
　　始興南山下有林泉嘗卜居焉荊州臥病有懐此地
　　出處各有在何者為陸沈幸無廹賤事聊可祛迷襟世路少夷坦孟門未嶇嶔多慙入火術常惕履氷心一跌不自保萬全焉可尋行行念歸路眇眇惜光隂浮生如過隙先逹已吾箴敢忘丘山施亦云年病侵力衰在所養時謝良不任但憶舊棲息願言遂窺臨雲間目孤秀山下面清深蘿蔦自為幄風泉何必琴歸此老吾老還當日千金
　　晨坐齋中偶而成詠
　　寒露潔秋空遙山紛在矚孤頂乍修聳㣲雲復相續人茲賞地偏鳥亦愛林旭結念慿幽逺撫躬曷羈束仰霄謝逸翰臨路嗟疲足徂歲方暌攜歸心亟躑躅休閒倘有素豈負南山曲
　　詠史
　　大徳始無頗中智是所是居然已不一況乃務相詭小道致泥難巧言因萋毀穰侯或見遲蘇生得隂揣輕既長沙傅重亦邊郡徙勢傾不幸然跡在胡寜爾滄溟所為大江漢日來委灃〈一作澄〉水雖復清魚鼈豈游此賢哉有小白讐中有管氏若人不世生悠悠多如彼
　　龍門旬宴得月字韻
　　恩華逐芳歲形勝兼韶月中席傍魚潭前山倚龍闕花迎妙妓至鳥避仙舟發宴賞〈一作衎〉良在茲再來情不歇
　　驪山下逍遙公舊居游集
　　君子體清尚歸處有兼資雖然經濟日無忘幽棲時卜居舊何所休澣嘗來茲岑寂罕人至幽〈一作髙〉深獲我思松澗聆遺風蘭林覽餘滋往事誠已矣道存猶可追遺子後黃金作歌先紫芝明徳有自來奕世皆秉彛豈與磻溪老崛起周太師我心希碩人逮此問元龜怊悵既懐逺沈吟亦省私己雲寵祿過況在華髪衰軒蓋有迷復丘壑無磷緇感物重所懐何但止足斯
　　雜詩五首
　　孤桐亦胡為百尺傍無枝疎隂不自覆修幹欲何施髙岡地復逈弱稙風屢吹凡鳥已相噪鳯皇安得知蘿蔦必有託風霜不能落酷在蘭將蕙甘從葵與藿運命雖為宰寒暑自囘薄悠悠天地間委順無不樂良辰不可遇心賞更蹉跎終日塊然坐有時勞者歌庭前攬芳蕙江上託㣲波路逺無能逹憂情空復多湘水弔靈妃斑竹為情緒漢水訪遊女解佩欲誰與同心不可見異路空延佇浦上青楓林津傍白沙渚行吟至落日坐望秪愁予神物亦豈孤佳期竟何許
　　木直幾自冦石堅亦他攻何言為用薄而與火膏同物類〈一作累〉有固然誰能取徑通纎纎良田草靡靡唯從風日夜沐甘澤春秋等芳叢生性茍不夭香臭誰為中道家貴至柔儒生何固窮終始行一意無乃過愚公
　　感遇十二首
　　蘭葉〈一作蘂〉春葳蕤桂華秋皎潔欣欣此生意自爾為佳節誰知林棲者聞風坐相〈一作見〉恱草木有本〈一作本無〉心何求美人折
　　幽林歸獨臥滯慮洗孤清持此謝髙鳥因之傳逺情日夕懐空意人誰感至精飛沈理自隔何所慰吾誠魚游樂深池鳥棲欲髙枝嗟爾蜉蝣羽薨薨亦何為有生豈不化所感奚若斯神理日微滅吾心安得知浩歎楊朱子徒然泣路岐
　　孤鴻海上來池潢不敢顧側見雙翠鳥巢在三珠樹矯矯珍木巔得無金丸懼美服患人指髙明逼神惡今我遊㝠㝠弋者何所慕
　　吳越數千里夢寐今夕見形骸非我親衾枕即鄉縣化蝶猶不識川魚安可羨海上有仙山歸期覺神變西日下山隠北風乗夕流燕雀感昬旦簷楹呼匹儔鴻鵠雖自逺哀音非所求貴人棄疵賤下士嘗殷憂衆情累外物恕己忘內修感歎長如此使我心悠悠
　　江南有丹橘經冬猶緑林豈伊地氣暖自有歳寒心可以薦嘉客奈何阻重深運命唯所遇循環不可尋徒言樹桃李此木豈無隂
　　永日徒離憂臨風懐蹇修美人何處所孤客空悠悠青鳥跂不至朱鱉誰雲浮夜分起躑躅時逝曷淹留抱影吟中夜誰聞此歎息美人適異方庭樹含幽色白雲愁不見滄海飛無翼鳯皇一朝來竹花斯可食漢上有游女求思安可得袖中一札書欲寄雙飛翼㝠㝠愁不見耿耿徒緘憶紫蘭秀空蹊皓露奪幽色馨香歲欲晩感歎情何極白雲在南山日暮長太息
　　我有異鄉憶宛在雲溶溶慿此目不覯要之心所鍾但欲附髙鳥安敢攀飛龍至精無感遇悲惋填心胸歸來扣寂寞人願天豈從
　　閉門跡羣化憑林結所思嘯歎此寒木疇昔乃芳蕤朝陽鳯安在日暮蟬獨悲浩思極中夜深嗟欲待誰所懐誠已矣既往不可追鼎食非吾事雲仙嘗我期胡越方杳杳車馬何遲遲天壤一何異幽嘿臥簾帷
　　江上遇疾風
　　疾風江上起鼓怒揚煙埃白晝晦如夕洪濤聲若雷投林鳥鎩羽入浦魚曝鰓瓦飛屋且發帆快檣已摧不知天地氣何為此喧豗
　　南陽道中作
　　登郢屬歲隂及宛懵所適復聞東漢主遺此南都跡佳氣藹厥初霸圖紛在昔茲邦稱貴近與世嘗薰赫遭遇感風雲變衰空草澤不識鄧公樹猶傳隂後石驅馬歴闉闍荊榛翳阡陌事去物無象感來心不懌懐古對窮秋興言傷逺客眇黙遵岐路辛勤弊行役雲雁號相呼林麕走自索顧憶徇書劍未嘗安枕席豈暇墨突黔空持遼豕白迷復期非逺歸歟賞農隙
　　湘中作
　　湘流繞南嶽絶目轉青青懐祿未能已瞻途屢所經煙嶼宜春望林猿莫夜聼永路日多緒孤舟天復㝠浮沒從此去嗟嗟勞我形
　　彭蠡湖上
　　沿涉經大湖湖流多行泆決晨趨北渚逗浦巳西日所適雖淹曠中流且閑逸瑰詭良復多感見乃非一廬山直陽滸孤石當隂術一水雲際飛數峯湖心出象類何交糺形言豈深悉且知皆自然髙下無相恤
　　入廬山仰望瀑布水
　　絶頂有懸泉喧喧出煙杪不知幾時歲但見無昬曉閃閃青崖落鮮鮮白日皎灑流濕行雲濺沫驚飛鳥雷吼何噴薄箭馳入𥥆窕昔聞山下䝉今乃林巒表物情有詭激坤元曷紛矯黙然置此去變化誰能了
　　出為豫章郡途次廬山東巖下
　　茲山鎮何所乃在澄湖隂下有蛟螭伏上與虹蜺尋靈仙未始曠窟宅何其深雙闕出雲峙三宮入煙沈攀崖猶昔境種杏非舊林想像終古跡惆悵獨往心紛吾嬰世網數載忝朝簮孤根自靡託量力況不任多謝周身防常恐橫議侵豈非鵷鴻列惕如泉壑臨迨茲刺江郡來此滌塵襟有趣逢樵客忘懐狎野禽棲閑義未果用拙歡在今願言答休命歸事丘中琴
　　巡屬縣道中作
　　春令夙所奉駕言遵此行途中卻郡椽林下招村氓至邑無紛劇來人但歡迎豈伊念邦政爾實在時清短才濫符竹弱歲起柴荊再入江村道永懐山藪情矧逄陽節獻黙聼時禽鳴跡與素心別感從幽思盈流芳日不待夙志蹇無成知命且何欲所圖唯退耕華簪極身泰衰鬢慙木榮茍得不可遂吾其謝世嬰
　　夏日奉使南海在道中作
　　緬然萬里路赫曦三伏時飛走逃深林流爍恐生疵行李豈無苦而我方自怡肅事誠在公拜慶遂及私展力慙淺效銜恩感深慈且欲湯火蹈況無鬼神欺朝發髙山阿夕濟長江湄秋瘴寕我毒夏水胡不夷信知道存者但問心所之呂梁有出入乃覺非虛詞
　　巡按自灕水南行
　　理棹雖雲逺飲氷寧有惜況乃佳山川怡然傲潭石奇峯岌前轉茂樹隈中積猿鳥聲自呼風泉氣相激目因詭容逆心與清暉滌紛吾謬執簡行郡將移檄即事聊獨歡素懐豈兼適悠悠詠靡盬庶以窮日夕
　　使還都湘東作
　　倉庚昨歸𠋫陽鳥今去時感物遽如此勞生安可思養真無上格圖進豈前期清節往來苦壯容離別衰盛明非不遇弱操自雲私孤楫清川泊征衣寒露滋風朝津樹落日夕嶺猿悲牽役而無悔坐愁秪自怡當須報恩已終爾謝塵緇
　　冬中至玉泉山寺屬窮隂氷閉崖谷無色及仲春行縣復往焉故有此作
　　靈境信幽絶芳時重暄妍𠕂來及茲勝一遇非無縁萬木柔可結千花敷欲然松間鳴好鳥竹下流清泉石壁開精舍金光照法筵真空本自寂假有聊相宣復此灰心者仍追巢頂禪簡書雖有畏身世亦相〈一作俱〉捐郢城西北有大古塜數十觀其封域多是楚時諸王而年代久逺不復可識唯直西有樊妃塜因後人為植松柏故行路盡知之
　　蘋藻生南澗蕙蘭秀中林嘉名有所在芳氣無幽深楚子初逞志樊妃嘗獻箴能令更擇士非直罷從禽舊國皆湮滅先王亦莫尋唯傳賢媛隴猶結後人心牢落山川意蕭疎松柏隂破墻時直上荒徑或斜侵惠問終不絶風流獨至今千春思𥥆窕黃鳥復哀音
　　荊州作二首
　　先逹志其大求意不約文士伸在知己已況仕於君㣲誠夙所尚細故不足雲時來忽易失事往良難分顧念凡近姿焉欲殊常勲亦以行則是豈必素有聞千慮且猶失萬緒何其紛進士茍非黨免相安得羣衆口金可鑠孤心絲共棼意忠仗朋信語勇同敗軍古劍徒有氣幽蘭秪自薰髙秩向所忝於義如浮雲
　　千載一遭遇往賢所至難問余奚為者無階忽上摶明聖不世出翼亮非茍安崇髙自有配孤陋何足干遇恩一時來竊位三歲寒誰謂誠不盡知窮力亦殫雖至負乗冦初無挾術鑽浩蕩出江湖翻覆如波瀾心傷不材樹自念獨飛翰徇義在匹夫報恩猶一餐況乃山海澤效無毫髪端內訟巳慙沮積毀今摧殘胡為復惕息傷鳥畏虛彈
　　在郡秋懐二首
　　秋風入前林蕭瑟鳴髙〈一作寒〉枝寂寞遊子思寤歎何人知宦成名不立志存歲已馳五十而無聞古人深所疵平生去外飾直道如不羈未得操割效忽復寒暑移物情自古然身退毀亦隨悠悠滄江渚望望白雲涯露下霜且降澤中草離披蘭艾若不分安用馨香為
　　庭蕪生白露歲𠋫感遐心策蹇慙逺途巢枝思故林小人恐致冦終日如臨深魚鳥好自逸池籠安所欽掛冠東都門採蕨南山岑議道誠愧昔覽分還愜今憮然憂成老空爾白頭吟
　　忝官二十年盡在內職及為郡嘗積戀因賦詩焉
　　江流去朝宗晝夜茲不舍仲尼在川上子牟存闕下聖逹有由然孰是無心者一郡茍能化百城豈雲寡愛禮誰為羊戀主吾猶馬感初時不載思奮翼無假閑宇常自閉沈心何用寫攬衣歩前庭登陴臨曠野白水生迢遞清風寄瀟灑願言采芳澤終朝不盈把
　　二弟宰邑南海見羣雁南飛因成詠以寄
　　鴻雁自北來嗷嗷度煙景常懐稻梁惠豈憚江山永小大每相從羽毛當自整雙鳬侶晨泛獨鶴叅宵警為我更南飛因書至梅嶺
　　將發還鄉示諸弟
　　歲陽亦頹止林意日蕭摵雲胡當此時緬邁復為客至愛孰能捨名義來相廹負徳良不貲輸誠靡所惜一木逢廈構纎塵願山益無力主君恩寧利客卿壁去去榮歸養憮然歎行役
　　敘懐二首
　　弱歲讀羣史抗跡追古人被褐有懐玉佩印從負薪志合豈兄弟道行無賤貧孤根亦何頼感激此為鄰晩節從卑秩岐路良非一既聞持兩端復見挾三術木𤓰誠有報玉楮論無實已矣直躬者平生壯圖失去去勿重陳歸來茹芝術
　　題畫山水障
　　心累猶不盡果為物外牽偶因耳目好復假丹青妍嘗抱野閒意而迫區中縁塵事固巳矣秉意終不遷良工適我願妙墨揮巖泉變化合羣有髙深侔自然置陳北堂上倣像南山前靜無戶庭出行已茲地偏萱草憂可樹合歡忿益蠲所因本㣲物況乃憑幽筌言象㑹自泯意色聊自宣對玩有佳趣使我心𣺌綿
　　奉和聖製瑞雪篇
　　萬年春三朝日上御明臺旅庭實初瑞雪兮霏微俄同雲兮蒙宻此時騷切隂風生先過金殿有餘清信宿嬋娟飛雪度能使玉人俱掩嫮皓皓樓前月初白紛紛陌上塵皆素昨訝驕陽積數旬始知和氣待迎新匪惟在人利曽是扶〈一作占〉天意天意豈雲遙雪下不崇朝皇情玩無斁雪委方盈尺草樹紛早榮京坻宛先積君恩誠謂何歲稔復人和預數斯箱慶應如此雪多朝冕旒兮載悅想籉笠兮農節倚瑤琴兮或歌續薫風兮瑞雪福浸昌應尤盛瑞雪年年常感聖願以柏梁作長為栁花詠
　　奉和聖製溫泉歌
　　有時神物待聖人去後湯還冷來時樹亦春今茲十月自東歸羽斾逶迤上翠微溫谷蔥蔥佳氣色離宮奕奕葉光輝臨渭川近天邑浴日溫泉復在茲羣仙洞府那相及吾君利物心𤣥澤浸蒼黔漸漬神湯無疾苦薫歌一曲感人深
　　南郊太尉酌獻武舞作凱安之樂
　　馨香惟後徳明命光天保肅祀崇聖靈陳信表黃道玉戚初蹈厲金匏既靜好介福何穰穰精誠格穹昊












　　御定全唐詩巻四十七
　　欽定四庫全書
　　御定全唐詩巻四十八
　　張九齡
　　奉和聖製經孔子舊宅
　　孔門太山下不見登封時徒有先王法今為明主思恩加萬乘幸禮致一牢祠舊宅千年外光華空在茲
　　奉和聖製次瓊嶽韻
　　山祇亦望幸雲雨見靈心嶽館逢朝霽關門解宿隂咸京天上近清渭日邊臨我武因冬狩何言是即禽
　　奉和聖製送李尚書入蜀
　　眷言感忠義何有間山川徇節今如此離情空復然皇心在勤恤徳澤委昭宣周月成功後明年或勞還
　　奉和聖製初出洛城
　　東上淹龍駕西人望翠華山川祗詢物宮觀豈為家十月回星斗千官捧日車洛陽無怨思廵幸更非賒
　　奉和聖製途次陜州作
　　馳道當河陜陳詩問國風川原三晉別襟帶兩京同後殿函關盡前旌闕塞通行㸔洛陽陌光景麗天中
　　勅賜寧王池宴
　　賢王有池館明主賜春遊淑氣林間發恩光水上浮徒慙〈一作㕘〉和鼎地終謝巨〈一作濟〉川舟皇澤空如此輕生莫可酬
　　天津橋東旬宴得歌字韻
　　清洛象天河東流形勝多朝來逢宴喜春盡卻妍和泉鮪歡時躍林鸎醉裏歌賜恩頻若此為樂奈人何
　　上陽水窗旬宴得移字韻
　　河漢非應到汀洲忽在斯仍逢帝樂下如逐海槎窺春賞時將換皇恩嵗不移今朝遊宴所莫比天泉池
　　折楊柳
　　纎纎折楊柳持此寄情人一枝何足貴憐是故園春遲景那能乆芳菲不及新更愁征戍客容鬢老邊塵
　　剪綵
　　奼女矜容色為花不讓春既爭芳意早誰待物華真葉作叅差發枝從㸃綴新自然無限態長在艷陽晨〈一作人〉
　　和崔黃門寓直夜聽蟬之作
　　蟬嘶玉樹枝向夕恵風吹幸入連宵聽應縁飲露知思深秋欲近聲靜夜相宜不是黃金飾清香徒爾為
　　和姚令公從幸溫湯喜雪
　　萬乘飛黃馬千金狐白裘正逢銀霰積如向玉京遊瑞色鋪馳道花文拂綵旒還聞吉甫頌不共郢歌儔
　　立春日晨起對積雪
　　忽對林亭雪瑤華處處開今年迎氣始昨夜伴春回玉潤窗前竹花繁院裏梅東郊齋祭所應見五神來
　　三月三日申王園亭宴集
　　稽亭追往事雎苑勝前聞飛閣凌芳樹華池落綵雲藉草人留酌銜花鳥赴羣向來同賞處惟恨碧林曛
　　三月三日登龍山
　　伊川與㶚津今日祓除人豈似龍山上還同湘水濵衰顔憂更老淑景望非春禊飲非吾事聊將偶俗塵
　　和王司馬折梅寄京邑昆弟
　　離別念同嬉芬榮欲共持獨攀南國樹遙寄北風時林惜迎春早花愁去日遲還聞折梅處更有棣華詩
　　晩霽登王六東閣
　　試上江樓望初逢山雨晴連空青嶂合向晩白雲生彼羙要殊觀蕭條見逺情情來不可極日暮水流清
　　蘇侍郎紫薇庭各賦一物得芍藥
　　仙禁生紅藥㣲芳不自持幸因清切地還遇艷陽時名見桐君籙香聞鄭國詩孤根若可用非直愛華滋
　　和黃門盧侍御詠竹
　　清切紫庭垂葳蕤防露枝色無𤣥月變聲有恵風吹髙節人相重虗心世所知鳳皇佳可食一去一來儀
　　和韋尚書答梓州兄南亭宴集
　　棠棣聞餘興烏衣有舊遊門前杜城陌池上曲江流暇日嘗繁㑹清風詠阻修始知西峙嶽同氣此相求〈陸平原贈弟有子為東峙嶽之句〉
　　答陳拾遺贈竹簮
　　與君嘗此志因物復知心遺我龍鍾節非無玳瑁簮幽素宜相重雕華豈所任為君安首飾懐此代兼金
　　贈澧陽韋明府
　　君有百錬刃堪斷七重犀誰開太阿匣持割武城雞竟與尚書佩遙應天子提何時遇操宰當使玉如泥
　　在洪州答綦母學士
　　旬雨不愆期由來自若時爾無言郡政吾豈欲天欺常念涓塵益惟歡草樹滋課成非所擬人望在東菑
　　酬王六霽後書懐見示
　　雲雨俱行罷江天巳洞開炎氛霽後滅邊緒望中來作驥君垂耳為魚我曝鰓更憐湘水賦還是洛陽才
　　酬王六寒朝見詒
　　賈生流寓日揚子寂寥時在物多相背唯君獨見思漁為江上曲雪作郢中詞忽枉兼金訊長懐伐木詩
　　林亭詠
　　穿竹非求麗幽閑欲寄情偶懐因壤石真意在蓬瀛苔益山文古池添竹氣清從茲果蕭散無事亦無營
　　晨出郡舍林下
　　晨興歩北林蕭散一開襟復見林上月娟娟猶未沉片雲自孤逺叢篠亦清深無事由來貴方知物外心園中時蔬盡皆鋤理唯秋蘭數本委而不顧彼雖一物有足悲者遂賦二章
　　場藿巳成嵗園葵亦向陽蘭時獨不偶露節漸無芳㫖異菁為蓄甘非蔗有漿人多利一飽誰復惜馨香幸得不鋤去孤苗守舊根無心羨㫖蓄豈欲近名園遇賞寧充佩為生莫礙門幽林芳意在非是為人論
　　林亭寓言
　　林居逢嵗晏遇物使情多蘅茝不時與芬榮奈汝何更憐籬下菊無如松上蘿因依自有命非是隔陽和
　　送使廣州
　　家在湘源住君今海嶠行經過正中道相送倍為情心逐書郵去形隨世網嬰因聲謝逺別縁義不縁名
　　送姚評事入蜀各賦一物得卜肆
　　蜀嚴化已乆沉㝠空所思嘗聞賣卜處猶憶下簾時驅傳應經此懐賢倘問之歸來說往事歴歴偶心期
　　送竇校書見餞得雲中辨江樹
　　江水天連色無涯淨野氛微明岸傍樹凌亂渚前雲舉棹形徐〈一作隨〉轉登艫意漸分渺茫從此去空復惜離羣
　　餞王司馬入計同用洲字
　　元寮行上計舉餞出林丘忽望題輿逺空思解榻遊別筵鋪柳岸征棹倚蘆洲獨歎湘江水朝宗向北流
　　東湖臨泛餞王司馬
　　南土秋雖半東湖草未黃聊乘風日好來泛芰荷香蘭棹無勞速菱歌不厭長忽懐京洛去難與共清光
　　餞濟隂梁明府各探一物得荷葉
　　荷葉生幽渚芳華信在茲朝朝空此地采采欲因誰但恐星霜改還將蒲稗衰懐君羙人別聊以贈心期
　　餞陳學士還江南同用徵字
　　荷蓧旋江澳銜杯餞霸陵別前林鳥息歸處海煙凝風土鄉情接雲山客念憑聖朝巖穴選應待鶴書徵
　　通化門外送別
　　屢別容華改長愁意緒㣲義將私愛隔情與故人歸薄宦無時賞勞生有事機離魄今夕夢先繞舊林飛
　　送楊道士往天台
　　鬼谷還成道天台去學仙行應松子化留與世人傳此地煙波逺何時羽駕旋當湏一把袂城郭共依然
　　送楊府李功曹
　　平生屬良友結綬望光輝何知人事拙相與宦情非別路穿林盡征㠶際海歸居然巳多意況復兩鄉違
　　送宛句趙少府
　　解巾行作吏尊酒謝離居修竹含清景華池澹碧虗地將幽興愜人與舊遊踈林下紛相送多逢長者車
　　送韋城李少府
　　送客南昌尉離亭西𠋫春野花㸔欲盡林鳥聽猶新別酒青門路歸軒白馬津相知無逺近萬里尚為鄰
　　送蘇主簿赴偃師
　　我與文雄別胡然邑吏〈一作使〉歸賢人安下位鷙鳥欲卑飛激節輕華冕移官徇綵衣羨君行樂處從此拜庭闈
　　送廣州周判官
　　海郡雄蠻落津亭壯越臺城隅百雉映水曲萬家開里樹桄榔出時禽翡翠來觀風猶未盡早晚使車回
　　郡南江上別孫侍御
　　雲嶂天涯盡川途海縣窮何言此地僻忽與故人同身負邦君弩情紆御史驄王程不我駐離思逐秋風
　　道逢北使題贈京邑親知
　　征稍靡靡去國方遲遲路遶南登岸情揺北上旗故人憐別日旅雁逐歸時嵗晏無芳草將何寄所思
　　江上使風呈裵宣州耀卿
　　江路與天連風㠶何淼然遙林浪出沒孤舫鳥聮翩常愛千鈞重深思萬事捐報恩非徇祿還逐賈人船
　　溪行寄王震
　　山氣朝來爽溪流日向清逺心何處愜閑棹此中行〈一作轉逢空闊處聊洗滯留情〉叢桂林間待羣鷗水上迎徒然適我願幽獨為誰情
　　自豫章南還江上作
　　歸去南江水磷磷見底清轉逢空闊處聊洗滯留情浦樹遙如待江鷗近若迎津途別有趣況乃濯吾纓
　　將至岳陽有懐趙二
　　湘岸〈一作浦〉多深林青冥晝結隂獨無謝客賞況復賈生心草色雖雲發天光或未臨江潭非所遇為爾白頭吟
　　使還湘水
　　歸舟宛何處正值楚江平夕逗煙村宿朝縁浦樹行於役已彌嵗言旋今愜情鄉郊尚千里流目夏雲生
　　初發道中寄逺
　　日夜鄉山逺秋風復此時舊聞胡馬思今聽楚猿悲念別朝昬苦懐歸嵗月遲壯圖空不息常恐髪如絲
　　自湘水南行
　　落日催行舫逶迤洲渚間雖雲有物役乘此更休閑暝色生前浦清暉發近山中流澹容與唯愛鳥飛還
　　初入湘中有喜
　　征鞍窮郢路歸棹入湘流望鳥唯貪疾聞猿亦罷愁兩邊楓作岸數處橘為洲卻記從來意翻疑夢裏遊
　　耒陽溪夜行
　　乘夕棹歸舟縁源路轉幽月明㸔嶺樹風靜聽溪流嵐氣船間入霜華衣上浮猿聲雖此夜不是別家愁
　　江上
　　長林何繚繞逺水復悠悠盡日餘無見為心那不愁憶將親愛別行為主恩酬感激空如此芳時屢巳遒
　　自彭蠡湖初入江
　　江岫殊空闊雲煙處處浮上來羣噪鳥中去獨行舟牢落誰相顧逶迤日自愁更將心問影於役復何求
　　赴使瀧峽
　　溪路日幽深寒空入兩嶔霜清百丈水風落萬重林夕鳥聮歸翼秋猿斷去心別離多逺思況乃嵗方隂
　　湖口望廬山瀑布泉
　　萬丈洪〈一作紅〉泉落迢迢半紫氛奔飛流〈一作下〉雜樹灑落出重雲日照虹蜺似天清風雨聞靈山多秀色空水共氤氳
　　湞陽峽
　　行舟傍越岑𥥆窕越溪深水暗先秋冷山晴當晝隂重林間五色對壁聳千尋惜此生遐逺誰知造化心
　　使至廣州
　　昔年嘗不調茲地亦邅回本謂雙鳬少何知駟馬來人非漢使槖郡是越王臺去去雖殊事山川長在哉
　　春江晩景
　　江林多〈一作皆〉秀發雲日復相鮮征路那逢此春〈一作鄉〉心益渺然興來祗自得佳氣莫能傳薄暮津亭下餘花滿客船
　　與王六履震廣州津亭曉望
　　明發臨前渚寒〈一作潮〉來淨逺空水紋天上碧日氣海邊紅景物紛為異人情賴此同乘槎〈一作桴〉自有適非欲破長風
　　初發曲江溪中
　　溪流清且深松石復隂臨正爾可嘉處胡為無賞心我由不忍別物亦有縁侵自匪常行邁誰能知此音
　　旅宿淮陽亭口號〈一作宋之問詩〉
　　日暮荒亭上悠悠旅思多故鄉臨桂水今夜渺星河暗草霜華發空亭雁影過興來誰與晤勞者自為歌
　　望月懐逺
　　海上生明月天涯共此時情人怨遙夜竟夕起相思滅燭憐光滿披衣覺露滋不堪盈手贈還寢夢佳期
　　秋夕望月
　　清迥江城月流光萬里同所思如夢裏相望在庭中皎潔青苔露蕭條黃葉風含情不得語頻使桂華空
　　詠燕
　　海燕何微眇乗春亦蹔來豈知泥滓賤秪見玉堂開繡戶時雙入華軒日㡬回無心與物競鷹隼莫相猜
　　故刑部李尚書荊谷山集㑹
　　嘗聞繼老𣆀身退道彌躭結宇倚青壁疏泉噴碧潭苔石隨人古煙花寄酒酣山光紛向夕歸興杜城南
　　戲題春意
　　一作江南守江林三四春相鳴不及鳥相樂喜關人日守朱絲直年催華髪新淮陽秪有臥持此度芳辰
　　庭梅詠
　　芳意何能早孤榮亦自危更憐花蔕弱不受嵗寒移朝雪那相妬隂風已屢吹馨香雖尚爾飄蕩復誰知
　　聽箏
　　端居正無緒那復發秦箏纎指傳新意繁絃起怨情悠揚思欲絶掩抑態還生豈是聲能感人心自不平
　　初秋憶金均兩弟
　　江渚秋風至他鄉離別心孤雲愁自逺一葉感何深憂喜嘗同域飛鳴忽異林青山西北望堪作白頭吟
　　秋懐
　　感惜芳時換誰知客思懸憶隨鴻向煖愁學馬思邊留滯機還息紛拏網自牽東南起歸望何處是江天
　　故刑部李尚書輓詞三首
　　仙宗出趙北相業起山東明徳嘗為禮嘉謀屢作忠論經白虎殿獻賦甘泉宮與善今何在蒼生望已空宿昔三台踐榮華駟馬歸印從青瑣拜翰入紫宸揮題劍恩方重藏舟事已非龍門不可望感激涕沾衣永歎常山寳沉埋京兆阡同盟㑹五月華表記千年渺漫野中草微茫空裏煙共悲人事絶唯對杜陵田故徐州刺史贈吏部侍郎蘇公輓歌詞三首
　　韋𤣥方繼相荀爽復齊名在貴兼天爵能賢出世卿學聞金馬詔神見玉人清藏壑今如此為山遂不成相如只謝病子敬忽雲亡豈悟瑤臺雪分彫玉樹行清規留草議故事在封章本謂山公啓而今歿始揚返𦵏長安陌秋風簫鼓悲奈何相送者不是平生時寒影催年急哀歌助晩遲寧知建旟罷丹旐向京師
　　故滎陽君蘇氏輓歌詞三首
　　門緒公侯列嬪風詩禮行松蘿方有寄桃李忽無成劍去雙龍別雛哀九鳳鳴何言嶧山樹還似半心生永歎芳魂斷行㸔草露滋二宗榮盛日千古別離時竟罷生芻〈一作香〉贈空留畫扇悲容車𠉀曉發何嵗是歸期縞服紛相送𤣥扄翳不開更悲泉火滅徒見柳車回舊室容衣奠新塋拱樹栽唯應月照簟潘岳此時哀
　　睂州康司馬輓歌詞
　　家受專門學人稱入室賢劉楨徒有氣管輅獨無年謫去長沙國魂歸京兆阡從茲匣中劍埋沒罷衝天
　　奉和聖製早發三鄉山行
　　羽衛森森西向秦山川歴歴在清晨晴雲稍巻寒巖樹宿雨能〈一作微〉銷御路塵聖徳由來合天道靈符即此應時廵遺賢一一皆羈致猶欲髙深訪隠淪
　　奉和聖製龍池篇
　　天啓神龍生碧泉泉水靈源浸迤延飛龍已向珠潭出積水仍將銀漢連岸傍花柳㸔勝畫浦上樓臺問是仙我後元符從此得方為萬嵗夀圖川








　　御定全唐詩巻四十八
　　欽定四庫全書
　　御定全唐詩巻四十九
　　張九齡
　　奉和聖製南郊禮畢酺宴
　　配天昭聖業率土慶輝光春發三條路酺開百戲塲流恩均庶品縱觀聚康荘妙舞來平樂新聲出建章分曹日抱戴赴節鳳歸昌幸奏承雲樂同晞湛露陽氣和皆有感澤厚自無疆飽徳君臣醉連歌奉柏梁
　　奉和聖製早渡蒲津關
　　魏武中流處軒皇問道回長堤春樹發髙掌曙雲開龍負王舟渡人占仙氣來河津㑹日月天仗役風雷東顧重關險西馳萬國陪還聞股肱郡元首詠康哉
　　奉和聖製同二相南出雀鼠谷
　　設險諸侯地承平聖主廵東君朝二月南斾擁三辰寒出重關盡年隨行漏新瑞雲叢捧日芳樹曲迎春舞詠先馳道恩華及從臣汾川花鳥意併奉屬車塵
　　奉和聖製經河上公廟
　　昔者河邊叟誰知隠與仙姓名終不識章句此空傳跡為坐忘晦言猶強著詮精靈竟何所祠宇獨依然道在紆宸睠風行動睿篇從茲化天下清淨復何先
　　奉和聖製送尚書燕國公赴朔方
　　宗臣事有徵廟筭在休兵天與三台座人當萬里城朔南方偃革河右〈一作北〉暫揚旌寵錫從仙禁光華出漢京山川勤逺略原隰軫皇情為奏薫琴唱仍題寳劍名聞風六郡伏計日五戎平山甫歸應疾留侯功復成歌鍾旋可望袵席豈難行四牡何時入吾君憶履聲
　　奉和聖製途經華山
　　萬乗華山下千巖雲漢中靈居雖窅宻睿覽忽𤣥同日月臨髙掌神仙仰大風攢峰勢岌岌翊輦氣雄雄揆物知幽賛銘勲表聖衷㑹應陪玉檢來此告成功
　　奉和聖製早登太行山率爾言志
　　孟月攝提貞乗時我後征晨嚴九折度暮戒六軍行日御馳中道風師卷太清戈鋋林表出組練雪間明動植希皇豫髙深奉睿情陪遊七聖列望幸百神迎氣色煙猶喜恩光草尚榮之罘稱萬嵗今此復同聲
　　奉和聖製登封禮畢洛城酺宴
　　大君畢能事端扆樂成功運與千齡合歡將萬國同漢酺歌聖酒韶樂舞薰風河洛榮光遍雲煙喜氣通春華頓覺早天澤倍知崇草木皆沾被猶言不在躬
　　恩賜樂遊園宴應制
　　寳筵延厚〈一作錫〉命供帳序羣公形勝宜春接威儀建禮同晞陽人似露解慍物從風朝慶千齡始年華二月中輝光遍草木和氣發絲桐歲嵗無為化寧知樂九功
　　奉和聖製過王濬墓
　　漢王思鉅鹿晉將在𢎞農入蜀舉長算平吳成大功與渾雖不協歸皓實為雄孤績淪千載流名感聖衷萬乗度荒隴一顧凜生風古節猶不棄今人爭効忠
　　奉和吏部崔尚書雨後大明朝堂望南山
　　迢逓終南頂朝朝閶闔前朅來青綺外髙在翠微先雙鳳褰為闕羣龍儼若仙還知到𤣥圃更是謁甘泉夜雨塵初滅秋空月正懸詭容紛入望霽色宛成妍東極華隂踐西彌嶓冢連奔峰出嶺外瀑水落雲邊漢帝宮將苑商君陌與阡林華鋪近甸煙靄遶晴川既庶仁斯及分憂政已宣山公啓事罷吉甫頌聲傳濟濟金門歩洋洋玉樹篇徒歌雖有屬清越豈同年
　　和崔尚書喜雨
　　積陽雖有晦經月未為災上念人天重先祈雲漢回仁心及草木號令起風雷照爛隂霞止交紛瑞雨來三辰破黍稷四達屏氛埃池溜因添滿林芳為灑開聽中聲滴瀝望處影徘徊惠澤成豐嵗昌言發上才無論騐石鼓不是御雲臺直頌皇恩浹崇朝遍九垓
　　和許給事中直夜簡諸公
　　未央鐘漏晩仙宇藹沈沈武衛千廬合嚴扃萬戶深左掖知天近南窗見月臨樹揺金掌露庭徙玉樓隂他日聞更直中宵屬所欽聲華大國寳夙夜近臣心逸興乗髙閣雄飛在禁林寧思竊抃者情發為知音
　　和蘇侍郎小園夕霽寄諸弟
　　清風閶闔至軒蓋承明歸雲月愛秋景林堂開夜扉何言兼濟日尚與宴私違興逐蒹葭變文因棠棣飛人倫用忠孝帝徳已光輝贈弟今為貴方知陸氏微
　　酬宋使君見贈之作
　　時來不自意宿昔謬樞衡翊聖負明主妨賢媿友生罷歸猶右職待罪尚南荊政有留棠舊風因繼組成〈一作清〉髙軒〈一作軒車〉問疾苦烝〈一作黎〉庶荷仁明衰廢時所薄祗言僚故〈一作舊〉情
　　酬宋使君見詒
　　陟鄰初稟訓獻䇿幸逢時朝列且雲忝君恩復若茲庭闈際海曲軺傳荷天慈顧巳歡烏鳥聞君泣素絲才明應主召福善豈神欺但願白心在終然湼不淄
　　酬通事舍人寓直見示篇中兼起居陸舍人景獻
　　軒掖殊清秘才華固在斯興因膏澤灑情與恵風吹所羙應人譽何私亦我儀同聲感喬木比翼謝長離價以陸生減賢慙鮑叔知薄遊嘗獨媿芳訊乃兼施此夜金閨籍伊人瓊樹枝飛鳴復何逺相顧幸媞媞
　　與袁補闕尋蔡拾遺㑹此公出行後蔡有五韻詩見贈以此篇答焉
　　轍跡陳家巷詩書孟子鄰偶來乗興者不值草𤣥人契是忘年合情非累日申聞君還薄暮見眷及茲辰贈我如瓊玖將何報所親
　　酬趙二侍御使西軍贈兩省舊僚之作
　　石室先鳴者金門待詔同操刀嘗願割持斧竟稱雄應敵兵初起縁邊虜欲空使車經隴月征斾繞河風忽枉兼金訊非徒秣馬功氣清〈一作凌〉蒲海曲聲滿柏臺中顧已塵華省欣君震逺戎明時獨匪報嘗欲退微躬武司功初有幽庭春暄見貽夏首獲見以詩報焉
　　芳月盡離居幽懐重起予雖言春事晩尚想物華初遲日皦方照髙齋澹復虗筍成林向宻花落樹應疎贈鯉情無間求鶯思有餘暄妍不相待含歎欲焉如
　　酬王履震遊園林見貽
　　宅生惟海縣素業守郊園中覽霸王說上徼明主恩一行罷蘭徑數載歴金門既負潘生拙俄從周任言逶迤戀軒陛蕭散反丘樊舊逕稀人跡前池耗水痕併㸔芳樹老唯覺敝廬存自我棲幽谷逢君翳覆盆孟軻應有命賈誼得無寃江上行傷逺林間偶避喧地偏人事絶時霽鳥聲繁獨善心俱閉窮居道共尊樂因南澗藻憂豈北堂萱幽意加投漆新詩重贈軒平生徇知已窮逹與君論
　　餞王尚書出邊
　　漢相推人傑殷宗伐鬼方還聞出將重坐見即戎良上策應為豫中權且用光令申兵氣倍威憺〈一作慴〉虜魂亡樹比公孫大城如道濟長夏雲登隴首秋露遼陽武徳舒宸睠文思餞樂章感恩身既許激節膽猶嘗祖帳傾朝列軍麾駐道傍詩人何所詠尚父欲鷹揚
　　送趙都護赴安西
　　將相有更踐簡心良獨難逺圖嘗畫地超拜乃登壇戎即崑山序車同渤海單義無中國費情必逺人安他日文兼武而今栗且寛自然來月窟何用刺樓蘭南至三冬晚西馳萬里寒封侯自有處征馬去嘽嘽
　　奉使自藍田玉山南行
　　征驂入雲壑始憶歩金門通籍微軀幸歸途明主恩匪唯徇行役兼得慰晨昏是節暑雲熾紛吾心所尊海縣且悠緬山郵日駿奔徒知惡囂事未暇息隂論嶢武經陳跡衡湘指故園水聞南澗險煙望北林繁逺靄千巖合幽聲百籟喧隂泉夏猶凍陽景晝方暾懿此髙深極徒令夢想存盛明期有報長徃復奚言
　　賀給事嘗詣蔡起居郊館有詩因命同作
　　記言聞直史築室面層阿豈不承明入終雲幽意多沈㝠髙士致休澣故人過前嶺遊氛滅中林芳氣和茲辰阻佳趣望羙獨如何
　　南山下舊居閑放
　　秪役已雲乆乗閑反服初塊然屏塵事幽獨坐林閭清曠前山逺紛喧此地疎喬木凌青靄修篁媚緑渠耳和繡翼鳥目暢錦鱗魚寂寞心還間〈一作閉〉飄颻體自虗興來命㫖酒臨罷閱仙書但樂多幽意寧知有毀譽尚想爭名者誰雲要路居都忘下流歎傾奪竟何如
　　髙齋閑望言懐
　　髙齋復晴景延眺屬清秋風物動歸思煙林生逺愁紛吾自窮海薄宦此中州取路無髙足隨波適下流嵗華空冉冉心曲且悠悠坐惜芳時歇胡然乆滯留
　　別鄉人南還
　　橘柚南中煖桑榆北地隂何言榮落異因見別離心吾亦江鄉子思歸夢寐深聞君去水宿結思渺雲林牽綴從浮事遲回謝所欽東南行舫逺秋浦念猿吟
　　初發江陵有懐
　　極望涔陽浦江天渺不分扁舟從此去鷗鳥自為羣他日懐真賞中年負俗紛適來果微尚倐爾㑹斯文復想金閨籍何如夢渚雲我行多勝寄浩思獨氛氳
　　同綦母學士月夜聞雁
　　棲宿豈無意飛飛更逺尋長途未及半中夜有遺音月思闗山笛風號流水琴空聲兩相應幽感一何深避繳歸南浦離羣呌北林聮翩俱不定憐爾越鄉心
　　登總持寺閣
　　香閣起崔嵬髙髙沙版開攀躋千仭上紛詭萬形來草間商君陌雲重漢後臺山從函谷斷川向斗城回林裏春容變天邊客思催登臨信為羙懐逺獨悠哉
　　晚憩王少府東閣
　　披軒肆流覽雲壑見深重空水秋彌淨林煙晩更濃坐隅分洞府簷際列羣峰窈窕生幽意參差多異容還慙大隠跡空想列仙蹤賴此昇攀處蕭條得所從
　　登城樓望西山作
　　城樓枕南浦日夕顧西山宛宛鸞鶴處髙髙煙霧間仙井今猶在洪厓乆不還金編莫我授羽駕亦難攀簷際千峰出雲中一鳥閑縱觀窮水國游思徧人寰勿復塵埃事歸來且閉關
　　祠紫蓋山經玉泉山寺
　　指塗躋楚望策馬傍荊岑稍稍松篁入泠泠磵谷深觀竒逐幽暎歴險忘嶇嶔上界投佛影中天揚梵音焚香懴在昔禮足誓來今靈異若有對神仙真可尋髙僧聞逝者逺〈一作絶〉俗是初心蘚駁經行處猿啼燕坐林歸真已寂滅留跡豈埋沉法地自茲廣何雲千萬金
　　洪州西山祈雨是日輙應因賦詩言事
　　茲山藴靈異走望良有歸丘禱雖巳乆甿心難重違遲明申藻薦先夕旅巖扉獨宿雲峰下蕭條人吏稀我來不外適幽抱自中微靜入風泉奏涼生松栝圍窮年滯逺想寸晷閱清暉虗羙悵無屬素情緘所依詭隨嫌弱操羇束謝貞肥義濟亦吾道誠存為物祈靈心倐已應甘液幸而飛閉閣且無責隨車安敢希多慙徳不感知復是耶非
　　經江寧覽舊跡至𤣥武湖
　　南國更數世北湖方十洲天清華林苑日晏景陽樓果下回仙騎津傍駐綵斿〈一作旒〉鳬鷖喧鳳管荷芰鬬〈一作暗〉龍舟七子陪詩賦千人和棹謳應言在鎬樂不讓橫汾秋風俗因紓慢江山成易由駒王信不武孫叔是無謀佳氣日將歇霸功誰與修桑田東海變麋鹿姑蘇遊否運爭三國康時劣九州山雖幕府在館豈豫章留水淀還相閱菱歌亦故遒雄圖不足問唯想事風流
　　登襄陽峴山〈一本峴山上有恨字〉
　　昔年亟攀踐征馬復來過信若山川舊誰如嵗月何蜀相吟安在羊公碣巳磨令圖猶寂寞嘉㑹亦蹉跎宛宛樊城岸悠悠漢水波逶迤春日逺感寄客情多地本原林秀朝來煙景和同心不同賞留歎此巖阿
　　登荊州城樓
　　天宇何其曠江城坐自拘層樓百餘尺迢遞在西隅暇日時登眺荒郊臨故都纍纍見陳跡寂寂想雄圖古往山川在今來郡邑殊北疆雖入鄭東距豈防吳㡬代傳荊國當時敵陜郛上流空有處中土復何虞枕席夷三峽關梁豁五湖承平無異境守隘莫論夫自罷金門籍來參竹使符端居向林藪微尚在桑榆直似王陵戇非如甯武愚今茲對南浦乗雁與雙鳬
　　登樂遊原春望書懐
　　城隅有樂遊表裏見皇州策馬既長逺雲山亦悠悠萬壑清光滿千門喜氣浮花間直城路草際曲江流憑眺茲為羙離居方獨愁巳驚𤣥髪換空度緑荑柔奮翼籠中鳥歸心海上鷗既傷日月逝且欲桑榆收豹變焉能及鶯鳴非可求願言從所好初服返林丘
　　𠋫使登石頭驛樓作
　　山檻憑南〈一作髙〉望川途眇北流逺林天翠合前浦日華浮萬井縁津渚千艘咽渡頭漁商多末事耕稼少良疇自守陳蕃嘗登王粲樓徒然騁目處豈是獲心遊向跡雖愚谷求名異盜丘息隂芳木所空復越鄉憂
　　登臨沮樓
　　髙深不可厭廵屬復來過本與衆山絶況茲韶景和危樓入水倒飛檻向空摩雜樹縁青壁樛枝掛緑蘿潭清能徹底魚樂好跳波有象言雖〈一作難〉具無端思轉多同心不在此孤賞欲如何
　　陪王司馬登薛公逍遙臺
　　嘗聞薛公淚非直雍門琴竄逐留遺跡悲涼見此心府中因暇豫江上幸招尋人事巳成古風流獨至今閑情多感歎清景暫登臨無復甘棠在空餘蔓草深晴光送逺目勝氣入幽襟水去朝滄海春來換碧林賦懐湘浦弔碑想漢川沈曽是陪遊日徒為梁父吟
　　嘗與大理丞袁公太府丞田公偶詣一所林沼尤勝因並坐其次相得甚歡遂賦詩焉以詠其事
　　方駕與吾友同懐不異尋偶逢池竹處便㑹江湖心夏近林方宻春餘水更深清華兩輝暎閑歩亦窺臨蘋藻復佳色鳬鷖亦好音韶芳媚洲渚蕙氣襲衣襟蕭散皆為樂裵回從所欽謂予成夙志嵗晚共抽簪
　　與弟遊家園
　　定省榮君賜來歸是晝遊林烏飛舊里園果釀新秋枝長南庭樹池臨〈一作連〉北澗流星霜屢爾別蘭麝為誰幽善積家方慶恩深國未酬棲棲將義動安得乆情留
　　郡內閑齋
　　郡閣晝常掩庭蕪日復滋簷風落鳥毳窗葉掛蟲絲拙病宦情少羇閑秋氣悲理人無異績為郡但經時唯有江湖意沈㝠空在茲
　　城南隅山池春中田袁二公盛稱其羙夏首獲賞果㑹夙言故有此詠
　　憶昨聞佳境駕言尋昔蹊非惟初物變亦與舊遊暌幽渚為君說清晨即我攜途深獨睥睨歴險共攀躋林筍苞青籜津楊委緑荑荷香初出浦草色復縁堤樂處將鷗狎譚端用馬齊且言臨海郡兼話武陵溪異壤風煙絶空山巖逕迷如何際朝野從此待金閨
　　西江夜行
　　遙夜人何在澄潭月裏行悠悠天宇曠切切故鄉情外物寂無擾中流澹自清念歸林葉〈一作春服〉換愁坐露華生猶有汀洲鶴宵分乍一鳴
　　南還湘水言懐
　　拙宦今何有勞歌念不成十年乖夙志一別悔前行歸去田園老倘來軒冕輕江間稻正熟林裏桂初榮魚意思在藻鹿心懐食苹時哉茍不達取樂遂吾情
　　商洛山行懐古
　　園綺值秦末嘉遁此山阿陳跡向千古荒途始一過碩人乆淪謝喬木自森羅故事昔嘗覽遺風今豈訛泌泉空活活樵叟獨皤皤是處清暉滿從中幽興多長懐赤松意復憶紫芝歌避世辭軒冕逢時解薜蘿盛明今在運吾道竟如何
　　南還以詩代書贈京師舊寮
　　薄宦晨昏闕尊〈一作遵〉尊義取斯窮愁年貌改寂歴爾胡為不諂詞多忤無容禮益卑微生尚何有逺跡固其宜思擾梁山曲情揺越鳥枝故園從海上良友邈天涯雲雨歎一別川原勞載馳上慙伯樂顧中負叔牙知去國誠寥落經途弊險𡾟嵗逢霜雪苦林屬蕙蘭萎欲贈幽芳歇行悲舊賞移一從關作限兩見月成規苒苒窮年籥行行盡路岐征鞍稅北渚歸㠶指南垂樹晩猶蔥蒨江寒尚渺瀰土風從楚別山水入湘竒石瀨相奔觸煙林更蔽虧層崖夾洞浦輕舸泛澄漪松篠行皆傍禽魚動輙隨惜哉邊地隔不與故人窺疇昔陪鵷鷺朝陽振羽儀來音雖寂寞接景每逶迤朝罷冥塵事賔來話酒巵邀歡逐芳草結興選華池及此風成歎何時霧可披自憐無用者誰念有情離望羙音容闊懐賢夢想疲因聲達霄漢持拙守東陂
　　初發道中贈王司馬兼寄諸公
　　昔嵗嘗陳力中年退屏居承顔方弄鳥放性或觀魚曽是安疵拙誠非議卷舒林園事益簡煙月賞恆餘不意棲愚谷無階奉詔書湛恩均大造弱植媿空虗肅命趨仙闕僑裝撫傳車念行開祖帳憐別降題輿誰謂風期許叨延禮數殊義沾投分末情及解攜初追餞扶江介光輝燭里閭子雲應寂寞公叔〈一作緒〉為吹噓景物春來異音容日向疎川原行稍穏鍾鼓聽猶徐林隔王公轝雲迷班氏廬戀親唯委咽思徳更躊躇徇義當由此懐安乃闕如願酬明主恵行矣豈徒歟
　　自始興溪夜上赴嶺
　　嘗蓄名山意茲為世網牽征途屢及此初服巳非然日落青巖際溪行緑篠邊去舟乗月後歸鳥息人前數曲迷幽嶂連圻觸暗泉深林風緒結遙夜客情懸非梗胡為泛無膏亦自煎不知於役者相樂在何年
　　當塗界寄裴宣州
　　故人宣城守亦在江南偏如何分虎竹相與間山川章綬胡為者形骸非自然含情津渡闊倚望脰空延逺近聞佳政平生仰大賢推心徒有屬㑹面良無縁日夕遵前渚江村投暮煙念行秪意黙懐逺豈言宣委曲風波事難為尺素傳
　　郡中每晨興輙見羣鶴東飛至暮又行列而返哢唳雲路甚和樂焉予媿獨處江城常目送此意有所羨遂賦以詩
　　雲間有數鶴撫翼意無違曉日東田去煙霄北渚歸歡呼良自適羅列好相依逺集長江靜髙翔衆鳥稀豈煩仙子馭何畏野人機卻念乗軒者拘留不得飛
　　和裴侍中承恩拜掃旋轡途中有懐寄州縣官僚鄉國親故〈後缺〉
　　嵩嶽神惟降汾川鼎氣雄生才作霖雨繼代有清通天下稱賢相朝端挹至公自家來佐國移孝入為忠霜露多前感丘園想舊風扈廵過晉北問俗到河東便道恩華降還鄉禮教崇野尊延故老朝服見兒童
　　和姚令公哭李尚書乂
　　貴賤雖殊等平生竊下風雲泥勢已絶山海納還通忽歎登龍者翻將弔鶴同琴詩猶可託劍履獨成空疇昔嘗論禮興言每匪躬人思崔琰議朝掩祭遵公作善神何酷依仁命不融天文虗北斗人事罷南宮上宰既傷舊下流彌感衷無恩報國士徒欲問元穹
　　奉和聖製經函谷關作
　　函谷雖雲險黃河已復清聖心無所隔空此置關城
　　奉和聖製度潼關口號
　　嶙嶙故城壘荒涼空戍樓在徳不在險方知王道休
　　答太常靳博士見贈一絶
　　上苑春先入中園花盡開唯餘幽徑草尚待日光催
　　登荊州城望江二首〈統籖作一首〉
　　淊滔大江水天地相終始經閱㡬世人復歎誰家子東望何悠悠西來晝夜流嵗月既如此為心那不愁
　　賦得自君之出矣
　　自君之出矣不復理殘機思君如滿月夜夜減清輝
　　答陸澧
　　松葉堪為酒春來釀㡬多不辭山路逺踏雪也相過









　　御定全唐詩巻四十九
<集部,總集類,御定全唐詩>
　　欽定四庫全書
　　御定全唐詩巻五十
　　楊炯
　　楊炯華陰人㓜聰敏博學善屬文年十一舉神童授校書郎為崇文館學士遷詹事司直恃才簡倨人不容之武后時左轉梓州司法叅軍秩滿遷婺州盈川令卒於官中宗即位以舊僚贈著作郎炯聞時人以四傑稱乃自言曰吾愧在盧前恥居王後張說曰楊盈川文思如懸河注水酌之不竭既優於盧亦不減王也有盈川集三十卷今存詩一巻
　　奉和上元酺宴應詔
　　甲乙遇災年周隋送上妖〈一作祅〉星六丈出沴氣七重懸赤縣空無主蒼生欲問天龜龍開寶命雲火昭靈慶萬物覩真人千秋逢聖政祖宗𤣥澤逺文武休光盛大號域中平皇威天下驚參辰昭文物宇宙浹聲名漢後三章令周王五伐兵匈奴窮地角本自逺正朔驕子起
　　天街由來虧禮樂一衣掃風雨再戰夷屯剝清眀日月旦蕭索煙雲渙寒暑既平分隂陽復貞觀惟神諧妙物乃聖符幽贊下武發禎祥平階屬㑹昌金泥封日觀璧水匝眀堂業盛勲華德興〈一作輿〉包天地皇孝思義㒺極易禮光前式天煥三辰輝靈書五雲色敬時窮發斂卜代盈千億五緯聚華軒重光入望園公卿論至道天子拜昌言雷解初開出星空即便元瑤臺涼景薦銀闕秋陰遍百戲騁魚龍千門壯宮殿深仁洽蠻徼〈一作貊〉愷樂周寰縣宣室召羣臣眀庭禮百神仰德還符日霑恩更似春襄城非牧豎楚國有巴人
　　廣溪峽
　　廣溪三峽首曠望兼川陸山路遶羊腸江城鎮魚腹喬林百丈偃飛水千尋瀑驚浪回髙天盤渦轉深谷漢氏昔雲季中原爭逐鹿天下有英䧺襄陽有龍伏常山集軍旅永安興版築池臺忽巳傾邦家遽淪覆庸才若劉禪忠佐為心腹設險猶可存當無賈生哭
　　巫峽
　　三峽七百里唯言巫峽長重巖窅不極疉嶂凌蒼蒼絶壁橫天險莓苔爛錦章入夜分眀見無風波浪狂忠信吾所蹈泛舟亦何傷可以渉砥柱可以浮呂梁美人今何在靈芝徒有〈一作自〉芳山空夜猿嘯征客淚沾裳
　　西陵峽
　　絶壁聳萬仭長波射千里盤薄荊之門滔滔南國紀楚都昔全盛髙丘烜望祀秦兵一旦侵夷陵火潛起四維不復設闗塞良難恃洞庭且忽焉〈一作然〉孟門終巳矣自古天地闢流為峽中水行旅相贈言風濤無極已及余踐斯地瓌竒信為美江山若有靈千載伸知已
　　從軍行
　　烽火照西京心中自不平牙璋辭鳳闕鐵騎繞龍城雪暗凋旗畫風多雜鼓聲寧為百夫長勝作一書生
　　劉生
　　卿〈一作鄉〉家本六郡年長入三秦白璧酬知己黃金謝主人劍鋒生赤電馬足起紅塵日暮歌鐘發喧喧動四鄰
　　驄馬
　　驄馬鐵連錢長安俠少年帝畿平若水官路直如絃夜玉妝車軸秋金〈一作風〉鑄馬鞭風霜但自保窮逹任皇天
　　出塞
　　塞外欲紛紜〈一作紛〉雌䧺猶未分眀堂占氣色華葢辨星文二月河魁將三千太乙軍丈夫皆有志㑹見〈一作是〉立功勲
　　有所思
　　賤妾留南楚征夫向北燕三秋方一日少別比千年不掩嚬紅縷無論〈一作能〉數緑錢相思眀月夜迢遞白雲天
　　梅花落
　　牕外一株梅寒花五出開影隨朝日逺香逐便風來泣對銅鈎障愁看玉鏡臺行人斷消息春恨㡬裵回
　　折楊栁
　　邉地遙〈一作迷〉無極征人去不還秋容凋翠羽別淚損紅顔望斷流星驛心馳明月闗藁砧何處在楊栁自堪攀
　　紫騮馬
　　俠客重周遊金鞭控紫騮蛇弓白羽箭鶴轡赤茸鞦發跡來南海長鳴向北州匈奴今未滅畫地取封侯
　　戰城南
　　塞北途遼逺城南戰苦辛旛〈一作幢〉旗如鳥翼甲冑似魚鱗凍水寒傷馬悲風愁殺人寸心眀白日千里暗黃塵
　　送臨津房少府
　　岐路三秋別江津萬里長煙霞駐征葢奏促飛觴階樹含斜日池風泛早涼贈言未終竟流涕忽沾裳
　　送豐城王少府
　　愁結亂如麻長天照落霞離亭隱喬樹溝水浸平沙左尉才何屈東闗望漸賖行看轉牛斗持此報張華
　　送鄭州周司空〈一作司功〉
　　漢國臨清渭京城枕濁河居人下珠淚〈一作泣〉賔御促驪歌望極闗山逺秋深煙霧多唯餘三五夕眀月暫經過
　　送梓州周司功
　　御溝一相送征馬屢盤桓言笑方無日離憂獨未寛舉杯聊勸酒破涕暫為歡別後風清夜思君蜀路難
　　送楊處士反初卜居曲江
　　鴈門歸去逺垂老脫袈裟蕭寺休為客〈一作相〉曹溪便寄家緑琪千歲樹黃槿四時花別怨應無限門前桂水斜
　　途中
　　悠悠辭鼎邑去去指〈一作拒〉金墉途路盈千里山川亙百重風行常有地〈一作隊〉雲出本多峯鬱鬱園中栁亭亭山上松客心殊不〈一作未〉樂鄉淚獨無從
　　送劉校書從軍
　　天將下三宮星門召〈一作啟〉五戎坐謀資廟畧飛檄佇文䧺赤土流星劍烏號眀月弓秋隂生蜀道殺氣繞湟中風雨何年別琴尊此日同離亭不可望溝水自西東
　　遊廢觀
　　青嶂倚丹田荒涼數百年猶知小山桂尚識大羅天藥敗金爐火苔昬玉女泉歲時無壁畫朝夕有階煙花栁三春節江山四望懸悠然出塵網從此狎神仙
　　和石侍御山莊
　　煙霞非俗宇〈一作排俗累〉巖壑只幽居水浸何曾畎荒郊不復鋤影濃山樹宻香淺澤花疎濶塹防斜徑平堤夾小渠蓮房若箇實竹節㡬重〈一作竿〉虛蕭然隔城市酌醴焚枯魚
　　送李庶子致仕還洛
　　此地傾城日由來供帳華亭逢李廣騎門接邵平𤓰原野煙氛匝闗河遊望賖白雲斷巖岫緑草覆江沙詔賜扶陽宅人榮御史車㶚池一相送流涕向煙霞
　　早行
　　敞朗東方徹闌干北斗斜地氣俄成霧天雲漸作霞河流纔辨馬巖路不容車阡陌經三歲閭閻對五家露文沾細草風影轉髙花日月從來惜闗山猶自賖
　　和崔司空傷姬人
　　昔時南浦別鶴怨寶琴今日東方至鸞銷珠鏡前水流銜砌咽月影向窗懸妝〈一作粉〉匝悽餘粉〈一作淚〉薰爐滅〈一作減〉舊煙晩庭摧玉樹寒帳委金蓮佳人不再得雲〈一作白〉日㡬千年
　　和騫右丞省中暮望
　　故事閒臺閣仙門藹已深舊章窺複道雲幌肅重陰𤣥律葭灰變青陽斗柄臨年光揺樹色春氣繞蘭心風響髙窗度流痕曲岸侵天門〈一作民〉總樞轄人鏡辨衣簮日暮南宮靜瑤華振雅音
　　和酬虢州李司法
　　唇齒標形勝闗河壯邑居寒山抵方伯秋水面鴻臚君子從遊宦忘情任卷舒風霜下刀筆軒葢擁門閭平野芸黃遍長洲鴻鴈初菊花宜泛酒蒲葉好裁書昔我芝蘭契悠然雲雨疎非君重千里誰肯惠雙魚
　　和鄭讐校內省眺矚思鄉懐友
　　銅門初下辟石館始沈研遊霧千金字飛雲五色牋樓臺橫紫極〈一作氣〉城闕俯青田暄入瑤房裏春回〈一作過〉玉宇前霞文埋落照風物〈一作色〉澹歸煙翰墨三餘隙闗山四望懸頹峯〈一作風〉暌酌羽流水曠鳴雖欣承白雪終恨隔青天
　　和旻上人傷果禪師
　　淨業初中日浮生大小年無人本無我非後亦非前簫鼓旁喧地龍蛇直映〈一作真應〉天法門摧棟宇覺海破舟船書鎮秦王餉經文宋國傳聲華周百億風烈被〈一作破〉三千蕪沒青園寺荒涼紫陌田德音殊未逹拱木巳生煙
　　和劉侍郎入隆唐觀
　　福地隂陽合仙都日月開山川臨四險城樹隱三臺伏檻排雲出飛軒遶澗囘參差凌倒影瀟灑軼浮埃百果珠為實羣峰錦作苔懸蘿暗疑〈一作凝〉霧瀑布響成雷方士燒丹液真人泛玉杯還如問桃水更似得蓬萊漢帝求仙日相如作賦才自然金石奏何必上天台
　　和輔先入昊天觀星瞻〈一作占〉
　　遁甲爰皇里星占太乙宮天門開奕奕佳氣鬱蔥蔥碧落三乾外黃圖四海中邑居環若水城闕抵新豐玉檻崑崙側金樞地軸東上真朝北斗元始詠南風漢君祠五帝淮王禮八公道書編〈一作藏〉竹簡靈液〈一作藥〉灌梧桐草茂〈一作蔓〉瓊階緑花繁寶樹紅石樓紛似畫地鏡淼如空桑海年〈一作中〉應積桃源路不窮黃軒若有問三月住〈一作往〉崆峒
　　和劉長史荅十九兄
　　帝堯平百姓髙祖宅三秦子弟分河嶽衣冠動縉紳盛名恆不隕歴代㡬相因街巷塗山曲門閭洛水濵五龍金作友一子玉為人寳劍豐城氣眀珠魏國珍風標自落落文質且彬彬共許刁元〈一作陶𤣥〉亮同推周伯仁石城俯天闕鍾阜對江津驥足方遐騁〈一作駛〉狼心獨未馴鼓鼙鳴九域風火集重闉城勢餘三板〈一作版〉兵威乏四鄰居然混玉石直置保松筠耿介酬天子危言數賊臣鍾儀琴未奏蘇武節猶新受祿寧辭死揚名不顧身精誠動天地忠義感明神怪鳥俄〈一作來〉垂翼修蛇竟暴鱗來朝拜〈一作報〉休命述職下樑〈一作良〉岷善政馳金馬嘉聲繞玉輪三荊忽有贈四海更相親宮徴諧鳴石光輝掩燭銀山川遙滿目零露坐沾巾友愛光天下恩波浹後塵懦夫仰髙節下里繼陽春
　　夜送趙縱
　　趙氏連城璧由來天下傳送君還舊府明月滿〈一作照〉前川







　　御定全唐詩巻五十
　　欽定四庫全書
　　御定全唐詩巻五十一
　　宋之問
　　宋之問一名少連字延清虢州𢎞農人弱冠知名初徴令與楊炯分直內教俄授雒州參軍累轉尚方監丞預修三教珠英後坐附張易之左遷瀧州參軍武三思用事起為鴻臚丞景龍中再轉考功貟外郎時中宗増置修文館學士之問與薛稷杜審言首膺其選轉越州長史睿宗即位徙欽州尋賜死集十巻今編詩三卷
　　息夫人
　　可憐楚破息腸斷息夫人仍為泉下骨不作楚王嬪楚王寵莫盛息君情更親情親怨生別一朝俱殺身
　　初到陸渾山莊
　　授衣感窮節策馬凌伊闗歸齊逸人趣日覺秋琴閑寒露衰北阜夕陽破東山浩歌歩〈一作岑〉榛樾棲鳥隨我還
　　夜飲東亭
　　春泉〈一作水〉鳴大壑皓月吐層岑岑壑景色佳慰我逺遊心暗芳足幽氣驚棲〈一作嘶〉多衆音髙興南山〈一作女〉曲長謡橫素琴
　　芳樹〈一作沈佺期詩〉
　　何地早芳菲宛在長門殿夭桃色若綬穠李光如練啼鳥弄花疎遊蜂飲香遍歎息春風起飄零君不見
　　送趙六貞固
　　目斷南浦雲心醉東郊栁怨別此何時春〈一作青〉芳來已久與君共時物盡此盈樽酒始願今不從春風戀攜手
　　題張老松樹
　　嵗晩東巖下周顧何悽惻日落西山隂衆草起寒色中有喬松樹使我長歎息百尺無寸枝一生自孤直
　　別之望後獨宿藍田山莊
　　鶺鴒有舊曲調苦不成歌自歎兄弟少常嗟離別多爾尋北京路予臥南山阿泉晩更幽咽雲秋尚嵯峨藥欄聼蟬噪書幌見禽過愁至願甘𥨊其如鄉夢何
　　浣紗篇贈陸上人
　　越女顔如花越王聞浣紗國微不自寵獻作呉宮娃山藪半潛匿薴蘿更䝉遮一行覇句踐再笑〈一作顧〉傾夫差艷色奪人目〈一作常人〉斆嚬亦相誇一朝還舊都靚粧尋若耶鳥驚入松網〈一作林鳥驚入松〉魚畏沈荷花〈一作網魚畏沈花〉始覺冶容妄方悟羣〈一作君〉心邪〈一作斜〉欽子秉幽意世人共稱嗟願言托君懐倘類蓬生麻家住雷門曲髙閣凌飛霞淋漓翠羽帳旖旎采〈一作緑〉雲車春風艷楚舞秋月纒〈一作綿〉胡笳自昔專嬌愛襲玩唯矜奢逹本知空寂棄彼猶泥沙永割偏執性自長薰修芽攜妾不障道來〈一作願〉止妾西家
　　雨從箕山來
　　雨從箕山來倐與飄風度晴眀西峯日緑縟南溪樹此時客精廬幸䝉真僧顧深入清淨理妙斷往來趣意得兩契如言盡共忘喻觀花寂不動聞鳥懸可悟向夕聞天香淹留不能去
　　初至崖口
　　崖口衆山斷嶔崟聳天壁氣衝落日紅影入春潭碧錦繢織苔蘚丹青畫松石水禽泛容與巖花飛的皪微路從此深我來限於役惆悵情未已羣峰暗將夕
　　自湘源至潭州衡山縣
　　浮湘沿迅湍逗浦凝逺盼漸見江勢濶行嗟水流漫赤岸雜雲霞緑竹縁溪澗向背羣山轉應接良景晏沓障連夜猿平沙覆陽鴈紛吾望闕客〈一作容〉歸橈速已慣中道方泝洄遲念自茲撰頼欣衡陽美持以蠲憂患
　　入崖口五渡寄李適
　　抱琴登絶壑伐木泝清川路極意謂盡勢囘趣轉綿人逺草木秀山深雲景鮮余負海嶠情自昔微尚然彌曠十餘載今來宛仍前〈一作全〉未窺仙源極獨進野人船時攀乳竇憇屢薄天窗眠夜響松月朝楫㺯苔泉因㝠象外理永謝區中縁碧潭可遺老丹砂堪學仙莫使馳光暮空令歸鶴憐
　　洞庭湖
　　地盡天水合朝及洞庭湖初日當中涌莫辨東西隅晶耀目何在瀅熒心欲無靈光晏海若游氣耿天吳〈一作樞〉張樂軒皇至征苖夏禹徂楚臣悲落葉堯女泣蒼梧野積九江潤山通五嶽圖風恬魚自躍雲夕鴈相呼獨此臨泛漾浩將人代殊永言洗氛濁卒嵗為清娛要使功成退徒勞越大夫
　　景龍四年春祠海
　　肅事祠春溟宵齋洗䝉慮雞鳴見日出鷺下驚濤騖地濶八荒近天囘百川澍筵端接空曲目外唯雰霧暖氣物象來周遊晦眀互致牲匪𤣥享禋滌期靈煦的的波際禽沄沄島間樹安期今何在方丈蔑尋路仙事與世隔𡨋搜徒已屢四眀背羣山遺老莫辨處撫中〈一作內撫〉良自慨弱齡忝恩遇三入文史林兩拜神仙署雖歎出闗逺始知臨海趣賞來空自多理勝孰能喻留楫竟何待徙倚忽雲暮
　　溫泉莊臥病寄楊七炯
　　移疾〈一作多病〉臥茲嶺寥寥倦幽獨賴有嵩丘山髙枕長在目茲山棲靈異朝夜翳雲族是日濛雨晴返景入巖谷羃羃澗畔草青青山下木此意方無窮環顧悵林麓伊洛何悠漫川原信重複夏餘鳥獸蕃秋末禾黍熟秉願守樊圃歸閑欣藝牧惜無載酒人徒把涼泉〈一作潭〉掬
　　荅田徴君〈一作敬荅田㣲君遊巖〉
　　家臨清溪水溪水繞盤石緑蘿四面垂褭褭百餘尺風泉度絲管苔蘚鋪茵席傳聞潁陽人霞外潄靈液忽枉巖中翰吟望〈一作臥〉朝復夕何當遂逺遊物色𠉀逋客
　　自衡陽至韶州謁能禪師
　　謫居竄炎壑孤㠶淼不繫別家萬里餘流目三春際猿啼山館曉虹飲江臯霽湘岸竹泉幽衡峯石囷閉嶺嶂窮攀越風濤極沿濟吾師在韶〈一作衡〉陽欣此得躬詣洗慮賔空寂焚香結精誓願以有漏軀聿〈一作幸〉薰無生慧物用益〈一作一〉沖曠心源日閑細伊我獲此途遊道囘〈一作悔〉晩計宗師信捨法擯落文史藝坐禪羅浮中尋異窮〈一作南〉海裔何辭禦魑魅自可乗炎癘囘首望舊〈一作故〉鄉雲林浩虧蔽不作離別苦歸期多年歲
　　見南山夕陽召監師不至
　　夕陽黯晴碧山翠互眀滅此中意無限要與開士說徒鬱仲舉思詎廻道林轍孤興欲待誰待此湖上月
　　遊法華寺
　　薄游京都日遙羨稽山名分刺江海郡朅來徴素情松露洗心眷象筵敷念誠薄雲界青嶂皎日鶱朱甍苔澗深不測竹房閑且清感真六象見垂兆二⿰〈一作烏〉鳴古今信靈跡中州莫與京林巘永棲業豈伊佐〈一作在〉一生浮悟雖巳久事試去來成觀念幸相續庶㡬最後眀
　　宿雲門寺
　　雲門若邪裏泛鷁路纔通夤縁緑篠岸遂得青蓮宮天香衆壑滿夜梵前山空漾漾潭際月飀飀〈一作飄飄〉杉上風茲焉多嘉遯數子今莫同鳳歸慨處士鹿化聞仙公樵路鄭州北舉〈一作學〉井阿巖東永夜豈雲寐曙華忽蔥蘢谷鳥囀尚澀源桃驚未紅再來期春暮當造林端窮庶㡬蹤謝客開山投剡中
　　春湖古意
　　院梅發向尺園鳥復成曲落日遊南湖果擲顔如玉含情不得語轉盼知所屬惆悵未可歸寧闗須采〈一作林〉菉㳺陸渾南山自歇馬嶺到楓香林以詩代書荅李舎人適
　　晨登歇馬嶺遙望伏牛山孤出羣峰首熊熊元氣間太和亦崔嵬石扇〈一作扉〉橫閃倐細岑互攅倚浮巘競奔蹙白雲遙入懐青靄〈一作雲〉近可掬徒尋靈異跡〈一作我從尋靈異〉周顧愜心目晨拂鳥路行暮投人煙宿稉稻逺彌秀栗芋秋新熟石髓非一巖藥苖乃萬族間闗踏雲雨繚繞縁水木西見商山芝南到楚鄉竹楚竹幽且深半雜楓香林浩歌清潭曲寄爾桃源心
　　早發大庾嶺
　　晨躋大庾險驛鞍馳復息霧露晝未開浩途不可測嵥起華夷界信為造化力歇鞍問徒旅鄉闗在西北出門怨別家登嶺恨辭國自惟朂〈一作最〉忠孝斯罪懵所得皇眀頗照〈一作昭〉洗廷議日紛惑兄弟逺淪居妻子成異域羽翮傷已毀童㓜憐未識躊躕戀北顧亭午晞霽色春煖陰梅花瘴囘陽鳥翼含沙縁澗聚吻草依林植適蠻悲疾首懐鞏淚沾臆感謝鵷鷺朝勤修魑魅職生還倘非逺誓擬酬恩德
　　自洪府舟行直書其事
　　仲春辭國門畏途橫萬里越淮乗楚嶂造江泛呉氾嚴程無休隙日夜渉風水昔聞垂堂言將誡千金子問余何竒剝遷竄極炎鄙揆已道德餘㓜聞虛白㫖貴身賤外物抗跡逺塵軌朝遊伊水湄夕臥箕山趾妙年拙自晦皎潔㺯文史謬辱紫泥書揮翰青雲裏事往每增傷寵來常誓止銘骨懐報稱〈一作林邱〉逆鱗讓金紫安位釁潛搆退畊禍猶起棲巖實吾策觸藩誠內恥濟濟同時人台庭鳴劍履愚〈一作思〉以卑自衛兀坐去沈滓迨茲理已極竊位申知巳羣議負宿心獲戾光華始黃金忽銷鑠素業坐淪毀浩歎誣平生何獨戀枌梓浦樹浮鬱鬱臯蘭覆靡靡百越去魂斷九疑望心死未盡匡阜遊逺欣羅浮美周旋本師訓佩服無生〈一作心〉理異國多靈仙幽探忘年紀〈一作祀〉敝廬嵩山下空谷茂蘭芷悠悠南溟逺採掇長已矣
　　下桂江縣黎壁
　　放溜覿前漵連山分〈一作紛〉上干江囘雲壁轉天小霧峯攅吼沫跳急浪合流環峻灘欹離〈一作雜〉出漩劃繚繞避渦盤舟子怯桂水最言斯路難吾生抱忠信吟嘯自安閑旦別已千歲夜愁勞萬端企予見夜月委曲破林巒潭曠竹煙盡洲香橘露團豈傲夙所好對之與俱歡思君罷琴酌泣此夜漫漫
　　奉使嵩山途經緱嶺
　　侵星發洛城城中歌吹聲畢景至緱嶺嶺上煙霞生草樹饒野意山川多古情大隱德所薄歸來可退耕傷王七秘書監寄呈揚州陸長史通簡府僚廣陵以廣好事〈一本無以廣四字〉
　　王氏貴先宗衡門棲道風傳〈一作得〉心晤有物秉化遊無窮學奧九流異機𤣥三語同書乃墨塲絶文稱詞伯䧺白屋藩魏主蒼生期謝公一祗賢良詔遂謁承眀宮補袞望奚塞尊儒位未充罷官七門裏歸老一丘中嘗忝長者轍微言私謂通我行㑹稽郡路出廣陵東物在人巳矣都疑淮海空
　　使至嵩山尋杜四不遇慨然復傷田洗馬韓觀主因以題壁贈杜侯杜四
　　洛橋瞻太室期子在雲煙歸來不相見孤賞㺯寒泉與君濶松石於茲二十年田公謝昭世韓子秘幽埏憶昔同攜手山棲接二賢笙歌入𤣥地詩酒坐寥天舊友悉零落罷琴私自憐逝〈一作㳺〉者非藥誤餐霞意可全為余理還策相與事靈仙
　　翫郡齋海榴
　　澤國韶氣早開簾延霽天野禽宵未囀山蜚晝仍眠目茲海榴發列映巖楹前熠爚禦風靜葳蕤含景鮮清晨緑堪佩亭午丹欲然昔忝金閨籍嘗見玉池蓮未若宗族地更逢榮耀全南金雖自貴賀〈一作貿又作質〉賞詎能遷撫躬萬里絶豈染一朝妍徒縁〈一作從祿〉滯遐郡常是惜流年越俗鄙章甫捫心空自憐
　　長安路〈一作沈佺期詩〉
　　秦地平如掌層城出雲漢樓閣九衢春車馬千門旦緑栁開復合紅塵聚還散日晩鬭雞場經過狹斜看
　　折楊栁〈一作沈佺期詩〉
　　玉樹朝日映羅帳春風吹拭淚攀楊栁長條踠地垂白花飛歴亂黃鳥思參差妾自肝腸斷傍人那得知
　　有所思〈一作沈佺期詩〉
　　君子事行役再空芳歲期美人曠延佇萬里浮雲思園桃〈一作槿〉綻紅艷郊葉〈一作桑〉柔緑滋坐看長夏晩秋月生〈一作照〉羅帷
　　軍中人日登髙贈房眀府
　　幽郊昨夜隂風斷頓覺朝來陽吹暖涇水橋南栁欲黃杜陵城北花應滿長安昨夜寄春衣短翮登茲一望歸聞道凱旋乗傳入看君走馬見芳菲
　　寒食還陸渾別業
　　洛陽城裏花如雪陸渾山中今始發旦別河橋楊栁風夕臥伊川桃李月伊川桃李正芳新寒食山中酒復春野老不知堯舜力酣歌一曲太平人
　　寒食江州滿〈一作蒲〉塘驛
　　去年上巳洛橋邉今年寒食廬山曲遙憐鞏樹花應滿復見吳洲草新緑吳洲春草蘭杜芳感物思歸懐故鄉驛騎眀朝宿何處猿聲今夜斷君腸
　　至端州驛見杜五審言沈三佺期閻五朝隱王二無競題壁慨然成詠
　　逐臣北地成嚴譴謂到南中每相見豈意南中岐路多千山萬水〈一作千里萬里〉分鄉縣雲搖雨散各翻飛海濶天長音信稀處處山川同瘴癘自憐能得㡬人歸
　　緑竹引
　　青溪緑潭潭水側修竹嬋姢同一色徒生𠎣實鳳不遊老死空山人詎識妙年秉願逃俗紛歸臥嵩丘㺯白雲含情傲睨〈樂府詩無睨字〉慰心目何可一日無此君
　　眀河篇〈紀事雲武后時之問求為北門學士不許乃作此篇以見意後見之謂崔融曰非不知之問有竒才但恨有口過耳之問終身恥之〉
　　八月涼風天氣晶〈一作清〉萬里無雲河漢眀昏見南樓清且淺曉落西山縱復橫洛陽城闕天中起長河夜半千門裏複道連甍共蔽虧畫堂瓊戶特相宜雲母帳前初泛濫水精簾外轉逶迤倬彼昭囘如練白復出東城接南陌南陌征人去不歸誰家今夜搗寒衣鴛鴦機上疎螢度烏鵲橋邉一鴈飛鴈飛螢度愁難歇坐見眀河漸微沒巳能舒捲任浮雲不惜光輝讓流月眀河可望不可親願得乗槎一問津更將織女支機石還訪成都賣卜人
　　龍門應制
　　宿雨霽氛埃流雲度城闕河堤栁新翠苑樹花先發洛陽花栁此時濃山水樓臺映㡬重羣公拂霧朝翔鳳天子乗春幸鑿龍鑿龍近出王城外羽從琳琅擁軒葢雲䍐纔臨御水橋天衣巳入香山㑹山壁嶄巖斷復連清流澄澈俯伊川鴈塔遙遙緑波上星龕奕奕翠微邉層巒舊長千尋木逺壑初飛百丈泉綵仗蜺〈一作虹〉旌遶香閣下輦登髙望河洛東城宮闕擬昭囘南陌溝塍殊綺錯林下天香七寶臺山中春酒萬年杯微風一起祥花落仙樂初鳴瑞鳥來鳥來花落紛無已稱觴獻壽煙〈一作香〉霞裏歌舞淹留景欲斜石闗〈一作間〉猶駐五雲車鳥旗翼翼留芳草龍騎駸駸映晩花千乗萬騎鑾輿出水靜山空嚴警蹕郊外喧喧引看人傾都南望屬車塵囂聲引颺聞黃道佳氣周廻〈一作旋〉入紫宸先王定鼎山河固寶命乗周萬物新吾皇不事瑤池樂時雨來觀農扈春〈紀事雲武后遊龍門命羣官賦詩先成者賜以錦袍左史東方虬詩成拜賜坐未安之問詩成文理兼美左右稱善乃就奪錦袍衣之〉
　　初宿淮口
　　孤舟汴河水去國情無巳晩泊投楚鄉眀月清淮裏汴河東瀉路窮茲洛陽西顧日增悲夜聞楚歌思欲斷況值淮南木落時
　　王子喬
　　王子喬愛神仙七月七日上賔天白虎揺瑟鳳吹笙乗騎雲氣吸日精吸日精長不歸遺廟今在而人非空望山頭草草露濕人衣
　　放白鷴篇
　　故人贈我緑綺琴兼致白鷴鳥琴是嶧山桐鳥出吳溪中我心松石青霞裏㺯此幽絃不能巳我心河海白雲垂憐此珍禽空自知著書晩下麒麟閣㓜稚驕癡𠉀門樂乃言物性不可違白鷴愁慕刷毛衣玉徽閉匣留為念六翮開籠任爾飛
　　桂州三月三日〈一作桂陽三日述懐〉
　　代業京華裏逺投魑魅鄉登髙望不極雲海四茫茫伊昔承休盼曾為人所羨兩朝賜顔色二紀陪歡宴昆眀御宿侍龍媒伊闕天泉復㡬囘西夏黃河水心劍東周清洛羽觴杯苑中落花掃還合河畔垂楊撥不開千春萬夀多行樂栢梁和歌攀睿作賜金分帛奉恩輝風舉雲揺入紫微晨趨北闕鳴珂至夜出南宮把燭歸載筆儒林多歲月襆被文昌佐呉越越中山海髙且深興來無處不登臨永和九年刺海郡暮春三月醉山隂愚謂嬉遊長似昔不言流寓歘成今始安繁華舊風俗帳飲傾城沸江曲主人絲管清且悲客子肝腸斷還續荔浦蘅臯萬里餘洛陽音信絶能疎故園今日應愁思曲水何能更祓除逐伴誰憐合浦葉思歸豈食桂江魚不求漢使金囊贈願得佳人錦字書
　　下山歌
　　下嵩山兮多所思攜佳人兮歩遲遲松間眀月長如此君再遊兮復何時
　　冬宵引贈司馬承禎
　　河有氷兮山有雪北戶墐兮行人絶獨坐山中兮對松月懷美人兮屢盈缺眀月的的寒潭中青松幽幽吟勁風此情不向俗人說愛而不見恨無窮
　　髙山引
　　攀雲窈窕兮上躋懸峰長路浩浩兮此去何從水一曲兮腸一曲山一重兮悲〈一作愁〉一重松檟邈已逺友於何日逢況滿室兮童稚攢衆慮於心胷天髙難訴兮逺負眀德卻望咸京兮揮涕龍鍾
　　嵩山天門歌
　　登天門兮坐盤石之磷⿰前漎漎兮未半下漠漠兮無垠紛窈窕兮巖倚披以鵬翅洞膠葛兮峰稜層以龍鱗松移岫轉左變而右易風生雲起出鬼而入神吾亦不知其靈怪如此願遊杳𡨋兮見羽人重曰天門兮穹崇囘合兮攢藂松萬接兮柱日石千尋兮倚空晩陰兮足風夕陽兮赩紅試一望兮奪魄況衆妙之無窮
　　有所思〈一作劉希夷詩題雲代悲白頭翁〉
　　洛陽城東桃李花飛來飛去落誰家幽閨女兒惜顔色坐見落花長歎息今年花落顔色改眀年花開復誰在已見松栢摧為薪更聞桑田變為海古人無復洛城東今人還對落花風年年歲歲花相似歲嵗年年人不同寄言全盛紅顔子須憐半死白頭翁此翁白頭真可憐伊昔紅顔美少年公子王孫芳樹下清歌妙舞落花前光祿池臺交錦繡將軍樓閣畫神仙一朝臥病無相識三春行樂在誰邉婉轉蛾眉能㡬時須臾鶴髪亂如絲但看古來歌舞地唯有黃昏鳥雀飛




　　御定全唐詩巻五十一
　　欽定四庫全書
　　御定全唐詩巻五十二
　　宋之問
　　奉和立春日侍宴內出剪綵花應制
　　金閣粧新〈一作仙〉杏瓊筵㺯綺梅人間都未識天上忽先開蜨繞香絲住蜂憐艷粉〈一作彩艷〉廻今年春色早應為剪刀催
　　春日芙容園侍宴應制
　　芙容秦地沼盧橘漢家園谷轉斜盤徑川廻曲抱原風來花自舞春入鳥能言侍宴瑤池夕歸途笳〈一作騎〉吹繁
　　夏日仙萼亭應制
　　髙嶺逼星河乗輿此日過野含時雨潤山雜夏雲多睿藻光巖穴宸襟洽薜蘿悠然小天下歸路滿笙歌
　　奉和九月九日登慈恩寺浮屠應制
　　鳳剎侵雲半虹旌倚日邉散花多寶塔張樂布金田時菊芳仙醖秋蘭動睿篇香街稍欲晩清蹕扈歸天奉和九日幸臨渭亭登髙應制得歡字
　　令節三秋晚重陽九日歡仙杯還泛菊寶饌且調蘭御氣雲霄近乗髙宇宙寛今朝萬壽引宜向曲中彈奉和聖製閠九月九日登莊嚴總持二寺閣
　　閠月再重陽仙輿歴寶坊帝歌雲稍白御酒菊猶黃風鐸喧行漏天花拂舞行豫㳺多景福梵宇日生光
　　麟趾殿侍宴應制
　　北闕層城峻西宮複道懸乗輿歴萬戶置酒望三川花栁含丹日山河入綺筵欲知陪賞處空外有飛煙上陽宮侍宴應制得林字〈一本題上有九月晦日四字〉
　　廣樂張前殿重裘感聖心砌霜月盡庭樹雪雲深舊渥驂宸御慈恩忝翰林微臣一何幸再得聽瑤琴
　　幸少林寺應制
　　紺宇橫天室囘鑾指帝休曙陰迎日盡春氣抱巖流空樂繁行漏香煙薄綵斿玉膏從此泛仙馭接浮丘
　　幸嶽寺應制
　　蹔幸珠筵地俱憐石瀨清泛流張翠幕拂水掛紅旌雅曲龍調管芳樽蟻汎觥陪歡玉座晩復得聽金〈一作鐘〉聲
　　扈從登封途中作
　　帳殿鬱崔嵬仙遊實壯哉曉雲連幕捲夜火雜星囘谷暗千旗出山鳴萬乗來扈從良可賦終乏掞天才
　　扈從登封告成頌
　　複道開行殿鉤陳列禁兵和風吹鼓角佳氣動旗旌後騎廻天苑前山入御營萬方俱下拜相與樂昇平
　　松山嶺應制
　　翼翼髙旌轉鏘鏘鳳輦飛塵銷清蹕路雲濕從臣衣白羽揺丹壑天營〈一作宮〉逼翠微芳聲耀今古四海警宸威
　　緱山廟
　　王子賔仙去飄颻笙鶴飛徒聞滄海變不見白雲歸天路何其逺人間此㑹稀空歌日雲暮霜月漸微㣲
　　奉和梁王宴龍應教得微字
　　水府淪幽壑星軺下紫微鳥驚司僕馭花落侍臣衣芳樹揺春晩晴雲繞座飛淮王正留客不醉莫言歸
　　壽陽王花燭圖〈一作沈佺期詩〉
　　仙媛乗龍日〈一作夕〉天孫捧鴈來可憐桃李樹〈一作逕〉更繞鳳皇臺燭照香車入花臨寶扇開莫令銀箭〈一作漏〉曉為盡合歡杯
　　江南曲
　　妾住越城南離居不自堪採花驚曙鳥摘葉餧春蠶懶結茱茰帶愁安玳瑁簪待君消瘦盡日暮碧江潭
　　牛女〈一作沈佺期詩〉
　　粉席秋期緩鍼樓別怨多奔龍爭渡月飛鵲亂填河失喜先臨鏡含羞未解羅誰能留夜色來夕倍還梭
　　冬夜寓直麟閣〈一作王維詩〉
　　直事披三省重闗閉七門廣庭憐雪淨深屋喜爐溫月幌花虛馥風窗竹暗喧東山白雲意茲夕寄琴尊
　　登禪定寺閣〈一作登總持寺閣〉
　　梵宇出三天登臨望八川開襟坐霄漢揮手拂〈一作拍〉雲煙函谷青〈一作春〉山外昆池落日邊東京楊栁陌少別已〈一作㡬〉經年
　　陸渾山莊
　　歸來物外情負杖閱巖耕源水看花入幽林採藥行野人相問姓山鳥自呼名去去獨吾樂無然〈一作能〉愧此生
　　藍田山莊
　　宦遊非吏隱心事好幽偏考室先依地為農且用天輞川朝伐木藍水暮澆田獨與秦山老相歡春酒前
　　春日山家〈一作春泉洗藥〉
　　今日遊何處春泉洗藥歸悠然紫芝曲晝掩白雲扉魚樂偏尋藻人閒屢採薇丘中無俗事身世兩相違
　　春日宴宋主簿山亭得寒字
　　公子正邀歡林亭春未闌攀巖踐苔易迷路出花難窗覆垂楊煖堦侵瀑水寒帝城歸路直留興接鵷鸞
　　江亭晩望
　　浩渺浸雲根煙嵐出逺村鳥歸沙有跡帆過浪無痕望水知柔性看山欲斷魂縱情猶未已囘馬欲黃昏
　　秋晩遊普耀寺
　　薄暮曲江頭仁祠暫可留山形無隱霽野色徧呈秋荷覆香泉宻藤縁寶樹幽平生厭塵事過〈一作遇〉此忽悠悠
　　荅李司戶䕫
　　逺方來下客輶軒攝〈一作揖〉使臣㺯琴宜在夜傾酒貴逢春駟馬留館雙魚贈故人眀朝散雲〈一作行〉雨遙仰德為隣
　　寄天台司馬道士
　　臥來生白髪覽鏡忽成絲逺愧餐霞子童顔且自持舊遊惜疎曠微尚日磷緇不寄西山藥何由東海期使往天平軍馬約與陳子昂新鄉為期及還而不相遇
　　入衞期之子吁嗟不少留情人去何處淇水日悠悠恆碣青雲斷衡漳白露秋知君心許國不是愛封侯
　　過函谷闗
　　二百四十載海內何紛紛六國兵同合七䧺勢未分從成拒秦帝策決問蘇君雞鳴將狗盜論德不論勲
　　送朔方何侍郎〈一作御〉
　　聞道雲中使乗驄往復還河兵守陽月塞虜失陰山拜職嘗隨驃〈方囘雲漢有隨驃今騎候〉銘功不讓班旋聞受降日歌舞入蕭闗
　　送田道士使蜀投龍
　　風馭忽泠然雲臺路㡬千蜀門峯勢斷巴字水形連人隔壺中地龍遊洞裏天贈言囘馭日圖畫彼山川
　　送許州宋司馬赴任
　　潁郡水東流荀陳兄弟遊偏傷茲日逺獨向聚星州河潤在眀德人康非外求當聞力為政遙慰我心愁
　　送趙司馬赴蜀州
　　餞子西南望煙綿劒道微橋寒金鴈落〈一作並〉林曙碧雞飛職拜輿方逺仙成履㑹歸定知和氏璧遙掩玉輪輝
　　送永昌蕭贊府
　　栁變曲江頭送君函谷遊㺯琴寛別意酌醴醉春愁戀本亦何極贈言微所求莫令金谷水不入故園流
　　送李侍御
　　行李戀庭闈乗軺振綵衣南登指呉服北走出秦畿去國夏雲斷還鄉秋鴈飛旋聞郡計入更有使臣歸
　　餞湖州薛司馬
　　別駕促嚴程離筵多故情交深季作友義重伯為兄鎮靜移吳俗風流在漢京㑹看〈一作逢〉陳仲舉從此拜公卿
　　送杜審言
　　臥病人事絶嗟君萬里行河橋不相送江樹逺含情別路追孫楚維舟弔屈平可惜龍泉劒流落在豐城
　　送武進鄭眀府
　　歌試宰日城闕賞心違北謝蒼龍去南隨黃鵠飛夏雲海中出吳山江上微甿謡〈一作歌〉豈雲逺從此慶緇衣
　　送姚侍御出使江東
　　帝憂河朔郡南發海陵倉坐歎青春別逶迤碧水長飲氷朝受命衣錦晝還鄉為問東山桂無人何自芳
　　留別之望舍弟
　　同氣有三人分飛在此晨西馳巴嶺徼東去洛〈一作汶〉陽濵強飲離前酒終傷別後神誰〈一作雖〉憐散花萼獨赴日南春
　　漢江宴別
　　漢廣不分天舟移杳若仙秋〈一作林〉虹映晩日江鶴㺯晴煙積水浮冠蓋遙風逐管嬉遊不可極留恨此山川
　　初發荊府贈長史〈首聮缺〉
　　仍隨五馬謫載與兩禽奔眀
　　主無由見羣公莫與言幸君逢聖日何惜理虞翻
　　晩泊湘江
　　五嶺恓惶客三湘顦顇顔況復秋雨霽表裹見衡山路逐鵬〈一作江〉南轉心依鴈北還唯餘望鄉淚更染竹成斑
　　過蠻洞
　　越嶺千重合蠻谿十里斜竹迷樵子徑萍匝釣人家林暗交楓葉園香覆橘花誰憐在荒外孤賞足雲霞
　　經梧州
　　南國無霜霰連年見物華青林暗換葉紅橤續開花春去聞山鳥秋來見海槎流芳雖可恱㑹自泣長沙
　　渡吳江別王長史
　　倚櫂望茲川銷魂獨黯然鄉連江北樹雲斷日南天劒別龍初沒書成鴈不傳離舟意無限催渡復催年
　　泛鏡湖南溪
　　乗興入幽棲舟行日向低巖花𠉀冬發谷鳥作春啼沓嶂開天小叢簧夾路迷猶聞可憐處更在若耶溪途中寒食題黃梅臨江驛寄崔融〈一作初到黃梅臨江驛〉
　　馬上逢寒食愁中屬暮春可憐江浦望不見洛陽人北極懐眀主南溟作逐臣故園腸斷處日夜栁條新
　　遊韶州廣界〈一作果〉寺
　　影殿臨丹壑香臺隠翠霞巢飛銜象鳥砌蹋雨空花寶鐸揺初霽金池映晩沙莫愁歸路逺門外有三車
　　宿清逺峽山寺
　　香岫懸金剎飛泉屆〈一作界〉石門空山唯習靜中夜寂無喧說法初聞鳥看心欲定猿寥寥隔塵市〈一作事〉何異武陵源
　　題大庾嶺北驛
　　陽月南飛鴈傳聞至此囘我行殊未已何日復歸來江靜潮初落林昏瘴不開眀朝望鄉處應見隴頭梅
　　度大庾嶺
　　度嶺方辭國停軺一望家魂隨南翥鳥淚盡北枝花山雨初含霽江雲欲變霞但令歸有日不敢恨長沙
　　端州別袁侍郎
　　合浦途未極端溪行蹔臨淚來空泣臉愁至不知心客醉山月靜猿啼江樹深眀朝共分手之子愛千金
　　過史正議宅
　　舊交此零落雨泣訪遺塵劒幾傳好事池臺傷故人國香蘭已歇里樹橘猶新不見吳中隱空餘江海濵
　　梁宣王輓詞三首
　　貴藩堯母族外戚漢家親業重興王際功髙復辟辰愛賢唯報國樂善不防身今日衣冠送空傷置醴人金精何日閉玉匣此時開東望連吾子南瞻近帝臺地形⻱食報墳土燕銜來可歎虞歌夕紛紛騎吹囘像設千年在平生萬事違綵旌翻葆吹圭翣奠靈衣壠日寒無影郊雲凍不飛君王留此地駟馬欲何歸
　　魯忠王輓詞三首
　　同盟㑹五月歸𦵏出三條日慘咸陽樹天寒渭水橋稍看朱鷺轉尚識紫騮驕寂寂泉臺恨從茲罷玉簫邦家錫寵光存沒貴忠良遂裂山河地追尊父子王人悲槐里月馬踏槿原霜別向天京北悠悠此路長樹羽迎朝日撞鐘望早霞故人悲宿草中使慘晨笳氣有衝天劍星無犯斗槎唯餘孔公宅長接魯王家
　　范陽王輓詞二首
　　賢相稱邦傑清流舉代推公才掩諸夏文體變當時賔弔飜成鶴人亡惜喻龜洛陽今紙貴猶寫太沖詞贈秩〈一作袞〉徽章洽求書秘草成客隨朝露盡人逐夜舟驚蒿裡衣冠送松門印綬迎誰知楊伯起今日重哀榮故趙王屬贈黃門侍郎上官公輓詞二首
　　韋門旌舊德班氏業前書謫去因丞相歸來為偼伃周原烏相冡越嶺鴈隨車𡨋漠辭昭代空憐賦子虛緑車隨帝子青𤨏翊宸機昔枉朝歌騎今虛夕拜闈栁河悽輓曲薤露濕靈衣一厝窮泉閉雙鸞遂不飛
　　藥
　　有卉袐神仙君臣有禮焉忻當苦口喻不畏入腸偏扁鵲功成日神晨定品年丹成如可待雞犬自聞天
　　奉和九日登慈恩寺浮圖應制
　　瑞塔千尋起仙輿九日來茰房陳寶席菊蘂散花臺御氣鵬霄近升髙鳳野開天歌將梵樂空裏共裵囘
　　送沙門景道俊𤣥奘還荊州應制
　　三乗歸淨域萬騎餞通莊就日離亭近彌天別路長荊南旋杖鉢渭北限津梁何日紆真果還來入帝鄉
　　春日芙蓉園侍宴應制
　　年光竹裏遍春色杏間遙煙氣籠青閣流文蕩畫橋飛花隨蝶舞豔曲伴鶯嬌今日陪歡豫還疑陟紫霄
　　詠笛
　　羌笛寫龍聲長吟入夜清闗山孤月下來向隴頭鳴逐吹梅花落含春栁色驚行觀向子賦坐憶舊鄰情
　　詠鍾
　　既接南鄰磬還隨北里笙平陵通曙響長樂警宵聲秋至含霜動春歸應律鳴豈惟恆待扣金簴有餘清
　　花落〈一作沈佺期詩題雲梅花落〉
　　鐵騎㡬時廻金閨怨早梅雪寒花巳落風暖葉還開夕逐新春管香迎小歲桮盛時何足貴書裏報輪臺
　　旅宿淮陽亭口號
　　日暮風亭上悠悠旅思多故鄉臨桂水今夜渺星河暗草霜華發空亭鴈影過興來誰與語勞者自為歌
　　內題賦得巫山雨〈一作沈佺期詩題雲巫山髙〉
　　神女向髙唐巫山下夕陽裵囘作行雨婉戀逐荊王電影江前落雷聲峽外長霽雲無處所臺館曉蒼蒼
　　王昭君〈一作沈佺期詩〉
　　非君惜鸞殿非妾妬娥眉薄命由驕虜無情是畫師嫁來胡地日不竝漢宮時辛苦無聊頼何堪馬上辭
　　銅雀臺〈一作沈佺期討〉
　　昔年分鼎地今日望陵臺一旦䧺圖盡千秋遺令開綺羅君不見歌舞妾空來恩共漳河水東流無重囘
　　巫山髙〈一作沈佺期詩〉
　　巫山峯十二環合象〈一作合沓隱〉昭囘俯聽〈一作眺〉琵琶峽平看雲雨臺古槎天外落〈一作倚〉瀑水日邊來何忍猿啼夜荊王枕席開
　　望月有懷〈一作康庭芝詩一作沈佺期詩〉
　　天使下西樓含光萬里秋臺前似掛鏡簾外如懸鉤張尹將眉學班姬取扇儔佳期應借問為報大刀頭
　　駕出長安〈一作王昌齡詩〉
　　聖德超千古皇風扇九圍天囘萬象出駕動六龍飛淑氣來黃道祥雲覆紫微太平多扈從文物有光輝
　　餞中書侍郎來濟〈一作太宗詩〉
　　曖曖去塵昏㶚岸飛飛輕蓋指河梁雲峯衣結千重葉雪岫花開㡬樹粧深悲黃鶴孤舟逺獨對青山別路長卻將分手霑襟涙還用持添離席觴
　　奉和春初幸太平公主南莊應制
　　青門路接鳳凰臺素滻宸遊龍騎來澗草自迎香輦合巖花應待御筵開文移北鬥成天象酒遞〈一作近〉南山作壽杯此日侍臣將石去共歡眀主賜金囘
　　三陽宮侍宴應制得幽字
　　離宮祕苑勝瀛洲別有仙人洞壑幽巖邊樹色含風冷石上泉聲帶雨秋鳥向歌筵來度曲雲依帳殿結為樓微臣昔忝方眀御今日還陪八駿遊
　　御定全唐詩巻五十二
　　欽定四庫全書
　　御定全唐詩巻五十三
　　宋之問
　　奉和晦日幸昆明池應制
　　春豫靈池㑹滄波帳殿開舟淩石鯨度槎拂鬥牛囘節晦全落春遲栁暗催象溟看浴景燒刼辨沈灰鎬飲周文樂汾歌漢武才不愁眀月盡自有夜珠來〈紀事雲中宗正月晦日幸昆眀池賦詩羣臣應制百餘篇帳殿前結綵樓命上官昭容選一首為新翻御製曲羣臣悉集其下須臾紙落如飛唯沈宋二詩不下又移時一紙飛墜乃沈詩也及聞其評曰二詩工力悉敵沈詩落句雲㣲臣雕朽質羞覩豫章材蓋詞氣已竭宋詩云不愁眀月盡自有夜珠來猶陡健騫舉沈乃伏不敢復爭〉
　　奉和幸大薦福寺〈寺即中宗舊宅〉
　　香剎中天起宸遊滿路輝乗龍太子去駕象法王歸殿飾金人影窗揺玉女扉稍迷新草木徧識舊庭闈水入禪心定雲從寶思飛欲知皇刼逺初拂六銖衣
　　奉和幸三㑹寺應制〈傳是倉頡造書臺〉
　　六飛囘玉輦雙樹謁金仙瑞鳥呈書字神龍吐浴泉浄
　　心遙證果睿想獨超禪塔湧香花地山圍日月天梵音迎漏〈一作雨〉徹空樂倚雲懸今日登仁壽長看法鏡圓
　　奉和薦福寺應制
　　梵筵光聖邸遊豫覽宏䂓不改靈光殿因開功德池蓮生新歩葉桂長昔攀枝湧塔庭〈一作花〉中見飛樓海上移聞韶三月幸觀象七星危欲識龍歸處朝朝〈一作來〉雲氣隨
　　奉和幸神臯亭應制
　　清蹕喧黃道乗輿降紫宸霜戈凝曉日雲管發陽春臺古全疑漢林餘半識秦宴酣詩布澤節改令行仁昔恃山河險今依道徳淳多慙獻嘉頌空累屬車塵
　　奉和幸長安故城未央宮應制
　　漢王未息戰蕭相乃營宮壯麗一朝盡威靈千載空皇明悵前跡置酒宴羣公寒輕綵仗外春發幔城中樂思囘斜日歌詞繼大風今朝天子貴不假叔孫通
　　奉和幸韋嗣立山莊侍宴應制〈一作李乂詩〉
　　樞掖調梅暇林園藝槿初入朝榮劒履退食偶〈一作樂〉琴書地隱東巖室天囘北斗車旌門臨𥦖窱輦道屬扶疎雲䍐眀丹壑霜笳徹紫虛水疑投石處溪似釣璜餘帝澤頒巵酒人歡頌里閭一承黃竹詠長奉白茅居
　　扈從登封告成頌應制
　　御路囘中嶽天營接下都百靈無後至萬國競前驅文衞嚴清蹕幽仙讀寶符貝花眀漢果芝草入堯廚濟濟衣冠㑹喧喧夷夏俱宗禋仰神聖刋木望川途撫已貧非病時來本不愚願陪丹鳳輦率舞白雲衢〈一作凱樂望仙途〉
　　宴安樂公主宅得空字
　　英藩築外館愛主出王宮賔至星槎落仙來月宇空玳梁翻賀燕金埒倚晴虹簫奏秦臺裏書開魯壁中短歌能駐日豔舞欲嬌風聞有淹留處山阿滿桂叢
　　春日鄭協律山亭陪宴餞鄭卿同用樓字
　　潘園枕郊郭愛客坐相求尊酒東城外驂騑南陌頭池平分洛水林缺見嵩丘暗竹侵山徑垂楊拂妓樓彩雲歌處斷遲日舞前留此地何年別蘭芳空自幽
　　和姚給事寓直之作
　　清論滿朝陽髙才拜夕郎還從避馬路來接珥貂行寵就黃扉日威囘白簡霜栢臺遷鳥茂蘭署得人芳禁靜鐘初徹更疎漏漸長曉河低武庫流火度文昌寓直恩徽〈一作光輝〉重乗秋藻翰揚暗投空欲報下調不成章
　　和庫部李員外秋夜寓直之作
　　相庭貽慶逺才子拜郎初起草徯〈一作儀〉仙閣焚香臥直廬更深河欲斷節勁栁偏疎氣耿凌雲筆心揺待漏車叨榮厠儔侶省已恧空虛徒斐陽春和難參麗曲餘
　　酬李丹徒見贈之作
　　鎮吳稱奧里試劇仰通才近挹人披霧遙聞境震雷一朝逢解榻累日共銜杯連轡登山盡浮舟望海囘以予慚拙宦期子遇良媒贈曲南鳧斷征途北鴈催更憐江上月還入鏡中開
　　使過襄陽登鳳林寺閣
　　香閣臨清漢丹梯隱翠微林篁天際宻人世谷中違苔石銜仙洞蓮舟泊釣磯山雲浮棟起江雨入庭飛信美雖南國嚴程限北歸幽尋不可再留歩惜芳菲
　　宋公宅送寗諌議
　　宋公爰創宅庾氏更誅茅間出人三秀平臨楚四郊漢臣來絳節荊牧動金鐃尊溢宜城酒笙裁曲沃匏露荷秋變節風栁夕鳴梢一散陽臺雨方隨越鳥巢
　　送合宮蘇眀府頲
　　鉉府誕英規公才天下知謂乗羔鴈族繼入鳳皇池赤縣求人隱青門起路岐翟囘車少別鳧化舄遙馳神哭周南境童歌渭北垂賢哉荀奉倩袞職佇來儀
　　送楊六望赴金水
　　借問梁山道嶔岑㡬萬重遙州刀作字絶壁劒為峯惜別路窮此留歡意不從憂來生白髪時晩愛青松勿以西南逺夷歌寢盛容台階有髙位寧復久臨邛
　　下桂江龍目灘
　　停午出灘險輕舟容易前峯攢入雲樹崖噴落江泉巨石潛山怪深篁隱洞仙鳥遊溪寂寂猿嘯嶺娟姢揮袂日凡㡬我行途已千暝投蒼梧郡愁枕白雲眠
　　入瀧州江
　　孤舟泛盈盈江流日縱橫夜雜蛟螭寢晨披瘴癘行潭蒸水沫起山熱火雲生猿躩時能嘯鳶飛莫敢鳴海窮南徼盡鄉逺北魂驚泣向文身國悲看鑿齒氓地偏多育蠱風惡好相鯨余本巖棲客悠哉慕玉京厚恩嘗願答薄宦不祈成違隱乖求志披荒為近名鏡愁𤣥髪改心負紫芝榮運啟中興厯時逢外域清秪應保忠信延促付神眀
　　始安秋日
　　桂林風景異秋似洛陽春晚霽江天好分明愁殺人巻雲山𧥄𧥄碎石水磷磷世業事黃老妙年孤隱淪歸歟臥滄海何物貴吾身
　　桂州黃潭舜祠
　　虞世廵百越相傳葬九疑精靈遊此地祠樹日光輝禋祭忽羣望丹青圗二妃神來獸率舞仙去鳳還飛日山氣落江空潭靄微帝鄉三萬里乗彼白雲歸
　　登粵王臺
　　江上粵王臺登髙望㡬囘南天外合北戶日邊開地濕煙嘗起山晴雨半來冬花採盧橘夏果摘楊梅跡類虞翻枉人非賈誼才歸心不可見〈一作度〉白髪重相催
　　早發始興江口至虛氏〈一作靈長〉村作
　　𠉀曉踰閩嶠〈一作障〉乗春望越臺宿雲鵬際落殘月蚌中開薜荔揺青氣桄榔翳碧苔桂香多露裛石響細泉囘抱葉𤣥猿嘯銜花翡翠來南中雖可恱北思日悠哉鬒髪俄成素丹心巳作灰何當首歸路行剪故園萊
　　發藤州
　　朝夕苦遄征孤魂長自驚泛舟依鴈渚〈一作宿〉投館聽猿鳴石髪縁溪蔓林衣埽〈一作拂〉地輕雲峰刻不似苔蘚〈一作□〉畫難成露裛千花氣泉和萬籟聲攀幽紅處歇躋險緑中行戀切芝蘭砌悲纒松栢塋丹心江北死白髪嶺南生魑魅天邊國窮愁海上城勞歌意無限今日為誰眀
　　遊稱心寺
　　釋事懐三隱清襟謁四禪江鳴潮未落林曉日初懸寶葉交香雨金沙吐細泉望諧舟客趣思發海人煙顧櫪仍留馬乗杯久棄船未憂龜負嶽且識鳥耘田理契都無象心𡨋不寄筌安期庶可揖天地得齊年
　　遊法華寺
　　髙岫擬耆闍真乗引妙車空中結樓殿意表出雲霞後果纒三足〈一作尺〉前因感〈一作取〉六牙宴林薰寶樹水溜滴金沙寒谷梅猶淺溫庭橘未華臺香紅藥亂塔影緑篁遮果漸輪王族縁超梵帝家晨行踏忍草夜誦得靈花江郡將何匹天都亦未加朝來沿泛所應是逐仙槎
　　夜渡吳松江懐古
　　宿帆震澤口曉渡松江濆櫂發魚龍氣舟衝鴻鴈羣寒潮頓覺滿暗浦稍將分氣出〈一作赤〉海生日光清湖起雲水鄉盡天衛歎息為吳君謀士伏劍死至今悲所聞
　　謁禹廟
　　夏王乗四載茲地發金符峻命終不易報功疇敢渝先驅總昌㑹後至伏靈誅玉帛空天下衣冠照海隅旋聞厭黃屋更道出蒼梧林表祠轉茂山阿井詎枯舟遷龍負壑田變鳥芸蕪舊物森如在天威肅未殊𤣥夷屆瑤席玉女侍清都奕奕扃闈〈一作闔闥〉邃軒軒仗衛趨氣青連曙海雲白洗春湖猿嘯有時答禽言常自呼靈歆異蒸糈至樂匪笙竽茅殿今文襲梅梁古製無運遙日崇麗業盛下昭蘇伊昔力雲盡而今功尚敷揆材非美箭精享愧生芻郡職昧為理邦空寧自誣下車霰已積攝事露行濡人隱冀多祐曷唯霑薄軀
　　遊禹穴囘出若邪
　　禹穴今朝到邪溪此路通著書聞太史鍊藥有仙翁鶴往籠猶掛龍飛劒巳空石帆揺海上天鏡落湖中水底寒雲白山邊墜葉紅歸舟何慮晩日暮使樵風
　　靈隱寺〈紀事雲之問貶黜放還至江南遊靈隱寺夜月極眀長廊行吟曰鷲嶺鬱岧嶤龍宮鎻寂寥久不能續有老僧㸃長明燈問曰少年夜久不寐何耶之問曰偶欲題此寺而興思不屬即曰何不雲樓觀滄海日門對浙江潮之問愕然訝其遒麗遲眀更訪之則不復見寺僧有知者曰此駱賔王也〉
　　鷲嶺鬱岧嶤龍宮𤨏寂寥樓觀滄海日門對浙江潮桂子月中落天香雲外飄捫蘿登墖逺刳木取泉遙霜薄花更發氷輕葉未凋夙齡尚遐異搜對滌煩囂待入天台路看余度石橋
　　遊雲門寺
　　維舟探靜域作禮事尊經投跡一蕭散為心自杳𡨋龕依大禹穴樓倚少微星沓嶂圍蘭若囘溪抱竹庭覺花塗砌白甘露洗山青鴈塔鶱金地虹橋轉翠屏人天宵現景神鬼晝潛形理勝常虛寂縁空自感靈入禪從鴿遶說法有龍聽刼累終期滅塵躬且未寧揺揺不安寐待月詠巖扃
　　早發韶州
　　炎徼行應盡囘瞻鄉路遙珠厓天外郡銅柱海南標日夜清眀少春冬霧雨饒身經大火〈一作火山〉熱顔入瘴江消觸影含沙怒逢人女〈一作毒〉草揺露濃看菌濕風𩗗〈一作漾〉覺船飄直禦魑將魅寧論䲭與鴞虞翻思報國許靖願歸朝緑樹秦京道青雲洛水橋故園長在目魂去不須招
　　早入清逺峽〈一作下桂江龍目灘〉
　　傳聞峽山好旭日櫂前沂雨色揺丹嶂泉聲聒翠微兩巖天作帶萬壑樹披衣秋菊迎霜序春藤礙日輝翳潭花似織縁嶺竹成圍寂歴環沙浦蔥蘢轉石圻露餘江未熱風落瘴初稀猿飲排虛上禽驚掠水飛榜童夷唱合樵女越吟歸良𠋫斯為美邊愁自有違誰言望鄉國流涕失芳菲
　　發端州初入西江
　　問我將何去清晨泝越溪翠微懸宿雨丹壑飲晴霓樹影捎雲宻藤陰覆水低潮囘出浦駛洲轉望鄉迷人意長懐北江行日向西破顔看鵲喜拭淚聽猿啼骨肉初分愛親朋忽解攜路遙魂欲斷身辱理能齊疇日三山意於茲萬緒暌金陵有仙館即事尋丹梯
　　渡漢江
　　嶺外音書斷經冬復歴春近鄉情更怯不敢問來人
　　嵩山夜還
　　家住〈一作在〉嵩山下好采舊山薇自省遊泉石何曾不夜歸
　　湖中別鑒上人
　　願與道林近在意逍遙篇自有靈佳寺何用沃洲禪
　　題鑒上人房二首
　　落花雙樹積芳草一庭春玩之堪興異〈一作盡〉何必見幽人
　　晩入應真理經行尚未囘房中無俗物林下有青苔
　　答田徵君
　　出遊杳何處遲囘伊洛間歸寢忽成夢宛在嵩丘山
　　傷曹娘二首
　　鳳飛樓伎絶鸞死鏡臺空獨憐脂粉氣猶著舞衣中河伯憐嬌態馮夷要姝妓寄言遊戲人莫弄黃河水
　　河陽〈一作傷曹娘〉
　　昔日河陽縣氛氳香氣多曹娘嬌態盡春樹不堪過
　　燕巢軍幕
　　非闗憐翠幕不是厭朱樓故來呈燕頷報道欲封侯
　　苑中遇雪應制
　　紫禁仙輿詰旦來青旂遙倚望春臺不知庭霰今朝落疑是林花昨夜開
　　送司馬道士遊天台
　　羽客笙歌此地違離筵數處白雲飛蓬萊闕下長相憶桐栢山頭去不歸
　　登逍遙樓
　　逍遙樓上望鄉闗緑水澄雲霧間北去衡陽二千里無因鴈足繫書還
　　奉和春日玩雪應制
　　北闕彤雲掩曙霞東風吹雪舞山家瓊章定少千人和銀樹長芳六出花
　　傷曹娘二首
　　可憐𡨋漠去何之獨立丰茸無見期君看水上芙蓉色恰似生前歌舞時
　　前溪妙舞今應盡子夜新歌遂不傳無復綺羅嬌白日直將珠玉閉黃泉
　　郡宅中齋〈以下集不載〉
　　郡宅枕層嶺春湖繞芳甸雲甍出萬家臥覽皆巳徧漁商汗成雨廨邑眀若練越俗鏡中行夏祠雲表見茲都信盤鬱英逺常棲眄王子事黃老獨樂恣遊衍謝公念蒼生同憂感推薦靈越多秀士運濶無由面神理翳青山風流滿黃卷揆予謬承奬自昔從纓弁瑤水執仙覊金閨負時選晨趨博望苑夜直眀光殿一朝罷䑓閣萬里違鄉縣風土足慰心況恱年芳變淮廩佇滋〈一作茲〉實沂歌非所羨訟寢歸四眀齡頹親九轉微尚本江海少留豈交戰唯餘後凋色竊比東南箭
　　稱心寺
　　歩陟招提宮北極山海觀千巖遞縈繞萬壑殊悠漫喬木轉夕陽文軒劃清渙泄雲多表裏驚潮每昏旦問予金門客何事滄洲畔謬以三署資來刺百城半人隱尚未弭歲華豈兼玩東山桂枝芳眀發坐盈歎
　　新年作
　　鄉心新歳切天畔獨澘然老去居人下春歸在客先嶺猿同旦暮江栁共風煙已似長沙傅從今又㡬年
　　剪綵
　　駐想持金錯居然作管灰綺羅纎手製桃李向春開拾藻蜂初泊銜花鳥未囘不言將巧笑飜逐美人來
　　七夕
　　傳道仙星媛年年㑹水隅停梭借蟋蟀留巧付蜘蛛去晝從雲請歸輪竚日輸莫言相見濶天上日應殊
　　桂州陪王都督晦日宴逍遙樓
　　晦節髙樓望山川一半春意隨葉盡愁共栁條新投刺登龍日開懐納鳥晨兀然心似醉不覺有吾身
　　和趙貟外桂陽橋遇佳人
　　江雨朝飛浥細塵陽橋花柳不勝春金鞍白馬來從趙玉面紅粧本姓秦妬女猶憐鏡中髪侍兒堪感路傍人蕩舟為樂非吾事自歎空閨夢寐頻
　　函谷闗〈首句缺二字〉
　　至人　　識仙風瑞靄丹光逺鬱蔥靈跡才辭周柱下祥氛已入函闗中不從紫氣臺端𠋫何得青華觀裏逄欲訪乗牛求寶籙願隨鶴駕徧瑤空
　　詠省壁畫鶴
　　粉壁圗仙鶴昻藏真氣多鶱飛竟不去當是戀恩波
　　廣州朱長史座觀妓
　　歌舞須連夜神仙莫放歸參差隨暮雨前路濕人衣
　　謁二妃廟
　　還以金屋貴留茲寶席尊江鳧嘯風雨山鬼泣朝昏
　　贈嚴侍御
　　受脤清邉服乗驄歴塞塵當聞漢雪恥羞共虜和親
　　在荊州重赴嶺南
　　夢澤三秋日蒼梧一片雲還將鵷鷺羽重入鷓鴣羣
　　則天皇后輓歌
　　象物行周禮衣冠集漢都誰憐事虞舜下里泣蒼梧
　　鄧國太夫人輓歌
　　鸞死鉛妝歇人亡錦字空悲端若能減渭水亦應窮
　　楊將軍輓歌
　　亭寒照苦月隴暗積愁雲今日山門樹何處有將軍



　　御定全唐詩卷五十三
<集部,總集類,御定全唐詩>
　　欽定四庫全書
　　御定全唐詩巻五十四
　　崔湜
　　崔湜字澄瀾定州人擢進士第累轉左補闕預修三教珠英附武三思上官昭容由考功員外郎驟遷中書舎人兵部侍郎俄拜中書侍郎檢挍吏部侍郎同中書門下平章事為御史劾奏貶江州司馬安樂公主從中申䕶改襄州刺史韋氏稱制復同中書門下三品睿宗立出為華州刺史除太子詹事景雲中太平公主引為中書令明皇立流嶺外以常預逆謀追及荊州賜死湜執政時年三十八常暮出端門緩轡賦詩張說見之歎曰文與位固可致其年不可及也詩三十八首
　　塞垣行〈一作崔融詩〉
　　疾風卷溟海萬里揚砂礫仰望不見天昬昬竟朝夕是時軍兩進東拒復西敵〈一作摘〉蔽山張旗鼓間道潛鋒鏑精騎突曉圍竒兵襲暗壁十月邉塞寒四山沍隂積雨
　　雪鴈南飛風塵景西廹昔我事討論未嘗怠經籍一朝棄筆硯十年操矛㦸豈要黃河誓須勒燕然石可嗟牧羊臣海上久為客
　　送梁卿王郎中使東蕃弔冊
　　梁侯上卿秀王子中臺傑贈冊綏九夷旌旃下雙闕西堂禮樂送南陌軒車別征路入海雲行舟泝江月茲邦久欽化歷載歸朝謁皇心諒所嘉寄爾宣風烈
　　餞唐州髙使君赴任
　　芳春桃李時京都〈一作東〉物華好為岳豈不貴所悲渉逺道逺道不可思宿昔夢見之贈君雙佩刀日夕視來期〈一作有親期〉
　　冀北春望〈一作崔液詩〉
　　廻首覽燕趙春生兩河間曠然萬里餘際海不見山雨歇青林潤煙空綠野閒問鄉何處所目送白雲還景龍二年余自門下平章事削階授江州員外司馬尋拜襄州刺史春日赴襄陽途中言志
　　余本燕趙人秉心愚且直羣籍偹所見孤貞每自飭徇祿期代耕受任亦量力幸逢休明時朝野兩薦推一朝趨金門十載奉瑤墀入掌遷固筆出參枚馬詞吏部旣三踐中書亦五期進無負鼎說退慙補袞詩常恐嬰悔吝不得少酬私嗷嗷路旁子納謗紛無已上動明主疑下貽大臣恥毫髪顧無累冰壺邈自持天道何期平幽寃終見明始佐廬陵郡尋牧襄陽城彤幃荷新寵朱黻䝉舊榮力薄慚任重恩深知命輕飭徒留前路行子悲且慕猶聞長樂鐘尚辨青門樹慈親不忍訣昆弟黙相顧去去勿重陳川長日雲暮
　　大漠行〈一作胡皓詩〉
　　單于犯薊堧驃騎略蕭邊南山木葉飛下地北海蓬根亂上天科斗連營太原道魚麗合陣武威川三軍遙倚仗萬里相馳逐旌斾悠悠靜瀚源鼙鼔喧喧動盧谷窮徼上幽陵吁嗟倦寢興馬蹄凍溜石胡毳暖生冰雲沙泱漭天光閉河塞隂沈海色凝崆峒異國誰能托蕭索邊心常不樂近見行人畏白龍遙聞公主愁黃鶴陽春半岐路間瑤臺苑玉門闗百花芳樹紅將歇二月蘭臯緑未還陣雲不散魚龍水雨雪猶飛鴻鴈山山嶂連緜不可極路逺辛勤夢顏色北堂萱草不寄來東園桃李長相憶漢將紛紜攻戰盈胡寇蕭條幽朔清韓君拜節偏知逺鄭吉驅旌坐見迎火絶煙沈右西極谷靜山空左北平但使將軍能百戰不須天子築長城
　　奉和登驪山髙頂寓目應制
　　名山何壯哉𤣥覽一徘徊御路穿林轉旌門倚石開煙霞肘後發河塞掌中來不學蓬壺逺經年猶未廻
　　侍宴長寧公主東莊應制
　　沁園東郭外鸞駕一逰盤水榭宜時陟山樓向晩看席臨天女貴杯接近臣歡聖藻懸宸象㣲臣竊仰觀
　　奉和送金城公主適西蕃應制
　　懐戎前策備降女舊因修簫鼓辭家怨旌旃出塞愁尚孩中念切方逺御慈留〈一作流〉顧乏謀臣用仍勞聖主憂
　　幸白鹿觀應制〈一作鄭愔詩〉
　　御旗探紫籙仙仗闢丹丘捧藥芝童下焚香桂女留鸞歌無嵗月鶴語記春秋臣朔真何幸常陪漢武遊
　　幸梨園亭觀打毬應制〈一作梨園亭子侍宴應制〉
　　年光陌上發香輦禁中遊草綠鴛鴦殿花明翡翠樓寳〈一作天〉杯承露酌仙管雜風流今日陪歡豫皇恩不可酬
　　慈恩寺九日應制
　　帝里重陽節香園萬乘來卻邪茰結佩獻壽菊傳杯塔類承天湧門疑待佛開睿詞懸日月長得仰昭囘
　　折楊柳
　　二月風光半三邊戍不還年華妾自惜楊柳為君攀落絮縈〈一作縁〉衫袖垂條拂髻鬟那堪音信斷流涕望陽闗
　　邊愁
　　九月蓬根斷三邊草葉腓風塵馬變色霜雪劔生衣客思愁隂晩邊書驛騎歸殷勤鳳樓上還袂及春暉
　　媫妤怨
　　不分君恩斷新妝視鏡中容華尚〈一作向〉春日嬌愛已〈一作似〉秋風枕席臨窗〈一作燈〉暁帷屏〈一作屏帷又作屏帳〉向月空年年後庭樹榮落在深宮
　　酬杜麟臺春思
　　春還上林苑花滿洛陽城鴛衾夜凝思龍鏡暁含情憶夢殘燈落離魂暗馬驚可憐朝與暮樓上獨盈盈
　　寄天台司馬先生
　　聞有三元客祈仙九轉成人間白雲返天上赤龍迎尚惜金芝晩仍攀琪樹榮何年緱嶺上一謝洛陽城
　　唐都尉山池
　　曲渚颺輕舟前谿釣晩流鴈翻蒲葉起魚撥荇花遊金子懸湘柚珠房折海榴幽尋惜未巳清月半西樓
　　江樓夕望
　　試陟江樓望悠悠去國情楚山霞外斷漢水月中平公子留遺邑夫人有舊城蒼蒼煙霧裏何處是咸京
　　襄城即事〈一作江樓有懐〉
　　子牟懐魏闕元凱滯襄城冠蓋仍為里池臺尚識名山光晴後綠江色晩來清為問東流水何時到玉京
　　秦州薛都督輓詞
　　十里絳山幽千年汾水流碑傳門客見劔是故人留隴樹煙含夕山門月照秋古來鐘鼎盛共盡一蒿丘
　　奉和春日幸望春宮〈一作立春內出綵花應制〉
　　澹蕩春光滿暁空逍遙御輦入離宮山河眺望雲天外臺榭參差煙霧中庭際花飛錦繡合枝間鳥囀〈一作語〉管同即此歡娛齊鎬宴惟應率舞〈一作土〉樂薫風
　　奉和幸韋嗣立山莊侍宴應制
　　丞相登前府尚書啟舊林式閭明主睿〈一作意〉榮族聖嬪心川狹旌門抵巖髙蔽帳臨閒窗憑柳暗小徑入松深雲卷千𡶶色泉和萬籟吟蘭迎天女佩竹礙侍臣簪宸翰三光燭朝榮四海欽還嗟絶機叟白首漢川隂
　　同李員外春閨〈一作園〉
　　落日啼連夜孤燈坐徹明捲簾雙燕入披幌百花驚隴上寒應晩閨中織未成管愁不意〈一作記〉梳洗懶無情去嵗聞西伐今年送北征容顏離別盡流恨滿長城
　　襄陽早秋寄岑侍郎
　　江城秋氣早旭旦坐南闈落葉驚衰鬢清霜換旅衣時來矜早逹事徃覺前非體道徒推理防身終昧㣲故人金華省肅穆秉天機誰念江漢廣蹉跎心事違
　　贈蘇少府赴任江南余時還京
　　丈夫不歎別逹士自安卑攬泣固無趣銜杯空爾為流雲春窈窕去水暮逶迤行舟忽東泛歸騎亦西馳秦地多芳草江潭有桂枝誰言阻遐濶所貴在相知
　　登總持寺閣
　　宿雨清龍界晨暉滿鳳城升攀重閣㢠憑覽四郊明井邑周秦地山河今古情紆餘一水合寥落五陵平處處風煙起欣欣草木榮故人不可見冠蓋滿東京
　　早春邊城懐歸
　　大漠羽書飛長城未解圍山川凌玉嶂旌節下金㣲路向南庭逺書因北鴈稀鄉闗揺別思風雪散戎衣歳盡仍為客春還尚未歸明年征騎返歌舞及芳菲
　　至桃林塞作
　　去國未千里離家巳再旬丹心恆戀闕白首更辭親懐璧常貽訓捐金詎得鄰抱寃非忤物罹謗豈由人不濫辭終辨無瑕理竟伸黻還中省舊符與外臺新塞上同遷客江潭異逐臣淚垂非屬峴腸斷固由秦嵗月行遒盡山川難重陳始知亭伯去還是拙謀身
　　襄陽作
　　廟堂初解印郡邸忽腰章按節廵河右鳴騶入漢陽城臨南峴出樹繞北津長好學風猶扇誇才俗未忘江山跨七澤煙雨接三湘蛟浦菱荷淨漁舟橘柚香醉中求習氏夢裏憶襄王宅壊仍思鳳碑存更憶羊下車慙政美閉閣幸時康多謝南征術於今尚不亡
　　喜入長安
　　雲日能催曉風光不惜年賴逄征客〈一作路〉盡歸在落花前
　　奉和幸韋嗣立山莊應制
　　竹徑桃源本出塵松軒茅棟別驚新御蹕何須林下駐山公不是俗中人
　　崔液
　　崔液字潤甫湜之弟工五言詩擢進士第一人湜常呼其小字曰海子我家⻱龍也官至殿中侍御史友人裵耀卿纂其遺文為集十巻今存詩十二首
　　踏歌詞二首
　　綵女迎金屋仙姬出畫堂鴛鴦裁錦袖翡翠貼花黃歌響舞分行豔色動流光
　　庭際花微落樓前漢巳橫金臺催夜盡羅袖拂〈一作舞〉寒輕樂笑暢歡情未半著天眀
　　代春閨
　　江南日暖鴻始來柳條初碧葉半開玉闗遙遙戍未廻金閨日夕生緑苔寂寂春花煙色暮簷燕雙雙落花度青樓眀鏡晝無光紅帳羅衣徒自香妾恨十年長獨守君情〈一作憐〉萬里在漁陽
　　上元夜六首〈一作夜遊詩〉
　　玉漏銀〈一作銅〉壺且莫催鐵闗金鎻徹眀開誰家見月能閒坐何處聞〈一作逄〉燈不看來
　　神燈佛火百輪張刻像圗形七寶裝影裏如聞〈一作開〉金口說空中似散〈一作放〉玉毫光
　　今年春色勝常年此夜風光最可憐鳷鵲樓前新月滿鳳皇臺上寶鐙燃
　　金勒銀鞍控紫騮玉輪珠幰駕青牛驂驔始散東城曲倐忽還來南陌頭
　　公子王孫意氣驕不論相識也相邀最憐長袖風前弱更賞新暗裏調
　　星移漢轉月將微露灑煙飄燈漸稀猶惜路〈一作道〉傍歌舞處躊躕相顧不能歸
　　冀北春望〈一作崔湜詩〉
　　廻首覽燕趙春生兩河間曠然餘萬里際海不見山雨歇青林潤煙空緑野閒問鄉無處所目送白雲闗
　　擬古神女宛轉歌二首〈一作郎大家詩〉
　　風巳清月朗琴復眀掩抑悲千態殷勤是一聲歌宛轉宛轉和更〈一作且〉長願為雙鴻鵠比翼共翺翔
　　日巳暮長簷鳥應度此時望君君不來此時思君君不顧歌宛轉宛轉那能異棲宿願為形與影出入恆相逐崔滌
　　崔滌液之弟多辯智善諧謔眀皇素與欵宻用為祕書監出入禁中後賜名澄從東封加金紫光祿大夫存詩一首
　　望韓公堆
　　韓公堆上望秦川渺渺闗山西接連孤客一身千里外未知歸日是何年

　　御定全唐詩巻五十四
　　欽定四庫全書
　　御定全唐詩巻五十五
　　王勃
　　王勃字子安絳州龍門人文中子通之孫六歳善文辭未冠應舉及第授朝散郎數獻頌闕下沛王聞其名召署府修撰是時諸王鬬雞勃戲為文檄英王雞髙宗斥之勃既廢客劍南久之補虢州叅軍坐事復除名勃父福畤坐勃故左遷交趾令勃往交趾省父渡海溺水悸而卒年二十八勃好讀書屬文初不精思先磨墨數升引被覆面而臥忽起書之不易一字時人謂之腹藁與楊炯盧照隣駱賔王皆以文章齊名天下稱王楊盧駱號四傑勃有集三十巻今編詩二巻
　　倬彼我系
　　倬彼我系舍弟虢州叅軍勃所作也傷廹乎家貧道未成而受祿不得如古之君子四十強而仕也故本其情性原其事業因陳先人之跡以議出處
　　致天爵之艱難也〈勃兄勵序〉
　　倬彼我系出自有周分疆錫社𣲖別支流居衞仕宋臣〈一作匡〉嬴相劉廼武廼文或公或侯
　　晉歴崩坼衣冠擾弊粵自太原播徂江澨禮喪賢隱時屯道閉王室如燬生人多殪
　　伊我有器思逢其主自東施〈一作旋〉西擇木開宇田彼河曲家乎汾浦天未厭亂吾將誰輔
　　伊我祖德思濟九埏不常厥所於茲五遷欲及時也夫豈願焉其位雖屈其言則傳
　　爰述帝制大蒐王道曰天曰人是祖是考禮樂咸若詩書具草貽厥孫謀永為家寶
　　伊余小子信慙明哲彼網有條彼車有轍思屏人事克終前烈於嗟代網卒余來絏
　　來絏伊何謂余曰仕我瞻先達三十方起夫豈不懷髙山仰止願言毓徳啜菽飲水
　　有鳥反哺其聲嗷嗷言念舊徳憂心忉忉今我不養歳月其滔僶俛從役豈敢告勞
　　從役伊何薄求卑位告勞伊何來叅卿事名存實爽負信愆義靜言遐思中心是愧
　　上巳浮江宴韻得阯字
　　披觀玉京路駐賞金臺阯逸興懐九仙良辰傾四美松唫白雲際桂馥青溪裏別有江海〈一作漢〉心日暮情何巳
　　春日宴樂遊園賦韻得接字
　　帝里寒光盡神臯春望浹梅郊落晚英柳甸驚初葉流水抽竒㺯崩雲灑芳牒清尊湛不空暫喜平生接
　　山亭夜宴
　　桂宇幽襟積山亭〈一作松臺〉涼夜永森沈野徑寒肅穆巖扉靜竹晦南汀〈一作阿〉色荷翻北潭影清興殊未闌林端照初景
　　詠風
　　肅肅涼景〈一作風〉生加我林壑清驅煙尋〈一作入〉磵戶巻霧〈一作露〉出山楹去來固無跡〈一作際〉動息如有情日落山水靜為君起松聲
　　懐仙〈並序〉
　　客有自幽山來者起予以林壑之事而煙霞在焉思解纓紱永詠山水〈一作林〉神與道超跡為形滯故書其事焉
　　鶴岑有竒徑麟洲富仙家紫泉潄珠液𤣥巖列丹葩常希〈一作若〉披塵網眇然登雲車鸞情極霄漢鳳想疲煙霞道存蓬瀛近意愜朝市賖無為坐惆悵虛此江上華
　　忽夢遊仙
　　僕本江上客牽跡在方內寤寐霄漢間居然有靈對翕爾登霞首依然躡雲背電策驅龍光煙途儼鸞態乗月披金帔連星解瓊珮浮識俄易歸真遊邈難〈一作魂莫〉再寥廓沈遐想周遑奉遺誨流俗非我鄉何當釋塵昧
　　雜曲
　　智瓊神女來訪文君蛾眉始約羅袖初薰歌齊曲韻舞亂行紛若向陽臺薦枕何啻得勝朝雲
　　秋夜長
　　秋夜長殊未央月明白露澄清光層城綺閣遙相望遙相望川無梁北風受節南鴈翔崇蘭委質時菊芳鳴環曵履〈一作佩〉出長廊為君秋夜𢷬衣裳纎羅對鳳皇丹綺雙鴛鴦調砧亂杵思自傷思自傷征夫萬里戍他鄉鶴關音信斷龍門道路長君〈一作所〉在天一方寒衣徒自香
　　採蓮曲〈樂府作採蓮歸〉
　　採蓮歸緑水芙蓉衣秋風起浪鳬鴈飛桂櫂蘭橈下長浦羅裙玉腕輕揺櫓葉嶼花潭極望平江謳越吹相思苦相思苦佳期不可駐塞外征夫猶未還江南採蓮今已暮今已暮採〈樂府詩作摘〉蓮花渠今〈一作今渠〉那必盡娼家官道城南把桑葉何如江上採蓮花蓮花復蓮花花葉何稠〈一作重〉疉葉翠本羞眉花紅強如頰佳人不在茲〈一作茲期〉悵望別離時牽花憐共蒂折藕愛連絲故情無〈一作何〉處所新物從〈一作徒〉華滋不惜西〈一作南〉津交佩解還羞北海鴈書遲採蓮歌有節採蓮夜未歇正逢浩蕩江上風又值裵囘〈樂府詩集無裵囘二字〉江上月裵囘蓮浦夜相逢吳姬越女何丰茸共問寒江〈一作光〉千里外征客關山路〈一作更〉幾重
　　臨髙臺
　　臨髙臺髙臺迢遰絶浮埃瑤軒綺構何崔嵬鸞歌鳳吹清且哀俯瞰長安道萋萋御溝草斜對甘泉路蒼蒼茂陵樹髙臺四望同帝郷〈一本無此二字〉佳氣鬰蔥蔥紫閣丹樓紛照耀璧房錦殿相玲瓏東彌長樂觀西指未央宮赤城映朝日緑樹揺春風旗亭百隧開新市甲第千甍分戚里朱輪翠蓋不勝春疉樹層楹相對起復有青樓大道中繡戶文窗雕綺櫳錦衾夜〈一作晝〉不襞羅帷晝〈一作夕〉未空歌屏朝揜翠妝鏡晚窺紅為君〈一作吾〉安寶髻蛾眉罷花叢塵間狹路〈一作狹路塵間〉黯將暮雲間〈一作開〉月色明如素鴛鴦池上兩兩飛鳳凰樓下雙雙度物色正如此佳期那不顧銀鞍繡轂盛繁華可憐今夜宿娼家娼家少婦不須顰東園桃李片時春君看舊日髙臺處栢梁銅cq=355雀生〈一作尚〉黃塵
　　滕王閣
　　滕王髙閣臨江渚珮玉鳴鸞罷歌舞畫棟朝飛南浦雲珠簾暮捲西山雨閒雲潭影日悠悠物換星移幾度秋閣中帝子今何在檻外長江空自流
　　江南弄
　　江南弄巫山連楚夢行雨行雲幾相送瑤軒金谷上春時玉童仙女無見期紫露〈一作霧〉香煙渺難託清風明月遙相思遙相思草徒緑為聽雙飛鳳凰曲






　　御定全唐詩巻五十五
　　欽定四庫全書
　　御定全唐詩巻五十六
　　王勃
　　聖泉宴
　　披襟乗石磴列籍〈一作席〉俯春泉蘭氣薰山酌松聲韻野影飄垂葉外香度落花前興洽林塘晚重巖起夕煙
　　尋道觀〈其觀即昌利觀張天師居也〉
　　芝〈一作枝〉㕓光分野蓬闕盛規模碧壇清桂閾〈一作影〉丹洞肅松樞玉笈三山記金箱五嶽圖蒼虬不可得〈一作見〉空望白雲衢
　　散關晨度
　　關山凌旦開石路無塵埃白馬髙譚去青牛真氣來重門臨巨壑連棟起崇隈即今揚策度非是棄繻囘
　　別薛華〈英華作秋日別薛升華〉
　　送送多窮路遑遑獨問津悲涼千里道悽斷百年身心事同漂泊生涯共苦辛無論去與住俱是夢中人
　　重別薛華〈一作重別薛升華〉
　　明月沉珠浦秋風濯錦川樓臺臨絶岸洲渚亙長天旅〈一作飄〉泊成千里棲遑〈一作遲〉共百年窮途唯有淚還望獨潸然
　　遊梵宇三覺寺
　　杏〈一作香〉閣披青磴琱臺控紫岑葉齊山路狹〈一作逕宻〉花積野壇深蘿幌棲禪影松門聽〈一作引〉梵音遽忻陪妙躅延賞〈一作想〉滌煩襟
　　麻平晚行
　　百年懐土望千里倦遊情髙低尋戍道逺近聽泉聲磵葉纔分色山花不辨名羇心何處盡風急暮猿清
　　送盧主簿
　　窮途非所恨虛室自相依城闕居年滿琴尊俗事稀開襟方未已分袂忽多違東巖富松竹歳暮幸同歸
　　餞韋兵曹
　　征驂臨野次別袂慘江垂川霽浮煙斂山明落照移鷹風凋晚葉蟬露泣〈一作〉秋枝亭臯分逺望延想間雲涯
　　白下驛餞唐少府
　　下驛窮交日昌亭旅食年相知何用早懐抱即依然浦樓低晚照郷路隔風煙去去如何道長安在日邊
　　杜少府之任蜀州〈一作川〉
　　城闕輔三〈一作俯西〉秦風煙望五津與君別離意同〈一作俱〉是宦遊人海內存知已天涯若比隣無為在岐路兒女共霑中
　　仲春郊外
　　東園垂柳徑西堰落花津物色連三月風光絶〈一作繞〉四隣鳥飛村覺曙魚戲水知春初晴山院裏何處染囂塵
　　郊興
　　空園歌獨酌春日賦閒居澤蘭侵小徑河柳覆長渠雨去花光濕風歸葉影疎山人不惜醉唯畏緑尊虛
　　郊園即事
　　煙霞春旦〈一作早〉賞松竹故年心斷山疑畫障縣溜瀉鳴琴草徧南亭合花𨳩〈一作濃〉北院深閒居饒酒賦隨興欲抽簪
　　觀佛跡寺
　　蓮座神容儼〈一作促〉松崖聖趾〈一作跡〉餘年長金跡淺地久石文〈一作芝〉疎頹華臨曲磴傾影赴前除共嗟〈一作悲〉陵谷逺俄視化城〈一作成〉虛
　　山居晩眺贈王道士
　　金壇疎俗宇玉洞侶仙羣花枝棲晩露〈一作霧〉峰葉度晴雲斜〈一作落〉照移山影囘沙擁籀〈一作溜〉文琴尊方待興竹樹巳迎曛
　　八仙逕〈寺南又有昌利觀去寺可數里巖逕窈窕杖而後進〉
　　奈園欣八正松巖訪九仙援蘿窺霧術攀林〈一作桂〉俯雲煙〈一作阡〉代〈一作岱〉北鸞驂至遼西鶴騎旋終希脫塵網連翼下芝田
　　春日還郊
　　閒情兼嘿語〈一作嘿〉攜杖赴巖泉草緑縈新帶榆青綴古錢魚牀侵㟁水鳥路入山煙還題平子賦花樹滿春田
　　對酒春園作
　　投簪下山閣攜酒對河梁狹水牽長鏡髙花送斷香繁鶯歌似曲疎蝶舞成行自然催一醉非但閱年光
　　觀內懐仙
　　玉架殘書隱金壇舊跡〈一作路〉迷牽花尋紫澗〈一作洞〉歩葉下清谿瓊漿猶類乳石髓尚如泥自能成羽翼何必仰〈一作俟〉雲梯
　　秋日別王長史
　　別路餘〈一作長〉千里深恩重百年正悲西候日更動北梁〈一作京〉篇野色籠寒霧山光斂暮煙終知難再奉懐徳自潸然
　　上已浮江宴韻得遙字
　　上巳年光促中川興緒遙緑齊山葉滿紅洩片花〈一作岸芝〉銷泉聲喧後澗虹影照前橋遽悲春望逺江路積波潮
　　長柳
　　晨征犯煙磴夕憇在雲闗晩風清近壑新月照澄灣郊童樵唱返津叟釣歌還客行無與晤〈一作舊識〉賴此釋愁顔
　　銅雀妓二首
　　金鳳隣銅雀漳河望鄴城君王無處所臺榭若平生舞席〈一作筵〉紛何〈一作可〉就歌梁儼未傾西陵松檟冷誰見綺羅情
　　妾本深宮妓層城閉九重君王歡愛盡歌舞為誰容錦衾不復襞羅衣誰再縫髙臺西北望流涕向青松
　　羇遊餞別
　　客心懸隴路遊子倦〈一作惓〉江干槿豐〈一作濃〉朝砌靜篠宻夜窗寒琴聲銷別恨風景駐離歡寧覺山川逺悠悠旅思難
　　易陽早發
　　飭裝侵曉月奔策候殘星危閣尋丹障囘梁屬翠屏雲間迷樹影霧裏失峰形復此涼〈一作商〉飈至空山飛夜螢
　　焦㟁早行和陸四
　　侵星違旅館乘月戒征儔複嶂迷晴色虛巖辨暗〈一作㟁〉流猿吟山漏曉螢散野風秋故人𣺌何際鄉闗雲霧浮
　　深灣夜宿〈主人依山帶江〉
　　津塗臨巨壑村宇架危岑堰絶灘聲隱風交樹影深江童暮理楫山女夜調砧此時故鄉逺寧知遊子心
　　傷裵録事喪子
　　蘭堦霜候早松露穸〈一作夜〉臺深魄散珠胎沒芳銷玉樹沈露文晞宿草煙照慘平林芝焚〈一作焚芝〉空歎息流恨滿籯金
　　泥谿
　　弭櫂凌奔壑低鞭躡峻岐江濤出㟁險峰磴入雲危溜急船文亂巖斜騎影移水煙籠翠渚山照落丹崖風生蘋浦葉露泣〈一作〉竹潭枝泛水雖雲美勞歌誰復知
　　三月曲水宴得煙字
　　彭澤官初去河陽賦始傳田園歸舊國詩酒間長筵列室窺丹洞分樓瞰紫煙縈囘亙津渡出沒控郊𨞬鳳琴調上客龍轡儼羣仙松石偏宜古藤蘿不記年重簷交宻樹複磴擁危泉石晞南嶺乗沙眇北川傅巖來築處磻谿入釣前日斜真趣逺幽思夢涼蟬
　　秋日仙遊觀贈道士〈一作駱賔王詩無首四句〉
　　石圖分帝宇銀牒洞靈宮囘丹縈岫室複翠上巖櫳霧濃金竈靜雲暗玉壇空野花常捧露山葉自吟風林泉明月在詩酒故人同待余逢石髓從爾命飛鴻
　　晚留〈一作屆〉鳳州
　　寶雞辭舊役仙鳳歴遺墟去此近城闕青山眀月初
　　羈春
　　客心千里倦春事一朝歸還傷北園裏重見落花飛
　　林塘懐友
　　芳屏畫春草仙杼織朝霞何如山水路對面即飛花
　　山扉夜坐
　　抱琴開野室攜酒對情人林塘花月下〈一作夜〉別似〈一作是〉一家春
　　春莊
　　山中蘭葉徑城外李桃園豈知人事靜不覺鳥聲喧
　　春遊
　　客念紛無極春淚倍成行今朝花樹下不覺戀年光
　　春園
　　山泉兩處晚花柳一園春還持千日醉共作百年人
　　林泉獨飲
　　丘壑經塗賞花柳遇時春相逢今〈一作令〉不醉物色自輕人
　　登城春望
　　物外山川近晴初景靄新芳郊花柳遍何處不宜春
　　他郷敘興
　　綴葉歸煙晚乗花落照春邊城琴酒處俱是越郷人
　　夜興
　　野煙含夕渚山月照秋林還將中散興來偶步兵琴
　　臨江二首
　　泛泛東流水飛飛北上塵歸驂將別櫂俱是倦遊人去驂嘶別路歸櫂隱寒洲江臯木葉下應想故城秋
　　江亭夜月送別二首
　　江送巴南水山橫塞北雲津亭秋月夜誰見泣離羣亂煙籠碧砌飛月向南端寂寂離亭掩江山此夜寒
　　別人四首
　　久客逢餘閏他郷別故人自然堪下淚誰忍望征塵江上風煙積山幽雲霧多送君南浦外還望將如何桂軺雖不駐蘭筵幸未開林塘風月賞還待故人來霜華浄天末霧色籠江際客子常畏人何為久留滯
　　贈李十四四首
　　野客思茅宇山人愛竹林琴尊唯待處風月自相尋小徑偏宜草空庭不厭花平生詩與酒自得㑹仙家亂竹開三徑飛花滿四隣從來揚子宅別有尚𤣥人風筵調桂軫月徑引藤杯直當花院裏書齋望曉開
　　早春野望
　　江曠春潮白山長曉岫青他鄉臨睨〈一作眺〉極花柳映邊亭
　　山中
　　長江悲已滯萬里念將歸況屬髙風晩山山黃葉飛
　　冬郊行望
　　桂宻巖花白梨疎林葉紅江臯寒望盡歸念斷征篷
　　寒夜思友三首
　　久別侵懐抱他鄉變容色月下調鳴琴相思此何極雲間征思斷月下歸愁切鴻鴈西南飛如何故人別朝朝翠山下夜夜蒼江曲復此遙相思清尊湛芳緑
　　始平晩〈一作曉〉息
　　觀闕長安近江山蜀路〈一作道〉賖客行朝復夕無處是鄉家
　　扶風晝屆離京浸逺
　　帝里金莖去扶風石柱來山川殊未已行路方悠哉
　　普安建陰題壁
　　江漢深無極梁岷不可攀山川雲霧裏遊子幾時還
　　九日
　　九日重陽節開門有菊花不知來送酒若箇是陶家
　　秋江送別二首
　　早是他鄉值早秋江亭明月帶江流已覺逝川傷別念復看津樹隱離舟
　　歸舟歸騎儼成行江南江北互相望誰謂波瀾纔一水已覺山川是兩郷
　　蜀中九日〈紀事作和邵大震一作蜀中九日登𤣥武山旅眺〉
　　九月九日望鄉臺他席他鄉送客杯人情〈一作今〉已厭南中苦鴻〈一作鳴〉鴈那從北地來
　　寒夜懐友雜體二首
　　北山煙霧始茫茫南津霜月正蒼蒼秋深客思紛無已復值征鴻中夜起
　　複閣重樓向浦開秋風明月度江來故人故情懐故宴相望相思不相見
　　落花落〈以下詩集不載〉
　　落花落落花紛漠漠緑葉青跗映丹蕚與君裵囘上金閣影拂粧階玳瑁筵香飄舞館茱茰慔落花飛撩亂入中帷落花春正滿春人歸不歸落花度氛氳繞髙樹落花春已繁春人春不顧綺閣青臺靜且閒羅袂紅巾復往還盛年不再得髙枝難重攀試復旦遊落花裏暮宿落花間與君落花院臺上起雙鬟〈一作環〉
　　九日懐封元寂
　　九日郊原望平野遍霜威蘭氣添新酌花香染別衣九秋良㑹少千里故人稀今日龍山外當憶鴈書歸
　　出境遊山二首〈一本作題𤣥武山道君廟〉
　　源水終無路山阿若有人驅羊先動石走兎欲投中洞晚秋泉冷巖朝古樹新峰斜連鳥翅磴疊上魚鱗化鶴千齡早元⻱六代春浮雲今可駕滄海自成塵
　　振翮凌霜吹正月〈一作企日〉佇天潯囘鑣凌翠壑飛軫控青岑巖深靈竈沒澗毀石渠沉宮闕雲間近江山物外臨玉壇棲暮夜珠洞結秋陰蕭蕭離俗影擾擾望鄉心誰意山遊好屢傷人事侵
　　河陽橋代竇郎中佳人荅楊中舍
　　披風聽鳥長河路臨津織女遙相妬判知秋夕帶啼還那及春朝攜手度
　　王勔
　　王勔勃之兄也累官涇州刺史詩一首
　　晦日宴髙氏林亭同用華字
　　上序披林館中京視物華竹窗低露葉梅逕起風花景落春臺霧池侵舊渚沙綺筵歌吹晩暮雨泛香車





　　御定全唐詩巻五十六
　　欽定四庫全書
　　御定全唐詩巻五十七
　　李嶠
　　李嶠字巨山趙州贊皇人兒時夢人遺雙筆由是有文辭弱冠擢進士第始調安定尉舉制策甲科武后時官鳳閣舍人每有大手筆皆特命嶠為之累遷鸞臺侍郎知政事封趙國公景龍中以特進守兵部尚書同中書門下三品睿宗立出刺懐州明皇貶為滁州別駕改廬州嶠富於才思初與王楊接踵中與崔蘇齊名晩諸人沒獨為文章宿老一時學者取法焉集五十巻今編詩五巻
　　奉敎追赴九成宮途中口號
　　委質承仙翰祗命遄遙䇿事偶從梁遊人非背淮客長驅歴川阜迥眺窮原澤鬱鬱桑柘繁油油禾黍積雨餘林氣靜日下山光夕未攀叢桂巖猶倦飄蓬陌行當奉麾蓋慰此勞行役
　　秋山望月酬李騎曹
　　愁客坐山隈懐抱自悠哉況復髙秋夕明月正裵囘亭亭出迥岫皎皎映層臺色帶銀河滿光含玉露開淡雲籠影度虛暈抱輪囘谷䆳涼陰靜山空夜響哀寒催數鴈過風送一螢來獨軫離居恨遙想故人杯
　　和同府李祭酒休沐田居
　　列位簮纓序隱居林野躅徇物爽全直棲真昧均俗若人兼吏隱率性夷榮辱地藉朱邸基家在青山足暫弭西園蓋言事東皐粟築室俯澗濵開扉面巖曲庭幽引夕霧簷迥通晨旭迎秋谷黍黃含露園葵緑勝情狎蘭杜雅韻鏘金玉伊我懐丘園願心從所欲
　　扈從還洛呈侍從羣官
　　四海帝王家兩都周〈一作姬〉漢室觀風昔來幸御氣今旋蹕雷奮六合開天行萬乗出𤣥㝠奉時駕白拒參戎律後隊咽笳簫前驅嚴䍐罼輝光射東井禁令橫西秩帳殿別陽秋旌門臨甲乙將交洛城雨稍逺長安日邙鞏雲外來咸秦霧中失孟冬霜霰下是月農功畢天道向歸餘皇情美陰隲行存名嶽禮逓問髙年疾祝鳥既開羅調人更張瑟登原采謳誦俯谷求才術邑罕懸磬貧山無掛瓢逸施〈一作垂〉恩浹寰宇展義該文質徳澤盛軒遊哀矜深禹恤申歌地廬駭獻夀衢尊溢瑞色抱氤氳寒光變蕭飋宗枝旦奭輔侍從王劉匹竝輯蛟龍書同簪鳳皇筆陶甄荷吹萬頌歎歸明一歡與道路長顧隨談笑宻叨承廊廟選〈一作舉〉謬齒蘷龍弼喜構大廈成慙非棟隆吉
　　奉使築朔方六州城率爾而作
　　奉詔受邊服總徒築朔方驅彼犬羊族正此戎夏疆子來多恱豫王事寧怠遑三旬無愆期百雉鬱相望雄視沙漠垂有截北海陽二庭已頓顙五嶺盡來王驅車登崇墉顧眄凌大荒千里何蕭條草木自悲涼憑軾訊古今慨焉感興亡漢障縁河逺秦城入海長顧無廟堂䇿貽此中夏殃道隱前業衰運開今化昌制為百王式舉合千載防馬牛被路隅鋒鏑銷戰塲豈不懐賢勞所圖在永康王事何為者稱代陳頌章
　　早發苦竹舘
　　合沓巖嶂深朦朧煙霧曉荒阡下樵客野猿驚山鳥開門聽潺湲入徑尋窈窕棲鼯抱寒木流螢飛暗篠早霞稍霏霏殘月猶皎皎行看逺星稀漸覺遊氛少我行撫軺傳兼得傍林沼貪玩水石竒不知川路渺徒憐〈一作慚〉野心曠詎惻浮年小方解寵辱情永託累塵表
　　安輯嶺表事平罷歸
　　雲端想京縣帝鄉如可見天涯望越臺海路幾悠哉六月飛鵬去三年瑞雉來境遙銅柱出山險石門開自我違瀍洛瞻途屢揮霍朝朝寒露多夜夜征衣薄白簡承朝憲朱方撫夷落既𢎞天覆廣且諭皇恩博皇恩溢外區憬俗詠來蘇聲朔臣天子壇塲拜老夫絳宮韜將略黃石寢兵符返斾收龍虎空營集烏烏日落澄氛靄憑髙視襟帶東甌抗於越南斗臨吳㑹春色遶邊陲飛花出荒外卉服紛如積長川思遊客風生丹桂晚雲起蒼梧夕去舳艤清江歸軒趨紫陌衣裳㑹百蠻琛賮委重闗不學金刀使空持寶劒還
　　鷓鴣〈一作韋應物詩〉
　　可憐鷓鴣飛飛向樹南枝南枝日照煖北枝霜露滋露滋不堪棲使我長夜啼願逢雲中鶴銜我向寥廓願作城上烏一年生九雛何不舊巢住枝弱不得去何意道苦辛客子常畏人
　　清明日龍門遊泛
　　晴曉國門通都門藹將發紛紛洛陽道南望伊川闕衍漾乗和風清明送芬月林窺二山動水見千龕越羅袂罥楊絲香橈犯苔髮羣心行樂未唯恐流芳歇
　　雲
　　大梁白雲起氛氳殊未歇錦文觸石來蓋影凌天發煙熅萬年樹掩映三秋月㑹入大風歌從龍赴圓〈一作員〉闕
　　擬古東飛伯勞西飛燕〈一本題作東飛伯勞歌〉
　　傳書青鳥迎簫鳳巫嶺荊臺數通夢誰家窈窕住園樓五馬千金照陌頭羅裙〈一作裾〉玉珮當軒出㸃翠施紅競春日佳人二八盛舞歌羞將百萬呈雙蛾庭前芳樹朝夕改空駐妍〈一作年〉華欲誰待
　　寶劒篇
　　吳山開越溪涸三金合冶成寶鍔淬緑水鑒紅雲五采熖起光氛氳背上銘為萬年字胸前㸃作七星文⻱甲參差白虹〈一作虵〉色轆轤宛轉黃金飾駭〈一作文〉犀中斷寧方利駿馬羣騑〈一作驅〉未擬直風霜凜凜匣上清精氣遙遙斗間明避災朝穿晉帝屋逃亂夜入楚王城一朝運偶逢大仙虎吼龍鳴騰上天東皇提昇紫微座西皇〈一作王〉佩下赤城田承平久息干戈事僥倖得充文武備除災辟患宜君王益夀延齡後天地
　　汾陰行
　　君不見昔日西京全盛時汾陰后土親祭祠齋宮宿寢設儲供撞鐘鳴鼓樹羽旂漢家五葉〈一作四世〉才且雄賓延萬靈朝九戎栢梁賦詩髙宴罷詔書法駕幸河東河東太守親掃除奉迎至尊導鑾輿五營夾道列容衞三河縱觀空里閭囘旌駐蹕降靈場焚香奠醑邀百祥金鼎發色正焜煌靈祗煒𤍞攄景光埋玉陳牲禮神畢舉麾上馬乗輿出彼汾之曲嘉可遊木蘭為楫桂為舟櫂歌微吟綵鷁浮簫鼔哀鳴白雲秋歡娛宴洽賜羣後家家復除戶牛酒聲明動天樂無有千秋萬歳南山夀自從天子向秦闗玉輦金車不復還珠簾羽扇〈一作帳一作蓋〉長寂寞鼎湖龍髯安可〈一作何處〉攀千齡人事一朝空四海為家此路窮豪雄意氣今何在壇場宮館〈一作觀〉盡蒿蓬路逢故〈一作古〉老長歎息世事囘環〈一作還〉不可測昔時青樓對歌舞今日黃埃聚荊棘山川滿目淚沾衣富貴榮華能幾時不見秪〈一作即〉今汾水上唯有年年秋鴈飛〈明皇傳信記雲上將幸蜀登花蕚樓使樓前善水調者登而歌至山川滿目云云上顧侍者曰誰為此曰宰相李嶠詞也因悽然涕下遽起曰嶠真才子也不待曲終而去〉
　　御定全唐詩巻五十七
　　欽定四庫全書
　　御定全唐詩巻五十八
　　李嶠
　　中宗降誕日長寧公主滿月侍宴應制
　　神龍見像日仙鳳飬雛年大火乗〈一作寶來〉天正明珠對月圓作新〈一作祚延〉金篋裏歌奏玉筐〈一作箱〉前今日宜孫慶還參祝夀〈一作聖〉篇
　　奉和送金城公主適西蕃應制
　　漢帝撫戎臣絲言命錦輪還將弄機女逺嫁織皮人曲怨闗山月妝消道路塵所嗟穠李樹空對小榆春侍宴長寧公主東莊應制〈紀事雲長寧公主韋庶人所生降楊慎交造第東都府財幾竭又取西京髙士亷第左金吾衛廢營合為宅作三重樓築山浚池帝及後數臨幸置酒賦詩嶠等屬和即東莊也〉
　　別業臨青甸鳴鑾降紫霄長筵鵷鷺集仙管鳳皇調樹接南山近煙含北渚遙承恩咸已醉戀賞未還鑣
　　立春日侍宴內殿出剪綵花應制
　　早〈一作幸〉聞年欲至剪綵學芳辰綴緑〈一作綺〉竒能似裁紅巧逼〈一作過〉真花從篋裏發葉向手中春不與時〈一作韶〉光競何名天上人
　　奉和人日清暉閣宴羣臣遇雪應制
　　三陽偏勝節七日最靈辰行慶傳芳蟻升髙綴綵人堦前蓂𠋫月樓上雪驚春今日銜天造還疑上漢津
　　奉和春日遊苑喜雨應制
　　仙蹕九成〈一作重〉臺香筵萬夀杯一旬初降雨二月早聞雷葉向朝隮宻花含宿潤開幸承天澤豫無使日光催
　　春日侍宴幸芙蓉園應制
　　年光竹裏遍春色杏間遙煙氣籠青閣流文蕩畫橋飛花隨蝶舞豔曲伴鸎嬌今日陪歡豫還疑陟紫霄
　　甘露〈一作泉〉殿侍宴應制
　　月宇臨丹地雲窗網碧紗御筵陳桂醑天酒酌榴花水向浮橋直城連禁苑斜承恩恣歡賞歸路滿煙霞
　　奉和七夕兩儀殿㑹宴應制
　　靈匹三秋㑹仙期七夕過查來人泛海橋渡鵲填河帝縷升銀閣天機罷玉梭誰言七襄詠重〈一作流〉入五歌
　　奉和九月九日登慈恩寺浮圖應制
　　瑞塔千尋起仙輿九日來茰房陳寶席菊橤散花臺御氣鵬霄近升髙鳳野開天歌將梵樂空裏共裵囘
　　閏九月九日幸總持寺登浮圖應制
　　閏節開重九真遊下大千花寒仍薦菊座晚更披蓮剎鳳囘雕輦㠶虹間綵旃還將西梵曲助入南薰
　　奉和驪山髙頂寓目應制
　　步輦陟山巔山髙入紫煙忠臣還捧日聖后欲捫天迥識平陵樹低看華嶽蓮帝鄉應不逺空見白雲懸
　　遊禁苑陪幸臨渭亭遇雪應制
　　同雲接野煙飛雪暗長天拂樹添梅色過樓助粉妍光含班女扇韻入楚王六出迎仙藻千箱荅瑞年
　　幸白鹿觀應制
　　駐蹕三天路囘旃萬仞谿真庭羣帝饗洞府百靈棲玉酒仙壚釀金方暗壁題佇看青鳥入還陟紫雲梯送沙門𢎞景道俊𤣥奘還荊州應制〈一作宋之問詩〉
　　三乗歸浄域萬騎餞通莊就日離亭近彌天別路長荊南旋杖鉢渭北限津梁何日紆真果還來入帝鄉
　　酬〈一作和〉杜五弟晴朝獨坐見贈
　　平明坐虛館曠代幾悠哉宿霧分空盡朝光度隙來影低藤架宻香動藥闌開未展山陽㑹空留池上杯
　　同賦山居七夕
　　明月青山夜髙天白露秋花庭開粉席雲岫敞針樓石類支機影池似泛槎流暫驚河女鵲終狎野人鷗
　　送崔主簿赴滄洲
　　紫陌追隨日青門相見時宦遊從此去離別幾年期芳桂尊中酒幽蘭下調詞他鄉有明月千里照相思
　　寒食清明日早赴王門率成
　　遊客趨梁邸朝光入楚臺槐煙乗曉散榆火應春開日帶晴虹上花隨早蝶來雄風乗令節餘吹拂輕灰
　　和周記室從駕曉發合璧宮
　　濯龍春苑曙翠鳳曉旗舒野色開煙後山光澹月餘風長笳響咽川迥騎行疎珠履陪仙駕金聲振屬車
　　和杜侍御太清臺宿直旦有懐
　　貂冠朝彩振烏署曉光分欲嘯遷喬侶先飛擲地文庭虛麥雨潤林靜蕙風薫嵇駕終難仰梁鳬且自羣
　　和杜學士江南初霽羇懐
　　大江開宿雨征櫂下春流霧巻晴山出風恬晚浪〈一作漲〉收㟁花明水樹川鳥亂沙洲羈眺傷千里勞歌動四愁〈此篇與馬周浮江旅思詩後四句同而少異〉
　　晚景悵然簡二三子
　　楚客秋悲動梁臺夕望賒梧桐稍下葉山桂欲開花氣引迎寒〈一作風〉露光收向晚霞長歌白水曲空對緑池華
　　送李邕〈一作送李安邑〉
　　落日荒郊外風景正淒淒離人席上起征馬路傍嘶別酒傾壺贈行書掩淚題殷勤御溝水從此各東西
　　又送別
　　岐路方為客芳尊暫解顔人隨轉蓬去春伴落梅還白雲度汾水黃河遶晉闗離心不可問宿昔鬢成斑
　　餞駱四二首
　　平生何以樂斗酒夜相逢曲中驚別緒醉裏失愁容星月懸秋漢風霜入曙鐘明日臨溝水青山幾萬重甲第驅車入良宵秉燭遊人追竹林㑹酒獻菊花秋霜吹飄無已星河漫不流重嗟歡賞地翻召別離憂
　　春日遊苑喜雨應詔
　　園樓春正歸入苑弄芳菲宻雨迎仙歩低雲拂御衣危花霑易落度鳥濕難飛膏澤登干𢈔歡情徧九圍
　　九日應制得歡字
　　令節三秋晩重陽九日歡仙杯還泛菊寶饌且調蘭御氣雲霄近乗髙宇宙寛今朝萬夀引宜向曲中彈
　　二月奉教作
　　柳陌鸎初囀梅梁燕始歸和風泛紫若柔露濯青薇日艷臨花影霞翻入浪暉乗春重遊豫淹賞玩芳菲
　　三月奉教作
　　銀井桐花發金堂草色齊韶光愛日宇淑氣滿風蹊蝶影將花亂虹文向水低芳春隨意晚佳賞日無暌
　　四月奉教作
　　暄籥三春謝炎鍾九夏初潤浮梅雨夕涼散麥風餘葉暗庭幃滿花殘院錦疎勝情多賞託尊酒狎林箊
　　五月奉教作
　　緑樹炎氛滿朱樓夏景長池含凍雨氣山映火雲光果院新櫻熟花庭曙槿芳欲逃三伏暑還泛十旬觴
　　六月奉教作〈第四句缺三字第七句缺一字第八句缺三字〉
　　養日暫裵囘畏景尚悠哉避暑移琴席追涼　　　竹風依扇動桂酒溢壺開勞餌　飛雪自可
　　八月奉教作
　　黃葉秋風起蒼葭曉露團鶴鳴初警候鴈上欲凌寒月鏡如開匣雲纓似綴冠清尊對旻序髙宴有餘歡
　　九月奉教作
　　曲池朝下鴈幽砌夕吟蛩葉徑蘭芳盡花潭菊氣濃寒催四序律霜度九秋鐘還當明月夜飛蓋逺相從
　　十月奉教作
　　白藏初送節𤣥律始迎冬林枯黃葉盡水耗緑池空霜待臨庭月寒隨入牖風別有歡娛地歌舞應絲桐
　　十一月奉教作
　　凝隂結暮序嚴氣肅長飈霜犯狐裘夕寒侵獸火朝冰深遙架浦雪凍近封條平原巳從獵日暮整還鑣
　　十二月奉教作
　　玉燭年行盡銅史漏猶長池冷凝宵凍庭寒積曙霜蘭心未動色梅館欲含芳裵囘臨歳晩顧歩佇春光和麴典設扈從東郊憶弟使往安西冬至日恨不得同申拜慶〈第五句缺一字〉
　　玉闗方叱馭桂苑正陪輿桓嶺嗟分翼姜川限饋魚雪花含　晩雲葉帶荊舒重此西流詠彌傷南至初
　　馬武騎輓歌二首
　　五日皆休沐三泉獨不歸池臺金闕是尊酒玳筵非巷靜遊禽入門閒過客稀唯餘昔年鳳尚繞故樓飛昔下天津館嘗過帝子家夜傾金屋酒春舞玉臺花試馬依紅埒吹簫弄紫霞誰言東郭路翻枉〈一作作〉北門車
　　武三思輓歌
　　玉匣金為縷銀鈎石作銘短歌傷薤曲長暮泣松扃事往昏朝霧人亡折夜星忠賢良可惜圖畫入丹青
　　天官崔侍郎夫人吳氏輓歌
　　寵服當年盛芳魂此地窮劒飛龍匣在人去鵲巢空簟愴孤生竹琴哀半死桐唯當青史上千載仰嬪風




　　御定全唐詩巻五十八
　　欽定四庫全書
　　御定全唐詩巻五十九
　　李嶠
　　日
　　旦出扶桑路遙升若木枝雲間五色滿霞際九光披東陸蒼龍駕南郊赤羽馳傾心比葵藿朝夕奉光〈一作堯〉曦
　　月
　　桂滿三五夕蓂開二八時清輝飛鵲鑑新影學〈一作入〉蛾睂皎潔臨疎牖玲瓏鑒薄帷願言從愛客清夜幸同嬉〈一作願陪北堂宴長賦西園詩〉
　　星
　　蜀郡靈槎轉豐城寳劒〈一作氣〉新將軍臨北塞天子入西秦未作三台輔寧為五老臣今宵潁川曲誰識聚賢人
　　風
　　落日生蘋末揺揚徧逺林帶花疑〈一作迎〉鳳舞向竹似龍吟月動臨秋扇松清入夜琴若至蘭臺下〈一作蘭臺宮殿峻〉還
　　拂楚王襟
　　雲
　　英英大梁國鬱鬱秘書臺碧落從龍起青山觸石來官名光邃古蓋影耿輕埃飛感髙歌發威加四海囘
　　煙
　　瑞氣凌青閣空濛上翠微迥浮雙闕路遙拂九仙衣桑柘迎寒色松篁暗晩暉還當紫霄上時接彩鸞飛
　　露
　　滴瀝明花苑葳蕤竹叢玉垂丹棘上珠湛緑荷中夜警千年鶴朝零七月風願凝仙掌內長奉未央宮
　　霧
　　曹公迷楚澤漢帝出平城涿鹿妖氛靜丹山霽色明類煙飛稍重方雨散還輕倘入非熊兆寧思𤣥豹情
　　雨
　　西北雲膚起東南雨足來靈童出海見神女向臺〈一作山〉囘斜影風前合圓文水上開十旬無破塊九土信康哉
　　雪
　　瑞雪驚千里同雲暗〈一作從風下〉九霄地疑明月夜山似白雲朝〈一作龍沙飛正逺玉馬地還銷〉逐舞花光動臨歌扇影飄大周天闕路今日海神朝
　　山
　　地鎮標神秀〈一作山嶺鬱氤氳〉峩峩上翠氛泉飛一道帶峰出半天雲古壁丹青色新花綺〈一作錦〉繡紋已開封禪所希謁聖明君
　　石
　　宗子維城固將軍飲羽威巖花鑑裏發雲葉錦中飛入宋星初隕過湘燕早歸倘因持補極寧復想〈一作羨〉支機
　　原〈第五句缺二字〉
　　王粲銷憂日江淹起恨年帶川遙綺錯分隰迥阡眠橫周甸莓苔闕晉田方知急難響長在脊令篇
　　野
　　鳳出秦郊迥鶉飛楚塞空蒼梧雲影去涿鹿霧光通草暗少原緑花明入蜀紅誰雲築版士猶處傅巖中
　　田
　　貢禹懐書日張衡作賦辰杏花開鳳軫菖葉布龍鱗瑞麥兩岐秀嘉禾同穎新寧知帝王力擊壤自安貧
　　道
　　銅駝分鞏洛劒閣抵臨邛紫徼三千里青樓十二重玉闗塵似雪金穴馬如龍今日中衢上堯尊更可逢
　　海
　　習坎疏丹壑朝宗合紫微三山巨鰲湧萬里〈一作九萬〉大鵬飛樓寫春雲色珠含明月輝㑹因添霧露方逐衆川歸
　　江
　　日夕三江望靈潮萬里囘霞津錦浪動月浦練花開湍似黃牛去濤從白馬來英靈巳傑出誰識卿雲才
　　河〈第八句缺〉
　　源出崑崙中長波接漢空桃花來馬頰竹箭入龍宮徳水千年變榮光五色通若披蘭葉檢
　　洛
　　九洛韶光媚三川物𠉀新花明丹鳳浦日映玉雞津元禮期仙客陳王覩麗人神⻱方錫瑞緑字重來臻
　　城
　　四塞稱天府三河建洛都飛雲靄層闕白日麗南隅獨下仙人鳳羣驚御史烏何辭一萬里邉徼捍匈奴
　　門
　　奕奕彤闈下煌煌紫禁隈阿房萬戶列閶闔九重開疏廣遺榮去於公待駟來詎知金馬側方朔有竒才
　　市
　　闤闠開三市旗亭起百尋漸離初擊築司馬正彈琴細栁龍鱗映長槐月陰徒知觀衞玉詎肯掛秦金
　　井
　　玉甃談仙客銅臺賞魏君蜀都宵映火杞國旦生雲向日蓮花浄含風李樹薰已開千里國還聚五星文
　　宅
　　寂寞蓬蒿徑喧喧湫隘廬屢逢長者轍時引故人車孟母遷鄰罷將軍辭第初誰憐草𤣥處獨對一牀書
　　池
　　綵櫂浮太液清觴醉習家詩情對明月雲曲拂流霞煙散龍形浄波含鳳影斜安仁動秋興魚鳥思空賖
　　樓
　　百尺重城際千尋大道隈漢宮井榦起吳國落星開笛怨緑珠去簫隨弄玉來銷憂聊暇日誰識仲宣才
　　橋
　　烏鵲填應滿黃公去不歸勢疑虹始見形似鴈初飛妙應七星制髙分半月輝秦王空構石仙島逺難依
　　經
　　漢室鴻儒盛鄒堂大義明五千道徳闡三百禮儀成青紫方拾芥黃金徒滿贏誰知懐逸辯重席冠羣英
　　史
　　馬記天官設班圖地里新善談方亹亹青簡見彬彬方朔初聞漢荊軻昔向秦正辭堪載筆終冀作良臣
　　詩
　　都尉仙鳬逺梁王駟馬來扇中紈素製機上錦紋囘天子三章傳陳王七歩才緇衣久擅美祖徳信悠哉
　　賦
　　布義孫卿子登髙楚屈平銅臺初下筆樂觀正飛纓乍有凌雲勢時聞擲地聲造端長體物無復大夫名
　　書
　　削簡龍文見臨池鳥跡舒河圖八卦出洛範〈一作字〉九疇初垂露春光滿崩雲骨氣餘請君看入木一寸乃非虛
　　檄〈第二句缺一字〉
　　羽檄本宣明由來　木聲聨翩至漢國迢遞入燕營毛義持書去張儀韞璧行曹風雖覺愈陳草始知名
　　紙
　　妙跡蔡侯施芳名左伯馳雲飛錦綺落花發縹紅披舒巻隨幽顯亷方合軌儀莫驚反掌〈一作覆〉字當取葛洪規
　　筆
　　握管門庭側含毫山水隈霜輝簡上發錦字夢中開鸚鵡摛文至麒麟絶句來何當遇良史左右振竒才
　　硯
　　左思裁賦日王充作論年光隨錦文發形帶石巖圓積潤循毫裏開池小學前君苗徒見爇誰詠士衡篇
　　墨
　　長安分石炭上黨結松心遶畫蠅初落含滋綬更深悲絲光易染曡素彩還沉別有張芝學書池幸見臨
　　劒
　　我有昆吾劒求趨夫子庭白虹時切玉紫氣夜干星鍔上芙蓉動匣中霜雪明倚天持報國畫地取雄名
　　刀
　　列辟鳴鸞至惟良佩犢旋帶環疑寫月引鑑似含泉入夢華樑上含鋒彩筆前莫驚開百錬特擬定三邉
　　箭
　　漢甸初收羽燕城忽解圍影隨流水急光帶落星飛夏列三成範堯沈九日輝斷蛟雲夢澤希為識忘歸
　　彈
　　俠客持蘇合佳遊滿帝鄉避丸深可誚求炙遂難忘金迸疑星落珠沈〈一作成〉似月光誰知少孺子將此見〈一作諌〉吳王
　　弩
　　挺質本軒皇〈一作黃〉申威振逺方機張驚雉雊玉彩耀星芒髙鳥行應盡清猿坐見傷蘇秦六百歩持此說韓王
　　旗
　　桂影承宵月虹輝接曙雲縱橫齊八陣舒巻引三軍日薄蛟龍影風翻鳥隼文誰知懐勇志蟠地幾繽紛
　　旌
　　告善康莊側求賢市肆中擁麾分綵雉持節曵丹虹影麗天山雪光揺朔塞風方知美周政抗斾賦車攻
　　戈〈第八句缺一字〉
　　富父舂喉日殷辛漂杵年曉霜含白刃落影駐雕鋋夕擯金門側朝提玉塞前願隨龍影度橫　陣雲邉
　　鼓
　　舜日諧鞀響堯年韻土聲向樓疑吹擊震谷似雷驚仙鶴排門起靈鼉帶水鳴樂雲行巳奏禮曰冀相成
　　弓
　　桃文稱辟惡桑質表初生宛轉雕鞬際依稀半月明遙彎落鴈影虛引怯猿聲徒切烏號思攀龍遂不成
　　琴
　　名士竹林隈鳴琴寶匣開風前中散至月下歩兵來〈一作風前緑綺弄月下白雲來〉淮海多為室梁岷舊作臺子期如可聽山水響餘哀〈武丘山有琴室近淮海〉
　　瑟
　　伏羲初製法素女昔傳名流水嘉魚躍叢臺舞鳳驚嘉賓飲未極君子娛俱並倘入丘之戶應知由也情
　　琵琶
　　朱絲聞岱谷鑠質本多端半月分出叢花拂面安將軍曽制曲司馬屢陪觀本是胡中樂希君馬上彈
　　箏
　　䝉恬芳軌設遊楚妙彈開新曲帳中發清音指下來鈿裝模六律柱列配三才莫聽西秦奏箏箏有剰哀〈箏箏釋名曰箏施髙箏箏然〉
　　鐘〈一作宋之問詩〉
　　既接南鄰磬還隨〈一作同〉北里笙平陵通曙響長樂警〈一作徹〉宵聲秋至含霜動春歸應律鳴欲知常待扣金簴有餘清
　　簫〈下四句缺〉
　　虞舜調清管王褒賦雅音參差橫鳳翼搜索動人心

　　笛〈一作宋之問詩〉
　　羗笛寫龍〈一作餘〉聲長吟入夜清闗山孤月下來向隴頭鳴逐吹梅花落含春栁色驚行觀向子賦坐憶舊鄰情
　　笙
　　懸匏曲沃上孤篠汶陽隈形寫歌鸞翼聲隨舞鳳哀歡娛分北里純孝即南陔今日虞音奏蹌蹌鳥獸來
　　歌
　　漢帝臨汾水周仙去洛濱郢中吟白雪樑上繞飛塵響發行雲駐聲隨〈一作嬌〉子夜新願君聽扣角當自識賢臣
　　舞
　　妙伎遊金谷佳人滿石城霞衣席上轉花岫〈一作袖〉雪前明儀鳳諧清曲囘鸞應雅聲非君一顧重誰賞素腰輕






　　御定全唐詩巻五十九
　　欽定四庫全書
　　御定全唐詩卷六十
　　李嶠
　　珠
　　燦爛金輿側玲瓏玉殿隈昆池明月滿合浦夜光囘彩逐靈蛇轉形隨舞鳳來甘泉宮起罷花媚望風臺
　　玉
　　映石先過魏連城欲向秦洛陽陪勝友燕趙類佳人方水晴虹媚常山瑞馬新徒為卞和識不遇楚王珍
　　金
　　南楚標前貢西秦識舊城祭天封漢嶺擲地警孫聲向日披沙浄含風振鐸鳴方同楊伯起獨有四知名
　　銀
　　思婦屏輝掩遊人燭影長玉壺初下箭桐井共安牀色帶長河色光分滿月光靈山有珍甕仙闕薦君王
　　錢
　　漢日五銖建姬年九府流天龍帶泉寶地馬列金溝趙壹囊初乏何曽箸欲收金門應入論玉井冀來求
　　錦
　　漢使巾車逺河陽歩障陳雲浮仙石日霞滿蜀江春機迥囘文巧紳兼束髮新若逢楚王貴不作夜行人
　　羅
　　妙舞隨裙動行歌入扇清蓮花依帳發秋月鑒帷明雲薄衣初捲蟬飛翼轉輕若珍三代服同擅綺紈名
　　綾
　　金縷通秦國為裘指魏君落花遙寫霧飛鶴近圖雲馬眼冰凌影竹根雪霰文何當畫秦女煙際坐氤氳
　　素〈首句缺四字第三句缺二字〉
　　女纎腰洛浦妃　　逺方望鴈足上林飛妙
　　奪鮫綃色光騰月扇輝非君下路去誰賞故人機
　　布
　　御績創羲皇緇冠表素王瀑飛臨碧海火浣擅炎方孫被登三相劉衣闡四方佇因舂斗粟來曉棣華芳
　　舟
　　征櫂三江暮連檣萬里囘相烏風際轉畫鷁浪前開羽客乘霞至仙人弄月來何當同傅說特展巨川材
　　車
　　天子馭金根蒲輪闢四門五神趨雪至雙轂似雷奔丹鳳棲金轄非熊載寶軒無階忝虛左珠乗奉王言
　　牀
　　傳聞有象牀疇昔獻君王玳瑁千金起珊瑚七寶妝桂筵含栢馥蘭席拂沈香願奉羅帷夜長乗秋月光
　　席
　　避席承宣父重筵揖戴公桂香浮半月蘭氣襲囘風舞拂丹霞上歌清白雪中佇將文綺色舒巻帝王宮
　　帷
　　久閉先生戶髙褰太守車羅將翡翠合錦逐鳳皇舒明月彈琴夜清風入幌初方知決勝策黃石受兵書
　　簾
　　清風時入燕紫殿幾含秋曖曖籠鈴閣纖纖上玉鈎窗中翡翠動戶外水精浮巧作盤龍勢長迎飛燕遊
　　屏
　　洞徹琉璃蔽威紆屈膝囘錦中雲母列霞上織成開山水含春動神仙倒景來修身兼竭節誰識作銘才
　　被
　　桂友尋東閣蘭交聚北堂象筵分錦繡羅薦合鴛鴦光逸偷眠穩王章泣恨長孔懐欣共寢棣蕚幾含芳
　　鑑
　　明鑑掩塵埃含情照魏臺日中烏鵲至花裏鳳皇來玉彩疑冰徹金輝似月開方知樂彥輔自有鑒人才
　　扇
　　翟羽舊傳名蒲葵價不輕花芳不滿面羅薄詎障聲禦熱含風細臨秋帶月明同心如可贈持表合歡情
　　燭
　　兎月清光隱龍盤畫燭新三星花入夜四序玉調晨浮炷依羅幌吹香匝綺茵若逢燕國相持用舉賢人
　　酒
　　孔坐洽良儔陳筵幾獻酬臨風竹葉滿湛月桂香浮每接髙陽宴長陪河朔遊㑹從𤣥石飲雲雨出圓丘
　　蘭
　　虛室重招尋忘言契斷金英浮漢家酒雪儷楚王琴廣殿清香發髙臺逺吹吟河汾應擢秀誰肯訪山陰
　　菊
　　玉律三秋暮金精九日開榮舒洛媛浦香泛野人杯靃靡寒潭側丰茸曉㟁隈黃花今日晩無復白衣來
　　竹
　　髙簳楚江濆嬋娟〈一作蕭條〉含曙〈一作翠〉氛白花揺鳳影青節動龍文葉掃東南日枝捎西北雲誰知湘水上流淚獨思君
　　藤
　　吐葉依松磴舒苗長石臺神農嘗藥罷質子寄書來色映葡萄架花分竹葉杯金隄不見識玉潤幾重開
　　萱
　　屣〈一作履〉歩尋芳草〈一作日〉忘憂自結叢黃英開養性緑葉正依籠〈一作葉舒春夏緑花吐淺深紅〉色湛仙人露香傳少女風還依〈一作含貞〉北堂下曹植動文雄
　　茅
　　楚甸供王日衡陽入貢年麏包青野外鴟〈一作鷗〉嘯綺楹前堯帝成茨罷殷湯祭雨旋方期大君錫不懼小巫捐
　　荷
　　新溜滿澄陂圓荷影若規風來香氣逺日落蓋陰移魚戲排緗葉⻱浮見緑池魏朝難接採楚服但同披
　　萍
　　二月虹初見三春蟻正浮青蘋含吹轉紫蒂帶波流屢逐明神薦常隨旅客遊既能甜似蜜還〈一作復〉遶楚王舟
　　菱
　　鉅野韶光暮東平春溜通影揺江浦月香引櫂歌風日色翻池上潭花發鏡中五湖多賞樂千里望難窮
　　𤓰
　　欲識東陵味青門五色𤓰龍蹄逺珠履女臂動金花六子方呈瑞三仙實可嘉終朝奉絺綌謁帝佇非賖
　　松
　　鬱鬱髙巖表森森幽澗陲鶴棲君子樹風拂大夫枝百尺條陰合千年蓋影披歳寒終〈一作知〉不改〈一作及〉勁〈一作多〉節幸君知
　　桂
　　未值銀〈一作蟾〉宮裏寧移玉殿幽枝生無限月花滿自然秋俠客條為馬仙人葉作舟願君期道術攀折可淹留
　　槐
　　暮律移寒火春宮長舊栽葉生馳道側花落鳳庭隈烈士懐忠觸鴻儒訪業來何當赤墀下疎榦擬三台
　　柳
　　楊柳鬱氤氳金堤總翠氛庭前花類雪樓際葉如雲列宿分龍影芳池寫鳳文短簫何以奏攀折為思君
　　桐
　　孤秀嶧陽岑亭亭出衆林春光雜鳳影秋月弄圭陰髙映龍門迥雙依玉井深〈一作忽被夜風激遂逢霜雪侵〉不因將入㸑誰謂作鳴琴
　　桃
　　獨有成蹊處穠花發井傍山風凝笑臉朝露啼妝隱士顔應改仙人路漸長還欣上林苑千歲奉君王
　　李
　　潘岳閒居日〈一作暇〉王戎戲陌辰蝶遊芳徑馥鸎囀弱枝新葉暗青房晩花明玉井春方知有靈榦特〈一作持〉用表真人
　　梨
　　擅美𤣥光側傳芳瀚海中鳳文疎象郡花影麗新豐色對瑤池紫甘依大谷紅若令逢漢主還冀識張公
　　梅
　　大𢈔斂寒光南枝獨早芳雪含朝暝〈一作紫花〉色風引去來香妝面囘青鏡歌塵起畫梁若能遙止渴何暇泛瓊漿
　　橘
　　萬里盤根植千秋布葉繁既榮潘子賦方重陸生言玉蘤含霜動金衣逐吹翻願辭湘水曲長茂上林園
　　鳳
　　有鳥居丹穴其名曰鳳皇九苞應靈瑞五色成文章屢向秦樓側頻過洛水陽鳴岐今日見〈一作已〉阿閣佇來翔
　　鶴
　　黃鶴逺聯翩從鸞下紫煙翶翔一萬里來去幾千年已憇青田側時游丹禁前莫言空警露猶冀一聞天
　　烏
　　日路朝飛急霜臺夕影寒聯翩依月樹迢逓繞風竿白首何年改青琴此夜彈靈臺如可託千里向長安
　　鵲
　　不分荊山抵甘從石印飛危巢畏風急繞樹覺星稀喜逐行人至愁隨織女歸倘遊明鏡裏朝夕動光輝
　　雁
　　春暉滿朔方歸雁發衡陽望月驚影排雲結陣行往還倦南北朝夕苦風霜寄語能鳴侶〈一作伴〉相隨入帝鄉
　　鳬
　　颯沓睢陽涘浮游漢水隈錢飛出〈一作入〉井見鶴引入琴哀李陵賦〈一作降將貽〉詩罷王喬曳舄來何當歸太液翺〈一作翔〉集動成雷
　　鸎
　　芳樹雜花紅羣鸎亂曉空聲分折楊吹〈一作栁〉嬌韻落梅風寫囀清裏遷喬暗木中友生若可冀幽谷響還通〈一作睍睆度花紅闗闗亂曉空乍離幽穀日先囀上林風翔集春臺側低昻錦悵中聲詩辨摶黍此興思無窮〉
　　雉
　　白雉振朝聲飛來表太平楚郊疑鳳出陳寶若雞鳴童子懐仁至中郎作賦成冀君看飲啄耿介獨含情
　　燕
　　天女伺辰至𤣥衣澹碧空差池沐時雨頡頏舞春風相賀雕䦨側雙飛翠幕中勿〈一作忽〉驚留爪去猶冀識呉宮〈吳地記吳宮中剪燕爪留之以記更來〉
　　雀
　　大廈初成日嘉賓集杏梁銜書表周瑞入幕應王祥暮宿江城裏朝遊漣水傍願齊鴻鵠至布逐鳳皇翔
　　龍
　　銜燭耀〈一作輝〉幽都含章擬鳳雛西秦飲渭水東洛薦河圖帶火移星陸升雲出鼎湖希逢聖人歩庭闕正晨趨
　　麟
　　漢祀應祥開魯郊西狩囘竒音中鐘呂成角喻英才畫像臨仙閣藏書入帝臺若驚能吐哺為待〈一作覩〉鳳皇來
　　象
　　鬱林開郡畢維揚作貢初萬推方演夢惠子正焚書執燧奔吳戰量舟入魏墟六牙行致逺千葉奉髙居
　　馬
　　天馬本來東嘶驚御史驄蒼龍遙逐日紫燕迥追風明月來鞍上浮雲落蓋中得隨穆天子何假唐成公
　　牛
　　齊歌初入相燕陣早橫功欲向桃林下先過梓樹中在吳頻喘月奔夢屢驚風不用五丁士如何九折通
　　豹
　　車法肇宗周鼷文闡大猷還將君子變來藴太公籌〈一作謀〉委質超羊鞟飛名列虎侯若令逢雨露長隱南山幽
　　熊
　　導洛宜陽右乗春別館前昭儀忠漢日太傅翊周年列射三侯滿興師七歩旋莫言舒紫褥猶異飲清泉
　　鹿
　　涿鹿聞中冀秦原闢帝畿柰花開舊苑萍葉藹前詩道士乗仙日先生折角時方懐丈夫志抗首別心期
　　羊
　　絶飲懲澆俗行驅夢逸材仙人擁石去童子馭車來夜玉含星動晨氊映雪開莫言鴻漸力長牧上林隈
　　兔
　　上蔡應初擊平岡逺不稀目隨槐葉長形逐桂條飛漢月澄秋色梁園映雪輝唯當感純孝郛郭引兵威










　　御定全唐詩巻六十
