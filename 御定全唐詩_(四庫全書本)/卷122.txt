　　欽定四庫全書
　　御定全唐詩卷一百二十二
　　盧象
　　盧象字緯卿汶水人開元中由前進士補秘書郎轉右衛倉曹掾丞相張九齡深噐之擢左補闕河南府司録司勲員外郎名盛氣髙少所卑下為飛語所中左遷齊邠鄭三郡司馬入為膳部員外郎祿山之亂象受偽署貶永州司戸起為主客員外郎道病卒集十二巻今編詩一巻
　　贈程秘書
　　客自岐陽來吐音若鳴鳯孤飛畏〈一作果一作長〉不偶獨立誰見用忽從被褐中召入承明宮聖人借顔色言事無不通殷勤拯黎庶感激論諸公將相猜賈誼圖書歸馬融顧余〈一作今〉乆寂寞一嵗麒麟閣且共歌太平勿嗟名宦薄
　　家叔徴君東溪草堂二首
　　開〈一作関〉山十餘里青壁森相倚欲識堯時天〈一作人〉東溪白雲〈一作足〉是雷聲轉幽壑雲氣杳流水〈一作相表裏〉澗影生龍〈一作蟲〉蛇巖端翳檉梓〈一作梓杞〉大道終不易君㤙曷能已鶴羨〈一作筭〉無老時⻱言攝生理浮年笑六甲元化潛一指未暇掃雲梯空慙阮氏子
　　今朝共遊者得性閒未歸已到仙人家莫驚鷗鳥飛水深嚴子釣松掛巢父衣雲氣轉幽寂溪流無是非名理未足羨腥臊詎所希自惟負貞意何嵗當食薇
　　郷試後自鞏還田家因謝鄰友見過之作
　　雞鳴出東邑馬倦登南巒落日見桑柘翳然丘中寒鄰家多舊識投暝來相看且問春稅苦兼陳行路難園場近隂壑草木易凋殘𡶶晴雪猶積澗深氷已團浮名知何用嵗晏不成歡置酒共君飲當歌聊自寛
　　青雀歌
　　啾啾青雀皃飛來飛去仰天池逍遙飲啄安涯分何假扶揺九萬為
　　雜詩二首
　　家居五原上征戰是平生獨負山西勇誰當塞下〈一作上〉名死生遼海戰雨雪薊門行諸將封侯盡論功獨不成君家御溝上垂栁夾朱門列鼎㑹中貴鳴珂朝至尊死生在片議窮達由一言湏識苦寒士莫矜狐白溫
　　贈廣川馬先生
　　經書滿腹中吾識廣川翁年老甘無位家貧懶發䝉人歸洙泗學歌盛舞雩風願接諸生禮三年事馬融
　　峽中作
　　髙唐幾百里樹色〈一作雲樹〉接陽臺晚見江山霽宵聞風雨來雲〈一作雷〉從三峽起天向數𡶶開靈境信難見輕舟那可囘
　　竹里館
　　江南氷不閉山澤氣潛通臘月聞山鳥寒崖見蟄熊栁林春半合荻筍亂無叢回首金陵岸依依向北風
　　永城使風
　　長風起秋色細雨含落暉夕鳥向林去晚帆相逐飛蟲聲出亂草水氣薄行衣一別故郷道悠悠今始歸
　　和徐侍郎叢篠詠〈一作蔣渙詩〉
　　中禁夕沈沈幽篁別作林色連雞樹近影落鳯池深為重凌霜節能虛應物心年年承雨露長對紫庭隂
　　駕幸溫泉
　　傳聞聖主幸新豐清蹕鳴鑾出禁中細草〈一作佳氣〉終朝隨歩輦垂楊幾䖏繞行宮千官扈從驪山北萬國來朝渭水東此日小臣徒〈一作從〉獻賦漢家誰復重揚雄
　　奉和張使君宴加朝散
　　佐理星辰貴分榮渙汗深言從大夫後用答聖人心騎擁軒裳客鸞驚翰墨林停杯歌麥秀秉燭醉棠隂爽氣凌秋笛輕寒散暝砧秪應將四子講徳謝〈一作識〉知音
　　贈張均員外
　　公門世緒〈一作業〉昌才子冠裴王出自平津邸還為吏部郎神仙餘氣色列宿動〈一作助一作炳〉輝光夜直南宮靜〈一作近〉朝趨北禁長時人歸〈一作窺〉水鏡明主賜衣裳翰苑飛鸚鵡天池待鳯凰承歡〈一作欣〉疇日顧未紀〈一作記〉後時傷去去圖南逺㣲才幸不忘
　　送祖詠
　　田家宜伏臘嵗晏子言歸石路雪初下荒村〈一作山〉雞共飛東原多〈一作同〉煙火北澗隠寒暉滿酌野人酒倦聞鄰女機胡為困〈一作因〉樵採幾日罷〈一作觧一作被〉朝衣
　　送綦母潛
　　夫君不得意本自滄海〈一作江〉來髙足未雲騁虛舟空復迴淮南楓葉落灞岸桃花開出䖏暫為耳沈浮安繫哉如何天覆物還遣世遺才欲識秦將漢甞聞王與裴離筵對寒食別雨乗春雷㑹有徴書到荷衣且〈一作莫〉漫裁
　　送趙都䕶赴安西
　　下客〈一作結髮一作結客〉𠉀旌麾元戎復在斯門〈一作文〉開都䕶府兵動羽林皃黠虜多翻覆謀臣有別離智同天所授恩共日相隨漢使開賔幕胡笳送酒巵風霜迎馬首雨雪事魚麗上䇿應無戰深情屬載馳不應行萬里明主寄安危
　　追涼歴下古城西北隅此地有清泉喬木〈一夲題上有同李北海四字〉
　　謝朓出華省王祥貽佩刀前賢真可慕衰病意空勞貞悔不自卜遊隨共爾曺未能齊得喪時復誦離騷閒䕃七賢地醉餐三士桃蒼苔虞舜井喬木古城壕漁父偏相狎堯年不可逃蟬鳴秋雨霽雲白曉山髙咫尺傳䨇鯉吹噓借〈一作落〉一毛故人皆得路誰肯念同袍
　　戲贈邵使君張郎
　　少婦石榴裙新妝白玉面能迷張公子不許時相見
　　同王維過崔䖏士林亭
　　映竹時聞轉轆轤當窓只見網蜘蛛主人非病常髙臥環堵䝉籠一老儒
　　寄河上叚十六〈一作王維詩〉
　　與君相識〈一作見〉即相親聞道君家住〈一作在〉孟津為見行舟試借問客中時有洛陽人
　　寒食
　　子推言避世山火遂焚身四海同寒食千秋為一人深寃何用道峻跡古無鄰魂魄山河氣風雷御㝢神光煙榆栁滅怨曲龍虵新可歎文公覇平生負此臣
　　八月十五日象自江東止田園移庄慶㑹未幾歸汶上小弟㓜妹尤嗟〈一作悲〉其別兼賦是詩三首〈俱見王維集第一首題雲休假還舊業第二第三首題雲別弟妹〉
　　謝病始告歸依然入桑梓家人皆佇立相𠉀衡門裏疇類〈一作時軰〉皆長年成人舊童子上堂家〈一作嘉〉慶畢願與親姻邇〈一作齒〉論舊或餘悲思〈一作目〉存且相喜田園轉蕪沒但有寒泉水衰栁日蕭條秋光清邑里入門乍如客休騎非便止中飲〈一作飯〉顧王程離憂從此始
　　兩妹日長成䨇鬟將及人已能持寳瑟自觧掩羅巾念昔別時小未知疎與親今來識離恨掩〈一作拭〉淚方殷勤小弟更孩㓜歸來不相識同居雖漸慣見人猶黙黙宛作越人言〈一作語〉殊鄉甘水食別此最為難涙盡有餘憶
　　歎白髪〈一作王維詩〉
　　我年一何長鬢髪日已白俛仰天地間能為幾時客惆悵故山雲裴回空日夕何事與時人東城復南陌
　　早秋宴張郎中海亭即事〈一作孟浩然詩〉
　　邑有歌宰翔鸞狎野〈一作已狎〉鷗眷言華省舊暫滯〈一作拂〉海池遊鬱島藏深竹前谿對舞樓更聞書即事雲物是新秋
　　句
　　吳越山多秀新安江甚清〈見河嶽英靈集〉書名㑹粹才偏逸酒號屠蘓味更醇〈贈鄭䖍　見唐語林〉初疑輕煙淡古松又似山開萬仭𡶶〈贈懐素　見顔真卿序〉



　　御定全唐詩巻一百二十二
