　　欽定四庫全書
　　御定全唐詩卷二百三十四
　　杜甫〈補遺〉
　　哭長孫侍御〈一作杜誦詩　以下四首他集互見〉
　　道為謀〈一作諫一作詩〉書重名因賦頌雄禮闈曾擢桂憲府舊〈一作近〉乘驄流水生涯盡浮雲世事空唯餘舊臺柏蕭瑟九原中
　　虢國夫人〈一作張祜集靈臺二首之一〉
　　虢國夫人承主恩平明上馬入宮〈祐集作金〉門卻嫌脂粉涴顔色澹埽蛾睂朝至尊
　　軍中醉飲寄沈八劉叟〈一作暢當詩〉
　　酒渇愛江清餘甘〈一作酣〉漱晩汀輭沙欹坐穩冷石醉眠醒野膳隨行帳華音發從伶數杯君不見醉〈一作都〉已遣沈冥
　　杜鵑行〈一作司空曙詩〉
　　古時杜宇稱望帝魂作杜鵑何微細跳枝竄葉樹木中
　　搶佯〈一作翔〉瞥捩雌隨雄毛衣慘黑貌〈一作自〉鷦顇衆鳥安肎相尊崇隳〈一作陋〉形不敢棲華屋短翮唯願巢深叢穿皮啄朽觜欲禿苦飢始得食一蟲誰言養雛不自哺此語亦足為愚蒙聲音咽咽如〈一作噦若〉有謂號啼略與嬰兒同口乾垂血轉迫促似欲〈一作欲以〉上訴於蒼穹蜀人聞之皆起立至今斆學〈一作相效〉傳遺風廼知變化不可窮豈知昔日居深宮嬪嬙〈一作妃〉左右如花紅
　　聞惠二過東溪特一送〈一作送恵二歸故居一作聞恵子過東溪　以下七首吳若本逸詩〉
　　惠子白駒〈一作魚一作驢〉瘦歸溪唯病身皇天無老眼空谷滯〈一作值〉斯人崖蜜松花熟〈一作白一作古〉山杯〈一作邨醪〉竹葉新〈一作春〉柴門了無〈一作生〉事黃〈一作園〉綺未稱臣
　　舟泛洞庭〈一作過洞庭湖〉
　　蛟室圍青草龍堆擁〈一作隱〉白沙䕶江〈一作堤〉盤古木迎櫂舞神鵶破浪南風正收颿〈一作囘檣一作歸舟〉畏日斜雲山千萬疊底處上仙槎〈一作湖光與天逺直欲泛仙槎〉
　　李鹽鐵二首〈一首題作李監宅已見第九中〉
　　落葉〈一作華館〉春風起髙城煙霧開雜花分戶映嬌燕入檐囘一見能傾産〈一作座〉虛懷只愛才鹽官雖絆驥名是漢庭來
　　長吟
　　江渚飜鷗戲官橋帶栁隂江飛競渡日草見蹋春〈一作青〉心已撥形骸累真為爛漫深賦詩歌〈一作新〉句穩不免〈一作覺〉自長吟
　　絕句九首〈前六首已見第十三巻中〉
　　聞道巴山裏春船正好行〈一作還〉都將百年興一望九江城〈一作山〉
　　水檻溫江口茅堂石筍西移船先主廟洗藥浣沙〈一作花〉溪
　　設〈一作謾〉道春來好狂風大放顛吹〈一作飛〉花隨水去飜卻釣魚船
　　瞿唐懷古〈以下草堂逸詩拾遺〉
　　西南萬壑注勍敵兩崖開地與山根裂江從月窟來削成當白帝空曲隱陽臺疏鑿功雖羙陶鈞力大哉
　　送司馬入京
　　羣盜至今日先朝忝從臣歎君能戀主久客羨歸秦黃閣長司諫丹墀有故人向來論社稷為話涕霑巾惜別行送劉僕射判官〈僕射乃其主將劉乃僕射之判官也〉
　　聞道南行市駿馬不限匹數軍〈一作官〉中須襄陽幕府天下異主將儉省憂艱虞祇收壯健勝鐵甲豈因格鬬求龍駒而今西北自反胡騏驎蕩盡一匹無龍媒真種在帝都子孫永落西南隅向非戎事備征伐君肻辛苦越江湖江湖凡馬多顦顇衣冠徃徃乘蹇驢梁公〈疑梁崇義曾為山南節度〉富貴於身疎號令明白人安居俸錢時散士子盡府庫不為驕豪虛以茲報主寸心赤氣卻西戎迴北狄羅網羣馬籍〈一作藉〉馬多氣〈一作用〉在驅馳出金帛劉侯奉使光推擇滔滔才略滄溟窄杜陵老翁秋繫船扶病相識長沙驛強梳白髪提胡盧手把〈一作兼〉菊花路旁摘九州兵革浩茫茫三歎聚散臨重陽當杯對客忍流涕〈一作涕淚〉君〈一無君字〉不覺老夫神內傷
　　呀〈張口貌〉鶻行
　　病鶻孤〈一作卑〉飛俗眼醜每夜江邊宿衰栁清秋落日〈一作月〉已側身過雁歸鵶錯囘首緊腦雄姿迷所向疎翮稀毛不可狀強神迷復皁雕前俊才早在蒼鷹上風濤颯颯寒山隂熊羆欲蟄〈一作縶〉龍蛇深念爾此時有一擲失聲濺血非其心
　　狂〈一作短〉歌行贈四兄
　　與兄行年校一嵗賢者是兄愚者〈一作是〉弟兄將富貴等浮雲弟忉功名好權勢長安秋雨十日泥我曹鞴馬聽晨雞公卿朱門未開鎻我曹已到肩相齊吾兄睡穩方舒膝不韤不巾蹋曉日男啼女哭莫我知身上須繒腹中實今年思我來嘉州嘉州酒重〈一作香〉花繞〈一作滿〉樓樓頭喫酒樓下臥長歌短詠〈一作歌〉還相酬四時八節還拘禮女拜弟妻男拜弟幅巾鞶帶不掛身頭脂足垢何曾洗吾兄吾兄巢許倫一生喜怒長任真日斜枕肘寢已熟啾啾唧唧為何〈一作何為〉人〈右五篇乃蘇州太守裵煜如晦所收見舊集補遺〉
　　逃難
　　五十頭白翁南北逃世難疎布纏枯骨奔走苦不暖〈葉去聲〉已衰病方入四海一塗炭乾坤萬里內莫見容身畔妻孥復隨我囘首共悲歎故國莽丘墟鄰里各分散歸路從此迷涕盡湘江岸
　　寄髙適
　　楚隔乾坤逺難招病客魂詩名惟我共世事與誰論北闕更新主南星落故園定知相見日爛漫倒芳尊
　　送靈州李判官
　　犬戎腥四海囘首一茫茫血戰乾坤赤氛迷日月黃將軍專策略幕府盛材良近賀中興主神兵動朔方
　　與嚴二郎奉禮別
　　別君誰暖眼將老病纏身出涕同斜日臨風看去塵商歌還入夜巴俗自為鄰尚媿微軀在遙聞盛禮新山東羣盜散闕下受降頻諸將歸應盡題書報旅人
　　巴西驛亭觀江漲呈竇使君二首
　　轉驚波作怒〈一作惡〉即恐岸隨流賴有杯中物還同海上鷗關心小剡縣傍眼見揚州為接情人飲朝來減半〈一作片〉愁
　　向晩波微〈一作猶〉綠連空岸腳青日兼春有暮愁與醉無醒漂泊猶杯酒躊躇此驛亭相看萬里外同是一浮萍
　　遣憂
　　亂離知又甚消息苦難真受諫無今日臨危憶古人〈一作傷故臣〉紛紛乘白馬攘攘著黃巾隋氏留〈一作營〉宮室焚燒何太頻〈呉曽漫錄雲見顧陶類選〉
　　早花
　　西京安穩未不見一人來臘日〈一作月〉巴江曲山花已自開盈盈當雪杏豓豓待春〈一作香〉梅直苦風塵暗誰憂容〈一作客〉鬢催
　　巴山
　　巴山遇中使雲自峽〈一作陜〉城來盜賊還奔突乘輿恐未囘天寒邵伯樹地闊望仙臺狼狽風塵裏羣臣安在哉
　　收京〈一本有闕字〉
　　復道收京邑兼聞殺犬戎衣冠卻扈從車駕已還宮克復成如此安危〈一作扶持〉在數公莫令囘首地慟哭起悲風
　　巴西聞收宮闕送班司馬入京
　　聞道收宗廟鳴鑾自陜歸傾都看黃屋正殿引朱衣劔外春天逺巴西敕使稀念君經世亂匹馬向王畿
　　花底
　　紫萼扶千蘂黃鬚照萬花忽疑行暮雨何事入朝霞恐是潘安縣堪留衛玠車深知好顔色莫作委泥沙
　　柳邊
　　只道梅花發那知栁亦新枝枝總到地葉葉自開春紫燕時飜翼黃鸝不露身漢南應老盡霸上逺愁人
　　送竇九歸成都
　　文章亦不盡竇子才縱橫非爾更苦節何人符大名讀書雲閣觀問絹錦官城我有浣花竹題詩須一行贈裵南部〈一本以下作原注〉聞袁判官自來欲有按問
　　塵滿萊蕪甑堂橫單父琴人皆知飲水公輩不偷金梁獄書因上〈一作應作〉秦臺鏡欲臨獨醒時所嫉羣小謗能深即出黃沙在何須白髮侵使君傳舊徳已見直繩心
　　奉使〈一作送〉崔都水翁下峽
　　無數涪江筏鳴橈總發時別離終不久宗族忍相遺白狗黃牛峽朝雲暮雨祠所過頻問訊到日自題詩
　　題郪縣郭三十二明府茅屋壁
　　江頭且繫船為爾獨相憐雲散灌壇雨春青彭澤田頻驚適小國一擬問髙天別後巴東路逢人問㡬賢
　　遣悶戲呈路十九曹長
　　江浦雷聲喧昨夜春城雨色動微寒黃鸝並坐交愁濕白鷺羣飛大劇乾晩節漸於詩律細誰家數去酒杯寛惟吾最〈一作君醉〉愛清狂客百徧相看〈一作過〉意未闌
　　隨章留後新亭㑹送諸君
　　新亭有髙㑹行子得良時日動映江幕風鳴排檻旗絶葷終不改勸酒〈一作醉〉欲無詞〈一作辭〉已墮峴山淚因題零雨詩
　　東津送韋諷攝閬州錄事
　　聞説江山好憐君吏隱兼寵行舟逺泛怯〈一作惜〉別酒頻添推薦非承乏操持必去嫌他時如按縣不得慢陶潛
　　客舊館
　　陳跡隨人事初秋別此亭重來棃葉赤依舊竹林青風幔何〈一作前〉時巻寒砧昨夜聲〈當作聽〉無由出江漢愁緒〈一作秋渚〉月〈一作日〉冥冥
　　閬州奉送二十四舅使自京赴任青城
　　聞道王喬舄名因太史傳如何碧雞使把詔紫微天秦嶺愁囘馬涪江醉泛船青城漫汚雜吾舅意淒然
　　愁坐
　　髙齋常見野愁坐更臨門十月山寒重孤城月水〈一作水氣〉昏葭萌氐種迥左擔犬戎存〈一作屯〉終日憂奔走歸期未敢論
　　陪鄭公秋晩北池臨眺
　　北池雲水闊華館闢秋風獨鶴元依渚衰荷且映空采菱寒刺上蹋藕野泥中素檝分曹往金盤小徑通萋萋露草碧片片晩旗紅杯酒霑津吏衣裳與釣翁異方初豓菊故里亦髙桐揺落關山思淹留戰伐功嚴城殊未掩清宴已知終何補參卿事〈一作軍乏〉歡娯到薄躬
　　去蜀
　　五載客蜀郡一年居梓州如何關塞阻轉作瀟湘游世〈一作萬〉事已黃髪殘生隨白鷗安危大臣在不〈一作何〉必淚長流
　　放船
　　收帆下急水卷幔逐囘灘江市戎戎暗山雲淰淰寒村荒〈一作荒林〉無徑入獨鳥怪人看已泊城樓底何曾夜色闌
　　哭台州鄭司戶蘇少監
　　故舊誰憐我平生鄭與蘇存亡不重見喪亂獨前途豪俊何人〈一作人誰〉在文章掃地無羇遊萬里闊凶問一年俱白首中原上清秋大海隅夜臺當北斗泉路著〈一作窅〉東呉得罪台州去時危棄碩儒移官蓬閣後榖貴沒潛夫流慟嗟何及銜冤有是夫道消詩興廢心息酒為徒許與才雖薄追隨跡未拘班揚名甚盛嵇阮逸相須㑹取君臣合寧銓品命殊賢良不必展廊廟偶然趨勝決風塵際功安造化鑪從容拘〈一作詢〉舊學慘澹閟隂符擺落嫌疑久哀傷志力輸俗依緜谷異客對雪山孤童穉思諸子交朋列友於情乖清酒送望絶撫墳呼瘧病〈一作痢〉餐巴水瘡痍老蜀都飄零迷哭處天地日榛蕪〈右二十七篇朝奉大夫員安宇所收〉
　　送王侍御往東川放生池祖席
　　東川詩友合此贈怯輕為況復傳宗近空然惜別離梅花交近野草色向平池儻憶江邊臥歸期願早知
　　惠義寺送王少尹赴成都〈得峰字〉
　　苒苒谷中寺娟娟林表峰闌幹上處逺結構坐來重騎馬行春徑衣冠起晩〈一作暮〉鐘雲門青〈一作春〉寂寂此別惜相從〈右二篇見王原叔本〉
　　避地
　　避地嵗時晩竄身筋骨勞詩書遂〈一作逐〉牆壁奴僕且旌旄行在僅聞信此生隨所遭神堯舊天下㑹見出腥臊〈右一篇見趙次翁本題雲至德二載丁酉作〉
　　惠義寺園送辛員外
　　朱櫻此日垂朱實郭外誰家負郭田萬里相逢貪握手髙才卻望足離筵
　　又送
　　雙峰寂寂對春臺萬竹青青照〈一作送〉客杯細草留連侵坐輭殘花悵望近人開同舟昨日何由得並馬今朝未擬囘直到緜州始分首江邊樹裏共誰來〈右二篇見卞圉本並見呉若本〉
　　九日登梓州城
　　客心驚暮序賔雁下襄〈一作滄〉州共賞重陽節言尋戲馬遊湖風秋〈一作扶〉戍栁江雨暗山樓且酌東籬菊聊祛南國愁〈右一篇見文𫟍英華〉
　　闕題
　　三月雪連夜未應傷物華只緣春欲盡留著伴棃花〈右一首及下逸句見合璧事類〉
　　句
　　寒食少天氣東風多柳花　小桃知客意春盡始開花








　　御定全唐詩卷二百三十四
