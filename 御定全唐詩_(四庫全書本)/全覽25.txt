　　欽定四庫全書
　　御定全唐詩巻七百二十三
　　李洞
　　贈曹郎中崇賢所居〈一作上崇賢曹郎中〉
　　閑坊宅枕穿宮水聽水分衾蓋蜀繒〈一作盡蜀僧〉藥杵聲中擣殘夢茶鐺影裏煮孤燈刑曹樹䕃千年井華嶽樓開萬仞氷詩句變風官漸𦂳夜濤舂斷海邉藤
　　贈昭應沈少府
　　行宮接縣判雲泉袍色雖青骨且仙鄠杜憶過梨栗墅瀟湘曽棹雪霜天華山僧別留茶鼎渭水人來鎻釣船東送西迎終幾考新詩覓得兩三聨
　　上司空員外
　　禪心髙臥似疎慵詩客經過不厭重藤杖幾擕量磧雪玉鞭曽把數嵩峰夜眠古巷〈一作巻〉當城月秋值清曹入省鐘禹鑿故山歸未得河聲暗〈一作䀨〉老兩三松
　　敘舊遊寄棲白
　　老着重袍坐石房竺經休講白眉長省衝鼉沒投江島曽看魚飛倚海檣曉炙凍盂原日氣夜挑蓮椀禁燈光吟詩五嶺㝷無可倐忽如今四十霜
　　哭棲白供奉
　　聞説孤窗坐化時白莎蘿雨滴空池吟詩堂裏秋闗影禮佛燈前夜照碑賀雪巳成金殿夢看濤終負石橋〈一作樓〉期逢山對月還惆悵爭得無言似祖師
　　贈入內供奉僧
　　內殿談經愜帝懷沃州歸隱計全乖數條雀尾來南海一道蟬聲噪御街石枕紋含山裏葉銅缾口塞井中柴因逢夏日西明講不覺宮人㧞鳯釵
　　感恩書事寄上集義司徒相公
　　積雪峯西遇奬稱半家寒骨起溝塍鎮時賢相囘人鏡報徳慈親㸃佛燈授鉞巳聞諸國靜坐籌重見大河澄功居第一圖煙閣依舊終南滿杜陵
　　贈永崇李將軍充襄陽制置使
　　拜官門外發輝光宿衛隂符注幾行行處近天龍尾滑獵時陪帝馬鬃香九城王氣生旗隊萬里寒風入箭瘡從此浩然聲價歇武中還有李襄陽
　　寄淮海惠澤上人
　　海濤㾗滿舊征衣長憶初程宿翠㣲竹裏橋鳴知馬過塔中燈露見鴻飛眉毫〈一作毛〉別後應盈尺嵒木居來定幾圍他日願師容一榻煎茶埽地學忘機
　　春日隱居官舎感懷
　　風吹燒燼雜汀沙還似青溪舊寄家入戶竹生牀下葉隔窗蓮謝鏡中花苔房毳客論三學雪嶺巢禽看兩衙銷得人間無限事江亭月白誦南華
　　春日即事寄一二知巳
　　浴馬池西一帶泉開門景物似樊川朱衣暎水人歸縣白羽遺泥鶴上天索米夜燒風折木無車〈一作驢一作輿〉春養雪藏鞭縉紳處士知章句忍使孤窗枕淚眠
　　廢寺閑居寄懷一二罷舉〈一本無此二字〉知巳〈一作省歸郎〉
　　病居廢廟冷吟煙無力爭飛類病蟬槐省老郎䝉主棄月陂〈一作波〉孤客望誰憐稅房兼得調猿石租地仍分浴鶴泉處世堪驚又堪媿一坡山色不論錢
　　題尼大德院
　　雲鬟早嵗斷金刀戒律曽持五百條臺上燈紅蓮葉宻眉間毫白黛㾗銷繡成佛國銀為地畫出王城雪覆橋清淨髙樓松檜寺世雄翻媿自低腰
　　懷張喬張霞
　　西風吹雨葉還飄憶我同袍隔海濤江塔照山青入佛邉城履雪白連鵰身離世界歸天竺影掛虛空度石橋應念無成獨流轉嬾磨銅片鬢毛焦
　　贈徐山人
　　徐生何代降坤維曽伴園公採紫芝瓦礫變黃憂世換髭鬚放白怕人疑山房古竹麄於樹海島靈童壽等⻱知歎有唐三百載光隂未抵一先棊
　　寄南嶽僧
　　新秋日後曬書天白日當松影卻圓五字句求方寸佛一條街擘兩行蟬不曽著事於機內長合教山在眼前花落儔公房外石調猿弄虎歎無縁
　　華山
　　碧山長凍地長秋日夕泉源䀨華州萬戶煙侵闗令宅四時雲任使君樓風驅雷電臨河震鶴引神仙出月遊峰頂髙眠靈藥熟自無霜雪上人頭
　　和曹監春晴見寄
　　竺廟鄰鐘震曉鴉春隂蓋石似仙家蘭臺架列排書目顧渚香浮瀹茗花膠溜石松粘鶴氅泉離氷井熨僧牙功成名著扁舟去愁覩前題罩碧紗
　　贈三惠大師
　　楓猿嶠角別多時三教兼修內學師藥樹影中頻綴偈蓮峰朶下幾窺棊遊歸筍長齊童子病起巢成露鶴兒詔落五天開夏兩街人競禮長眉
　　送醉畫王處士
　　幾年乗興住南吳狂醉蘭舟夜落湖別後鶴毛描轉細近來牛角飲還麄同餐夏果山何處共釣秋濤石在無闗下相逢怪予老篇章役思繞寰區
　　聞杜鵑
　　萬古瀟湘波上雲化為流血杜鵑身長疑啄破青山色秪恐啼穿白日〈一作月〉輪花落𤣥宗廻〈一作歸〉蜀道雨収〈一作飛〉工部宿江津聲〈一作一〉聲猶得到〈一作恐聒〉君耳不見千秋〈一作家〉一〈一作愁〉甑塵
　　賦得送軒轅先生歸羅浮山
　　舊山歸隱浪揺青緑鬢山童一帙經詩〈一作符〉帖布帆猿鳥看藥煎金鼎鬼神聽洞深頭上聆仙語〈一作覺𦨣過〉𦨣〈一作樓〉靜鼻中聞海腥此處先生應不住吾君南望漫勞形
　　送包處士
　　秋〈一作愁〉思枕月臥瀟湘寄宿慈恩竹〈一作寺〉裏房性急卻〈一作還〉於棊上慢身閑未免藥中忙休拋手網驚龍睡曽掛頭巾拂鳥行聞説石門君舊隱寒峰濺瀑壞書堂
　　贈龎鍊師〈女人〉
　　家住涪江漢語嬌一聲歌戞玉樓簫睡融春日柔金縷妝發秋霞戰翠翹兩臉酒醺紅杏妬半胸酥嫩白雲饒若能攜手隨仙令皎皎銀河渡鵲橋
　　送友罷舉赴邉職
　　出剡篇章入洛文無人細讀歎俱焚莫辭秉笏隨紅斾便好擕家住白雲過水象浮蠻境見隔江〈一作闗〉猿呌漢州聞髙談濶畧陳從事盟誓邉庭壯我軍
　　病猿
　　瘦纒金鎻惹朱樓一別巫山樹幾秋寒想蜀門清露滴暖懷湘岸白雲流罷拋簷果沉僧井休抝崖氷濺客舟啼過三聲應有淚〈一作恨〉畫堂深不徹王侯
　　斃驢
　　蹇驢秋斃瘞荒田忍把敲吟舊竹鞭三尺焦桐〈一作桐輕〉背殘月一條藜杖卓〈一作藤瘦斵〉寒煙通吳白浪寛圍國倚蜀青山峭入天如畫海門搘肘望〈一作看〉阿誰家〈一作教〉賣釣魚船
　　宿葉公棊閣
　　帶風棊閣竹相敲局瑩無塵拂樹梢日到長天征未斷鐘來嶽頂刧須拋挑燈雪客棲寒店供茗溪僧爇廢巢因悟修身試貪教不須焚火向三茅
　　送郄先輩歸覲華隂
　　桂枝博得鳯棲枝歡覲家僮舞翠㣲僧向瀑泉聲裏賀鳥穿仙掌指間飛休停硯筆吟荒廟永別燈籠赴鎻闈騷雅近來頽䘮甚送君傍覺有光輝
　　贈可上人
　　寺門和鶴倚香杉月吐秋光到思嚵將法傳來穿泱漭持詩吟去入嵌巖糢糊書巻煙嵐滴狼籍衣裳瀑布緘不斷清風牙底嚼無因內殿得名銜
　　東川髙僕射
　　油幢影裏拜清風十里貔貅一片雄二印鎻開霜滿地四門闗定月當空泉浮山葉人家過詔惹罏香鳥道通新起畫樓攜客上歌筵內海榴紅
　　宿成都松溪院
　　松持節操溪澄性一炷煙嵐壓寺隅翡翠鳥飛人不見琉璃缾貯水疑無夜聞子落真山雨曉汲波圓入畫圖塵擁蜀城抽鎻後此中猶夢在江湖
　　弔曹監
　　宅上愁雲吹不㪚桂林詩骨葬雲根滿樓山色供鄰里一洞松聲付子孫甘露施衣封淚㸃秘書取集印苔㾗吟魂醉魄歸何處御水嗚嗚夜遶門
　　贈長安畢郎中
　　髙門寒沼水連雲鷺識朱衣傍主人地肺半邉晴帶雪天街一面靜無塵朝迴座客酬琴價衙退留僧寫鶴真從此幾遷為計相蓬萊三刻奏東巡
　　寄東蜀幕中友
　　官亭池碧海榴殷遙想清才倚畫欄栁絮漲天籠地暖角聲經雨透雲寒曉侵台座香煙濕夜草軍書蠟燭乾為話門人吟太苦風摧蘭秀一枝殘
　　曲江漁父
　　兒孫閒弄雪霜髯浪颭南山影入簷臥穩篷舟⻱作枕病來茅舎網為簾值春遊子憐蓴滑通蜀行人説鱠甜數尺寒絲一竿竹豈知浮世有猜嫌
　　和劉駕博士贈莊嚴律禪師
　　人言紫綬有光輝不二心觀似草衣塵刼自營還自壞禪門無住亦無歸松根穴蟻通山逺塔頂巢禽見海㣲每話南遊偏起念五峰波上入𦨣扉
　　智新上人話舊
　　蟋蟀燈前話舊遊師經幾夏我經秋金陵市合月光裏甘露門開峰朶頭晴眺逺帆飛入海夜禪隂火吐當樓相看未得東歸去滿壁寒濤瀉白鷗
　　和淮南太尉留題鳯州王氏別業
　　清秋看長鷺雛成説向湘僧亦動情節屋折將松上影印龕移鎻月中聲野人陪賞増詩價太尉因居著谷名閑想此中遺勝事宿齋吟遶鳯池行
　　乙酉嵗自蜀隨計趂試不及
　　客臥涪江蘸月㕔知音喚起進趨生寒梅折後方離蜀臘月圓前未到京風巻壞亭羸僕病雪糊危棧蹇驢行文昌一試應闗分豈校褒斜兩日程
　　龍州韋郎中先夢六赤後因打葉子以詩上
　　紅蠟香煙撲畫楹梅花落盡庾樓清光輝圓魄銜山冷彩鏤方牙着腕輕寳帖牽來獅子鎮金盆引出鳯凰傾㣲黃喜兆莊周夢六赤重新擲印成
　　和壽中丞傷猿
　　遺掛朱欄鎻半㝷清聲難買恨黃金懸崖接果今〈一作身〉何在淺井窺星影巳沉歸宅葉鋪曽睡石入朝燈照舊啼林小山罷遶隨湘客髙樹休升對嶽禽天竺省憐傷倍切親知寛〈一作知覓〉和思難任相門恩重無由報竟託仙郎日夜吟
　　上靈州令狐相公〈一作贈髙僕射自安西赴闕一作贈功臣〉
　　征蠻〈一作南〉破虜漢功臣提劍歸來萬里身笑〈一作閑〉倚凌煙金柱看形容憔悴〈一作消瘦又作惆悵〉老於真
　　寓言
　　三千宮女露蛾眉笑煮黃金日月遲麟鳯隔雲攀不及空山惆悵夕陽時
　　客亭對月
　　遊子離魂隴上花風飄浪巻遶天涯一年十二度圓月十一囘圓不在家
　　宿鄠郊贈羅處士
　　川靜星髙櫟〈一作栗〉已枯南山落石水聲麤白雲釣客窗中宿臥數嵩峰聼五湖
　　有寄〈一作贈〉
　　愛酒耽棊田處士彈琴詠史賈先生御溝臨岸有雲石不見鶴來何處行
　　送三藏歸西天國
　　十萬里程多少磧沙中〈一作磧頭〉彈舌授䧏龍〈奘公彈舌念梵語心經以授流沙之龍〉五天到日應頭白月落長安半夜鐘
　　金陵懷古
　　古來無此戰爭功日日戈船巻海風一遇〈一作度〉靈鼇開睡眼六朝灰盡九江空
　　長安縣㕔
　　主人寂寞客迍邅愁絶〈一作列〉終南滿案〈一作眼〉前乞取中庭藤五尺〈一作丈〉為君髙斸扣〈一作望〉青天
　　題晰上人賈島詩巻
　　賈生詩巻惠休裝百葉蓮花萬里香供得半年吟不足長須字字頂司倉
　　送僧清演歸山
　　毛褐斜肩背負經曉思吟入竇山青峰前野水橫官道踏着秋天三四星
　　贈僧
　　不羨王公與貴人唯將雲鶴自相親閒來石上觀流水欲洗禪衣未有塵
　　題學公院池蓮
　　竹引山泉玉甃池栽蓮莫〈一作卻一作休〉怪藕生絲如何不似麻衣客坐對秋風待一枝
　　山居喜友人見訪
　　入雲晴斸茯苓還日暮逢迎木石間看待詩人無別物半潭秋水〈一作燒〉一房山
　　秋宿長安韋主簿㕔
　　水木清涼夜直㕔愁人樓上唱寒更坐勞同歩簾前月鼠動牀頭印鎻聲
　　冬憶友人
　　吟上山前數竹枝葉翻似雪落霏霏枕前明月誰動影睡裏驚來不覺歸
　　懷圭峯影林泉
　　吾家舊物賈生傳入內遙分錫杖泉鶴去帝移宮女㪚更堪嗚咽過樓前
　　贈青龍印禪師
　　雨澀秋刀剃雪時菴前曽禮草堂師居人昨日相過説鶴已生孫竹滿池
　　戲贈侯常侍
　　葛洪巻與江淹賦名動天邉傲石居兩蜀詞人多載後同君諱卻馬相如
　　繡嶺宮詞
　　春日遲遲春草緑〈一作春草萋萋春水緑〉野棠開盡飄香玉繡嶺宮前鶴髪翁猶唱開元太平曲
　　中秋月〈一作廖凝詩〉
　　九十日秋色今秋已半分孤光吞列宿四面絶㣲雲衆木排疎影寒流疊細紋遙遙望丹桂心緒更紛紛
　　宿書僧〈一作記〉院
　　夜水筆前澄時推外學能書成百箇字庭轉㡬遭燈寄墨大壇吏分牋蜀國僧為題江寺塔牌掛入雲層
　　雪
　　迢迢來極塞連闕謂〈一作渭〉風吹禪客呵金錫征人擘凍旗細填蟲穴滿重壓鶴巢欹有影晴飄野無聲夜落池正緐秦甸暖漸厚楚宮飢凍挹分泉澀光凝二閣癡踏遺蘭署跡聼起石門思用表豐年瑞無令埽玉墀
　　述懐二十韻獻覃懐相公
　　帝夢求良弼生申屬聖明青雲縣器業白日貫忠貞〈一作精〉靄靄隨春動忻忻共物榮靜冝浮競息坐覺好風生萬國聞應躍千門望盡傾瑞含楊栁色氣變管聲百辟尋知度三階正有程魯儒規藴藉周誥美和平碧水遺幽抱朱絲寄逺情風流秦印綬儀表漢公卿忠讜期登用囘邪自震驚雲開長劍倚路絶一峰橫九野方無事滄溟本不爭國將身共計心與衆為城早晚中條下紅塵一顧清南潭容伴鶴西笑忽遷鶯折樹恩難報懐仁命甚輕二年猶困辱百口望經營未在英侯選空勞短羽征知音初〈一作祈〉相國從此免長鳴
　　嵗暮自廣江至新興徃復中題峽山寺
　　薄暮縁西峽停橈一訪僧鷺巢行臥栁猿飲倒埀藤水曲巖千疊雲深樹百層山風寒殿磬溪雨夜船燈灘漲危槎沒泉衝怪石崩中臺一襟淚歳杪別良朋
　　冬日送涼州刺史
　　寵餞西門外雙旌出漢陵未辭金殿日巳夢雪山燈地逺終峰盡天寒朔氣凝新年行已到舊典聽難勝吏掃盤雕影人遮散馬乗移軍駝䭾角下塞掾河氷獵近崑崙獸吟招磧石僧重輸右藏實方見左車能兵聚邉風急城寛夜月澄連營煙火嶺望詔幾迴登
　　過賈浪仙舊地
　　鶴外唐來有謫星長江東注冷滄溟境搜松雪仙人島吟歇林泉主簿㕔片月巳能臨榜黒遙天何益抱墳青年年誰不登髙第未勝騎驢入畫屛
　　句
　　公道此時如不得昭陵慟哭一生休〈北夢𤨏言云洞三榜裴贄第二榜䇿夜簾前獻詩云雲尋卒蜀中贄無子人謂屈洞所致〉
　　御定全唐詩巻七百二十三
<集部,總集類,御定全唐詩>
　　欽定四庫全書
　　御定全唐詩巻七百二十四
　　唐求〈一作球〉
　　唐求居蜀之味江山至性純慤王建帥蜀召為叅謀不就放曠疎逸邦人謂之唐隱居為詩撚稿為圓納之大瓢後臥病投瓢於江曰斯文茍不沈沒得者方知吾苦心爾至新渠有識者曰唐山人瓢也接得之十纔二三今編詩一卷
　　酬友生早秋
　　彤雲將欲罷蟬栁響如秋霧散九霄近日程三伏愁殘陽宿雨霽髙浪碎沙漚袪足餘旬後分襟任自由
　　曉發
　　旅館𠋫天曙整車趨遠程幾處曉鐘斷半橋殘月明沙上〈一作際〉鳥猶在〈一作睡〉渡頭人未〈一作巳〉行去去古時道馬嘶三兩聲
　　客行
　　上山下山去千里萬里愁樹色野橋暝雨聲孤館秋南北眼前道東西江畔舟世人重金玉無金徒逺游
　　題鄭處士隱居
　　不信最清曠及來愁已空數㸃石泉雨一溪霜葉風業在有山處道成無事中酌盡一尊酒病〈一作老〉夫〈一作翁〉顔亦紅
　　古寺
　　路傍古時寺寥落藏金容破塔有寒草壞樓無曉鐘亂紙失經偈斷碑分篆蹤日暮月光吐繞門千樹松
　　贈著上人
　　掩門江上住盡日更無為古木坐禪處殘星鳴磬時水澆冰滴滴珠數落纍纍自有閑行伴青藤杖一枝
　　馬嵬感事
　　冷氣生深殿狼星渡遠關九城鼙鼓內千騎道途間鳳髻隨秋草鑾輿入暮山恨多留不得悲淚滿龍顔
　　贈行如上人
　　不知名利苦念佛老岷峨衲補雲千片香燒印〈一作焚篆〉一窠戀山人事少憐客道心多日日齋鐘後髙懸濾水羅
　　送友人歸卭州
　　鶴鳴山下去滿篋荷瑤琨放馬荒田草看碑古寺門漸寒沙上雨〈一作路〉欲暝〈一作暖〉水邊村莫忘分襟處梅花撲酒尊
　　和舒上人山居即事
　　敗葉填溪路殘陽過野亭仍彈一滴水更讀兩張經暝鳥煙中見寒鐘竹裏聽不多山下去人世盡羶腥
　　發卭州寄友人
　　茫茫驅一馬自歎又何之出郭見山處待船逢雨時曉雞鳴野店寒葉墮秋枝寂寞前程去閑吟欲共誰
　　舟行夜泊䕫州
　　維舟鏡面中迥對白鹽峰夜靜沙堤月天寒水寺鐘故園何日到舊友幾時逢欲作還家夢青山一萬重
　　山東蘭若遇靜公夜歸
　　松門一徑微苔滑往來稀半夜聞鐘後渾身帶雪歸問寒僧接杖辨語犬銜衣又是安禪去呼童閉竹扉
　　邊將
　　三千䕶塞兒獨自滯邊陲老向二毛見秋從一葉知地寒鄉思苦天暮角聲悲卻被交親笑封矦未有期
　　秋寄　江舒公〈缺一字〉
　　故人何處望秋色滿江濆入水溪蟲亂過橋山路分鶴歸松上月僧入竹間雲莫惜中宵磬從敎夢裏聞
　　題楊山人隱居
　　深山道者家門戶帶煙霞緑綴沿巖草紅飄落水花半庭栽小樹一徑掃平沙往往溪邊坐持竿到日斜
　　夜上隠居寺
　　尋師擬學空空住虎磎東千里照山月一枝驚鶴風年如流去水山似轉來蓬盡日都無事安禪石窟中
　　友人見訪不值因寄
　　門戶寒江近籬墻野樹深晚風揺竹影斜日轉山陰砌覺披秋草牀驚倒古琴更聞鄰舍說一隻鶴來尋
　　塗次偶作
　　歲月客中銷崎嶇力自招問人尋野寺牽馬渡危橋為雨疑天晩因山覺路遙前程何處是一望又迢迢
　　送友人江行之廬山肄業
　　蜀國初開棹廬峰擬拾螢獸皮裁褥暖蓮葉製衣馨楚水秋來碧巫山雨後青莫敎銜鳳詔三度到中庭
　　山居偶作
　　趨名逐利身終日走風塵還到水邊宅卻為山下人僧敎開竹戶客許戴紗巾且喜琴書在蘇生未厭貧
　　贈道者
　　披霞戴鹿胎歲月不能催飯把琪花煮衣將藕葉裁鶴從歸日養松是小時栽往往樵人見溪邊洗藥來
　　卭州水亭夜讌送顧非熊之官
　　寂寞卭城夜寒塘對庾樓蜀關蟬已噪秦樹葉應秋道路連天逺笙歌到曉愁不堪分袂後殘月正如鈎
　　題青城山范賢觀
　　數里緣山不厭難為尋真訣問黃冠苔鋪翠㸃仙橋滑松織香梢古道寒晝傍緑畦薅嫩玉夜開紅竈撚新丹鐘聲巳斷泉聲在風動茅〈一作瑤〉花月滿壇
　　送僧講罷歸山
　　休將如意辨真空吹盡天花任曉風共看玉蟾三皎潔獨懸金錫一玲瓏巖間松桂秋煙白江上樓臺晩日紅依舊曹溪念經處野泉聲在草堂東
　　題友人寓居
　　寓居無不在天涯莫恨秦關道路賒繚繞城邉山是蜀彎環門外水名巴黃頭巻席賔初散白鼻嘶風日欲斜何處一聲金磬發古松南畔有僧家
　　傷張玖秀才
　　銅梁劍閣幾區區十上探珠不見珠卞玉影沈沙草闇驊騮聲斷隴城孤入關詞客秋懷友出戶孀妻曉望夫吳水楚山千萬里旅魂歸到故鄉無
　　題李少府別業
　　尋得仙家不姓梅馬嘶人語出塵埃竹和庭上春煙動花帶溪頭曉露開繞戶白雲終日在傍松黃鶴有時來何年亦作圍碁伴一到松間醉一囘
　　贈楚公
　　曽聞半偈雪山中貝葉飜時理盡通般若恆添持戒力落義誰算念經功雲間曉月應難染海上虛舟自信風長說滿庭花色好一枝紅是一枝空
　　題王山人
　　紅藤一拄腳常輕日日緣溪入谷行山下有家身未老竈前無火藥初成經秋少見閑人說帶雨多聞野鶴鳴知到蓬萊難再訪問何方法得長生
　　庭竹
　　月籠翠葉秋承露風亞繁梢暝掃煙知道雪霜終不變永留寒色在庭前
　　題常樂寺
　　桂冷香聞〈一作松香〉十里間殿臺渾不似人寰日斜囘首江頭望一片晴〈一作閑〉雲落後山
　　題〈一作送〉劉鍊師歸山
　　風急雲輕鶴背寒洞天誰道卻歸難千山萬水瀛洲路何處煙飛是醮壇
　　酬舒公見寄
　　無客不言雲外見為文長遣世間知一聲松徑寒吟後正是前山雪下時
　　巫山下作
　　細腰宮盡舊城摧神女歸山更不來唯有楚江斜日裏至今猶自繞陽臺
　　句
　　恰似有龍深處臥被人驚起黑雲生〈臨池洗硯見紀事〉


　　御定全唐詩巻七百二十四
　　欽定四庫全書
　　御定全唐詩巻七百二十五
　　於鄴
　　於鄴唐末進士詩一卷
　　書懷
　　長安多路岐西去欲何依浮世祗如此舊山長憶歸自離京國久應已故人稀好與孤雲住孤雲無是非
　　書情
　　負郭有田在年年長廢耕欲磨秋鏡淨恐見白頭生未作一旬別已過千里程不知書與劒十載兩無成
　　塗中作〈一作出門〉
　　西〈一作東〉南千里程〈一作行〉處處有車聲若使地無利始應人不營天涯猶馬到石跡尚〈一作亦〉塵生如此未曾息蜀山終冀平
　　春過函谷關
　　幾度作遊〈一作行〉客客行長苦辛愁看函谷路老盡布衣
　　人歲逺關猶固時移草亦春何當名利息遣此絶征輪
　　褒中即事
　　風吹殘雨歇雲去有煙霞南浦足遊女〈一作士〉緑蘋應發花逺鐘當〈一作常〉半夜明月入〈一作落〉千家不作故鄉夢始知京洛賒
　　歲暮還家
　　東西流不駐白日與車輪殘雪半成水微風應欲春幾經他國歲已減故鄉人回首長安道十年空〈一作長〉苦辛
　　還家
　　為客憶歸舍〈一作來〉歸來還寂寥壯時看欲過白首固〈一作故〉非遙獨酌幾回醉此愁終〈一作終年恨〉不銷猶殘雞與犬驅〈一作同〉去住山椒
　　題華山麻處士所居〈一本無所居二字〉
　　貴賤各擾擾皆逢朝市間到此馬無跡始知君獨閑冰破聽敷水雪晴〈一作消一作時〉看華山西風寂寥地唯我坐忘還
　　天南懷〈一作憶〉故人
　　獨行千里塵軋軋轉征輪一別已多日總看成老人洞庭雪不下故國草應春三月煙波暖南風生緑蘋
　　路傍草
　　春至始青青香車碾已平不知山下處來向〈一作繞〉路傍生每歲有人在何時無馬行應隨〈一作和〉塵與土吹滿洛陽城
　　秋夕聞雁
　　星漢欲沈盡誰家砧未休忽聞涼雁至如報杜陵鞦韆樹又〈一作有〉黃葉幾人新白頭洞庭今夜客一半卻登〈一作回〉舟
　　洛中有懷
　　潺潺伊洛河寂寞少恩波鑾駕久不〈一作不東〉幸洛陽春草多
　　送魏山韋處士〈一作送田處士西遊〉
　　陰陰亭〈一作田〉際間相顧慘離顔一片雲飛去嵯峨空魏山
　　白櫻桃
　　王母階前種幾株水晶簾內看如無只應漢武金盤上瀉得珊珊白露珠
　　白櫻樹
　　記得花開雪滿枝和蜂和蝶帶花移如〈一作只〉今花落遊蜂去空作主人惆悵詩
　　下第不勝其忿題路左佛廟
　　雀兒未逐颺風髙下視鷹鸇意氣豪自謂能生千里足黃昬依舊委蓬蒿
　　感懷〈一作感情　以下一本俱作於武陵詩〉
　　東風吹草色空使客蹉跎不設太平險更應遊子多幾傷〈一作觴〉行處淚〈一作酒〉一曲醉中歌盡向青門外東隨渭水波
　　遊中梁山
　　僻地好泉石何人曾陸沈不知青嶂外更有白雲深因此見喬木幾回思舊林殷勤猨與〈一作與猨〉鳥唯我獨何心
　　尋山
　　到此絶車輪萋萋草樹春青山如有利白石亦成塵水濶應無路松深不見人如知巢與許千載跡猶新
　　宿江口
　　南渡人來絶喧喧雁滿沙自生江上月長有客思家半夜下霜岸北風吹荻花自驚歸夢斷不得到天涯
　　秋夜達蕭關
　　擾擾浮〈一作遊〉梁路人忙月自閑去年為塞客今夜宿蕭關辭國幾經歲望鄉空見山不知江葉下又作布衣還
　　斜谷道
　　亂峰連疉嶂千里綠峨峨蜀國路如此遊人車亦過逺煙當驛歛驟雨逐風多獨憶紫芝叟臨風歌舊歌
　　過百牢關貽舟中者
　　蜀國少平地方思京洛間逺為千里客來度百牢關帆影清江水鈴聲碧草山不因〈一作貪〉名與利爾我〈一作我爾〉各應閒
　　客中覽鏡
　　何當開此鏡即見髮如絲白日急於水少年能幾時每逢芳草處長返故園遲所以多為客蹉跎欲怨誰
　　長安逢隱者
　　征車千里至碾遍六街塵向此有營地忽逢無事人昔時顔未改浮世路多新且脫衣沽酒終南山欲春
　　與僧話〈一作語〉舊
　　草堂前有山一見一相寛處世貴僧靜青松因歲寒他山逢舊侶盡日話長安所以閒行跡千回繞藥欄
　　贈王道士
　　日日市朝路何時無苦辛不隨丹竈客終作白頭人浮世度千載桃源方一春歸來華表上應笑北邙塵
　　匣中琴
　　世人無正心蟲網匣中琴何以經時廢非為娛耳音獨今髙韻在誰感隙塵深應是南風曲聲聲不合今
　　友人亭松
　　俛仰不能去如逢舊友同曾因春雪散見在華山中何處有明月訪君聽逺風相將歸未得各占石巖東
　　過洛陽城
　　古來利與名俱在洛陽城九陌鼓初起萬車輪已行周秦時幾變伊洛水猶清二月中橋路鳥啼春草生
　　客中月〈一作望月〉
　　離家凡幾宵一望一寥寥新魄又將滿故鄉應漸遙獨臨彭蠡水逺憶洛陽橋更有乗舟客悽然亦駐橈
　　王將軍宅夜聽歌
　　朱檻滿〈一作鋪〉明月美人歌落梅忽驚塵起處疑有鳳飛來一曲聽初徹幾年愁暫開東南正雲雨不得見陽臺
　　長信〈一作春〉宮
　　莫問〈一作訪〉古宮名古宮空有〈一作古〉城惟〈一作只〉應東去水不改舊時聲
　　髙樓
　　逺天明月出照此誰家樓上有羅衣裳〈一作色〉涼風吹不休〈一作秋〉













　　御定全唐詩巻七百二十五
　　欽定四庫全書
　　御定全唐詩巻七百二十六
　　陸貞洞
　　陸貞洞吳郡進士詩一首
　　和三鄉詩〈會昌時有女子題詩三鄉驛和者十人〉
　　惆悵殘花怨暮春孤鸞舞鏡倍傷神清詞好箇幹人事疑是文姬第二身
　　劉谷
　　劉谷與李郢同時詩一首
　　和三鄉詩
　　蘭蕙芬香見玉姿路傍花笑景遲遲薴蘿山下無窮意併在三鄉惜別時
　　王祝
　　王祝字不耀給事中常州刺史詩一首
　　和三鄉詩
　　女幾山前嵐氣低佳人留恨此中題不知雲雨歸何處
　　空使王孫見即迷
　　王滌
　　王滌字用霖瑯琊人景福中擢第累官中書舍人後終於閩詩一首
　　和三鄉詩
　　浣紗游女出關東舊跡新詞一夢中槐陌栁亭何限事年年迴首向春風
　　韋氷
　　韋氷唐末鄴令詩一首
　　和三鄉詩
　　來時歡笑去時哀家國迢迢向越臺待寫百年幽思盡故宮流水莫相催
　　李昌鄴
　　李昌鄴唐末人詩一首
　　和三鄉詩
　　紅粉蕭娘手自題分明幽怨發雲閨不應更學文君去泣向殘花歸剡溪
　　王碩
　　王碩唐末人詩一首
　　和三鄉詩
　　無姓無名越水濱芳詞空怨路傍人莫敎才子偏惆悵宋玉東家是舊鄰
　　李縞
　　李縞唐末人詩一首
　　和三鄉詩
　　會稽王謝兩風流王子沉淪謝女愁歸思若隨文字在路傍空為感千秋
　　張綺
　　張綺唐末人詩一首
　　和三鄉詩
　　洛川依舊好風光蓮帳無因見女郎雲雨散來音信斷此生遺恨寄三鄉
　　髙衢
　　髙衢唐末人詩一首
　　和三鄉詩
　　南北千山與萬山軒車誰不思鄉關獨留芳翰悲前跡陌上恐傷桃李顔
　　賈馳
　　賈馳與曹鄴同時詩二首
　　復覩三鄉題處留贈
　　壁古字未滅聲長響不絶蕙質本如雲松心應耐雪耿耿離幽〈一作崖〉谷悠悠望甌越杞婦哭夫時城崩無此說
　　秋入關
　　河上微風來關頭樹初濕今朝關城吏又見孤客入上國誰與期西來徒自急
　　趙光遠
　　趙光遠華州刺史隲之子不第而沒光化中韋莊奏贈官詩三首
　　詠手二首
　　妝成皓腕洗凝脂背接紅巾掬水時薄霧袖中拈玉斚斜陽屏上撚青絲喚人急拍臨前檻摘杏髙揎近曲池好是琵琶畔見細圓無節玉參差
　　撚玉搓瓊軟復圓綠窗誰見上琴慢籠彩筆閒書字斜指瑤階笑打錢爐面試香添麝炷舌頭輕㸃貼金鈿象床珍簟宮棊處拈定文楸占角邉
　　題妓萊兒壁〈一作題北里妓人壁〉
　　魚鑰獸環斜掩門萋萋芳草憶王孫醉憑青瑣窺韓壽閒擲金梭惱謝鯤不夜珠光連玉匣辟寒釵影落瑤尊欲知腸斷相思處役盡江淹別後魂
　　鄭良士〈一作士良〉
　　鄭良士字君夢閩人昭宗時獻詩五百篇授補闕白巖集十卷今存三首
　　題興化髙田院橋亭
　　到此溪亭上浮生始覺非野僧還惜別遊客亦忘歸月滿千巖靜風清一磬微何時脫塵役杖履願相依
　　遊九鯉湖
　　仄徑傾崖不可通湖嵐林靄共溟濛九溪瀑影飛花外萬樹春聲細雨中覆石雲閒丹竈冷採芝人去洞門空我來不乞邯鄲夢取醉聊乘鄭國風
　　寄富洋院禪者
　　畫破青山路一條走鞭飛蓋去何遙礙天巖樹春先冷鎖院溪雲晝不銷霅上茗芽因客煑海南沈屑為齋燒誰能學得空門士冷卻心灰守寂寥
　　蕭項
　　蕭項蕭田人官侍郎昭宗末年嘗同翁承贊為冊禮使使閩詩一首
　　贈翁承贊漆林書堂詩
　　軺車故國世應稀昔日書堂二紀歸手植松筠同茂盛身榮金紫倍光輝入門鄰里喧迎接列坐兒童見等威卻對芸窗勤苦處舉頭全是錦為衣















　　御定全唐詩巻七百二十六
　　欽定四庫全書
　　御定全唐詩巻七百二十七
　　胡令能
　　胡令能莆田隱者少為負局鎪釘之業夢人剖其腹以一卷書內之遂能吟詠逺近號為胡釘鉸詩四首
　　喜韓少府見訪
　　忽聞梅福來相訪笑著荷衣出草堂兒童不慣見車馬走入蘆花深處藏
　　觀鄭州崔郎中諸妓繡様〈一本題作詠繡障〉
　　日暮堂前花蘂嬌爭拈小筆上牀描繡成安向春園裏引得黃鶯下栁條
　　小兒垂釣
　　蓬頭穉子學垂綸側坐莓苔草映身路人借問遙招手怕得魚驚不應人
　　王昭君
　　胡風似劒鎪人骨漢月如鉤釣胃腸魂夢不知身在路
　　夜來猶自到昭陽
　　嚴郾
　　嚴郾唐末人詩二巻今存二首
　　望夫石
　　何代提戈去不還獨留形影白雲間肌膚銷盡雪霜色羅綺㸃成苔蘚斑江鷰不能傳逺信野花空解妬愁顔近來豈少征人婦笑採蘼蕪上北山
　　賦百舌鳥
　　此禽輕巧少同倫我聽長疑舌滿身星未沒河先報曉栁猶粘雪便迎春頻嫌海燕巢難定卻訝林鶯語不真莫倚春風便多事玉樓還有晏眠人
　　蔣肱
　　蔣肱唐未嘗客荊南成汭幕詩一首
　　永州陪鄭太守登舟夜宴席上各賦詩
　　江頭朱紱間青衿豈是仙舟不可尋誰敢強登徐稚榻自憐還學謝安吟月凝蘭櫂輕風起妓勸金罍盡醉斟剪盡蠟紅人未覺歸時城郭曉煙深
　　張逈
　　張逈唐末人少年苦吟夢五色雲自天而下取吞之遂精雅道詩一首
　　寄逺
　　錦字憑誰達閑庭草又枯夜長燈影滅天逺雁聲孤蟬鬢凋將盡虬髯白也無㡬回愁不語因看朔方圖〈逈嘗攜此謁齊巳㸃頭吟諷為改虬髯黑在無逈遂拜作一字師〉
　　張友正
　　張友正唐末人詩一卷今存二首
　　春草凝露
　　蒼蒼芳草色含露對青春已賴陽和長仍慙潤澤頻日臨殘未滴風度欲成津蕙葉垂偏重蘭叢洗轉新將行愁裛逕欲采畏濡身獨愛池塘畔清華逺襲人
　　錦帶佩吳鉤
　　帶劒誰家子春朝紫陌遊結邊霞聚錦懸處月隨鉤綵縷迴文出雄芒練影浮葉依花裏艷霜向鍔中秋的皪宜驄馬斕斒映綺裘應須持報國一刎月支頭
　　伍唐珪
　　伍唐珪袁州宜春人詩三首
　　山中臥病寄盧郎中
　　十年耕釣水雲間住僻家貧少徃還一徑緑苔凝曉露滿頭白髮對青山野僧採藥來醫病樵客攜觴為解顔空戀舊時恩奬地無因匍匐出柴關
　　寒食日獻郡守
　　入門堪笑復堪憐三徑苔荒一釣船慙愧四隣教斷火不知廚裏久無煙
　　上蘇使君
　　江西昔日推韓注袁水今朝數趙祥縱使文翁能待客終栽桃李不成行
　　孫棨
　　孫棨字文威自號無為歴官御史翰林學士中書舍人詩六首
　　贈妓人王福娘
　　綵翠仙衣紅玉膚輕盈年在破𤓰初霞杯醉勸劉郎賭雲髻慵邀阿母梳不怕寒侵緣帶寶每憂風舉倩持裾謾圗西子晨〈一作為〉粧様西子元來未得如
　　題妓王福娘墻
　　移壁迴窗費㡬朝指鐶偷解博紅〈一作蘭〉椒無端鬬草輸鄰女更被拈將玉歩揺
　　寒繡衣裳餉阿嬌新團香獸不禁燒東鄰起様裙腰濶𠟇蹙黃金線〈一作一〉幾〈一作兩〉條〈以下二首題一作題北里妓人壁〉
　　試共卿卿語笑初〈一作麤〉畫堂連遣侍兒呼寒肌不耐金如意白獺為膏郎有無
　　戲李文逺
　　引君來訪洞中仙新月如睂拂戶前領取嫦娥攀取桂便從陵谷一時遷
　　題劉泰娘舍〈泰娘北曲內小家中門前一樗樹年齒甚妙粗有容色以居非其所人不知之餘過其舍題詩云雲同遊聞之詰朝詣之者結駟於門矣〉
　　尋常凡木最輕樗今日尋樗桂不如漢髙新破咸陽後英俊奔波遂喫虛
　　顔蕘
　　顔蕘登進士第昭宗時為中書舍人詩一首
　　戲張道人不飲酒
　　言自雲山訪我來每聞奇秘覺叨陪吾師不飲人間酒應待流霞即舉杯
　　句
　　爽籟盡成鳴鳯曲遊人多是弄珠仙〈見方輿勝覧〉
　　張為
　　張為唐末江南詩人詩一卷今存三首
　　秋醉歌
　　金風颯已〈一作颯颯〉起還是招漁翁攜酒天姥岑自彈嶧陽桐脫卻登山履赤腳翹青笻泉聲掃殘暑猨臂攀長松翠微泛罇綠苔蘚分煙紅造化處術內相對數壺空醉眠嶺上草不覺夜露濃一夢到天曉始覺一醉中皎然夢中路直到瀛洲東初平把我臂相與騎白龍三留對上帝玉樓十二重上帝賜我酒送我敲金鐘寶閣香歛苒琪樹寒玲瓏動葉如笙篁音律相怡融珍重此一醉百骸出天地長如此夢魂永謝名與利
　　謝別毛仙翁〈大中戊寅歲為薄游長沙獲女奴於嶽麓下惑之歲餘成羸疾偶遇仙翁知其為妖所祟以藥一粒授為焚之氣郁烈聞百歩魅妾一號而斃乃木偶人也又吞以丹砂如黍者三疾遂瘳為作詩別之〉
　　羸形感神藥削骨生豐肌蘭炷飄靈煙妖怪立誅夷重覩日月光何報父母慈黃河濁袞袞別淚流澌澌黃河清有時別淚無收期
　　漁陽將軍
　　霜髭擁頷對窮秋著白貂裘獨上樓向北望星提劒立一生長為國家憂
　　句
　　到處即閉戶逢君方展睂〈紀事云為此句最有詩稱〉
　　馬冉
　　馬冉唐末萬州刺史詩一首
　　岑公巖
　　南溪有仙澗咫尺非人間泠泠松風下日暮空蒼山周鏞
　　周鏞唐末諸暨縣人詩一首
　　諸暨五洩山
　　路入蒼煙九過溪九穿巖曲到招提天分五溜寒傾北地秀諸峰翠挿西鑿徑破崖來木杪駕泉鳴竹落榱題當年老黙無消息猶有詞堂一杖藜
　　劉贊〈一作瓚〉
　　劉贊唐末人詩一首〈按唐末劉贊有三一魏州人舉進士為羅紹威判官仕唐明宗中書舍人一桂陽人宰相瞻之子擢進士仕梁充崇政殿學士一仕閩王曦為御史中丞三人皆與羅隱同時未知孰是〉
　　贈羅隱
　　人皆言子屈獨我謂君非明主既難謁青山何不歸年虛侵雪鬢塵枉汚麻衣自古逃名者至今名豈微
　　句
　　絮花飛起雪漫漫長得宮娥帶笑看〈栁枝詞　見吟香襍錄〉任翻
　　任翻〈一作蕃〉唐末人詩集一卷今存詩十八首
　　洛陽道
　　憧憧洛陽道塵下生春草行者豈無家無人在家老鷄鳴前結束爭去恐不早百年路傍盡白日車中曉求富江海狹取貴山嶽小二端立在途奔走無由了
　　春晴
　　楚國多春雨柴門喜晩晴幽人臨水坐好鳥隔花鳴野色臨空闊江流接海平門前到溪路今夜月分明
　　秋晩郊居
　　逺聲霜後樹秋色水邊村野逕無來客寒風自動門海山藏日影江月落潮㾗惆悵髙飛晩年年別故園
　　秋晩途次
　　秋色滿行路此時心不閑孤貧遊上國少壯有衰顔衆鳥巳歸樹旅人猶過山蕭條逺林外風急水潺潺
　　葛仙井
　　古井碧沈沈分明見百尋味甘傳邑內脈冷應山心圓入月輪淨直涵峰影深自從仙去後汲引到如今
　　桐柏觀
　　飄飄雲外者〈一作客〉蹔宿聚仙堂半夜人無語中宵月送涼鶴歸髙樹靜螢過小池光不得多時住門開是事忙
　　冬暮野寺
　　江東寒近臘野寺水天昏無酒可銷夜隨僧早閉門照墻燈影短著瓦雪聲繁飄泊仍千里清吟欲斷魂
　　贈濟禪師
　　碧峰秋寺內禪客已無情半頂髮根白一生心地淸竹房侵月靜石徑到門平山下塵囂路終年誓不行
　　經墮淚碑
　　羊公傳化地千古事空存碑已無文字人猶敬子孫峴山長閉恨漢水自流恩數處煙嵐色分明是淚痕
　　長安冬夜書事
　　憂來長不寐往事重思量清渭幾年客故衣今夜霜春風誰識面水國但牽腸十二門車馬昏明各自忙
　　越江漁父
　　借問釣魚者持竿多少年眼明汀島畔頭白子孫前櫂入花時浪燈留雨夜船越江深見底誰識此心堅
　　哭友人
　　逢著南州史江邊哭問君送終時有雪歸葬處無雲官庫惟留劒隣僧共結墳兒孫未成立誰與集遺文
　　送李衡
　　羇棲親故少逺別惜清才天畔出相送路長知未迴欲銷今日恨強把異鄉杯君去南堂後應無客到來
　　宮怨
　　淚乾紅落臉心盡白垂頭自此方知怨從來豈信愁
　　惜花
　　無語與花別細看枝上紅明年又相見還恐是愁中
　　宿巾子山禪寺
　　絶頂新秋生夜涼鶴翻鬆露滴衣裳前峰月映半江水僧在翠微開竹房
　　再遊巾子山寺
　　靈江江上幘峰寺三十年來兩度登野鶴尚巢松樹徧竹房不見舊時僧
　　三遊巾子山寺感述
　　清秋絶頂竹房開松鶴何年去不迴惟有前峰明月在夜深猶過半江來
　　荊浩
　　荊浩字浩然沁水人隱太行洪谷自號洪谷子工丹青尤長山水為唐末之冠詩一首
　　畫山水圖荅大愚
　　恣意縱橫埽峰巒次第成筆尖寒樹瘦墨澹野雲輕巖石噴泉窄山根到水平禪房時一展兼稱苦空情
　　張直
　　張直濮州人號逍遙先生青州王師範嘗聘之詩二首
　　宿顧城二首〈顧城在范縣東〉
　　緑草展青裀樾影連春樹茅屋八九家農器六七具主人有好懷搴衣留我住春酒新潑醅香美連糟濾一醉臥花陰明朝送君去
　　醉臥夜將半土底聞雞啼驚駭問主人為我剖荒迷武湯東伐韋固君含悲悽神奪悔悟魄幻化為石雞形骸僅盈寸咿喔若啁蜺吾村耕耘叟多獲於鋤犂陳光
　　陳光唐末人詩一卷今存一首
　　題桃源僧
　　桃源有僧舍跬歩異人天花亂似無主鶴鳴疑有仙軒廊明野色松檜濕春煙定擬辭塵境依師過晩年

　　御定全唐詩巻七百二十七
<集部,總集類,御定全唐詩>
　　欽定四庫全書
　　御定全唐詩巻七百二十八
　　周曇
　　周曇唐末守國子直講詠史詩八卷今編爲二卷
　　吟敘
　　歴代興亡億萬心聖人觀古貴知今古今成敗無多事月殿花臺幸一吟
　　閒吟
　　考摭妍蚩用破心翦裁千古獻當今閒吟不是閒吟事事有閒思閒要吟
　　唐虞門
　　唐堯
　　祅氛不起瑞煙輕端拱垂衣日月明傳事四方無外役茅茨深處土堦平
　　虞舜
　　進善懲奸立帝功功成揖讓益溫恭滿朝卿士多元凱
　　為黜兜苖與四兇
　　舜妃
　　蒼梧一望隔重雲帝子悲尋不記春何事淚痕偏在竹貞姿應念節髙人
　　再吟
　　瀟湘何代泣幽魂骨化重泉志尚存若道地中休下淚不應新竹有啼痕
　　三代門
　　夏禹
　　堯違天孽頼詢謨頓免洪波浸碧虛海內生靈微伯禹盡應隨浪化為魚
　　再吟
　　萬古龍門一旦開無成甘死作黃能司空定有匡堯術九載之前何處來
　　太康
　　師保何人為琢磨安知父祖苦辛多酒酣禽色方為樂詎肯閑聽五子歌
　　后稷
　　人惟邦本本由農曠古誰髙后稷功百穀且繁三曜在牲牢郊祀信無窮
　　文王
　　昭然明徳報天休禴祭惟馨勝殺牛二老五侯何所詐不歸商受盡歸周
　　武王
　　文王寢膳武王隨內豎言安色始怡七載豈堪囚羑里一夫為報亦何疑
　　太公
　　昌獵關西紂獵東紂憐崇虎棄非熊危邦自謂多麟鳳肯把王綱取釣翁
　　再吟
　　東鄰不事事西鄰御物卑和物自親天下言知天下者兆人無主屬賢人
　　又吟
　　千妖萬態逞妍姿破國亡家更是誰匡政必能除茍媚去邪當斷勿狐疑
　　子牙妻
　　陵柏無心竹變秋不能同戚擬同休歲寒焉在空垂涕覆水如何欲再收
　　周公
　　文武傳芳百代基幾多賢哲守成規仍聞吐握延儒素猶恐民疵未盡知
　　夷齊
　　譲國由衷義亦乖不知天命匹夫才將除暴虐誠能阻何異崎嶇助紂來
　　管蔡
　　伊商胡越尚同圗管蔡如何有異謨不念祖宗危社稷強干仁聖遣行誅
　　成王kao
　　成王有過伯禽笞聖惠能新日自奇王道既成何所感越裳呈瑞鳳來儀
　　幽王
　　狼煙篝火為邊塵烽候那宜恱婦人厚徳未聞聞厚色不亡家國幸亡身
　　平王
　　犬戎西集殺〈一作犯滅〉幽王邦土何由不便亡宜臼東來年更遠川流難〈一作雖〉絶信源長
　　春秋戰國門
　　祭足
　　吳魯燕韓豈別宗曽無外禦但相攻當時周鄭誰為相交質將何服遠戎
　　再吟
　　周室衰微不共匡干戈終日互爭強諸侯若解尊天子列國何因次第亡
　　隱公
　　今古難隄是小人茍希榮寵任相親陳謀不信懷憂懼反間須防卻害身
　　莊公
　　齊甲強臨力有餘魯莊為戰念區區魚麗三鼓微曹劌肉食安能暇遠謨
　　哀公
　　賢為鄰用國憂危廟算無非委豓奇兩葉翠娥春乍展一毛須去不難吹
　　再吟
　　好龍天為降真龍及見真龍瘁厥躬接下不勤徒好士葉公何異魯哀公
　　平公
　　鴻鵠輕騰萬里髙何殊朝野得賢豪能知翼戴穹蒼力不是蒙茸腹背毛
　　文公
　　滅虢吞虞未息兵柔秦敗楚霸威成文公徒欲三強服分晉元來是六卿
　　景公
　　覺病當宜早問師病深難療恨難追晉侯徒有秦毉緩疾在膏肓救巳遲
　　衛靈公
　　子魚無隠欲源清死不忘忠感衛靈伯玉既親知徳潤殘桃休喫悟蘭馨
　　陳靈公
　　誰與陳君嫁禍來孔寧行父夏姬媒靈公徒認徴舒面至死何曽識禍胎
　　陳蔡君
　　楚聘宣尼欲道光是時陳蔡畏鄰強庸謀但解遮賢路不解迎賢謀自昌
　　楚惠王
　　芹中遇蛭強為吞不欲縁微有害人何事免成心腹疾皇天惟徳是相親
　　楚懷王
　　不聽陳軫信張儀六里商於果見欺既捨黔中西換得又令生去益堪悲
　　再吟
　　不得商於又失齊楚懷方寸一何迷明知秦是虎狼國更忍車輪獨向西
　　韓惠王
　　韓惠開渠止暴秦營田萬頃飽秦人何殊般肉供羸獸獸壯安知不害身
　　頃襄王
　　秦䧟荊王死不還秪縁偏聽子蘭言頃襄還信子蘭語忍使江魚葬屈原
　　武公
　　猛獸來兵秪為文豈宜涼徳擬圗尊君看豹彩蒙麋質人取無難必不存
　　華元
　　未知軍法忌偏頗徒解于思腹漫皤昔日羊斟曽不預今朝為政事如何
　　臧孫
　　諸孟憎吾似犬獰賢臧哭孟倍傷情季孫愛我如甘疾疾足亡身藥故寧
　　公叔
　　吳起南奔魏國荒必聽公叔失賢良無謀縱欲離安邑可免河溝〈一作他時〉徙大梁
　　莊辛
　　莊辛正諫謂妖詞兵及鄢陵始悔思見兎必能知顧犬亡羊補棧未為遲
　　孫臏
　　曽嫌勝巳害賢人鑚火明知速自焚斷足爾能行不足逢君誰肯不酬君
　　靈轍
　　失水枯鱗得再生翳桑無地謝深情朱輪未染酬恩血公子何由見赤誠
　　郭開
　　秦襲邯鄲歲月深何人沾〈一作解〉贈郭開金廉頗還國李牧在安得趙王為爾擒
　　樂羊
　　桮羮忍啜得非忠巧佞胡為惑主聰盈篋謗書能寢黙中山不是樂羊功
　　虞卿
　　割地求和國必危安知堅守絶來思年年來伐年年割割盡邯鄲何所之
　　豫讓
　　門客家臣義莫儔漆身吞炭不能休中行智伯思何異國士終期國士酬
　　毛遂
　　不識囊中頴脫錐功成方信有英奇平原門下三千客得力何曽是素知
　　再吟
　　定獲英奇不在多然須設網遍山河禽雖一目羅中得豈可空張一目羅
　　田文
　　下客常才不足珍誰為狗盜脫強秦秦關若待雞鳴出笑殺臨淄土偶人
　　再吟
　　門下三千各自矜頻彈劍客獨無能田文不厭無能客三窟全身果有慿
　　馮讙
　　兎窟穿成主再興輩流狐伏敢驕矜馮讙不是無能者要試君心欲展能
　　章子
　　在家能子必能臣齊將功成以孝聞改葬義無欺死父臨戎安肯背生君
　　卞和
　　磷磷誰為惑溫溫至寳凡姿甚易分自是時人多貴耳目無明鑒使俱焚
　　季札
　　吹毛霜刃過千金生許徐君死掛林寶劍徒稱無價寶行心更貴不欺心
　　孫武
　　理國無難似理兵兵家法令貴遵行行刑不避君王寵一笑隨刀八陣成
　　夫差
　　信聽讒言疾不除忠臣須殺竟何如㑹稽既雪夫差死泉下胡顔見子胥
　　少孺
　　寶貴親仁與善鄰鄰兵何要互相臻螳蜋定是遭黃雀黃雀須防挾彈人
　　蘇厲
　　百歩穿楊箭不移養由堪教聽𢎞規身隆業著未知退勿遣功名一旦隳
　　鬻拳
　　鬻拳強諫懼威刑退省懷慙不顧生雙刖忍行留痛恨惟君適足見忠誠
　　荊軻
　　反刃相酬是匹夫安知突騎駕羣胡有心為報懷權畧可在於期與地圗
　　再吟
　　㡬尺如霜利不羣恩仇未報反亡身誠哉利噐全由用可惜吹毛不得人
　　陳軫
　　丹青徒有逞諠譁有足由來不是蛇殺將破軍為柱國君今官極更何加
　　田饒
　　㕑拋敗肉士懷飢倉爛餘糧客未炊臨難欲行求死士將何恩信致扶危
　　鮑叔
　　忠臣祝壽吐嘉詞鮑叔臨軒酒一巵安不忘危臣所願願思危困必無危
　　晏嬰
　　正人徒以刃相危貪利忘忠死不為麋鹿命懸當有處驅車何必用奔馳
　　再吟
　　下澤逢蛇蓋是常還如山上見豺狼國中有怪非蛇獸不用賢能是不祥
　　又吟
　　馬斃廄人慾就刑百年臨盡一言生賴逢賢相能匡救仍免吾君播惡聲
　　叔向
　　重祿存家不敢言小臣憂禍亦如然明開諫諍能無罪秪此宜為理國先
　　師曠
　　老能勸學照餘生似夜隨燈到處明往行前言如不見暗中無燭若為行
　　智伯
　　三國連兵敵就擒晉陽城下碧波深風濤撼處看沈趙舟楫不從翻自沈
　　再吟
　　攻城未下惜先分一旦家邦屬四鄰徒逞威強稱智伯不知權變是愚人
　　襄子
　　君子常聞不迫危城崩何用急重圍叛亡能退修文徳果見中牟以義歸
　　楊回
　　三逐鄉閭五去君莫知何地可容身楊回不是逢英鑒白首無成一旅人
　　顔回
　　陋巷簞瓢困有年是時端木飫腥膻宣尼行敎何形跡不肯分甘救〈一作徒行葬〉子淵
　　子貢
　　救魯亡吳事可傷誰令利口說田常吳亡必定由端木魯亦宜其運不長
　　再吟
　　一言能使定安危安已危人是所宜仁義不思垂敎化背恩亡徳豈儒為
　　鄭相
　　鄭相清賢慎有餘好魚魚至竟何如退魚留得終身祿祿在何憂不得魚
　　子産
　　為政何門是化源寛仁髙下保安全如嫌水徳人多狎拯溺宜將猛濟寛
　　管仲
　　美酒濃馨客要沽門深誰敢強提壺茍非賢主詢賢士肯信沽人畏子獹
　　再吟
　　社鼠穿牆巧庇身何由攻灌若為燻能知窟穴依形勢不聽讒邪是聖君
　　范蠡
　　西子能令轉嫁吳㑹稽知爾啄姑蘇跡髙塵外功成處一葉翩翩在五湖
　　屈原
　　滿朝皆醉不容醒衆濁如何擬獨清江上流人真浪死誰知浸潤悞深誠
　　黃歇
　　春申隨質若王圗為王輕生大丈夫女子異心安足聽功成何更用陰謨
　　王后
　　連環要解解非難忽碎瑤堦一旦間兩國相持兵不解㑹應俱碎似連環
　　樊姬
　　側影頻移未退朝喜逢賢相日從髙當時不有樊姬問令尹何由進叔敖
　　齊桓公
　　三往何勞萬乗君五來方見一微臣微臣傲爵能輕主霸主如何敢傲人
　　中山君
　　敵臨烹子一何庸激怒來軍速自攻結怨豈思圍不解愚謀多以殺為雄
　　趙簡子
　　簡子雄心蓄霸機賢愚聊欲試諸兒假言藏寶非真寶不是生知焉得知
　　再吟
　　諤諤能昌唯唯亡亦由匡正得賢良一從忠讜無周舍吾過何人為短長
　　趙宣子
　　門人曽不有提彌連嗾呀呀孰敢支臨難若敎無茍免亂朝爭那以獒為
　　韓昭侯
　　去年秦伐我宜陽今歲天災旱且荒對此不思人力困樓門何可更髙張
　　魏文公
　　冒雨如何固出畋慮乖羣約失乾乾文侯不是貪禽者示信將為敎化先
　　郈成子
　　陳樂無懽璧在隅宰臣懷智有微謨茍非成子當明哲誰是仁人可託孤
　　秦武陽
　　丱歲徒聞有壯名及令為副誤荊卿是時環柱能相副誰謂燕囚事不成
　　田子方
　　太子無嫌禮樂虧願聽貧富與安危賤貧驕物貧終在富貴驕人貴必隳
　　淳于髠
　　穰穰何禱手何齎一呷村漿與隻雞以少求多誠可笑還如輕幣欲全齊
　　再吟
　　戲問將何對所躭滑稽無骨是常譚昔時王者皆通四近見君王祗好三
　　再吟
　　曲突徙薪不謂賢焦頭爛額饗盤筵時人多是輕先見不獨田家國亦然
　　田子奇
　　少年為吏慮非循一騎奔追委使臣使者不追何所對車中縁見白頭人
　　百里奚
　　船驥由來是股肱在虞虞滅在秦興裁量何異刀將尺秪繫用之能不能
　　孫叔敖
　　童稚逢蛇歎不祥慮悲來者為埋藏是知陽報由陰施天爵昭然契日彰
　　魯仲連
　　昔迸燒牛發戰機夜奔驚火走燕師今來躍馬懷驕惰十萬如無一撮時
　　宋子罕
　　子憐溫潤欲歸仁吾貴堅廉是寶身自有不貪身內寶玉人徒獻外來珍
　　宮之奇
　　虞虢相依自保安謀臣吞度不為難貪憐璧馬迷香餌肯信之奇諭齒寒
　　王孫滿
　　九牧金鎔物像成辭昏去亂祚休明興亡在徳不在鼎楚子何勞問重輕
　　顔叔子
　　夜雨鄰娃告屋傾一宵從寄念悲驚誠知獨處從燒燭君子行心要自明
　　張孟譚
　　強兵四合國將危賴有謀臣為發揮城內蒿銅誠自有無謀誰解見𤣥機
　　公子無忌
　　按劍臨籠震咄呼鷂甘梟戮伏鳩辜能憐鈍拙誅豪俊憫弱摧強真丈夫
　　再吟
　　趙解重圍魏再昌信陵賢徳日馨芳昬䝉愚主聽讒說公子云亡國亦亡
　　侯嬴朱亥
　　屠肆監門一賤微信陵交結國人非當時不是二君計疋馬那能解趙圍
　　再吟
　　走敵存亡義有餘全由雄勇與英謨但如公子能交結朱亥侯嬴何代無















　　御定全唐詩巻七百二十八
　　欽定四庫全書
　　御定全唐詩巻七百二十九
　　周曇
　　秦門
　　胡亥
　　鹿馬何難辨是非寧勞卜筮問安危權臣為亂多如此亡國時君不自知
　　再吟
　　盜賊縱橫主惡聞遂為流矢犯君軒怪言何不早言者若使早言還不存
　　趙髙
　　趙髙胡亥速天誅率土興兵怨毒痡豐沛見機羣小吏功成兒戲亦何殊
　　陳渉
　　秦法煩苛霸業隳一夫攘臂萬夫隨王侯無種英雄志燕雀喧喧安得知
　　項籍
　　九垓垂定棄謀臣一陣無功便殺身壯士誠知輕性命不思辜負八千人
　　范増
　　智士寧為暗主謨范公曽不讀兵書平生心力為誰盡一事無成空背疽
　　前漢門
　　髙祖
　　愛子從烹報主時安知強啜不含悲太公懸命臨刀幾忍取桮羮欲為誰
　　再吟
　　北伐匈奴事可悲當時將相是其誰君臣束手平城裏三十萬兵能忍飢
　　周苛紀信
　　為主堅能不顧身赴湯蹈火見忠臣後來邦國論心義誰是君王出熱人
　　酇侯
　　共怪酇侯第一功咸稱得地合先封韓生不是蕭君薦獵犬何人為指蹤
　　曲逆侯
　　社肉分平未足奇須觀大用展無私一朝如得宰天下必使還如宰社時
　　薛公
　　黥布稱兵孰敢當薛公三計為斟量上中良策知非用南取長沙是死鄉
　　條侯
　　上將風戈賞罰明矛鋋嚴閉亞夫營人君卻稟將軍令按轡垂鞭為緩行
　　平津侯
　　儒素逢時得自媒忽從徒歩列公台北辰如不延吾輩東閣何由逐汝開
　　博陸侯
　　棟梁徒自保堅貞毀穴難防雀鼠爭不是主人知詐偽如何柱石免欹傾
　　夏賀良
　　漢代中微亦再昌忠臣憂國冀修禳赤精符䜟誠非妄枉殺無辜夏賀良
　　王莽
　　權歸諸呂牝鷄鳴殷鑒昭然詎可輕新室不因崇外戚水中安敢寄生營
　　再吟
　　重賦嚴刑作禍胎豈知由此亂離媒家傳揖讓亦難濟況是身從傾簒來
　　又吟
　　銅馬朱眉滿四方總縁居攝亂天常因君多少布衣士不是公卿即帝王
　　毛延壽
　　不㧞金釵賂漢臣徒嗟玉豓委胡塵能知貨賄移妍醜豈獨丹青畫美人
　　劉聖公
　　不納良謀劉縯言胡為銜璧向崇宣傷哉亂帝途窮處何必當時譖福先
　　樊崇徐宣
　　庸中佼佼鐡錚錚百萬長驅入帝京首事縱隳三善在歸仁何慮不全生
　　僭號公孫述
　　劍蜀金湯孰敢爭子陽才業匪雄英方知在徳不在險危棧何曽阻漢兵
　　後漢門
　　光武
　　成敗非儒孰可量儒生何指指蕭王蕭王得衆能寛裕吳漢歸來帝業昌
　　明帝
　　朝臣咸佞孰知非張佚公忠語獨奇博士一言除太傅諡為明帝信其宜
　　桓帝
　　能嫌䟦扈斬梁王寧便榮枯信段張襄楷忠言誰佞惑忍敎奸禍起蕭牆
　　靈帝
　　榜懸金價鬻官榮千萬為公五百卿公瑾孔明窮退者安知髙臥遇雄英
　　廢帝
　　亂兵如蝟走王師社稷顛危孰為持夜逐螢光尋道路漢家天子歩歸時
　　獻帝
　　秪為曹侯數貴人普天黔首盡黃巾漢靈早聽侍中諫安得獻生稱不辰
　　再吟
　　咸怨刑科有黨偏耕夫無不事戎旃是時老幼飢號處一斛黃禾五百千
　　子密
　　子密封侯豈所宜能髙徳義必無為當時若縳還彭氏率土何憂不自歸
　　羊續
　　魚懸潔白振清風祿散親賔歲自窮單席寒㕔慙使者葛衣何以至三公
　　楊震
　　為國推賢匪惠私千金為報遽相危無言暗室何人見咫尺斯須已四知
　　趙孝
　　緑林清旦正朝飢豈計行人瘦與肥為感在原哀呌切鶺鴒休報聽雙飛
　　馬後
　　麄衣閑寂閱羣書薦逹嬪妃廣帝居再實傷根嫌貴寵惠慈勞悴育皇儲
　　魏博妻
　　蘿掛青松是所依松凋蘿更改何枝操刀必割腕可斷磐石徒堅心不移
　　曹娥
　　心摧目斷哭江濆窺浪無蹤日又昬不入重泉尋水底此生安得見沈魂
　　周都妻
　　緑水雙鴛一已沈皇天更欲配何禽不將血涕隨霜刃誰見朱殷未死心
　　鮑宣妻
　　君惡奢華意不歡一言從儉亦何難但能和樂同琴瑟未必恩情在綺紈
　　呂母
　　獄無良吏雪無由處處戈鋋自執呂母銜寃窮老婦亦能為帥復私讎
　　三國門
　　蜀先主
　　豫州軍敗信途窮徐庶推能薦臥龍不是卑詞三訪謁誰令𤣥徳主巴卭
　　再吟
　　一家區宇忽三分齷齪車書曷足論定有伊姜為佐輔忍敎鴻鴈各乾坤
　　後主
　　萬峯如劍載前來危閣橫空信險哉對此𤣥休長歎息方知劉禪是庸才
　　吳後主
　　吳宮季主恣驕奢移盡江南百媚花一旦狂風江上起花隨風散落誰家
　　王表
　　王表聞聲莫見身吳中敬事甚君親是知邦國將亡滅不聽人臣聽鬼神
　　魯肅
　　輕財重義見英奇聖主賢臣是所依公瑾窘飢求子敬一言纔起數船歸
　　晉門
　　晉武帝
　　漢貪金帛鬻公卿財贍羸軍冀國寧晉武鬻官私室富是知猶不及桓靈
　　再吟
　　君人為理在安民論道求賢徳自新經國遠圗無所問何曽言指一何神
　　惠帝
　　蛙鳴堪笑問官私更勸飢人食肉麋蒙昧萬機猶婦女冦戎安得不紛披
　　賈后
　　賈后甘為廢戮人齊王還殺趙王倫一從天下無真主𤓰割中原四百春
　　懷帝
　　蕃漢戈矛遍九垓兩京簪紱走黃埃劉聰大㑹平陽日遣帝行觴事可哀
　　愍帝
　　耕牛喫盡大田荒二兩黃金糴斗糧御粥又聞無麴屑不降胡虜奈飢腸
　　郭欽
　　誰疑忠諫郭欽言不逐戎夷出塞垣晉室既無明聖主果為胡虜亂中原
　　王夷甫
　　六合誰為輔弼臣八風昬處盡胡塵是知濟弱扶傾術不屬髙談虛論人
　　王茂𢎞
　　韓魏荊揚日豈堪胡風看欲過江南中原一片生靈血誰秉王綱色不慙
　　吳隱之
　　聞說貪泉近鬱林隱之今日得深斟徒言滴水能穿石其那堅貞匪石心
　　再吟
　　貪泉何處是泉源只在靈臺一㸃間必也心源元自有此泉何必在江山
　　六朝門
　　前趙劉聰
　　戎羯誰令識善言刑將不捨遽能原垂成卻罷鳳儀殿仍改逍遙納諫園
　　前涼張軌
　　官從主簿至專征誰遣涼王破趙名益信用賢由㧞擢穰苴不是將家生
　　後魏武帝
　　太武南征似卷蓬徐陽兗蔡殺皆空從來弔伐寧如此千里無煙血草紅
　　三廢帝
　　明莊節憫併罹殃命在朱髙二悖王已歎一年三易換更嗟敺辱下東廊
　　苻堅
　　百萬南征㡬馬歸叛亡如蝟亦何悲賔擒敵國諸戎主更遣權兵過在誰
　　再吟
　　空知勇銳不知兵困獸孤軍未可輕安有長驅百餘萬身馳㡬旅欲先征
　　又吟
　　水影星光怪異多不思修德事干戈無謀拒諫仍輕敵國破身擒將奈何
　　宋武帝
　　棲棲老楚未遭時債主〈一作悲憤〉憑陵似迫危人傑既為王謐識刁逵誅斬獨何悲
　　二廢帝
　　肆意荒狂殺不辜方嗟廢帝又蒼梧自言威震為英武肯慮湘東與玉夫
　　齊廢帝東昬侯
　　定策誰扶捕鼠兒不憂蕭衍畏潘妃長圍既合刀臨項猶惜金錢對落暉
　　梁武帝
　　梁武年髙厭六龍繁華聲色盡歸空不求賢徳追堯舜翻作憂囚一病翁
　　再吟
　　興亡何故遽環迴湯紂身為事可哀莫是自長嫌勝巳蔽賢猶執匹夫才
　　簡文帝
　　救兵方至強抽軍與賊開城是簡文曲項琵琶催酒處不圗為樂向誰雲
　　元帝
　　木柵江城困魏軍王褒橫議遏謀臣賔降未免俱為戮一死安能謝益仁
　　謝舉
　　叛奴逃數豈堪留忠節曽無肯到頭朱異早能同遠見青衫寧假帝登樓
　　朱異
　　徒覽儒書不學兵彥和虛得不亷名四郊多壘猶相罪國破將何謝太清
　　傅昭
　　為政殘苛獸亦飢除飢機在養疲羸人能善政獸何暴焉用勞人以檻為
　　宣帝
　　宣帝驕奢恣所為後宮升降略無時乗危自有妻公在安許鸞凰是尉遲
　　李集
　　忠諫能堅信正臣三沈三屈竟何雲每沈良久方能語及語還呼桀紂君
　　隋門
　　隋文帝
　　孤兒寡婦忍同欺輔政剛敎簒奪為矯詔必能疎昉譯直臣誠合重顔儀
　　獨孤後
　　腹生奚強有親疎憐者為賢棄者愚儲貳不遭讒搆死隋亡寜便在江都
　　煬帝
　　拒諫勞兵作禍基窮奢極武向戎夷兆人疲弊不堪命天下嗷嗷新主資
　　賀若弼
　　破敵將軍意氣豪請除傾國斬妖嬈紅綃忍染嬌春雪瞪目看行切玉刀





　　御定全唐詩巻七百二十九
<集部,總集類,御定全唐詩>
　　欽定四庫全書
　　御定全唐詩巻七百三十
　　李九齡
　　李九齡洛陽人唐末進士入宋登乾徳二年進士第三人詩一巻
　　上清辭五首
　　入海浮生汗漫秋紫皇髙宴五雲樓霓裳曲罷天風起吹散仙香滿十洲
　　樓鏁彤霞地絶塵碧桃花發九天春東皇近日慵遊宴閒煞瑤池五色麟
　　上淸仙路有丹梯影響行人到即迷不㑹無端箇漁父阿誰教入武陵溪
　　本來方朔是真仙偶別丹臺未得還何事玉皇消息晩忍教顦顇向人間
　　新拜天官上玉都紫皇親授五靈符羣仙箇箇來相問人世風光似此無
　　讀三國志
　　有國由來在得賢莫言興廢是循環武侯星落周瑜死平蜀降吳似等閒
　　山舍南溪小桃花
　　一樹繁英奪眼紅開時先合占東風可憐地僻無人賞拋擲深山亂木中
　　春行遇雨
　　夾路輕風撼柳條雨侵春態動無憀採香陌上誰家女濕損釵頭翡翠翹
　　登樓寄遠
　　滿城春色花如雪極目煙光月似鉤總是動人鄉思處更堪容易上髙樓
　　望思臺
　　漢武年髙慢帝圗任人曽不問賢愚直饒四老依前出消得江充寵佞無
　　山舍偶題
　　門掩松蘿一逕深偶攜藜杖出前林誰知盡日看山坐萬古興亡總在心
　　荊溪夜泊
　　㸃㸃漁燈照浪清水煙疎碧月朧明小灘驚起鴛鴦處一隻採蓮船過聲
　　旅舍臥病
　　家隔西秦無遠信身隨東洛度流年病來旅館誰相問牢落閑庭一樹蟬
　　登昭福寺樓
　　旅懷秋興正無涯獨倚危樓四望賖谷變陵遷何處問滿川空有舊煙霞
　　代邊將
　　雪凍陰河半夜風戰回狂虜血漂紅據鞍遙指長安路須刻麟臺第一功
　　夜與張舒話別
　　愁聽南樓角又吹曉雞啼後更分離如何銷得淒涼思更勸燈前酒一巵
　　寒梅詞
　　霜梅先拆嶺頭枝萬卉千花凍不知留得和羮滋味在任他風雪苦相欺
　　題靈泉寺
　　入谷先生一陣香異花奇木簇禪堂可憐門外髙低路萬轂千蹄日日忙
　　宿張正字別業
　　茅屋蕭寥煙暗後松窗寂歴月明初此時誰念孤吟客唯有黃公一帙書
　　鶴
　　天上瑤池覆五雲玉麟金鳳好為羣不須更飲人間水直是清流也汙君
　　過相思谷
　　悠悠信馬春山曲芳草和煙舖嫩綠正被離愁著莫人那堪更過相思谷
　　寫莊子
　　聖澤安排當散地賢侯優貸借新居閑中亦有閑生計寫得南華一部書
　　山中寄友人
　　亂雲堆裏結茅廬巳共紅塵跡漸疎莫問野人生計事窗前流水枕前書









　　御定全唐詩巻七百三十
　　欽定四庫全書
　　御定全唐詩巻七百三十一
　　胡宿〈以下四人或雲宋人諸本竝附唐末今仍舊〉
　　胡宿唐末人詩十九首
　　津亭
　　津亭欲闋戒棠舟五兩風來不暫留西北浮雲連魏闕東南初日滿秦樓層城𣺌𣺌人傷別芳草萋萋客倦遊平樂舊歡收不得更憑飛夢到瀛洲
　　古別
　　長道何年祖軷休風帆不斷岳陽樓佳人挾瑟漳河曉壯士悲歌易水秋九帳清油徒自負〈一作貴〉百壺芳醑豈消憂至今長樂坡前水不啻秦人怨隴頭
　　塞上
　　漢家神箭定天山煙火相望萬里間契〈一作頡〉利請盟金匕酒將軍歸臥玉門關雲沈老上妖氛斷雪照回中探騎閑五餌已行王道勝絶無刁斗至闐顔
　　寄昭潭王中立
　　髙一弄武陵深六幙天空萬里心吳苑歌驪成久別楚峰迴雁好歸音十千美酒花期隔三百枯棋奕思沉莫上孤城頻送目浮雲西北是家林
　　雪
　　屏翳驅雲結夜隂素花飄墜惡氛沈色欺曹國麻衣淺寒入荊王翠被深天上明河銀作水海中仙樹玉為林日髙獨擁鸘裘臥誰乞長安取酒金
　　沖虛觀
　　五粒青松䕶翠苔石門岑寂斷纎埃水浮花片知仙路風遞鸞聲認嘯臺桐井曉寒千乳歛茗園春嫩一旗開馳煙未勒山亭字可是英靈許再來
　　淮南發運趙邢州被詔歸闕
　　天臺封詔紫泥馨馬首前瞻北斗城人在函關先望氣帝於京兆最知名一區東第趨晨近數刻西廂接晝榮正是兩宮裁化日百金雙璧拜虞卿
　　天街曉望
　　長樂才聞一叩鐘百官初謁未央宮金波穆穆沙隄月玉樹琤琤上苑風香重椒蘭橫結霧氣寒龍虎遠浮空嗟余索米無人問行避霜臺御史驄
　　淮南王
　　貪鑄金錢盜寫符何曽七國戒前車長生不待爐中藥鴻寶誰收篋裏書碧井牀空天影在小山人去桂叢疎雲中雞犬無消息麥秀漸漸徧故墟
　　趙宗道歸輦下
　　㳂艓相逢楚水湄竹林文酒此攀嵇半氊未暖還傷別一臂初交又解攜江浦嘔啞風送㯭河橋勃窣柳垂隄明年四月秦關到洗眼揚州看馬啼
　　憶薦福寺牡丹
　　十日春風隔翠岑秪應繁朶自成陰樽前可要人頽玉樹底遙知地側金花界三千春渺渺銅槃十二夜沈沈雕槃分篸何由得空作西州擁鼻吟
　　次韻和朱況雨中之什
　　蒼野迷雲黯不歸遠風吹雨入巖扉石牀潤極琴絲緩水閣寒多酒力微夕夢將成還滴滴春心欲斷正〈一作更〉霏霏憂花惜月長如此爭得東陽病骨肥
　　感舊
　　千里青雲未致身馬蹄空踏幾年塵曽迷玉洞花光老欲過金城桞眼新粉壁已沈題鳳字酒壚猶記姓黃人塢中橫笛偏多感一涕闌干白角巾
　　城南
　　昨夜輕陰結夕霏城南十里有香泥初聞山鳥驚新哢遙見林花識舊蹊蕩槳遠從芳草渡墊巾還傍緑楊隄羅敷正苦桑蠶事惆悵南來五馬蹄
　　早夏
　　井轄投多思不禁密垂珠箔晝沈沈睡驚燕語頻移枕病起蛛絲半在琴雨徑亂花埋宿艷月軒修竹轉涼陰一春酒費知多少探盡囊中換賦金
　　侯家
　　洞戶春遲〈一作深〉漏箭長短轅初返雒陽傍綵雲按曲青岑醴瀋水薰衣白璧堂前檻蘭苕依玉樹後園桐葉䕶銀牀宴殘紅燭長庚爛還促朝珂謁未央
　　函谷關
　　天開函谷壯關中萬古驚塵向此空望氣竟能知老子棄繻何不識終童謾持白馬先生論未抵鳴雞下客功符命已歸如掌地一丸曽誤隗王東
　　殘花
　　雨壓殘紅一夜凋曉來簾外正飄揺數枝翠葉空相對萬片香魂不可招長樂夢回春寂寂武陵人去水迢迢愁將玉笛傳遺恨苦被芳風透綺寮
　　次韻徐爽見寄
　　五兩青絲帝渥深平時可敢嘆英沈侏儒自是長三尺澼絖都來直數金寂寞死灰人䘮偶婆娑生意樹交陰年來想見瓊枝色久夢蘧蘧到竹林
　　杜常
　　杜常唐末人詩一首
　　華淸宮
　　行盡江南數十程曉星殘月入華清朝元閣上西風急都入長楊作雨聲
　　滕白
　　滕白官郎中歴臺省有工部集一巻今存詩二首
　　題文川村居
　　種茶巖接紅霞塢灌稻泉生白石根皤腹老翁睂似雪海裳花下戲兒孫
　　燕
　　短羽新來別海陽真珠髙巻語雕梁佳人未必全聽爾正把金針繡鳳凰
　　王嵒
　　王嵒蜀人曽避地荊南有集一巻今存詩六首
　　題嚴君觀
　　寒雲古木罩星臺凡骨仙蹤信可哀二十年前曽此到一千年內未歸來
　　山中有所思
　　零零夜雨漬愁根觸物傷離好斷魂莫怪杜鵑飛去盡紫微花裏有啼猿
　　燕
　　一巢功績破春光絮落花殘兩翅狂月樹風枝不棲去強來言語泥雕梁
　　貧女
　　難把菱花照素顔試臨春水挿花看木蘭船上遊春子笑指荊釵下逺灘
　　杪春寄友人
　　何處相逢萬事忙卓家樓上百淘香明朝漸近山僧寺更為殘花醉一塲
　　回舊山
　　庾家樓上謝家池處處風煙少舊知明日落花誰共醉野溪猨鳥恨歸遲














　　御定全唐詩巻七百三十一
　　欽定四庫全書
　　御定全唐詩巻七百三十二
　　髙力士
　　髙力士明皇時宦官被寵封齊國公後為李輔國所搆配流黔中詩一首
　　感巫州薺菜〈力士謫黔中道至巫州地多薺而人不食因感之作詩寄意〉
　　兩京作觔〈一作芹〉賣五谿無人采夷夏雖有殊氣味都不改〈一作固常在〉
　　句
　　煙燻眼落膜瘴染面朱虞〈流巫州時作〉
　　王越賓
　　王越賓明皇時中官詩一首
　　使至灊山〈神異錄明皇嘗夢游灊岳遣越賓祀之〉
　　碧塢煙霞晝未開遊人到處盡裵回憑誰借問巖前叟曾託吾皇一夢來
　　王良會
　　王良會憲宗時內侍為西川監軍使詩一首
　　和武相公中秋夜西蜀錦樓望月得清字
　　徳星揺此夜珥月滿重城杳靄煙氛色飄颻砧杵聲令行秋氣爽樂感素風輕共賞千年聖長歌四海清南詔驃信
　　驃信南詔酋也詩一首
　　星回節游避風臺與清平官賦〈南詔以十二月十六日為星回節唐書南詔官曰清平者猶唐之宰相〉
　　避風善闡臺〈南詔別都曰善闡府〉極目見藤越〈鄰國之名〉悲哉古與今依然煙與月自我居震旦〈謂天子為震旦〉翊衛類䕫契伊昔頸皇運艱難仰忠烈不覺歲雲暮感極星回節元昶〈謂朕曰元謂卿曰昶〉同一心子孫堪貽厥
　　趙叔達
　　趙叔達南詔清平官詩一首
　　星回節避風臺驃信命賦
　　法駕避星回波羅毘勇猜〈波羅虎也毘勇野馬也驃信昔年幸此曽射野馬並虎也〉河潤氷難合地暖梅先開下令俚柔洽〈俚柔百姓也〉獻賝弄棟〈國名〉來願將不才質千載侍游臺
　　楊奇鯤
　　楊奇鯤南詔宰相有詞藻僖宗幸蜀時來朝行在詩一首
　　途中詩〈首缺二句〉
　　風裏浪花吹更白
　　雨中山色洗還青海鷗聚處窗前見林狖啼時枕上聽此際自然無限趣王程不敢暫留停
　　布燮
　　布燮長和國使人南詔鄭氏簒蒙氏改國號曰大長和布燮官名其宰相也詩二首
　　聽妓洞雲歌
　　嵇叔夜鼓琴飲酒無閑暇若使當時聞此歌拋擲廣陵都不藉劉伯倫虛生浪死過青春一飲一碩猶自醉無人為爾卜深塵
　　思鄉作
　　瀘北行人絶雲南信未還庭前花不掃門外桞誰攀坐久銷銀燭愁多減玉顔懸心秋夜月萬里照關山朝衡〈品彚作胡衡〉
　　朝衡字巨卿日本人開元初日本王聖武遣其臣粟田副仲滿來朝請從諸儒授經仲滿慕華不肎去易姓名曰朝衡歴左補闕久之歸國上元中擢散騎常侍詩一首
　　銜命還國作
　　銜命將辭國非才忝侍臣天中戀明主海外憶慈親伏奏違金闕騑驂去玉津蓬萊鄉路逺若木故園林西望懷恩日東歸感義辰平生一寶劒留贈結交人
　　長屋
　　長屋日本相國也詩一首
　　繡袈裟衣縁〈明皇時長屋嘗造千袈裟繡偈於衣縁來施中華真公因泛海至彼國傳法焉〉
　　山川異域風月同天寄諸佛子共結來緣
　　王巨仁
　　王巨仁新羅國隱士詩一首
　　憤怨詩〈朝鮮史畧雲新羅女主曼與魏𢎞通𢎞死復引年少美丈夫私之授以要職由是佞倖肆志紀綱壞弛時有人譏謗時政榜於路主疑隱者王巨仁所為命下獄將誅之巨仁憤怨作詩書獄壁是夕忽震雷雨雹主懼釋之唐僖宗文徳初年事也〉
　　於公慟哭三年旱鄒衍含愁五月霜今我幽愁還似古皇天無語但蒼蒼
　　李贊華
　　李贊華遼太祖長子名倍小字突欲聰敏好學嘗市書萬卷藏醫巫閭絶頂之望海堂能詩畫兼精技術奔唐明宗賜姓名後為廢帝所害詩一首
　　立木海上刻詩〈遼史突欲初為太子以淳欽後愛徳光不得已讓位國於東平不得志明宗招之立木刻詩云雲遂攜髙美人並載書籍浮海至〉
　　小山壓大山大山全無力〈一作氣〉羞見故鄉〈一作本邦〉人從此投外國〈一作化外〉
　　成輔端
　　成輔端貞元中優人徳宗以其誹謗國政決殺之言者以為託詼諧諷諫不可加罪帝悔焉詩一首
　　戲語〈唐書京兆尹司農卿李寔務聚歛進奉不恤災歉人窮無告乃徹屋瓦木賣麥苖以供賦歛輔端因戲作語為秦民艱苦之狀如此者數十篇寔怒之言於帝故坐殺〉
　　秦地城池二百年何期如此賤田園一頃麥苖碩伍米三間堂屋二千錢
　　張隱
　　張隱龍紀初伶人詩一首
　　萬壽寺歌詞〈摭言云宰相張濬嘗與朝士萬夀寺閱牡丹抵暮飲不息伶人皆御前供奉第一部恃寵肆狂無所畏憚中有張隱者忽躍出揚聲引詞云云唱訖遂去闔席愕然相盼失色而散〉
　　位乖燮理致傷殘四靣牆匡不忍看正是花時堪下淚相公何必更追歡
　　朱元
　　朱元即㦸門門子詩一首
　　迎孫刺史〈郡閣雅談雲孫願家自貞元已後三代為池陽刺史有㦸門門子朱元迎道左獻詩曰〉
　　昔日郎君今刺史朱元依舊守朱門今朝竹馬諸童子盡是當時竹馬孫
　　陳璠
　　陳璠沛中走卒與徐帥時溥結好表為宿州太守後以貪汚斬之詩一首
　　臨刑詩〈璠不知書時以為鬼代作〉
　　積玉堆金官又崇禍來倐忽變成空五年榮貴今何在不異南柯一夢中
　　捧劒僕
　　捧劒咸陽郭氏之僕雖在奴𨽻嘗以望水眺雲為事遭鞭箠終不改後竄去詩三首
　　詩〈主人怪其作詩怒之儒士聞而競觀以為協律之詞其主稍容焉〉
　　青鳥銜葡萄飛上金井欄美人恐驚去不敢捲簾看
　　題牡丹
　　一種芳菲出後庭卻輸桃李得佳名誰能為向天人說從此移根近太清
　　將竄留詩
　　珍重郭四郎臨行不得別曉漏動離心輕車冐殘雪欲出主人門零涕暗嗚咽萬里隔關山一心思漢月










　　御定全唐詩巻七百三十二
　　欽定四庫全書
　　御定全唐詩巻七百三十三
　　李密
　　李密京兆長安人隋末以父寛蔭為左親侍宇文述勸令學因謝病讀書嘗乘一黃牛被以蒲韉掛漢書一帙於角上一手捉靷一手翻巻越公楊素見而異之語其子𤣥感傾心結納及𤣥感舉兵迎密為謀主兵敗亡命集衆據洛口自號魏公移檄州郡後為王世充所敗歸唐拜光祿卿封邢國公行至桃林懼誅將叛史萬寶遣副將盛彥師追斬之詩一首
　　淮陽感懷〈本傳雲初密與楊𤣥感同反𤣥感敗密被獲用計得脫詣淮陽變姓名為劉智遠聚徒教授鬱鬱不得志為五言詩詩成泣下數行人恠之告捕乃亡去〉
　　金風蕩初節玉露凋晩林此夕窮塗士鬱陶傷寸心野平葭葦合村荒藜藿深眺聽良多感徙倚獨霑襟霑襟何所為悵然懷古意秦俗猶未平漢道將何冀樊噲市井徒蕭何刀筆吏一朝時運會千古傳名諡寄言世上
　　雄虛生真可媿
　　孔徳紹
　　孔徳紹會稽人有清才事竇建徳初為景城丞後為內史侍郎典書檄建徳敗太宗誅之詩十二首
　　南隱遊泉山
　　名山狎招隱俗外逺相求還如倒景望忽似閬風遊臨崖俯大壑披霧仰飛流歲積松方偃年深椿欲秋野花開石鏡雲葉掩山樓何須問方士此處即瀛洲
　　行經太華
　　紛吾世網暇靈岳展幽尋寥廓風塵逺杳冥川谷深山昏五里霧日落三華陰疎峰起蓮葉危塞隱桃林何必東都外此處可抽簪
　　夜宿荒村
　　綿綿夕漏深客恨轉傷心撫無人聽對酒時獨斟故鄉萬里絶窮愁百慮侵秋草思邊馬遶枝驚夜禽風度谷餘響月斜山半陰勞歌欲敘意終是白頭吟
　　王澤嶺遭洪水
　　地籟風聲急天津雲色愁悠然萬頃滿俄爾百川浮還似金堤溢翻如碧海流驚濤遙起鷺迴岸不分牛徒知懷趙景終是倦陽侯木梗誠無託蘆灰豈暇求思得乘槎便蕭然河漢遊
　　登白馬山䕶明寺
　　名岳標形勝危峰逺鬱紆成象建環極大壯闡規模層臺聳靈鷲髙殿邇陽烏暫同遊閬苑還類入仙都三休開碧嶺萬戶洞金鋪攝心罄前禮訪道挹中虛〈一作衢〉遙瞻盡地軸長望極天隅白雲起梁棟丹霞映栱櫨露花疑濯錦泉月似沈珠今日桃源客相顧失歸途
　　送舍利宿定普巖
　　仁祠表虛曠祗園展肅恭棲息翠微嶺登頓白雲峰映流看夜月臨峰聽曉鐘澗芳十歩草崖陰百丈松蕭然遙路絶無復市朝蹤
　　觀太常奏新樂
　　大君膺寶厯出豫表功成鈞天金石響洞庭管清八音動繁會九變葉希聲和雲留睿賞熏風恱聖情盛烈光韶濩易俗邁咸英竊吹良無取率舞抃羣生
　　賦得渉江采芙蓉
　　蓮舟泛錦磧極目眺江干沿流渡檝易逆浪取花難有霧疑川廣無風見水寛朝來採摘倦詎得久盤桓
　　賦得華亭鶴
　　華亭失侶鶴乘軒寵遂終三山凌苦霧千里激悲風心危白露下聲斷綵中何言斯物變翻覆似遼東
　　送蔡君知入蜀二首
　　金陵已去國銅梁忽背飛失路逺相送他鄉何日歸靈關九折險蜀道二星遙乘槎若有便希泛廣陵潮
　　落葉〈一作孔紹安詩〉
　　早秋驚葉落飄零似客心翻飛未肯下猶言惜故林
　　句
　　誰分菱花影還看蓬鬢秋〈照鏡見白髮詩式〉
　　鄭頲
　　鄭頲滎陽人為王世充御史大夫太宗圍城時乞為浮屠世充惡而殺之詩一首
　　臨刑詩
　　幻生還幻滅大幻莫過身安心自有處求人無有人劉斌
　　劉斌南陽人有詞藻嘗與虞世南孔徳紹劉孝孫等結文會事竇建徳為中書舍人又事劉黑闥及敗沒突厥中詩四首
　　和謁孔子廟〈一作李百藥詩〉
　　性與雖天縱主世乃無由何言泰山毀空驚逝水流及門思往烈入室想前修寂寞荒堦暮摧殘古木秋遺風曖如此聊以慰蒸求
　　和許給事傷牛尚書
　　名臣不世出百工之所求況乃非常器遭逢興運秋符彩照千里銓衡綜九流經綸資百物樽俎寄皇猷韶濩傾復理典禮紊還修雖貞棟梁任兼好藝文㳺佇聞和鼎實行當奉介丘髙衢翻稅駕閱水遽遷舟傳呼更何日曵履聞無由歸魂藐脩路征櫂艤䢴溝林薄長風慘江上寒雲愁夜臺終不曙遺芳徒自留
　　送劉散員同賦陳思王詩得好鳥鳴髙枝
　　春林已自好時鳥復和鳴枝交難奮翼谷靜易流聲間關纔得性繒繳遽相驚安知背飛逺拂霧獨晨征
　　詠山
　　靈山峙千仞蔽日且嵳峩紫蓋雲陰逺香爐煙氣多石樑髙鳥路瀑水近天河欲知聞道里別自有仙歌劉闢
　　劉闢字太初擢進士第佐韋臯西川幕後代為節度使以叛誅詩二首
　　登樓望月二首
　　圓月當新霽髙樓見最明素波流粉壁丹桂拂飛甍下瞰千門靜旁觀萬象生梧桐窗下影烏鵲檻前聲嘯逸劉琨興吟資庾亮情遊人莫登眺迢遞故鄉程
　　皎潔三秋月巍峩百丈樓下分征客路上有美人愁帳巻芙蓉帶簾褰玳瑁鉤倚窗情渺𣺌憑檻思悠悠未得金波轉俄成玉筯流不堪三五夕夫壻在邊州
　　黃巢
　　黃巢冤句人舉進士不第廣明作亂破京都後滅於泰山狼虎谷詩三首
　　題菊花〈貴耳集巢五歲時侍其翁與父為菊花詩翁未就巢信口曰堪與百花為總首自然天賜赭黃衣父怪欲擊之翁曰可令再賦巢應聲云云〉
　　颯颯西風滿院栽蘂寒香冷蝶難來他年我若為青帝報與桃花一處開
　　不第後賦菊
　　待到秋來九月八我花開後百花殺衝天香陣透長安滿城盡帶黃金甲
　　自題像〈陶穀五代亂離紀雲巢敗後為僧依張全義於洛陽曾繪像題詩人見像識其為巢雲〉
　　記得當年草上飛鐵衣著盡著僧衣天津橋上無人識獨倚欄干看落暉













　　御定全唐詩巻七百三十三
　　欽定四庫全書
　　御定全唐詩巻七百三十四
　　羅紹威
　　羅紹威字端已魏州貴鄉人宏信之子唐末官魏博節度使封鄴王入梁累拜太師兼中書令集五巻今存詩二首
　　柳
　　妝㸃青春更有誰青春常許占先知亞夫營畔風輕處元亮門前日暖時花密宛如飃六出葉繁何惜借雙眉交情別緒論多少好向仁人贈一枝
　　白菊〈一作羅隱詩〉
　　雖被風霜競欲催皎然顔色不低摧已疑素手能妝出又似金錢未染來香散自宜飄淥酒葉交仍得䕃蒼苔尋思閉戶中宵見應認寒窗雪一堆
　　句
　　樓前澹澹雲頭日簾外蕭蕭雨腳風
　　羅袞
　　羅袞字子制臨卭人大順中歷左拾遺起居郎仕梁為禮部員外郎集二巻今存詩三首
　　清眀登奉先城樓
　　年來年去只艱危春半堯山草尚衰四海清平耆舊見五陵寒食小臣悲煙銷井邑隈樓檻雪滿川原泥酒巵拭盡賈生無限涙一行歸鴈逺參差
　　清眀赤水寺居
　　榆火輕煙處處新旋從閑望到諸鄰浮生浮世祇多事野水野花娛病身濁酒不禁雲外景碧峰猶冷寺前春蓑衣毳衲誠吾黨自結村園一社貧
　　贈羅隱
　　平日時風好涕流讒書雖盛一名休寰區歎屈瞻天問夷貊聞詩過海求向夕便思青𤨏拜近年尋伴赤松逰何當世祖從人望早以公台命卓侯〈隱開平中召拜夕郎不就〉王鎔
　　王鎔成徳節度使庭湊之五世孫中和中襲位梁受禪封趙王後為大將張文禮所滅詩二首
　　哭趙州和尚二首
　　師離㴲水動王侯心印光潛麈尾收碧落霧霾松嶺月滄溟浪覆濟人舟一燈乍滅波旬喜雙眼重昏道侶愁縱是瞭然雲外客每瞻缾幾淚還流
　　佛日西傾祖印隳珠沈丹沼月沈輝影敷丈室爐煙慘風起禪堂松韻微隻履乍來留化跡五天何處又逢歸觧空弟子絶悲喜猶自澘然對雪幃
　　鄧洵〈一作恂〉美
　　鄧洵美連州人或曰郴郡人晉天福中登第後還鄉上牋周行逢署館驛廵官已而行逢疑之貶為易俗塲官使盜殺之詩一首
　　答同年李昉見贈次韻
　　詞塲幾度讓長鞭又向清朝賀九遷品秩雖然殊此日嵗寒終不改當年馳名早已超三院侍直仍忻步八磚今日相逢翻自媿閑吟對酒倍澘然
　　李京
　　李京梁貞眀六年登第詩一首
　　除夜長安作〈一作李景詩〉
　　長安朔風起窮巷掩雙扉新嵗眀朝是故鄉何路歸鬢絲饒鏡色隟雪奪燈輝卻羨秦州雁逢春盡北飛許鼎
　　許鼎梁貞眀六年登第詩二首
　　登𡽹望
　　淼淼三江水悠悠五𡽹關雁飛猶不度人去若為還
　　㟧嶺四望
　　漢家仙仗在咸陽洛水東流出建章野老至今猶望幸離宮秋樹獨蒼蒼
　　王易簡
　　王易簡梁乾化中及第累官左拾遺謝職歸再召為郎遷諫垣臺閣三十年歸華山十年而終詩一首
　　官左拾遺歸隱作〈一作辭官歸隱留詩一絶〉
　　汨沒朝班媿不才誰能低折向塵埃青山得去且歸去官職有來還自來
　　朱褒
　　朱褒永嘉人善屬詩文值宼亂據州以同姓結援梁太祖奏授溫州刺史充靜海軍使詩一首
　　悼楊氏妓琴絃
　　魂歸寥廓魄歸泉只住人間十五年昨日施僧裙帶上斷腸猶繫琵琶
　　黃損
　　黃損字益之連州人梁龍徳二年登進士第仕南漢劉龑累官尚書僕射有桂香集今存詩四首
　　公子行
　　春草緑綿綿驕驂驟煖煙㣲風飄樂韻半日醉花邉打鵲拋金盞招人舉玉鞭田翁與蠶婦平地看神仙
　　讀史
　　逐鹿走紅塵炎炎火徳新家肥生孝子國霸有餘臣帝道雲龍合民心草木春須知煙閣上一半老儒真
　　出山吟
　　來書初出白雲扄乍躡秋風馬走輕逺近留連分岳色別離嗚咽亂泉聲休將巢許爭喧雜自共伊臯論太平昨夜細㸔雲色裏進賢星座甚分眀
　　書壁〈蘇軾雲虔州布衣賴仙芝言損未老退歸一日忽遁去莫知所在子孫畫像事之凡三十三年乃歸書壁上云云投筆而去〉
　　一別人間嵗月多歸來人事已銷磨惟有門前鑑池水春風不改舊時波〈與賀知章還鄉詩多同〉
　　句
　　機關纔運動勝敗便相隨〈以下並見吟窗雜錄〉　忽遇南遷客若為西入心　往來三島近活計一嚢空　三通眀主詔一片白雲心　掃地待眀月踏花迎野僧　水諳彭澤濶山憶武陵深　金鐙冷光風宛轉錦袍紅潤雨霏㣲髙齊日月方為道動合乾坤始是心　傍水野禽通
　　體白飣盤山菓半邊紅〈見零陵總記〉　而今世上多離別莫向相思樹下啼〈鷓鴣　見古今詩話〉
　　張袞
　　張袞仕梁詩六首
　　梁郊祀樂章
　　慶肅
　　籩豆簠簋黍稷非馨懿茲彝器厥德惟明金石匏革以和以平由此無疆期乎永寧
　　慶熙
　　哲後躬享㫖酒斯陳王恭無斁嚴祀惟寅皇祖以配大孝以振宜錫景福永休下民
　　慶隆
　　恭祀上帝於國之陽爵醴是荷鴻基永昌
　　慶融
　　導和氣兮襲氤氳宣皇規兮彰聖神服遐裔兮敷質文格苗扈兮息煙塵
　　慶休
　　大業來四夷仁風和萬國白日體無私皇天輔有德七旬罪已服六月師方克偉哉帝道隆終始常作則
　　慶和
　　煙燎昇禮容徹誠感逹人神悅靈貺彰聖情結玉座寂金罏歇
　　趙光逢
　　趙光逢京兆奉天人乾符五年登進士第釋褐鳳翔推官入爲監察御史乾寧三年從駕幸華州拜御史中丞改禮部侍郎後仕梁至宰輔封齊國公詩八首
　　梁郊祀樂章
　　慶和
　　就陽位昇圜丘佩雙玉御大裘膺天命擁神休萬靈感百祿遒
　　秉黃龯建朱旗震八表清二儀帝業顯王道夷受景命啟皇基
　　開九門懷百神通肹蠁接氤氳明粢薦廣樂陳奠嘉璧燎芳薪
　　膺寳圖執左契德應天聖饗帝薦表衷荷靈惠壽萬年祚百世
　　惟德動天有感必通秉茲一德禋於六宗欽夤寳命恭肅禮容來顧來享永穆皇風
　　天惟佑德辟乃奉天交感斯在昭事罔愆嵗功已就王道無偏於焉報本是用告䖍
　　慶順
　　聖皇戻止天步舒遲乾乾睿相穆穆皇儀進退必肅陟降是祇六變克協萬靈協隨
　　慶平
　　天命降鑒帝德惟馨享祀不忒禮容孔明奠璧布幣薦純獻精神祐以荅敷錫永寧

　　御定全唐詩巻七百三十四
　　欽定四庫全書
　　御定全唐詩巻七百三十五
　　和凝
　　和凝字成績鄆州須昌人舉進士唐天成中歴翰林學士知貢舉所取皆一時之秀晉天福五年拜中書侍郎同平章事入漢拜太子太傅封魯國公終於周凝為文章以多為富有集百餘巻今編詩一巻
　　宮詞百首〈第九十首第一句缺一字〉
　　紫燎光銷大駕歸御樓初見赭黃衣千聲鼓定將宣赦竿上金雞翅欲飛
　　北闕晴分五鳯樓嵩山秀色䕶神州洛河自契千年運更擬波中出九疇
　　中興殿上曉光融一炷天香舞瑞風百辟䖍心齊稽首捲簾遙見御衣紅
　　日和風暖御樓時萬姓齊瞻八彩眉瑞氣祥煙籠細仗閤門宣赦四方知
　　鳳吹鸞歌曉日眀豐年觀稼出神京封人爭獻南山夀五色雲中御輦平
　　聖主臨軒待曉時穿花宮漏正遲遲雞人一唱乾坤曉百辟分班儼羽儀
　　朦朧西月照池亭初夜椒房掩畫屏宮女相呼有何事上樓同㸔老人星
　　紅泥椒殿綴珠璫帳蹙金龍窣地長紅獸慢然天色暖鳳爐時復爇沈香
　　九重樓殿簇丹青髙栁含煙覆井亭宮內不知今日㡬自來階下數堯蓂
　　寢殿香濃玉漏嚴雲隨涼月下西南帳前宮女低聲道主上還應夢傅巖
　　遶殿鉤闌壓玉階內人輕語憑蔥薹皆言眀主垂衣理不假朱雲傍檻來
　　顢頇氷面瑩池心風刮瑤階臘雪深怪得宮中無獸炭步揺釵是辟寒金
　　蘭殿春融自靘笙玉顔風透象紗眀金簧如語鶯聲滑可使雲和獨得名
　　蘭燭時將鳳髓添寒星遙映夜光簾龍樓露著鴛鴦瓦誰近螭頭擲玉籖
　　玉甃蓮池春水平小魚雙竝錦鱗行內中知是黃河様九曲今年徹㡳清
　　真珠簾外靜無塵耿耿涼天景象新金殿夜深銀燭晃宮嬪來奏月重輪
　　魚犀月掌夜通頭自著盤鶯錦臂韝多把沈檀配龍麝宮中掌浸十香油
　　香雲雙颭玉蟬輕侍從君王苑裏行嘉瑞忽逢連理木一時跪拜賀文眀
　　金鸞雙立紫檀槽暖殿無風韻自高含笑試彈紅蘂調君王宣賜酪櫻桃
　　斑簟如霞可殿鋪更開新進瑞蓮圖誰人築損珊瑚架子細㸔時認瀝蘓
　　金盆初曉洗纎纎銀鴨香焦特地添出戶忽㸔春雪下六宮齊捲水晶簾
　　暖金盤裏㸃酥山擬望君王子細㸔更向眉中分曉黛巖邉染出碧琅玕
　　雲母屏前繡柱衣龍牀閑卷諫書幃黃金檻外螭頭活日照紅蘭露未晞
　　樓西殘月尚朧明中禁雞人報曉聲清旦司天臺進狀夜來晴霽泰階平
　　纎轡摩軒響佩環銀臺門外集鴛鸞三鐘五鼔祥煙斂日照仙人捧露盤
　　司膳廚中也禁煙春宮相對畫鞦韆清眀節日頒新火蠟炬星飛下九天
　　宮木交芳色盡深和風輕舞早鶯唫侍臣不異東方朔應喜仙桃滿禁林
　　貢橘香勻䩋⿰容星光初滿小金籠近臣押賜諸王宅拜了方開敕字封
　　獻夀朝元欲偃戈航深梯險競駢羅若論萬國來朝日比竝塗山更較多
　　艷陽風景簇神州杏蘂桃心照鳳樓遙望青青河畔草幾多歸馬與休牛
　　鑾輿觀稼晚方歸日月旗中見御衣萬姓焚香惟頂禮瑞雲隨繖入宮闈
　　宮庭皆應紫微垣壯麗宸居顯至尊赤子顒顒瞻父母已將仁徳比乾坤
　　三農皆已闢田疇又見金門出土牛塊雨條風符聖化嘉禾看卻報新秋
　　進食門前水陸陳大官齋潔貢時新眀君宵旰分甘處便索金盤賜重臣
　　層臺金碧惹紅霞仙掌亭亭對月華昨夜盤中甘露滿媫妤爭去奏官家
　　水殿垂簾冷色凝一牀珍簟展春氷才人侍立持團扇金縷雙龍貼碧藤
　　香鴨煙輕爇水沈雲鬟閑墜鳳犀簮珠簾半捲開花雨又見芭蕉展半心
　　鶯錦蟬羅撒麝臍狻㹸輕噴瑞煙迷紅酥㸃得香山小卷上珠簾日未西
　　錦褥花眀滿殿鋪宮娥分坐學樗蒲欲教官馬衝關過呪願纎纎早擲盧
　　小樓花簇鈿山低金雉雙來蹋馬齊誇向傍人能彩戲朝來贏得鷺鷥犀
　　紅鬃白馬嫩龍飛天廐供來入紫㣲遙見玉階嘶不已應縁認得赭黃衣
　　班定千牛立受宣佩刀搢笏鳳墀前一聲不坐祥雲合鴛鷺依行拜兩邉
　　三殿香濃曉色來祥鸞威鳳待門開鏘金佩玉趨丹陛總是和羮作礪才
　　兩畨供奉打毬時鸞鳳分廂錦繡衣虎驟龍騰宮殿響驊騮爭趂一星飛
　　鳳池氷泮岸莎勻栁眼花心雪裏新都是九重和暖地東風先報禁園春
　　紫氣氤氳滿帝都映樓眀月鎖金鋪銀泥殿裏嫌紅燭教近龍床著火珠
　　地衣初展瑞霞融繡㡌金鈴舞舜風吹竹彈絲珠殿響墜仙雙降五雲中
　　錦策勻鋪寒玉齊星鎚髙運日通犀鏗金曲罷春氷碎跪拜君王粉面低
　　珠簾靜巻水亭涼玉蘂風飄小檻香幾處按歌齊入破雙雙雛燕出宮墻
　　宮娥觧禊艶陽時鷁舸蘭橈滿鳳池春水如藍垂栁醉和風無力褭金絲
　　白玉階前菊蘂香金杯仙醖賞重陽層臺雲集梨園樂獻夀聲聲祝萬康
　　天籟吟風社燕歸渚蓮香老碧苔肥夜來霜墜梧桐葉諸殿平眀進御衣cq=424
　　鑪爇香檀獸炭癡真珠簾外雪花飛六宮進酒堯眉夀舞鳳盤龍滿御衣
　　雲行風靜早秋天競遶盆池蹋采蓮罨畫披袍從窣地更尋宮柳㸔鳴蟬
　　闌珊星斗綴珠光七夕宮嬪乞巧忙總上穿針樓上去競看銀漢灑瓊漿
　　寳瑟淒鏘夜漏餘玉階閑坐對蟾蜍秋光寂歴銀河轉已見宮花露滴踈
　　春風金褭萬年枝簇白團紅爛漫時宮女競思遊御苑大家齊奏聖人知
　　乾文初見泰階平日月常遵閣道行昨夜仰觀垂象正拱辰星宿轉分眀
　　鏘鏘濟濟赴延英漸近重瞳目轉眀君聖臣賢魚水契鴻基湏賀永清平
　　天廐驂騑集嫩龍雪光相照曉嘶風昻頭步步金鞍穩掌扇花前御路中
　　金吾細仗儼威儀聖旨凝旒對逺夷曉日曈曨瞻玉案丁東環珮滿彤墀
　　正旦垂旒御八方蠻夷無不奉梯航羣臣舞蹈稱觴䖏雷動山呼萬嵗長
　　聖主躬耕在籍田公卿環衛待豐年五風十雨餘糧在金殿惟聞奏舜絃
　　聖日垂科委所司英才咸喜遇眀時春官進榜鶯離谷月殿香殘桂魄枝
　　天街香滿瑞雲生紅繖凝空景日明先遣五坊排獵騎為民除害出神京
　　內宴初開錦繡攅教坊齊奏萬年歡簫韶響亮春雲合日照堯階舞瑞鸞
　　視草詞臣直玉堂對來新賜錦袍香班資最在雲霄上長是先迎日月光
　　玉殿朦朧㪚曉光金龍髙噴九天香摵鞭聲定初開扇百辟齊呼萬嵗長
　　五色卿雲覆九重香煙髙舞御鑪中含元殿裏行仁徳四海車書已混同
　　欲封丹詔紫泥香朱篆龍文御印光汘渙絲綸出丹禁便從天上鳳銜將
　　越溪姝麗入深宮儉素皆持馬後風盡道君王修聖徳不勞辭輦與當熊
　　早梅初向雪中眀風惹竒香粉蘂輕誰道落花堪靧靣競來枝上采繁英
　　暖殿竒香馥綺羅窗間初學繡金鵝纔經冬至陽生後今日工夫一綫多
　　金井澄泉玉液香瑠璃深殿自清涼溫湯頭進瓜初熟後至宮嬪未得嘗
　　繡闥雕甍列錦閨珍奇惟待鳳凰棲杏梁烜赫晴霞展時見空虛墜燕泥
　　龍鳳金鞍軟玉鞭雪花光照錦連乾駕頭直指西郊去曉日寒生講武天
　　戛雲樓上定風盤雀躍猨跳總不難要對君王逞輕㨗御樓時擬上雞竿
　　停穩春衫窣地長通天犀帶綴金章近臣銜命離丹禁高捧恩波灑萬方
　　垂黎玉押春簾巻不夜珠樓曉鑑開袍袴宮人赱迎駕東風吹送御香來
　　金吾勘契自通官樓上初聞唱刻閑金殿香髙初喚仗數行鴛鷺各趨班
　　螺髻凝香曉黛濃水精鸂䳵颭輕風金釵斜戴宜春勝萬嵗千秋遶鬢紅
　　縷金團扇對纎絺正是深宮捧日時要對君王說幽意低頭佯念媫妤詩
　　結金冠子學梳蟬碾玉蜻蜓綴鬢偏寢殿垂簾悄無事試香閑立御爐前
　　金馬詞臣夜受宣授毫交直八花磚白麻草了初呈進稱旨絲綸下九天
　　平眀光政便門開已見忠臣早入來自是樞機符造化大羅天上曜三台
　　紅羅窗裏繡偏慵嚲䄂閑隈碧玉籠蘭殿春晴鸚鵡睡結條釵颭落花風
　　曉光初入右銀臺鴛鷺分班唘沃來如水如魚何際㑹盡言金鼎得鹽梅
　　立名金馬近堯階盡是家傳八斗才麻尾尚猶龍字濕便從天上鳳銜來
　　狻猊鎮角舞筵張鸞鳳花分十六行輕動玉纎歌遍慢時時偷眼㸔君王
　　邊藩〈闕〉宴賀休徵細仗初排舜日眀坐定兩軍呈百樂臣低折賀昇平
　　碧羅冠子簇香蓮結勝雙銜利市錢花下貪忙尋百草不知遺卻蹙金蟬
　　蘭省初除傅粉郎靜端霜簡入鴛行眀廷轉制渾無事朝下空餘雞舌香
　　采訪寜遺草澤人詔搜無不降蒲輪集賢殿裏開爐冶待把黃金鑄重臣
　　紅玉纎纎捧暖笙絳唇呼吸引春鶯霓裳曲罷君王笑宜近前來與改名
　　繡額朱門挿艾人羞將角黍近香唇平眀朝下誇宣賜五色香絲繋臂新
　　芙蓉冠子水精簮閑對君王理玉琴鷺頸鶯唇勝仙子步虛聲細象窗深
　　金馬門開侍從歸御香猶惹賜來衣曉光滿院金魚冷紅藥花擎宿露飛
　　便殿朝回卸玉簮競來芳檻摘花心風和難捉花中蝶卻向窗間弄繡針
　　君王朝下未梳頭長暈殘眉侍鑑樓扼臂交光紅玉軟起來重擬理箜篌
　　九重天上實難知空遣㣲臣役夢思葵藿一心期捧日強搜狂斐擬宮詞
　　漁父歌
　　白芷汀寒立鷺鷥蘋風輕翦浪花時煙羃羃日遲遲香引芙蓉惹釣絲
　　楊柳枝
　　軟碧遙煙似送人映花時把翠眉嚬青青自是風流主慢颭金絲待洛神
　　瑟瑟羅裙金縷腰黛眉隈破未重描醉來齩損新花子拽住仙郎盡〈儘同〉放嬌
　　鵲橋初就咽銀河今夜仙郎自姓和不是昔〈一作當〉年攀桂樹豈能月裏索姮娥
　　觧紅歌〈唐有兒童觧紅之舞〉
　　百戲罷五音清觧紅一曲新教成兩個瑤池小仙子此時奪卻柘枝名
　　題鷹獵兎畫
　　雖是丹青物沈吟亦可傷君誇鷹眼疾我憫兎心忙豈動騷人興惟増獵客狂鮫綃百餘尺爭及製衣裳
　　醴泉院
　　萬山嵐靄簇洋城數處禪齋盡有名古栢八株堆翠色靈泉一泒逗寒聲暫逰頗愛閑滋味久住翻嫌俗性情珍重支公每相勉我扵儒行也修行
　　興勢觀
　　山名興勢鎮梁洋儼有真風福此方瘦柏握盤籠殿紫靈泉澄潔浸花香暫逰頗愛閑人少乆住翻嫌白日忙只向五千文字內願成金骨住仙郷
　　洋川
　　華夷圖上見洋川知在青山綠水邉官閑最好逰僧舍江近應湏買釣船
　　句
　　先生自舞琴〈三樂逹節〉　波上人如潘玉兒掌中花似趙飛燕〈採蓮曲　以上竝見樂書〉

　　御定全唐詩巻七百三十五
<集部,總集類,御定全唐詩>
　　欽定四庫全書
　　御定全唐詩巻七百三十六
　　王仁裕
　　王仁裕字德輦天水人初爲秦州判官入蜀爲中書舎人翰林學士歷唐晉漢終戶部尚書罷爲太子少保周顯德初卒仁裕曉音律喜爲詩嘗集平生所作詩爲西江集今編爲一巻
　　從蜀後主幸秦州上梓潼山
　　綵仗拂寒煙鳴騶在半天黃雲生馬足白日下松巔盛德安疲俗仁風扇極邊前程問成紀此去尚三千
　　和蜀後主題劒門
　　孟陽曾有語刋在白雲稜李杜常挨托孫劉亦恃憑庸才安可守上德始堪矜暗指長天路濃巒蔽幾層荊南席上詠胡琴妓二首〈一作奉使荊南髙從誨筵上聽彈胡琴〉
　　紅妝齊抱紫檀槽一抹朱四十條湘水淩波慚鼓瑟秦樓明月罷吹簫寒敲白玉聲偏婉㬉逼黃鶯語自嬌
　　丹禁舊臣來側耳骨清神爽似聞韶〈十國春秋髙從誨世家注載首二句雲是從誨作〉
　　玉纎挑落折冰聲散入秋空韻轉清二五指中句塞鴈十三上囀春鶯譜從陶室偷將妙曲向秦樓寫得成無限細腰宮裏女就中偏愜楚王情
　　題麥積山天堂〈玉堂閒話雲麥積山者北跨清渭南漸兩當岡巒崛起一石髙萬尋其青雲之半梯空架險有散花樓由西閤懸梯而上有萬菩薩堂並就石鑿成自此室之上有一龕謂之天堂空中倚一獨梯至此萬中無一人敢登者仁裕獨登之仍題詩於天堂西壁前唐末辛未年也〉
　　躡盡懸空萬仭梯等閑身共白雲齊簷前下視羣山小堂上平分落日低絶頂路危人少到古巗松健鶴頻棲天邊爲要留名姓拂石殷勤身自題
　　題斗山觀〈玉堂閒話雲興元斗山觀自平川聳起一山四靣懸絶其上方於斗底故號之有唐公昉飲李八百仙酒全家拔宅之跡仁裕辛已嵗爲節度判官嘗以片板題詩於觀癸未年入蜀因謁嚴真觀見斗山詩牌在焉不知所來舊説雲斗山一洞與嚴真觀井相通也〉
　　霞衣欲舉醉陶陶〈公昉家飲八百洗瘡酒醉而上昇〉不覺全家住絳霄拔宅只知雞犬在上天誰信路岐遙三清遼廓拋塵夢八景雲煙事早朝爲有故林蒼柏健露華涼葉鎖金飇題孤雲絶頂淮隂祠〈玉堂閒話雲興元之南有大竹路通巴州深谿峭巗捫蘿一上三日逹山頂復登嶺其絶頂謂之孤雲兩角彼中諺雲孤雲兩角去天一握淮隂侯祠在焉昔漢祖不用韓信遯歸西楚蕭相國追之及於茲山故立廟貌仁裕嘗佐褒梁帥王思同南伐巴人往返登陟留題於祠〉
　　一握寒天古木深路人猶説漢淮隂孤雲不掩興亡䇿兩角曽懸去住心不是冕旒輕布素豈勞丞相遠追尋當時若放還西楚尺寸中華未可侵
　　和韓昭從駕過白衛嶺
　　龍斾飄颻指極邊到時猶更二三千登髙曉蹋巉巗石冐冷朝衝斷續煙自學漢皇開土宇不同周穆好神仙秦民莫遣無恩及大散關東別有天
　　賀王溥入相〈石林詩話雲仁裕知貢舉取王溥爲狀元溥時年二十六後六年溥拜相時仁裕猶致仕無恙賀以詩〉
　　一戰文場抜趙旗便調金鼎佐無爲白麻驟降恩何極黃髪初聞喜可知跋勅案前人到少築沙堤上馬歸〈一作蹄〉遲立班始得遙相見親洽爭如未貴時
　　與諸門生春日㑹飲繁臺賦
　　柳隂如霧絮成堆又引門生飲古臺淑景即隨風雨去芳樽宜命管開謾誇列鼎鳴鐘貴寧免朝烏夜兔催爛醉也須詩一首不能空放馬頭回
　　示諸門生
　　一百一十四門生春風初長羽毛成擲金換得天邊桂鑿壁偷將榜上名何幸不才逢聖世偶將疎網罩羣英衰翁漸老兒孫小異日知誰略有情
　　過平戎谷弔胡翽〈翽有文學佐荊湖藩幕善草軍書蔑視副軍搆之主帥盡室坑平戎谷仁裕過而弔之〉
　　立馬荒郊滿目愁伊人何罪死林邱風號古木悲長在雨濕寒莎涙暗流莫道文章爲衆嫉只應輕薄是身讐不緣魂寄孤山下此地堪名鸚鵡洲
　　奉詔賦劒州途中鷙獸〈蜀後主幸秦川至劍州西鷙獸於路左叢林間躍出搏一人去至行宮顧問臣僚皆陳恐懼命仁裕及李浩弼等賦之後主覧之大笑曰二臣之詩各有旨〉
　　劒牙釘舌血毛腥窺算勞心豈暫停不與大朝除患難惟餘當路食生靈從將戶口資嚵口未委三丁稅幾丁今日帝王親出狩白雲巗下好藏形
　　放猿〈仁裕從事漢中有獻猿兒者憐其黠慧育之名曰野賓經年壯大跳擲頗爲患繋紅綃於頸題詩送之〉
　　放爾丁寧復故林舊來行處好追尋〈一作舊時侶伴好相尋〉月明巫峽堪憐靜路隔巴山莫厭深〈一作耐寒不憚霜中宿隱跡從教霧裏深〉棲宿〈一作歸去〉免勞青嶂夢躋攀應愜白雲心三秋果熟松梢健任抱髙枝徹曉吟
　　遇放猿再作〈仁裕罷職入蜀行次漢江壖嶓冡廟前見一巨猿捨羣而前於道畔古木間垂身下顧紅綃宛在以野賓呼之聲聲應立馬移時不覺惻然遂繼之一篇雲〉
　　嶓冢祠前漢水濱飲猿連臂下嶙峋漸來子細窺行客認得依稀是野賓月宿縱勞羈絏夢松餐非復稲粱身數聲腸斷和雲呌識是前時舊主人
　　句
　　鐵鎖寨門扃白日大張旗幟插青天〈大散關〉













　　御定全唐詩巻七百三十六
　　欽定四庫全書
　　御定全唐詩巻七百三十七
　　馮道
　　馮道字可道景城人初爲劉守光叅軍後歴唐晉漢周事四姓十君並在政府自號長樂老卒謚文懿追封瀛王詩集十巻今存五首
　　天道
　　窮達皆由命何勞發歎聲但知行好事莫要問前程冬去氷須泮春來草自生請君觀此理天道甚分明
　　偶作
　　莫爲危時便愴神前程往往有期因須知海嶽歸明主未必乾坤陷吉人道德幾時曾去世舟車何處不通津但敎方寸無諸惡狼虎叢中也立身
　　北使還京作〈詩凡五章今僅存其一〉
　　去年今日奉皇華只爲朝廷不爲家殿上一杯天子泣門前雙節國人嗟龍荒冬往時時雪兔苑春歸處處花
　　上下一行如骨肉幾人身死掩風沙
　　贈竇十
　　燕山竇十郎敎子有義方靈椿一株老丹桂五枝芳放魚書所鑰戶〈詩史雲道性仁厚家有一池毎得魚放池中其子監丞每竊釣之道聞之不悅於是髙其墻垣鑰其門戶作詩書其門〉
　　髙卻垣墻鑰卻門監丞從此罷垂綸池中魚鱉應相賀從此方知有主人
　　句
　　朝披四襖專藏手夜覆三衾怕露頭〈虜中大寒賜道錦襖貂襖羊狐貂衾各一每入謁悉服四襖衣宿館中併覆三衾故云〉　牛頭偏得賜象笏更容持〈虜以道有重名欲留之命與其國相同列所賜皆等虜賜臣下以牙笏及臘月賜牛頭皆殊禮也道皆得之以詩謝　以上見叢苑〉　已落地花方遣埽未經霜草莫教鋤〈吟治圃見事文類聚〉　視草北來唐學士擁旄西去漢將軍〈同光中承旨盧質節制河中贈見續翰林志〉
　　盧文紀
　　盧文紀字子持舉進士事梁爲集賢殿學士唐明宗時爲御史中丞遷工部尚書貶石州司馬乆之爲太常卿奉使於蜀過鳳翔廢帝時爲節度使見文紀竒之後入立拜爲中書侍郎同中書門下平章事周時進司空詩一首
　　後唐宗廟樂舞辭
　　仁君御宇寰海謐清運符武德道協文明九成式敘百度惟成金門積慶玉葉傳榮
　　崔居儉
　　崔居儉唐末進士仕後唐累官戶部尚書詩一首
　　後唐宗廟樂舞辭
　　艱難王業返正皇唐先天再造卻日重光漢紹世祖夏資少康功成德茂率祀無疆
　　李濤
　　李濤字信臣避地湖南事馬殷後唐天成中舉進士歷事晉漢至宰輔入周封莒國公後歸宋詩一首
　　春社從李昉乞酒〈石林詩話雲俗稱社日飲酒治聾昉時爲翰林學士有月給內庫酒故濤從乞之社公濤小字與朝士言多以自名〉
　　社公今日沒心情爲乞治聾酒一瓶惱亂玉堂將欲徧依稀廵到第三㕔
　　句
　　溪聲長在耳山色不離門〈詩人玉屑〉　掃地樹留影拂牀琴有聲　一言寤主寧復聽三諫不從歸去來〈諫晉主不從作　見吟窗雜錄〉
　　盧士衡
　　盧士衡後唐天成二年進士集一巻今存詩七首
　　靈溪老松歌
　　靈溪古觀壇西角千尺鱗皴棟梁樸橫出一枝戛樓閣直上一枝掃寥廓白石蒼苔擁根腳月明風撼寒光落有時風雨晦暝擺撼若黑龍之騰躍合生於象外峰巒枉滯乎人間山嶽安得巨靈受請託拔向青桂白榆邊安著
　　遊靈溪觀
　　雲藏寳殿風塵外粉壁松軒入㸔初話乆仙童顔色老病來元鶴羽毛疎樵翁接引尋紅術道士留連説紫書不爲壯心降未得便堪從此翫清虛
　　寄天台道友
　　相思遙指玉霄峰悵望江山阻萬重曾隔曉窗聞法鼔幾同寒榻聽踈鐘別來知子長餐柏吟處將誰對倚松且住人間行聖敎莫思天路便登龍
　　花落
　　迎風嘯未已和雨落穀穀千枝與萬枝不如一竿竹
　　鍾陵鐵柱
　　千年埋沒竟何爲變化宜將萬物齊安得風胡借方便鑄成神劒斬鯨鯢
　　僧房聽雨
　　古寺松軒雨聲別寒窗聽久詩魔發記得年前在赤城石樓夢覺三更雪
　　題牡丹
　　萬葉紅綃翦盡春丹青任寫不如真風光九十無多日難惜尊前折贈人
　　熊皦
　　熊皦後唐清泰二年登進士第延州劉景巖辟爲從事入晉拜補闕貶商州上津令屠龍集五巻今存詩二首
　　祖龍詞
　　平吞六國更何求童女童男問十洲滄海不回應悵望始知徐福觧風流
　　謫居海上
　　家臨涇水隔秦川來往關河路八千堪恨此身何處老始皇橋畔又經年
　　熊皎
　　熊皎自稱九華山人南金集二卷今存詩四首
　　冬日原居酬光上人見訪
　　吾道䘮已乆吾師何此來門無塵事閉卷有國風開野迥霜先白庭荒葉自堆寒暄吟罷後猶喜話天台
　　早梅
　　江南近臘時已亞雪中枝一夜欲開盡百花猶未知人情皆共惜天意欲教遲莫訝無濃豔芳筵正好吹
　　懷三茅道友
　　塵事何年解客嘲十年容易到三茅長思碧洞雲窗下曾借黃庭雪夜抄丹桂有心憑至論五峰無信問深交杏壇仙侶應相笑只爲浮名未肯拋
　　贈胥尊師
　　緑髪童顔羽服輕天台王屋幾經行雲程去速因風起酒債還遲待藥成房閉十洲煙浪濶籙開三洞鬼神驚他年華表重歸日卻恐桑田已變更
　　句
　　山前猶見月陌上未逢人〈早行　以下見雅言雜載〉　果熟秋先落禽寒夜未棲〈山居〉　深逢野草皆爲藥靜見樵人恐是仙厭聽啼鳥夢醒後慵掃落花春盡時　廢土有人耕
　　不畏古㕔無訟醉何妨〈見事文類聚〉
　　趙延壽
　　趙延壽本姓劉恆山人仕後唐尚主爲樞密使清泰末官至大丞相封魏王詩一首
　　塞上
　　黃沙風捲半空拋雲動隂山雪滿郊探水人迴移帳就射鵰箭落著弓抄鳥逢霜果飢還啄馬渡氷河渇自跑占得髙原肥草地夜深生火折林梢
　　髙輦
　　髙輦後唐秦王從榮府諮議叅軍詩一首
　　棊
　　野客圍棊坐搘頤向暮秋不言如守黙設計似平讐決勝雖關勇防危亦合憂㸔他終一局白卻少年頭
　　句
　　飄飄送下遙天雪颯颯吹乾旅舍煙〈冬風　見吟窗雜録〉
　　韓昭裔
　　韓昭裔後唐清泰時宰相詩一首
　　與李專美
　　昭裔登庸汝未登鳳池雞樹冷如氷何如且作宣徽使免被人呼粥飯僧〈時清泰帝以宰相李愚等無所事目曰此粥飯僧爾〉
　　張仁溥
　　張仁溥後唐大寧縣丞詩一首
　　題龍窩洞
　　折花㩦酒看龍窩鏤玉長旌俊彥過他日各爲雲外客碧紗籠卻又如何
　　李瀚
　　李瀚後唐天成中擢進士第仕晉爲翰林學士丁年集若干卷今存詩一首
　　留題座主和凝舊閣
　　座主登庸歸鳳闕門生批詔立鰲頭玉堂舊閣多珍玩可作西齋潤筆不
　　楊昭儉
　　楊昭儉石晉時人官尚書詩一首
　　題家園
　　池蓮憔悴無顔色園竹低垂減翠隂園竹池蓮莫惆悵相看恰似主人心
　　劉坦
　　劉坦進士第一人及第周恭帝時李重進鎮淮南辟爲掌書記詩一首
　　書從事㕔屏上〈南部新書坦好酒在維揚幕李帥嘗令酒庫但書記有客無多少供之尋爲酒吏頗恡須索甚艱因書㕔屏云云〉
　　金殿試迴新折桂將軍留辟向江城思量一醉猶難得辜負揚州管記名
　　韋遵
　　韋遵後周起居郎詩一首
　　題施璘畫竹圖
　　枯籜危根繳石頭千竿交映近清流堪珍仲寳〈璘字〉窮幽筆留得荊湘一片秋
　　御定全唐詩七百三十七
　　欽定四庫全書
　　御定全唐詩巻七百三十八
　　宋齊丘
　　宋齊丘字子嵩世爲廬陵人父誠爲洪州副使遂家焉吳時累官右僕射平章事李昪代吳以齊丘爲丞相同平章事尋出爲鎮南軍節度李璟嗣位召爲中書令顯德末放歸縊死集六巻今存詩三首
　　陪遊鳳凰臺獻詩
　　嵳峩壓洪泉岝峉撐碧落宜哉秦始皇不驅亦不鑿上有布政臺八顧背城郭山蹙龍虎健水黒螭蜃作白虹欲吞人赤驥相煿㩧畫棟泥金碧石路盤墝埆倒掛哭月猿危立思天鶴鑿池養蛟龍栽桐棲鸑鷟梁間燕教雛石罅蛇懸殻養花如養賢去草如去惡日晚嚴城鼓風來蕭寺鐸掃地驅塵埃翦蒿除鳥雀金桃帶葉摘緑李和衣嚼貞竹無盛衰媚柳先揺落〈一作松竹無時衰蒲柳先愁落〉塵飛景陽井草合臨春閣芙蓉如佳人迴首似調謔當軒
　　有直道無人肯駐腳夜半䑕窸窣天隂鬼敲啄松孤不易立石醜難安著自憐啄木鳥去蠧終不錯晩風吹梧桐樹頭鳴嚗嚗峨峨江令石青苔何淡薄不話興亡事舉首思眇邈吁哉未到此褊劣同尺蠖籠鶴羨鳧毛猛虎愛蝸角一日賢太守〈時李昪爲昇州刺史〉與我觀槖籥往往獨自語天帝相唯諾風雲偶不來寰宇銷一略我欲烹長鯨四海爲鼎鑊我欲取大鵬天地爲矰繳安得生羽翰雄飛上寥廓
　　贈仰山慧度禪師
　　初聞如自觧及見勝初聞兩鬢堆殘雪一身披斷雲道應齊古佛高不楫吾君稽首清涼月蕭然萬象分
　　陪華林園試小妓羯鼓
　　切斷牙牀鏤紫金最宜平穩玉槽深因逢淑景開佳宴爲出花奴奏雅音掌底輕璁孤鵲噪枝頭乾快亂蟬吟開元天子曽如此今日將軍好用心〈時李璟爲諸衞將軍〉
　　句
　　大似賢臣扶社稷遇明則見暗還藏〈影詩　見吟窗雜錄〉
　　馮延已
　　馮延已一名延嗣字正中廣陵人李璟爲元帥時辟掌書記璟立拜翰林學士進中書侍郎同平章事陽春集一巻今存詩一首
　　早朝
　　銅壺滴漏初晝髙閣雞鳴半空催啟五門金鎖猶垂三殿簾櫳階前御柳揺緑仗下宮花散紅鴛瓦數行曉日鸞旗百尺春風侍臣蹈舞重拜聖壽南山永同
　　句
　　青樓阿監應相笑書記登壇又卻回
　　韓熙載
　　韓熙載字叔言北海人後唐同光中登進士第李昪建國用爲祕書郎璟嗣位拜虞部員外郎史館修撰知制誥後主時終中書侍郎集五卷今存詩五首
　　感懷詩二章〈奉使中原署館壁〉
　　僕本江北人今作江南客再去江北遊舉目無相識金風吹我寒秋月爲誰白不如歸去來江南有人憶未到故鄉時將爲故鄉好及至親得歸爭如身不到目前相識無一人出入空傷我懷抱風雨蕭蕭旅館秋歸來窗下和衣倒夢中忽到江南路尋得花邊舊居處桃臉蛾眉笑出門爭向前頭擁將去
　　溧水無相寺贈僧
　　無相景幽逺山屏四靣開憑師領鶴去待我掛冠來藥爲依時採松宜繞舎栽林泉自多興不是效劉雷
　　書歌妓泥金帶
　　風栁揺揺無定枝陽臺雲雨夢中歸他年蓬島音塵斷留取尊前舊舞衣
　　送徐流舒州〈時弟鍇亦貶烏江尉親友臨江相送〉
　　昔年悽斷此江湄風滿征帆淚滿衣今日重憐鶺鴒羽不堪波上又分飛
　　句
　　幾人平地上看我半天中〈登樓　見吟窗雜録〉
　　李徵古
　　李徵古袁州宜春人南唐昇元末舉進士第官樞密副使坐宋齊丘黨賜死詩一首
　　登祝融峰
　　欲上祝融峰先登古石橋鑿開巇嶮處取路到丹霄潘佑
　　潘佑幽州人南唐時累官虞部員外郎內史舎人滎陽集十巻今存詩四首
　　七嵗吟〈馬令南唐書曰佑母方娠夢古衣冠人告曰我顏延之也與夫人爲子及生七嵗始能語曰皃悞傷白龍爲上帝所罰也因吟詩云雲後果以三十六嵗死〉
　　朝遊滄海東暮歸何太速祗因騎折白龍腰謫向人間三十六
　　送許處士堅往茅山
　　天壇雲似雪玉洞水如琴白雲與流水千載清人心君㩦布嚢去路長風滿林一入華陽洞千秋那可尋
　　送人往宣城
　　江畔送行人千山生暮氛謝安團扇上爲畫敬亭雲
　　失題
　　誰家舊宅春無主深院簾垂杏花雨香飛緑𤨏人未歸巢燕承塵黙無語
　　句
　　勸君此醉直須歡明朝又是花狼籍〈見野客叢談〉
　　李昉
　　李昉南唐時人詩一首
　　寄孟賔於
　　初㩦書劒別湘潭金榜標名第十三昔日聲名喧洛下近來詩價滿江南長爲邑令情終屈縱處曹郎志未甘莫學馮唐便休去明君晩事未爲慚
　　馬致恭
　　馬致恭南唐時人詩一首
　　送孟賔於
　　曽聞洛下綴神仙火樹南棲幾十年白首自忻丹桂在詩名已得四方傳行隨秋渚將歸雁吟傍梅花欲雪天今日還家莫惆悵不同初上渡頭船
　　張義方
　　張義方南唐時歷官侍御史勤政殿學士詩一首
　　奉和聖製元日大雪登樓
　　恰當歲日紛紛落天寳瑤花助物華自古最先標瑞牒有誰輕擬比楊花密飄粉署光同冷靜壓青松勢欲斜豈但小臣添興詠狂歌醉舞一家家






　　御定全唐詩巻七百三十八
　　欽定四庫全書
　　御定全唐詩巻七百三十九
　　李建勲
　　李建勲字致堯隴西人少好學能屬文尤工詩南唐主李昪鎮金陵用爲副使預禪代之策拜中書侍郎同平章事昇元五年放還私第嗣主璟召拜司空尋以司徒致仕賜號鍾山公集二十卷今編詩一卷
　　中酒寄劉行軍
　　甚矣頻頻醉神昏體亦虛肺傷徒問藥髪落不盈梳戀寢嫌眀室修生媿道書西峯老僧語相勸合何如
　　白雁
　　東溪一白鴈毛羽何皎潔薄暮浴清波斜陽共明滅差池失羣久幽獨依人切旅食賴菰蒲單棲怯霜雪邉風昨夜起頋影空哀咽不及牆上烏相將繞雙闕
　　早春寄懐
　　家山歸未得又是㸔春過老覺光隂速閑悲世路多風
　　和吹岸栁雪盡見庭莎欲向東溪醉狂眠一放歌
　　春日東山正〈一作草〉堂作
　　身閒贏得出天氣漸喧和蜀馬登山穩南朝古寺多早花微弄色新酒欲生波從此唯行樂閑愁奈我何
　　春日小園晨㸔兼招同舍
　　最有杏花繁枝枝若手摶須知一春促莫厭百廻㸔鳥囀風潛息蜂遲露未乾可容排飲否兼折贈頭冠
　　惜花寄孫貟外〈一本缺孫字〉
　　朝始一枝開暮復一枝落只恐雨淋漓又見春蕭索侵晨結駟攜酒徒尋芳踏盡長安衢思量少壯不自樂他日白頭空歎吁
　　春日病中
　　纔得歸閒去還教病臥頻無由全勝意終是負青春綠栁漸拂地黃鶯如喚人方為醫者勸斷酒已經旬
　　毆妓
　　自為専房甚怱怱有所傷當時心已悔徹夜手猶香恨枕堆雲髻啼襟搵月黃起來猶忍惡剪破繡鴛鴦
　　踏青罇前
　　期君速行樂不要旋還家永日雖無雨東風自落花詩毫黏酒淡歌袖向人斜薄暮忘歸路垂楊噪亂鵶
　　正月晦日
　　莫倦尋春去都無百日遊更堪正月過已是一分休泉暖聲纔出雲寒勢未收晚來重作雪翻為杏花愁
　　惜花
　　白髪今如此紅芳莫更催預愁多日謝翻怕十分開㸃滴無時雨荒涼滿地苔閑堦一桮酒惟待故人來
　　金谷園落花〈一本缺谷字〉
　　愁見清眀後紛紛蓋地紅惜看難過日自落不因風蝶㪚餘香在鶯啼半樹空堪悲一尊酒從此似西東
　　栁花寄宋眀府〈一作寄人〉
　　每愛江城裏青春向盡時一廻新雨歇是處好風吹破石黏蟲網髙樓撲酒旗遙知陶令宅五樹正離披
　　送人
　　相見未逾月堪悲逺別離非君誰顧我萬里又南之雨逼清眀日花隂杜宇時愁㸔掛帆處鷗鳥共遲遲
　　閒遊
　　㩦酒復㩦觴朝朝一似忙馬諳頻到路僧借舊眠床道勝他圖薄身閑白日長扁舟動歸思髙處見滄浪
　　柏梁隔句韻詩〈第三句缺一字〉
　　不喜長亭栁枝枝擬送君惟憐北窗〈闕〉樹樹解留人圎缺都如月東西只似雲愁㸔離席散歸蓋動行塵
　　贈趙學士
　　常欽趙夫子逺作五侯賔見靣到今日操心如古人醉同華席少吟訪野僧頻寂寂長河畔荒齋與廟隣
　　春隂
　　老雨不肯休東風勢還作未放草䝉茸已遣花蕭索浮生何苦勞觸事妨行樂寄語達生人須知酒勝藥
　　春日金谷園〈一本缺谷字〉
　　火急召親賔歡遊莫厭頻日長徒似嵗花過即非春晚雨來何定東風自不勻湏知三箇月不是負芳晨
　　夏日酬祥松二公見訪
　　多謝空門客時時出草堂從容非有約淡薄不相忘池映春篁老簷垂夏果香西峰正清霽自與拂吟床
　　懐贈操禪師
　　嘗憶曺溪子龕居面碧嵩杉松新夏後雨雹夜禪中道匪因經悟心能向物空秋來得音信又在剡山東
　　閑居秋思呈祥松二公
　　秋光雖即好客思轉悠哉去國身將老流年雁又來葉紅堆晚徑菊冷藉空罍不得師相訪難將道自開
　　賦得冬日青溪草堂四十字
　　莫道無幽致常來到日西地雖當北闕天與設東溪疎葦寒多折驚鳧去不齊坐中皆作者長愛覓分題
　　溪齋
　　水木遶吾廬搴簾晚檻虛衰條寒露鵲幽果落驚魚愛酒貧還甚趨時老更踈乖慵自有素不是忽簮裾
　　留題愛敬寺
　　野性竟未改何以居朝廷空為百官首但愛千峰青南風新雨後與客攜觴行斜陽惜歸去萬壑啼鳥聲
　　小園
　　小園吾所好栽植忘勞形晩果經秋赤寒蔬近社青竹蘿荒引蔓土井淺生萍更欲從人勸憑高置草亭
　　宿山房
　　石窗燈欲盡松檻月還眀就枕渾無睡披衣卻出行巗髙泉亂滴林動鳥時驚倐忽山鐘曙喧喧僕馬聲
　　金陵所居青溪草堂閑興
　　窗外皆連水杉松欲作林自憐趨競地獨有愛閑心素壁題㸔遍危冠醉不簮江僧暮相訪簾卷見秋岑
　　闕下偶書寄孫員外
　　長安驅馳地貴賤共悠悠白日誰相促勞生自不休鳳翔雙闕曉蟬噪六街秋獨有南宮客時來話釣舟
　　寄魏郎中
　　碌碌但隨羣蒿蘭任不分未嘗矜有道求遇向吾君逸駕秋尋寺長歌醉望雲髙齋紙屏古塵暗北山文
　　病中書懐寄王二十六
　　落葉滿山州閑眠病未瘳窗隂連竹枕藥氣染茶甌路匪人遮去官須自〈一本缺〉覔休焉宜更羸老扶杖作公侯
　　採菊
　　簇簇竟相鮮一枝開幾畨味甘資麴櫱香好勝蘭蓀古道風揺遠荒籬露壓繁盈筐時採得服餌近知門
　　送王郎中之官吉水
　　南望廬陵郡山連五嶺長吾君憐逺俗從事輟名郎移戶多無土春蠶不滿筐惟應勞贊畫溪峒況彊梁
　　孤雁
　　欲食不敢食合棲猶未棲聞風亦驚過避繳恨飛低水濶縁湘困雲寒過磧迷悲鳴感人意不〈一本缺〉見夜烏啼
　　贈送致仕郎中
　　鶴立瘦稜稜髭長白似銀衣冠皆古製氣貌異常人聽雪添詩思看山滯酒廵西峰重歸路惟許野僧親
　　宿友人山居寄司徒相公
　　雨雪正霏霏令人不憶歸地爐僧坐煖山枿火聲肥隔紙烘茶蘂移鐺剝芋衣知君在霄漢此興得還稀郢客相尋夜荒庭雪灑篙〈一作蒿〉虛堂看向曙吟坐共忘勞溪凍聲全減燈寒熖不髙他人莫相笑未易會吾曹
　　感故府二首
　　戚戚復戚戚期懐安可釋百年金石心中路生死隔新墳應草合舊地空苔色白日燈熒熒凝塵滿幾席悒悒復悒悒思君安可及永日在堦前披衣隨風立髙樓暮角斷逺樹寒鴉集惆悵幾行書遺蹤墨猶濕
　　田家三首〈一首第七句缺一字〉
　　畢嵗知無事兵銷復舊丁竹門桑徑狹春日稲畦青犬吠隈籬落雞飛上碓桯歸田起〈闕〉思蛙呌草冥冥不識城中路熙熙樂〈一作自一夲缺〉有年木槃擎社酒瓦鼓送神錢霜落牛歸屋禾收雀滿田遙陂過秋水閑閣釣魚船
　　長愛田家事時時欲一過垣籬皆樹槿㕔院亦堆禾病果因風落寒蔬向日多遙聞數聲笛牛晩下前坡
　　新竹
　　嫋嫋薰風軟娟娟湛露光參差仙子仗迤邐羽林槍廻去侵花地斜來破蘚牆籜乾猶抱翠粉膩若塗裝逕曲莖難數隂疎葉未長嬾嫌吟客倚甘畏夏蟲傷映水如爭立當軒自著行北亭尊酒興還爲此君狂
　　歸燕詞
　　羽翼勢雖微雲霄亦可期飛翻自有路鴻鵠莫相嗤待侶臨書幌尋泥傍藻池衝人穿栁徑捕蝶遶花枝廣廈來應徧深宮去不疑雕梁聲上下煙浦影參差舊地人潛換新巢雀謾窺雙雙暮歸處疎雨滿江湄
　　題魏壇二首
　　不遇至真傳道要曾看眞誥亦何爲舊碑經亂沈荒澗靈篆因耕出故基蛙黽自喧澆〈一作臨一本缺〉藥井牛羊閑過放生池蕭條夕景空壇畔朽檜枝斜綠蔓垂
　　一尋遺跡到仙鄉雲鶴沈沈思渺茫丹井歲深生草木芝田春廢臥牛羊雨淋殘畫摧荒壁䑕引飢虵落壞梁薄暮欲歸仍佇立菖蒲風起水泱泱
　　東樓看雪
　　一上髙樓醉復醒日西江雪更冥冥化風吹火全無氣平望惟松少〈一作別一作劣〉露青臘內不妨南地少夜長應得小窗聽因思舊隱匡廬日閑看杉檉掩石扃
　　落花
　　惜花無計又花殘獨遶芳叢不忍看暖艷動隨鶯翅落冷香愁雜燕泥乾緑珠倚檻魂初散巫峽歸雲夢又闌忍把一尊重命樂送春招客亦何歡
　　春雪
　　南國春寒朔氣迴霏霏還阻百花開全移暖律何方去似誤新鶯昨日來平野旋銷難蔽草逺林髙綴卻遮梅不知金勒誰家子只待晴明賞帝臺
　　重戲和春雪寄沈員外
　　誰道江南要雪難半春猶得倚樓看卻遮遲日偷鶯暖密灑西風借鶴寒散漫不容梨艷去輕明應笑玉華乾和來瓊什雖無敵且是儂家比興殘
　　春日尊前示從事
　　州中案牘魚鱗密界上軍書竹節稠眼底好花渾似雪甕頭春酒漫如油東君不爲留遲日清鏡唯知促白頭最覺此春無氣味不如庭草觧忘憂
　　尊前
　　官爲將相復何求世路多端早合休漸老更知春可惜正歡唯怕客難留雨催草色還依舊晴放花枝始自由莫厭百壺相勸倒免敎無事結閑愁
　　薔薇二首
　　萬蘂爭開照檻光詩家何物可相方錦江風撼雲霞碎仙子衣飄黼黻香裛露早英濃壓架背人狂蔓暗穿牆綵牋蠻榼旬休日欲召親賔看一場
　　拂簷拖地對前墀蝶影蜂聲爛縵時萬倍馨香勝玉蘂一生顔色笑西施忘歸醉客臨髙架恃寵佳人索好枝將並舞腰誰得及惹衣傷手盡從伊
　　殘牡丹
　　腸斷題詩如執別芳茵愁更繞闌鋪風飄金蘂看全落露滴檀英又暫蘓失意婕妤妝漸薄背身妃子病難扶迴看池館春休也又是迢迢看畫圖
　　春雨二首
　　春霖未免妨遊賞唯到詩家自有情花徑不通新草合蘭舟初動曲池平淨縁髙樹莓苔色飢集〈一作啅〉虛廊燕雀聲閑憶昔年爲客處悶留山館阻行行
　　蕭蕭春雨密還疎景象三時固不如寒入逺林鶯翅重暖抽新麥土膏虛細濛臺榭㣲兼日潛漲漣漪欲動魚唯稱乖慵多睡者掩門中酒覽閑書
　　醉中惜花更書與諸從事
　　公退尋芳已是遲莫因他事更來稀未經旬日唯憂落算有開時不合歸歌檻宴餘風褭褭閑園吟散雨霏霏髙樓鼔絶重門閉長為拋迴恨觧衣
　　和判官喜雨
　　去禱山川尚未還雲雷尋作逺聲寒人情便似秋登悅天色休勞夜起看髙檻氣濃藏柳〈一夲缺〉郭小庭流擁沒花壇須知太守重墻內心極農夫望處歡
　　離闕下日感恩
　　二年塵冒處中台喜得南歸退不才即路敢期皇子送出關猶有御書來未知天地恩何報翻對江山思莫開斜日葦汀凝立處逺波微颺翠如苔
　　細雨遙懷故人
　　江雲未散東風暖溟濛正在髙樓見細栁縁堤少過人平蕪隔水時飛燕我有近詩誰與和憶君狂醉愁難破昨夜南窗不得眠閑堦㸃滴迴燈坐
　　春水
　　萬𣲖爭流雨過時晩來春靜更逶迤輕鷗散遶夫差國遠樹㣲分夏禹祠青㟁漸平濡柳帶舊溪應暖負蓴絲風鬟倚檝誰家子愁看鴛鴦望所之
　　蝶
　　粉蝶翩翩若有期南園長是到春歸閒依柳帶參差起困傍桃花獨自飛潛被燕驚還散亂偶因人逐入簾幃晩來欲雨東風急迴看池塘影漸稀
　　中春寫懷寄沈彬員外
　　省從騎竹學謳吟便殢光隂役此心寓目不能閒一日閉門長勝得千金窗懸夜雨殘燈在庭掩春風落絮深唯有故人同此興近來何事嬾相尋
　　鍾山寺避暑勉二三子
　　樓臺雖少景何深滿地青苔勝布金松影晩留僧共坐水聲閒與客同尋清涼㑹擬歸蓮社沈湎終須棄竹林長愛寄吟經案上石窗秋霽向千岑
　　道林寺
　　雖向鍾峯數寺連就中竒勝出其間不教幽樹妨閑地別著高窗向逺山蓮沼水從雙澗入客堂僧自九華還無因得結香燈社空向王門玷玉班
　　和致仕沈郎中
　　欲謀休退尚因循且向東溪種白蘋謬應星辰居四輔終期冠褐作閑人城中隔日趨朝嬾楚外千峯入夢頻殘照晩庭沈醉醒靜吟斜倚老松身
　　醉中詠梅花
　　十月清霜尚未寒雪英重疊已如摶還悲獨詠東園裏老作南州刺史看北客見皆驚節氣郡僚癡〈一作擬〉慾望盃盤交親罕至長安逺一醉如泥豈自歡
　　閑出書懷
　　閑遊何用問東西寓興皆非有所期斷酒只攜僧共去看山從聽馬行遲溪田雨漲禾生耳原野鶯啼黍〈一本缺〉熟時應有交親長笑我獨輕人事鬢將衰
　　寺居陸處士相訪感懷卻寄二三友人
　　湘寺閑居亦半年就中昨夜好潸然人歸逺岫疎鐘後雪打髙杉古屋前投足正逢他國亂㝠心未解祖師禪爐煙向冷孤燈下唯有寒吟到曙天
　　春雪
　　隨風竟日勢漫漫特地繁於故歲看幽榭凍黏花屋重短簷斜濕燕巢寒閒聽不寐詩魂爽淨喫無厭酒肺乾莫道便爲桑麥藥亦勝焦涸到春殘
　　惜花
　　淡淡西園日又垂一尊何忍負芳枝莫言風雨長相促直是晴眀得幾時心破只愁鶯踐落眼穿唯怕客來遲年年使我成狂叟腸斷紅牋幾首詩
　　梅花寄所親
　　一氣才新物未知每慙青律與先吹雪霜迷素猶嫌早桃杏雖紅且後時雲鬢自黏飄處粉玉鞭誰指出牆枝老夫多病無風味只向尊前詠舊詩
　　登昇元閣
　　登髙始覺太虛寛白雪湏知唱和難雲渡瑣窗金牓濕月移珠箔水精寒九天星象簾前見六代城池直下觀唯有上層人未到金烏飛過拂闌干
　　雪有作
　　霏霏奕奕滿寒空況是難逢值臘中未白已堪張宴㑹漸繁偏好去簾櫳庭莎易集看盈地池柳難裝旋逐風長愛清華入詩句預愁遲日放消融
　　宮詞
　　自逺凝旒守上陽舞衣頓減舊朝香簾垂粉閣春將盡門掩梨花日漸長草色深濃封輦路水聲低咽轉宮牆君王一去不廻駕皓齒青蛾空斷腸
　　晩春送牡丹
　　攜觴邀客繞朱闌腸斷殘春送牡丹風雨數來留不得離披將謝忍重看氛氳蘭麝香初減零落雲霞色漸乾借問少年能㡬許不須推酒厭桮盤
　　嵗暮晩泊望廬山不見因懷岳僧呈察判
　　貪程只為看廬阜及到停舟恨頗濃雲暗半空藏萬仭雪迷雙瀑在中峯林端莫辨曽遊路鳥際㣲聞向暮鐘長愧昔年招我入共尋香社見芙蓉
　　重臺蓮
　　斜倚秋風絶比倫千英和露染難勻自為祥瑞生南國誰把丹青寄北人眀月㡬宵同綠水牡丹無路出紅塵憐伊不算多時立贏得馨香暗上身
　　迎神
　　攂蠻鼉吟塞笛女巫結束分行立空中再拜神且來滿奠椒漿齊獻揖隂風窣窣吹紙錢妖巫瞑目傳神言與君降福為豐年莫教賽祀虧常筵
　　春詞
　　日高閒歩下堂階細草春莎沒繡鞋折得玫瑰花一朶憑君簪向鳯皇釵
　　獨夜
　　佳人一去無消息夢覺香殘愁復入空庭悄悄月如霜獨倚闌干伴花立
　　竹
　　瓊節髙吹宿鳳枝風流交我立忘歸最憐瑟瑟斜陽下花影相和滿客衣
　　清明日
　　他皆攜酒尋芳去我獨關門好靜眠唯有楊花似相覔因風時復到牀前
　　宮詞
　　宮門長閉舞衣閑略識君王鬢便斑卻羨落花春不管御溝流得到人間
　　送喻鍊師歸茅山
　　休糧知幾載臉色似桃紅半醉離城去單衣行雪中水聲茅洞曉雲影石房空莫學秦時客音書便不通
　　和元宗元日大雪登樓
　　紛紛忽降當元㑹著物輕明似月華狂灑玉墀初散絮密黏宮樹未妨花迥封雙闕千尋峭冷壓南山萬仭斜寧意傳來中使出御題先賜老僧家
　　遊棲霞寺
　　養花天氣近平分瘦馬來敲白下門曉色未開山意逺春容猶淡月華昬琅琊冷落存遺跡籬舍稀疎帶舊村此地幾經人聚散只今王謝獨名存
　　答湯悅
　　司空猶不作那敢作司徒幸有山翁號如何不見呼
　　金山
　　不嗟白髪曽遊此不歎征帆無了期盡日憑闌誰㑹我只悲不見韓垂詩
　　送李冠〈冠善吹中管〉
　　勻如春澗長流水怨似秋枝欲斷蟬可惜人間容易聽清聲不到御樓前
　　遊宋興寺東巗
　　幾年不到東巖下舊住僧亡屋亦無寒日蕭條何物在朽松經燒石池枯
　　批周宗書後〈建勲鎮臨川九江帥周宗初蒞任以書借器用儀注因批其後〉
　　偶罷阿衡來典郡固無閑物可應官憑君爲報羣胥道莫作循州刺史看〈牛僧孺謫循州長史〉
　　題信果觀壁
　　春來漲水流而活曉色西山勢似行玉洞主人經刧在攜竿步步就長生
　　送八分書與友人繼以詩
　　跁跒爲詩跁跒書不封將去寄仙都仙翁拍手應相笑得似秦朝次仲無
　　句
　　桃花流水須長信不學劉郎去又來〈見南唐近事〉　粟多未必全爲計師老須防有伏兵〈寄馮延魯使閩〉　徧尋雲壑重題石欲下山門更倚松〈留別鍾山見吟窗雜録〉


　　御定全唐詩巻七百三十九
　　欽定四庫全書
　　御定全唐詩巻七百四十
　　孟賓於
　　孟賓於字國儀連州人天福九年登第還鄉爲馬氏從事後歸南唐爲塗陽令坐繫赦歸後主起爲水部員外致仕初居吉州玉笥山自號羣玉峰叟有金鼇集二卷今存詩八首
　　蟠溪懷古
　　良哉呂尚父深隱始歸周釣石千年在春風一水流松根盤蘚石花影臥沙鷗誰更懷韜術追思古渡頭
　　懷連上舊居
　　閑思連上景難齊樹繞仙郷路繞溪明月夜舟漁父唱春風平野鷓鴣啼城邊寄信歸雲外花下傾杯到日西更憶海陽垂釣侶昔年相遇草萋萋
　　公子行
　　錦衣紅奪彩霞明侵曉春遊向野庭不識農夫辛苦力
　　驕驄蹋爛麥青青
　　湘江亭
　　獨宿大中年裏寺樊籠得出事無心寒山夢覺一聲磬霜葉滿林秋正深
　　題梅仙館
　　仙界路遙雲縹緲古壇風冷葉蕭騷後來豈合言淹滯一尉昇騰道最高
　　題顔氏亭宇〈南唐書顔詡居木川雅詞翰所居依泉石築亭榭開軒四敞碧蘚叢繞翠微環列蕭爽之趣杜絶塵囂名士賔於輩各爲詩以述其幽隱〉
　　園林蕭灑聞來乆欲訪因循二十秋今日開襟吟不盡碧山重疊水長流
　　晩眺
　　倚杖殘秋裏吟中四顧頻西風天際雁落日渡頭人草色衰平野山隂歛暮塵卻尋苔徑去明月照村鄰
　　獻主司
　　那堪雨後更聞蟬溪隔重湖路七千憶昔故園楊栁岸全家送上渡頭船〈主司得詩自謂得賔於之晩後賔於致仕歸連上過廬陵吉守贈詩有今日還家莫惆悵不同初上渡頭船用此〉
　　句
　　遠樹連沙靜閒舟入浦遲〈夏日曲江〉　簾垂羣吏散苔長訟庭閒〈贈徐明府　並詩中旨格〉　去年曽折處今日又垂條〈柳　以下吟窗雜録〉　早知落處隨疎雨悔得開時順暖風〈落花〉　千家簾幕春空在幾處樓臺月自明〈落花〉　臘雪化爲流水去春風吹出好山來〈雪霽〉　昔日聲塵喧洛下近年詩句滿江南〈寄李昉〉　匝地人家憑檻見逺山秋色捲簾看〈永州法華寺髙軒　詩話總⻱〉　蟾宮空手下澤國更誰來　水國二親應探榜龍門三月又傷春　仙鳥卻回空説夢清朝未達自嫌身　失意從他桃李春嵩陽經過歇行塵雲僧不見城中事問是今年第幾人　因逢日者教重應忍被雲僧勸卻歸〈賔於應舉卜於華山神一年乞一珓凡六擲而得吉兆後果騐每年下第有詩　郡閣雅談〉
　　廖匡圖
　　廖匡圖字贊禹虔州人湖南馬氏辟幕下爲天策府學士與劉昭禹李宏臯徐仲雅蔡昆韋鼎釋虛中齊已俱以文藻知名詩四首
　　九日陪董內召登髙
　　祝融峰下逢嘉節相對那能不愴神煙裏共尋幽磵菊樽前俱是異鄉人遙山帶日應連越孤雁來時想別秦自古登髙盡惆悵茱茰休笑涙盈巾
　　贈泉陵上人
　　暫把枯藤倚碧根禪堂初創楚江濆直疑松小難留鶴未信山低住得雲草接寺橋牛笛近日銜村樹鳥行分每來共憶曽遊處萬壑泉聲絶頂聞
　　和人贈沈彬
　　冥鴻跡在煙霞上燕雀休誇大廈巢名利最爲浮世重古今能有幾人拋逼真但使心無著混俗何妨手強抄深喜卜居連岳色水邊竹下得論交
　　松
　　曾於西晉封中散又向東吳作大夫濃翠自知千古在清聲誰道四時無枝柯偃後龍蛇老根腳盤來爪距粗直待素秋揺落日始將凡木鬬榮枯
　　句
　　正悲世上事無限細看水中塵更多〈永州江干感興〉
　　廖凝
　　廖凝字熙績圖之弟初歸湖南隱衡岳後與馬希萼同遷金陵授水部員外郎出爲建昌令終江州團練副使善吟諷與李建勲爲詩友相善江左學詩者多造其門集七卷今存詩三首
　　中秋月
　　九十日秋色今宵已半分孤光含列宿四面絶纎雲衆木排踈影寒流疊細紋遙遙望丹桂心緒正紛紛
　　聞蟬
　　一聲初應𠉀萬木已西風偏感異鄉客先於離塞鴻日斜金谷靜雨過石城空此處不堪聽蕭條千古同
　　彭澤解印
　　五斗徒勞謾折腰三年兩鬢為誰焦今朝官滿重歸去還挈來時舊酒瓢
　　句
　　滿汀漚不散一局黑全輸〈十嵗詠棋　郡閣雅談雲作者見之曰必垂名於後〉獵回千帳雪探密大河冰〈以下並吟窻雜録〉　落盡最髙樹始知松柏青〈落葉〉　飯僧春嶺蕨醒酒雪潭魚〈贈史虛白〉　風清竹閣留僧宿雨濕莎庭放吏衙〈宰彭澤作〉　紅躑躅繁金殿暖碧芙蓉笑水宮秋〈錦繡萬花谷〉
　　韋鼎
　　韋鼎湖南人與廖匡圖俱知名詩一卷今存一首
　　贈廖凝〈時凝居南嶽〉
　　君與白雲鄰生涯乆忍貧姓名髙雅道寰海許何人岳氣秋來早亭寒果落新幾回吟石畔孤鶴自相親左偃
　　左偃南唐人不仕居金陵能詩有鍾山集一卷今存詩十首
　　寄廬山白上人
　　潦倒門前客閒眠歲又殘連天數峰雪終日與誰看萬丈髙松古千尋落水寒仍聞有新作嬾寄入長安
　　寄韓侍郎
　　謀身謀隱兩無成拙計深慙負耦耕漸老可堪懷故國多愁翻覺厭浮生言詩幸遇明公許守朴甘遭俗者輕今日況聞搜草澤獨悲顦顇臥昇平
　　漢宮詞
　　寒燭照清夜笙歌隔蘚牆一從飛燕入便不見君王
　　送君去
　　關河月未曉行子心已急佳人無一言獨背殘燈泣
　　秋晩野望
　　倚笻聊一望何處是秦川草色初晴路鴻聲欲暮天
　　郊原晩望懷李秘書
　　歸鳥入平野寒雲在逺村徒令睇望久不復見王孫
　　言懷別同志
　　漸老將誰託勞生每自慙何當重㩦手風雨滿江南
　　江上晩泊
　　寒雲淡淡天無際片帆落處沙鷗起水濶風髙日復斜扁舟獨宿蘆花裏
　　寄鑒上人
　　一從攜手阻戈鋋屈指如今已十年長記二林同宿夜
　　竹齋聽雨共忘眠
　　送人
　　一莖兩莖華髪生千枝萬枝梨花白春色江南獨未歸
　　今朝又送還鄉客
　　句
　　胡笳聞欲死漢月望還生〈昭君怨〉　日華離碧海雲影散青霄〈早日〉

　　御定全唐詩卷七百四十
　　欽定四庫全書
　　御定全唐詩巻七百四十一
　　陳貺
　　陳貺南閩人隱廬山三十年元宗聘至獻景陽臺懷古詩元宗稱善授以官固辭賜粟帛遣還詩一首
　　景陽臺懷古
　　景陽六朝地運極自依依一會皆同是到頭誰論非酒濃沈逺慮花好失前機見此尤宜戒正當家國肥劉洞
　　劉洞廬陵人學詩於陳貺隱居廬山後主召見獻詩百篇有集行世存詩一首
　　石城懷古
　　石城古岸頭一望思悠悠幾許六朝事不禁江水流
　　句
　　千里長江皆渡馬十年養士得何人　翻憶潘郎章奏內愔愔日暮好沾巾〈江南野録金陵受圍洞爲七言詩榜路傍云云家國愔愔如日將暮〉
　　〈潘佑諫表中語也〉　百骸同草木萬象入心靈〈夜坐　吟窗雜録〉江爲
　　江爲宋州人避亂家建陽遊廬山師陳貺爲詩集一巻今存詩八首
　　旅懷
　　迢迢江漢路秋色又堪驚半夜聞鴻雁多年別弟兄髙風雲影斷㣲雨菊花眀欲寄東歸信裵回無限情
　　江行
　　越信隔年稀孤舟幾夢歸月寒花露重江晩水煙㣲峰直帆相望沙空鳥自飛何時洞庭上春雨滿蓑衣
　　登潤州城
　　天末江城晚登臨客望迷春潮平島嶼殘雨隔虹霓鳥與孤帆逺煙和獨樹低鄉山何處是目斷廣陵西
　　岳陽樓
　　倚樓髙望極展轉念前途晚葉紅殘楚秋江碧入吳雲中來雁急天末去帆孤明月誰同我悠悠上帝都
　　送客
　　明月孤舟遠吟髭鑷更華天形圍澤國秋色露人家水館螢交影霜洲橘委花何當尋舊隱泉石好生涯臨刑詩〈五代史補爲在福州有故人慾投江南爲與草表事發並誅臨刑詞色不撓賦此詩〉
　　街鼓侵人急西傾日欲斜黃泉無旅店今夜宿誰家
　　塞下曲
　　萬里黃雲凍不飛磧煙烽火夜深㣲胡兒移帳寒笳絶雪路時聞探馬歸
　　隋堤柳
　　錦纜龍舟萬里來醉鄉繁盛忽塵埃空餘兩岸千株柳雨葉風花作恨媒
　　句
　　吟登蕭寺旃檀閣醉倚王家玳瑁筵〈題白鹿寺〉　逺逺朝宗出白雲方圓隨處性長存〈水　見吟窗雜録〉
　　髙越
　　髙越字仲逺幽州人仕吳授秘書郎累遷中書舎人終勤政殿學士戶部侍郎詩一首
　　詠鷹〈越歸南唐初投鄂帥張宣乆不見知以鷹詩誚之〉
　　雪爪星眸世所稀摩天專待振毛衣虞人莫謾張羅網未肯平原淺草飛〈一作晴空不礙摩天翮未肎平原淺草飛〉










　　御定全唐詩巻七百四十一
　　欽定四庫全書
　　御定全唐詩巻七百四十二
　　張泌〈一作佖〉
　　張泌字子澄淮南人仕南唐為句容縣尉累官至內史舍人詩一巻
　　惜花
　　蝶㪚鶯啼尚數枝日斜風定更離披㸔多記得傷心事金谷樓前委地時
　　寄人
　　別夢依依到謝家小廊廻合曲闌斜多情只有春庭月猶為離人照落花
　　酷憐風月為多情還到春時別恨生倚柱尋思倍惆悵一場春夢不分眀
　　邉上
　　戍樓吹角起征鴻獵獵寒旌背晚風千里暮煙愁不盡一川秋草恨無窮山河慘澹關城閉人物蕭條市井空
　　只此旅魂招未得更堪回首夕陽中
　　長安道中蚤行
　　客離孤館一燈殘牢落星河欲曙天雞唱未沈函谷月鴈聲新度㶚陵煙浮生已悟荘周蝶壯志仍輸祖逖鞭何事悠悠策羸馬此中辛苦過流年
　　洞庭阻風
　　空江浩蕩景蕭然盡日菰蒲泊釣船青草浪髙三月渡綠楊花撲一溪煙情多莫舉傷春目愁極兼無買酒錢猶有漁人數家住不成村落夕陽邊
　　春日旅泊桂州
　　暖〈一作曉〉風芳草竟芊綿多病多愁負少年弱柳未勝寒食雨好花爭奈夕陽天溪邉物色堪〈一作宜〉圗畫林畔鶯聲似管獨有離人開淚眼強憑杯酒亦潸然
　　晚次〈一作歇〉湘源縣
　　煙郭遙聞向晚雞水平舟靜浪聲齊髙林帶雨楊梅熟曲岸籠雲謝豹啼二女廟荒汀〈一作宮〉樹老九疑山碧楚天低湘南自古多離怨莫動哀吟易慘悽
　　惆悵吟
　　秋風丹葉動荒城慘澹雲遮日半明晝夢卻因惆悵得晩愁多為別離生江淹彩筆空留恨荘叟元譚未及情千古怨魂銷不得一江寒浪若為平
　　秋晚過洞庭
　　征帆初〈一作高〉掛酒初酣莫景離情兩不堪千里晚霞雲夢北一洲霜橘洞庭南溪風送雨過秋寺磵石驚龍落夜潭莫把羇魂弔湘魄九疑愁絶鎻煙嵐
　　題華嚴寺木塔
　　六街晴色動秋光雨霽憑髙只易傷一曲晩煙浮渭水半橋斜日照咸陽休將世路悲塵事莫指雲山認故鄉回首漢宮樓閣暮數聲鐘鼓自㣲茫
　　經舊逰
　　暫到髙唐暁又還丁香結夢水潺潺不知雲雨歸何處歴歴空留十二山
　　碧戶
　　碧戶扄魚鏁蘭窗掩鏡臺落花疑悵望歸燕自裵囬詠絮知難敵傷春不易裁恨從芳草起愁為晚風來衣惹湘雲薄眉分楚岫開香濃眠舊枕夢好醉春杯小障眀金鳳幽屏㸃翠苔寳箏橫塞鴈怨笛落江梅卓氏仍多酒相如正富才莫教琴上意翻作鶴聲哀
　　芍藥
　　香清粉澹怨殘春蝶翅蜂鬚戀蘂塵閑倚晚風生悵望靜留遲日學因循休將薜荔為青𤨏好與玫瑰作近鄰零落若教隨暮雨又應愁殺別離人
　　春晩謡
　　雨微微煙霏霏小庭半拆紅薔薇鈿箏斜倚畫屏曲零落㡬行金鴈飛蕭關夢斷無尋處萬疊春波起南浦凌亂楊花撲繡簾晩窗時有流鶯語
　　所思
　　空塘水碧春雨微東風㪚漫楊柳飛依依南浦夢猶在脈脈髙唐雲不歸江頭日暮多芳草極目傷心煙悄悄隔江紅杏一枝眀似玉佳人俯清沼休向春臺更廻望銷魂自古因惆悵銀河碧海共無情兩處悠悠起風浪
　　春夕言懐
　　風透踈簾月滿庭倚欄無事倍傷情煙垂栁帶腰軟露滴花房怨臉眀愁逐野雲銷不盡情隨春浪去難平幽窗謾結相思夢𣣔化西園蝶未成
　　春江雨
　　雨溟溟風泠泠老松瘦竹臨煙汀空江冷落野雲重村〈一作雲〉中鬼火〈一作孤月〉㣲如星夜驚溪上漁人起滴瀝篷聲滿愁耳子規叫斷獨未眠罨岸春濤打船尾
　　送容州中丞赴鎮
　　交趾同星坐龍泉佩鬥文燒香翠羽帳㸔舞鬰金裙鷁首衝瀧浪犀渠拂嶺雲莫教銅柱北祇說馬將軍
　　贈韓道士
　　日暮秋風吹野花上清歸客意無涯桃源寂寂煙霞閉kao天路悠悠星漢斜還似世人生白髪定知仙骨變黃芽東城南陌頻相見應是壺中別有家













　　御定全唐詩巻七百四十二
　　欽定四庫全書
　　御定全唐詩巻七百四十三
　　孫魴
　　孫魴字伯魚南昌人從鄭谷爲詩頗得鄭體事吳爲宗正郎與沈彬李建勲友善集三巻今存詩七首
　　甘露寺
　　寒暄皆有景孤絶畫難形地拱千尋嶮天垂四面青晝燈籠鴈塔夜磬徹漁汀最愛僧房好波光滿戶庭
　　題金山寺
　　萬古波心寺金山名目新天多剰得月地少不生塵過㯭妨僧定驚濤濺佛身誰言張處士題後更無人〈前四句一作山載江心寺魚龍是四鄰樓臺懸倒影鐘磬隔囂塵末二句一作誰言題詠處流響更無人〉
　　楊柳枝詞五首
　　靈和風暖太昌春舞線揺絲向昔人何似曉來江雨後一行如畫隔遙津
　　彭澤初栽五樹時只應閑看一枝垂不知天意風流處
　　要與佳人學畫眉
　　暖傍離亭靜拂橋入流穿檻綠隂揺不知落日誰相送魂斷千條與萬條
　　春來緑樹遍天涯未見垂楊未可誇晴日萬株煙一陣閑坊兼是莫愁家
　　十首當年有舊詞唱青歌翠幾無遺未曽得向行人道不為離情莫折伊
　　句
　　遊子未歸去野花愁破心〈春日途中吟窗雜録〉　劃多灰漸冷坐乆席成痕〈江南野録〉　結宇孤峰上安禪巨浪閒　分開朝海浪留住過江雲〈以上並金山寺〉　劃多灰雜蒼虬跡坐乆煙消寳鴨香〈夜坐〉
　　沈彬
　　沈彬字子文髙安人唐末應進士不第浪跡湖湘嘗與僧虛中齊已爲詩友事吳爲秘書郎以吏部郎中致仕年八十餘李璟以舊恩召見賜粟帛官其子詩十九首
　　入塞二首
　　欲爲皇王服遠戎萬人金甲鼓鼙中陣雲黯塞三邊黑兵血愁天一片紅半夜翻營旗攪月深秋防戍劒磨風謗書未及明君爇臥骨將軍已歿功
　　苦戰沙門臥箭痕〈一作年少辭鄉事冠軍〉戍樓閑上望星文生希國澤分偏將〈一作生希沙漠擒驕虜〉死奪河源荅聖君鳶覷敗兵眠白〈一作血〉草馬驚邊〈一作寃〉鬼哭隂〈一作愁〉雲功多地逺無人紀漢閣笙歌日又曛
　　塞下三首
　　塞葉聲悲秋欲霜寒山數㸃下牛羊映霞旅鴈隨踈雨向磧行人帶夕陽邊騎不來沙路失國恩深後海城荒胡兒向化新成長猶自千回問漢王
　　貴主和親殺氣沉燕山閑獵鼓鼙音旗分雪草偷邊馬箭入寒雲落塞禽隴月盡牽鄉思動戰衣誰寄淚痕深金釵謾作封侯別劈破佳人萬里心
　　月冷榆關過鴈行將軍寒笛老思鄉貳師骨恨千夫壯李廣魂飛一劒長戍角就沙催落日隂雲分磧䕶飛霜誰知漢武輕中國閑奪天山草木荒
　　秋日
　　秋含砧杵𢷬斜陽笛引西風顥氣涼薜荔惹煙籠蟋蟀芰荷翻雨潑鴛鴦當年酒賤何妨醉今日時難不易狂腸斷舊遊從一別潘安惆悵滿頭霜
　　金陵雜題二首
　　王氣生秦四百年晉元東渡浪花船正慙海內皆塗地來保江南一片天古樹著行臨逺岸暮山相亞出㣲煙千征萬戰英雄盡落日牛羊食野田
　　暮潮聲落草光沉賈客來帆宿岸隂一笛月明何處酒滿城秋色幾家砧時清曽惡桓溫盛山翠長牽謝傅心今日到來何物在碧煙和雨鎖寒林
　　麻姑山
　　紺殿松蘿太古山仙人曽此話桑田閑傾雲液十分日已過浮生一萬年花洞路中逢鶴信水簾巖底見龍眠我來遊禮酬心願欲共怡神契自然
　　題蘇仙山〈郴州城東有山為蘇耽修真之所名蘇仙山〉
　　眼穿林罅見郴州井裡交連側局楸味道不來閑處坐勞生更欲幾時休蘓仙宅古煙霞老義帝墳荒草木愁千古是非無處問夕陽西去水東流
　　洪州觧至長安初舉納省巻夢仙謡〈缺二十八字〉
　　玉殿大開從客入
　　金桃爛熟沒人偷鳳驚寳扇頻翻翅龍懼〈一作悞〉金鞭不〈一作忽〉轉頭
　　憶仙謡〈第二舉〉
　　白榆風䬃九天秋王母朝廻宴玉樓日月漸長雙鳳睡桑田欲變六鼇愁雲翻簫管相隨去星觸旌幢各自流詩酒近來狂不得騎龍卻憶上清遊
　　納省巻贈爲首劉象〈第三舉〉
　　曾應大中天子舉四朝風月鬢蕭疎不隨世祖重攜劒卻爲文皇再讀書十載戰塵銷舊業滿城春雨壞貧居一枝何事於君借仙桂年年幸有餘〈文皇謂太宗世祖謂昭宗以光武中興比之也〉
　　贈王定保〈定保光化中及第吳子華侍郎以子妻之子華即世定保南遊湖湘無北歸意吳女假緇服自長安來謁白於馬殷令引見於佛寺吳隔簾誚之〉
　　仙桂曽攀第一枝薄遊湘水阻佳期皋橋已失齊眉願蕭寺行逢落髪師廢苑露寒蘭寂寞丹山雲斷鳳參差聞公已有平生約謝絶女蘿依兔絲
　　結客少年場行
　　重義輕生一劒知白虹貫日報讐歸片心惆悵清平世酒市無人問布衣
　　陽朔碧蓮峰
　　陶潛彭澤五株柳潘岳河陽一縣花兩處爭如陽朔好〈一作縣〉碧蓮峰裏住人家
　　再過金陵
　　玉樹歌終王氣收鴈行髙送石城秋江山不管興亡事一任斜陽伴客愁
　　都門送別
　　岸柳蕭疎野荻秋都門行客莫回頭一條灞水清如劒不爲離人割斷愁
　　弔邊人
　　殺聲沈後野風悲漢月髙時望不歸白骨已枯沙上草家人猶自寄寒衣
　　句
　　尺素隱清輝一毫分險阻〈題畫山水圖〉　金翅動身摩日月銀河轉浪洗乾坤〈獻馬殷頌德五代史補〉　須知手筆安排定不怕山河整頓難〈獻李昪山水圖詩〉　九衢冠蓋暗爭路四海千戈多異心〈紀事〉　地隈一水廵城轉天約羣山附郭來〈題法華寺零陵總記〉　數家魚網疎雲外一岸殘陽細雨中〈湘江行〉松攲晩影離壇草鐘撼秋聲入殿風〈潘天錫同題古觀　郡閣雅談〉壓低吳楚遙涵水約破雲霞獨倚天〈望廬山　野客叢談〉　半身落日離秦樹一路平蕪入楚煙〈以下錦繡萬花谷〉　清占月中三峽水麗偷雲外十洲春　幽鳥喚人穿竹去野猨尋果出雲來














　　御定全唐詩巻七百四十三
　　欽定四庫全書
　　御定全唐詩巻七百四十四
　　伍喬
　　伍喬廬江人南唐時舉進士第一仕至考功員外郎詩一巻
　　僻居謝何明府見訪
　　公退琴堂動逸懷閑披煙靄訪微才馬嘶窮巷蛙聲息轍到衡門草色開風引柳花當坐起日將林影入庭來滿齋塵土一牀蘚多謝從容水飯回
　　冬日道中〈一作冬日送人〉
　　去去天涯無定期瘦童羸馬共依依暮煙江口客來絶寒葉嶺頭〈一作前〉人住〈一作往〉稀帶雪野風吹旅思入雲山火照行衣釣臺吟閣滄洲在應爲初心未得歸
　　僻居酬友人
　　僻居雖〈一作惟〉愛近林泉幽徑閑居〈一作園〉碧〈一作任〉蘚連向竹掩扉隨鶴息就溪安石學僧禪古琴帶月音聲亮〈一作〉
　　〈正〉山果經霜氣味全多謝故交憐樸野隔雲時復寄佳篇
　　遊西山龍泉禪寺〈一作院〉
　　疊巘層峰坐可觀枕門流水更潺湲〈一作出雲端〉曉鐘聲徹洞溪逺夏木影籠軒檻寒幽徑乍尋衣屨潤古堂頻宿夢魂安因嗟城郭營營事不得長遊〈一作遊茲〉空鬢殘
　　宿𤅬山
　　一入仙山萬慮寛夜深寧厭倚虛欄鶴和雲影宿髙木人帶月光登古壇芝術露濃溪塢白薜蘿風起殿廊寒更陪羽客論真理不覺初鐘叩曉殘
　　遊西禪
　　逺岫當軒列翠光髙僧一衲萬縁忘碧松影裏地長潤白藕花中水亦香雲自雨前生淨石鶴於鐘後宿長〈一作塵〉廊遊人戀此吟終日盛暑樓臺早有涼
　　寄史處士
　　長羨閑居一水湄吟情髙古有誰知石樓待月橫琴乆漁浦經風下釣遲僻塢〈一作幽圃〉落花多掩徑舊山殘燒幾侵籬松門別後無消息早晩重應躡屐隨〈一作重爲清話期〉
　　僻居秋思寄友人〈一作故友〉
　　門巷秋歸更寂寥雨餘閑砌委蘭苗夢迴月夜蟲吟壁病起茅齋藥滿瓢澤國舊遊關逺思竹林前㑹負佳招身名未立猶辛苦何許流年晩鬢凋〈一作焦〉
　　寄落星史虛白處士
　　白雲峰下古溪頭曾與提壺爛漫遊登閣共看彭蠡水圍爐相憶杜陵秋棊元不厭通髙品〈一作通宵算〉句妙多容隔歲酬別後相思時一望暮山空碧水空流
　　九江旅夜寄山中故人
　　弱栁風髙逺漏沈坐來難便息愁吟江城雪盡寒猶在客舎燈孤夜正深塵土積年粘旅服關山無處寄歸心此時遙羨閒眠侶靜掩雲扉臥〈一作向〉一林
　　聞杜牧赴闕
　　舊隱匡廬一草堂今聞攜策謁吾皇峽雲難巻從龍勢古劒終騰出土光開翅定期歸碧落濯纓寧肯問滄浪他時得意交知仰莫忘裁詩寄釣鄉
　　題西林寺水閣
　　竹翠苔花遶檻濃此亭幽致詎曾逢水分林下清泠派山峙雲間峭峻峰怪石夜光寒射燭老杉秋韻冷和鐘不知來往留題客誰約重尋蓮社蹤
　　林居喜崔三博逺至
　　幾日區區在遠程晩煙林徑喜相迎姿容雖有塵中色巾屨猶多嶽上清野石靜排爲坐榻溪茶深煮當飛觥留連話與方經宿又欲攜書別我行
　　觀華夷圖
　　別手應難及此精須知攢簇自心靈始於毫末分諸國漸見圖中列四溟關路欲伸通楚勢蜀山俄聳入秦青筆端盡現寰區事堪把長懸在戶庭
　　廬山書堂送祝秀才還鄉
　　束書辭我下重巔相送同臨楚㟁邉歸思幾隨千里水離情空寄一枝蟬園林到日酒初熟庭戶開時月正圓莫使蹉跎戀踈野男兒酬志在當年
　　暮冬送何秀才毘陵
　　疋馬嘶風去思長素琴孤劒稱戎裝路塗多是過殘歲杯酒無辭到醉鄉雲傍水村凝冷片雪連山驛積寒光毘陵城下饒嘉景回日新詩應滿堂
　　龍潭張道者
　　碧洞幽巖獨息心時人何路得相尋養生不説憑諸藥適意惟聞在一琴石徑掃稀山蘚合竹軒開晩野雲深他年功就期飛去應笑吾徒多苦吟
　　晩秋同何秀才溪上
　　閒步秋光思杳然荷藜因共過林煙期收野藥尋幽路欲採溪菱上小船雲吐晩隂藏霽岫栁含餘靄咽殘蟬倒尊盡日忘歸處山磬數聲敲暝天
　　送江少府授延陵後寄
　　五老雲中勤學者遇時能不困風塵束書西上謁明主捧檄南歸慰老親別館友朋留醉乆去程煙月入吟新莫因官小慵之任自古鸞棲有異人
　　觀山水障子
　　功績精妍世少倫圖時應倍用心神不知草木承何異但見江山長帶春雲勢似離巗底石浪花如動㟁邉蘋更疑獨泛漁舟者便是其中舊隱人
　　寄張學士洎
　　不知何處好消憂公退攜壺即上樓職事乆參侯伯幕夢魂長遶帝王州黃山向晚盈軒翠黟水含春繞檻流遙想玉堂多暇日花時誰伴出城遊
　　句
　　積靄沈諸壑微陽在半峰〈省試霽後望鍾山〉



　　御定全唐詩巻七百四十四
<集部,總集類,御定全唐詩>
　　欽定四庫全書
　　御定全唐詩巻七百四十五
　　陳陶
　　陳陶字嵩伯嶺南〈一雲鄱陽一雲劍浦〉人大中時遊學長安南唐昇元中隱洪州西山後不知所終詩十卷今編爲二卷
　　塞下曲
　　邊頭能走馬猨臂李將軍射虎羣胡伏開弓絶塞聞海山諳向背攻守別風雲只爲坑降罪輕車未轉勲望湖關下戰雜虜䘮全師鳥啄豺狼將沙埋日月旗牛羊奔赤狄部落散燕耆都䕶凌晨〈一作臨城〉出銘功瘞死屍
　　胡無人行
　　十萬羽林兒臨洮破郅支殺添胡地骨降足漢營旗塞闊牛羊散兵休帳幕移空流隴頭水嗚咽向人悲
　　悲哉行
　　中嶽仇先生遺余餌松方服之一千日肢體生異香步履如風旋天涯不齎糧仍雲〈一作聞〉爲地仙不得朝虛皇
　　狡兔有三穴人生又何常悲哉二廉士餓死於首陽
　　塗山懷古
　　落拓書劍晩清秋鷹正籠塗山間來上敬愛如登龍覽古覺神王翛然天地空東南更〈一作竟〉何有一醉先王風惟昔放勲世隂晦徹〈一作𦙍〉成洪皇圖化魚鱉天道漂無蹤帝乃命舟檝掇芳儒素中髙陳九州力百道驅歸東舊物復光明洪爐再埏鎔經門不私子足知〈一作示〉天下公亮曰那並生唐虞禪華蟲茲山朝萬國一賦寰海同十載有區㝢秋毫皆〈一作亦〉帝功垂衣不驕德子桀如何聾握髪聞禮賢葺茅見卑宮凡夫色難事神聖安能恭道隱〈一作德〉三千年遺芳播笙鏞當時執圭處佳氣仍童童海嶼儼清廟天人盛祇供元恩及花木丹讖名崆峒異代草澤臣何由樹勲庸堯階未曾識誰信平生忠恨不當際㑹預爲執鞭僮勞歌下山去懷德心無窮
　　遊子吟
　　棲烏喜林曙驚蓬傷歲闌關河三尺雪何處是天山朔風無重衣僕馬飢且寒慘慽別妻子遲回出門難男兒值休明豈是長泥蟠何者爲木偶何人侍金鑾鬱鬱守貧賤悠悠亦無端進不圖功名退不處巖巒窮通在何日光景如跳丸富貴苦不早令人摧心肝誓期春之陽一振摩霄翰
　　懷仙吟二首
　　丹陵五牙〈一作霞〉客昨日羅浮歸赤斧尋不得煙霞空滿衣試於華陽問果遇三茅知採藥向十洲同行牧羊兒十洲隔八海浩渺不可期空留雙白鶴巢在長松枝雲溪古流水春晩桃花香憶與我師別片帆歸滄浪滄浪在何許相思淚如雨黃鶴不復來雲深離別處石渠泉泠泠三見菖蒲生日夜勞夢魂隨波注東溟空懷別時惠長讀消魔經
　　海昌望月
　　何處無今夕豈期在海頭賈客不愛月嬋娟閑〈一作避一作入〉滄洲浩然傷嵗華獨望湖邉樓煙島青歷歷藍田白悠悠誰無破鏡期繄我信虛舟誰無桂枝念繄我方摧輈始見彎環春又逢團圓秋莫厭綾扇夕百年多銀鉤金盤誰雕鐫玉窟難㝠搜重輪運時節三五不自由疑拋雲上鍋〈一作碢〉欲摟天邊毬孀居應寒冷𢷬藥青冥愁兔子樹下蹲蝦䗫池中遊如何名金波不共水東流天花辟膻腥野雲無邊陬蚌蛤乗大運含珠相對醻夜鵲思南鄉露華清東甌百寳安可覷老龍鏁深湫䆒究如情人盜者即〈一作如〉仇讐海涯上皎潔九門更清幽亭亭勸金尊夜乆喘吳牛夷俗皆輕擲北山思今〈一作遨〉遊鴈聲故鄉來客涙墮南洲平生煙霞志讀書覓封侯四海尚白身豈無故鄉羞壈坎何足歎壯如水中虬獵獵谷㡳蘭揺揺波上鷗中途䘮資斧兩地生繁憂一杯太隂君鷦鷯豈無求明日將片葉三山東南浮
　　蒲門戍觀海作
　　廓落溟漲曉蒲門鬱蒼蒼登樓禮東君旭日生扶桑毫釐見蓬瀛含〈一作吞〉吐金銀光草木露未晞蜃樓氣若藏欲遊蟠桃國慮涉魑魅鄉徐市惑秦朝何人在巖廊惜哉千童子葬骨於眇茫恭聞槎客言東池接天潢即此聘牛女曰祈長夀方靈津水清〈一作深〉淺余亦慕脩航
　　番禺道中作
　　博羅程逺近海塞愁先入瘴雨出虹蝀蠻江渡山急常聞島夷俗犀象滿城邑鴈至草猶春潮廻檣半濕丹邱鳳皇隱水廟蛟龍集何處樹能言幾鄉珠是泣千年趙佗國霸氣委原隰齷齪笑終軍長纓禍先及
　　贈江西周大夫〈一作贈周太史〉
　　否極生大賢九元降靈氣獨立正始風蔚然中興瑞淵淪照三古磊落涵涇渭眞貌月懸秋雄詞雷出地具瞻先皇寵欲踐東華貴咫尺時不來千秋鼎湖淚因分三輔職進領南平位報政黃霸慙提兵呂䝉醉歲星臨鬥牛水國嘉祥至不獨蒼生蘓仍兼六騶喜〈一作師治〉恭聞廟堂畧欲斷匈奴臂剗釋自宸衷平戍在連帥時康簪笏冗世梗忠良議邱壑非無人松香有私志三朝倚天劍十萬浮雲騎可使河曲清羣公信兒戲滄溟用謙德百穀走童稚禦衆付深人參籌須偉器他年蓬蓽賤願附鵷鸞翅
　　旅次銅山途中先寄溫州韓使君
　　亂山滄海曲中有橫陽道束馬過銅梁苕華坐堪老鳩鳴髙崖裂熊鬬深樹倒絶壑無坤維重林失蒼昊躋攀寡儔侶扶接念輿皁俛仰慄嵌空無因掇靈草梯〈一作睇〉窮聞戍鼓魂續賴邱禱敞豁天地歸縈紆村落好悠悠思蔣徑擾擾愧商皓馳想永嘉侯應傷此懷抱
　　種蘭
　　種蘭幽谷㡳四逺聞馨香春風長養深枝葉趁人長智水潤其根仁鋤䕶其芳蒿藜不生地惡鳥弓已藏椒桂夾四隅茅茨居中央左隣桃花塢右接蓮子塘一月薫手足兩月薰衣裳三月薰肌骨四月薰心腸幽人飢如何採蘭充餱糧幽人渴如何醖蘭爲酒漿地無青苗租白日如散王〈一作羲皇〉不嘗仙人藥端坐紅霞房日夕望美人佩花正煌煌美人乆不來佩花徒生光刈穫及葳蕤無令見雪霜清芬信神鬼一葉豈可忘舉頭愧青天鼓腹詠時康下有賢公卿上有聖明王無階荅風雨願獻蘭一筐
　　草木言
　　何生我蒼蒼何育我黃黃草木無知識幸君同三光始自受姓名葳蕤立衣〈一作表〉裳山河既分麗齊首乳青陽甘辛各有榮好醜不相防常憂刀斧刼竊慕仁壽鄉願天雨無暴願地風無狂雨足因衰𢢑風多因夭傷在山不爲桂徒辱君髙岡在水不爲蓮徒占君深塘勿輕培塿阜或有竒棟梁勿輕䝉朧澤或有竒馨香涓毫可蔍差朝菌夀爲長擁腫若無取大椿命爲傷婆娑不材生苒苒向秋荒幸遭薰風日有得皆簸揚所愧雨露恩願效幽㣲芳希君頻採擇勿使枯雪霜
　　題僧院紫竹
　　喜遊蛟井寺復見炎州竹杳靄萬丈間嘯風清獨速江南正霜霰吐秀弄顓頊似瑞驚堅貞如魔試金粟筍非孝子泣文異湘靈哭金碧誰與鄰蕭森自成族新聞赤帝種子落毛人谷逺祖賜鷦鵬遺芳遍南陸對煙蘇麻醜夾澗篔簹伏美譽動丹青瓌姿艷秦蜀因縁鹿苑識想像虵丘劚幾葉別黃茅何年依白足龍樹蟄一花砌瑤掃雲屋色靜曼仙花名髙給孤獨青蔥太子樹灑落觀音目法雨每霑濡玉毫時照燭離居鸞節變住冷金顏縮豈念葛陂榮幸無祖父辱光揺水精串影送蓮花軸江鶩日相尋野鶚時寄宿幽香入茶竈靜翠直碁局肻羨垣上蒿自多籬下菊從來道生一況伴⻱藏六棲託詎星迥檀欒已雲矗霞杯傳縹葉羽管吹紫玉乆絶〈一作無〉釣竿歌聊裁竹枝曲媿生黃金地千秋爲師綠
　　早發始興
　　雲裏山已曙舟中火初爇綠浦待行橈元猨催落月沿流信多美況復秋風發掛席借前期晨雞莫嘲𠹗
　　寄元孚道人
　　梵宇〈一作楚寺〉章句客佩蘭三十年長乗碧雲馬時策〈一作借〉翰林鞭曩事五嶽遊金衣曵祥煙髙攀桐君手左倚鸑鷟肩哭玉秋雨中摘星春風前橫輈截洪偃憑几見廣宣爾來寤華胥石壁孤雲眠龍降始得〈一作聽〉偈龜老方巢蓮內殿無文僧騶虞誰能牽因之問楚水弔屈幾潺湲
　　和西江〈一作江南〉李助副使早登開元寺閣〈第十五句缺一字〉
　　虛豁登寳閣三休極層構獨立天地間煙雲滿襟袖鰲荒初落日劍野呈綺繡秋檻祝融㣲隂軒九江湊拂簷皇姑舎錯落白榆秀倚砌天竺祠蛟龍蟠古甃翛然觀六合一指齊宇宙書劍忽若〈闕〉青雲日方晝南朝空蒼莽楚澤稀耕耨萬事溺頺波一航安可涭徒雲寄麟泣六五終難就資斧念餘生湖光隱圭竇早聞羣黃鶴飄舉此江岫陵谷空靄然人樵已鶵𪆪燕宮豸冠客憑覧發清奏珠玉難嗣音㧿〈一作樅〉轅愧孤陋
　　將歸鍾陵留贈南海李尚書
　　楚國有田舎炎州長夢歸懷恩似秋燕屢遶玉堂飛越酒豈不甘海魚寧無肥山裘醉歌舞事與初心違曄曄文昌公英靈世間稀長江浩無際龍蜃皆歸依賤子感一言草茅發光輝從來雞鳬質得假鳳皇威常欲討元珠青雲報巍巍龍門竟多故雙涙別旍〈一作旌〉旂
　　宿島徑夷山舍
　　百里遵島徑蓬徵信邅迴暝依漁樵宿似過〈一作遇〉黃金臺缺齧心未理寥寥夜猨哀山深石牀冷海近腥氣來主人意不淺屢獻流霞杯對月撫長劍愁襟紛莫開九衢平如水胡爲涉崔嵬一飯未遑飽鵬圖信悠哉山濤謔細君吾豈厭蓬萊明發又驅馬客思一裵回
　　避世翁
　　海上一蓑笠終年垂釣絲滄洲有深意冠蓋何由知直鉤不營魚蝸室無妻兒渴飲寒泉水飢飡紫術〈一作靈〉芝鶴髪披兩肩髙懷如澄陂嘗聞仙老言云是古䲭夷石竇閟雷雨金潭養蛟螭乗槎上玉津騎鹿遊峩嵋以人爲語黙與世爲雄雌茲焉乃磻溪豹變應須時自古隱淪客無非王者師
　　冬夜吟
　　黒夜天寒愁散玉東皇海上張仙燭侯家歌舞按梨園石氏賓寮醉金谷魯家䄡䄖闇披水雪花燈下甘垂翅散帙髙編折桂枝披紗密甃青雲地霜白溪松轉斜蓋銅龍喚曙咽聲細八埏螻蟻厭寒棲早晩青旗引春帝展轉城烏啼紫天〈一作煙〉曈曚千騎衙樓前
　　西川座上聽金五雲唱歌
　　蜀王殿上華筵開五雲歌從天上來滿堂羅綺悄無語喉音止〈一作只〉駐雲裵回管金石還依轉不隨歌出靈和殿白雲飄颻〈一作飄〉席上聞貫珠歷歷聲中見舊樣釵箆淺澹衣元和梳洗青黛眉低叢小鬢膩䰀鬌〈徒果切小貌剪髪爲鬌〉碧牙鏤掌山參差曲終暫起更衣過還向南行座頭坐低眉欲語謝貴侯檀臉雙雙淚穿破自言本是宮中嬪武皇改號承恩新中丞御史不足比〈中丞御史皆當時宮中歌者〉水殿一聲愁殺人武皇鑄鼎登真籙嬪御䝉恩免幽辱茂陵弓劍不得親嫁與卑官到西蜀卑官到官年未周堂衡祿罷東西遊蜀江水急駐不得復此萍蓬二十秋今朝得侍王侯宴不覺途中妾身賤願持巵酒更唱歌歌是伊州第三遍唱著右丞征戍詞更聞閨〈一作明〉月添相思如今聲韻尚如在何況宮中年少時五雲處處可憐許明朝道向褎中去須臾宴罷各東西雨散雲飛莫知處
　　飛龍引
　　有熊之君好神仙飡霞鍊石三千年一旦黃龍下九天騎龍枿枿昇紫煙萬姓攀髯髯墮地啼呼弓劍飄寒水紫鸞八九墮玉笙金鏡空留照魑魅羽幢䙰褷銀漢秋六宮望斷芙蓉愁應龍下揮中園笑水遶青苔洲瑞風颯遝〈一作還〉天光淺瑤闕峩峩橫露苑沆瀣樓頭紫鳳歌三株樹下青牛飯鴻朧九闕相玉皇鈞天樂引金華郎散花童子鶴衣短投壺奼女蛾眉長彤庭侍宴瑤池席老兔舂髙桂宮白蓬萊下國賜分珪阿母金桃容小摘仙流萬緘蟲篆春三十六洞交風雲千年小兆一蟬蛻丹臺職亞扶桑君金烏試浴青門水下界蜉蝣幾迴死
　　謫仙詞
　　牧龍丈人病髙〈一作歌〉秋羣童撃節星漢愁瑤臺鳳輦不勝恨太古一聲龍白頭玉氣蘭光乆摧折上清雞犬音書絶蜺旌失手逺於天三島空雲對秋月人間磊磊浮漚客鸑鷟蜻蜓飛自隔不應冠蓋逐黃埃長夢真君舊恩澤
　　步虛引〈一作仙人詞〉
　　小隱山人十洲客莓苔爲衣雙耳白青編爲我忽降書〈一作隱身〉暮雨虹蜺〈一作霞〉一千尺赤城門閉〈一作開〉六丁直曉日已燒〈一作紅〉東海色朝天半夜聞玉雞星斗離離礙龍翼〈一本後四句另作一首〉
　　獨揺手
　　漢宮新燕矜蛾睂春臺豔妝蓮一枝迎春侍宴瑤華池游龍七盤嬌欲飛冶袖鶯鸞拂朝曦摩煙褭雪金碧遺愁鴻連翾蠶曵絲颯遝眀珠掌中移仙人龍鳳雲雨吹朝哀暮愁引啞〈一作喔〉吚鴛鴦翡翠承宴私南山一笑君無辭仙蛾泣月清露垂六宮燒燭愁風欷
　　空城雀
　　古城濛濛花覆水昔日住人今住鬼野雀荒臺遺子孫千年飲啄枯桑根不隨海燕柏梁去應無玉環銜報恩近村紅栗〈一作粟〉香壓枝嗷嗷黃口訴朝飢生來未見鳳皇語欲飛常怕蜘蛛絲斷腸四隅天四絶清泉綠蒿無恐疑
　　雞鳴曲
　　雞聲春曉上林中一聲驚落蝦蟇宮二聲喚破枕邊夢三聲行人煙海紅平旦慵將百雛語蓬鬆錦繡當陽處媿君飲食長相呼爲君晝鳴下髙樹
　　小笛弄〈一作小弄篴〉
　　一尺玲瓏握中翠𠎣娥月浦呼龍子五夜流珠〈一作球〉粲〈一作渠〉夢卿〈一作鄉〉九青鸞倚洪崖醉丹穴飢兒笑風雨媧皇碧玉星星語蛇蠍愁聞骨髓寒江山恨老眠秋霧綺席鴛鴦冷朱翠星流露誰驅使江南一曲罷伶倫芙蓉水殿春風起
　　將進酒
　　金尊莫倚青春健齷齪浮生如走電琴瑟盤傾從世珠黃泥局瀉流年箭麻姑爪禿瞳子昏東皇肉角生魚鱗靈鼇柱骨半枯朽驪龍德悔愁耕人周孔蓍龜乆淪汲黃蒿誰認賢愚骨兔苑詞才去不還蘭亭水石空明月姮〈一作巫〉娥弄簫香雨〈一作天女〉收江濱迸瑟魚龍愁靈芝九折楚蓮醉翾風一歎梁庭秋〈一作塵愁〉醁亞〈一作凸〉蠻觥奉君壽玉山三獻春紅透銀鴨金鵝言待誰隋家嶽瀆皇家有珊瑚座上凌香雲鳳䑎龍炙猩猩脣芝蘭此日不傾倒南山白石皆賢人文康調笑麒麟起一曲飛龍壽天地
　　錢塘對酒麴
　　風天鴈悲西陵愁使君紅旗弄濤頭東海神魚騎未得江天大笑閑悠悠嵯峨吳山莫誇碧河陽經年一宵白南洲彩鳳爲君生古獄愁蛇待恩澤三清羽童來何遲十二玉樓胡蝶飛炎荒翡翠九門去遼東白鶴無歸期〈一作家歸〉䲭夷公子休悲悄六鼇如鏡天始老〈一作曉〉尊前事去月團圓琥珀無情憶蘓小
　　巫山髙
　　玉峰青雲〈一作翠聳〉十二枝金母和雲賜瑤姬花宮磊砢楚宮外〈一作列〉列仙〈一作仙客〉八靣星斗垂秀色無雙怨三峽春風幾夢襄王獵青鸞不在嬾吹簫斑竹題詩寄江妾飄颻絲散巴子天苔裳玉轡紅霞幡〈一作鮮〉歸時白帝掩青瑣瓊枝草草遺〈一作迷〉湘煙
　　贈別離
　　碧玉飛天星墜地玉劍分風交合水楊栁聽歌莫向隅雞鳴一石留髠醉蹄輪送客溝水東月娥揮手崦嵫峰蠻天列嶂儼相待風官掃道迎遊龍天姥剪霞鋪曉空漴漴大帝開明宮文鯨掉尾四海通分明瀑布收靈桐山妖水魅騎旋風魘夢齧魂黃瘴中借君朗鑒入崆峒靈光草照閒花紅
　　關山月
　　昔年嫖姚䕶𦍑月今照嫖姚雙鬢雪青塜曽無尺寸歸錦書〈一作囊〉多〈一作曽〉寄窮荒骨百戰金瘡體沙磧鄉心一片懸秋碧漢城〈一作帝〉應期〈一作啼〉破鏡時胡塵萬里嬋娟隔度磧衝雲朔風起邊笳欲晩生青珥隴上橫吹霜色刀〈一作色如刀〉何年斷得匈奴臂
　　殿前生桂樹
　　僊娥玉宮秋夜明桂枝拂檻參差瓊香風下天漏丁丁牛渚翠梁橫淺清羽帳不眠恨吹笙棲烏〈一作鳥〉暗驚僊子落步月鬃雲墮金雀蕙樓涼簟翠波空銀縷香寒鳳皇薄東海即為郎斟酌綺疏長懸七星杓
　　古鏡篇
　　紫皇玉鏡蟾蜍字墮地千年光不死發匣身沈古井寒懸臺日照愁成水海戶山窗幾梳綰菱花開落何人見野老曽耕太白星神狐夜哭秋天片下國青銅旋磨滅迴鸞萬影成枯骨㑹待摶風雨泬寥長恐莓苔蝕明月
　　自歸山
　　海嶽南歸逺天門北望深暫爲青瑣客難換〈一作不替〉白雲心富貴老閑事猨猱思舊林清平無樂志〈一作道〉尊酒有〈一作自〉瑤琴
　　渡〈一作濟〉浙江
　　適越一輕艘凌兢截鷺濤曙光金海近晴雪玉峰高靜㓂思投筆傷時欲釣鼇壯心殊未展登涉漫勞勞
　　清源途中旅思
　　古木閩州道驅羸落照間投村〈一作林〉礙野水問店隔荒山身事幾時了蓬飄何日閑看花滯南國鄉月十灣環
　　南海送韋七使君赴象州任
　　一鶚韋公子新恩頒郡符島夷通荔浦龍節過蒼梧地理金城近天涯玉樹孤聖朝朱紱貴從此展雄圖
　　送沈次魯南遊〈一作盧堠石送沈次魯〉
　　髙〈一作南〉臺贈君別滿握軒轅風落日一揮手金鵝雲〈一作煙〉雨空鼇洲石樑外劍浦羅浮東茲興不可接翛翛煙際鴻
　　南海石門戍懷古
　　漢家征百越落地䘮貔貅大野朱旗沒長江赤血流鬼神尋覆族宮廟變荒邱惟有朝臺月千年照戍樓
　　賦得池塘生春草
　　謝公遺詠處池水夾通津古往人何在年來草自春色宜波際緑香異雨中新今日青青意空悲行路人
　　題居上人法華新院
　　浮名深般若方寺設蓮華鐘唄成僧國湖山稱法家一塵多寳塔千佛大牛車能誘泥犂客超然識聚沙
　　送秦錬師
　　紫府靜沈沈松軒思別吟〈一作到琴〉水流寧有意雲泛本無心錦洞桃花逺青山竹葉深不因時賣藥何路更相尋
　　哭寳月三藏大禪師
　　五峰習聖罷乾竺化身歸帝子傳真印門人哭寳衣一囊窮海沒三藏故園稀無復天花落悲風滿鐵圍
　　湓城贈別
　　楚㟁青楓樹長隨送逺心九江春水濶三峽暮雲深氣調桓伊笛才華蔡琰琴迢迢嫁湘漢誰不重黃金
　　贈別
　　海國一尺綺冰壺萬縷絲以君西攀桂贈此金蓮枝髙鳥思茂林窮魚樂洿池平生握中寳無使歲寒移




　　御定全唐詩巻七百四十五
　　欽定四庫全書
　　御定全唐詩卷七百四十六
　　陳陶
　　贈溫州韓使君
　　康樂風流五百年永嘉鈴閣又登賢嚴城鼓動魚驚海華屋尊開月下天內使筆鋒光案牘鄢陵詩句滿山川今來誰似韓家貴越絶麾幢鴈影連
　　閒居寄太學盧景博士
　　無路青冥奪錦袍恥隨黃雀住蓬蒿碧雲夢後山風起珠樹詩成海月髙乆滯鼎書求羽翼未忘龍闕致波濤閒來長得留侯癖羅列樝梨校六韜〈一作磻溪老叟無人用閒列查梨校六韜〉
　　贈漳州張怡〈一作貽〉使君
　　舊德徐方天下聞當年熊軾繼清芬井田異政光蠻竹符節深恩隔瘴雲已見嘉祥生北戶嘗嫌夷貊蠧南薰幾時徵拜征西越學著縵胡從使君
　　贈容南韋中丞
　　普寜都䕶軍威重九譯梯航壓要津十二銅魚尊畫㦸三千犀甲擁朱輪風雲已靜西山㓂閭井全移上國春不獨來蘓發歌詠天涯半是泣珠人
　　投贈福建路羅中丞
　　越豔新謡不厭聽樓船髙臥靜南溟未聞建水窺龍劍應喜家山接女星三㨗楷模光典策一生封爵笑丹青皇恩幾日西歸去玉樹扶疎正滿庭
　　贈江南李偕副使
　　世祿三朝壓鳳池杜陵公子漢庭知雷封始賀堂溪劍花府尋邀玉樹枝幾日坐談誅叛逆列城歸美見歌詩從軍莫厭千場醉即是金鑾寵命時
　　賀容府韋中丞大府賢兄新除黔南經略
　　蓬瀛簪笏舊聯行紫極差池降寵章列國山河分鴈字〈一作序〉一門金玉盡龍驤耿家符節朝中美袁氏芝蘭閫外香烽戍悠悠限巴越佇聽歌詠兩甘棠
　　和容南韋中丞題瑞亭白燕白䑕六眸龜嘉蓮
　　伏波恩信動南夷交趾喧傳四瑞詩燕䑕孕靈褒上德龜蓮增耀荅無私迴翔雪侶窺簷處照映紅巢出水時盡寫流傳〈一作風流〉在軒檻嘉祥從此百年〈一作城〉知
　　題豫章西山香城寺
　　十〈一作大〉地嚴宮禮竺皇旃檀樓閣半天香祇園樹老梵聲小雪嶺花香〈一作開〉燈影長霄漢落泉供月界蓬壺靈鳥侍雲房何年七七金〈一作空〉人降金錫珠壇滿上方
　　送江西周尚書赴滑臺
　　楚謡襦袴整三千喉舌新恩下九天天〈一本此字缺〉角雄都分節龯蛟龍舊國罷樓船崑河已在兵鈐內棠樹空留鶴嶺前多病無因酬一顧鄢陵千騎去翩翩
　　閩中送任畹端公還京
　　燕臺下榻玉爲人月桂曾輸次第春幾日酬恩坐炎瘴九秋髙駕拂星辰漢庭鳳進鵷行喜隋國珠還水府貧多少嘉謨奏風俗鬥牛孤劍在平津
　　豫章江樓望西山有懷
　　水䕶星壇列太虛煙霓十八〈一作煙霞明滅〉上仙〈一作真〉居時人未識遼東鶴吾祖曾傳寳鼎書終日章江催白鬢何年丹竈見紅蕖桃花谷口春深淺欲訪先生赤鯉魚
　　經徐穉墓
　　郟鄏妖興炎漢衰先生南國臥明夷鳳皇屢降元纁禮瓊石終藏烈火詩禁掖衣冠加宋鵲湖山耕釣沒堯時〈一作師〉千年壠樹何人哭寂寞蒼苔內史碑
　　鍾陵道中作
　　原隰經霜蕙草黃塞鴻消息怨流芳秋山落照見麋鹿南國異花開雪霜煙火近通槃瓠俗水雲深入武陵鄉曾逢齧缺話東海長憶蕭家青玉牀
　　旅泊塗江
　　煙雨南江一葉㣲松潭漁父夜相依斷沙鴈起金精出孤嶺猨愁木客歸楚國柑橙勞夢想丹陵霞鶴間音徽無因得似滄溟叟始憶離巢已倦飛
　　上建溪
　　崆峒一派㵼蒼煙長揖丹邱逐水仙雲樹杳㝠通上界峰巒迴合下閩川侵星愁過蛟龍國採碧時逢婺女船已判猨催鬢先白幾重灘瀨在秋天
　　冬日暮〈一作冬夜〉旅泊廬陵
　　螺亭倚棹哭飄蓬白浪欺船自向東楚國蕙蘭増悵望番禺筐篚旅〈一作屢〉虛空江城雪落千家夢汀渚冰生一夕風棄置侯鯖任覉束不勞龜瓦問窮通
　　登寳歷寺閣
　　金碧髙層世界空憑蜺〈一作闌〉長嘯八蠻風橫軒水壯蛟龍府倚棟星開牛斗宮三楚故墟殘景北六朝荒苑斷山東不堪懷古勞悲笑安得鵬摶顥氣中
　　寄兵部任畹郎中
　　常思劍浦越〈一作別〉清塵荳䓻花紅十二春崑玉已成廊廟器澗松猶是薜蘿身雖同橘柚依南土終媿〈一作仰〉魁罡近北辰好向昌〈一作明〉時薦遺逸莫敎千古弔靈均
　　贈江南從事張侍郎〈一作御〉
　　平南門館鳳皇毛二十華軒立最髙幾處談天致雲雨早時文海得鯨鼇姻聯紫府蕭窗貴職稱青錢繡服豪江徼無虞才不展銜杯終日詠離騷
　　劍池
　　秦帝南廵厭火精蒼黃埋劍故豐城霸圖繚戾金龍蟄坤道扶揺紫氣生星斗臥來閑窟穴雌雄飛去變澄永懷惆悵中宵作不見春雷發匣聲
　　洛城見賀自真飛昇〈一作登仙〉
　　子晉鸞飛古洛川金桃再熟賀郎仙三清樂奏嵩邱下五色雲屯御苑前朱頂舞低〈一作翻〉迎絳節青鬟歌對駐香軿誰能白晝相悲泣太極光隂億萬年
　　謫仙吟贈趙道士
　　汗漫東遊黃鶴雛縉雲仙子住清都三元麟鳳推髙座六甲風雷閟小壺日月暗資靈壽藥山河擬作〈一作常直又作直擬〉化生符若爲失意居蓬島鼇足塵飛桑樹枯
　　夜別溫商梓州
　　鳳皇城裏花時別元武江邊月下逢客舎莫辭先買酒相門曾忝舊登龍迎風騷屑千家竹隔水悠揚午夜鐘明日又行西蜀去不堪天際逺山重
　　題贈髙閑上人
　　薝蔔花間客軒轅席上珍筆江秋菡蓞僧國瑞麒麟內殿初招隱曹溪得後塵龍蛇驚粉署花雨對金輪白馬方依漢朱星又入秦劇談凌鑿齒清論倒波旬拂石先天古降龍舊國春珠還合浦老龍去玉州貧鴛鷺輸黃絹場壇遶白蘋鼎湖閑入夢金閣靜通神海氣成方丈山泉落淨巾獼猴深愛月鷗鳥不猜人拂岳蕭蕭竹垂空澹澹津漢珠難覓對荊璞本來真伊傅多聯璧劉雷競買鄰江邉有國寳時爲劚星辰
　　哭王贊府
　　白水流今古青山送死生驅馳三楚掾倐忽一空名金玉埋臯壤芝蘭哭弟兄龍頭孤後進鵬翅失前程愁變風雲色悲連鼓角聲落星辭聖代寒夢閉佳城伊昔來江邑從容副國英德踰棲棘美公亞飲冰清大廈亡孤直羣儒憶老成白駒悲里巷梁木慟簪纓隴遂添新草珠還滿舊籝蒼蒼難可問原上晩煙橫
　　聖帝擊壤歌四十聲
　　百六承堯緒艱難土〈一作上〉運昌太虛橫彗孛中野鬭豺狼帝曰更吾嗣時哉憶聖唐英星〈一作皇〉垂將校神嶽誕忠良鍊石醫元氣屠鼇正昊蒼掃原鋪一德驅祲立三光大道重蘓息真風再發揚芟夷踰舊跡神聖掩前王郊酒酣寥廓鴻恩受渺茫地圖龜負出天誥鳳銜將雜貢來山峙羣夷入鴈行紫泥搜海岱鴻筆富巖廊鷹象敷宸極寰瀛作瑞坊泥丸封八表金鏡照中央構殿基〈一作輝〉麟趾開藩表鳳翔鑾輿親稼穡朱幌務蠶桑戎羯輸天馬靈仙侍玉房宮儀水蒐〈一作精〉甲門衛綠沈槍陶鑄超三古車書混萬方時廵望虞舜蒐狩法殷湯化合謳謡滿年豐鬼蜮藏政源歸牧馬公法付神羊寶鼎無靈應金甌肯破傷封山昭茂績祠〈一作神〉執荅嘉祥在昔宮闈僭仍罹羿浞殃牝雞何譈䜕猘犬漫劻勷苖禱三靈怒桓偷九族亡鯨鯢尋掛網魑魅旋投荒松柏霜逾〈一作還〉翠芝蘭露更香聖謨流祚逺仙系發源長島嶼征徭薄漪瀾汎稻涼〈一作秔稻香〉鳬魚饜飡啖荷薜足衣裳寤寐華胥國嬉遊太素鄉鷹鸇飛接翼忠孝住連牆有叟能調鼎無媒隱釣璜乾坤資識量江海入文章野鶴思蓬闕山麋憶廟堂泥沙空淬礪星斗屢低昻歷草何因見衢尊豈暫忘終隨嘉橘賦霄漢謁羲皇
　　續古二十九首
　　大堯登寶位麟鳳煥宸居海曲霑恩澤還生比目魚生值揖遜歷長歌東南春釣鼇年三十未見天子廵軒轅承化日羣鳳戲池臺大樸衰䘮後仲尼生不來大道歸孟門蕭蘭日爭長想得巢居時碧江應無浪矻矻蓬舎下慕君麒麟閣笑殺王子喬寥天乘白鶴杳杳巫峽雲悠悠漢江水愁殺幾少年春風相憶地吳洲采芳客桂棹木蘭船日晩欲有寄裵回春風前仙家風景晏浮世年華速邂逅漢武時蟠桃海東熟南國珊瑚樹好裁天馬鞭魚龍不解語海曲空嬋娟周穆恣遊幸橫天驅八龍寧知泰山下日日望登封秦國饒羅網中原絶麟鳳萬乗廵海回鮑魚空相送秦家無廟略遮虜續長城萬姓隴頭死中原荊棘生秦作東海橋中州〈一作原〉鬼辛苦縱得跨蓬萊羣仙亦飛去
　　隋煬棄中國龍舟廵海涯春風廣陵苑不見秦宮花范子相句踐滅吳成大勲雖然五湖去終媿磻溪雲麟鳳識翔蟄聖賢明卷舒哀哉嵇叔夜智不及鶢鶋戰地三尺骨將軍一身貴自古若弔寃落花少於淚楚國千里旱土龍日已多九穀竟枯死好雲閑嵯峨漢家三殿色恩澤若飄風今日黃金屋明朝長信宮南園杏花發北渚梅花落吳女妒西施容華日消鑠山雞理毛羽自言勝烏鳶一朝逢鸑鷟羞死南海邊秦家卷衣貴本是倡家子金殿一承恩貂蟬滿鄉里魏宮薛家女秀色傾三殿武帝鼎湖歸一身似秋扇嬋娟越機裏織得雙棲鳳慰此殊世花金梭忽停弄學古二十載猶依白雲居每覽班超傳令人慵讀書雄劍久濩落夜吟秋風起不是懶爲龍此非延平水朝爲楊柳色暮作芙蓉好春風若有情江山相逐老景龍臨太極五鳳當庭舞誰信壁間梭昇天作雲雨曾夢諸侯笑康囚議脫枷千根池底藕一朶火中花
　　永嘉贈別
　　芳草溫陽客歸心浙水西臨風青桂檝幾日白蘋溪
　　有所思〈一作長相思〉
　　欲唱元雲曲知音復誰是採掇情未來臨池畫春水
　　吳苑思
　　今人地藏古人骨古人花爲今人發江南何處葬西施謝豹空聞采香月
　　古意
　　麻姑井邊一株杏花開不如古時紅西鄰蔡家十歲女年年二月賣〈一作嗔〉東風
　　朝元引四首
　　帝燭熒煌下九天蓬萊宮曉玉爐煙無央〈一作窮〉鸞鳳隨金母來賀熏風一萬年
　　正〈一作玉〉殿雲開露冕旒下方珠翠壓鼇頭天雞唱罷南山曉〈一作曙〉春色光輝〈一作先歸〉十二樓
　　萬㝢靈祥擁帝居東華元老薦屠蘓龍池遙望非煙拜五色曈曨在玉壺
　　寶祚河宮一向清⻱魚天篆益分明近臣誰獻登封草五嶽齊呼萬歲聲
　　宿天竺寺
　　一宵何期此靈境五粒松香金地冷西僧示我髙隱心月在中峰葛洪井
　　賦得古蓮塘
　　闔閭宮娃能采蓮明珠作佩龍為船三千巧笑不復見江頭廢苑花年年
　　雙桂詠
　　青㝠結根易傾倒沃洲山中雙樹好瑠璃宮殿無斧聲石上蕭蕭伴僧老
　　夏日懷天台〈一作夏日有懷〉
　　竹齋睡餘柘漿清麟鳳誘我勞此生忽憶天台掩書坐澗雲起盡紅崢嶸
　　臨風歎
　　芙蓉樓中飲君酒驪駒結言春楊柳豫章花落不見歸一望東風堪白首
　　春日行
　　鶗鴂初鳴洲渚滿龍蛇洗鱗春水暖病多欲問山寺僧湖上人傳石橋斷
　　春歸去
　　九十春光在何處古人今人留不住年年白眼向黔婁唯放蠐螬飛上樹
　　蜀葵詠
　　綠衣宛〈一作去〉地紅倡倡熏風似舞諸女郎南鄰蕩子婦無賴錦機春夜成文章
　　南昌道中
　　古道夤緣蔓黃葛桓伊冡西春水闊村翁莫倚橫浦罾一半魚蝦屬鵜獺
　　子規思
　　春山杜鵑來幾日夜啼〈一作啼過〉南家復北家野人聽此坐惆悵恐畏踏落東園花
　　吳興秋思二首
　　不是苕溪厭看月天涯有程雲樹涼何意汀洲剰風雨白蘋今日似瀟湘
　　日夕鯤魚夢南國苕陽水髙迷渡頭故山秋風憶歸去〈一作秋風憶歸故山去〉白雲又被王孫留
　　閩川夢歸
　　千里潺湲建溪路夢魂一夕西歸去龍舼欲上巴獸灘越王金雞報天曙
　　竹十一首
　　不厭東溪綠〈一作碧〉玉君天壇雙鳳有時聞一峰曉似朝仙處青節森森倚絳雲
　　萬枝朝露學瀟湘杳靄孤亭白石涼誰道乖龍不得〈一作行〉雨春雷入地馬鞭狂
　　嘯入新篁一里行萬竿如罋鎖龍驚巢翡翠無尋處閑倚雲根刻姓名
　　青嵐箒亞思吾祖綠潤偏多憶蔡邕長聽南園風雨夜恐生鱗甲盡爲龍
　　迸玉閑抽上釣磯翠苗番次脫霞衣山童泥乞青驄馬騎過春〈一作青〉泉掣手飛
　　須〈一作獨〉題內史琅玕塢幾醉山陽瑟瑟村剰養萬莖將掃俗莫敎凡鳥鬧雲門
　　一溪雲母間靈花似到封侯逸士家誰識雌雄九成律子喬丹井在深涯
　　燕燕雛時紫米香野溪羞色過東牆諸兒莫抝成蹊筍從結髙籠養鳳皇
　　一節呼龍萬里秋數莖垂海六鼇愁更須瀑布峰前種雲裡闌干過子猷
　　邱壑誰堪話〈一作語〉碧鮮靜尋春譜認嬋娟會當小殺青瑤簡圖寫龜魚把上天
　　元圃千春閉玉叢湛陽一祖碧雲空不須騷屑愁江島今日南枝在國風
　　鍾陵秋夜
　　洪崖嶺上秋月明野客枕底章江清蓬壺宮闕不可夢一一入樓歸鴈聲
　　江上逢故人
　　十年蓬轉金陵道長哭〈一作笑〉青雲身不早故鄉逢盡白頭人〈一作故里相逢盡白頭〉清江顔色何曾老
　　水調詞十首
　　黠虜迢迢未肻和五陵年少重橫戈誰家不結空閨恨玉筯闌干妾最多
　　羽管慵調怨別離西園新月伴愁睂容華不分隨年去獨有妝樓明鏡知
　　憶餞良人玉塞行棃花三見換啼鶯邊場豈得勝閨閣莫逞琱弓過一生
　　惆悵江南早鴈飛年年辛苦寄寒衣征人豈不思鄉國只是皇恩〈一作家〉未放歸
　　水閣蓮開燕引雛朝朝攀折望金吾聞道磧西春不到花時還憶故園無
　　自從清野戍遼東舞袖香銷羅幌空幾度長安發梅栁節旄零落不成功
　　長夜孤眠倦錦衾秦樓霜月苦邊心征衣一倍裝綿厚猶慮交河雪凍深
　　瀚海長征古別離華山歸馬是何時仍聞萬乘尊猶屈裝束千嬌嫁郅支
　　沙塞依稀落日邊寒宵魂夢怯山川離居漸覺笙歌懶君逐嫖姚已十年
　　萬里輪臺音信稀傳聞移帳䕶金㣲㑹須麟閣留蹤跡不斬天驕莫議歸
　　送謝山人歸江夏
　　黃鶴春風二〈一作三〉千里山人佳期碧江水攜琴一醉楊栁堤日暮龍沙白雲起
　　閒居雜興五首
　　虞韶九奏音猶在只是巴童自棄遺閑臥清秋憶師曠好風揺動古松枝
　　一顧成周力有餘白雲閑釣五溪魚中原莫道無麟鳳自是皇家結網疎
　　長愛〈一作夀〉真人王子喬五松山月伴吹簫從他浮世悲生死獨駕蒼鱗〈一作龍〉入九霄
　　越里娃童錦作襦豔歌聲壓郢中姝無人説向張京兆一曲江南十斛珠
　　雲堆西望賊連營分閫何當舉義兵莫道羔裘無壯節古來成事盡書生
　　泉州刺桐花詠兼呈趙使君
　　髣髴三株植世間風光滿地赤城閑無因秉燭看竒樹長伴劉公醉玉山
　　海曲春深滿郡霞越人多種刺桐花可憐虎竹西樓色錦帳三千阿母家
　　石氏金園無此豔南都舊賦乏靈材只因赤帝宮中樹丹鳳新銜出世來
　　猗猗小豔夾通衢晴日熏風笑越姝只是紅芳移不得刺桐屏障滿中都
　　不勝攀折悵年華紅樹南看見海涯故國春風歸去盡何人堪寄一枝花
　　赤帝常〈一作嘗〉聞海上遊三千幢蓋擁炎州今來樹似離宮色紅翠斜敧〈一作攲斜〉十二樓
　　投贈福建桂常侍二首
　　後來台席更何人都䕶朝天拜近臣長笑當時漢卿士等閑恩澤畫麒麟
　　匝地歌鐘鎮海隅城池鞅掌舊名都不知珠履三千外更許侯嬴寄食無
　　隴西行四首
　　漢主東封報太平無人金闕議邊兵縱饒奪得林胡塞磧地桑麻種不生
　　誓掃匈奴不顧身五千貂錦喪胡塵可憐無定河邊骨猶是春閨夢裡人
　　隴戍三看塞草青樓煩新替䕶𦍑兵同來死者傷離別一夜孤魂哭舊營
　　黠虜生擒未有涯黑山營陣識龍蛇自從貴主和親後一半胡風似漢家
　　荅蓮花妓
　　近來詩思清於水〈一作月〉老去〈一作大〉風〈一作心〉情薄似雲已向昇天得門戶錦衾深愧卓文君
　　鏡道中吹簫
　　金欄〈一本作襴〉白的善〈一作苦〉篸𥰭雙鳳夜伴江南棲十洲人聽玉樓曉空向千山桃杏枝
　　贈野老
　　何年種芝白雲裏人傳先生老萊子消磨世上名利心澹若巗間一流水
　　酬元亨〈一作孚〉上人
　　一衲淨居雲夢合秋來詩思祝融髙何因知我津涯濶遠寄東溟六巨鼇
　　題徐穉湖亭
　　伏龍山橫洲渚地人如白蘋自生死洪崕成道二千年唯有徐君播青史
　　鄱陽秋夕
　　憶昔鄱陽旅遊日曾聽南家爭𢷬衣今夜重聞舊砧杵當時還見鴈南飛
　　飛龍引
　　長洲茂苑朝夕池映日含風結細漪坐當伏檻紅蓮披雕軒洞戶青蘋吹輕幌芳煙鬱金馥綺簷花簟桃李枝苕苕翡翠但相逐桂樹鴛鴦恆並宿
　　句
　　蟬聲將月短草色與秋長　比屋歌黃竹何人撼白榆〈以上見張爲主客圖〉　好看如鏡夜莫笑似弓時〈新月　見吟窗雜録〉　江湖水清淺不足掉鯨尾　飲水狼子瘦思日鷓鴣寒一鼎雄雌金液火十年寒暑鹿麑裘　寄語東流任斑鬢向隅終守鐵梭飛〈以上見北夢𤨏言〉　乾坤見了文章懶龍虎成來印綬疎　近來世上無徐庶誰向桑麻識臥龍〈見釣磯立談〉





　　御定全唐詩卷七百四十六
<集部,總集類,御定全唐詩>
　　欽定四庫全書
　　御定全唐詩巻七百四十七
　　李中
　　李中字有中隴西人仕南唐為淦陽宰碧雲集三巻今編詩四巻
　　春日作
　　和氣來無象物情還暗新乾坤一夕雨草木萬方春染〈一作澡〉水煙光媚催花鳥語頻髙臺曠望處歌詠屬詩人
　　寒江暮泊寄左偃
　　維舟蘆荻㟁離恨若為寛煙火人家逺汀洲暮雨寒天涯孤夢去篷底一燈殘不是憑騷雅相思寫亦難
　　喜春雨有寄
　　青春終日雨公子莫思晴任阻西園㑹且觀南畆耕最憐滋壠麥不恨濕林鶯父老應相賀豐年兆已成
　　魏夫人壇
　　仙壇遺跡在苔合落花明絳節何年返白雲終日生旋
　　新芳草色依舊偃松聲欲問希夷事音塵隔上清
　　訪洞神宮邵道者不遇
　　閒來仙觀問希夷雲滿〈一作隔〉星壇水滿池羽客不知何處去洞前花落立多時
　　寄贈致仕沈彬郎中
　　鶴氅換朝服逍遙雲水鄉有時乗一葉載酒入三湘塵夢年來息詩魔老亦〈一作更〉狂蓴羮與鱸鱠秋興㝡宜〈一作應〉長
　　贈別
　　行杯酌罷歌聲歇不覺前汀月又生自是離人魂易斷落花芳草本無情
　　送劉恭逰廬山兼寄令上人
　　松桂煙霞蔽梵宮詩流閑去訪支公石堂磬斷相逢夜五老月生谿影空
　　宿廬山白雲峰重道者院
　　絶頂松堂喜暫逰一宵𤣥論接浮丘雲開碧落星河近月出滄溟世界秋塵裏年光何急急夢中強弱自悠悠他時書劒酬恩了願逐鸞車看十洲
　　海上從事秋日書懐
　　悠悠旅宦役塵埃舊業那堪信未廻千里夢隨殘月斷一聲蟬送早秋來壺傾濁酒終難醉匣鎖青萍乆不開唯有搜吟遣懐抱涼風時復上髙臺
　　訪蔡文慶處士留題
　　幽人棲息處一到滌塵心蘚色花隂濶棊聲竹徑深籬根眠野鹿池面戲江禽多謝相留宿開樽拂素琴
　　寄廬岳鑒上人
　　岳寺棲缾錫常人親亦難病披青衲重晩剃白髭寒烘壁茶煙暗填溝木葉乾昔年皆禮謁頻到碧雲端
　　書小齋壁
　　其誰肯見尋冷淡少知音塵土侵閑榻煙波隔故林竹風醒晩醉牕月伴秋吟道在唯求已明時豈陸沈
　　懷王道者
　　閒思王道者逸格世難羣何處眠青嶂従來愛白雲酒沽應獨醉藥熟許誰分正作趨名計如何得見君
　　桃花
　　祗應紅杏是知音灼灼偏宜間竹隂幾樹半開金谷暁一溪齊綻武陵深艷舒百葉時皆重子熟千年事莫尋誰歩宋牆明月下好香和影上衣襟
　　思舊逰有感
　　長憶銜杯處酕醄尚未闌江南正煙雨樓上恰春寒好樹藏鶯宻平蕪徹野寛如今無處覔音信隔波瀾依韻和智謙上人送李相公赴昭武軍
　　暫別廟堂上雄藩去豁情秋風生鴈渚晩霧濕龍旌吟裏過侯服夢中歸帝城下車軍庶樂千里月華清
　　姑蘇懐古
　　闔閭興霸日繁盛復風流歌舞一塲夢煙波千古愁樵人歸野徑漁笛起扁舟觸目牽傷感將行又駐留蘇臺蹤跡在曠望向江濱徃事誰堪問連空草自春花疑西子臉濤想伍胥神吟盡情難盡斜陽照路塵
　　贈史虛白
　　致主嘉謀尚未伸慨然深志與誰論喚廻古意琴開匣陶出真情酒滿樽明月過溪吟釣艇落花堆席睡僧軒九重夢卜時終在莫向深雲獨閉門
　　贈蒯亮處士
　　著得新書義更幽負琴何處不遨逰𤣥宮寄宿月華冷羽客伴吟松韻秋滿戶煙霞思紫閣〈一作殿〉一帆風雨憶滄洲吾君側席求賢切未可懸瓢枕碧流
　　春夕偶作
　　早是春愁觸目生那堪春夕酒初醒貫珠聲罷人歸去半落桃花月在庭
　　子規
　　暮春滴血一聲聲花落年年不忍聴帶月莫啼江畔樹酒醒逰子在離亭
　　書王秀才壁
　　茅舎何寥落門庭長緑蕪貧來賣書劒病起憶江湖對枕暮山碧伴吟涼月孤前賢多晩逹莫歎有霜鬚
　　春日途中作
　　干祿趨名者迢迢別故林春風短亭路芳草異鄉心雨過江山出鶯啼村落深未知將雅道何處謝知音
　　依韻和蠡澤王去微秀才見寄
　　咫尺風騷客難諧面繼酬相思對煙雨一雁下汀州花影誰家塢笛聲何處樓榰笻朗吟罷搔首獨遲留
　　送孫孔二秀才逰廬山
　　廬山多勝景偏稱二君逰松徑蒼苔合花隂碧澗流傾壺同坐石搜句共登樓莫學天台客逢山即駐留
　　春日野望懐故人
　　野外登臨望蒼蒼煙景昬暖風醫病草甘雨洗荒村雲散天邉野〈一作影〉潮廻島上痕故人不可見倚杖役吟魂
　　逰𤣥真觀
　　閑吟〈一作閑〉逰古觀靜慮想神仙上景非難度隂功不易全醮壇松作蓋丹井蘚成錢浩浩紅塵裏誰來叩自然
　　劒客
　　恩酬期必報豈是輙輕生神劒沖霄去誰為〈一作為誰〉平不平
　　鶴
　　警露精神異沖天羽翼新千年一歸日誰識令威身
　　送致仕沈彬郎中逰茅山
　　掛卻朝冠披鶴氅羽人相伴恣遨逰忽因風月思茅嶺便挈琴樽上葉舟野寺宿時魂夢冷海門吟處水雲秋華陽洞府年光永莫向仙鄉擬駐留
　　題廬山東寺逺大師影堂
　　逺公遺跡在東林徃事名存動苦吟杉檜已依靈塔老煙霞空鎖影堂深入簾輕吹催香印落石幽泉雜磬音十八賢人消息斷蓮池千載月沈沈
　　庭葦
　　品格清於竹詩家景㝡幽從栽向池沼長似在汀洲玩好招溪叟棲堪待野鷗影疎當夕照花亂正深秋韻細堪清耳根牢好繫舟故溪髙㟁上冷淡有誰逰
　　寄左偃
　　每病風騷路荒涼人莫逰惟君還似我成癖未能休捨寐緣孤月忘形為九秋垂名如不朽那恨雪生頭
　　宿山店書懐寄東林令圖上人
　　一宿山前店旅情安可窮猨聲鄉夢後月影竹窓中南楚征途濶東吳舊業空虎溪蓮社客應笑此飄蓬
　　途中聞子規
　　春殘杜宇愁越客思悠悠雨歇孤村裏〈一作暮〉花飛逺水頭微風聲漸咽髙樹血應流因此頻廻首家山隔幾州
　　春日書懐
　　千峰雪盡鳥聲春日永〈一作永日〉孤吟野水濱霄漢路岐昇未得花時空拂滿衣塵
　　所思代人
　　巫峽雲深湘水遙更無消息夢空勞夢廻深夜不成寐起立閒庭花月髙
　　春晚過明氏閒居
　　寥寥陋巷獨扃門自樂清虛不厭貧數局棊中消永日一罇酒裏送殘春雨催綠蘚鋪三徑風送飛花入四鄰羨爾朗吟無外事滄洲何必去垂綸
　　贈重安寂道者
　　寒松肌骨鶴心情混俗陶陶隠姓名白髪只聞悲短景紅塵誰解信長生壺中日月存心近島外煙霞入夢清每許相親應計分琴餘常見話蓬瀛
　　江邉吟
　　風暖汀洲吟興生逺山如畫雨新晴殘陽影裏水東注芳草煙中人獨行閃閃酒帘招醉客深深綠樹隠啼鶯盤桓漁舎忘歸去雲靜髙空月又明
　　獻張義方常侍
　　雄飛看是逼嵓廊逸思常聞不暫忘公署靜眠思水石古屛閑展看瀟湘老來酒病雖然減秋杪詩魔更是狂乗興有時招羽客橫琴移月啟茅堂
　　贈永真〈一作貞〉杜翺少府
　　藍袍竹簡佐琴堂縣僻人稀覺日長愛靜不嫌官況冷苦吟從聽鬢毛蒼閒尋野寺聽秋水寄睡僧窓到夕陽鶱翥㑹應霄漢去漁竿休更戀滄浪
　　獻中書韓舎人
　　丹墀朝退後靜院即冥搜盡日捲簾坐前峰當檻秋烹茶留野客展畫看蹌洲見說東林夜尋常秉燭逰
　　獻徐舎人
　　清名喧四海何止並南金奧學羣英伏多才萬乗欽秩參金殿峻歩歴紫微深顧問承中旨絲綸演帝心褒雄饒義路賈馬避詞林下直無他事開門對逺岑軒窓來晚吹池沼歇秋霖蘚點生棊石茶煙過竹隂希夷元已逹躁競豈能侵羽客閑陪飲詩人伴靜吟自慙為滯物多幸辱虛襟此日重遭遇心期出陸沉
　　新秋有感
　　門巷涼秋至髙梧一葉驚漸添衾簟爽頓覺夢魂清暗促蓮開艷乍催蟬發聲雨降炎氣減竹引冷煙生戍客添歸思行人怯逺程未逢征鴈下漸聴夜砧鳴張翰思鱸興班姬詠扇情音塵兩難問蛩砌月空明
　　秋雨
　　竟日散如絲吟看半掩扉秋聲在梧葉潤氣逼書幃曲澗泉承去危簷燕帶歸寒蛩悲旅壁亂蘚滑漁磯爽欲除幽簟涼須換熟衣疎篷誰夢斷荒徑獨逰稀偏稱江湖景不妨鷗鷺飛㝡憐為瑞處南畆稻苗肥
　　寄廬山白大師
　　長憶尋師處東林寓泊時一秋同看月無夜不論詩泉美茶香異堂深磬韻遲鹿馴眠蘚徑猨苦呌霜枝別後音塵隔年來鬢髮衰趨名方汲汲未果再逰期
　　訪龍光智謙上人
　　忽起尋師興穿雲不覺勞相留看山雪盡日論風騷竹影揺禪榻茶煙上毳袍夢魂曾去否舊國阻波濤
　　送仙客
　　危言危行是男兒倚伏相牽豈足悲莫向汀洲時獨立悠悠斜日照江蘺
　　祀風師迎神曲〈第六句缺一字〉
　　太皥御風勾芒肇功蒼龍青旗爰候祥風律以和應以感通鼎俎修蠁時惟禮崇
　　柳二首
　　春來無樹不青青似共東風別有情閒憶舊居湓水畔數枝煙雨屬啼鶯
　　最愛青青水國中莫愁門外間花紅纎纎無力勝春色撼起啼鶯恨晚風
　　送廬阜僧歸山陽
　　山陽舊社終經夢容易言歸不可留瓶貯瀑泉離五老錫揺江雨上孤舟魚行細浪分沙觜雁逆髙風下葦洲遙想枚臯宅邉寺不知涼月共誰逰
　　投所知
　　孤琴塵翳劒慵磨自顧泥蟠欲奈何千里交親消息斷一庭風雨夢魂多題橋未展相如志叩角誰憐𡩋戚歌唯頼明公憐道在敢攜蓑笠釣煙波
　　寄左偃
　　蕭條陋巷綠苔侵何事君心似我心貧戶懶開元愛靜病身纔起便思吟閒留好鳥庭柯宻暗養鳴蛩砌草深況是清朝重文物無愁當路少知音
　　逰北山洞神宮
　　悶見塵中光景促仙鄉來禮紫陽君人居淡寂應難老道在虛無不可聞松檜穏棲三島鶴樓臺閑鎖九霄雲羨師向此朝星斗一炷清香午夜焚
　　思簡寂觀舊逰寄重道者
　　閑憶當年逰物外羽人曾許駐仙鄉溪頭烘藥煙霞暖花下圍碁日月長偷摘蟠桃思曼倩化成蝴蝶學䝉莊俗緣未斷歸浮世空望林泉意欲狂
　　雲
　　悠悠離洞壑冉冉上天津捧日終為異從龍自有因髙行四海雨暖拂萬山春靜與霞相近閑將鶴最親帝鄉歸莫問楚殿夢曾頻白向封中起碧從詩裏新冷容橫釣浦輕縷絆蟾輪不滯濃還淡無心巻復伸非煙聊擬議干呂〈一作千里〉在逡廵㑹作五般色為祥覆紫宸
　　徐司徒池亭
　　亭榭跨池塘澄入座涼扶疎皆竹柏冷淡似瀟湘萍嫩鋪波面苔深鎖㟁傍朝廻逰不厭僧到賞難忘稱收殘雨偏宜帶夕陽吟堪期謝眺醉好命嵇康奢侈心難及清虛趣長月明垂釣興何必憶滄浪
　　賦得江邉草
　　㟁春芳草合幾處思纒綿向暮江蘺雨初晴杜若煙靜宜幽鷺立逺稱碧波連送別王孫處萋萋南浦邉
　　江行夜泊
　　扁舟倦行役寂寂宿江干半夜風雷過一天星斗寒潮平沙觜沒霜苦鴈聲殘漁父何疎逸扣舷歌未闌
　　訪山叟留題
　　策杖尋幽客相攜入竹扃野雲生晚砌病鶴立秋庭茶美睡心爽琴清塵慮醒輪蹄應少到門巷草青青
　　江行晚泊寄湓城知友
　　孤舟相憶乆何處倍闗情野渡帆初落秋風蟬一聲江浮殘照濶雲散亂山橫漸去湓城逺那堪新月生
　　秋夕書懐
　　功名未立誠非晚骨肉分飛又入秋枕上不堪殘夢斷壁蛩窓月夜悠悠
　　感興
　　漁休渭水興周日龍起南陽相蜀時不遇文王與先主經天才業擬何為
　　舟中望九華山
　　排空蒼翠異輟櫂看崔嵬一面雨初歇九峰雲正開當時思水石便欲上樓臺隠去心難遂吟餘首懶廻僧休傳紫閣屛歇寫天台中有忘機者逍遙不可陪
　　漁父
　　煙冷暮江濱髙歌散誕身移舟過蓼㟁待月正絲綸亦與樵翁約同逰酒市春白頭雲水上不識獨醒人
　　贈上都紫極宮劉日新先生
　　道徳吾君重含貞本去華因知鍊神骨何必在煙霞棊散庭花落詩成海月斜瀛洲舊仙侶應許寄丹砂
　　勉同志
　　讀書與磨劒旦夕但忘疲儻若功名立那愁變化遲塵從侵硯席苔任滿庭墀明代搜揚切升沉莫問⻱
　　寄劉鈞秀才
　　掩戶當春畫知君志在詩閑花半落處幽客未來時野鳥穿莎〈一作沙〉徑江雲過竹籬㑹須明月夜與子水邉期
　　離亭前思有寄
　　酒醒江亭客纒綿恨別離笙歌筵散後風月夜長時耿耿看燈暗悠悠結夢遲若無騷雅分何計逹相思
　　贈上都先業大師
　　懶向人前著紫衣虛堂閑倚一條藜雖承雨露居龍闕終憶煙霞夢虎溪睡起暁窓風淅淅病來深院草萋萋有時乗興尋師去煮茗同吟到日西
　　思九江舊居三首
　　結茅曾在碧江隈多病貧身養拙來雨歇汀洲垂釣去月當門巷訪僧廻靜臨窓下開琴匣悶向牀頭潑酒醅逰宦等閒千里隔空餘魂夢到漁臺
　　門前煙水似瀟湘放曠優㳺興味長虛閣靜眠聴逺浪扁舟閒上泛殘陽鶴翹碧蘚庭除冷竹引清風枕簟涼犬吠疎籬明月上鄰翁擕酒到茅堂
　　無機終日狎沙鷗得意髙吟景且幽檻底江流偏稱月簷前山朶最宜秋遙村處處吹橫笛曲岸家家繫小舟別後再逰心未遂設屏惟畫白蘋洲
　　贈東林白大師
　　虎溪久駐靈蹤禪外詩魔尚濃巻宿吟銷永日移牀坐對千峰蒼苔冷鏁幽徑微風閒坐古松自說年來老病出門漸覺踈慵
　　春曉
　　殘燭猶存月尚明幾家幃幌夢魂驚星河漸沒行人動歴歴林梢百舌聲
　　聴鄭羽人彈琴
　　仙鄉景已清仙子啟琴聲秋月空山寂淳風一夜生莎間蟲罷響松頂鶴初驚因感浮華世誰憐太古情
　　秋夕書事寄友人
　　信斷闗河逺相思秋夜深砌蛩聲咽咽簷月影沈沈未遂青雲志那堪素髮侵吟餘成不寐徹曙四鄰砧
　　秋日途中
　　竹林已蕭索客思正如讐舊業吳江外新蟬楚驛頭遙天疎雨過列岫亂雲收今夕誰家宿孤吟月色秋
　　秋夜吟寄左偃
　　與君詩興素來狂況入清秋夜景長溪閣共誰看好月莎堦應獨聴寒螿卷中新句誠堪喜身外浮名不足忙㑹約垂名繼前哲任他𤣥髪盡如霜
　　竹
　　森森移得自山莊植向空庭野興長便有好風來枕簟更無閑夢到瀟湘廕來砌蘚經疎雨引下溪禽帶夕陽閒約羽人同賞處安排棊局就清涼
　　懐廬岳舊逰寄劉鈞因感鑒上人
　　昔年廬岳閑逰日乗興因尋物外僧寄宿愛聴松葉雨論詩惟對竹窓燈各拘片祿尋分別髙謝浮名竟未能一念支公安可見影堂何處暮雲凝
　　依韻酬智謙上人見寄
　　性拙才非逸同心友亦稀風昬秋病眼霜濕夜吟衣鶯谷期猶負蘭陔養不違吾師惠佳句勝得楚金歸
　　落花
　　年年三月暮無計惜殘紅酷恨西園雨生憎南陌風片隨流水逺色逐斷霞空悵望叢林下悠悠飲興窮
　　題柳
　　折向離亭畔春光滿手生羣花豈無艷柔質自多情夾㟁籠溪月兼風撼野鶯隋隄三月暮飛絮想縱橫
　　贈謙眀上人
　　雖寄上都眠竹寺逸情終憶白雲端閑登鍾阜林泉晩夢去沃洲風雨寒新試茶經煎有興舊嬰詩病捨終難常聞秋夕多無寐月在髙臺獨憑欄
　　書蔡隠士壁
　　病後霜髭出衡門寂寞中蠧侵書帙損塵覆酒罇空池暗菰蒲雨徑香蘭蕙風幽閒已得趣不見卜窮通
　　贈鍾尊師遊茅山
　　笻杖擔琴背俗塵路尋茅嶺有誰羣仙翁物外應相遇靈藥壺中必許分香入肌膚花洞酒冷侵魂夢石牀雲伊予亦有朝修志異日遨逰願見君
　　訪徐長史留題水閣
　　君家池閣靜一到且淹留坐聴蒹葭雨如看島嶼秋杯盤深有興吟笑迥忘憂更愛幽竒處雙雙下野鷗
　　夕陽
　　影未沈山水面紅遙天雨過促征鴻魂銷舉子不囘首閒照槐花驛路中
　　鸂𪄠
　　流品是鴛鴦翻飛雲水鄉風髙離極浦煙暝下方塘比鷺行藏別穿荷羽翼香雙雙浴輕浪誰見在瀟湘
　　所思
　　離思春來切誰能慰寂寥花飛寒食過雲重楚山遙耿耿夢徒徃悠悠鬢易凋那堪對明月獨立水邉橋








　　御定全唐詩巻七百四十七
　　欽定四庫全書
　　御定全唐詩卷七百四十八
　　李中
　　春閨辭二首
　　巻簾遲日暖睡起思沈沈遼海音塵逺春風旅館深疎篁留鳥語曲砌轉花隂寄語長征客流年不易禁不得遼陽信春心何以安鳥啼窓樹曉夢斷碧煙殘綠鑑開還懶紅顔駐且難相思誰可訴時取舊書看
　　臘中作
　　冬至雖雲逺渾疑朔漠中勁風吹大野宻雪翳髙空泉凍如頑石人藏類蟄蟲豪家應不覺獸炭滿爐紅
　　海城秋日書懐寄朐山孫明府
　　槐柳蟬聲起渡頭海城孤客思悠悠青雲展志知何日皓月牽吟又入秋鑑裏漸生潘岳鬢風前猶著卜商裘鳴琴良宰揮毫士應笑蹉跎身未酬
　　題柴司徒亭假山
　　疊石峩峩象翠微逺山魂夢便應稀從教蘚長添峰色好引泉來作瀑飛螢影夜攢疑燒起茶煙朝出認雲歸知君創得茲幽致公退吟看到落暉
　　都下寒食夜作
　　香塵未歇暝煙收城滿笙歌事勝逰自是離人睡長早千家簾巻月當樓
　　客中春思
　　又聴黃鳥綿蠻目斷家鄉未還春水引將客夢悠悠遶遍闗山
　　所思
　　門掩殘花寂寂簾垂斜月悠悠縱有一庭萱草何曾與我忘憂
　　江館秋思因成自勉
　　江邉候館幽汀鳥暝煙收客思雖悲月詩魔又愛秋聲名都是幻窮達未能憂散逸憐漁父波中漾小舟
　　[[#{{{1}}}|{{{1}}}]]
　　訟閑徵賦畢吏散巻簾時聴雨入秋竹留僧覆舊棋得詩書落葉煮茗汲寒池化俗功成後煙霄㑹有期
　　廬山
　　控壓潯陽景崔巍古及今勢雄超地表翠盛接天心湓浦春煙列〈一作到〉星灣晩景沉圖經宜細覽題詠卒難任靖節門遙對庾公樓俯臨參差含積雪隠映見歸禽峭拔推雙劒清虛數二林白蓮池宛在翠輦事難尋天近星河冷龍歸洞穴深谷春攢錦繡石潤疊瓊琳𤣥鶴傳仙拜青猨伴客吟泉通九江逺雲出幾州隂冬有靈湯溢夏無炎暑侵他年如遂隠五老是知音
　　送孫霽書記赴夀陽辟命
　　辟命羨君赴其如愴別情酒闌汀樹晚帆展野風生淮靜寒煙歛村遙夜火明醉沈朐嶺夢吟達夀春城舊友揺鞭接元戎埽榻迎雪晴蓮幕啟雲散桂山橫王粲從軍畫陳琳草檄名知君提健筆重振此嘉聲
　　聴蟬寄朐山孫明府
　　忽聽新蟬發客情其奈何西風起槐桞故國阻煙波壠笛悲猶少巴猨恨未多不知陶靖節還動此心麼
　　秋江夜泊寄劉鈞正字
　　閒憶詩人思倍勞維舟清夜泥風騷魚龍不動澄江逺雲霧皆收皎月髙潮滿釣舟迷浦嶼霜繁野樹呌猨猱此時吟苦君知否雙鬢從他有二毛
　　贈朐山孫眀府
　　縣庭無事似山齋滿砌青青旋長苔閑撫素琴曹吏散自烹新茗海僧來買將病鶴勞心養移得閑花用意栽幾度訪君留我醉罋香皆值酒新開
　　贈海上書記張濟員外
　　鵬霄休歎志難伸貧病雖縈道且存阮瑀不能専筆硯嵇康惟要樂琴尊春風滿院空欹枕芳草侵堦獨閉門劒有塵埃書有蠧昔年心事共誰論
　　對竹
　　懶穿幽徑衝鳴鳥忍踏清隂損翠苔不似閉門欹枕聴秋聲如雨入軒來
　　送朐山孫明府赴夀陽幕府辟命
　　堪羨元戎虛右席便承綸綍起〈一作赴〉金臺菊叢憔悴陶潛去蓮幕光輝阮瑀來好向尊罍陳妙畫定應書檄播雄才預愁別後相思處月入閒窓逺夢廻
　　經廢宅
　　一夢奢華去不還斷牆花發豈堪看玉纎素綆知何處金井梧枯碧甃寒
　　溪邉吟
　　鸂𪄠雙飛下碧流蓼花蘋穗正含秋茜裙二八採蓮去笑衝微雨上蘭舟
　　得故人消息
　　多難分離久相思每淚垂夢歸殘月曉信到落花時未必乖良㑹何當有後期那堪樓上望煙水接天涯
　　芳草
　　二月正綿綿離情被爾牽四郊初過雨萬里正鋪煙眷戀殘花惹留連醉客眠飄香是杜若最憶楚江邉
　　江南春
　　千家事勝逰景物可忘憂水國樓臺晚春郊煙雨收鷓鴣啼竹樹杜若媚汀洲永巷歌聲逺王孫㑹莫愁
　　悼亡
　　巷深芳草細門靜綠楊低室邇人何處花殘月又西武陵期已負巫峽夢終迷獨立銷魂乆雙雙好鳥啼
　　春晏寄從弟徳潤
　　相思禁煙近樓上動吟魂水國春寒在人家暮雨昏朱橋通竹樹香徑匝蘭蓀安得吾宗㑹髙歌醉一尊
　　贈致仕沈彬郎中
　　自言㛰嫁畢塵事不闗心老去詩魔在春來酒病深山翁期採藥海月伴鳴琴多謝維舟處相留接靜吟
　　憶溪居
　　竹軒臨水靜無塵別後鳬鷖入夢頻杜若菰蒲煙雨歇一溪春色屬何人
　　登下蔡縣樓
　　長涯煙水又含秋吏散時時獨上樓信斷蘭臺鄉國逺依稀王粲在荊州
　　下蔡春偶作
　　旅館飄飄類斷蓬悠悠心緒有誰同一宵風雨花飛後萬里鄉闗夢自通多難不堪容鬢改沃愁惟怕酒杯空採蘭扇枕何時遂洗慮焚香叩上穹
　　再逰洞神宮懐邵羽人有感
　　重向煙蘿省舊逰因尋遺跡想浮丘峰〈一作松〉頭鶴去三清逺壇畔月明千古秋泉落小池清復咽雲從髙嶠起還收自慚未得沖虛術白髮無情漸滿頭
　　秋雨二首
　　飄灑當窮巷苔深落葉鋪送寒來客館滴夢在庭梧逼砌蛩聲斷侵窓竹影孤遙思漁叟興蓑笠在江湖竟日聲蕭颯兼風不暫闌竹窓秋睡美荻浦夜漁寒地僻苔生易林疎鳥宿難誰知苦吟者坐聴一燈殘
　　經古觀有感
　　古觀寥寥枕碧溪偶思前事立殘暉漆園化蝶名空在柱史猶龍去不歸丹井泉枯苔鎖合醮壇松折鶴來稀囘頭因歎浮生事夢裏光隂疾若飛
　　吉水春暮訪蔡文慶處士留題
　　無事無憂鬢任蒼濁醪閒酌送韶光溟濛雨過池塘暖狼藉花飛硯席香好古未嘗疎典冊懸圖時要看瀟湘戀君清話難留處歸路迢迢又夕陽
　　烈祖孝髙輓歌二首
　　誰觧叩乾闗音容去不還位方尊北極夀忽殞南山鳳輦應難問龍髯不可攀千秋遺恨處雲物鎖橋山仙馭歸何處蒼蒼問且難華夷喧道徳陵壠葬衣冠御水穿城咽宮花泣露寒九疑消息斷空望白雲端
　　贈海上觀音院文依上人
　　煙霞海邉寺髙臥出門慵白日少來客清風生古松虛窓從燕入壊屐任苔封幾度陪師話相留到暮鐘
　　秋夕病中作
　　臥病當秋夕悠悠枕上情不堪拋月色無計避蟲聲煎藥惟憂澀停燈又怕明曉臨清鑑裏應有白髭生
　　寄黃鶚秀才
　　長憶狂逰日惜春心恰同預愁花片落不遣酒壺空草軟眠難捨鶯嬌聴莫窮如今千里隔搔首對秋風
　　春日書懐寄朐山孫明府
　　一作邉城客閑門兩度春鶯花深院雨書劒滿牀塵紫閣期終負青雲道未伸猶憐陶靖節詩酒每相親
　　柴司徒宅牡丹
　　暮雲欄檻有佳期公子開顔乍拆時翠幄宻籠鶯未識好香難掩蝶先知願陪妓女爭調樂欲賞賓朋預課詩只恐卻隨雲雨去隔年還是動相思
　　贈王道者
　　混俗從教鬢似銀世人無分得相親槎流海上波濤濶酒滿壺中天地春功就不看丹竈火性閒時拂玉琴塵仙家變化誰能測只恐洪崖是此身
　　春閨辭二首
　　塵昏菱鑑懶修容雙臉桃花落盡紅玉塞夢歸殘燭在曉鶯窓外囀梧桐
　　邉無音信暗消魂茜袖香裙積淚痕海燕歸來門半掩悠悠花落又黃昏
　　暮春懐故人
　　池館寂寥三月盡落花重疊蓋莓苔惜春眷戀不忍掃感物心情無計開夢斷美人沈信息目穿長路倚樓臺琅玕繡叚安可得流水浮雲共不廻
　　秋日登潤州城樓
　　虛樓一望極封疆積雨晴來野景長水接海門鋪逺色稻連京口發秋香鳴蟬歴歴空相續歸鳥翩翩自著行吟罷倚欄深有思清風留我到斜陽
　　晩春客次偶吟
　　暫駐征輪野店間悠悠時節又春殘落花風急宿酲解芳草雨昏春夢寒慙逐利名頭易白欲眠雲水志猶難卻憐村寺僧相引閒上虛樓共倚欄
　　對雨寄朐山林番眀府
　　竟日如絲不暫停莎堦閒聴滴秋聲斜飄虛閣琴書潤冷逼幽窓夢寐清開戶只添搜句味看山還阻上樓情遙知公退琴堂靜坐對蕭騷飲興生
　　落花
　　殘紅引動詩魔懐古牽情奈何半落銅臺月暁亂飄金谷風多悠悠旋逐流水片片輕粘短莎誰見長門深鎖黃昬細雨相和
　　燕
　　豪家五色泥香銜得營巢太忙喧覺佳人晝夢雙雙猶在雕梁
　　鶯
　　羽毛特異諸禽出谷堪聴好音薄暮欲棲何處雨昬楊柳深深
　　宿山中寺
　　寄宿深山寺惟逢老病憎風吹幾世樹雲暗暮秋燈瞑目忘塵慮談空入上乗眀晨返名路何計戀南能
　　海上載筆依韻酬左偃見寄
　　都城分別後海嶠夢魂迷吟興疎煙月邉情起鼓鼙戍旗風颭小營柳霧籠低草檄無餘刃難將阮瑀齊
　　春晩招魯從事
　　袞袞利名役常嗟聚㑹稀有心逰好景無術駐殘暉南陌草爭茂西園花亂飛期君舉杯酒不醉莫言歸
　　和易秀才春日見寄
　　每恨多流落吾徒不易親相逢千里客共醉百花春小檻山當面閒堦桞拂塵何時卜西上眀月桂枝新
　　送黃〈一作王〉秀才
　　雨餘飛絮亂相別思難任酒罷河橋晩帆開煙水深蟾宮須展志漁艇莫牽心岐路從茲逺雙魚信勿沈
　　庭竹
　　偶自山僧院移歸傍砌栽好風終日起幽鳥有時來篩月牽詩興籠煙伴酒杯南窓睡輕起蕭颯雨聲廻
　　送戴秀才
　　巳是殊鄉客送君重慘然河橋乍分首槐柳正鳴蟬短櫂離幽浦孤帆觸逺煙清朝重文物變化莫遷延
　　病中〈一作起〉作
　　閒齋病初起心緒復悠悠開篋羣書蠧聴蟬滿樹秋詩魔還漸動藥債未能酬為憶前山色扶持上小樓
　　離家
　　送別人歸春日斜獨鞭羸馬指天涯月生江上鄉心動投宿□〈一作狼〉忙近酒家
　　村行
　　極目青青壠麥齊野塘波濶下鳬鷖陽烏景暖林桑宻獨立閒聴戴勝啼
　　獻喬侍郎
　　位望誰能並當年志已伸人間傳鳳藻天上演龍綸賈馬才無敵褒雄譽益臻除奸深繫念致主迥忘身諫疏縱橫上危言果敢陳忠貞雖貫世消長豈由人慷慨辭朝闕迢遙渉路塵千山眀夕照孤櫂渡長津杜宇聲方切江蘺色正新巻舒唯合道喜慍不勞神禪客陪清論漁翁作近鄰靜吟窮野景狂醉養天真格論思名士輿情渇直臣九霄恩復降比戶意皆忻卻入鴛鸞序終身〈一作承〉顧問頻漏殘丹禁曉日暖玉墀春鑒物心如水憂時鬢若銀惟期康庶事永要敘彜倫貴賤知無間孤寒必許親幾多沈滯者拭目望陶鈞
　　獻中書張舎人
　　仙桂從攀後人間播大名飛騰諧素志霄漢是前程持憲威聲振司言品秩清簾開春酒醒月上草麻成丹陛凌晨對青雲逐歩生照人裵玉瑩鑒物憲陂眀下直無他事閒逰恣逸情林僧開戶接溪叟掃苔迎煮茗山房冷垂綸野艇輕神清宜放曠詩苦益縱橫餘刃時皆仰嘉謀衆佇行四方觀啟沃畢〈一作必〉竟念孤平
　　海上和郎戩員外赴倅職
　　宋玉逢秋何起悲新恩委寄好開眉班升鴛鷺頻經歲任佐龔黃必暫時乍對煙霞吟海嶠應思蘋蓼夢江湄一朝鳳詔重徵入鵬化那教尺鷃知
　　又送赴闗
　　心似白雲歸帝鄉暫停良畫別龔黃煙波乍曉浮蘭櫂魂夢先飛近御香一路伴吟汀草綠幾程清思水風涼想應敷對忠言後不放卿雲離太陽
　　書郭判官幽齋壁
　　不妨公退尚清虛剏得幽齋興有餘要引好風清戶牖旋栽新竹滿庭除傾壺待客花開後煮茗留僧月上初更有野情堪愛處石牀苔蘚似匡廬
　　石棊局獻時宰
　　得從岳叟誠堪重卻獻臯夔事更宜公退啟枰書院靜日斜收子竹隂移適情豈待樵柯爛罷局還應屐齒隳預想幽窓風雨夜一燈閑照覆圖時
　　海城秋夕寄懐舎弟
　　鳥棲庭樹夜悠悠枕上誰知淚暗流千里夢魂迷舊業一城砧杵搗殘秋窓閒寂寂燈猶在簾外蕭蕭雨未休早晩萊衣同著去免悲流落在邉州
　　和夏侯秀才春日見寄
　　綿蠻黃鳥不堪聽觸目離愁怕酒醒雲散碧山當晩檻雨催青蘚匝春庭尋芳懶向桃花塢垂釣空思杜若汀晝夢不成吟有興揮毫書在枕邉屏
　　送夏侯秀才
　　江村揺落暮蟬鳴執手臨岐動別情古㟁相看殘照在片帆難駐好風生牽吟一路逢山色醒睡長汀對月眀況是清朝至公在預知喬木定遷鶯
　　江南重㑹友人感舊二首
　　江南重㑹面聊話十年心共立黃花畔空驚素髪侵斜陽浮逺水歸鳥下疎林牽動詩魔處涼風村落砧長江落照天物景似當年憶昔攜村酒相將上釣船狂歌紅蓼㟁驚起白鷗眠今日趨名急臨風一黯然
　　己未歲冬捧宣頭離下蔡
　　詔下如春煦巢南志不違空將感恩淚滴盡〈一作盡滴〉冒寒衣覆載元容善形骸果得歸無心慙季路負米覲親闈
　　哭舎弟二首
　　鴻雁離羣後成行憶日存誰知歸故里只得奠吟魂蟲蠧書篋人稀草擁門從茲長慟後獨自奉晨昏浮生多夭枉惟爾最堪悲同氣未歸日慈親臨老時舊詩傳海嶠〈舎弟有詩云夢斷海山逺夜長風雨多傳至海上〉新塜枕江湄遺稚嗚嗚處黃昬繞繐帷
　　書情寄詩友
　　默黙誰知我裵囘野水邉詩情長若舊吾事更無先芳草人稀地殘陽雁過天靜思吟友外此意復誰憐
　　讀蜀志
　　鼎分天地日先主力元微魚水從相得山河遂有歸任賢無間忌報國盡神機草昧爭雄者君臣似此稀
　　獻張拾遺
　　官資清貴近丹墀性格孤髙世所稀金殿日開親鳳扆古幈時展看漁磯酒醒虛閣秋簾捲吟對疎篁夕鳥歸獻替頻陳忠譽播鵬霄萬里展雄飛
　　獻中書湯舎人
　　慶雲呈瑞為明時演暢絲綸在紫微鑾殿對時親舜日鯉庭過處著萊衣閒尋竹寺聴啼鳥吟倚江樓戀落暉隔座銀屏看是設一門清貴古今稀
　　海上太守新剏東亭
　　使君心智杳難同選勝開亭景莫窮髙敞軒窓迎海月預栽花木待春風靜披典籍堪師古醉擁笙歌不礙公滿徑苔紋疎雨後入簷山色夕陽中偏宜下榻延徐孺最稱登門禮孔融事簡豈妨頻賞翫況當為政有餘功
　　宮詞二首
　　門鏁簾垂月影斜翠華咫尺隔天涯香鋪〈一作銷〉羅幌不成夢背壁銀缸落盡花
　　金波寒透水精簾燒盡沉檀手自添風逓笙歌門已掩翠華何處夜厭厭
　　採蓮女
　　晩涼含笑上蘭舟波底紅粧影欲浮陌上少年休植足荷香深處不廻頭
　　鍾陵春思
　　沈沈樓影月當午冉冉風香花正開芳草迢迢滿南陌王孫何處不歸來
　　贈夏秀才
　　軒車紫陌競尋春獨掩衡門病起身歩月怕傷三徑蘚取琴因拂一牀塵明時儻有丹枝分青鑑從他素髮新況是青雲知已在原思生計莫憂貧
　　夏日書依上人壁
　　門外塵飛暑氣濃院中蕭索似山中最憐煮茗相留處疎竹當軒一榻風
　　下蔡春暮旅懐
　　柳過春霖絮亂飛旅中懐抱獨棲棲月生淮上雲初散家在江南夢去迷髮白每慙清鑑啟心孤長怯子規啼拜恩〈一作章〉為養慈親急願向明朝捧紫泥
　　捧宣頭許歸侍養
　　泥書捧處聖恩新許覲庭闈養二親螻蟻至微寧足數未知何處荅穹旻
　　途中作〈逢舊識聞老親所患不至加甚〉
　　煙波渉歴指家林欲到家林懼卻深得信慈親痾瘵減當時寛勉採蘭心
　　都下再㑹友人
　　誰言多難後重㑹喜淹留欲話闗河夢先驚鬢髪秋浮雲空冉冉逺水自悠悠多謝開青眼擕壺共上樓



　　御定全唐詩巻七百四十八
　　欽定四庫全書
　　御定全唐詩巻七百四十九
　　李中
　　登毗陵青山樓
　　髙樓閒上對晴空豁目開襟半日中千里吳山清不斷一邉遼海浸無窮人生歌笑開花霧〈一作露〉世界興亡落葉風吟罷倚欄何限意囘頭城郭暮煙籠
　　晉陵罷任寓居依韻和陳銳秀才見寄
　　掩門三徑莓苔綠車馬誰來陋巷間臥棄琴書公幹病笑迎風月歩兵閒當秋每謝蛬清耳漸老多慙酒借顔濟物未能伸一術敢於明代愛青山
　　春苔
　　春霖催得鎖煙濃竹院莎齋徑小通誰愛落花風味處莫愁門巷襯殘紅
　　夏雲
　　如峰形狀在西郊未見從龍上泬寥多謝好風吹起後
　　化為甘雨濟田苗
　　書夏秀才幽居壁
　　永巷苔深戶半開牀頭書劒積塵埃最憐小檻疎篁晩幽鳥雙雙何處來
　　紅花
　　紅花顔色掩千花任是猩猩血未加染出輕羅莫相貴古人崇儉誡奢華
　　安福縣秋吟寄陳銳祕書
　　縣庭事簡得餘功詩興秋來不可窮臥聽寒蛬莎砌月行衝落葉水村風愁髭漸去人前白醉面猶憐鑑裏紅苦恨交親多契濶未知良㑹㡬時同
　　新喻縣酬王仲華少府見貽
　　事簡開樽有逸情共忻官舎月華清每慙花欠河陽景長愧琴無單父聲未泰黎元慚曠職縱行謙直是虛名與君盡力行公道敢向昌朝俟陟眀
　　暮春有感寄宋維員外
　　杜宇聲中老病心此心無計駐光隂西園雨過好花盡南陌人稀芳草深喧夢卻嫌鶯語老伴吟惟怕月輪沉眀年才候東風至結駟期君預去尋
　　題吉水縣㕔前新栽小松
　　劚開幽澗蘚苔斑移得孤根植砌前影小未遮官舎月翠濃猶帶舊山煙羣花解笑香寧乆衆木雖髙節不堅輸我婆娑欄檻內晩風蕭颯學幽泉
　　贈〈一作貽〉念法華經綬上人
　　五更初起掃松堂瞑目先焚一炷香念徹蓮經誰得見千峰巖外曉蒼蒼
　　秋日途中
　　信歩騰騰野㟁邉離家都為利名牽疎林一路斜陽裏颯颯西風滿耳蟬
　　宿韋校書幽居
　　溪上髙眠與鶴閒開樽留我待柴闗園林月白秋霖歇一夜泉聲似故山
　　依韻和友人秋夕見寄
　　夕風庭葉落誰見此時情不作闗河夢空聞砧杵聲㑹須求至理何必歎無成好約髙僧宿同看海月生
　　吉水作尉酬髙援秀才見贈
　　佐邑慙無術敢言貧與清風騷誰是主煙月自闗情巻箔當山色開窓就竹聲憐君惠嘉句資我欲垂名
　　送智雄上人
　　忽起遊方念飄然不可留未知攜一錫乗興向何州古㟁春雲散遙天晩雨收想應重㑹面風月又清秋
　　覽友人巻
　　新詩開巻處造化竭精英雪霽楚山碧月髙湘水清初吟塵慮息再味古風生自此寰區內喧騰二雅名
　　送人南逰
　　浪跡天涯去南荒必動情草青虞帝廟雲暗夜郎城越鳥驚鄉夢蠻風解宿酲早思歸故里華髮等閒生
　　晉陵縣夏日作
　　事簡公庭靜開簾暑氣中依經煎綠茗入竹就清風至論招禪客忘機憶釣翁晩涼安枕簟海月出牆東
　　郵亭蚤起
　　郵舎殘燈在村林雞唱頻星河吟裏曉川陸望中春舊友青雲貴殊鄉素髪新悠悠念行計難更駐征輪
　　客中寒食
　　旅次經寒食思鄉淚濕巾音書天外斷桃李雨中春欲飲都無緒唯吟似有因輸他郊郭外多少踏青人
　　旅館秋夕
　　寥寥山館裏獨坐酒初醒舊業多年別秋霖一夜聴砌蛬聲漸息窓燭影猶停蚤晚無他事休如泛水萍
　　宿青溪米處士幽居
　　寄宿溪光裏夜涼髙士家養風窓外竹呌月水中蛙靜慮同搜句清神旋煮茶唯憂暁雞唱塵裏事如麻
　　維舟秋浦逢故人張矩同泊
　　缷帆清夜碧江濱冉冉涼風動白蘋波上正吟新霽月㟁頭恰見故鄉人共驚別後霜侵鬢互說年來疾逼身且飲一壺銷百恨㑹須遭遇識通津
　　代別
　　明日鳴鞭天一涯悠悠此夕怯分離紅樓有恨金波轉翠黛無言玉筯垂浮蟻不能迷逺意廻紋從此寄相思花時定是慵開鑑獨向春風忍掃睂
　　悼懐王喪妃
　　花綻花開事可驚暫來浮世返蓬瀛楚宮夢斷雲空在洛浦神歸月自眀香解返魂成浪語膠能續斷是虛名音容寂寞春牢落誰㑹樓中獨立情
　　酒醒
　　睡覺花隂芳草軟不知眀月出牆東杯盤狼籍人何處聚散空驚似夢中
　　送虞道士
　　煙霞聚散通三島星斗分眀在一壺笑說餘杭沽酒去蔡家重要㑹麻姑
　　懐舊夜吟寄趙杞
　　長笛聲中海月飛桃花零落滿庭墀魂銷事去無尋處酒醒孤吟不寐時萱草豈能忘積恨尺書誰與逹相思悠悠方寸何因解明日江樓望渺瀰
　　宿臨江驛
　　候館寥寥輟櫂過酒醒無奈旅愁何雨昬郊郭行人少葦暗汀洲宿鴈多干祿已悲凋髮鬢結茅終愧負煙蘿篇章早晚逢知已苦志忘形自有魔
　　途中柳
　　翠色晴來近長亭路去遙無人折煙縷落日拂溪橋
　　隔牆花
　　顔色尤難近馨香不易通朱門金鎖隔空使怨春風
　　廣陵寒食夜
　　廣陵寒食夜豪貴足佳期紫陌人歸後紅樓月上時綺羅香未歇絲竹韻猶遲明日踏青興輸他輕薄兒
　　寄廬山莊隱士
　　煙蘿擁竹闗物外自求安逼枕溪聲近當簷岳色寒藥苖應自採琴調對誰彈待了浮名後依君共掛冠
　　吉水寄閻侍御〈時公調官瀑川〉
　　何處懐君切令人慾白頭偶尋花外寺獨立水邉樓不得論休戚何因校獻酬吟餘興難盡風笛起漁舟
　　送張維貞少府之江隂
　　相送煙汀畔酒闌登小舟離京梅雨歇到邑早蟬秋俗必期康濟詩誰互唱酬晩涼諸吏散海月入〈一作上〉虛樓
　　鍾陵禁煙寄從弟
　　落絮飛花日又西踏青無侶草萋萋交親書斷竟不到忍聴黃昏杜宇啼
　　夜泊江渚
　　水鄉眀月上晴空汀島香生杜若風不是當年獨醒客且沽邨酒待漁翁
　　吉水縣依韻酬華松秀才見寄
　　官況蕭條在水村吏歸無事好論文枕欹獨聴殘春雨夢去空尋五老雲竹徑每憐和蘚歩禽聲偏愛隔花聞詩情冷淡知音少獨喜江臯得見君
　　貽廬山清溪觀王尊師
　　霞帔星冠復杖藜積年修鍊住靈溪松軒睡覺冷雲起石磴坐來春日西採藥每尋巖徑逺彈琴常到月輪低鼎中龍虎功成後海上三山去不迷
　　王昭君
　　蛾眉翻自累萬里䧟窮邉滴淚胡風起寛心漢月圎飛塵長翳日白草自連天誰貢和親策千秋汚簡編
　　送姚端先輩歸寧
　　知君歸覲省稱意渉通津解䌫汀洲曉張帆煙水春牽吟芳草逺貰酒亂花新拜慶庭闈處蟾枝香滿身
　　江村晩秋作
　　髙秋水村路隔㟁見人家好是經霜葉紅於帶露花臨罾魚易得就店酒難賖吟興胡能盡風清日又斜
　　蛩
　　月冷莎庭夜巳深百蟲聲外有清音詩情正苦無眠處愧爾堦前相伴吟
　　感秋書事
　　宦途憔悴雪生頭家計相牽未得休紅蓼白蘋消息斷舊溪煙月負漁舟
　　訪廬山歸章禪伯
　　沈沈石室疎鐘後寂寂莎池片月明多少學徒求妙法要於言下悟無生
　　廬山棲隱洞譚先生院留題
　　壇畔歸雲冷濕襟拂苔移石坐花隂偶然醒得莊周夢始覺𤣥門興味深
　　江行值暴風雨
　　風狂雨暗舟人懼自委神明志不邪投得葦灣波浪息㟁頭煙火近人家
　　杪秋夕吟懐寄宋維先輩
　　江島窮秋木葉稀月髙何處搗寒衣苦嗟不見登龍客此夜悠悠一夢飛
　　七夕
　　星河耿耿正新秋絲竹千家列綵樓可惜穿針方有興纎纎初月苦難留
　　吉水作尉時酬閻侍御見寄
　　謬佐驅雞任常思賦鵩人〈時閻公謫官吉州〉未諧林下約空感病來身鏁徑青苔老鋪階紅葉新相思不可見猶喜得書頻
　　清溪逄張惟貞秀才
　　洞隠紅霞外房開碧嶂根昔年同鍊句幾夜共聴猨考古書千巻忘憂酒一樽如今歸建業雅道喜重論
　　送閻侍御歸闕
　　羨君乗紫詔歸路指通津鼓櫂煙波暖還京雨露新趨朝丹禁暁聳轡九衢春自愧湮沈者隨軒未有因甲子歲罷吉水縣過鍾陵時暮春維舟江渚謁柴太尉席上作
　　公侯延駐暫踟躕況值風光三月初亂落杯盤花片小靜籠池閣桞隂疎舟維南浦程雖阻飲預西園興有餘卻笑田家門下客當時容易歎車魚
　　海上春夕旅懐寄左偃〈此詩與下蔡春暮旅懐略同〉
　　桞過清明絮亂飛感時懐舊思悽悽月生樓閣雲初散家在汀洲夢去迷髮白每慙清鑑啟酒醒長怯子規啼北山髙臥風騷客安得同吟復杖藜
　　江次維舟登古寺
　　輟櫂因過古梵宮荒涼門徑鏁苔茸綠隂滿地前朝樹清韻含風後殿鐘童子縱慵眠壊榻老僧躭話指諸峰吟餘卻返來時路回首盤桓尚駐笻
　　春日招宋維先輩
　　甕中竹葉今朝熟鑑裏桃花昨日〈一作夜〉開為報廣寒攀桂客莫辭相訪共銜杯
　　吹笛兒
　　隴頭休聴月眀中妙竹嘉音際㑹逢見爾樽前吹一曲令人重憶許雲封〈雲封開元善笛者〉
　　所思
　　解珮當時在洛濱悠悠疑是夢中身自從物外無消息花謝鶯啼近十春
　　吉水縣酬夏侯秀才見寄
　　啟鑑悠悠兩鬢蒼病來心緒易淒涼知音不到吟還懶鏁印開簾又夕陽
　　和友人喜雪
　　臘雪頻頻降成堆不可除伴吟花莫並銷瘴藥何如謝女詩成處袁安睡起初深迷樵子徑冷逼旅人居惹砌催罇俎飄窓入簿書㝡宜樓上望散亂滿空虛
　　感事呈所知
　　競愛松筠翠皆憐桃李芳如求濟世廣桑柘願商量
　　送汪濤
　　知君別家後不免淚霑襟芳草千里路夕陽孤客心花飛當野渡猨呌在煙岑霄漢知音在何須恨陸沈
　　言志寄劉鈞秀才
　　童稚親儒墨時平喜道存酬身指書劒賦命委乾坤秋爽鼓琴興月清搜句魂與君同此志終待至公論
　　訪澄上人
　　尋師來靜境神骨覺清涼一餉逢秋雨相留坐竹堂石渠堆敗葉莎砌咽寒螿話到南能㫖怡然萬慮忘
　　經古寺
　　殿宇半隳摧門臨野水開雲凝何代樹草蔽此時臺遶塔堆黃葉沿階積綠苔踟躕日將暮棲鳥入巢來
　　送王道士逰東海
　　巨浸常牽夢雲逰豈覺勞遙空收晩雨虛閣看秋濤必若思三島應須釣六鼇如通十洲去誰信碧天髙
　　貽青陽宰
　　徵賦常登限名山管最多吏閑民訟少時得訪煙蘿
　　哭故主人陳太師
　　十年孤跡寄侯門入室升堂忝厚恩逰遍春郊隨茜斾飲殘秋月待金尊車魚鄭重知難報吐握周旋不可論長慟裵囘逝川上白楊蕭颯又黃昏
　　秋江夜泊寄劉鈞
　　萬里江山歛暮煙旅情當此獨悠然沙汀月冷帆初缷葦㟁風多人未眠已聴漁翁歌別浦更堪邉鴈過遙天與君共俟酬身了結侶波中寄釣船










　　御定全唐詩巻七百四十九
　　欽定四庫全書
　　御定全唐詩巻七百五十
　　李中
　　和潯陽宰感舊絶句五首
　　追感古今情不已竹軒閒取史書看欲親徃哲無因見空樹臨風襟袖寒
　　潯陽物景真難及練㵼澄江最好看曾上虛樓吟倚檻五峰擎雪照人寒
　　園林春媚千花發爛熳如將畫障看惟愛松筠多冷淡青青偏稱雪霜寒
　　知君百里鳴琴處公退千山盡日看政化有同風偃草更將餘力拯孤寒
　　昔歲尋芳忻得侶江堤物景盡情看就中吟戀垂楊下撼起啼鶯晩吹寒
　　哭柴郎中
　　昔歲遭逢在海城曾容孤跡奉雙旌酒邉不厭笙歌盛
　　花下只愁風雨生棊接山亭松影晩吟陪月檻露華清音塵自此無因問淚灑川波夕照明
　　訪章禪老
　　比尋禪客叩禪機澄卻心如月在池松下偶然醒一夢卻成無語問吾師
　　泊秋浦
　　葦㟁風髙宿鴈驚維舟特地起鄉情漁兒隔水吹橫笛半夜空江月正明
　　閒居言懐
　　未逹難隨衆從他俗所憎閒聴九秋雨逺憶四明僧病後倦吟嘯貧來疎友朋寂寥元合道未必是無能
　　舟次彭澤
　　飄泛經彭澤扁舟思莫窮無人秋浪晚一㟁蓼花風鄉里夢漸逺交親書未通今宵見圓月難坐冷光中
　　宿鍾山知覺院
　　宿投林下寺中夜覺神清磬罷僧初定山空月又生籠燈吐冷艷嵒樹起寒聲待暁紅塵裏依前冒逺程
　　逰茅山二首
　　綠蘚深迎歩紅霞爛滿衣洞天應不逺鸞鶴向人飛茅許仙蹤在煙霞一境清夷希〈一作希夷〉何許叩松徑月空明
　　鶴
　　九臯羽翼下晴空萬里心難駐玉籠清露滴時翹蘚徑白雲開處唳松風歸當華表千年後怨在瑤琴別操中好共靈⻱作儔侶十洲三島逐仙翁
　　暮春吟懐寄姚端先輩
　　無奈詩魔旦夕生更堪芳草滿長汀故人還爽花前約新月又生江上亭莊夢斷時燈欲燼蜀魂啼處酒初醒何時得見登龍客隔卻千山萬仭青
　　送圓〈一作圗〉上人歸廬山
　　蓮宮舊隠塵埃外策杖臨風拂袖還踏雪獨尋青嶂下聴猿重入白雲間蕭騷紅樹當門老斑駮蒼苔鏁徑閑預想松軒夜禪處虎溪圓月照空山
　　送相里秀才之匡山國子監
　　氣秀情閑杳莫羣廬山逰去志求文已能探虎窮騷雅又欲囊螢就典墳目豁乍窺千里浪夢寒初宿五峰雲業成早赴春闈約要使嘉名海內聞
　　漁父二首
　　偶向蘆花深處行溪光山色晚來晴漁家開戶相迎接稚子爭窺犬吠聲
　　雪鬢衰髯白布袍笑攜赬鯉換村醪慇懃留我宿溪上釣艇歸來明月髙
　　旅次聞砧
　　砧杵誰家夜搗衣金風淅淅露微微月中獨坐不成寐舊業經年未得歸
　　寄楊先生
　　仙翁別後無信應共煙霞卜鄰莫把壺中袐訣輕傳塵裏逰人浮生日月自急上境鶯花正春安得一招琴酒與君共泛天津
　　對酒招陳昭用
　　花開葉落堪悲似水年光暗移身世都如夢役是非空使神疲良圖有分終在所欲無勞妄〈一作逺〉思幸有一壺清酒且來閑語希夷
　　旅夜聞笛
　　長笛起誰家秋涼夜漏賒一聲來枕上孤客在天涯木末風微動窓前月漸斜暗牽詩思苦不獨落梅花
　　送紹眀上人之毘陵
　　忽起毘陵念飄然不可留聴蟬離古寺攜錫上扁舟月出沙汀冷風髙葦㟁秋囘期端的否千里路悠悠
　　再到山陽尋故人不遇二首
　　維舟登野㟁因訪故人居亂後知何處荊榛匝弊廬欲問當年事耕人都不知空餘堤上桞依舊自垂絲
　　寄廬山簡寂觀重道者
　　憶昔採芝廬岳頂清宮常接絳霄人玉書閑展石樓曉瑤瑟醉彈琪樹春惟恨仙桃遲結實不憂滄海易成塵似醒一夢歸凡世空向彤霞寄夢頻
　　思湓渚舊居
　　昔歲曾居湓水頭草堂吟嘯興何幽迎僧常踏竹間蘚愛月獨登溪上樓寒翠入簷嵐岫暁冷聲縈枕野泉秋從拘宦路無由到昨夜分明夢去逰
　　思朐陽春逰感舊寄柴司徒五首
　　王孫昔日甚相親共賞西園正媚春醉臥如茵芳草上覺來花月影籠身
　　徑鋪芳草正綿綿藉草傳杯似列仙暫輟笙歌且聨句含毫花下破香牋
　　南陌風和舞蝶狂惜春公子戀斜陽髙歌飲罷將廻轡衣上花兼百草香
　　春郊飲散暮煙收卻引絲簧上翠樓紅袖歌長金斚亂銀蟾飛出海東頭
　　昔年常接五陵狂洪〈一作共〉飲花間數十塲別後或驚如夢覺音塵難問水茫茫
　　泉
　　潺潺青嶂底來處一何長漱石苔痕滑侵松鶴夢涼泛花穿竹塢瀉月下蓮塘想得歸何處天涯助渺茫
　　題徐立教池亭
　　多〈一作名〉士池塘好塵中景恐無年來養鷗鷺夢不去江湖泉脈通深澗風聲起短蘆驚魚跳〈一作藏〉藻荇戲蝶上菰蒲泛泛容漁艇閒閒載酒壺漲痕山雨過翠積㟁苔鋪花影沈波底煙光入座隅曉香憐杜若夜浸愛蟾蜍歩逸心難厭看吟興不辜憑君命竒筆為我寫成圖
　　遙賦義興潛泉
　　見說靈泉好潺湲興莫窮誰當秋霽後獨聴月明中濺石苔花潤隨流木葉紅何當化霖雨濟物顯殊功
　　和毘陵尉〈一作糺〉曹昭用見寄
　　決獄多餘暇冥搜萬象空巻簾疎雨後鏁印夕陽中還徃多名士編題尚古風宦途知此味能有幾人同
　　梅花
　　羣木方憎雪開花長在先流鶯與舞蝶不見許因緣
　　舟次吉水逢蔡文慶秀才
　　別後音塵斷相逢又共吟雪霜今日鬢煙月舊時心艤櫂夕陽在聴鴻秋色深一尊開口笑不必話升沉
　　新喻縣偶寄彭仁正字
　　經年離象魏孤宦在南荒酒醒公齋冷雨多歸夢長志難酬國澤術欠致民康吾子應相笑區區道未光
　　和彭正字喜雪見寄
　　千門忻應瑞偏稱上樓看宻灑虛窓暁狂飄大野寒園深宜竹樹〈一作柏〉簾巻洽杯盤已作豐年兆黎民意盡安
　　海上和柴軍使清明書事
　　清明時節好煙光英傑髙吟興味長捧日即應還禁衛當春何惜醉朐陽千山過雨難藏翠百卉臨風不藉香卻是旅人悽屑甚夜來魂夢到家鄉
　　壬申歲承命之任淦陽再過廬山國學感舊寄劉鈞明府
　　三十年前共苦辛囊螢曾寄此煙岑讀書燈暗嫌雲重搜句石平憐蘚深各歴宦途悲聚散幾看時〈一作流〉輩或浮沈再來物景還依舊風冷松髙猨狖吟
　　留題胡參卿秀才幽居
　　竹廕庭除蘚色濃道心安逸寂寥中扣門時有棲禪客灑〈一作漉〉酒多招採藥翁江近好聽菱芡雨徑香偏愛蕙蘭風我慙名宦猶拘束脫屣心情未得同
　　放鷺鷥
　　池塘多謝久淹留長得霜翎放自由好去蒹葭深處宿月明應認舊江秋
　　柳絮
　　年年二〈一作三〉月暮散亂雜飛花雨過微風起狂飄千萬家
　　早春
　　一種和風至千花未放妍草心並柳眼長是被恩先
　　春雲
　　隂去為膏澤晴來媚曉空無心亦無滯舒巻在東風
　　送姚端秀才逰毘陵
　　毘陵嘉景太湖邉才子經逰稱少年風弄青簾沽酒市月眀紅袖採蓮船若耶罨畫應相似〈若耶溪名在毘陵〉越岫吳峰盡接連此去髙吟須早返廣寒丹桂莫遷延
　　和朐陽載筆魯裕見寄
　　燕臺多事每開顔相許論交淡薄間飲興共憐芳草㟁吟情同愛夕陽山露濃小徑蛩聲咽月冷空庭竹影閑何事此時攀憶甚與君俱是別鄉闗
　　敘吟二首
　　徃哲搜羅妙入神隋珠和璧未為珍而今所得慙難繼謬向平生著苦辛
　　成癖成魔二雅中每逢知已是亨通言之無罪終難厭欲把風騷繼古風
　　貽毘陵正勤禪院奉長老
　　隨緣駐瓶錫心已悟無生默坐煙霞散閑觀水月明竹深風倍冷堂迥磬偏清願作傳燈者忘言學浄名
　　冬日〈一作中〉書懐寄維真大師
　　自別吾師後風騷道甚孤雪霜侵鬢髮音信隔江湖擾擾悲時世悠悠役夢途向公期盡節多病怕傾壺賤跡雖慙滯幽情忍使辜詩成天外句棊覆夜中圗落壁燈花碎飄窓雪片麤煮茶燒栗興早晚復圍爐
　　獻中書潘舎人
　　運葉半千數天鍾許國臣鵬霄開羽翼鳳闕演絲綸顧問當清夜從容向紫宸立言成雅誥正意敘彜倫樸素偕前哲馨香越搢紳褒辭光萬代優旨重千鈞公退誰堪接清閑道是鄰世間身屬幻物外意通津弔徃兼春夢文髙賦復新〈舎人有弔徃文春夢賦行於世也〉琴彈三峽水屏畫十洲春庭冷鋪苔色池寒浸月輪竹風來枕簟藥氣上衣巾茶譜傳溪叟棊經受羽人清虛雖得趣獻替不妨陳杞梓呈才後神仙入侍頻孤寒皆有賴中外亦同忻有士曾多難無門得望塵忙忙罹險阻徃徃耗精神尋果巢枝願終全負米身連逢敦孝治蹇塞值通津最慶清朝祿還霑白髮親甘柔心既遂虛薄報何因逺宦聨綿歴卑棲夙夜勤良時空愛惜末路每悲辛骨立駒猶病顔凋女尚貧而今諧〈一作偕〉顧遇尺蠖願求伸












　　御定全唐詩巻七百五十
<集部,總集類,御定全唐詩>
　　欽定四庫全書
　　御定全唐詩巻七百五十一
　　徐
　　徐字鼎臣廣陵人十歲能屬文與韓熙載齊名江東謂之韓徐仕吳為袐書郎仕南唐歴中書舎人翰林學士吏部尚書歸宋為散騎常侍坐貶卒鉉文思敏速凡所撰述徃徃執筆立就精小學篆𨽻尤工集三十巻今編詩六巻
　　早春左省寓直
　　旭景鸞臺上微雲象闕間時清政事少日永直官閒逺籟飛簫管零氷響珮環終軍年二十默坐叩𤣥闗
　　寒食宿陳公塘上
　　垂楊界官道茅屋倚髙坡月下春塘水風中牧豎歌折花閒立乆對酒逺情多今夜孤亭夢悠揚奈爾何
　　將去廣陵別史員外南齋
　　家聲曾與金張輩官署今居何宋間起得髙齋臨靜曲
　　種成竒樹學他山鴛鸞終日同醒醉蘿薜常時共徃還賤子今朝獨南去不堪囘首望清閒
　　將過江題白沙館
　　少長在維揚依然認故鄉金陵佳麗地不道少風光稍望吳臺逺行登楚塞長殷勤語江嶺歸夢莫相妨
　　登甘露寺北望
　　京口潮來曲岸平海門風起浪花生人行沙上見日影舟過江中聞櫓聲芳草逺迷揚子渡宿煙深映廣陵城㳺人鄉思應如橘相望須含兩地情
　　山路花
　　不共垂楊映綺寮倚山臨路自嬌嬈㳺人過去知香逺谷鳥飛來見影揺半隔煙嵐遙隱隱可堪風雨暮蕭蕭城中春色還如此幾處笙歌按舞腰
　　京口江際弄水
　　退公求靜獨臨川揚子江南二月天百尺翠屛甘露閣數帆晴日海門船波澄瀨石寒如玉草接汀蘋綠似煙安得乗槎更東去十洲風外弄潺湲
　　早春旬假獨直寄江舎人
　　省署皆歸沐西垣公事稀詠詩前砌立聴漏向申歸逺思風醒酒餘寒雨濕衣春光已堪探芝蓋共誰飛
　　從駕東幸呈諸公
　　吳公臺下舊京城曾掩衡門過十春別後不知新景象信來空問故交親宦㳺京口無髙興習隱鍾山限俗塵今日喜為華表鶴況陪鵷鷺免迷津
　　重㳺木蘭亭
　　繚繞長隄帶碧潯昔年逰此尚青衿蘭橈破浪城隂直玉勒穿花苑樹深宦路塵埃成乆別仙家風景有誰尋那知年長多情後重憑欄干一獨吟
　　賦得綵燕
　　縷綵成飛燕迎和啓蟄時翠翹生玉指繡羽拂文楣詎費銜泥力無勞剪爪期化工今在此翻怪社來遲
　　送魏舎人仲甫為蘄州判官
　　從事蘄春興自長蘄人應識紫薇郎山資足後拋名路蒓菜秋來憶故鄉以道巻舒猶自適臨戎談笑固無妨如聞郡閣吹橫笛時望青谿憶野王
　　題殷舎人宅木芙蓉
　　憐君庭下木芙蓉嫋嫋纎枝淡淡紅曉吐芳心零宿露晩揺嬌影媚清風似含情態愁秋雨暗減馨香借菊叢黙飲數盃應未稱不知歌管與誰同
　　送史館髙員外使嶺南
　　東觀時閑暇還修喻蜀書雙旌馳縣道百越從軺車桂蠧晨餐罷貪泉訪古初〈一作餘〉春江多好景莫使醉吟疎
　　春日紫巖山期客不至
　　郊外春華好人家帶碧谿淺莎藏鴨戲輕靄隔雞啼掩映紅桃谷夤緣翠桞堤王孫竟不至芳草自萋萋
　　宿蔣帝廟明日逰山南諸寺
　　便返城闉尚未甘更從山北到山南花枝似雪春雖半桂魄如眉日始三松蓋遮門寒黯黯柳絲妨路翠𣯶𣯶登臨莫怪偏留戀㳺宦多年事事諳
　　賦得有所思
　　所思何在杳難尋路逺山長水復深衰草滿庭空佇立清風吹袂更長吟忘情好醉〈一作酹〉青田酒寄恨宜調綠綺琴落日鮮雲偏聚散可能知我獨傷心
　　贈王貞素先生
　　先生嘗已佩真形紺髮朱顔骨氣清道祕未傳鴻寳術院深時聴歩虛聲遼東幾度悲城郭吳市終應變姓名三十六天皆有籍他年何處問歸程
　　春夜月
　　幽人春望本多情況是花繁月正明竟夕無言亦無寐繞堦芳草影隨行
　　愛敬寺有老僧嘗㳺長安言秦雍間事歴歴可聴因贈此詩兼示同行客
　　白首棲禪者嘗談灞滻㳺能令過江客偏起失鄉愁室倚桃花崦門臨杜若洲城中無此景將子剰淹留㳺蔣山題辛夷花寄陳奉禮〈本約陳同逰不至〉
　　今歲㳺山已恨遲山中仍喜見辛夷簪纓且免全為累桃李猶堪別作期晴後日髙偏照灼晩來風急漸離披山郎不作同行伴折得何由寄所思
　　和殷舎人蕭員外春雪
　　萬里春隂乍履端廣庭風起玉塵乾梅花嶺上連天白蕙草堦前特地寒晴去便為經歲別興來何惜徹宵看此時鴛侶皆閒暇贈答詩成禁漏殘
　　寄蘄州髙郎中
　　賈傅棲遲楚澤東蘭臯三度換秋風紛紛世事來無盡黯黯離魂去不通直道未能勝社䑕孤飛徒自歎冥鴻知君多少思鄉恨併在山城一笛中
　　寄和州韓舎人
　　急景駸駸度遙懐處處生風頭乍寒暖天色半隂晴久別魂空斷終年道不行殷勤雲上鴈為過歴陽城從兄龍武將軍沒於邉戍過舊營宅作
　　前年都尉沒邉城帳下何人領舊兵徼外瘴煙沉鼓角山前秋日照銘旌笙歌卻返烏衣巷部曲皆還細柳營今日園林過寒食馬蹄猶擬入門行
　　景陽臺懐古
　　後主忘家不悔江南異代長春今日景陽臺上閑人何用傷神
　　春分日
　　仲春初四日春色正中分綠野徘徊月晴天斷續雲燕飛猶箇箇花落已紛紛思婦髙樓晩歌聲不可聞
　　寄駕部郎中〈瞻〉
　　賤子乖慵性頻為省直牽交親每相見多在相門前君獨疎名路為郎過十年災風久成別南望思悠然
　　和王庶子寄題兄長建州㢘使新亭
　　謝守髙齋結搆新一方風景萬家情羣賢詎減山隂㑹逺俗初聞正始聲水檻片雲長不去訟庭纎草轉應生阿連詩句偏多思遙想池塘晝夢成
　　謝文靖墓下作〈時閩嶺用師契丹䧟梁宋〉
　　越徼稽天討周京亂虜塵蒼生何可奈江表更無人豈憚尋荒壟猶思認後身春風白楊裏獨歩淚霑巾












　　御定全唐詩巻七百五十一
　　欽定四庫全書
　　御定全唐詩巻七百五十二
　　徐
　　觀人讀春秋
　　日覺儒風薄誰將霸道羞亂臣無所懼何用讀春秋秋日雨中與蕭贊善訪殷舎人於翰林座中作
　　野出西垣歩歩遲秋光如水雨如絲銅龍樓下逢閒客紅藥堦前訪舊知亂㸃乍滋承露處碎聲因想滴篷時銀臺鑰入須歸去不惜餘歡盡酒巵
　　送和州張員外為江都令
　　經年相望隔重湖一旦相逢在上都塞詔官班聊慰否埋輪意氣尚存無由來聖代憐才子始覺清風激懦夫若向西岡尋勝賞舊題名處為躊躇
　　和眀道人宿山寺
　　聞道經行處山前與水陽磬聲深小院燈影迥髙房落宿依樓角歸雲擁殿廊羨師閑未得早起逐班行
　　晩歸
　　暑服道情出煙街薄暮還風清飄短袂馬健弄連環水靜聞歸櫓霞眀見逺山過從本無事從此渉旬間
　　月真歌〈月真廣陵妓女翰林殷舎人所錄攜之垂訪筵上贈此〉
　　揚州勝地多麗人其間麗者名月真月真初年十四五能彈琵琶善歌舞風前弱桞一枝春花裏嬌鶯百般語揚州帝京多名賢其間賢者殷徳川徳川初秉綸闈筆職近名髙常罕出花前月下或逰從一見月真如舊識閒庭深院資賢宅宅門嚴峻無凡客垂簾偶坐唯月真調弄琵琶郎為拍殷郎一旦過江去鏡中懶作孤鸞舞朝雲暮雨鎮相隨石頭城下還相遇二月三月江南春滿城濛濛起香塵隔墻試聴歌一曲乃是資賢宅裏人綠窓繡幌天將曉殘燭依依香褭褭離腸卻恨苦多情輭障薰籠空悄悄殷郎去冬入翰林九霄官署轉深沉人間想望不可見唯向月真存舊心我慙闒茸何為者長感餘光每相假陋巷蕭條正掩扉相攜訪我衡茅下我本山人愚且貞歌筵歌席常無情自從一見月真後至今贏得顛狂名殷郎月真聴我語少壯光隂能幾許良辰美景數追隨莫教長說相思苦
　　走筆送義興令趙宣輔
　　聞君孤櫂汎荊谿隴首雲隨別恨飛杜牧舊居憑買取他年藜杖願同歸
　　天闕山絶句
　　散誕愛山客淒涼懐古心寒風天闕晩盡日倚軒吟
　　除夜
　　寒燈耿耿漏遲遲送故迎新了不欺徃事併隨殘厯日春風寕識舊容儀預慙歲酒難先飲更對鄉儺羨小兒吟罷明朝贈知已便須題作去年詩
　　寄鍾謨
　　看看潘鬢二毛生昨日林梢又轉鶯欲對春風忘世慮敢言尊酒召時英假中西閣應無事筵上南威幸有情不得車公終不樂已教紅袖出門迎
　　正初答鍾郎中見招
　　髙齋遲景雪初晴風拂喬枝待早鶯南省郎官名籍籍東鄰妓女字英英流年倐忽成陳事春物依稀有舊情新歲相思自過訪不煩虛左逺相迎
　　聞雁寄故人
　　乆作他鄉客深慙薄宦非不知雲上雁何得每年歸夜靜聲彌怨天空影更微徃年離別淚今夕重霑衣江舎人宅筵上有妓唱和州韓舎人歌辭因以寄
　　良宵絲竹偶成歡中有佳人俯翠鬟白雪飄颻傳樂府阮郎憔悴在人間清風朗月長相憶佩蕙紉蘭早晚還深夜酒空筵欲散向隅惆悵鬢堪斑
　　寒食日作
　　廚冷煙初禁門閑日更斜東風不好事吹落滿庭花過社紛紛燕新晴淡淡霞京都盛㳺觀誰訪子雲家賀殷㳺二舎人入翰林江給事拜中丞
　　清晨待漏獨徘徊霄漢懸心不易裁閣老深嚴歸翰苑夕郎威望拜霜臺青綾對覆蓬壺晚赤棒前驅道路開猶有西垣㕔記在莫忘同草紫泥來
　　歐陽太監雨中視決堤因墮水明日見於省中因戲之
　　聞道張晨蓋徘徊石首東濬川非伯禹落水異三公衣濕仍愁雨冠欹更怯風今朝復相見疑是葛仙翁
　　送吳郎中為宣州推官知涇縣
　　征虜亭邉月雞鳴伴客行可憐何水部今事謝宣城風物聊供賞班資莫繫情同心不同載留滯為浮名
　　寄舒州杜員外
　　信到得君書知君已下車粉闈情在否蓮幕興何如人望徵賢入餘思從子居𤅬山真隠地慿為卜茅廬
　　九月十一日寄陳郎中
　　我多吏事君多病寂絶過從又幾旬前日龍山煙景好風前落帽是何人
　　和司門郎中陳彥
　　衡門寂寂逢迎少不見仙郎向五旬莫問龍山前日事菊花開卻為閑人
　　賦得𢷬衣
　　江上多離別居人夜𢷬衣拂砧知露滴促杵恐霜飛漏轉聲頻斷愁多力自微裁縫依夢見腰帶定應非
　　九月三十夜雨寄故人
　　獨聴空堦雨方知秋事悲寂寥旬假日蕭䬃夜長時別念紛紛起寒更故故遲情人如不醉定是兩相思
　　寄撫州鍾郎中〈時王師敗績於閩中謨在建州〉
　　去載分襟後尋聞在建安封疆正多事尊俎若為歡都䕶空遺鏃眀君欲舞干繞朝時不用非是殺身難
　　送歐陽太監㳺廬山
　　家家門外廬山路唯有夫君乞假㳺案牘乍拋公署晚林泉已近暑天秋海潮盡處逢陶石江月圓時上庾樓此去蕭然好長徃人間何事不悠悠
　　立秋後一日與朱舎人同直
　　一宿秋風未覺涼數聲宮漏日猶長林泉無計消殘暑虛向華池費稻粱
　　賦得霍將軍辭第
　　漢將承恩乆圖勲肯顧私匈奴猶未滅安用以家為郢匠雖聞詔衡門竟不移寧煩張老頌無待晏嬰辭甲乙人徒費親鄰我自持悠悠千載下長作帥臣師
　　和元帥書記蕭郎中觀習水師
　　元帥樓船出治兵落星山外火旗明千帆日助江陵勢萬里風馳下瀬聲殺氣暁嚴波上鷁凱歌遙駭海邉鯨仲宣一作從軍詠廻顧儒衣自不平
　　秋日盧龍村舎
　　置卻人間事閑從野老㳺樹聲村店晩草色古城秋獨鳥飛天外閒雲度隴頭姓名君莫問山木與虛舟
　　和蕭郎中小雪日作
　　征西府裏日西斜獨試新爐自煮茶籬菊盡來低覆水塞鴻飛去逺連霞寂寥小雪閑中過斑駁輕霜鬢上加筭得流年無奈處莫將詩句祝蒼華
　　中書相公谿亭閑宴依韻〈李建勲〉
　　雨霽秋光晩亭虛野興廻沙鷗掠岸去谿水上堦來客傲風欹幘筵香菊在盃東山長許醉何事憶天台
　　寄饒州王郎中效李白體
　　珍重王光嗣交情尚在不蕪城連宅住楚塞並車㳺別後官三改年來歲六周銀鈎無一字何以緩離愁
　　寄歙州呂判官
　　任公郡占好山川谿水縈廻路屈盤南國自來推勝境故人此地作郎官風光適意須留戀祿秩資貧且喜歡莫憶班行重廻首是非多處是長安
　　宣威苗將軍貶官後重經故宅
　　蔣山南望近西坊亭館依然鎻院牆天子未嘗過細柳將軍尋已戍燉煌〈史萬歲嘗謫戍燉煌〉欹傾怪石山無色零落圓荷水不香為將為儒皆寂寞門前愁殺馬中郎
　　附池州薛郎中書因寄歙州張員外
　　新安從事舊臺郎直氣多才不可忘一旦江山馳別夢幾年簪紱共周行岐分出處何方是情共窮通此義長因附鄰州寄消息接輿今日信為狂
　　寄江都路員外
　　吾兄失意在東都聞說襟懐任所如已縱乖慵為傲吏有何闗鍵制豪胥縣齋暁閉多移病南畆秋荒憶遂初知道故人相憶否嵇康不得嬾脩書
　　張員外好茅山風景求為句容令作此送
　　句曲山前縣依依數舎程還同適勾漏非是厭承明柳谷供詩景華陽契道情金門容傲吏官滿且還城
　　送應之道人歸江西
　　曾騎竹馬傍洪厓二十餘年變物華客夢等閑過驛閣歸帆遙羨指龍沙名垂小篆矜垂露詩作吳吟對綺霞歲暮定知廻未得信來憑為寄梅花
　　送元帥書記髙郎中出為婺源建威軍使
　　寒風蕭瑟楚江南記室戎裝掛錦帆倚馬未曾妨笑傲斬牲先要厲威嚴危言昔日嘗無隱壯節今來信不凡惟有杯盤思上國酒醪甜淡菜蔬甘
　　逰方山宿李道士房
　　從來未面李先生借我西窓臥月明二十三家同願識素騾何日暫還城
　　題畫石山
　　彼美巉巖石誰施黼藻功回巖明照地絶璧爛臨空錦叚鮮須濯羅屏展易窮不因秋蘚綠非假晩霞紅羽客藏書洞樵人取箭風靈蹤理難問仙路去何通返駕歸塵裏留情向此中廻瞻畫圗畔遙羨面山翁
　　臨石歩港
　　碕岸墮縈帶微風起細漣綠隂三月後倒影亂峰前吹浪㳺鱗小黏苔碎石圎㑹將腰下組換取釣魚船
　　病題二首
　　性靈慵嬾百無能唯被朝參遣夙興聖主優容恩未答丹經疎濶病相陵脾傷對客偏愁酒眼暗看書每媿燈進與時乖不知退可憐身計謾騰騰
　　人間多事本難論況是人間嬾慢人不假養生何怪病已能知命敢辭貧向空咄咄煩書字舉世滔滔莫問津金馬門前君識否東方曼倩是前身
　　寄江州蕭給事
　　夕郎憂國不憂身今向天涯作逐臣魂夢暗馳龍闕曙嘯吟閒繞虎谿春朝車載酒過山寺諫紙題詩寄野人惆悵懦夫何足道自離羣後巳同塵
　　和江州江中丞見寄
　　賈傅南遷乆江闗道路遙北來空見雁西去不如潮䑕穴依城社鴻飛在泬寥髙低各有處不擬更相招
　　和鍾郎中送朱先輩還京垂寄
　　分司洗馬無人問辭客殷勤輟棹歌蒼蘚滿庭行徑小髙梧臨檻雨聲多春愁盡付千盃酒鄉思遙聞一曲歌且共勝逰消永日西岡風物近如何
　　送郝郎中為浙西判官
　　大藩從事本優賢幕府仍當北固前花繞樓臺山倚郭寺臨江海水連天恐君到即忘歸日憶我逰曾歴二年若許他時作閑伴殷勤為買釣魚船
　　翰林㳺舎人清明日入院中途見過余眀日亦入西省上直因寄㳺君
　　榆桞開新焰梨花發故枝輜軿隘城市圭組坐曹司獨對芝泥檢遙憐白馬兒禁林還視草氣味兩相知
　　陪王庶子㳺後湖涵虛閣〈東宮園〉
　　懸圃清虛乍過秋看山尋水上茲樓輕鷗的的飛難沒紅葉紛紛晩更稠風巻微雲分逺岫浪揺晴日照中洲躋攀況有承華客如在南皮奉勝逰
　　柳枝辭十二首
　　把酒憑君唱桞枝也從絲管逓相隨逢春只合朝朝醉記取秋風落葉時
　　南園日暮起春風吹散楊花雪滿空不惜楊花飛也得愁君老盡臉邉紅
　　陌上朱門柳映花簾鈎半捲綠隂斜憑郎暫駐青驄馬此是錢塘小小家
　　夾岸朱欄桞映樓綠波平幔帶花流歌聲不出長條宻忽地風廻見綵舟
　　老大逢春總恨春綠楊隂裏最愁人舊㳺一別無因見嫰葉如眉處處新
　　濛濛堤畔桞含煙疑是陽和二月天醉裏不知時節改漫隨兒女打鞦韆
　　水閣春來乍減寒曉粧初罷倚欄干長條亂拂春波動不許佳人照影看
　　桞岸煙昏醉裏歸不知深處有芳菲重來已見花飄盡唯有黃鶯囀樹飛
　　此去仙源不是遙垂楊深處有朱橋共君同過朱橋去索〈一作宻〉映垂楊聴洞簫
　　暫別揚州十度春不知光景屬何人一帆歸客千條桞腸斷東風揚子津
　　仙樂春來按舞腰清聲偏似傍嬌嬈應緣鶯舌多情頼長向雙成說翠條
　　鳳笙臨檻不能吹舞袖當筵亦自疑唯有美人多意緒解依芳態畫雙眉
　　貶官泰州出城作
　　浮名浮利信悠悠四海乾戈痛主憂三諫不從為逐客一身無累似虛舟滿朝權貴皆曾忤繞郭林泉巳徧㳺惟有戀恩終〈一作心〉不改半程猶自望城樓
　　過江
　　別路知何極離腸有所思登艫望城逺揺㯭過江遲斷岸煙中失長天水際垂此心非橘柚不為兩鄉移
　　經東都太子橋
　　綸闈放逐知何道桂苑風流且暫歸莫問升遷橋上客身謀疎拙舊心違
　　御定全唐詩巻七百五十二
