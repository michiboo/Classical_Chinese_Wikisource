　　欽定四庫全書
　　御定全唐詩巻六百七十二
　　唐彥謙
　　緋桃
　　短牆荒圃四無鄰烈火緋桃照地春坐久好風休掩袂夜來㣲雨已霑巾敢同俗態期青眼似有㣲詞動絳脣盡日更無鄉井念此時何必見秦人
　　小院
　　小院無人夜煙斜月轉明清宵易惆悵不必有離情
　　春雪初霽杏花正芳月上夜吟
　　霽景明如練繁英杏正芳姮娥應有語悔共雪爭光
　　文恵宮人
　　認得前家令宮人淚滿裾不知梁佐命全是沈尚書
　　贈竇尊師
　　我愛竇髙士棄官仍在家為嫌句漏令兼不要丹砂
　　穆天子傳
　　王母清歌玉琯悲瑤臺應有再來期穆王不得重相見恐為無端哭盛姬
　　楚天
　　楚天遙望每長嚬宋玉襄王盡作塵不㑹瑤姬朝與暮更為雲雨待何人
　　寄徐山人
　　一室清羸鶴體孤氣和䄂瑩爽冰壺吳中髙士雖求死不那稽山有謝敷
　　題宗人故帖
　　所忠無處訪相如風笈塵編跡尚餘惟有孝標情最厚一編遺在茂陵書
　　垂栁
　　絆惹春風〈一作風光〉別有情世間誰敢鬬輕盈楚王江畔無端種餓損纎腰〈一作宮娥〉學不成
　　登興元城觀𤇺火
　　漢川城上角三呼扈蹕防邊列萬夫褒姒冡前𤇺火起不知泉下破顔無
　　鄧艾廟
　　昭烈遺黎死尚羞揮刀斫石恨譙周如何千載留遺廟血食巴山伴武侯
　　曲江春望
　　杏豔桃光〈一作嬌〉奪晩霞樂遊無廟有年華漢朝冠蓋皆陵墓十里宜春漢〈一作下〉苑花
　　漢殿
　　鳥去雲飛意不通夜壇斜月轉松風君王寂慮無消息卻就閒人覓巨公
　　賀李昌時禁苑新命
　　振鷺翔鸞集禁闈玉堂珠樹瑩風儀不知新〈一作親〉到靈和殿張緒如何柳一枝
　　牡丹
　　顔色無因饒錦繡馨香惟觧掩蘭蓀那堪更被煙䝉蔽南國西施泣斷魂
　　羅江驛
　　數枝髙柳帶鳴鴉一樹山榴自落花已是向來多淚眼短亭回首在天涯
　　奏捷西蜀題沲江驛
　　野客乘軺非所宜況將儒懦報戎機錦江不識臨卭酒且免相如渴病歸
　　春早落英
　　紛紛從此見花殘轉覺長繩繫日難樓上有愁春不淺小桃風雪憑䦨干
　　仲山〈髙祖兄仲隱居之所〉
　　千載遺蹤寄薜蘿沛中鄉里舊山河長陵亦是閒丘隴異日誰知與仲多
　　漢嗣
　　漢嗣安危繫數君髙皇決意勢難分張良口辨周昌吃同建儲宮第一勛
　　四老廟
　　西漢儲宮定不傾可能園綺勝良平舉朝公將無全䇿借請閒人羽翼成
　　南梁戲題漢髙廟
　　數載從軍似武夫今隨戎㨗氣偏粗漢皇〈一作王〉若問何為者免道髙陽舊酒徒
　　洛神
　　人世仙家本自殊何須相見向中途驚鴻瞥過遊龍去漫惱陳王一事無
　　初秋到慈州冬首換絳牧
　　秋杪方攀玉樹枝隔年無計待春暉自嫌暫作仙城守不逐鶯來共燕飛
　　重經馮家舊里
　　馮家舊宅閉柴闗修竹猶存潏〈一作淗〉水灣應繫星辰天上去不留英骨葬人間
　　克復後登安國寺閣
　　千門萬戶鞠蒿藜斷燼遺垣一望迷惆悵建章鴛瓦盡夜來空見玉繩低
　　題䖍僧室
　　何縁春恨貯離憂欲入空門萬事休水月定中何所謂也嚬睂黛托腮愁
　　見煬帝寳帳
　　漢文窮相作前王慳惜明珠不鬥量翡翠鮫鮹何所直千禆萬接上書嚢
　　樓上偶題
　　塵土無因狎隱淪青山一望每傷神可能前嶺空喬木應有懐才抱器人
　　親仁里聞猨
　　朱雀街東半夜驚楚魂湘〈一作和〉夢兩徒〈一作雨中〉清五更撩亂趨朝火滿口塵埃亦數聲
　　聞李瀆司勛下世
　　異鄉丹旐已飄揚一顧深知實未亡任被禇襃泉下笑重將北面哭眞長
　　試夜題省廊桂
　　麻衣穿穴兩京塵十見東堂緑桂春今日競飛楊葉箭魏舒休作畫籌人
　　竹風
　　竹映風窗數陣斜旅人愁坐思無涯夜來留得江湖夢全為乾聲似荻花
　　長溪秋望
　　柳短莎長溪水流雨㣲煙暝立溪頭寒鴉閃閃前山去杜曲黃昏獨自愁
　　嚴子陵
　　嚴陵情性是眞狂抵觸三公傲帝王不怕舊交嗔僭越喚他侯霸作君房
　　北齊
　　草草招提強據鞍周師乘勝莫回看背城肯戰知虛實爭奈人前忍笑難
　　楚世家
　　偏信由來惑是非一言邪佞脫危機張儀重入懐王手駟馬安車卻放歸
　　驪山道中
　　月殿眞妃下綵煙漁陽追虜及湯泉君王指㸃新豐樹幾不親留七寳鞭
　　韋曲
　　欲寫愁腸愧不才多情練漉已低摧窮郊二月初離別獨傍寒村嗅野梅
　　黃子陂荷花
　　十頃狂風撼麯塵緑堤照水露紅新世間花氣皆愁絶恰是蓮香更惱人
　　野行
　　蝶戀晩花終不去鷗逄春水固難飛野人心地都無著伴蝶隨鷗亦不歸
　　興元沈氏莊
　　清淺縈紆一水間竹岡藤樹小躋攀露沾荒草行人過月上髙林宿鳥還江遶武侯籌筆地雨昏張載勒銘山異鄉一笑因酣醉忘卻愁來鬢髪班
　　亂後經表兄瓊華觀舊居
　　一去仙居似轉蓬再經花謝倚春叢醉中篇什金聲在別後音書錦字空長憶映碑逄若士未曽𢹂杖逐壺公東風狼籍苔侵徑蕙草香銷杏帶紅
　　秋霽夜吟寄友人
　　槐柳蕭疎溽暑收金商頻伏火西流塵衣歳晩縁身賤雨簟更深滿背秋前事悲涼何足道逺書慵懶未能修惟思待月髙梧下更就東林訪惠休
　　賀李昌時禁苑新命
　　玉簡金文直上清禁垣丹地閉嚴扄黃扉議政參元化紫殿稱觴拂夀星萬戸千門迷歩武非煙非霧隔儀形塵中舊侶無音信知道遼東鶴姓丁
　　寄蔣二十四
　　鳥囀蜂飛日漸長旅人情味悔思量禪門澹薄無心地世事生疎欲面牆二月雲煙迷柳色九衢風土帶花香大〈一作亦〉知髙士禁愁寂試倚䦨干莫斷腸
　　寄懐
　　有客傷春復怨離夕陽亭畔草青時淚從〈一作隨〉紅蠟無由制腸比朱恐更危梅向好風惟是笑柳因㣲雨不勝垂雙溪未去饒歸夢夜夜孤眠枕獨欹
　　送樊琯司業歸朝
　　近者蘇司業文雄道最光夫君居太學妙譽繼中行汲郡陵初發汾陰篋乆亡寂寥方倚席容易忽升堂去日應懸榻來時定裂裳愜心頻拾芥應手屢穿楊辯急如無敵飛騰固自強論心期舌在問事畏頭長駟馬終題柱諸生悉面牆㗖螯譏爾雅賣餅訴公羊〈三國志注魏嚴幹善春秋公羊鍾繇好左氏謂公羊為賣餅家〉未見泥凾谷俄驚火建章煙塵昏象魏行在隔巴梁紅粟塡郿塢青袍過夀陽翦茅行殿濕伐栢舊陵香黌室青衿盡渠門火斾揚雲飛同去國星散各殊方賤子悲窮轍當年亦擅埸韲辛尋幼婦醴酒憶先王聖域探姫孔皇風樂禹湯畏誅輕李喜言命小臧倉折樹休盤槊沈鉤且釣璜鴻都問詞客他日莫相忘
　　奉使岐下聞唐𢎞夫行軍為賊所擒傷而有作
　　報國捐軀實壯夫楚囚垂欲復神都雲臺畫像皆何者青史書名或不孤散卒半隨袁校尉寡妻休問辟司徒聞君敗績無歸計氣激星辰坐向隅
　　咸通中始聞禇河南歸葬陽翟是歳上平徐方大肆慶賞又詔八品錫其裔孫追敘風槩因成二十韻
　　冊府藏餘烈皇綱正本朝不聽還笏諫幾覆綴旒祧咫尺言終直愴惶道已消淚心傳位日揮涕授遺朝飛燕潛來趙黃龍豈見譙旣迷秦帝鹿難問賈生鵰穆卜緘縢秘金根轍跡遙北軍那奪印東海漫難橋羅織黃門訟笙簧白骨銷炎方無信息丹旐竟淪漂邂逅江魚食淒涼楚客招文忠徒諡議子卯但簫韶未見公侯復尋傷嗣續凋流年隨水逝髙誼薄層霄柱石林公逺縑緗故國饒奇蹤天驥活遺軸錦鸞翹近者淮夷戮前年歸馬調始聞移北葬兼議䕃山苖聖澤覃將溥貞魂喜定飄異時窮巷客懐古漫成謡
　　岐王宅
　　朱邸平臺隔禁闈貴遊陳跡尚依稀雲低雍畤祈年去雨細長楊縱獵歸申白賔朋傳道義應劉文彩寄音徽承平舊物惟君〈一作名〉盡猶冩雕鞍伴六飛
　　東〈一作陳〉韋曲野思
　　淡霧輕雲〈一作隂〉匝四垂緑塘秋望獨顰睂野蓮隨水無人見寒鷺窺魚共影知九陌要津勞目擊五湖閒夢誘〈一作有〉心期孤燈夜夜愁欹枕一覺〈一作覽〉滄洲似昔時
　　上已〈一作上已日寄韓八〉
　　上巳接寒食鶯花寥落晨㣲㣲潑火雨草草踏青人涼似三秋景清無九陌塵與余〈一作伯輿一作怕與〉同病者對此合傷神
　　移莎
　　移從杜城曲置在小齋東正是髙秋裏仍兼細雨中結根方迸竹疎䕃託髙桐苒苒齊芳草飄飄笑斷蓬片時留靜者一夜響鳴蛩野露通宵滴溪煙盡日䝉試才卑庾薤求味笑周菘只此霜栽好他時贈伯翁
　　西明寺威公盆池新稻
　　為笑江南種稻時露蟬鳴後雨霏霏蓮盆積潤分畦小藻井垂陰擢秀稀得地又生金象界結根仍對水田衣支公尚有三吳思更使幽人憶釣磯
　　紅葉
　　無處不飄揚髙樓臨道旁素娥前夕月青女夜來霜宿雨隨時潤秋晴著物光幽懐長若此病眼更相妨蜀紙裁深色燕脂落靚粧低叢侵小閣倒影入迴塘謝朓留霞綺甘寕棄錦張何人休逺道是處有斜陽薜荔垂書幌梧桐墜井牀晩風生旅館寒籟近僧房桂緑明淮甸楓丹照楚鄉鴈疎臨鄠杜蟬急傍瀟湘樹異桓宣武園非顧辟疆茂陵愁臥客不自保危腸
　　鸂鶒
　　一宿南塘煙雨時好風揺動緑波㣲驚離曉㟁衝花去暖下春汀照影飛華屋撚彈鼓舞綺窗含筆澹毛衣畫屏見後長迴首爭得雕籠莫放歸
　　螢
　　日下蕪城莽蒼中濕螢撩亂起衰〈一作花〉叢寒煙陳後長門閉夜雨隋家舊苑空星散欲陵前檻月影低如試北窗風羈人此夕方愁緒心似寒灰首似蓬
　　夜蟬
　　翠竹髙梧夾後溪勁風危露雨淒淒那知北牖殘燈暗又送西樓片月低清夜更長應未已逺煙尋斷莫頻嘶羈人此夕如三歳不整寒衾待曙雞
　　七夕
　　露白風清夜向晨小星垂佩月埋輪絳河浪淺休相隔滄海波深尚作塵天外鳳皇何寂寞世間烏鵲漫辛勤倚䦨殿北斜樓上多少通宵不寐〈一作睡〉人
　　中秋夜玩月
　　一夜〈一作上〉髙樓萬景奇碧天無際水無涯只〈一作空〉留皎月當層漢並送浮雲出四維霧靜〈一作盡〉不容𤣥豹隠冰生惟〈一作祇〉恐夏蟲疑坐來離思憂將曉爭得嫦娥仔細知
　　八月十六日夜月
　　斷腸佳賞固難期昨夜銷魂更不疑丹桂影空蟾〈一作蟬〉有露緑槐陰在鵲無枝賴將吟詠聊惆悵早是疎頑耐別離堪恨賈生曽慟哭不緣清景為憂時
　　送韋向之睦州謁使君
　　才子南遊多逺情閒舟蕩漾任春行新安江上長如此何似新安太守清
　　春殘
　　景為春時短愁隨別夜長暫碁寜號隠輕醉不成鄉風雨曾通夕莓苔有衆芳落花如便去樓上即河梁
　　玫瑰
　　麝炷騰清燎鮫紗覆緑䝉宮妝臨曉日錦叚落東風無力春煙裏多愁暮雨中不知何事意深淺兩般紅
　　牡丹
　　眞宰多情巧思新固將能事送殘春為雲為雨徒虗語傾國傾城不在人開日綺霞應失色落時青帝合傷神嫦娥婺女曾相送留下鵶黃作蘂塵
　　秋晩髙樓
　　松拂疎窗竹映䦨素琴幽怨不成彈清宵霽極雲離岫紫禁風髙露滿盤晩蝶飄零驚宿雨暮鴉淩亂報秋寒髙樓瞪目歸鴻逺如信嵇康欲畫難
　　離鸞
　　聞道離鸞思故鄉也知情願嫁王昌塵埃一別楊朱路風月三年宋玉牆下疾不成雙㸃淚斷多難到九迴腸庭前佳樹名梔子試結同心寄謝娘
　　柳
　　春思春愁一萬枝逺村遙㟁寄相思西園有雨和苔長南內無人拂檻垂遊客寂寥緘逺恨暮鶯啼呌惜芳時晩來飛絮如霜鬢恐為多情管別離
　　春隂
　　一寸迴腸百慮侵旅愁危涕兩爭禁天涯已有銷魂別樓上寧無擁鼻吟感事不關河裏笛傷心應倍雍門琴春雲更覺愁於我閒蓋低村作暝陰
　　春深獨行馬上有作
　　日烈風髙野草香百花狼籍柳披猖連天瑞靄千門逺夾道新陰九陌長衆飲不歡逃席酒獨行無味放遊韁年來與問閒遊者若箇傷春向路旁
　　春雨
　　綺陌夜來雨春樓寒望迷逺容迎燕戲亂響隔鶯啼有恨開蘭室無言對李蹊花欹渾拂檻柳重欲垂堤燈檠昏魚目薫爐咽麝臍別輕天北鶴夢怯汝南雞入戸侵羅幌梢簷潤繡題新豐樹已失長信草初齊亂蝶寒猶舞驚烏暝不棲庾郎盤馬地卻怕有春泥
　　漢代
　　漢代金為屋吳宮綺作寮艷詞傳靜婉新曲定妖嬈箭響猶殘夢籖聲報早朝鮮明臨暁日迴轉度春宵半袖籠清鏡前絲壓翠翹靜多如有待閑極似無憀梓澤花猶滿靈和柳未凋障昬巫峽雨屏掩浙江潮未信潘名岳應疑史姓蕭漏因歌暫斷燈為雨頻挑飲酒䦨三雅投壺賽百嬌鈿蟬新翅重金鴨舊香焦水淨疑澄練霞孤欲建標別隨秦柱促愁為蜀麼𤣥宴難瘳痺臨卭但發痟聨詩徴弱絮思友詠甘蕉王氏憐諸謝周郎定小喬黼幃翹綵雉波扇畫文鰩荇密妨垂釣荷欹欲度橋不因衣帶水誰覺路迢迢
　　牡丹
　　青帝於君事分偏穠堆浮艶倚朱門雖然占得笙歌地將甚酬他雨露恩
　　湘妃廟
　　劉表荒碑斷水濵廟前幽草閉殘春已將愁淚留班竹又感悲風入白蘋八族未來誰北拱四凶猶在莫南巡九𡶶相似堪疑處望見蒼梧不見人
　　句
　　獨來成悵望不去泥欄干〈惜花　見詩人玉屑〉











　　御定全唐詩巻六百七十二
