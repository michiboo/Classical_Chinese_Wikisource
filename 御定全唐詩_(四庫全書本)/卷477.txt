　　欽定四庫全書
　　御定全唐詩巻四百七十七
　　李渉
　　李渉洛陽人初與弟渤同隱廬山後應陳許辟憲宗時為太子通事舎人尋謫峽州司倉參軍太和中為太學博士復流康州自號清谿子集二巻今編詩一巻
　　懐古
　　尼父未適魯屢屢倦迷津徒懐教化心紆鬱不能伸一遇知已言萬方始喧喧至今百王則孰不挹其源
　　詠古
　　大智思濟物道行心始休垂綸自消息歲月任春秋紂虐武既賢風雲固可求順天行殺機所向協良謀況以丈人師將濟安川流何勞問枯骨再取陰陽籌霸國不務仁兵戈恣相酬空令渭水跡千古獨悠悠
　　題清溪鬼谷先生舊居
　　翠壁開天池青崖列雲樹水容不可狀杳若清河霧常
　　聞先生教指示秦儀路二子才不同逞詞過尺度偶因從吏役逺到𠖇棲處松月想舊山煙霞了如故未遑錬金鼎日覺容光暮萬慮隨境生何由返真素寂寞天籟息清逈鳥聲曙迴首望重重無期挹風馭
　　感興
　　隋氏造宮闕峨峨倚雲煙搜竒竭四海立制謀千年秦兵半夜來烈火焚髙臺萬人聚筋血一旦為塵埃君看汴河路尚說隋家栁但問哭陵人秋草沒來乆
　　鷓鴣詞二首
　　湘江煙水深沙岸隔楓林何處鷓鴣飛日斜斑竹隂二女空〈一作虗〉垂淚三閭枉自沉惟有鷓鴣啼獨傷行客心越岡連越井越鳥更南飛何處鷓鴣啼夕煙東嶺歸嶺外〈一作頭〉行人少天涯北客稀鷓鴣啼別處相對淚沾衣
　　山中
　　無奈牧童何放牛喫我竹隔林呼不譍呌笑如生鹿欲報田舎翁更深不歸屋
　　寄荊娘寫真
　　章華臺南莎草齊長河栁色連金堤青樓曈曨曙光蚤梨花滿巷鶯新啼章臺玉顏年十六小來能唱西梁曲教坊大使乆知名郢上詞人歌不足少年才子心相許夜夜髙堂夢雲雨五銖香帔結同心三寸紅牋替傳語縁池並戲雙鴛鴦田田翠葉紅蓮香百年恩愛兩相許一夕〈一作日〉不見生愁腸上清仙女徴遊伴欲從湘𤫊住河漢只愁陵谷變人寰空歎桑田歸海岸願分精魄定形影永似銀壺掛金井召得丹青絶世工寫真與身真相同忽然相對兩不語疑是妝成來鏡中豈期人願天不違雲軿卻駐從山歸畫圖封裹寄箱篋洞房艶艷生光輝良人翻作東飛翼卻遣江頭問消息經年不得一封書翠幕雲屛遶空壁結客有少年名總身姓江征帆三千里前月發豫章知我別時言識我馬上郎恨無羽翼飛使我徒怨滄波長開篋取畫圖寄我形影與客將如今憔悴不相似恐君重見生悲傷蒼梧九疑在何處斑斑竹淚連瀟湘
　　與弟渤新羅劒歌
　　我有神劒異人與暗中往往精靈語識者知從東海來來時一夜因風雨長河臨曉北斗殘秋水露背青螭寒昨夜大梁城下宿不借𨁂跌光顔看刃邊颯颯塵沙缺瘢痕半是蛟龍血雷煥張華乆已無沉寃知向何人說我有愛弟都九江一條直氣今無雙青光好去莫惆悵必斬長鯨須少壯
　　六歎〈並序　本六首今存三首〉
　　五噫四愁九歌七啟皆創文者立意之終紀其數而名之也清江白雲孤山逺嶼皆得時之人吟詠性情耳餘無暇於是焉窮居歳隂偶懐無悰因追感聞見成文六篇目曰六歎懼質文之不備復何全於比興乎録之私齋以示同道格韻枯缺多慙見知
　　綺羅〈一作幙〉香風翡翠車清明獨傍芙蓉渠上有雲鬟洞仙女垂羅掩縠煙中語風月頻驚桃李時滄波乆別鴛鴻侶欲傳一札孤飛翼山長水逺無消息卻鎖重門一院深半夜空庭明月色
　　深院梧桐夾金井上有轆轤青絲索美人清晝汲寒泉寒泉欲上銀缾落迢迢碧甃千餘尺竟日倚䦨空歎息惆悵不來照明鏡卻掩洞房抱〈一作花〉寂寂
　　漢臣一沒丁零塞牧羊西過隂沙外朝憑南鴈信難回夜望北辰心獨在漢家茅土橫九州髙門長㦸封〈一作分〉王侯但將鐘鼓恱私愛肯以犬羊〈一作戎〉為國羞夜宿〈一作夜夜〉寒雲臥氷雪嚴風觸刃垂旌節丁年奉使白頭歸泣盡李陵衣上血
　　春山三朅來
　　釣魚朅來春日暖沿溪不厭舟行緩野竹初栽碧玉長澄潭欲下青絲短昔人避世兼避讐暮棲雲外朝悠悠我今無事亦如此赤鯉忽到長竿頭汎汎隨波凡幾里碧莎如煙沙似砥瘦壁橫空怪石危山花鬬日禽爭水有時帶月歸扣舷身閒自是漁家仙
　　山上朅來採新茗新花亂發前山頂瓊英動揺鍾乳碧叢叢髙下隨崖嶺未必蓬萊有仙藥能向鼎中雲漠漠越甌遙見裂鼻香欲覺身輕騎白鶴
　　採藥朅萊藥苖盛藥生只傍行人徑世人重耳不重目指似藥苖心不足野客住山三十載妻兒共寄浮雲外小男學語便分別已辯君臣知匹配都市廣長開大鋪疾來求者多相悞見說韓康舊姓名識之不識先相怒
　　牧童詞
　　朝牧牛牧牛下江曲夜牧牛牧牛度村谷〈一作村口〉荷蓑〈一作笠〉出林春雨細蘆管臥吹莎草緑亂挿蓬蒿箭滿腰不怕猛虎欺黃犢
　　醉中贈崔膺
　　與君兄弟匡嶺故與君相逢楊子渡白浪南分吳塞雲緑楊深入隋宮路隋家文物今雖改舞館歌臺基尚在煬帝陵邊草木深汴河流水空歸海古今悠悠人自別此地緐華終未歇大道青樓夾翠煙瓊墀繡帳開明月與君一言兩相許外捨形骸中爾女揚州歌酒不可追洛神映箔湘妃語白馬黃金為身置誰能獨羨他人醉暫到香爐一夕間能展愁眉百世〈一作年〉事君看白日光如箭一度別來顏色變早謀侯印佩腰間莫遣看花𩯭如霰
　　岳陽別張祐
　　十年蹭蹬為逐臣鬢毛白盡巴江春鹿鳴猨嘯雖寂寞水蛟山魅多精神山瘧困中聞有赦死灰不望光隂借半夜州符喚牧童虗教衰病生驚怕巫峽洞庭千里餘蠻陬水國何親疎由來真宰不宰我徒勞歎者懐吹霸橋昔與張生別萬變桑田何處說龍蛇縱在沒泥塗長衢卻為駑駘設愛君氣堅風骨峭文章真把江淹笑洛下諸生懼刺先烏鳶不得齊鷹鷂岳陽西南湖上寺水閣松房遍文字新釘張生一首詩自餘吟著皆無味䇿馬前途須努力莫學龍鍾虗歎息
　　寄河陽從事楊潛
　　憶昨天台尋石樑赤城枕下看扶桑金烏欲上海如血翠色一㸃蓬萊光安期先生不可見蓬萊目極滄海長回舟偶得風水便煙帆數夕歸瀟湘瀟湘水清巖嶂曲夜宿朝遊常不足一自無名身事閒五湖雲月偏相屬進者恐不榮退者恐不深魚遊鳥逝兩雖異彼此各有遂生心身解耕耘妾能織歲晏飢寒免相逼稚子纔年七歲餘漁樵一半分渠力吾友從軍在河上腰佩吳鉤佐飛將偶與嵩山道士期西尋汴水來相訪見君顏色猶憔悴知君未展心中事落日驅車出孟津髙歌共歎傷心地洛邑秦城少年別兩都陳事空聞說漢家天子不東遊古木行宮閉煙月洛濵老翁年八十西望殘陽臨水泣自言生長開元中武皇恩化親霑及當時天下無甲兵雖聞賦斂毫毛輕紅車翠蓋滿衢路洛中歡笑爭逢迎一從戎馬來幽薊山谷虎狼無捍制九重宮殿閉豺狼萬國生人自相噬蹭蹬瘡痍今不平干戈南北常縱橫中原膏血焦欲盡四郊貪將猶憑陵秦中豪寵爭出羣巧將言智寛明君南山四皓不敢語渭上釣人何足雲君不見昔時槐栁八百里路傍五月清隂起只今零落幾株殘枯根半死黃河水
　　重登滕王閣
　　滕王閣上唱伊州二十年前向此遊半是半非君莫問好山長在水長流
　　重到襄陽哭亡友韋夀朋
　　故人墳樹立秋風伯道無兒跡便空重到笙歌分散地隔江吹笛月明中
　　再至長安
　　十年謫宦鬼方人三遇鴻恩始到秦今日九衢騎馬望卻疑渾是剎那身
　　贈道器法師
　　氷作形〈一作儀〉容雪作眉早知談論兩川知如今不用空求佛但把令狐宰相詩
　　廬山得元侍御書
　　慙君知我命龍鍾一紙書來意萬重正著白衣尋古寺忽然郵遞到雲峰
　　竹枝詞〈一作歌〉
　　荊門灘急水潺潺兩岸猨啼煙滿山渡頭少年〈一作年少〉應官去月落西陵望不還
　　巫峽雲開神女祠緑潭紅樹影參差不勞〈一作下牢〉戍口初相問無義灘頭剰別離
　　石壁千重樹萬重白雲斜掩碧芙蓉昭君溪上年年月偏照〈一作獨自〉嬋娟色最濃
　　十二峰頭月欲低空聆〈一作濛義作澪〉灘上子規啼孤舟一夜東歸客泣向東〈一作春〉風憶建溪
　　京口送朱晝之淮南〈一作寄贈妓人〉
　　兩行客淚愁中落萬樹山花雨後〈一作裏〉殘君到揚州見桃葉為傳風水渡江難
　　題鶴林寺僧舎〈寺在鎮江〉
　　終日昏昏醉夢間忽聞春盡強登山因過竹院逢僧話又〈一作偷〉得浮生半日閒
　　重過文上人院
　　南隨越鳥北燕鴻松月三年別逺公無限心中不平事一宵清話又成空
　　雙峰寺得舎弟書
　　暫入松門拜祖師殷勤再讀塔前碑回頭忽向〈一作見〉尋陽使太守如今是惠持
　　木蘭花
　　碧落真人著紫衣始堪相並木蘭枝今朝繞郭花看遍盡是深村田舎兒
　　過招隱寺
　　每憶中林訪惠持今來正遇早春時自從休去無心事唯向髙僧說便知
　　酬舉生許遇山居
　　琉璃潭上新秋月清淨泉中智惠珠不似本宗疎二教許過雲壑訪潛夫
　　春晚遊鶴林寺寄使府諸公
　　野寺尋花春已遲背巖唯有兩三枝明朝𢹂酒猶堪賞〈一作醉〉為報春風且莫吹
　　題開聖寺
　　宿雨初收草木濃羣鴉飛散下堂鐘長廊無事僧歸院盡日門前獨看松
　　奉使淮南
　　漢使徴兵詔未休兩行〈一作南行〉旌斾接揚州試上髙樓望春色一年風景盡堪愁
　　登北固山亭
　　海繞重山江抱城隋家宮苑此分明居人不覺三吳恨卻笑闗河〈一作山〉又戰爭
　　秋日過員太祝林園
　　望水尋山二里餘竹林斜到地仙居秋光何處堪消日𤣥晏先生滿架書
　　題武闗
　　來往悲歡萬里心多從此路計浮沉皆縁不得空門要舜葬蒼梧直至今
　　題溫泉〈一本此下有宮字〉
　　能使時平四十春開元聖主得賢臣當時姚宋並燕許盡是驪山從駕人
　　經溳川館寄使府羣公
　　溳川水竹十家餘漁艇蓬門對岸居大勝塵中走鞍馬與他軍府判文書
　　葺夷陵幽居
　　負郭依山一徑深萬竿如束翠沉沉從來愛物多成癖辛苦移家為竹林
　　再遊頭陀寺
　　無因暫泊魯陽戈白髪兼愁日日多隻恐雪晴花便盡數來山寺亦無他
　　看射栁枝
　　玉弝朱絃敕賜弓新加二斗得秋風萬人齊看翻金勒百歩穿楊逐箭空
　　寄峽州韋郎中
　　年過五十鬢如絲不必前程更問師幸得休耕樂堯化楚山深處最相宜
　　贈田玉卿
　　長安里巷舊鄰居未解梳頭五歲餘今朝嫁得風流壻歌舞閑時看讀書
　　題招隱寺即戴顒舊宅
　　兩崖古樹千般色一井寒泉數丈氷欲問前朝戴居士野煙秋色〈一作草〉是丘陵
　　山居送僧〈一本題上有青溪二字〉
　　失意因休便買山白雲深處寄柴闗若逢城邑人相問報道花時也不閒
　　過襄陽上於司空頔
　　方城漢水舊城池陵谷依然世自移歇馬獨來尋故事逢人唯説峴山碑
　　送魏簡能東遊二首
　　獻賦論兵命未通卻乗羸馬出〈一作去〉闗東灞陵原上重回首十載長安似〈一作是〉夢中
　　燕市悲歌又送君目隨征鴈過寒雲孤亭宿處時看劒莫使塵埃蔽鬥文
　　中秋夜君山臺望月
　　大堤花裏錦江前詩酒同遊四十年不料中秋最明夜洞庭湖上見當天
　　酬彭伉
　　公孫閣裏見君初衣錦南歸二十餘莫歎屈聲猶未展同年今日在中書
　　硤石遇赦
　　天網初開釋楚囚殘骸已廢自知休荷簔不是人間事歸去滄江有釣舟
　　贈龍泉洞塵上人
　　八十山僧眼未昏獨尋流水到窮源自言共得龍神語擬作茅菴住洞門
　　題湖臺
　　山有松門江有亭不勞他處問青𠖇有時帶月牀舁到一陣風來酒盡醒
　　送妻入道
　　人無回意似波瀾琴有離聲為一彈縱使空門再相見還如秋月水中看
　　遇湖州妓宋態宜二首
　　曽識〈一作嘗憶〉雲仙至小時芙蓉頭上綰青絲當時驚覺髙唐夢唯有如〈一作而〉今宋玉知
　　陵陽夜㑹〈一作讌〉使君筵解語花枝出〈一作在〉眼前一〈一作自〉從明月西沉海不見嫦娥二十年
　　逢舊二首
　　碧落髙髙雲萬重當時孤鶴去無蹤不期陵谷遷朝市今日遼東特地逢
　　將作乗槎去不還便尋雲海住三山不知留得支機石卻逐黃河到世間
　　潤州聽暮角〈一作晚泊潤州聞角〉
　　江〈一作孤〉城吹角水茫茫曲引邊聲〈一作風引胡笳〉怨思長驚起暮天沙上鴈海門斜去兩三行
　　頭陀寺看竹
　　寺前新筍已成竿䇿馬重來獨自看可惜班皮空滿地無人解取作頭冠
　　奉使京西
　　盧龍已復兩河平烽火樓邊處處耕何事書生走羸馬原州城下又添兵
　　題連雲堡
　　由來天地有闗扄斷壑連山接杳𠖇一出縱知邊上事滿朝誰信語堪聽
　　再宿武闗〈一作從秦城回再題武闗〉
　　逺別秦城萬里遊亂山髙下出商州闗門不鎖寒溪水一夜潺湲〈一作潺潺〉送客愁
　　長安悶作
　　宵分獨坐到天明又䇿羸驂信腳行每日除書空〈一作雖〉滿紙不曽聞有介推名
　　和尚書舅見寄
　　欲隨流水去幽棲喜伴歸雲入虎溪深謝陳蕃憐寂寞逺飛芳字警沉迷
　　送王六覲巢縣叔父二首
　　巢岸南分戰鳥山水雲程盡到東闗歌自是君家事莫怪今來一邑閒
　　長憶山隂舊㑹時王家兄弟盡相隨老來放逐瀟湘路淚滴秋風引〈一作別〉獻之
　　偶懐
　　轉知名〈一作久〉宦是悠悠分付空源始到頭待送妻兒下山了便隨雲水一生休
　　秋夜題夷陵水館
　　凝碧初髙海氣秋桂輪斜落到江樓三更浦上巴歌歇山影沉沉水不流
　　與梧州劉中丞
　　三代盧龍將相家五分符竹到天涯瘴山江上重相見醉裏同看荳蔲花
　　聽多美唱歌
　　黃鶯慢轉〈一作囀語〉引秋蟬衝斷行〈一作浮〉雲直入天一曲梁州聽初了為君別唱想夫憐
　　題澗飲寺
　　百年如夢竟何成白髪重來此地行還似蕭郎許𤣥度再看庭石悟前生
　　題蘇仙宅枯松
　　幾年蒼翠在仙家一旦枝枯類海槎不如酸澁棠梨樹卻占髙城獨放花
　　山居
　　一從身世兩相遺往往闗門到午時想得俗流應大笑不知年老識便宜
　　聽鄰女吟
　　含情遙夜幾人知閒詠風流小謝詩還似霓旌下煙露月邊吹落上清詞
　　題宇文秀才櫻桃
　　風光莫占少年家白髪殷勤最戀花今日顛狂任君笑趂愁得醉眼麻茶
　　漢上偶題
　　謫仙唐世游茲郡花下聽歌醉眼迷今日漢江煙樹盡更無人唱白銅鞮
　　送楊敬之倅湖南
　　乆嗟塵匣掩青萍見説除書試一聽聞君卻作長沙傅便逐秋風過洞庭
　　送孫堯夫赴舉
　　自説軒皇息戰威萬方無復事戎衣卻教孫子藏兵法〈一作術〉空把文章向禮闈
　　題水月臺
　　平流白日無人愛橋上閒行若箇知水似晴天天似水兩重星㸃碧琉璃
　　早春霽後發頭陀寺寄院中
　　紅樓金剎倚晴岡雨雪初收望漢陽草檄可中能有暇迎春一醉也無妨
　　哭田布
　　魏師臨陣卻抽營誰管豺狼作信兵縱使將軍能伏劒何人島上哭田橫
　　黃葵花
　　此花莫遣俗人看新染鵝黃色未乾好逐秋風上天〈一作天上〉去紫陽宮女要頭冠
　　別南溪二首
　　如雲不厭蒼梧逺似鴈逢春又北飛唯有隱山溪上月年年相望兩依依
　　常歎春泉去不回我今此去更難來欲知別後留情處手種巖花次第開
　　井欄砂宿遇夜客〈渉嘗過九江至皖口遇盜問何人從者曰李博士也其豪首曰若是李渉博士不用剽奪乆聞詩名願題一篇足矣渉遂贈詩云雲〉
　　暮〈一作春〉雨蕭蕭江上村緑林豪客夜知聞〈一作敲門〉他時不用逃名姓〈一作他時不用相廻避一作相逢不必論相識〉世上如今半是君
　　謝王連州送海陽圖
　　謝家為郡實風流畫得青山寄楚囚驚起草堂寒氣晚海陽潮水到牀頭
　　再謫夷陵題長樂寺
　　當時謫宦向夷陵願得身閒便作僧誰知漸漸因縁重羞見長燃一盞燈
　　譴謫康州先寄弟渤
　　唯將直道信蒼蒼可料無名抵憲章隂隲卻應先有謂已交鴻鴈早隨陽
　　贈廖道士
　　膏已明煎信矣哉二年人世不歸來庭前為報仙桃樹今歲花時好好開
　　山花
　　六出花開赤玉盤當中紅濕耐春寒長安若在五侯宅誰肯將錢買牡丹
　　聽歌
　　颯颯先飛樑上塵朱脣不動翠眉顰願得春風吹更逺直教愁殺滿城人
　　送顔覺赴舉
　　顏子將才應四科料量時輩更誰過居然一片荊山玉可怕無人是卞和
　　題五松驛
　　雲木蒼蒼數萬株此中言命的應無人生不得如松樹卻遇秦封作大夫
　　湘妃廟
　　斑竹林邊有古祠鳥啼花發盡堪悲當時惆悵同今日南北行人可得知
　　贈長安小主人
　　上清真〈一作童〉子玉童〈一作真〉顔花態嬌羞月思閒仙路迷人應有術桃源不必在深山
　　邠州詞獻髙尚書三首
　　單于都䕶再分疆西引雙旌出帝鄉朝日詔書添戰馬即聞千騎取河湟
　　將家難立是威聲不見多傳衛霍名一自元和平蜀後馬頭行處即長城
　　朔方忠義舊來聞盡是邠城父子軍今日兵符歸上將旄頭不用更妖氛
　　游西林寺
　　十地初心在此身水能生月即離塵如今再結林中社可羨當年㑹裏人
　　題白鹿蘭若
　　只去都門十里強竹隂流水遶迴廊滿城車馬皆知有毎喚同游盡道忙
　　寄趙凖乞湘川山居
　　閒説班超有舊居山橫水曲占商於知君不用磻溪石乞取終年獨釣魚
　　曉過函谷闗
　　因韓為趙兩游秦十月冰霜渡孟津縱使鷄鳴遇闗吏不知余也是何人
　　奉和九弟渤見寄絶句
　　忽啓新緘吟近詩詩中韻出碧雲詞且喜陟岡愁已散登舟只恨渡江遲
　　贈友人孩子
　　驪龍頷下亦生珠便與人間衆寳殊他時若要追風日須得君家萬里駒
　　奉宣慰使魚十四郎
　　年纔二十衆知名孤鶴儀容徹骨清口傳天語來人世卻逐祥雲上玉亰
　　題善光寺
　　雲門天竺舊姻縁臨老移家住玉泉早到可中溳南寺免得翻經住幾年
　　題宣化寺道光上人居
　　二十年前不繋身草堂曽與雪為鄰常思和尚當時語衣鉢留將與此人
　　栁枝詞
　　錦池江上栁垂橋風引蟬聲送寂寥不必如絲千萬縷只禁離恨兩三條
　　竹枝詞
　　十二山晴花盡開楚宮雙闕對陽臺細腰爭舞君沉醉白日秦兵天下來
　　竹裏
　　竹裏編茅倚石門竹莖疎處見前村閒眠盡日無人到自有春風為掃門
　　失題
　　華表千年一鶴歸丹砂為頂雪為衣泠泠仙語人聽盡卻向五雲翻翅飛














　　御定全唐詩巻四百七十七
