　　欽定四庫全書
　　御定全唐詩巻八百五十六
　　呂巖
　　呂巖字洞賓一名巖客禮部侍郎渭之孫河中府永樂〈一雲蒲坂〉縣人咸通中舉進士不第遊長安酒肆遇鍾離權得道不知所往詩四巻
　　呈鍾離雲房
　　生在儒家遇太平懸纓重滯布衣輕誰能世上爭名利臣事玉皇歸上清
　　獻鄭思逺施真人二仙
　　萬刼千生到此生此生身始覺飛輕拋家別國雲山外煉魄全魂日月精比見至人論九鼎欲窮大藥訪三清如今獲遇真仙面紫府仙扉得姓名
　　得火龍真人劒法
　　昔年曽遇火龍君一劒相傳伴此身天地山河從結沫星辰日月任停輪須知本性綿多刼空向人間歴萬春
　　昨夜鍾離傳一語六天宮殿欲成塵
　　七言
　　周行獨力出羣倫黙黙昬昬亙古存無象無形潛造化有門有戶在乾坤色非色際誰窮處空不空中自得根此道非從它外得千言萬語謾評論
　　通靈一顆正金丹不在天涯地角安討論窮經深莫究登山臨水杳無看光明暗寄希夷頂赫赤髙居混沌端舉世若能知所寓超凡入聖弗為難
　　落魄紅塵四十春無為無事信天真生涯只在乾坤鼎活計惟憑日月輪八卦氣中潛至寳五行光裏隠元神桑田改變依然在永作人間出世人
　　獨處乾坤萬象中從頭歴歴運元功縱橫北斗心機大顛倒南辰膽氣雄鬼哭神號金鼎結雞飛犬化玉爐空如何俗士尋常覔不逹希夷不可窮
　　誰信華池路最深非遐非邇奧難尋九年採煉如紅玉一日圓成似紫金得了永袪寒暑逼服之應免死生侵勸君門外修身者端念思惟此道心
　　水府尋鈆合火鈆黒紅紅黒又𤣥𤣥氣中生氣肌膚換精裏含精性命専藥返便為真道士丹還本是聖胎仙出神入定虛華語徒費功夫萬萬年
　　九鼎烹煎九轉砂區分時節更無差精神氣血歸三要南北東西共一家天地變通飛白雪隂陽和合產金花終期鳳詔空中降跨虎騎龍謁紫霞
　　憑君子後午前看一脈天津在脊端金闕內藏𤣥穀子玉池中坐太和官只將至妙三周火鍊出通靈九轉丹直指幾多求道者行藏莫離虎龍灘
　　返本還元道氣平虛非形質轉分明水中白雪微微結火裏金蓮漸漸生聖汞論時非有體真鉛窮看亦無名吾今為報修行者莫向燒金問至精
　　安排鼎竈煉𤣥根進退須明卯酉門繞電奔雲飛日月驅龍走虎出乾坤一丸因與紅顔駐九轉能燒白髪㾗此道幽微知者少茫茫塵世與誰論
　　醍醐一盞詩一篇暮醉朝吟不記年乾馬屢來遊九地坤牛時駕出三天白⻱窟裏夫妻㑹青鳳巢中子母圓提挈靈童山上望重重疊疊是金錢
　　認得東西木與金自然爐鼎虎龍吟但隨天地明消息方識隂陽有信音左掌南辰攀鶴羽右擎北極剖龜心神仙親口留斯㫖何用區區向外尋
　　一本天機深更深徒言萬刼與千金三冬大熱𤣥中火六月霜寒表外隂金為浮來方見性木因沈後始知心五行顛倒堪消息返本還元在已尋
　　虎將龍軍氣宇雄佩符持甲去悤悤鋪排劒㦸奔如電羅列旌旗疾似風活捉三屍焚鬼窟生禽六賊破魔宮河清海晏乾坤淨世世安居道徳中
　　我家勤種我家田內有靈苖活萬年花似黃金苞不大子如白玉顆皆圓栽培全賴中宮土灌溉須憑上谷泉直𠉀九年功滿日和根㧞入大羅天
　　尋常學道說黃芽萬水千山覔轉差有畛有園難下種無根無腳自開花九三鼎內烹如酪六一爐中結似霞不日成丹應換骨飛升遙指玉皇家
　　四六闗頭路坦平行人到此不須驚從教犢駕轟轟轉儘使羊車軋軋鳴渡海經河稀阻滯上天入地絶欹傾功成直入長生殿袖出神珠徹夜明
　　丸六相交道氣和河車晝夜迸金波呼時一一闗頭轉吸處重重脈上摩電激離門光海嶽雷轟震戶動婆娑思量此道真長逺學者多迷溺愛河
　　金丹不是小金丹隂鼎陽爐裏面安盡道東山尋汞易豈知西海覔鈆難𤣥珠窟裏行非逺赤水灘頭去便端認得靈竿真的路何勞禮月歩星壇
　　古今機要甚分明自是衆生力量輕盡向有中尋有質誰能無裏見無形真鈆聖汞徒虛費玉室金闗不觧扃本色丹瓢推倒後卻吞丸藥待延齡
　　浮名浮利兩何堪迴首歸山味轉甘舉世算無心可契誰人更與道相參寸猶未到甘談尺一尚難明強說三經卷葫蘆並拄杖依前擔入舊江南
　　本來無作亦無行行着之時是妄情老氏語中猶未決瞿曇言下更難明靈竿有節通天去至藥無根得地生今日與君無恡惜功成只此是蓬瀛
　　觧將火種種刀圭火種刀圭世豈知山上長男騎白馬水邉少女牧烏⻱無中出有還丹象隂裏生陽大道基顛倒五行憑匠手不逢匠手莫施為
　　三千餘法論修行第一燒丹路最親須是坎男端的物取他離女自然珍烹成不死砂中汞結出長生水裏銀九轉九還功若就定將衰老返長春
　　欲種長生不死根再營隂魄及陽魂先教𤣥母歸離戶後遣空王鎮坎門虎到甲邉風浩浩龍居庚內水溫溫迷途爭與輕輕泄此理須憑達者論
　　閉目存神玉戶觀時來火𠉀遞相傳雲飛海面龍吞汞風擊巖巔虎伏鈆一旦煉成身內寳等閒探得道中𤣥刀圭餌了丹書降跳出塵籠上九天
　　千日功夫不暫閒河車搬載上崑山虎抽白汞安爐裏龍發紅鈆向鼎間仙府記名丹巳熟隂司除籍命應還彩雲捧足歸何處直入三清謝聖顔
　　觧匹真隂與正陽三年功滿結成霜神龜出入庚辛位丹鳳翺翔甲乙方九鼎先輝雙瑞氣三元中換五毫光塵中若有同機者共住煙霄不死鄉
　　修生一路就中難迷者徒將萬卷看水火均平方是藥隂陽差互不成丹守雌勿失雄方住在黑無虧白自乾認得此般真妙訣何憂風雨妒衰殘
　　纔吞一粒便安然十二重樓九曲連庚虎循環餐綘雪甲龍夭矯迸靈泉三三上應三千日九九中延九萬年須得有緣方可授未曾輕泄與人傳
　　誰知神水玉華池中有長生性命基運用須憑龍與虎抽添全藉坎兼離晨昏㸃盡黃金粉頃刻修成玉石脂齋戒餌之千日後等閑輕舉上雲梯
　　九天雲淨鶴飛輕銜簡翩翩別太清身外紅塵隨意換爐中白石立時成九苞鳳向空中舞五色雲從足下生回首便歸天上去願將甘雨救焦氓
　　嬰兒迤邐降瑤階手握𤣥珠直下來半夜紫雲披素質幾囘赤氣掩桃顋微微笑處機闗轉拂拂行時戶牖開此是吾家真一子庸愚誰敢等閒猜
　　水得天符下玉都三千日裏積功夫禱祈天地開金鼎收拾隂陽鎻玉壺便覺凡軀能變化深知妙道不虛圗時來試問塵中叟這箇𤣥機世有無
　　誰識寰中逹者人生平觧法水中銀一條拄杖撐天地三尺昆吾斬鬼神大醉醉來眠月洞髙吟吟去傲紅塵自從悟裏終身後贏得蓬壺永刼春
　　紅爐迸濺煉金英一㸃靈珠透室明擺動乾坤知道力逃移生死見功程逍遙四海留蹤跡歸去三清立姓名直上五雲雲路穩紫鸞朱鳳自來迎
　　時人若要學長生先是樞機晝夜行恍惚中間専志氣虛無裏面固元精龍交虎戰三周畢兔走烏飛九轉成煉出一爐神聖藥五雲歸去路分明
　　亦無得失亦無言動即施功靜即眠驅遣赤牛耕宇宙分張玉粒種山川栽培不憚勞千日服食須知活萬年今日示君君好信敎君見世作神仙
　　不須兩兩與三三秪在崑崙第一巖逢潤自然情易伏遇炎常恐性難䧏有時直入三元戶無事還歸九曲江世上有人燒得住夀齊天地更無雙
　　本末無非在玉都亦曽陸地作凡夫吞精食氣先從有悟理歸真便入無水火自然成既濟隂陽和合自相符爐中煉出延年藥溟渤從敎變復枯
　　無名無利任優游遇酒逢歌且唱酬數載未曾經聖闕千年唯只在仙州尋常水火三囘進真箇夫妻一處收藥就功成身羽化更拋塵坌出凡流
　　杳杳冥冥莫問涯雕蟲篆刻道之華守中絶學方知奧抱一無言始見佳自有物如黃菊蘂更無色似碧桃花休將心地虛勞用煮鐡燒金轉轉差
　　還丹功滿未朝天且向人間度有緣拄杖兩頭擔日月葫蘆一箇隠山川詩吟自得閑中句酒飯多遺醉後錢若問我修何妙法不離身內汞和鉛
　　半紅半黒道中𤣥水飬真金火飬鉛觧接徃年三寸氣還將運動一周天烹煎盡在隂陽力進退須憑日月權只此功成三島外穩乗鸞鳳謁諸仙
　　返本還元巳到乾能升能降號飛仙一陽生是興功日九轉周為得道年煉藥但尋金裏水安爐先立地中天此中便是還丹理不遇奇人誓莫傳
　　飛龍九五巳升天次第還當赤帝權喜遇汞珠凝正午幸逢鉛母結重𤣥狂猨自伏何須鍊野馬親調不着鞭煉就一丸天上藥頓然心地永剛堅
　　舉世何人悟我家我家別是一榮華盈箱貯積登仙錄滿室收藏伏火砂頓飲長生天上酒常栽不死洞中花凡流若問吾生計遍地紛紛五彩霞
　　津能充渇氣充糧家住三清玉帝鄉金鼎煉來多外白玉虛烹處徹中黃始知青帝離宮住方信金精水府藏流俗要求𤣥妙理參同契有兩三行
　　紫詔隨鸞下玉京元君相命㑹三清便將金鼎丹砂餌時拂霞衣駕鶴行天上雙童持珮引月中嬌女執幡迎此時功滿參真後始信仙都有姓名
　　修修修得到乾乾方號人間一醉仙世上光隂催短景洞中花木任長年形飛峭壁非凡骨神在𤣥宮別有天唯願先生頻一顧更𤣥𤣥外問𤣥𤣥







　　御定全唐詩巻八百五十六
