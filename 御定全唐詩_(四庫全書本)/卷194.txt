　　欽定四庫全書
　　御定全唐詩巻一百九十四
　　韋應物
　　長安道
　　漢家宮殿含雲煙兩宮十里相連延晨霞出沒弄丹闕春雨依微自甘泉春雨依微春尚早長安貴遊愛芳草寳馬橫來下建章香車卻轉避馳道貴遊誰最貴衛霍世難比何能䝉主恩幸遇邉塵起歸來甲第拱皇居朱門峩峩臨九衢中有流蘇合歡之寳帳一百二十鳯凰羅列含明珠下有錦鋪翠被之粲爛博山吐香五雲散麗人綺閣情飄颻頭上鴛釵雙翠翹低鬟曵袖迴春雪聚黛一聲愁碧霄山珍海錯棄藩籬烹犢炰羔如折葵既請列侯封部曲還將金印授廬兒歡榮〈一作容〉若此何所苦但苦白日西南馳
　　行路難〈一作連環歌〉
　　荊山之白玉兮良工琱琢雙環連月蝕中央鏡心穿故
　　人贈妾初相結恩在環中尋不絶人情厚薄苦須㬰昔似連環今似玦連環可碎不可離如何物在人自移上客勿遽歡聼妾歌路難旁人見環環可憐不知中有長恨端
　　橫塘行
　　妾家住橫塘夫壻郗家郎玉盤的厯雙白魚寳簟玲瓏透象牀象牀可寢魚可食不知郎意何南北岸上種蓮豈得生池中種槿豈得成丈夫一去花落樹妾獨夜長心未平
　　貴遊行
　　漢帝外家子恩澤少封侯垂楊拂白馬曉日上青樓上有顔如玉高情世〈一作非〉無儔輕裾含碧煙窈窕似雲浮良時無還景促節為我謳忽聞𧰚陽曲四坐亦已柔賔友仰稱歎一生何所求平明擊鐘食入夜樂未休風雨𠎝嵗𠉀兵戎橫九州焉知坐上客草草心所憂
　　酒肆行
　　豪家沽酒長安陌一旦起樓高百尺碧疏玲瓏含春風銀題彩幟邀上客迴瞻丹鳯闕直視樂遊苑四方稱賞名已高五陵車馬無近逺晴景悠揚三月天桃花飄俎柳垂筵繁絲急管一時合他壚隣肆何寂然主人無厭且專利百斛須臾一壺〈一作囊〉費初醲後薄為大偷飲者知名不知味深門潛醖客來稀終嵗醇醲味不移長安酒徒空擾擾路傍過去那得知
　　相逄行
　　二十登漢朝英聲邁今古適從東方來又欲謁明主猶酣新豊酒尚帶灞陵雨邂逅兩相逄別來問〈一作間〉寒暑寧知白日晩暫向花間語忽聞長樂鐘走馬東西去
　　烏引鶵
　　日出照東城春烏鵶鵶鶵和鳴鶵和鳴羽猶短巢在深林春正寒引飛欲集東城暖羣鶵䙰褷睥睨高舉翅不及墜蓬蒿雄雌來去飛又引音聲上下懼鷹隼引雛烏爾心急急將何如何得比日搜索雀卵噉爾雛
　　鳶奪巢
　　野鵲野鵲巢林梢鴟鳶恃力奪鵲巢呑鵲之肝啄鵲腦竊食偷居還自保鳯凰五色百鳥尊知鳶為害何不言霜鸇野鷂得殘肉同啄羶腥不肯逐可憐百鳥紛縱橫雖有深林何處宿
　　鷰啣泥
　　啣泥燕聲嘍嘍尾涏涏秋去何所歸春來復相見豈不解決絶髙飛碧雲裏何為地上啣泥滓銜泥雖賤意有營杏梁朝日巢欲成不見百鳥畏人林野宿翻遭網羅俎其肉未若銜泥入華屋燕銜泥百鳥之智莫與齊
　　鼙鼔行
　　淮海生雲暮慘澹廣陵城頭鼙鼔暗寒聲坎坎風動邉忽似孤城萬里絶四望無人煙又如虜騎截遼水胡馬不食仰朔天座中亦有燕趙士聞鼙不語客心死何況鰥孤火絶無晨炊獨婦夜泣官有期
　　古劍行
　　千年土中兩刃鐵土蝕不入金星滅沈沈青脊鱗甲滿蛟龍無足蛇尾斷忽欲飛動中有靈豪士得之敵國寳仇家舉意半夜鳴小兒女子不可近龍蛇變化此中隠夏雲奔走雷闐闐恐成霹靂飛上天
　　金谷園歌
　　石氏滅金谷園中水流絶當時豪右爭驕侈錦為歩障四十里東風吹花雪滿川紫氣凝閣朝景妍洛陽陌上人迴首絲竹飄颻入青天晉武平吳恣歡燕餘風靡靡朝廷變嗣世衰微誰肯憂二十四友日日空追遊追遊詎可足共惜年華促禍端一發埋恨長百草無情春自緑
　　溫泉行
　　出身天寳今年㡬頑鈍如鎚〈一作鉛〉命如紙作官不了卻來歸還是杜陵一男子北風慘慘投溫泉忽憶先皇遊幸年身騎廐馬引天仗直入華清列御前玉林瑤雪滿寒山上昇𤣥閣遊絳煙平明羽衛朝萬國車馬合沓溢四𨞬䝉恩每浴華池水扈獵不蹂渭北田朝廷無事共歡燕美人絲管從九天一朝鑄鼎降龍馭小臣髯絶不得去今來蕭瑟〈一作索〉萬井空唯見蒼山起煙霧可憐蹭蹬失風波仰天大叫無奈何敝裘羸馬凍欲死賴遇主人杯酒多
　　學仙二首
　　昔有道士求神仙靈真下試心確然千鈞巨石一髪懸臥之石下十三年存道忘身一試過名奏玉皇乃升天雲氣冉冉漸不見留語弟子但精堅
　　石上鑿井欲到水惰心一起中路止豈不見古來三人俱弟兄結茅深山讀仙經上有青冥倚天之絶壁下有颼飀萬壑之松聲仙人變化為白鹿二弟翫之兄誦讀讀多七過可乞言為子心精得神仙可憐二弟仰天泣一失毫釐千萬年
　　廣陵行
　　雄藩鎮楚郊地勢鬱岧嶤雙旌擁萬㦸中有霍嫖姚海雲助兵氣寳貨益軍饒嚴城動寒角晩騎踏霜橋翕習英豪集振奮士卒驍列郡何足數趨拜等卑寮日晏方雲罷人逸馬蕭蕭忽如京洛間遊子風塵飄歸來視寳劍功名豈一朝
　　蕚緑華歌
　　有一人兮昇紫霞書名玉牒兮蕚緑華仙容矯矯兮雜瑤珮輕衣重重兮䝉絳紗雲雨愁思兮望淮海鼓吹蕭條兮駕龍車世淫濁兮不可降胡不來兮玉斧家
　　王母歌〈一作玉女歌〉
　　衆仙翼神母羽葢隨雲起上遊𤣥極杳冥中下看東海一杯水海畔種桃經㡬時千年開花千年子玉顔眇眇何處尋世上茫茫人自死
　　馬明生遇神女歌
　　學仙貴功亦貴精神女變化感馬生石壁千尋啓雙檢中有玉堂〈一作牀〉鋪玉簟立之一隅不與言玉體安穩三日眠馬生一立〈一作粒〉心轉堅知其丹白䝉哀憐安期先生來起居請示金鐺玉佩天皇書神女呵責不合見仙子謝過手足戰大𤓰𤣥棗冷如冰海上摘來朝霞凝賜仙復坐對食訖頷之使去隨煙升〈一作使隨𤣥煙升〉乃言馬生合不死少姑敎勅令付爾安期再拜將生出一授素書天地畢
　　石鼔歌
　　周宣大獵兮岐之陽刻石表功兮煒煌煌石如鼓形數止十風雨缺訛苔蘚澀今人濡紙脫其文既擊既埽白黒分忽開滿卷不可識驚潛動蟄走云云喘逶迤相糺錯乃是宣王之臣史籕作一書遺此天地間精意長存世冥寞秦家祖龍還刻石碣石之罘李斯跡世人好古猶共〈一作法〉傳持來比此殊懸隔
　　寳觀主白鸜鵒歌
　　鸜鵒鸜鵒衆皆如漆爾獨如玉鸜之鵒之衆皆蓬蒿下爾自三山來〈叶音黎〉三山處子下人間綽約不妝冰雪顔仙鳥隨飛來掌上來掌上時拂拭人心鳥意自無猜玉kao指霜毛本同色有時一去凌蒼蒼朝遊汗漫暮玉堂巫峽雨中飛暫濕杏花林裏過來香日夕依仁全羽翼空欲銜環非報徳豈不及阿母之家青鳥兒漢宮來往傳消息
　　彈棊歌
　　圓天方地局二十四氣子劉生絶藝難對曹客為歌其能請從中央起中央轉鬭破欲闌零落勢背誰能彈此中舉一得六七旋風忽散霹靂疾履機乗變安可當置之死地翻取強不見短兵反掌収巳盡唯有猛士守四方四方又何難橫擊且縁邉豈如昆明與碣石一箭飛中隔逺天神安志愜動十全滿堂驚視誰得然




　　御定全唐詩巻一百九十四
