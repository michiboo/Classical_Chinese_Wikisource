　　欽定四庫全書
　　御定全唐詩巻五百五十七
　　易重
　　易重字鼎臣宜春人㑹昌五年進士第官至大理評事詩一首
　　寄宜陽兄弟
　　六年雁序恨分離詔下今朝遇已知上國皇風初喜日御堦恩渥屬身時內庭再考稱文異聖主宣名奬藝竒故里仙才若相問一春攀得兩重枝〈覆考苐一〉
　　孟遲
　　孟遲字遲之〈一雲升之〉平昌人登㑹昌五年進士第詩十七首
　　發蕙風館遇陰不見九華山有作
　　我來淮陰城千江萬山無不經山青水碧千萬丈竒峯急𣲖何縱橫又聞九華山山頂連青冥太白有逸韻使我西南行一歩一攀策前行正雞鳴陰雲冉冉忽飛起
　　千里萬里危崢嶸譬如天之有日蝕使我昬沈猶不明人家敲鏡救不得光陰卻屬貪狼星恨亦不能通言亦不足聽長鞭揮馬出門去是以九華爲不平
　　寄淅右舊幕僚
　　由來惡舌駟難追自古無媒謗所歸勾踐豈能容範蠡李斯何暇救韓非巨拳豈爲雞揮肋強弩那因鼠發機慚愧故人同鮑叔此心江柳尚依依
　　壯士吟
　　壯士何曾悲悲即無囘期如何易水上未歌淚先垂
　　徐波渡
　　曉月千重樹春煙十里溪過來還過去此路不知迷
　　題嘉祥驛
　　樹頂煙微綠山根菊暗香何人獨鞭馬落日上嘉祥
　　懷鄭洎
　　風蘭舞幽香雨葉墮寒滴美人來不來前山看向夕
　　長信宮〈一作趙嘏詩〉
　　君恩已盡欲何歸猶有殘香在舞衣自恨身輕不如燕春來還遶御簾飛
　　閨情
　　山上有山歸不得湘江暮雨鷓鴣飛蘼蕪亦是王孫草莫送春香入客衣
　　蓮塘
　　脈脈低囘殷袖遮臉橫秋水髻盤鴉蓮莖有刺不成折盡日岸傍空看花
　　還淮卻寄睢陽
　　梁王池苑已蒼然滿樹斜陽極浦煙盡日囘頭看不見兩行愁淚上南船
　　烏江
　　中分豈是無遺策百戰空勞不逝騅大業固非人事及烏江亭長又何知
　　新安故關
　　漢帝英雄重武材崇山險處鑿門開如今更有將軍否移取潼闗向北來
　　廣陵城〈一作趙嘏詩〉
　　紅遶高臺綠遶城城邊春草傍牆生隋家不向此中盡汴水應無東去聲
　　過驪山〈一作趙嘏詩〉
　　冷日微煙渭水愁華清宮樹不勝秋霓裳一曲千門鎖白盡梨園子弟頭
　　吳故宮
　　越女歌長君且聽芙蓉香滿水邊城豈知一日終非主猶自如今有怨聲
　　蘭昌宮
　　宮門兩片掩埃塵牆上無花草不春誰見當時禁中事阿嬌解佩與何人
　　宮人斜
　　雲慘煙愁苑路斜路傍丘冡盡宮娃茂陵不是同歸處空寄香䰟著野花
　　句
　　天地有時饒一擲江山無主任平分〈過垓下見紀事〉
　　王鐸
　　王鐸字昭範宰相播之從子㑹昌初擢進士第咸通時拜相黃巢之亂命為行營都統封晉公後落職節度滄景為魏博節度樂從訓所害詩三首
　　和於興宗登越王樓詩
　　謝朓題詩處危樓壓郡城雨餘江水碧雲斷雪山明錦繡來仙境風光入帝京恨無青玉案何以報高情
　　謁梓潼張惡子廟
　　盛唐聖主解青萍欲振新封濟順名夜雨龍拋三尺匣春雲鳳入九重城劒門喜氣隨雷動玉壘韶光待賊平惟報闗東諸將相柱天功業頼陰兵
　　罷都統守鎭滑州作
　　用軍何事敢遷延恩重才輕分使然黜詔已聞來闕下檄書猶未遍軍前腰間盡觧蘇秦印波上虛迎范蠡船正㑹星辰扶北極卻驅戈甲鎮南燕三塵上相逢明主九合諸侯媿昔賢看卻中興扶大業殺身無路好歸田
　　句
　　華表尚迷丁令鶴竹坡猶認葛溪龍〈見吟窗雜錄〉
　　鄭畋
　　鄭畋字台文滎陽人㑹昌進士第劉瞻鎭北門辟為從事瞻作相薦為翰林學士遷中書舍人乾符中以兵部侍郎同平章事尋出為鳳翔節度使拒巢賊有功授檢校尚書左僕射詩一卷今存十六首
　　中秋月直禁苑
　　禁署方懷忝綸闈已再加暫來西掖路還整上清槎恍惚歸丹地深嚴宿綘霞幽襟聊自適閒弄紫薇花
　　麥穗兩岐
　　聖慮憂千畝嘉苖薦兩岐如雲方表盛成穗忽標竒瑞露縱橫滴祥風左右吹謳歌連上苑化日遍平陂史冊書堪重丹青畵更宜願依連理樹俱作萬年枝
　　五月一日紫宸候對時屬禁直穿內而行因書六韻
　　朱夏五更後歩廊三里餘有人從翰苑穿入內中書漏響飄銀箭燈光照玉除禁扉猶鏁鑰宮妓已妝梳紫府遊應似鈞天夢不如塵埃九重外誰信在清虛
　　題緱山王子晉廟
　　有昔靈王子吹笙遡泬㵳六宮攀不住三島去相招亡國原陵古賓天歲月遙無蹊窺海曲有廟訪山椒石帳龍蛇拱雲櫳彩翠銷露壇裝琬琰眞像寫松喬珠館青童宴琳宮阿母朝氣輿仙女侍天馬吏兵調湘妓紅絲瑟秦郎白管簫西城要綽約南嶽命嬌嬈句曲觴金洞天台嘯石橋晩花珠弄蘂春茹玉生苖二景神光秘三元寳籙饒霧垂鴉翅髪氷束虎章腰鸖馭爭銜箭龍妃合獻綃衣從星渚浣丹就日宮燒物外花嘗滿人間葉自凋望臺悲漢戾閱水笑梁昭古殿香殘灺荒堦柳長條幾曾期七日無復降重霄嵩嶺連天漢伊瀾入海潮何由得真訣使我珮環飄
　　初秋寓直三首
　　曉星獨掛結麟樓三殿風髙藥樹秋玉笛數聲飄不住問人依約在東頭
　　宿鳥翩翩落照微石臺樓閣鎖重扉歩廊無限金覊響應是諸司扈從歸
　　幽閣焚香萬慮凝下簾胎息過禪僧玉堂分照無人後消盡金盆一碗氷
　　夜景又作
　　鈴絛無響閉珠宮小閣涼添玉蘂風枕簟滿牀眀月到自疑身在五雲中
　　杪秋夜直
　　蘂宮裁詔與宵分雖在靑雲憶白雲待報君㤙了歸去山翁何急草移文
　　禁直寄崔員外
　　銀臺樓北蘂珠宮夐與人間路不同在省五更春睡侶早來分夢玉堂中
　　聞號
　　陛兵偏近羽林營夜靜仍傳禁號聲應笑執金雙闕下近南猶隔兩重城
　　禁直和人飲酒
　　卉醴陀花物外香清濃標格勝椒漿我來尚有鈞天㑹猶得金尊半日嘗
　　下直早出
　　諸司人盡馬蹄稀紫帕雲竿九釘歸偏覺石臺清貴處牓懸金字射晴暉
　　金鑾坡上南望
　　玉晨鐘韻上〈一作索〉清虛畫㦸祥煙拱〈一作擁〉帝居極眼〈一作目〉向南無限地綠煙深處認中書
　　酬隱珪舍人寄紅燭
　　蜜炬殷紅畫不如且將歸去照吾廬今來併得三般事靈運詩篇逸少書
　　馬嵬坡
　　肅宗囘馬楊妃死雲雨雖亡日月新終是聖明天子事景陽宮井又何人
　　句
　　圓明青飢飯光潤碧霞漿〈見古今詩話〉　浴殿晴秋倘中謝殘英猶可醉瓊杯〈紫薇花　見海錄碎事〉
　　譚銖
　　譚銖吳人登㑹昌進士第嘗為蘇州鹺院官詩二首
　　題九華山
　　憶聞九華山尚在童稚年浮沈任名路窺仰㑹無緣罷職池陽時復遭迎送牽因茲契誠願矚望枕席前況值春正濃氣色無不全或如碧玉靜或似青靄鮮接白雲堆或暎紅霞天呈姿旣不一變態何啻千巍峩本無動崇峻性豈偏外景自隱隱濳虛固幽𤣥我來暗凝情務道志更堅色與山異性性倂山亦然境變山不動性存形自遷自遷不阻俗自定不失賢浮華與朱紫安可迷心田
　　眞娘墓
　　武丘山下冡纍纍松栢蕭條盡可悲何事世人偏重色眞娘墓上獨題詩
　　盧嗣立
　　盧嗣立登㑹昌進士第詩一首
　　望九華山
　　九華深翠落軒楹迥眺澄江氣象明不遇陰霾孤岫隱正當寒日衆峯呈坐觀風雪銷煩思惜別煙嵐駐曉行得路歸山期早訣夜來濳已告精誠
　　朱可名
　　朱可名越州人㑹昌進士及第終長安令詩一首
　　應舉日寄兄弟
　　廢刈鏡湖田上書紫閣前愁人久委地詩道未聞天不是燒金手徒拋釣月船多慚兄弟意不敢問林泉張良器
　　張良器㑹昌進士第詩一首
　　河出榮光
　　引𣲖崑山峻朝宗海路長千齡逢聖主五色瑞榮光隱暎浮中國晶明助太陽坤維連浩漫天漢接微茫丹闕靑氛裏函關紫氣旁位尊常守伯道泰每呈祥習坎靈逾久居卑德有常龍門如可渉忠信是舟梁









　　御定全唐詩巻五百五十七
<集部,總集類,御定全唐詩>
