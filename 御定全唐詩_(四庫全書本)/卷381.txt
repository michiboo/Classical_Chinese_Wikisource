　　欽定四庫全書
　　御定全唐詩巻三百八十一
　　孟郊
　　弔國殤
　　徒言人最靈白骨亂縱橫如何當春死不及羣草生堯舜宰乾坤器農不器兵秦漢盜山嶽鑄殺不鑄畊天地莫生金生金人競爭
　　弔比干墓
　　殷辛帝天下厭為天下尊乾剛既一斷賢愚無二門佞是福身本忠是䘮已源餓虎不食子人無骨肉恩日影不入地下埋寃死魂有骨不為土應作直木根今來過此鄉下馬弔此墳靜念君臣間有道誰敢論
　　弔元魯山
　　摶鷙有餘飽魯山長饑空豪人飫鮮肥魯山飯蒿蓬食名皆霸官食力乃堯農君子恥新態魯山與古終天璞本平一人巧生異同魯山不自剖全璞竟沒躬〈一作窮〉
　　自剖多是非流濫將何歸奔競〈一作捐軀〉立詭節凌侮爭怪輝五常坐銷鑠萬類隨衰微以茲見魯山道蹇無所依君子不自蹇魯山蹇有因茍含天地秀皆是天地身天地蹇既甚魯山道莫伸天地氣不足魯山食更貧始知補元化竟須得賢人
　　賢人多自霾道理與俗乖細功不敢言遠韻方始諧萬物飽為飽萬人懷為懷一聲茍失所衆憾來相排所以元魯山飢衰難與偕
　　遠階無近級造次不可升賢人潔腸胃寒日空澄凝血誓竟訛謬膏明易煎蒸以之驅魯山疎跡去莫乘言從魯山宦盡化堯時心豺狼恥狂噬齒牙閉霜金〈一作針〉競來闢田土相與畊嶔岑當〈一作常〉宵無關鎖竟歲饒歌吟善教復〈一作履〉天術美詞非俗箴精微自然事視聽不可尋因書魯山績庶合簫韶音
　　簫韶太平樂魯山不虛作千古若有知百年幸如昨誰能嗣教化以此洗浮薄君臣貴深遇天地有靈橐力運既囏難德符方合漠名位茍虛曠聲明自銷鑠禮法雖相救貞濃易糟粕哀哀元魯山畢竟誰能度
　　當今富教化〈一作聖主禮嘉士〉元後得賢相氷心鏡衰古霜議清遐障幽埋盡洸〈一作光〉洗滯旅免流浪唯餘魯山名未獲旌廉讓二三貞苦士刷視聳危望髪秋青山夜目斷丹闕亮誘類幸從茲嘉招固非妄小生奏狂狷感惕增萬狀
　　黃犢不知孝魯山自駕車非賢不可妻魯山竟無家供養恥佗力言詞豈纎瑕將謡魯山德賾海〈一作海賾〉誰能涯遺嬰盡雛乳何況骨肉枝心腸結苦誠胸臆垂甘滋事已出古表誰言獨今竒賢人母萬物豈弟流前詩
　　哭李觀
　　志士不得老多為直氣傷阮公終日哭壽命固難長顔子既殂謝孔門無輝光文星落竒曜寳劒摧脩鋩常作金應石忽為宮〈一作參〉別商為爾弔琴瑟斷難再張偏轂不可轉隻翼不可翔清塵無吹噓委地難飛揚此義古所重此風今則亡自聞䘮元賔一日八九狂沈痛此丈夫驚呼彼穹蒼我有出俗韻勞君疾惡腸知音既已矣微言〈一作善〉誰能彰旅葬無高墳栽松不成行哀歌動寒日贈涙沾晨霜神理本窅窅〈一作𡨋𡨋〉今來更茫茫何以蕩悲懷萬事付一觴
　　李少府㕔弔李元賔遺字〈自註元賔題少府㕔雲宿從叔宅有感有其義而無其辭〉
　　零落三四字忽成〈一作然〉千萬年那知𡨋寞〈一作寂〉客不有補亡篇斜月弔〈一作吐〉空壁旅人難獨眠一生能幾時百慮來相煎戚戚故交涙幽幽長夜泉已矣難重言一言一潸然
　　悼吳興湯〈一作楊一作張〉衡評事
　　君生〈一作在〉霅水清君歿霅水渾空令〈一作有〉骨肉情〈一作親〉哭得白日昏大夜不復曉古松長閉門琴緑水絶詩句青山存昔為芳春顔今為荒草根獨問𡨋㝠理先儒未曾言
　　哀孟雲卿嵩陽荒居
　　戚戚抱幽獨宴宴沈荒居不聞新歡笑但覩舊詩書藝蘗意彌苦耕山食無餘定交昔何在至戚今或疎薄俗易銷歇淳風難久舒秋蕪上空堂寒槿落枯渠薙草恐傷蕙攝衣自理鋤殘芳亦可餌遺秀誰忍除徘徊未能去為爾涕漣如
　　哭盧貞國
　　一別難與期存亡易寒燠下馬入君門聲悲不成哭自能富才藝當冀深榮祿皇天負我賢遺恨至兩目平生嘆無子家家〈一作事〉親相囑
　　傷舊遊
　　去春㑹處今春歸花數不減人數稀朝笑片時暮成泣東風一向〈一作見〉還西輝
　　弔房十五次卿少府
　　日高方得起獨賞些些春可惜宛轉鸎好音與佗人昔年此氣味還走曲江濵逢著韓退之結交方殷勤蜀客骨自高聰辯劒㦸新如何昨日歡今日見無因英竒一謝世視聽一為塵誰言老淚短淚短沾衣〈一作足沾〉巾逢江南故晝上人㑹中鄭方囘〈自註上人往年手札五十篇相贈雲以為佗日之念〉
　　相逢失意中萬感因語至追思東林日掩抑北邙涙筐篋有遺文江山舊清氣塵生逍遙注〈一作篇〉墨故飛動字荒毀碧澗居虛無青松位珠沈百泉暗月死羣象閉永謝平生言知音豈容易
　　哭秘書包大監
　　哲人臥病日賤子泣玉年常恐寳鏡破明月難再圓文字未改素聲容忽歸𤣥始知知音稀千載一絶舊館有遺琴清風那復傳
　　悼幼子
　　一閉黃蒿門不聞白日事生氣散成風枯骸化為地負我十年恩欠爾千行涙灑之北原上不待秋風至
　　悼亡
　　山頭明月夜增輝增輝不照重泉下泉下雙龍無再期金蠶玉燕空鎖化朝雲暮雨成古墟蕭蕭野竹風吹亞
　　弔李元賔墳
　　曉上荒涼原弔彼寂寥〈一作㝠寞〉魂眼咽此時涙耳悽在日言𡨋𡨋〈一作寂寂〉千萬年墳鎖孤松根
　　覽崔爽遺文因紓幽懷〈自註崔君沒於南方〉
　　墮淚數首文悲結千里墳蒼旻且留我白日空遺君仙鶴未巢月衰鳯先墜雲清風獨起時舊語如再聞瑤草罷葳蕤桂花休氛氳萬物與我心相感吳〈一作哭〉江濆
　　峽哀
　　昔多相與笑今誰相與哀峽哀哭幽魂〈一作夢〉噭噭風吹來墮魄抱空月出沒難自裁韲粉一閃間春濤百丈〈一作尺〉雷峽水聲不平碧沲牽清洄沙稜箭箭〈一作湔湔〉急波齒齗齗開呀彼無底吮待此不測災谷號相噴激石怒爭旋廻古醉〈一作罪〉有〈一作少〉復鄉今縲多為能字孤徒髣髴銜雪猶驚猜薄俗少直腸交結須橫財黃金買相弔幽泣無餘漼我有古心意為君空摧頹
　　上天下天水出地入地舟石劒相劈斫石波怒蛟虬花木疊宿春風飇凝古秋幽怪窟穴語飛聞肹蠁流沈哀日已深銜訴將何求
　　三峽一線天三峽萬繩泉上仄碎日月下掣狂漪漣破魂一兩㸃凝幽數百年峽暉不停午峽險多饑涎樹根鎖枯棺孤骨褭褭懸樹枝哭霜棲哀韻杳杳鮮逐客零落腸到此湯火煎性命如紡績道路隨索縁奠涙〈一作酹〉弔波靈波靈將閃然
　　峽亂鳴清磬〈一作峽虬鳴清聲〉産石為鮮鱗噴為腥雨涎吹作黒井身怪光閃衆異餓劒唯待人老腸未曾飽古齒嶄嵓嗔嚼齒三峽泉三峽聲齗齗
　　峽螭〈一作蛟〉老解語百丈潭底聞毒波為計校飲血養子孫既非臯陶吏空食沉獄〈一作玉〉魂潛怪何幽幽魄說徒云云峽聽哀哭泉峽弔鰥寡猿峽聲非人聲劒水相劈翻斯誰士諸謝奏此沉苦言
　　讒人峽虬心渴罪呀然潯所食無直腸所語饒梟音石齒嚼百泉石風號千琴幽哀莫能遠分雪何由尋月魄高卓卓峽窟〈一作寃〉清沉沉銜訴何時明抱痛已不禁犀飛空波濤裂石千嶔岑
　　峽稜剸日月日月多摧輝物皆斜仄生鳥亦〈一作翼〉斜仄飛潛石齒相鎖沉魂招莫歸恍惚清泉甲斑斕碧石衣餓嚥潺湲號涎似浤肥峽青〈一作春〉不可遊腥草生微微
　　峽景滑易墮峽花怪非春紅光根潛涎碧雨飛沃津巴谷蛟螭心巴鄉魍魎親噉生不問賢至死獨養身腥語信者誰拗歌歡非眞仄田無異稼毒水多獰鱗異類不可友峽哀哀難伸
　　峽水劒㦸獰峽舟霹靂翔因依虺蜴手起坐風雨忙峽旅多竄官峽氓多非良滑心不可求滑習積已長漠漠涎霧起齗齗涎水光渴賢如之何忽在水〈一作此〉中央梟鴟作人語蛟虬吸水波能於白日間諂欲晴風和駭智蹶衆命藴腥布深蘿齒泉無底貧鋸涎在處多仄樹鳥不巢踔𨃚猿相過峽哀不可聽峽怨其奈何
　　杏殤〈並序〉
　　杏殤花乳也霜翦而落因悲昔嬰故作是詩
　　凍手莫弄珠弄珠珠易飛驚霜莫翦春翦春無光輝零落小花乳斕斑昔嬰衣拾之不盈把日暮空悲歸地上空拾星枝上不見花哀哀孤老人戚戚無子家豈若沒水鳬不如拾巢鴉浪鷇破便飛風雛褭相誇芳嬰不復生向物空悲嗟
　　應是一線淚入此春木心枝枝不成花片片落翦金春壽何可長霜哀亦已深常時洗芳泉此日洗淚襟兒生月不明兒死月始光兒月兩相奪兒命果不長如何此英英亦為弔蒼蒼甘為墮地塵不為末世〈一作世木〉芳踏地恐土痛損彼芳樹根此誠天不知翦棄我子孫垂枝有千落芳命無一存誰謂生人家春色不入門冽冽霜殺春枝枝疑纎刀木心既零落山竅空呼號班班落地英㸃㸃如明膏始知天地間萬物皆不牢哭此不成春涙痕三四斑失芳蝶既狂失子老亦孱且〈一作豈〉無生生力自〈一作甘〉有死死顔靈鳯不銜訴誰為扣天關
　　此兒自見災花發多不諧窮老收碎心永夜抱破懷聲死更何言意死不必喈病叟無子孫獨立猶束柴霜似敗紅芳剪啄十數雙參差呻細風噞喁沸〈一作戲〉淺江泣凝〈一作疑〉不可消〈一作誚〉恨壯難自降空遺舊日影怨彼〈一作此〉小書窗
　　弔江南老家人春梅
　　念爾筋力盡違我衣食恩奈何粗獷兒生鞭見死痕舊使常以禮新怨〈一作寃〉將誰吞胡為乎泥中〈一作上天〉消歇教義源
　　哭李丹員外並寄杜中丞
　　生死方知交態存忍將齚齖報幽魂十年同在平原客更遣何人哭寢門
　　哭劉言史
　　詩人業孤峭餓死良已多相悲與相笑累累其奈何精異劉言史詩腸傾珠河取次抱置之〈一作為拋擲〉飛過東溟波可惜大國謡飄為四夷歌常於衆中㑹顔色兩切磋今日果成死葬襄〈一作䘮〉之洛河洛岸遠相弔灑淚雙滂沱
　　弔盧殷
　　詩人多清峭餓死抱空山白雲既無主飛出意等閒久病牀席屍䕶䘮童僕孱故書窮鼠嚙狼籍一室間君歸新鬼鄉我面古玉〈一作土〉顔羞見入地時無人叫追攀百泉空相吊日久〈一作夕〉哀潺潺
　　唧唧復唧唧千古一月色新新復新新千古一花春邙風噫孟郊嵩秋葬盧殷北邙前後客相弔為埃塵北邙棘針草淚根生苦辛煙火不自煖筋力早已貧幽薦一盃泣瀉之清洛濵添為斷腸聲愁殺長別人
　　棘針風相號破碎諸苦哀苦哀不可聞掩耳亦入來哭多煎聲恨涕有餘摧噫貧氣已焚憶死心更灰夢世浮閃閃淚波深洄洄薤歌一以去蒿閉不復開
　　登封草木深登封道路微日月不與光莓苔空生衣可憐無子翁蚍蜉縁病肌攣臥歲時長漣漣但幽噫幽噫虎豹聞此外相訪稀至親唯有詩抱心死有歸河南韓先生後君作因依磨一片嵌巖書千古光輝
　　賢人無計校生苦死徒誇佗名潤子孫君名潤泥沙可惜千首文閃如一朝花零落難苦言〈一作久留〉起坐空驚嗟耳聞陋巷生眼見魯山君餓死始有名餓名高氛氳戅叟老壯氣感之為憂雲所憂唯一泣古今相紛紛平生與君說逮此俱云云
　　初識漆鬢髪爭為新文章夜踏明月橋店飲〈一作虛斂〉吾曹床醉啜二盃釀名郁一縣香寺中摘梅花園裏翦浮芳高嗜緑蔬〈一作雲〉羮意輕肥膩羊吟哦無滓韻言語多古腸白首忽然至盛年如偷將清濁俱莫追何須罵滄浪前賢多哭酒哭酒免哭心後賢試銜之哀至無不深少年哭酒時白髪亦已侵老年哭酒時聲韻隨生沉寄言哭酒賔勿作登封音登封徒放聲天地竟難尋同人少相哭異類多相號始知禽獸癡卻至天然高非子病無涙非父念莫勞如何裁親疎用禮如用刀孤䘮鮮匍匐閉哀抱鬱陶煩他手中葬誠信焉能襃嗟嗟無子翁死棄如脫毛
　　聖人哭賢人骨化氣為星文章飛上天列宿增晶熒前古文可數今人文亦靈高名稱謫仙昇降曾莫停有文死更香無文生亦腥為君鏗好辭永傳作謐寧






　　御定全唐詩巻三百八十一
<集部,總集類,御定全唐詩>
