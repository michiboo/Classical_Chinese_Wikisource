　　欽定四庫全書
　　御定全唐詩巻七百三十九
　　李建勲
　　李建勲字致堯隴西人少好學能屬文尤工詩南唐主李昪鎮金陵用爲副使預禪代之策拜中書侍郎同平章事昇元五年放還私第嗣主璟召拜司空尋以司徒致仕賜號鍾山公集二十卷今編詩一卷
　　中酒寄劉行軍
　　甚矣頻頻醉神昏體亦虛肺傷徒問藥髪落不盈梳戀寢嫌眀室修生媿道書西峯老僧語相勸合何如
　　白雁
　　東溪一白鴈毛羽何皎潔薄暮浴清波斜陽共明滅差池失羣久幽獨依人切旅食賴菰蒲單棲怯霜雪邉風昨夜起頋影空哀咽不及牆上烏相將繞雙闕
　　早春寄懐
　　家山歸未得又是㸔春過老覺光隂速閑悲世路多風
　　和吹岸栁雪盡見庭莎欲向東溪醉狂眠一放歌
　　春日東山正〈一作草〉堂作
　　身閒贏得出天氣漸喧和蜀馬登山穩南朝古寺多早花微弄色新酒欲生波從此唯行樂閑愁奈我何
　　春日小園晨㸔兼招同舍
　　最有杏花繁枝枝若手摶須知一春促莫厭百廻㸔鳥囀風潛息蜂遲露未乾可容排飲否兼折贈頭冠
　　惜花寄孫貟外〈一本缺孫字〉
　　朝始一枝開暮復一枝落只恐雨淋漓又見春蕭索侵晨結駟攜酒徒尋芳踏盡長安衢思量少壯不自樂他日白頭空歎吁
　　春日病中
　　纔得歸閒去還教病臥頻無由全勝意終是負青春綠栁漸拂地黃鶯如喚人方為醫者勸斷酒已經旬
　　毆妓
　　自為専房甚怱怱有所傷當時心已悔徹夜手猶香恨枕堆雲髻啼襟搵月黃起來猶忍惡剪破繡鴛鴦
　　踏青罇前
　　期君速行樂不要旋還家永日雖無雨東風自落花詩毫黏酒淡歌袖向人斜薄暮忘歸路垂楊噪亂鵶
　　正月晦日
　　莫倦尋春去都無百日遊更堪正月過已是一分休泉暖聲纔出雲寒勢未收晚來重作雪翻為杏花愁
　　惜花
　　白髪今如此紅芳莫更催預愁多日謝翻怕十分開㸃滴無時雨荒涼滿地苔閑堦一桮酒惟待故人來
　　金谷園落花〈一本缺谷字〉
　　愁見清眀後紛紛蓋地紅惜看難過日自落不因風蝶㪚餘香在鶯啼半樹空堪悲一尊酒從此似西東
　　栁花寄宋眀府〈一作寄人〉
　　每愛江城裏青春向盡時一廻新雨歇是處好風吹破石黏蟲網髙樓撲酒旗遙知陶令宅五樹正離披
　　送人
　　相見未逾月堪悲逺別離非君誰顧我萬里又南之雨逼清眀日花隂杜宇時愁㸔掛帆處鷗鳥共遲遲
　　閒遊
　　㩦酒復㩦觴朝朝一似忙馬諳頻到路僧借舊眠床道勝他圖薄身閑白日長扁舟動歸思髙處見滄浪
　　柏梁隔句韻詩〈第三句缺一字〉
　　不喜長亭栁枝枝擬送君惟憐北窗〈闕〉樹樹解留人圎缺都如月東西只似雲愁㸔離席散歸蓋動行塵
　　贈趙學士
　　常欽趙夫子逺作五侯賔見靣到今日操心如古人醉同華席少吟訪野僧頻寂寂長河畔荒齋與廟隣
　　春隂
　　老雨不肯休東風勢還作未放草䝉茸已遣花蕭索浮生何苦勞觸事妨行樂寄語達生人須知酒勝藥
　　春日金谷園〈一本缺谷字〉
　　火急召親賔歡遊莫厭頻日長徒似嵗花過即非春晚雨來何定東風自不勻湏知三箇月不是負芳晨
　　夏日酬祥松二公見訪
　　多謝空門客時時出草堂從容非有約淡薄不相忘池映春篁老簷垂夏果香西峰正清霽自與拂吟床
　　懐贈操禪師
　　嘗憶曺溪子龕居面碧嵩杉松新夏後雨雹夜禪中道匪因經悟心能向物空秋來得音信又在剡山東
　　閑居秋思呈祥松二公
　　秋光雖即好客思轉悠哉去國身將老流年雁又來葉紅堆晚徑菊冷藉空罍不得師相訪難將道自開
　　賦得冬日青溪草堂四十字
　　莫道無幽致常來到日西地雖當北闕天與設東溪疎葦寒多折驚鳧去不齊坐中皆作者長愛覓分題
　　溪齋
　　水木遶吾廬搴簾晚檻虛衰條寒露鵲幽果落驚魚愛酒貧還甚趨時老更踈乖慵自有素不是忽簮裾
　　留題愛敬寺
　　野性竟未改何以居朝廷空為百官首但愛千峰青南風新雨後與客攜觴行斜陽惜歸去萬壑啼鳥聲
　　小園
　　小園吾所好栽植忘勞形晩果經秋赤寒蔬近社青竹蘿荒引蔓土井淺生萍更欲從人勸憑高置草亭
　　宿山房
　　石窗燈欲盡松檻月還眀就枕渾無睡披衣卻出行巗髙泉亂滴林動鳥時驚倐忽山鐘曙喧喧僕馬聲
　　金陵所居青溪草堂閑興
　　窗外皆連水杉松欲作林自憐趨競地獨有愛閑心素壁題㸔遍危冠醉不簮江僧暮相訪簾卷見秋岑
　　闕下偶書寄孫員外
　　長安驅馳地貴賤共悠悠白日誰相促勞生自不休鳳翔雙闕曉蟬噪六街秋獨有南宮客時來話釣舟
　　寄魏郎中
　　碌碌但隨羣蒿蘭任不分未嘗矜有道求遇向吾君逸駕秋尋寺長歌醉望雲髙齋紙屏古塵暗北山文
　　病中書懐寄王二十六
　　落葉滿山州閑眠病未瘳窗隂連竹枕藥氣染茶甌路匪人遮去官須自〈一本缺〉覔休焉宜更羸老扶杖作公侯
　　採菊
　　簇簇竟相鮮一枝開幾畨味甘資麴櫱香好勝蘭蓀古道風揺遠荒籬露壓繁盈筐時採得服餌近知門
　　送王郎中之官吉水
　　南望廬陵郡山連五嶺長吾君憐逺俗從事輟名郎移戶多無土春蠶不滿筐惟應勞贊畫溪峒況彊梁
　　孤雁
　　欲食不敢食合棲猶未棲聞風亦驚過避繳恨飛低水濶縁湘困雲寒過磧迷悲鳴感人意不〈一本缺〉見夜烏啼
　　贈送致仕郎中
　　鶴立瘦稜稜髭長白似銀衣冠皆古製氣貌異常人聽雪添詩思看山滯酒廵西峰重歸路惟許野僧親
　　宿友人山居寄司徒相公
　　雨雪正霏霏令人不憶歸地爐僧坐煖山枿火聲肥隔紙烘茶蘂移鐺剝芋衣知君在霄漢此興得還稀郢客相尋夜荒庭雪灑篙〈一作蒿〉虛堂看向曙吟坐共忘勞溪凍聲全減燈寒熖不髙他人莫相笑未易會吾曹
　　感故府二首
　　戚戚復戚戚期懐安可釋百年金石心中路生死隔新墳應草合舊地空苔色白日燈熒熒凝塵滿幾席悒悒復悒悒思君安可及永日在堦前披衣隨風立髙樓暮角斷逺樹寒鴉集惆悵幾行書遺蹤墨猶濕
　　田家三首〈一首第七句缺一字〉
　　畢嵗知無事兵銷復舊丁竹門桑徑狹春日稲畦青犬吠隈籬落雞飛上碓桯歸田起〈闕〉思蛙呌草冥冥不識城中路熙熙樂〈一作自一夲缺〉有年木槃擎社酒瓦鼓送神錢霜落牛歸屋禾收雀滿田遙陂過秋水閑閣釣魚船
　　長愛田家事時時欲一過垣籬皆樹槿㕔院亦堆禾病果因風落寒蔬向日多遙聞數聲笛牛晩下前坡
　　新竹
　　嫋嫋薰風軟娟娟湛露光參差仙子仗迤邐羽林槍廻去侵花地斜來破蘚牆籜乾猶抱翠粉膩若塗裝逕曲莖難數隂疎葉未長嬾嫌吟客倚甘畏夏蟲傷映水如爭立當軒自著行北亭尊酒興還爲此君狂
　　歸燕詞
　　羽翼勢雖微雲霄亦可期飛翻自有路鴻鵠莫相嗤待侶臨書幌尋泥傍藻池衝人穿栁徑捕蝶遶花枝廣廈來應徧深宮去不疑雕梁聲上下煙浦影參差舊地人潛換新巢雀謾窺雙雙暮歸處疎雨滿江湄
　　題魏壇二首
　　不遇至真傳道要曾看眞誥亦何爲舊碑經亂沈荒澗靈篆因耕出故基蛙黽自喧澆〈一作臨一本缺〉藥井牛羊閑過放生池蕭條夕景空壇畔朽檜枝斜綠蔓垂
　　一尋遺跡到仙鄉雲鶴沈沈思渺茫丹井歲深生草木芝田春廢臥牛羊雨淋殘畫摧荒壁䑕引飢虵落壞梁薄暮欲歸仍佇立菖蒲風起水泱泱
　　東樓看雪
　　一上髙樓醉復醒日西江雪更冥冥化風吹火全無氣平望惟松少〈一作別一作劣〉露青臘內不妨南地少夜長應得小窗聽因思舊隱匡廬日閑看杉檉掩石扃
　　落花
　　惜花無計又花殘獨遶芳叢不忍看暖艷動隨鶯翅落冷香愁雜燕泥乾緑珠倚檻魂初散巫峽歸雲夢又闌忍把一尊重命樂送春招客亦何歡
　　春雪
　　南國春寒朔氣迴霏霏還阻百花開全移暖律何方去似誤新鶯昨日來平野旋銷難蔽草逺林髙綴卻遮梅不知金勒誰家子只待晴明賞帝臺
　　重戲和春雪寄沈員外
　　誰道江南要雪難半春猶得倚樓看卻遮遲日偷鶯暖密灑西風借鶴寒散漫不容梨艷去輕明應笑玉華乾和來瓊什雖無敵且是儂家比興殘
　　春日尊前示從事
　　州中案牘魚鱗密界上軍書竹節稠眼底好花渾似雪甕頭春酒漫如油東君不爲留遲日清鏡唯知促白頭最覺此春無氣味不如庭草觧忘憂
　　尊前
　　官爲將相復何求世路多端早合休漸老更知春可惜正歡唯怕客難留雨催草色還依舊晴放花枝始自由莫厭百壺相勸倒免敎無事結閑愁
　　薔薇二首
　　萬蘂爭開照檻光詩家何物可相方錦江風撼雲霞碎仙子衣飄黼黻香裛露早英濃壓架背人狂蔓暗穿牆綵牋蠻榼旬休日欲召親賔看一場
　　拂簷拖地對前墀蝶影蜂聲爛縵時萬倍馨香勝玉蘂一生顔色笑西施忘歸醉客臨髙架恃寵佳人索好枝將並舞腰誰得及惹衣傷手盡從伊
　　殘牡丹
　　腸斷題詩如執別芳茵愁更繞闌鋪風飄金蘂看全落露滴檀英又暫蘓失意婕妤妝漸薄背身妃子病難扶迴看池館春休也又是迢迢看畫圖
　　春雨二首
　　春霖未免妨遊賞唯到詩家自有情花徑不通新草合蘭舟初動曲池平淨縁髙樹莓苔色飢集〈一作啅〉虛廊燕雀聲閑憶昔年爲客處悶留山館阻行行
　　蕭蕭春雨密還疎景象三時固不如寒入逺林鶯翅重暖抽新麥土膏虛細濛臺榭㣲兼日潛漲漣漪欲動魚唯稱乖慵多睡者掩門中酒覽閑書
　　醉中惜花更書與諸從事
　　公退尋芳已是遲莫因他事更來稀未經旬日唯憂落算有開時不合歸歌檻宴餘風褭褭閑園吟散雨霏霏髙樓鼔絶重門閉長為拋迴恨觧衣
　　和判官喜雨
　　去禱山川尚未還雲雷尋作逺聲寒人情便似秋登悅天色休勞夜起看髙檻氣濃藏柳〈一夲缺〉郭小庭流擁沒花壇須知太守重墻內心極農夫望處歡
　　離闕下日感恩
　　二年塵冒處中台喜得南歸退不才即路敢期皇子送出關猶有御書來未知天地恩何報翻對江山思莫開斜日葦汀凝立處逺波微颺翠如苔
　　細雨遙懷故人
　　江雲未散東風暖溟濛正在髙樓見細栁縁堤少過人平蕪隔水時飛燕我有近詩誰與和憶君狂醉愁難破昨夜南窗不得眠閑堦㸃滴迴燈坐
　　春水
　　萬𣲖爭流雨過時晩來春靜更逶迤輕鷗散遶夫差國遠樹㣲分夏禹祠青㟁漸平濡柳帶舊溪應暖負蓴絲風鬟倚檝誰家子愁看鴛鴦望所之
　　蝶
　　粉蝶翩翩若有期南園長是到春歸閒依柳帶參差起困傍桃花獨自飛潛被燕驚還散亂偶因人逐入簾幃晩來欲雨東風急迴看池塘影漸稀
　　中春寫懷寄沈彬員外
　　省從騎竹學謳吟便殢光隂役此心寓目不能閒一日閉門長勝得千金窗懸夜雨殘燈在庭掩春風落絮深唯有故人同此興近來何事嬾相尋
　　鍾山寺避暑勉二三子
　　樓臺雖少景何深滿地青苔勝布金松影晩留僧共坐水聲閒與客同尋清涼㑹擬歸蓮社沈湎終須棄竹林長愛寄吟經案上石窗秋霽向千岑
　　道林寺
　　雖向鍾峯數寺連就中竒勝出其間不教幽樹妨閑地別著高窗向逺山蓮沼水從雙澗入客堂僧自九華還無因得結香燈社空向王門玷玉班
　　和致仕沈郎中
　　欲謀休退尚因循且向東溪種白蘋謬應星辰居四輔終期冠褐作閑人城中隔日趨朝嬾楚外千峯入夢頻殘照晩庭沈醉醒靜吟斜倚老松身
　　醉中詠梅花
　　十月清霜尚未寒雪英重疊已如摶還悲獨詠東園裏老作南州刺史看北客見皆驚節氣郡僚癡〈一作擬〉慾望盃盤交親罕至長安逺一醉如泥豈自歡
　　閑出書懷
　　閑遊何用問東西寓興皆非有所期斷酒只攜僧共去看山從聽馬行遲溪田雨漲禾生耳原野鶯啼黍〈一本缺〉熟時應有交親長笑我獨輕人事鬢將衰
　　寺居陸處士相訪感懷卻寄二三友人
　　湘寺閑居亦半年就中昨夜好潸然人歸逺岫疎鐘後雪打髙杉古屋前投足正逢他國亂㝠心未解祖師禪爐煙向冷孤燈下唯有寒吟到曙天
　　春雪
　　隨風竟日勢漫漫特地繁於故歲看幽榭凍黏花屋重短簷斜濕燕巢寒閒聽不寐詩魂爽淨喫無厭酒肺乾莫道便爲桑麥藥亦勝焦涸到春殘
　　惜花
　　淡淡西園日又垂一尊何忍負芳枝莫言風雨長相促直是晴眀得幾時心破只愁鶯踐落眼穿唯怕客來遲年年使我成狂叟腸斷紅牋幾首詩
　　梅花寄所親
　　一氣才新物未知每慙青律與先吹雪霜迷素猶嫌早桃杏雖紅且後時雲鬢自黏飄處粉玉鞭誰指出牆枝老夫多病無風味只向尊前詠舊詩
　　登昇元閣
　　登髙始覺太虛寛白雪湏知唱和難雲渡瑣窗金牓濕月移珠箔水精寒九天星象簾前見六代城池直下觀唯有上層人未到金烏飛過拂闌干
　　雪有作
　　霏霏奕奕滿寒空況是難逢值臘中未白已堪張宴㑹漸繁偏好去簾櫳庭莎易集看盈地池柳難裝旋逐風長愛清華入詩句預愁遲日放消融
　　宮詞
　　自逺凝旒守上陽舞衣頓減舊朝香簾垂粉閣春將盡門掩梨花日漸長草色深濃封輦路水聲低咽轉宮牆君王一去不廻駕皓齒青蛾空斷腸
　　晩春送牡丹
　　攜觴邀客繞朱闌腸斷殘春送牡丹風雨數來留不得離披將謝忍重看氛氳蘭麝香初減零落雲霞色漸乾借問少年能㡬許不須推酒厭桮盤
　　嵗暮晩泊望廬山不見因懷岳僧呈察判
　　貪程只為看廬阜及到停舟恨頗濃雲暗半空藏萬仭雪迷雙瀑在中峯林端莫辨曽遊路鳥際㣲聞向暮鐘長愧昔年招我入共尋香社見芙蓉
　　重臺蓮
　　斜倚秋風絶比倫千英和露染難勻自為祥瑞生南國誰把丹青寄北人眀月㡬宵同綠水牡丹無路出紅塵憐伊不算多時立贏得馨香暗上身
　　迎神
　　攂蠻鼉吟塞笛女巫結束分行立空中再拜神且來滿奠椒漿齊獻揖隂風窣窣吹紙錢妖巫瞑目傳神言與君降福為豐年莫教賽祀虧常筵
　　春詞
　　日高閒歩下堂階細草春莎沒繡鞋折得玫瑰花一朶憑君簪向鳯皇釵
　　獨夜
　　佳人一去無消息夢覺香殘愁復入空庭悄悄月如霜獨倚闌干伴花立
　　竹
　　瓊節髙吹宿鳳枝風流交我立忘歸最憐瑟瑟斜陽下花影相和滿客衣
　　清明日
　　他皆攜酒尋芳去我獨關門好靜眠唯有楊花似相覔因風時復到牀前
　　宮詞
　　宮門長閉舞衣閑略識君王鬢便斑卻羨落花春不管御溝流得到人間
　　送喻鍊師歸茅山
　　休糧知幾載臉色似桃紅半醉離城去單衣行雪中水聲茅洞曉雲影石房空莫學秦時客音書便不通
　　和元宗元日大雪登樓
　　紛紛忽降當元㑹著物輕明似月華狂灑玉墀初散絮密黏宮樹未妨花迥封雙闕千尋峭冷壓南山萬仭斜寧意傳來中使出御題先賜老僧家
　　遊棲霞寺
　　養花天氣近平分瘦馬來敲白下門曉色未開山意逺春容猶淡月華昬琅琊冷落存遺跡籬舍稀疎帶舊村此地幾經人聚散只今王謝獨名存
　　答湯悅
　　司空猶不作那敢作司徒幸有山翁號如何不見呼
　　金山
　　不嗟白髪曽遊此不歎征帆無了期盡日憑闌誰㑹我只悲不見韓垂詩
　　送李冠〈冠善吹中管〉
　　勻如春澗長流水怨似秋枝欲斷蟬可惜人間容易聽清聲不到御樓前
　　遊宋興寺東巗
　　幾年不到東巖下舊住僧亡屋亦無寒日蕭條何物在朽松經燒石池枯
　　批周宗書後〈建勲鎮臨川九江帥周宗初蒞任以書借器用儀注因批其後〉
　　偶罷阿衡來典郡固無閑物可應官憑君爲報羣胥道莫作循州刺史看〈牛僧孺謫循州長史〉
　　題信果觀壁
　　春來漲水流而活曉色西山勢似行玉洞主人經刧在攜竿步步就長生
　　送八分書與友人繼以詩
　　跁跒爲詩跁跒書不封將去寄仙都仙翁拍手應相笑得似秦朝次仲無
　　句
　　桃花流水須長信不學劉郎去又來〈見南唐近事〉　粟多未必全爲計師老須防有伏兵〈寄馮延魯使閩〉　徧尋雲壑重題石欲下山門更倚松〈留別鍾山見吟窗雜録〉


　　御定全唐詩巻七百三十九
