　　欽定四庫全書
　　御定全唐詩巻一百六十六
　　李白
　　襄陽歌
　　落日欲沒峴山西倒著接䍦花下迷襄陽小兒齊拍手欄街爭唱白銅鞮傍人借問笑何事笑殺山翁〈一作公〉醉似泥鸕鷀杓鸚鵡杯百年三萬六千日一日須傾三百杯遙看漢水鴨頭緑恰似葡萄初醱〈一作撥〉醅此江若變作春酒壘麴便築糟丘臺千金駿馬換小〈一作少〉妾笑〈一作醉〉坐雕鞍歌落梅車傍側掛一壺酒鳯笙龍管行相催咸陽市中歎黃犬何如月下傾金罍君不見晉朝羊公一片石⻱頭〈一作龍〉剝落生莓苔淚亦不能為之墮心亦不能為之哀〈一夲此下有誰能憂彼身後事金鳧銀鴨塟死灰二句〉清風朗〈一作明〉月不用一錢買玉山自倒非人推舒州杓力士鐺李白與爾同死生襄王雲雨今安在江水東流猨夜聲
　　南都行
　　南都信佳麗武闕橫西闗白水真人居萬商羅鄽闤髙樓對紫陌甲第連青山此地多英豪邈然不可攀陶朱與五羖名播天壤間麗華秀玉色漢女嬌朱顔清歌遏流雲艷舞有餘閒遨逰盛宛洛冠蓋隨風還走馬紅陽城呼鷹白河灣誰識臥龍客長吟愁鬢斑
　　江上吟
　　木蘭之枻沙棠舟玉簫金管坐兩頭美酒尊中置千斛載妓隨波任去留仙人有待乗黃鶴海客無心隨白鷗屈平詞賦懸日月楚王臺榭空山丘興酣落筆揺五嶽詩成笑傲凌滄洲功名富貴若長在漢水亦應西北流侍從宜春苑奉詔賦龍池栁色初青聽新鶯百囀歌
　　東風已緑瀛洲草紫殿紅樓覺春好池南栁色半青青縈煙嫋娜拂綺城垂絲百尺掛雕楹上有好鳥相和鳴間闗早得春風情春風巻入碧雲去千門萬戶皆春聲是時君王在鎬京五雲垂暉耀紫清仗出金宮隨日轉天回玉輦繞花行始向蓬萊看舞鶴還過茝若聽新鶯新鶯飛繞上林苑願入簫韶雜鳯笙
　　玉壺吟
　　烈士擊玉壺壯心惜暮年三杯拂劒舞秋月忽然髙詠涕泗漣鳯凰初下紫泥詔謁帝稱觴登御筵揄揚九重萬乗主謔浪赤墀青瑣賢朝天數換飛龍馬勅賜珊瑚白玉鞭世人不識東方朔大隱金門是謫仙西施宜笑復宜嚬醜女效之徒累身君王雖愛蛾睂好無奈宮中妬殺人
　　豳歌行上新平長史兄粲
　　豳谷稍稍振庭柯涇水浩浩揚湍波哀鴻酸嘶暮聲急愁雲蒼慘寒氣多憶昨去家此為客荷花初紅栁條碧中宵出飲三百杯明朝歸揖二千石寜知流寓變光輝胡霜蕭颯繞客衣寒灰寂寞慿誰暖落葉飄揚何䖏歸吾兄行樂窮曛旭滿堂有美顔如玉趙女長歌入綵雲燕姬醉舞嬌紅燭狐裘獸炭酌流霞壯士悲吟寜見嗟前榮後枯相翻覆何惜餘光及棣華
　　西嶽雲臺歌送丹丘子
　　西嶽崢嶸何壯哉黃河如絲天際來黃河萬里觸山動盤渦轂轉秦地雷榮光休氣紛五彩千年一清聖人在巨靈咆哮擘兩山洪波噴箭〈一作流〉射東海三峯卻立如欲摧翠厓丹谷髙掌開白帝金精運元氣石作蓮花雲作臺雲臺閣道連窈𡨋中有不死丹丘生明星玉女僃灑掃麻姑搔背指爪輕我皇手把天地戶丹丘談天與天語九重出入生光輝東來蓬萊復西歸玉漿儻恵故人飲騎二茅龍上天飛
　　元丹丘歌
　　元丹丘愛神仙朝飲潁川之清流暮還嵩岑之紫煙三十六峰長周旋長周旋躡星虹身騎飛龍耳生風橫河跨海與天通我知爾逰心無窮
　　扶風豪士歌
　　洛陽三月飛胡沙洛陽城中人怨嗟天津流水波赤血白骨相撐如亂麻我亦東奔向吳國浮雲四塞道路賖東方日出啼早鴉城門人開掃落花梧桐楊栁拂金井來醉扶風豪士家扶風豪士天下竒意氣相傾山可移作人不倚將軍勢飲酒豈顧尚書期雕盤綺食㑹衆客吳歌趙舞香風吹原嘗春陵六國時開心寫意君所知堂中各有三千士明日報恩知是誰撫長劍一揚睂清水白石何離離脫吾㡌向君笑飲君酒為君吟張良未逐赤松去橋邊黃石知我心
　　同族弟金城尉叔卿燭照山水壁畫歌
　　髙堂粉壁圗蓬瀛燭前一見滄洲清洪波洶湧山崢嶸皎若丹丘隔海望赤城光中乍喜嵐氣滅謂逢山隂晴後雪廻溪碧流寂無喧又如秦人月下窺花源瞭然不覺清心魂祇將疊嶂鳴秋猨與君對此歡未歇放歌行吟達明發卻顧海客揚雲帆便欲因之向溟渤
　　白毫子歌
　　淮南小山白毫子乃在淮南小山裏夜臥松下雲〈一作雪〉朝餐石中髄小山連緜向江開碧峰巉巖緑水廻余配白毫子獨酌流霞杯拂花㺯琴坐青苔緑蘿樹下春風來南窗蕭颯松聲起慿厓一聽清心耳可得見未得親八公攜手五雲去空餘桂樹愁殺人
　　梁園吟
　　我浮黃雲〈一作河〉去京闕掛席欲進波連山天長水濶厭逺渉訪古始及平臺間平臺為客憂思多對酒遂作梁園歌卻憶蓬池阮公詠因吟淥水揚洪波洪波浩蕩迷舊國路逺西歸安可得人生達命豈暇愁且飲美酒登髙樓平頭奴子揺大扇五月不熱疑清秋玉盤楊梅為君設吳鹽如花皎白雪持鹽把酒但飲之莫學夷齊事髙潔〈一作何用孤髙比雲月〉昔人豪貴信陵君今人耕種信陵墳荒城虛照碧山月古木盡入蒼梧雲梁王宮闕今安在枚馬先歸不相待舞影歌聲散緑池空餘汴水東流海沈吟此事淚滿衣黃金買醉未能歸連呼五白行六博分曹賭酒酣馳輝歌且謡意方逺東山髙臥時起來欲濟蒼生未應晩
　　鳴臯歌送岑徴君〈時梁園三尺雪在清泠池作〉
　　若有人兮思鳴臯阻積雪兮心煩勞洪河凌競不可以徑度氷龍鱗兮難容舠邈仙山之峻極兮聞天籟之嘈嘈霜厓縞皓以合沓兮若長風扇海湧滄溟之波濤𤣥猨緑羆舔〈同餂〉舕〈同演〉崟岌危柯振石駭膽慄魄羣呼而相號峯崢嶸以路絶掛星辰於巖㟼送君之歸兮動鳴臯之新作交鼔吹兮彈絲觴清泠之池閣君不行兮何待若反顧之黃鶴掃梁園之羣英振大雅於東洛巾征軒兮歴阻折尋幽居兮越巘㟧盤白石兮坐素月琴松風兮寂萬壑望不見兮心氛氳蘿𡨋𡨋兮霰紛紛水橫洞以下淥波小聲而上聞虎嘯谷而生風龍藏溪而吐雲寡鶴清唳飢鼯嚬呻䰟獨䖏此幽黙兮愀空山而愁人雞聚族以爭食鳯孤飛而無隣蝘蜓嘲龍魚目混珍嫫母衣錦西施負薪若使巢由桎梏於軒冕兮亦奚異乎䕫龍䠥𨇨於風塵哭何苦而救楚笑何誇而卻秦吾誠不能學二子沽名矯節以耀世兮固將棄天地而遺身白鷗兮飛來長與君兮相親
　　鳴臯歌奉餞從翁清歸五厓山居〈河南府陸渾縣有鳴臯山〉
　　憶昨鳴臯夢裏還手㺯素月清潭間覺時枕席非碧山側身西望阻秦闗麒麟閣上春還早著書卻憶伊陽好青松來風吹古〈一作石〉道緑蘿飛花覆煙草我家仙翁〈一作公〉愛清真才雄草聖凌古人慾臥鳴臯絶世塵鳴臯微茫在何䖏五厓峽〈一作谿〉水橫樵路身披翠雲裘袖拂紫煙去去時應過嵩少間相思為折三花樹
　　勞勞亭歌〈在江寜縣南十五里古送別之所一名臨滄觀〉
　　金陵勞勞送客堂蔓草離離生道傍古情不盡東流水此地悲風愁白楊我乗素舸同康樂朗詠清川飛夜霜昔聞牛渚吟五章今來何謝袁家郎苦竹寒聲動秋月獨宿空簾歸夢長
　　橫江詞六首
　　人道〈一作言〉橫江好儂道橫江惡一風三日〈一作一月〉吹倒山〈一作猛風吹倒天門山〉白浪髙於瓦官閣
　　海潮南去過潯陽牛渚由來險馬當橫江欲渡風波惡一水牽愁萬里長
　　橫江西望阻西秦漢〈一作楚〉水東連〈一作流〉楊子津白浪如山那可渡狂風愁殺峭帆人
　　海神來〈一作東〉過惡風廻浪打天門石壁開浙江八月何如此濤似連山噴雪來
　　橫江館前津吏迎向余東指海雲生郎今欲渡緣何事如此風波不可行
　　月〈一作日〉暈天風霧不開海鯨東蹙百川廻驚波一起三山動公無渡河歸去來
　　金陵城西樓月下吟
　　金陵夜寂涼風發獨上髙樓望吳越白雲暎水揺空城白露垂珠滴秋月月下沈吟久不歸古來相接眼中稀解道澄江浄如練令人長憶謝𤣥暉
　　東山吟〈土山去江寜城二十五里晉謝安攜妓之所　一作醉過謝安東山作東山吟〉
　　攜妓東土山〈一作東山去〉悵然悲謝安我妓今朝如花月他妓古墳荒草寒白雞夢後三百嵗灑酒澆君同所歡酣來自作青海舞秋風吹落紫綺冠彼亦一時此亦一時浩浩洪流之詠何必竒
　　僧伽歌
　　真僧法號號僧伽有時與我論三車問言誦咒㡬千徧口道恆河沙復沙此僧夲住南天竺為法頭陀來此國戒得長天秋月明心如世上青蓮色意清浄貎稜稜亦不減亦不增瓶裏千年鐵柱〈一作舍利〉骨手中萬嵗胡孫藤嗟予落魄江淮〈一作湖〉久罕遇真僧説空有一言懴盡波羅夷再禮渾除犯輕垢
　　白雲歌送劉十六歸山
　　楚山秦山皆白雲白雲䖏䖏長隨君長隨君君入楚山裏雲亦隨君渡湘水湘水上女蘿衣白雲堪臥君早歸〈一作白雲歌送友人云楚山秦山皆白雲白雲䖏䖏長隨君君今還入楚山裏雲亦隨君渡湘水水上女蘿衣白雲早臥早行君早起〉
　　金陵歌送別范宣
　　石頭巉巖如虎踞凌波欲過滄江去鍾山龍盤走勢來秀色橫分歴陽樹四十餘帝三百秋功名事跡隨東流白馬小兒誰家子泰清之嵗來闗囚〈一作吹脣虎嘯鳳皇樓〉金陵昔時何壯哉席巻英豪天下來冠蓋散為煙霧盡金輿玉座成寒灰扣劒悲吟空咄嗟梁陳白骨亂如麻天子龍沈㬌陽井誰歌玉樹後庭花此地傷心不能道目下離離長春草送爾長江萬里心他年來訪南山老〈一作皓〉
　　笑歌行〈以下二首蘇軾雲是偽作〉
　　笑矣乎笑矣乎君不見曲如鈎古人知爾封公侯君不見直如古人知爾死道邊張儀所以只掉三寸舌蘇秦所以不墾一頃田笑矣乎笑矣乎君不見滄浪老人歌一曲還道滄浪濯吾足平生不解謀此身虛作離騷遣人讀笑矣乎笑矣乎趙有豫讓楚屈平賣身買得千年名巢由洗耳有何益夷齊餓死終無成君愛身後名我愛眼前酒飲酒眼前樂虛名何䖏有男兒窮通當有時曲腰向君君不知猛虎不看几上肉洪鑪不鑄囊中錐笑矣乎笑矣乎𡩋武子朱買臣扣角行歌背負薪今日逢君君不識豈得不如佯狂人
　　悲歌行
　　悲來乎悲來乎主人有酒且莫斟聽我一曲悲來吟悲來不吟還不笑天下無人知我心君有數斗酒我有三尺琴琴鳴酒樂兩相得一杯不啻千鈞金悲來乎悲來乎天雖長地雖久金玉滿堂應不守富貴百年能㡬何死生一度人皆有孤猨坐啼墳上月且須一盡杯中酒悲來乎悲來乎鳯皇不至河無圗微子去之箕子奴漢帝不憶李將軍楚王放卻屈大夫悲來乎悲來乎秦家李斯早追悔虛名撥向身之外范子何曽愛五湖功成名遂身自退劍是一夫用書能知姓名恵施不肯干萬乗卜式未必窮一經還須黒頭取方伯莫謾白首為儒生
　　御定全唐詩巻一百六十六
