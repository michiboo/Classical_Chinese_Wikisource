　　欽定四庫全書
　　御定全唐詩巻六百九十三
　　杜荀鶴
　　感寓
　　大海波濤淺小人方寸深海枯終見底人死不知心
　　春閨怨
　　朝喜花豔春暮悲花委塵不悲花落早悲妾似花身
　　馬上行
　　五里復五里去時無住時日將家漸逺猶恨馬行遲
　　釣叟
　　茅屋深灣裏釣船橫竹門經營衣食外猶得弄兒孫
　　再經胡城縣
　　去嵗曾經此縣城縣民無口不寃聲今來縣宰加朱紱便是生靈血染成
　　讀諸家詩
　　辭賦文章能者稀難中難者莫過詩直應吟骨無生死
　　秪我前身是阿誰
　　春來燕
　　我屋汝嫌低不住雕梁畫閣也知寛大須穏擇安巢處莫道巢成卻不安
　　清溪來明府出二子請詩因遺一絶
　　珠明玉潤盡驚人不稱寒門不稱貧若向吾唐作雙瑞便同祥鳳與祥麟
　　哭陳陶
　　耒陽山下傷工部採石江邊弔翰林兩地荒墳各三尺卻成開解哭君心
　　哭貝韜
　　交朋來哭我來歌喜傍山家𦵏茘蘿四海十年人殺盡似君埋少不埋多
　　蠶婦
　　粉色全無飢色加豈知人世有榮華年年道我蠶辛苦底事渾身著苧麻
　　山寺〈一作中〉老僧
　　草靸無塵心地閒靜隨猨鳥過寒暄眼昏齒落看經遍卻向僧中總不言
　　閩中秋思
　　雨勻紫菊叢叢色風弄紅蕉葉葉聲北畔是山南畔海秪堪圖畫不堪行
　　八駿圖
　　丹雘傳真未得真那知筋骨與精神秪今恃駿憑毛色緑耳驊騮賺殺人
　　贈僧
　　利門名路兩何憑百嵗風前短焰燈秪恐為僧僧〈一作心〉不了為僧得〈一作心〉了總〈一作盡〉輸僧
　　秋夕
　　世間多少能詩客誰是無愁得睡人自我夜來霜月下到頭吟魄始終身
　　溪興
　　山雨溪風巻釣絲瓦甌蓬底獨斟時醒來睡著無人喚流下前溪〈一作灘〉也不知
　　過巢湖
　　世人貪利復貪榮來向湖邊始至誠男子登舟與登陸把心何不一般行
　　傷硤石縣病叟
　　無子無孫一病翁將何筋力事耕農官家不管蓬蒿地須勒〈一作索〉王租出此中
　　贈老僧
　　童子為僧今白首暗鋤心地種閒情時將舊衲添新線披坐披行過一生
　　釣叟
　　田不曾耕地不鋤誰人閒散得如渠渠將底物為香餌一度擡竿一箇魚
　　溪岸秋思
　　桑柘窮頭三四家掛罾垂釣是生涯秋風忽起溪灘〈一作浪〉白零落岸邊蘆荻花
　　春日旅寓
　　滿城羅綺拖春色幾處笙歌揭畫樓江上有家歸未得眼前花是眼前愁
　　田翁
　　白髮星星筋力衰種田猶自伴孫兒官苗若不平平納任是豐年也受飢
　　秋江雨夜逢詩友
　　故友別來三四載新詩吟得百餘篇夜來江上秋無月恨不相逢在雪天
　　感春
　　無況青雲〈一作春〉有恨身眼前花似夢中春浮生七十今三十巳是人間半世人
　　題花木障
　　不假東風次第吹筆勻春色一枝枝由來畫看勝栽看免見朝開暮落時
　　顧雲侍御出二子請詩因遺一絶
　　二雛毛骨秀仍竒小小能吟大大詩想得月中仙桂樹各從生日長新枝
　　秋夕病中
　　壊屋不眠風雨夜故園無信水雲秋病中枕上誰相問一一蟬聲槐樹頭
　　宿欒城驛卻寄常山張書記
　　一更更盡到三更吟破離心句不成數樹秋風滿庭月憶君時復下階行
　　湘江秋夕
　　三湘月色三湘水浸骨寒光似練鋪一夜塞鴻來不住故鄉書信半年無
　　旅懐
　　蒹葭月冷時聞鴈楊栁風和日聴鶯水涉山行二年客就中偏怕雨船聲
　　贈崔道士
　　四海兵戈無靜處人家廢業望烽煙九華道士渾如夢猶向尊前笑揭天
　　贈道林寺
　　身未立間終日苦身當立後幾年榮萬般不及僧無事共水將山過一生
　　贈質上人
　　枿坐雲遊出世塵兼無缾鉢可隨身逢人不説人間事便是人間無事人
　　涇溪
　　涇溪石險人兢慎終嵗不聞傾覆人卻是平流無石處時時聞説有沈淪
　　夏日題悟空上人院
　　三伏閉門披一衲兼無松竹䕃房廊安禪不必須山水滅得心中火自涼
　　經嚴陵釣臺
　　蒼翠雲峰開俗眼澄煙水浸塵心惟將道業為芳餌釣得髙名直至今
　　闗試後筵上別同人
　　日午離筵到夕陽明朝秦地與吳鄉同年多是長安客不信行人慾斷腸
　　鸕鷀
　　一般毛羽〈一作色〉結羣飛雨岸煙汀好景時深水〈一作水底〉有魚銜得出看來卻是鸕鷀飢
　　宿村舍
　　野人於我有何情半掩柴門向月明深夜欲眠眠未著一叢寒木一猿聲
　　題新鴈〈一作羅鄴詩〉
　　暮天新鴈起汀洲紅蓼花疎〈一作開〉水國秋想得故園今夜月幾人相憶在江樓
　　離家
　　丈夫三十身〈一作今〉如此疲馬離鄉懶著鞭槐栁路長愁殺我一枝蟬到一枝蟬
　　旅舍〈一作館〉遇雨
　　月華星彩坐來收嶽色江聲暗結愁半夜燈前十年事一時和〈一作隨〉雨到心頭
　　送人歸淝上
　　巢湖春漲喻溪深纔過東闗見故林莫道南來總無利水亭山寺二年吟
　　自遣
　　糲食粗衣隨分過堆金積帛欲如何百年身後一丘〈一作抔〉土貧富髙低爭幾多
　　聞子規
　　楚天空濶月成〈一作沈〉輪蜀魄聲聲似告人啼得血流無用處不如緘口過殘春
　　秋夜苦吟
　　吟盡三更未著題竹風松雨共淒淒此時若有人來聴始覺巴猿不解啼
　　秋夜聞砧
　　荒涼客舍眠秋色砧杵家家弄月明不及巴山聴猿夜三聲中有不愁聲
　　將過湖南經馬當山廟因書三絶
　　人説馬當波浪險我經波浪似通衢大凡君子行藏是自有龍神衛過湖
　　貪殘官吏䖍誠謁毒害商人瀝膽過秪怕馬當山下水不知平地有風波
　　九江連海一般深未必船經廟下沈頭上蒼蒼沒瞞處不如平取一生心
　　梁王坐上賦無雲雨〈荀鶴初謁朱全忠雨作而天無行雲全忠曰此謂天泣知何祥請作無雲雨詩荀鶴乃賦云云全忠悅〉
　　同是乾坤事不同雨絲飛灑日輪中若教隂朗長〈一作翳都〉相似爭表梁王造化功
　　小松
　　自小刺頭深草裏而今漸覺出蓬蒿時人不識凌雲木直待凌雲始道髙
　　醉書僧壁
　　九華山色真堪愛留得髙僧爾許年聴我吟詩供我酒不曾穿得判齋錢
　　寄李隠居
　　自小棲𤣥到老閒如雲如鶴住應難溪山不必將錢買贏得來來去去看
　　句
　　舊衣灰絮絮新酒竹篘篘〈唐詩紀事〉　只知斷送豪家酒不解安排旅客情〈聞笛吟𥦗雜錄〉






　　御定全唐詩巻六百九十三
　　欽定四庫全書
　　御定全唐詩巻六百九十四
　　張道古
　　張道古一名睍字子美臨淄人景福中擢進士第官右拾遺以直諫謫施州司戶後入蜀王建召為武司郎中尋復貶死詩二首
　　上蜀王
　　封章才達冕旒前黜詔俄離玉座端二亂豈由明主用五危終被佞臣彈西巡鳳府非為固東播鑾輿卒未安諫疏至今如可在誰能更與讀來看
　　詠雨
　　亢陽今巳久嘉雨自雲傾一㸃不斜去極多時下成唐廩
　　唐廩萍鄉人乾寧元年登進士第官祕書正字詩一首
　　楊岐山
　　逗竹穿花越幾村還從舊路入雲門翠微不閉樓臺出
　　清吹頻回水石喧天外鶴歸松自老巖間僧逝塔空存重來白首良堪喜朝露浮生不足言
　　王轂
　　王轂字虛中宜春人乾寧五年進士第官終尚書郎集三巻存詩十八首
　　吹笙引
　　媧皇遺音寄玉笙雙成傳得何淒清丹穴嬌雛七十〈一作十七〉隻一時飛上秋天鳴水泉迸瀉急相續一束宮商裂寒玉旖旎香風繞指生千聲妙盡神仙曲曲終滿席悄無語巫山冷碧愁雲雨
　　鴻門讌
　　寰海沸兮爭戰苦風雲愁兮㑹龍虎四百年漢欲開基項莊一劒何虛舞殊不知人心去暴秦天意歸明主項王足底踏漢土席上相看渾未悟
　　玉樹曲
　　陳宮內宴明朝日玉樹新妝逞嬌逸三閣霞明天上開靈鼉振攂神仙出天花數朶風吹綻對舞輕盈瑞香散金管紅〈一作銀〉旖旎隨霓旌玉佩參差轉壁月夜滿樓風輕蓮舌泠泠詞調新當行狎客盡持〈一作居〉祿直諫犯顔無一人歌舞未終樂未闋晉王劒上粘腥血君臣猶在醉鄉中一面已無陳日月聖唐御宇三百祀濮上桑間宜禁止請停此曲歸正聲願將雅樂調元氣
　　苦熱行
　　祝融南來鞭火龍火旗焰焰燒天紅日輪當午凝不去萬國如在洪爐中五嶽翠乾雲彩滅陽侯海底愁波竭何當一夕金風發為我掃卻天下熱
　　暑日題道邊樹
　　火輪迸焰燒長空浮埃撲面愁朦朦羸童走馬喘不進忽逢碧樹含清風清風留我移時住滿地濃隂懶前去卻歎人無及物功不似團團道邊樹
　　紅薔薇歌
　　紅霞爛潑猩猩血阿母瑤池曬仙纈晩日春風奪眼明蜀機錦彩渾疑黦公子亭臺香觸人百花懡㦬無精神薴羅西子見應妬風光占斷年年新
　　刺桐花
　　南國清和煙雨辰刺桐夾道花開新林梢蔟蔟紅霞爛暑天別覺生精神穠英鬬火欺朱槿棲鶴驚飛翅憂燼直疑青帝去怱怱收拾春風渾不盡
　　贈蒼溪王明府有文在手曰長生
　　執手長生在人皆號地仙水雲真遂性⻱鶴足〈一作定〉齊年但以酒養氣何言命在天況無婚嫁累應拍尚平肩
　　逢道者神和子
　　珍重神和子聞名五十年童顔終不改緑髮尚依然酒裏消閒日人間作散仙長生如可慕相逐隠林泉
　　送友人歸閩
　　東南歸思切把酒且留連再㑹知何處相看共黯然猨啼梨嶺路月白建溪船莫戀家鄉住酬身在少年
　　春草碧色kao
　　習習東風扇萋萋草色新淺深千里碧髙下一時春嫩葉舒煙際微香動水濵金塘明夕照輦路惹芳塵造化功何廣陽和力自均今當發生日瀝懇祝良辰
　　夢仙謠三首
　　前程漸覺風光好琪花片片粘瑤草有人遺我五色丹一粒吞之後天老
　　青童遞酒金觴疾列坐紅霞神氣逸笑説留連數日間已是人間一千日
　　瑤臺絳節遊皆遍異果竒花香撲面松𥦗夢覺卻神清殘月林前三兩片
　　後魏行
　　力微皇帝謗天嗣太武兇殘人所畏一朝䍽飛上天子孫盡作河魚餌
　　秋〈以下三首作王叡詩〉
　　蟬噪古槐疎葉下樹銜斜日映孤城欲知潘鬢愁多少一夜新添白數莖
　　燕
　　海燕雙飛意若何曲梁嘔嘎語聲多茅檐不必嫌卑陋猶勝吳宮爇爾窠
　　牡丹
　　牡丹妖豔亂人心一國如狂不惜金曷若東園桃與李果成無語自垂隂
　　孫郃
　　孫郃字希韓四明人乾寧中登進士第官校書郎河南府文學文集四十巻小集三巻今存詩三首
　　古意二首〈擬陳拾遺〉
　　屈子生楚國七雄知其才介潔世不容跡合藏蒿萊道廢固命也瓢飲亦賢哉何事𦵏江水空使後人哀魏禮段干木秦王乃止戈小國有其人大國奈之何賢哲信為美兵甲豈雲多君子戰必勝斯言聞孟軻
　　哭方𤣥英先生
　　牛鬥文星落知是先生死湖上聞哭聲門前見彈指官無一寸祿名傳千萬里死著敝衣裳生誰願朱紫我心痛其語淚落不能巳猶喜韋補闕揚名薦天子
　　句
　　仕宦類商賈終日常東西
　　褚載
　　褚載字厚之乾寧二年登進士第詩一巻今存詩十四首
　　投節度邢公
　　西風昨夜墜紅蘭一宿郵亭事萬般無地可耕歸不得有恩堪報死何難流年怕老看將老百計求安未得安一巻新書滿懐淚頻來門館訴飢寒
　　賀趙觀文重試及第
　　一枝仙桂兩回春始覺文章可致身巳把色絲要上第又將彩筆冠羣倫龍泉再淬方知利火浣重燒轉更新今日街頭看御榜大能榮耀苦心人
　　贈道士
　　簪星曳月下蓬壺曾見東皋種白榆六甲威靈藏瑞檢五龍雷電遶霜都惟教鶴探丹丘信不使〈一作遣〉人窺太乙爐聞説葛陂風浪惡許騎青鹿從行無
　　曉發
　　貪路貪名須早發枕前無計暫徘徊纔聞雞唱呼童起巳有鈴聲過驛來衣濕乍驚霑霧露馬行仍未見塵埃朝朝陌上侵星去待得酬身了便囘
　　曉感
　　曉鼓鼕鼕星漢微佩金鳴玉鬬光輝出門各自爭岐路至老何人免是非大道不應由曲取浮生還要畧知機故園華表髙髙在可得不如丁令威
　　南徐晩望
　　芳草鋪香晩岸晴岸頭含醉去來行僧歸岳外殘鐘寺日下江邊調角城入浙孤帆知楚信過淮疎雨帶潮聲如今未免風塵役寧敢匆匆便濯纓
　　移石
　　磷⿰一片溪中石恰稱幽人彈素琴浪浸多年苔色在洗來今日碏痕深磨看粹色何殊玉敲有竒聲直異金不是不堪為器用都緣良匠未留心
　　瀑布
　　瀉霧傾煙撼撼雷滿山風雨助喧豗爭知不是青天闕撲下銀河一半來
　　定鼎門
　　郟鄏城髙門倚天九重蹤跡尚依然須知道徳無闗鎖一閉乾坤一萬年
　　陳倉驛
　　錦翼花冠安在哉雄飛雌伏盡塵埃一雙童子應惆悵不見真人更獵來
　　長城
　　秦築長城比鐵牢蕃戎不敢過臨洮焉知萬里連雲色不及堯階三尺髙
　　弔秦叟
　　市西樓店金千秤渭北田園粟萬鍾兒被殺傷妻被虜一身隨駕到三峰
　　雲〈一作杜牧詩〉
　　盡日看雲首不回無心都大似無才可憐光采一片玉萬里晴天何處來
　　鶴
　　欲洗霜翎下澗邊卻嫌菱刺汚香泉沙鷗浦鴈應驚訝一舉扶搖直上天
　　句
　　相逢多是醉醺然應有囊中子母錢〈以下並見海録碎事〉　有興欲沽紅麴酒無人同上翠旌樓　星斗離披煙靄收玉蟾蜍耀海東頭〈月詩〉　鹿胎冠子水晶簪長嘯欹眠紫桂隂〈送〉　　躞蹀馬搖金絡腦嬋娟人墜玉搔頭　狂歌放飲　成性知道逍遙出俗籠　除卻洛陽才子後更誰封恨弔懐沙　蓮浦浪澄堪倚釣栁堤風煖好垂鞭上馬等閒銷白日出門輕薄倚黃金〈少年行〉　浮名方
　　丈雖然病曼倩年涯未有多
　　鄭凖
　　鄭凖字不欺登乾寧進士第為荊南成汭推官後與汭不合為所害渚宮集一巻今存詩五首
　　代寄邊人
　　君去不來久悠悠昏又明片心因卜解殘夢過橋驚聖澤如垂餌沙場㑹息兵涼風當為我一一送砧聲
　　江南清明
　　吳山楚驛四年中一見清明一改容旅恨共風連夜起韶光隨酒著人濃延興門外攀花別採石江頭帶雨逢無限歸心何計是路邊戈甲正重重
　　題宛陵北樓
　　雨來風靜緑蕪鮮憑著朱闌思浩然人語獨耕燒後嶺鳥飛斜沒望中煙松梢半露藏雲寺灘勢橫流出浦船若遣謝宣城不死必應吟盡夕陽川
　　寄進士崔魯範
　　洛陽才子舊交知別後干戈積詠思百戰市朝千里夢三年風月幾篇詩山髙鴈斷音書絶谷背鶯寒變化遲㑹待路寧歸得去酒樓漁浦重相期
　　雲
　　片片飛來靜又閒樓頭江上復山前飄零盡日不歸去㸃破清光萬里天
　　句
　　䕶犢橫身立逢人揭尾跳〈題水牛見紀事〉
　　陳乘
　　陳乘仙遊人乾寧初擢進士第官祕書郎詩一首
　　遊九鯉湖
　　汗漫乗春至林巒霧雨生洞莓黏屐重巖雪濺衣輕窟宅分三島煙霞接五城卻憐饒藥物慾辨不知名


　　御定全唐詩巻六百九十四
<集部,總集類,御定全唐詩>
　　欽定四庫全書
　　御定全唐詩巻六百九十五
　　韋莊
　　韋莊字端已杜陵人見素之後疎曠不拘小節乾寧元年第進士授校書郎轉補闕李詢為兩川宣諭和協使辟為判官以中原多故潛欲依王建建辟為掌書記尋召為起居舍人建表留之後相建為平章事集二十巻今編詩五巻補遺一巻
　　章臺夜思
　　清瑟怨遙夜遶絃風雨哀孤燈聞楚角殘月下章臺芳草已雲暮故人殊未來鄉書不可寄秋雁又南迴
　　延興門外作
　　芳草五陵道美人金犢車緑奔穿內水紅落過牆花馬足倦遊客鳥聲歡酒家王孫歸去晩宮樹欲棲鴉
　　劉得仁墓
　　至公遺至藝終抱至寃沈名有詩家業身無戚里心桂
　　和秋露滴松帶夜風吟冥寞知春否墳蒿日已深
　　下第題青龍寺僧房
　　千蹄萬轂一枝芳要路無媒果自傷題柱未期歸蜀國曵裾何處謁呉王馬嘶春陌金羈閙鳥睡花林繡羽香酒薄恨濃消不得卻將惆悵問支郎
　　虢州澗東村居作
　　東南騎馬出郊坰迴首寒煙隔郡城淸澗漲時翹鷺喜緑桑疎處哺牛鳴兒童見少生於客奴僕驕多倨似兄試望家田還自適滿畦秋水稻苖平
　　送日本國僧敬龍歸
　　扶桑已在𣺌茫中家在扶桑東更東此去與師誰共到一船明月一帆風
　　對酒
　　何用巖棲隱姓名一壺春酎可忘形伯倫若有長生術直〈一作應〉到如今醉未醒
　　尹喜宅
　　荒原秋殿柏蕭蕭何代風占寂寥紫氣已隨僊仗去白雲空向帝鄉消濛濛暮雨春雞唱漠漠寒蕪雪兔跳欲問靈蹤無處所十洲空闊閬山遙
　　途中望雨懷歸
　　滿空寒雨漫霏霏去路雲深鎖翠微牧豎逺當煙草立飢禽閒傍渚田飛誰家樹壓紅榴折幾處籬懸白菌肥對此不堪鄉外思荷蓑遙羨釣人歸
　　古離別〈一作多情〉
　　晴煙漠漠栁毿毿不那離情酒半酣更把玉鞭雲外指斷腸春色在江南
　　栁谷道中作卻寄
　　馬前紅葉正紛紛馬上離情斷殺魂曉發獨辭殘月店暮程遙宿隔雲村心如岳色留秦地夢逐河聲出禹門莫怪苦吟鞭拂地有誰傾蓋待王孫
　　灞陵道中作
　　春橋南望水溶溶一桁晴山倒碧𡶶秦苑落花零露濕灞陵新酒撥醅濃青龍夭矯盤雙闕丹鳯䙰褷隔九重萬古行人離別地不堪吟罷夕陽鐘
　　秋日早行
　　上馬〈一作馬上〉蕭蕭襟袖涼路穿禾黍繞宮牆半山殘月露華冷一㟁野風蓮萼香煙外驛樓紅隱隱渚邊雲樹暗蒼蒼行人自是心如火兔走烏飛不覺長
　　歎落花
　　一夜霏微露濕煙曉來和淚喪嬋娟不隨殘雪埋芳草盡〈一作又〉逐香〈一作春〉風上舞筵西子去時遺笑靨謝娥行處落金鈿飄紅墮白堪惆悵少別穠華又隔年
　　宮怨
　　一辭同輦閉昭陽耿耿寒宵禁漏長釵上翠禽應不返鏡中紅艷豈重芳螢低夜色棲瑤草水咽秋聲傍粉牆展轉令人思蜀賦解將惆悵感君王
　　闗河道中
　　槐陌蟬聲栁市風驛樓髙倚夕陽東往來千里路長在聚散十年人不同但見時光流似箭豈知天道曲如弓平生志業匡堯舜又擬滄浪學釣翁
　　題盤豆驛水館後軒
　　極目晴川展畫屏地從桃塞接蒲城灘頭鷺占清波立原上人侵落照耕去鴈數行天際沒孤雲一㸃淨中生馮軒盡日不迴首楚水呉山無限情
　　梁氏水齋
　　獨醉任騰騰琴棊亦自能巻簾山對客開戶犬迎僧看蟻移苔穴聞蛙落石層夜窗風雨急松外一菴燈
　　曲池〈一作江〉作
　　細雨曲池濵青袍草色新詠詩行信馬載酒喜逄人性為無機率家因守道貧若無詩自遣誰奈寂寥春
　　嘉會里閒居
　　豈知城闕內有地出紅塵草占一方〈一作坊〉緑樹藏千古春馬嘶遊寺客犬吠探花人寂寂無鐘鼓槐行接紫宸
　　夏夜
　　傍水遷書榻開襟納夜涼星繁愁晝熱露重覺荷香蛙吹鳴還息蛛羅滅又光正吟秋興賦桐影下西牆
　　早發
　　早霧濃於雨田深黍稻低出門雞未唱過客馬頻嘶樹色遙藏店泉聲暗傍畦獨吟三十里城月尚如珪
　　寓言
　　黃金日日銷還鑄僊桂年年折又生兔走烏飛如未息路塵終見泰山平
　　對雪獻薛常侍
　　璚林瑤樹忽珊珊急帶西風下晩天皓鶴䙰褷飛不斷玉山重疊凍相連松裝粉穗臨窗亞水結氷錐簇溜懸門外寒光利如劒莫推紅䄂訴金船
　　題裴端公郊居
　　暫隨紅斾佐藩方髙跡終期臥故鄉已近水聲開澗戶更侵山色架書堂蒲生㟁腳青刀利栁拂波心緑帶長莫奪野人樵牧興白雲不識繡衣郎
　　登咸陽縣樓望雨
　　亂雲如獸出山前細雨和風滿渭川盡日空濛無所見鴈行斜去字聯聯
　　貴公子
　　大道青樓御苑東玉欄僊杏壓枝紅金鈴犬吠梧桐院朱鬛馬嘶楊栁風流水帶花穿巷陌夕陽和樹入簾櫳瑤池宴罷歸來醉笑說君王在月宮
　　聽趙秀才彈琴
　　滿匣冰泉咽又鳴玉音閑澹入神清巫山夜雨中起湘水清波指下生蜂簇野花吟細韻蟬移髙栁迸殘聲不須更奏幽蘭曲卓氏門前月正明
　　觀獵
　　苑牆東畔欲斜暉傍苑穿花兔正肥公子喜逄朝罷日將軍誇換戰時衣鶻翻錦翅雲中落犬帶金鈴草上飛直待四郊髙鳥盡掉鞍齊向國門歸
　　三堂東湖作
　　滿塘秋水碧澄十畝菱花晚鏡清景動新橋橫蝃蝀㟁鋪芳草睡鵁鶄蟾投夜魄當湖落嶽倒秋蓮入浪生何處最添詩客興黃昏煙雨亂蛙聲
　　放榜日作
　　一聲天鼓闢金扉三十仙材上翠微葛水霧中龍乍變緱山煙外鶴初飛鄒陽暖艷催花發太皥春光簇馬歸迴首便辭塵土世彩雲新換六銖衣
　　寄薛先輩
　　懸知迴日綵衣榮仙籍髙標第一名瑤樹帶風侵物冷玉山和雨射人清龍翻瀚海波濤壯鶴出金籠燕雀驚不說文章與門地自然毛骨是公卿
　　訪舍𢎞山僧不遇留題精舍
　　滿院桐花鳥雀喧寂寥芳草茂芊芊吾師正遇歸山日閑客空題到寺年池竹閉門教鶴守琴書開篋任僧傳人間不自尋行跡一片孤雲在碧天
　　寄從兄遵
　　江上秋風正釣鱸九重天子夢翹車不將髙臥邀劉主自吐清談䕶漢儲滄海十年龍景斷碧雲千里雁行疎相逄莫話歸山計明日東封待直廬
　　漁塘十六韻〈在朱陽縣石嵓下古老雲洛水一派流出此山〉
　　洛水分餘脈〈一作派〉穿巖出石稜碧經嵐氣重清帶露華澄瑩澈通三島巖梧〈一作峿〉積萬層巢由應共到劉阮想同登壁峻苔如畫山昏霧似蒸撼松衣有雪題石硯生冰路熟雲中客名留域外僧飢猿尋落橡鬬䑕墮髙藤嶮樹臨溪亞殘莎帶㟁崩持竿聊藉草待月好垂罾對景思任父開圖想不〈一作弗〉興晩風輕浪疊暮雨濕煙凝似泛靈槎出如迎羽客昇仙源終不測勝槩自相仍欲別誠堪戀長歸又未能他時操史筆為爾著良稱冬日長安感志寄獻虢州崔郎中二十韻
　　帝里無成久滯淹別家三度見新蟾郄詵丹桂無人指阮藉青襟有淚霑溪上卻思雲滿屋鏡中惟怕雪生髯病如原憲誰能療蹇似劉禎豈用占霧雨十年同隱遁風雷何日振沈潛吁嗟每被更聲引歌詠還因酒思添客舍正甘愁寂寂郡樓遙想醉懨懨已聞鈴閣懸新詔即向綸闈副具瞻濟物便同川上檝慰心還似邑中黔觀星始覺中郎貴問俗方知太守亷宅後緑波棲畫鷁馬前紅䄂簇丹䄡閑招好客斟香蟻悶對瓊花詠散鹽積凍慢封寒霤細暮雲髙拔逺𡶶尖訟堂無事冰生印水榭髙唫月透簾松下圍棋期禇𦙍筆頭飛箭薦陶謙未知匣劒何時躍但恐鉛刀不再銛雖有遠心長擁篲恥將新劒學編苫纔驚素節移銅律又見𤣥冥變玉籖百口似萍依廣㟁一身如燕戀髙簷如今正困風波力更向人中問宋纖
　　和薛先輩見寄初秋寓懷即事之作二十韻
　　玉律初移𠋫清風乍遠襟一聲蟬到耳千炬火然心嶽靜雲堆翠樓髙日半沈引愁憎暮角驚夢怯殘碪露白凝湘簟風篁韻蜀琴鳥喧從果爛堦淨任苔侵柿葉添紅景槐柯減緑隂採珠逄寶窟閱石見瑤林魯殿鏗寒玉苔山激碎金郄堂流桂影陳巷集車音名自張華顯詞因葛亮吟水深龍易失天遠鶴難尋鑒貎寧慙樂論才豈謝任義心孤劒直學海怒濤深既覩文兼質翻疑古在今慙聞紆緑綬即候掛朝簪晚樹連秋塢斜陽映暮岑夜蟲方唧唧疲馬正駸駸託跡同呉燕依仁似越禽會隨仙羽化香蟻且同斟
　　同舊韻
　　大火收殘暑清光漸惹襟謝莊千里思張翰五湖心暮角迎風急孤鐘向暝沈露滋三徑草日動四鄰碪簟委班姬扇蟬悲蔡琰琴方愁丹桂遠已怯二毛侵甃石迴泉脈移棊就竹隂觸絲蛛墮網避隼鳥投林貎愧潘郎璧文慙呂相金但埋酆獄氣未發㸑桐音靜笑劉琨舞閒思阮籍吟野花和雨斸怪石入雲尋跡竟〈一作競〉終非切〈一作幻〉幽閒且自任趨時慙藝薄託質仰〈一作負〉恩深美價方稀古清名已絶今既聞留縞帶詎肎擲蓍簪遲客虛髙閣迎僧出亂岑壯心徒戚戚逸足自駸駸安羨倉中䑕危同幕上禽期君調鼎鼐他日俟羊斟
　　三用韻
　　素律初迴馭商飇暗觸襟乍傷詩客思還動旅人心蟬噪因風斷鱗遊見鷺沈笛聲隨晚吹松韻激遙砧地覆青袍草窗橫緑綺琴煙霄難自致歲月易相侵澗柳橫孤彴巖藤架密隂瀟湘期釣侶鄠杜別家林遺愧虞卿璧言依季布金錚鏦聞郢唱次第發巴音螢影衝簾落蟲聲擁砌吟樓髙思共眺寺遠想同尋入夜愁難遣逄秋恨莫任蝸遊苔徑滑鶴歩翠塘深莫問榮兼辱寧論古與今固窮憐瓮牖感舊惜蒿簪晚日舒霞綺遙天倚黛岑鴛鸞方翽翽驊驥整駸駸未化投陂竹空思出谷禽感多聊自遣桑落且閒斟
　　驚秋
　　不向煙波狎釣舟強親文墨事儒邱長安十二槐花陌曾負秋風多少秋
　　登漢髙廟閒眺
　　獨尋仙境上髙原雲雨深藏古帝壇天畔晩𡶶青簇簇檻前春樹碧團團參差郭外樓臺小斷續風中鼓角殘一帶逺光何處水釣舟閑繫夕陽灘
　　耒陽縣浮山神廟
　　一郡皆傳此廟靈廟前松桂古今青山曾堯代浮洪水地有唐臣奠緑醽遶坐香風吹寶蓋傍簷煙雨濕巖扄為霖自可成農歲何用興師逺伐邢
　　愁
　　避愁愁又至愁至事難忘夜坐心中火朝為鬢上霜不經公子夢偏入旅人腸借問髙軒客何鄉是醉鄉
　　村居書事
　　年年耕與釣鷗鳥已相依砌長蒼苔厚藤抽紫蔓肥風鶯移樹囀雨燕入樓飛不覺春光暮遶籬紅杏稀
　　三堂早春
　　獨倚危樓四望遙杏花春陌馬聲驕池邊冰刃暖初落山上雪稜寒未銷溪送緑波穿郡宅日移紅影度村橋主人年少多情味笑換金龜解珥貂














　　御定全唐詩巻六百九十五
　　欽定四庫全書
　　御定全唐詩巻六百九十六
　　韋莊
　　雨霽晩眺〈庚子年冬大鴐幸蜀後作〉
　　入谷路縈紆巖巓日欲晡嶺雲寒埽蓋溪雪凍黏鬚臥草跧如兔聽冰怯似狐仍聞闗外火昨夜徹皇都
　　立春日作
　　九重天子去䝉塵御栁無情依舊春今日不闗妃妾事始知辜負馬嵬人
　　贈雲陽裴明府
　　南北三年一解攜海為深谷㟁為蹊已聞陳勝心降漢誰為田橫國號齊暴客至今猶戰鶴故人何處尚驅雞歸來能作煙波伴我有魚〈一作漁〉舟在五溪
　　賊中與蕭韋二秀才同臥重疾二君尋愈余獨加焉恍惚之中因有題
　　與君同臥疾獨我漸彌留弟妹不知處兵戈殊未休胸
　　中疑晉豎耳下鬬殷牛縱有秦醫在懷鄉亦淚流
　　重圍中逄蕭校書
　　相逄俱此地此地是何鄉側目不成語撫心空自傷劒髙無鳥度樹暗有兵藏底事征西將年年戍洛陽
　　咸通
　　咸通時代物情奢歡殺金張許史家破産競留天上樂鑄山爭買洞中花諸郎宴罷銀燈合僊子遊廻璧月斜人意似知今日事急催管送年華
　　白櫻桃〈一作於鄴詩〉
　　王母堦前種幾株水精簾外看如無只應漢武金盤上瀉得珊珊白露珠
　　夜景
　　滿庭松桂雨餘天宋玉秋聲韻蜀烏兔不知多事世星辰長似太平年誰家一笛吹殘暑何處雙砧擣暮煙欲把傷心問明月素娥無語淚娟娟
　　宿山家
　　山行侵夜到雲竇一星燈草動蛇尋穴枝揺鼠上藤背風開藥竈向月展漁罾明日前溪路煙蘿更幾層
　　長年〈一作感懐〉
　　長年方悟少年非人道新詩勝舊詩十畝野塘留客釣一軒春雨對僧棊花間醉任黃鶯語〈一作說〉亭上吟從白鷺窺大盜不將爐冶去有心重築太平基
　　辛丑年
　　九衢漂杵已成川塞上黃雲戰馬閑但有羸兵塡渭水更無竒士出商山田園已沒紅塵裏弟妹相逄白刃間西望翠華殊未返淚㾗空濕劒文斑
　　思歸
　　暖絲無力自悠揚牽引東風斷客腸外地見花終寂寞異鄉聞樂更淒〈一作剰悲〉涼紅垂野岸櫻還熟緑染迴汀草又芳舊里若為歸去好子期凋謝呂安亡
　　憶昔
　　昔年曾向五陵遊子夜歌清月滿樓銀燭樹前長似晝露桃華裏〈一作下〉不知秋西園公子名無忌南國佳人號莫愁今日亂離俱是夢夕陽唯見水東流
　　合歡蓮花
　　虞舜南廵去不歸二妃相誓死江湄空留萬古香魂在結作雙葩合一枝
　　覽蕭必先巻
　　滿軸編新句翛然大雅風名因五字得命合一言通景盡才難盡吟終意未終似逄曹與謝煙雨思何窮
　　和人歲宴旅舍見寄
　　積雪滿前除寒光夜皎如老憂新歲近貧覺故交疎意合論文後心降得句初莫言常鬱鬱天道有盈虛
　　宿泊孟津寄三堂友人
　　解纜西征未有期槐花又逼桂花時鴻臚陌上歸耕晩金馬門前獻賦遲只恐愁苖生雨鬢不堪離恨入雙睂分明昨夜南池夢還把漁竿詠楚詞
　　對酒賦〈一作贈〉友人
　　多病仍多感君心自我心浮生都是夢浩歎不如吟白雪篇篇麗清酤盞盞深亂離俱老大強醉莫霑襟
　　天井闗
　　太行山上雲深處誰向雲中築女牆短綆詎能垂玉甃繚垣何用學金湯斸開嵐翠為髙壘截斷雲霞作巨防守吏不敎飛鳥過赤睂何路到吾鄉
　　贈邊將
　　昔因征逺向金微馬出榆闗一鳥飛萬里只攜孤劒去十年空逐塞鴻歸手招都䕶新降虜身著文皇舊賜衣只待煙塵報天子滿頭霜雪為兵機〈一作肚心無事別無機〉
　　春日
　　忽覺東風〈一作君〉景漸遲野梅山杏暗芳菲落星樓上吹殘角偃月營中掛夕暉旅夢亂隨蝴蝶散離魂〈一作情〉漸逐杜鵑飛紅塵遮〈一作望〉斷長安陌芳草王孫暮不歸
　　早秋夜作
　　翠簟初清暑半銷撤簾松韻送輕〈一作風〉飇莎庭露永琴書潤山郭月明砧杵遙傍砌緑苔鳴蟋蟀遶簷紅樹織蠨蛸不須更作悲秋賦王粲辭家鬢已凋
　　寄江南逐客
　　二年音信阻湘潭花下相思酒半酣記得竹齋風雨夜對床孤枕話江南
　　冬夜
　　睡覺寒爐酒半消客情鄉夢兩遙遙無人為我磨心劍割斷愁腸一寸苖
　　又聞湖南荊渚相次陷沒
　　幾時聞唱凱旋歌處處屯兵未倒戈天子只憑紅斾壯將軍空恃紫髯多屍填漢水連荊阜血染湘雲接楚波莫問流離南越事戰餘空有舊山河
　　家叔南遊卻歸因獻賀
　　繚繞江南一歳歸歸來行色滿戎衣長聞鳯詔徵兵急何事龍韜獻㨗稀旅夢逺依湘水闊離魂空伴越禽飛遙知倚棹思家處澤國煙深暮雨微
　　楚行吟
　　章華臺下〈一作上〉草如煙故郢城頭月似惆悵楚宮雲雨後露啼花笑一年年
　　洛陽吟〈時大駕在蜀巢㓂未平洛中寓居作七言〉
　　萬戶千門夕照邊開元時節舊風煙宮官試馬遊三市舞女乗舟上九天胡騎北來空進主漢皇西去竟昇僊如今父老偏垂淚不見承平四十年
　　過舊宅
　　華軒不見馬蕭蕭廷尉門人久寂寥朱檻翠樓為卜肆玉欄僊杏作春樵堦前雨落鴛鴦瓦竹裏苔封螮蝀橋莫問此中銷歇寺〈一作事〉娟娟紅淚滴芭蕉
　　喻東軍
　　四年龍馭守峨嵋鐵馬西來歩歩遲五運未敎移漢鼎六韜何必待秦師幾時鸞鳯歸丹闕到處烏鳶從白旗獨把一樽和淚酒隔雲遙奠武侯祠
　　清河縣樓作
　　有客微吟獨憑樓碧雲紅樹不勝愁盤鵰逈印天心沒逺水斜牽日腳流千里戰塵連上苑九江歸路隔東周故人此地揚帆去何處相思雪滿頭
　　北原閒眺
　　春城迴首樹重重立馬平原夕照中五鳯灰殘金翠滅六龍遊去市朝空千年王氣浮清洛萬古坤靈鎭碧嵩欲問向來陵谷事野桃無語淚花紅
　　贈戍兵
　　漢皇無事暫遊汾底事狐狸嘯作羣夜指碧天占晉分曉磨孤劒望秦雲紅旌不巻風長急畫角閑吹日又曛止竟有徵須有戰洛陽何用久屯軍
　　覩軍迴戈
　　闗中羣盜已心離闗外猶聞羽檄飛御苑緑莎嘶戰馬禁城寒月搗征衣漫教韓信兵塗地不及劉琨嘯解圍昨日屯軍還夜遁滿車空載洛神歸
　　中渡晩眺
　　魏王堤畔草如煙有客傷時獨扣舷妖氣欲昏唐社稷夕陽空照漢山川千重碧樹籠春苑萬縷紅霞襯碧天家寄杜陵歸不得一迴囘首一然
　　河內別村業閑題
　　阮氏清風竹巷深滿溪松竹似山隂門當谷路多樵客地帶河聲足水禽閒伴爾曹雖適意靜思吾道好霑襟鄰翁莫問傷時事一曲髙歌夕照沈
　　聞官軍繼至未覩凱旋
　　嫖姚何日破重圍秋草深來戰馬肥已有孔明傳將略更聞王導得神機陣前鼙鼓晴應響城上烏鳶飽不飛何事小臣偏注目帝鄉遙羨白雲歸
　　和集賢侯學士分司丁侍御秋日雨霽之作
　　洛㟁秋晴夕照長鳯樓龍闕倚清光玉泉山淨雲初散金谷樹多風正涼蓆上客知蓬島路坐中寒有柏臺霜多慙十載遊梁士卻伴賔鴻入帝鄉
　　題安定張使君
　　器度風標合出塵桂宮何負一枝新成丹始見金無滓衝斗方知劒有神憤氣不銷頭上雪政聲空布海邊春中興若繼開元事堪向龍池作近臣
　　潁陽縣
　　琴堂連少室故事即僊蹤樹老風聲壯山髙臘候濃雪多庭有鹿縣僻寺無鐘何處留詩客茆簷倚後𡶶
　　寄園林主人
　　主人常不在春物為誰開桃艷紅將落梨華雪又摧曉鶯閑自囀遊客暮空回尚有餘芳在猶堪載酒來
　　洛北村居
　　十畝松篁百畝田歸來方屬大兵年巖邊石室低臨水雲外嵐𡶶半入天鳥勢去投金谷樹鐘聲遙出上陽煙無人說得中興事獨倚斜暉憶仲宣
　　對梨花贈皇甫秀才
　　林上梨花雪壓枝獨攀瓊艷不勝悲依前此地逄君處還是去年今日時且戀殘陽留綺席莫推紅䄂訴金巵騰騰戰鼓正多事須信明朝難重持
　　立春
　　青帝東來日馭遲煖煙輕逐曉風吹罽袍公子樽前覺錦帳佳人夢裏知雪圃乍開紅菜甲綵幡新翦〈一作展〉緑楊絲殷勤為作〈一作欲獻〉宜春曲題向花牋帖繡楣
　　村笛
　　簫韶九奏韻淒鏘曲度雖髙調不傷卻見孤村明月夜一聲牛笛斷人腸
　　題李斯傳
　　蜀魄湘魂萬古悲未悲秦相死秦時臨刑莫恨倉中䑕上蔡東門去自遲
　　贈薛秀才
　　相辭因避世相見尚兵戈亂後故人少別來新話多但聞哀痛詔未覩凱旋歌欲結巖棲伴何山好薜蘿
　　和元秀才別業書事
　　僻居春事好水曲亂花隂浪過河移㟁雛成鳥別林緑錢榆貫重紅障杏籬深莫飲宜城酒愁多醉易沈
　　紀村事
　　緑蔓映雙扉循牆一徑微雨多庭果爛稻熟渚禽肥釀酒迎新社遙砧送暮暉數聲牛上笛何處餉田歸
　　題許僊師院
　　地古多喬木遊人到且吟院開金鏁澀門映緑篁深山色不離眼鶴聲長在琴往來誰與熟乳鹿住前林
　　離筵訴酒
　　感君情重惜分離送我殷勤酒滿巵不是不能判酩酊卻憂前路醉醒時
　　不寐
　　不寐天將曉心勞轉似灰蚊吟頻到耳䑕鬬競縁臺戶闇知蟾落林喧覺雨來馬嘶朝客過知是禁門開
　　贈武處士
　　一身唯一室髙靜若僧家掃地留疎影穿池浸落霞緑蘿臨水合白道向村斜賣藥歸來醉吟詩倚釣查
　　題吉澗盧拾遺莊
　　主人西遊去不歸滿溪春雨長春薇怪來馬上詩〈一作訴〉情好印〈一作㸃〉破青山白鷺飛
　　題潁源廟
　　曾是巢由棲隱地百川唯說潁源清微波乍向雲根吐去浪遙衝雪嶂橫萬木倚簷疎幹直羣𡶶當戶曉嵐晴臨川試問堯年事猶被封人勸濯纓
　　東遊逺歸
　　扣角干名計已疎劒歌休恨食無魚辭家栁絮三春半臨路槐花七月初江上欲尋漁父醉日邊時得故人書青雲不識楊生面天子何由問子虛
　　新正日商南道中作寄李明府
　　相看又見歳華新依舊楊朱拭淚巾踏雪偶因尋戴客論文還比聚星人嵩山不改千年色洛邑長生一路塵今日與君同避世卻憐無事是家貧
　　春暮
　　一春春事好病酒起常遲流水緑縈砌落花紅墮枝樓髙喧乳燕樹密鬬雛鸝不學山公醉將何自解頤
　　哭麻處士
　　卻到歌吟地閑門草色中百年流水盡萬事落花空繐帳扄〈一作寒〉秋月詩樓鏁夜蟲少微何處墮留恨白楊風
　　春早
　　聞鶯纔覺曉閉戶已知晴一帶窗間月〈一作日〉斜穿枕上生〈一作明〉
　　和友人
　　閉〈一作圭〉門同隱士不出動經時靜閱王維畫閑翻禇𦙍棋落泉當戶急殘月下窗遲卻想從來意譙周亦自嗤
　　春愁
　　寓思本多傷逄春恨更長露霑湘竹淚花墮越梅妝睡怯交加夢閑傾瀲灧觴後庭人不到斜月上松篁
　　晚春
　　花開疑乍富花落似初貧萬物不如酒四時唯愛春峨峨秦氏髻皎皎洛川神風月應相笑年年醉病身
　　題許渾詩巻
　　江南才子許渾詩字字清新句句竒十斛明珠量不盡惠休虛作碧雲詞
　　贈禮佛名者
　　何用辛勤禮佛名我從無得到眞庭尋思六祖傳心印可是從來讀藏經
　　殘花〈一作於鄴詩〉
　　和煙和露雪〈一作雨太〉離披金蘂紅鬚尚滿枝十日笙歌一宵夢薴蘿因〈一作煙〉雨失〈一作哭〉西施





　　御定全唐詩巻六百九十六
　　欽定四庫全書
　　御定全唐詩巻六百九十七
　　韋莊
　　上元縣〈淛西作〉
　　南朝三十六英雄角逐興亡盡此中有國有家皆是夢為龍為虎亦成空殘花舊宅悲江令落日青山弔謝公止竟霸圖何物在石麟無主臥秋風
　　江上逄史館李學士
　　前年分袂陜城西醉憑征軒日欲低去浪指期魚必變出門囘首馬空嘶闗河自此為征壘城闕於今陷戰鼙〈時巢冦未平〉誰謂世途陵是谷燕來還識舊巢泥
　　金陵圖
　　誰謂傷心畫不成畫人心逐世人情君看六幅南朝事老木寒雲滿故城
　　謁蔣帝廟
　　建業城邊蔣帝祠素髯清骨舊風姿江聲似激秦軍破
　　山勢如匡晉祚危殘雪嶺頭明組練晩霞簷外簇旌旗金陵客路方流落空祝囘鑾奠酒巵
　　聞再幸梁洋
　　纔喜中原息戰鼙又聞天子幸巴西延燒魏闕非闗燕大狩陳倉不為雞興慶玉龍寒自躍昭陵石馬夜空嘶遙思萬里行宮夢太白山前月欲低
　　王道者
　　五雲遙指海中央金鼎曾傳肘後方三島路岐空有月十洲花木不知霜因攜竹杖聞龍氣為使僊童帶橘香應笑我曹身是夢白頭猶自學詩狂
　　陪金陵府相中堂夜宴
　　滿耳笙歌滿眼花滿樓珠翠勝呉娃因知海上神仙窟只似人間富貴家繡戶夜攢紅燭市舞衣晴曵碧天霞卻愁宴罷青蛾散楊子江頭月半斜
　　和侯秀才同友生泛舟溪中相招之作
　　嵇阮相將棹酒船晩風侵浪水侵舷輕如控鯉初離㟁逺似乘槎欲上天雨外鳥歸吳苑樹鏡中人入洞庭煙憑君不用囘舟疾今夜西江月正圓
　　贈野童
　　羨爾無知野性眞亂搔蓬髮笑看人閑衝暮雨騎牛去𡧓問中興社稷臣
　　代書寄馬
　　驅馳曾在五侯家見說初生自渥窪鬃白似披梁苑雪頸肥如撲杏園花休嫌緑綬嘶貧舍好著紅纓入使衙穩上雲衢千萬里年年長踏魏堤沙
　　題淮陰侯廟
　　滿把〈一作挹〉椒漿奠楚祠碧幢黃龯舊英威能扶漢代成王業忍見唐民陷戰機雲夢去時髙鳥盡淮陰歸日故人稀如何不借平齊策空看長星落賊圍
　　送崔郎中往使西川行在
　　拜書辭玉帳萬里劒闗長新馬杏花色緑袍春草香一身朝玉陛幾日過銅梁莫戀爐邊醉僊宮待侍郎
　　潤州顯濟閣曉望
　　清曉水如鏡隔江人似鷗逺煙藏海島初日照揚州地壯孫權氣雲凝庾信愁一篷何處客吟憑釣魚舟
　　觀淛西府相畋遊
　　十里旌旗十萬兵等閑遊獵出軍城紫袍日照金鵝鬬紅斾風吹畫虎獰帶箭彩禽雲外落避鵰寒兎月中驚歸來一路笙歌滿更有僊娥載酒迎
　　官莊〈江南富民悉以犯酒沒家産因以此詩諷之淛帥遂改酒法不入財産〉
　　誰氏園林一簇煙路人遙指盡長歎桑田〈一作林〉稻澤今無主新犯香醪沒入官
　　解維
　　又解征帆落照中暮程還過秣陵東二〈一作三〉年辛苦煙波裏贏得風姿似釣翁
　　雨霽池上作呈候學士
　　鹿巾藜杖葛衣輕雨歇池邊晩吹清正是如今江上好白鱗紅稻紫蓴羮
　　寓言
　　為儒逄世亂吾道欲何之學劒已應晩歸山今又遲故人三載別明月兩鄉悲惆悵滄江上星星鬢有絲
　　哭同舍崔員外
　　卻到同遊地三年一電光池塘春草在風燭故人亡祭罷泉聲急齋餘磬韻長碧天應有恨斜日弔松篁
　　題姑蘇凌處士莊
　　一簇林亭返照間門當官道不曾闗花深逺㟁黃鶯閙雨急春塘白鷺閑載酒客尋呉苑寺倚樓僧㸔洞庭山怪來話得僊中事新有人從物外還
　　過當塗縣
　　客過當塗縣停車訪舊遊謝公山有墅李白酒無樓採石花空發烏江水自流夕陽誰共感寒鷺立汀洲
　　江亭酒醒卻寄維揚餞客
　　別筵人散酒初醒江歩黃昏雨雪零滿坐綺羅皆不見覺來紅樹〈一作燭〉背銀屏
　　臺城
　　江雨霏霏江草齊六朝如夢鳥空啼無情最是臺城栁依舊煙籠十里堤
　　贈漁翁
　　草衣荷笠鬢如霜自說家編楚水陽滿岸秋風吹枳橘遶陂煙雨種菰蔣蘆刀夜鱠紅鱗膩水甑朝蒸紫芋香曾向五湖期范蠡爾來空闊久相忘
　　過揚州
　　當年人未識兵戈處處青樓夜夜歌花發洞中春日永月明衣上好風多淮王去後無雞犬煬帝歸來葬綺羅二十四橋空寂寂緑楊摧折舊官河
　　寄右省李起居
　　已向鴛行接雁行便應雙拜紫薇郎纔聞闕下徵書急已覺囘朝草詔忙白馬似憐朱紱貴綵衣遙惹御爐香多慙十載遊梁客未換青襟侍素王
　　鑷白
　　白髮太無情朝朝鑷又生始因絲一縷漸至雪千莖不避佳人笑唯慙稚子驚新年過半百猶歎未休兵
　　漳亭驛小櫻桃〈一作桃花〉
　　當年此樹正花開五馬僊郎載酒來李白已亡工部死何人堪伴玉山頽
　　酬呉秀才霅川相送
　　一葉南浮去似飛楚鄉雲水本無依離心不忍聞春鳥病眼何堪送落暉摻袂客從花下散棹舟人向鏡中歸夫君別我應惆悵十五年來識素衣
　　對雨獨酌
　　榴花新釀緑於苔對雨閑傾滿滿杯荷鍤醉翁眞達者臥雲逋客竟悠哉能詩豈是經時策愛酒原非命世才門外緑蘿連洞口馬嘶應是歩兵來
　　夏初與侯補闕江南有約同泛淮汴西赴行朝莊自九驛路先至甬橋補闕由淮楚續至泗上寢病旬日遽聞捐館回首悲慟因成長句四韻弔之〈巳後自淛西遊汴宋路至陳倉迎駕卻過昭義相州路歸金陵作〉
　　本約同來謁帝閽忽隨川浪去東奔九重聖主方虛席千里髙堂尚倚門世德只應榮伯仲詩名終自付兒孫遙憐月落清淮上寂寞何人弔旅魂
　　汴堤行
　　欲上隋堤舉歩遲隔雲𤇺熢呌非時纔聞破虜將休馬又道征遼再出師朝見西來為過客暮看東去作浮屍緑楊千里無飛鳥日落空投舊店基
　　旅次甬西見兒童以竹槍紙旗戲為陣列主人叟曰斯子也三世沒於陣思所襲祖父讐余因感之
　　已聞三世沒軍營又見兒孫學戰爭見爾此言堪慟哭遣予何日望時平
　　自孟津舟西上雨中作
　　秋煙漠漠雨濛濛不巻征颿任晩風百口寄安滄海上一身逃難緑林中來時楚㟁楊花白去日隋堤蓼穗紅卻到故園翻似客歸心迢遞秣陵東
　　舍山店夢覺作
　　曾為〈一作是〉流離慣別家等閒揮袂客〈一作各〉天涯燈前一覺江南夢惆悵起來山月斜
　　題貂黃嶺官軍
　　散騎蕭蕭下太行逺從呉會去陳倉斜風細雨江亭上盡日憑欄憶楚〈一作獨望〉鄉
　　過內黃縣
　　相州吹角欲斜陽匹馬揺鞭宿內黃僻縣不容投刺客野陂時遇射鵰郎雲中粉堞新城壘店後荒郊舊戰場猶指去程千萬里秣陵煙樹在何鄉
　　雜感
　　莫悲建業荊榛滿昔日繁華是帝京莫愛廣陵臺榭好也曾蕪沒作荒城魚龍爵馬皆如夢風月煙花豈有情行客不勞頻悵望古來朝市歎衰榮
　　垣縣山中尋李書記山居不遇留題河次店
　　白雲紅樹𡵻㟍〈一作繞琅〉東名鳥羣飛古畫中僊吏不知何處隱山南山北雨濛濛
　　送人遊並汾
　　風雨蕭蕭欲暮秋獨攜孤劒塞垣遊如今虜騎方南牧莫過陰闗第一州
　　李氏小池亭十二韻〈時在州寄居作〉
　　積石亂巉巉庭莎緑不芟小橋低跨水危檻半依巖花落魚爭唼櫻紅鳥競𪅎〈竹咸切鳥啄物也〉引泉疏地脈掃絮積山嵌古栁紅綃織新篁紫綺緘養猿秋嘯月放鶴夜棲杉枕簟谿雲膩池塘海雨鹹語窗雞逞辨砥鼎犬偏饞踏蘚青粘屐攀蘿緑映衫訪僧舟北渡貰酒日西銜遲客登髙閣題詩遶翠嵒家藏何所寶清韻滿琅函
　　遣興
　　如幻如泡世多愁多病身亂來知酒聖貧去覺錢神異國清明節空江寂寞春聲聲林上鳥喚我北歸秦
　　州和陸諫議將赴闕懷陽羨山居
　　望闕路仍遠子牟魂欲飛道開燒藥鼎僧寄臥雲衣故國饒芳草他山掛夕暉東陽雖勝地王粲柰思歸
　　江上題所居
　　故人相別盡朝天苦竹江頭獨閉闗落日亂蟬蕭帝寺碧雲歸鳥謝家山青州從事來偏熟泉布先生老漸慳不是對花長酩酊永嘉時代不如閑
　　婺州屏居䝉右省王拾遺車枉降訪病中延候不得因成寄謝
　　三年流落臥漳濱王粲思家拭淚頻畫角莫吹殘月夜病心方憶故園春自為江上樵蘇客不識天邊侍從臣怪得白鷗驚去盡緑蘿門外有朱輪
　　將卜蘭芷村居留別郡中在仕
　　蘭芷江頭寄斷蓬移家空載一颿風伯倫嗜酒還因亂平子歸田不為窮避世漂零人境外結茅依約畫屏中從今隱去應難覓深入蘆花作釣翁
　　和陸諫議避地寄東陽進退未決見寄
　　未歸天路紫雲深暫駐東陽歲月侵入洛聲華當世重閔周章句滿朝吟開爐夜看黃芽鼎臥甕朝欹白玉簪讀易草元人不會憂君心是致君心
　　山墅閒題
　　邐迤前岡壓後岡一川桑柘好殘陽主人饋餉炊紅黍鄰父攜竿釣紫魴靜極卻嫌流水閙閑多翻笑野雲忙有名不那無名客獨閉衡門避建康
　　江上逄故人
　　前年送我曲江西紅杏園中醉似泥今日逄君越溪上杜鵑花發鷓鴣啼來時舊里人誰在別後滄波路幾迷江畔玉樓多美酒仲宣懷土莫淒淒
　　旅中感遇寄呈李秘書昆仲
　　南望愁雲鏁翠微謝家樓閣雨霏霏劉楨病後新詩少阮籍貧來好客稀猶喜故人天外至許將孤劒日邊歸懷鄉不怕嚴陵笑只待秋風別釣磯
　　送范評事入闗
　　寂寥門戶寡相親日日頻來只有君正喜琴尊長作伴忽攜書劒逺辭羣傷心栁色離亭見䀨耳蟬聲故國聞為報明年杏園客與留絶艷待終軍
　　東陽酒家贈別二絶句
　　送君同上酒家樓酩酊翻成一笑休正是落花饒悵望醉鄉前路莫囘頭
　　天涯方歎異鄉身又向天涯別故人明日五更孤店月醉醒何處淚〈一作各〉霑巾
　　江上村居
　　本無蹤跡戀柴扄世亂須敎識道情顚倒夢魂愁裏得撅竒詩句望中生花縁艷絶栽難好山為㸔多詠不成聞道漢軍新破虜使來仍說近離京
　　江外思鄉〈一作歸〉
　　年年春日異鄉悲杜曲黃鶯可得知更被夕陽江岸上斷腸煙栁一絲絲
　　和鄭拾遺秋日感事一百韻
　　禍亂天心厭流離客思傷有家拋上國無罪謫遐方負笈將辭越揚颿欲泛湘避時難駐足感事易囘腸雅道何銷德妖星忽耀芒中原初縱燎下國竟探湯盜據三秦地兵纒八水鄉戰塵輕犯闕羽斾逺廵梁自此修文代俄成講武場熊羆驅涿鹿犀象走昆陽御馬迷新棧宮娥改舊妝五丁功再覩八難事難忘鳯引金根疾兵環玉弩彊建牙雖可恃摩壘詎能防霍廟神遐逺圯橋路杳茫出師威似虎禦敵狠如羊睂畫猶思赤巾裁未厭黃晨趨鳴鐵騎夜舞挹瓊觴僭侈彤䄡亂諠呼繡𩭪攘但聞爭曵組詎見學垂韁鵲印提新篆龍泉奪曉霜軍威徒逗撓我武自維揚負扆勞天眷凝旒念國章繡旗張畫獸寶馬躍紅鴦但欲除妖氣寧思蔽耿光曉煙生帝里夜火入春坊鳥怪巢宮樹狐驕上苑牆設危終在德視履豈無祥氣激雷霆怒神驅岳凟忙功髙分虎節位下恥龍驤遍命登壇將廵封異姓王志求扶墜典力未振頽綱漢路閑鵰鶚雲衢駐驌驦寶裝軍器麗麝裛戰袍香日覩兵書㨗時聞虜騎亡人心驚獬豸雀意伺螳螂上略咸推妙前鋒詎可當紆金光照耀執玉意藏昻覆餗非無謂奢華事每詳四民皆組綬九土墮耕桑飛騎黃金勒香車翠鈿裝八珍羅膳府五采鬬筐牀宴集喧華第歌鐘簇畫梁永期傳子姓寧誤犯天狼未覩君除側徒思玉在傍竄身奚可保易地喜相將國運方夷險天心詎測量九流雖暫蔽三柄豈相妨小孽乖躔次中興繫昊蒼灋堯功已普罪已德非涼帝念惟思理臣心豈自遑詔催青瑣客時待紫微郎定難輸宸算勝災減〈一作滅〉御粱皇恩思蕩蕩睿澤喜洋洋偃臥雖非晩艱難亦備嘗舜庭招諫鼓漢殿上書囊儉德遵三尺清朝俟一匡世隨漁父醉身效接輿狂竄逐同天寶遭罹異建康道孤悲海澨家逺隔天潢卒歳貧無褐經秋病泛漳似魚甘去乙比蟹未成筐守道慙無補趨時愧不臧殷牛常在耳晉豎欲潛肓忸恨山思板懷歸海欲航角吹魂悄悄笛引淚浪浪亂覺乾坤窄貧知日月長勢將隨鶴列忽喜遇鴛行已報新回駕仍聞近納隍文風銷劒楯禮物換旂裳紫闥重開序青衿再設庠黒頭期命爵頳尾尚憂魴呉坂嘶騏驥岐山集鳯皇詞源波浩浩諫署玉鏘鏘飼雀曾傳慶烹蛇詎有殃弢弓揮〈一作禈〉勁鏃匣劒淬神鋩諤諤寧慙直堂堂不謝張曉風趨建禮夜月直文昌去國時雖久安邦志不常良金鑪自躍美玉櫝難藏北望心如斾西歸律變商跡隨江燕去心逐塞鴻翔晩翠籠桑塢斜暉掛竹堂路愁千里月田愛萬斯箱伴釣歌前浦隨樵上逺岡鷺眠依晚嶼鳥浴上枯楊驚夢縁欹枕多吟為倚廊訪僧紅葉寺題句白雲房颿外青楓老尊前紫菊芳夜燈銀耿耿曉露玉瀼瀼異國慙傾蓋歸塗俟併糧身雖留震澤心已過雷塘執友知誰在家山各已荒海邊登桂檝煙外泛雲檣巢樹禽思越嘶風馬戀羌寒聲愁聽杵空館厭聞螿望闕飛華蓋趨朝振玉璫米慙無薏苡麵喜有桄榔話別心重結傷時淚一滂佇歸蓬島後綸詔潤青緗
　　夢入闗
　　夢中乘傳過闗亭南望蓮𡶶簇簇青馬上正吟歸去好覺來江月滿前庭
　　送人歸上國
　　送君江上日西斜泣向江邊滿樹花若見青雲舊相識為言流落在天涯
　　聞春鳥
　　雲晴春鳥滿江村還似長安舊日聞紅杏花前應笑我我今顦顇亦羞君
　　櫻桃樹
　　記得初生〈一作開〉雪滿枝和蜂和蝶帶花移而今花落遊蜂去空作主人惆悵詩
　　獨鶴
　　夕陽灘上立裵囘紅蓼風前雪翅開應為不知棲宿處幾囘飛去又飛來
　　新栽竹
　　寂寞堦前見此君遶欄吟罷卻沾巾異鄉流落誰相識唯有叢篁似〈一作伴〉主人
　　稻田
　　緑波春浪滿前陂極目連雲䆉稏肥更被鷺鷀千㸃雪破煙來入畫屏飛
　　庭前菊
　　為憶長安爛漫開我今移爾滿庭栽紅蘭莫笑青青色曾向龍山泛酒來
　　燕來
　　去歳辭巢別近鄰今來空訝草堂新花開對語應相問不是村中舊主人
　　倚柴闗
　　杖䇿無言獨倚闗如癡如醉又如閑孤吟盡日何人會依約前山似故山
　　題七歩廓
　　席〈一作杜〉門無計那〈一作奈〉殘陽更接簷前七歩廊不羨東都丞相宅每行吟得好篇章
　　語松竹
　　庭前芳草緑於〈一作如〉袍堂上詩人慾二毛多病不禁秋寂寞雨松風竹莫騷騷











　　御定全唐詩巻六百九十七
<集部,總集類,御定全唐詩>
　　欽定四庫全書
　　御定全唐詩巻六百九十八
　　韋莊
　　不岀院楚公〈自三衢至江西作〉
　　一自禪闗閉心猿日漸馴不知城郭路稀識市朝人履帶堦前雪衣無寺外塵卻嫌山翠好詩客往來頻
　　江邊吟
　　江邊烽燧幾時休江上行人雪滿頭誰信亂離花不見只應惆悵水東流陶潛政事千杯酒張翰生涯一葉舟若有片颿歸去好可堪重倚仲宣樓
　　江南送李明府入闗
　　雨花煙栁傍江邨流落天涯酒一樽分首不辭多下淚囘頭唯恐更消魂我為孟館三千客君繼寧王五代孫正是中興磐石重莫將顦顇入都門
　　送福州王先輩南歸
　　豫章城下偶相逄自說今方遇至公八韻賦吟梁苑雪
　　六銖衣惹杏園風名標玉籍僊壇上家寄閩山畫障中明日一杯何處別緑楊煙㟁雨濛濛
　　夜雪泛舟遊南溪
　　大江西面小溪斜入竹穿松似若耶兩㟁嚴風吹玉樹一灘明月曬〈一作照〉銀砂因尋野渡逄漁舍更泊前灣上酒家去去不知歸路逺棹聲煙裏獨嘔啞
　　江行西望
　　西望長安白日遙半年無事駐蘭橈欲將張翰秋〈一作松〉江雨畫作屏風寄鮑昭
　　銅儀
　　銅儀一夜變葭灰暖律還吹嶺上梅已喜漢官今再覩更驚堯厯又重開窗中逺岫青如黛門外長江緑似苔誰念閉闗張仲蔚滿庭春雨長蒿萊
　　含香
　　含香髙歩已難陪鶴到清霄勢未囘遇物旋添芳草句逄春寧滯碧雲才微紅幾處花心吐嫩緑誰家栁眼開卻去金鑾為近侍便辭鷗鳥不歸來
　　春雲
　　春雲春水雨溶溶倚郭樓臺晩翠濃山好只因人化石地靈曾有劒為龍官辭鳯闕頻徑歳家住峨嵋第幾峰王粲不知多少恨夕陽吟斷一聲鐘
　　雲散
　　雲散天邊落照和闗闗春樹鳥聲多劉伶避世唯沈醉𡩋戚傷時亦浩歌已恨歳華添皎鏡更悲人事逐頽波青雲自有鵷鴻待莫說他山好薜蘿
　　袁州作
　　家家生計只琴書一郡清風似魯儒山色東南連紫府水聲西北屬洪都煙霞盡入新詩巻郭邑閑開古畫圖正是江村春酒熟更聞春鳥勸提壺
　　題袁州謝秀才所居
　　主人年少已能詩更有松軒掛夕暉芳草似袍連徑合白雲如鳥傍簷飛但將竹葉消春恨莫遣楊花上客衣若有前山好煙雨與君吟到暝鐘歸
　　謁巫山廟
　　亂猿啼處訪髙唐路入煙霞草木香山色未能忘宋玉水聲猶似哭㐮王朝朝暮暮陽臺下為雨為雲楚國亡惆悵廟前無限栁春來空鬬畫睂長
　　鷓鴣
　　南禽無侶似相依錦翅雙雙傍馬飛孤竹廟前啼暮雨汨羅祠〈一作江〉畔弔殘暉秦人只解歌為曲越女空能畫作衣懊惱澤家非〈一作知〉有恨年年長憶鳯城〈一作皇〉歸〈懊惱澤家鷓鴣之音也〉
　　宿蓬船
　　夜來江雨宿蓬船臥聽淋鈴不忍眠卻憶紫微情調逸阻風中酒過年年
　　送李秀才歸荊溪
　　八月中秋月正圓送君吟上木蘭船人言格調勝元度我愛篇章敵浪僊晩渡去時衝細雨夜灘何處宿寒煙楚王宮去陽臺近莫倚風流滯少年
　　洪州送西明寺省上人遊福建
　　記得初騎竹馬年送師來往御溝邊荊榛已失當時路槐栁全無舊日煙逺自嵇山遊楚澤又從廬岳去閩川新春闕下應相見紅杏花中覓酒僊
　　建昌渡暝吟
　　月照臨官渡鄉情獨浩然鳥棲彭蠡樹月上建昌船市散漁翁醉樓深賈客眠隔江何處笛吹斷緑楊煙
　　歲除對王秀才作
　　我惜今宵促君愁玉漏頻豈知新歲酒猶作異鄉身雪向寅前凍花從子後春到明追此㑹俱是隔年人
　　酒渴愛江清
　　酒渴何方療江波一掬清瀉甌如練色潄齒作泉聲味帶他山雪光含白露精只應千古後長稱伯倫情
　　和李秀才郊墅早春吟興十韻
　　暖律變寒光東君景漸長我悲遊海嶠君說住柴桑雪色隨髙嶽氷聲陷古塘草根微吐翠梅朶半含霜酒市多逋客漁家足夜航匡廬雲傍屋彭蠡浪衝牀緑擺楊枝嫩紅挑菜甲香鳯皇城已盡鸚鵡賦應狂佇見龍辭沼寧憂雁失行不應雙劒氣長在鬥牛傍
　　泛鄱陽湖
　　四顧無邊鳥不飛大波驚隔楚山微紛紛雨外靈均過瑟瑟雲中帝子歸迸鯉似梭投逺浪小舟如葉傍斜暉鴟夷去後何人到愛者雖多見者稀
　　黃藤山下聞猿
　　黃藤山下駐歸程一夜號猿弔旅情八耳便能生百恨斷腸何必待三聲穿雲宿處人難見望月啼時兎正明好笑五陵年少客壯心無事也沾纓
　　章江作
　　杜陵歸客正裵囘玉笛誰家呌落梅之子棹從天外去故人書自日邊來楊花慢惹霏霏雨竹葉閑傾滿滿杯欲問維揚〈一作旌揚〉舊風月一江紅樹亂猿哀
　　南遊富陽江中作
　　南去又南去此行非自期一颿雲作伴千里月相隨浪跡花應笑衰容鏡每知鄉園不可問禾黍正離離饒州餘干縣琵琶洲有故韓賔客宣城裴尚書脩行李侍郎舊居遺址猶存客有過之感舊因以和吟
　　琵琶洲近斗牛星鸞鳯曾於此放情已覺地靈因昴降更聞川媚有珠生一灘紅樹留佳氣萬古清續政聲㦸戶盡移天上去里人空說舊簪纓
　　九江逄盧員外
　　前年風月宿琴堂大媚僊山近帝鄉別後幾沾新雨露亂來猶記舊篇章陶潛豈是銅符吏田鳯終為錦帳郎莫怪相逄倍惆悵九江煙月似瀟湘
　　南昌晩眺
　　南昌城郭枕江煙章水悠悠浪拍天芳草緑遮僊尉宅落霞紅襯賈人船霏霏閣上千山雨嘒嘒雲中萬樹蟬怪得地多章句客庾家樓在鬥牛邊
　　衢州江上別李秀才
　　千山紅樹萬山雲把酒相看日又曛一曲離歌兩行淚更知何地〈一作處〉再逄君
　　湘中作
　　千重煙樹萬重波因便何妨弔汨羅楚地不知秦地亂南人空怪北人多臣心未肻敎遷鼎天道還應欲止戈否去泰來終可待夜寒休唱飯牛歌
　　桐廬縣作
　　錢塘江盡到桐廬水碧山青畫不如白羽鳥飛嚴子瀨緑蓑人釣季鷹魚潭心倒影時開合谷口閑雲自巻舒此境只應詞客愛投文空弔木元虛
　　東陽贈別
　　繡袍公子出旌旗送我揺鞭入翠微大抵行人難訴酒就中辭客易沾衣去時此地題橋去歸日何年佩印歸無限別情言不得囘看溪栁恨依依
　　寄湖州舍弟
　　半年江上愴離襟把得新詩喜又吟多病似逄秦氏藥久貧如得顧家金雲煙但有穿楊志塵土多無作吏心何況別來詞轉麗不愁明代少知音
　　信州西三十里山名僊人城下有月巖山其狀秀拔中有山門如滿月之狀余因行役過其下聊賦是詩
　　驅車過閩越路出饒陽西僊山翠如畫簇簇生虹蜺羣𡶶若侍從衆阜如嬰提巖巒互吞吐嶺岫相追攜中有月輪滿皎潔如圓珪玉皇恣遊覽到此神應迷嫦娥曵霞帔引我同攀躋騰騰上天半玉鏡懸飛梯瑤池何悄悄鸞鶴煙中棲回頭望塵世露下寒淒淒
　　婺州水館重陽日作
　　異國逄佳節憑髙獨苦吟一杯今日醉〈一作酒〉萬里故園心水館紅蘭合山城紫菊深白衣雖不至鷗鳥自相尋
　　避地越中作
　　避世移家逺天涯歲已周豈知今夜月還是去年愁露果珠瀋水風螢燭上樓傷心潘騎省華髪不禁秋
　　撫州江口雨中作
　　江上閑衝細雨行滿衣風灑緑荷聲金騮掉尾橫鞭望猶指廬陵半日程
　　信州溪岸夜吟作
　　夜倚臨溪店懷鄉獨苦吟月當山頂出星倚水湄沈霧氣漁燈冷鐘聲谷寺深一城人悄悄琪樹宿僊禽
　　訪潯陽友人不遇
　　不見安期悔上樓寂寥人對鷺鷥愁蘆花雨急江煙暝何處潺潺獨棹舟
　　東林寺再遇僧益大德
　　見師初事懿皇朝三殿歸來白馬驕上講每敎傾國聽承恩偏得內官饒當時可愛人如畫今日相逄鬢已凋若向君門逄舊友為傳音信到雲霄
　　西塞山下作
　　西塞山前水似籃亂雲如絮滿澄潭孤峰漸映湓城北片月斜生夢澤南㸑動曉煙烹紫蕨露和香蔕摘黃柑他年卻棹扁舟去終傍蘆花結一菴
　　齊安郡
　　彌棹齊安郡孤城百戰殘傍村林有虎帶郭縣無官暮角梅花怨清江桂影寒黍離縁底事撩我起長歎
　　夏口行寄婺州諸弟
　　回頭煙樹各天涯婺女星邊逺寄家盡眼楚波連夢澤滿衣春雪落江花雙雙得伴爭如雁一一歸巢卻羨鵶誰道我隨張博望悠悠空外泛僊槎
　　南省伴直〈甲寅年自江南到京後作〉
　　文昌二十四僊曹盡倚紅簷種露桃一洞煙霞人跡少六行槐栁鳥聲髙星分夜彩寒侵帳蘭惹春香緑映袍何事愛留詩客宿滿庭風雨竹蕭騷
　　鄠杜舊居二首
　　卻到山陽事事非谷雲谿鳥尚相依阮咸貧去田園盡向秀歸來父老稀秋雨幾家紅稻熟野塘何處錦鱗肥年年為獻東堂䇿長是蘆花別釣磯
　　一徑尋村渡碧溪稻花香澤水千畦雲中寺逺磬難識竹裏巢深鳥易迷紫菊亂開連井合紅榴初綻拂簷低歸來滿把如澠酒何用傷時歎鳯兮
　　寄江南諸弟
　　萬里逄歸雁鄉書忍淚封吾身不自保爾道各何從性拙唯多蹇家貧半為慵祗思溪影上臥看玉華𡶶
　　投寄舊知
　　卻將顦顇入都門自喜青霄足故人萬里有家留百越十年無路到三秦摧殘不是當時貎流落空餘舊日貧多謝青雲好知已莫敎歸去重沾巾
　　癸丑年下第獻新先輩
　　五更殘月省牆邊絳斾蜺旌卓曉煙千炬火中鶯出谷一聲鐘後鶴沖天皆乘駿馬先歸〈一作爭先〉去獨被羸童笑晩眠對酒暫時情豁爾見花依舊涕澘然未酬闞澤傭書債猶欠君平賣卜錢何事欲休休不得來年公道似今年
　　題汧陽縣馬跑泉李學士別業
　　水滿寒塘菊滿籬籬邊無限彩禽飛西園夜雨紅櫻熟南畞清風白稻肥草色自留閒客住泉聲如待主人歸九霄岐路忙於火肻戀斜陽守釣磯
　　絳州過夏留獻鄭尚書
　　朝朝沈醉引金船不覺西風滿樹蟬光景暗消銀燭下夢魂長寄玉輪邊因循每被時流誚奮發須由國士憐明月客腸何處斷緑槐風裏獨揚鞭
　　綏州作
　　雕陰無樹水難〈一作南〉流雉堞連雲古帝州帶雨晩駞鳴逺戍望鄉孤客倚髙樓明妃去日花應笑蔡琰歸時鬢已秋一曲單于暮𤇺起扶蘇城上月如鉤

　　御定全唐詩巻六百九十八
　　欽定四庫全書
　　御定全唐詩巻六百九十九
　　韋莊
　　與東吳生相遇〈及第後出闗作〉
　　十年身事〈一作世〉各如萍白首相逄淚滿纓老去不知花有態亂來唯覺酒多情貧疑陋巷春偏少貴想豪家月最明且〈一作獨〉對一尊開口笑未衰應見泰階平
　　庭前桃
　　曾向桃源爛漫遊也同漁父泛僊舟皆言洞裏千株好未勝庭前一樹幽帶露似垂湘女淚無言如伴息媯愁五陵公子饒春恨莫引香風上酒樓
　　丙辰年鄜州遇寒食城外醉吟五首
　　滿街楊栁緑絲煙畫出清明二月天好是隔簾花樹動女郎撩亂送鞦韆
　　雕陰寒食足遊人金鳯羅衣濕麝薫腸斷入城芳草路淡紅香白一羣羣
　　開元坡下日初斜拜掃歸來走鈿車可惜數株紅艷好不知今夜落誰家
　　馬驕風疾玉鞭長過去唯留一陣香閒客不須燒破眼好花皆屬富家郎
　　雨絲煙栁欲清明金屋人閑煖鳯笙永日〈一作晝〉迢迢無一事隔街聞築〈一作蹴〉氣毬聲
　　宜君〈一作春〉縣比卜居不遂留題王秀才別墅二首
　　本期同此臥林丘榾拙爐前擁布裘何事卻騎羸馬去白雲紅樹不相留
　　明月嚴霜撲早貂羨君髙臥正逍遙門前積雪深三尺火滿紅爐酒滿瓢
　　鄜州留別張員外
　　江南相送君山下塞北相逄朔漠〈一作相幕〉中三楚故人皆是夢十年陳事只如風莫言身世他時異且喜琴尊數日同惆悵卻愁明日別馬嘶山店雨濛濛
　　病中聞相府夜宴戲贈集賢盧學士
　　滿筵紅蠟照香鈿一夜歌鐘欲沸天花裏亂飛金錯落月中爭認繡連乾尊前莫話詩三百醉後寧辭酒十千無那兩三新進士風流長得飲徒憐
　　出闗
　　馬嘶煙㟁栁陰斜東去〈一作回首〉闗山路轉賖到處因循縁嗜酒一生惆悵為判花危時祗合身無著白日那堪事有涯正是灞陵春酎緑仲宣何事獨辭家
　　過樊川舊居〈時在華州駕前奉使入蜀作〉
　　卻到樊川訪舊遊夕陽衰草杜陵秋應劉去後苔生閣嵇阮歸來雪滿頭能說亂離惟有燕解偷閒暇不如鷗千桑萬海無人見橫笛一聲空淚流
　　長安舊里
　　滿目牆匡〈一作垣〉春草深傷時傷事更傷心車輪馬跡今何在十二玉樓無處尋
　　過渼陂懷舊
　　辛勤曾寄玉𡶶前一別雲溪二十年三徑荒涼迷竹樹四鄰凋謝變桑田渼陂可是當時事紫閣空餘舊日煙多少亂離無處問夕陽吟罷涕澘然
　　汧陽間〈一作汧陽縣閣〉
　　汧水悠悠去似絣逺山如書翠睂橫僧尋野渡歸呉嶽雁帶斜陽入渭城邊靜不收蕃帳馬地貧惟賣隴山鸚牧童何處吹羌笛一曲梅花出塞聲
　　焦崖閣
　　李白曾歌蜀道難長聞白日上青天今朝夜過焦崖閣始信星河在馬前
　　雞公幘〈去褒城縣二十里〉
　　石狀雖如幘山形可類雞向風疑欲鬬帶雨似聞啼蔓織青籠合松長翠羽低不鳴非有意為怕客奔齊


　　御定全唐詩巻六百九十九
　　欽定四庫全書
　　御定全唐詩巻七百
　　韋莊
　　平陵老將〈此以下詩皆集外𥙷遺〉
　　白羽金僕姑腰懸雙轆轤前年蔥嶺北獨戰雲中胡疋馬塞垣老一身如鳥孤歸來辭第宅卻占平陵居
　　即事
　　亂世時偏促陰天日易昏無言搔白首憔悴倚東門
　　姬人養蠶
　　昔年愛笑蠶家婦今日辛勤自養蠶仍道不愁羅與綺女郎初解織桑籃
　　長干塘別徐茂才
　　亂離時節別離輕別酒應須滿滿傾纔喜相逄又相送有情爭得似無情
　　勉兒子
　　養爾逄多難常憂學已遲辟疆為上相何必待從師
　　乞彩牋歌
　　浣花溪上如花客緑闇紅藏人不識留得溪頭瑟瑟波潑成紙上猩猩色手把金刀裁綵雲有時翦破秋天碧不使紅霓段段飛一時驅上丹霞壁蜀客才多染不供卓文醉後開無力孔雀銜來向日飛翩翩壓折黃金翼我有歌詩一千首磨礱山嶽羅星斗開巻長疑雷電驚揮毫只怕龍蛇走班班布在時人口滿䄂松花都未有人間無處買煙霞須知得自神僊手也知價重連城璧一紙萬金猶不惜薛濤昨夜夢中來殷勤勸向君邊覓
　　白牡丹
　　閨中莫妬新妝婦陌上須慚傅粉郎昨夜月明渾似水入門唯覺一庭香
　　憫耕者
　　何代何王不戰爭盡從離亂見清平如今暴骨多於土猶㸃鄉兵作戍兵
　　壺闗道中作
　　處處兵戈路不通卻從山北去江東黃昏欲到壺闗寨疋馬寒嘶野草中
　　題酒家
　　酒緑花紅客愛詩落花春㟁酒家旗尋思避世為逋客不醉長醒也是癡
　　寄舍弟
　　每吟富貴他人合不覺汍瀾又濕衣萬里日邊鄉樹逺何年何路得同歸
　　僕者楊金
　　半年辛苦葺荒居不獨單寒腹亦虛努力且為田舍客他年為爾覓金魚
　　春陌二首
　　滿街芳草卓香車僊子門前白日斜腸斷東風各囘首一枝春雪凍梅花
　　嫩煙輕染栁絲黃勾引花枝笑憑牆馬上王孫莫囘首好風偏逐羽林郎cq=421
　　贈姬人
　　莫恨紅裙破休嫌白屋低請看京與洛誰在舊香閨
　　中酒
　　南鄰酒熟愛相招蘸甲傾來緑滿瓢一醉不知三日事任他童穉作漁樵
　　暴雨
　　江村入夏多雷雨曉作狅霖晚又晴波浪不知深幾許南湖今與北湖平
　　悼亡姬
　　鳯去鸞歸不可尋十洲仙路彩雲深若無少女花應老為有姮娥月易沈竹葉豈能消積恨丁香空解結同心湘江水闊蒼梧逺何處相思弄舜琴
　　獨吟〈以下四首俱悼亡姬作〉
　　黙黙無言惻側悲閒吟獨傍菊花籬只今已作經年別此後知為幾歲期開篋每尋遺念物倚樓空綴悼亡詩夜來孤枕空腸斷窗月斜輝夢覺時
　　悔恨
　　六七年來春又秋也同歡笑也同愁纔聞及第心先喜試說求婚淚便流幾為妒來頻斂黛每思閒事不梳頭如今悔恨將何益腸斷千休與萬休
　　虛〈一作靈〉席
　　一閉香閨後羅衣盡施僧䑕偷筵上果蛾撲帳前燈土蝕釵無鳯塵生鏡少菱有時還影響花葉曵香繒
　　舊居
　　芳草又芳草故人楊子家青雲容易散白日等閒斜皓質留殘雪香魂逐斷霞不知何處笛一夜呌梅花
　　晏起
　　爾來中酒起常遲臥㸔南山改舊詩開〈一作閉〉戶日髙春寂寂數聲啼鳥上花枝
　　幽居春思
　　緑映紅藏江上村一聲雞犬似山源閉門盡日無人到翠羽春禽滿樹喧
　　思歸引
　　越鳥南翔鴈北飛兩鄉雲路各言歸如何我是飄飄者獨向江頭戀釣磯
　　與小女
　　見人初解語嘔啞不肎歸眠戀小車一夜嬌啼縁底事為嫌衣少縷金華
　　虎跡
　　白額頻頻夜到門水邊蹤跡漸成羣我今避世棲巖穴巖穴如何又見君
　　買酒不得
　　停尊待爾怪來遲手挈空缾毷氉歸滿面春愁消不得更看溪鷺寂寥飛
　　得故人書
　　正向溪頭自采蘇青雲忽得故人書殷勤問我歸來否雙闕而今畫不如
　　洪州送僧遊福建
　　八月風波似鼓鼙可堪波上各東西殷勤早作歸來計莫戀猿聲住建溪
　　聞囘戈軍
　　上將鏖兵又欲〈一作去一本缺二字〉旋翠華廵幸已三年營中不用栽楊栁願戴儒冠為控
　　南鄰公子
　　南鄰公子夜歸聲數炬銀燈隔竹明醉憑馬鬃扶不起更邀紅袖出門迎
　　憶小女銀娘
　　睦州江上水門西蕩槳揚帆各解攜今日天涯夜深坐斷腸偏憶阿銀犂
　　女僕阿汪
　　念爾辛勤歲已深亂離相失又相尋他年待我門如市報爾千金與萬金
　　河清縣河亭
　　由來多感莫憑髙竟日衷腸似有刀人事任成陵與谷大河東去自滔滔
　　鍾陵夜闌作
　　鍾陵風雪夜將深坐對寒江獨苦吟流落天涯誰見問少卿應識子卿心
　　悼楊氏妓琴
　　魂歸寥廓魄歸煙只住人間十八年昨日施僧裙帶上斷腸猶繫琵琶絃
　　殘花
　　江頭沈醉泥斜暉卻向花前慟哭歸惆悵一年春又去碧雲芳草兩依依
　　歲晏同左生作
　　歳暮鄉闗逺天涯手重攜雪埋江樹短雲壓夜城低寶瑟湘靈怨清砧杜魄啼不須臨皎鏡年長易淒淒
　　咸陽懷古
　　城邊人倚夕陽樓城上雲凝萬古愁山色不知秦苑廢水聲空傍漢宮流李斯不向倉中悟〈一作死〉徐福應無物外遊莫怪楚吟偏斷骨野煙蹤跡似東周
　　和同年韋學士華下途中見寄
　　緑楊城郭雨淒淒過盡千輪與萬蹄送我獨遊三蜀路羨君新上九霄梯馬驚門外山如活花笑尊前客似泥正是清和好時節不堪離恨劍門西
　　春愁
　　自有春愁正斷魂不堪芳草思王孫落花寂寂黃昬雨深院無人獨倚門
　　傷灼灼〈灼灼蜀之䴡人也近聞貧且老殂落於成都酒市中因以四韻弔之〉
　　嘗聞灼灼麗於花雲髻盤時未破瓜桃臉曼長橫緑水玉肌香膩透紅紗多情不住神仙界薄命曾嫌富貴家流落錦江無處問斷魂飛作碧天霞
　　漢州
　　比〈一作北〉儂初到漢州城郭邑樓臺觸目驚松桂影中旌斾色芰荷風裏管聲人心不似經離亂時運還應卻太平十日醉眠金鴈驛臨岐無恨〈一作限〉臉波橫
　　長安清明
　　蚤是傷春夢〈一作暮〉雨天可堪〈一作憐〉芳草更芊芊內官初賜清明火上相閒〈一作闗〉分白打錢紫陌亂嘶紅叱撥緑楊髙映〈一作影〉畫鞦韆遊人記得承平事暗喜風光似昔年
　　秋霽晩景
　　秋霽禁城晩六街煙雨殘牆頭山色健林外鳥聲歡翹日樓臺麗清風劒佩寒玉人襟袖薄斜憑翠闌千
　　和人春暮書事寄崔秀才
　　半掩朱門白日長晩風輕墮落梅妝不知芳草情何限只怪遊人思易傷纔見早春鶯出谷已驚新夏燕巢梁相逄只賴如澠酒一曲狂歌入醉鄉
　　古離別〈一作多情〉
　　一生風月供惆悵到處煙花恨別離止竟多情何處好少年長抱長年悲
　　邊上逄薛秀才話舊
　　前年同醉武陵亭絶倒閒譚坐到明也有絳脣歌白雪更憐紅袖奪金觥秦雲一散如春夢楚市千燒作故城今日皤然對芳草不勝東望涕交橫
　　飲散呈主人
　　夢覺笙歌散空堂寂寞秋更聞城角弄煙雨不勝愁
　　使院黃葵花
　　薄妝新著澹黃衣對捧金爐侍醮遲向月似矜傾國貎倚風如唱歩虛詞乍開檀炷疑聞語試與雲和必解吹為報同人看來好不禁秋露即離披
　　揺落
　　揺落秋天酒易醒淒淒長似別離情黃昬倚柱不歸去腸斷緑荷風雨聲
　　奉和觀察郎中春暮憶花言懷見寄四韻之什
　　天畔峨嵋簇簇青楚雲何處隔重扃落花帶雪埋芳草春雨和風濕畫屏對酒莫辭衝暮角望鄉誰解倚南亭惟君信我多惆悵只願陶陶不願醒
　　奉和左司郎中春物暗度感而成章
　　纔喜新春已暮春夕陽吟殺倚樓人錦江風散霏霏雨花市香飄漠漠塵今日尚追巫峽夢少年應遇洛川神有時自患多情病莫是生前宋玉身
　　少年行
　　五陵豪客多買酒黃金𧣴醉下酒家樓美人雙翠幰揮劒邯鄲市走馬梁王苑樂事殊未央年華已雲晩
　　令狐亭
　　若非天上神仙宅須是人間將相家想得當時好煙〈一作風〉月管吹殺後庭花
　　閨月
　　明月照前除煙華蕙蘭濕清風行處來白露寒蟬急美人情易傷暗上紅樓立欲言無處言但向姮娥泣
　　閨怨
　　戚戚彼何人明眸利於月啼妝曉不乾素麵凝香雪良人去淄右鏡破金簪折空藏蘭蕙心不忍琴中說
　　上春詞
　　曈曨赫日東方來禁城煙煖蒸青苔金樓美人花屏開晨妝未罷車聲催幽蘭報暖紫芽折天花愁艷蝶飛迴五陵年少惜花落酒濃歌極翻如哀四時輪環終又始百年不見南山摧遊人陌上騎生塵顔子門前吹死灰
　　擣練篇
　　月華吐艷明燭燭青樓婦唱擣衣曲白袷絲光織魚目菱花綬帶鴛鴦簇臨風縹緲疊秋雪月下丁冬擣寒玉樓蘭欲寄在何鄉憑人與繫征鴻足
　　雜體聯錦
　　攜手重攜手夾江金線栁江上桺能長行人戀尊酒尊酒意何深為郎歌玉簪玉簪聲斷續鈿軸鳴雙轂雙轂去何方隔江春樹緑樹緑酒旗髙淚㾗沾繡袍袍縫紫鵞濕重持金錯刀錯刀何燦爛使我腸千斷腸斷欲何言簾動眞珠繁眞珠綴秋露秋露沾金盤金盤湛瓊液仙子無歸跡無跡又無言海煙空寂寂寂寂古城道馬嘶芳㟁草㟁草接長堤長堤人解攜解攜忽巳久𬗟邈空囘首囘首隔天河恨唱蓮塘歌蓮塘在何許日暮西山雨
　　長安春
　　長安二月多香塵六街車馬聲轔轔家家樓上如花人千枝萬枝紅艷新簾間笑語自相問何人占得長安春長安春色本無主古來盡屬紅樓女如今無柰杏園人駿馬輕車擁將去
　　撫盈歌
　　鳯縠兮鴛綃霞疏兮綺寮玉庭兮春晝金屋兮秋宵愁瞳兮月皎笑頰兮花嬌羅輕兮濃麝室煖兮香椒鑾輿去兮蕭屑七絲斷兮泬寥主父臥兮漳水君王幸兮雲軺鉛華窅窕兮穠姿棠公肸蠁兮靡依翠華長逝兮莫追晏相望門兮空悲
　　贈峨嵋山彈琴李處士
　　峨嵋山下能琴客似醉似狂人不測何須見我眼偏青未見我身頭已白茫茫四海本無家一片愁雲颺秋碧壺中醉臥日月明〈一作長〉世上長遊天地窄晉朝叔夜舊相知蜀郡文君小來識後生常建彼何人贈我篇章苦雕刻名卿名相盡知音遇酒遇琴無間隔如今世亂獨翛然天外鴻飛招不得余今正泣楊朱淚八月邊城風刮地霓旌絳斾忽相尋為我尊前橫緑綺一彈猛雨隨手來再彈白雪連天起淒淒清清松上風咽咽幽幽隴頭水吟蜂遶樹去不來別鶴引雛飛又止錦麟不動惟側頭白馬仰聽空豎耳廣陵故事無人知古人不說今人疑子期子野俱不見烏啼鬼哭空傷悲坐中詞客悄無語簾外月華庭欲午為君吟作聽琴歌為我留名係仙譜
　　江臯贈別
　　金管多情恨解攜一聲歌罷客如泥江亭繫馬緑楊短野㟁維舟春草齊帝子夢魂煙水闊謝公詩思碧雲低風前不用頻揮手我有家山白日西
　　南陽小將張彥硤口鎭稅人場射虎歌〈一作白居易詩〉
　　海內昔年狎太平橫目穰穰何崢嶸天生天殺豈天怒忍使朝朝餵猛虎闗東驛路多丘荒行人最忌稅人場張彥雄特製殘暴見之叱起如叱羊鳴霹靂越幽阻往往依林猶抵〈一作旅〉拒草際旋看委錦茵腰間不更〈一作見〉抽白羽老饕已斃衆雛恐童稚椰揄皆自勇忠良効順勢亦然一劒猜狂敢輕動有文有武方為國不是英雄伏不得試徵張彥作將軍幾箇將軍願策勲
　　下邽感舊〈太平廣記雲莊幼時常在華州下邽縣僑居多與鄰巷諸兒㑹戲及廣明亂後再經舊里追思往事但有遺蹤因賦詩以記之〉
　　昔為童稚不知愁竹馬閒乘遶縣遊曾為看花偷出郭也因逃學暫登樓招他邑客來還醉儳得先生去始休今日故人何處問夕陽衰草盡荒丘
　　塗次逄李氏兄弟感舊
　　御溝西面朱門宅記得當時好弟兄曉傍栁隂騎竹馬夜隈燈影弄先生廵街趂蝶衣裳破上屋探雛手腳輕今日相逄俱老大憂家憂國盡公卿
　　龍潭〈一作僧應物詩〉
　　激石〈一作石激〉懸流雪滿灣九〈一作五〉龍潛處野雲閑欲行甘雨四天下〈一作漸收雷電九峰下〉且隱〈一作飲〉澄〈一作溪〉潭一頃〈一作水〉間浪引浮槎依北㟁波分晩〈一作曉〉日見〈一作浸〉東山垂髯儻遇穆王駕閬苑周流應未還〈一作回瞻四靣如看畫須信遊人不欲還〉
　　江上別李秀才
　　前年相送灞陵春今日天涯各避秦莫向尊前惜沈醉與君俱是異鄉人
　　句
　　印將金鏁鏁簾用玉鉤鉤〈北夢瑣言云杜荀鶴嘗吟一聯詩云舊衣灰絮絮新酒竹蒭蒭或話於莊莊擬之云云即大拜之樣也〉　不隨妖豓開獨媚元冥節〈詠梅見海録碎事〉　豈是為窮常見隔只應嫌酒不相過〈膾貫休見髙僧傳〉

　　御定全唐詩巻七百
<集部,總集類,御定全唐詩>
　　欽定四庫全書
　　御定全唐詩巻七百一
　　王貞白
　　王貞白字有道永豐人乾寧二年張貽憲榜進士後七年始授校書郎嘗與羅隱方干貫休同倡和有靈溪集十巻今編詩一巻
　　擬塞外征行
　　寇騎滿雞田都䕶欲臨邊青泥方絶漠懷劍始辭燕旌旗掛龍虎壯士募鷹鸇長城威十萬髙嶺奮三千行行向馬邑去去指祁連鼓聲遙赤塞兵氣逺衝天對陣雲初上臨城月始懸風驚𤇺易滅沙暗馬難前恩重恆思報勞心〈一作心勞〉屢損年微功一可立身輕不自憐
　　蘆葦
　　髙士想江湖湖閒庭植蘆清風時有至緑竹興何殊嫩喜日光薄疎憂雨㸃麤驚蛙跳得過鬬雀裊如無未織巴籬䕶幾擡卭竹扶惹煙輕弱栁醮水潄清蒲溉灌情
　　偏重琴樽賞不孤穿花思釣叟吹葉少羌雛寒色暮天映秋聲逺籟俱朗吟應有趣瀟灑十餘株
　　田舍曲
　　古今利名路只在儂門前至老不離家一生常晏眠牛羊晩自歸兒童戲野田豈思封侯貴唯只待豐年征賦豈辭苦但願時官賢時官茍貪濁田捨生憂煎
　　妾薄命
　　薄命頭欲白頻年嫁不成秦娥未十五昨夜事公卿豈有機杼力空傳歌舞名妾專脩婦德媒氏卻相輕
　　湘妃怨
　　舜欲省蠻陬南廵非逸遊九江沉白日二女泣滄洲目極楚雲斷恨深湘水流至今聞鼓瑟咽絶不勝愁
　　長門怨二首
　　寂寞故宮春殘燈曉尚存從來非妾過〈一作妬〉偶爾失君恩花落傷容鬢鶯啼驚夢魂翠華如可待應免老長門葉落長門靜苔生永巷幽相思對明月獨坐向空樓鑾駕迷終轉蛾睂老自愁昭陽歌舞伴此夕未知秋
　　有所思〈一作長相思〉
　　芙蓉出水時偶爾便分離自此無因見長敎掛所思殘春不入夢芳信欲傳誰寂寞秋堂下空吟小謝詩
　　短歌
　　物𠋫來相續新蟬送晩鶯百年休倚賴一夢甚分明金鼎神仙隱〈一作祕〉銅壺晝夜傾不如早立德萬古有其名
　　御溝水
　　一帶御溝水緑槐相䕃清此中〈一作泉〉涵帝澤無處濯塵纓鳥道來雖險龍池到自平朝宗本心切願向急流傾
　　少年行二首
　　遊讌不知厭杜陵狂少年花時輕暖酒春服薄裝綿戲馬上林苑鬬雞寒食天魯儒甘被笑對策鬢皤然弱冠投邊急驅兵夜渡河追奔鐵馬走殺虜寶刀訛〈一作⿰〉威靜黒山路氣含〈一作吞〉清海波常聞為突騎天子腸長戈
　　塞上曲
　　歲歲但防虜西征早晩休匈奴不繫頸漢將但封侯夕照低烽火寒笳咽戍樓燕然山上字男子見須羞
　　長安道
　　曉鼓人已行暮鼓人未息梯航萬國來爭先貢金帛不問賢與愚但論官與職如何貧書生只獻安邊策
　　洛陽道
　　喧喧洛陽路奔走爭先歩唯恐著鞭遲誰能更廻顧覆車雖在前潤屋何曾懼賢哉只二疏東門掛冠去
　　度闗山
　　只領千餘騎長驅磧邑間雲州多警急雪夜度闗山石響鈴聲逺天寒弓力慳秦樓休悵望不日凱歌還
　　出自薊北門行
　　薊北連極塞塞色晝㝠㝠戰地骸骨滿長時風雨腥沙河留〈一作流〉不定春草凍難青萬戶封侯者何謀靜虜庭
　　從軍行
　　從軍朔方久未省用干戈秖以恩信及自然戎虜和邊聲動白草燒色入枯河每度因看獵令人勇氣多
　　古悔從軍行
　　憶昔仗孤劍十年從武威論兵親玉帳逐虜過金微隴水秋先凍闗雲寒〈一作漠〉不飛辛懃功業在麟閣志猶違
　　胡笳曲
　　隴底悲笳引〈一作動〉隴頭鳴北風一輪霜月落萬里塞天空戍卒淚應盡胡兒哭〈一作語〉未終爭敎班定逺不念玉闗中
　　入〈一作出〉塞
　　玉殿論兵事君王詔出征新除羽林將曾破月支兵慣厯塞垣險能分部落情從今一戰勝不使虜塵生
　　遊僊
　　我家三島上洞戶眺波濤醉背雲屏臥誰知海日髙露香紅玉樹風綻碧蟠桃悔與仙子別思歸夢釣鼇
　　歌〈一作涼州行〉
　　誰唱闗西曲寂寞〈一作寥又作寥寥〉夜景深一聲長在耳萬恨重經心調古清風起曲終涼月沉卻應筵上客未必是知音
　　經故洛城
　　卜世何久逺由來仰聖明山河徒自壯周召不長生幾主任姦諂諸侯各戰爭但餘崩壘在今古共傷情
　　金陵〈一本同下題作二首〉
　　六代江山在緐華古帝都亂來城不守戰後地多蕪寒日隨潮落歸帆與鳥孤興亡多少事回首一長吁
　　金陵懷古
　　恃險不種德興亡歎數窮石城幾換主天塹謾連空御路疊民塜臺基聚牧童折碑猶有字多記晉〈一作昔〉英雄
　　商山
　　商山名利路夜亦有人行四皓臥雲處千秋疉蘚生晝燒籠澗黑殘雪隔林明我待酬恩了來聽水石聲
　　廬山
　　嶽立鎭南楚雄名天下聞五峰髙閡日九疉翠連雲夏谷雪猶在隂巖晝不分唯應嵩與華清峻得為羣
　　終南山
　　終朝異五嶽〈一作千山凝黛色〉列翠〈一作今古〉滿長安地去搜揚〈一作王都〉近人謀隱遁難水穿〈一作通〉諸苑過雪照一城寒為問紅塵裏誰同駐馬看〈一作太華遙相望晴樓幾處看〉
　　寄鄭谷
　　五百首新詩緘封寄去時〈一作與誰〉秪憑夫子鑒不要俗人知火䑕重收布氷蠶乍吐絲直須天上手裁作領巾披
　　題嚴陵釣臺
　　山色四時碧溪聲七里清嚴陵愛此景下視漢公卿垂釣月初上放歌風正輕應憐渭濱叟匡國正論兵
　　曉泊漢陽渡
　　落月臨古渡武昌城未開殘燈明市井曉色辨樓臺雲自蒼梧去水從嶓冡來芳洲號鸚鵡用記禰生才
　　隨計
　　徒歩隨計吏辛勤鬢易凋歸期無定日鄉思羨廻潮冒雨投前驛侵星過斷橋何堪穆陵路霜葉更瀟瀟
　　白牡丹
　　穀雨洗素裁為白牡丹異香開玉合輕粉泥銀盤曉貯露華濕宵傾月魄寒家〈一作佳〉人淡粧罷無語倚朱欄
　　述松
　　逺谷呈材幹何由入棟梁歲寒虛勝竹功績不如桑秋露〈一作老〉落松子春〈一作雪〉深裛〈一作裹〉嫩黃雖䝉匠者顧樵採日難防
　　宮池産瑞蓮〈帖經日試〉
　　雨露及萬物嘉祥有瑞蓮香飄雞樹近榮占鳯池先聖日臨雙麗恩波照並妍願同指佞草生向帝堯前
　　送友人南歸
　　南國菖蒲老知君憶釣船離京近殘暑歸路有新蟬峴首白雲起洞庭秋月懸若敎吟興足西笑是何年
　　送馬明府歸山
　　辭秩入匡廬重脩靖節居免遭黒綬束不與白雲疎送吏各獻酒羣兒自擔書到時看瀑布為我謝清虛
　　送韓從事歸本道
　　獻捷靈州倅歸時寵拜新論邊多稱㫖許國誓亡身馬渴黃河凍雁回青塜春到蕃唯促戰應不肯和親
　　秋日旅懷寄右省鄭拾遺
　　永夕愁不寐草蟲喧客庭半窗分曉月當枕落殘星鬢髪遊梁白家山近越青知音在諫省苦調有誰聽
　　贈劉凝評事
　　棘寺官初罷梁園靜掩扉春深顔子巷花映老萊衣談史曾無滯攻書已造微即膺新寵命稱慶向庭闈
　　憶張處士
　　天台張處士詩句造元微古樂知音少名言與俗違山風入松徑海月上巖扉畢世唯髙臥無人說是非
　　雲居長老
　　巘路躡雲上來叅出世僧松髙半巖雪竹覆一溪氷不說有為法非傳無盡燈瞭然方寸內應秖見南能
　　洗竹
　　道院竹緐敎畧洗鳴琴酌酒看扶疎不圖結實來雙鳯且要長竿釣巨魚錦籜裁冠添散逸玉芽脩饌稱清虛有時記得三天事自向琅玕節下書
　　庾樓曉望
　　獨憑朱檻亦凌晨山色初明水色新竹霧曉籠銜嶺月蘋風暖送過江春子城陰處猶殘雪衙鼓聲前未有塵三百年來庾樓上曾經多少望鄉人
　　送芮尊師
　　石上菖蒲節節靈先生服食得長生早知〈一作年〉避世憂身老近日登山覺歩輕黃鶴待傳蓬島信丹書應換蘂宮名他年控鯉昇天去廬岳逋民願從行
　　折楊栁三首〈一作叚成式詩〉
　　枝枝交影鎖長門嫩色曾沾雨露恩鳯輦不來春欲盡空畱鶯語到黃昏
　　水殿年年占早芳柔條風裏御爐香如今萬乘多廵狩輦路無陰緑草長
　　嫩葉初齊不耐寒風和時拂玉欄干征人去日曾攀折泣雨傷春翠黛殘
　　逺聞本郡行春到舊山二首
　　一身從宦畱京邑五馬遙聞到舊山已領煙霞光野徑深慙老幼𠋫柴闗
　　清風借響松筠外畫隼停暉水石間定掩溪名在圖傳共知軒蓋此登攀
　　宿新安村歩
　　淅淅寒流漲淺沙月明空渚徧蘆花離人偶宿孤邨下永夜聞砧一兩家
　　僊巖二首
　　白煙晝起丹竈紅葉秋書篆文二十四巖天上一雞啼破晴雲
　　風呼山鬼服役月照衡薇結花江暖客尋瑤草洞𣸧人嚥丹霞
　　雨後從陶郎中登庾樓
　　庾樓逄霽色夏日欲西曛虹截半江雨風驅大澤雲島邊漁艇聚天畔鳥行分此景堪誰畵文翁請綴文〈一本截前後為絶句〉
　　九日長安作
　　無酒泛金菊登髙但憶秋歸心隨旅雁萬里在滄洲殘照明天闕孤砧隔御溝誰能思落帽兩鬢已添愁
　　曉發蕭闗
　　早發長風裏邊城曙色間數鴻寒背磧片月落臨闗隴上明星沒沙中夜探還歸程不可問幾日到家山
　　釣臺
　　異代有巢許方知嚴子情舊交雖建國髙臥不求榮溪鳥寒來浴汀蘭暖重生何顔吟過此辛苦得浮名
　　寄天台葉尊師
　　師住天台久長聞過石橋晴峯見滄海深洞徹丹霄採藥霞衣濕煎芝古鼎焦念予無俗骨頻與鶴書招
　　御試後進詩
　　三時賜食天㕑近再宿偷吟禁漏清二十五家齊拔宅人間已冩上昇名〈是年初放二十五人後覆汰止放十五人也〉
　　春日詠梅花〈見絶句辨體〉
　　靚妝纔罷粉㾗新迨曉風迴散玉塵若遣有情應悵望已兼殘雪又兼春
　　句
　　太陽雖不照梁棟每重陰〈廊下井　以下吟窗雜錄〉　白髮未逄媒對景且裵回〈醜婦〉　別酒莫辭今夜醉故人知我幾時來〈合賦〉　改貫永畱鄉黨額減租重感郡侯恩〈洪景盧野處集載赴選別太守句貞白自注䝉本州改坊名為進賢並減戶稅〉



　　御定全唐詩巻七百一
　　欽定四庫全書
　　御定全唐詩巻七百二
　　張蠙
　　張蠙字象文清河人初與許棠張喬齊名登乾寜二年進士第為校書郎櫟陽尉犀浦令入蜀拜膳部員外終金堂令詩一巻
　　登單于臺
　　邉兵春盡回獨上單于臺白日地中出黃河天外來沙翻痕似浪風急響疑雷欲向隂闗度隂闗曉不開
　　寄友人
　　戀〈一作世〉道欲〈一作復〉何如東西逺索居長疑即見面翻致久無書甸麥深蔵雉淮苔淺露魚相思不我㑹眀月㡬盈虛
　　和崔監丞春逰鄭僕射東園
　　春興隨花盡東園自養閒不離三畝地似入萬重山白鳥穿蘿去清泉抵石還豈同秦代客無位隱商山
　　過蕭闗
　　出得蕭闗北儒衣不稱身隴狐〈一作猿〉來試客沙鶻下欺人曉戌殘烽火晴原起獵塵邉戎莫相忌非是霍家親
　　盆池
　　圓內陶化功外絶衆流通選處離松影穿時減藥叢別疑天在地長對月當空每使登門客煙波入夢中
　　野泉
　　逺出白雲中長年聴不同〈一作窮〉清聲縈亂石〈一作石亂〉寒色入長〈一作潭〉空掛壁聊成雨穿林別起風溫泉非爾數源發在深空
　　送成州牧
　　清時為塞郡自古有儒流素望知難愜新恩且用酬犬牙連蜀國兵額貫秦州祗作三年別誰能聴邑留
　　薊北書事
　　度磧如經海茫然但見空戌樓承落日沙塞礙驚蓬暑過燕僧出時平虜客通逢人皆上將誰有定邉功
　　送徐州薛尚書
　　上將出儒中論詩擬立功州從禹後別軍自漢來雄逺驛消寒日嚴城肅暮空龍顔有遺廟猶得奠英風
　　貽曹郎中
　　所作髙前古封章自曲臺細看眀主意終用出人才省印尋僧鎖書樓領鶴開南山有舊友時向白雲來
　　送縉雲尉
　　釋褐從仙尉之官興若何去程惟水石公署在雲蘿野阪樓中㢠晴峰案上多三年罷趨府應更戰髙科
　　送董卿赴台州
　　九陌除書出尋僧問海城家從中路挈吏隔數州迎夜蚌侵燈影春禽雜櫓聲開圖見異跡思上石橋行
　　送友人赴涇州幕〈一作送李中丞再赴䖍州〉
　　杏園沉飲散榮別就佳招日月相期盡山川獨去遙府樓眀蜀雪闗磧轉胡鵰縱有煙塵動應隨上䇿銷
　　逢漳州崔使君北歸
　　在郡多殊稱無人不望回離城擕客去度〈一作出〉嶺擔猿來障寫經冬蘂瓶緘落暑梅長安有歸宅歸見鎖青苔
　　雲朔逢山友
　　㑹面卻生疑居然似夢歸塞深行客少家逺識人稀戰馬分旗牧驚禽曳箭飛將軍雖異禮難便〈一作便使〉脫麻衣
　　別後寄友生〈一作崔魯詩〉
　　上馬如飛鳥飄然隔去塵共看今夜月獨作異鄉人就養江南熟移居井賦新襄陽曾卜隱應與孟家鄰
　　邉逰別友人
　　欲別不止淚當杯難強歌家貧隨日長身病渉寒多雨雪迷燕路田園隔楚波良時未自致歸去欲如何
　　邉庭送別
　　一生雖達理逺別亦相悲白髪無修處青松有老時暮煙傳戍起寒日隔沙垂若是長安去何難定後期
　　將之京師留別親友
　　達命何勞問西逰且自期至公如有日知我豈無時野㢠蟬相答堤長栁對垂酣歌一舉袂眀發不堪思
　　贈別山友
　　從容無限意不獨為離羣年長驚黃葉時清厭白雲舊山廻馬見寒瀑別家聞相與存吾道窮通各自分
　　途次績溪先寄陳眀府
　　入境風煙好幽人不易傳新居多是客舊隱半成仙山斷雲衝騎溪長栁拂船何當許過縣聞有篋中篇
　　送友人歸武陵
　　聞近桃源住無村不是花戌旗招海客廟鼓集江鴉別島垂橙實閒田長荻芽逰秦未得意看即更〈一作是〉離家
　　亂中寄友人
　　別來難覓信何處避艱危鬢黑無多日塵清是㡬時人情將厭武王澤即興詩若便懐深隱還應聖主知
　　哭建州李員外
　　詩名不易出名出又何為㨗到重科早官終一郡卑素風無後嗣〈一作裔〉遺跡有〈一作受〉生祠自罷羊公市溪猿哭舊時
　　弔孟浩然
　　每每樵家說孤墳亦夜吟若重生此世應更苦前心名與襄陽逺詩同漢水深親栽鹿門樹猶蓋石牀隂
　　送友人及第歸〈一本題下有新羅二字〉
　　家林滄海東未曉日先紅作貢諸蕃別登科㡬國同逺聲魚呷浪層氣蜃迎風鄉俗希攀桂爭來問月宮
　　次韻和友人冬月書齋
　　四季多花木窮冬亦不凋薄氷〈一作雲〉行處斷殘火睡來消象版簽書帙蠻籐絡酒瓢公卿有知已時得一相招
　　過山家
　　避暑得探幽忘言遂乆留雲深窗失〈一作燈火〉曙松合徑先秋響谷傳人語鳴泉洗客愁家山不在此至此可歸休
　　宿山驛
　　驛在千峰裏寒宵獨此身古墳時見火荒壁悄無鄰月白翻驚鳥雲閑欲就人祗應眀日鬢更與老相親
　　宿開照寺光澤上人院
　　靜室譚𤣥旨清宵獨細聴真身非有像至理本無經鐘定遙聞水樓髙別見星不教人觸穢偏說此山靈
　　宿山寺
　　中峰半夜起忽覺有〈一作在〉青㝠此界自生雨上方猶有星樓髙鐘尚〈一作獨〉逺殿古像多靈好是潺湲水房房伴誦經
　　題紫閣院
　　上方人海外苔徑上千層洞壑有靈藥房廊無老僧古巖雕素像喬木掛寒燈每到思修隱將回苦〈一作欲〉不能
　　白菊
　　秋天木葉乾猶有白花殘舉世稀栽得豪家恰畫看片苔相應緑諸卉獨宜寒㡬度擕佳客登髙欲折難
　　叢葦
　　叢叢寒水邉曾折打魚〈一作釣罾〉船忽〈一作咸又作或〉與〈一作喜〉亭臺近翻嫌島嶼偏花眀無月夜聲急正秋天遙憶巴陵渡殘陽一望煙
　　鄭轂補闕山松
　　心將積雪欺根與白雲離逺寄僧猶憶髙看鶴未知影交新長葉皴匝舊生枝多少同時種深山不得移
　　新竹
　　新鞭暗入庭初長兩三莖〈一作一莖莖〉不是他山少無如此地生垂梢叢上出柔葉籜間成何用髙唐峽風枝埽月眀
　　和友人送趙能卿東歸
　　一第時難得歸期日已過相看𤣥鬢少共憶白雲多楚濶天垂草吳空月上波無人不有遇之子獨狂歌
　　送人歸南中
　　有家誰不別經亂獨難尋逺路波濤惡窮荒雨霧深燒驚山象出雷觸海鼇沉為問南遷客何人在瘴林
　　塞下曲
　　邉事多更變天心亦為憂胡兵來作㓂漢將也封侯夜燒衝星赤寒塵翳日愁無門展微畧空上望西樓
　　邉將二首
　　歴戰燕然北功髙劒有威聞名外〈一作敵〉國懼輕命故人稀角怨星芒動塵愁日色微從為漢都䕶未得脫征衣按劒立城樓西看極海頭承家為上將開地得邉州磧迥兵難伏天寒馬易收胡風一度獵吹裂錦貂裘
　　朔方書事
　　秋盡角聲苦逢人惟荷戈城池向隴少岐路出闗多雁逺行垂地烽髙影入河仍聞黑山㓂又覓漢家和
　　經荒驛
　　古驛成幽境雲蘿隔四鄰夜燈移宿鳥秋雨禁行人廢巷荊叢合荒庭虎跡新昔年經此地終日是紅塵
　　贈棲白大師
　　剃髪得時名僧應別應星偶題皆有詔閑論便成經埽葉寒燒鼎融氷曉注瓶長因內齋出多客叩禪扃
　　贈聞一上人
　　見面雖年少聞名似白頭𤣥談窮釋旨清思掩詩流果落痕生砌松髙影上樓壇場在三殿應召入焚修
　　贈可倫上人
　　師教本於空流來不自東修從多刼後行出衆人中衲冷湖山雨幡輕海甸風㳺吳累夏講還與虎溪同
　　寄法乾寺令諲太師
　　師居中禁寺外請已無縁望幸惟修偈承恩不亂禪院多喧種藥池有化生蓮何日龍宮裏相尋借法船
　　寄太白禪師
　　何年萬仞頂獨有坐禪僧客上應無路人傳或見燈齋廚〈一作盂〉惟有橡講石任生籐遙想東林社如師誰復能
　　遇道者
　　數裏白雲裏身輕無履蹤故尋多不見偶到即相逢古井生雲水髙壇出異松聊看杏花酌便似換顔容
　　贈道者
　　得道疑人識都城獨閉闗頭從白後黑心向閙中閑饑渴惟調氣兒孫亦駐顔始知仙者隱殊不在深山
　　雨
　　半夜西亭雨離人獨唘闗桑麻荒舊國雷電照前山細滴髙槐底繁聲疊漏間惟應孤鏡裏眀月長愁顔
　　長安春望
　　眀時不敢臥煙霞又見秦城換物華殘雪未銷雙鳯闕新春巳發五侯〈一作陵〉家甘貧祗擬長緘〈一作監〉酒忍病猶期強採花故國別來桑柘盡十年兵踐海西艖
　　過黃牛峽
　　黃牛來勢瀉巴川疊石孤舟逐峽前雷電夜驚猿落樹波濤愁恐客離船盤渦逆入嵌空地斷壁髙分繚繞天多少人經過此去一生魂夢怕潺湲
　　逢道者
　　縱意出山無逺近還如孤鶴在空虛昔年親種樹皆老此世相逢人自踈野葉細苞深洞藥巖蘿閒束古仙書祗〈一作終〉尋隱跡歸何處方說煙霞不定居
　　邉情
　　窮荒始得靜天驕又說天兵擬渡遼聖主尚嫌蕃界近將軍莫恨漢庭遙草枯朔野春難發氷結河源夏半銷惆悵臨戎皆効國豈無人似霍嫖姚
　　贈李司徒
　　承家拓定隴闗西勲貴名應上將齊金庫夜開龍甲冷玉堂秋閉鳳笙低歡筵每恕嬌娥醉閑櫪猶驚戰馬嘶長怪魯儒頭枉白不親弓劔覔丹梯
　　送盧尚書赴靈武
　　西北征傳𤇺候急靈州共喜信臣居從軍盡是清才去屬郡無非大將除新地進圖移漢界古城遺碣見蕃書山川不異江湖景賔館常聞食有魚
　　投翰林張侍郎
　　舉家貧拾海邉樵來認仙宗在碧霄丹穴雖無凡羽翼靈椿還向細枝條九衢馬識他門少十載身辭故國遙願與吾君作霖雨且應平地活枯苖
　　投翰林蕭侍郎
　　九仞墻邉絶路岐野才非合自求知靈湫豈要魚棲浪仙桂那容鳥寄枝纎草不銷春氣力微塵還助岳形儀從來為學投文鏡文鏡如今更有誰
　　宴駙馬宅
　　牙香禁樂鎮相擕日日君恩降紫泥紅藥院深人半醉緑楊門掩馬頻嘶座中古物多仙意壁上新詩有御題別向庭蕪寘吟石不教宮妓蹋成蹊
　　邉將
　　上馬乗秋欲建勲飛弧夜闕出師頻若無紫塞煙塵事誰識青樓歌舞人戰骨沙中金鏃在賀筵花畔玉蟬新由來邉卒皆如此只是君門合殺身
　　贈水軍都將
　　平生為有安邦術便別秋曹最上階戰艦卻容儒客臥公㕔惟伴野僧齋裁書〈一作詩〉榭㢠氷膠筆養藥堂深蘚惹鞋直待門前見幢節始應髙愜聖君懐
　　贈九江太守
　　江頭蹔駐木蘭船漁父來誇太守賢二邑旋添新戶口四營漸廢舊戈鋋笙歌不似經荒後禮樂猶如未戰前昨日西亭從㳺騎信旗風裏說詩篇
　　贈信安太守
　　三衢正對福星時喜得君侯妙撫綏甲士散教耕隴畝書生閑許從旌旗條章最是貧家喜禾黍仍防別郡饑昨日中官說天意即飛丹詔立新碑
　　贈江都鄭眀府
　　他人豈是稱才術才術須觀力有餘兵亂㡬年臨劇邑公清終日似閑居牀頭怪石神仙畫篋裏華牋將相書更欲棲蹤近彭澤香爐峰下結茅廬
　　贈南昌宰
　　假邑邀真邑命分眀庭元有至公存每鋤奸弊同荊棘惟撫孤惸似子孫折獄不曾偏下筆靈襟長是大開門新銜便合兼朱紱應待蒼生更舉論
　　贈丘衙推
　　仙都髙處掩柴扉人世聞名見者稀詩逸不拘凡對屬易窮皆達聖𤣥微偶擕童穉離青嶂便被君侯換白衣任醉賔筵莫深隱綺羅絲竹勝漁磯
　　獻所知
　　跡熟荀家見弟兄九霄同與指前程吹噓漸覺馨香出夢寐長疑羽翼生住僻驊騮皆識路來頻鸚鵡亦知名登龍不敢懐他願祗望為霖致太平
　　投所知
　　十五年看帝里春一枝頭白未酬身自聞離亂開公道漸數孤平少屈人劣馬再尋商嶺路扁舟重寄越溪濵省郎門似龍門峻應借風雷變涸鱗
　　南康夜宴東溪留別郡守陸郎中
　　飄然野客才無取多謝君侯獨見知竹葉樽前教駐樂桃花紙上待君詩香迷蛺蝶投紅燭舞拂蒹葭倚翠帷眀發別愁何處去片帆天際酒醒時
　　言懐
　　十載〈一作年〉聲沈覺自非賤身原合衣荷衣豈能得路陪先達卻擬還家望少微戰馬到秋長淚落傷禽無夜不魂飛平生祗學穿楊箭更向何門是見機
　　喜友人日南廻
　　南逰曾去海南涯此去逰人不易歸白日霧昏張夜燭窮冬氣暖著春衣溪荒毒鳥隨船啅洞黑寃虵出樹飛重入帝城何寞寞共廻遷客半輕肥
　　下第述懐
　　十載長安跡未安杏花還是看人看名從近事方知險詩到窮𤣥更覺難世薄不慚雲路晩家貧惟怯草堂寒如何直道為身累坐月眠霜思枉乾
　　華陽道者
　　華陽洞裏持真經心嫌來客風塵腥惟餐白石過白日擬騎青竹上青㝠翔螭豈作漢武駕神娥徒降燕昭庭長生不必論貴賤卻是幽人骨主靈
　　夏日題老將林亭
　　百戰功成翻愛靜侯門漸欲似仙家墻頭雨細垂纎草水面風廽聚落花井放轆轤閑浸酒籠開鸚鵡報煎茶㡬人圖在凌煙閣曾不交鋒向塞沙
　　觀江南牡丹
　　北地花開南地風寄根還與客心同羣芳盡怯千般態㡬醉能消一番紅舉世祗將華勝實真禪原喻色為空近年眀主思王道不許新栽滿六宮
　　錢塘夜宴留別郡守
　　四方騷動一州安夜列樽罍伴客懽觱栗調髙山閣蝦蟆更促海聲寒〈郝天挺雲江南以木柝警夜故曰蝦蟆更〉屏間佩響蔵歌妓幕外刀光立從官沈醉不愁歸棹逺晚風吹上子陵灘
　　送薛郎中赴江州
　　㡬州聞出刺謡美有江民正靣傳天㫖懸心禱岳神尺書先假路紅斾旋燒塵郡顯山川別衙開將吏新散招僧坐暑閑載客行春聴事棊忘着探題酒亂巡好編髙隱傳多貌上昇真近日居清近求人在此人
　　送南海僧逰蜀
　　真倄絶故鄉一衲度暄涼此世能先覺他生豈再忘定中船過海臘後路沿湘野迥鴉隨笠山深虎背囊瀑流垂石室籐蔓蓋銅梁卻後何年㑹西方有上房
　　和友人許棠題宣平里古籐
　　欲結千年茂生來便近松迸根通井潤交葉覆庭穠歴代頻更主盤空漸變龍晝風圓影亂宵雨細聲重蓋宻勝丹桂層危類逺峰嫩條懸野䑕枯節呌秋蛩翠老霜難蝕皴多蘚乍封㡬家遙共翫何寺不堪容客對忘離榻僧看誤過鐘頃因陪預作終夕遶枝笻
　　十五夜與友人對月
　　每到月圓思共醉不宜同醉不成歡一千二百如輪夜浮世誰能得盡看
　　青塜
　　傾國可能勝効國無勞冥寞更思回太真雖是承恩死祗作飛塵向馬嵬
　　古戰場
　　荒骨潛消壘已平漢家曾說此交兵如何萬古寃魂在風雨時聞有戰聲
　　贈段逸人
　　長笻自擔藥兼琴話着名山即擬尋從聴世人權〈一作忙〉似火不能燒〈一作移〉得臥雲心
　　贈鄭司業
　　晚學更求來世達正懐非與百邪侵古人名在今人口不合干〈一作千〉名不苦心
　　上所知
　　初向衆中留姓氏敢期言下致時名而今馬亦知人意每到門前不肻行
　　別鄭仁表
　　春雷醉別鏡湖邉官顯才狂正少年紅燭滿汀歌舞散美人迎上木蘭船
　　言懐
　　不將髙蓋竟煙塵自向蓬茅認此身唐祖本來成大業豈非姚宋是平人
　　敘懐
　　月裏路從何處上江邉身合㡬時歸十年九陌風寒夜夢掃蘆花絮客衣
　　抒懐
　　㡬出東堂謝不才便甘閒望故山廻翻思未是離家乆更有人從外國來
　　自諷
　　鹿鳴筵上強稱賢一送離家十四年同隱海山燒藥伴不求丹〈一作仙〉桂卻登仙
　　傷賈島
　　生為眀代苦吟身死作長江一逐臣可是當時少知已不知知已是何人
　　再逰西山贈許尊師
　　別後已聞師得道不期猶在此山頭昔時霜鬢今如漆疑是年光卻倒流
　　宮詞
　　日透珠簾見冕旒六宮爭逐百花毬廻看不覺君王去已聴笙歌在逺樓
　　經范蠡舊居
　　一變姓名離百越越城猶在范家無他人不見〈一作識〉扁舟意卻笑輕生泛五湖
　　題嘉陵驛
　　嘉陵路惡石和泥行到長亭日已西獨倚䦨干正惆悵海棠花裏鷓鴣啼
　　⻱山寺晚望
　　四面湖光絶路岐鸊鵜飛起暮鐘時漁舟不用懸帆席歸去乗風挿栁枝
　　華山孤松
　　石罅引根非土力冒寒猶助岳蓮光緑槐生在膏腴地何〈一作可〉得無心拒雪霜
　　弔萬人塜
　　兵罷淮邉客路通亂鴉來去噪寒空可憐白骨攅孤塜盡為將軍覓戰功
　　送友尉蜀中
　　故友漢中尉請為西蜀吟人家多種橘風土愛彈琴水向昆眀闊山通大夏深理閑無別事時寄一登臨
　　長安寓懐
　　九衢秋雨掩門扉不似干名似息機貧病卻慙墻上土年來猶自換新衣
　　費徵君舊居
　　浮世拋身外棲蹤入九華遺篇補樂府舊籍𨽻仙家池靜⻱昇樹庭荒鶴隱花古來天子命還少到煙霞

　　御定全唐詩巻七百二
　　欽定四庫全書
　　御定全唐詩巻七百三
　　翁承賛
　　翁承賛字文堯〈一作饒〉閩人乾寜二年登進士第又擢宏詞科任京兆府㕘軍天祐元年以右拾遺受詔𠕋王審知為王梁開平四年復為閩王𠕋禮副使尋擢諫議大夫福建鹽鐵副使就加左散騎常侍御史大夫留相閩卒詩一巻
　　晨興
　　晨起竹軒外逍遙清興多早涼生戶牖孤月照闗河旅食甘藜藿歸心憶薜蘿一尊如有地放意且狂歌
　　題莒潭安閩院
　　祧宗營祀舎幽異勝珠林名士穿雲訪飛禽傍竹吟牕含孤岫影牧臥斷霞隂景福滋閩壤芳名亙古今
　　華下霽後曉眺
　　結茅幽寂近禪林霽景煙光著栁隂千嶂華山雲外秀
　　萬重鄉思望中深老嫌白髪還偷鑷貧對春風亦強吟花畔水邉人不㑹騰騰閑歩一披襟
　　喜弟承檢登科
　　兩篇佳句敵瓊瑰憐我三清道路開荊璞獻多還得售桂堂恩在敢輕回花繁不怕尋香客榜到應傾賀喜杯知爾苦心功業就早擕長䇿出山來
　　䝉閩王改賜鄉里
　　鄉名文秀里光賢別向鈞台造化權閥閱便因今日貴徳音兼與後人傳自從受賜身無力向未酬恩骨肻鐫歸闕路遙心更切不嫌扶病倚旌旃
　　訪建陽馬驛僧亞齊
　　蕭蕭風雨建陽溪溪畔維舟訪亞齊一軸新詩劔潭北十年舊識華山西吟魂惜向江村老空性元知世路迷應笑乗軺青瑣客此時無暇聴猿啼
　　題景祥院
　　一溪拖碧遶崔嵬瓶鉢偏宜向此隈農罷樹隂黃犢臥齋時山下白衣來松多徃日門人種路是前朝釋子開三巻貝多金粟語可能心煉得成灰
　　寄舎弟承裕員外
　　江花岸草晚萋萋公子王孫思合迷無主園林饒採伐忘情鷗鳥恣〈一作自〉髙低長江月上魚翻鬛荒圃人稀獺印蹄何事斜陽再回首休愁離別峴〈一作雁〉山西
　　文眀殿受𠕋封閩王
　　龍墀班聴漏聲長竹帛昭勲撲御香鳴佩洞庭辭帝主登車故里冊閩王一千年改江山瑞十萬軍䝉雨露光吟寄短篇追徃事留文功業不尋常
　　御命歸鄉䝉賜錦衣
　　九重宣㫖下丹墀面對天顔賜錦衣中使擎來三殿曉寳箱開處五雲飛徳音耳聆君恩重金印腰懸已力微更待臨軒陳鼓吹星軺便指故鄉歸
　　奉使封閩王歸京洛
　　泥緘紫誥御恩光信馬嘶風出洛陽此去願言歸梓里預憑魂夢展維桑客程回首瞻文陛驛路乗軺憶故鄉指日還家堪自重恩榮晝錦賀封王
　　奉使封王次宜春驛
　　微宦淹留鬢已斑此心長憶舊林泉不因列土封千乗爭得銜恩拜二天雲斷自宜鄉樹出月髙猶伴客心懸夜來夢到南臺上徧看江山勝徃年
　　甲子嵗銜命到家至榕城冊封次日閩王降旌旗於新豐市堤餞別
　　登庸樓上方停樂新市堤邉又舉杯正是離情傷逺別忽聞台旨許重來此時暫與交親好今日還將簡冊回爭得長房猶在世縮教地近釣魚臺
　　寄示兒孫
　　力學燒丹二十年辛勤方得遇真仙便隨羽客歸三島旋聴霓裳適九天得路自能酬造化立身何必戀林泉予家藥鼎分眀在好把仙方次第傳
　　天祐元年以右拾遺使𠕋閩王而作
　　蓬萊宮闕曉光勻紅案舁麻降紫宸鸞奏八音諧律呂鳳銜五色顯絲綸蕭何相印鈞衡重韓信齋壇雨露新得侍丹墀官異寵此身何幸沐恩頻
　　漢上登舟憶閩
　　漢臯庭畔起西風半掛征帆立向東乆客自憐歸路近算程不怕酒觴空參差雁陣天初碧零落漁家蓼欲紅一片歸心隨去櫂願言指日拜文翁
　　對雨述懐示弟承檢
　　淋淋霎霎結秋霖欲使秦城歎陸沈曉勢遮回朝客馬夜聲滴破旅人心青苔重疉封顔巷白髪蕭踈引越吟不有惠連同此景江南歸思㡬般深
　　題壺山
　　井邑斜連北蓬瀛直倚東秋髙巖溜白日上海波紅
　　題故居
　　一為鵝子二連花三望青湖四石斜惟有嶺湖居第五山前卻是宰臣家
　　題槐
　　雨中妝㸃望中黃勾引蟬聲送夕陽憶昔當年隨計吏馬蹄終日為君忙
　　擢進士
　　霓旌引上大羅天別領新銜意自憐蝴蝶流鶯莫先去滿城春色屬羣仙
　　擢探花使三首
　　洪崖差遣探花來檢㸃芳叢飲數杯深紫濃香三百朶眀朝為我一時開
　　九重煙暖折槐芽自是昇平好物華今日始知春氣味長安虛過四年花
　　探花時節日偏長恬淡春風稱意忙每到黃昏醉歸去紵衣惹得牡丹香
　　書齋謾興二首
　　池塘四五尺深水籬落兩三般様花過客不須頻問姓讀書聲裏是吾家
　　官事歸來衣雪埋兒童燈火小茅齋人家不必論貧富惟有讀書聲最佳
　　辭閩王歸朝寄倪先軰
　　時人莫訝再還鄉簡冊分眀劔佩光駟馬髙車太常樂登庸門下憶賢良
　　曉望
　　清霜散漫似輕嵐玉闕參差萬象涵獨上秦臺最髙處舊山依約在東南
　　萬夀寺牡丹
　　爛漫香風引貴逰髙僧移歩亦遲留可憐殿角長松色不得王孫一舉頭
　　松
　　倚澗臨溪自屈蟠雪花銷盡蘚花乾幽枝好折為談柄入手方知有嵗寒
　　栁
　　斜拂中橋逺映樓翠光駘蕩曉煙収洛陽才子多情思橫把金鞭約馬頭
　　髙出營門逺出墻朱䦨門閉緑成行將軍宴罷東風急閑襯旌旗簇畫堂
　　彭澤先生酒滿船五株栽向九江邊長條細葉無窮盡管領春風不計年
　　煬帝東逰意緒多宮娃眉翠兩相和一聲水調春風暮千里交隂鎖汴河
　　纒繞春情卒未休秦娥蕭史兩相求玉句闌內朱簾巻瑟瑟絲籠十二樓
　　隋堤栁
　　春半煙深汴水東黃金絲軟不勝風輕籠行殿迷天子拋擲長安似夢中
　　句
　　煙蘿況逼神仙窟丹竈還應許獨尋〈贈黃璞見福州志〉

　　御定全唐詩巻七百三
<集部,總集類,御定全唐詩>
　　欽定四庫全書
　　御定全唐詩巻七百四
　　黃滔
　　黃滔字文江莆田人昭宗乾寜二年擢進士第光化中除四門博士尋遷監察御史裏行充威武軍節度推官王審知據有全閩而終其身為節將者滔規正有力焉集十五巻今編詩三巻
　　送僧歸北巖寺
　　北巖泉石清本自髙僧住新松五十年籐蘿成古樹題詩昔佳士〈滔表丈從叔有名於當時兼四門薛博士俱曾題詩〉清風二林喻上智失扣闗多被浮名誤蓮扄壓月澗空美黃金布江翻島嶼沉木落樓臺露伊余東還際每起煙霞慕旋為儉府招未得窮野歩西軒白雲閣師辭洞庭寓越城今送歸心到焚香處
　　寓言
　　流年五十前朝朝倚少年流年五十後日日侵皓首非
　　通非介人誰論四十九賢哉蘧伯玉清風獨不朽
　　長安書事
　　終不離青山誰道雲無心郤是白雲士有時出中林昨日擎紫泥眀日要黃金炎夏羣木死北海驚波深伏蒲無一言草疏賀徳音
　　賈客
　　大舟有深利滄海無淺波利深波也深君意竟如何鯨鯢齒上路何如少經過
　　寄友人
　　君愛桃李花桃李花易飄妾憐松柏色松柏色難凋當年識君初指期非一朝今辰見君意日暮何蕭條人間有勢利孰能無囂囂
　　落花
　　落花辭髙樹最是愁人處一一旋成泥日暮有風雨不如沙上蓬根斷隨長風飄然與道俱無情任西東
　　寄徐正字夤
　　八月月如氷登樓見姑射美人隔千里相思無羽駕紅蘭裛露衰誰以〈一作似〉流光訝何當詩一句同吟祝元化
　　秋夕貧居
　　聴歌桂席䦨下馬槐煙裏豪門腐粱肉窮巷思糠粃孤燈照獨吟半壁秋花死遲眀亦如晦雞唱徒為爾
　　書懐寄友人
　　此生如孤燈素心挑易盡不及如頑石非與磨礲近常思楊子雲五蔵曾離身寂寞一生中千載空清芬
　　閨怨
　　妾家五嶺南君戍三城北雁來雖有書衡陽越不得別乆情易料豈在窺翰墨塞上無煙花寜畏妾顔色
　　喜翁文堯員外病起
　　衛玠羊車懸長卿駟馬姿天嫌太端正神乃減風儀飲氷俾消渴斷榖皆清羸越僧誇艾炷秦女隔花枝自能論苦器〈語見泗州和尚碑〉不假求良醫驚殺漳濵鬼錯與劉生隨昨日已如〈一作成〉虎今朝謁荀池揚鞭入王門四面人熙熙青桂任霜霰尺璧無瑕疵廻塵卻惆悵歸闕難遲遲
　　寄鄭縣李侍御
　　古縣新煙火東西入客詩靜長如假〈一作如長暇〉日貧更甚閒時僧借松蘿住人將雨雪期三年一官罷嶽石看成碑
　　上李補闕
　　十洲非暫別龍尾肻慵登諫草封山藥朝衣施衲僧月留江客待句歴釣船徵終恐林棲去餐霞葉上昇
　　送李山人徃湘中
　　漢渚徃湘川乗流入逺天新秋無岸水眀月有琴船露坐應通曉萍居恐隔年嶽峰千萬仞知上嘯猿巔
　　書崔少府居〈一作贈李補闕〉
　　魯史蜀琴旁陶然舉一觴夕陽眀島嶼秋水淺池塘世亂憐官替家貧值嵗荒前峰亦曾宿知有辟寒方
　　敷水盧校書
　　九霄無詔下何事近清塵宅帶松蘿僻日惟猿鳥親吟髙僊掌月期有洞庭人莫問煙霞句懸知見嶽神
　　寄漢上友人
　　襄漢多清景東逰已不能蒹葭照流水風雨撲孤燈獻賦聞新雁思山見去僧知君北來日惆悵亦難勝
　　貽林鐸
　　終被春闈屈低回至白頭寄家僧許嶽釣浦雨移洲戰士曾憐善豪門不信愁王孫草還緑何處擬覊逰
　　書懐
　　退耕逢歉嵗逐貢愧行朝道在愁雖淺吟勞鬢欲凋破村虹入井孤館客投魈誰怕秋風起聴蟬度渭橋
　　送陳眀府歸衡陽
　　雛鶴兼留〈一作雛〉下單車出栁煙三年兩殊考一日數離筵乆別湖波緑相思嶽月圓翠蘿曾隱處定恐郤求仙
　　秋辭江南
　　灞陵橋上路難負一年期積雨鴻來夜重江客去時勞生多故疾漸老少新知惆悵都堂內無門雪滯遺
　　入闗旅次言懐
　　寸心惟自切上國與誰期月晦時風雨秋深日別離便休終未肻已苦不能疑獨媿商山路千年四皓祠
　　貽李山人
　　野歩愛江濵江僧得見頻新文無古集徃事有清塵松竹寒時雨池塘勝處春定應雲雨內陶謝是前身
　　寄邉上從事
　　斜日下孤城長吟出㸃兵羽書和客巻邉思雜詩情朔雪定鴻翼西風嚴角聲吟餘多獨坐沙月對樓生
　　題東林寺元祐上人院
　　廬阜東林寺良逰恥未曾半生隨計吏一日對禪僧泉逺擕茶看峰髙結伴登迷津出門是仔細問三乗
　　送陳樵下第東歸
　　青山烹茗石滄海寄家船雖得重吟歴終難任意眠碪踈連寺栁風爽徹城泉送目紅蕉外來期已杳然
　　寄陳磻隱居
　　道經前軰許名㧞後時喧虛左中興榜無先北海尊新文漢氏史別墅謝公村須到三徵處堂堂謁帝閽
　　寄林寛
　　相知四十年故國與長安俱喜今辰在休論徃嵗難海鳴秋日黑山直夏風寒終始前儒道昇沈盡一般
　　退居
　　老歸江上村孤寂欲何言世亂時人物家貧後子孫青山寒帶雨古木夜啼猿惆悵西川舉戎裝度劒門
　　送友人邉逰
　　銜杯國門外分手見殘陽何日還南越今朝徃北荒砂城經雨壊虜騎入秋狂親〈一作新〉詠闗山月歸吟鬢的霜
　　下第出京
　　還失禮宮求花時出雍州一生為逺客㡬處未曾逰故疾江南雨單衣薊北秋茫茫數年事今日淚俱流
　　逰東林寺
　　平生愛山水下馬虎溪時已到終嫌晚重逰預作期寺寒三伏雨松偃數朝枝翻譯如曾見白蓮開舊池
　　贈懐光上人
　　謝城還擁入師以接人勞過午休齋慣離經吐論髙頂寒拳素髪珠銳走紅絛終憶泉山寺聴猨看海濤
　　憶廬山舊逰
　　前年入廬嶽數宿在靈溪殘燭松堂掩孤峰月狖啼平生為客老勝境失雲棲縱有重逰日煙霞㑹恐迷
　　別友人
　　莫恨東墻下頻傷命不通苦心如有感他日自推公雨夜扁舟發花時別酒空越山煙翠在終媿臥雲翁
　　陳侍御新居
　　幕客開新第詞人遍有詩山憐九仙近石買太湖竒樹勢想髙日地形誇得時自然成避俗休與白雲期
　　寄從兄璞
　　縱徵終不起相與避煙塵待到中興日同看上國春新詩說人盡舊宅落花頻移覔深山住啼猿作四鄰
　　寄李校書逰簡寂觀
　　古觀雲溪上孤懐永夜中梧桐四更雨山水一庭風詩得如何句仙逰最勝宮郤愁逢羽客相與入煙空
　　寄友人山居
　　斷嶠滄江上相思恨阻尋髙齋秋不掩㡬夜月當吟落日有泉滴盈庭無樹隂茫茫名利內何以拂塵襟
　　上〈一作寄〉刑部盧員外
　　誰識在官意開門樹色間尋幽頻宿寺乞假擬歸山半白侵吟鬢微紅見藥顔不知琴月夜〈一作今夜月〉㡬客得同閑
　　送友人逰邉
　　虜酒不能濃縱傾愁亦重闗河初落日霜雪下窮冬野燒枯蓬旋沙風疋馬衝薊門無易過〈一作雖漢土〉千里斷人蹤〈一作逰子莫從容〉
　　和友人酬寄
　　新發煙霞詠髙人得以傳吟銷松際雨冷咽石間泉大國兵戈日故鄉饑饉年相逢江海上寜免一澘然
　　下第
　　昨夜孤燈下闌干泣數行辭家從早嵗落第在初場青草湖田改單車客路忙何人立功業新命到封王
　　過商山
　　燕雁一來後人人盡到闗如何衝臘雪獨自過商山羸馬髙坡下哀猿絶壁間此心無處說鬢向少年斑
　　旅懐
　　蕭颯聞風葉驚時不自堪宦名中夜切人事長年諳古畫僧留與新知客遇談鄉心隨去雁一一到江南
　　冬暮山舎喜標上人見訪
　　寂寞三冬杪深居業盡拋逕松開雪後砌竹忽僧敲茗汲氷銷溜鑪燒鵲去巢共談慵僻意微日下林梢
　　闗中言懐
　　三秦五嶺意不得不依然跡寓枯槐曲業蕪芳草川花當落第眼雨暗出城天層閣浮雲外何人動管
　　題友人山居
　　到君棲跡所竹逕與衡門亦在乾坤內獨無塵俗喧新泉浮石蘚崩壁露松根更說尋僧處孤峰上嘯猿
　　寄敷水盧校書
　　諫省垂清論仙曹豈乆臨雖専良史業未畏直臣心路入丹霄近家蔵華嶽深還如韓吏部誰不望知音
　　贈眀州霍員外
　　惠化如施雨鄰州亦可依正衙無吏近髙㑹覺人稀海日旗邉出沙禽角外歸四眀多隱客閑約到巖扉
　　題友人山齋
　　踈竹漏斜暉庭間隂復遺句成苔石茗吟弄雪窗碁沙草泉經澀林齋客集遲西風虛見逼未擬問京師
　　書事
　　望嵗心空切耕夫盡把弓千家數人在一稅十年空沒陣風沙黑燒城水陸紅飛章奏西蜀眀詔與殊功
　　題山居逸人
　　十畝餘蘆葦新秋看雪霜世人誰到此塵念自應忘斜日風收釣深秋雨信梁不知雙闕下何以謂軒裳
　　題鄭山人居
　　履跡遍莓苔幽枝間藥栽枯杉擎雪朶破牖觸風開泉自孤峯落人從諸洞來終期宿清夜斟茗說天台
　　秋晚山居
　　爽氣遍搜空難堪倚望中孤煙愁落日髙木病西風山寂樵聲出露涼蟬思窮此時塵外事幽黙㡬人同
　　逰山
　　洞門穿瀑布塵世豈能通曾有逰山客來逢採藥翁異花尋復失幽境躡還窮擬作經宵計風雷立滿空
　　題王侍御宅內亭子
　　俗間塵外境郭內宅中亭或有人家創還無蓮幕馨石曾湖岸見琴誤嶽樓聴來客頻頻說終須作畫屏
　　題道成上人院
　　花宮城郭內師住亦清涼何必天台寺幽禪瀑布房簟舒湘竹滑茗煮蜀芽香更看道髙處君侯題翠梁
　　貧居冬杪
　　數塞未求通吾非學養䝉窮居嵗杪雨孤坐夜深風年長慙昭代才微辱至公還愁把春酒雙淚汚杯中
　　貽張蠙〈一本題下有同年二字〉
　　夢思非一日擕手卻淒涼詩見江南雹逰經塞北霜驅車先五漏把菊後重陽惆悵天邉桂誰教嵗嵗香
　　晚春闗中
　　忍歴通莊出春風舞酒旗百花無看處三月到殘時逰塞聞兵起還吳值嵗饑定惟荒寺裏坐與噪蟬期
　　河梁
　　五原人走馬昨夜到京師繡戶新夫婦河梁生別離隴花開不艷羗笛靜猶悲惆悵良哉輔鏘鏘立鳳池
　　送翁拾遺
　　還家俄〈一作還〉赴闕別思肻淒淒山坐軺車看詩持〈一作將〉諫筆題天開中國大地設四維低拜舞吾君後青雲更有梯
　　逢友人
　　彼此若飄蓬二年何所從帝都秋未入江館夜相逢瘴嶺行衝夏邉沙住隔冬旅愁論未盡古寺扣晨鐘
　　寄湘中鄭眀府
　　縣與白雲連滄洲況縣前嶽僧同夜坐江月看秋圓琴拂莎庭石茶擔乳洞泉莫躭雲水興疲俗待君痊
　　寄少常盧同年
　　官拜少常休青緺換鹿裘狂歌離樂府醉夢到瀛洲古器巖耕得神方客謎留清溪莫沈釣王者或畋逰
　　傷翁外甥
　　江頭去時路歸客㡬紛紛獨在異鄉歿若為慈母聞青春成大夜新雨壊孤墳應作芝蘭出泉臺月桂分東山之逰未遂漸逼行期作四十字奉寄翁文堯員外kao
　　軺車難乆駐須到別離時北闕定歸去東山空作期緑苔勞掃徑丹鳳欲銜詞楊栁開帆岸今朝淚已垂













　　御定全唐詩巻七百四
　　欽定四庫全書
　　御定全唐詩巻七百五
　　黃滔
　　送林寛下第東歸
　　為君惆悵惜離京年少無人有屈名積雪未開移發日鳴蟬初急說來程楚天去路過飛雁灞岸歸塵觸鎖城又得新詩㡬章別煙村竹逕海濤聲
　　商山贈隱者
　　誰不相逢話息機九重城裏自依依蓬萊水淺有人說商洛山髙無客歸數隻珍禽寒月在千株古木熱時稀西窓昨夜鳴蛩盡知夢芝翁起扣扉
　　送二友逰湘中
　　千里楚江新雨晴同征肻恨跡如萍孤舟泊處聨詩句八月中旬宿洞庭為客早悲煙草緑移家晚失嶽峰青今來無計相從去歸日汀洲乞畫屏
　　塞下
　　疋馬蕭蕭去不前平蕪千里見窮邉闗山色死秋深〈一作深秋〉日鼓角聲沈霜重天荒骨或銜殘鐵露驚風時掠暮沙旋隴頭寃氣無歸處化作隂雲飛杳然
　　下第東歸留辭刑部鄭郎中諴
　　去違知已住違親欲發羸蹄進退頻萬里家山歸養志數年門館受恩身鶯聲歴歴秦城曉栁色依依灞水春眀日藍田闗外路連天風雨一行人
　　寄懐南北故人
　　秋風昨夜落芙蕖一片離心到外區南海浪髙書墮水北州城破客降胡玉窓挑鳳佳人老綺陌啼鶯碧樹枯嶺上青嵐隴頭月時通魂夢出來無
　　闗中言懐
　　事事朝朝委一尊自知無復解趨奔試期交後猶為客公道開時敢說寃窮巷住來經積雨故鄉歸去見荒村舉頭盡到斷腸處何必秋風江上猨
　　閨怨
　　寸心杳與馬蹄隨如蛻形容在錦帷江上月眀船發後花間日暮信廻時五陵夜作酬恩計四塞秋為破虜期待到乗軺入門處淚珠流盡玉顔衰
　　旅懐
　　未喫金丹看十洲乃將身世作仇讐羈逰數地值兵亂宿在孤城聞雨秋東越雲山郤思隱西秦霜霰苦頻留他人折盡月中桂惆悵當年江上鷗
　　別友人
　　已喜相逢又怨嗟十年飄泊在京華大朝多事還停舉故國經荒未有家鳥帶夕陽投逺樹人衝臘雪住邉沙夢魂空繫瀟湘岸煙水茫茫蘆葦花
　　寄羅浮山道者二首
　　天際雙山壓海濆天漫絶頂海漫根時聞雷雨驚樵客長有龍蛇䕶洞門泉石暮含朱槿晝煙霞冬閉木綿溫林間學道如容我今便辭他寵辱喧
　　有人曾見洞中仙纔到〈一作見〉人間便越年金鼎藥成龍入海玉函書發鶴歸天樓開石脈千尋直山拆鼇鱗一半膻誰到月眀朝禮處翠巖深鎖荔枝煙
　　喜侯舎人蜀中新命三首
　　八都詞客漫喧然誰解飛揚誥誓間五色綵毫裁鳳詔九重天子豁龍顔巴山月在趨朝去錦水煙生入閣還謀及中興多少事莫愁眀月不收闗
　　卻搜文學起吾唐暫失都城亦未妨錦里幸為丹鳳闕幕賔徵出紫微郎來時走馬隨中使到日援毫定外方若以掌言看諫獵相如從此病〈一作並〉輝光
　　賈誼纔承宣室召左思惟預秘書流賦家達者無過此翰苑今朝是獨逰立被御爐煙氣逼吟經棧閣雨聲秋內人未識江淹筆竟問當時不早求
　　經安州感故鄭郎中二首
　　雲夢江頭見故城人間四十載垂名馬蹄踐處東風急雞舌銷時北闕驚嶽客出來尋古劒野猿相聚呌孤塋騰身飛上鳳凰閣惆悵終乖吾黨情
　　錦帳先生作牧州干戈缺後見荒丘兼無姓賈兒童在空有還珠煙水流江句行人吟刻石月腸是處象登樓旅魂頻此歸來否十載雲山屬一逰
　　出京別崔學士
　　一從門館遍投文旋忝恩知驟出羣不道鶴雞殊羽翼許依龍虎借風雲命竒未便乗東律言重終期雪北軍欲逐飄蓬向岐路數宵垂淚戀清芬
　　雁
　　楚岸花晴塞栁衰年年南北去來期江城日暮見飛處旅館月眀聞過時萬里風霜休更恨滿川煙草且須疑洞庭雲水瀟湘雨好把寒更一一知
　　寄越從事林嵩侍御
　　子虛詞賦動君王誰不期君入對敭莫戀兎園留看雪已乘驄馬合凌霜路歸天上行方別道在人間乆便香應念都城舊吟客十年蹤跡委滄浪
　　長安書事
　　一年年課數千言口祝心祠挈出門孤進難時誰肻薦主司通處不須論頻秋入自邉城雪昨日聴來嶺樹猨若有水田過十畝早應歸去狄江村
　　旅懐寄友人
　　重疊愁腸只自知苦於吞櫱亂於絲一船風雨分襟處千里煙波廻首時故國田園經戰後窮荒日月逼秋期鳴蟬似㑹悠揚意陌上聲聲怨栁衰
　　寄蔣先軰〈在蘇州〉
　　夫差宮苑悉蒼苔擕客朝逰夜未回塜上題詩蘇小見〈許殿切〉江頭酹酒伍員來秋風急處煙花落眀月中時水寺開千載三吳有髙跡虎丘山翠益崔嵬
　　旅懐
　　雪貌潛凋雪髪生故園魂斷弟兼兄十年除夜在孤館萬里一身求大名空有新詩髙華嶽已無丹懇出秦城侯門莫問曾逰處槐栁影中肝膽傾
　　放榜日
　　吾唐取士最堪誇仙榜標名出曙霞白馬嘶風三十轡朱門秉燭一千家郄詵聨臂昇天路宣聖飛章奏日華〈其年當日奏試〉嵗嵗人人來不得曲江煙水杏園花
　　二月二日宴中貽同年封先軰渭
　　帝堯城裏日銜杯每倚嵇康到玉頺桂苑五更聴榜後蓬山二月看花開垂名入甲成龍去列姓如丁作鶴來同戴大恩何日報永言交道契陳雷
　　新野道中
　　野堂如雪草如茵光武城邉一水濵越客歸遙春有雨杜鵑啼苦夜無人東堂嵗去銜杯懶南浦期來落淚頻莫道還家不惆悵蘇秦覊旅長卿貧
　　酬俞鈞
　　鄉書一忝薦延恩二紀三朝泣省門雖忝立名經聖鑒敢期興詠疉嘉言莫論蟾月無梯接大底龍津有浪翻今日朝廷推草澤佇君承詔出雲根
　　寄同年崔學士
　　半因同醉杏花園塵忝鴻鑪與鑄顔已脫素衣酬素髮敢持青桂愛青山雖知珠樹懸天上終頼銀河接世間畢使海涯能㧞宅三秦二十四畿寰
　　御試二首〈昭宗乾寜二年崔凝考定進士張貽憲等二十五人復命所司覆試內出四題乃曲直不相入賦良弓獻問賦詢於芻蕘詩品物咸熙詩趙觀文程晏崔賞崔仁寳等四人並盧瞻韋說封渭韋希震張蠙黃滔盧鼎王貞白沈崧陳曉李⻱禎等十一人並與及第其張貽憲孫溥李光序李樞李途等五人且令落下許後再舉其崔礪蘇楷杜承昭鄭稼等四人不令再舉內一人盧賡稱疾不至宣令舁入又雲華隂省親其父渥進狀乞落下故就試止二十四人也〉
　　已表隋珠各自擕更從瓊殿立丹梯九華燈作三條燭萬乗君懸四首題靈鳳敢期翻雪羽洞簫應或諷金閨眀朝莫惜場場醉青桂新香有紫泥
　　六曹三省列簮裾丹詔宣來試士初不是玉皇疑羽客要教金榜帶天書詞臣假寐題黃絹宮女敲銅奏子虛御目四篇酬九百敢從燈下畧躊躇
　　寄陳侍御
　　千年二相未全誇〈故劉相趙相曾從事閩中〉猶闕閩城賀降麻何必錦衣須太守別無蓮幕勝王家醴泉湧處休論水黃菊開時獨是花九級燕金滿樽酒郤愁隨詔謁承華
　　酬徐正字夤
　　已免蹉跎負嵗華敢辭霜鬢雪呈花名從兩榜考昇第官自三台追起家疋馬有期歸輦轂故山無計戀桑麻莫言蓬閣從容乆披處終知金在砂
　　辭相府〈時䝉堂帖追赴闕〉
　　從漢至唐分五州誰為將相作諸侯閩江似鏡正堪戀秦客如蓬難乆留疋馬忍辭藩屏去小才寜副廟堂求今朝拜別幡幢下雙淚如珠滴不休
　　寄羅郎中隱
　　休向中興雪至寃錢塘江上看濤翻三徵不起時賢議九轉終成道者言緑酒千杯腸已爛新詩數首骨猶存瑤蟾若使知人事仙桂應遭蠧郤根
　　江行遇王侍御
　　數年分散秦吳隔暫泊官船浦栁中新草軍書名更重乆辭山逕業應空渡頭潮落將行客天際風髙未宿鴻此日相逢魂合斷頼君身事漸飛沖
　　客舎秋晚夜還故山
　　寥寥深巷客中居況值窮秋百事踈孤枕憶山千里外破窓聞雨五更初經年荒草侵幽逕㡬樹西風鎖𡚁廬長繫寸心歸未得起挑殘燭獨躊躇
　　絳州鄭尚書
　　旌旗日日展東風雲稼連山雪刃空剖竹已知垂鳳食摘珠何必到龍宮諫垣虛位期飛歩翰苑含毫待紀公誰謂唐城諸父老今時得見蜀文翁
　　喜陳先軰及第〈嶠〉
　　今年春已到京華天與吾曹雪怨嗟甲乙中時公道復朝廷看處主司誇飛離海浪從燒尾嚥郤金丹定易牙不是駕前偏落羽錦城爭得杏園花
　　延福里居和林寛何紹餘醻寄
　　長說愁吟逆旅中一庭深雪一窓風眼前道路無心覓象外煙霞有句通㡬度相留侵鼓散頻聞㑹宿著僧同髙情未以干時廢屬和因知興不窮
　　贈宿松楊眀府
　　溪上家家禮樂新始知為政異常倫若非似水清無底爭得如氷凜拂人月狖聲和琴調咽煙村景接栁條春宦逰兼得逍遙趣休憶三吳舊釣津
　　送僧
　　纔年七嵗便從師猶說辭家學佛遲新劚松蘿還不住愛尋雲水擬何之孤溪雪滿維舟夜疉嶂猿啼過寺時鳥道龍湫悉行後豈將翻譯負心期
　　贈鄭眀府
　　庭羅衙吏眼看山真恐風流是謫仙垂栁五株春婭奼鳴琴一弄水潺湲援毫斷獄登殊考駐樂題詩得出聨莫起陶潛折腰歎才髙位下始稱賢
　　江州夜宴獻陳員外
　　多少歡娛簇眼前潯陽江上夜開筵數枝紅蠟啼香淚兩面青娥拆瑞蓮清管徹時斟玉醑碧籌回處擲金船因知徃嵗樓中月占得風流是偶然
　　湘中贈張逸人
　　羽衣零落帽欹斜不自孤峯即海沙曾為蜀山成寓跡又因湘水擬營家鳴琴坐見燕鴻沒曳履吟忘野逕賖更愛扁舟宿寒夜獨聴風雨過蘆花
　　寓題
　　紛紛墨勅除官日處處紅旗打賊時竿底得璜猶未用夢中吞鳥擬何為損生莫若攀丹桂免俗無過詠紫芝兩岸蘆花一江水依前且把釣魚絲
　　題陳山人居
　　猶自莓苔馬跡重石嵌泉冷懶移峯空垂鳯食簷前竹漫㧞龍形澗底松隔岸青山秋見寺半牀眀月夜聞鐘誰能惆悵磻溪事今古悠悠不再逢
　　宿李少府園林
　　一壺濁酒百家詩住此園林守選期深院月涼留客夜〈一作夜客〉古杉風細似泉時嘗頻異茗塵心淨議罷名山竹影移眀日緑苔渾掃後石庭吟坐復容誰
　　送友人明經及第
　　十問九通離義牀今時登第信非常亦從南院看新榜旋束春闗歸故鄉水到吳門方見海樹侵閩嶺漸無霜知君已塞平生願日與交親醉㡬場
　　斷酒
　　未老先為百病仍醉杯無計接賔朋免遭拽盞郎君謔還被簮花録事憎絲管合時思索馬池塘晴後獨留僧何因澆得離腸爛南浦東門恨不勝
　　南海幕和段先軰送韋侍御赴闕
　　樹色川光入暮秋使車西發不勝愁璧連標格驚分散雪課篇章互唱酬魏闕別當飛羽翼燕臺獨且占風流滿園歌管涼宵月此後相思㡬上樓
　　寄南海黃尚書
　　五羊城下駐行車此事如今八載餘燕頷已知飛食肉龍門猶自退為魚紅樓入夜笙歌合白社驚秋草木踈西望清光寄消息萬重煙水一封書
　　送人徃蘇州覲其兄
　　闔閭城外越江頭兩地煙濤一葉舟到日荊枝應便茂別時珠淚不須流迎歡酒醒山當枕詠古詩成月在樓眀日尊前若相問為言今訪赤松逰
　　逰東林寺
　　長生猶自重無生言讓仙祠佛寺成碑折誰忘康樂制山靈表得逺公名松形入漢籐蘿短僧語離經耳目清莫怪遲遲不歸去童年已夢遶林行
　　贈旌徳呂眀府
　　渥窪歩數太阿姿爭遣王侯不奉知花作城池入官處錦隨刀尺少年時兩衙斷獄兼留客三考論功合樹碑須信隔簾看刺史錦章朱紱已葳蕤
　　賀清源僕射新命
　　雖言嵩嶽秀崔嵬少降連枝命世才南史兩榮惟百揆東閩雙拜有三台〈南史袁憲兄弟同為僕射當時榮之殊未若今清源與府城並拜僕射兼帶台席之尊〉二天在頂家家詠丹鳯銜書嵗嵗來虛說古賢龍虎盛誰攀荊樹上金臺
　　浙幕李端公泛建溪
　　越城吳國結良姻交發芙蓉幕內賔自顧幽沈槐省跡得陪清顯諫垣臣分題曉並蘭舟逺對坐宵聴月狖頻更愛延平津上過一雙神劒是龍鱗
　　貽宋評事
　　河陽城裏謝城中入曳長裾出佩銅燕國金臺無別客陶家栁下有清風數蹤篆隷書新得一竈屯䝉火細紅時說三吳欲歸處緑波洲渚紫蒲藂
　　催粧
　　北府迎塵南郡來莫將芳意更遲回雖言天上光隂別且被人間更漏催煙樹垂連蔕杏綵童交捧合歡杯吹簫不是神仙曲爭引秦娥下鳯臺
　　寓題
　　每憶家山即涕零定須歸老舊雲扃銀河水到人間濁丹桂枝垂月裏馨霜雪不飛無翠竹鯨鯢猶在有青萍三千九萬平生事卻恨南華說北溟
　　傷蔣校書徳山
　　誰到雙溪溪岸傍與招魂魄上蒼蒼世間無樹勝青桂隴上有花惟白楊秦苑火然新賦在越城山秀故居荒如何萬古雕龍手獨是相如識漢皇
　　寄楊賛圖學士〈學士與元昆俱以龍腦登選〉
　　東堂第一領春風時怪闗西小驥慵華表柱頭還有鶴華歆名下別無龍君恩鳯閣含毫數詩景珠宮列肆供今日江南駐舟處莫言歸計為雲峰
　　酬楊學士
　　神仙簿上愧非夫詔作疑丹兩入爐詩裏㡬曾吟芍藥花中方得見菖蒲陽春唱後應無曲眀月圓來別是珠莫下蓬山不廻首東風猶待重搏扶
　　寄同年李侍郎⻱正
　　石門南面淚浪浪自此東西失帝鄉崑璞要疑方卓絶大鵬須息始開張已歸天上趨雙闕忽喜人間捧八行莫道秋霜不滋物菊花還借後時黃
　　鍾陵故人
　　滕王閣下昔相逢此地今難訪所從惟愛金籠貯鸚鵡誰論鐵柱鎖蛟龍荊榛翠是錢神染河嶽期須國士鍾一筯鱸魚千古美後人終少繼前蹤
　　故山
　　支頤黙省舊林泉石逕茅堂到目前衰碧鳴蛩莎有露濃隂歇鹿竹無煙水從井底通滄海山在窓中倚逺天何事蒼髯不歸去燕昭臺上一年年
　　塞上
　　塞門闗外日光微角怨單于雁駐飛衝水路從氷解斷踰城人到月眀歸燕山臘雪銷金甲秦苑秋風脆錦衣欲弔昭君倍惆悵漢家甥舅竟相違
　　烏石村〈即林希劉故居〉
　　徃日江村今物華一廻登覽一悲嗟故人歿後城頭月新鳥啼來壠上花賣劒錢銷知絶俗聞蟬詩苦即思家謝公古郡青山在三尺孤墳撲海沙
　　寄同年盧員外
　　聴盡鸎聲出雍州秦吳煙月十經秋龍門在地從人上郎省連天須鶴逰休戀一臺惟〈一作推〉妙絶已經三字入精求當年甲乙皆華顯應念槐宮今雪頭
　　寄同年封舎人渭〈時得來書〉
　　唐城接軫赴秦川憂合懽離驟十年龍頷摘珠同泳海鳯銜輝翰別升天八行真跡雖収拾四戶髙扄奈隔懸能使丘門終始雪莫教華髪獨澘然
　　遇羅員外袞
　　灞陵橋外駐征轅此一分飛十六年豸角戴時垂素髪雞香含處隔青天綺園難貯林棲意班馬須持筆削權可忘自初相識地秋風眀月客鄜延
　　送翁員外承賛
　　誰言吾黨命多竒榮美如君歴數稀衣錦還鄉翻是客廻車謁帝郤為歸鳯旋北闕虛丹穴星復南宮逼紫微已分十旬無急詔天涯相送只沾衣
　　奉和翁文堯十九員外中謝日䝉恩賜金紫之什
　　面䝉君賜自龍墀誰是還鄉一襲衣三品易懸鱗鬛赫八絲展起綵章飛夐為勝事垂千古題作新詩啟七微嚴助買臣精魄在定應羞著〈廷畧反〉昔年歸
　　翁文堯員外捧金紫還鄉之命雅發篇章將原交情逺為嘉貺洎燕鴻陸犬楚水荊山又吐瓊瑤逮之幽鄙雖湧泉思觸逸興皆虛而強韻押難非才頗愧茲輒酬和以質奨私
　　摶將盛事更無餘還向橋邉看舊書東越獨推生竹箭北溟喜足貯鯤魚兩廻誰解歸華表午夜兼能薦子虛〈滔前年䝉文堯員外以長牋薦於時相〉須把頭冠彈盡日憐君不與故人踈
　　奉和翁文堯員外經過七林書堂見寄之什
　　朱旗引入昔茅堂半日從容盡日忙駟馬寳車行錫禮金章紫綬帶天香山從南國添煙翠龍起東溟認夜光定恐故園留不住竹風松韻漫淒鏘
　　奉酬翁文堯員外駐南臺見寄之作
　　人指南臺山與川大驚喜氣異當年花迎金𠕋非時拆月對瓊杯此夜圓我愛蔵氷從夏結君憐修竹到冬鮮殷勤更抱鳴琴撫為憶秦兒識斷
　　翁文堯員外擁𠕋禮之歸一路有詩名晝錦集先將寄示因書五十六字
　　六窠只佩諸侯印爭比從天擁𠕋歸一軸郢人歌處雪兩重朱氏著來衣閩山秀已鍾君盡洛水波應濺我稀眀日陪塵迎駟馬定淮齋沐看光輝
　　奉和翁文堯員外文秀光賢晝錦之什
　　鄉名里號一朝新乃覺台恩重萬鈞建水閩山無故事長卿嚴助是前身清泉引入旁添潤嘉樹移來別帶春莫憑欄干剰留駐內庭虛位待才臣〈文秀亭〉
　　雖言閩越繫生賢誰是還家寵自天山簡媿兼諸郡命鄭元慙秉六經權鳥行去沒孤煙樹漁唱還從碧島川休說遲廻未能去夜來新夢禁中泉〈光賢閣〉
　　君王面賜紫還鄉金紫中推是甲裳華構便將垂美號故山重更發清光水澄此日蘭宮鏡樹憶當年栢署霜珍重朱欄兼翠拱來來皆自讀書堂〈晝錦堂〉
　　奉酬翁文堯員外神泉之逰見寄嘉什
　　含雞假豸喜同逰野外嘶風並紫騮松竹迥尋青障寺姓名題向白雲樓泉源出石清消暑僧語離經妙破愁爭奈愛山尤戀闕古來能有㡬人休
　　輙吟七言四韻攀寄翁文堯拾遺
　　唐設髙科表用文吾曹誰作諫垣臣甄山秀氣曠千古鳯闕華恩鍾二人起草便論天上事如君不是世間身龍頭龍尾前年夢今日須憐應若神〈滔卯年冬在宛陵夢文堯作狀頭及第又申四月十二夜在清源夢到殿前東道自西厲聲唱翁某拜右省拾遺〉














　　御定全唐詩巻七百五
　　欽定四庫全書
　　御定全唐詩巻七百六
　　黃滔
　　塞上
　　掘地破重城燒山搜伏兵金徽互嗚咽玉笛自淒清使發西都聳塵空北嶽橫長河渉有路曠野宿無程沙雨黃鶯囀轅門青草生馬歸秦苑牧人在虜雲耕落日牛羊聚秋風鼓角鳴如何漢天子青塜杳含情
　　寄獻梓橦山侯侍御〈時常拾遺諌諍〉
　　漢宮行廟畧簮笏落民間直道三湘水髙情四皓山賜衣僧脫去奏表主批還地得松蘿塢泉通雨雪灣東門添故事南省缺新班〈有新命不起〉片石秋從露幽窓夜不闗夢餘蟾隱映吟次鳥綿蠻可惜相如作當時事悉閑
　　壬癸嵗書情
　　故園招隱客應便笑無成謁帝逢移國投文值用兵孤松憐鶴在疎栁惡蟬鳴疋馬迷歸處青雲失曩情江頭
　　寒夜宿壠上歉年耕冠蓋新人物漁樵舊弟兄易生惟白髪難立是浮名惆悵灞橋路秋風誰入行
　　河南府試秋夕聞新雁
　　湘南飛去日薊北乍驚秋呌出隴雲夜聞為客子愁一聲初觸夢半白已侵頭旅館移欹枕江城起倚樓餘燈依古壁片月下滄洲寂聴良宵徹躊躇感嵗流
　　省試奉詔漲曲江池〈以春字為韻時乾符二年〉
　　地脈寒來淺恩波注後新引將諸𣲖水別貯大都春幽咽䟽通處清泠迸入辰漸平連杏岸旋濶映梅津沙沒迷行徑洲寛恣躍鱗願當舟檝便一附濟川人
　　題宣一僧正院
　　五級凌虛塔三生落髪師都僧須有託孤嶠遂無期井邑焚香待君侯減俸資山衣隨疊破萊骨逐年羸茶取寒泉試松於逺澗移吾曹來頂手不合不題詩
　　和吳學士對春雪獻韋令公次韻
　　春雪下盈空翻疑臘未窮連天寜認月墮地屢兼風忽誤邉沙上應平火嶺中林間妨走獸雲際落飛鴻梁苑還吟客齊都省創宮掩扉皆墐北移律愧居東書幌飄全濕茶鐺入旋融奔川半留滯疉樹互玲瓏出戶行瑤砌開園見粉叢髙才興詠處真宰答殊功
　　省試一一吹竽〈乾符二年〉
　　齊竽今歴試真偽不難知欲使聲聲別湏令箇箇吹後先無錯雜能否立參差次第教單進宮商乃異宜凡音皆竄跡至藝始呈竒以此論文學終憑一一窺
　　眀月照髙樓
　　月滿長空朗樓侵碧落橫波文流藻井桂魄拂雕楹深鑒羅紈薄寒搜戶牖清氷鋪梁燕噤霜覆瓦松傾卓午收全影斜懸轉半眀佳人當此夕多少別離情
　　廣州試越臺懐古
　　南越千年事興懐一旦來歌鐘非舊俗煙月有層臺北望人何在東流水不回吹窓風雜瘴沾檻雨經梅壯氣曾難揖空名信可哀不堪登覽處花落與花開
　　襄州試白雲歸帝鄉
　　杳杳復霏霏應縁有所依不言天路逺終望帝鄉歸髙嶽和霜過遙闗帶月飛漸憐雙闕近寜恨衆山違陣觸銀河亂光連粉署微旅人隨計日自笑比麻衣
　　省試內出白鹿宣示百官〈乾寜二年〉
　　上瑞何曾乏毛羣表色難推於五靈少宣示百寮觀形奪場駒潔光交月兎寒已馴瑤草別孤立雪花團戴豸慙端士抽毫躍史官貴臣歌詠日皆作白麟看
　　出闗言懐
　　又乞書題出闗西謁列侯寄家僧許嶽釣浦雨移洲賣馬登長陸沾衣逐勝逰萊腸終日餒霜鬢度年秋詩苦無人愛言公是世仇卻憐庭際草中有號忘憂
　　壺公山〈古老相傳古仙姓陳名壺公於此山成道因而名焉〉
　　八面峯巒秀孤髙可偶然數人逰頂上滄海見東邉不信無靈洞相傳有古仙橘如珠〈一作朱〉夏在池象月垂穿〈山頭有池而圓兼橘樹朱實夏在〉髣髴嘗聞樂岧嶤半插天山寒徹三伏松偃出千年樵牧時迷所倉箱嵗疊川嚴祠風雨管怪木薜蘿纒青草方中藥蒼苔石裏錢瓊津流乳竇春色駐芝田烏兎中時近龍蛇蟄處膻嘉名光列土秀氣産羣賢瀑鏁瑤臺路溪昇釣浦船鼇頭擎恐沒地軸壓應旋蠲疾寒甘露蔵珍起瑞煙畫工飛夢寐詩客寄林泉掘地多雲母縁霜欠木綿井通鰌吐脈僧隔虎棲禪〈山間有井通海盈縮之𠉀貞元中有僧號法通咸通中有僧號𢎞播於其絶頂獨禪昬行至降虎而法通曾下山遇兩虎爭一牛乃叱而隔之分令各啖之〉危磴千尋㧞竒花四季鮮鶴歸懸圃少鳯下碧梧偏桃易炎涼熟茶推醉醒煎邨家䝉棗栗俗骨爽猨蟬谷語昇喬鳥陂開共蔕蓮落楓丹葉舞新蕨紫芽拳翠竹雕羗笛懸籐煮蜀牋白雲長掩映流水別潺湲作賦前儒闕沖虛南國先省郎求牧看野老葺齋眠〈潘郎中存實詩云雙旌牧清源吟看壺公翠又歐陽秬先軰自刺史蘇君書求泉山之為畫屏雲壺公之髙洛陽之深夢魂所思〉寺厯興衰創碑須一二鐫清吟思卻隱簮紱奈縈牽
　　和王舎人崔補闕題天王寺
　　郭內青山寺難論此崛竒白雲生院落流水下城池石像雷霆啟江沙鼎鼐期嶽僧來坐夏秦客㑹題詩岡轉泉根滑門升蘚級危紫微今日句黃絹昔年碑歇鶴松低閣鳴蛩徑出籬粉垣千堵束金塔九層支啼鳥笙簧韻開花錦繡姿清齋奔井邑𤣥髪剃熊羆極浦征帆小平蕪落日遲風篁清卻暑煙草緑無時信士三公作靈蹤四絶推良逰如不宿眀月擬何之
　　投翰長趙侍郎
　　禹門西面逐飄蓬忽喜仙郎得入蹤賈氏許頻趨季虎荀家因敢謁頭龍手扶日月重輪起數是乾坤正氣鍾五色筆驅神出沒八花塼接帝從容詩酬御製風騷古論似人情鼎鼐濃豈有地能先鳯掖別無山更勝鼇峰攀鴻日淺魂飛越為鯉年深勢噞喁澤國雨荒三徑草秦闗雪折一枝笻吹成暖景猶葭律引上纎蘿在嶽松願向眀朝薦幽滯免教號泣觸登庸
　　鄜畤李相公
　　秦城擇日發征轅齋戒來投莭制尊分虎名髙初命相攀龍跡下愧登門夜聴謳詠銷塵夢曉拜旌幢戰旅魂華舎未開寜有礙綵毫雖乏敢無言生兼文武為人傑出應乾坤靜帝閽計吐六竒誰敢敵學窮三畧不須論功髙馬卸黃金甲臺㢠賔懽白玉樽九穗嘉禾垂綺陌四時甘雨帶雕軒推恩每覺東溟淺吹律能令北陸暄青草連沙無血濺黃榆鏁塞有鶯翻笙歌合㳫春風郭雞犬連延碧岫邨逰子不縁貪獻賦永依棠樹託蓬根
　　成名後呈同年
　　業詩攻賦薦鄉書二紀如鴻歴九衢待得至公搜草澤如從平陸到蓬壺雖慙錦鯉成穿額忝獲驪龍不寐珠䝉楚數疑休下泣師劉大喝已為盧人間灰管供紅杏天上煙花應白榆一字連鑣巡甲族千般唱罰賞皇都名推顔栁題金塔飲自燕秦索玉姝退愧單寒終預此敢將恩嶽怠斯須
　　投刑部裴郎中
　　兩牓驅牽別海涔佗門不合覓知音瞻恩雖隔雲雷賜向主終知犬馬心禮闈後人窺作鏡廟堂前席待為霖已齊日月懸千古肻誤風塵使陸沈拜首敢將誠吐血蛻形惟待諾如金愁聞南院看期到恐被東墻舊恨侵緇化衣空難抵雪黑銷頭盡不勝簮數行淚裏依投志直比滄溟未是深
　　輦下寓題
　　對酒何曾醉尋僧未覺閑無人不惆悵終日見南山
　　寄題崔校書郊舎
　　一片寒塘水尋常立鷺鷥主人貧愛客沽酒徃吟詩
　　秋思
　　碧嶂猿啼夜新秋雨霽天誰人愛眀月露坐洞庭船
　　芳草
　　澤國多芳草年年長自春應從屈平後更苦不歸人
　　輦下書事
　　北闕新王業東城入羽書秋風滿林起誰道有鱸魚
　　入闗言懐
　　背將蹤跡向京師出在先春入後時落日灞橋飛雪裏已聞南院有看期
　　過長江
　　曾搜景象恐通神地下還應有主人若把長江比湘浦離騷不合自靈均
　　題靈峰僧院
　　繫馬松間不忍歸數巡香茗一枰棋擬登絶頂留人宿猶待滄溟月滿時
　　司馬長卿
　　一自梁園失意回無人知有掞天才漢宮不鏁陳皇后誰肻量金買賦來
　　歸思
　　薊北風煙空漢月湘南雲水半蠻邉寒為旅雁暖還去秦越離家可十年
　　東林寺貫休上人篆𨽻題詩
　　師名自越徹秦中秦越難尋師所從墨跡兩般詩一首香爐峰下似相逢
　　寓江州李使君
　　使君曾被蟬聲苦每見詞文即為愁況是楚江鴻到後可堪西望發孤舟
　　逰南寓題
　　江山節被雪霜遺毒草過秋未擬衰天不當時命鄒衍亦將寒律入南吹
　　和同年趙先軰觀文
　　玉兎輪中方是樹金鼇頂上別無山雖然廻首見煙水事主酬恩難便閑
　　出京別同年
　　一枝仙桂已攀援歸去煙濤浦口邨雖恨別離還有意槐花黃日出青門
　　木芙蓉三首
　　黃鳥啼煙二月朝若教開即牡丹饒天嫌青帝恩光盛留與秋風雪𡨜寥
　　郤假青腰女剪成緑蘿囊綻綵霞呈誰憐不及黃花菊只遇陶潛便得名
　　須到露寒方有態為經霜裛稍無香移根若在秦宮裏多少佳人泣曉粧
　　九日
　　陽數重時隂數殘露濃風硬欲成寒莫言黃菊花開晚獨占樽前一日歡
　　夏州道中
　　隴雁南飛河水流秦城千里忍回頭征行渾與求名背九月中旬徃夏州
　　經慈州感謝郎中
　　金聲乃是古詩流況有池塘春草儔莫遣宣城獨垂號雲山彼此謝公逰
　　寓題
　　吳中煙水越中山莫把漁樵謾自寛歸泛扁舟可容易五湖髙士是拋官
　　寄宋眀府
　　北闕秋期南國身重闗煙月五溪雲風蟬已有數聲急頼在陶家栁下聞
　　靈均
　　莫問靈均昔日逰江籬春盡岸楓秋至今此事何人雪月照楚山湘水流
　　馬嵬
　　錦江晴碧劒鋒竒合有千年降聖時天意從來知幸蜀不闗胎禍自蛾眉
　　和陳先軰陪陸舎人春日逰曲江
　　劉超逰召郄詵陪為憶池亭舊賞來紅杏花旁見山色詩成因觸鼓聲回
　　花
　　莫道顔色如渥丹莫道馨香過𦶜蘭東風吹綻還吹落眀日誰為今日看
　　巻簾
　　緑鬟侍女手纖纎新捧嫦娥出素蟾衞玠官髙難乆立莫辭雙巻水精簾
　　啟帳
　　得人憎定繡芙蓉愛鏁嫦娥出月蹤侍女莫嫌擡素手撥開珠翠待相逢
　　去扇
　　城上風生蠟炬寒錦帷開處露翔鸞已知秦女昇仙態休把圓輕隔牡丹
　　別後
　　夢裏相逢無後期煙中解珮杳何之虧蟾便是陳宮鏡莫吐清光照別離
　　嚴陵釣臺
　　終向煙霞作野夫一竿竹不換簮裾直鈎猶逐熊羆起獨是先生真釣魚
　　馬嵬二首
　　鐵馬嘶風一渡河淚珠零便作驚波鳴泉亦感上皇意流下隴頭嗚咽多
　　龍腦遺香鳯輦留可能千古永悠悠夜臺若使香魂在應作煙花出隴頭
　　閏八月
　　無人不愛今年閏月看中秋兩度圓惟恐雨師風伯意至時還奪上樓天
　　奉和翁文堯戱寄
　　掘蘭宮裏數名郎好是乗軺出帝鄉兩度還家還未有別論光彩向冠裳
　　奉和文堯對庭前千葉石榴
　　一朶千英綻曉枝綵霞堪與別為期移根若在芙蓉院豈向當年有醒時
　　翁文堯以美疹暫滯令公大王益得異禮觀今日寵待之盛輙成一章
　　滋賦諴文侯李盛終求一襲錦衣難如何兩度還州里兼借鄉人更剰觀〈林鄭在舉場日時曰滋賦諴文中外相奬〉
　　贈友人
　　超達陶子性留琴不設覓句朝忘食傾杯夜廢眠愛月影為伴吟風聲自連聴此鶯飛谷心懐迷逺川











　　御定全唐詩巻七百六
<集部,總集類,御定全唐詩>
　　欽定四庫全書
　　御定全唐詩巻七百七
　　殷文圭〈宋時避諱改殷為湯〉
　　殷文圭池州人居九華苦學所用墨池底為之穴唐末詞場請託公行文圭與遊恭獨歩場屋乾寜中及第為裴樞宣諭判官後事楊行密終左干牛衛將軍詩一巻
　　八月十五夜
　　萬里無雲鏡九州最團圓夜是中秋滿衣冰彩拂不落遍地水光凝欲流華嶽影寒清露掌海門風急白潮頭因君照我丹心事減得愁人一夕愁
　　省試夜投獻座主
　　闢開公道選時英神鏡髙懸鑒百靈混沌分來融間氣欃槍滅處文星燭然蘭省三條白山束龍門萬仞青聖敎中興周禮在不勞干羽舞明庭
　　觀賀皇太子冊命
　　嗣冊儲皇帝命行萬方臣妾躍歡聲鸞旃再立星辰正雉扇雙開日月明自有漢元爭翊戴不勞商皓定欹傾春宮保傅皆周召致主何憂不太平
　　行朝早春侍師門宴西溪席上作
　　西溪水色淨於苔畫鷁橫風絳帳開筦旋飄蓬島去公卿皆是蘂宮來金鱗擲浪錢翻荇玉爵黏香雪泛梅三榜生徒逾七十豈期龍坂納非才
　　賀同年第三人劉先輩鹹辟命
　　甲門才子鼎科人拂地藍衫榜下新脫俗文章笑鸚鵡凌雲頭角壓麒麟金壺藉草溪亭晚玉勒穿花野寺春多媿受恩同闕里不嫌師僻與顔貧
　　寄廣南劉僕射
　　戰國從今卻尚文品流才子作將軍畫船清宴蠻溪雨粉閣閒吟瘴嶠雲暴客卸戈歸惠政史官調筆待儒勲漢儀一化南人後牧馬無因更夜聞
　　題呉中陸龜䝉山齋
　　萬巻圖書千戸貴十洲煙景四時和花心露洗猩猩血水靣風披瑟瑟羅莊叟靜眠清夢永客兒芳意小詩多天麟不觸人間網擬把公卿換得麼
　　經李翰林墓
　　詩中日月酒中仙平地雄飛上九天身謫蓬萊金籍外寳裝方丈玉堂前虎靴醉索將軍脫鴻筆悲無令子傳十字遺碑三尺墓只應吟客弔秋煙
　　鸚鵡
　　丹觜如簧翠羽輕隨人呼物旋知名金籠夜黯山西夢玉枕曉憎簾外聲才子愛奇吟不足美人憐爾繡初成應緣是我邯鄲客相顧咬咬別有情
　　邊將別
　　地角天涯倍苦辛十年鉛槧未酬身朱門泣別同鮫客紫塞旅遊隨鴈臣漢將出師衝曉雪胡兒奔馬撲征塵行行獨止干戈域毳帳望誰為主人
　　江南秋日
　　水國由來稱道情野人經此頓神清一篷秋雨睡初起半硯冷雲吟未成青笠漁兒筒釣沒蒨衣菱女畫橈輕冰綃寫上江南景寄與金鑾馬長卿
　　題友人庭竹
　　叢篁蕭瑟拂清陰貴地栽成碧玉林盡待花開添鳳食可憐風擊狀龍吟鈿竿離立霜文靜錦籜飄零粉節深何事子猷偏寄賞此君心似古〈一作主〉人心
　　覽陸龜䝉舊集
　　先生文價沸三呉白雪千編酒一壺吟去星辰筆下動醉來嵩華眼中無峭如謝檜虬蟠活清似緱山鳳路孤身後獨遺封禪草何人尋得佐鴻圖
　　玉仙道中
　　蓴鱸方美別呉江筆陣詩魔兩未降山勢北蟠龍偃蹇泉聲東潄玉琤瑽古陂狐兔穿蠻塜破寺荊榛擁佛幢信馬冷吟迷路處隔溪煙雨吠村厖
　　趙侍郎看紅白牡丹因寄楊狀頭贊圖
　　遲開都為譲羣芳貴地栽成對玉堂紅豓褭煙疑欲語素華映月只聞香翦裁偏得東風意淡薄似〈一作如〉矜西子䊋雅稱花中為首冠年年長占斷春光
　　題湖州太學丘光庭博士幽居
　　舜軌堯文混九垓明堂宏構集良材江邊雲臥如龍穏天外泥書遣鶴來五夜藥苗滋沆瀣四時花影䕃莓苔草𤣥門似山中靜不是公卿到不開
　　初秋留別越中幕客
　　魂夢飄零落葉洲北轅南柂㡬時休月中青桂漸看老星畔白榆還報秋鶴禁有知須強進嵇峰無事莫相留呉花越栁饒君醉直待功成始舉頭
　　送道者朝見後歸山
　　暫隨蒲帛謁金鑾蕭灑風儀傲漢官天馬難將朱索絆海鼇寜覺碧濤寛松壇月作尊前伴竹篋書為敎外歡神鼎巳乾龍虎伏一條真氣出雲端
　　贈戰將
　　綠沈槍利雪峰尖犀甲軍裝稱紫髯威懾萬人長凜凜禮延羣客每謙謙陣前戰馬黃金勒架上兵書白玉籤不為巳為儒弟子好依門下學韜鈐
　　九華賀雨吟
　　陶公焦思念生靈變旱為豐合杳𡨋雷劈老松疑虎怒雨衝隂洞覺龍腥萬畦香稻蓬蔥緑九朶奇峰撲亞青吟賀西成饒旅興散絲飛灑滿長亭
　　贈池州張太守
　　神珠無纇玉無瑕七葉簪貂漢相家陣靣奔星破犀象筆頭飛電躍龍蛇絳幃夜坐窮三史紅斾春行到九華只怕池人留不住別遷征鎮擁髙牙
　　中秋自宛陵寄池陽太守
　　出山三見月如睂蝶夢終宵遶㦸枝旅客思歸鴻去日賢侯行化子來時郡樓遐想劉琨嘯相閤方窺謝傳棊按部況聞秋稼熟馬前迎拜羨幷兒
　　次韻九華杜先輩重陽寄投宛陵丞相
　　日下飛聲徹不毛酒醒時得廣離騷先生鬢為吟詩白上相心因治國勞千乘信廻魚榼重九華秋逈鳳巢髙強酬小謝重陽句沙恨無金盡日淘
　　寄賀杜荀鶴及第
　　一戰平疇五字勞晝歸鄉去錦為袍大鵬出海翎猶濕駿馬辭天氣正豪九子舊山増秀絶二南新格變風騷由來稽古符公道平地丹梯甲乙髙
　　春草碧色
　　細草含愁碧芊綿南浦濵萋萋如恨別苒苒共傷春疎雨煙華潤斜陽細彩勻花黏繁鬬錦人藉軟勝茵淺映宮池水輕遮輦路塵杜回如可結誓作報恩身
　　和友人送衡尚書赴池陽副車
　　淮王上將例分憂玉帳參承半列侯次第選材如創廈別離排宴向藏舟鵾鵬變化知難測龍蠖升沈各有由𨇾蹀行牽金錽重嬋娟立唱翠娥愁築頭勲業諧三陣滿腹詩書究九流金海珠韜乘月讀肉芝牙茗撥雲收赤鱗斾巻鷗汀晚青雀船橫鴈陣秋十字細波澄鏡靣九華殘雪露峰頭醉瀋北海千尊酒吟上南荊百尺樓況是昭明食魚郡不妨閒擲釣璜鉤
　　貽李南平〈文圭為內翰時草司空李德誠麻潤筆久不至為詩督之〉
　　紫殿西頭月欲斜曾草臨淮上相麻潤筆已曽經奏謝更飛章句問張華
　　句
　　龍舒太守人中傑風韻堂中心似月〈方輿勝覽〉　衆口聲光誇漢將築頭勲業佐淮王〈賀池陽太守正命　唐詩紀事〉






　　御定全唐詩巻七百七
　　欽定四庫全書
　　御定全唐詩巻七百八
　　徐夤
　　徐夤字昭夢莆田人登乾寜進士第授秘書省正字依王審知禮待簡畧遂拂衣去歸隠延夀溪著有探龍釣磯二集編詩四巻
　　釣臺
　　金門誰奉詔碧岸獨垂鉤舊友秪樵叟新交惟野鷗嘉名懸日月深谷化陵丘便可招巢父長川好飲牛
　　旅次寓題
　　胡為名利役來往老關河白髮隨梳少青山入夢多途窮憐抱疾世亂恥登科卻起漁舟念春風釣緑波
　　贈嚴司直
　　承家居闕下避世出關東有酒劉伶醉無兒伯道窮新詩吟閣賞舊業釣臺空雨雪還相訪心懐與我同
　　贈東方道士
　　葫蘆窗畔掛是物在其間雪色老人鬢桃花童子顔祭星秋卜日採藥曉登山舊放長生鹿時銜瑞草還
　　題僧壁
　　香廚流瀑布獨院鏁孤峯紺髮青螺長文茵紫豹重卵枯皆化燕蜜老卻成蜂明月留人宿秋聲夜著松
　　和人經隋唐間戰處
　　孤軍前度戰一敗一成功巻斾早歸國臥屍猶臂弓草間腥半在沙上血殘紅傷魄何為者五湖垂釣翁
　　追和常建嘆王昭君
　　紅顔如朔雪日爍忽成空淚盡黃雲雨塵消白草風君心爭不悔恨思竟何窮願化南飛燕年年入漢宮
　　贈董先生
　　夀嵗過於百時閒到上京餐松雙鬢嫩絶粒四支輕雨雪思中嶽雲霞夢赤城來年期夀籙何處待先生
　　河流
　　洪流盤砥柱淮濟不同波莫訝清時少都縁曲處多逺能通玉塞髙復接銀河大禹成門嶮為龍始得過
　　題南寺
　　久別猨啼寺流年刦逝波舊僧歸塔盡古瓦長松多壁蘚昏題記窗螢散薜蘿平生英壯節何故旋消磨
　　北山秋晚
　　十載衣裘盡臨寒隠薜蘿心閒縁事少身老愛山多玉露催收菊金風促翦禾燕秦正戎馬林下好婆娑
　　昔遊
　　昔遊紅杏苑今隠刺桐村嵗計懸僧債科名負國恩不書胝漸穏頻鑷鬢無根惟有經邦事年年志尚存
　　酒鬍子
　　紅筵絲竹合用爾作歡娯直指寜偏黨無私絶覬覦當歌誰擐袖應節漸輕軀恰與真相似氊裘滿頷鬚
　　弔崔補闕
　　近來吾道少慟哭博陵君直節岩前竹孤魂嶺上雲縉紳傳確論丞相取遺文廢卻中興䇿何由免用軍
　　弔赤水李先生
　　三年悲過隙一室類銷氷妻病入仙觀子窮隨嶽僧荒丘寒有雨古屋夜無燈往日清猷著金門㡬欲徴
　　香鴨
　　不假陶鎔妙誰敎羽翼全五金池畔質百和口中煙觜鈍魚難啄心空火自燃御爐如有闕須進聖君前
　　雞
　　名參十二屬花入羽毛深守信催朝日能鳴送曉陰峨冠裝瑞璧利爪削黃金徒有稻粱感何由報德音
　　白鴿
　　舉翼凌空碧依人到大邦粉翎棲畫閣雪影拂瓊窗振鷺堪為侶鳴鳩好作雙狎鷗歸未得覩爾憶晴江
　　龜
　　行止竟何從深溪與古峰青荷巢瑞質緑水返靈蹤鑽骨神明應酬恩感激重仙翁求一卦何日脫龍鍾
　　銀結條冠子
　　日下徴良匠宮中贈阿嬌瑞蓮開二孕〈一作朶〉瓊縷織千條蟬翼輕輕結花紋細細挑舞時紅袖舉纎影透龍綃
　　蜀葵
　　劍門南靣樹移向㑹仙亭錦水饒花豔岷山帶葉青文君慚婉娩神女譲娉婷爛漫紅兼紫飄香入繡扄
　　華清宮
　　十二瓊樓鏁翠㣲暮霞遺卻六銖衣桐枯丹穴鳳何去天在鼎湖龍不歸簾影罷添新翡翠露華猶濕舊珠璣君王魂斷驪山路且向蓬瀛伴貴妃
　　再幸華清宮
　　腸斷將軍改葬歸錦囊香在憶當時年來卻恨相思對春至不生連理枝雪女塚頭瑤草合貴妃池裏玉蓮衰霓裳舊曲飛霜殿夢破魂驚絶後期
　　喜雨上主人尚書
　　天皇攘袂勅神龍雨我公田兆嵗豐㡬日淋漓侵暮角數宵滂沛徹晨鍾細如春霧籠平野猛似秋風擊古松門下十年耕稼者坐來偏憶翠微峰
　　迴文詩二首
　　飛書一幅錦文迴恨寫深情寄雁來機上月殘香閣掩樹梢煙澹緑窗開霏霏雨罷歌終曲漠漠雲深酒滿杯歸日㡬人行問卜徽音想望倚髙臺
　　輕帆數㸃千峰碧水接雲山四望遙晴日海霞紅靄靄曉天江樹緑迢迢清波石眼泉當檻小逕松門寺對橋明月釣舟漁浦逺傾山雪浪暗隨潮
　　不把漁竿
　　不把漁竿不灌園策笻吟遶緑蕪村得爭野老眠雲樂倍感閩王與善恩鳥趂竹風穿靜戸魚吹煙浪噴晴軒何人買我安貧趣百萬黃金未可論
　　古往今來
　　古往今來恨莫窮不如沈醉臥春風雀兒無角長穿屋鸚鵡能言卻入籠栁惠豈嫌居下位朱雲直去指三公閑思郭令長安宅草沒匡墻舊事空
　　十里煙籠
　　十里煙籠一徑分故人迢遞久離羣白雲明月皆由我碧水青山忽贈君浮世宦名渾似夢半生勤苦漫為文北邙坡上青松下盡是鏘金佩玉墳
　　偶書
　　巧者多為拙者資良籌第一在乘時市門逐利終身飽谷口躬耕盡日飢瓊玖鬻來燕石貴蓬蒿芳處楚蘭衰髙皇冷笑重瞳客蓋世㧞山何所為
　　潤屋
　　潤屋豐家莫妄求眼看多是與身讐百禽羅得皆黃口四皓山居始白頭玉爍火光爭肯變草芳﨑岸不曽秋朱門粉署何由到空寄新詩謝列侯
　　退居
　　鶴性松心合在山五侯門館怯趨攀三年臥病不能免一日受恩方得還明月送人沿驛路白雲隨馬入柴關笑他范蠡貪惏甚相罷金多始退閒
　　閉門
　　閉卻閒門臥小窗〈一作竹房〉更何人與療膏肓一生有酒唯知醉四大無根可預量骨冷欲針先覺痛肉頑頻炙不成瘡漳濵伏枕文園渇盜跖縱橫似虎狼
　　開窗
　　閉戸開窗寢又興三更時節也如氷長閒便是忘機者不出真如過夏僧環堵豈慚蝸作舍布衣寜假鶴為翎薔薇花盡薰風起緑葉空隨滿架藤
　　燈花
　　㸃蠟燒銀卻勝栽九華紅豔吐玫瑰獨含冬夜寒光拆不傍春風暖處開難見只因能送喜莫挑唯恐墮成灰貪膏附熱多相誤為報飛蛾罷拂來
　　東歸出城留別知已
　　韋〈一作常〉蒙屈指許非才三載長安共酒桮欲別未攀楊栁贈相留擬待牡丹開寒隨御水波光散暖逐衡陽雁影來他日因書問衰颯東溪須訪子陵臺
　　詠懐
　　愁花變出白髭鬚半世辛勤一事無道在或期君夢想貧來爭奈鬼揶揄馬卿自愧長嬰疾顔子誰憐不是愚借取秦宮臺上鏡為時開照漢妖狐
　　郊村獨遊
　　嵗閏堪憐厯𠉀遲出門惟與野雲期驚魚擲上緑荷芰棲鳥啄餘紅荔枝末路可能長薄命修途應合有良時市頭相者休相戲蹙膝先生半自知
　　經故〈一作過〉翰林楊左丞池亭
　　八角紅亭䕃緑池一朝青草葢遺基薔薇藤老開花淺翡翠巢空落羽奇春榜㡬深門下客樂章多取集中詩平生德義人間誦身後何勞更立碑
　　經故〈一作過〉廣平員外舊宅
　　門巷蕭條引涕洟遺孤三嵗著麻衣緑楊樹老垂絲短翠竹林荒著筍稀結社僧因秋朔弔買書船近葬時歸平生欲獻匡君策抱病猶言未息機
　　潘丞相舊宅
　　緑樹垂枝蔭四鄰春風還似舊時春年年燕是雕梁主處處花隨落月塵七貴竟為長逝客五侯尋作不歸人秋槐影薄蟬聲盡休謂龍門待化鱗
　　門外閒田數畝長有泉源因築直堤分為兩沼
　　左右澄漪小檻前直堤髙築古平川十分春水雙簷影一片秋空兩月懸前岸好山揺細浪夾門嘉樹合晴煙坐來暗起江湖思速問溪翁買釣船
　　北園
　　北園乾葉旋空枝蘭蕙還將衆草衰籠鳥上天猶有待病龍興雨豈無期身閒不厭頻來客年老偏憐最小兒生事罷求名與利一窗書䇿是年支
　　溪上要一隻白簟扇蓋頭垂釣去年就節推侍御請之蒙惠一柄紫花紋者雖則鱗華具甚〈一作在〉紕薄不及清源所出因就南郡陳常侍請之遂成拙句
　　難求珍箑過炎天逺就金貂乞月圓直在引風欹角枕且圖遮日上漁船但令織取無花簟不用挑為飲露蟬莫道如今時較晚也應留得到明年
　　招隠
　　齒髮那能敵嵗華早知休去避塵沙鬼神只闞髙明里倚伏不干棲隠家陶景豈全輕組綬留侯非獨愛煙霞贈君吉語堪銘座看取朝開暮落花
　　憶山中友人
　　憶得當年接善鄰苦將閑事強夫君鬭開碧沼分明月各領青山占白雲近日藥方多繕寫舊來詩草半燒焚金門㡬欲言西上惆悵關河正用軍
　　溪隠
　　將名將利巳無緣深隠清溪擬學仙絶卻腥羶勝服藥斷除桮酒合延年蝸牛殻漏〈一作滿〉寜同舍榆莢花開不是錢鸞鶴久從籠檻閉春風卻放紙為鳶
　　酒醒
　　酒醒欲得適閒情騎馬那勝䇿杖行天暖天寒三月暮溪南溪北兩村〈一作川〉名沙澄淺水魚知釣花落平田鶴見耕望斷長安故交逺來書未說九河清
　　夢斷
　　夢斷紗窗半夜雷別君花落又花開漁陽路逺書難寄衡嶽山髙月不來𤣥燕有情穿繡戸靈龜無應祝金杯人生若得長相對螢火生煙草化灰
　　人事
　　人事飄如一炷煙且須求佛與求仙豐年甲子春無雨良夜庚申夏足眠顔氏豈嫌瓢裏飲孟光非取鏡中妍平生生計何為者三逕蒼苔十畝田
　　休說
　　休說人間有陸沈一樽閒待月明斟時來不怕滄溟濶道大卻憂潢潦深白首釣魚應是分青雲干祿巳無心梓桐賦罷相如隠誰為君前永夜吟
　　嘉運
　　嘉運良時兩阻修釣竿蓑笠樂林丘家無寸帛渾閒事身似浮雲且自繇庭際鳥啼花旋落潭心月在水空流晨炊一箸紅銀粒憶著長安索米秋
　　緑鬢
　　緑鬢先生自出林孟光同樂野雲深躬耕為食古人操非織不衣賢者心眼衆豈能分瑞壁舌多須信爍良金君看黃閣南遷客一過瀧州絶好音
　　驕侈
　　驕侈阽危儉素牢鏡中形影豈能逃石家恃富身還滅顔子非貧道不遭蝙蝠亦能知日月鸞凰那肯啄腥臊古今人事惟堪醉好脫驦裘換緑醪
　　龍蟄二首
　　龍蟄蛇蟠卻待伸和光何惜且同塵伍員豈是吹簫者冀缺非同執耒人神劍觸星當變化良金成器在陶鈞穰侯休忌關東客張祿先生竟相秦
　　休說雄才間代生到頭難與運相爭時通有詔徴枚乘世亂無人薦禰衡逐日莫矜駑馬歩司晨誰要牝雞鳴中林且作煙霞侶塵滿關河未可行
　　逐臭蒼蠅
　　逐臭蒼蠅豈有為清蟬吟露最髙奇多藏茍得何名富飽食嗟來未勝飢窮寂不妨延夀考貪狂總待算毫釐首陽山翠千年在好奠氷壺弔伯夷
　　牡丹花二首
　　看徧花無勝此花翦雲披雪蘸丹砂開當青律二三月破卻長安千萬家天縱穠華刳鄙吝春敎妖豔毒〈一妬〉作豪奢不隨寒令同時放倍種雙松與辟邪
　　萬萬花中第一流淺霞輕染嫩銀甌能狂綺陌千金子也惑朱門萬戸侯朝日照開攜酒看暮風吹落遶欄收詩書滿架塵埃撲盡日無人畧舉頭
　　尚書座上賦牡丹花得輕字韻〈一本無韻字〉其花自越中移植
　　流蘇凝作瑞華精仙閣開時麗日晴霜月冷銷銀燭熖寳甌圓印綵雲英嬌含嫩臉春妝薄紅蘸香綃豔色輕早晚有人天上去寄他將贈董雙成
　　依韻和尚書再贈牡丹花
　　爛銀基地薄紅妝羞殺千花百卉芳紫陌昔曽遊寺看朱門今在遶欄望龍分夜雨資嬌態天與春風發好香多著黃金何處買輕橈挑過鏡湖光
　　郡庭〈一作伯〉惜牡丹
　　腸斷東風落牡丹為祥為瑞久留難青春不駐堪垂淚紅豔巳空猶倚欄積蘚下銷香蘂盡晴陽髙照露華乾明年萬葉千枝長倍發芳菲借客看
　　追和白舍人詠白牡丹
　　蓓蕾抽開素練囊璚葩薰出白龍香裁分楚女朝雲片翦破姮娥夜月光雪句豈須徴栁絮粉腮應恨帖梅妝檻邊㡬笑東籬菊冷拆金風待降霜
　　憶牡丹
　　緑樹多和雪霰栽長安一別十年來王侯買得價偏重桃李落殘花始開宋玉鄰邊腮正嫩文君機上錦初裁滄洲春暮空腸斷畫〈一作盡〉看猶將勸酒杯
　　惜牡丹
　　今日狂風掲錦筵預愁吹落夕陽天閒看紅豔只須醉漫惜黃金豈是賢南國好偷誇粉黛漢宮宜摘贈神仙良時雖作鶯花主白馬王孫恰少年
　　覽栁惲汀洲採白蘋之什因成一章
　　採盡汀蘋恨別離鴛鴦鸂鶒總雙飛月明南浦夢初斷花落洞庭人未歸天逺有書隨驛使夜長無燭照寒機年來泣淚知多少重疊成痕在繡衣
　　司直巡官無諸移到玫瑰花
　　芳菲移自越王臺最似薔薇好並栽穠豔盡憐勝綵繪嘉名誰贈作玫瑰春藏錦繡風吹拆天染瓊瑤日照開為報朱衣早邀客莫敎零落委蒼苔
　　梅花
　　瓊瑤初綻嶺頭葩蘂粉新妝奼女家舉世更誰憐潔白癡心皆盡愛繁華𤣥𡨋借與三冬景謝氏輸他六出花結實和羮知有日肯隨羌笛落天涯
　　荔枝二首
　　朱彈星丸粲日光緑瓊枝散小香囊龍綃殻綻紅紋粟魚目珠涵白膜漿梅熟巳過南嶺雨橘酸空待洞庭霜蠻山蹋曉和煙摘拜捧金盤奉越王
　　日日薰風巻瘴煙南園珍菓荔枝先靈鴉啄破瓊津滴寳器盛來蚌腹圓錦里只聞銷醉客蘂宮惟合贈神仙何人刺出猩猩血深染羅紋遍殻鮮
　　菊花
　　桓景登髙事可尋黃花開處緑畦深消災辟惡君須採冷露寒霜我自禁籬物〈一作槿〉早榮還早謝澗松同德復同心陶公豈是居貧者剩有東籬萬朶金
　　畫松
　　澗底隂森驗筆精筆閒開展覺神清曽當月照還無影若許風吹合有聲枝偃只應𤣥鶴識根深且與茯苓生天台道士頻來見說似株株倚赤城
　　草木
　　草木無情亦可嗟重開明鏡照無涯菊英空折羅含宅榆莢不生原憲家天命豈憑醫藥石世途還要辟蟲沙仙翁乞取金盤露洗卻蒼蒼兩鬢華
　　松
　　澗底青松不染塵未逢良匠競誰分龍盤勁節岩前見鶴唳翠梢天上聞大廈可營誰擇木女蘿相附欲凌雲皇王自有増封日修竹徒勞號此君
　　竹
　　翠染琅玕粉漸開東南移得㑹稽栽游絲掛處漁竿去緑水夾時龍影來風觸有聲含六律露沾如洗絶浮埃王猷舊宅無人到抱卻清陰蓋緑苔
　　尚書打毬小驄歩驟最奇因有所〈一本無有所二字〉贈
　　善價千金未可論燕王新寄小龍孫逐將白日馳青漢銜得流星入畫門歩驟最能隨手轉性靈多恐㑹人言桃花雪㸃多雖貴全假當場一顧恩
　　尚書惠蠟靣茶
　　武夷春暖月初圓採摘新芽獻地仙飛鵲印成香蠟片啼猨溪走木蘭船金槽和碾沈香末氷椀輕涵翠縷煙分贈恩深知最異晚鐺宜煮北山泉
　　勸酒
　　休向尊前愬羽觥百壺清酌與君傾身同緑樹年年老事比紅塵日日生六國英雄徒反覆九原松柏甚分明醉鄉路與乾坤隔豈信人間有利名
　　斷酒
　　因論沈𭰫覺前非便碎金罍與羽巵採茗早馳三蜀使看花甘負五侯期窗間近火劉伶傳坐右新銘管仲辭此事十年前巳說匡廬山下老僧知
　　憶舊山
　　澗竹岩雲有舊期二年頻長鬢邊絲遊魚不愛金桮水棲鳥敢求瓊樹枝陶景戀深松檜影留侯拋卻帝王師龍爭虎攫皆閒事數疊山光在夢思














　　御定全唐詩巻七百八
　　欽定四庫全書
　　御定全唐詩巻七百九
　　徐夤
　　西華
　　五千仭有餘神秀一一排雲上泬㵳疊嶂出關分二陜殘岡過水作中條巨靈廟破生春草毛女峰髙入絳霄拜祝金天乞隂德為民求主降神堯
　　嵐似屏風
　　嵐似屏風草似茵草邊時膾錦花鱗山中宰相陶𢎞景谷口耕夫鄭子真宦逹到頭思野逸才多未必笑清貧君看東洛平泉宅只有年年百卉春
　　憶潼關
　　洞壑雙扉入到初似從深穽覩髙墟天開白日臨軍國山夾黃河䕶帝居隋煬逺遊宜不反奉春長䇿竟何如須知皇漢能扄鐍延得年過四百餘
　　憶潼關早行
　　行客起看仙掌月落星斜照濁河泥故山逺處髙飛雁去馬鳴時先早雞關栁不知誰氏種岳碑猶見聖君題蒭蕘十軸僮三尺豈謂青雲便有梯
　　鴻門〈舊本作失題〉
　　耨月耕煙水國春薄徒應笑作農人皇王尚法三推禮白社寜忘四體勤雨灑蓑衣芳草暗鳥啼雲樹小村貧猶勝墮力求飱者五斗低腰走世塵
　　憶長安行
　　舊歴關中憶廢興僭奢須戒儉須憑火光只是燒秦冢賊眼何曽視灞陵鐘鼓煎催人自急侯王更換恨難勝不如坐釣清溪月心共寒潭一片澄
　　憶長安上省年
　　忽憶關中逐計車歴坊騎馬信空虛三秋病起見新鴈八月夜長思舊居宗伯帳前曽獻賦相君門下再投書如今說著猶堪泣兩宿都堂過嵗除
　　長安述懐
　　黃河氷合尚來遊知命知時肯躁求詞賦有名堪自負春風落第不曽羞風塵色裏凋雙鬢擊鼓聲中歴㡬州十載公卿早言屈何須課夏更㝠搜
　　長安即事三首
　　拋擲清溪舊釣鉤長安寒暑再環周便隨鶯羽三春化只說蟬聲一度愁掃雪自憐窗紙照上天寜愧海槎流明時則〈一作只〉待金門詔肯羨班超萬戸侯
　　無酒窮愁結自舒飲河求滿不求餘身登霄漢平時第家得干戈定後書富貴敢期蘇季子清貧方見馬相如明時用即匡君去不用何妨卻釣魚
　　拖紫腰金不要論便堪歸隠白雲村更無名藉強金榜豈有花枝勝杏園綺席促時皆國器羽觥飛處盡王孫髙眠亦是前賢事爭報春闈莫大恩
　　東京次新安道中
　　賊去兵來嵗月長野蒿空滿壊墻匡旋從古轍成深谷㡬見金輿過上陽洛水送年催代謝嵩山擎日拂穹蒼殊時異世為儒者不見文皇與武皇
　　山陰故事
　　坦腹夫君不可逢千年猶在播英風紅鵝化鶴青天逺綵筆成龍緑水空愛竹只應憐直節書裙多是為奇童吹笙緱嶺登山後東注清流豈有窮
　　溫陵即事
　　早年師友敎為文賣卻魚舟網典墳國有安危期日諫家無擔石暫從軍非才豈合攀丹桂多病猶堪伴白雲爭得千鍾季孫粟滄洲歸與故人分
　　溫陵殘臘書懐寄崔尚書
　　濟川無楫擬何為三傑還從漢祖推心學庭槐空發火鬢同門栁即垂絲中興未遇先懐䇿除夜相催也課書江上年年接君子一杯春酒一枰棊
　　義通里寓居即事
　　家住寒梅翠嶺東長安時節詠途窮牡丹窠小春餘雨楊栁絲疎夏足風愁鬢巳還年紀白衰容寜藉酒杯紅長卿甚有凌雲作誰與清吟達帝宮
　　上陽宮詞
　　㸃㸃苔錢上玉墀日斜空望六龍西妝臺塵暗青鸞掩宮樹月明黃鳥啼庭草可憐分雨露君恩深恨隔雲泥銀蟾借與金波路得入重輪伴羿妻
　　西寨寓居
　　閒讀南華對酒杯醉㩦笻竹畫蒼苔豪門有利人爭去陋巷無權客不來解報可能醫病雀重燃誰肯照寒灰嚴陵萬古清風在好櫂東溪詠釣臺
　　功智爭馳澹薄空猶懐忠信擬何從鴟鳶啄腐疑雛鳳神鬼欺貧笑伯龍烈日不融雙鬢雪病身全仰竹枝笻崇侯入輔嚴陵退堪憶啼猨萬仭峯
　　題福州天王閣
　　絶境宜棲獨角仙金張到此亦忘還三門裏靣千層閣萬井中心一朶山江抝碧灣盤洞府石排青壁䕶禪關有時海上看明月輾出氷輪疊浪間
　　憶薦福寺南院
　　憶昔長安落第春佛宮南院獨遊頻燈前不動惟金像壁上曽題盡古人鶗鴂聲中雙闕雨牡丹花際六街塵啼猨溪上將歸去合問昇平詣秉鈞
　　塔院小屋四壁皆是卿相題名因成四韻
　　雁塔攙空映九衢每看華宇每踟躕題名盡是台衡跡滿壁堪為宰輔圖鸞鳳豈巢荊棘樹虬龍多蟄帝王都誰知逺客思歸夢夜夜無船自過湖
　　題名琉璃院〈今改名景祥院詩與翁承贊景祥院相同〉
　　一條溪遶翠岩隈行腳僧言勝五臺〈一本作一條溪碧繞崔嵬卸俗偏宜向此隈〉農罷樹陰黃犢臥齋時山下白衣來松因往日門人種路是前生長老〈一作朝釋子〉開三巻貝多金粟語可能長誦免輪迴
　　寺中偶題
　　聽話金仙眉〈一作白〉相毫每來皆得解塵勞鶴棲雲路看方貴僧倚松門見始髙名利罷燒心內火雪霜偏垢鬢邊毛銀蟾未出金烏在更上層樓眺海濤
　　山寺〈一作中〉寓居
　　髙臥東林最上方水聲山翠剔愁腸白雲送雨籠僧閣黃葉隨風入客堂終去四明成大道暫從雙鬢許秋霜披緇學佛應無分鶴氅談空亦不妨
　　寄僧寓題
　　佛頂抄經憶惠休衆人皆謂我悠悠浮生真箇醉中夢閒事莫添身外愁百嵗付於花暗落四時隨卻水奔流安眠靜笑思何報日夜焚修祝郡侯
　　游靈隠天竺二寺
　　丹井冷泉虛易到兩山真界實難名石和雲霧蓮華氣月過樓臺桂子清騰踏回橋巡像設羅穿曲洞出龍城更憐童子呼猿去颯颯蕭蕭下樹行
　　醉題邑宰南塘屋壁
　　萬古清淮照逺天黃河濁浪不相關縣留東道三千客宅鎖南塘一片山草色淨經秋雨緑燒痕寒入曉窗斑閩王美錦求賢製未許陶公解印還
　　題泗洲塔
　　十年前事巳悠哉旋被鐘聲早暮催明月似師生又沒白雲如客去還來煙籠瑞閣僧經靜風打虛窗佛幌開惟有南邊山色在重重依舊上髙臺
　　東歸題屋壁
　　塵埃歸去五湖東還是衡門一畝宮舊業旋從征賦失故人多逐亂離空因悲盡室如懸罄卻擬㩦家學轉蓬見說武王天上夢無情曾與傅岩通
　　寓題
　　酒壺棋局似閒人竹笏藍衫老此身託客買書重得巻愛山移宅近為鄰鳴蛩閣上風吹病落葉庭中月照貧見說天池波浪闊也應涓滴濺窮鱗
　　偶題
　　閒補亡書見廢興偶然前古也填膺秦宮猶自拜張祿楚幕不知留范増大道豈全關厯數雄圖強半屬賢能燕臺財力知多少誰築黃金到九層
　　寓題述懐
　　大道真風早晚還妖訛成俗汙乾坤宣尼既沒蘇張起鳳鳥不來雞雀喧蒭少可能供驥子草多誰復訪蘭蓀堯廷忘卻徴元凱天闕重關十二門
　　將入城靈口道中作
　　路上長安惟咫尺灞陵西望接秦源依稀日下分天闕隠映雲邊是國門錦袖臂鷹河北客青桑鳴雉渭南村髙風九萬程途近與報滄洲欲化鯤
　　新屋
　　耳順何為土木勤叔孫牆屋有前聞縱然一世如紅葉猶得十年吟白雲性逸且圖稱野客才難非敢傲明君清甜數尺沙泉井平與鄰家晝夜分
　　新葺茆堂
　　翦竹誅茆就水濵靜中還得保天真只聞神鬼害盈滿不見古今爭賤貧樹影便為廊廡屋草香權當綺羅茵堦前一片澄水借與汀禽活紫鱗
　　耨水耕山息故林壯圖嘉話負前心素絲鬢上分愁色絡緯牀頭和苦吟筆研不才當付火方書多誑罷燒金同年二十八君子遊楚遊秦斷好音
　　茆亭
　　鴛瓦虹梁計巳疎織茅編竹稱貧居翦平恰似山僧笠掃靜真同道者廬秋晚捲簾看過雁月明憑檻數跳魚重門公子應相笑四壁風霜老讀書
　　客㕔
　　移卻松筠致客堂淨泥環堵貯荷香衡茅只要免風雨藻梲不須髙棟梁豐蔀仲尼明演易作歌五子恨雕牆燕臺漢閣王侯事青史千年播耿光
　　詠寫真
　　寫得衰容似十全閒開僧舍靜時懸瘦於南國從軍日老卻東堂射䇿年潭底看身寜有異鏡中引影更無偏借將前軰真儀比未愧金鑾李謫仙
　　放榜日
　　喧喧車馬欲朝天人探東堂榜巳懸萬里便隨金鸑鷟三台仍借玉連錢〈南海相公此時在京䝉借鞍馬人僕〉花浮酒影彤霞爛日照衫光瑞色鮮十二街前樓閣上巻簾誰不看神仙
　　曲江宴日呈諸同年
　　鷦鷯驚與鳳皇同忽向中興遇至公金榜連名昇碧落紫花封勅出瓊宮天知惜日遲遲暮春為催花旋旋紅好是慈恩題瞭望白雲飛盡塔連空
　　渤海賔貢髙元固先軰閩中相訪雲本國人寫得夤斬蛇劍御溝水人生㡬何賦家〈一本無家字〉皆以金書列為屏障因而有贈
　　折桂何年下月中閩山來問我雕蟲肯銷金翠書屏上誰把蒭蕘過日東郯子昔時遭孔聖繇余往代諷秦宮嗟嗟大國金門士㡬個人能振素風
　　偶吟
　　千巻長書萬首詩朝蒸藜藿暮烹葵清時名立難皆我晚嵗途窮亦問誰碧岸釣歸惟獨笑青山耕徧亦何為尋常抖擻懐中䇿可便降他兩鬢絲
　　贈表弟黃校書輅〈一作較昔居臨溪今居近市入市五里〉
　　産破身窮為學儒我家諸表愛詩書嚴陵雖說臨溪隠晏子還聞近市居佳句麗偷紅菡蓞吟窗冷落白蟾蜍閒來共話無生理今古悠悠事總虛
　　輦下贈屯田何員外
　　封章頻得帝咨嗟報國唯將直破邪身到西山書㡬達官登南省鬢初華廚非寒食還無火菊得重陽擬泛茶內翰好才兼好古秋來應數到君家〈員外與楊老丞翰林同年恩義最深〉
　　贈月君〈山妻字月君伏見文選中顧彥先亦有贈婦因抒此詠〉
　　出水蓮花比性靈三生塵夢一時醒神傳尊勝陀羅咒佛授金剛般若經懿德好書添女誡素容堪畫上銀屏鳴梭軋軋纎纎手窗戸流光織女星
　　贈垂光同年
　　丹桂攀來十七春如今始見茜袍新須知紅杏園中客cq=422終作金鑾殿裏臣逸少家風惟筆札𤣥成世業是陶鈞他時黃閣朝元處莫忘同年射䇿人
　　贈楊著〈一作著作〉
　　藻麗熒煌冠士林白華榮飬有曽參十年去里荊門改八嵗能詩相座吟李廣不侯身漸老子山操賦恨何深釣魚臺上頻相訪共說長安淚滿襟
　　贈黃校書先軰璞閒居
　　馭〈一作取〉得驪龍第四珠退依僧寺卜貧居青山入眼不干祿白髪滿頭猶著書東澗野香添碧沼南園夜雨長秋蔬月明掃石吟詩坐諱卻全無儋石儲
　　尚書榮拜恩命夤疾中輒課惡詩二首以申攀讚
　　明公家鑿鳳皇池弱冠封侯四海推富貴有期天授早闗河多難勅來遲星人傑當王佐黃石仙翁識帝師昨日詔書猶漏缺未言商也最能詩
　　東郊迎入紫泥封此日天仙下九重三五月明臨闞澤百千人衆看王恭旗傍緑樹遙分影馬踏浮雲不見蹤借問乗軺何處客相庭雄幕巻芙蓉
　　府主僕射王摶生日〈昭宗光化三年已未八月獻〉
　　熊羆先兆慶垂休天地氤氳瑞氣浮李樹影籠周柱史昴星光照漢酇侯數鐘龜鶴千年算律正乾坤八月秋勲業定應歸鼎鼐生靈豈獨化東甌
　　獻內翰楊侍郎
　　窗開青瑣見瑤臺冷拂星辰逼上台丹鳳詔成中使取白龍香近聖君來欲言溫署三緘口閒賦宮詞八斗才莫擬吟雲避榮貴廟堂玉待鹽梅
　　送劉常侍
　　懐君何計更留連忍送文星上碧天杜預注通三十巻漢皇枝紹幾千年言端信義如明月筆下篇章似湧泉他日有書隨雁足東溪無令訪漁船
　　送盧拾遺歸華山
　　紫殿諫多防佞口清秋假滿別明君惟憂急詔歸青瑣不得經時臥白雲千載茯苓㩦鶴斸一峰仙掌與僧分門前舊客期相薦猶望飛書及主文
　　春末送陳先輩之清源
　　貧中惟是長年華毎羨君行自嘆嗟歸日捧持明月寳去時期刻刺桐花春風避酒多㳺寺曉騎聴雞早入衙千乗侯王若相問飛書與報白雲家
　　上盧三拾遺以言見黜
　　骨鯁如君道尚存近來人事不須論疾危必厭神明藥心惑多嫌正直言冷眼靜看真好笑傾懐與說卻為寃因思周廟當時誡金口三緘示後昆
　　送王校書往清源
　　南國賢侯待徳風長途仍借九花驄清歌早貫驪龍額丹桂曽攀玉兔宮楊栁堤邊梅雨熟鷓鴣聲裏麥田空吟詩䑓上如相問直與蟠溪直釣翁
　　岳州端午日送人㳺郴連
　　五月巴陵值積隂送君千里客於郴北風吹雨黃梅落西日過湖青草深競渡岸傍人掛錦採芳城上女遺簪九嶷雲濶蒼梧暗與說重華舊徳音
　　賀清源太守王延彬
　　蘂珠宮裏謫神仙〈一作神仙謫〉八載溫陵萬戸閒心地濶於雲夢澤官資髙卻太行山姜牙兆寄熊羆內陶侃文成掌握間應笑清溪舊門吏年年扶病掩柴關
　　武榮江畔蔭祥雲〈一作祥雲蔭〉寵拜天人慶郡人五色鶴綾花上勅九霄龍尾道邊臣英雄達處誰言命富貴來時自逼身更待春風飛吉語紫泥分付與陶鈞
　　病中春日即事寄主人尚書二首
　　身比秋荷覺漸枯致君經國墮前圖層氷照日猶能暖病骨逢春卻未蘇鏡裏白鬚撏又長枝頭黃鳥靜還呼庾樓恩化通神聖何計能敎擲得盧
　　風拍衰肌久未蠲破窗頻見月團圓更無舊日同〈一作陳〉人問只有多情太守憐臘內送將三折股嵗陰分與五銖錢𤣥穹若假年齡在願捧銅盤為國賢
　　寄華山司空侍郎〈一作表聖〉二首
　　金闕爭權競獻功獨逃徴詔臥三峰雞羣未必容於鶴蛛網何繇捕得龍清論盡應書國史靜籌皆可息邊烽風霜落滿千林木不近青青澗底松
　　非雲非鶴不從容誰敢輕量傲世蹤紫殿㡬徴王佐業青山未拆詔書封閒吟每待秋空月早起長先野寺鐘前古負材多為國滿懐經濟欲何從
　　寄盧端公同年仁烱時遷都洛陽新立幼主
　　上陽宮闕翠華歸百辟傷心序漢儀崑岳有炎瓊玉碎洛川無竹鳳皇飢須簪白筆匡明主莫許黃㼐〈一作𤓰〉博少師惆悵宸居逺於日長吁空摘鬢邊絲
　　寄天台陳希畋
　　隂山氷凍嘗迎夏蟄戸雲雷只待春呂望豈嫌垂釣老西施不恨浣沙貧坐為羽獵車中相飛作君王掌上身拍手相思惟大笑我曹寜比等閒人
　　寄兩浙羅書記
　　進即湮沈退卻升錢塘風月過金陵鴻才入貢無人換白首從軍有詔徴博簿集成時輩罵讒書編就薄徒憎憐君道在名長在不到慈恩最上層
　　邑宰相訪翼日有寄
　　淵明深念郄詵貧踏破莓苔看甑塵碧沼共攀紅菡萏金鞍不卸紫麒麟殘陽妬害催歸客薄酒甘嘗罰主人夜半夢醒追復想欲長攀接有何因
　　白酒兩瓶送崔侍御
　　雪化霜融好潑醅滿壺氷凍向春開求從白石洞中得攜向百花岩畔來㡬夕露珠寒貝齒一銀水冷瓊杯湖邊送與崔夫子誰〈一作惟〉見嵇山盡日頹
　　依韻酬常循州
　　早年花縣拜潘郎尋忝飛鳴出桂堂日走登〈一作青〉天長似箭人同紅樹豈〈一作㡬〉經霜帆分南浦知離別駕在東州〈一作川〉更可傷公論一麾將塞詔且隨徴令過瀟湘
　　謝主人惠緑酒白魚
　　早起雀聲送喜頻白魚芳酒寄來珍馨香乍揭春風甕撥剌初辭夜雨津樽濶最宜澄桂液網疎殊未損霜鱗不曽垂釣兼親醖堪愧金臺醉飽身












　　御定全唐詩巻七百九
　　欽定四庫全書
　　御定全唐詩巻七百十
　　徐夤
　　蜀
　　雖倚關張敵萬夫豈勝恩信作良圖能均漢祚三分業不負荊州六尺孤緑水有魚賢巳得青桑如蓋瑞先符君王幸是中山後建國如何號蜀都
　　魏
　　伐罪書勲令不常爭敎為帝與為王十年小怨誅桓邵一檄深讐怨孔璋在井蟄龍如屈伏食槽驕馬忽騰驤姦雄事過分明見英識空懐許子將
　　呉
　　一主參差六十年父兄猶慶授孫權不迎曹操真長䇿終謝張昭見碩賢建業龍盤雖可貴武昌魚味亦何偏秦嬴漫作東遊計紫氣黃旗豈偶然
　　兩晉
　　三世深謀啓帝基可憐孀婦與孤兒罪歸成濟皇天恨戈犯明君萬古悲巴蜀削平輕似紙勾呉吞卻美如飴誰知髙鼻能知數競向中原簸戰旗
　　宋二首
　　天爵休將儋石論一身恭儉萬邦尊賭將金帶驚寰海留得耕衣誡子孫締構不應饒漢祖姦雄何足數王敦草中求活非吾事豈啻橫身向廟門
　　百萬人甘一擲輸𤣥穹惟與道相符豈知紫殿新天子只是丹徒舊嗇夫五色龍章身早見六終鴻業數難逾三年未得分明夢卻為蘭陵起霸圖
　　陳
　　三惑昏昏中紫宸萬機拋卻醉臨春書中不禮隋文帝井底常攜張貴嬪玉樹歌聲移入哭金陵天子化為臣兵戈半渡前江水狎客猶聞爭酒巡
　　讀史
　　亞父淒涼別楚營天留三傑翼龍爭髙才無主不能用直道有時方始平喜慍子文何頴悟巻藏蘧瑗甚分明須知飲啄繇天命休問黃河早晚清
　　漢宮新寵
　　位在嬪妃最上頭笑他長信女悲秋日中月滿可能久花落色衰殊未憂公主鏡中爭翠羽君王袖底奪金鉤妾家兄弟知多少恰要同時拜列侯
　　開元即事
　　曲江真宰國中訛尋奏漁陽怱荷戈堂上有兵天不用幄中無䇿印空多〈楊國忠時兼諸使館三十二印一本作課印〉塵驚騎透潼關鎖雲䕶龍遊渭水波未必蛾眉能破國千秋休恨馬嵬坡
　　李翰林
　　謫下三清列八仙獲調羮鼎侍龍顔吟開鎖闥窺天近醉臥金鑾待詔閒舊隠不歸劉備國旅魂長寄謝公山遺編往簡應飛去散入祥雲瑞日間
　　聞長安庚子嵗事
　　羽檄交馳觸冕旒函關飛入鐵兜鍪皇王去國未為恨寰海失君方是憂五色大雲凝蜀郡㡬般妖氣撲神州唐堯縱禪乾坤位不是重華莫漫求
　　公子行
　　十五轅門學控六街騎馬去如煙金多倍著牡丹價髮白未知章甫賢有耳不聞經國事拜官方買謝恩箋相如漫說凌雲賦四壁何曾有一錢
　　依韻贈嚴司直
　　曾轉雙蓬到玉京宣尼恩奏樂卿名歌殘白石扣牛角賦換黃金愛馬卿滄海二隅身漸老太行千疊路難行夫君才大官何小堪恨人間事不平
　　傷前翰林楊左丞〈一本有贊圖二字〉
　　飛上鰲頭侍玉皇三台遺耀換餘光人間搦管窮蒼頡地下修文待卜商真魄肯隨金石化真風留伴蕙蘭香皇天未啓昇平運不使伊臯相禹湯
　　日月無情
　　日月無情也有情朝昇夕沒照均平雖催前代英雄死還促後來賢聖生三尺靈烏金借耀一輪飛鏡水饒清憑誰築斷東溟路龍影蟾光免運行
　　新月
　　雲際娟嬋出又藏美人腸斷拜金方姮娥一隻眉先掃織女三分鏡未光珠箔寄鉤懸杳靄白龍遺爪印穹蒼更期十五圓明夜與破陰霾照八荒
　　和尚書詠煙
　　無根無蒂結還融曽觸嵐光徹底空不散㡬知離畢雨欲飛須待落花風玲瓏薄展蛟綃片羃歴輕含鳳竹叢瓊什捧來思舊隠撲窗穿戸曉溟濛
　　宮鸎
　　領得春光在帝家早從深谷出煙霞閑棲仙禁日邊栁飢啄御園天上花睍睆只宜陪閣鳳間關多是問宮娃可憐鸚鵡矜言語長閉雕籠嵗月賖
　　鬢髮
　　鬢添華髮數莖新羅雀門前絶故人減食為縁疎五味不眠非是守庚申深園竹緑齊抽筍古木蛇青自脫鱗天地有鑪長鑄物濁泥遺塊待陶鈞
　　春入鯉湖
　　到來峭壁白雲齊載酒春遊渡九溪鐵嶂有樓霾欲墮石門無鎖路還迷湖頭鯉去轟雷在樹杪猨啼落日低回首浮生真幻夢何如斯地傍幽棲
　　雙鷺
　　雙鷺雕籠昨夜開月明飛出立庭隈但敎緑水池塘在自有碧天鴻雁來清韻呌霜歸島樹素翎遺雪落漁臺何人為我追尋得重勸溪翁酒一桮
　　鷓鴣
　　繡僕梅兼羽翼全楚雞非瑞莫爭先啼歸明月落邊樹飛入百花深處煙避燒㡬曽遺逺岫引雛時見飲晴川荔枝初熟無人際啄破紅苞墜野田
　　鷹
　　害物傷生性豈馴且宜籠罩待知人惟擒燕雀啗腥血卻笑鸞皇啄翠筠狡兎穴多非爾識鳴鳩脰短罰君身豪門不讀詩書者走馬平原放翫頻
　　蝴蝶二首
　　縹緲青蟲脫殻㣲不堪煙重雨霏霏一枝穠豔留敎住㡬處春風借與飛防患每憂雞雀口憐香偏遶綺羅衣無情豈解關魂夢莫信莊周說是非
　　拂緑穿紅麗日長一生心事住春光最嫌神女來行雨愛伴西施去採香風定只應攢蘂粉夜寒長是宿花房鳴蟬性分殊迂濶空解三秋噪夕陽
　　郡侯坐上觀琉璃瓶中遊魚
　　寳器一銀漢水錦鱗纔動即先知似涵明月波寜隔欲上輕氷律未移薄霧罩來分咫尺碧綃籠處較毫釐文翁未得沈香餌擬置金盤召左慈
　　翦刀
　　寳持多用繡為囊雙日〈一作目〉交加兩鬢霜金匣掠平花翡翠緑窗裁破錦鴛鴦初栽連理枝猶短誤綰同心帶不長欲製緼袍先把看質非紈綺愧銛鋩
　　紙被
　　文采鴛鴦罷合歡細柔輕綴好魚牋一牀明月蓋歸夢數尺白雲籠冷眠披對勁風溫勝酒擁聽寒雨暖於綿赤眉豪客見皆笑卻問儒生直㡬錢
　　紙帳
　　㡬笑文園四壁空避寒深入剡藤中誤懸謝守澄江練自宿嫦娥白兔宮㡬疊玉山開洞壑半巖春霧結房櫳針羅截錦饒君侈爭及䝉茸煖避風
　　貢餘秘色茶盞
　　捩翠融青瑞色新陶成先得貢吾君巧剜明月染春水輕旋薄氷盛緑雲古鏡破苔當席上嫩荷涵露別江濆中山竹葉醅初發多病那堪中十分
　　筍鞭
　　笻竹岩邊剔翠苔錦江波冷洗瓊瑰纍纍節轉蒼龍骨寸寸珠聨巨蚌胎須向廣場驅駔駿莫從閒處撻駑駘寜同晉帝環營日拋賺中途後騎來
　　詠簾
　　素節輕盈珠影勻何人巧思間成文閒垂別殿風應度半掩行宮麝欲薰繡戸逺籠寒熖重玉樓髙掛曙光分無情㡬恨黃昏月纔到如鉤便墮雲
　　詠燈
　　分影繇來恨不同緑窗孤館兩何窮熒煌短熖長疑暗零落殘花旋委空㡬處隔簾愁夜雨誰家當戸怯秋風莫言明滅無多事曽比人生一世中
　　詠扇
　　為發涼飇滿玉堂每親襟袖便難忘霜濃雪暗知何在道契時來忽自揚曽伴一樽臨小檻㡬遮殘日過迴廊漢宮如有秋風起誰信班姬淚數行
　　詠筆二首
　　秦代將軍欲建功截龍搜兎助英雄用多誰念毛皆㧞拋卻更嫌心不中史氏只應歸道直江淹何獨偶靈通班超握管不成事投擲翻從萬里戎
　　君子三歸擅一名秋毫雖細握非輕軍書羽檄敎誰録帝命王言待我成勢健豈饒淝水陣鋒銛還學歴山耕毛乾時有何人潤盡把燒焚恨始平
　　詠錢
　　多蓄多藏豈足論有誰還議濟王孫能於旤處翻為福解向讐家買得恩㡬怪鄧通難免餓須知夷甫不曽言朝爭暮競歸何處盡入權門與倖門
　　尚書筵中詠紅手帕
　　鶴綾三尺曉霞濃送與東家二八容羅帶繡裙輕好繫藕絲紅縷細初縫別來拭淚遮桃臉行去包香墜粉胸無事把將纒皓腕為君池上折芙蓉
　　尚書新造花箋
　　濃染紅桃二月花只宜神筆縱龍蛇淺澄秋水看雲母碎擘輕苔間粉霞寫賦好追陳後寵題詩堪送竇滔家使君即入金鑾殿夜直無非草白麻
　　釣車
　　荻灣漁客巧妝成硾鑄銀星一㸃輕拋過碧江鸂𪆟岸軋殘金井轆轤聲軸磨騂角氷光滑輪巻春絲水面平把向嚴灘尋轍跡漁臺基在輾難傾
　　栁
　　漠漠金條引線㣲年年先〈一作光〉翠報春歸解籠飛靄延芳景不逐亂花飄夕暉啼鳥噪蟬堪悵望舞煙揺水自因依五株名顯陶家後見說辭榮種者稀
　　愁
　　夜長偏覺漏聲遲往往隨歌慘翠眉黃葉落催砧杵日子規啼破夢魂時明妃去泣千行淚蔡琰歸梳兩鬢絲四皓入山招不得無家歸客最堪欺
　　草
　　廢苑荒堦伴緑苔恩疎長信恨難開姑蘇麋鹿食〈一作應〉思食楚澤王孫來〈一作巳〉不來色嫩似將藍汁染葉齊如把翦刀裁燕昭沒後多卿士千載流芳郭隗臺
　　螢
　　螢墜西樓夜影空透簾穿幕達房櫳流光堪在珠璣列為火不生榆栁中一一照通黃巻字輕輕化出緑蕪叢欲知應𠉀何時節六月初迎大暑風
　　水
　　火性何如水性柔西來東出㡬時休莫言通海能通漢雖解浮舟也覆舟湘浦暮沈堯女怨汾河秋泛漢皇愁洪波激湍歸何處二月桃花滿眼流
　　苔
　　印留麋鹿野禽蹤岩壁漁磯㡬處逢金谷曉凝花影重章華春映栁陰濃石橋羽客遺前跡陳閣才人沒舊容歸去掃除階砌下蘚痕殘緑一重重
　　曉
　　水盡銅龍滴漸㣲景陽鍾動夢魂飛潼關雞唱促歸騎金殿燭殘求御衣窗下寒機猶自織梁間棲燕欲雙飛羲和晴聳扶桑轡借與寰瀛看早暉
　　別
　　酒盡歌終問後期泛萍浮梗不勝悲東門疋馬夜歸處南浦片帆飛去時賦罷江淹吟更苦詩成蘇武思何遲可憐范陸分襟後空折梅花寄所思
　　夜
　　日墜虞淵燭影開沈沈煙霧壓浮埃剡川雪滿子猷去漢殿月生王母來簷掛蛛絲應漸織風吹螢火不成灰愁人莫道何時旦自有鐘鳴漏滴催
　　雨
　　引電隨龍密又輕酒桮閑噀得嘉名千山草木如雲暗陸地波瀾接海平灑竹㡬添春睡重滴簷偏遣夜愁生陰妖冷孽成何怪敢蔽髙天日月明
　　萍
　　為實隨流瑞色新泛風縈草䕶遊鱗密行碧水澄涵月澁滯輕橈去採蘋比物何名腰下劍無根堪並鏡中身平湖春渚知何限撥破閒投獨蠒綸
　　恨
　　事與時違不自繇如燒如刺寸心頭烏江項籍忍歸去雁塞李陵長繫留燕國飛霜將破夏漢宮紈扇豈禁秋須知入骨難銷處莫比人間取次愁
　　鴻
　　行如兄弟影連空春去秋來燕不同紫塞別當秋露白碧山飛入暮霞紅宣王德美周詩內蘇武書傳漢苑中況解銜蘆避弓箭一聲歸唳楚天風
　　鶴
　　閬苑瑤臺嵗月長一歸華表好増傷新聲乍警初零露折羽閒飛㡬片霜要伴神仙歸碧落豈隨龜雁住方〈一作往西〉塘三山頂上無人處瓊樹堪巢不死鄉
　　鵲
　　神化難源瑞印開雕陵毛羽出塵埃香閨報喜行人至碧漢填河織女回明月解隨烏繞樹青銅寜愧雀為臺瓊枝翠葉庭前植從待翩翩去又來
　　霜
　　應節誰窮造化端菊黃豺祭問應難紅窗透出鴛衾冷白草飛時雁塞寒露結芝蘭瓊屑厚日乾葵藿粉痕殘世間無比催揺落松竹何人肯更看
　　風
　　城上寒來思莫窮土囊萍末兩難同飄成逺浪江湖際吹起暮塵京洛中飛雪蕭條殘臘節落花狼藉古行宮春能和煦秋揺落生殺還同造化功
　　帆
　　豈勞孤棹送行舟輕過天涯勢未休斷岸曉看殘月掛逺灣寒背夕陽收川平直可追飛箭風健還能泝急流幸遇濟川恩不淺北溟東海更何愁
　　夢
　　月落燈前閉北堂神魂交入杳𡨋鄉文通毫管醒來異武帝蘅蕪覺後香傅說巳徴賢可輔周公不見恨何長生松十八年方應通塞人間豈合忙
　　東
　　紫氣天元出故關大明先照九垓間鰲山海上秦娥去鱸鱠江邊齊掾還青帝郊坰平似砥主人階級峻如山蟠桃樹在煙濤水解凍風髙未得攀
　　西
　　密雲郊外巳回秋日下崦嵫景懶收秦帝城髙堅似鐵李斯書上曲如鉤寜惟東岳凌天秀更有長庚瞰曙流見說山傍偏出將犬戎降盡復何愁
　　南
　　罩罩嘉魚憶此方送君前浦恨難量火山逺照蒼梧郡銅柱髙標碧海鄉陸賈㡬時來越島三閭何日濯滄浪鍾儀冠帶歸心阻蝴蝶飛園萬草芳
　　北〈第五句缺三字〉
　　雪滿胡天日影㣲李君降虜失良時窮溟駕浪鯤鵬化極海寄書鴻雁遲　　來猶未啟殘兵奔去杳難追可憐燕谷花開晩鄒律如何為一吹
　　雲
　　漠漠沈沈向夕暉蒼梧巫峽兩相依天心白日休空蔽海上故山應自歸似蓋好臨千乘載如羅堪翦六銖衣為霖須救蒼生旱莫向西郊作雨稀
　　燕
　　從待銜泥濺客衣百禽靈性比他稀何嫌何恨秋須去無約無期春自歸鵰鶚不容應不怪棟梁相庇願相依呉王宮女嬌相襲合整雙毛預奮飛
　　蟬
　　寒鳴寜與衆蟲同翼鬢緌冠豈道窮殻蛻巳從今日化聲愁何似去年中朝催籬菊花開露暮促庭槐葉墜風從此最能驚賦客計居何處轉飛蓬
　　露
　　鶴鳴先警雁來天洗竹沾花處處鮮散綵㡬當蟬飲際凝光宜對蚌胎前朝垂苑草煙猶重夜滴宮槐月正圓𪫟惕與霜同降日蘋蘩思薦獨淒然
　　霞
　　天際何人濯錦歸偏宜殘照與晨暉流為洞府千年酒化作靈山㡬襲衣野燒燄連殊赫奕愁雲隂隔乍依稀勞生願學長生術飡盡紅桃上漢飛
　　蒲
　　濯秀盤根在碧流紫茵含露向晴抽編為細履隨君歩織作輕帆送客愁疎葉稍為投餌釣密叢還礙採蓮舟鴛鴦鸂𪄠多情甚日日雙雙遶傍游
　　泉
　　非鑿非疏出洞門源深流嶮合還分髙成瀑布潄逋客清入御溝朝聖君迸滴㡬山穿破石迅飛層嶠噴開雲舊齋一帶連松竹明月窗前枕上聞
　　煙
　　燎野焚林見所從惹空橫水展形容能滋甘雨隨車潤不並行雲逐夢蹤晴鳥迴籠嘉樹薄春亭嬌幕好花濃有時片片風吹去海碧山清過㡬重
　　閒
　　不管人間是與非白雲流水自相依一瓢掛樹傲時代五栁種門吟落暉江上翠娥遺佩去岸邊紅袖采蓮歸客星辭得漢光武卻坐東江舊蘚磯
　　忙
　　雙競龍舟疾似風一星毬子兩明〈一作朋〉同平呉破蜀三除裏滅楚圖秦百戰中春近杜鵑啼不斷寒催歸雁去何窮兵還失路旌旗亂驚起紅塵似轉蓬
　　淚
　　發事牽情不自繇偶然惆悵即難收巳聞抱玉沾衣濕見說迷途滿目流滴盡綺筵紅燭暗墜殘妝閣曉花羞世間何處偏留得萬㸃分明湘水頭
　　月
　　碧落誰分造化權結霜凝雪作嬋娟寒蟬〈一作蟾〉若不開三穴狡兔何從上九天莫見團圓明處逺須看灣曲鑒時偏郄詵樹老堯蓂換惆悵今年似去年














　　御定全唐詩巻七百十
　　欽定四庫全書
　　御定全唐詩巻七百十一
　　徐夤
　　依御史〈一本無御史二字〉溫飛卿華清宮二十二韻
　　地靈蒸水暖天氣待宸遊嶽拱蓮花秀峯髙玉蘂秋朝元雕翠閣乞巧繡瓊樓碧海供驪嶺黃金絡馬頭五王更入帳七貴迭封侯夕雨鳴鴛瓦朝陽柘裘伊臯爭負鼎舜禹譲垂旒墮珥閑應拾遺釵醉不收飛煙籠劍㦸殘月照旌斿履朔求衣早臨陽解佩羞宮詞裁錦段御筆落銀鉤帝里新豐縣長安舊雍州雪衣傳貝葉蟬鬢插山榴對景瞻瑤兎昇天駕綵虬丹書陳北虜𤣥甲擐犀牛聖誥多屯否生靈少怨尤穹旻當有輔帷幄豈無籌鳳態傷紅豔鸞輿暖紫騮樹名端正在人慾夢魂休䜟語山旁鬼塵銷隴畔丘重來芳草恨往事落花愁五十年鴻業東憑渭水流
　　尚書命題瓦硯
　　逺向端溪得皆因郢匠成鑿山青靄斷琢石紫花輕散墨松香起濡毫藻句清入臺知價重著匣恐塵生守黑還全器臨池早著名春闈攜就處軍幙載將行不獨雄文陣兼能助筆耕莫嫌涓滴潤深染古今情洗處無瑕玷添時識滿盈蘭亭如見用敲戛有金聲
　　東風解凍省試
　　暖氣飄蘋末凍痕銷水中扇氷初覺泮吹海旋成空入律三春照朝宗萬里通岸分天影濶色照日光融波起輕揺緑鱗遊乍躍紅殷勤排弱羽飛翥趂和風
　　和僕射二十四丈牡丹八韻
　　帝王城裏看無故亦無新忍摘都縁借移栽未有因光陰嫌太促開落一何頻羞殺登墻女饒將解佩人蘂堪靈鳳啄香許白龍親素練籠霞曉紅妝帶臉春莫辭終夕醉易老少年身買取歸天上寜敎逐世塵
　　釣絲竹
　　籊籊拂清流堪維舴艋舟野蟲懸作餌溪月曲為鉤雨潤揺堦長風吹繞指柔若將諸樹比還使緑楊羞蠶婦非堯女漁人是子猷湖邊舊栽處長映讀書樓
　　尚書㑹仙亭詠薔薇夤坐中聨四韻晩歸補緝所聨因成一篇
　　結緑根株翡翠莖句芒中夜刺猩猩景陽妝赴嚴鐘出楚峽神敎暮雨晴躑躅豈能同日語玫瑰方可一時呈風吹嫩帶香苞展露灑啼思淚㸃輕阿母蘂宮期索去昭君榆塞闕齎行藂髙恐礙含泥燕架隠宜棲報曙鶯鬬日只憂燒密葉映階疑欲譲雙旌含煙散纈佳人惜落地遺鈿少妓爭丹渥不因輸繡段錢圓誰把買花聲海棠若要分流品秋菊春蘭兩恰平
　　和尚書詠泉山瀑布十二韻
　　名齊火浣溢山椒誰把驚虹掛一條天外倚來秋水刃海心飛上白龍綃民田鑿斷雲根引僧圃穿通竹影澆噴石似煙輕漠漠濺崖如雨冷瀟瀟水中蠶緒纒蒼壁日裏虹精掛絳霄寒潄緑陰仙桂老碎流紅豔野桃夭千尋練寫長年在六出花開夏日消急恐劃分青嶂骨久應䙀裂翠㣲腰濯纓便可譏漁父洗耳還宜傲帝堯林際猨猱偏得飯岸邊烏鵲擬為橋赤城未到詩先寄廬阜曾遊夢巳遙數夜積霖聲更逺郡樓欹枕聽良宵
　　自詠十韻
　　只合滄洲釣與耕忽依螢燭愧功成未遊宦路叨卑宦纔到名場得大名梁苑二年陪衆客溫陵十載佐雙旌錢財盡是侯王恵骨肉偕承里巷榮拙賦偏聞鐫印賣惡詩親見畫圖呈〈使宅行夤回文八體詩圖兩靣庚午秋使樓赴宴親見每一倒翻讀八韻也〉多栽桃李期春色濶鑿池塘許月明寒益輕裯饒美寢出乘車馬免徒行麤支菽粟防飢歉薄有桮盤備送迎僧俗共鄰棲隠樂妻孥同愛水雲清如今便死還甘分莫更嫌他白髮生
　　鏡中覽懐〈一本無懐字一作覽鏡書懐〉
　　晨起梳頭忽自悲鏡中親見數莖絲從今休說龍泉劍世上恩讐報巳遲
　　楚國史
　　六國商於恨最多良弓休綰劍休磨君王不翦如簧舌再得張儀欲奈何
　　張儀
　　荊楚南來又北歸分明舌在不應違懐王本是無心者籠得蒼蠅卻放飛
　　薔薇
　　朝露灑時如濯錦晩風飄處似遺鈿重門剩著黃金鎖莫被飛瓊摘上天
　　大夫松
　　五樹旌封許嵗寒挽柯攀葉也無端爭如澗底凌霜節不受秦皇亂世〈一作號此〉官
　　杏園
　　杏苑簫聲好醉鄉春風嘉宴更無雙憑誰為謔穆天子莫把瑤池並曲江
　　蕉葉
　　緑綺新裁織女機擺風揺日影離披只應青帝行春罷閑倚東牆卓翠旗
　　路旁草
　　楚甸秦原萬里平誰敎根向路傍生輕蹄繡轂長相蹋合是榮時不得榮
　　讀漢紀
　　布衣空手取中原勁卒雄師不足論楚國八千秦百萬豁開胸臆一時吞
　　李夫人二首
　　不望金輿到錦帷人間樂極即須悲若言要識愁中貌也似君恩日日衰
　　招得香魂爵少翁九華燈燭曉還空漢王〈一作皇〉不及呉王樂且與西施死處同
　　明妃
　　不用牽心恨畫工帝家無䇿及邊戎香魂若得昇明月夜夜還應照漢宮
　　馬嵬
　　二〈一作三〉百年來事逺聞從龍誰〈一作唯〉解盡如雲張均兄弟皆何在卻是楊妃死報君
　　依韻贈南安方處士五首
　　七貴五侯生肯退利塵名網死當拋黔婁寂莫嚴陵臥借問何人與結交
　　休把羸蹄蹋霜雪書成何處獻君王嵩山好與浮丘約三十六峰雲外鄉
　　百萬僧中〈一作衆〉不為僧比君知道僅誰能無家寄泊南安縣六月門前也似氷
　　兩鬢當春卻似秋僻居誇近野僧樓落花明月皆臨水明月不流花自流
　　晉楚忙忙起戰塵龔黃門外有髙人一畦雲薤三株竹蓆上先生未是貧
　　依韻荅黃校書
　　慈恩雁塔參差榜杏苑鶯花次第遊白日有愁猶可散青山髙臥況無愁
　　傷進士謝庭皓〈大順中以詞賦著名與夤不相上下時號錦繡帷〉
　　獻書猶未達明君何事先遊岱嶽雲惟有春風䕶寃魄與生青草蓋孤墳
　　聞司空侍郎訃音
　　園綺生雖逢漢室巢由死不謁堯階〈八徵不起〉夫君歿去何人葬合取夷齊隠處埋
　　偶題二首
　　買骨須求騏驥骨愛毛宜採鳳皇毛駑駘燕雀堪何用仍向人前價例〈一作數〉髙
　　賦就長安振大名斬蛇功與樂天爭歸來延夀溪頭坐終日無人問一聲
　　猨
　　宿有喬林飲有溪生來蹤跡逺塵泥不知心更愁何事每向深山夜夜啼
　　追和賈浪仙古鏡
　　誰開黃帝橋山冢明月飛光出九泉狼藉蘚痕磨不盡黑雲殘㸃汙秋天
　　蝴蝶三首
　　不並難飛蠒裏蛾有花芳處定〈一作即〉經過天風相送輕飄去卻笑蛛蜘漫織羅
　　苒苒雙雙拂畫欄佳人偷〈一作〉眼再三㸔莫欺翼短飛長近試就花間撲〈一作捉〉巳〈一作也〉難
　　栩栩無因繫得他野園荒徑一何多不聞絲竹誰敎舞應仗〈一作伏〉流鶯為唱歌
　　新刺襪
　　素手春溪罷浣紗巧裁明月半彎斜齊宮合贈東昏寵好歩黃金菡蓞花
　　寄華山司空侍郎
　　山掌林中第一人鶴書時或問眠雲莫言疎野全無事明月清風肯放君
　　初夏戲題
　　長飬薰風拂曉吹漸開荷芰落薔薇青蟲也學莊周夢化作南園蛺蝶飛













　　御定全唐詩巻七百十一
<集部,總集類,御定全唐詩>
　　欽定四庫全書
　　御定全唐詩巻七百十二
　　錢珝
　　錢珝字瑞文吏部尚書徽之子善文詞宰相王溥薦知制誥進中書舍人後貶撫州司馬有舟中録二十巻今編詩一巻
　　客舍寓懐
　　灑灑灘聲晩霽時客亭風袖半披垂野雲行止誰相待明月襟懐祇自知無伴偶吟溪上路有花偷笑臘前枝牽情景物潛惆悵忽似傷春逺別離
　　送王郎中
　　惜別逺相送卻成惆悵多獨歸回首處爭那暮山何江行無題一百首〈統籖雲舊作錢起詩今考詩繫遷謫塗中雜詠起無謫宦事而珝自中書謫撫州其舟中集序雲秋八月從㐮陽浮江而行詩中峴山沔武昌匡廬鄱湖潯陽諸地經途所歴一一脗合而秋半九日尤為左騐其為珝詩無疑蔡寛夫詩話雲江行百首錢䝉仲得之他本因以傳世元非起集之舊宋人語更可據今與起集並存〉
　　傾酒向漣漪乘流欲去時寸心同尺璧投此報馮夷江曲全縈楚雲飛半自秦峴山迥首望如別故鄉〈一作關〉人〈往年累登峴亭〉
　　浦煙含〈一作函〉夜色〈一作寒夜永〉冷日轉秋旻自有沈碑在〈一作石〉清光不照人
　　楚㟁雲空合楚城人不來祇今誰善舞莫恨廢草〈一作發陽〉臺
　　行背青山郭吟當白露秋風流無屈宋空詠古荊州晩來漁父喜網〈一作罾〉重欲收遲恐有長江使金錢願贖龜
　　去指龍沙路徒懸象闕〈一作魏〉心夜涼無逺夢不為偶聞砧
　　霧雲踈有葉雨浪細無花〈一作聲〉穏放扁舟去江天自有涯〈一作程〉
　　好日當〈一作長〉秋半層波動旅腸巳行千里外誰與共秋光
　　潤色非東里官曹更〈一作吏〉建章宦遊難自定來喚櫂船郎
　　夜江清未曉徒惜月光〈一作先〉沉不是因行樂堪傷老大心
　　翳日多喬木維舟取束薪靜聽江叟語盡〈一作俱〉是厭兵人
　　箭漏日初短汀煙草未〈一作木〉衰雨餘〈一作㣲〉雖更緑不是採蘋時
　　山雨〈一作水〉夜來漲喜魚〈一作雨〉跳滿江㟁沙平欲盡垂蓼入船窗
　　渚邊新鴈下舟上獨淒涼俱是南來客憐君綴一行雲宻連江暗風斜著物鳴一杯真戰將笑爾作愁兵栁拂斜開〈一作陽〉路籬邊數戸村可能還有意不掩向江門
　　不識相如〈一作桓公〉渴徒吟子美詩江清惟獨看心外更〈一作有〉誰知
　　牽路沿〈一作縁〉江狹沙崩㟁不平盡知行處險誰肯載時輕
　　憔悴異靈均非讒作逐臣如逢漁父問未是獨醒人水含秋夜靜雲帶夕陽髙詩癖非吾病何妨吮短毫帶〈一作登〉舟維〈一作非〉古㟁還似阻西陵箕伯無多怒回頭詎不能
　　秋雲久無雨江燕社猶飛卻笑舟中客今年未得歸帆翅初張處雲鵬怒翼同莫愁千里路自有到來風佳節雖逢菊浮生正似〈一作是〉萍故山何處望荒㟁小長亭
　　月下江流靜村荒人語稀鷺鴛雖有伴仍〈一作乃〉共影雙飛
　　斗轉月未落舟行夜巳深有村知不逺風便數聲砧櫂驚沙鳥迅飛濺夕陽波不顧魚多處應防一目羅行到楚江㟁蒼茫人正迷秖如秦塞逺格磔鷓鴣啼漸覺江天逺難逢故國書可能無往事空食鼎中魚㟁草連荒色村聲樂稔年晩晴貪〈一作初〉穫稻閒卻採菱〈一作蓮〉船
　　灘淺多〈一作爭〉遊鷺江清易見魚怪來吟未足秋物欠紅蕖
　　蛩響依沙草螢飛透水煙夜涼誰詠史空泊運租船睡穏葉舟輕風微浪不驚人居〈一作任君〉蘆葦㟁終夜動秋聲
　　自念〈一作守〉平生意曾期一郡符可〈一作豈〉知因謫宦斑鬢入江湖
　　水天涼夜月不是少〈一作惜〉清光好景〈一作物〉隨人物〈一作祕〉秦淮憶建康
　　古來多思客揺落恨江潭今日秋風至蕭踈過〈一作獨〉沔南
　　映竹疑村好穿蘆覺渚幽漸安無曠土薑芋當農收煙渚復煙渚畫屏休〈一作還〉畫屏引愁天末去數㸃暮山青
　　秋風動客心寂寂不成吟飛上危檣立鶯啼報好音〈一作啼鳥不知音〉
　　見底髙秋水開懐萬里天旅吟還有伴沙栁數枝蟬九日自佳節扁舟無一杯曹園舊罇酒戲馬憶髙臺兵火有餘燼貧村纔數家無人爭曉渡殘月下寒沙渚禽菱芡足不向稻粱爭靜宿涼灣月應無失侶聲輕雲未撲〈一作䕶〉霜樹杪橘初黃行〈一作信〉是知名物過風過水香
　　土曠深耕少江平逺釣多平生皆棄本金革竟如何海月非常物等閑不可尋披沙應有地淺處定無金風晩冷颼颼蘆花巳白頭舊來紅葉寺堪憶玉京秋𣺌𣺌望天涯清漣浸赤霞難逢星漢使烏鵲日乘槎風好來無陣雲開〈一作閑〉去有蹤釣歌無逺近應喜罷艨艟
　　呉疆連楚甸楚俗異呉鄉漫把罇中物無人啄蟹黃〈一作匡〉
　　㟁緑野煙逺江紅斜照微撐開小漁艇應到月明歸雨餘江始漲漾漾見流薪曽歎河〈一作溝〉中木斯言憶古人
　　垂露〈一作墜露〉晩猶濃〈一作露墜日猶紅〉清〈一作秋〉風〈一作花〉不易逢渉江雖巳晩髙樹搴〈一作攀〉芙蓉
　　乘〈一作葉〉舟維夏口煙野獨行時不見頭陀寺空懐幼婦碑
　　晩泊武昌㟁津亭踈栁風數株曽手植好事憶陶公舟航依浦定星斗滿江寒若比〈一作此〉陰霾日何妨〈一作方〉夜未闌
　　近戍離金落孤岑望火門惟將知命意瀟灑向乾坤叢菊生隄上此花長後時有人還採掇何必在〈一作及〉春期
　　景夕〈一作夕景〉殘霞落秋寒細雨晴短纓何用濯舟在月中行
　　堤〈一作垠〉壊漏〈一作滿〉江水地㘭成野塘晩荷人不折留取〈一作此〉作秋香
　　左〈一作失〉宦終何路攄懐亦自寛擘牋嘲白鷺無意喻梟鸞
　　樓空人不歸雲白去時衣黃鶴無心下長應笑令威白帝朝驚浪陽臺暮映雲等閑生險易世路秖如君櫓〈一作盧〉慢生輕浪帆虛帶白雲客船雖狹小容得瘦〈一作庾〉將軍〈晉冠軍將軍栁遐免官桓溫怪其瘦答雲不能不恨於破甑〉
　　靜看秋江水風㣲浪漸平人間馳競處塵土自波成風借〈一作勁〉帆方疾風回櫂卻遲較量人世事不校一毫釐
　　咫尺愁風雨匡廬不可登秖疑雲〈一作香〉霧窟猶有六朝僧
　　江草何多思冬青尚滿洲誰能驚鵩鳥作賦為沙鷗幸有煙波興寜辭筆硯勞縁情無怨刺卻似反離騷沙上獨行時髙吟〈一作吟情〉到楚詞難將垂㟁蓼盈〈一作應〉把當江蘺
　　秋寒鷹隼健逐雀下雲空知是江湖客〈一作闊〉無心擊塞鴻
　　幽懐念煙水長恨隔龍沙今日滕王閣分明見落霞江流何𣺌𣺌懐古獨依依漁父非賢者蘆中但有磯風雨正甘寢雲霓忽曉晴放歌雖〈一作須〉自遣一嵗又崢嶸
　　幽思正遲遲沙邊濯弄時自憐非博物猶未識鳬葵曽有煙波客能歌西塞山落花惟待月一釣紫菱灣千頃水紋細一拳嵐影孤君山寒樹緑曽過洞庭湖光闊重湖水低斜逺鴈行未曾無興詠多謝沈東陽晚菊繞江壘忽如開古屏莫言時節過白日有餘馨日落長亭晚山門歩障青可憐無酒分處處〈一作更祝〉有旗亭〈一作星〉
　　逺㟁無行樹經霜有伴〈一作半〉紅停船搜〈一作披〉好句題葉贈江楓
　　身世比行舟無風亦暫休敢言終破浪惟願穏乘流數畞蒼苔石煙濛鶴卵洲定因詞客遇〈一作過〉名字始風流
　　興閒停桂楫路好過松門不負佳山水還開酒一樽短檝休敲桂孤根自駐萍自憐非劒氣空向斗牛星髙浪如銀屋江風一發時筆端降太白才大語終奇細竹漁家路晴陽看結罾喜來邀客坐分與折腰菱平湖五百里江水想通波不奈扁舟去其如決計何數逢〈一作峰〉雲斷處去㟁映髙山身到章江日應猶〈一作猶應〉未得閒
　　一灣斜照水三版順風船未敢相邀釣勞生只自憐江雨正霏㣲江村晚渡稀何曾妨釣艇更待得魚歸新野舊樓名潯陽勝賞情照人長一色江月共淒清願飲西江水那吟北渚愁莫敎留滯跡逺比蔡昭侯湖口分江水東流獨有情常〈一作當〉時好風物誰伴謝〈一作為伴〉宣城
　　潯陽江畔菊應似古來秋為問幽棲客吟時得酒不髙峯有佳號千尺倚寒風〈一作松〉若使爐煙在猶應為上公
　　萬木巳清霜江邊村事忙故溪黃稻熟一夜㝱〈一作甕〉中香
　　楚水苦縈回征帆落又開可縁非直路卻有好風來逺謫嵗時宴暮江風雨寒仍愁繫舟處驚夢近長灘
　　春恨三首
　　負罪將軍在北朝秦淮芳草緑迢迢髙臺愛妾魂銷盡始得丘遲為一招
　　久戍臨洮報未歸篋香銷盡別時衣身輕願比蘭堦蝶〈一作葉〉萬里還尋塞草飛
　　永巷頻聞小苑遊舊恩如淚亦難收君前願報新顔色團扇須防白露秋
　　蜀國偶題
　　忽憶明皇西幸時暗傷潛恨竟誰知佩蘭應語宮臣道莫向金盤進荔枝
　　未展芭蕉
　　冷燭無煙緑蠟乾芳心猶巻怯春寒一緘書劄藏何事㑹被東風暗拆看
　　同程九早入中書〈一作錢起詩〉
　　漢家賢相重英奇蟠木何材也見知不意雲霄能自致空驚鵷鷺忽相隨臘雪初明柏子殿春光欲上萬年枝獨慚皇鑒明如日未厭春〈一作螢〉光向玉墀








　　御定全唐詩巻七百十二
　　欽定四庫全書
　　御定全唐詩巻七百十三
　　喻坦之
　　喻坦之與許棠張喬鄭谷張蠙等同時號十哲詩一巻
　　陳情獻中丞
　　孤拙竟何營徒希折桂名始終誰肯薦得失自難明貢乏雄文獻歸無瘠土耕滄江長發夢紫陌久慙行意縱求知切才惟懼鑒精五言非琢玉十載看遷鶯取進心甘鈍傷嗟骨每驚塵襟痕積淚客鬢白新莖顧盼身堪教吹噓羽覺生依門情轉切荷德力須傾奬善猶憐貢垂恩必不輕從茲便提挈雲路自生榮
　　長安雪後
　　碧落雲收盡天涯雪霽時草開當井地樹折帶巢枝野渡滋寒麥髙泉漲禁池遙分丹闕出迥對上林宜宿片攀簷取凝花就砌窺氣凌禽翅束凍入馬蹄危北想連
　　沙漠南思極海涯冷光兼素彩向暮朔風吹
　　送友人遊東川
　　食盡須分散將行㡬願留春兼三月閏人擬半年遊風俗同呉地山川擁梓州思君登棧道猨嘯始應愁
　　題樟亭驛樓
　　危檻倚山城風帆檻外行日生滄海赤潮落浙江清秋晚遙峰出沙乾細草平西陵煙樹色長見伍員情
　　大梁送友人東遊
　　自古東西路舟車此地分河聲梁苑夜草色楚田曛鴈巳多南去蟬猶在此聞聖朝無諫獵何計謁明君
　　送友人遊蜀
　　為儒早得名為客不憂程春盡離丹闕花繁到錦城雪消巴水漲日上劍關明預想迴來樹秋蟬巳數聲
　　留別友人書齋
　　相見不相暌一留日巳西軒涼庭木大巷僻鳥巢低背俗修琴譜思家話藥畦卜鄰期太華同上上方梯
　　題耿處士林亭
　　身向閒中老生涯本豁然草堂山水下漁艇鳥花邊窺井猨兼鹿啼林鳥雜蟬何時人事了依此亦髙眠
　　商於逢友人
　　行役何時了年年骨肉分春風來漢棹雪路入商雲水險溪難定林寒鳥異羣相逢聊坐石啼狖語中聞
　　灞上逢故人
　　花落杏園枝驅車問路岐人情誰可㑹身事自堪疑嶽雨狂雷送溪槎漲水吹家山如此景㡬處不相隨
　　發浙江
　　島嶼遍含煙煙中濟大川山城猶轉漏沙浦巳揺船海曙霞浮日江遙水合天此時空濶思翻想渉窮邊
　　晚泊旴𣅿
　　廣葦夾深流蕭蕭到海秋宿船橫月浦驚鳥遶霜洲雲濕淮南樹笳清泗水樓徒懸鄉國思羇跡尚東游
　　歸江南
　　歸日值江春看花過楚津草晴蟲網遍沙曉浪痕新蓮葉初浮水鷗雛巳狎人漁心慙未遂空厭路岐塵
　　代北言懐
　　困馬榆關北那堪落景催路行沙不絶風與雪兼來草得春猶白鴻侵夏始迴行人莫逺入戍角有餘哀
　　春遊曲江
　　誤入杏花塵晴江一看春菰蒲雖似越骨肉且非秦曲岸藏翹鷺垂楊拂躍鱗徒憐汀草色未是醉眠人
　　和范秘書宿省中作
　　清省宜寒夜仙才稱獨吟鐘來宮轉漏月過閤移隂鶴避燈前盡芸髙幄外深想知因此興暫動憶山心
　　寄華陰姚少府
　　泰華當公署為官興可知硯和青靄凍簾對白雲垂峻掌光浮日危蓮影入池料於三考內應惜德音移
　　晩泊富春寄友人
　　江鐘寒夕微江鳥望巢飛木落山城出潮生海棹歸獨吟霜島月誰寄雪天衣此別三千里關西信更稀














　　御定全唐詩巻七百十三
　　欽定四庫全書
　　御定全唐詩巻七百十四
　　崔道融
　　崔道融荊州人以徴辟為永嘉令累官右補闕避地入閩申唐詩三巻東浮集九巻今編詩一巻梅花
　　數蕚初含雪孤標畫本難香中別有韻清極不知寒橫笛和愁聽斜枝倚病看朔風如解意容易莫摧殘
　　銅雀妓二首
　　嚴妝垂玉筯妙舞對清風無復君王顧春來起漸慵歌咽新翻曲香銷舊賜衣陵園春〈一作風〉雨暗不見六龍歸
　　春閨二首
　　寒食月明雨落花香滿泥佳人持錦字無雁寄遼西欲剪宜春字春寒入剪刀遼陽在何處莫望寄征袍
　　訪僧不遇
　　尋僧巳寂莫林下鎻山房松竹雖無語牽衣借晩涼
　　田上
　　雨足髙田白披蓑半夜耕人牛力俱盡東方殊未明
　　月夕
　　月上隨人意人閒月更清朱樓髙百尺不見到天明
　　槿花
　　槿花不見夕一日一回新東風吹桃李須到明年春
　　西施灘
　　宰嚭亡呉國西施䧟惡名浣紗春水急似有不平聲
　　江上逢故人
　　故里琴樽侶相逢近臘梅江村買一醉破淚卻成咍
　　牧豎
　　牧豎持蓑笠逢人氣傲然臥牛吹短笛耕卻傍溪田
　　過農家
　　欲羨農家子秋新看刈禾蘇秦無負郭六印又如何
　　江夕
　　江心秋月白起柁信潮行蛟龍化為人半夜吹笛聲
　　春墅
　　蛙聲近過社農事忽巳忙鄰婦餉田歸不見百花芳
　　江村
　　日暮片帆落江村如有情獨對沙上月滿船人睡聲
　　擬樂府子夜四時歌四首
　　呉子愛桃李月色不到地明朝欲看花六宮人不睡涼軒待月生暗裏螢飛出低迴不稱意蛙鳴亂清瑟月色明如晝蟲聲入戸多狂夫自不歸滿地無天河銀缸照殘夢零淚霑粉臆洞房猶自寒何況關山北
　　寄人二首
　　花上斷續雨江頭來去風相思春欲盡未遣酒尊空澹澹長江水悠悠逺客情落花相與恨到地一無聲
　　江鷗
　　白鳥波上棲見人懶飛起為有求魚心不是戀江水
　　春晩
　　三月寒食時日色濃於酒落盡𡓜頭花鶯聲隔原栁
　　漢宮詞
　　獨詔胡衣出天花落殿堂他人不敢妬垂淚向君王
　　旅行
　　少壯經勤苦衰年始浪遊誰憐不龜手他處卻封侯
　　班媫妤
　　寵極辭同輦恩深棄後宮自題秋扇後不敢怨春風
　　元日有題
　　十載元正酒相歡意轉深自量麋鹿分只合在山林
　　古樹
　　古樹春風入陽和力太遲莫言生意盡更引萬年枝
　　春題二首
　　青春未得意見花卻如讐路逢白靣郎醉插花滿頭滿眼桃李花愁人如不見別有惜花人東風莫吹散
　　長安春
　　長安牡丹開繡轂輾晴雷若使花長在人應看不回
　　病起二首
　　病起春巳晩曳笻傷緑苔強攀庭樹枝喚作花未開病起遶庭除春泥粘屐齒如從萬里來骨肉滿靣喜
　　峽路
　　清猨啼不住白水下來新八月莫為客夜長愁殺人
　　長門怨
　　長門春欲盡明月照花枝買得相如賦君恩不可移
　　月夕有懐
　　圓光照一海逺客在孤舟相憶無期見中宵獨上樓
　　夜泊九江
　　夜泊江門外歡聲月裏〈一作下〉樓明朝歸去路猶隔洞庭秋
　　寒食夜
　　滿地梨花白風吹碎月明大家寒食夜獨貯望鄉情
　　歸燕
　　海燕頻來去西人獨滯留天邊又相送腸斷故園秋
　　長安春
　　珠箔映髙栁美人紅袖垂忽聞半天語不見上樓時
　　鑾駕東回
　　兩川花捧御衣香萬嵗山呼輦路長天子還從馬嵬過別無惆悵似明皇
　　釣魚
　　閒釣江魚不釣名瓦甌斟酒暮山青醉頭倒向蘆花裏卻笑無端犯客星
　　西施
　　薴蘿山下如花女占得姑蘇臺上春一笑不能亡敵國五湖何處有功臣
　　馬嵬
　　萬乘淒涼蜀路歸眼前朱翠與心違重華不是風流主湘水猶傳泣二妃
　　羯鼔
　　華清宮裏打撩聲供奉絲簧束手聽寂莫鑾輿斜谷裏是誰翻得雨淋鈴
　　寄李左司〈一本下有五季在臺四字〉
　　柏臺蘭省共清風鳴玉朝聨夜被同肯信人間有兄弟一生長在別離中
　　梅
　　溪上寒梅初滿枝夜來霜月透芳菲清光寂莫思無盡應待琴尊與解圍
　　天台陳逸人
　　絶粒空山秋復春欲看滄海化成塵近拋三井更深去不怕虎狼唯怕人
　　雪竇禪師
　　雪竇峰前一派懸雪竇五月無炎天客塵半日洗欲盡師到白頭林下禪
　　溪上遇雨二首
　　回塘雨腳如繰絲野禽不起沈魚飛耕蓑釣笠取未暇秋田有望從淋漓
　　坐看黑雲銜猛雨噴灑前山此獨晴忽驚雲雨在頭上卻是山前晚照明
　　長門怨
　　長門花泣一枝春爭奈君恩別處新錯把黃金買詞賦相如自是薄情人
　　秋夕
　　自憐三十未西遊傍水尋山過卻秋一夜雨聲多少事不思量〈一作也〉盡到心頭
　　過隆中
　　𤣥德蒼黃起臥龍鼎分天下一言中可憐蜀國關張後不見商量徐庶功
　　關下
　　百二山河壯帝畿關門何事更開遲應從漏卻田文後每度聞雞不免疑
　　寒食客中有懐
　　江上聞鶯禁火時百花開盡栁依依故園兄弟別來久應到清明猶望歸
　　溪夜
　　積雪消來溪水寛滿樓明月碎琅玕漁人拋得釣筒盡卻放輕舟下急灘
　　山居臥疾廣利大師見訪
　　桐谷孫枝巳上野人猶臥白雲邊九天飛錫應相誚三到行朝二十年
　　村墅
　　正月二月村墅閒餘糧未乏人心寛南鄰雨中揭屋笑酒熟數家來相看
　　悲李拾遺二首
　　故友從來匪石心諫多難得主恩深行朝半夜煙塵起曉殿吁嗟一鏡沈
　　天涯時有北來塵因話它人及故人也是先皇能罪巳殿前頻得觸龍鱗
　　題李將軍傳
　　猨臂將軍去似飛彎弓百歩虜無遺漢文自與封侯得何必傷嗟不遇時
　　酒醒
　　酒醒撥剔殘灰火多少淒涼在此中爐畔自斟還自醉打窗深夜雪兼風
　　郊居友人相訪
　　柴門深掩古城秋背郭縁溪一徑幽不有小園新竹色君來那肯暫淹留
　　鏡湖雪霽貽方干
　　天外曉嵐和雪望月中歸棹帶冰行相逢半醉吟詩苦應抵寒猨褭樹聲
　　秋霽
　　雨霽長空蕩滌清逺山初出未知名夜來江上如鉤月時有驚魚擲浪聲
　　謝朱常侍寄貺蜀茶剡紙二首
　　瑟瑟香塵瑟瑟泉驚風驟雨起爐煙一甌解卻山中醉便覺身輕欲上天
　　百幅輕明雪未融薛家凡紙漫深紅不應㸃染閒言語留記將軍葢世功
　　讀杜紫㣲集
　　紫㣲才調復知兵長覺風雷筆下生還有枉拋心力處多於五栁賦閒情
　　寓題
　　海上乘查便合仙若無仙骨未如船人間亦有支機石虛被聲名到洞天
　　寓吟集
　　陶集篇篇皆有酒崔詩句句不無杯醉來巳共身安約譲卻詩人作酒魁
　　溪居即事
　　籬外誰家不繫船春風吹入釣魚灣小童疑是有村客急向柴門去卻關
　　雞
　　買得晨雞共雞語常時不用等閒鳴深山月黑風雨夜欲近曉天啼一聲
　　獻浙東栁大夫
　　屬城甘雨幾經春聖主全分付越人俗眼不知青瑣貴江頭爭看碧油新
　　楊栁枝詞
　　霧撚煙搓一索春年年長似染來新應須喚作風流線繋得東西南北人
　　楚懐王
　　宮花一朶掌中開緩急翻為敵國媒六里江山天下笑張儀容易去還來
　　對早梅寄友人二首
　　憶得前年君寄詩海邊三見早梅詞與君猶是海邊客又見早梅花發時
　　憶得去年有遺恨花前未醉到無花清芳一夜月通白先脫寒衣送酒家
　　句
　　萬里一㸃白長空鳥不飛〈邊庭雪見詩格〉　如今卻羨相如富猶有人間四壁居〈見楊萬里詩話〉












　　御定全唐詩巻七百十四
　　欽定四庫全書
　　御定全唐詩巻七百十五
　　盧延讓
　　盧延讓字子善范陽人光化九年進士第朗陵雷滿辟從事滿敗歸王建授水部員外郎累遷給事中終刑部侍郎詩一巻今存十首
　　苦吟
　　莫話詩中事詩中難更無吟安一箇字撚斷數莖鬚險覓天應悶狂搜海亦枯不同文賦易為著者之乎
　　雪
　　瑞雪落紛華隨風一向斜地平鋪作月天迥撒成花客滿燒煙舎牛牽賣炭車吾皇憂挾纊猶自問君家
　　松寺
　　山寺取涼當夏夜共僧蹲坐石堦前兩三條電欲為雨七八箇星猶在天衣汗稍停牀上扇茶香時撥澗中泉通宵聴論蓮華義不藉松窗一覺眠
　　贈僧
　　浮世浮華一斷空偶拋煩惱到蓮宮髙僧解語牙無水老鶴能飛骨有風野色吟餘生竹外山隂坐久入池中禪師莫問求名苦滋味過於食蓼蟲
　　逢友人赴闕
　　正當天下待雍熙丹詔徵來早為遲倚馬才髙猶愛藝問牛心在肯容私吏開黃閣排班處民擁青門看入時卻笑郡人留不得感㤙唯擬立生祠
　　哭李郢端公
　　軍門半掩槐花宅毎過猶聞哭臨聲北固暴亡兼在路東都權𦵏未歸塋漸窮老僕慵看馬著慘佳人暗理箏詩侶酒徒消㪚盡一場春夢越王城
　　謝楊尚書惠櫻桃
　　滿合虛紅怕動揺尚書知重賜櫻桃揉藍尚帶新鮮葉潑血猶殘舊折條萬顆真珠輕觸破一團甘露軟含消春來老病尤珍荷併食中腸似火燒
　　寒食日戲贈李侍御
　　十二街如市紅塵咽不開灑蹄驄馬汗沒處看花來
　　樊川寒食二首
　　寒食權豪盡出行一川如畫雨初晴誰家絡絡遊春盛擔入花間軋軋聲
　　鞍馬和花總是塵歌聲處處有佳人五陵年少麤於事栲栳量金買斷春
　　句
　　只訛㱔子縁應耗沒多光〈八月十六夜〉　臂鷹健卒懸氊㡌騎馬佳人巻畫衫〈送周太保赴浙西〉　每過私第邀看鶴長著公裳送上驢〈寄友〉　名帋毛生五門下家僮骨立六街中〈旅舎言懐〉　雲間鬧鐸騾駝至雪裏殘骸虎拽來〈蜀路〉　樹上諮諏批頰鳥窗間壁駮叩頭蟲〈冬夜〉　莫欺零落殘牙齒曽吃紅綾餅餤來　渡水蹇驢雙耳直避風羸僕一肩髙〈雪〉　髙據襄陽播盛名問人人道是詩星〈弔孟浩然以上並見海録碎事〉　涼雨打低殘菡蓞急風吹㪚小蜻蜓〈見錦繡萬花谷〉裵皡
　　裵皡字司東河東人光化中進士第歴事梁唐晉官至尚書左僕射詩一首
　　示門生馬侍郎𦙍孫
　　宦途最重是文衡天與愚夫著盛名三主禮闈年八十門生門下見門生
　　王希羽〈一作王羽〉
　　王希羽池州人天復元年登進士第授秘書省正字後與楊䕫康駢客於田頵詩一巻今存一首
　　贈杜荀鶴
　　金榜曉懸生世日玉書潛記上升時九華山色髙千尺未必髙於第八枝
　　柯崇〈一作宗〉
　　柯崇閩人天復元年進士第授太子校書詩二首
　　宮怨二首
　　塵滿金爐不炷香黃昏獨自立重廊笙歌何處承恩寵一一隨風入上陽
　　長門槐柳半蕭踈玉輦沈思恨有餘紅淚漸消傾國態黃金誰為達相如
　　劉象
　　劉象京兆人天復元年登第詩十首
　　早春池亭獨游三首
　　春意送殘臘春晴融小洲蒲茸纔簇岸栁頰巳遮樓便有杯觴興可攄羈旅愁鳧鷖亦相狎盡日戲清流清流環緑篠清景媚虹橋鶯刷初遷羽莎拳擬拆苖細沙擢暖岸淑景動和飇倍憶同袍侶相歡倒一瓢一瓢歡自足一日興偏多幽意人先賞踈叢蝶未過知音新句苦窺沼醉顔酡萬慮從相擬今朝欲奈何
　　鷺鷥
　　潔白孤髙生不同頂絲清軟冷揺風窺魚翹立荷香裏慕侶低翻栁影中幾日下朝辭紫閣多時凝目向晴空摩霄志在潛修羽㑹接鸞凰別葦叢kao
　　春夜二首
　　幾處兵戈阻路岐憶山心切與山違時難何處披懐抱日日日斜空醉歸
　　一別杜陵歸未期秪憑魂夢接親知近來欲睡兼難睡夜夜夜深聞子規
　　曉登迎春閣
　　未櫛憑欄眺錦城煙籠萬井二江明香風滿閣花盈戶〈一作滿樹〉樹樹樹梢啼曉鶯
　　詠仙掌
　　萬古亭亭倚碧霄不成擎亦不成招何如掬取天〈一作蓮〉池水灑向人間救旱苖
　　郪中感舊
　　頃年曽住此中來今日重遊事可哀憶得幾家歡宴處家家家業盡成灰
　　白髭
　　到處逢人求至藥幾回染了又成絲素絲易染髭難染墨翟當時合泣髭
　　沈顔
　　沈顔字可鑄吳郡人天復初登進士第授校書郎入吳仕至翰林學士知制誥陵陽集五巻今存詩二首
　　題縣令范傳真化洽亭
　　前有淺山屹然如屏後有卑嶺繚然如城跨池左右足以建亭斯亭何名化洽而成
　　書懐寄友人
　　江湖勞遍尋秪自長愁襟到處慵開口何人可話心登樓得句遠望月抒情深卻憶山齋後猨聲相伴吟楊凝式
　　楊凝式字景度宰相渉之子昭宗朝登進士第歴事唐晉漢周官至太子太保詩三首
　　題壁
　　院似禪心靜花如覺性圓自然知了義爭肯學神仙
　　贈張全義
　　洛陽風景實堪哀昔日曽為瓦子堆不是我公重葺理至今猶是一堆灰
　　題懷素酒狂帖後
　　十年揮素學臨池始識王公學衛非草聖未須因酒發筆端應解化龍飛
　　句
　　押引蝗蟲到洛京合消郡守逺相迎〈歸洛寄尹張從恩時蝗適至〉到此今經三紀春〈洛陽　並見紀聞〉
　　李琪
　　李琪字台秀燉煌人昭宗時舉進士累官殿中侍御史入梁為翰林學士末帝時拜門下平章事唐明宗朝位至太子少傅集十巻今存詩二首
　　奉試詔用拓拔思㳟為京北收復都統〈一作聞詔作〉
　　飛騎經巴棧鴻恩及夏臺將從天上去人自日邉來此處金門遠何時玉輦廻早平闗右賊莫待詔書催
　　題廣愛寺楞伽山
　　善髙天外遠方丈海中遙自有山神䕶應無刧火燒壞文侵古壁飛劍出寒霄何似蒼蒼色嚴妝十七朝
　　句
　　哀痛不下詔登封誰上書〈僖宗幸蜀詠〉
　　劉崇龜
　　劉崇龜滑州人擢進士第大順中終清海軍節度嶺南東道觀察使詩一首
　　寄桂帥
　　碧幢仁施合洪鈞桂樹林前倍得春莫戀此時好風景磻溪不是釣漁人
　　劉崇魯
　　劉崇魯字郊文崇龜弟也擢進士第景福中官水部郎中知制誥坐崔昭緯黨貶崖州司戶詩一首
　　席上吟
　　南行忽見李深之手舞如蜚令不疑任有風流兼蘊藉天生不似鄭都知
　　孫定
　　孫定字志元涪州大戎之族子景福中應舉無成詩一首
　　寄孫儲〈一作下第醉中寄儲〉
　　行行血淚灑塵襟事逐東流渭水深秋跨蹇驢風尚𦂳靜投孤店日初沈一枝猶掛東堂夢千里空馳北巷心明月悲歌又前去滿城煙樹噪春禽
　　許晝
　　許晝睢陽人天復四年及第詩二首
　　江南行
　　江南瀟灑地本自與君宜固節還同我虛心欲待誰澗泉傍借響山木共含滋粉膩蟲難篆叢踈鳥易窺盡應逢野渡中忽見村祠葉掃秋空靜根橫古塹危影迷寒靄裏聲出夜風時客棹深深過人家遠遠移游邉曽結念到此數題詩莫恨成龍晚成龍㑹有期
　　中秋月
　　應是蟾宮別有情毎逢秋半倍澄清清光不向此中見白髪爭教何處生閑地占將真可惜幽窗分得始為明殷勤好長來年桂莫遣平人道不平
　　薛凖
　　薛凖員外郎天復中卒詩一首
　　臨終詩
　　舊國深恩不易酬又離繼母出他州誰知天怒無因息積媿終身乞速休
　　裵諧
　　裵諧説之昆季也天祐三年登第終桂嶺攝令詩一首
　　觀修處士畫桃花圖歌
　　一從天寳王維死於今始遇修夫子能向鮫綃四幅中丹青暗與春爭工勾芒若見應羞殺暈緑勻紅漸分別堪憐彩筆似東風一朶一枝隨手發燕支乍溼如含露引得嬌鶯癡不去多少遊蜂盡日飛看遍花心求入處工夫妙麗實竒絶似對韶光好時節偏宜留著待深冬鋪向樓前殛霜雪
　　句
　　風囘山火斷朝落岸氷髙〈湘江吟〉　名終埋不得骨任朽何妨〈經杜甫墳見詩話總〉











　　御定全唐詩巻七百十五
<集部,總集類,御定全唐詩>
　　欽定四庫全書
　　御定全唐詩巻七百十六
　　曹松
　　曹松字夢徴舒州人學賈島為詩久困名場至天復初杜德祥主文放鬆及王希羽劉象柯崇鄭希顔等及第年皆七十餘時號五老榜授秘書省正字集三巻今編詩二巻
　　長安春日
　　浩浩看花晨六街揚遠塵塵中一丈日誰是晏眠人御栁舞〈一作垂〉着水野鸎啼破春徒雲多失意〈一作還楚計又作還楚客〉猶自惜離秦
　　慈恩寺貽楚霄上人
　　在秦生楚思波浪接禪闗塔礙髙林鳥窗開〈一作藏〉白日山樹隂移草上岸色透庭〈一作林〉間入〈一作樓〉內談經徹空攜講疏還
　　崇義里言懷
　　馬蹄京洛岐復此少閑時老積滄洲夢秋乖白閣期平生五字句一夕滿頭絲把向侯門去侯門未可知
　　僧院松
　　此木韻彌全秋霄學瑟絃空知百餘尺未定幾多年古甲磨雲拆孤根捉〈一作把〉地堅何當拋〈一作拖〉一幹作蓋道場前
　　貽世
　　富者非義取樸風爭肯還紅塵不待曉白首有誰閑淺度四溟水平看諸國山只消年作刼俱到總無間
　　南遊
　　直到〈一作道〉南箕下方諳漲海頭君恩過銅柱戎節限交州犀占花隂臥波衝瘴色流遠夷非〈一作君〉不樂自是北人愁
　　送胡〈一作王〉中丞使日東
　　辭天理玉簪指日使雞林猶有中華戀方同積浪深張帆度鯨口銜命見臣心渥澤遐宣後歸期抵萬金
　　哭陳陶處士
　　園裏先生塚鳥啼春更傷空餘八封樹尚對一茅堂白日埋杜甫皇天無耒陽如何稽古力報答甚茫茫
　　言懷
　　㝠心坐似癡寢食亦如遺為覓出人句秪求當路知豈能窮到老未信逹無時此道須天付三光幸不私
　　月
　　寥寥天地內〈一作外〉夜魄爽何輕頻見此輪滿即應華髪生不圓爭得破纔正又須傾人事還如此〈一作相似〉因知〈一作何〉倚伏情
　　答匡山僧贈楖栗杖
　　栗杖出匡頂百中無一枝雖因野僧得猶畏嶽神知畫月冷光在指雲秋片移宜留引蹇歩他日訪峨嵋
　　商山夜聞泉
　　瀉月聲不斷坐來心益閑無人知落處萬木冷空山遠憶雲容外幽疑石縫間那辭通曙聽明日〈一作月〉度藍關
　　書懷
　　黙黙守吾道望榮來替愁吟詩應有罪當路卻如讐陸海儻難溺九霄爭便休敢言名譽出天未白吾頭
　　道中〈第四句缺二字〉
　　出門嗟世路何日樸風歸是處太行險　　應解飛主人厚薄禮客子新故衣所以澆浮態多令行者違
　　夏雲
　　勢能成岳仞頃刻長崔嵬暝鳥飛不到野風吹得開一天分萬態立地看忘回欲結暑宵雨先聞江上雷
　　塞上行
　　上將擁黃鬚安西逐指呼離鄉俱少壯到磧減肌膚風雪夜防塞腥羶朝繫胡為君〈一作軍〉樂戰死誰喜作征夫
　　晨起
　　曉色教不睡巻簾清氣中林殘數枝月髪冷一梳風並鳥含〈一作聞〉鐘語欹荷隔霧空莫疑〈一作徒〉營白日道路本無窮
　　感世
　　觸目盡如幻幻中能幾時愁來捨行樂事去莫吞悲白髪不由巳黃金留待誰耕煙得銘誌翻為古人思
　　觀華夷圖
　　落筆勝縮地展圖當晏寜中華屬貴分逺裔占何星分寸辨諸岳斗升觀四溟長疑未到處一一似曽經
　　山中寒夜呈進士許棠
　　山寒〈一作中〉草堂暖寂夜有良朋讀易分髙燭煎茶取折冰庭垂河半角窗露月㣲稜俱入論〈一作詩〉心地爭無俗者憎
　　滕王閣春日晚眺
　　凌春帝子閣偶眺日移西浪勢平花塢帆隂上栁堤凝嵐藏宿翼疊鼓碎歸蹄只此長吟詠因髙思不迷
　　鍾陵野歩
　　岡扉聊自啟信歩出波邉野火風吹濶春冰鶴啄穿渚檣齊驛樹山鳥入公田未創孤雲勢空思白閣年
　　哭胡處士
　　故人江閣在重到事悠悠無爾向潭上為吾傾甕頭空餘赤楓葉墮落釣魚舟疑是沖虛去不為天地囚
　　青龍寺贈雲顥法師
　　紫檀衣且香春殿日尤長此地開新講何山鏁舊房僧名喧北闕師〈一作祖〉印續南方莫惜青蓮喻秦人聽未忘
　　薦福寺贈應制白公〈一作棲白太師〉
　　才於〈一作著〉紫檀衣明君寵顧時講昇髙座懶書答重臣遲瓶勢傾圓頂刀聲落碎髭還聞穿內去隨駕進新詩
　　觀山寺僧穿井
　　雲僧鑿山井寒碧在中庭況是分嵓眼同來下石瓶旁痕終變蘚圓影即澄星異夜天龍蟄應聞説葉經
　　送德光〈一作輝〉禪師〈重禮石霜長者〉
　　天涯縁事了又造石霜㣲不以千峰險唯將獨影歸有為嫌假佛無境是真機到後流沙錫何時更有飛
　　贈南陵李主簿
　　外邑官同隱寜勞短吏〈一作使〉趨看雲情自足愛酒逸應無簟席彈〈一作遺〉碁子衣裳惹印朱仍聞陂水近亦擬掉孤蒲
　　慈恩寺東樓
　　寺樓涼出竹非與曲江賒野火〈一作水〉流穿苑秦山疊入巴風梢〈一作容〉離衆葉岸角積虛沙此地鐘聲近令人思未〈一作海〉涯
　　古塜
　　代遠巳難問纍纍次古城民田侵不盡客路踏還平作穴蛇分蟄依岡鹿繞行唯應風雨夕鬼火出林明
　　訪山友
　　一逕通髙屋重雲翳兩原山寒初宿頂泉落未知根急雨洗荒壁驚風開靜門聼君吟廢夜苦卻建〈一作見〉溪猿
　　林下書懷寄建州李頻員外
　　一從書事嬾海上跡宜沉吾道不當路鄙人甘入林雲垂方覓鶴月濕始收琴水石南州好誰陪刻骨吟
　　猿
　　曽宿三巴路今來不願聼雲根啼片白峰頂擲尖青䕶果憎禽啄棲霜覷葉零唯應臥嵐客憐爾傍嵒扄
　　秋日送方干遊上元
　　天髙淮泗白料子趨修程汲水疑山動揚帆覺岸行雲離〈一作迷〉京口樹鷹〈一作岸〉入石頭城後夜分遙念諸峯霜露〈一作月霧又作霧露〉生
　　哭李頻員外〈時在建川〉
　　出麾臨建水下世在公堂苦集休開篋清資罷轉郎瘴中無子奠嶺外一妻孀定〈一作恐〉是浮香〈一作吟〉骨東歸就故鄉
　　山中言事
　　嵐靄潤窗櫺吟詩得冷癥教餐有效藥多媿獨行僧雲濕煎茶火冰封汲井䋲片扉深著掩經國自無能
　　送左恊律京西從事
　　辟書來幾日遂喜〈一作逐意〉就嘉招猶向風沙淺非於〈一作干〉甸服遙時平無探騎秋靜見盤鵰若遣關中使煩君問寂寥
　　望九華寄池陽太守
　　造化峯峯異宜教岳德謙靈蹤載籍古怪刅刺雲尖盤蹙陵陽壯孤標建鄴瞻霽餘堪洗目青出謝家簷
　　上廣州支使王拾遺
　　明時應不諫天幕稱仙才聘入闗中去人從帝側來詩窗盛島嶼檄盾照風雷幾度陪旄節營巡海色廻
　　題僧松禪〈一作題僧院松〉
　　空山澗畔枯松樹禪老堂頭甲乙身〈一作老對禪堂鱗甲身〉傳是昔朝僧種著下頭應有茯苓神
　　贈華隂李明府
　　佩墨縣兼清約闗西近城三峯豈不重厚地戴猶輕雪篠欹難直風泉噴易橫須知髙枕外長是勸民耕
　　送人庭鶴〈第三句缺一字〉
　　度嵗休籠閉身輕好羽儀白雲　是伴滄海得因誰唳起遺殘食盤餘在逈枝條風頻雨去只恐更相隨
　　信州聞通寺題僧砌下泉
　　細聲從嶠足〈一作落〉幽淡浸香墀此境未開日何人初見時耗痕延黒蘚淨罅吐㣲澌應有喬梢鶴下來當飲之
　　山中
　　此地似商嶺雲霞空徃還衰條難定鳥缺月易依山野色耕不盡溪容釣自閑分因多臥退百計少相闗
　　寄崇聖寺僧〈一作闗山寄詩贈清越〉
　　不醉長安〈一作秦中〉酒𠖇心只似師望山吟過日伴鶴立多時逺流聲細林寒緑色遲菴西蘿月夕重約語〈一作得話〉空期
　　金陵道中寄
　　忍苦待知音無時省廢吟始為分路客莫問向隅心嶠翠藏幽瀑枝風下曉禽憶君秋欲盡馬上秣陵砧
　　都門送許棠東歸〈一作送進士張喬〉
　　舊客東歸逺長安詩少朋去愁分磧鴈行計逐鄉僧華岳無時雪黃〈一作伊〉河漫處冰知辭國門路片席認西〈一作巴〉陵
　　送進士喻坦之遊太原
　　北鄙征難盡詩愁滿去程廢巢侵燒〈一作曉〉色荒〈一作孤〉塜入鋤聲逗野河流濁離雲磧日〈一作月〉明并州戎〈一作戍〉壘地〈一作暮〉角動引風生
　　九江暮春書事
　　楊栁城〈一作春〉初鏁輪蹄息去蹤〈一作歸愁不記重〉春流無舊岸夜色失諸峯影動漁邉火聲遲話〈一作語〉後鐘明朝迴去鴈誰向北郊逢
　　𠕂到洪州望西山〈松常棲此山〉
　　洪州向西顧不忍暫忘君記得瀑泉落省同幽鳥聞一迴經雨電長有剰風雲未定卻棲息前頭江海分
　　與胡汾坐月期貫休上人不至
　　掃庭秋漏滴接話貴忘眠靜夜人相語低枝鳥暗遷星圍南極定月照斷河連後㑹花宮子應開石上禪
　　贈胡處士
　　年光離岳色帶疾臥南原白日與無事俗人嗔閉門樵魚臨片〈一作岸〉水野鹿入荒園莫問榮華事清霜㸃髪根
　　鈆山寫懷
　　天涯兵火後風景畏臨門骨肉到時節團圓因夢魂池塘營水眼嶺嶠結花根耳縱聼歌吹中心不可論
　　書翠巖寺壁
　　何年話尊宿瞻禮此堂中入郭非無路歸林自學空濺瓶雲嶠水逆〈一作迸〉磬雪川風時説南廬事知師用意同
　　江西題東湖〈第二句缺二字第四句缺一字〉
　　鑿出江湖思涼多　　間無風觸㣲浪半日　秋山客袖沙光滿𦨣窗荻影閑時人見黃綬應笑狎鷗還
　　題湖南嶽麓寺
　　海雲山上寺每到每開襟萬木長不住細泉聽更深蜩沾髙雨斷鳥遇夕嵐沈此地良霄月秋懷隔楚砧
　　贈衡山麋明府
　　為縣瀟湘水門前樹配苔晚吟公籍少春醉積林開滌硯松香起擎茶岳影來任官當此境更莫夢天台
　　塞上
　　邉寒來所〈一作處〉濶今日復明朝河凌〈去聲〉堅通馬胡〈一作朝〉雲缺見鵰砂中程獨泣鄉外隱誰招廻首若〈一作苦〉經歳靈州生〈一作在〉栁條
　　送邵安石及第〈一作先輩〉歸連州覲省
　　及第兼歸覲宜忘渉驛勞青雲重〈一作具〉慶少白日一飛髙轉楚聞啼狖臨湘見疊濤海〈一作連〉陽沈飲罷〈一作徧〉何地佐旌旄
　　邉上送友人歸寜
　　鄉路穿京過〈一作口〉寜心去少同日斜㝷濶磧春盡逐歸鴻獨樹河聲外凝笳塞色中憐君到此處卻背老萊風
　　除夜
　　殘臘即又盡〈一作歴不足巻〉東風應漸〈一作還坐〉聞一宵猶幾許〈一作刻〉兩歳欲平分燎暗〈一作臘盡〉傾時斗春通綻處芬〈一作雲〉明朝遙捧〈一作把〉酒先合祝堯〈一作吾〉君
　　題甘露寺
　　香〈一作禪〉門接巨壘〈一作壑〉畫角間清鐘北固一何峭西僧多此〈一作未〉逢天垂無際海雲白久晴峰旦暮然燈外濤頭振蟄龍
　　貽住山僧
　　罷講廵巖塢無窮得野情臘髙猶伴鹿夏滿不歸城雲朶縁崖發峰隂截水清自然䨇洗耳唯任白毫生
　　題鶴鳴泉
　　仙鶴曽鳴處泉兼半井苔直峯拋影入片月瀉光來㶑灔侵顔冷深沉慰眼開何因值舟〈一作丹〉頂滿汲石瓶迴
　　弔賈島二首
　　先生不折桂謫去抱何寃巳𦵏離燕骨難招入劒魂旅墳低卻草稚子哭勝猿𠖇寞如搜句宜邀賀監論青斾低寒水清笳出曉風鳥來傷賈傅馬立𦵏滕公松柏青山上城池白日中一朝今古隔惟有月明同〈此首本集不載見唐詩類苑〉
　　憶江西〈一作南〉並悼亡友
　　前心奈兵阻悔作豫章分芳草未歸日故人多是墳帆行出岫雨馬踐過江雲此地一罇酒當時皆以文











　　御定全唐詩巻七百十六
　　欽定四庫全書
　　御定全唐詩巻七百十七
　　曹松
　　九江送方干歸鏡湖
　　一檣懸五兩此日動歸風客路拋湓口家林入鏡中譚
　　餘雲出嶠詠苦月欹空更若看鳷鵲〈一作遊支島〉何人夜坐同
　　廬山訪賈匡
　　西城疾病日此地少㝷君古跡春猶在遙泉夜盡聞片時三處雨九疊幾重雲到者皆忘寐精神與俗分
　　顧少府池上〈一作顧少府池亭葦〉
　　池上分行種公庭覺少塵根離潮水岸韻爽判曹人正午廻魚影方昬息鷺身無時不動詠滄島思方頻
　　喜友人歸上元別業
　　一檣千里外隱者興宜孤落日長邉海秋風滿故都掩闗苔色老盤逕葉聲枯匡岳來時過遲廻絶頂無
　　曲江暮春雪霽
　　霽動江池色春殘一去游菰風生馬足槐雪滴人頭北闕塵未起南山青欲流如何多別地卻得醉汀洲
　　立春日
　　春飲〈一作日〉一杯酒便吟春日詩木梢寒未覺地脈暖先知鳥囀星沈後山分雪薄時賞心無處説悵望曲江池〈一作寜無剪花手贈與最芳枝〉
　　宿溪僧院
　　年少雲溪裏禪心夜更閑煎茶留靜者靠月坐蒼山露白鐘㝷定螢多戶未闗嵩陽大〈一作有〉石室何日譯經還
　　石頭懷古
　　日月出又沒臺城空白雲雖寛百姓土漸缺六朝墳禾黍是亡國山河歸聖君松聲驟雨足幾寺晚鐘聞
　　浙右贈陸處士
　　靜節灌園餘得非成隱居長當庚子日獨拜五經書白浪吹亡國秋霜洗太虛門前是京口身外不營儲
　　哭胡處士
　　丘中久不起將謂詔書來及見凌雲說方知掩夜臺白衣歸北路元造亦遺才世上亡君後詩聲更大哉
　　贈餘干袁明府
　　一雨西城色〈一作城邑〉陶家心自清山銜中郭分雲巻下湖程公署聞流水人煙入廢城難忘楚盡處新有越吟生
　　贈雷鄉張明府
　　任官征戰後度日寄閑身封巻還髙客飛書問野人廢田教種糓生路遣㝷薪若起柴桑興無先漉酒中
　　岳陽晚泊
　　輕帆下濶流便泊此沙洲湖影撼山朶日陽燒野愁白波爭起倒青嶼或沈浮是際船中望東南仭仭〈一作萬里〉秋
　　覽春牓喜孫鄠成名
　　門外報春牓喜〈一作羨〉君天子知舊愁渾似雪見日總消時塔下牡丹氣江頭楊栁絲風光若有分無處不相宜
　　巳亥嵗二首〈僖宗廣明元年〉
　　澤國江山入戰圖生民何計樂樵蘓〈一作漁〉憑君莫話封侯事一將功成萬骨枯
　　傳聞〈一作波間〉一戰百神愁両岸彊兵過未休誰道滄江總無事近來長共血爭流
　　亂夜入洪州西山
　　寂寂隂溪水漱苔塵中將得苦吟來東峰道士如相問縣令〈一作尉〉而今不姓梅
　　送僧入廬山
　　若到江州二林寺遍遊應未出雲霞廬山瀑布三千仭畵破青霄始落斜
　　送僧入蜀過夏
　　師言結夏入巴𡶶雲水廽頭㡬萬〈一作凡㡬〉重五月峨眉須近火木皮領重〈一作領裏〉只如冬
　　江西逢僧省文
　　閩地髙僧楚地逄僧遊蠻錫掛埀松白雲逆性都無定纔出雙𡶶愛五峯
　　髙僧不負雪峯期卻伴青霞入翠㣲百〈一作七〉葉巖前霜欲䧏九枝松上鶴初歸風生碧澗魚龍躍威〈一作錫〉振金樓鷰雀飛想得白蓮花上月滿山猶帶舊光輝
　　水精念珠
　　等量紅縷貫晶熒盡道勻圓別未勝鑿斷玉潭盈尺水琢成金地兩條冰輪時秪恐星侵佛掛處常疑露滴僧幾度夜深㝷不著瑠璃為殿月為燈
　　南海旅次
　　憶歸休上越王臺歸思臨髙不易裁為客正當〈一作逢〉無鴈處故園誰道有書來城頭早角吹霜盡郭裏殘潮蕩〈一作帯〉月囘心似百花開未得年年爭發〈一作向〉被春催
　　春草
　　不獨滿池塘夢中佳句香春風有餘力引上古城牆
　　金谷園
　　當年歌舞時不説草離離今日歌舞盡滿園秋露垂
　　夏日東齋
　　三庚到秋伏偶來松檻立熱少清風多開門放山入
　　南朝
　　三籬〈一作離離〉蓋馳道風烈一無取時見牧牛童嗔牛喫禾黍
　　言懷
　　出山不得意謁帝值戈鋋豈料為文日翻成用武年
　　寒食日題杜鵑花
　　一朶又一朶併開寒食時誰家不禁火總在此花枝
　　鍾陵寒食日郊外閑游
　　可憐時節足風情杏子粥香如冷餳無奈春風輸舊火遍教人喚作山櫻
　　中秋對月
　　無雲世界秋三五共看蟾盤上海涯直到天頭天盡處不曽私照一人家
　　陪湖南李中丞宴隱溪〈璋〉
　　竹林啼鳥不知休〈一作秋〉羅列飛橋水亂流觸〈一作飄〉㪚栁絲囘玉勒約開蓮葉上蘭舟酒邉舊侶真何遜雲〈一作歌〉裏新聲是莫愁若值主人嫌晝短應陪秉燭夜深遊
　　別湖上主人
　　門繫釣舟雲滿岸借君幽致坐移旬湖村夜呌白蕪鴈菱市曉喧深浦人逺水日邉重作雪寒林燒後別生春不辭更住醒還醉太一東峯歸夢頻
　　贈廣宣大師
　　憶昔同游紫閣雲別來三十二囘春白頭相見雙林下猶是清朝未退人
　　鍾陵寒食日與同年裴顔李先輩鄭校書郊外閑游
　　寒節鍾陵香騎隨同年相命楚江湄雲間影過鞦韆女地上聲喧蹴踘兒何處寄煙歸草色誰家送火在花枝銀瓶冷酒皆傾盡半臥垂楊自不知
　　江外除夜
　　千門庭燎照樓臺總為年光急急催半夜臘因風巻去五更春被角吹來寜無好鳥思花發應有游魚待凍開不是多岐漸平穩誰能呼酒祝昭囘
　　七夕
　　牛女相期七夕秋相逢俱喜鵲橫流彤〈一作寒〉雲縹緲迴金輅明月嬋娟掛玉鉤燕〈一作翠〉羽幾曽添別恨花容終不更含羞更殘便是分襟處曉箭東來〈一作南〉射翠樓
　　羅浮山下書逸人壁
　　海上亭臺山下煙買時幽䆳不爭錢莫言白日催華髪自有丹砂駐少年漁釣未歸深竹裏琴壺猶戀落花邉可中更踐無人境知是羅浮第幾天
　　天台瀑布
　　萬仞得名雲瀑布逺看如織掛天台休疑寳尺難量度直恐金刀易剪裁噴向林梢成夏雪傾來石上作春雷欲知便是銀河水墮落人間合卻廻
　　桂江
　　未識佳人㝷桂水水雲先觧傍壺觴筍林次第添斑竹雛鳥參差䕶錦囊〈南中有錦囊鳥〉乳洞此時連越井石樓何日到僊鄉如飛似墮皆青壁畫手不強元化強
　　南海
　　傾騰界漢沃諸蠻立望何如〈一作如何〉畫此看無地不同方覺逺共天無別始知寛文魮隔霧朝含碧老蚌凌波夜吐丹萬狀千形皆得意長鯨獨自轉身難
　　洞庭湖
　　東西南北各連空波上惟留小朶峯長與岳陽翻鼓角不離雲夢轉魚龍吸廻日月過千頃鋪盡星河剰一重直到刼餘還作陸是時應有羽人逢
　　霍山〈在龍川縣〉
　　七千七百七十丈丈丈藤蘿勢入天未必展來空似翅不妨開去也成蓮〈一作西土文殊曽印跡大中皇帝舊參禪〉月將河漢分巖轉僧與龍蛇共窟眠直是畫工須閣筆況無名畫可流傳
　　巫峽
　　巫山蒼翠峽〈一作夾〉通津下有𠎣宮楚女真不逐彩雲歸碧落卻為暮雨撲行人年年舊事音容在日日誰家夢想頻應是荊山留不住至今猶得覩芳塵
　　送陳樵校書歸泉州
　　巨塔列名題詩心亦罕齊除官京下闕乞假海門西別席侵殘漏歸程避戰鼙闗遙秦鴈斷家近瘴雲低𠉀馬春風舘迎𦨣曉月溪帝京須早入莫被刺桐迷
　　贈鏡湖處士方干二首
　　包含教化剩搜羅句出東甌奈峭何世路不妨平處少才人唯是屈聲多雲來島上便幽石月到湖心忌白波後輩難為措機杼先生織字得龍梭
　　秪擬應星眠越絶唯將麗什當髙勲磨礱清濁人難㑹織絡虛無帝亦聞鳥道未知山足雨漁家巳沒鏡中雲他時莫為三徴起門外沙鷗解笑君
　　拜訪陸處士
　　萬巻書邉人半白𠕂來惟恐降𤣥纁性靈比鶴爭多少氣力登山較幾分吟鬢漸無前度漆寢衣猶有昨宵雲將知谷口耕煙者低視齊梁楚趙君
　　嶺南道中
　　百花成實未成歸未必歸心與志違但有壺觴資逸詠盡交風景入清機半川隂霧藏髙木一道晴蜺雜落暉遊子馬前芳草合鷓鴣啼歇又南飛
　　春日自吳門之陽羨道中書事
　　勝異恣遊應未遍路岐猶去幾時還浪花湖濶虹蜺斷栁線村深鳥雀閑千室綺羅浮畫檝兩川絲竹㑹茶山眼前便是神𠎣事何必須言洞府間
　　將入闗行次湘隂
　　背顧秦城在何處圖書作伴過湘東神鵶亂噪黃陵近𠉀鴈斜沈夢澤空打槳天連晴水白燒田雲隔夜山紅也知漸老巖棲穩爭奈文闈有至公
　　題昭州山寺常寂上人水閣
　　常寂常居常寂裏年年月月是空空堦前未放巖根斷屋下常教海眼通本為入來㝷佛窟不期行處踏龍宮他時憶著堪圖畫一朶雲山二水中
　　廣州貽匡緒法師
　　口宣㣲密不思議不是除貪即戒癡祗待外方緣了日爭看內殿詔來時週廻海樹侵階疾迢逓江潮應井遲必竟懶過髙坐寺未能全讓法雲師
　　贈道人
　　住山因以福為庭便向山中隱姓名閬苑駕將鵰羽去洞天贏得綠毛生日邉腸胃餐霞火月裏肌膚飲露英顧我從來斷浮濁擬驅雞犬上三清
　　送乞雨禪師臨遇南遊
　　活得枮樵耕者知廵方又欲向天涯珠穿閩國菩提子杖把靈峰楖栗枝春蘚任封降虎石夜雷從旁養龍池生緣在地南浮去自此孤雲不可期
　　南海陪鄭司空遊荔園
　　荔枝時節出旌斿南國名園盡興遊亂結羅紋照襟袖別含瓊露爽咽喉葉中新火欺寒食樹上丹砂勝錦州他日為霖不將去也須圖畫取風流
　　李郎中林亭
　　秪向砌邉流野水樽前上下看魚兒筍蹊巳長過人竹藤徑從添拂靣絲若許白猿垂近戶即無紅果壓低枝大才必擬逍遙去更遣何人佐盛時
　　夜飲
　　良宵公子宴蘭堂濃麝薫人獸吐香雲帶金龍銜畫燭星羅銀鳳瀉瓊滿屏珠樹開春景一曲歌聲繞翠梁席上未知簾幕曉青娥低語指東方
　　駙馬宅宴罷
　　粉牆殘月照宮祠宴闋銀瓶一半欹學語鸎兒飛未穩放身斜墜綠楊枝
　　弔建州李員外
　　銘旌歸故里猿鳥亦悽然已𦵏桐江月空廻建水𦨣客傳為郡日僧説讀書年恐有吟魂在深山古木邉
　　弔李翰林
　　李白雖然成異物逸名猶與萬方傳昔朝曽侍元宗側大夜應歸賀監邉山木易髙迷故壠國風長在見遺編投金渚畔春楊栁自此何人繫酒𦨣
　　山中
　　要路豪家非往還巖門先有不曽關衆心惟恐地無剰吾意亦憂天惜閑白練曳泉窗下石綘羅垂果枕前山樵夫豈解營生業貴欲自安麋鹿間
　　山寺引泉
　　劈碎琅玕意有餘細泉髙引入香廚山僧未肻言根本莫是銀〈一作秋〉河漏泄無
　　友人池上詠蘆〈第五句缺一字〉
　　秋聲誰種得蕭瑟在池欄葉澀棲蟬穩叢疎宿鷺難歛煙宜下　颯吹省先寒此物生蒼島令人憶釣竿
　　商山
　　垂白商於原下住兒孫共死一身忙木弓未得長離手猶與官家射麝香
　　荊南道中
　　十月荒郊雪氣催依稀愁色認陽臺遊秦分繫三條燭出楚心殊一寸灰髙栁莫遮寒月落空桑不放夜風廻如何住在猿聲裏卻被蟬吟引下來
　　武徳殿朝退望九衢春色
　　玉殿朝初退天街一看春南山初過雨北闕淨無塵夾道夭桃滿連溝御栁新蘇舒同舜澤煦嫗並堯仁佳氣浮軒蓋和風襲縉紳自茲憐萬物同入發生辰
　　弔北邙
　　山下望山上夕陽看〈一作明〉乂曛無人醫白髪少地著新墳嵗代殊相逺賢愚旋不分東歸聊一弔亂木倚寒雲
　　及第勅下宴中獻坐主杜侍郎
　　得召丘牆涙卻頻若無公道也無因門前送勅朱衣吏席上銜杯碧落人半夜笙歌教泥〈一作洗〉月平明桃杏放燒春南山雖有歸蹊路爭那酬恩未殺身
　　梢雲
　　殊質資靈貺陵空發瑞雲梢梢含樹影〈一作彩〉鬱鬱動霞文不比因風起全非觸石分葉光閒泛灔枝彩靜氛氳隱見心無宰裵囘慶自君翻飛如可託長願在橫汾
　　白角簟
　　角簟工夫巳到頭夏來全占滿床秋若言保惜歸華屋秪合封題寄列侯學巻曉冰長怕綻解鋪寒水不教流蒲桃錦是瀟湘底曽得王孫價倍酬
　　碧角簟
　　細皮重疊織霜紋滑膩鋪床勝錦茵八尺碧天無㸃翳一方青玉絶纎塵蠅行只恐煙黏足客臥渾疑水浸身五月不教炎氣入滿堂秋色冷龍鱗
　　滕王閣春日晚望
　　凌春帝子閣偶眺日移西浪勢平花塢帆隂上栁堤
　　句
　　追遊若遇三清樂行從應防一日春〈李肇國史補雲曲江大㑹先牒教坊請奏上御紫雲樓觀焉時或擬作樂則為之移日故曹松詩云雲〉　石脈水流泉滴沙鬼燈然㸃松柏花〈吟窗雜錄〉　鹿眠荒圃寒蕪白鴉噪殘陽敗葉飛〈錦繡萬花谷〉　華嶽影寒清露掌海門風急白潮頭〈升菴外集〉











　　御定全唐詩巻七百十七
　　欽定四庫全書
　　御定全唐詩巻七百十八
　　蘇拯
　　蘇拯光化中人詩一巻
　　頌魯〈並序〉
　　昔謂孔宣父絶糧於陳蔡歴國七十二不遇其一君咸雲命不通也愚謂聖人刪詩定禮出沒行藏承天之意非由命焉不然論語不曰天之未喪斯文也匡人其如予何又曰下學而上逹知我者其天乎以斯明矣因得為頌魯章凡十四句
　　天推魯仲尼週遊布典墳遊遍七十國不令遇一君一國如一遇單車不轉輪良由至化力為國不為身禮樂行未足邅廻厄於陳禮樂今有餘袞旒當聖人傷哉絶糧議千載誤云云
　　醫人
　　古人醫在心心正藥自真今人醫在手手濫藥不神我
　　願天地鑪多銜扁鵲身遍行君臣藥先從凍餒均自然六合內少聞貧病人
　　西施
　　吳王從驕佚天産西施出豈徒伐一人所希救羣物良由上天意惡盈戒奢侈不獨破吳國不獨生越水在周名褒姒在紂名妲巳變化本多塗生殺亦如此君王政不修立地生西子
　　金谷園
　　積金累作山山髙小於址栽花比綠珠花落還相似徒有敵國富不能買東市徒有絶世容不能樓上死秪此上髙樓何如在平地
　　巫山
　　昔時亦雲雨今時亦雲雨自是荒滛多夢得巫山女從來聖明君可聽妖魅語只今峯上雲徒自生容與
　　賈客
　　長帆掛短舟所願疾如箭得喪一驚飄生死無良賤不謂天不祐自是人茍患常言海利深利深不如淺
　　狡兔行
　　秋來無骨肥鷹犬遍原野草中三穴無處藏何況平田無穴者
　　長城
　　嬴氏設防胡烝沙築寃壘䝉公取勲名豈算生民死運畚力不禁碎身砂磧裏黔黎欲半空長城舂未已皇天潛鼓怒力化一女子遂使萬雄崩不盡數行淚自古進身者本非䧟物致當時文徳修不到三世地
　　織婦女
　　伊余盡少女一種飾螓首徒能事機杼與之作歌舞歌舞片時間黃金翻袖取秪看舞者樂豈念織者苦感此嘗憶古人言一婦不織天下寒
　　古塞下
　　百戰巳休兵寒雲愁未歇血染長城沙馬踏征人骨早得用娥眉免䧟邉戍卒始知髦頭星不在彎弓沒
　　水旱禱
　　禱祈勿告天酒漿勿澆地隂陽和也無妖氣隂陽𠎝期乃人致病生心腹不自醫古屋澄潭何〈一作有〉神祟
　　鄒律
　　鄒律暖燕谷青史徒編錄人心不變遷空吹閑草木世患有三惑爾律莫能抑邉苦有長征爾律莫能息斯術未濟時斯律亦何益爭如至公一開口吹起賢良覇邦國
　　蜘蛛諭
　　春蠶吐出絲濟世功不絶蜘蛛吐出絲飛蟲成聚血蠶絲何專利爾絲何專孽映日張網羅遮天亦何別儻居要地門害物何堪説網成雖福已網敗還禍爾小人與君於利害一如此
　　獵犬行
　　獵犬來成行狐兔無奈何獵犬今盈羣狐兔依舊多自爾初跳躍人言多拏攫常指天外狼立可口中嚼骨長毛衣重燒殘煙草薄狡兔何曽擒時把家雞捉食盡者飯翻増養者惡壯可嗟獵犬壯復壯不堪兔絶良弓喪
　　斷火謡
　　誰謂之推賢於世何功果絶爾晉侯交禁我唐虞火國閉檀榆煙大禮成隳墮暗室枯槁飯冷面相看坐陽昇既非佑隂伏若為佐焉凍羣生腹將止天下禍但䆒寃濫刑天〈一作又〉道無不可鄙哉前朝翊贊臣訏謨之規何𤨏𤨏
　　思婦吟
　　秋風鴈又歸邊信一何早攬衣出門望落葉滿長道一從秉箕箒十載孤懐抱可憐日日醉寵榮不説思君令人老
　　雉兔者
　　所獵一何酷終年耗林麓飛走如未空貪殘豈知足嘗聞獵書史可以鑒榮辱嘗聞獵賢良可以覇邦國如何縱網羅空成肥骨肉和濟俱不聞曷所禳顛覆誰能為扣天地鑪鑄此傷生其可乎
　　藥草
　　天子䘏疲瘵坤靈奉其職年年濟世功貴賤相兼植因産衆草中所希採者識一枝當若神千金亦可直生草不生藥無以彰土德生藥不生草無以彰竒特國忠在臣賢民患憑藥力靈草猶如此賢人豈多得
　　凡草誡
　　野草凡不凡亦應生和出鉏夫耘藥欄根不留其一良由本蕪穢著地成棄物人生行不修何門可容膝不唯不爾容得無凡草嫉賢愚偃仰間鑒之宜日日
　　明禁忌
　　隂陽家有書卜築多禁忌土中若有神穴處何無祟我識先賢意本誡驕侈地恣欲剏樓臺率情染朱翠四靣興土功四時妨農事可以沒凶災四隅通一二一年省修營萬民停困躓動若契於理福匪神之遺動若越於常禍乃身之致神在虛無間土中非神位
　　傷彩飾
　　朝見亦光彩暮見亦光彩一旦風雨飄十分無一在爾形才似削爾貎不如昨本為是凡姿誰教染丹雘虛飾片時間天意亦為惡物假猶如此人假爭堪作
　　世迷
　　烏兔日夜行與人運枯榮為善不常缺為惡不常盈天道無阿黨人心自覆傾所以多遷變寜合天地情我願造化手莫放狐兔走恣海産珍竒縱地生花栁羙者一齊美醜者一齊醜民心歸大朴戰爭亦何有
　　鴟梟
　　為害未為害其如汚物類斯言之一玷流傳極天地良木不得棲清波不得戲曽戲水堪疑曽棲樹終棄天不殱爾族與夫惡相濟地若黙爾聲與夫妖為諱一時懐害心千古不能替傷哉醜行人茲禽亦為譬
　　山中道者
　　笻杖六尺許坐石流泉所舉頭看古松似對仙鶴語是時天氣清四迥無塵侶顧我笑相迎知有丹砂異
　　漁人
　　垂釣朝與暮披簑臥橫楫不問清平時自〈一作日〉樂滄波業長畏不得閑幾度避遊畋當笑釣臺上逃名名卻傳
　　聞猿
　　秋風颯颯猨聲起客恨猨哀一相似漫向孤危驚客心何曽觧入笙歌耳
　　經馬嵬坡
　　一從殺貴妃春來花無意此地縱千年土香猶破鼻寵既出常理辱豈同常死一等異於衆傾覆皆如此
　　經鶴臺
　　築臺非謂賢獨聚乗軒鶴六馬不能馭九臯欲何託一旦敵兵來萬民同隕濩如何驚露禽不似銜環雀一物慾誤時衆類皆成惡至今臺基上飛鳥不至泊
　　寄逺
　　遊子雖惜別一去何時見飛鳥猶戀巢萬里亦何逺妾願化為霜日日下河梁若能侵鬢色先染薄情郎














　　御定全唐詩巻七百十八
　　欽定四庫全書
　　御定全唐詩巻七百十九
　　路德延
　　路德延冠氏人光化初擢第天祐中授拾遺河中節度使朱友謙辟掌書記詩三首
　　芭蕉〈數嵗時作傳於都下〉
　　一種靈苖異天然體性虛葉如斜界紙心似倒抽書
　　感舊詩
　　初騎竹馬詠芭蕉嘗忝名卿誦滿朝五字便容趨綘帳一枝㝷許折丹霄豈知流落萍蓬逺不覺推遷嵗月遙國境未安身未立至今顔巷守簞瓢
　　小兒詩
　　情態任天然桃紅兩頬鮮乍行人共看初語客多憐臂膊肥如瓠肌膚軟勝綿長頭纔覆額分角漸垂肩散誕無塵慮逍遙占地仙排衙朱閣〈一作榻〉上喝道畫堂前合調歌楊栁齊聲踏採蓮走隄行細雨奔巷趁輕煙嫩竹
　　乗為馬新蒲折〈一作掉〉作鞭鶯雛金鏇繫貓〈一作猧〉子綵絲牽擁鶴歸晴島驅鵝入暖泉楊花爭弄雪榆葉共収錢錫鏡當胸掛銀珠對耳懸頭依蒼鶻褁袖學柘枝揎酒殢丹砂暖茶催小玉煎頻邀籌箸掙〈一作插〉時乞繡鍼穿寳篋拏紅豆妝奩拾翠鈿戲袍披按褥劣〈一作尖〉㡌戴靴氊展畫趍三聖開屏笑七賢貯懐青杏小垂額緑荷圓驚滴霑羅涙嬌流汚錦涎倦書饒婭奼憎藥巧遷延弄帳鸞綃映藏衾鳯綺纒指敲迎使鼓筋撥賽神簾拂魚鉤動箏推雁柱偏碁圖添路畫笛管欠聲鐫惱客初酣睡驚僧半入禪㝷蛛窮屋瓦探雀遍樓椽拋果忙開口藏鉤亂出拳夜分圍榾拙朝聚打鞦韆折竹裝泥燕添絲放紙鳶互誇輪水碓相教放風旋旗小裁紅絹書幽截碧牋逺鋪張鴿網低控射蠅詀〈一作吉〉語時時道謡歌處處傳匿牕眉乍曲遮路臂相連鬪草當春逕爭毬出晚田栁傍慵獨坐花底困橫眠等鵲前籬畔聼蛩伏砌邉傍枝粘舞蝶隈樹捉鳴蟬平島誇趫上層崖逞㨗緣嫩苔車跡小深雪履㾗全競指雲生岫齊呼月上天蟻窠㝷逕劚蜂穴遶階填樵唱回深嶺牛歌下逺川壘柴為屋木和土作盤筵險砌髙臺石危跳峻塔磚忽陞隣舎樹偷上後池𦨣項槖稱師日甘羅作相年明時方任〈一作在〉徳勸爾減狂顛
　　句
　　不是上台知姓字五花賔舘敢從容〈上成汭　見南部新書荊南舊有五花舘待賔上地故云〉
　　李旭
　　李旭天祐元年進士登第詩一首
　　及第後呈朝中知已
　　凌晨曉鼓奏嘉音雷擁龍迎出陸沈金榜髙懸當玉闕錦衣即著到家林真珠每被塵泥䧟病鶴多遭螻蟻侵今日始知天有意還教雪得一生心
　　崔庸
　　崔庸吳郡人天祐二年登進士第詩一首
　　題惠嚴寺〈蘓州崑山惠嚴寺殿基或曰鬼工有僧繇畫龍每風雨如騰躍狀僧繇畫鎖以釘固之〉
　　人莫嫌山小僧還愛寺靈殿髙神氣力龍活客丹青胡駢
　　胡駢唐末進士詩一首
　　經費拾遺舊隱
　　林下茅齋已半傾九華幽逕少人行不將冠劒為榮事只向煙蘿寄此生松竹漸荒池上色琴書徒立世間名白楊風起秋山暮時復哀猨啼一聲
　　周祚
　　周祚唐末進士詩一首
　　失題
　　莫道春花獨照人秋花未必怯青春四時風雨沒時節共保松筠根底塵
　　盧頻
　　盧頻唐末人詩四首
　　蛺蝶行
　　東園宮草綠上下飛相逐君恩不禁春昨夜花中宿
　　東西行
　　種荷玉盆裡不及溝中水養雉黃金籠見草心先喜
　　失題
　　春淚爛羅綺泣聲抽恨多莫滴芙蓉池愁傷連蔕荷一朶花葉飛一枝花光彩美人惜花心但願長春在劉畋
　　劉畋唐末人詩一首
　　晚泊漢江渡
　　末秋雲木輕蓮折晚香清雨下侵苔色雲涼出浪聲疊帆依岸盡㣲照夾隄明渡吏已頭白遙知客姓名
　　句
　　殘陽來霽岫獨興起滄洲〈雨後　張為主客圖〉

　　御定全唐詩巻七百十九
<集部,總集類,御定全唐詩>
　　欽定四庫全書
　　御定全唐詩巻七百二十
　　裴説
　　裴説天祐三年登進士第官終禮部員外郎詩一巻
　　遊洞庭湖
　　楚雲團翠八百里澧蘭吹香墮春水白頭漁子揺蒼煙鸂𪄠眠沙曉驚起沙頭龍叟夜歎憂鐵笛未響春風羞露寒紫藟結新愁城角泣斷闗河秋謫仙欲識雷斧手剗卻古今愁共醜鯨遊碧落杳無蹤作詩三歎君知否瀛洲一櫂何時還滿江宮錦看湖山
　　懷素臺歌〈一作題懷素臺〉
　　我呼古人名鬼神側耳聼杜甫李白與懷素文星酒星草書星永州東郭有竒怪筆塚墨池遺跡在筆塚低低髙如〈一作似〉山墨池淺淺深如海我來恨不巳爭得青天化為一張紙髙聲喚起懷素書搦管研朱㸃湘水欲歸家重歎嗟眼前有三箇字枯樹槎烏梢蛇墨老鵶
　　聞砧〈一作寄邊衣〉
　　深閨乍冷鑑開〈一作開香〉篋玉筯㣲㣲濕紅頬一陣霜風殺栁條濃煙半夜成黃葉垂垂〈一作重重〉白練明如雪獨下閒堦轉淒切祗知抱杵搗秋砧不覺髙樓巳無月時聞寒雁聲相喚紗窗只有燈相伴幾展齊紈又懶裁離腸恐逐金刀斷細想儀形執牙尺囘刀剪破澄江色愁捻銀鍼信手縫惆悵無人試寛窄時時舉袖勻紅淚紅牋謾有千行字書中不盡心中事一片慇勤寄邊使
　　春早寄華下同人
　　正是花時節思君寢復興市沽終不醉春夢亦無憑岳靣懸青雨河心走濁冰東門一條路離恨鎮相仍
　　贈衡山令
　　君吟十二載〈一作三十載〉辛苦必能官造化猶難隱生靈豈易謾猿跳髙岳靜魚擺大江寛與我為同道相留夜話闌
　　南中縣令
　　寂寥雖下邑良宰有清威苦節長如病為官豈肯肥山多村地狹水淺客舟稀上國搜賢急陶公早晚歸
　　寄曹松〈一作洛中作〉
　　莫怪苦吟遲詩成鬢亦絲鬢絲猶可染詩病卻難醫山暝雲橫處星沈〈一作稠〉月側時𠖇搜不可得一句至公知
　　贈賔貢
　　惟君懷至業萬里信悠悠路向東暝出枝來北闕求家無一夜夢帆掛隔年秋鬢髪爭禁得孤舟徃復愁
　　漢南郵亭
　　髙閣水風清開門日送迎帆張獨鳥起樂奏大魚驚驟雨拖山過㣲風拂靣生閑吟雖得句留此謝多情
　　棋
　　十九條平路言平又嶮巇人心無算處國手有輸時勢逈流星逺聲乾下雹遲臨軒才一局寒日又西垂
　　夏日即事
　　僻居門巷靜竟日坐階墀鵲喜雖傳〈一作還逄〉信蛩吟不見詩筍抽通舊竹梅落〈一作墜〉立閑枝此際無塵撓僧來稱所宜
　　送人宰邑
　　官小任還重命官難偶然皇恩輕一邑赤子病三年瘦馬稀飡粟羸童不識錢如君清苦節到處有人傳
　　春暖送人下第
　　相送短亭前知君愚復賢事多憑夜夢老為待明年春樹添山脊晴雲學曉煙雄文有公道此別莫澘然
　　湖外送何崇入閣
　　因詩相識久忽此告臨途便是有船發也須容市沽精吟五箇字穩泛兩重湖長短逢公道清名振帝都
　　送進士蘇瞻亂後出家
　　因亂事空王孤心亦不傷梵僧為骨肉柏寺作家鄉眼閉千行淚頭梳一把霜詩書不得力誰與問蒼蒼
　　秋日送河北從事
　　北風沙漠地吾子逺從軍官路雖非逺詩名要且聞蟬悲欲落日鵰下擬隂雲此去難相戀前山摻袂分
　　喜友人再面
　　一別幾寒暄迢迢隔塞垣相思長有事及見卻無言靜坐將茶試閑書把葉翻依依又留宿圓月上東軒
　　對雪
　　大片向空舞出門肌骨寒路岐平即易溝壑滿應難兔穴歸時失禽枝宿處乾豪家寜肯厭五月畫圖看
　　冬日後作
　　寂寞掩荊扉昬昬坐欲癡事無前定處愁有併來時日影纔添線鬢根巳半絲明庭正公道應許苦心詩
　　冬日作
　　糲食擁敗絮苦吟吟過冬稍寒人卻健太飽事多慵樹老生煙薄牆隂貯雪重安能只如此公道㑹相容
　　中秋月
　　一歳幾盈虧當軒〈一作盈〉重此期幸無偏照處剛有不明時色靜〈一作浄〉雲歸早光寒鶴睡遲相看〈一作望吟〉吟未足皎皎下疎籬
　　塞上曲
　　極目望空濶馬羸程又賒月生方見樹風定始無沙楚水辭魚窟燕山到雁家如斯名利役爭不老天涯
　　終南山
　　九衢南面色蒼翠絶纎塵寸歩有閑處百年無到人禁林寒對望太華淨相鄰誰與羣峰並祥雲瑞露〈一作靄〉頻
　　訪道士
　　髙岡㣲雨後木脫草堂新惟有疎慵者來看淡薄人竹牙生礙路松子落敲巾麤得𤣥中趣當期宿話頻
　　道林寺
　　獨立憑危䦨髙低落照間寺分一𣲖水僧鎻半房山對面浮世隔垂簾到老閑煙雲與塵土寸歩不相闗
　　般若寺
　　南嶽古般若自來天下知翠籠無價寺光射有名詩一水湧獸跡五峰排鳯儀髙僧引閑〈一作閑引〉歩晝出夕陽歸〈一作時〉
　　兠率寺
　　一片無塵地髙連雲夢南僧居跨鳥道佛影照魚潭朽枿雲斜映平蕪日半涵行行不得住囘首望煙嵐
　　鹿門寺
　　鹿門山上寺突兀盡無塵到此修行者應非取次人鳥過驚石磬日出礙金身何計生煩惱虛空是四鄰
　　題岳州僧舎
　　喜到重湖北孤州〈一作舟〉橫晚煙鷺銜魚入寺鵶接飯隨船松檜君山逈菰蒲夢澤連與師吟論處秋水浸遙天
　　過洞庭湖
　　浪髙風力大掛席亦言遲及到堪憂處爭如未濟時魚龍侵莫測雷雨動須疑此際情無頼何門寄所思
　　旅行聞㓂
　　動〈一作寸〉歩憂〈一作邉〉多事將行問四鄰深山不畏虎當路卻防人豪富田園廢疲羸屋舎新自慙為旅客無計避煙塵〈後四句一作無事助明代何門銷此身空慙兩行淚飄灑向紅塵〉
　　旅中作
　　妄動遠拋山其如餒與寒投人言去易開口説貧難澤國雲千片湘江竹一竿時明未忍別猶待計窮看
　　旅次衡陽
　　欲徃幾經年今來意豁然江風長借客岳雨不因天戲鷺飛輕雪驚鴻呌亂煙晚秋紅藕裏十宿寄漁𦨣
　　不出院僧
　　四逺叅㝷徧修行卻不行耳邉無俗語門外是前生塔見移來影鐘聞過去聲一齋惟黙坐應笑我營營
　　湖外寄處賔上人
　　恠得意相親髙擕一軸新能搜大雅句不似小乗人嶽麓擎枮檜瀟湘吐白蘋他年遇同道為我話風塵
　　寄貫休
　　憶昔與吾師山中靜〈一作精〉論時總無方是法難得始為詩凍犬眠乾葉飢禽啄病梨他年白蓮〈一作雲〉社猶許重相期
　　寄僧尚顔
　　曽居五老峯所得共誰同才大天全與吟精楚欲空客來庭減日鳥過竹生風早晚揺輕拂〈一作金錫〉重歸瀑布中
　　哭處黙上人
　　淒涼繐幕下香吐一燈分鬬老輸寒檜留閑與白雲挈盂曽幾度傳衲不教焚泣罷重回首暮山鐘半聞
　　廬山瀑布
　　靜景憑髙望光分翠嶂開嶮飛千尺雪寒撲一聲雷過去雲衝斷旁來燒隔廻何當住峯下終嵗絶塵埃
　　華山上方
　　獨上上方上立髙聊稱心氣衝雲易黒影落縣多隂有雲〈一作雪〉草不死無風松自吟㑹當求大藥他日復追㝷
　　詠鸚鵡
　　常貴西山鳥銜恩在玉堂語傳明主意衣〈一作翅〉拂美人香緩歩㝷珠網髙飛上畫梁長安頻道樂何日從君王
　　鷺鷥
　　秋江清淺時魚過亦頻窺卻為分明極翻成〈一作令〉所得遲浴偎紅日色棲壓碧蘆枝㑹共鵷同侶翺翔應可期
　　牡丹
　　數朶欲傾城〈一作色堪驚〉安同桃李榮未嘗貧處見不似地中生此物疑無價當春獨有名遊蜂與蝴蝶來徃自多情
　　見王貞白
　　共賀登科後明宣入紫宸又看重試榜還見苦吟人此得名渾別歸來話亦新分明一枝桂堪動楚江濵
　　經杜工部墳
　　騷人久不出安得國風清擬掘孤墳破重教大雅生皇天髙莫問白酒恨難平悒怏寒江上誰人知此情
　　寄僧知乾
　　貎髙清入骨帝里臨壇出語經相似行心佛證安
　　亂中偷路入故鄉
　　愁看賊火起諸烽偷得餘程悵望中一國半為亡國燼數城俱作古城空
　　薔薇
　　一架長條萬朶春嫩紅深緑小窠勻只應根下千年土曾𦵏西川織錦人
　　春日山中竹
　　數竿蒼翠擬龍形峭㧞須教此地生無限野花開不得半山寒色與春爭
　　栁
　　髙拂危樓低拂塵㶚橋攀折一何頻思量卻是無情樹不解迎人只送人
　　岳陽兵火後題僧舎
　　十年兵火真多事再到禪扉卻破顔唯有兩般燒不得洞庭湖水老僧閑
　　句
　　讀書貧裏樂搜句靜中忙〈苕溪漁隱〉　苦吟僧入定得句將成功〈以下詩話〉　是事精皆易惟詩㑹卻難〈贈貫休〉　因攜一家住嬴得半年吟〈石首縣〉　吟餘潮入浦坐久燒移山〈湘江〉三年清似水六月冷如氷〈贈縣令〉　一通紅錦重三事
　　紫羅輕〈以下綉石書堂〉　瘦肌寒帶粟病眼餒生花　避亂一生多　雪留寒竹寺舎冷風撼早梅城郭香〈錦綉萬花谷〉畫毬輕蹴壺中地綵索髙飛掌上身〈清明　事文類聚〉









　　御定全唐詩巻七百二十
　　欽定四庫全書
　　御定全唐詩巻七百二十一
　　李洞
　　李洞字才江京兆人諸王孫也慕賈島為詩鑄其像事之如神時人但誚其僻澀而不能貴其竒峭唯吳融稱之昭宗時不第遊蜀卒詩三巻
　　贈唐山人
　　垂鬚長似髪七十色如黳醉眼青天小吟情太華低千年松繞屋半夜雨連溪〈一作房烘離海日舟陷落潮泥〉卭蜀路無限徃來琴獨〈一作自〉攜
　　送雲卿上人游安南〈一作送僧游南海〉
　　春往海南邉秋聞半夜〈一作路〉蟬鯨吞〈一作吹又作噴〉洗鉢水犀觸㸃燈𦨣島嶼分諸國星河共一天長安〈一作空〉卻迴日松偃舊房前
　　鄭補闕山居
　　髙節諫垣客白雲居靜坊馬飢餐落葉鶴病曬殘陽野
　　霧昏朝燭溪牋惹御香相招倚蒲璧論句夜何長送曹郎中〈一本有罷官二字〉南歸時南中用軍
　　桂水淨和天南歸似謫仙繫絛輕象笏買布接蠻船海氣蒸鼙軟〈一作濕〉江風激〈一作擘〉箭偏罷郎吟亂裏帝逺豈知賢
　　錦江陪兵部鄭侍郎話詩著棊〈一作和兵部永崇侍郎句筵茶席〉
　　落葉濺吟身㑹棊雲外〈一作風雪〉人海枯搜〈一作談〉不盡天定著長新月上分題遍鐘殘布子勻〈一作穿闕茅山敵臨江謝客鄰〉忘餐〈一作機〉二絶境〈一作髙客〉取〈一作絶〉意鑄陶鈞
　　中秋月
　　四十五秋宵月分千里毫冷〈一作隂〉沉中嶽短光溢太行髙不寐清〈一作醒〉人眼移棲濕鶴毛露華臺上別吟〈一作愁〉望十年勞
　　送沈光赴福幕〈一作送福州從事〉
　　泉齊嶺〈一作嶺前齊〉鳥飛雨熟荔枝肥南斗看應近北人來恐稀潮浮廉使宴珠照島僧歸幕下逢〈一作聞〉遷拜何官着茜衣
　　鄠〈一作酆〉郊山舎題趙處士林亭
　　圭峰秋後疊〈一作矗又作夜〉亂葉落寒墟四五百竿竹二三千巻書雲深猿拾〈一作盜〉栗雨霽蟻縁〈一作沾〉蔬只隔門前水如同萬里餘〈圭峰在終南山〉
　　賦得送賈島謫長江
　　敲驢吟雪月謫出國西門行傍長江影愁深汨水魂笻攜過竹寺琴典在花村飢拾〈一作食〉山松子誰知賈傅孫
　　河陽道中
　　衝風仍躡凍提轡手頻呵得事應須早愁人不在多雪田平入塞煙郭曲隨河翻憶江濤裏船中睡蓋蓑
　　送知巳赴濮州
　　中路行僧謁郵亭話海濤劒揺林狖落旗閃岳禽髙苔長空州獄花開夢省曹濮陽流政化一半布〈一作有〉風騷
　　送行腳僧
　　缾枕繞腰垂出門何所之毳衣霑雨重㯶笠看山欹夜觀入枯樹野眠逢斷碑鄰房毋淚下相課別離詞
　　龍州送人赴舉
　　獻䇿赴招攜行宮積翠西挈囊秋巻重轉棧晚峰齊踏月趨金闕〈一作𠉀朝見〉拂雲看御〈一作省〉題飛鳴豈〈一作肯〉囘顧獨鶴困江泥
　　送安撫從兄〈一作口〉夷偶中丞
　　奉詔向軍前朱袍映雪鮮河橋吹角凍嶽月巻旗圓僧救焚經火人修著釣船六州安撫後萬戶觧衣眠
　　送逺上人
　　海嶽〈一作島〉兩無邉去來都偶然齒因吟後冷心向靜中圓蟲網花間〈一作宮〉井鴻鳴〈一作嘶〉雨後天葉書歸舊寺應附載鐘船
　　宿鳯翔天柱寺窮易元上人房
　　天柱暮相逢吟思天柱峰墨研青露月茶吸白雲鐘臥語身粘蘚行禪頂拂松探元為一決〈一作訣〉明日去臨卭
　　下第送張霞歸覲江南
　　此道背於時攜歸一軸詩樹沉孤鳥逺風逆蹇驢遲草入吟房壞潮衝釣石移恐傷歡覲意半路摘愁髭
　　送人之天台
　　行李一枝藤雲邉曉扣氷丹經如不謬白髪亦何〈一作若為〉能淺井仙人鏡明珠海客燈乃知真隱者笑就漢廷徴
　　維摩暢林居〈一作題維摩暢上人房〉
　　諸方游幾臘五夏五峰銷越迎騎象蕃齋懴射鵰冷笻和〈一作書〉雪倚朽櫟帶〈一作枿話〉雲燒從此西林老瞥然三萬朝
　　送張喬下第歸宣州
　　詩道世難通歸寜楚浪中早程殘嶽月夜泊隔淮鐘一鏡隨雙鬢全家老半峰無成來往過折盡謝亭松
　　送盧〈一作唐〉郎中赴金州
　　雲明天〈一作添〉嶺髙刺郡輟仙曹危棧窺猿頂〈一作鴻背〉公庭埽鶴毛出軍青壁鏬話道白眉毫逺集歌謡客州前泊幾艘
　　江干即事
　　病臥四更後愁聞報早衙隔闗沉水鳥侵郭噪園鴉吏瘦餐溪栢身羸憑海槎滿朝吟五字應不老煙霞
　　寄賀鄭常侍
　　山亦懷恩地髙禽盡下飛吏穿霞片望僧埽月稜歸省拜墀煙近林居玉漏㣲曽令駐錫話聊用慰攀依
　　登樓
　　川上值樓開寒山四面來竹吹人語逺峰礙鳥飛廻生死別離陌朝昏雲雨堆誰知獨立意濺淚落莓苔
　　贈禪友
　　散花留內殿宮女夢談禪樹杪開樓鎻雲中認嶽蓮溪聲過長耳笻節出羸肩飛句相招宿多逢有月天
　　早春友人訪別南歸
　　南歸來取別窮巷坐青苔一盞薄醨酒數枝零落梅潮生楚驛閉〈一作澤濶〉星在越樓開明日望君處前臨風月臺
　　題雲際寺
　　開門風雪頂上徹困飛禽猿戲青冥裏人行紫閣〈一作翠〉隂臘泉氷下出夜磬月中㝷盡欲居巖〈一作宮〉室如何不住心
　　山寺老僧
　　雲際衆僧裏獨攢眉似愁䕶茶髙夏臘愛火老春秋海浪南曽病河氷北苦遊歸來諸弟子白徧後生頭
　　同僧宿道者院
　　攜文過〈一作三〉水宿拂席四廊塵墜果敲樓瓦髙螢暎鶴身㸃燈吹葉火談佛悟山人盡有棲霞志好謀三教鄰
　　古柏
　　手植知何代年齊偃蓋松結根生別樹吹子落鄰峰古榦經龍嗅髙煙過雁衝可佳繁葉盡聲不礙秋鐘
　　贈王鳯二山人
　　山兄望鶴信山弟聼烏占養藥同開鼎休棊各枕奩相逢九江底共到五峯尖願許為三友羞將白髪撏
　　避地冬夜與二三禪侶吟集茅齋
　　四海通禪客搜吟㑹草亭〈一作葉擁扄〉撚髭孤燭白閉目衆山青松〈一作壁〉掛敲氷杖罏溫注月缾獨愁懸〈一本缺〉舊斾笏冷立殘星
　　贈道㣲禪師
　　銅缾澀瀉水出磧躡蓮層猛虎降低鼠盤鵰望小蠅通禪五天日照祖幾朝燈短髪歸林白何妨剃未能
　　弔草堂禪師
　　杖屨疑師在房闗四壁蛬貯缾經臘水響塔隔山鐘乳鴿沿苔井〈一作樵客収林果〉齋猿㪚雪峰如何不見性倚徧寺前松〈一作月下哭雙松〉
　　宿長安蘇雍主簿㕔
　　縣對數峰雲官清主簿貧聼更池上鶴伴值岳陽人井鎻煎茶水㕔闗搗藥塵徃來多屣歩同舎即諸鄰
　　秋宿潤州劉處士江亭
　　北夢風吹斷江邉處士亭吟生萬井月見盡一天星浪靜魚衝鎻〈一作石〉窗〈一作空〉髙鶴聼經東西渺〈一作杳〉無際〈一作畔〉世界半滄溟
　　秋日曲江書事
　　門揺枯葦影落日共鷗歸園近鹿來熟江寒人到稀片雲穿塔〈一作竇〉過枯葉入城飛翻怕賔鴻至無才動禮闈
　　秋宿經〈一作荊〉上人房
　　江房無葉落松影帶山髙滿寺中秋月孤窗入夜濤舊真懸石壁衰髪落銅刀臥聼曉耕者與師知苦勞
　　冬日題覺公牛頭蘭若
　　天寒髙木靜一磬隔川聞鼎水看山汲臺香埽雪焚鶴歸惟〈一作遙〉認剎僧歩不離雲石室開禪後輪珠謝聖君
　　送皇甫校書自蜀下峽歸覲襄陽
　　蜀道波不竭巢烏出浪痕松隂蓋巫峽雨色徹荊門宿寺青山〈一作燈一作峰〉盡歸林綵服翻苦吟懷凍餒為弔浩然魂
　　題西明寺攻文僧林復上人房
　　誰寄湘南〈一作江〉信隂窗硯起津燒㾗碑入集海角寺留真樓憇長空鳥鐘驚半闕人御溝圓月㑹似在草堂身〈一作貧〉
　　寄翠㣲無可上人〈一作無學禪師〉
　　逺近衆心歸居然〈一作山又作禪居〉占翠㣲展經猿識字聼法虎知非泉注城池夢霞生侍衛衣𤣥機不可學〈一作覺〉何似總無機
　　喜鸞公自蜀歸
　　禁院對〈一作閉〉生臺㝷詩到緑槐寺髙猿看講鐘動鳥知齋埽石月盈箒濾泉花滿篩歸來逢聖節吟歩上堯階
　　題新安國寺
　　佛亦遇艱難重興疊廢壇偃松枝舊折畫竹粉新乾開講宮娃聼拋生禁鳥餐鐘聲入帝夢天竺化長安
　　蕃宼侵逼南歸道中
　　雲州〈一作陽〉三萬騎南走〈一作赴〉疾飛鷹迴磧星低雁孤城月伴僧敲闗通漢節傾府守河氷無處論邉事歸溪夜結罾
　　送東宮賈正字之蜀
　　南朝獻〈一作䭾〉晉史東蜀〈一作蜀地〉瞰巴樓長棧懷宮樹〈一作舘〉踈峯露劒州半空飛雪化一道白雲流若次江邉邑宗詩為徧搜
　　弔侯圭常侍
　　我重君能賦君褒我解詩三堂一拜遇四海兩心知影掛僧挑燭名傳鶴拂碑涪江弔孤塜片月下〈一作落〉峨嵋
　　顔上人房〈一作題西明自覺上人房〉
　　御溝臨岸行逺岫見雲生松下度三伏磬中銷五更雨淋經閣白日閃剃刀明海畔終須去燒燈老國清




　　御定全唐詩巻七百二十一
　　欽定四庫全書
　　御定全唐詩巻七百二十二
　　李洞
　　題崔少府莊
　　何須鑿井飲門占古溪居寂寞苔牀臥寒虛玉柄書有期登白閣又得賞紅蕖清淺蒲根水時看鷺啄魚
　　寄太白隱者
　　開闢巳來雪為山長欠春髙遮辭〈一作雲凝藏〉磧雁寒噤入川人棧閣交〈一作連〉氷柱耕樵隔日輪此中棲息者不識兩京塵
　　秋宿青龍禪閣
　　前山不可望暮色漸沉規日轉須彌北蟾來渤海西風鈴亂僧語霜枿欠猿啼閣外千家月〈一作夢〉分明見裏迷
　　登圭峯舊隱寄薦福棲白上人
　　返照塔輪邉殘霖滴幾懸夜寒吟病甚秋健講聲圓粟穂乾燈焰苔根濁水泉〈一作內殿思行後巖房約在前〉西峰埋蘚石秋cq=423
　　月即師禪
　　將之蜀別友人
　　嘉陵雨色青〈一作清〉澹別酌參苓到蜀髙諸嶽窺天合四溟書來應隔雪夢覺巳無星若遇多吟友何妨勘竺經
　　弔膳曹從叔郎中
　　華省支殘俸寒蔬辦祭稀安墳對白閣買石折朱衣蜀客彈琴哭江鷗入宅飛帆吹佳句逺不獨徧王畿
　　亂後龍州送鄭郎中兼寄鄭侍御
　　待車登疊〈一作沓〉嶂經亂集鴒原省壞蘭終潔〈一作飄葉〉臺寒〈一作空〉栢有根縣清江入峽樓靜雪連村莫隱匡山社機雲受晉〈一作晉受〉恩
　　段秀才溪居送從弟遊涇隴
　　抱疾寒溪臥因循草木青相留開夏蜜〈一作聞夏蛩〉辭去見秋螢𦍤雪㾗〈一作寒〉侵雍邉烽焰〈一作夜〉照涇煙沉隴山色西望涕交零
　　題劉相公光德里新搆茅亭
　　野色迷亭曉龍墀待押班帶涎移海木兼雪寫湖山月白吟牀冷河清直印閒唐封三萬里人偃翠㣲間
　　江峽㓂亂寄懷吟僧
　　半錫探寒流別師猿鶴洲二三更後雨四十字邉〈一作論〉秋立塞吟霞石敲鼙看雪樓扶親何處隱驚夢入嵩丘
　　賀昭國從叔員外轉本曹郎中
　　苔砌塔隂濃朝囘尚呌蛬粟徴山縣欠官轉水曹重燈照樓中雨書求海上峰詩家無驟顯一一古人蹤
　　贈宋校書
　　曽伴元戎獵寒來夢北軍閑身不計日病鶴〈一作鹿〉放歸林石上鋪碁勢船中賭酒分長言買天姥髙臥謝人羣
　　越公上人洛中歸寄南孟家兄弟
　　洛下因歸去闗西憶二龍笠漫河岸雪衣着虢城鍾睡鴨浮寒水樵人出逺峰何當化閭俗䕶取草堂松
　　龍州送裴秀才
　　違拜斾旗前松隂路半千樓衝髙雪㑹驛閉亂雲眠牓掛臨江省名題赴宅筵人求新蜀賦應貴浣花牋
　　題慈恩友人房
　　賈生躭此寺勝事入詩多鶴宿星千樹僧歸燒一坡塔稜垂雪水江色暎茶鍋長乆堪棲息休言憶鏡波
　　寄竇禪山薛秀才
　　竇嶺吟招隱新詩滿集賢白衫春絮暖紅紙夏雲鮮琴纒江絲細棊分海石圓因知醉公子虛寫世人傳
　　西蜀與崔先生話東洛舊遊
　　王屋峭難名三刀夢四更日升當地缺星盡未天明度雪雲林濕穿松角韻清崔家開錦浪憶着水窗聲
　　上昭國水部從叔郎中
　　極南極北遊東汎復西流行匝中華地魂銷四海秋題詩在瓊府附舶出青州不遇一公子彈琴弔古丘
　　題玉芝趙尊師院
　　曉起磬房前真經誦百篇潄流星入齒照鏡石差肩靜閉街西觀存思海上仙閑聼説五嶽窮徧一根蓮
　　送盧少府之任鞏洛
　　從知東甸尉銓注似恩除帶土移嵩木和泉送尹魚印牀寒鷺宿壁記醉僧書堂下諸昆在無妨𠉀起居
　　送人歸覲河中
　　青門塚前別道路武闗西有寺雲連石無僧葉滿溪河長隨鳥盡山遠與人齊覲省波濤縣寒窗響曙雞
　　錦城秋寄懷𢎞播上人
　　極頂雲兼凍孤城露洗初共辭嵩少雪久絶貝多書逺照雁行細寒條狖掛虛分泉煎月色憶就茗林居
　　圭峯溪居寄懷韋曲曹秀才
　　南北飛山雪萬片寄相思東西曲流水千聲瀉別離巴猿學導引隴鳥觧吟詩翻羨家林賞世人那得知
　　送舎弟之山南
　　南山入谷遊去徹山南州下馬雲未盡聽猿星正稠印茶泉遶石封國角吹樓遠宦有何興貧兄無計留
　　題南鑒公山房
　　竹房開處峭迥掛半山燈石磬敲來穴不知何代僧講歸䨇袖雪禪起一盂氷唯説黃桑屐當時着秣陵
　　送知巳
　　郡清官舎冷枕席濺山泉藥氣來人外燈光到鶴邉夢秦書印斗思越畫漁船擲笏南歸去波濤路幾千
　　送人赴職湘潭〈第六句缺二字〉
　　南征雖赴辟其奈負髙科水合湘潭住山分越國多梅花雪共下文　　相和白髪陪官宴紅旗影裏歌
　　過野叟居
　　野人居止處竹色與山光留客羞蔬飯灑泉開草堂雨餘松子落風過術苖香盡日無炎暑眠君青石牀
　　弔鄭賔客
　　朝行䘮名節嶽色慘天風待漏秋吟斷焚香夜直空骨寒依壠草〈一作兔一作樹〉家盡逐邉鴻一弔知音後歸來碎嶧桐
　　送從叔書記山隂隱居
　　山頂絶茅居雲泉遶枕虛燒移僧影瘦風展鷺行踈巻箔清江月敲松紫閣書由來簪組貴不信教猿鋤
　　避暑莊嚴禪院
　　定裏無煩熱吟中逹性情入林逢客話上塔接僧行八水皆知味諸翁盡得名常論氷井近莫便厭浮生
　　寄清演
　　忽聞清演病可料苦吟身不見近詩久徒言華髪新別來山巳破住處月為鄰幾遶庭前樹於今四十春
　　遷村居二首
　　移居入村宇樹闕見城隍雲水雖堪畫恩私不可忘猿涎滴鶴氅麈尾拂僧牀棄逐隨樵牧何由報稻粱歌樂聽常稀茅亭靜掩扉槎〈一作畫〉來垂釣次月落問安歸逺客傳燒研幽禽看衲衣眼前無俗事松雨蜀山輝
　　出山覩春牓
　　未老鬢毛焦心歸向石橋指霞辭二紀吟雪遇三朝連席頻登相分廊尚祝堯廻眸舊行侶免使負嵩樵
　　賈島墓
　　一第人皆得先生豈不銷位卑終蜀士詩絶占唐朝旅葬新墳小魂歸故國遙我來因奠灑立石用為標
　　觀水墨障子
　　若非神助筆硯水恐藏龍研盡一寸墨埽成千仞峰壁根堆亂石牀罅插枯松嶽麓穿因鼠湘江綻為蛬掛衣嵐氣濕夢枕浪頭舂只為少顔色時人著〈一作看〉意慵
　　對棊
　　小檻明髙雪幽人鬬智棊日斜拋作劫月午蹙〈一作變〉成遲倚杕湘僧筭翹松野鶴窺側楸敲醒睡片石夾吟詩雨㸃奩中漬燈花局上吹秋濤寒竹寺此興謝公知
　　題竹溪禪院
　　溪邉〈一作連〉山一色水擁竹千竿鳥觸翠㣲濕人居酷暑寒風揺缾影碎沙䧟履㾗端爽極青〈一作清〉崖樹平流緑峽灘閑來披衲數漲後巻經看三境通禪寂囂塵染着難
　　投獻吏部張侍郎十韻
　　苔染馬蹄青何曽似在城不於僧院宿多傍御溝行隱岫侵巴疊租田帶渭平肩囊㝷省寺袖軸徧公卿夢入連濤郡書來積雪營淚隨邉雁墮魂逐〈一作共〉夜蟬驚發憤廵江塔無眠數縣更元都一病客興善幾回鶯貢藝披沙細酬恩戴嶽輕心期公子念滴酒在雕楹
　　終南山二十韻
　　闗內平田窄東西截杳𠖇雨侵諸縣黒雲破九門青暫看猶無暇長棲信有靈古苔秋漬斗積霧夜昏螢怒恐撞天漏深疑隱地形盤根連北嶽轉影落南溟窮穴何山出遮蠻上國寜殘陽髙照蜀敗葉逺浮涇斸竹煙嵐凍偷楸雨雹腥閑房僧灌頂浴澗鶴遺翎梯滑危縁索雲深靜唱經放泉驚鹿睡聞磬得人醒踏著神仙宅敲開洞府扄棊殘秦士局字缺晉公銘一谷勢當午〈一作開子〉孤峰聳起丁逺平丹鳯闕冷射五侯㕔萬丈氷聲折千㝷樹影停〈一作亭〉望中仙島動行處月輪馨疊石移臨砌研膠潑上屏明時獻君壽不假老人星
　　秋日同覺公上人眺慈恩塔六韻
　　九級聳蓮宮晴登袖拂虹房廊窺井底世界出籠中照牖三山火吹鈴八極風細聞槎客語遙辨海魚沖禁靜聲連北江寒影在東謁師開秘鎻塵目閉虛空
　　感知上刑部鄭侍郎
　　寄掩白雲司蜀都髙臥時鄰僧照〈一作㸃〉寒竹〈一作燭〉宿鳥動秋池帝誦嘉蓮表人吟寳劒詩石渠流月斷畫角截江吹閑出黃金勒前飛白鷺鷀公心外國説重望兩朝〈一作川〉推靜蘚斜圭影孤窗響錫枝興幽松雪見心苦硯氷知縁杖蛩聲切過門馬足遲漏殘終巻讀日下大名垂平磧容鵰上仙山許狖窺數聨金口出死免愧丘為
　　敘事寄薦福棲白〈一作聼白公話舊〉
　　險倚石屏風秋濤夢越中前朝吟㑹㪚故國講流終北地聞巴狖南山見磧鴻樓髙驚雨濶木落覺城空兔滿期姚監蟬稀別楚公〈一作望塞翁〉淨瓶光照客拄杖朽生蟲平地塔千尺半空燈一籠祝堯談幾句旋瀉海濤東〈棲白有宣宗壽昌節詩〉
　　送龍州田使君舊詩家
　　御札軫西陲龍州出牧時度闗雲作雪掛棧水成澌劒淬號猿岸弓懸宿鶴枝江燈混星斗山木亂槍旗鎻庫休秤藥開樓又見詩無心陪宴集吟苦憶京師
　　和〈一作送〉知巳赴任華州
　　東門罷相郡此拜動京華落日開宵印初燈見早麻鶴身紅斾拂仙掌白雲遮塞色侵三縣河聲聒兩衙松根醒客酒蓮座〈一作葉〉隱僧家一道帆飛直中筵嶽影斜書名〈一作銘〉㝷雪石澄鼎露金沙鎻合眠闗吏杯寒啄廟鴉分臺話嵩洛賽雨戀〈一作拜〉煙霞樹谷期招隱吟詩煮栢茶
　　題咸陽樓
　　晚亞〈一作壘〉古城門憑髙黯客魂塞侵秦舊國河浸漢荒村客〈一作官〉路颺〈一作揚〉書燼人家帶水㾗獵頻虛塜穴耕苦露松根牆外峰粘漢氷中日晃原斷碑移作砌廣第灌成園北馬疑眠磧南人憶釣湓橋閑野鹿過街靜禁鴉翻灘鼓城隍動雲衝太白昏標衣多呂裔荷鍤或劉孫弔問難知主登攀強滴罇不能扶壯勢冠劒惜乾坤
　　贈興善徹公上人
　　師資懷劒外徒歩管街東九里山橫燒三條木落風古池曽看鶴新塔未吟蟲夜久龍髯冷年多麈尾空心宗本無礙問學豈難同
　　龍池春草
　　龍池清禁裏芳草傍池春旋長方遮岸全生不染塵和風輕動色湛露靜流津淺得承天歩深疑遶御輪魚㝷倒影沒花帶濕光新肯學長河畔綿綿思逺人
　　秋宿梓州牛頭寺
　　月去簷三尺川雲入寺樓靈山頓離衆列宿不多稠篆字焚初缺翻經誦若流窗閑二江冷簾巻半空秋詔㪚松梢別棊終竹節収靜増雙闕念髙並五翁遊鶴夢生紅日雲閑鎻梓州望空工部眼搔亂廣文頭石室僧調馬銀河客問牛曉樓歸下界大地一浮漚
　　送韋太尉自坤維除廣陵
　　全蜀拜楊州征〈一作徂〉東輟武侯直來萬里月旁到五峯秋幢冷遮髙雪旗〈一作旌〉閑卓亂流謝朝明王喜登省舊寮愁隔海城通舶連河市響樓千官倚元老虛夢法雲遊








　　御定全唐詩巻七百二十二
