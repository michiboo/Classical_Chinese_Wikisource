　　欽定四庫全書
　　御定全唐詩巻四百四
　　元稹
　　夜閒〈此後並悼亡〉
　　感極都無夢魂銷轉易驚風簾半鈎落秋月滿床明悵望臨階坐沉吟遶樹行孤琴在幽匣時逬斷聲
　　感小株夜合
　　纖幹未盈把髙條纔過眉不禁風苦動偏受露先萎不分秋同盡深嗟小便衰傷心落殘葉猶識合昏期
　　醉醒
　　積善坊中前度飲謝家諸婢笑扶行今宵還似當時醉半夜覺來聞哭聲
　　追昔遊
　　謝傅堂前音樂和狗兒吹笛膽娘歌花園欲盛千場飲水閣初成百度過醉摘櫻桃投小玉嬾梳叢鬢舞曹婆再來門館惟相弔風落秋池紅葉多
　　空屋題〈十月十四日夜〉
　　朝従空屋裏騎馬入空臺盡日推閒事還歸空屋來月眀穿暗隙燈盡落殘灰更想咸陽道魂車昨夜囬
　　初寒夜寄廬子䝉
　　月是隂秋鏡寒為寂寞資輕寒酒醒後斜月枕前時倚壁思閒事回燈檢舊詩聞君亦同病終夜逺相悲
　　城外回謝子䝉見諭
　　十里撫柩別一身騎馬囬寒煙半堂影燼火滿庭灰稚女憑人問病夫空自哀潘安寄新詠仍是夜深來
　　諭子䝉
　　撫稚君休感無兒我不傷片雲𩀌岫逺雙鷰念巢忙大壑誰非水華星各自光但令長有酒何必謝家荘
　　遣悲懐三首
　　謝公最小偏憐女嫁與黔婁百事乖顧我無衣捜畫篋泥他沽酒拔金釵野蔬充膳甘長藿落葉添薪仰古槐今日俸錢過十萬與君營奠復營齋〈畫篋一作□篋〉
　　昔日戲言身後意今朝皆到眼前來衣裳巳施行㸔盡針線猶存未忍開尚想舊情憐婢僕也曾因夣送錢財誠知此恨人人有貧賤夫妻百事哀
　　閒坐悲君亦自悲百年都是㡬多時鄧攸無子尋知命潘岳悼亡猶費詞同穴窅㝠何所望他生縁㑹更難期唯將終夜長開眼報答平生未展眉
　　旅眠
　　內外都無隔帷屛不復張夜眠兼客坐同在火爐床
　　除夜
　　憶昔嵗除夜見君花燭前今宵祝文上重疊敘新年閒處低聲哭空堂背月眠傷心小兒女撩亂火堆邉
　　感夢
　　行吟坐歎知何極影絶魂銷動隔年今夜商山館中夢分眀同在後堂前
　　合衣寢
　　良夕背燈坐方成合衣寢酒酔夜未闌㡬回顛倒枕
　　竹簟
　　竹簟襯重茵未忍都令巻憶昨初來日㸔君自施展
　　聽庾及之彈烏夜啼引
　　君彈烏夜啼我傳樂府解〈去聲〉古題良人在獄妻在閨官家欲赦烏報妻烏前再拜淚如雨烏作哀聲妻暗語後人寫出烏啼引吳調哀聲楚楚四五年前作拾遺諫書不密丞相知謫官詔下吏驅遣身作囚拘妻在逺歸來相見淚如珠唯説閒宵長拜烏君來到舎是烏力粧㸃烏盤邀女巫今君為我千萬彈烏啼啄啄淚瀾瀾感君此曲有深意昨日烏啼桐葉墜當時為我賽烏人死葬咸陽原上地
　　夢井
　　夢上髙髙原原上有深井登髙意枯渇願見深泉冷裵囬遶井顧自照泉中影沉浮落井瓶井上無懸綆念此瓶欲沉荒忙為求請遍入原上村村空犬仍猛還來遶井哭哭聲通復哽哽噎夢忽驚覺來房舎靜燈熖碧朧朧淚光凝冏冏鐘聲夜方半坐臥心難整忽憶咸陽原荒田萬餘頃土厚壙亦深埋魂在深埂埂深安可越魂通有時逞今宵泉下人化作瓶相憬感此涕汍瀾汍瀾涕霑領所傷覺夢間便覺死生境豈無同穴期生期諒綿永又恐前後魂安能兩知省尋環意無極坐見天將昞吟此夢井詩春朝好光景
　　江陵三夢
　　平生每相夢不省兩相知況乃幽眀隔夢魂徒爾為情知夢無益非夢見何期今夕亦何夕夢君相見時依稀舊粧服晻淡昔容儀不道間生死但言將別離分張碎針線襵疊故幈幃撫稚再三囑淚珠千萬垂囑雲唯此女自歎總無兒尚念嬌且騃未禁寒與飢君復不憘事奉身猶脫遺況有官縳束安能長顧私他人生間別婢僕多謾欺君在或有託出門當付誰言罷泣幽噎我亦涕淋漓驚悲忽然寤坐臥若狂癡月影半床黒蟲聲幽草移心魂生次第覺夢久自疑寂黙深想像淚下如流澌百年永巳訣一夢何太悲悲君所嬌女棄置不我隨長安逺扵日山川雲間之縱我生羽翼網羅生縶維今宵淚零落半為生別滋感君下泉魄動我臨川思一水不可越黃泉況無涯此懐何由極此夢何由追坐見天欲曙江風吟樹枝
　　古原三丈穴深葬一枝瓊崩剝山門壊煙綿墳草生久依荒隴坐卻望逺村行驚覺滿床月風波江上聲君骨久為土我心長似灰百年何處盡三夜夢中來逝水良巳矣行雲安在哉坐㸔朝日出衆鳥雙裵回
　　張舊蚊幬
　　踰年間生死千里曠南北家居無見期況乃異鄉國破盡裁縫衣忘收遺翰墨獨有纈紗幬憑人逺㩗得施張合歡榻展巻雙鴛翼巳矣長空虛依然舊顔色裵囬將就寢徙倚情何極昔透香田田今無魂惻惻隙穿斜月照燈背空床黒達理強開懐夢啼還過臆平生貧寡歡夭枉勞苦憶我亦距㡬時胡為自摧逼燭蛾熖中舞蠒蠶叢上織燋爛各自求他人顧何力多離因茍合惡影當務息往事勿復言將來幸前識
　　獨夜傷懐贈呈張侍御〈張生近喪妻〉
　　燼火孤星滅殘燈寸熖眀竹風吹靣冷簷雪墜階聲寡鶴連天呌寒雛徹夜驚秖應張侍御㑹我心情
　　六年春遣懐八首
　　傷禽我是籠中鶴沉劒君為泉下龍重纊猶存孤枕在春衫無復舊裁縫
　　檢得舊書三四紙髙低濶狹粗〈一作但〉成行自言倂食尋髙事唯念山深驛路長
　　公無渡河音響絶巳隔前春復去秋今日閒窗拂塵土殘猶逬鈿〈一作細〉箜篌
　　婢僕曬君餘服用嬌癡稚女遶床行玉梳鈿朶香膠解盡日風吹瑇瑁箏
　　伴客銷愁長日飲偶然乗興便醺醺怪來醒後傍人泣酔裏時時錯問君
　　我隨楚澤波中梗〈一作水〉君作咸陽泉下泥百事無心值寒食身將稚女帳前啼
　　童稚癡狂撩亂走繡毬花仗滿堂前病身一到繐帷下還向臨階背日眠
　　小於潘岳頭先白學取荘周淚莫多止竟悲君須自省川流前後各風波
　　答友封見贈
　　荀令香銷潘簟空悼亡詩滿舊屛風扶床小女君先識應為些些似外翁
　　夢成之
　　燭暗船風獨夢驚夢君頻問向南行覺來不語到眀坐一夜洞庭湖水聲
　　哭小女降真
　　雨㸃輕漚風復驚偶來何事去何情浮生未到無生地暫到人間又一生
　　哭女樊
　　秋天淨綠月分眀何事巴猿不賸鳴應是一聲腸斷去不容啼到第三聲
　　哭女樊四十韻〈虢州長史時作〉
　　逝者何由見中人未達情馬無生角望猿有斷腸鳴去伴投遐徼來隨夢險程四年巴養育萬里硤回縈病是他鄉染魂應逺處驚山魈邪亂〈一作去〉逼沙虱毒嬰母約〈一作㓜〉㸔寕辨余慵療不精欲尋方次第俄值疾充盈燈火徒相守香花秖浪擎蓮初開月梵蕣已落朝榮魄散雲〈一作魂〉將盡形全玉尚瑩空垂兩行血深送一枝瓊祕祝休巫覡安眠放使令舊衣和篋施殘藥滿甌傾乳媼閒於社醫僧婗〈一作媿〉似酲憫渠身覺賸〈一作深覺瘠賸一作痏〉訝佛力難爭騎竹癡猶子牽車小外甥等長〈一作閒〉迷過影遙戲誤啼聲涴紙傷餘畫扶床念試行獨留呵面鏡誰弄倚牆箏憶昨工言語憐初妙長成撩風妬〈一作拓〉鸚舌凌露〈一作霜〉觸蘭英翆鳳輿真女紅蕖捧化生秪憂嫌五濁終恐向三清宿惡諸葷味懸知衆物名〈生而不食葷血虎豹狨猿等皮毛盡惡斥之巴南所無之物及北而黙識其名者數軰〉環従枯樹得經認寳函盛慍怒偏憎數分張雅愛平最憐〈一作矜〉貪栗妹頻救嬾書兄為占嬌饒分良多眷戀誠別常回靣泣歸定出門迎解怪還家晩長將逺信呈説人偷罪過要我抱縱橫騰蹋遊江舫攀縁㸔樂棚和蠻歌字抝學妓舞腰輕迢遰離荒服提〈一作持〉攜到近京未容誇伎倆唯恨枉聰眀往緒心千結新絲鬢百莖暗窗風報曉秋幌雨聞更敗槿蕭疎館衰楊破壊城此中臨老淚仍自哭孩嬰
　　哭子十首〈翰林學士時作〉
　　維鵜受刺因吾過得馬生災念爾寃獨在中庭倚閒樹亂蟬嘶噪欲黃昏
　　纔能辨別東西位未解分眀管帶身自食自眠猶未得九重泉路託〈一作記〉何人
　　爾母溺情連夜哭我身因事有時悲鐘聲欲絶東方動便是尋常上學時
　　蓮花上品生真界兠率天中離世途彼此業縁多障礙不知還得見兒無
　　節量棃栗愁生疾教示詩書望早成鞭撲校多憐校少又縁遺恨哭三聲
　　深嗟爾更無兄弟自歎予應絶子孫寂寞講堂基址在何人車馬入髙門
　　往年鬢巳同潘岳垂老年敎作鄧攸煩惱數中除一事自茲無復子孫憂〈年敎一作天敎〉
　　長年苦境知何限豈得因兒獨䘮眀消遣又來縁爾母夜深和淚有經聲〈又一作不〉
　　烏生八子今無七猿呌三聲月正孤寂寞空堂天欲曙拂簾雙燕引新雛
　　頻頻子落長江水夜夜巢邉舊處棲若是愁腸終不斷一年添得一聲啼
　　感逝〈浙東〉
　　頭白夫妻分無子誰令蘭夢感衰翁三聲啼婦臥床上一寸斷腸埋土中蜩甲暗枯秋葉墜燕雛新去夜巢空情知此恨人皆有應與暮年心不同
　　妻滿月日相唁
　　十月辛勤一月悲今朝相見淚淋漓狂風落盡莫惆悵猶勝因花壓折枝











　　御定全唐詩巻四百四
