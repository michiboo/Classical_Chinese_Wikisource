　　欽定四庫全書
　　御定全唐詩巻一百七十一
　　李白
　　贈別舎人弟臺卿之江南
　　去國客行遠還山秋夢長梧桐落金井一葉飛銀牀覺罷攬明鏡鬢毛颯巳霜良圗委蔓草古貎成枯桑欲道心下事時人疑夜光因為洞庭葉飄落之瀟湘令弟經濟士謫居我何傷〈一作出門見我傷〉潛虬隠尺水著論談興亡客遇〈一作雲見〉王子喬口傳不死方入洞過天地登真朝玉皇吾將撫爾背揮手遂翺翔〈一作凌蒼蒼〉
　　醉後贈王歴陽〈歴陽和州也〉
　　書禿千兔毫詩裁兩牛腰筆蹤起龍虎舞袖拂雲霄雙歌二胡姬更奏逺清朝舉酒挑朔雪從君不相饒
　　贈歴陽褚司馬〈時此公為稚子舞故作是詩〉
　　北堂千萬夀侍奉有光輝先同稚子舞更著老萊衣因為小兒啼醉倒月下歸人間無此樂此樂世中稀
　　對雪醉後贈王歴陽
　　有身莫犯飛龍鱗有手莫辮猛虎鬚君㸔昔日汝南市白頭仙人隠玉壺子猷聞風動窻竹相邀共醉杯中緑歴陽何異山隂時白雪飛花亂人目君家有酒我何愁客多樂酣秉燭遊謝尚自能鸜鵒舞相如免脫鷫鸘裘清晨〈一作興罷〉鼓櫂過江去千里相思明月樓〈一作他日西㸔卻月樓〉
　　贈宣城宇文太守兼呈崔侍御
　　白若白鷺鮮清如清唳蟬受氣有本性不為外物遷飲水箕山上食雪首陽顛廻車避朝歌掩口去盜泉岧嶤廣成子倜儻魯仲連卓絶二公外丹心無間然昔攀六龍飛今作百鍊鉛懷㤙欲報主投佩向北燕彎弓緑開滿月不憚堅閒騎駿馬獵一射兩虎穿迴旋若流光轉背落雙鳶胡虜三嘆息兼知五兵權鎗鎗突雲將卻掩我之姸多逢勦絶兒先著祖生鞭據鞍空矍鑠壯志竟誰宣蹉跎復來歸憂恨坐相煎無風難破浪失計長江邉危苦惜頺光金波忽三圎時遊敬亭上閒聼松風眠或弄宛溪月虛舟信洄沿顔公二〈一作三〉十萬盡付酒家錢興發每取之聊向醉中仙〈一作眠〉過此無一事靜談秋水篇君從九卿來水國有豐年魚鹽滿市井布帛如雲煙下馬不作威氷壺照清川霜眉邑中叟皆美太守賢時時慰風俗往往出東田竹馬數小兒拜迎白鹿前含笑問使君日晩可迴旋遂歸池上酌掩抑清風曾標橫浮雲下撫謝朓肩樓髙碧海出樹古青蘿懸光祿紫霞杯伊昔忝相傳良圗掃沙漠別夢繞旌旃富貴日成踈願言杳無縁登龍有直道倚玉阻芳筵敢獻繞朝筞思同郭㤗船何言一水淺似隔九重天崔生何傲岸縱酒復談𤣥身為名公子英才苦迍邅鳴鳯託髙梧凌風何翩翩安知慕羣客彈劒拂秋蓮
　　贈宣城趙太守恱
　　趙得寳符盛山河功業存三千堂上客出入擁平原六國揚清風英聲何喧喧大賢茂逺業虎竹光南藩錯落千丈松虬龍盤古根枝下無俗草所植唯蘭蓀憶在南陽時始承國士恩公為柱下史脫繡歸田園伊昔簮白筆幽都逐遊魂持斧冠三軍霜清天北門差池宰兩邑鶚立重飛翻焚香入蘭臺起草多芳言䕫龍一顧重矯翼凌翔鵷赤縣揚雷聲彊項聞至尊驚飇頺秀木跡屈道彌敦出牧歴三郡所居猛獸奔遷人同衛鶴謬上懿公軒自笑東郭履側慙狐白溫閒吟歩竹石精義忘朝昏顦顇成醜士風雲何論獼猴騎土牛羸馬夾雙轅願借羲皇景為人照覆盆溟海不振蕩何由縱鵬鵾所期𤣥〈一作要〉津白〈一作日〉倜儻假騰鶱
　　贈從弟宣州長史昭
　　淮南〈一作北〉望江南千里碧山對我行倦〈一作盡〉過之半落青天外宗英佐䧺郡水陸相控帶長川豁中流千里㵼吳會君心亦如此包納無小大揺筆起風霜推誠結仁愛訟庭垂桃李賔館羅軒葢何意蒼梧雲飄然忽相會才將聖不偶命與時俱背獨立山海間空老聖明代知音不易得撫劔増感慨當結九萬期中途莫先退
　　於五松山贈南陵常贊府
　　為草當作蘭為木當作松蘭秋香風逺松寒不改容松蘭相因依蕭艾徒丰茸雞與雞並食鸞與鸞同枝揀珠去沙礫但有珠相隨逺客投名賢直堪寫懷抱若惜方寸心待誰可傾倒虞卿棄趙相便與魏齊行海上五百人同日死田橫當時不好賢豈傳千古名願君同心人於我少留情寂寂還寂寂出門迷所適長鋏歸來乎〈一作長劒歌歸來〉秋風思歸客
　　自梁園至敬亭山見會公談陵陽山水兼期同遊因有此贈
　　我隨秋風來瑤草恐衰歇中途寡名山安得弄雲月渡江如昨日黃葉向人飛敬亭愜素尚弭櫂流清輝氷谷眀且秀陵巒抱江城粲粲吳與史衣冠耀天京水國饒英竒潛光臥幽草會公真名僧所在即為寳開堂振白拂髙論橫青雲雪山掃粉壁墨客多新文為余話幽棲且述陵陽美天開白龍潭月映清秋水黃山望石柱突兀誰開張〈一作白柱撞星漢西厓誰開張〉黃鶴乆不來子安在蒼茫東南焉可窮山鳥飛絶處〈一作猨狖絶行處〉稠疉千萬峰相連入雲去聞此期振筞歸來空閉闗相思如明月可望不可攀何當移白足早晩凌蒼山且寄一書札令予觧愁顔
　　贈友人三首
　　蘭生不當戶別是閒庭草夙被霜露欺紅榮已先老謬接瑤華枝結根君王池顧無馨香美叨沭清風吹餘芳若可佩卒嵗長相隨
　　袖中趙匕首買自徐夫人玉匣閉霜雪經燕復歴秦其事竟不㨗淪落歸沙塵持此願投贈與君同急難〈一作嵗寒〉荊卿一去後壯士多摧殘長號易水上為我揚波瀾鑿井當及泉張㠶當濟川亷夫唯重義駿馬不勞鞭人生貴相知何必金與錢
　　慢世薄功業非無胷中畫謔浪萬古賢以為兒童劇立産如廣費匡君懷長筞但苦山北寒誰知〈一作分〉道南宅嵗酒上逐風霜鬢兩邉白蜀主思孔明晉家望安石時人〈一作來〉列五鼎談笑期一擲虎伏被胡塵漁歌遊海濱敝裘恥妻嫂長劒託交親夫子秉家義羣公難與隣莫持西江水空許東溟臣他日青雲去黃金報主人
　　陳情贈友人
　　延陵有寳劒價重千黃金觀風歴上國暗許故人深歸來掛墳松萬古知其心懦夫感逹節壯士〈一作氣〉激青〈一作素〉衿鮑生薦夷吾一舉置齊相斯人無良朋豈有青雲望臨財不茍取推〈一作揣〉分固辭譲後世稱其賢英風邈難尚論交但若此友道孰雲喪多君騁逸藻掩映當時人舒文振頺波秉徳冠彛倫卜居乃此地共井為比鄰清琴弄雲月美酒娛冬春薄徳中見捐忽之如遺塵英豪未豹變自古多艱辛他人縱以踈君意宜獨親柰何成離居相去復幾許飄風吹雲霓蔽目不得語投珠兾相〈一作有〉報按劒恐相距所思採芳蘭欲贈隔荊〈一作修〉渚沈憂心若醉積恨淚如雨願假東壁輝餘光照貧女
　　贈從弟冽
　　楚人不識鳯重〈一作髙〉價求山雞獻主昔雲是今來方覺迷自居漆園北乆別咸陽西風飄落日去節變流鶯啼桃李寒未開幽闗豈來〈一作成〉蹊逢君發花萼若與青雲齊及此桑葉緑春蠶起中閨日出布穀鳴田家擁鋤犁顧余乏尺土東作誰相攜傅說降霖雨公輸造雲梯𦍑戎事未息君子悲塗泥報國有長筞成功羞執珪無由謁明主杖筞還蓬藜他年爾相訪知我在磻溪
　　贈閭丘處士
　　賢人有素業乃在沙塘陂竹影掃秋月荷衣〈一作花〉落古池閒讀山海經散帙臥遙帷且耽田家樂遂曠林中期野酌勸芳酒園蔬烹露葵如能樹桃李為我結茅茨
　　贈錢徵君少陽〈一作送趙雲卿〉
　　白玉一杯酒緑楊三月時春風餘㡬日兩鬢各成絲秉燭唯須飲投竿也未遲如逢渭川〈一作水〉獵猶可帝王師
　　贈宣州靈源寺仲濬公
　　敬亭白雲氣秀色連蒼梧下映雙溪水如天落鏡湖此中積龍象獨許濬公殊風韻逸江左文章動海隅觀心同水月觧領得明珠今日逢支遁髙談出有無
　　贈僧朝美
　　水客凌洪波長鯨湧溟海百川隨龍舟噓吸竟安在中有不死者探得明月珠髙價傾宇宙餘輝照江湖苞巻金縷褐蕭然若空無誰人識此寳竊笑有狂夫了心何言說各勉黃金軀
　　贈僧行融
　　梁有湯恵休常從鮑照遊峨眉史懷一獨映陳公出卓絶二道人結交鳯與麟行融亦俊發吾知有英骨海若不隠珠驪龍吐明月大海乗虛舟隨波任安流賦詩旃檀閣縱酒鸚鵡洲待我適東越相攜上白樓
　　贈黃山胡公求白鷴〈幷序〉
　　聞黃山胡公有雙白鷴葢是家雞所伏自小馴狎了無驚猜以其名呼之皆就掌取食然此鳥耿介尤難畜之餘平生酷好竟莫能致而胡公輟贈於我唯求一詩聞之欣然適會宿意因援筆三叫文不加㸃以贈之
　　請以雙白璧買君雙白鷴白鷴白如錦白雪恥容顔照影玉潭裏刷毛琪樹間夜棲寒月靜朝歩落花閒我願得此鳥玩之坐碧山胡公能輟贈籠寄野人還
　　登敬亭山南望懷古贈竇主簿
　　敬亭一迴首目盡天南端仙者五六人常聞此遊盤谿流琴髙水石聳麻姑壇白龍降陵陽黃鶴呼子安羽化騎日月雲行翼鴛〈一作鵾〉鸞下視宇宙間四溟皆〈一作空〉波瀾汰絶目下事從之復何難百嵗落半途前期浩漫漫彊食不成味清晨起長嘆願隨子明去鍊火燒金丹
　　經亂後將避地剡中留贈崔宣城
　　雙鵝飛洛陽五馬渡江徼何意上東門胡雛更長嘯中原走豺虎烈火焚宗廟太白晝經天頺陽掩餘照王城皆蕩覆世路成奔峭四海望長安嚬眉寡西笑蒼生疑落葉白骨空相弔連兵似雪山破敵誰能料我垂北溟翼且學南山豹崔子賢主人歡娛每相召胡牀紫玉笛卻坐青雲呌楊花滿州城置酒同臨眺忽思剡溪水水石逺清妙雪盡天地明風開湖山貎悶為洛生詠醉發呉越調赤霞動金光日足森海嶠獨散萬古意閒垂一溪釣猨近天上啼人移月邉櫂無以墨綬苦來求丹砂要華髪長折腰將貽陶公誚
　　獻從叔當塗宰陽氷
　　金鏡霾六國亡新亂天經焉知髙光起自有羽翼生蕭曹安𡸣屼耿賈摧欃槍吾家有季父傑出聖代英雖無三台位不借四豪名激昂風雲氣終恊龍虎精弱冠燕趙來賢彥多逢迎魯連善談笑季布折公卿遙知禮數絶常恐不合併惕想結宵夢素心乆已㝠顧慙青雲器謬奉玉樽傾山陽五百年緑竹忽再榮髙歌振林木大笑喧雷霆落筆灑篆文崩雲使人驚吐辭又炳煥五色羅華星秀句滿江國髙才掞天庭宰邑艱難時浮雲空古城居人若薙草掃地無纎莖恵澤及飛走農夫盡歸耕廣漢水萬里長流玉琴聲雅頌播吳越還如泰階平小子別金陵來時白下亭羣鳯憐客鳥差池相哀鳴各㧞五色毛意重泰山輕贈㣲所費廣斗水澆長鯨彈劒歌苦寒嚴風起前楹月銜天門曉霜落牛渚清長歎即歸路臨川空屛營
　　書懷贈南陵常贊府
　　嵗星入漢年方朔見明主調笑當時人中天謝雲雨一去麒麟閣遂將朝市乖故交不過門秋草日上階當時何特達獨與我心諧置酒凌歊臺歡娛未曾歇歌動白紵山舞迴天門月問我心中事為君前致辭君看我才能何似魯仲尼大聖猶不遇小儒安足悲雲南五月中頻喪渡瀘師毒草殺漢馬張兵奪雲〈一作秦〉旗至今西二河流血擁僵屍將無七擒畧魯女惜園葵咸陽天下樞累嵗人不足雖有數斗玉不如一盤粟賴得契宰衡持鈞慰風俗自顧無所用辭家方來歸霜驚壯士髮淚滿逐臣衣以此不安席蹉跎身世違終當滅衞謗不受魯人譏
　　贈汪倫〈白遊涇縣桃花潭村人汪倫常醖美酒以待白〉
　　李白乘舟將欲行忽聞㟁上踏歌聲桃花潭水深千尺不及汪倫送我情











　　御定全唐詩巻一百七十一
<集部,總集類,御定全唐詩>
