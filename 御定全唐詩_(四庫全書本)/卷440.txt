　　欽定四庫全書
　　御定全唐詩巻四百四十
　　白居易
　　江南謫居十韻
　　自哂沈冥客曽為獻納臣壯心徒許國薄命不如人纔展凌雲翅俄成失水鱗葵枯猶向日蓬斷即〈一作欲〉辭春澤畔長愁地天邉欲老身蕭條殘活計冷落舊交親草合門無徑煙銷甑有塵憂方知酒聖貧始覺錢神虎尾難容足羊腸易覆輪行藏與通塞一切任陶鈞
　　江樓夜吟元九律詩成三十韻
　　昨夜江樓上吟君數十萹詞飄朱檻底韻墮淥江前清楚音諧律精微思入𤣥收將白雪麗奪盡碧雲妍寸截金為句雙雕玉作聫八風淒間發五彩爛相宣氷扣聲聲冷珠排字字圎文頭交比繡筋骨軟如綿澒湧同波浪錚鏦過管醴泉流出地鈞樂下從天神鬼聞如泣魚龍聼似禪星逥疑聚集〈一作散〉月落為留連鴈感無鳴
　　者猨愁亦悄然交流遷客淚停住賈人船闇被歌姬乞潛聞思婦傳斜行題粉壁短卷寫紅箋肉味經時㤀頭風當日痊老張知定伏短李愛應顛〈張十八籍李二十紳皆攻律詩故云〉道屈才方振身閒業始専天教聲烜赫理合命迍邅顧我文章劣知他氣力全工夫雖共到巧拙尚相懸各有詩千首俱拋海一邊白頭吟䖏變青眼望中穿酬荅朝妨食披尋夜廢眠老償文債負宿結字因縁毎歎陳夫子〈陳子昂著感遇詩稱於世〉常嗟李謫仙〈賀知章謂李白為謫仙人〉名髙折人爵思苦減天年〈李竟無官陳亦早夭〉不得當時遇空令後代憐相悲今若此湓浦與通川
　　潯陽嵗晚寄元八郎中庾三十二員外
　　閲水年將暮燒金道未成丹砂不肯死白髮自〈一作事〉湏生病肺慚杯滿衰顔忌鏡眀春深舊鄉夢嵗晚故交情一別浮雲散雙瞻列宿榮螭頭階下立龍尾道前行封事頻聞奏除書數見名虛懐事僚友平歩取公卿漏盡雞人報朝迴㓜女〈一作女使〉迎可憐白司馬老大在湓城元九以緑絲布白輕褣〈一作容〉見寄製成衣服以詩報知
　　緑絲文布素輕褣〈一作容〉珍重亰華手自封貧友逺勞君寄附病妻親為我裁縫袴花白似秋雲薄衫色青於春草濃欲著卻休知不稱折腰無復舊形容
　　清明日送韋侍御〈一作郎〉貶䖍州
　　寂寞清明日蕭條司馬家留餳和泠粥出火煑新茶欲別能無酒相留亦有花南遷更何䖏此地已天涯
　　九江春望
　　淼茫積水非吾土飄泊浮萍自我身身外信縁為活計眼前隨事覓交親鑪煙豈異終南色湓草寧殊渭北春此地何妨便終老譬〈一作匹〉如元是九江人〈香鑪峯上多煙湓水岸邉足草因而記之〉
　　晚題東林寺雙池
　　向晚雙池好初晴百物新褭枝翻翠羽濺水躍紅鱗萍汎同逰子蓮開當麗人臨流一惆悵還憶曲江春
　　贈內子
　　白髮長興歎青娥亦伴愁寒衣補燈下小女戲牀頭闇澹屏幃故淒鿌枕席秋貧中有䓁級猶勝嫁黔婁送客春逰嶺南二十韻〈因敘嶺南方物以諭之並擬微之送崔二十二之作〉
　　已訝逰何逺仍嗟別太頻離容君蹙促贈語我殷勤迢遰天南面蒼茫海北漘訶陵國分界交趾郡為鄰蓊鬰三光晦溫暾四氣勻隂晴變寒暑昏曉錯星辰瘴地難為老蠻陬不易馴土民稀白首洞主盡黃巾戰艦猶驚浪戎車未息塵〈時黃家賊方動〉紅旗圍卉服紫綬裹文身麫苦桄榔裛〈一作製〉漿酸橄㰖新牙檣迎海舶銅鼓賽江神不凍貪泉暖無霜毒草春雲煙蟒虵氣刀劍鰐魚鱗路足羈棲客官多謫逐臣天黃生𩗗母〈𩗗母如斷虹欲大風即見〉雨黒長楓人〈楓人因夜雷雨輙闇長數丈〉逥使先傳語征軒早返輪湏防杯裏蠱〈南方蠱毒多置酒中〉莫愛槖中珍北與南殊俗身將貨孰親甞聞君子誡憂道不憂貧
　　自題
　　功名宿昔人多許寵辱斯湏自不知一旦失恩先左降三年隨例未量移馬頭覓角生何日石火敲光住㡬時前事是身俱若此空門不去欲何之
　　自悲
　　火宅煎熬地霜松摧折身因知羣動內易死不過人
　　尋郭道士不遇
　　郡中乞假來相訪洞裏朝元去不逢看院祗留雙白鶴入門惟見一青松藥爐有火丹應伏雲碓無人水自舂〈廬山中雲母多故以水碓𢷬鍊俗呼為雲碓〉欲問參同契中事更期何日得從容〈一作未知何日得相從〉
　　潯陽春三首〈元和十二年作〉
　　春生
　　春生何處闇周逰海角天涯徧始休先遣和風報消息續教啼鳥說來由展張草色長河畔㸃綴花房小樹頭若到故園應覓我為傳淪落在江州
　　春來
　　春來觸動故鄉情忽見風光憶兩京金谷蹋花香騎入曲江碾草鈿車行誰家緑酒歡連夜何䖏紅樓睡失眀獨有不眠不醉客經春冷坐古湓城
　　春去
　　一從澤畔為遷客兩度江頭送暮春白髪更添今日髩青衫不改去年身百川未有逥流水一老終無卻少人四十六時三月盡送春爭得不殷勤
　　夢㣲之〈十二年八月二十日夜〉
　　晨起臨風一惆悵通川湓水斷相聞不知憶我因何事昨夜三逥〈一作更〉夢見君
　　贈韋錬師
　　潯陽遷客為居士身似浮雲心似灰上界女仙無嗜欲何因相顧兩裵回共疑過去人間世曾作誰家夫婦來
　　問劉十九
　　緑螘新醅酒紅泥小火壚晚來天欲雪能飲一杯無
　　得行簡書聞欲下峽先以詩寄
　　朝來又得東川信欲取春初發梓州書報九江聞暫喜路經三峽想還愁瀟湘瘴霧加餐飯灎澦驚波穏泊舟欲寄兩行迎爾淚長江不肯向西流
　　南湖早春
　　風逥雲斷雨初晴返照湖邊暖復眀亂㸃碎紅山杏發平鋪新緑水蘋生翅低白鴈飛仍重舌澀黃鸝語未成不道江南春不好年年衰病減心情
　　元十八從事南海欲出廬山臨別舊居有戀泉聲之什因以投和兼伸別情
　　賢侯辟士禮從容莫戀泉聲問所從雨露初承黃紙詔煙霞欲別紫霄峯傷弓未息新驚鳥得水難留乆臥龍我正退藏君變化一杯可易得相逢
　　題韋家泉池
　　泉落青山出白雲縈村繞郭㡬家分自從引作池中水深淺方圎一任君
　　醉中對紅葉
　　臨風杪秋樹對酒長年人醉貌如霜葉雖紅不是春
　　遣懐
　　羲和走馭趂年光不許人間日月長遂使四時都似電爭教両髩不成霜榮銷枯去無非命壯盡衰來亦是常已共身心要約定窮通生死不驚忙
　　㸃額魚
　　龍門㸃額意何如紅尾青鬐卻返初見說在天行雨苦為龍未必勝為魚
　　聞龜兒詠詩
　　憐渠已觧詠詩章揺膝支頤學二郎莫學二郎吟太苦纔年四十髩如霜
　　對酒
　　未濟卦中休卜命參同契裏莫勞心無如飲此銷愁物一餉愁銷直萬金
　　東牆夜合樹去秋為風雨所摧今年花時悵然有感
　　碧荑紅縷今何在風雨飄將去不囬惆悵去年牆下地今春惟有薺花開
　　病起
　　病不出門無恨時今朝強出與誰期經年不上江樓醉勞動春風颺酒旗
　　夢亾友劉太白同逰彰〈一作章〉敬寺
　　三千里外臥江州十五年前哭老劉昨夜夢中彰敬寺死生魂魄暫同逰
　　與果上人歿時題此訣別兼簡二林僧社
　　本〈一作願〉結菩提香火社為嫌煩惱電泡身不湏惆悵從師去先請西方作主人
　　贈寫真者
　　子騁丹青日予當醜老時無勞役神思更畫病容儀迢逓麒麟閣圗功未有期區區尺素上焉用寫真為
　　劉十九同宿〈時淮㓂初破〉
　　紅旗破賊非吾事黃紙除書無〈一作非〉我名唯共嵩陽劉處士圍棊賭酒到天眀
　　十二年冬江西溫暖喜元八寄金石稜〈一作凌〉到因題此詩
　　今冬臘𠉀不嚴凝暖霧溫風氣上騰山腳崦中纔有雪江流慢處亦無氷欲將何藥防春瘴只有元家金石稜〈一作凌〉
　　閒意
　　不爭榮耀任沈淪日與時踈共道親北省朋僚音信斷東林長老徃還頻病停夜食閒如社慵擁朝裘暖似春漸老漸諳閒氣味終身不擬作忙人
　　送友人上峽赴東川辟命
　　見說瞿唐峽斜銜〈一作橫〉灎澦根難於尋鳥路〈一作道〉險過上龍門羊角風頭急桃花水色渾山逥若鼇轉舟入似鯨吞岸〈一作巖〉合愁天斷波跳恐地翻憐君經此去為感主人恩
　　夜送孟司功
　　潯陽白司馬夜送孟功曹江闇管急樓明燈火髙湖波翻似箭霜草殺如刀且莫開征櫂隂風正怒號
　　衰病
　　老辭逰冶尋花伴病別荒狂舊酒徒更恐五年三嵗後些些譚笑亦應無
　　題詩屏風絶句〈並序〉
　　十二年冬㣲之猶滯通州予亦未離湓上相去萬里不見三年鬱鬱相念多以吟詠自觧前後辱微之寄示之什殆數百萹雖藏於篋中永以為好不若置之座右如見所思繇是掇律句中短小麗絶者凡一百首題録合為一屏風舉目㑹心叅若其人在於前矣前輩作事多出偶然則安知此屏不為好事者所傳異日作九江一故事爾因題絶句聊以奨之
　　相憶采君詩作障自書自勘不辭勞障成定被人爭寫從此南中紙價髙
　　荅微之〈微之於閬州西寺手題予詩予又以㣲之百萹題此屏上各以絶句相報荅之〉
　　君寫我詩盈寺壁我題君句滿屏風與君相遇知何䖏兩葉浮萍大海中
　　偶宴有懐
　　遇興尋文客因歡命酒徒春逰憶親故夜㑹似京都詩思閒仍在鄉愁醉暫無狂來欲起舞慙見白髭鬚
　　山中酬江州崔使君見寄
　　眷眄情無限優容禮有餘三年為郡吏一半許山居酒熟心相待詩來手自書庾樓春好醉明月〈一作日〉且囬車
　　山枇杷
　　深山老去惜年華況對東谿野枇杷火樹風來翻絳燄瓊枝日出曬紅紗囬看桃李都無色映得芙蓉不是花爭奈結根深石底無因移得到人家
　　聞李尚書拜相因以長句寄賀㣲之
　　憐君不乆在通川知已新提造化權䕫卨定求才濟世張雷應辨氣衝天那知淪落天涯日正是陶鈞海內年肯向泥中拋折劍不收重鑄作龍泉
　　嵗暮
　　窮隂急景坐相催壯齒韶顔去不囬舊病重因年老發新愁多是夜長來膏明自爇縁多事雁黙先烹為不才禍福細尋無㑹䖏不如且進手中杯
　　雨中赴劉十九二林之期及到寺劉已先去因以四韻寄之
　　雲中臺殿泥中路既阻同逰嬾卻還將謂獨愁猶對雨不知多興已尋山纔應行到千峯裏只校來遲半日間最惜杜鶻花爛熳春風吹盡不同攀
　　薔薇正開春酒初熟因招劉十九張大夫崔二十四同飲
　　甕頭竹葉經春熟階底薔薇入夏開似火淺深紅壓架如餳氣味緑黏臺試將詩句相招去倘有風情或可來明日早花應更好心期同醉卯時杯
　　李白墓
　　採石江邊李白墳遶田無限草連雲可憐荒壠窮泉谷曽有驚天動地文但是詩人多薄命就中淪落不過君
　　對酒
　　漫把參同契難燒伏火砂有時成白首無䖏問黃芽幻世如泡影浮生抵眼花惟將緑醅酒且替紫河車
　　戲荅諸少年
　　顧我長年頭似雪饒君壯嵗氣如雲朱顔今日雖欺我白髪他時不放君
　　風雨晩〈一作夜〉泊
　　苦竹林邊蘆葦叢停舟一望思無窮青苔撲地連春〈一作香〉雨白浪掀天盡日風忽忽百年行欲半茫茫萬事坐成空此生飄蕩何時定一縷鴻毛天地中
　　題崔使君新樓
　　憂人何䖏可鎖憂碧甕紅欄湓水頭從此潯陽風月夜崔公樓替庾公樓
　　山中戲問幸侍御〈一作郎〉
　　我抱棲雲志君懐濟世才常吟反招隱那得入山來
　　贈曇禪師〈夢中作〉
　　五年不入慈恩寺今日尋師始一來欲知火宅焚燒苦方寸如今化作灰
　　寄微之
　　帝城行樂日紛紛天畔窮愁我與君秦女笑歌春不見巴猿啼哭夜常聞何䖏琵琶似語誰家卨墮髻如雲人生多少歡娛事那得千分無一分
　　醉吟二首
　　空王百法學未得奼女丹砂燒即飛事事無成身老也〈一作也老〉醉鄉不去欲何歸
　　兩髩千莖新似雪十分一醆欲如泥酒狂又引詩魔發日午悲吟到日西
　　曉寢
　　轉枕重安寢囬頭一欠伸紙窗明覺曉布被暖知春莫強踈慵性湏安老大身雞鳴一覺〈一作猶獨〉睡不博早朝人
　　荅元八郎中楊十二博士
　　身覺〈一作學〉浮雲無所著心同止水有何情但知瀟灑踈朝市不要﨑嶇隱姓名盡日觀魚臨澗坐有時隨鹿上山行誰能拋得人間事來共騰騰過此生
　　湖亭與行簡宿
　　潯陽少有風情客招宿湖亭盡卻囬水檻虛鿌風月好夜深誰〈一作惟〉共阿憐來
　　八月十五日夜湓亭望月
　　昔年八月十五夜曲江池畔杏園〈一作林〉邊今年八月十五夜湓浦沙頭水館前西北望鄉何䖏是東南見月㡬逥圎臨風一歎無人㑹今夜清光似徃年
　　贈江客
　　江桞影寒新雨地塞鴻聲急欲霜天愁君獨向〈一作自〉沙頭宿水〈一作岸〉遶蘆花月滿船
　　殘暑招客
　　雲截山腰斷風驅雨腳迴早隂江上散殘熱日中來卻取生衣著重拈竹〈一作小〉簟開誰能淘晩熱閒飲兩三杯
　　潯陽秋懐贈許明府
　　霜紅二林葉風白九江波瞑色投煙鳥秋聲帯雨荷馬閒無處出門冷少人過鹵莽還鄉夢依稀望闕歌共思除醉外無計奈愁何試問陶家酒新篘得㡬多
　　九日醉吟
　　有恨頭還白無情菊自黃一為州司馬三見嵗重陽劍匣塵埃滿籠禽日月長身從漁父笑門任雀羅張問疾因留客聼吟偶置觴歎時論倚伏懐舊數存亾奈老應無計治〈一作醫〉愁或有方無過學王績〈一作勣〉惟以醉為鄉
　　問韋山人山甫
　　身名身事兩蹉跎試就先生問若何從此神仙學得否白鬚雖有未為多
　　送蕭鍊師歩虛詞十首卷後以二絶繼之
　　欲上瀛州臨別時贈君十首歩虛詞天仙若愛應相問可〈一作向〉道江州司馬詩
　　花紙瑤緘松墨字把將天上共誰開試呈王母如堪唱發遣雙成更取來
　　贈李兵馬使
　　身得貳師餘氣槩家藏都尉舊詩章江南別有樓船將燕頷虬鬚不姓楊
　　題遺愛寺前溪松
　　偃亞長松樹侵臨小石溪靜將流水對髙共逺峯齊翠蓋煙籠宻花幢雪壓低與僧清影坐借鶴穏枝棲茟寫形難似琴偷韻易迷暑天風槭槭〈一作瑟瑟〉晴〈一作靜〉夜露〈一作雨〉淒淒獨契〈一作憇〉依為舎閒行遶作蹊棟梁君莫採留著伴幽棲
　　廬山草堂夜雨獨宿寄牛二李七庾三十二員外
　　丹霄攜手三君子白髮垂頭一病翁蘭省花時錦帳下廬山雨夜草庵中終身膠漆心應在半路雲泥跡不同惟有無生三昧觀榮枯一照兩成空
　　聞楊十二新拜省郎遙以詩賀
　　文昌新入有光輝紫界宮牆白粉闈曉日雞人傳漏箭春風侍女䕶朝衣雪飄歌句〈一作曲〉髙難和鶴拂煙霄老慣飛官職聲名俱入手近來詩客似君稀〈頃曽有贈楊詩落句雲不用更教詩過好折君官職是聲名今故云俱入手〉
　　三月三日懐㣲之
　　良時光㬌長虛擲壯嵗風情已闇銷忽憶同為校書日毎年同醉是今朝
　　贈韋八
　　辭君嵗〈一作雖〉乆見君初白髪驚嗟兩有餘容髩別來今至此心情料取合何如曾同曲水花亭醉亦共華陽竹院居豈料天南相見夜哀猿瘴霧宿匡廬
　　春江閒歩贈張山人
　　江㬌又妍和牽愁發浩歌晴沙金屑色春水麴塵波紅簇交枝杏青𠲒巻葉荷藉莎憐輭暖憇樹愛婆娑書信朝賢斷知音野老多相逢不閒語爭奈日長何
　　春聼琵琶兼簡長孫司戸
　　四不似琵琶聲亂寫真珠細撼鈴指底商風悲颯颯舌頭胡語苦醒醒如言都尉思京國似訴明妃厭虜庭遷客共君相勸諌春腸易斷不湏聼
　　吳宮辭
　　一入吳王殿無人覩翠娥樓髙時見舞宮靜夜聞歌半露胷如雪斜逥臉似波妍媸各有分誰敢妬恩多
　　送韋侍御量移金州司馬〈時予官獨未出〉
　　春歡雨露同沾澤冬歎風霜獨滿衣留滯多時如我少遷移好䖏似君稀臥龍雲到湏先起蟄燕雷驚尚未飛莫恨東西溝水別滄溟長短擬同歸
　　自到潯陽生三女子因詮真理用遣妄懐
　　宦途本自安身拙世累由來向老多逺謫四年徒已矣晩生三女擬如何預愁嫁娶真成患細念因縁盡是魔頼學空王治苦法湏拋煩惱入頭陀
　　江西裵常侍以優禮見待又䝉贈詩輙敘鄙誠用伸感謝
　　一從簮笏事金貂每借溫顔放折腰長覺身輕離泥滓忽驚手重捧瓊瑤馬因逥顧雖増價桐遇知音已半焦他日秉鈞如見念壯心直氣未全銷
　　自江州司馬授忠州刺史仰荷聖澤聊書鄙誠
　　炎瘴拋身逺泥塗索腳難網初鱗撥剌籠乆翅摧殘雷電頒時令陽和變嵗寒遺簮承舊念剖竹授新官鄉覺前程近心隨外事寛生還應有分西笑問長安
　　除忠州寄謝崔相公
　　提㧞出泥知力竭吹噓生翅見情深劍鋒𡙇折難衝斗桐尾燒焦豈望琴感舊兩行年老淚酬恩一寸嵗寒心忠州好惡何湏問鳥得辭籠不擇林
　　初除官䝉裵常侍贈鶻銜瑞草緋魚袋因謝恵貺兼抒離情
　　新授銅符未著緋因君裝束始光輝恵深范叔綈贈榮過蘓秦佩印歸魚綴白金隨歩躍鶻銜紅綬遶身飛眀朝戀別朱門淚不敢多垂恐汙衣
　　洪州逢熊儒登
　　靖安院裏辛夷〈一作新荑〉下醉笑狂吟氣最麤莫問別來多少苦低頭看取白髭鬚
　　初著刺史緋荅友人見贈
　　故人安慰善為辭五十専城道未遲徒使花紅似火其如蓬髩白成〈一作如〉絲且貪薄俸君應惜不稱衰容我自知銀印可憐將底用只堪歸舎嚇妻兒
　　又荅賀客
　　銀章暫假為専城賀客來多嬾起迎似掛緋衫衣架上朽株枯竹有何榮
　　別草堂三絶句
　　正聼山鳥向陽眠黃紙除書落枕前為感君恩湏暫起爐峯不擬住多年
　　久眠褐被為居士忽掛緋袍作使君身出草堂心不出廬山未要勒〈一作動〉移文
　　三間茅舎向山開一帶山泉遶舎逥山色泉聲莫惆悵三年官滿卻歸來
　　鍾陵餞送
　　翠幕紅筵髙在雲歌鐘一曲萬家聞路人指㸃滕王閣看送忠州白使君
　　潯陽宴別〈此後忠州路上作〉
　　鞍馬軍城外笙歌祖帳間乘潮發湓口帶雪別廬山暮㬌牽行色春寒散醉顔共嗟炎瘴地盡室得生還
　　戲贈戸部李巡官
　　好去〈一作語〉民曹李判官少貪公事且謀歡男兒未死爭能料莫作忠州刺史看
　　行次夏口先寄李大夫
　　連山斷䖏大江流紅斾逶迤鎮上游幕下翺翔秦御史軍前奔走漢諸侯曽陪劍履升鸞殿欲謁旌幢入鶴樓假著緋袍君莫笑恩深始得向忠州
　　重贈李大夫
　　早接清班登玉陛同承別詔直金鑾鳯巢閣上容身穩鶴鏁籠中展翅難流落多年應是命量移逺郡未成官慚君獨不欺顦顇猶作銀臺舊眼看
　　對鏡吟
　　閒看眀鏡坐清晨多病姿容半老身誰論情性乖時事自想形骸非貴人三殿失恩宜放棄九宮推命合漂淪如今所得湏甘分腰佩銀龜朱兩輪
　　江州赴忠州至江陵已來舟中示舎弟五十韻
　　昔作咸秦客常思江海行今來仍盡室此去又専城典午猶為幸分憂固是榮箳篂州乘送艛艓驛船迎共載皆妻子同逰即弟兄寧辭浪跡逺且貴賞心並雲展帆髙掛飈馳櫂迅征泝流從漢浦循路轉荊衡山逐時移色江隨地改名風光近東早水木向南清夏口煙孤起湘川雨半晴日煎紅浪沸月射白砂眀北渚寒留鴈南枝暖待鶯駢朱桃露蕚㸃翠桞含萌亥市魚鹽聚神林鼓笛鳴壺漿𣓙葉氣歌曲竹枝聲繫䌫憐沙靜垂綸愛岸平水飡紅粒稲野茹紫花菁甌汎茶如乳臺黏酒似餳膾長抽錦縷藕脆削瓊英容易來千里斯湏進一程未曽勞氣力漸覺有心情臥穏添春睡行遲帶酒酲忽愁牽世網便欲濯塵纓早接文塲戰曽爭翰苑盟掉頭稱俊造翹足取公卿且昧隨時義徒輸報國誠衆排恩易失偏壓勢先傾虎尾憂危切鴻毛性命輕燭蛾誰救活〈一作䕶〉蠶繭自纒縈歛手辭雙囬眸望兩亰長沙拋賈誼漳浦臥劉楨鶗鴂鳴還歇蟾蜍破又盈年光同激箭鄉思極揺旌潦倒親知笑衰羸舊識驚烏頭因感白魚尾為勞頳劍學將何用丹燒竟不成孤舟萍一葉雙髩雪千莖老見人情盡閒思物理精如湯探冷熱似博鬬輸贏險路應湏避迷途莫共爭此心知止足何物要經營玉向泥中潔松經雪後貞無妨隱朝市不必謝寰瀛但在前非悞期無後患嬰多知非㬌福少語是元亨晦即全身藥眀為伐性兵昬昬隨世俗蠢蠢學黎甿鳥以能言⿰龜縁入夢烹知之一何晩猶足保餘生
　　題岳陽樓
　　岳陽城下水澷澷獨上危樓倚曲欄春岸緑時連夢澤夕波〈一作陽〉紅䖏近長安猿攀樹立啼何苦鴈㸃湖飛渡亦難此地惟堪盡圗障華堂張與貴人看
　　入峽次巴東
　　不知逺郡何時到猶喜全家此去同萬里王程三峽外百年生計一舟中巫山暮足霑花雨隴水春多逆浪風兩片紅旌數聲鼓使君艛艓上巴東
　　十年三月三十日別微之於澧上十四年三月十一日夜遇微之於峽中停舟夷陵三宿而別宮不盡者以詩終之因賦七言十七韻以贈且欲記〈一作寄〉所遇之地與相見之時為他年㑹話張本也
　　澧水店頭春盡日送君上馬謫通川夷陵峽口明月夜此䖏逢君是偶然一別五年方見面相攜三宿未逥船坐從日暮惟長歎語到天明竟未眠齒髮蹉跎將五十關河迢逓過三千生涯共寄滄江上鄉國俱拋白日邊徃事𣺌茫都似夢舊逰流落半歸泉醉悲灑淚春杯裏吟苦支頥曉燭前莫問龍鍾惡官職且聼清脆好文〈一作詩〉萹〈微之別來有新詩數百萹麗絶可愛〉別來只是成詩癖老去何曽更酒顛各限王程湏去住重開離宴貴留連黃牛渡北移征櫂白狗崖東巻別筵〈黃牛白狗皆峽中地名即與微之遇別之所也〉神女臺雲閒繚繞使君灘水急潺湲風淒暝色愁楊桞月弔宵聲哭杜鵑萬丈赤幢潭底日一條白練峽中天君還秦地辭炎徼我向忠州入瘴煙未死㑹應相見在又知何地復何年
　　題峽中石上
　　巫女廟花紅似粉昭君村桞翠於眉誠知老去風情少見此爭無一句詩

　　御定全唐詩巻四百四十
