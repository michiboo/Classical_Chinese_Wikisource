　　欽定四庫全書
　　御定全唐詩巻三十一
　　魏徵
　　魏徵字𤣥成魏州曲城人少孤落魄有大志初為太子洗馬太宗即位拜諌議大夫秘書監尋晉撿校侍中封鄭國公以疾辭職拜特進仍知門下省事徵性諒直知無不言太宗或引至臥內訪天下事嘗以古名臣稱之校輯秘省羣書及撰齊梁陳周隋諸史序論多出其手卒謚文貞集二十巻今編詩一巻
　　五郊樂章〈唐書樂志曰祀五方上帝五郊樂祀黃帝降神奏宮音皇帝行用太和登歌奠玉帛用肅和迎爼用雍和酌獻飲福用夀和送文舞出迎武舞入用舒和武舞用凱安送神用豫和其太和夀和凱安豫和四章辭同圜丘祀青帝降神奏角音祀赤帝降神奏徴音祀白帝降神奏商音祀黒帝降神奏羽音餘同黃帝〉
　　黃帝宮音
　　黃中正位含章居貞既長六律兼和五聲畢陳萬舞乃薦斯牲神其下降永祚休平
　　肅和
　　眇眇方輿蒼蒼圜蓋至哉樞紐宅中圖大氣調四序風和萬籟祚我明德時雍道泰
　　雍和
　　金懸夕肆玉爼朝陳饗薦黃道芬流紫辰廼誠廼敬載享載禋崇薦斯在惟皇是賓
　　舒和
　　御徴乗宮出郊甸安歌率舞逓將迎自有雲門符帝賞猶持雷鼔答天成
　　青帝角音
　　鶴雲旦起鳥星昬集律候新風陽開初蟄至德可饗行潦斯挹錫以無疆烝人乃粒
　　肅和
　　𤣥鳥司春蒼龍登嵗節物變栁光風轉蕙瑤席降神朱饗帝誠備祝嘏禮殫珪幣
　　雍和
　　大樂稀音至誠簡禮文物棣棣聲名濟濟六變有成三登無體廼眷豐絜恩覃愷悌
　　舒和
　　笙歌籥舞屬年韶鷺鼓鳧鐘展時豫調露初迎綺春節承雲遽踐蒼霄馭
　　赤帝徴音
　　青陽告謝朱明戒序咸長是祈敬陳椒醑博碩斯薦笙鏞備舉庶盡肅恭非馨稷黍
　　肅和
　　離位克明火中宵見峯雲暮起景風晨扇木槿初榮含桃可薦芬馥百品鏗鏘三變
　　雍和
　　昭昭丹陸帟帟炎方禮陳牲幣樂備箎簧瓊羞溢爼玉𨣧浮觴恭惟正直歆此馨香
　　舒和
　　千里溫風飄絳羽十枝炎景媵朱干陳觴薦爼歌三獻拊石摐金㑹七盤
　　白帝商音
　　白藏應節天髙氣清嵗功既阜庶類收成萬方靜謐九土和平馨香是薦受祚聰明
　　肅和
　　金行在節素靈居正氣肅霜嚴林凋草勁豺祭隼擊潦收川鏡九榖巳登萬箱流詠
　　雍和
　　律應西成氣躔南呂珪幣咸列笙竽備舉苾苾蘭羞芬芬桂醑式資宴貺用調霜序
　　舒和
　　璿儀氣爽驚緹籥玉呂灰飛含素商鳴鞞奏管芳羞薦㑹舞安歌葆眊揚
　　黒帝羽音
　　嚴冬季月星迴風厲享祀報功方祚來嵗
　　肅和
　　律周〈一作回〉玉琯星回〈一作周〉金度次極陽烏紀窮隂兎火林霰雪陽泉凝沍八蜡已登三農息務
　　雍和
　　陽月斯紀應鍾在𠋫載絜牲牷爰登爼豆既髙既逺無聲無臭靜言格思惟神保祐
　　舒和
　　執籥持羽初終曲朱干玉鏚始分行七德九功咸已暢明靈降福具穰穰
　　享太廟樂章〈唐書樂志曰貞觀中享太廟樂迎神用永和九變辭同皇帝行用太和登歌酌鬯用肅和迎爼用雍和獻皇祖宣簡公皇祖懿王同用長發之舞景皇帝用大基之舞元皇帝用大成之舞髙祖用大明之舞皇帝飲福用夀和送文舞出迎武舞入用舒和武舞用凱安徹爼用雍和送神用永和其太和凱安辭同冬至圜丘〉
　　永和
　　於穆烈祖𢎞此丕基永言配命子孫保之百神既洽萬國在茲是用孝享神其格思
　　肅和
　　大哉至德允茲明聖格於上下聿遵誠敬嘉樂斯登鳴球以詠神其降止式隆景命
　　雍和
　　崇茲享祀誠敬兼至樂以感靈禮以昭事粢盛咸絜牲牷孔備永言孝思庻幾不匱
　　長發舞〈唐㑹要曰貞觀十四年詔用顔師古許敬宗議皇祖宣簡公懿王廟並奏長發之舞取詩云濬哲惟商長發其祥也〉
　　濬哲惟唐長發其祥帝命斯祐王業克昌配天載德就日重光本枝百代申錫無疆
　　大基舞
　　猗與祖業皇矣帝先剪商德厚封唐慶延在姬猶稷方晉踰宣基我鼎運於斯萬年
　　大成舞
　　周穆王季晉美帝文明眀盛徳穆穆齊芬藏用四履屈道參分鏗鏘鐘石載紀鴻勲
　　大明舞〈唐㑹要曰貞觀十四年詔用顔師古等議髙祖廟奏大明之舞取易曰大眀終始六位時成詩有大明之篇稱文王有明德也〉
　　五紀更運三正逓升勛華既沒禹湯勃興神武命代靈睠是膺望雲彰德察緯告徵上紐天維下安地軸徵師涿野萬國咸服偃伯靈臺九官允穆殊域委賮懐生介福大禮既飾大樂已和黒章擾囿赤字浮河功宣載籍德被詠歌克昌厥後百祿是荷
　　夀和
　　八音斯奏三獻畢陳寳祚惟永暉光日新
　　舒和
　　聖敬通神光七廟靈心薦祚和萬方嚴禋克配鴻基逺明德惟馨鳯歴昌
　　雍和
　　於穆清廟聿修嚴祀四縣載陳三獻斯止籩豆撤薦人祇介祉神惟格思錫祚不巳
　　永和
　　肅肅清祀烝烝孝思薦享昭備䖍恭在茲雍歌徹爼祝嘏陳辭用光武志永固鴻基
　　賦西漢〈本傳雲太宗幸洛陽燕羣臣積翠池酒酣命各賦一事徵賦西漢卒雲終藉叔孫禮方知皇帝尊帝曰徵言未嘗不約我以禮〉
　　受降臨軹道爭長趣鴻門驅傳渭橋上觀兵細柳屯夜宴經柏谷朝遊出杜原終藉叔孫禮方知皇帝尊
　　暮秋言懐
　　首夏別京輔杪秋滯三河沈沈蓬萊閣日夕鄉思多霜剪涼堦蕙風捎幽渚荷嵗芳坐淪歇感此式㣲歌
　　述懐〈一作出關〉
　　中原初〈一作還〉逐鹿投筆事戎軒縦橫計不就慷慨志猶存杖䇿謁天子驅馬出關門請纓繫南粵憑軾下東藩鬱紆陟髙岫出沒望平原古木鳴寒鳥〈一作雁〉空山啼夜猿既傷千里目還驚九折〈一作逝〉魂豈不憚艱險深懐國士恩季布無二諾侯嬴重一言人生感意氣功名誰復論
　　奉和正日臨朝應詔
　　百靈侍軒後萬國㑹塗山豈如今睿哲邁古獨光前聲教溢四海朝宗引百川鏘洋鳴玉珮灼爍耀金蟬淑景輝雕輦髙旌揚翠煙庭實超王㑹廣樂盛鈞天既欣東日戶〈一作既傾東戶日〉復詠南風篇願奉光華慶從斯億萬年











　　御定全唐詩巻三十一
