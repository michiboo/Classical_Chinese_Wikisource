　　欽定四庫全書
　　御定全唐詩巻六百六十二
　　羅隱
　　夜泊義興戲呈邑宰
　　溪畔維舟問戴星此中三害有〈一作在〉圖經長橋可避南山逺卻恐難防是最〈一作醉〉靈
　　聽琵琶
　　香筵酒散思朝散偶向梧桐暗處聞大抵曲中皆有恨滿樓人自〈一作是〉不知君
　　經耒陽杜工部墓
　　紫菊馨香覆楚醪奠君江畔雨蕭騷旅魂自是才相累閒骨何妨塜更髙騄驥䘮來空蹇蹶芝蘭衰後長〈一作逺〉蓬蒿屈原宋玉鄰君〈一作憐居〉處幾駕靑螭緩鬱陶
　　題袁溪張逸人所居
　　蒲梢獵獵燕差差〈一作池〉數里溪光日落時芳樹〈一作草〉文君機上錦遠山孫壽鏡中睂雞窗夜靜開書巻魚檻春
　　深展釣絲若使浮名拘絆得世間何處有男兒
　　昇平公主舊第
　　乘鳳仙人降此時玉篇纔罷到文詞兩輪水磑光明照百尺鮫綃換好詩帶礪山河今盡在風流罇俎見無期壇場客散香街暝惆悵齊竽取次吹
　　寄黔中王從事
　　故人刀筆事軍書南轉黔江半月餘別後鄉關情幾許近來詩酒興何如貪將醉䄂矜鶯谷不把瑤緘附鯉魚今日舉觴〈一作場〉君莫問生涯牢落鬢蕭踈
　　關亭春望
　　關畔春〈一作風〉雲拂馬頭馬前春事共悠悠風揺〈一作欺〉岸栁長條困露裛山花小朶愁信越功名髙似狗裴王氣力大於牛未知至竟將何用渭水涇川一向流
　　寄徐濟進士〈一本題下無進士二字〉
　　徃年踈嬾共江湖月滿花香記得無霜壓楚蓮秋後折雨催蠻酒夜深酤紅塵偶別〈一作到〉迷前事丹桂相傾〈一作輕〉媿後徒〈一作圖〉出得函關抽得手從來不及阮元瑜
　　寄韋贍
　　石城蓑笠阻心期落盡山花有所思羸馬二年蓬轉後故人何處月明時風催曉雁〈一作燕〉看看別雨脅秋蠅漸漸癡禪智闌干市橋酒縱然相見只相悲
　　霅溪晩泊寄裴庶子
　　溪風如扇雨如絲閒步閒吟〈一作行〉柳惲詩杯酒疎狂非曩日野花狼藉似當時道窮謾有依劉感才急應無借寇期滿眼雲山莫相笑與君俱是受深知
　　送姚安之赴任秋浦
　　官罷春坊地象雷片帆髙指貴池開五侯水暖魚鱗去九子山晴雁敘來江夏黃童徒逞辯廣都龎令恐非才到頭稱意須年少贏得時光向酒杯
　　寄喬逸人
　　南經湘浦〈一作水〉北揚州別後風帆幾度㳺春酒誰家禁爛漫野花何處最淹留欲憑尺素邊鴻嬾未定雕梁海燕愁長短此行須入手更饒君占一年秋
　　塞外
　　塞外偷兒塞內兵聖君宵旰望昇平碧幢未作朝廷計白挺猶驅婦女行可使禦戎無上筞只應憂國是虛聲漢王〈一作皇〉第宅秦田土今日將軍已自榮
　　裴庶子除太僕卿因賀
　　楚珪班序未為輕莫惜良途副聖明宮省舊推皇甫謐寺曹今得夏侯嬰秩隨科第臨時貴官逐簪裾到處清應笑馬安虛巧宦四迴遷轉始為卿
　　詠史
　　蠧簡遺編試一尋寂寥前事似如今徐陵筆硯珊瑚架趙勝賔朋瑇瑁簪未必片言資國計只應邪説動人心九原郝泚何由起虛誤西蕃八〈一作入〉尺金
　　中元夜泊淮口
　　木葉迴飄〈一作迎飈〉水面平偶因〈一作停〉孤棹已三更秋涼霧露侵燈下夜靜魚龍逼岸行欹枕正牽題柱思隔樓誰轉遶梁聲錦帆天子狂魂魄應過揚州看月明
　　寄池州鄭員外
　　獸遶朱輪酒滿船郡城蕭灑貴池邊衣同萊子曾分筆扇似袁宏別有天九㸃好山樓上客兩行髙柳雨中煙陵陽百姓將何福社舞村歌又一年
　　歸夢
　　陸海波濤漸漸深一迴歸夢抵千金路傍草色休多事牆外鶯聲肯有心日晩向隅悲斷梗夜闌澆酒哭知音貪財敗陣誰相悉鮑叔如今不可尋
　　送溪州使君
　　兵寇傷殘國力衰就中南土藉良醫鳳銜泥詔辭丹闕鵰倚霜風上畫旗官職不須輕遠地生靈只是計臨時灞橋酒醆黔巫月從此江心兩所思〈一作地悲〉
　　送霅川鄭員外
　　明時塞詔列分麾東擁朱輪出帝畿銅虎貴提天子印銀魚榮傍老萊衣歌聽茗塢春山暖詩詠蘋洲暮鳥飛知有掖垣南步在可能須待政成歸
　　酬寄右司李員外
　　當年憶見桂枝春自此清途未四旬左省望髙推健筆右曹官重得名人閑摛麗藻嫌秋興靜獵遺編笑過秦猶把隨和向泥滓應憐疎散任天真
　　蓮塘驛
　　蓮塘館東初日明蓮塘館西行人行隔林啼鳥似相應當路好花疑有情一夢不須追往事數杯猶可慰勞生莫言來去只如此君看鬢邊霜幾莖
　　甘露寺火後
　　六朝勝事已塵埃猶有閒人悵望來只道鬼神能䕶物不知龍象自成灰犀慙水府渾非怪燕說呉宮未是災還識平泉故侯否一生蹤跡比〈一作此〉樓臺
　　春日登上元石頭故城
　　萬里傷心極目春東南王氣只逡廵野花相笑落滿地山鳥自驚〈一作憐〉啼傍人謾道城池須險阻可知豪傑亦埃塵太平寺主惟輕薄卻把三公與賊臣
　　送宣武徐廵官
　　傲睨公卿二十年東來西去只悠然白知闗畔元非馬𤣥覺壺中別有天漢帝詔銜應異日梁王風雪是初筵臨行不惜刀圭便愁殺長安買笑錢
　　冬暮寄裴郎中
　　曉髮星星入鏡〈一作鬢〉宜早年容易近年悲敢言得事時將晩只恐酬恩日漸遲南國傾心應望速東堂開口欲從誰仙郎舊有黃金約瀝膽隳肝更禱祈
　　中元甲子以辛丑駕幸蜀四首
　　子儀不起渾瑊亡西幸誰人從武皇四海為家雖未遠九州多事竟難防已聞旰食思真將會待畋遊致假王應感兩朝廵狩跡綠槐端正驛荒涼
　　爪牙柱石兩俱銷一㸃渝塵九土揺敢恨甲兵為棄物所嗟流品誤清朝幾時睿筭殱張角何處愚人戴隗囂跪望嵕〈一作峻〉山重啟告可能餘烈不勝妖cq=417
　　邪氣奔屯瑞氣移清平過盡到艱危縱饒犬彘迷常理不柰豺狼幸此時九廟有靈思李令三川悲憶恨張儀可憐一曲還京樂重對紅蕉教蜀兒
　　白丁攘臂犯長安翠輦蒼黃路屈盤丹鳯有情塵〈一作懷雲〉外遠玉龍無跡〈一作主〉渡頭寒靜憐〈一作思〉貴族謀身易危惜〈一作覺〉文皇創業難不將不侯何計是釣魚船上淚闌干〈此一首題一本作偶懐〉
　　題潤州妙善前石羊〈傳雲呉主孫權與蜀主劉備嘗此置㑹雲〉
　　紫髯桑蓋此沈吟很石猶存事可尋漢鼎未安聊把手楚醪雖滿肯同心英雄已往時難問苔蘚何知日漸深還有市𨞬沽酒客雀喧鳩聚話蹄涔
　　登宛陵條風樓寄竇常侍
　　亂罹〈一作離〉時節懶登臨試借條風半日吟只有逺山含煖律不知髙閣動歸心溪喧晩棹千聲浪雲䕶寒郊數丈隂自笑疎慵似麋鹿也教臺上費黃金
　　臺城
　　晩雲隂暎下空城六代纍纍夕照明玉井已乾龍不起金甌雖破虎曾爭亦知霸世才難得卻是䝉塵事最平深谷作陵山作海茂𢎞流軰莫傷情
　　甘露寺看雪上周相公〈一本題上有潤州二字〉
　　篩寒灑白亂溟濛禱請功兼造化功光薄乍迷京口月影交初轉海門風細黏謝客衣裾〈一作襟〉上輕墮〈一作拂〉梁王酒醆中一種為祥君看取半禳災沴半年豐
　　寄京闕陸郎中昆仲
　　柏臺蘭署四周旋賓榻何妨雁影連纔見玳簪欹〈一作歌〉細柳便知油幕勝紅蓮家從入洛聲名大跡為依劉事分偏爭柰亂罹〈一作離〉人漸少麥城〈一作成〉新賦許誰傳
　　偶題〈一題作嘲鍾陵妓雲英〉
　　鍾陵醉別十餘春重見雲英掌上身我未成名君未嫁可能俱是不如人
　　故都
　　江南江北兩風流一作迷津一拜侯至竟不如隋煬帝破家猶得到揚州
　　董仲舒
　　災變儒生不合聞謾將刀筆指乾坤偶然留得隂陽術閉卻南門又北門
　　獻尚父大王
　　數年鐡甲定東甌夜渡江山瞻鬥牛今日朱方平殄後虎符龍節十三州
　　蜂
　　不論平地與山尖無限風光盡被占採得百花成蜜後為誰〈一作不知〉辛苦為誰甜
　　簾二首
　　疊影重紋暎畫堂玉鈎銀燭共熒煌會應得見神仙在休下真珠十二行
　　翡翠佳名世共稀玉堂〈一作皇〉髙下巧相宜殷勤為囑纖纖手捲上銀鉤莫放垂
　　御定全唐詩巻六百六十二
<集部,總集類,御定全唐詩>
　　欽定四庫全書
　　御定全唐詩巻六百六十三
　　羅隱
　　送顧雲下第
　　行行杯酒莫辭頻怨歎勞歌兩未伸漢帝後宮猶識字楚王前殿更無人年深旅舍衣裳敝潮打村田活計貧百歲都來多幾日不堪相別又傷春
　　村橋
　　村橋酒斾月明樓偶逐漁舟繫葉舟莫學魯人疑海鳥須知莊叟惡犧牛心寒已分灰無熖事往曾將水共流除卻思量太平在肯拋疎散換公侯
　　送劉校書之新安寄呉常侍
　　野雲如火照行塵會績溪邊去問津才子省銜非幕客楚君科策是同人狂思下國千場醉病負東堂兩度春他日酒筵應見問鹿裘漁艇隔朱輪
　　官池秋夕
　　池邊月影閒婆娑池上醉來成短歌芙蕖〈一作蓉〉抵死怨珠露蟋蟀苦口嫌金波往事向人言不得舊遊臨老恨空多松醪〈一作膠〉作酒蘭為棹十載煙塵奈爾何
　　奉使宛陵別二三從事
　　梁王雪裏有深知偶別家鄉隔路岐官品共傳勝曩日酒杯爭肯忍〈一作忘〉當時豫章地暖矜千尺越嶠天寒愧一枝還有釣魚蓑笠在不堪風雨失歸期
　　金陵思古
　　杜秋在時花解言杜秋死後花更緐柔姿曼態葬何處夭紅膩白愁荒原髙洞紫簫吹夢想小窗殘雨濕精魂綺筵金縷無消息一陣征帆過海門
　　送王使君赴蘇臺
　　東南一望可長吁猶憶王孫領虎符兩地干戈連越絶數年麋鹿臥姑蘇疲甿賦重全家盡舊族兵侵大半無料得伍員兼旅寓不妨招取好揶揄
　　憶九華
　　九華巉崪廕柴扉長憶前時此息機黃菊倚風村酒熟綠蒲低雨釣魚歸干戈已是三年別塵土那堪萬事違回首佳期恨多少夜䦨霜露又霑衣
　　送裵饒歸會稽
　　金庭路指剡川隈珍重良朋自此來兩鬢不堪悲歲月一巵猶得話塵埃家通曩分心空在世逼橫流眼未開笑殺山隂雪中客等閑乘興又須回
　　送程尊師之晉陵
　　棟間雲出認行軒郊外隂隂夏木緐髙道乍為張翰侶使君兼是世龍孫溪含句曲淸連〈一作流〉底酒貰餘杭淥滿罇莫見時危便乘興人來何處不桃源
　　呉門晩泊寄句曲道友
　　采香徑在人不留采香徑下停〈一作停一〉葉舟桃花李花鬬紅白山鳥水鳥自獻酬十萬梅鋗空寸土三分孫筞竟荒丘未知到了關身否笑殺雷平許遠遊
　　貴池曉望
　　稂莠叅天剪未平且乘孤櫂且行行計疎狡兎無三窟羈甚賓鴻欲一生合眼亦知非本意傷心其奈是多情前溪好泊誰為主昨夜沙禽占月明
　　寄崔慶孫
　　故人何處又留連月冷風髙鏡水邊文陣解圍纔昨日醉鄉分袂已三年交情澹泊應長在俗態流離且勉旃還擬山隂一乘興雪寒難得渡江船
　　寄楊秘書
　　蕭蕭檐雪打窗聲因憶江東阮歩兵兩信海潮書不逹數𡶶稽嶺眼長明梅緐幾處垂鞭看酒好何人倚檻傾會待與君開秫甕滿船般載鏡中行
　　酬章處士見寄
　　中原甲馬未曾安今日逄君事萬端亂後幾囘鄉夢隔別來何處路行難霜鱗共落三門浪雪鬢同歸七里灘何必新詩更相戲小樓吟罷暮天寒
　　送丁明府赴紫溪〈一作唐山〉任
　　金徽玉軫肯躇踟偶滯良〈一作長〉途半月餘樓上酒闌梅拆後馬前山好雪晴初欒公社在憐鄉樹潘令花緐賀版輿縣譜莫辭留舊本異時量度更何如
　　寄前宣州竇常侍〈一作尚書〉
　　往年西謁謝𤣥暉罇酒留歡醉始歸曲檻栁濃鶯未老小園花煖〈一作嫩一作艷〉蜨初飛噴香瑞獸金三尺舞雪佳人玉一圍今日亂罹〈一作離〉尋不得滿蓑風雨釣魚磯
　　秦望山僧院
　　巉巉危岫倚滄洲聞説秦皇亦此遊霸主卷衣纔二世老僧傳錫已千秋隂崖水頼〈一作潄〉松梢直蘚壁苔侵畫像愁各是病來俱未了莫將煩惱問湯休
　　送光祿崔卿赴闕
　　一年極目〈一作目斷〉望西轅此日殷勤聖主恩上國已留虞寄命中朝應聽范汪言官從府幕歸卿寺路向干戈見禁門鵷侶寂寥曹署冷更堪嗚咽問田園
　　寄程尊師
　　鶴信雖然到五湖煙波迢遰路﨑嶇玉書分薄花生眼金鼎功遲雪滿鬚〈一作顱〉三秀紫芝勞夢寐一番紅槿恨朝晡未知朽敗凡間骨中授先生指教無
　　定遠樓
　　前年上將定妖氛曾築巖城駐大軍近日關防雖弛柝舊時欄檻尚侵雲蠻兵績盛人皆伏坐石名髙世共聞唯恐亂來良吏少不知誰解敘功勲
　　送程尊師東遊有寄
　　華蓋𡶶前擬卜耕主人無奈又閑行且憑鶴駕尋滄海又恐犀軒過赤城絳簡便應朝右弼紫旄兼合見東卿勸君莫忘歸時節芝似螢光處處生
　　江亭別裵饒
　　行杯且待怨歌終多病憐君事事同衰鬢別來光景〈一作影〉裏故鄉歸去亂罹〈一作離〉中乾坤墊裂三分在井邑摧殘一半空日晩長亭問西使不堪車馬尚萍蓬
　　江南寄所知周僕射
　　曾陪公子醉西園峴首碑前事嬾言世亂共嗟王粲老時危俱受信陵恩潮憐把醆吟江徼雨憶憑闌望海門飛蓋寂寥清宴罷不知簪履更誰存
　　錢唐見苪逄
　　蔡倫池北雁𡶶前罹〈一作離〉亂相兼十九年所喜故人猶會面不堪良牧已重泉醉思把筯欹〈一作敲〉歌席狂憶判身入酒船今日與君贏得在戴家灣裏兩皤然
　　江都
　　淮王髙讌動江都曾憶狂生亦坐隅九里樓臺牽翡翠兩行鴛鷺踏真珠歌聽麗句秦雲咽詩轉新題蜀錦鋪惆悵晉陽星拆後世間兵革地荒蕪
　　湖上歲暮感懷有寄友人
　　雪天螢席幾辛勤同志當時四五人蘭版地寒俱受露桂堂風惡獨傷春音書久絕應埋玉編簡難言竟委塵唯有廣都龎令在白頭罇酒憶交親
　　送張綰游鍾陵
　　南憶龍沙〈一作砂〉兩岸行當時天下尚清平醉眠野寺花方落吟倚江樓月欲明老去亦知難重到亂來爭肯不牽情西山十二真人在從此煩君語姓名
　　送𧦬光大師〈師以草書應制〉
　　禹祠分首戴灣逄健筆尋知逹九重聖主賜衣憐絕藝侍臣摛藻許髙蹤寜親久別街西寺待詔初離海〈一作江〉上𡶶一種苦心師得了不須囘首笑龍鍾
　　息夫人廟
　　百雉摧殘連野靑廟門猶見昔朝廷一生雖抱楚王恨千歲終為息地靈蟲網翠環終縹緲風吹寶瑟助微𠖇玉顏渾似羞來客依舊無言照畫屛
　　漂母塜
　　寂寂荒墳一水濵蘆洲絕島自相親靑娥已落淮邊月白骨甘為泉下塵原上荻花飄素髪道傍菰葉碎羅巾雖然寂寞千秋魄猶是韓侯舊主人
　　感懷
　　石徑松軒亦自由謾隨浮世逐飄流駑駘路結前〈一作千〉程恨蟋蟀牀生半夜秋揜耳惡聞宮妾語低顔須向路人羞雖〈一作誰〉教小事相催逼未到靑雲擬白頭
　　扇上畫牡丹
　　為愛紅芳滿砌堦教人扇上畫將來葉隨彩筆參差長花逐輕風次第開閒掛幾曾停蛺蜨頻揺不怕落莓苔根生無地如仙桂疑是姮娥月裏栽
　　書懷
　　釣船拋卻異鄉來擬向何門用不才日晩獨登樓上望馬蹄車轍滿塵埃
　　七夕
　　月帳星房次第開兩情惟恐曙光催時人不用穿鍼待沒得心情送巧來
　　栁
　　一簇靑煙鎻玉樓半垂闌畔半垂溝明年更有新條在繞亂春風卒未休
　　羅敷水
　　雉聲角角野田春試駐征車問水濵數樹枯桑雖不語思量應合識秦人
　　京中正月七日立春
　　一二三四五六七萬木生芽〈一作涯〉是今日逺天歸雁拂雲飛近水遊魚逬冰出
　　貴游
　　館陶園外雨初晴繡轂香車入鳯城八尺家僮三尺箠何知髙祖要蒼生
　　嚴陵灘
　　中都九鼎勤〈一作動〉英髦漁釣牛蓑且遁逃世祖升遐夫子死原陵不及釣臺髙



　　御定全唐詩巻六百六十三
　　欽定四庫全書
　　御定全唐詩巻六百六十四
　　羅隱
　　虛白堂前牡丹相傳雲太傅手植在錢塘
　　欲詢往事奈無言六十年來託此〈一作此託〉根香暖幾飄袁虎扇格髙長對孔融罇曾憂世亂陰難合且喜春殘色上〈一作尚〉存莫背闌干便相笑與君俱受主人恩
　　縣齋秋晩酬友人朱瓚見寄
　　中秋節後捧瓊瑰坐讀行吟數月來只歎雕龍方擅價不知頳尾竟空囘千枝白露陶潛柳百尺黃金郭隗臺惆悵報君無玉案水天東望一裵囘
　　第五將軍於餘杭天柱宮〈一作觀〉入道因題寄
　　交棃火棗味何如聞說苕川已下車〈一作卜車〉瓦榼尚攜京口酒草堂應冩潁陽書亦知得意須乗鶴未必忘機便釣魚卻〈一作即〉恐武皇還望祀〈一作祝〉軟輪徴入問𤣥虛
　　寄無相禪師
　　老住西𡶶第幾層為師回首憶南能有縁有相應非佛無我無人始是僧爛椹作袍名復利鑠金為講愛兼憎何如一衲塵埃外日日香煙夜夜燈
　　秋日有寄
　　丹靑未合便回頭見盡人間事始休只有百神朝寳鏡永無纎浪犯虛舟曾臨鐡甕雖分軄近得金陵亦偶遊東去西來人不會上卿蹤跡本𤣥洲
　　送前南昌崔令替任映攝新城縣〈一作崔令映替任〉
　　五年苛政甚蟲螟深喜夫君已〈一作幾〉戴星大族不唯專禮樂上才終是惜生靈亦知單父琴猶在莫厭東歸酒未醒二月春風何處好亞夫營畔柳靑靑
　　下第作
　　年年模様一般般何似東歸把釣竿嵒谷謾勞思雨露彩雲終是逐鵷鸞塵迷魏闕身應老水到呉門葉欲殘至竟窮途〈一作才多〉也須逹不能長與世人看
　　丁亥歲作〈中元甲子〉
　　病想醫門渴望梅十年心地僅成灰早知世事長如此自是孤寒不合來谷畔氣濃髙蔽日蟄邊聲煖乍聞雷滿城桃李君看取一一還從舊處開
　　北邙山
　　一種山前路入秦嵩山堪愛此傷神魏明未死虛留意莊叟雖生酌〈一作的〉滿巾何必更尋無主骨也知曾有弄權人羨他緱嶺吹簫客閒訪雲頭看俗塵
　　重過三衢哭孫員外
　　爛柯山下忍重到雙檜樓前日欲殘華屋未移春照灼故侯何在淚汍瀾不唯濟物工夫大長憶容才尺度寛一慟旁人莫相笑知音衰盡路行難
　　送蘄州裵員外
　　六枝仙桂最先春蕭灑髙辭九陌塵兩晉家聲須有主六朝文雅別無人榮驅豹尾拋同輩貴上螭頭見近臣蘄水蒼生莫相羨早看歸去掌絲綸
　　重九日廣陵道中
　　秋山抱病何處登前時韋曲今廣陵廣陵大醉不解悶韋曲舊遊堪拊膺佳節縱饒隨分過流年無奈得人憎卻驅羸馬向前去牢落路岐非所能
　　東歸別所知
　　芙蓉宮闕二妃壇兩處因依五歲寒鄒律有風吹不變郄枝無分住應難愁心似火還燒鬢別淚非珠謾落盤卻羨淮南好雞犬也能終始逐劉安
　　旅舍書懐寄所知二首
　　思量前事不堪尋牢落餘情滿素琴四海豈無騰躍路一家長有別離心道從汨沒甘雌伏跡恐因循更陸沉寂寞誰應弔空館異鄉時節獨霑襟
　　簟巻兩〈一作雨〉牀琴瑟秋暫憑前計奈相尤〈一作留〉塵飄馬尾甘蓬轉酒憶江邊有夢留〈一作休一作遊〉隋帝舊祠雖寂寞楚妃淸唱亦風流可憐別恨無人見獨背殘陽下寺樓〈此首江東集作漢東秋思〉
　　西京道中
　　半夜秋聲觸斷蓬百年身事筭成空禰生詞賦拋江夏漢祖精神〈一作靈〉憶沛中未必他時能富貴只應從此見窮通邊禽隴水休相笑自有滄洲一棹風
　　粉
　　每持纎白助君時霜自無憀雪自疑郎若姓何應解傅女能窺宋不勞施妝成麗色唯花妬落盡啼痕只鏡知最好玉京仙署裏更和秋月照瓊枝
　　贈漁翁
　　葉艇悠揚鶴髮垂生涯空托一輪絲是非不向眼前起寒暑任從波上移風瀁長歌籠〈一作秋〉月裏夢和春雨晝眠時逍遙此意誰人會應有靑山淥水知
　　下第寄張坤
　　謾費精神掉五侯破琴孤劒是身讐九衢雙闕擬何去玉壘銅梁空舊遊蝴蜨有情牽晩夢杜鵑無頼伴春愁思量不及張公子經歲池江倚酒樓
　　東歸別常修
　　六載辛勤九陌中卻尋歸路五湖東名慙桂苑一枝緑鱠憶松江兩筯紅浮世到頭須適性男兒何必盡成功唯慙鮑叔深知我他日蒲帆百尺風
　　言
　　珪玷由來尚可磨似簧終日復如何成名成事皆因慎亡國亡家只為多須信禍胎生利口莫將譏思逞懸河猩猩鸚鵡無端解長向人間被網羅
　　簡〈一作荀〉令生日
　　祥煙靄靄拂樓臺慶積〈一作績〉𤣥元節後來已向靑陽摽四序便從嵩嶽應三台⻱銜玉柄增年筭鶴舞瓊筵獻壽杯自顧下儒何以祝柱天功業濟時才
　　晩眺
　　憑古城邊眺晩晴逺村髙樹轉分明天如鏡面都來靜地似人心總不平雲向嶺頭閑不徹水流溪裏太忙生誰人得及莊居老免被榮枯寵辱驚
　　野花〈一作羅鄴詩〉
　　萬㸃紅芳血色殷為無名字對空山多因戲蜨尋香住少有行人輟櫂攀若在籬閒看不足為生江岸見如閒結根畢竟輸桃李長向春城紫陌間
　　病驄馬
　　上病驄蹄褭褭江邊廢宅路迢迢自經梅雨長垂耳乍食菰漿欲折腰金絡銜頭光未滅玉花毛色瘦來焦曾聽禁漏驚街皷慣踏康莊怕小橋夜半雄聲心尚壯日中髙臥尾還揺龍媒落地天池逺何事牽牛在碧霄
　　狄〈一作秋〉浦
　　晴川倚落暉極目思依依野色寒來淺人家亂後稀久貧〈一作遊〉身不達多病意長違還有漁舟在時時夢裏歸
　　南康道中
　　弱冠負文翰此中聽鹿鳴使君延上榻時輩仰前程丹桂竟多故白雲空有情唯餘路旁淚霑灑向塵纓
　　北固亭東望寄黙師
　　髙亭暮色中往事更誰同水謾矜天濶山應到此窮病憐京口酒老怯海門風唯有言堪解何由見遠公
　　華清宮
　　樓殿層層佳氣多開元時節好笙歌也知道德勝堯舜爭奈楊妃解笑何
　　韓信廟
　　翦項移秦勢自〈一作已〉雄布衣還是負深功寡妻稚女〈一作懦夫女子〉俱堪恨卻〈一作休〉把餘〈一作閒〉杯奠蒯通
　　韋公子
　　擊柱狂歌慘別顔百年人事夢魂閒李將軍自嘉〈一作家〉聲在不得封侯亦自〈一作是〉閑
　　望思臺
　　芳草臺邊魂不歸野煙喬木弄殘暉可憐髙祖淸平業留與閑人作是非
　　帝幸蜀〈乾符歲　一作狄歸昌詩〉
　　馬嵬山色翠〈一作煙柳正〉依依又見鑾輿幸蜀歸泉下阿蠻應有語這迴休更怨楊妃
　　王夷甫
　　把得閒書坐水濵讀來前事亦酸辛莫言麈尾清譚柄壞卻淳風是此人
　　鷺鷥
　　斜陽澹澹柳陰陰風褭寒絲映水深不要向人誇素白也知常有羨魚心
　　書淮陰侯傳
　　寒燈挑盡見遺塵試瀝椒漿合有神莫恨髙皇不終始滅秦謀項是何人
　　青山廟〈子胥廟〉
　　市蕭聲咽跡﨑嶇雪恥酬恩此丈夫霸主兩忘時亦異不知魂魄更歸無
　　小松〈一作杜荀鶴詩非〉
　　已有淸陰逼座隅愛聲仙客肯過無陵遷谷變須髙節莫向人間作大夫
　　竹
　　籬外清陰接藥闌曉〈一作晩〉風交戞碧琅玕子猷死〈一作歿〉後知音少粉節霜筠謾歲寒
　　謾天嶺
　　西去休言蜀道難此中危峻已多端到頭未會蒼蒼色爭得禁他兩度謾〈嶺有大謾天小謾天故云〉










　　御定全唐詩巻六百六十四
　　欽定四庫全書
　　御定全唐詩巻六百六十五
　　羅隱〈補遺〉
　　秋蟲賦〈並序〉
　　秋蟲蜘蛛也致身網羅閒實腹亦網羅閒愚感其理有得䘮因以言賦之
　　物之小兮迎網而斃物之大兮兼網而逝網也者繩其小而不繩其大吾不知爾身之危兮腹之餒兮吁
　　蟋蟀詩
　　頑颸斃芳吹愁夕長屑戍有動歌離弔夢如訴如言緒引虛寛周隙伺榻繁咽夤緣范睡蟬老冠峩緌好不冠不緌爾奚以悲蚊蚋有毒食人肌肉蒼蠅多端黑白偷安爾也出處物兮莫累壞舎啼衰虛堂泣曙勿徇諠譁䑕豈無牙勿學萋菲垣亦有耳危條槁飛抽恨咿咿別帳缸冷柔魂不定美人在何夜影流波與子佇立裵回思多
　　西川與蔡十九同別子超
　　相歡雖則不多時相別那能不歛眉蜀客賦髙君解愛楚宮腰細我還知百年恩愛無終始萬里因緣有夢思腸斷門前舊行處不堪全屬五陵兒
　　龍泉〈一作丘〉東下卻寄孫員外
　　縠江東下幾多程每泊孤舟即有情山色已隨遊子遠水紋猶認主人淸恩如海岳何時報恨似煙花觸處生百尺風帆兩行淚不堪迴首望崢嶸
　　牡丹
　　豔多煙重欲開難紅蕊當心一抹檀公子醉歸燈下見美人朝插鏡中看當庭始覺春風貴帶雨方知國色寒日晩更將何所似太真無力憑闌干
　　巫山髙
　　下壓重泉上千仞香雲結夢西風𦂳縱有精靈得往來狖軛鼯軒亦顚隕嵐光雙雙雷隱隱愁為衣裳恨為鬢暮灑朝行何所之江邊日月情無盡珠零冷露丹墮楓細腰長臉愁滿宮人生對面猶異同況在千巖萬壑中
　　江南行
　　江煙濕雨鮫綃軟漠漠小〈一作遠〉山眉黛淺水國多愁又有情夜槽壓酒銀船滿細絲揺柳凝曉空呉王臺榭春夢中鴛鴦鸂鶒喚不起平鋪綠水眠東風西陵路邊月悄悄油碧輕車蘇小小〈一作嫁蘇小〉
　　空城雀
　　雀入官倉中所食能損幾所恨往復頻官倉乃害爾魚網不在天鳥網不張水飲啄要自然何必空城裏
　　芳樹
　　細蕚〈一作蘂〉慢逐風暖香閒破鼻靑帝固有心時時漏天〈一作動人〉意去年高枝猶墮地今年低枝已顦顇吾所以見造化之權變通之理春夏作頭秋冬為尾循環反覆無終〈一作窮〉已人生長短同一軌若使威可以制力可以止則秦皇不肯歛手下沙丘孟賁不合低頭入蒿里伊人強猛猶如此顧我勞生何足恃但願我開素袍傾綠蟻陶陶兀兀大醉於淸宵〈一作靑冥〉白晝間任他上是天下是地
　　聽琴
　　寒雨蕭蕭落井梧夜深何處怨啼烏不知一盞臨卭酒救得相如渴病無
　　大梁見喬詡
　　湘水春浮岸淮燈夜滿橋六年悲梗斷兩地各萍漂刀筆依三事篇章奏珥貂跡卑甘汨沒名散稱逍遙好寺松為徑空江桂作橈野香花伴落缸暖酒和燒晉沼尋遊鳳秦冠竟歎鴞骨凡鷄犬薄魂斷蕙蘭招悵望添燕琯蹉跎厭魯瓢敗桐方委㸑寃匣正沖霄戰代安釐國封崇孝景朝千年非有限一醉解無聊漏永燈花暗爐紅雪片銷久遊家共遠相對鬢俱凋運命從難合光陰奈不饒到頭蓑笠契兩信釣魚潮
　　寄洪正師
　　寄蹇渾成跡經年滯杜南價輕猶有二足刖已過三鷄肋曹公忿豬肝仲叔慙會應謀避地依約近禪菴
　　聖真觀劉真師院十韻
　　簾下嚴君卜窗閒少室𡶶攝生門已盡混跡世猶逄山藪師王烈簪纓友戴顒魚跳介象〈見三國呉書十八卷注象字元則會稽人有仙術〉鱠飯吐葛𤣥蜂紫飽垂新椹黃輕墮小松塵埃金谷路樓閣上陽鐘野耗〈一作鶴〉鳶肩寄仙書鳥爪封支牀⻱縱老取箭鶴何慵別久曾牽念閑來𡧓壓重尚餘靑竹在試為剪〈一作誰為未〉成龍
　　寄聶尊師
　　欲芟荊棘種交棃指畫城中日恐遲安得紫靑磨鏡石與君閑處看榮衰
　　金山僧院
　　根盤蛟蜃路藤蘿四面無塵輟棹過得似吾師始惆悵眼前終日有風波
　　酬髙崇節
　　舊遊雖一夢別緒忽千般敗草湯陵晩衰槐楚寺寒數竒常自愧時薄欲何干猶頼君相勉慇懃貢禹冠
　　送汝州李中丞十二韻
　　羣盜方為梗分符奏未寜黃巾攻郡邑白挺掠生靈塵土周畿暗瘡痍汝水腥一兇雖剪滅數縣尚凋零理必資寛猛謀須藉典刑與能纔物論慎選忽天庭官品尊臺秩山河擁福星虎知應去境牛在肎全形舊政窮人瘼新銜展武經關防秋草白城壁晩𡶶靑破膽期來復迷魂想待醒魯山行縣後聊為奠惟馨
　　淮南送節度盧端公將命之汴州端公常為汴州相公從事
　　吹臺高倚圃田東此去軺車事不同珠履舊叅蕭相國綵衣今佐晉司空醉離淮甸寒星下吟指梁園密雪中到彼的知宣室語幾時徵拜黑頭公
　　送盧端公歸臺盧校書之夏縣
　　綿綿隄草拂征輪龍虎俱辭楚水濵只見勝之為御史不知梅福是仙人地推八米源流盛才笑三張事業貧一種西歸一般達柏臺霜冷夏城春
　　送朗州張員外
　　聖朝綸閣最延才須牧生民始入來鳯藻已期他日用隼旟應是隔年廻旗飄峴首嵐光重酒奠湘江杜魄哀腸斷秦原二三月好花全為使君開
　　淮南送工部盧員外赴闕〈一作任〉
　　始從豸角曳長裾又吐鷄香奏玉除隋邸舊僚推謝掾漢廷髙議得相如貴分赤筆升蘭署榮著緋衣從板輿遙想到時秋欲盡禁城涼冷露槐疎
　　淮南送司勲李郎中赴闕
　　中朝品秩重文章雙筆依前賜望郎五夜星辰歸帝座半年樽爼奉梁王南都水煖蓮分影北極天寒雁著行不必戀恩多感激過淮應合見徵黃
　　送陸郎中赴闕
　　幕下留連兩月強爐邊侍史舊焚香不關雨露偏垂意自是鴛鸞合著行三署履聲通建禮九霄星彩映〈一作應〉明光少瑜鏤管丘遲錦從此西垣使鳳凰
　　途中送人東遊有寄
　　離驂莫惜暫逡廵君向池陽我入秦歳月易拋非曩日酒桮難得是同人路經隋苑橋燈夜江轉臺城岸草春此處故交誰見問為言霜鬢壓風塵
　　過廢江寜縣〈王昌齡曽尉此縣〉
　　縣前水色細鱗鱗一為夫君弔水濵漫把文章矜後代可知榮貴是他人鶯偷舊韻還成曲草頼餘吟盡解春我亦有心無處說等閑停棹似迷津
　　邊夜
　　光景漂如水生涯轉似萍雁門窮朔路牛斗故鄉星句盡人〈一作書罷愁〉誰切歌終淚自零夜闌廻首筭何處不長亭
　　哭張博士太常
　　前輩倐雲歿媿君曾比〈一作北〉方格卑雖不稱言重亦難忘諫草猶靑𤨏悲風已白揚只應移理窟泉下對真長
　　淮口軍葬
　　一陣孤軍不復廻更無分別只荒堆莫言賦分須如此曾作文皇赤子來
　　燕昭王墓
　　戰國蒼茫難重尋此中蹤跡想知音強停別騎山花曉欲弔遺魂野草深浮世近來輕駿骨高臺何處有黃金思量郭隗平生事不殉昭王是負心
　　江南
　　玉樹歌聲澤國春纍纍輜重憶亡陳垂衣端拱渾閑事忍把江山乞與人
　　江北
　　廢宮荒苑莫閒愁成敗終須要徹頭一種風流一種死朝歌爭得似揚州
　　早登新安縣樓
　　關城樹色齊往事未全迷塞路真人氣封門壯士泥草濃延蝶舞花密教鶯啼若以鳴為德鸞皇不及鷄
　　干越亭
　　楚水蕭蕭多病身強憑危檻送殘春高城自有陵兼谷流水那知越與秦岸下藤蘿陰作怪橋邊蛟蜃夜欺人琵琶洲遠江村闊廻首征途〈一作帆〉淚滿巾
　　南園題〈一本少起四句注云闕題〉
　　搏擊路終迷南園且灌畦敢言逃俗態自是樂幽棲葉長春松闊科圓早薤齊雨霑虛檻冷雪壓逺山低竹好還成徑桃夭亦有蹊小窗奔野馬閑甕養醯雞水石心逾切煙霄分已暌病憐王猛畚愚笑隗囂泥澤國潮平岸江村栁覆堤到頭乘興是誰手好提攜
　　人日新安道中見梅花〈其年以徐宼停舉〉
　　長途酒醒臘春寒嫩蕊香英撲馬鞍不上壽陽公主面憐君開得卻無端
　　許由廟
　　高掛風瓢濯漢濵土階三尺愧淸塵可憐比屋堪封日若到人間是衆人
　　題段太尉廟
　　近甸䝉塵日南梁反正年飄流茂陵椀零落太官椽建纛非降楚披圖異錄燕堪嗟侍中血不及御衣前
　　湘妃廟
　　劉表荒碑斷水濵廟前幽草閉殘春巳將怨淚流斑竹又感悲風入白蘋八族未來誰北拱四兇猶在莫南廵九𡶶相似堪疑處望見蒼梧不見人
　　八駿圖
　　穆滿當年物外程電腰風腳一何輕如今縱有驊騮在不得長鞭不肯行
　　庭花
　　昨日芳艷濃開尊幾同醉今朝風雨惡惆悵人生事南威病不起西子老兼至向晩寂無人相偎墮紅淚
　　病中題主人庭鶴
　　遼水華亭舊所聞病中毛羽最憐君稻梁且足身兼健何必靑雲與白雲
　　蟬
　　天地工夫一不遺與君聲調借君緌風棲露飽今如此應忘當年滓濁時
　　薛陽陶觱篥歌
　　平泉上相東征日曾為陽陶歌觱篥烏江太守會稽侯〈平泉為李德裕曾作薛陽陶觱篥歌蘇州刺史白居易越州刺史元稹並有和篇此言烏江恐是呉江乃蘇州也〉相次三篇皆俊逸橋山殯葬衣冠後金印蒼黃南去疾龍樓冷落夏口寒從此風流為廢物人閒至藝難得主懷抱差池恨星律䢴溝僕射戎政閑試渡𤓰洲吐伊鬱西風九月草樹秋萬喧沈寂登髙樓左〈一作老〉篁揭指徴羽吼煬帝起坐淮王愁髙飄咽滅出滯氣下感知巳時橫流穿空激遠不可遏髣髴似向伊水頭伊水林泉今已矣因取遺編認前事武宗皇帝御宇時四海恬〈一作怡〉然知所自掃除桀黠似提箒制壓羣豪若穿鼻九鼎調和各有門謝安空儉眞兒戲功髙近代竟誰知藝小似君猶不棄勿惜喑嗚更一吹與君共下難逄淚
　　酬丘光庭
　　正月十一日書札五月十六日到來柳吟秦望咫尺地鯉魚何處閒裵回故人情意未疎索次第序述睂眼開上言二年隔煙水下有數幅眞瓊瑰行吟坐讀口不倦瀑泉激射琅玕摧壁池蘭蕙日已老村酒蘸甲時幾桮鶴齡鴻筭不復見雨後蓑笠空莓苔自從黃寇擾中土人心波蕩猶未迴道〈一作趙〉殷合眼拜九列張濬掉舌升三台朝廷濟濟百揆序寜將對面容姦回禍生有基妖有漸翠華西幸䝉塵埃三川梗塞兩河閉大明宮殿生蒿萊懦夫早歲不量力策蹇仰北髙崔嵬千門萬戸扄鎻密良匠不肯雕散材君今得意尚如此況我麋鹿悠悠哉榮衰貴賤目所睹莫嫌頭白黃金臺
　　投宣武鄭尚書二十韻
　　漢代簪纓盛梁園雉堞雄物情須重德時論在明公族大踰開魏神髙本降嵩世家惟蹇諤官業即清通翰苑論思外綸闈嘯傲中健豪驚綵鳯髙步出𠖇鴻履歷雖吾道行藏必聖聰絳霄無繫滯浙水忽西東庾監髙樓月袁郎滿扇風四年將故事兩地有全功去去才須展行行道益隆避權辭憲署仗節出南宮雁影相承接龍圖共始終自然須作礪不必恨臨戎幕下蓮花盛竿頭㺗佩紅騎兒逄郭伋戰士得文翁人地應無比簞瓢奈屢空因思一枝桂已作斷根蓬往事應歸㨗勞歌且責躬殷勤信陵館今日自途窮
　　投浙東王大夫二十韻
　　越嶺千𡶶秀淮流一派長暫憑開物手來展濟時方舊跡蘭亭在髙風桂樹香池清無等級天闊任徊翔麈尾談何勝螭頭筆更狂直曽批鳯詔髙已冠鵷行嘯傲辭民部雍容出帝鄉趙堯推印綬句踐與封疆水占仙人吹城留御史牀嘉賔鄒潤甫百姓賀知章席煖飛鸚鵡塵輕駐驌驦夜歌珠斷續晴舞雪悠揚化向棠陰布春隨棣萼芳盛名韜不得雄畧晦彌彰自愧三冬學來窺數仭墻感深惟刻骨時去欲霑裳想望魚燒尾咨嗟䑕囓腸可能因蹇拙便合老滄浪題柱心猶壯移山志不忘深慙百般病今日問醫王
　　寄剡縣主簿
　　金庭養真地珠篆會稽官境勝堪長往時危喜暫安洞連滄海闊山擁赤城寒他日拋塵土因君擬煉丹
　　中秋不見月
　　風簾淅淅漏燈㾗一半秋光此夕分天為素娥孀怨苦倂教西北起浮雲
　　答宗人袞
　　崑崘水色九般流飲即神仙憇即休敢恨守株曾失意始知緣木更難求鴒原謾欲均餘力鶴髮那堪問舊遊遙望北辰當上國羨君歸棹五諸侯
　　早行
　　雨灑江聲風又吹扁舟正與睡相宜無端戍鼓催前去別卻靑山向曉時
　　詠白菊〈一作羅紹威詩〉
　　雖被風霜競欲催皎然顔色不低摧已疑素手能䊋出又似金錢未染來香散自宜飄淥酒葉交仍得䕃香苔尋思閉戸中宵見應認寒窗雪一堆
　　晩泊宿松
　　解䌫隨江流晩泊古淮岸歸雲送春和繁星麗雲漢春深胡雁飛人喧水禽散仰君邈難親沈思夜將旦
　　錢塘遇黙師憶潤州舊遊
　　歌敲玉唾壺醉擊珊瑚枝石羊妙善街甘露平泉碑捫苔想豪傑剔蘚㸔文詞歸來北固山水檻光參差
　　江南別
　　去年今夜江南別鴛鴦翅冷飛蓬爇今年今夜江北邊鯉魚腸斷音書絶男兒心事無了時出門上馬不自知
　　四頂山
　　勝景天然別精神入畫圖一山分四頂三面瞰平湖過夏僧無熱淩冬草不枯遊人來至此願剃髮和鬚
　　姥山
　　臨塘古廟一神仙繡幌花容色儼然為逐朝雲來此地因隨暮雨不歸天睂分初月湖中鑑香散餘風竹上煙借問邑人瀋水事已經秦漢幾千年
　　岐王宅
　　朱邸平臺隔禁闈貴遊陳跡尚依稀雲低雍畤祈年去雨細長楊從獵歸申白賔朋傳道義應劉文彩寄音徽承平舊物惟君〈一作名〉盡猶寫雕鞍伴六飛
　　長明燈
　　破暗長明世代深煙和香氣兩沈沈不知初㸃人何在祗見當年火至今曉似紅蓮開沼面夜如寒月鎮潭心孤光自有龍神䕶雀戱蛾飛不敢侵
　　堋口逄人
　　艱難別離久中外往還深已改當時髮空餘舊日心
　　遇邊使
　　累年無的信每夜望邊城袖掩千行淚書封一尺金
　　移住別友
　　自到西川住唯君別有情常逄對門遠又隔一重城
　　宮詞
　　巧畫蛾睂獨出羣當時人道便承恩經年不見君王面落日黃昬空掩門
　　涇溪
　　涇溪石險人兢懼終歲不聞傾覆人卻是平流無石處時時聞說有沈淪
　　題杜甫集
　　楚水悠悠浸楚〈一本缺此字〉亭楚南天地兩無情忍交孫武重泉下不見時人說用兵
　　感弄猴人賜朱紱〈幕府燕閑錄雲唐昭宗播遷隨駕伎藝人止有弄猴者猴頗馴能隨班起居昭宗賜以緋號孫供奉故羅隱有詩云雲朱梁篡位取此猴令殿下起居猴望殿陛見全忠徑趣其所跳躍奮擊遂令殺之〉
　　十二三年就試期五湖煙月奈相違何如買取胡孫弄〈一作學取孫供奉〉一笑君王便著緋
　　題磻溪垂釣圖〈錢氏有國西湖漁者日納魚數斤謂之使宅魚隱題此圖遂蠲其徴〉
　　呂望當年展廟謨直鉤釣國更誰如若教生在西湖上也是須供使宅魚
　　春風
　　也知有意吹噓切爭奈人間善惡分但是粃糠微細物等閑擡舉到靑雲
　　竹下殘雪
　　牆下濃隂對此君小山尖險玉為羣夜來解凍風雖急不向寒城減一分
　　杏花
　　暖氣潛催次第春梅花已謝杏花新半開半落閑園裏何異榮枯世上人
　　鎮海軍所貢〈題不全〉
　　簷前飛雪扇前塵千里移添上苑春他日丁寜柿林院莫宣恩澤與閑人
　　席上歌水調
　　餘聲宛宛拂庭梅通濟渠邊去又回若使煬皇魂魄在為君應合過江來
　　題新榜〈在浙幕沈崧得新榜示題其末〉
　　黃土原邊狡兎肥犬如流電馬如飛灞陵老將無功業猶憶當時夜獵歸
　　句
　　夏窗七葉連隂暗〈游城南記杜佑有別墅為城南之最有樹每朶七葉因以為名隱詩紀之〉頼家橋上潏河邊〈隱又有城南雜感詩其題有景星觀姚家園葉家林及此句今雜感〉
　　〈詩亡〉　細看月輪真有意已知靑桂近嫦娥〈曽公類苑裴筠娶蕭楚公女便擢進士隱詩云雲〉　一箇禰衡容不得思量黃祖謾英雄〈呉越備史隱初見錢鏐懼不見用遂以所為夏口詩標於卷末云云鏐覽之大笑因加殊遇〉　張華謾出如丹語不及劉侯一紙書〈鑑戒錄雲鄭畋女喜隱此詩〉　山雨霏微宿上亭雨中因想雨淋鈴〈上亭驛天中記〉　老僧齋罷關門睡不管波濤四面生〈金山僧院詩話總⻱〉

　　御定全唐詩巻六百六十五
<集部,總集類,御定全唐詩>
　　欽定四庫全書
　　御定全唐詩卷六百六十六
　　羅虬
　　羅虬台州人詞藻富贍與隠鄴齊名世號三羅累舉不第為鄜州從事比紅兒詩百首編為一巻
　　比紅兒詩
　　比紅者為雕隂官妓杜紅兒作也美貌年少機智慧悟不與羣輩妓女等余知紅者廼擇古之美色灼然於史傳三數十軰優劣於章句間遂題比紅詩〈廣明中虬為李孝恭從事籍中有善歌者杜紅兒虬令之歌贈以綵孝恭以紅兒為副戎所盻不令受虬怒手刃紅兒旣而追其寃作比紅詩〉
　　姓字看侵尺五天芳菲〈一作名〉占斷百花鮮馬嵬好笑當時事虛賺明皇幸蜀川
　　金谷園中花正繁墜樓從道感深㤙齊奴卻是來東市不為紅兒死更寃
　　陷卻平陽為小憐周師百萬戰長川更教乞與紅兒貌
　　舉國山川〈一作河〉不值錢
　　一曲都緣張麗華六宮齊唱後庭花若教比並紅兒貌枉破當年國與家
　　樂營門外枊如隂中有佳人畫閣深若是五陵公子見買時應不啻〈一作惜〉千金
　　青絲髙綰石榴裙腸斷當筵酒半醺置向漢宮圖畫裏入胡應不數昭君
　　斜憑欄杆醉態新歛眸㣲盻不勝春當時若遇東昏主金葉蓮花是此人
　　匼匝千山與萬山碧桃花下景長閒神仙得似紅兒貌應免劉郎憶世間
　　越山重疊越溪斜西子休憐觧浣紗得似紅兒今日貌𡧓教將去與〈一作見〉夫差
　　詔下人間覓〈一作選〉好花月睂雲髻選人〈一作盡名〉家紅兒若向當時見繫臂先封第一紗
　　鋒鏑縱橫不敢看淚垂玉筯正汍瀾應緣近似紅兒貌始得深宮奉五官
　　金縷濃薫百和香臉紅睂黛入時妝當時便向喬家見未敢將心在窈娘
　　通宵甲帳散香塵漢帝精神禮百神若見紅兒醉中態也應休憶李夫人
　　㧞得芙蓉出水新魏家公子信才人若教瞥見紅兒貌不肯留情付洛神
　　芳姿不合並常人雲在遙天玉在塵因事愛思荀奉倩一生閒坐枉傷神
　　筆底如風思湧泉賦中休謾說嬋娟紅兒若在東家住不得登牆爾許年
　　一抹濃紅傍臉斜妝成不語獨攀花當時若是逄韓夀未必埋蹤在賈家
　　樹褭西風日半沈地無人跡轉傷心阿嬌得似紅兒貌不費長門買賦金
　　五雲髙捧紫金堂花下投壺侍玉皇從到〈一作道〉世人都不識也應知有杜蘭香
　　戲水源頭指舊蹤當時一笑也難逄紅兒若為迴桃臉豈比連催舉五𤇺
　　虢國夫人照夜璣若為求得與紅兒醉和香態濃春睡〈一作裏〉一樹繁花偃繡幃
　　知有持盈玉葉冠剪雲裁月照人寒若使紅兒風㡌〈一作貌〉戴直使瑤池㑹上看
　　眀媚何曽譲玉環破𤓰年幾百花顔若教貌向南朝見定卻梅妝似等閒
　　世事悠悠未足稱肯將閒事更爭能自從命向紅兒去〈一作斷〉不欲留心在裂繒
　　自隱新從夢裏來嶺雲㣲歩下陽臺含情一向春風笑羞殺凡花盡不開
　　捨卻青娥換玉鞍古來公子苦無端莫言一匹追風馬天驥牽來也不看
　　檻外花低瑞露濃夢魂驚覺暈春容憑君細看紅兒貌最稱嚴妝待曉鐘
　　薄羅輕剪越溪紋鵶翅低垂兩鬂分料得相如偷見面不應琴裏挑文君
　　南國東隣各一時後來惟有杜紅兒若教楚國宮人見羞把腰身並柳枝
　　照耀金釵簇膩鬟見時直向畫屏間黃姑阿母能判剖十斛明珠也是閒
　　輕小休誇似燕身生來占斷紫宮春漢皇若遇紅兒貌掌上無因著別人
　　鸚鵡娥如裛露紅鏡前睂様自深宮稍教得似紅兒貌不嫁南朝沈侍中
　　擬將心地學安禪爭柰紅兒笑靨圓何物把來堪比並野塘初綻一枝蓮
　　浸草漂花遶檻香最憐穿度樂營牆殷勤留滯縁何事曽照紅兒一面妝
　　雕隂舊俗〈一作似〉騁嬋娟有箇紅兒賽洛川常笑世人語虛〈一作多誑〉誕今朝自見火中蓮
　　渡口諸儂樂未休竟陵西望路悠悠石城有箇紅兒貌兩槳無因迎莫愁
　　誰向深山識大仙勸人山上引春泉定知不及紅兒貌枉卻工夫漑玉田
　　傾國傾城總絶倫紅兒花下認真身十年東北看燕趙眼冷何曽見一人
　　今時自是〈一作謂〉不諳知前代由來豈〈一作事〉見遺〈一作為〉一笑陽城人便惑何堪教見杜紅兒
　　京口喧喧百萬人競傳河鼓謝星津柰花似雪簪雲髻今日天容是後身
　　青史書時未是眞可能纖手〈一作智〉卻強秦再三為謝齊皇后要解連環別與人
　　繡帳鴛鴦對刺紋博山㣲暖麝㣲曛詩成〈一作人〉若有紅兒貌悔道當時月墜雲
　　薄粉輕朱取次施大都端正亦相宜只如花下紅兒態不藉城中半額睂
　　妝成渾欲認前朝金鳳雙釵逐歩揺未必慕容宮裏伴舞風歌月勝纖腰
　　琥珀釵成恩正深玉兒妖惑蕩君心莫教回首看妝靣始覺曽虛擲萬金
　　自有閒花一面春臉檀睂黛一時新殷勤為報梁家婦休把啼妝賺後人
　　輕梳小髻號慵來巧中君心不用媒可得紅兒拋醉眼漢皇恩澤一時迴
　　千里長江旦暮潮吳都風俗尚纖腰周郎若見紅兒貌料得無心念小喬
　　月落潛奔暗觧攜本心誰道獨單棲還縁交甫非良偶不肯終身作羿妻
　　漢皇曽識許飛瓊寫向人間作畫屏昨日紅兒花〈一作𬖄〉下見大都相似更娉婷
　　魏帝休誇薛夜來霧綃雲縠稱身裁紅兒秀〈一作笑〉發君知否倚檻繁花帶露開
　　曉月雕梁燕語頻見花難可比他人年年媚景歸何處長作紅兒面上春
　　逗玉濺盆冬殿開邀恩先賜夜明苔紅兒若是三千數多少芳心似死灰
　　畫𬖄垂地紫金牀暗引羊車駐七香若見紅兒此中住不勞鹽篠灑宮廊
　　蘇小空勻〈一作輕勻〉一面妝便留名字在〈一作著〉錢塘藏鴉門外諸年少不識紅兒未是狂
　　一首長歌萬恨來惹愁漂泊水難迴崔徽有底多頭面費得㣲之爾許才
　　昔年黃閣識奇章愛說眞珠似窈娘若見紅兒深夜〈一作夜深〉態便應休說繡衣裳
　　鳳折鶯〈一作鸞〉離恨轉深此身難負百年心紅兒若向隋朝見破鏡無因更重尋
　　行綰穠雲立暗〈一作曙〉軒我來猶愛不成寃當時若見紅兒貌未必邢〈一作形〉相有此言
　　總似〈一作是〉紅兒媚態新莫論千度笑爭春任伊孫武心如鐵不辦軍前殺此人
　　暖塘爭赴盪舟期行唱菱歌著艶詞為問東山謝丞相可能諸妓勝紅兒
　　吳興皇后欲辭家澤國重臺展曙華今日紅兒貌傾國恐須真宰別開花
　　陌上行人歌黍離三千門客欲何之若教粗及紅兒貌爭敢樓前斬愛姫
　　休話如臯一笑時金𩩉〈一作髐〉中臆錦離披陋容枉把雕弓射射盡春禽未展睂
　　長恨西風送早秋低睂深恨〈一作念〉嫁牽牛若同人世長相對爭作夫妻得到頭
　　謝娘休漫逞風姿未必娉婷勝桞枝聞道只因嘲落絮何曽得似杜紅兒
　　總傳桃葉渡江時只為王家一首詩今日紅兒自堪賦不須重唱舊來詞
　　巫山洛浦夲無情總為佳人便得名今日雕隂有神艶後來公子莫相輕
　　幾拋雲髻恨金墉淚洗花顔百戰中應有紅兒些子貌卻言皇后長深宮
　　倚檻還應有所思半開東〈一作香〉閣見嬌姿可中得似紅兒貌若遇韓朋好殺伊
　　曉向妝臺〈一作紗窗〉與畫睂鏡中長欲助嬌姿若教得似紅兒貌走馬章臺任道遲
　　練得霜華助翠鈿相期朝謁玉皇前依稀有似紅兒貌方得吹簫引上天
　　重門深掩幾枝花未勝紅兒莫大誇王相〈一作玉柄〉不能探物理可能虛上短轅車
　　前代休憐事可奇後來還出有光輝爭知晝臥紗窗裏不見〈一作有〉神人覆玉衣
　　化羽〈一作羽化〉嘗聞赴九天只疑塵世是虛傳自從一見紅兒貌始信人間有謫仙
　　從道長陵小市東巧將花貌占春風紅兒若是同時見未必伊先入紫宮
　　人間難免是深情命斷紅兒向此生不似〈一作何似〉前時李丞相枉拋才力為鶯鶯
　　鳳舞香飄繡幕風暖穿馳道百花中還縁有似紅兒貌始道迎將入漢宮
　　休道將軍出世才盡驅諸妓下歌臺都縁沒箇紅兒貌致使輕教後閣開
　　馮媛須知住漢宮將身只是觧當熊不聞有貌傾人國爭得今朝更似〈一作比〉紅
　　能將一笑使人迷花艶何須上大堤疎屬便同巫峽路洛川眞是武陵溪
　　辭輦當時意可知寵深還恐寵先衰若教得似紅兒貌占卻君㤙自不疑
　　三吳時俗重風光未見紅兒一面妝好寫妖嬈與教看便應休更話眞娘
　　波平楚澤浸星辰臺上君王宴早春畢竟章華㑹中客冠纓虛絶為何人
　　紅兒不向漢宮生便使雙成謾得名疑是麻姑惱塵世暫教㣲歩下層城
　　天碧輕紗只六銖宛如〈一作風〉含露透肌膚便教漢曲爭明媚應沒心情更弄珠
　　共嗟含恨向衡陽方寸花牋寄沈郎不似紅兒些子貌當時爭得少年狂
　　淺色桃花亞短牆不因風送也聞香凝情盡日君知否還似紅兒淡薄妝
　　火色櫻桃摘得初仙宮只有世間無凝情盡日君知否眞似紅兒口上朱
　　宿雨初晴春日長入𬖄花氣靜難忘凝情盡日君知否真似紅兒舞袖香
　　初月纎纎映碧池池波不動獨看時凝情盡日君知否眞似紅兒罷舞睂
　　濃艶濃香雪壓枝褭煙和露曉風吹紅兒被掩妝成後含笑無人獨立時
　　樓上嬌歌褭夜霜近來休數踏歌娘紅兒謾唱伊州遍認取輕敲玉韻長
　　金粟妝成扼臂環舞腰輕薄〈一作轉〉瑞雲間紅兒生在開元末羞殺新豐謝阿蠻
　　君看紅兒學醉妝誇裁宮襭砑裙長誰能更把閒心力比並當時武媚娘
　　梔子同心裛露垂折來深恐沒人知花前醉客頻相問不贈紅兒贈阿誰
　　雲間翡翠一雙飛水上鴛鴦不暫離寫向人間百般態與君題作比紅詩
　　舊恨長懐不語中幾囬偷泣向春風還縁不及紅兒貌卻得生教入楚宮
　　一舸春深指鄂君好風從渡水成紋越人若見紅兒貌繡被應差徹夜薫
　　花落塵中玉墮泥香魂應上窈娘堤欲知此恨無窮處長倩城烏夜夜啼
　　句
　　窗前逺岫懸生碧簾外殘霞掛熟紅〈一作桃花㬠熟紅　見語林〉










　　御定全唐詩巻六百六十六
　　欽定四庫全書
　　御定全唐詩巻六百六十七
　　鄭損
　　鄭損僖宗時中書舍人詩六首
　　星精亭〈通江志𤣥妙觀有星精石唐人刻篆甚多損詩尚存時書銜為推官〉
　　星沈萬古㾗孤絶勢無鄰〈一作羣〉地窄少留竹空多剰占雲釣篷和雨看樵斧帶霜聞莫惜尋常到清風不負人
　　釣閣
　　小閣愜幽尋周遭萬竹森誰知一沼內亦有五湖心鈎直魚應笑身閒樂自深晩來春醉熟香餌任浮沈
　　玉聲亭
　　世間泉石本無價那更天然落景中漢佩琮琤寒溜雨秦簫縹緲夜敲風一方清氣羣陰伏半局閒棋萬慮空借問主人能住久後來好事有誰同
　　藝堂
　　堂開凍石千年翠藝講秋膠百歩威揖讓未能忘典禮
　　英雄孰不慣戎衣風波險似金機駭日月忙如雪羽飛莫怪尊前頻浩歎男兒志願與時違
　　星精石
　　突險呀空龍虎蹲由來英氣蓄寒根蒼苔㸃染雲生靨老雨淋漓鐵漬㾗松韻逺趨疑認祖山陰輕覆似憐孫孤巖恰恰容幽搆可愛江南釋子園
　　泛香亭
　　流杯處處稱佳致何似斯亭出自然山溜穿雲來幾里石盤和蘚鑿何年聲交鳴玉歌沈板色幌寒金酒滿船莫怪坐中難得醉醒人心骨有潺湲
　　張禕
　　張禕字冠章南陽人官中書舍人從僖宗幸蜀終兵部尚書詩二首
　　巴州寒食晩眺
　　東望青天周與秦杏花榆葉故園春野寺一傾寒食酒晩來風景重愁人
　　題擊甌樓
　　駐旌元帥遺風在擊缶髙人逸興酣水轉巴文清溜急山連䝉岫翠光涵
　　盧攜
　　盧攜字子升范陽人擢進士第由臺省厯戶部侍郎翰林學士乾符中拜門下侍郎同平章事黃巢入關仰藥死詩一首
　　題司空圖壁
　　姓氏司空貴官班御史卑老夫如且在不用歎屯竒李廷璧
　　李廷璧僖宗朝登進士第詩一首
　　愁詩
　　到來難遣去難留著骨黏心萬事休潘岳愁絲生鬢裏媫妤悲色上睂頭長途詩盡空騎馬逺雁聲初獨倚樓更有相思不相見酒醒燈背月如鉤
　　許三畏
　　許三畏僖宗時進士詩一首
　　題菖蒲廢觀
　　本是安期燒藥處今來改作坐禪宮數僧梵響滿樓月深谷猨聲半夜風金簡事移松閣逈綵雲影散閬山空我來不見修真客卻得眞如問逺公
　　盧嗣業
　　盧嗣業范陽人綸之孫也乾符五年登進士第廣明初以長安尉直昭文館累遷右補闕後辟都統判官檢校禮部郎中詩一首
　　致孫狀元訴醵罸錢〈北里志雲曲內妓之頭角者為都知分管諸妓俾追召勻曲中常價一席四鐶見燭即倍新郎君更倍其數雲復分錢鄭舉舉者善令章與絳眞互為席紏皆都知也是年孫偓為狀元頗惑舉舉與同年侯濳杜彥殊崔昭願趙光逄盧擇李荗勲數人多在其舍他人不得預嗣業與同年非舊知聞多稱力窮不遵醵罸故有此篇〉
　　未識都知面頻輸復分錢苦心事筆硯得志助花鈿徒歩求秋賦持杯給暮饘力㣲多謝病非不奉同年牛嶠
　　牛嶠字松卿一字延𡶶隴西人自雲僧孺之孫乾符五年登進士第厯官尚書郎王建鎮蜀辟判官及僣位為給事中歌詩三巻今存六首
　　紅薔薇
　　曉啼珠露渾無力繡簇羅襦不著行若綴夀陽公主額六宮爭肯學梅妝
　　楊柳枝五首
　　觧凍風來末上青觧垂羅袖拜卿卿無端褭娜臨官路舞送行人過一生
　　吳王宮裏色偏深一簇纎條萬縷金不憤錢塘蘇小小引郎松〈一作枝〉下結同心
　　橋北橋南千萬條恨伊張緒不相饒金覊白馬臨風望認得羊家靜婉腰
　　狂雪隨風撲馬飛惹煙無力被春欺莫交移入靈和殿宮女三千又妬伊
　　褭翠籠煙拂暖波舞裙新染麴塵羅章華臺畔隋堤上傍得春風爾許多
　　鄭合〈一作鄭合敬〉
　　鄭合乾符三年登第終諌議大夫詩一首
　　及第後宿平康里詩
　　春來無處不閒行楚潤相看別有情好是五更殘酒醒時時聞喚狀頭聲
　　李搏
　　李搏登乾符進士第詩二首
　　賀裵廷裕蜀中登第詩
　　銅梁千里曙雲開仙籙新從紫府來天上已張新羽翼世間無復舊塵埃嘉禎果中君平卜賀喜須斟卓氏杯應笑戎籓刀筆吏至今泥滓曝魚鰓
　　復謔廷裕
　　曽隨風水化凡鱗安上門前一字新聞道蜀江風景好不知何似杏園春
　　李克〈一作允〉恭
　　李克恭乾符中舉子詩一首
　　弔賈島
　　一一𤣥㣲縹緲成盡吟方便爽神情宣宗謫去為閒事韓愈知來巳振名海底也應搜得淨月輪常被翫敎傾如何未隔四十載不遇論量向此生
　　程賀
　　程賀中和二年登進士第詩一首
　　君山
　　曾遊方外見麻姑說道君山此本無雲是崑崙山頂石海風吹落洞庭湖
　　盧尚卿
　　盧尚卿中和二年登第詩一首
　　東歸詩
　　九重丹詔下塵埃深鎖文闈罷選才桂樹放敎遮月長杏園終待隔年開自從玉帳論兵後不許金門諌獵來今日㶚陵橋上過路人應笑臘前迴
　　顧在鎔
　　顧在鎔蘇州人光啓二年進士第詩三首
　　題玉芝雙奉院
　　入門如洞府花木與時稀夜坐山當戶秋吟葉滿衣犬隨童子出鳥避俗人飛至藥應將熟年年火氣㣲
　　宿麻平驛
　　及到怡情處暫忘登陟勞青山看不厭明月坐來髙犬為孤村吠猨因冷木號㣲吟還獨酌多興憶同袍
　　題光福上方塔
　　蒼島孤生白浪中倚天髙塔勢翻空煙凝逺岫列寒翠霜染疎林墮碎紅汀沼或棲彭澤雁樓臺深貯洞庭風六時金磬落何處偏傍蘆葦驚釣翁
　　翁洮
　　翁洮字子平睦州人光啓三年進士第官主客員外郎歸隠青山徴召不起詩十三首
　　枯木詩辭召命作
　　枯木傍溪崖由來歲月賖有根盤水石無葉接煙霞二月苔為色三冬雪作花不因星使至誰識是靈槎
　　贈進士王雄
　　河清海晏少波濤幾載垂鈎不得鰲空向人間修諌草又來江上詠離騷笳吹古堞邊聲逺嶽倚晴空楚色髙何事明廷有徐庻總教三徑臥蓬蒿
　　漁者
　　一葉飄然任浪吹雨蓑煙笠肯忘機只貪濁水張羅衆卻笑清流把釣稀葦岸夜依明月宿柴門晴櫂白雲歸到頭得䘮終須達誰道漁樵有是非
　　上子男壽昌宰
　　陶公為政卓潘齊入縣看花柳滿堤百里江山聊展驥九皐雲月怪驅雞髙樓野色迎襟袖比屋歌聲逺鼔鼙只恐攀轅留不住明時霄漢有丹梯
　　贈方干先生
　　由來箕踞任天眞別有詩名出世塵不愛春宮分桂樹欲教天子枉蒲輪城頭鼙鼓三聲曉島外湖山一簇春獨向若耶溪上住誰知不是釣鰲人
　　贈進士李徳新接海棠梨
　　蜀人猶說種難成何事江東見接生席上若㣲桃李伴花中堪作牡丹兄髙軒日午爭濃豔小徑風移旋落英一種呈妍今得地劒峯梨嶺謾縱橫
　　春日題航頭橋
　　故園橋上絶埃塵此日憑欄興自新雲影晩將仙掌曙水光迷得武陵春薜蘿煙裏髙低路楊柳風前去住人莫怪馬卿題姓字終朝雲雨化龍津
　　和方干題李頻庄
　　髙情度日非無事自是髙情不覺喧海氣暗蒸蓮葉沼山光晴逗葦花村吟時勝槩題詩板靜處繁華付酒尊閒伴白雲收桂子每尋流水斸桐孫猶憑律呂傳心曲豈慮星霜到鬢根多少清風歸此地十年虛打五侯門
　　葦藂
　　得地自成藂那因種植功有花皆吐雪無韻不含風倒影翹沙鳥幽根立水蟲蕭蕭寒雨夜江漢思無窮
　　春
　　漠漠煙花處處通遊人南北思無窮林間鳥奏笙簧月野外花含錦繡風鸑抱雲霞朝鳳闕魚翻波浪化龍宮此時誰羨神仙客車馬悠揚九陌中
　　夏
　　觸目皆因長飬功浮生何處問窮通柳長北闕絲千縷雲簇南山火萬籠大野煙塵飄赫日髙樓簾幙逗薫風身心已在喧闐處惟羨滄浪把釣翁
　　秋〈第七句缺一字〉
　　宋玉髙吟思萬重澄澄寰宇振金風雲閒日月浮虛白木落山川疊碎紅寥泬雁多宮漏永河渠煙歛塞天空侯門處處槐花　獻賦何時遇至公
　　冬
　　寂寂棲心向杳㝠苦吟寒律句偏清雲凝止水魚龍蟄雪㸃遙𡶶草木榮迥夜爐飜埃燼色天河冰輾轆轤聲歸飛未得東風力魂斷三山九萬程
　　李嶼
　　李嶼光啟三年進士第詩一首
　　過洞庭
　　浩渺注橫流千潭合萬湫半洪侵楚翼一汊屬吳頭動軸當新霽漫空正仲秋勢翻荊口迮聲擁岳陽浮逺脈滋衡岳㣲涼散橘洲星辰連影動嵐翠逐隅收漸落分行雁旋添趁伴舟星騰人莫測安穩路何憂氣與塵中別言堪象外搜此身如麤了來把一竿休
　　鄭啟
　　鄭啟宜春人谷之兄也詩三首
　　嚴塘經亂書事
　　塵生宮闕霧濛濛萬騎龍飛幸蜀中在野傅巖君不夢乗軒衛懿鶴何功雖知四海同盟乆未合中原武備空星落夜原妖氣滿漢家麟閣待英雄
　　梁園皓色月如珪清景傷時一慘悽未見山前歸牧馬猶聞江上帶征鞞鯤為魚隊潛鱗困鶴處雞羣病翅低正是四郊多壘日波濤早晩靜鯨鯢
　　鄧表山
　　白日三清此上時觀開山下彩雲飛仙壇丹竈靈猶在鶴駕清朝去不歸晉末幾遷陵谷改塵中空換子孫非松花落盡無消息半夜疎鐘徹翠微
　　韓儀
　　韓儀字羽光京兆萬年人偓之兄也以翰林學士為御史中丞朱全忠貶為棣州司馬詩一首
　　記知聞近過關試
　　短行軸了付三銓休把新銜惱必先今日便稱前進士好留春色與明年
　　溫憲
　　溫憲庭筠之子登進士第光啓中為山南從事詩四首
　　郊居
　　村前村後樹寓賞有餘情青麥路初斷紫花田未耕雉聲聞不到山勢望猶橫寂寞春風裏吟酣信馬行
　　杏花
　　團雪上晴梢紅明映碧寥店香風起夜村白雨休朝靜落猶和〈一作頻霑〉蒂繁開正蔽條澹然閑賞久無以破妖嬈
　　春鳩
　　村南㣲雨新平緑淨無塵散睡桑條暖閑鳴屋脊春逺聞和曉夢相應在諸鄰行樂花時節追飛見亦頻
　　題崇塵寺壁
　　十口溝隍待一身半年千里絶音塵鬢毛如雪心如死猶作長安下第人
　　姚巖傑
　　姚巖傑梁公崇裔孫以詩酒放遊江左象溪子二十巻今存詩一首
　　報顔標
　　為報顔公識我麼我心唯只與天和眼前俗物關情少醉後青山入意多田子莫嫌彈鋏恨寗生休唱飯牛歌聖朝若為蒼生計也合公車到薜蘿













　　御定全唐詩巻六百六十七
　　欽定四庫全書
　　御定全唐詩巻六百六十八
　　髙蟾
　　髙蟾河朔人乾符三年登進士第乾寧間為御史中丞詩一巻
　　途中除夜
　　南北浮萍跡年華又暗催殘燈和臘盡曉角帶春來鬢欲漸侵雪心仍未肯灰金門舊知己誰為脫塵埃
　　長門怨
　　天上何勞萬古春君前誰是百年人魂銷尚媿金爐燼思起猶慚玉輦塵煙翠薄情攀不得星茫浮艶採無因可憐明鏡來相向何似恩光朝夕新
　　秋日寄華陽山人
　　雲木送秋何草草風波凝冷太星星銀鞍公子魂俱〈一作堪〉斷玉弩將軍涕自零茅洞白龍和雨看荊溪黃鵠帶霜聽人間不見清涼事猶向溪翁乞畫屏
　　感事
　　蜀河從北下清洛向東流清濁皆如此何人不白頭
　　楚思
　　疊浪與雲急翠蘭和〈一作如〉意香風流化為雨日暮下巫陽
　　雪中
　　金閣倚雲開朱軒犯雪來三冬辛苦様天意似難栽
　　道中有感
　　一醉六十日一裘三十年年華經〈一作禁〉幾日日日掉征鞭
　　宋汴道中
　　平野有千里居人無一家甲兵年正少日久戍天涯
　　秋思
　　天地太蕭索山川何渺茫不堪星斗柄猶把歲寒量
　　即事
　　三年離水石一旦隱樵漁為問青雲上何人識巻舒kao
　　漁家
　　野水千年在閒花一夕空近來浮世狹何似釣船中
　　關中
　　風雨去愁晩關河歸思涼西遊無紫氣一夕九回腸
　　歸思
　　紫府歸期斷芳洲別思迢黃金作人世只被歲寒消
　　下第出春明門
　　曽和秋雨驅愁入卻向春風領恨回深謝灞陵隄畔柳與人頭上拂塵埃
　　華清宮
　　何事金輿不再遊翠鬟丹臉豈勝愁重門深鎖禁鐘後月滿驪山宮樹秋
　　秋日北固晩望二首
　　風含逺思翛翛晩日照髙情的的秋何事滿江惆悵水年年無語向東流
　　澤國路岐當靣苦江城砧杵入心寒不知白髪誰醫得為問無情歳月看
　　送張道士
　　因將歲月離三島閒貯風煙在一壺為問金烏頭白後人間流水卻回無
　　吳門春雨
　　吳甸落花春漫漫吳宮芳樹晩沉沉王孫不耐如絲雨罥斷春風一寸心
　　旅夕〈一作食〉
　　風散古陂驚宿雁月臨荒戍起啼鴉不堪吟斷無人見時復寒燈落一花
　　𤓰洲夜泊
　　偶為芳草無情客況是青山有事身一夕𤓰洲渡頭宿天風吹盡廣陵塵
　　金陵晩望
　　曽伴浮雲歸〈一作悲〉晩翠猶〈一作旋〉陪落日汎秋聲世間無限丹青手一片〈一作段〉傷心畫不成
　　晩思
　　虞泉冬恨由來短楊葉春期分外長惆悵浮生不知處明朝依舊出滄浪
　　長信宮二首
　　天上夢魂何杳杳日宮消息太沉沉君恩不似黃金井一處團圓萬丈深
　　天上鳳皇休寄夢人間鸚鵡舊堪悲平生心緒無人識一隻金梭萬丈絲〈此首題一作長門怨〉
　　長安旅懐
　　馬嘶九陌年年苦人語千門日日新唯有終南寂無事寒光不入帝郷塵
　　春
　　天柱幾〈一作月桂數〉條搘白日天門幾扇鎖明時陽春發處無根蔕憑仗東風分外吹
　　明月斷魂清靄靄平蕪歸思緑迢迢人生莫遣頭如雪縱得春〈一作東〉風亦不消
　　秋
　　陽羨溪聲冷駭人洞庭山翠晩凝神天將金玉為風露曾為髙秋幾度貧
　　灞陵亭
　　一條歸夢〈一作路〉朱直一片離心白羽輕明日灞陵新霽後馬頭煙樹緑相迎
　　偶作二首
　　丁當玉佩三更雨平帖金閨一覺雲明日薄情何處去風流春水不知君
　　霞衣重疊紅蟬暖雲髻蔥籠紫鳳寒天上少年分散後一條煙水若為看
　　永夕
　　雲鴻宿處江村冷獨狖啼時海國陰不㑹殘燈無一事覺來猶有向隅心
　　落花
　　一葉落時空下淚三春歸盡復何情無人共得東風語半日尊前計不成
　　下第後上永崇髙侍郎
　　天上碧桃和露種日邊紅杏倚雲栽芙蓉生在秋江上不向東風怨未開
　　句
　　君恩秋後葉日日向人疎









　　御定全唐詩巻六百六十八
　　欽定四庫全書
　　御定全唐詩巻六百六十九
　　章碣
　　章碣孝標之子登乾符進士第後流落不知所終詩一巻
　　城南偶題
　　誰家朱閣道邊開竹拂欄干滿壁苔野水不知何處去遊人卻是等閒來南山氣聳分紅樹北闕風髙隔紫台可惜登臨好光景五門須聽鼓聲迴
　　贈邊將
　　千千鐵騎擁塵紅去去平吞萬里空宛轉龍蟠金劍雪連錢豹躩繡旗風行收部落歸天闕旋進封疆入帝聰只有河源與遼海如今全屬指麾中
　　桃源
　　絶壁相欹是洞門昔人從此入仙源數株花下逄珠翠半曲歌中老子孫別後自疑園吏夢歸來誰信釣翁言
　　山前空有無情水猶遶當時碧樹村
　　曲江
　　日照香塵逐馬蹄風吹浪濺幾回隄無窮羅綺塡花徑大半笙歌占麥畦落絮卻籠他樹白嬌鶯更學別禽啼秪縁頻燕蓬洲客引得遊人去似迷
　　送聿岫郎中典泗州〈一作癸丑歲毗陵㑹中貽同老〉
　　玉皇恩詔別星班去壓徐方分野間有鳥盡巢垂汴柳無樓不到〈一作對〉隔淮山旌旗漸向行時擁案牘應從到日閒想憶朝天獨吟坐旋飛〈一作𢹂〉新作過秦關
　　贈婺州蘇員外
　　帝念瓊枝欲並芳星分婺女寄仙郎鸞從闕下雖辭侶鴈到江都卻續行〈員外弟沖時任衢州〉煙月一時捜古跡山川兩地植甘棠即看龍虎西歸去便佐羲軒活萬方
　　寄友人
　　謝家山水屬君家曽共持鉤擲歲華竹裏竹雞眠蘚石溪頭鸂鶒踏金沙登樓夜坐三層月接果春看五色花昨日西風動歸思滿船涼葉在天涯
　　雨
　　低着煙花漠漠輕正堪吟坐掩柴扄亂沾細網垂窮巷斜送陰雲入古㕔鎖卻暮愁終不散添成春醉轉難醒霽來還有風流事重染南山一遍青
　　觀錫宴
　　傾朝朱紫正駢闐紅杏青莎映廣筵不道樓臺無錦繡只愁塵土撲神仙魚銜嫩草浮池面蝶趂飛花到酒邊日暮驊騮相擁去幾人沉醉失金鞭
　　城東即事
　　閒尋香陌鳳城東時暫開襟向逺風玉笛一聲芳草外錦鴛雙起碧流中苑邊花竹濃如繡渭北山川澹似空回首漢宮煙靄裏天河金閣未央宮
　　夏日湖上即事寄晉陵蕭明府
　　亭午羲和駐火輪開門嘉樹庇湖濆行來賔客竒茶味睡起兒童帶簟紋屋小有時投樹影舟輕不覺入鷗羣陶家豈是無詩酒公退堪驚日已曛
　　對月
　　殘霞巻盡出東溟萬古難消一片氷公子踏開香徑蘚美人吹滅畫堂燈璚輪正輾丹霄去銀箭休催皓露凝別有洞天三十六水晶臺殿冷層層〈一作難登〉
　　浙西送杜晦侍御入關
　　紫詔徴賢發帝聰繡衣行處撲香風鶚歸秦樹幽禽散星出吳天列舍空捧日思馳仙掌外朝宗勢動海門中鞭鞘所拂三千里多少諸侯合避驄
　　寄江東道友
　　野亭歌罷指西秦避俗爭名興各新碧帶黃麻呈縹緲短竿長線弄因循夜潮分巻三江月曉騎齊驅九陌塵可惜人間好聲勢片帆羸馬不相親
　　下第有懐
　　故鄉朝夕有人還欲作家書下筆難滅燭何曾妨夜坐傾壺不獨為春寒遷來鶯語雖堪聽落了楊花也怕看但使他年遇公道月輪長在桂珊珊
　　春日經湖上友人別業
　　何處狂歌破積愁攜觴共下木蘭舟緑泉濺石銀屏濕黃鳥逄人玉笛休天借煙霞裝島嶼春舖錦繡作汀洲一年一電逡巡事不合花前不醉逰
　　長安春日
　　春日皇家瑞景遲東風無力雨㣲㣲六宮羅綺同時泊九陌煙花一様飛暖著柳絲金蘂重冷開山翠雪稜稀輸他得路蓬洲客紅緑山頭爛醉歸
　　陪浙西王侍郎夜宴
　　深鎖雷門宴上才旋看歌舞旋傳杯黃金鸂鶒當筵睡紅錦薔薇映燭開稽嶺好風吹玉佩鏡湖殘月照樓臺小儒末座頻傾耳秪怕城頭畫角催
　　春別
　　擲下離觴指亂山趨程不待鳳笙殘花邊馬嚼金銜去樓上人垂玉筯看柳陌雖然風裊裊蔥河猶自雪漫漫殷勤莫厭貂裘重恐犯三邊五月寒
　　送謝進士還閩
　　百越風煙接巨鼇還郷心壯不知勞雷霆入地建溪險星斗逼人梨嶺髙卻擁木綿吟麗句便攀龍眼醉香醪名場聲利喧喧在莫向林泉改鬢毛
　　焚書坑
　　竹帛煙銷帝業虛關河空鎖祖龍居坑灰未冷山東亂劉項元來不讀書
　　東都望幸〈紀事雲髙湘侍郎南遷歸闕途次連江連州邵安石以所業獻遂挈至輦下湘主文安石擢第碣賦東都望幸刺之〉
　　懶修珠翠上髙臺睂月連娟恨不開縱使東巡也無益君王自領美人來
　　旅舍早起
　　跡暗心多感神疲夢不遊驚烏同厭夜獨樹對悲秋曉角和人戰殘星入漢流門前早行子敲鐙唱離憂
　　癸卯歲毘陵登髙㑹中貽同志
　　流落常嗟勝㑹稀故人相遇菊花時鳳笙龍笛數巡酒紅樹碧山無限詩塵土十分歸舉子乾坤大半屬偷兒長楊羽獵須留本開濟重為闕下期
　　上元夜建元寺觀燈呈智通上人
　　建元看別〈一作列〉上元燈處處迴廊鬬火層珠玉亂拋髙殿佛綺羅深拜逺山僧臨風走筆思呈恵到曉行禪合伴能無限喧闐留不得月華西下露華凝
　　變體詩〈蔡寛夫詩話碣詩平側各一韻自號變體〉
　　東南路盡吳江畔正是窮愁暮雨天鷗鷺不嫌斜兩㟁波濤欺得逆風船偶逄島寺停帆看深羨漁翁下釣眠今古若論英逹筭鴟夷髙興固無邊




　　御定全唐詩巻六百六十九
　　欽定四庫全書
　　御定全唐詩巻六百七十
　　秦韜玉
　　秦韜玉字仲明京兆人中和二年得准勅及第僖宗幸蜀以工部侍郎為田令孜神䇿判官投知小録三巻今編詩一巻
　　長安書懐
　　涼風吹雨滴寒更鄉思欺〈一作撩〉人撥不平長有歸心懸馬首可堪無寐枕蛩聲嵐收楚岫和空碧秋染湘江到底清早晩身閑著簑去橘香深處釣船橫
　　檜樹
　　翠〈一作窣〉雲交幹痩輪囷嘯雨吟風幾百春深蓋屈盤青麈尾老皮張展黒龍鱗唯堆〈一作將〉寒色資琴興不放秋聲染俗塵歳月如波事如夢竟留蒼翠待何人
　　讀五侯傳
　　漢亡金鏡道將衰便有姦臣競佐時専國祗誇兄弟貴
　　舉家誰念子孫危後宮得寵人爭附前殿陳誠帝不疑朱紫盈門自稱貴可嗟區宇盡瘡痍
　　春雪
　　雲重寒空思寂寥玉塵如糝滿春潮片纔著地輕輕䧟力不禁風旋旋銷惹砌任他香粉妒縈叢自學小梅嬌誰家醉巻珠簾看管堂深暖易調
　　貧女
　　蓬門未識綺羅香擬託良媒益自傷誰愛風流髙格調共憐時世儉梳妝敢將十指誇偏〈一作纎〉巧不把雙睂鬬畫長苦恨年年壓金線為他人作嫁衣裳
　　題竹
　　削玉森森幽思清院家髙興尚分明捲簾隂薄漏山色欹枕韻寒宜雨聲斜對酒缸偏覺好靜籠碁局最多情卻驚九陌輪蹄外獨有溪煙數十莖
　　鸚鵡
　　每聞別雁競悲鳴卻歎〈一作向一作羨〉金籠寄此生早是翠襟爭愛惜可堪丹觜彊分明雲漫隴樹魂應斷歌接秦樓夢不成幸自〈一作有〉禰衡〈一作正平〉人未識賺他作賦被時輕
　　寄李處士
　　呂望甘羅道已彰只憑時數為門〈一作開〉張世塗必竟皆應定人事都來不在忙要路強幹情本薄舊山歸去意偏長因君指似封侯骨漸擬囘頭別醉鄉〈一作鳳凰〉
　　對花
　　長與韶光暗有期可憐蜂蝶卻先知誰家促席臨低樹何處橫釵戴〈一作帶〉小枝麗日多情〈一作晴〉疑曲照和風得路合偏吹向人雖道渾無語笑〈一作幾〉勸王孫到醉時
　　寄懐
　　總藏心劒事儒風大道如今已渾同㑹致名津搜儁彥是張愁絆英雄蘓君有國皆懸印楚將無官可賞公若使重生太平日也應回首哭塗窮
　　題刑部李郎中山亭
　　儂家雲水本相知每到髙齋強展睂瘦竹嚲煙遮板閣巻荷擎〈一作驚〉雨出盆池笑吟山色同欹枕閑背庭隂對覆碁不是主人多野興肎開青眼重漁師
　　八月十五日夜同衛諫議看月
　　常時月好頼新晴不似年年此夜生初出海濤疑尚濕漸來雲路覺偏清寒光入水蛟龍起靜色當天鬼魅驚豈獨座中堪仰望孤髙應到鳳凰城
　　亭臺
　　雕楹累棟架崔嵬院宇生煙次第開為向西窗添月色豈辭南海取花栽意將畫地成幽沼勢擬驅山近小臺清境漸深官轉重春時長是別人來
　　邊將
　　劒光如電馬如風百㨗長輕是掌中無定河邊蕃將死受降城外虜塵空旗縫鴈翅和竿褭箭撚鵰翎逐隼雄自指燕山最髙石不知誰為勒殊功
　　塞下
　　到處人皆著戰袍麾旗〈一作席箕〉風𦂳馬蹄〈一作燹〉勞黒山霜重弓添硬青冡沙平月更髙大野幾重開〈一作閑〉雪嶺長河無限舊雲濤風林關外皆唐土何日陳兵戍不毛〈一作猶尚蒐兵數似毛〉
　　織錦婦
　　桃花日日覓新竒有鏡何曽及畫睂祗恐輕梭難作匹豈辭纖手遍生胝合蟬巧間雙盤帶聨雁斜銜小折枝豪貴大堆酬曲徹可憐辛苦一絲絲
　　釣翁
　　一竿青竹老江隈荷葉衣裳可自栽潭定〈一作古〉靜懸絲影直風髙斜颭浪紋開朝𢹂輕棹穿雲去暮背寒塘戴月回世上無窮嶮𡾟事算應難入釣船來
　　曲江
　　曲沼深塘躍錦鱗槐煙徑裏碧波新此中境旣無佳境他處春應不是春金牓眞仙開樂席銀鞍公子醉花塵明年二月重來看好共東風作主人
　　隋隄
　　種柳開河為勝遊隄前常使路人愁隂埋野色萬條思翠束寒聲千里秋西日至今悲兔苑東坡終不反龍舟逺山應見繁華事不語青青對水流
　　天街
　　九衢風景盡爭新獨占天門近紫宸寳馬競隨朝暮客香車爭碾古今塵煙光正入南山色氣勢遙連北闕春莫見繁華祗如此暗中還換往來人
　　紫驑馬
　　渥窪奇骨本難求況是豪家重紫驑臕大宜懸銀壓胯力渾欺著〈一作卻〉玉銜頭生獰弄影風隨歩〈一作起〉踥〈一作躞〉蹛衝塵汗滿溝若遇丈〈一作大〉夫能控馭任從騎〈一作驅〉取覓封侯
　　問古
　　大底榮枯各自行兼疑隂隲也難明無門雪向頭中出得路雲從腳下生深作四溟何浩渺髙為五嶽大崢嶸都來總向人間看直到皇天可是平
　　豪家
　　石甃通渠引御波綠槐陰裏五侯家地衣鎮角香獅子簾額侵鉤繡辟邪按徹清歌天未曉飲回深院漏猶賖四鄰池館吞將盡尚自堆金為買花
　　陳宮
　　臨春髙閣擬瀛洲貪寵張妃作〈一作事〉勝遊便把江山為已有豈知臺榭是身讐金城暗逐歌聲碎鐵甕潛隨舞勢休誰識古宮堪恨處井桐吟雨不勝秋
　　送友人罷舉授南陵令
　　共言愁是酌離杯況值歌枉大才獻賦未為龍化去除書猶喜鳳銜來花明驛路燕脂暖山入江亭罨畫開莫把新詩題別處謝家臨水有池臺
　　投知己
　　爐中九轉錬雖成教主看時亦自驚羣嶽並天先減翠大江臨海恐無聲賦〈一作晩〉歸已罷吳門釣身〈一作垂一作投〉老仍拋楚㟁耕唯有太平方寸血今朝盡向隗臺傾
　　牡丹
　　拆妖放艶有誰催疑就仙中旋折來圖把一春皆占斷固留三月始敎開壓枝金蘂香如撲逐朶檀心巧勝裁好是酒䦨絲竹罷倚風含笑向樓臺
　　春遊
　　選勝逄君敘觧𢹂思和芳草逺煙迷小梅香裏黃鶯囀垂柳陰中白馬嘶春引美人歌遍〈一作板〉熟風牽公子酒旗低早知有此關身事悔不前年住越溪
　　仙掌
　　萬仞連𡶶積翠新靈蹤依舊印輪巡何如捧日安皇道莫把回山示世人已擘峻流穿太嶽長扶王氣擁彊秦為余勢負天工背索取風雲際㑹身
　　燕子
　　不知大廈許棲無頻已銜泥到座隅曾與佳人並頭語幾回拋卻繡工夫
　　奉和春日玩雪
　　北闕同雲掩曉霞東風春雪滿山家瓊章定少千人和銀樹先〈一作長〉開六出花
　　獨坐吟
　　客愁不盡本如水草色含情更無已又覺春愁似草生何人種在情田裏
　　採茶歌〈一作紫筍茶歌〉
　　天柱香芽露香發爛研瑟瑟穿荻蔑太守憐才寄野人山童碾破團團月倚雲便酌泉聲煮獸炭潛然蚌珠吐看著晴天早日明鼎中颯颯篩風雨老翠香塵下纔熟攪時繞筯天〈一作秋〉雲綠耽書病酒兩多情坐對閩甌睡先足洗我胸中幽思清鬼神應愁歌欲成
　　貴公子行
　　堦前莎毬綠不捲銀⻱噴香挽不斷亂花織錦柳撚線妝㸃池臺畫屏展主人公業傳國初六親聨絡馳朝車鬬鷄走狗家世事抱來皆佩〈一作著〉黃金魚卻笑儒生把書巻學得顔回忍飢面
　　吹笙歌
　　信陵名重憐髙才見我長吹青眼開便出燕姫再傾醑此時花下逄仙侶彎彎狂月壓秋波兩條黃金⿴黃霧逸艶初因醉態見濃春可是韶光與纖纖軟玉捧暖笙深思香風吹不去檀脣呼吸宮商改怨情漸逐清新舉岐山取得嬌鳳雛管中藏著輕輕語好笑襄王大迂濶曾臥巫雲見神女銀鎖金簧不得聽空勞翠輦衝泥雨
　　詠手
　　一雙十指玉纖纖不是風流物不拈鸞鏡巧梳勻翠黛畫樓閑望擘珠簾金杯有喜輕輕㸃銀鴨無香旋旋添因把剪刀嫌道冷泥人呵了弄人髯
　　句
　　女媧羅裙長百尺搭在湘江作山色〈瀟湘見詩話總⻱〉


　　御定全唐詩巻六百七十
<集部,總集類,御定全唐詩>
　　欽定四庫全書
　　御定全唐詩巻六百七十一
　　唐彥謙
　　唐彥謙字茂業并州人咸通時舉進士十餘年不第乾符末攜家避地漢南中和中王重榮鎮河中辟為從事光啓末貶漢中掾曹楊守亮鎮興元署為判官累官至副使閬壁絳三州㓨史彥謙博學多藝文詞壯麗至於書畫音樂無不出於輩流號鹿門先生集三巻今編詩二巻
　　逄韓喜
　　相逄渾不覺祗似茂陵貧褭褭花驕客瀟瀟雨淨春借書消茗困索句寫梅眞此去青雲上知君有幾人
　　夜坐示友
　　夜久燭花落淒聲生逺林有懐嫌㑹淺無事又秋深黃葉歸田夢白頭行路吟山中亦可樂不似此同襟
　　梅亭
　　東海窮詩客西風古驛亭髪從殘歲白山入故鄉青世事徒三窟兒曹且一經丁寕速賖酒煮栗試砂瓶
　　歲除
　　索索風搜客沈沈雨洗年殘林生獵跡歸鳥避窰煙節物杯漿外溪山鬢影前行藏都未定筆硯或能捐
　　詠月
　　陰盛此宵中多為雨與風坐無風雨至看與雪霜同抱濕離遙海傾寒向逺空年年不相〈一作可〉值還似道難通
　　聞應德茂先離棠溪
　　落日蘆花雨行人榖樹村青山時問路紅葉自知門苜蓿窮詩味芭蕉醉墨痕端知棄城市經席許頻溫
　　松
　　托根蟠㤗華倚幹蝕莓苔誰雲山澤間而無梁棟材
　　梅
　　玉人下瑤臺香風動輕素畫角弄江城鳴璫月中墮
　　蘭二首
　　清風揺翠環涼露滴蒼玉美人胡不紉幽香藹空谷謝庭漫芳草楚畹多緑莎於焉忽相見歲晏將如何
　　葡萄
　　金谷風露涼緑珠醉初醒珠帳夜不收月明墮清影
　　春草
　　隨夢入池塘無心在金谷春風自年年吹遍天涯緑
　　漁
　　相聚即為鄰煙火自成簇約伴過前溪撐破蘼蕪緑
　　畱別四首
　　鵬程三萬里別酒一千鍾好景當三月春光上國濃野花紅滴滴江燕語喃喃鼓吹翻新調都亭酒正酣登庸趨俊乂厠用野無遺起喜賡歌日明良際㑹時鹽車淹素志長坂入青雲老驥春風裏奔騰獨異羣
　　秋葵
　　月辦團欒翦赭羅長條排蘂綴鳴珂傾陽一㸃丹心在承得中天雨露多
　　春草
　　天北天南遶路邊托根無處不延綿萋萋總是無情物吹緑東風又一年
　　春日偶成
　　𥱧箏簫管和琵琶興滿金尊酒量賖歌舞留春春似海美人顔色正如花
　　秋日感懐
　　溪上芙蓉映醉顔悲秋宋玉鬢毛斑無情最恨東流水暗逐芳年去不還
　　七夕
　　㑹合無由歎久違一年一度是縁非而予願乞天孫巧五色紉針補袞衣
　　懐友
　　金井涼生梧葉秋閑看新月上簾鉤冰壺總憶人如玉目斷重雲十二樓
　　翡翠
　　莎草江汀漫晚潮翠華香撲水光遙玉樓春暖笙歌夜妝㸃花鈿上舞翹
　　詠馬二首
　　紫雲團影電飛瞳駿骨龍媒自不同騎過玉樓金轡響一聲嘶斷落花風
　　崚嶒髙聳骨如山逺放春郊苜蓿間百戰沙埸汗流血夢魂猶在玉門關
　　畱別
　　丹湖湖上送行舟白鴈啼殘蘆葉秋採石江頭舊時路題詩還憶水邊樓
　　詠竹
　　醉臥涼隂沁骨清石牀冰簟夢難成月明午夜生虛籟悞聽風聲是雨聲
　　憶孟浩然
　　郊外淩競西復東雪晴驢背興無窮句搜明月梨花內趣入春風柳絮中
　　寄友三首
　　新酒秦淮縮項鯿凌霄花下共流連別來客邸空翹首細雨春風憶徃年
　　寒燈孤對擁青氊牢落何如似客邊卻憶花前酣後飲醉呼明月上遙天
　　客裏逄春一惘然梅花落盡柳如煙無情最恨東來鴈底事音書不肯傳
　　無題十首
　　細草鋪茵綠滿堤燕飛晴日正遲遲尋芳陌上花如錦折得東風第一枝
　　錦箏銀甲響鵾勾引春聲上綺筵醉倚䦨乾花下月犀梳斜嚲鬢雲邊
　　楚雲湘雨㑹陽臺錦帳芙蓉向夜開吹罷玉簫春似海一雙綵鳳忽飛來
　　春江新水促歸航惜別花前酒漫觴倒盡銀瓶渾不醉卻憐和淚入愁腸
　　誰知別易㑹應難目斷青鸞信渺漫情似藍橋橋下水年來流恨幾時乾
　　漏滴銅龍夜已深柳梢斜月弄疎隂滿園芳草年年恨剔盡燈花夜夜心
　　夜合庭前花正開輕羅小扇為誰裁多情驚起雙蝴蝶飛入巫山夢裏來
　　憶別悠悠歲月長酒兵無計敵愁腸柔絲漫折長亭柳綰得同心欲寄將
　　楊柳青青映畫樓翠睂終日鎖離愁杜鵑啼落枝頭月多為傷春恨不休
　　雲色鮫鮹拭淚顔一簾春雨杏花寒幾時重㑹鴛鴦侶月下吹笙和綵鸞
　　寄同上人
　　髙髙山頂寺更有最髙人定起松鳴屋吟圓月上身雲藏三伏熱水散百溪津曾乞蘭花供無書乂過春
　　夜坐
　　愁鬢丁年白寒燈丙夜青不眠驚戍鼓久客厭郵鈴洶洶城噴海疎疎屋漏星十年窮父子相守慰飄零
　　弔方干處士二首
　　不謂髙名下終全玉雪身交猶及前輩語不似今人別號行鳴鴈遺編感獲麟歛衣應自定只著古衣〈一作儀〉巾不比他人死何詩可挽君淵明元嬾仕東野別攻文滄海諸公淚青山處士墳相看莫浪哭私諡有前聞
　　題證道寺
　　彎環青徑斜自是野僧家滿澗洗巖液插天排石牙爐寒餘栢子架靜落藤花記得逃兵日門多貴客車
　　宿趙𡸯別業
　　溪山兵後縣風雪旅中人廹夜愁嚴鼓衝寒託軟巾摧藏名字在疏率饌殽眞今代徐元直髙風自可親
　　原上〈第五句缺一字〉
　　危橋橫古渡村野帶平林野鶩寒塘靜山禽曉樹深雨微風矗　雲暗雪侵尋安道門前水清遊豈獨吟
　　寄臺省知己
　　久懐聲籍甚千里致雙魚宦路終推轂親幃且著書才名賈太傅文學馬相如轍跡東巡海何時適我閭
　　自詠
　　白髮三千丈青春四十年兩牙揺欲落雙膝痺如攣強仕非時彥無聞惜昔賢自期終見惡未忍捨遺編
　　遊陽明洞呈王理得諸君
　　禹穴蒼茫不可探人傳靈笈鎖煙嵐初晴鶴㸃青邊嶂欲雨龍移黒處潭北斗齋壇天寂寂東風仙洞草毿毿堪憐尹叟非闗吏猶向江南逐老𣆀
　　新豐
　　沛中歌舞百餘人帝業功成里巷新半夜素靈先哭楚一星遺火下燒秦貔貅掃盡無三戸雞犬歸來識四鄰惆悵故園前事逺暁風長路起埃塵
　　拜越公墓因遊定水寺有懐源老
　　越公已作飛仙去猶得潭潭好墓田老樹背風深拓地野雲依海細分天青𡶶曉接鳴鐘寺玉井秋澄試茗泉我與源公舊相識遺言瀟灑有人傳
　　任潛謀隠之作
　　江邊秋日逄任子大理索詩吾欲忘為問山資何次第祗餘丹訣轉淒涼黃金範蠡曾辭祿白首虞翻未信方千古浮雲共歸思曉風城郭水花香
　　晩秋遊中溪
　　淡竹岡前沙鴈飛小花尖下柘丸肥山雲不巻雨自薄天氣欲寒人正歸招伴祗須新稻酒臨風猶有舊苔磯故人舊業依稀在怪石老松今是非
　　寄陳少府兼叔髙
　　懐人路絶雲歸海避俗門深草蔽丘萬事漸消閑客夢一年虗白少年頭山螿啼緩從除架淮鴈來多莫上樓近日鄰家有新釀每逄詩伴得淹留
　　過清涼寺王導墓下
　　江左風流廊廟人荒墳拋與梵宮鄰多年羊虎猶眠石敗壁貂蟬祇貯塵萬古雲山同白骨一庭花木自青春永思陵下猶淒切廢屋寒風吹野薪
　　第三溪
　　日晏霜濃十二月林疎石瘦第三溪雲沙有徑縈寒燒松屋無人聞晝雞幾聚衣冠埋作土當年歌舞醉如泥早知渉世真成夢不棄山田春雨犁
　　蒲津河亭
　　宿雨清秋霽景澂廣亭髙樹向晨興煙橫博望乘槎水日上文王避雨陵孤棹夷猶期獨往曲䦨愁絶每長憑思鄉懐古多〈一作人〉傷別況此〈一作此際〉哀吟意不勝
　　毘陵道中
　　百年只有百清明狼狽今年又避兵煙火誰開寒食禁簪𥚑那復麗人行禾麻地廢生邊氣草木春寒起戰聲渺渺飛鴻天斷處古來還是闔閭城
　　越城待旦〈第三句缺一字〉
　　䇿䇿虗樓竹隔明悲來展轉向誰傾天寒　鴈出萬里月落越雞啼四更為底朱顔成老色看人青史上新名清溪白石村村有五尺烏犍託此生
　　過浩然先生墓
　　人間萬巻龎睂老眼見堂堂入草萊行客須當下馬過故交誰復裹雞來山花不語如聽講溪水無情自薦哀猶勝黃金買碑碣百年名字已煙埃
　　贈孟徳茂〈浩然子〉
　　江海悠悠雪欲飛抱書空出又空歸沙頭人滿鷗應笑船上酒香魚正肥塵土竟成誰計是山林又悔一年非平生萬巻應夫子兩世功名窮布衣
　　秋霽豐徳寺與𤣥貞師詠月
　　露冷風輕霽魄圓髙樓更在碧山巓四溟水合疑無地八月槎通好上天黯黯星辰環紫極喧喧朝市匝青〈一作蔽蒼〉煙夜深獨與巖僧語羣動消聲舉世眠
　　長陵
　　長安髙闕此安劉祔葬纍纍盡列侯豐上舊居無故里沛中原廟對荒丘耳聞明〈一作英〉主提三尺眼見愚民盜一壞千載腐〈一作□〉儒騎瘦馬渭城〈一作濵〉斜月〈一作日〉重回頭
　　留別
　　西入潼闗路何時更盍簪年來人事改老去鬢毛侵花染離筵淚葵傾報國心龍潭千尺水不似別情深
　　宿獨留
　　日晚宿留城人家半掩門羣鴉棲老樹一犬吠荒村爭買魚添價新篘酒帶渾船頭對新月誰與共清論
　　客中感懐
　　客路三千里西風兩鬢塵貪名笑吳起說國歎蘇秦託興非耽酒思家豈為蓴可憐今夜月獨照異鄉人
　　過三山寺
　　三山江上寺宮殿望岧嶤石徑侵髙樹沙灘半種苗一僧歸晚日羣鷺宿寒潮遙聽風鈴語興亡話六朝
　　望夫石
　　江上見危磯人形立翠㣲妾來終日望夫去幾時歸明月空懸鏡蒼苔漫補衣可憐雙淚眼千古斷斜暉
　　過湖口
　　江湖分兩路此地是通津雲淨山浮翠風髙浪潑銀人行俱是客舟住即為鄰俯仰煙波內蜉蝣寄此身
　　夜泊東溪有懐
　　水昏天色晚崖下泊行舟獨客傷歸鴈孤眠歎野鷗溪聲牽別恨鄉夢惹離愁酒醒推蓬坐淒涼望女牛
　　登廬山
　　五老𡶶巓望天涯在目前湘潭浮夜雨巴蜀暝寒煙㤗華根同峙嵩衡脈共聨憑虗有仙骨日月看推遷
　　金陵九日
　　野菊西風滿路香雨花臺上集壺觴九重天近瞻鍾阜五色雲中望建章緑酒莫辭今日醉黃金難買少年狂清歌驚起南飛鴈散作秋聲送夕陽
　　遊清涼寺
　　白雲紅樹路紆縈古殿長廊次第行南望水連桃葉渡北來山枕石頭城一塵不到心源淨萬有俱空眼界清竹院逄僧舊曾識旋披禪衲為相迎
　　髙平九日
　　雲淨南山紫翠浮憑陵絶頂望悠悠偶逄佳節牽詩興漫把芳尊遣客愁霜染鴉楓迎日醉寒衝涇水帶冰流烏紗頻㟁西風裏笑插黃花滿鬢秋
　　金陵懐古
　　碧樹涼生宿雨收荷花荷葉滿汀洲登髙有酒渾忘醉慨古無言獨倚樓宮殿六朝遺古跡衣冠千古漫荒丘太平時節殊風景山自青青水自流
　　道中逄故人
　　蘭陵市上忽相逄敘別殷勤興倍濃良㑹若同雞黍約暫時不放酒杯空愁牽白髪三千丈路入青山幾萬重行色一鞭催去馬畫橋嘶斷落花風
　　早行遇雪
　　下馬天未明風髙雪何急須㬰路欲迷頃刻山盡白雞犬寂無聲曙光射寒色荒村絶煙火髯凍布袍濕王事不可緩行行動悽惻
　　樊登見寄四首
　　新辭翦秋水洗我胸中塵無由愜良㑹極目空懐人醉來㧞劍歌字字皆陽春
　　輕黃著柳條新春喜更始感時重搔首悵望不能巳無由託深情傾瀉芳尊裏
　　明月入我室天風吹我袍良夜最岑寂旅況何蕭條馳情望海波一鶴鳴九臯
　　悠悠括城北眄眄巖泉西宿草暝煙緑苦竹含雲低幽懐不可託鷓鴣空自啼
　　春風四首
　　春風吹愁端散漫不可收不如古溪水祇望鄉江流新花紅爍爍舊花滿山白昔日金張門狼籍餘廢宅回頭語春風莫向新花叢我見朱顔人多金亦成翁多金不足惜丹砂亦何益更種明年花春風自相識
　　感物二首
　　騄驥初失羣亦自矜趫騰俛仰歲時乆帖然困蚊蠅豪鯨逸其穴尺水成滄溟豈無魚鼈交望望為所憎物理有翕張達人同廢興幸無怵迫憂聊復曲吾肱
　　魚目出泥沙空村百金珍豫章值擁輳細細供蒸薪論材何必多適用即能神託交何必深寡求永相親鮑叔拙羇魯張生窮厄陳茫然扳援際豈意出風塵
　　和陶淵明貧士詩七首
　　貧賤如故舊少壯即相依中心不敢厭但覺少光輝向來乘時士亦有能奮飛一朝權勢歇欲退無所歸不如行其素辛苦奈寒飢人生繫天運何用發深悲
　　我居在窮巷來往無華軒辛勤衣食物出此二畆園薤菘欎朝露桑柘浮春煙以茲亂心曲智計無他奸擇勝不在奢興至發清言相逄樵牧徒混混誰愚賢
　　松風四山來清宵響瑤琴聽之不能寐中有怨歎音旦起繞其樹磈砢不計尋清隂可敷席有酒誰與斟由來大度士不受流俗侵浩歌相倡答慰此霜雪心
　　中年渉事熟欲學唾面婁逡巡避少年赴穢不敢詶旁人吁已甚自喜計慮周㣲勞消厚疚殘辱勝深憂從知為下安處上反無儔人生各有志勇懦從所求
　　古人重畎畞有祿不待干徳成祿自至釋耒列王官不仕亦不貧本自足饔飱後世恥躬耕號呼脫飢寒我生千䙫後念此愧在顔為農倘可飽何用出柴關
　　村郊多父老面垢頭如蓬我嘗使之年言語不待工古來名節士敢望彭城龔有叟誚其後更恨道不通〈一作同〉鄙哉譊譊者為隘不為通低頭拜野老負米吾願從去年秋事荒販糴仰鄰州健者道路間什百成朋儔今年漸向熟庶幾民不流書生自無田與衆同喜憂作詩勞鄰曲有倡誰與詶亦無采詩者此修何可修
　　舟中望紫巖
　　近山如畫牆逺山如帚長我從雲中來回頭白茫茫惜去乃爾覺常時自相忘相忘豈不佳遣此懐春傷飄灑從何來衣巾濕㣲涼初疑風雨集冉冉遊塵黃無歸亦自可信美非吾鄉登舟望東雲猶向帆端翔
　　九日遊中溪
　　悠悠循澗行磊磊據石坐林垂短長雲山綴丹碧顆蓼花最無數照水嬌婀娜何知是節序風日自清妥羣童競時新萬果間蔬蓏欣然為之醉烏㡌危不墮此日山中懐孟公不如我
　　六日十三日上陳㣲博士
　　驕雲飛散雨隨風為有無老農終歳心望施在須㬰平生官田粟長此禮義軀置之且勿戚一飽任妻孥青青澤中蒲九夏氣淒寒翾翾翠碧羽照影蒼溪間巢由薄天下俗士榮一官小大各有適自全良獨難窮居無公憂私此長夏日蚊蠅如俗子正爾相妬嫉麾⿰非吾任遁避亦無術惟當俟其定靜坐萬慮一
　　宿田家〈第十四句缺一字〉
　　落日下遙𡶶荒村倦行履停車息茅店安寢正鼾睡忽聞扣門急雲是下鄉𨽻公文捧花柙鷹隼駕聲勢良民懼官府聽之肝膽碎阿母出搪塞老腳走顚躓小心事延欵　餘糧復匱東鄰借種雞西舍覓芳醑再飯不厭飽一飲直呼醉明朝怯見官苦苦燈前跪使我不成眠為渠滴清淚民膏日巳瘠民力日愈弊空懐伊尹心何補堯舜治
　　夏日訪友
　　提樹生晝涼濃隂撲空翠孤舟喚野渡村疃入幽邃髙軒俯清流一犬隔花吠童子立門牆問我向何處主人聞故舊出迎時倒屣驚迓敘間闊屈指越寒暑殷勤為延欵偶爾得良㑹春盤擘紫蝦冰鯉斫銀鱠荷梗白玉香荇菜青絲脆臘酒擊泥封羅列總新味移席臨湖濵對此有佳趣流連送深杯賔主共忘醉清風岸烏紗長揖謝君去世事如浮雲東西渺煙水
　　遊南明山
　　久聞南明山共慕南明寺幾度欲登臨日逐擾人事於焉偶閑暇鳴轡忽相聚乘興樂遨遊聊此托佳趣渉水渡溪南迢遙翠㣲裏石磴千疊斜峭壁半空起白雲鎖𡶶腰紅葉暗溪嘴長藤絡虗巖疎花映寒水金銀拱梵剎丹青照廊宇石樑臥秋溟風鈴作簷語深洞結苔陰嵐氣滴晴雨羊腸轉咫尺鳥道轉千里屈曲到禪房上人喜延竚香分宿火薫茶汲清泉煮投閑息萬機三生有宿契行㕑出盤飱擔甕倒芳醑脫冠掛長松白日藉憑倚宦途勞營營暫此滌塵慮𨷺令促傳觴投壺更聨句興來較勝負醉後忘爾汝忽聞吼蒲牢落日下雲嶼長嘯出煙蘿揚鞭賦歸去
　　索蝦
　　姑孰多紫蝦獨有湖陽優出産在四時極美宜於秋雙箝鼓繁鬚當頂抽長矛鞠躬見湯王封作朱衣侯所以供盤餐羅列同珍羞蒜友日相親瓜朋時與儔既名釣詩釣又作鉤詩鉤於時同相訪數日承欵留厭飲多美味獨此心相投別來歳雲乆馳想空悠悠銜杯動遐思□口涎空流封緘托雙鯉於焉來逺求慷慨胡隱君果肯分恵否
　　採桑女
　　春風吹蠶細如蟻桑芽纔努青鴉嘴侵晨探采誰家女手挽長條淚如雨去歳初眠當此時今歳春寒葉放遲愁聽門外催里胥官家二月收新絲
　　送許戶曹
　　沙頭小燕鳴春和楊柳垂絲煙倒拖將軍樓船發浩歌雲檣髙插天嵯峨白虹走香傾翠壺勸飲花前金叵羅神鰲駕粟升天河新承雨澤浮恩波
　　詠葡萄
　　西園晩霽浮嫩涼開尊漫摘葡萄嘗滿架髙撐紫絡索一枝斜嚲金琅璫天風颼颼葉栩栩蝴蝶聲乾作晴雨神蛟清夜蟄寒潭萬片濕雲飛不起石家美人金谷遊羅幃翠幕珊瑚鉤玉盤新薦入華屋珠帳髙懸夜不收勝遊記得當年景清氣逼人毛骨冷笑呼明鏡上遙天醉倚銀牀弄秋影
　　蟹
　　湖田十月清霜墮晩稻初香蟹如虎板罾拖網取賽多篾簍挑將水邊貨縱橫連爪一尺長秀凝鐵色含湖光蟛蜞石蟹已曽食使我一見驚非常買之最厭黃髯老償價十錢尚嫌少漫誇豐味過蝤蛑尖臍猶勝團臍好充盤煮熟堆琳琅橙膏醬渫調堪嚐一斗擘開紅玉滿雙螯□出瓊酥香岸頭沽得泥封酒細嚼頻斟弗停手西風張翰苦思鱸如斯豐味能知否物之可愛尤可憎嘗聞取刺於青蠅無腸公子固稱美弗使當道禁橫行
　　敘別
　　譙樓夜促蓮花漏樹隂揺月蛟螭走蟠拏對月吸深杯月府清虛玉兔吼翠盤擘脯臙脂香碧碗敲冰分蔗漿十載畨思舊時事好懐不似當年狂夜合花香開小院坐愛涼風吹醉面酒中彈劍發清歌白髪年來為愁變















　　御定全唐詩巻六百七十一
　　欽定四庫全書
　　御定全唐詩巻六百七十二
　　唐彥謙
　　緋桃
　　短牆荒圃四無鄰烈火緋桃照地春坐久好風休掩袂夜來㣲雨已霑巾敢同俗態期青眼似有㣲詞動絳脣盡日更無鄉井念此時何必見秦人
　　小院
　　小院無人夜煙斜月轉明清宵易惆悵不必有離情
　　春雪初霽杏花正芳月上夜吟
　　霽景明如練繁英杏正芳姮娥應有語悔共雪爭光
　　文恵宮人
　　認得前家令宮人淚滿裾不知梁佐命全是沈尚書
　　贈竇尊師
　　我愛竇髙士棄官仍在家為嫌句漏令兼不要丹砂
　　穆天子傳
　　王母清歌玉琯悲瑤臺應有再來期穆王不得重相見恐為無端哭盛姬
　　楚天
　　楚天遙望每長嚬宋玉襄王盡作塵不㑹瑤姬朝與暮更為雲雨待何人
　　寄徐山人
　　一室清羸鶴體孤氣和䄂瑩爽冰壺吳中髙士雖求死不那稽山有謝敷
　　題宗人故帖
　　所忠無處訪相如風笈塵編跡尚餘惟有孝標情最厚一編遺在茂陵書
　　垂栁
　　絆惹春風〈一作風光〉別有情世間誰敢鬬輕盈楚王江畔無端種餓損纎腰〈一作宮娥〉學不成
　　登興元城觀𤇺火
　　漢川城上角三呼扈蹕防邊列萬夫褒姒冡前𤇺火起不知泉下破顔無
　　鄧艾廟
　　昭烈遺黎死尚羞揮刀斫石恨譙周如何千載留遺廟血食巴山伴武侯
　　曲江春望
　　杏豔桃光〈一作嬌〉奪晩霞樂遊無廟有年華漢朝冠蓋皆陵墓十里宜春漢〈一作下〉苑花
　　漢殿
　　鳥去雲飛意不通夜壇斜月轉松風君王寂慮無消息卻就閒人覓巨公
　　賀李昌時禁苑新命
　　振鷺翔鸞集禁闈玉堂珠樹瑩風儀不知新〈一作親〉到靈和殿張緒如何柳一枝
　　牡丹
　　顔色無因饒錦繡馨香惟觧掩蘭蓀那堪更被煙䝉蔽南國西施泣斷魂
　　羅江驛
　　數枝髙柳帶鳴鴉一樹山榴自落花已是向來多淚眼短亭回首在天涯
　　奏捷西蜀題沲江驛
　　野客乘軺非所宜況將儒懦報戎機錦江不識臨卭酒且免相如渴病歸
　　春早落英
　　紛紛從此見花殘轉覺長繩繫日難樓上有愁春不淺小桃風雪憑䦨干
　　仲山〈髙祖兄仲隱居之所〉
　　千載遺蹤寄薜蘿沛中鄉里舊山河長陵亦是閒丘隴異日誰知與仲多
　　漢嗣
　　漢嗣安危繫數君髙皇決意勢難分張良口辨周昌吃同建儲宮第一勛
　　四老廟
　　西漢儲宮定不傾可能園綺勝良平舉朝公將無全䇿借請閒人羽翼成
　　南梁戲題漢髙廟
　　數載從軍似武夫今隨戎㨗氣偏粗漢皇〈一作王〉若問何為者免道髙陽舊酒徒
　　洛神
　　人世仙家本自殊何須相見向中途驚鴻瞥過遊龍去漫惱陳王一事無
　　初秋到慈州冬首換絳牧
　　秋杪方攀玉樹枝隔年無計待春暉自嫌暫作仙城守不逐鶯來共燕飛
　　重經馮家舊里
　　馮家舊宅閉柴闗修竹猶存潏〈一作淗〉水灣應繫星辰天上去不留英骨葬人間
　　克復後登安國寺閣
　　千門萬戶鞠蒿藜斷燼遺垣一望迷惆悵建章鴛瓦盡夜來空見玉繩低
　　題䖍僧室
　　何縁春恨貯離憂欲入空門萬事休水月定中何所謂也嚬睂黛托腮愁
　　見煬帝寳帳
　　漢文窮相作前王慳惜明珠不鬥量翡翠鮫鮹何所直千禆萬接上書嚢
　　樓上偶題
　　塵土無因狎隱淪青山一望每傷神可能前嶺空喬木應有懐才抱器人
　　親仁里聞猨
　　朱雀街東半夜驚楚魂湘〈一作和〉夢兩徒〈一作雨中〉清五更撩亂趨朝火滿口塵埃亦數聲
　　聞李瀆司勛下世
　　異鄉丹旐已飄揚一顧深知實未亡任被禇襃泉下笑重將北面哭眞長
　　試夜題省廊桂
　　麻衣穿穴兩京塵十見東堂緑桂春今日競飛楊葉箭魏舒休作畫籌人
　　竹風
　　竹映風窗數陣斜旅人愁坐思無涯夜來留得江湖夢全為乾聲似荻花
　　長溪秋望
　　柳短莎長溪水流雨㣲煙暝立溪頭寒鴉閃閃前山去杜曲黃昏獨自愁
　　嚴子陵
　　嚴陵情性是眞狂抵觸三公傲帝王不怕舊交嗔僭越喚他侯霸作君房
　　北齊
　　草草招提強據鞍周師乘勝莫回看背城肯戰知虛實爭奈人前忍笑難
　　楚世家
　　偏信由來惑是非一言邪佞脫危機張儀重入懐王手駟馬安車卻放歸
　　驪山道中
　　月殿眞妃下綵煙漁陽追虜及湯泉君王指㸃新豐樹幾不親留七寳鞭
　　韋曲
　　欲寫愁腸愧不才多情練漉已低摧窮郊二月初離別獨傍寒村嗅野梅
　　黃子陂荷花
　　十頃狂風撼麯塵緑堤照水露紅新世間花氣皆愁絶恰是蓮香更惱人
　　野行
　　蝶戀晩花終不去鷗逄春水固難飛野人心地都無著伴蝶隨鷗亦不歸
　　興元沈氏莊
　　清淺縈紆一水間竹岡藤樹小躋攀露沾荒草行人過月上髙林宿鳥還江遶武侯籌筆地雨昏張載勒銘山異鄉一笑因酣醉忘卻愁來鬢髪班
　　亂後經表兄瓊華觀舊居
　　一去仙居似轉蓬再經花謝倚春叢醉中篇什金聲在別後音書錦字空長憶映碑逄若士未曽𢹂杖逐壺公東風狼籍苔侵徑蕙草香銷杏帶紅
　　秋霽夜吟寄友人
　　槐柳蕭疎溽暑收金商頻伏火西流塵衣歳晩縁身賤雨簟更深滿背秋前事悲涼何足道逺書慵懶未能修惟思待月髙梧下更就東林訪惠休
　　賀李昌時禁苑新命
　　玉簡金文直上清禁垣丹地閉嚴扄黃扉議政參元化紫殿稱觴拂夀星萬戸千門迷歩武非煙非霧隔儀形塵中舊侶無音信知道遼東鶴姓丁
　　寄蔣二十四
　　鳥囀蜂飛日漸長旅人情味悔思量禪門澹薄無心地世事生疎欲面牆二月雲煙迷柳色九衢風土帶花香大〈一作亦〉知髙士禁愁寂試倚䦨干莫斷腸
　　寄懐
　　有客傷春復怨離夕陽亭畔草青時淚從〈一作隨〉紅蠟無由制腸比朱恐更危梅向好風惟是笑柳因㣲雨不勝垂雙溪未去饒歸夢夜夜孤眠枕獨欹
　　送樊琯司業歸朝
　　近者蘇司業文雄道最光夫君居太學妙譽繼中行汲郡陵初發汾陰篋乆亡寂寥方倚席容易忽升堂去日應懸榻來時定裂裳愜心頻拾芥應手屢穿楊辯急如無敵飛騰固自強論心期舌在問事畏頭長駟馬終題柱諸生悉面牆㗖螯譏爾雅賣餅訴公羊〈三國志注魏嚴幹善春秋公羊鍾繇好左氏謂公羊為賣餅家〉未見泥凾谷俄驚火建章煙塵昏象魏行在隔巴梁紅粟塡郿塢青袍過夀陽翦茅行殿濕伐栢舊陵香黌室青衿盡渠門火斾揚雲飛同去國星散各殊方賤子悲窮轍當年亦擅埸韲辛尋幼婦醴酒憶先王聖域探姫孔皇風樂禹湯畏誅輕李喜言命小臧倉折樹休盤槊沈鉤且釣璜鴻都問詞客他日莫相忘
　　奉使岐下聞唐𢎞夫行軍為賊所擒傷而有作
　　報國捐軀實壯夫楚囚垂欲復神都雲臺畫像皆何者青史書名或不孤散卒半隨袁校尉寡妻休問辟司徒聞君敗績無歸計氣激星辰坐向隅
　　咸通中始聞禇河南歸葬陽翟是歳上平徐方大肆慶賞又詔八品錫其裔孫追敘風槩因成二十韻
　　冊府藏餘烈皇綱正本朝不聽還笏諫幾覆綴旒祧咫尺言終直愴惶道已消淚心傳位日揮涕授遺朝飛燕潛來趙黃龍豈見譙旣迷秦帝鹿難問賈生鵰穆卜緘縢秘金根轍跡遙北軍那奪印東海漫難橋羅織黃門訟笙簧白骨銷炎方無信息丹旐竟淪漂邂逅江魚食淒涼楚客招文忠徒諡議子卯但簫韶未見公侯復尋傷嗣續凋流年隨水逝髙誼薄層霄柱石林公逺縑緗故國饒奇蹤天驥活遺軸錦鸞翹近者淮夷戮前年歸馬調始聞移北葬兼議䕃山苖聖澤覃將溥貞魂喜定飄異時窮巷客懐古漫成謡
　　岐王宅
　　朱邸平臺隔禁闈貴遊陳跡尚依稀雲低雍畤祈年去雨細長楊縱獵歸申白賔朋傳道義應劉文彩寄音徽承平舊物惟君〈一作名〉盡猶冩雕鞍伴六飛
　　東〈一作陳〉韋曲野思
　　淡霧輕雲〈一作隂〉匝四垂緑塘秋望獨顰睂野蓮隨水無人見寒鷺窺魚共影知九陌要津勞目擊五湖閒夢誘〈一作有〉心期孤燈夜夜愁欹枕一覺〈一作覽〉滄洲似昔時
　　上已〈一作上已日寄韓八〉
　　上巳接寒食鶯花寥落晨㣲㣲潑火雨草草踏青人涼似三秋景清無九陌塵與余〈一作伯輿一作怕與〉同病者對此合傷神
　　移莎
　　移從杜城曲置在小齋東正是髙秋裏仍兼細雨中結根方迸竹疎䕃託髙桐苒苒齊芳草飄飄笑斷蓬片時留靜者一夜響鳴蛩野露通宵滴溪煙盡日䝉試才卑庾薤求味笑周菘只此霜栽好他時贈伯翁
　　西明寺威公盆池新稻
　　為笑江南種稻時露蟬鳴後雨霏霏蓮盆積潤分畦小藻井垂陰擢秀稀得地又生金象界結根仍對水田衣支公尚有三吳思更使幽人憶釣磯
　　紅葉
　　無處不飄揚髙樓臨道旁素娥前夕月青女夜來霜宿雨隨時潤秋晴著物光幽懐長若此病眼更相妨蜀紙裁深色燕脂落靚粧低叢侵小閣倒影入迴塘謝朓留霞綺甘寕棄錦張何人休逺道是處有斜陽薜荔垂書幌梧桐墜井牀晩風生旅館寒籟近僧房桂緑明淮甸楓丹照楚鄉鴈疎臨鄠杜蟬急傍瀟湘樹異桓宣武園非顧辟疆茂陵愁臥客不自保危腸
　　鸂鶒
　　一宿南塘煙雨時好風揺動緑波㣲驚離曉㟁衝花去暖下春汀照影飛華屋撚彈鼓舞綺窗含筆澹毛衣畫屏見後長迴首爭得雕籠莫放歸
　　螢
　　日下蕪城莽蒼中濕螢撩亂起衰〈一作花〉叢寒煙陳後長門閉夜雨隋家舊苑空星散欲陵前檻月影低如試北窗風羈人此夕方愁緒心似寒灰首似蓬
　　夜蟬
　　翠竹髙梧夾後溪勁風危露雨淒淒那知北牖殘燈暗又送西樓片月低清夜更長應未已逺煙尋斷莫頻嘶羈人此夕如三歳不整寒衾待曙雞
　　七夕
　　露白風清夜向晨小星垂佩月埋輪絳河浪淺休相隔滄海波深尚作塵天外鳳皇何寂寞世間烏鵲漫辛勤倚䦨殿北斜樓上多少通宵不寐〈一作睡〉人
　　中秋夜玩月
　　一夜〈一作上〉髙樓萬景奇碧天無際水無涯只〈一作空〉留皎月當層漢並送浮雲出四維霧靜〈一作盡〉不容𤣥豹隠冰生惟〈一作祇〉恐夏蟲疑坐來離思憂將曉爭得嫦娥仔細知
　　八月十六日夜月
　　斷腸佳賞固難期昨夜銷魂更不疑丹桂影空蟾〈一作蟬〉有露緑槐陰在鵲無枝賴將吟詠聊惆悵早是疎頑耐別離堪恨賈生曽慟哭不緣清景為憂時
　　送韋向之睦州謁使君
　　才子南遊多逺情閒舟蕩漾任春行新安江上長如此何似新安太守清
　　春殘
　　景為春時短愁隨別夜長暫碁寜號隠輕醉不成鄉風雨曾通夕莓苔有衆芳落花如便去樓上即河梁
　　玫瑰
　　麝炷騰清燎鮫紗覆緑䝉宮妝臨曉日錦叚落東風無力春煙裏多愁暮雨中不知何事意深淺兩般紅
　　牡丹
　　眞宰多情巧思新固將能事送殘春為雲為雨徒虗語傾國傾城不在人開日綺霞應失色落時青帝合傷神嫦娥婺女曾相送留下鵶黃作蘂塵
　　秋晩髙樓
　　松拂疎窗竹映䦨素琴幽怨不成彈清宵霽極雲離岫紫禁風髙露滿盤晩蝶飄零驚宿雨暮鴉淩亂報秋寒髙樓瞪目歸鴻逺如信嵇康欲畫難
　　離鸞
　　聞道離鸞思故鄉也知情願嫁王昌塵埃一別楊朱路風月三年宋玉牆下疾不成雙㸃淚斷多難到九迴腸庭前佳樹名梔子試結同心寄謝娘
　　柳
　　春思春愁一萬枝逺村遙㟁寄相思西園有雨和苔長南內無人拂檻垂遊客寂寥緘逺恨暮鶯啼呌惜芳時晩來飛絮如霜鬢恐為多情管別離
　　春隂
　　一寸迴腸百慮侵旅愁危涕兩爭禁天涯已有銷魂別樓上寧無擁鼻吟感事不關河裏笛傷心應倍雍門琴春雲更覺愁於我閒蓋低村作暝陰
　　春深獨行馬上有作
　　日烈風髙野草香百花狼籍柳披猖連天瑞靄千門逺夾道新陰九陌長衆飲不歡逃席酒獨行無味放遊韁年來與問閒遊者若箇傷春向路旁
　　春雨
　　綺陌夜來雨春樓寒望迷逺容迎燕戲亂響隔鶯啼有恨開蘭室無言對李蹊花欹渾拂檻柳重欲垂堤燈檠昏魚目薫爐咽麝臍別輕天北鶴夢怯汝南雞入戸侵羅幌梢簷潤繡題新豐樹已失長信草初齊亂蝶寒猶舞驚烏暝不棲庾郎盤馬地卻怕有春泥
　　漢代
　　漢代金為屋吳宮綺作寮艷詞傳靜婉新曲定妖嬈箭響猶殘夢籖聲報早朝鮮明臨暁日迴轉度春宵半袖籠清鏡前絲壓翠翹靜多如有待閑極似無憀梓澤花猶滿靈和柳未凋障昬巫峽雨屏掩浙江潮未信潘名岳應疑史姓蕭漏因歌暫斷燈為雨頻挑飲酒䦨三雅投壺賽百嬌鈿蟬新翅重金鴨舊香焦水淨疑澄練霞孤欲建標別隨秦柱促愁為蜀麼𤣥宴難瘳痺臨卭但發痟聨詩徴弱絮思友詠甘蕉王氏憐諸謝周郎定小喬黼幃翹綵雉波扇畫文鰩荇密妨垂釣荷欹欲度橋不因衣帶水誰覺路迢迢
　　牡丹
　　青帝於君事分偏穠堆浮艶倚朱門雖然占得笙歌地將甚酬他雨露恩
　　湘妃廟
　　劉表荒碑斷水濵廟前幽草閉殘春已將愁淚留班竹又感悲風入白蘋八族未來誰北拱四凶猶在莫南巡九𡶶相似堪疑處望見蒼梧不見人
　　句
　　獨來成悵望不去泥欄干〈惜花　見詩人玉屑〉











　　御定全唐詩巻六百七十二
　　欽定四庫全書
　　御定全唐詩巻六百七十三
　　周朴
　　周朴字太朴吳興人避地福州寄食烏石山僧寺黃巢㓂閩欲降之朴不從遂見害詩一巻
　　題甘露寺
　　層閣疊危壁瑞因〈一作因成〉千古名幾連楊子路獨倚潤州城雲近銜江色鵰髙背磬聲僧居上方乆端坐見營營
　　題𤣥公院
　　院深塵自外〈一作幽深自塵外〉如佛值𤣥公常跡或〈一作悲〉非次志門因得中衣巾離暑氣牀榻向涼風是事不逾分秪應明徳同
　　福州〈一作唐〉東禪寺
　　甌閩〈一作閣〉在〈一作此〉郊外師院號東禪物得居來正人經論後賢爮〈一作絶〉槽柳塞馬蓋地月支綖〈一作筵〉鸛鵲尚〈一作更〉巢頂誰堪舉世傳
　　贈大溈和尚
　　大溈清復深萬象影沈沈有客衣多毳空門偈勝金王侯皆作禮陸子只來吟我問師心處師言無處心
　　秋夜不寐寄崔溫進士
　　愁多難得寐展轉讀書牀不是旅人病豈知秋夜長歸鄉憑逺夢無夢更思鄉枕上移窗月分明是淚光
　　春日途中寄南巴〈一作巴東〉崔使君
　　旅人遊汲汲春氣又融融農事蛙聲裏歸程草色中獨慙出榖雨未變暖天風子玊和予去應憐恨不窮
　　寄處士方干
　　桐廬江水閑終日對柴闗因想別離處不知多少山釣舟春岸泊庭樹曉〈一作晩〉鶯〈一作煙〉還莫便求棲隠桂枝堪恨顔
　　寄塞北張符
　　隴樹塞風吹遼城角幾枝霜凝無暫歇君貌莫應衰萬里平沙際一行邊鴈移那堪朔煙起家信正相離
　　次梧州卻寄永州使君
　　隨風〈一作雲〉身不定今夜在蒼梧客淚有時有猨聲無處無潮添瘴海濶煙拂粵山孤卻憶零陵住吟詩半玉壺
　　贈念經僧
　　菴前古折碑夜靜念經時月皎〈一作皓〉海霞散露濃山草垂鬼聞拋故塜禽聽離寒枝想得天花墜馨香拂白睂
　　董嶺水
　　湖州安吉縣門與白雲齊禹力不到處河聲流向西去衙山色逺近水月光低中有髙人在沙中曵杖藜
　　早春
　　良夜歳應足嚴風為變春遍回寒作暖通改舊成新秀樹因馨雨〈一作花馨霧〉融氷雨泛蘋韶光不偏黨積漸煦疲民
　　秋深〈一作塞上行〉
　　柳色尚〈一作正〉沈沈風吹秋更深山河空逺道鄉國自鳴砧巷有千家月人無萬里心長城哭崩後寂絶〈一作莫〉至如今
　　贈雙𡶶山和尚
　　峩峩雙髻山瀑布瀉雲間塵世自疑水禪門長去闗茯神松不異藏寳石俱閒向此師清業如何方可攀
　　贈無了禪師
　　不學世所惜是何無了公靈〈一作雲〉匡虗院〈一作殿〉外虎跡亂山中畫夜必連去古今爭敢同禪情豈堪問問答更無窮
　　王霸壇〈即今西禪寺山南鑿井有白龜吐泉霸因之煉藥㸃金利濟貧民服其餘藥於皂莢樹下蟬蛻而去〉
　　王君上升處信首古居前皂樹即須朽白⻱應亦全雲間猶一日塵裏已千年碧色壇如黛時人誰可仙
　　送梁道士
　　舊居桐栢觀歸去愛安閒倒樹造新屋化人修古壇晚花霜後落山雨夜深寒應有同溪客相尋學錬丹
　　邊思
　　年高來逺戍白首罷干戎夜色薊門火秋聲邊塞風磧浮悲老馬月滿引新弓百戰隂山去唯添上將雄
　　哭陳庾
　　繫馬向山立一桮聊奠君野煙孤客路寒草故人墳琴韻歸流水詩情寄白雲日斜休哭後〈一作處〉松韻〈一作吹〉不堪聞
　　宿玉泉寺
　　野寺度殘夏空房欲暮〈一作臥〉時夜聽猨不睡秋思客先知竹迥煙生薄山髙月上遲又登塵路去難與老僧期
　　題赤城中巖寺〈一本無下三字〉
　　浮世師休話晉時燈照巖禽飛穿靜戶藤結入髙杉存沒詩千首廢興經數函誰知將俗耳來此避囂讒
　　塞上行
　　秦築長城在連雲磧氣侵風吹邊草急角絶塞鴻沈世世征人往年年戰骨深遼天望鄉者迴首盡霑襟
　　玉泉寺
　　寺還名玉泉澄〈一作冽〉水亦遭賢物尚猶如此人爭〈一作心〉合偶然溪流雲斷外山峻鳥飛還〈一作前〉初日長廊下髙僧正坐禪
　　春宮怨〈一作杜荀鶴詩〉
　　早被嬋娟誤欲妝臨鏡慵承㤙不在貌教妾若為容風暖鳥聲碎日髙花影重年年越溪女相憶采芙蓉
　　宿劉溫書齋
　　不掩盈窗日天然格調髙涼風移蟋蟀落葉在離騷迴筆挑燈燼懸圖見海潮因論三國志空載幾英豪
　　登福州南澗寺
　　萬里重山遶福州南橫一道見溪流天邊飛鳥東西沒塵裏行人早晩休曉日青〈一作㤗〉山當大⿱連雲古塹對髙樓那堪望斷他鄉目〈一作外一作客〉只此蕭條自白頭
　　望中懐古
　　齊心樓上望浮雲萬古千秋空姓名堯水永銷天際去姫風一變世間平髙蹤盡共煙〈一作天〉霞在大道長將日月〈一作白日〉明從此安然寰海內後來無復謾相傾
　　昇山寺
　　昇山自古道飛來此是神功不可猜氣色雖然離禹穴𡶶巒猶自接天台巖邊折樹泉衝落頂上浮雲日照開南望閩城塵世界千秋萬古巻塵埃
　　哭李端
　　三年翦拂感知音哭向青山永夜心竹在曉煙孤鳳去劍荒秋水一龍沈新墳日落松聲小舊色春殘草色深不及此時親執紼石門遙想淚霑襟
　　福州神光寺塔
　　良匠用材為塔了神光寺更得髙名風雲㑹處千尋出〈一作直〉日月中時八面明海水旋流倭國野天文方戴〈一作載〉福州城相輪頂上望浮世塵裏人心應總〈一作早晚〉平
　　福州開元寺塔
　　開元寺裏七重〈一作層〉塔遙對方山影擬齊雜俗人看離世界〈一作境〉孤髙僧上〈一作坐〉覺天低唯堪片片紫霞映不與濛濛白霧迷心若無私羅漢在參差免向日虹西
　　春日秦國懐古
　　荒郊一望欲銷魂涇水縈紆傍逺村牛馬放多春草盡原田耕破古碑存雲和積雪蒼山晩煙伴殘陽緑樹昏數里黃沙行客路〈一作路客〉不堪回首思秦原
　　春日遊北園寄韓侍郎
　　灼灼春園晩色分露珠千㸃映寒雲多情舞蝶穿花去觧語流鶯隔水聞冷酒桮中宜泛灔暖風林下自氛氳仙桃不肯全開拆應借餘芳待使君
　　喜賀拔先輩衡陽除正字
　　黃紙晴空墜一緘聖朝〈一作明〉恩澤洗寃讒李膺門客為閑客梅福官銜改舊銜名自石渠書典籍香從芸閣著衣衫寰中不用憂天旱霖雨看看屬傅巖
　　客州賃居寄蕭郎中
　　松店茅軒向水開東頭舍賃一裵徊窗吟苦為秋江靜枕夢驚因曉角催鄰舍見愁賖酒與主人知去索錢來眼看白筆為霖雨肻使紅鱗便曝腮
　　贈李裕先輩
　　曉擎弓箭入初埸一發曽穿百歩楊仙籍舊題前進士聖朝新奏校書郎馬疑金馬門前馬香認芸香閣上香閑伴李膺紅燭下慢吟絲竹淺飛觴
　　桐栢觀
　　東南一境清心目有此千𡶶挿翠㣲人在下方衝月上鶴從髙處破煙飛巖深水落寒侵骨門靜花開色照衣欲識蓬萊今便是更於何處學忘機
　　塞上
　　受降城必破回落隴頭移蕃道北海北謀生今始知
　　塞上曲
　　一陣風來一陣砂有人行處沒人家黃河九曲氷先合紫塞三春不見花
　　塞下曲
　　石國胡兒向磧東愛吹橫笛引秋風夜來雲雨皆飛盡月照平沙萬里空
　　詠猨
　　生在巫山更向西不知何事到巴溪中宵為憶秋雲伴遙隔朱門向月啼
　　桃花
　　桃花春色暖先開明媚誰人不看來可惜狂風吹落後殷紅片片㸃莓苔
　　薛老𡶶
　　薛老𡶶頭三箇字須知此與石齊生直教截斷蒼苔色浮世人儕眼始明
　　弔李羣玉
　　羣玉詩名冠李唐投詩換得校書郎吟魂醉魄知何處空有幽蘭隔岸香
　　無等巖
　　建造上方藤影裏髙僧往往似天台不知名樹簷前長曾問道人巖下來cq=418
　　句
　　古陵寒雨集髙鳥夕陽明　髙情千里外長嘯一聲初〈以上見張為主客圖〉　月離山一丈風吹花數苞〈見吟窗雜錄〉　曉來山鳥閙雨過杏花稀〈見優古堂詩話〉　曲渚回灣鎖釣舟　平潮晩影沈清底逺岳危欄等翠尖〈以上見海錄碎事〉　白日纔離滄海底清光先照戶窗前〈靈巖廣化寺見閩志〉　連雲天塹有山色極目海門無鴈行　可憐黃雀銜將去從此莊周夢不成〈詠蝶　見泉州志〉　禪是大溈詩是朴大唐天子只三人〈贈大溈〉






　　御定全唐詩巻六百七十三
<集部,總集類,御定全唐詩>
　　欽定四庫全書
　　御定全唐詩巻六百七十四
　　鄭谷
　　鄭谷字守愚袁州人光啟三年擢第官右拾遺歴都官郎中幼即能詩名盛唐末有雲臺編三巻宜陽集八巻外集三巻今編詩四巻
　　感興
　　禾黍不陽艷競栽桃李春翻令力耕者半〈一作多〉作賣花人
　　望湘亭
　　湘水似伊水湘人非故人登臨獨無語風栁自搖春
　　採桑
　　暁陌攜籠去桑林〈一作村〉路隔淮何如鬬百草賭取鳳皇釵
　　悶題
　　落第春相困無心惜落花荊山歸不得歸得亦無家
　　中臺五題
　　松格一何髙何人號乳毛霜天寓直夜媿爾伴閑曹
　　右乳毛松
　　賢人巳銷墓樹幾〈一作半〉榮凋正直魂如在齋心願一招
　　右樗里子墓
　　亂前看不足亂後眼偏明卻得蓬蒿力遮藏見太平
　　右牡丹
　　唐昌樹巳荒天意眷文昌暁入微風起春時雪滿牆
　　右玉蕊〈亂前唐昌觀玉蕊最盛〉
　　暴亂免遺折森羅賢逹名末郎何所取叨繼外門榮
　　右石柱〈外祖在南宮七轉名曹鐫記皆在〉
　　別同志
　　所立共寒苦平生同與遊相看臨逺水獨自上孤舟天澹滄浪晩風悲蘭杜秋前程吟此景為子上髙樓
　　送進士盧棨東歸
　　灞岸草萋萋離觴我獨擕流年俱老大失意又東西暁楚山雲滿春吳水樹低到家梅雨歇猶有子規啼從叔郎中諴輟自秋曹分符安陸屬羣盜倡熾流毒江壖竟以援兵不來城池失守例削今任卻敘省銜退居荊漢之間頗得琴尊之趣因有寄獻
　　華省稱前任何慙削一麾滄洲失孤壘白髮出重圍苦節翻多難空山自喜歸悠悠清漢上漁者日相依
　　送徐渙端公南歸〈一本無渙字〉
　　青衿離白社朱綬〈一作紱〉始言歸此去應多〈一作多□〉羨初心盡不違江帆和日落越鳥近鄉飛一路春風裏楊花雪滿衣
　　送祠部曹郎中鄴出守洋州
　　為儒欣出守上路亦戎裝舊製詩多諷分憂俗必康開懐江稻熟寄信露橙香郡閣清吟夜寒星識望郎
　　送進士許彬
　　泗上未休兵壺闗事可驚流年催我老逺道念君行殘雪臨晴水寒梅發故城何當食新稻歳稔又時平
　　次韻和王駕校書結綬見寄之什
　　直應歸諫署方肎別山村勤苦常同業孤單共感恩醉披仙鶴氅吟扣野僧門夢見君髙趣天涼自灌園
　　祕閣伴直
　　祕閣鎻書深牆南列晩岑吏人同野鹿庭木似山林淺井寒蕪入廻廊疊蘚侵閒看薛稷鶴共起五湖心
　　送太學顔〈一作時〉明經及第東歸
　　平楚干戈後田園失耦耕艱難登一第離〈一作䘮〉亂省諸兄樹沒春江漲人繁野渡晴閑來思學館猶夢雪窗明
　　送進士趙能卿下第南歸
　　不歸何慰親歸去舊風塵灑淚慙闗吏無言〈一作書〉對越人逺㠶花月夜㣲岸水天春莫便隨漁釣平生已苦辛
　　送人遊邊
　　春亦怯邉遊此行風正秋別離逄雨夜〈一作聞夜雨〉道路向雲州磧樹藏城近沙河漾日流將軍方破虜莫惜獻良籌
　　送人之九江謁郡侯苖員外紳
　　澤國尋知巳南浮不偶遊湓城分楚塞廬岳對江州暁飯臨孤嶼春帆入亂流雙旌相望處月白庾公樓
　　送許棠先輩之官涇縣
　　白頭新作尉縣在故〈一作古〉山中髙第能卑宦前賢尚此風蕪湖春蕩漾梅雨晝溟濛佐理人安後篇章莫廢功〈一作攻〉
　　送司封從叔員外徼赴華州裵尚書均辟
　　如何拋錦帳蓮府對蓮峯舊有雲霞約暫留鵷鷺蹤敷溪秋雪岸樹谷夕陽鐘盡入新吟境歸朝興莫慵
　　送京參翁先軰歸閩中
　　觧印東歸去人情此際多名髙五七字道勝兩重科宿館明寒燒〈一作燭〉吟船兀夜波家山春更好越鳥在庭柯
　　贈別
　　南遊曽共遊相別倍相留行色㢠燈曉離聲滿竹〈一作笛〉秋穩眠彭蠡浪好醉岳陽樓明日逄佳景為君成白頭
　　南遊
　　淒涼懐古意湘浦弔靈均故國經新歳扁舟寄病身山城多曉瘴澤國少晴春漸逺無相識青梅獨向〈一作問〉人
　　巴賨旅寓寄朝中從叔
　　驚秋思浩然信美向巴天獨倚臨江樹初聞落日蟬衰榮悲往事漂泊念多年未便甘休去吾宗盡見憐
　　寄司勲張員外學士
　　平昔偏知我司勲張外郎昨來聞俶擾憂甚欲顛狂煙暝搔愁鬢春隂賴酒鄉江樓倚不得橫笛數聲長
　　寄邊上從事
　　男兒懐壯節何不〈一作河外〉事嫖姚髙壘觀諸寨全師䕶大朝淺山寒放馬亂火夜防苗下第春愁甚勞君逺見招
　　寄左省韋起居序〈一作宇〉
　　風神何藴藉張緒正當年端簡爐香裏濡毫洞案邉飾裝無雨備著述減春眠旦夕應彌入銀臺暁𠉀宣
　　寄贈藍田韋少府先輩
　　王畿第一縣縣尉是詞人館殿非初意圖書是舊貧斫氷泉竇響賽雪廟松春自此昇通籍清華日近〈一作逼〉身
　　寄懐元秀上人
　　悠悠干祿利草草廢漁樵身世堪惆悵風騷頗寂寥髙秋期野歩積雨放趨朝得句如相憶莎齋且見招
　　贈圓昉公〈昉蜀僧僖宗幸蜀昉堅免紫衣〉
　　天階讓紫衣冷格鶴猶卑道勝嫌名出身閑覺老遲晩香延宿火寒磬度髙枝長說長松寺他年與我期
　　寄題方干處士
　　山雪照湖水漾舟湖畔歸松篁調逺籟〈一作韻〉臺榭發清輝野岫分閒〈一作𨳩〉徑漁家並掩扉暮年詩力在新〈一作析〉句更幽微
　　寄獻湖州從叔員外
　　顧渚山邊郡溪將罨畫通逺㸔城郭裏〈一作外又作處〉全在水雲中西閣歸何晩東吳興未窮茶香紫笱露洲迥白蘋風歌緩睂低翠杯明蠟翦紅政成尋往事輟棹問漁翁
　　訪姨兄王斌渭口別墅〈一本無王斌二字〉
　　枯桑河〈一作桑柘江〉上村寥〈一作牢〉落舊田園少小曾來此悲涼不可言訪隣多指塜問路半移原久歉家僮散初晴野薺繁客㠶懸極浦漁曬危軒若澀詩盈篋荒唐酒滿尊髙枝霜果在幽渚暝禽喧逺靄籠樵響㣲煙起燒痕哀榮孤族分感激外兄恩三宿忘歸去圭𡶶恰對門
　　放朝偶作
　　寒極放朝天欣聞半夜宣時安逄宻雪日晏得〈一作待〉髙眠擁褐同休假吟詩賀有年坐來幽興在松亞小窗前
　　順動後藍田偶作〈時丙辰初夏月〉
　　小諫昇中諫三年侍玉除且〈一作直〉言無所〈一作以〉補浩歎欲何如宮闕飛灰燼嬪嬙落里閭藍峯秋更碧霑灑望鑾輿
　　府中寓止寄趙大諫
　　老作含香客貧無僦舍錢神州容寄跡大尹是同年宻邇都忘倦乖慵益見憐雪風花月好中夜便招延
　　峽中寓止二首
　　荊州未觧圍小縣結茅茨強對官人笑甘〈一作偏〉為野鶴欺江春鋪濶市晩鬻蔬遲子美猶如此翻然不敢悲傳聞殊不定鑾輅幾時還俗易無常性江清見老顔夜船歸草市春歩上茶山寨將來相問兒童競啟闗顔惠詹事即孤姪舅氏謫官黔巫舟中相遇愴然有寄
　　猶子在天末念渠懐渭陽巴山偶㑹遇江浦共悲涼謫宦君何逺窮遊我自強瘴村三月暮雨熟野梅黃
　　訪題進士孫秦延福南街居
　　多病久離索相尋聊觧顔短牆通御水疎樹出南山歳月何難老園林未得還無門共榮逹孤坐卻如閑
　　訪題進士張喬延興門外所居
　　平生苦節同旦夕㑹原東掩巻斜陽裏看山落〈一作萬〉木中星霜今〈一作吟〉欲老江海業全空近日文場內因君起古風
　　寄南浦謫官
　　多才翻得罪天末抱窮憂白首為遷客青山繞萬州醉敧梅障暁〈一作晩〉歌厭竹枝秋望闕懐鄉淚荊江水共流
　　李夷遇侍御久滯水鄉因抒寄懐
　　簮豸年何乆懸帆興甚長江流愛吳越詩格愈〈一作邁〉齊梁竹寺晴吟逺蘭洲晩〈一作曉〉泊香髙閑徒自任華省待為郎
　　寄膳部李郎中昌符
　　鄠郊陪野歩早歳偶因詩自後吟新句長愁減舊知靜燈㣲落燼寒硯旋生澌夜夜冥搜苦那能鬢不衰
　　寄前水部賈員外嵩
　　謝病別文昌仙舟向越鄉貴為金馬客雅稱水曹郎白鷺同孤潔清波共𣺌茫相如詞賦外騷雅〈一作野〉趣何長
　　寄棊客
　　松窗楸局穩相顧思皆凝幾局賭山果一先饒海僧覆圖聞夜雨下子對秋燈何日無羈束期君向杜陵
　　聞進士許彬罷舉歸睦州悵然懐寄
　　桐廬歸舊廬垂老復樵漁吾子雖言命鄉人嬾讀書煙舟撐晩浦雨屐翦春蔬異代名方振哀吟莫廢初
　　長安夜坐寄懐湖外𥞇處士
　　萬里念江海浩然天地秋風髙羣木落夜久數星流鐘絶分宮漏螢㣲隔御溝遙思〈一作知〉洞庭上葦露滴〈一作滿〉漁舟
　　贈文士王雄
　　知己竟何人哀〈一作夫〉君尚苦辛圖書長在手文學老於身公道天難廢貞姿世〈一作士一作玉〉任嗔〈一作真〉小齋松菊靜願卜子為鄰
　　贈富平李宰
　　夫君清且貧琴鶴最相親簡肅諸曹事安閑一境人陵山雲裏拜渠路雨中廵易得連宵醉千缸石凍春
　　贈尚顔上人
　　相尋喜可知放鍚便論詩酷愛山兼水唯應我與師風雷吟不覺猨鶴老為期近輩椎〈一作唯〉棲白其如趣向卑
　　贈泗口苗居士
　　歳宴樂園林維摩契道心江雲寒不散庭雪夜方深酒勸漁〈一作共遊〉人飲詩憐稚子吟四郊多壘日勉我捨朝簮梁燭處士辭金陵相國杜公歸舊山因以寄贈
　　相庭留不得江野有苔磯兩浙尋山徧孤舟載鶴歸世間書讀盡雲〈一作僧〉外客來稀諫署搜賢急應難惜〈一作借〉布衣
　　哭建州李員外頻
　　令終歸故里末歳道如初舊友誰為誌清風豈易書雨墳生野蕨鄉奠釣江魚獨夜吟還泣前年伴直廬哭進士李洞二首〈李生酷愛賈浪仙詩長江在東蜀境內浪仙塜於此處〉
　　所惜絶吟聲不悲君不榮李端終薄宦賈島得髙名旅𦵏新墳小遺孤逺俗輕猶疑隨計晩昨夜草蟲鳴自聞東蜀病唯我獨闗情若近長江死想君勝在生瘴蒸丹旐溼燈隔素帷清塜樹僧栽後新蟬一兩聲南康郡牧陸肱郎中辟許棠先輩為郡從事因有寄贈
　　末路〈一作振鷺〉思前侶猶〈一作難〉為戀故巢江山多勝境〈一作景〉賓主是貧交飲舫閑依葦琴堂雅結茅夜清僧伴宿水月在松梢
　　久不得張喬消息〈一本題下有有寄二字〉
　　天末去程孤沿淮復向吳亂離何處甚安穩到家無樹盡雲垂野檣稀月滿湖傷心繞村落〈一作路〉應少舊耕夫
　　題嵩髙隠者居
　　豈易訪仙蹤雲蘿千萬重他年來卜隠此景〈一作境〉願相容亂水林中路深山雪裏鐘見君琴酒樂廻首興何慵
　　趙璘〈一作林〉郎中席上賦蝴蝶
　　尋豔復尋香似閒還似忙暖煙沈蕙徑㣲雨宿花房書幌輕隨夢歌樓誤採粧王孫深屬意繡入舞衣裳
　　賀進士駱用錫登第
　　苦辛垂二紀擢第卻霑裳春榜到春晩一家榮一鄉題名登塔喜醵宴為花忙好是東歸日髙槐蕊半黃
　　興州東池
　　南連乳郡流濶碧浸晴樓徹底千𡶶影無風一片秋垂楊拂蓮葉返照媚漁舟鑑貎還惆悵難遮兩鬢羞
　　渠江旅思
　　流落復蹉跎交親半逝波謀身非不切言命欲如何故楚春田廢窮巴瘴雨多引人鄉淚盡夜夜竹枝歌
　　登杭州城〈一作題杭州樟亭一作題樟亭驛樓〉
　　漠漠〈一作故國〉江天外登臨返照間潮來〈一作平〉無別浦木落見他山沙鳥晴飛逺漁人夜唱閑歳窮歸未得心逐片帆還
　　曲江
　　細草岸西東酒旗搖水風樓臺在煙〈一作花〉杪鷗鷺下沙〈一作煙〉中翠幄晴相接芳洲夜暫空何人賞秋景興與此時同
　　沙苑
　　茫茫信馬行不似近都城苑吏猶迷路江人莫問程聚來千嶂出落去一川平日暮客心速愁聞鴈數聲
　　通川客舍
　　奔走失前計淹留非本心巳難消永夜況復聼秋霖漸觧巴兒語誰憐越客吟黃花徒滿手白髮不勝簮
　　潼闗道中
　　白道暁霜迷離燈照馬嘶秋風滿闗樹殘月隔河雞來往非無倦窮通豈易齊何年歸故社披雨翦春畦
　　終南白鶴觀
　　歩歩景通真門前衆水分檉蘿諸洞〈一作洞口〉合鐘磬上清聞古木千尋雪寒山萬丈雲終期埽壇級來事〈一作伴〉紫陽君
　　題興善寺寂上人院
　　客來風雨後院靜似荒涼罷講蛩離砌思山葉滿廊臘髙興故疾爐暖發餘香自說匡廬側杉〈一作移〉隂半石牀
　　題水部李羽員外招國里居
　　野色入前軒翛然琴與尊畫僧依寺壁栽葦學江村自醖〈一作醒〉花前酒〈一作醉〉誰敲雪裏門不辭朝謁逺唯要近慈恩
　　信美寺岑上人〈一作司空圖詩〉
　　廵禮諸方徧湘南頗有緣焚香老山〈一作僧〉寺乞食向江船紗碧籠名畫燈寒照淨禪我來能永日蓮漏滴堦前
　　池上
　　池榭〈一作樹〉愜幽獨狂吟學觧嘲露荷香自在〈一作任〉風竹冷相敲䘮志嫌孤宦忘機愛澹交仙山如有分必擬訪三茅
　　遊貴侯城南林墅
　　韋杜八九月亭臺髙下風獨來新霽後閒歩澹煙中荷密〈一作莎軟〉連池緑柿繁和葉紅主人貪貴逹清境屬隣翁
　　江行
　　漂泊病難任逄人淚滿襟闗東多事日天末未歸心夜雨荊江漲〈一作濶〉春雲郢樹深殷勤聼漁唱漸次〈一作漸〉入吳音
　　舟次通泉精舍
　　江清如洛汭寺好似香山勞倦孤舟裏登臨半日間樹涼巢鶴健巖響語僧閒更共幽雲約秋隨絳帳還〈時谷將之瀘州省拜恩地〉
　　水軒
　　日日狎沙禽偷安且放吟讀書老不入愛酒病還深歉後為羈〈一作〉客兵餘問故林楊花滿牀席搔首度春隂
　　潯陽姚宰㕔作
　　縣幽公事稀庭草是山薇足〈一作縱〉得招棊侶何妨著道衣野泉當案落汀鷺入衙飛寺去東林近多應隔宿歸
　　梓潼歳暮
　　江城無宿雪風物易為春酒美消磨日梅香著莫人老吟窮景象多難損精神漸有還京望綿州減戰塵
　　咸陽
　　咸陽城下宿往事可悲思未有謀身計頻遷反正期凍河孤棹澀老樹疉巣危莫問今行止漂漂不自〈一作自不〉知
　　長安感興
　　徒勞悲䘮亂自古戒繁華落日狐兔徑近年公相家可悲聞玉笛不見走香車寂寞牆匡裏春隂挫杏花
　　聞所知遊樊川有寄〈一本無有寄二字〉
　　誰無泉石趣朝下少同過貪勝覺程近愛閑經宿多片沙留白鳥髙木引青蘿醉把漁竿去殷勤藉岸莎
　　張谷田舍
　　縣官清且儉深谷有〈一作自〉人家一徑入寒竹小橋穿野花碓喧春澗滿梯倚綠桑斜自說年來稔前村酒可賒
　　深居
　　吾道有誰同深居自固窮殷勤謝緑樹朝夕惠清風書滿閑窗下琴橫野艇中年來頭更白雅稱釣魚翁
　　端居
　　葉葉下髙梧端居失所圖亂離時軰少風月夜吟孤舊疾衰還有窮愁醉暫無秋光如水國不語理霜鬚
　　郊園
　　相近復相尋山僧與水禽煙簑春釣靜雪屋夜棊深雅道誰開口時風未醒〈一作省〉心溪光何以報秖有醉和吟
　　郊野〈一作墅〉
　　蓼水菊籬邊新晴有亂蟬秋光終寂寞晚醉自留連野溼禾〈一作林〉中露村閒社後天題詩滿紅葉何必浣花牋
　　旅寓洛南村舍
　　村落清明近鞦韆稚女誇春隂妨桞絮月黒見棃花白鳥窺魚青簾認酒家幽棲雖自適交友在京華
　　杏花
　　不學梅欺雪輕紅照碧池小桃新謝後雙燕卻來時香屬登龍客〈一作室〉煙籠宿蝶枝臨軒須貌取風雨易離披
　　水林檎花
　　一露一朝新簾櫳曉景分豔和蜂蝶動香帶管聞笑擬春無力粧濃酒漸醺直疑風起〈一作雨〉夜飛去替行雲
　　蓼花
　　蔟蔟復悠悠年年拂漫流差池伴黃菊冷澹過清秋晩帶鳴蟲〈一作蛩〉急寒藏宿鷺愁故溪歸不得憑仗繫漁舟
　　江梅
　　江梅且緩飛前輩有歌詞莫惜黃金縷難忘白雪枝吟看歸不得醉嗅立如癡和雨和煙折含情寄所思
　　荔枝
　　平昔誰相愛驪山遇貴妃枉教生處逺愁見摘來稀晩〈一作曉〉奪紅〈一作江〉霞色晴欺瘴日威南荒何所戀〈一作慰〉為爾即忘歸
　　駐蹕華下同年司封員外從翁許共遊西溪久違前契戲成寄贈
　　北渚牽吟興西溪爽共遊指期乗〈一作承〉禁馬〈故事初入內庭㤙賜飛龍馬〉無暇狎沙鷗縱目懐青島澄心想碧流明公非不愛應待泛龍舟
　　谷自亂離〈一作離亂〉之後在西蜀半紀之餘多寓止精舎與圓昉上人為淨侶昉公於長松山舊齋嘗約他日訪㑹勞生多故遊官數年曩契未諧忽聞謝世愴吟四韻以弔之
　　每〈一作幾〉思聞淨話雨夜對禪牀未得重相見秋燈照影堂孤雲終負約薄宦轉堪傷夢繞長松塔遙焚一炷香
　　投時相十韻
　　何以保孤危操修自〈一作日〉不知衆中常杜口夢裡亦吟詩失計辭山早非才得仕〈一作事〉遲薄氷安可履暗室豈能欺勤苦流螢信吁嗟宿燕知殘鐘殘漏曉落葉落花時故舊寒門少文章外族衰此生多轗軻半世足漂離省署隨清品漁舟爽素期戀恩休未遂雙鬢漸成絲



　　御定全唐詩巻六百七十四
　　欽定四庫全書
　　御定全唐詩巻六百七十五
　　鄭谷
　　喜秀上人相訪
　　雪初開一徑師忽扣雙扉老大情相近林泉約共歸憂榮棲省署孤僻謝〈一作負〉朝衣他夜松堂宿論詩更入㣲
　　夕陽
　　夕陽秋更好歛歛〈一作㶑㶑〉蕙蘭中極浦明殘雨長天急逺鴻僧窗留半榻漁舸透疎篷莫恨清光盡寒蟾即照空
　　揺落
　　夜來搖落悲桑棗半空枝故國無消息流年有亂離霜秦聞雁早煙渭認㠶遲日暮寒鼙急邉軍在雍岐西蜀淨衆寺松溪八韻兼寄小筆崔處士
　　松因溪得名溪吹荅松聲繚繞能穿寺幽竒不在城寒煙齋後散春雨夜中平染岸蒼苔古翹沙白鳥明澄分僧影痩光徹客心清帶梵侵雲響和鐘擊〈一作激〉石鳴澹
　　烹新茗爽暖泛落花輕此景吟難盡憑君畫入京
　　遷客
　　離夜聞橫笛可堪吹鷓鴣雪寃知早晩雨泣渡江湖秋𣗳吹黃葉臘煙垂緑蕪虞飜歸有日莫便哭窮途
　　蔡處士
　　無著復〈一作更〉無求平生不觧愁鬻蔬貧潔淨〈一作淨潔〉中酒病風流㫖趣陶山相詩篇沈隠侯小齋江色裏籬柱繫漁舟
　　予嘗有雪景一絶為人所諷吟段贊善小筆精㣲忽為圖畫以詩謝之
　　贊善賢相後家藏名畫多留心於繪素得事〈一作意〉在煙波屬興同吟詠成功更琢磨愛予風雪句幽絶寫漁蓑
　　京兆府試殘月如新月
　　榮落何相似初終卻一般猶疑和夕照誰信墮朝寒水木輝華別詩家〈一作情〉比象難佳人應誤拜棲鳥反求安屈指期輪滿何心謂〈一作誚〉影殘庾樓清賞處吟徹曙鐘看
　　咸通十四年府試木向榮〈題中用韻〉
　　園林青氣動衆木散寒聲敗葉牆隂在滋條雪後榮欣欣春令早藹藹日華輕庾嶺梅先覺隋堤桞暗驚山川應物𠉀臯壌起農情秖待花開日連棲出谷鶯
　　丞相孟夏祗薦南郊紀獻十韻
　　節應清和𠉀郊宮事潔羞至誠聞上帝眀德祀圓丘雅用陶匏器馨非黍稷流就陽陳盛禮匡國禱鴻休漸曉蘭迎露㣲涼麥弄秋壽山橫紫閣瑞靄抱皇州外肅通班序中嚴錫慶優〈一作中懐納誓憂〉奏〈一作升〉歌三酒備表敬百神柔池碧將還鳳原清再問牛萬方瞻輔翼共賀贊皇猷
　　敘事感恩上狄右丞
　　昔歳曽投贄闗河在左馮庾公垂顧遇王粲許從容〈頃年庾給事崇出守同州右丞在幕席谷退飛遊謁始受奨知〉首薦叨殊禮全家寓近封白樓陪寫望青眼感遭逄顧念梁間燕深憐澗底松嵐光蓮嶽逼酒味菊花濃〈同州官醖尚菊花酒〉宼難旋移國漂離幾聼蛩半生悲逆〈一作道〉旅二紀間門墉蜀雪隨僧蹋荊煙逐雁衝凋零歸兩鬢舉止失前蹤得事雖甘晩陳詩未肎慵邇來趨九仭又伴賞三峯〈時大駕在華州〉棲托情何限吹噓意數重自茲儔侶內無復歎龍鍾
　　詠懐
　　迂疎雖可欺心路甚男兒薄宦渾無味平生粗有詩澹交終不破孤逹晩相宜直夜花前喚朝寒雪裏追〈一作隨〉竹聲輸我聼茶格共僧知景物還多感情懐偶不卑溪鶯喧午寢山蕨止春飢險事銷腸酒清歡敵手棋香鋤拋藥圃〈一作囿〉煙艇憶莎陂自許亨途在儒綱復振時
　　乾符丙申歳奉試春漲曲江池〈用春字〉
　　王澤尚通津恩波此日新深疑一夜雨宛似五湖春泛灎翹振鷺澄清躍紫鱗翠低孤嶼栁香失半汀蘋鳳輦尋佳境龍舟命近臣桂花如入手願作從遊人
　　華山
　　峭仭聳巍巍晴嵐染近畿孤髙不可狀圗寫盡應非絶頂神仙㑹半空鸞鶴歸雲臺分逺靄樹谷隠斜暉墜石連村響狂雷發廟威氣中寒渭濶影外白樓㣲雲對蓮花落泉橫露掌飛乳懸危磴滑樵徹上方稀澹泊生真趣逍遙息世機野花明澗路春蘚澀松圍逺洞時聞磬羣僧晝掩扉他年洗塵骨香火願相依
　　入閣
　　祕殿臨軒日和鑾返正年兩班文武盛百辟羽儀全霜漏清中禁風旗拂曙天門嚴新勘契〈一作𢍆勘〉仗〈一作使〉入乍〈一作邇〉承宣玉幾當紅旭金鑪縱碧煙對揚稱法吏贊引出宮鈿言動揮毫疾雍容執簿専壽山晴靉靆顥氣暖連延禮有鴛鸞集恩無雨露偏小臣叨備位歌詠㤗階前
　　故少師從翁隠巖別墅亂後榛蕪感舊愴懐遂有追紀
　　風騷為主人凡俗仰清塵宻行稱閨閫明誠動搢紳周旋居顯重內外掌絲綸妙主篷壺籍忠為社稷臣大儀牆仭峻東轄紀綱新聞善常開口推公豈為身立朝鳴珮重歸宅典衣貧半醉看花晩中餐煮菜春晴臺隨鹿上幽墅〈一作野〉結〈一作約〉僧鄰理論知清越〈清越江左詩僧孤卿待之甚厚〉生徒得李頻藥香沾筆硯竹色染衣巾寄鶴眠雲叟騎驢入室賓〈咸通中舉子乗馬唯張喬跨驢喬詩苦道貞孤卿延於門下〉近將姚監比〈自姚祕監合主張風雅後孤卿一人而巳〉僻與段卿親〈少常成式奧學辛勤章句入㣲孤卿為前序〉葉積池邉路茶遲雪後薪所難留著述誰不秉陶鈞喪亂時多變追思事巳陳浮華重發作雅正甚湮淪宗從今何在依棲素有因七松無影響〈孤卿植小松七本自號七松處士異代對五栁先生〉雙淚益悲辛猶喜於門秀年來屈復伸〈斑即孤卿姪孫登進士科級也〉
　　送吏〈一作祠〉部曹郎中免官南歸
　　髙名向已求古韻古無儔風月拋蘭省江山復〈一作向〉桂州賢人知止足中歳便歸休雲鶴深相待公卿不易㽞滿朝張祖席半路上仙舟篋重藏吳畫茶新換越甌郡迎紅燭宴寺宿翠嵐樓觸目成幽興全家是勝遊聲漁叟雨葦色鷺鷥秋久別郊園改將歸里巷修桑麻勝祿食節序免鄉愁陽朔花迎櫂崇賢葉滿溝席春歡促膝簷日暖梳〈一作扶〉頭道暢應為蝶〈一作虎〉時來必問牛終須康庶品未爽〈一作許〉潄寒流議在歸羣望情難戀自由小生誠淺拙早歳便依投夏課每垂奬雪天常見憂逺招陪宿直首薦向公侯攀送偏揮灑龍鍾志未酬
　　迴鑾
　　妖星沈雨露和氣滿京闗上將忠勲立明君法駕還順風調雅樂夾道序羣班香泛傳宣裏塵清指顧間樓臺新紫氣雲物舊黃山曉渭行朝肅秋郊曠望閑廟靈安國歩日角動天顔浩浩昇平曲流歌徹百蠻
　　峽中
　　萬重煙靄裏隱隠見䕫州夜靜明月峽春寒堆雪樓獨吟誰㑹觧多病自淹留往事如今日聊同子美愁
　　蜀中寓止夏日自貽
　　展轉敧孤枕風幃信寂寥漲江垂螮蝀驟雨閙芭蕉道阻歸期晩年加記性銷故人衰颯盡相望在行朝
　　試筆偶書
　　沙鳥與山麋由來性不羈可憑唯在〈一作有〉道難觧莫過詩任笑孤吟僻終嫌巧宦卑乖慵恩地恕冷澹好僧知華省慙公噐滄江負釣師露花春直夜煙鼓早朝時世路多艱梗家風免墜遺殷勤一蓑雨秖得夢中披
　　奔避
　　奔避投人逺漂離易感恩愁髯霜颯颯病眼淚昬昬孤館秋聲樹寒江落照村更聞歸路絶新寨截荊門
　　弔水部賈員外嵩〈一本無嵩字〉
　　八韻與五字俱為時所先幽魂應自慰李白墓相連
　　貧女吟
　　塵壓鴛鴦廢錦機滿頭空挿麗春枝東鄰舞妓多金翠笑翦燈花學畫睂
　　席上貽歌者
　　花月樓臺近九衢清歌一曲倒金壺座中亦有〈一作半是〉江南客莫向春風〈一作尊前〉唱鷓鴣
　　菊
　　王孫莫把比荊蒿九日枝枝近鬢毛露溼秋香滿池岸由來不羨瓦〈一作五〉松髙
　　下峽
　　憶子啼猿繞樹哀雨隨孤櫂過陽臺波頭未白人頭白瞥見春風灩澦堆
　　文昌寓直
　　何遜空堦夜雨平朝來交直雨新晴落花亂上〈一作下〉花塼上不忍和苔蹋紫英
　　街西晩歸
　　御溝春水繞閑坊信馬歸來傍短牆幽榭名園臨紫陌晩風時帶牡丹香
　　十日〈一作月〉菊
　　節去蜂〈一作風〉愁蝶不知曉庭〈一作來〉還繞折殘枝自緣今日人心別未必秋香一夜衰
　　鷺鷥
　　閒立春塘〈一作□〉煙澹澹靜眠寒葦雨颼颼漁翁歸後汀沙〈一作汀沙又作江洲〉晩飛下〈一作上〉灘頭更自由
　　栁
　　半煙半雨江〈一作溪〉橋畔暎杏暎桃山路中㑹得離人無限意千絲萬絮惹春風
　　下第退居二首
　　年來還未上丹梯且〈一作正〉著漁簑謝故溪落盡梨花春又了破籬殘雨晩鶯啼
　　未嘗青杏出長安豪士應疑怕牡丹秖有退耕耕不得茫〈一作黙〉然村落水吹殘
　　江宿聞蘆管〈商船小童善吹〉
　　塞〈一作寒〉曲淒清〈一作涼〉楚水濱聲聲吹出落梅春須知風月千檣下亦有葫蘆河畔人
　　閑題
　　舉世何人肻自知須逢精鑑定妍媸若教嫫母臨明鏡也道不勞紅粉施
　　曲江春草
　　花落江堤簇暖〈一作晩〉煙雨餘草〈一作江又作山〉色逺相連香輪莫輾青青破留與愁〈一作遊〉人一醉眠
　　雪中偶題
　　亂飄僧舍茶煙溼密灑歌〈一作髙〉樓酒力㣲江上晩來堪畫處漁人披得一簔歸
　　題慈恩寺黙公院
　　雖近曲江居古寺舊山終憶九華峰春來老病厭迎送翦卻牡丹栽野松
　　江上阻風
　　水天春暗暮寒濃船閉篷窗細雨中聞道漁家酒初熟夜來翻喜打頭風
　　淮上與友人別
　　揚子江頭楊栁春楊花愁殺渡江人數聲風笛離亭晩君向瀟湘我向秦
　　忍公小軒二首〈一本題上有西蜀淨衆寺五字〉
　　松溪水色緑於松每到松溪到暮鐘閒得心源秖如此問禪何必向雙峯
　　舊遊前事半埃塵多向林中結淨因一念一爐香火裏後身唯願似師身
　　淮上漁者
　　白頭波上白頭翁家逐船移浦浦風一尺鱸魚新釣得兒孫吹火荻花中
　　興州江館
　　向蜀還秦計未成寒蛩一夜繞牀鳴愁眠不穩孤燈盡坐聼嘉陵江水聲
　　題無本上人小齋
　　寒寺唯應我訪師人稀境靜雪銷遲竹西落照侵窗好堪惜歸時落照時
　　七祖院小山〈一本題上有西蜀淨衆寺五字〉
　　小巧功成雨蘚斑軒車日日扣松闗峩嵋咫尺無人去卻向僧窗看假山
　　定水寺行香
　　聼經〈一作松〉看畫繞虗廊風拂金鑪待賜香丞相未來春雪宻暫偷閑臥老僧牀
　　浯溪
　　湛湛清江疉疊山白雲白鳥在其間漁翁醉睡又醒睡誰道皇天最惜閒
　　悶題
　　莫厭九衢塵土間秋晴滿服是南山僧家未必全無事道著訪僧心且閑
　　重訪黃神谷䇿禪者
　　初塵芸閣辭〈一作來〉禪閣卻訪支郎是老郎我趣轉卑師趣靜數峯秋雪一鑪香
　　別修覺寺無本上人
　　松上閒雲石上苔自嫌歸去夕陽催山門握手無他語秖約今冬看雪來
　　贈日東鑒禪師
　　故國無心渡海潮老禪方丈倚中條夜深雨絶松堂靜一㸃山螢照寂寥
　　傳經院壁畫松〈一本題上有西蜀浄衆寺五字〉
　　危根痩盡聳孤峯珍重江僧好筆蹤得向遊人多處畫卻勝澗底作真松
　　髙蟾先軰以詩筆相示抒成寄酬
　　張生故國三千里知者唯應杜紫㣲〈杜牧舍人贈張祐處士雲可憐故國三千里虗唱歌詞滿六宮〉君有君恩秋後葉可能更羨謝𤣥暉〈蟾有後宮詞雲君恩秋後葉日日向人疎〉
　　為人題
　　淚溼孤鸞曉鏡昬近來方觧惜青春杏花楊栁年年好不忍廻看舊寫眞
　　越鳥
　　背〈一作宿〉霜南雁不到處倚櫂北人初聼時梅雨滿江春草歇一聲聲在荔枝枝
　　黃鶯
　　春雲薄薄〈一作澹澹〉日輝輝宮樹煙深隔水飛應為能歌繫仙籍麻姑乞與女眞衣
　　失鷺鷥
　　野格由來倦小池驚飛卻下碧江涯月昬風急何處宿〈一作宿何處〉秋岸蕭蕭黃葦枝
　　苔錢
　　春紅秋紫繞池臺箇箇圓如濟世財雨後無端滿窮巷買花不得買愁來
　　蓮葉
　　移舟水濺差差緑倚檻風搖柄柄香多謝浣溪〈一作紗〉人不〈一作未又作莫〉折雨中留得蓋鴛鴦
　　蜀中賞海棠
　　濃澹芳春滿蜀鄉半隨風雨斷鶯〈一作人〉腸浣花溪上堪惆悵子美無心〈一作情〉為發揚〈杜工部居西蜀詩集中無海棠之題〉
　　投所知
　　砌下芝蘭新滿徑門前桃李舊垂隂卻應廻念江邊草放出春煙一寸心
　　早入諫院二首
　　玉階春冷未催班暫拂塵衣就〈一作枕〉笏眠孤立小心還自笑夢魂潛繞御鑪煙
　　紫雲重疊抱春城廊下人稀唱漏聲偷得㣲吟斜倚柱滿衣花露聽宮鶯
　　忝官諫垣明日轉對
　　吾君英睿相君賢其⿰〈一作奈〉寰區未晏然明日翠華春殿下不知何語可聞天
　　再經南陽
　　平蕪漠漠失樓臺昔日遊人亂後來寥落牆匡春欲暮燒殘官樹有花開
　　贈下第舉公
　　見君失意我惆悵記得當年落第情出去無憀歸又悶花〈一作𫟍〉南慢打講鐘聲
　　春隂
　　推〈一作攜〉琴當酒度春隂不觧謀生秖解吟舞蝶歌鶯莫相試〈一作誚〉老郎心是老僧心
　　送張逸人
　　人間疎散更無人浪兀〈一作泛〉孤舟酒兀身蘆筍鱸魚拋不得五陵珍重五湖春
　　初還京師寓止府署偶題屋壁
　　秋光不見舊亭臺四顧荒涼瓦礫堆火力不能銷〈一作燒〉地力亂前黃菊眼前開
　　擢第後入蜀經羅村路見海棠盛開偶有題詠
　　上國休誇紅杏⿰〈同豔一作絶〉深溪自照緑苔磯一枝低帶流鶯睡數片狂和舞蝶飛堪恨路長移不得可無人與畫將歸手中巳有新春桂多謝煙香更入〈一作惹〉衣次韻和禮部盧侍郎〈一作郎中一本又多一極字〉江上秋夕寓懐
　　盧〈一作望〉郎到處覺風生蜀郡留連亞相情〈時中儀在瀘州恩門大夫待遇優厚〉亂後江山悲庾信夜來煙月屬袁宏夢歸蘭省寒星動吟向莎洲宿鷺〈一作鳥〉驚未脫白衣頭半白叨陪屬和倍為榮
　　宜春再訪芳公言公幽齋寫懐敘事因賦長言
　　入門長恐先師在香印紗燈似昔年澗路縈廻齋處逺松堂虛豁講聲圎頃為弟子曾同社今忝星郎更契縁顧渚一甌春有味中林話舊亦澘然
　　讀李白集
　　何事文星與酒星一時鍾在〈一作分付〉李先生髙吟大醉三千首留著人間伴月明
　　巻末偶題三首
　　一巻疎蕪一百篇名成未敢暫〈一作便〉忘筌何如海日生殘夜一句能令萬古傳
　　七歳侍行湖外去岳陽樓上敢題詩如今寒晩無功業何以勝任國士知
　　一第由來是出身垂名俱〈一作須〉為國風陳此生若不知騷雅孤宦如何〈一作何由〉作近臣
　　讀前集二首
　　殷璠裁鑒英靈集頗覺同才得㫖〈一作契〉深何事後來髙仲武品題間氣未公心
　　風騷如線不勝悲國歩多艱即此時愛日滿堦看古集祗應陶集是吾師
　　渚宮亂後作
　　鄉人來話亂離情淚滴殘陽問楚荊白社已應無故老清江依舊繞空〈一作孤〉城髙秋軍旅齊山樹昔日漁家是〈一作盡〉野營牢落故居灰燼後黃花紫〈一作緑〉蔓上牆生
　　鷓鴣〈谷以此詩得名時號為鄭鷓鴣〉
　　暖煙蕪錦翼齊品流應得近山雞雨昬青草湖邉過花落黃陵廟裡啼遊子乍聞征袖濕佳人纔唱翠睂低相呼相應〈一作喚〉湘江濶〈一作逺又作曲〉苦竹叢深春日西
　　燕
　　年去年來來去忙春寒煙暝渡瀟湘低飛緑岸和梅雨亂入紅樓㨂杏梁閒幾硯中窺水淺落花徑裏得泥香千言萬語無人㑹又逐流鶯過短牆
　　侯家鷓鴣
　　江天梅雨溼江蘺到處煙香是此時苦竹嶺無歸去日海棠花落舊棲枝春宵思極蘭燈暗暁月啼多錦幕垂唯有佳人憶南國殷勤為爾唱愁詞
　　雁
　　八月悲風九月霜蓼花紅澹葦條黃石頭城下波揺影星子灣西雲間行驚散漁家吹短笛失羣征戍鎻殘陽故鄉聞爾亦惆悵何況扁舟非故鄉
　　水〈西蜀浄衆寺五題〉
　　竹院松廊分數派不〈一作晴〉空清泚亦逶迤落花相逐去〈一作向〉何處幽鷺〈一作鳥〉獨來無限時洗鉢老僧臨岸乆釣魚閒客捲綸遲晩晴〈一作來〉一片連莎緑悔與滄浪有舊期
　　海棠
　　春風用意勻顔色銷得擕觴與賦詩穠麗最宜新著雨嬌饒全在欲開時莫愁粉黛臨窗嬾梁廣丹青㸃筆遲朝醉暮吟㸔不足羨他蝴蝶宿深枝
　　竹
　　宜煙宜雨又宜風拂水藏村復間松移得蕭騷從逺寺洗來疎淨見前峯侵堦蘚拆春芽迸繞徑莎㣲夏䕃濃無賴杏花多意緒數枝穿翠好相容
　　荔枝樹
　　二京曾見畫圗中數本芳菲色不同孤櫂今來巴徼外一枝煙雨思無窮夜郎城近含香瘴杜宇巢低起暝風腸斷渝瀘霜霰薄不教葉似㶚陵紅
　　錦二首
　　布素豪家定不看若無文〈一作花〉彩入時難紅迷天子㠶邊日紫奪星郎帳外山春水濯來雲雁活夜機挑處雨燈寒舞衣轉轉求新様不問流〈一作亂〉離桑柘殘
　　文君手裏曙霞生美號仍聞借蜀城奪得始知袍更貴著歸方覺晝偏榮宮花顔色開時麗池雁毛衣浴後明禮部郎官人所重省中別占好窠名
　　蠟燭
　　仙漏遲遲出建章宮簾不動透清光金闈露白新裁詔畫閤春紅正試妝淚滴杯盤何所恨燼飄蘭麝暗和香多情更有分明處照得歌塵下燕梁
　　燈
　　雨向莎堦滴未休冷光孤恨兩悠悠船中聞雁洞庭宿牀下有蛩長信秋背照翠簾新灑別不挑紅燼正含愁蕭騷寒竹南窗靜一局閒棋為爾留
　　宗人作尉唐昌官署幽勝而又博學精富得以言談將欲他之留書屋壁
　　公堂瀟灑有林泉秖隔苔牆是渚田宗黨相親離亂世春秋閒論戰爭年逺江驚鷺來池口絶頂歸雲過竹邊風雨夜長同一宿舊遊多共憶樊川
　　為戶部李郎中與令季端公寓止渠州江寺偶作寄獻
　　退居瀟灑寄禪闗髙掛朝簮淨室間孤島雖〈一作暫〉留雙鶴歇五雲爭放二龍閒輕舟共泛花邊水野屐同登竹外山仙署金閨虗位乆夜清應夢近天顔
　　重陽日訪元秀上人
　　紅葉黃花秋景寛醉吟朝夕在樊川卻嫌今日豋山俗且共髙僧對榻眠別畫長懐吳寺壁宜茶偏賞霅溪泉歸來童稚爭相笑何事無人與酒船






　　御定全唐詩巻六百七十五
<集部,總集類,御定全唐詩>
　　欽定四庫全書
　　御定全唐詩巻六百七十六
　　鄭谷
　　闕下春日
　　建章宮殿紫雲飄春漏遲遲下絳霄綺陌暖風嘶去馬粉廊初日照趨朝花經宿雨香難拾鶯在豪家語更嬌秦楚年年有離別揚鞭揮袖灞陵橋
　　贈劉神童〈六歳及第〉
　　習讀在前生僧談足可明還家雖觧喜登第未知榮時果曾霑賜〈上召於便殿親試稱㫖賜以果實〉春闈不掛情燈前猶惡睡寤〈一作寐〉語讀書聲
　　逺遊
　　江湖猶足事食宿戍鼙喧久客秋風起孤舟夜浪翻鄉音離楚水廟貎入湘源岸濶鳬鷖小林垂橘柚繁津官來有意漁者笑無言早晩酬僧約中條有藥園光化戊午年舉公見示省試春草碧色詩偶賦
　　是題
　　萇𢎞血染新含露滿江濱想得尋花徑應迷拾翠人窗紗迎擁砌簮玉妬成茵天借新晴色雲饒落日春嵐光垂處合睂黛看時嚬願與仙桃比無令惹路塵
　　江際
　　杳杳漁舟破暝煙疎疎蘆葦舊江天那堪流落逢揺落可得〈一作謂〉澘然是偶然萬頃白波迷宿鷺一林黃葉送殘〈一作寒又作秋〉蟬兵車未息年華促早晩閒吟向滻川將之瀘郡旅次遂州遇裵晤員外謫居於此話舊淒涼因寄二首
　　誰觧登髙問上𤣥謫仙〈一作官〉何事謫詩仙雲遮列宿離華省樹䕃澄江入野船黃鳥晩啼愁瘴雨青梅早落中蠻煙不知幾首南行曲留與巴兒萬古傳
　　昔年共照松溪影松折溪荒僧已無今日重〈一作同〉思錦城事雪銷〈一作鋪〉花謝夢何殊亂離未定身俱老騷雅全休道甚孤我拜師門更南去荔枝春熟向渝瀘
　　次韻和秀上人長安寺居言懐寄渚宮禪者
　　舊齋松老別多年香〈一作蓮又作鄉〉社人稀䘮〈一作離〉亂間出寺秖知趨內殿閉門長似在深山臥聼秦樹〈一作甸〉秋鐘斷吟想荊江夕鳥還唯恐興來飛鍚去老郎無路更追攀
　　蜀中春日〈一作雨〉
　　海棠風外獨霑巾襟袖無端惹蜀塵和暖又逢挑菜日寂寥未是探花人不嫌蟻酒衝愁肺卻憶漁蓑覆病身何事晩來㣲雨後〈一作過〉錦江春學〈一作似〉曲江春
　　遊蜀〈一作蜀中春暮〉
　　所向〈一作到處〉明知是暗投兩行清淚語前流雲橫新塞遮秦甸〈一作水〉花落空山入閬州不忿黃鸝驚曉夢唯應杜宇信〈一作起〉春愁梅黃麥緑無歸處可得漂漂愛浪遊
　　峽中嘗茶
　　蔟蔟新英摘露光小江園裏火煎嘗吳僧漫説鴉山好蜀叟〈一作客〉休誇鳥觜香合〈一作入〉座半甌輕泛緑開緘數片淺含黃鹿門病客不歸去酒渇更知春味長
　　輦下冬暮詠懐
　　永巷閑吟一徑蒿輕肥大笑事風騷煙含紫禁花期近雪滿長安酒價髙失路漸驚前計錯逢僧更念此生勞十年春淚催衰颯羞向清流照鬢毛〈初稿附記　覔句千名秖自勞苦吟殊未補風騷煙開水國花期近雪滿長安酒價髙舊業巳荒青藹逕寒江空憶白雲濤不知春到情何限唯恐流年損鬢毛〉
　　石城
　　石城昔為莫愁鄉莫愁魂散石城荒江人依舊棹舴艋江岸還飛雙鴛鴦㠶去㠶來風浩𣺌花開花落春悲涼煙濃草逺望不盡千古漢陽閑夕陽
　　蜀中三首
　　馬頭春向鹿頭闗逺樹平蕪一望閑雪下文君沽酒市雲藏李白讀書山江樓客恨黃梅後村落人歌紫芋間堤月橋燈好時景漢庭無事不征蠻
　　夜無多〈一作多無〉雨曉生塵草色嵐光日日新䝉頂茶畦千㸃露浣花牋紙一溪春揚雄宅在唯喬木杜甫臺荒絶舊鄰卻共海棠花有約數年留滯不歸人
　　渚逺江清碧簟紋小桃花繞薛濤墳朱橋直指金門路粉堞髙連玉壘雲窗下斷琴翹鳯足波中濯錦散鷗羣子規夜夜啼巴樹〈一作蜀〉不並吳鄉楚國聞
　　少華甘露寺
　　石門蘿徑與天鄰雨檜風篁逺近聞飲澗鹿喧雙𣲖水上樓〈一作登山〉僧蹋一梯雲孤煙薄暮闗城沒逺色初晴渭曲分長欲〈一作憶〉然香來此宿北林猨鶴舊同羣
　　慈恩寺偶題
　　往事悠悠添浩歎勞生擾擾竟何能故山歳晩不歸去髙塔晴來獨自登林下聼經秋苑〈一作院〉鹿江邊掃葉夕陽僧吟餘卻起雙𡶶念曾看菴西瀑布氷
　　石門山泉
　　一脈清泠何所之縈莎潄蘚入僧池雲邉野客窮來處石上寒猨見落時聚沫繞崖〈一作槎〉殘雪在迸流穿樹墮花隨春雨晩閑吟去不復逺尋皇子陂
　　渭陽樓閒望
　　千重二華見皇州望盡凝嵐即此樓細雨不藏秦樹色夕陽空照渭河流後車寧見前車覆今日難忘昨〈一作昔〉日憂擾擾塵中猶〈一作殊〉未巳可能疏傅獨能休
　　送田〈一作沈〉光
　　九陌低迷誰問我五湖流浪可悲君著書笑破蘓司業賦詠思齊鄭廣文理棹好擕三百首阻風須飲幾千分耒陽江口春山緑慟哭應尋杜甫墳
　　送進士吳延保及第後南遊
　　得意卻思尋舊跡新銜未切〈一作得〉向〈一作上〉蘭臺吟看秋草出闗去逢見故人隨計來勝地昔年詩板在清歌幾處郡筵開江湖易有淹留興莫待春風落〈一作綻一作吹〉庾〈一作瘦〉梅
　　送進士王駕下第歸蒲中〈時行朝在西蜀〉
　　失意離愁春不知到家時是落花時孤單取事休言命早晩逢人苦愛詩度塞風沙歸路逺傍河桑柘舊居移應嗟我又巴江去遊子悠悠聽子規
　　作尉鄠郊送進士潘為下第南歸〈一本無題上四字〉
　　歸去宜春春水深麥秋梅雨過湘隂鄉園幾度經狂冦桑柘誰家有舊林結綬位卑甘晩逹登龍心在且髙吟灞陵橋上楊花裏酒滿芳樽淚滿襟
　　送進士韋序赴舉
　　丹霞照上三清路瑞錦裁成五色毫波浪不能隨〈一作傾〉世態鸞凰應得入吾曹秋山晩水吟情逺雪竹風松醉格髙預想明年騰躍處龍津春碧浸仙桃
　　寄獻狄右丞
　　逐勝偷閑向杜陵愛僧不愛紫衣僧身為醉客思吟客官自中丞拜右丞殘月露垂朝闕蓋落花風動宿齋燈孤單小諫漁舟在心戀清潭去未能
　　轉正郎後寄獻集賢相公
　　予〈一作干〉名初在徳門前屈指年來三十年自賀孤危終際㑹別將流涕感階緣止陪鴛鷺居清秩濫應星辰凂上𤣥平昔苦心何〈一作無〉所恨受恩多是舊詩篇
　　所知從事近藩偶有懐寄
　　官舎種莎僧對榻生涯如在舊山貧酒醒草檄聞殘漏花落移廚送晩春水墨畫松清睡眼雲霞仙氅掛吟身霜臺伏首思歸切莫把漁竿逐逸人
　　獻大京兆薛常侍能〈一本無能字〉
　　恥將官業〈一作職〉競前途自愛篇章古不如一炷香新開道院數坊人聚〈一作靜〉避朝車縱遊藉草花垂酒閑臥臨窗燕拂書唯有明公賞新句秋風不敢憶鱸魚
　　寄贈孫路處士
　　平生詩譽更誰過歸老東吳命若何知已凋零垂白髪故園寥落近滄波酒醒蘚砌花隂轉病起漁舟鷺跡多深入富春人不見閑門空掩半庭莎
　　獻制誥楊舍人
　　為郡東吳秖飲氷瑣闈頻降鳯〈一作詔〉書徵隨行已有朱衣吏伴直多招紫閣僧窗下調琴鳴逺水簾前睡鶴背秋燈葦陂竹塢情無限閒話〈一作語〉毘陵問杜陵
　　次韻酬張補闕因寒食見寄之什
　　栁近清明翠縷長多情右袞不相忘開緘雖覩新篇麗破鼻須聞冷酒香時態嬾〈一作頗〉隨人上下花心甘〈一作日〉被蝶分張朝稀且莫輕春賞勝事由來在帝鄉
　　贈宗人前公安宰君
　　喧卑從宦出喧卑別畫能琴又觧棊海上春耕因亂廢年來冬薦得官遲風中夜犬驚槐巷月下寒驢嚙槿籬孤散恨無推唱路耿懐吟得贈君詩
　　寄贈楊䕫處士
　　結茅秖〈一作依〉約釣魚臺濺水鸕鷀去又廻春臥甕邉聼酒𤍨露吟庭際待花開三〈一作吳〉江勝景遨遊徧百氏群書講貫〈一作論〉來國歩未安風雅薄可能髙尚掞天才
　　寄同年禮部趙郎中
　　仙歩徐徐整羽衣小儀澄澹轉中儀樺〈一作花〉飄紅燼趨朝路蘭縱清香宿省時彩筆煙霞供不足綸〈一作粉〉闈鸞鳳訝來遲自憐孤宦誰相念禱祝空吟〈一作慿〉一首詩
　　春暮詠懐寄集賢韋起居袞
　　寂寂風簾信自垂楊花筍籜正離披長安一夜殘春雨右省三年老拾遺坐看羣賢爭得路退量孤分且吟詩五湖煙非無意未去難忘國士知
　　多情
　　賦分多情卻自嗟蕭衰未必為年華睡輕可忍風敲竹飲散那堪月在花薄宦因循拋峴首故人流落向天涯鶯春鴈夜長如此賴是幽居近酒家
　　感懐投時相
　　非才偶忝直文昌兩鬢年深一鏡霜待漏敢辭稱小吏立班猶未出中行孤吟馬跡拋槐陌逺夢漁竿擲葦鄉丞相舊知為〈一作非〉學苦更教何處貢篇章
　　自貽
　　飲筵博席與心違野眺春吟更是誰琴有澗風聲轉澹詩無僧字格還卑恨拋水國荷〈一作釣〉蓑雨貧過長安櫻筍時頭角俊〈一作英〉髦應指笑權門蹤跡獨差池
　　自遣
　　強健〈一作事〉宦途何足謂入微章句更難論誰知野性真天性不扣權門扣道門窺硯晩鶯臨砌樹迸堦春筍隔籬根朝廻何處消長日紫閣𡶶南有〈一作省〉舊村
　　中年
　　漠漠秦雲澹澹天新年景象入中年情多最恨花無語愁破方知酒有權苔色滿牆尋〈一作思〉故第雨聲一夜憶春田衰遲自喜添詩學更把前題改數聯
　　自適
　　紫陌奔馳不暫停送迎終日在郊埛年來鬢畔未垂白雨後江頭且蹋青浮蟻滿盃難暫捨貫珠一曲莫辭聼春風秖有九十日可合花前半日醒
　　結綬鄠郊縻攝府署偶有自詠
　　鶯離寒谷士〈一作七〉逢春釋褐來年暫種芸自笑老為梅少府可堪貧攝鮑參軍酒醒往事多興念吟苦鄰居必厭聞推卻簿書搔短髮落花飛絮正紛紛
　　漂泊
　　槿墜蓬〈一作蓮〉疎池館清日光風緒澹無情鱸魚斫鱠輸張翰橘樹呼奴羨李衡十口漂零猶寄食兩川消息未休兵黃花催促重陽近〈一作酒〉何處登髙望二京
　　弔故禮部韋員外序〈一本無序字〉
　　臘雪初晴共舉盃便期擕手上春臺髙情唯怕酒不滿長逝可悲花正開曉奠鶯啼殘漏在風幃燕覔舊巢來杜陵芳草年年緑醉魄吟魂無復廻
　　渼陂
　　昔事東流共不迴春深獨向渼陂來亂前別業依稀在雨裏繁〈一作梨〉花寂寞開卻展漁絲無野艇舊題詩句沒蒼苔然四顧難消遣秖有佯狂泥酒盃
　　代秋扇詞
　　露入庭蕪恨巳深熱時天下是知音汗流浹〈一作洽〉背曾〈一作普〉施力〈一作手〉氣爽中宵便負心一片山溪從蠧損數行文字任塵侵緑槐隂合清和後不㑹何顔又見尋
　　宣義里舍冬暮自貽
　　幽居不稱在長安溝淺浮春岸雪殘板屋漸移方帶野水車新入夜添寒名如有分終須立道若離心豈易寛滿眼塵埃馳騖去獨尋煙竹翦漁竿
　　省中偶作
　　三轉郎曹自勉旃莎階吟歩想前賢未如何遜無佳句若比馮唐是壯年捧制名題黃紙尾約僧心在白雲邉乳毛松雪春來好直夜清閒且學禪
　　同志顧雲下第出京偶有寄勉
　　鳳䇿聯華是國華〈顧雲著述目為鳳䇿聯華〉春來偶未上仙槎鄉連南渡思菰米淚滴東風避杏花吟聒暮鶯歸廟院睡消遲日寄僧家一般情緒應相信門靜莎深樹影斜
　　敷溪髙士
　　敷溪南岸掩柴荊掛卻朝衣愛淨〈一作靜〉名閒得林園栽樹法喜聞兒姪讀書聲眠窗日暖添幽夢歩野風清散酒酲謫去徵還何擾擾片雲相伴看衰榮
　　九日偶懐寄左省張起居
　　令節爭歡我獨閑荒臺盡日向晴山渾無酒泛金英菊漫道官趨玉筍班深愧青莎迎野歩不堪紅葉照衰顔羨君官重多吟興醉帶南陂〈一作天坡〉落照還
　　春夕〈一作日〉伴同年禮部趙員外省直
　　錦帳名郎重錦科〈一作窠〉清宵寓直縱吟哦氷含玉鏡春寒在粉傅〈一作桞轉〉仙闈月色多視草即應歸屬望握蘭知道暫經過流鶯百囀和殘漏猶把芳樽藉露莎
　　倦客
　　十年五年岐路中千里萬里西復東匹馬愁衝晩〈一作曉〉村雪孤舟悶阻春江風逹士由來知道在昔賢何必哭途窮閑烹蘆筍炊菰米㑹向源〈一作漁〉鄉作醉翁
　　溫處士能畫鷺鶿以四韻換之
　　昔年吟醉繞江蘺愛把漁竿伴鷺鶿聞說小毫能縱逸敢憑輕素寫幽竒涓涓浪濺殘菱蔓戛戛風搜〈一作披〉折葦枝得向曉窗閑掛翫雪蓑煙艇恨無遺
　　駕部鄭郎中三十八丈〈一作大〉尹貳東周榮加金紫谷以末𣲖之外恩舊事深因賀送
　　香浮玉陛曉辭天袍拂蒲茸稱少年郎署轉曹雖久次京河亞尹是優賢縱遊雲水無公事貴買琴書有俸錢今日龍門看松雪探春明日向平泉
　　攲枕
　　敧枕髙眠日午春酒酣睡足最閒身明朝㑹得窮通理未必輸他馬上人
　　野歩
　　翠嵐迎歩興何長笑領漁翁入醉鄉日暮渚田㣲雨後鷺鶿閑暇稲花香
　　偶書
　　承時偷喜負明神務實那能得庇身不㑹蒼蒼主何事忍飢多是力耕人
　　靜吟
　　騷雅荒涼我未〈一作自〉安月和餘雪夜吟寒相門相客應相笑得句勝於得好官
　　和知巳秋日傷懐
　　流水歌聲共不廻去年天氣舊亭臺梁塵寂寞燕歸去黃蜀葵花一朶開
　　谷比〈一作丱〉歳受同年丈人故川守李侍郎教諭衰晏龍鍾益用感歎遂以章句自貽
　　多感京河李丈人童䝉受教便書紳文章至竟無功業名宦由來致苦辛皎日還應知守道平生自信觧甘貧孤單所得皆逾分歸種敷溪一畝春
　　郊墅
　　韋曲樊川雨半晴竹莊花院徧題名畫成煙景垂楊色滴破春愁壓酒聲滿野紅塵誰得路連天紫閣獨闗情渼波水色澄於鏡何必滄浪始濯纓
　　舟行
　　九𣲖迢迢九月殘舟人相語且相寛村逄好處嫌風便酒到醒來覺夜寒蓼渚〈一作水〉白波喧夏口〈一作落日〉柿園紅葉憶長安季鷹可是思鱸鱠引退知時自古〈一作自知時所〉難
　　奔問三𡶶寓止近墅
　　半年奔走頗驚魂來謁行宮淚眼昏鴛鷺入朝同待漏牛羊送日獨歸村灞陵散失詩千首太華淒涼酒一樽兵革未休無異術不知何以受君恩
　　朝直
　　朝直叨居省閣間由來疎退校安閑落花夜靜宮中漏㣲雨春寒廊下班自扣𤣥門齊寵辱從他榮路用機闗孤峯未得深歸去名畫偏求水墨山
　　巴江〈時僖宗省方南梁〉
　　亂來奔走巴江濱愁客多於江徼人朝醉暮醉雪開霽一枝兩枝梅探春詔書罪已方哀痛鄉縣徵兵尚苦辛鬢禿又驚逢獻歳眼前渾不見交親
　　故許昌薛尚書能嘗為都官郎中後數歳故建州李員外頻自憲府內彈拜都官員外八座外郎皆一時騷雅宗師則都官之曹振盛於此予早年請益實受深知今忝此官復是正秩豈唯俯慰孤宦何以仰繼前賢榮惕在衷遂賦自賀
　　都官雖未是名郎踐歴曾聞薛許昌復有李公陪雅躅豈宜鄭子忝餘光榮為後進趨蘭署喜拂前題在粉牆〈八座外郎於省中題記多在〉他日節旄如可繼不嫌曹冷在中行
　　訪題表兄王藻渭上別業〈一作墅〉
　　桑林揺落渭川西蓼水瀰瀰接稲泥幽檻靜來漁唱逺暝天寒極鴈行低濁醪最稱看山醉冷句偏宜選竹題中表人稀離亂後花時莫惜重相擕
　　題汝州從事㕔
　　詩人公署如山舍秖向堦前便採薇驚燕拂簾閑睡覺落花沾硯㑹餐歸壁看舊記官多逹牓掛明文吏莫違自説小池栽葦後雨涼頻見鷺鶿飛
　　谷初忝諫垣今憲長薛公方在西閣知奨隆異以四韻代述榮感
　　舊詩常得在髙吟不奈公心愛苦心道自𤨏闈言下振〈舍人於閤下衆中奨歎頃年篇什〉恩從仙殿對迴深〈谷累陪舍人轉對偶免班儀舍人深以知奨〉流年漸覺霜欺鬢至藥能教土化金自拂青萍知有地齋誠旦夕望為霖
　　兵部盧郎中光濟借示詩集以四韻謝之〈一本題中無光濟二字〉
　　七〈一作士〉子風騷尋失主五〈一作吾〉君歌誦久無聲調和雅樂歸時正澄濾頹波到底清才大始知寰宇窄吟髙何止鬼神驚葉公好尚渾疎濶忽見真龍幾䘮明
　　賀左省新除韋拾遺
　　初昇諫署是真仙浪透桃花恰〈一作十〉五年垂白郎官居座末著緋人吏立階前百寮班列趨丹陛兩掖風清上碧天從此追飛何處去金鑾殿與玉堂連
　　右省張補闕茂樞同在諫垣連居光德新春賦詠聊以寄懐
　　小梅零落雪欺殘浩蕩窮愁豈易寛唯有朗吟償晩景且無濃醉〈一作酒〉厭〈一作壓〉春寒髙齋每喜追攀近麗句先憂屬和難十五年前諳〈一作諧〉苦節知心不獨為同官右省補闕張茂樞同在諫垣鄰居光徳迭和篇什未嘗閒時忽見貽謂谷將來履歴必在文昌當與何水部宋考功為儔谷雖賦於風雅實用兢惶因抒酬寄
　　何宋清名動粉闈不才今日偶陳詩考功豈敢聞題品水部猶須繫挈維積雪巷深酬唱夜落花牆隔笑言時紫垣名士推揚切為話心孤倍感知〈紫㣲薛公奨譽頗深𥙷袞即紫㣲中表嘗傳重㫖故有此句〉
　　寄職方李員外
　　曾袖篇章謁長卿今來附鳳事何榮星臨南省陪仙歩春滿東朝接珮聲〈員外攝事儲宮谷忝獲攀接〉談笑不拘先後禮嵗寒仍契子孫情龍墀仗下天街暖共看圭峰並馬行
　　寄題詩僧秀公
　　靈一心傳清塞心可公吟後楚公吟近來雅道相親少唯仰吾師所得深好句未停無暇日舊山歸老有東林冷曹孤宦甘寥落多謝擕笻數訪尋
　　東蜀春晩
　　如此浮生更別離可堪長慟送春歸潼江水上楊花雪剛逐孤舟繚繞飛
　　永日有懐
　　能消永日是摴蒱坑塹由來似宦途兩擲未終〈一作離〉楗橛〈一作㨗撅〉內座中何〈一作可〉惜為呼盧
　　槐花
　　毿毿金蕊撲晴空舉子魂驚落照中今日老郎猶有恨昔年相虐〈一作謔又作戱〉十秋風
　　小桃
　　和煙和雨遮敷水映竹映村連灞橋〈一作陵〉撩〈一作掩〉亂〈一作弄〉春風耐寒令到頭贏得杏花嬌〈一作憎〉
　　長江縣經賈島墓
　　水繞荒墳縣路斜耕人訝我久咨嗟重來兼恐無尋處落日〈一作日落〉風吹鼔子花
　　嘉陵
　　細雨溼萋萋人稀江日西春愁腸巳斷不在〈一作待〉子規啼
　　中秋
　　清香聞曉蓮水國雨餘天天氣正得所客心剛悄然亂兵何日息故老幾人全此際難消遣從來未學禪
　　朝謁
　　捧日整朝簮千官一片心班趨黃道急殿接〈一作揖〉紫宸深威鳳廻香扆新鶯囀上林小松含瑞露春翠易成隂〈武德殿前新栽小松〉
　　錦浦
　　流落夜淒淒春寒錦浦西不甘花逐水可惜雪成泥病眼嫌燈近離腸賴酒迷慿君囑鵯鵊〈一作鶗鴂〉莫向五更啼
　　峨嵋山〈一作雪〉
　　萬仭白雲端經春雪未殘夏消江峽滿晴照蜀樓寒造境知僧熟歸林認鶴難㑹須朝〈一作上〉闕去秖有畫圖看蜀江有弔〈僖宗幸蜀時田令孜用事左拾遺孟昭圖疏論之令孜矯貶嘉州司戶使人沈之墓頤津事見令孜傳〉
　　孟子有良策惜哉今已而徒將心體國不識道消時折檻未為切沈湘何足悲蒼蒼無問處煙雨徧江蘺
　　書村叟壁
　　草肥朝牧牛桑緑晩鳴鳩列岫簷前見清泉碓下流春蔬和雨割社酒向花篘引我南陂去〈一作臨水〉蘺邊有小舟
　　題進士王駕郊居
　　前山㣲有雨永巷淨無塵牛臥籬隂晩鳩鳴村意春時浮應寡合道在不嫌貧後徑臨陂水菰蒲是切鄰
　　題荘嚴寺休公院
　　秋深庭色好紅葉間青松病客殊無著吾師甚見容疎鐘和細溜髙〈一作孤〉塔等遙𡶶未省求名侶頻於此地逢
　　題興善寺
　　寺在帝城隂清虛勝二林蘚侵隋畫暗茶助越甌深巢鶴和鐘唳詩僧倚錫吟煙莎後池水前跡杳難尋〈十才子詩集多有興善寺後池之作今寺在池無每用追歎〉
　　宿澄泉蘭若
　　山半古招提空林雪月迷亂流分石上斜漢在松西雲集寒菴宿猨先暁磬啼此心如了了即〈一作到〉此是曹溪
　　送舉子下第東歸
　　夫子道何孤青雲未得途詩書難捨魯山水暫遊吳野緑梅隂重江春浪勢麤秣陵兵役後舊業半成蕪
　　寄察院李侍御文炬
　　古柏間疎〈一作松〉篁清隂在印牀宿郊䖍㸃饌秋寺靜監香參集行多揖〈一作攝〉風儀見即莊佇聞橫擘〈一作臂〉去帷集諫書嚢
　　偶懐寄臺院孫端公棨
　　才拙道仍孤無何捨釣徒班雖沾玉筍香不近金爐雨露澹䨇闕煙波隔五湖唯君應見念曽共伏青蒲〈谷舊與端公同在諫垣〉
　　次韻和秀上人遊南五臺〈一作司空圖詩〉
　　中峰曾到處題記沒蒼苔振錫傳深谷翻經想舊臺蒼松臨砌偃驚鹿驀溪來內殿評詩切〈師以文章應制〉身廻心未廻
　　乖慵
　　乖慵居竹裏涼冷臥池東一霎芰荷雨幾廻簾幕風逺僧來扣寂小吏笑書空衰鬢霜供白愁顔酒借紅扇輕搖鷺羽屏古畫漁翁自得無端趣琴棊舫子中
　　南宮寓直
　　寓直事非輕宦孤憂且榮制承黃紙重詞見紫垣清暁霽庭松色風和禁漏聲僧〈一作曽〉㩦新茗伴吏〈一作更〉掃落花迎鎻印詩心動垂簾睡思生粉廊曾試處〈直事稍暇即於都堂四廊下尋頃年試所題名記至今多在〉石柱昔賢名來誤宮窗燕啼疑苑樹鶯殘陽應〈一作晴〉更好歸促〈一作速〉恨〈一作限〉嚴城
　　恩門小諫雨中乞菊栽
　　握蘭將滿嵗栽菊伴吟詩老去慵趨世朝廻獨繞籬遞香風細細澆緑水瀰瀰秖共山僧賞何當國士移孤根深有託㣲雨正相宜更待金英發憑君挿一枝
　　荊渚八月十五夜值雨寄同年李嶼
　　共待輝〈一作清〉光夜翻成黯〈一作暗〉澹秋正宜清路望潛起滴堦愁棹倚袁宏渚簾垂庾亮樓桂無香實落蘭有露花休玉漏添蕭索金尊阻獻酬明年佳景在相約向〈一作㑹又作在〉神州
　　寄左省張起居
　　含香復記言清秩稱當年㸃筆非常筆朝天最近天家聲三相後公事一人前詩句江郎伏書蹤𡩋氏傳〈起居今太師盧公宅相傳授書法〉風標欺鷺鶴才力湧沙泉居僻貧無慮名髙退更堅漁舟思靜泛僧榻寄閒眠消息當彌入絲綸的粲然依棲常接跡屬和舊盈編開口人皆信淒涼是謝氊〈谷在舉塲時與起居有恩也〉
　　前寄左省張起居一百言尋䝉唱酬見譽過實卻用舊韻重荅
　　減痩經多難憂傷集晩年吟髙風過樹坐久夜涼天旅退慙隨衆孤飛怯向前釣朋簑叟在藥術衲僧傳鬢禿趨榮路腸焦鄙盜泉品徒誠有隔推唱意何堅寒地殊知感秋燈耿不眠從來甘黙爾自此倍怡然蘭為官須握蒲因學更編預愁揺落後子美笑無氊〈杜工部贈鄭廣文詩云科名四十年座客寒無氊〉
　　讀故許昌薛尚書詩集
　　篇篇髙且真真為國風陳澹薄雖師古縱橫得意新翦裁成幾篋〈一作帙　近世詩人述作公篇什最多〉唱和是誰人華岳題無敵黃河句絶倫〈華岳黃河二詩序雲此皆二京之內臣題目也〉吟殘荔枝雨詠徹海棠春〈公有海棠荔枝二首序雲杜子美老於兩蜀而無此詠〉李白欺前輩〈公冇寄符郎中詩云我生若在開元日爭遣名為李翰林〉陶潛仰後塵〈公有論詩一章雲李白終無取陶潛固不刋〉難忘嵩室下〈公有嵩山巨篇〉不負蜀江濱〈公嘗從事蜀中著江於集〉屬思看山眼冥搜倚樹身楷模勞夢想諷誦爽精神落筆空追愴曾䝉借斧斤
　　御定全唐詩巻六百七十六
　　欽定四庫金書
　　御定全唐詩巻六百七十七
　　鄭谷
　　送水部張郎中彥回宰洛陽
　　何遜蘭休握陶潛桞正垂官清真塞詔事簡好吟詩春漏懐丹闕涼船泛碧伊巳虛西閣位朝夕鳯書追
　　贈咸陽王主簿
　　可愛咸陽王主簿窮經盡到昔賢心登科未足酬多學執巻猶聞惜寸隂自與山妻舂斗粟秖慿鄰叟典孤琴我來賒酒相留宿聼我披衣㸔雪吟
　　松
　　下視垂楊拂路塵雙峯石上覆苔文濃霜〈一作霜濃〉滿逕無紅葉晚日〈一作日晚〉髙枝有白雲春砌花飄僧旋掃寒溪子落鶴先聞那堪寂寞悲風起千樹深藏李白墳
　　梅
　　江國正寒春信穩嶺頭枝上雪飄飄何言落處堪惆悵kao
　　直是開時也寂寥素艶照尊桃莫比孤香黏袖李須饒離人南去腸應斷片片隨鞭過楚橋
　　鶴
　　一自王喬放自由俗人行處嬾回頭睡輕旋覺松花墮舞罷閑聼澗水流羽翼光明欺積雪風神灑落占髙秋應嫌白鷺無仙骨長伴漁翁宿葦洲
　　重陽夜旅懐
　　強挿黃花三兩枝還圖一醉浸愁眉半牀斜月醉醒後惆悵多於未醉時
　　壬戌西幸後
　　武德門前顥氣新雪融鴛瓦土膏春夜來夢到宣麻處草沒龍墀不見人
　　多虞
　　多虞難住人稀處近耗渾無戰罷碁向歸山俱未得且沽春酒且吟詩
　　裋褐
　　閑披短褐杖山藤頭不是僧心是僧坐睡覺來清夜半芭蕉影動道塲燈
　　曲江紅杏
　　遮莫江頭栁色遮日濃鶯睡一枝斜女郎折得殷勤㸔道是春風及第花
　　折得梅
　　寒歩江村折得梅孤香不肎待春催滿枝盡是愁人淚莫殢朝來露溼來
　　牡丹
　　畫堂簾巻張清宴含香帯霧情無限春風愛惜未放開柘枝鼓振紅英綻
　　寂寞
　　江郡人稀便是村踏青天氣欲黃昏春愁不破還成醉衣上淚痕和酒痕
　　亂後灞上
　　栁絲牽水杏房紅煙岸人稀草色中日暮一行髙鳥處依稀合是望春宮
　　長門怨二首
　　閒把羅衣泣鳳皇先朝曾教舞霓裳春來卻羨庭〈一作桃〉花落得逐晴風出禁牆
　　流水君恩共不回杏花爭忍掃成堆殘春未必多煙雨淚滴閒堦長綠苔
　　郊野戲題
　　竹巷溪橋天氣涼荷開稲熟村酒香唯憂野叟相迴避莫道儂家是漢郎
　　宗人惠四藥
　　宗人忽惠西山藥四味清新香助茶爽得心神便騎鶴何須燒得白硃砂
　　題張衡廟
　　逺俗只憑滛祀切多年平子固悠悠江煙日午無簫鼓直到如今詠四愁
　　山鳥
　　驚飛失勢粉牆髙好箇聲音好羽毛小婢不須催柘彈且從枝上喫櫻桃
　　黯然
　　搢紳奔避復淪亡消息春來到水鄉屈指故人能幾許月明花好更悲涼
　　借薛尚書集
　　江天冬暖似花時上國音塵杳未知正被蟲聲喧老耳今君又借薛能詩
　　小北㕔閑題
　　冷曹孤宦本相宜山在牆南落照時洗竹澆莎足公事一來贏寫一聮詩
　　菊
　　日日池邉載酒行黃昏猶自遶黃英重陽過後頻來此甚覺多情勝薄情
　　贈楊䕫二首
　　散賦冗書髙且竒百篇仍有百篇詩江湖休灑春風淚十軸香於一桂枝
　　時無韓栁道難窮也覺天公不至公㸔取年年金牓上幾人才氣似揚雄












　　御定全唐詩巻六百七十七
　　欽定四庫全書
　　御定全唐詩巻六百七十八
　　許彬〈一作郴一作琳〉
　　許郴睦州人舉進士不第與鄭谷同時詩一巻
　　中秋夜有懐
　　趨馳早晩休一歳又殘秋若只如今日何難致〈一作到〉白頭滄波歸處逺旅舎向邉愁賴見前賢說窮通不自由
　　尋白石仙人澗
　　路窮川島上果值古仙家隂洞長鳴磬石泉寒泛花莓苔深峭壁煙靄積層崖難見嚢中術人間有嵗華
　　遊頭陀寺上方
　　髙歩陟崔嵬吟閒路惜廻寺從何代有僧是梵宮來暮靄連沙積餘霞逼檻開更期招靜者長嘯上方臺
　　歸山夜發湖中
　　廣澤去無邉夜程風信偏疎星遙抵浪逺燒似迎船響嶽猿相次翻空雁接連北歸家業就深處更踰年
　　同友人㑹裴明府縣樓
　　開閣雨吹塵陶家揖上賓湖山萬疊翠汀樹一行春景逼歸簷燕歌喧巳醉身登臨興未足喜有數年因
　　荊山夜泊與親友遇
　　山海兩分岐停舟偶此期別來何限意相見卻無詞坐永神疑夢愁多髩欲絲趨名易遲晩此去莫經時
　　北遊夜懐
　　苦心終是否捨此復無營巳致歸成晩非緣去有程館空吟向月霜曙坐聞更住久誰相問馳羸又獨行
　　重經漢南
　　分散多如此人情豈自由重來㸔月夕不似去年秋息慮雖孤寢論空未識愁須同醉鄉者萬事付江流
　　湘江
　　孤舟方此去嘉景稱於聞煙盡九峰雪雨生諸𣲖雲沙寒鴻鵠聚底極⻱魚分異日誰為侶逍遙耕釣羣
　　黔中書事
　　巴蜀水南偏山窮塞壘寛歳時將近臘草樹未知寒獨啼朝雨羣牛向暮灘更聞蠻俗近𤇺火不艱難
　　經李翰林廬山屏風疊所居
　　放逐非多罪江湖偶不廻深居應有謂濟代豈無才疉巘晴舒障寒川暗動雷誰能續髙興醉死一千杯酬簡寂熊尊師以趙員外廬山草堂見借
　　豈易投居止廬山得此峯主人曾巳許仙客偶相逄顧已恩難答窮經業未慵還能勵僮僕稍更補杉松
　　寄懐孫處士
　　生平酌與吟誰是見君心上國一歸去滄波閒至今鐘繁秋寺逺岸濶晩濤深疎放長如此何人更得尋
　　漢南懷友人
　　此身西復東何計此相逄夢盡吳越水恨深湘漢鐘積雲開去路曙雪疉前峯誰即知非舊憐君忽見容
　　送人下第歸江州
　　名髙不俟召操賦獻君門偶屈應緣數他人盡為寃新春城外路舊隠水邊村歸去無勞久知音待更論
　　送蘓處士歸西山
　　南遊何所為一篋又空歸守道安清世無心換白衣深溪猿共暮絶頂客來稀早晩還相見論詩更及㣲
　　送李處士歸山
　　舊山來復去不與世人論得道書留篋忘機酒滿尊溪軒松偃坐石室水臨門應有頻相訪相㸔坐到昏
　　送新羅客歸
　　君家滄海外一別見何因風土難知教程途自致貧浸天波色晩橫吹鳥行春明發千檣下應為更逺人
　　府試萊城晴日望三山
　　不易識蓬瀛憑髙望有程盤根出巨浸逺色到孤城隠隠排雲峻層層就日明淨收殘靄盡浮動嫩嵐輕縱目徒多暇馳心累發誠從容更何往此路徹三清
　　題故李賓客廬山草堂
　　難窮林下趣坐使致君恩術業行當代封章動諫垣巳明邪佞跡幾雪薜蘿寃報主深知此憂民詎可論名將山共古跡與道俱存為謝重來者何人更及門













　　御定全唐詩巻六百七十八
　　欽定四庫全書
　　御定全唐詩巻六百七十九
　　崔塗
　　崔塗字禮山江南人光啟四年登進士第詩一巻
　　秋夕送友人歸吳
　　離心醉豈懽把酒彊相寛世路須求逹還家亦未安旅程愁算逺江月坐吟殘莫羨扁舟興功成去不難
　　長安逄江南僧
　　孤雲無定蹤忽到〈一作別〉又相逄說盡天涯事聼殘上國鐘問人尋寺僻乞食過街慵憶到曾棲處開門對數𡶶
　　晩次修路僧
　　平盡不平處尚嫌功未深應難將世路便得稱師心髙鳥下殘照白煙生逺林更聞清磬發聊喜緩塵襟
　　湖外送友人遊邊
　　我泛瀟湘浦君行指塞雲兩鄉天外隔一徑渡頭分雨暗江花老笳愁隴月曛不堪來去鴈迢遞思離羣
　　讀段太尉碑
　　憤激計潛成臨危豈顧生祇空持一笏便欲碎長鯨國已酬徽烈家猶聳義聲不知青史上誰可計功名
　　夕次洛陽〈一作維揚〉道中
　　秋風吹故城城下獨吟行髙樹鳥巳息古原人尚耕流年川暗度往事月空明不復歎岐路馬前塵夜生
　　讀方干詩因懐別業
　　把君詩一吟萬里見君心華髪新知少滄洲舊隠深潮衝虗閣上山入暮窗沉憶宿髙齋夜庭枝識海禽
　　題嵩陽隠者
　　四十年髙夢生涯指一丘無人同久住有鶴對㝠修草雜芝田出泉和石髓流更嫌庭樹老疑是世間秋
　　友人問卜見松
　　何必問蓍龜行藏自可期但逄公道日即是命通時樂善知無厭𢮥心幸不欺豈能花下淚長似去年垂
　　江行晩望
　　木落曙江晴寒郊極望平孤舟三楚去萬里獨吟行鳥上橫查立人當故里耕十年來復去不覺二毛生
　　巫山廟
　　雙黛儼如嚬應傷故國春江山非舊主雲雨是前身夢覺傳詞客靈猶福楚人不知千載後何處又為神
　　秋夕與友人話別
　　懐君非一夕此夕倍堪悲蕐髪猶漂泊滄洲又別離冷禽棲不定衰葉墮無時況值干戈隔相逄未可期
　　與友人同懐江南別業
　　因君話故國此夕倍依依舊業臨秋水何人在釣磯浮名如縱得滄海亦終歸卻是風塵裏如何便〈一作更〉息機
　　苦吟
　　朝吟復暮吟只此望知音舉世輕孤立何人念苦心他鄉無舊識落日羨歸禽況住寒江上漁家似故林
　　春日郊居酬友人見貽
　　荒齋原上掩不出動經旬忽覺草木變始知天地春方期五字逹未厭一簟貧麗句勞相勉余非樂釣綸
　　問卜
　　承家望一名幾欲問君平自小非無志何年即有成豈能長失路爭忍學歸耕不擬逄昭代悠悠過此生
　　蜀城春
　　天涯憔悴身一望一霑巾在處有芳草滿城無故人懐才皆得路失計自〈一作獨〉傷春清鏡不能〈一作堪〉照髩毛愁更新
　　送道士於千齡遊南嶽
　　物外與誰期人間又別離四方多事日髙岳獨游時猿狖瀟湘樹煙波屈宋祠無因陪此去空惜鬢將衰
　　入蜀赴舉秋夜與先生話別
　　欲愴峨嵋別中宵寢不能聼殘池上雨吟盡枕前燈失計方期隠修心未到僧雲門一萬里應笑又擔簦
　　春晩懐進士韋澹
　　故里花應盡江樓夢尚殘半生吟欲過一命逹何難特立珪無玷相思草有蘭二年春悵望不似在長安
　　言懐
　　干時雖苦節趨世且無機及覺知音少翻疑所業非青雲如不到白首亦難歸所以滄江上年年別釣磯
　　秋夜興上人別
　　常時豈不別此別異常情南國初聞鴈中原未息兵暗蛩侵語歇疎磬入吟清曾聼無生說辭師話此行
　　感花
　　繡軛香韉夜不歸少年爭惜最紅枝東風一陣黃昏雨又到〈一作是〉緐華夢覺時
　　秋宿天彭僧舍
　　身世兩相惜秋雲每獨興難將塵界事話向雪山僧力善知誰許歸耕又未能此懐平不得挑盡草堂燈
　　秋夜僧舍聞猨
　　哀猨聼未休禪景夜方幽暫得同僧靜那能免客愁影揺雲外樹聲褭月中秋曾向巴江宿當時淚亦流
　　過昭君故宅
　　以色靜胡塵名還異衆嬪免勞征戰力無愧綺羅身骨竟埋青塜魂應怨畫人不堪逄舊宅寥落對江濱
　　過洛陽故城
　　三十世皇都蕭條是霸圖片墻㸔破盡遺跡漸應無野徑通荒苑髙槐映逺衢獨吟人不問清冷自嗚嗚
　　秋夕與友人同㑹
　　章句積微功星霜二十空僻應知我少吟喜得君同月上僧歸後詩成客夢中更聞棲鶴警清露滴青松
　　春日登吳門
　　故國望不見愁襟難暫開春潮映楊桞細雨入樓臺靜少人同到晴逄鴈正來長安逺於日搔首獨徘徊
　　湘中秋懐遷客
　　蘭杜曉香薄汀洲夕露緐併聞燕塞鴈獨立楚人村霧散孤城上灘迴曙枕喧不堪逄賈傅還欲弔湘沅
　　南山旅舎與故人別〈一作商山道中〉
　　一日又將〈一作欲〉暮一年看即殘病知新事少老別舊交〈一作故人〉難山盡路猶險雨餘春卻寒那堪試〈一作更〉廻首𤇺火是長安
　　東林願禪師院
　　與世漸無緣身心獨瞭然講銷林下日臘長定中年磬絶朝齋後香焚古寺前非因送小朗不到虎谿邊
　　孤鴈
　　湘浦離應晩邊城去巳孤如何萬里計只在一枝蘆迥起波揺楚寒棲月映蒲不知天畔侶何處下平蕪幾行歸去〈一作塞〉盡片影〈一作念爾〉獨何之暮雨相呼失寒塘獨下遲渚雲低暗度闗月冷遙〈一作相〉隨未必逄繒繳孤飛自可疑
　　寄青城山顥禪師
　　懐師不可攀師往杳㝠間林下誰聞法塵中只見山終年人不到盡日鳥空還曽聼無生說應憐獨未還
　　秋夕與王處士話別
　　微燈照寂寥此夕正迢迢丹桂得已晩故山歸尚遙蟲聲移暗壁月色動寒條此去如真隠期君試一瓢
　　秋日犍為〈一作巴南〉道中〈一作途中感懐〉
　　乆客厭岐路出門吟且悲平生未到處落日獨行時芳草不長緑故人無〈一作難〉重期那堪更南渡鄉國巳〈一作是〉天涯
　　送僧歸江東〈一作岐下送蒙上人歸天台〉
　　坐徹秦城夏行登越客船去㽞那有著語黙不離禪葉擁臨闗路霞明近海天更尋同社侶應得虎溪邊〈一作石橋雲畔樹應老舊房前〉
　　喜友人及第
　　孤吟望至公已老半生中不有同人逹兼疑此道窮只應才自薄豈是命難通尚激搏溟勢期君借北風
　　上巳日永崇里言懐〈一本無下五字〉
　　未敢分明賞物華十年如見夢中花遊人過盡衡門掩獨自憑欄到日斜
　　送僧歸天竺
　　忽憶曾棲處千𡶶近沃州別來秦樹老歸去海門秋汲帶寒汀月禪隣賈客舟遙思清興愜不厭石林幽
　　牛渚夜泊
　　煙老石磯平袁郎夜泛情數吟人不遇千古月空眀人事年年別春潮日日生無因逄謝尚風物自淒清
　　送友人歸江南
　　渚田芳草徧共憶故山春獨往滄洲暮相看白髮新定過林下寺應見社中人只恐東歸後難將鷗鳥親
　　過陶徵君隠居
　　陶令昔居此弄琴遺世榮〈一作情〉田園三畆緑軒冕一銖輕衰栁自無主白雲猶可耕不隨陵谷變應只有〈一作是〉髙名
　　江上旅泊
　　汀洲一夜泊久客半連檣盡說逄秋色多同憶故鄉孤岡生晩燒獨樹隠回塘欲問東歸路遙知隔𣺌茫
　　灞上
　　長安名利路役役古由今征騎少閑日緑楊無舊隂水侵秦甸濶草接漢陵深紫閣曾過處依稀白鳥沈
　　寄舅
　　中朝軒冕內乆絶𪧟家親白社同孤立青雲獨併伸致君期折檻舉職在埋輪須信堯庭草猶能指佞人
　　贈休糧僧
　　聞鐘獨不齋何事更闗懐靜少人過院閒從草上堦生臺無鳥下石路有雲埋為憶禪中舊時猶夢百崖
　　題絶島山寺
　　絶島跨危欄登臨到此難夕陽髙鳥過疎雨一鐘殘駭浪揺空闊靈山厭渺漫那堪更回首鄉樹隔雲端
　　讀侯道華真人傳
　　漢皇輕萬乘方士說三丹不得修心要翻知出世難茂陵春竟緑金掌曙空寒何似先生去翩翩逐彩鸞
　　殘〈一作歎〉花
　　遲遲傍曉隂昨夜色猶深畢竟終〈一作榮〉須落堪悲古與今明年何處見盡日此時〈一作獨傷〉心蜂蝶無情極殘香更不尋
　　題興善寺隋松院與人期不至
　　青青伊澗松移植在蓮宮蘚色前朝雨秋聲半夜風長閒應未得暫賞亦難同不及禪棲者相看老此中
　　樵者
　　行山行採薇閑翦蕙為衣避世嫌山淺逄人說姓稀有時還獨醉何處掩衡扉莫看棋終局溪風晩待歸
　　南澗耕叟
　　年年南澗濱力盡志猶存雨雪朝耕苦桑麻歳計貧戰添丁壯役老憶太平春見說經荒後田園半屬人
　　春日閑居憶江南舊業
　　杜門朝復夕豈是觧謀身夢不離泉石林唯稱隠淪漸諳浮世事轉憶故山春南國水風暖又應生白蘋
　　屈原廟
　　讒勝禍難防沈寃〈一作魂〉信可傷本圖安楚國不是怨懐王廟古碑無字洲晴蕙有香獨醒人尚笑誰與奠椒漿
　　宿廬山絶頂山舍
　　一磴出林端千𡶶次第看長閑如未遂暫到亦應難谷樹雲埋老僧窗瀑影寒自嫌心不逹向此夢長安
　　王逸人隠居
　　一徑入千岑幽人許重尋不逄秦世亂未覺武陵深石轉生寒色雲歸帶夕隂卻愁危坐久看盡暝棲禽
　　申州道中
　　風𦂳日淒淒鄉心向此迷水分平楚闊山接故闗低客路緣𤇺火人家厭鼓鼙那堪獨馳馬江樹穆陵西
　　江上懐翠㣲寺空上人
　　旅泛本無定相逄那可期空懐白閣夜未荅碧雲詩暮雨潮生早春寒鴈到遲所思今〈一作吟〉不見鄉國正天涯
　　秋宿鶴林寺
　　歩歩入林中山窮意未窮偏逄僧話乆轉與鶴棲同燭焰風銷盡蘭條露濕空又須從此別江上正秋鴻
　　逺望
　　長為鄉思侵望極即霑襟不是前山色能傷愁客心平蕪連海盡獨樹隱雲深況復斜陽外分明有去禽
　　秋晩書懐
　　看看秋色晩又是出門時白髮生非早青雲去自遲夢唯懐上國跡不到他岐以此堅吾道還無媿已知
　　途中秋晩送友人歸江南
　　又指煙波算路岐此生多是厭羈離正逄揺落仍須別不待登臨已合悲里巷半空兵過後水雲初冷鴈來時扁舟未得如君去空向滄江夢所思
　　巳亥歳感事
　　正聞青犢起葭萌又報黃巾犯漢營豈是將皆無上畧直疑天自棄蒼生𤓰沙舊戍猶傳檄吳楚新春巳廢耕見說聖君能仄席不知誰是請長纓
　　金陵晩眺〈一作懐古〉
　　葦聲騷屑水天秋吟對金陵古〈一作晩〉渡頭千古是非輸蝶夢一輪風雨屬漁舟若無仙分應須老幸有歸〈一作青〉山〈一作山歸〉即合休何必登臨更〈一作共〉惆悵比〈一作本〉來身〈一作人〉世只如浮
　　過長江賈島主簿舊㕔
　　雕琢文章字字精我經此處倍傷情身從謫宦方霑祿才被槌埋更有聲過縣巳無曾識吏到㕔空見舊題名長江一曲年年水應為先生萬古清
　　途中感懐寄青城李明府
　　鱗鬛摧殘志未休壯心飜是此身讐併聞寒雨多因夜不得鄉書又到秋耕釣舊交吟好憶雪霜危棧去堪愁如何只是三年別君著朱衣我白頭
　　夏日書懐寄道友
　　逹即匡邦退即耕是非何足撓平生終期道向希夷得未省心因寵辱驚𡶶轉暫無當戸影雉飛時有隔林聲十年惟悟吟詩句待得中原欲鑄兵
　　和進士張曙聞鴈見寄
　　斷行哀響遞相催爭趂髙秋作恨媒雲外闗山聞獨去渡頭風雨見初來也知榆塞寒須別莫戀蘋汀暖不廻試向富春江畔過故園猶合有池臺
　　鸚鵡洲即事〈一作眺望〉
　　悵望春襟鬱未開重吟鸚鵡益堪哀曹瞞尚不能容物黃祖何曽〈一作因〉觧愛才幽島暖聞燕鴈去曉江晴覺蜀波來何人正得風濤便一㸃輕〈一作征〉㠶萬里廻
　　讀留侯傳〈未句缺五字〉
　　覆楚讐韓勢有餘男兒遭遇更難如偶成漢室千年業只讀圮橋一巻書翻把壯心輕尺組卻煩商皓正皇儲若能終始匡天子何必
　　赤壁懐古
　　漢室河山鼎勢分勤王誰肻顧元勲不知征伐由天子唯許英雄共使君江上戰餘陵是谷渡頭春在草連雲分明勝敗無尋處空聼漁歌到夕曛
　　東晉
　　五陵豪俠笑為儒將為儒生只讀書看取不成投筆後謝安功業復何如
　　秦國金陵王氣全一龍正道始東遷興亡竟不闗人事虗倚長淮五百年
　　春夕〈一本下有旅懐二字〉
　　水流花謝兩無情送盡東風過楚城蝴蝶夢中家萬里子規〈一作杜鵑〉枝上月三更故園書動經〈一作多〉年絶〈一作別〉華髮春唯〈一作移〉滿鏡〈一作兩鬢〉生自是不歸歸便得五湖煙景有誰爭
　　澗松
　　寸寸凌霜長勁條路人猶笑未乾霄南園桃李雖堪羨爭奈春殘又寂寥
　　湘中〈一作謡〉
　　蒼山遙遙江潾潾路傍老盡沒〈一作無〉閒〈一作一問〉人王孫不見草空緑惆悵渡頭春復春
　　煙愁雨細雲㝠㝠杜蘭香老三湘清故山望斷不知處鶗鴂〈一作鷤鵊〉隔花時一聲
　　續紀漢武〈一作讀漢武內傳〉
　　分明三鳥下儲胥一覺鈞天夢不如爭那白頭方士到茂陵紅葉巳蕭疎
　　隴上逄江南故人
　　三聲戍角邉城暮萬里鄉心塞草春莫學少年輕逺別隴闗西少向東人
　　夷〈一作巴〉陵夜泊
　　家依楚塞窮秋別身逐孤舟萬里行一曲巴歌半江月便應消得二毛生
　　櫓聲
　　煙外橈聲逺天涯幽夢廻爭知江上客不是故鄉來
　　海棠圖
　　海棠花底三年客〈一作住〉不見〈一作覺〉海棠花盛開卻向江南看〈一作見〉圖畫始慙虗到蜀城來
　　雲
　　得路直為霖濟物不然閒共鶴忘機無端卻向陽臺畔長送襄王暮雨歸
　　過二妃廟
　　殘陽楚水畔獨弔舜時人不及廟前草至今江上春
　　送友人
　　豋髙迎送逺春恨併依依不得滄洲信空看白鶴歸
　　聲
　　歡戚猶來恨不平此中髙下本無情韓娥絶唱唐衢哭盡是人間第一聲
　　放鷓鴣〈一作鸂𪄠〉
　　秋入池塘風露㣲曉開籠檻看初飛滿身金翠畫不得無限煙波何處歸
　　泉
　　逺辭巖竇瀉潺潺靜拂雲根別故山可惜寒聲留不得旋添波浪向人間
　　巫山旅別
　　五千里外三年客十二𡶶前一望秋無限別魂招不得夕陽西下水東流
　　幽蘭
　　幽植衆寜〈一作能〉知芬芳只暗持自無君子佩未是國香衰白露霑長早春風〈一作青春〉到每遲不如〈一作知〉當路草芬馥欲何為
　　讀庾信集
　　四朝十帝盡風流建業長安兩醉遊唯有一篇楊桞曲江南江北為君愁
　　過繡嶺宮
　　古殿春殘緑野隂上皇曾此駐泥金三城帳屬昇平夢一曲鈴闗悵望心苑路暗迷香輦絶繚垣秋斷草煙深前朝舊物東流在猶為年年下翠岑
　　巴山道中除夜書懐
　　迢遰三巴路羇危萬里身亂山殘雪夜孤燭異鄉人漸與肉逺轉於僮僕親那堪正漂泊眀日歳華新
　　題淨衆寺古松
　　百尺森疎倚梵臺昔人誰見此初栽故園未有偏堪戀浮世如閒即合來天暝豈分蒼翠色嵗寒應識棟梁材清隂可惜不駐〈一作嗟住不〉得歸去暮城空首回
　　折楊栁
　　朝朝車馬如蓬轉處處江山待客歸若使人間少離別楊花應合過春飛
　　七夕
　　年年七夕渡瑤軒誰道秋期有淚痕自是人間一週嵗何妨天上只黃昏
　　泛楚江
　　九重城外家書逺百里洲前客棹還金印碧幢如見問一生安穩是長閒
　　初過漢江
　　㐮陽好向峴亭㸔人物蕭條值歳闌為報習家多置酒夜來風雪過江寒
　　題授陽鎮路
　　越鳥巢邊溪路斷秦人耕處洞門開小桃花發春風起千里江山一夢回
　　初識梅花
　　江北不如南地暖江南好斷北人腸燕脂桃頰棃花粉共作寒梅一靣粧
　　江雨望花
　　細雨滿江春水漲好風留客野梅香避秦不是無歸意一度逢花一斷腸





　　御定全唐詩巻六百七十九
<集部,總集類,御定全唐詩>
　　欽定四庫全書
　　御定全唐詩巻六百八十
　　韓偓
　　韓偓字致光〈一作堯〉京兆萬年人龍紀元年擢進士第佐河中幕府召拜左拾遺累遷諫議大夫歴翰林學士中書舍人兵部侍郎以不附朱全忠貶濮州司馬再貶榮懿尉徙鄧州司馬天祐二年復原官偓不赴召南依王審知而卒翰林集一巻香籨集三巻今合編四巻
　　雨後月中玉堂閑坐
　　銀臺直北金鑾外暑雨初晴皓月中唯對松篁聽刻漏〈一作漏刻〉更無塵土翳虛空緑香熨齒冰盤果清冷侵肌水殿風夜乆忽聞鈴索動玉堂西畔響丁東〈禁署嚴密非本院人雖有公事不敢遽入至於內夫人宣事亦先引鈴每有文書即內臣立於門外鈴聲動本院小判官出受受訖授院使院使授學士〉
　　六月十七日召對自辰及申方歸夲院
　　清署簾開散異香恩深咫尺對龍章花應洞裏尋常〈一作〉
　　〈常時〉發日向壺中特地長坐乆忽疑〈一作驚〉槎犯斗歸來兼恐海生桑如今冷笑東方朔唯用詼諧侍漢皇
　　與吳子華侍郎同年玉堂同直懐恩〈一作昔〉敘𢡆因成長句四韻兼呈諸同年
　　往年鶯谷接清塵今日鼇山作侍臣二紀計偕勞筆研〈余與子華俱乆困名場〉一朝宣入掌絲綸聲名烜赫文章士金紫雍容富貴身絳帳恩深無路報〈一作報路〉語餘相顧卻酸辛和吳子華侍郎令狐昭化舎人歎白菊衰謝之絶次用夲韻
　　正憐香雪披〈一作飛〉千片忽訝殘霞覆一叢〈此花將謝卻有紅色〉還似妖姬長年後酒酣雙臉卻微紅
　　中秋禁直
　　星斗疎明禁漏殘紫泥封後獨憑䦨露和玉屑金盤冷月射珠光貝闕寒天襯樓臺籠苑外風吹歌管下雲端長卿祗為長門賦未識君臣際㑹難
　　侍宴
　　蠭黃蝶粉兩依依狎宴臨春日正遲宻㫖不教江令醉麗華〈一作貴妃〉微笑認皇慈
　　錫宴日作〈是嵗大稔內出金幣賜百官充觀稼宴學士院別賜越綾百匹委京局句當後宰相一日宴於興化亭〉
　　玉銜花馬蹋香〈一作天〉街詔遣追歡綺席開中使押從天上去〈是日在外四學士排門齊入同進狀辭赴宴所奉宣差學士院使二人押去〉外人知自日邊來臣心浄比漪漣水聖澤深於㶑灎杯纔有異恩頒稷契已將優禮及鄒枚清商適〈一作迥〉向梨園降妙妓新行峽雨迴不敢通宵離禁直晚乗殘醉入銀臺〈當直學士二人至晚學士院使二人卻押入直餘四人在外可以卜夜內臣去外知熟間丞郎給舍多來突宴余是日當直故有是句〉
　　宮栁
　　莫道秋來芳意違宮娃猶似妬蛾睂幸當玊輦經過處不怕金風浩蕩時草色長承垂地葉日華先動映樓枝澗松亦有凌雲分爭似移根太液池
　　苑中
　　上苑離宮處處迷相風髙與露盤齊金階鑄出狻猊立玉樹雕成狒狇〈一作秝狒一作翡翠〉啼外使調鷹初得按〈五方外按使以鷹隼初調習始能擒獲謂之得按〉中官過馬不教嘶〈上每乗馬必閹官馭以進謂之過馬既乗之而後𨇾蹀嘶鳴〉笙歌錦繡雲霄裏獨許詞臣醉似泥
　　從獵三首
　　獵犬諳斜路宮嬪識認〈一作畫〉旗馬前雙兎起〈一作走〉宣爾〈一作示〉羽林兒
　　小鐙狹鞦〈一作鞭〉鞘鞍輕妓細腰有時齊走馬也學唱交交
　　蹀躞巴陵〈一作馹〉駿毰毸碧野雞忽聞仙樂動賜酒玉偏提
　　辛酉歲冬十一月隨駕幸岐下作
　　曵裾談笑殿西頭忽聼征鐃從冕旒鳳蓋行時移紫氣鸞旗駐處認皇州曉題御服頒羣吏夜發宮嬪詔列侯雨露涵濡三百載不知誰擬殺身酬
　　冬至夜作〈天復二年壬戌隨駕在鳳翔府〉
　　中宵忽見動葭灰料得南枝有早梅四野便應枯草緑九重先覺凍雲開隂冰莫向河源塞陽氣今從地底迴不道慘舒無定分卻憂蚊響又成雷
　　秋霖夜憶家〈隨駕在鳳翔府〉
　　垂老何時見弟兄背燈愁〈一作悲〉泣到天明不知短髪能多少一滴秋霖白一莖
　　恩賜櫻桃分寄朝士〈在岐下〉
　　未許鶯偷出漢宮上林初進半金籠蔗漿自透銀杯冷朱實相輝玊椀紅俱有亂離終日恨貴將滋味片時同霜威食檗應難近宜在紗窗繡戸中
　　出官經硤石縣〈天復三年二月二十二日〉
　　謫宦過東畿所抵州名濮〈是月十一日貶濮州司馬〉故里欲清明臨風堪慟哭溪長栁似帷山暖花如醭逆旅訝簮裾〈南路以乆無儒服經過皆相聚悲喜〉野老悲陵谷暝鳥影連翩驚狐尾纛簌〈一作〉遬尚得佐方州信是皇恩沐
　　訪同年虞部李郎中〈天復四年二月在湖南〉
　　䇿蹇相尋犯雪泥廚煙未動日平西門庭野水䙰褷鷺鄰里短牆咿喔雞未入慶霄君擇肉畏逄華轂我吹韲地爐貰酒成狂醉更覺襟懐得䘮齊
　　贈漁者〈在湖南〉
　　箇儂居處近誅茅枳棘籬兼用荻梢盡日風扉從自掩無人筒釣是誰拋城方四面牆隂直江闊中心水脈㘭我亦好閒求老伴莫嫌遷客且論交
　　春陰獨酌寄同年虞部李郎中〈在湖南〉
　　春陰漠漠土脈潤春寒微微風意〈一作氣〉和閑嗤入甲奔競態醉唱落調漁樵歌詩道揣量疑可進宦情刓缺轉無多酒酣狂興依然在其奈干莖鬢雪何
　　奉和峽州孫舍人肇荊南重圍中寄諸朝士二篇時李常侍洵嚴諫議⻱李起居殷衡李郎中冉皆有繼和余乆有是債今至湖南方暇牽韻
　　敏手何妨誤汰金敢懐私忿斆羊斟直應宣室還三接未必豐城便陸沈熾炭一爐真玊性濃霜千澗老松心私恩尚有捐軀誓況是君恩萬倍深
　　征途安敢更遷延冒入重圍勢使然衆果卻應存苦李五缾惟恐竭甘泉多端莫撼三珠樹宻䇿尋遺七寳鞭黃篾舫中梅雨裏野人無事日髙眠
　　雪中過重湖信筆偶題〈一作成〉
　　道方時險擬如何謫去甘心隠薜蘿青草湖將天暗合白頭浪與雪相和旗亭臘酎踰年熟水國春寒〈一作帆〉向晚多處困不忙仍不怨醉來唯是欲傞傞
　　寄湖南從事
　　索寞襟懐酒半醒無人一為解餘酲岸頭栁色春將盡船背雨聲天欲明去國正悲同旅雁隔江何忍更啼鶯蓮花幕下風流客試與溫存譴逐情
　　翫水禽〈在湖南醴陵縣作〉
　　兩兩珍禽𣺌𣺌溪翠衿紅掌淨無泥向陽眠處莎成毯蹋水飛時浪作梯依倚雕梁輕社燕抑揚金距笑晨雞勸君細認漁翁意莫遣絙羅誤穏棲
　　早翫雪梅有懐親屬
　　北陸𠉀纔變南枝花已開無人同悵望把酒獨裵回凍白雪為伴寒香風是媒何因逄越使腸斷謫仙才
　　欲明
　　欲明籬被風吹倒過午門因客到開忍苦可能遭鬼笑息機應免致鷗猜岳僧互乞新詩去酒保頻徴舊債來唯有狂吟與沈飲時時猶自觸靈臺
　　梅花
　　梅花不肯傍春光自向深冬著〈一作有〉豔陽龍笛逺吹胡地月燕釵初試漢宮妝風雖強暴飜添思雪欲侵凌更助香應笑暫時桃李樹盜天和氣作年芳
　　小隠
　　借得茅齋嶽麓西擬將身世老鋤犂清晨向市煙含郭寒夜歸村月照溪爐為窗明僧偶坐松因雪折鳥驚啼靈椿朝菌由來事卻笑莊生始欲齊
　　曛黑
　　古木侵天日已沈露華涼冷潤衣襟江城曛黑人行〈一作行人〉絶唯有啼烏伴夜碪
　　曉日
　　天際霞光入水中水中天際一時紅直須日觀三更後〈日觀峯半夜見日〉首送金烏上碧空
　　醉著
　　萬里清江萬里天一村桑柘〈一作花栁〉一村煙漁翁醉著無人喚過午醒來雪滿船
　　栁
　　一籠金線拂彎橋㡬被兒童損細腰無奈靈和標格在春來依舊褭長條
　　病中初聞復官二首
　　抽毫連夜侍明光執靮三年從省方燒玉謾勞曾歴試鑠金寜為欠周防也知恩澤招讒口還痛神祗誤直腸聞道復官飜涕泗屬車何在水茫茫
　　又掛朝衣一自驚始知天意重推誠青雲有路通還去白髪無私健亦生曾避暖池將浴鳳卻同寒谷乍遷鶯宦途𡾟嶮終難測穏泊漁舟隠姓名
　　早起五言三韻
　　萬樹綠楊垂千般黃鳥語庭花風雨餘岑寂如村塢依依官渡頭晴陽照行旅
　　家書後批二十八字〈在醴陵時聞家在登州〉
　　四序風光總是愁鬢毛衰䬃涕橫〈一作還〉流此書未到心先到想在〈一作見〉孤城海岸頭
　　湖南梅花一冬再發偶題於花援
　　湘浦梅花兩度開直應天意別栽培玉為通體依稀見香號返魂容易廻寒氣與君霜裏退陽和為爾臘前來夭桃莫倚東風勢調鼎何曾用不材
　　即目〈一作日〉二首
　　萬古離懐憎物色㡬生愁緒溺風光廢城沃土肥春草野渡空船蕩夕陽倚道向人多胍胍為情因酒易倀倀宦途棄擲須甘分廽避紅塵是所長
　　動非求進靜非禪咋舌吞聲過十年溪漲浪花如積石雨晴雲葉似連錢干戈歲乆諳戎事枕簟秋涼減夜眠攻苦慣來無不可寸心如水但澄鮮
　　淨興寺杜鵑一枝繁豔無比
　　一園紅豔醉坡陀自地〈一作蔕〉連梢簇蒨羅蜀魄未歸長滴血祗應偏滴此叢多
　　花時與錢尊師同醉因成二十字
　　橋下淺深水竹間紅白花酒仙同避世何用厭長沙
　　避地
　　西山爽氣生襟袖南浦離愁入夢魂人泊孤舟青草岸鳥鳴髙樹夕陽村偷生亦似符天意未死深疑負國恩白面兒郎猶巧宦不知誰與正乾坤
　　息兵
　　漸覺人心望息兵老儒希覬見澄清正當困辱殊輕死已過艱危卻戀生多難始應彰勁節至公安肯為虛名暫時胯下何須恥自有蒼蒼鑒赤誠
　　翠碧鳥〈以上竝在醴陵作〉
　　天長水逺〈一作闊〉羅稀保得重重翠碧〈一作羽〉衣挾彈小兒多害物勸君莫近市朝〈一作五陵〉飛
　　贈孫仁夲尊師〈在袁州〉
　　齒如冰雪髪如黳㡬百年來醉似泥不共世人爭得失臥牀前有上天梯
　　乙丑歲九月在蕭灘鎮駐泊兩月忽得商馬〈一夲無此二字〉楊迢員外書賀余復除戎曹依舊承㫖還緘後因書四十字
　　旅寓在江郊秋風正寂寥紫泥虛寵奬白髮已漁樵事往淒涼在時危志氣銷若為將朽質猶擬杖於朝丙寅二月二十二日撫州如歸館雨中有懐〈一作簡〉諸朝客
　　悽悽惻惻又微嚬欲話羇愁〈一作遊〉憶故人薄酒旋醒寒徹夜好花虛謝雨藏春萍蓬已恨〈一作自憐海上〉為逋客江嶺那知見〈一作猶喜天涯寄〉侍臣未必交情繫貧富柴〈一作〉門自古少車塵
　　三月二十七日自撫州往南城縣舟行見拂水薔薇因有是作
　　江中春雨波浪肥石上野花枝葉痩枝低波髙如有情浪去枝留如力鬬緑刺紅房戰褭時吳娃越豔醺酣後且將濁酒伴清吟酒逸吟狂輕宇宙
　　荔枝三首〈丙寅年秋到福州自此後竝福州作〉
　　方不許貢珍奇宻詔唯教進荔枝漢武碧桃爭比得枉令方朔號偷兒
　　封開玉籠雞冠溼〈一作澀〉葉襯金盤鶴頂鮮想得佳人微啓〈一作露〉齒翠釵先取一雙〈一作枝〉懸
　　巧裁霞〈一作絳〉片裹神漿崖蜜天然有異香應是仙人金掌露結成冰入蒨羅嚢
　　寄上兄長
　　兩地支離路八千襟懐悽愴鬢蒼然亂來未必長團㑹〈一作聚〉其奈而今更長年
　　寳劒
　　困極還應有甚〈一作日〉通難將糞壌〈一作塵土〉掩神蹤斗間紫氣分明後擘地成川看化龍〈一作但教出得豐城後不是延津亦化龍〉
　　登南神光寺墖院〈一夲題作登南臺僧寺〉
　　無奈離腸日〈一作易〉九迴強攄離抱立髙臺中華地向城邊盡外國雲從㠀上來四序有花長見雨一冬無雪卻聞雷日〈一作南〉宮紫氣生冠冕〈一作蓋〉試望扶桑病眼開
　　兩賢
　　賣卜嚴將賣餅孫兩賢髙趣恐難倫而今若有逃名者應被品流呼差〈一作俗〉人
　　再思
　　暴殄由來是片時無人向此略遲疑流金鑠石玊長潤敗栁凋花松不知但保行藏天是證莫矜纖巧鬼難欺近來更得窮經力好事臨行亦再思
　　有矚
　　晚涼閒歩向江亭默默看書旋旋行風轉滯㠶狂得勢潮來諸水寂無聲誰將覆轍詢長䇿願把棼絲屬老成安石本懐經濟意何妨一起為蒼生
　　秋深閑興
　　此心兼笑野雲忙甘得貧閑味甚長病起乍嘗新橘柚秋深初換舊衣裳晴來喜鵲無窮語雨後寒花特地香把釣覆棊兼舉白不離名教可顛狂
　　故都
　　故都遙想草萋萋上帝深疑亦自迷塞雁已侵池籞宿宮鴉猶戀女牆啼天涯烈士空垂涕地下強魂必噬臍掩鼻計成終不覺馮驩無路斆鳴雞
　　夢仙
　　紫霄宮闕五雲芝九級壇前再拜時鶴舞鹿眠春草逺山髙水闊夕陽遲每嗟阮肇歸何速深羨張騫去不疑澡練純陽功力在此心唯有玉皇知
　　贈吳顚尊師〈丙寅年作〉
　　飲酒經何代休糧度此生跡應常自浼顚亦強為名道若千鈞重身如一羽輕毫釐分象緯袒跣揖〈一作謁〉公卿狗竇號光逸漁陽裸禰衡笑雷冬蟄震巖電夜珠明月魄〈一作滑〉侵簮〈一作簷〉冷江光逼〈一作映〉屐清半酣思救世一手擬扶傾擊地嗟衰俗看天貯不平自縁懐氣義可是計烹亨議論通三教年顔稱五更老狂人不厭密行鬼應驚未識心相許開襟語便誠伊余常仗義願拜十年兄
　　送人棄官入道
　　仙李濃隂潤皇枝蜜葉敷俊才輕折桂㨗徑取紆朱斷紲三清路揚鞭五逹衢側身期破的縮手待呼盧社稷俄如綴雄豪詎守株忸怩非壯志擺脫是良圖塵土留難住纓緌棄若無𠖇心歸大道囬首笑吾徒酒律應難忘詩魔未肯徂他年如拔宅為我指清都


　　御定全唐詩巻六百八十
　　欽定四庫全書
　　御定全唐詩巻六百八十一
　　韓偓
　　感事三十四韻〈丁卯已後〉
　　紫殿承恩歲金鑾入直年人歸三㠀路日過八花磚鴛鷺皆廻席臯蘷亦慕羶慶霄舒羽翼塵世有神仙雖遇河清聖慙非岳降賢皇慈容散拙公議逼陶甄江總參文㑹陳暄侍狎筵腐儒親帝座太史認星躔側弁聆神算濡毫俟宻宣宮司持玉研書省擘香箋〈宮司書省皆宮人職名〉唯理心無黨憐才膝屢前焦勞皆實録宵旰豈虛傳始議新堯厯將期整舜〈上自出東內幽辱勵心庶政延接丞相之暇日在直學士詢以理道將致昇平〉去梯言必盡仄席意彌堅上相思懲惡中人詎省𠎝鹿窮唯觝觸兔急且㺦猭夲是謀賒死因之致刼遷氛霾言下合日月暗中懸恭顯誠甘罪韋平亦恃權畏聞巢幕險寜寤積薪然諒直尋鉗口奸纎益比肩晉讒終不解魯瘠竟難痊祗擬誅黃皓何曾識霸先嗾獒
　　飜醜正養虎欲求全萬乗煙塵裏千官劍㦸邊斗魁當北坼地軸向西偏袁董非徒爾師昭豈偶然中原成刼火東海遂桑田濺血慙嵇紹遲行笑禇淵四夷同效順一命敢虛捐山嶽還青聳穹蒼舊碧鮮獨夫長啜泣多士已忘筌鬱鬱空狂呌微微㡬病癲丹梯倚寥廓終去問青天
　　向隅
　　守道得途遲中兼遇亂離剛腸成繞指𤣥髪轉垂絲客路少安處病牀無穏時弟兄消息絶獨斂向隅睂
　　社後
　　社後重陽近雲天澹薄間目隨棊客靜心共睡僧閑歸鳥城銜日殘虹雨在山寂寥思晤語何夕欵柴闗
　　息慮
　　息慮狎羣鷗行藏合自由春寒宜酒病夜雨入鄉愁道向危時見官因亂世休外人相待淺獨説濟川舟
　　早起探春
　　句芒一夜長精神臘後風頭已見春煙栁半眠藏利臉雪梅含笑綻香脣漸因閑暇思量酒必怨顛狂泥摸人若箇髙情能似我且應欹枕睡清晨
　　味道
　　如含瓦礫竟何功癡黠相兼似得中心繫是非徒悵望事須光景旋虛空升沈不定都如夢毀譽無恆卻要聾弋者甚多應扼腕任他閒處指𠖇鴻
　　秋郊閒望有感
　　楓葉微紅近有霜碧雲秋色滿吳鄉魚衝駭浪雪鱗健鴉閃夕〈一作殘〉陽金背光心為感恩長慘慼鬢縁經亂早蒼浪可憐廣武山前語楚漢寜〈一作虛〉教作戰場
　　李太舍池上玩紅薇醉題
　　花低池小水泙泙花落池心片片輕酩酊不能羞白鬢顛狂猶自睠紅英乍為旅客顔常厚每見同人眼暫明京洛園林〈一作林園〉歸未得天涯相顧一含情
　　余寓汀州沙縣病中聞前鄭左丞璘隨外鎮舉薦赴洛兼雲繼有急徴旋見脂轄因作七言四韻戲以贈之或冀其感悟也〈已已年〉
　　莫恨當年入用遲通材何處不逄知桑田變後新舟檝華表歸來舊路岐公幹寂寥甘坐廢子牟歡抃促行期移都已改侯王第惆悵沙堤別築基
　　又一絶請為申逹京洛親交知余病廢
　　鬢惹新霜耳舊聾眼昏腰曲四肢風交親若要知形𠉀嵐嶂煙中折臂翁
　　夢中作
　　紫宸初啓列鴛鸞直向龍墀對揖班九曜再新環北極萬方依舊祝南山禮容肅睦纓緌外和氣熏蒸劒履間扇合卻循黃道退廟堂談笑百司閑
　　已已年正月十二日自沙縣抵邵武軍將謀撫信之行到纔一夕為閩相急腳相召卻請赴沙縣郊外泊船偶成一篇
　　訪戴船迴郊外泊故鄉何處望天涯半明半暗山村日自落自開江廟花數醆緑醅桑落酒一甌香沫火前茶〈缺二句〉
　　建谿灘波心目驚余平生溺奇境今則畏怯不暇因書二十八字
　　長貪山水羨漁樵自笑揚鞭趁早朝今日建谿驚恐後李將軍畫也須燒
　　自沙縣抵龍〈一作尤〉溪縣值泉州軍過後村落皆空因有一絶〈此後庚午年〉
　　水自潺湲日自斜盡無雞犬有鳴鴉千村萬落如寒食不見人煙空見花
　　此翁〈此後在桃林場〉
　　髙閣羣公莫忌儂儂心不在宦名中嚴光一唾垂緌紫何𦙍三遺大帶紅金勁任從千口鑠玉寒曾試幾爐烘唯應鬼眼兼天眼窺見行藏信此翁
　　失鶴
　　正憐標格出華亭況是昻藏入相經碧落順風初得志故巢因雨卻聞腥幾時翔集來華表每日沈吟看畫屏為報雞羣虛嫉妬紅塵向上有青𠖇
　　卜隠
　　屏跡還應減〈一作識〉是非卻憂藍玉又光輝桑梢出舍蠶初老栁絮葢溪魚正肥世亂豈容長愜意景清還覺易㤀機世間華美無心問藜藿充腸薴作衣
　　晨興〈一作起〉
　　曉景山河爽閑居巷陌清已能消滯念兼得散餘酲汲水人初起迴燈燕暫驚放懐殊未〈一作不〉足圓隙已塵生
　　暴雨
　　電尾燒黑雲雨腳飛銀線急點濺池心微煙昏水面氣涼氛祲消暑退松篁健叢蓼亞赬茸擎荷飜緑扇風期誰與同逸趣余探徧欲去更遲留胸中乆交戰
　　山院避暑
　　行樂江郊外追涼山寺中靜隂生晚緑寂慮延清風運塞地維窄氣蘇天宇空何人識幽抱目送𠖇𠖇鴻
　　閒興
　　景寂有𤣥味韻髙無俗情他山冰雪觧此水波瀾生影重驗花宻滴稀知酒清忙人常擾擾安得心和平
　　漫作二首
　　暑雨灑和氣香風吹日華瞬龍驚汗漫翥鳳綷雲霞懸圃珠為樹天池玉作砂丹霄能幾級何必待乗槎黍谷純陽入鸞霄瑞彩生岳靈分正氣仙衛借神兵汚俗迎風變虛懐遇物傾千鈞將一羽輕重在平衡
　　騰騰
　　八年流落醉騰騰㸃檢行藏喜不勝烏帽素餐兼施藥前生〈一作身〉多恐是醫僧
　　寄隠者
　　煙郭雲扃路不遙懐賢猶恨太迢迢長松夜落釵千股小港春添水半腰已約病身拋印綬不嫌門巷似〈一作是〉漁樵渭濱晦跡南陽臥若比吾徒更寂寥
　　閑居
　　厭聞趨競喜閒居自種蕪菁亦自鋤麋鹿跳梁憂觸撥鷹鸇摶擊恐麤疎拙謀卻為多循理所短深慙盡信書刀尺不虧繩墨在莫疑張翰戀鱸魚
　　僧影
　　山色依然僧已亡竹間踈磬隔殘陽智燈已滅餘空燼猶自光明照十方
　　洞庭玩月
　　洞庭湖上清秋月月皎湖寛萬頃霜玊椀深沈潭底白金杯細碎浪頭光寒驚烏鵲離巢噪冷射蛟螭換窟藏更憶瑤臺逄此夜水晶宮殿挹瓊漿
　　贈隠逸
　　靜景須教靜〈一作隠〉者尋清狂何必在山隂蠭穿窗紙塵侵研鳥鬬庭花露滴琴莫〈一作方〉笑亂離方〈一作纔〉解印猶勝顛蹶未抽簪築金總〈一作所一作誘〉得非名士況是無人解築金
　　南浦
　　月若半環雲若吐髙樓簾巻當南浦應是石城〈一作磯〉艇子來兩槳吚啞過花塢正值連宵酒未醒不宜此際兼微雨直教筆底有文星亦應難狀分明苦
　　桃林場客舍之前有池半畝木槿櫛比閼水遮山因命僕夫運斤梳沐豁然清朗復覩太虛因作五言八韻〈一夲題下有以記之三字〉
　　插槿作藩籬叢生覆小池為能妨逺目因遣去閑枝鄰叟偷來賞棲禽欲下疑虛空無障處䝉閉有開時葦鷺憐瀟灑鰌畏日〈一作赫〉曦稍寛春水面盡見晚山睂岸穏人偷〈一作垂〉釣階明日上基〈一作棊〉世間多弊〈一作少〉事事事要良醫
　　中秋寄楊學士〈一作中秋永夕奉寄楊學士兄弟〉
　　鱗差甲子漸衰遲依舊年年困亂離八月夜長鄉思切鬢邉添得幾莖絲
　　寄禪師
　　他心明與此心同妙用忘言理暗通氣運隂陽成世界水浮天地寄虛空刼灰聚散銖錙黑日御奔馳繭栗紅萬物盡遭風鼓動唯應禪室靜無風
　　清興
　　隂沈天氣連翩醉摘索花枝料峭寒擁鼻繞廊吟看雨不知遺卻竹皮冠
　　深院
　　鵞兒唼啑梔黃觜鳳子輕盈膩粉腰深院下簾人晝寢紅薔薇架〈一作映〉碧芭蕉
　　淒淒
　　深將寵辱齊往往亦淒淒白日知丹抱青雲有舊蹊嗜鹹凌魯濟惡潔助涇泥風雨今如晦堪憐報曉雞
　　火蛾
　　陽光不照臨積隂生此類非無惜死心奈有滅明〈一作趨炎〉意妝〈一作鬚〉穿粉燄焦翅撲蘭膏沸為爾一傷嗟自棄非天棄
　　信筆
　　春風狂似虎春浪白於鵝栁宻藏煙易松長見日多石崖〈一作生涯〉采芝叟鄉俗摘茶歌道在無伊鬱天將奈爾何
　　雷公
　　閑人倚柱笑雷公又向深山霹怪松必若有蘇天下意何如驚起武侯龍
　　船頭
　　兩岸緑蕪齊似翦掩映雲山相向晚船頭獨立望長空日豔波光逼人眼
　　喜涼
　　爐炭燒人百疾生鳳狂龍躁減心情四山毒瘴乾坤濁一簟涼風世界清楚調忽驚淒玉柱漢宮應已溼金莖豪強頓息蛙脣吻爽利重新鶻眼睛穏想海槎朝犯斗健思胡馬夜飜營東南亦是中華〈一作原〉分蒸鬱相凌太不平
　　天鑒
　　何勞謟笑學趨時務實清修勝用機猛虎十年揺尾立蒼鷹一旦醒心飛神依正道終潛衞天鑒衷腸競不違事歴艱難人始重九層成後喜從微
　　江岸閒歩〈此後壬申年作在南安縣〉
　　一手擕書一杖笻出門何處覓情通立談禪客傳心印坐睡漁師著背蓬青布旗誇千日酒白頭浪吼半江風淮隂市裏人相見盡道途窮未必窮
　　野塘
　　侵曉乗涼偶獨來不因魚躍見萍開巻荷忽被微風觸瀉下清香露一杯
　　余臥疾深村聞一二郎官今稱繼使閩越笑余迂古潛於異鄉聞之因成此篇
　　枕流方采北山薇驛騎交迎市道兒霧豹祗憂無石室泥鰌唯要有洿池不羞莽卓黃金印卻笑羲皇白接䍦莫負美名書信史清風埽地更無遺
　　安貧
　　手風慵〈一作難〉展一行書眼暗休尋九局圖窗裏〈一作外〉日光飛野馬案頭〈一作前〉筠管長蒲盧謀身拙為安蛇足報國危曾捋虎鬚舉世可能無默識未知誰擬試齊竽
　　殘春旅舎
　　旅舍殘春宿雨晴恍然心地憶咸京樹頭蠭抱花鬚落池面魚吹栁絮行禪伏詩魔歸凈域酒衝愁陣出奇兵兩梁免被塵埃汚拂拭朝簮待眼明
　　鵲
　　偏承雨露潤毛衣黑白分明衆所知髙處營巢親鳳闕〈一作閣〉靜時閒語上龍墀化為金印新祥瑞飛向銀河舊路岐莫怪天涯棲不穩託身須是萬年枝
　　露
　　鶴非〈一作飛〉千歲飲猶難鶯舌偷含豈自安光溼最宜叢菊亞蕩揺無奈緑荷乾名因霈澤隨天睠分與濃霜保歲寒五色呈祥須得處戛雲仙掌有金盤
　　贈僧
　　盡說歸山避戰塵幾人終肯別囂氛缾添澗水盛將月衲掛松枝惹得雲三接舊承前席遇一靈今用戒香熏相逄莫話金鑾事觸撥傷心不願聞
　　感舊
　　省趨𢎞閣侍貂璫指座深恩刻寸腸秦苑已荒空逝水楚天無恨更斜陽時昏卻笑朱直事過方聞鎻骨香入室故寮流落盡路人惆悵見靈光
　　八月六日作四首
　　日離黃道十年昏敏手重開造化門火帝動爐銷劍㦸風師吹雨洗乾坤左牽犬馬誠難測右袒簮纓最負恩丹筆不知誰定罪莫留遺跡怨神孫
　　金虎挻災不復論搆成狂猘犯車塵御衣空惜侍中血國璽幾危皇后身圖霸未能知盜道飾非唯欲害仁人黃旗紫氣今仍舊免使老臣攀畫輪
　　簮裾皆是漢公卿盡作鋒鋩劒血腥顯負舊恩歸亂主難教新國用輕刑穴中狡兔終須盡井上嬰兒豈自寧底事亦疑懲未了更應書罪在泉扃
　　坐看包藏負國恩無才不得預經綸袁安墜睫尋憂漢賈誼濡毫但過秦威鳳鬼應遮矢射靈犀天與隔埃塵隄防瓜李能終始免媿於心負此身
　　驛歩〈癸酉年在南安縣〉
　　暫息征車病眼開況穿松竹入樓臺江流燈影向東去樹逓雨聲從北來物近劉輿招垢膩風經庾亮汚塵埃髙情自古多惆悵頼有南華養不材
　　訪隠者遇沈醉書其門而歸
　　曉入江村覓釣翁釣翁沈醉酒缸空夜來風起閑花落狼藉柴門鳥徑中
　　疎雨
　　疎雨從東送疾雷小庭涼氣淨莓苔巻簾燕子穿人去洗研魚兒觸手來但欲進賢求上賞唯將拯溺作良媒戎衣一掛清天下傅野非無濟世才
　　南安寓止
　　此地三年偶寄家枳籬茅厰〈一作屋〉共桑麻蝶矜翅暖徐窺草蠭倚身輕凝〈去聲〉看花天近函關屯瑞氣水侵吳甸浸晴霞豈知卜肆嚴夫子潛指星機認海槎
　　十月七日早起作時氣疾初愈
　　疾愈身輕覺數通山無嵐障海無風陽精欲出〈一作去〉隂精落天地包含紫氣中
　　有感
　　堅辭羽葆與吹鐃翻向天涯困繫匏故老未曾忘炙背何人終擬問苞茅融風漸暖將迴雁滫〈一作滌〉水猶腥近斬蛟萬里闗山如咫尺女牀唯待鳳歸巢
　　觀鬬雞〈一作雞鬬〉偶作
　　何曾解報稻粱恩金距花冠氣遏雲白日梟鳴〈一作鴟梟〉無意問唯將芥羽害同羣
　　蜻蜓
　　碧玉眼睛雲母翅輕於粉蝶痩於蠭坐來迎〈一作並〉拂波光乆豈〈一作可〉是殷勤為〈一作戀〉蓼叢
　　即日
　　書牆暗記移花日洗甕先知醖酒期須信閒人有忙事早來衝雨覓漁師
　　寄鄰莊道侶
　　聞說經旬不啓闗藥窗誰伴醉開顔夜來雪壓村前竹賸見溪南幾尺山
　　初赴期集
　　輕寒著背雨淒淒九陌無塵未有泥還是平時舊滋味慢垂鞭袖過街西
　　惜花
　　皺〈一作毿〉白離情髙處切膩香〈一作紅〉愁態靜中深眼隨片片沿流去恨滿枝枝被雨淋〈一作侵〉總得遮苔猶慰意若教汚更傷心臨軒〈一作階〉一醆悲春酒明日池塘是綠隂
　　半醉
　　水向東流竟不迴紅顔白髪逓相催壯心暗逐髙歌盡往事空因半醉來雲護雁霜籠澹月雨連鶯曉落殘梅西樓悵望芳菲節處處斜陽草似苔
　　春盡
　　惜春連日醉昏昏醒後衣裳見酒㾗細水浮〈一作漾〉花歸別澗〈一作浦〉斷雲含雨入孤村人閒易有〈一作得〉芳時恨地勝〈一作逈〉難招自古魂慙媿流鶯相厚意清晨猶為到西園
　　睡起
　　睡起牆隂下藥䦨瓦松花白閉柴闗斷年不出僧嫌癖逐日無機鶴伴閑塵土莫尋行止處煙波長在夢魂間終撐舴艋稱漁叟賒買湖心一崦山
　　寄友人
　　傷時惜別心交加搘頤一向千咨嗟曠野風吹寒食月廣庭煙著黃昏花長擬醺酣遺世事若為侷促問生涯夫君亦是多情者幾處將愁殢酒家
　　見別離者因贈之
　　征人草草盡戎裝征馬蕭蕭立路傍尊酒闌珊將逺別秋山迤邐〈一作逶〉更斜陽白髭兄弟中年後瘴海程途萬里長曾向天涯懐此恨見君嗚咽更〈一作倍〉淒涼
　　傷亂
　　岸上花根總倒垂水中花影幾千枝一枝一影寒山裏野水野花清露時故國幾年猶戰鬪異鄉終日見旌旗交親流落身羸病誰在誰亡兩不知
　　南亭
　　每日在南亭南亭似僧院人語靜先聞鳥啼深不見松痩石稜稜山光溪澱澱壍蔓墜長茸㠀花垂小蒨行簮隠士冠臥讀先賢傳更有興來時取琴彈一編
　　太平谷中玩水上花
　　山頭水從雲外落水面花自山中來一溪紅點我獨惜幾樹蜜房誰見開應有妖魂隨暮雨豈無香跡在蒼苔凝眸不覺斜陽盡忘逐樵人躡石囘
　　雨
　　坐來簌簌山風急山雨隨風暗原隰樹帶繁聲出竹間溪將大點穿籬入餉婦寥翹布領寒牧童擁腫蓑衣溼此時髙味〈一作詠〉共誰論擁〈一作掩〉鼻吟詩空佇立
　　幽獨
　　幽獨起侵晨山鶯啼更早門巷掩蕭條落花滿芳草煙和魂共逺春與人同老默默又依依淒然此懐抱
　　江行
　　浪蹙青山江北岸雲含黑雨日西邊舟人偶語憂風色行客無聊罷晝眠爭似槐花九衢裏馬蹄安穏慢垂鞭
　　漢江行次
　　村寺雖深已暗知幡竿殘日迥依依沙頭有廟青林合驛歩無人白鳥飛牧笛自由隨草逺漁歌得意扣舷歸竹園相接春波暖痛憶家鄉舊釣磯
　　偶題
　　俟時輕進固相妨實行丹心仗彼蒼蕭艾轉肥蘭蕙痩可能天亦妬馨香
　　湖南絶少含桃偶有人以新摘者見惠感事傷懐因成四韻
　　時節雖同氣𠉀殊不知堪薦寢園無合充鳳食留三㠀誰許鶯偷過五湖苦筍恐難同象匕〈秦中為櫻筍之㑹乃三月也〉酪漿無復瑩蠙珠〈湖南無牛酪之味〉金鑾歲歲長宣賜忍淚看天憶帝都〈每歲初進之後先宣賜學士〉
　　隰州新驛
　　盛徳已圖形胡為忽搆兵燎原雖自及誅亂不無名擲鼠湏防誤連雞莫憚驚夲期將係虜末䇿但嬰城肘腋人情變朝廷物論生果然荒谷縊旋覩藳街烹帝怒今方息時危喜暫清始終俱以此天意甚分明
　　亂後春日途經野塘
　　世亂他鄉見落梅野塘晴暖獨裵回船衝水鳥飛還住〈一作止〉袖拂楊花去卻〈一作又〉來季重舊遊多䘮逝子山新賦極悲哀眼看朝市成陵谷始信昆明是〈一作有〉刼灰
　　贈易卜崔江處士〈袁州〉
　　白首窮經通祕義青山養老度危時門傳組綬身能退家學漁樵跡更竒四海盡聞⻱䇿妙九霄堪歎鶴書遲壺中日月將何〈一作安〉用借與閑人試一窺
　　過臨淮故里
　　交遊昔歲已凋零第宅今來亦變更舊廟荒涼時饗絶諸孫饑凍一官成五湖竟負他年志百戰空垂異代名榮盛幾何流落乆遣人襟〈一作懐〉抱薄浮生
　　贈湖南李思齊處士
　　兩板船頭濁酒壺七絲琴畔白髭鬚三春日日黃梅雨孤客年年青草湖燕俠氷霜難狎近楚狂鋒刃觸凡愚知余絶粒窺仙事許到名山看藥鑪





　　御定全唐詩巻六百八十一
<集部,總集類,御定全唐詩>
　　欽定四庫全書
　　御定全唐詩巻六百八十二
　　韓偓
　　亂後卻至近甸有感〈乙夘年作〉
　　狂童容易犯金門比屋齊人作旅魂夜戸不扄生茂草春渠自溢浸荒園闗中忽〈一作卻〉見屯邉卒塞外翻聞有漢村堪恨無情清渭水𣺌茫〈一作東流〉依舊繞秦原同年前虞部李郎中自長沙赴行在余以紫石研贈之賦詩代書
　　斧柯新様勝珠璣堪賛星郎染翰時不向東垣修直疏即須西掖草妍詞紫光稱近丹青筆聲韻宜裁錦繡詩蓬㠀侍臣今放逐羨君廽去逼龍墀
　　甲子歲夏五月自長沙抵醴陵貴就深僻以便疎慵由道林之南歩歩勝絶去緑口分東入南小江山水益秀村籬之次忽見紫薇花因思玉堂及西掖㕔前皆植是花遂賦詩四韻聊寄知
　　心
　　職在內庭宮闕〈一作禁〉下㕔前皆種紫薇花眼明忽傍漁家見魂斷方驚魏闕賒淺色暈成宮裏錦濃香染著洞中霞此行若遇支機石又被君平驗海槎
　　和王舍人撫州飲席贈韋司空
　　樓臺掩映入春寒絲竹錚鏦向〈一作入〉夜䦨席上弟兄皆杞梓花前賓客盡鴛鸞孫𢎞莫惜頻開閤韓信終期別築壇削玉風姿官水土黑頭公自〈一作相〉古來難
　　避地寒食
　　避地淹留已自悲況逄寒食慾霑衣濃〈一作殘〉春孤館人愁坐斜日空園花亂飛路逺〈一作辱〉漸憂知已少〈一作薄〉時危又與賞心違一名所繫無窮事爭敢當年便息機
　　山驛
　　參差西北數行雁寥落東方㡬片雲疊石小松張水部暗山寒雨李將軍秋花粉黛宜無味獨鳥笙簧稱靜聞瀟灑襟懐遺世慮驛樓紅葉自紛紛
　　早發藍闗
　　闗〈一作閉〉門愁立𠉀鷄鳴捜景馳魂入杳冥雲外日隨千里雁山根霜共一潭星路盤暫〈一作偶〉見樵人火棧轉時聞驛使鈴自問辛勤緣底事半年〈一作生〉驅馬傍長亭
　　深村〈末句缺四字〉
　　甘向〈一作老〉深村固不材猶勝摧折傍塵埃清宵翫月唯紅葉永日闗門但緑苔幽院菊荒同寂寞野橋僧去獨
　　裵回隔籬農叟遙相賀　　　　膏雨來
　　重遊〈一作過〉曲江
　　追尋前事立江汀漁者應聞太息聲避客野鷗如有感損花微雪似無情疎林自覺長堤在春水空連古㟁平惆悵引人還到夜鞭鞘風冷栁煙輕
　　三月
　　辛夷纔謝小桃發蹋青過後寒食前四時最好是三月一去不廻惟少年吳國地遙江接海漢陵魂斷草連天新愁舊恨真〈一作知〉無奈須就鄰家甕底眠
　　秋村
　　稻壟蓼紅溝水清荻園葉白秋日明空坡路細見騎過逺田人靜聞水行柴門狼藉牛羊氣竹塢幽深雞犬聲絶粒看經香一炷心知無事即長生
　　殘花
　　餘霞殘雪㡬多在蔫香冶態猶無窮黃昏月下惆悵白清明雨後寥⿰〈一作稍〉紅樹底草齊千片浄牆頭風急數枝空西園此日傷心處一曲髙歌水向東
　　夜船
　　野雲低迷煙蒼蒼平波揮目如凝霜月明船上簾幙巻露重岸頭花木香村逺夜深無火燭江寒坐乆換衣裳誠知不覺天將曙㡬簇青山雁一行
　　傷春
　　三月光景〈一作春光〉不忍看五陵春色何摧殘窮途得志反惆悵飲席話舊多䦨珊中酒向陽成美睡惜花衝雨覺傷〈一作輕〉寒野棠飛盡蒲根暖寂寞南溪倚釣竿
　　歸紫閣下
　　一笈擕歸紫閣𡶶馬蹄閑慢水溶溶黃昏後見山田火朧⿰時聞縣郭鐘瘦竹迸生僧坐石野籐纒殺鶴翹松釣磯自別經秋雨長得莓苔更㡬重
　　夜坐
　　天似空江星似波時時珠露滴圓荷平生蹤跡慕真隱此夕襟懐深自多格是厭厭饒酒病終須的的學漁歌無名無位堪休去猶擬朝衣換釣蓑
　　午寢夢江外兄弟〈一作午夢曲江兄弟〉
　　長夏居閑門不開繞門青草〈一作堇〉絶塵埃空庭日午獨眠覺旅夢天涯相見廻鬢向此時應有雪心從別〈一作到〉處即成灰如何水陸三千里㡬月書郵始一來
　　曲江夜思
　　鼓聲將絶月斜痕園外閒坊半掩門池裏紅蓮凝〈一作迎〉白露苑中青草伴黃昏林塘閴寂偏宜夜煙火稀疎便似村大抵世間幽獨景最闗詩思與離魂
　　過漢口
　　濁世清名一槩休古今飜覆賸堪愁年年春浪來巫峽日日殘陽過沔州居雜商徒偏富庶地多詞客自風流聮翩半世騰騰過不在漁船即酒樓
　　惜春
　　願言未偶非髙臥多病無憀〈一作心〉選勝遊一夜雨聲三月盡萬般人事五更頭年踰弱冠即為老莭過清明卻似秋應是西園花已落滿溪紅片向東流
　　及第過堂日作
　　早隨真侶集蓬瀛閶闔門開尚見星龍尾樓臺迎曉日鼇頭宮殿入青𠖇暗驚凡骨升仙籍忽訝麻衣謁相庭百辟歛容開路看片時輝赫勝圖形
　　夏課成感懐
　　別離終日心忉忉五湖煙波歸夢勞淒涼身事夏課畢濩落生涯秋風髙居世無媒多困躓昔賢因此亦號咷誰憐愁苦多衰改未到潘年有二毛cq=419
　　離家第二日卻寄諸兄弟
　　睡起褰簾日出時今晨初恨間容輝千行淚激傍人感一㸃心隨徤歩歸卻望山川空黯黯廻看僮僕亦依依定知兄弟髙樓上遙指征途羨鳥飛
　　遊江南水陸院
　　早於喧雜是深讎猶恐行蔵墜俗流髙寺嬾為擕酒去名山長恨送人游闗河見月空垂淚風雨看花欲白頭除卻祖師心法外浮生何處不堪愁
　　江南送別
　　江南行止忽相逄江館棠梨葉正紅一笑共嗟成徃事半酣相顧似衰翁闗山月皎清風起送別人歸野渡空大抵多情應易〈一作已〉老不堪岐路數西東
　　格卑
　　格卑嘗恨足牽仍欲學㤀〈一作無〉情似〈一作盡〉不能入意雲山輸畫匠動人風月羨琴僧南朝峻潔推𢎞景東晉清狂數季鷹惆悵後塵流落盡自拋懷抱醉懵騰
　　冬日
　　蕭條古木銜斜日戚〈一作淅〉瀝晴寒滯早梅愁處雪煙連野起靜時風竹過牆來故人每憶心先見新酒偷嘗手自開景狀入詩兼入畫言情不盡恨無才
　　再止廟居
　　去值秋風來值春前時今日共銷魂頹垣古柏疑山觀髙栁鳴鴉似水村菜甲未齊初出葉樹隂方合掩重門幽深凍餒皆推分靜者還應為討論
　　老將
　　折槍黃馬倦塵埃掩耳兇徒怕疾雷雪密酒酣偷號去月明衣冷斫營囬行驅貔虎披金甲立聽笙歌擲玊杯坐乆不須輕矍鑠至今雙擘硬弓開
　　邊上看獵贈元戎
　　繡簾臨曉覺新霜便遣移㕑較獵場燕卒鐡衣圍漢相魯儒戎服從梁王捜山閃閃旗頭逺出樹斑斑豹尾長贊獲一聲〈一作方〉連朔漠賀杯環騎舞優倡軍廻野靜秋天白角怨城遙晚照黃紅袖擁門持燭炬解勞今夜宴華堂
　　余自刑部員外郎為時權所擠值盤石出鎮藩屏朝選賓佐以余充職掌記鬱鬱不樂因成長句寄所知
　　正叨清級忽從戎況與燕臺事不同開口漫勞矜道在撫膺唯合哭途窮操心未省〈一作必〉趨浮俗點額尤慙自至公他日陶甄尋墜履滄洲何處覓漁翁
　　北齊二首
　　任道驕奢必敗亡且將繁盛悅嬪嬙㡬千籨鏡成樓柱六十間雲號殿廊後主獵囬初按樂胡姬酒醒更新妝綺羅堆裏春風畔年少多情一帝王
　　神器傳時異至公敗亡安可怨悤悤犯寒獵士朝頻戮告急軍書夜不通幷部義旗遮日暗鄴城飛燄照天紅周朝將相還無體〈一作禮〉寧死何須入鐡籠
　　寄京城親友二首
　　苦吟看墜葉寥落共天涯壯歲空為客初寒更憶家雨牆經月蘚山菊向陽花因味碧雲句傷哉後㑹賒相思凡㡬日日欲詠離衿直得吟成病終難狀此心解衣悲緩帶搔首悶〈一作問〉遺簮西嶺斜陽外潛疑是故林
　　野寺
　　野寺看紅葉縣城聞𢷬衣自憐癡病苦猶共賞心違髙閣正臨夜前山應落暉離情在煙鳥〈一作㠀〉遙入故闗飛
　　吳郡懐古
　　主暗臣忠枉就刑遂教強國醉中傾人亡建業空城在花落西江春水平萬古壯夫猶〈一作應〉抱恨至今詞客盡傷情徒勞鐡鏁長千尺不覺樓船下晉兵
　　守愚
　　深院寥寥竹䕃廊披衣欹枕過年芳守愚不覺世途險無事始知春日長一畝落花圍隙地半竿濃〈一作斜〉日界空牆今來自責趨時嬾飜恨松軒書滿牀
　　村居
　　二月三月雨晴初舎南舍北唯平蕪前懽入望盈千恨勝景牽心非一途日照神堂聞啄木風含社樹呌提壺行看旦夕梨霜發猶有山寒傷酒壚
　　離家
　　八月初長夜千山第一程欵〈一作懽〉顔唯有夢怨泣卻無聲祖席諸賔散空郊匹馬行自憐非逹〈一作逺〉識侷促為浮名
　　秋雨內宴〈乙卯年作〉
　　一帶清風入畫堂撼真珠箔碎玎璫更看檻外霏霏雨似勸湏教醉玉觴
　　寒食日沙縣雨中看薔薇〈已巳〉
　　何處遇薔薇殊鄉冷節時雨聲籠錦帳風勢偃羅幃通體全無力酡顔不自持緑疎微露刺紅宻欲藏枝愜意憑䦨乆貪吟放醆遲傍人應見訝自醉自題詩
　　地爐
　　兩星殘火地爐畔夢斷背燈重擁衾側聽空堂聞靜響似敲疎磬褭清音風燈有影隨籠轉臘雪無聲逐夜深禪客釣翁徒自好那知此際湛然心
　　隰州新驛贈刺史
　　賢侯新換古長亭先定心機指顧成髙義盡招秦逐客曠懐偏接魯諸生萍逄到此銷離恨燕雀飛來帶喜聲卻笑昔賢交易極一開東閤便垂名
　　草書屏風
　　何處一屏風分明懐素蹤雖多塵色染猶見墨痕濃怪石奔秋澗寒籐掛古松若教臨水畔字字恐成龍
　　永明禪師房
　　景色方妍媚尋真出近郊寳香爐上爇金磬佛前敲蔓草稜山徑晴雲拂樹梢支公禪寂處時有鶴〈一作鵲〉來巢
　　登樓有題
　　暑氣檐前過蟬聲樹杪交待潮生浦口看雨過山㘭才見蘭舟動仍聞桂檝敲窣雲朱檻好終覩鳳來巢
　　朝退書懐
　　鶴帔星冠羽客裝寢樓西畔坐書堂山禽養乆知人喚窗竹芟多漏月光粉壁不題新拙惡小屏唯錄古篇章孜孜莫患勞心力富國安民理道長
　　元夜即席
　　元宵清景亞元正絲雨霏霏向晚傾桂兎韜光雲葉重燭龍銜耀月輪明煙空但仰如膏潤綺席都忘滴砌聲更待今宵開霽後九衢車馬未妨行
　　大慶堂賜宴元璫而有詩呈吳越王
　　非為親賢展綺筵恆常寧敢恣遊盤緑搓楊栁緜初輭紅暈櫻桃粉未乾谷鳥乍啼聲似甘霖方霽景猶寒笙歌風𦂳〈一作急〉人酣醉卻繞珍叢爛漫看
　　又和
　　櫻桃花下㑹親賢風逺銅烏轉露盤蝶下粉牆梅乍〈一作半〉坼蟻浮金斝酒難乾雲和緩奏泉聲咽珠箔低垂水影寒狂簡斐然吟詠足卻邀羣彥重吟看
　　再和
　　我有嘉賔宴乍歡畫簾紋細鳳雙盤影籠沼沚修篁密聲透笙歌羯鼔乾散後便依書篋寐渴來潛想玊壺寒櫻桃零落紅桃媚更俟旬餘共醉看
　　重和
　　冷宴𣪞勤展小園舞鞇〈一作䄄〉柔輭綵虯盤篸花盡日疑頭重病酒經宵覺口乾嘉樹倚樓青瑣暗晚雲蔵雨碧山寒文章天子文章別八米盧郎未可看
　　余作探使以繚綾手帛子寄賀因而有詩
　　解寄繚綾小字封探花筵上映春叢黛眉印在微微緑檀口消來薄薄紅鞭處直應心共緊砑時兼恐汗先融帝春盡還東去卻繫帬腰伴雪胸
　　別錦兒〈及第後出京別錦兒與蜀妓〉
　　一尺紅綃一首詩贈君相別兩相思畫睂今〈一作此〉日空留語解佩他年更可期臨去莫論交頸意清歌休著斷腸詞出門何事休〈一作仍〉惆悵曾夢良人折桂枝
　　閑歩
　　莊南縱歩遊荒野獨鳥寒煙輕惹惹傍山疎雨溼秋花僻路淺泉浮敗果樵人相見〈一作聚〉指驚麏牧童四散收嘶馬一壺傾盡未能歸黃昏更望諸𤇺火
　　乾寧三年丙辰在奉天重圍作
　　仗劍夜廵城衣襟滿霜霰賊火徧郊坰飛燄侵星漢積雪似空江長林如斷岸獨憑女牆頭思家起長歎
　　雨中
　　青桐承雨聲聲〈一作雨〉聲何重疊踈滴下髙枝次打敧低葉鳥溼更梳翎人愁方拄頰獨自上西樓風襟寒帖帖
　　與僧
　　江海扁舟客雲山一衲僧相逄兩無語若箇是南能
　　晚岸
　　揭起青⿰上岸頭野花和雨冷脩脩春江一夜無波浪校得行人分外愁
　　仙山
　　一炷心香洞府開偃松皺半莓苔水清無底山如削始有仙人騎〈一作跨〉鶴來
　　過茂陵
　　不悲霜露但傷春孝理何因感兆民景帝龍䫇消息斷異香空見李夫人
　　曲江秋日
　　斜煙縷縷鷺鶯棲藕葉枯香折野泥有箇髙僧入〈一作似〉圖畫把經吟立水塘西
　　流年
　　三月傷心仍〈一作逄〉晦日一春多病更〈一作是〉隂天䧺豪亦有流年恨況是離魂易黯然
　　商山道中
　　雲橫峭壁水平鋪渡口人家日欲晡卻憶往年看粉夲始知名畫有工夫
　　招隱
　　立意忘機機已生可能朝市汙髙情時人未㑹嚴陵志不釣鱸魚只釣名
　　雨村
　　雁行斜拂雨村樓簾下三重〈一作更〉幕一鉤倚柱不知身半溼黃昏獨自未廻頭
　　使風
　　茶煙〈一作香〉睡覺心無事一巻黃庭在手中欹枕巻簾〈一作已過〉江萬里舟人不語滿㠶風
　　阻風
　　平生情趣〈一作性〉羨漁師此日煙江愜所思肥鱖香秔小艛艓斷腸滋味阻風時
　　幷州
　　戍旗青草接榆闗雨裏并州四月寒誰㑹憑闌潛忍淚不勝天際似江干
　　夏夜
　　猛風飄電黑雲生霎霎髙林簇雨聲夜乆雨休風又定斷雲流月卻斜明
　　闌干
　　埽花雖恨夜來雨把酒卻憐晴後寒吳質謾言愁得病當時猶不憑闌干
　　以庭前海棠梨花一枝寄李十九員外
　　二月春風澹蕩時旅人虛對海棠梨不如寄與星郎去想得朝囬正畫睂
　　驛樓
　　流雲溶溶水悠悠故鄉千里空廽頭三更猶〈一作獨〉憑闌干月淚滿關山孤驛樓
　　頻訪盧秀才〈盧時在選末〉
　　藥訣綦經思致論栁腰蓮臉夲忘情頻頻強入風流坐酒肆應疑阮歩兵
　　荅友人見寄酒
　　雖可忘憂矣其如作病何淋漓滿襟袖更發楚狂歌
　　野釣
　　細雨桃花水輕鷗逆浪飛風頭阻歸櫂坐睡倚蓑衣
　　曲江晚思
　　雲物隂寂歴竹木寒青蒼水冷鷺鷀立煙月愁昏黃
　　贈友人
　　莫嫌談笑與經過卻恐閒多病亦多若遣心中無一事不知爭奈日長何
　　半睡
　　睂山暗澹向殘燈一半雲鬟墜枕𥟀四體著人嬌欲泣自家揉損〈一作碎〉砑繚綾
　　已涼
　　愁多卻訝天涼早思倦飜嫌夜漏遲何處山川孤館裏向燈彎盡〈一作畫〉一雙睂
　　寄禪師
　　從無入有雲𡶶聚已有還無電火銷銷聚夲來皆是幻世間閒口漫囂囂
　　訪明公大徳
　　寸髮如霜袒右肩倚肩笻竹貌怡然懸燈深屋夜分坐移榻向陽齋後眠刮膜且揚三毒論攝心徐指二宗禪清涼藥分能知味各自胸中有醴泉
　　大酺樂
　　晚日催管春風入綺羅杏花如有意偏落舞衫多
　　思歸樂
　　淚滴珠難盡容殊玊易銷儻隨明月去莫道夢魂遙
　　御製春遊長句
　　天意分明道已光春遊嘉景勝仙鄉玉爐煙直風初靜銀漢雲消日正長栁帶似睂全展緑杏苞如臉半開香黃鶯歴歴啼紅樹紫燕闗闗語畫梁低檻晚晴籠翡翠小池波暖浴鴛鴦馬嘶廣陌貪新草人醉花堤怕夕陽比屋管絃呈妙曲連營羅綺鬬時妝全吳霸越千年後獨此昇平顯萬方



　　御定全唐詩巻六百八十二
　　欽定四庫全書
　　御定全唐詩巻六百八十三
　　韓偓
　　幽窗〈以下香籨集〉
　　刺繡非無暇幽窗自〈一作日〉尟歡手香江橘嫩齒輭〈一作冷〉越梅酸密約臨行怯私書欲報難無憑諳鵲語猶得暫心寛
　　江樓二首
　　夢啼嗚咽覺無語杳杳微微望煙浦樓空客散燕交飛江靜帆飛〈一作稀〉日亭午
　　鯷魚苦筍香味新楊栁〈一作花〉酒旗三月春風光百計牽人老爭奈多情是〈一作足〉病身
　　春盡日
　　樹頭初〈一作春〉日照西〈一作窗〉檐樹底蔫花夜雨霑外院池亭聞動鎻後堂闌檻見垂簾栁腰入戸風斜倚榆莢堆牆水半淹把酒送春惆悵在年年三月病厭厭〈一作懨懨〉
　　詠燈
　　髙在酒樓明錦幕逺隨漁艇泊煙江古來幽怨皆銷骨休向長門背雨窗
　　別緒
　　別緒靜〈一作情〉愔愔牽愁暗入心已囬花渚櫂悔聼酒壚琴菊露淒羅幕棃霜惻錦衾此生終獨宿到死誓相尋月好知何計歌闌歎〈一作欲一作思〉不禁山巔更髙〈一作何〉處憶上上頭唫
　　見花
　　褰裳擁鼻正吟詩日午墻頭獨見時血染蜀羅山躑躅肉紅宮錦海棠棃因狂得病真閒事欲詠無才是所悲看卻東〈一作春〉風歸去也爭教判〈一作賸〉得最繁枝
　　馬上見
　　驕馬錦連錢〈一作乾〉乗騎是謫仙和帬穿玉鐙隔袖把金鞭去帶懵騰醉歸成〈一作應〉困頓眠自憐輸廏吏餘煖在香韀
　　繞廊
　　濃煙隔簾香漏泄斜燈映竹光參差繞廊倚柱〈一作檻〉堪〈一作更一作正〉惆悵細〈一作微〉雨輕寒花落時
　　屐子
　　方〈一作六〉寸膚圓光緻緻白羅繡屧紅托〈一作花〉裏南朝天子欠〈一作事〉風流卻重金蓮輕緑齒
　　青春
　　眼意心期卒未休暗中終擬約秦樓光陰負我難相遇〈一作偶〉情緒牽人不自由遙夜定嫌香蔽膝悶時〈一作懐一作心〉應弄玊搔頭櫻桃花謝棃花發腸斷青春兩處愁
　　聞雨
　　香侵蔽膝夜寒輕聞雨傷春夢不成羅帳四垂紅〈一作花〉燭背玊釵敲著枕函聲
　　嬾起〈一作閨意〉
　　百舌喚〈一作惱〉朝眠春心動㡬般枕㾗霞黯〈一作霞紅暗〉澹淚粉玉䦨珊〈一作干〉籠繡香煙歇屏山燭燄殘煖嫌〈一作憐〉羅韤窄瘦覺錦衣寛昨夜三更雨今朝〈一作臨明〉一陣寒海棠花在否側臥巻簾看
　　已涼
　　碧闌干外繡〈一作翠〉簾垂猩血〈一作色〉屏風畫折〈一作柘〉枝八尺龍鬚方錦褥已涼天氣未寒時
　　欲去
　　紛紜隔窗語重約蹋青期總〈一作縱〉得相逄處無非欲〈一作非無獨〉去時恨深書不盡寵極意多疑惆悵桃源路惟教夢寐知
　　橫塘
　　秋寒〈一作風〉灑背入簾霜鳳脛〈一作頸〉燈清〈一作青〉照洞房蜀紙麝煤沾〈一作添〉筆興〈一作媚〉越甌犀液發茶香風飄亂點更籌轉拍送繁曲破長散客出門斜月在兩睂愁思問〈一作向〉橫塘
　　五更
　　往年〈一作來〉曾約鬱金牀半夜潛身入洞房懐裏不知金鈿落暗中唯〈一作空〉覺繡鞵〈一作衣〉香此時欲別魂俱斷自後相逄眼更狂光景旋消〈一作暗添〉惆悵在一生贏得是淒涼
　　聫綴體
　　院宇秋明〈一作明秋〉日日長社前一雁到〈一作別〉遼陽隴頭鍼線年年事不喜寒碪𢷬斷腸
　　半睡
　　擡鏡〈一作照〉仍嫌重〈一作痩〉更衣又怕寒宵分未歸帳半睡待郎看
　　寒食夜〈一作深夜一作夜深〉
　　清江碧草兩悠悠各自風流一種愁正是落花寒食夜〈一作雨〉夜深無伴〈一作㚘〉倚南〈一作空〉樓
　　哭花
　　曾愁〈一作悲〉香結破顔遲今見〈一作日〉妖紅委地時若是有情爭不哭夜來風雨𦵏西施
　　重遊曲江
　　鞭梢亂拂暗傷情蹤跡難尋露草青猶是玉輪曾輾處一〈一作溪〉秋水〈一作春雨〉漲浮萍
　　遙見
　　悲歌淚溼澹胭脂閑立風吹金縷衣白玊堂東遙見後〈一作處〉令人斗〈一作陡〉薄〈一作評說〉畫楊妃
　　新秋
　　一夜清風動扇愁背時容色入新秋桃花臉〈一作眼〉裏汪汪淚忍到更深枕上流
　　宮詞
　　繡帬〈一作屛〉斜立正銷魂侍女移燈掩殿門燕子不來〈一作歸〉花著雨春風應自〈一作是〉怨黃昬
　　蹋青〈一夲有詞字〉
　　蹋青㑹散〈一作上〉欲歸時金車久立頻催上收帬整髻故遲遲〈一作留〉兩點深心各惆悵
　　夜深〈一作寒食夜〉
　　惻惻輕寒剪剪風小梅〈一作杏花〉飄雪杏花〈一作小桃〉紅夜深斜搭鞦韆索樓閣朦朧煙〈一作細〉雨中
　　夏日
　　庭樹新隂葉未成玉階人靜一蟬〈一作下簾〉聲相風不動烏龍睡時有〈一作待得〉嬌鶯〈一作幽禽〉自喚名
　　新上頭
　　學梳鬆鬢〈一作蟬鬢〉試新帬〈一作帬新〉消息佳期在此春為要〈一作愛〉好多心〈一作心多〉轉惑偏將宜稱問傍人
　　中庭
　　夜短睡遲慵早起日髙方始出紗窗中庭自摘青梅子先〈一作閑〉向釵頭戴一雙
　　詠浴
　　再整魚犀攏翠簮解衣先覺冷森森教移蘭燭〈一作燼〉頻羞影自試〈一作拭〉香湯更怕深初似洗〈一作染〉花難按抑終憂〈一作愁〉沃雪不勝任豈知侍女簾帷外賸取君王㡬〈一作數〉餅金
　　席上有贈
　　矜嚴標格絶嫌猜嗔怒雖〈一作難〉逄笑靨〈一作眼〉開小雁斜侵睂栁去媚霞橫接眼波來鬢垂香頸雲遮藕粉著蘭胸雪壓梅莫道風流無宋玉好將心力事妝臺
　　早歸
　　去是黃昬後歸當朧⿰時扠〈一作衩〉衣吟宿醉風露動相思
　　玉合〈雜言〉
　　羅嚢繡兩鳳皇〈一作鴛鴦〉玉合雕雙鸂鷘中有蘭膏漬〈一作積〉紅豆毎囬拈著長相〈一作思〉憶長相〈一作思〉憶經㡬春人悵望香氤氳開緘不見新書跡帶粉猶殘舊淚〈一作指〉痕
　　金陵〈雜言〉
　　風雨蕭蕭石頭城下木蘭橈煙月迢迢金陵渡口去來潮自古風流皆暗銷才魄〈一作鬼〉妖魂誰與招彩〈一作錦〉牋麗句今〈一作徒〉已矣羅韤金蓮何寂寥
　　嬾卸頭〈一作生查子〉
　　侍女動妝籨故故驚人睡那知夲未眠背面偷〈一作由〉垂淚嬾卸鳳皇釵羞入鴛鴦被時復見殘燈和煙墜金穗
　　倚醉
　　倚醉無端尋舊約卻憐〈一作那令〉惆悵轉難勝靜中樓閣深春〈一作春深〉雨逺處簾櫳半夜〈一作夜半〉燈抱柱立時風細細繞廊行處思騰騰分明窗下聞裁剪敲徧闌干喚不譍
　　詠手
　　腕〈一作暖〉白膚紅玉筍芽調琴抽線露尖斜背人細撚垂臙〈一作煙〉鬢〈一作眉髪〉向鏡輕勻襯臉〈一作眼〉霞悵望昔逄褰繡幔〈一作帳〉依稀曾〈一作重〉見托金〈一作香〉車後園笑向同行道〈一作者〉摘得蘼蕪〈一作荼䕷〉又折花〈一作扠〉
　　荷花
　　紈〈一作鈿〉扇相欹緑香嚢獨立紅浸淫因重露狂暴是秋風逸調無人唱秋塘每夜空何繇見周昉移入畫屏中
　　鬆髻
　　髻根鬆慢玉釵垂指㸃花枝〈一作庭花〉又過時坐乆暗〈一作暗坐乆〉生惆悵事背〈一作映〉人勻卻淚胭脂
　　寄逺〈在岐日作〉
　　睂如半月〈一作照〉雲如鬟梧桐葉落敲井闌〈一作乾〉孤燈亭亭公署寒微霜淒淒客衣單想美〈一作佳〉人兮雲一端夢魂悠悠闗山難空房〈一作牀〉展轉懐悲酸銅壺漏盡聞〈一作開〉金鸞
　　蹤跡
　　東烏西兎似車輪刧火〈一作卻笑〉桑田不復論唯有風光與蹤跡思量長是〈一作似一作自〉暗銷魂
　　病〈一作痛〉憶
　　信知尤物必牽情一顧難酬〈一作忘〉覺命輕曾把禪機銷此病破除纔〈一作方〉盡又重生
　　妬媒
　　洞房深閉不曾開橫臥烏龍作〈一作似〉妬媒好鳥豈勞兼比翼異華何必更重臺難留旋逐驚飇去暫見〈一作返〉如隨急電來多為過防成後悔偶因飜〈一作飛〉語得深猜已嫌刻蠟〈一作燭〉春宵短最恨鳴珂曉鼓催應笑楚㐮仙分薄日〈一作閑〉中長是獨裵囬
　　不見
　　動靜防閑又怕疑佯佯脈脈是深〈一作沈〉機此身願作君家燕秋社歸時也不歸
　　晝寢
　　碧桐〈一作梧〉隂盡隔簾櫳扇拂金鵞〈一作蛾〉玉簟烘撲粉更添〈一作嫌〉香體滑觧衣唯〈一作微〉見下裳紅煩襟乍觸氷壺冷倦枕徐〈一作斜〉欹寳髻鬆何必苦勞魂與〈一作雲雨〉夢王昌只在此牆東
　　意緒
　　絶代佳人何寂寞棃花未發梅花落東風吹雨入西園銀綫千條度虛閣臉粉難勻蜀酒濃〈一作紅〉口脂易印吳綾薄嬌饒意態不勝〈一作能〉羞願倚郎肩永相著
　　惆悵
　　身情長在暗相隨生魄隨君君豈知被頭不煖空霑淚釵股欲分猶半疑朗月清風難愜意詞人絶色多傷離何如飲酒連千〈一作年〉醉席地幕天無所知
　　忍笑
　　宮様衣裳〈一作梳頭〉淺畫睂晩〈一作曉〉來梳洗〈一作裝飾〉更相宜水精鸚鵡釵頭顫舉〈一作歛〉袂佯羞忍笑時
　　詠栁
　　褭雨拖風不自持全〈一作遍〉身無力向人垂玉纖折得遙相贈便似〈一作是〉觀音手裏時
　　密意
　　呵花貼鬢粘寒髪凝酥光透猩猩血經過洛水㡬多人唯有陳王見羅襪
　　偶見〈一作鞦韆〉
　　鞦韆打困解羅帬指㸃醍醐索〈一作酒〉一尊見客入來和笑走手搓梅子映中門
　　寒食夜有寄
　　風流大抵是倀倀〈一作張張〉此際〈一作一度〉相思必〈一作一〉斷腸雲薄月昬〈一作月落雲階〉寒食夜隔簾微雨杏花香
　　效崔國輔〈一作輔國〉體四首
　　澹月照中庭〈一作夜〉海棠花自落獨立俯閑階風動鞦韆索
　　雨後碧苔院霜來紅葉樓閑階上斜日鸚鵡伴人愁酒力滋睡眸鹵莽聞街鼓欲明天〈一作花〉更寒東風打窗雨
　　羅幕生春寒繡窗愁未眠南湖一夜〈一作夜半南湖〉雨應溼采蓮船
　　後魏時相州人作李波小妹〈一作少妹〉歌疑其未備因補之
　　李波小妹〈一作少妹〉字雍容窄衣短袖蠻錦紅未解有情夢梁殿〈一作苑〉何曾自媚妬吳宮難〈一作誰〉教牽引知酒味因令悵望成春慵海棠花下鞦韆畔背人撩鬢道悤悤
　　春晝〈一作盡〉
　　春融豔豔大醉陶陶漏添遲日箭減良宵藤垂㦸戶栁拂河〈一作浮〉橋簾幙燕子池塘百勞膚清臂痩衫薄香銷楚殿衣窄南朝髻髙河陽縣逺清波地〈一作池〉遙絲纒露泣各自無憀
　　三憶
　　憶眠時春夢困騰騰展轉不〈一作未〉能起玉釵垂枕稜憶行時背手挼〈一作移〉金雀歛笑〈一作欲去〉慢囬頭歩轉闌干角
　　憶去時向月遲遲行強語戲同伴圖郎聞笑聲
　　六言三首
　　春樓處子傾城金陵狎客多情朝雲暮雨㑹合羅韤繡被逄迎華山梧桐相覆蠻江荳蔲連生幽歡不盡告別秋河悵望平明
　　一燈前雨落夜三月盡草青時半寒半暖正好花開花謝相思惆悵空教夢見懊惱多成酒悲紅袖不乾誰㑹揉損聫娟澹睂
　　此間青草〈一作山〉更逺不唯空繞汀洲那裏朝日才〈一作方〉出還應先〈一作光〉照西樓憶淚因成恨淚夢遊常續心遊桃源洞口來否絳節霓旌乆留
　　寒食日重遊李氏園〈一作林〉亭有懐
　　往年同〈一作曾〉在鸞〈一作彎〉橋上見倚朱闌詠栁緜今日獨來香徑裏更無人跡有苔錢傷心闊別三千里屈〈一作曲〉指思量四五年料得他鄉遇〈一作過〉佳節亦應懐抱暗淒然
　　思録舊詩於巻上淒然有感因成一章
　　緝綴小詩鈔巻裏尋思閑事到〈一作動〉心頭自吟自泣〈一作淚〉無人㑹腸斷蓬山第一流
　　春閨二首
　　願結交加夢因傾㶑灔尊醒來情緒惡簾外正黃昏氤〈一作氳〉氳帳裏香薄薄睡時妝長吁解羅帶怯見上空牀
　　代小玉家為蕃騎所虜後寄故集賢裵公相國
　　動天金鼓逼〈一作發〉神州惜別無心學墜樓不得回眸辭傅粉〈一作謝傳〉便須含淚對〈一作到〉殘秋折釵伴妾埋青冡半鏡隨郎𦵏杜郵唯有此〈一作他〉宵魂夢〈一作夢魂〉裏𣪞勤見〈一作相〉覓鳳池〈一作城〉頭
　　薦福寺講筵偶見又別〈一作別後〉
　　見時濃日午別處暮鐘殘景色疑春盡襟懐似酒闌兩情含〈一作貪〉眷戀一餉致〈一作到〉辛酸夜靜長廊下難〈一作誰〉尋屐齒看
　　復偶見三絶
　　霧為襟袖玉為冠半似羞人半忍寒別易㑹難長自歎轉身應把〈一作取〉淚珠彈
　　桃花臉薄難蔵涙栁〈一作桂〉葉睂長易覺愁密〈一作形〉跡未成當面笑㡬廻擡眼又低頭
　　半身映竹輕聞語一手揭簾微轉頭此意別人應未覺不勝情緒兩風流
　　厭花落
　　厭花落人〈一作日〉寂寞果樹隂成〈一作成隂〉燕翅齊西園永日閒髙閣後堂夾簾愁不巻低頭悶把衣襟撚忽然事到心中來四妓嬌入茸茸眼也曾同在華堂宴佯佯攏鬢偷迴面半醉狂心忍不禁分明一任傍人見書中說卻平生事猶疑未滿情郎意錦嚢封了又重開夜深窗下燒紅紙紅紙千張言不盡至誠無語傳心印但得鴛鴦〈一作衾〉枕臂眠也任時光都一瞬
　　春悶〈一作閨〉偶成十二韻
　　阡陌懸雲壌闌畦〈一作干〉隔艾芝路遙行雨嬾河闊過橋遲雁足應難逹狐蹤浪得疑謝鯤吟未廢張碩夢堪思有意通情處無言攏鬢時格髙歸歛笑歌怨在顰眉醉後金蟬重歡餘玉燕欹素姿凌白奈圓頬誚紅梨粉字題花筆香牋詠栁詩繡窗擕手約芳草蹋青期別淚開泉脈春愁罥藕絲相思不相信幽恨更誰知
　　想得〈一作再青春〉
　　兩重門裏玉堂前寒食花枝月午天想得那人垂手立嬌羞不肯上鞦韆
　　偶見背面是夕兼夢
　　酥凝背胛〈一作甲〉玉搓肩輕薄紅綃覆白蓮此夜分明來入夢當時惆悵不成眠眼波向我無端豔心火因君特地然莫道人生難際㑹秦樓鸞鳯有神仙
　　五更
　　秋雨五更頭桐竹鳴騷屑卻似殘春間斷送花時節空樓雁一聲逺屏燈半滅繡被擁嬌寒眉山正愁絶
　　有憶
　　晝漏迢迢夜漏遲〈一作移〉傾城消息杳無期愁腸泥〈一作殢〉酒人千里淚眼倚樓天四垂自笑計狂多獨語誰憐夢好轉相思何時斗帳濃香裏分付東〈一作春〉風與玉兒
　　半夜
　　板閣數尊後至今猶酒悲一宵相見事半夜獨眠時明朝窗下照應有鬢〈一作髪〉如絲
　　信筆
　　睡髻休頻攏春眉忍更長整釵梔子重泛酒菊花香繡疊昏金色羅揉損砑光有時閑弄筆亦畫兩鴛鴦
　　寄恨
　　秦釵枉斷長條玉蜀紙虛〈一作空〉留小字紅死恨物情難〈一作無〉㑹處蓮花不肯嫁春〈一作東〉風
　　兩處
　　樓上澹山橫樓前溝水清憐山又憐水兩處總牽情
　　擁鼻
　　擁鼻悲吟一向愁寒更轉盡未囬頭緑屏無睡秋分簟紅葉傷心月午樓卻要因循添逸興若為趨競愴離憂殷勤憑仗官渠水為到西溪動釣舟
　　閨怨〈一作恨〉
　　時光潛去暗淒涼嬾對菱花暈曉〈一作晩〉妝初坼鞦韆人寂寞後園青草任他長
　　褭娜〈丁夘年作〉
　　褭娜腰肢澹薄妝六朝宮様窄衣裳著詞暫〈一作但〉見〈一作嗔〉櫻桃破飛醆遙聞荳蔲香春惱情〈一作襟〉懐身覺痩酒添顔色粉生光此時〈一作心〉不敢分明道風月應知暗斷腸
　　多情〈庚午年在桃林場作〉
　　天遣多情不自持多情兼與病相宜蠭偷野〈一作崖〉蜜初嘗處鶯啄含桃欲咽時酒蕩襟懐㣲駊騀〈一作叵我〉春牽情緒更〈一作正〉融怡水香賸置〈一作貯一作注〉金盆〈一作杯〉裏瓊樹長須〈一作須長〉浸一枝
　　偶見
　　千金莫惜旱蓮生〈一作買娉婷〉一笑從教下蔡傾仙樹有花難問種御香聞氣不知名愁來自覺歌喉咽瘦去誰憐舞掌輕小疊紅箋書恨字與奴方便寄〈一作送〉卿卿
　　箇儂
　　甚感殷勤意其如阻礙何隔簾窺綠齒映柱送橫波老大逄知少襟懐暗喜多因傾一尊酒聊以慰蹉跎
　　無題〈並序〉
　　余辛酉年戲作無題十四韻故奉常王公相國首於繼和故內翰吳侍郎融令狐舍人渙閣下劉舍人崇譽吏部王員外渙相次屬和余因作第二首卻寄諸公二內翰及小天亦再和余復作第三首二內翰亦三和王公一首劉紫微一首王小天二首二學士各三首余又倒押前韻成第四首二學士笑謂余曰謹竪降旗何朱研如是也遂絶筆是歲十月末余在內直一旦兵起隨駕西狩文稾咸棄更無孑遺丙寅年九月在福建寓止有前東都度支院蘇暐端公挈余淪落詩稾見授中得無題一首因追味舊作缺忘甚多唯第二第四首髣髴可記其第三首才得數句而已今亦依次編之以俟他時偶獲全夲餘五人所和不復憶省矣
　　小檻移燈灺空房鎻隙塵額波〈一作披〉風盡日簾影〈一作匝一作押〉月侵晨香辣〈一作瓣〉更衣後釵梁攏鬢新吉音聞詭計醉語近天真妝好方長歎歡餘卻淺顰繡屏金作屋絲幰玉為輪致意通緜竹精誠託錦鱗歌凝睂際恨酒發臉邊春溪紵殊傾〈一作輕〉越樓簫豈〈一作卻〉羨秦栁虛禳沴氣梅實引芳津樂府降清唱宮廚減食珍防閑襟並歛忍妬淚休勻宿飲愁縈夢春寒痩著人手持雙荳蔲的的為東鄰
　　碧瓦偏光日紅簾不〈一作小〉受塵栁昏連緑野花爛爍清晨書密偷看數情通破體新明言終未實暗祝〈一作囑〉始應真枉道嫌〈一作兼〉偷藥推誠鄙效顰合成雲五色宜作〈一作在〉日〈一作月〉中輪照〈一作爐〉獸金塗爪釵魚玉鏤鱗渺瀰三島浪平逺一樓春墮髻還名夀修蛾夲姓秦櫂尋聞犬洞槎入飲牛津麟脯隨重醸霜華間八珍錦囊〈一作衾〉霞彩爛羅韤砑光勻羞佯牽伴嬌饒欲泥人偷兒難捉搦慎莫共〈一作近〉比鄰
　　紫蠟融花蔕紅緜拭〈一作試〉鏡塵夢狂飜惜夜妝嬾〈一作好〉厭凌晨茜袖啼㾗數香牋墨色新〈從此不記〉
　　倒押前韻
　　白〈一作查〉下同歸〈一作歸同〉路烏衣枉〈一作住〉作鄰珮聲猶隔箔香氣已迎人酒勸杯須〈一作頻〉滿書羞字不勻歌憐黃竹怨味實碧桃珍剪燭非良䇿當闗是要津東阿初度洛楊惲舊家秦粉化橫波溢衫輕曉霧春鵶黃雙鳳翅麝月半魚鱗別袂飜如浪廻腸轉似輪後期纔註腳前事又含顰縱有才難詠寧無畫逼真天香聞更有瓊樹見長新鬬草常〈一作當〉更僕迷鬮〈一作途〉誤逹晨齅花判不得〈一作到〉檀注〈一作淚一作桂又作柱〉惹風〈一作芳〉塵
　　閨情〈一作夜閨〉
　　輕風滴〈一作的〉礫〈一作爍〉動簾鉤宿酒猶〈一作從〉酣嬾〈一作猶自醺酣未〉卸頭但覺夜深花有露不知人靜月當樓何郎燭〈一作燈〉暗誰能詠韓夀〈一作椽〉香焦〈一作銷〉亦任偷敲折玉釵歌轉咽一聲聲作〈一作入〉兩睂愁
　　自負
　　人許風流自負才偷桃三度到瑤臺至今衣領胭脂在曾被謫仙痛齩來
　　天涼
　　愁來〈一作多〉卻訝天涼早思倦翻嫌夜漏遲何處山川〈一作村〉孤館裏向燈彎盡一雙眉
　　日髙
　　朦朧猶記管聲噤痄餘寒酒半醒春暮日髙簾半巻落花和雨滿中庭
　　夕陽
　　花前灑淚臨寒食醉裏回頭問夕陽不管相思人老盡朝朝容易下西牆
　　舊館
　　前歡往恨分明在酒興詩情大半亡還似牆西紫荊樹殘花摘〈一作蕭〉索映髙塘
　　中春憶贈
　　年年長是阻佳期萬種恩情只自知春色轉添惆悵事〈一作望〉似君花發兩三枝
　　春恨
　　殘夢依依酒力餘城頭畫角〈一作鵯頰〉伴啼烏平明未〈一作乍〉巻西樓幕院靜時聞響轆轤
　　鞦韆〈以下三首夲集不載〉
　　池塘夜歇清明雨繞院無塵近花塢五絲繩繫出牆遲力盡纔憐見鄰圃下來嬌喘未能調斜倚朱闌乆無語無語兼動所思愁轉眼看天一長吐
　　長信宮二首
　　天上夢魂何杳杳宮中消息太沈沈君恩不似黃金井一處團圓萬丈深
　　天上鳳皇休寄夢人間鸚鵡舊堪悲平生心緒無人識一隻金梭萬丈深
　　句
　　豈獨鴟夷解歸去五湖漁艇且餔糟〈聞再除戎曹依前充職〉




　　御定全唐詩巻六百八十三
<集部,總集類,御定全唐詩>
　　欽定四庫全書
　　御定全唐詩巻六百八十四
　　呉融
　　呉融字子華越州山隂人龍紀初及進士第韋昭度討蜀表掌書記累遷侍御史去官依荊南成汭久之召為左補闕拜中書舍人昭宗反正造次草詔無不稱㫖進戶部侍郎鳳翔刼遷融不克從去客閺郷俄召還翰林遷承㫖卒有唐英集三巻今編詩四巻
　　奉和御製〈一本有幸嶽寺三字〉
　　嶽寺清秋霽宸遊永日閒霓旌森物外鳳吹落人間玉潄穿城水屏開對闕山皆知聖情恱麗藻灑芳蘭
　　和集賢相公西溪侍宴觀競渡
　　片水聳層槁祥煙靄慶霄晝花鋪廣宴晴電閃飛橈浪疊揺仙仗風微定彩標都人同盛觀不覺在行朝
　　山居即事四首
　　桂樹秋來風滿枝碧巖歸日免乖期故人盡向蟾宮折
　　獨我攀條欲寄誰
　　不傲南窗且採樵乾松每帯濕雲燒庖廚卻得長兼味三秀芝根五術苗
　　萬事翛然只有棊小軒髙浄簟涼時䦨珊半局和微醉花落中庭樹影移
　　無鄰無里不成邨水曲雲重掩石門何用深求避秦客吾家便是武陵源
　　紅白牡丹
　　不必繁不必歌靜中相對更情多殷鮮一半霞分綺潔澈旁邉月颭波看久願成荘叟夢惜留湏倩魯陽戈重來應共今來別風墮香殘〈一作殘香〉襯緑莎
　　中秋〈此下一本有十五夜三字〉陪熙用學士〈此下一本有侍郎二字〉禁中翫月〈此下一本有因書五言六韻六字〉
　　月圎年十二秋半毎多隂此夕無纎靄同君宿禁林未髙知海濶當午見宮深衣似繁霜透身疑積水沉遭逢陪侍輦歸去憶抽簮太液池南岸相期到暁吟
　　題豪家故池
　　嵗久無泉引春來仰雨流萍枯〈一作乾〉黏朽檻沙淺露沉舟照影人何在持竿客寄遊翛然興廢外回首謝眠鷗
　　偶題
　　賤子曽塵國士知登門倒屣憶當時西州酌盡看花酒東閣編成詠雪詩莫道精靈無伯有尋聞任俠報爰絲烏衣舊宅猶能認粉竹金松一兩枝
　　渚宮立春書懐
　　春𠉀侵殘臘江蕪綠已齊風髙鶯轉澁雨宻雁飛低向日心須在歸朝路欲迷近聞驚御火猶及㶚陵西
　　聞李翰林遊池上有寄
　　花飛絮落水和流玉署詞臣奉詔遊四面看人隨畫鷁中流合樂起眠鷗皇恩自抱丹心報清頌誰將白雪酬不為禁鐘催入宿前峯月上未囬舟
　　谷口寓居偶題
　　涔涔病骨怯朝天谷口歸來取性眠峭壁削成開畫障急溪飛下咽繁不能塵土爭閑事且放形神學散仙已熟前峯採芝徑更於何䖏養殘年
　　無題
　　萬態千端一瞬中沁園蕪沒佇秋風鵁鶄夜警池塘冷蝙蝠晝飛樓閣空粉貌早聞殘洛市簫聲猶自傍秦宮今朝陌上相非者曽此歌鐘㡬醉同
　　賦雪
　　一夜隂風度平明顥氣交未知融結判惟見混茫包路莫藏行跡林難出樹梢氣應封獸穴險必墮禽巢影宻燈囘照聲繁竹送敲翫宜蘓〈一作酥〉讓㸃飡稱蜜勻〈一作同〉抄結凍防魚躍黏沙費馬跑爐寒資爇荻屋暖賴編茅逺不分山疊低宜失地坳䦨干髙百尺新霽若為拋
　　寄僧
　　栁拂池光一㸃清紫方袍袖杖藜行偶傳新句來中禁誰把閒書寄上卿錫倚山根重蘚破棊敲石面碎雲生應憐正視淮王詔不識東林物外情
　　酬僧
　　吾師既續恵休才況值髙秋萬象開吟䖏逺峯橫落照定中黃葉下青苔雙林不見金蘭久丹椘空翻組繡來聞說近郊寒尚綠登臨應待一追陪
　　題延夀坊東南角古池
　　蔓草蕭森曲岸摧水籠沙淺露莓苔更無蔟蔟紅妝㸃猶有雙雙翠羽來雨細㡬逢耕犢去日斜時見釣人囘繁華自古皆相似金谷荒園土一堆
　　登鸛雀樓
　　鳥在林梢腳底看夕陽無際戍煙殘凍開河水奔渾急雪洗條山錯落寒始為一名拋故國近因多難怕長安祖鞭掉折徒為爾贏淂雲溪負釣竿
　　和峽州馮使君題所居
　　三年拔薤成仁政一日誅茅葺所居曉岫近排吟閣冷夜江遙響寢堂虗惟懐避地逃多難不羨朝天臥直廬記得街西鄰舍否投荒南去五千餘
　　秋日感事
　　一葉飄然夕照沉世間何事不經心㡬人慾話雲䑓峻獨我方探禹穴深雞檄固應無下䇿鶴書還要問中林自憐情為多憂動不為西風白露吟
　　鶯
　　日落林西鳥〈一作烏〉未知自先飛上最髙枝千啼萬語不離恨已去又來如有期慣識江南春早䖏長驚薊北夢回時謝家園裏成吟久只欠池塘一句詩
　　次韻〈一本無韻字〉和王員外雜遊四韻
　　一兮難減亦難加得似溪頭浣越紗兩槳慣邀催去艇七香曽占取來車黃昏忽墮當樓月清曉休開滿鏡花誰見玉郎腸斷䖏露床風簟半欹斜
　　秋事
　　江天暑氣自涼清物𠉀須知〈一作因〉一雨成松竹健來唯欠語蕙蘭衰去始多情他年擬獻書空在此日知機意盡平更欲輊橈放煙浪葦花深處睡秋聲
　　和陸拾遺題諫院松
　　落落孤松何處尋月華西畔結根深曉含仙掌三清露晚上宮墻百雉隂野鶴不歸應有怨白雲髙去太無心碧巖秋澗休相望捧日元須在禁林
　　題楊子津亭
　　楊子江津十四經紀行文字徧長亭驚人旅髩斬新白無事海門依舊青前路莫知霜凜凜故郷何䖏雁𠖇𠖇可憐不識生離者數㸃漁帆落暮汀
　　閒望
　　三㸃五㸃映山雨一枝兩枝臨水花蛺蝶狂飛掠芳草鴛鴦穏睡〈一作對浴〉翹暖沙闕下新居成別〈一作非已〉業江南舊隠是誰家東遷西去俱〈一作都〉無計卻羨暝歸林上鴉
　　雪後過昭應
　　路過章䑓氣象寛九重城闕在雲端煙含上苑沉沉紫雪露南山𢥠𢥠〈一作𡾼𡾼〉寒綺陌已堪騎〈一作馳〉寳馬綠蕪行即彈〈一作藉〉金丸㶚川南北真圖畫更待殘陽一望看
　　商人
　　百尺竿頭五兩斜此生何處不為家北拋衡嶽南過雁朝彂襄陽莫看花蹭蹬也應無陸地團圎應覺有天涯隨風逐浪年年別卻笑如期八月槎
　　岐下聞杜鵑
　　化去蠻鄊北飛來渭水西為多亡國恨不忍故山啼怨已驚秦鳳靈應識漢雞數聲煙漠漠餘思草萋萋樓逈波無際林昏日又低如何不腸斷家近五雲溪
　　雨後聞思歸樂二首
　　山禽連夜呌兼雨未嘗休儘〈一作祇〉道思歸樂應多離別愁我家方旅食故國在滄洲聞此不能寐青燈𦭘屋〈一作舍〉幽
　　一夜鳥〈一作自〉飛鳴闗闗徹五更似因歸路隔長使別魂驚未省愁雨暗就中傷月明須知越吟客欹枕不勝情
　　中夜聞啼禽
　　漠漠蒼蒼未五更宿禽何䖏兩三聲若非西澗回波觸即是南塘急雨驚金屋獨眠堪寄恨商陵永訣更牽情此時歸夢隨腸斷半壁殘燈〈一作釭〉閃閃眀
　　靈池縣見早梅〈時太尉中書令京兆公奉詔討蜀余在幕中〉
　　小園晴日見寒梅一寸郷心萬里囘春日暖時拋笠澤戰塵飛䖏上琴䑓棲身未識登龍地落茟元非倚馬才待勒燕然歸未得雪枝南畔少徘徊
　　野廟
　　古原荒廟揜莓苔何䖏喧喧鼔笛來日暮鳥歸〈一作啼〉人散盡野風吹起紙錢灰
　　閒書
　　接鷺陪鸞漫得羣未如髙臥紫溪雲晉陽起義尋常見湖口屯營取次聞大扺鷦鵬須自適何嘗玉石不同焚囘看帯礪山河者濟〈一作到〉得危時沒舊勲
　　寄貫休上人
　　別來如夢亦如雲八字㣲言不復聞世上浮沉應念我茟端飛動只降君㡬同江步吟秋霽更憶山房語夜分見擬沃州尋舊約且教丹頂許為鄰
　　書懐
　　傍巖依樹結簷楹夏物蕭踈景更清灘響忽髙何䖏雨松陰自轉逺山晴見多鄰犬遙相認來慣幽禽近不驚爭得便誇饒勝事九衢塵裏免勞生
　　重陽日荊州作
　　萬里投荒已自哀髙秋寓目更徘徊濁醪任冷難辭醉黃菊因暄卻未開上〈一作舊〉國莫歸戎馬亂故人何在塞鴻來驚時感事俱無奈不待殘陽下椘䑓
　　寄貫休
　　休公何䖏在知我宦情無已似馮唐老方知武子愚一身仍更病雙闕又須趨若得重相見𠖇心學半銖
　　秋日渚宮即事
　　漠漠澹雲煙秋歸澤國天風髙還促燕雨細未妨蟬靜引荒城望涼驚旅枕眠更堪憔悴裏欲汎洞庭船
　　荊州寓居書懐
　　一室四無鄰荒郊接古津幽閑消俗態揺落露家貧絶跡思浮海修書嬾寄秦東西不復問翻笑泣岐人和嚴諫議蕭山廟十韻〈舊說常聞簫管之聲因而得名次韻〉
　　澤國瞻遺廟雲韶〈一作巔〉仰舊名一隅連障影千仭落泉聲老狖尋危棟秋蛇束畫楹路長資稅駕嵗儉絶豐盛黙黙雖難測昭昭本至平豈知遷去客自有復〈一作不擇㸃〉來兵羙舜歌徒作欺堯犬正獰近兼聞順動敢復怨徂征日出天須霽風休海自清肺腸無䖏說一為啟聰明
　　松江晚泊
　　樹逺天疑盡江奔地欲隨孤帆落何處殘日更新離客是淒涼本情為繫滯枝寸腸無計免應只椘猿知
　　湖州溪樓書獻鄭員外
　　危檻等飛檣閑追晚際涼青林上雨色白鳥破溪光目以髙須極心因靜更傷唯公舊相許早晚侍長楊
　　秋興
　　㣲雨過菰葦野居生早涼襟期〈一作身心〉漸蕭灑精爽欲飛揚魚買罾頭活酒沽船上香不緣人不用始道靜勝忙
　　端居
　　片雨過前汀端居枕簟清病魔〈一作容〉隨暑退詩思𢔚涼生別燕殷勤語殘蟬彷彿鳴古來悲不盡況我本多情
　　途中
　　一棹歸何䖏蒼茫落照昏無人應失路有樹始知春湖岸春耕廢江城戰鼓喧儒冠解相誤學劍盡乗軒
　　西陵夜居
　　寒潮落逺汀暝色入柴扃漏永沉沉靜燈孤的的清林風移宿鳥池雨定流螢盡夜成愁絶啼蛩〈一作螿〉莫近庭
　　燕雛
　　掠水身猶重偎風力尚微瓦苔難定立簷雨忽喧歸未識重溟逺先愁一葉飛銜泥在他日兩兩占春暉
　　新秋
　　白髮又經秋端居海上洲〈一作舟〉無機因事發有涕為時流新酒乗涼壓殘棊隔夜收公車無路入同拜老閑侯
　　題越州法華寺
　　寺在〈一作聳〉五峯陰穿縁一徑尋雲藏古殿暗石護小房深宿鳥連僧定寒猨應客吟上方應見海月出試登臨
　　寒食洛陽道
　　路岐無樂䖏時莭倍思家綵索颺輕吹黃鸝啼落花連軋〈一作⿰〉馳寳馬歴祿〈一作碌〉鬬香車行客勝〈一作賸一作頻〉囘首看看春日斜
　　憶事
　　去年花下把金巵曽賦楊花數句詩囬首朱門閉荒草如今愁到牡丹時
　　金陵遇悟空上人〈上人與故相國楊公有舊〉
　　東閣無人事渺茫老僧持鉢過丹陽十年棲止如何報好與南譙剰炷香
　　途中
　　栁弱風長在雲䡖雨易休不勞芳草色更惹夕陽愁萬里獨歸去五陵無與遊春心漸傷盡何䖏有髙樓
　　秋園
　　始憐春草細霏霏不覺秋來緑漸稀惆悵擷芳人散盡滿園煙露蝶髙飛
　　富春
　　天下有水亦有山富春山水非人寰長川不是春來緑千峯倒影落其間
　　山居即事
　　小亭前面接青崕白石交加襯緑苔日暮松聲滿階砌不闗風雨鶴歸來
　　寓言
　　非明非暗朦朦月不暖不寒慢慢〈一作縵縵〉風獨臥空床好天氣平生閒事到心中
　　華清宮二首
　　四郊飛雪暗雲端惟此宮中落旋乾緑樹碧簷相掩映無人知道外邉寒
　　長生祕殿倚青蒼擬敵金庭不死郷無奈逝川東去急秦陵松柏滿殘陽
　　過九成宮
　　鳳輦東歸二百年九成宮殿半荒阡魏公碑字封蒼蘚〈魏文貞徵有碑〉文帝泉聲落野田〈太宗行幸有靈泉自湧〉碧草斷霑仙掌露緑楊猶憶御爐煙昇平舊事無人說萬疊青山但〈一作阻〉一川
　　出潼闗
　　重門隨地險一徑入天開華嶽眼前盡黃河腳底來飛軒何滿路丹陛正求才獨我踈慵質飄然又此囘
　　過丹陽
　　雲陽縣郭半郊坰風雨〈一作色〉蕭條萬古情山帯梁朝陵路斷水連劉尹宅基平桂枝自折思前代〈李考功於此知貢舉〉藻鑑難逢恥後生〈殷文學於此集英靈〉遺事滿懐兼滿目不堪孤棹艤荒城
　　和人題武城寺
　　神清〈一作驚〉已覺三清近目斷仍勞萬象牽渭水逺含秋草渡漢陵髙枕夕陽天半巖雲粉千竿竹滿寺風雷百尺泉別有䦨干壓行路看人塵土竟流年
　　長安里中聞猨
　　夾巷重門似海深椘猨爭得此中吟一聲紫陌纔囬首萬里青山已到心慣倚客船和雨聽可堪侯第見塵侵無因永夜聞清嘯禁路人歸月自沉
　　岐下聞子規
　　劍閣西南逺鳳䑓蜀魂何事此飛來偶因隴樹相迷至惟恐邉風卻送囬只有花知啼血䖏〈一作慘〉更無猨替斷腸哀誰憐越客曽聞䖏月落江平曉霧開
　　敷水有丐者雲是馬侍中諸孫憫而有贈
　　天地塵昬九鼎危大貂曽出武侯師一心忠赤山河見百戰功名日月知舊宅已聞栽禁樹〈即今奉誠園〉諸孫仍見丐征岐而今不要敎人識正藉將軍死鬪時
　　還俗尼〈本是歌妓〉
　　栁眉梅額倩〈一作靚〉妝新笑脫袈裟得舊身三峽卻為行〈一作雲〉雨客九天曾是散花人空門付與悠悠夢寳帳迎囬暗暗春寄與江南徐孝克一生長短託清塵
　　彭門用兵後經汴路三首
　　長亭〈一作門〉一望一徘徊千里闗河百戰來細栁舊營猶鏁月祈連新塚已封苔霜凋綠野愁無際燒接黃雲慘不開若比江南更牢落子山詞賦莫興哀
　　隋堤風物已淒涼堤下仍多舊戰場金鏃有苔人拾得蘆花無主鳥銜將秋聲暗促河聲急野色遙連日色黃獨上寒城正愁絶戍鼙驚起雁行行
　　鐡馬雲旗夢渺茫東來無䖏不堪傷風吹白草人行少月落空城鬼嘯長一自〈一作已見〉紛爭驚宇宙可憐蕭索絶煙光曾為塞北閑遊客遼水天山未斷腸
　　寄殿院髙侍御
　　黃梅雨細羃長洲栁宻花踈〈一作稀〉水漫流釣艇正尋逋客去繡衣方結少年遊風前不肯看垂手燈下還應惜褁〈一作喜㸃〉頭一夜自憐無羽翼獨當何遜滴堦愁
　　新安道中玩流水
　　一渠春碧弄潺潺宻竹繁花掩映間看䖏便須終日住算來爭得此身閑縈紆似接迷春〈一作人〉洞清冷應連有雪山上卻征車再〈一作更〉囬首瞭然塵土〈一作世〉不相闗
　　憶釣舟
　　青山小隠枕潺湲一葉垂綸㡬泝沿後浦春風隨興去南塘秋雨有時眠慣衝曉霧驚羣雁愛颭殘陽入亂煙廻首無人寄惆悵九衢塵土困揚鞭
　　靈寳縣西側津〈一本無側津二字一本註側律二字〉
　　碧溪㶑㶑流殘陽晴沙兩兩眠鴛鴦栁花無奈苦多暇蛺蝶有情長自忙千里宦遊成底事每年風景是他鄊髙歌一曲垂鞭去盡日無人識椘狂
　　即席
　　家住叢䑓舊名參絳圃新醉波疑奪燭嬌態欲沈春伴雨聊過椘歸雲定占秦桃花正濃暖爭不浪迷人
　　出遲
　　園宻花藏易樓深月到難酒虗留客盡燈暗〈一作滅〉逺更殘麝想眉間印鴉知頂〈一作鬂〉上盤文王之圃小莫惜借人看
　　送僧歸日本國
　　滄溟分故國渺渺泛杯歸天盡終期到人生此別稀無風亦駭浪未午已斜暉繫帛何須雁金烏日日飛
　　送僧歸破山寺
　　萬里指呉山髙秋杖錫還別來雙闕老歸去片雲閑師在有無外我嬰塵土間居然本相別不要慘離顔
　　夏夜有寄
　　月上簟如水軒髙簾在鉤竹聲寒不夏蛩思靜先秋偶得清宵興方知白日愁所思何䖏逺斜漢欲低流
　　春詞
　　鸞鏡長侵夜鴛衾不識寒羞多轉靣語妬極定睛看金市舊居近鈿車新造寛春期莫相誤一日百〈一作有〉花殘
　　汴上晚泊
　　亭上風猶急槁邉月已斜栁寒難吐絮浪濁不成花岐路春三月園林海一涯蕭然正無寐夜櫓莫咿啞
　　送僧南遊
　　戰鞞鳴未已瓶屨抵何郷偶別塵中易貪歸物外忙後蟬拋鄠杜先雁下瀟湘不得師去殷勤謝草堂
　　戱〈一本有作字〉
　　恨極同填海情長抵導江丁香小結蓮子徹枝雙整髻花當檻吹燈月在窗秦䑓非久計早晚降霓幢
　　雪中寄盧延讓秀才
　　苦貧皆共雪吾子豈同悲〈一作茲〉永日應無食經宵必有詩渚宮寒過莭華省試臨期努力圗西去休將凍餒辭




　　御定全唐詩巻六百八十四
　　欽定四庫全書
　　御定全唐詩巻六百八十五
　　呉融
　　花村六韻
　　地勝非離郭花深故號村已憐梁雪重仍愧椘雲繁山近當吟冷泉髙入夢喧依稀小有洞邂逅武陵源月好頻移座風輕莫閉門流鶯更多思百囀待黃昏
　　賦雪十韻
　　雨凍輕輕下風乾淅淅吹喜勝花發䖏驚似客來時河靜膠行棹巖空響折枝終無鷓鴣識先有鶺鴒知馬勢晨爭急鵰聲晚更飢替霜嚴柏署藏月上龍墀百尺樓堪倚千錢酒要追朝歸紫閣早漏出建章遲臘𠉀何曾爽春工是所資遙知故溪栁排比萬條絲
　　溪邉
　　溪邉花滿枝百鳥帯香飛下有一白鷺日斜翹石磯
　　長安逢故人
　　嵗暮長安客相逢酒一杯眼前閒事靜心裏故山來池影含新草林芳動早梅如何不歸去霜髩共風埃
　　雨夜
　　旅夕那禁雨梅天已思秋未明孤枕倦相弔一燈愁有戀慚滄海無機奈白頭何人得濃睡溪上釣魚舟
　　旅中送遷客
　　天南不可去君去弔靈均落日青山路秋風白髮人言危無繼〈一作聽〉者道在有明神滿目盡胡越平生何䖏陳
　　寄尚顔師
　　僧中難得靜靜得是吾師到闕不求紫歸山秪愛詩臨風翹雪足向日剃霜髭自歎眠漳久雙林動所思
　　㣲雨
　　天青織未徧風急舞難成粉重低飛蝶黃沉不語鶯自隨春靄亂還放夕陽明惆悵池塘上荷珠㸃㸃傾
　　送廣利大師東歸
　　紫殿久霑恩東歸過海門浮榮知是夢輕別肯銷魂明發先晨鳥寒棲入暝猨蕺山如重到應老舊雲根〈大師善於草聖故云〉
　　闗東獻兵部劉員外
　　昨夜星辰動仙郎近〈一作過〉漢關玳筵吟雪罷錦帳押〈一作壓〉春還已到青雲上應棲絳圃間臨卭有詞賦一為奏天顔
　　途次淮口
　　寒流萬派碧南渡見煙光人向隋宮近山盤椘塞長有村皆綠暗無逕不紅芳已帶傷春病如何更異鄊
　　詠栁
　　自與鶯為地不教花作媒細應和雨斷輕祗愛風裁好拂錦步幛莫遮銅雀䑓㶚陵千萬樹日暮別離囘
　　武牢闗遇雨
　　澤〈一作深〉春闗路㢠暮雨細霏霏帶霧昏河浪和塵重客衣望中迷去騎愁裏亂斜暉惆悵家山逺溟濛濕翠微
　　春寒
　　固教梅忍〈一作怨〉落休與杏藏嬌已過冬疑剰將來暖未饒玉堦殘雪在羅薦暗魂銷莫問王孫事煙蕪正寂寥
　　早發〈一作登〉潼闗
　　天邉月初落馬上夢猶殘闗樹蒼蒼曉玉堦澹澹寒宦遊終自苦身世靜堪觀爭似山中隱和雲枕碧湍
　　送筞上人
　　昨來非有意今去亦無心闕下拋新院江南指舊林瓶添新澗綠笠卸晚峯隂八字如相許終辭尺組尋
　　和諸學士秋夕禁直偶〈一作遇〉雪
　　大華積秋雪禁闈生夜寒硯冰憂詔急燈燼惜更殘正遂攀嵇願翻追訪戴歡更為三日約髙興未將䦨
　　御溝十六韻
　　一水終南下何年派作〈一作到〉溝穿城初北注過苑卻東流繞岸清波溢連宮瑞氣浮去應涵鳳沼來必滲龍湫激石珠爭碎縈堤練不收照花長樂曙泛葉建章秋影金莖表光揺綺陌頭旁沾畫睂府斜入教簫樓有雨難澄鏡無萍易擲鈎鼔宜堯女瑟盪必蔡姬舟臯著〈一作的〉通鳴鶴津應接鬥牛廽風還㶑㶑和月更悠悠淺憶觴堪泛深思杖可投秪懐涇合慮不帯隴分愁自有朝宗樂曽無潰穴憂不勞誇大漢清渭貫神州
　　赴闕次留獻荊南成相公三十韻
　　分閫兼文徳持衡有武功荊南知獨去海內更誰同㧞地孤峯秀當天一鶚䧺雲生五色筆月吐六鈞弓骨格凌秋聳心源見底空神清飡沆瀣氣逸飲洪濛臨事成竒筞全身仗至忠解鞍欺李廣煑弩笑臧洪往昔逢多難來茲故統戎卓旗雲夢澤撲火細腰宮鏟土樓䑓搆連江雉堞籠似平鋪掌上疑湧出壺中豈是勞人力寧因役鬼工本遺三戶在今匝萬家通畫舸橫青雀危檣列綵虹席飛巫峽雨袖拂宋亭風塲廣盤毬子池閒引釣筒禮賢金璧賤煦物雪霜融酒滿梁塵動棊殘漏滴終儉常資澹靜貴絶恃穹崇唯要臣誠顯那求帝渥隆甘棠名異奭大樹姓非馮自念為遷客方諧謁上公痛知遭止棘頻歎委飄蓬借宅誅茅緑分囷〈一作倉〉指粟紅只慚燕舘盛寧覺阮途窮渙汗霑明主滄浪別釣翁去曾憂塞馬歸欲逐邉鴻積感深於海銜恩重極嵩行行栁門路囘首下離東
　　三峯府內矮柏〈一作檜〉十韻
　　擢秀依黃閣移根自碧岑周圍雖合抱直上豈盈尋逺砌行窺頂當庭坐庇隂短堪驚衆木髙已讓他林日轉無長影風迴有細音不容蘿蔦附只耐雪霜侵玉帳籠應匝牙旗倚更禁葉低宜拂席枝褭易抽簮緑澗支離久朱門掩映深何須一千丈方有嵗寒心
　　雪十韻
　　灑宻蔽璇穹霏霏杳莫窮遲於雨到地疾甚絮隨風四野蒼茫際千家晃朗中夜迷三繞鵲晝斷一行鴻結片飛瓊樹裁花㸃〈一作照〉蘂宮壅應邉盡北填合海無東髙愛危峯積低愁暖氣融月交都浩渺日射更𤫩瓏送臘辭寒律迎春入舊叢自憐曽未至聊復賦𤣥功
　　和睦州盧中丞題茅堂十韻
　　有士當今重忘情自古稀獨開青嶂路閒掩白雲扉石累千層險泉分一帯㣲棟危猨競下簷迥鳥爭歸煙冷茶鐺靜波香蘭舸飛好移鍾阜蓼莫種首陽薇樹宻含輕霧川空𣻌薄暉芝泥看只〈一作即〉捧蕙帶且休圍東郭鄰穿履西林近衲衣瓊瑤一百字千古見清機
　　奉和御製六韻
　　天曉宻雲開亭亭翠葆來芰荷籠水殿楊栁蔽風䑓恩洽三時雨歡騰萬嵗雷日華偏照御星彩迥分台葦岸縈仙棹蓮峰倒玉杯獨慚歌聖徳不是侍臣才
　　敗簾六韻
　　有客編來久彌年斷不〈一作莫〉收不堪風作𠉀豈復燕為讐盡見三重閣難迷百尺樓伴燈㣲揜夢兼扇劣遮羞零落亡珠綴殷勤謝玉鈎涼宵何必捲月自入軒流
　　玉堂種竹六韻
　　當砌植檀欒濃隂五月寒引風穿玉牖揺露滴金盤有韻和宮漏無香雜畹蘭地疑〈一作嚴〉雲鏁易日近雪封難靜稱圍棊㑹閒宜閣茟看他年終結實不羨樹棲鸞
　　和韓致光侍郎無題三首十四韻
　　珠佩元消暑犀簮自辟塵揜燈容燕宿開鏡待雞晨去嬾都忘舊來多未厭新每逢憂是夢長憶故延真杏小雙圎壓〈一作靨〉山濃雨㸃嚬瘦難勝寳帯輕欲馭飇輪箆鳳金雕翼釵魚玉鏤鱗月明無睡夜花落斷腸春解舞何湏椘能箏可在秦怯探同海底稀遇極天津綠柰攀宮艷青梅弄嶺𭹀管纎銀字咽梭宻錦書勻厭勝還隨俗無疑不避人可憐三五夕娬媚善為鄰
　　舞轉輕輕雪歌霏漠漠塵漫遊多卜夜慵起不知晨玉箸和妝裛金蓮逐步新鳳笙追北里鶴馭訪南真有恨都無語非愁亦有嚬應過蚌浦飛合入蟾輪杯様成言鳥梳文解臥鱗逢迎大堤晚離別洞庭春似玉曽誇趙如雲不讓秦錦收花上露珠引月中津木為連枝貴禽因比翼珍萬峰酥㸃薄五色繡妝勻獺髓求魚客鮫綃托海人寸腸誰與逹洞府四無鄰
　　綺閣臨初日銅䑓拂暗塵鷾鴯偏報曉烏鶂慣驚晨魚網裁書數鵾上曲新病多疑厄重語切見心真子母錢徵笑西南月借嚬𢷬衣嫌獨杵分袂怨雙輪貝葉教丹觜金刀寄赤鱗捲簾吟塞雪飛楫渡江春解織宜名蕙能歌合姓秦眼穿回雁嶺魂斷飲牛津藥自偷來絶香従竊去珍茗煎雲沫聚藥種玉苗勻草宻應迷客花繁好避人長干足風雨遙夜與誰隣
　　倒次元韻
　　南陌來尋伴東城去卜鄰生憎無頼客死憶有情人似束腰支細如描髮彩勻黃鸝裁帽貴紫燕刻釵𭹀身近従淄右家元接觀津雨䑓誰屬椘花洞不知〈一作如〉秦淚滴空牀冷妝濃滿鏡春枕涼欹琥珀簟潔展麒麟茂苑廊千步昭陽扇九輪陽城迷䖏笑京兆畫時嚬魚子封牋短蠅頭學字真易判期已逺難諱事還新艇子愁衝夜驪駒怕拂晨如何斷岐路免得見行塵
　　箇人三十韻
　　嫋嫋復盈盈何年墜玉京見人還道姓羞客不稱名故事諳金谷新居近石城臉橫秋水溢睂拂逺山晴粉薄塗雲母簮寒篸水晶催來兩槳送怕起五絲縈髻學盤桓綰牀依宛轉成博山疑霧重油壁隱〈一作穏〉車輕額㸃梅花様心通棘刺情搔頭邀頋遇約指到平生魚網徐徐襞螺巵〈一作杯〉淺淺傾芙蓉褥已展荳䓻水休更趙女憐膠膩〈一作固〉丁娘愛燭明炷香龍薦腦辟魘虎輸精管咽參差韻嘈倰僜聲花殘春寂寂月落漏丁丁栁絮聫章敏椒花屬思清翦羅成彩字銷蠟脫珠纓邂逅當投珮艱難莫拊楹熨來身熱定䑛得面痕平匣鏡金螭怒簾旌繡獸獰頸長堪鶴並腰細任蜂爭滴淚泉饒竭論心石未貞必雙成〈一作乗〉鳳去豈獨化蟬鳴書逺腸空斷樓髙膽易驚數錢紅帯結鬪草蒨裙盛䘧〈一作映〉栁䦨干小侵波略彴橫夜愁遙寄雁暁夢半和鶯翼秪思鶼比根長羨藕並可憐衣帯緩休賦重行行
　　即席十韻
　　住處方窺宋平生未嫁盧暖金輕鑄骨寒玉細凝膚妬蜨長成伴傷鸞耐得孤城堪迷下蔡䑓合上姑蘓弄眼難降栁含茸欲鬪蒲生涼雲母扇直夜博山爐翡翠交妝鏡鴛鴦入畫圗無心同石轉有淚約泉枯猨渴應須見鷹飢秪待呼銀河正清淺霓莭過來無
　　追詠棠梨花十韻
　　蜀地従來勝棠梨第一花更應無軟弱別自有妍華不貴綃為霧難降綺作霞移須歸紫府駐合餌丹砂宻映彈琴宅深藏賣酒家夜宜紅蠟照春稱錦筵遮連廟魂棲望飄江字繞巴未饒酥㸃薄兼妬雪飛斜舊賞三年斷新期萬里賒長安如種得誰定牡丹誇
　　緜竹山四十韻
　　緜竹東西隅千峯勢相屬崚嶒壓東巴連延羅古蜀方者露圭角尖者攅箭簇引者蛾睂彎歛者鳶肩縮尾蟉〈上聲〉青蛇盤頸低𤣥兎伏橫來突若奔直上森如束嵗在作噩年銅梁揺蠆毒相國京兆公九命來作牧戎提虎僕毛専奉狼頭纛行府寄精廬開窗對林麓是時重陽後天氣曠清肅茲山昏曉開一一在人目霜空正泬寥濃翠霏撲撲披海出珊瑚貼天堆碧玉俄然隂霾作城郭纔霢霂絶頂已凝雪晃朗開紅旭初疑崑崙下夭矯龍銜燭亦似蓬萊巔金銀䑓疊蹙紫霞或旁映綺叚鋪繁褥晚照忽斜籠赤城差斷續又如煑吳鹽萬萬盆初熟又如濯椘練千千疋未軸又如水晶宮蛟螭結川瀆又如鐘乳洞電雷開巖谷丹青畫不成造化供難足合有羽衣人飄颻曵煙躅合有五色禽呌嘯含仙曲根雖限劍門穴必通林屋方諸滄海隔欲去憂淪覆羣玉縹緲閒未可量往復何如當此境終朝曠遐矚往往草檄餘吟哦思幽獨早晚掃欃槍笳鼔迎暢〈一作輪〉轂休飛霹靂車罷繫〈一作擊〉蝦蟇木勒銘燕然山萬代垂芬郁然後恣逍遙獨往羣麋鹿不管安與危不問榮與辱但樂濠梁魚豈怨鍾山鵠紉蘭以圍腰採芝將實腹石牀須臥平一任閒雲觸
　　祝風三十二韻
　　我有二頃田長洲東百里環塗為之區積葑相連纚松江流其旁春夏多苦水隄防茍不時汎濫即無已粵余病眠久而復家無恃田畯不勝荒農功皆廢弛他稼已如雲我田方欲蒔四際上通波兼之葭與葦是時立秋後煙露浩淒矣雖然遣畢功萎約都無㡬如何海上風連日従空起似欲驅滄溟來沃具區裏噫嘻爾風師吳中多豪士囷倉過九年一粒惜如死糴賤兼糶貴凶年翻大喜只是疲羸苦纔飢須易子余乃轗軻者進趨年二紀秋〈一作我〉不安一食春不閒一晷腸迴為多別骨瘦因積毀咳唾莫逢人揶揄空睹鬼中又值干戈遑遑常轉徙故隠茅山西今來笠澤涘荒者不復尋葺者還有以將正陶令巾又蓋姜肱被不敢務有餘有餘必驕鄙所期免假匄假匄多慚恥驕鄙既不生慚恥更能弭自可致逍遙無妨閲絰史吁余將四十滿望秪如此干澤尚多難學〈一作力〉稼茲復爾窮逹雖繫命禍福生所履天不飢死余飄風當自止
　　金陵懐古
　　玉樹聲沉戰艦收萬家冠蓋入中州祗應江令偏惆悵頭白〈一作黒〉歸來是客遊
　　涼思
　　松間小檻接波平月澹煙沉暑氣清半夜水禽棲不定緑荷風動露珠傾
　　鮫綃
　　雲供片段月供光貧女寒機枉自忙莫道不蠶能致此海邉何事有扶桑
　　潮
　　暮去朝來無定期桑田長被此聲移蓬萊若探人間事一日還應兩度知
　　忘憂花
　　繁紅落盡始淒涼直道忘憂也未忘數朶殷紅似春在春愁特此〈一作光愁時〉繫人腸
　　憶街西所居
　　衡門一別夢難稀人慾歸時不得歸長憶去年寒食夜杏花零落雨霏霏
　　雲
　　南北東西似客身逺峯髙鳥自為鄰清歌一曲猶能住莫道無心勝得人
　　華清宮四首
　　中原無鹿海無波鳳輦鸞旗出幸多今日故宮〈一作郷〉歸寂寞太平功業在山河
　　漁陽烽火照函闗玉輦匆匆下此山一曲羽衣聽不盡至今遺恨水潺潺
　　上皇鑾輅重廵遊兩淚無言獨倚樓惆悵眼前多少事落花明月滿宮秋
　　別殿和雲鏁翠㣲太真遺像夢依依玉〈一作上〉皇揜淚頻惆悵應歎僧繇彩筆〈一作㸃目〉飛
　　陳琳墓
　　冀州飛傲英䧺卻把文辭事鄴宮縦道筆端由我得九泉何面見袁公
　　湖州朝陽樓
　　十二亭亭占曉光隋家浪說有迷藏仲宣題盡平生恨別䖏應難看屋樑
　　賣花翁
　　和煙和露一叢花擔入宮城許史家惆悵東風無䖏說不教閑地著春華
　　自諷
　　丗路升沉合自安故人何必苦相干塗窮始解東歸去莫過嚴光七里灘
　　送杜鵑花
　　春紅始謝又秋紅息國亡來入椘宮應是蜀寃啼不盡更憑顔色訴西風
　　西京道中聞蛙
<集部,總集類,御定全唐詩,卷六百八十五>
　　雨餘林外夕煙沉忽有蛙聲伴客吟莫怪〈一作耳畔〉聞時倍〈一作卻〉惆悵稚主蓬蓽在山隂
　　情
　　依依脈脈兩如何細似輕絲渺似波月不長圓花易落一生惆悵為伊多
　　送荊南従事之岳州
　　秋拂湖光一鏡開庾郎蘭棹好徘徊遙知月落酒醒䖏五十従波上來
　　渡淮作
　　紅杏花時辭漢苑黃梅雨裏上淮船雨迎花送長如此辜負東風十四年
　　薛舍人見徵恩賜香並二十八字同寄
　　往嵗知君侍武皇今來何用紫羅〈一作香〉囊都縁有意重熏裛更灑江毫上玉堂
　　王母廟
　　鸞龍一夜降崑丘遺廟千年枕碧流賺得武皇心力盡忍看煙草茂陵秋
　　塗中阻風
　　洛陽寒食苦多風掃蕩春華一半空莫道芳蹊盡成實野花猶有未開叢
　　椘事〈屈原雲目極千里傷春心宋玉雲悲㢤秋之為氣〉
　　悲秋應亦扺傷春屈宋當年並楚臣何事來好時莭只將惆悵付詞人
　　和僧詠牡丹
　　萬縁銷盡本無心何事看花恨卻深都是支郎足情調墜香殘蘂亦成吟
　　豫讓
　　韓魏同謀反覆深晉陽三板免成沉趙衰〈一作襄〉當面何須恨不把干將訪負心
　　和寄座主尚書
　　偶逢戎旅戰爭日豈是明時放逐臣〈一作人〉不用裁詩苦惆悵風雷看起臥龍身
　　江行
　　霞低水逺碧翻紅一棹無邉落照中說示北人應不愛錦遮泥健〈一作澤〉馬追風
　　旅舘梅花
　　清香無以敵寒梅可愛他郷獨看來為憶故溪千萬樹㡬年辜負雪中開
　　水鳥
　　煙為行止水為家兩兩三三睡暖沙為謝離鸞兼別鵠如何禁得向天涯
　　楊花
　　不闘濃華不占紅自飛晴野雪濛濛百花長恨風吹落惟有楊花獨愛風
　　水調
　　鑿河千里走黃沙沙〈一作浮〉殿西來動日華可道新聲是亡國且貪惆悵後庭花
　　秋夕樓居
　　月裏青山淡如畫露中黃葉䬃然秋危欄倚徧都無寐秪恐星河墮入樓
　　經符堅墓
　　百里煙塵𣪚杳𠖇新平一隰草青青八公山石君知否休更中原作彗星
　　松江晚泊
　　吳䑓越嵪兩分津萬萬檣烏簇夜雲吟盡長江一江月更無人似謝將軍
　　送薛學士赴任峽州二首
　　負譴雖安不敢安疊猨聲裏獨之官莫將彩茟閑拋擲更待淮王詔草看
　　片帆飛入峽雲深帯雨兼風動椘吟何似玉堂裁詔罷月斜鳷鵲漏沉沉
　　送許校書
　　故人言別倍依依病裏班荊苦〈一作更一作尚〉憶違明日栁亭門外路不知誰賦送將歸
　　蛺蝶
　　兩兩自依依南園煙露㣲住時須並住飛䖏要交飛草淺憂驚吹花殘惜晩暉長交〈一作教〉擷芳女夜夢逺人歸












　　御定全唐詩巻六百八十五
<集部,總集類,御定全唐詩>
　　欽定四庫全書
　　御定全唐詩巻六百八十六
　　吳融
　　閿郷寓居十首〈一作卜居一本閿郷上有壬戌嵗三字〉
　　阿對泉
　　六載抽毫侍禁闈可〈一作不〉堪多〈一作衰〉病決然歸五陵年少如相問阿對泉頭一布衣〈自註阿對是楊伯起家僮嘗引泉灌蔬泉至今在〉
　　蛙聲
　　穉珪倫〈一作論〉鍳未精通只把蛙聲皷吹同君聽月明人靜夜肯饒天籟與松風
　　𦭘堂
　　結得𦭘簷瞰〈一作傍〉碧溪閒雲之外不同棲猶嫌未逺函闗道正睡剛聞報曉雞
　　清溪
　　清溪見底露蒼苔宻竹垂藤鏁不開應是仙家在深䖏愛〈一作為〉流花片引人來
　　釣竿
　　曾拋釣渚入秦闗今卻持竿傍碧灘認得舊溪〈一作游〉兼舊意恰如羊祜識金環
　　山僧
　　石臼山頭有一僧朝無香積夜無燈近嫌俗客知蹤跡擬向中方斷石層
　　小徑
　　礙竹妨花一逕幽攀援可到〈一作應對〉玉峯頭若教須作康荘好更〈一作便〉有髙車駟馬憂
　　聞提壺鳥
　　早於批鵊巧於鶯故國春林足此聲今在天涯別舘裏為君沽酒復何情
　　木塔偶題
　　西南古剎近芳林偶得髙秋試一吟無限黃花襯黃葉可〈一作何〉須春月始傷心
　　山禽
　　碧嶂為家煙外棲銜紅啄翠入芳蹊可能知我心無定頻褭花枝拂面蹄
　　聞歌
　　貫珠一夜奏纍纍盡是荀家舊教詞落盡梁塵腸不斷九原誰報小憐知〈一作一聲嬌栁褭寒枝又作小寒知〉
　　即席
　　竹引絲隨褭翠樓滿筵驚動玉闗秋何人借與丹青茟畫取當時八字愁
　　便殿𠉀對
　　宣呼晝入蘂珠宮玉女窗扉薄霧籠待得華胥春夢覺半竿斜日下廂風
　　南遷途中作七首
　　登七盤嶺二首
　　才非賈傅亦遷官五月驅羸上七盤従此自知身計定不能廻首望長安
　　七盤嶺上一長號將謂青天鑒鬱陶近日青天都不鍳七盤應是未髙髙〈一作為髙〉
　　渡漢江初甞鯿魚有作
　　嘯父知機先憶魚季膺無事已思鱸自慚初識查頭味正是棲棲哭阮塗
　　溪翁
　　飯稻羮菰曉復昬碧灘聲裏長諸孫應嗟獨上涔陽客排比𣓙漿奠椘魂
　　寄友人
　　驚魂往往坐疑飄便好為文慰寂寥若待清湘𦵏魚了縦然招得不堪招
　　塗中偶懐
　　無路能酬國士恩短亭寂〈一作寥〉寂到黃昏廻腸一寸危如綫頼得商山未有猨
　　訪貫休上人
　　休公為我設蘭湯方便教人學洗腸自覺塵纓頓瀟灑南行不復問滄浪
　　鴛鴦
　　翠翹紅頸覆金衣灘上雙雙去又歸長短死生無兩䖏可憐黃鵠愛分飛
　　野歩
　　一曲兩曲澗邉草千枝萬枝村落花擕笻探去不知䖏㡬歎山河隔酒家
　　詶僧
　　玉堂全不限常朝臥待重城宿霧銷翻憶故山深雪裏滿爐枯栢帶煙燒
　　買帯花櫻桃
　　粉紅輕淺靚妝新和露和煙別近鄰萬一有情應有恨一年榮落兩家春
　　海棠二首
　　太尉園林〈一作中〉兩樹春〈今番禺太尉徐公興化亭子有海棠二株〉年年奔走探花人今來獨倚〈一作傍〉荊山看廻首長安落戰塵雲綻霞鋪錦水頭占春顔色最風流若教更近天街種馬上多逢醉五侯
　　送僧上峽歸東蜀
　　巴字江流一棹廻紫袈裟是禁中裁如従十二峯前過莫賦佳人殊未來
　　杏花〈五言三韻〉
　　春物競相妬杏花應㝡嬌紅輕欲愁殺粉薄似啼銷願作南華蝶翩翩繞此條
　　草
　　染亦不可成畫亦不可得萇𢎞未死時應無此顔色
　　和楊侍郎
　　目極家山逺身拘禁苑深煙霄慚暮齒麋鹿媿初心
　　山居喜友人相訪
　　秋雨空山夜非君不此來髙於剡溪雪一棹到門回
　　逺山
　　隠隠隔千里巍巍知㡬重平時未能去夢斷一聲鐘
　　江樹
　　終日衝奔浪何年墜亂風謝公堪入詠目極在雲中
　　薔薇
　　萬卉春風度繁花夏景長舘娃人盡醉西子始新妝
　　梅雨
　　渾開又密望中迷乳燕歸遲粉竹低撲地暗來飛野馬舞風斜去散醯雞初従滴瀝妨琴榭漸到潺湲繞藥畦少傍海邉飄泊䖏中庭自有兩犁泥〈一作中庭頃刻雨翻泥〉
　　登途懐友人
　　日落野原秀雨餘雲物閑清時正愁髙處正躋〈一作登〉攀京洛遙天外江河戰鼔間孤懐欲誰寄應望〈一作待〉塞鴻還
　　聞蟬
　　夏在先催過秋賒已被迎自應人不㑹莫道物無情木葉縦未落髩絲還易生西風正相亂休上夕陽城
　　秋色
　　染不成乾畫未銷霏霏拂拂又迢迢曽従建業城邉路蔓草寒煙鏁六朝
　　自諷
　　本是滄洲把釣人無端三署接清塵従來不解長流涕也渡湘灕〈一作籬〉作逐臣
　　宿青雲驛
　　蒼黃負譴走商顔保得微躬出武闗今夜青雲驛前月伴吟應到落西山
　　秋聞子規
　　年年春恨化寃魂血染枝紅壓疊繁正是西風花落盡不知何䖏認啼痕
　　荊南席上聞歌
　　迎愁歛黛一聲分弔屈江邉日暮聞何事遏雲翻不定自縁蹤跡愛行雲
　　武闗
　　時來時去若循環雙闔平雲謾鏁山祗道地教秦設險不知天與漢為闗貪生莫〈一作儘〉作千年計到了都成一夢閑爭得便如岩下水従他興廢自潺潺
　　月夕追事
　　曽聽豪家碧玉歌雲牀冰簟落秋河月臨髙閣簾無影風過廻廊幕有波屈指盡隨雲雨散滿頭贏淂雪霜多此時空見清涼影來伴蛩聲咽砌莎
　　上陽宮辭
　　苑路青青半是苔翠華西去未知回景陽春漏無人報太液秋波有雁來單影可堪明月照紅顔無奈落花催誰能賦得長門事不惜千金奉酒桮
　　送於員外歸隠藍田
　　曾吟工部兩峯寒今日星郎得掛冠吾道不行歸始是世情如此住應難圍棋已訪生雲石把釣先尋急雨灘若遇秦時雪髯客紫芝兼可備朝餐
　　廢宅
　　風飄碧瓦雨摧垣卻有隣人與〈一作為〉鏁門㡬樹好花閒白晝滿庭荒草易〈一作自〉黃昏放魚池涸蛙爭聚〈一作閙〉棲燕梁空雀自喧不獨淒涼眼前事咸陽一火便成〈一作變寒〉原
　　湖州晩望
　　鼓角迎秋晚韻長斷虹踈雨間微陽兩條〈一作邉〉溪水分頭碧四面人家入骨涼獨鳥歸時雲闘迥殘蟬急䖏日爭忙他年若得壺中術一簇汀洲盡貯將
　　宋玉宅
　　草白煙寒半野陂臨江舊宅指遺基已懐湘浦招魂事更憶髙唐說夢時穿徑早曾聞客住登墻豈復見人窺今朝送別還經此吟斷當年㡬許〈一作楚客〉悲
　　春晚書懐
　　落盡紅芳春意䦨緑蕪空鏁辟疆園嫦娥斷影霜輪冷帝子無蹤淚竹繁未達東鄰〈一作林〉還絶想不勞南浦更銷魂晚來雖共殘鶯約爭奈風淒又雨昬
　　寄楊侍郎
　　雲情鶴態莫誇慵正上仙樓十二重吟逸易沈鳷鵲月夢長先斷景陽鐘竒文已刻金書劵秘玉看鐫玉檢封何事春來待歸隠探知溪畔有風松
　　杏花
　　粉薄紅輕揜歛羞花中占斷得風流軟非因醉都無力凝〈去聲〉不成歌亦自愁獨照影時臨水畔㝡含情䖏出墻頭裵囘盡日難成別更待黃昏對酒樓〈一作甌〉
　　憲丞裴公上洛退居有寄二首
　　鴻在𠖇𠖇已自由紫芝峰下更髙秋拋來簮紱都如夢泥著杯香〈一作觴〉不為愁晚樹拂簷風脫翠夜灘當戸月和流自嗟不得従公去共上仙家十二樓
　　痩如仙鶴爽風篁外卻塵囂興緒長偶坐㡬回沉皓月閑吟是䖏到殘陽門前立使修書嬾花下留賔壓酒忙目斷瓊林攀不得一重丹水抵三湘
　　叢祠
　　叢祠一炬照秦川雨散雲飛二十年長路未歸萍逐水舊居難問草平煙金鞍正伴桐郷客粉壁猶懐桂苑仙何必向來曽識面拂塵看字也悽然
　　分水嶺
　　兩派潺湲不暫停嶺頭長㵼別離情南隨去馬通巴棧北逐歸人達渭城澄䖏好窺雙黛影咽時堪寄斷腸聲紫溪舊隠還如此清夜梁山月更明
　　赴職西川過便槁書懐寄同年
　　平門〈一作便槁〉槁下水東馳萬里従軍一望時郷思旋生芳草見客愁何限夕陽知秦陵無樹煙猶鎻漢苑空墻浪欲吹不是傷春愛回首杏壇恩重馬遲遲
　　太保中書令軍前新樓
　　十二䦨干壓錦城半空人語落灘聲風流近接平津閣氣色髙含細栁營盡日捲簾江草緑有時欹枕雪峰晴不知奉詔朝天後誰此登臨看月明
　　玉女廟
　　九清何日降仙霓掩映荒祠路欲迷愁黛不開山淺淺離心長在草萋萋簷橫綠派王餘擲窗褭紅枝杜宇啼若得洗頭盆置此靚妝無復碧蓮西
　　坤維軍前寄江南弟兄
　　二年征戰劍山秋家在松江白浪頭闗月㡬時乾客淚戍煙終日起郷愁未知遼〈一作聊〉堞何當下轉覺燕䑓不易酬獨羨一聲南去雁滿天風雨到汀洲
　　滻水席上獻座主侍郎
　　暖泉宮裏告䖍回略避紅塵小宴開落絮已隨流水去啼鶯還傍夕陽來草能緣岸侵羅薦花不容枝蘸玉杯莫訝諸生中獨醉感恩傷別正難裁
　　送知古上人
　　昔年離別浙河東多難相逢舊椘宮振錫纔尋三徑草登船忽掛一帆風㡬程村飯添盂白何䖏山花照衲紅不似投荒憔悴客滄浪無際問漁翁
　　和座主尚書登布善寺樓
　　往事何時不繫腸更堪凝睇白雲郷椘王城壘空秋色羊祜江山祗暝光林下逺分南去馬渡頭偏認北歸航誰知此日憑軒䖏一筆工夫勝七襄
　　金槁感事
　　太行和雪疊晴空二月春〈一作青〉郊尚朔風飲馬早聞臨渭北射鵰今欲過山東百年徒有伊川歎五利寧無魏絳功日暮長亭正愁絶哀笳一曲戍煙中
　　蕭縣道中
　　戍火三籠滯晚程枯桑繫馬上寒城滿川落照無人過巻地飛蓬有燒明椘客早聞歌鳳徳劉琨休更舞雞聲草堂舊隠終歸去寄語巖猨莫暁驚
　　題兗州泗河中石牀〈李白杜甫皆此飲詠〉
　　一片苔牀水潄痕何人清賞動乾坤謫仙醉後雲為態野客吟時月作魂光景不回波自逺風流難問石無心邇來多少登臨客千載誰將勝事論
　　禁直偶書
　　玉皇新復五城居仙舘詞臣在碧虗錦砌漸看翻芍藥鏁窗還詠隔蟾蜍敢期林上靈烏語貪草雲閒彩鳳書爭奈滄洲頻入夢白波無際落紅蕖
　　送弟東歸
　　偶持麟筆侍金閨夢想三年在故溪祖竹定欺簷雪折穉杉應拂棟雲齊𧬒勞筋力趨丹鳳可有文詞詠碧雞此別更無閒事囑北山髙䖏謝猿啼
　　和座主尚書春日郊居
　　海燕初歸朔雁回靜眠深揜百花䑓春蔬已為髙僧掇臘醖還因熟客開簷外暖絲兼絮墮檻前輕浪帯鷗來謝公難避蒼生意自古風流必上台
　　僧舍白牡丹二首
　　膩若裁雲薄綴霜春殘獨自殿羣芳梅妝向日霏霏暖紈扇揺風閃閃光月魄照來空見影露華凝後更多香天生潔白宜清淨何必殷紅映洞房
　　侯家萬朶簇霞丹若並霜林素艶難合影只應天際月分香多是畹中蘭雖饒百卉爭先發還在三春向後殘想得恵林憑此檻肯將榮落意來看
　　八月十五夜禁直寄同僚
　　中秋月滿盡〈一作竟〉相尋獨入非煙宿禁林曾恨人間千里隔更堪天上九門深明涵太液魚龍定靜鏁圎靈象緯沈目斷枚臯何䖏在䦨干十二憶登臨
　　上已日花下閑看〈一作步〉
　　十里香塵撲馬飛碧蓮峯下踏青時雲鬟照水和花重羅袖風惹絮遲可便無心邀娬媚還應有淚憶袁熙如煙如夢爭尋得溪栁回頭萬萬絲
　　禪院奕棋偶題
　　裛塵絲雨送微涼偶出樊籠入道場半偈已能消萬事一枰兼得了殘陽尋知世界都如夢自喜身心甚不忙更約西風揺落後醉來終日臥禪房
　　和張舍人
　　玉女盆邉雪未銷正多春事莫無憀杏花向日紅勻臉雲帯環山白繋腰鶯囀樹頭欹枕聽凍開泉眼枝藜挑陵遷谷變如〈一作何〉須問控鶴山人字子喬
　　送友赴闕
　　故人歸去指翔鸞樂帶離聲可有歡驛路兩行秋吹急渭波千疊夕陽寒空郊已歎周禾熟舊苑應尋漢火殘遙羨従公無一事探花先醉曲江干
　　過鄧城縣作
　　不用登臨感傷古來今往盡茫茫未知堯桀誰臧否可便彭殤有短長椘壘萬重多故事漢波千疊更殘陽到頭一切皆身外只覺闗身是醉郷
　　文徳初聞車駕東遊
　　龍斾叢叢下劍門還將瑞氣入中原鰲頭一蕩山雖沒烏足重安日不昬晉客已知周禮在秦人仍喜漢官存自憐閑坐漁磯石萬級雲䑓落夢魂
　　子規
　　舉國繁華委逝川羽毛飄蕩一年年他山呌䖏花成血舊苑春來草似煙雨暗不離濃緑樹月斜長弔欲明天湘江日暮聲淒切愁殺行人歸去船
　　簡州歸降賀京兆公
　　分棟山前曙色開三千鐡騎簡州回雲間墮箭飛書去風裏擎竿露布來古謂伐謀為上筞今看靜勝自中台功名一似淮西事只是元臣不姓裴
　　登漢州城樓
　　雨餘秋色拂孤城逺目凝時萬象清疊翠北來千嶂盡漫流東去一江平従軍固有荊州樂懐古能無峴首情慾下䦨干一廻首鳥歸帆沒戍煙明
　　岐下寓居見槐花落因寄従事
　　纔開便落不勝黃覆著庭莎襯夕陽只共蟬催雙髩老可知人已十年忙曉窗須為吟秋興夜枕應教夢帝郷蜀國馬卿看従獵肯將閒事入淒涼
　　和人有感
　　莫愁家住石城西月墜星沉客到迷一院無人春寂寂九原何䖏草萋萋香魂未散煙籠水舞袖休〈一作猶〉翻栁拂堤蘭棹一移風雨急流鶯千萬莫長啼















　　御定全唐詩巻六百八十六
　　欽定四庫全書
　　御定全唐詩巻六百八十七
　　吳融
　　春歸次金陵
　　春陰漠漠覆江城南國歸橈趂晚程水上驛流初過雨樹籠堤䖏〈一作去〉不離鶯跡踈冠蓋兼無夢地近郷園自有情更被東風動離思楊花千里雪中行
　　途中見杏花
　　一枝紅艷〈一作杏〉出墻頭墻外行人正獨愁長得看來猶有恨可堪逢䖏更難留林空色曙鶯先到春淺香寒蝶未遊更憶帝郷千萬樹澹煙籠日暗神州
　　秋日經別墅
　　別墅蕭條海上村偶期蘭菊與琴尊簷橫碧嶂秋光近樹帶閒〈一作寒〉潮晚色昬幸有白雲眠椘客不勞芳草思王孫北山移去前文在無復教人歎曉猨
　　紅葉
　　露染霜乾片片輕斜陽照䖏轉烘明和煙飄落九秋色隨浪汎將千里情㡬夜月中藏鳥影誰家庭際伴蛩聲一時衰䬃無多恨看着清風綵剪成
　　離霅溪感事獻鄭貟外
　　足恨饒悲不自由萍無根蒂水長流庾公眀月吟連曙謝守青山看入秋一飯意専堪便死千金諾在轉難酬雲沉鳥去回頭否平子才多好賦愁
　　岐州安西門
　　安西門外徹安西一百年前斷鼓鼙犬解人歌曾入唱馬稱龍子㡬來嘶自従遼水煙塵起更到塗山道路迷今日登臨須下淚行人無箇草萋萋
　　闗西驛亭即事
　　晚霞零落雨初收闗上危䦨獨悵〈一作悵獨〉留千里好春聊極目五陵無事莫回頭山猶帯雪霏霏恨栁未禁寒冉冉愁直是無情也腸斷鳥啼帆沒水空流
　　望嵩山
　　三十六峯危似冠晴樓百尺獨登看髙凌鳥外青𠖇窄翠落人間白晝寒不覺衡陽遮雁過如何鍾阜闘龍盤始知萬嵗聲長在只待東廵動玉鸞
　　題湖城縣西道中槐樹
　　零落欹斜此路中盛時曽識太平風暁迷天仗歸春苑暮送鸞旗指洛宮一自煙塵生薊北更無消息幸闗東而今只有孤根在鳥啄蟲穿沒〈一作兼〉亂蓬
　　東歸次瀛上
　　暖煙輕淡草霏霏一片晴山襯夕〈一作川畫晩〉暉水露淺沙無客泛樹連踈苑有鶯飛自従身與滄浪別長被春教寂寞歸回首青門不知䖏向人楊栁莫依依
　　偶書
　　青牛闗畔寄孤村山當屏風石當門芳樹緑陰連蔽芾長河飛浪接崑崙苔田緑後蛙爭聚麥壠黃時雀更喧只此無心便無事避人何必武陵源
　　得京中親友書訝久無音耗以詩代謝
　　退閑何事不忘機況限溪雲靜掩扉馬頬浪髙魚去少雞鳴闗險雁來稀無才敢更期連茹有意兼思學採薇珍重故人知我者九霄休復寄音徽
　　即事
　　抵鵲山前雲掩扉更甘終老脫朝衣曉窺青鏡千峯入暮倚長松獨鶴歸雲裏引來泉脈細雨中移得藥苖肥何須一筯鱸魚膾始掛孤帆問釣磯
　　病中宜茯苓寄李諫議
　　千年茯菟帶龍鱗太華峰頭得㝡珍金鼎曉煎雲𣻌粉玉甌寒貯露含津南宮已借徵詩客〈杜工部有寄楊員外茯苓之什〉內署今還託諫臣飛愈風知妙手也須分藥救漳濵
　　槎
　　浪痕龍跡老攲危流落何時別故枝嵗月空教苔蘚積芳菲長倩薜蘿知有文在朽人難識無蠧藏心鳥莫窺家近滄浪汎去碧天消息不參差
　　汴上觀〈一本有河冰二字〉
　　九曲河冰半段來嚴霜結出勁風栽非時已認蟬飄翼到海須憂蚌失胎千里風清聞戞玉㡬人東下憶奔雷殷勤莫礙星槎路従看天津弄杼回
　　閒居有作
　　依依芳樹〈一作草〉拂簷平繞竹清流浸骨清愛弄綠苔魚自躍慣偷紅果鳥無聲踏青堤上煙多綠拾翠江邉月更明只此超然長往是㡬人能遂鑄金成
　　離岐下題西湖
　　送夏迎秋㡬醉來不堪行色被蟬催身隨渭水看歸逺夢掛秦雲約自廻雨細若為拋釣艇月明誰復上歌䑓千波萬浪西風急更為紅蕖把一桮
　　岐陽蒙相國對〈一作借〉宅因抒懐投獻
　　風有危亭月有䑓平津閣畔好裵回雖非宋玉誅茅至且學王家種竹來已得靜居従馬歇不堪行色被蟬催故園蘭菊三千里旅夢方應校嬾廻
　　晩泊松江
　　落日停橈古渡邉古今蹤跡一蒼然平沙盡處雲藏樹逺吹收來水定天正困東西千里路可憐瀟灑五湖船如何不及前賢事卻謝鱸魚在洛川
　　過澠池書事
　　澠池城郭半遺基無限春愁掛落暉栁渡風輕花浪緑麥田煙暖錦雞飛相如忠烈千秋斷二主英䧺一夢歸莫道新亭人對泣異郷殊代也霑衣
　　富春
　　水送山迎入富春一川如畫晩晴新雲低逺渡帆來重潮落寒沙鳥下頻未必栁間無謝客也應花裏有秦人嚴光萬古清風在不敢停橈更問津
　　髙侍御話及〈一本無及字〉皮博士池中白蓮因成一章寄博士兼〈一本無上六字〉奉呈
　　白玉花開緑錦池風流御史報人知看來應是雲中墮偷去湏従月下移已被亂蟬催晼晩更禁涼雨動䙰褷習家秋色堪圗畫只欠山公倒接䍦
　　憶猨
　　翠微雲歛日沉空呌徹青𠖇怨不窮連臂影垂谿色裏斷腸聲盡月明中靜含煙峽淒淒雨髙弄霜天嫋嫋風猶有北山歸意在少驚佳樹近房櫳
　　紅樹
　　一聲南雁已先紅神女霜飛葉葉〈一作槭槭淒淒葉葉〉同自是孤根非暖〈一作燒〉地莫驚他木耐秋風暖〈一作冷又作曉〉煙散去隂全薄明月臨米影半空長憶洞庭千萬樹照山橫浦夕陽中
　　新雁
　　湘浦波春始北歸玉闗揺落又南飛數聲飄去和秋色一字橫來背晚暉紫閣髙翻雲羃羃㶚川低渡雨㣲㣲莫従思婦䑓邉過未得征人萬里衣
　　海上秋懐
　　辭無珪組隱無才門向潮頭過䖏開㡬度黃昏逢罔象有時紅旭見蓬萊磧連荒戍頻頻火天絶纎雲往往雷昨夜秋風已揺落那堪更上望郷䑓
　　憶山泉
　　穿雲落石細湔湔盡日〈一作杳杳〉疑聞弄管千仭灑來寒碎玉一深去〈一作注〉碧涵天煙迷葉亂尋難見月好風清聽不眠春雨正多歸未得只應流恨更潺湲
　　東歸望華山
　　碧蓮重疊在青𠖇落日垂鞭緩客程不奈春煙籠暗澹可堪秋雨洗分明南邉已放三千馬北面猶標百二城只怕仙人撫髙掌年年相見是空行
　　遊華州飛泉亭
　　走馬街南百畆池碧蓮花影倒參差偶同人去紅塵外正值僧歸落照時萬事已為春棄置百憂須頼酒醫治殷勤待取前峰月更倚䦨干弄釣絲
　　池上雙鳬二首
　　碧池悠𣻌小鳬雛兩兩依依秪自娛釣艇忽移還散去寒鴟有意即相呼可憐翡翠歸雲髻莫羨鴛鴦入畫圗幸是羽毛無取䖏一生安穏老菰蒲
　　雙鳬狎得〈一作相狎〉傍池䑓藻銜蒲逺又回敢為稲粱凌險去幸無鷹隼觸〈一作逐〉波來萬絲春雨眠時亂一片濃萍浴䖏開不在籠欄夜仍好月汀星沼剰裵回
　　葉落
　　紅影飄來翠影㣲一辭林表不知歸伴愁無色煙猶在替恨成啼露未晞若逐水流應萬里莫因風起便孤飛椘郊千樹秋聲急日暮紛紛惹客衣
　　和皮博士赴上京觀中修靈〈此下一本有寳字〉齋贈威儀尊師兼見寄
　　霓結雙旌羽綴裙七星壇上拜元君精誠有為天應感章奏無私鬼怕聞鶴馭已従煙際下鳳膏還向月中焚〈漢武堯鳳膏為燭以祀神壇〉白雲郷路看看到好駐流年翊聖文
　　春雨
　　霏霏漠漠暗和春羃翠凝紅色更新寒入膩裘濃暁睡細隨油壁靜香塵連雲似織休迷雁帯栁如啼好贈人別有空堦寂寥事緑苔狼籍落花頻
　　秋池
　　冷涵秋水碧溶溶一片澄明見底空有日晴來雲襯白㡬時吹落葉浮紅香啼蓼穂娟娟露乾動蓮莖淅淅風凌曉無端照衰髮便悲霜雪鏡光中
　　首陽山
　　首陽山枕黃河水上有兩人曽餓死不同天下人為非兄弟相看自為是遂令萬古識君心為臣貴義不貴身精靈長在白雲裏應笑隨時飽死人
　　太湖石歌
　　洞庭山下湖波碧波中萬古生幽石鐡索千尋取得來竒形怪狀誰能識初疑朝〈一作國〉家正人立又如戰士方狙擊又如防風死後骨又如於莵活時額又如成人楓又如害癭柏雨過上〈一作尚〉停風來中有隙想得沈潛水府時興雲出雨蟠蛟螭今來硉矹林庭上長恐忽然生白浪用時應不稱媧皇將去也堪隨博望噫嘻爾石好憑依幸有方池並釣磯小山叢桂且為伴鍾阜白雲長自歸何必豪家甲第裏玉䦨干畔爭光輝一朝荊棘忽流落何異綺羅雲雨飛
　　贈方干處士歌
　　把筆盡為詩何人敵夫子句滿天下口名滿天下耳不識朝不識市曠逍遙閒徙倚一桮酒無萬事一葉舟無千里衣裳白雲坐臥流水霜落風髙忽相憶恵然見過留一夕一夕聽吟十數篇水榭林蘿為岑寂拂旦舍我亦不辭擕笻徑去隨所適隨所適無䖏覓雲半片鶴一隻
　　李周彈箏歌〈淮南韋太尉席上贈〉
　　古人云絲不如竹竹不如肉〈一作古雲絲聲不如竹又雲竹聲不如肉〉乃知此語未必然李周彈箏聽不聞君七嵗八嵗時五音六律皆生知就中十三絃㝡妙應宮〈一作官〉出入年方少青驄慣走長楸日〈一作間〉㡬度承恩蒙急召〈一作召急〉一字雁行斜〈一作雁字斜行近〉御筵鏘金戛羽凌非〈一作霏〉煙始似五更殘月裏淒淒切切清露蟬又如石罅堆葉下泠泠瀝瀝蒼崖泉鴻門玉斗初向地織女金梭飛上天有時上苑繁花發有時太液秋波濶當頭獨坐摐一聲滿座好風生拂拂天顔開〈一本有兮字〉聖心恱紫金白珠霑賜物出來無暇更還家且上青樓醉明月年將六十藝轉精自冩梨園新曲聲近來一事還惆悵故里春荒煙草平供奉供奉且聽語自昔興衰看樂府秪如伊州與梁州盡是太平時歌舞旦夕君王繼此聲不要停淚如雨
　　贈𧦬光上人草書歌
　　篆書樸𨽻書俗草聖貴在無覊束江南有僧名𧦬光紫毫一管能顛狂人家好壁試揮拂〈一作灑〉瞬目已流三五行摘如鉤挑如撥斜如掌廻如斡又如夏禹鏁淮神波底出來手正拔又如朱亥鎚晉鄙袖中起腕欲脫有時軟縈盈一穂〈一作色〉秋雲曵空濶有時瘦巉岩百尺枯松露槎枿忽然飛動更驚人一聲霹靂龍虵活稽山賀老昔所傳又聞䏻者名張顛上人致功應不下其奈飄飄滄海邉可中一入天子國絡素裁縑灑毫墨不繫知之與不知湏言一字千金值
　　贈李長史歌〈並序〉
　　余客武康縣既旬日將去邑長相餞於溪亭座中有李長史袖出蘆管自請聲以送客且言我業此二十年年少時五陵豪俠無不與之遊梨園新聲一聞之明日皆出我下洎巢賊腥穢宮闕逃難於東江淮間非吾土又無樂〈一作知〉音敝衣旅食雙髩雪然然風月好時或亭臯送別必引滿自勸不能忘情一曲未終然承睫越鳥胡馬之慼感動傍人羅進士隠初遇金陵有贈詩尚能成誦在口余憫李之流落仰羅之所感故贈之時光啟戊申嵗清明月之八日
　　危欄壓溪溪澹碧翠褭紅飄鶯寂寂此日長亭愴別離座中忽遇吹蘆客雙攘輕袖當髙軒含商吐羽凌非〈一作霏〉煙初疑一百尺瀑布八九月落香爐巔又似鮫人為客罷迸淚成珠玉盤㵼碧珊瑚碎震澤中金銀鐺撼⻱山下鏗訇掲調初驚人幽咽細聲還感神紫鳳將雛叫山月𤣥兔䘮子啼江春咨嗟長史出人藝如何值此艱難際可中長似承平基肯將此為閒人吹不是東城射雉䖏即應南苑闘雞時白櫻桃熟毎先賞紅芍樂開長有詩賣珠曽被武皇問薫香不怕賈公知今來流落一何苦江南江北九寒暑翠華猶在槖泉中一曲梁州淚如雨長史長史聽我語従來藝絶多失所羅君贈君兩首詩半是悲君半自悲
　　贈廣利大師歌
　　化人之心固甚難自化之〈一作其〉心更不易化人可以程限之自化元湏有其志在心為志者何人今日得之於廣利三十年前識師初正見把筆學草書崩雲落日〈一作石〉千萬狀隨手變化生空虗海北天南㡬回別毎見書蹤轉竒絶近來兼解作歌詩言語明快有氣骨堅如百鍊鋼挺特不可屈又如千里馬脫韁飛滅沒好是不雕刻縦橫衝口發昨來示我十餘萹詠殺江南風與月乃知性是天習是人〈一作乃知性天習成人〉莫輕河邉羖䍽飛作天上麒麟但日新又日新李太白非通神
　　古離別〈雜言〉
　　紫鸞〈一作燕〉黃鵠雖別離一舉千里何難追猶聞啼風與叫月流連斷續令人悲賦情更有深繾綣碧甃千尋尚為淺蟾蜍正向清夜流蛺蝶須教墮絲罥莫道㫁絲不可續丹穴鳳皇膠不逺莫道流水不廻波〈一作草草通流水不廻〉海上兩潮長自返
　　風雨吟
　　風騷騷雨涔涔長洲苑外荒居深門外流水流澶漫河邉古木鳴蕭森夐無禽影寂無人音端然拖愁坐萬感叢於心姑蘓碧瓦十萬戶中有樓䑓與歌舞尋常倚月復眠花莫說斜風兼細雨應不知天地造化是何物亦不知榮辱是何〈一作誰〉主吾囷長滿是太平吾樂不極是天生豈憂天下有大憝四郊刁斗常錚錚官軍擾人甚於賊將臣怕死唯守城又豈復憂朝廷苦弛慢中官轉縦橫李膺勾〈一作鉤〉黨即罹患竇武忠謀又未行又豈憂文臣盡遭束髙閣文教従今日〈一作今日徒〉蕭索若更無人稍近前把茟到頭同一惡可歎吳城城中人無人與我交一言蓬蒿滿徑塵一榻獨此閔閔〈一作悶䖏〉何其繁雖然小或可謀大婦之憂史尚存況我長懐丈夫志今來流落滄溟涘有時驚事再咨嗟因風因雨更憔悴只有閒橫膝上琴悲傷怨恨聊相寄伯牙海上感滄溟何似〈一作以〉今朝風雨思
　　江行
　　來時風去時雨蕭蕭䬃䬃春江浦欹欹側側海門帆軋軋啞啞洞庭櫓
　　壁畫折竹雜言
　　枯纒藤重欹雪渭曲逢湘江別不是従來無本根畫工取勢教摧折
　　古錦裾六韻〈錦上有鸚鵡鶴陸䖏士有序〉
　　濯水經何日隨風故有人緑衣猶偪畫丹頂尚迷真暗澹雲沈古青蒼蘚剝新映襟知惹淚侵韉想縈塵掣曵無由睹流傳久自𤤽武威應認得牽挽〈一作穿脫〉㡬當春
　　賦得欲暁看妝面
　　朧朧欲曙色隠隠辨殘妝月始雲中出花猶霧裏藏眉邉全失翠額畔半留黃轉入金屏影隈侵角枕光有蟬墮髩様無燕著釵行十二峯前夢如何不斷腸
　　府試雨夜帝里聞猿聲
　　雨滴秦中夜猿聞峽外聲已吟何遜恨還賦屈平情暗逐哀鴻淚遙含禁漏清直疑遊萬里不覺在重城霎霎侵燈亂啾啾入夢驚明朝臨暁鏡別有髩絲生
　　題畫柏
　　不得月中桂轉思陵上柏閑取畫圗看煩紆果〈一作已〉冰釋桂生在青𠖇萬古煙霧隔下䕃𤣥兔窟上暎嫦娥魄圎缺且不常〈一作當〉髙低圗〈一作固〉難測若非假羽翰折攀何由得天逺眼虗穿夜䦨頭自白未知〈一作如〉陵上柏一定不移易有意兼松茂無情麝食不在是非閒與人為憤激他年上縑素今日懸屋壁靈怪不可知風雨疑來逼明朝歸故園唯此同所適回首寄團枝無勞恵消息
　　平望蚊子二十六韻
　　天下有蚊子𠉀夜噆人膚平望有蚊子白晝來相屠不避風與雨羣飛出菰蒲擾擾蔽天黒雷然隨舳艫利嘴入人肉㣲形紅且濡振蓬亦不懼至死貪膏腴舟人敢停棹陸者亦疾趨南北百餘里畏之如虎𤠾〈一作驅〉噫嘻天地間萬物各有殊陽者陽為伍陰者陰為徒蚊蚋是隂物夜従喧墻隅如何正曦赫吞噬當通衢人筋為爾㫁人力為爾枯衣巾穢且甚盤饌腥有餘豈是陽徳衰不䏻使消除豈是有主者此郷宜毒荼吾聞蛇能□避之則無虞吾聞蠆有毒見之可疾驅唯是此蚊子逢人皆病諸江南夏景好水木多蕭踈此中震澤路風月彌清虗前後㡬來往襟懐曽未舒朝既蒙襞積夜仍跧蘧蒢雖然好吟嘯其奈難踟躕人生有不便天意當何如誰能假羽翼直上言紅〈一作告洪〉鑪
　　桃花
　　滿樹和〈一作如〉□爛漫紅萬枝丹彩灼春融何當結作千年實將示人間造化工
　　木茟花
　　嫩如新竹管初齊粉膩紅輕様可擕誰與詩人偎檻看好於牋墨併分題
　　淛東筵上有寄
　　襄王席上一神仙眼色相當語不傳見了又休真似夢坐來雖近逺於天隴禽有意猶能說江月無心也解圎更被東風勸惆悵落花時莭定〈一作蝶〉翩翩
　　富水驛東楹有人題詩〈茟跡柔媚出自纎指〉
　　繡纓霞翼兩鴛鴦金島銀川是故郷只合雙飛便雙死豈悲相失與相忘煙花夜泊紅蕖膩蘭渚春遊碧草芳何事遽驚雲雨別秦山椘水兩乖張
　　上已日
　　本學多情劉武威尋花傍水看春暉無端遇著傷心事贏得淒涼索漠歸
　　隨堤
　　搔首隋堤落日斜已無餘栁可藏鴉岸傍昔道牽龍艦河底今來走犢車曽笑陳家歌玉樹卻隨後主看瓊花四方正是無虞日誰信黎陽有古家








　　御定全唐詩巻六百八十七
<集部,總集類,御定全唐詩>
　　欽定四庫全書
　　御定全唐詩巻六百八十八
　　孫偓
　　孫偓字龍光武邑人乾寧中宰相封樂安公詩三首
　　寄杜先生詩
　　蜀國信難遇楚鄉心更愁我行同范蠡師舉效浮丘他日相逢處多應在十洲
　　贈南嶽僧全玭〈末句缺一字〉
　　窠居過後更何人傳得如來法印真昨日祝融峰下見草衣便是雪山
　　荅門生王渙李徳鄰趙光𦙍王拯長句〈一作裴贄詩〉
　　謬持文柄得時賢粉署清華次第遷昔嵗䇿名皆健筆今朝稱職並同年各懐器業寧推讓俱上青霄肯後先何事老夫猶賦詠欲將酬和永留傳
　　句
　　好是步虛明月夜瑞爐蜚下醮壇前〈見玉堂閒話〉
　　陸扆
　　陸扆字祥文吳郡嘉興人家於陜昭宗朝拜相遷洛後貶濮州司戶死白馬驛集七巻今存詩一首
　　禁林聞曉鶯
　　曙色分層漢鶯聲繞上林報花開瑞錦催栁綻黃金斷續隨風逺間闗送月沈語當溫樹近飛覺禁園深繡戶驚殘夢瑤池囀好音願將棲息意從此沃天心
　　句
　　今秋已約天台月〈紀事〉
　　薛昭緯
　　薛昭緯河東人乾寧中為禮部侍郎天復中累貶磎州司馬詩二首
　　華州榜寄諸門生
　　時君過聴委平衡粉署華燈到曉明開巻固難窺浩汗執衡空欲慕公平機雲筆舌臨文健沈宋篇章發詠清自笑觀光輝〈下闕〉
　　謝銀工
　　一楪氈根數十皴盤中猶更有紅鱗早知文字多辛苦悔不當初學冶銀
　　陸翺
　　陸翺義興人登第不受辟而卒宰相希聲之父詩二首
　　閒居即事
　　衰栁迷隋苑衡門啼暮鴉茅廚煙不動書牗日空斜悔下東山石貧於南阮家沈憂損神慮萱草自開花
　　趙氏北樓
　　慇懃趙公子良夜竟相留朗月生東海仙娥在北樓酒闌珠露滴歌迥石城秋本為愁人設愁人到曉愁狄歸昌
　　狄歸昌官侍郎光化中歴尚書左丞詩一首
　　題馬嵬驛〈一作羅隠詩〉
　　馬嵬煙栁正依依重見鑾輿幸蜀歸泉下阿蠻應有語這回休更怨楊妃
　　裴廷裕
　　裴廷裕字膺餘昭宗時翰林學士左散騎常侍後貶湖南卒詩二首
　　蜀中登第荅李搏六韻
　　何勞問我成都事亦報君知便納降蜀栁籠堤煙矗矗海棠當戶燕䨥䨥富春不並窮師子濯錦全勝旱曲江髙捲絳紗楊氏宅〈時主文寓楊子巷故有此句〉半垂紅袖薛濤牕浣花泛鷁詩千首靜衆〈寺名〉尋梅酒百缸若說歌與風景主人兼是碧油幢
　　偶題
　　微雨微風寒食節半開半合木蘭花看花倚柱終朝立卻似淒淒不在家
　　李沇
　　李沇字東濟江夏人宰相磎之子也與磎同為王行瑜所殺行瑜敗贈禮部員外郎詩六首
　　閒宵望月
　　巻箔舒紅茵當軒翫明月懿哉深夜中靜聴歌初發苔含殿華濕竹影蟾光潔轉扇來清風援琴飛白雪行愁景𠉀變坐恐流芳歇桂影有餘光蘭燈任將滅
　　醮詞
　　犬咬天闗閉彩童呼仙吏一封紅篆書為奏塵寰事八極鼇柱傾四溟龍鬛沸長庚冷有芒文曲澹無氣烏輪不再中黃沙瘞腥鬼請帝命真官臨雲啓金匱方與清華宮重正紫極位曠古雨露思安得惜沾施生人血欲盡攙搶無飽意
　　巫山髙
　　抉天心開地脈浮動凌霄拂藍碧襄王端眸望不極似睹瑤姬長歎息巫妝不治獨西望暗泣紅蕉抱雲帳君王妬妾夢荊宮虛把金泥印仙掌江濤迅激如相助十二獰龍怒行雨崑崙謾有通天路九峰正在天低處
　　夢仙謠
　　海宮蹙浪收殘月挈壺掌事傳更歇銀蟾半墜恨流咽六鼇披月撼蓬闕九氣真翁騎白犀臨池靜聴雌蛟啼桂花浥露曙香冷八𥦗玉朗驚晨雞裁紗翦羅貼丹鳳膩霞逺閉瑤山夢露乾欲醉芙蕖塘迴首驅雲朝正陽
　　秋霖歌
　　西方龍兒口猶乳初解驅雲學行雨縱恣羣隂駕老虬勺水蹄涔盡奔注葉破苔黃未休滴膩光透長狂莎色恨無長劍一千仞劃斷頑雲看晴碧
　　方響歌
　　敲金扣石聲相凌遙空冷靜天正澄寶缾下井轆轤急小娃弄索傷清冰穿絲透管音未歇迴風繞指驚泉咽季倫怒擊珊瑚摧靈芸整鬢步搖折十六葉中侵素光寒玲震月雜珮璫雲和不覺罷餘怨蓮峰一夜啼琴姜急節寫商商恨促秦愁越調逡巡足夢入仙樓戛殘曲飛霜稜稜上秋玉
　　裴贄
　　裴贄字敬臣及進士第累擢右補闕御史中丞刑部尚書昭宗時拜中書侍郎兼本官同中書門下平章事帝幸鳳翔為大明宮留守罷俄進尚書左僕射以司空致仕為朱全忠所害詩一首
　　荅王渙〈一作孫偓詩〉
　　謬持文柄得時賢粉署清華次第遷昔嵗䇿名皆健筆今朝稱職並同年各懐器業寧推讓俱上青霄肯後先何事老夫猶賦詠欲將酬和永留傳
　　盧汝弼〈才調集作盧弼〉
　　盧汝弼登進士第以祠部員外郎知制誥從昭宗遷洛後依李克用克用表為節度副使詩八首
　　薄命妾
　　君恩已斷盡成空追想嬌歡恨莫窮長為舜花光曉日誰知團扇送秋風黃金買賦心徒切清路飛塵信莫通閒憑玉欄思舊事幾回春暮泣殘紅
　　秋夕寓居精舍書事
　　葉滿苔堦杵滿城此中多恨恨難平疎簷看織蠨蛸網暗隙愁聴蟋蟀聲醉臥欲拋羇客思夢歸偏動故鄉情覺來獨步長廊下半夜西風吹月明
　　聞雁
　　秋風蕭瑟靜埃氛邊雁迎風響咽羣瀚海應嫌霜下早湘川偏愛草初薫蘆洲宿處依沙岸榆塞飛時度晩雲何處最添羇客恨竹𥦗殘月酒醒聞
　　鴛鴦
　　雙浮雙浴傍苔磯蓼浦蘭皋繡帳幃長羨鷺鷥能潔白不隨鸂𪆟鬭毛衣霞侵緑渚香衾暖樓倚青雲殿瓦飛應笑隨陽沙漠雁洞庭煙暖又思歸
　　和李秀才邊庭四時怨
　　春風昨夜到榆闗故國煙花想巳殘少婦不知歸不得朝朝應上望夫山
　　盧龍塞外草初肥雁乳平蕪曉不飛鄉國近來音信斷至今猶自著寒衣
　　八月霜飛栁半黃蓬根吹斷雁南翔隴頭流水闗山月泣上龍堆望故鄉
　　朔風吹雪透刀瘢飲馬長城窟更寒半夜火來知有敵一時齊保賀蘭山












　　御定全唐詩巻六百八十八
　　欽定四庫全書
　　御定全唐詩巻六百八十九
　　陸希聲
　　陸希聲吳人博學善屬文尤工書初隠義興後召為右拾遺累遷歙州刺史昭宗聞其名徵拜給事中尋除戶部侍郎同中書門下平章事在位無所輕重以太子少師罷卒贈尚書左僕射諡曰文有頤山詩一巻今存二十二首
　　山居〈一作房〉即事二首
　　君山蒼翠接青𠖇東走洮湖上洞庭茅屋向陽梳白髮竹𥦗深夜誦丹經湧泉回泬魚龍氣怪石驚騰鳥獸形為問前時金馬客此焉還作少微星
　　不是幽棲矯性靈從來無意在羶腥滿川風物供髙枕四合雲山借畫屏五鹿歸來驚嶽嶽孤鴻飛去入𠖇𠖇君陽遁叟何為樂一炷清香兩巻經
　　陽羨雜詠十九首
　　苦竹逕
　　山前無數碧琅玕一逕清森五月寒世上何人憐苦節應須細問子猷看
　　梅花塢
　　凍蘂凝香色豔新小山深塢伴幽人知君有意凌寒色羞共千花一様春
　　石兕臺
　　大河波浪激潼闗青兕胡為伏此山遙想楚王雲夢澤蜺旌羽葢定空還
　　講易臺
　　年逾知命志尤堅獨向青山更絶編天下有山山有水養蒙肥遯正翛然
　　觀魚亭
　　恵施徒自學多方謾說觀魚理未長不得莊生濠上㫖江湖何以見相忘
　　緑雲亭
　　六月清涼緑樹隂小亭髙臥滌煩襟羲皇向上何人到永日時時弄素琴
　　清輝堂
　　野人心地本無機為愛茅簷倚翠微盡日尊前誰是客秋山含水有清輝
　　觀妙庵
　　妙理難觀㫖甚深欲知無欲是無心茅庵不異人間世河上真人自可尋
　　西陽亭
　　隔林殘日照孤亭𤣥宴先生酒未醒入夜莫愁迷下路昔人猶在逐流螢
　　弄雲亭
　　自知無業致吾君只向春〈一作空〉山弄白雲已共此山私斷當不須轉轍重移文
　　伏⻱堂
　　盤崖蹙縮似靈⻱鬼谷先生隠遁時不獨巻懐經世志白雲流水是心期
　　桃花谷
　　君陽山下足春風滿谷仙桃照水紅何必武陵源上去澗邊好過落花中
　　含桃圃
　　小圃初晴風露光含桃花發滿山香看花對酒心無事倍〈一作但〉覺春來白日長
　　茗坡
　　二月山家榖雨天半坡芳茗露華鮮春醒酒病兼消渴惜取新芽旋摘煎
　　松嶺
　　嶺上青鬆手自栽已能蒼翠映莓苔嵗寒本是君家事好送清風月下來
　　桃溪
　　芳草霏霏遍地齊桃花脈脈自成谿也知百舌多言語任向春風盡意啼
　　李徑
　　一徑穠芳萬蘂攅風吹雨打未摧殘憐君盡向髙枝發應為行人要整冠
　　鴻盤
　　落落飛鴻漸始盤青雲起處剩須看如今天路多繒繳縱使銜蘆去也難
　　偃月嶺
　　山嶺依稀偃月形數層倚石疊空青幾迴雪夜寒光積直似金光照戶庭
　　寄𧦬光上人
　　筆下龍蛇似有神天池雷雨變逡巡寄言昔日不⻱手應念江頭洴澼人
　　李昭象
　　李昭象字化文父方𤣥為池州刺史因家焉懿宗末年以文干相國路巖巖問其年曰十有七矣巖年尚少尤器重之薦於朝將召試㑹巖貶遂還秋浦移居九華與張喬顧雲輩為方外友詩八首
　　喜杜荀鶴及第
　　深巖貧復病榜到見君名貧病渾如失山川頓覺清一春新酒興四海舊詩聲日使能吟者西來步步輕
　　赴舉出山留寄山居鄭㕘軍
　　還如費冠卿向此振髙名肯羨魚鬚美長誇鶴氅輕理琴寒指倦試藥黑髭生時泰難雲臥隨看急詔行
　　題顧正字谿居
　　髙敞吟軒近釣灣塵中來似出人間若教明月休生桂應得危時共掩闗春酒夜棊難放客短籬疎竹不遮山莫誇恬淡勝榮祿雁引行髙未許閒
　　寄獻山中顧公員外
　　抽卻朝簪著釣蓑近來聲跡轉巍峩祥麟避網雖山野丹鳳銜書即薜蘿乍隠文章情更逸久閑經濟術翻多深慚未副吹噓力竟困風埃爭奈何
　　山中寄崔諫議
　　半生猨鳥共山居吟月吟風兩鬢疎新句未嘗忘教化上才爭忍不吹噓全家欲去干戈後大國中興禮樂初從此升騰休說命秪希公道數封書
　　學仙詞寄顧雲
　　記得初傳九轉方碧雲峰下祝虛皇丹砂未熟心徒切白日難留鬢欲蒼無路洞天尋穆滿有時人世美劉郎仙人恩重何由報焚盡星壇午夜香
　　寄尉遲侍御〈一作郎〉
　　我眠青嶂弄澄潭君戴貂蟬白玉篸應向謝公樓上望九華山色在西南
　　招西洞道者
　　危峰抹黛夾晴川樹簇紅英草碧煙樵客雲僧兩無事此中堪去覓靈仙
　　句
　　投文得仕而今少佩印還家古所榮〈送周繇之建徳唐詩紀事〉
　　御定全唐詩巻六百八十九
　　欽定四庫全書
　　御定全唐詩巻六百九十
　　王駕
　　王駕字大用河中人大順元年登進士第仕至禮部員外郎自號守素先生集六巻今存詩六首
　　夏雨
　　非惟消旱暑且喜救生民天地如蒸濕園林卻似春洗風清枕簟換夜失埃塵又作豐年望田夫笑向人
　　古意
　　夫戍蕭闗妾在吳西風吹妾妾憂夫一行書信千行淚寒到君邊衣到無
　　社日〈一作張演詩〉
　　鵝湖山下稻粱肥豚柵雞棲〈一作塒〉半〈一作對〉掩扉桑柘影斜春社散家家扶得醉人歸
　　雨晴〈一作晴景〉
　　雨前初見花間蘂雨後兼無葉裏花蛺蝶飛來過牆去
　　卻疑春色在鄰家
　　亂後曲江〈一作羊士諤詩〉
　　憶昔爭〈一作曽〉遊曲水濵未春長有探春人遊春人盡空池在直至春深不似春
　　過故友居
　　鄰笛寒吹日落初舊居今巳別人居亂來兒姪皆分散惆悵僧房認得書
　　王渙
　　王渙字羣吉大順二年登第官考功員外郎詩十四首
　　上裴侍郎
　　青衿七十榜三年建禮含香次第遷珠彩下連星錯落桂花曾對月嬋娟玉經磨琢多成器劍拔沈埋更倚天應念銜恩最深者春來為夀拜尊前
　　悼亡
　　春來得病夏來加深掩妝𥦗臥碧紗為怯暗藏秦女扇怕驚愁度阿香車腰肢暗想風欺栁粉態難忘露洗花今日青門𦵏君處亂蟬衰草夕陽斜
　　惆悵詩十二首
　　八蠶薄絮鴛鴦綺半夜佳期並枕眠鐘動紅娘喚歸去對人勻淚拾金鈿
　　李夫人病已經秋漢武看來不舉頭得所〈一作修嫮〉濃華銷歇盡楚魂湘血一生休
　　謝家池館花籠月蕭寺房廊竹颭風夜半酒醒憑檻立所思多在別離中
　　隋師戰艦欲亡陳國破應難保此身訣別徐郎淚如雨鏡鸞分後屬何人
　　七夕瓊筵隨〈一作往〉事陳兼花連蔕〈一作蓼花蓮葉〉共傷神蜀王殿裏三更月不見驪山私語人
　　夜寒春病不勝懐玉瘦花啼萬事乖薄倖檀郎斷芳信驚嗟猶夢合歡鞋
　　嗚咽離聲管吹秋妾身今日為君休齊奴不說平生事忍看花枝謝玉樓
　　青絲一綹墮雲鬟金翦刀鳴不忍看持謝君王寄幽怨可能從此住人間
　　陳宮興廢事難期三閣空餘緑草基狎客淪亡麗華死他年江令獨來時
　　晨肇重來路巳迷碧桃花謝武陵溪仙山目斷無尋處流水潺湲日漸西
　　少卿降北子卿還朔野離觴慘別顔卻到茂陵惟一慟節毛零落鬢毛斑
　　夢裏分明入漢宮覺來燈背錦屏空紫臺月落闗山曉腸斷君恩信畫工
　　戴司顔
　　戴司顔登大順進士第官太常博士詩二首
　　江上雨
　　非不欲前去此情非自由星辰照何處風雨送涼秋寒鎖空江夢聲隨黃葉愁蕭蕭猶未巳早晩去蘋洲
　　塞上
　　空蹟畫蒼茫沙腥古戰場逢春多霰雪生計在牛羊冷角吹鄉淚乾榆落夢牀從來山水客誰謂到漁陽
　　句
　　逺來朝鳳闕歸去戀元侯〈贈僧見紀事〉
　　吳仁璧
　　吳仁璧字廷寶吳人〈或雲闗右人〉大順二年登進士第錢鏐據浙累辟不就鏐怒沈之江詩一巻今存十一首
　　投謝錢武肅
　　東門上好相知音數盡臺前郭隗金累重雖然容食椹力微無計報焚林敝貂不稱芙蓉幕衰朽仍慚玳瑁簪十里溪光一山月可堪從此負歸心
　　客路
　　人寰急景如波委客路浮雲似葢輕回首故山天外碧十年無計卻歸耕
　　南徐題友人郊居
　　門前樵徑連江寺岸下漁磯繫海槎待到秋深好時節與君長醉隠侯家
　　讀度人經寄鄭仁表
　　身雖一旦塵中老名擬三清㑹裏題二午九齋餘日在請君相伴醉如泥
　　秋日聴僧彈琴
　　金徽玉軫韻泠然言下浮生指下泉恰稱秋風西北起一時吹入碧湘煙
　　賈誼
　　扶持一疏滿遺編漢陛前頭正少年誰道恃才輕絳灌卻將惆悵弔湘川
　　春雪
　　雪霽凝光入坐寒天明猶自臥袁安貂裘穿後鶴氅敝自此風流不足看
　　衰栁
　　金風漸利露珠團廣陌長堤黛色殘水殿狂遊隋煬帝一千餘里可堪看
　　鳳仙花
　　香紅嫩緑正開時冷蝶飢蜂兩不知此際最宜何處看朝陽初上碧梧枝
　　金錢花
　　淺絳濃香幾朶勻日鎔金鑄萬家新堪疑劉寵遺芳在不許山隂父老貧
　　錢塘鶴
　　人間路靄青天半鼇岫雲生碧海涯雖抱雕籠密扃鑰可能長在叔倫家
　　句
　　為惜苔錢妨換砌因憐山色旋開尊〈閒居〉　髙閣煙霞禪客睡滿城塵土世人忙〈遊法華寺〉　五龍金角向星斗三洞玉音愁鬼神〈贈道士〉　蒲草薄裁連蒂白臙脂濃染半葩紅〈題鶯粟花　以上並雅言雜載〉
　　汪極
　　汪極字極甫歙人大順三年進士詩一首
　　奉試麥壟多秀色
　　南陌生岐穂農家樂事多塍畦交茂緑苗實際清和日布玲瓏影風翻浩蕩波來牟知帝力含哺有衢歌張曙
　　張曙吏部侍郎聚之子大順中登第官右補闕詩一首
　　下第戲狀元崔昭緯
　　千里江山陪驥尾五更風水失龍鱗昨夜浣花溪上雨緑楊芳草為何人
　　林嵩
　　林嵩字雄飛大順中登進士第官侍御史詩一巻今存一首
　　贈天台王處士
　　深隠天台不記秋琴臺長別一何愁茶煙巖外雲初起新月潭心釣未收映宇異花叢發好穿松孤鶴一聲幽赤城不掩髙宗夢寧久懸冠枕瀑流
　　御定全唐詩巻九十
　　欽定四庫全書
　　御定全唐詩巻六百九十一
　　杜荀鶴
　　杜荀鶴字彥之池州人有詩名自號九華山人大順二年第一人擢第復還舊山宣州田頵遣至汴通好朱全忠厚遇之表授翰林學士主客員外郎知制誥恃勢侮易縉紳衆怒欲殺之而未及天祐初卒自序其文為唐風集十巻今編詩三巻
　　春宮怨〈一作周朴詩〉
　　早被嬋娟誤欲妝臨鏡慵承恩不在貌教妾若為容風暖鳥聲碎日髙花影重年年越溪女相憶採芙蓉
　　訪道者不遇
　　寂寂白雲門尋真不遇真秪應松上鶴便是洞中人藥圃花香異沙泉鹿跡新題詩留姓字他日此相親
　　送人遊吳
　　君到姑蘇見人家盡枕河古宮閒地少水港小橋多夜
　　市賣菱藕春船載綺羅遙知未眠月鄉思在漁歌
　　送陳昈歸麻川
　　麻川清見底似入武陵溪兩岸山相向三春鳥亂啼酒旗和栁動僧屋與雲齊即此吾鄉路懐君夢不
　　出山
　　病眼看〈一作見〉春榜文場公道開朋人登第盡白髮出山來處世曽無過〈一作遇〉惟天合是媒長安不覺逺期遂一名迴
　　浙中逢詩友
　　到處有同人多為賦與文詩中難得友湖畔喜逢君凍把〈一作抱〉城根雪風開嶽面雲苦吟吟不足爭忍話離羣
　　送友遊吳越
　　去越從吳過吳疆與越連有園多種橘〈一作菊〉無水不生蓮夜市橋邊火春風寺外船此中偏重客君去必經年
　　出常山界使回有寄
　　自小即南北未如今日離封疆初盡處人使卻回時開口有所忌此心無以為行行復垂淚不稱是男兒
　　經廢宅
　　人生當貴盛修徳可延之不慮有今日爭教無破時蘚斑題字壁花發帶巢枝何況蒿原上荒墳與折碑
　　登天台寺
　　一到天台寺髙低景旋生共僧巖上坐見客海邊行野色人耕破山根浪打鳴忙時向閒處不覺有閒情
　　途中春
　　馬上覽春色丈夫慚淚垂一生看卻老〈一作老卻〉五字未逢知酒力不能久愁根無可醫明年到今日公道與誰期
　　入闗歴陽道中卻寄舍弟
　　求名日苦辛日望日榮親落葉山中路秋霖馬上人晨昏知汝道詩酒衛吾身自笑拋麋鹿長安擬醉春
　　贈歐陽明府
　　賢宰宰斯邑政聞閭里間都緣民訟少長覺吏徒閒帆落樽前浦鐘鳴枕上山回舟卻〈一作亦〉惆悵數宿釣魚灣
　　贈臨上人
　　不計禪兼律終須入悟門解空非有自所得是無言眼豁浮生夢心澄大道源今來習師者多鏁教中猿
　　題戰島僧居〈在江之心〉
　　師愛無塵地江心島上居接船求化慣登陸赴齋疎載土春栽樹〈一作竹〉拋生日餧魚入雲蕭帝寺畢竟欲何如
　　別衡州牧
　　朝別使君門暮投江上村從來無舊分臨去望何恩行計自不定此心誰與論秋猿叫寒月秪欲斷人魂
　　送人遊江南
　　滿酌勸君酒勸君君莫辭能禁幾度別即到白頭時晚岫無雲蔽春帆有燕隨男兒兩行淚不欲等閒垂
　　遊茅山
　　步步入山門仙家鳥徑分漁樵不到處麋鹿自成羣石面迸出〈一作流〉水松頭穿破〈一作亂〉雲道人星月下相次禮茅君
　　讀友人詩巻
　　冰齒味瑤軸秪應神鬼知坐當羣靜後吟到月沈時雪峽猿聲健風檉鶴立危篇篇一字字誰復更言詩
　　寄從叔
　　三族不當路長年猶布衣苦吟天與性直道世將非鴈夜愁癡坐漁鄉老憶歸為儒皆可立自是拙時機
　　寄李溥
　　如我如君者不妨身晩成但從時輩笑自得古人情共莫更初志俱期立後名男兒且如此何用歎平生
　　郊居即事投李給事
　　無祿奉晨昏閒居幾度春江湖苦吟士天地最窮人書劒同三友蓬蒿外四鄰相知不相薦何以自謀身
　　寄詩友
　　別來春又春相憶喜相親與我為同志如君能幾人何時吟得力漸老事闗身惟有前溪水年年濯客塵
　　題田翁家〈{{{1}}}〉
　　田翁真快活婚嫁不離村州縣供輸罷追隨鼔笛喧盤飱同老少家計共田園自說身無事應官有子孫
　　長安冬日
　　近臘饒風雪閒房凍坐時書生教到此天意轉難知吟苦猿三叫形枯柏一枝還應公道在未忍與山期
　　霽後登唐興寺水閣
　　一雨三秋色蕭條古寺間無端登水閣有處似家山白日生新事何時〈一作人〉得暫閒將知老僧意未必戀松闗
　　山中寄友人
　　深山多隙地無力及耕桑不是營生拙都緣覓句忙破𥦗風〈一作嵐〉翳燭穿屋月侵牀吾友應相笑辛勤道未光
　　自述
　　四海欲行遍不知終遇誰用心常合道出語或傷時擬作閒人老慚無〈一作為〉識者嗤如今巳無計秪得苦於詩
　　題江山寺
　　江上山頭寺景留吟客船遍遊銷一日重到是何年沙鳥多翹足巖僧半露肩為詩多語澀喜此得終篇
　　秋日旅舍臥病呈所知
　　秋色上庭枝愁懐切向誰青雲無勢日華髮有狂時枕上聞風雨江南繫別離如何吟到此此道不聞〈一作逢〉知
　　秋宿山館
　　山館坐待曉夜長吟役神斜風吹敗葉寒燭照愁人藴蓄天然性澆訛世惡真男兒出門志不獨為謀身
　　贈老僧
　　衆僧尊夏臘靈嶽遍曾登度水手中杖行山溪畔藤心空黙是印眉白雪為稜自得巡方道棲禪老未能
　　別舍弟
　　欲住住不得出門天氣秋惟知偷拭淚不忍更回頭此日秪〈一作惟〉愁老況身方逺遊孤寒將五字何以動諸侯
　　雪中別詩友
　　酒寒無小戶請滿酌〈一作酌滿〉行杯若待雪消去自然春到來出城人跡少向暮鳥聲哀未遇應闗命侯門處處開
　　題嶽麓寺
　　一蔟楚江山江山勝此難覓人來畫取到處得吟看鶴隠松聲盡魚沈檻影寒自知心未了閒話亦多端
　　懐廬嶽書齋
　　長憶在廬嶽免低塵土顔煮茶𥦗底水採藥屋頭山是境皆遊遍誰人不羨閒無何一名繫引出白雲間
　　題唐興寺小松
　　雖小天然別難將衆木同侵僧半𥦗月向〈一作與〉客滿〈一作一〉襟風枝拂行苔鶴聲分叫砌蟲如今未堪看須是雪霜中
　　與友人話別
　　客路行多少干〈一作於〉人無易顔未成終老計難致此身閒月兔走入海日烏飛出山流〈一作留〉年留〈一作住〉不得半在別離間
　　贈廬嶽隠者
　　自見來如此未嘗離洞門結茅遮雨雪採藥給晨昏古樹藤纒殺春泉鹿過渾悠悠無一事不似屬乾坤
　　懐紫閣隠者
　　紫閣白雲端雲中有地仙未歸蓬島上猶隠國門前洞口人無跡花隂鹿自眠焚香賦詩罷星月冷遙天
　　題㑹上人院
　　鼓角城中寺師居日得閒必能行大道何用在深山破衲新添線空門夜不闗心知與眼見終取到無間
　　送黃補闕南遷
　　得罪非天意分明謫去身一心貪諫主開口不防人自古有遷客何朝無直臣喧然公論在難滯楚南春
　　送賔貢登第後歸海東
　　歸捷中華第〈一作地〉登船鬢未絲直應天上桂別有海東枝國界波窮處鄉心日出時西風送君去莫慮到家遲
　　近試投所知
　　白髮隨梳落吟懐說向誰敢辭成事晚自是出山遲擬動如浮海凡言似課詩終〈一作修〉身事知已此外復何為
　　送友人牧江州
　　本國兵戈後難官在此時逺分天子命深要使君知但遂生靈願當應雨露隨江山勝他郡閒賦庾樓詩
　　辭座主侍郎
　　一飯尚懐感況攀髙桂枝此恩無報處故國逺歸時秪恐兵戈隔再趨門館遲茅堂拜親後特地淚雙垂
　　別從叔
　　立馬不忍上醉醒天氣寒都緣在門易直似別家難世路既如此客心須自寛江村〈一作歸期〉亦飢凍〈一作羇束〉爭及問長安
　　送人南遊
　　凡遊南國者未有不蹉跎到海路難〈一作雖〉盡掛帆人更多潮沙分象跡花洞響蠻歌縱有投文處於君能幾何
　　經賈島墓
　　謫宦自麻衣銜寃至死時山根三尺墓人口數聨詩仙桂終無分皇天似有私暗松風雨夜空使老猿悲
　　秋夜〈一作江〉晩泊
　　一望一蒼然蕭騷起暮天逺山橫落日歸鳥度平川家是去秋別月當今夕圓漁翁似相伴徹曉葦叢邊
　　送舍弟
　　我愛羇棲慣客情方細知好看前路事不比在家時勉汝言須記聞人善即師旅中無廢業時作一篇詩
　　將歸山逢友人
　　儒為君子儒儒道不妨孤白髮多生矣青山可住乎徉狂寧是事巧達又非夫秪此平生願他人肯信無
　　經九華費徵君墓
　　凡弔先生者多傷荊棘間不知三尺墓髙卻九華山天地有何外子孫無亦閒當時若徵起未必得身還
　　溪居叟
　　溪翁居靜處〈一作處靜〉溪鳥入門飛早起釣魚去夜深乘月歸見君無事老覺我有求非不說風霜苦三冬一草衣
　　與友人對酒吟
　　憑君滿酌酒聴我醉中吟客路如天逺侯門似海深新墳侵古道白髮戀黃金共有人間事須懐濟物心
　　送僧
　　道了亦未了言閒今且閒從來無住處此去向何山片石樹隂下斜陽潭影間請師留偈別恐不到人寰
　　送九華道士遊茅山
　　忽起地仙〈一作他山〉興飄然出舊山於身無切事在世有餘閒日月浮生外乾坤大醉間故園華表上誰得見君還
　　寄舍弟
　　世亂信難通鄉心日萬重弟兄皆嚮善天地合相容大野隂雲重連城殺氣濃家山白雲裏臥得最髙峰
　　下第投所知
　　若以名場內誰無一軸詩縱饒生白髮豈敢怨明時知己雖然切春官未必私寧教讀書眼不有看花期
　　寄顧雲
　　省得前年別蘋洲旅館中亂離身不定彼此信難通侯國兵雖斂吾鄉業巳空秋來憶君夢夜夜逐征鴻
　　贈宣城麋明府
　　天下為官者無君一軸詩數聨同我得當代遇誰知年齒吟將老生涯說可悲何當拋手板鄰隠過危時
　　望逺
　　門前通大道望逺上髙臺落日人行盡〈一作逝〉窮邊信不來還聞戰得勝未見敕招回卻入機中坐新愁織不開
　　冬末投長沙裴侍郎
　　欲露塵中事其如不易言家山一離別草樹匝春暄吹夢風天角啼愁雪嶽猿佇思心覺滿何以逺門軒
　　贈秋浦金明府長
　　倚郭難為宰非君即有私惟憑野老口不立政聲碑苦甚求名日貧於未選時溪山竟如此利得且吟詩
　　和髙祕書早春對雪登樓見寄之什
　　天有惜花意恐花開染塵先教微雪下始放滿城春且醉登樓客重期出郭人因酬郢中律〈一作作〉霜鬢數莖新
　　亂後山中作
　　自從天下亂日晚別庭闈兄弟團圞樂羇孤逺近歸文章甘世薄耕種喜山〈一作田〉肥直待中興後方應出隠扉
　　旅寓書事
　　日日驚身事悽悽欲斷魂時清不自立髮白傍誰門中路殘秋雨空山一夜猿公卿得見面懐抱細難言
　　舟行晩泊江上寺
　　久勞風水〈一作雨〉上禪客喜相依掛衲雖無分修心未覺非日沈山虎出鐘動寺禽歸月上潮平後談空漸入微
　　長林山中聞賊退寄孟明府
　　一縣今如此殘民數不多也知賢宰切爭奈亂兵何皆自干戈達咸思雨露和應憐住山者頭白未登科
　　泗上客思
　　痛飲復髙歌愁終不奈何家山隨日逺身事逐年多沒鴈雲橫楚兼蟬栁夾河此心閒未得到處被詩磨
　　寄同人
　　盡與貧為患惟余即不然四方無靜處百口度荒年白髮生閒事新詩出數聨時情竟如此不免卻歸田
　　下第出闗投鄭拾遺
　　丹霄桂有枝未折未為遲況是孤寒士兼行苦澀詩杏園人醉日闗路獨歸時更卜深知意將來擬薦誰
　　塞上
　　草白河冰合蕃戎出掠頻戍樓三號火〈一作三急號〉探馬一條塵戰士風霜老將軍雨露新封侯不由此何以慰征人
　　別敬侍郎
　　交道有寒暑在人無古今與君中夜話盡我一生心所向未得志豈惟空解吟何當重相見舊隠白雲深
　　送青陽李明府
　　善政無慚色吟歸似等閒惟將六幅絹寫得九華山求理頭空白離京〈一作終官〉債未還仍聞猿〈一作琴〉與鶴都在一船間
　　將遊湘湖有作
　　一家相別意不得不潸然逺作南方客初登上水船嶽鐘思冷夢湘月少殘篇便有歸來計風波亦隔年
　　送姚庭珪
　　脫衣將換酒對酌話何之雨後秋蕭索天涯晩別離人生無此恨鬢色不成絲未得重相見看君馬上詩
　　投李大夫
　　自小僻於詩篇篇恨不竒苦吟無暇日華髮有多時進取門難見升沈命未知秋風夜來急還恐到京遲
　　貽里中同志
　　鄉里為儒者惟君見我心詩書常共讀雨雪亦相尋貧賤志氣在子孫交契深古人猶晩達況未鬢霜侵
　　江上送韋彖先輩
　　不易為離抱江天即見鴻暮帆何處落涼月與誰同木葉新霜後漁燈夜浪中時難慎行止吾道利於窮
　　維揚逢詩友張喬
　　天下方多事逢君得話詩直應吾道在未覺國風衰生計吟消日人情醉過時雅篇三百首留作後來師
　　秋晨有感
　　木葉落時節旅人初夢驚鐘才枕上盡事巳眼前生吟髮不長黑世交無久情且將公道約未忍便歸耕
　　秋日山中寄李處士
　　吾輩道何窮寒山細雨中兒童書懶讀果栗樹將空言論闗時務篇章見國風昇平猶可用應不廢為公〈一作翁〉
　　晩泊金陵水亭
　　江亭當廢國秋景倍蕭騷夕照殘荒壘寒潮漲古濠就田看鶴劣〈一作大〉隔水見僧髙無限前朝事醒吟易覺勞
　　錢塘別羅隠
　　故國看看逺前程計在誰五更聴角後一葉渡江時吾道天寧喪人情日可疑西陵向西望雙淚為君垂
　　山中貽同志
　　君貧我亦貧為善喜為鄰到老如今日無心愧古人閉門非傲世守道是謀身別有同山者其如未可親
　　秋日懐九華舊居
　　吾道在五字吾身寧陸沈涼生中夜雨〈一作月〉病起故山心燭共寒酸影蛩添苦楚吟何當遂歸去一徑入松林
　　江岸秋思
　　驅馬傍江行鄉愁步步生舉鞭揮栁色隨手失蟬聲秋稼緣長道寒雲約古城家貧遇豐嵗無地可歸耕
　　哭劉徳仁
　　賈島還如此生前不見春豈能詩苦者便是命羈人家事因吟失〈一作盡〉時情礙國親多應銜恨骨千古不為塵
　　經青山弔李翰林
　　何為〈一作謂〉先生死先生道日新青山明月夜千古一詩人天地空銷骨聲名不傍身誰移耒陽冡來此作吟鄰
　　下第東歸別友人
　　不得同君〈一作居〉住當春別帝鄉年華落第老岐路出闗長芳草緣流水殘花向夕陽懐親暫歸去非是釣滄浪
　　秋宿詩僧雲英房〈一作院〉因贈
　　賈島憐無可都緣數句詩君雖是後輩我謂過當時溪浪和星動松隂帶鶴移同吟到明坐此道淡誰知
　　送人宰吳縣
　　海漲兵荒後為官合動情字人無異術至論不如清草履隨船賣綾梭隔水鳴惟持古人意千里贈君行
　　讀友人詩
　　君詩通大雅吟覺古風生外卻浮華景中含教化〈一作至教〉情名應髙日月道可潤公卿莫以孤寒恥孤寒逹更榮
　　登山寺
　　山半一山寺野人秋日登就中偏愛石獨上最髙層有果猿攀〈一作搖〉樹無齋鴿看僧儒門自多事來此復何能
　　辭九江李郎中入闗
　　帝里無相識何門跡可親願開言重口薦與分深人巻許新詩出家憐舊業貧今從九江去應免更迷津
　　江南逢李先輩
　　李杜復李杜彼時逢此時干戈侵帝里流落向天涯嵗月消於酒平生斷在詩懐才不得志秪恐滿頭絲
　　秋日寄吟友
　　閒坐細思量惟吟不可忘食無三畝地衣絶一株桑蟬樹生寒色漁潭落曉光青雲舊知已未許釣滄浪
　　江上與從弟話別
　　相逢盡說歸早晩遂歸期流水多通處孤舟少住時幹人不得巳非我欲為之及此終無愧其如道在茲
　　送友人遊南海
　　南海南邊路君遊秪為貧山川多少地郡邑幾何人花鳥名皆別寒暄氣不均相期早晩見莫待瘴侵身
　　贈聶尊師
　　詩道將〈一作皆〉仙分求之不可求非闗從小學應是數生修蟾桂雲梯折鼇山鶴駕遊他年兩成事堪喜是鄰州
　　旅感
　　白髮根叢出鑷頻愁不開自憐空老去誰信苦吟來客路東西闊家山早晩回翻思釣魚處一雨一層苔
　　寄益陽武灌明府
　　縣稱詩人理無嫌日寂寥溪山入城郭戶口半漁樵月滿彈琴夜花香漉酒朝相思不相見煙水路迢迢
　　湘中秋日呈所知
　　四海無寸土一生惟苦吟虛垂異鄉淚不滴別人心雨〈一作木〉色凋湘樹灘聲下塞禽求歸歸未得不是擲光陰
　　苦吟
　　世間何事好最好莫過詩一句我自得四方人巳知生應無輟日死是不吟時始擬歸山去林泉道在茲
　　閩中別所知
　　觸目生歸思那堪路七千臘中離此地馬上見明年郡邑溪山巧寒暄日月偏自疑雙鬢雪不似到南天
　　塞上傷戰士
　　戰士説辛勤書生不忍聞三邊逺天子一命信將軍野火燒人骨隂風捲陣雲其如禁城裏何以重要勳
　　春日訪獨孤處士
　　地僻春來靜深宜長者居好花都待〈一作大〉晩修竹不妨疎鴈入湘江食人侵曉色鋤似君無學處頭白道如初
　　哭友人
　　病向名場得終為善誤身無兒承後嗣有女托何人葬禮難求備交情好者貧惟餘舊文集一覽一沾巾
　　新栽竹
　　斸破蒼〈一作莓〉苔色〈一作地〉因栽十數莖𥦗風從此冷詩思當時清酒入杯中影棊添局上聲不同桃與李瀟灑伴書生
　　送吳蛻下第入蜀
　　下第言之蜀那愁舉別杯難兄方在幕上相復憐才鳥徑盤春靄龍湫發夜雷臨卭無久戀髙桂待君回
　　亂後歸山〈一作山居〉
　　亂世歸山谷征鼙喜不聞詩書猶滿架弟姪未為軍山犬眠紅葉樵童唱白雲此心非此志終擬致明君
　　題著禪師
　　大道本無幻常情自有魔人皆迷著此師獨悟如何為岳開𥦗闊因蟲長草多説空空説得空得到維摩〈一本作空麼〉
　　春日閒居即事
　　未得青雲志春同秋日情花開如葉落鶯語似蟬鳴道合和貧守詩堪與命爭飢寒是吾事斷定不歸耕
　　秋宿棲賢寺懐友人
　　一宿三秋寺閒忙與曉分細泉山半落孤客夜深聞鶴去巢盛月龍潛穴擁雲苦吟方見景多恨不同君
　　亂後再逢汪處士
　　如君真道者亂〈一作髙〉世有閒情每別不知處見來長後生藥非因病服酒不為愁傾笑我於身苦吟髭白數莖
　　山中喜與故交宿話
　　逺地能相訪何慚事力微山中深夜坐海內故交稀村酒沽來濁溪魚釣得肥貧家只如此未可便言歸
　　觀碁
　　對面不相見用心同〈一作如〉用兵算人常欲殺顧己自貪生得勢侵吞逺乗危打劫贏有時逢敵手當局到深更
　　送人宰徳清
　　亂世人多事耕桑或失時不聞寛賦斂因此轉流離天意未如是君心無自欺能依四十字可立徳清碑
　　寄竇處士
　　漳水醉中別今來猶未醒半生因酒廢大國幾時寧海畔將軍栁天邊處士星遊人不可見春入亂山青
　　題歴山舜祠〈山有廟呼為帝二子多變妖異為時所敬〉
　　昔舜曾耕地遺風日寂寥世人那肯祭大聖不興妖殿宇秋霖壊杉松野火燒時訛競淫祀絲竹醉山魈
　　贈李蒙叟
　　在我成何事逢君更勸吟縱饒不得力猶勝別勞心凡事有興廢詩名無古今百年能幾日忍不惜光隂
　　維揚冬末寄幙中二從事〈闕第三句〉
　　聞道長溪尉相留一館閒　　　　　尚隔幾重山為旅春風外懐人夜雨間年來疎覽鏡怕見減朱顔
　　和吳太守罷郡山村偶題二首
　　罷郡饒山興村家不惜過官情隨日薄詩思入秋多野獸眠低草池禽浴動荷眼前餘政在不似有干戈快活田翁輩常言化育時縱饒稽嵗月猶説向孫兒茅屋樑和節茶盤果帶枝相傳終不忘何必立生祠
　　亂後送友人〈一作送人遇亂〉歸湘中
　　家枕三湘岸門前即〈一作有〉釣磯漁竿壯嵗別鶴髮亂時歸岳暖無猿叫江春有燕飛平生書劒在莫便學忘機
　　送紫陽僧歸廬岳舊寺
　　紫衣明主贈歸寺感先師受業恩難報開堂影不知松風欹枕夜山雪下〈一作上〉樓時此際無人㑹微吟復斂眉
　　和劉評事送海禪和歸山
　　衲〈一作內〉外元無象言尋那路尋問禪將底説傳印得何心未了羣山淺難〈一作能〉休一室深伏魔寧是獸巢頂亦非禽觀色風驅霧聴聲雪灑林凡歸是歸處不必指髙岑〈一作況當幽隠處未必有髙岑〉
　　御溝栁
　　律到御溝〈一作九重〉春溝邊栁色新細籠穿禁水輕拂入朝人日近韶光早天低聖澤勻谷鶯棲未穏宮女畫難真楚國空搖浪隋堤暗惹塵如何帝城裏先得覆龍津









　　御定全唐詩巻六百九十一
<集部,總集類,御定全唐詩>
　　欽定四庫全書
　　御定全唐詩巻六百九十二
　　杜荀鶴
　　冬末同友人泛瀟湘
　　殘臘泛舟何處好最多吟興是瀟湘就船買得魚偏美踏雪沽來酒倍香猿到夜深啼嶽麓鴈知春近別衡陽與君剰採江山景裁取新詩入帝鄉
　　贈李鐔〈鐔自維揚遇亂東入山中〉
　　君行君文天合知見君如〈一作於〉此我興〈一作傷〉悲秪殘三口兵戈後纔到孤村雨雪時著臥衣裳難辦洗旋求糧食莫供炊地鑪不暖柴枝濕猶把蒙求授小兒
　　旅中臥病
　　秋來誰料病相縈枕上心猶算去程風射破𥦗燈易滅月穿疎屋夢難成故園何啻三千里新鴈纔聞一兩聲我自與人無舊分非幹人與我無情
　　旅泊遇郡中叛亂示同志
　　握手相看〈一作悲〉誰敢言軍家刀劒在腰邊遍搜寶貨無藏處亂殺平人不怕天古寺拆為修寨木荒墳開作甃城塼郡侯逐出渾閒事正是鑾輿幸蜀年
　　贈秋浦張明府
　　君為秋浦三年宰萬慮闗心兩鬢知人事旋生當路縣吏才難展用兵時農夫背上題軍號賈客船頭插戰旗他日親知問官況但教吟取杜家詩
　　雪
　　風攪長空寒骨生光〈一作先〉於曉色報𥦗明江湖不見飛禽影巖谷時聞折竹聲巢穴幾多相似處〈一作溝壑本深無復滿〉路岐兼得一般平擁袍公子休〈一作莫〉言冷中有樵夫跣足行
　　題廬嶽劉處士草堂
　　仙境閒尋採藥翁草堂留話一宵同若看山下雲深處直是人間路不通泉領藕花來洞口月將松影過溪東求名心在閒難遂明日馬蹄塵土中
　　山中寄詩友
　　山深長恨少同人覽景無時不憶君庭果自從霜熟後野猿頻向屋邊聞琴臨秋水彈明月酒就東〈一作寒〉山酌白雲仙桂算攀攀合得平生心力盡於文
　　秋宿臨江驛
　　南來北去二三年年去年來兩鬢斑舉世盡從愁裏老誰人肯向死前閒漁舟火影寒歸浦驛路鈴聲夜過山身事未成歸未得聴猿鞭馬入長闗〈一作安〉
　　題瓦棺寺真上人院矮檜
　　天生仙檜是長材栽檜希逢此最低一自舊山來砌畔幾番凡木與雲齊迥無斜影教僧踏免有閒枝引鶴棲今日偶題題似着不知題後更誰題
　　江下〈一作上〉初秋寓
　　濛濛煙雨蔽江村江館愁人好斷魂自別家來生白髮為侵星起謁朱門也知栁欲開春眼爭奈萍無入土根兄弟無書鴈歸北一聲聲覺苦於猿
　　投從叔補闕
　　吾宗不謁謁詩宗常仰門風繼國風空有篇章傳海內更無親族在朝中其來雖愧源流淺所得須憐雅頌同三十年吟到今日不妨私薦亦成公
　　贈張員外兒
　　張公一子才三嵗聞客吟聲便出來喚物舌頭猶未穏誦詩心孔迥然開天生便是成家慶年長終為間世才月裏桂枝知〈一作如〉有分不勞諸丈作梯媒
　　重陽日有作
　　一為重陽上古臺亂時誰見菊花開偷⿱〈一作撏〉白髮真堪笑牢鏁黃金實〈一作更〉可哀是箇少年皆老去爭知荒塜不榮來大家拍手髙聲唱日未沈山且莫迴
　　入闗寄九華友人
　　坐牀難穏露蟬新便作東西馬上身醲酒卻輸耽睡客好山翻對不吟人無多志氣禁難彆強半年光屬苦辛篋裏篇章頭上雪未知誰戀杏園春
　　送李鐔遊新安
　　邯鄲李鐔才崢嶸酒狂詩逸難干名氣直不與兒〈一作時〉輩洽醉來擬共天公爭孤店夜燒枯葉坐亂時秋踏早霜行一間茅屋住不穏剛出為人平不平
　　冬末自長沙遊桂嶺留獻所知
　　家隔重湖歸未期更堪南去別深知前程笑到山多處上馬愁逢嵗盡時四海內無客足地一生中有苦心詩朱門秪見朱門事獨把孤寒問阿誰
　　送福昌周繇少府歸寧兼謀隠
　　少見古人無逺慮如君真得古人情登科作尉官雖小避世安親祿已榮一路水雲生隠思幾山猿鳥認吟聲知君未作終焉計要著文章待太平
　　賀顧雲侍御府主與子弟奏官〈敇下時年七嵗〉
　　青桂朱袍不賀兄賀兄榮是見兒榮孝經始向堂前徹官誥當從幕下迎戲把藍袍包果子嬌將竹笏惱先生自慚亂世無知已弟姪鞭牛傍隴耕
　　舟行即事
　　年少髭鬚雪欲侵別家三日幾般心朝從賈客憂風色夜逐漁翁宿葦林秋水鷺飛紅蓼晩暮山猿叫白雲深重陽酒熟茱茰紫卻向江頭倚棹吟
　　亂後山居
　　從亂〈一作亂後〉移家擬傍山今來方辦買山錢九州有路休為客百嵗無愁即是仙野叟並田鋤暮雨溪禽同石立寒煙他人似我還應少如此安貧亦荷天
　　山居寄同志
　　茅齋深僻絶輪蹄門徑緣莎細接溪垂釣石臺依竹壘待賓茶竈就巖泥風生谷口猿相叫月照松頭鶴並棲不是無端過時日擬從𥦗下躡雲梯
　　將入闗安陸遇兵寇
　　家貧無計早離家離得家來蹇滯多巳是數程行雨雪更堪中路阻兵戈幾州戶口看成血一旦天心卻許和四面煙塵少無處不知吾土自如何
　　夏日登友人書齋林亭
　　暑天長似秋天冷帶郭林亭畫不如蟬噪檻前遮日竹鷺窺池面弄萍魚拋山野客橫琴醉種藥家僮踏雪鋤衆惜君才堪上第莫因居此與名疎
　　寄臨海姚中丞
　　夏辭旌斾已秋深永夕思量淚滿襟風月易斑搜句鬢星霜難改感恩心尋花洞裏連春醉望海樓中徹曉吟雖有夢魂知處所去來多被角聲侵
　　秋日閒居寄先達
　　到頭身事欲何為𥦗下工夫鬢上知乍可百年無稱意難教一日不吟詩風驅早鴈衝湖色雨挫殘蟬㸃栁枝自古書生也如此獨堪惆悵是明時
　　題覺禪和
　　少見修行得似師茅堂佛像亦隨時禪衣衲後雲藏線夏臘髙來雪印眉耕地誡侵連塜土伐薪教䕶帶巢枝有時問着經中事卻道山僧總不知
　　感秋〈一作秋感〉
　　年年名路謾辛勤襟袖空多馬上塵畫㦸門前難作客釣魚船上易安身冷煙粘栁蟬聲老寒渚澄星雁叫新自是儂家無住處不闗天地窄於人
　　題徳𤣥上人院
　　刳得心來忙處閒閒中方寸濶於天浮生自是無空性長夀何曾有百年罷定磬敲松罅月解眠茶煮石根泉我雖未似師披衲此理同師悟瞭然
　　春日山居寄友人
　　野吟何處最相宜春景暄和好入詩髙下麥苗新雨後淺深山色晩晴時半巖雲腳風牽斷平野花枝鳥踏垂倒載干戈是何日近來麋鹿欲相隨
　　懐廬嶽舊隠
　　一別三年長在夢夢中時躡石稜層泉聲入夜方堪聴山色逢秋始好登巖鹿慣隨鋤藥叟溪鷗不怕洗苔僧人間有許多般事求要身閒直未能
　　投長沙裴侍郎
　　此身雖賤道長存非謁朱門謁孔門秪望至公將巻讀不求朝士致書論垂綸雨結漁鄉思吹木風傳鴈夜魂男子受恩須有地平生不受等閒恩
　　和友人見題山居
　　避時多喜葺居成七字君題萬象清開戶曉雲連地白訪人秋月滿山明庭前樹瘦霜來影洞口泉噴雨後聲有景供吟且如此算來何必躁於名
　　獻長沙王侍郎
　　文星漸見射台星皆仰為霖沃衆情天澤逼來逢聖主辭林盛去得書生雲妝嶽色供吟景月浩湘流遞政聲美化事多難諷誦未如耕釣口分明
　　春日登樓遇雨
　　忽地晴天作雨天全無暑氣似秋間看看水沒來時路漸漸雲藏望處山風趂鷺鷥雙出葦浪催漁父盡歸灣一心凖擬閒登眺卻被詩情使不閒
　　春日行次錢塘卻寄台州姚中丞
　　豈為無心求上第難安帝里為家貧江南江北閒為客潮去潮來老卻人兩岸雨收鶯語栁一樓風滿角吹春花前不獨垂鄉淚曾是〈一作作〉朱門寄食身
　　投江上崔尚書
　　此生何路出塵埃猶把中才謁上才閉戶十年専筆硯仰天無處認梯媒馬前霜葉催歸去枕上邊鴻喚覺來若許登門換鬐鬛必應辛苦事風雷
　　書事投所知
　　古陌寒風來去吹馬蹄塵旋上麻衣雖然干祿無休意爭奈趨時不見機詩思趂雲從嶽涌鄉心隨鴈遶湖飛肯將骨肉輕離別未遇人知未得歸
　　秋日湖外書事
　　十五年來筆硯功秪今猶在苦貧中三秋客路湖光外萬里鄉闗楚邑〈一作色〉東鳥逕杖藜山翳雨猿林欹枕樹搖風朱門處處若相似此命到頭通不通
　　題宗上人舊院
　　此院重來事事乖半欹茅屋草侵堦啄生鴉憶啼松枿接果猿思嘯石崖壁上塵粘蒲葉扇牀前苔爛筍皮鞋分明記得談空日不向秋風更愴懐
　　亂後出山逢髙員外
　　自從亂後別京闗一入煙蘿十五年重出故山生白髮卻裝新巻謁清賢𥦗迴旅夢城頭角栁結鄉愁雨後蟬名姓暗投心暗祝永期收拾向門前
　　贈友人罷舉赴交趾辟命
　　罷卻名場擬入秦南行無罪似流人縱經商嶺非馳驛須過長沙弔逐臣舶載海奴鐶硾〈一作錘〉耳象駞蠻女綵纒身如何待取丹霄桂別赴嘉招作上賓
　　山中寡婦〈一作時世行〉
　　夫因兵死守蓬茅麻薴衣衫鬢髮焦桑柘廢來猶納稅田園荒後〈一作盡〉尚徵苗時挑野菜和根煮旋斫生柴帶葉燒任是深山更深處也應無計避征徭
　　訪蔡融因題
　　杖藜時復過荒郊來到君家不忍拋每見苦心修好事未嘗開口怨平交一溪寒色漁收網半樹斜陽鳥傍巢必若天工主人事肯交吾子委衡茅
　　閒居即事
　　竹門茅屋帶村居數畝生涯自有餘鬢白秪應秋鍊句眼昏多為夜抄書鴈驚風浦漁燈動猿叫霜林橡實疎待得功成即西去時清不問命何如
　　友人贈舍弟依韻戲和
　　吾家此弟有何知多愧君開道業基不覺裹頭成大漢昨來竹馬作童兒還緣世遇兵戈閙秪恐身修禮樂遲及見和詩詩自好碢〈徒和切碾輪石也〉公〈一作門〉不到〈一作倒〉更何時
　　亂後逢村叟〈一作時世行〉
　　經亂衰翁居破村村中何事不傷魂〈一作八十老翁住破村村中牢落不堪論〉因供寨木無桑柘為著〈一作㸃〉鄉兵絶子孫還似平寧徴賦稅未嘗州縣畧安存至於〈一作今〉雞犬皆星散日落前山獨〈一作哭〉倚門
　　贈元上人
　　多少僧中僧行髙偈成流落遍僧抄經𥦗月靜灘聲到石逕人稀蘚色交垂露竹粘蟬落殻窣雲松載鶴棲巢煮茶童子閒勝我猶得依時把磬敲
　　下第東歸道中作
　　一迴落第一寧親多是途中過卻春心火不銷雙鬢雪眼泉難濯滿衣塵苦吟風月惟添病遍識公卿未免貧馬壯金多有官者榮歸卻笑讀書人
　　夏日留題張山人林亭
　　此中偏稱夏中遊時有風來暑氣收澗底松搖干尺雨庭中竹撼一𥦗秋求猿句寄山深寺乞鶴書傳海畔洲閒與先生話身事浮名薄宦總悠悠
　　傷病馬
　　此馬堪憐力壯時細勻行步恐塵知騎來未省將鞭觸病後長教覓藥醫顧主強擡和淚眼就人輕刷帶瘡皮秪今筋骨渾全在春暖莎青放未遲
　　館舍秋夕
　　寒雨蕭蕭燈焰青燈前孤客難為情兵戈閙日別鄉國鴻鴈過時思弟兄冷極睡無離枕夢苦多吟有徹雲聲出門便作還家計直至如今計未成
　　送僧赴黃山沐湯泉兼㕘禪宗長老
　　聞有湯泉獨去尋一缾一鉢一無金不愁亂世兵相害卻喜寒山路入深野老禱神鵶噪廟獵人衝雪鹿驚林患身是幻逢禪主水洗皮膚語洗心
　　哭山友
　　十載同棲廬嶽雲寒燒枯葉夜論文在生未識公卿面至死不離麋鹿羣從見蓬蒿叢壊屋長憂雨雪透荒墳把君詩句髙聲讀想得天髙也合聞
　　獻池州牧
　　池陽今日似漁陽大變凶年作小康江路靜來通客貨郡城安後絶戎裝分開野色收新麥驚斷鶯聲摘嫩桑縱有逋民歸未得逺聞仁政旋還鄉
　　送韋書記歸京〈座主侍郎同舉〉
　　韋杜相逢眼自明事連恩地倍牽情聞歸帝里愁攀送知到師門話姓名朝客半修前輩禮古人多重晩年榮從來有淚非無淚未似今朝淚滿襟
　　獻鄭給事
　　化行邦域二年春樵唱漁歌日日新未降詔書酬善政不知天澤荅何人秋登嶽寺雲隨步夜宴江樓月滿身他日朱門恐難掃沙堤新築必無塵
　　贈休禪和
　　為僧難得不為僧僧戒僧儀未是能弟子自知心了了吾師應為醉騰騰多生覺悟非闗衲一㸃分明不在燈秪道詩人無佛性長將二雅入三乘
　　送李先輩從知〈一作軍〉塞上
　　去草軍書出帝鄉便從城外學戎裝好隨漢將收胡土莫遣胡兵近漢疆灑磧雪粘旗力重凍河風揭角聲長此行也是男兒事莫向征人恃桂香
　　和友人送弟
　　君説無家秪弟兄此中言別若為情干戈閙日分頭去山水寒時信路行月下斷猿空有影雪中孤鴈卻無聲我今骨肉雖飢凍幸喜團圓過亂兵
　　酬張員外見寄
　　分應天與吟詩老如此兵干不廢詩生在世間人不識死於泉下鬼應知啼花蜀鳥春同苦叫雪巴猿晝共飢今日逢君惜分手一枝何校一年遲
　　獻新安於尚書
　　九土雄師竟若何未如良牧與天和月留清俸資家少嵗計隂功及物多四野緑雲籠稼穡千山明月靜干戈行人耳滿新安事盡是無愁父老歌
　　亂後書事寄〈一作呈〉同志
　　九土如今盡用兵短戈長㦸困書生思量在世頭堪白畫度歸山計未成皇澤正霑新將士侯門不是舊公卿到頭詩巻須藏卻各向漁樵混姓名
　　中山臨上人院觀牡丹寄諸從事〈一作弟〉
　　閒來吟遶牡丹叢花豔人生事畧同半雨半風三月內多愁多病百年中開當韶景何妨〈一作多〉好落向僧家即是空一境別〈一作別境〉無惟此有忍教醒坐對支公
　　投宣諭張侍郎亂後遇毘陵
　　此生今日似前生重著麻衣特地行經亂後囊新巻軸出山來見舊公卿雨籠蛬壁吟燈影風觸蟬枝噪浪聲聞道中興重人〈一作文〉物不妨西去馬蹄輕
　　下第投所知
　　落地愁生曉鼔初地寒才薄欲何如不辭更寫公卿巻卻是難修骨肉書御苑早鶯啼暖樹釣鄉春水浸貧居擬離門館東歸去又恐重來事轉疎
　　哭方干
　　何言寸祿不沾身身沒詩名萬古存況有數篇闗教化得無餘慶及兒孫漁樵共壘墳三尺猿鶴同棲月一村天下未寧吾道喪更誰將酒酹吟魂
　　秋日泊浦江
　　一帆程歇九秋時漠漠蘆花拂浪飛寒浦更無船並宿暮山時見鳥雙歸照雲烽火驚離抱翦葉風霜逼暑衣江月漸明汀露濕靜驅吟魄入𤣥微
　　白髮吟
　　一莖兩莖初似絲不妨驚度少年時幾人亂世得及此今我滿頭何足悲九轉靈丹那勝酒五音清樂未如詩家山蒼翠萬餘尺藜杖楮冠輸老兒
　　下第寄池州鄭員外
　　省出〈一作得〉蓬蒿修謁初蒙知曾不見生疎侯門數處將書薦帝里經年借宅居未必有詩堪諷誦秪憐無援過吹噓如〈一作而〉今足得成持取〈一作處〉莫使江湖卻釣魚
　　塞上
　　旌旗鬛鬛〈一作獵獵〉漢將軍閒出巡邊〈一作遊〉帝命新沙塞旋收饒帳幙犬戎時殺少煙塵冰河夜渡偷來馬雪嶺朝飛獵去人獨作書生疑不穏軟弓輕劒也隨身
　　贈題兜率寺閒上人院
　　人間寺應諸天號真行僧禪此寺中百嵗有涯頭上雪萬般無染耳邊風掛帆波浪驚心白上馬塵埃翳眼紅畢竟浮生謾勞役算來何事不成〈一作歸〉空
　　別四明鍾尚書
　　九華天際碧嵯峩無奈春來入夢何難與英雄論教化卻思猿鳥共煙蘿風前栁態閒時少雨後花容淡處多都大人生有離別且將詩句代離歌
　　題䕶國大師塔
　　莫認雙林是佛林禪棲無地亦無金塔前盡禮灰來相衲下誰宗印了心笠象𦙍〈一作徹〉明雙不見線源分派本難尋吾師覺路余知處太藏經門一夜吟
　　春日山中對雪有作
　　竹樹無聲或有聲霏霏漠漠散還凝嶺梅謝後重妝蘂巖水鋪來卻結冰牢繫鹿兒防獵客滿添茶鼎𠉀吟僧好將膏雨同功力松徑莓苔又一層
　　山中對雪有作
　　一渾乾坤萬象收惟應不壅大江流虎狼遇獵難藏跡松柏因風易舉頭玉帳英雄攜妓賞山村鳥雀共民愁豈堪久蔽蒼蒼色須放三光照九州
　　戲題王處士書齋
　　先生髙興似樵漁水鳥山猿一處居石徑可行苔色厚釣竿時斫竹叢〈一作林〉疎欺春秪愛和醅酒諱老猶看夾注書莫道無金空有夀有金無夀欲何如
　　早發
　　東𥦗未明塵夢蘇呼童結束登征途落葉鋪霜馬蹄滑寒猿嘯〈一作哭〉月人心孤時逆〈一作送〉帽簷風刮頂旋呵鞭手凍粘鬚青雲快活一未見爭得安閒釣五湖
　　題仇處士郊居〈處士棄官卜居〉
　　江南景蔟此〈一作好〉林亭手板藍裾自可輕洞裏客來無俗話郭中人到有公〈一作山〉情閒敲〈一作挑〉巖果呼猿接時釣溪魚引鶴爭笑我有詩三百首馬蹄紅〈一作終〉日急於名
　　依韻次〈一作酬〉同年張曙先輩見寄之什
　　天上詩名天下傳引來齊列〈一作到〉玉皇前大仙録後頭無雪至藥成來竈絶煙笑躡紫雲金作闕夢拋塵世鐵為船九華山叟驚凡骨同到蓬萊豈偶然
　　亂後逢李昭象敘別
　　李生李生何所之家山𡨧雲胡不歸兵戈到處弄性命禮樂向人生是非卻與野猿同橡塢還將溪鳥共漁磯也知不是男兒事爭奈時情賤布衣
　　晩春寄同年張曙先輩
　　莫將時態破天真秪合髙歌醉過春易落好花三箇月難留浮世百年身無金潤屋渾閒事有酒扶頭是了人恩地未酬閒未得一迴醒話一沾巾
　　長安春感
　　出京無計住京難深入東風〈一作門〉轉索然滿眼有花寒食下一家無信楚江邊此時晴景愁於雨是處鶯聲苦卻〈一作極一作似〉蟬公道算來終達去〈一作了〉更從今日望明〈一作來〉年
　　登靈山水閣貽釣者
　　江上見僧誰是了修齋補衲日勞身未勝漁父閒垂釣獨背斜陽不採人縱有風波猶得睡總無蓑笠始為貧瓦瓶盛酒瓷甌酌荻蒲蘆灣是要津
　　贈溧水〈一作漣水〉崔少府
　　庭戶蕭條燕雀喧日髙𥦗下枕書眠秪聞留客教沽酒未省逢人説料錢洞口禮星披鶴氅溪頭吟月上漁船九華山叟心相許不計官卑〈一作資〉贈一篇
　　讀張僕射詩〈曾應舉不及第投筆領郡〉
　　秋吟一軸見心胷萬象搜羅詠欲空才大卻嫌天上桂世危翻立陣前功㢘頗解武文無說謝眺能文武不通雙美總輸張太守二南章句六鈞弓
　　題所居村舍
　　家隨兵盡屋空存稅額寧容減一分衣食旋營猶可過賦輸長急不堪聞蠶無夏織桑充寨田廢春耕犢勞軍如此數州誰㑹得殺民將盡更邀勳
　　獻錢塘縣羅著作判官
　　還鄉夫子遇賢侯撫字情知不自由莫把一名専懊惱放教雙眼絶寃讐猩袍懶著辭公宴鶴氅閒披訪道流猶有九華知己在羨君髙臥早回頭
　　遣懐
　　驅馳岐路共營營秪為人間利與名紅杏園中終擬醉白雲山下懶歸耕題橋每念相如志佩印當期季子榮謾道彊親堪倚賴到頭須是有前程
　　長安道中有作
　　回頭不忍看羸僮一路行人我最窮馬跡蹇於槐影裏釣船拋在月明中帽簷曉滴林蟬露衫袖時飄巻鴈風子細尋思底模様騰騰又過玉闗東
　　題開元寺門閤
　　一登髙閣眺清秋滿目風光盡勝遊何處畫橈尋緑水幾家鳴笛咽紅樓雲山巳老應長在嵗月如波秪暗流惟有禪居離塵俗了無榮辱掛心頭
　　出闗投孫侍御
　　東歸還著舊麻衣爭免花前有淚垂每嵗春光九十日一生年少幾多時青雲寸祿心耕早明月仙枝分種遲不為感恩酬未得五湖閒作釣魚師
　　送項山人歸天台
　　因話天台歸思生布囊藤杖笑離城不教日月拘身事自與煙蘿結野情龍鎮古潭雲色黑露淋秋檜鶴聲清此中是處堪終隠何要世人知姓名
　　題衡陽隠士山居
　　閒居不問世如何雲起山門日已斜放鶴去尋三島客任人來看四時花松醪臘醖安神酒布水宵煎覓句茶畢竟金多也頭白算來爭得似君家
　　題江寺禪和
　　江寺禪僧似悟禪壊衣芒履住茅軒懶求施主修真像翻説經文是妄言出浦釣船驚宿鴈伐巖樵斧迸寒猿行人莫問師宗㫖眼不浮華耳不喧
　　題弟姪書堂
　　何事居窮道不窮亂時還與靜時同家山雖在干戈地弟姪常修禮樂風𥦗竹影搖書案上野泉聲入硯池中少年辛苦終身事莫向光隂惰寸功
　　和友人寄長林孟明府
　　為政為人漸見心長才聊屈宰長林莫嫌月入無多俸須喜秋來不廢吟寒雨旋疎叢菊豔晩風時動小松隂訟庭閒寂公書少留客看山索酒斟
　　戲贈漁家
　　見君生計羨君閒求食求衣有底難養一箔蠶供釣線種千莖竹作漁竿葫蘆杓酌春濃酒舴艋舟流夜漲灘卻笑儂家最辛苦聴蟬鞭馬入長安
　　登城有作
　　上得孤城向晩春眼前何事不傷神遍看原上纍纍塜曾是城中汲汲人盡謂黃金堪潤屋誰思荒骨旋成塵一名一宦平生事不放愁侵易過身
　　秋日山中寄池州李常侍
　　近來㕘謁陡生疎因向雲山僻處居出為羇孤營糲食歸同弟姪讀生書風凋古木秋隂薄月滿寒山夜景虛但得中興知己在算應身未老樵漁
　　辭楊侍郎
　　春在門闌秋未離不因人薦只因詩半年賓館成前事一日侯門失舊知霜島樹凋猿叫夜湖田穀〈一作稻〉熟鴈來時西風萬里東歸去更把愁心説向誰
　　題汪氏茅亭
　　茅亭客到多稱竒茅亭之上難題詩出塵景物不可狀小手篇章徒爾為牛畔稻苗新雨後鶴邊松韻晩風時君今酷愛人間事爭得安閒老在茲
　　喜從弟雪中逺至有作
　　深山大雪懶開門門逕行蹤自爾新無酒禦寒雖寡況有書供讀且資身便均情愛同諸弟莫更生疎似外人晝短夜長須強學學成貧亦勝他貧
　　送僧歸國清寺
　　吟送越僧歸海涯僧行渾不覺程賒路沿山腳潮痕出睡倚松根日色斜撼錫度岡猿抱樹挈瓶盛浪鷺翹沙到㕘禪後知無事看引秋泉灌藕花
　　題汪明府山居
　　不似當官秪似閒野情終日不離山方知薄宦難拘束多與髙人作往還牛笛漫吹煙雨裏稻苗平入水雲間羨君公退就欹枕免向他門厚客顔
　　下第東歸將及故園有作
　　平生操立有天知何事謀身與志違上國獻詩還不遇故園經亂又空歸山城欲暮人煙斂江月初寒釣艇歸〈一作稀〉且把風寒作閒事懶能和淚拜庭闈
　　宿東林寺題願公院
　　古寺沈沈僧未眠搘頤將客說閒緣一溪月色非塵世滿洞松聲似雨天簷底水涵抄律燭𥦗間風引煮茶煙無由住得吟相伴心繫青雲十五年
　　山居自遣
　　茅屋周回松竹隂山翁時挈酒相尋無人開口不言利只〈一作獨〉我白頭空愛吟月在釣潭秋睡重雲橫樵逕野情深此中一日過一日有底閒愁得到心
　　贈友人罷舉赴辟命
　　連天一水浸吳東十幅帆飛二月風好景採拋詩句裏別愁驅入酒杯中漁依岸栁眠圓影鳥傍嵒花戲暖紅不是桂枝終不得自緣年少好從戎
　　亂後旅中遇友人
　　念子為儒道未亨依依心向十年兄莫依亂世輕依託須學前賢隠姓名大國未知何日靜舊山猶可入雲耕不如自此同歸去帆掛秋風一信程
　　贈休糧僧
　　自言因病學休糧本意非求不死方徒有至人傳道術更無齋客到禪房雨中林鳥歸巢晩霜後嵒猿拾橡忙爭似吾師無一事穏披雲衲坐藤牀
　　維陽春日再遇孫侍御
　　本〈一作不〉為榮家不為身讀書誰料轉家貧三年行卻千山路兩地思歸一主人絡岸栁絲懸細雨繡田花朶弄殘春多情御史應嗟見未上〈一作到〉青雲白髮新
　　亂後宿南陵廢寺寄沈明府
　　秪共寒燈坐到明塞鴻衝雪一聲聲亂時為客無人識廢寺吟詩有鬼驚且把酒杯添志氣已將身〈一作心〉事託公卿男兒仗劒酬恩在未肯徒然過一生
　　投鄭先輩
　　匣中長劒未酬恩不遇男兒不合論悶向酒杯吞日月閒將詩句問乾坤寧辭馬足勞闗路肯為漁竿憶水村兩鬢欲斑三百首更教裝寫傍誰門
　　途中有作
　　無論南北與西東名利牽人處處同枕上事仍多馬上山中心更甚闗中川原晩結隂沈氣草樹秋生索漠風百嵗此身如且〈一作此〉健大家閒作臥雲翁
　　和舍弟題書堂
　　兄弟將知大自強亂時同葺讀書堂嵒泉遇雨多還閙溪竹惟風少即涼藉草醉吟花片落傍山閒步藥苗香團圓便是家肥事何必盈倉與滿箱
　　送蜀客遊維揚
　　見説西川景物繁維揚景物勝西川青春花栁樹臨水白日綺羅人上船夾岸畫樓難惜醉數橋明月不教眼送君懶問君回日才子風流正少年
　　旅寓
　　暗算鄉程隔數州欲歸無計淚空流已違骨肉來時約更束琴書何處遊畫角引風吹斷夢垂楊和雨結成愁去年今日還如此似與青春有舊讐
　　途中春
　　年光身事旋成空畢竟何門遇至公人世鶴歸雙鬢上客程蛇遶亂山中牧童向日眠春草漁父隈巖避晩風一醉未醒花又落故鄉回首楚闗東
　　維揚冬末寄幕中二從事
　　江上數株桑棗樹自從離亂更荒涼那堪旅館經殘臘秪把空書寄故鄉典盡客衣三尺雪鍊精詩句一頭霜故人多在芙蓉幕應笑孜孜道未光
　　辭鄭員外入闗
　　男兒三十尚蹉跎未遂青雲一桂科在客易為銷嵗月到家難住似經過帆飛楚國風濤濶馬度藍闗雨雪多長把行藏信天道不知天道竟如何
　　書齋即事
　　時清秪合力為儒不可家貧與善疎賣卻屋邊三畝地添成𥦗下一牀書沿溪摘果霜晴後出竹吟詩月上初鄉里老農多見笑不知稽古勝耕鋤
　　雋陽道中
　　客路客路何悠悠蟬聲向背槐花愁爭知百嵗不百嵗未合白頭今白頭四五朶山妝雨色兩三行鴈貼雲秋輸他江上垂綸者秪在船中老便休
　　入闗因別舍弟
　　吾今別汝汝聴言去住人情足可安百口度荒均食易數年經亂保家難莫愁寒族無人薦但願春官把巻看天道不欺心意是〈一作足〉帝鄉吾土一般般
　　贈彭蠡釣者
　　偏坐漁舟出葦林葦花零落向秋深秪將波上鷗為侶不把人間事繫心傍岸歌來風欲起巻絲眠去月初沈若教我似君閒放贏得湖山到老吟
　　送友人入闗
　　此去青雲莫更疑出人才行足人知況當朝野搜賢日正是孤寒取士時仙島煙霞通鶴信早春雷雨與龍期我今不得同君去兩鬢霜欺桂一枝
　　送友人宰潯陽
　　髙興那言去路長非君不解愛潯陽有時猿鳥來公署到處煙霞是道鄉釣艇滿江魚賤菜紙窯連嶽楮多桑陶潛舊隠依稀在好繼髙蹤結草堂
　　秋日臥病〈一作秋日旅中〉
　　浮世〈一作宦〉浮名能幾何致身流落向天涯少年心壯輕為客一日病來思在家山頂老猿啼古木渡頭新鴈下平沙不堪吟罷西風起黃葉滿庭寒日斜〈後四句一作經雨凍蟬隨葉墮過湖秋鴈趁風斜前程雖有投人處爭奈鄉闗日漸賒〉
　　敘吟
　　多慚到處有詩名轉覺吟詩僻性成渡水卻嫌船著岸過山翻恨馬貪程如讐雪月年年景似夢笙歌處處聲未合白頭今已白自知非為別愁生
　　行次滎陽卻寄諸弟
　　難把歸書説逺情奉親多闕拙為兄早知寸祿榮家晩悔不深山共汝耕枕上算程闗月落帽前搜景嶽雲生如今已作長安計秪得辛勤取一名
　　登石壁禪師水閣有作
　　石壁早聞僧説好今來偏與我相宜有山有水堪吟處無雨無風見景時漁父晩船分浦釣牧童寒笛倚牛吹畫人畫得從他畫六幅應輸八句詩
　　贈袒肩和尚
　　山衣草屐染莓苔雙眼猶慵向俗開若比吾師居世上何如野客臥嵒隈才聞錫杖離三楚又説隨緣向五臺乘醉吟詩問禪理為誰須去為誰來
　　閒居即事
　　形覺清羸道覺肥竹門莎徑靜相宜一壺村酒無求處數朶庭花見落時章句偶為前輩許話言多被俗人疑一枝仙桂如攀得秪此山前是老期
　　自敘
　　酒甕琴書伴病身熟諳時事樂於貧寧為宇宙閒吟客怕作乾坤竊祿人詩㫖未能忘救物世情奈值不容真平生肺腑無言處白髮吾唐一逸人
　　空閒二公遞以禪律相鄙因而解之
　　一教誰雲闢二途律禪禪律智歸愚念珠在手隳禪衲禪衲披肩壊念珠象外空分空外象無中有作有中無有無無有師窮取山到平來海亦枯
　　寄溫州朱尚書並呈軍倅崔太博〈朱名褒〉
　　永嘉名郡昔推名連屬荀家弟與兄教化靜師龔渤海篇章髙體謝宣城山從海岸妝吟景水自城根演政聲今日老輸崔博士不妨疎逸伴雙旌
　　恩門致書逺及山居因獻之
　　時難轉覺保身難難向師門欲繼顔若把白衣輕易脫卻成青桂偶然攀身居劒㦸爭雄地道在乾坤未喪間必許酬恩酬未晩〈一作得〉且須容到九華山
　　寄溫州崔博士
　　懐君勞我寫詩情窣窣隂風有鬼聴縣宰不仁工部餓酒家無識翰林醒眼昏經史天何在心盡英雄國未寧好向賢侯話吟侶莫教辜負少微星
　　李昭象雲與二三同人見訪有寄
　　得君書後病顔開雲拉同人訪我來在路不妨衝雨雪到山還免踏塵埃吟瀋水閣何宵月坐破松巖幾處苔貧舍欵賓無別物止於空戰大尊罍
　　自江西歸九華
　　他鄉終日憶吾鄉及到吾鄉值亂荒雲外好山看不見馬頭岐路去何忙無衣織女桑猶小闕食農夫麥未黃許大乾坤吟未了揮鞭回首出陵陽
　　和友人見題山居水閣八韻
　　池閣初成眼豁開眼前霽景屬微才試攀簷果猿先見纔把漁竿鶴即來修竹巳多猶可種豔花雖少不勞栽南昌一榻延徐孺楚國千鍾逼老萊未稱執鞭奔紫陌惟宜䇿杖步蒼苔籠禽豈是摩霄翼潤木元非澗下材鑒己每將天作鏡陶情常以海為杯和君詩向吟聲大蟲豸聞之謂蟄雷















　　御定全唐詩巻六百九十二
