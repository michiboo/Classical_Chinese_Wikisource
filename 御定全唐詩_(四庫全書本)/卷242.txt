　　欽定四庫全書
　　御定全唐詩巻二百四十二
　　張繼
　　張繼字懿孫襄州人登天寳進士第大厯末檢校祠部員外郎分掌財賦於洪州髙仲武謂其累代詞伯秀發當時詩體清迥有道者風今編詩一卷
　　郢城西樓吟〈一作郎士元詩〉
　　連山盡塞〈一作處〉水縈迴山上戍〈一作城〉門臨水開珠簾〈一作朱欄〉直下一百丈日暖遊鱗自相向昔人愛〈一作受〉險閉層城今人復愛閒江清〈郎集作今日愛閒江復清〉沙洲楓岸無來客草綠花開〈一作紅〉山鳥鳴
　　登丹陽樓〈一作郎士元詩〉
　　寒臯那可望旅客又初還迢遰髙樓上蕭疎涼〈一作曠〉野間暮晴依逺水秋興屬連山浮〈一作游〉客時相見霜彫朱〈一作動〉翠顔
　　春夜皇甫冉宅歡宴〈一作對酒〉
　　流落時相見悲歡共此情興因尊酒洽愁為故人輕暗滴花莖〈一作垂〉露斜暉月過城那知橫吹笛〈一作曲〉江外作邊聲
　　㑹稽秋晚奉呈於太守
　　寂寂〈一作寞〉訟庭幽森森㦸戸秋山光隱危堞湖色上髙樓禹穴探書罷天台作賦遊雲浮〈一作浮雲〉將越客嵗晚共淹留
　　題嚴陵釣臺
　　舊隱人如在清風亦似秋客星沈夜壑釣石俯春流鳥向喬〈一作深〉枝聚魚依淺瀬遊古來芳餌下誰是不吞鈎
　　清明日自西午橋至𤓰巗村有懷
　　晚霽龍門雨春生汝穴風鳥啼官路靜花發毀垣空鳴玉慙時輩垂絲學老翁舊遊人不見惆悵洛城東
　　洛陽作〈一作初出徽安門〉
　　洛陽天子縣金谷石崇〈一作家〉鄉草色侵官道花枝出苑牆書成休逐客賦罷遂為郎貧賤非吾事西遊思〈一作當〉自強
　　晚次淮陽
　　㣲涼風葉下楚俗轉清閒侯館臨秋水郊扉掩暮山月明潮漸近〈一作滿〉露濕雁初還浮客了無定萍流淮海間
　　送竇十九判官使江南
　　遊客〈一作宦〉淹星紀裁詩鍊土風今看乘傳去那與問津同南郡迎〈一作過〉徐子〈一作穉〉臨川謁謝公思歸一惆悵於越古亭中
　　江上送客遊廬山
　　楚客自相送霑裳春水邊晚來風信好併發上江船花映新林岸雲開瀑布泉愜心應在此佳句向誰傳
　　酬張二十員外前國子博士竇叔向
　　故交日零落心賞寄何人幸與馮唐遇心同跡復親語言未終夕離別又傷春結念湓城下聞猨詩興新
　　㑹稽郡樓雪霽〈一作望雪〉
　　江城昨夜雪如花郢客登樓齊望〈一作望霽〉華夏〈一作大〉禹壇前仍聚玉西施浦〈一作渚〉上更飛沙〈一作飄紗〉簾櫳向晚寒風度睥晲初晴落景斜數處微明銷不盡湖山清〈一作青〉映越人家
　　馮翊西樓〈一作郎士元詩〉
　　城上西樓倚暮天樓中歸望正悽然近郭亂山橫古渡野荘喬木帶新煙北風吹雁聲能苦逺客辭家月再圓陶令好文常對酒相招那惜醉為眠〈一作一和白雲篇〉
　　送鄒判官往陳留〈一作洪州送郄紹充河南租庸判官〉
　　齊宋〈一作魯〉傷心〈一作分廵〉地頻年此用兵女停襄邑杼農廢汶陽耕國使〈一作使者〉乘軺去諸侯〈一作藩〉擁莭迎深仁荷〈一作佐又作頼〉君子薄賦恤黎甿火燎原猶熱波〈一作風〉揺海未平應將否泰理一問魯諸生
　　酬李書記校書越城秋夜見贈
　　東越秋城夜西人白髪年寒城警刁斗孤憤抱龍泉鳳輦棲岐下鯨波鬭洛川量空海陵粟賜乏水衡錢投閣嗤揚子飛書代魯連蒼蒼不可問余亦賦思𤣥
　　感懐〈一作陸沈詩題作上禮部楊侍郎〉
　　調與時人背〈一作等〉心將靜者論終年帝〈一作在〉城裏不識五侯門
　　長相思
　　遼陽望河縣白首無由〈一作人〉見海上珊瑚枝年年寄春燕
　　奉寄皇甫補闕
　　京口情人別久楊州估客來疎潮至潯陽回〈一作來〉去相思無處通書
　　楓橋夜泊〈一作夜泊楓江〉
　　月落烏啼霜滿天江楓漁父〈一作火〉對愁眠姑蘇城外寒山寺夜半鐘聲到客船
　　閶門即事
　　耕夫召〈一作占〉募逐樓船春草青青萬頃田試上吳門窺郡郭清明幾處有新煙
　　安公房問法
　　流年一日復一日世事何時是了時試向東林問禪伯遣將心地學琉璃
　　上清詞
　　紫陽宮女捧丹砂王母令〈一作今〉過漢帝家春風不肯停仙馭卻向蓬萊看杏花
　　送顧況泗上覲叔父
　　吳鄉嵗貢足嘉賔後進之中見此人別業更臨洙泗上擬將書巻對殘春
　　留別〈一作皇甫冉詩題作又得雲字〉
　　何事千年遇聖君坐令雙鬢老江雲南行更入山深淺岐路悠悠水自分
　　送張中丞歸使幕〈一作韓翃詩〉
　　獨受主恩歸當朝似者稀玉壺分御酒金殿賜春衣拂席流鶯醉鳴鞭駿馬肥滿臺簮白筆捧手戀清輝
　　華州夜宴庾侍御宅〈一作韓翃詩〉
　　世故他年別心期此夜同千峰孤燭外片雨一更中酒客逢山簡詩人得謝公自憐驅匹馬拂曙向關東
　　贈章八元
　　相見談經史江樓坐夜闌風聲吹戸響燈影照人寒俗薄交遊盡時危出處難衰年逢二妙亦得悶懷寛
　　城西虎跑寺〈第七句缺二字〉
　　石勢虎蹲伏山形龍屈盤寺開梁殿閣墳掩晉衣冠出澗泉聲細斜陽塔影寒近城多　　棲息此中安褚主簿宅㑹畢庶子錢員外郎使君〈一作韓翃詩〉
　　開甕臘酒熟主人心賞同斜陽疎竹上殘雪亂山中更喜宣城印朝廷與謝公
　　奉送王相公赴幽州〈一作韓翃詩題下有巡邊二字〉
　　黃閣開幃幄丹墀拜冕旒位髙湯左相權總漢諸侯不改周南化仍分趙北憂雙旌過易水千騎入幽州塞草連天暮邊風動地愁無因隨逺道結束佩吳鈎
　　重經巴丘
　　昔年髙接李膺歡日泛仙舟醉碧瀾詩句亂隨青草落酒腸俱逐洞庭寛浮生聚散雲相似往事冥㣲夢一般今日片帆城下去秋風回首淚闌干
　　九日巴丘楊公臺上宴集
　　淒淒霜日上髙臺水國秋涼客思哀萬疊銀山寒浪起一行斜字早鴻來誰家搗練孤城暮何處題衣逺信回江漢路長身不定菊花三笑旅懐開
　　遊靈巖
　　靈巖有路入煙霞臺殿髙低釋子家風滿迴廊飄墜葉水流絶澗泛秋花青松閱世風霜古翠竹題詩嵗月賖誰謂無生真可學山中亦自有年華
　　河間獻王墓
　　漢家宗室獨稱賢遺事閒中見舊編偶過河間尋往跡卻憐荒塚帶寒煙頻求千古書連帙獨對三雍䇿幾篇雅樂未興人巳逝雄歌依舊大風傳
　　秋日道中
　　齊魯西風草樹秋川原髙下過東州道邊白鶴來華表陌上蒼麟臥古丘九曲半應非禹跡三山何處是仙洲徑行俯仰成今古卻憶當年賦逺遊
　　華清宮
　　天寳承平奈樂何華清宮殿鬱嵳峩朝元閣峻臨秦嶺羯鼔樓髙俯渭河玉樹長飄雲外曲霓裳閒舞月中歌只今惟有溫泉水嗚咽聲中感慨多
　　春申君祠
　　春申祠宇空山裏古柏隂隂石泉水日暮江南無主人彌令過客思公子蕭條寒景傍山村寂寞誰知楚相尊當時珠履三千客趙使懷慚不敢言
　　人日代客子是日立春
　　人日兼春日長懷復短懷遙知雙彩勝併在一金釵
　　寄鄭員外
　　經月愁聞雨新年苦憶君何時共登眺整屐待晴雲
　　飲李十二宅
　　重門敞春夕燈燭靄餘輝醉我百尊酒留連夜未歸
　　山家
　　板橋人渡泉聲茅簷日午雞鳴莫嗔焙茶煙暗卻喜曬榖天晴
　　歸山
　　心事數莖白髪生涯一片青山空林有雪相待古道無人獨還
　　金谷園
　　綵樓歌館正融融一騎星飛錦帳空老盡名花春不管年年啼鳥怨東風
　　郵亭
　　雲淡山橫日欲斜郵亭下馬對殘花自從身逐征西府每到開時不在家
　　宿白馬寺
　　白馬䭾經事已空斷碑殘剎見遺蹤蕭蕭茅屋秋風起一夜雨聲覊思濃
　　明徳宮
　　碧瓦朱楹白晝閑金衣寳扇暁風寒摩雲觀閣髙如許長對河流出斷山
　　讀嶧山碑
　　六國平來四海家相君當代擅才華誰知頌徳山頭石卻與他人戒後車
　　句
　　漢月經時掩胡塵與歲深〈詠鏡見詩式〉








　　御定全唐詩卷二百四十二
<集部,總集類,御定全唐詩>
