　　欽定四庫全書
　　御定全唐詩巻六百九十一
　　杜荀鶴
　　杜荀鶴字彥之池州人有詩名自號九華山人大順二年第一人擢第復還舊山宣州田頵遣至汴通好朱全忠厚遇之表授翰林學士主客員外郎知制誥恃勢侮易縉紳衆怒欲殺之而未及天祐初卒自序其文為唐風集十巻今編詩三巻
　　春宮怨〈一作周朴詩〉
　　早被嬋娟誤欲妝臨鏡慵承恩不在貌教妾若為容風暖鳥聲碎日髙花影重年年越溪女相憶採芙蓉
　　訪道者不遇
　　寂寂白雲門尋真不遇真秪應松上鶴便是洞中人藥圃花香異沙泉鹿跡新題詩留姓字他日此相親
　　送人遊吳
　　君到姑蘇見人家盡枕河古宮閒地少水港小橋多夜
　　市賣菱藕春船載綺羅遙知未眠月鄉思在漁歌
　　送陳昈歸麻川
　　麻川清見底似入武陵溪兩岸山相向三春鳥亂啼酒旗和栁動僧屋與雲齊即此吾鄉路懐君夢不
　　出山
　　病眼看〈一作見〉春榜文場公道開朋人登第盡白髮出山來處世曽無過〈一作遇〉惟天合是媒長安不覺逺期遂一名迴
　　浙中逢詩友
　　到處有同人多為賦與文詩中難得友湖畔喜逢君凍把〈一作抱〉城根雪風開嶽面雲苦吟吟不足爭忍話離羣
　　送友遊吳越
　　去越從吳過吳疆與越連有園多種橘〈一作菊〉無水不生蓮夜市橋邊火春風寺外船此中偏重客君去必經年
　　出常山界使回有寄
　　自小即南北未如今日離封疆初盡處人使卻回時開口有所忌此心無以為行行復垂淚不稱是男兒
　　經廢宅
　　人生當貴盛修徳可延之不慮有今日爭教無破時蘚斑題字壁花發帶巢枝何況蒿原上荒墳與折碑
　　登天台寺
　　一到天台寺髙低景旋生共僧巖上坐見客海邊行野色人耕破山根浪打鳴忙時向閒處不覺有閒情
　　途中春
　　馬上覽春色丈夫慚淚垂一生看卻老〈一作老卻〉五字未逢知酒力不能久愁根無可醫明年到今日公道與誰期
　　入闗歴陽道中卻寄舍弟
　　求名日苦辛日望日榮親落葉山中路秋霖馬上人晨昏知汝道詩酒衛吾身自笑拋麋鹿長安擬醉春
　　贈歐陽明府
　　賢宰宰斯邑政聞閭里間都緣民訟少長覺吏徒閒帆落樽前浦鐘鳴枕上山回舟卻〈一作亦〉惆悵數宿釣魚灣
　　贈臨上人
　　不計禪兼律終須入悟門解空非有自所得是無言眼豁浮生夢心澄大道源今來習師者多鏁教中猿
　　題戰島僧居〈在江之心〉
　　師愛無塵地江心島上居接船求化慣登陸赴齋疎載土春栽樹〈一作竹〉拋生日餧魚入雲蕭帝寺畢竟欲何如
　　別衡州牧
　　朝別使君門暮投江上村從來無舊分臨去望何恩行計自不定此心誰與論秋猿叫寒月秪欲斷人魂
　　送人遊江南
　　滿酌勸君酒勸君君莫辭能禁幾度別即到白頭時晚岫無雲蔽春帆有燕隨男兒兩行淚不欲等閒垂
　　遊茅山
　　步步入山門仙家鳥徑分漁樵不到處麋鹿自成羣石面迸出〈一作流〉水松頭穿破〈一作亂〉雲道人星月下相次禮茅君
　　讀友人詩巻
　　冰齒味瑤軸秪應神鬼知坐當羣靜後吟到月沈時雪峽猿聲健風檉鶴立危篇篇一字字誰復更言詩
　　寄從叔
　　三族不當路長年猶布衣苦吟天與性直道世將非鴈夜愁癡坐漁鄉老憶歸為儒皆可立自是拙時機
　　寄李溥
　　如我如君者不妨身晩成但從時輩笑自得古人情共莫更初志俱期立後名男兒且如此何用歎平生
　　郊居即事投李給事
　　無祿奉晨昏閒居幾度春江湖苦吟士天地最窮人書劒同三友蓬蒿外四鄰相知不相薦何以自謀身
　　寄詩友
　　別來春又春相憶喜相親與我為同志如君能幾人何時吟得力漸老事闗身惟有前溪水年年濯客塵
　　題田翁家〈{{{1}}}〉
　　田翁真快活婚嫁不離村州縣供輸罷追隨鼔笛喧盤飱同老少家計共田園自說身無事應官有子孫
　　長安冬日
　　近臘饒風雪閒房凍坐時書生教到此天意轉難知吟苦猿三叫形枯柏一枝還應公道在未忍與山期
　　霽後登唐興寺水閣
　　一雨三秋色蕭條古寺間無端登水閣有處似家山白日生新事何時〈一作人〉得暫閒將知老僧意未必戀松闗
　　山中寄友人
　　深山多隙地無力及耕桑不是營生拙都緣覓句忙破𥦗風〈一作嵐〉翳燭穿屋月侵牀吾友應相笑辛勤道未光
　　自述
　　四海欲行遍不知終遇誰用心常合道出語或傷時擬作閒人老慚無〈一作為〉識者嗤如今巳無計秪得苦於詩
　　題江山寺
　　江上山頭寺景留吟客船遍遊銷一日重到是何年沙鳥多翹足巖僧半露肩為詩多語澀喜此得終篇
　　秋日旅舍臥病呈所知
　　秋色上庭枝愁懐切向誰青雲無勢日華髮有狂時枕上聞風雨江南繫別離如何吟到此此道不聞〈一作逢〉知
　　秋宿山館
　　山館坐待曉夜長吟役神斜風吹敗葉寒燭照愁人藴蓄天然性澆訛世惡真男兒出門志不獨為謀身
　　贈老僧
　　衆僧尊夏臘靈嶽遍曾登度水手中杖行山溪畔藤心空黙是印眉白雪為稜自得巡方道棲禪老未能
　　別舍弟
　　欲住住不得出門天氣秋惟知偷拭淚不忍更回頭此日秪〈一作惟〉愁老況身方逺遊孤寒將五字何以動諸侯
　　雪中別詩友
　　酒寒無小戶請滿酌〈一作酌滿〉行杯若待雪消去自然春到來出城人跡少向暮鳥聲哀未遇應闗命侯門處處開
　　題嶽麓寺
　　一蔟楚江山江山勝此難覓人來畫取到處得吟看鶴隠松聲盡魚沈檻影寒自知心未了閒話亦多端
　　懐廬嶽書齋
　　長憶在廬嶽免低塵土顔煮茶𥦗底水採藥屋頭山是境皆遊遍誰人不羨閒無何一名繫引出白雲間
　　題唐興寺小松
　　雖小天然別難將衆木同侵僧半𥦗月向〈一作與〉客滿〈一作一〉襟風枝拂行苔鶴聲分叫砌蟲如今未堪看須是雪霜中
　　與友人話別
　　客路行多少干〈一作於〉人無易顔未成終老計難致此身閒月兔走入海日烏飛出山流〈一作留〉年留〈一作住〉不得半在別離間
　　贈廬嶽隠者
　　自見來如此未嘗離洞門結茅遮雨雪採藥給晨昏古樹藤纒殺春泉鹿過渾悠悠無一事不似屬乾坤
　　懐紫閣隠者
　　紫閣白雲端雲中有地仙未歸蓬島上猶隠國門前洞口人無跡花隂鹿自眠焚香賦詩罷星月冷遙天
　　題㑹上人院
　　鼓角城中寺師居日得閒必能行大道何用在深山破衲新添線空門夜不闗心知與眼見終取到無間
　　送黃補闕南遷
　　得罪非天意分明謫去身一心貪諫主開口不防人自古有遷客何朝無直臣喧然公論在難滯楚南春
　　送賔貢登第後歸海東
　　歸捷中華第〈一作地〉登船鬢未絲直應天上桂別有海東枝國界波窮處鄉心日出時西風送君去莫慮到家遲
　　近試投所知
　　白髮隨梳落吟懐說向誰敢辭成事晚自是出山遲擬動如浮海凡言似課詩終〈一作修〉身事知已此外復何為
　　送友人牧江州
　　本國兵戈後難官在此時逺分天子命深要使君知但遂生靈願當應雨露隨江山勝他郡閒賦庾樓詩
　　辭座主侍郎
　　一飯尚懐感況攀髙桂枝此恩無報處故國逺歸時秪恐兵戈隔再趨門館遲茅堂拜親後特地淚雙垂
　　別從叔
　　立馬不忍上醉醒天氣寒都緣在門易直似別家難世路既如此客心須自寛江村〈一作歸期〉亦飢凍〈一作羇束〉爭及問長安
　　送人南遊
　　凡遊南國者未有不蹉跎到海路難〈一作雖〉盡掛帆人更多潮沙分象跡花洞響蠻歌縱有投文處於君能幾何
　　經賈島墓
　　謫宦自麻衣銜寃至死時山根三尺墓人口數聨詩仙桂終無分皇天似有私暗松風雨夜空使老猿悲
　　秋夜〈一作江〉晩泊
　　一望一蒼然蕭騷起暮天逺山橫落日歸鳥度平川家是去秋別月當今夕圓漁翁似相伴徹曉葦叢邊
　　送舍弟
　　我愛羇棲慣客情方細知好看前路事不比在家時勉汝言須記聞人善即師旅中無廢業時作一篇詩
　　將歸山逢友人
　　儒為君子儒儒道不妨孤白髮多生矣青山可住乎徉狂寧是事巧達又非夫秪此平生願他人肯信無
　　經九華費徵君墓
　　凡弔先生者多傷荊棘間不知三尺墓髙卻九華山天地有何外子孫無亦閒當時若徵起未必得身還
　　溪居叟
　　溪翁居靜處〈一作處靜〉溪鳥入門飛早起釣魚去夜深乘月歸見君無事老覺我有求非不說風霜苦三冬一草衣
　　與友人對酒吟
　　憑君滿酌酒聴我醉中吟客路如天逺侯門似海深新墳侵古道白髮戀黃金共有人間事須懐濟物心
　　送僧
　　道了亦未了言閒今且閒從來無住處此去向何山片石樹隂下斜陽潭影間請師留偈別恐不到人寰
　　送九華道士遊茅山
　　忽起地仙〈一作他山〉興飄然出舊山於身無切事在世有餘閒日月浮生外乾坤大醉間故園華表上誰得見君還
　　寄舍弟
　　世亂信難通鄉心日萬重弟兄皆嚮善天地合相容大野隂雲重連城殺氣濃家山白雲裏臥得最髙峰
　　下第投所知
　　若以名場內誰無一軸詩縱饒生白髮豈敢怨明時知己雖然切春官未必私寧教讀書眼不有看花期
　　寄顧雲
　　省得前年別蘋洲旅館中亂離身不定彼此信難通侯國兵雖斂吾鄉業巳空秋來憶君夢夜夜逐征鴻
　　贈宣城麋明府
　　天下為官者無君一軸詩數聨同我得當代遇誰知年齒吟將老生涯說可悲何當拋手板鄰隠過危時
　　望逺
　　門前通大道望逺上髙臺落日人行盡〈一作逝〉窮邊信不來還聞戰得勝未見敕招回卻入機中坐新愁織不開
　　冬末投長沙裴侍郎
　　欲露塵中事其如不易言家山一離別草樹匝春暄吹夢風天角啼愁雪嶽猿佇思心覺滿何以逺門軒
　　贈秋浦金明府長
　　倚郭難為宰非君即有私惟憑野老口不立政聲碑苦甚求名日貧於未選時溪山竟如此利得且吟詩
　　和髙祕書早春對雪登樓見寄之什
　　天有惜花意恐花開染塵先教微雪下始放滿城春且醉登樓客重期出郭人因酬郢中律〈一作作〉霜鬢數莖新
　　亂後山中作
　　自從天下亂日晚別庭闈兄弟團圞樂羇孤逺近歸文章甘世薄耕種喜山〈一作田〉肥直待中興後方應出隠扉
　　旅寓書事
　　日日驚身事悽悽欲斷魂時清不自立髮白傍誰門中路殘秋雨空山一夜猿公卿得見面懐抱細難言
　　舟行晩泊江上寺
　　久勞風水〈一作雨〉上禪客喜相依掛衲雖無分修心未覺非日沈山虎出鐘動寺禽歸月上潮平後談空漸入微
　　長林山中聞賊退寄孟明府
　　一縣今如此殘民數不多也知賢宰切爭奈亂兵何皆自干戈達咸思雨露和應憐住山者頭白未登科
　　泗上客思
　　痛飲復髙歌愁終不奈何家山隨日逺身事逐年多沒鴈雲橫楚兼蟬栁夾河此心閒未得到處被詩磨
　　寄同人
　　盡與貧為患惟余即不然四方無靜處百口度荒年白髮生閒事新詩出數聨時情竟如此不免卻歸田
　　下第出闗投鄭拾遺
　　丹霄桂有枝未折未為遲況是孤寒士兼行苦澀詩杏園人醉日闗路獨歸時更卜深知意將來擬薦誰
　　塞上
　　草白河冰合蕃戎出掠頻戍樓三號火〈一作三急號〉探馬一條塵戰士風霜老將軍雨露新封侯不由此何以慰征人
　　別敬侍郎
　　交道有寒暑在人無古今與君中夜話盡我一生心所向未得志豈惟空解吟何當重相見舊隠白雲深
　　送青陽李明府
　　善政無慚色吟歸似等閒惟將六幅絹寫得九華山求理頭空白離京〈一作終官〉債未還仍聞猿〈一作琴〉與鶴都在一船間
　　將遊湘湖有作
　　一家相別意不得不潸然逺作南方客初登上水船嶽鐘思冷夢湘月少殘篇便有歸來計風波亦隔年
　　送姚庭珪
　　脫衣將換酒對酌話何之雨後秋蕭索天涯晩別離人生無此恨鬢色不成絲未得重相見看君馬上詩
　　投李大夫
　　自小僻於詩篇篇恨不竒苦吟無暇日華髮有多時進取門難見升沈命未知秋風夜來急還恐到京遲
　　貽里中同志
　　鄉里為儒者惟君見我心詩書常共讀雨雪亦相尋貧賤志氣在子孫交契深古人猶晩達況未鬢霜侵
　　江上送韋彖先輩
　　不易為離抱江天即見鴻暮帆何處落涼月與誰同木葉新霜後漁燈夜浪中時難慎行止吾道利於窮
　　維揚逢詩友張喬
　　天下方多事逢君得話詩直應吾道在未覺國風衰生計吟消日人情醉過時雅篇三百首留作後來師
　　秋晨有感
　　木葉落時節旅人初夢驚鐘才枕上盡事巳眼前生吟髮不長黑世交無久情且將公道約未忍便歸耕
　　秋日山中寄李處士
　　吾輩道何窮寒山細雨中兒童書懶讀果栗樹將空言論闗時務篇章見國風昇平猶可用應不廢為公〈一作翁〉
　　晩泊金陵水亭
　　江亭當廢國秋景倍蕭騷夕照殘荒壘寒潮漲古濠就田看鶴劣〈一作大〉隔水見僧髙無限前朝事醒吟易覺勞
　　錢塘別羅隠
　　故國看看逺前程計在誰五更聴角後一葉渡江時吾道天寧喪人情日可疑西陵向西望雙淚為君垂
　　山中貽同志
　　君貧我亦貧為善喜為鄰到老如今日無心愧古人閉門非傲世守道是謀身別有同山者其如未可親
　　秋日懐九華舊居
　　吾道在五字吾身寧陸沈涼生中夜雨〈一作月〉病起故山心燭共寒酸影蛩添苦楚吟何當遂歸去一徑入松林
　　江岸秋思
　　驅馬傍江行鄉愁步步生舉鞭揮栁色隨手失蟬聲秋稼緣長道寒雲約古城家貧遇豐嵗無地可歸耕
　　哭劉徳仁
　　賈島還如此生前不見春豈能詩苦者便是命羈人家事因吟失〈一作盡〉時情礙國親多應銜恨骨千古不為塵
　　經青山弔李翰林
　　何為〈一作謂〉先生死先生道日新青山明月夜千古一詩人天地空銷骨聲名不傍身誰移耒陽冡來此作吟鄰
　　下第東歸別友人
　　不得同君〈一作居〉住當春別帝鄉年華落第老岐路出闗長芳草緣流水殘花向夕陽懐親暫歸去非是釣滄浪
　　秋宿詩僧雲英房〈一作院〉因贈
　　賈島憐無可都緣數句詩君雖是後輩我謂過當時溪浪和星動松隂帶鶴移同吟到明坐此道淡誰知
　　送人宰吳縣
　　海漲兵荒後為官合動情字人無異術至論不如清草履隨船賣綾梭隔水鳴惟持古人意千里贈君行
　　讀友人詩
　　君詩通大雅吟覺古風生外卻浮華景中含教化〈一作至教〉情名應髙日月道可潤公卿莫以孤寒恥孤寒逹更榮
　　登山寺
　　山半一山寺野人秋日登就中偏愛石獨上最髙層有果猿攀〈一作搖〉樹無齋鴿看僧儒門自多事來此復何能
　　辭九江李郎中入闗
　　帝里無相識何門跡可親願開言重口薦與分深人巻許新詩出家憐舊業貧今從九江去應免更迷津
　　江南逢李先輩
　　李杜復李杜彼時逢此時干戈侵帝里流落向天涯嵗月消於酒平生斷在詩懐才不得志秪恐滿頭絲
　　秋日寄吟友
　　閒坐細思量惟吟不可忘食無三畝地衣絶一株桑蟬樹生寒色漁潭落曉光青雲舊知已未許釣滄浪
　　江上與從弟話別
　　相逢盡說歸早晩遂歸期流水多通處孤舟少住時幹人不得巳非我欲為之及此終無愧其如道在茲
　　送友人遊南海
　　南海南邊路君遊秪為貧山川多少地郡邑幾何人花鳥名皆別寒暄氣不均相期早晩見莫待瘴侵身
　　贈聶尊師
　　詩道將〈一作皆〉仙分求之不可求非闗從小學應是數生修蟾桂雲梯折鼇山鶴駕遊他年兩成事堪喜是鄰州
　　旅感
　　白髮根叢出鑷頻愁不開自憐空老去誰信苦吟來客路東西闊家山早晩回翻思釣魚處一雨一層苔
　　寄益陽武灌明府
　　縣稱詩人理無嫌日寂寥溪山入城郭戶口半漁樵月滿彈琴夜花香漉酒朝相思不相見煙水路迢迢
　　湘中秋日呈所知
　　四海無寸土一生惟苦吟虛垂異鄉淚不滴別人心雨〈一作木〉色凋湘樹灘聲下塞禽求歸歸未得不是擲光陰
　　苦吟
　　世間何事好最好莫過詩一句我自得四方人巳知生應無輟日死是不吟時始擬歸山去林泉道在茲
　　閩中別所知
　　觸目生歸思那堪路七千臘中離此地馬上見明年郡邑溪山巧寒暄日月偏自疑雙鬢雪不似到南天
　　塞上傷戰士
　　戰士説辛勤書生不忍聞三邊逺天子一命信將軍野火燒人骨隂風捲陣雲其如禁城裏何以重要勳
　　春日訪獨孤處士
　　地僻春來靜深宜長者居好花都待〈一作大〉晩修竹不妨疎鴈入湘江食人侵曉色鋤似君無學處頭白道如初
　　哭友人
　　病向名場得終為善誤身無兒承後嗣有女托何人葬禮難求備交情好者貧惟餘舊文集一覽一沾巾
　　新栽竹
　　斸破蒼〈一作莓〉苔色〈一作地〉因栽十數莖𥦗風從此冷詩思當時清酒入杯中影棊添局上聲不同桃與李瀟灑伴書生
　　送吳蛻下第入蜀
　　下第言之蜀那愁舉別杯難兄方在幕上相復憐才鳥徑盤春靄龍湫發夜雷臨卭無久戀髙桂待君回
　　亂後歸山〈一作山居〉
　　亂世歸山谷征鼙喜不聞詩書猶滿架弟姪未為軍山犬眠紅葉樵童唱白雲此心非此志終擬致明君
　　題著禪師
　　大道本無幻常情自有魔人皆迷著此師獨悟如何為岳開𥦗闊因蟲長草多説空空説得空得到維摩〈一本作空麼〉
　　春日閒居即事
　　未得青雲志春同秋日情花開如葉落鶯語似蟬鳴道合和貧守詩堪與命爭飢寒是吾事斷定不歸耕
　　秋宿棲賢寺懐友人
　　一宿三秋寺閒忙與曉分細泉山半落孤客夜深聞鶴去巢盛月龍潛穴擁雲苦吟方見景多恨不同君
　　亂後再逢汪處士
　　如君真道者亂〈一作髙〉世有閒情每別不知處見來長後生藥非因病服酒不為愁傾笑我於身苦吟髭白數莖
　　山中喜與故交宿話
　　逺地能相訪何慚事力微山中深夜坐海內故交稀村酒沽來濁溪魚釣得肥貧家只如此未可便言歸
　　觀碁
　　對面不相見用心同〈一作如〉用兵算人常欲殺顧己自貪生得勢侵吞逺乗危打劫贏有時逢敵手當局到深更
　　送人宰徳清
　　亂世人多事耕桑或失時不聞寛賦斂因此轉流離天意未如是君心無自欺能依四十字可立徳清碑
　　寄竇處士
　　漳水醉中別今來猶未醒半生因酒廢大國幾時寧海畔將軍栁天邊處士星遊人不可見春入亂山青
　　題歴山舜祠〈山有廟呼為帝二子多變妖異為時所敬〉
　　昔舜曾耕地遺風日寂寥世人那肯祭大聖不興妖殿宇秋霖壊杉松野火燒時訛競淫祀絲竹醉山魈
　　贈李蒙叟
　　在我成何事逢君更勸吟縱饒不得力猶勝別勞心凡事有興廢詩名無古今百年能幾日忍不惜光隂
　　維揚冬末寄幙中二從事〈闕第三句〉
　　聞道長溪尉相留一館閒　　　　　尚隔幾重山為旅春風外懐人夜雨間年來疎覽鏡怕見減朱顔
　　和吳太守罷郡山村偶題二首
　　罷郡饒山興村家不惜過官情隨日薄詩思入秋多野獸眠低草池禽浴動荷眼前餘政在不似有干戈快活田翁輩常言化育時縱饒稽嵗月猶説向孫兒茅屋樑和節茶盤果帶枝相傳終不忘何必立生祠
　　亂後送友人〈一作送人遇亂〉歸湘中
　　家枕三湘岸門前即〈一作有〉釣磯漁竿壯嵗別鶴髮亂時歸岳暖無猿叫江春有燕飛平生書劒在莫便學忘機
　　送紫陽僧歸廬岳舊寺
　　紫衣明主贈歸寺感先師受業恩難報開堂影不知松風欹枕夜山雪下〈一作上〉樓時此際無人㑹微吟復斂眉
　　和劉評事送海禪和歸山
　　衲〈一作內〉外元無象言尋那路尋問禪將底説傳印得何心未了羣山淺難〈一作能〉休一室深伏魔寧是獸巢頂亦非禽觀色風驅霧聴聲雪灑林凡歸是歸處不必指髙岑〈一作況當幽隠處未必有髙岑〉
　　御溝栁
　　律到御溝〈一作九重〉春溝邊栁色新細籠穿禁水輕拂入朝人日近韶光早天低聖澤勻谷鶯棲未穏宮女畫難真楚國空搖浪隋堤暗惹塵如何帝城裏先得覆龍津









　　御定全唐詩巻六百九十一
<集部,總集類,御定全唐詩>
