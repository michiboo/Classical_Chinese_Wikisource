　　欽定四庫全書
　　御定全唐詩巻六百四十四
　　李咸用
　　李咸用與來鵬同時工詩不第嘗應辟為推官有披沙集六巻今編為三巻
　　水仙操
　　大波相拍流水鳴蓬山鳥獸多竒形琴心不喜亦不驚安緩爪何泠泠水仙縹緲來相迎伯牙從此畱嘉名嶧陽散木虛且輕重華斧下知其聲檿絲相糺成淒清調和引得薰風生指底先王長養情曲終天下稱太平後人好事傳其曲有時聲足意不足始峩峩兮復洋洋但見山青兼水緑成連入海移人情豈是本來無嗜慾琴兮琴兮在自然不在徽金將軫玉
　　雞鳴曲
　　海樹相扶烏影翹戴紅拍翠聲膠膠鴛瓦凍危金距趫誇雄鬬氣爭相髙漏殘雨急風蕭蕭患亂忠臣欺寳刀
　　霜濃月薄星昭昭太平才子能歌謡山翁夢斷出衡茅谷口霧中飢虎號離人枕上心忉忉
　　西門行
　　勞禽不擇枝飢虎不畏檻君子當固窮無為仲由濫爾奮空拳彼擊劍水縱長瀾火飛焰漢髙偶試神蛇驗武王⻱筮驚人險四龍或躍猶依泉小狐勿恃衝波膽
　　輕薄怨
　　花驄躞蹀遊龍驕連連寶節揮長鞘鳳雛麟子皆至交春風相逐垂楊橋捻笙軟玉開素苞畫樓閃閃紅𥚑揺碧蹄偃蹇連金鑣狂情十里飛相燒西母青禽輕飄飄分環破璧來往勞黃金千鎰新一宵少年心事風中毛明朝何處逢嬌饒門前桃樹空夭夭
　　長歌行
　　要衣湏破束欲炙湏解牛當年不快意徒為他人畱百歲之約何悠悠華髪星星稀滿頭蛾睂螓首聊我仇圓紅闕白令人愁何不夕引清奏朝登翠樓逢花便折聞勝即遊鼓腕騰棍晴雷收舞腰困褭垂楊柔象筯擊折歌勿休玉山未倒非風流眼前有物俱是夢莫將身作黃金讐死生同域不用懼富貴在天何足憂
　　巫山髙
　　通蜀連秦山十二中有妖靈會人意鬬豓傳情世不知楚王魂夢春風裏雨態雲容多似是色荒見物皆成媚露煙愁巖上花至今猶滴相思淚西睂南臉人中美或者皆聞無所利忍聽憑虛巧佞言不求萬夀翻求死
　　公無渡河
　　有叟有叟何清狂行搔短髮提壺漿亂流直渉神洋洋妻止不聽追沈湘偕老不偕死箜篌遺淒涼刳松輕穩琅玕長連呼急㮄庸何妨見溺不援能語狼忍聽麗玉傳悲傷
　　春雨
　　大帝閒吹破凍風青雲融夜流長空天人醉引𤣥酒注傾香旋入花根土濕塵輕舞唐唐春神娥無跡莓苔新老農私與牧童論紛紛便是倉箱本
　　石版歌
　　雲根劈裂雷斧痕龍泉切璞青皮皴直方挺質貞且眞當庭卓立凝頑神春雨流膏成立文主人性靜看長新明月夜來廻短影何如照冷太湖濵
　　春宮詞
　　風和氣淑宮殿春感陽體解思君恩眼光滴滴心振振重瞳不轉憂生民女當為妾男當臣男力百歲在女色片時新用不用唯一人敢放〈一作徼〉天寵私微身六宮萬國敎誰賔
　　富貴曲
　　畫藻雕山金碧彩鴛鴦疊翠眠晴靄編珠影裏醉春庭團紅片下攢歌黛革咽絲煩歡不改繳絳垂緹忽如晦活花起舞夜春來蠟焰煌煌天日在雪暖瑤杯鳳髓融紅拖象筯猩唇細空中漢轉星移蓋火城擁出隨朝會車如雷兮馬如龍鬼神辟易不敢害冠峩劍重鏘環珮歩入天門相眞宰開口長為爵祿筌廻眸便是公卿罪珍珠索得龍宮貧膏腴刮下蒼生背九野干戈指著心威福滿拳猶未快我聞周公貴為天子弟富有半四海蔑有驕奢貽後悔紅錦障收珊瑚樹碎至今笑石崇王愷
　　獨鵠吟
　　碧玉喙長丹頂圓亭亭危立風松間啄萍吞鱗意已䦨舉頭咫尺輕重天黒翎白本排雲煙離羣脫侶孤如仙披霜唳月驚嬋娟逍遙忘卻還青田鳶寒鴉晩空相喧時時側耳清泠泉
　　煌煌京洛行
　　長安近甸廵遊遍洛陽尋有黃龍見千乗萬騎如雷轉差差清蹕祥雲巻百司舊分當玉殿太平官屬無遺彥歌鐘沸激香塵散晨旗隱隱羅軒冕周公舊跡生紅蘚瀍澗波光春照晩但聽嵩山萬歲聲將軍旗鼓何時偃
　　昇天行
　　堂堂削玉青蠅喧寒鴉啄鼠愁飛鸞梳𤣥洗白逡廵間蘭言花笑俄衰殘盤金束紫身屬官強仁小德終無端不如服取長流丹潛神卻入黃庭閒志定功成飛九關逍遙長揖辭人寰空中龍駕時𢌞旋左雲右鶴翔翩聯雙童樹節當風翻常娥倚桂開朱顔河邊牛子星郎牽三清宮殿浮晴煙玉皇據案方凝然仙官立仗森幢幡引余再拜歸仙班清聲妙色視聽安飡和飲順中腸寛虛無之樂不可言
　　緋桃花歌
　　上帝春宮思麗絶夭桃變態求新悅便是花中傾國容牡丹露泣長門月野樹滴殘龍戰血曦車碾下朝霞屑惆悵東風未解狂爭敎此物芳菲歇
　　短歌行
　　一罇緑酒緑於染拍手髙歌天地險上得青雲下不難下在黃埃上湏漸少年歡樂湏及時莫學懦夫長泣岐白日欲沈猶未沈片月已來天半垂坎鼓鏗鐘殺愁賊挼碎〈一作滿眼〉是非佯不識長短髙卑不可求莫歎人生頭雪色
　　小松歌
　　幽人不喜凡草生秋鋤斸得寒青青庭閒土瘦根腳獰風搖雨拂精神醒短影月斜不滿尺清聲細入鳴蛩翼天人戲剪蒼龍髯參差簇在瑤堦側金精水鬼欺不得長與東皇逞顔色勁節暫因君子移貞心不為麻中直
　　大雪歌
　　同雲慘慘如天怒寒龍振鬛飛乾雨玉圃花飄朶不勻銀河風急驚砂度謝客憑軒吟未住望中頓失縱橫路應是羲和倦曉昏暫反元元歸太素歸太素不知歸得人心否
　　塘上行
　　橫塘日澹秋雲隔浪織輕颸羅羃羃紅綃撇水蕩舟人畫撓摻摻柔荑白鯉魚虛擲無消息花老蓮疎愁未摘卻把金釵打緑荷懊惱露珠穿不得
　　寓意
　　直道荊棘生斜徑紅塵起蒼蒼杳無言麒麟廻瑞趾東風如未來飛雪終不已不知姜子牙何處釣流水
　　劍喻
　　黯黯秋水寒至剛非可缺風胡不出來攝履人相蔑縱挺倚天形誰是躬〈一作的〉提挈願將百鍊身助我王臣節
　　蒼頡臺
　　先賢憂民詐觀跡成綱紀自有書契來爭及結繩理
　　荊山
　　良工指君疑眞玉卻非玉寄言懷寶人不須傷手足
　　自君之出矣
　　自君之出矣鸞鏡空塵生思君如明月明月逐君行
　　妾薄命
　　妾命何太薄不及宮中水時時對天顔聲聲入君耳
　　君子行
　　君子愼所履小人多所疑尼甫至聖賢猶為匡所縻
　　銅雀臺
　　但見西陵慘明月女妓無因更相悅有虞曽不有遺言滴盡湘妃眼中血
　　偼伃怨
　　莫恃芙容開滿面更有身輕似飛燕不得團圎長近君珪月鈋時泣秋扇
　　悲哉行
　　雲色隂沈弄秋氣危葉髙枝恨深翠用卻春風力幾多微霜逼廹何容易
　　攜手曲
　　攜手春復春未嘗漸離別夭夭風前花纎纎日中雪不敢怨於天唯驚添歲月不敢怨於君秖怕芳菲歇芳菲若長然君恩應不絶
　　空城雀
　　啾啾空城雀一啄數跳躍寧尋覆轍餘豈比巢危幕茫茫九萬鵬百雉且為樂
　　放歌行
　　蠢蠢荼蓼蟲薨薨避葵薺悠悠狷者心寂寂厭清世如何不食甘命合苦其噬如何不趣時分合辱其體至哉先哲言於物不凝滯
　　猛虎行
　　猛虎不怯敵烈士無虛言怯敵辱其斑虛言負其恩爪牙欺白刃果敢無前陣湏知易水歌至死無悔恡
　　隴頭行〈一作吟〉
　　行人何徬徨隴頭水嗚咽寒沙戰鬼愁白骨風霜切薄日曚曨秋怨氣隂雲結殺成邊將名名著生靈滅
　　關山月
　　離離天際雲皎皎關山月羌笛一聲來白盡征人髮嘹唳孤鴻髙蕭索悲風發雪壓塞塵清鵰落沙塲闊何當胡無人荷戈朝鳳闕
　　覽友生古風
　　伯牙鳴玉琴幽音隨指發不是鍾期聽俗耳安能別髙山閒巍峩流水聲鳴咽一巻冰雪言清泠冷心骨分明古雅聲諷諭成淒切皴皵〈音磧又音鵲〉老松根晃朗驪龍窟荊璞且深藏瑉石方如雪金多醜女妍木朽良工拙姦宄欺雷霆魑魅嫌日月蝶迷桃李香鮒惘江湖闊不寐孤燈前舒巻忘飢渇
　　題友生叢竹
　　菊華寒露濃蘭愁曉霜重指佞不長生蒲萐今無種安如植叢篁他年待棲鳯大則化龍騎小可釣璜用畱煙伴獨醒𢌞隂冷閑夢何妨積雪凌但為清風動乃知子猷心不與常人共
　　石版
　　髙人好自然移得它山碧不磨如版平大巧非因力古蘚小青錢塵中㸔野色冷倚砌花春靜伴疎篁直山僧若轉頭如逢舊相識
　　江南曲
　　江南四月薰風低江南女兒芳歩齊晩雲接水共𣺌瀰逺沙疉草空萋萋白薴不堪論古意數花猶可醉前溪孤舟有客歸未得鄉夢欲成山鳥啼
　　臨川逢陳百年
　　麻姑山下逢眞士𤣥膚碧眼方瞳子自言混沌鑿不死大笑老彭非乆視強爭龍虎是狂人不保元和虛叩齒桃花雨過春光膩勸我一杯靈液味敎我無為禮樂拘利路名場多忌諱不如含德反嬰兒金玉滿堂眞可貴
　　寄修睦上人
　　衣服田方無內客一入廬雲斷消息應為山中勝㮣偏惠持惠逺多蹤跡尋陽有箇虛舟子相憶由來無一〈一作一無〉事江邊月色到巖前此際心情必相似似不似寄數字
　　讀修睦上人歌篇
　　李白亡李賀死陳陶趙睦尋相次湏知代不乏騷人貫休之後惟修睦而已矣睦公睦公眞可畏開口向人無所忌才似煙霞生則媚直如屈軼佞則指意下紛紛造化機筆頭滴滴文章髓明月清風三十年被君驅使如奴婢勸君休莫容易世俗由來稀則貴珊瑚髙架五雲〈一作色〉毫小小不湏煩藻思
　　逺公亭牡丹
　　雁門禪客吟春亭牡丹獨逞花中英雙成膩臉偎雲屏百般姿態因風生延年不敢歌傾城朝雲暮雨愁娉婷蘂繁蟻腳粘不行幉迷蜂醉飛無聲廬山根腳含精靈發妍吐秀叢君庭湓江太守多閑情欄朱繞絳畱輕盈潺潺緑醴當風傾平頭奴子啾銀笙紅葩豓豓交童星左文右武憐君榮白銅鞮上慙清明
　　謝僧寄茶
　　空門少年初志〈一作地〉堅摘芳為藥除睡眠匡山茗樹朝陽偏暖萌如爪拏飛鳶枝枝膏露凝滴圎參差失向兠羅綿傾筐短甑蒸新鮮白紵眼細勻於研甎排古砌春苔乾殷勤寄我清明前金槽無聲飛碧煙赤獸呵冰急鐵喧林風夕和眞珠泉半匙青粉攪潺湲緑雲輕綰湘娥鬟嘗來縱使重支枕胡蝶寂寥空掩關
　　送人
　　少皥開宮行帝業無刃金風剪紅葉雁別邊沙入暖雲蛩辭敗草鳴香閤有客為儒二十霜酣歌郢雪時飄揚不甘長在諸生下束書攜劍離家鄉利爪韝上鷹雄文霧中豹可堪長與烏鳶噪是宜摩碧漢以遐飛出南山而逺蹈況今大朝公道天子文明團團月樹懸青青燕中有馬如龍行不換黃金無駿名荊山有玉猶在璞未遇良工虛擲鵲一壺清酒酌離情休向蒿中隨雀躍
　　古意論交
　　擇友如淘金沙盡不得寶結交如乾銀産竭不成道我生四十年相識苦草草多為勢利朋少有歲寒操通財能幾何聞善寧相告茫然同夜行中路自不保常恐管鮑情參差忽終老今來既見君青天無片雲語直瑟急行髙山桂芬約我為交友不覺心醺醺見義必許死臨危當指囷無令後世士重廣孝標文















　　御定全唐詩巻六百四十四
