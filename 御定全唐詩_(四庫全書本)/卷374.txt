　　欽定四庫全書
　　御定全唐詩巻三百七十四
　　孟郊
　　亂離
　　天下無義劍中原多瘡痍哀哀陸大夫正直神反欺子路已成血嵇康今尚嗤為君每一慟如劍在四肢折羽不復飛逝水不復歸直松摧高柯弱蔓將何依朝為春日歡夕為秋日悲淚下無尺寸紛紛天雨絲積怨成疾疹積恨成狂癡怨草豈有邊恨水豈有涯怨恨馳我心茫茫日何之
　　勸酒
　　白日無定影清江無定波人無百年壽百年復如何堂上陳美酒堂下列清歌勸君金曲〈一作屈〉巵勿謂朱顔𨠑松栢歲歲茂丘陵日日多君看終南山千古青峨峨
　　去婦
　　君心匣中鏡一破不復全妾心藕中絲雖斷猶牽連安
　　知御輪士今日翻回轅一女事一夫安可再移天君聽去鶴言哀哀七絲
　　君子勿鬱鬱士有謗毀者作詩以贈之
　　君子勿鬱鬱聽我青蠅歌人間少平地森聳山嶽多折輈不在道覆舟不在河須知一尺水日夜增高波叔孫毀仲尼臧倉掩孟軻蘭艾不同香自然難為和良玉燒不熱直竹文不頗自古皆如此其如道在何
　　日往復不見秋堂莫仍學𤣥髪不知白曉入寒銅覺為林未離樹有玉猶在璞誰把碧梧枝刻作雲門樂
　　聞砧
　　杜鵑聲不哀斷猿啼不切月下誰家砧一聲腸一絶杵聲不為客客聞髪自〈一作盡〉白杵聲不為衣欲令遊子歸
　　遊子
　　萱草生堂堦遊子行天涯慈親倚堂門不見萱草花
　　自歎
　　愁與髪相形一愁白數莖有髪能幾多禁愁日日生古若不置兵天下無戰爭古若不置名道路無欹傾太行聳巍峩是天產不平黃河奔濁浪是天生不清四蹄日日多雙輪日日成二物不在天安能免營營
　　求友
　　北風臨大海堅氷臨河靣下有大波瀾對之無由見求友須在良得良終相善求友若非良非良中道變欲知求友心先把黃金鍊
　　投所知
　　苦心知苦節不容一毛髪鍊金索堅貞洗玉求明潔自慙所業微功用如鳩拙何殊嫫母顔對彼寒塘月君存古人心道出古人轍盡美固可揚片善亦不遏朝向公卿說暮向公卿說誰謂黃鍾管化為君子舌一說清嶰竹二說變嶰谷三說四說時寒花拆寒木家道路燦燦我衣服豈直輝友朋亦用慰骨肉一暖荷疋素一飽荷升粟而況大恩恩此身報得足且將食檗勞酬之作金刀
　　病客吟
　　主人夜呻吟皆入妻子心客子〈一作遠客〉晝呻吟徒為蟲鳥音妻子手中病愁思不復深僮僕手中病憂危獨難任丈夫久漂泊神氣自然沈況於滯疾中何人免噓⿰大海亦有涯高山亦有岑沈〈一作此〉憂獨無極塵涙互〈一作欲〉盈襟
　　感懷
　　孟冬隂氣交兩河正屯兵煙塵相馳突烽火日夜驚太行險阻高輓粟輸連營奈何操弧者不使梟巢傾猶聞漢北兒怙亂謀縱橫擅揺干戈柄呼呌豺狼聲白日臨爾軀胡為䘮丹誠豈無感激士以致天下平登高望寒原黃雲鬱崢嶸坐馳悲風莫歎息空沾纓
　　離思
　　不寐亦不語片月秋稍舉孤鴻憶霜羣獨鶴叫雲侶怨彼浮花心飄飄無定所高張繫繂帆遠過梅根渚廻織別離字機聲有酸楚
　　結交
　　鑄鏡須青銅青銅易磨拭結交遠小人小人難姑息鑄鏡圖鑑微結交圖相依凡銅不可照小人多是非
　　傷春
　　兩河春草海水清十年征戰城郭腥亂兵殺兒將女去二月三月花㝠㝠千里無人旋風起鶯啼燕語荒城裏春色不揀墓傍株紅顔皓色逐春去春去春來那得知今人看花古人墓令人惆悵山頭路
　　擇友
　　獸中有人性形異遭人隔人中有獸心幾人能眞識古人形似獸皆有大聖徳今人表似人獸心安可測雖笑未必和雖哭未必戚靣結口頭交肚裏生荊棘好人常直道不順世間逆惡人巧諂多非義茍且得若是傚眞人堅心如鐵石不諂亦不欺不奢復不溺靣無恡色容心無詐憂惕君子大道人朝夕恆的的
　　夜憂
　　豈獨科斗死所嗟文字捐蒿蔓轉驕㺯〈一作王〉菱荇減嬋娟未遂擺鱗志空思吹浪旋何當再霖雨洗濯生華鮮
　　惜苦
　　於鵠値諫議以毬不能官焦䝉値舍人以盃不得完〈一作官〉可惜大雅㫖意此小團欒名廻不敢辨心轉實是難不惜為君轉轉非君子觀轉之復轉之強轉誰能歡哀哉虛轉言不可窮波瀾
　　寒地百姓吟〈自註為鄭相其年居河南畿內百姓大䝉矜䘏〉
　　無火炙地眠半夜皆立號冷箭何處來棘針風騷勞〈一作騷〉霜吹破四壁苦痛不可逃高堂搥鐘飲到曉聞烹炮寒者願為蛾燒死彼華膏華膏隔仙羅虛遶千萬遭到頭落地死踏地為遊遨遊遨者是誰君子為鬱陶
　　出東門
　　餓馬骨亦聳獨驅出東門少年一日程衰叟十日奔寒景不我為疾走落平原眇黙荒草行恐懼夜魄翻一生自組織千首大雅言道路如抽蠶宛轉羈腸繁
　　教坊歌兒
　　十歲小小兒能歌得朝〈一作聞〉天六十孤老人能詩獨臨川去年西京寺衆伶集講筵能嘶竹枝詞供養繩牀禪能詩不如歌悵望三百篇
　　訪疾
　　冷氣入瘡痛夜來痛如何瘡從公怒生豈以私恨多公怒亦非道怒消乃天和古有煥輝句嵇康閒婆娑請君吟嘯之正氣庶不訛
　　酒德
　　酒是古明鏡輾開小人心醉見異舉止醉聞異聲音酒功如此多酒屈亦以深罪人免罪酒如此可為箴
　　冬日
　　老人行人事百一不及周凍馬四蹄吃陟卓難自收短景仄飛過午光不上頭少壯日與輝衰老日與愁日〈一作自〉愁疑在日歲箭迸如讐萬事有何味一生虛自囚不知文字利到死空遨遊
　　饑雪吟
　　饑烏夜相啄瘡聲互悲鳴氷腸一直刀天殺無曲情大雪壓梧桐折柴墮崢嶸安知鸞鳯巢不與梟鳶傾下有幸災兒拾遺多新爭但求彼失所但誇此〈一作誇誔自〉經營君子亦拾遺拾遺非拾名將補鸞鳯巢免與梟鳶幷因為饑雪吟至曉竟〈一作意〉不平
　　偷詩
　　餓犬齚枯骨自喫饞饑涎今文與古文各各稱可憐亦如嬰兒食餳桃口旋旋唯有一㸃味豈見逃景延繩床獨坐翁黙覽有所傳終當罷文字別著逍遙篇從來文字淨君子不以賢
　　晚雪吟
　　貧富喜雪晴出門意皆饒鏡海見纎悉氷天歩飄颻一一仙子行家家塵聲銷小兒擊玉指大耋歌聖朝睿氣流不盡瑞仙何夐寥始知望幸色終疑異禮招市井亦清潔閭閻聳岧嶤蒼生願東顧翠華仍西遙天念豈薄厚宸衷多憂焦憂焦致太平以茲時比堯古耳有未通新詞有潛韶甘為酒伶擯坐恥歌女嬌選音不易言裁正逢今朝今朝前古文律異同一調願於堯琯中奏盡鬱抑謡
　　自惜
　　傾盡眼中力抄詩過於人自悲風雅老恐被巴竹嗔零落雪文字分明鏡精神坐甘氷抱晚永謝酒懷春徒有言言舊慙無黙黙新始驚儒教誤漸與佛乗親
　　老恨
　　無子抄文字老吟多飄零有時吐向床枕席不解聽鬬蟻甚微細病聞亦清泠小大不自識自然天性靈
　　湖州取解述情
　　霅水徒清深照影不照心白鶴未輕舉衆鳥爭浮沉因茲掛帆去遂作歸山吟
　　落第
　　曉月難為光愁人難為腸誰言春物榮獨〈一作豈一作起〉見葉〈一作花〉上霜鵰鶚失勢病〈一作鶴鵲飛失勢〉鷦鷯假〈一作改〉翼翔棄置復棄置情如刀劍〈一作刃〉傷
　　詠懷〈一作詠情一作感寓〉
　　濁水心易〈一作已〉傾明波興初發思逢海底人乞取蚌中月此興若未諧此心終不歇
　　病起言懷
　　強行尋溪〈一作淨〉水洗卻殘病姿花景晼晚盡麥風清泠吹交道賤〈一作臥〉來見世情貧去知高閒思楚逸澹泊〈一作淺薄〉厭齊兒終伴碧山侶結言青桂枝
　　秋夕貧居述懷
　　臥冷無遠夢聽秋酸別情高枝低枝風千葉萬葉聲淺井〈一作水〉不供飲瘦田長廢耕今交非古交貧語聞皆輕
　　夜感自遣〈一作失志夜坐思歸楚江又作苦學吟〉
　　夜學曉未休苦吟神鬼愁如何不自閒心與身為讐死辱片時痛生辱長年羞清桂無直枝碧江思舊遊
　　再下第
　　一夕九起嗟夢短不到家兩度長安陌空將涙見花
　　下第東歸留別長安知已
　　共照日月影獨為愁思人豈知鶗鴂鳴〈一作鶗鴂等閑鳴〉瑤草不得春一片兩片雲千里萬里身雲歸嵩之陽身寄江之濵棄置復何道楚情吟白蘋
　　失意歸吳因寄東臺劉復侍御
　　自念西上身忽隨東歸風長安日下影又落江湖中離婁豈不明子野豈不聰至寳非眼別至音非耳通因緘俗〈一作物〉外詞〈一作調〉仰〈一作遠〉寄高天〈一作飛〉鴻
　　下第東南行
　　越風東南清楚日瀟湘明試逐伯鸞去還作靈均行江蘺伴我泣海月投人驚失意容貌改畏途性命輕時聞䘮侶猿一叫千愁並〈一作生〉
　　歎命
　　三十年來命唯藏一卦中題詩還問〈一作怨問一作還怨〉易問易䝉復䝉本望文字達今因文字窮影孤別離月衣破道路風歸去不自息耕耘成楚農
　　遠遊
　　慈烏不遠飛孝子念先歸而我獨何事四時心有違江海戀空積波濤信來稀長為路傍食〈一作客〉著盡家中衣別〈一作烈〉劍不割物離人難作威遠行少僮僕驅使無是非為性玩好盡積愁心緖微始知時節駛夏〈一作愛〉日非長輝
　　商州客舍
　　商山風雪壯遊子衣裳單四望失道路百憂攢肺肝日短覺易老夜長知至寒涙流瀟湘調苦屈宋彈識聲今所易識意古所難聲意今詎〈一作竟誰〉辨高明鍳其端
　　長安旅情
　　盡說青雲路有足皆可至我馬亦四蹄出門似無地玉京十二樓峩峩倚青翠下有千朱門何門薦孤士
　　長安羇旅
　　聽樂別離中聲聲入幽腸曉淚滴楚瑟夜魄遶吳鄉幾回羇旅情夢覺殘燭光
　　渭上思歸
　　獨訪千里信回臨千里河家在〈一作住〉吳楚鄉淚寄東南〈一作流〉波
　　登科後
　　昔日齷齪不足誇今朝放〈一作曠〉蕩思無涯〈一作今日坦然未可涯〉春風〈一作青春〉得意馬蹄疾一日看盡長安花
　　初於洛中選
　　塵土日易沒驅馳力無餘青雲不我與白首方選書宦途事非遠拙者取自疎終然戀皇邑誓以結吾廬帝城富高門京路遶〈一作饒〉勝居碧水走龍蛇〈一作狀〉蜿蜒遶庭除尋常異方客過此亦踟躕
　　乙酉歲舍弟扶侍歸興義莊居後獨止舍待替人
　　誰言舊居止主人忽成客僮僕強與言相懼終脈脈出亦何所求入亦何所索飲食迷精麤衣裳失寛窄囘風卷閑簟新月生空壁士有百役身官無一姓宅丈夫恥自餙衰鬢從颯白蘭交早已謝榆景徒相廹惟予心中鏡不語光歴歴
　　西齋養病夜懷多感因呈上從叔子雲
　　遠客夜衣薄厭眠待雞鳴一床空月色四壁秋蛩聲守淡遺衆俗養疴念餘生方全君子拙恥學小人明蚊蚋亦有時羽毛各有成如何騏驥跡踡跼未能行西北有平路運來無相輕







　　御定全唐詩巻三百七十四
<集部,總集類,御定全唐詩>
