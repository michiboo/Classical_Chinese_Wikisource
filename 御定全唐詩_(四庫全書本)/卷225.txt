　　欽定四庫全書
　　御定全唐詩巻二百二十五
　　杜甫
　　喜達行在所三首〈原注自京竄至鳳翔〉
　　西憶岐陽信無人遂卻回眼穿當〈一作看〉落日心死著寒灰霧〈一作荗〉樹行相引蓮峰〈一作連山〉望忽〈一作或〉開所親驚老瘦辛苦賊中來
　　愁〈一作秋〉思胡笳夕淒涼漢苑春生還今日事間道暫時人司𨽻章初覩南陽氣巳新喜心飜倒極嗚咽淚〈一作涕〉霑巾
　　死去憑誰報歸來始自憐猶瞻太白雪喜遇武功天影靜千官〈一作門〉裏心蘇七校前今朝漢社稷新數中興年
　　得家書
　　去憑逰客寄〈一作休汝騎〉來為附家書今日知消息他鄉且舊居熊兒〈宗文小名〉幸無恙驥子最憐渠臨老覉孤極傷時㑹合疎二毛趨帳殿一命侍鸞輿北闕妖氛滿西郊白
　　露初涼風新過雁秋雨欲生魚農事空山裏眷言終〈一作終篇言〉荷鋤
　　奉贈嚴八閣老〈唐兩省相呼為閣老時嚴武為給事中屬黃門省〉
　　扈聖〈一作扈從一作今日〉登黃閣眀公獨妙年蛟龍得雲雨鵰鶚在秋天客禮容疎放官曹可〈一作許〉接聨新詩句句好應任老夫傳
　　奉送郭中丞兼太僕卿充隴右節度使三十韻〈郭英乂〉
　　詔發西山〈一作山西〉將秋屯〈一作營〉隴右兵淒涼餘部曲燀〈一作烜〉赫舊家聲〈英乂父知運都督隴右威震西陲〉鵰鶚乗時去驊騮顧主鳴艱難須〈一作思〉上䇿容易即前程斜日當軒蓋髙〈一作歸〉風卷斾旌松悲天水冷沙亂雪山清和虜猶懐惠防邊不〈一作詎〉敢驚古來於異域鎮靜示〈一作得〉專征燕薊奔封豕周秦觸駭鯨中原何墋黷餘〈一作遺〉孽尚縱橫箭入昭陽殿笳吟細栁營內人〈宜春院女伎謂之內人〉紅袖泣〈一作短〉王子白衣行宸極祅〈一作妖〉星動〈一作大〉園陵〈一作林〉殺氣平空餘金椀出無復繐帷輕毀廟天飛雨焚宮火徹眀罘罳〈織絲為羅網之狀以蓋宮殿檐戶間〉朝共落棆〈棆木似楩〉桷夜同傾三月師逾整羣胡〈一作兇〉勢就烹瘡痍〈一作恭承〉親接戰勇決〈一作餘勇〉冠垂成妙譽期元宰殊恩且列卿幾時廻節鉞戮力埽欃槍〈彗星〉圭竇〈一作蓬戶〉三千士雲梯七十城恥非齊說客秖〈一作甘〉似魯諸生通籍㣲班忝周行獨坐榮隨肩趨漏刻短髪寄〈一作媿〉簪纓徑欲依劉表還疑〈一作能無〉厭禰衡漸衰那〈一作寧〉此別忍淚獨含情廢邑狐貍語空邨虎豹爭人頻墜塗炭公豈忘精誠元帥調新律〈一作鼎〉前軍壓舊京安邉仍扈從莫作〈一作無使〉後功名
　　送楊六判官使西蕃
　　送逺秋風落西征海氣寒帝京氛祲滿人世別離難絶域遙懷怒和親願結歡敕書憐贊普兵甲望長安宣命〈一作令〉前程急惟良待士寛子雲清自守今日起為官垂淚方投筆傷時即據鞍儒衣山鳥怪漢節野童看邉酒排金醆〈一作盌〉夷歌捧玉盤草輕〈一作肥〉蕃馬健雪重拂廬乾慎爾參籌畫從茲正羽翰歸來權可取九萬一朝摶
　　月
　　天上秋期近人間月影清入河蟾不沒𢷬藥兎長生只益丹心苦能添白髮眀干戈知滿地〈一作道〉休照國西營留別賈〈至〉嚴〈武〉二閣老兩院補闕〈得雲字　一作兩院遺補諸公得聞字〉
　　田園須蹔往〈一作住〉戎馬惜離羣去逺留詩別愁多任酒醺一秋常苦雨今日始無雲山路時〈一作晴〉吹角〈一作笛〉那堪處處聞
　　晩行口號
　　三川不可到歸路晩山稠落雁浮寒水饑烏集戍樓市朝今日異喪亂幾時休逺媿梁江總還家尚黒頭
　　獨酌成詩
　　燈花何太喜酒緑〈一作色〉正相親醉裏從為客詩成覺有神兵戈猶在眼儒術豈謀身共〈一作苦〉被㣲官縛低頭媿野人
　　行次昭陵〈唐太宗昭陵在醴泉縣九嵕山西北時甫詔許之鄜州視家道里所經〉
　　舊俗疲庸主羣雄問獨夫䜟歸龍鳳質威定虎狼都天屬尊堯典〈唐髙祖諡神堯以其傳位如讓禪也〉神功協禹謨風雲隨絶〈一作逸〉足日月繼〈一作享〉髙衢文物多師古朝廷半老儒直詞寧戮辱賢路不﨑嶇往者災猶降蒼生喘未蘇指麾安率土盪滌撫洪爐壯士悲陵邑幽人拜鼎湖玉衣晨自舉鐵〈一作石〉馬汗常趨〈潼闗之戰賊兵時見黃旗軍掠陣是日奏昭陵前石人馬俱流汗〉松柏瞻虛〈一作靈〉殿塵沙立暝〈一作暗〉途寂寥開國日流恨滿山隅
　　重經昭陵
　　草昧英雄起謳歌歴數歸風塵三尺劒社稷一戎衣翼亮貞文徳丕承戢武威聖圖天廣大宗祀日光輝陵寢盤空曲熊羆守翠㣲再窺松栢路還見〈一作有〉五雲飛
　　喜聞官軍巳臨賊境二十韻
　　胡虜〈一作騎〉潛京縣官軍擁賊壕鼎魚猶假息穴蟻欲何逃帳殿羅𤣥冕轅門照白袍秦山當警蹕漢苑入旌旄路失〈一作濕〉羊腸險雲橫雉尾髙五原〈畢白鹿少陵髙陽細栁〉空壁壘八水〈灞滻涇渭灃鎬澇潏〉散風濤今日看天意逰魂貸爾曹乞降那更得尚詐莫徒勞元帥歸龍種司空〈郭子儀〉握〈一作擁〉豹韜前軍〈一作旌李嗣業〉蘇武節左將〈僕固懐恩〉呂虔刀兵氣回飛鳥威聲沒巨鼇戈鋋開雪色弓矢尚〈一作向〉秋毫天歩艱方盡時和運更遭誰雲遺〈一作貴〉毒螫〈一作蠆〉巳是沃腥臊睿想〈一作思〉丹墀近神行羽衛牢花門騰絶漠拓〈一作柘〉羯〈西域呼勇健者為拓羯〉渡臨洮此輩感恩至羸俘何足操鋒先衣染血騎突劒吹毛喜覺都城動悲憐〈一作連〉子女號家家賣釵釧只待獻春醪〈至徳二載九月丁亥廣平王將朔方等軍及回紇西域之衆十五萬發鳳翔癸邜大軍入西京甲辰㨗書至鳳翔〉
　　収京三首
　　仙仗離丹極妖星照玉除湏為下殿走不可好樓居〈一作得非羣盜起難作九重居〉暫屈汾陽駕〈莊子堯見四子於汾水之陽窅然喪其天下〉聊飛燕將書依然七廟略更與萬方初
　　生意甘衰白天涯正寂寥忽聞哀痛詔又下聖眀朝羽翼懐〈一作慙〉商老文思憶帝堯叨逢罪已日霑灑〈一作灑涕〉望青霄〈朱長孺曰収京時上皇在蜀誥定行日肅宗汲汲御丹鳳樓下制故曰忽聞哀痛詔又下聖眀朝靈武諸臣爭誇擁立之功至有蜀郡靈武功臣之目故以商老羽翼刺之眀皇內禪故目之曰帝堯肅宗巳即大位而用商老故事則仍以東朝目之也〉
　　汗馬収宮闕春城剷賊壕賞應歌杕杜歸及薦櫻桃雜虜橫戈數〈一作槊〉功臣甲第髙萬方頻〈一作同〉送喜無乃聖躬勞
　　臘日
　　臘日常〈一作年〉年暖尚遙今年臘日凍全消侵陵雪色還萱草漏洩春光有〈一作是〉柳條縦酒欲謀良〈一作長〉夜醉還〈一作歸〉家初散〈一作放〉紫〈一作北〉宸朝口脂面藥隨恩澤〈景龍中臘日賜近臣口脂面藥〉翠管銀罌下九霄
　　紫宸殿退朝口號
　　戶外昭容紫袖垂雙瞻御座引朝儀〈宮人引導至天祐間始革〉香飄合殿春風轉花覆千官淑景移晝漏希〈一作聲〉聞髙閣報天顔有喜近臣知宮中每出歸東省㑹送䕫龍集〈一作到〉鳳池
　　曲江二首
　　一片花飛減卻春風飄萬㸃正愁人且看欲盡花經〈一作驚〉眼莫厭傷多酒入脣江上小堂〈一作棠〉巢翡翠花〈一作苑即芙蓉苑〉邊髙冢臥麒麟細推物理須行樂何用〈一作事〉浮名〈一作榮〉絆此身
　　朝回日日典春衣毎日江頭盡醉歸酒債尋常〈八尺曰尋倍尋曰常〉行處有人生七十古來稀穿花蛺蝶深深見〈一作舞〉㸃水蜻蜓欵欵〈一作緩緩〉飛傳語風光共流轉暫時相賞莫相違
　　曲江對酒
　　苑外江頭坐不歸水精春〈一作宮〉殿轉霏㣲桃花細逐楊花落〈一作欲共棃花語〉黃鳥時〈一作仍〉兼白鳥飛縱飲久判人共棄嬾朝真與世相違吏〈一作含〉情更覺滄洲逺老大悲傷未拂衣
　　曲江對〈一作值〉雨
　　城上春雲覆苑牆江亭晩色靜年〈一作天〉芳林花著雨燕脂落〈一作濕〉水荇牽風翠帶長龍武新軍深〈一作經〉駐輦芙蓉別殿謾焚香何時詔〈一作重〉此金錢㑹暫〈一作爛〉醉佳人錦瑟旁〈朱長孺曰此亦懐上皇南內之詩也𤣥宗用萬騎軍以平韋氏改為龍武軍親近宿衛於興慶宮南樓毎置酒眺望必由夾城以達曲江芙蓉苑今深居南內昔日之駐輦遊幸皆不可得金錢之㑹亦無復開元之盛矣〉
　　奉和賈至舍人早朝大眀宮〈賈至洛陽人與父曾俱為中書舍人〉
　　五夜漏聲催曉箭九重〈一作天〉春色醉仙桃旌旗日暖龍蛇動宮殿風㣲燕雀髙朝罷香煙攜滿袖詩成珠玉在揮毫欲知世掌絲綸美〈原注舍人先世嘗掌絲綸〉池上於〈一作如〉今有〈一作得〉鳳毛
　　宣政殿退朝晩出左掖〈掖門在兩旁如人之臂掖〉
　　天門日射黃金牓春殿晴曛〈一作熏〉赤羽旗宮草微㣲〈一作霏霏〉承委佩鑪煙細細駐遊絲雲近蓬萊常好〈一作五〉色雪殘鳷鵲〈觀名〉亦多時侍臣緩歩歸青鎻退食從容出毎遲
　　題省中院壁〈一本無院字〉
　　掖垣竹埤梧十尋洞門對霤〈一作雪〉常隂隂落花遊絲白日靜鳴鳩乳燕青春深腐儒衰晩謬通籍退食遲迴違寸心袞職曽無一字補許身媿比䨇南金
　　春宿左省
　　花隱掖垣暮啾啾棲鳥過星臨萬戶動月傍九霄多不寢〈一作寐〉聼金鑰〈一作鏁〉因風想玉珂眀朝有封事數問夜如何
　　送翰林張司馬〈一作學士〉南海勒碑〈原注相國製文〉
　　冠冕通南極文章落上台詔從三殿〈一作天上〉去碑到百蠻開野館濃〈一作穠〉花發春帆細雨來不知滄海上〈一作使〉天遣幾時回
　　晩出左掖
　　晝刻傳呼淺春旗簇仗齊退朝花底散歸院栁邊迷樓雪融城濕宮雲去殿低避人焚諌草騎馬欲鷄棲
　　曲江陪鄭八丈南史飲
　　雀啄江頭黃〈一作楊〉栁花鵁鶄𤄬鷘滿晴沙自知白髮非春事且盡芳尊戀物華近侍即今難浪跡此身那得更無家丈人文〈一作才〉力猶強健豈傍青門學種𤓰
　　送賈閣老出汝州
　　西掖梧桐樹空留一院隂艱難歸故里去住損春心宮殿青門隔雲山紫邏深人生五馬貴莫受二毛侵
　　鄭駙馬池臺喜遇鄭廣文同飲
　　不謂生戎馬何知共酒杯然臍郿塢敗握〈一作禿〉節漢臣回白髮千莖雪丹心一寸〈一作片〉灰別離經死〈一作此〉地披寫忽登臺重對秦簫發俱過阮宅〈一作巷〉來留連〈一作醉留〉春夜舞〈一作席一作苑夜〉淚落強〈一作更一作舞淚落〉裵回
　　送鄭十八虔貶台州司戶傷其臨老陷賊之故闕為面別情見於詩
　　鄭公樗散鬢成〈一作如〉絲酒後常稱老畫師萬里傷心嚴譴日百年垂死中興時蒼惶〈一作伶俜〉巳就長途往邂逅無端出餞遲便與先生應永訣九重泉路〈一作下〉盡交期
　　題鄭十八著作虔〈一作丈〉
　　台州地闊〈一作僻〉海冥冥雲水長和島嶼青亂後〈一作繾綣〉故人䨇別淚春深〈一作飄颻〉逐客一浮萍酒酣嬾舞誰相拽詩罷能吟不復聼第五橋東流恨水皇陂岸北結愁亭賈生對鵩傷王傅蘇武看羊䧟賊庭可念此翁〈一作心一作公〉懐〈一作常〉直道也霑新國用輕刑禰衡實恐遭江夏方朔虛傳是嵗星窮巷悄然〈一作一朝〉車馬絶案頭乾死讀書螢
　　端午日賜衣
　　宮衣亦有名端午被恩榮細葛含風輭香羅疊雪輕自天題處濕當暑著來清意內稱〈一作恰稱身〉長短終身荷聖情
　　贈畢四〈曜〉
　　才大今詩伯家貧苦宦卑饑寒奴僕賤顔狀老翁為同調嗟誰惜論文笑自知流傳江鮑體相顧免無兒
　　酬孟雲卿
　　樂極傷頭白更長〈一作深〉愛燭紅相逢難〈一作雖〉袞袞告別莫怱怱但恐天河落寧辭酒醆空眀朝牽世務揮淚各西東
　　奉贈王中允〈維〉
　　中允聲名乆如今契闊深共傳収庾信〈侯景亂庾信奔江陵元帝承制除為御史中丞〉不比得陳琳〈眀皇雲從賊之臣毀謗朝廷如陳琳之檄曹操者多矣王維獨憤痛賦秋槐落葉詩故曰不當比之陳琳也〉一病〈維䧟賊時詐稱瘖疾〉緣眀主三年獨此心窮愁應有作試誦白頭吟
　　奉陪鄭駙馬韋曲二首
　　韋曲花無賴家家惱殺人緑尊雖〈一作湏〉盡日白髮好禁〈一作傷〉春石角鉤衣破藤枝〈一作蘿一作梢〉刺眼新何時占叢竹頭戴小烏巾
　　野寺垂楊裏春畦亂水間美花多映竹好鳥不歸山城郭終何事風塵豈駐顔誰能共公子薄暮欲俱還
　　奉答岑參補闕見贈
　　窈窕清禁闥〈一作闕〉罷朝歸不同君隨丞相後我往〈一作住〉日華東冉冉桞枝碧娟娟花蘂紅故人得佳句獨〈一作猶〉贈白頭翁
　　送許八拾遺歸江寧覲省甫昔時嘗客遊此縣於許生處乞瓦棺寺維摩圖様志諸篇末
　　詔許〈一作天語〉辭中禁慈顔〈一作家榮〉赴〈一作拜〉北堂聖朝新孝理祖席〈一作行子〉倍輝〈一作恩〉光內〈一作贈〉帛擎偏重宮衣著更香淮隂清〈一作新〉夜驛京口渡江航春隔雞人晝秋期燕子涼賜書誇父老夀酒樂城隍〈一作竹引趨庭曙山添扇枕涼十年過父老幾日賽城隍〉看畫曽饑渴追蹤恨〈一作限〉淼茫虎頭金粟影神妙獨難㤀
　　因許八奉寄江寧旻上人
　　不見旻公三十年封書寄與淚潺湲舊來好事今能否老去新詩誰與〈一作為〉傳棊局動隨尋〈一作幽〉澗竹袈裟憶上泛湖船聞君話我為官在頭白昏昏只醉眠
　　至徳二載甫自京金光門出問〈一作間〉道歸鳳翔乾元初從左拾遺移華州掾與親故別因出此門有悲往事
　　此道昔歸順西郊胡正〈一作騎〉繁至今殘破膽應〈一作猶〉有未招魂近得〈一作侍〉歸京邑移官豈〈一作逺〉至尊無才日衰老駐馬望千門
　　寄髙三十五詹事〈適　以淮南節度為李輔國所短除太子詹事〉
　　安穩髙詹事兵戈乆索居時來如〈一作知〉宦達嵗晩莫情疎天上多鴻雁池〈一作河〉中足鯉魚相看過半百不寄一行書
　　路逢襄陽楊少府入城戲呈楊員外綰〈原注甫赴華州日許寄員外茯苓一本戱題四韻附呈許員外為求茯苓〉
　　寄語楊員外山寒少茯苓歸來稍暄〈一作𠊱和〉暖當為斸青冥飜動〈一作倒〉神仙〈一作龍蛇〉窟封題鳥獸形兼將老藤杖扶汝醉初醒
　　題鄭縣亭子〈鄭縣遊春亭在西溪上一名西溪亭〉
　　鄭縣亭子澗之濵戶牖憑髙發興新雲斷岳蓮臨大路〈一作道〉天晴〈一作清〉宮〈一作官〉柳暗長春巢邊野雀〈一作鵲〉羣欺燕花底山蠭逺趁人更欲題詩滿青竹晩來幽獨恐傷神
　　早秋苦熱堆案相仍〈原注時任華州司功〉
　　七月六日苦炎熱〈一作蒸〉對食暫餐還不能毎〈一作常〉愁夜中〈一作來〉自足蠍況〈一作仍〉乃秋後轉多蠅束帶發狂欲大叫簿書何急來相仍南望青松架短〈一作絶〉壑安得〈一作能〉赤腳蹋層冰
　　望岳
　　西嶽崚嶒〈一作危稜〉竦處尊諸峰羅立〈一作口一作列　如似〉兒孫安得仙人九節杖〈漢武帝登少室見一女子以九節杖指日閉目食日精〉拄到玉女洗頭盆〈華山玉女祠前有五石缸名玉女洗頭盆〉車箱入谷無歸〈一作回〉路箭栝〈一作閣一作闕一作筈按韻㑹栝與筈括俱通〉通天有一門稍待西〈一作秋〉風涼冷後髙尋白帝〈白帝治西嶽〉問真源
　　至日遣興奉寄北省舊閣老兩院故人〈一作補遺〉二首
　　去嵗茲辰捧御牀五更三㸃入鵷行欲知趨走傷心地正想氛氳滿眼香無路從容陪語笑有時顛倒著衣裳何人錯憶〈一作卻認〉窮愁日愁日〈一作日日〉愁隨一線長
　　憶昨逍遙供奉班去年今日侍龍顔麒麟不動鑪煙上〈一作轉〉孔雀徐開扇影還玉幾〈一作座〉由來天北極朱衣只在殿中間孤城此日堪腸斷愁對寒雲雪〈一作白〉滿山
　　得弟消息二首
　　近有平隂信遙憐舍弟存側身千里道寄食一家村烽舉新酣戰啼垂舊血痕不知臨老日招得幾人〈一作時〉魂汝懦歸無計吾衰往未期浪傳烏鵲喜深負鶺鴒詩生理何顔面憂端且嵗時兩京三十口雖在命如絲
　　憶弟二首〈原注時歸在南陸渾莊〉
　　喪亂聞吾弟饑寒傍濟州人稀吾〈一作書〉不到兵在見何由憶昨狂催走無時病去憂即今千種恨惟共水東流且喜河南定不問鄴城圍百戰今誰在三年望汝歸故園花自發春日鳥還飛斷絶人煙乆東西消息稀
　　得舍弟消息
　　亂後誰歸得他鄉勝故鄉直〈一作若〉為心厄苦久念〈一作得〉與〈一作汝〉存亡汝書猶在壁汝妾〈一作室〉巳辭房舊犬知愁恨垂頭傍我牀
　　秦州雜詩二十首
　　滿目悲生事因人作逺遊遲迴度隴怯浩蕩及〈一作入〉闗愁水落魚龍〈汧水出小隴山東北流成淵名魚龍水〉夜山空〈一作通〉鳥鼠〈鳥鼠同穴故名在渭源縣西〉秋西征問烽火心折此淹留
　　秦州山〈一作城〉北寺勝跡〈一作𫝊是〉隗嚻宮苔蘚山門古〈一作故〉丹青野殿空月眀垂葉露雲逐渡溪風清渭無情極愁時獨向東
　　州圖領同谷驛道出流沙降虜兼千帳居人有萬家馬驕珠〈一作朱〉汗落胡舞白蹄〈一作題〉斜〈白題國以白堊其首舞則頭偏故云〉年少臨洮子〈一作至〉西來亦自誇
　　鼓角緣邊郡川原欲夜時秋聼殷地發風散入雲悲抱葉寒蟬靜歸來〈一作山〉獨鳥遲萬方〈一作年〉聲一槩吾道竟何之
　　南使宜天馬由來萬匹強浮雲連陣沒秋草徧〈一作滿〉山長聞說真龍種仍殘〈一作空餘〉老驌驦哀鳴思戰鬬逈立向蒼蒼
　　城上胡笳奏山邊漢節歸防河赴滄海奉詔發金㣲〈一作徽〉士苦形骸黒旌〈一作林〉疎鳥獸稀那聞〈一作堪〉往來戍恨解鄴城圍
　　莽莽萬重山孤城山〈一作石〉谷間無風雲出塞不夜月臨闗屬國歸何晩樓蘭斬未還煙塵獨〈一作一〉長望衰颯正摧〈一作催〉顔
　　聞道尋源使從天此路迴牽牛去幾許宛馬至今來一望幽燕隔何時郡國開東征健兒盡羌笛暮吹哀今日眀人眼臨池好驛亭叢篁低地碧髙柳半天青稠疊多幽事喧呼閱使星老夫如有此不異在郊坰雲氣接崑崘涔涔塞雨繁羌童看渭水使〈一作估〉客向〈一作尚〉河源煙火軍中幕牛羊嶺上村所居秋草淨正閉小蓬門
　　蕭蕭古塞冷漠漠秋雲〈一作風〉低黃鵠翅垂雨蒼鷹饑啄泥薊門誰自北漢將獨征西不意書生耳〈一作眼〉臨衰厭〈一作見〉鼓鞞
　　山頭南〈一作東〉郭寺水號北流泉老樹空庭得清渠一邑傳秋花危石底晩景臥鐘邉〈一作前〉俛仰悲身世溪風為颯〈一作肅〉然
　　傳道東柯谷〈在秦州東南五十里有杜甫祠即甫寓居姪佐草堂也〉深藏數十家對門藤蓋瓦映竹水穿沙瘦地飜宜粟陽坡可種𤓰船人近相報但恐失桃花
　　萬古仇池穴潛通小有天神魚人〈一作今〉不見福地語真傳近接西南境長懐十九泉何時〈一作當〉一茅屋送老白雲邉
　　未暇泛滄海悠悠兵馬間塞門風〈一作風寒〉落木客舍雨連山阮籍行多興龎公隱不還東柯遂疎嬾〈一作放〉休鑷鬢毛斑
　　東柯好崖谷不與衆峰羣落日邀雙鳥晴天養〈一作卷〉片雲野人矜〈一作吟〉險絶水竹㑹平分采藥吾將老兒童未遣聞
　　邊秋隂易久〈一作夕〉不復辨晨光檐雨亂淋幔山雲低度牆鸕鷀窺淺井蚯蚓上深〈一作髙〉堂車馬何蕭索門前百草長
　　地僻秋將盡山髙客〈一作夜〉未歸塞雲多斷續邊日少光輝警急烽常報傳聞〈一作聲〉檄屢飛西戎外甥國何得迕〈一作近〉天威
　　鳳林〈屬河州〉戈未息魚海〈在河州西〉路常難𠋫火雲烽〈一作峰〉峻懸軍幕〈一作暮〉井乾風連西極動月過北庭寒故老思飛將何時〈一作人〉議築壇
　　唐堯真自聖野老復何知曬藥能無婦應門幸〈一作亦〉有兒藏書聞禹穴讀記憶〈一作悟〉仇池為報鴛行舊鷦鷯在一枝
　　月夜憶舍弟
　　戍鼓斷人行秋邊〈一作邊秋〉一雁聲露從今夜白月是故鄉眀有弟皆分散〈一作羇旅〉無家問死生寄書長不避〈一作達〉況乃未休兵
　　宿贊公房〈原注京中大雲寺主謫此安置〉
　　杖錫何來此〈一作乆〉秋風巳颯然雨荒深院菊霜倒半池蓮放逐寧違〈一作虧〉性虛空不離禪相逢成夜宿隴月向人圓
　　東樓
　　萬里流沙道西征〈一作行一作征西〉過北〈一作此〉門但〈一作俱〉添新〈一作征〉戰骨不返舊征〈一作死生〉魂樓角臨風迥城隂帶水〈一作雨〉昏傳聲看驛使送節向河源
　　雨晴〈一作秋霽〉
　　天水〈一作外一作際一作永〉秋雲薄從西萬里風今朝好晴景乆雨不妨農塞〈一作岸〉柳行疎翠山棃結小紅胡笳樓上發一雁入髙空
　　寓目
　　一縣蒲萄熟秋山苜蓿多闗雲常帶雨塞水不成河羌女輕〈一作揺〉烽燧胡兒制〈一作掣〉駱駝自傷遲暮眼喪亂飽經過
　　山寺
　　野寺殘僧少山園細路髙麝香眠石竹鸚鵡啄金桃亂石〈一作水〉通人過懸崖置屋牢上方重閣晩百里見秋〈一作纎〉毫
　　即事〈乾元二年回紇從郭子儀戰相州不利奔還西京四月回紇死欲以寧國公主殉葬因無子得歸〉
　　聞道花門破和親事卻非人憐漢公主生得渡河歸秋思拋雲髻〈一作鬢〉腰支勝〈一作賸〉寳衣羣兇猶索戰回首意多違
　　遣懐
　　愁眼看霜露寒城菊自花天風隨斷柳客淚墮清〈一作晴〉笳水淨樓〈一作城〉隂直山昏塞日斜夜來歸鳥盡啼殺後棲鴉
　　天河
　　常時任顯晦秋至輙〈一作最一作轉〉分眀縱被㣲雲掩終能〈一作當一作輸〉永夜清含星動雙闕伴月照邊城牛女年年渡何曽風浪生
　　初月
　　光細〈一作常時〉豈〈一作初一作欲〉上影斜輪未安微升古〈一作紫〉塞〈一作堞〉外巳隱暮雲端河漢不改色闗山空自寒庭前有白露暗滿菊花團〈一作闌〉
　　歸燕
　　不獨避霜雪其如儔侶稀四時無失序八月自知歸春色豈相訪〈一作誤〉衆雛還識機故巢儻未毀㑹傍主人飛
　　𢷬衣
　　亦知戍不返秋至拭清砧巳近苦〈一作暮〉寒月況經〈一作驚〉長別心寧辭𢷬熨〈一作衣〉倦一寄塞垣深用盡閨中力君聼空外音
　　促織
　　促織甚㣲細哀音〈一作聲〉何動人草根吟〈一作冷〉不穩牀下夜〈一作意〉相親乆客得無淚放〈一作故〉妻難及晨悲絲〈一作〉與急管感激異天真
　　螢火
　　幸因腐草出敢近太陽飛未足臨書卷時能㸃客衣隨風隔幔小帶雨傍林㣲十月清霜重飄零何處歸
　　蒹葭
　　摧折不自守〈一作與〉秋風吹若何暫時花戴〈一作載〉雪幾處〈一作墮水〉葉沉波體弱春風〈一作甲一作苖〉早叢長夜露多江湖後揺落亦〈一作只〉恐嵗蹉跎
　　苦竹
　　青𠖇亦自守輭弱強扶持味苦夏蟲避叢卑春鳥疑軒墀曽不重剪伐欲〈一作亦〉無辭幸近幽人屋霜根結在茲
　　除架
　　束薪巳零落瓠葉轉〈一作卷〉蕭〈一作相〉疎幸結白花了寧辭青蔓除秋蟲聲不去暮雀意何如寒事今牢落人生亦有初
　　廢畦
　　秋蔬擁霜露豈敢惜凋殘暮景數枝葉天風吹汝寒緑霑泥滓盡香與嵗時䦨生意春如昨悲君白玉盤
　　夕烽
　　夕烽來不近〈一作止一作眀照灼〉毎日〈一作了了〉報平安塞上傳光〈一作聲〉小雲邊落〈一作數〉㸃殘照秦通警急過隴自艱難〈一作燄銷仍再滅煙迥不勝寒〉聞道〈一作恐照〉蓬萊殿千門立馬看〈一作城中幾道看〉
　　秋笛
　　清商欲盡奏奏苦血霑衣他日傷心極征人白骨歸相逢恐恨過故作發聲㣲不見秋雲動悲風稍稍飛
　　送逺
　　帶甲滿天地胡為君逺行親朋盡一哭鞍馬去孤城草木嵗月晩闗河霜雪清別離巳昨日因見古人情
　　觀兵
　　北庭送壯士貔虎數尤多精銳舊無敵邊隅今若何妖氛擁白馬元帥待彫戈莫守鄴城下斬鯨遼海波〈乾元元年十月郭子儀等九節度圍相州眀年三月史思眀來援戰於城下官軍潰而圍解初李光弼欲與朔方軍同逼魏城圍史思眀得曠日持久則鄴城必㧞魚朝恩不可而止詩謂不當困守鄴城老師乏饋以致援師之至也〉
　　不歸
　　河間尚征〈一作戰〉伐汝骨在空城從弟人皆有終身恨不平數金憐俊邁總角愛聰眀面上三年土春〈一作秋〉風草〈一作吹〉又生
　　天末懐李白
　　涼風起天末君子意如何鴻雁幾時到江湖秋水多文章憎命逹魑魅喜人過應共寃魂語投詩贈汨羅
　　獨立
　　空外一鷙鳥河間雙白鷗飄颻搏擊便容易往來遊草露亦多濕蛛絲仍未収天機近人事獨立萬端憂
　　日暮
　　日落風亦起城頭鳥〈一作烏〉尾訛黃雲髙未動白水巳揚波羌婦語還哭〈一作笑〉胡兒行且歌將軍別換〈一作上一作換駿〉馬夜出擁彫戈
　　空囊
　　翠柏苦猶食晨〈一作明〉霞髙〈一作朝〉可餐世人共鹵莽吾道屬艱難不㸑井晨凍無衣牀夜寒囊空恐羞澁留得一錢看
　　病馬
　　乗爾亦巳久天寒闗塞深塵中老盡力嵗晩病傷心毛骨豈殊衆馴良猶至今物㣲意不淺感動一沈吟
　　蕃劒
　　致〈一作至〉此自僻逺又非珠玉裝如何有竒怪毎夜吐光芒虎氣必騰趠〈一作上〉龍身寧乆藏風塵苦未息持汝奉眀王
　　銅缾
　　亂後碧井廢時清瑤殿深銅缾未失水百丈有哀音側想美人意應非〈一作悲〉寒甃沈蛟龍半缺落猶得折黃金觀安西兵過赴闗中待命二首〈李嗣業以鎮西北庭兵同郭子儀討安慶緒安西即鎮西舊名也〉
　　四〈一作西〉鎮富精銳摧鋒皆絶倫還聞獻〈一作就〉士卒足以靜風塵老馬夜知道蒼鷹饑〈一作秋〉著人臨危經乆戰用急〈一作意〉始〈一作使〉如神
　　竒兵不在衆萬馬救中原談笑無河北心肝奉至尊孤雲隨殺氣飛鳥避轅門竟日留歡〈一作觀〉樂城池未覺喧
　　送人從軍
　　弱水應無地陽闗巳近天今君渡沙磧累月斷人煙好武寧論命封侯不計年馬寒防失道雪沒錦鞍韉
　　野望
　　清秋望不極迢遰起曽隂逺水兼天淨孤城隱霧深葉稀風更落山迥日初沈獨鶴歸何晩昏鴉巳滿林示姪佐〈原注佐草堂在東柯谷　佐出襄陽房侍御史暐之子官大理正〉
　　多病秋風落君來慰眼前自聞茅屋趣只想竹林眠滿谷山雲起侵籬澗水懸嗣〈一作阮〉宗諸子姪早覺仲容賢
　　佐還山後寄三首
　　山晩浮〈一作黃〉雲合歸時恐路迷澗寒人慾到村〈一作林〉黒鳥應棲野客茅茨小田家樹木低舊諳疎嬾叔湏汝故相攜
　　白露黃粱熟分張素有期已應春得細頗覺寄來遲味豈同金〈一作甘〉菊香宜配緑〈一作紫〉葵老人佗日愛正想滑流匙
　　幾道泉澆圃交橫落慢〈一作幔〉坡葳蕤秋葉少〈一作小一作菜色〉隱映野雲多隔沼連香芰通林帶女蘿甚聞霜䪥白重惠〈一作薦〉意如何
　　從人覓小胡孫許寄
　　人說南州路山猨樹樹懸舉家聞若駭〈一作共愛〉為寄小如拳預哂愁胡面初〈一作何〉調見馬鞭許求聰慧〈一作惠〉者童穉捧應癲
　　秋日阮〈一作陳〉隱居致䪥三十束
　　隱者柴門〈一作荊〉內畦蔬繞舍秋盈筐承露䪥不待致書求束比青芻色圓齊玉箸頭衰年闗鬲冷味煖並〈一作腹〉無憂
　　秦州見敕〈一作除〉目薛三璩〈一作據〉授司議郎畢四曜除監察與二子有故逺喜遷官兼述索居凡三十韻
　　大雅何寥闊〈一作廓〉斯人尚典刑交期余潦倒材力爾精靈二子聲〈一作陞〉同日諸生困一經文章開突〈一作窔〉奧〈一作隩〉遷擢潤朝廷舊好何由展新詩更憶聼別來頭並白相見眼終青伊昔貧皆甚同憂心〈一作嵗〉不寧棲遑分半菽浩蕩逐流萍俗態猶猜忌〈一作忍〉妖氛忽〈一作遂〉杳冥獨慙投漢閣俱〈一作但〉議哭秦庭還蜀祗無補〈一作益〉囚梁亦固扃華夷相混合宇宙一羶腥帝力収三統天威總四溟舊都俄望幸清廟肅惟馨雜種雖〈一作難〉髙壘〈一作壁〉長驅甚建瓴焚香淑景殿漲水望雲亭法駕初還日羣公若㑹星宮臣仍㸃染柱史正零丁官忝趨棲鳳朝囘歎〈一作欲〉聚螢喚人看騕褭不嫁惜娉婷掘劒知埋獄〈一作掘獄即埋劒〉提刀見發硎侏儒應共飽漁父忌偏醒旅泊窮清渭長吟望濁涇羽書還似急烽火未全停師老資殘寇戎生及近坰忠臣辭憤激烈士涕飄零上〈一作小〉將盈邊鄙元勲溢鼎銘仰思調玉燭誰定握〈一作淬〉青萍隴俗輕鸚鵡原情類鶺鴒秋風動闗塞髙臥想儀形
　　寄彭州髙三十五使君適虢州岑二十七長史參三十韻
　　故〈一作古〉人何寂寞今我獨淒涼老去才難〈一作雖〉盡秋來興甚長物情尤可見辭客未能忘海內知名士雲端各異方髙岑殊緩歩沈〈約〉鮑〈照〉得同〈一作周〉行意愜闗飛動篇終接混茫舉天悲富〈嘉謨〉駱〈賓王〉近代惜盧〈照鄰〉王〈勃〉似爾官仍貴前賢命可傷諸侯非棄擲半刺〈別駕任居刺史之半長史即別駕〉巳翺翔詩好幾時見書成無信〈一作使〉將男兒行處是客子鬬〈一作問〉身強羇旅推賢聖沈緜抵咎殃三年猶瘧疾〈原注時患瘧疾〉一鬼不〈一作未〉銷亡隔日搜脂髓増寒抱雪霜徒然潛隙地有靦屢鮮妝〈二語皆時俗避瘧事〉何太龍鍾極於今出處妨無錢居帝里盡室在邉疆劉表雖遺恨龎公至死藏心㣲傍魚鳥肉瘦怯豺狼隴草蕭蕭白洮雲片片黃彭門〈一作天彭〉劒閣外虢略鼎湖旁荊玉簪頭冷巴箋染翰光烏麻〈即胡麻〉蒸續曬丹橘露應嘗豈異神仙宅俱兼kao山水鄉竹齋燒藥竈花嶼讀書牀更得清新否遙知對屬忙舊官寧改漢〈刺史本漢官〉淳俗本歸〈一作不離〉唐〈虢本晉地〉濟世宜公等安貧亦士常蚩尤終戮辱胡羯漫猖狂㑹待祅氛靜〈一作滅〉論文暫裹糧
　　寄岳州賈司馬六丈巴州嚴八使君兩閣老五十韻
　　衡岳啼猨裏巴州鳥道邊故人俱不利〈一作別〉謫宦兩悠〈一作茫〉然開闢乾坤正〈一作大〉榮枯雨露偏長沙才子逺釣瀨客星懸憶昨趨行殿殷憂捧御筵討胡愁李廣奉使待張騫無復雲臺仗虛修水戰船蒼茫城七十流落劒三千畫角吹〈一作欹〉秦晉〈一作塞〉旄頭俯澗瀍小儒輕董卓有識笑苻堅浪作禽填海那將血〈一作矢〉射天萬方思助順一鼓氣無前隂散陳倉北晴熏太白巔亂麻屍積衛破竹勢臨燕法駕還雙闕王師下八川此時霑奉引佳氣拂周旋貔虎開〈一作間〉金甲〈一作匣〉麒麟受玉鞭侍臣諳入仗廏馬解登仙花動朱樓雪城凝碧樹煙衣冠心慘愴故老淚潺湲哭廟悲風急朝正霽景鮮月分梁漢米春得〈一作給〉水衡錢內蘂繁於纈宮莎〈一作花〉輭勝緜恩榮同拜手出入〈一作處〉最隨肩晩著華堂醉寒重繡被眠轡齊兼秉燭書枉滿懐牋毎覺升元輔深期列大賢秉鈞方咫尺鎩翮再聨翩禁掖朋從改〈一作換〉㣲班性命全青蒲甘受〈一作就〉戮白髮竟誰憐弟子貧原憲諸生老伏〈一作服〉虔師資謙未達鄉黨敬何〈一作推〉先舊好腸堪斷新愁〈一作秋〉眼欲穿翠乾危棧竹紅膩小湖〈一作池〉蓮賈筆論孤憤嚴詩賦幾篇定知深意苦〈一作好〉莫使衆人傳貝錦無停織朱絲有斷浦鷗防碎首霜鶻不空拳地僻昏炎瘴山稠隘石泉且將棊度日應用酒為年典郡終㣲眇治中〈髙宗初改治中為司馬〉實棄捐安排求傲吏比興展歸田去去才難得蒼蒼理又𤣥古人稱逝矣吾道卜終焉隴外飜投跡漁陽復控笑為妻子累甘與嵗時遷親故行稀少兵戈動接聨他鄉饒夢寐失侶自屯邅多病加〈一作成〉淹泊長吟阻靜便如公盡雄俊志在必騰騫〈一作公如盡憂患何事負陶甄〉
　　寄張十二山人彪三十韻
　　獨臥嵩陽〈一作雲〉客三違潁水春艱難隨老母慘澹向時人謝氏尋山屐陶公漉酒巾羣兇彌宇宙此物在風塵歴下辭姜被闗西得孟鄰早通交契宻晩接道流新靜者心多妙〈一作好〉先生藝絶倫草書何太〈一作應甚〉苦詩興不無神曹植休前軰張芝更後身數篇吟可老一字買堪貧將恐曽防寇深潛〈一作情〉託所親寧聞倚門夕盡力潔飱晨疎嬾為名悞驅馳喪我真索居猶〈一作尤〉寂寞相遇益悲〈一作酸一作愁〉辛流轉〈一作轉徙〉依邊徼逢迎念席珍時來故舊少亂後別離頻世祖修髙廟文公賞從臣商山猶入楚源〈一作湍〉水不離〈一作知一作流〉秦存想青龍祕騎行白鹿馴耕巖非谷口結草即〈一作欲〉河濵肘後符應驗囊中藥未陳旅〈一作放〉懐殊不愜良覿渺無因自古皆悲恨浮生有屈伸此邦今〈一作全〉尚武何處且依仁鼓角凌天籟闗山信〈一作倚〉月輪官場〈一作壕〉羅鎮〈一作錦〉磧賊火近洮岷蕭索論兵〈一作功〉地蒼茫鬬將辰大軍多處所餘孽尚紛綸髙興知籠鳥斯文起〈一作豈〉獲麟窮秋正揺落回首望松〈一作湘〉筠
　　寄李十二白二十韻
　　昔年有狂客號爾謫仙人筆落驚〈一作聞〉風雨詩成泣鬼神聲名從此大汨沒一朝伸文彩承殊渥流傳必絶倫龍舟移櫂晩獸錦奪袍新白日來深殿青雲滿後塵乞歸優詔許遇我宿心親未負〈一作遂〉幽棲志兼全寵辱身劇〈一作戲〉談憐野逸嗜酒見天真醉舞梁園夜行歌泗水春才髙心不展道屈善無鄰處士禰衡俊諸生原憲貧稻粱求未足薏苡謗何頻五嶺炎蒸地〈時白流夜郎〉三危放逐臣幾年遭鵩鳥獨泣〈一作立〉向〈一作不獨泣〉麒麟蘇武先還漢黃公豈事秦楚筵辭醴日梁獄上書辰巳用當時法誰將此義〈一作議〉陳老吟秋月下病起暮江濱莫怪恩波隔乘槎與〈一作得〉問津
　　御定全唐詩巻二百二十五
<集部,總集類,御定全唐詩>
