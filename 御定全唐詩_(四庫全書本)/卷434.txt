　　欽定四庫全書
　　御定全唐詩巻四百三十四
　　白居易
　　初入峽有感
　　上有萬仭山下有千丈水蒼蒼兩崖間闊狹容一葦瞿唐呀直瀉灩澦屹中峙未夜黑巖昏無風白浪起大石如刀劍小石如牙齒一歩不可行況千三百里〈自峽州至忠州灘險相繼凡一十三百里〉苒蒻竹篾𥮘〈音念〉欹危檝師趾一跌無完舟吾生繫於此常聞仗忠信蠻貊可行矣自古漂沈〈一作流〉人豈盡非君子況吾時與命蹇舛不足恃常恐不才身復作無名死
　　過昭君村〈村在歸州東北四十里〉
　　靈珠産無種彩雲出無根亦如彼姝子生此遐陋村至麗物難掩遽選入君門獨美衆所嫉終棄出〈一作於〉塞垣唯此希代色豈無一顧恩事排勢須去不得由至尊白黑既可變丹青何足論竟埋代北骨不返巴東魂慘澹
　　晚雲水依稀舊鄉園妍姿化巳乆但有村名存村中有遺老指點為我言不取往者戒恐貽來者冤至今村女面燒灼成瘢痕
　　自江州至忠州
　　前在潯陽日已歎賓朋寡忽忽抱憂懐出門無處寫今來轉深僻窮峽巔山下五月斷行舟灧堆正如馬巴人類猨狖矍鑠滿山野敢望見交親喜逢似人者
　　初到忠州登東樓寄萬州楊八使君
　　山束邑居窄峽牽氣𠋫偏林巒少平地霧雨多隂天隠隱煮鹽火漠漠燒畬煙賴此東樓夕風月時翛然慿軒望所思目斷心涓涓背春有去雁上水無來船我懐巴東守本是闗西賢平生已不淺流落重相憐水梗漂萬里籠禽囚五年新恩同雨露逺郡鄰山川書信雖往復封疆徒接連其如美人面欲見杳無緣
　　郡中
　　鄉路音信斷山城日月遲欲知州近逺階前摘茘枝
　　西樓夜〈一作月〉
　　悄悄復悄悄城隅隱林杪山郭燈火稀峽天星漢少年光東流水生計南枝鳥月沒江〈一作光〉沈沈西樓殊未曉
　　東樓曉
　　脈脈復脈脈東樓無宿客城闇雲霧多峽深田地窄宵燈尚留燄晨禽初展翮欲知山髙低不見東方白
　　寄王質夫
　　憶始識君時愛君世縁薄我亦吏王畿不為名利著春尋仙遊洞秋上雲居閣樓觀水潺潺龍潭花漠漠吟詩石上坐引酒泉邊酌因話出處心心期老巖壑忽從風雨別遂被簪纓縳君作出山雲我為入籠鶴籠深鶴殘〈一作顦〉顇山逺雲飄泊去處雖不同同負平生約今來各何在老去隨所託我守巴南城君佐征西幕年顔漸衰颯生計仍蕭索方含去國愁且羨從軍樂舊遊疑是夢往事思如昨相憶春又深故山花正落
　　南賓郡齋即事寄楊萬州
　　山上巴子城山下巴江水中有窮獨人強名為刺史時時竊自哂刺史豈如是倉粟餧家人黃縑裹妻子〈忠州刺史以下悉以畬田給祿食以黃絹支給充俸〉莓苔翳冠帯霧雨霾樓雉衙鼓暮復朝郡齋臥還起回頭〈一作首〉望南浦亦在煙波裏而我復何嗟夫君猶滯此
　　招蕭處士
　　峽內豈無人所逢非所思門前亦有客相對不相知仰望但雲樹俯顧惟妻兒寢食起居外端然無所為東郊蕭處士聊可與開睂能飲滿杯酒善吟長句詩庭前吏散後江畔路乾時請君攜竹杖一赴郡齋期
　　庭槐
　　南方饒竹樹唯有青槐稀十種七八死縱活亦支離何此郡庭下一株獨華滋䝉䝉碧煙葉嫋嫋黃花枝我家渭水上此樹䕃前墀忽向天涯見憶在故園時人生有情感遇物牽所思樹木猶復爾況見舊親知
　　送客回晚興
　　城上雲霧開沙頭風浪定參差亂山出澹濘平江淨行客舟已逺居人酒初醒嫋嫋秋竹梢巴蟬聲似磬
　　東樓竹
　　瀟灑城東樓繞樓多修竹森然一萬竿白粉封青玉巻簾睡初覺欹枕看未足影轉色入樓牀席生浮緑空城絶賓客向夕彌幽獨樓上夜不歸此君留我宿
　　九日登巴臺
　　黍香酒初熟菊暖花未開閒聼竹枝曲淺酌茱茰杯去年重陽日漂泊湓城隈今嵗重陽日蕭條巴子臺旅鬢尋已白鄉書乆不來臨觴一搔首座客亦裵回
　　東城尋春
　　老色日上面歡情日去心今既不如昔後當不如今今猶未甚衰每事力可任花時仍愛出酒後尚能吟但恐如此興亦隨日銷沈東城春欲老勉強一來尋
　　江上送客
　　江花已萎絶江草巳消歇逺客何處歸孤舟今日發杜鵑聲似哭湘竹斑如血共是多感人仍為此中別
　　桐花
　　春令有常𠉀清明桐始發何此巴峽中桐花開十月豈伊物理變信是土宜別地氣反寒暄天時倒生殺草木堅強物所稟固難奪風𠉀一參差榮枯遂乖剌況吾北人性不耐南方熱強羸夀夭間安得依時節
　　早祭風伯因懐李十一舍人
　　逺郡雖褊陋時祀奉朝經夙興祭風伯天氣曉𠖇𠖇導騎與從吏引我出東坰水霧重如雨山火髙於星忽憶早朝日與君趨紫庭歩登龍尾道卻望終南青一別身向老所思心未寜至今想在耳玉音尚玲玲
　　花下對酒二首
　　藹藹江氣春南賓閠正月梅櫻與桃杏次第城上發紅房爛簇火素艷紛團〈一作粉圍〉雪香惜委風飄愁牽壓枝折樓中老太守頭上新白髪冷澹病心情暄和好時節故園音信斷逺郡親賓絶欲問花前尊依然為誰設引手攀紅櫻紅櫻落似霰仰首看白日白日走〈一作委〉如箭年芳與時景頃刻猶衰變況是血肉身安能長強健人心苦迷執慕貴憂貧賤愁色常在睂歡容不上面況吾頭半白把鏡非不見何必花下杯更待他人勸
　　不二門
　　兩眼日將闇四肢漸衰瘦束帯賸昔圍穿衣妨〈去聲〉寛袖流年似江水奔注無昏晝志氣與形骸安得長依舊亦曾登玉陛舉措多紕繆至今金闕籍名姓獨遺漏亦曾燒大藥消息乖火𠉀至今殘丹砂燒乾不成就行藏事兩失憂惱心交鬭化作顦顇翁拋身在荒陋坐看老病逼須得醫王救唯有不二門其間無夭夀
　　我身
　　我身何所似似彼孤生蓬秋霜翦根斷浩浩隨長風昔游〈一作於〉秦雍間今落巴蠻中昔為意氣郎今作寂寥〈一作莫〉翁外貌雖寂莫中懐頗沖融賦命有厚薄委心任窮通通當為大鵬舉翅摩蒼穹窮則為鷦鷯一枝足自容茍知此道者身窮心不窮
　　哭王質夫
　　仙遊寺前別別來十年餘生別猶怏怏死別復何如客從梓潼來道君死不虛驚疑心未信欲哭復踟躕踟躕寢門側聲發涕〈一作淚〉亦俱衣上今日淚篋中前月書憐君古人風重有君子儒篇詠陶謝輩風流嵇阮徒出身既蹇屯〈一作連〉生世仍須㬰誠知天至髙安得不一呼江南有毒蟒江北有妖狐皆享千年夀多於王質夫不知彼何徳不識此何辜
　　東坡種花二首
　　持錢買花樹城東坡上栽但購有花者不限桃杏〈一作李〉梅百果參雜種千枝次第開天時有早晚地力無髙低紅者霞豔豔白者雪皚皚遊蠭逐不去好鳥亦來棲〈一作棲來〉前有長流水下有小平臺時拂臺上石一舉風前杯花枝䕃我頭花蘂落〈一作入〉我懐獨酌復獨詠不覺月〈一作日〉平西巴俗不愛花竟春無人來唯此醉太守盡日不能廻
　　東坡春向暮樹木〈一作下〉今何如漠漠花落盡翳翳葉生初〈一作初舒〉每日領童僕荷鉏仍決〈一作鑿〉渠剗土壅其本引泉溉其枯小樹低數尺大樹長丈餘封植來幾時髙下隨扶疎養樹既如此養民亦何殊將欲茂枝葉必先救根株云何救根株勸農均賦租云何茂枝葉省事寛刑書移此為郡政庶幾甿俗蘓
　　登城東古臺
　　迢迢東郊上有土青崔嵬不知何代物疑是巴王臺巴歌乆無聲巴宮沒黃埃靡靡春草合牛羊縁四隈我來一登眺目極心悠哉始見江山勢峰疊水環廻慿髙視聼曠向逺胷襟開唯有故園念時時東北來
　　哭諸故人因寄元八
　　昨日哭寢門今日哭寢門借問所哭誰無非故交親偉卿既長往質夫亦幽淪屈指數年世收涕自思身彼皆少於我先為泉下人我今頭半白焉得身乆存好狂〈一作懐〉元郎中相識二十春昔見君生子今聞君抱孫存者盡老大逝者已成塵早晩昇平宅開睂一見君
　　郡中春讌因贈諸客
　　僕本儒家子待詔金馬門塵忝親近地孤負聖明恩一旦奉優詔萬里牧逺人可憐島夷帥自稱為使君身騎牂牁馬口食塗江鱗闇澹緋衫故斕斑白髪新是時嵗二月玉厯布春分頒條示皇澤命宴及良辰冉冉趨府吏蚩蚩聚州民有如蟄蟲鳥亦應天地春薰草蓆鋪坐藤枝酒注樽中庭無平地髙下隨所陳蠻鼓聲坎坎巴女舞蹲蹲使君居上頭掩口語衆賓勿笑風俗陋勿欺官府貧蠭巢〈一作窠〉與蟻穴隨分有君臣
　　開元寺東池早春
　　池水暖溫暾水清波瀲灩簇簇青泥中新蒲葉如劍梅房小白裹栁彩輕黃染順氣草熏熏適情鷗汎汎舊遊成夢寐往事隨陽焱芳物感幽懐一動平生念
　　東溪〈一作澗〉種栁
　　野性愛栽植植栁水中坻乗春持斧斫裁截而樹之長短既不一髙下隨所宜倚岸埋大幹臨流插小枝松柏不可待楩柟固難移不如種此樹此樹易榮滋無根亦可活成隂況非遲三年未離郡可以見依依種罷水邊憩仰頭閒自思富貴本非望功名須待時不種東溪栁端坐欲何為
　　臥小齋
　　朝起視事畢晏坐飽食終散歩長廊下臥退小齋中拙政自多暇幽情誰與同孰雲二千石心如田野翁
　　歩東坡
　　朝上東坡歩夕上東坡歩東坡何所愛愛此新成樹種植當嵗初滋榮及春暮信意取次裁無行亦無數綠隂斜景轉芳氣微風度新葉鳥下來萎花蝶飛去閒攜斑竹杖徐曵黃麻屨欲識往來頻青蕪〈一作苔〉成白路
　　徵秋稅畢題郡南亭
　　髙城直下視蠢蠢見巴蠻安可施政教尚不通語言且喜賦斂畢幸聞閭井安豈伊循良化賴此豐登年案牘既簡少池館亦清閒秋雨檐果落夕鐘林鳥還南亭日瀟灑偃臥恣疎頑
　　蚊蟆
　　巴徼炎毒早二月蚊蟆生咂膚拂不去繞耳薨薨聲斯物頗微細中人初甚輕如有膚受譖乆則瘡痏成痏成無奈何所要防其萌麼蟲何足道潛喻儆人情
　　登龍昌上寺望江南山懐錢舍人
　　騎馬出西郭悠悠欲何之獨上髙寺去一與白雲期虛檻晚瀟灑前山碧參差忽似青龍閤同望玉峰時因詠松雪句永懐鸞鶴姿六年不相見況乃隔榮衰〈昔嘗與錢舍人登青龍寺上方同望藍田山各有絶句錢詩云偶來上寺因髙望松雪分明見舊山〉
　　郊下
　　西日照髙樹樹頭子規鳴東風吹野水水畔江蘺生盡日看山立有時尋澗行兀兀長如此何許似專城
　　遣懐
　　樂往必悲生泰來由否極誰言此數然吾道何終塞嘗求詹尹卜拂⻱竟默默亦曾仰問天天但蒼蒼色自茲唯委命名利心雙息近日轉安閒鄉園亦休憶回看世間苦苦在求不得我今無所求庶離憂悲域
　　嵗晚
　　霜降水返壑風落木歸山冉冉嵗將宴物皆復本源何此南遷客五年獨未還命屯分已定日乆心彌安亦嘗心與口靜念私自言去國固非樂歸鄉未必歡何須自生苦舍易求其難
　　負冬日
　　杲杲冬日出照我屋南隅負暄閉目坐和氣生肌膚初似飲醇醪又如蟄者蘇外融百骸暢中適一念無曠然忘所在心與虛空俱
　　委順
　　山城雖荒蕪竹樹有嘉色郡俸誠不多亦足充衣食外累由心起心寜累自息尚欲忘家鄉誰能算官職宜懐齊逺近委順隨南北歸去誠可憐天涯住亦得
　　宿溪翁〈時初除郎官赴朝〉
　　衆心愛金玉衆口貪酒肉何如此溪翁〈一作何此溪上翁〉飲瓢亦自足溪南刈薪草溪北修牆屋嵗種一頃田春驅兩黃犢於中甚安適此外無營欲溪畔偶相逢菴中遂同宿辭翁向朝市問我何官祿虛言笑殺翁郎官應列宿
　　重過夀泉憶與楊九別時因題店壁
　　商州南十里有水名夀泉湧出石崖下流經山店前憶昔相送日我去君言還寒波與老淚此地共潺湲一去歴萬里再來經六年形容已變改處所〈一作泉水〉猶依然他日君過此慇懃吟此篇
　　西掖早秋直夜書意〈自此後中書舍人時作〉
　　涼風起禁掖新月生宮沼夜半秋闇來萬年枝嫋嫋炎涼遞時節鐘鼔交昏曉遇聖惜年衰報恩愁力小素餐無補益朱綬〈一作紱〉虛纒繞冠蓋棲野雲稻粱養山鳥量能私自省所得已非少五品不為賤五十不為夭若無知足心貪求何日了
　　庭松
　　堂下何所有十松當我階亂立無行次髙下亦不齊髙者三丈長下者十尺低有如野生物不知何人栽接以青瓦屋承之白沙臺朝昏有風月燥濕〈一作𤍜溫〉無塵泥疎韻秋槭槭〈一作瑟瑟〉涼隂夏淒淒春深微雨夕滿葉珠蓑蓑〈一作漼漼〉嵗暮大雪天壓枝玉皚皚四時各有趣萬木非其儕去年買此宅多為人所咍一家二〈一作三〉十口移轉就松來移來〈一作近松〉有何得但得煩襟開即此是益友豈必交賢才顧我猶俗士冠帯走塵埃未稱為松主時時一媿懐
　　竹窗
　　常愛輞川寺竹窗東北廊一別十餘載見竹未曾忘今春二月初卜居在新昌未暇作廏庫且先營一堂開窗不糊紙種竹不依行意取北檐下窗與竹相當繞屋聲淅淅逼人色蒼蒼煙通杳靄氣月透玲瓏光是時三伏天天氣熱如湯獨此竹窗下朝廻解衣裳輕紗一幅巾小簟六尺牀無客盡日靜有風終夜涼乃知前古人言事頗諳詳清風北窗臥可以傲羲皇
　　同韓侍郎遊鄭家池吟詩小飲
　　野艇容三人晩池流浼浼悠然依櫂坐水思如江海宿雨洗沙塵晴風蕩煙靄殘陽上竹樹枝葉生光彩我本偶然來景物如相待白鷗驚不起緑芡行堪采齒髪雖已衰性靈未雲改逢詩遇杯酒尚有心情在
　　晚歸有感
　　朝弔李家孤暮問崔家疾〈時李十一待郎諸子尚居憂崔二十二員外三年臥病〉回馬獨歸來低睂心鬱鬱平生所善者多不過六七如何十年間零落三無一劉曽夢中見元向花前失〈劉三十二校書歿後嘗夢見之元八少尹今春櫻桃花時長逝〉漸老與誰遊春城好風日
　　曲江感秋二首〈並序〉
　　元和二年三年四年予毎嵗有曲江感秋詩凡三篇編在第七集巻是時予為左拾遺翰林學士無何貶江州司馬忠州刺史前年遷主客郎中知制誥未周嵗授中書舍人今遊曲江又值秋日風物不改人事屢變況予中否後遇昔壯今衰慨然感懐復有此作噫人生多故不知明年秋又何許也時二年七月十日雲耳
　　元和二年秋我年三十七長慶二年秋我年五十一中間十四年六年居譴黜窮通與榮悴委運隨外物遂師廬山逺重弔湘江屈夜聼竹枝愁秋看灩堆沒近辭巴郡印又秉綸闈筆晚遇何足言白髪映朱紱銷沈昔意氣改換舊容質獨有曲江秋風煙如往日
　　疎蕪南岸草蕭颯西風樹秋到未〈一作來〉幾時蟬聲又無數莎平緑茸合蓮落青房露今日臨望時往年感秋處池中水依舊城上山如故獨我鬢間毛昔黑今垂素榮名與壯齒相避如朝暮時命始欲來年顔巳先去當春不歡樂臨老徒驚誤故作詠懐詩題於曲江路
　　玩松竹二首
　　龍蛇隱大澤麋鹿遊豐草棲鳳安於梧潛魚樂於藻吾亦愛吾廬廬中樂吾道前松後修竹偃臥可終老各附其所安不知他物好
　　坐愛前檐前臥愛北窗北窗竹多好風檐松有嘉色幽懐一以合俗念隨縁息在爾雖無情於予即有得乃知性相近不必動與植
　　衰病無趣因吟所懐
　　朝餐多不飽夜臥常少睡自覺寢食間多無少年味平生好詩酒今亦將舍棄酒唯下藥飲無復曾歡醉詩多聼人吟自不題一字病姿與〈一作引〉衰相日夜相繼至況當尚少朝彌慙居近侍終當求一郡聚少漁樵費合口便歸山不問人間事
　　逍遙詠
　　亦莫戀此身亦莫厭此身此身何足戀萬劫煩惱根此身何足厭一聚虛空塵無戀亦無厭始是逍遙人
　　御定全唐詩巻四百三十四
