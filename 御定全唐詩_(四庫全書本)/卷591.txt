　　欽定四庫全書
　　御定全唐詩巻五百九十一
　　崔珏
　　崔珏字夢之嘗寄家荊州登大中進士第由幕府拜祕書郎為淇縣令有惠政官至侍御詩一巻
　　道林寺
　　臨湘之濱麓之隅西有松寺東岸無松風千里擺不斷竹泉瀉入於僧廚宏梁大棟何足貴山寺難有山泉俱四時唯夏不敢入燭龍安敢停斯須遠公池上種何物碧羅扇底紅鱗魚香閣朝鳴大法鼓天宮夜轉三乗書野花市井栽不著山雞飲啄聲相呼金檻僧迴步步影石盆水濺聯聯珠北臨高處日正午舉手欲摸黃金烏遙江大船小於葉遠村雜樹齊如蔬潭州城郭在何處東邊一片青糢糊今來古往人滿地勞生未了歸丘墟長卿之門久寂寞五言七字誇規模我吟杜詩清入骨灌頂何必須醍醐白日不照耒陽縣皇天厄死飢寒軀
　　明珠大貝採欲盡蚌蛤空滿赤沙湖今我題詩亦無味懷賢覽古成長吁不如興罷過江去已有好月明歸途
　　美人嘗茶行
　　雲鬟枕落困春泥玉郎為碾瑟瑟塵閒教鸚鵡啄牕響和嬌扶起濃睡人銀瓶貯泉水一掬松雨聲來乳花熟朱脣啜破綠雲時咽入香喉爽紅玉明眸漸開橫〈一作轉〉秋水手撥絲篁醉心起臺時〈一作前〉卻坐推金箏不語思量夢中事
　　門前栁〈第一句缺一字〉
　　門前蜀栁　知春風澹暖煙愁殺人將謂只栽郡樓下不知迤邐連南津南津栁色連南市南市戎州三百里夷陬蠻落相連接故鄉莫道心先死我今帝里尚有家門前嫩栁插〈一作披〉仙霞晨霑太乙壇邊雨暮宿鳯凰城裏鵶別來三載當誰道門前年年綠陰好春來定解飛雪花雨後還應庇煙草憶昔當年栽栁時新芽茁茁嫌生遲如今宛轉稊著地常向綠陰勞夢思不道彼樹好不道此樹惡試將此意問野人野人盡道生處樂為報門前楊栁栽我應來嵗當歸來縱令樹下能攀折白髮如絲心似灰
　　岳陽樓晩望
　　乾坤千里水雲間釣艇如萍去復還樓上北風斜捲席湖中西日倒銜山懷沙有恨騷人往鼔瑟無聲帝子閒何事黃昏尚凝睇數行煙樹接荊蠻
　　哭李商隠
　　成紀星郎字義山適歸高〈一作黃〉壤抱長歎詞林枝葉三春盡學海波瀾一夜乾風雨巳吹燈燭滅姓名長在齒牙寒只應物外攀琪樹便著霓裳〈一作衣〉上絳〈一作玉〉壇虛負凌雲萬丈才一生襟抱未曽開鳥啼花落人何在竹死桐枯鳯不來良馬足因無主踠舊交心為絶哀九泉莫嘆三光隔又送文星入夜臺
　　和友人鴛鴦之什
　　翠鬛紅衣〈一作毛〉舞夕〈一作落〉暉水禽情似此禽稀暫分煙島猶回首隻渡寒塘亦共〈一作並〉飛映霧乍〈一作盡〉迷珠〈一作金〉殿瓦逐梭齊上〈一作還似〉玉人機採蓮無限蘭橈女笑指中流羨〈一作𠉀〉爾歸
　　寂寂春塘煙晩〈一作曉〉時兩心和影共依依溪頭日暖眠沙穩渡口風寒浴浪稀翡翠莫誇饒彩飾鸊鵜須羨好毛衣蘭深芷密無人見相逐相呼何處歸
　　舞鶴翔鸞俱別離可憐生死兩相隨紅絲毳落眠汀處白雪花成蹙浪時琴上只聞交頸語牕前空展共飛詩〈一作時〉何如相見長相對肯羨人間多所思
　　有贈
　　莫道粧成斷客腸粉胸綿手白蓮香煙分頂上三層緑劒截眸中一寸光舞勝栁枝腰更軟歌嫌珠貫曲猶長雖然不似王孫女解愛臨卭賣賦郎
　　錦里芬芳少佩蘭風流全占似君難心迷曉夢牕猶暗粉落香肌汗未乾兩臉夭桃從鏡發一眸春水照人寒自嗟此地非吾土不得如花嵗嵗看
　　和人聽歌
　　氣吐幽蘭出洞房樂人先問調宮商聲和細管珠纔轉曲度沈煙雪更香公子不隨腸萬結離人須落淚千行巫山唱罷行雲過猶自微塵舞畫梁
　　紅臉初分翠黛愁錦筵歌板拍清秋一樓春雪和塵起午夜寒泉帶雨流座上美人心盡死尊前旅客淚難收莫辭更送劉郎酒百斛明珠異日酬
　　水晶枕
　　千年積雪萬年冰掌上初擎力不勝南國舊知何處得北方寒氣此中凝黃昏轉燭螢飛沼白日褰簾水在簪蘄簟蜀琴相對好裁詩乞與滌煩襟
　　席間詠琴客
　　七條上五音寒此藝知音自古難唯有河南房次律始終憐得董庭蘭
　　句
　　楚王宮地羅含宅賴許時時聽法來〈早梅贈李商隠見商隠集注〉















　　御定全唐詩巻五百九十一
