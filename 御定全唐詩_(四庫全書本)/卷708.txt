　　欽定四庫全書
　　御定全唐詩巻七百八
　　徐夤
　　徐夤字昭夢莆田人登乾寜進士第授秘書省正字依王審知禮待簡畧遂拂衣去歸隠延夀溪著有探龍釣磯二集編詩四巻
　　釣臺
　　金門誰奉詔碧岸獨垂鉤舊友秪樵叟新交惟野鷗嘉名懸日月深谷化陵丘便可招巢父長川好飲牛
　　旅次寓題
　　胡為名利役來往老關河白髮隨梳少青山入夢多途窮憐抱疾世亂恥登科卻起漁舟念春風釣緑波
　　贈嚴司直
　　承家居闕下避世出關東有酒劉伶醉無兒伯道窮新詩吟閣賞舊業釣臺空雨雪還相訪心懐與我同
　　贈東方道士
　　葫蘆窗畔掛是物在其間雪色老人鬢桃花童子顔祭星秋卜日採藥曉登山舊放長生鹿時銜瑞草還
　　題僧壁
　　香廚流瀑布獨院鏁孤峯紺髮青螺長文茵紫豹重卵枯皆化燕蜜老卻成蜂明月留人宿秋聲夜著松
　　和人經隋唐間戰處
　　孤軍前度戰一敗一成功巻斾早歸國臥屍猶臂弓草間腥半在沙上血殘紅傷魄何為者五湖垂釣翁
　　追和常建嘆王昭君
　　紅顔如朔雪日爍忽成空淚盡黃雲雨塵消白草風君心爭不悔恨思竟何窮願化南飛燕年年入漢宮
　　贈董先生
　　夀嵗過於百時閒到上京餐松雙鬢嫩絶粒四支輕雨雪思中嶽雲霞夢赤城來年期夀籙何處待先生
　　河流
　　洪流盤砥柱淮濟不同波莫訝清時少都縁曲處多逺能通玉塞髙復接銀河大禹成門嶮為龍始得過
　　題南寺
　　久別猨啼寺流年刦逝波舊僧歸塔盡古瓦長松多壁蘚昏題記窗螢散薜蘿平生英壯節何故旋消磨
　　北山秋晚
　　十載衣裘盡臨寒隠薜蘿心閒縁事少身老愛山多玉露催收菊金風促翦禾燕秦正戎馬林下好婆娑
　　昔遊
　　昔遊紅杏苑今隠刺桐村嵗計懸僧債科名負國恩不書胝漸穏頻鑷鬢無根惟有經邦事年年志尚存
　　酒鬍子
　　紅筵絲竹合用爾作歡娯直指寜偏黨無私絶覬覦當歌誰擐袖應節漸輕軀恰與真相似氊裘滿頷鬚
　　弔崔補闕
　　近來吾道少慟哭博陵君直節岩前竹孤魂嶺上雲縉紳傳確論丞相取遺文廢卻中興䇿何由免用軍
　　弔赤水李先生
　　三年悲過隙一室類銷氷妻病入仙觀子窮隨嶽僧荒丘寒有雨古屋夜無燈往日清猷著金門㡬欲徴
　　香鴨
　　不假陶鎔妙誰敎羽翼全五金池畔質百和口中煙觜鈍魚難啄心空火自燃御爐如有闕須進聖君前
　　雞
　　名參十二屬花入羽毛深守信催朝日能鳴送曉陰峨冠裝瑞璧利爪削黃金徒有稻粱感何由報德音
　　白鴿
　　舉翼凌空碧依人到大邦粉翎棲畫閣雪影拂瓊窗振鷺堪為侶鳴鳩好作雙狎鷗歸未得覩爾憶晴江
　　龜
　　行止竟何從深溪與古峰青荷巢瑞質緑水返靈蹤鑽骨神明應酬恩感激重仙翁求一卦何日脫龍鍾
　　銀結條冠子
　　日下徴良匠宮中贈阿嬌瑞蓮開二孕〈一作朶〉瓊縷織千條蟬翼輕輕結花紋細細挑舞時紅袖舉纎影透龍綃
　　蜀葵
　　劍門南靣樹移向㑹仙亭錦水饒花豔岷山帶葉青文君慚婉娩神女譲娉婷爛漫紅兼紫飄香入繡扄
　　華清宮
　　十二瓊樓鏁翠㣲暮霞遺卻六銖衣桐枯丹穴鳳何去天在鼎湖龍不歸簾影罷添新翡翠露華猶濕舊珠璣君王魂斷驪山路且向蓬瀛伴貴妃
　　再幸華清宮
　　腸斷將軍改葬歸錦囊香在憶當時年來卻恨相思對春至不生連理枝雪女塚頭瑤草合貴妃池裏玉蓮衰霓裳舊曲飛霜殿夢破魂驚絶後期
　　喜雨上主人尚書
　　天皇攘袂勅神龍雨我公田兆嵗豐㡬日淋漓侵暮角數宵滂沛徹晨鍾細如春霧籠平野猛似秋風擊古松門下十年耕稼者坐來偏憶翠微峰
　　迴文詩二首
　　飛書一幅錦文迴恨寫深情寄雁來機上月殘香閣掩樹梢煙澹緑窗開霏霏雨罷歌終曲漠漠雲深酒滿杯歸日㡬人行問卜徽音想望倚髙臺
　　輕帆數㸃千峰碧水接雲山四望遙晴日海霞紅靄靄曉天江樹緑迢迢清波石眼泉當檻小逕松門寺對橋明月釣舟漁浦逺傾山雪浪暗隨潮
　　不把漁竿
　　不把漁竿不灌園策笻吟遶緑蕪村得爭野老眠雲樂倍感閩王與善恩鳥趂竹風穿靜戸魚吹煙浪噴晴軒何人買我安貧趣百萬黃金未可論
　　古往今來
　　古往今來恨莫窮不如沈醉臥春風雀兒無角長穿屋鸚鵡能言卻入籠栁惠豈嫌居下位朱雲直去指三公閑思郭令長安宅草沒匡墻舊事空
　　十里煙籠
　　十里煙籠一徑分故人迢遞久離羣白雲明月皆由我碧水青山忽贈君浮世宦名渾似夢半生勤苦漫為文北邙坡上青松下盡是鏘金佩玉墳
　　偶書
　　巧者多為拙者資良籌第一在乘時市門逐利終身飽谷口躬耕盡日飢瓊玖鬻來燕石貴蓬蒿芳處楚蘭衰髙皇冷笑重瞳客蓋世㧞山何所為
　　潤屋
　　潤屋豐家莫妄求眼看多是與身讐百禽羅得皆黃口四皓山居始白頭玉爍火光爭肯變草芳﨑岸不曽秋朱門粉署何由到空寄新詩謝列侯
　　退居
　　鶴性松心合在山五侯門館怯趨攀三年臥病不能免一日受恩方得還明月送人沿驛路白雲隨馬入柴關笑他范蠡貪惏甚相罷金多始退閒
　　閉門
　　閉卻閒門臥小窗〈一作竹房〉更何人與療膏肓一生有酒唯知醉四大無根可預量骨冷欲針先覺痛肉頑頻炙不成瘡漳濵伏枕文園渇盜跖縱橫似虎狼
　　開窗
　　閉戸開窗寢又興三更時節也如氷長閒便是忘機者不出真如過夏僧環堵豈慚蝸作舍布衣寜假鶴為翎薔薇花盡薰風起緑葉空隨滿架藤
　　燈花
　　㸃蠟燒銀卻勝栽九華紅豔吐玫瑰獨含冬夜寒光拆不傍春風暖處開難見只因能送喜莫挑唯恐墮成灰貪膏附熱多相誤為報飛蛾罷拂來
　　東歸出城留別知已
　　韋〈一作常〉蒙屈指許非才三載長安共酒桮欲別未攀楊栁贈相留擬待牡丹開寒隨御水波光散暖逐衡陽雁影來他日因書問衰颯東溪須訪子陵臺
　　詠懐
　　愁花變出白髭鬚半世辛勤一事無道在或期君夢想貧來爭奈鬼揶揄馬卿自愧長嬰疾顔子誰憐不是愚借取秦宮臺上鏡為時開照漢妖狐
　　郊村獨遊
　　嵗閏堪憐厯𠉀遲出門惟與野雲期驚魚擲上緑荷芰棲鳥啄餘紅荔枝末路可能長薄命修途應合有良時市頭相者休相戲蹙膝先生半自知
　　經故〈一作過〉翰林楊左丞池亭
　　八角紅亭䕃緑池一朝青草葢遺基薔薇藤老開花淺翡翠巢空落羽奇春榜㡬深門下客樂章多取集中詩平生德義人間誦身後何勞更立碑
　　經故〈一作過〉廣平員外舊宅
　　門巷蕭條引涕洟遺孤三嵗著麻衣緑楊樹老垂絲短翠竹林荒著筍稀結社僧因秋朔弔買書船近葬時歸平生欲獻匡君策抱病猶言未息機
　　潘丞相舊宅
　　緑樹垂枝蔭四鄰春風還似舊時春年年燕是雕梁主處處花隨落月塵七貴竟為長逝客五侯尋作不歸人秋槐影薄蟬聲盡休謂龍門待化鱗
　　門外閒田數畝長有泉源因築直堤分為兩沼
　　左右澄漪小檻前直堤髙築古平川十分春水雙簷影一片秋空兩月懸前岸好山揺細浪夾門嘉樹合晴煙坐來暗起江湖思速問溪翁買釣船
　　北園
　　北園乾葉旋空枝蘭蕙還將衆草衰籠鳥上天猶有待病龍興雨豈無期身閒不厭頻來客年老偏憐最小兒生事罷求名與利一窗書䇿是年支
　　溪上要一隻白簟扇蓋頭垂釣去年就節推侍御請之蒙惠一柄紫花紋者雖則鱗華具甚〈一作在〉紕薄不及清源所出因就南郡陳常侍請之遂成拙句
　　難求珍箑過炎天逺就金貂乞月圓直在引風欹角枕且圖遮日上漁船但令織取無花簟不用挑為飲露蟬莫道如今時較晚也應留得到明年
　　招隠
　　齒髮那能敵嵗華早知休去避塵沙鬼神只闞髙明里倚伏不干棲隠家陶景豈全輕組綬留侯非獨愛煙霞贈君吉語堪銘座看取朝開暮落花
　　憶山中友人
　　憶得當年接善鄰苦將閑事強夫君鬭開碧沼分明月各領青山占白雲近日藥方多繕寫舊來詩草半燒焚金門㡬欲言西上惆悵關河正用軍
　　溪隠
　　將名將利巳無緣深隠清溪擬學仙絶卻腥羶勝服藥斷除桮酒合延年蝸牛殻漏〈一作滿〉寜同舍榆莢花開不是錢鸞鶴久從籠檻閉春風卻放紙為鳶
　　酒醒
　　酒醒欲得適閒情騎馬那勝䇿杖行天暖天寒三月暮溪南溪北兩村〈一作川〉名沙澄淺水魚知釣花落平田鶴見耕望斷長安故交逺來書未說九河清
　　夢斷
　　夢斷紗窗半夜雷別君花落又花開漁陽路逺書難寄衡嶽山髙月不來𤣥燕有情穿繡戸靈龜無應祝金杯人生若得長相對螢火生煙草化灰
　　人事
　　人事飄如一炷煙且須求佛與求仙豐年甲子春無雨良夜庚申夏足眠顔氏豈嫌瓢裏飲孟光非取鏡中妍平生生計何為者三逕蒼苔十畝田
　　休說
　　休說人間有陸沈一樽閒待月明斟時來不怕滄溟濶道大卻憂潢潦深白首釣魚應是分青雲干祿巳無心梓桐賦罷相如隠誰為君前永夜吟
　　嘉運
　　嘉運良時兩阻修釣竿蓑笠樂林丘家無寸帛渾閒事身似浮雲且自繇庭際鳥啼花旋落潭心月在水空流晨炊一箸紅銀粒憶著長安索米秋
　　緑鬢
　　緑鬢先生自出林孟光同樂野雲深躬耕為食古人操非織不衣賢者心眼衆豈能分瑞壁舌多須信爍良金君看黃閣南遷客一過瀧州絶好音
　　驕侈
　　驕侈阽危儉素牢鏡中形影豈能逃石家恃富身還滅顔子非貧道不遭蝙蝠亦能知日月鸞凰那肯啄腥臊古今人事惟堪醉好脫驦裘換緑醪
　　龍蟄二首
　　龍蟄蛇蟠卻待伸和光何惜且同塵伍員豈是吹簫者冀缺非同執耒人神劍觸星當變化良金成器在陶鈞穰侯休忌關東客張祿先生竟相秦
　　休說雄才間代生到頭難與運相爭時通有詔徴枚乘世亂無人薦禰衡逐日莫矜駑馬歩司晨誰要牝雞鳴中林且作煙霞侶塵滿關河未可行
　　逐臭蒼蠅
　　逐臭蒼蠅豈有為清蟬吟露最髙奇多藏茍得何名富飽食嗟來未勝飢窮寂不妨延夀考貪狂總待算毫釐首陽山翠千年在好奠氷壺弔伯夷
　　牡丹花二首
　　看徧花無勝此花翦雲披雪蘸丹砂開當青律二三月破卻長安千萬家天縱穠華刳鄙吝春敎妖豔毒〈一妬〉作豪奢不隨寒令同時放倍種雙松與辟邪
　　萬萬花中第一流淺霞輕染嫩銀甌能狂綺陌千金子也惑朱門萬戸侯朝日照開攜酒看暮風吹落遶欄收詩書滿架塵埃撲盡日無人畧舉頭
　　尚書座上賦牡丹花得輕字韻〈一本無韻字〉其花自越中移植
　　流蘇凝作瑞華精仙閣開時麗日晴霜月冷銷銀燭熖寳甌圓印綵雲英嬌含嫩臉春妝薄紅蘸香綃豔色輕早晚有人天上去寄他將贈董雙成
　　依韻和尚書再贈牡丹花
　　爛銀基地薄紅妝羞殺千花百卉芳紫陌昔曽遊寺看朱門今在遶欄望龍分夜雨資嬌態天與春風發好香多著黃金何處買輕橈挑過鏡湖光
　　郡庭〈一作伯〉惜牡丹
　　腸斷東風落牡丹為祥為瑞久留難青春不駐堪垂淚紅豔巳空猶倚欄積蘚下銷香蘂盡晴陽髙照露華乾明年萬葉千枝長倍發芳菲借客看
　　追和白舍人詠白牡丹
　　蓓蕾抽開素練囊璚葩薰出白龍香裁分楚女朝雲片翦破姮娥夜月光雪句豈須徴栁絮粉腮應恨帖梅妝檻邊㡬笑東籬菊冷拆金風待降霜
　　憶牡丹
　　緑樹多和雪霰栽長安一別十年來王侯買得價偏重桃李落殘花始開宋玉鄰邊腮正嫩文君機上錦初裁滄洲春暮空腸斷畫〈一作盡〉看猶將勸酒杯
　　惜牡丹
　　今日狂風掲錦筵預愁吹落夕陽天閒看紅豔只須醉漫惜黃金豈是賢南國好偷誇粉黛漢宮宜摘贈神仙良時雖作鶯花主白馬王孫恰少年
　　覽栁惲汀洲採白蘋之什因成一章
　　採盡汀蘋恨別離鴛鴦鸂鶒總雙飛月明南浦夢初斷花落洞庭人未歸天逺有書隨驛使夜長無燭照寒機年來泣淚知多少重疊成痕在繡衣
　　司直巡官無諸移到玫瑰花
　　芳菲移自越王臺最似薔薇好並栽穠豔盡憐勝綵繪嘉名誰贈作玫瑰春藏錦繡風吹拆天染瓊瑤日照開為報朱衣早邀客莫敎零落委蒼苔
　　梅花
　　瓊瑤初綻嶺頭葩蘂粉新妝奼女家舉世更誰憐潔白癡心皆盡愛繁華𤣥𡨋借與三冬景謝氏輸他六出花結實和羮知有日肯隨羌笛落天涯
　　荔枝二首
　　朱彈星丸粲日光緑瓊枝散小香囊龍綃殻綻紅紋粟魚目珠涵白膜漿梅熟巳過南嶺雨橘酸空待洞庭霜蠻山蹋曉和煙摘拜捧金盤奉越王
　　日日薰風巻瘴煙南園珍菓荔枝先靈鴉啄破瓊津滴寳器盛來蚌腹圓錦里只聞銷醉客蘂宮惟合贈神仙何人刺出猩猩血深染羅紋遍殻鮮
　　菊花
　　桓景登髙事可尋黃花開處緑畦深消災辟惡君須採冷露寒霜我自禁籬物〈一作槿〉早榮還早謝澗松同德復同心陶公豈是居貧者剩有東籬萬朶金
　　畫松
　　澗底隂森驗筆精筆閒開展覺神清曽當月照還無影若許風吹合有聲枝偃只應𤣥鶴識根深且與茯苓生天台道士頻來見說似株株倚赤城
　　草木
　　草木無情亦可嗟重開明鏡照無涯菊英空折羅含宅榆莢不生原憲家天命豈憑醫藥石世途還要辟蟲沙仙翁乞取金盤露洗卻蒼蒼兩鬢華
　　松
　　澗底青松不染塵未逢良匠競誰分龍盤勁節岩前見鶴唳翠梢天上聞大廈可營誰擇木女蘿相附欲凌雲皇王自有増封日修竹徒勞號此君
　　竹
　　翠染琅玕粉漸開東南移得㑹稽栽游絲掛處漁竿去緑水夾時龍影來風觸有聲含六律露沾如洗絶浮埃王猷舊宅無人到抱卻清陰蓋緑苔
　　尚書打毬小驄歩驟最奇因有所〈一本無有所二字〉贈
　　善價千金未可論燕王新寄小龍孫逐將白日馳青漢銜得流星入畫門歩驟最能隨手轉性靈多恐㑹人言桃花雪㸃多雖貴全假當場一顧恩
　　尚書惠蠟靣茶
　　武夷春暖月初圓採摘新芽獻地仙飛鵲印成香蠟片啼猨溪走木蘭船金槽和碾沈香末氷椀輕涵翠縷煙分贈恩深知最異晚鐺宜煮北山泉
　　勸酒
　　休向尊前愬羽觥百壺清酌與君傾身同緑樹年年老事比紅塵日日生六國英雄徒反覆九原松柏甚分明醉鄉路與乾坤隔豈信人間有利名
　　斷酒
　　因論沈𭰫覺前非便碎金罍與羽巵採茗早馳三蜀使看花甘負五侯期窗間近火劉伶傳坐右新銘管仲辭此事十年前巳說匡廬山下老僧知
　　憶舊山
　　澗竹岩雲有舊期二年頻長鬢邊絲遊魚不愛金桮水棲鳥敢求瓊樹枝陶景戀深松檜影留侯拋卻帝王師龍爭虎攫皆閒事數疊山光在夢思














　　御定全唐詩巻七百八
