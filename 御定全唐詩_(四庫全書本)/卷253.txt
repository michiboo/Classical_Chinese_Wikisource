　　欽定四庫全書
　　御定全唐詩巻二百五十三
　　王之渙
　　王之渙幷州人兄之咸之賁皆有文名天寶閒與王昌齡崔國輔鄭昈聫唱迭和名動一時詩六首
　　登鸛雀樓〈一作朱斌詩〉
　　白日依山盡黃河入海流欲窮千里目更上一層樓
　　送別
　　楊柳東風〈一作門〉樹青青夾御河近來攀折苦應為別離多
　　涼州詞二首〈集異記雲開元中之渙與王昌齡髙適齊名共詣旗亭貰酒小飲有梨園伶官十數人㑹讌三人因避席隈映擁爐以觀焉俄有妙妓四輩奏樂皆當時名部昌齡等私相約曰我輩各擅詩名每不自定甲乙今者可以密觀諸伶所謳若詩入歌詞之多者爲優初謳昌齡詩次謳適詩又次復謳昌齡詩之渙自以得名巳久因指諸妓中最佳者曰待此子所唱如非我詩即終身不敢與子爭衡次至𩀱鬟發聲果謳黃河云云因大諧笑諸伶詣問語其事乃競拜乞就筵席三人從之飲醉竟日〉
　　黃河逺〈一本次句為第一句黃河逺上作黃沙直上〉上白雲閒一片孤城萬仞山羌笛何湏怨楊柳春光不度玉門闗
　　單于北望拂雲堆殺馬登壇祭㡬迴漢家天子今神武不肯和親歸去來
　　宴詞
　　長隄春水緑悠悠畎入漳河一道流莫聽聲聲催去櫂桃溪淺處不勝舟
　　九日送別
　　薊庭蕭瑟故人稀何處登髙且送歸今日暫同芳菊酒明朝應作斷蓬飛
　　閻防
　　閻防開元天寶閒有文名謫官長沙司戸孟浩然有湖中旅泊寄閻九司戸詩又嘗與薛據讀書終南豐徳寺詩五首
　　晩秋石門禮拜〈一作禮佛〉
　　輕策臨絶壁招提謁金仙舟車無由〈一作逰〉徑巖嶠乃屬天躑躅淹昃景夷猶望新石門變色谷口生人煙陽鴈呌平楚秋風急寒川馳暉苦代謝浮脆慙貞堅永欲臥丘壑息心依梵筵誓將歴劫願無以外物牽
　　百丈谿新理茅茨讀書
　　浪跡棄人世還山自幽獨始傍巢由蹤吾其獲心曲荒庭何所有老樹半空腹秋蜩鳴北林暮鳥穿我屋棲遲樂遵渚恬曠寡所欲開卦推盈虛散帙攻節目養閒度人事達命知止足不學東周〈一作國〉儒俟時勞伐輻
　　宿岸道人精舎
　　早歲參道風放情入寥廓重因息〈一作經因息〉心侶遂果巖下諾斂跡辭人閒杜門守寂寞秋風翦蘭蕙霜氣冷淙壑山牖見然燈竹房〈一作臼〉聞搗藥願言捨塵事所趣非龍蠖
　　夕次鹿門山作
　　龎公嘉遯所浪跡難追攀浮舟暝始至抱杖聊自閒雙巖〈一作闕〉開鹿門百穀集珠灣噴薄湍上水舂容漂裏山焦原不足險〈一作足險峻〉梁壑未成艱我行自春仲夏鳥忽緜蠻蕙草色巳晩客心殊倦〈一作未〉還逺遊非避地訪道愛童顔安能徇機巧爭奪錐刀閒
　　與永樂諸公夜泛黃河作
　　煙深載酒入但覺暮川虛映水見山火鳴榔聞夜漁愛茲山水趣忽與人世〈一作世人〉疎無暇〈一作假〉然官燭中流有望舒
　　句
　　熊踞庭中樹龍蒸棟裏雲
　　薛據
　　薛據河中寶鼎人開元十九年登第尚書水部郎中贈給事中據與王維杜甫最善子美贈詩云文章開穾⿱才力老益神髙適贈詩云隱軫經濟具縱橫建安作劉長卿亦有贈詩皆推重之據為人骨鯁有氣魄詩十二首
　　懐哉行
　　明時無廢人廣廈無棄材良工不我顧有用〈一作因〉寧自媒懐策望君門歲晏空遲迴秦城多車馬日夕飛塵埃伐鼓千門啓鳴珂雙闕來我聞雷雨施天澤〈一作下〉㒺不該何意斯人徒棄之如死灰主好臣必効時禁權不〈一作必〉開俗流實驕矜得志輕草萊文王賴多士漢帝資羣才一言並拜相片善咸居台夫君〈一作丈夫〉何不遇為泣黃金臺
　　古興
　　日中望雙〈一作仙〉闕軒蓋揚飛塵鳴珮初罷朝自言皆近臣光華滿道路意氣安可親歸來宴髙堂廣筵羅八珍僕妾盡綺紈歌舞夜達晨四時固相代誰能久要津已㸔覆前車未見易後輪丈夫須兼濟豈能〈一作得〉樂一身君今皆得志肯顧憔悴人
　　冬夜寓居寄儲太祝〈一作綦母潛詩〉
　　自為洛陽客夫子吾知音愛義能下士時人無此心奈何離居夜巢鳥飛空林愁坐至月上復聞南隣砧
　　登秦望山
　　南登秦望山目極大海空朝陽半蕩漾晃朗天水紅谿壑爭噴薄江湖遰交通而多漁商客不悟嵗月窮振緡迎早潮弭櫂𠉀長〈一作逺〉風予本萍泛者乘流任西東茫茫天際帆棲泊何時同將尋㑹稽跡從此訪任公
　　西陵口觀海
　　長江漫湯湯近海勢彌廣在昔胚渾〈一作䐊〉凝融為百川泱〈一作長〉地形失端倪天色灒〈一作潛〉滉漾東南際萬里極目逺無象山影乍浮沈潮波忽來往孤帆或不見櫂歌猶想像日暮長風起客心空振蕩浦口霞未收潭心月初上林嶼㡬邅迴亭臯時偃仰歲晏訪蓬瀛真游非外奬
　　題鶴林寺
　　道門隱形勝向背臨法橋松覆山殿冷花藏溪路遙珊珊寶幡掛燄燄明燈燒遲日半空谷春風連上潮少憑水木興暫忝身心調願謝㩦手客茲山禪侶饒
　　初去郡齋書懐〈一作初去郡書情〉
　　肅徒辭汝潁懐古獨悽然尚想文王化猶思巢父賢時移多讒巧大道竟誰傳況是〈一作見〉疾風起悠悠旌斾懸征鳥〈一作鴻〉無返翼歸流不停川已經霜雪下乃〈一作仍〉騐松栢堅囘首望城邑迢迢閒雲煙志士不傷物小人皆自妍感時惟責己在道非怨天從此適樂土東歸知〈一作得〉㡬年
　　出青門往南山下別業
　　舊居在南山夙駕自城〈一作伊〉闕榛莽相蔽虧去爾漸超忽散漫餘雪晴蒼茫季冬月寒風吹長林白日原上沒懐抱曠莫伸相知阻胡越弱年好棲隱鍊藥在巖窟及此離垢氛興來亦因物末路期赤松斯言庶不伐
　　泊震澤口
　　日落草木陰舟徒泊江汜蒼茫萬象開合沓聞風水洄沿值漁翁𥦖窱〈一作噭嘯〉逢樵子雲開天宇靜月明照萬里早鴈湖上飛晨鐘海邊起獨坐嗟逺逰登岸望孤洲零落星欲盡朣朧氣漸收行藏空自秉智識仍未周伍胥既仗劍范蠡亦乘流歌竟鼓楫去三江多客愁
　　題丹陽陶司馬㕔壁
　　髙鑒清洞徹儒風入進難詔書增寵命才子益能官門帯山光晩城臨江水寒唯餘好文客時得詠幽蘭
　　古興
　　投珠恐見疑抱玉但垂泣道在君不舉功成嘆何及
　　早發上東門〈一作綦母潛詩題作落第後口號〉
　　十五能文西入秦三十無家作路人時命不將明主合布〈一作素〉衣空惹〈一作染〉洛陽塵
　　句
　　省署開文苑滄浪學釣翁〈紀事雲此二句據之詩也子美懷據詩即用為句雲獨當省署開文苑兼泛滄浪學釣翁〉
　　窮冬時短晷日盡西南天
　　姚係
　　姚係宰相崇之曽孫為門下典儀韋應物集有送姚係還河中詩或雲河中人詩十首
　　秋夕㑹友
　　倦客易相失懽逰無良〈一作浪〉辰忽然一夕閒稍慰闔家貧白露下庭梧孤琴始悲辛廻風入幽草蟲響滿四鄰㑹遇更何時持桮重殷勤
　　荊山獨往
　　宿昔山水上抱琴聊躑躅山逺去難窮琴悲多斷續嵓重丹陽樹泉咽聞隂谷時下白雲中淹留秋水曲秋水石欄深潺湲如噴玉雜芳被隂岸墜露方消緑恣此平生懐獨游還自足
　　五老峰大明觀贈隱者
　　雲觀此山北與君攜手稀林端涉橫水洞口入斜暉頗覺〈一作乍見〉鸞鶴邇忽為煙霧飛故人清和客黙㑹琴心微丹術幸可授青龍當未歸悠悠平生意此日復相違
　　送周願判官歸嶺南
　　早蟬望秋鳴夜琴怨離聲眇然多異感值子江山行由來重義人感激事縱橫往復念遐阻淹留慕平生晨奔九衢餞〈一作棧〉暮始萬里程山驛風月榭海門煙霞〈一作霧〉城易綃泉源近拾翠沙漵明蘭蕙一為贈貧交空復情
　　送陸渾主簿趙宗儒之任
　　山中眇然意此意乃平生常日望鳴臯〈一作騶〉遙對洛陽城故人吏〈一作更〉為隱懐此若〈一作為〉蓬瀛夕氣冐〈一作渭〉巖上晨流瀉岸明存亡區中事影響羽人情溪寂值猿下雲歸聞鶴聲及茲春始暮花葛正明榮〈一作相縈〉㑹有㩦手日悠悠去無程
　　楊叅軍莊送宇文邈
　　秋雲冐原隰野鳥滿林聲愛此田舎事稽君車馬程離堂慘不喧脈脈復盈盈蘭葉一經霜〈一作露〉香銷為贈輕燈光耿方寂蟲思隱餘〈一作逾〉清相望忽無際如含江海情
　　京西遇舊識兼送往隴西
　　蟬鳴一何急日暮秋風樹即此不勝愁隴隂人更去相逢與相失共是亡羊路
　　古別離
　　涼風已嫋嫋露重木蘭枝獨上髙樓望行人逺不知輕寒入洞戸明月滿秋池燕去鴻方〈一作來〉至年年是別離
　　野居池上看月
　　悠然雲閒月復此照池塘露蒼茫濕沈波澹𤅿光應門當未曙歌吹滿昭陽逺近徒傷目清輝靄自長
　　庭柳
　　褭褭楊柳枝當軒雜珮垂交陰總共密分條各自宜因依似永久〈一作夕〉攬結更傷離愛此陽春色秋風莫遽吹令狐峘
　　令狐峘徳棻五世孫登進士第祿山之亂隱居南山豹林谷司徒楊綰未仕時亦避地谷中嘗止峘舎賞其博學及綰為禮部侍郎引入史館建中初為禮部侍郎典貢舉執政楊炎有所請托峘得其私書奏之徳宗惡其訐貶衡州別駕詩二首
　　硤州旅舎奉懐蘇州韋郎中〈公頻有尺書頗積離鄉之思〉
　　儒服學從政遂為塵事嬰銜命東復西孰堪異鄉情懐祿且懐恩䇿名敢逃名羨彼農畞人白首親友並江山入秋氣草木彫晩榮方塘寒露凝旅館涼飇生懿交守東吳夢想聞頌聲雲水方浩浩離憂何時平
　　釋奠日國學觀禮聞雅頌
　　肅肅先師廟依依胄子羣滿庭陳舊禮開戸拜清芬萬舞當華燭簫韶入翠雲頌歌清曉聴雅吹度風聞澹泊調元氣中和美聖君唯餘東魯客蹈舞向南薰
　　滕珦
　　滕珦東陽人歴茂王傅太和初以右庶子致仕四品給劵還鄉自珦始詩一首
　　釋奠日國學觀禮聞雅頌
　　太學時觀禮東方曉色分威儀何棣棣環珮又紛紛古樂從空盡清歌㡬處聞六和成逺吹九奏動行雲聖上尊儒學春秋奠茂勲幸因陪齒列聊以頌斯文















　　御定全唐詩卷二百五十三
