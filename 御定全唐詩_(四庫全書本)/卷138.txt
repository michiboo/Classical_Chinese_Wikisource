　　欽定四庫全書
　　御定全唐詩巻一百三十八
　　儲光羲
　　敬酬陳掾親家翁秋夜有贈
　　大姬配胡公位乃三恪賓盛徳百代祀斯言良不泯敬仲為齊卿當國名益震仲舉登宰輔太丘榮搢紳武皇受瑤圖爵土封其新繁祉既驟集裔孫生賢臣特逹踰珪璋節操方松筠雲漢一矯翼天池三振鱗曳裾朝赤墀酌醴侍紫宸大君鍚車馬時復過平津言則廣台階道亦資天均清秋忽髙興震〈一作振〉藻若有神曜曜趨宮廷洸洸邁徐陳鎬京既賜第門巷交朱輪方將襲伊臯永以崇夏殷宗黨無遠近敬恭依仁人雪盡宇宙暄鴈歸滄海春沈吟白華頌帝闥降絲綸驛騎及蕪城相逢在郊鄄別離曠南北譴謫罹苦辛晝遊還荊吳迷方客咸秦惟賢惠重義男女期嘉姻梧桐生朝陽鶗鴂鳴蕭晨豈不畏時暮坎壈無與鄰中夜涼風來顧我闕音塵
　　瓊瑤不遐棄寤寐如日新
　　蘇十三瞻登玉泉寺峰入寺中見贈作
　　慶門疊華組盛列鍾英彥貞性發天姿文明葉邦選為情貴深遠作德齊隠見別業在春山懷歸出芳甸逖聽多時友招邀及浮賤朝㳂覇水窮暮矚藍田徧百花照阡陌萬木森鄉縣〈蘓居世業藍田〉澗淨緑蘿深巖暄新鳥轉依然造華薄豁爾開靈院淹留火禁辰愉樂歌宴〈時藍田令招飲〉肅肅列樽爼鏘鏘引纓弁天籟激㣲風陽光轢奔箭以茲小人腹不勝君子饌是日既低迷中宵方眄〈時醉霍亂〉枕上思獨徃胸中理交戰碧雲暗雨來舊原芳草變歡然自此絶心賞何由見鴻濛已笑雲列缺仍揮電忽與去人遠俄逢歸者便〈時藍田尉朝行入城與之俱〉想像玉泉宮依稀明月殿峰巒若登陟水木以逰衍息心幸自忘㸃翰仍留眷恨無荊文璧以答丹青絢
　　酬李處士山中見贈
　　厥初逰太學相與極周旋含〈一作舍〉采共朝暮知言同古先孟陽題劍閣子雲獻甘泉斯須曠千里婉娩將十年今來豔陽月好鳥鳴翩翩同聲既求友不肖亦懷賢引領遲芳信果枉瑤華篇成頌非其德髙文徒自妍聲塵邈超越比興起孤絶始信郢中人乃能歌白雪跂予北堂夜揺筆酬明哲緑竹動清風層軒靜華月想像南山下恬然謝朝列猶恐鶗鴂鳴坐看芳草歇邀以青松色〈李詩云青青此松栢〉同之白華潔永願登龍門相將持此節
　　同諸公秋日逰昆明池思古
　　僕人理車騎西出金光逵蒼蒼白帝郊我將逰靈池太隂連晦朔雨與天根違淒風披田原橫汙益山陂農畯盡顛沛顧望稼穡悲皇靈惻羣甿神政張天維坤紀戮屏翳元綱扶逶迤迴塘清滄流大曜懸金暉秋色浮渾沌清光隨漣漪豫章盡莓苔栁杞成枯枝驟聞漢天子征彼西南夷伐棘開洪淵秉旄訓我師震雲靈鼉鼓照水蛟龍旂銳士千萬人猛氣如熊羆刑罰一以正干戈自有儀坐作河漢傾進退樓船飛羽發鴻鴈落檜動芙蓉披峩峩三雲宮肅肅振旅歸惡德忽小醜器用窮地貲上兵貴伐謀此道不能為吁哉蒸人苦始曰征伐非穆穆軒轅朝耀德守方陲君臣日安閒遠近無怨思石鯨既蹭蹬女牛亦流離獱獺遊渚隅葭蘆生浱湄坎塪四十里填淤今已微河伯方翺翔天吳亟徃來桑榆慘〈一本缺一作黯〉無色佇立暮霏霏老㓜樵木還賓從迴鞿羈帝夢解魚索明月當報時
　　同諸公登慈恩寺塔
　　金祠起真宇直上青雲垂地靜我亦閒登之秋清時蒼蕪宜春苑片碧昆明池誰道天漢髙逍遙方在茲虛形賓太極𢹂手行翠㣲雷雨傍杳㝠鬼神中躨跜靈變在倐忽莫能窮天涯冠上閶闔開履下鴻鴈飛宮室低邐迤羣山小參差俯仰宇宙空庶隨了義歸崱屴非大廈久居亦以危
　　同諸公秋霽曲江俯見南山
　　天靜終南髙俯暎江水明有若蓬萊下淺深見澄瀛羣峰懸中流石壁如瑤瓊魚龍隠蒼翠鳥獸遊清泠菰蒲林下秋薜荔波中輕山戞〈一作蔞〉浴蘭阯水若居雲屛嵐氣浮渚宮孤光隨曜靈隂隂豫章館宛宛百花亭大君及羣臣晏樂方嚶鳴吾黨二三子蕭辰怡性情逍遙滄洲時乃在長安城
　　同諸公送李雲南伐蠻
　　昆明濱滇池蠢爾敢逆常天星耀鐵鑕弔彼西南方冡宰統元戎太守齒軍行囊括千萬里矢謨在廟堂耀耀金虎符一息到炎荒蒐兵自交趾苃捨出瀘陽羣山髙嶄巖凌越如鳥翔封豕驟跧伏巨象遙披攘廻溪深天淵掲厲踰舟梁𤣥武掃孤蜮蛟龍除方良雷霆隨神兵硼磕動窮蒼斬伐若草木繫縲同犬羊餘醜隱弭河啁啾亂行藏君子惡薄險王師恥重傷廣車設罝梁太白收光芒邊吏靜縣道新書行紀綱劔闗掉鞅歸武弁朝建章龍樓加命服獬豸擁秋霜邦人頌靈旗側聽何洋洋京觀在七徳休哉我神皇
　　奉和韋判官獻侍郎叔除河東採訪使
　　天卿小冢宰道大名亦大醜正在權臣建旟千里外楚山俯江漢汴水連譙沛兩持方伯珪再轉諸侯蓋恬淡輕黜陟優㳺邈千載乾象變台衡羣賢盡交泰聿徠股肱郡河嶽即襟帶盛徳滋冀方仁風清汾澮四封盡髙足相府軺車最超超青雲器婉婉竹林㑹賤士敢知言成頌文眀代燕雀依大廈期之保貞悔
　　同王十三維哭殷遙
　　生理無不盡念君在中年逰道雖未深舉世莫賢筮仕苦貧賤為客少田園膏腴不可求乃在許西偏四鄰盡桑柘咫尺開牆垣內艱未及虞形影隨化遷茅茨俯苫蓋雙殯兩楹間時聞孤女號逈出陌與阡慈烏亂飛鳴猛獸亦以跧故人王夫子靜念無生篇哀樂乆已絶聞之將然太陽蔽空虗雨雪浮蒼山迢遰親靈櫬顧予悲絶䖏順與安時及此乃空言
　　貽丁主簿仙芝別
　　赫赫明天子翹翹羣秀才昭昭皇宇廣隠隠雲門開揺曵君初起聫翩予復來〈丁侯前舉予次年舉〉茲年不得意相命遊靈䑓〈同為太學諸生〉驊騮多逸氣琳瑯有清響聮行擊水飛獨影凌虛上〈同年舉而丁侯先第〉闗河施芳聽江海徼新賞歛袵歸故山敷言播天壤雲峯雖有異楚越幸相親既別復逰處道深情更殷下愚忝聞見〈予後及第又應制授官〉上德猶邅迍偃仰東城曲棲遲依水濱脫巾從㑹府結綬歸海裔親知送河門邦族迎江澨夫子安恬淡他人悵迢遞飛艎既眇然洲渚徒蔽人謀固無凖天德諒難知髙名處下位逸翮棲卑枝去去水中沚揺揺天一涯蓬壺不可見來泛躍龍池
　　京口送別王四誼
　　江上楓林秋江中秋水流清晨惜分袂秋日尚同舟落潮洗魚浦傾荷枕驛樓明年菊花熟洛東泛觴逰
　　同房憲部應旋〈一下缺一有遊衡山寺四字〉
　　衡山法王子慧見息諸苦落髪自南州燕居在西土養正不因晦得中寧患旅曠然長虛閒即理寄行補四句了自性一音亦非取橘柚故園枝隨人植庭戸我地少安住念天時啓處憲卿文昌歸愉恱來晤語車騎踐香草僕人沐花雨長風散繁雲萬里靜天宇起滅信易覺清真知有所逍遙髙殿隂六月無炎暑微言發新偈粲粲如懸圃直心視惠光在此大法鼓
　　奉別長史庾公太守徐公應召
　　烈風起江漢白浪忽如山方伯驟勤王杞人亦憂天酆鎬頃霾晦雲龍召我賢車騎北艱苦艅艎西泝㳂水靈靜湍瀬猛獸趨後先龍樓開新陽萬里出雲間宇宙既焜燿崇德濟巨川受命在神宗振兵猶軒轅煌煌踰涿鹿穆穆更坤元明王朝太階遠邇望嘉言遊子淡何思江湖將永年
　　獄中貽姚張薛李鄭栁諸公
　　直道時莫親起羞見䜛口輿人是非怪西子言有咎誣善不足悲失聽一何醜大來敢遐望小徃且虛受中夜囹圄深初秋縲紲久踈螢出暗草朔風鳴衰栁河漢低在戸蠨蛸垂向牖鴈聲遠天末涼氣生霽後負戸愁讀書劔光忿衝斗哀哀害神理惻惻傷慈母妻子垂涕泣家僮日奔走書詞苦人吏饋食勞交友寒服猶未成繁霜漸將厚吉凶問詹尹倚伏信北叟鬼哭知己寃鳥言誠所誘諸公深惠愛朝夕相左右束濕雖欲操鈎金庶無負傷羅念揺翮踠足思驤首瑾瑜頗匿瑕邦國方含垢眷言離深穽永日常𢹂手
　　貽鼓吹李丞時信安王北伐李公王之所器者也
　　北伐昧天造王師示有徵轅門統元律帝室命宗英靈威方首事仗鉞按邊城膏雨被春草黃雲浮太清文儒託後乘武旅趨前旌出車發西洛營軍臨北平曰予深固陋志氣頗縱橫嘗思驃騎幕願逐嫖姚兵惟賢美無度海內依揚聲河間舊相許車騎日逢迎折節下謀士深心論客卿忠言雖未列庶以知君誠
　　貽王侍御出臺掾丹陽
　　髙髙瑯琊臺臺下生箘簵照車十二乘光彩不足諭既當少微星復隠髙山霧金丘華陽下仙伯養晦處茅茨對三峯梧桐開一路神溪繞臯陸樵牧自成趣時登青㝠逰若從天江度墟里獻薇蕨羣公致衣縷深沈復清淨俯仰視太素猛獸識賓僕頳霞知早暮峩峩雲龍開忽有方伯遇達人無不可壯志〈一作士〉且馳騖融泄長雞鳴繽紛大鵬翥赤墀髙崱屴一見如三顧禮服正邦祀刑冠肅王度三辰明昭代光啓𤣥元祚章臺收杞梓太液滿鵷鷺豐澤耀純仁八方晏黔庶沈沈閶闔起殷殷蓬萊曙旌㦸儼成行雞人傳發煦翔翼一如鶚百辟莫不懼清廟奉烝嘗靈山扈鑾輅天街時蹴踘直指讌梐枑四月純陽初雷雨始奮豫逆星孛皇極鈇鑕靜天歩酆鎬舒曜靈干戈藏武庫析㯕増廣運直道有好惡迴跡清憲臺傳騎東南去列城異疇昔近踐寡徒御纒綿西闗道婉孌新豐樹伊洛不敢息淮河任㳂泝鄉亭茱萸津先後非疏附炎時方怵愓有若踐霜露惆悵長岑長〈一作缺〉寂寞梁王傅紛吾家延州結友在童孺岑陽沐天德邦邑持民務躑躅望朝隂如何復淪誤牙曠三千里擊轅非所慕秋濤聫滄溟舟檝湊北固江汜日綿眇朝夕空寐寤中洞松栝新東臯阡陌故餘輝方焜耀可以歡邑聚南華在濠上誰辯魏王瓠登陟芙蓉樓為我時一賦
　　貽劉髙士別
　　夙駕出東城城傍早霞散初日照龍闕峩峩在天半壯哉麗百常美矣崇兩觀俯視趨朝客簮珮何璀璨而我送將歸裵回覇陵岸北雲去吳越南鴈離江漢伊昔蹈丘園翩翩理文翰髙談閔仲叔逸氣劉公幹每言竹栢貞常輕朝市玩山晝猿狖靜溪曛魚鳥亂寧止臥崆峒直雲期汗漫聖君既理厯族士咸炳煥矯首來天池振羽泛漪瀾元淑命不達伯鸞吟可歎東去姑蘓䑓乃過陟陽館舍轡函闗道浮舟滄海畔耳目曠暄涼懷抱盈悲惋沈沈青嵗晩靄靄秋雲換自言永遁棲無復從覊絆揮手謝知已知已莫䏸讃
　　山中貽崔六琪華
　　恍惚登髙嶺裵囬看落日遙想仲長園如親幼安室春渚菖蒲登山中撥榖鳴相思不道逺太息未知情意君來此地時復疎林薄中夜掃閒〈一作衡〉門迎晨閉菌閣屣履清池上家童奉信歸憂隨落花散目送歸雲飛故交在天末心知復千里無人暫徃來獨作中林士
　　貽余處士
　　故園至新浦遙復未百里北望是他邦紛吾即逰士潮來津門啟罷楫信流水客意乃成歡舟人亦相喜遲遲菱荇上泛泛菰蒲裏漸聞商旅喧猶見鳬鷖起市亭忽雲搆方物如山峙吳王昔䘮元隋帝又滅祀停艫〈一作艦〉一以眺太息興亡理秋苑故池田宮門新栁杞我行苦炎月乃及清昊始此地日逢迎終思隠君〈一作居〉子莫言異舒巻形音在心耳
　　劉先生閒居〈先生及第後為道士居太清宮又從戎而後歸〉
　　髙第後歸道乃居玉華宮逍遙人間世不異浮丘公甘寢何秉羽出門忽從戎方將逰崑崙又欲小崆峒進退既在我歸來長安中焚香東海君侍坐西山童善行無轍跡吾亦安窮但見神色閒中心如虛空期之比天老真徳輔帝鴻
　　京口題崇上人山亭〈即京口郭內山也〉
　　清旦歴香巖巖徑紆復直花林開宿霧逰目清霄極分眀窗戶中逺近山川色金沙童子戱香飯諸天食叫叫海鴻聲軒軒江燕翼寄言清淨者閭閻徒自踣
　　朝邑蔡主簿期不㑹二首
　　下位日趨走乆之賓㑹疎空遲偶詞賦所媿比園廬朝念池上酌暮逢林下書方將固封守暫欲混畋漁衰栁隠長路秋雲滿太虛遙遙望左右日入未廽車
　　日入清風至知君在西偏車輿既成列賓僕復䏸賢迢遞下墟坂逍遙看井田蒼山起暮雨極浦浮長煙服義大如志交歡數盡年寧言十餘里不見空來還
　　鞏城南河作寄徐三景暉
　　初年雨𠉀遲鞏洛河流小揺揺芳草㟁屢見春山曉清露洗雲林輕波戱魚鳥唯言故人逺不念鄉川眇舟檝去瀠廻湍漵行奔峭寄書千里路莫道南鴻少
　　貽閻處士防卜居終南
　　春風揺雜樹言別還江汜堅冰生綠潭又客三千里兆夢唯顔色懸情乃文史滌耳貴清言披歡遲玉趾秦城疑舊廬佇立問焉如稚子跪而說還山將隠居竹林既深逺松宇復清虛跡逈事多逸心安趣有餘石門動髙韻草堂新著書〈時閻子有石門草堂詩集〉鶱飛乆超絶蹇足空躊躇猶有昔時意望君當照車驅車當六國何以須潛黙聖主常徴賢羣公每舉徳此時方獨徃身志將何欲願謝山中人廻車首歸躅
　　新豐作貽殷四校書
　　漢皇思舊邑秦地作新豐南出華陽路西分長樂宮安知天地乆不與昔年同雞犬暮聲合城池秋霽空紛吾從此去望極咸陽中不見芸香閣徒思文雅雄
　　華陽作貽祖三詠
　　朝行敷水上暮出華山東髙館宿初靜長亭秋轉空日余〈一作餘〉久淪汨重此聞霜風淅瀝入溪樹颼飀驚夕鴻棲然望伊洛如見息陽宮舊識無髙位新知盡固窮夫君獨輕舉逺近善文雄豈念千里駕﨑嶇秦塞中
　　貽袁三拾遺謫作
　　傾蓋洛之濵依然心事親龍門何以峻曽是好詞人珥筆朝文〈一作丹〉陛含章諷紫宸帝城多壯觀被服長如春天子儉為徳而清約身公卿盡虛位天下自趣塵如君物望羙令徳聲何已髙帝黜儒生文皇謫才子朝廷非不盛譴謫良難恃路出大江隂川行碧峰裏斯言徒自玷白玉豈為滓希聲盡衆人深識唯知已知已怨生離悠悠天一涯寸心因夢㫁孤憤為年移花滿芙蓉闕春深朝夕池空令千萬里長望白雲垂
　　洛中貽朝校書衡朝即日本人也
　　萬國朝天中東隅道最長吾〈一作朝〉生羙無度髙駕仕春坊出入蓬山裏逍遙伊水傍伯鸞逰太學中夜一相望落日懸髙殿秋風入洞房屢言相去逺不覺生朝光
　　貽崔太祝
　　天都分禮閣肅肅臨清渠春山照前屏髙槐䕃內除惟賢尚廩祿弟去兄來居文雅更驤首風流信有餘中年幸從事乃遇兩吹噓何以知君子交情復淡如
　　貽王處士子文
　　春草生洞渚春風入上林春臯有黃鶴撫翮未揚音王屋嘗嘉遁伊川復陸沈張鵾雞弄閉室蓬蒿深避地歌三樂逰山賦九吟大君思左右無乃化黃金
　　獻華隂羅丞別
　　華山薄逰者𤣥髮當青春道徳同仙吏尊卑即丈人縣城俯京路獲見官舍裏淹留瓊樹枝謔浪春泉水昔余在天目總角奉逰從寒暑遞來徃今復蓮花峰別情無逺近道別方愁予孰想古人言乃知悲風雨
　　閒居
　　薄逰何所媿所媿在閒居親故不來徃中園時讀書歩欄滴餘雪春塘抽新蒲梧桐漸覆井時鳥自相呼悠然念故鄉乃在天一隅安得如浮雲來往方須臾
　　送恂上人還吳
　　洛城夲天邑洛水即天池君王既行幸法子復來儀虗室香花滿清川楊栁垂乗閒道歸去逺意誰知
　　送周十一
　　秋風隕羣木衆草下嚴霜復問子何如自言之帝鄉豈無親所愛將欲濟時康握手別征駕返悲岐路長
　　新豐主人
　　新豐主人新酒熟舊客還歸舊堂宿滿酌香含北砌花盈尊色泛南軒竹雲散天髙秋月眀東家少女觧秦箏醉來忘卻巴陵道夢中疑是洛陽城
　　登戱馬臺作
　　君不見宋公伏〈一作杖〉鉞誅燕後英雄踴躍爭趨走小㑹衣冠呂梁壑大徴甲卒碻磝口天門〈一作開〉神武樹元勲九日茱萸饗六軍泛泛樓船逰極浦揺揺歌吹動浮雲居人滿目市朝變覇業猶存齊楚甸泗水南流桐柏川沂山北走瑯琊縣滄海沈沈晨霧開彭城烈烈秋風來少年自古〈一作言〉未得意日暮蕭條登古〈一作此〉臺
　　貽從軍行
　　取勝〈一本缺〉小非用〈一作川〉來朝眀光殿東平不足先夢出鳳林間夢還滄海闕萬里盡隂色豈為我離別馬上吹笛起寒風道傍舞劍飛春雪男兒懸弧非一日君去成髙莭〈一雲缺誤〉
　　酬李壺闗奉使行縣憶諸公
　　青楓〈一作風〉江上滄浪吟白月宮中鸚鵡林非有淨清心同道同方若㫁金離居忽有雲山意清韻遙轉舟檝事去時憶竹園逰來時莫忘桃園〈一作源〉記〈一雲闕誤〉
　　薔薇〈一有篇字〉
　　裊裊長數尋青青不作林一莖獨秀當庭心數枝分作滿庭隂春日遲遲欲將半庭影離離〈一作昤昤〉正堪玩枝上鶯嬌不畏人葉底蛾飛自相亂秦家女兒愛芳菲畫眉相伴〈一作喚〉采葳㽔髙䖏紅䰅欲就手低邉緑刺已牽衣蒲萄架上朝光滿楊栁園中暝鳥飛連袂踏歌從此去風吹香氣逐人歸
　　同張侍御宴北樓
　　今之太守古諸侯出入雙旌垂七旒朝覽干戈時聴訟暮延賓客復登樓西山漠漠崦嵫色北渚沈沈江漢流良宵清淨方髙㑹繡服光輝聮皂蓋魚龍恍惚堦墀下雲霧杳㝠窗戶外水靈慷慨行泣珠㳺女飄颻思解佩蒼蒼低月半遙城落落疎星滿太清不分〈一作忍〉開襟悲楚奏願言吹笛退胡兵軒後青丘埋猰㺄周王白羽掃攙搶期君武莭朝龍闕余亦翺翔歸玉京

　　御定全唐詩巻一百三十八
