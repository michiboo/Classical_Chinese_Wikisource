　　欽定四庫全書
　　御定全唐詩巻四百五十九
　　白居易
　　立秋夕涼風忽至炎暑稍消即事詠懐寄汴州節度使李二十尚書
　　嫋嫋簷樹動好風西南來紅缸霏微滅碧幌飄颻開披襟有餘涼拂簟無纎埃但喜煩暑退不惜光隂催河秋稍清淺月午方裵囘或行或坐臥體適心悠哉美人在浚都旌旗繞樓臺雖非滄溟阻難見如蓬萊蟬迎節又換雁送書未迴君位日寵重我年日摧頽無因風月下一舉平生〈一作與共持〉杯
　　開成二年夏聞新蟬贈夢得〈十年來常與夢得索居同在洛下毎聞蟬多有寄答今喜以此篇唱之〉
　　十載與君別常感新蟬鳴今年共君聽同在洛陽城噪處知林靜聞時覺景清涼風忽嫋嫋秋思先秋生殘槿花邊立老槐隂下行雖無索居恨還動長年情且喜未
　　聾耳年年聞此聲
　　題牛相公歸仁里宅新成小灘
　　平生見流水見此轉㽞連況此朱門內君家新引泉伊流決一帶洛石砌千拳與君三伏月滿耳作潺湲深處碧磷磷淺處清濺濺碕岸束嗚〈一作鳴〉咽沙汀散淪漣翻浪雪不盡澄波空共鮮兩岸𤅿澦口一泊瀟湘天曽作天南客漂流六七年何山不倚杖何水不停船巴峽聲心裏松江色眼前今朝小灘上能不思悠然
　　春日閒居三首
　　陶雲愛吾廬吾亦愛吾屋屋中有琴書聊以慰幽獨是時三月半花落庭蕪綠舍上晨鳩鳴窗間春睡足睡足起閒坐景晏方櫛沐今日非十齋庖童饋魚肉飢來恣餐歠冷熱隨所欲飽竟快搔爬筋骸無檢束豈徒暢肢體兼欲遺耳目便可傲松喬何假杯中淥
　　廣池春水平羣魚恣遊泳新林綠隂成衆鳥欣相鳴〈叶韻〉時我亦瀟灑適無累與病魚鳥人則殊同歸於遂性緬思山樑雉時哉感孔聖聖人不得所慨然歎時命我今對鱗羽取樂成謡詠得所仍得時吾生一何幸
　　勞者不覺歌歌其勞苦事逸者不覺歌歌其逸樂意問我逸如何閒居多興味問我樂如何閒官少憂累又問俸厚薄百千隨月至又問年㡬何七十行欠二所得皆過望省躬良可媿馬閒無羈絆鶴老有祿位設自化為工優饒只如是安得不歌詠黙黙受天賜
　　小閣閒坐
　　閣前竹蕭蕭閣下水潺潺拂簟卷簾坐清風生其間靜聞新蟬鳴逺見飛鳥還但有巾掛壁而無客叩闗二踈返故里四老歸舊山吾亦適所願求閒而得閒
　　遊平泉宴浥澗宿香山石樓贈座客
　　逸少集蘭亭季倫宴金谷金谷太繁華蘭亭闕絲竹何如今日㑹浥澗平泉曲杯酒與管貧中隨分足紫鮮林筍嫩紅潤園桃熟採摘助盤筵芳滋盈口腹閒吟暮雲碧醉藉春草綠舞妙豓流風歌清叩寒玉古詩惜晝短勸我令秉燭是夜勿言歸相攜石樓宿
　　池上幽境
　　褭褭過水橋微微入林路幽境深誰知老身閒獨歩行行何所愛遇物自成趣平滑青盤石低密綠隂樹石上一素琴樹下雙草屨此是榮先生坐禪三樂處
　　夏日閒放
　　時暑不出門亦無賔客至靜室深下簾小庭新掃地褰裳復岸幘閒傲得自恣朝景枕簟清乗涼一覺睡午餐何所有魚肉一兩味夏服亦無多蕉紗三五事資身既給足長〈音丈〉物徒煩費若比簞瓢人吾今太富貴
　　和思黯居守獨飲偶醉見示六韻時夢得和篇先成頗為麗絶因添兩韻繼而美之
　　宮漏滴漸闌城烏啼復歇此時若不醉爭柰千門月主人中夜起〈一作坐〉妓燭前羅列歌袂黙收聲舞鬟低赴節吟玉柱品酒透金杯熱朱顔忽已𨠑清奏猶未闋妍詞黯先唱逸韻劉繼發鏗然雙雅音金石相磨戛
　　和夢得洛中早春見贈七韻
　　衆皆賞春色君獨憐春意春意竟如何老夫知此味燭餘減夜漏衾暖添朝睡恬和臺上風虛潤池邊地開遲花養豓語懶鶯含思似訝隔年齋如勸迎春醉何日同宴遊心期二月二〈此日出齋故云〉
　　櫻桃花下有感而作〈開成三年春季美周賔客南池者〉
　　藹藹美周宅櫻繁春日斜一為洛下客十見池上花爛漫豈無意為君占年〈一作物〉華風光饒此樹歌舞勝諸家失盡白頭伴長成紅粉娃停杯兩相顧堪喜亦堪嗟〈白頭伴紅粉娃皆有所屬〉
　　洗竹
　　布裘寒擁頸氊履溫承足獨立冰池前乆看洗霜竹先除老且病次去纎而曲剪棄猶可憐琅玕十餘束青青復籊籊頗異凡草木依然若有情回頭語僮僕小者截魚竿大者編茅屋勿作篲與箕而令糞土辱
　　新沐浴
　　形適外無恙心恬內無憂夜來新沐浴肌髮舒且柔寛裁夾烏帽厚絮長白裘裘溫裹我足帽暖覆我頭先進酒一杯次舉粥一甌半酣半飽時四體春悠悠是月嵗隂暮慘冽天地愁白日冷無光黃河凍不流何處征戍行何人覉旅遊窮途絶糧客寒獄無燈囚勞生彼何苦遂性我何優撫心但自媿孰知其所由
　　三年除夜
　　晰晰燎火光氳氳臘酒香嗤嗤童稚戲迢迢嵗夜長堂上書帳前長㓜合成行以我年最長次第來稱觴七十期漸近萬縁心已忘不唯少歡樂兼亦無悲傷素屛居士青衣侍孟光夫妻老相對各坐一繩牀〈顧虎頭畫維摩居士圖白衣素屛也〉
　　自題小園
　　不鬭門館華不鬭林園大但鬭為主人一坐十餘載迴看甲乙第列在都城內素垣夾朱門藹藹遙相對主人安在哉富貴去不迴池乃為魚鑿林乃為禽栽何如小園主拄杖閒即來親賔有時㑹琴酒連夜開以此聊自足不羨大池臺
　　病中宴坐
　　有酒病不飲有詩慵不吟頭〈平聲〉罷垂鉤手痺休援琴竟日悄無事所居閒且深外安支離體中養希夷心窗戶納秋景竹木澄夕隂宴坐小池畔清風時動襟
　　戒藥
　　促促急景中蠢蠢㣲塵裏生涯有分限愛戀無終巳早夭羨中年中年羨暮齒暮齒又貪生服食求不死朝吞太陽精夕吸秋石髄徼福反成災藥誤者多矣以之資嗜慾又望延甲子天人隂隲間亦恐無此理域中有真道所說不如此後身始身存吾聞諸老氏
　　贈夢得
　　前日君家飲昨日王家宴今日過我廬三日三㑹面當歌聊自放對酒交相勸為我盡一杯與君發三願一願世清平二願身強健三願臨老頭與君數相見
　　逸老〈荘子云勞我以生逸我以老息我以死也〉
　　白日下駸駸青天髙浩浩人生在其中適時即為好勞我以少壯息我以衰老順之多吉夀違之或凶夭我初五十八息老雖非早一閒十三年所得亦不少況加祿仕後衣食常溫飽又從風疾來女嫁男婚了胷中一無事浩氣凝襟抱飄若雲信風樂於魚在藻桑榆坐巳暮鐘漏行將曉皤然七十翁亦足稱夀考筋骸本非實一束芭蕉草眷屬偶相依一夕同棲鳥去何有顧戀住亦無憂惱生死尚復然其餘安足道是故臨老心𠖇然合𤣥造
　　遇物感興因示子弟
　　聖擇狂夫言俗信老人語我有老狂詞聽之吾語汝吾觀器用中劒銳鋒多傷吾觀形骸內骨勁〈一作勁骨〉齒先亡寄言處世者不可苦剛強龜性愚且善鳩心鈍無惡人賤拾支牀鶻欺擒暖腳寄言立身者不得全柔弱彼固〈一作因〉罹禍難此未免憂患〈平聲〉於何保終吉強弱剛柔間上遵周孔訓旁鑒老荘言不唯鞭其後亦要軛其先
　　首夏南池獨酌
　　春盡雜英歇夏初芳草深薫風自南至吹我池上林緑蘋散還合頳鯉跳復沈新葉有佳色殘鶯猶好音依然謝家物池酌對風琴慙無康樂作秉筆思沉吟境勝才思劣詩成不稱心
　　官俸初罷親故見憂以詩諭之
　　七年為少傅品髙俸不薄乗軒已多慙況是一病鶴又及懸車嵗筋力轉衰弱豈以貧是憂尚為名所縛今春始病免纓組初擺落蜩甲有何知雲心無所著囷中殘舊榖可備嵗饑惡園中多新蔬未至食藜藿不求安師卜不問陳生藥但對丘中琴時開池上酌信風舟不繫掉尾魚方樂親友不我知而憂我寂寞〈安與陳皆洛下藝術精者〉
　　閒居偶吟招鄭庶子皇甫郎中
　　自哂此迂叟少迂老更迂家計不一問園林聊自娛竹間琴一張池上酒一壺更無俗物到但與秋光俱古石蒼錯落新泉碧縈紆焉用車馬客即此是吾徒猶有所思人各在城一隅杳然愛不見搔首方踟躕𤣥晏風韻逺子真雲貌孤誠知厭朝市何必憶江湖能來小澗上一聽潺湲無
　　亭西墻下伊渠水中置石激流潺湲成韻頗有幽趣以詩記之
　　嵌巉嵩石峭皎潔伊流清立為逺峰勢激作寒玉聲夾岸羅密樹面灘開小亭忽疑嚴子瀨流入洛陽城是時羣動息風靜㣲月明髙枕夜悄悄滿耳秋泠泠終日臨大道何人知此情此情茍自愜亦不要人聽
　　閒題家池寄王屋張道士
　　有石白磷磷有水清潺潺有叟頭似雪婆娑乎其間進不趨要路退不入深山深山太濩落要路多險艱不如家池上樂逸無憂患有食適吾口有酒𨠑吾顔恍惚遊醉鄉希夷造𤣥關五千言下〈一作不〉悟十二年來閒富者我不顧貴者我不攀唯有天壇子時來一往還
　　李盧二中丞各創山居俱誇勝絶然去城稍逺來往頗勞𡚁居新泉實在宇下偶題十五韻聊戲二君
　　龍門蒼石壁〈李所有也〉浥澗碧潭水〈盧所有也〉各在一山隅迢遙〈一作迢〉㡬十里清鏡碧屛風惜哉信為美愛而不得見亦與無相似聞君每去來矻矻事行李脂轄復裹糧心力頗勞止未如吾舍下石與泉甚邇鑿鑿復濺濺晝夜流不已洛石千萬拳襯波鋪錦綺海珉一兩片激瀨含宮徴綠宜春濯足浄可朝潄齒遶砌紫鱗遊拂簾白鳥起何言履道叟便是滄浪子君若趁歸程請君先到此願以潺湲聲洗君塵土耳
　　北窗竹石〈一作石竹〉
　　一片瑟瑟石數竿青青竹向我如有情依然看不足況臨北窗〈一作簷〉下復近西塘曲筠風散餘清苔雨含微緑有妻亦衰老無子方㷀獨莫掩夜窗扉共渠相伴宿
　　飲後戲示弟子
　　吾為爾先生爾為吾弟子孔門有遺訓復坐吾吿爾先生饌酒食弟子服勞止孝敬不在他在茲而已矣欲我少憂愁欲我多歡喜無如醖好酒酒須多且㫖旨即賔可㽞多即罍不恥吾更有一言爾宜聽入耳人老多憂貧人病多憂死我今雖老病所憂不在此憂在半酣時尊空座客起
　　閒坐看書貽諸少年
　　雨砌長寒蕪風庭落秋果窗間有閒叟盡日看書坐書中見往事歴歴知福禍多取終厚亡疾驅必先墮勸君少干名名為錮身鏁勸君少求利利是焚身火我心知已乆吾道無不可所以雀羅門不能寂寞我
　　夢上山〈時足疾未平〉
　　夜夢上嵩山獨攜藜杖出千巖與萬壑遊覽皆周畢夢中足不病健似少年日既悟神返初依然舊形質始知形神內形病神無疾形神兩是幻夢寐〈一作悟〉俱非實晝行雖蹇澀夜歩頗安逸晝夜既平分其間何得失
　　對酒閒吟贈同老者
　　人生七十稀我年幸過之逺行將盡路〈一作路盡〉春夢欲覺時家事口不問世名心不思老既不足歎病亦不能治扶持仰婢僕將養信妻兒飢飽進退食寒暄加減衣聲妓放鄭衞裘馬脫輕肥百事盡除去尚餘酒與詩興來吟一篇吟罷酒一巵不獨適情性兼用扶衰羸雲液灑六腑陽和生四肢於中我自樂此外吾不知寄問同老者捨此將安歸莫學蓬心叟胷中殘是非
　　晚起閒行
　　皤然一老子擁裘仍隱几坐穏夜忘眠臥安朝不起起來無可作閉目時叩齒靜對銅爐香暖潄銀瓶水午齋何儉潔餅與蔬而己西寺講楞伽閒行一隨喜
　　香山居士寫真詩〈並序〉
　　元和五年予為左拾遺翰林學士奉詔寫真於集賢殿御書院時年三十七會昌二年罷太子少傅為白衣居士又寫真於香山寺藏經堂時年七十一前後相望殆將三紀觀今照昔慨然自歎者乆之形容非一世事㡬變因題六十字以寫所懐
　　昔作少學士圖形入集賢今為老居士寫貌寄香山鶴毳變𤣥髮雞膚換朱顔前形與後貌相去三十年勿歎韶華子俄成皤叟仙請看東海水亦變作桑田
　　二年三月五日齋畢開素當食偶吟贈妻𢎞農郡君
　　睡足肢體暢晨起開中堂初旭泛簾幕微風拂衣裳二婢扶盥櫛雙童舁簟牀庭東有茂樹其下多隂涼前月事齋戒昨日散道塲以我乆蔬素加籩仍異糧魴鱗白如雪蒸炙加桂薑稻飯紅似花調沃新酪漿佐以脯醢味間之椒薤芳老憐口尚美病喜鼻聞香嬌騃三四孫索哺遶我旁山妻未舉案饞叟已先嘗憶同牢初家貧共糟糠今食且如此何必烹豬羊況觀姻族間夫妻半存亡偕老不易得白頭何足傷食罷酒一杯醉飽吟又狂緬想梁髙士樂道喜文章徒誇五噫作不解贈孟光
　　不出門
　　彌月不出門永日無來賔食飽更拂牀睡覺一嚬伸輕箑白鳥羽新簟青箭筠方寸方丈室空然兩無塵披衣腰不帶散髮頭不巾袒跣北窗下葛天之遺民一日亦自足況得以終身不知天壤內目我為何人
　　感舊〈並序〉
　　故李侍郎杓直長慶元年春薨元相公㣲之太和六年秋薨崔侍郎晦叔太和七年夏薨劉尚書夢得會昌二年秋薨四君子予之執友也二十年間凋零共盡唯予衰病至今獨存因詠悲懐題為感舊
　　晦叔墳荒草已陳夢得墓濕土猶新微之捐館將一紀杓直歸丘二十春城中雖有故第宅庭蕪園廢生荊榛篋中亦有舊書札紙穿字蠧成灰塵平生定交取人窄屈指相知唯五人四人先去我在後一枝蒲柳衰殘身豈無晩嵗新相識相識面親心不親人生莫羨苦長命命長感舊多悲辛
　　送毛仙翁〈江州司馬時作〉
　　仙翁已得道混跡尋巖泉肌膚冰雪瑩衣服雲霞鮮紺髮絲竝緻齠容花共妍方瞳㸃𤣥漆髙歩凌非〈一作飛〉煙㡬見桑海變莫知龜鶴年所憇九清外所遊五嶽巔軒昊舊為侶松喬難比肩每嗟人世人役役如狂顛孰能脫羈鞅盡遭名利牽貌隨嵗律換神逐光隂遷唯余負憂譴顦顇湓江壖衰鬢忽霜白愁腸如火煎覉旅坐多感裵囘私自憐晴眺五老峰玉洞多神仙何當憫湮厄授道安虛孱我師惠然來論道窮重𤣥浩蕩八溟闊志泰心超然形骸既無束得喪亦都捐豈識椿菌異那知鵬鷃懸丹華既相付促景定當延𤣥功曷可報感極惟勤拳霓旌不肯駐又歸武夷川語罷倐然別孤鶴升遙天賦詩敘明徳永續歩虛篇
　　逹哉樂天行〈一作健哉樂天行〉
　　逹哉逹哉白樂天分司東都十三年七旬纔滿冠已掛半祿未及車先懸或伴遊客春行樂或隨山僧夜坐禪二年忘卻問家事門庭多草廚少煙庖童朝吿鹽米盡侍婢暮訴衣裳穿妻孥不恱甥姪悶而我醉臥方陶然起來與爾畫生計薄産處置有後先先賣南坊十畆園次賣東都五頃田然後兼賣所居宅髣髴獲緡二三千半與爾充衣食費半與吾供酒肉錢吾今已年七十一眼昏鬚白頭風〈平聲〉但恐此錢用不盡即先朝露歸夜泉未歸且住亦不惡飢餐樂飲安穩眠死生無可無不可逹哉逹哉白樂天〈此巻自此首以上俱題作半格詩〉
　　春池閒泛
　　綠塘新水平紅檻小舟輕解纜隨風去開襟信意行淺憐清演漾深愛綠澄白撲柳飛絮紅浮桃落英古文科斗出新葉剪刀生樹集鶯朋友雲行雁弟兄飛沈皆適性酣詠自怡情花助銀杯氣〈一作器〉松添玉軫聲魚跳何事樂鷗起復誰驚莫唱滄浪曲無塵可濯纓
　　池上寓興二絶
　　濠梁荘惠謾相爭未必人情知物情獺捕魚來魚躍出此非魚樂是魚驚
　　水淺魚稀白鷺飢勞心瞪目待魚時外容閒暇中心苦似是而非誰得知
　　宴後題府中水堂贈盧尹中丞〈昔予為尹日創造之〉
　　水齋嵗乆漸荒蕪自媿甘棠無一株新酒客來方宴飲舊堂主在重歡娛莫言楊柳枝空老〈府妓有歌楊柳枝曲者因以名焉〉直致櫻桃樹已枯〈府西有櫻桃㕔因樹為名今樹亦枯也〉從我到君十一尹相看自置府來無〈自予罷後至中丞凡十一尹也〉
　　和敏中洛下即事〈時敏中為殿中分司〉
　　昨日池塘春草生阿連新有好詩成花園到處鶯呼入驄馬遊時客避行水暖魚多似南國人稀塵少勝西京洛中佳境應無限若欲諳知問老兄
　　送敏中新授戶部員外郎西歸
　　千里歸程三伏天官新身健馬翩翩行衝赤日加餐飯上到青雲穩著鞭長慶老郎惟我在客曹故事望君傳前鴻後雁行難續相去迢迢二十年〈長慶初予為主客郎中知制誥遷中書舎人去今二十一年也〉
　　南侍御以石相贈助成水聲因以絶句謝之
　　泉石磷磷聲似琴閒眠靜聽洗塵心莫輕兩片青苔石一夜潺湲直萬金
　　閒居自題戲招宿客
　　水畔竹林邊閒居二十年健常攜酒出病即掩門眠解綬收朝佩褰裳出野屏除身外物擺落世間縁報曙窗何早知秋簟最先微風深樹裏斜日小樓前渠口添新石籬根寫亂泉欲招同宿客誰解愛潺湲〈西亭墻下泉石有聲〉李㽞守相公見過池上汎舟舉酒話及翰林舊事因成四韻以獻之
　　引櫂尋池岸移尊就菊叢何言濟川後相訪釣中白首故情在青雲往事空同時六學士五相一漁翁
　　閏九月九日獨飲
　　黃花叢畔綠尊前猶有些些舊管偶遇閏秋重九日東籬獨酌一陶然自從九月持齋戒不醉重陽十五年覽盧子䝉侍御舊詩多與㣲之唱和感今傷昔因贈子䝉題於巻後
　　早聞元九詠君詩恨與盧君相識遲今日逢君開舊巻巻中多道贈㣲之相看掩淚情難説別有傷心事豈知聞道咸陽墳上樹已抽三丈白楊枝
　　寒亭㽞客
　　今朝閒坐石亭中爐火銷殘尊又空冷落若為㽞客住冰池霜竹雪髯翁
　　新小灘
　　石淺沙平流水寒水邊斜挿一漁竿江南客見生鄉思道似嚴陵七里灘
　　和李中丞與李給事山居雪夜同宿小酌
　　憲府觸邪峩豸角璅闈駮正犯龍鱗〈二人當官盛事為時所稱也〉那知近地齋居〈一作名〉客忽作深山同宿人一醆寒燈雲外夜數杯溫酎雪中春林泉莫作多時計諌獵登封憶舊臣
　　履道西門二首
　　履道西門有𡚁居池塘竹樹遶吾廬豪華肥壯雖無分飽溫安閒即有餘行竈朝香炊早飯小園春暖掇新蔬夷齊黃綺誇芝蕨比我盤飱恐不如
　　履道西門獨掩扉官休病退客來稀亦知軒冕榮堪戀其奈田園老合歸跛鼈難隨騏驥足傷禽莫趁鳯凰飛世間認得身人少今我雖愚亦庶㡬
　　偶吟
　　人生變改故無窮昔是朝官今野翁乆寄形於朱紫內漸抽身入蕙荷中〈荷衣蕙帶是楚詞也〉無情水任方圓器不繫舟隨去住風猶有鱸魚蓴菜興來春或擬往江東
　　雪夜小飲贈夢得
　　同為懶慢園林客共對蕭條雨雪天小酌酒廵銷永夜大開笑口送殘年乆將時背成遺老多被人呼作散仙呼作𣪚仙應有以曽看東海變桑田
　　嵗暮夜長病中燈下聞盧尹夜宴以詩戲之且為來日張本也
　　榮閙興多嫌晝短衰閒睡少覺明遲當君秉燭銜杯夜是我停飱〈一作燈〉服藥時枕上愁吟堪發病府中歡笑勝尋醫明朝強出須謀樂不擬車公更擬〈一作䛏〉誰
　　病中數會張道士見譏以此荅之
　　亦知數出妨將息不可端居守寂寥病即藥窗眠盡日興來酒席坐通宵賢人易狎須勤飲奼女難禁莫慢燒張道士輸白道士一杯沆𤅈便逍遙
　　卯飲
　　短屏風掩臥牀頭烏帽青氊白㲲裘卯飲一杯眠一覺世間何事不悠悠
　　寄題餘杭郡樓兼呈裵使君
　　官歴二十政宦遊三十秋江山與風月最憶是杭州北郭沙堤尾西湖〈一作潮〉石岸頭緑觴春送客紅燭夜迴舟不敢言遺愛空知念舊遊憑君吟此句題向望濤樓楊六尚書㽞太湖石在洛下借置庭中因對舉杯寄贈絶句
　　借君片石意何如置向庭中慰索居每就玉山傾一醉興來如對醉尚書
　　喜入新年自詠〈時年七十一〉
　　白鬚如雪五朝臣又值新正第七旬老過占他藍尾酒病餘收得到頭身銷磨嵗月成髙位比類時流是幸人大厯年中騎竹馬㡬人得見會昌春
　　灘聲
　　碧玉班班沙歴歴清流決決響泠泠自從造得灘聲後玉管朱絃可要聽
　　題石泉
　　殷勤傍石遶泉行不說何人知我情漸恐耳聾兼眼闇聽泉看石不分明
　　送王卿使君赴任蘇州因思花迎新使感舊遊寄題郡中木蘭西院一別〈一無此二字〉
　　一別蘇州十八載時光人事隨年改不論竹馬盡成人亦恐桑田半為海鶯入故宮含意思花迎新使生光彩為報江山風月知至今白使君猶在
　　出齋日喜皇甫十早訪
　　三旬齋滿欲銜杯平旦敲門門未開除卻朗之攜一榼的應不是別人來
　　會昌二年春題池西小樓
　　花邊春水水邊樓一坐經今四十秋望月橋傾三遍換採蓮破五迴修園林一半成喬木鄰里三分作白頭蘇李𠖇䝉隨燭滅陳樊漂泊逐萍流〈蘇庶子𢎞李中丞道樞及陳樊二妓十餘年皆樓中歌酒中伴或歿或散獨予在焉〉雖貧眼下無妨樂縱病心中不與愁自笑靈光巋然在春來遊得且須遊
　　酬南洛陽早春見贈
　　物華春意尚遲迴賴有東風晝夜催寒縋柳腰收未得暖熏花口噤初開〈古詩云口噤不能𨳩〉欲披雲霧聫襟去先喜瓊琚入袖來乆病長齋詩老退爭禁年少洛陽才
　　對新家醖翫自種花
　　香麴親看造芳叢手自栽迎春報酒熟垂老看花開紅蠟半含萼綠油新醱醅玲瓏五六樹㶑𤅿兩三杯恐有狂風起愁無好客來獨酣還獨語待取月明迴
　　攜酒往朗之荘居同飲
　　慵中又少經過處別後都無勸酒人不挈一壺相就醉若為將老度殘春
　　以詩代書酬慕巢尚書見寄〈慕巢書中頗切歸休結侶之意故以此答〉
　　書意詩情不偶然苦〈一作若〉雲夢想在林泉願為愚谷煙霞侶恩結空門香火縁每媿尚書情眷眷自憐居士病綿綿不知待得心期否老校於君六七年
　　春盡日
　　芳景銷殘暑氣生感時思事坐含情無人開口共誰語有酒迴頭還自傾醉對數叢紅芍藥渇嘗一盌綠昌明〈蜀茶之名也〉春歸似〈一作自〉遣鶯㽞語好住園林兩三聲
　　招山僧
　　能入城中乞食否莫辭塵土汚袈裟欲知住處東城下遶竹泉聲是白家
　　夏日與閒禪師林下避暑
　　洛景城〈一作落景城〉西塵土紅伴僧閒坐竹泉東緑蘿潭上不見日白石灘邊長有風熱惱〈一作熟閙〉漸知隨念盡清涼常願與人同每因毒暑悲親故多在炎方瘴海中〈是嵗潮韶等郡皆有親友謫居〉
　　題新澗亭兼酬寄朝中親故見贈
　　何處披襟風快哉一亭臨澗四門開金章紫綬辭腰去白石清泉就眼來自得所宜還獨樂各行其志莫相咍禽魚出得池籠後縱有人呼可更迴
　　病中看經贈諸道侶
　　右眼昏花左足風金篦石水用無功〈金篦刮眼病見湼槃經磁石水治風見外方〉不如迴念三乘樂便得浮生百病空無子同居草庵下〈見法華經〉有妻偕老道塲中何煩更請僧為侶月上新歸伴〈一作侍〉病翁〈時適談氏女子自太原初歸維摩詰有女名月上也〉
　　遊豐樂招提佛光三寺
　　竹鞋葵扇白綃巾林野為家雲是身山寺每遊多寄宿都城暫出即經旬漢容黃綺為逋客堯放巢由作外臣昨日制書臨郡縣不該〈一作談〉愚谷醉鄉人
　　醉中得上都親友書以予停俸多時憂問貧乏偶乘酒興詠而報之
　　頭白醉昏昏狂歌秋復春一生躭酒客五度棄官人〈蘇州刑部侍郎河南尹同州刺史太子少傅皆以病免也〉異世陶元亮前生劉伯倫臥將琴作枕行以鍤隨身嵗要衣三對年支穀一囷園葵烹佐飯林〈一作秋〉葉掃添薪沒齒甘蔬食揺頭謝縉紳自能拋爵祿終不惱交親但得杯中淥從生甑上塵煩君問生計憂醒不憂貧
　　池畔逐涼
　　風清泉冷竹修修三伏炎天涼似秋黃犬引迎騎馬客青衣扶下釣魚舟衰容自覺宜閒坐蹇歩誰能更逺遊料得此身終老處只應林下與灘頭
　　池鶴八絶句〈池上有鶴介然不羣鳥鳶雞鵞次第嘲噪諸禽似有所誚鶴亦時復一鳴予非冶長不通其意因戲與贈荅以意斟酌之聊亦自取笑耳〉
　　雞贈鶴
　　一聲警露君能薄五徳司晨我用多不㑹悠悠時俗士重君輕我意如何
　　鶴荅雞
　　爾爭伉儷泥中鬬吾整羽儀松上棲不可遣他天下眼卻輕野鶴重家雞
　　烏贈鶴
　　與君白黒大分明縱不相親莫見輕我每夜啼君怨別玉徽琴裏忝同聲〈琴曲有烏夜啼別鶴怨〉
　　鶴荅烏
　　吾愛棲雲上華表汝多攫肉下田中吾音中羽汝聲角琴曲雖同調不同〈別鶴怨在羽調夜烏啼在角調〉
　　鳶贈鶴
　　君誇名鶴我名鳶君呌聞天我戾天更有與君相似處飢來一種啄腥羶
　　鶴荅鳶
　　無妨自是莫相非清濁髙低各有歸鸞鶴羣中彩雲裏㡬時曽見喘鳶飛
　　鵞贈鶴
　　君因風送〈一作起〉入青雲我被人驅向鴨羣雪頸霜毛紅網掌請看何處不如君
　　鶴荅鵞
　　右軍歿後欲何依只合隨雞逐鴨飛未必犧牲及吾軰大都我瘦勝君肥
　　談氏小外孫玉童
　　外翁七十孫三嵗笑指琴書欲遣傳自念老夫今耄矣因思稚子更茫然中郎餘慶〈一作祚〉鍾羊祜子幼能文似馬遷才與不才爭料得東牀空後且嬌憐〈談氏初逝〉
　　送後集往廬山東林寺兼寄雲臯上人
　　後集寄將何處去故山迢遞在匡廬舊僧獨有雲臯在三二年來不得書別後道情添㡬許老來筋力又何如來生縁㑹非逺彼此年過七十餘
　　客有說〈客即李浙東也所説不能具録其事〉
　　近有人從海上迴海山深處見樓臺中有仙龕虛一室多傳此待樂天來
　　荅客說
　　吾學空門非學仙恐君此說是虗傳海山不是吾歸處歸即應歸兜率天〈予晚年結彌勒上生業故云〉
　　哭劉尚書夢得二首
　　四海齊名白與劉百年交分兩綢繆同貧同病退閒日一死一生臨老頭杯酒英雄君與操〈曹公曰天下英雄唯使君與操耳〉
　　文章㣲婉我知丘〈仲尼雲後世知丘者春秋又雲春秋之㫖㣲而婉也〉賢豪雖歿精靈在應共㣲之地下遊
　　今日哭君吾道孤寢門淚滿白髭鬚不知箭折弓何用兼恐脣亡齒亦枯窅窅窮泉埋寳玉駸駸落景掛桑榆夜臺暮齒期非逺但問前頭相見無













　　御定全唐詩巻四百五十九
<集部,總集類,御定全唐詩>
