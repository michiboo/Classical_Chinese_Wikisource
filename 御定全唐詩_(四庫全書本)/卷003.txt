　　欽定四庫全書
　　御定全唐詩巻三
　　明皇帝
　　帝諱隆基睿宗第三子始封楚王後為臨淄郡王景雲元年進封平王立為皇太子英武多能開元之際勵精政事海內殷盛旁求宏碩講道藝文貞觀之風一朝復振在位四十五年諡曰明詩一巻
　　過晉陽宮
　　緬想封唐處實惟建國初俯察伊晉野仰觀乃參虛井邑龍斯躍城池鳳翔餘林塘猶沛澤臺榭宛舊居運革祚中否時遷命茲符顧循承丕構怵惕多憂虞尚恐威不逮復慮化未孚豈徒勞轍跡所期訓戎車習俗問黎人親廵慰里閭永言念成功頌徳臨康衢長懐經綸日歎息履庭隅艱難安可忘欲去良踟躕
　　行次成臯途經先聖擒建徳之所緬思功業感而賦詩
　　有隋政昏虐羣雄巳交爭先聖按劒起叱咤風雲生飲馬河洛竭作氣嵩華驚克敵睿圖就擒俘帝道亨顧慙嗣寶歴恭承天下平幸過翦鯨地感慕神且英
　　校獵義成喜逢大雪率題九韻以示羣官
　　弧矢威天下旌旗遊近縣一面施鳥羅三驅教人戰暮雲成積雪曉色開行殿皓然原隰同不覺林野變北風勇士馬東日華組練觸地銀麞出連山縞鹿見月兔落髙矰星狼下急〈一作飛〉箭旣欣盈尺兆復憶磻谿便嵗豐將遇賢俱荷皇天眷
　　賜諸州刺史以題座右〈開元十六年帝自擇廷臣為諸州刺史許景先虢州源光裕鄭州㓂泚宋州鄭溫琦邠州袁仁恭杭州崔志亷㐮州李昇期邢州鄭放定州蔣挺湖州裴觀滄州崔誠遂州凡十一人行詔宰相諸王御史以上祖道洛濱盛供具奏太常樂帛舫水嬉賜詩令題座右且給筆紙令自賦焉〉
　　眷言思共理鑑㝱〈一作古〉想維良猗歟此推擇聲〈一作評〉績著周行賢能既俟進黎獻實佇康視人當如子愛人亦如傷講學試誦論阡陌勸耕桑虛譽不可飾清知不可忘求名跡易見安貞徳自彰訟獄必以情教民貴有常恤且存老撫弱復綏強勉哉各祗命知予眷萬方
　　送忠州太守康〈紀事作唐〉昭逺等
　　端拱臨中樞緬懷共予理不有臺閣英孰振循良美分符侯甸內拜手明庭裏誓節期飲氷調人方導水嘉聲馳九牧惠化光千祀時雨侔昔賢芳猷貫前史佇爾頌中和吾將令卿士
　　送李邕之任滑臺
　　漢家重東郡宛彼白馬津黎庻既蕃殖臨之勞近臣逺別初首路今行方及春課成應第一良牧爾當仁
　　端午三殿宴羣臣探得神字〈並序〉
　　律中蕤賓獻酬之象著火在盛徳文明之義燀故以式宴陳詩上和下暢者也朕宵衣旰食輯聲教於萬方卜戰行師總兵鈐於四海勤貪日給憂忘心勞聞蟬聲而悟物變見槿花而驚𠉀改所頼濟濟朝廷視成鵷鷺桓桓邊塞責辦熊羆喜麥秋之有登玩梅夏之無事時雨近霽西郊靃靡而一色炎雲作峰南山嵯峨而異勢正當召儒雅宴髙明廣殿肅而清氣生列樹深而長風至㕑人嘗散熱之饌酒正行逃暑之飲庖捐惡鳥俎獻肥⻱新筒裹練香蘆角黍恭儉之儀有序慈惠之意溥洽諷味黃老致息心於真妙抑揚游夏滌煩想於詩書超然𤣥覽自足為樂何止柏枕桃門驗方術於經記綵花命縷觀問遺於風俗感婆娑於孝女憫枯槁之忠臣而巳哉歎節氣之循環美君臣之相樂凡百在㑹咸可賦詩五言紀其日端七韻成其火數豈獨漢武之殿盛朝士之連章魏文之臺壯辭人之竝作雲爾
　　五月符天數五音調夏鈞舊來傳五日無事不稱神穴枕通靈氣長絲續命人四時花競巧九子糉爭新方殿臨華節圓宮宴雅臣進對一言重遒文六義陳股肱良足詠風化可還淳
　　溫湯對雪
　　北風吹同雲同雲飛白雪白雪乍廻散同雲〈一作北風〉何慘烈未見溫泉氷寧知火井滅表瑞良在茲庻幾可怡悅
　　登蒲州逍遙樓
　　長榆息烽火髙柳靜風塵卜征廵九洛展豫出三秦昔是潛龍地今為上理辰時平乗〈一作承〉道泰聊賞遇年春黃河分地絡〈一作脈〉飛觀接天津一覽遺芳翰千載肅如神
　　經河上公廟
　　昔聞有耆叟河上獨遺榮跡與塵囂隔心將道德並詎以天地累寧為寵辱驚矯然翔寥廓如何屈堅貞𤣥𤣥妙門啓肅肅祠宇清冥漠無先後那能紀〈一作記〉姓名
　　過王濬墓
　　吳國分牛斗晉室命龍驤受任敵巳滅策勲名不彰居美未盡善矜功徒自傷長㦸今何在孤墳此路𢔚不觀松柏茂空餘荊棘塲歎嗟懸劒隴誰識夢刀祥
　　初入秦川路逢寒食
　　洛陽〈一作川〉芳樹映天津灞岸〈一作上〉垂楊窣地新直為經過行處樂不知虛度兩京春去年餘〈一作有〉閏今春早曙色和風著花草可憐寒食與清明光輝幷在長安道自從闗路〈一作內〉入秦川爭道何人不戲鞭公子途中妨〈一作方〉蹴踘佳人馬上廢〈一作戲〉鞦韆渭水長橋今欲渡蔥蔥漸見新豐樹逺看驪岫入雲霄預想湯池起煙霧煙霧氛氳水殿開暫拂香輪歸去來今嵗清明行巳晩明年寒食更相陪
　　春臺望
　　暇景屬三春髙臺聊四望目極千里際山川一何壯太華見重巖終南分疊嶂郊原紛綺錯參差多異狀佳氣滿通溝遲歩入綺樓初鶯一一鳴紅樹歸雁雙雙〈一作遲遲〉去緑洲太液池中下黃鶴昆明水上映牽牛聞道漢家全盛日別館離宮趣非一甘泉逶迤亙明光五柞連延接未央周廬徼道縱橫轉飛閣廽軒左右長須念作勞居者逸勿言我〈一作身〉後焉能恤為想雄豪壯柏梁何如儉陋卑茅室陽烏黯黯向山沈夕鳥喧喧入上林薄暮賞餘回歩輦還念中人罷百金
　　過大哥宅探得歌字韻
　　魯衛情先重親賢愛轉多冕旒豐暇日乘景暫經過戚里申髙宴平臺奏雅歌復尋為善樂方驗保山河
　　同玉真公主過大哥山池
　　地有招賢處人傳樂善名鶩池臨〈一作尋〉九逹龍岫對層〈一作重〉城桂月先秋冷蘋風向晩清鳳樓遙可見彷彿玉簫聲
　　經鄒魯祭孔子而歎之
　　夫子何為者棲棲一代中地猶鄹氏邑宅即魯王宮歎鳳嗟身否傷麟怨道窮今看兩楹奠當與夢時同惟此溫泉是稱愈疾豈予獨受其福思與兆人共之乗暇廵遊乃言其志
　　桂殿與山連蘭湯湧自然隂崖含秀色溫谷吐潺湲績為蠲邪著功因養正宣願言將億兆同此共昌延
　　旋師喜捷〈一作平胡〉
　　邊服胡塵起長安漢將飛龍蛇開陣法貔虎振軍威詐虜腦塗地征夫血染衣今朝書奏入明日凱歌歸
　　過老子廟
　　仙居懷聖德靈廟肅神心草合人蹤斷塵濃鳥跡深流沙丹竈沒闗路紫煙沈獨傷千載後空餘松柏林
　　途次陜州
　　境出三秦外途分二陜中山川入虞虢風俗限西東樹古棠隂在耕餘譲畔空鳴笳從此去行見洛陽宮
　　野次喜雪
　　拂曙闢行宮寒臯野望通繁雲低逺岫飛雪舞長空賦象恆依物縈廻屢逐風為知勤恤意先此示年豐
　　送賀知章歸四明〈並序〉
　　天寶三年太子賓客賀知章鑒止足之分抗歸老之疏觧組辭榮志期入道朕以其年在遲暮用循掛冠之事俾遂赤松之遊正月五日將歸㑹稽遂餞東路乃命六卿庻尹大夫供帳青門寵行邁也豈惟崇徳尚齒抑亦勵俗勸人無令二疏獨光漢冊乃賦詩贈行
　　遺榮期入道辭老竟抽簮豈不惜賢逹其如髙尚心寰中得袐要方外散幽襟獨有青門餞羣僚〈一作英〉悵別深
　　軒遊宮十五夜
　　行邁離秦國廵方赴洛師路逢三五夜春色暗中期闗外長河轉宮中淑氣遲歌鐘對明月不減舊遊時
　　觀拔河俗戲〈並序〉
　　俗傳此戲必致年豐故命北軍以求嵗稔
　　壯徒恆賈勇㧞拒抵長河欲練英雄志須明勝負多譟齊山岌嶪氣作水騰波預期年嵗稔先此樂時和
　　同劉晃喜雨
　　節變寒初盡時和氣巳春繁雲先合寸膏雨自依旬颯颯飛平野霏霏靜暗塵懸知花葉意朝夕望中新
　　千秋節賜羣臣鏡
　　鑄得千秋鏡光生百鍊金分將賜羣後遇象見清心臺上氷華澈窗中月影臨更銜長綬〈一作壽〉帶留意感人深
　　賜道士鄧紫陽
　　太乙三門訣元君六甲符下傳金版術上刻玉清書有美探真士囊中得祕書自知〈一作茲〉三醮後翊我滅殘胡
　　幸蜀西至劒門
　　劒閣橫雲峻鑾輿出狩囘翠屏千仞合丹嶂五丁開灌木縈旗轉仙雲拂馬來乗時方在徳嗟爾勒銘才〈肅宗至徳二載普安郡守賈深勒石〉
　　答司馬承禎上劒鏡
　　寶照含天地神劒合隂陽日月麗光景星斗裁文章寫鑑表容質佩服為身防從茲一賞玩永德保齡長
　　送趙法師還蜀因名山奠簡
　　道家奠靈簡自昔仰神仙真子今將命蒼生福可傳江山尋故國城郭信依然二室遙相望雲囬洞裏天〈紀事趙法師觀宇在今蜀州新津縣也〉
　　送道士薛季昌還山
　　洞府修真客衡陽念舊居將成金闕要願奉玉清書雲路三天近松溪萬籟虛猶期傳祕訣來徃𠉀仙輿
　　送𤣥同真人李抱朴謁灊山仙祠
　　城闕天中近蓬瀛海上遙歸期千載鶴春至一來朝采藥逢三秀餐霞臥九霄叅同如有㫖金鼎待君燒
　　春日出苑遊矚〈太子時作一作張説詩〉
　　三陽麗景早芳辰四序佳園物𠉀新梅花百樹〈一作般〉障去路垂柳千條暗囘津鳥飛直為驚風葉魚沒都由怯岸人惟願聖主南山壽何愁不賞萬年春
　　春晩〈一作曉〉宴兩相及禮官麗正殿學士探得風字〈並序〉
　　朕以薄徳祗膺厯數正天柱之將傾紉地維之巳絶故得承奉宗廟垂拱巖廊居海內之尊處域中之大然後祖述堯典憲章禹績敦睦九族㑹同四海猶恐烝黎未乂徭戍未安禮樂之政虧師儒之道喪乃命使者衣繡服行郡縣因人所利擇其可勞所以便億兆也乃命將士擐介冑礪矢石審山川之向背應嵗月之孤虛所以靜邊陲也乃命禮官考制度稽典則序文昭武穆享天地神祇所以申嚴潔也乃命學者繕落簡緝遺編纂魯壁之文章綴秦坑之煨燼所以修文教也故能使流寓返枌榆之業戎狄稱藩屏之臣神祇歆其禋祀庠序闡其經術既家六合時廵兩京函秦則委輸斯逺鼎邑則朝宗所利封畿四塞從來測景之都城闕千門自昔交風之地隂陽代謝日月相推豈可使春色虛捐韶華竝歇乃置㫖酒命英賢有文苑之髙才有掖垣之良佐舉杯稱慶何樂如之同吟湛露之篇宜振凌雲之藻於時歲在乙丑開元十三年三月二十七日
　　乾道運無窮恆將人代工隂陽調厯象禮樂報𤣥穹介冑清荒外衣冠佐域中言談延國輔詞賦引文雄野霽伊川緑郊明鞏樹紅冕旒多暇景詩酒㑹春風
　　首夏花蕚樓觀羣臣宴寧王山亭囘樓下又申之以賞樂賦詩〈並序〉
　　萬物莫不氣兆乎上而形視乎下鐵石異品雲蒸竝溼草木無心春來咸喜故聖人𢎞道先王法天酒星主獻酬之義需卦陳飲食之象近命羣官〈一作臣〉欣時樂宴盡九春之麗景匝三旬之暇日暢飲桂山櫂歌沁水醇以養徳味以平心本將導逹陽和助成長育亦朝廷多慶軍國餘閒者也前月之晦細風飄雨繁中止列席半醉佳辰易失絕興難追良可惋也今年帶閏節候全晩暑氣猶清芳草未歇申布雅意復敘初筵披樂善之邸坐忘憂之觀東郊跬歩南山在目足以締夏首之新賞補春餘之墜歡朕登覽上宮俯臨長陌暢衆心之怡虞懽歸騎之逶迤鼓之以琴瑟侑之以筐篚衢尊意洽場藿思暢賦我有嘉賓之詩奏君臣相悅之樂踟躕西日吟玩乗風不知衷情之發於翰墨也
　　今年通閏月入夏展春輝樓下風光〈一作花〉晩〈一作媚〉城隅宴賞歸九歌揚政要六舞散朝〈一作征〉衣天喜時相合人和事不違禮中推意厚樂處感心微別賞陽臺樂前旬暮雨飛
　　同二相巳下羣官樂遊園宴〈二相謂張説宋璟〉
　　撰〈一作㢲〉日巖廊暇需雲宴樂初萬方朝玉帛千品㑹簪裾地入南山近城分北斗餘池〈一作林〉塘垂柳密原隰野〈一作野雜〉花疎帟幕看逾暗歌鐘聽自虛興闌歸騎轉還奏弼違書
　　集賢書院成送張説上集賢學士賜宴得珍字
　　廣學開書院〈一作殿〉崇儒引席珍集賢招〈一作昭〉袞職論道命台臣禮樂沿今古文章革舊新獻酬尊俎列賓主位班陳節變雲初夏時移氣尚春所希光史冊千載仰茲晨
　　王屋山送道士司馬承禎還天台
　　紫府求賢士清谿祖逸人江湖與城闕異跡且殊倫間〈一作聞〉有幽棲者居然厭俗塵林泉先得性芝〈一作松〉桂欲調神地道踰稽〈一作雞〉嶺天台接海濱〈一作瀕〉音徽從此間萬古一芳春
　　早度蒲津闗
　　鐘鼓嚴更曙山河野望通鳴鑾下蒲坂飛斾入秦中地險闗逾壯天平鎮尚雄春來〈一作深〉津樹合月落戍樓空馬色分朝景雞聲逐曉風所希常道泰非復𠋫〈一作俟又作棄〉繻同
　　途經華嶽
　　飭駕去京邑鳴鸞指洛川循〈一作修〉途經太華回蹕暫周旋翠崿留斜影懸巖冒〈一作凝〉夕煙四方皆石壁五位配金天彷彿看髙掌依稀聽子先終當銘歲月從此記靈仙
　　喜雪
　　日觀卜先征時廵順物情風行未僃禮雲密遽飄霙委樹寒花發縈空落絮輕朝如玉巳㑹庭似月猶明旣覩膚先合還欣尺有盈登封何以報因此謝功成
　　幸鳳泉湯
　　西狩觀周俗南山歴漢宮薦鮮知路近省斂覺年豐隂谷含神爨湯泉養聖功益齡仙井合愈疾醴源通不重鳴岐鳳誰矜陳寶雄願將無限澤霑沐衆心同
　　南出雀鼠谷答張說〈紀事雲帝登封泰山南出雀鼠谷張說獻詩帝答之仍命羣臣應制〉
　　雷出應〈一作膺〉乾象風行順〈一作訓〉國人川途猶在晉車馬漸歸秦背陜〈一作硤〉關山險橫汾鼓吹頻〈一作震〉草依陽谷變花待北巖春聞有鵷鸞客清詞雅調新求音思欲報心跡竟難陳
　　賜崔日知徃潞州
　　潞國開新府壺闗寵舊林妙旌〈一作精〉循吏徳持〈一作特〉恱庻氓心禮樂中朝貴神明列郡欽揚風非贈扇易俗是張琴藩鎮謳謡滿〈一作洽〉行宮雨露深㑹書丞相策先賜潁川金
　　為趙法師別造精院過院賦詩〈並序〉
　　秋九月聽政觀風在乎遊息退朝之後歴西上陽入清虛院則法師所居之地也法師得𤣥元之法養浩然之氣故法此仙家特建真宇紫房對聳緑竹羅生旣親重其人毎經過其地以怡神洗雪進徳修業何必齋心累月逺在順風因而賦詩用適其〈一作真〉意雲爾
　　宗師心物外為道運虛舟不戀巖泉賞來從宮禁遊探𤣥知幾歲習靜更宜秋煙樹辨朝色風湍聞夜流坐朝繁聽覽尋勝在清幽欲廣無為化因茲庻可求
　　端午〈一作端午武成殿宴羣臣〉
　　端午臨中夏時清日復長鹽梅巳佐鼎麯糵且傳觴事古人留跡年深縷積〈一作續〉長當軒知槿茂向水覺蘆香億兆同歸壽羣公共保昌忠貞如不替貽厥後昆芳
　　春中興慶宮酺宴〈並序〉
　　夫抱器懐才含仁蓄徳可以坐而論道者我於是乎闢重門以納之作扞四方折衝萬里可運籌帷幄者我於是乎懸重祿以待之是故外無金革之虞朝有搢紳之盛所以巖廊多暇垂拱無為不言而海外知歸不教而寰中自肅元亨之道其在茲乎況乎天地交而萬物通隂陽和而四時序所寶者粟所貴者賢故以宵旰為懐黎元在念盡力溝洫不知宮室之巳卑致敬鬼神不知飲食之斯薄徃以仲冬建子南至初陽爰詔司存式陳郊祀挹夷夏之誠請答人神之厚睠煙歸太乙禮僃上𤣥足以申昭報之情足以極嚴禋之道然心融萬類歸雷雨之先春慶洽百僚象雲天而髙宴歲二月地三秦水泛泛而龍池滿日遲遲而鳳樓曙青門左右軒庭映梅柳之春紫陌東西帟幕動煙霞之色撞鐘伐鼓雲起雪飛歌一聲而酒一杯舞一曲而人一醉詩以言志思吟湛露之篇樂以忘憂慙運臨汾之筆
　　九逹長安道三陽別館春還將聽朝暇回作豫遊晨不戰要荒服無刑禮樂新合酺覃土宇歡宴接羣臣玉斝飛千日瓊筵薦八珍舞衣雲曳影歌扇月開輪伐鼓魚龍雜撞鐘角觝陳曲終酣興晩須有醉歸人
　　千秋節宴〈並序〉
　　令節肇開情兼感慶率題八韻以示羣臣
　　蘭殿千秋節稱名〈一作君〉萬壽〈一作歲〉觴風傳率土慶日表繼天祥玉宇開花萼宮〈一作金〉縣動㑹昌衣冠白鷺〈一作露〉下帟幕翠雲長獻遺〈一作壽〉成新俗朝儀入舊章月銜花綬鏡露綴綵絲囊處處祠田祖年年宴杖鄉深思一徳事小獲萬人康〈開元十八年禮部奏請秋社㑹竝就千秋節先賽白帝報田祖然後坐飲散之故詩云雲〉
　　左丞相說右丞相璟太子少傅乾曜同日上官命宴東〈一作都〉堂賜詩
　　赤帝收三傑黃軒舉二臣由來丞相重分掌國之鈞〈一作均〉我有握中璧雙飛席上珍子房推道要仲子訝風神復輟台衡老將為調護人鵷鸞同拜日車騎擁行塵樂聚南宮宴觴連北斗醇俾予成百揆垂〈一作端〉拱問𢑴倫
　　早登太行山中言志
　　清蹕度河陽凝笳上太行火龍明鳥道鐵騎繞羊腸白霧埋隂壑丹霞助曉光澗泉含宿凍山木〈一作草〉帶餘霜野老茅為屋樵人薜作裳宣風問耆艾敦俗勸耕桑涼徳慙先哲徽猷慕昔皇不因今展義何以〈一作必〉冒垂堂
　　平胡〈並序〉
　　戎羯不䖍竊我荒服命偏師之俘翦彼應期而咸殄一麾克定告捷相仍爰作是詩聊以言志
　　雜虜忽猖狂無何敢亂常羽書朝繼入烽火夜相望將出凶門勇兵因死地強䝉輪皆突騎按劒盡鷹揚鼓角雄山野龍蛇入戰塲流膏潤沙漠濺血染鋒鋩霧埽清𤣥塞雲開靜朔方武功今已立文徳媿前王
　　遊興慶宮作〈並序　一作暇日與兄弟同遊興慶宮作〉
　　暇日與兄弟同遊興慶宮登勤政務本及華萼相輝之樓所以觀風俗而勸人崇友於而敦睦詩以言志歌以永言情發於衷率題此什
　　代邸青門右離宮紫陌陲庭如過沛日水若渡江時綺觀連雞岫朱樓接雁池從來敦棣萼今此茂荊枝萬葉傳餘慶千年志不移憑軒聊屬目輕輦共追隨務本方崇訓相輝保羽儀時康俗易漸徳薄政難施鼓吹迎飛蓋歌送羽巵所希覃率土孝弟一同規
　　送張說廵邊
　　端拱復垂裳長懷御逺方股肱申教義戈劒靖要荒命將綏邊服雄圖出廟堂三台入武帳八座起文昌寳〈一作瑤〉胄匡韓主華宗輔漢王茂先慙博物平子謝文章盡節恢時佐輸誠禦冦場三軍臨朔野駟馬即戎行鼔吹威夷狄旌軒溢洛陽雲臺先著美今日更貽芳
　　餞王晙廵邊
　　振武威荒服揚文肅逺墟金壇申將禮玉節授軍符免胄三方外銜刀萬里餘昔時吳㑹靜今日虜庭虛分閫仍推轂援桴且訓車風揚旌斾逺雨洗甲兵初坐見台階謐行聞祅祲除檄來雖插羽箭去亦飛書舟楫功須著鹽梅望匪疎不應陳七徳欲使化先敷
　　廵省途次上黨舊宮賦〈並序〉
　　朕昔在初九佐貳此州未遇扶揺之力空俟海沂之詠洎大橫入兆出處斯易一揮寳劒遽履瑤圖承歴數而順謳謡著天衣而御區夏嗟乎向時沈黙駕四馬而朝京師今日逍遙乗六龍而問風俗爰因廵省途次舊居山川宛然人事無間忽其鼎革周遊館宇觸目依然雖跡異漢皇而地如豐邑擊築慷慨酌桂〈紀事作杯〉留連空想大風題茲短什
　　三千初擊浪九萬欲摶空天地猶驚否隂陽始遇䝉存貞〈一作身〉期歴試佐貳佇昭融多謝時康理良慙實頼〈一作寶劒〉功長懷問鼎氣夙負㧞山雄不學劉琨舞先歌漢祖風英髦既包括豪傑自牢籠人事一朝異謳歌〈一作謡〉四海同如何昔朱邸今此作離宮雁沼澄瀾翠猿巖落照紅小山秋〈一作餘〉桂馥長坂舊蘭叢即是淹留處乗歡樂未窮
　　潼闗口號
　　河曲回千里關門限二京所嗟非恃徳設險到〈一作致〉天平
　　千秋節賜羣臣鏡
　　瑞露垂花綬寒氷澈寶輪對茲臺上月聊以慶佳辰續薛令之題壁〈本事詩云開元中東宮官僚清淡薛令之題詩自悼有無以謀朝夕何由保歲寒句上幸東宮覽之索筆題其𢔚云云令之遂謝病歸〉
　　啄木觜距長鳳凰羽毛短苦〈一作若〉嫌松桂寒任逐桑榆煖
　　送胡眞師還西山〈眞仙通鑑〉
　　仙客厭人間孤雲比性閒話離情未巳煙水萬重山
　　過大哥山池題石壁
　　澄潭皎鏡石崔巍萬壑千巖暗綠苔林亭〈一作臺〉自有幽貞趣況復秋深爽氣來
　　題梅妃畫眞
　　憶昔嬌妃在紫宸鉛華不御得天眞霜綃雖似當時態爭奈嬌波不顧人
　　鶺鴒頌〈並序　俯同魏光乘作〉
　　朕之兄弟唯有五人比為方伯歲一朝見雖載崇藩屏而有暌談笑是以輟牧人而各守京職毎聽政之後延入宮掖申友於之志詠棠棣之詩邕邕如怡怡如展天倫之愛也秋九月辛酉有鶺鴒千數棲集於麟徳殿之庭樹竟旬焉飛鳴行揺得在原之趣昆季相樂縱目而觀者久之逼之不懼翔集自若朕以為常鳥無所志懷左清道率府長史魏光乘才雄白鳳辯壯碧雞以其宏逹博識召至軒檻預觀其事以獻其頌夫頌者所以揄揚徳業褒讚成功顧循虛昧誠有負矣美其彬蔚俯同頌雲
　　伊我軒宮竒樹青蔥藹周廬兮冒霜停雪以茂以悅恣卷舒兮連枝同榮吐緑含英曜春初兮蓐收御節寒露微結氣清虛兮桂宮蘭殿唯所息宴棲雍渠兮行揺飛鳴急難有情情有餘兮顧惟徳涼夙夜兢惶慙化疎兮上之所教下之所效實在予兮天倫之性魯衛分政親賢居兮爰遊爰處爰笑爰語廵庭除兮觀此翔禽以恱我心良史書兮
　　傀儡吟〈一作梁鍠詠木老人詩〉
　　刻木牽絲作老翁雞皮鶴髮與眞同須㬰弄罷寂無事還似人生一夢中〈紀事雲明皇為李輔國遷於西內曾詠此詩〉
　　句
　　昔見漳濱臥言將人事違今逢慶誕日猶謂學仙歸棠棣花重發鴒原鳥再飛〈薛王疾瘳置酒更為初生之歡　見舊唐書〉
　　徳比代雲布心如晉水清〈餞裵寛為太原尹〉
　　〈王象之輿地碑記載明皇昭州丹霄驛詩驛前南面架危橋乆欲登臨畏路遙今日偶然尋得到直從平地上丹霄疑後人妄託附記〉













　　御定全唐詩巻三

<集部,總集類,御定全唐詩>
