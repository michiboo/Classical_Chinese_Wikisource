　　欽定四庫全書
　　御定全唐詩巻一百七十四
　　李白
　　秋日魯郡堯祠亭上宴別杜補闕范侍御
　　我覺秋興逸誰雲秋興悲山將落日去水與晴空宜魯酒白玉壺送行駐金羈歇〈一作欹〉鞍憩古木解帶掛橫枝歌鼓川上亭曲度神飇吹〈一本無此二句卻添南歌憶郢客東囀見齊姬清波忽澹蕩白雪紛逶迤一隔范杜遊此歡忽若遺三韻〉雲歸碧海夕鴈沒青天時相失各萬里茫然空爾思
　　別魯頌
　　誰道泰山髙下卻魯連節誰雲秦軍衆摧卻魯連舌獨立天地間清風灑蘭雪夫子還倜儻攻文繼前烈錯落石上松無為秋霜折贈言鏤寳刀千嵗庶不滅
　　別中都明府兄
　　吾兄詩酒繼陶君試宰中都天下聞東樓喜奉連枝㑹南陌愁為落葉分城隅淥水明秋日海上青山隔暮雲
　　取醉不辭留夜月鴈行中斷惜離羣
　　夢遊天姥吟留別〈一作別東魯諸公〉
　　海客談瀛洲煙濤微茫信難求越人語天姥雲霓明滅或可覩天姥連天向天橫勢㧞五嶽掩赤城天台四萬八千丈對此欲倒東南傾我欲因之夢吳越一夜飛度鏡湖月湖月照我影送我至剡溪謝公宿處今尚在淥水蕩漾清猨啼腳著謝公屐身登青雲梯半壁見海日空中聞天雞千巖萬轉路不定迷花倚石忽巳暝熊咆龍吟殷巖泉慄深林兮驚層巔雲青青兮欲雨水澹澹兮生煙列缺霹靂丘巒崩摧洞天石扇訇然中開青𡨋浩蕩不見底日月照耀金銀臺霓為衣兮風為馬雲之君兮紛紛而來下虎鼓瑟兮鸞迴車仙之人兮列如麻忽魂悸以魄動怳驚起而長嗟惟覺時之枕席失向來之煙霞世間行樂亦如此古來萬事東流水別君去時何時還且放白鹿青崖間須行即騎訪名山安能摧眉折腰事權貴使我不得開心顔
　　留別曹南羣官之江南
　　我昔釣白龍放龍溪水傍道成本欲去揮手凌蒼蒼時來不闗人談笑遊軒皇獻納少成事歸休辭建章十年罷西笑覧鏡如秋霜閉劔琉璃匣錬丹紫翠房身佩豁落圗腰垂虎鞶囊仙人駕彩鳯志在窮遐荒戀子四五人裵回未翺翔東流送白日驟歌蘭蕙芳仙宮兩無從人間乆摧藏范蠡說句踐屈平去懐王飄飄〈一作颻〉紫霞心流浪憶江鄉愁為萬里別復此一銜觴淮水帝王州金陵繞丹陽樓臺照海色衣馬揺川光及此北望君相思淚成行朝雲落夢渚瑤草空髙堂帝子隔洞庭青楓滿瀟湘懐君路綿邈覽古情淒涼登岳眺百川杳然萬恨長知〈一作卻〉戀峨眉去弄景偶騎羊
　　留別於十一兄逖裵十三遊塞垣
　　太公渭川水李斯上蔡門釣周獵秦安黎元小魚㕙兎何足言天張雲巻有時節吾徒莫嘆羝觸籓於公白首大梁野使人悵望何可論旣知朱亥為壯士且願束心秋毫裏秦趙虎爭血中原當去抱闗救公子裵生覽千古龍鸞炳文章悲吟雨雪動林木放書輟劔思髙堂勸爾一杯酒拂爾裘上霜爾為我楚舞吾為爾楚歌且探虎穴向沙漠鳴鞭走馬凌黃河恥作易水別臨岐淚滂沱
　　留別王司馬嵩
　　魯連賣談笑豈是顧千金陶朱雖相越本有五湖心餘亦南陽子時為梁甫吟蒼山容偃蹇白日惜頺侵願一佐明主功成還舊林西來何所為孤劍託知音鳥愛碧山遠魚遊滄〈一作江〉海深呼鷹過上蔡賣畚向嵩岑他日閒相訪丘中有素琴
　　夜別張五
　　吾多張公子別酌酣髙堂聽歌舞銀燭把酒輕羅裳橫笛弄秋月琵琶彈陌桑龍泉解錦帶為爾傾千觴
　　魏郡別蘇明府因北遊
　　魏都接燕趙美女誇芙蓉淇水流碧玉舟車日奔衝青樓夾兩岸萬室喧歌鍾天下稱豪貴遊此每相逢〈一作天下稱豪遊此中每相逢〉洛陽蘇季子劍㦸森詞鋒六印雖未佩軒車若飛龍黃金數百鎰白璧有㡬雙散盡空掉臂髙歌賦還卭落魄乃如此何人不相從逺別隔兩河雲山杳千重〈一作雲天滿愁容〉何時更杯酒再得論心胸
　　留別西河劉少府
　　秋〈一作我〉髪已種種所為竟無成閒傾魯壺酒笑對劉公榮謂我是方朔人間落嵗星白衣干萬乗何事去天庭君亦不得意髙歌羨鴻㝠世人若醯雞安可識梅生雖為刀筆吏緬懐在赤城余亦如流萍隨波樂休明自有兩少妾雙騎駿馬行東山春酒緑歸隠謝浮名
　　潁陽別元丹丘之淮陽
　　吾將元夫子異姓為天倫本無軒裳契素以煙霞親嘗恨迫世網銘意俱未伸松柏雖寒苦羞逐桃李春悠悠市朝間玉顔日緇磷所失重山嶽所得輕埃塵精魄漸蕪穢衰老相憑因我有錦囊訣可以持君身當餐黃金藥去為紫陽賔萬事難並立百年猶崇晨別爾東南去悠悠多悲辛前志庶不易遠途期所遵巳矣歸去來白雲飛天津
　　留別廣陵諸公〈一作留別邯鄲故人〉
　　憶昔作少年結交趙與燕金羈絡駿馬錦帶橫龍泉寸心無疑事所向非徒然晩節覺此踈獵精草太𤣥空名束壯士薄俗棄髙賢中囘聖明顧揮翰凌雲煙騎虎不敢下攀龍忽墮天還家守清真孤潔勵秋蟬錬丹費火石採藥窮山川臥海不關人租稅遼東田乗興忽復起櫂歌溪中船臨醉謝葛彊山公欲倒鞭狂歌自此別垂釣滄浪前
　　廣陵贈別
　　玉瓶沽美酒數里送君還繫馬垂楊下銜盃大道間天邉看淥水海上見青山興罷各分袂何須醉別顔
　　感時留別從兄徐王延年從弟延陵
　　天籟何參差噫然大塊吹𤣥元包〈一作苞〉槖籥紫氣何逶迤七葉運皇化千齡光本支仙風生指樹大雅歌螽斯諸王若鸞虬肅穆列藩維哲兄錫茅土聖代羅〈一作含〉榮滋九卿領徐方七歩繼陳思伊昔全盛日雄豪動京師冠劍朝鳯闕樓船侍龍池鼓鐘出朱邸金翠照丹墀君王一顧盻選色獻蛾眉列㦸十八年未曾輙遷移大臣小喑嗚謫竄天南垂長沙不足舞貝錦且成詩佐郡浙江西病閒絶驅馳階軒日苔蘚鳥雀噪簷帷時乗平肩輿出入畏人知北宅聊偃憩歡愉恤惸嫠羞言梁苑地烜赫耀旌旗兄弟八九人吳秦各分離大賢達機兆豈獨慮安危小子謝麟閣雁行忝肩隨令弟字延陵鳯毛出天姿清英神仙骨芬馥茝蘭蕤夢得春草句將非恵連誰深心紫河車與我特相宜金膏猶罔象玉液尚磷緇伏枕寄賔館宛同清漳湄藥物多見饋珍羞亦兼之誰道溟渤深猶言淺恩慈鳴蟬遊子意促織念歸期驕陽何太〈一作火〉赫海水爍龍龜百川盡凋枯舟檝閣中逵策馬揺涼月通宵出郊圻泣別目眷眷傷心歩遲遲願言保明徳王室佇清夷摻袂何所道援毫投此辭
　　別儲邕之剡中
　　借問剡中道東南指越鄉舟從廣陵去水入會稽長竹色溪下緑荷花鏡裏香辭君向天姥拂石臥秋霜
　　留別金陵諸公
　　海水昔飛動三龍紛戰爭鍾山危波瀾傾側駭奔鯨黃旗一掃蕩割壤開吳京六代更霸王遺跡〈一作都〉見都〈一作空〉城至今秦淮間禮樂秀羣英地扇鄒魯學詩騰顔謝名五月金陵西祖余白下亭欲尋廬峰頂先遶漢水行香爐紫煙滅瀑布落太清若攀星辰去揮手緬含情
　　口號〈一作口號留別金陵諸公〉
　　食出野田羙酒臨逺水傾東流若未盡應見別離情
　　金陵酒肆留別
　　風吹〈一作白門〉栁花滿店香呉姬壓酒喚〈一作勸一作使〉客嘗金陵子弟來相送欲行不行各盡觴請君試問〈一作問取〉東流水別意與之誰短長
　　金陵白下亭留別
　　驛亭三楊樹正當白下門呉煙暝長條漢水齧古根向來送行處迴首阻笑言別後若見之為餘一攀翻
　　別東林寺僧
　　東林送客處月出白猨啼笑別廬山逺何煩過虎溪
　　竄夜郎於烏江留別宗十六璟
　　君家全盛日台鼎何陸離斬鼇翼媧皇錬石補天維一迴日月顧三入鳯皇池失勢青門傍種𤓰復㡬時猶會衆〈一作舊〉賔客三千光路岐皇恩雪憤懣松柏含榮滋我非東牀人令姊忝齊眉浪跡未出世空名動京師適遭雲羅解翻謫夜郎悲拙妻莫邪劍及此〈一作比〉二龍隨慙君湍波苦千里逺從之白帝曉猨斷黃牛過客遲遙瞻明月峽西去益相思
　　留別龔處士
　　龔子棲閒地都無人世喧桞深陶令宅竹暗辟疆園我去黃牛峽遙愁白帝猨贈君卷葹草心斷竟何言
　　贈別鄭判官
　　竄逐勿復哀慚君問寒灰浮雲本無意吹落章華臺逺別淚空盡長愁心已摧二〈一作三〉年吟澤畔顦顇㡬時迴
　　黃鶴樓送孟浩然之廣陵
　　故人西辭黃鶴樓煙花三月下揚州孤帆逺影碧山盡唯見長江天際流
　　將遊衡嶽過漢陽雙松亭留別族弟浮屠談皓
　　秦欺趙氏璧卻入邯鄲宮本是楚家玉還來荊山中丹彩㵼〈一作照〉滄溟精輝凌白虹青蠅一相點流落此時同卓絶道門秀談𤣥乃支公延蘿結幽居剪竹繞芳叢涼花拂戶牖天籟鳴虛空憶我初來時蒲萄開景風今茲大火落秋葉黃梧桐水色夢沅湘長沙去何窮寄書訪衡嶠但與南飛鴻
　　留別賈舎人至二首
　　大梁白雲起飄颻來南洲裵囘蒼梧野十見羅浮秋鼇抃山海傾四溟揚洪流意欲託孤鳯從之摩天遊鳯苦道路難翺翔還崑丘不肯銜我去哀鳴慙不周遠客謝主人明珠難暗投拂拭倚天劍西登岳陽樓長嘯萬里風掃清胷中憂誰念劉越石化為繞指柔
　　秋風吹胡霜凋此簷下芳折芳怨嵗晩離別悽以傷攀青𤨏賢延我於北堂君為長沙客我獨之夜郎勸此一杯酒豈惟道路長割珠両分贈寸心貴不忘何必兒女仁相看淚成行
　　渡荊門送別
　　渡逺荊門外來從楚國遊山隨平野盡江入大荒流月下飛天鏡雲生結海樓仍連故鄉水萬里送行舟聞李太尉大舉秦兵百萬出征東南懦夫請纓冀申一割之用半道病還留別金陵崔侍御十九韻
　　秦出天下兵蹴踏燕趙傾黃河飲馬竭赤羽連天明太尉杖旄鉞雲旗繞彭城三軍受號令千里肅雷霆函谷絶飛鳥武闗擁連營意在斬巨鼇何論鱠長鯨〈一作鯢與鯨〉恨無左車略多愧魯連生拂劍照嚴霜彫戈鬘胡纓願雪會稽恥將期報恩榮半道謝病還無因東南征亞夫未見顧劇孟阻先行天奪壯士心長吁別呉京金陵遇太守倒屣相〈一作欣〉逢迎羣公咸祖餞四座羅朝英初發臨滄觀醉棲征虜亭舊國見秋月長江流寒聲帝車信迴轉河漢復縱橫孤鳯向西海飛鴻辭北溟因之出寥廓揮手謝公卿
　　別韋少府
　　西出蒼龍門南登白鹿原欲尋商山皓猶戀漢皇恩水國逺行邁仙經深討論洗心向溪月清耳敬亭猨築室在人境閉門無世喧多君枉髙駕贈我以㣲言交乃意氣合道因風雅存別離有相思瑤瑟與金樽
　　南陵別兒童入京
　　白酒新熟山中歸黃雞啄黍秋正肥呼童烹雞酌白酒兒女嬉笑牽人衣髙歌取醉欲自慰起舞落日爭光輝游說萬乘苦不早著鞭跨馬涉逺道會稽愚婦輕買臣余亦辭家西入秦仰天大笑出門去我輩豈是蓬蒿人
　　別山僧
　　何處名僧到水西乗舟〈一作杯〉弄月宿涇溪平明別我上山去手攜金䇿蹈雲梯騰身轉覺三天近舉足迴看萬嶺低謔浪肯居支遁下風流還與逺公齊此度別離何日見相思一夜暝猨啼
　　贈別王山人歸布山
　　王子析道論微言破秋毫還歸布山隠興入天雲髙爾去安可遲瑤草恐衰歇我心亦懷歸屢夢松上月傲然遂獨往長嘯開巖扉林壑乆已蕪石道生薔薇願言弄笙鶴嵗晩來相依
　　江夏別宋之悌
　　楚水清若空遙將碧海通人分千里外興在一杯中谷鳥吟晴日江猨嘯晩風平生不下淚於此泣無窮

　　御定全唐詩巻一百七十四
