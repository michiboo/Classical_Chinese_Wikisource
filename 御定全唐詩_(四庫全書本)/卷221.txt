　　欽定四庫全書
　　御定全唐詩卷二百二十一
　　杜甫
　　杜鵑
　　西川有杜鵑東川無杜鵑涪萬〈一作南〉無杜鵑雲安有杜鵑我昔遊錦城結廬錦水邊有竹一頃餘喬木上參天杜鵑暮春至哀哀叫其間我見常再拜重是古帝魂生子百鳥巢百鳥不敢嗔〈一作喧〉仍爲餧其子禮若奉至尊鴻雁及羔羊有禮太古前行飛與跪乳識序如〈一作又〉知恩聖賢古〈一作吾〉法則付與〈一作之〉後世傳君看禽鳥情猶解事杜鵑今忽暮春間值我病經年身病不能拜淚下如逬泉〈舊註上皇幸蜀還肅宗以李輔國離間遷之西內悒悒而崩此詩感是而作但首四句有無互見不知何義夏竦謂是詩序亦無解黃希吳曾引樂府郭東亦有樵郭西亦有樵魚戲蓮葉東魚戲蓮葉西謂甫正用此格詩體則然義終難辨至王誼伯分指當時刺史尤穿鑿可笑〉
　　客居
　　客居所居堂前江後山根下塹萬尋岸蒼濤鬱飛飜蔥
　　青衆木梢邪竪雜石痕子規晝夜啼壯士斂精魂峽開四千里水合數百源人虎相半居相傷終兩存蜀麻久不來吳鹽擁荊門西南失大將〈謂郭英乂爲崔旰所殺〉商旅自星奔今又降元戎〈時以杜鴻漸爲蜀帥〉已聞動行軒舟子𠋫利涉亦憑節制尊我在路中央生理不得論臥愁病腳廢徐步視小園短畦帶碧草悵望思王孫鳳隨其皇去籬雀暮喧繁覽物想故國十年別荒〈一作鄉〉邨日暮歸幾翼北林空自昏安得覆八溟爲君洗乾坤稷契易爲力犬戎何足吞儒生老無成臣子憂四番〈一作藩一作思翻〉篋中有舊筆情至時復援
　　客堂
　　憶昨離少城而今異楚蜀舍舟復深山窅窕一林麓棲泊雲安縣消中內相毒舊疾甘載〈一作戰一作再〉來衰年得〈一作弱〉無足死爲殊方鬼頭白免短促老馬終望雲南雁意在北別家長兒女欲起慙筋力客堂序節改具物對羈束石暄蕨芽紫渚秀蘆筍綠巴鶯〈一作稼〉紛未稀徼麥早向熟悠悠日動江漠漠春辭木臺郎選才俊自顧亦已極〈嚴武奏甫爲參謀檢校尚書工部員外郎〉前輩聲名人埋沒何所得居然綰章紱受性本幽獨平生憇息地必種數竿竹事業只濁醪營葺但草屋上公〈即指嚴武〉有記者累奏資薄祿主憂豈濟時身逺彌曠職循〈一作修〉文廟算正獻可天衢直尚想趨朝廷毫髪裨社稷形骸今若是進退委行色
　　石硏詩〈原注平侍御者〉
　　平公今詩伯秀發吾所羨奉使三峽中長嘯得石硏巨璞禹鑿餘異狀君獨見其滑乃波濤其光或雷電聫坳各盡墨多水遞隱現揮灑容數人十手可對面比公頭上冠貞〈一作正〉質未爲賤當公賦佳句況得終清宴公含起草姿不逺明光殿致於丹青地知汝隨顧眄
　　水閣朝霽奉簡嚴雲安〈一作雲安嚴明府〉
　　東城抱春岑江閣鄰石面崔嵬晨雲白朝旭〈一作日〉射芳甸雨檻臥花叢風牀展書卷〈一作輕幔〉鉤𬖄宿鷺起丸藥流鶯囀呼婢取酒壺續兒誦文選晩交嚴明府矧此數相見
　　贈鄭十八賁〈雲安令〉
　　溫溫士君子令我懷抱盡靈芝冠衆芳安得闕親近遭亂意不歸竄身跡非隱細人尚姑息吾子色愈謹髙懷見物理識者安肻哂卑飛欲何待捷徑應未忍示我百篇文詩家一標準羇離交屈宋牢落值顔閔水陸迷畏〈一作長〉途藥餌駐修軫古人日以逺青史字不泯歩趾詠唐虞追隨飯葵堇數杯資好事異味煩縣尹心雖在朝謁力與願矛盾抱病排金門衰容豈爲敏
　　三韻三篇
　　髙馬勿唾〈一作捶〉面長魚無損鱗辱馬馬毛焦困魚魚有神君看磊落士不肻易其身
　　蕩蕩萬斛船影若揚〈一作揺〉白虹起檣必椎牛掛席集衆功自非風動天莫置大水中
　　烈〈一作列〉士惡多門小人自同調名利茍可取殺身傍權要何當官曺清爾輩堪一笑
　　青絲〈青絲白馬用侯景事以比僕固懐恩〉
　　青絲白馬誰家子麤豪且逐風塵起不聞漢主放妃嬪〈肅代二宗曾兩放宮嬪〉近靜潼闗埽蠭蟻殿前兵馬破汝時十月即爲韲粉期未〈一作不〉如〈一作知〉面縛歸金闕萬一皇恩下玉墀
　　近聞〈永泰元年郭子儀與囘紇約共擊吐蕃次年二月吐蕃來朝詩紀其事〉
　　近聞犬戎逺遁逃牧馬不敢侵臨洮渭水逶迤白日淨隴山蕭瑟秋雲髙崆峒五原亦無事北庭數有關中使似聞贊普〈吐蕃稱王爲贊普相爲大論小論〉更求親舅甥和好應難棄〈文成金城二公主先後降吐蕃〉
　　蠶榖行
　　天下郡國向萬城無有一城無甲兵焉得鑄甲作農器一寸荒田牛得耕牛盡〈一作得〉耕〈一本有田字〉蠶亦成不勞烈士淚滂沱男榖女絲行復歌
　　折檻行
　　嗚呼房魏不復見秦王學士時難羨青衿胄子困泥塗白馬將軍若雷電千載少似朱雲人至今折檻空嶙峋婁公不語宋公語尚憶先皇容直臣〈永泰二年以觀軍容使左監門衛大將軍魚朝恩判國子監事故曰青衿冑子困泥塗白馬將軍若雷電當時大臣箝口效婁師徳之畏遜而不能繼宋璟之忠讜故以折檻爲諷〉
　　引水
　　月峽瞿塘雲作頂亂石崢嶸俗無井雲安酤水奴僕悲魚復移居心力省白帝城西萬竹蟠接筒引水喉不乾人生留滯生理難斗水何直百憂寛
　　古栢行〈此䕫州諸葛廟栢即䕫州十絶句所云武侯祠堂不可忘中有松柏參天長也〉
　　孔明廟前〈一作堦〉有老柏柯如青銅根如石霜〈一作蒼〉皮溜雨〈一作水〉四十圍黛色參天二千尺君臣巳與時際㑹樹木猶爲人愛惜雲來氣接巫峽長月〈一作日〉出寒通雪山白憶昨路繞錦亭〈一作城〉東先主武侯同閟宮崔嵬枝幹郊原古窈窕丹青戶牖空落落盤踞雖得地冥冥孤髙多烈風扶持自是神明力正直原因造化功大廈如傾要梁棟萬牛囘首丘山重不露文章世已驚未辭翦伐誰能送苦心豈免容螻蟻香〈一作密〉葉終〈一作曾〉經〈一作驚〉宿鸞鳳志士幽人莫怨嗟〈一作傷〉古來材大難爲〈一作皆難〉用
　　縛雞行
　　小奴縛雞向市賣雞被縛急相喧爭家中厭雞食蟲蟻不知雞賣還遭烹蟲雞於人何厚薄吾叱奴人解其縛雞蟲得失無了時注目寒江倚山閣
　　負薪行
　　䕫州處女髮半華四十五十無夫家更遭喪亂嫁不售一生抱恨堪〈一作長〉咨嗟土風坐男使女立應〈一作男〉當門戶女出入十猶〈一作有〉八九負薪歸賣薪得錢應〈一作當〉供給至老雙鬟〈一作鐶〉只垂頸野花山葉銀釵竝筋力登危集市門死生射利兼鹽井面妝首飾雜啼痕地褊衣寒困石根若道巫山女麤醜何得此〈一作北〉有昭君邨〈邨連巫峽有昭君宅宅旁有𢷬練石傍香溪〉
　　最能行
　　峽中丈夫絕輕死少在公門多在水富豪有錢駕大舸貧窮取給行艓〈音葉舟小如葉也〉子小兒學問止論語大兒結束隨商旅攲帆側柁入波濤撇漩捎濆無險阻朝發白帝暮江陵頃來目擊信有徵瞿塘漫天虎鬚〈一作眼〉怒歸州長年〈蜀中呼柁師爲長年三老〉行〈一作與〉最能此鄉之人氣〈一作器〉量窄誤競南風疎北客若道土〈一作士〉無英俊才何得山有屈原宅〈宅在秭歸縣北〉
　　寄裵施州〈裵冕坐李輔國貶施州刺史〉
　　廊廟之具裵施州宿昔一逢無此〈一作比〉流金鐘大鏞在東序冰壺玉衡〈一作珩〉懸清秋自從相遇感〈一作減〉多病三嵗爲客寛邊愁堯有四岳明至理漢二千石眞分憂幾度寄書白鹽北苦寒贈我青羔〈一作絲一作縑〉裘霜雪囘光避錦袖龍蛇〈一作蛟龍〉動篋蟠銀鉤紫衣使者辭〈一作辟〉復命再拜故人謝佳政將老已失子孫憂後來況接才華盛〈英華此句下有遙憶書樓碧池映𠤎字〉
　　鄭典設自施州歸
　　吾憐滎陽秀冒暑初有適名賢慎所出〈一作出處〉不肻妄行役旅茲殊俗逺〈一作還〉竟以屢空迫南謁裵施州氣合無險僻攀援懸根木登頓入天〈一作矢〉石青山自一川城郭洗憂慽聽子話此邦令我心恱懌其俗則〈一作甚〉純樸不知有主客溫溫諸侯門禮亦如古昔敕廚倍常羞〈冕性侈靡好尚車服營珍饌〉杯盤頗狼藉時雖屬喪亂事貴賞〈一作當〉匹敵中宵愜良㑹裵鄭非逺戚羣書一萬卷博涉供務隙他日辱銀鉤森疎見矛㦸倒屣喜旋歸畫地求〈一作來〉所歴乃聞風土質又重田疇闢刺史似寇恂列郡宜競惜〈一作借音跡〉北風吹瘴癘羸老思散策渚拂蒹葭塞〈一作寒〉嶠穿蘿蔦羃此身仗兒僕髙興潛有激孟冬方首路強飯取崖壁歎爾疲駑駘汗溝〈馬中脊〉血不赤終然僃外飾駕馭何所益我有平肩輿前途猶準的翩翩入鳥道庶脫蹉跌厄
　　柴門
　　孤〈一作泛〉舟登瀼西囘首望兩崖東城乾旱天其氣如焚柴長影沒窈窕餘光散唅呀大江蟠嵌根歸海成一家下衝割坤軸竦壁攢鏌鋣蕭颯灑秋色氛〈一作氣〉昏霾日車峽〈一作峓廣溪乃三峽之首〉門自此始最窄容浮查禹功翊造化疏鑿就攲斜巨〈一作巴〉渠決太古衆水爲長蛇風煙渺吳蜀舟楫通鹽麻我今逺遊子飄轉混泥沙萬物附本性約〈一作䖏〉身〈一作性〉不願〈一作欲〉奢茅棟蓋一牀清池有餘花濁醪與脫粟在服無咨嗟山荒人民少地僻日夕佳貧病〈一作賤〉固其常富貴任生涯老於干戈際宅幸蓬蓽遮石亂上雲氣杉清〈一作青〉延月〈一作日〉華賞妍又分外理愜夫何誇足了垂白年敢居髙士差書此豁平昔囘首猶暮霞
　　貽華陽柳少府
　　繫馬喬木間問人野寺門柳侯披衣笑〈一作嘯〉見我顔色溫並坐石下堂〈一作堂下石一作石堂下〉俛視大江奔火雲洗月露絶壁上朝暾自非曉相訪觸熱生病根南方六七月出入異中原老少多暍死汗踰水漿飜俊才得之子筋力不辭煩指揮當世事語及戎馬存涕淚〈一作流涕〉濺我裳悲氣〈一作風〉排帝閽鬱陶抱長策義仗知者論吾衰臥江漢但媿識璵璠文章一小技於道未爲尊起予幸斑白因是託子孫俱客古信州〈䕫本梁信州〉結廬依毀垣相去四五里徑微山葉繁時危挹佳士況免軍旅喧醉從趙女舞歌鼓秦人盆子壯顧我傷我驩兼淚痕餘生如過鳥故里今空邨
　　雷
　　大旱山嶽燋密雲復無〈一作覆如〉雨南方瘴癘地罹此農事苦封內必舞雩峽中喧擊鼓眞龍竟寂莫土梗〈土人也〉空俯僂〈一作僂俯〉吁嗟公私病稅斂缺不補故老仰面啼瘡痍向誰數暴尫或前聞鞭巫非稽古請先偃甲兵處分聽人主萬邦但各業一物休盡取水旱其數〈一作數至〉然堯湯免親覩上天鑠金石羣盜亂豺虎二者存一端愆陽不猶愈昨宵殷其雷風過齊萬弩復吹霾翳散虛覺神靈聚氣暍腸胃融汗滋〈一作濕〉衣裳汚〈一作腐〉吾衰尤〈一作猶〉拙計〈一作計拙〉失望築圃
　　火
　　楚〈一作焚〉山經月火大旱則斯舉舊俗燒蛟〈一作蛇〉龍驚惶致雷雨爆嵌魑魅泣崩凍嵐隂昈〈西京賦赫昈昈以𢎞敞昈赤文音戶火焚凍崩而嵐隂皆赤也〉羅落沸百根源皆萬〈一作太〉古青林一灰燼雲氣無處所入夜殊〈一作珠〉赫然新秋照牛女風吹巨燄作河櫂〈一作澹一作漢〉騰〈一作勝〉煙柱勢欲焚崐崘光彌焮〈香靳切左傳行火所焮炙也〉洲渚腥至焦長蛇聲吼〈一作吼爭〉纏猛虎神物已髙飛不〈一作只〉見石與土爾寧要謗讟憑此近熒侮薄關長吏憂甚昧至精主逺遷誰撲滅將恐及環堵流汗臥江亭更深氣如縷
　　七月三日亭午巳後較熱退晩加小涼穩睡有詩因論壯年樂事戲呈元二十一曹長
　　今茲商用事餘熱亦己未衰年旅炎方生意從此活亭午減汗流北鄰耐人聒晩風爽烏匼〈烏匼當作㡊巾也至匼字乃匼匝鮑昭詩銀屏匼匝甫詩馬頭金匼匝又盧杞匼匝取容俱不以言巾〉筋力蘇摧折閉目踰十旬大江不止渴退藏恨雨師健步聞〈一作供〉旱魃園蔬抱金玉無以供采掇密雲雖聚散徂暑終〈一作經〉衰歇前聖眘焚巫武王親救暍隂陽相主客時序遞囘斡灑落唯清秋昏霾一空闊蕭蕭紫塞雁南向欲行列歘思紅顔日霜露凍階闥胡馬挾雕弓嗚不虛發長鈚〈箭雙葉曰鈚〉逐〈一作及〉狡兔突羽當滿月惆悵白頭吟蕭條游俠窟臨軒望山閣縹緲安可越髙人鍊丹砂未念將朽骨少壯跡頗疎歡樂曾倏忽杖藜風塵際老醜難翦拂吾子得神仙本是池中物賤夫美一睡煩促嬰詞筆
　　牽牛織女
　　牽牛出河西織女處其東萬古永相望七夕誰見同神光〈一作仙〉意〈一作竟〉難𠋫此事終蒙朧颯然精靈合何必秋遂通〈一作逢〉亭亭新妝立龍駕具曾空〈一作穹〉世人亦爲爾祈請走兒童稱家隨豐儉白屋逹公宮膳夫翊堂殿鳴玉淒房櫳曝衣徧天下曵月揚微風蛛絲小人態曲綴〈一作掇〉𤓰果中初筵⿰重露日出甘所終〈一作從〉嗟汝未嫁女秉心鬱忡忡防身動如律竭力機杼中雖無姑舅事敢昧織作功明明君臣契咫尺或未容義無棄禮法恩始夫婦恭小大有佳期戒之在至公方圓茍齟齬丈夫多英〈一作勿替丈夫〉雄
　　毒熱寄簡崔評事十六弟
　　大暑〈一作火〉運金氣荊揚不知秋林下有塌翼水中無行舟千室但埽地閉闗人事休老夫〈一作大〉轉不樂旅次兼百憂蝮蛇暮偃蹇空牀難暗投炎宵惡明燭況乃懐舊丘開襟仰內弟〈一作第〉執熱露白頭東帶負芒刺接居成阻脩何當清霜飛㑹子臨江樓載聞大易義諷興〈一作詠〉詩家流藴藉異時輩檢身非茍求皇皇使臣體信是徳業優楚材擇杞梓漢苑歸驊騮短章達我心理爲〈一作待〉識者籌
　　殿中楊監見示張旭草書圖〈殿中監掌天子服御事楊監謂楊炎〉
　　斯人巳雲亡草聖祕難得及茲煩見示滿目一淒惻悲風生微綃萬里起古色鏘鏘鳴玉動落落羣松直連山蟠其間溟漲與筆力有練實先書臨池眞盡墨俊拔爲之主暮年思轉極未知張王後誰並百代則嗚呼東吳精〈李頎贈張顚詩皓首窮草𨽻時稱太湖精〉逸氣感清識楊公拂篋笥舒捲忘寢食念昔揮毫端不獨觀酒徳
　　楊監又出畫鷹十二扇
　　近時馮紹正〈官少府監善畫鷹鳥〉能畫鷙鳥様明公出此圖無乃傳其狀殊姿各獨立清絶心有向〈一作尚〉疾禁千里馬氣敵萬人將憶昔驪山宮冬移含元仗天寒大羽獵此物神俱王當時無凡材百中皆用壯粉墨形似間識者一惆悵干戈少暇日眞骨老崖嶂爲君除狡兔㑹是飜〈一作飛〉韝上
　　送殿中楊監赴蜀見相公〈杜鴻漸鎭蜀辟楊炎爲判官〉
　　去水絕還波洩雲無定姿人生在世間聚散亦暫時離別重相逢偶然豈定〈一作足〉期送子清秋暮風物〈一作動〉長年悲豪俊貴勲業邦家頻出師相公鎭梁益軍事無孑遺觧榻再見今用才復擇誰況子巳髙位爲郡得固辭難拒供給費愼哀漁奪私干戈未甚息紀綱正所持泛舟巨石橫登陸草露滋山門日易久〈一作夕〉當念居者思
　　贈李十五丈別〈李祕書文嶷〉
　　峽人鳥獸居其室附層顚下臨不測江中有萬里船多病紛倚薄少留改歲年絕域誰慰懷開顔喜名賢孤陋忝末親等級敢比肩人生意頗〈一作氣〉合相與襟袂連一日兩遣〈一作遣兩〉僕三日一共〈一作共一〉筵揚論展寸心壯筆過飛泉𤣥成美價存子山舊業傳不聞八尺軀常受衆目憐且爲辛苦行蓋被生事牽北囘白帝欋南入黔陽天汧公〈李勉封汧國公〉制方隅迥出諸侯先封內如太古時危獨蕭然清高金莖〈一作掌〉露〈一作莖掌〉正直朱絲昔在堯四岳今之黃潁川於邁恨不同所思無由宣山深水增波解榻秋露懸客遊雖雲久主要〈一作亦思〉月再圓晨集風渚亭醉操雲嶠篇丈夫貴知已歡罷念歸旋
　　西閣曝日
　　凜冽倦𤣥冬負暄嗜飛閣羲和流徳澤顓頊媿倚薄毛髪具〈一作且〉自和〈一作私〉肌膚潛沃若太陽信深仁衰氣歘有託欹傾煩注眼容易收病腳流離〈一作瀏漓〉木杪〈一作梢〉猨翩蹮山顚鶴用〈一作朋〉知苦聚散哀樂日〈一作亦〉已作〈一作昨〉即事㑹賦詩人生忽如昨〈一作錯〉古來遭喪亂賢聖盡蕭索胡爲將暮年憂世心力弱
　　課伐木〈幷序〉
　　課𨽻人伯夷幸〈一作辛〉秀信行等入谷斬隂木人日四根止維條伊枚正直挺然晨征暮返委積庭內我有藩籬是缺是補載伐篠簜伊仗〈一作杖〉支持則旅次於小安山有虎知禁若恃𤓰牙之利必昏黑樘〈一作撐一作搪〉突䕫人屋壁列〈一作例〉樹白菊〈一作萄〉鏝爲牆實以竹示式遏爲與虎近混淪乎無良賓客憂〈一作齒〉害馬之徒茍活爲幸可嘿息已作詩示宗武〈一作文〉誦
　　長夏無所爲客居課奴〈一作童〉僕清晨飯其腹〈一作腸〉持斧入白谷青冥曾巓後十里斬隂木人肩四根巳亭午下山麓尚聞丁丁聲功課日各足蒼皮成委積〈一作積委〉素節相照燭藉汝跨小籬當仗〈一作杖一作材〉苦〈一作若〉虛竹空荒咆熊羆乳獸待人肉不示知禁情豈惟干戈哭城中賢府主〈當是柏都督茂琳〉處貴如白屋蕭蕭理體淨蠭蠆不敢毒虎穴連里閭隄防舊風俗泊舟滄江岸久客愼所觸舍西崖嶠壯雷雨蔚含蓄牆宇資屢〈一作累〉修衰年怯幽獨爾曺輕執熱爲我忍煩促秋光近青岑季月當泛菊報之以微寒共給酒一斛
　　園人送𤓰
　　江間雖炎瘴𤓰熟亦不早柏公鎭䕫國滯務茲〈一作資〉一埽食新先戰士共少及溪〈一作窮〉老傾筐蒲鴿青滿眼顔色好竹竿接嵌竇引注來鳥道沈浮亂水玉愛惜如芝草落刃嚼冰霜開懷慰枯槁許以秋蔕除仍看小童〈一作兒〉抱〈一作飽〉東陵〈一作溪〉跡蕪絶楚漢休徵討園人非故侯種此何草草
　　信行逺修水筒〈原注引水筒〉
　　汝性不茹葷清靜僕夫內秉心識本〈一作根〉源於事少滯礙雲端水筒坼林表山石碎觸熱藉子修通流與廚㑹往來四十里荒險崖谷大日曛驚未餐〈一作食〉貌赤媿相對浮瓜供老病裂餅嘗所愛於斯荅恭謹足以殊殿最詎要方士符何假將軍蓋〈一作佩〉行諸直如筆用意﨑嶇外
　　槐葉冷淘
　　青青髙槐葉采掇付中廚新麪來近市汁滓宛相俱入鼎資過熟加餐愁欲無碧鮮俱照箸香飯兼苞蘆經齒冷於雪勸人投此〈一作比〉珠願隨金騕褭走置錦屠蘇〈又作廜㢝平屋也又酒名屠蘇昔人居屠蘇造酒故名〉路逺思恐泥興深終不渝獻芹則小小薦藻明區區萬里露寒殿開冰清玉壺若王納涼晩此味亦時須
　　行官張望補稻畦水歸〈行官是行田者韓愈書有行官自南來〉
　　東屯大江北〈一作枕大江〉百頃平若案六月青稻多千畦碧泉亂插秧適雲已引溜加溉灌更僕往方塘𣲺渠當斷岸公私各地著浸潤無天旱主守問家臣分明〈一作朋〉見溪伴〈一作畔〉芉芊〈一作芊芊一作竿竿〉炯翠羽剡剡生〈一作向〉銀漢鷗鳥鏡裏來闗山雲邊看秋菰成黑米精鑿〈一作榖〉傳〈一作傅〉白粲〈漢書注擇米使白粲粲然〉玉粒足晨炊紅鮮〈江浙以紅米爲紅鮮〉任霞散終然添旅食作苦期壯觀遺穂及衆多我倉戒滋蔓
　　催宗文樹雞柵
　　吾衰怯行邁旅次展崩迫愈風傳烏雞秋卵方漫喫自春生成者隨母向百翮驅趁制不禁喧呼山腰宅課奴殺青竹終日憎〈一作增一作帽〉赤幘〈搜神記一書生明術數夜半宿安陽城南亭有赤幘者過生曰此西舍老雄雞也〉蹋藉盤案飜塞蹊使之隔牆東有隙〈一作閒散〉地可以樹髙柵避熱時來〈一作未〉歸問兒所爲跡織籠曹其內令入不得擲稀間可〈一作苦〉突過觜爪〈一作距〉還汚席我寛螻蟻遭彼免狐貉厄應宜各長幼自此均勍敵籠柵念有修近身見〈一作知〉損益明明領處分一一當剖析不昧風雨晨亂離減憂慼其流則凡鳥其氣心匪石倚賴窮歲晏撥煩去〈一作及〉氷釋未似屍鄉翁〈祝雞翁居洛陽屍鄉北山下〉拘留蓋阡陌
　　園官送菜〈幷序〉
　　園官送菜把本數日闕矧苦苣馬齒掩乎嘉蔬傷小人妒害君子菜不足道也比而作詩
　　清晨蒙〈一作送〉菜把常荷地主〈即送瓜詩柏都督〉恩守者愆實數略有其名存苦苣〈一名褊苣〉刺如鍼馬齒〈莧類〉葉亦繁青青嘉蔬色埋沒在〈一作自〉中園園吏未足怪世事固〈一作因〉堪論嗚呼戰伐久荊棘暗長原乃知苦苣輩傾奪蕙草根小人塞道路爲態何喧喧又如馬齒盛氣擁葵荏昏㸃染不易虞絲麻雜羅紈一經器〈一作氣〉物內永掛麤刺痕志士采紫芝放歌避戎軒畦丁負籠至感動百慮端
　　上後園山腳
　　朱夏熱所嬰清旭〈一作旦〉步北林小園背髙岡挽葛上﨑崟曠望延駐目飄颻散疎襟潛鱗恨水〈一作川〉壯去翼依雲深勿謂地無疆劣於山有隂石榞〈音原其皮可療飢〉徧天下水陸兼浮沈自我登隴首十年經碧岑劒門來巫峽薄倚〈一作倚薄〉浩至今故園暗戎馬骨肉失追尋時危無消息老去多歸心志士惜白日久客藉黃金敢爲蘇門嘯庶作梁父吟
　　驅豎子摘蒼耳〈即巻耳〉
　　江上秋已分林〈一作村〉中瘴猶劇畦丁告勞苦無以供日夕蓬莠獨〈一作猶〉不焦野蔬暗泉石卷耳況療風童兒且〈一作僕先〉時摘侵星驅之去爛熳任逺適放筐亭〈一作當〉午際洗剝相䝉羃登牀半生熟下箸還小益加㸃瓜䪥間依稀橘〈一作木〉奴跡亂世誅求急黎民糠籺窄飽食復何心荒哉膏粱客富家廚肉臭戰地骸骨白寄語惡少年黃金且休擲
　　秋行官張望督促東渚耗〈一作刈〉稻向畢清晨遣女奴阿稽豎子阿叚往問
　　東渚雨今足佇聞稉稻香上天無偏頗蒲稗各自長人情見非類田家戒其荒功夫競搰搰除草置岸旁榖者命之〈一作令士〉本客居安可忘青春具所務勤懇免亂常吳牛力容易並驅〈去聲〉動莫當〈一作紛遊〉豐苖亦已穊〈一作溉〉雲cq=370水照方塘有生固蔓延靜一資隄防督領不無人提攜〈一作挈〉頗在綱荊揚風土暖肅肅候微霜尚恐主守疎用心未甚臧清朝遣婢僕寄語踰崇岡西戎聚必散不獨陵我倉豈要仁里譽感此亂世忙北風吹蒹葭蟋蟀近中堂荏苒百工休鬱紆遲暮傷
　　阻雨不得歸瀼西甘林
　　三伏適已過驕陽化爲霖欲歸瀼西宅阻此江浦深壊舟百版坼峻岸復萬尋篙工初一棄恐泥勞寸心佇〈一作倚〉立東城隅悵望髙飛禽草堂亂懸圃不隔崐崘岑昏渾衣裳外曠絶同層隂園甘長成時三寸如黃金諸侯舊上計厥貢傾千林邦人不足重所廹豪吏侵客居暫封殖日夜偶瑤琴虛徐五株態側塞煩胷襟焉得〈一作能〉輟兩〈一作雨〉足杖藜出嶇嶔條流數翠實偃息歸碧潯拂拭烏皮幾喜聞樵牧音令兒快搔背脫我頭上簪
　　雨〈一本合下二首作雨三首〉
　　峽雲行清曉煙霧相裵囘風吹蒼江樹〈一作去〉雨灑石壁來淒淒生餘寒殷殷兼出〈一作山〉雷白谷變氣𠋫朱炎安在哉高鳥濕不下居人門未開楚宮久巳滅幽佩爲誰哀侍臣書王夢賦有冠古才冥冥翠龍〈穆天子馬名〉駕多自巫山臺
　　雨二首
　　青山澹無姿白露誰能數片片水上雲蕭蕭沙中雨殊俗狀巢居曾臺俯〈一作附〉風渚佳客適萬里沈思情延佇掛帆逺色外驚浪滿吳楚久隂蛟螭出寇盜〈一作冠蓋〉復幾許
　　空山中宵陰微冷先枕席迴風起清曙〈一作曉〉萬象萋巳碧落落出岫雲渾渾倚天石日假何道行雨含長江白連檣荊州船有士荷矛㦸南防草鎮慘霑濕赴逺役羣盜下辟山總戎僃強敵水深雲光廓鳴櫓各有適漁艇息〈一作自〉悠悠夷歌負樵客留滯一老翁書時記朝夕
　　晚登瀼上堂
　　故躋瀼岸高頗免崖石擁開襟野堂豁繫馬林花動雉堞粉如〈一作似〉雲山田麥無壠春氣晩更生江流靜猶湧四序嬰我懷羣盜久相踵黎民困逆節天子渴垂拱所思注東北深峽轉修聳衰老自成病郎官未爲冗淒其望呂葛不復夢周孔濟世數嚮時斯人各枯冢〈指房琯張鎬嚴武之流〉楚星南天黑蜀月西霧重安得隨鳥翎迫此懼將恐
　　又上後園山腳
　　昔我遊山東憶戲束嶽陽窮秋立日觀矯首望八〈一作北〉荒朱崖〈在南海中〉著毫髮碧海吹衣裳蓐收〈金神主秋〉困用事𤣥冥〈水神主冬〉蔚強梁逝水自朝宗鎭名〈一作石〉各其方平原獨顦顇農力廢耕桑非〈一作北〉闗風露凋曾是戍役傷於時國用富足以守邊疆朝廷任猛將逺奪戎虜〈追感安祿山討奚契丹及反亂之事〉到今事反覆故老淚萬行⻱蒙不復見況乃懐舊〈一作故〉鄉肺萎屬久戰骨出熱中腸憂來杖匣劒更上林北岡瘴毒猨鳥落峽乾南日黃秋風亦已起江漢始如湯登髙欲有往蕩析川無梁哀彼逺征人去家死路旁不及祖父塋纍纍冢相當
　　雨
　　山雨不作埿江雲薄爲霧晴飛半嶺鶴風亂平沙樹明滅洲景微隱見巖姿露拘悶出門遊曠絕經目趣消中日伏枕臥久塵及屨豈無平肩輿莫辨望鄉路兵戈浩未息蛇虺反相顧悠悠邊月破鬱鬱流年度鍼炙阻朋曺糠籺對童孺一命須屈色新知漸成故窮荒益自卑飄泊欲誰訴尫羸愁應接俄頃恐違〈一作危〉迕浮俗何萬端幽人有獨〈一作髙〉步龎公竟獨往尚子終罕遇宿留洞庭秋天寒瀟湘素杖策可入舟送此齒髪暮
　　甘林
　　舎舟越西岡入林解我衣青芻適馬性好鳥知人歸晨光映逺岫夕露見日晞遲暮少寢食清曠喜荊扉經過倦俗態在野無所〈一作或〉違試問甘藜藿未肻羨輕肥喧靜不同科出處各天機勿矜朱門是陋此白屋非明朝步鄰里長老可以依時危賦斂數脫粟爲爾揮相攜行荳田秋花靄菲菲子實不得喫貨市送王畿盡添軍旅用迫此公家威主人長跪問〈一作辭〉戎馬何時稀我衰易悲傷屈指數賊圍勸其死王命慎莫逺奮飛
　　雨
　　行雲遞崇髙飛雨靄而至潺潺石間溜汨汨松上駛亢陽乘秋熱百榖皆〈一作亦〉已棄皇天徳澤降焦卷有生意前雨傷卒暴今雨喜容易不可無雷霆間作鼓增氣佳聲達中宵所望時一致清霜九月天髣髴見滯穗郊扉及我私〈一作栽耘〉我圃日蒼翠恨無抱甕力庶減臨江費〈舊注峽內無井取江水喫〉
　　種萵苣〈幷序　按萵苣江東名萵筍〉
　　旣雨已秋堂下理小畦隔種一兩席許萵苣向二旬矣而苣不甲坼伊人〈一作獨野〉莧青青傷時君子或晩得微祿轗軻不進因作此詩
　　隂陽一錯〈一作屯〉亂驕蹇不復理枯旱於其中炎方慘如燬植物半蹉跎嘉生將巳矣雲雷歘奔命師伯集所使指麾赤白日澒洞青光〈一作雲色〉起雨聲先已〈一作以〉風散足盡西靡山泉落滄江霹靂猶在耳終朝紆颯沓信宿罷瀟灑堂下可以畦呼童對經始苣兮蔬之常隨事藝其子破塊數席間荷鋤功易止兩旬不甲坼空惜埋泥滓野莧迷汝來宗生〈吳都賦宗生髙岡〉實於此此輩豈無秋亦蒙寒露委飜然出地速滋蔓戶庭毀因知邪干正掩抑至沒齒賢良雖得祿守道不封巳擁塞敗芝蘭衆多盛荊杞中園陷蕭艾老圃永爲恥登於白玉盤藉以如霞綺莧也無所施胡顔入筐篚
　　暇日小園散病將種秋菜督勒〈一作勤〉耕牛兼書觸目
　　不愛入州府畏人嫌我眞及乎歸茅宇〈一作及歸在茅宇〉旁舎未曾嗔老病忌〈一作恐〉拘束應接喪精神江村意自〈一作日〉放林木心所欣秋耕屬地濕山雨近甚勻冬菁飯之半牛力晩〈一作曉〉來新深耕種數畝未甚後四鄰嘉蔬旣不一名數頗具陳荊巫非苦寒采擷接青春飛來兩白鶴暮啄泥中芹雄者左翮垂損傷巳露〈一作及〉筋一步再流血尚經〈一作驚〉矰繳勤三歩六號叫志屈悲哀頻鸞皇不相待側頸訴髙旻杖藜俯沙渚爲汝鼻酸辛












　　御定全唐詩巻二百二十一
<集部,總集類,御定全唐詩>
