　　欽定四庫全書
　　御定全唐詩卷六百四
　　許棠
　　送前汝州李侍御罷歸宣城
　　吟詩早得名戴豸又加榮下國閒歸去他人少此情雲移寒嶠出燒夾夜江明重引池塘思還登謝眺城
　　失題〈一作送前汝州李侍御罷歸宣城第二首一作塞下曲〉
　　獨夜長城下孤吟近北辰半天初去鴈窮磧逺來人月黯氛埃積風羶帳幙鄰惟聞防虜寇不語暗傷神
　　送裴拾遺宰下邽〈一作赴畿令〉
　　受謫因廷諫茲〈一作東〉行不出關直廬辭玉陛上馬向〈一作過〉仙山地古桑麻廣城偏僕御閒縣齋髙枕臥猶〈一作應〉夢犯天顔
　　隗囂宮晩望
　　西顧伊蘭近方驚滯極邊水隨空谷轉山向夕陽偏磧鳥多依地胡雲不滿天秋風動衰草只覺犬羊羶
　　江上行
　　片席隨髙鳥連天積浪間葦寛雲不匝風廣雨無閒戍影臨孤浦潮痕在半山東〈一作秦〉原歸未得荏苒滯江關
　　登山
　　信歩上鳥道不知身忽髙近空〈一作雲〉無世界當楚見波濤頂峭松多瘦崖懸石盡牢獮猴呼獨散隔水向人號
　　哭宣城元徴君〈一作士〉
　　髙眠終不起逺趣固難知琴劒今無主園林舊許誰苔封僧坐石葦漲鶴翹池後代傳青史方欽道徳垂
　　寄建州姚員外
　　誣譖遭遐謫明君即自知鄉遙辭劒外身獨向天涯嶺堠蠻雲積閩空瘴雨垂南來終不遂日探北歸期
　　送厲校書從事鳳翔
　　赴辟依丞相超榮事豈同城池當隴右山水是闗中日有來巴使秋髙出塞鴻旬休隨大斾應到九成宮
　　春夜同厲文學先輩㑹宿
　　江漢乆分路京闗重聚吟更為他夜約方盡昔年心月隔明河逺花蔵宿鳥深無眠將及曙多是說山陰
　　長安書情
　　疎散過閒人同人不在秦近來驚白髪方解惜青春僻寺居將遍權門到絶因行藏如此輩何以謂謀身
　　過故洛城
　　七百數還窮城池一旦空夕陽唯照草危堞不勝風岸斷河聲別田荒野色同去來皆過客何處問遺宮
　　寄廬山賈䖏士
　　時泰亦髙眠人皆謂不然窮經休望辟餌術止期仙彭蠡波涵月爐峰雪照天常聞風雨夜到曉在漁船
　　下第東歸留別鄭侍郎
　　無才副至公豈是命難通分合吟詩老家宜逐浪空別心懸闕下歸念極吳東唯畏重囘日初情恐不同
　　泗上早發
　　獨起無人見長河〈一作淮〉夜泛時平蕪疑自動落月似相隨楚外離空早闗西去已遲漁歌聞不絶卻軫洞庭思
　　贈天台僧
　　赤城霞外寺不忘舊登年石上吟分海樓中語近天重遊空有夢再隠定無縁獨夜休行道星辰靜照禪
　　冬夜與友人㑹宿
　　君初離鴈塞我久滯雕陰隔閏俱勞夢通宵各話心禁風吹漏出原樹映星沉白晝常多事無妨到曉吟
　　送元遂上人歸吳中
　　落髮在王畿承恩著紫衣印心誰受請講疏自攜歸泛浦龍驚錫禪雲虎繞扉吳中知久別菴樹想成圍
　　贈志空上人
　　了了在心中南宗與北宗行髙無外染骨瘦是真容飯野盂埋雪禪雲杖倚松常修不住性必擬老何峰
　　邊城晚望
　　廣漠杳無窮孤城四面空馬行髙磧上日墮迥沙中逼曉人移帳當川樹列風迢迢河外路知直去崆峒
　　汴上暮秋
　　獨立長堤上西風滿客衣日臨秋草廣山接逺天微岸葉隨波盡沙雲與鳥飛秦人寜有素去意自知歸
　　春日言懷
　　東風萬物新獨未到幽人賦命自多蹇陽和非不均五陵三月暮百越一家貧早悞閒眠處無愁異此身
　　奉天寒食書事
　　處處無煙火人家似暫空曉林花落雨寒谷鳥啼風故里芳洲外殘春甸服中誰知獨西去歩歩泣途窮
　　長安寓居
　　貧寄帝城居交朋日自疎愁迎離磧鴈夢逐出闗書經雨蟬聲盡兼風杵韻餘誰知江徼塞所憶在樵漁
　　寫懷
　　此生居此世堪笑復堪悲在處有岐路何人無別離長當多難日愁過少年時窮逹都判了休閒鑷白髭
　　白菊
　　所尚雪霜姿非關落㡌期香飄風外別影到月中疑發在林彫後繁當露冷時人間稀有此自古乃無詩
　　中秋夜對月
　　月月勢皆圓中秋朗最偏萬方期一夕到曉是經年影蔽星芒盡光分物狀全惟應苦吟者目斷向遙天
　　陪郢州張員外宴白雪樓
　　髙情日日閒多宴雪樓間灑檻江干雨當筵天際山帶帆分浪色駐樂話朝班豈料羇浮者樽前得解顔
　　和〈一作同〉薛侍御題興善寺松
　　何年斸到城滿國響〈一作向〉髙名半寺隂常匝鄰坊景亦清代多無朽勢風定有餘聲自得天然狀非同澗底生
　　題鄭侍郎巖隱〈一作隠巖〉十韻
　　朝退常歸隠真修大隠情園林應得趣巖谷自為名野步難尋寺閒吟少在城樹藏幽洞黒花照逺村明海石分湖路風泉遰雨聲性髙憐散逸官逹厭公卿架引藤重長階延筍迸生青門無到客紫閣有來鶯物外身雖隱區中望本清終難依此境坐〈一作堅〉臥避鈞衡
　　宿靈山蘭若
　　江心天半寺一夕萬縁空地出浮雲上星揺積浪中滴漚垂閣雨吹檜送帆風旦夕聞清磬唯應是釣翁
　　親仁里雙鷺
　　雙去雙來日巳頻只應知我是江人對欹雪頂思尋水更振霜翎恐染塵三楚幾時初失侶五陵何樹又棲身天然不與凡禽類傍砌聴吟性自馴
　　成紀書事二首
　　東吳逺別客西秦懷舊傷時暗灑巾滿野多成無主塜防邊半是異鄉人山河再濶千餘里城市曽經一百春閒與將軍議戎事伊蘭猶未絶胡塵
　　蹉跎逺入犬羊中荏苒將成白首翁三楚田園歸未得五原岐路去無窮天垂大野鵰盤草月落孤城角嘯風難問開元向前事依稀猶認隗囂宮
　　秦中遇友人
　　半生南走復西馳愁過楊朱罷泣岐逺夢亦羞歸海徼貧遊多是滯邊陲胡雲不聚風無定隴路難行棧更危旦暮唯聞語征戰看看已欲廢吟詩
　　過分水嶺
　　隴山髙共鳥行齊瞰險盤空甚躡梯雲勢崩騰時向背水聲嗚咽若東西風兼雨氣吹人面石帶冰稜礙馬蹄此去秦川無別路隔崖窮谷卻難迷
　　講徳陳情上淮南李僕射八首
　　天降賢人佐聖時自然聲教滿華夷英明不獨中朝仰清重兼聞外國知涼夜酒醒多對月曉庭公退半吟詩梁城東下雖經戰風俗猶傳守舊規
　　多〈一作累〉朝軒冕冠乾坤四海皆推聖最尊楚玉已曾分卞玉膺門依舊是龍門筵開樂振髙雲動城掩鼙收落日昬嘗念蒼生如赤子九州無處不沾恩
　　未領春闈望早清況聯戎閫控強兵風威遍布江山靜教化髙同日月明九郡竟歌兼煑海四方皆得共和羮東南自此全無事只為期年政已成
　　帝念淮堧疫疹頻牢籠山海委名臣古來比徳由無侶當代同途豈有人夜宴獨吟梁苑月朝遊重見廣陵春多年疲瘵全蘇息須到謳謡日滿秦
　　三紀吟詩望一名丹霄待得白頭成已期到老還沾祿無復偷閒〈一作安〉卻養生當宴每垂聴樂淚望雲長起憶山情朱門舊是登龍客初脫魚鱗膽尚驚
　　東來淮海拜旌旟不把公卿一字書曾侍晩齋吟對雪又容華館食兼魚孤微自省恩非次際㑹誰知分有餘唯恥舊橋題處在榮歸無計似相如
　　平生南北逐蓬飄待得名成鬢已彫寒浦一從拋釣艇舊林無處認風飈程途雖喜闗河盡時節猶驚骨肉遙愁䇿羸蹄更歸去亂山流水滿翻潮
　　丹霄空把桂枝歸白首依前着布衣當路公卿誰見待故鄉親愛自疑非東風乍喜還滄海棲旅終愁出翠㣲應念無媒居選限二年須更守漁磯
　　獻獨孤尚書
　　虛拋南楚滯西秦白首依前衣白身退鷁已經三十載登龍曽見一千人魂離為役詩篇苦淚竭縁嗟骨相貧今日鞠躬髙斾下欲傾肝膽杳無因
　　將過單于
　　荒磧連天堡戍稀日憂蕃寇卻忘機江山不到處皆到隴鴈已歸時〈一作身〉未歸行李亦須攜戰器趨迎當便著戎衣幷州去路殊迢遰風雨何當逹近畿
　　貞女祠
　　何穴藏貞骨荒祠見舊顔精靈應自在雲雨不相闗落石泉多咽無風樹盡閒唯疑千古後為瑞向人間
　　宿華山
　　異境良難測非仙豈合遊星辰方滿岳風雨忽移舟噴月泉垂壁棲松鶴在樓因知修養處不必在嵩丘
　　送張員外西川從事
　　為郎不入朝自是赴嘉招豸角初離首金章已在腰劔橫陰緑野棧響近丹霄迎驛應相續懸愁去路遙
　　題慈恩寺元遂上人院
　　竹檻匝囘廊城中似外方月雲開作片枝鳥立成行徑接河源潤庭容塔影涼天台頻去說誰占最髙房
　　送杜倉曹往滄洲覲叔常侍
　　浮陽橫巨浸南巷擁旌旃別帶秦城雨行聞魏國蟬磧鴻來每後朝日見常先東〈一作北〉鄙雲霞廣髙林間〈一作秋媚〉水天
　　雕隂道中作
　　五月綏州北途程少鬱蒸馬依羶草聚人抱濁河澄〈邊人多以甕抱水〉蹟〈一作彊〉固長城壘寃深太子陵往來經此地悲苦有誰能
　　留別從弟郴〈一作琳〉
　　同承太嶽𦙍俱值太平時丹陛懷趨計滄洲負去期乆貧成蹭蹬多病惜支離宗分兼交分吾知汝亦知
　　尋山
　　躡履復支笻深山草木中隔溪遙避虎當塢忽聞鐘落葉多相似幽禽半不同羣猱呼卻散如此異林翁
　　送徐侍御充南詔判官
　　西去安夷落乘軺從節行彤庭傳聖㫖異域化戎情瘴路窮巴徼蠻川過嶠城地偏風自雜天漏月稀明危棧連空動長江到底清笑宜防狒狒言好聴猩猩撫論如敦行歸情自合盟迴期佩印綬何更見新正
　　送省𤣥上人歸江東
　　釋律周儒禮嚴持用戒身安禪思剡石留偈別都人雨合吳江黒潮移海路新缾盂自此去應不更還秦
　　送劉校書遊東魯
　　內閣勞讎校東邦忽縱遊才偏精二雅分合遇諸侯暗海⻱䝉雨連空趙魏秋如經麟見處駐馬瞰荒丘
　　送金吾侍御奉使日東
　　還鄉兼作使到日倍榮親向化雖多國如公有幾人孤山無返照積水合蒼旻膝下知難住金章已繫身
　　題甘露寺
　　丹檻拂丹霄人寰下瞰遙何年增造化萬古出塵囂地勢盤三楚江聲換㡬朝滿欄皆異藥到頂盡飛橋澤廣方雲夢山孤數沃焦中霄霞始散經臘木稀凋鐸動天風度窓明海氣消帶鼙分迥堞當日辨翻潮鳥去沉葭菼帆來映泬㵳浮生自多事無計免迴鑣
　　冬夜懷真里友人㑹宿
　　靜語與髙吟搜神又爽心各來依帝里相對似山陰漏永星河沒堂寒月彩深從容不易到莫惜曙鐘侵
　　陪〈一作同〉友人夏夜對月
　　後伏中宵月髙秋滿魄齊輪移仙掌外影下玉繩西蟬雀飛多悞星螢出自迷煩蒸驚頓絶吟翫畏〈一作悵〉聞雞
　　送從弟籌任告成尉
　　海上從戎罷嵩陽佐縣初故人皆羨去吾祖舊曽居地古多生藥溪靈不聚魚唯應尋隠者閒寺講仙書
　　秋日陪陸校書遊玉泉kao
　　共愛泉源異頻來不覺勞散光垂草細繁響出風髙沫滯潭花片沙遺浴鳥毛塵間喧與悶須向此中逃
　　送防州鄔員外
　　千溪與萬嶂繚繞復崢嶸太守勞車馬何從駐斾旌椒香近滿郭漆貨逺通京唯滌雙塵耳東南聽政聲
　　過穆陵闗
　　荒闗無守吏亦恥白衣過地廣人耕絶天寒鴈下多東西方自感雨雪更相和日暮聊攄思揺鞭一放歌
　　江上遇友人
　　闕下分離日杏園花半開江邊相值夜榆塞鴈初來坐乆河沉斗吟長月浸杯鱸魚非不戀共有客程〈一作塵〉催
　　憶宛陵舊居
　　舊憶陵陽北林園近板橋江晴帆影滿野迥鶴聲遙島徑通山市汀扉上海潮秦城歸去夢夜夜到漁樵
　　題聞琴館
　　城非宓賤邑館亦聞琴乃是前賢意常留化俗心代公存緑綺誰更寄清音此跡應無改寥寥畢古今
　　寄江上弟妹
　　無成歸未得不是不謀歸垂老登雲路猶勝守釣磯大荒身去數窮海信來稀孤立皆難進非闗命獨違
　　題李昌符豐樂幽居
　　詩家依闕下野景似山中蘭菊俱含露杉梧為奏〈一作起〉風破門韋曲對淺岸御溝通莫歎連年屈君須遇至公
　　青山晚望
　　昔人懷感䖏此地倍魂消四海經揺落三吳正寂寥風移殘燒逺帆帯夕陽遙欲繼前賢跡誰能似隠招
　　宣城送進士鄭徽赴舉
　　長安去是歸上馬肻沾衣水國車通少秦人楚薦稀鴻方離北鄙葉下已西畿好整丹霄歩知音在紫微
　　言懷
　　萬事不闗心終朝但苦吟乆貧慙負債漸老愛山深日月銷天外帆檣棄海陰榮枯應已定無復繫浮沉
　　汴河十二韻
　　昔年開汴水元應別有由或兼通楚塞寧獨為揚州直斷平蕪色橫分積石流所思千里便豈計萬方憂首甚資功濟終難弭宴遊空懐龍舸下不見錦帆收浪倒長汀栁風欹逺岸樓奔逾懐許竭澄徹泗濱休路要多行客魚稀少釣舟日開天際晚鴈合磧西秋一派注滄海幾人生白頭常期身事畢於此泳東浮
　　旅中送人歸九華
　　分與仙山背多年負翠微無因隨鹿去只是送人歸頂木晴摩日根嵐曉潤衣㑹於猨鳥外相對掩髙扉
　　送友人歸江南
　　皇州五更鼓月落西南維此時有行客別我孤舟歸上國身無主下第誠可悲
　　洞庭湖
　　空江浩蕩景蕭然盡日菰蒲泊釣船青草浪髙三月渡緑楊花撲一溪煙情多莫舉傷春目愁極兼無買酒錢猶有漁人數家住不成村落夕陽邊
　　句
　　曉嶂猿開戸寒湫鹿䑛冰　當空吟待月到晩坐看山〈以上見紀事〉　一年三領郡領郡管仙山〈贈段成式見語林〉










　　御定全唐詩巻六百四
