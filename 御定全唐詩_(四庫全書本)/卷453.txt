　　欽定四庫全書
　　御定全唐詩巻四百五十三
　　白居易
　　題裵晉公女幾山刻石詩後〈並序　一本此篇無此題序即題也〉
　　裵侍中晉公出討淮西時過女幾山下刻石題詩末句雲待平賊壘報天子莫指仙山示武夫果如所言剋期平賊由是淮蔡迄今底寧殆二十年人安生業夫嗟歎不足則詠歌之故居易作詩二百言繼題公之篇末欲使採詩者修史者後之徃來觀者知公之功徳本末前後也
　　何處畫功業何處題詩篇麒麟髙閣上女幾小山前爾後多少時四朝二十年賊骨化為土賊壘犂為田一從賊壘平陳蔡民晏然騾軍成牛戶〈蔡㓂號騾子軍陳蔡間農驍鋭者人畜牛者呼為牛戶〉鬼火變人煙生子已嫁娶種桑亦絲緜皆雲公之徳欲報無由緣公今在何處守都鎮三川舊宅留永樂新居開集賢公今在〈一作作〉何官被袞珥貂蟬戰袍破
　　猶在髀肉生欲圓襟懐轉蕭灑氣力彌精堅登山不拄杖上馬能掉鞭利澤浸入地福降昇自〈一作自昇〉天昔號天下將今稱地上仙勿追赤松逰勿拍洪崖肩商山有遺老可以奉周旋
　　洛陽有愚叟
　　洛陽有愚叟白黒無分別浪跡雖似狂謀身亦不拙㸃檢盤中飯非精亦非糲㸃檢身上衣無餘亦無闕天時方得所不寒復不熱體氣正調和不飢仍不渴閒將酒壺出醉向人家歇野食或烹鮮寓眠多擁褐抱琴榮啟樂荷鍤劉伶達放眼看青山任頭生白髪不知天地內更得幾年活從此到終身盡為閒日月
　　飽食閒坐
　　紅粒陸渾稻白鱗伊水魴庖童呼我食飯熱魚鮮香筯筯適我口匙匙充我腸八珍與五鼎無復心思量捫腹起盥潄下階振衣裳繞庭〈一作亭〉行數匝卻上簷下牀箕踞擁裘坐半身在日暘可憐飽暖味誰肯來同嘗是嵗太和入兵銷時漸康朝廷重經術草澤搜賢良堯舜求理切夔龍啟沃忙懐才抱智者無不走遑遑唯此不才叟頑慵戀洛陽飽食不出門閒坐不下堂子弟多寂寞僮僕少精光衣食雖充給神意不揚揚為爾謀則短為吾謀甚長
　　閒居自題
　　門前有流水牆上多髙樹竹逕繞荷池縈廻百餘歩波閒戲魚鱉風靜下鷗鷺寂無城市喧渺有江湖趣吾廬在其上偃臥朝復暮洛下安一居山中亦慵去時逢過客愛問是誰家住此是白家翁閉門終老處
　　覽鏡喜老
　　今朝覽眀鏡鬚鬢盡成絲行年六十四安得不衰羸親屬惜我老相頋興歎咨而我獨微笑此意何人知笑罷仍命酒掩鏡捋白髭爾輩且安坐從容聽我詞生若不足戀老亦何足悲生若茍可戀老即生多時不老即須夭不夭即須衰晩衰勝早夭此理決不疑古人亦有言浮生七十稀我今欠六嵗多幸或庶幾儻得及此限何羨榮啟期當喜不當歎更傾酒一巵
　　風雪中作
　　嵗暮風動地夜寒雪連天老夫何處宿暖帳溫爐前兩重褐綺衾一領花茸〈一作叢〉氊粥熟呼不起日髙安穩眠是時心與身了無閒事牽以此度風雪閒居來六年忽思逺逰客復想早朝士蹋凍侵夜行凌寒未眀起心為身君父身為心臣子不得身自由皆為心所使我心既知足我身自安止方寸語形骸吾應不負爾
　　對琴酒
　　西窗眀且暖晩坐巻書帷琴匣拂開後酒瓶添滿時角尊白螺醆玉軫黃金徽未及彈與酌相對已依依泠泠秋泉韻貯在龍鳳池油油春雲心一桮可致之自古有琴酒得此味者稀祗因康與籍及我三心知
　　雪中晏起偶詠所懐兼呈張常侍韋庶子皇甫郎中〈雜言〉
　　窮隂蒼蒼雪雰雰雪深沒脛泥埋輪東家典錢歸礙夜南家貰米出凌晨我獨何者無此弊複帳重衾暖若春怕寒放嬾不肎動日髙眠足方頻伸瓶中有酒爐有炭甕中有飯庖有薪奴溫婢飽身晏起致茲快活良有因上無臯陶伯益廊廟材的不能匡君輔國活生民下無巢父許由箕潁操又不能食薇飲水自苦辛君不見南山悠悠多白雲又不見西京〈一作北闕〉浩浩唯紅塵紅塵閙熱白雲冷好扵冷熱中間安置身三年徼倖忝洛尹兩任優穩為商賔非賢非愚非智慧不貴不富不賤貧冉冉老去過六十騰騰閒來經七春不知張韋與皇甫私喚我作何如人
　　和裵侍中南園靜興見示
　　池館清且幽髙懐亦如此有時簾動風盡日橋照水靜將鶴為伴閒與雲相似何必學留侯崎嶇覓松子
　　春寒
　　今朝春氣寒自問何所欲酥煖薤白酒乳和地黃粥豈惟厭饞口亦可調病腹助酌有枯魚佐餐兼㫖蓄省躬念前哲醉飽多慚忸君不聞靖節先生尊長空廣文先生飯不足
　　菩提寺上方晩望香山寺寄舒員外
　　晩登西寳剎晴望東精舎反照轉樓臺輝輝似圗畫冰浮水眀滅雪壓松偃亞石閣僧上來雲汀雁飛下西京閙扵市東洛閒如社曽憶舊逰無香山眀月夜
　　二月一日作贈韋七庶子
　　園杏紅萼坼庭蘭紫芽出不覺春已深今朝二月一去冬病瘡痏將養遵醫術今春入道場清浄依僧律嘗聞聖賢語所慎齋與疾遂使愛酒人停桮一百日眀朝二月二疾平齋復畢應須挈一壺尋花覓韋七
　　犬鳶
　　晩來天氣好散歩中門前門前何所有偶覩犬與鳶鳶飽凌風飛犬暖向日眠腹舒穩貼地翅凝〈去聲〉髙摩天上無羅弋憂下無羈鎖牽見彼物遂性我亦心適然心適復何為一詠逍遙篇此仍著扵適〈一作跡〉尚未能忘言
　　夢劉二十八因詩問之
　　昨夜夢夢得初覺思踟躕忽忘來汝郡猶疑在吳都吳都三千里汝郡二百餘非夢亦不見近與逺何殊尚能齊近逺焉用論榮枯但問寢與食近日兩何如病後能吟否春來曽醉無樓臺與風景汝又何如蘇相思一相報勿復慵為書
　　閒吟
　　貧窮汲汲求衣食富貴營營役心力人生不富即貧窮光陰易過閒難得我今幸在窮富間雖在朝廷不入山看雪尋花翫風月洛陽城裏七年閒
　　西行
　　衣裘不單薄車馬不羸弱藹藹三月天閒行亦不惡壽安流水館硤石青山郭官道桞陰陰行宮花漠漠常聞俗間語有錢在處樂我雖非富人亦不苦寂寞家僮解管騎從攜桮杓時向春風前歇鞍開一酌
　　東歸
　　翩翩平肩輿〈一作舁〉中有醉老夫膝上展詩巻竿頭懸酒壺食宿無定程僕馬多緩驅臨水歇半日望山傾一盂藉草坐嵬峩〈並上聲〉攀花行踟躕風將景共暖體與心同舒始悟有營者居家如在途方知無繫者在道如安居前夕宿三堂〈三堂在虢〉今旦逰申湖〈申湖在陝〉殘春三百里送我歸東都
　　途中作
　　早起上肩舁〈一作輿〉一杯平旦醉晩憩下肩舁一覺殘春睡身不經營物心不思量事但恐綺與里只如吾氣味
　　小臺
　　新樹低如帳小臺平似掌六尺白藤牀一莖青竹杖風飄竹皮落苔印鶴跡上幽境與誰同閒人自來往
　　睡後茶興憶楊同州
　　昨晩飲太多嵬峩〈並上聲〉連宵醉今朝餐又飽爛漫移時睡睡足摩挲眼眼前無一事信腳繞池行偶然得幽致婆娑緑陰樹斑駮青苔地此處置繩牀傍邉洗茶器白瓷甌甚潔紅爐炭方熾沫下麴塵香花浮魚眼沸盛來有佳色嚥罷餘芳氣不見楊慕巢誰人知此味
　　題文集櫃
　　破柏作書櫃櫃牢栢復堅收貯誰家集題雲白樂天我生業文字自幼及老年前後七十巻小大三千篇誠知終散失未忍遽棄捐自開自鎖閉置在書帷前身是鄧伯道世無王仲宣只應分付女留與外孫傳
　　早熱二首
　　彤雲散不雨赫日吁可畏端坐猶揮汗出門豈容易忽思公府內青衫折腰吏復想驛路中紅塵走馬使征夫更辛苦逐客彌顦顇日入尚趨程宵分不遑寐安知北窗叟偃臥風颯至簟拂碧龍鱗扇揺白鶴翅豈唯身所得兼示心無事誰言苦熱天元有清涼地
　　勃勃旱塵氣炎炎赤日光飛禽颭將墜行人渇欲狂壯者不耐飢飢火燒其腸肥者不禁熱喘急汗如漿此時方自悟老瘦亦何妨肉輕足健逸髪少頭清涼薄食不飢渴端居省衣裳數匙粱飯冷一領綃衫香持此聊過日焉知畏景長
　　偶作二首
　　戰馬春放歸農牛冬歇息何獨狥名人終身役心力來者殊未已去者不知還我今悟已晩六十方退閒猶勝不悟者老死紅塵間
　　名無髙與卑未得多健羨事無小與大已得多厭賤如此常自苦反此或自安此理知甚易此道行甚難勿信人虛語君當事上看
　　池上作〈西溪南潭皆池中勝地也〉
　　西溪風生竹森森南潭萍開水沈沈叢翠萬竿湘岸色空碧一泊松江心浦派縈廻誤逺近橋島向背迷窺臨澄瀾方丈若萬頃倒影咫尺如千尋泛然獨逰邈然坐坐念行心思古今菟裘不聞有泉沼西河亦恐無雲林豈如白翁退老地樹髙竹宻池塘深華亭雙鶴白矯矯太湖四石青岑岑眼前盡日更無客膝上此時唯有琴洛陽冠葢自相索誰肯來此同抽簪
　　何處堪避暑
　　何處堪避暑林間背日樓何處好追涼池上隨風舟日髙飢始食食竟飽還逰逰罷睡一覺覺來茶一甌眼眀見青山耳醒聞碧流脫襪閒濯足解巾快搔頭如此來幾時已過六七秋從心至百骸無一不自由拙退是其分榮耀非所求雖被世間笑終無身外憂此語君莫怪靜思吾亦愁如何三伏月楊尹謫䖍州
　　詔下
　　昨日詔下去罪人今日詔下得賢臣進退者誰非我事世間寵辱常紛紛我心與世兩相忘時事雖聞如不聞但喜今年飽飯吃洛陽禾稼如秋雲更傾一尊歌一曲不獨忘世兼忘身
　　七月一日作
　　七月一日天秋生履道里閒居見清景髙興從此始林間暑雨歇池上涼風起橋竹碧鮮鮮岸莎青靡靡蒼然古磐石清淺平流水何言中門前便是深山裏雙僮侍坐臥一杖扶行止飢聞麻粥香渴覺雲湯美〈胡麻粥雲母湯〉平生所好物今日多在此此外更何思市朝心已矣
　　開襟
　　開襟何處好竹下池邉地餘熱體猶煩早涼風有味黃萎槐蘂結紅破蓮芳〈一作房〉墜無奈每年秋先來入衰思
　　自賔客遷太子少傅分司
　　頭上漸無髪耳間新有毫形容逐日老官秩隨年髙優饒又加俸閒穩仍分曹飲食免藜藿居處非蓬蒿何言家尚貧銀榼提緑醪勿謂身未貴金章照紫袍誠合知止足豈宜更貪饕黙黙〈一作然〉心自問扵國有何勞
　　自在
　　杲杲冬日光眀暖真可愛移榻向陽坐擁裘仍解帶小奴搥我足小婢搔我背自問我為誰胡然獨安㤗安㤗良有以與君論梗概心了事未了飢寒迫扵外事了心未了念慮煎扵內我今實多幸事與心和㑹內外及中間瞭然無一礙所以日陽中向君言自在
　　詠史〈九年十一月作〉
　　秦磨利刀斬李斯齊燒沸鼎烹酈其可憐黃綺入商洛閒臥白雲歌紫芝彼為葅醢機上盡此為鸞皇天外飛去者逍遙來者死乃知禍福非天為
　　因夢有悟〈一作寤〉
　　交友淪歿盡悠悠勞夢思平生所厚者昨夜夢見之夢中幾許事枕上無多時欵曲數杯酒從容一局碁〈碁酒皆夢中所見事〉初見〈一作是〉韋尚書〈𢎞景〉金紫何輝輝中遇李侍郎〈建〉笑言甚怡怡終為崔常侍〈𤣥亮〉意色苦依依一夕三改變夢心不驚疑此事人盡怪此理誰得知我粗知此理聞扵竺乾師識行妄分別智隱迷是非若轉識為智菩提其庶幾
　　春逰
　　上馬臨出門出門復逡巡迴頭問妻子應怪春逰頻誠知春逰頻其奈老大身朱顔去復去白髪新更新請君屈十指為我數交親大限年〈一作言〉百嵗幾人及七旬我今六十五走若下坂輪假使得七十祗有五度春逢春不逰樂但恐是癡人
　　題天竺南院贈閒元旻清四上人
　　雜芳澗草合繁緑巖樹新山深景𠉀晩四月有餘春竹寺過微雨石逕無纎塵白衣一居士方袍四道人地是佛國土人非俗交親城中山下別相送亦殷勤
　　哭師臯
　　南康丹旐引魂迴洛陽籃舁送葬來北邙原邉尹村〈一作草樹〉畔月苦煙愁夜過半妻孥兄弟號一聲十二人腸一時斷往者何人送者誰樂天哭別師臯時平生分義向人盡今日哀寃唯我知我知何益徒垂淚籃轝迴竿馬迴轡何日重聞掃市歌誰家收得琵琶伎〈師臯醉後善歌掃市詞又有小妓工琵琶不知今落何處〉蕭蕭風樹白楊影蒼蒼露草青蒿氣更就墳前哭一聲與君此別終天地
　　隱几贈客
　　宦情本淡薄年貌又老醜紫綬與金章扵予亦何有有時獨〈一作猶〉隱几荅〈音塔〉然無所偶臥枕一巻書起嘗一杯酒書將引昬睡酒用扶衰朽客到忽已酣脫巾坐搔首疎頑倚老病容恕慚交友忽思荘生言亦擬鞭其後
　　夏日作
　　葛衣疎且單紗帽輕復寛一衣與一帽可以過炎天止扵便吾體何必被羅紈宿雨林筍嫩晨露園葵鮮烹葵炮嫩筍可以備朝餐止扵適吾口何必飫腥羶飯訖盥潄已捫腹方果然婆娑庭前歩安穩窗下眠外養物不費內歸心不煩不費用難盡不煩神易安庶幾無夭閼得以終天年
　　晩涼偶詠
　　日下西牆西風來北窗北中有逐涼人單牀獨棲息飄蕭過雲雨揺曵歸飛翼新葉多好隂初筠有佳色幽深小池館優穩閒官職不愛勿復論愛亦不易得
　　酬牛相公宮城早秋寓言見示兼呈夢得〈時夢得有疾〉
　　七月中氣後金與水交爭一聞白雪唱暑退清風生碧樹未揺落寒蟬始悲鳴夜涼枕簟滑秋燥衣巾輕疎受老慵出劉楨疾未平何人伴公醉新月上宮城
　　小臺晩坐憶夢得
　　汲泉灑小臺臺上無纎埃解帶靣西坐輕襟隨風開晩涼閒興動憶同傾一杯月眀𠉀柴戶藜杖何時來
　　種桃歌
　　食桃種其核一年核生芽二年長枝葉三年桃有花憶昨五六嵗灼灼盛芬華迨茲八九載有減而無加去春已稀少今春漸無多眀年後年後芳意當如何命酒樹下飲停杯拾餘葩因桃忽自感悲吒成狂歌
　　狂言示諸姪
　　世欺不識字我忝攻文筆世欺不得官我忝居班秩人老多病苦我今幸無疾人老多憂累我今㛰嫁畢心安不移轉身泰無牽率所以十年來形神閒且逸況當垂老嵗所要無多物一裘煖過冬一飯飽終日勿言舎宅小不過寢一室何用鞍馬多不能騎兩匹如我優幸身人中十有七如我知足心人中百無一傍觀愚亦見當已賢多失不敢論他人狂言示諸姪
　　偶以拙詩數首寄呈裵少尹侍郎䝉以盛製四篇一時酬和重投長句美而謝之
　　投君之文甚荒蕪數篇價直一束芻報我之章何璀璨纍纍四貫驪龍珠毛詩三百篇後得文選六十巻中無一麋麗⻱絶報賽五鹿連柱難支梧髙興獨因秋日盡清吟多與好風俱銀鉤金錯兩殊重宜上屏風張座隅




　　御定全唐詩巻四百五十三
