　　欽定四庫全書
　　御定全唐詩巻三百三十二
　　羊士諤
　　羊士諤泰山人登貞元元年進士第累至宣歙巡官元和初拜監察御史坐誣李吉甫出為資州刺史詩一巻
　　早春對雨
　　南館垂楊早東風細雨頻輕寒消玉斚幽賞滯朱輪千里巴江守三年故國春含情非遲客懸榻但生塵
　　永寜小園即事
　　蕭條梧竹下秋物映園廬宿雨方然桂朝饑更摘蔬隂苔生白石時菊覆清渠陳力當何事忘言媿道書
　　臺中遇直晨覽蕭侍御壁畫山水
　　蟲思庭莎白露天微風吹竹曉悽然今來始悟朝廻客暗寫歸心向石泉
　　過三鄉望女幾山早歳有卜築之志
　　女幾山頭春雪消路旁仙杏發柔條心期欲去知何日
　　惆悵囘車上野橋
　　和李都官郎中經宮人斜
　　翡翠無窮掩夜泉猶疑一半作神仙秋來還照長門月珠露寒花是野田
　　山閣聞笛
　　臨風玉管吹參差山塢春深日又遲李白桃紅滿城郭馬融閒臥望京師
　　登樓
　　槐柳蕭踈遶郡城夜添山雨作江聲秋風南陌無車馬獨上髙樓故國情
　　憶江南舊遊二首
　　山隂道上桂花初王謝風流滿晉書曾作江南步從事秋來還復憶鱸魚
　　曲水三春弄綵毫樟亭八月又觀濤金罍幾醉烏程酒鶴舫閒吟把蟹螯
　　郡中即事三首
　　曉風山郭雁飛初霜拂囘塘水榭虛鼓角清明如戰壘梧桐揺落似貧居青門逺憶中人産白首閒看太史書城下秋江寒見底賔筵莫訝食無魚
　　紅衣落盡暗香殘葉上秋光白露寒越女含情已無限莫教長袖倚蘭干〈此首題一作翫荷花〉
　　登臨〈一作髙〉何事〈一作處〉見瓊枝白露黃花自繞籬惟有樓中好山色稻畦殘水入秋池〈此首題一作寄裴校書〉
　　野望二首
　　萋萋麥隴杏花風好是行春野望中日暮不辭停五馬鴛鴦飛去緑江空
　　忘懷不使海鷗疑水映桃花酒滿巵亭上一聲歌白薴野人歸棹亦行遲
　　遊西山蘭若
　　路旁垂柳古今情春草春泉咽又生借問山僧好風景看花攜酒幾人行
　　泛舟入後溪
　　東風朝日破輕嵐仙棹初移酒未酣玉笛閒吹折楊柳春風無事傍魚潭
　　雨餘芳草淨沙塵水緑灘平一〈一作色〉帶春唯有啼鵑似留客桃花深處更無人〈此首一作於鵠詩〉
　　看花
　　一到花間一忘歸玉桮瑤瑟減光輝歌筵更覆青油幕忽似朝雲瑞雪飛
　　春望
　　莫問華簪髪己斑歸心滿目是靑山獨上層城倚危檻柳營春盡馬嘶閒
　　寄江陵韓少尹
　　別來𤣥鬢共成霜雲起無心出帝鄉蜀國魚箋數行字憶君秋夢過南塘
　　賀〈一作資〉州宴行營囘將
　　九〈一作幾〉劔盈庭酒滿巵戍人歸日及𤓰時元戎靜鎮無邉事遣向營中偃畫旗
　　遊郭駙馬大安山池
　　馬嘶芳草自淹留別館何人屬細侯仙杏破顔逢醉客綵鴛飛去避行舟洞簫日暖移賔榻垂柳風多掩妓樓坐閲清暉不知暮煙橫北渚水悠悠
　　故蕭尚書癭柏齋前玉蘂樹與王起居吏部孟員外同賞
　　柏寢閉何時瑤華自滿枝天清凝積素風暖動芬絲留歩蒼苔暗停觴白日遲因吟茂陵草幽賞待妍詞
　　和武相早朝中書𠉀傳㸃書懷奉呈
　　殿省祕清曉䕫龍升紫微星辰拱帝座劒履翊天機耿耿金波缺沉沉玉漏稀綵箋蹲鷙獸畫扇列名翬志業丹青重恩華雨露霏三台昭建極一徳慶垂衣昌運瞻文教雄圖本武威殊勲如帶逺佳氣似煙非抗節衷無隠同心尚弼違良哉致君日維嶽有光輝
　　和蕭侍御監祭白帝城西村寺齋沐覽鏡有懷吏部孟員外並見贈
　　晚沐金仙宇迎秋白帝祠軒裳煩吏職風物動心期清鏡開塵匣華簪指髪絲南宮有髙歩嵗晏豈磷緇
　　送張郎中副使自南省赴鳯翔府幕
　　仙郎佐氏〈一本缺〉謀廷議寵元侯城郭須來貢河湟亦順流亞夫高壘靜充國大田秋當奮燕然筆銘功向隴頭
　　和竇吏部雪中寓直
　　瑞花飄朔雪灝氣滿南宮迢遰層城掩徘徊午夜中金閨通籍恨銀燭直廬空〈一本缺〉誰問烏臺客家山憶桂叢小園春至偶呈吏部竇郎中〈題下一本有孟員外三字〉
　　松篠雖苦節氷霜慘其間欣然〈一作攸〉發佳色如喜東風還幽抱想前躅冥鴻度南山春臺一以眺逹士亦解顔偃息非老圃沉吟閟𤣥闗馳暉忽復失壯氣〈一作𡻕〉不得閒君子當濟物丹梯誰〈一作難〉共攀心期自有約去掃蒼苔斑
　　酬吏部竇郎中直夜見寄
　　解巾侍雲陛三命早為郎復以雕龍彩旋歸振鷺行玉書期養素金印己〈一本缺〉懷黃茲夕南宮詠遐情媿不忘
　　永寜里園亭休沐悵然成詠
　　雲景含初夏休歸曲陌深幽簾宜永日珍樹始清隂遲客唯長簟忘言有匣琴畫披靈物態書見古人心芳草多留歩鮮颷自滿襟勞形非立事瀟灑媿頭簪
　　登樂遊原寄司封孟郎中盧補闕
　　爽節時清眺秋懷悵獨過神臯值宿雨曲水己增波白鳥凌風迥紅蕖濯露多伊川有歸思君子復如何乾元初嚴黃門自京兆少尹貶牧巴郡以長才英氣固多暇日毎遊郡之東山山側精舎有盤石細泉䟽為浮桮之勝苔深樹老蒼然遺躅士諤謬因出守得繼茲賞乃賦詩十四韻刻於石壁
　　石座雙峰古雲泉九曲深寂寥疏鑿意蕪沒歳時侵繞席流還壅浮杯咽復沉追懷王謝侶更似㑹稽岑〈始詣流杯之地蔓草己沒石泉渠不絶如線躬自䟽𨗳終日潺潺蓋數十年無復遊者〉誰謂天池翼相期宅畔吟光輝輕尺璧然諾重黃金幾醉東山妓長懸北闕心蕙蘭留雜佩桃李想〈一作相〉華簪〈時郄詹事昻自拾遺貶清化尉黃門年三十餘且為府主與郄意氣友善賦詩髙㑹文字猶存〉閉閣余何事鳴騶亦屢尋軒裳遵往轍風景憩中林橫吹多淒調安歌送好音初筵方側弁故老忽沾襟〈時老僧常覚在自言目覩黃門遊集之日歴歴可聽及聞絲竹發聲然流涕〉盛世當𢎞濟平生諒所欽無能愧陳力惆悵拂瑤琴
　　閒齋示一二道者
　　幽蘭誰復奏閉匣以端憂知止慙先覺歸歟想故侯山蟬鈴閣晚江雨麥田秋唯有空門學相期老一丘
　　南池荷花
　　蟬噪城溝水芙蓉忽己繁紅花迷越艶芳意遇湘沅湛露宜清暑披香正滿軒朝朝秖自賞穠李亦何言郡中翫月寄江南李少尹虞部孟員外三首
　　月滿自高丘江通無狹流軒窗開到曉風物坐含秋鵲警銀河斷蛩悲翠幕幽清光望不極耿耿下西樓桂華臨洛浦如挹李膺仙茲夕披雲望還吟擲地篇鳯池分直夜牛渚泛舟年㑹是風流賞惟君內史賢圓景曠佳賔〈一作賞〉徘徊夜漏頻金波徒汎酒瑤瑟己生塵露白移長簟風清掛幅巾西園舊才子想見洛陽人〈時枉盧雲夫書分司入洛〉
　　城隍廟賽雨二首
　　零雨慰斯人齋心薦緑蘋山風簫鼓響如祭敬亭神積潤通千里推誠奠一巵囘颷經畫壁忽似偃雲旗
　　郡樓晴望二首
　　霽色朝雲盡亭臯〈一作髙〉露亦晞褰開臨曲檻蕭瑟換輕衣地逺秦人望天晴社燕飛無功慙歳晚唯念故山歸一雨晴山郭驚秋碧樹風蘭巵誰與薦玉斾自無悰雲景嘶賔雁嵐隂露彩虹閒吟嬾閉〈一作下〉閣旦夕郡樓中
　　初移琪樹
　　愛此丘中物煙霜盡日看無窮碧〈一作白〉雲意更助緑窗寒
　　燕居
　　秋齋膏沐暇旭日照軒墀露重芭蕉葉香凝〈一作低一本缺〉橘柚枝簡書隨吏散寶騎與僧期報國得何力流年己覺衰
　　寄黔府竇中丞
　　漢臣旌節貴萬里䕶牂牁夏月〈一作日〉天無暑秋風水不波朝衣蟠艾綬戎幕偃雕戈滿歳歸龍闕良哉佇作歌
　　書樓懷古
　　何獨文翁化風流與代深泉雲無舊轍騷雅有遺音逺目窮巴漢閒情閱古今忘言意不極日暮但橫琴
　　九月十日郡樓獨酌
　　掾史當授衣郡中稀物役嘉辰悵己失殘菊誰為惜櫺軒一尊泛天景洞虛碧暮節獨〈一作猶〉賞心寒江鳴湍石歸期北州里舊友東山客飄蕩雲海深相思桂花白
　　暮秋言懷
　　城隅凝綵畫紅樹帶青山遲客金尊晚談空玉柄閒馳暉三峽水旅夢百勞闗非是淮陽薄丘中只望還
　　題枇杷樹
　　珍樹寒始花氛氳九秋月佳期若有待芳意常無絶嫋嫋碧海風濛濛緑枝雪急景自餘妍春禽幸流悅
　　上元日紫極宮門觀州民然燈張樂
　　山郭通衢隘瑤壇紫府深燈花助春意舞綬〈一作綴〉織歡心閒似淮陽臥恭聞樂職吟唯將聖明化聊以逹飛沉
　　西郊蘭若
　　雲天宜北戸塔廟似西方林下僧無事江清日復長石泉盈掬冷山實滿枝香寂寞傳心印𤣥言亦己忘
　　在郡三年今秋見白髪聊以書事
　　二毛非騎省朝鏡忽秋風絲縷寒衣上霜華舊簡中承明那足厭車服媿無功日日山城守淹留巖桂叢
　　郡中端居有懐袁州王員外使君
　　憶作同門友承明奉直廬禁闈人自異休澣跡非疎珥筆金華殿三朝玉璽書恩光榮侍從文彩應符徐〈王自貞元以至元和並掌客命〉青眼真知我𤣥談愧起予蘭巵招促膝松砌引長裾〈王尤精太𤣥自謂深知時在憲司休注釋與予自公冠服輒詣松庭永日言集〉麗日流鶯早涼天墜露初前山臨紫閣曲水眺紅蕖誰謂音塵曠俄驚歳月除風波移故轍符守忽離居濟物隂功在分憂盛業餘弱翁方大用延首遲雙魚
　　山寺題壁
　　物外真何事幽廊歩不窮一燈心法在三世影堂空山果青苔上寒蟬落葉中歸來還閉閣棠樹幾秋風
　　暇日適值澄霽江亭遊宴
　　碧落風如洗清光鏡不分歌方對酒山谷盡無雲旅臥淮陽病悲秋宋玉文今來強攜妓醉舞石榴裙
　　玩槿花
　　何乃詩人興妍詞屬舜華風流感異代窈窕比同車凝艶垂清露驚秋隔終紗蟬鳴復蟲思惆悵竹隂斜
　　郡齋讀經
　　壯齡非濟物柔翰誤為儒及此齋心暇翛然與道俱散材誠獨善正覺豈無徒半偈蓮生水幽香桂滿爐息隂慙蔽芾講義得醍醐跡似桃源客身膺竹使符華夷㕘吏事巴漢混州圖偃草懐君子移風念嗇夫翳桑俄有績宿麥復盈租圓寂期超詣凋殘幸己蘇解空囊不智滅景谷何愚幾日遵歸轍東菑殆欲蕪
　　州民自言巴土冬濕且多隂晦今茲晴朗苦寒霜頗甚故老咸異之因示寮吏〈第五句第七句第八句竝缺〉
　　雨霜以成歳看舊感前聞愛景隨朝日凝隂積暮雲
　　忘言酒暫醺
　　齋中有獸皮茵偶成詠
　　逸才豈凡獸服猛愚人得山澤生異姿䝉戎〈一作茸〉蔚佳色青氊持與藉重錦裁為飾臥閣幸相宜溫然承宴息
　　野夫採鞭於東山偶得𤣥者
　　追風豈無策持斧有遐想鳯去留孤根嵓懸非朽壤苔斑自天生玉節垂雲長勿謂山之幽丹梯亦可上守郡累年俄及知命聊以言志〈第八句缺一字〉
　　南國疑逋客東山作老夫登朝非大隠出谷是真愚氣直慙龍劔心清愛玉壺聊持循吏傳早晚〈缺〉為徒東渡早梅一樹歳華如雪酣賞成詠〈第一句第二句各缺一字〉
　　暇日留〈缺〉事期雲亦〈缺〉開鄉心持歳酒津下賞山梅晚實和商鼎濃香拂壽杯唯應招北客日日踏青來題郡南山光福寺寺即嚴黃門所置時自給事中京兆少尹出守年三十性樂山水故老雲每旬數至後分閫〈一有西字〉川州門有去思碑即郄拾遺之詞也
　　傳聞黃閣守茲地賦長沙少壯稱時傑功名惜歳華巖廊初建剎賔從亟鳴笳玉帳空嚴道甘棠見野花碑殘猶墮淚城古自歸鴉籍籍清風在懐人諒不遐
　　雨中寒食
　　令節逢煙雨園亭但掩關佳人宿糚薄芳樹綵繩閒歸思偏消酒春寒為近山花枝不可見別恨灞〈一作五〉陵間
　　晚夏郡中臥疾
　　事外心如寄虛齋臥更幽微風生白羽畏日隔清油用拙懐歸去沉痾畏借留東山自有計蓬鬢莫先秋酬盧司門晚夏過永寜里敝居林亭見寄
　　自嘆淮陽臥誰知去國心幽亭來北戸髙韻得南金苔甃窺泉少籃輿愛竹深風蟬一清暑應喜脫朝簮
　　山郭風雨朝霽悵然秋思
　　桐竹離披曉涼風似故園驚秋對旭日感物坐前軒江燕飛還盡山榴落尚繁平生信有意衰久已忘言
　　南館林塘
　　郡閣山斜對風煙隔短墻清池如冩月珍樹盡凌霜行樂知無悶加餐頗自強心期空歳晚魚意久相忘
　　臘夜對酒
　　琥珀盃中物瓊枝席上人樂聲方助〈一作缺〉醉燭影己含春自顧行將老何辭坐逹晨傳觴稱厚徳不問吐車茵
　　池上構小山詠懷〈第二句缺二字〉
　　玉立出巖石風清曲〈缺〉　偶成聊近意靜對想凝神牛渚中流月蘭亭上道春古來心可見寂寞為斯人
　　林塘臘𠉀
　　南國氷霜晚〈一作冷〉年華已暗歸閒招別館客逺念故山薇野艇虛還觸籠禽倦更飛忘言亦何事酣賞歩〈一作坐〉清輝
　　酬禮部崔員外備獨〈一作矚一本此下缺一字〉永寜里敝居見寄來詩云圖書鏁塵閣符節守山城〈第二句缺一字〉
　　守土親巴俗腰章〈缺〉漢儀春行樂職詠秋感伴牢詞舊里藏書閣閒門閉槿籬遙慙退朝客下馬獨相思梁國惠康公主輓歌詞二首〈時詔令百官進詞駙馬即司空於公之子〉
　　湯沐成陳跡山林遂寂寥鵲飛應織素鳯起獨吹簫玉殿中參罷雲軿上漢遙皇情非不極空輟未央朝授冊榮天使陳詩感聖恩山河啓梁國縞素及於門泉向金巵咽霜來玉樹繁都人聽哀輓淚盡望寒原
　　南池晨望
　　起來林上月瀟灑故人情鈴閣人何事蓮塘曉獨行衣沾竹露爽茶對石泉清鼓吹前賢薄羣蛙試一鳴
　　林館避暑
　　池島清隂裏無人泛酒船山蜩金奏響荷露水精圓靜勝朝還暮幽觀白已𤣥家林正如此何事賦歸田巴南郡齋雨中偶看長厯是日小雪有懐昔年朝謁因成八韻
　　夷落朝雲𠉀王正小雪辰緬懷朝紫陌曾是灑朱輪氣耿簮裾肅風嚴刻漏頻暗飛金馬仗寒舞玉京塵豸角隨中憲龍池列近臣蘂珠凝瑞彩懸圃浄華茵帝澤千箱慶天顔萬物春明廷〈一作君〉猶咫尺髙詠愧巴人
　　褒城驛池塘翫月
　　夜長秋始半圓景麗銀河北渚清光溢西山爽氣多鶴飛聞墜露魚戲見增波千里家林望涼颷換緑蘿
　　資陽郡中詠懐
　　腰章非逹士閉閣是潛夫匣劔寜求試籠禽但自拘江清牛渚鎮酒熟歩兵廚唯此前賢意風流似不孤寒食宴城北山池即故郡守榮陽鄭鋼〈一作綱〉目為折栁亭
　　別館青山郭遊人折栁行落花經上已細雨帶清明鶗鴂流芳暗鴛鴦曲水平歸心何處醉寶瑟有餘聲
　　酬彭州蕭使君秋中言懐
　　右〈一作古〉職移青綬雄藩拜紫泥江回玉壘下氣爽錦城西臯鶴驚秋律琴烏怨夜啼離居同舍念宿昔奉金閨〈元和初接武南臺周旋兩院〉
　　資中早春
　　一雨東風晚山鶯獨報春淹留巫峽夢惆悵洛陽人栁意籠丹檻梅香覆錦茵年華行可惜瑤瑟莫生塵
　　郡樓懷長安親友
　　殘暑三巴地沉隂八月天氣昏髙閣雨夢倦下簾眠愁鬢華簮小歸心社燕前相思杜陵野溝水獨潺湲
　　王起居獨遊青龍寺翫紅葉因寄
　　十畆蒼苔遶畫廊幾株紅樹過清霜髙情還似看花去閒對南山步夕陽
　　夜聽琵琶三首
　　掩抑危絃咽又通朔雲邊月想朦朧當時誰佩將軍印長使蛾眉怨不窮
　　一曲徘徊星漢稀夜闌幽怨重依依忽似摐金來上馬南枝棲鳥盡驚飛
　　破撥聲繁恨已長低鬟斂黛更摧藏潺湲隴水聽難盡併覺風沙繞杏〈一作畫〉梁
　　彭州蕭使君出妓夜宴見送
　　玉顔紅燭忽驚春微歩凌波暗拂塵自是當歌斂眉黛不因惆悵為行人
　　題松江館
　　津栁江風白浪平棹移髙館古今情扁舟一去鴟夷子應笑分符計日程cq=382
　　偶題寄獨孤使君
　　病起淮陽自有時秋來未覺長年悲坐逢在日唯相望嫋嫋涼風滿桂枝
　　永寜里小園與沈校書接近悵然題寄
　　故里心期奈別何手移芳樹憶庭柯東臯黍熟君應醉梨葉初紅白露多
　　齋〈一作春〉中詠懷
　　無心唯有白雲知閒臥髙齋夢蝶時不覺東風過寒食雨來萱草出巴籬
　　登郡前山
　　洛陽歸客滯巴東處處山䙬雪滿叢峴首當時為風景豈將官舍作池籠
　　客有自渠州來説常諫議使君故事悵然成韻
　　才子長沙暫左遷能將意氣慰當年至今猶有東山妓長使歌詩被管
　　春日朝罷呈臺中寮〈一作良〉友
　　退食鵷行振羽儀九霄雙闕迥參差雲披綵仗春風度日暖香堦晝刻移玉樹籠煙鳷鵲觀石渠流水鳯凰池時清執法慚無事未有長楊漢主知
　　州民有獻杏者瑰麗溢目因感花未幾聊以成詠
　　南郭東風賞杏壇幾株芳樹昨留歡卻憶落花飄綺席忽驚如實滿雕盤蛾眉半斂千金薄鷤鴂初鳴百草闌志士古來悲節換美人啼鳥亦長嘆
　　西川獨孤侍御見寄七言四韻一首為郡翰墨都捐逮此詶答誠乖拙速
　　百雉層城上將壇列營西照雪峰寒文章立事須銘鼎談笑論功恥據鞍草檄青油推〈一作催〉健筆曵裾黃閣聳危冠雙金未比三千字負弩空慙知者難
　　都城從事蕭員外寄海梨花詩盡綺麗至惠然逺及
　　珠履行臺擁附蟬外郎髙歩似神仙陳詞今見唐風盛從事遙瞻衛國賢擲地好詞凌綵筆浣花春水膩魚箋東山芳意須同賞子看囊盛幾日傳〈右軍書雲青李來禽櫻桃日給藤子皆囊盛為佳函封多不生〉
　　赴資陽經嶓冢山〈漢水所出元和三年己授此官〉
　　寜辭舊路駕朱轓重使疲人感漢恩今日鳴騶到嶓峽還勝博望至河源
　　郡中言懐寄西川蕭員外
　　功名無力愧勤王已近終南得草堂身外盡歸天竺偈腰間唯有㑹稽章何時臘酒逢山客可惜梅枝亞石牀歳晚我知仙客意懸心應在白雲鄉
　　郡齋感物寄長安親友
　　晴天春意併無窮過臘江樓日日風瓊樹花香故人別蘭巵酒色去年同閒吟鈴閣巴歌裏回首神臯瑞氣中自愧朝衣猶在篋歸來應是白頭翁
　　息舟荊溪入陽羨南山遊善權寺呈李功曹巨
　　結纜蘭香渚〈一作渚曉〉柴車〈一作紫岩又作挈侶〉上連岡晏溫值初霽去遶山河長獻歳氷雪盡細泉生路旁行披煙杉入激澗〈一作瀾〉橫石樑層閣表精廬飛甍切雲翔沖襟得髙步清眺極逺方潭嶂積佳氣荑英多早芳具觀澤國秀重使春心傷念遵煩促途榮利騖隟光勉君脫冠意共匿無何鄉
　　亂後曲江
　　憶昔曾遊曲水濵春來長有探春人遊春人靜空地〈一作池〉在直至春深不似春
　　尋山家〈一作長孫佐輔詩〉
　　獨訪山家歇還涉〈一作歩還歇〉茅屋斜連隔松葉主人聞語未開門繞籬野菜飛黃蝶
　　寄裵校書
　　登髙何處見瓊枝白露黃花自繞籬惟有樓中好山色稻畦殘水入秋池
　　句
　　風泉留古韻笙磬想遺音　桂朽有遺馥鸞飛安可待塵沙藹如霧長波驚飇度雁起汀洲寒馬嘶髙城暮
　　銀釭倦秋館綺瑟瞻永路重有攜手期清光倚玉樹〈以上並見張為主客圖〉












　　御定全唐詩巻三百三十二
<集部,總集類,御定全唐詩>
　　欽定四庫全書
　　御定全唐詩巻三百三十三
　　楊巨源
　　楊巨源字景山河中人貞元五年擢進士第為張𢎞靖從事由秘書郎擢太常博士禮部員外郎出為鳯翔少尹復召除國子司業年七十致仕歸時宰白以為河中少尹食其䘵終身集五巻今編詩一巻
　　秋夜閒居即事寄廬山鄭員外蜀郡符處士
　　憂思繁未整良辰㑹無由引領遲佳音星紀屢以周蓬閬絶華耀況乃處窮愁墜葉寒擁砌燈火〈一作光〉夜悠悠開琴弄清窺月俯澄流冉冉鴻鴈度蕭蕭帷箔秋悵懷石門詠緬慕〈一作邀〉碧雞遊髣髴䝉顔色崇蘭隠芳洲
　　獨不見
　　東風艶陽色栁緑花如霰競理同心鬟爭持合歡扇香傳賈娘手粉離何郎面最恨巻簾時含情獨不見
　　題趙孟莊
　　管鮑化為塵交友存如線升堂俱自媚得路難相見懿君敦三益頹俗期一變心同襲芝蘭氣合回霜霰石門雲臥久玉洞花尋遍王濬愛旌旗梁竦勞州縣煙鴻秋更逺天馬寒愈健願事郭先生青囊書幾巻
　　辭魏博田尚書出境後感恩戀徳因登藂臺〈一本此下有卻贈二字〉
　　薦書及龍鍾此事鏤心骨親知殊悢悢〈一作恨恨〉徒御方咄咄〈賔朋愴別傔僕請行〉藂臺邯鄲郭臺上見新月離恨始分明〈闕〉超忽懷仁淚空盡感事情又發他時躧履聲曉日
　　照丹闕
　　夏日苦熱同長孫主簿過仁壽寺納涼
　　火入天地罏南方正何劇四郊長雲紅六合太陽赤赫赫沸泉壑燄燄燋砂石思減祝融權期匡諸子宅因投竹林寺一問青蓮客心空得清涼理證等喧寂開襟天籟回步履雨花積微風動珠簾蕙氣入瑤席境閒性方謐塵逺趣皆適淹駕殊未還朱欄敞虛碧
　　送李虞仲秀才歸東都因寄元李二友
　　髙翼閒未倦孤雲曠無期晴霞海西畔秋草燕南時鄴中多上才耿耿丹霄姿顧我於逆旅與君發光儀同將儒者方獲忝攜〈一作雋〉人知幽蘭與芳佩寒玉鏘美詞舊友在伊洛鳴蟬思山陂到來再春風夢盡雙瓊枝素業且無負青冥殊未遲南橋天氣好一相思
　　和盧諫議朝回書情即事寄兩省閣老兼呈二起居諫院諸院長
　　寵位資寂用回頭憐二疎超遙比鶴性皎㓗同僧居華組澹無累單牀歡有餘題詩天〈一作清〉風灑屬思紅霞舒藹藹延閤東晨光映林初爐香深內殿山色明前除對客黙焚稾何人知諫書全仁氣逾勁大辨言甚徐逸步寄青璅閒吟親綺疏清輝被鸞渚瑞藹含龍渠謝監營野墅陶公愛吾廬悠然逺者懐聖代飄長裾端弼緝元化至音生太虛一戎殄欃槍重譯充儲胥借地種寒竹看雲憶春蔬靈機棲杳㝠談笑登軒車晚跡識麒麟秋英見芙蕖危言直且莊曠抱鬱以攄志業耿氷雪光容粲璠璵時賢儼仙掖氣謝心何如
　　奉酬竇郎中早入省苦寒見寄
　　𤣥㝠怒含風羣物戒嚴節空山頑石破幽澗層氷裂題詩金華彥接武丹霄烈曠懐玉京雲孤唱粉垣雪窮隂總凝沍正氣直肅殺天狼看墜地霜兎敢拒穴悠然蓬蒿士亦得奉朝謁羸驂苦遲遲單僕怨切切端闈仙階邃廣陌凍橋滑旭日鴛鷺行瑞煙芙蓉闕司寒申鄭重成歳在凜冽謝監逢酒〈一作假〉時袁生閉門月漸思霜霰減欲報陽和發誰家挾纊心何地當罏熱慘舒能一改恭聽逺者説
　　野園獻果呈員外
　　西園果初熟上客心逾愜凝粉乍辭枝飄紅仍帶葉幽姿寫瓊實殷彩呈糚頰持此贈佳期清芬羅䄂裛
　　大堤曲〈一作詞〉
　　二八嬋娟大堤女開壚相對依江渚待客登樓向水看邀郎捲幔臨花語細雨濛濛濕芰荷巴東商侶掛〈一作駐〉帆多自傳芳酒涴〈一作翻〉紅袖誰調妍糚回翠娥珍簟華燈夕陽後當壚理瑟矜纎手月落星微五鼓聲春風揺蕩牕前栁歳歳逢迎沙㟁間北〈一作背〉人多識〈一作整〉緑雲鬟無端嫁與五陵少離別煙波傷玉顔
　　楊花落
　　北斗南回春物老紅英落盡緑〈一作縁〉尚早韶風澹蕩無所依偏惜垂楊作春好此時可憐楊栁花縈〈一作榮〉盈艶曵滿人家人家女兒出羅幙靜掃玉庭待花落寶環纎手捧更飛翠羽輕裾承不著歴歴瑤琴舞金〈一作態〉陳菲紅拂黛憐玉人東園桃李芳己歇獨有楊花嬌暮春
　　月宮詞
　　宮中月明何所似如積如流滿田地迥過前殿曾學眉回照長門慣催淚昭陽昨夜秋風來綺閣金鋪情〈一作清〉影開藻井浮花共陵亂玉階零露相裵回稍映明河泛仙馭滿牕猶在更衣處管回燭無限情環珮憑欄不能去皎皎蒼蒼千里同穿煙飄葉九門通珠簾欲卷畏成水瑤席初陳驚似空復值君王事歡宴宮女三千一時見飛蓋愁看素暈低稱觴願踏清輝遍江上無雲夜可憐冒沙披浪自嬋娟若共心賞風流夜那比髙髙太液前
　　贈從弟茂卿〈時欲北遊〉
　　吾從〈一作家〉驥足楊茂卿性靈且奇才甚清海內方微風雅道鄴中更有文章盟扣寂由來在淵思搜奇本自通禪智王維證時符水月杜甫狂處遺天地流水東西岐路分幽州迢遰舊來聞若為向北驅疲馬山似寒空塞似雲
　　烏啼曲贈張評事
　　可憐楊葉復楊花雪浄煙深碧玉家烏棲不定枝條弱城頭夜半聲啞啞浮萍流〈一作揺一作棲〉蕩門前水任罥芙蓉莫墮沙
　　端午日伏䝉內侍賜晨服
　　綵縷纎仍麗凌風巻復開方應五日至應自九天來在笥清光發當軒暑氣回遙知及時節刀尺火雲催
　　胡姬詞
　　妍艶照江頭春風好客留當壚知妾慣送酒為郎羞香渡傳蕉扇糚成上竹樓數錢憐皓腕非是不能留
　　春日有贈
　　堤暖栁絲斜風光屬謝家晚心應戀水春恨定因花步逺憐芳草歸遲見綺霞由來感情思獨自惜年華
　　襄陽樂
　　閒隨少年去試上大堤遊畫角棲烏起清過客愁碑沈楚山石珠徹漢江秋處處風情好盧家更上樓
　　關山月
　　蒼茫臨故闗迢遰照秋山萬里平蕪靜孤城落葉閒露濃棲鴈起天逺戍兵還復暎征西府光深組練間
　　長城聞笛
　　孤城笛滿林斷續共霜砧夜月降羌涙秋風老將心靜過寒壘遍暗入故闗〈一作園〉深惆悵梅花落山川不可尋
　　春晚東歸留贈李功曹
　　芳田岐路斜惜年華雲路〈一作絡〉青絲騎香含翠幰車歌聲仍隔水醉色未侵花唯有懐鄉客東飛羨曙鵶
　　送殷員外使北蕃
　　二軒將雨露萬里入煙沙和氣生中國薰風屬外家塞蘆隨鴈影闗栁拂駝花努力黃雲北僊曹有雉車
　　送許侍御充雲南哀冊使判官
　　萬里永昌城威儀奉聖明氷心瘴江冷霜憲漏天晴荒外開亭𠉀雲南降斾旌他時功自許絶域轉哀榮
　　秋日題陳宗儒圃亭悽然感舊
　　曾隨何水部待月東亭宿今日重憑欄清風空在竹前山依舊碧閒草經秋緑時物方宛然蛛絲一何速
　　和鄭少師相公題慈恩寺禪院
　　舊寺長桐孫朝天是聖恩謝公詩更老蕭傅道方尊白法知深得蒼生要重論若為將此望心地向空門
　　同趙校書題普救寺
　　東門髙處天一望幾悠然白浪過城下青山滿寺前塵光分驛道嵐色到人煙氣象須文字逢君大雅篇
　　春日與劉評事過故證〈一作澄〉上人院
　　曾共劉諮議同時事道林與君方掩淚來客是知心堦雪凌春積鐘煙向夕深依然舊童子相送出花隂
　　春雪題興善寺廣宣上人竹院
　　皎潔青蓮客焚香對雪朝竹風催〈一作吹〉淅瀝花雨譲飄颻觸〈一作灑〉石和雲積縈池拂水消只應將日月顔色不相饒
　　清明日后土祠送田徹〈一作澈〉
　　清明千萬家處處是年華榆栁芳辰火梧桐今日花祭〈一作登〉祠結雲綺遊陌擁香車惆悵田郎去原回煙樹斜
　　酬令狐員外直夜書懐見寄
　　花枝暖欲舒粉署夜方初世職推傳盛春刑是減餘芸香能䕶字鉛槧善呈書此地從頭白經年望雉車
　　題表丈三大夫書齋
　　盛府自蓮花羣公是歳華蘭姿丈人圃松色大夫家素巻堆瑤席朱映絳紗詩題三百首髙韻照春霞
　　春日送沈贊府歸潯陽覲叔父
　　潯陽阮咸宅九派竹林前花嶼髙如浪雲峰逺似天江聲在南巷〈一作港〉海氣入東田才子今朝去風濤思𣺌然
　　與李文仲秀才同賦泛酒花詩
　　若道春無賴飛花合逐風巧知人意裏解入酒杯中香濕勝含露光揺似泛空請君回首看〈一作醉眼〉幾片舞芳叢
　　登寜州城樓
　　宋玉本悲秋今朝更上樓清波城下去此意重悠悠晚菊臨杯思寒山滿郡愁故闗非內地一為漢家羞
　　同薛侍御登黎陽縣樓眺黃河
　　倚檻恣流目髙城臨大川九回紆白浪一半在青天氣肅晴空外光翻曉日邊開襟值佳景懐抱更悠然
　　和權相公南園閒涉寄廣宣上人
　　浩氣抱天和閒園載酒過步因秋景曠心向晚雲多翠玉思回鳯𤣥珠肯在鵝問〈一作湯〉師登幾地空性奈詩何
　　供奉定法師歸安南
　　故鄉南越外萬里白雲峰經論辭天去香花入海逢鷺濤清梵徹蜃閣化城重心到長安陌交州後夜鐘
　　池上竹
　　一叢嬋娟色四靣清泠波氣潤晚煙重光涵秋露多翠筠入疎栁清影拂圓荷歳晏琅玕實心期有鳯過
　　長安春遊
　　鳯城春報曲江頭上客年年是勝遊日暖雲山當廣陌天清絲管在髙樓蘢蔥樹色分僊閣縹緲花香汎御溝桂壁朱門新邸第漢家恩澤問酇侯
　　送定法師歸蜀法師即紅樓院供奉廣宣上人兄弟
　　鳯城初日照紅樓禁寺公卿識惠休詩引棣華沾一雨經分貝葉向雙流孤猿學定前山夕逺鴈傷離幾地秋空性碧雲無處所約公曾許剡溪遊
　　早朝
　　鐘聲〈一作傳〉清禁纔應徹漏報仙闈儼已開雙闕薄煙籠菡蓞九城初日照蓬萊朝時但向丹墀拜仗下方從碧殿回聖道逍遙更何事願將巴曲贊康哉
　　贈張將軍
　　闗西諸將揖容光獨立營門〈一作前〉劒有霜知愛魯連歸海上肯令王翦在頻〈一作平〉陽天晴紅幟當山滿日暮清笳入塞長年少功髙人最羨漢家壇〈一作煙〉樹月〈一作日〉蒼蒼
　　和侯大夫秋原山觀征人回
　　兩河戰罷萬方清原上軍回識舊營立馬望雲秋塞靜射鵰臨水晚天晴戍閒部伍分岐路地逺家鄉寄斾旌聖代止戈資廟略諸矦不復更長征
　　送人過衛州
　　憶昔征南府內遊君家東閣㝡淹留縱橫聯句長侵曉次第看花直到秋論舊舉杯先下淚傷離臨水更登樓相思前路幾回首滿眼青山過衛州
　　寄中書同年舍人
　　晴明紫閣最髙峰仙掖開簾范彥龍五色天書詞煥爛九華春殿語從容綵毫應染爐煙細清珮仍含玉漏重二十年前同日喜碧霄何路得相逢
　　酬〈一作贈〉於駙馬二首
　　綺陌塵香曙色分碧山如畫又逢君蛟藏秋月一片水驥鎖晴空千尺雲戚里舊知何駙馬詩家今得鮑參軍陽和本是煙霄曲須向花間次第聞
　　芳時碧落心應斷今日清詞事不同瑤草秋殘仙圃在綵雲天逺鳯樓空晴花煖〈一作曾〉送金羈影涼葉寒〈一作還〉生玉簟風長得聞詩歡自足㑹看春露濕蘭叢
　　將歸東都寄〈一作別〉令狐舍人
　　緑楊紅杏滿城春一騎悠悠萬井塵岐路未闗〈一作閑〉今日事風光欲醉長年人閒過綺陌尋髙寺強對〈一作到〉朱門謁近臣多病晚來還有策雒陽山色舊相親
　　寄江州白司馬
　　江州司馬平安否惠逺東林住得無湓浦曾聞似衣帶廬峰見説勝香爐題詩歳晏離鴻㫁望闕天遙病鶴孤莫漫拘〈一作勾〉牽雨花社青雲依舊是前途
　　薛司空自青州歸朝
　　天眷君陳久在東歸朝人看大司空黃河㟁畔長無事滄海東邊獨有功己變畏途成雅俗仍過舊里揖秋風一門累葉凌煙閣次第儀形漢上公
　　送章孝標校書歸杭州因寄白舍人
　　曾過靈隠江邊寺獨宿東樓看海門潮色銀河鋪碧落日光金柱出紅盆不妨公事資髙臥無限詩情要細論若訪郡人徐孺子應須騎馬到沙村
　　述舊紀勲寄太原李光顔侍中二首
　　玉塞含悽見鴈行北垣新詔拜龍驤弟兄間世真飛將貔虎歸時似故鄉鼓角因風飄朔氣旌旗映水發秋光河源収地心猶壯笑向天西萬里霜
　　倚天長劒截雲孤報國縱橫見丈夫五載登壇真宰相九重分閫正司徒曾聞轉戰平堅冦共説題詩壓腐儒料敵知機在方寸不勞心力講隂符
　　酬盧員外
　　謝傅旌旗控上游盧郎罇俎借前籌舜城風土臨清廟魏國山川在白樓雲寺當時接髙步水亭今日又同遊滿筵舊府笙歌在獨有羊曇最淚〈一作後〉流
　　古意贈王常侍
　　繡戸紗牕北里深香風暗動鳯凰簮組紃常在佳人手刀尺空揺寒女心欲學齊謳逐雲管還思楚練拂霜砧東家少婦當機織應念無衣雪滿林
　　送裴中丞出使
　　一清淮甸假朝綱金印初迎細栁黃辭闕天威和雨露出闗春色避風霜龍韜何必陳三略虎旅由來肅萬方宣諭生靈真重任回軒應問石渠郎
　　送絳州盧使君
　　應將清浄結心期又共陽和到郡時絳老問年須算字庾公逢月要題詩朱欄迢遰因髙勝粉堞清明欲下遲他日徴還作霖雨不須求賽敬亭祠
　　贈李傅
　　知因公望掩能文誓激明誠在致君曾罷雙旌瞻白日猶將一劒許黃雲揺牕竹色留僧語入院松聲共鶴聞莫被此心生晚計鎮南人憶杜將軍
　　上裴中丞
　　六年西掖𢎞湯誥三㨗東堂總漢科政引風霜成物色語回天地到陽和清威更助朝端重聖澤曽隨筆下多應笑白鬚揚執㦸可憐春日老如何
　　和人與人分惠賜氷
　　天水藏來玉墮空先頒密署幾人同映盤皎潔非資月〈一作闗露〉披〈一作當〉扇清涼不在風瑩質方從綸閣內凝輝更向畫堂〈一作錦帷〉中麗詞珍貺難雙有迢遰金輿殿角東
　　觀打毬有作
　　親掃毬場如砥平龍驤驟馬曉光晴入門百拜瞻雄勢動地三軍唱好聲玉勒回時霑赤汗花𩯣分處拂紅纓欲令四海氛煙靜杖底纎塵不敢生
　　早春即事呈劉員外
　　明朝晴暖即相隨肯信春光被雨欺且任文書堆案上免令杯酒負花時馬蹄經歴須應遍鶯語叮嚀己怪遲更待雜芳成艶錦鄴中爭唱仲宣詩
　　送司徒童子
　　衛多君子魯多儒七歳聞天笑舞雩光彩春風初轉蕙性靈秋水不藏珠兩經在口知名小百拜垂髫稟氣殊況復元侯旌爾善桂林枝上得鵷雛
　　寄昭應王丞
　　武皇金輅輾香塵每歳朝元及此辰光動泉心初浴日氣蒸山腹總成春謳歌己入雲韶曲詞賦方歸侍從臣瑞靄朝朝猶望幸天教赤縣有詩人
　　酬崔博士
　　自知頑叟更何能唯學雕蟲謬見稱長被有情邀唱和近來無力更祗承青松樹杪三千〈一作千年〉鶴白玉壺中一片氷今日為君書壁右〈一作石〉孤城莫怕世人憎
　　酬裴舍人見寄
　　誰道重遷是舊班自將霄漢比鄉關二妃樓下宜臨水五老祠西好看山再葺吾廬心已足毎來公府路常閒詩陪亞相逾三紀石笥煙霞不共攀
　　和劉員外陪韓僕射野亭公宴
　　好客風流瑇瑁簪重簷髙幕曉沈沈綺筵霜重旌旗滿玉帳天清絲管聲繁戲徒過魯儒目衆歡方集漢郎心寒笳一曲嚴城暮雲騎連嘶香外林
　　酬崔駙馬惠箋百張兼貽四韻
　　百張雲様亂花開七字文頭艶錦回浮碧空〈一作定〉從天上得殷紅應自日邊來捧持價重凌雲葉封裹香深笑海苔滿篋清光應照眼欲題凡韻輒裵回〈一作風韻媿凡才〉
　　贈史開封
　　天低荒草誓師壇鄧艾心知戰地寛鼓角迥臨霜野曙旌旗髙對雪峰寒五營向水紅塵起一劒當風白日看曾從伏波征絶域磧西蕃部怯金鞍
　　奉寄通州元九侍御
　　大明宮殿鬱蒼蒼紫禁龍樓直署香九陌華軒爭道路一枝寒玉任煙霜須聽瑞雪傳心語莫〈一作卻〉被啼猨續淚行共說聖朝容直氣期君新歳奉恩光
　　贈渾鉅中允
　　公子髫年四海聞城南侍獵雪雰雰馬盤曠野開月鴈落寒原箭在雲曽向天西穿虜陣慣遊花下領儒羣一枝瓊萼朝光好綵服飄飄從冠軍
　　重送胡大夫赴振武
　　向年擢桂儒生業今日分茅聖主恩旌斾仍將過鄉路軒車爭看出都門人間文武能雙㨗天下安危待一論布惠宣威大夫事不妨詩思許琴尊
　　送陳判官罷舉赴江外
　　練思多時氷雪清拂衣無語別書生莫將甲乙為前累不廢煙霄是此行定愛紅雲然楚色應看白雨打江聲心期玉帳親台位魏勃因君説姓名
　　奉和裴相公
　　竹寺題名一半空衰榮三十六人中在生本要求知已垂老應憐值相公敢望燮和回舊律任應時節到春風若為問得蒼蒼意造化無言自是功
　　和大夫邊春呈長安親故
　　嚴城吹笛思寒梅二月氷河一半開紫陌詩情依舊在黑山弓力畏春來遊人曲岸看花發走馬平沙獵雪回旌斾朝天不知晚將星髙處近三台
　　張郎中段員外初直翰林報寄長句
　　秋空如練瑞雲明天上人間莫問程丹鳯詞頭供二妙金鑾殿角直三清方瞻北極臨星月猶向南班滯姓名啟沃朝朝深禁裏香爐煙外是公卿
　　奉酬端公春雪見寄
　　造化多情狀物親剪花鋪玉萬重新閒飄上路呈豐歳狂舞中庭學醉春興逸何妨尋剡客唱髙還肯寄巴人遙知獨立芝蘭閣滿眼清光壓俗塵
　　盧郎中拜陵遇雪䝉見召因寄
　　南宮使者有光輝欲拜諸陵瑞雪飛蘋葉已修青玉薦栁花仍拂赤車衣應同谷口尋春去定似山隂帶月歸寒冷出郊猶未得羨公將事看芳菲
　　冬夜陪丘侍御先輩聽崔校書彈琴
　　雪滿中庭月映林謝家幽賞在瑤琴楚妃波浪天南逺蔡女煙沙漠北深顧盼何曾因誤曲殷勤終是感知音若將雅調開詩興未抵丘遲一片心
　　元日含元殿下立仗丹鳯樓門下宣赦相公稱賀〈四字一作上相公〉二首
　　天垂台耀掃欃槍壽獻香〈一作青〉山祝聖明丹鳯樓〈一作闕〉前歌九奏金鷄竿下鼓千聲衣冠南面薰風動文字東方喜氣生從此登封資廟略兩河連海一時清
　　臨軒啟扇似雲収率土朝天劇水流瑞色含春當正殿香煙捧日在髙樓三朝氣蚤迎恩澤萬嵗聲長繞冕旒請問漢家功第一麒麟閣上識酇侯
　　元日觀朝
　　北極長尊報聖期〈一作仰聖時〉周家何用問元⻱天顔入曙千官拜〈一作喜〉元日〈一作日色〉迎春萬物知閶闔㢠臨黃道正衣裳髙對碧山垂微臣願獻堯人祝壽酒年年太液池
　　題賈巡官林亭
　　白鳥閒棲亭樹枝緑罇仍對菊花籬許詢本愛交禪侶陳寔由來是〈一作足〉好兒明月出雲秋館思逺泉經雨夜牕知門前長者無虛轍一片寒光動水池
　　和元員外題昇平里新齋
　　自〈一作因〉知休沐諸幽勝遂肯髙齋枕廣衢舊地已開新玉圃春山仍展緑雲圖心源邀得閒詩證肺氣宜將慢酒扶此外唯應任真宰同塵敢〈一作最〉是道門樞
　　送澹公歸嵩山龍潭寺葬本師
　　野煙秋水蒼茫逺禪境真機去住閒雙樹為家思舊壑千花成塔禮寒山洞宮曾向龍邊宿雲徑應從鳥外還莫戀本師金骨地空門無處復無關
　　邵州陪王郎中宴
　　西塞無塵多玉筵貔貅鴛鷺儼相連紅茵照水開罇俎翠幕當雲發管歌態曉臨團扇靜舞容春映薄衫妍魯儒縱使他時有不似歡娛及少年
　　和令狐舍人酬峰上人題山欄孤竹
　　滿院氷姿粉籜殘一莖青翠近簾端離業自欲親香火抱節何妨共歳寒能讓繁聲任真籟解將孤影對芳蘭范雲許訪西林寺枝葉須和彩鳯看
　　寄贈田倉曹灣
　　芳蘭媚庭除灼灼紅英舒身為陋巷客門有絳轅車朝覽夷吾傳暮習潁陽書沔雲髙羽翼待賈藴璠璵纓弁雖雲阻音塵豈復疎若因風雨晦應念寂寥居
　　上劉侍中
　　命代生申甫承家翊禹湯廟謨膺間氣師律動清霜鐘鼎勲庸大山河〈一作河山〉誡誓長英姿凌虎視逸步壓龍驤道恊陶鈞力恩回日月光一言𢎞社稷九命備珪璋政洽軍逾肅仁敷物已康朱門重棨㦸丹詔半縑緗位總雲〈一作興〉龍野師臨涿鹿鄉射鵰天更碧吹角塞仍黃深入平夷落橫行闢漢疆功垂貞石逺名映色絲香斷〈一作度〉磧瞻貔武臨池識鳯凰舞腰凝綺榭歌響拂彫梁杯浄傳鸚鵡裘鮮照鷫鸘吟詩白羽扇校獵緑沈槍風景佳人地煙沙壯士塲幕中邀謝鑒〈一作監〉麾下得周郎珠影含空徹瓊枝映座芳王渾知武子陳寔奬元方富貴春無限歡娯夜未央管隨玉帳尊俎奉金章俗理寜因勸邊城詎假防軍容雄朔漠公望冠巖廊分野隣孤島京坻溢萬箱曙華分碣石秋色入衡〈一作漁〉陽城逺迷𤣥兎川明辨白狼忠賢多感激今古共蒼茫堤擁紅蕖艶橋分翠栁行軒車紛自至亭館鬱相當珍簟回煩暑層軒引早涼聽琴知思靜説劒覺神揚佳景燕臺上清輝鄭驛旁鼓鼙〈一作鐘〉喧北里珪玉映東牀敢由之瑟甘循賜也牆官微思假路戰勝忝〈一作望〉升堂欲奮三年〈一作千〉翼頻廻一夕腸消憂期酒聖乘興任詩狂海內栽〈一作分〉桃李天涯荷〈一作剪〉稻梁升沈門下意〈一作客〉誰道在蒼蒼
　　贈侯侍御
　　步逸辭羣跡機真〈一作忘〉結逺〈一作道〉心敦詩揚大雅映古酌髙音逃禍棲蝸舍因醒解豸簮紫蘭秋露濕黃鶴晚〈一作曉〉天隂舊業〈一作葉〉餘荒草寒山出逺林月明多宿寺世亂重悲琴霄漢時應在詩書道未沈坐期閶闔霽雲暖一開襟〈時朱泚阻兵〉
　　懐徳抒情寄上信州座主
　　五馬江天郡諸生淚共垂讌餘明主徳恩在侍臣知悵望緘雙鯉龍鍾假一枝玉峰遙寄夢雲海暗傷離幢蓋全家去琴書首路隨滄州值康樂明月向元規鵷鳯終凌漢蛟龍㑹出池蕙香因曙〈一作暖〉發松色肯寒移舉世瞻風藻當朝揖羽儀加飡門下意溪水緑逶迤
　　送杜郎中使君赴虔州
　　迢遰南康路清輝得使君虎符秋領俗鵷署早辭羣地逺仍連戍城嚴本帶軍傍江低檻月當嶺滿牕雲境勝閭閻間〈一作閴〉天清水陸分和詩將惠政頌述九衢聞
　　別鶴詞送令狐校書之桂府
　　海鶴一為別髙程方窅然影揺江漢〈一作海〉路思結瀟湘天皎然仰白日真姿棲紫煙含情九霄際顧侶五雲前遐心屬清都淒響激朱超遙聞〈一作揺間〉風雨迢遰各山川東南信多水㑹合當有年雌〈一作雄〉飛唳冥冥此意何由傳
　　夏日裴尹員外西齋看花
　　笑向東〈一作南〉來客看花枉在前始知清夏月更勝艶陽天露濕呈糚汗風吹畏火然蔥蘢和葉盛爛漫壓枝鮮紅彩當鈴閣清香到玉筵蝶棲驚曙色鶯語滯〈一作帶〉晴煙得地殊堪賞過時倍覺妍芳菲遲最好唯是謝家憐
　　贈隣家老將
　　白首羽林郎丁年戍朔方隂天瞻磧落秋日渡遼陽大漠寒山黑孤城夜月黃十年依蓐食萬里帶金瘡拂雪〈一作露〉陳師祭衝風立教場箭飛瓊羽合旗動火雲張虎翼分營勢魚鱗擁陣行誓心清塞色鬬血雜沙光戰地晴輝薄軍門曉氣長冦深爭暗襲闗迥勒春防身賤竟何訴天髙徒自傷功成封寵將力盡到貧鄉雀老方悲海鷹衰卻念霜空餘孤劒在開匣一霑裳
　　和呂舍人喜張員外自北番囘至境上先寄二十韻
　　割愛天文動敦和國步安仙姿歸舊好戎意結新歡並命瞻鵷鷺同心挹蕙蘭玉簫臨祖帳金牓引征鞍廣陌雙旌去平沙萬里看海雲侵鬢起邊月向眉殘突兀隂山迥蒼茫朔野寛毳廬同甲帳韋橐比琱盤義著親胡俗儀全識漢官地鄰氷鼠浄天映燭龍寒節異蘇卿執殊蔡女〈一作蕃樂〉彈磧分黃𣺌𣺌塞〈一作寒〉極黑漫漫歡味羶腥列徴聲佅僸攢歸期先鴈候登路劇鵬搏上客離心逺西宮草詔殫麗詞傳錦綺珍價掩琅玕百兩開戎壘千蹄入御欄瑞光麟閣上喜氣鳳城端尚德曾辭劔柔凶本舞干茫茫斗星北威服古來難
　　春日奉獻聖壽無疆詞十首
　　文物京華盛謳歌〈一作謡〉國步康瑤池供壽酒銀漢麗宸章靈雨〈一作雨露〉含雙闕雷霆肅萬方代推仙祚逺春共聖恩長鳳扆臨花暖龍罏旁日香遙知千萬嵗天意奉君王鴛鷺彤庭際軒車綺陌前九城多好色〈一作樂〉萬井半祥煙人醉逢堯酒鶯歌荅舜花明御溝水香暖禁城天賜宴文逾盛徴歌〈一作歡〉物更妍無窮豓陽月長照〈一作奉〉太平年
　　雲陛臨黃道天門在碧虛大明含睿藻元氣抱宸居戈偃征苗後詩傳宴鎬初年華富仙苑時哲滿公車化入絪緼大恩垂渙汗餘悠然萬方靜風俗揖華胥
　　玉漏飄青璅金鋪麗紫宸雲山九門曙天地一家春瑞靄方呈賞暄風本配仁巖廊開鳯翼水殿壓鼇身文雅逢明代歡娯及賤臣年年未央闕恩共物華新
　　垂拱乾坤正歡心品類同紫煙含北極𤣥澤付東風珠綴留晴景金莖直曉空發生資盛德交泰讓全功間氣登三事祥光啟四聰遐荒似川水天外亦〈一作一〉朝宗代是文明晝春當宴喜時罏煙添栁重宮漏出花遲漢典方寛律周官正採詩碧宵傳鳳吹紅旭〈一作日〉在龍旗造化膺神契陽和沃聖思〈一作□〉無〈一作每〉因隨百獸率舞奉丹墀
　　睿德符𤣥化芳情翊太和日輪皇鑒逺天仗聖朝多曙色含金牓晴光轉玉珂中宮陳廣樂元老進賡歌蓮葉看龜上桐花識鳳過小臣空擊壤滄海是恩波
　　物象朝髙殿簮裾溢上京春當九衢好天向萬方明樂報簫韶發杯看沆瀣生芙蓉丹闕暖楊栁玉樓晴閶闔開中禁衣裳儼太清南山同聖壽長對鳳皇城
　　日上蒼龍闕香含紫禁林晴光五雲壘春色九重〈一作天〉深賞葉元和徳文垂雅頌音景雲隨御輦顥氣在宸襟永保無疆壽長懷不戰心聖朝多慶賜瓊樹粉牆隂化洽生成遂功宣動植知瑞凝三秀草春入萬年枝鳳掖嘉言進鴛行喜氣隨仗臨丹地近衣對碧山垂渥澤方柔逺聰明本聴卑願同東觀士〈一作事〉長對〈一作覩〉漢威儀
　　銜魚翠鳥
　　有意蓮葉間瞥然下髙樹擘破〈一作波〉得全〈一作金〉魚一㸃翠光去
　　和鄭相公尋〈一本此下有興善寺三字〉宣上人不遇
　　方尋〈一作放心〉蓮境去又值竹房空幾韻飄寒玉餘清不在風
　　題范陽金臺驛
　　六國唯求客千金遂築臺若令逢聖代憔悴郭生回
　　寄薛侍御
　　世上無窮事生涯莫廢詩何曾好風月不是憶君時
　　賦得灞岸栁留辭鄭員外
　　楊栁含煙灞岸春年年攀折為行人好風儻借低枝便莫遣青絲掃路塵
　　折楊栁〈一作和練秀才楊桞一作戴叔倫詩〉
　　水邊楊栁麴塵〈一作煙〉絲立馬煩君折一枝惟有春風最相惜殷勤更〈一作肯〉向手中吹
　　雪中聽箏
　　玉柱泠泠對寒雪清商怨徴聲何切誰憐楚客向隅時一片愁心與絶
　　盧龍塞行送韋掌記二首
　　雨雪紛紛黑水外行人共指盧龍塞萬里飛沙壓鼓鼙三軍殺氣凝旌斾
　　陳琳書記本翩翩料敵能兵奪酒泉聖主好文兼好武封侯莫比漢皇年
　　題五老峰下費君書院
　　解向花間栽碧松門前不負老人峰己將心事隨身隠認得溪雲第幾重
　　僧院聽琴〈一作宿藏公院聽齊孝若彈琴〉
　　禪思何妨在玉琴真僧不見聽時心離聲怨調秋堂夕雲向蒼梧湘水深
　　和武相公春曉聞鶯
　　語恨飛遲天欲明殷勤似訴有餘情仁風已及芳菲節猶向花溪鳴〈一作聽〉幾聲
　　唐昌觀玉蘂花
　　晴空素艶照霞新香灑天風不到塵持贈昔聞將白雪蘂珠宮上玉花春
　　山中主人
　　十里青山有一家翠屏深處更添霞若為説得溪中事錦石和煙四面花
　　太原贈李屬侍御
　　路入桑乾塞鴈飛棗郎年少有光輝春風走馬三千里不廢看花君〈一作惹〉繡衣
　　崔娘詩
　　清潤潘郎玉不如中庭蕙草雪消初風流才子多春思腸斷蕭娘一紙書
　　題雲師山房〈一作權徳輿詩又作戎昱詩〉
　　雲公蘭若深山裏月明松殿微風起試問空門清浄心蓮花不著秋潭水
　　城東早春
　　詩家清〈一作新〉景在新春緑栁纔黃半未勻若待上林花似錦出門俱是看花人
　　秋日登亭贈薛侍御
　　潦倒從軍何取益東西走馬暫同遊梁王舊客皆能賦今日因何獨怨秋
　　石水調二首
　　銀罌深鏁貯清光無限來人不得嘗知共金丹爭氣力一杯全勝五雲漿
　　山叟和雲斸翠屏煎時分日檢仙經天人持此扶衰病勝得瑤池水一瓶
　　荅振武李逢吉判官
　　近來時輩都無興把酒皆言肺病同唯有單于李評事不將華髪負春風
　　宮燕詞
　　毛衣似錦語如日煖爭髙綺陌天幾處野花留不得雙雙飛向御爐前
　　贈崔駙馬
　　百尺梧桐畫閣齊簫聲落處翠雲低平陽不惜黃金埒細雨花驄踏作泥
　　聽李憑彈箜篌二首
　　聽奏繁玉殿清風傳曲度禁林明君王聽樂棃園煖翻到雲門第幾聲
　　花咽嬌鶯王潄泉名髙半在御筵前漢王欲助人間樂從遣新聲墜九天
　　臨水看花
　　一樹紅花暎緑波晴明騎馬好經過今朝幾許風吹落聞道蕭郎最惜多
　　觀妓人入道二首
　　荀令歌鐘北里亭翠娥紅粉敞雲屏舞衣施盡餘香在今日花前學誦經
　　碧玉芳年事冠軍清歌空得隔花聞春來削髪芙蓉寺蟬鬢臨風墮緑雲
　　方城驛逢孟侍御
　　走馬溫湯直隼飛相逢矍鑠理征衣軍中得力男兒事入驛從容見落暉
　　題清涼寺
　　憑檻霏微松樹煙陶潛曾用道林錢一聲寒磬空心曉花雨知從第幾天
　　酬令狐舍人
　　曉禁蒼蒼換直還暫低鸞翼向人間亦知受業公門事數仭丘牆不見山
　　和令狐郎中
　　題詩一代占清機秉筆三年直紫微自稟道情齠齓異不同蘧玉學知非
　　美人春怨
　　妾家巫峽陽羅幌寢蘭堂曉日臨窗久春風引夢長落釵仍掛鬢微汗欲銷黃縱便朦朧覺魂猶逐楚王
　　艶女詞
　　露井桃花發雙雙燕並飛美人姿態裏春色上羅衣自愛頻開鏡時羞欲掩扉心知行路客遙惹五香歸
　　名姝詠
　　阿嬌年未多體弱性能和怕重愁拈鏡憐輕喜曵羅臨津雙洛浦對月兩嫦娥獨有荊王殿時時暮雨過
　　送太和公主和蕃
　　北路古來難年光獨認寒朔雲侵鬢起邊月向眉殘蘆井尋沙到花門度磧看薰風一萬里來處是長安
　　秋日韋少府㕔池上詠石
　　主人得幽石日覺公堂清一片池上色孤峰雲外情舊溪紅蘚在秋水緑痕生何必澄湖徹移來有令名
　　失題
　　何事慰朝夕不踰詩酒情山河空道路蕃漢共刀兵禮樂新朝市園林舊弟兄向風一㸃淚塞〈一作寒〉晚暮江平
　　春日題龍門香山寺
　　衆香天上梵王宮鐘磬寥寥半碧空清景乍開松嶺月亂流長響石樓風山河杳映春雲外城闕參差曉樹中欲盡幽尋那可得三千世界本無窮
　　寄申州盧拱使君
　　領郡仍聞總虎貔致身還是見男兒小船隔水催桃葉大鼓當風舞柘枝酒座微酣諸客倒毬場慢撥幾人隨從來樂事憎詩苦莫放窗中逺岫知
　　郊居秋日酬奚贊府見寄
　　繁菊照深居芳香春不如聞尋周處士知伴庾尚書日晚汀洲曠天晴草木疎閒言揮麈柄清步掩蝸廬野老能親牧髙人念逺漁幽叢臨古岸輕葉度寒渠暮色無狂蝶秋華有嫩蔬若為酬郢曲從此愧璠璵
　　聖恩洗雪鎮州寄獻裴相公
　　天借春光洗緑林戰塵収盡見花隂好生本是君王徳忍死何妨壯士心曾賀截雲翻柵逺仍聞劚凍下營深井陘昨日雙旗入蕭相無言淚濕襟
　　賀田僕射子弟榮拜金吾
　　五侯恩澤不同年叔姪朱門䂍矟連鳯沼九重相喜氣鴈行一半入祥煙街衢燭影侵寒月文武珂聲疊曉天為數麒麟髙閣上誰家父子勒燕然
　　和裴舍人觀田尚書出獵
　　聖代司空比玉清雄藩觀獵見皇情雲禽已覺髙無益霜兎應知狡不成飛鞚擁塵寒草盡彎弓開月朔風生今朝始賀將軍貴紫禁詩人看斾旌
　　送李舍人歸蘭陵里
　　清詞舉世皆藏篋美酒當山為滿罇三畝嫩蔬臨綺陌四行髙樹擁朱門家貧境勝心無累名重官閒口不論惟有道情常自足啟期天地易知恩
　　同太常尉遲博士闕下待漏
　　沈沈延閣抱丹墀松色苔花顥露滋爽氣曉來青玉甃薰風宿在翠花旗方瞻御陌三條廣猶覺仙門一刻遲此地含香從白首馮唐何事怨明時
　　見薛侍御戴不損裏帽子因贈
　　潘郎對青鏡烏帽似新裁曉露鴉初洗春荷葉半開堪將䕶巾櫛不獨隔塵埃已見籠蟬翼無因映鹿胎何人呈巧思好手自西來有意憐衰醜煩君致一枚
　　胡二十拜戶部兼判度支
　　清機果被公材撓雄拜知承聖主恩廟略已調天府實國征方覺地官尊徒言玉節將分閫定是沙隄欲到門為愛山前新卜第不妨風月事琴罇
　　元日呈李逢吉舍人
　　華夷文物賀新年霜仗遙排鳯闕前一片彩霞迎曙日萬條紅燭動春天稱觴山色和元氣端冕爐香疊瑞煙共説正初當聖澤試過西掖問羣賢
　　和杜中丞西襌院看花
　　一林堆錦映千燈照眼牽情慾不勝知倚晴明嬌自足解將顔色醉相仍好風輕引香煙入甘露纔和粉艶凝深處最憐鶯蹂踐嬾時先被蝶侵凌對持真境應無取分付空門又未能迎日似翻紅燒㫁臨流疑映綺霞層幽含晚態憐丹桂盛續春光識紫藤每到花枝獨惆悵山東惟有杜中丞
　　句
　　三刀夢益州一箭取聊城〈以下見紀事〉　伊陟無聞祖章賢不到孫



　　御定全唐詩巻三百三十三
　　欽定四庫全書
　　御定全唐詩巻三百三十四
　　令狐楚
　　令狐楚字殻士宜州華原人貞元七年及第由太原掌書記至判官徳宗好文每省太原奏必能辨楚所為數稱之召授右拾遺憲宗時累擢職方員外郎知制誥皇甫鎛薦為翰林學士進中書舍人出為華州刺史鎛既相復薦楚為中書侍郎同平章事穆宗即位進門下侍郎尋出為宣歙觀察使貶衡州刺史再徙太子賔客分司東都長慶二年擢陜虢觀察使敬宗立拜楚為河南尹遷宣武節度使入為戶部尚書俄拜東都留守徙天平節度使召為吏部尚書檢校尚書右僕射進拜左僕射彭陽郡公開成元年上疏辭位拜山南西道節度使卒贈司空諡曰文集一百三十巻歌詩一巻今編詩一巻
　　夏至日衡陽郡齋書懷
　　一來江城守七見江月圓齒髪將六十鄉關越三千褰帷罕遊觀閉閤多沉眠新節還復至故交盡相捐何時羾閶闔上訴髙髙天
　　八月十七日夜書懷
　　三五既不留二八又還過金蟾著未出玉樹悲稍破誰向西園遊空歸北堂臥佳期信難得永夕無可奈撫枕獨髙歌煩君為予和
　　九日言懐
　　二九即重陽天青野菊黃近來逢此日多是在他鄉晚色霞千片秋聲鴈一行不能髙處望恐斷老人腸
　　和寄竇七中丞
　　仙吏秦峨別新詩鄂渚來才推今北斗職賦舊三台雕鏤心偏許緘封手自開何年相贈荅卻得到中臺
　　立秋日悲懐
　　清曉上髙臺秋風今日來又添新節恨猶抱故年哀淚豈揮能盡泉終閉不開更傷春月過私服示無縗
　　秋懷寄錢侍郎
　　晚歳俱為郡新秋各異鄉燕鴻一聲叫郢樹盡青蒼山露侵衣潤江風捲簟涼相思如漢水日夜向潯陽
　　立秋日
　　平日本多恨新秋偏易悲燕詞如惜別栁意己呈衰事國終無補還家未有期心中舊氣味苦校去年時
　　贈毛仙翁
　　宣州渾是上清宮客有真人貎似童紺髪垂纓光髧髧〈醰上聲〉細髯縁頷緑茸茸壺中藥物梯霞訣肘後方書縮地功既許焚香為弟子願敎年紀共椿同
　　遊義興寺寄上李逢吉相公
　　栁營無事詣蓮宮〈相公久住此寺〉步步猶疑是夢中勞役徒為萬夫長閒遊曾與二人同鳯鸞〈一作皇〉飛去仙巢在龍象潛來講席空松下花飛頻佇立一心千里憶梁公
　　遊晉祠上李逢吉相公
　　不立晉祠三十年白頭重到一悽然泉聲自昔鏘寒玉草色雖秋耀翠鈿少壯同遊寜有數尊榮再㑹便無縁相思臨水下雙淚寄入並汾向洛川
　　節度宣武酬樂天夢得
　　蓬萊仙監〈樂天〉客曹郎〈劉為主客〉曾枉髙車客大梁見擁旌旄治軍旅知親筆硯事文章愁看栁色懸離恨憶遞花枝助酒狂洛下相逢肻相寄南金璀錯玉淒涼
　　奉和嚴司空重陽日同崔常侍崔郎及諸公登龍山落帽臺佳宴
　　謝公秋思𣺌天涯蠟屐登髙為菊花貴重近臣光綺席笑憐從事落烏紗萸房暗綻紅珠朶茗碗寒供白露芽詠碎〈一作醉詠〉龍山歸出號〈一作去晚〉馬奔流電妓奔車
　　立春後言懐招汴州李匡衙推
　　閒齋夜擊唾壺歌試望夷門奈逺何每聽塞笳離夢㫁時窺清鑑旅愁多初驚宵漏丁丁促己覺春風習習和海內故人君最老花開鞭馬更相過
　　奉和僕射相公酬忠武李相公見寄之作
　　麗藻飛來自相庭五文相錯八音清初瞻綺色連霞色又聽金聲繼玉聲才出山西文與武歡從塞北弟兼兄白頭老尹三川上雙和陽春喜復驚
　　郡齋左偏栽竹百餘竿炎涼已周青翠不改而為墻垣所蔽有乖愛賞假〈一作暇〉日命去齋居之東墻由是俯臨軒階低映帷戶日夕相對頗有翛然之趣
　　齋居栽竹北窗邊素壁新開映〈一作見〉碧鮮青藹近當行藥處緑隂深到臥帷前風驚曉葉如聞雨月過春枝似帶煙老子憶山心暫緩退公閒坐對嬋娟
　　省中直夜對雪寄李師素侍郎
　　密雪紛初降重城杳未開雜花飛爛漫連蝶舞徘徊灑散千株葉銷凝九陌埃素華凝粉署清氣繞霜臺明覺侵窗積寒知度塞來謝家爭擬絮越嶺悞驚梅暗魄微茫照嚴飈次第催〈一作堆〉稍封黃竹亞先集紫蘭摧孫室臨書幌梁園泛酒杯靜懷瓊樹倚醉憶玉山頹翠陌饑烏噪蒼雲逺鴈哀此時方夜直想望意悠哉
　　南宮夜直宿見李給事封題其所下制敕知奏直在東省因以詩寄
　　畨直同遙夜嚴扃限幾重青編書白雀〈其日敕鄜州奏白雀宜付史館〉黃紙降蒼龍北極絲綸句東垣翰墨蹤尚垂𤣥露㸃猶濕紫泥封炫眼凝仙燭馳心裊禁鐘定應形夢寐暫似接音容玉樹春枝動金樽臘釀醲在朝君最舊休澣許過從
　　將赴洛下旅次漢南獻上相公二十兄言懐八韻
　　台室名曾繼旌門節暫過歡情老去少苦事別離多便為開樽俎應憐出網羅百憂今已失一醉孰知他帝徳千年日君恩萬里波許隨黃綺輩閒唱紫芝歌龍袞期重補梅羮佇再和嵩丘來攜手君子意如何
　　青雲干呂
　　鬱鬱復紛紛青霄干呂雲色令天下見𠉀向管中分逺覆無人境遙彰有徳君瑞容驚不散㝠感信稀聞湛露羞依草南風恥帶薰㳟惟漢武帝餘烈尚氛氳
　　聖明樂
　　海浪恬月徼邊塵靜異山從今萬里外不復鎖蕭闗
　　春閨思
　　戴勝飛晴野凌澌下濁河春風樓上望誰見淚痕多
　　宮中樂五首
　　楚塞金陵靖〈一作靜〉巴山玉壘空萬方無一事端拱大明宮
　　雪霽長楊苑氷開太液池宮中行樂日天下盛明時桞色煙相似梨花雪不如春風真〈一作空〉有意一一麗皇居
　　月上宮花靜煙含苑樹深銀臺門已閉仙漏夜沉沉九重青𤨏闥百尺碧雲樓明月秋風起珠簾上玉鉤
　　春遊曲〈一作遊春詞〉三首
　　曉遊臨碧殿日上望春亭芳樹羅仙仗晴山展翠屏一夜好風吹新花一萬枝風前調玉管花下簇金羈〈一作雞〉
　　閶闔春風起蓬萊雪水〈一作水雪〉消相將折楊栁爭取最長條
　　逺別離二首
　　楊栁黃金穗梧桐碧玉枝春來消息斷早晚是歸期〈一作時〉
　　玳織鴛鴦履金裝翡翠篸畏人相問著不擬到城南
　　閨人贈逺〈一作長相思〉二首
　　君行登隴上妾夢在閨中玉筯千行落〈一作淚〉銀牀一半空
　　綺席〈一作幾度〉春眠覺紗窗曉望迷朦朧殘夢裏猶自在遼西
　　從軍詞五首
　　荒雞隔水啼汗馬逐風嘶終日隨征斾何時罷鼔鼙孤心眠夜雪滿眼是秋沙萬里猶防塞三年不見家卻望氷河闊前登雪嶺髙征人幾多在又擬戰臨洮胡風千里驚漢月五更明縱有還家夢猶聞出塞聲暮雪連青海隂霞覆白山可憐班定逺生入玉門闗
　　思君恩
　　小苑鶯歌歇長門蝶舞多眼看春又去翠輦不經〈一作曾〉過
　　王昭君
　　錦車天外去毳幕雪中開魏闕蒼龍逺蕭闗赤鴈哀
　　發潭州寄李寜常侍
　　君今侍紫垣我已墮青天委廢〈一作棄〉從茲日旋歸在幾年心為西靡樹眼是北流泉更過長沙去江風滿驛船
　　李相薨後題斷金集〈一作裵夷直詩〉
　　一覽斷金集載悲埋玉人牙千古絶珠淚萬行新
　　年少行四首
　　少小邊州〈一作城〉慣放狂驏騎蕃馬射黃羊如今年老無筋力猶〈一作獨〉倚營門數鴈行
　　家本清河住五城須憑弓箭得〈一作覔〉功名等閒飛鞚秋原上獨向寒雲試射聲
　　弓背霞明劒照霜秋風走馬出咸陽未収天子河湟地不擬回頭望故鄉
　　霜〈一作雪〉滿中庭〈一作庭中〉月滿〈一作過〉樓金樽玉柱對清秋當年稱意須行樂不到天明不〈一作未〉肻休
　　塞下曲二首
　　雪滿衣裳氷滿鬚曉隨飛將伐單于平生意〈一作志〉氣今何在把得家書淚似珠
　　邊草蕭條塞鴈飛征人南望淚〈一作盡〉沾衣黃塵滿面長須戰白髪生頭未得歸
　　遊〈一作望〉春詞
　　髙樓曉〈一作喜〉見一花開便覺春光四面來暖日晴雲知次第東風不用更相催
　　漢苑行〈一作望春詞第二首〉
　　雲霞五采浮天闕梅栁千般〈一作枝〉夾御溝不上黃花〈一作山〉南北〈一作樂遊原上〉望豈知春色滿神〈一作皇〉州
　　中元日贈張尊師
　　偶來人世值中元不獻𤣥都永日閒寂寂焚香在仙觀知師遙禮玉京山
　　赴東都別牡丹
　　十年不見小庭花紫萼臨開又別家上馬出門回首望何時更得到京華
　　寄禮部劉郎中
　　一別三年在上京仙垣終日選羣英除書每下皆先看唯有劉郎無姓名
　　坐中聞思帝鄉有感
　　年年不見帝鄉春白日尋思夜夢頻上酒忽聞吹此曲坐中惆悵更何人
　　春思寄夢得樂天
　　花滿中庭酒滿樽平明獨坐到黃昬春來詩思偏何處飛過函關入鼎門
　　皇城中花園譏劉白賞春不及
　　五鳯樓西花一園低枝小樹盡芳繁洛陽才子何曾愛下馬貪趨廣運門
　　相思河
　　誰把相思號此河塞垣車馬往來多隻應自古征人淚灑向空洲作碧波
　　三月晦日㑹李員外座中頻以老大不醉見譏因有此贈
　　二月唯殘一日春玉山傾倒白鷗馴不辭便學山公醉花下無人作主人
　　賦山
　　白居易分司東洛朝賢悉㑹興化亭送別酒酣各請一字至七字詩以題為韻
　　山聳峻回環滄海上白雲間商老深尋謝公逺攀古巖泉滴滴幽谷鳥闗闗樹島西連隴塞猨聲南徹荊蠻世人只向簮裾老芳草空餘麋鹿閒
　　句
　　何日居三署終年尾百僚〈見定命録〉　移石幾廻敲廢印開箱何處送新圖〈見春明退朝録〉　唯應四仲祭使者暫悲嗟〈宮人斜〉　偶逢蒲家郎乃是葛仙客行常乘青竹饑即煮白石腰間嫌大組心內保尺宅我願從之遊深山鍊上液〈見錦繡萬花谷〉









　　御定全唐詩巻三百三十四
　　欽定四庫全書
　　御定全唐詩巻三百三十五
　　裴度
　　裴度字中立河東聞喜人貞元中擢第授河隂縣尉遷監察御史出為河南府功曹遷起居舍人憲宗元和六年以司封員外郎知制誥尋轉本司郎中使魏州還拜中書舍人改御史中丞尋兼刑部侍郎十六年拜門下侍郎同中書門下平章事於時討蔡度請身自督戰詔以度充淮西宣慰招討處置使蔡平封晉國公復知政事為皇甫鎛所構出為太原尹北都留守河東節度使穆宗長慶元年河朔復亂詔度以本官充鎮州四面行營招討使元稹拜平章事罷度兵權充東都留守尋以守司徒同平章事復知政事李逢吉沮之出為山南西道節度使敬宗寶厯元年度入覲京師帝禮遇隆厚數日宣制復知政事文宗立加門下侍郎集賢殿大學士進階特進以病懇辭機務詔加守司徒兼侍中充山
　　南東道節度等使太和八年以本官判東都尚書省事充東都留守進位中書令尋復兼太原尹北都留守河東節度使度固辭不允至鎮病甚乞還東都養病詔許還京卒贈太傅度狀貎不踰中人而風彩俊爽占對雄辯出入中外經事四朝以身繫國之安危者二十年集二巻今編詩一巻
　　享惠昭太子廟樂章〈亞獻終獻〉
　　重輪始發祥齒胄方興學㝠然升紫府鏗爾薦清樂奠斚致馨香在庭紛羽籥禮成神既醉髣髴緱山鶴
　　夏日對雨
　　登樓逃盛夏〈一作暑〉萬象正埃塵對面雷嗔樹當街雨趁人簷疎蛛網重地溼燕泥新吟罷清風起荷香滿四鄰白二十二侍郎有雙鶴留在洛下予西園多野水長松可以棲息遂以詩請之
　　聞君有雙鶴羇旅洛城東未放歸仙去〈一作路〉何如乞老翁且將臨野水莫閉在樊籠好是長鳴處西園白露〈一作松徑〉中
　　竇七中丞見示初至夏口獻元戎詩輒戱和之
　　出佐青油幕來吟白雪篇須為九臯鶴莫上五湖船〈竇詩自稱鶴兼雲治船裝故也〉故態君應在新詩我亦便〈閒鄂州初教成謳者甚工〉元侯看再入好被暫流連
　　酬張秘書因寄馬贈詩
　　滿城馳逐皆求馬古寺閒行獨與君代步本慙非逸足縁情何幸枉髙文若逢佳麗從〈一作須〉將換莫共駑駘角出羣飛鞚著鞭能顧我當時王粲亦從軍
　　真慧寺〈五祖道場〉
　　遍尋真蹟躡莓苔世事全拋不忍回上界不知何處去西天移向此間來巖前芍藥師親種嶺上青松佛手栽更有一般人不見白蓮花向半天開
　　中書即事
　　有意效承平無功荅〈一作益〉聖明灰心縁忍事霜鬢為論兵道直身還在恩深命轉輕鹽梅非擬議葵藿是平生白日長懸照蒼蠅漫發聲髙陽舊田裡〈一作地〉終使謝歸耕
　　中和節詔賜公卿尺〈貞元八年宏詞〉
　　陽和行慶賜尺度及羣公〈一作工〉荷寵承佳節傾心立大中短長思合製逺近貴攸同共仰財成徳將酬分寸功作程施有政垂範播無窮願續南山壽千春奉聖躬
　　至日登樂遊園
　　隂律隨寒改陽和應節生祥雲觀魏闕瑞氣映秦城驗炭論時政書雲受歳盈晷移長日至霧斂逺霄清景暖仙梅動風柔御栁傾那堪封得意空對物華情〈一作清〉奉酬中書相公至日圜丘攝事合於中書後閣宿齋移止於集賢院敘懐見寄之作
　　翼亮登三命〈趙公三拜中書侍郎平章事〉謨猷本一心致齋移秘府祗事見沖襟皓月當延閣祥風自禁林相庭方積玉王度已如金運偶唐虞盛情同丙魏深幽蘭與白雪何處寄庸音
　　太原題㕔壁
　　危事經非一浮榮得是空白頭官舍裏今日又春風
　　溪居
　　門徑俯清溪茅簷古木齊紅塵飄〈一作飛〉不到時有水禽啼
　　喜遇劉二十八〈以下三首本聨句中語洪邁取為絶句〉
　　病來佳興少老去舊遊稀笑語縱橫作盃觴絡繹飛
　　送劉
　　不歸丹掖去銅竹漫云云惟喜因過我須知未賀君
　　再送
　　頃來多謔浪此夕任喧紛故態猶應在行期未要聞
　　涼風亭睡覺
　　飽食緩行新睡覺一甌新茗侍兒煎脫巾斜倚繩牀坐風送水聲來耳邊
　　雪中訝諸公不相訪
　　憶昨雨多泥又深猶能攜妓逺過尋滿空亂雪花相似何事居然無賞心
　　傍水閒行
　　閒餘何處覺身輕暫脫朝衣傍水行鷗鳥亦知人意靜故來相近不相驚
　　句
　　兩人同日事征西今日君先奉紫泥〈度與桞公綽同為西蜀武元衡判官綽先入為吏部郎中度有詩云雲〉　待平賊壘報天子莫指仙山示武夫〈征淮西過女幾山下題〉　野人不識中書令喚作陶家與謝家〈題南莊〉　君若有心求逸足我還留意在名姝〈荅白居易求馬〉






　　御定全唐詩巻三百三十五
<集部,總集類,御定全唐詩>
　　欽定四庫全書
　　御定全唐詩巻三百三十六
　　韓愈
　　韓愈字退之南陽人少孤刻苦為學盡通六經百家貞元八年擢進士第才髙又好直言累被黜貶初為監察御史上疏極論時事貶陽山令元和中再為博士改比部郎中史館修撰轉考功知制誥進中書舍人又改庻子裴度討淮西請為行軍司馬以功遷刑部侍郎諫迎佛骨謫刺史潮州移袁州穆宗即位召拜國子祭酒兵部侍郎使王廷湊歸轉吏部為時宰所搆罷為兵部侍郎尋復吏部卒贈禮部尚書諡曰文愈自比孟軻闢佛老異端篤舊䘏孤好誘進後學以之成名者其衆文自魏晉來拘偶對體日衰至愈一返之古而為詩豪放不避麤險格之變亦自愈始焉集四十巻內詩十巻外集遺文十巻內詩十八篇今合編為十巻
　　元和聖徳詩〈並序　初憲宗即位劍南劉闢自稱留後以叛元和元年正月以髙〉
　　〈崇文為左神策行營節度使討闢九月克成都十月闢伏誅二年正月已丑朝獻於大清宮庚寅朝享於太廟辛夘祀昊天上帝於郊丘還宮大赦天下〉
　　臣愈頓首再拜言臣伏見皇帝陛下即位已來誅流姦臣朝廷清明無有欺蔽外斬楊惠琳劉闢以收夏蜀東定青齊積年之叛海內怖駭不敢違越郊天告廟神靈歡喜風雨晦明無不從順太平之期適當今日臣蒙被㤙澤日與羣臣序立紫宸殿陛下親望穆穆之光而其職業又在以經籍教道國子誠宜率先作歌詩以稱道盛徳不可以辭語淺薄不足以自效為解輒依古作四言元和聖徳詩一篇凡千有二十四字指事實録具載明天子文武神聖以警動百姓耳目傳示無極其詩曰
　　皇帝即阼物無違拒曰暘而暘曰雨而雨維是元年有盜在夏欲覆其州以踵近〈一作其〉武〈先年徳宗建中間李希烈朱泚等反至是楊惠琳劉闢繼踵而起此敘惠琳據夏州出師征討有功以為平劉闢發端〉皇帝曰嘻豈不在我負鄙為艱縱則不可出師征之其衆十〈一作千〉旅〈時嚴綬在河東表請討惠琳詔與天德軍合撃之〉軍其城下告以福禍腹敗枝披不敢保聚擲首陴外降旛夜竪疆外之險莫過蜀土韋臯去鎮劉闢守後血人於牙不肯吐口開庫啗〈宋刻作啖〉士曰隨所取汝張汝弓汝鼓汝皷汝為表書求我帥汝事始上聞在列咸怒皇帝曰然嗟逺士女茍附而安則且付與讀命於庭出節少府朝發京師夕至其部闢喜謂黨汝振而伍蜀可全有此不當受萬牛臠炙〈一作內〉萬甕行酒以錦纒股以紅帕首有恇其兇有餌其誘其出穰穰隊以萬數遂刼東川遂據城阻皇帝曰嗟其又可許爰命崇文分卒禁禦有安其驅無暴我野日行三十徐壁其右闢黨聚謀鹿頭是守崇文奉詔進退規矩戰不貪殺擒不濫數四方節度整兵頓馬上章請討俟命起坐皇帝曰嘻無汝煩苦荊並洎梁〈荊謂荊南節度使裴均並謂河東節度使嚴綬梁謂山南西道節度使嚴礪〉在國門戶出師三千各選爾醜四軍齊作殷其如阜或拔其角或脫其距長驅洋洋無有齟齬八月壬午闢棄城走載妻與妾包裹稚乳是日崇文入處其宇分㪚逐捕搜原剔藪闢窮見窘無地自處俯視大江不見洲渚遂自顚倒若杵投臼取之江中枷脰械手婦女纍纍啼哭拜叩來獻闕下以告廟社周示城市咸使觀覩解脫攣索夾以砧斧婉婉弱子赤立傴僂牽頭曵足先斷腰膂次及其徒體骸撐拄末乃取闢駭汗如寫揮刀紛紜爭刌〈音忖細切也〉膾脯擾賞將吏扶珪綴組帛堆其家粟塞其庾哀憐陣沒廩給孤寡贈官封墓周帀宏溥經戰伐地寛免租簿施令酬功急疾如火天地中間莫不順序幽恆青魏東盡海浦南至徐蔡區外雜虜怛威赧徳踧踖蹈舞掉棄兵革私習簋簠來請來覲十百其耦〈一作數〉皇帝曰吁伯父叔舅各安爾位訓厥甿畮正月元日初見宗祖躬執百禮登降拜俯薦於新宮視瞻梁梠〈音呂楣也〉慼見容色淚落入爼侍祠之臣助我惻楚乃以上辛於郊用牡除於國南鱗筍毛簴廬幕周施開揭磊砢獸盾騰挐圓壇帖妥天兵四羅旂常婀娜駕龍十二魚魚雅雅宵昇於丘奠璧獻斚衆樂驚作轟豗融冶紫焰噓呵髙靈下墮羣星從坐錯落侈哆〈丁可切又昌者切〉日君月妃煥赫婐𡜮〈婐烏果切𡜮五果切身弱好也謂月妃〉瀆鬼濛鴻嶽祗嶪峩飫沃羶薌産祥降嘏鳯皇應奏舒翼自拊赤鱗黃龍逶陀結糾卿士庻人黃童白叟踴躍歡呀失喜噎歐乾清坤夷境落褰舉帝車回來日正當午幸丹鳯門大赦天下滌濯剗磢〈初兩切又此兩切瓦石冼物〉磨滅瑕垢續功臣嗣拔賢任耉孩養無告仁滂施厚皇帝神聖通達今古聽聰視明一似堯禹生知法式動得理所天錫皇帝為天下主並包畜養無異細鉅億載萬年敢有違者皇帝儉勤盥濯陶瓦斥遣浮華好此綈紵勅戒四方侈則有咎天錫皇帝多麥與黍無召水旱耗於〈一作無耗〉雀䑕億載萬年有富無窶皇帝正直別白善否擅命而狂既翦既去盡逐羣姦靡有遺侶天錫皇帝庬臣碩輔博問遐觀以置左右億載萬年無敢余侮皇帝大孝慈祥悌友怡怡愉愉奉太皇后浹於族親濡及九有天錫皇帝與天齊壽登茲太平無怠永乆億載萬年為父為母博士臣愈職是訓詁作為歌詩以配吉甫
　　琴操十首
　　將歸操
　　孔子之趙聞殺鳴犢作〈趙殺鳴犢孔子臨河歎而作歇曰秋之水兮風揚波舟檝顛倒更相加歸來歸來胡爲期〉
　　秋之水兮其色幽幽我將濟兮不得其由渉其淺兮石齧我足乘其深兮龍入我舟我濟而悔兮將安歸尤歸兮歸兮無與石鬬兮無應龍求
　　猗蘭操
　　孔子傷不逢時作〈古琴操雲習習谷風以陰以雨之子於歸逺送於野何彼蒼天不得其所逍遙九州無有定處世人闇蔽不知賢者年紀逝邁一身將老〉
　　蘭之猗猗揚揚其香不採而佩於蘭何傷今天之旋其曷為然我行四方以日以年雪霜貿貿〈音茂〉薺麥之茂子如不傷我不爾覯薺麥之茂薺麥之有君子之傷君子之守
　　龜山操
　　孔子以季桓子受齊女樂諫不從望龜山而作〈龜山在太山博縣古琴操雲予慾望魯兮龜山蔽之手無斧柯奈龜山何〉
　　龜之氛〈一作氣〉兮不能雲〈一作為〉雨龜之枿〈牙葛切亦作櫱〉兮不中樑柱龜之大兮祗以奄魯知將隳兮哀莫余伍周兮有鬼〈一作思〉兮嗟余歸輔
　　越裳操
　　周公作〈古琴操雲於戲嗟嗟非旦之力乃文王之德〉
　　雨之施物以孳我何意於彼為自周之先其艱其勤以有疆宇私我後人我祖在上四方在下厥臨孔威敢戲以侮孰荒於門孰治於田四海既均越裳是臣
　　拘幽操
　　文王羑里作〈古琴操雲殷遒溷溷浸濁煩兮朱紫相合不別分兮迷亂聲色信䜛言兮炎炎之虐使我愆兮幽閉牢穽由其言兮遘我四人憂勤勤兮〉
　　目窈窈〈一作揜揜〉兮其凝其盲耳肅肅兮聽不聞聲朝不〈一有見字〉日出兮夜不見月與星有知無知兮為死為生嗚呼臣罪當誅兮天王聖明
　　岐山操
　　周公為太王作〈本詞雲狄戎侵兮土地遷移郡邑適於岐山烝民不憂兮誰者知嗟嗟奈何兮予命遭斯〉
　　我家於幽自我先公伊我承序敢有不同今狄之人將土我疆民為我戰誰使死傷彼岐有岨我徃獨處爾〈一作人〉莫余追無思我悲
　　履霜操
　　尹吉甫子伯奇無罪為後母譖而見逐自傷作〈本詞雲朝霜兮採晨寒考不明其心兮信讒言恩別離兮催肺肝何辜皇天兮遭斯愆痛歿不同兮恩有偏誰能流顧兮知我寃〉
　　父兮兒寒母兮兒飢兒罪當笞逐兒何為兒在中野以宿以處四無人聲誰與兒語兒寒何衣兒飢何食兒行於野履霜以足母生衆兒有母憐之獨無母憐兒寧不悲
　　雉朝飛操
　　牧犢〈一作沐瀆〉子七十無妻見雉雙飛感之而作〈本詞雲雉朝飛兮鳴相和雌雄羣遊兮山之阿我獨何命兮未有家時將暮兮可奈何嗟嗟暮兮可奈何〉
　　雉之飛於朝日羣雌孤雄意氣橫出當東而西當啄而飛隨飛隨啄羣雌粥粥嗟我雖人曾不如彼雉雞生身七十年無一妾與妃〈一本無雞字下語妃音嫓與雉葉〉
　　別鵠操
　　商陵穆子娶妻五年無子父母欲其改娶其妻聞之中夜悲嘯穆子感之而作〈本詞雲將乖比翼隔天端山川悠逺路漫漫攬衾不寐食忘餐〉
　　雄鵠〈樂府詩集作雄　鶴以下鵠俱作鶴〉銜枝來雌鵠啄呢歸巢成不生子大義當乖離江漢水之大鵠身鳥之微更無相逢日且可繞樹相隨飛〈樂府作更無相逢日安可相隨飛〉
　　殘形操
　　曾子夢見一貍不見其首作
　　有獸維貍兮我夢得之其身孔明兮而頭不知吉凶何為兮覺坐而思巫咸上天兮識者其誰
　　南山詩
　　吾聞京城南茲惟羣山囿東西兩際海巨細難悉究山經及地誌茫昩非受授團辭試提挈掛一念萬漏欲休諒不能粗敘所經覯嘗昇崇丘望戢戢見相湊晴明出稜角縷脈碎分繡蒸嵐相澒〈胡孔切〉洞表裏忽通透無風自飄簸融液煦柔茂橫雲時平凝點點露數岫天空浮修眉濃緑畫新就孤撐有巉絶海浴褰鵬噣〈音畫以上敘南山大㮣〉春陽潛沮洳濯濯吐深秀巖巒雖嵂崒輭弱類含酎〈音宙〉夏炎百木盛蔭鬱增埋覆神靈日歊〈音枵〉歔雲氣爭結構秋霜喜刻轢磔卓立癯瘦參差相疊重剛耿陵〈一作凌〉宇宙冬行雖幽墨冰雪工琢鏤新曦照危峨億丈恆髙袤明昬無停態頃刻異狀候〈已上敘四時變態〉西南雄太白突起莫間簉藩都配徳運分宅占丁戊〈音茂〉逍遙越坤位詆訐陷乾竇空虛寒兢兢風氣較搜潄朱維方燒日陰霰縱騰糅昆明大池北去覿偶晴晝緜聯窮俯視倒側困清漚微瀾動水面踴躍躁猱狖驚呼惜破碎仰喜呀不仆〈已上言南山方隅連亙之所〉前尋徑杜墅岔蔽畢原陋崎嶇上軒昻始得觀覽富行行將遂窮嶺陸煩互走勃然思坼裂擁掩難恕宥巨靈與夸蛾逺賈期必售還疑造物意固䕶蓄精祐力雖能排斡雷電怯呵詬攀緣脫手足蹭蹬抵積甃茫如試矯首堛塞生怐〈音㓂〉愗〈音茂〉威容喪蕭爽近新迷逺舊拘官計日月欲進不可又因縁窺其湫〈南山有炭谷湫〉凝湛閟隂嘼〈音嗅或作獸禮運龍以為嘼謂湫中蛟也〉魚蝦可俯掇神物安敢寇林柯有脫葉欲墮鳥驚救〈其湫葉落恐汚水鳥即銜去葢其神物之靈如此〉爭銜彎環飛投棄急哺鷇旋歸道回睨達枿壯復奏吁嗟信奇怪峙質能化貿前年遭譴謫探歴得邂逅初從藍田入顧盼勞頸脰時天晦大雪淚目苦矇瞀〈音茂〉峻塗拖長冰直上若懸溜褰衣步推馬顛蹶退且復蒼黃忘遐睎所矚纔左右杉篁咤蒲蘇杲耀攢介冑專心憶平道脫險逾避臭昨來逢清霽宿願忻始副崢嶸躋冢頂倏閃雜鼯鼬前低劃開濶爛漫堆衆皺〈言豁然見前山之低雖有髙陵深谷但如皺物微有蹙折之文耳〉或連若相從或蹙若相鬬或妥若弭伏或竦若驚雊或散若瓦解或赴若輻湊或翩若船遊或決若馬驟或背若相惡或向若相佑或亂若抽筍或嵲若注〈一作炷〉灸或錯若繪畫或繚若篆籀或羅若星離或蓊若雲逗或浮若波濤或碎若鋤耨或如賁育倫〈秦勇士〉賭勝勇前購先強勢已出後鈍嗔䛠〈音鬬〉譳〈音耨不能言也〉或如帝王尊叢集朝賤幼雖親不䙝狎雖逺不悖謬或如臨食案餚核紛飣餖又如遊九原墳墓包槨柩或纍若盆甖或揭若㽅〈同豋〉豆〈一作梪〉或覆若曝鼈或頽若寢獸或蜿若藏龍或翼若搏鷲或齊若友朋或隨若先後或迸若流落或顧若宿留或戾若仇讐或密若婚媾或儼若峨冠或翻若舞袖或屹若戰陣或圍若蒐狩或靡然東注或偃然北首或如火熺焰或若氣饙〈音分〉餾〈音溜蒸飯也〉或行而不輟或遺而不收或斜而不倚或弛而不彀或赤若禿鬜〈丘闡切〉或燻若柴槱或如龜拆兆或若卦分繇或前橫若剝或後斷若姤延延離又屬夬夬叛還遘喁喁魚闖萍落落月經宿誾誾樹墻垣巘巘駕庫廏參參削劍㦸煥煥銜瑩琇敷敷花披萼闟闟屋摧霤悠悠舒而安兀兀狂以狃超超出猶奔蠢蠢駭不懋大哉立天地經紀肖營腠厥初孰開張僶俛誰勸侑創茲樸而巧戮力忍勞疚得非施斧斤無乃假詛咒鴻荒竟無傳功大莫酬僦嘗聞於祠官芬苾降歆嗅〈宋刻作齅〉斐然作歌詩惟用贊執酭
　　謝自然詩〈果州謝真人上昇在金泉山貞元十年十一月十二日白晝輕舉郡守李堅以聞有詔褒諭〉
　　果州南充縣寒女謝自然童騃無所識但聞有神僊輕生學其術乃在金泉山繁華榮慕絶父母慈愛捐凝心感魑魅慌惚難具言一朝坐空室雲霧生其間如聆笙竽韻來自㝠㝠天白日變幽晦蕭蕭風景寒簷楹蹔〈一作氣〉明滅五色光屬聨觀者徒傾駭躑躅詎敢前須臾自輕舉飄若風中煙茫茫入紘大影響無由緣里胥上其事郡守鵞且歎驅車領官吏甿俗爭相先入門無所見冠履同蛻蟬皆雲神僊事灼灼信可傳余聞古夏後象物知神姦山林民可入魍魎莫逢旃逶迤不復振後世恣欺謾幽明紛雜亂人鬼更相殘秦皇雖篤好漢武洪其源自從二主來此禍竟連連木石生怪變狐狸騁妖患莫能盡性命安得更長延人生處萬類知識最為賢奈何不自信反欲從物遷徃者不可悔孤魂抱深寃來者猶可誡余言豈空文人生有常理男女各有倫寒衣及飢食在紡績耕耘下以保子孫上以奉君親茍異於此道皆為棄其身噫乎彼寒女永託異物羣感傷遂成詩昩者宜書紳
　　秋懐詩十一首
　　窗前兩好樹衆葉光薿薿〈音擬〉秋風一拂披䇿䇿鳴不已微燈照空牀夜半偏入耳愁憂無端來感歎成坐起天明視顔色與故不相似羲和驅日月疾急不可恃浮生雖多塗趨死惟一軌胡為浪自苦得酒且歡喜
　　白露下百草蕭蘭共雕悴青青四墻下已復生滿地寒蟬暫寂寞蟋蟀鳴自恣運行無窮期稟受氣苦異適時各得所松栢不必貴
　　彼時何卒卒我志何曼曼〈音萬〉犀首空好飲亷頗尚能飯學堂日無事驅馬適所願茫茫出門路欲去聊自勸〈一作歎〉歸還閲書史文字浩千萬陳跡竟誰尋賤嗜非貴獻丈夫意有在〈一作存〉女子乃多怨
　　秋氣日惻惻秋空日凌凌上無枝上蜩下無盤中蠅豈不感時節耳目去所憎清曉巻書坐南山見髙稜其下澄湫水有蛟寒可罾惜哉不得往豈謂吾無能
　　離離掛空悲慼慼抱虛警露秋樹髙蟲弔寒夜水斂退就新懦趨營悼前猛歸愚識夷塗汲古得修綆名浮猶有恥味薄真自幸庻幾遺悔尤即此是幽屏
　　今晨不成起端坐盡日景蟲鳴室幽幽月吐窗冏冏䘮懐若迷方浮念劇含梗塵埃慵伺候文字浪馳騁尚須勉其頑王事有朝請
　　秋夜不可晨秋日苦易暗我無汲汲志何以有此憾寒雞空在棲缺月煩屢瞰有琴具徽再鼓聽愈淡古聲乆埋滅無由見真濫低心逐時趨苦勉祇能暫有如乘風船一縱不可纜不如覻文字丹鉛事㸃勘豈必求贏餘所要石與甔〈都濫切〉
　　巻巻落地葉隨風走前軒鳴聲若有意顛倒相追奔空堂黃昏暮我坐默不言童子自外至吹燈當我前問我我不應饋我我不餐退坐西壁下讀詩盡數編作者非今士相去時已千其言有感觸使我復悽酸顧謂汝童子置書且安眠丈夫屬有念事業無窮年
　　霜風侵梧桐衆葉著樹乾空堦一片下琤若摧琅玕謂是夜氣滅望舒霣其團青㝠無依倚飛轍危難安驚起出戶視倚楹乆汍瀾憂愁費晷景日月如跳丸迷復不計逺為君駐塵鞍
　　暮暗來客去羣鳥各收聲悠悠偃宵寂斖斖抱秋明世累忽進慮外憂遂侵誠強懐張不滿弱念缺己盈詰屈避語穽㝠茫觸心兵敗虞千金棄得比寸草榮知恥足為勇晏然誰汝令
　　鮮鮮霜中菊既晩何用好揚揚弄芳蝶爾生還不早運窮兩值遇婉孌死相保西風蟄龍蛇衆木日凋槁由來命分爾泯滅豈足道
　　赴江陵途中寄贈王二十補闕李十一拾遺李二十六員外翰林三學士〈徳宗貞元二十年移江陵法曹參軍未幾以四門博士召三學士王涯李建李程也〉
　　孤臣昔放逐血泣追愆尤汗漫不省識怳如乘桴浮或自疑上疏上疏豈其由是年京師旱田畝少所收上憐民無食征賦半已休有司恤經費未免煩徵求富者既雲急貧者固已流傳聞閭里間赤子棄渠溝持男易斗粟掉臂莫肯酬我時出衢路餓者何其稠親逢道邊死佇立乆咿嚘歸舍不能食有如魚中鉤適㑹除御史誠當得言秋拜疏移閤門為忠寧自謀上陳人疾苦無令絶其喉下陳畿甸內根本理宜優積雪騐豐熟幸寛待蠶麰天子惻然感司空歎綢繆謂言即施設乃反遷炎州〈舊史言公自監察御史上章數千言極論宮市徳宗怒貶陽山令新史亦云上疏論宮市今詩自序其得罪之由大抵言京師旱□未嘗力言宮市惟皇甫湜神道碑雲關中旱饑先生力言天下根本專政者惡之出為陽山令湜當時從公遊者知公之不以論宮市出□矣〉同官盡才俊偏善柳與劉成慮語言洩傳之落寃讐二子不宜爾將疑斷還不中使臨門遣頃刻不得留病妹臥牀褥分知隔明幽悲啼乞就別百請不頷頭弱妻抱稚子出拜忘慚羞僶俛不回顧行行詣連州朝為青雲士暮作白頭〈一作首〉囚商山季冬月冰凍絶行輈春風洞庭浪出沒驚孤舟逾嶺到所任低顔奉君侯酸寒何足道隨事生瘡疣遠地觸途異吏民似猨猴生獰多忿很辭舌紛嘲啁白日屋簷下雙鳴鬬鵂鶹有蛇類兩首有蠱羣飛遊窮冬或揺扇盛夏或重裘颶起最可畏訇哮簸陵丘雷霆助光怪氣象難比侔癘疫忽濳遘十家無一瘳猜嫌動置毒對案輒懐愁前日遇恩赦〈貞元二十一年正月乙已順宗即位二月甲子大赦天下愈量移江陵掾〉私心喜還憂果然又羈縶不得歸耡耰此府雄且大騰凌盡戈矛棲棲法曹掾何處事卑陬生平企仁義所學皆孔周早知大理官不列三後儔何況親犴〈音岸〉獄敲搒發姦偷懸知失事勢恐自罹罝罘湘水清且急涼風日脩脩胡為首歸路旅泊尚夷猶昨者京使至嗣皇傳冕旒赫然下明詔首罪誅共吺〈古兠字〉復聞顛夭軰〈謂杜黃裳□餘慶之徒為相〉峨冠進鴻疇班行再肅穆璜珮鳴琅璆佇繼貞觀烈邊封脫兠鍪三賢推侍從卓犖傾枚鄒髙議參造化清文煥皇猷協〈一作葉〉心輔齊聖致理同毛輶小雅詠鹿鳴〈一作鳴鹿〉食苹貴呦呦遺風邈不嗣豈憶嘗同裯失志早衰換前期擬蜉蝣自從齒牙缺始慕舌為柔因疾鼻又塞漸能等薰蕕深思罷官去畢命依松楸空懐焉能果但見嵗已遒殷湯閔禽獸解網祝蛛蝥雷煥掘寶劍寃氛消鬥牛茲道誠可尚誰能借前籌殷勤答吾友明月非暗投
　　暮行河堤上
　　暮行河堤上四顧不見人衰草際黃雲感歎愁我神夜歸孤舟臥展轉空及晨謀計竟何就嗟嗟世與身
　　夜歌
　　靜夜有清光閒堂仍獨息念身幸無恨志氣方自得樂哉何所憂所憂非我力
　　重雲李觀疾贈之
　　天行失其度隂氣來干陽重雲閉白日炎燠成寒涼小人但咨怨君子惟憂傷飲食為減少身體豈寜康此志誠足貴懼非職所當藜羮尚如此肉食安可嘗窮冬百草死幽桂乃芬芳且況天地間大運自有常勸君善飲食鸞鳯本髙翔
　　江漢答孟郊
　　江漢雖雲廣乘舟渡無艱流沙信難行馬足常徃還淒風結衝波狐裘能禦寒終宵處幽室華燭光爛爛茍能行忠信可以居夷蠻嗟余與夫子此義毎所敦何為復見贈繾綣在不諼
　　長安交遊者贈孟郊
　　長安交遊者貧富各有徒親朋〈一作友〉相過〈一作遇〉時亦各有以娛陋室有文史髙門有笙竽何能辨榮悴且欲分賢愚
　　岐山下二首〈朱熹考異曰諸本只作一首方雲自日暮邊火驚以上為一篇世有灌畦暇語一書謂子齊初應舉韓公賞之為作丹穴五色羽子齊姓程字昔範嘗著中謩三巻見因話録則下詩似當為別篇第前詩題以岐山下此必遊鳯翔日作〉
　　誰謂我有耳不聞鳯皇鳴朅來岐山下日暮邊鴻〈一作火〉驚
　　丹穴五色羽其名為鳯皇昔周有盛徳此鳥鳴髙岡和聲隨祥風窅窕相飄揚聞者亦何事但知時俗康自從公旦死千載閟其光吾君亦勤理遲爾一來翔







　　御定全唐詩巻三百三十六
　　欽定四庫全書
　　御定全唐詩巻三百三十七
　　韓愈
　　北極贈李觀
　　北極有羈羽南溟有沈鱗川源浩浩隔影響兩無因風雲一朝㑹變化成一身誰言道里逺感激疾如神我年二十五求友昧其人哀歌西京市乃與夫子親所尚〈一作向〉茍同趨賢愚豈異倫方為金石姿萬世無緇磷無為兒女態憔悴悲賤貧
　　此日足可惜贈張籍〈愈時在徐籍徃謁之辭去作是詩以送〉
　　此日足可惜此酒不足〈一作不可〉嘗捨酒去相語共分一日光念昔未知子孟君自南方自矜有所得言子有文章我名屬相府〈時佐董晉幕府〉欲徃不得行思之不可見百端在中腸維時月魄死冬日朝在房驅馳公事退聞子適及城命車載之至引坐於中堂開懐聽其說往往副所望孔丘歿已逺仁義路久荒紛紛百家起詭怪相披猖長
　　老守所聞後生習為常少知誠難得純粹古已亡譬彼植圍木有根易為長留之不遣去館置城西旁嵗時未雲幾浩浩觀湖江衆夫指之笑謂我知不明兒童畏雷電魚鼈驚夜光州家舉進士選試繆所當〈汴州舉進士愈為考官試反舌無聲詩藉中等〉馳辭對我䇿章句何煒煌相公朝服立工席歌鹿鳴禮終樂亦闋相拜送於庭之子去須臾赫赫流盛名竊喜復竊歎諒知有所成人事安可恆奄忽令我傷聞子髙第日正從相公喪〈貞元十五年髙郢知舉籍登第是嵗三月晉卒愈䕶其喪行〉哀情逢吉語惝怳難為雙暮宿偃師西徒展轉在牀〈諸本作展轉在空牀〉夜聞汴州亂遶壁行徬徨我時留妻子倉卒不及將相見不復期零落甘所丁驕兒未絶乳念之不能忘忽如在我所耳若聞啼聲中途安得返一日不可更俄有東來說我家免罹殃乘船下汴水東去趨彭城從喪朝至洛還走不及停假道經盟津出入行澗岡日西入軍門羸馬顛且僵主人願少留延入陳壺觴〈時李元為河陽節度主人謂元也〉卑賤不敢辭忽忽心如狂飲食豈知味絲竹徒轟轟平明脫身去決若驚鳬翔黃昏次汜水欲過無舟航號呼久乃至夜濟十里黃〈外黃縣有黃溝〉中流上灘〈一作沙〉潬沙水不可詳驚波暗合沓星宿爭翻芒轅馬蹢躅鳴左右泣僕童甲午憩時門臨泉窺鬬龍東南出陳許陂澤平〈一作何〉茫茫道邊草木花紅紫相低昻百里不逢人角角雄雉鳴行行二月暮乃及徐南疆下馬步堤岸上船拜吾兄〈愈有三兄皆早世見於集中者雲卿之子俞紳卿之子岌皆愈從兄或曰吾兄謂張籍非也〉誰雲經艱難百口無夭殤僕射南陽公〈張建封〉宅我睢水陽〈二月愈至徐徐泗濠節度使張建封以愈為節度推官〉篋中有餘衣盎中有餘糧閉門讀書史窗戶忽已涼日念子來遊子豈知我情別離未為久辛苦多所經對食每不飽共言無倦聽連延三十日晨坐達五更我友二三子宦遊在西京東野窺禹穴李翺觀濤江蕭條千萬里會合安可逢淮之水舒舒楚山直叢叢子又捨我去我懐焉所窮男兒不再壯百嵗如風狂髙爵尚可求無為守一鄉
　　幽懐
　　幽懐不能寫行此春江潯適與佳節㑹士女競光隂凝妝耀洲渚繁吹蕩人心間闗林中鳥亦知和為音豈無一尊酒自酌還自吟但悲時易失四序迭相侵我歌君子行視古猶視今
　　君子法天運
　　君子法天運四時可前知小人惟所遇寒暑不可期利害有常勢取捨無定姿焉能使我心皎皎逺憂疑
　　落葉送陳羽
　　落葉不更息斷蓬無復歸飄颻終自異邂逅暫相依悄悄深夜語悠悠寒月輝誰雲少年別流淚各沾衣歸彭城〈貞元十五年冬愈為徐州從事朝正京師此曰歸彭城葢明年自京師歸徐也〉
　　天下兵又動〈貞元十五年秋起□道兵討呉少誠〉太平竟何時訏謨者誰子無乃失所宜前年闗中旱閭井多死飢〈貞元十四年冬京師饑〉去嵗東郡水〈貞元十五年秋鄭滑大水〉生民為流屍上天不虛應禍福各有隨我欲進短䇿無由至彤墀刳肝以為紙瀝血以書辭上言陳堯舜下言引龍䕫言詞多感激文字少葳㽔一讀已自怪再尋良自疑食芹雖雲美獻御固已癡緘封在骨髓耿耿空自竒昨者到京城屢陪髙車馳周行多俊異議論無瑕疵見待頗異禮未能去毛皮到口不敢吐徐徐俟其巘歸來戎馬間驚顧似羈雌連日或不語終朝見相欺乘閒輒騎馬茫茫詣空陂遇酒即酩酊君知我為誰
　　醉後
　　煌煌東方星奈此衆客醉初喧或忿爭中靜雜嘲戲淋漓身上衣顛倒筆下字人生如此少酒賤且勤置
　　醉贈張秘書
　　人皆勸我酒我若耳不聞今日到君家呼酒持勸君為此座上客及余各能文君詩多態度藹藹春空雲東野動驚俗天葩吐竒芬張籍學古淡軒鶴避雞羣阿買不識字頗知書八分詩成使之寫亦足張吾軍所以欲得酒為文俟其醺酒味既冷冽酒氣又氛氳性情漸浩浩諧笑方云云此誠得酒意餘外徒繽紛長安衆富兒盤饌羅羶葷不解文字飲惟能醉紅帬雖得一餉樂有如聚飛蚊今我及數子固無蕕與薰險語破鬼膽髙詞嫓皇墳至寳不雕琢神功謝鋤耘方今向太平元凱承華勲吾徒幸無事庻以窮朝曛
　　同冠峽〈貞元十九年貶陽山後作〉
　　南方二月半春物亦已少維舟山水間晨坐聽百鳥宿雲尚含姿朝日忽升曉羇旅感和鳴囚拘念輕矯潺湲淚久迸詰曲思增繞行矣且無然葢棺事乃了
　　送惠師〈愈在連州與釋景常元惠遊惠師即元惠也〉
　　惠師浮屠者乃是不羇人十五愛山水超然謝朋親脫冠翦頭髮飛步遺蹤塵發跡入四明梯空上秋旻遂登天台望衆壑皆嶙峋夜宿最髙頂舉頭看星辰光芒相照燭南北爭羅陳茲地絶翔走自然嚴且神微風吹木石澎湃聞韶鈞夜半起下視溟波銜日輪魚龍驚踴躍呌嘯成悲辛怪氣或紫赤敲磨共輪囷金鵶既騰翥六合俄清新常開禹穴竒東去窺甌閩越俗不好古流傳失其真幽蹤邈難得聖路〈舜禹南巡之路〉嗟長堙囬臨浙江濤屹起髙峨岷壯志死不息千年如隔晨是非竟何有棄去非吾倫凌江詣廬嶽浩蕩極遊巡崔崒沒雲表陂陀浸湖淪是時雨初霽懸瀑垂天紳前年往羅浮歩戞南海漘大哉陽徳盛榮茂恆留春鵬鶱墮長翮鯨戲側脩鱗自來連州寺曾未造城闉日攜青雲客探勝窮崖濵太守邀不去羣官請徒頻囊無一金資翻謂富者貧昨日忽不見我令訪其隣奔波自追及把手問所因顧我卻興歎君寧異於民離合自古然辭別安足珍吾聞九疑好夙志今欲伸斑竹啼舜婦清湘沈楚臣衡山與洞庭此固道所循尋崧方抵洛歴華遂之秦浮游靡定處偶往即通津吾言子當去子道非吾遵江魚不池活野鳥難籠馴吾非西方教憐子狂且醇吾嫉惰遊者憐子愚且諄去矣各異趣何為浪霑巾
　　送靈師
　　佛法入中國爾來六百年齊民逃賦役髙士著幽禪官吏不之制紛紛聽其然耕桑日失𨽻朝署時遺賢靈師皇甫姓𦙍胄本蟬聯少小渉書史早能綴文篇中間不得意失跡成延遷逸志不拘教軒騰斷牽攣圍棊鬭白黑生死隨機權六博在一擲梟盧叱迴旋戰詩誰與敵浩汗橫戈鋋〈音延〉飲酒盡百𧣴嘲諧思逾鮮有時醉花月髙唱清且緜四座咸寂黙杳如奏湘絃尋勝不憚險黔江屢洄沿瞿塘五六月驚電讓歸船怒水忽中裂千尋隋幽泉環回勢益急仰見團團天投身豈得計性命甘徒捐浪沫蹙翻湧漂浮再生全同行二十人魂骨俱坑填靈師不掛懐冒渉道轉延開忠二州牧詩賦時多傳失職不把筆珠璣為君編強留費日月密席羅嬋娟昨者至林邑使君數開筵逐客三四公盈懐贈蘭荃湖游泛漭沆溪宴駐潺湲別語不許出行裾動遭牽隣州競招請書札何翩翩十月下桂嶺乘寒恣窺縁落落王員外〈王員外仲舒也墓誌雲所為文章無世俗氣〉爭迎獲其先自從入賔館占恡久能專吾徒頗攜被接宿窮歡妍聽說兩京事分明皆眼前縱橫雜謠俗𤨏屑咸羅穿材調真可惜朱丹在磨研方將斂之道且欲冠其顛韶陽李太守髙歩凌雲煙得客輒忘食開囊乞繒錢手持南曹敘〈唐制吏部員外郎一人掌判南曹謂王員外仲舒也時亦謫連州司戶〉字重青瑤鑴古氣參彖繫髙標摧太𤣥維舟事干謁披讀頭風痊還如舊相識傾壺暢幽悁以此復留滯歸驂幾時鞭
　　縣齋有懐〈陽山縣齋作時貞元二十一年順宗新即位〉
　　少小尚奇偉平生足悲吒猶嫌子夏儒肯學樊遲稼書業窺臯稷文章蔑曹謝濯纓起江湖綴佩雜蘭麝悠悠指長道去去䇿髙駕誰為傾國媒自許連城價初隨計吏貢屢入澤宮射雖免十上勞何能一戰霸人情忌殊異世路多權詐蹉跎顔遂低摧折氣愈下冶長信非罪侯生或遭罵懐書出皇都銜淚渡清灞身將老寂寞志欲死閒暇朝食不盈腸冬衣纔掩髂〈枯駕切〉軍書既頻召戎馬乃連跨大梁從相公彭城赴僕射弓箭圍狐兔絲竹羅酒䏑兩府變荒涼三年就休假求官去東洛〈去或作來或作去官來東洛此謂貞元十五十六年冬如京調官也〉犯雪過西華塵埃紫陌春風雨靈臺夜名聲荷朋友援引乏姻婭雖陪彤庭臣詎縱青㝠靶寒空聳危闕曉色曜脩架捐軀辰在丁〈貞元十九年十二月愈上天旱人飢疏被貶辰在丁上疏之日也〉鎩翮時方䄍投荒誠職分領邑幸寛赦湖波翻日車嶺石坼天罅毒霧恆薰晝炎風每燒夏雷威固已加颶勢仍相借氣象杳難測聲音吁可怕夷言聽未慣越俗循猶乍指摘兩憎嫌睢盱互猜訝祗緣恩未報豈謂生足藉嗣皇新繼明率土日流化惟思滌瑕垢長去事桑柘斸嵩開雲扃壓潁抗風榭禾麥種滿地梨棗栽繞舍兒童稍長成雀䑕得驅嚇官租日輸納村酒時邀迓閒愛老農愚歸弄小女奼如今便可爾何用畢婚嫁
　　合江亭〈諸本作題合江亭寄刺史鄒君亭在衝州負郭今之石鼓頭即其地也地形特異巋然崛起於二水之間旁有朱陵洞唐人題刻散滿巖上愈自陽山量移江陵道衝山作〉
　　紅亭枕湘江蒸水㑹其左瞰臨眇空濶綠浄不可唾維昔經營初邦君實王佐〈此亭故相齊父暎所作〉翦林遷神祠買地費家貨梁棟宏可愛結構麗匪過伊人去軒騰茲宇遂頽挫老郎來何暮髙唱久乃和〈宇文郎中又增其制〉樹蘭盈九畹栽竹逾萬個長綆汲滄浪幽蹊下坎坷波濤夜俯聽雲樹朝對臥初如遺宦情終乃最郡課人生誠無幾事往悲豈奈〈一作郡〉蕭條緜嵗時契濶繼庸懦勝事誰復論醜聲日己播中丞黜凶邪天子閔窮餓君侯至之初閭里自相賀〈前刺史元澄無政廉使楊公中丞奏黜之朝廷遂用鄒君〉淹滯樂閒曠勤苦勸慵惰為余掃塵階命樂醉衆座窮秋感平分新月憐半破願書巖上石勿使泥塵涴
　　陪杜侍御遊湘西兩寺獨宿有題一首因獻楊常侍〈愈自陽山北還過潭作楊常侍慿也時觀察湖南〉
　　長沙千里平勝地猶在險況當江濶處鬥起勢匪漸深林髙玲瓏青山上琬琰路窮臺殿闢佛事煥且儼剖竹走泉源開廊架崖广〈音嚴因巖爲屋〉是時秋之殘暑氣尚未斂羣行忘後先朋息棄拘檢客堂喜空涼華榻有清簟澗蔬煮蒿芹水果剝菱芡〈音儉〉伊余夙所慕陪賞亦云忝幸逢車馬歸獨宿門不掩山樓黒無月漁火燦星㸃夜風一何喧杉檜屢磨颭猶疑在波濤怵惕夢成魘靜思屈原沈逺憶賈誼貶椒蘭爭妬忌絳灌共讒諂誰令悲生腸坐使淚盈臉翻飛乏羽翼指摘困瑕玷珥〈音鉺〉貂藩維重政化類分陜禮賢道何優奉已事苦儉大廈棟方隆巨川檝行剡經營誠少暇遊宴固已歉旅程愧淹留徂嵗嗟荏苒平生每多感柔翰遇頻染展轉嶺猿鳴曙燈青睒睒
　　岳陽樓別竇司直〈竇庠時以武昌幕權岳州愈移江陵法曹道出岳陽樓作〉
　　洞庭九州間厥大誰與讓南匯羣崖水北注何奔放瀦為七百里吞納各殊狀自古澄不清環混無歸向炎風日搜攪幽怪多冗長〈去聲〉軒然大波起宇宙隘而妨〈音訪〉巍峩拔嵩華騰踔較健壯聲音一何宏轟輵〈音渴〉車萬兩猶疑帝軒轅張樂就空曠蛟螭露筍簴縞練吹組帳鬼神非人世節奏頗跌踼陽施見誇麗隂閉感悽愴朝過宜春口極北缺隄障夜纜巴陵洲叢芮纔可傍星河盡𣹢泳俯仰迷下上餘瀾怒不已喧聒鳴甕盎明登岳陽樓輝煥朝日亮飛亷戢其威清晏息纎纊澄湛凝緑物影巧相況江豚時出戲驚波忽蕩瀁時當冬之孟隙竅縮寒漲前臨指近岸側坐𦕈難望滌濯神魂醒幽懐舒以暢主人孩童舊握手乍忻悵憐我竄逐歸相見得無恙開筵交履舄爛漫倒家釀桮行無留停髙柱送清唱中盤進橙栗投擲傾脯醬歡窮悲心生婉孌不能忘〈音望〉念昔始讀書志欲干霸王屠龍破千金為藝亦云亢愛才不擇行觸事得讒謗前年出官由〈一作日〉此禍最無妄公卿採虛名擢拜識天仗姦猜畏彈射斥逐恣欺誑新恩移府庭逼側厠諸將於嗟苦駑緩但懼失宜當追思南渡時魚腹甘所葬嚴程迫風帆劈箭入髙浪顛沈在須臾忠鯁誰復諒生還真可喜尅已自懲創庶從今日後粗識得與䘮事多改前好趣有獲新尚誓耕十畝田不取萬乘相細君知蠶織稚子已能餉行當掛其冠生死君一訪
　　送文暢師北遊
　　昔在四門館晨有僧來謁自言本吳人少小學城闕已窮佛根源粗識事輗軏攣拘屈吾真戒轄思逺發薦紳秉筆徒聲譽耀前閥從求送行詩屢造忍顛蹶今成十餘巻浩汗羅斧鉞先生閟窮巷未得窺剞劂又聞識大道何路補剠刖出其囊中文滿聽實清越謂僧當少安草序頗排訐上論古之初所以施賞罰下開迷惑胸窙〈音哮〉豁劚株橜〈音厥〉僧時不聽瑩若飲水救暍風塵一出門時日多如髮三年竄荒嶺守縣坐深樾徵租聚異物詭製怛巾襪幽窮誰共〈一作共誰〉語思想甚含噦〈於月切〉昨來得京官照壁喜見蠍況逢舊親識無不比鶼蟨長安多門戶弔慶少休歇而能勤來過重惠安可揭當今聖政初恩澤完䎀〈許出切〉狘〈許月切〉胡為不自暇飄戾逐鸇鷢僕射領北門威徳壓胡羯〈謂田季安為魏博節度使〉相公鎮幽都竹帛爛勲伐〈謂劉濟為幽州節度使〉酒場舞閨姝獵騎圍邊月開張篋中寶自可得津筏從茲富裘馬寧復茹藜蕨余期報恩後謝病老耕垡〈音伐〉庇身指蓬茅逞志縱獫猲僧還相訪來山藥煮可掘
　　答張徹〈愈為四門博士時作張徹愈門下士又愈之從子壻〉
　　辱贈不知報我歌爾其聆首敘始識面次言後分形道途緜萬里日月垂十齡浚郊避兵亂〈一作難〉睢岸連門停〈諸本作庭閣本作停停猶居也〉肝膽一古劒波濤兩浮萍漬墨竄舊史磨丹注前經義苑手秘寶文堂耳驚霆暄晨躡露舄暑夕眠風櫺結友子譲抗〈晉陽秋陸抗羊祜推僑札之好〉請師我慚丁〈左氏尹公學射於庾公差差學於公孫丁〉初味猶噉蔗遂通斯建瓴搜奇日有富嗜善心無寧石樑平侹侹〈音挺〉沙水光泠泠乘枯摘野豔沈細抽濳腥遊寺去陟巚尋徑返〈一作反〉穿汀縁雲竹竦竦失路麻㝠㝠滛潦忽翻野平蕪𦕈開溟防泄塹夜塞懼衝城晝扃及去事戎轡相逢宴軍伶觥秋縱兀兀獵旦馳駉駉從賦始分手朝京忽同舲〈愈以徐州從事朝正京師與徹同行〉急時促暗櫂戀月留虛亭畢事驅傳馬安居守窗螢梅花灞水別宮〈一作官〉燭驪山醒省選逮投足鄉賔尚摧翎塵袪又一摻〈所減切〉淚眥〈音漬〉還雙熒洛邑得休告華山窮絶陘倚巖睨海浪引袖拂天星日駕此迴轄金神所司刑泉紳拖修白石劒攢髙青磴蘚澾〈滑也〉拳跼梯颷颭伶俜悔狂已咋指垂誡仍鑴銘〈沈顔遺李肇書謂退之託此以悲世人登髙而不知止且示戒焉〉峩豸忝備列伏蒲愧分涇微誠慕橫草瑣力摧撞筳疊雪走商嶺飛波航洞庭下險疑墮井守官類拘囹荒餐茹獠蠱幽夢感湘靈刺史肅蓍蔡吏人沸蝗螟㸃綴簿上字趨蹌閤前鈴賴其飽山水得以娛瞻聽紫樹雕斐斖碧流滴瓏玲暎波鋪逺錦挿地列長屏愁狖酸骨死怪花醉魂馨濳苞絳實坼幽乳翠毛零赦行五百里月變三十蓂漸階羣振鷺入學誨螟蛉苹甘謝鳴鹿罍滿慚罄瓶冏冏抱瑚璉飛飛聨鶺鴒魚鬛欲脫背虬光先照硎豈獨出醜類方當動朝廷勤來得晤語勿憚宿寒㕔
　　薦士〈薦孟郊於鄭餘慶也〉
　　周詩三百篇雅麗理〈一作埋〉訓誥曾經聖人手議論安敢到五言出漢時蘇李首更號東都漸瀰漫派別百川導建安能者七卓犖變風操逶迤抵晉宋氣象日凋耗中間數鮑謝比近最清奧齊梁及陳隋衆作等蟬噪搜春摘花卉㳂襲傷剽盜國朝盛文章子昻始髙蹈勃興得李杜萬類困陵暴後來相繼生亦各臻閫奧有窮者孟郊受材實雄驁㝠觀洞古今象外逐幽好橫空盤硬語妥帖力排奡敷柔肆紆餘奮猛巻海潦榮華肖天秀㨗疾逾響報行身踐規矩甘辱恥媚竈孟軻分邪正眸子看瞭眊杳然粹而清可以鎮浮躁酸寒溧陽尉五十幾何耄孜孜營甘㫖辛苦久所冒俗流知者誰指注競嘲慠聖皇索遺逸髦士日登造廟堂有賢相〈謂餘慶〉愛遇均覆燾況承歸與張〈郊嘗為歸登張建封所知〉二公迭嗟悼青㝠送吹噓強箭射魯縞胡為久無成使以歸期告霜風破佳菊嘉節迫吹帽念將決焉去感物增戀嫪〈盧到切〉彼微水中荇尚煩左右芼魯侯國至小廟鼎猶納部幸當擇珉玉寧有棄珪瑁悠悠我之思擾擾風中纛上言媿無路日夜惟心禱鶴翎不天生變化在啄菢〈鳥伏為菢〉卵通波非難圖尺地易可漕善善不汲汲後時徒悔懊救死具八珍不如一簞犒微詩公勿誚愷悌神所勞
　　喜侯喜至贈張籍張徹〈愈初謫陽山令元和改元自江陵掾召國子博士其從遊如喜如籍如徹皆會都下詩以是作〉
　　昔我在南時數君常在念搖搖不可止諷詠日喁噞如以膏濯衣每漬垢逾染又如心中疾鍼石非所砭常思得遊處至死無倦厭地遐物竒怪水鏡𣹢石劒荒花窮漫亂幽獸工騰閃礙目不忍窺忽忽坐昏墊逢神多所祝豈忘靈即騐依依夢歸路歴歴想行店今者誠自幸所懐無一欠孟生去雖索侯氏來還歉敧眠聽新詩屋角月豔豔雜作承間騁交驚舌牙舚〈他念切吐舌貌〉繽紛指瑕疵拒捍阻城塹以余經摧挫固請發鈆槧居然妄推讓見謂爇天燄比疎語徒妍悚息不敢占呼奴具盤餐飣餖魚菜贍人生但如此朱紫安足僭
　　古風〈安史之後方鎮相望於內地大者連州十餘小者不下三四兵驕則逐帥帥強則叛上不廷不貢徃徃而是故托古風以寓意觀詩意當在徳宗朝作〉
　　今日曷不樂幸時不用兵無曰既蹙矣乃尚可以生彼州之賦去汝不顧此州之役去我奚適一邑之水可走而違天下湯湯曷其而歸好我衣服甘我飲食無念百年聊樂一日
　　駑驥〈一作駑驥吟示歐陽詹詹與愈同第進士愈以徐州從事朝正於京詹時為國子監四門助教〉
　　駑駘誠齷齪市者何其稠力小若〈一作苦〉易制價微良易酬渴飲一斗水飢食一束芻嘶鳴當大路志氣若有餘騏驥生絶域自矜無匹儔牽驅入市門行者不為留借問價幾何黃金比嵩〈一作崇〉丘借問行幾何咫尺視九州飢食玉山禾渴飲醴泉流問誰能為御曠世不可求惟昔穆天子乘之極遐遊王良執其轡造父挾其輈因言天外事茫惚使人愁駑駘謂騏驥餓死余爾羞有能必見用有徳必見収孰雲時與命通塞皆自由騏驥不敢言低徊但垂頭人皆劣騏驥共以駑駘優喟余獨興歎才命不同謀寄詩〈一作言〉同心子為我商〈一作髙〉聲謳
　　馬猒榖
　　馬猒榖兮士不猒糠籺土被文繡兮士無短〈一作裋〉褐彼其得志兮不我虞一朝失志兮其何如已焉哉嗟嗟乎鄙夫
　　出門
　　長安百萬家出門無所之豈敢尚幽獨與世實參差古人雖已死書上有其〈一作遺〉辭開巻讀且想千載若相期出門各有道我道方未夷且於此中息天命〈一作誠〉不吾欺
　　嗟哉董生行
　　淮水出桐栢山東馳遙遙〈一作悠悠〉千里不能休淝水出其側不能千里百里入淮流夀州屬縣有安豐唐貞元時縣人董生召南隠居行義於其中刺史不能薦天子不聞名聲爵祿不及門門外惟有吏日來徵租更索錢嗟哉董生朝出耕〈一作至〉夜歸讀古人書盡日不得息或山而〈一作於〉樵或水而〈一作於〉漁入廚具甘㫖上堂問起居父母不慼慼妻子不咨咨嗟哉董生孝且慈人不識惟有天翁知生祥下瑞無時期家有狗乳出求食雞來哺其兒啄啄庭中拾蟲蟻哺之不食鳴聲悲徬徨躑躅乆不去以翼來覆待狗歸嗟哉董生誰將與儔時之人夫妻相虐兄弟為讐食君之祿而令父母愁亦獨何心嗟哉董生無與儔〈或作誰將與儔或作誰與儔〉
　　烽火
　　登髙望烽火誰謂塞塵飛王城富且樂曷不事光輝勿言日已暮相見恐行稀願君熟念此秉燭夜中歸我歌寧自感乃獨淚霑衣
　　汴州亂二首〈徳宗貞元十三年宣武節度使董晉辟愈為□官十五年晉薨公隨晉䘮歸既出四日宣武軍亂殺行軍司馬陸長源〉
　　汴州城門朝不開天狗墮地聲如雷健兒爭誇〈一作誘〉殺留後連屋累棟燒成灰諸侯咫尺不能救孤士何者自興哀
　　母從子走者為誰大夫夫人留後兒〈長源妻子〉昨日乘車騎大馬坐者起趨乘者下廟堂不肯用干戈嗚呼奈汝母子何
　　利劒
　　利劒光耿耿佩之使我無邪心故人念我寡徒侶持用贈我比知音我心如冰劒如雪不能刺讒夫使我心腐劒鋒折決雲中斷開青天噫劒與我俱變化歸黃泉
　　齪齪
　　齪齪當世士所憂在飢寒但見賤者悲不聞貴者歎大賢事業異逺抱非俗觀報國心皎潔念時涕汍瀾妖姬坐左右柔指發哀彈酒肴雖日陳感激寧為歡秋隂欺白日泥潦不少乾河堤決東郡老弱隨驚湍天意固有屬誰能詰其端願辱太守薦得充諫諍官排雲呌閶闔披腹呈琅玕致君豈無術自進誠獨難



　　御定全唐詩巻三百三十七
<集部,總集類,御定全唐詩>
　　欽定四庫全書
　　御定全唐詩巻三百三十八
　　韓愈
　　河之水二首寄子姪老成〈老成愈兄介之子即所謂十二郎是也〉
　　河之水去悠悠我不如水東流我有孤姪在海陬〈一作隅古音隅將侯切亦與流通〉三年不見兮使我生憂日復日夜復夜二年不見汝使我鬢髪未老而先化
　　河之水悠悠去我不如水東注我有孤姪在海浦三年不見兮使我心苦采蕨於山緡魚於淵我徂京師不逺其還
　　山石
　　山石犖确行徑微黃昏到寺蝙蝠飛升堂坐階新雨足芭蕉葉大支〈即梔字〉子肥僧言古壁佛畫好以火來照所見稀鋪牀拂席置羮飯疎糲亦足飽我飢夜深靜臥百蟲絶清月出嶺光入扉天明獨去無道路出入髙下窮煙霏山紅澗碧紛爛漫時見松櫪皆十圍當流赤足蹋
　　澗石水聲激激風吹衣人生如此自可樂豈必局束為人鞿〈音饑〉嗟哉吾黨二三子安得至老不更歸
　　天星送楊凝郎中賀正〈凝以戶部郎中為宣武軍判官愈時與同佐董晉幕〉
　　天星牢落雞喔咿僕夫起餐車載脂正當窮冬寒未已借問君子行安〈一作定何〉之㑹朝元正無不至受命上宰須及期侍從近臣有虛位公今此去歸何時
　　汴泗交流贈張僕射〈建封〉
　　汴泗交流郡城角築場十〈一作千〉歩平如削短垣三面繚逶迤擊皷騰騰樹赤旗新秋朝涼未見日公早結束來何為分曹決勝約前定百馬攢蹄近相暎毬驚杖奮合日離紅牛纓紱黃金羈側身轉臂著馬腹霹靂應手神珠馳超遙散漫兩閒暇揮霍紛紜爭變化發難得巧意氣麤讙聲四合壯士呼此誠習戰非為劇豈若安坐行良圖當今忠臣不可得公馬莫走須殺賊
　　忽忽
　　忽忽乎余未知生之為樂也願脫去而無因安得長翮大翼如雲生我身乘風振奮出六合絶浮塵死生哀樂兩相棄是非得失付閒人
　　鳴雁
　　嗷嗷鳴〈一作鴻〉雁鳴且飛窮秋南去春北歸去寒就暖識所依〈一作處〉天長地濶棲息稀風霜酸苦稲梁微毛羽〈一作羽毛〉摧落身不肥裵回反顧羣侶違哀鳴欲下洲渚非江南水濶朝〈一作朔〉雲多草長沙軟無網羅閒飛靜集鳴相和違憂懐惠性匪他凌風一舉君謂何
　　龍移〈此詩謂南山湫也湫初在平地一日風雷移居山上其山下湫遂化為土長安人至今謂之乾湫〉
　　天昏地黑蛟龍移雷驚電激雄雌隨清泉百丈化為土魚鼈枯死吁可悲
　　雉帶箭〈此愈佐張僕射於徐從獵而作也〉
　　原頭火燒靜兀兀野雉畏鷹出復〈一作伏欲〉沒將軍欲以巧伏人盤馬彎弓惜不發地形漸窄觀者多雉驚弓滿勁箭加衝人決起百餘尺紅翎白鏃相〈一作隨〉傾斜將軍仰笑軍吏賀五色離披馬前墮
　　條山蒼〈中條山在黃河之西〉
　　條山蒼河水黃浪波〈一作波浪〉沄沄去松柏在山〈一作髙〉岡
　　贈鄭兵曹
　　尊酒相逢十載前君為壯夫我少年尊酒相逢十載後我為壯夫君白首我材與世不相當戢鱗委翅無復望當今賢俊皆周行君何為乎亦〈一作獨〉遑遑桮行到君莫停手破除萬事無過酒
　　桃源圖
　　神僊有無何渺茫桃源之説誠荒唐流水盤迴山百轉生綃數幅垂中堂武陵太守好事者題封逺寄南宮下南宮先生忻得之波濤入筆驅文辭文工畫妙各臻極畢境恍惚移於斯架巖鑿谷開宮室接屋連牆千萬日嬴顚劉蹶了不聞地坼天分非所恤種桃處處惟開花川原近逺蒸〈一作烝〉紅霞初來猶自念鄉邑嵗久此地還成家漁舟之子來何所物色相猜更問語大蛇中斷喪前王羣馬南渡開新主聽終辭絶共悽然自説經今六百年當時萬事皆眼見不知幾許猶流傳爭持酒食來相饋禮數不同樽爼異月明伴宿玉堂空骨冷魂清無夢寐夜半金雞啁哳鳴火輪飛出客心驚人間有累不可住依然離別難為情船開櫂進一迴顧萬里蒼蒼煙水暮世俗寧知偽與真至今傳者武陵人
　　東方半〈一作未〉明
　　東方半〈一作未〉明大星沒獨有太白配殘月嗟爾殘月勿相疑同光共影須臾期殘月暉暉太白睒睒雞三號更五㸃
　　贈唐衢〈衢應進士乆而不第能為□詩見人文章有所傷歎者讀訖必哭每與人言論既別發聲一號音辭哀切聞者莫不泣下故世稱唐衢善哭〉
　　虎有爪兮牛有角虎可搏兮牛可觸奈何君獨抱竒材手把鋤犁餓空谷當今天子急賢良匭圅朝出開明光胡不上書自薦達坐令四海如虞唐
　　貞女峽〈在連州桂陽縣秦時有女子化石在東岸穴中〉
　　江盤峽束春湍豪風雷〈一作雷風〉戰鬬魚龍逃懸流轟轟射水府一㵼百里翻雲濤漂船擺石萬瓦裂咫尺性命輕鴻毛
　　贈侯喜〈愈貞元十七年七月二十二日與李景與侯喜尉□汾同漁於洛有石刻在焉詩必是時作〉
　　吾黨侯生字叔𨑖〈古起字〉呼我持竿釣溫水平明鞭馬出都門盡日行行荊棘裏溫水微茫絶又流深如車轍濶容輈蝦蟇跳過雀兒浴此縱有魚何足求我為侯生不能已盤針擘粒投泥滓晡時堅坐到黃昏手倦目勞方一起暫動還休未可期蝦行蛭〈音質〉渡似皆疑舉竿引線忽有得一寸纔分鱗與鬐是日侯生與韓子良久歎息相看悲我今行事盡如此此事正好為吾規半世遑遑就舉選一名始得紅顔衰人間事勢豈不見徒自辛苦終何為便當提攜妻與子南入箕潁無還時叔𨑖君今氣方銳我言至切君勿嗤君欲釣魚須逺去大魚豈肯居沮洳〈去聲〉
　　古意
　　太華峰頭玉井蓮開花十丈藕如船冷比雪霜甘比蜜一片入口沈痾痊我欲求之不憚逺青壁無路難夤緣安得長梯上摘實下種七澤根株連
　　八月十五夜贈張功曹〈張功曹署也愈與署以貞元二十一年二月二十四日赦自南方俱徙掾江陵至是俟命於郴而作是詩〉
　　纎雲四巻天無河清風吹空月舒波沙平水息聲影絶一桮相屬君當歌君歌聲酸辭且苦不能聽終淚如雨洞庭連天九疑髙蛟龍出沒猩鼯號十生九死到官所幽居黙黙如藏逃下牀畏蛇食畏藥海氣濕蟄熏腥臊昨者州前搥大鼓嗣皇繼聖登䕫臯赦書一日行萬里罪從大辟皆除死遷者追迴流者還滌瑕蕩垢清朝班州家申名使家抑坎軻祇得移荊蠻判司卑官不堪説未免捶楚塵俟間同時輩流多上道天路幽險難追攀君歌且休聽我歌我歌今與君殊科一年明月今宵多kao人生由命非由他有酒不飲奈明〈一作月〉何
　　謁衡嶽廟遂宿嶽寺題門樓
　　五嶽祭秩皆〈一作比〉三公四方環鎮嵩當中火維地荒足妖怪天假神柄專其雄噴雲泄霧藏半腹雖有絶頂誰能窮我來正逢秋雨節隂氣晦昩無清〈一作晴〉風潛心黙禱若有應豈非正直能感通須臾靜掃衆峰出仰見突兀撐青〈一作晴〉空紫葢連延接天柱石廩騰擲堆祝融〈衡山有五峯紫葢天柱石廩祝融芙蓉〉森然魄動下馬拜松柏一逕移靈宮粉牆丹柱動光彩鬼物圖畫填青紅升堦傴僂薦脯酒欲以菲薄明其衷廟令老人識神意睢盱偵伺能鞠躬手持桮珓導我擲雲此最吉餘難同竄逐蠻荒幸不死衣食纔足甘長終侯王將相望久絶神縱欲福難為功夜投佛寺上髙閣星月掩暎雲朣朧猿鳴鐘動不知曙杲杲寒日生於東
　　岣嶁山〈山海經衡山一名岣嶁山或以為衡山南𪋤別峯之名岣音矩嶁音縷〉
　　岣嶁山尖神禹碑字青石赤形模竒科斗拳身薤倒〈一作葉〉披鸞飄鳯泊拏虎螭事嚴跡秘鬼莫窺道人獨上偶見之我來咨嗟涕漣洏千搜萬索何處有森森緑樹猿猱悲
　　永貞行〈貞元二十一年徳宗崩順宗立改元永貞韋執誼王叔文等用事又謀奪中官兵制天下之命是年八月皇太子即位帝自稱太上皇上貶執誼叔文等愈故作永貞行雲〉
　　君不見太皇諒隂未出令小人乘時偷國柄北軍百萬虎與貔天子自將非他師一朝奪印付私黨〈是嵗王叔文等以金吾大將軍范希朝為左右神策諸行營節度使以韓□為其行軍司馬叔文欲奪取宦官兵權以自固籍希朝老將使主其名而實以秦專其事人情疑懼〉懍懍朝士何能為狐鳴梟噪爭署置睗〈式作切〉晱〈式冉切〉跳踉相嫵媚夜作詔書朝拜官超資越序㑹無難公然白日受賄賂火齊磊落堆金盤元臣故老不敢語晝臥涕泣何汍瀾〈王叔文用事一日諸相㑹食叔文至中書欲與韋執誼計事執誼起迎諸相停箸以待有傾報叔文索飯已與韋相同餐□中矣杜佑髙郢懼不敢言鄭珣瑜獨歎曰吾豈可復居此位索馬徑歸臥不起〉董賢三公誰復惜侯景九錫行可歎國家功髙徳且厚天位未許庸夫干嗣皇卓犖信英主文如太宗武髙祖膺圖受禪登明堂共流幽州鯀死羽四門肅穆賢俊登數君匪親豈其朋郎宮清要為世稱荒郡迫野嗟可矜〈謂貶禮部員外郎柳宗元邵州司封郎中韓曄池州屯田員外郎劉禹錫連州各郡刺史也〉湖波連天日相騰蠻俗生梗瘴癘烝江氛嶺祲昏若凝一蛇兩頭見未曾怪鳥鳴喚令人憎蠱蟲羣飛夜撲燈雄虺毒螫隋股肱食中置藥肝心崩左右使令詐難凴慎勿浪信常兢兢吾嘗同僚情可勝具書目見非妄徴嗟爾既徃宜為懲
　　洞庭湖阻風贈張十一署〈時自陽山徙掾江陵〉
　　十月隂氣盛北風無時休蒼茫洞庭岸與子維雙舟霧雨晦爭泄波濤怒相投犬雞斷四聽糧絶誰與謀相去不容歩險如礙山丘清談可以飽夢想接無由男女喧左右飢啼但啾啾非懐北歸興何用勝羇愁雲外有白日寒光自悠悠能令暫開霽過是吾無求
　　李花贈張十一署〈或作李有花〉
　　江陵城西二月尾花不見桃惟見李風揉雨練雪羞比波濤翻空杳無涘君知此處花何似白花倒燭天夜明羣雞驚鳴官吏起金烏海底初飛來朱輝散射青霞開迷魂亂眼看不得照耀萬樹緐如堆念昔少年著遊燕對花豈省曾辭桮自從流落憂感集欲去未到先思迴祇今四十已如此後日更老誰論哉力攜一尊獨〈一作共〉就醉不忍虛擲委黃埃
　　杏花
　　居鄰北郭古寺空杏花兩株能白紅曲江滿園不可到看此寧避雨與風二年流竄出嶺外所見草木多異同冬寒不嚴地恆泄陽氣發亂無全功浮花浪蘂鎮長有纔開還落瘴霧中山榴躑躅少意思照耀黃紫徒為叢鷓鴣鉤輈猿呌歇杳杳深谷攢青楓豈如此樹一來翫若在京國情何窮今旦胡為忽惆悵萬片飄泊隨西東明年更發應更好道人〈謂寺僧〉莫忘鄰家翁〈自謂〉
　　感春四首
　　我所思兮在何所情多地遐兮徧處處東西南北皆欲往千江隔兮萬山阻春風吹園雜花開朝日照屋百鳥語三桮取醉不復論一生長恨奈何許
　　皇天平分成四時春氣漫誕最可悲雜花妝林草葢地白日坐上傾天維蜂喧鳥咽留不得紅萼萬片從風吹豈如秋霜雖慘冽摧落老物誰惜之為此徑須沽酒飲自外天地棄不疑近憐李杜無檢束爛漫長醉多文辭屈原離騷二十五不肯餔啜糟與醨惜哉此子巧言語不到聖處寧非癡幸逢堯舜明四目條理品彚皆得宜平明出門暮歸舍酩酊馬上知為誰
　　朝騎一馬出暝就一牀臥詩書漸欲拋節行久已情冠攲感髮禿語誤驚〈一作悲〉齒墮孤負平生心已矣知〈一作如〉何奈〈一作那〉
　　我恨不如江頭人長網橫江遮紫鱗獨宿荒陂射鳬雁賣納租賦官不嗔歸來歡笑對妻子衣食自給寧羞貧今者無端讀書史智慧祇足勞精神畫蛇著足無處用兩鬢霜〈一作雪〉白趨埃塵乾愁漫解坐自累與衆異趣誰相親數桮澆腸雖暫醉皎皎萬慮醒還新百年未滿不得死且可勤買拋青春〈酒名唐人名酒多以春〉
　　寒食日出遊〈自註張十一院長見示病中憶花九篇寒食日出遊夜歸因以投贈張十一即功曹署外郎遺補相呼為院長愈與署同自御史貶官又同為江陵掾愈法曹參〉
　　〈軍署功曹參軍〉
　　李花初發君始病我往看君花轉盛走馬城西惆悵歸不忍千株雪相暎邇來又見桃與梨交開紅白如爭競可憐物色阻攜手空展霜縑吟九詠紛紛落盡泥與塵不共新妝比端正桐華最晩今已緐君不強起時難更闗山逺別固其理寸歩難見始知命憶昔與君同貶官夜渡洞庭看斗柄豈料生還得一處引袖拭淚悲且慶各言生死兩追隨直置心親無貌敬念君又署南荒吏路指鬼門幽且敻〈張在江陵未幾邕管經畧使路恕署為判官〉三公盡是知音人曷不薦賢陛下聖囊空甑倒誰救之我今一食日還併自然憂氣損天和安得康強保天性斷鶴兩翅鳴何哀縶驥四足氣空橫今朝寒食行野外緑楊帀岸蒲生〈一作芽〉迸宋玉庭邊不見人輕浪參差魚動鏡自嗟孤賤足瑕疵特見放縱荷寛政飲酒寧嫌𧣴底深題詩尚倚筆鋒勁明宵故欲相就醉有月莫愁當火令
　　憶昨行和張十一
　　憶昨夾鍾之呂初吹灰上公禮罷元侯迴〈上公一作杜公雲杜佑自淮南入朝也一作社公雲此為荊帥裴均罷社享客也朱熹考異雲左傳五行之官封為上公杜註用幣於社雲以請於上公則上公即社神也〉車載牲牢甕舁酒並召賔客延鄒枚腰金首翠光照耀絲竹迥發清以哀青天白日花草麗玉斚屢舉傾金罍張君名聲座所屬起舞先醉長松摧宿酲未解舊痁作深室靜臥聞風雷自期殞命在春序屈指數日憐嬰孩危辭苦語感我耳涙落不揜何漼漼念昔從君渡湘水大帆夜劃窮髙桅陽山鳥路出臨武〈愈責連之陽山令張為郴之臨武郴在江南連則廣南也〉驛馬拒地驅頻隤〈一作槌□也〉踐蛇茹蠱不擇死忽有飛詔從天來伾文未揃崖州〈韋執誼〉熾雖得赦宥恆愁㺓近者三姦悉破碎〈元和元年正月順宗即位二月大赦愈自陽山徙掾江陵三姦方用事其年八月憲宗立伾貶□州司馬叔文渝州司戶竝員外置十一月繼貶執誼崖州司馬三姦始悉破碎焉〉羽窟無底幽黃能眼中了了見鄉國知有歸日眉方開今君縱署天涯吏投檄北去何難哉無妄之憂勿藥喜一善自足禳千災頭輕目朗肌骨健古劒新劚磨塵埃殃消禍散百福併從此直至耉與鮐嵩山東頭伊洛岸勝事不假須穿栽君當先行我待滿沮溺可繼窮年推










　　御定全唐詩巻三百三十八
　　欽定四庫全書
　　御定全唐詩卷三百三十九
　　韓愈
　　劉生詩
　　生名師命其姓劉自少軒輊非常儔棄家如遺來遠遊東走梁宋暨揚州遂凌大江極東陬洪濤春天禹穴幽越女一笑三年留南逾橫嶺入炎州青鯨髙摩波山浮怪魅炫曜堆蛟虬山㺑讙譟猩猩遊毒氣爍體黃膏流問胡不歸良有由美酒傾水䏑肥牛妖歌慢舞爛不收倒心迴腸為青眸千金邀顧不可酬乃獨遇之盡綢繆瞥然一餉成十秋昔鬚未生今白頭五管歴徧無賢侯迴望萬里還家羞陽山窮邑惟猿猴手持釣竿逺相投我為羅列陳前修芟蒿斬蓬利鋤耰天星迴環數纔周文學穰穰囷倉稠車輕御良馬力優咄哉識路行勿休往取將相酬恩讐
　　鄭羣贈簟〈羣嘗以侍御史佐裴均江陵愈自陽山量移江陵法曹與羣同僚〉
　　蘄州笛〈一作簟〉竹天下知鄭君所寳尤瓌奇攜來當晝不得臥一府傳看黃琉璃體堅色淨又藏節盡〈一作滿〉眼凝滑無瑕疵法曹貧賤衆所易腰腹空大何能為自從五月困暑濕如坐深甑遭蒸炊手磨袖拂心語口慢膚多汗真相宜日暮歸來獨惆悵有賣直欲傾家資誰謂故人知我意巻送八尺含風漪呼奴掃地鋪未了光彩照耀驚童兒青蠅側翅蚤蝨避肅肅疑有清飇吹倒身甘寢百疾愈卻願天日恆炎曦明珠青玉不足報贈子相好無時衰
　　豐陵行〈順宗陵也在富平縣東北二十里〉
　　羽衛煌煌一百里曉出都門塟天子羣臣雜沓馳後先宮官穰穰來不已是時新秋七月初金神按節炎氣除清風飄飄輕雨灑偃蹇旗斾巻以舒逾梁下坂笳鼓咽嵽嵲遂走𤣥宮閭哭聲訇天百鳥噪幽坎晝閉空靈輿皇帝孝心深且逺資送禮備無贏餘設官置衞鎻嬪妓供養朝夕象平居臣聞神道尚清淨三代舊制存諸書墓藏廟祭不可亂欲言非職知何如
　　遊青龍寺贈崔大〈一作羣〉補闕〈寺在京城南門之東〉
　　秋灰初吹季月管日出卯南暉景短友生招我佛寺行正值萬株紅葉滿光華閃壁見神鬼赫赫炎官張火傘然雲燒樹火〈宋刻作大〉實駢金烏下啄頳〈音蟶〉虬卵魂翻眼倒忘處所赤氣沖融無間斷有如流傳上古時九輪照燭乾坤旱二三道士席其間靈液屢進玻黎盌忽驚顔色變韶稚卻信靈僊非怪誕桃源迷路竟茫茫棗下悲歌徒纂纂前年嶺隅鄉思發躑躅成山開不算去歲羇帆湘水明霜楓千里隨歸伴猿呼鼯嘯鷓鴣啼惻耳酸腸難澣澣思君攜手安能得今者相從敢辭懶由來鈍騃〈音矮〉寡參尋況是儒官飽閒散惟君與我同懐抱鋤去陵谷置平坦年少得途未要忙時清諫疏尤宜罕何人有酒身無事誰家多竹門可欵須知節候即風寒幸及亭午猶妍暖南山逼冬轉清瘦刻畫圭角出崖窽當憂復被冰雪埋汲汲來窺戒遲緩
　　贈崔立之評事〈崔斯立字立之博陵人元和初為大理評事以言事黜官為藍田丞〉
　　崔侯文章苦捷敏髙浪駕天輸不盡曾從關外來上都隨身巻軸車連軫朝為百賦猶鬱怒暮作千詩轉遒𦂳揺毫擲簡自不供頃刻青紅浮海蜃才豪氣猛易語言徃徃蛟螭雜螻蚓知音自古稱難遇世俗乍見那妨哂勿言法官未登朝猶勝赤尉長趨尹時命雖乖心轉壯技能虗富家逾窘念昔塵埃兩相逢爭名齟齬持矛楯子時専場誇觜距余始張軍嚴韅〈曉見切〉靷爾來但欲保封疆莫學龎涓怯孫臏竄逐新歸厭聞閙齒髪早衰嗟可閔頻䝉怨句刺棄遺豈有閒官敢推引深藏篋笥時一發戢戢已多如束筍可憐無益費精神有似黃金擲虗牝當今聖人求侍從拔擢杞梓收楛箘東馬嚴徐已奮飛枚皐即召窮且忍復聞王師西討蜀霜風冽冽摧朝菌走章馳檄在得賢燕雀紛拏要鷹隼竊料二途必處一豈比恆人長蠢蠢勸君韜養待徴招不用雕琢愁肝腎牆根菊花好沽酒錢帛縱空衣可凖暉暉簷日暖且鮮摵摵井梧疎更殞髙士例須憐麯櫱丈夫終莫生畦畛能來取醉任喧呼死後賢愚俱泯泯
　　送區𢎞南歸〈區或作歐唐韻區冶子之後漢王莽傳有中郎區博　𢎞嘗從愈於江陵愈召拜國子博士又從至京時歸以詩送之〉
　　穆昔南征軍不歸蟲沙猿鶴伏以飛洶洶洞庭莽翠微九疑鑱天荒是非野有象犀水貝璣分散百寳人十稀我遷於南日周圍來見者衆莫依俙爰有區子熒熒暉觀以彝訓或從違我念前人譬葑菲落以斧引以纆徽雖有不逮驅騑騑或採於薄漁於磯服役不辱言不譏從我荊州來京畿離其母妻絶因依嗟我道不能自肥子雖勤苦終何希王都觀闕雙巍巍騰蹋衆駿事鞍鞿佩服上色紫與緋獨子之節可嗟唏母附書至妻寄衣開書拆衣淚痕晞雖不敕還情庶幾朝暮盤羞惻庭闈幽房無人感伊威人生此難餘可祈子去矣時若發機蜃沈海底氣昇霏彩雉野伏朝扇翬處子窈窕王所妃茍有令德隠不腓況今天子鋪徳威蔽能者誅薦受禨出送撫背我涕揮行行正直慎脂韋業成志樹來頎頎我當為子言天扉
　　三星行〈三星鬥牛箕也愈自憫其生多訾毀如此蘇軾雲吾生時與退之相似吾命在牛斗間其身宮亦在箕鬥牛宮為磨蝎吾平生多得謗譽殆同病也〉
　　我生之辰月宿南鬥牛奮其角箕張其口牛不見服箱斗不挹酒漿箕獨有神靈無時停簸揚無善名已聞無惡聲已讙名聲相乗除得少失有餘三星各在天什伍東西陳嗟汝牛與斗汝獨不能神
　　剝啄行
　　剝剝啄啄有客至門我不出應客去而嗔從者語我子胡為然我不厭客困於語言欲不出納以堙其源空堂幽幽有秸有莞〈秸莞所以為席〉門以兩板叢書於間窅窅深塹其墉甚完彼寜可隳此不可干從者語我嗟子誠難子雖雲爾其口益蕃我為子謀有萬其全凡今之人急名與官子不引去與為波瀾雖不開口雖不開關變化咀嚼有鬼有神今去不勇其如後艱我謝再拜汝無復雲徃追不及來不有年
　　青青水中蒲三首
　　青青水中蒲下有一雙魚君今上隴去我在與誰居青青水中蒲長在水中居寄語浮萍草相隨我不如青青水中蒲葉短不出水婦人不下堂行子在萬里
　　孟東野夫子〈並序〉
　　東野連産三子不數日輒失之幾老念無後以悲其友人昌黎韓愈懼其傷也推天假其命以喻之
　　夫子將何尤吾將上尤天女實主下人與奪一何偏彼於女何有乃令蕃且延此獨何罪辜生死旬日間上呼無時聞滴地淚到泉地祇為之悲瑟縮乆不安乃呼大靈⻱騎雲欵天門問天主下人薄厚胡不均天曰天地人由來不相關吾懸日與月吾繫星與辰日月相噬齧星辰踣〈音匐〉而顛吾不女之罪知非女由因〈一作緣〉且物各有分孰能使之然有子與無子禍福未可原魚子滿母腹〈一作肚〉一一欲誰憐細腰不自乳舉族常孤鰥〈一作懸〉鴟梟啄母腦母死子始翻〈一作蕃〉蝮蛇生子時坼裂腸與肝好子雖雲好未還恩與勤惡子不可説鴟梟蝮蛇然有子且勿喜無子固勿歎上聖不待教賢聞語而遷下愚聞語惑雖教無由悛大靈頓頭受即日以命還地祗謂大靈女徃告其人東野夜得夢有夫𤣥衣巾闖〈音趁〉然入其戶三稱天之言再拜謝𤣥夫收悲以歡忻
　　陸渾山火和皇甫湜用其韻〈湜時為陸渾尉〉
　　皇甫補官古賁〈音陸字本公羊傳〉渾時當𤣥冬澤乾源山狂谷很相吐吞風怒不休何軒軒擺磨出火以自燔有聲夜中驚莫原天跳地踔顛乾坤赫赫上照窮崖垠截然髙周燒四垣神焦鬼爛無逃門三光弛隳不復暾虎熊麋豬逮猴猿水龍鼉⻱魚與黿鴉鴟鵰鷹雉鵠鵾燖炰煨𤏶孰飛奔祝融告休酌卑尊錯陳齊玫闢〈一作闡〉華園芙蓉披猖塞鮮繁千鍾萬鼓咽耳喧攢雜啾嚄沸篪塤彤幢絳旃紫纛旛炎官熱屬朱冠褌髹其肉皮通䏶臀頹胸垤腹車掀轅緹顔靺股豹兩鞬〈音堅〉霞車虹靷日轂轓丹蕤縓葢緋繙㠾紅帷赤幕羅脤膰𥁃〈音荒血也〉池波風肉陵屯谽〈一作豁〉呀鉅壑頗黎盆豆登五山瀛四尊熙熙釂醻笑語言雷公擘山海水翻齒牙嚼齧舌齶反電光䃱〈先念切〉磹〈徒念切〉赬目暖〈音喧火目也〉頊冥收威避𤣥根斥棄輿馬背厥孫縮身潛喘拳肩跟君臣相憐加愛恩命黑螭偵〈音〉焚其元天闕〈一作關〉悠悠不可援夢通上帝血面論側身欲進叱於閽帝賜九河湔涕痕又詔巫陽反其魂徐命之前問何寃火行於冬古所存我如禁之絶其飱女丁婦壬傳世婚一朝結讐奈後昆時行當反慎藏蹲視桃著花可小騫月及申酉利復怨助汝五龍從九鯤溺厥邑囚之崑崙皇甫作詩止睡昏辭誇出真遂上焚要余和增怪又煩雖欲悔舌不可捫
　　縣齋讀書〈在陽山作〉
　　出宰山水縣讀書松桂林蕭條捐末事邂逅得初心哀狖醒俗耳清泉潔塵襟詩成有共〈一作與〉賦酒熟無孤斟青竹時黙釣白雲日幽尋南方本多毒北客恆懼侵謫譴甘自守滯留愧難任投章類縞帶佇答逾兼金
　　新竹
　　筍添南堦竹日日成清閟縹節已儲〈一作除〉霜黃苞猶揜翠出欄抽五六當戶羅三四髙標陵秋嚴貞色奪春媚稀生巧補林併出疑爭地縱橫乍依行爛漫忽無次風枝未飄吹露粉先涵淚何人可攜翫清景空瞪視
　　晚菊
　　少年飲酒時踴躍見菊花今來不復飲每見恆咨嗟佇立摘滿手行行把歸家此時無與語棄置奈悲何
　　落齒
　　去年落一牙今年落一齒俄然落六七落勢殊未已餘存〈一作在〉皆動揺盡落應始止憶初落一時但念豁可恥及至落二三始憂衰即死每一將落時懍懍恆在巳義牙妨食物顛倒怯潄水終焉捨我落意與崩山比今來落既熟見落空相似餘存二十餘次第知落矣儻常歲落一自足支兩紀如其落併空與漸亦同指人言齒之落夀命理難恃我言生有涯長短俱死爾人言齒之豁左右驚諦視我言莊周雲水〈一作木〉雁各有喜語訛黙固好嚼廢軟還美因歌遂成詩持用詫妻子
　　哭楊兵部擬陸歙州參
　　人皆〈一作生〉期七十纔半豈蹉跎併〈一作數〉出知已淚自然白髪多晨興為誰慟還坐乆滂沱論文〈一作新墳〉與晤語〈一作宿草〉已矣可〈一作兩又作復〉如何
　　苦寒
　　四時各平分一氣不可兼隆寒奪春序顓頊固不廉太昊弛維綱〈一作綱維〉畏避但守謙遂令黃泉下萌牙夭句尖草木不復抽百味失苦甜凶飇攪宇宙鋩刃甚割砭日月雖雲尊不能活烏蟾羲和送日出恇怯頻窺覘炎帝持祝融呵不相炎而我當此時恩光何由沾肌膚生鱗甲衣被如刀鐮氣寒鼻莫齅血凍指不拈濁醪沸入喉口角如銜箝將持匕箸食觸指如排籖侵爐不覺暖熾炭屢已添探湯無所益何況纊與縑虎豹僵穴中蛟螭死幽潛熒惑䘮纒次六龍冰脫髯芒碭〈音宕〉大包內生類恐盡殱啾啾窗間雀不知已微纎舉頭仰天鳴所願晷刻淹不如彈射死卻得親炰燖鸞皇茍不存爾固不在占其餘蠢動儔俱死誰恩嫌伊我稱最靈不能女覆苫悲哀激憤歎五藏難安恬中宵倚牆立淫淚何漸漸天王哀無辜恵我下顧瞻褰旒去耳纊調和進梅鹽賢能日登御黜彼傲與憸生風吹死氣豁達如褰簾懸乳零落墮晨光入前簷雪霜頓消釋土脈膏且黏豈徒蘭蕙榮施及艾與蒹日萼行鑠鑠風條坐襜襜天乎茍其能吾死意亦厭
　　和虞部盧四〈汀〉酬翰林錢七〈徽〉赤藤杖歌〈元和四年分司東都作〉
　　赤藤為杖世未窺臺郎始攜自滇池滇王掃宮避使者跪進再拜語嗢〈乙骨切〉咿繩橋拄過免傾墮性命造次䝉扶持途經百國皆莫識君臣聚觀逐旌麾共傳滇神出水獻赤龍拔鬚血淋漓又雲羲和操火鞭暝到西極睡所遺幾重包裹自題署不以珍怪誇荒夷歸來捧贈同舎子浮光照手欲把疑空堂晝眠倚牖戶飛電著壁搜蛟螭南宮清深禁闈密唱和有類吹塤篪妍辭麗句不可繼見寄聊且慰分司
　　崔十六少府攝伊陽以詩及書見授因酬三十韻
　　崔君初來時相識頗未慣但聞赤縣尉不比博士漫賃屋得連牆往來忻莫間我時亦新居觸事苦難辦蔬飱要同喫破襖請來綻謂言安堵後貸借更何患不知孤遺多舉族仰薄宦有時未朝餐得米日已晏隔牆聞讙呼衆口極鵝雁前計頓乖張居然見真贋嬌兒好眉眼袴腳凍兩骭〈下晏切〉捧書隨諸兄累累兩角丱冬惟茹寒虀秋始識瓜瓣問之不言飢飫若厭芻豢才名三十年乆合居給諫白頭趨走裏閉口絶謗訕府公舊同袍拔擢宰山澗寄詩雜詼俳有類説鵬鷃上言酒味酸冬衣竟未擐〈音患〉下言人吏稀惟足彪與虥〈音棧〉又言致豬鹿此語乃善幻三年國子師腸肚習藜莧況住洛之涯魴鱒可罩汕〈音訕罺謂之訕籗謂之罩捕魚籠也〉肻效屠門嚼乆嫌弋者簒謀拙日焦拳活計似鋤剗〈一作鏟〉男寒澀詩書妻瘦剰腰襻〈普患切〉為官不事職厥罪在欺謾〈一作慢〉行當自劾去漁釣老葭薍〈五患切〉歲窮寒氣驕冰雪滑磴棧音問難屢通何由覿清盻
　　送侯參謀赴河中幕〈侯繼時從王諤辟〉
　　憶昔初及第各以少年稱君頤始生鬚我齒清如冰爾時心氣壯百事謂巳能一別詎幾何忽如隔晨興我齒豁可鄙君顔老可憎相逢風塵中相視迭嗟矜幸同學省官末路再得朋東司絶教授遊晏以為恆秋漁蔭宻樹夜博然明燈雪逕抵樵叟風廊折談僧陸渾桃花間有湯沸如烝三月崧少步躑躅紅千層洲沙厭晚坐嶺壁窮晨升沈冥不計日為樂不可勝遷滿一已異乖離坐難憑行行自結束人馬何蹻騰感激生膽勇從軍豈嘗曾洸洸司徒公〈時王鍔檢校司徒為河南尹〉天子爪與肱提師十萬餘四海欽風稜河北兵未進〈時討王承宗吐突承璀督師逗留不進〉蔡州帥新薨〈吳少誠卒弟少陽自稱留後〉曷不請掃除活彼黎與烝鄙夫誠怯弱受恩媿徒𢎞猶思脫儒冠棄死取先登又欲面言事上書求詔徵侵官固非是妄作譴可懲惟當待責免耕劚歸溝塍〈音乗〉今君得所附勢若脫韝鷹檄筆無與讓幕謀職其膺收績開史牒翰飛逐溟鵬男兒貴立事流景不可乘歲老陰沴作雲頹雪翻崩別袖拂洛水征車轉崤陵勤勤酒不進勉勉恨已仍送君出門歸愁腸若牽繩黙坐念語笑癡如遇寒蠅䇿馬誰可適晤言誰為應席塵惜不掃殘尊對空凝信知後㑹時日月屢環絙生期理行役歡緒絶難承寄書惟在頻無恡簡與繒
　　東都遇春
　　少年氣真〈一作直〉狂有意與春競行逢二三月九州花相暎川原曉服鮮桃李晨妝靚荒乗不知疲醉死豈辭病飲噉惟所便文章倚豪橫爾來曾幾時白髪忽滿鏡舊遊喜乖張新輩足嘲評〈音病〉心腸一變化羞見時節盛得閒無所作貴欲辭視聽深居疑避仇默臥如當暝朝曦入牖來鳥喚昏不醒為生鄙計算鹽米告屢〈一作屢告〉罄坐疲都忘起冠側懶復正幸䝉東都官獲離機與穽乖慵遭傲僻漸染生𡚁性既去焉能追有來猶莫騁有船魏王池〈河南志雲洛水經尚善旌葢二坊之北南溢為池深處至數頃水鳥翔泳荷芰翻覆為都城之勝貞觀中以賜魏王泰故號魏王池〉徃徃縱孤泳水容與天色此處皆綠淨㟁樹共紛披渚牙相緯經〈一作徑〉懐歸苦不果即事取幽迸貪求匪名利所得亦已迸悠悠度朝昏落落捐季孟羣公一何賢上戴天子聖謀謨收禹績〈一作跡〉四面出雄勁轉輸非不勤稽逋有軍令在庭百執事奉職各祇敬我獨胡為哉坐與億兆慶譬如籠中鳥仰給活性命為詩告友生負愧終究竟
　　感春五首〈分司東都作〉
　　辛夷髙花最先開青天露坐始此迴已呼孺人戞鳴瑟更遣稚子傳清杯選壯軍興不為用坐狂朝論無由陪如今到死得閒處還有詩賦歌康哉〈憲宗即位平夏平蜀平河東赫然中興而愈年踰強仕投閒分司故有此言〉
　　洛陽東風幾時來川波岸栁春全迴宮門一鎻不復啓雖有九陌無塵埃䇿馬上橋朝日出樓闕赤白正崔嵬孤吟屢闋莫與和寸恨至短誰能裁
　　春田可耕時已催王師北討何當迴〈時討成徳王承宗〉放車載草農事濟戰馬苦飢誰念哉蔡州納節舊將死〈時彰義節度吳少誠卒〉起居諫議聨翩來〈裴度以河南府功曹召為起居舎人孟簡孔戣皆為諫議大夫〉朝廷未省有遺䇿肻不垂意缾與罍
　　前隨杜尹〈兼〉拜表迴笑言溢口何歡咍孔丞〈戡〉別我適臨汝風骨峭峻遺塵埃音容不接祇隔夜凶訃詎可相尋來天公髙居鬼神惡欲保性命誠難哉
　　辛夷花房忽全開將衰正盛須頻來清晨輝輝燭霞日薄暮耿耿和煙埃朝明夕暗已足歎況乃滿地成摧頹迎繁送謝別有意誰肻留戀少環迴
　　酬裴十六功曹巡府西驛塗中見寄〈裴十六度也監察御史出為河南府功曹時故相鄭餘慶為河南尹〉
　　相公罷論道聿至活東人御史坐言事作吏府中塵遂令河南治今古無儔倫四海日富庶道途隘蹄輪府西三百里候館同魚鱗相公謂御史勞子去自巡是時山水秋光景何鮮新哀鴻鳴清耳宿霧騫髙旻遺我行旅詩軒軒有風神譬如黃金盤照耀荊璞真我來亦巳幸事賢友其仁持竿洛水側孤坐屢窮辰多才自勞苦無用祇因循辭免期匪逺行行及山春
　　燕河南府秀才得生字
　　吾皇紹祖烈天下再太平詔下諸郡國歲貢鄉曲英元和五年冬房公〈式〉尹東京功曹上言公是月當登名乃選二十縣試官得鴻生羣儒負已材相賀簡擇精怒起簸羽翮引吭吐鏗轟此都自周公文章繼名聲自非絶殊尤難使耳目驚今者遭震薄不能出聲名鄙夫忝縣尹愧慄難為情惟求文章寫不敢妬與爭還家敕妻兒具此煎炰烹柿紅蒲萄紫餚果相扶檠〈一作擎〉芳荼〈諸本多作茶〉出蜀門好酒濃且清何能充歡燕庶以露厥誠昨聞詔書下〈一作來〉權公作邦楨〈權徳輿為相〉文人得其職文道當大行陰風攪短日冷雨澀不晴勉哉戒徒馭家國遲子榮
　　送李翺〈翺娶愈兄弇之女與愈善楊於陵為廣州刺史表翺佐其府〉
　　廣州萬里途山重江逶迤行行何時到誰能定歸期揖我出門去顔色異恆時雖雲有追〈一作迎〉送足跡絶自茲人生一世間不自張與施譬如浮江木縱橫豈自知寜懐別時苦勿作別後思
　　送石洪處士赴河陽幕得起字〈洪字濬川洛陽人元和五年烏重裔為河陽節度使辟為參謀〉
　　長把種樹書人云避世士忽騎將軍馬自號報恩子風雲入壯懐泉石別幽耳鉅鹿師欲老常山險猶恃〈時冀鎮王承宗反以軍討之無功遂赧承宗〉豈惟彼相憂固是吾徒恥去去事方急酒行可以起
　　送湖南李正字歸〈英華作送李礎判官歸湖南〉
　　長沙入楚深洞庭值秋晚人隨鴻雁少江共蒹葭逺歴歴余所經悠悠子當返孤遊懐耿介旅宿夢婉娩風土稍殊音魚蝦日異飯親交俱在此誰與同息偃











　　御定全唐詩卷三百三十九
　　欽定四庫全書
　　御定全唐詩卷三百四十
　　韓愈
　　辛卯年雪
　　元和六年春寒氣不肯歸河南二月末雪花一尺圍崩騰相排拶〈子達切又子末切〉龍鳳交橫飛波濤何飄揚天風吹旛旂白帝盛羽衛鬖髿振裳衣白霓先啓途從以萬玉妃翕翕陵厚載譁譁弄陰機生平未曾見何暇議是非或雲豐年祥飽食可庶幾善禱吾所慕誰言寸誠微
　　醉留東野
　　昔年因讀李白杜甫詩長恨二人不相從吾與東野生並世如何復躡二子蹤東野不得官白首誇龍鍾韓子稍姦黠自慙青蒿倚長松低頭拜東野願得終始如駏蛩東野不回頭有如寸筳撞鉅鐘我願身為雲東野變為龍四方上下逐東野雖有離別無由逢
　　李花二首
　　平旦入西園梨花數株若矜誇旁有一株李顔色慘慘似含嗟問之不肯道所以獨繞百匝至日斜忽憶前時經此樹正見芳意初萌牙奈何趁酒不省錄不見玉枝攢霜葩然為汝下雨淚無由反斾羲和車東風來吹不解顔蒼茫夜氣生相遮氷盤夏薦碧實脆斥去不御慚其花
　　當春天地爭奢華洛陽園苑尤紛拏誰將平地萬堆雪翦刻作此連天花日光赤色照未好明月暫入都交加夜領張徹投盧仝乘雲共至玉皇家長姬香御四羅列縞裠練帨無等差靜濯明妝有所奉顧我未肯置齒牙清寒瑩骨肝膽醒一生思慮無由邪
　　招楊之罘〈之罘憲宗元和十一年進士愈為河南令之罘自中山來相從問學惜其歸以詩招之〉
　　柏生兩石間萬歲終不大野馬不識人難以駕車葢柏移就平地馬羈入廏中馬思自由悲柏有傷根容傷根柏不死千丈日以至馬悲罷還樂振迅矜鞍轡之罘南山來文字得我驚館置使讀書日有求歸聲我令之罘歸失得柏與馬之罘別我去計出柏馬下我自之罘歸入門思而悲之罘別我去能不思我為灑埽縣中居引水經竹間囂譁所不及何異山中閒前陳百家書食有肉與魚先王遺文章綴緝實在余禮稱獨學陋易貴不逺復作詩招之罘晨夕抱飢渴
　　寄盧仝〈憲宗元和六年河南令時作〉
　　玉川先生洛城裏破屋數間而已矣一奴長鬚不裹頭一婢赤腳老無齒辛勤奉養十餘人上有慈親下妻子先生結髪憎俗徒閉門不出動一紀至今鄰僧乞米送僕忝縣尹能不恥俸錢供給公私餘時致薄少助祭祀勸參留守〈鄭餘慶〉謁大尹〈李素〉言語纔及輒掩耳水北山人〈石洪〉得名聲去年去作幕下士水南山人〈溫造〉又繼徃鞍馬僕從塞閭里少室山人〈李渤〉索價髙兩以諫官徴不起彼皆刺口論世事有力未免遭驅使先生事業不可量惟用法律自繩已春秋三傳束髙閣獨抱遺經究終始徃年弄筆嘲同異怪詞驚衆謗不已近來自説尋坦途猶上虗空跨綠駬去年〈一作歲〉生兒名添丁意令與國充耘耔國家丁口連四海豈無農夫親耒耜先生抱才終大用宰相未許終不仕假如不在陳力列立言垂範亦足恃苗裔當䝉十世宥豈謂貽厥無基阯故知忠孝生天性潔身亂倫安足擬昨晚長鬚來下狀隔墻惡少惡難似毎騎屋山〈一作上〉下窺闞渾舎驚怕走折趾憑依婚媾欺官吏不信令行能禁止先生受屈未曾語忽此來告良有以嗟我身為赤縣令操權不用欲何俟立召賊曹呼伍伯盡取鼠輩屍諸市先生又遣長鬚來如此處置非所喜況又時當長養節都邑未可猛政理先生固是余所畏度量不敢窺涯涘放縱是誰之過歟效尤戮僕愧前史買羊沽酒謝不敏偶逢明月曜桃李先生有意許降臨更遣長鬚致雙鯉
　　酬司門盧四兄雲夫院長望秋作
　　長安雨洗新秋出極目寒鏡開塵函終南曉望蹋龍尾倚天更覺青巉巉自知短淺無所補從事久此穿朝衫歸來得便即遊覽暫似壯馬脫重銜曲江荷花葢十里江湖生目思莫緘樂遊下矚無逺近綠槐萍合不可芟白首寓居誰借問平地寸步扄雲巖雲夫吾兄有狂氣嗜好與俗殊酸鹹日來省我不肯去論詩説賦相諵諵望秋一章已驚絶猶言低抑避謗讒若使乗酣騁雄怪造化何以當鐫劖嗟我小生值強伴怯膽變勇神明鑒馳坑跨谷終未悔為利而止真貪饞髙揖羣公謝名譽逺追甫白感至諴樓頭完月不共宿其奈就缺行攕攕〈所咸切一作纖纖〉
　　誰氏子〈呂炅河南人元和中棄其妻著道士服謝母曰當學仙王屋山去數月復出見河南少尹李素素立之府門使吏卒脫道士服給冠帶送付其母〉
　　非癡非狂誰氏子去入黃屋稱道士白頭老母遮門啼挽斷衫䄂留不止翠眉新婦年二十載送還家哭穿市或雲欲學吹鳳笙所慕靈妃嫓簫史又雲時俗輕尋常力行險怪取貴仕神僊雖然有傳説智者盡知其妄矣聖君賢相安可欺乾死窮山竟何俟嗚呼余心誠豈弟願徃教誨究終始罰一勸百政之經不從而誅未晚耳誰其友親能哀憐寫吾此詩持送似
　　河南令舎池臺
　　灌池纔盈五六丈築臺不過七八尺欲將層級壓籬落未許波瀾量斗石規摹雖巧何足誇景趣不逺真可惜長令人吏逺趨走已有蛙黽助狼籍
　　送無本師歸范陽〈賈島初為浮屠名無本〉
　　無本於為文身大不及膽吾嘗示之難勇徃無不敢蛟龍弄角牙造次欲手攬衆鬼囚大幽下覰襲𤣥窞〈音啖〉天陽熙四海注視首不頷〈一作顉顉低頭也〉鯨鵬相摩窣〈音速〉兩舉快一噉夫豈能必然固巳謝黯黮〈音啖〉狂詞肆滂葩低昂見舒慘姦窮怪變得徃徃造平澹蠭蟬碎錦纈綠池披菡萏芝英擢荒榛孤翮起連菼家住幽都遠未識氣先感來尋吾何能無殊嗜昌歜〈徂感切〉始見洛陽春桃枝綴紅糝遂來長安里時卦轉習坎〈愈遷職方員外郎島來別時十一月故云〉老嬾無鬬心乆不事鉛槧欲以金帛酬舉室常顑〈音坎〉頷念當委我去雪霜刻以憯獰飇攪空衢天地與頓撼勉率吐歌詩慰女別後覽
　　石鼔歌〈歐陽修集古錄雲石鼔文在岐陽初不見稱於世至唐人始盛稱之而韋應物以為周文王之鼔至宣王刻詩耳韓退之直以為宣王之鼔在今鳳翔孔子廟鼔有十先時散棄於野鄭餘慶始置於廟而亡其二皇祐四年向傳師求於民間得之十鼓乃足　石鼔文可見者其畧曰我車既攻我馬既同又曰我車既好我馬既騊君子員獵員獵員游麋鹿速速君子之求又曰左驂旛旛右驂騝騝秀弓時射麋豕孔庶又曰其魚維何維鱮維鯉何以㯱之維楊與柳〉
　　張生手持石鼓文〈生即籍〉勸我試作石鼓歌少陵無人謫仙死才薄將奈石鼓何周綱陵遲四海沸宣王憤起揮天戈大開明堂受朝賀諸侯劒佩鳴相磨蒐於岐陽騁雄俊萬里禽獸皆遮羅鐫功勒成告萬世鑿石作鼔隳嵯峨從臣才藝咸第一揀選撰刻留山阿雨淋日炙野火燎鬼物守䕶煩撝呵公從何處得紙本毫髪盡備無差訛詞嚴義密讀難曉字體不類隸與科年深豈免有cq=383缺畫快劔斫斷生蛟鼉鸞翔鳳翥衆仙下珊瑚碧樹交枝柯金繩鐵索鎻紐壯古鼎躍水龍騰梭陋儒編詩不收入二雅褊迫無委蛇孔子西行不到秦掎摭星宿遺羲娥嗟予好古生苦晩對此涕淚雙滂沱憶昔初䝉博士徴其年始改稱元和故人從軍在右輔為我度量〈一作量度〉掘臼科濯冠沐浴告祭酒如此至寳存豈多氊包席裹可立致十鼓祇載數駱駝薦諸太廟比郜鼎光價豈止百倍過聖恩若許留太學諸生講解得切磋觀經鴻都尚填咽坐見舉國來奔波剜苔剔蘚露節角安置妥帖平不頗大廈深簷與葢覆經歴乆遠期無佗中朝大官老於事詎肻感激徒媕〈音菴〉婀〈音阿〉牧童敲火牛礪角誰復著手為摩挲日銷月爍就埋沒六年西顧空吟哦羲之俗書趁姿媚數紙尚可博白鵝繼周八代爭戰罷無人收拾理則那方今太平日無事柄任儒術崇丘軻安能以此上論列願借辯口如懸河石鼓之歌止於此嗚呼吾意其蹉跎
　　雙鳥詩
　　雙鳥海外來飛飛到中州一鳥落城市一鳥集巖幽不得相伴鳴爾來三千秋兩鳥各閉口萬象銜口頭春風巻地起百鳥皆飄浮兩鳥忽相逢百日鳴不休有耳聒皆聾有口反自羞百舌舊饒聲從此恆低頭得病不呻喚泯默至死休雷公告天公百物須膏油自從兩鳥鳴聒亂雷聲收鬼神怕嘲詠造化皆停留草木有微情挑抉示九州蟲鼠誠微物不堪苦誅求不停兩鳥鳴百物皆生愁不停兩鳥鳴自此無春秋不停兩鳥鳴日月難旋輈不停兩鳥鳴大法失九疇周公不為公孔丘不為丘天公怪兩鳥各捉一處囚百蟲與百鳥然後鳴啾啾兩鳥既別處閉聲省愆尤朝食千頭龍暮食千頭牛朝飲河生塵暮飲海絶流還當三千秋更起鳴相酬
　　贈劉師服〈一作命〉
　　羨君齒牙牢且潔大肉硬餅如刀截我今呀〈一作牙〉豁落者多所存十餘皆兀臲匙抄爛飯穏送之合口輭嚼如牛呞妻兒恐我生悵望盤中不飣栗與棃祇今年纔四十五後日懸知漸莽鹵朱顔皓頸訝莫親此外諸餘誰更數憶昔太公仕進初口含兩齒無贏餘虞翻十三比豈少遂自惋恨形於書丈夫命存百無害誰能點檢形骸外巨緡東釣儻可期與子共飽鯨魚膾
　　題炭谷湫祠堂〈在京兆之南終南之下祈雨之所也南山秋懐詩皆見之〉
　　萬生〈一作物〉都陽明幽暗鬼所寰嗟龍獨何智出入人鬼間不知誰為助若執造化關厭處平地水巢居插天山列峯若攢指石盂仰環環巨靈髙其捧保此一掬慳森沈固含蓄本以儲陰奸魚鼈䝉擁護羣嬉傲天頑翾翾〈音喧〉棲託禽飛飛一何閒祠堂像侔真擢玉紆煙鬟羣怪儼伺候恩威在其顔我來日正中悚惕思先還寄立尺寸地敢言來途艱吁無吹毛刃血此牛蹄殷至令乗水旱鼓舞寡與鰥林叢鎮冥冥窮年無由刪妍英雜豔實星𤨏黃朱斑石級皆險滑顛躋莫牽攀龍〈宋刻作尨〉區雛衆碎付與宿已頒棄去可奈何吾其死茅菅
　　聽穎〈一作潁〉師彈琴
　　昵昵〈一作娓娓〉兒女語恩怨相爾汝劃然變軒昂勇士赴敵場浮雲柳絮無根蔕天地濶逺隨飛揚喧啾百鳥羣忽見孤鳳皇躋攀分寸不可上失勢一落千丈強嗟余有兩耳未省聽絲篁自聞穎師彈起坐在一旁〈一作牀〉推手遽止之濕衣淚滂滂穎乎爾誠能無以冰炭置我腸送陸暢歸江南〈暢娶董溪女溪丞相晉第二子愈嘗為晉從事故云門下士〉
　　舉舉江南子〈唐人以舉止端麗為舉舉〉名以能詩聞一來取髙第官佐東宮軍迎婦丞相府誇映秀士羣鸞鳴桂樹間觀者何繽紛人事喜顛倒旦夕異所云蕭蕭青雲幹遂逐荊棘焚歲晚鴻雁過鄉思見新文踐此秦關雪家彼吳洲雲悲啼上車女骨肉不可分感慨都門別丈夫酒方醺我實門下士力薄蚋與蚊受恩不即報永負湘中墳
　　送進士劉師服東歸
　　猛虎落檻穽坐食如孤㹠丈夫在富貴豈必守一門公心有勇氣公口有直言奈何任埋沒不自求騰軒僕本亦進士頗嘗究根源由來骨鯁材喜被輭弱吞低頭受侮笑隠忍硉兀寃泥雨城東路夏槐作雲屯還家雖闕短指日親晨飱攜持令名歸自足貽家尊時節不可翫親交可攀援勉來取金紫勿乆休中園
　　嘲魯連子〈齊田巴辯於徂丘議於稷下一日而服千人有徐劫弟子曰魯連年十二謂劫曰臣願當田子使不得復説魯連徃見田巴巴於是杜口易業終身不談〉
　　魯連細而〈一作兒〉黠有似黃鷂子田巴兀老蒼憐汝矜爪觜開端要驚人雄跨吾厭矣髙拱禪鴻聲若輟〈一作啜〉一杯水獨稱唐虞賢顧未知之耳
　　贈張籍
　　吾老著〈一作嗜〉讀書餘事不掛眼有兒雖甚憐教示不免簡君來好呼出踉蹡越門限懼其無所知見則先媿赧昨因有縁事上馬插手版留君住㕔食使立侍盤𧣴薄暮歸見君迎我笑而莞指渠相賀言此是萬金産吾愛其風骨粹美無可揀試將詩義授如以肉貫丳〈音產〉開袪露毫末自得髙蹇嵼我身蹈丘軻爵位不早綰固宜長有人文章紹編剗感荷君子徳怳若乗朽棧召令吐所記解摘了瑟僴顧視窻壁間親戚競覘矕〈音滿〉喜氣排寒冬逼耳鳴睍睆如今更誰恨便可耕灞滻
　　調張籍
　　李杜文章在光燄萬丈長不知羣兒愚那用故謗傷蚍蜉撼大樹可笑不自量伊我生其後舉頸遙相望夜夢多見之晝思反微茫徒觀斧鑿痕不矚治水航想當施手時巨刃磨〈一作摩〉天揚垠崖劃崩豁乾坤擺雷硠惟此兩夫子家居率荒涼帝欲長吟哦故遣起且僵翦翎送籠中使看百鳥翔平生千萬篇金䪥垂琳琅仙官敕六丁雷電下取將流落人間者太山一毫芒我願生兩翅捕逐出八荒精誠感交通百怪入我腸刺手拔鯨牙舉瓢酌天漿騰身跨汗漫不著織女襄顧語地上友經營無太忙乞君飛霞佩與我髙頡頏
　　盧郎中雲夫寄示送盤穀子詩兩章歌以和之
　　昔尋李願向盤谷正見髙崖巨壁爭開張是時新晴天井溢〈天井關名在太行山上水經曰天井溪出天井關北流注白水世謂之北流泉〉誰把長劒倚太行衝風吹破落天外飛雨白日灑洛陽東蹈燕川食曠野有饋木蕨芽滿筐馬頭溪〈溪名〉深不可厲借車載過水入箱平沙綠浪榜方口〈地名〉雁鴨飛起穿垂楊窮探極覽頗恣橫物外日月本不忙歸來辛苦欲誰為坐令再徃之計墮渺芒閉門長安三日雪推書撲筆歌慨慷旁無壯士遣屬和逺憶盧老詩顛狂開緘忽覩送歸作字向紙上皆軒昂又知李侯竟不顧方冬獨入崔嵬藏我今進退幾時決十年蠢蠢隨朝行家請官供不報答何〈一作無〉異雀鼠偷太倉行抽手版付丞相不待彈劾還耕桑
　　寄皇甫湜〈湜睦州新安人〉
　　敲門驚晝睡問報睦州吏手把一封書上有皇甫字坼書放牀頭涕與淚垂四〈一作泗〉昏昏還就枕惘惘夢相值悲哉無竒術安得生兩翅
　　病中贈張十八
　　中虗得暴下避冷臥北窻不蹋曉鼓朝安眠聽逢逢籍也處閭里抱能未施邦文章自娯戲金石日擊撞龍文百斛鼎筆力可獨扛談舌乆不掉非君亮誰雙扶幾導之言曲節初摐摐〈音窗〉半途喜開鑿派別失大江吾欲盈其氣不令見麾幢牛羊滿田野解斾束空槓傾尊與斟酌四壁堆罌缸𤣥帷隔雪風照爐釘明釭夜䦨縱捭〈音擺〉闔哆口疏眉厖勢侔髙陽翁坐約齊橫降〈音杭〉連日挾所有形軀頓胮〈音滂〉肛將歸乃徐謂子言得無□〈音厖〉回軍與角逐斫樹收窮龎雌聲吐款要酒壺綴羊腔君乃崐崘渠籍乃嶺頭瀧譬如蟻蛭微詎可陵崆㟅幸願終賜之斬拔枿與樁從此識歸處東流水淙淙
　　雜詩
　　古史散左右詩書置後前豈殊蠧書〈一作書蠧〉蟲生死文字間古道自愚憃〈一作戇一作惷〉古言自包纒當今固殊古誰與為欣歡獨攜無言子共升崑崙巔長風飄襟裾遂起飛髙圓下視禹九州一塵集毫端遨嬉未雲幾下已億萬年向者夸奪子萬墳厭其巔惜哉抱所見白黑未及分慷慨為悲咤淚如九河飜指摘相告語雖還今誰親翩然下大荒被髪騎騏驎
　　寄崔二十六立之
　　西城員外丞〈元和初立之以前大理評事黜官再轉為藍田縣丞西城謂藍田也〉心跡兩屈竒徃歲戰詞賦不將勢力隨下驢入省門左右驚紛披傲兀坐試席深叢〈一作巖〉見孤羆文如飜水成初不用意為四座各低面不敢捩眼窺升階揖侍郎〈立之中元和四年進士第知舉侍郎劉太眞〉歸舎日未欹佳句喧衆口考官敢瑕疵連年收科第若摘頷底髭回首卿相位通途無他岐豈論校書郎袍笏光參差童穉見稱説祝身得如斯儕輩妬且熱喘如竹筒吹老婦願嫁女約不論財貲老翁不量分累月笞其兒攪攪爭附託無人角雄雌由來人間事翻覆不可知安有巢中鷇〈音寇〉插翅飛天陲駒麛著爪牙猛虎借與皮汝頭有繮繫汝腳有索縻陷身泥溝間誰復稟指撝不脫吏部選可見偶與竒又作朝士貶得非命所施客居京城中十日營一炊逼迫走巴蠻〈一作巒〉恩愛座上離昨來漢水頭始得完孤羇桁〈音行〉掛新衣裳盎棄食殘糜茍無飢寒苦那用分髙卑憐我還好古宦途同險巇毎旬遺我書竟歲無差池新篇奚其思風幡肆逶迤又論諸毛功劈水看蛟螭雷電生睒〈音閃〉晹〈音釋〉角鬛相撐披屬我感窮景抱華不能摛唱來和相報媿歎俾我疵又寄百尺綵緋紅相盛衰巧能喻其誠深淺抽肝脾開展放我側方餐涕垂匙朋交日凋謝存者逐利移子寜獨迷誤綴綴意益彌舉頭庭樹豁狂飇巻寒曦迢遞山河隔何由應塤篪別來就十年君馬記騧驪長女當及事誰助出帨縭諸男皆秀朗幾能守家規文字鋭氣在輝輝見旌麾摧腸與慼容能復持酒巵我雖未耋老髪禿骨力羸所餘十九齒飄颻盡浮危𤣥花著兩眼視物隔褷䙰〈唐本作視物劇隔褷〉燕席謝不詣游鞍懸莫騎敦敦憑書案譬彼鳥黏黐〈丑知切〉且吾聞之師不以物自隳孤豚眠糞壤不慕太廟犧君看一時人幾輩先騰馳過半黑頭死陰蟲食枯骴〈音疵殘骨〉歡華不滿眼咎責塞兩儀觀名計之利〈一作實〉詎足相陪裨仁者恥貪冒受祿量所宜無能食國惠豈異哀癃罷乆欲辭謝去休令衆睢睢〈音隋〉況又嬰疹疾寜保軀不貲不能前死罷內實慙神祗舊籍在東郡茅屋枳棘籬還歸非無指灞渭揚春澌生兮耕吾疆死也埋吾陂文書自傳道不仗史筆垂夫子固吾黨新恩釋銜羈去來伊洛上相待安罛〈音孤〉箄〈音卑〉我有雙飲𧣴其銀得朱〈音殊〉提〈音時〉黃金塗物象雕鐫妙工倕乃令千里鯨麼麼微螽斯猶能爭明月擺掉出渺瀰野草花葉細不辨薋菉葹緜緜相糾結狀似環城陴四隅芙蓉樹擢豔皆猗猗鯨以興君身失所逢百罹月以喻夫道僶勉勵莫虧草木明覆載妍醜齊榮萎願君恆御之行止雜燧觿異日期對舉當如合分支〈通鑑元魏熙平元年立法在軍有功者行臺給券當中䜿裂一支給勲人一支送門下以防偽巧今人亦謂析産符契為分支帳即此義也愈以雙𧣴之一贈崔故末句如此〉
　　月蝕詩效〈閣本作刪〉玉川子作〈憲宗元和五年時為河南令〉
　　元和庚寅斗插子月十四日三更中森森萬木夜僵立寒氣屓〈音戲〉奰〈音僃〉頑無風月形如白盤完完上天東忽然有物來噉之不知是何蟲如何至神物遭此狼狽凶星如撒沙出攢集爭強雄油燈不照夕是夕吐燄如長虹玉川子涕泗下中庭獨行〈獨下或有自字〉念此日月者為天之眼睛此猶不自保吾道何由行嘗聞古老言疑是蝦蟇精徑圓千里納女腹何處養女百醜形杷〈一作爬〉沙腳手鈍誰使女解緣青冥黃帝有四目帝舜重其明今天祇兩目何故許食使偏盲堯呼大水浸十日不惜萬國赤子魚頭生女於此時若食日雖食八九無嚵名赤龍黑鳥〈日下三足烏也〉燒口熱翎鬛倒側相搪撐婪酣大肚遭一飽飢腸徹死無由鳴後時食月罪當死天羅磕〈音榼〉匝何處逃汝刑玉川子立於庭而言曰地行賤臣仝再拜敢告上天公臣有一寸刃可刳凶蟇腸無梯可上天天階無由有臣蹤寄牋東南風天門西北祈風通丁寜附耳莫漏泄薄命正值飛廉慵東方青色龍牙角何呀呀從官百餘座嚼啜煩官家月蝕汝不知安用為龍窟天河赤鳥司南方尾禿翅觰〈陟加切角上張也字亦作𧤺〉沙月蝕於汝頭汝口開呀呀蝦蟇掠汝兩吻過忍學省事不以汝觜啄蝦蟇於菟蹲於西旗旄衞毿〈音參〉㲚〈音沙〉旣從白帝祠又食於蠟禮有加忍令月被惡物食枉於汝口插齒牙烏龜怯姦怕寒縮頸以殻自遮終令夸娥〈列子夸娥氏二子負二山葢有神力者〉抉汝出卜師燒錐鑽灼滿板如星羅此外內外官〈天文志經星常宿中外官百十八名七百八十三星〉𤨏細不足科臣請悉埽除慎勿許語令啾譁並光全耀歸我月盲眼鏡淨無纖瑕弊〈一作斃〉蛙拘送主府官帝箸下腹嘗其皤依前使兔操杵臼玉階桂樹閒婆娑姮娥還宮室太陽有室家天雖髙耳屬地感臣赤心使臣知意雖無明言潛喻厥旨有氣有形皆吾赤子雖忿大傷忍殺孩穉還汝月明安行於次盡釋衆罪以蛙磔死
　　孟生詩〈文粹作孟先生詩　孟郊下第送之謁徐州張建封也〉
　　孟生江海士古貎又古心嘗讀古人書謂言古猶今作詩三百首窅黙咸池音騎驢到京國欲和熏風琴豈識天子居九重鬱沉沉一門百夫守無籍不可尋晶光蕩相射旗㦸翩以森遷延乍卻走驚怪靡自任舉頭看白日泣涕下霑襟朅來遊公卿莫肻低華簪諒非軒冕族應對多差參萍蓬風波急桑榆日月侵奈何從進士此路轉嶇嶔〈音欽〉異質忌處羣孤芳難寄林誰憐松桂性競愛桃李陰朝悲辭樹葉夕感歸巢禽顧我多慷慨窮檐時見臨清宵靜相對髪白聆苦吟采蘭起幽念渺然望東南秦吳脩且阻兩地無數金我論徐方牧好古天下欽竹實鳳所食徳馨神所歆求觀衆丘小必上泰山岑求觀衆流細必泛滄溟深子其聽我言可以當所箴既獲則思返無為乆滯淫卞和試三獻期子在秋砧射訓狐〈徳宗時裵延齡韋渠牟等用事人爭出其門詩意有所諷也〉
　　有鳥夜飛名訓狐矜凶挾狡誇自呼〈唐五行志休留一名訓狐或曰訓狐其聲也因以名之〉乗時陰黑止我屋聲勢慷慨非常麤安然大喚誰畏忌造作百怪非無須聚鬼徴妖自朋扇擺掉栱桷頽暨塗慈母抱兒怕入席那暇更護雞窠雛我念乾坤徳泰大卵此惡物常勤劬縱之豈即遽有害斗柄行拄西南隅誰謂停奸計尤劇意欲唐突羲和烏侵更歴漏氣彌厲何由僥倖休須臾咨余徃射豈得已候女兩眼張睢盱梟驚墮梁蛇走竇一夫〈閣本作矢〉斬頸羣雛枯
　　將歸贈孟東野房蜀客〈蜀客名次卿〉
　　君門不可入勢利〈一作力〉互相推借問讀書客胡為在京師舉頭未能對閉眼聊自思倐忽十六年終朝苦寒飢宦途竟寥落鬚髪坐差池潁水清且寂箕山坦而夷如今便當去咄咄無自疑
　　答孟郊
　　規模〈一作謀〉背時利文字覰天巧人皆餘酒肉子獨不得飽纔春思已亂始秋悲又攪朝餐動及午夜諷恆至卯名聲暫羶腥腸肚鎭煎煼〈音炒〉古心雖自鞭世路終難拗弱拒喜張臂猛拏閒縮爪見倒誰肻扶從嗔我須齩
　　從仕
　　居閒食不足從仕力難任兩事皆害性一生恆苦心黃昏歸私室惆悵起歎音棄置人間世古來非獨今
　　短燈檠歌
　　長檠八尺空自長短檠二尺便且光黃簾綠幕朱戶閉風露氣入秋堂涼裁衣寄逺淚眼暗搔頭頻挑移近牀太學儒生東魯客二十辭家來射策夜書細字綴語言兩目眵〈音癡〉昏頭雪白此時提攜當案前看書到曉那能眠一朝富貴還自恣長檠髙張照珠翠吁嗟世事無不然牆角君看短檠棄
　　送劉師服
　　夏半陰氣始淅然雲景秋蟬聲入客耳驚起不可留草草具盤饌不待酒獻酬士生為名累有似魚中鉤齎材入市賣貴者恆難售豈不畏顦顇為功忌中休勉哉耘其業以待歲晚收

　　御定全唐詩卷三百四十
　　欽定四庫全書
　　御定全唐詩卷三百四十一
　　韓愈
　　符讀書城南〈符愈之子城南愈別墅〉
　　木之就規矩在梓匠輪輿人之能為人由腹有詩書詩書勤乃有不勤腹空虛欲知學之力賢愚同一初由其不能學所入遂異閭兩家各生子提孩巧相如少長聚嬉戲不殊同隊魚年至十二三頭角稍相疎二十漸乖張清溝映汙渠三十骨骼〈音格〉成乃一龍一豬飛黃騰踏去不能顧蟾蜍一為馬前卒鞭背生蟲蛆一為公與相潭潭府中居問之何因爾學與不學歟金璧雖重寶費用難貯儲學問藏之身身在則有餘君子與小人不繫父母且不見公與相起身自犁鉏不見三公後寒飢出無驢文章豈不貴經訓乃菑畬潢潦無根源朝滿夕已除人不通古今馬牛而襟裾行身陷不義況望多名譽時秋積雨霽新涼入郊墟燈火稍可親簡編可巻舒豈
　　不旦夕念為爾惜居諸恩義有相奪作詩勸躊躇
　　示爽
　　宣城去京國里數逾三千念汝欲別我觧裝具盤筵日昬不能散起坐相引牽冬夜豈不長達旦燈燭然座中悉親故誰肯捨汝眠念汝將一身西來曽幾年名科〈一作科名〉揜衆俊州考居吏前今從府公召府公又時賢時輩千百人孰不謂汝妍汝來江南近里閭故依然〈宣城在江之南愈有別業在焉〉昔日同戲兒看汝立路邉人生但如此其實亦可憐吾老世味薄因循致留連強顔班行內何實非罪愆才短難自力懼終莫洗湔臨分不汝誑有路即歸田
　　人日城南登髙
　　初正𠉀纔兆涉七氣巳弄靄靄野浮陽暉暉水披凍聖朝身不廢佳節古所用親交既許來子妷〈同姪〉亦可從盤蔬冬春雜尊酒清濁共令徴前事為觴詠新詩送扶杖凌圯阯〈或作址〉刺船犯枯葑戀池羣鴨回釋嶠孤雲縱人生本坦蕩誰使妄倥傯直指桃李䦨幽尋寧止重
　　病鴟
　　屋東惡水溝有鴟墮鳴悲青泥揜〈一作淹〉兩翅拍拍不得離羣童呌相召瓦礫爭先之計校生平事殺卻理亦宜奪攘不媿恥飽滿盤天嬉晴日占光景髙風恣〈一作送〉追隨遂〈一作擬〉凌鸞〈一作紫〉鳯羣肻顧鴻鵠〈一作鵠雁〉卑今者命運〈一作運命〉窮遭逢巧丸兒中汝要害處汝能不得施於吾乃何有不忍乗其危丐汝將死命浴以清水池朝餐輟魚肉暝宿防狐貍自知無以致䝉德乆猶疑飽入深竹叢飢來傍階基亮無責報心固以聽所為昨日有氣力飛跳弄藩籬今晨忽徑去曾不報我知僥倖非汝福天衢汝休窺京城事彈射䜿子不〈一作豈〉易欺勿諱泥坑辱泥坑乃良規
　　華山女
　　街東街西講佛經撞鐘吹螺閙宮庭廣張罪福資〈一作恣〉誘脅聽衆狎恰〈唐人語〉排浮萍黃衣道士亦講説座下寥落如明星華山女兒家奉道欲驅異教歸仙靈洗粧拭面著冠帔白咽紅頰長眉青遂來陞座演眞訣觀門不許人開扃不知誰人暗相報訇然振動如雷霆掃除衆寺人跡絶驊騮塞路連輜軿觀中人滿坐觀外後至無地無由聽抽簪〈一作釵〉脫釧解環佩堆金疉玉光青〈一作晶〉熒天門貴人傳詔召六宮願識師顔形玉皇頷首許歸去乗龍駕鶴來青㝠豪家少年豈知道來遶百匝腳不停雲牕霧閣事恍惚重重翠幕深金屛僊梯難攀俗緣重浪憑青鳥通丁寧
　　讀皇甫湜公安園池詩書其後二首
　　晉人目二子其猶吹一吷〈音血小聲莊子道堯舜於戴晉人之前譬猶一吷也戴姓晉人名梁之賢者〉區區自其下顧肻掛牙舌春秋書王法不誅其人身爾雅注蟲魚定非磊落人湜也困公安不自閑〈一本有其閑二字〉窮年枉智思掎摭糞壤〈一本有間字〉汚穢豈有臧誠不如兩忘但以一槩量
　　我有一池水蒲葦生其間蟲魚沸相嚼日夜不得閒我初徃觀之其後益不觀觀之亂我意不如不觀完用將濟諸人捨得業孔顔百年詎㡬時君子不可閑〈一本連前詩合作一首〉
　　路傍堠〈以下四篇並元和十四年出為潮州作〉
　　堆堆〈唐本作堠堠〉路傍堠〈音後〉一雙復一雙迎我出秦闗送我入楚澤千以髙山遮萬以逺〈一作大〉水隔吾君勤聴治照與日月敵臣愚幸可哀臣罪庶可釋何當迎送歸縁路髙歴歴
　　食曲河驛〈驛在商鄧間〉
　　晨及曲河驛悽然自傷情羣烏〈一作鳥〉巢庭樹乳燕〈一作雀〉飛簷楹而我抱重罪孑孑萬里程親戚頓乖角〈一作𣙜〉圖史棄縱橫下負明〈一作朋〉義重上孤朝命榮殺身諒無補何用〈一作由〉答生成
　　過南陽
　　南陽郭門外桑下麥青青行子去未巳春鳩鳴不停秦商𨗿既逺湖海浩將經孰忍生以慼〈一作蹙〉吾其寄餘齡
　　瀧吏
　　南行逾六旬始下昌樂瀧〈韶州樂昌有昌山有樂石瀧在縣上十里〉險惡不可狀船石相舂撞徃問瀧頭吏潮州尚幾里行當何時到土風復何似瀧吏垂手笑官何問之愚譬官居京邑〈一作譬如官居北〉何由知東吳東吳遊宦鄉官知自有由潮州底處所有罪乃竄流儂幸無負犯何由到而知官今行自到那遽妄問為不虞卒見困汗出媿且駭吏曰聊戲官儂嘗使徃罷嶺南大抵同官去道苦遼下此三千里有州始名潮惡溪瘴毒聚雷電常洶洶鱷魚大於船牙眼怖殺儂州南數十里有海〈一作水〉無天地颶風有時作掀簸眞差〈去聲〉事聖人於天下於物無不容比聞此州囚亦有生還儂官無嫌此州固罪人所徙〈閣本作官嫌此州惡固人之所徙〉官當明時來事不待説委官不自謹愼宜即引分徃胡為此水邊神色乆戃慌㼚〈音岡〉大缾甖小所任自有宜官何不自量滿溢以取斯工農雖小人事業各有守不知官在朝有益國家不得無虱其間〈商君以仁義禮樂為虱官曰六虱成俗兵必大敗〉不武亦不文仁義飭其躬巧姦敗羣倫叩頭謝吏言始慚今更羞歴官二十餘國恩並未酬凡吏之所訶嗟實頗有之不即金木誅敢不識恩私潮州雖雲逺雖惡不可過於身實巳多敢不持自賀
　　贈別元十八協律六首〈元十八集虛見白樂天集桂林伯桂管觀察使裴行立也〉
　　知識久去〈一作絶〉眼吾行其既逺瞢瞢莫訾省〈史記膠西王傳遂為無訾省蘇林謂為無訾録無所省録也〉黙黙但寢飯子兮何為者冠珮立憲憲何氏之從學蘭蕙巳滿畹於何翫其光以至嵗向晩治惟尚和同無俟於謇謇或師絶學賢不以藝自輓子兮獨如何能自媚婉娩金石出聲音宮室發闗楗何人識章甫而知駿蹄踠惜乎吾無居不得留息偃臨當背面時裁詩示繾綣
　　英英桂林伯實惟文武特逺勞從事賢〈謂元協律〉來弔逐臣色南裔多山海道里屢紆直風波無程期所憂動不測子行誠艱難我去未窮極臨別且何言有淚不可拭吾友栁子厚其人藝且賢吾未識子時巳覽贈子篇寤寐想風采於今巳三年不意流竄路旬日〈一作兼旬〉同食眠所聞昔已多所得今過前如何又須別使我抱悁悁勢要情所重排斥則埃塵骨肉未免然又況四海人嶷嶷桂林伯矯矯義勇身生平未所識待我逾交親遺我數幅書繼以藥物珍藥物防瘴癘書勸養形神不知四罪地豈有再起晨窮途致感激肝膽還輪囷
　　讀書患不多思義患不明患足巳不學既學患不行子今四美具實大華亦榮王官不可闕未宜後諸生嗟我擯南海無由助飛鳴
　　寄書龍城守君驥何時秣峽山逢颶風雷電助撞捽〈昨沒切〉乗潮簸扶胥〈地名在廣州〉近岸指一髮兩巖雖雲牢水〈一作木〉石牙飛發屯門〈地名在廣州〉雖雲髙亦映波浪沒餘罪不足惜子生未宜忽胡為不忍別感謝情至骨
　　初南食貽元十八協律
　　鱟〈音後〉實如惠文骨眼相負行〈地里志鱟形如惠文冠嶺表録異鱟眼在背雌負雄而行〉蠔相黏為山百十各自生〈嶺表録異蠔即牡蠣也初生海邉如拳石四面漸長髙一二丈者巉巖如山〉蒲魚尾如蛇口眼不相營〈蒲魚即魚縈一作縈〉蛤即是蝦蟇同實浪異名〈本草注青蛙鼁蛤長腳蠼子皆蝦蟇之類〉章舉〈有八腳身上有肉如臼亦曰章魚〉馬甲柱〈即江瑤柱〉鬬以怪自呈其餘數十種莫不可歎驚我來禦魑魅自宜味南烹調以鹹與酸芼以椒與橙腥臊始發越咀吞面汗騂惟蛇舊所識實憚口眼獰開籠聴其去鬱屈尚不平賣爾非我罪不屠豈非情不祈靈珠報幸無嫌怨並聊歌以記之又以告同行宿曽江口示姪孫湘二首〈湘字北渚老成之子愈兄弇之孫此赴潮州作也〉
　　雲昬水奔流天水漭相圍三江滅無口〈曽江有三江合流今混為一不見江口〉其誰識涯圻暮宿投民村髙處水半扉犬雞俱上屋不復走與飛篙舟入其家暝聞屋中唏問知嵗常然哀此為生微海風吹寒晴波揚衆星輝仰視北斗髙不知路所歸
　　舟行忘故道屈曲髙林間林間無所有奔流但潺潺嗟我亦拙謀致身落南蠻茫然失所詣無路何能還
　　荅栁栁州食蝦蟇
　　蝦蟇雖水居水特變形貌強號為蛙蛤於實無所校雖然兩股長其奈脊皴〈音逡〉皰〈音砲〉跳躑雖雲髙意〈一作竟〉不離濘淖鳴聲相呼和無理只取閙周公所不堪灑灰垂典教我棄愁海濵恆願眠不覺〈音教〉巨堪朋類多沸耳作驚爆端能敗笙磬仍工亂學校雖蒙句踐禮竟不聞報效大戰元鼎年〈漢武元鼎五年秋□蝦蟇鬬〉孰強孰敗撓居然當鼎味豈不辱釣罩余初不下喉近亦能稍稍常懼染蠻夷失平生好樂而君復何為甘食比豢豹獵較務同俗全身斯為孝哀哉思慮深未見許回櫂
　　別趙子〈趙子名徳潮州人愈刺潮徳攝海陽尉督州學生徒愈移袁州欲與俱不可詩以別之〉
　　我遷於揭陽〈揭陽漢縣屬南陽郡至唐為潮州〉先君揭陽居揭陽去京華其里萬有餘不謂小郭中有子可與娛心平而行髙兩通詩與書婆娑海水南簸㺯明月珠及我遷宜春〈袁州〉意欲攜以俱擺頭笑且言我豈不足歟又奚為於北〈一作此〉往來以紛如海中諸山中幽子〈隠士也〉頗不無相期風濤觀巳久不可渝又嘗疑龍蝦果誰雄牙鬚蚌蠃魚鼈蟲瞿瞿以狙狙識一巳忘十大同細自殊欲一窮究之時嵗屢謝除今子南且北豈非亦有圖人心未嘗同不可一理區各宜從所務未用相賢愚
　　除官赴闕至江州寄鄂岳李大夫〈李程也元和十五年自袁州詔拜國子祭酒行次盆城作〉
　　盆城去鄂渚風便一日耳不枉故人書無因帆〈去聲〉江水故人辭禮闈旌節鎮江圻而我竄逐者龍鍾初得歸別來巳三嵗望望長迢遞咫尺不相聞平生那可計我齒落且盡君鬢〈一作鬚〉白幾何年皆過半百來日苦無多少年樂新知衰暮思故友譬如親骨肉寧免相可不我昔實愚惷不能降色辭子犯亦有言臣猶自知之公其務貰〈音世〉過我亦請改事桑榆儻可收願寄相思字
　　南山有髙樹行贈李宗閔〈鳳凰謂裴度何山鳥謂宗閔挾丸子及黃鵠謂李徳裕李紳元稹也初度伐蔡引宗閔為彰儀觀察判官蔡平進知制誥長慶初錢徽興貢舉宗閔托所親於徽徳裕及紳稹共發其事宗閔坐貶劍州刺史俄復為中書舍人由是嫌怨顯結搢紳之禍四十餘年不解此贈詩宗閔初貶時作也後篇猛虎行宗閔復入後作也〉
　　南山有髙樹花葉何衰衰〈考張衡南都賦當作蓑蓑〉上有鳳皇巢鳳皇乳且棲四旁多長枝羣鳥所託依黃鵠據其髙衆鳥接〈一作棲〉其卑不知何山鳥羽毛有光輝飛飛擇所處正得衆所希上承鳳皇恩自期永不衰中與黃鵠羣不自隠其私下視衆鳥羣汝徒竟何為不知挾丸子心黙有所規彈汝枝葉間汝翅不覺摧或言由黃鵠黃鵠豈有之慎勿猜衆鳥衆鳥不足猜〈一作疑〉無人語鳳皇汝屈安得知黃鵠得汝去婆娑弄毛衣前汝下視鳥各議汝瑕疵汝豈無朋匹有口莫肯開汝落蒿艾間幾時復能飛哀哀故山友中夜思汝悲路逺翅翎短不得〈一作能〉持汝歸
　　猛虎行〈諸本有贈李宗閔字〉
　　猛虎雖雲惡亦各有匹儕羣行深谷間百獸望風低身食黃熊父子食赤豹麛擇肉於熊豹肯視兔與貍正晝當谷眠眼有百步威自矜無當對氣性縱以乖朝怒殺其子暮還食〈一作飱〉其妃匹儕四散走猛虎還孤棲狐鳴門兩旁烏鵲從噪之出逐猴〈一作猚〉入居虎不知所歸誰雲猛虎惡中路正悲啼豹來銜其尾熊來攫其頤猛虎死不辭但慚前所為虎坐〈一作兕〉無助死況如汝細微故當結以信親當結以私親故且不保人誰信汝為









　　御定全唐詩卷三百四十一
　　欽定四庫全書
　　御定全唐詩卷三百四十二
　　韓愈
　　雪後寄崔二十六丞公〈斯立〉
　　藍田十月雪塞闗我興南望愁羣山攢天嵬嵬〈一作崔嵬〉凍相映君乃寄命於其間秩卑俸薄食口衆豈有酒食開容顔殿前羣公賜食罷驊騮蹋路驕且閑稱多量少鍳裁密豈念幽桂遺榛菅㡬欲犯嚴出薦口氣象硉兀未可攀歸來殞涕揜闗臥心之紛亂誰能刪詩翁憔悴斸荒棘〈謂孟郊〉清玉刻佩聫玦環腦脂遮眼臥壯士〈謂張籍病眼〉大弨掛壁無由彎乾坤惠施萬物遂獨於數子懐偏慳朝欷暮唶不可解我心安得如石頑
　　送僧澄觀〈李邕泗州普光王寺碑僧伽者龍朔中西來嘗縱觀臨淮發念置寺既成中宗賜名普光王寺以景龍四年三月二日示滅於京後澄觀建僧伽塔於泗州〉
　　浮屠西來何施為擾擾四海爭奔馳構樓架閣切星漢誇雄鬭麗止者誰僧伽後出淮泗上勢到衆佛尤恢竒
　　越商胡賈脫身罪珪璧滿船寧計資清淮無波平如席欄柱傾扶半天赤火燒水轉掃地空突兀便髙三百尺影沈潭底龍驚遁當晝無雲跨虛碧借問經營本何人道人澄觀名籍籍愈昔從軍大梁下往來滿屋賢豪者皆言澄觀雖僧徒公才吏用當今無後從徐州辟書至紛紛過客何由記人言澄觀乃詩人一座競吟詩句新向風長歎不可見我欲収歛加冠巾洛陽窮秋厭窮獨丁丁啄門疑啄木有僧來訪呼使前伏犀挿腦髙頰權惜哉已老無所及坐睨神骨空澘然臨淮太守初到郡逺遣州民送音問好竒賞俊直難逢去去為致思從容山南鄭相公樊員外酬荅為詩其末咸有見及語樊封以示愈依賦十四韻以獻〈鄭餘慶樊宗師也餘慶元和九年為山南西道節度使宗師為副〉
　　梁維西南屏山厲水刻屈稟生肖勦剛〈勦音巢輕捷也〉難諧在民物滎公〈餘慶封滎陽郡公〉鼎軸老烹斡〈烹謂烹擊幹謂幹旋猶宰制也〉力健倔帝咨女予往牙纛前岔坲〈岔蒲悶切坲音佛或作拂坲𡋯塵起貎〉威風挾惠氣蓋壤兩劘拂茫漫華黒間指畫變怳歘誠既富而美章彚霍炳蔚日延講大訓⻱判錯袞黻〈公羊傳寳者何璋判白⻱青純何休注判半也半珪曰璋⻱判言其所執袞黻言其所服〉樊子坐賔署演孔刮老佛金舂撼玉應厥臭劇蕙鬰遺我一言重跽受惕齋慄辭慳義卓濶呀豁疚掊掘〈呀豁隙竅也疚勞也因其隙竅力加掊掘掊掘者討究也〉如新去盯聹雷霆逼颶䫻〈於聿切耵聹耳垢也如新去耳垢卻聞雷霆颶䫻也〉綴此豈為訓俚言紹莊屈
　　奉和武相公鎮蜀時詠使宅韋太尉所養孔雀〈武元衡韋臯也〉
　　穆穆鸞鳳友何年來止茲飄零失故態隔絶抱長思翠角髙獨聳金華煥相差坐䝉恩顧重畢命守堦墀
　　感春三首
　　偶坐藤樹下暮春下旬間藤隂已可庇落蘂還漫漫亹亹新葉大瓏瓏晩花乾青天髙寥寥兩蝶飛翻翻〈一作翩翩〉時節適當爾懷悲自無端
　　黃黃蕪菁花桃李事已退狂風簸枯榆狼籍九衢內春序一如此汝顔安足賴誰能駕飛車相從觀海外晨遊百花林朱朱兼白白栁枝弱而細懸樹垂百尺左右同來人金紫貴顯劇嬌童為我歌哀響跨箏笛艷姬蹋筵舞清眸刺劍㦸心懷平生友莫一在燕席死者長𣺌茫生者困乖隔少年真可喜老大百無益
　　早赴街西行香贈盧李二中舍人〈盧汀李逢吉也〉
　　天街東西異祗命遂成遊月明御溝曉蟬吟堤樹秋老僧情不薄僻寺境還幽寂寥二三子歸騎得相収晩寄張十八助教周郎博士〈張籍周況也況愈之從壻〉
　　日薄〈一作落〉風景曠出歸偃前簷晴雲如擘絮新月似磨鎌田野興偶動衣冠情乆厭吾生可攜手歎息嵗將淹
　　題張十八所居〈籍〉
　　君居泥溝上溝濁萍青青蛙讙橋未掃蟬嘒門長扃名秩後千品詩文齊六經端來問竒字為我講聲形奉酬盧給事雲夫四兄曲江荷花行見寄並呈上錢七兄〈徽〉閣老張十八助教
　　曲江千頃秋波淨平鋪紅雲蓋明鏡大明宮中給事歸走馬來㸔立不正遺我明珠九十六寒光映骨睡驪目我今官閒得婆娑〈時自中書舍人降太子右庶子〉問言何處芙蓉多撐舟昆明度雲錦腳敲兩舷呌吳歌太白山髙三百里負雪崔嵬挿花裏玉山前卻不復來曲江汀瀅水平盃我時相思不覺一回首天門九扇相當開上界真人足官府豈如散仙鞭笞鸞鳳終日相追陪
　　奉和錢七兄〈徽〉曹長盆池所植
　　翻翻江浦荷而今生在此擢擢菰葉長芳根復誰徙露涵兩鮮翠風蕩相磨倚但取主人知誰言盆盎是
　　記夢
　　夜夢神官與我言羅縷道妙角與根挈攜陬維口瀾翻百二十刻須臾間我聽其言未雲足捨我先度橫山腹我徒三人共追之一人前度安不危我亦平行蹋𠿕〈丘召切〉𧇠〈牛召切〉神完骨蹻腳不掉側身上視溪谷盲杖撞玉版聲彭觥神官見我開顔笑前對一人壯非少石壇坡陀可坐臥我手承頦〈音孩〉肘拄座隆樓傑閣磊嵬髙天風飄飄吹我過壯非少者哦七言六字常語一字難我以指撮白玉丹行且咀噍行詰盤口前截斷第二句綽虐顧我顔不歡乃知仙人未賢聖䕶短憑愚邀我敬我能屈曲自世間安能從汝巢神山
　　南內朝賀歸呈同官〈唐長安有三內皇城在西北隅謂之西內東內曰大明宮在西內之東南內曰興慶宮在東內之南〉
　　薄雲蔽秋曦秋雨不成泥罷賀南內衙歸涼曉淒淒緑槐十二街〈中朝事跡雲天街兩畔樹槐俗號為槐街〉渙散馳輪蹄余惟戇書生孤身無所齎三黜竟不去致官九列齊豈惟一身榮佩玉冠簪犀滉蕩天門髙著籍朝厥妻文才不如人行又無町畦問之朝廷事畧不知東西況於經籍深豈究端與倪君恩太山重不見酬稗稊所職事無多又不自提撕明庭集孔鸞曷取於鳬鷖樹以松與栢不宜間蒿藜婉孌自媚好㡬時不見擠貪食以忘軀尠〈音鮮〉不調鹽醯法吏多少年磨淬出角圭將舉汝愆尤以為已階梯収身歸闗東期不到死迷
　　朝歸
　　峩峩進賢冠耿耿水蒼佩服章豈不好不與徳相對顧影聽其聲赬顔汗漸背進乏犬雞效又不勇自退坐食取其肥無堪等聾瞶長風吹天墟秋日萬里曬抵暮但昏眠不成歌慷慨
　　雜詩四首
　　朝蠅不湏驅暮蚊不可拍蠅蚊滿八區可盡與相格得時能㡬時與汝恣啖咋涼風九月到掃不見蹤跡鵲鳴聲楂楂烏噪聲擭擭爭鬭庭宇間持身博彈射黃鵠能忍飢兩翅乆不擘蒼蒼雲海路嵗晩將無獲截橑為欂櫨斵楹以為椽束蒿以代之小大不相權雖無風雨災得不覆且顛解轡棄騏驥蹇驢鞭使前崑崙髙萬里嵗盡道苦邅停車臥輪下絶意於神僊
　　雀鳴朝營食鳩鳴暮覔羣獨有知時鶴雖鳴不緣身喑蟬終不鳴有抱不列陳蛙黽鳴無謂閤閤祗亂人讀東方朔雜事〈漢武帝內傳帝好長生七夕西王母降其宮索桃七枚以四枚與帝自食三枚曰此桃三千年一實時東方朔從殿東廂朱鳥牖中窺母母謂帝曰此窺牖兒嘗三來偷吾桃昔為太山上仙官令到方丈擅弄雷電激波揚風風雨失時隂陽錯迕致令蛟鯨陸行海水暴竭黃鳥宿淵於是九丈人乃言於太上遂謫人間其後朔一旦乗龍飛去不知所在〉
　　嚴嚴〈古巖嚴通〉王母宮下維萬仙家噫欠為飄風〈聚氣為噫張口為欠〉濯手大雨沱方朔乃䜿子驕不加禁訶偷入雷電室輷〈音轟〉輘〈音棱〉掉狂車王母聞以笑衛官助呀呀不知萬萬人生身埋泥沙簸頓五山踣〈音匐〉流漂八維蹉曰吾兒可憎奈此狡獪何方朔聞不喜禠身絡蛟蛇瞻相北斗柄兩手自相挼〈音儺〉羣仙急乃言百犯庸不科向觀睥睨處事在不可赦〈音奢〉欲不布露言外口實諠譁王母不得巳顔嚬口齎嗟頷頭可其奏送以紫玉珂方朔不懲創挾恩更矜誇詆欺劉天子正晝溺殿衙一旦不辭訣攝身凌蒼霞
　　譴瘧鬼
　　屑屑水帝魂謝謝無餘輝如何不肖子尚奮瘧鬼威乘秋作寒熱翁嫗所罵譏求食歐泄間不知臭穢非醫師如百毒熏灌無停機灸師施艾炷酷若獵火圍詛師毒口牙舌作霹靂飛符師弄刀筆丹墨交橫揮咨汝之胄出門戶何巍巍祖軒而父頊未沫於前徽不修其操行賤薄似汝稀豈不忝厥祖靦然不知歸湛湛江水清歸居安汝妃清波為裳衣白石為門畿呼吸明月光手掉芙蓉旂降集隨九歌飲芳而食菲贈汝以好詞咄汝去莫違
　　示兒
　　始我來京師止攜一束書辛勤三十年以有此屋廬此屋豈為華於我自有餘中堂髙且新四時登牢蔬前榮〈屋檐為榮前榮即南榮也〉饌賔親冠婚之所於庭內無所有髙樹八九株有藤婁絡之〈婁音縷莊子有巻婁者註巻婁猶拘攣也〉春華夏隂敷東堂坐見山雲風相吹噓松果連南亭外有𤓰芋區西偏屋不多槐榆翳空虛山鳥旦夕鳴有類澗谷居主婦治北堂膳服適戚疎恩封髙平君子孫從朝裾〈一作車〉開門問誰來無非卿大夫不知官髙卑玉帶懸金魚問客之所為峩冠講唐虞酒食罷無為棊槊以相娛凡此座中人十九持鈞樞又問誰與頻莫與張樊如來過亦無事考評道精麤躚躚媚學子牆屏日有徒以能問不能其蔽豈可祛嗟我不修飾事與庸人俱安能坐如此比肩於朝儒詩以示兒曹其無迷厥初
　　庭楸
　　庭楸止五株共生十步間各有藤繞之上各相鈎聫下葉各垂地樹顛各雲連朝日出其東我常坐西偏夕日在其西我常坐東邊當晝日在上我在中央間仰視何青青上不見纖穿朝暮無日時我且八九旋濯濯晨露香明珠何聫聫夜月來照之蒨蒨自生煙我已自頑鈍〈一作滯〉重遭五楸牽客來尚不見肯到權門前權門衆所趨有客動百千九牛亡一毛未在多少間往既無可顧不往自可憐
　　翫月喜張十八員外以王六秘書至〈王六王建也〉
　　前夕雖十五月長未滿規君來〈一作未〉晤我時風露渺無涯浮雲散白石天宇開青池孤質不自憚中天為君施翫翫夜遂乆亭亭曙將披況當今夕圓又以嘉客隨惜無酒食樂但用歌嘲為
　　和李相公攝事南郊覽物興懷呈一二知舊〈李相公逢吉也〉
　　燦燦辰角曙亭亭寒露朝川原共澄暎雲日還浮飄上宰嚴祀事清途振華鑣圜丘峻且坦前對南山標村樹黃復緑中田稼何饒顧瞻想巖谷興歎倦塵囂惟彼顛瞑者去公豈不遼為仁朝自治用靜兵以銷勿憚吐捉〈捉一作握字本史記今人用吐握本韓詩外傳也〉勤可歌風雨調聖賢相遇少功徳今宣昭
　　和裴僕射相公假山十一韻
　　公乎真愛山看山旦連夕猶嫌山在眼不得着腳歴枉語山中人匄我澗側石有來應公須歸必載金帛當軒乍駢羅隨勢忽開坼有洞若神剜有巖類天劃終朝巖洞間歌鼔燕賔戚孰謂衡霍期〈一作竒〉近在王侯宅傅氏築巳卑磻溪釣何激逍遙功徳下不與事相摭樂我盛明朝於焉傲今昔
　　與張十八同效阮步兵一日復一夕
　　一日復一日一朝復一朝祇見有不如不見有所超食作前日味事作前日調不知乆不死憫憫尚誰要富貴自縶拘貧賤亦煎焦俯仰未得所一世已解鑣譬如籠中鶴六翮無所搖譬如兔得蹄安用東西跳還看古人書復舉前人瓢未知所究竟且作新詩謠
　　送諸葛覺往隨州讀書〈李繁時為隨州刺史宰相泌之子也〉
　　鄴侯家多書挿架三萬軸一一懸牙籖新若手未觸為人強記覽過眼不再讀偉哉羣聖文磊落載其腹行年五十餘〈一作餘五十〉出守數巳六京邑有舊廬不容乆食宿臺閣多官員無地寄一足我雖官在朝氣勢日局縮屢為丞相言雖懇不見録送行過滻〈一作淮〉水東望不轉目今子從之遊學問得所欲入海觀龍魚矯翮逐黃鵠勉為新詩章月寄三四幅
　　南溪始泛三首〈此詩乃長慶間以病在告日所作〉
　　榜舟南山下〈一作溪上〉上上不得返幽事隨去多〈一作幽尋事隨去〉孰能量近逺隂沈過連樹藏昂抵橫坂石麤肆磨礪波惡厭牽挽或倚偏岸漁竟就平洲飯㸃㸃暮雨飄梢梢新月偃餘年懍無㡬休日愴已晩自是病使然非由取髙蹇〈一作謇〉
　　南溪亦清駛而無檝與舟山農驚見之隨我觀不休不惟兒童輩或有杖白頭饋我籠〈一作籬〉中𤓰勸我此淹留我雲以病歸此已頗自由幸有用餘俸置居在西疇囷倉米榖滿未有旦夕憂上去無得得下來亦悠悠但恐煩里閭時有緩急投願為同社人雞豚燕春秋
　　足弱不能步自宜収朝蹟羸形可輿致佳觀安事擲即此南坂下乆聞有水石拕舟入其間溪流正清激隨波吾未能峻瀨乍可刺鷺起若導吾前飛數十尺亭亭柳帶沙團團松冠壁歸時還盡夜誰謂非事役














　　御定全唐詩卷三百四十二
<集部,總集類,御定全唐詩>
　　欽定四庫全書
　　御定全唐詩卷三百四十三
　　韓愈
　　題楚昭王廟〈襄州宜城縣驛東北有井傳是昭王井井東北數十步有昭王廟〉
　　丘墳〈一作園〉滿目衣冠盡城闕連雲草樹荒猶有國人懐舊徳一間茅屋祭昭王
　　宿龍宮灘
　　浩浩復湯湯灘聲抑更揚奔流疑激電驚浪似浮霜夢覺燈生暈宵殘雨送涼如何連曉語一半是思鄉〈或作祗是説家鄉〉
　　義魚招張功曹〈署〉
　　義魚春㟁濶此興在中宵大炬然如晝長船縛似橋深窺沙可數靜搒水無搖刃〈一作手〉下那能脫波間或自跳中鱗憐錦碎當目訝珠銷迷火逃翻近驚人去暫遙競多心轉細得雋語時囂潭罄知存寡舷平覺獲饒交頭疑湊餌駢首類同條濡沫情雖密登門事已遼盈車欺
　　故事飼犬驗今朝血浪凝猶沸腥風逺更飄蓋江煙羃羃拂棹影寥寥獺去愁無食龍移懼見燒如棠名既誤釣渭日徒消文客驚先賦篙工喜盡謠膾成思我友觀樂憶吾僚自可捐憂累何須強問鴞
　　李員外寄紙筆〈李伯康也郴州刺史〉
　　題是臨池後分從起草餘兔尖針莫竝繭淨雪難如莫怪殷勤謝虞卿正著書
　　次同〈一作弄又作巫〉冠峽〈赴陽山作〉
　　今日是何朝天晴物色饒落英千尺墮遊絲百丈飄泄乳交巖脈懸流揭浪標無心思嶺北猿鳥莫相撩
　　答張十一功曹
　　山淨江空水見沙哀猿啼處兩三家篔簹競長纎纎筍躑躅閒開豓豓花未報恩波知死所莫令炎瘴送生涯吟君詩罷看雙鬢斗覺霜毛一半加
　　郴州祈雨
　　乞雨女郎魂炰羞潔且繁廟開鼯鼠呌神降越巫言旱氣期銷蕩隂官想駿奔行看五馬入蕭䬃已隨軒
　　湘中酬張十一功曹
　　休垂絶徼千行淚共泛清湘一葉舟今日嶺猿兼越鳥可憐同聽不知愁
　　郴口又贈二首
　　山作劍攢江冩鏡扁舟斗轉疾於飛回頭笑向張公子終日思歸此日歸
　　雪颭霜翻看不分雷驚電激語難聞沿涯〈一作崖〉宛轉到〈一作入〉深處何限青天無片雲
　　題木居士二首〈耒陽縣北沿流二三十里鼇口寺退之所題木居士在焉元豐初以禱早不應為邑令析而薪之〉
　　火透波穿不計春根如頭面幹如身偶然題作木居士便有無窮求福人
　　為神詎比溝中斷遇賞還同㸑下餘朽蠧不勝刀鋸力匠人雖巧欲何如
　　晩泊江口
　　郡城朝解䌫江㟁暮依村二女竹上淚孤臣水底魂雙雙歸蟄燕一一呌羣猿回首那聞〈一作能〉語空看別䄂翻
　　湘中
　　猿愁魚踴〈一作躍〉水翻波自古流傳是汨羅蘋藻滿盤無處奠空聞漁父扣舷歌
　　別盈上人
　　山僧愛山出無期俗士牽俗來何時祝融峯下一回首即是此生長別離
　　喜雪獻裴尚書〈裴均也時為荊南節度使檢校吏部尚書愈為法曹叅軍〉
　　宿雲寒不巻春雪墮如簁〈一作篩〉騁巧先投隙濳光半〈一作亂〉入池喜深將䇿試驚密仰簷窺自下何曽汙増髙未覺〈一作見〉危比心明可燭拂靣愛還吹妬舞時飄袖欺梅併壓枝地空迷界限砌滿接髙卑浩蕩乾坤合霏微物象移為〈一作騐〉祥矜大熟布澤荷平施已分年華晩猶憐曙色隨氣嚴當酒換〈一作煖〉灑急聽窗知照曜臨初日玲瓏滴晩澌聚庭看嶽聳掃路〈一作地〉見雲披陣勢魚麗逺書文鳥篆竒縱歡羅艷黠列賀擁熊螭履敝行偏冷門扃臥更羸悲嘶聞病馬浪走信嬌兒竈靜愁煙絶〈一作滅〉絲緐念鬢衰擬鹽吟舊句授簡慕前規捧贈同燕石多慚失所宜
　　春雪
　　看雪乗清旦無人坐獨謠拂花輕尚起落地暖初銷已訝陵歌扇還來伴舞腰灑篁留密節〈一作半〉著栁送長條入鏡鸞窺沼行天馬度橋徧堦憐可掬滿樹戱成搖江浪迎濤日風毛縱獵朝弄閒時細轉爭急忽驚飄城險疑懸布砧寒未𢷬綃莫愁隂景促夜色〈一作月〉自相饒
　　聞梨花發贈劉師命
　　桃溪惆悵不能過紅豓紛紛落地多聞道郭西千樹雪欲將君去醉如何
　　春雪間〈一作映〉早梅
　　梅將雪共春彩艷不相因逐吹〈去聲〉能爭密排枝巧妬新誰令香滿座獨使淨無塵芳意饒呈瑞寒光助照人𤫩瓏開已徧㸃綴坐來頻那是俱疑似須知兩逼真熒煌初亂眼浩蕩忽迷神未許瓊華比從將玉樹親先期迎獻嵗更伴占茲晨願得長輝映輕微敢自珍
　　早春雪中聞鶯
　　朝鶯雪裏新雪樹眼前春帶澁先迎氣侵寒已報人共矜初聽早誰貴後聞頻暫囀那成曲孤鳴豈及辰風霜徒自保桃李詎相親寄謝幽棲友辛勤不為身
　　梨花下贈劉師命
　　洛陽城外清明節百花寥落梨花發今日相逢瘴海頭共驚爛漫開正月
　　和歸工部送僧約〈工部歸登也約荊州人〉
　　早知皆是自拘囚不學因循到白頭汝既出家還擾擾何人更得〈一作向〉死前休
　　入闗詠馬
　　嵗老豈能充上駟力微當自慎前程不知何故翻驤首牽過闗門妄一鳴
　　木芙蓉
　　新開寒露叢逺比水間紅艷色寧相妬嘉名偶自同採江官渡〈一作秋節〉晩搴木古祠空願得〈一作須勸〉勤來看無令便逐風
　　題張十一旅舎三詠
　　榴花
　　五月榴花照眼明枝間時見子初成可憐此地無車馬顛倒青苔落綘英
　　井
　　賈誼宅中今始見葛洪山下昔曽窺寒泉百尺空看影正是行人渇〈一作暍〉死時
　　蒲萄
　　新莖未徧半猶枯髙架支離倒復扶若欲滿盤堆馬乳〈蜀本草蒲萄有似馬乳者〉莫辭添竹引龍鬚
　　峽石西泉〈一作寒泉〉
　　居然鱗介不能容石眼環環水一鍾聞説旱時求得雨祇疑科斗是蛟龍
　　梁國惠康公主輓歌二首〈公主憲宗長女下嫁於頔之子季友元和中薨詔令百官進詩〉
　　定諡芳聲逺移封大國新㢲宮尊長女台室屬良人河漢重泉夜梧桐半樹春龍輭〈音而〉非厭〈於渉切〉翟還輾禁城塵
　　秦地吹簫女湘波鼓瑟妃佩蘭初應夢奔月竟淪輝夫族迎魂去宮官㑹葬歸從今沁園草無復更芳菲和崔舎人詠月二十韻〈舍人崔羣也愈元和七年以職方員外郎下遷國子博士此詩是其年八月所作〉
　　三秋端正月今夜出東溟對此猶分勢騰天漸吐靈未髙烝逺氣半上霽孤形赫奕當躔次虛徐度杳㝠長河晴散霧列宿曙分螢浩蕩英華溢蕭疎物象泠池邊臨倒照簷際送橫經花樹參差見臯禽斷續聆牖光窺寂寞砧影伴娉婷幽坐看侵戶閒吟愛滿庭輝斜通壁練彩碎射沙星清潔雲間路空涼水上亭淨堪分顧兎細得數飄萍山翠相凝緑林煙共羃青過隅驚桂側當午覺輪停屬〈音燭〉思摛霞錦追歡罄縹缾郡樓何處望隴笛此時聽右掖連台座重門限禁扃風臺觀滉瀁冰砌步青熒獨有虞庠客無由拾落蓂
　　詠雪贈張籍
　　只見縱橫落寧知逺近來飄颻還自弄歴亂竟誰催座暖銷那怪池清失可猜坳中初蓋底垤處遂成堆慢〈一作漫〉有先居後輕多去卻回度前鋪瓦隴〈一作壠〉發本〈一作奔發〉積牆隈穿細時雙透乗危忽半摧舞深逢坎井集早值層臺砧練終宜𢷬階紈未暇裁城寒裝〈一作妝〉睥睨樹凍裹莓苔片片勻如剪紛紛碎若挼〈奴回切〉定非燖鵠鷺真是屑瓊瑰緯〈音徽〉繣〈音忽〉觀朝萼㝠茫矚晚〈一作曉〉埃當窗恆凜凜出戶即皚皚〈音哀〉壓〈一作潤〉野榮芝菌傾都委貨財娥嬉華蕩瀁胥怒浪崔嵬磧迥疑〈一作宜〉浮地雲平想輾雷隨車翻縞帶逐馬散銀桮萬屋漫汗〈平聲〉合千株照曜開松篁遭挫抑〈一作折愈時蓋以柳澗事下遷此寄意於時倖也〉糞壤獲饒培隔絶門庭遽〈一作邃〉擠排陛〈一作階〉級纔豈堪禆嶽鎮強欲效鹽梅隠匿瑕疵盡包羅委𤨏該誤雞宵呃喔驚雀暗裴回浩浩過三暮悠悠匝九垓鯨鯢陸死骨玉石火炎灰厚慮填溟壑髙愁㨖〈音致〉斗魁日輪埋欲側坤軸壓將頽㟁類〈一作堰似〉長蛇攪〈一作擾〉陵猶巨象豗水官夸傑黠木氣怯胚胎著地無由巻連天不易推龍魚冷蟄苦虎豹餓號哀巧借奢華〈一作豪〉便專繩困約災威貪陵〈一作凌〉布被光肯離金罍賞翫捐他事歌謠放我才狂教詩硉矹興與酒陪鰓惟子能〈一作誰〉諳耳諸人得語哉助留風作黨勸坐火為媒雕刻文刀利搜求智網恢莫煩相屬和傳示及提孩
　　酬王二十舍人〈涯〉雪中見寄
　　三日柴門擁不開階平〈一作庭〉庭〈一作平〉滿白皚皚今朝蹋作瓊瑤跡為有詩從〈一作仙〉鳳沼來
　　送侯喜
　　已作龍鍾後時者懶於街裏蹋塵埃如今便別長官去〈喜為□子主簿愈為博士故云長官〉直到新年衙日來
　　學諸進士作精衛銜石填海
　　鳥有償寃者終年抱寸誠口銜山石細心望海波平𣺌𣺌功難見區區命巳輕人皆譏造次我獨賞專精豈計休無日惟應盡此生何慙刺客傳不著報讎名
　　奉酬振武胡十二丈大夫〈胡証河東人元和九年党項冦邊以証有安邊才畧乃授振武軍節度使〉
　　傾朝共羨寵光頻半嵗遷騰作虎臣戎斾暫停辭社樹里門先下敬鄉人橫飛玉盞家山曉逺蹀金珂塞草春自笑平生誇膽氣不離文字鬢毛新
　　奉和庫部盧四兄曹長元日朝回〈盧汀也〉
　　天仗宵嚴建羽旄春雲送色曉雞號金爐香動螭頭暗玉佩聲來雉尾髙戎服上趨承北極儒冠列侍映東曹太平時節難身〈一作身難〉遇郎署何須歎二毛
　　寒食直歸遇雨
　　寒食時看度春遊事已違風光連日直隂雨半朝歸不見紅毬〈蹴鞠黃帝所造鞠與毬同紅毬以紅帛為之〉上那論綵索〈北方寒食日用鞦韆為戱綵索即謂鞦韆〉飛惟將新賜火向曙著朝衣
　　送李六協律歸荊南〈翺〉
　　早日羇遊所春風送客歸柳花還漠漠江燕正飛飛歌舞知誰在賔僚逐使非宋亭池水緑莫忘蹋芳菲
　　題百葉桃花〈知制誥時作〉
　　百葉雙桃晩更紅窺窗映竹見玲瓏應知侍史歸天上故伴僊郎宿禁中
　　春雪
　　新年都未有芳華二月初驚見草芽白雪卻嫌春色晩故穿庭樹作飛花
　　戱題牡丹
　　幸自同開俱隠約何須相倚鬭輕盈陵〈一作凌〉晨併作新妝面對客偏含不語情雙燕無機還〈一作來〉拂掠〈一作畧〉遊蜂多思正經營長年是事皆拋盡〈一作棄〉今日欄邊暫眼明
　　盆池五首
　　老翁真個似童兒汲水〈一作井〉埋盆作小池一夜青蛙鳴到曉恰如方口釣魚時
　　莫道盆池作不成藕梢初種已齊生從今有雨君須記來聽蕭蕭打葉聲
　　瓦沼晨朝水自清小蟲無數不知名忽然分散無蹤影惟有魚兒作隊行
　　泥盆淺小詎成池夜半青蛙聖〈一作聽〉得知一聽暗來將伴侶不煩鳴喚鬭雄雌
　　池光天影共青青拍㟁纔添水數缾且待夜深明〈一作乗〉月去試看涵泳㡬多星
　　芍藥〈元和中知制誥寓直禁中作〉
　　浩態狂香昔未逢紅燈爍爍緑盤籠覺來獨對情〈一作忽〉驚恐身在僊宮第㡬重
　　奉和虢州劉給事使君〈伯芻〉三堂新題二十一詠〈並序　劉伯芻以元和八年出刺虢州〉
　　虢州刺史宅連水池竹林往往為亭臺島渚目其處為三堂劉兄自給事中出刺此州在任逾嵗職修人治州中稱無事頗復増飾從子弟而遊其間又作二十一詩以詠其事流行京師文士爭和之餘與劉善故亦同作
　　新亭
　　湖上新亭好公來日出初水文浮枕簟瓦影䕃⻱魚
　　流水
　　汨汨㡬時休從春復到秋只〈一作祗〉言池未滿池滿強交流
　　竹洞
　　竹洞何年有公初斫竹開洞門無鎻鑰俗客不曽來
　　月臺
　　南館城隂濶東湖水氣多直須臺上看始奈月明何
　　渚亭
　　自有人知處那無步往蹤莫教安四壁面面看芙蓉
　　竹溪
　　藹藹溪流慢〈一作漫〉梢梢㟁篠長穿沙碧簳淨落水紫苞香
　　北湖
　　聞説游湖棹尋常到此回應留醒心處凖擬醉時來
　　花島
　　蜂蝶去紛紛香風隔㟁聞欲知花島處水上覔紅雲
　　柳溪
　　柳樹誰人種行行夾㟁髙莫將條繫䌫著處有蟬號
　　西山
　　新月迎宵掛晴雲到晩留為遮西望眼終是懶回頭
　　竹逕
　　無塵從不掃有鳥莫令彈若要添風月應除數百竿
　　荷池
　　風雨秋池上髙荷蓋水緐未諳鳴摵摵那似巻翻翻
　　稻畦
　　罫布畦堪數〈罫棊局上方目〉枝分水莫尋魚肥知巳秀鶴沒覺初深
　　桞巷
　　栁巷還飛絮春餘㡬許時吏人休報事公作送春詩
　　花源
　　源上花初發公應日日來丁寧紅與紫慎莫〈一作切勿〉一時開
　　北樓
　　郡樓乘曉上盡日不能回晩色將秋至長風送月來
　　鏡潭
　　非鑄復非鎔澄忽此逢魚蝦不用避只是照蛟龍
　　孤嶼
　　朝遊孤嶼南暮戱孤嶼北所以孤嶼鳥與公盡相識
　　方橋
　　非閣復非船可居兼可過君欲問方橋方橋如此作〈音佐〉
　　梯橋
　　乍似上青㝠初疑躡菡萏自無飛仙骨欲度何由敢
　　月池
　　寒池月下明新月池邊曲若不妬清妍卻成相暎燭
　　遊城南十六首
　　賽神
　　白布長衫紫領巾差科未動是閒人麥苖含穟桑生葚共向田頭樂社神
　　題於賔客莊
　　榆莢車前蓋地皮薔薇蘸水筍穿籬馬蹄無入朱門跡縱使春歸可得知
　　晚春
　　草樹知春不乆歸百般紅紫鬬芳菲楊花榆莢無才思惟解漫天作雪飛
　　落花
　　已分將身著地飛那羞踐踏損光輝無端又被春風誤吹落西家不得歸
　　楸樹二首
　　㡬嵗生成為大樹一朝纒繞困長藤誰人與脫青羅帔看吐髙花萬萬層
　　幸自枝條〈一作頭〉能樹立可煩蘿蔓作交加傍人不解尋根本卻道新花勝舊花
　　風折花枝
　　浮艷侵天難就看清香撲地只遙聞春風也是多情思故㨂緐枝折贈君
　　贈同遊
　　喚起窗全曙催歸日未西無心花裏鳥更與盡情啼〈喚起催歸二禽名也喚起聲如絡緯圓轉清亮偏鳴於春曉江南謂之春喚催歸子規也〉
　　贈張十八助教
　　喜君眸子重清朗攜手城南歴舊遊忽見孟生題竹處相看淚落不能収
　　題韋氏莊
　　昔者誰能比今來事不同寂寥青草曲散漫白榆風架倒藤全落籬崩竹半空寧須惆悵立翻覆本無窮
　　晩雨
　　亷纖晩雨不能晴池㟁草間蚯蚓鳴投竿跨馬蹋歸路纔到城門〈一作聞〉打鼔聲
　　出城
　　暫出城門蹋青草逺於林下見春山應須韋杜家家到祇有今朝一日閒
　　把酒
　　擾擾馳名者誰能一日閒我來無伴侶把酒對南山
　　嘲少年
　　直把春償酒都將命乞〈音氣〉花祇知閑信馬不覺誤隨車
　　楸樹
　　青幢紫葢立童童細雨浮煙作綵籠不得畫師來貌〈音𨗿〉取定知難見一生中
　　遣〈一作逺〉興
　　斷送一生惟有酒尋思百計不如閒莫憂世事兼身事須著人間比夢間














　　御定全唐詩巻三百四十三
　　欽定四庫全書
　　御定全唐詩卷三百四十四
　　韓愈
　　送李尚書〈遜〉赴襄陽八韻得長字
　　帝憂南國切改命付忠良壤畫星搖動旗分獸簸揚五營兵轉肅千里地還方控帶荊門逺飄浮漢水長賜書寛屬郡戰馬隔隣疆縱獵雷霆迅觀棊玉石忙風流峴首客花艷大堤倡富貴由身致誰教不自強
　　和席八〈䕫〉十二韻〈元和十一年䕫與愈同掌制誥〉
　　絳闕銀河曙東風右掖春官隨名共美花與思俱新綺陌朝遊間綾衾夜直頻橫門開日月髙閣切星辰庭變寒前草天銷霽後塵溝聲通苑急桞色壓城勻綸綍謀猷盛丹青步武親芳菲含斧藻光景暢形神傍砌看紅藥廵池詠白蘋多情懷酒伴餘事作詩人倚玉難藏拙吹竽乆混真坐慙空自老江海未還身
　　和武相公早春聞鶯
　　早晩飛來入錦城誰人教解百般鳴春風紅樹驚眠處似妬歌童作艷聲
　　遊太平公主山莊〈此首前有太安池一首不載洪邁唐人絶句此首題即作太安池〉
　　公主當年欲占春故將臺榭押〈一作壓〉城闉欲知前面花多少直到南山不屬人
　　晩春
　　誰収春色將歸去慢緑妖紅半不存榆莢祇能隨栁絮等閒撩亂走空園
　　大行皇太后輓歌詞三首〈憲宗母莊憲皇后也〉
　　一紀尊名正三時孝養榮髙居朝聖主厚徳載羣生武帳虛中禁𤣥堂掩太平秋天笳鼓歇松柏徧山鳴威儀備吉㓙文物雜軍容配地行新祭因山託故封鳳飛終不返劍化㑹相從無復臨長樂空聞報曉鐘追攀萬國來警衛百神陪畫翣登秋殿容衣入夜臺雲隨僊馭逺風助聖情哀只有朝陵日妝奩一暫開
　　廣宣上人頻見過
　　三百〈一作十〉六旬長擾擾不衝風雨即塵埃乆慙〈一作為〉朝士無禆補空愧髙僧數往來學問窮年何所得吟詩竟日未能廻天寒古寺遊人少紅葉窗前有㡬堆
　　閒遊二首
　　雨後來更好繞池徧青青柳花閒度竹菱葉故穿萍獨坐殊未厭孤斟詎能醒持竿至日暮幽詠欲誰聽茲遊苦不數再到遂經旬萍蓋汙池淨藤籠老樹新林烏〈一作鶯〉鳴訝客岸竹長遮鄰子雲祇自守奚事九衢塵
　　酬馬侍郎寄酒〈馬總也〉
　　一壺情所寄四句意能多秋到無詩酒其如月色何
　　和侯協律詠筍〈侯喜也〉
　　竹亭人不到新筍滿前軒乍出真堪賞初多未覺煩成行齊婢僕環立比兒孫驗長常攜尺愁乾屢側盆對吟忘膳飲偶坐變朝昏滯雨膏腴濕驕陽氣𠉀溫得時方張王〈並去聲〉挾勢欲騰鶱見角牛羊沒看皮虎豹存攢生猶有隙散布忽無垠〈一作痕〉詎可持籌算誰能以理言縱橫公占地羅列暗連根狂劇時穿壁橫〈一作羣〉強㡬觸藩深潛如避逐逺去若追奔始訝妨人路還驚入藥園萌芽防寖大覆載莫偏恩巳復侵危砌非徒出短垣身寧虞瓦礫計擬揜蘭蓀且歎髙無數庸知上㡬畨短長終不校先後竟誰論外恨苞藏密中仍節目緐暫湏廻步履要取助盤飱穰穰疑翻地森森競塞門戈矛頭戢戢蛇虺首掀掀婦懦咨料〈音聊〉㨂兒癡謁盡髠侯生來慰我詩句讀驚魂屬和才將竭呻吟至日暾
　　過鴻溝
　　龍疲虎困割川原億萬蒼生性命存誰勸君王回馬首真成一擲賭乾坤
　　送張侍郎〈張賈時自兵侍為華州〉
　　司徒東鎮馳〈一作持〉書謁丞相西來走馬迎兩府元臣今轉密一方逋冦不難平
　　贈刑部馬侍郎〈馬總時副晉公東征〉
　　紅旗照海壓南荒徵入中臺作侍郎暫從相公平小冦便歸天闕致時康
　　奉和裴相公東征途經女幾山下作
　　旗穿曉日雲霞雜山倚秋空劍㦸明敢請相公平賊後暫攜諸吏〈一作史〉上崢嶸
　　郾城晚飲奉贈副使馬侍郎及馮〈宿〉李〈宗閔〉二員外〈馮李時從裴度東征〉
　　城上赤雲呈勝氣眉間黃色見歸期幕中無事惟湏飲即日連鑣向闕時
　　酬別留後侍郎〈蔡平命馬總為留後〉
　　為文無出相如右謀帥難居郤縠先歸去雪銷溱洧動西來旌斾拂晴天
　　同李二十八夜次襄城〈李正封也〉
　　周楚仍連接川原乍屈盤雲垂天不暖塵漲雪猶乾印綬歸台室旌旗別將壇欲知迎𠉀盛騎火萬星攢同李二十八員外從裴相公野宿西界
　　四面星辰著地明散燒煙火宿天兵不闗破賊須歸奏自趂新年賀太平
　　過襄城
　　郾城辭罷過襄城潁水嵩山刮眼明已去蔡州三百里家人不用逺來迎
　　宿神龜招李二十八馮十七〈⻱下或有驛字〉
　　荒山野水照斜暉啄雪寒鴉趂始〈一作影〉飛夜宿驛亭愁不睡幸來相就蓋征衣
　　次硤石〈儲本硤作峽〉
　　數日方離雪今朝又出山試憑髙處望隠約見潼闗
　　和李司勲過連昌宮
　　夾道疎槐出老根髙甍巨桷壓山原宮前遺老來相問今是開元㡬葉孫
　　次潼闗先寄張十二閣老使君〈張賈也〉
　　荊山已去華山來日出〈一作照〉潼闗四扇〈一作面〉開刺史莫辭〈一作嫌〉迎𠉀逺相公親〈一作新〉破蔡州廻
　　次潼闗上都統相公〈韓𢎞也〉
　　暫辭堂印執兵權盡管諸軍破賊年冠蓋相望催入相待將功徳格皇天
　　桃林夜賀晉公
　　西來騎火照山紅夜宿桃林臘月中手把命珪兼相印一時重曡賞元功
　　送李員外院長分司東都
　　去年秋露下羇旅逐東征今嵗春光動驅馳別上京飲中相顧色送後獨歸情兩地無千里因風數寄聲晉公破賊回重拜台司以詩示幕中賔客愈奉和
　　南伐旋師太華東天書夜到冊元功將軍舊壓三司貴相國新兼五等崇鵷鷺欲歸仙仗裏熊羆還入禁營中長慙典午非材職得就閒官即至公
　　獨釣〈或作酌〉四首
　　侯家林館勝偶入得垂竿曲樹行藤角平池散芡盤羽沈知食駛緡細覺牽難聊取夸兒女榆條繫從鞍一逕向池斜池塘野草花雨多添柳耳水長減蒲芽坐厭親刑柄偷來傍釣車太平公事少吏隠詎相賖獨往南塘上秋晨景氣醒露排四岸草風約半池萍鳥下見人寂魚來聞餌馨所嗟無可召不得倒吾缾秋半百物變溪魚去不來風能坼芡觜露亦染梨腮逺岫重曡出寒花散亂開所期終莫至日暮與誰廻
　　枯樹
　　老樹無枝葉風霜不復侵腹穿人可過皮剝蟻還尋寄託惟朝菌依投絶暮禽猶堪持改火未肯但空心元日酬蔡州馬十二尚書去年蔡州元日見寄之什
　　元日新詩已去年蔡州遙寄荷相憐今朝縱有誰人領自是三峯〈一作冬〉不敢眠
　　詠燈花同侯十一
　　今夕知何夕花然錦帳中自能當雪暖那肯待春紅黃裏排金粟釵頭綴玉蟲更煩將喜事來報主人公
　　祖席前字〈送王涯徙袁州刺史作〉
　　祖席洛橋邊親交共黯然野晴山簇簇霜曉菊鮮鮮書寄相思處桮銜欲別前淮陽知不薄終願早廻船
　　秋字
　　淮南悲木落而我亦傷秋況與故人別那堪羇宦愁榮華今異路風雨昔同憂莫以宜春逺江山多勝遊
　　送鄭尚書〈權〉赴南海
　　番〈音潘〉禺〈音愚〉軍府盛欲説暫停桮蓋海旂幢出連天觀閣開衙時龍戶集上日馬人來風靜鶢鶋去官亷蚌蛤廻貨通師子國樂奏武王臺事事皆殊異無嫌屈大才
　　荅道士寄樹雞〈樹雞木耳之大者〉
　　軟濕青黃狀可猜欲烹還喚木盤廻煩君自入華陽洞直割乖龍左耳來〈桞宗元龍城志茅山道士吳綽採藥於華陽洞口見一兒手把三珠戱於松下綽從之奔入洞中化為龍以三珠填左耳中綽劚其耳而失其珠馮贄雲仙雜記天罰乖龍必割其耳〉左遷至藍闗示姪孫湘〈湘愈姪十二郎之子登長慶三年進士第〉
　　一封朝奏九重天夕貶潮州〈一作陽〉路八千欲為聖朝除𡚁事肯將衰朽惜殘年雲橫秦嶺家何在雪擁藍闗馬不前知汝逺來應有意好収吾骨瘴江邊
　　武闗西逢配流吐蕃〈謫潮州時途中作〉
　　嗟爾戎人莫慘然湖南地近保生全我今罪重無歸望直去長安路八千
　　次鄧州界
　　潮陽南去倍長沙戀闕那堪又憶家心訝愁來惟貯火眼知別後自添花商顔暮雪逢人少鄧鄙春泥見驛賖早晩王師収海嶽普將雷雨發萌芽
　　題臨瀧寺
　　不覺離家已五千仍將衰病入瀧船潮陽〈一作州〉未到吾能〈一作人先〉説海氣昏昏水拍天
　　晩次宣溪辱韶州張端公使君惠書敘別酬以絶句二章〈英華題作晩次宣溪〉
　　韶州南去接宣溪雲水蒼茫日向西客淚數行先〈一作元〉自落鷓鴣休傍耳邊啼
　　兼金那足比清文百〈一作白〉首相隨媿使君俱是嶺南廵管內莫欺荒僻斷知聞
　　題秀禪師房
　　橋夾水松行百步竹牀〈一作林〉莞席到僧家暫拳一手支頭臥還把魚竿下釣〈一作晩〉沙
　　將至〈一作入〉韶州先寄張端公使君借圖經
　　曲江山水聞來乆恐不知名訪倍〈一作更〉難願借圖經將入界每逢佳處便開看
　　過始興江口感懷〈大厯十四年起居舍人韓㑹以罪貶韶州刺史愈隨㑹而遷時年十嵗至是貶潮州道過始興有感而作〉
　　憶作兒童隨伯氏南來今只一身存目前百口還相逐舊事無人可共論
　　韶州留別張端公使君〈時憲宗元和十四年十月〉
　　來往再逢梅柳新別離一醉綺羅春乆欽江總文才妙自歎虞翻骨相屯鳴笛急吹爭〈一作催〉落日清歌緩送款〈一作感〉行人已知奏課當徵拜那復淹留詠白蘋
　　從潮州量移袁州張韶州端公以詩相賀因酬之〈時憲宗元和十四年十月〉
　　明時逺逐事何如遇赦移官罪未除北望詎令隨塞雁南遷纔免葬江魚將經貴郡煩留客先惠髙文謝起予暫欲繫船韶石下上賔虞舜整冠裾
　　次石頭驛寄江西王十中丞閣老〈仲舒也時為江南西道觀察使愈自袁還朝作寄〉
　　憑髙試回首〈一作廽馬〉一望豫章城人由〈一作猶〉戀徳泣馬亦別羣鳴寒日夕始照風江〈一作江風〉逺漸平黙然都不語應識此時情
　　遊〈一作題〉西林寺題〈一作故〉蕭二兄郎中〈存〉舊堂〈自註蕭兄有女出家〉
　　中郎有女能傳業伯道無兒可保家偶到匡〈一作廬〉山曽住處㡬行衰淚落煙霞〈一作今日匡山過舊隠空將衰淚對煙霞〉
　　自袁州還京行次安陸先寄隨州周員外〈周君巢也時為隨州刺史〉
　　行行指漢東暫喜笑言同雨雪離江上蒹葭出夢中面猶含瘴色眼巳見華風嵗暮難相值酣歌未可終
　　題廣昌館〈在隨州棗陽縣南〉
　　白水龍飛已㡬春偶逢〈一作尋〉遺跡問耕人丘墳發掘當官路〈一作道〉何處南陽有近親
　　寄隨州周員外
　　陸孟丘楊乆作塵〈愈與陸長源孟叔度丘穎楊凝及君巢同為董晉幕客〉同時存者更何人金丹別後知傳得乞取刀圭救病身〈周好金丹服餌之術〉
　　酒中留上襄陽李相公〈李逢吉也愈元和十一年正月為中書舍人而逢吉以其年二月自舍人拜相〉
　　濁水汙泥清路塵還曽同制掌絲綸眼穿長訝雙魚斷耳熱何辭數爵頻銀燭未銷窗送曙金釵半醉〈一作墮〉座添春知公不乆歸鈞軸應許閒官寄病身
　　去嵗自刑部侍郎以罪貶潮州刺史乗驛赴任〈一作之官〉其後家亦譴逐小女道死殯之層𡶶驛旁〈一作之〉山下蒙恩還朝〈一作今〉過其墓留題驛梁
　　數條藤束木皮棺草殯荒山白骨寒驚恐入心身已病扶舁〈音余〉沿路衆知難繞墳不暇號三匝設祭惟聞飯一盤致汝無辜由我罪百年慙痛淚闌干
　　賀張十八秘書得裴司空馬〈或作酬張秘書因騎馬贈詩〉
　　司空逺寄養初成毛色桃花眼鏡明落日已曾交轡語春風還擬竝鞍行長令奴僕知飢渇湏着賢良待性情旦夕公歸伸拜謝免勞騎去逐雙旌
　　杏園送張徹侍御〈一作郎〉歸使
　　東風花樹下送爾出京城乆抱傷春意新添惜別情歸來身已病相見眼還明更遣將詩酒誰家逐後生
　　雨中寄張博士籍侯主簿喜
　　放朝還不報半路蹋泥歸雨慣曽無節雷頻自失威見牆生菌徧憂麥作蛾飛嵗晩偏蕭索誰當救晉饑奉和兵部張侍郎〈賈〉酬鄆州馬尚書〈總〉祇召途中見寄開緘之日馬帥已再領鄆州之作
　　來朝當路日承詔改轅時再領須句〈音劬〉國仍遷少昊司〈總加檢校刑部尚書〉暖風抽宿麥清雨巻歸旗賴寄新珠玉長吟慰我思
　　早春與張十八博士籍遊楊尚書林亭寄第三閣老兼呈白馮二閣老〈白居易馮宿也第三閣老楊於陵之子嗣復也〉
　　牆下春渠入禁溝渠冰初破滿渠浮鳯池近日長先暖流到池時更〈一作見〉不流
　　奉使常山早次太原呈副使呉郎中〈愈使鎮州吳丹以駕部郎中副行〉
　　朗朗聞街皷晨起似朝時翻翻走驛馬春盡是歸期地失嘉禾處風存蟋蟀詞暮齒良多感無事涕垂頤
　　夕次夀陽驛題吳郎中詩後
　　風光欲動別長安春半城邊特地寒不見園花兼巷柳馬頭惟有月團團
　　鎮州初歸
　　別來楊柳街頭樹擺弄〈一作撼〉春風只欲飛還有小園桃李在留花不發待郎歸
　　同水部張員外籍曲江春遊寄白二十二舍人
　　漠漠輕隂晩自開青天白日暎樓臺曲江水滿花千樹有底忙時不肯來
　　和水部張員外宣政衙賜百官櫻桃詩
　　漢家舊種明光殿炎帝還書本草經豈似滿朝承雨露共看傳賜出青㝠香隨翠籠擎初到〈一作動〉色暎〈一作照〉銀盤寫〈一作瀉〉未停食罷自知無所報空然慙汗仰皇扃
　　早春呈水部張十八員外二首
　　天街小雨潤如酥草色遙看近卻無最是一年春好處絶勝煙〈一作花〉柳滿皇都
　　莫道官忙身老大即無年少逐春心憑君先到江頭看柳色如今深未深
　　送桂州嚴大夫同用南字〈嚴謨也題下或有赴任二字〉
　　蒼蒼森八桂茲地在湘南江作青羅帶山如碧玉篸〈音簪〉戶多輸翠羽家自種黃甘逺勝登僊去飛鸞不假驂奉酬天平馬十二僕射暇日言懷見寄之作〈馬緫時為鄆曹濮等州觀察使軍曰天平〉
　　天平篇什外政事亦無雙威令加徐土儒風被魯邦清為公論重寛得士心降嵗晏偏相憶長謠坐北窗奉使鎮州行次承天行營奉酬裴司空〈時穆宗長慶二年〉
　　竄逐三年海上歸逢公復此著征衣旋吟佳句還鞭馬恨不身先去鳥飛
　　鎮州路上謹酬裴司空相公重見寄
　　銜命山東撫亂師日馳三百自嫌遲風霜滿面無人識何處如今更有詩
　　奉和僕射裴相公感恩言志〈穆宗長慶二年裴度罷李逢吉為相〉
　　文武功成〈一作成功〉後居為百辟師林園窮勝事鐘鼔樂清時擺落遺髙論雕鐫出小詩自然無不可范蠡爾其誰和僕射相公朝廻見寄〈時牛李黨熾裴度介其間累遭謗讟故愈詩有髙蹈之語〉
　　盡瘁年將乆公今始暫閒事隨憂共減詩與酒俱還放意衡機外収身矢石間秋臺風日迥正好看前山
　　奉和李相公題蕭家林亭〈逢吉也〉
　　山公自是林園主歎惜前賢造作時巖洞幽深門盡鎻不因丞相㡬人知
　　奉和杜相公太清宮紀事陳誠上李相公十六韻〈杜元潁也太清宮𤣥元皇帝廟〉
　　耒耜興姬國輴〈丑倫切〉欙〈力追切〉建夏家在功誠可尚於道詎為華象帝威容大僊宗寳歴賒衛門羅㦸槊圖壁雜龍蛇禮樂追尊盛乾坤降福遐四真皆齒列〈天寳元年親享𤣥元皇帝於新廟以莊子為南華真人文子為通𤣥真人列子為沖虛真人庚桑子為洞虛真人配享〉二聖亦肩差〈初太清宮成命工於太白山採白石為𤣥元真像南面𤣥宗肅宗像侍立左右〉陽月時之首隂泉氣未牙殿階鋪水碧庭炬坼金葩紫極觀忘倦青詞奏不譁噌〈音錚〉吰〈音宏〉宮夜闢嘈囐〈才曷切〉鼓晨撾〈陟𤓰切〉褻味陳奚取名香薦孔嘉垂祥紛可錄俾夀浩無涯貴相山瞻峻清文玉絶瑕代工聲問逺攝事敬恭加皎潔當天月葳㽔捧日霞唱妍酬亦麗俛仰但稱嗟













　　御定全唐詩卷三百四十四
　　欽定四庫全書
　　御定全唐詩卷三百四十五
　　韓愈
　　鄆州谿堂詩〈馬緫為鄆曹濮節度觀察等使為堂於居之西北隅號曰谿堂以下四首從文集錄入〉
　　帝奠九壥〈與㕓同〉有葉有年有荒不〈一作有〉條河岱之間及我憲考一収〈一作牧〉正之視邦選侯以公來屍公來屍之人始未信公不飲食以訓以徇孰飢無食孰呻孰歎孰寃不問不得分願孰為邦蟊〈一作蛑〉節根之螟羊狠狼貪以口覆城吹之喣之摩手拊之箴〈一作針〉之石之膊而磔之凡公四封既富以彊謂公吾父孰違公令可以師征不寧守邦公作谿堂播播流水淺有蒲蓮深有葭葦公以賔燕其鼓駭駭公燕谿堂賔校醉飽流有跳魚㟁有集鳥既歌以舞其鼔考考公在谿堂公御琴瑟公暨賔贊稽經諏律施用不差人用不屈谿有薲〈與萍同〉〈與菰同〉有⻱有魚公在中流右詩左書無我斁遺此邦是庥
　　送張道士
　　大匠無棄材尋尺各有施況當營都邑杞梓用不疑張侯嵩髙來面有熊豹姿開口論利害劍鋒白差差恨無一尺捶〈一作箠〉為國笞𦍑夷詣闕三上書臣非黃冠師臣有膽與氣不忍死茅又不媚笑語不能伴兒嬉乃著道士服衆人莫臣知臣有平賊䇿狂童不難治其言簡且要陛下幸聽之天空日月髙下照理不遺或是章奏繁裁擇未及斯寧當不竢報歸袖風披披荅我事不爾吾親屬吾思昨宵夢倚門手取連環持今日有書至又言歸何時霜天熟杮栗収拾不可遲嶺北梁可構寒魚下清伊〈一作漪〉既非公家用且復還其私從容進退間無一不合宜時有利不利雖賢欲奚為但當勵前操富貴非公誰
　　送鄭十校理得洛字〈鄭餘慶子瀚本名涵以文宗藩邸時名同改名瀚貞元十年進士長安尉集賢校理愈以元和四年六月為都官員外郎分司東都涵來寧愈於其行作詩並序以送之〉
　　相公倦台鼎分正〈一作政〉新邑洛才子富文華校讐天祿閣夀觴佳節過歸騎春衫薄鳥哢正交加楊花共紛泊親交〈一作交親〉誰不羨去去翔寥廓
　　送陸歙州傪
　　我衣之華兮我佩之光陸君之去兮誰與翺翔歛此大惠兮施於一州今其去矣胡不為留我作此詩歌於逺道無疾其驅天子有詔
　　送汴州監軍俱文珍〈董晉為汴州陳留郡節度使治汴州俱文珍為監軍愈為觀察推官文珍將如京師作序並詩送之　此首從外集文內錄入〉
　　奉使𦍑池靜臨戎汴水安沖天鵬翅濶報國劍鋩寒曉日驅征騎春風詠采蘭誰言臣子道忠孝兩全難
　　贈崔立之〈以下十五首見外集〉
　　昔年十日雨子桑苦寒飢哀歌坐空室〈一作房一作屋〉不怨但自悲其友名子輿忽然憂且思褰裳觸泥水裹飯往食之入門相對語天命良不疑好事漆園吏書之存雄詞千年事已逺二子情可推我讀此篇日正當寒〈一作雨〉雪時吾身固已困吾友復何為薄粥不足裹深泥諒難馳曽無子輿事空賦子桑詩
　　海水〈一有詩字〉
　　海水非不廣鄧林豈無枝風波一蕩薄魚鳥不可依海水饒大波鄧林多驚風豈無魚與鳥巨細各不同海有吞舟鯨鄧有垂天鵬茍非鱗羽大蕩薄不可能我鱗不盈寸我羽不盈尺一木有餘隂一泉有餘澤我將辭海水濯鱗清泠池我將辭鄧林刷羽蒙籠枝海水非愛廣鄧林非愛枝風波亦常事鱗羽自不宜〈一作不自疑〉我鱗日已大我羽日已脩風波無所苦還作鯨鵬遊
　　贈河陽李大夫〈李芃河陽節度使〉
　　四海失巢穴兩都困塵埃感恩由〈由猶古字通〉未報惆悵空一來裘破〈一作破裘〉氣不暖馬羸〈一作羸馬〉鳴且哀主人情更重空使劍鋒摧
　　苦寒歌
　　黃昏苦寒歌夜半〈一作半夜〉不能休豈不有陽春節嵗〈一作嵗節〉聿其周〈一作嵗聿不其周〉君何愛重裘兼味養大賢冰食葛製神所憐〈一作誠可憐〉填窗塞戶慎勿出暄風暖景明年日
　　芍藥歌〈一本作王司馬紅芍藥歌〉
　　丈人庭中開好花更無凡木爭春華翠莖紅蘂天力與此恩不屬黃鍾家溫馨熟美鮮香起似笑無言習君子霜刀剪汝天女勞何事低頭學桃李嬌癡婢子無靈性〈一作性靈〉競挽春衫來比並欲將雙頰一睎〈一作稀〉紅綠窗磨徧青銅鏡一尊春酒甘若飴丈人此樂無人知花前醉倒歌者誰楚狂小子韓退之
　　贈徐州族姪〈以下十三首見遺集〉
　　我年十八九壯氣起胸中作書獻雲闕辭家逐秋蓬嵗時易遷次身命多厄窮一名雖雲就片祿不足充今者復何事卑棲寄徐戎蕭條資用盡濩落門巷空朝眠未能起逺懷方鬱悰繫門者誰子問言乃吾宗自雲有竒術探妙知天工既往悵何及將來喜還通期我語非佞當為佐時雍
　　嘲鼾睡
　　澹師晝睡時聲氣一何猥頑飈吹肥脂坑谷相嵬磊雄哮乍咽絶每發壯益倍有如阿鼻屍長喚忍衆罪馬牛驚不食百鬼聚相待木枕十字裂鏡靣生痱〈音肥〉癗〈音畾〉鐡佛聞皺眉石人戰搖腿孰雲天地仁吾欲責真宰幽尋虱搜耳猛作濤翻海太陽不忍明飛御皆惰怠乍如彭與黥呼寃受葅醢又如圏中虎號瘡兼吼餒雖令伶倫吹苦韻難可改雖令巫咸招魂爽難復在何山有靈藥療此願與採
　　澹公坐臥時長睡無不穩吾嘗聞其聲深慮五藏損黃河弄濆薄梗澀連拙鮌南帝初奮槌鑿竅洩混沌迥然忽長引萬丈不可忖謂言絶於斯繼出方袞袞幽幽寸喉中草木森苯〈音本〉䔿〈音忖〉盜賊雖狡獪亡魂敢窺閫鴻䝉總合雜詭譎騁戾狠乍如鬭呶呶忽若怨懇懇賦形苦不同無路尋根本何能堙其源惟有土一畚
　　晝月
　　玉盌不磨著泥土青天孔出白石補兔入臼藏蛙縮肚桂樹枯株女閉戶隂為陽羞固自古嗟汝下民或敢侮戱嘲盜視汝目瞽
　　贈張徐州莫辭酒
　　莫辭酒此㑹固難同請看女工機上帛半作軍人旗上紅莫辭酒誰為君王之爪牙春雷三月不作響戰士豈得來還家
　　辭唱歌
　　抑逼教唱歌不解看艷詞坐中把酒人豈有歡樂姿幸有伶者婦腰身如柳枝但令送君酒如醉如憨癡聲自肉中出使人能逶隨復遣慳恡者贈金不皺眉豈有長直夫喉中聲雌雌君心豈無恥君豈是女兒君教發直言大聲無休時君教哭古恨不肯復吞悲乍可阻君意艷歌難可為
　　知音者誠希
　　知音者誠希念子不能別行行天未曉攜酒踏明月同竇〈牟〉韋〈執中〉尋劉尊師不遇〈以同尋師三字為韻愈分得尋字〉
　　秦客何年駐仙源此地深還隨躡鳬騎來訪馭風襟院閉青霞入松髙老鶴尋猶疑隠形坐敢起竊桃心
　　春雪
　　片片驅鴻急紛紛逐吹斜到江還作水著樹漸成花越喜飛〈一作非〉排瘴胡愁厚〈一作原〉蓋砂兼雲封洞口助月照天涯暝見迷巢鳥朝逢失轍車呈豐盡相賀寧止力耕家
　　酬藍田崔丞立之詠雪見寄
　　京城數尺雪寒氣倍當年泯泯都無地茫茫豈是天崩奔驚亂射揮霍訝相纒不覺侵堂陛方應折屋椽出門愁落道上馬恐平韉朝鼓矜凌起山齋酩酊眠吾方嗟此役君乃詠其妍冰玉清顔隔波濤盛句傳朝飱思共飯夜宿憶同氊舉目無非白雄文乃獨𤣥
　　潭州泊船呈諸公
　　夜寒眠半覺鼓笛閙嘈嘈暗浪舂樓堞驚風破竹篙主人看使範〈一作帆去聲〉客子讀離騷聞道松醪賤何須恡錯刀
　　飲城南道邊古墓上逢中丞過贈禮部衛員外少室張道士
　　偶上城南土骨堆共傾春酒三五桮為逢桃樹相料〈音聊〉理不覺中丞喝道來
　　池上絮
　　池上無風有落暉楊花晴後自飛飛為將纎質凌清鏡濕卻無窮不得歸
　　贈賈島〈以下二首見萬首絶句〉
　　孟郊死葬北邙山從此風雲得暫閒天恐文章渾斷絶更生賈島着人間
　　贈譯經僧
　　萬里休言道路賒有誰教汝度流沙只今中國方多事不用無端更亂華















　　御定全唐詩卷三百四十五
<集部,總集類,御定全唐詩>
　　欽定四庫全書
　　御定全唐詩巻三百四十六
　　王涯
　　王涯字廣津太原人博學工屬文貞元中擢進士又舉宏辭調藍田尉以左拾遺為翰林學士進起居舎人憲宗元和初貶虢州司馬徙袁州刺史以兵部員外郎召知制誥再為翰林學士累遷工部侍郎涯文有雅思永貞元和間訓誥溫麗多所槀定拜中書侍郎同中書門下平章事尋罷再遷吏部侍郎穆宗立出為劒南東川節度使長慶三年入為御史大夫遷戶部尚書鹽鐵轉運使敬宗寳厯時復出領山南西道節度使文宗嗣位召拜太常卿以吏部尚書總鹽鐵嵗中進尚書右僕射代郡公久之以本官同中書門下平章事俄檢校司空兼門下侍郎李訓敗乃及禍集十卷今編詩一卷
　　享恵昭太子廟樂章〈送神〉
　　威儀畢陳備樂將闋苞茅酒縮膋蕭香徹宮臣展事肅
　　雍在列迎精送徃厥鑒昭晰
　　望禁門松雪
　　宿雲開霽景佳氣此時濃瑞雪凝清禁祥煙羃小松依稀鴛瓦出隠映鳯樓重金晴光照瓊枝瑞色封葉鋪全類玊柯偃乍疑龍詎比寒山上風霜老昔容
　　廣宣上人以詩賀放榜和謝
　　延英面奉入春闈亦選功夫亦選竒在冶只求金不耗用心空學秤無私龍門變化人皆望鶯谷飛鳴自有時獨喜至公誰是證彌天上人與新詩
　　九月九日勤政樓下觀百僚獻夀
　　御氣黃花節臨軒紫陌頭早陽生綵仗霽色入仙樓獻夀皆鵷鷺瞻天盡冕旒菊樽過九日鳯歴肇千秋樂奏薫風起盃酣瑞影収年年歌舞度此地慶皇休
　　春遊曲二首
　　萬樹江邊杏新開一夜風滿園深淺色照在緑波中上苑何窮樹花間次第新香車與絲騎風靜亦生塵
　　太平詞
　　風俗今和厚君王在穆清行看采華曲盡是泰階平
　　送春詞
　　日日人空老年年春更歸相歡在尊酒不用惜花飛
　　塞上曲二首
　　天驕逺塞行出鞘寳刀鳴定是酬恩日今朝覺命輕塞虜常為敵邊風已報秋平生多志〈一作意〉氣箭底覓封侯
　　隴上行
　　負羽到邊州鳴笳度隴頭雲黃知塞近草白見邊秋
　　思君恩
　　雞鳴天漢曉鶯語禁林春誰入巫山夢唯應洛水神
　　春閨思
　　雪盡萱抽葉風輕水變苔玉闗音信斷又見發庭梅
　　春江曲
　　揺漾越江春相將采白蘋歸時不覺夜出浦月隨人
　　閨人贈逺五首
　　花眀綺陌春栁拂御溝新為報遼陽客流芳〈一作光〉不待人
　　逺戍功名薄幽閨年貌傷妝成對春樹不語淚千行形影一朝別煙波千里分君看望君處祇是起行雲啼鶯〈一作鶯啼〉緑樹深語燕〈一作燕語〉雕梁晚不省出門行沙場知近逺
　　洞房今夜月如練復如霜為照離人恨亭亭到曉光
　　從軍詞三首
　　戈〈一作旍〉甲從軍久風雲識陣難今朝拜韓信計日斬成安
　　燕頷多竒相狼頭敢犯邊寄言班定逺正是立功年旄頭夜落㨗書飛來奏金門著賜衣白馬將軍頻破敵黃龍戍卒㡬時歸
　　塞下曲二首
　　辛勤㡬出黃華戍迢逓初隨細栁營塞晚毎愁殘月苦邊愁更逐斷蓬驚〈一作聲〉
　　年少辭家從冠軍金妝寳劒去邀勲不知馬骨傷寒水唯見龍城起暮雲
　　平戎辭
　　太白秋髙助發兵長風夜卷虜塵清男兒解卻腰間劒喜見從王道化平
　　遊春詞二首
　　曲江緑〈一作絲〉栁變煙條寒谷氷隨暖氣銷纔見春光生綺陌已聞清樂動雲韶
　　經過栁陌與桃蹊尋逐春光著處迷鳥度時時衝絮起華繁袞袞壓枝低
　　秋思二首
　　網〈一作絲〉軒涼吹動輕衣夜聼更長玉漏稀月度天河光轉濕鵲驚秋樹葉頻飛
　　宮連太液見滄波暑氣微消秋意多一夜清風蘋末起露珠翻盡滿池荷
　　漢苑行
　　二月春風遍栁條九天仙樂奏雲韶蓬萊殿後〈一作後殿〉花如錦紫閣階前雪未銷
　　秋夜曲
　　桂魄初生秋露微輕羅已薄未更衣銀箏夜久殷勤弄心怯空房不忍歸
　　獻夀辭
　　宮殿參差列九重祥雲瑞氣捧堦〈一作皆〉濃微臣欲獻唐堯夀遙指南山對袞龍
　　秋思贈逺二首
　　當年只自守空帷〈一作□〉夢裏闗山覺別離不見鄉書傳鴈足唯看新月吐蛾眉
　　厭攀楊栁臨清閣閒採芙蕖傍碧潭走馬臺邊人不見拂雲堆畔戰初酣
　　春閨思〈一作閨人春思〉
　　愁見遊空百尺〈一作丈〉絲春風挽〈一作惹〉斷更傷離閒〈一作桃〉花落盡〈一作徧〉青〈一作蒼〉苔地盡日無人誰得知
　　宮詞三十首〈存二十七首〉
　　白〈一作內〉人宜著紫衣裳冠子梳頭雙眼長新睡起來思舊夢見人忘卻道□常
　　春來新插翠雲釵尚著雲頭踏殿鞋欲得君王回一顧爭扶玉輦下金階
　　五更初起覺風寒香炷燒來夜已殘欲卷珠簾驚雪滿自將紅燭上樓看
　　各將金鎻鎻宮門院院青娥侍〈一作待〉至尊頭白監門掌來去問頻多是㝡承恩
　　夜久盤中蠟滴稀金刀剪起盡霏霏傳聲總是君王喚紅燭臺前著舞衣
　　箏翻禁曲覺聲難玉柱皆非舊處安記得君王曾道好長因下輦得〈一作㝡〉先彈
　　一叢髙鬢緑雲光官〈一作宮〉様輕輕淡淡黃為看九天公〈一作宮〉主貴外邊爭學內家裝
　　宜春院裏駐仙輿夜宴笙歌總不如傳索金箋題寵號鐙前御筆與親書
　　永巷重門漸半開宮官著鎻隔門回誰知曾笑他人處今日將身自入來
　　春風簾裏舊青娥無奈新人奪寵何寒食禁花開滿樹玉堂終日閉時多
　　碧繡簷前栁散垂守門宮女欲攀時曾經玉輦從容處不敢臨風折一枝
　　鴉飛深在禁城墻多繞重樓複殿傍時向春簷瓦溝上散開朝〈一作䨇〉翅占朝光
　　白雪猧兒拂地行慣眠紅毯不曾驚深宮更有何人到只曉金階吠晩螢
　　百尺仙梯倚閣邊內人爭下擲金錢風來競看銅烏轉遙指朱干在半天
　　春風擺蕩禁花枝寒食鞦韆滿地時又落深宮石渠裏盡隨流水入龍池
　　墻〈一作雕〉墻不斷接宮城金榜皆書殿院名萬轉千回相隔處各調絃管對聞聲
　　霏霏春雨九重天漸暖龍池御栁煙玉輦逰時應不避千廊萬屋自相連
　　禁門〈一作前〉煙起紫沉沉樓閣當中複道深長入暮天凝不散掖庭宮裏動秋砧
　　炎炎夏日滿天時桐葉交加覆玉墀向晚移鐙上銀簟叢叢緑鬢坐彈棋
　　曈曈日出大明宮天樂遙聞在碧空禁樹無風正和暖玉樓金殿曉光中
　　迥出芙蓉閣上頭九天懸處正當秋年年七夕晴光裏宮女穿針盡上樓
　　教來鸚鵡語初成久閉金籠慣認名總向春園看花去獨於深院笑〈一作喚〉人聲
　　銀瓶瀉水欲朝妝燭熖紅髙粉壁光共怪滿衣珠翠冷黃花瓦上有新霜
　　迎風殿裏罷雲和起聼新蟬歩淺莎為愛九天和露滴萬年枝上㝡聲多
　　御果収時屬內官傍簷低壓玉闌干眀朝摘向金華殿盡日枝邊次第看
　　內裏松香滿殿聞四行階下暖氤氳春深欲取黃金粉繞樹宮娥著絳裙
　　禁樹傳聲在九霄內中殘火獨遙遙千官待取門猶閉未到宮前下馬橋







　　御定全唐詩巻三百四十六
　　欽定四庫全書
　　御定全唐詩巻三百四十七
　　賈稜
　　賈稜貞元八年進士第詩一首
　　御溝新栁
　　御苑陽和早章溝栁色新託根偏近日布葉乍迎春秀質方含翠清隂欲庇人輕雲度斜景多露滴行塵褭褭堪離贈依依獨望頻王孫如可賞攀折在芳辰劉遵古
　　劉遵古貞元八年進士第詩一首
　　御溝新栁
　　韶光先禁栁幾處覆溝新映水疑分翠含煙欲占春悠悠遲日晚褭褭好風頻吐節茸猶嫩通條澤稍均逺和瑤草色暗拂玉樓塵願假騫飛便歸棲及此辰李正封
　　李正封官監察御史詩五首
　　洛陽清眀日雨霽
　　曉日清眀天夜來嵩少雨千門尚煙火九陌無塵土酒緑河橋春漏閒宮殿午逰人戀芳草半犯嚴城鼓
　　詠露
　　霏霏靈液重雲表無聲落霑樹急𤣥蟬灑池棲皓鶴流塵清逺陌飛月澄髙閣宵潤玉堂簾曙寒〈一作貫〉金井索佳人比珠淚坐感紅綃薄
　　夏遊招隠寺暴雨晚晴
　　竹栢風雨過〈一作清風過〉蕭疎臺殿涼石渠寫奔溜金剎照頺陽鶴飛〈一作去〉巖煙碧鹿鳴澗草香山僧引清梵幡蓋繞廻廊
　　禪門寺暮鐘〈一作劉復詩〉
　　簨𥲤髙懸于闐鐘黃昏發地殷龍宮逰人憶到嵩山夜疊閣連樓倚太空
　　貢院樓北新栽小松
　　青蒼初得地華省植來新尚帶山中色猶含洞裏春近樓依北戶隠砌浄遊塵鶴夀應成蓋龍形未有鱗為梁資大廈封爵恥嬴秦幸此觀光日清風屢得親
　　崔立之
　　崔立之貞元進士第詩三首
　　南至隔仗望含元殿香爐
　　千官望長至萬國拜含元隔仗爐光出浮霜煙氣翻飄飄縈內殿漠漠澹前軒聖日開如捧卿雲近欲渾輪囷灑宮闕蕭索散乾坤願倚天風便披香奉至尊
　　曲池潔寒流
　　閒尋欹岸歩因向曲池看透底何澄徹廻流乍屈盤稍隨髙樹古逈與逺天寒月入鏡華轉星臨珠影攅纎鱗時蔽石轉吹或生瀾願假涓微效來濡拙筆端
　　賦得春風扇微和
　　時令忽已變年光俄又春髙低恵風入逺近芳氣新靡靡纔偃草泠泠不動塵溫和乍扇物煦嫗偏感人去出桂林漫來過蕙圃頻晨輝正澹蕩披拂長相親
　　郭遵
　　郭遵貞元進士第詩二首
　　南至日隔仗望含元殿香爐〈一作裵次元詩〉
　　冕旒親負扆卉服盡朝天暘谷移初日金爐出御煙芬馨流逺近散漫入貂蟬霜仗凝逾白朱欄映轉鮮如看浮闕在稍覺逐風遷為沐皇家慶來瞻羽衛前
　　賦得春風扇微和
　　微風飄淑氣散漫及茲晨習習何處至熙熙與春親曖空看早辨映日度逾頻髙拂非煙雜低垂衆卉新霽天輕有靄綺陌盡無塵還似登臺意元和欲煦人
　　韋紓
　　韋紓貞元進士第詩一首
　　賦得風動萬年枝
　　嘉名標萬祀擢秀出深宮嫩葉含煙靄芳柯振恵風參差揺翠色綺靡舞晴空氣稟禎祥異榮霑雨露同天年方未極聖夀比應崇幸列華林裏知殊衆木中
　　樊陽源
　　樊陽源貞元進士第詩一首
　　賦得風動萬年枝
　　珍木羅前殿乗春任好風振柯方褭褭舒葉乍濛濛影動丹墀上聲傳紫禁中離披偏向日凌亂半分空輕拂祥煙散低揺翠色同長令占天眷四氣借全功
　　許稷
　　許稷貞元進士第詩二首
　　賦得風動萬年枝
　　瓊樹偏春早光飛處處宜曉浮三殿日暗度萬年枝婀娜揺仙禁繽翻映玉池含芳煙乍合拂砌影初移為近韶陽煦皆先衆卉垂成隂知可待不與衆芳隨
　　閏月定四時
　　玉律窮三紀推為積閏期月餘因妙算嵗遍自成時乍覺年華改翻憐物𠉀遲六旬知不惑四氣本無欺月桂虧還正階蓂落復滋從斯分厯象共仰定毫釐
　　范傳正
　　范傳正貞元中舉進士宏辭皆髙第詩三首
　　謝真人還舊山
　　麾蓋從仙府笙歌入舊山水流丹竈缺雲起草堂關白鹿行為衛青鸞舞自閒種松鱗未老移石蘚仍斑望路煙霞外廻輿巖岫間豈唯遼海鶴空歎令威還
　　范成君擊洞隂磬
　　歴歴聞金奏微微下玉京為祥家諜久偏識洞隂名澹佇人間聼鏗鏘古曲成何須百獸舞自暢九天情注目看無見留心記未精雲霄如可托借鶴向層城
　　賦得春風扇微和
　　曖曖當遲日微微扇好風吹揺新葉上光動淺花中澹蕩凝清晝氤氳曖碧空稍看生緑水已覺散芳叢徙倚情偏適裵回賞未窮妍華不可狀竟夕氣融融
　　豆盧榮
　　豆盧榮貞元進士詩一首
　　賦得春風扇微和
　　春晴生縹緲軟吹和初遍池影動淵淪山容發蔥蒨遲遲入綺閣習習流芳甸樹杪颺鶯啼堦前落花片韶光恐閒放旭日宜遊宴文客拂塵衣仁風願廻扇
　　邵偃
　　邵偃貞元中進士詩一首
　　賦得春風扇微和
　　微風扇和氣韶景共芳晨始見郊原緑旋過御苑春三條開廣陌八水泛通津煙動花間葉香流馬上人逶迤雲彩曙嘹唳鳥聲頻為報東堂客眀朝桂樹新
　　栁道倫
　　栁道倫貞元中進士詩一首
　　賦得春風扇微和
　　青陽初入律淑氣應春風始辨梅花裏俄分栁色中依微開夕照澹蕩媚晴空拂水生蘋末經巖觸桂叢稍抽蘭葉紫微吐杏花紅願逐仁風布將俾生植功
　　陳九流
　　陳九流貞元中進士詩一首
　　賦得春風扇微和
　　喜見陽和至遙知橐籥功遲遲散南陌褭褭逐東風暗入芳園〈一作畦〉裏潛吹草木中蘭蓀纔有緑桃杏未成紅已覺寒光盡還看淑氣通由來榮與悴今日發應同夏方慶
　　夏方慶貞元中進士詩一首
　　謝真人仙駕還舊山
　　何年成道去綽約化童顔天上辭仙侶人間憶舊山滄桑今已變蘿蔓尚堪攀雲覆瑤壇浄苔生丹竈閑逍遙堪白石寂寞閉𤣥關應是悲塵世思將羽駕還



　　御定全唐詩巻三百四十七
　　欽定四庫全書
　　御定全唐詩巻三百四十八
　　陳羽
　　陳羽江東人登貞元進士第歴官樂宮尉佐詩一卷
　　公子行
　　金覊白靣郎何處蹋青來馬嬌郎半醉躞蹀望樓臺似見樓上人玲瓏窓戶開隔花聞一笑落日不知回
　　古意
　　十三學繡羅衣裳自憐紅袖聞馨香人言此是嫁時服含笑不刺雙鴛鴦郎年十九髭未生拜官天下聞郎名車馬駢闐賀門館自然不失為公卿是時妾家猶未貧兄弟出入雙車輪繁華全盛兩相敵與郎年少為婚姻郎家居近御溝水豪門客盡躡珠履雕盤酒器常不乾曉入中廚妾先起姑嫜嚴肅有規矩小姑嬌憨意難取朝㕘暮拜白玉堂繡衣著盡黃金縷妾貌漸衰郎漸薄時時強笑意索寞知郎本來無嵗寒幾回掩涙看花落
　　妾年四十絲滿頭郎年五十封公侯男兒全盛日忘舊銀牀羽帳空颼飀庭花紅遍蝴蝶飛看郎佩玉下朝時歸來畧畧不相頋卻令侍婢生光輝郎恨婦人易衰老妾亦恨深不忍道看郎強健能幾時年過六十還枯稿
　　長相思
　　相思長〈一作復〉相思相思無限極相思苦相思相思損容色容色真可惜相思不可徹日日長相思相思腸斷絶腸斷絶涙還續閒人莫作相思曲
　　送戴端公赴容州
　　分命諸侯重葳㽔繡服香八蠻治險阻〈一作路〉千騎蹋繁霜山斷旌旗出天晴劒佩光還將小戴禮逺出化南方
　　送殷華之洪州
　　離堂悲楚調君奏豫章行愁處雪花白夢中江水清扣船歌月色避浪宿猨聲還作經年別相思湖草生
　　春日晴原野望
　　東風吹煖氣消散入晴天漸變池塘色慾生楊栁煙䝉茸花向月潦倒客經年鄉思應愁望江湖春水連
　　湘妃怨
　　舜欲省蠻陬南廵非逸逰九山沉白日二女泣滄洲目極楚雲斷恨連湘水流至今聞鼓瑟咽絶不勝愁
　　冬晚送友人使西蕃
　　驛使向天西廵羌復入氐玉闗晴有雪砂磧雨無泥落淚軍中笛驚眠塞上雞逢春鄉思苦萬里草萋萋
　　春園即事
　　水隔羣物逺夜深風起頻〈一作蘋〉霜中千樹橘月下五湖人聼鶴忽忘寢見山如得鄰眀年還到此共看洞庭春
　　送友人及第歸江東
　　五陵春色泛花枝心醉花前逺別離落羽〈一作第〉恥為闗右客成名空羨里中兒都門雨歇愁分處山店燈殘夢到時家住洞庭多釣伴因〈一作同〉來相賀話相思
　　梓州與溫商夜別〈一作夜別溫商梓州〉
　　鳯皇城裏花時別𤣥武江邊月下逢客舎莫辭先買酒kao相門曽忝共〈一作舊〉登龍迎風騷屑千家竹隔水悠揚午夜鐘眀日又行西蜀路不堪天際逺山重
　　長安臥病秋夜言懐
　　九重門鏁禁城秋月過南宮漸映樓紫陌夜深槐露滴碧空雲盡火星流清風刻漏傳三殿甲第歌鐘樂五侯楚客病來鄉思苦寂寥燈下不勝愁
　　喜雪上竇相公〈一作朱灣詩〉
　　千門萬戶雪花浮㸃㸃無聲落瓦溝全似玉塵銷更積半成氷水〈一作片〉結〈一作約〉還流光添〈一作含〉曙色連〈一作清〉天逺〈一作苑〉輕逐春〈一作微〉風遶玊〈一作御〉樓平地已沾盈尺潤年豐須荷〈一作待〉富人侯
　　宴楊駙馬山亭〈一作朱灣詩〉
　　垂楊拂岸草茸茸繡戶窓前花影重鱠下玉盤紅縷細酒開金甕緑醅醲中朝駙馬何平叔南國詞人陸士龍落日泛舟同醉處廻潭百丈映千峯
　　西蜀送許中庸歸秦赴舉
　　春色華陽國秦人此別離驛樓橫水影鄉路入花枝日暖鶯飛好山晴馬去遲劒門當石隘棧閣入雲危獨鶴心千里貧交酒一巵桂條攀偃蹇蘭葉藉參差旅夢驚蝴蝶殘芳怨子規碧霄今夜月惆悵上峨嵋
　　小苑春望宮池栁色〈一作御溝新柳〉
　　宛宛如絲柳含黃一望新未成溝上暗且向日邊春嫋娜方遮水低迷欲醉人託空芳欝欝逐溜影鱗鱗弄水滋宵露垂枝染夕塵夾堤連太液還似映天津
　　中秋夜臨鏡湖望月
　　鏡裏秋宵望湖平月彩深圓光珠入浦浮照鵲驚林澹動〈一作蕩〉光還碎嬋娟影不沈逺時生岸曲空處落波心逈徹輪初滿孤眀魄未侵桂枝如可折何惜夜登臨
　　江上愁思二首
　　江上翁開門開門向衰草只知愁子孫不覺生涯老江上草莖枯莖枯葉復焦那堪芳意盡夜夜沒寒潮
　　梁城老人〈一作父〉怨〈一作司空曙詩〉
　　朝為耕種人暮作刀槍鬼相看父子血共染城濠水
　　送靈一上人
　　十年勞逺別一笑喜相逢又上青山去青山千萬重
　　經夫差廟
　　姑蘇城畔千年木刻作夫差廟裏神冠蓋寂寥塵滿室不知簫鼓樂何人
　　九月十日即事
　　漢江天外東流去巴塞連山萬里秋節過重陽人病起一枝殘菊不勝愁
　　夏日讌九華池贈主人
　　池上涼臺五月涼百花開盡水芝香黃金買酒邀詩客醉倒簷前青玉□
　　長安早春言志
　　九衢日暖樹蒼蒼萬里吳人憶水鄉漢主未曽親羽獵不知將底諫君王
　　讀蘇屬國傳
　　天山西北居延海沙塞重重不見春腸斷帝鄉遙望日節旄零落漢家臣
　　吳城覽古
　　吳王舊國水煙空香徑無人蘭葉紅春色似憐歌舞地年年先發館娃宮
　　犍為城下夜泊聞夷歌
　　犍為城下䍧牱路空冢灘西賈客舟此夜可憐江上月夷歌銅鼓不勝愁
　　和王中丞使君春日過髙評事幽居
　　風光滿路旗旙出林下髙人待使君笑藉紫蘭相向醉野花千樹落紛紛
　　和王中丞中和日
　　節應中和天地晴繁疊鼓動髙城漢家分刺諸侯貴一曲陽春江水清
　　同韋中丞花下夜飲贈歌人
　　銀燭煌煌半醉人嬌歌宛轉動朱脣繁花落盡春風裏繡被郎官不負春
　　若耶溪逢陸澧
　　溪上春晴聊看竹誰言驛使此相逢擔簦躡屐仍多病笑殺雲間陸士龍
　　夜泊荊溪
　　小雪已晴蘆葉暗長波乍急鶴聲嘶孤舟一夜宿流水眼看山頭月落溪
　　南山別僧
　　惆悵人間多別離梅花滿眼獨行時無家度日多為客欲共山僧何處期
　　戱題山居二首
　　雲蓋秋松幽洞近水穿危石亂山深門前自有千竿竹免向人家看竹林
　　雖有柴門長不闗片雲髙木共身閒猶嫌住久人知處見欲移居更上山
　　山中秋夜喜周士閑見過
　　青山髙處上不易白雲深處行亦難留君不宿對秋月莫厭山空泉石寒
　　過櫟陽山谿
　　衆草穿沙芳色齊蹋莎行草過春谿閑雲相引上山去人到山頭雲卻低
　　姑蘇臺懐古
　　憶昔吳王爭覇日歌鐘滿地上髙臺三千宮女看花處人盡臺崩花自開
　　將歸舊山留別
　　相共逰梁今獨還異鄉揺落憶空山信陵死後無公子徒向夷門學抱闗
　　遊洞靈觀
　　初訪西城禮少君獨行深入洞天雲風吹青桂寒花落香繞仙壇處處聞
　　旅次沔陽聞克復而用師者窮兵黷武因書簡之
　　江上煙消漢水清王師大破緑林兵干戈用盡人成血韓信空傳壯士名
　　湘君祠〈一作湘妃怨〉
　　二妃怨處雲沈沈二妃哭處湘水深商人酒滴廟前草蕭索〈一作颯〉風生斑竹林
　　送辛吉甫常州覲省〈辛一作章〉
　　西去蘭陵家不逺到家還及採蘭時新年送客我為客惆悵門前黃柳絲
　　題舞花山大師遺居
　　西過流沙歸路長一生遺跡在東方空堂寂寞閉燈影風動四山松栢香
　　廣陵秋夜對月即事
　　霜落寒空月上樓月中歌吹〈一作飲唱〉滿揚州相看醉舞倡樓月不覺隋家陵樹秋
　　早秋滻水送人歸越
　　涼葉蕭蕭生逺風曉鵶飛度望春宮越人歸去一揺首〈一作落〉腸斷馬嘶秋水東
　　小江驛送陸侍御歸湖上山
　　鶴唳天邊秋水空荻花蘆葉起西風今夜渡江〈一作渡頭〉何處宿會稽山在月眀中
　　送李徳輿歸穿石洞山居
　　烏巾年少歸何處一片綵霞仙洞中惆悵別時花似雪行人不肯醉春風
　　酬幽居閑上人喜及第後見贈
　　九霄心在勞相問四十年間豈足驚風動自然雲出岫髙僧不用笑浮生
　　洛下贈徹公
　　天竺沙門洛下逢請為同社笑相容支頤忽望碧雲裏心愛嵩山第幾重
　　觀朱舎人歸𦵏吳中
　　翩翩綘旐寒流上行引東歸萬里魂幾處州人臨水哭共看遺草有王言
　　題清鏡寺留別
　　路入千山愁自知雪花撩亂壓松枝世人並道離別苦誰信山僧輕別離
　　從軍行
　　海畔風吹凍泥裂枯桐葉落枝梢折橫笛聞聲不見人紅旗直上天山雪
　　宿淮隂作
　　秋燈㸃㸃淮隂市楚客聨檣宿淮水夜深風起魚鼈腥韓信祠堂眀月裏
　　春日南山行
　　處處看山不可行野花相向笑無成長嫌為客過州縣漸被時人識姓名
　　歩虛詞二首
　　漢武清齋讀鼎書太〈一作內〉官扶上畫雲車壇上月眀宮殿閉仰看星斗禮空虛
　　樓殿層層阿母家崑崙山頂駐紅霞笙歌出見穆天子相引笑看琪樹花
　　襄陽過孟浩然舊居
　　襄陽城郭春風起漢水東流去不還孟子死來江樹老煙霞猶在鹿門山
　　送友人遊嵩山
　　嵩山歸路遶天壇雪影松聲滿谷寒君見九龍潭上月莫辭清夜訪袁安〈一作水中看〉
　　伏翼西洞送夏方慶
　　洞裏春晴花正開看花出洞幾時廻殷勤好去武陵客莫引世人相逐來
　　贈人
　　或櫂孤舟或杖藜尋常適意釣長溪草堂竹徑在何處落日孤煙寒渚西
　　句
　　稚子新能編筍笠山妻舊解補荷衣秋山隔岸清猿叫湖水當門白鳥飛〈見錦繡萬花谷〉















　　御定全唐詩巻三百四十八
　　欽定四庫全書
　　御定全唐詩巻三百四十九
　　歐陽詹
　　歐陽詹字行周晉江人常袞薦之始舉進士閩人擢第自詹始官國子監四門助教集十卷今編詩一卷
　　東風二章〈並序〉
　　東風美隴西公也貞元十二年相國東都守隴西董公牧扵浚浚軍自勦淮夷二孽〈靈曜希烈〉矜功多悖師用匪律人亦由殘隴西公和為謀輿仁為化車既去兇渠黎甿以蘇東風解凝發蟄之不若作東風詩二章首美去兇渠也其卒章美蘇甿也
　　東風葉時匪沃匪飄莫雪凝川莫隂沍郊朝不徯夕乃銷東風之行地上兮上徳臨慝匪戮匪梟莫暴在野莫醜在階以踣以殱夕不徯朝隴西公來浚都兮東風葉時匪鑿匪穢莫蟄在泉莫枯在條宵不徯晨乃繇東風之行地上兮上徳為政匪食匪招莫顧扵家莫
　　流於遼以飽以廻晨不徯宵隴西公來浚都兮
　　有所恨二章〈並序〉
　　有所恨由故人馬紳死而興也予待試京師六年與馬生相知者四秋性與情相合也衣與食相同也予及第歸覲故園自別來無憶不至於襟懐無想不至扵姿容願一促膝惄如也昨既至止馬生且疾巫者忌以見人曰不見即愈見即害遂忍即見庶以求見忍者五日馬生雲亡噫故人也昔越萬里猶求見焉惑乎一言蔽乎一垣而死生以之死生之道千秋之離也五日之面半旬之歡也尚可半旬之歡不就而卒甘千秋之離一恨也又與生別摻執都門生脫紫羅半臂曰即日相去秦吳聊以為憶予貧也素乏衣服不暇藏篋笥聨綿在身二年間同弊帛以棄所以新而輕著故而不留者予實未衰馬其方少爾斯謂日相與也所留何止在茲乎今人既徃所贈又造次而亡之二恨也申二恨為有所恨二章雲
　　相思君子吁嗟萬里亦既至止曷不覯止本不信巫謂巫言是履在門五日如待之死有所恨兮
　　相思遺衣為憶以貽亦既受止曷不保持本不欺友謂友情是違隔生之贈造次亡之有所恨兮
　　玩月〈並序〉
　　月可玩玩月古也謝賦鮑詩朓之庭前亮之樓中皆玩月也貞元十二年甌閩君子陳可封逰在秦寓於永崇里華陽觀予與鄉人安陽邵楚長濟南林藴潁川陳詡亦旅長安秋八月十五夜詣陳之居修厥玩事月之為玩冬則繁霜大寒夏則蒸雲大熱雲蔽月霜侵人蔽與侵俱害乎玩秋之扵時後夏先冬八月於秋季始孟終十五於夜又月之中稽於天道則寒暑均取於月數則蟾兔圓況埃壒不流大空悠悠嬋娟裵回桂華上浮昇東林入西樓肌骨與之疎涼神氣與之清冷四君子恱而相謂曰斯古人所以為玩也既得古人所玩之意宜襲古人所玩之事作玩月詩云
　　八月十五夕舊嘉蟾兔光斯從古人好共下今宵堂素魄皎孤凝芳輝紛四揚裵回林上頭泛灔天中央皓露助流華輕風佐浮涼清冷到肌骨潔白盈衣裳惜此苦宜玩攬之非可將含情顧廣庭願勿沈西方
　　詠徳上韋檢察〈即韋相臯之弟也名纁〉
　　少華類太華太室似少室亞相與丞相亦復無異質渟如月臨水肅若松照日輝影互光澄隂森兩蔥欎連城鸞鳯分同氣⻱龍出併力革夷心通籌整師律英豪願廻席蠻貊皆屈膝中外行分途寰瀛待〈一作漙〉清謐
　　寓興
　　桃李有竒質樗櫟無妙姿皆承慶雲沃一種春風吹美惡茍同歸喧囂徒爾為相將任𤣥造聊醉手中巵
　　答韓十八駑驥吟〈韓詩云駑駘誠齷齪市者何其稠〉
　　故人舒其憤昨示駑驥篇駑以〈一作取〉易售陳驥以難知言委曲感既深咨嗟詞亦殷伊情有逺瀾余志遜其源室在周孔堂道通堯舜門調雅聲寡同途遐勢難翻顧茲萬恨來假彼二物雲賤貴而貴賤世人良共然巴〈一作芭〉蕉一葉妖茙葵一花妍畢〈一作異〉無才實資手植堦墀前楩柟十圍瑰松栢百尺堅罔念梁棟功野長丘墟邊傷哉昌黎韓焉得不迍邅上帝本厚生大君方建元寳〈一作實〉將庇羣甿庶此規崇軒班爾圖永安掄擇期精専君看廣廈中豈有樹庭〈一作庭前〉萱
　　益昌行〈並序〉
　　貞元年中天子以工部郎中興元少尹吳興陸〈一作次〉公長源牧利州其為政五年予旅遊於利覩人安俗阜欽所以美作詩一章利故益昌郡也目之曰益昌行
　　驅馬至益昌倍驚風俗和耕夫隴上謡負者途中歌處處川復原重重山與河人煙遍餘田時稼無閒坡問業一何修太守徳化加問身一何安太守恩懐多賢哉我太守在古無以過愛人甚愛身〈一作子〉治郡如治家雲雷既奮騰草木遂萌芽乃知良二千徳足為國華今時固精求漢帝非徒嗟四海有青春衆植佇揚葩期當作說霖天下同霶𩃱
　　自淮中〈一作懐州〉卻赴洛途中作
　　惆悵䇿疲馬孤蓬被風吹昨東今又西冉冉長路岐嵗晚樹無葉夜寒霜滿枝旅人恆苦辛㝠寞天何知
　　晨裝行
　　村店月西出〈一作入〉山林鷝鵊聲旅燈〈一作裝〉徹夜席束囊事晨征寂寂人尚眠悠悠天未眀豈無偃息心所務前有程
　　新都行
　　縹緲空中絲䝉籠道傍樹翻茲葉間吹惹破花上露悠揚絲意去苒蒻花枝住何計脫纒綿天長春日暮
　　銅雀妓
　　蕭條登古臺廻首黃金屋落葉不歸林髙陵永為谷妝容徒自麗舞態閱誰目惆悵繐帷空〈一作嗚咽繐帳前〉歌聲苦扵哭
　　太原旅懐呈薛十八侍御齊十二奉禮
　　前來稱英雋有食主人魚後來曰賢才又受主人車伊予亦投刺恩煦胡凋疎既覩主人面復見〈一作獻〉主人書餬口百家周賃廡三月餘眼見寒序臻坐送秋光除西日惄飢腸北風疾〈一作集〉絺裾升堂有知音此意當何如
　　李評事公進示文集因贈之
　　風雅不墜地五言始君先希微嘉會章杳㝠河梁篇理蔓語無枝言一意則千徃來更後人澆蕩醨前源傾筐實不収樸𣙙華爭繁大教䕶微㫖哲人生令孫髙飈激頺波坐使橫流翻昔日越重阻側聆滄海傳逮茲覿清揚幸覩青琅編泠泠中山醇片片崑丘璠一杯有餘味再覽増光鮮對寳人〈一作豈〉皆鑒握鞶良自妍吾其告先師六義今還全
　　徐十八晦落第
　　嘉榖不夏熟大器當晚成徐生異凡鳥安得非時鳴汲汲有所為驅驅無本情懿㢤蒼梧鳯終見排雲征
　　春日途中寄故園所親
　　客路度年華故園雲未〈一作未雲〉返悠悠去源水日日只有逺始歎秋葉零又看春草晚寄書南飛鴻相憶劇鄉縣
　　蜀中將歸留辭韓〈一作韋〉相公貫之
　　寧體即雲構方前恆玉食貧居豈及此要自〈一作欲〉懐歸憶在夢闗山逺如流嵗華逼眀晨首鄉路迢遰孤飛翼江夏留別華二〈一作別辛三十時自襄陽同舟而下予歸闗從此赴舉〉
　　弭棹已傷別不堪離緒催十年一心人千里同舟來鄉路我尚遙客逰〈一作程〉君未回將何慰両端互勉臨岐杯
　　送潭州陸戶曹之任〈戶曹自處州司倉除〉
　　三語又為椽大家聞屈聲多年名下人四姓江南英衡嶽半天秀湘潭無底清何言驅車逺去有蒙莊情福州送鄭楚材赴京時監察劉公亮有感激鄭意
　　美人河嶽靈家本滎水濆門承若蘭族身藴如瓊文早折青桂枝俯窺鴻鵠羣邇來丹霄姿逺逐蒼梧雲有伊光鑒人惜茲瑤蕙薫中酣前激昻四座同氛氳海郡梅霪晴山郵炎景曛廻翔罷南逰鳴唳期西聞秦塞鸞鳯征越江雲雨分從茲一別離佇致如堯君
　　初發太原途中寄太原所思
　　驅馬覺漸逺廻頭長路塵髙城已不見況復城中人去意自未甘居情諒猶辛五原〈一作萬里〉東北晉千里西南秦一屨〈一作履〉不出門一車無停輪流萍與繋匏早晚期相親
　　汝川行
　　汝墳春女蠶忙月朝起採桑日西沒輕綃裙露紅羅襪半蹋金梯倚枝歇垂空玉腕若無骨映葉朱唇似花發相歡誰是逰冶郎蠶休不得岐路旁
　　智達上人水精念珠歌
　　水已清清中不易當其精精華極何宜更復加磨拭良工磨拭成貫珠澄洞徹看如無星輝月耀莫之逾駭雞照乗徒稱殊上人念佛泛貞諦一佛一珠以為計既指其珠當佛身亦欲珠眀佛像智咨董毋訪朱公得之玓瓅羣竒中龍龕鷲嶺長隨躬朝自守持纎掌透夜來月照紅絛空窮川極陸難為寳孰說𤥭璖將瑪碯連連寒溜下隂軒熒熒露垂秋草皎晶晶彰煌煌陸離電烻紛不常凌眸暈目生光芒我來借問修行術數日殷勤美茲物上人視日授微言心靜如斯即諸佛
　　許州途中
　　秦川行盡潁川長吳江越嶺已同方征途渺渺煙茫茫未得還鄉傷近鄉隨萍逐梗見春光行樂登臺鬬在旁林間啼鳥野中芳有似故園皆斷腸
　　賦得秋河曙耿耿送郭秀才應舉
　　月沒天欲眀秋河尚凝白皚皚積光素耿耿橫虛碧南斗接北辰連空濛鴻洞〈一作同〉浮髙天蕩蕩漫漫皆晶然實類平蕪流大川星為潭底珠雲是波中煙雞唱漏盡東方作曲渚蒼蒼曉霜落鴈呌疑從清淺驚鳬聲似在沿洄泊并州細侯直下孫才應秋賦懐金門念排雲漢將飛翻仰之踴躍當華軒夜來陪餞歐陽子偶坐通宵見深㫖心知慷慨日〈一作目〉昭然〈一作回〉前程心在青雲裏
　　送袁秀才下第歸毘陵
　　羸馬出都門修途指江東闗河昨夜雨草木非春風矢捨雖未中璞全終待攻層霄秋可翔豈不隨髙鴻
　　聞鄰舎唱涼州有所思
　　有善伊涼曲離別在天涯虛堂正相思所妙發鄰家聲音雖類聞形影終以遐因之増逺懐惆悵菖蒲花陪太原鄭行軍中丞登汾上閣中丞詩曰汾樓秋水闊宛似到閶門惆悵江湖思惟將南客論南客即詹也輙書即事上荅
　　并州汾上閣登望似吳閶貫郭河通路縈村水逼鄉城槐臨枉渚巷市接飛梁莫論江湖思南人正斷腸
　　送少微上人歸徳峯
　　不負人間累棲身任所從灰心聞宻行菜色見羸容幻世方同悟〈一作悞〉深居願繼蹤孤雲與禪誦到後在何峯荊南夏夜水樓懐昭邱直上人雲夢李莘
　　無機成旅逸中夜上江樓雲盡月如練水涼風似秋鳬聲聞夢澤黛色上昭邱不逺人情在良宵恨獨逰
　　酬裵十二秀才孩子詠
　　算日未成年英姿已褒然王家千里後荀氏八龍先蔥蒨松猶嫩清眀月漸圓將何一枝桂容易賞名賢
　　旅次舟中對月寄姜公〈此公丁泉州門客〉
　　中霄天色淨片月出滄洲皎潔臨孤島嬋娟入亂流應同故園夜獨起異鄉愁那得休蓬轉從君上庾樓
　　除夜長安客舎
　　十上書仍寢如流嵗又遷望家思獻夀算甲恨長年虛牖傳寒柝孤燈照絶編誰應問窮轍泣盡更澘然
　　早秋登慈恩寺塔
　　寳塔過千仞登臨盡四維毫端分馬頬墨㸃辨蛾睂地逈風彌𦂳天長日久遲因髙欲有賦逺意慘生悲太原和嚴長官八月十五日夜西山童子上方玩月寄中丞少尹
　　西寺碧雲端東溟白雪團年來一夜玩君在半天看素魄當懐上清光在下寒宜裁濟江什有阻恵連歡九日廣陵同陳十五先輩登髙懐林十二先輩
　　客路重陽日登髙寄上樓風煙今令節臺閣古雄州泛菊聊斟酒持萸嬾插頭情人共惆悵良久不同逰
　　題嚴光釣臺
　　弭棹歴塵跡悄然闗我情伊無昔時節豈有今日名辭貴不辭賤是心誰復行欽哉此溪曲永獨古風清〈一作英風聲〉
　　送髙士安下第歸岷南寧覲
　　偕隠有賢親岷南四十春棲雲自匪石觀國暫同塵就養思兒戲延年愛鳥伸還看謝時去〈一作輩〉有類〈一作又作〉潁陽人
　　述徳上興元嚴僕射
　　山橫碧立並雄岷大阜洪川共降神心合雲雷清禍亂力廻天地作陽春非熊徳媿當周輔稱傑叨慙首漢臣何幸腐儒無一藝得為門下食魚人
　　及第後詶故園親故
　　才非天授學非師以此成名曩豈期楊葉射頻因偶中桂枝材美敢當之稱文作藝方慙徳相賀投篇料媿詞猶著褐衣何足羨如君即是載鳴時
　　題華十二判官汝州宅內亭〈並序〉
　　覩居處玩好則才不才瞭然可知如華斯亭華豈常人與規畫既髙圬塓有潔媚以花草清以竹木綺𦋺菴澹琅玕森然牆外人寰入門雲林使人心以之閒神以之逺華朝扵斯夕扵斯心不朗神不王其可得乎則虛廓其靈恬澹其性由才不才矣非逃名逺世方曰冥搜賢哉華未展襟懐視扵斯則昭然在前矣予既逰且尚詩以美之衆君子其以為然亦宜相廣詩曰
　　髙居勝景誰能有佳意幽情共可歡新栁遶門青翡翠修篁浮徑碧琅玕歩兵阮籍空除屏彭澤陶潛謾掛冠只在城隍也趨府豈如吾子道斯安
　　薛舎人使君觀察韓判官侍御許雨晴到所居既霽先呈即事
　　江臯昨夜雨收梅〈江南夏雨曰梅〉寂寂衡門與釣臺西島落花隨水至前山飛鳥出雲來觀風駟馬能言駐行縣雙旌許蹔廻豈不偶然聊為竹空令石逕掃莓苔
　　元日陪早朝
　　斗柄東廻嵗又新邃旒南靣挹來賓和光髣髴樓臺曉休氣氛氳天地春儀籥不唯丹穴鳥稱觴半是越裳人江臯腐草今何幸亦與恆星拱北辰
　　和太原鄭中丞登龍興寺閣
　　青窓朱戶半天開極目凝神望幾廻晉國頺墉生草樹皇家瑞氣在樓臺千條水入黃河去萬㸃山從紫塞來獨恨侍逰違長者不知髙意是誰陪
　　詠徳上太原李尚書
　　那以公方郭細侯并州非復舊并州九重帝宅司丹地十萬兵樞擁碧油鏘玉半為趨閣吏腰金皆是走庭流王襃見〈一作頌〉徳空知頌〈一作感〉身在三千㝡上頭
　　和嚴長官秋日登太原龍興寺閣野望
　　百丈化城樓君登㝡上頭九霄回棧路八到視并州煙火遺堯庶山河啟聖猷短垣齊介嶺片白指分〈一作汾〉流清鐸中天籟哀鳴下界秋境閒知道勝心逺見名浮豈念乘肥馬方應駕大牛自憐蓬逐吹不得與良逰
　　小苑春望宮池柳色〈一作御溝新柳〉
　　東風韶景至垂柳御溝新媚作千門秀連為一道春柔荑生女指嫩葉長龍鱗舞絮廻青岸翻煙拂緑蘋王孫初命賞佳客欲傷神芳意堪相贈一枝先〈一作光〉逺人蜀門與林藴分路後屢有山川似閩中因寄林藴藴亦閩人也
　　村歩如延夀川原似福平無人相共〈一作與〉識獨自故鄉情〈延夀藴之別墅福平余之別墅〉
　　讀周太公傳
　　論兵去商虐講徳興周道屠沽未遇時豈異茲川老
　　樂津店北陂
　　嬋娟有麗玉如也美笑當予繋予馬羅幃碧簟豈相容行到山頭憶山下
　　出蜀門
　　北客今朝出蜀門翛然領得入時魂逰人莫道歸來易三不曽聞古老言
　　題第五司戶侍御
　　曽稱野鶴比羣公忽作長松向府中驄馬不騎人不識冷然三尺別生風
　　建溪行待陳詡〈予先發福州陳續發中路待之不得〉
　　偕行那得會心期先者貪前後者遲空憶麗詞能狀物毎看竒異但相思
　　述徳上興元嚴僕射〈一本無述徳興元四字〉
　　推車閫外主恩新今日梁川草遍春玉色據鞍雙節下揚兵百萬〈一作里〉路無塵
　　許州送張中丞出臨潁鎮
　　心誦隂符口不言風驅千騎出轅門孫吳去後無長䇿誰敵留侯直下孫
　　覩亡友〈一本有李三十觀姊歸鎭壁〉題詩處
　　舊友親題壁上詩傷看縁跡不縁詞門前猶是長安道無復廻車下筆時
　　題秦嶺
　　南下斯須隔帝鄉北行一歩掩南方悠悠煙景兩邊意蜀客秦人各斷腸
　　自南山卻赴京師石臼嶺頭即事寄嚴僕射
　　鳥企蛇盤地半天下窺千仭到浮煙因髙回望沾恩處認得梁州落日邊
　　與洪孺卿自梁州廻途中經駱谷見野果有閩中懸壺子即同採摘因呈之洪亦閩人
　　青苞朱實忽離離摘得盈筐淚更垂上徳同之豈無意故園山路一枝枝
　　韋晤宅聼歌
　　服製虹霓鬢似雲蕭郎屋裏上清人等閒逐酒傾杯樂飛盡虹梁一夜塵
　　與林藴同之蜀途次嘉陵江認得越鳥聲呈林林亦閩中人也
　　正是閩中越鳥聲幾回留聼暗沾纓傷心激念君深淺共有離鄉萬里情
　　送聞上人遊嵩山
　　二室峯峯昔願遊從雲從鶴思悠悠丹梯石路君先去為上青𠖇㝡上頭
　　永〈一作承〉安寺照上人房
　　草蓆蒲團不掃塵松閑石上似無人羣〈一作峯〉隂欲午鐘聲動自煑溪蔬養幻身
　　山中老僧
　　笑向來人話古時繩牀竹杖自扶持秋深頭冷不能剃白黒蒼然髪到眉
　　贈魯山李眀府
　　外戶通宵不閉闗抱孫弄子萬家門若將邑號稱賢宰又是皇唐李魯山〈以前有賢令元魯山也〉
　　泉州赴上都留別舎弟及故人
　　天長地濶多岐路身即飛蓬共水萍疋馬將驅豈容易弟兄親故滿離亭
　　送張驃騎邠寧行營
　　寳馬琱弓金僕姑龍驤虎視出皇都揚鞭莫怪輕胡虜曽在漁陽敵萬夫
　　題梨嶺
　　南北風煙即異方連峯危棧倚蒼蒼哀猿咽水偏髙處誰不沾衣望故鄉
　　秋夜寄僧〈一作秋夜寄𢎞濟上人〉
　　尚被浮名誘此身今時誰與徳為鄰遙知是夜檀溪上月照千峯為一人
　　觀送𦵏
　　何事悲酸淚滿巾浮生共是北邙塵他時不見北山路死者還曽哭送人
　　宿建溪中宵即事
　　⿱⿱一席眠還坐蛙噪螢飛夜未央僮僕舟人空寂寂隔簾微月入中倉
　　題王眀府郊亭
　　日日郊亭啟竹扉論桑勸穡是常機山城要得牛羊下方與農人分背歸
　　塞上行
　　聞說胡兵欲利秋昨來投筆到營州驍雄已許將軍用邊塞無勞天子憂
　　題別業〈一作廻別業留別郭中諸公〉
　　千山江上背斜暉一徑中峯見所歸不信扁舟廻在晚宿雲先已到柴扉
　　九日廣陵登髙懐邵二先輩
　　簮萸泛菊俯平阡飲過三杯卻惘然十嵗此辰同醉友登髙各處已三年
　　題延平劒潭
　　想象精靈欲見難通津一去水漫漫空餘昔日凌霜色長與澄潭生晝〈一作白日〉寒
　　晚泊漳州營頭亭
　　廻峯疊嶂遶庭隅散㸃煙霞勝畫圖日暮華軒卷長箔太清雲上對蓬壺
　　贈山南嚴兵馬使〈即僕射堂弟也〉
　　為鴈為鴻弟與兄如鵰如鶚傑連英天旋地轉煙雲黑共鼔長風六合清
　　除夜侍酒呈諸兄示舎弟
　　莫歎眀朝又一春相看堪共貴〈一作賞〉茲身悠悠寰宇同今夜膝下傳杯有幾人















　　御定全唐詩巻三百四十九
<集部,總集類,御定全唐詩>
　　欽定四庫全書
　　御定全唐詩巻三百五十
　　柳宗元
　　柳宗元字子厚河東人登進士第應舉宏辭授校書郎調藍田尉貞元十九年為監察御史裏行王叔文韋執誼用事尤竒待宗元擢尚書禮部員外郎會叔文敗貶永州司馬宗元少精警絶倫為文章雄深雅健踔厲風發為當時流輩所推仰既罹竄逐渉履蠻瘴居閒益自刻苦其堙厄感欝一寓諸文讀者為之悲惻元和十年移柳州刺史江嶺間為進士者走數千里從宗元遊經指授者為文辭皆有法世號栁栁州元和十四年卒年四十七集四十五卷內詩二卷今編為四卷
　　奉平淮夷雅表
　　臣宗元言臣負罪竄伏違尚書牋奏十有四年聖恩寛宥命守遐壤懐印曳紱有社有人臣宗元誠感誠荷頓首頓首伏惟睿聖文武皇帝陛下天造
　　神斷克清大憝金鼓一動萬方畢臣太平之功中興之徳推校千古無所與讓臣伏自忖度有方剛之力不得備戎行致死命況今已無事思報國恩獨惟文章伏見周宣王時稱中興其道彰大扵後罕及然徴扵詩大小雅其選徒出狩則車攻吉日命官分土則嵩髙韓奕烝人南征北伐則六月采芑平淮夷則江漢常武鏗鍧炳耀盪人耳目故宣王之形容與其輔佐由今望之若神人然此無他以雅故也臣伏見陛下自即位以來平夏州夷劒南取江東定河北今又發自天衷克剪淮右而大雅不作臣誠不佞然不勝憤懣伏以朝多文臣不敢盡専數事謹撰平淮夷雅二篇雖不及尹吉甫召穆公等庶施諸後代有以佐唐之光眀謹昧死再拜以獻臣宗元誠恐誠懼死罪死罪謹言皇武命丞相度董師集大功也〈元和十二年以宰相裵度為中書侍郎同平章事充淮西宣慰處置使討吳元濟〉
　　皇耆其武於溵於淮既巾乃車環蔡具〈一作其〉來狡衆昬嚚甚毒於酲狂奔呌呶以干〈一作扞〉大刑〈溵水名唐溵水縣屬陳州〉皇咨於度惟汝一徳曠誅四紀其徯汝克錫汝斧鉞其徃視師師是蔡人以宥以釐〈音禧〉
　　度拜稽首廟於元⻱既禡〈莫駕切〉既類於社是宜金節煌煌錫盾雕戈犀甲熊旂威命是荷
　　度拜稽首出次於東天子餞之〈度赴淮西上御通化門送之〉罍斚是崇鼎臑〈汝朱奴刀二反〉爼胾〈側吏切〉五獻百籩凡百卿士班以周旋
　　既渉於滻乃翼乃前孰圖厥猶其佐多賢〈度表馬總為宣慰副使韓愈為行軍司馬李正封與馮宿李宗閔備幕府皆朝廷之選〉宛宛周道于山於川逺揚邇昭陟降連連
　　我斾我旗於道於陌訓於羣帥拳勇來格公曰徐之無恃頟頟〈一作額額〉式和爾容惟義之宅
　　進次於郾〈許州郾城縣與蔡州為鄰〉彼昬卒狂裒兇鞠頑鋒蝟斧螗赤子匍匐厥父是亢〈下郎切〉怒其萌芽以悖太陽cq=384
　　王旅渾渾是佚是怙既獲敵師若飢得餔〈音歩〉蔡兇伊窘悉起來聚左𢷬其虛靡愆厥慮〈李祐言於李愬曰蔡之精兵皆在洄曲及四境拒守守城者皆羸卒可乗虛直抵愬從之遂克蔡州〉
　　載闢載祓丞相是臨〈度建彰義節將降卒萬餘人入蔡州〉弛其武刑諭我徳心其危既安有長如林曽是讙譊化為謳吟
　　皇曰來歸汝復相予爵之成國〈一作公於有晉〉胙以夏區〈一作墟度䇿勲晉國公晉地即夏所都〉度拜稽首天子聖神度拜稽首皇祐下人
　　淮夷既平震是朔南宜廟宜郊以告徳音歸牛〈一作刃〉休馬豐稼於埜我武惟皇永保無疆
　　右皇武十有一章章八句
　　方城命愬守也卒入蔡得其大醜以平淮右〈方城山名在唐州元和十一年以李愬為唐鄧隋節度使與元濟戰數有功眀年冬愬乗大雪夜馳至蔡城破其門取元濟以獻〉
　　方城臨臨王卒峙之匪徼匪競皇有正〈一作王〉命皇命於愬徃舒余仁踣〈蒲墨切〉彼艱頑柔恵是馴
　　愬拜即命於皇之訓既礪既攻以後厥刃王師嶷嶷熊羆是式銜勇韜力日思子〈一作奮〉殛〈一作思奮於殛〉
　　冦昏以狂敢蹈愬疆士獲厥心大袒髙驤長㦸酋矛粲其綏章右翦左屠聿禽其良〈謂元濟驍將丁士良吳秀琳陳光洽諸人也〉其良既宥告以父母恩柔於肌卒貢爾有維彼攸恃乃偵乃誘〈愬厚待秀琳與謀取蔡秀琳曰非得李祐不可愬擒祐釋不殺用其䇿有功〉維彼攸宅乃發乃守
　　其恃爰獲我功我多隂諜厥圖以究爾訛雨雪洋洋大風來加於燠其寒於邇其遐
　　汝隂之茫懸瓠〈懸瓠蔡州城〉之峩是震是㧞大殱厥家狡虜既縻輸於國都示之市人即社行〈一作以〉誅
　　乃諭乃止蔡有厚喜完其室家仰父俯子汝水沄沄既清而瀰〈一作夷〉蔡人行歌我歩逶遲
　　蔡人歌矣蔡風和矣孰纇〈一作類〉蔡初胡甈〈丘例切〉爾居式慕以康為願有餘是究是咨皇徳既舒
　　皇曰咨愬裕乃父功昔我文祖惟西平是庸〈愬父晟事徳宗平朱泚之亂封西平王〉內誨於家外刑於邦孰是蔡人而不率從蔡人率止惟西平有子西平有子惟我有臣疇〈漢書疇其爵邑疇等也〉允〈一作亢〉大邦俾恵我人於廟告功以顧萬方
　　右方城十有一章章八句
　　唐鐃歌鼓吹曲十二篇〈並表〉
　　臣宗元言臣幸以罪居永州受食府廩竊活性命得視息無治事時恐懼小閒又盜取古書文句聊以自娛伏惟〈一作觀〉漢魏以來代有鐃歌鼓吹詞唯唐獨無有臣為郎時以太常聨禮部嘗聞鼔吹署有戎樂詞獨不列今又攷漢曲十二篇魏曲十四篇晉曲十六篇漢歌詞不眀紀功徳魏晉歌功徳具今臣竊取晉魏義用漢篇數為唐鐃歌鼓吹曲十二篇紀髙祖太宗功能之神竒因以知取天下之勤勞命將用師之艱難毎有戎事治兵振旅幸歌臣詞以為容且得大戒宜敬而不害臣淪棄即死言與不言其罪等耳猶冀能言有益國事不敢效怨懟黙已謹冒死上
　　隋亂既極唐師起晉陽平姦豪為生人義主以仁興武為晉陽武第一
　　晉陽武奮義威煬之渝〈一作淪〉徳焉歸氓畢屠綏者誰皇烈烈専天機號以仁揚其旗日之昇九土晞〈一作熙〉斥〈一作訴〉田坼流洪輝有其二翼餘隋斮〈側略切〉梟鷔〈鷔不祥鳥也一作驁〉連熊螭枯以肉勍者羸后土蕩𤣥穹彌合之育莽然施惟徳輔慶無期
　　右晉陽武二十六句〈句三字〉
　　唐既受命李宻自敗來歸以開黎陽斥東土為獸之窮第二
　　獸之窮奔大麓天厚黃徳狙獷服甲之櫜弓弭矢箙皇旅靖敵逾蹙自亡其徒匪予戮屈□〈與暴同〉猛䖍慄慄縻以尺組噉以秩黎之陽土茫茫富兵戎盈倉箱乏者徳莫能享〈葉香〉驅豺兕授我疆
　　右獸之窮二十二句〈十八句句三字四句句四字〉
　　太宗師討王充竇建徳助𨒫師奮撃武牢下擒之遂降充為戰武牢第三
　　戰武牢動河朔逆之助圖掎角怒鷇麛抗喬嶽翹萌牙傲霜雹王謀內定申掌握鋪施芟夷二主縛〈一作鏄〉憚華戎廓封略命之瞢〈母恆切〉卑以斮歸有徳唯先覺
　　右戰武牢十八句〈十六句句三字二句句四字〉
　　薛舉據涇以死子仁杲尤勇以暴師平之為涇水黃第四
　　涇水黃隴野茫負太白騰天狼有鳥鷙立羽翼張鈎喙決前鉅〈一作距〉趯〈音惕〉傍怒飛飢嘯翾〈音宣〉不可當老雄死子復良巢岐飲渭肆翺翔頓地紘提天綱列缺掉幟招揺耀鋩鬼神來助夢嘉祥腦塗原野魄飛揚星辰復恢一方
　　右涇水黃二十四句〈十五句句三字九句句四字〉
　　輔氏慿江淮竟東海命將平之為奔鯨沛第五
　　奔鯨沛盪海垠吐霓翳日腥浮雲帝怒下顧哀墊昏授以神柄推元臣手援天矛截脩鱗披攘䝉霿〈武賦切〉開海門地平水靜浮天根羲和顯耀乗清氛赫炎溥暢融大鈞
　　右奔鯨沛十八句〈十句句三字八句句四字〉
　　梁之餘保荊衡巴巫窮南越良將取之不以師為苞枿〈牙葛牙結二切〉第六〈枿伐餘木也〉
　　苞枿⿰〈音隊〉矣惟根之蟠彌巴蔽荊負南極以安曰〈音冒〉我舊梁氏緝綏艱難江漢之阻都邑固以完聖人作神武用有臣勇智奮不以衆投跡死地謀猷縱化敵為家慮則中浩浩海裔不威而同係縲降王定厥功澶漫萬里宣唐風蠻夷九譯咸來從凱旋金奏象形容震赫萬國㒺不龔〈音恭〉
　　右苞枿二十八句〈十六句句四字三句句五字九句句三字〉
　　李軌保河右師臨之不克變或執以降為河右平第七
　　河右澶漫頑為之魁王師如雷震崐崙以穨上聾下聰驁不可廻助讐抗有徳惟人之災乃潰乃奮執縳歸厥命萬室䝉其仁一夫則病濡以鴻澤皇之聖威畏徳懐功以定順之於理物咸遂厥性
　　右河右平十八句〈十一句句四字五句句五字二句句三字〉
　　突厥之大古夷狄莫強焉師大破之降其國告於廟為鐵山碎第八
　　鐵山碎大漠舒二虜勁連穹廬背北海専坤隅嵗來侵邊或傅〈音附〉於都天子命元帥奮其雄圖破定襄降魁渠窮竟窟宅斥〈一作並〉余吾百蠻破膽邊氓蘇威武輝〈一作燀〉耀眀鬼區利澤彌萬祀功不可踰官臣拜手惟帝之謩右鐵山碎二十二句〈十一句句三字九句句四字二句句五字〉
　　劉武周敗裴寂咸有晉地太宗滅之為靖本邦第九
　　本邦伊晉惟時不靖根柢之揺枝葉攸病守臣不任勩於神聖惟越〈一作鉞〉之興翦焉則定洪〈一作徃〉惟我理式和以敬羣頑既夷庶績咸正皇謩載大惟人之慶
　　右靖本邦十四句〈句四字〉
　　李靖滅吐谷渾西海上為吐谷渾第十
　　吐谷渾盛彊背西海以夸嵗侵擾我疆退匿險且遐帝謂神武師徃征靖皇家烈烈斾其旗熊虎雜龍蛇王旅千萬人銜枚黙無譁束刃踰山徼張翼縱漠沙一舉刈羶腥屍骸積如麻除惡務本根況敢遺萌芽洋洋西海水威命窮天涯係虜來王都犒樂窮休嘉登髙望還師竟〈一作競〉野如春華行者靡不歸親戚讙要遮凱旋獻清廟萬國思無邪
　　右吐谷渾二十六句〈句五字〉
　　李靖滅髙昌為髙昌第十一
　　麴氏雄西北別絶臣外區既恃逺且險縱傲不我虞烈烈王者師熊螭以為徒龍旂翻海浪馹騎馳坤隅賁育搏嬰兒一掃不復餘平沙際天極但見黃雲驅臣靖執長纓智勇伏囚拘文皇南靣坐夷狄千羣趨咸稱天子神徃古不得俱獻號天可汗以覆我國都兵戎〈一作戍〉不交害各保性與軀
　　右髙昌二十二句〈句五字〉
　　既克東蠻羣臣請圖蠻夷狀如周書王會為東蠻第十二
　　東蠻有謝氏冠帶理海中自言我異世雖聖莫能通王卒如飛翰鵬騫駭羣龍轟然自天墜乃信神武功繫虜君臣人累累來自東無思不服從唐業如山崇百辟拜稽首咸願圖形容如周王會書永永傳無窮睢盱萬狀乖吚嗢〈乙骨切〉九譯重廣輪撫四海浩浩知皇風歌詩鐃鼓閒以壯我元戎
　　右東蠻二十二句〈句五字〉
　　貞符〈並序〉
　　負罪臣宗元惶恐言臣所貶州流人吳武陵為臣言董仲舒對三代受命之符誠然非邪臣曰非也何獨仲舒爾自司馬相如劉向揚雄班彪彪子固皆㳂襲嗤嗤推古瑞物以配受命其言類滛巫瞽史誑亂後代不足以知聖人立極之本顯至徳揚大功甚失厥趣臣為尚書郎時嘗著貞符言唐家正徳受命於生人之意累積厚久宜享無極之義本末閎濶會貶逐中輟不克備究武陵即叩首〈一作頭〉邀臣此大事不宜以辱故休𡙇使聖王之典不立無以抑詭類㧞正道表覈萬代臣不勝奮激即具為書念終泯沒蠻夷不聞於時猶不為也茍一眀大道施扵人世死無所憾用是自決臣宗元稽首拜手以聞曰孰稱古初朴蒙空侗而無爭厥流以訛越乃奮鬬怒振動専肆為滛威曰是不知道惟人之初總總而生林林而羣雪霜風雨雷雹暴其外扵是乃知架巢空穴挽草木取皮苹飢渇牝牡之欲敺其內扵是乃知噬禽獸咀果榖合偶而居交焉而爭暌焉而鬬力大者摶齒利者齧爪剛者決羣衆者軋兵良者殺披披藉藉草野塗血然後強有力者出而治之徃徃為曹扵險阻用號令起而君臣什伍之法立徳紹者嗣道怠者奪於是有聖人焉曰黃帝逰其兵車交貫乎其內一統類齊制量然猶大公之道不克建扵是有聖人焉曰堯置州牧四岳持而綱之立有徳有功有能者㕘而維之運臂率指屈伸把握莫不統率堯年老舉聖人而禪焉大公乃克建由是觀之厥初㒺匪極亂而後稍可為也而非徳不樹故仲尼敘書於堯曰克明峻〈一作俊〉徳於舜曰濬哲文眀於禹曰文命祗承於帝於湯曰克寛克仁彰〈一作章〉信兆民於武王曰有道曽孫稽揆典誓貞哉惟茲徳實受命之符以奠永祀後之妖滛嚚〈一作囂〉昬好怪之徒乃始陳大電大虹𤣥鳥巨跡白狼白魚流火之烏以為符斯為詭譎濶誕其可羞也而莫知本於厥貞漢用大度克懐於有氓登賢〈一作能〉庸能〈一作賢〉濯痍煦寒以瘳以熙茲其為符也而其妄臣乃下取虺蛇上引天光推類號休用夸誣於無知氓増以騶虞神鼎脇敺縱㬰〈一作踴〉俾東之泰山石閭作大號謂之封禪皆尚書所無有莽述承效卒奮驁逆其後有賢帝曰光武克綏天下復承舊物猶崇赤伏以玷厥徳魏晉而下尨亂鈎裂厥符不貞邦用不靖亦罔克久駮乎無以議為也積大亂至於隋氏環四海以為鼎跨九垠以為鑪㸑以毒燎煽以虐熖其人沸湧灼爛號呼騰蹈莫有救止於是大聖乃起丕降霖雨濬滌盪沃蒸為清氛疎為泠風人皆漻然休然相睎以生相持以成相彌以寧琢斮屠剔膏流節離之禍不作而人乃克完平舒愉屍其肌膚以達於夷途焚拆抵掎奔走轉徙〈一作死〉之害不作而人乃克鳩類集族歌舞恱懌用祗於元徳徒奮袒呼犒迎義旅讙動六合至於麾下大盜豪據阻命遏徳義威殄戮咸墜厥緒無劉於虐人乃並受休嘉去隋氏克歸於唐躑躅謳歌灝灝和寧帝庸威栗惟人之為敬奠厥賦積藏於下是謂豐國鄉為義廩歛發謹飭嵗丁大侵人以有年簡於厥刑不殘而懲是謂嚴威小屬而支大生而孥愷悌祗敬用底於理凡其所欲不謁而獲凡其所惡不祈而息四夷稽服不作兵革不竭貨力不揚於後嗣用垂於帝式十聖濟厥理〈一作治〉孝仁平寛惟祖之則澤久而逾深仁増而益髙人之戴唐永永無窮是故受命不於天於其人休符不於祥於其仁惟人之仁匪祥於天匪祥於天茲惟貞符哉未有䘮仁而久者也未有恃祥而夀者也商之王以桑榖昌以雉雊大宋之君以法星夀鄭以龍衰魯以麟弱白雉亡漢黃犀死莽惡在其為符也不勝唐徳之代光紹眀濬深鴻庬大保人斯無疆宜薦於郊廟文之雅詩祗告於徳之休帝曰諶㢤乃黜休祥之奏究貞符之奧思徳之所未大求仁之所未備以極於邦治以敬於人事其詩曰
　　於穆〈一作穆穆〉敬徳黎人皇之惟貞厥符浩浩將之仁函於膚刃莫畢屠澤熯〈一作寒〉於㸑𩰾〈同沸〉炎以澣殄厥凶徳乃敺乃夷懿其休風是喣是吹父子熙熙相寧以嬉賦徹而藏厚我糗粻〈一作糧〉刑輕以清我肌〈一作完一作兒〉靡傷貽我子孫百代是康十聖嗣於理〈一作治〉仁後之子子思孝父易患於〈一作丁〉已拱之戴之神具爾宜載揚於雅承天之嘏〈音假〉天之誠神宜鍳於仁神之曷依宜仁〈一作人〉之歸濮㳂於北祝栗於南〈爾雅東泰逺西邠國南濮㳂北祝栗為四極〉幅員西東祗一乃心祝唐之紀後天罔墜祝皇之夀與地咸久曷徒祝之心誠篤之神協人同道以告〈姑沃切〉之俾彌億萬年不震不危我代之延永永毗之仁増以崇曷不爾思有號於天僉曰嗚呼咨爾皇靈無替厥符
　　眎民詩
　　帝眎民情匪幽匪眀慘或在腹已如色聲亦無動威亦無止力弗動弗止惟民之極帝懐民眎乃降眀徳乃生眀翼眀翼者何廼房廼杜惟房與杜實為民路廼定天子廼開萬國萬國既分廼釋蠧民廼學與仕廼播與食廼器與用廼貨與通有作有遷無遷無作士實蕩蕩農實董董工實蒙蒙賈實融融左右惟一出入惟同攝儀以引以遵以肆〈音曳〉其風既流品物載休品物載休惟天子守乃二公之久惟天子眀乃二公之成惟百辟正乃二公之令惟百辟榖乃二公之祿二公行矣弗敢憂縱是獲憂共二公居矣弗敢泰止是獲泰已既柔一徳四夷是則四夷是則永懐不忒







　　御定全唐詩巻三百五十
　　欽定四庫全書
　　御定全唐詩巻三百五十一
　　柳宗元
　　同劉二十八院長〈禹錫〉述舊言懐感時書事奉寄澧州張員外使君〈署〉五十二韻之作因其韻增至八十通贈二君子〈劉禹錫初與公同為監察御史故稱院長〉
　　弱嵗逰𤣥圃先容幸棄瑕名勞長者記文許後生鷃翼嘗披隼蓬心類倚麻繼酬〈酬當作校讐之讐〉天祿署〈署為校書郎子厚時亦為集賢殿正字〉俱尉甸侯家〈署為京兆武功尉子厚亦為藍田尉〉憲府初收跡〈署至武功拜監察御史子厚亦自集賢殿正字為監察御史〉丹墀共拜嘉分行參瑞獸傳㸃亂宮鴉執簡寧循枉持書毎去邪鸞凰標魏闕熊武負崇牙辨色宜相顧傾心自不譁金爐仄流月紫殿啟晨赮〈音遐〉未竟遷喬樂俄成失路嗟〈署貶臨武也〉還如渡遼水更似謫長沙別怨秦城暮途窮越嶺斜訟庭閒枳棘𠉀吏逐麋〈一作麏〉䴥三載皇恩暢〈張自貞元十九年癸未貶官至元和元年乙酉憲宗即位三年矣故云〉千年聖厯遐朝宗延駕〈一作架〉海師役
　　罷梁溠〈左傳楚除道梁溠謂作橋於溠水上也〉京邑搜貞幹〈署自江陵掾入為京兆府司録參軍〉南宮歩渥窪〈署自司録遷尚書刑部員外郎〉世惟材是梓〈一作杼〉人仰驥中驊歘刺苗人地仍逾贛石崖〈署自員外出為䖍州刺史〉禮容垂㻫琫戍備響錏鍜〈頭鎧也音鴉瑕〉寵即郎官舊威從太守加建旟翻鷙鳥負弩繞文蛇冊府榮八命〈周禮八命作牧〉中闈盛六珈〈韓愈作張公墓誌雲娶河東栁氏子則子厚蓋與張為親故言及中闈〉肯隨胡質矯方惡馬融奢褒徳符新換〈自䖍州遷澧州〉懐仁道併〈一作迸〉遮俗嫌龍節晚〈周禮澤國用龍節〉朝訝介圭賖禹貢輸苞匭周官賦秉秅〈宅加切〉雄風吞七澤異産控三巴即事觀農稼因時展物華秋原被蘭葉春渚漲桃花令肅軍無擾程懸市禁貰不應虞竭澤寧復歎棲苴蹀𨇾騶先駕籠銅鼓報衙染毫東國素濡印錦溪砂貨積舟難泊人歸山倍畬〈音賖〉吳歈工折栁楚舞舊傳芭隠幾松為曲傾罇石作汙寒初榮橘柚夏首薦枇杷祀變荊巫禱風移魯婦髽〈莊華切〉已聞施愷悌還覩正竒衺慕友慚連璧言姻喜附葭沈埋全死地流落半生涯入郡腰恆折逢人手盡叉敢辭親恥汙唯恐長疵瘕善幻迷兵火齊諧笑柏〈一作泊〉塗〈音茶〉東門牛屢飯中散蝨空爬逸戲看猿鬬殊音辨馬撾渚行狐作孽〈一作㜸〉林宿鳥為𣩈〈病也音嗟本作瘥〉同病憂能老新聲厲似姱豈知千仭墜秪為一毫差守道甘長絶眀心欲自𠜲貯愁聼夜雨隔淚數殘葩梟族音常聒豺羣喙競呀〈張口貌〉岸蘆翻毒蜃磎竹鬬狂犘〈犘牛獸名重千觔出巴中音麻〉野鶩行看弋江魚或共扠瘴氛恆積潤訛火亟生煆〈訛火野火也煆火氣〉耳靜煩喧蟻魂驚怯怒蛙風枝散陳葉霜蔓綖〈一作縋〉寒𤓰霧宻前山桂氷枯曲沼蕸〈音遐〉思鄉比莊舄遯世遇眭〈音雖〉夸漁舎茨荒草村橋臥古槎禦寒衾用𦋺挹水勺仍椰窓蠧惟潛蠍甍涎競綴蝸引泉開故竇䕶藥插新笆樹怪花因槲蟲憐目待蝦驟歌喉易嗄饒醉鼻成皻〈音查〉曳捶牽羸馬垂簑牧艾豭〈音加〉已看能〈奴來切〉類鱉猶訝雉為鷨〈鷨鳥似雉音華〉誰采中原菽徒巾下澤車俚兒供苦筍傖〈七衡切〉父饋酸樝〈樝似梨而酢音查〉勸策扶危杖邀持當酒茶道流徴短〈一作裋〉褐禪客會袈裟香飯春菰米珍蔬折五茄方期飲甘露更欲吸流霞屋鼠從穿兀〈一作穴〉林狙任攫拏春衫裁白紵朝帽掛烏紗屢歎恢恢網頻揺肅肅罝衰榮因蓂莢盈缺㡬蝦蟇路識溝邊栁城聞隴上笳共思捐佩處千騎擁青緺〈楚詞遺余佩予澧浦今澧州也緺綬也東郭先生拜二千石佩青緺〉
　　𢎞農公以碩徳偉材屈於誣枉〈𢎞農公楊慿也為御史李夷簡所彈〉左官三嵗復為大僚天監昭眀人心感恱宗元竄伏湘浦拜賀末由謹獻詩五十韻以畢微志
　　知命儒為貴時中聖所處心齊寵辱遇物任行藏關識新安地封傳臨晉鄉挺生推豹蔚遐歩仰龍驤幹有千尋竦精聞百鍊鋼茂功期舜禹髙韻狀〈一作上一作抶〉羲黃〈一作皇〉足逸詩書囿鋒揺翰墨場雅歌張仲徳頌祝魯侯昌憲府初騰價神州轉耀鋩右言盈簡䇿左轄備條綱響切晨趨佩煙濃近侍杳司儀六禮洽論將七兵揚合樂來儀鳯尊祠重餼羊卿材優柱石公器擅巖廊峻節臨衡嶠和風滿豫章人歸父母育郡得股肱良細故誰留念煩言肯過防璧非真盜客金有誤持郎⻱虎休前寄貂蟬冠舊行訓刑方命呂理劇復推張直用眀銷惡還將道勝剛敬逾齊國社恩比召南棠希怨猶逢怒多容競忤強火炎侵琬琰鷹擊謬鸞凰刻木終難對焚芝未改芳逺遷逾桂嶺中徙滯餘杭顧土雖懐趙知天詎畏匡論嫌齊物誕騷愛逺逰傷麗澤周羣品重眀照萬方斗間収紫氣臺上掛清光福為深仁集妖從盛徳禳秦民啼畎畝周士舞康莊采綬還垂艾華簮更截肪髙居遷鼎邑遙傳〈一作傳〉好書王碧樹環金谷丹霞映上陽留歡唱容與〈音預〉要醉對清涼故友仍同里常僚毎合堂淵龍過許劭氷鯉弔王祥玉漏天門靜銅駝御路荒澗瀍秋㶑灔嵩少暮微茫遵渚徒雲樂沖天自不遑降神終入輔種徳會眀敡獨棄傖人國難窺夫子牆通家殊孔李舊好即潘楊世議排張摯時情棄仲翔不言縲紲枉徒恨纆徽〈一作牽〉長賈賦愁單閼鄒書怯大梁炯心那自是昭世〈一作代〉懶佯狂鳴玉機全息懐沙事不忘戀恩何敢死垂淚對清湘
　　酬韶州裵曹長使君寄道州呂八大使因以見示二十韻一首〈並序〉
　　韶州幸以詩見及徃復竒麗邈不可慕用韻尤為髙絶余因拾其餘韻酬焉凡為韶州所用者置不取其聲律言數如之
　　金馬嘗齊入銅魚亦共頒疑山看積翠湞水想澄灣標牓同驚俗清眀兩照姦乗軺參孔僅〈韶州常隨潘戶部出征賦〉按節服侯㹪〈道州昔使絶遂無猾夏之虞漢書匈奴傳稽侯㹪號呼韓邪單于〉賈傅辭寧切虞童髪未䰉〈音班〉秉心方的的騰口任㘖㘖〈音顔〉聖理髙懸象爰書降罰鍰〈戶闗切〉徳風流海外和氣滿人寰禦魅恩猶貸思賢淚自潸在亡均寂寞零落間惸鰥夙志隨憂盡殘肌觸瘴𤸷〈五還切〉月光揺淺瀨風韻碎枯菅海俗衣猶卉山夷髻不鬟泥沙潛虺蜮榛莽鬬豺獌〈音蠻〉循省誠知懼安排秪自𢢀〈音閑〉食貧甘莽鹵被褐謝斕斒逺物裁青𦋺時珍饌白鷴長捐楚客佩未賜大夫環異政徒雲仰髙蹤不可攀空勞慰顦顇妍唱劇妖嫺
　　酬婁秀才將之淮南見贈之什〈婁秀才圖南也侍中師徳之後〉
　　逺棄甘幽獨誰雲〈一作言〉值故人好音憐鎩羽濡沬慰窮鱗困〈一作同〉志情惟舊相知樂更新浪逰輕費日醉舞詎傷春風月歡寧間星霜分益親已將名是患還用道為鄰機事齊飄瓦嫌猜比拾塵髙冠余肯賦長鋏子忘貧晼晚驚移律暌攜忽此辰開顔時不再絆足去何因海上銷魂別天邉弔影身祗應西澗水〈永州水名〉寂寞但垂綸酬婁秀才寓居開元寺早秋月夜病中見寄
　　客有故園思瀟湘生夜愁病依居士室夢繞羽人丘味道憐知止遺名得自求壁〈一作堂〉空殘月曙門掩𠉀蟲秋謬委雙金重難徴雜佩酬碧霄無枉路徒此助離憂
　　初秋夜坐贈吳武陵
　　稍稍雨侵竹翻翻鵲驚叢美人隔湘浦一夕生秋風積霧杳難極滄波浩無窮相思豈雲逺即席莫與同若人抱竒音朱絃縆枯桐清商激西顥泛灧凌長空自得本無作天成諒非功希聲閟大樸聾俗何由聰
　　晨詣超師院讀禪〈一作蓮〉經
　　汲井漱寒齒清心拂塵服閒持貝葉書歩出東齋讀真源了無取妄跡世所逐遺〈一作遣〉言冀可冥繕性何由熟道人庭宇靜苔色連深竹日出霧露餘青松如膏沐澹然離言說〈一作語〉悟恱心自足
　　贈江華長老〈江華道州縣名〉
　　老僧道機熟黙語心皆寂去嵗別舂陵沿流此投跡室空無侍者巾屨唯掛壁一飯不願餘跏趺便終夕風窓疎竹響露井寒松滴偶地即安居滿庭芳草積
　　巽上人以竹閒自採新茶見贈酬之以詩
　　芳叢翳湘竹零露凝清華復此雪山客晨朝掇靈芽蒸煙俯石瀨咫尺凌丹崖圓方麗竒色圭璧〈一作玉〉無纎瑕呼兒㸑金鼎餘馥延幽〈一作清〉遐滌慮發真照還源蕩昏邪猶同甘露飯佛事薫毗耶咄此蓬瀛侶無乃貴流霞
　　零陵贈李卿元侍御簡吳武陵
　　理世固輕士棄捐湘之湄陽光競〈一作竟〉四溟敲石安所施鎩羽集枯幹低昂互鳴悲朔雲吐風寒寂歴窮秋時君子尚容與小人守兢危慘悽日相視離憂坐自滋尊酒聊可酌放歌諒徒為惜無恊律者𥥆眇吾詩
　　界圍巖水簾〈元和十年春月自永州召還經巖下〉
　　界圍滙湘曲青壁環澄流懸泉粲成簾羅注無時休韻磬叩凝碧鏘鏘徹巖幽丹霞冠其巔想像凌虛逰靈境不可狀鬼工諒難求忽如朝玉皇天冕垂前旒楚臣昔南逐有意仍丹丘今我始北旋新詔釋縲囚采真誠眷戀許國無淹留再來寄幽夢遺貯催行舟
　　古東門行
　　漢家三十六將軍東方雷動橫陣雲雞鳴函谷客如霧貌同心異不可數赤丸夜語飛電光徼廵司𨽻眠如羊當街一叱百吏走馮敬胷中函匕首兇徒側耳潛愜心悍臣破膽皆杜口魏王臥內藏兵符子西掩袂真無辜羌胡轂下一朝起敵國舟中非所擬安陵誰辨削礪功韓國詎眀深井裡絶臙〈一作䑋一作咽秦晉謂肌曰䑋〉斷骨那下〈一作可〉補萬金寵贈不如土
　　寄韋珩
　　初拜栁州出東郊道旁相送皆賢豪廻眸炫晃別羣玉獨赴異域穿蓬蒿炎煙六月咽口鼻胷鳴肩舉不可逃桂州西南又千里灕水鬬石麻蘭髙隂森埜葛交蔽日懸蛇結虺如蒲萄到官數宿賊滿野縛壯殺老啼且號饑行夜坐設方略籠銅枹〈一作桴〉鼓手所操竒瘡釘骨狀如箭鬼手脫命爭纎毫今年噬毒得霍疾支心攪腹㦸與刀邇來氣少筋骨露蒼白瀄汨盈顛毛君今矻矻又竄逐辭賦已復窮詩騷神兵廟略頻破虜四溟不日清風濤聖恩儻忽念行葦十年踐蹈〈一作踏〉久已勞幸因解網入鳥獸畢命江海終逰遨願言未果身益老起望東北心滔滔
　　奉和楊尚書〈於陵〉郴州追和故李中書〈吉甫〉夏日登北樓十韻之作依本詩韻次用
　　郡樓有遺唱新和敵南金境以道情得人期幽夢尋層軒隔炎暑迥野恣窺臨鳯去徽音續芝焚芳意深㳺鱗出䧟浦唳鶴繞仙岑風起三湘浪雲生萬里隂宏規齊徳宇麗藻競詞林靜契分憂術閒同遲〈音穉〉客心驊騮當逺歩鶗鴂莫相侵今日登髙處還聞梁父吟
　　楊尚書寄郴筆知是小生本様令更商𣙜使盡其功輙獻長句
　　截玉銛錐作妙形貯雲含霧到南溟尚書舊用裁天詔內史新將寫道經曲藝豈能禆損益微辭祗欲播芳馨桂陽卿月光輝徧毫末應傳顧兔靈
　　南省轉牒欲具江〈一作注〉國圖令盡通風俗故事
　　聖代提封盡海壖〈而縁切〉狼荒猶得紀山川華夷圖上應初録風土記中殊未傳椎髻老人難借問黃茆深峒敢留連南宮有意求遺俗試檢周書王會篇
　　與浩初上人同看山寄京華親故
　　海畔尖山似劒鋩秋來處處割愁腸若為化得身千億散上〈一作作〉峰頭望故鄉
　　再至界圍巖水簾遂宿巖下〈是年出刺栁州五月復經此〉
　　發春念長違中夏欣再覩是時植物秀杳若臨懸圃歊陽訝垂氷白日驚雷雨笙簧潭際起鸛鶴雲間舞古苔凝青枝隂草濕翠羽蔽空素彩列激浪寒光聚的皪沈珠淵鏘鳴捐佩浦幽巖畵屛倚新月玉鉤吐夜涼星滿川忽疑眠洞府〈一作恍忽迷洞府〉
　　詔追赴都廻寄零陵親故
　　毎憶纎鱗逰尺澤翻愁弱羽上丹霄㟁傍古堠應無數次第行看別路遙
　　過衡山見新花開卻寄弟
　　故國名園久別離今朝楚樹發南枝晴天歸路好相逐正是峰前廻雁時
　　汨羅遇風
　　南來不作楚臣悲重入脩門自有期為報春風汨羅道莫將波浪枉眀時
　　朗州竇常員外寄劉二十八詩見促行騎走筆酬贈
　　投荒垂一紀新詔下荊扉疑比莊周夢情如蘇武歸賜環留逸響五馬助征騑不羨衡陽雁春來前後飛
　　離觴不醉至驛卻寄相送諸公
　　無限居人送獨醒可憐寂寞到長亭荊州不遇髙陽侶一夜春寒滿下㕔
　　北還登漢陽北原題臨川驛
　　驅車方向闕廻首一臨川多壘非余恥無謀終自憐亂松知野寺餘雪記山田惆悵樵漁事今還又落然善謔驛和劉夢得酬淳于先生〈驛在襄州之南即淳于髠放鵠之所〉
　　水上鵠已去亭中鳥又鳴辭因使楚重名為救齊成荒壠遽千古羽觴難再傾劉伶今日意異代是同聲
　　詔追赴都二月至㶚亭上
　　十一年前南渡客四千里外北歸人詔書許逐陽和至驛路開花處處新
　　李西川薦琴石
　　逺師騶忌鼓鳴琴去和南風愜舜心從此他山千古重殷勤曽是奉徽音
　　同劉二十八哭呂衡州兼寄江陵李元二侍御〈李深源元克已也〉
　　衡岳新摧天柱峰士林顦顇泣相逢祗令文字傳青簡不使功名上景鐘三畝空留懸磬室九原猶寄若堂封〈禮記夫子曰吾見封之有若堂者矣註封築土為壟堂形四方而髙〉遙想荊州人物論幾回中夜惜元龍
　　奉酬楊侍郎丈因送八叔拾遺戲贈詔追南來諸賓二首
　　貞一來時送彩牋一行歸雁慰驚翰林寂寞誰為主鳴鳯應須早上天
　　一生判卻歸休謂著南冠到頭冶長雖解縲絏無由得見東周
　　商山臨路有孤松徃來斫以為眀好事者憐之編竹成楥遂其生植感而賦詩
　　孤松停翠蓋託根臨廣路不以險自防遂為眀所誤幸逢仁恵意重此籓籬䕶猶有半心存時將承雨露
　　衡陽與夢得分路贈別
　　十年顦顇到秦京誰料翻為嶺外行伏波故道風煙在翁仲遺墟草樹平直以慵疎招物議休將文字占時名今朝不用臨河別垂淚千行便濯纓
　　重別夢得
　　二十年來萬事同今朝岐路忽西東皇恩若許歸田去晚嵗當為鄰舎翁
　　三贈劉員外
　　信書成自誤經事漸知非今日臨岐〈一作湘〉別何年待汝歸
　　再上湘江
　　好在湘江水今朝又上來不知從此去更遣幾年廻清水驛叢竹天水趙雲余手種一十二莖
　　簷下疎篁十二莖襄陽從事寄幽情祗應更使伶倫見寫盡雌雄雙鳯鳴
　　長沙驛前南樓感舊〈自注昔與徳公別於此〉
　　海鶴一為別存亡三十秋今來數行淚獨上驛南樓桂州北望秦驛手開竹徑至釣磯留待徐容州
　　幽徑為誰開美人城北來王程儻餘暇一上子陵臺
　　登栁州城樓寄漳汀封連四州
　　城上髙樓接大荒海天愁思正茫茫驚風亂颭芙蓉水宻雨斜侵薜荔牆嶺樹重遮千里目〈一作雲駛去如千里馬〉江流曲似九廻腸共來百越文身地猶自音書滯一鄉
　　栁州寄丈人周韶州
　　越絶〈越絶書名言越之絶境〉孤城千萬峰空齋不語坐髙舂印文生緑經旬合硯匣留塵盡日封梅嶺寒煙藏翡翠桂江秋水露鰅鱅〈楚詞鰅鱅短狐說文雲狀如犁牛皮有文〉丈人本自忘機事為想年來憔悴容














　　御定全唐詩卷三百五十一
<集部,總集類,御定全唐詩>
　　欽定四庫全書
　　御定全唐詩巻三百五十二
　　栁宗元
　　登栁州峩山
　　荒山秋日午獨上意悠悠如何望鄉處西北是融州
　　得盧衡州書因以詩寄
　　臨蒸且莫歎炎方為報秋來雁幾行林邑東廻山似㦸牂牁南下水如湯蒹葭淅瀝含秋霧橘柚玲瓏透夕陽非是白蘋洲畔客還將逺意問瀟湘
　　荅劉連州邦字
　　連璧本難雙分符刺小邦崩雲下灕水劈箭上潯江負弩啼寒狖〈余救切〉鳴枹驚夜狵遙憐郡山好謝守但臨窓
　　嶺南江行
　　瘴江南去入雲煙望盡黃茆是海邉山腹雨晴添象跡潭心日暖長蛟涎射工巧伺逰人影𩗗母偏驚旅客船從此憂來非一事豈容華髪待流年
　　栁州峒氓
　　郡城南下接通津異服殊音不可親青箬裹鹽歸峒客緑荷包飯趂虛人〈嶺南人呼市為虛〉鵝毛禦臘縫山罽雞骨占年拜水神愁向公庭問重譯欲投章甫作文身
　　酬徐二中丞普寧郡內池館即事見寄
　　鵷鴻念舊行虛館對芳塘落日眀朱檻繁花照羽觴泉歸滄海近樹入楚山長榮賤俱為累相期在故鄉酬賈鵬山人郡內新栽松寓興見贈二首
　　芳朽自為別無心乃𤣥功夭夭日放花榮耀將安窮青松遺澗底擢蒔茲庭中積雪表眀秀寒花助蔥蘢貞幽夙有慕持以延清風
　　無能常閉閣偶以靜見名竒姿來逺山忽似人家生勁色不改舊芳心與誰榮喧卑豈所安任物非我情清韻動竽瑟諧此風中聲
　　種栁戱題
　　栁州栁刺史種栁栁江邉談笑為故事推移成昔年垂隂當覆地聳幹會參天好作思人樹慚無恵化傳
　　栁州二月榕葉落盡偶題
　　宦情覉思共悽悽春半如秋意轉迷山城過雨百花盡榕葉滿庭鶯亂啼
　　浩初上人見貽絶句欲登仙人山〈在栁州〉因以酬之
　　珠樹玲瓏隔翠微病來方外事多違仙山不屬分符客一任凌空錫杖飛
　　雨中贈仙人山賈山人〈即賈鵬也〉
　　寒江夜雨聲潺潺曉雲遮盡仙人山遙知𤣥豹在深處下笑羈絆泥塗間
　　別舎弟宗一
　　零落殘紅〈一作魂〉倍黯然雙垂別淚越江邉一身去國六千里萬死投荒十二年桂嶺瘴來雲似墨洞庭春盡水如天欲知此後相思夢長在荊門郢樹煙
　　奉和周二十二丈酬郴州侍郎衡江夜泊得韶州書並附當州生黃茶一封率然成篇代意之作
　　丘山仰徳耀天路下征騑夢喜三刀近書嫌五載違凝情江月落屬思嶺雲飛㑹入司徒府還邀周掾歸殷賢戱批書後寄劉連州並示孟崙二童〈自注家有右軍書每紙背庾翼題雲王會稽六紙二月三十日〉
　　書成欲寄庾安西紙背應勞手自題聞道近來諸子弟臨池尋已厭家雞
　　重贈二首
　　聞道將雛向墨池劉家還有異同詞〈漢書劉歆以左丘眀公榖詳略難父向向不能非〉如今試遣隈牆問已道世人那得知
　　世上悠悠不識真薑芽盡是捧心人若道栁家無子弟徃年何事乞西賓〈子厚嘗為劉寫西京賦〉
　　疊前
　　小學新翻墨沼波羨君瓊樹散枝柯左家弄玉唯嬌女空覺庭前鳥跡多
　　疊後
　　事業無成恥藝成南宮起草舊連名〈公與夢得嘗同為禮部員外郎〉勸君火急添功用趂取當時二妙聲
　　銅魚使赴都寄親友〈自注嶺南支郡無綱官考典帳典等悉附都府至京〉
　　行盡關山萬里餘到時閭井是荒墟附庸唯有銅魚使此後無因寄逺書
　　韓漳州書報徹上人亡因寄二絶
　　早嵗京華聼越吟聞君江海分逾深他時若寫蘭亭會莫畫髙僧支道林
　　頻把瓊書出袖〈一作衲〉中獨吟遺句立秋風桂江日夜流千里揮淚何時到甬東
　　栁州城西北隅種柑樹
　　手種黃柑二百株春來新葉徧城隅方同楚客憐皇樹〈楚詞後皇嘉樹橘來服兮受命不遷生南國兮〉不學荊州利木奴幾嵗開花聞噴雪何人摘實見垂珠若教坐待成林日滋味還堪養老夫
　　聞徹上人亡寄侍郎楊丈
　　東越髙僧還姓湯幾時瓊佩觸鳴璫空花一散不知處誰採金英與侍郎
　　段九秀才處見亡友呂衡州書跡
　　交侶平生意㝡親衡陽徃事似分身袖中忽見三行字拭淚相看是故人
　　栁州寄京中親故
　　林邑山連瘴海秋牂牁水向郡前流勞君逺問龍城地正北三千到錦州
　　種木槲花
　　上苑年年占物華飄零今日在天涯祗因長作龍城守剰種庭前木槲花〈栁州龍城郡〉
　　摘櫻桃贈元居士時在望仙亭南樓與朱道士同處
　　海上朱櫻贈所思樓居況是望仙時蓬萊羽客如相訪不是偷桃一小兒
　　酬曹侍御過象縣見寄〈象縣栁州縣名〉
　　破額山前碧玉流騷人遙駐木蘭舟〈述異記七里州中有魯班刻木蘭為舟至今在洲中詩家雲木蘭舟出此〉春風無限瀟湘意〈一作憶〉欲採蘋花不自由
　　法華寺石門精舎三十韻〈集有記雲寺居永州地㝡髙〉
　　拘情病幽欝曠志寄髙爽願言懐名緇東峰旦夕仰始欣雲雨霽尤恱草木長道同有愛弟披拂恣心賞松谿𥦖〈胡了切〉窱〈土了切〉入石棧夤縁上蘿葛〈一作蔦〉綿層甍莓苔侵標牓宻林互對聳絶壁儼雙敞塹峭出蒙籠墟險〈一作嶮〉臨滉瀁稍疑地脈斷悠若天梯徃結搆罩羣崖廻環驅萬象小刼不逾瞬大千若在掌體空得化元觀有遺細想喧煩困蠛蠓跼蹐疲魍魎寸進諒何營尋直非所枉探竒極遙矚窮妙閟清響理會方在今神開庶殊曩茲逰茍不嗣浩氣竟誰養道異誠所希名賓匪余仗超攄藉外奨俯黙有內朗鑑〈一作鏗〉爾揖古風終焉乃吾黨潛軀委韁鎖髙歩謝塵坱蓄志徒為勞追蹤將焉倣淹留值頺暮眷戀睇遐壤映日雁聨軒翻雲波泱漭殊風紛已萃鄉路悠且廣羈木畏漂浮離旌倦揺蕩昔人歎違〈一作遺〉志出處今已兩何用期所歸浮圖有遺像幽蹊不盈尺虛室有函文微言信可傳申旦稽吾顙
　　遊朝陽巖遂登西亭二十韻
　　謫棄殊隠淪登陟非逺郊所懐緩伊欝詎欲肩夷巢髙巖瞰清江幽窟潛神蛟開曠延陽景廻薄攅林梢西亭搆其巔反宇臨呀〈虛牙切〉庨〈許交切一作哮〉背瞻星辰興下見雲雨交惜非吾鄉土得以䕃菁茆羈貫〈與丱同〉去江介世仕尚函崤故墅即灃川數畝均肥磽臺館葺荒丘池塘疏沈坳會有圭組戀遂貽山林嘲薄軀信無庸瑣屑劇斗筲囚居固其宜厚羞久已包庭除植蓬艾隟〈同隙〉牖懸蠨蛸所頼山川客扁舟枉長梢〈梢船尾木〉挹流敵清觴掇埜代嘉肴適道有髙言取樂非絃匏逍遙屛幽昧淡薄辭喧呶晨雞不余欺風雨聞嘐嘐〈音交〉再期永日閒提挈移中庖
　　湘口館瀟湘二水所會
　　九疑濬傾奔臨源委縈廻會合屬空曠澄停風䨓髙館軒霞表危樓臨山隈茲辰始澂〈直凌切〉霽纎雲盡褰開天秋日正中水碧無塵埃杳杳漁父吟呌呌羈鴻哀境勝豈不豫慮分固難裁升髙欲自舒彌使逺念來歸流駛且廣汎舟絶沿洄
　　登蒲州石磯望橫江口潭島深逈斜對香零山〈山在永州〉
　　隠憂倦永夜凌霧臨江津猿鳴稍已疎登石娛清淪日出洲渚靜澄眀皛〈一作晶〉無垠浮暉翻髙禽沈景照文鱗雙江滙西奔詭怪潛坤珍孤山乃北峙森爽棲靈神洄潭或動容島嶼疑揺振〈之人切〉陶埴茲擇土蒲魚相與鄰信美非所安羇心屢逡廵糺〈即紏字〉結良可解紆欝亦已伸髙歌返故室自誷非所欣
　　南磵中題
　　秋氣集南磵獨逰亭午時廻風一蕭瑟林影久參差始至若有得稍深遂忘疲羈禽響幽谷寒藻舞淪漪去國魂已逺〈一作㳺〉懐人淚空垂孤生易為感失路少所宜索寞竟何事徘徊祇自知誰為後來者當與此心期
　　遊石角過小嶺至長烏村
　　志適不期貴〈一作不自期〉道存豈〈一作貴〉偷生久忘上封事復笑昇天行竄逐宦湘浦揺心劇懸旌始驚䧟世議終欲逃天刑嵗月殺〈色界切〉憂慄慵疎寡將迎追逰疑所愛且復舒吾情石角恣幽歩長烏遂遐征磴廻茂樹斷景晏寒川眀曠望少行人時聞田鸛鳴風篁冐水逺霜稻侵山平稍與人事閒益知身世輕為農信可樂居寵真虛榮喬木餘故國願言果丹誠四支反田畝釋志東臯耕
　　與崔䇿登西山〈䇿字子符集有送崔九序〉
　　鶴鳴楚山靜露白秋江曉連袂度危橋縈廻出林杪西岑極逺目毫末皆可了重疊九疑髙微茫洞庭小逈窮兩儀際髙出萬象表馳景泛頺波遙風逓寒篠謫居安所習稍厭從紛擾生同胥靡遺夀比彭鏗夭蹇連困顛踣愚蒙怯幽眇非令親愛疎誰使心神悄偶茲遁山水得以觀魚鳥吾子幸淹留緩我愁腸繞
　　構法華寺西亭
　　竄身楚南極山水窮險艱歩登㝡髙寺蕭散任疎頑西垂下斗絶欲似窺人寰反如在幽谷榛翳不可攀命童恣披翦葺宇橫斷山割〈一作□〉如判清濁飄若升雲間逺岫攅衆頂澄江抱清灣夕照臨軒墮棲鳥當我還菡蓞溢嘉色篔簹遺清斑神舒屏羈鎖志適忘幽孱棄逐久枯槁迨今始開顔賞心難久留離念來相闗北望間親愛南瞻雜夷蠻置之勿復道且寄須臾閒
　　夏夜苦熱登西樓
　　苦熱中夜起登樓獨褰衣山澤凝暑氣星漢湛光輝火晶燥露滋埜靜停風威探湯汲隂井煬竈開重扉慿闌久徬徨流汗不可揮莫辯亭毒意仰訴璿與璣諒非姑射子靜勝安能希
　　覺衰
　　久知老會至不謂便見侵今年宜未衰稍已來相尋齒疎髪就種〈音踵〉奔走力不任咄此可奈何未必傷我心彭聃安在哉周孔亦巳沈古稱夀聖人曽不留至今但願得美酒朋友常共斟是時春向暮桃李生繁隂日照天正緑〈一作碧〉杳杳歸鴻吟出門呼所親扶杖登西林髙歌足自快商頌有遺音
　　遊南亭夜還敘志七十韻
　　夙抱丘壑尚率性恣遊遨中為吏役牽十祀空悁勞外曲徇塵轍私心寄英髦進乏廊廟器退非鄉曲豪天命斯不易鬼責將安逃屯難果見凌剝䘮宜所遭神眀〈一作期〉固浩浩衆口徒嗷嗷投跡山水地放情詠離騷再懐曩嵗期容與馳輕舠虛館背山郭前軒靣江臯重疊間浦漵邐迤驅巖㟼〈牛刀切〉積翠浮澹𤅿始疑負靈鼇叢林留衝飇石礫迎飛濤曠朗天景霽樵蘇逺相號澄潭湧沈鷗半壁跳懸猱鹿鳴驗食埜魚樂知觀濠孤賞誠所悼暫欣良足襃留連俯櫺檻注我壺中醪朶頤進芰實擢手持蟹螯炊稻視㸑鼎膾鮮聞〈一作閔〉操刀埜蔬盈傾筐頗雜池沼芼緬慕鼓枻翁嘯詠哺其糟退想於陵子三咽資李螬斯道難為偕沈憂安所韜曲渚怨鴻鵠環洲彫蘭□〈音臯〉暮景廻西岑北流逝滔滔徘徊遂昬黒逺火眀連艘木落寒山靜江空秋月髙歛袂戒還徒善㳺矜所操趣淺戢長枻乗深屏輕篙曠望援深竿哀歌叩鳴艚中川恣超忽漫若翔且翺淹泊遂所止埜風自颾颾澗急驚鱗奔蹊荒飢獸嘷入門守拘縶悽戚増欝陶慕士情未忘懐人首徒搔內顧乃無有徳輶甚鴻毛名竊久自欺食浮固雲叨問牛悲釁鐘說〈音稅〉彘驚臨牢永遁刀筆吏寧期簿書曹中興遂羣物裂壤分鞬〈居言切〉櫜〈音臯〉岷凶既雲捕〈謂劉闢伏誅〉吳虜亦已鏖〈李錡伏誅〉捍禦盛方虎謨眀富伊咎披山窮木禾駕海逾蟠桃重來越裳雉再返西旅獒左右抗槐棘縱橫羅雁羔三〈一作五〉辟咸肆宥衆生均覆燾安得奉皇靈在宥解天𡸅〈音叨〉歸誠慰松梓陳力開蓬蒿卜室有鄠杜名田占灃澇磻谿近餘基阿城連故濠螟蛑願親燎荼堇甘自薅〈音蒿〉飢食期農耕寒衣俟蠶繰及骭〈下患切〉足為溫滿腹寧復饕安將蒯及菅〈音奸〉誰慕粱與膏弋林敺雀鷃漁澤從鰌魛觀象嘉素履陳詩謝干旄方託麋鹿羣敢同騏驥槽處賤無溷濁固窮匪滛慆踉蹌辭束縛恱懌換煎熬登年徒〈一作從〉負版興役趨代鼛〈音臯〉目絶渾渾耳喧息嘈嘈茲焉畢餘命富貴非吾曹長沙哀糺纆漢隂嗤桔橰茍伸擊壤情機事息秋豪海霧多蓊欝越風饒腥臊寧唯廹魑魅所懼齊焄藨〈音蒿〉知罃懐褚中范叔戀綈袍伊人不可期慷慨徒忉忉
　　韋道安〈道安嘗佐張建封於徐州及軍亂而道安自殺〉
　　道安本儒士頗擅弓劒名二十遊太行暮聞號哭〈一作哭泣〉聲疾驅前致問有叟垂華纓言我故刺史失職還西京偶為羣盜得毫縷無餘贏貨財足非恡二女皆娉婷蒼黃見驅逐誰識死與生便當此殞命休復事晨征一聞激髙義眥裂肝膽橫掛弓問所徃趫㨗超崢嶸見盜寒磵隂羅列方忿爭一矢斃酋帥餘黨號且驚麾令逓束縛纆〈一作纒〉索相拄撐彼姝久褫魄刃下俟誅刑卻立不親授諭以從父行捃収自擔肩轉道趨前程夜發敲石火山林如晝眀父子更抱持涕血紛交零頓首願歸貨納女稱舅甥道安奮衣去義重利固輕師婚古所病合姓非用兵朅來事儒術十載所能逞〈必貞切〉慷慨張徐州〈徐泗濠節度使張建封〉朱邸揚前旌投軀獲所願前馬出王城〈貞元十三年建封來朝道安從之〉轅門立竒士淮水秋風生君侯既即世麾下相欹傾立孤抗王命鐘鼓四野鳴橫潰非所壅逆節非所嬰舉頭自引刀顧義誰顧形烈士不忘死所死在忠貞咄嗟徇權子翕習猶趨榮我歌非悼死所悼時世情
　　哭連州凌員外司馬〈凌員外凖也〉
　　廢逐人所棄遂為鬼神欺才難不其然卒與大患期凌人古受氏吳世夸雄姿寂寞富春水英氣方在斯六學誠一貫精義窮發揮著書逾十年幽賾靡不推天庭掞髙文萬〈一作寓〉字若波馳記室征西府宏謀耀其竒輶軒下東越列郡蘇疲羸宛宛凌江羽來棲翰林枝孝文留弓劒中外方危疑抗聲促遺詔定命由陳辭〈徳宗崩邇臣議祕五日下遺詔凖獨抗危辭言其不可乃以旦日發䘮〉徒𨽻肅曹官征賦參有司出守烏江滸老遷湟水湄髙堂傾故國葬祭限囚羈仲叔繼幽淪狂呌唯童兒〈凖母卒於家不得歸〉一門既無主焉用徒生為舉聲但呼天孰知神者誰泣盡目無見〈凖哭母喪眀〉腎傷足不持溘〈渇合切〉死委炎荒臧獲守靈帷平生負國譴骸骨非敢私蓋棺未塞責孤旐凝寒颸念昔始相遇腑腸為君知進身齊選擇失路同瑕疵本期濟仁義今為衆所嗤滅名竟不試世義安可支恬死百憂盡茍生萬慮滋顧餘九逝魂與子各何之我歌誠自慟非獨為君悲
　　旦攜謝山人至愚池
　　新沐換輕〈一作巾〉幘曉池風露〈一作霧〉清自諧塵外意況與幽人行霞散衆山逈天髙數雁鳴機心付當路聊適羲皇情
　　獨覺
　　覺來窓牖空寥落雨聲曉良遊怨遲暮末事驚紛擾為問經世心古人難盡了
　　首春逢耕者
　　南楚春𠉀早餘寒已滋榮土膏釋原埜百蟄競所營綴景未及郊穡人先耦耕園林幽鳥囀渚澤新泉清農事誠素務羈囚阻平生故池想蕪沒遺畝當榛荊慕隠既有繫圖功遂無成聊從田父言欵曲陳此情眷然撫耒耜回首煙雲橫
　　溪居
　　久為簮組累幸此南夷謫閒依農圃鄰偶似山林客曉耕翻露草夜榜〈一作塝孔孟切〉響溪石來徃不逢人長歌楚天碧
　　夏初雨後尋愚溪
　　悠悠雨初霽獨繞清溪曲引杖試荒泉解帶圍新竹沈吟亦何事寂寞固所欲幸此息營營嘯歌靜炎燠
　　入黃溪聞猿〈溪在永州〉
　　溪路千里曲哀猿何處鳴孤臣淚已盡虛作斷膓聲韋使君黃溪祈雨見召從行至祠下口號
　　驕陽愆嵗事良牧念菑畬列騎低殘月鳴笳度碧虛稍窮樵客路遙駐野人居谷口寒流浄叢祠古木疎焚香秋霧濕奠玉曉光初肹蠁巫言報精誠禮物餘恵風仍偃草靈雨會隨車俟罪非真吏〈為員外司馬故曰非真吏〉翻慚奉簡書
　　郊居嵗暮
　　屏居負山郭嵗暮驚離索野逈樵唱來庭空燒燼落世紛因事逺心賞隨年薄黙黙諒何為徒成今與昨
　　秋曉行南谷經荒村
　　杪秋霜露重晨起行幽谷黃葉覆溪橋荒村唯古木寒花疎寂歴幽泉微斷續機心久已忘何事驚麋鹿
　　雨後曉行獨至愚溪北池
　　宿雲散洲渚曉日眀村塢髙樹臨清池風驚夜來雨予心適無事偶此成賓主
　　中夜起望西園值月上
　　覺聞繁露墜開戶臨西園寒月上東嶺泠泠疎竹根石泉逺逾響山鳥時一喧倚楹遂至旦寂寞將何言
　　零陵春望
　　平埜春草緑曉〈一作晩〉鶯啼逺林日晴瀟湘渚雲斷岣嶁岑仙駕不可望世途非所任凝情空景慕萬里蒼梧隂
　　從崔中丞過盧少尹郊居
　　寓居湘岸四無鄰世網難嬰毎自珍蒔〈時吏切〉藥閒庭延國老〈本草甘草名國老〉開罇虛室〈一作席〉值賢人泉廻淺石依髙栁逕轉垂藤閒緑筠聞道偏為五禽戲出門鷗鳥更相親
　　夏晝偶作
　　南州溽暑醉如酒隠幾熟眠開北牖日午獨覺無餘聲山童隔竹敲茶臼
　　雨晴至江渡
　　江雨初晴思逺歩日西獨向愚溪渡渡頭水落村逕成撩亂浮槎在髙樹
　　江雪
　　千山鳥飛絶萬逕人蹤滅孤舟蓑笠翁獨釣寒江雪
　　冉溪〈公易其名為愚溪者是也〉
　　少時陳力希公侯許國不復為身謀風波一跌逝萬里壯心瓦解空縲囚縲囚終老無餘事願卜湘西冉溪地卻學夀張樊敬侯種漆南園待成器
　　法華寺西亭夜飲〈得酒字〉
　　祗樹夕陽亭共傾三昧酒霧暗水連堦月眀花覆牖莫厭尊前醉相看未白首
　　戲題石門長老東軒
　　石門長老身如夢旃檀成林手所種坐來念念非昔人萬徧蓮花為誰用如今七十自忘機貪愛都忘筋力微莫向東軒春埜望花開日出雉皆飛
　　御定全唐詩巻三百五十二
　　欽定四庫全書
　　御定全唐詩巻三百五十三
　　柳宗元
　　茅簷下始栽竹
　　瘴茅葺為宇溽暑常侵肌適有重膇疾蒸欝寧所宜東鄰幸導我樹竹邀涼颸欣然愜吾志荷鍤西巖垂楚壤多怪石墾鑿力已疲江風忽雲暮輿曳還相追蕭瑟過極浦旖〈音倚〉旎〈乃倚切〉附幽墀貞根期永固貽爾寒泉滋夜牕遂不掩羽扇寧復持清泠集濃露枕簟淒已知網〈一作細〉蟲依宻葉曉禽棲逈枝豈伊紛囂閒重以心慮怡嘉爾亭亭質自逺棄幽期不見野蔓草蓊蔚有華姿諒無凌寒〈一作雲〉色豈與青山辭
　　種仙靈毗〈本草滛羊藿即仙靈毗也〉
　　窮陋〈一作巷〉闕自養癘氣劇囂煩隆冬乏霜霰日夕南風溫杖藜下庭際曳踵不及門門有野田吏慰我飄零魂及言有靈藥近在湘西原服之不盈旬蹩〈蒲結切〉𨇨〈音薛〉皆
　　騰鶱笑忭前即吏為我擢其根蔚蔚遂充庭英翹忽已繁晨起自採曝杵臼通夜喧靈和理內藏攻疾貴自源擁覆逃積霧伸舒委餘暄竒功茍可徴寧復資蘭蓀我聞畸人術一氣中夜存能令深深息呼吸還歸跟〈音根〉疎放固難效且以藥餌論痿者不忘起窮者寧復言神哉輔吾足幸及兒女奔
　　種術
　　守閒事服餌採術東山阿東山幽且阻疲苶〈乃結切〉煩經過戒徒斸靈根封植閟天和違爾澗底石徹我庭中莎土膏滋𤣥液松露墜繁柯南東自成畝繚繞紛相羅晨歩佳色媚夜眠幽氣多離憂茍可怡孰能知其他㸑竹茹芳葉寧慮瘵〈側界切〉與瘥留連樹蕙辭婉娩採薇歌悟拙甘自足激清媿同波單〈音善〉豹且理內髙門復如何
　　種白蘘〈人羊切〉荷
　　血〈一作皿〉蟲化為癘夷俗多所神銜猜毎腊毒謀富不為仁蔬果自逺至盃酒盈肆陳言甘中必苦何用知其真華潔事外飾尤病中州人錢刀恐賈害飢至益逡廵竄伏常戰慄懐故逾悲辛庶氏〈一作民〉有嘉草攻襘事久冺炎帝垂靈編言此殊足珍﨑嶇乃有得託以全余身紛敷碧樹隂盻睞心所親
　　新植海石榴
　　弱植不盈尺逺意駐蓬瀛月寒空堦曙幽夢綵雲生糞壤擢珠樹莓苔插瓊英芳根閟顔色徂嵗為誰榮
　　戱題堦前芍藥
　　凡卉與時謝妍華麗茲晨欹紅醉濃露窈窕留餘春孤賞白日暮暄風動揺頻夜牕藹芳氣幽臥知相親願致溱洧贈悠悠南國人
　　始見白髪題所植海石榴
　　幾年封植愛芳叢韶𧰚朱顔竟不同從此休論上春事看成古木對衰翁
　　植靈夀木
　　白華照〈一作鑒〉寒水怡我適野情前趨問長老重復欣嘉名蹇連易衰朽方剛謝經營敢期齒杖賜聊且移孤莖叢萼中競秀分房外舒英柔條乍反植勁節常對生循翫足忘疲稍覺歩武輕安能事翦伐持用資徒行自衡陽移桂十餘本植零陵所住精舎
　　謫官去南裔清湘繞靈岳晨登蒹葭岸霜景霽紛濁離披得幽桂芳本欣盈握火耕困煙燼薪採久摧剝道旁且不願岑嶺況悠邈傾筐壅故壤棲息期鸞鷟〈仕角反〉路逺清涼宮一雨悟無學南人始珍重微我誰先覺芳意不可傳丹心徒自渥
　　湘岸移木芙蓉植龍興精舎
　　有美不自蔽安能守孤根盈盈湘西岸秋至風露繁麗影別寒水穠芳委前軒芰荷諒難雜反此生髙原
　　早梅
　　早梅發髙樹逈映楚天碧朔吹飄夜香繁霜滋曉白〈一作日〉欲為萬里贈杳杳山水隔寒英坐銷落何用慰逺客
　　南中榮橘柚
　　橘柚懐貞質受命此炎方宻林耀朱緑晚嵗有餘芳殊風限清漢飛雪滯故鄉攀條何所歎北望熊與湘〈熊湘二山名〉
　　紅蕉
　　晚英值窮節緑潤含朱光以茲正陽〈一作隂〉色窈窕凌清霜逺物世所重旅人心獨〈一作所〉傷回暉眺林際摵摵〈一作戚戚〉無遺芳
　　㢲公院五詠
　　浄土堂
　　結習自無始淪溺窮苦源流形及茲世始悟三空門華堂開浄域圖像煥且繁清泠焚衆香微妙歌法言稽首媿導師超遙謝塵昬
　　曲講堂
　　寂滅本非斷文字安可離曲堂何為設髙士方在斯聖黙寄言宣分別乃無知趣中即空假名相與誰期願言絶聞得忘意聊思惟
　　禪堂
　　發地結菁茅團團抱虛白山花落幽戶中有忘機客渉有本非取照空不待析萬籟俱縁生窅然喧中寂心境本洞〈一作同〉如鳥飛無遺跡
　　芙蓉亭
　　新亭俯朱檻嘉木開芙蓉清香晨風逺縟彩寒露濃瀟灑出人世低昻多異容嘗聞色空喻造物誰為工留連秋月晏迢遞來山鐘
　　苦竹橋
　　危橋屬幽徑繚繞穿疎林迸籜分苦節輕筠抱虛心俯瞰涓涓流仰聆蕭蕭吟差池下煙日嘲𠹗〈一作哳〉鳴山禽諒無要津用棲息有餘隂
　　梅雨
　　梅實迎時雨蒼茫值晚春愁深楚猿夜夢斷越雞晨海霧連南極江雲暗北津素衣今盡化非為帝京塵
　　零陵早春
　　問春從此去㡬日到秦原慿寄還鄉夢殷勤入故園
　　田家三首
　　蓐食徇所務驅牛向東阡雞鳴村巷白夜色歸暮田札札耒耜聲飛飛來烏鳶竭茲筋力事持用窮嵗年盡輸助徭役聊就空自眠子孫日已長世世還復然
　　籬落隔煙火農談四鄰夕庭際秋蟲〈一作蛩〉鳴疎麻方寂歴蠶絲盡輸稅機杼空倚壁里胥夜經過雞黍事筵席各言官長峻文字多督責東鄉後租期車轂䧟泥澤公門少推恕鞭朴恣狼籍努力慎經營肌膚真可惜迎新在此嵗唯恐踵前跡
　　古道饒蒺藜縈廻古城曲蓼花被堤岸陂水寒更緑是時収穫竟落日多樵牧風髙榆栁疎霜重棃棗熟行人迷去住野鳥競棲宿田翁笑相念昬黒慎原陸今年幸少豐無厭饘與粥
　　行路難三首
　　君不見夸父逐日窺虞淵跳踉北海超崑崙披霄決漢出沆漭瞥裂左右遺星辰須臾力盡道渇死狐䑕蜂蟻爭噬吞北方竫人長九寸開口抵掌更笑喧啾啾飲食滴與粒生死亦足終天年睢盱大志小成遂坐使兒女相悲憐
　　虞衡斤斧羅千山工命採斫杙〈音弋〉與椽深林土剪十取一百牛連鞅摧雙轅萬圍千尋妨道路東西蹶倒山火焚遺餘毫末不見保躪躒磵壑何當存羣材未成質已夭突兀哮豁空巖巒柏梁天災武庫火匠石狼顧相愁寃君不見南山棟梁益稀少愛材養育誰復論
　　飛雪斷道氷成梁侯家熾炭雕玉房蟠龍吐耀虎喙張熊蹲豹躑爭低昻攅巒叢㟧〈五穀反〉射朱光丹霞翠霧飄竒香美人四向廻眀璫雪山氷谷晞太陽星躔奔走不得〈一作可〉止奄忽雙燕棲虹梁風臺露榭生光餙死灰棄置參與商盛時一去貴反賤桃笙葵扇安可當
　　聞籍田有感〈元和五年十月憲宗詔來年正月十六日東郊籍田〉
　　天田不日降皇輿留滯長沙嵗又除宣室無由問釐〈音禧〉事周南何處託成書
　　跂烏祠
　　城上日出羣烏飛鵶鵶爭赴朝陽枝刷毛伸翼和且樂爾獨落魄今何為無乃慕髙近白日三足妬爾令爾疾無乃飢啼走道〈一作路〉旁貪鮮攫肉人所傷翹肖獨足下叢薄口銜低枝始能躍還顧泥塗備螻蟻仰看棟梁防燕雀左右六翮利如刀踴身失勢不得髙支離無趾猶自免努力低飛逃後患
　　籠鷹詞
　　淒風淅瀝飛嚴霜蒼鷹上擊翻曙光雲披霧裂虹蜺斷霹靂掣電捎平岡砉〈霍虢切〉然勁翮翦荊棘下攫狐兎騰蒼茫爪毛吻血百鳥逝獨立四顧時激昻炎風溽暑忽然至羽翼脫落自摧藏草中狸䑕足為患一夕十顧驚且傷但願清商復為假㧞去萬累〈一作里〉雲間翔
　　放鷓鴣詞
　　楚越有鳥甘且腴嘲嘲自名為鷓鴣徇媒得食不復慮機械潛發罹罝〈音嗟〉罦〈音孚〉羽毛摧折觸籠籞煙火煽赫驚庖廚鼎前芍藥調五味膳夫攘腕左右視齊王不忍觳觫牛簡子亦放邯鄲鳩二子〈一作君〉得意猶念此況我萬里為孤囚破籠展翅當逺去同類相呼莫相顧
　　⻱背戲
　　長安新技出宮掖喧喧初徧王侯宅玉盤滴瀝黃金錢皎如文⻱麗秋天八方定位開神卦六甲離離齊上下投變轉動𤣥機卑星流霞破相參差四分五裂勢未已出無入有誰能知乍驚散漫無處所須臾羅列已如故徒言萬事有盈虛終朝一擲知勝負脩門象棋不復貴魏宮妝奩世所棄豈如瑞質耀竒文願持千嵗夀吾君廟堂巾笥非余慕錢刀兒女徒紛紛
　　聞黃鸝
　　倦聞子規朝暮聲不意忽有黃鸝鳴一聲夢斷楚江曲滿眼故園春意生〈一作草緑〉目極〈一作故園〉千里無山河麥芒際天揺清波王畿優本少賦役務閑酒熟饒經過此時晴煙㝡深處舎南巷北遙相語翻日逈度昆眀飛凌風邪看細栁翥我今誤落千萬山身同傖人不思還鄉禽何事亦來此令我生心憶桑梓閉聲廻翅歸務速西林紫椹行當熟
　　渾鴻臚宅聞歌效白紵
　　翠帷雙卷出傾城龍劒破匣霜月眀朱脣掩抑悄無聲金簧玉磬宮中生下沈秋水激太清天髙地逈凝日晶羽觴蕩漾何事傾
　　楊白花
　　楊白花風吹渡江水坐令宮樹無顔色揺蕩春光千萬里茫茫曉日下長秋〈一作林〉哀歌未斷城鴉起
　　漁翁
　　漁翁夜傍西巖宿曉汲清湘燃楚竹煙銷日出不見人欵乃〈音襖靄〉一聲山水緑廻看天際下中流巖上無心雲相逐
　　飲酒
　　今夕〈一作旦〉少愉樂起坐開清尊舉觴酹〈音耒〉先酒〈始為酒者也〉為〈一作遺〉我驅憂煩須臾心自殊頓覺天地暄連山變幽晦緑水函晏溫藹藹南郭門樹木一何繁清隂可自庇竟夕聞佳言盡醉無復辭偃臥有芳蓀彼哉晉楚富此道未必存
　　讀書
　　幽沈謝世事俛黙〈一作然〉窺唐虞上下觀古今起伏千萬途遇欣或自笑感戚亦以吁縹帙各舒散前後互相逾瘴痾擾靈府日與徃昔殊臨文乍了了徹巻兀若無竟夕誰與言但與竹素俱倦極便〈一作更〉倒臥熟寐乃一蘇欠伸展肢體吟詠心自愉得意適其適非願為世儒道盡即閉口蕭散捐囚拘巧者為我拙智者為我愚書史足自恱安用勤與劬貴爾六尺軀勿為名所驅
　　感遇二首〈永州作〉
　　西陸動涼氣驚烏號北林棲息豈殊性集枯安可任鴻鵠去不返勾吳阻且深徒嗟日沈湎丸鼓騖竒音東海久揺蕩南風已駸駸坐使青天暮小星愁太隂衆情嗜姦利居貨捐〈一作損〉千金危根一以振齊斧來相尋攬衣中夜起感物涕盈襟微霜衆所踐誰念嵗寒心
　　旭日照寒野鸒〈音豫〉斯起蒿萊啁啾有餘樂飛舞西陵隈廻風旦夕至零葉委陳荄所棲不足恃鷹隼縱橫來
　　詠史
　　燕有黃金臺逺致望諸君〈樂毅為望諸君〉嗛嗛事強怨三嵗有竒勲悠哉闢疆理東海漫浮雲寧知世情異嘉榖坐熇焚致令委金石誰顧蠢蠕〈時兗切〉羣風波歘〈許勿切〉潛□遺恨意紛紜豈不善圖後交私非所聞為忠不顧內〈一作內顧〉晏子亦垂文
　　詠三良
　　束帶值眀後顧盻流輝光一心在陳力鼎列夸四方欵欵效忠信恩義皎如霜生時亮同體死沒寧分張壯軀閉幽隧猛志填黃腸殉死禮所非況乃用其良覇基弊不振晉楚更張皇疾病命固亂魏氏言有章從邪䧟厥父吾欲討彼狂
　　詠荊軻
　　燕秦不兩立太子已為虞千金奉短計匕首荊卿趨窮年徇所欲兵勢且見屠微言激幽憤怒目辭燕都朔風動易水揮爵前長驅函首致宿怨獻田開版圖炯然耀〈一作曜〉電光掌握罔正〈一作匹〉夫造端何其銳臨事竟趦趄長虹吐白日倉卒反受誅按劒赫慿怒風雷助號呼慈父斷子首狂走無容軀夷城芟七族臺觀皆焚汙始期憂患弭卒動災禍樞秦皇本詐力事與桓公殊奈何效曹子實謂勇且愚世傳故多謬太史徴無且
　　掩役夫張進骸
　　生死悠悠爾一氣聚散之偶來紛喜怒奄忽已復辭為役孰賤辱為貴非神竒一朝纊息定枯朽無妍媸生平勤皂櫪剉秣不告疲既死給槥櫝葬之東山基奈何值崩湍蕩析臨路垂髐然暴百骸〈一作體〉散亂不復支從者幸告余睠之涓然悲貓虎獲迎祭犬馬有蓋帷佇立唁爾魂豈復識此為畚〈音本〉鍤載埋瘞溝瀆䕶其危我心得所安不謂爾有知掩骼著春令茲焉適其時及物非吾事〈一作輩〉聊且顧爾私
　　省試觀慶雲圖詩
　　設色既〈一作初一作方〉成象卿雲示國都九天開秘祉百辟贊嘉謨抱日依龍袞非煙近御爐髙標連汗漫逈〈一作廻〉望接虛無裂素榮光發舒華瑞色敷恆將配堯徳重慶代河圖
　　春懐故園
　　九扈鳴已晚楚鄉農事春悠悠故池水空待灌園人





　　御定全唐詩巻三百五十三
<集部,總集類,御定全唐詩>
　　欽定四庫全書
　　御定全唐詩巻三百五十四
　　劉禹錫
　　劉禹錫字夢得彭城人貞元九年擢進士第登博學宏詞科從事淮南幕俯入為監察御史王叔文用事引入禁中與之圖議言無不從轉屯田員外郎判度支鹽鐵案叔文敗坐貶連州刺史在道貶朗州司馬落魄不自聊吐詞多諷託幽逺蠻俗好巫嘗依騷人之㫖倚其聲作竹枝詞十餘篇武陵谿洞間悉歌之居十年召還將置之郎署以作𤣥都觀看花詩渉譏忿執政不悅復出刺播州裴度以母老為言改連州徙䕫和二州久之徴入為主客郎中又以作重遊𤣥都觀詩出分司東都度仍薦為禮部郎中集賢直學士度罷出刺蘇州徙汝同二州遷太子賔客分司禹錫素善詩晚節尤精不幸坐廢偃蹇寡所合乃以文章自適與白居易酬復頗多居易嘗敘其詩曰彭城劉夢得詩豪者也其鋒森然少敢
　　當者又言其詩在處應有神物護持其為名流推重如此㑹昌時加檢校禮部尚書卒年七十二贈戶部尚書詩集十八巻今編為十二巻
　　團扇歌
　　團扇復團扇奉君清暑殿秋風入庭樹從此不相見上有乗鸞女蒼蒼蟲網〈一作網蟲〉遍明年入懐袖別是機中練
　　宜城歌
　　野水繞空城行塵起孤驛荒〈一作花〉臺側生樹〈一作柏〉石碣陽鐫額靡靡度〈一作渡〉行人溫風吹宿麥
　　順陽歌
　　朝辭官軍驛前望順陽路野水齧荒墳秋蟲鏤宮〈一作官〉樹曾聞天寳末胡馬西南騖城守魯將軍㧞城從此去
　　莫猺〈一作猺〉歌
　　莫猺自生長名字無符籍市易雜鮫人婚姻通木客星居占泉眼火種開山脊夜渡千仭谿含沙不能射
　　度桂嶺歌
　　桂陽嶺下下復髙髙人稀鳥獸駭地逺草木豪寄言千金子知余歌者勞
　　插田歌〈幷引〉
　　連州城下俯接村墟偶登郡樓適有所感遂書其事為俚歌以俟采詩者
　　岡頭花草齊燕子東西飛田塍望如線白水光參差農婦白紵裙農父緑蓑衣齊唱郢〈一作田〉中歌嚶儜如竹枝但聞怨響音不辨俚語詞時時一大笑此必相嘲嗤水平苖漠漠煙火生墟落黃犬往復還赤雞鳴且啄路旁誰家郎烏㡌衫袖長自言上計吏年幼離帝鄉田夫語計吏君家儂定諳〈一作記一作喻〉一來長安道眼大不相參計吏笑致辭長安真大處省門髙軻峩儂入無度數昨來補衛士唯用筒竹布君看二三年我作官人去
　　葡萄歌〈一作蒲桃〉
　　野田生葡萄纒繞一枝髙〈一作蒿〉移來碧墀下張王日日髙分岐浩緐縟脩蔓蟠詰曲揚翹向庭柯意思如有屬為之立長檠〈一作架〉布濩當軒緑米〈一作朱〉液漑其根理疎看滲漉緐葩組綬結懸實珠璣蹙馬乳帶輕霜龍鱗曜初旭有客汾隂至臨堂瞪雙目自言我晉人種此如種玉釀之成羙酒令人飲不足為君持一斗往取涼州牧
　　蠻子歌
　　蠻語鉤輈音〈一作鉤輈語音蠻一作蠻語音鉤輈〉蠻〈一作身〉衣斑斕布熏狸〈一作狐〉掘沙鼠時節祠盤瓠忽逢乘馬客恍若驚麏〈一作麝〉顧腰斧上髙山意行無舊路
　　馬嵬行
　　緑野扶風道黃塵馬嵬驛路邉楊貴人墳髙三四尺乃問里中兒皆〈一作軰〉言幸蜀時軍家誅戚族〈一作佞倖〉天子捨妖姬羣吏伏門屏貴人牽帝衣低回轉羙目風日為無暉貴人飲金屑倐忽舜〈一作蕣〉英暮〈一作姿〉平生服杏〈一作古〉丹顔色真如故屬車塵已逺里巷來窺覷共愛宿妝妍君王畫眉處履綦無復有履組光未滅不見巖畔人空見凌波襪郵童愛蹤跡私手解鞶結傳看千萬眼縷絶香不歇指環照骨明首飾敵連城將入咸陽市猶得賈胡驚
　　百花行
　　長安百花時風景宜輕薄無人不沽酒何處不聞樂春風連夜動微雨凌曉濯紅熖出牆頭雪光映樓角繁紫韻松竹逺黃繞籬落臨路不勝愁輕煙去何託滿庭蕩魂魄照廡成丹渥爛漫簇顛狂飄零勸行樂時節易晼晚清隂覆池閣唯有安石榴當軒慰寂寞
　　壯士行
　　隂風振寒郊猛虎正咆哮徐行出燒地連吼入黃茅壯士走馬去鐙前彎玉弰叱之使人立一發如鈹〈一作皷〉交悍睛忽星墮飛血濺林梢彪炳為我席羶腥充我庖里中欣害除賀酒紛呶號明日長橋上傾城看斬蛟
　　苦雨行
　　悠悠飛走情同樂在陽和嵗中三百日常恐〈一作苦〉風雨多天人信遐逺時節易蹉跎洞房有明燭無乃〈一作妨〉酣且歌
　　華山歌
　　洪罏作髙山元氣皷其槖俄然神功就峻拔在寥廓靈跡露指爪殺氣見稜角凡木不敢生神僊聿來託天資帝王宅以我〈一作此〉為關鑰能令下國人一〈一作不〉見換神骨髙山固無限如此方為嶽丈夫無特逹雖貴猶碌碌
　　拋毬樂詞
　　五綵繡團圓登君瑇瑁筵最宜紅燭下偏稱落花前上客如先起應須贈一船
　　春早見花枝朝朝恨發遲及看花落後卻憶未開時幸有拋毬樂一杯君〈一作更〉莫辭
　　華清詞〈一作華清宮詞〉
　　日出驪山東裵回照溫泉樓臺影〈一作相〉玲瓏稍稍開白煙言昔太上皇常居此祈年風中聞清樂往往來列仙翠華入五雲紫氣歸上𤣥哀哀生人淚泣盡弓劒前聖道夲自我凡情徒顒然小臣感𤣥化一望青㝠天
　　送春曲三首
　　春向晩春晚思悠哉風雲日已改〈一作故〉花葉自相催漠漠空中去何時天際來
　　春已暮冉冉如人老映葉見殘花連天是青草可憐桃與李從此同桑棗
　　春景〈一作竟〉去此去何時回逰人千萬恨落日上髙臺寂寞繁花盡流鸎歸莫來〈一作不歸〉
　　初夏曲三首
　　銅壺方促夜斗柄暫南回稍嫌單衣重初憐北戶開西園花巳盡新月為誰來
　　時節過繁華隂隂千萬家巢禽命子戱園果墜枝斜寂寞孤飛蝶窺叢覔晚花
　　緑水風初暖青林露早晞麥隴雉朝雊桑野人暮歸百舌悲花盡平蕪〈一作無聲一作絶無〉來去飛
　　𢷬衣曲
　　爽砧應秋律繁杵含淒風一一逺相續家家音不同戶庭凝露清伴侶明月中長裾委襞積輕珮垂𤧚瓏汗餘衫更馥鈿移麝半空報寒驚邉鴈促思聞候蟲天狼正芒角虎落定相攻盈篋寄何處征人如轉蓬
　　畬田行
　　何處好畬田團團縵山腹鑽⻱得兩卦上山燒臥木驚麏走且顧羣雉〈一作雞〉聲咿喔紅焰逺成霞輕煤〈一作爍〉飛入郭風引上髙岑獵獵度青林青林望靡靡赤光低復起照潭出老蛟爆竹驚山鬼夜色不見山孤明星漢間如星復如月俱逐曉風滅本從敲石光遂至烘天熱下種暖灰中乗陽拆牙〈一作芽〉孽〈一作櫱〉蒼蒼一雨後苕穎如雲發巴〈一作幾〉人拱手吟耕耨不關心由來得地勢徑寸有餘金〈一作隂〉
　　鶗鴂吟
　　朝陽有鳴鳯不聞千萬祀鶗鴂催衆芳晨間先入耳秋風白露晞從是爾啼時如何上春日唧唧滿庭飛
　　觀雲篇
　　興雲感隂氣疾足〈一作走〉如見機晴來意態行有若功成歸蔥蘢含晚景潔白〈一作素〉凝秋暉夜深度銀漢漠漠仙人衣
　　飬鷙詞〈並引〉
　　途逢少年志在逐獸方呼鷹隼以襲飛走因縱觀之卒無所獲行人有常從事於斯者曰夫鷙禽飢則為用今哺之過篤故然也予感之作飬鷙詞
　　養鷙非玩形所資擊鮮力少年昧其理日日〈一作夜〉哺不息探雛網黃口旦暮有餘食寜知下韝時翅重飛不得毰毸止林表狡兔自南北飲啄既巳盈安能勞羽翼
　　別友人後得書因以詩贈
　　前時送君去揮手青門橋路轉不相見猶聞馬蕭蕭今得出關書行程〈一作塵〉日已遙春還遲君至共結〈一作纈〉芳蘭苕
　　送華隂尉張苕赴邕府使幕〈張即燕公之孫頃坐事除名〉
　　昔忝南宮郎往來東觀頻嘗披燕公傳聳若窺三辰翊聖崇國夲像〈一作保〉賢正朝倫髙視緬今古清風敻無鄰蘭錡照通衢一家十朱輪鄼國嗣侯絶韋卿世業貧夫子承〈一作成〉大名少年振芳塵青袍仙掌下矯首凌煙旻公冶夲非罪潘郎一為民風霜苦揺落堅白無緇磷一旦逢良時天光燭幽淪重為長裾客佐彼觀風臣分野窮禹畫人煙過虞廵不言此行逺所樂相知新雨起巫山陽鳥鳴湘水濵離筵出蒼莽別曲多悲辛今朝一杯酒明日千里人從〈一作彼〉此孤舟去悠悠天海春
　　送湘陽熊判官孺登府罷歸鍾陵因寄呈江西裴中丞二十三兄
　　射策志未就從事嵗雲除篋留馬卿賦袖有劉𢎞書忽見夏木深悵然憶吾廬復持州民刺歸謁専城居君家誠易知勝絶傾里閭人言北郭生門有卿相輿鍾陵靄〈一作藹〉千里帶郭西江水朱檻照河宮旗亭緑雲裡前年〈一作來〉初缺守愼簡由宸扆臨軒弄郡章得人方付此是時左馮翊天下第一理貴臣持牙璋優詔發青紙迎風姦〈一作汚〉吏免先令疲人喜何武劾腐儒陳蕃禮髙士昔升君子堂腰下綬猶黃〈中丞時為萬年尉〉汾隂有寳氣赤堇多竒〈一作光〉鋩束簡下曲臺佩鞬來歴陽綺筵陪一笑蘭室襲餘芳風水忽異勢江湖遂〈一作遽〉相忘因君倘〈一作忽〉借問為話老滄浪〈自注中丞為博士製相國栁宜城諡議識者韙之頃授予以其夲厥後牧和州節度使杜司徒以中丞材譽俱髙欲令軍裝以重戎府故授以夲州團練使滿座觀腰鞬禮成驩甚相視而笑後房燕樂卜夜縱談予忝司徒之賔時獲末坐初中丞自尚書屯田員外郎出守踵其武者今給事中穆公代給事者右丞叚公予不佞繼右丞之後故曰襲餘芳焉〉
　　送韋秀才道沖赴制舉
　　驚禽一辭巢棲息無少安秋扇一離手流塵蔽霜紈故侶不可追涼風日已寒逺逄杜陵士別盡平生歡逐客無印綬楚江多芷蘭因居暇時遊〈一作君時暇逰〉長鋏不復彈閲書南軒霽〈一作際〉絙瑟清夜䦨萬境身外寂一杯腹中寛伊昔𤣥宗朝冬卿冠鴛鸞肅穆升內殿從容領儒〈一作頂髙〉冠游夏無措詞陽秋垂不刋至今羣玉府學者空縱觀世人希徳門揭若攀峰巒之子尚明訓鏘如振琅玕一旦西上書斑衣拂征鞍荊臺宿暮雨漢水浮春瀾君門起天中多士如星攢煙霞覆雙闕抃舞羅千官清漏滴銅壺仙廚下雕槃〈一作盤〉瑩煌仰金榜錯落濡飛翰古來才傑士所嗟遭時難一鳴從此始相望青雲端送李䇿秀才還湖南因寄幕中親故兼簡衡州呂〈一作李〉八郎中
　　深春風日淨晝長幽鳥鳴僕夫前致詞門有白面生攝衣相問訊解帶坐南榮端志見睂睫苦〈一作芳〉言發精誠因出懐中文調孤詞亦清悄如促柱掩抑多不平乃言本蜀士世降岷山靈前人秉藝文髙視來上京曳綬司徒府所從信國楨析〈一作折〉薪委寳〈一作空〉林善響繼家〈一作難繼〉聲何處翳附郭㡬人思郈成〈一作城〉雲天望喬木風水悲流萍前與計吏西始列貢士名森然就筆札從試春官卿帝城岐路多萬足伺〈一作俟〉晨星茫茫風塵中工拙同有營寒女勞夜織山苖榮寸莖侯門方擊鍾衣褐誰將迎弱羽果摧頽壯心鬱怦怦諒無蟠木容聊復蓬累行〈一作生〉昨日訊靈⻱繇言利艱貞當求捨拔中必在審已明誓將息薄遊焦思窮筆精蒔蘭在幽渚安得揚芬馨曰〈一作嗟〉余摧落者散質負華纓一聆苦辛詞再動伊鬱情身棄言不動愛才心尚〈一作上〉驚恨無羊角風使爾化北溟論罷情益親渉旬忘歸程日㩦邑中客閒眺江上城晝憇命金罍宵談轉璿衡薫〈一作蕙〉風香麈尾月露濡桃笙忽被戒羸驂薄言事南征火雲蔚千里旅思浩巳盈湘江含碧虛衡嶺浮翠晶豈伊山水異適與人事幷油幙侶〈一作似〉昆丘粲然疊瑤瓊庾樓見清月孔坐多緑𨤍復有衡山守夲自雲龍庭〈一作亭〉抗志〈一作至和〉在靈府發越侔咸英一揮〈一作麾〉出滎陽恵彼嗤嗤氓隼旟辭灞水居者皆涕零帷昔與伊人交歡經〈一作在〉宿齡一從雲雨散滋我鄙吝萌北渚不堪愁南音誰復聽離憂若去水浩漾無時停嘗聞祝融峰上有神禹銘古石琅玕姿秘文螭虎形聖功奠逺服神物擁休禎賢人在其下彷彿疑蓬瀛君行歴郡齋大袂拂雙旌飾容遇朗鑒肝鬲可以呈昔日馬相如臨卭坐盡傾勉君刷羽翰蚤取凌青㝠
　　送張盥赴舉詩〈並引〉
　　古人以偕受學為同門友今人以偕升名為同年友其語熟見縉紳者皆道焉余與張盥為丈人由是道也曩吾見爾之始生以老成為祝今吾見爾之成人以未立為憂吾不幸向所謂同年友當其盛時聨袂齊鑣亙絶九衢若屏風然今來落落如曙星之相望昔日㑹合不煩異席可長太息哉然而尚書右丞衛大受兵部侍郎武廷碩二君者當時偉人咸萬夫之望足以訂十朋之多也第如京師無騷騷爾無忻忻爾時秋也吾為若叩商之謳幸有感夫二君子
　　爾生始懸弧我作座上賔引箸舉湯餅祝詞天麒麟今成一丈夫坎坷愁風塵長裾來謁我自號廬山人道舊與撫孤悄然傷我神依依見眉睫嘿嘿含悲辛永懐同年友追想出谷晨三十二君子齊飛凌煙旻〈一作冥〉曲江一㑹時後㑹已凋淪況今三十載閲世難重陳盛時一巳過來者日日新不如揺落樹重有明年春火後見琮璜霜餘識松筠肅風〈一作機〉乃獨秀武部〈一作抱〉亦絶倫爾今持我詩西〈一作兩〉見二重臣成賢必念舊保質〈一作節〉在安貧清時為丞郎氣力侔陶鈞乞取斗升水因之雲漢津
　　和州送錢侍御自宣州幕拜官便於華州覲省
　　五綵繡衣裳當年正相稱春風舊〈一作函〉關路歸去真多興蘭陔行可採蓮府猶回瞪楊家紺幰迎〈侍御即王相公貴壻〉謝守瑤華贈〈宣州崔相公有詩贈行〉御街草泛灧臺柏煙含凝〈一作暝〉曾是平生〈一作主者〉遊〈一作留〉無因理歸乗
　　送僧方及南謁栁員外〈並序〉
　　九江僧方及既出家依匡山一時中頗屬詩以攄思古詩人暨今號為能賦有輙求其詞吟呻之拳拳然多多益嗜影不出山者十年嘗登最髙峰四望天海衝然有逺遊之志頓錫而言曰神馳而形閡者方內之徒及吾無方閡於何者由是耳得必目探之意行必身隨之雲遊鳥屳無跡而逺予為連州居無何而方及至出裓中詩一篇以貺予其詞甚富留一嵗觀其行結矩如教益多之一旦以行日來告且曰雅聞鳥咮之下有賢諸侯願躋其門如蹈十地敢乞辭以抵之予唯而賦顧其有重請之色見於顏間耳
　　昔事〈一作日〉廬山逺精舎虎溪東朝陽照瀑水樓閣虹霓中騁望羨游雲振衣若秋蓬舊房閉松月逺思吟江風古寺歴頭陀竒峰扳〈一作攀〉祝融南登小桂嶺卻望歸塞鴻衣裓貯文章自言學雕蟲搶榆念陵厲覆簣圖〈一作而〉穹崇逺郡多暇日有詩訪禪宮石門聳〈一作崇〉峭絶竹院含空濛幽響滴巖溜晴芳飄野叢海雲懸𩗗母山果屬狙〈一作猨〉公忽憶吳興郡白蘋正蔥蘢願言挹風采邈若窺華嵩桂水夏瀾急火山宵〈一作燒〉焰紅三衣濡菌露一錫飛煙空勿謂翻譯徒不為文雅雄古來賞音者燋爨得孤桐〈按狙公宜斥賦芋者而越絶書有猨公張衡賦南都有猿父長嘯之句繇是而言謂猨為公舊矣〉
　　送惟良上人〈並引〉
　　以貌窺天者曰乾然健單于然而髙以數迎天者曰其用四十有九天果以有形而不能脫乎數立象以推筴既成而遺之古所謂神交造物者非空言耳軒皇受天命其佐皆聖人故得之惟唐繼天徳如黃帝有外臣一行亦聖之徒與刋厯考元書成化去今丹徒人惟良生而能知非自外求以乾坤之筴當十期之數凝神運指上感躔次視𤣥黃溟涬無倪有常絶機冺知獨以神㑹數起於復之初九音生於黃鍾之宮積微夲隱言與化合夫天人之數極而含變變而靡不通神趨鬼懾不足駭也惟良得一行之道故亦慕其為外臣謬謂余為世間聰明孑孑來訪初以説合至於不言言息而理𠖇復申之以嗟嘆曰師其庶幾乎信神與之而不能測神之所以付信術通之而不能知術之所以淺哉余聞乎曽井蛙醯雞之不若也長慶四年冬十一月甲子語至夜艾遂為詩以志焉
　　髙齋灑〈一作映〉寒水是夕山僧至𤣥牝無闗鎻瓊書捨〈一作拾〉文字燈明香滿室月午霜凝地語到不言時世間人盡〈一作自〉睡
　　翠微寺有感
　　吾王昔逰幸離宮雲際開朱旗迎夏早〈一作畢〉涼軒避暑來湯餅賜都尉寒冰頒上才龍髯〈一作顔〉不可望玉座生塵埃
　　觀柘枝舞二首
　　胡服何葳㽔僊僊〈一作姬〉登綺墀神飈獵紅蕖龍燭映〈一作然〉金枝垂帶覆纖腰安鈿當嫵眉翹袖中繁鼓傾眸遡華榱燕秦有舊曲淮南多冶詞欲見傾城處君㸔赴節時
　　山雞臨清鏡石燕赴遙津何如上客㑹長袖入華裀體輕似無骨觀者皆聳神曲盡回身處〈一作去〉層波猶注人
　　連州臘日觀莫徭獵西山
　　海天殺氣薄蠻軍歩〈一作部〉伍囂林紅葉盡變原黒草初燒圍合繁鉦息禽興大斾揺張羅依道口嗾犬上山腰猜鷹慮奮迅驚鹿〈一作麏〉時跼跳瘴雲四面起臘雪半空消箭頭餘鵠血鞍傍見雉翹日暮還城邑金笳發麗譙
　　寄陝州姚中丞〈時分司東都〉
　　八月天氣肅二陵風雨收旌旗闕下來雲日關東秋禹跡想前事漢臺餘故閒徘徊襟帶地左右帝王州留滯悲昔老恩光榮徹侯相思望棠樹一寄商聲謳
　　奉酬湖州崔郎中見寄五韻
　　山陽昔相遇灼灼晨葩鮮同逰翰墨場和樂塤箎然一落名宦途浩如乗風船行當衰暮日臥理淮海邊〈一作壖〉猶期謝病後共樂桑榆年
　　學阮公體三首
　　少年負志氣信道不從時只言繩自直安知室可欺百勝難慮敵〈一作慮無敵〉三折乃良醫人生不失意焉能慕知幾
　　朔風悲老驥秋霜動鷙禽出門有逺道平野多層隂滅沒馳絶塞振迅拂華林不因感衰節安能激壯心昔賢多使氣憂國不謀身目覽千載事心交上古人侯門有仁義靈臺多苦辛不學腰如磬徒使甑生塵
　　秋晚題湖城驛池上亭
　　秋次池上舘林塘照南榮塵衣紛未解幽思浩已盈風蓮墜故萼露菊含晚英恨為一夕客愁聽晨雞鳴
　　賈客詞〈並引〉
　　五方之賈以財相雄而鹽賈尤熾或曰賈雄則農傷予感之作是詞
　　賈客無定遊所遊唯利並俗雜良苦乗時取重輕心計析秋毫揺〈一作捶〉鉤侔懸衡錐刀既無棄轉化日已盈邀〈一作徼〉福禱波神施財遊化城妻約雕金釧女垂貫珠纓髙貲比封君奇貨通倖卿趨時鷙鳥思藏鏹盤龍形大艑浮通川髙樓次旗亭行止皆有樂關梁自〈一作似〉無征農夫何為者辛苦事寒耕
　　調瑟詞〈並引〉
　　里有富豪翁厚自奉養而嚴督臧獲力屈形削猶役之無蓻極〈一無極字〉一旦不堪命亡者過半追亡者亦不來復翁顇沮而追昨非之莫及也予感之作調瑟詞
　　調瑟在張平音自足朱二十五缺一不成曲羙人愛髙張瑤軫再三促上雖獨響下應不相屬日暮聲未和寂寥一枯木卻顧膝上流淚難相續
　　讀張曲江集作〈並引〉
　　世稱張曲江為相建言放臣不宜與善地多徙五溪不毛之鄉及今讀其文自內職牧始安有瘴癘之歎自退相守荊門有拘囚之思託諷禽鳥寄詞草樹鬱然有騷人風嗟夫身出於遐陬一失意而不能堪矧華人士族而必致醜地然後快意哉議者以曲江為良臣識胡雛有反相羞凡器與同列宻啓廷爭雖古哲人不及而燕翼無似終為餒魂豈忮心失恕隂謫最大雖二羙莫贖邪不然何袁公一言明楚獄而鍾祉四葉以是相較神可誣乎予讀其文因為詩以弔
　　聖言貴忠恕至道重觀身法在何所恨色相〈一作傷〉斯為仁良時難久恃隂謫豈無因寂寞韶陽廟魂歸不見人
　　偶作二首
　　終朝對尊酒嗜興非嗜甘終日偶衆人縱言不縱談世情閒靜見藥性病多諳寄謝嵇中散予無甚不堪萬巻堆牀書學者識其真萬里長江水征夫渡要津養生非但藥悟佛不因人燕石何須辨逢時即至珍
　　昏鏡詞
　　鏡之工列十鏡於賈奩發奩而視其一皎如其九霧如或曰良苦〈一作楛〉之不侔甚矣工解頥謝曰非不能盡良也葢賈之意唯售是念今夫來市者必歴鑒〈一作覽〉周睞求與已宜彼皎者不能隱芒杪之瑕非羙容不合是用什一其數也余感之作昏鏡詞
　　昏鏡非羙金漠然喪其晶〈一作精〉陋容多自欺謂若他鏡明瑕疵既〈一作闇〉不見妍態隨意生一日四五照自言羙傾城飾帶以紋〈一作綺〉繡裝匣以瓊瑛秦宮豈不重非適乃為輕
　　詠古二首有所寄
　　車音想轔轔不見綦下塵可憐平陽第歌舞嬌青春金屋容色在文園詞賦新一朝復得幸應知失意人寂寥〈一作寞一作寂〉照鏡臺遺基古南陽〈一作方〉真人昔來逰翠鳯相隨翔目成在桑野志遂貯椒房豈無三千女初心不可忘
　　磨鏡篇
　　流塵翳眀鏡嵗久看如漆門前負局人〈一作生〉為我一磨拂萍開緑池滿暈盡金波溢白日照空心圓光走幽室山神妖氣沮野魅真形出卻思未磨時瓦礫來唐突













　　御定全唐詩巻三百五十四
　　欽定四庫全書
　　御定全唐詩卷三百五十五
　　劉禹錫
　　登司馬錯古城〈秦昭王命錯征五溪蠻城在武陵沅江南〉
　　將軍將〈一作實〉秦師〈一作帥〉西南奠遐服故壘清江上蒼煙晦〈一作昧〉喬木登臨直蕭辰周覽壯前躅塹平陳葉滿墉髙秋蔓緑廢井抽寒菜毀臺生魯〈一作穭〉榖耕人得古器宿雨多遺鏃楚塞鬱重疉蠻溪紛詰曲留此數仭基幾人傷逺目〈一作傷送目〉
　　謁柱山㑹禪師
　　我夲山東人平生多感慨弱冠遊咸京上書金馬外結交當世賢馳聲溢四塞勉修貴及早狃㨗〈一作健〉不知退錙銖揚芬馨尋尺招瑕纇淹留郢南都〈一作鄙〉摧頹羽翰碎安能咎往事且欲去沈痗吾師得真如寄在人寰內哀我墮名網有如翾飛輩曈曈掲知燭照使出昏昧靜見𤣥關啓歆然初心㑹夙尚一何微今得信可大覺路
　　明證入便門通懺悔悟理言自忘處屯道猶泰色身豈吾寳慧性非形礙思此靈山期未卜〈一作來〉何年載臥病聞常山旋師䇿勲宥過王澤大洽因寄李六侍郎〈一作御〉
　　寂寂重寂寂病夫臥秋齋夜蛩思幽壁槁葉鳴空堦南國異氣候火旻尚昏霾瘴煙跕飛羽沴氣傷百骸昨聞凱歌旋飲至酒如淮無戰陋丹水垂仁輕槀街清廟既䇿勲圎丘俟燔紫車書一以混幽逺靡不懐逐客顦顇久故鄉雲雨乖禽魚各有化予欲問齊諧
　　善巻壇下作〈在柱山上〉
　　先生見堯心相與去〈一作公〉九有斯民既已治我得安林藪道為自然貴名是無窮夀瑤壇〈一作臺〉在此山識者常回首
　　武陵觀火詩
　　楚鄉祝融分炎火常為虞是時直突煙發自晨炊徒盲風扇其威白晝曛陽烏操綆不暇汲循牆還〈一作寧〉避踰怒如列缺光迅與芬〈一作棼〉輪俱聯延掩四逺〈一作逹〉赫奕成洪鑪洶疑雲濤翻颯若鬼神趨當前迎焮⿰是物同膏腴金烏入梵天赤龍遊𤣥都騰煙透𥦗戶飛熖生欒櫨火山摧半空星雨灑中衢瑤壇被髹漆寳樹攢珊瑚光〈一作花〉縣與琴焦〈一作焦琴〉旗亭無酒濡市人委百貨邑令遺雙鳬餘勢下隈隩長熛烘舳艫吹焚〈一作熒〉照水府炙浪愁天吳災罷雲日晚心驚視聽殊髙灰辨廩庾黒土連闉闍衆燼合星羅遊氛鑠人膚厚地蔵宿熱遙林呈驟枯火徳資生人庸可一日無御之失其道敲石彌天隅晉庫走龍劒吳宮傷燕雛五行有沴氣先哲垂訏謨宋鄭同日起時當賢大夫無苛自可樂弭患非所圖賢守恤人瘼臨煙駐驪駒弔場〈一作傷〉色慘忸〈一作怛〉顔〈一作唁〉失詞劬愉下令蠲里布指期輕市租閈垣適未立苫葢自相娛山木行剪伐江泥宜墐途〈一作塗〉邑〈一作魯〉臣不必曽〈一作葺〉何用徴越巫
　　崔元受少府自貶所還遺山薑花以詩答之
　　故人博羅尉遺我山薑花採從碧海上來自謫仙家雲濤潤孤根隂火照晨葩靜搖扶桑日艷對瀛洲霞世人愛〈一作受〉芳〈一作苦〉辛搴擷忘幽遐傳名入帝里飛驛辭天涯王濟夲尚味石崇方鬭奢雕〈一作堆〉盤多不識綺席乃増華驛馬損筋骨貴人滋齒牙顧予藜藿士持此重咨〈一作空歎〉嗟
　　途中早發
　　馬踏塵上霜月明江頭路行人朝氣鋭宿鳥相辭去流水隔逺村縵山多紅樹悠悠關塞內往來〈一作來往〉無閒歩
　　和董庶中古散調詞贈尹果毅
　　昔聽東武吟壯年心已悲如何今濩落聞君辛苦辭言有窮巷士弱齡頗尚竒讀得𤣥女符生當事邊時借名遊俠窟結客幽并兒往來長楸〈一作秋〉間能帶雙鞬馳崩騰天寳末塵暗燕南〈一作幽〉垂爟火入咸陽詔徵神武師是時占軍幕揷羽揚金羈萬夫列轅門觀射中㦸支誓當雪國讐親愛從此辭中宵倚長劒起視蚩尤旗介馬晨蕭蕭陣雲竟天涯隂風獵〈一作列〉白草旗槊光參差勇氣貫中腸視身忽如遺生〈一作曽〉擒白馬將虜騎不敢追貴臣上戰功名姓隨意移終嵗肌骨苦他人印纍纍謁者既清宮諸侯各罷戲上將賜甲第門㦸不可窺眥血下沾襟天髙問無期卻尋故鄉路孤影空相隨行逢里中舊僕遬〈一作宿〉昔所嗤一言合侯王腰佩黃金⻱問我何自苦可憐真數竒遲回顧徒御得色懸雙眉翻然悟世途撫已昧所宜田園已蕪沒流浪江海湄鷙禽毛翮摧不見翔雲〈一作髙翔〉姿衰容蔽逸氣孑孑無人知寂寞草𤣥徒長吟下書帷為〈一作開〉君發哀韻若扣〈一作粲若〉瑤林枝有客識其眞潺湲涕交頤飲〈一作勸〉爾一杯酒陶然足自怡
　　望衡山
　　東南倚葢卑維嶽資柱石前當祝融居上拂朱鳥翮青㝠結精氣磅礴宣地脈還聞膚寸隂能致彌天澤
　　遊桃源一百韻
　　沅江清悠悠連山鬱岑寂回流抱絶巘皎鏡含虛碧昏旦逓明媚煙嵐分委積香蔓垂緑潭暴龍照孤磧〈山下潭名緑蘿磧名暴龍〉淵明著前志子驥思逺蹠〈事見陶先生夲記〉寂寂無何鄉宻爾天地隔金行太元嵗漁者偶探賾尋花得幽蹤窺洞穿暗隙依微聞雞犬豁逹值阡陌居人互將迎笑語如平昔廣樂雖交奏海禽心不懌揮手一來歸故溪無處覓綿綿五百載市朝幾遷革有路在壺中無人知地脈皇家感至道聖祚自天錫金闕傳夲枝玉函留寳歴禁山開秘宇復戶潔靈宅〈詔𨽻二十戶免徭以奉灑埽〉蘂檢香氛氳醮壇煙羃羃我來塵外躅瑩若朝星析崖轉對翠屏水窮留畫鷁三休俯喬木千級扳峭壁旭日聞撞鐘綵雲迎躡屐遂登最髙頂縱目還楚澤平湖見草青逺㟁連霞赤幽尋如夢想綿思屬空閴夤縁且忘疲耽玩近成癖清猨伺曉發瑤草凌寒坼祥禽舞蔥蘢珠樹揺玓瓅〈一作的皪〉羽人顧我笑勸我稅歸軛霓裳何飄颻童顔潔白晳重巖是藩屏馴鹿受羈靮樓居彌〈一作邇〉清霄蘿蔦成翠帟仙翁遺竹杖王母留桃核奼女飛丹砂青童䕶金液寳氣浮鼎耳神光生劒脊虛無天樂來僁窣鬼兵役丹丘肅朝禮玉札工紬繹枕中淮南方牀下阜鄉舄明燈坐遙夜幽籟聽淅瀝因話近世仙聳然心神惕乃言瞿氏子骨狀非凡格往事黃先生羣兒多侮劇謷〈一作警〉然不屑意元氣貯肝膈往往游不歸洞中觀博奕言高未易信猶復加訶責一旦前致辭自雲仙期廹言師有道骨前事常被謫如今三山上名字在真籍悠然謝主人後歳當來覿言畢依庭樹如煙去無跡觀者皆失次驚追紛絡繹日暮山徑窮松風自蕭槭適逢脩蛇見瞋目光激射如嚴三清居不使恣搜索唯餘步罡勢八趾在沙礫至今東北隅表以壇上石列仙徒有名世人非目擊如何庭廡際白日振飛翮洞天豈幽逺得道如咫尺一氣無死生三光自遷易因思人間世前路何狹〈一作湫〉窄瞥然此生中善祝期滿百大方播羣類秀氣肖翕闢性靜夲同和物牽成阻阨是非鬭方寸葷血昏精魄遂令多夭傷猶喜見班白喧喧車馬馳苒苒桑榆夕共安緹繡榮不悟泥途適紛吾夲孤賤世業在逢掖九流宗指歸百氏旁攟摭公卿偶慰薦鄉曲繆推擇居安白社貧志傲𤣥纁辟功名希自取簪組俟揚歴書府蚤懐鈆射宮曾發的起草香生帳坐曹烏集柏賜燕聆簫韶侍祠閲琮璧嘗聞履忠信可以行蠻貊自述〈一作迷〉希古心妄恃干時畫巧言忽成錦苦志徒食櫱平地生峰巒深心有矛㦸層波一震盪弱植忽淪溺北渚弔靈均長岑思亭伯禍來昧㡬兆事去空歎息塵累與時深流年隨漏滴才能疑木鴈報施迷夷跖楚奏縶〈一作繫〉鍾儀商歌勞寗戚稟生非懸解對鏡方感激自從嬰網羅每事問⻱䇿王正降雷雨環玦賜遷斥儻伏〈一作復〉夷平人誓將依羽客買山構精舍領徒開講席兾無身外憂自有閒中益道芽期日就塵慮乃冰釋且欲遺姓名安能慕竹帛長生尚學致一溉〈一作暨〉豈虛擲芝術資餱糧煙霞拂巾幘黃石履看墮洪崖肩可拍聊復嗟蜉蝣何煩哀虺蜴青囊既深味瓊葩亦屢摘縱〈一作蹤〉無西山資〈一作姿〉猶免長戚戚
　　客有為余話登天壇遇雨之狀因以賦之
　　清晨登天壇半路逢隂晦疾行穿雨過卻立視雲背白日照其上風雷走於內滉瀁雪海翻槎牙玉山碎蛟龍露鬐鬛神鬼含變態萬狀互生滅百音以繁㑹俯觀羣動靜始覺天宇大山頂自晶〈一作澂〉明人間已霶霈豁然重昏歛渙若春冰潰反照入松門瀑流飛縞帶遙光泛物色餘韻吟天籟洞府撞仙鐘村墟起夕靄卻見山下侶已如迷世代問我何處來我來雲雨外
　　秋江早發
　　輕隂迎曉日霞霽秋江明草樹含逺思襟懐有餘清凝睇萬象起朗吟孤憤平渚鴻未矯翼而我巳遐征因思市朝人方聽晨雞鳴昬昏戀衾枕安見元氣英〈元氣二字一作天地〉納爽耳目變玩竒筋骨輕滄洲有奇趣浩然〈一作蕩〉吾將行
　　有僧言羅浮事因為詩以寫之
　　君言羅浮上容易見九垠漸髙元氣壯洶湧來翼身夜宿最髙峰瞻望浩無鄰海黒天宇曠星辰來逼人是時當朏魄隂物恣騰振日光吐鯨背劒影開龍鱗倐若萬馬馳旌旗聳奫淪又如廣樂奏金石含悲辛疑其有巨靈怪物盡來賔隂陽迭用事乃俾夜作晨咿喔天雞鳴扶桑色昕昕赤波千萬里湧出黃金輪下視生物息霏如隙中塵醯雞仰甕口亦謂雲漢津世人信耳目方寸度大鈞安知視聽外怪愕不可陳悠悠想大方此乃桮水濵知小天地大安能識其真
　　裴祭酒尚書見示春歸城南〈一作東〉青松塢別墅寄王左丞髙侍郎之什命同作
　　蚤宦閲人事晚〈一作曉〉懐生道機時從學省出獨望郊園歸野彴度春水山花映巖扉石頭解金章林下歩緑薇青松鬱成塢脩竹盈尺圍吟風起天籟蔽日無炎威危徑盤羊腸連甍聳翬飛幽谷響樵斧澄潭〈一作江〉環釣磯因髙見帝城冠葢揚光輝白雲難持寄清韻投所希二公如長離〈一作鳯雛〉比翼翔太微含情謝林壑酬贈駢〈一作唱迸〉珠璣顧予久郎〈一作即〉潛愁寂對芳菲一聞丘中趣再撫黃金徽〈一作再聽撫金徽〉
　　和河南裴尹侍郎宿齋天平寺詣九龍祠祈雨二十韻
　　有事九龍廟潔齋梵〈一作夢〉王祠玉簫何時絶碧樹空涼颸吏散埃𡏖息月髙庭宇宜重城肅穆閉澗水潺湲時人稀夜復閒慮靜境亦隨緬懐斷鼇足凝想乗鸞姿朱明盛農節膏澤方愆期瞻言五靈瑞能救百榖萎咿喔晨鷄鳴闌干斗柄〈一作杓〉垂修容謁神像注意陳正詞驚飈起泉若調〈一作召〉雷雨師黒煙聳鱗甲灑葉如棼絲豐隆震天衢列缺揮火旗炎空忽淒𦂳髙霤懸綆縻生物巳霶霈濕雲稍離披丹霞啓南陸白水含東菑熈熈飛走適藹藹草樹滋浮光動宮觀逺思盈川坻吳公敏於政謝守工為詩商山有病客言賀舒龎睂
　　冬夜宴河中李相公中堂命箏歌送酒
　　朗朗〈一作琅琅〉鵾雞華堂夜多思簾外雪巳深座中人半醉翠蛾發清響曲盡有餘意酌我莫憂狂老來無逸氣
　　重至衡陽傷栁儀曹〈並引〉
　　元和乙未嵗與故人栁子厚臨湘水為別栁浮舟適栁州余登陸赴連州後五年余從故道出桂嶺至前別處而君沒於南中因賦詩以投弔
　　憶昨與故人湘江㟁頭別我馬映林嘶君颿轉山滅馬嘶循古道颿滅如流電千里江蘺春故人今不見
　　謫居悼往二首
　　邑邑〈一作悒悒〉何邑邑長沙地卑濕樓上見春多花前恨風急猿愁腸斷呌鶴病翹趾立牛衣獨自眠誰哀仲卿泣鬱鬱何鬱鬱長安逺如日終日念鄉關燕來鴻復還潘岳嵗寒思屈平顦顇顔殷勤望歸路無雨即登山
　　有獺吟
　　有獺得嘉魚自謂天見憐先祭不敢食捧鱗望青𤣥人立寒沙上心專眼悁悁〈一作脰着肩〉漁翁以為妖舉塊投其咽呼兒貫魚歸與獺同烹煎關關黃金鶚大翅揺江煙下見盈尋魚投身擘洪連〈一作漣〉攫拏隱鱗去哺雛林岳巔鴟烏欲伺隙遙噪莫敢前長居青雲路彈射無由縁何地無江湖何水無鮪鱣天意不宰割菲祭徒䖍䖍空餘知禮重載在淹中篇
　　白太守行
　　聞有白太守拋〈一作棄〉官歸舊谿蘇州十萬戶盡作嬰兒啼太守駐行舟閶門草萋萋揮袂謝啼者依然兩眉低朱戶非不崇我心如重狴華池非不清意在寥廓棲夸者竊所〈一作在〉怪賢者黙思齊我為太守行題在隱起珪樂天寄洛下新詩兼喜微之欲到因以抒懐也
　　松間風未起萬葉不自吟池上月未來清暉同夕隂宮徵不獨運塤箎自相尋一從別樂天詩思日巳沉吟君洛中作精絶百鍊金乃知孤鶴情月露為知音微之從東來威鳯鳴歸林羨君先相見一豁平生心
　　月夜憶樂天兼寄微之〈一作月夜寄微之憶樂天〉
　　今宵帝城月一望雪相似遙想洛陽城清光正如此知君當此夕亦望鏡〈一作臨〉湖水展轉相憶心月明〈一作明月〉千〈一作十〉萬里
　　早夏郡中書事
　　水禽渡殘月飛雨灑髙城華堂對嘉樹簾廡含曉清拂鏡整危冠振衣步前楹將吏儼成列簿書紛來縈言下辨曲直筆端破交爭虛懐詢病苦懷律操剽輕閽吏告無事歸來解簪纓髙簾覆朱閣忽爾聞調笙
　　詶樂天七月一日夜即事見寄
　　夜樹風韻清天河雲彩輕故苑多露草隔城聞鶴鳴揺落從此始別離含逺情聞君當是夕倚瑟吟商聲外物豈不足中懐向誰傾秋來念歸去同聽嵩陽笙
　　令狐相公見示贈竹二十韻仍命繼和
　　髙人必愛竹寄興良有以峻節可臨戎虛心宜待士衆芳信妍媚威鳯難棲止遂於鼙鼓間移植東南羙封以梁國土澆之浚泉水得地色不移凌空勢方起新青排故葉餘粉籠疎理猶復隔牆藩何因出塵滓茲辰去前蔽永日勞瞪視槭槭林已成熒熒玉相似規摹起心匠洗滌在頤指曲直既瞭然孤髙何卓爾垂梢覆內屛迸筍侵前戺妓席拂雲鬢賔階廕珠履抱琴恣閒翫執巻堪斜倚露下懸明璫風來韻清徵堅貞貫四𠋫標格殊百卉嵗晚當自知繁華豈雲比古詩無贈竹髙唱從此始一聽清瑤音崢然長在耳
　　和令狐相公晚泛漢江書懐寄洋州崔侍郎閬州髙舍人二曹長
　　雨過逺山出江澄暮霞生因浮濟川舟遂作適野行郊樹映緹騎水禽避紅旌田夫捐畚揷織婦窺柴荊古岸夏花發遙林晚蟬清沿洄方翫境鼓角已登城部內有良牧望中寄深情臨觴念佳期泛瑟動離聲寂寞一病士夙昔接羣英多謝謫仙侶㡬時還玉亰
　　和樂天洛城春齊梁體八韻
　　帝城宜春入遊人喜意長草生季倫谷花出莫愁坊斷雲發山色輕風漾水光樓前戲馬地樹下鬭雞塲白頭自為侶緑酒亦滿觴潘園觀種植謝墅閲池塘至閒似隱逸過老不悲傷相問焉功徳銀黃遊故鄉
　　洛中早春贈樂天
　　漠漠復靄靄半晴將半隂春來自何處無跡日以深韶嫩氷後木輕盈煙際林藤生欲有託栁弱不自任花意已含蓄鳥言尚沈吟期君當此時與我恣追尋翻愁爛漫後春暮卻傷心
　　和樂天讌李周羙中丞宅池上賞櫻桃花
　　櫻桃千萬枝照燿如雪天王孫讌其下隔水疑神仙宿露發清香初陽動暄妍妖姬滿髻揷酒客折枝傳同此賞芳月〈一作日〉㡬人有華筵杯行勿遽辭好醉逸三年
　　詶樂天聞新蟬見贈
　　碧樹鳴蟬後煙雲改容光瑟然引秋氣芳草日夜黃夾道喧古槐臨池思垂楊離人下憶淚志士激剛腸昔聞阻山川今聽同匡牀人情便所遇音韻豈殊常因之比笙竽送我遊醉鄉
　　和樂天秋涼閑臥
　　暑退人體輕雨餘天色改荷珠貫索斷竹粉殘粧在髙僧掃室請逸客登樓待槐栁漸蕭疎閑門少光彩
　　詶樂天詠老見示
　　人誰不願老老去有誰憐身瘦帶頻減髪稀冠自偏廢書縁惜眼多炙為隨年經事還諳事閲人如閲川細思皆幸矣下此便翛然莫道桑榆晚微〈一作為〉霞尚滿天
　　嵗夜詠懐
　　彌年不得意新嵗又如何念昔同遊者而今有㡬多以閒為自在將夀補蹉跎春色無情故幽居亦見過
　　詶牛相公獨飲偶醉寓言見示
　　宮漏夜丁丁千門閉霜月華堂列紅燭絲管靜中發歌睂低有思舞體輕無骨主人啓𨠑顔酣暢浹肌髪猶思城外客阡陌不可越春意日夕深此歡無斷絶
　　萋兮吟
　　天涯浮雲生爭蔽日月光窮巷秋風起先摧蘭蕙芳萬貨列旗亭恣心註明璫名髙毀所集言巧智難防勿謂行大道斯須成太行莫吟萋兮什徒使君子傷
　　韓十八侍御見示岳陽樓別竇司直詩因令屬和重以自述故足成六十二韻
　　楚望何蒼然曾瀾七百里孤城寄逺目一寫無窮已蕩漾浮天葢四環宣地理積漲在三秋混成非一水冬遊見清淺春望多洲沚雲錦逺沙明風煙青草靡火星忽南見月硤方東迤雪波西山來隱若長城起獨專朝宗路駛悍不可止支川讓其威蓄縮至南委熊武走蠻落〈熊武二溪名〉瀟湘來奧鄙炎蒸動泉源積潦搜山趾歸往無旦夕包含通逺邇行當白露時眇視秋光裏曙色未昭晰露華遙斐舋浩爾神骨清如觀混元始北風忽震盪驚浪迷津涘怒激鼔鏗訇蹙成山巋硊鵾鵬疑變化罔象何恢詭噓吸寫樓臺騰驤露鬐尾景移羣動息波靜繁音弭明月出中央青天絶纖滓素光淡無際緑靜平如砥空影渡鵷鴻秋聲思蘆葦鮫人弄機杼貝闕駢紅紫珠蛤吐玲瓏文鰩翔旖旎水鄉吳蜀限地勢東南庳翼軫粲垂精衡巫屹環峙名雄七澤藪國辨三苖氏唐羿斷修虵荊王憚〈丁逹反〉青兕秦狩跡猶在虞廵路從此軒後奏宮商騷人詠蘭芷茅嶺潛相應橘洲傍可指郭璞驗幽經羅含著前紀觀津〈一作律〉戚里族按道侯家子聨袂登髙樓臨軒笑相視假守亦髙臥〈竇時權領郡事〉墨曹正垂耳〈韓亦量移江陵法曹〉契濶話涼溫壺觴慰遷徙地偏山水秀客重杯盤侈紅袖花欲然銀燈晝相似興酣更抵掌樂極同啓齒筆鋒不能休藻思一何綺伊余負微尚夙昔慙知已出入金馬門交結青雲士襲芳踐蘭室學古遊槐市䇿慕宋前軍文師漢中壘陋容昧俯仰孤志無依倚衛足不如葵漏川空歎蟻幸逢萬物泰獨處窮途否鎩翮重疉傷兢魂再三褫蘧瑗亦屢化左閒猶有恥桃源訪仙宮薜服祠山鬼故人南臺舊一別如矢今朝㑹荊巒斗酒相宴喜為余出新什笑抃隨伸紙若觀五色歡然臻四羙委曲風濤事分明窮達㫖洪韻發華鐘淒音激清徵羊濬要〈平聲〉共和江淹多雜擬徒欲仰髙山焉能追逸軌湘洲路四逹巴陵城百雉何必顏光祿留詩張內史
　　和郴州楊侍郎翫郡齋紫薇花十四韻
　　幾年丹霄上出入金華省暫別萬年枝看花桂陽嶺南方足奇樹公府成佳境緑隂交廣除明豓透蕭屛雨餘人吏散燕語簾櫳靜懿此含曉芳翛然忘簿領紫茸垂組縷金樓攢鋒穎露溽暗傳香風輕徐就影苒弱多意思從容占光景得地在侯家移根近仙井開尊好凝睇倚瑟仍回頸遊蜂駐綵冠舞鶴迷煙頂興生紅藥後愛與甘棠並不學夭桃姿浮榮在俄頃
　　春日寄楊八唐州二首
　　淮西春草長淮水逶迤光燕入新村落人耕舊戰場可憐行春守立馬看斜桑
　　漠漠淮上春莠苖生故壘梨花方城路荻筍蕭陂水髙kao齋有謫仙坐嘯清風起
　　詶馮十七舎人宿衛贈別五韻
　　少年為別日隋宮楊柳隂白首相逢處巴江煙浪深使星上三蜀春雨霑衣襟王程促速意夜語殷勤心卻歸天上去遺我雲間音
　　詶湖州崔郎中見寄
　　風箏吟秋空不肖指爪聲髙人靈府間律呂伴咸英昔年與兄遊文似馬長卿今來寄新詩乃類陶淵明磨礱老益智吟詠閒彌精豈非山水鄉蕩漾神機清渚煙蕙蘭動溪雨虹蜺生馮君虛上舎待余乗興行
　　秋日書懐寄河南王尹
　　公府想無事西池秋水清去年為狎客永日奉髙情況有臺上月如聞雲外笙不知桑落酒今嵗與誰傾
　　詶留守牛相公宮城早秋寓言見寄
　　曉月映宮樹秋光起天津涼風稍動葉宿露未生塵星〈一作景〉氣尚芳麗曠望感心神揮毫成逸韻開閤遲來賔擺去將相邙漸為逍遙身如招後房宴卻要白頭人
　　海陽十詠〈並引〉
　　元次山始作海陽湖後之人或立亭榭率無指名及余而大備每疏鑿搆置必揣稱以標之人咸曰有旨異日遷官裴侍御為十詠以示余頗明麗而不虛羙因捃拾裴詩所未道者從而和之
　　吏隱亭
　　結搆得竒勢朱門交碧潯外來始一望寫盡平生心日軒漾波影月砌鏤松隂㡬度欲歸去回眸情更深
　　切雲亭
　　逈破林煙出俯窺石潭空波揺杏梁日松韻碧窗風隔水生別島帶橋如斷虹九疑南面事盡入寸眸中
　　雲英潭
　　芳幄覆雲屏石奩開碧鏡支流日飛灑深處自疑瑩潛去不見跡清音常滿聽有時病朝酲來此心神醒
　　𤣥覽亭
　　瀟灑青林際夤縁碧潭隈淙流冐石下輕波觸砌回香風逼人度幽花覆水開故令無四壁晴夜月光來
　　裴溪〈時御史已遇新恩〉
　　楚客憶關中疏溪想汾水縈紆非一曲意態如千里倒影羅文動微波〈一作浪〉笑顔起君今賜環歸何人承玉趾
　　飛練瀑
　　晶晶擲巖端潔光如可把瓊枝曲不折雲片晴猶下石堅激清響葉動承餘灑前時〈一作池〉明月中見是銀河瀉
　　䝉池
　　瀠渟幽壁下深淨如無力風起不成文月來同一色地靈草木瘦人逺煙霞逼往往疑列仙圍碁在巖側
　　棼絲瀑
　　飛流透嵌隟噴灑如絲棼含暈迎初旭翻光破夕曛餘波遶石去碎響隔溪聞卻望瓊沙際逶迤見脈分
　　雙溪
　　溪水遶雙島碧溪相並深浮花擁曲處逺影落中心閒鷺久獨立曝龜驚復沉蘋風有時起滿谷簫韶音
　　月窟
　　濺濺潄幽石注入團圓處有如常滿杯承波清夜露巖曲月斜照林寒春晚煦遊人不敢觸恐有蛟龍䕶
　　武夫詞
　　有武夫過詫余以從軍之樂翌日質於通武之善經者則曰果有樂也夫威恣而賞勞則樂用威雄而賞虣則樂橫顧其樂安出耳餘惕然作是詞
　　武夫何洸洸衣紫襲絳裳借問胡為爾列校在鷹揚依倚將軍勢交結少年場探丸害公吏抽刃妒名倡家産既不事顧盻自生光酣〈一作醒〉歌髙樓上袒裼大道傍昔為編戶人秉耒甘哺糠今來從軍樂躍馬飫膏粱猶思風塵起無種取侯王
　　虎丘寺路宴
　　青林虎丘寺林際翠微路立見山僧來遙從鳥飛處茲峰淪寳玉千載惟丘墓埋劒人空傳鑿山龍已去捫蘿披翳薈路轉夕隂遽虎嘯崖谷寒猿鳴松杉暮徘徊北樓上海江窮一顧日映千里㠶鵶歸萬家樹暫因愜所適果得捐外慮庭暗棲還雲簷香滴甘露久迷空寂理多為聲華故永欲投此山餘生豈能悞
　　缺題
　　故人日已逺窗下塵滿琴坐對一樽酒恨多無力斟幕疏螢色逈露重月華深萬境與羣籟此時情豈任
　　晚步楊子游南塘望沙尾
　　淮海多夏雨曉來天始晴蕭條長風至千里孤雲生卑濕久喧濁搴開偶虛清客遊廣陵郡晚出臨江城郊外緑楊隂江中沙嶼明歸帆翳盡日去櫂聞遺聲鄉國殊渺漫羇心目懸旌悠然京華意悵望懐逺程薄暮大山上翩翩雙鳥征
　　和浙西李大夫晚下北固山喜徑松成隂悵然懷古偶題臨江亭幷浙東元相公所和依夲韻
　　一辭溫室樹㡬見武昌栁荀謝年何少韋平望已久種松夾石道紆組臨沙阜目覽帝王州心存服肱守葉動驚綵翰波澄見頳首晉宋齊梁都千山萬江口煙散隋宮出濤來海門吼風俗太伯餘衣冠永嘉後江長天作限山固壤無朽自古稱佳麗非賢誰奄有八元邦族盛萬石門風厚天柱掲東溟文星照北斗髙亭一騁望舉酒共為夀因賦詠懐詩逺寄同心友禁中晨夜直江左東西偶將手握兵符儒𦝫盤貴綬頒條風有自立事言無苟農野聞讓耕軍人不使酒用材當構廈知道寧窺牖誰謂青雲髙鵬飛終背負
　　始至雲安寄兵部韓侍郎中書白舎人二公近曾逺守故有屬焉
　　天外巴子國山頭白帝城波清蜀栜盡雲散楚臺傾迅瀨下哮吼兩㟁勢爭衡隂風鬼神過暴雨蛟龍生硤斷見孤邑江流照飛甍蠻軍擊嚴鼔笮馬引雙旌望闕遙拜舞分庭備將迎銅符一以合文墨紛來縈暮色四山起愁猿數處聲重關羣吏散靜室寒燈明故人青霞意飛舞集蓬瀛昔曾在池籞應知魚鳥情














　　御定全唐詩巻三百五十五
<集部,總集類,御定全唐詩>
　　欽定四庫全書
　　御定全唐詩巻三百五十六
　　劉禹錫
　　更衣曲
　　博山炯炯吐香霧紅燭引至更衣處夜如何其〈一作如何其夜〉夜漫漫鄰雞未鳴寒雁渡庭前雪壓松桂叢廊下㸃㸃懸紗籠滿堂醉客爭笑語嘈囋琵琶青幕中
　　桃源行
　　漁舟何招招浮在武陵水拖〈一作垂〉綸擲餌信流去誤入桃源行數里清源尋盡花綿綿踏花覓徑至洞前洞門蒼黒煙霧生暗行數步逢虛明俗人毛骨驚仙子爭來致詞何至此須臾皆破氷雪顔笑言〈一作語〉委曲問人〈一作世〉間因嗟隱身來種玉不知人世〈一作間〉如風燭筵羞石髓勸客飡燈爇松脂留客宿雞聲犬聲遙相聞曉色蔥籠開五雲漁人振衣起出戶滿庭無路花紛紛翻然恐失〈一作迷〉鄉縣處一息不肯桃源住桃花滿溪水似鏡塵
　　心如垢洗不去仙家一出尋無蹤至今流水〈一作水〉山重重
　　洞庭秋月行
　　洞庭秋月生湖心層波萬頃如〈一作豁〉鎔金〈一作鎔黃金〉孤輪徐轉光不定遊氣濛濛隔寒鏡是時白露三秋中湖平月上天地空岳陽樓〈一作城〉頭暮角絶蕩漾已過君山東山〈一作孤〉城蒼蒼夜寂寂水月逶迤繞城白蕩槳巴童歌竹枝連檣估客吹𦍑笛勢髙夜久隂力全金〈一作爽〉氣肅肅開星〈一作清〉躔浮雲野馬歸四裔遙望星斗當中天天雞相呼曙霞出歛影含光讓朝日日出喧喧人不閒夜來清景非人間
　　九華山歌〈幷引〉
　　九華山在池州青陽縣西南九峯競秀神采竒異昔予仰太華以為此外無竒愛女幾荊山以為此外無秀及今年見九華始悼前言之容易也惜其地偏且逺不為世所稱故歌以大之
　　竒峰一見驚魂魄意想洪罏始開闢疑是九龍夭矯欲攀天忽逢霹靂一聲化為石不然何至今悠悠億萬年氣勢不死如騰仚〈音騫輕舉貌一音嫣〉雲含幽兮月添冷月凝暉兮江漾影結根不得要路津逈秀長在無人境軒皇封禪登雲亭大禹㑹計臨東溟乗樏〈力最反山行具〉不來廣樂絶獨與猿鳥愁青熒君不見敬亭之山黃〈一作廣〉索漠兀如斷岸無稜角宣城謝守〈一作眺〉一首詩遂使聲名齊五嶽九華山九華山自是造化一尤物焉能籍甚乎人間
　　泰娘歌〈並引〉
　　泰娘夲韋尚書家主謳者初尚書為吳郡得之命樂工誨之琵琶使之歌且舞無㡬何盡得其術居一二嵗攜之以歸京師京師多新聲善工於是又捐去故技以新聲度曲而泰娘名字往往見稱於貴遊之間元和初尚書薨於東京泰娘出居民間久之為蘄州刺史張愻所得其後愻坐事謫居武陵郡愻卒泰娘無所歸地荒且逺無有能知其容與藝者故日抱樂器而哭其音焦殺以悲〈一夲此下有雒字〉客聞之為歌其事以續於樂府雲
　　泰娘家夲閶門西門前緑水環金隄有時妝成好天氣走上臯〈一作髙〉橋折花戱風流太守韋尚書路傍忽見停隼旟斗量明珠鳥傳意紺⿰迎入專城居長鬟如雲衣似霧錦茵羅薦承輕歩舞學驚鴻水榭春歌傳〈一作撩〉上客蘭堂暮從郎西入帝城中貴遊簪組香簾櫳低鬟緩視抱明月纖指破撥生胡風繁華一旦有消歇題劍無光履聲絶洛陽舊宅生草萊杜陵蕭蕭松柏哀妝奩蟲網厚如蠒博山爐側傾寒灰蘄州刺史張公子白馬新到銅駝里自言買笑擲黃金月墮雲中〈一作月墜雲收〉從此始安知鵩鳥座隅飛寂寞旅魂招不歸秦嘉〈一作家〉鏡有前時結韓夀香銷故篋衣山城少人江水碧斷鴈哀猿風雨夕朱已絶為知音雲鬢未秋私自惜舉目風煙非舊時夢尋〈一作歸〉歸路多參差如何將此千行淚更灑湘江斑竹枝
　　龍陽縣歌
　　縣門白日無塵土百姓縣前挽魚罟主人引客登大隄小兒縱觀黃犬怒鷓鴣驚鳴繞籬落橘柚垂芳〈一作芬〉照窗戶沙平草緑見吏稀寂歴〈一作寥〉斜陽照縣鼔
　　牆隂歌
　　白日左右浮天潢〈一作光〉朝晡影入東西牆昔為兒童在隂戲當時意小覺日長東鄰侯家吹笙簧隨隂促促移象牀西鄰田舎乏糟糠就影汲汲舂黃粱因思九州四海外家家只占牆隂內莫言牆隂數尺間老卻主人如等閒君看眼前光隂促中心莫學太行山
　　踏潮歌〈並引〉
　　元和十年夏五月終風駕濤〈一作大風駕潮〉南海泛〈一作羨〉溢南人云踏潮也率三嵗一有之客或言其狀因歌之
　　屯門積日無回飈滄波不歸成踏潮轟如鞭石矻且揺亙空欲駕黿鼉橋驚湍蹙縮悍而驕大陵髙㟁失岧嶤四邊無阻音響調背負元氣掀重霄介鯨得性方逍遙仰鼻噓吸揚朱翹海人狂顧送相招罽衣髽首聲嘵嘵征南將軍登麗譙赤旗指麾不敢囂翌日風回沴氣消歸濤納納景昭昭烏泥白沙復滿海海色不動如青瑤
　　白鷺兒
　　白鷺兒最髙格毛衣新成雪不敵衆禽喧呼獨凝寂孤眠芊芊草久立潺潺石前山正無雲飛去入遙碧
　　平齊行二首
　　胡塵昔起薊北門河南地屬平盧軍貂裘代馬繞東岳嶧陽孤桐削為角地形十二虜意驕恩澤含容歴四朝魯人皆解帶弓箭齊人不復聞簫韶今朝天子聖神武手握𤣥符平九土初哀狂童襲故事文告不來方振怒去秋詔下誅東平官軍四合猶嬰城春來羣烏噪且驚氣如壊山墮其庭牙門大將有劉生夜半射落攙搶星帳中虜血流滿地門外三軍舞連臂〈一作舞臂盟〉驛騎函首過黃河城中無賊天氣和朝廷侍郎來慰撫耕夫滿野行人歌
　　泰山沈㓂六十年旅祭不享生愁煙今逢聖君欲封禪神使隂兵來助戰妖氛掃盡河水清日觀杲杲卿雲見開元皇帝東封時百神受職爭奔馳千鈞猛簴順流下洪波涵淡浮熊羆侍臣燕公秉文筆玉檢告天無媿詞當今睿孫承聖祖岳神望幸河宗舞青門大道屬車塵共待葳蕤翠華舉
　　送裵處士應制舉詩〈並引〉
　　晉人裵昌禹讀書數千巻於周官小戴禮尤邃性嗜古敢言雖侯王不能卑下故與世相參差凡抵有位以索合行天下幾遍常歎諸侯莫可遊欲一見天子而未有路㑹今年詔書徵賢良昌禹大喜以為可以盡豁平生搏髀躍曰一觀雲龍庭足矣繇是裹三月糧而西徂咨予以七言為遊之資藉耳
　　裵生久在風塵裏氣勁言髙少知已注書曽學鄭司農歴國多於孔夫子往年訪我到連州無窮絶境終日遊登山雨中〈一作日長〉試蠟屐入洞夏裡披貂裘白帝城邊又相遇歛翼三年不飛去忽然結束如秋蓬自稱對䇿明光宮人言䇿中説何事掉頭不答看飛鴻彤庭翠松迎曉日鳯銜金榜雲間出中〈一作七〉貴腰鞭立傾酒〈一作間傾酒觥〉宰臣委佩觀揺筆古稱射䇿如彎弧一發偶中何時無由來草澤無忌諱努力滿挽當亨〈一作雲〉衢憶得當〈一作童〉年識君處嘉禾驛後聯牆住垂鈎釣得王餘魚踏芳共登蘇小墓此事今同夢想間相看一笑且開顏老大希逢舊鄰里為君扶病到方〈一作芳〉山
　　三鄉驛樓伏覩𤣥宗望女幾山詩小臣斐然有感
　　開元天子萬事足唯惜當時光景促三鄉陌上望仙山歸作霓裳羽衣曲仙心從此在瑤池三清八景相追〈一作催〉隨天上忽乗白雲去世間空〈一作惟〉有秋風詞
　　城西行
　　城西簇簇三叛族叛者為誰蔡吳蜀中使提刀出禁來九衢車馬轟如〈一作成〉雷臨刑與酒杯未覆讐家白官先請肉守吏能然董卓臍飢烏來覘桓𤣥目城西人散㤗階平雨洗血痕春草生
　　武昌老人説笛歌
　　武昌老人〈一作將〉七十餘手把庾令相問書自言少小〈一作年少〉學吹笛早事曹王曾賞激往年鎮戍到〈一作征鎮戍〉蘄州楚山蕭蕭笛竹秋當時買材恣搜索典卻身上烏貂裘古苔蒼蒼封老節石上〈一作山〉孤生飽風雪商聲五音〈一作商音五聲〉隨指發水中龍應行雲絶曽將黃鶴樓上吹一聲占盡秋江月如今老去語尤〈一作興猶〉遲音韻髙低耳不知氣力已微心尚在時時一曲夢中吹
　　西山蘭若試茶歌
　　山僧後檐茶數叢春來映竹抽新茸宛然為客振衣起自傍芳叢摘鷹觜斯須炒成滿室香便酌砌下金砂水驟雨松聲入鼎來白雲滿盌花徘徊悠揚噴鼻宿酲散清峭徹骨煩襟開陽崖隂嶺各殊氣未若竹下莓苔地炎帝雖甞未解煎桐君有籙那知味新芽連拳半未舒自摘至煎俄頃餘木蘭霑〈一作墜〉露香微似瑤草臨波色不如僧言靈味宜幽寂采采翹英為嘉客不辭緘封寄郡齋甎井銅爐損標格何況䝉山顧渚春白泥赤印走風塵欲知花乳清泠味須是眠雲跂石人
　　聚蚊謡
　　沈沈夏夜蘭堂開飛蚊伺暗聲如雷嘈然歘起初駭聽殷殷若自南山來喧騰鼔舞喜昏黒昧者不分聽者惑露花滴瀝月上天利觜迎人著不得我〈一作微〉軀七尺爾如芒我孤爾衆能我傷天生有時不可遏為爾設幄潛匡牀清商一來秋日曉羞爾微形飼丹鳥
　　百舌吟
　　曉星寥落春雲低初聞百舌間關啼花樹〈一作枝〉滿空迷處所揺動繁英墜紅雨笙簧百囀音韻多黃鸝吞聲燕無語東方朝日遲遲升迎風弄景如自矜〈一作驚〉數聲不盡又飛去何許〈一作處〉相逢緑楊路綿蠻宛轉似娛人一心百舌何紛紛酡顏俠少停歌聽墜珥妖姬和睡聞可憐光景何時盡誰能低迴避鷹隼廷尉張羅自不關潘郎挾彈無情損天生羽族爾何微舌端萬變乗春暉南方朱鳥一朝見索漠〈一作寞〉無言蒿下飛
　　飛鳶操
　　鳶飛杳杳青雲裏鳶鳴蕭蕭風四起旗尾飄揚勢漸髙箭頭砉劃聲相似長空悠悠霽日懸六翮不動凝風〈一作飛〉煙〈一作飛凝煙〉遊鵾翔鴈出其下慶雲清景相迴旋忽聞饑烏一噪聚瞥下雲中爭腐䑕騰音礪吻相喧呼仰天大嚇疑鵷雛畏人避犬投髙處俛啄無聲猶屢顧青鳥自愛玉山禾仙禽徒貴華亭〈一作山〉露樸遫〈一作棘〉危巢向暮時毰毸飽腹蹲枯枝遊童挾彈一麾肘〈一作射〉臆碎羽分人不悲天生衆禽各有類威鳳文章在仁義鷹隼儀形螻蟻心雖能戾天何足貴
　　秋螢引
　　漢陵秦苑遙蒼蒼陳根腐葉秋螢光夜空寥寂金氣淨千門九陌飛悠揚紛綸暉映互明滅金爐星噴鐙花發露華洗濯清風吹低昂不定招揺垂髙麗罘罳照蛛網斜歴璇題舞羅幌曝衣樓上拂香帬承露臺前轉仙掌槐市諸生夜讀〈一作對〉書北窗分明辨魯魚行子東山起征思中郎騎省悲秋氣銅雀人歸自入簾長門帳開來照淚誰言向晦常自明兒童走歩嬌女爭天生有光非自逺近低昂暗中見撮蚊妖鳥亦夜起〈一作飛〉翅如車輪而已矣〈一作人不見〉
　　傷秦姝行
　　河南房開士前為虞部郎中為余語曰我得善箏人於長安懐逺里其後開士為赤縣牧容州求國工而誨之藝工而夭今年開士遺余新詩有悼佳人之句顧余知所自也惜其有良妓獲所從而不克久乃為傷詞以貽開士
　　長安二月花滿城挿花女兒彈〈一作弄〉銀箏南宮仙郎下朝晚曲頭駐馬聞新聲馬蹄逶遲心蕩漾髙樓巳逺猶頻望此時意重千金輕鳥傳消息紺輪迎芳筵銀燭一相見淺笑低鬟初目成蜀錚摐指如玉皇帝弟子韋家曲青牛文梓赤金簧玫瑰寳柱秋鴈行歛蛾收袂凝清光抽緩調怨且長八鸞鏘鏘渡銀漢九雛威〈一作成〉鳳鳴朝陽曲終韻盡意不足餘思悄絶愁空堂從郎鎮南別城闕樓船理曲瀟湘月馮夷蹁躚舞淥波鮫人出聽停綃梭北池含煙瑤草短萬松亭下清風滿〈北池萬松皆容州勝槩〉秦聲〈一作歌〉一曲此時聞嶺泉嗚咽南雲〈一作腸堪〉斷來自長陵小市東蕣華零落瘴江風侍兒掩泣收〈一作悲〉銀甲鸚鵡不言愁玉籠博山爐中香自滅鏡奩塵暗同心結從此東山非昔遊長嗟人與俱絶
　　競渡曲〈競渡始於武陵及今舉檝而相和之其音咸呼云何在斯招屈之義事見圖經〉
　　沅〈一作湘〉江五月平堤流邑人相將浮綵舟靈均何年歌已矣哀謡振檝從此起楊桴〈一作枹〉擊節雷闐闐亂流齊進聲轟然蛟龍得雨鬐鬛動螮蝀飲河形影聨刺史臨流褰翠幃掲竿命爵分雄雌先鳴餘勇爭鼓舞未至銜枚顔色沮百勝夲自有前期一飛由來無定所風俗如狂重此時縱觀雲委江之湄綵旂夾岸照蛟室羅韈凌波呈水嬉曲終人散空愁暮招屈亭前水東注
　　翰林白二十二學士見寄詩一百篇因以答貺〈一作贈〉
　　吟君遺我百篇詩使我獨坐形神馳玉琴清夜人不語琪樹春朝風正吹郢人斤斲無痕跡仙人衣裳棄刀尺世人方內欲相尋行盡四維無處覓
　　憶春草〈春草樂天舞妓名〉
　　憶春草處處多情洛陽道金谷園中見日遲銅駝陌上迎風早河南大尹頻出難只得池塘十歩看府門閉後滿街月幾處遊人草頭歇館娃宮外姑蘇臺鬱鬱芊芊撥不開無風自偃君知否西子帬裾曾拂來
　　樂天寄憶舊遊因作報白君以答
　　報白君別來幾度江南春江南春色何處好燕子雙飛故官道春城三百七十橋夾岸朱樓隔栁條了頭小兒蕩畫槳長袂女郎簪翠翹郡齋北軒巻羅幕碧池逶迤遶畫閣池邊緑竹桃李花花下舞筵鋪彩霞吳娃足情言語黠越客有酒巾冠斜坐中皆言白太守不負風光向杯酒酒酣襞牋飛逸韻至今傳在人人口報白君相思空望嵩丘雲其奈錢塘蘇小小憶君淚㸃石榴帬〈白君有妓近自洛歸錢塘〉
　　兩如何詩謝裵令公贈別二首
　　一言一顧重重何如今日陪遊清洛苑昔年別入承明廬
　　一東一西別別何如終期大冶再鎔鍊願託扶搖翔碧虛
　　唐侍御寄遊道林嶽麓二寺詩並沈中丞姚員外所和見徵繼作
　　湘西古剎雙蹲蹲羣峰朝拱如駿奔青松歩障深五里龍宮黯黯神為閽髙殿呀然壓蒼巘俯瞰長江疑欲吞橘洲泛浮金實動水郭繚繞朱樓騫語餘百響入天籟衆竒引歩輕翩翻泉清石布博〈一作似〉棋子蘿宻鳥韻如簧言迴廊架險髙且曲新徑穿林明復昏淺流忽濁山獸過古木半空天火痕星使雙飛出禁垣元侯餞之遊石門紫髯翼從紅袖舞竹風松雪香溫黁逺持清𤨏照巫峽一戞驚斷三聲猨靈山㑹中身不預吟想峭絶愁精魂恨無黃金千萬餅布地買取為丘園
　　將赴汝州途出浚下留辭李相公
　　長安舊遊四十載鄂渚一別十四年後來富貴已零落嵗寒松柏猶〈一作尚〉依然初逢貞元尚文主雲闕天池共翔舞相看卻數六朝臣屈指如今無四五夷門天下之咽喉昔時往往生瘡疣聨翩舊相來鎮壓四海吐納皆通流久別凡經幾多事何由説得平生意〈一作愁〉千思萬慮盡如空一笑一言真可貴〈一作休〉世間何事最殷勤白頭將相逢故人功成名遂㑹歸老請向東山為近鄰
　　平蔡州三首
　　蔡州城中衆心死妖星夜落照壕〈一作河〉水漢家飛將下天來馬箠一揮門洞開賊徒崩騰望旗拜有若羣蟄驚春雷狂童面縳登檻車太白〈一作大帛〉夭矯垂㨗書相公從容來鎮撫常侍郊迎負文弩四人歸業閭里閒小兒跳浪〈一作踉跳〉健兒舞
　　汝南晨雞喔喔鳴城頭鼓角音和平路傍老人憶舊事相與感激皆涕零老人收泣〈一作淚〉前致辭官軍入城人不知忽驚元和十二載重〈一作喜〉見天寳承平時
　　九衢車馬渾渾流使臣來獻淮西囚四夷聞風失匕筯〈一作皆失據一作皆失筯〉天子受賀登髙樓妖童擢髪不足數血汚城西一抔土南峯〈一作烽一作風〉無火楚澤閒夜行不鎖穆陵關策勲禮畢天下泰猛士按劒看恆山〈時唯恆山不庭〉
　　送僧仲剬東遊兼寄呈靈澈上人
　　釋子道成神氣閒住持曽上清涼山晴空〈一作清室〉禮拜見真像金毛五〈一作五〉髻卿雲間西遊長安〈一作樂〉棣僧籍夲寺門前曲江碧松間白月照寳書竹下香泉灑瑤席前時學得經論成奔馳象馬開禪扄髙筵談柄一麾拂講下門徒如醉醒舊聞南方多長〈一作禪〉老次第來入荊門道荊州夲自重彌〈一作諸〉天南朝塔廟猶依然宴坐東陽枯樹下經行居止〈一作此〉故臺邊忽憶遺民社中客為我衡陽駐飛錫講罷同尋相鶴經閑來共蠟登山屐一旦揚睂望沃州自言王謝許〈一作與〉同逰憑將雜擬三十首寄與江南湯慧休
　　觀棋歌送儇師西遊
　　長沙男子東林師閒讀藝經工奕棋有時凝思如入定暗覆一局誰能知今年訪予來小桂方袍袖中貯新勢山人無事秋〈一作愁〉日長白晝懵懵眠匡牀因君臨局看鬭智不覺遲景沈西牆自從仙〈一作山〉人遇樵子直到開元王長史前身後身付餘習百變千化無窮〈一作看不〉已初疑磊落曙天星次見搏擊三秋兵鴈行布陳衆未曉虎穴得子人皆驚行盡三湘不逢敵終日饒人損機格自言臺閣有知音悠然逺起西遊心商山夏木隂寂寂好處徘徊駐飛錫忽思爭道畫〈一作盡〉平沙獨笑無言心有適藹藹京城在九天貴遊豪士足華筵此時一行出人意賭取聲名不要錢
　　吐綬鳥詞〈並序〉
　　滑州牧尚書李公以吐綬鳥詞見示兼命繼聲葢尚書前為御史時所作有翰林二學士同賦之今所謂追和也鳥之所異具於夲篇
　　越山有鳥翔寥廓嗉中天〈一作吐〉綬光若若越人偶見而竒之因名吐綬江南知四明天姥神仙地朱鳥星精鍾異氣赤玉雕成彪炳毛紅綃翦出玲瓏翅湖煙始開山日髙迎風吐綬盤花絛臨波似染瑯琊草映葉疑開阿母桃花紅草緑人間事未若靈禽自然貴鶴吐明珠暫報恩鵲銜金印空為瑞春和秋霽野花開翫景尋芳處處來翠幕雕籠非所慕珠丸柘彈莫相猜棲月嗁煙凌縹緲髙林先見金霞暁三山仙路寄遙情刷羽揚翹欲上征不學碧雞依井絡願隨青鳥向層城太液池中有黃鵠憐君長向髙枝宿如何一借羊角風來聽簫韶九成曲
　　八月十五日夜桃源翫月
　　塵中見月心亦閒況是清秋仙府間凝光悠悠寒露墜此時立在㝡髙山碧虛無雲風不起山上長松山下水羣動翛然一顧中天髙地平千萬里少君引我昇玉壇禮空遙請真仙官雲軿欲下星斗動天樂一聲肌骨寒金〈一作朝〉霞昕昕漸東上輪欹影促猶頻望絶景良時難再並他年此日應惆悵〈叔父元和中徵昔事為桃源行後貶官武陵復為翫月作並題於觀壁爾來星紀再周蔇牽故此郡仰見文字闇缺伏慮他年轉將塵沒故鐫在貞石以期不朽太和四年蔇謹記〉
　　送鴻舉遊江南〈並引〉
　　始余謫朗州爾時是師振麻衣斐然而前持文篇以為僧贄唧唧而清如蟲吟秋自然之響無有假合有足佳者故為賦二章以聲之距今年遇於建平赤頿益蕃文思益深而內外學益富既訊巳探裓中出前所與詩閲之紙勞墨瘁與我同來因思夫冉冉之光渾渾之輪時而言有初中後之分日而言有今昨明之稱身而言有幼壯艾之期乃至一謦欬一彈指中際皆具何必求三生以異身耶然而視予之文昔與今有莛楹之別視予之書昔與今有鈞石之懸視予之仕昔與今乃唯阿之差耳豈有工拙之數存乎其間哉葢可勉而進者與日月而至矣彼儻來外物雖日月無能至焉是嵗師告予遊江西復為賦七言以為遊地耳
　　禪客學禪兼學文出山初似無心雲從風巻舒來何處繚繞巴山不得去山州〈一作川〉古寺好門居讀盡龍王宮裏書使君灘頭揀石硯白帝城邊尋野蔬忽然登髙心瞥起又欲浮杯信流水煙波浩淼魚鳥情東去三千三百里荊門峽〈一作硤〉斷無盤渦湘平漢闊清光多廬山霧開見瀑布江西月淨聞漁歌鍾陵八郡多名守半是西方社中友與師相見便談空想得〈一作竚聽〉髙齋〈一作聲〉獅子吼
　　採菱行〈並引一作採芰女〉
　　武陵俗嗜芰菱嵗秋矣有女郎盛遊於馬湖薄言採之歸以御客古有採菱曲罕傳其詞故賦之以俟採詩者
　　白馬湖平秋日光紫菱如錦綵鴛翔蕩舟遊女滿中央採菱不顧馬上郎爭多逐勝紛相向時轉蘭橈破輕浪長鬟弱袂動〈一作披〉參差釵影釧文〈一作紋〉浮蕩漾笑語哇咬顧晚暉蓼花緣岸扣舷〈一作舩〉歸歸來共到市橋歩野蔓繫船萍滿〈一作惹〉衣家家竹樓臨廣陌下有連檣多估客擕觴薦芰夜經過醉踏大隄相應歌屈平祠下沅江水月照寒波白煙起一曲南音此地聞長安北望三千里
　　和牛相公南溪醉歌見寄
　　脫屣將相守沖謙唯於山水獨不㢘枕伊背洛得勝地鳴臯少室來軒簷相形面勢黙指畫言下變化隨顧瞻清池曲榭人所致野趣幽芳天與添有時轉入潭島間珍木如幄藤為簾忽然便有江湖思沙礫平淺草纖纖怪石釣出太湖底珠樹移自天台尖崇蘭迎風緑泛豓坼蓮含露紅⿰䄡脩廊架空逺岫入弱栁覆檻流波霑渚蒲抽芽〈一作英〉劒脊動岸荻迸筍錐頭銛攜觴命侶極永日此㑹雖數心無厭人皆置荘身不到富貴難與逍遙兼唯公出處得自在決就放曠辭炎炎座賔盡歡恣談謔媿我掉頭還奮髯能令商於多病客亦覺自適非沈潛
　　和浙西李大夫霜夜對月聽小童吹觱篥歌依夲韻
　　海門雙青暮煙歇萬頃金波湧明月侯家小兒能觱篥對此清光天性發長江凝練樹無風瀏慄一聲霄漢中涵胡畫角怨邊草蕭瑟清蟬吟野叢沖融頓挫心使指雄吼如風轉如水思婦多情珠淚垂仙禽欲舞雙翅起郡人寂聽衣滿霜江城月斜樓影長纔驚指下繁韻息已見樹杪明星光謝公髙齋吟激楚戀闕心同在羈旅一奏荊人白雪歌如聞雒客扶風鄔吳門水驛接山隂文字殷勤寄意深欲識陽陶能絶處少年榮貴道傷心
　　歎水別白二十二〈一韻至七韻〉
　　水至清盡羙從一勺至千里利人利物時行時止道性淨皆然交情淡如此君遊金谷堤上我在石渠署裏兩心相憶似流波潺湲日夜無窮已
　　同留守王僕射各賦春中一物從一韻至七
　　鶯能語多情春將半天欲明始逢南陌復集東城林疎時見影花密但聞聲營中緣催短笛樓上來定哀箏千門萬戶垂楊裏百轉如簧煙景晴
　　傷我馬詞
　　生於磧礰善馳走萬里南來困丘阜青菰寒菽非適口病聞北風猶舉首金臺已平骨空朽投之龍淵從爾友
　　清湘詞〈一作瀟湘曲〉二首
　　湘水流湘水流九疑雲物至今愁君問二妃何處所零陵香草雨〈一作露〉中收
　　斑竹枝斑竹枝淚痕㸃㸃寄相思楚客欲聞瑤瑟怨瀟湘深夜月明時
　　和樂天春詞依憶江南曲拍為句
　　春去也多謝洛城人弱栁從風疑舉袂叢蘭裛露似霑巾獨坐亦含嚬
　　春過也笑惜豓陽年猶有桃花流水上無辭竹葉醉樽前惟待見青天
　　澤宮詩〈四言〉
　　秩秩澤宮有的維鵠祁祁庶士於以干祿彼鵠斯微若止若翔千里之差起於毫芒我矢既直我弓既良依於髙墉因我不臧髙墉伊何維器與時視之以心誰謂鵠微
　　酬令狐相公六言見寄〈六言〉
　　已嗟別離太逺更被光隂苦催吳苑燕辭人去汾川鴈帶書來愁吟月落猶望憶夣天明未囘今日便令歌者唱兄詩送一杯
　　荅樂天臨都驛見贈〈六言〉
　　北固山邊波浪東都城裏風塵世事不同心事新人何似故人
　　再贈樂天〈六言〉
　　一政政官軋軋一年年老駸駸身外名何足算別〈一作到〉來詩且同吟
　　酬楊侍郎憑見寄〈六言〉
　　十年毛羽摧頽一旦天書召囘看看𤓰時欲到故侯也好歸來






　　御定全唐詩巻三百五十六
　　欽定四庫全書
　　御定全唐詩巻三百五十七
　　劉禹錫
　　春有情篇
　　為問遊春侶春情何處尋花含欲語意草有鬬生心雨頻催發色雲輕不作隂縱令無月夜芳興暗中深
　　七夕二首
　　河鼓靈旗動嫦娥破鏡斜滿空天是幕徐轉斗〈一作地〉為車機罷猶安石橋成不礙槎誰〈一作寜〉知觀津女竟夕望雲涯
　　天衢啟雲帳神〈一作僊〉馭上星橋初喜渡河漢頻驚轉斗杓餘霞張錦幛〈一作幙〉輕電閃紅綃非是人間世還悲後㑹遙
　　邊風行
　　邊馬蕭蕭鳴邊風滿磧生暗添弓箭力斗〈一作半〉上鼓鼙聲襲月寒暈起吹雲隂陣成將軍占氣𠉀出號夜翻營
　　〈一作安號畏翻城〉
　　送工〈一作兵〉部蕭郎中〈一作侍郎〉刑部李郎中並以夲官兼中丞分命充京西京北覆糧使
　　霜簡映金章相輝同舎郎天威廵虎落星使出鴛行尊爼成全䇿京坻閲見糧歸來虜塵滅畫地奏明光送太常蕭博士棄官歸飬赴東都〈時元兄罷相為少師仲兄為郎官並分司洛邑〉
　　兄弟盡鴛鸞歸心切問安貪榮五綵服遂掛兩梁冠侍膳曽調鼎循陔更握蘭從今別君後長憶〈一作向〉徳星看
　　送河南皇甫少尹赴絳州
　　祖帳臨周道前旌指晉城午橋羣吏散亥字老人迎詩酒同行〈一作每同〉樂別離方見情從此洛陽社吟詠屬書生
　　發華州留別張侍御〈一作賈〉
　　束簡下延閣買符驅短轅同人惜分袂結念醉芳樽切切別急蕭蕭征騎〈一作馬〉煩臨岐無限意相視卻忘言〈張詩云夫子生知者相期妙理中遂有忘言之句〉
　　奉送家兄歸王屋山隱居二首〈據道書王屋山一名洛陽山一作陽洛山〉
　　洛陽〈一作陽洛〉天壇上依稀似玉京夜分先見日月靜逺〈一作忽〉聞笙雲路將雞犬丹臺有姓名古來成道者兄弟亦同行
　　春來山事好歸去亦逍遙水淨苔莎色露香芝術苖登臺吸瑞景飛歩翼神飇願薦塤箎曲相將學玉簫送王師魯〈一作曾〉協律赴湖南使幕〈即永穆公之孫〉
　　翩翩馬上郎驅傳渡三湘橘樹沙洲暗松醪酒肆香素風傳竹帛髙價聘琳瑯楚水多蘭芷〈一作若〉何人事搴〈一作擷〉芳
　　送趙中丞自司金郎〈一作司直郎〉轉官參山南令狐僕射幕府〈趙氏兄弟皆僕射門客〉
　　緑樹滿褒斜西南蜀路賖驛門臨白草〈一作經赤縣〉縣道入〈一作道路過〉黃花相府開油幕門生逐絳紗行看布政後還從入京華
　　送盧處士歸嵩山別業
　　世業嵩山〈一作陽〉隱雲深無四鄰藥爐燒奼女酒甕貯賢人晚〈一作曉〉日華隂霧秋風函谷塵送君從此去鈴閣少談賔
　　洛中送崔司業使君扶侍赴唐州
　　緑野芳城路殘春栁絮飛風鳴驌驦馬日照老萊衣洛苑魚書至江村鴈戶歸相思望淮水䨇鯉不應稀
　　送李友路秀才赴舉
　　誰憐相門子不語望秋山生長綺紈內辛勤筆硯間榮親在名字好學棄官班佇俟明年桂〈一作社〉髙堂開笑顔
　　送從弟郎中赴浙西〈並引〉
　　從弟三復十餘年間凡三為浙右從事往年主公入相薦𫾻登朝中復從公鎮南未㡬而罷昨以尚書外郎奉使至洛旋承新命改轅而東三從公皆在舊地徵諸故事敻無其倫故賦詩贈之亦志異也
　　銜命出尚書新恩換使車漢庭無右者梁苑重歸歟又食建業水曾依京口居共經何限事賔主兩如初
　　送元〈一作元曉〉上人歸稽亭
　　重疊稽亭路山僧歸獨行逺峰斜日影夲寺舊鐘聲徒侶問新事煙雲愴〈一作含〉別情應誇乞食處踏遍鳯凰城
　　贈別君素上人詩〈並引〉
　　曩予習禮之中庸至不勉而中不思而得𢥵然知聖人之徳學以至於無學然而斯言也猶示行者以室廬之奧耳求其徑術而布武未易得也晚讀佛書見大雄念佛之普級寳山而梯之髙掲慧火巧鎔惡見廣疏便門旁束邪徑其所證入如舟㳂川未始念於前而日逺矣夫何勉而思之耶是余知突奧於中庸啓鍵關於內典㑹而歸之猶初心也不知余者誚予困而後援佛謂道有二焉夫悟不因人在心而已其證也猶喑人之享太牢信知其味而不能形於言以聞於耳也口耳之間兼寸cq=385耳尚不可使聞他人之不吾知宜矣開士君素偶得余於所親一麻⿰草千里來訪素以道眼視予予以所視視之不由陛級攜手智地居數日告有得而行乃為詩以見志雲
　　窮巷唯秋草髙僧獨扣門相歡如舊識問法到無言水為〈一作與〉風生浪珠非塵可昏悟〈一作去〉來皆是道此別不銷魂
　　送深法師遊南嶽〈上人本住資聖寺〉
　　師在白雲鄉名登〈一作髙〉善法堂十方傳句偈八部㑹壇塲飛錫無定所寳書留舊房唯應銜果〈一作草〉鴈相送至衡陽
　　贈別約師〈並引〉
　　荊州人文約市井生而雲鶴性故去葷為浮圖生悟而證入南抵六祖初生之墟得遺教甚悉今年訪余扵連州且曰貧道昔浮湘川㑹栁儀曹謫零陵宅於佛寺幸聨棟而居者有年由是時人大士得落耳界夫聞為見因今日之來曩時之因耳時儀曹牧栁州與八句贈別
　　師逢吳興守〈一作寺〉相伴住禪扄春雨同栽樹秋燈〈一作風〉對講經廬山曾結社桂水逺揚舲話舊還惆悵天南望栁星
　　秋日過鴻舉法師寺院便送歸江陵〈並引〉
　　梵言沙門猶華言去欲也能離欲則方寸地虛虛而萬象入入必有所泄乃形乎詞詞妙而深者必依於聲律故自近古而降釋子以詩聞於世者相踵焉因定而得境故翛然以清由慧而遣辭故粹然以麗信禪林之蘤萼而戒河之珠璣耳初鴻舉學詩於荊郢間私試竊詠發於餘習葢榛楛之翠羽弋者未之眄焉今年至武陵二千石始竒之有起予之歎以方袍親絳紗者十有餘旬繇是名稍聞而藝愈變閏八月余歩出城東門謁仁祠而鴻舉在焉與之言移時因告以將去且曰貧道雅聞東諸侯之工為詩者莫若武陵今幸承其話言如得法印寳山之下宜有所持豈徒衣裓之中衆花而已余聞是説乃叩商而吟成一章章八句郡守以坐嘯餘詠激清徵而應之師其行乎足以資一時之學矣
　　看〈一作學〉畫長廊遍尋僧一徑幽小池兼鶴淨古木帶蟬秋客至茶煙起禽歸講席收浮杯明日去相望水悠悠
　　春日退朝
　　紫陌夜來雨南山朝下看㦸枝迎日動閣影助松寒瑞氣轉〈一作巻〉綃縠遊光泛〈一作浮〉波瀾御溝新栁色處處拂歸鞍
　　蜀先主廟〈漢末謡黃牛白腹五銖當復〉
　　天地〈一作下〉英雄氣千秋尚凜然勢分三足鼎業復五銖錢得相能開國生兒不象賢淒涼蜀故妓來舞魏宮前經東都安國觀九仙公主〈一作九公子〉舊院作
　　仙院御溝東今來事不同門開青草日樓閉緑楊風將犬〈一作火〉昇天路披雲〈一作霓〉赴月宮武皇曽駐蹕親問主人翁
　　觀八陣圖
　　軒皇傳上略蜀相運神機水落龍蛇出沙平鵝鸛飛波濤無動勢鱗介避餘威㑹有知兵者臨流〈一作岐〉指是非
　　八月十五夜翫月
　　天將今夜月一遍洗寰瀛暑退九霄淨秋澄萬景清星辰讓光彩風露發晶英能變人間世翛然是玉京大和戊申嵗大有年詔賜百寮出城觀秋稼謹書盛事以俟采詩者
　　長安銅雀鳴秋稼與雲平玉燭調寒暑金風報〈一作振〉順成川原呈上瑞恩澤賜閒行欲反〈一作及〉重〈一作皇〉城掩猶聞歌吹〈一作舞〉聲
　　金陵懐古
　　潮滿冶〈一作臺〉城渚日斜征虜亭蔡〈一作芳〉洲新草緑幕府舊煙青興廢由人事山川空地形後庭花一曲幽怨不堪聽
　　晝居池上亭獨吟
　　日午樹隂正獨吟池上亭靜看蜂教誨閒想鶴儀形法酒調神氣清琴入性靈浩然機已息几杖復何銘分司東都䝉襄陽李司徒相公書問因以奉寄
　　早〈一作蚤〉忝金馬客晚〈一作暮〉為商洛翁知名四海內多病一生中舉世往還盡何人心事同幾時登峴首恃〈一作懐〉舊揖三公
　　門下相公榮加冊命天下同歡忝沐眷私輙感申賀
　　冊命出宸衷官儀自古崇特膺平土拜光贊格天功〈一作宮〉再佩扶陽印常乘鮑氏驄七賢遺老在猶得詠清風
　　病中一二禪客見問因以謝之
　　勞動諸賢者同來問病夫添爐烹雀〈一作𢷬雞〉舌灑水淨龍鬚身是芭蕉喻行須笻竹〈一作竹杖〉枎醫王有妙藥能乞一丸無
　　秋江晚泊
　　長泊起秋色空江涵霽暉暮霞千萬狀賔鴻次第飛古戌見旗逈荒村聞犬稀軻〈一作㞹〉峨艑上客勸酒夜相依
　　歩出武陵東亭臨江寓〈一作偶〉望
　　鷹至感風𠋫霜餘變林麓孤颿帶日來寒江轉沙曲戍揺旗影動津晚櫓聲促月上彩霞收漁歌逺相續
　　秋日送客至潛水驛
　　𠋫吏立沙際田家連竹溪楓林社日鼓茅屋午時雞鵲噪晚禾地蝶飛秋草畦驛樓宮樹〈一作榭〉近疲馬再三嘶湖州崔郎中曹長寄三癖詩自言癖在詩與琴酒其詞逸而髙吟詠不足昔栁吳興亭臯隴首之句王融書之白團扇故為四韻以謝之
　　視事畫屏中自稱三癖翁管泛春渚旌斾拂晴虹酒對青山月琴韻白蘋風㑹書團扇上知君文字工
　　為郎分司寄上都同舎
　　籍通金馬門家在銅駞陌省闥晝無塵宮樹朝〈一作逺〉凝碧荒街淺深轍〈一作荒堦蘚淺深〉古渡潺湲石唯有嵩丘雲堪誇早朝客
　　登陜州北樓卻憶京師親友
　　獨上百尺樓目窮思亦〈一作自〉愁初日徧露草野田荒悠悠塵息長道白林清宿煙收回首雲深處永懐鄉舊遊〈一作帝鄉遊〉
　　途中早發
　　中庭望啟明促促事晨征寒樹鳥初〈一作如〉動霜橋人未行水流白煙起日上彩霞生隱士應髙枕無人問姓名陜州河亭倍韋五大夫雪後眺望因以留別與韋有布衣之舊一別二紀經遷貶而歸
　　雪霽太陽津城池表裏春河流添馬頬原色動龍鱗萬里獨歸客一杯逢故人登〈一作因〉髙向西望關路正飛塵
　　城東〈一作中〉閒遊
　　借問池臺主多居要路津千金買絶境永日屬閒人竹逕縈紆入花林委曲廵斜陽衆客散空鎻一園春
　　罷郡歸洛陽閒居
　　十年江海守旦夕有歸心及此西還日空成東武吟花間數杯酒月下一張琴聞説功名事依前惜寸隂
　　晚泊牛渚
　　蘆葦晚風起秋江鱗甲生殘霞忽變〈一作忽改〉色遊㕍有餘聲戌鼔音響絶漁家燈火明無人能詠史獨自月中行
　　宿誠禪師山房題贈二首
　　宴坐白雲端清江直下看來人望金剎講席繞香壇虎嘯夜林動鼉鳴秋澗寒衆音徒〈一作從〉起滅心在淨〈一作定〉中觀
　　不出孤峰上人間四十秋視身如傳舎閲世似〈一作甚〉東流法為因縁立心從次第修中宵問眞偈有住是吾憂
　　贈澧州髙大夫司馬霞㝢
　　前年牧〈一作收〉錦城馬蹋血泥行千里追戎首三軍許勇名殘兵疑鶴唳空壘辯烏聲一誤雲中級南遊湘水清
　　聞董評事疾因以書贈〈董生奉內典〉
　　繁露傳家學青蓮譯梵書火風乖四大文字廢三餘欹枕晝眠靜〈一作晩〉折巾秋鬢疎武皇思視草誰許茂陵居
　　詠庭梅寄人〈一作庭梅詠寄人〉
　　蚤花常犯寒繁實常苦酸何事上春日坐令芳意闌夭桃定相笑遊妓肻囘看君問調金鼎方知正味難
　　徳宗神武孝文皇帝輓歌二首
　　出震清多難乘時播大鈞操調六氣揮翰動三辰運偶升天日哀深率土人瑤池無轍跡誰見屬車塵鳳翣擁銘旌威遲異吉行漢儀陳祕器楚挽咽緐聲駐綍辭清廟凝笳背直城唯應留〈一作晉〉內傳知是向蓬瀛
　　敬宗睿武昭愍孝皇帝輓歌三首
　　寳厯方無限仙期忽有涯事親崇漢禮傳聖法殷家晩出芙蓉闕春歸棠棣華玉輪今日動不是畫雲車任賢勞夢寐登位富春秋欲遂東人幸〈一作行〉寜虞杞國憂長楊收羽騎太液泊龍舟惟有衣冠在年年愴月遊講學金華殿親耕鉤盾田侍臣容諫獵方士信求〈一作遊〉仙虹影俄侵日龍髯不上天空餘水銀海長照夜燈前
　　文宗元聖昭獻孝皇帝輓歌三首
　　繼體三才理承顔九族親禹功留海內殷厯付天倫調露曲常在秋風詞〈一作調〉尚新夲支方百代先讓棣華春月落宮車動風淒儀仗閒路唯瞻鳯翣人尚想龍顏御宇方無事乗雲遂不還聖情悲望處沈日〈一作見日一作兄日〉下西山
　　享國十五載升天千萬年龍鑣仙路逺騎吹禮容全日下初陵外人悲舊劒前周南有遺老掩淚望秦川
　　故相國燕國公於司空輓歌二首
　　雕弓封舊國黒矟繼前功十年鎮南雍九命作司空池臺樂事盡簫鼔葬儀雄一代英豪氣曉散白楊風隂山貴公子來葬五陵西前馬悲無主猶帶朔風嘶漢水晉〈一作青〉山郭襄陽白銅鞮至今有遺愛日暮人悽悽
　　傷丘中丞〈並引〉
　　河南丘絳有詞藻與余同升進士科從事鄴下不幸遇害故為傷詞
　　鄴下殺才子蒼茫寃氣凝枯楊映漳水野火上西陵馬鬛今無所龍門昔共登何人為弔客唯是有青蠅
　　河南觀察使故相國袁公輓歌三首
　　五驅龍虎節一入鳳凰池令尹自無喜羊公人不疑天歸京兆日葉下洞庭時湘水秋風至淒涼吹素旗丹旐發江臯人悲雁亦號湘南罷亥市漢上改詞曹表墓雙碑立尊名一字褒嘗聞平楚獄為報里門髙返葬三千里荊衡達帝畿逢人即〈一作多〉故吏拜奠盡沾衣地得青烏相賓驚白鶴飛五〈一作羊〉公碑尚在今日亦同歸
　　哭王僕射相公〈名播時兼鹽鐵暴薨〉
　　子侯〈一作於侯一作子輿〉一日病滕公千載歸門庭愴〈一作颯〉已變風物澹無輝羣吏謁新府舊賓沾素衣歌堂忽暮哭賀雀盡驚飛
　　傷韋賓客〈自工部尚書除賔客一作傷韋賔客縝〉
　　韋公八十餘位至六尚書五福唯無富一生誰得如桂枝攀最〈一作收實〉久蘭省出仍初海內時流盡何人動素車
　　再經故元九相公宅池上作
　　故池春又至一到一傷情雁鶩羣猶下蛙螟〈一作蠙〉衣已生竹叢身後長臺勢雨來傾六尺孤安〈一作猶〉在人間未有名
　　請告東歸發灞橋卻寄諸僚友
　　征徒出灞涘囘首傷如何故人雲雨〈一作水〉散滿目山川多行車無停軌流景同迅波前歡漸成昔感歎益勞歌
　　初至長安〈時自外郡再授郎官〉
　　左遷凡二紀重見帝城春老大歸朝客平安出嶺人每行經舊處卻想似前身不改南山色其餘事事新
　　歳杪將發楚州呈樂天
　　楚澤雪初霽楚城春欲歸清淮變寒色逺樹含清暉原野已多思風霜潛減〈一作滅〉威與君同旅雁北向刷毛衣
　　鶴歎二首〈並引〉
　　友人白樂天去年罷吳郡挈雙鶴雛以歸余相遇於楊子津閲〈一作間〉玩終日翔舞調態一符相書信華亭之尤物也今年春樂天為秘書監不以鶴隨置之洛陽第一旦予入門問訊其家人鶴軒然來晲如記相識徘徊俛仰似含情顧慕填膺而不能言者因作鶴歎以贈樂天
　　寂寞一雙鶴主人在西京故巢吳苑樹深院洛陽城徐引竹間歩逺含雲外情誰憐好風月鄰舎夜吹笙〈東鄰即王家〉
　　丹頂宜承日霜翎不染泥愛池能久立看月未成棲一院春草長三山歸路迷主人朝謁早貪養汝南雞
　　答白刑部聞新蟬
　　蟬聲未發前已自感流年一入淒涼耳如聞斷續晴清依露葉晚急畏霞天何事秋卿詠逢時亦悄然
　　和裴相公寄白侍郎求雙鶴
　　皎皎華亭鶴來隨太守船〈白君罷吳郡太守擕䨇鶴來〉青雲意常在〈一作青雲長在意〉滄海別經年留滯清洛苑裵徊明月天何如鳯池上雙舞入祥煙
　　終南秋雪
　　南嶺見秋雪千門生早寒閒時駐馬望髙處巻簾看霧散瓊枝出日斜鉛粉殘偏宜曲江上倒影入清瀾
　　和樂天早寒
　　雨引苔侵壁風驅葉擁堦久留閒客話宿請老僧齋酒甕新陳接書籖次第排翛然自有處揺落不傷懐
　　曲江春望
　　鳳城煙雨歇萬象含佳氣酒後人倒狂花時天似醉三春車馬客一代繁華地何事獨傷懐少年曽得意同樂天和微之深春二十首〈同用家花車斜四韻〉
　　何處深春好春深萬乗家宮門皆映栁輦路盡穿花池色連天漢城形象帝車旌旗暖風裏獵獵向西斜何處深春好春深阿母家瑤池長不夜珠樹正開花橋峻通星渚樓暄近日車層城十二闕相對日西〈一作玉柹〉斜何處深春好春深執政家恩光貪捧日貴重不看花玉饌堂交印沙隄柱礙車多門一已閉直道更無斜何處深春好春深大鎮家前旌光照日後騎蹙成花節院收衙隊毬塲簇看車廣筵歌舞散書號夕陽斜何處深春好春深貴戚家櫪嘶無價馬庭發有名花欲進宮人食先薫命婦車晚歸長帶酒冠葢任傾斜何處深春好春深恩澤家爐添龍腦炷綬結虎頭花賓客珠成履嬰孩錦縳車畫堂簾幕外來去燕飛斜何處深春好春深京兆家人睂新栁葉馬色醉桃花盜息無鳴鼓朝囬自走車能令帝城外不敢逕由斜何處深春好春深刺史家夜闌猶命樂雨甚亦尋花傲客多憑酒新姬苦上車公門吏散後風擺㦸衣斜何處深春好春深羽客家芝田繞舎色杏樹滿山花雲是淮王宅風為列子車古壇操簡處一逕入林斜何處深春好春深小隱家芟庭留野菜撼樹去狂花醉酒一千日貯書三十車雉衣從露體不敢有餘斜何處深春好春深富室家唯多貯金帛不擬負鶯花國樂呼聨轡行廚載滿車歸來看理曲燈下寳釵斜何處深春好春深豪士家多沽味濃酒貴買色深花已臂鷹隨馬連催妓上車城南踏青處村落逐原斜何處深春好春深貴胄家迎呼偏熟客揀選最多花飲饌開華幄笙歌出鈿車興酣罇易罄連瀉酒瓶斜何處深春好春深唱第家名傳一紙榜興管九衢花薦聽諸侯樂來隨計吏車杏園拋曲處揮袖向風斜何處深春好春深少婦家能偷新禁曲自剪入時花追逐同遊伴平章貴價車從來不墮馬故遣髻鬟斜何處深春好春深幼女家雙鬟梳頂髻兩靣繡帬花妝壞頻臨鏡身輕不占車鞦韆爭次第牽拽綵繩斜何處深春好春深蘭若家當香收柏葉養蜜近梨花野逕宜行樂遊人盡駐車菜園籬落短遙見桔橰斜何處深春好春深老宿家小欄圍蕙草髙架引藤花四字香書印三乗壁畫車遲回聽句偈䨇樹晚隂斜何處深春好春深種蒔家分畦十字水接樹兩般花櫛比栽籬槿咿啞轉井車可憐髙處望棊布不曾斜何處深春好春深稚子家爭騎一竿竹偷折四鄰花笑擊羊皮皷行牽犢頷車中庭貪夜戲不覺玉繩斜
　　贈眼醫婆羅門僧
　　三秋傷望眼〈一作逺望〉終日哭〈一作泣〉途窮兩目今先暗中年似老翁看朱漸成碧羞日不禁風師有金箆術如何為發䝉
　　海門潮別浩初師〈一作送如智法師遊辰州兼寄許評事〉
　　前日過蕭寺看師上講筵都人禮白足施者散金錢方便無非敎經行不廢禪還〈一作遙〉知習居士發論侍〈一作待〉彌天



　　御定全唐詩巻三百五十七
　　欽定四庫全書
　　御定全唐詩巻三百五十八
　　劉禹錫
　　始聞蟬有懷白賓客去嵗白有聞蟬見寄詩云秪應催我老兼遣報君知之句
　　蟬韻極清切始聞何處悲人含不平意景值欲秋時此歳方晼晚誰家無別離君言催我老巳是去年詩
　　贈樂天
　　一別舊遊盡相逢俱涕零在人雖晚逹於樹似冬青痛飲連宵醉狂吟滿坐聽終期拋印綬共占少微星到郡未浹日登西樓見樂天題詩因即事以寄〈樂天自此郡謝病西歸〉
　　湖上收宿雨城中無晝塵樓依新栁貴池帶亂苔春雲水正一望簿書來繞身煙波洞庭路愧彼扁舟人
　　秋夕不寐寄樂天
　　洞戶夜簾巻華堂秋簟清螢飛過池影蛩思繞階聲老
　　枕知將雨髙窗報欲明何人諳此景逺問白先生
　　冬日晨興寄樂天
　　庭樹曉禽動郡樓殘㸃聲燈挑紅燼落酒煖白光生髮少嫌梳利顔衰恨鏡明獨吟誰應和須寄洛陽城
　　答樂天見憶
　　與老無期約到來如等閒偏傷朋友盡移興子孫間筆底心無毒杯前膽不□〈呼關切頑也亦作豩〉唯餘憶君夢飛過武牢關
　　和樂天誚失婢牓者
　　把鏡朝猶在添香夜不歸鴛鴦拂瓦去鸚鵡透籠飛不逐張公子即隨劉武威新知正相樂從此脫青衣八月十五日夜半雲開然後翫月因書一時之景寄呈樂天
　　半夜碧雲收中天素月流開城邀好客置酒賞清秋影透衣香潤光凝歌黛愁斜輝猶可翫移宴上西樓〈西樓白居易常賦詩之所也〉
　　秋日書懐寄白賓客
　　州逺雄無益年髙健亦衰興情逢酒在筋力上樓知蟬噪芳意盡鴈來愁望時商山紫芝客應不向秋悲
　　詶樂天初冬早寒見寄
　　乍起衣猶冷微吟㡌半欹霜凝南屋瓦雞唱後園枝洛水碧雲曉吳宮黃葉時兩傳千里意書札不如詩
　　和令狐相公郡齋對紫薇花
　　明麗碧天霞丰茸紫綬花香聞荀令宅艷入孝王家㡬歲自榮樂〈一作辱〉髙情方歎嗟有人移上苑猶足占年華
　　令狐相公俯贈篇章斐然仰謝
　　鄂渚臨流別梁園衝雪來旅愁隨凍釋歡意待花開城曉烏頻起池春鴈欲囘飲和心自醉何必管催
　　酬令狐相公早秋見寄
　　公來第四秋樂國號無愁軍士遊書肆商人占酒樓熊羆交黒矟賓客滿青油今日文章主梁王不姓劉
　　和令狐相公入潼關
　　寒光照旌節關路曉無塵吏謁前丞相山迎舊主人東瞻軍府靜西望勅書頻心共黃河水同昇天漢津和令狐相公尋白閣老見留小飲因贈
　　傲士更逢酒樂天仍對花文章管星厯情興占年華宦逹飜思退名髙卻不誇惟存浩然氣相共賞煙霞
　　酬令狐相公雪中遊𤣥都見憶
　　好雪動髙情心期在玉京人披鶴氅出馬踏象筵行照耀樓臺變淋漓松桂清𤣥都留五字使入歩虛聲和令狐相公以司空裴相見招南亭看雪四韻
　　重門不下關樞務有餘閒上客同看雪髙亭盡見山瑞呈霄漢外興入笑言間知是平陽㑹人人帶酒還
　　和鄆州令狐相公春晚對花
　　朱門退公後髙興對花枝望闕無窮思看書欲盡時含芳朝競發凝豔晚相宜人意殷勤惜狂風豈得知
　　酬令狐相公春日言懐見寄
　　前陪看花處鄰里近王昌今想臨戎地旌旗出汶陽營飛栁絮雪門耀㦸枝霜東望清河水心隨艑上郎途次大梁雪中奉天平令狐相公書問兼示新什因思曩歲從此拜辭形於短篇以申仰謝
　　逺守宦情薄故人書信來共曾花下別今獨〈一作坐〉雪中囘紙尾得新什眉頭還暫開此時同鴈鶩池上一徘徊
　　酬令狐相公秋懐見寄
　　寂寞蟬聲靜差池燕羽回秋風憐越絶朔氣想臺駘相去數千里無因問一杯殷勤望飛鴈新自塞垣來
　　酬大原令狐相公見寄
　　書信來天外瓊瑤滿匣中衣冠南渡逺旌節北門雄鶴唳華亭月馬嘶榆塞風山川㡬千里惟有兩心同
　　酬令狐相公歲暮逺懐見寄〈依韻〉
　　別侶孤鶴怨沖天威鳳歸容光一以間夢想是耶非芳訊逺彌重知音老更稀不如湖上鴈北向整毛衣酬令狐相公親仁郭家花下即事見寄
　　荀令園林好山公遊賞頻豈無花下侶逺望眼中人斜日漸移影落英紛委塵一吟相思曲惆悵江南春
　　酬令狐相公首夏閑居書懐見寄
　　蕙草芳未歇緑槐隂已成金壘唯獨酌瑤瑟有離聲翔泳各殊勢篇章空寄情應憐三十載未變使君名〈貞元中自郎官出守至今二十一年〉
　　酬令狐相公庭前白菊花謝偶書所懐見寄
　　數叢如雪色一旦冒霜開寒橤差池落清香斷續來思深含別怨芳謝惜年催千里難同賞看㸔又早梅
　　酬令狐相公季冬南郊宿齋見寄
　　壇下雪初霽南城凍欲生齋心祠上帝髙歩領名卿沐浴含芳澤周旋聽佩聲猶憐廣平守寂寞竟何成貞元中侍郎舅氏牧華州時余再忝科第前後由華覲謁陪登伏毒寺屢焉亦曾賦詩題於梁棟今典馮翊暇日登樓南望三峰浩然生思追想昔年之事因成篇題舊寺
　　曽作關中客頻經伏毒巖晴煙沙苑樹晚日渭川㠶昔是青春貌今悲白雪髯郡樓空一望含意巻髙簾
　　酬令狐相公杏園花下飲有懐見寄
　　年年曲江望花發即經過未飲心先醉臨風思倍多三春看又盡兩地欲如何日望長安道空成勞者歌令狐相公見示題洋州崔侍郎宅雙木𤓰花頃接侍郎同舎陪宴樹下吟翫來什輒成和章
　　金牛蜀路逺玉樹帝城春榮耀生華館逢迎欠主人簾前疑小雪牆外麗行塵來去皆回首情深是徳鄰和令狐相公春早朝囘鹽鐵使院中作
　　栁動御溝清威遲堤上行城隅日未過山色雨初晴鸎避傳呼起花臨府署明簿書盈几案要自有髙情
　　和令狐僕射相公題龍回寺
　　茲地回鑾日皇家禪聖時路無胡馬跡人識漢官儀天子旌旗度法王龍象隨知懐去家歎經此益遲遲〈相公家本咸陽有喬木之息〉
　　令狐相公頻示新什早春南望遐〈一作遙〉想漢中因抒短章以寄情愫〈一作誠素〉
　　軍城臨漢水旌斾起春風逺思見江草歸心看塞鴻野花㳂古道新葉映行宮惟有詩兼酒朝朝兩不同
　　和令狐相公詠梔子花
　　蜀國花已盡越桃今已開色疑瓊樹倚香似玉京來且賞同心處那憂別葉催佳人如擬詠何必待寒梅
　　詶令狐相公新蟬見寄
　　相去三千里聞蟬同此時清吟曉露葉愁噪夕陽枝忽爾斷絶俄聞管參差洛橋碧雲晚西望佳人期
　　詶樂天閒臥見寄
　　散誕向陽眠將閒敵地仙詩情茶助爽藥力酒能宣風碎竹間日露明池底天同年未同隠縁欠買山錢
　　詶樂天小亭寒夜有懐
　　寒夜隂雲起疎林宿鳥驚斜風閃燈影迸雪打窗聲竟夕不能寐同年知此情漢皇無柰老何況夲書生
　　將之官留辭裵令公留守
　　祖帳臨伊水前旌指渭河風煙里數少雲雨別情多重疉受恩久邅囘如命何東山與東閣終兾再經過
　　詶喜相遇同州與樂天替代
　　舊託松心契新交竹使符行年同甲子筋力羨丁夫別後詩成帙攜來酒滿壺今朝停五馬不獨為羅敷〈前章所言春草白君之舞妓也故有此答〉
　　閒坐憶樂天以詩問酒熟未
　　案頭開縹帙肘後檢青囊唯有逹生理應無治老方減書存眼力省事養心王君酒何時熱相攜入醉鄉
　　秋中暑退贈樂天
　　暑服宜秋著清琴入夜彈人情皆向菊風意欲摧蘭嵗稔貧心泰天涼病體安相逢取次第卻甚少年歡樂天池館夏景方妍白蓮初開綵舟空泊唯邀緇侶因以戲之
　　池館今正好主人何寂然白蓮方出水碧樹未鳴蟬靜室宵聞磬齋廚晚絶煙蕃僧如共載應不是神仙
　　詶樂天感秋涼見寄
　　庭晚初辨色林秋微有聲槿衰猶強笑蓮逈卻多情簷燕歸心動韝鷹俊氣生閑人占閑景酒熟且同傾
　　秋晚新晴夜月如練有懐樂天
　　雨歇晚霞明風調夜景清月髙微暈散雲薄細鱗生露草百蟲思秋林千葉聲相望一歩地脈脈萬重情
　　新秋對月寄樂天
　　月露發光彩此時方見秋夜涼金氣應天靜火星流蛩響偏依井螢飛直過樓相知盡白首清景復追遊
　　詶樂天小臺晩坐見憶
　　小臺堪逺望獨上清秋時有酒無人勸看山秪自知幽禽囀新竹孤蓮落靜池髙門勿遽掩好客無前期
　　早秋雨後寄樂天
　　夜雲起河漢朝雨灑髙林梧葉先風落草蟲迎濕吟簟涼扇恩薄室靜琴思深且喜炎前別安能懐寸隂
　　秋晚病中樂天以詩見問力疾奉酬
　　耳虛多聽逺展轉晨雞鳴一室背燈臥中宵掃葉聲蘭芳經雨敗鶴病得秋輕肯踏衡門草唯應是友生
　　和樂天燒藥不成命酒獨醉
　　九轉欲成就百神應主持嬰啼鼎上去老貌鏡前悲卻顧空丹竈回心向酒巵醺然耳熱後暫似少年時
　　元日樂天見過因舉酒為賀
　　漸入有年數喜逢新嵗來震方天籟動寅位帝車回門巷掃殘雪林園驚早梅與君同甲子夀酒讓先杯詶馬大夫以愚獻通草茇葜酒感通㧞二字因而寄別之作
　　泥沙難振㧞誰復問窮通莫訝提壺贈家傳枕麴風成謡獨酌後深意片言中不進終無巳應須荀令公奉和司空裵相公中書即事通簡舊僚之作
　　譚笑在巖廊人人盡所長儀形見山立文字動星光日運丹青筆時看赤白囊佇聞戎馬息入賀領鴛行微之鎮武昌中路見寄藍橋懐舊之作悽然繼和兼寄安平
　　今日油幢引他年黃紙追同為三楚客獨有九霄期宿草恨長在傷禽飛尚遲武昌應已到新栁映紅旗將赴蘇州途出洛陽留守李相公累申宴餞寵行話舊形於篇章謹抒下情以申仰謝
　　歲杪風物動雪餘宮苑晴兔園賔客至金谷管聲洛水故人別吳宮新燕迎越郎憂不淺懐袖有瓊英牛相公留守見示城外新墅有溪竹秋月親情多往宿遊恨不得去因成四韻兼簡洛中親故之什兼命同作
　　別墅洛城外月明村野通光輝滿地上絲管發舟中堤豓菊花露島涼松葉風髙情限清禁寒漏滴深宮
　　牛相公林亭雨後偶成
　　飛雨過池閣浮光生草樹新竹開粉奩初蓮爇香注野花無時節水鳥自來去若問知境人人間第一處
　　詶滑州李尚書秋日見寄
　　一入石渠署三聞宮樹蟬丹霄未得路白髪又添年雙節外臺貴孤簫中禁傳徵黃在旦夕早晚發南燕和西川李尚書漢州微月遊房太尉西湖
　　木落漢川夜西湖懸玉鈎旌旗環水次舟檝泛中流目極想前事神交如共遊瑤琴久已絶松韻自悲秋
　　和重題
　　林端落照盡湖上逺嵐清水榭芝蘭室仙舟魚鳥情人琴久寂寞煙月若平生一泛釣璜處再吟鏘玉聲酬李相公喜歸鄉國自鞏縣夜泛洛水見寄
　　鞏樹煙月上清光含碧流且無三已色猶泛五湖舟鵬息風還起鳳歸林正秋雖攀小山桂此地不淹留
　　和李相公平泉潭上喜見初月
　　家山見初月林壑悄無塵幽境此何夕清光如為人潭空破鏡入風動翠蛾嚬㑹向瑣窗望追思伊洛濵和李相公初歸平泉過龍門南嶺遙望山居即事
　　暫別明庭去初隨優詔還曽為鵬〈一作鵩〉鳥賦喜過鑿龍山新墅煙火起野程泉石間巖廊人望在只得片時閒和李相公以平泉新墅獲方外之名因為詩以報洛中士君子兼見寄之什
　　業繼韋平後家依崑閬間恩華辭北第瀟灑愛東山滿室圖書在入門松菊閒垂天雖暫息一舉出人寰
　　發蘇州後登虎丘寺望海樓〈一作望梅樓〉
　　獨宿望海樓夜深珍木冷僧房已閉戶山月方出嶺碧池涵劒彩寳剎揺星影卻憶郡齋中虛眠此時景
　　松江送處州奚使君
　　吳越古今路滄波朝夕流從來別離地能使管愁江草帶煙暮海雲含雨秋知君五陵客不樂石門遊
　　題報恩寺
　　雲外支硎寺名聲敵虎丘石文留馬跡峰勢聳牛頭泉眼潛通海松門預帶秋遲回好風景王謝昔曾遊
　　罷郡姑蘇北歸渡楊子津
　　㡬嵗悲南國今朝賦北征歸心渡江勇病體得秋輕海濶石門小城髙粉堞明金山舊遊寺過岸聽鐘聲故國荒臺在前臨震澤波綺羅隨世盡麋鹿古時多築用金鎚力摧因石鼠窠昔年雕輦路唯有采樵歌〈此首一作姑蘇臺詩〉
　　尋汪道士不遇
　　仙子東南秀泠然善馭風笙歌五雲裏天地一壺中受籙金華洞焚香玉帝宮我來君閉戶應是向崆峒
　　謝栁子厚寄疉石硯
　　常時同硯席寄硯〈一作此〉感離羣清越敲寒玉參差疊碧雲煙嵐餘斐斖水墨兩氛氳好與陶貞白松窗寫紫文
　　元日感懷
　　振蟄春潛至湘南人未歸身加一日長心覺去年非燎火委虛燼兒童彩衣異鄉無舊識車馬到門稀
　　謝宣州崔相公賜馬
　　浮雲金絡膝〈一作腦〉昨日別朱輪銜草如懷戀嘶風尚意頻曾將比君子不是換佳人從此西歸路應容躡後塵
　　南中書來
　　君書〈一作來〉問風俗此地接炎州滛祀多青鬼居人少白頭旅情偏在夜鄉思豈唯秋每羨朝宗水門前盡日流
　　題招隱寺
　　隱士遺塵在髙僧精舎開地形臨渚斷江勢觸山回楚野花多思南禽聲例哀殷勤最髙頂閑即望鄉來
　　思歸寄山中友人
　　蕭條對秋色相憶在雲泉木落病身死〈一作起〉潮平歸思懸涼鐘山頂寺暝火渡頭船此地非吾土閒留又一年
　　有感
　　死且不自覺其餘安可論昨宵鳳池客今日雀羅門騎吏塵未息銘旌風已翻平生紅粉愛惟解哭黃昏途次敷水驛伏覩華州舅氏昔日行縣題詩處澘然有感
　　昔日股肱守朱輪茲地遊繁華日已謝章句此空留蔓草佳城閉故林棠樹秋今來重垂淚不忍過西州奉和鄭相公以考功十弟山薑花俯賜篇詠
　　採擷黃薑橤封題青瑣闈共聞調膳日正是退朝歸響為纖筵發情隨綵翰飛故將天下寳萬里與光輝
　　題淳于髠墓
　　生為齊贅婿死作楚先賢應以客卿〈一作鄉〉葬故臨官道邊寓言夲多興放意能合權我有一石酒置君墳樹前








　　御定全唐詩巻三百五十八
<集部,總集類,御定全唐詩>
　　欽定四庫全書
　　御定全唐詩巻三百五十九
　　劉禹錫
　　送春詞
　　昨來樓上迎春處今日登樓又送歸蘭蕊殘妝含露泣柳條長袖〈一作袂〉向風揮佳人對鏡容顔改楚客臨江心事違萬古至今同此恨無如一醉盡忘機
　　送李尚書鎮滑州〈自浙西觀察使徴拜兵部侍郎月餘有此拜也〉
　　南徐報政入文昌東郡須才別建章視草名髙同蜀客擁旄年少勝荀〈一作周〉郎黃河一曲當城下緹騎千重照路傍自古相門還出相如今人望在巖廊〈其後果繼韋平之族〉
　　送渾大夫赴豐州〈自大鴻臚拜家承舊勲〉
　　鳯銜新詔降恩華又見旌旗出渾〈一作漢〉家故吏來辭辛屬國精兵願逐李輕車氊裘君長迎風馭錦帶〈一作領〉酋豪踏雪衙其柰明年好春日無人喚㸔牡丹花
　　送源中丞充新羅冊立使〈侍中之孫〉
　　相門才子稱華簮持節東行捧徳音身帶霜威辭鳯闕口傳天語到雞林煙開鰲背千尋碧日浴鯨波萬頃金想見扶桑受恩處〈一作後〉一時西拜盡傾心
　　送王司馬之陜州〈自太常丞授工為詩〉
　　暫輟清齋出太常空攜詩巻赴〈一作過〉甘棠府公既有朝中舊〈一作畫〉司馬應容酒後狂案牘來時唯署字風煙入興便成章兩京大道多遊客每遇詞人戰一場
　　洛中送楊處厚入闗便遊蜀〈一本有謁韋令公四字〉
　　洛陽秋日正淒淒君去西秦更向西舊學三冬今轉富曾傷六翮飬初齊王城曉入〈一作日〉窺丹鳯蜀路晴來〈一作天〉見碧雞早識臥龍應有分不妨從此躡丹梯
　　送周使君罷渝州歸郢州別墅
　　君思郢上吟歸去故自渝南擲郡章野戍岸邉留畫舸緑蘿隂下到〈一作有〉山荘池荷雨後衣香起〈一作老〉庭草春深綬帶長只恐鳴騶催上道不容待得晩菘嘗
　　奉送浙西李僕射相公赴鎮〈奉送至臨泉驛書扎見徴拙詩時在汝州〉
　　建節東行是舊遊歡聲喜氣滿吳州郡人重得黃丞相童子爭迎郭細侯詔下初辭溫室樹夣中先到景陽樓自憐不識平津閣遙望旌旗汝水頭
　　重送浙西李相公頃㢘問江南已經七載後歴滑〈一作清〉臺劒南兩鎮遂入相今復領舊地新加旌旄
　　江北萬人㸔玉節江南千騎引金鐃鳯從池上遊滄海鶴到遼東識舊巢城下清波含百穀窓中逺岫列三茅碧雞白馬迴翔久卻憶朱方是樂郊
　　送前進士蔡京赴學究科〈時崔相公楊尚書掌選〉
　　耳聞戰鼓帶經鋤振發聲名自里閭巳是世間能賦客更攻窓下絶編書朱門逹者誰能識綘帳書生盡不如幸遇天官舊丞相知君無翼上空虛
　　送唐舎人出鎮閩中
　　暫辭鴛鷺出蓬瀛忽擁貔貅鎮粵城閩嶺夏雲迎皂葢建溪秋樹映紅旗山川逺地由來好富貴當年別有情了卻人間婚嫁事復歸朝右〈一作闕〉作公卿
　　送李中丞赴楚州
　　緹騎朱旗入楚城士林皆賀振家聲兒童但喜迎賓守故吏猶應記姓〈一作小〉名萬頃水田連郭秀四時煙月映淮清憶君初得崑山玉同向揚州擕手行
　　奉送李戶部侍郎自河南尹再除本官歸闕
　　昔年內署〈一作吏〉振雄詞今日東都結去思宮女猶傳洞簫賦國人先詠袞衣詩華星卻復文昌位別鶴重歸太乙池想到金閨待通〈一作稱〉籍一時驚喜〈一作起〉見風儀
　　送蘄州李郎中赴任
　　楚闗〈一作門〉蘄水路非賖東望雲山日夕佳薤葉照人呈夏簟松花滿盌試新茶樓中飲興因明月江上詩情為晩霞北地交親長引領早將𤣥鬢到京華
　　送國子令狐博士赴興元覲省
　　相門才子髙陽族學〈一作才〉省清資五品官諫院過時榮棣蕚謝庭歸去踏芝蘭山中花帶煙嵐〈一作霞〉晩棧底江涵雪水寒伯仲到家人盡賀柳營蓮府遞相歡
　　送李二十九兄員外赴邠寧使幕
　　家襲韋平身〈一作生〉業文素風清白至今貧南宮通籍新郎吏西侯〈一作族〉從戎舊主人城外草黃秋有雪烽頭煙靜虜無塵鼎門為別霜天曉賸〈一作剰〉把離觴三五廵送分司陳郎中秪召直史館重修三聖實録
　　蟬鳴官樹引行車言自成周赴玉除逺取南朝貴公子重修東觀帝皇〈一作王〉書常時載筆窺金匱暇日登樓到石渠若問舊人劉子政如今白首在南徐〈一作頭白在商於〉送慧則法師歸上都因呈廣宣上人〈並引　師精浄名經〉
　　佛示滅後大弟子演聖言而成經傳心印曰法承法而能專曰宗由宗而分教曰支坐而攝化者勝義皆空之宗也行而宣教者摧破邪山之支也釋子慧則生於像季思濟劫溺乃學於一支開彼羣迷以為盡妙理者莫如法門變凡夫者莫如佛土悟無染者莫如散花故業於淨名深逹實相自京師渉漢沔歴鄢郢登衡湘聽徒百千耳感心化法無住道行而歸顧予有社內之因故言別之日愛縁瞥起時也秋盡詠江淹雜擬以送之前見宣上人為我致謝
　　昨日東林〈一作鄰〉㸔講時都人象〈一作乗〉馬蹋琉璃雪山童子應前世金粟如來是本師一錫言歸九城路三衣〈一作年〉曾拂萬年枝休公九別如相問楚客逄秋心更悲
　　送義舟師卻還黔南〈並引〉
　　黔之鄉在秦楚為爭地近世人多過言其幽荒以談笑聞者又從而張皇之猶夫束藴逐原燎或近乎語妖適有沙門義舟道黔江而來能畫地為山川及條其風俗纎悉可信且曰貧道以一錫遊他方衆矣至黔而不知其逺始遇前節使而聞今節使益賢而文故其佐多才士麾圍之下曳裾秉筆彬然與兔園同風蕃僧以外學嗜篇章時或攝衣為末至客其來也約主人乗秋風而還今乞詞以颺之如捧意珠行住坐臥知相好耳餘曰唯命筆為七言以應之
　　黔江秋水浸雲霓獨泛慈航路不迷猨狖窺齋林葉動蛟龍聞咒浪花低如蓮半偈心常悟問菊新詩手自攜常說摩圍似靈鷲卻將山屐上丹梯
　　送景𤣥師東歸〈並引〉
　　廬山僧景𤣥袖詩一幅來謁往往有句輕而遒如鶴雛襹褷未有六翮而歩舒視逺戞然一唳乃非泥滓間物獻詩已歛祴而辭且曰其來也與故山秋為期夫丐者僧事也今無他請唯文是求故賦一篇以代瓔珞耳
　　東林寺裏一沙彌心愛當時才子詩山下偶隨流水出秋來卻赴白雲期灘頭躡屐挑沙菜路上停舟讀古碑想到舊房拋〈一作攜〉錫杖小松應有過簷枝
　　漢夀城春望〈古荊州刺史治亭其下有子胥廟兼楚王故墳〉
　　漢夀城邉野草春荒祠古墓對荊榛田中牧豎燒芻狗陌上行人㸔石麟華表半空經霹靂碑文纔見滿埃塵不知何日東瀛變此地還成要路津
　　荊門〈一作州〉道懐古
　　南國山川舊帝畿宋臺梁館尚依稀馬嘶古道〈一作樹〉行人歇麥秀空城野〈一作澤〉雉飛風吹落葉填宮井火入荒陵〈一作墳一作林〉化寳衣徒使詞臣庾開府咸陽終日苦思歸朗州竇員外見示與澧州元郎中郡齋贈答長句二篇因以繼和
　　鴛鷺差池出建章綵旗朱戶蔚〈一作鬰〉相望新恩共理犬牙地昨日同含雞舌香白芷江邉分驛路山桃蹊外接甘棠應憐一罷金閨籍枉渚逢春〈一作相逢〉十度傷
　　早春對雪奉寄澧州元郎中
　　新賜魚書墨未乾賢人暫出逺人安朝驅旌斾行時令夜見星辰憶舊官梅蕊覆堦鈴閣暖雪峰當戶㦸枝寒寧知楚客思公子北望長吟澧有蘭
　　竇朗州見示與澧州元郎中早秋贈答〈一作作〉命同作〈一作答〉
　　鄰境諸侯同舎郎芷江蘭浦恨無梁秋風門外旌旗動暁露庭中橘柚香玉簟微涼冝白晝金笳入暮應清商騷人昨夜聞鶗鴂〈一作啼鳥〉不歎流年惜衆芳
　　松滋渡〈一作洞〉望峽中
　　渡頭輕雨灑寒梅雲際溶溶雪水來夢渚草長迷楚望夷陵土黑有秦灰巴人淚應猿聲落蜀客船從鳥道回十二碧𡶶何處所永安宮外是〈一作有〉荒臺
　　衢州徐員外使君遺以縞紵兼竹書箱因成一篇用答佳貺〈按此郡本自婺州析置使君自台州遷〉
　　爛柯山下舊仙郎列宿來添婺女光逺放歌聲分白紵知傳家學與青箱水朝滄海何時去蘭在幽林亦自芳聞說天台有遺愛人將琪樹比甘棠
　　唐秀才贈端州紫石硯以詩答之
　　端州石硯人間重贈我因知正草𤣥闕里廟堂空舊物開方竈下豈天然玉蜍吐水霞光靜綵翰揺風綘錦鮮此日傭工記名姓因君數到〈一作致〉墨池前
　　覽董評事思歸之什因以詩贈
　　㡬年油幕佐征東卻泛滄浪狎釣童欹枕醉眠成戱蝶抱琴閒望送歸鴻文儒自襲膠西相倚伏〈一作杖〉能齊塞上翁更說扁舟動鄉思青菰已熟柰秋風
　　謝寺雙檜〈揚州法雲寺謝鎮西宅古檜存焉〉
　　雙檜蒼然古貎竒含煙吐霧鬱參差晚依禪客當金殿初對將軍映畫旗龍象界中成寳蓋鴛鴦瓦上出髙枝長明燈是前朝熖曾照青青年少時
　　寄楊〈一作韓〉八夀州
　　風獵紅旗入夀春滿城歌舞向朱輪八公山下清淮水千騎塵中白面人桂嶺雨餘多鶴跡茗園晴望似龍鱗聖朝方用敢言者次第應須舊諫臣
　　洛中寺北樓見賀監草書題詩
　　髙樓賀監昔曾登壁上筆蹤龍虎騰中國書流尚〈一作讓〉皇象北朝文士重徐陵偶因獨〈一作特〉見空驚目恨不同時便伏膺唯恐塵埃轉磨滅再三珍重囑山僧
　　聞韓賔擢第歸覲以詩美之兼賀韓十五曹長時韓牧永州
　　零陵香草滿郊坰丹穴雛飛入翠屏孝若歸來成〈一作呈〉畫讚孟陽別後有山銘蘭陔舊地花〈一作多〉纔結桂樹新枝色更〈一作尚〉青為報儒林丈人道如今從此鬢星星宣上人遠寄和禮部王侍郎放榜後詩因而繼和
　　禮闈新榜動長安九陌人人走馬㸔一日聲名遍天下滿城桃李屬春官自吟白雪詮詞賦指示青雲借羽翰借問至公誰印可支郎天〈一作大〉眼定中觀
　　贈東嶽張鍊師
　　東嶽真人張鍊師高情雅淡世間稀堪為列女書青簡乆事元君住翠微金縷機中拋錦字玉清臺〈一作壇〉上著霓衣雲衢不要吹簫伴只擬乘鸞獨自飛
　　秘書崔少監見示墜馬長句因而和之
　　麟臺少諫舊仙郎洛水橋邉墜馬傷塵汚腰間青襞綬風飄掌上紫遊韁上車著作應來問折臂三公定送方猶頼徳全如醉者不妨吟詠入篇章
　　寄楊虢州與之舊姻
　　避地江湖知㡬春今來本郡擁朱輪阮郎無復里中舊楊僕卻為闗外人各繫一官難命駕每懐〈一作追〉前好易沾巾玉城山裏多靈藥擺落功名且養神
　　秋日題竇員外崇徳里新居〈竇時判度支案〉
　　長愛街西風景閒到君居處暫〈一作便〉開顔清光門外一渠水秋色𡓜頭數㸃山疎種碧鬆通〈一作過〉月朗多栽紅藥待春還莫言堆案無餘地認得詩人在此間
　　䝉恩轉儀曹郎依前充集賢學士舉韓潮州自代因寄七言
　　翔鸞闕下謝恩初通籍由來在石渠暫入南宮判祥瑞還歸內殿閲圗書故人猶在三江外同病凡經二紀餘今日薦君嗟久滯不惟文體似相如
　　途次華州陪錢大夫登城北樓春望因覩李崔令狐三相國唱和之什翰林舊侶繼踵華城山水清髙鸞鳯翔集皆忝宿眷遂題此詩
　　城樓四望出風塵見盡闗西渭北春百二山河雄〈一作歸〉上國一雙旌斾委名臣壁中今日題詩處〈一作句〉天上同時草詔人莫怪齊竽呈濫吹宦途雖別舊情親
　　始聞秋風
　　昔㸔黃菊與君別今聽𤣥蟬我卻回五夜颼飀枕前覺一年顔狀鏡中來馬思邉草拳毛動鵰眄青雲睡眼開天地肅清堪四望為君扶病上髙臺
　　洛中初冬拜表有懐上京故人
　　鳯樓南面控三條拜表郎官早渡橋清洛曉光鋪碧簟上陽霜葉剪紅綃省門簮組初成列雲路鴛鸞想退朝寄謝慇懃九天侶搶榆水擊各逍遙
　　尉遲郎中見示自南遷牽復卻至洛城東舊居之作因以和之
　　曾遭飛語十年謫新受恩光萬里還朝服不妨遊洛浦郊園依舊㸔〈一作著〉嵩山竹含天籟清商樂水遶庭臺碧玉環留作功成退身地如今只是暫時閒
　　洛中詶福建陳判官見贈
　　潦倒聲名擁腫材一生多故苦邅廻南宮舊籍遙相管東洛閒〈一作闗〉門晝未開靜對道流論藥石偶逄詞客與瓊瑰怪君近日文鋒利新向延平㸔劔來
　　和蘇十郎中謝病閒居時嚴常侍蕭給事同過訪歎初有二毛之作
　　清羸隠幾望雲空左掖鴛鸞到室中一巻素書消永日數莖斑髪〈一作鬢〉對秋風菱花照後容雖改蓍草占來命已通莫怪人人驚早白縁君尚是黒頭翁
　　酬淮南廖參謀秋夕見過之作〈林公昔為揚州從事參謀從釋子反初服〉
　　揚州從事夜相尋無限新詩月下吟初服已驚〈一作經〉𤣥髪長高情猶向碧〈一作白〉雲深語餘時舉一杯酒坐久方聞四〈一作數〉處砧不逐繁華訪閒散知君擺落俗人心
　　題王郎中宣義里新居
　　愛君新買街西宅客到如遊鄠杜間雨後退朝貪種樹申時出省趂㸔山門前巷陌三條近𡓜內池亭萬境閒見擬移居作鄰里不論時節請開闗
　　酬朗州崔員外與任十四兄侍御同過鄙人舊居見懐之什時守吳郡
　　昔日居鄰招屈亭楓林橘樹鷓鴣聲一辭御苑青門去十年蠻江白芷生自此曾沾宣室召如今又守闔閭城何人萬里能相憶同舍仙郎與外兄〈任侍御餘外兄崔員外南宮同官〉
　　劉駙馬水亭避暑
　　千竿竹翠數蓮紅水閣虛涼玉簟空琥珀琖紅〈一作烘〉疑漏〈一作瀉〉酒水晶簾瑩〈一作宻〉更通風賜氷滿盌沈朱實法饌盈盤覆碧籠盡日逍遙避〈一作卻〉煩暑再三珍重主人翁
　　述舊賀遷寄陜虢孫常侍〈南宮左輔兩處交代〉
　　南宮幸襲芝蘭後左輔曾交印綬來多病未離清洛苑新恩已歴望仙臺闗頭古塞桃林靜城下長河竹箭回聞說隨車有零雨此時偏動子荊才
　　江陵嚴司空見示與成都武相公唱和因命同作
　　南荊西蜀大行臺幕府旌門相對開名重三司平水土威雄八陣役風雷彩雲朝望青城起錦浪秋經白帝來不是郢中清唱發誰當丞相掞天才
　　廟庭偃松詩〈並〉
　　侍中後閣前有小松不待年〈一作特立〉而偃丞相晉公為賦詩美其猶龍蛇然植於髙檐喬木間上嵌旁軋盤蹙傾亞似不得天和者公以遂物性為意乃加憐焉命畚土以壯其趾使無欹索綯以牽其幹使不仆盥潄之餘以潤之顧眄之輝以照之發於仁心感召和氣無復夭閼坐能敷舒曏之跧蹙化為竒古故雖袤丈而有偃號焉予嘗詣閣白事公為道所以且示以詩竊感嘉木之逢時斐然成詠
　　勢軋枝偏根已危髙情一見與扶持忽從顦顇有生意卻為離披無俗姿影入巖廊行樂處韻含天籟宿齋時謝公莫道山東去待取〈一作時取〉隂成滿鳯池
　　贈致仕滕庶子先輩〈時及第人中最老〉
　　朝服歸來晝錦榮登科記上更無兄〈一作名〉壽觴每使〈一作許〉曾孫獻勝境長攜衆妓行钁鑠據鞍時〈一作能〉騁徤殷勤把酒尚多情凌寒卻向山隂去衣繡郎君雪裏行〈一作迎時令子為御史主務在越中〉
　　哭呂衡州時予方謫居
　　一夜霜風凋玉芝蒼生望絶去林悲空懐濟世安人畧不見男婚女嫁時遺草一函歸太史旅〈一作孤〉墳二尺近要離朔方徙嵗行當滿〈一作晩〉欲為君刋第二碑
　　䕫州竇員外使君見示悼妓詩顧余嘗試之〈一作面〉因命同作
　　前年曾見兩鬟時今日驚吟悼妓詩鳯管學成知有籍龍媒欲換歎無期空廊月照常行地後院花開舊折枝寂寞魚山青草裏何人更立智瓊祠
　　竇䕫州見寄寒食日憶故姬小紅吹笙因和之
　　鸞聲窈𣺌管參差清韻初調衆樂隨幽院妝成花下弄髙樓月好夜深吹忽驚暮雨〈一作槿〉飄零盡唯有朝雲夣想期聞道今年寒食日東山舊路獨行遲
　　哭龎京兆〈少年有俊氣常擢制科之首〉
　　俊骨英才氣褎然䇿名飛歩冠羣賢逢時已自致髙位得疾〈一作病〉還因倚少年天上別歸京兆府人間空數〈一作歎〉茂陵阡今朝繐帳哭君處前日見鋪歌舞筵
　　送李庚先輩赴選
　　一家何啻十朱輪諸父雙飛秉大鈞曾脫素衣叅幕客卻為精舍讀書人離筵雒水侵杯色征路函闗向晩塵今日山公舊賓主〈一作居賓主話〉知君不負帝城春
　　陽山廟觀賽神〈梁松南征至此遂為其神在朗州〉
　　漢家都尉舊征蠻血食如今配此山曲蓋幽深蒼檜下洞簫愁絶〈一作吹絶〉翠屏間荊巫脈脈傳神語野老娑娑〈一作〉起醉顔日落風生廟門外㡬人連蹋竹歌還
　　送僧元暠東遊〈並序〉
　　予䇿名二十年百慮而無一得然後知世所謂道無非畏途唯出世間法可盡心耳繇是在席硯〈一作觀〉者多旁行四句之書備將迎者皆赤髭白足之侶深入智地靜通還源客塵觀盡妙氣來宅內視胸中猶煎鍊然開士元暠姓陶氏本丹陽名家世有人爵不藉其資於昆尼禪那極細宻之義於初中後日習總持之門妙音奮迅願力昭答雅聞予事佛而佞亟來相從或問師隳形之自對曰小失怙恃惟棘心以求上乗積四十年有羸老將至而不懈始悲浚泉之有冽今痛防墓之未遷塗蒭莫備薪火恐滅諸相皆離此心長懸雖萬姓歸佛盡為釋種如河入海無復水名然具一切智者豈惟遺百行求無量義者寧容斷聞思今聞南諸侯雅多大士思扣以苦調而希其末光無容至前有足悲者予聞是說已力不足而悲有餘因為詩以送之庶乎踐霜露者聽〈一作聆〉之有惻
　　寳書翻譯學初成振錫如飛白足輕彭澤因家凡㡬世靈山預會是前生傳燈巳悟無為理濡露猶懐罔極情從此多逢大居士何人不願解珠瓔
　　贈日本僧智藏
　　浮杯萬里過滄溟遍禮名山適性靈〈一作舊扃〉深夜降龍潭水黑新秋放鶴野田青身無彼我那懐土心㑹真如不讀經為問中華學道者幾人雄猛得寧馨
　　送元簡上人適越
　　孤雲出岫本無依勝境〈一作景〉名山即是歸久向吳門遊好寺還思越水洗塵機浙江濤驚獅子吼稽嶺峯疑靈鷲飛更入天台石橋去〈一作路〉垂珠璀璨拂三衣
　　送宗密上人歸南山草堂寺因謁〈一作詣〉河南尹白侍郎
　　宿習修來得慧根多聞第一卻忘言自從七祖傳心印不要三乗入便門東泛滄江〈一作浪〉尋古跡西歸紫閣出塵喧河南白尹大檀越好把真經相對翻
　　西塞山懐古
　　西晉〈一作王濬〉樓船下益州金陵王氣黯〈一作漠〉然收千尋鐡鎻沈江底一片降旛出石頭人世㡬回傷往事〈一作荒苑至今生茂草〉山形依舊枕江〈一作寒〉流今逢〈一作從今〉四海為家日故壘蕭蕭蘆荻秋〈一作而今四海歸皇化兩岸蕭蕭蘆荻秋〉
　　廣宣上人寄在蜀與韋令公唱和詩巻因以令公手扎答詩示之
　　碧雲佳句久傳芳曾向成都住草堂振錫常過長者宅披衣〈一作文〉猶帶令公香一時風景添詩思八部人天入道場若許相期同結社吾家本自有柴桑


　　御定全唐詩卷三百五十九
　　欽定四庫全書
　　御定全唐詩巻三百六十
　　劉禹錫
　　白舍人自杭州寄新詩有柳色春藏蘇小家之句因而戱酬兼寄浙東元相公
　　錢塘山水有竒聲暫謫仙官領百城女妓還聞名小小使君誰許喚卿卿鼇驚震海風雷起蜃鬬噓天樓閣成莫道騷人在三楚文星今向鬥牛明
　　春日書懐寄東洛白二十二楊八二庶子
　　曾向空門學坐禪如今萬事盡忘筌眼前名利同春夣醉裏風情敵少年野草芳菲紅錦地遊絲撩亂碧羅天心知洛下閒才子不作詩魔即酒〈一作醉〉顛
　　白舎人見酬拙詩因以寄謝
　　雖陪三品散班中資歴從來事不同名姓也曾䥴石柱詩篇未得上屏風甘陵舊黨凋零盡魏闕新知禮數崇煙水五湖如有伴猶應堪作釣魚翁
　　白舎人曹長寄新詩有遊宴之盛因以戱酬
　　蘇州刺史例能詩西掖今來替左司二八城門開道路五千兵馬引旌旗水通山寺笙歌去騎過虹橋劍㦸隨若共吳王鬬百草不如應〈一作知惟〉是欠西施
　　蘇州白舍人寄新詩有歎早白無兒之句因以贈之
　　莫嗟華髪與無兒卻是人間〈一作生〉久逺期雪裏髙山頭白早海中仙果子生遲於公必有髙門慶謝守何煩曉鏡悲倖免如新分非淺祝君長詠夣熊詩〈髙山本髙於門使之髙二義故殊古之詩流曉此〉
　　酬樂天揚州初逢席上見贈
　　巴山楚水淒涼地二十三年棄置身懐舊空吟聞篴賦到鄉翻似爛柯人沈舟側畔千帆過病樹前頭萬木春今日聽君歌一曲暫憑杯酒長精神
　　罷郡歸洛途次山陽留辭郭中丞使君
　　自到山陽不許辭髙齋日夜有佳期管正合㸔書院語笑方酣各詠詩銀漢雪晴褰翠幙清淮月影落金巵洛陽歸客明朝去容趂城東花發時
　　楚州開元寺北院枸杞臨井繁茂可觀羣賢賦詩因以繼和
　　僧房藥樹依寒井井有香泉樹有靈翠黛葉生籠石甃殷紅子熟照銅瓶枝繁本是仙人杖根老新成瑞犬形上品功能甘露味還知一勺可延齡
　　和樂天鸚鵡
　　養來鸚鵡觜初紅宜在朱樓繡戶中頻學喚人縁性慧偏能識主為情通歛毛睡足難銷日嚲翅愁時願見風誰遣聰明好顔色事須安枕入深籠
　　洛中逢白監同話遊梁之樂因寄宣武令狐相公
　　曾經謝病各遊梁今日相逄憶孝王少有一身兼將相更能四面占文章開顔坐上催飛盞廻首庭中㸔舞槍借問風前兼月下不知何客對胡床
　　河南王少尹宅燕張常侍白舍人兼呈盧郎中李員外二副使
　　將星夜落使星來三省清臣到外臺事重各銜天子詔禮成同把故人盃捲簾松竹雪初霽滿院池塘春欲回第一林亭迎好客殷勤莫惜玉山頺
　　和宣武令狐相公郡齋對新竹
　　新竹翛翛韻曉風隔囪依砌尚䝉籠數間素壁初開後一段清光入坐中欹枕閒㸔知自適含毫朗詠與誰同此君若欲長相見政事堂東有舊叢
　　和樂天送鶴上裵相公別鶴之作
　　昨日㸔成送鶴詩高籠提出白雲司朱門乍入應迷路玉樹容棲莫揀枝雙舞庭中花落處數聲池上月明時三山碧海不歸去且向人間呈羽儀
　　闕下待傳㸃呈諸同舎
　　禁漏晨鐘聲欲絶旌旗組綬影相交殿含佳氣當龍首閣倚晴天見鳯巢山色蔥籠丹檻外霞光泛灔翠松梢多慙再入金門籍不敢為文學解嘲
　　和樂天以鏡換酒
　　把取菱花百鍊鏡換他竹葉十旬杯嚬眉厭老終難去醮甲須歡便到來妍醜太分迷忌諱松喬俱傲絶嫌猜校量功力相千萬好去從空白玉臺
　　同樂天送河南馮尹學士
　　可憐五〈一作玉〉馬風流地暫輟金貂侍從才閣上掩書劉向去門前修刺孔融來〈馮自館閣出為河南尹〉崤陵路靜寒無雨洛水橋長晝起雷共〈一作卻〉羨府中棠棣好先於城外百花開〈時公伯仲四人竝以顯官居雒士宗榮之〉
　　同白二十二贈王山人
　　愛名之世忘名客多事之時無事身古老相傳見來久歳年雖變貌常新飛章上逹三清路受籙平交五嶽神笑聽鼕鼕朝暮鼓只能催得市朝人
　　題集賢閣
　　鳯池西畔圗書府玉樹玲瓏景氣閒長聽餘風送天樂時登髙閣望人寰青山雲繞欄杆外紫殿香來歩武間曾是先賢翔集地每㸔壁記一慙顔
　　和令狐相公初歸京國賦詩言懐
　　凌雲羽翮掞天才揚〈一作敭〉歴中樞與外臺相印昔辭東閣去將星還拱北辰來殿庭捧日彯纓入閣道㸔山曵履囘口不言功心自適吟詩釀酒待花開
　　和樂天南園試小樂
　　閒歩南園煙雨晴遙聞絲竹出墻聲欲拋丹筆三川去先教清商一部成花木手栽偏有興歌詞自作別生情多才遇景皆能詠當日人傳滿鳯城
　　答樂天戱贈
　　才子聲名白侍郎風流雖老尚難當詩情逸似陶彭澤齋日多如周太常矻矻將心求浄法時時偷眼㸔春光知君技癢思歡讌欲倩天魔破道場
　　同樂天送令狐相公赴東都留守〈自戶部尚書拜〉
　　尚書劔履出明光居守旌旗赴洛陽世上功名兼將相人間聲價是文章衙門曉闢分天仗賔幕初開辟省郎從發坡頭向東望春風處處有甘棠〈自華陵至河南皆故林也〉刑部白侍郎謝病長告改賔客分司以詩贈別
　　鼎食華軒到眼前拂衣高謝豈徒然九霄路上辭朝客四皓叢中作少年他日臥龍終得雨今朝放鶴且沖天洛陽舊有衡茆在亦擬抽身伴地仙
　　和留守令狐相公答白賔客
　　麥隴〈一作蛟龍〉和風吹樹枝商山逸客出闗時身無拘束起長晚路足交親行自遲官拂象筵終日待私將雞黍㡬人期君來不用飛書報萬戶先從紙貴知
　　酬鄆州令狐相公官舎言懐見寄兼呈樂天
　　詞人各在一涯居聲味雖同跡自疎佳句傳因多好事尺題稀為不便書已通戎畧逢黃石仍占星文耀碧虛聞説朝天在來嵗霸陵春色待行車
　　吟白樂天哭崔兒二篇愴然寄贈
　　吟君苦調我霑纓能使無情盡有情四望車中心未釋千秋亭下賦初成庭梧已有棲雛處池鶴今無子和聲從此期君比瓊樹一枝吹折一枝生
　　答樂天所寄詠懐且釋其枯樹之歎
　　衙前有樂饌常精宅內連池酒任傾自是官高無狎客不論年長少歡情驪龍頷被探珠去老蚌胚還應月生莫羨三春桃與李桂花成實向秋榮
　　赴蘇州酬別樂天
　　吳郡魚書下紫宸長安廐吏送朱輪二南風化承遺愛八詠聲名躡後塵梁氏夫妻為寄客陸家兄弟是州民江城春日追遊處共憶東歸舊主人
　　福先寺雪中酬別樂天
　　龍門賔客㑹龍宮東去旌旗駐上東二八笙歌雲幕下三千世界雪花中離堂未暗排紅燭別曲含淒颺晚風才子從今一分散便將詩詠向吳儂
　　和樂天耳順吟兼寄敦詩
　　吟君新什慰蹉跎屈指同登耳順科鄧禹功成三紀事孔融書就八年多已經將相誰能爾拋卻丞郎爭柰何獨恨長洲數千里且隨魚鳥泛煙波
　　和白侍郎送令狐相公鎮太原
　　十萬天兵貂錦衣晉城風日斗生輝行臺僕射深恩重從事中郎舊路歸疊鼓蹙成汾水浪閃旗驚斷塞鴻飛邉庭自此無烽火擁節還來坐紫微
　　酬樂天見寄
　　元君後輩先零落崔相同年不少留華屋坐來能㡬日夜臺歸去便千秋背時猶自居三品〈三川吳郎品同〉得老終須卜一丘〈投老之日願與樂天為鄰〉若使吾徒還早逹亦應簫鼓入松楸
　　樂天寄重和晩逹冬青一篇因成再答
　　風雲變化饒年少光景蹉跎屬老夫秋隼得時凌汗漫寒龜飲氣受泥塗東隅有失誰能免北叟之言豈便無振臂猶堪呼一擲爭知掌下不成盧
　　河南白尹有喜崔賔客歸洛兼見懐長句因而繼和
　　㡬年侍從作名臣卻向青雲索得身朝士忽為方外士主人仍是眼中人雙鸞遊處天京好五馬行時海嶠春遙羨光隂不虛擲肯令絲竹暫生塵
　　和楊師臯給事傷小姬英英
　　見學胡琴見藝成今朝追想㡬傷情撚花下呈新曲放撥燈前謝改名但是好花皆易落從來尤物不長生鸞臺夜直衣衾冷雲雨無因入禁城
　　和樂天洛下醉吟寄太原令狐相公兼見懐長句
　　舊相臨戎非稱意詞人作尹本多情從容自使邉塵靜談笑不聞桴鼓聲章句新添塞下曲風流舊占洛陽城昨來亦有吳趨詠惟寄東都與北京
　　郡齋書懐寄江南白尹兼簡分司崔賔客
　　謾讀圗書三十車年年為郡老天涯一生不得文章力百口空為飽煖家綺季衣冠稱鬢面吳公政事副詞華還思謝病吟歸去同醉城東桃李花
　　題於家公主舊宅
　　樹繞荒臺葉滿池簫聲一絶草蟲悲鄰家猶學宮人髻園客爭偷御果枝馬埓蓬蒿藏狡兔鳯樓煙雨嘯愁鴟何郎獨在無恩澤不似當初傅粉時
　　酬樂天見貽賀金紫之什
　　久學文章含白鳯卻因政事賜金魚郡人未識聞謡詠天子知名與詔書珍重賀詩呈錦繡願言歸計竝園廬舊來詞客多無位金紫同遊誰得如
　　樂天見示傷微之敦詩晦叔三君子皆有深分因成是詩以寄
　　吟君歎逝雙絶句使我傷懐奏短歌世上空驚故人少集中惟覺祭文多芳林新葉催陳葉流水前波讓後波萬古到今同此恨聞琴淚盡欲如何
　　和樂天柘枝
　　柘枝本出楚王家玉面添嬌舞態奢鬆〈一作鬒〉鬢改梳鸞鳯髻新衫別織鬭雞紗鼓催殘拍腰身軟汗透羅衣雨㸃花畫筵曲罷辭歸去〈一作畫席曲殘辭別去〉便隨王母上煙霞
　　和樂天題真娘墓
　　薝蔔林中黃土堆羅襦繡黛巳成灰芳魂雖死人不怕蔓草逢春花自開幡蓋向風疑舞袖鏡燈臨曉是粧臺吳王嬌女墳相近一片行雲應往來
　　客有話汴州新政書事寄令狐相公
　　天下煙喉今大寧軍城喜氣徹青㝠庭前劒㦸朝迎日筆底文章夜應星三省壁中題姓字萬人頭上見儀形汴州忽復承平事正月㸔燈戶不扄
　　令狐相公見示河中楊少尹贈答兼命繼之
　　兩首新詩百字餘朱玉磬韻難如漢家丞相重徴後梁苑仁風一變初四面諸侯瞻節制八方通貨溢河渠自從郤〈一作郄〉縠為元帥大將歸來盡把書
　　和令狐相公送趙常盈錬師與中貴人同拜嶽及天台投籠畢即赴京
　　銀璫謁者引蜺旌霞帔仙宮到赤城白鶴迎來天樂動金龍擲下海神驚元君伏奏歸中禁武帝親齋禮上清何事夷門請詩送梁王文字上聲名
　　酬令狐相公贈別
　　越聲長苦有誰聞老向湘山與楚雲海嶠新辭永嘉守夷門重見信陵君田園松菊今迷路霄漢鴛鴻久絶羣幸遇甘泉尚詞賦不知何客薦雄文
　　酬令狐相公寄賀遷拜之什
　　邅廻二紀重為郎洛下遙分列宿光不見當花呼早起曾無侍史與焚香三花秀色通春幌十字清波遶宅𡓜白髪青衫誰比數相憐只是有梁王〈相公昔以大僚分司故有同病相憐之句〉
　　夏日寄宣武令狐相公
　　長憶梁王逸興多西園花盡興如何近來溽暑侵亭館應覺清談勝綺羅境入篇章髙韻發風穿號令衆心和承明欲謁先相報願拂朝衣逐曉珂
　　酬令狐留守廵內至集賢院見寄
　　仙院文房隔舊宮當時盛事盡成空墨池半在頹垣下書帶猶生蔓草中廵內因經九重苑裁詩又繼二南風為兄手寫殷勤句遍歴三台各一通
　　和令狐相公言懐寄河中楊少尹
　　章句慙非第一流世間才子昔陪遊吳宮已歎芙蓉死〈張司業詩云吳宮四面秋江水天青露白芙蓉死〉邉月空悲蘆管秋〈李白書〉任向洛陽稱傲吏〈分司白賔客〉苦教河上領諸侯〈天平相公〉石渠甘對圗書老闗外楊公安穏不
　　令狐相公自天平移鎮太原以詩申賀〈相公昔為幷州從事〉
　　北都留守將天兵出入香〈一作天〉街宿禁扄鼙鼓夜聞驚朔鴈旌旗曉動拂參星孔璋舊檄家家有叔度新歌處處聽夷落遙知真漢相爭來屈膝㸔儀刑
　　重酬前寄
　　邉烽寂寂盡收兵宮樹蒼蒼靜掩扄戎羯歸心如內地天狼無角比凡星新成麗句開緘後便入清歌滿坐聽吳苑晉祠遙望處可憐南北太〈一作大〉相形
　　令狐相公自太原累示新詩因以酬寄
　　飛蓬巻盡塞雲寒戰馬閒嘶漢地寛萬里胡天無警急一籠烽火報平安燈前妓樂留賔宴雪後山河出獵㸔珍重新詩逺相寄風情不似四登壇
　　酬令狐相公使宅別齋初栽桂樹見懐之作
　　清淮南岸家山樹黒水東邉第一栽影近畫梁迎曉日香隨緑酒入金杯根留本土依江潤葉起寒稜映月開早晩隂成比梧竹九霄還放彩雛〈一作鵬〉來
　　酬令狐相公見寄
　　才兼文武播雄名遺愛芳塵滿洛城身在行臺為僕射書來甪里訪先生閒遊占得嵩山色醉臥高聽洛水聲千里相思難命駕七言詩裏寄深情
　　郡內書情獻裴侍中留守
　　功成頻獻乞身章擺落襄陽鎮洛陽萬乘旌旗分一半八方風雨會中央兵符今奉黃公畧書殿曾隨翠鳯翔心寄華亭一雙鶴日陪高歩繞池塘
　　酬樂天衫酒見寄
　　酒法衆傳吳米好舞衣偏尚越羅輕動揺浮蟻香濃甚裝束輕鴻意態生閲曲定知能自適舉杯應歎不同傾終朝相憶終年別對景臨風無限情
　　自左馮歸洛下酬樂天兼呈裴令公
　　新恩通籍在龍樓分務神都近舊丘自有園公紫芝侶〈時賔行四人盡在洛中〉仍追少傅赤松遊華林霜葉紅霞晚伊水晴光碧玉秋更接東山文酒㑹始知江左未風流〈王儉雲江左風流宰相唯有謝安〉
　　秋齋獨坐寄樂天兼呈吳方之大夫
　　空齋寂寂不生塵藥物方書繞病身纎草數莖勝靜地幽禽忽至似嘉賔世間憂喜雖無定釋氏消磨盡有因同向洛陽閒度日莫教風景屬他人
　　和樂天齋戒月滿夜對道場偶懐詠
　　常修清浄去繁華人識王城長者家案上香煙鋪貝葉佛前燈熖透蓮花持齋已滿招閒客理曲先聞命小娃明日若過方丈室還應問為法來耶
　　吳方之見示獨酌小醉首篇樂天續有酬答皆含戱謔極至風流兩篇之中竝蒙見屬輙呈濫吹益美來章
　　閒門共寂任張羅靜室同虛養太和塵世歡娛開意少醉鄉風景獨遊多散金疏傅尋常樂枕麴劉生取次歌計㑹雪中爭挈榼鹿裘鶴氅逓相過
　　酬樂天齋滿日裴令公置宴席上戱贈
　　一月道塲齋戒滿今朝華幄管迎銜杯本自多狂態事佛無妨有佞名酒力半酣愁已散文鋒未鈍老猶爭平陽不獨容賔醉聽取喧呼吏舍聲
　　酬樂天偶題酒瓮見寄
　　從〈一作是〉君勇斷拋名後世路榮枯見㡬回門外紅塵人自走瓮頭清酒我初開三冬學任胸中有萬戶侯須骨上來何幸相招同醉處洛陽城裏好池臺
　　酬樂天請裴令公開春加宴
　　髙名大位能兼有恣意遨遊是特恩二室煙霞成歩障三川風物是家園晨窺苑樹韶光動晚度河橋春思繁管常調客常滿但逢花處即開樽
　　樂天示過敦詩舊宅有感一篇吟之然追想昔事因成繼和以寄苦懐
　　淒涼同到故人居門枕寒流古木疎向秀心中嗟棟宇蕭何身後散圖書本營歸計非無意唯算生涯尚有餘忽憶前言更惆悵丁寧相約速懸車〈敦詩與予及樂天三人同甲子平生相約同休洛中〉
　　寄和東川楊尚書慕巢兼寄西川繼之二公近從弟兄情分偏睦早忝遊舊因成是
　　太平蓮峯䧏嶽靈兩川棠樹接郊坰政同兄弟人人樂曲奏塤箎處處聽楊葉百穿榮㑹府芝泥五色耀天庭各拋筆硯誇旄鉞莫遣文星讓將星
　　和樂天洛下雪中宴集寄汴州李尚書
　　洛城無事足杯盤風雪相和歳欲闌樹上因依見寒鳥坐中收拾盡閒官笙歌要請頻何爽笑語忘機拙更歡遙想兔園今日㑹瓊林滿眼映旂竿
　　和牛相公遊南荘醉後寓言戱贈樂天兼見示
　　城外園林初夏天就中野趣在西偏嗇嶶亂發多臨水鸂鶒雙遊不避船水底逺山雲似雪橋邉平岸草如煙白家唯有杯觴興欲把頭盤打少年
　　樂天以愚相訪沽酒致歡因成七言聊以奉答
　　少年曾醉酒旗下同輩黃衣頷亦黃蹴踏青雲尋入仕蕭條白髪且飛觴令徴古事歡生雅客到閒人興任狂猶勝獨居荒草院蟬聲聽盡到寒螿



　　御定全唐詩巻三百六十
<集部,總集類,御定全唐詩>
　　欽定四庫全書
　　御定全唐詩巻三百六十一
　　劉禹錫
　　和思黯憶南荘見示
　　丞相新家伊水頭智囊心匠日增修化成池沼無㾗跡奔走清波不自由臺上㸔山徐舉酒潭中見月慢回舟從來天下推尤物合屬人間第一流
　　酬思黯見示小飲四韻
　　拋卻人間第一官俗情驚怪我方安兵符相印無心戀洛水嵩雲恣〈一作著〉意㸔三足鼎中知味久百尋竿上擲身難追呼故舊連宵飲直到天明興未闌
　　和僕射牛相公春日閒坐見懐
　　官曹崇重難頻入第宅清閒且獨行階蟻相逢如偶語園蜂速去恐違程人於紅藥惟㸔色鶯到垂楊不惜聲東洛池臺怨拋擲移文非久會應成〈違一作遲惟㸔色一作偏憐色〉
　　酬元九侍御贈璧竹鞭長句
　　碧玉孤根生在林美人相贈比雙金初開郢客緘封後想見巴山氷雪深多節本懐端直性露青猶有歳寒心何時䇿馬同歸去闗樹扶踈敲鐙吟
　　酬竇員外使君寒食日途次松滋渡先寄示四韻
　　楚鄉寒食橘花時野渡臨風駐綵旗草色連雲人去住水紋如縠燕差池朱輪尚憶羣飛雉青綬初縣左顧龜非是湓城舊司馬水曺何事與新詩〈時有水部郎出故〉
　　寄楊八拾遺〈時出為國子主簿分司東都韓十八員外亦轉國子博士同在洛陽〉
　　聞君前日獨庭爭漢帝偏知白馬生忽領簿書遊太學寧勞侍從厭承明洛陽本自宜才子海內而今有直聲為謝同僚老博士范雲來歳即公卿
　　酬竇員外郡齋宴客偶命柘枝因見寄兼呈張十一院長元侍御〈員外時兼節度判官佐平蠻之畧張初罷都官元方徙事〉
　　分憂餘刃又從公白羽胡床嘯詠中綵筆諭戎矜倚馬華堂留客㸔驚鴻渚宮油幕方髙歩澧浦甘棠有㡬叢若問騷人何處所門臨寒水落江楓
　　謝竇員外旬休早涼見示詩〈奉書報詰朝有宴〉
　　新秋十日澣朱衣鈴閣無聲公吏歸風韻漸髙梧葉動露光初重槿花稀四時冉冉催容鬢三爵油油〈一作曛曛〉忘是非更報明朝池上酌人知太守字𤣥暉
　　南海馬大夫逺示著述兼酬拙詩輙著微誠再有長句時蔡戎未弭故見於篇末
　　漢家旄節付雄才百越南溟統外臺身在綘紗傳六藝腰懸青綬亞三台連天浪靜長鯨息映日帆多寳舶來聞道楚氛猶未滅終須旌斾掃雲雷
　　和南海馬大夫聞楊侍郎出守郴州因有寄上之作
　　忽驚金印駕朱轓遂別鳴珂聽曉猿碧落仙來雖暫謫赤泉侯在是深恩玉環慶逺瞻台坐銅柱勲高壓海門一詠瓊瑤百憂散何勞更樹北堂萱
　　馬大夫見示浙西王侍御贈答詩因命同作〈並序〉
　　大夫榮踐舊府又歴交趾桂林南人歌之列在風什王侍御公易一別歳餘寄末篇以代扎
　　憶逐羊車凡㡬時今來舊府統〈一作總〉戎師象筵照室㑹詞客銅鼓臨軒舞海夷百越酋豪稱故吏十洲風景助新詩秣陵從事何年別一見瓊章如素期
　　寄唐州楊八歸厚
　　淮安古地擁州師畫角金鐃旦夕吹淺草遙迎鷫鸘馬春風亂颭辟邪旗謫仙年月今應滿戇諫聲名衆所知何況遷喬舊同伴一雙先入鳯凰池〈時徐晦楊嗣復二舍人與唐州同年及第〉
　　寄朗州溫右史曹長
　　暫別瑤墀鴛鷺行綵旗雙引到沅湘城邉流水桃花過簾外春風杜若香史筆枉將書紙尾朝纓不稱濯滄浪雲臺公業家聲在徴詔何時出建章
　　詶楊司業巨源見寄
　　辟雍流水近靈臺中有詩篇絶世才渤海歸人將集去棃園弟子請詞來瓊枝未識魂空斷寳匣初臨手自開莫道專城管雲雨其如心似不然灰
　　詶國子崔博士立之見寄
　　健筆髙科早絶倫後來無不揖芳塵遍㸔今日乘軒客多是昔年呈巻人胄子執經瞻講坐郎官共食接華茵煩君逺寄相思曲慰問天南一逐臣
　　張郎中籍逺寄長句開緘之日已及新秋因舉目前仰酬高韻
　　南宮詞客寄新篇清似湘靈促柱京邑舊遊勞夣想歴陽秋色正澄鮮雲銜日腳成山雨風駕潮頭入渚田對此獨吟還獨酌知音不見思愴然
　　浙東元相公書歎梅雨鬱蒸之𠉀因寄七言
　　稽山自與岐山別何事連年鸑鷟飛百辟商量舊相入九天祗𠉀老臣歸平湖晩泛窺清鏡高閣晨開掃翠微今日㸔書最惆悵為聞梅雨損朝衣
　　酬嚴給事賀加五品兼簡同制水部李郎中
　　九天雨露傳青詔八舎郎官換緑衣初佩銀魚隨仗入宜乘白馬退朝歸彫盤賀喜開瑤席綵筆題詩出鎻闈聞道水曹偏得意霞朝霧夕有光輝
　　裴相公大學士見示答張秘書謝馬詩並羣公屬和因命追作
　　草𤣥門戶少塵埃丞相併州寄馬來初自塞垣䘖苜蓿忽行幽徑破莓苔尋花緩轡威遲〈一作逶迤〉去帶酒垂鞭蹀回不與王侯與詞客知輕富貴重清才
　　奉和裴侍中將赴漢南留別座上諸公
　　金貂曉出鳯池頭玉節前臨南雍州暫輟洪鑪觀劒㦸還將大筆注春秋管席上留高韻山水途中入勝遊峴首風煙㸔未足便應重拜富民侯
　　和蘇郎中尋豐安里舊居寄主客張郎中
　　漳濵臥起恣閒遊宣室徴還未白頭舊隠來尋通徳里新篇寫出畔牢愁池㸔科斗成文字鳥聽提壺憶獻酬同學同年又同舎許君雲路並華輈
　　詶浙東李侍郎越州春晩即事長句
　　越中藹藹繁華地秦望峰前禹穴西湖草初生邉鴈去山花半謝杜鵑啼青油晝巻臨髙閣紅斾晴翻繞古堤明日漢庭徴舊徳老人爭出若耶溪
　　詶淮南牛相公述舊見貽
　　少年曾忝漢庭臣晩歳空餘老病身初見相如成賦日尋為丞相掃門人追思往事咨嗟久喜奉清光笑語頻猶有登朝〈一作當時〉舊冠冕待公三入拂埃塵〈牛相再入中書故以三入期之〉
　　和僕射牛相公追感韋裴六相登庸皆四十餘未五十薨歿豈早榮早枯之義今年將六十猶粗強健因親故勸酒率然成篇並見寄之作
　　坐鎮清朝獨殷然閒徴故事數前賢用才同踐鈞衡地稟氣終分大小年威鳯本池思泛泳仙查舊路望迴旋猶憐綺季深山裏唯有松風與石田
　　和僕射牛相公以離闕庭七年班行親故亡歿十無一人再覩龍顔喜慶雖極感歎風燭能不愴然因成四韻並示集賢中書二相公所和
　　久辭龍闕擁紅旗喜見天顔拜赤墀三省英僚非舊侶萬年芳樹長新枝交朋接武居仙院幕客追風入鳯池雲母屏風即施設可憐榮耀冠當時
　　和僕射牛相公見示長句
　　靜得天和興自濃不縁宦逹性靈慵大鵬六月有閒意仙鶴千年無躁容流輩盡來多歎息官班高後少過從唯應加築露臺上賸見終南雲外峰
　　和牛相公雨後寓懐見示
　　金火交爭正抑揚蕭蕭飛雨助清商曉㸔紈扇恩情薄夜覺紗燈刻數長樹上早蟬纔發響庭中百草已無光當年富貴亦惆悵何況悲翁髪似霜
　　和陳許王尚書酬白少傅侍郎長句因通簡汝洛舊遊之什
　　寥廓高翔不可追風雲失路蹔相隨方同洛下書生詠又見軍前大將旗雪裏命賔開玉帳飲中請號駐金巵竹林一自王戎去嵇阮雖貧興未衰
　　和僕射牛相公寓言二首
　　兩度竿頭立定誇回眸舉袖拂青霞盡拋今日貴人様復振前朝名相家御史定來休直宿尚書依舊趂叅衙具瞻尊重誠無敵猶憶洛陽千樹花
　　心如止水鑒常明見盡人間萬物情鵰鶚騰空猶逞俊驊騮嚙足自無驚時來未覺權為祟貴了方知退是榮只恐重重世縁在事須三度副蒼生
　　詶太原狄尚書見寄
　　家聲烜赫冠前賢時望穹崇鎮北邉身上官銜如座主幕中談笑取同年幽并俠少趨鞭弭燕趙佳人奉管仍把天兵書號筆逺題長句寄山川
　　詶宣州崔大夫見寄
　　白衣曾拜漢尚書今日恩光到敝廬再入龍樓稱綺季應縁狗監說相如中郎南鎮權方重內史高齋興有餘遙想敬亭春欲暮百花飛盡柳花初
　　詶皇甫十少尹暮秋久雨喜晴有懐見示
　　雨餘獨坐巻簾帷便得詩人喜霽詩揺落從來長年感慘舒偏是病身知掃開雲霧呈光景流盡潢汙見路岐何況菊香新酒熟神州司馬好狂時
　　再授連州至衡陽酬柳柳州贈別
　　去國十年同赴召渡湘千里又分岐重臨事異黃丞相三黜名慙柳士師歸目併隨回鴈盡愁腸正遇斷猿時桂江東過連山下相望長吟有所思
　　望夫山
　　何代提戈去不還獨留形影白雲間肌膚銷盡雪霜色羅綺㸃成苔蘚斑江燕不能傳逺信野花空解妒愁顔近來豈少征人婦笑採蘼蕪上北山
　　懐妓〈前三首一作劉損詩題作憤惋〉
　　玉釵重合兩無縁魚在深潭鶴在天得意紫鸞休〈一作辭〉舞鏡能言青鳥罷〈一作斷〉銜牋金盆巳覆難收水玉軫長拋不續絃若向蘼蕪山下過遙〈一作空〉將紅〈一作狂〉淚灑窮泉
　　鸞飛逺樹棲何處鳯得新巢想稱心紅壁〈一作粉〉尚留香漠漠碧雲初斷信沈沈情知〈一作那堪〉㸃汚投泥玉猶自〈一作嬾更〉經營買笑金從此山頭似人石丈夫形狀淚㾗深但曾行處遍尋㸔雖是生離死一般買笑樹邉花巳老畫眉窓下月猶殘雲藏巫峽音容斷路隔星橋過往難莫怪詩成無淚滴盡傾東海也須乾
　　三山不見海沈沈豈有仙蹤更可尋青鳥去時雲路斷姮娥歸處月宮深紗窓遙想春相憶書幌誰憐夜獨吟料得夜來天上鏡只應偏照兩人心
　　荅東陽於令寒碧圗詩
　　東陽令於興宗丞相燕國公之猶子生綺襦紈袴間所見皆貴盛而挈然有心如山東書生前年白有司願為親民官以自効遂補東陽及蒞官以簡易為治故多暇日一旦於縣五里偶得竒境埋沒於翳薈中於生自以有特操而生於公侯家由覆䕃入仕常忽忽歎息因移是心開抉泉石芟去蘿蔦斧凡材畚息壤而清溪翠岩森立坌來因搆亭其端題曰寒碧碧流貫於庭中如青龍蜿蜒氷〈去聲〉徹射人樹石雲霞列於前昏旦萬狀惜其居地不得有聞於時故圗之來乞辭既無負尤物予亦久翳蘿蔦者暏之慨然遂賦七言以貽後之文士
　　東陽本是佳山水何況曾經沈隠侯化得邦人解吟詠如今縣令亦風流新開潭洞疑仙境逺寫丹青到雍州落在尋常畫師手猶能三伏凜生秋
　　麻姑山
　　曾遊仙蹟見豐碑除卻麻姑更有誰雲葢青山龍臥處日臨丹洞鶴歸時霜凝上界花開晩月冷中天果熟遲人到便須拋世事稻田還儗種靈芝
　　自江陵沿流道中
　　三千三百西江水自古如今要路津月夜歌謡有漁父風天氣色屬商人沙村好處多逢寺山葉紅時覺勝春行到南朝征戰地古來名將盡為神〈陸遜甘寧皆有祠宇〉
　　別䕫州官吏
　　三年楚國巴城守一去揚州揚子津青帳聨延喧驛歩白頭俯傴到江濱巫山暮色常含雨峽水秋來不恐人惟有九歌詞數首里中留與賽蠻神
　　魚復江中
　　扁舟盡室貧相逐白髪藏冠鑷更加逺水自澄終日緑晴林長落過春花客情浩蕩逢鄉語詩意留連重物華風檣好住貪程去斜日青簾背酒家
　　巫山神女廟
　　巫山十二鬱蒼蒼片石亭亭號女郎曉霧乍開疑巻幔山花欲謝似殘妝星河好夜聞清佩雲雨歸時帶異香何事神仙九天上人間來就楚襄王
　　柳絮
　　飄颺南陌起東鄰漠漠濛濛暗度春花巷暖隨輕舞蝶玉樓晴拂艶妝人縈廻謝女題詩筆㸃綴陶公漉酒巾何處好風偏似雪隋河隄上古江津
　　贈同年陳長史員外
　　明州長史外臺郎憶昔同年翰墨場一自分襟多嵗月相逢滿眼是淒涼推賢有愧韓安國論舊唯存盛孝章所嘆謬遊東閣下㸔君無計出恓惶
　　送周魯儒赴舉詩
　　晝居外次晨門曰有九疑生持一刺來謁立西階以須生危冠方袂淺拱舒拜且前致辭稱贄其文頗渉獵前言居五六日復袖來益引古事以相劘切與之言能言其得姓因家之所自暨縣道鄉亭之風俗望山名水之槩狀羅含所未記朱贛之未條鹹得之於生由是始列於賓籍臨觴而司斟觀博而竄言有日矣初邑中人聞有生來而二千石客之駢然來觀遷客裴御史遇生於坐抵掌曰人固有䫉類而族殊者周生疑羅玠也衆咸囅然而熟視生疑也愈甚夫形似古所有也優孟似叔敖而楚君欲以為相人殊而䫉肖猶或欲用之玠生於衡山而生生於九疑其似誠匹也無乃躡其武升俊造仕甸服佐君藩為御史乎古文人無避事即有而書之尚實也行李之貺則徴夫詩曰
　　宋日榮陽內史孫因家占得九疑村童心便有愛書癖手指今餘把筆㾗自握虵珠辭白屋欲憑雞卜謁金門若逢廣坐〈一作知〉問羊酪從此知名在一言
　　送曺璩歸越中舊隠詩
　　余為連州諸生以進士書刺者浩不可紀獨曺生崖然自稱為山夫及與語以徴其實則曰所嗜者名嘗逺遊以索之抗㗋舌胝挴脢以干東諸侯見之日率莞然曰秀才者天下是不禮庸何傷今方依名山以揚其聲將掛幘於南嶽生之言未及休余遽曰在已不在山若子之言依山而為高是練神叩寂捐日月而不顧名聞而老至持是焉用生聞言愀然如悔色見於眉睫因留止道士院從余求書以觀居三時而功倍一嵗讀史書自皇帝至吳魏間班班能言之然而絶口不敢言衡山知山夫不販而贏也十一月告余歸隠於㑹稽且曰知求名之自矣乞詞以發之遂賦七言詩以鑒其志
　　行盡瀟湘萬里餘少逢知已憶吾廬數間茅屋閒臨水一盞秋燈夜讀書地逺何當隨計吏䇿成終自詣公車剡中若問連州事唯有千山畫不如
　　白鷹
　　毛羽斒斕白紵裁馬前擎出不驚猜輕拋一㸃入雲去喝殺三聲掠地來緑玉觜攢雞腦破𤣥金爪擘免心開都縁解搦生靈物所以人人道俊哉



　　御定全唐詩卷三百六十一
