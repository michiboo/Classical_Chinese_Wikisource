　　欽定四庫全書
　　御定全唐詩巻四百八十七
　　鮑溶
　　經舊遊
　　遊魚懐故池倦鳥懐故窠故山繫歸念行坐青巍峩羸馬經舊途此鄉喜重過居人無故老倍感別日多但見野中墳纍纍如青螺涼風日揺落桑下松婆娑歎息追古人臨風傷逝波古人無不死歎息欲如何朅來遂逺心黙黙存天和
　　過薛舍人舊隱
　　寢門來哭夜此月小祥初風意猶憶瑟螢光乍近書牆蒿藏宿鳥池月上鉤〈一作吹〉魚徒引相思淚涓涓東逝餘
　　山居
　　窈窕垂澗蘿䝉茸黃〈一作采〉葛花鴛鴦憐〈一作臨〉碧水照影舞金沙
　　暮秋與裵居晦宴因見採菊花之作〈一本題作暮秋見菊〉
　　菊花低色過重陽似憶王孫白玉觴今日王孫好收採髙天已下兩迴霜
　　望麻姑山
　　幽人往往懐麻姑浮世悠悠仙景〈一作境〉殊自從青鳥不堪使更得蓬萊消息無
　　湖上望月
　　湖上清涼月更好天邊旅人猶未歸幾見金波滿還破草蟲聲畔露沾衣
　　襄陽懐古
　　㐮陽太守沈碑意身後身前幾年事湘江千嵗未為陵水底魚龍應識字
　　秋夜對月寄僧特
　　憶見特公賞秋處涼溪看月清光寒今夕深溪又相映特公何處共團圓
　　望江中〈一本無江中二字〉金山寺
　　一朶蓬萊在世間梵王宮闕翠雲閒〈一作閑〉近南溪水更清淺聞道遊人未忍還
　　宿青牛穀梁煉師仙居
　　隨雲歩入青牛谷青牛道士留我宿可憐夜久月中行惟有壇邊一枝竹
　　得僧書
　　身歸紫霄嶺書下白雲來翦筍發寒字燒花芳夜雷想隨香馭至不假定鐘催
　　見袁徳師侍御説江南有仙檀花因以戲贈
　　聞説天壇花耐涼笑風含露對秋光欲求御史更分別何似衣花嵗嵗香
　　和王璠侍御酬友人贈白角冠
　　芙蓉寒豔鏤氷姿天朗燈深拔豸時好見吹笙伊洛上紫煙丹鳯亦相隨
　　送僧擇棲〈一本無上二字〉遊天台二首
　　身非居士常多病心愛空王稍覺閒師問寄禪何處所浙東〈一作南〉青翠沃洲山
　　金嶺雪晴僧獨歸水文霞彩衲〈一作納〉禪衣可憐石室燒香夜江月對心無是非
　　上已日寄樊瓘樊宗憲兼呈上浙東孟中丞簡
　　世間禊事風流處鏡裏雲山若畫屏今日㑹稽王內史好將賔客醉蘭亭
　　暮春戲贈樊宗憲
　　羌笛胡琴春調長美人何處樂年芳野船弄酒鴛鴦醉官路攀花騕褭狂應和朝雲垂手語肯嫌夜色斷刀光
　　酬王侍御
　　慙非青玉製故以贈仙郎希冀留書閤提攜在茟牀詎能輝繡服安得似芸香所報何珍重清明勝夜光寄宋申錫評事時從李少師移軍回歸
　　君逐元侯靜虜歸虎旗龍節駐春暉欲求岱嶽燔柴禮已錫魯人縫掖衣長劒一時天外倚五雲多遶日邊飛心期共賀太平世去去故鄉親〈一作其〉食薇
　　夏日懐杜悰駙馬
　　五月清涼蕭史家瑤池分水種菱花迴文地簟龍鱗浪交鏁天窗蟬翼紗閒遣青琴飛小雪自看碧玉破甘𤓰仍聞聖主知書癖鳯閣燒香對五車
　　鶯雛
　　雙鶯銜野蝶枝上教雛飛避日花隂語愁風竹裏啼須防美人賞為爾好毛衣
　　上陽宮月
　　水北宮城夜柝嚴宮西新月影纎纎受環花幌小開鏡移燭瑤房皆捲簾學織機邊娥影靜拜新衣上露華沾合裁班扇思行幸願託涼風篋笥嫌
　　淮南臥病聞李相夷簡移軍山陽以靖東冦感激之下因抒長句
　　太白星前龍虎符元臣出將順天誅敎聞清浄蕭丞相計立安危范大夫玉帳黃昏大刁斗月營寒曉小單于魯連未必蹈滄海應見麒麟新畫圗
　　讀淮南李相行營至楚州詩
　　閫外建牙威不賔古來戡難憶忠臣已分舟楫歸元老更使熊羆屬丈人𤣥象合敎滄海晏青龍喜應太山春來年二月登封禮去望台星扈日輪
　　讀李相心中樂〈第六句缺一字〉
　　負海狂鯨縱巨鱗四朝天子阻時廵誰將侯玉乖南面幾使戎車殷左輪久作妖星虛費日終〈闕〉天洞亦何人果聞丞相心中樂上贊陶唐一萬春
　　聞國家將行封禪聊抒臣情
　　雲雨由來隨六龍玉泥瑤檢不乾封山知槱柞新煙火臣望簫韶舊鼓鐘清蹕閒過素王廟翠華髙映大夫松旅中病客諳堯曲身賤何由奏九重
　　和淮南李相公夷簡喜平淄青迴軍之作
　　橫笛臨吹發曉軍元戎幢節拂寒雲搜山羽騎乘風引下瀨樓船背水分天際獸旗揺火燄日前魚甲動金文馬毛不汗東方靖行見蕭何第一勛
　　秋暮八月十五夜與王璠侍御賞月因愴逺離聊以奉寄
　　前月月明夜美人同逺光清塵一以間今夕坐相忘風落芙蓉露凝餘繡服香
　　送蕭世秀才
　　心交別我西京去愁滿春魂不易醒從此無人訪窮〈一作貧〉病馬啼〈一作蹤〉車轍草青青
　　懐惠明禪師
　　秋天欲霜夜無風我意不在天地中雪山世界此涼夜寶月獨照瑠璃宮解空長老蓮花手曾以佛書親指授雪嶺無人又問來十年夏臘平安否
　　呉中夜別
　　楚客秋思著黃葉呉姬夜歌停碧雲聲盡燈前各流淚水天涼冷鴈離羣
　　隋家井
　　玉鉤欄下寒泉水金轆轤邊影照人此水今為九泉路數〈一作一〉枝花照數堆塵
　　寄王璠侍御求蜀箋
　　蜀川牋紙綵雲初聞説王家最有餘野客思將池上學石楠〈一作練帬〉紅葉不堪書
　　湘妃列女操
　　有虞夫人哭虞後淑女何事又傷離竹上淚跡生不盡寄哀雲和五十絲雲和終奏鈞天曲乍聽寶琴遙嗣續三湘測測流急緑秋夜露寒蜀帝飛楓林月斜楚臣宿更疑川宮日黃昏闇攜女手殷勤言環珮玲瓏有無間終疑既逺雙悄悄蒼梧舊雲豈難召老猿心寒不可嘯目眄眄兮意蹉跎魂騰騰兮驚秋波曲一盡兮憶再奏衆不聲且如何
　　羽林行
　　朝出羽林宮入參雲臺議獨請萬里行不奏和親事君王重年少深納開邊利寶馬雕玉鞍一朝從萬騎煌煌都門外祖帳光七貴歌鐘樂行軍雲物慘別地簫笳整部曲幢蓋動郊次臨風親戚懐滿袖兒女淚行行復何贈長劒報恩字
　　鳴鴈行
　　七月朔方鴈心苦聫影翻空落南土八月江南隂復晴浮雲繞天難夜行羽翼勞痛心虛驚一聲相呼百處鳴楚童夜宿煙波側沙上布羅連草色月闇風悲欲下天不知何處容棲息楚童胡為傷我神爾不曾作逺行人江南羽族本不少寧得羅此客鳥
　　織婦詞
　　百日織綵絲一朝停杼機機中有雙鳯化作天邊衣使人馬如風誠不阻音徽影響隨羽翼雙雙繞君飛行人豈願行不怨不知歸所怨天盡處何人見光輝
　　塞上行
　　西風應時筋角堅承露牧馬水草冷可憐黃河九曲盡氈館牢落胡〈一作樹〉無影
　　採珠行
　　東方暮空海面平驪龍弄珠燒月明海人驚窺水底火百寳錯落隨龍行浮心一夜生姦見月質龍軀看幾遍擘波下去忘此身迢迢謂海無靈神海宮正當龍睡重昨夜孤光今得弄河伯空憂水府貧天呉不敢相驚動一團氷容掌上清四面人入光中行騰華乍揺白日影銅鏡萬古羞為靈海邊老翁怨狂子抱珠哭向無底水一富何須龍頷前千金幾葬魚腹〈一作腸〉裏鱗蟲變化為隂陽填海破山無景光拊心髣髴失珠意此土為爾離農桑飲風衣日亦飽煖老翁擲卻荊〈一作同〉雞卵
　　采葛行
　　春溪幾回葛花黃黃麝引子山山香蠻女不惜手足損鉤刀一一牽柔長葛絲茸茸春雪體深澗擇泉清處洗殷勤十指蠶吐絲當窗嫋嫋聲髙機織成一尺無一兩供進天子五月衣水精夏殿開涼戶氷山繞座猶難御衣親玉體又何如杳然獨對秋風曙鏡湖女兒嫁鮫人鮫綃逼肖也〈一作色〉不分呉中角簟泛清水揺曳勝被三素雲自茲貢薦無人惜那敢更爭龍手跡蠻女將來海市頭賣與嶺南貧估客
　　南塘二首
　　南塘旅舍秋淺清夜深緑蘋風不生蓮花受露重如睡斜月起動鴛鴦聲
　　塘東白日駐紅霧早魚翻光落碧潯畫舟蘭棹欲破浪恐畏驚動蓮花心
　　東鄰女
　　雙飛鷓鴣春影斜美人盤金衣上花身為父母幾時客一生知向何人家
　　寄李都䕶
　　去年河上送行人萬里弓旌一武臣聞道玉闗烽火滅犬戎知有外家親
　　長安旅舍懐舊山
　　昨夜清涼夢本山眠雲喚鶴有慙顔青蓮道士長堪羨身外無名至老閒
　　漢宮詞二首
　　栢梁宸居清窈窕東方先生夜待詔夜久月當承露盤內人吹笙舞鳯鸞
　　月映東窗似玉輪未央前殿絶聲塵宮槐花落西風起鸚鵡驚寒夜喚人
　　薦氷
　　西陸宜先啟春寒寢廟清厯官分氣候天子薦精誠已辨瑤池色如和玉珮鳴禮餘神轉肅曙後月殘明雅合霜容潔非同雪體輕空憐一掬水珍重此時情
　　送薛補闕入朝〈一作鮑防詩〉
　　平原門下十餘人獨受恩多未殺身每歎陸家兄弟少更憐楊氏子孫貧柴門已斷施行馬魯酒那能醉近臣頼有軍中遺令在猶將談笑對風塵
　　句
　　萬里岐路多一身天地窄〈見張為主客圗〉

　　御定全唐詩巻四百八十七
