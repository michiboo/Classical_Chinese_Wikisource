　　欽定四庫全書
　　御定全唐詩巻一百五十九
　　孟浩然
　　孟浩然字浩然襄陽人少隱鹿門山年四十乃遊京師常於太學賦詩一坐嗟伏與張九齡王維為忘形交維私邀入內署適明皇至浩然匿牀下維以實對帝喜曰朕聞其人而未見也詔浩然出誦所為詩至不才明主棄帝曰卿不求仕朕未常棄卿奈何誣我因放還採訪使韓朝宗約浩然偕至京師欲薦諸朝㑹與故人劇飲懽甚不赴朝宗怒辭行浩然亦不悔也張九齡鎮荊州署為從事開元末疽發背卒浩然為詩佇興而作造意極苦篇什旣成洗削凡近超然獨妙雖氣象清逺而采秀內映藻思所不及當明皇時章句之風大得建安體論者推李杜為尤介其間能不媿者浩然也集三巻今編詩二巻
　　從張丞相遊南紀城獵戲贈裵廸張叅軍
　　從禽非吾樂不好雲夢田歳暮登城望偏令鄉思懸公卿有幾幾〈一作數子〉車〈一作聯〉騎何翩翩世祿金張貴官曹幕府賢〈一作連〉順時行殺氣飛刃爭割鮮十里屆賔館徴聲匝妓筵髙標回落日平楚散〈一作壓〉芳煙何意狂歌客從公亦在㫋
　　登江中孤嶼贈白雲先生王迥
　　悠悠清江水水落沙嶼出回潭石下深緑篠岸傍密鮫人潛不見漁父歌自逸憶與君別時泛舟如昨日夕陽開返照中坐興非一南望鹿門山歸來恨如〈一作相〉失
　　晩春臥病寄張八
　　南陌春將晩北窗猶臥病林園乆不遊草木一何盛狹逕花障迷〈一作將盡〉閒庭竹掃淨翠羽戲蘭苕頳鱗動荷柄念我平生好江鄉逺從政雲山阻夢思衾枕勞歌〈一作感〉詠歌〈一作感〉詠復何為同心恨別離世途皆自媚流俗寡相知賈誼才空逸安仁鬢欲絲〈一作垂〉遙情每東注奔晷復西馳常恐填溝壑無由振羽儀窮通若有命欲向論中推
　　秋登蘭山寄張五〈一作九月九日峴山寄張子容一作秋登萬山寄張文儃〉
　　北〈一作此〉山白雲裏隱者自怡悅相望試〈一作始〉登髙心飛逐鳥滅〈一作心隨雁飛滅〉愁因薄暮起興是清秋發時見歸村人〈一作村人歸〉沙行〈一作平一作平沙〉渡頭歇天邊樹若薺江畔舟如月何當載酒來共醉重陽節
　　入峽寄弟
　　吾昔與爾〈一作汝〉輩讀書常閉門未嘗冒湍險豈顧垂堂言自此歴江湖辛勤難具論徃來行旅𡚁開鑿禹功存壁〈一作直〉立千峰〈一作巖〉峻潨流萬壑奔我來凡幾宿無夕不聞猿浦上揺〈一作思〉歸戀舟中失夢魂淚沾明月峽心斷鶺鴒原離闊星難聚秋深露已繁因君下南楚書此示〈一作寄〉鄉園
　　湖中〈一作襄陽〉旅泊寄閻九司戶防
　　桂水通百越扁舟期曉發荊雲蔽三巴夕望不見家襄王夢行雨才子謫長沙長沙饒瘴癘胡為苦留滯久別思欵顔承歡懷接袂接袂杳無由徒增旅泊愁清猿不可聽沿月下湘流
　　大堤行寄萬七
　　大堤行樂處車馬相馳突歳歳春草生踏青二三月王孫挾珠彈遊女矜羅襪擕手今莫同江花為誰發仲夏歸漢南園寄京邑耆舊〈一作仲夏歸南園寄京邑舊遊〉
　　嘗讀髙士傳最嘉陶徵君日躭〈一作覩〉田園趣自謂羲皇人予復何為者棲棲徒問津中年廢丘壑上國〈一作十上〉旅風塵忠欲事明主孝思侍老親歸來當炎夏〈一作冐炎暑〉耕稼不及春扇枕北窗下采芝南澗濱因聲謝同列吾慕潁陽眞
　　題雲門山〈一作寺一作遊龍門寺〉寄越府包戶曹徐起居
　　我行適諸越夢寐懷所歡久負獨往願今來恣遊盤台嶺踐磴石耶溪泝林湍捨舟入香界登閣憇㫋檀晴山秦望近春水鏡湖寛逺懷〈一作行〉佇應接卑位徒勞安白雲日夕滯滄海去〈一作朅〉來觀故國眇天末良朋在朝端遲爾同攜手何時方掛冠
　　宿楊子津寄潤州長山劉隱士
　　所思在建業〈一作夢寐〉欲往大江深日夕望京口煙波愁我心心馳茅山洞目極楓樹林不見少微星〈一作隱〉星〈一作風〉霜勞〈一作徒〉夜吟
　　書懷貽京邑同好
　　維先自鄒魯家世重儒風詩禮襲遺訓趨庭霑〈一作紹〉末躬晝夜常自強詞翰〈一作賦〉頗亦工〈一作攻〉三十旣成立嗟吁命不通慈親向羸老喜懼在深衷甘脆朝不足簟瓢夕屢空執鞭慕夫子捧檄懷毛公感激遂彈冠安能守固窮當途訴知已投刺匪求蒙秦楚邈離異飜飛何日同
　　還山貽湛法師
　　㓜〈一作幻〉聞無生理常欲觀此身心跡罕兼遂嶇﨑多在塵晚途歸舊壑偶與支公鄰導以微妙法結為清淨因〈近本無以上二句下有喜得林下契共推席上珍念茲汎苦海方便示迷津四句〉煩惱業頓捨山林情轉殷朝來問疑義夕話得清眞墨妙稱古絶詞華驚世人禪房閉虛靜花藥連冬春平石藉琴硯落泉灑衣巾欲知㝠滅意〈一作意㝠滅〉朝夕海鷗馴
　　夏日〈一作夕〉南亭懐辛大
　　山光忽西落〈一作發〉池月漸東上散髮乘夕涼開軒臥閒敞荷風送香氣竹露滴清響欲取鳴琴彈恨無知音賞感此懷故人中宵勞夢想
　　秋宵月下有懷
　　秋空明月懸光彩露霑濕驚鵲棲未〈一作不〉定飛螢捲簾入庭槐寒影疎鄰杵夜聲急佳期曠何許望望空佇立
　　將適天台留別臨安李主簿
　　枳棘君尚棲匏𤓰吾豈繫念離當夏首〈一作誰念離亭下〉漂〈一作淡〉泊指炎裔江海非墮〈一作惰〉遊田園失歸計定山旣早發漁浦亦宵濟泛泛隨波瀾行行任艫枻故林日已逺羣木坐成翳羽人在丹丘吾亦從此逝
　　送丁大鳳進士赴舉呈張九齡
　　吾觀鷦鷯賦君負王佐才惜無金張援十上空歸來棄置鄉園老翻飛羽翼摧故人今在位岐路莫遲囬
　　送呉恱遊韶陽
　　五色憐鳳雛南飛適鷓鴣楚人不相識何處求椅梧去去日千里茫茫天一隅安能與斥鷃決起但槍榆
　　適越留別譙縣張主簿申屠少府
　　朝乘汴河流〈一作去〉夕次譙縣界幸值〈一作因〉西風吹得與故人㑹君學梅福隱余從〈一作隨〉伯鸞邁別後能相思浮雲在〈一作去〉呉㑹
　　送陳七赴西軍
　　吾觀非常者碌碌在目前君負鴻鵠志蹉跎書劒年一聞邊烽動萬里忽爭先余亦赴京國〈一作闕〉何當獻凱還
　　送從弟邕下第後尋㑹稽
　　疾風吹征帆倐爾向空沒千里在〈一作去〉俄頃三江坐超忽向來共歡娯日夕成楚越落羽更分飛誰能不驚骨
　　送辛大之鄂渚不及
　　送君不相見日暮獨愁緒〈一作余楚詞曰眇眇兮愁予余予唐韻竝有上聲或改作緒非〉江上空〈一作久〉裵回天邊迷處所郡邑經樊鄧山河〈一作雲山〉入嵩汝蒲輪去漸遙石徑徒延佇
　　江上別流人
　　以我越鄉客〈一作里〉逢君謫居者分飛黃鶴樓流落〈一作宕〉蒼梧野驛使乘雲去征帆沿溜下不知從此分還袂何時把
　　宴包二融宅〈一作宴鮑二宅〉
　　閒居枕清洛左右接大野門庭無雜賓車轍多長者是時〈一作歳〉方盛夏風物自瀟灑五日休沐歸相攜竹林下開襟成歡趣對酒不能罷煙暝棲鳥迷〈一作還〉余將〈一作亦〉歸白社
　　與王昌齡宴王道士房〈一作與王昌齡宴黃十一〉
　　歸來臥青山常夢遊清都漆園有傲吏惠好〈一作我一作縣〉在招呼書幌神仙籙畵屛山海圖酌霞復對此宛似入蓬壺
　　襄陽公宅飲
　　窈窕夕陽〈一作陰〉佳〈一作在〉䒠茸春色好欲覓淹留處無過狹斜道綺席捲龍鬚香杯浮碼碯北林積修樹南池生別島手撥金翠花心迷玉紅〈一作芝〉草談笑光六義發論明三倒座非陳子驚門還魏公掃榮辱〈一作華〉應無間歡娯當共保
　　尋香山湛上人
　　朝遊訪名山山逺在〈一作若〉空翠氛氳亙百里日入行始至杖策尋故人解鞭暫停騎石門殊豁險篁逕轉森〈一作深〉䆳法侶欣相逢清談曉不寐平生慕眞隱累日探〈一作求〉奇〈一作靈〉異野老朝入田〈一作雲〉山僧暮歸寺松泉多逸〈一作清〉響苔壁饒古意谷口聞鐘聲林端識香氣〈近夲以上二句在第五第六〉願言投此山身世兩相棄
　　雲門寺西六七里聞符公蘭若最幽與薛八同徃
　　謂予獨迷〈一作遊〉方逢子亦在野結交指松柏問法尋蘭若小溪劣容舟怪石屢驚馬所居最幽絶所住〈一作往〉皆靜者雲簇興座隅天空落階下〈以上二句一作密篠夾路傍清泉流舍下〉上人亦何聞〈一作閑〉塵念都巳捨四禪合眞如一切是虛假願承甘露潤喜得惠風灑依止託〈一作此〉山門誰能〈一作願又作知誰〉效丘也
　　宿天台桐柏觀
　　海行信風帆夕宿逗雲島緬尋滄洲趣近愛赤城好捫蘿亦踐苔輟櫂恣探〈一作窮〉討息陰憇桐柏采秀弄芝草鶴唳清露垂鷄鳴信潮早願言解纓紱〈一作絡〉從此去〈一作無〉煩惱髙歩凌四明〈一作壁〉𤣥蹤得三老紛吾逺遊意學〈一作樂〉彼長生道日夕望三山雲濤空浩浩
　　峴潭〈一作山〉作
　　石潭傍隈隩沙岸〈一作榜〉曉夤縁試垂竹竿釣果得槎〈一作查〉頭鯿美人騁金錯纖手膾紅鮮因謝陸內史蓴羮何足傳
　　題終南翠微寺空上人房〈一作宿終南翠微寺〉
　　翠微終南裏雨後宜返照閉關久沈㝠杖䇿一登眺遂造幽人室始知靜者妙儒道雖異門雲林頗同調兩心相喜〈一作喜相〉得畢景共談笑暝還髙窗眠〈一作昬〉時見逺山燒緬懷赤城標更憶臨海嶠風泉有清音〈一作聽〉何必蘇門嘯
　　初春漢中漾舟
　　羊公峴山下〈一作漾舟逗何處〉神女漢臯曲雪罷氷復開春潭千丈緑輕舟恣來徃探翫無厭足波影揺妓釵沙光逐人目傾杯魚鳥醉聯句鶯花續良㑹難再逢日入須秉燭〈輕舟二句良㑹二句宋刻竝無〉
　　宿業師〈一作來公〉山房期〈一作待〉丁大不至
　　夕陽度西嶺羣壑倐已暝松月生夜涼風泉滿清聽樵人歸欲盡煙〈一作磴〉鳥棲初定之子期宿〈一作未〉來孤琴〈一作宿〉𠋫蘿逕
　　耶溪泛舟
　　落景餘清輝輕橈〈一作欋〉弄溪渚澄明〈一作澄〉愛水物臨泛何容與白首垂釣翁新妝浣紗女相看〈一作看看〉似〈一作未〉相識脈脈不得語
　　彭蠡湖中望廬山
　　太虛生月暈舟子〈一作中〉知天風掛席𠋫〈一作知〉明發眇漫平湖中中流見匡阜勢壓九江雄黤黕容霽〈一作凝黛〉色崢嶸當曉〈一作曙〉空香爐〈一作爐峰〉初上日瀑布〈一作水〉噴成虹久欲追尚子況茲懷逺公我來限〈一作恨〉於役未暇息微躬淮海途將半星霜歳欲窮寄言巖棲者畢趣當來同
　　登〈一作題〉鹿門山〈題下一有懷古二字〉
　　清曉因興來乘流越江峴沙禽近方〈一作初又作相〉識浦樹遙〈一作逺〉莫辨漸至〈一作到〉鹿門山山明翠微淺巖潭多屈曲舟檝屢回轉昔聞龎德公采藥遂不返金澗餌〈一作養〉芝術石牀臥苔蘚紛吾感耆舊結攬事攀踐隱跡今尚存髙風邈已逺白雲何時去丹桂空偃蹇探討意未窮回艇〈一作艫〉夕陽晩
　　遊明禪師西山蘭若
　　西山多竒狀秀出倚前楹停午收彩翠夕陽照分明吾師住其下禪坐證〈一作説〉無生結廬就嵌窟剪苕〈一作竹〉通往〈一作徑〉行談空對樵叟授法與山精日暮方辭去田園歸冶城
　　登望楚山最髙頂
　　山水觀形勝襄陽美㑹稽最髙唯望楚曾未一攀躋石壁疑削成衆山比全低晴明試登陟目極無端倪雲夢掌中小武陵花處迷暝還歸騎下蘿月映〈一作在〉深谿
　　疾愈過龍泉寺精舍呈易業二公
　　停午聞山鐘起行散〈一作送〉愁疾尋林采芝去轉谷松翠〈一作蘿〉密傍見精舍開長廊飯僧畢石渠〈一作梁〉流雪水金子〈一作烏〉耀霜橘竹房思舊遊過憇終永日入洞窺石髓傍崖采蜂蜜日暮辭逺公虎溪相送出
　　萬山潭作
　　垂釣坐盤石水清心亦〈一作益〉閒魚行〈一作遊〉潭樹下猿掛島藤間游女昔解佩傳聞於此山求之不可得沿月櫂歌還
　　與黃侍御北津泛舟
　　津無蛟龍患日夕常安流本欲避驄馬何如〈一作知〉同鷁舟豈伊今日幸曾是昔年遊莫奏琴中鶴且隨波上鷗隄縁九里郭山面百城樓自顧躬耕者才非管樂儔聞君薦草澤從此泛滄洲
　　洗然弟竹亭
　　吾與二三子平生結交深俱懷鴻鵠志昔〈一作共〉有鶺鴒心逸氣假毫翰清風在竹林達〈一作逺〉是酒中趣琴上偶然音
　　山中逢道士雲公
　　春餘草木繁耕種滿田園酌酒聊自勸農夫安與言忽聞荊山子時出桃花源采樵過北谷賣藥來西村村煙日雲夕榛路有歸客杖䇿前相逢依然是疇昔邂逅歡覯止殷勤敘離隔謂予搏扶桑輕舉振六翮奈何偶昌運獨見遺草澤旣笑接輿狂仍憐孔丘厄物情趨勢利吾道貴閒寂偃息西山下門庭罕人跡何時還清溪從爾鍊丹液
　　越中逢天台太乙子
　　仙穴逢羽人停艫向前拜問余渉風水何處逺行邁登陸尋天台順流下呉㑹茲山夙所尚安得問〈一作聞〉靈怪上逼青天髙俯臨滄海大鷄鳴見日出常覿仙人斾〈一作每與仙人㑹〉往來〈一作去去又作來去〉赤城中逍遙白雲外莓苔異人間瀑布當〈一作作〉空界福庭長自然〈一作不死〉華頂〈一作勝境〉舊稱最永此〈一作懷又作願〉從之〈一作此〉遊何當濟所屆
　　家園臥疾畢太祝曜〈一無此字〉見尋
　　伏枕舊遊曠笙簧〈一作歌〉勞夢思平生重交結迨此令人疑氷室無煖氣炎〈一作火〉雲空赫曦隙駒不暫駐日聽涼蟬悲壯圖哀未立斑白恨吾衰夫子自南楚緬懷嵩汝期顧予衡茅下兼致稟物資脫分趨庭禮殷勤伐木詩脫君車前鞅設我園中葵斗酒須寒興明朝難重持〈一夲無以上八句〉
　　白雲先生〈一無此四字〉王迥見訪
　　閒歸〈一作歸閒〉日無事雲臥晝不起有客欵柴扉自雲巢居子居閒好芝術〈一作花木〉采藥來城市家在鹿門山常遊澗澤水手持白羽扇腳歩青芒履聞道鶴書徵臨流還洗耳
　　田園〈一作家〉作
　　𡚁廬隔塵喧惟先養〈一作尚〉恬素卜鄰近〈一作勞〉三徑植果盈千樹粵余任推遷三十猶未遇書劔時將晩丘園日已〈一作空〉暮晨興自多懷晝坐常寡悟沖天羨鴻鵠爭食羞〈一作嗟〉鷄鶩望斷金馬門勞歌采樵路鄉曲無知已朝端乏親故誰能為揚雄一薦甘泉賦
　　采樵作
　　采樵入深山山深樹重疊橋崩臥槎擁路險垂藤接日落伴將稀山風拂蘿〈一作薜〉衣長歌負輕䇿平野望煙歸
　　自潯陽泛舟經明〈一作湖〉海
　　大江分九流〈一作派〉淼淼〈一作漫漫一作淼漫〉成水鄉舟子乘利渉往來至〈一作過又作經〉潯陽因之泛五湖流浪經三湘觀濤壯枚發弔屈痛沈湘魏闕心恆〈一作常〉在金門詔不忘遙憐上林雁冰泮也〈一作已〉迴翔
　　早發漁浦潭
　　東〈一作晨〉旭早光芒〈一作光蒼茫〉渚禽已〈一作似〉驚聒臥聞漁浦口橈聲暗相撥日出氣象分始知江湖〈一作路〉濶美人常晏起〈一作然〉照影弄流沫飲水畏驚猿祭魚時〈一作常〉見獺舟行自無悶況值晴景豁
　　經七里灘
　　予奉垂堂誡千金非所輕為多山水樂頻作泛舟行五嶽追向子三湘弔屈平湖經洞庭濶江入新安清復聞嚴陵瀬乃在茲湍〈一作川又作此行〉路疊障數百里沿洄非一趣彩翠相氛氳別流亂奔注釣磯平可坐苔磴滑難歩猨飲石下潭鳥還日邊樹觀奇恨來晚倚櫂惜將暮揮手弄潺湲從茲洗塵慮
　　歳暮海上作
　　仲尼旣雲〈一作已〉歿余亦浮于海昏〈一作又〉見斗柄回方〈一作始〉知歳星〈一作新歲〉改虛舟任所適垂釣非有待為問乘槎人滄洲〈一作浪〉復誰〈一作何〉在
　　南歸阻雪〈一作南陽北阻雪〉
　　我行滯宛許日夕望京豫曠野莽茫茫鄉山在何處孤煙村際起歸雁天邊去積雪覆平臯〈一作湍〉饑鷹捉寒兎少年弄文墨屬意在章句十上恥還家裵囬守歸路
　　聽鄭五愔彈琴
　　阮籍推名飲清風滿〈一作坐〉竹林半酣下衫袖拂拭龍唇琴一杯彈一曲不覺夕陽沈予意在山水聞之諧夙心
　　同張明府清鏡歎
　　妾有盤龍鏡清光常晝發自從生塵埃有若霧中月愁來試取照坐歎生白髮寄語邊塞人如何久離別
　　庭橘
　　明發覽羣物萬木何陰森凝霜漸漸氷庭橘似懸金女伴爭攀摘摘窺礙葉深竝生憐共蔕相示感同心骨刺紅羅帔香黏翠羽簪擎來玉盤裏全勝在幽林
　　早梅
　　園中有早梅年例犯寒開少婦曾〈一作爭〉攀折將歸插鏡臺猶言看不足更欲剪刀裁
　　清明即事
　　帝里重清明人心自愁思車聲上路合柳色東城翠花落草齊生鶯飛蝶雙戲空堂坐相憶酌茗聊代醉
　　和盧明府送鄭十三還京兼寄之什
　　昔時風景登臨地今日衣冠送別筵醉坐〈一作閒臥〉自傾彭澤酒思歸長望白雲天洞庭一葉驚秋早濩落空嗟滯江島寄語朝廷當世人何時重見長安道
　　髙陽池送朱二
　　當昔襄陽雄盛時山公常醉習家池池邊釣女日〈一作自〉相隨妝成照影競〈一作近〉來窺澄〈一作紅〉波澹澹芙蓉發緑岸𣯶𣯶〈一作□□〉楊柳垂一朝物變人亦非四面荒涼人徑〈一作住〉稀意氣豪華何處在空餘草露濕羅〈一作征〉衣此地朝來餞行者翻向此中牧征馬征馬分飛日漸斜見此空為人所嗟殷勤為訪桃源路予亦歸來松子家
　　鸚鵡洲送王九之〈一作遊〉江左
　　昔登江上黃鶴樓遙愛江中鸚鵡洲洲勢逶迤遶〈一作還〉碧流鴛鴦鸂䳵滿灘〈一作沙〉頭灘頭日落沙磧長金沙熠熠〈一作燿燿〉動飇光舟人牽錦纜浣女結羅裳月明全見蘆花白風起遙聞杜若香君行采采莫相忘
　　送王七尉松滋得陽臺雲
　　君不見巫山神女作行雲霏紅〈一作虹蜺〉沓翠曉氛氳嬋娟流〈一作遊〉入楚〈一作襄〉王夢倐忽〈一作覺後〉還隨零雨分空中飛〈一作曉〉去復飛來朝朝暮暮下陽臺愁君此去〈一作處〉為仙尉便逐行雲去不回
　　夜歸鹿門山歌
　　山寺鐘鳴晝已昬漁梁〈一作陽〉渡頭爭渡喧人隨沙路〈一作岸〉向江村余亦乘舟歸鹿門鹿門月照開煙〈一作煙中〉樹忽到〈一作辨〉龎公棲隱處巖扉松〈一作草〉徑〈一作樵逕非遙〉長寂寥〈一作寞〉惟有幽人夜來去
　　長樂宮
　　秦城舊來稱窈窕漢家更衣應不少紅粉邀君在何處青樓苦夜長難曉長樂宮中鐘暗來可憐歌舞慣相催歡娯此事今寂寞惟有年年陵樹哀
　　示孟郊〈按浩然與郊年代邈不相及詩題疑有繆誤〉
　　蔓草蔽極野蘭芝結孤根衆音何其繁伯牙獨不喧當時髙深意舉世無能分鐘期一見知山水千秋聞爾其保靜節薄俗徒云云






　　御定全唐詩巻一百五十九
