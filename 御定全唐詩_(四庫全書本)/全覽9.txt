　　欽定四庫全書
　　御定全唐詩巻二百四十二
　　張繼
　　張繼字懿孫襄州人登天寳進士第大厯末檢校祠部員外郎分掌財賦於洪州髙仲武謂其累代詞伯秀發當時詩體清迥有道者風今編詩一卷
　　郢城西樓吟〈一作郎士元詩〉
　　連山盡塞〈一作處〉水縈迴山上戍〈一作城〉門臨水開珠簾〈一作朱欄〉直下一百丈日暖遊鱗自相向昔人愛〈一作受〉險閉層城今人復愛閒江清〈郎集作今日愛閒江復清〉沙洲楓岸無來客草綠花開〈一作紅〉山鳥鳴
　　登丹陽樓〈一作郎士元詩〉
　　寒臯那可望旅客又初還迢遰髙樓上蕭疎涼〈一作曠〉野間暮晴依逺水秋興屬連山浮〈一作游〉客時相見霜彫朱〈一作動〉翠顔
　　春夜皇甫冉宅歡宴〈一作對酒〉
　　流落時相見悲歡共此情興因尊酒洽愁為故人輕暗滴花莖〈一作垂〉露斜暉月過城那知橫吹笛〈一作曲〉江外作邊聲
　　㑹稽秋晚奉呈於太守
　　寂寂〈一作寞〉訟庭幽森森㦸戸秋山光隱危堞湖色上髙樓禹穴探書罷天台作賦遊雲浮〈一作浮雲〉將越客嵗晚共淹留
　　題嚴陵釣臺
　　舊隱人如在清風亦似秋客星沈夜壑釣石俯春流鳥向喬〈一作深〉枝聚魚依淺瀬遊古來芳餌下誰是不吞鈎
　　清明日自西午橋至𤓰巗村有懷
　　晚霽龍門雨春生汝穴風鳥啼官路靜花發毀垣空鳴玉慙時輩垂絲學老翁舊遊人不見惆悵洛城東
　　洛陽作〈一作初出徽安門〉
　　洛陽天子縣金谷石崇〈一作家〉鄉草色侵官道花枝出苑牆書成休逐客賦罷遂為郎貧賤非吾事西遊思〈一作當〉自強
　　晚次淮陽
　　㣲涼風葉下楚俗轉清閒侯館臨秋水郊扉掩暮山月明潮漸近〈一作滿〉露濕雁初還浮客了無定萍流淮海間
　　送竇十九判官使江南
　　遊客〈一作宦〉淹星紀裁詩鍊土風今看乘傳去那與問津同南郡迎〈一作過〉徐子〈一作穉〉臨川謁謝公思歸一惆悵於越古亭中
　　江上送客遊廬山
　　楚客自相送霑裳春水邊晚來風信好併發上江船花映新林岸雲開瀑布泉愜心應在此佳句向誰傳
　　酬張二十員外前國子博士竇叔向
　　故交日零落心賞寄何人幸與馮唐遇心同跡復親語言未終夕離別又傷春結念湓城下聞猨詩興新
　　㑹稽郡樓雪霽〈一作望雪〉
　　江城昨夜雪如花郢客登樓齊望〈一作望霽〉華夏〈一作大〉禹壇前仍聚玉西施浦〈一作渚〉上更飛沙〈一作飄紗〉簾櫳向晚寒風度睥晲初晴落景斜數處微明銷不盡湖山清〈一作青〉映越人家
　　馮翊西樓〈一作郎士元詩〉
　　城上西樓倚暮天樓中歸望正悽然近郭亂山橫古渡野荘喬木帶新煙北風吹雁聲能苦逺客辭家月再圓陶令好文常對酒相招那惜醉為眠〈一作一和白雲篇〉
　　送鄒判官往陳留〈一作洪州送郄紹充河南租庸判官〉
　　齊宋〈一作魯〉傷心〈一作分廵〉地頻年此用兵女停襄邑杼農廢汶陽耕國使〈一作使者〉乘軺去諸侯〈一作藩〉擁莭迎深仁荷〈一作佐又作頼〉君子薄賦恤黎甿火燎原猶熱波〈一作風〉揺海未平應將否泰理一問魯諸生
　　酬李書記校書越城秋夜見贈
　　東越秋城夜西人白髪年寒城警刁斗孤憤抱龍泉鳳輦棲岐下鯨波鬭洛川量空海陵粟賜乏水衡錢投閣嗤揚子飛書代魯連蒼蒼不可問余亦賦思𤣥
　　感懐〈一作陸沈詩題作上禮部楊侍郎〉
　　調與時人背〈一作等〉心將靜者論終年帝〈一作在〉城裏不識五侯門
　　長相思
　　遼陽望河縣白首無由〈一作人〉見海上珊瑚枝年年寄春燕
　　奉寄皇甫補闕
　　京口情人別久楊州估客來疎潮至潯陽回〈一作來〉去相思無處通書
　　楓橋夜泊〈一作夜泊楓江〉
　　月落烏啼霜滿天江楓漁父〈一作火〉對愁眠姑蘇城外寒山寺夜半鐘聲到客船
　　閶門即事
　　耕夫召〈一作占〉募逐樓船春草青青萬頃田試上吳門窺郡郭清明幾處有新煙
　　安公房問法
　　流年一日復一日世事何時是了時試向東林問禪伯遣將心地學琉璃
　　上清詞
　　紫陽宮女捧丹砂王母令〈一作今〉過漢帝家春風不肯停仙馭卻向蓬萊看杏花
　　送顧況泗上覲叔父
　　吳鄉嵗貢足嘉賔後進之中見此人別業更臨洙泗上擬將書巻對殘春
　　留別〈一作皇甫冉詩題作又得雲字〉
　　何事千年遇聖君坐令雙鬢老江雲南行更入山深淺岐路悠悠水自分
　　送張中丞歸使幕〈一作韓翃詩〉
　　獨受主恩歸當朝似者稀玉壺分御酒金殿賜春衣拂席流鶯醉鳴鞭駿馬肥滿臺簮白筆捧手戀清輝
　　華州夜宴庾侍御宅〈一作韓翃詩〉
　　世故他年別心期此夜同千峰孤燭外片雨一更中酒客逢山簡詩人得謝公自憐驅匹馬拂曙向關東
　　贈章八元
　　相見談經史江樓坐夜闌風聲吹戸響燈影照人寒俗薄交遊盡時危出處難衰年逢二妙亦得悶懷寛
　　城西虎跑寺〈第七句缺二字〉
　　石勢虎蹲伏山形龍屈盤寺開梁殿閣墳掩晉衣冠出澗泉聲細斜陽塔影寒近城多　　棲息此中安褚主簿宅㑹畢庶子錢員外郎使君〈一作韓翃詩〉
　　開甕臘酒熟主人心賞同斜陽疎竹上殘雪亂山中更喜宣城印朝廷與謝公
　　奉送王相公赴幽州〈一作韓翃詩題下有巡邊二字〉
　　黃閣開幃幄丹墀拜冕旒位髙湯左相權總漢諸侯不改周南化仍分趙北憂雙旌過易水千騎入幽州塞草連天暮邊風動地愁無因隨逺道結束佩吳鈎
　　重經巴丘
　　昔年髙接李膺歡日泛仙舟醉碧瀾詩句亂隨青草落酒腸俱逐洞庭寛浮生聚散雲相似往事冥㣲夢一般今日片帆城下去秋風回首淚闌干
　　九日巴丘楊公臺上宴集
　　淒淒霜日上髙臺水國秋涼客思哀萬疊銀山寒浪起一行斜字早鴻來誰家搗練孤城暮何處題衣逺信回江漢路長身不定菊花三笑旅懐開
　　遊靈巖
　　靈巖有路入煙霞臺殿髙低釋子家風滿迴廊飄墜葉水流絶澗泛秋花青松閱世風霜古翠竹題詩嵗月賖誰謂無生真可學山中亦自有年華
　　河間獻王墓
　　漢家宗室獨稱賢遺事閒中見舊編偶過河間尋往跡卻憐荒塚帶寒煙頻求千古書連帙獨對三雍䇿幾篇雅樂未興人巳逝雄歌依舊大風傳
　　秋日道中
　　齊魯西風草樹秋川原髙下過東州道邊白鶴來華表陌上蒼麟臥古丘九曲半應非禹跡三山何處是仙洲徑行俯仰成今古卻憶當年賦逺遊
　　華清宮
　　天寳承平奈樂何華清宮殿鬱嵳峩朝元閣峻臨秦嶺羯鼔樓髙俯渭河玉樹長飄雲外曲霓裳閒舞月中歌只今惟有溫泉水嗚咽聲中感慨多
　　春申君祠
　　春申祠宇空山裏古柏隂隂石泉水日暮江南無主人彌令過客思公子蕭條寒景傍山村寂寞誰知楚相尊當時珠履三千客趙使懷慚不敢言
　　人日代客子是日立春
　　人日兼春日長懷復短懷遙知雙彩勝併在一金釵
　　寄鄭員外
　　經月愁聞雨新年苦憶君何時共登眺整屐待晴雲
　　飲李十二宅
　　重門敞春夕燈燭靄餘輝醉我百尊酒留連夜未歸
　　山家
　　板橋人渡泉聲茅簷日午雞鳴莫嗔焙茶煙暗卻喜曬榖天晴
　　歸山
　　心事數莖白髪生涯一片青山空林有雪相待古道無人獨還
　　金谷園
　　綵樓歌館正融融一騎星飛錦帳空老盡名花春不管年年啼鳥怨東風
　　郵亭
　　雲淡山橫日欲斜郵亭下馬對殘花自從身逐征西府每到開時不在家
　　宿白馬寺
　　白馬䭾經事已空斷碑殘剎見遺蹤蕭蕭茅屋秋風起一夜雨聲覊思濃
　　明徳宮
　　碧瓦朱楹白晝閑金衣寳扇暁風寒摩雲觀閣髙如許長對河流出斷山
　　讀嶧山碑
　　六國平來四海家相君當代擅才華誰知頌徳山頭石卻與他人戒後車
　　句
　　漢月經時掩胡塵與歲深〈詠鏡見詩式〉








　　御定全唐詩卷二百四十二
<集部,總集類,御定全唐詩>
　　欽定四庫全書
　　御定全唐詩巻二百四十三
　　韓翃
　　韓翃字君平南陽人登天寳十三載進士第淄青侯希逸宣武李勉相繼辟幕府建中初以詩受知徳宗除駕部郎中知制誥擢中書舍人卒翃與錢起盧綸輩號大厯十才子為詩興致繁富一篇一詠朝野珍之集五巻今編詩三卷
　　令狐員外宅宴寄中丞
　　寒色凝羅幕同人清夜期玉杯留醉處銀燭送歸時獨坐隔千里空吟對雪詩
　　褚主簿宅㑹畢庶子錢員外郎使君〈一作張繼詩〉
　　開甕臘酒熟主人心賞同斜陽疎竹上殘雪亂天〈一作山〉中更喜宣城印朝廷與謝公
　　送李明府赴滑州
　　渭城寒食罷送客歸逺道烏帽背斜暉青驪踏春草酒
　　醒孤燭夜衣冷千山早去事沈尚書應憐詞賦好
　　送李司直赴江西使幕
　　歛版辭漢廷進帆歸楚幕三江城上轉九里人家泊好酒近宜城能詩謝康樂雨晴西山樹日出南昌郭竹露㸃衣巾湖煙溼扄鑰主人蒼玉佩後騎黃金絡髙視領八州相期同一鶚行當報知已徔此飛寥廓
　　祭嶽囘重贈孟都督
　　封作天齊王清祠太山下魯公秋賽畢曉日囘髙駕從騎盡幽并同人皆沈謝自矜文武足一醉寒溪夜
　　送南少府歸夀春
　　人言夀春逺此去先秋到孤客小翼舟諸生髙翅㡌淮風生竹簟楚雨移茶竈若在〈一作上〉八公山題詩一相報贈別崔司直赴江東兼簡常州獨孤使君
　　愛君青袍色芳草能相似官重法家流名髙墨曹吏春衣淮上宿美酒江邊醉楚酪沃雕胡湘羮糝香餌前朝山水國舊日風流地蘇山〈一作小〉逐青驄江家驅白鼻右軍尚少年〈一作年少〉三領東方騎亦過小丹陽應知百城貴
　　經月巖山〈並序〉
　　信州西三十里山名仙人城下有月巖山其狀秀㧞中有山門如滿月之狀余因役過其下聊賦是詩
　　驅車過閩越路出饒陽西仙山翠如畫簇簇生虹蜺羣峰若侍從衆阜如嬰提巖巒互吞吐嶺岫相追攜中有月輪滿皎潔如圓珪玉皇恣遊覽到此神應迷嫦娥曳霞帔引我同攀躋騰騰上天半玉鏡懸飛梯瑤池何悄悄鸞鶴煙中棲回頭望塵世露下寒淒淒
　　送客之江寧
　　春流送客不應賖南入徐州見栁花朱雀橋邊看淮水烏衣巷裏問王家千閭萬井無多事闢戸開門向山翠楚雲朝下石頭城江燕雙飛瓦棺寺吳士風流甚可親相逢嘉賞日應新從來此〈一作北〉地夸羊酪自有蓴羮定卻〈一作味可〉人
　　送山隂姚丞攜妓之任兼寄山隂蘓少府
　　東風香草路南客心容與白晳吳王孫青蛾栁家女都門數騎出河口片㠶舉夜簟眠橘洲春衫傍楓嶼山隂政簡甚從容到罷唯求物外蹤落日花邊剡溪水晴煙竹裏㑹稽峰才子風流蘓伯玉同官曉暮應相逐加餐共愛鱸魚肥醒酒仍憐甘蔗熟知君鍊思本清新季子如今徳有鄰他日如尋始寧墅題詩早晚寄西人
　　和髙平朱〈一作米〉參軍思歸作
　　髯參軍髯參軍身為北州吏心寄東山雲坐見萋萋芳草緑遙思往日晴江曲刺船頻向剡中回捧被曾過越人宿花裏鶯啼白日髙春樓把酒送車螯狂歌好愛陶彭澤佳句唯稱謝法曹平生樂事多如此忍為浮名隔千里一雁南飛動客心思歸何〈一作可〉待秋風起
　　贈別成明府赴劒南
　　朝為〈一作主〉三室印晚為三蜀人遙知下車日正及巴山春縣道橘花裏驛流江水濵公門輙無事賞地能相親解衣初醉緑芳夕應採蹲鴟薦佳客霽水〈一作光〉逺暎西川時閒望碧雞飛古祠愛君樂事佳興發天外銅梁多夢思
　　送孫潑赴雲中
　　黃驄少年舞雙㦸目視旁人皆辟易百戰能誇隴上兒一身復作雲中客寒風動地氣蒼茫橫吹先悲出塞長敲石軍中傳夜火斧氷河畔汲朝漿前鋒直指隂山外虜騎紛紛膽應碎匈奴破盡人〈一作始一作看〉看歸金印酬功如斗大
　　送客還江東
　　還家不落春風後數日應沽越人酒池畔花深鬭鴨欄橋邊雨洗藏鴉栁遙憐內舍著新衣復向〈一作喜〉鄰家醉落暉把手閒歌香橘下空山一望鷓鴣飛
　　送夏侯侍郎〈自大理兼侍御史攝登州中路徵納吉之禮愛弟攝青州司馬故備述其事〉
　　元戎車右早飛聲御史府中新正名翰墨巳齊鍾大理風流好繼謝宣城從軍曉別龍驤幕六騎先驅嘶近郭前路應留白玉臺行人輙美〈一作羨〉黃金絡使君下馬愛瀛洲簡貴將求物外遊聽訟不聞烏布帳迎賔暫著紫綈裘公庭日夕羅山翠功遂心閒無一事移書或問島邊人立仗時呼鈴下吏事業初傳小夏侯中年劒笏在西州浮雲飛鳥兩相忘〈一作望〉他日依依城上樓
　　送李湜下第歸衞州便遊河北
　　莫嗟太常屈便入蘇門嘯道在應未遲勿作我身料輕雲日下不成隂出對流芳攪〈一作擾〉別心萬雉城東春水濶千人鄉北晚花深舊竹青青常繞宅到時疎曠應自適佳期縱得上宮遊旅食還為北邙客路出司州勝景長西山翠色帶清漳仙人磯近茱茰澗銅雀臺臨野馬岡屢道主人多愛士何辭䇿馬千餘里髙譚魏國訪先生修刺平原過內史一舉青雲在早秋恐君從此便淹留有錢莫向河間用載筆須來闕下遊
　　張山人草堂㑹王方士
　　嶼花晚山日長蕙帶麻襦食草堂一片水光飛入戸千竿竹影亂登牆園梅熟家醖香新溼頭巾不復篸相看醉倒臥藜牀
　　送蓨縣劉主簿楚
　　起家得事平原侯晚出都門辭舊遊草色連綿幾千里青驪𨇾蹀路旁子花深近縣宿河陽竹暎春舟渡淇水鄴下淹留佳賞新羣公舊日心相親金盤曉鱠朱衣鮒玉簟宵迎翠羽人王程書使前期促他日應知舉鞭速寒水浮𤓰五〈一作六〉月時把君衣〈一作香〉袖長河曲
　　題玉山觀禪師蘭若〈一本有歌字〉
　　玉山宴坐移年月鍚杖承恩詣丹闕先朝親與㑹龍華紫禁鳴鐘白日斜宮女焚香把經卷天人就席禮袈裟禪牀久臥虎溪水蘭若初開鳳城裏不出囂塵見逺公道成何必青蓮宮朝持藥〈一作蕊〉鉢千家近暮倚繩牀一室空掖垣揮翰君稱美逺客陪遊問真理薄宦深知誤此心囘心願學雷居士
　　贈別上元主簿張著
　　上書一見平津侯劒笏斜齊秣陵尉朝垂綬帶迎逺客暮鎖印囊飛上〈一作小〉吏長樂花深萬井時同官無事有歸期回船對酒三生渚繫馬焚香五願祠日日澄江帶山翠緑芳都在經過地行人看射領軍堂遊女題詩光宅寺風流才調愛君偏此別相逢定幾年惆悵浮雲迷逺道張侯樓上月娟娟
　　別氾水縣〈一本有陳字〉尉
　　未央宮殿金開鑰詔引賢良卷珠箔花間賜食近丹墀煙裏揮毫對青閣萬年枝影轉斜光三道先成君激昻谷永直言身不顧郄詵髙第〈一作地〉名轉香緑槐隂隂出闗道上有蟬聲下秋草奴子平頭駿馬肥少年白晳登王畿五侯客舍偏留宿一縣人家爭看歸南向千峰北臨水佳期賞地應窮此賦詩或送鄭行人舉酒常陪魏公子自憐寂寞㑹君稀猶著前時博士衣我欲低眉問知已若將無用廢東歸
　　別李明府
　　寵光五世腰青組出入珠宮引簫鼓醉舞雄王玳瑁牀嬌嘶駿馬珊瑚柱胡兒夾鼔越婢隨行捧玉盤嘗荔枝羅山道士請人送林邑使臣調象騎愛君一身遊上國闕下名公如舊識萬里初懷印綬歸湘江過盡嶺花飛五侯焦石烹江筍千戸沈香染客衣別後想君〈一作相思〉艱可見蒼梧雲裏空山縣漢苑芳菲入夏闌待君障日蒲葵扇
　　送中兄典邵州
　　官騎連西向楚雲朱軒出餞晝紛紛百城兼領安南國雙筆遙揮王〈一本空此字〉左君一路諸侯爭館榖洪池髙㑹荊臺曲玉顔送酒銅鞮歌金管留人石頭宿北雁初回江燕飛南湖春暖著春衣湘君祠對空山掩漁父焚香日暮歸百事無留到官後重門寂寂垂髙栁零陵過贈石香溪洞口人來飲醇酒登樓暮結邵陽情萬里蒼波煙靄生他日新詩應見報還如宣逺在安城
　　送萬巨
　　漢相見王陵揚州事張禹風㠶木蘭檝水國蓮花府百丈〈一作頃〉清江十月天寒城鼓角曉鐘前金鑪促膝諸曹吏玉管繁聲美少年有時過向長干地逺對湖光近山翠好逢南苑看人歸也向西池留客醉髙〈一作疎〉栁垂煙橘帶霜朝遊石渚暮橫塘紅牋色奪風流座白薴詞傾翰墨場夫子前年入朝後髙名籍籍時賢口共憐詩興轉清新繼逺〈一作逺繼〉家聲在此身屈指待為青瑣客回頭莫羨白亭人
　　送巴州楊使君
　　白雲縣北千山口青嵗欲開殘雪後前驅錦帶魚皮鞮側佩金璋虎頭綬南鄭侯家醉落暉東闗陌上著鞭歸愁看野〈一作塵〉馬隨官騎笑取秦人帶客旗使者下車憂疾苦豪〈一作家〉吏銷聲出公府萬里歌鐘相慶時巴童聲〈一作擊〉節渝兒舞
　　送王侍御赴江西兼寄李袁州
　　中朝理章服南國隨旌斾臘酒湘城隅春衣楚江外垂簾白角簟下筯鱸魚鱠雄茟佐名公虛舟應時輩按俗承流幾路清平明山靄春江雲湓城詩贈魚司馬汝水人逢王右軍緑蘋白芷遙相引孤興幽尋知不近井上銅人行見無湖中石燕飛應盡禮門前直事仙郎〈一作建禮門前直事郎〉腰垂青綬領咸〈一作宜〉陽花間五〈一作竹〉馬迎君日雨霽煙開玉女岡
　　寄雍丘竇明府〈第十二句缺一字第十五句缺第十六句缺一字〉
　　少年結綬騁金覊許下如看瓊樹枝入里親過朗陵伯出門髙視潁川兒西遊太府東乘傳泗上諸侯誰不羨時輩寧將白筆期髙流竚向丹霄見何事飜飛不及羣虎班突騎來紛紛吳江垂釣楚山醉身寄滄波心白雲中嵗胡塵靜如掃一官又罷行將老薛公薦士得君初領黃金千室餘機盡獨親沙上鳥家貧唯向釡中魚
　　出重門煙樹裏感物吟詩對暮天
　　懷人倚杖臨秋水別離幾日問前期鳴雁亭邊人去時獨坐不堪朝與夕髙風蕭索亂蟬悲
　　贈〈一本有別字〉兗州孟都督
　　少年親事冠軍侯中嵗仍遷北兗州露冕寧誇漢車服下帷常討魯春秋後齋草色連髙閣事簡人稀獨行樂閒心近掩陶使君詩興遙齊謝康樂逺山重疊水逶迤落日東城閒望時不見雙親辦豐膳能留五馬〈一作栁〉盡佳期北爭轉黃金勒愛客華亭賞秋色卷簾滿地鋪𣰽〈一作氊〉毺吹角〈一作管〉鳴開玉壺願學平原十日飲此時不忍歌驪駒
　　別孟都督
　　平蕪霽色寒城下美酒百壺爭勸把連呼寳劒鋭頭兒少駐金覊大頭〈一作宛又作額〉馬一飲留歡分有餘寸心懐思〈一作恵〉復何如他時相憶若〈一作如〉相問青瑣門前開素書
　　送別鄭明府
　　長頭大鼻鬢如雪早嵗連兵劒鋒折千金盡去無斗儲雙袖破來空百結獨戀郊扉巳十春髙陽酒徒連此身路傍誰識鄭公子谷口應知漢逸人兒女相悲探井臼前功豈在他人後勸君不得學淵明且䇿驢車辭五柳
　　贈別王侍御赴上都
　　翩翩馬上郎執簡佩銀章西向洛陽歸鄠杜回頭結念蓮花府朝辭芳草萬嵗街暮宿春山一泉塢青青樹色傍行衣乳燕流鶯相間飛逺過三峰臨八水幽尋佳賞偏如此殘花片片細栁風落日疎鐘小槐雨相思掩泣復何如公子門前人漸疎幸有心期當小暑葛衣紗㡌望囘車
　　贈別太常李博士兼寄兩省舊遊
　　兩年戴武弁趨侍明光殿一朝簮恵文客事信陵君簡異當朝執香非寓直熏差肩何記室攜手李將軍玉鐙初囘酸棗館金鈿正舞石榴裙忽驚萬事隨流水不見雙旌逐塞雲感舊撫心多寂寂與君相遇頭初白暫誇五首軍中詩還憶萬年枝下客昨日留歡今送歸空披秋水暎斜暉閒吟佳句對孤鶴惆悵寒霜落葉稀〈一作天霜雪落〉
　　寄哥舒僕射
　　萬里長城家一生唯報國腰垂紫文〈一作艾〉綬〈一作縵〉手控黃金勒髙視黒頭翁〈一作矟公〉遙吞白騎賊先麾牙門將轉鬬黃河北帳下親兵皆少年錦衣承日繡行纒轆轤寳劒初出鞘宛轉角弓初〈一作新一作爭〉上歩人〈一作又〉抽箭大如笛前把兩矛後雙㦸左盤右射紅塵中鶻入鴉羣有誰敵殺將破軍白日餘囘旃舞斾北風初郡〈一作羣〉公楯鼻好磨墨走馬為君飛羽書
　　贈別華隂道士
　　紫府先生舊同學腰垂彤管貯靈藥恥論方士小還丹好飲仙人太𤣥酪芙蓉山頂玉池西一室平臨萬仭溪晝灑瑤臺五雲溼夜行金燭七星齊囘身暫下青冥裏方外相尋有知已賣鮓市中何許人釣魚坐上誰家子青青百草雲臺春煙駕霓衣白角巾露葉獨歸仙掌去迴風片雨謝時人
　　送崔秀才赴上元兼省叔父
　　寒塘斂暮雪臘鼓迎春早匹馬五城人重裘千里道淮山輕露溼江樹狂風掃楚縣九醖醲揚州百花好練湖東望接雲陽女市西遊入建康行樂逺誇紅布斾風流近賭紫香囊詩家行輩如君少極目苦心懷謝朓煙開日上版橋南吳岫青青出林表









　　御定全唐詩巻二百四十三
　　欽定四庫全書
　　御定全唐詩巻二百四十四
　　韓翃
　　贈別韋兵曹歸池州
　　南陵八月天暮色逺峰前楚竹青陽路吳江赤馬船籝〈一作腰〉金諸〈一作上〉客貴佩玉主人賢終日應相逐歸期〈一作西歸〉定幾年
　　寄武陵李少府
　　小縣春山口〈一作生日〉公孫吏隱時楚歌催晚醉蠻語入新詩桂水遙相憶花源暗有期郢門千里外莫怪尺書遲
　　贈張建
　　結客平陵下當年倚俠遊傳看轆轤劍醉脫驌驦裘翠羽雙鬟妾珠簾百尺樓春風坐相待晚〈一作曉〉日莫淹留
　　送監軍李判官
　　上客佩雙劍〈一作吳鉤〉東城喜再遊舊從張博望新事鄭長秋踏水囘〈一作過〉金勒看〈一作邊〉風試錦裘知君不久住漢
　　將掃旄頭
　　送客歸廣平
　　家在趙邯鄲歸心輙自歡晚杯狐腋暖春雪馬毛寒孟月途中破輕氷水上殘到時楊栁色奈向故園看
　　送張儋水路歸北海
　　千里東歸客孤心憶舊游片帆依白水髙枕臥青州柏寢寒蕪變梧臺宿雨〈一作水〉收知君心興逺每上海邊樓
　　送故人歸魯
　　魯客多歸興居〈一作故〉人悵〈一作含〉別情雨餘衫袖冷風急馬蹄輕秋草靈光殿寒雲曲阜城知君拜親〈一作親覲〉後少婦下機迎
　　送故人歸蜀
　　一騎西南逺翩翩入劍門客衣筒布潤山舍荔枝繁古廟祠金馬春江帶〈一作抱一作釣〉白黿自應成旅逸愛客有王孫
　　酬程延秋夜即事見贈
　　長簟迎風早空城澹月華星河秋一雁砧杵夜千家節𠉀看應晩心期臥亦〈一作正〉賖向來吟秀句不覺已鳴鴉
　　送郭賛府歸淮南
　　駿馬淮南客歸時引望新江聲六合暮楚色萬家春白薴歌西曲黃苞寄北人不知心賞後早晚見〈一作促〉行塵
　　題龍興寺澹師房
　　雙林彼上人詩興轉相親竹裏經聲晚門前山色春捲𬖄苔㸃浄下筯藥苖新記取無生理歸來問此身
　　送客遊江南
　　南使孤帆逺東風任意吹楚雲殊不斷江鳥暫相隨月浄鴛鴦水春生荳蔻枝賞稱佳麗地君去莫應知
　　送髙員外赴淄青使幕
　　逺水流春色囘風送落暉人趨雙節近馬遞百花歸山驛嘗官酒關城度客衣從來赤管筆提向幕中稀
　　尋胡處士不遇
　　到來心自足不見亦相親說法思居士忘機憶丈人㣲風吹藥案晴日照茶巾幽興殊未盡東城飛暮塵
　　贈張道者
　　採藥三山罷乘風五日歸翦荷成舊屋剉蘗染新衣玉粒指〈一作捐〉應久丹砂驗不㣲坐看青節引要〈一作更〉與白雲飛
　　題蘓許公林亭〈一作錢起詩〉
　　平津東閣在別是竹林期萬葉秋聲裏千家落照時門隨深巷靜窗過逺鐘遲客舍〈一作位又作住〉苔生處依依〈一作然〉又賦詩
　　送元詵還江東〈一作送太常元博士歸潤州〉
　　過〈一作渡〉江秋色在〈一作裏〉詩興與歸心客路隨〈一作縁〉楓岸人家掃橘林潮聲當晝起山翠近南深幾日華陽洞寒花引獨〈一作獨自〉尋
　　送〈一作桂〉客遊江南
　　桂水隨去逺賞心知有餘衣香楚山橘手鱠湘波魚芳芷不共把浮雲悵離居遙想汨羅上弔屈秋風初
　　送海州姚別駕
　　少年為長史東去事諸侯坐覺千閭靜閒隨五馬遊行人楚國道暮雪鬱林州他日知相憶春風海上樓
　　送夏侯審
　　謝公鄰里在日夕問〈一作望〉佳期春水人歸後東田花盡時下樓閒待月行樂〈一作藥〉笑題詩他日吳中路千山入夢思
　　送趙評事赴洪州使幕
　　孤舟行逺近一路過湘東官屬張廷尉身隨杜幼公山河映湘竹水驛帶青楓萬里思君處秋江夜雨中
　　送李侍御赴徐州行營
　　少年兼柱史東至舊徐州逺屬平津閣前驅博望侯向營淮水〈一作月〉滿吹角楚天秋客夢依依處寒山對白樓
　　送李秀才歸江南〈一作送孫革及第歸江南〉
　　過淮芳草歇千里又東歸野水吳山出家林〈一作村〉越鳥飛荷香隨去棹梅雨㸃行〈一作濕征〉衣無數滄〈一作蒼〉江〈一作洲〉客如君達者稀
　　題僧房〈一作題慈恩寺振上人院〉
　　披衣聞客至關鎖此時開鳴磬夕陽盡捲簾秋色〈一作氣〉來名香連竹徑清梵出花臺身在心無住〈一作事〉他方〈一作時〉到幾囘
　　送夀州陳録事
　　夀陽南渡口斂笏見諸侯五兩〈一作片雨〉楚雲暮千家淮水秋開𬖄對芳草送客上春洲請問山中桂王孫幾度遊
　　送趙陸司兵歸使幕
　　客路青蕪遍關城白日低身趨雙節近名共五雲〈一作侯〉齊逺水公田上春山郡舍西無因得㩦手東望轉悽悽
　　送蔣員外端公歸淮南
　　淮南芳草色日夕引歸船御史王元貺郎官顧彥先光風千日暖寒食百花燃惆悵佳期近澄江與暮天
　　題慈仁〈一作恩〉寺竹院
　　千峰對古寺何異到西林幽磬蟬聲下閒窗竹翠隂詩人謝客興法侶逺公心寂寂爐煙裏香花欲暮深
　　贈鄆〈一作邳〉州馬使君
　　東方千萬騎出望使君時暮雪行看盡春城到莫遲路人趨墨幘官栁度青絲他日鈴齋內知君亦賦詩
　　送張丞歸使幕〈一作張繼詩〉
　　獨受主恩歸當朝似者稀玉壺分御酒金殿賜春衣拂席流鶯醉鳴鞭駿馬肥滿臺簮白筆捧手戀清暉
　　贈長洲何主簿
　　掛席逐歸流依依望虎丘殘春過楚縣夜雨宿吳洲〈一作州〉野寺吟詩入溪橋折筍游到官無一事清靜有諸侯
　　送崔過〈一作遇〉歸淄青幕府
　　平陵車馬客海上見旌旗舊驛千山下殘花一路時春衣過水冷暮雨出關遲莫道青州客迢迢在夢思
　　田倉曹東亭夏夜飲得春字
　　薛公門下人公子又相親玉佩迎初夜金壺醉老春葛衣香有露羅幕靜無塵更羨風流外文章是一秦
　　贈王逖
　　端笏事龍樓思閒輙告休新調赭白馬暫試黑貂裘珠履迎佳客金錢與莫愁座中豪貴滿誰道不風流
　　送深州吳司馬歸使幕
　　東門送逺客車馬正紛紛舊識張京兆新隨劉領軍行驄看暮雨歸雁踏青雲一去藂臺北佳聲幾日聞
　　華亭〈一作州〉夜宴庾侍御宅〈一作張繼詩〉
　　世故他年別心期此夜同千峰孤燭外片雨一更中酒客逢山簡詩人得謝公自憐驅匹馬拂曙向關東
　　送客之上谷
　　北客悲秋色田園憶去來披衣朝易水匹馬夕燕臺風翦荷花碎霜迎栗罅開賞心知不淺累月故人杯
　　同中書劉舍人題青龍上房
　　西掖歸來後東林靜者期逺峰春雪裏寒竹暮天時笑說〈一作問〉金人偈閒聽寳月詩更憐茶興在好出下方遲
　　宴吳王宅
　　玉管簫聲合金盃〈一作盆〉酒色殷聽歌吳季札縱飲漢中山稱夀爭離席留歡輙上闗莫言辭客醉猶得曳裾還
　　題薦福寺衡嶽暕〈一作禪〉師房
　　春城乞食還髙論此中閒僧臘堦前樹〈一作草〉禪心江上山疎簾看雪捲深戶映花關晚送門人出〈一作去〉鐘聲杳〈一作暝〉靄間
　　送戴廸赴鳳翔幕府
　　青春帶文綬去事魏徵西上路金羈出中人玉筯齊當歌酒萬斛看獵馬千蹄自有從軍樂何須怨解攜
　　送郢州郎使君
　　千人插羽迎知是范宣城暮雪楚山冷春江漢水清紅鮮供客飯翠竹引舟行一別何時見相思芳草生
　　送李中丞赴辰州
　　白羽逐青絲翩翩南下〈一作去〉時巴人迎道路蠻帥〈一作塞〉引旌旗暮雨山開少秋江〈一作風〉葉落遲功成益〈一作冀〉地〈一作他〉日應見竹即祠
　　送劉侍御赴陜州
　　金羈映驌驦後騎佩干將把酒春城晚鳴鞭曉路長帶氷新溜澀間雪早梅香明日懐賢處依依御史牀李中丞宅夜宴送丘侍御赴江東便往辰州
　　積雪臨階夜重裘對酒時中丞違沈約才子送丘遲一路三江上孤舟萬里期辰州佳興在他日寄新詩
　　送李侍御歸宣州使幕
　　春草東江外翩翩北路歸官齊魏公子身逐謝𤣥暉山色隨行騎鶯聲傍客衣主人池上酌攜手暮花飛
　　東城水亭宴李侍御副使
　　東門留客〈一作別〉處沽酒用錢刀秋水牀下急斜暉林外髙金羈絡騕褭玉匣閉豪曹去日隨戎幕東風見伯勞
　　送祕書謝監赴江西使幕
　　謝監憶山程辭家萬里行寒衣傍楚色孤枕宿潮〈一作湖〉聲小㓂不足問新詩應漸清府公相待日引斾出江城
　　送江陵元司録
　　新領州從事曾為朝大夫江城竹使待山路橘官扶片雨三江道殘秋五葉湖能令詩思好楚色與寒蕪
　　送李舍人擕家歸江東覲省
　　二十青宮吏成名似者稀承顔陸郎去擕手謝娘歸夜月囘孤燭秋風試夾衣扁舟楚水上來往速如飛
　　送劉侍御赴令公行營
　　東城躍紫騮西路大刀頭上客劉公幹元戎郭細侯一軍偏許國百戰又防秋請問蕭關道胡塵早晩收〈一作休〉
　　送蘓州姚長史
　　江城驛路長煙樹過雲陽舟領青絲纜人歌白玉郎葛衣行栁翠花簟宿荷香別有心期處湖光滿訟堂
　　送金華王明府
　　縣舍江雲裏心門境又偏家貧〈一作資〉陶令酒〈一作菊〉月俸沈郎錢黃蘗香山路青楓暮雨天時聞引車騎竹外到〈一作向〉銅泉
　　送田倉曹汴州覲省
　　拜慶承天寵朝來辭漢宮玉杯分湛露金勒借追風古驛秋山下平蕪暮雨中翩翩魏公子人看渡關東
　　送張渚赴越州
　　白面誰家郎青驪照地光桃花開綬色蘓合借衣香暮雪連峰近春江海市長風流似張緒別後見垂楊
　　奉和元相公家園即事寄王相公
　　共列中台貴能齊物外心囘車青閣晚解帶碧茸深寒水分〈一作隨〉畦入晴花度竹尋題詩更相憶一字重千金
　　送道士姪歸池陽
　　銀角桃枝杖東門贈別初幽州尋馬客灞岸送驢車野飯秋山靜行衣落照餘燕南羣從少此去意何如
　　送劉長上歸城南別業
　　數刻是歸程花間落照明春衣香不散駿馬汗猶輕南渡春流淺西風片雨晴朝還㑹相就飯爾五侯鯖
　　贈張五諲歸濠州別業
　　常知罷官意果與世人疎復此涼風起仍聞濠上居故山期採菊秋水憶觀魚一去蓬蒿逕羨君閒有餘
　　送營〈一作管〉城李少府
　　懐祿兼就飬更懐〈一作憐〉趨府心晴山東里近春水北門深新綬映芳草舊家依〈一作看〉逺林還乘鄭小駟𨇾蹀縣城隂
　　魯中送魯使君歸鄭州
　　城中金絡騎出餞沈東陽九月寒露白六關秋草黃齊謳聽處妙魯酒把來香醉後著鞭去梅山道路長
　　送夏侯校書歸上都
　　後輩傳佳句髙流愛美名青春事賀監黃卷問張生暮雪重裘醉寒山匹馬行此囘將詣闕幾日諫書成
　　送李明府赴連州
　　萬里向南湘孤舟入桂陽諸侯迎〈一作近〉上客小吏拜官郎春服橦花細初筵木槿芳看承雨露速不待荔枝香送盧大理趙侍御祭東嶽兼寄孟兗州
　　東嶽昔有事兩臣朝望歸驛亭開嵗酒齋舍著新衣上客鍾大理主人陶武威仍隨御史馬山路滿光輝
　　送皇甫大夫赴浙東〈第四句缺二字〉
　　舟師分水國漢將領秦官麾下同心吏軍中　端吳門秋露溼楚驛暮天寒豪貴東山去風流勝謝安
　　送韋秀才
　　東人相見罷秋草獨歸時㡬日孫𢎞閣當年謝朓詩寒山葉落早多雨路行遲好憶金門歩功名自有期








　　御定全唐詩卷二百四十四
　　欽定四庫全書
　　御定全唐詩巻二百四十五
　　韓翃
　　送客一歸襄陽二歸潯陽
　　南驅匹馬㑹心期東望扁舟愜夢思熨斗山〈一作坡〉前春色早〈一作草色〉香爐峰頂暮煙時空林欲訪龎〈一作辛〉居士古寺應懐逺法師兩地由來堪取興三賢他日幸留詩
　　送故人赴江陵尋庾牧
　　主人持莭拜荊州走馬應從一路遊斑竹岡連山雨暗枇杷門向楚天秋佳期笑把齋中酒逺意閒登城上樓文體此時看又別吾知小庾甚風流
　　送客水路歸陜
　　相風竿影曉來斜渭水東流去不賖枕上未醒秦地酒舟前巳見陜人家春橋楊栁應齊葉古縣棠棃也作花好是吾賢佳賞地行逢三月㑹連沙
　　送丹陽劉太真
　　長幹道上落花朝羨爾當年賞事饒下筯已憐鵝炙美開籠不奈鴨媒嬌春衣晚入青楊巷細馬初過皂莢橋相訪不辭千里逺西風好借木蘭橈
　　送客歸江州
　　東歸復得采真遊江水迎君日夜流客舍不離青雀舫人家舊在白鷗〈一作蘋〉洲風吹山帶遙知雨露溼荷裳巳報秋聞道泉明居止近籃輿相訪為〈一作㑹〉淹留
　　題張逸人園林
　　花源一曲映茅堂清論閒階坐夕陽麈尾手中毛巳脫蟹螯尊上味初香春深黃口〈一作鳥〉傳窺樹雨後青苔散㸃墻更道小山宜助賞呼兒舒簟醉巖芳
　　又題張逸人園林
　　藏頭不復見時人愛此雲山奉養真露色㸃衣孤嶼曉〈一作月〉花枝妨帽小園春時〈一作□〉攜幼稚諸峰上閒濯眉鬚一水濵興罷歸來還對酌茅簷掛著紫荷巾
　　送劉將軍
　　明光細甲照錏鍜昨日承恩拜虎牙膽大欲期〈一作欺〉姜伯約功多不讓李輕車青巾校尉遙相許墨〈一作黒〉矟〈一作鞘〉將軍莫大〈一作大莫〉誇闕下來時親伏奏胡塵未盡不為家
　　送〈一作寄贈〉鄭員外〈鄭時在熊尚書幕府〉
　　風流不減杜陵時五十為郎未是遲孺子亦知名下士樂人爭唱卷中詩身齊吏部還多醉心顧尚書自有期要路眼青〈一作看〉知已在不應窮巷久低眉
　　寄徐州鄭使君
　　江城五馬楚雲邊不羨雍容畫省年才子舊稱何水部使君還繼謝臨川射堂草遍収殘雨官路人稀對夕天雖臥郡齋千里隔與君同見月初圓
　　送襄垣王君歸南陽別墅
　　都門霽後不飛塵草色萋萋滿路春雙兔坡東千室吏三鴉水上一歸人愁眠客舍衣香滿走渡河橋馬汗新少婦比來多逺望應知蟢子上羅巾
　　送王誕渤海使赴李太守行營
　　少年結客散黃金中嵗連兵掃緑林渤海名王曾折首漢家諸將盡傾心行人去指徐州近飲馬回看泗水深喜見明時鍾太尉功名一似舊淮隂
　　送王少府歸杭州
　　歸舟一路轉青蘋更欲隨潮向富春吳郡陸機稱地主錢塘蘇小是鄉親葛花滿把能消酒梔子同心好贈人早晚重過魚浦宿遙憐佳句篋中新
　　贈王隨
　　青雲自致晚〈一作未〉應遙朱邸新婚樂事饒飲罷更憐雙袖舞試來偏愛五花驕帳裏爐香春夢曉堂前燭影早更朝更說毬新雨歇王孫今日定相邀
　　同題仙遊觀〈一本題上無同字〉
　　仙臺下見五城樓風物淒淒宿雨收山色遙連秦樹晚砧聲近報漢宮秋疎松影落空壇靜細草香閒〈一作開〉小洞幽何用別尋方外去人間亦自有丹丘
　　訪王起居不遇留贈
　　雙龍闕下拜恩初天子令君注起居載筆巳齊周右史論詩更事謝中書行聞漏滴隨金仗入對爐煙侍玉除賀客自知來獨晚青驪不見意何如
　　送劉評事赴廣州使幕
　　征南官屬似君稀才子當今劉孝威蠻府參軍趨傳舍交州刺史拜行衣前臨瘴海無人過卻望衡陽少雁飛為報蒼梧雲影道明年早送客帆歸
　　送冷朝陽還上元
　　青絲䋏引木蘭船名遂身歸拜慶年落日澄江烏榜外秋風疎栁白門前橋通小市家林近山帶平湖野寺連別後依依寒食〈一作夢〉裏共君攜手在東田
　　送髙別駕歸汴州
　　信陵門下〈一作客〉識君偏駿馬輕裘正少年寒雨送歸千里外東風沈〈一作留〉醉百花前身隨玉帳心應愜官佐龍〈一作銅〉符勢又全久客未知何計是參差去借汶陽田
　　送康洗馬歸滑州
　　腰佩雕弓漢射聲東歸銜命見雙旌青絲玉勒康侯馬孟〈一作白〉水金堤滑伯城臘雪夜看宜縱飲寒蕪晝獵〈一作踏〉不妨行懐君又隔千山逺〈一作外〉別後〈一作一夜〉春風百草生
　　寄上田僕射
　　家封薛縣異諸〈一作褚〉田〈一作詩𫝊〉報主榮親義兩全僕射臨戎謝安石大夫持憲杜延年金裝晝出羅千騎玉案晨飡直萬錢應念一身留闕下闔門遙寄魯西偏
　　送王光輔歸青州兼寄儲〈一作朱〉侍郎
　　幾回〈一作通又作封〉奏事建章宮聖主偏知漢將功身著紫衣趨闕下口銜丹詔出關東蟬聲驛路秋山裏草色河橋落照中逺憶故人滄海別當年好躍五花驄
　　宴楊駙馬山池〈一作陳羽詩又作朱灣詩〉
　　垂楊拂岸草茸茸繡戸𬖄前花影重鱠下玉盤紅〈一作金〉縷細酒開金甕緑醅濃中朝駙馬何平叔南國詞人陸士龍落日泛舟同醉處回潭百丈映千峰
　　送長史李少府入蜀
　　行行獨出故關遲南望千山無盡期見舞巴童應暫笑聞歌蜀道又堪悲孤城晚閉清江上匹馬寒嘶白露時別後此心君自見山中何事不相思
　　送客還江東
　　不妨髙臥順流歸五兩行看掃翠㣲鼯鼠夜喧孤枕近鵁鶄曉避客船飛一壺先醉桃枝簟百和初熏薴〈一作越〉布衣君到新林江口泊吟詩應賞謝𤣥暉
　　寄令狐尚書
　　立身榮貴復何如龍莭紅旗從板輿妙略多推霍驃騎能文獨見沈尚書臨風髙㑹千門〈一作人〉帳映水連營百乘車他日感恩慙未報舉家猶似涸池魚
　　扈從郊廟因呈兩省諸公
　　丹墀列士主恩同廐馬翩翩出漢宮奉引乘輿金仗裏親嘗賜食玉𥂟中晝趨行殿旌門北夜宿齋房刻漏東明日駕迴承雨露齊將萬嵗及春風
　　送端州馮〈一作髙〉使君
　　白晳風流似有鬚一門豪貴領蒼梧三峰亭暗橘邊宿八桂林香莭下趨玉樹羣兒爭翠羽金盤少妾揀明珠懐君樂事不可見騣馬翩翩新虎符
　　送王府張參軍附學及第東歸
　　鄰家不識鬬雞翁閉戸能齊隱者風顧歩曾為小山客成名因事大江公一身千里寒蕪上單馬重裘臘月中寂寂故園行見在暮天殘雪洛城東
　　送齊明府赴東陽
　　緑絲帆繂〈一作縴〉桂為檣過盡淮山楚水長萬里移家背春穀一官行府向東陽風流好愛杯中物豪蕩仍欺陌上郎別後心期如在眼猨聲煙色樹蒼蒼
　　魯中送從事歸滎陽
　　故園衰草帶滎波嵗晚知如君思何輕槖歸時魯縞薄〈一作滿〉寒衣縫處鄭綿多萬人都督鳴騮送百里邦君枉騎過累路盡逢知己在曾無對酒不髙歌
　　兗州送李明府使蘓州便赴告〈一作吉〉期〈一本題上無兗州二字〉
　　莫言水國去迢迢白馬吳門見不遙楓樹林中經楚雨木蘭舟上踏江潮空山古寺千年石草色寒堤百尺橋早晚盧家蘭室在〈一作外〉珊瑚玉佩徹青霄
　　送田明府歸終南別業
　　故園此日多心賞窗下〈一作外〉泉流〈一作流泉〉竹外雲近館應逢沈道士比鄰自識卞田君離宮樹影登山見上苑鐘聲過雪聞相勸早移〈一作趨〉丹鳳闕不須常戀白鷗羣
　　家兄自山南罷歸獻詩敘事
　　時輩巳爭先吾兄未著鞭空嗟鑷鬚〈一作鬢〉日猶〈一作獨〉是屈腰年不以殊方逺仍論水〈一作賞〉地偏襄橙隨客路漢竹引歸船雲木〈一作外〉巴東峽林泉〈一作中〉峴北川池餘騎馬處宅似臥龍邊夜簟千峰月朝窗萬井煙朱荷江女院青稻楚人田縣舍多瀟灑城樓入〈一作得〉醉眠黃苞柑正熟紅縷鱠仍鮮坐厭牽絲倦因從解綬旋初辭五斗米唯奉一囊錢室好〈一作變〉生虛白書耽守太𤣥櫪中嘶欵段階下引潺湲落照淵明栁春風叔夜綘紗儒客帳丹訣羽人篇雅論承安石新詩與恵連興清湖見底襟豁霧開天魏闕心猶繫周才道豈捐一丘無自〈一作自無〉逸三府㑹招賢
　　奉送王相公縉〈一本無此字〉赴幽州巡邊〈一本作奉送王相公赴范陽一作張繼詩〉
　　黃閣開帷幄丹墀侍〈一作拜〉冕旒位髙湯左相權總漢諸侯不改周南化仍分趙北憂雙旌過易水千騎入幽州塞草連天暮邊風動地秋〈一作愁〉無因隨〈一作陪〉逺道結束佩吳鉤
　　寄贈虢州張參軍
　　三十事諸侯賢豪冠北州桃花迎駿馬蘓合染輕裘觀妓將軍第題詩闗尹樓青林朝送客緑嶼晚回舟好栗分通子名香贈莫愁洗杯新酒熟把燭故人留百雉歸雲過千峰宿雨收蒹葭露下晚菡萏水中秋憶昨陪行樂常時接獻酬佳期雖霧散恵問亦川流開卷酲堪解含毫思苦〈一作若〉抽無因達情意西望日悠悠
　　送李中丞赴商州
　　五馬渭橋東連嘶逐〈一作背〉曉風當年紫髯將他日黑頭公不異金吾寵兼齊玉帳雄閉營春雪下吹角暮山空香麝松隂裏寒猨黛色中郡齋多賞事好與故人同
　　漢宮曲二首
　　駿馬繡〈一作錦〉障泥紅塵撲四蹄歸時何太晚日照杏花西
　　繡幕珊瑚鉤春開〈一作香閨〉翡翠樓深情不肯道嬌倚鈿箜篌
　　陪孟都督祭嶽途中有贈
　　封疆七百里祿秩二千石擁莭祠太山寒天霜草白
　　宿甑山
　　山中今夜何人闕下〈一作門外〉當年近臣青瑣應須早去白雲何用相親
　　別甑山
　　一身趨侍丹墀西路翩翩去時惆悵青山緑水何年更是來〈一作歸〉期
　　送陳明府赴淮南
　　年華近逼〈一作過〉清明落日㣲風送行黃鳥綿蠻芳樹紫騮𨇾蹀東城花間一杯促膝煙外千里含情應渡淮南信宿諸侯擁斾相迎
　　送客知〈一作之〉鄂州
　　江口千家帶楚雲江花亂㸃雪紛紛春風落日誰相見青翰舟中有鄂君
　　寒食〈一作寒食日即事〉
　　春城無〈一作風何〉處不飛〈一作開〉花寒食東風御栁斜日暮〈一作一夜〉漢宮𫝊蠟燭輕〈一作青〉煙散入五侯家
　　羽林騎〈一作羽林少年行〉
　　駿〈一作驄〉馬牽來御栁中鳴鞭欲向〈一作過〉渭橋東紅蹄亂蹋春城雪花頷驕〈一作頻〉嘶上苑風
　　看調馬
　　鴛鴦赭白齒新齊晚日花中〈一作間〉散〈一作放〉碧蹄玉勒斗〈一作乍〉回初噴沫金鞭欲下不成嘶
　　寄贈衡州楊使君
　　湘竹斑斑湘水春衡陽太守虎符新朝來笑向歸鴻道早晚南飛見主人
　　宿石邑山中
　　浮雲不共此山齊山靄蒼蒼望〈一作翠〉轉迷曉月暫飛髙〈一作千〉樹裏秋河隔在數峰西
　　江南曲〈一作李益詩〉
　　長樂花枝雨㸃〈一作滴〉銷江城日暮好相邀春樓不閉葳蕤鎖緑水回通〈一作連〉宛轉橋
　　贈張千牛
　　蓬萊闕下是天〈一作君〉家上路新回白鼻騧急管晝催平樂酒春衣夜宿杜陵花
　　漢宮曲二首
　　五柞宮中過臘看萬年枝上雪花殘綺窗夜閉玉堂靜素綆朝穿〈一作垂〉金井寒
　　家在〈一作漢室〉長陵小市中珠簾繡戶對春風君王昨日移仙仗玉輦迎將入漢宮〈此首一作李益詩〉
　　贈李翼
　　王孫別舍擁朱輪不羨空名樂此身門外碧潭春洗馬樓前紅燭夜迎人
　　少年行
　　千㸃斕斒玉勒〈一作斑斕噴玉〉驄青絲結尾繡纒騣鳴〈一作揮〉鞭曉〈一作晚〉出章〈一作銅〉臺路葉葉春衣〈一作依又作隨〉楊栁風
　　題玉真觀李祕書院
　　白雲斜日影深松玉宇瑤壇知幾重把酒題詩人散後華陽洞裏有疎鐘
　　送客之潞府
　　官栁青青匹馬嘶迴風暮雨入銅鞮佳期別在春山裏應是人薓五葉齊
　　送客貶五溪
　　南過猨聲一逐臣回看秋草淚霑巾寒天暮雪〈一作雨〉空山裏幾處蠻家是主人
　　送齊山人歸長白山
　　舊事仙人白兔公掉頭歸去又乘風柴門流水依然在一路寒山萬木中
　　寄裵鄆州
　　烏紗靈夀對秋風悵望浮雲濟水東官樹隂隂鈴閣暮州人轉憶白頭〈一作鬚〉翁
　　梁城贈一二同幕
　　五營河畔列旌旗吹角鳴鼙日暮時曾是信陵門下客兩迴相弔不勝悲
　　河上寄故人〈第五句缺一字〉
　　河流曉天濮水清煙日暖昆吾臺上春深顓頊城邊鶯聲亂啁鵠　花片細㸃龍泉西望情人早至猶應得醉芳年
　　留題寧川香蓋寺壁
　　愛逺登髙塵眼開為憐蕭寺上經臺山川誰識龍蛇蟄天地自迎風雨來栁放寒條秋已老雁揺孤翼暮空迴何人㑹得其中事又被殘花落日催
　　寄栁氏
　　章臺栁章臺栁顔色青青今在否縱使長條似舊垂也應攀折他人手







　　御定全唐詩卷二百四十五
<集部,總集類,御定全唐詩>
　　欽定四庫全書
　　御定全唐詩巻二百四十六
　　獨孤及
　　獨孤及字至之洛陽人天寶末以道舉髙第補華隂尉代宗召為左拾遺俄改太常愽士遷禮部員外郎歴濠舒二州刺史以治課加檢校司封郎中賜金紫徙常州卒諡曰憲集三十巻內詩三巻今編詩二巻
　　海上寄蕭立
　　朔風剪塞草寒露日夜〈一作始〉結行行到瀛壖歸思生暮節驛樓見萬里延首望遼碣逺海入大荒平蕪際窮髪舊國在夢想故人胡且越契闊阻風〈一作夙〉期荏苒成雨別海西望京口兩地各天末索居動經秋再笑知曷月〈一本無此二句〉日南望中盡〈一作目窮南雲盡〉唯見飛鳥滅音〈一作清〉塵未易得何由慰飢渴
　　三月三日自京到華隂於水亭獨酌寄裴六薛八
　　祗役匪遑息經時客三秦還家問節𠉀知到上已辰山縣何所有髙城閉青春和風不吾欺桃杏滿四鄰舊友適逺別誰當接歡欣呼児命長瓢獨酌湘吳醇一酌一朗詠既酣意亦申言筌蹔兩忘霞月祇相新裴子塵表物薛侯席上珍寄書二傲吏何日同車茵詎肯使空名終然羈此身他〈一作何〉年解桎梏長作海上人
　　代書寄上裴六冀劉二潁
　　昔佘馬首東君在海北汭〈音入聲〉盡屏簿領書相與議巖穴載來詣佳境每山有車轍長嘯林木動髙歌唾壺𡙇此辭月未周虜馬嘶絳闕猛虎踞大道九州當中裂聞君棄孤城猶自握漢節恥棲惡木影忍與故山別脫舄掛嶺雲冏然若鳥逝〈入聲〉唯留潺湲水分付練溪月爾來大谷梨白花再成雪關梁限天險歡樂竟兩絶大盜近削平三川今底寧勾芒布春令屏翳收雷霆伊落日夜漲鳴臯蘭杜青鶱鶱兩黃鵠何䖏遊靑㝠疇昔切玉刃應如新發硎及時當樹勲髙懸景鐘銘莫抱白雲意徑往丹丘庭功成儻長揖然後謀滄溟
　　客舍月下對酒醉後寄畢四燿
　　鄉路風雪深生事憂患廹天長波瀾廣髙舉無六翮獨立寒夜移幽境思彌積霜月照膽浄銀河入簷白沽酒聊自勞開樽坐簷隙主人奏絲桐能使髙興劇清機暫無累獻酢更絡繹慷慨葛天歌愔愔廣陵陌既醉萬事遺耳熱心亦適視身兀如泥瞪目傲今昔故人間城闕音信兩脈脈別時前盟在寸景莫自擲〈先是畢贈及詩云洪鑪無火停日月速若飛忽然衝人身飲酒不湏疑〉心與白日鬬十無一滿百寓形薪火內甘作天地客與物無親踈斗酒勝竹帛何必用自苦將貽古賢責
　　下弋陽江舟中代書寄裴侍御
　　故鄉隔西日去水連長天前路知幾許但指天南邊愴恨極浦外隱映青山連東風滿帆來五兩如弓遙羨繡衣客冏然馬首先得餐武昌魚不顧潯陽田屈指數別日忽乎成兩年百花已滿眼春草漸碧鮮豈是離居時奈何於役牽洞庭有深渉曷日期歸旋且作異鄉料詎知攜手縁離憂未易銷莫道樽酒賢
　　癸卯嵗赴南豐道中聞京師失守寄權士繇韓㓜深
　　種田不遇嵗䇿名不遭時胡塵晦落日西望泣路岐猛虎嘯北風麕麚皆載馳深泥駕疲牛踸踔余何之詰屈白道轉繚繞清溪隨荒谷嘯山鬼深林啼子規長歎指故山三奏歸來詞不逢眼中人調苦車逶遲士繇松筠操㓜深瓊樹姿別來平安否何階一申睂白雲失帝鄉逺水恨天涯昻藏雙威鳳曷月還西枝努力愛華髪盛年振羽儀但令迍難康不負滄洲期莫作新亭泣徒使夷吾嗤
　　賈員外䖏見中書賈舍人巴陵詩集覽之懐舊代書寄贈
　　海岸望青𤨏雲長天漫漫十年不一展知有關山難適逢阮始平立馬問長〈一作平〉安取公詠懐詩示我江海瀾暫若窺武庫森然矛㦸寒眼明遺頭風心恱忘朝餐大駕今返正熊羆扈鳴鑾公遊鳳凰沼獻可在筆端繫越有長纓封關祇一丸冏〈一作矯〉然翔寥廓仰望慚〈一作在〉羽翰嘉㑹不我與相思嵗雲殫唯當䄂佳句持比青琅玕
　　代書寄上李廣州
　　皖水望番禺迢迢青天末鴻鴈飛不到音塵何由逹獨有輿人歌隔雲聲諠聒皆稱府君仁百越頼全活推誠魚鱉信持正魑魅怛疲民保中和性足無夭閼天子咨四岳佇公濟方割幾時復旋歸入踐青𤨏闥賤子託明德繚若松上葛別離鄙恡生結念思所豁門欄關山阻岐路天地闊唯憑萬里書持用慰飢渴
　　夏中詶於逖畢耀問病見贈
　　救物智所昧學仙願未從行藏兩乖角蹭蹬風波中薄宦恥降志臥痾非養䝉閉關渉兩旬羇思浩無窮鸑鷟何䖏來雙舞下碧空離別隔雲雨惠然此相逢把手賀疾間舉杯欣酒濃新詩見久要清論激深衷髙館舒夜〈一作夏〉簟開門延㣲風火雲赫嵯峨日暮千萬峯遙指故山笑相看撫號鐘聲和由心清〈一作親〉事感知氣同出䖏未易料且歌緩愁容願君崇明德嵗暮如青松
　　詶梁二十宋中所贈兼留別梁少府
　　少讀黃帝書肯不笑機事意猶負深衷未免名跡累厭貧學干祿欲徇〈一作詢〉賓王利甘為風波人豈復江海意擔簦平臺下是日飲羇思逢君道寸心暫喜一交臂緒言未及竟離念已復至寗侯望南丘雲雨成兩地途殊跡方間河廣流且駛暮帆望不及覽贈心欲醉愛君如金錫昆弟皆茂異奕赫連絲衣榮養能錫類君子道未長深藏青雲器巨鱗有縱時今日不足議唯當加餐飯好我袖中字別離動經年莫道分首易
　　庚子歳避地至玉山詶韓司馬所贈
　　滄海疾風起洪波駭恬鱗已無濟川分甘作乘桴人揮手謝秣陵舉帆指甌閩安知風塵表偶與瓊瑤親共悲行路難況逢江南春故園忽如夢返復知何辰曠野豺虎滿深山蘭蕙新枉君㶚陵什廻首徒酸辛
　　奉和李大夫同呂評事太行苦熱行兼寄院中諸公
　　駟馬上太行修途亙遼碣王程無留駕日昃未遑歇請問此何時恢台朱明月長虵稽天討上將方北伐明主命使臣皇華得時傑已忘羊腸險豈憚濕〈一作溫〉風熱揺䇿汗滂滄〈一作沲〉登岸思紆結炎雲如煙火谿谷將恐竭晝景赩可畏涼飇何由發山長飛鳥墮目極行車絶趙魏方俶擾安危俟明哲歸路豈不懐飲氷有苦節㑹同傳檄至疑議立談決況有阮元瑜翩翩秉書札起予歌赤坂永好踰白雪誰念剖竹人無因執羈紲
　　詶皇甫侍御望天灊山見示之作
　　早嵗慕五嶽嘗為塵機礙孰知天柱峯今與郡齋對隱嶙抱元氣氤氳含青靄雲崖媚逺空石壁寒古塞漢皇南遊日望秩此昭配法駕到谷口禮容振荒外焚柴百神趨執玉萬方㑹天旋物順動德布澤霶霈講武威已耀學仙功未艾黃金竟何成洪業遽淪昧度世若一瞬昨朝已千載如今封禪壇唯見雲雨晦長望哀往古勞生慙大塊清暉幸相娛幽獨知所頼寒城春方正初日明可愛萬殊喜陽和余亦荷時㤗山色日夜緑下有清淺瀬愧作拳僂人沈迷簿書內登臨歎拘限出䖏悲老大況聴郢中曲復識湘南態思免物累牽敢令道機退瞞然〈一作永日〉誦佳句持此〈一作比〉秋蘭佩
　　送陳兼應辟兼寄髙適賈至
　　結緑䖏燕石卞和不必知所以王佐才未能忘茅茨罷官梁山外穫稻楚水湄適㑹傅巖人虛舟濟川時天網忽揺頓公才難棄遺鳳凰翔千仞今始一鳴岐上馬指國門舉鞭謝書帷預知大人賦掩卻歸來詞天子方在宥朝廷張四維料君能獻可努力副疇咨舊友滿皇州髙冠飛翠蕤相逢絳闕下應道軒車遲髙侯秉戎翰䇿馬觀西夷方從幕中事參謀王者師賈生去洛陽焜燿琳瑯姿芳名動北歩逸韻淩南皮肅肅舉鴻毛冷〈一作氷〉然順風吹波流有同異由是限別離漢塞隔隴底秦川連鎬池白雲日夜滿道里安可思夢想浩盈積物華愁變衰因君附錯刀送逺益淒其四海各橫絶九霄應易期不知故巢燕決起棲何枝
　　送相里郎中赴江西
　　君把一尺詔南遊濟滄浪受恩忘險艱不道岐路長戎狄方搆患休牛殊未遑三秦千倉空戰卒如餓狼委輸資外府諏謀寄賢良有才當陳力安得遂翺翔豈不愼井賦賦均人亦康遙知軒車到萬室安耕桑火伏金氣騰昊天欲蒼茫寒蟬慘巴鄧秋色愁沅湘昨日攜手西於今芸再黃歡娛詎幾許復向天一方蹢躅話世故惆悵舉離觴共求數刻歡戱謔君此堂今日把手笑少時各他鄉身名同風波聚散未易量曷月還朝天及時開智嚢前期儻猶闊加飯勉自強
　　觀海
　　北登渤澥島廽首秦東門誰屍〈一作施〉造物功鑿此天池〈一作地〉源澒洞吞百穀周流無四垠廓然混茫際望見天地根白日自中吐扶桑如可捫超遙〈一作迢迢〉蓬萊峰想像金臺存秦帝昔〈一作曽〉經此登臨冀飛翻揚旌百神㑹望日羣山奔徐福竟何成羨門徒空言唯見石橋足千年〈一作里〉潮水㾗
　　初晴抱琴登馬退山對酒望逺醉後作
　　年長心易感況為憂患纒壯圖廹世故行止兩茫然王旅方伐叛虎臣皆被堅魯人著儒服甘就南山田挈榼上髙磴超遙望平川滄江大如綖隱映入逺天荒服何所有山花雪中然寒泉得日景吐霤鳴湔湔舉酒勸白雲唱歌慰頹年㣲風度竹來韻我號鍾一彈一引滿耳熱知心宣曲終余亦酣起舞山水前人生幾何時大半百憂煎今日羇愁破始知濁酒賢
　　同徐侍郎五雲溪新庭〈一作亭〉重陽宴集作
　　萬峰蒼翠色雙溪清淺流已符東山趣況值江南秋白露天地肅黃花門館幽山公惜羙景肯為芳樽留五馬照池塘繁催獻酬臨風孟嘉㡌乘興李膺舟騁望傲千古當歌遺四愁豈令永和人獨擅山隂遊
　　雨晴後陪王員外泛後湖得溪字
　　逺山媚平楚宿雨漲清溪沿泝任舟檝歡言無町畦酒酣相視笑心與白鷗齊
　　題思禪寺上方
　　溪口聞法鼓停橈登翠屏攀雲到金界合掌開禪扄鬱律衆山抱空濛花雨零老僧指香樓雲是不死庭眇眇于越路茫茫春草青逺山噴百穀繚繞馳東溟目極道〈一作想〉何在境照心亦𡨋騞然諸根空破結如破瓶〈一本無此二句〉下視三界狹但聞五濁腥山中有良藥吾欲隳天形季冬自嵩山赴洛道中作〈第二十五句缺一字二十六句缺三字〉
　　皇運偶中變長虵食中土天蓋西北傾衆星隕如雨胡塵動地起千里聞戰鼓死人成為阜流血塗草莾策馬何紛紛捐軀抗豺虎甘心赴國難誰謂茶葉苦天子初受命省方造區宇斬鯨安溟波截鼇作天柱三㣲復正統五玉〈一作土〉歸文祖不圖漢官儀今日忽再覩升髙望京邑佳氣連海浦寳鼎歊景雲明堂舞干羽虎臣　激昻　　　禦侮腐儒著縫掖何䖏議鄒魯西上轘轅山丘陵橫今古和氣蒸萬物臘月春靄吐得為太平人窮逹不足數他日遇封禪著書繼三五
　　早發若峴驛望廬山
　　雨罷山翠鮮泠泠東風好斷崖雲生䖏是向峯頂道誰謂峰頂逺跂予可瞻討忘縁祛天機脫屣恨不早祇恐嵗雲暮遂與空名老心往跡未並慚愧山上草
　　寒夜溪行舟中作
　　日沈諸山昏寂歴羣動宿孤舟獨不繫風水夜相逐雲歸恆星白霜下天地肅月輪大如盤金波入空谷魏闕萬里道羇念千慮束倦飛思故巢敢望桐與竹沈吟登樓賦中夜起三復憂來無良方歸𠉀春酒熟
　　壬辰嵗過舊居
　　少年事逺遊出入燕與秦離居嵗周天猶作勞歌人負劒渡潁水歸馬自知津縁源到舊廬攬涕尋荒榛鄰里喜相勞壺觴展殷勤酒䦨擊築〈一作竹〉語及此離㑹因丈夫隨世波豈料百年身今日負鄙願多慙故山春
　　丙戌嵗正月出洛陽書懐
　　往嵗衣褐見受服金馬門擬將忠與貞來酬主人恩天地暫雷雨洪波生平原窮鱗遂蹭蹬夙昔事罕存幸逢帝出震授鉞清東藩白日忽再中萬方咸駿奔王風從西來春光滿乾坤蟄蟲競飛動余亦辭籠樊遭遇思自強寵辱安足言唯將四方志廻首謝故園
　　傷春懐歸
　　誰謂鄉可望望在天地涯但有時命同萬里共嵗華昨夜南山雨殷雷坼萌芽源桃不余欺先發秦人家寂寂戶外掩遲遲春日斜源桃黙無言秦人獨長嗟不惜中腸苦但言㑹合賖思歸吾誰訴笑向〈一作指一本缺〉南枝花
　　雜詩
　　百花結成子春物捨我去流年惜不得獨坐〈一作立〉空閨暮心自有所待甘為物華悞未必千黃金買得一人顧
　　山中春思
　　獺祭川水大人家春日長獨謡晝不暮搔首慙年芳靡草知節換含葩向新陽不嫌三徑深為我生池塘亭午井竈閒雀聲響空倉花落沒屐齒風動羣木香歸路雲水外天涯杳茫茫獨巻萬里心深入山鳥行芳景勿相廹春愁未遽忘








　　御定全唐詩巻二百四十六
　　欽定四庫全書
　　御定全唐詩巻二百四十七
　　獨孤及
　　雨後公超谷北原眺望寄髙拾遺
　　崖口雨足收清光洗髙天虹蜺歛殘靄山水含碧鮮逺空霞破露月輪薄雲片片成魚鱗五陵如薺渭如帶目極千里闗山春朝來爽氣未易説畫取花峯贈逺人
　　自東都還濠州奉詶王八諌議見贈
　　闗西仕時俱稚容彪彪之鬢始相逢天地變化縣城改〈天寳中及尉華隂鄭縣別後經祿山之亂鄭縣殘毀城移於州西〉獨有故人交態在不言會合跡未並猶以嵗寒心相待洛陽居守寄酇侯君著貂冠參運籌髙閣連雲騎省夜新文會友涼風秋青袍白面昔攜手冉冉府趨君記否雲分雨㪚十五年始得一笑樽酒前未遑少留驟逺別況值旅雁鳴秋天二華舊遊如夢想他時再㑹〈一作又或作遊〉何由縁賴君贈我郢中曲別後想思被管
　　官渡栁歌送李員外承恩往揚州覲省
　　君不見官渡河兩岸三月楊栁枝千條萬條色一一勝緑絲花作鉛粉絮葉成翠羽帳此時送逺人悵望春水上逺客折楊栁依依兩情夾郎木蘭舟送郎千里行郎把紫泥書東征覲庭闈脫卻貉襜褕新著五綵衣雙鳯並兩翅將雛東南飛五兩得便風㡬日到揚州莫貪揚州好客行剰淹留郎到官渡頭春闌〈一作蘭〉已應久殷勤道逺別為謝大堤栁攀條儻相意五里一回首明年栁枝黃問郎還家否
　　東平蓬萊驛夜宴平盧楊判官醉後贈別姚太守置酒留宴〈題上一無東平二字題下一作贈別觀海〉
　　驛樓漲海儒秋月寒城邊相見自不足況逢主人賢夜清酒濃人如玉一斗何啻直十千木蘭為樽金為杯江南急管盧女齊童如花解郢曲起舞激楚歌採蓮固知別多相逢少樂極哀至心嬋娟少留莫辭醉前路方悠然明日分飛儻相憶祇應遙望西南天
　　同岑郎中屯田韋員外花樹歌
　　東風動地吹花發渭城桃李千樹雪芳菲可愛不可留武陵歸客心欲絶金華省郎惜佳辰秖持棣萼照青春君家自是成蹊處況有庭花作主人
　　和李尚書畫射虎圗歌
　　飢虎呀呀立當路萬夫震恐百獸怒彤弓金鏃當者誰鳴鞭飛控流星馳居然畫中見真態若務除惡不顧私時和年豐五兵已白額未誅壯士恥分銖逺邇懸彀中不中不發思全功捨矢如破石可裂應盡敵山為空殺氣滿堂觀者駭颯若崖谷生長風精微入神在毫末作繢造物可同功方叔秉鉞受命新丹青起予氣益振底綏靜難巧可擬嗟歎不足聲成文他時代天育萬物亦以此道安斯民
　　和贈逺
　　憶得去年春風至中庭桃李映瑣窗美人挾瑟對芳樹玉顔亭亭與花雙今年新花如舊時去年美人不在茲借問離居恨深淺祇應獨有庭花知
　　和題藤架
　　䔿䔿葉成幄璀璀花落架花前離心苦愁至無日夜人去藤花千里強藤花無主為誰芳相思厯亂何由盡春日迢迢如線長
　　江上代書寄裴使君
　　何地離念劇江臯風雪時艱難傷逺道老大怯前期疇昔行藏計祗將力命推能令書信數猶足緩相思
　　詣開悟禪師問心法次第寄韓郎中
　　障深聞道晚根鈍出塵難濁刼相從慣迷途自謂安得知身垢妄始喜額珠完欲識真如理君嘗法味看
　　登後湖〈一作登凌湖亭〉傷春懐京師故舊
　　昨日看揺落驚秋方怨咨㡬經開口笑復及看花時世事空名束生涯素髪知山山春草滿何處不相思暮春於山谷寺上方遇恩命加官賜服詶皇甫侍御見賀之作
　　天書到法堂朽質被榮光自笑無功德殊恩謬激揚還登建禮署猶忝會稽章佳句慙相及稱仁豈易當
　　荅李滁州題庭前石竹花見寄
　　殷〈烏闗切〉疑曙霞染巧類匣刀裁不怕南風熱能迎小暑開遊蜂憐色好思婦感年催覽贈添離恨愁腸日幾廻得李滁州書以玉潭荘見託因書春思以詩代荅
　　春物行將老懐君意詎堪朱顔因酒強白髪對花慙日日思瓊樹書書話玉潭知同百口累曷日辦抽簪
　　荅李滁州憶玉潭新居見寄
　　從來招隱地未有剖符人山水能成癖巢夷擬獨親豬肝無足累馬首敢辭勤掃灑潭中月他時望德鄰
　　將赴京答李紓贈別
　　膠漆常投分荊蠻各倦遊帝鄉今獨往溝水便分流甘作逺行客深慙不繫舟思君帶將緩豈直日三秋
　　和張大夫秋日有懐呈院中諸公
　　至公無暇日髙閣閉秋天肘印拘王事籬花思長年績成心不有慮澹物猶牽竊效泉魚躍因聞郢曲妍
　　和大夫秋夜書情即事
　　上畧當分閫髙情善閉闗忘機羣動息無戰五兵閒鈴閣風傳漏書窓月滿山方知秋興作非惜二毛斑
　　送虢州王録事之任
　　謂子文章逹當年羽翼髙一經俄白首三命尚青袍未遇湏藏器安卑莫告勞盤根儻相值試用發硎刀
　　送長孫將軍拜歙州之任
　　臨難敢橫行遭時取盛名五兵常典校四十又專城浪逐樓船破風從虎竹生島夷今可料繫頸有長纓
　　送何員外使湖南
　　夙昔皆黃綬差池復𤨏闈上田無晚熟逸翮果先飛前路舟休繫故山雲不歸王程儻未復莫遣鯉書稀
　　送江陵全少卿赴府任
　　冡司方眘選劇縣得英髦固是攀雲漸何嗟趨府勞楚山迎驛路漢水漲秋濤鶱翥方茲始看君六翮髙
　　送虞秀才擢第歸長沙
　　充賦名今遂安親事不違甲科文比玉歸路錦為衣海運同鵾化風帆若鳥飛知君到三逕松菊有光輝
　　送陽翟張主簿之任
　　舊聞陽翟縣西接鳳髙山作吏同山隱知君䖏劇閒少年當効用逺道豈辭艱遲子揚名後方期綵服還
　　送游員外赴淮西
　　多君有奇略投筆佐元戎已佩郎官印兼乘御史驄使星隨驛騎歸路有秋風莫道無書札他年懐袖空
　　送馬鄭州
　　使君朱兩轓春日整東轅芳草成臯路青山涼水源勉修循吏跡以謝主人恩當使仁風動遙聴輿頌諠
　　送義烏韋明府
　　妙年能致身陳力復安親不憚闗山逺寧辭簿領勤過江雲滿路到縣海為鄰每歎違心賞吳門正早春
　　送陳王府張長史還京
　　論齒弟兄列為邦前後差十年方一見此別復何嗟極目故關道傷心南浦花少時相憶䖏招手望行車
　　水西館泛舟送王員外
　　單醪敢獻酢曲沼荷經過汎覽親魚鳥夤縁渉芰荷劇談増惠愛羙景借清和明日汀洲草依依奈別何
　　李卿東池夜宴得池字
　　政成機不擾心愜宴忘疲去燭延髙月傾罍就小池舞盤廻雪動奏躍魚隨自是山公興誰令下士知
　　九月九日李蘇州東樓宴
　　是菊花開日當君乘興秋風前孟嘉㡌月下庾公樓酒解留征客歌能破別愁醉歸無以贈祇奉萬年酬
　　蕭文學山池宴集
　　檀欒千畆緑知是辟疆園逺岫當庭戶諸花覆水源主人邀盡醉林鳥助狂言莫問愁多少今皆付酒樽與韓侍御同尋李七舍人不遇題壁留贈
　　三徑何寂寂主人山上山亭空簷月在水落釣磯閒藥院雞犬靜酒壚苔蘚斑知君少機事當待暮雲還喜辱韓十四郎中書兼封近詩示代書題贈
　　各牽於役間遊遨獨坐相思正鬱陶長跪讀書心蹔緩短章投我曲何髙宦情縁木知非願王事敦〈丁囬切〉人敢告勞所歎在官成逺別徒言岏水纔〈去聲〉容舠
　　早發龍沮館舟中寄東海徐司倉鄭司戶
　　沙禽相呼曙色分漁浦鳴桹十里聞正當秋風渡楚水況值逺道傷離羣津頭卻望後湖岸別䖏已隔東山雲停艫目送北歸翼惜無瑤華持寄君
　　詶常𨞅縣見贈
　　愛君修政若修身鰥寡來歸乳雉馴堂上五銷暇日邑中千室有陽春謂乘鳬舄朝天子卻愧豬肝累主人辭後讀君懐縣作定知三嵗字猶新
　　登山谷寺上方答皇甫侍御臥疾闕陪車騎之後
　　梵宮香閣攀霞上天柱孤峯指掌看漢主馬蹤成蔓草〈寺中間石上有竅穴古老相傳雲漢武帝馬跡〉法王身相示空棺〈禪門第三祖燦大師遺塔在此坊天寳中別駕李常開棺取金身茶毘收舍利重起塔供養〉雲扶踴塔青霄庳〈皮寄切〉松廕禪庭白日寒不見戴逵心莫展頼將新贈比琅玕
　　答皇甫十六侍御北歸留別作
　　正當楚客傷春地豈是騷人道別時俱徇空名嗟欲老況將行役料前期勞生多故應同病羸馬單車莫自悲明日相望隔雲水解顔唯有䄂中詩
　　答李滁州見寄
　　相逢遽嘆別離牽三見江臯蕙草鮮白髪俱生歡未再滄洲獨往意何堅愁㸔郡內花將歇忍過山中月屢圓終日望君休汝騎愧無堪報起予篇
　　得柳員外書封寄近詩書中兼報新主行營兵馬因代書戱答
　　郎官作掾心非好儒服臨戎政已聞說劒嘗宗漆園吏戒嚴應笑棘門軍遙知抵掌論皇道時復吟詩向白雲百越待君言即敘相思不敢愴離羣
　　同皇甫侍御齋中春望見示之作
　　望逺思歸心易傷況將衰鬢偶年光時攀芳樹愁花盡晝掩髙齋厭日長甘比流波辭舊浦忍看新草遍橫塘因君贈我江楓詠春思如今未易量
　　傷春贈逺
　　去水流年日並馳年光客思兩相隨咨嗟斑鬢今承弁慙愧新荷又發池楊柳逶迤愁逺道鷓鴣啁哳怨南枝憶君何啻同瓊樹但向春風送別離
　　奉和中書常舍人晚秋集賢院即事寄贈徐薛二侍御
　　漢家金馬署帝座紫㣲郎圖籍凌羣玉歌詩冠柏梁隂隂萬年樹肅肅五經堂揮翰忘朝食研精待夕陽晴空露盤迥秋月𤨏窗涼逺興生斑鬢髙情寄縹嚢葳蕤雙鸑鷟夙昔並翺翔汲冡同刋謬蓬山共補亡差池摧羽翮流落限江湘禁省一分袂昊天三雨霜石渠遺跡滿水國暮雲長早晚朝宣室歸時道路光
　　江寧詶鄭縣劉少府兄贈別作
　　往年脫縫掖接武仕關西結綬腰章並趨堦手板齊仙山不用買朋酒日相攜抵掌誇潭壑忘情向組珪事遷時既往年長跡逾暌何為青雲器猶嗟濁水泥役牽方逺別道在或先迷莫見良田晚遭時亦杖藜
　　送李賓客荊南迎親
　　宗室劉中壘文塲謝客兒當為天北斗曽使海西陲毛節精誠著銅樓羽翼施還申供帳別言赴倚門期恩渥霑行李晨昏在路岐君親兩報遂不敢議傷離
　　題玉潭
　　碧玉徒強名氷壺難比德唯當寂照心可並奫淪色海上懐華〈一作洛〉中舊遊寄鄭縣劉少府造渭南王少府崟
　　涼風臺上三峯月〈{{{1}}}〉不夜城邊萬里沙離別莫言關塞逺夢魂長在子眞家
　　和虞部韋郎中尋楊駙馬不遇
　　金屋瓊臺蕭史家暮春三月渭州花到君仙洞不相見謂已吹簫乘早霞
　　李張皇甫閻權等數公並有送別之作見寄因答
　　洞庭正波蘋葉衰豈是秦吳逺別時謝君篋中綺端贈何以報之長相思
　　將還越留別豫章諸公
　　客鳥倦飛思舊林裵徊猶戀衆花隂他時相憶雙航葦莫問吳江深不深
　　送別荊南張判官
　　輶車駱〈一作駟〉馬往從誰夢浦蘭臺日更遲欲識桃花最多䖏前程問取武陵兒
　　陪王員外北樓宴待月
　　勸酒論心夜不疲含情有待問誰思佇看晴月澄澄影來照江樓配酊時
　　垂花塢醉後戱題〈賦得俱字韻　並序〉
　　荘周臺南十許歩有丘一成上有樛藤垂花而蔓草荒之且隔大溝路不可渉道士張太和伐薪為堰封土以壅澮余亦命薙氏治蕪穢而剗宿莽遂闢為登賦之位位廣二席席間足以函尊酒二簋三月戊子及羣英由堰而升焉諸花倒垂下拂杯案紫葩縭縰如釵如旒衆君子瞻弄之不足故秉燭進酒以繼落日欲稱醉而不能也因命其地曰垂花塢堰曰縁花堰亦餙之以詩云
　　紫蔓青條拂酒壺落花時與竹風俱歸時自負花前醉笑向鯈魚問樂無



　　御定全唐詩卷二百四十七
　　欽定四庫全書
　　御定全唐詩巻二百四十八
　　郎士元
　　郎士元字君冑中山人天寳十五載擢進士第寳應初選畿縣官詔試中書補渭南尉歴右拾遺出為郢州刺史與錢起齊名自丞相以下出使作牧二君無詩祖餞時論鄙之故語曰前有沈宋後有錢郎集二巻今編詩一巻
　　題劉相公三湘圖
　　昔別醉〈一作嵗別〉衡霍邇來憶南州今朝平津邸兼得瀟湘遊稍辨郢〈一作荊〉門樹依然芳杜洲㣲明〈一作月〉三巴峽咫尺萬里流飛〈一作去〉鳥不知倦逺帆生暮愁涔陽指天末北渚空悠悠枕上見漁父坐中常狎鷗誰言魏闕下自有東山幽
　　長安逢故人
　　數年音信斷不意在長安馬上相逢乆人中欲認難一
　　官今嬾道雙鬢竟羞看莫問生涯事只應持釣竿
　　送韋湛判官
　　髙閣晴〈一作清〉江上重陽古戍閒聊因送歸客更此望鄉山〈一作關〉惜別心能醉經秋鬢自斑臨流興不盡惆悵水雲間
　　送長沙韋明府〈一本題下有之縣二字〉
　　秋入長沙縣蕭條旅宦心煙波連桂水官舍映楓林雲日〈一作樹〉楚天〈一作山〉暮沙汀白露深遙知訟堂裏佳〈本作嘉〉政在鳴琴
　　送孫願〈一作頠〉
　　悠然〈一作悠〉富春客憶與暮潮歸擢第人多羨如君獨步稀亂流江渡淺逺色海山㣲若訪新安路陵有釣磯
　　送林宗配雷州〈一作送王棼流雷州〉
　　昨日三峰尉今朝萬里人平生任孤直豈是不防身海霧多為瘴山雷乍作隣遙憐北戶〈一作𥦗〉月與子獨相親
　　送洪州李別駕之任
　　南去秋江逺孤舟興自多能將流水引更入洞庭波夏口帆初上潯陽鴈正過知音在霄漢佐郡豈蹉跎
　　送楊中丞和蕃
　　錦車登隴日邊草正萋萋舊好尋〈一作隨〉君長新愁聴〈一作送〉鼓鼙河源飛鳥外雪嶺大荒西漢壘今猶在遙知路不迷
　　送李將軍赴定州〈一作送彭將軍〉
　　雙旌漢飛將萬里授〈一作獨〉橫戈春色臨邊〈一作關〉盡黃雲出塞多鼓鼙悲絶漠烽戍〈一作火〉隔長河莫斷〈一作想到〉隂山路〈一作北〉天驕已請和
　　關公祠送髙員外還荊州
　　將軍稟天姿義勇冠今昔走馬百戰塲一劍萬人敵雖〈一作誰〉為感恩者竟是思歸客流落荊巫間裵回故鄉隔離筵對祠宇灑酒暮天碧去去勿復言銜悲向陳〈一作塵〉跡
　　送張南史〈一作寄李紓〉
　　雨餘深巷靜獨酌送殘春車馬雖嫌僻鶯花不棄〈一作厭〉貧蟲絲〈一作聲〉粘戶網䑕跡印牀塵借問〈一作聞道〉山陽〈一作隂〉會如今有幾人
　　送奚賈歸吳
　　東南富春渚曽是謝公遊今日奚生去新安江正秋〈一作流〉水清迎〈一作容清〉過客霜〈一作楓〉葉落〈一作伴〉行舟遙想赤亭下聞猨應夜愁
　　送陸員外赴潮州
　　含香臺上客剖竹海邊州楚地〈一作驛又作使〉多歸信閩溪足亂流今朝永嘉興〈一作路〉重見謝公遊
　　送裵補闕入河南〈一作東〉幕
　　皎然青𤨏客何事動行軒苦節酬知已清吟去掖垣秋城臨海樹寒月〈一作日〉上營門鄒魯詩書國〈一作地〉應無鼙鼓喧
　　送韓司直路出延陵〈一作劉長卿詩〉
　　遊吳還適越來往任風波復送王孫去其如春草何岸〈一作江〉明殘雪在潮滿夕陽多季子留遺廟停舟試一過𥂕厔縣鄭礒宅送錢大〈一作送別錢起又作送友人別〉
　　暮蟬不可聴落葉豈堪聞共是悲秋客那知此路分荒城背流水逺鴈入寒雲陶令門前〈一作東籬〉菊餘花可贈君
　　送元詵還丹陽別業
　　已知成傲吏復見解朝衣應向丹陽郭秋山獨〈一作對〉掩扉草堂連古寺江日動晴暉一別滄洲逺蘭橈幾嵗歸
　　送崔侍御往容州宣慰
　　秦〈一作春〉原獨立望湘川擊隼南飛向楚天奉詔不言空問〈一作慰〉俗清時因得訪遺賢荊門曉色兼梅雨桂水春風過客〈一作驛〉船疇昔常聞陸賈說故人今日豈徒然朱方南郭留別皇甫冉〈一作皇甫冉詩題作潤州南郭留別〉
　　縈廻楓葉岸留滯木蘭橈吳岫新經雨江天正落潮故人勞見愛行客自無憀〈一作聊〉若問前程事孤雲入剡遙
　　贈張五諲歸濠州別業
　　常知罷官意果與世人疎復此涼風起仍聞濠上居故山期採菊秋水憶觀魚一去蓬蒿徑羨君門有餘
　　送王司馬赴潤州
　　暫屈文為吏聊將祿代耕金陵且不逺山水復多名楚塞因髙出寒潮入夜生離心逐春草直到建康城
　　留盧秦卿〈一作司空曙詩〉
　　知有前期在歡如〈一作難分〉此夜中無將故人酒不及古淳〈一作石尤〉風
　　贈強山人
　　或掉輕舟或杖藜尋常適〈一作隨〉意釣前溪草堂竹逕在何䖏落日孤煙寒渚西
　　贈韋〈一作韓〉司直
　　聞君感歎二毛初舊友相依〈一作邀〉萬里餘烽火〈一作戍〉有時驚暫定甲兵無䖏可安居客來吳地星霜乆家在平陵音信疎昨日〈一作夜〉風光〈一作東風又作春風〉還入戶登山臨水意何如
　　石城館酬王將軍
　　誰能繡衣客肯駐木蘭舟連鴈沙邊至孤城江上秋歸帆背南浦楚塞入西樓何䖏看離思滄波日夜流酬王季友題半日村別業兼呈李明府
　　村映寒原日已斜煙生密竹早歸鴉長溪南路當羣岫半景東隣照數家門通小徑連芳草馬飲春泉踏淺沙欲待主人林上月還思潘岳縣中花
　　酬二十八秀才見寄
　　昨夜山月好故人果相思清光到枕上嫋嫋涼風時永意能在我惜無攜手期
　　冬夕寄青龍寺源公
　　歛屨入寒竹安禪過漏聲髙松殘子落深井凍痕生罷磬風枝動懸燈雪屋明何當招我宿乗月〈一作興〉上方行
　　塞下曲
　　寳刀塞下兒身經〈一作輕身〉百戰曽百勝壯心竟未嫖姚知白草山頭日初沒黃沙戍下悲歌〈一作笳〉發〈一作城下歌聲發〉蕭條夜靜邊風吹獨倚營門望秋月
　　柏林寺南望
　　溪上遙聞精舍鐘泊舟㣲徑度深松青山霽後雲猶在畫出東〈一作西〉南四五峰
　　宿杜判官江樓
　　適楚豈吾願思歸秋向深故人江樓月永〈一作夜〉夜千里心葉落覺〈一作攪〉鄉夢鳥啼驚越吟寥寥更何有斷續空〈一作孤〉城碪
　　春宴王補闕城東別業
　　柳陌乍隨洲勢轉花源忽傍竹隂開能將瀑水清人境直取流鶯送酒杯山下古松當綺席簷前片雨滴春苔地主同聲復同舍留歡不畏夕陽催
　　郢城西樓吟〈一作張繼詩〉
　　連山盡䖏〈一作塞〉水縈廻山上戍〈一作城〉門臨水開朱欄直下一百丈日煖遊鱗自相向昔人愛險閉層城今日愛閒江復清〈張繼集作今人復愛閒江清〉沙洲楓岸無來客草緑花紅山鳥鳴
　　聴鄰家吹笙
　　鳯吹聲如隔綵霞不知墻外是誰家重門深鎖無尋䖏疑有碧桃千樹花
　　登丹陽北樓〈一作張繼詩〉
　　寒臯那可望旅望又初還迢遰髙樓上蕭條曠〈一作涼〉野閒〈一作間〉暮晴依逺水秋興屬連山浮〈一作遊〉客時相見霜凋動〈一作朱〉翠顔
　　題精舍寺〈一作酬王季友秋夜宿露臺寺見寄〉
　　石林精舍武溪東〈一作中〉夜扣禪關〈一作扉〉謁逺公月在上方諸品靜僧持半偈萬縁空秋山竟日聞猨嘯〈一作蒼苔古道行應遍〉落木寒泉聴不窮惟有〈一作更憶〉雙峰最髙頂此心期與故人同
　　雙林寺謁傅大士
　　草露〈一作徑〉經前代津梁及後人此方今示滅何國更分身月色空知夜松隂不記春猶憐下生日應在一㣲塵
　　題尹眞人祠
　　窅窅雲旗去不還隂隂祠宇閉空山我來始悟丹青妙稽首如逢氷雪顔
　　山中即事
　　入谷多春興乗舟棹碧潯山雲昨夜雨溪水曉來深
　　湘夫人二首〈樂府詩作一首〉
　　蛾睂對湘水遙哭蒼梧山〈一作間〉萬乗既已歿孤舟誰忍還至今楚竹上猶有淚痕斑
　　南有涔陽路渺渺多新愁桂酒神降〈一作昔神降囬〉時迴風〈一作風波〉江上秋彩雲忽無䖏碧水空安流
　　蓋少府新除江南尉問風俗
　　聞君作尉向江潭吳越風煙到自〈一作䖏〉諳客路尋常隨竹影人家大底傍山嵐縁溪花木偏宜逺避地衣冠盡向南惟有夜猨啼海樹思鄉望國意難堪
　　春宴張舍人宅
　　嬾尋芳草徑來接侍臣筵山色知殘雨墻隂覺暮天鶯啼〈一作歸〉漢宮柳花隔〈一作隱〉杜陵煙地與東城〈一作隣〉接春光醉目前
　　寄李袁州桑落酒
　　色比瓊漿猶嫰香同甘露仍春十千提攜一斗逺送瀟湘故人
　　贈萬生〈一作贈髙萬生〉下第還吳
　　直道多不偶美才應息機灞陵春欲暮雲海獨言歸為客成白首入門嗟布衣蓴羮若可憶慙出掩柴扉
　　送大德講〈一作講師〉時河東徐明府招
　　逺近作〈一作主〉人天王城指日邊宰君迎說法童子伴隨緣到䖏花為雨行時杖出泉今宵松月下開閣想安禪
　　赴無錫別靈一上人〈一作劉長卿詩一作皇甫冉詩〉
　　髙僧本姓竺開士舊名林一入春山裏千峰不可尋新年芳草徧度〈一作終〉日白雲深欲問〈一作徇〉㣲官去懸知訝此心
　　送粲上人兼寄梁鎮員外
　　季月還鄉獨未能林行溪宿厭層氷尺素欲傳三署客雪山〈一作中〉愁送五天〈一作溪〉僧連空朔氣橫秦苑滿目寒雲隔灞陵借問從來香積寺何時攜手更同登
　　送韋逸人歸鍾山〈一作皇甫冉詩〉
　　逸人歸路逺弟子出山迎服藥顔猶〈一作雖〉駐耽書癖已成柴扉多〈一作度〉嵗月藜杖見公卿更作儒林傳應湏載姓名
　　登無錫北樓〈一作皇甫冉詩〉
　　秋興因危堞歸心過逺山風霜征鴈早江海旅人還驛樹寒仍密漁舟晚更閒仲宣何所賦秖欲滯柴關〈一作秖歎在荊蠻〉
　　和王相公題中書叢竹寄上元相公
　　多時仙掖裏色並翠琅玕幽意含煙月清隂庇蕙蘭枝繁宜露重葉老愛天寒竟日雙鸞止孤吟為一看
　　酬蕭二十七侍御初秋言懐
　　楚客秋多興江林月漸生細枝涼葉動極浦早鴻聲勝賞暌前夕新詩報逺情曲髙慙和者惆悵閉寒城
　　奉和杜相公益昌路作
　　春半梁山正落花台衡受律向天涯南去猨聲傍雙節西來江色遶千家風吹畫角孤城曉林映蛾睂片月斜已見廟謨能喻蜀新文更喜報金〈一作京〉華
　　賦得長洲苑送李惠
　　草深那可訪地久〈一作主〉阻相傳散漫三秋雨疎蕪萬里煙都迷採蘭䖏強記館娃年客有遊吳者臨風思眇然
　　別房士清
　　世路還相見偏堪淚滿衣那能郢門別獨向鄴城歸平楚看蓬轉連山望鳥飛蒼蒼嵗隂暮況復惜馳〈一作餘〉暉送彭偃房由赴朝因寄錢大郎中李十七舍人
　　衰病已經年西峰望楚天風光欺鬢髪秋色換山川寂寞浮雲外支離漢水邊平生故人逺君去話潸然
　　送李遂之越
　　未習風波事初為東越遊露霑湖草晚〈一作曉〉月照海山秋梅市門何䖏蘭亭水向〈一作尚〉流西興〈一作陵〉待潮信落日滿孤舟
　　送鄭正則徐州行營〈一作皇甫冉詩〉
　　從軍非隴頭師〈一作帥〉在古徐州氣勁三河卒功全萬戶侯元戎閫外畧才子握〈一作幄〉中籌莫聴關山曲還生塞上愁
　　送錢拾遺歸兼寄劉校書
　　墟落嵗隂暮桑榆煙景昬蟬聲靜空館雨色隔秋原歸客不可望悠然林外〈一作藍上〉村終當報芸閣攜手醉柴門
　　送郴縣裵明府之任兼充宣慰
　　白蘋楚水三湘逺芳草秦城二月初連鴈北飛看欲盡孤舟南去意何如渡江野老思求瘼候館郴人憶下車別後天涯何所寄故交惟有袖中書
　　送李敖湖南書記
　　憐君才與阮家同掌記能資亞相雄入楚豈忘看淚竹泊舟應自愛江楓誠知客夢煙波裏肯厭猨鳴夜雨中莫信衡湘書不到年年秋鴈過巴東
　　送麴司直
　　曙雪蒼蒼兼曙雲朔風煙〈一作燕〉鴈不堪聞貧交此別無他贈唯有青山逺送君
　　送別
　　穆陵關上秋雲起安陸城邊逺行子薄暮寒蟬三兩聲逥頭〈一作望〉故鄉千萬里
　　咸陽西樓別竇審
　　西樓迴起寒原上霽日遙分萬井間小苑城隅連渭水離宮曙色近京關亭臯寂寞傷孤客雲雪蕭條滿衆山時命如今猶未偶辭君擬欲拂衣還
　　聞蟬寄友人〈一作李端詩〉
　　昨日始聞鶯今朝蟬又鳴朱顔向華髪定是幾年程故國白雲逺閒居青草生因垂數行淚書寄十年兄
　　送李騎曹之靈武寧侍
　　一嵗一歸寧涼天數騎行河來當塞曲山逺與沙平縱獵旗風巻聴笳帳月生新鴻引寒色迴日滿京城
　　馮翊西樓〈一作張繼詩〉
　　城上西樓倚暮天樓中歸望正悽然近郭亂山橫古渡野荘喬木帶新煙北風吹鴈聲能苦逺客辭家月再圓陶令好文常對酒相招一和白雲篇〈張繼集作相招那惜醉為眠〉
　　郢城秋望
　　白首思歸歸不得空山聞鴈鴈聲哀髙城落日望西北又見秋風逐水來
　　夜泊湘江
　　湘山木落洞庭波湘水連雲秋鴈多寂寞舟中誰借問月明只自聴漁歌
　　留別常著
　　嵗晏蒼郊蓬轉時遊人相見說歸期宓君堂上能留客明日還家應未遲
　　送張光歸吳
　　看取庭蕪白露新勸君不用乆風塵秋來多見長安客解愛鱸魚能幾人
　　聞吹楊葉者二首
　　妙吹楊葉動悲笳胡馬迎風起恨賖若是鴈門寒月夜此時應巻盡驚沙
　　天生一藝更無倫寥亮幽音妙入神吹向別離攀折䖏當應合有斷腸人










　　御定全唐詩卷二百四十八
<集部,總集類,御定全唐詩>
　　欽定四庫全書
　　御定全唐詩巻二百四十九
　　皇甫冉
　　皇甫冉字茂政潤州丹陽人晉髙士謐之後十嵗能屬文張九齡深器之天寳十五載舉進士第一授無錫尉歴左金吾兵曹王縉為河南帥表掌書記大厯初累遷右補闕奉使江表卒於家冉詩天機獨得逺出情外集三巻今編詩二巻
　　潤州南郭留別〈一作郎士元詩〉
　　縈迴楓葉岸留滯木蘭橈吳岫新經雨江天正落潮故人勞見愛行客自無聊君〈一作若〉問前程事孤雲入剡遙
　　祭張公洞二首〈一本作排律一首〉
　　堯心知稼穡精意遶山川風雨神祇〈一作斯〉應笙鏞詔命傳沐蘭秖掃地酌桂佇靈仙拂霧陳金策焚香拜玉筵雲開小有洞日出大羅天三鳥隨王母雙童翊子先何時種桃核幾度㸔桑田倐忽煙霞散空巖騎吏旋
　　臨平道贈同舟人
　　逺山誰辨江〈一作山〉南北長路空〈一作長〉隨樹淺深流蕩飄颻此何極唯應行客共知心
　　巫山峽〈一作髙〉
　　巫峽見巴東迢迢出半空雲藏神女館雨到楚王宮朝暮泉聲落寒暄樹色同清猿不可聴偏在九秋中
　　長安路〈一作韓翊詩〉
　　長安九城路戚里五侯家結束趨平樂聨翩抵狹斜髙樓臨逺〈一作積〉水複道出繁花唯見〈一作有〉相如宅蓬門度嵗華
　　送朱逸人
　　時人多不見出入五湖間寄酒全吾道移家愛逺山更看秋草暮欲共白雲還雖在風塵裏陶潛身自閒
　　西陵寄靈一上人〈一本題下有朱放二字〉
　　西陵遇風〈一作潮〉䖏自古是通津終日空江上雲山若待人汀洲寒事早魚鳥興情新迴望山隂路心中〈一作中心一作吾心〉有所親
　　赴無錫寄別靈一淨虛二上人〈一本有還字〉雲門所居〈一作劉長卿詩一作郎士元詩〉
　　髙僧本姓竺開士舊名林一入春山裏千峰不可尋新年芳草徧終日白雲深欲徇㣲官去懸知訝此心
　　舟中送李八〈得廻字〉
　　詞客金門未有媒遊吳適越任舟廻逺水迢迢分手去天邊山色待人來
　　與張補闕王鍊師自徐方清路同舟南下於臺頭寺留別趙員外裴補闕同賦雜題一首
　　朝朝春事晚泛泛行舟逺淮海思無窮悠揚煙景中幸將仙子去復與故人同髙枕隨流水輕帆任逺風鐘聲野寺逈草色故城空送別髙臺上裴回共惆悵懸知白日斜定是猶相望
　　酬張二仲彛
　　吳洲見芳草楚客動歸心屈宋鄉山古荊衡煙雨深艱難十載別羇旅四愁侵澧月通沅水湘雲入桂林已看生白髪當為乏黃金江海時相見唯聞梁甫吟
　　三月三日義興李明府後亭泛舟〈一作劉長卿詩〉
　　江南煙景復如何聞道新亭更可過䖏䖏蓺蘭春浦緑萋萋藉草逺山多壺觴湏就陶彭澤時〈一作風〉俗猶傳晉永和更使輕橈徐轉去㣲風落日水增波
　　少室山韋錬師昇仙歌
　　紅霞紫氣晝〈一作甚〉氳氳綘節青幢〈一作童〉迎少君忽從林下昇天去空使時人禮白雲
　　獨孤中丞筵陪餞韋使君赴昇州
　　中司龍節貴上客虎符新地控吳帶才髙漢縉紳泛舟應度臘入境便行春䖏䖏歌來暮長江建業人
　　送王緒剡中〈一作送王公還剡中別業〉
　　不見關山去何時到剡中已聞成竹〈一作樹〉木更道長兒童籬落雲常聚村墟〈一作塘〉水自通朝朝憶𤣥度非〈一作嘗〉是對清風
　　詶李郎中侍御秋夜登福州城樓見寄
　　辛勤萬里道蕭索九秋殘月照閩中夜天凝海上寒王程無地逺主意在人安遙寄登樓作空知行路難
　　同李司直諸公暑夜南餘〈一作徐〉館
　　何䖏多明月津亭暑夜深煙霞不可望雲樹更沈沈好是吳中隱仍為洛下吟㣲官朝復夕牽強亦何心
　　贈普門上人〈一作題普門上人房一作劉長卿詩〉
　　支公身欲〈一作已〉老長在沃州多慧力堪傳教禪功久伏魔山雲隨坐夏江草伴頭陀借問迴〈一作明〉心後賢愚去幾何
　　與諸公同登無錫北樓〈一作郎士元詩〉
　　秋興因危堞歸心過逺山風霜征雁早江海旅人閒〈一作還〉驛樹寒仍宻漁舟晚自還〈一作閑〉仲宣何所賦祇歎在荊蠻〈一作滯柴關〉
　　同李蘇州傷羙人
　　玉珮石榴裙當年嫁使君專房猶〈一作獨〉見寵傾國衆皆聞歌舞常〈一作長〉無對幽明忽此分陽臺十萬里何䖏作朝〈一作行〉雲
　　送李錄事〈一作裴員外〉赴饒州
　　北人南去雪紛紛雁呌汀沙〈一作洲〉不可聞積水長天隨逺客〈一作色〉荒城〈一作荒林又作孤舟〉極浦足寒雲山從建業千峰出〈一作起又作斷〉江至〈一作自又作到〉潯陽九𣲖分借問督郵纔弱冠府中年少不如君
　　同諸公有懐絶句
　　舊國迷江樹他鄉近海門移家南度久童稚觧方言
　　題魏仲光淮山所居
　　人羣不相見乃在白雲間問我將何適羨君今獨閒朝朝汲淮水暮暮上⻱山幸已安貧定當〈一作惟〉從鬢髪斑
　　送鄭判官赴徐州〈一作郎士元詩〉
　　從軍非隴頭師在古徐州氣勁三河卒功多萬里侯元戎閫外令才子幄中籌莫聴關山曲還生出塞愁
　　送顧萇〈一作中史又作長史〉往新安〈一作劉長卿詩〉
　　由來山水客復道向新安半是乗潮便全非行路難晨裝林月在野飯〈一作飲〉浦〈一作渚〉沙寒嚴子千年後何〈一作誰〉人釣舊灘
　　秋夜有懐髙三十五兼呈空和尚〈一作劉長卿詩〉
　　晚節聞君趨道深結茅栽樹近東林大師幾度曽摩頂髙士何年遂發心北渚三更聞過雁西城萬里動寒砧不見支公與𤣥度相思擁膝坐長吟
　　途中送權三兄弟〈一本無題上二字一作送權驊〉
　　淮海風濤起江關憂思長同悲鵲遶樹獨作雁隨陽山晚雲初雪汀寒月照霜由來濯纓䖏漁父愛滄浪
　　送裴闡〈得歸字〉
　　道向毗陵豈是歸客中誰與換春衣今夜孤舟行近逺子〈一作柴〉荊零雨正霏霏
　　雜言湖山歌送許鳴謙〈並序〉
　　夫子隱者也耕於湖山之田孤雲無心飛鳥無跡伯仲邕友〈一作邕〉家人怡怡貞白之風旁行於澆俗矣始惠然而去又翻然而歸春田雪餘具物繁殖結我幽夢湖間一峯酒而歌歌之以送逺
　　湖中之山兮波上青桂䬃䬃兮雨𡨋𡨋君歸兮春早滿山兮碧草晨舂暮汲兮心何求澗戶巖扉兮身自老東嶺西峰兮同白雲雞鳴犬吠兮時相聞幽芳媚景兮當嘉月踐石捫蘿兮恣超忽空山寂寂兮潁陽人旦夕孤雲隨一身
　　雜言迎神詞二首〈並序〉
　　吳楚之俗與巴渝同風日見歌舞祀者問其故荅曰及夏不雨慮將無年復雲家有行人不歸憑是景福夫此二者皆我所懐寄地種苖將成枯草弟為臺官羇旅京師秉筆為迎神送神詞以應其聲亦寄所懐也
　　迎神
　　啟庭戶列芳鮮目眇眇心綿綿因風託雨䧏瓊筵紛下拜屢加籩人心望嵗祈豐年
　　送神
　　露霑衣月隱壁氣淒淒人寂寂風逥雨度虛瑤席來無聲去無跡神心䧏和福逺客
　　屏風上各賦一物得攜琴客
　　不是向空林應當就磐石白雲知隱䖏芳草迷行跡如何秖役心見爾攜琴客
　　江草歌送盧判官
　　江臯兮春早江上兮芳草雜蘼蕪兮杜蘅作〈一作乍〉叢秀兮欲〈一作復〉羅生被〈一作彼〉遙隰兮經長衍〈一作坂〉雨中深兮煙中淺目眇眇兮増愁歩遲遲兮堪搴澧之浦兮湘之濱思夫君兮送羙人吳洲曲兮楚鄉路逺孤城兮依獨戍新月能分裛露時夕陽照見連天䖏問君行邁將何之淹泊沿洄風日遲䖏䖏汀洲有芳草王孫誰肯念歸期
　　題畫帳二首
　　山水
　　桂水饒楓杉荊南足煙雨猶疑黛色中復是雒陽岨
　　逺帆
　　朝見巴江〈一作山〉客暮見巴江〈一作山〉客雲帆儻蹔停〈一作駐〉中路陽臺夕
　　落第後東遊留別
　　功〈一作學〉成方自得何事學干求果以浮名誤深貽逹士羞九江連漲海萬里任虛舟嵗晚同懐客相思波上鷗
　　雜言月洲歌送趙冽還襄陽
　　漢之廣矣中有洲洲如月兮水環流流聒聒兮湍與瀨草青青兮春更〈一作復〉秋苦竹林香楓樹樵子罛師幾家住萬山飛雨一川來巴客歸船傍洲去歸人不可遲芳杜滿洲時無限風煙皆自悲莫辭貧賤阻〈一作隔〉心期家住洲頭定近逺朝泛輕橈暮當返不能隨爾臥芳洲自念天機一何淺
　　寄劉八山中
　　東臯若近逺苦雨隔還期閏嵗風霜晚山田收穫遲茅簷燕去後樵路菊黃時平子遊都久知君坐見嗤
　　答張諲劉方平兼呈賀蘭廣
　　野性難馴狎荒郊自閉門心閒同海鳥日夕戀山村屢枉瓊瑤贈如今〈一作令〉道術存逺峯時振䇿春雨耐香源復有故人在寧聞盧〈一作簷〉鵲喧青青草色綠終是待王孫
　　灃水送鄭豐鄠縣讀書
　　麥秋中夏涼風起送君西郊及灃水孤煙逺樹動離心隔岸江流若千里早年江海謝浮名此路雲山愜爾情上古全經皆在口秦人如見濟南生
　　九日寄鄭豐
　　重陽秋已晚千里信仍稀何䖏登髙望知君正憶歸還當採時菊定未授寒衣欲識離居恨郊園〈一作原〉正〈一作晝〉掩扉
　　酬包評事壁畫山水見寄
　　一官知所傲本意在雲泉濡翰生新興羣峰忽眼前黛中分逺近筆下起風煙巖翠深樵路湖光出釣船寒侵赤城頂日照武陵川若覽名山誌仍聞招隱篇遂令江海客惆悵憶閒田
　　渡汝水向太和山
　　落日事搴陟〈一作褰渉〉西南投一峯誠知秋水淺但怯無人蹤
　　秋怨
　　長信多秋氣〈一作草〉昭陽借〈一作惜〉月華那堪閉永巷聞道選良家
　　贈鄭山人
　　白首滄洲客陶然得此生龎公採藥去萊氏與妻行乍見還州里全非隱姓名枉帆臨海嶠貰酒秣陵城伐木吳山曉持竿越水清家人恣〈一作忘〉貧賤物外任衰榮忽爾辭林壑髙歌至上京避喧心已慣念逺夢頻成石路寒花發江田臘雪明𤣥纁倘有命何以遂躬耕
　　劉方平西齋對雪
　　對酒閒齋晚開軒臘雪時花飄疑節𠉀色淨潤𬖄帷委樹寒枝弱縈空去雁遲自然堪訪戴無復四愁詩
　　福先寺尋湛然寺主不見
　　寂然空佇立往往報疎鐘髙館誰留客東南二室峰川原通霽色田野變春容惆悵層城暮猶言歸路逢河南鄭少尹城南亭送鄭判官還河東
　　使臣懐餞席亞尹有前溪客是仙舟裏途從御苑西泉聲喧暗竹草色引長堤故絳青山在新田緑樹齊天秋聞別鵠〈一作鶴〉關曉待鳴雞應歎沈冥者年年津路迷
　　登𤣥元廟
　　古廟川原迥重門禁籞連海童紛翠蓋羽客事瓊筵御路分疎栁離宮出苑田興新無向背望久辨山川物外將遺老區中誓絶縁函關若逺近紫氣獨依然
　　冬夜集賦得寒漏
　　清冬洛陽客寒漏建章臺出禁因風徹縈窗共月來偏將殘瀬雜乍與逺鴻哀遙夜重城警流年滴水催閒齋堪坐聴況有故人杯
　　𤣥元觀送李源〈一作深〉李風〈一作渢〉還奉先華隂
　　此去那知道路遙寒原紫府上迢迢莫辭別酒和〈一作傾又作注〉瓊液乍唱離歌和鳯簫逺水東流浮落景繚垣西轉失行鑣華山秦塞長相憶無使音塵頓寂寥
　　劉方平壁畫山
　　墨妙無前性生筆先廻溪已失逺嶂猶連側徑樵客長林野煙青峰之外何䖏雲天
　　登山歌
　　青山前青山後登髙望兩䖏兩處今何有煙景滿川原離人堪白首
　　和鄭少尹祭中嶽寺北訪蕭居士越上方
　　肅事祠靈境尋眞到隱居夤縁幽谷逺蕭散白雲餘晚節持僧律他年著道書海邊曽狎鳥濠上正觀魚寂靜求無相淳和覩太初一峰綿嵗月萬性任盈虛籬隔溪〈一作門掩林〉鐘度窗〈一作空〉臨澗木疎謝公懐舊壑迴駕復何如
　　秋夜寄所思
　　寂寞坐遙夜清風何䖏來天髙散騎省月冷建章臺鄰笛哀聲急城砧朔氣催芙蓉已委絕誰復可為媒
　　賦得郢路悲猨〈一本題下有送客二字〉
　　悲猨何䖏發郢路第三聲逺客知秋暮空山益夜清啾啾深衆木噭噭入孤城坐覺盈心耳翛然適楚情
　　雜言無錫惠山寺流泉歌
　　寺有泉兮泉在山鏘金鳴玉兮長潺潺作潭鏡兮澄寺內泛巖花兮到人間土膏脈動知春草隈隩隂深長苔草䖏處縈迴石澄喧朝朝盥漱山僧老僧自老松自新流活活無冬春任疏鑿兮與汲引若有意兮山中人偏依佛界通仙境明滅玲瓏媚林嶺宛如太室臨九潭詎減天台望三井我來結綬未經秋已厭㣲官憶舊遊且復遲迴猶未去此心秖為靈泉留
　　清明日青龍寺上方賦得多字
　　上方偏可適季月況堪過逺近水聲至東西山色多夕陽留徑草新葉變庭柯已度清明節春秋如客何
　　與張諲宿劉八城東荘
　　人閒當嵗暮田野尚逢迎萊子多嘉〈一作家〉慶陶公得此生寒蕪連古渡雲樹近嚴城雞黍無辭薄貧交但貴情
　　寄劉方平
　　坐憶山中人窮棲事南畝煙霞相親外墟落今何有潘郎作賦年陶令辭官後逹生遺〈一作貴〉自適良願固無負田取潁水流樹入陽城口嵗暮憂思盈離居不堪久
　　曾東遊以詩寄之
　　出郭離言多迴車始知逺寂然層城暮更念前山轉總〈一作縱〉轡越成臯浮舟背梁苑朝朝勞延首往往若在眼落日孤雲還邊愁迷楚關如何漵〈一作椒〉花發復對遊子顔古寺杉栝〈一作松〉裏連檣洲渚間煙生海西岸雲見吳南山驚風掃蘆荻翻浪連天白正是揚帆時偏逢江上客由來許〈一作論〉佳句況乃愜所適嵳峩天姥峰翠色春更碧氣淒湖上雨月浄剡中夕釣艇或相逢江蘺又堪摘迢迢始寧墅蕪沒謝公宅朱槿列摧〈一作摧列〉墉蒼苔徧幽石顧予任疎懶期爾振羽翮滄洲未可行湏售金門䇿
　　適荊州途次南陽贈何明府
　　千里獨遊日有懐誰與同言過細陽令一遇朗陵公清節邁多士斯文傳古風閭閻知俗變原野識年豐吾道方在此前程殊未窮江天經峴北客思滿巴東夢渚夕愁逺山〈一作巴〉丘晴望通應嗟出䖏異流蕩楚雲中
　　秋夜戱題劉方平壁
　　鴻悲月白時將謝正可招尋惜遙夜翠帳蘭房曲且深寧知戶外清霜下
　　問正上人疾
　　醫王猶有疾妙理競難通餌藥應隨病觀身轉悟空地閒花欲雨窗冷竹生風幾日東林去門人待逺公
　　山中五詠
　　門柳
　　接影武昌城分行漢南道何事閒〈一作閉〉門外空對青山老
　　逺山
　　少室盡西峯鳴臯隱南面柴門縱〈一作啟〉復關〈一作聞〉終〈一作今〉日窗中見
　　南澗
　　上路〈一作客〉各乗軒髙明〈一作朋〉盡鳴玉寜知澗下人自愛輕波淥
　　春早
　　草徧潁陽山花開武陵水春色既已同人心亦相似
　　山館
　　山館長寂寂閒雲朝夕來空庭復何有落日照青苔
　　送竇十九叔向赴〈一作入〉京
　　氷結陽桞津從吳去入秦徒雲還上國誰為作中人驛樹同霜霰漁舟伴苦辛相如求一謁詞賦逺隨身
　　登石城戍望海寄諸暨嚴少府
　　平明登古戍徙倚待寒潮江海方回合雲林自寂寥詎能知逺近徒見蕩煙霄即此滄洲路嗟君久折腰
　　和〈一作同〉樊潤州秋日登城樓
　　露冕臨平楚寒城帶早霜時同借河內人是臥淮陽積水澄天塹連山入帝鄉因髙欲見下非是愛秋光
　　寄江東李判官
　　逺懐不可道歴稔勌離憂洛下聞新雁江南想暮秋澄清佐八使綱紀案諸侯地識吳平久才當晉用求時賢幾殂謝摛藻繼風流更有西陵作還成北固遊歸途〈一作程〉限尺牘王事在扁舟山色臨湖盡猿聲入夢愁
　　送蔣評事往福州
　　江上春常早閩中客去稀登山怨迢遞臨水惜芳菲煙樹何時盡風帆幾日歸還㸔復命䖏盛府有光輝
　　送從弟豫貶逺州〈一作劉長卿詩題作送從弟貶袁州〉
　　何事成遷客思歸不見鄉遊吳經萬里弔屈過三湘水與荊巫接山通鄢郢長名嗟黃綬繫才〈一作身〉是白睂良獨結南枝恨應思北雁行憂來沽楚酒𤣥鬢莫凝霜
　　送錢唐路少府赴制舉
　　公車待詔赴〈一作詣〉長安客裏新正阻舊歡遲日未能銷野雪晴花偏自犯江寒東溟道路通秦塞北闕威儀識〈一作擁又作覩〉漢官共〈一作時〉許郄詵〈一作生〉工射〈一作能對〉䇿恩榮請向一枝㸔
　　賦得荊溪夜湍送蔣逸人歸義興山
　　驚湍流不極夜度識雲岑長帶溪沙淺時因山雨深方同七里路更遂五湖心揭厲朝將夕潺湲古至今花源君若〈一作若可〉許雖逺亦相尋
　　送孔黨赴舉
　　入貢列諸生詩書業早成家承孔聖後身有魯儒名楚水通滎浦春山擁漢京愛君方弱冠為賦少年行
　　齊郎中筵賦得的的帆向浦留別
　　一帆何䖏去正在望中㣲浦迥揺空色汀迴見落暉每爭髙鳥度能送逺人歸偏似南浮客悠揚無所依
　　送陸鴻漸棲霞寺採茶
　　採茶非採菉逺逺上層崕布葉春風暖盈筐白日斜舊知山寺路時宿野人家借問王孫草何時泛椀花
　　泊丹陽與諸人同舟至馬林溪遇雨
　　雲林不可望溪水更悠悠共載人皆客離家春是秋逺山方對枕細雨莫迴舟來徃南徐路多為芳草留太常魏博士逺出賊庭江外相逢因敘其事
　　烽火驚戎塞豺狼犯帝畿川原無稼穡日月翳光輝里社枌榆毀宮城騎吏非羣生被慘毒雜虜耀輕肥多士從芳餌唯君識禍機心同合浦葉命寄首陽薇恥作纎鱗喣方隨髙鳥飛山經商嶺出水泛漢池歸離別霜凝鬢逢迎淚迸衣京華長路絶江海故人稀秉節身常苦求仁志不違秪應窮野外耕種且相依
　　送包佶賦得天津橋〈弟二句缺〉
　　洛陽嵗暮作征客　　　　　　　相望依然一水間相思已如千年隔晴煙霽景滿天津鳯閣龍樓暎水濵豈無朝夕軒車度其奈相逢非所親鞏樹甘陵愁逺道他鄉一望人堪老君報還期在早春橋邊日日看芳草
　　上禮部楊侍郎
　　郢匠掄材日轅輪必盡呈敢言當一幹徒欲隷諸生末學慙鄒魯深仁録弟兄餘波知可挹弱植更求榮績媿他年敗功期此日成方因舊桃李猶兾〈一作異〉載飛鳴道淺猶懐分時移但自驚關門驚暮節林壑廢春耕十里嵩峰近千秋潁水清煙花迷戍谷墟落接陽城渺黙思鄉夢遲迴知已情勞歌終此曲還是苦辛行
　　宿嚴維宅送包七〈一作劉長卿詩題下作送包佶〉
　　江湖同避地分手自依依盡室今為客經秋空念歸嵗儲無別墅寒服羨鄰機草色村橋晚蟬聲江樹稀夜鿌宜共醉時難惜相違何事隨陽侶汀洲忽背飛
　　同張侍御詠興寧寺經藏院海石榴花
　　嫩葉生初荗殘花少更鮮結根龍藏側故欲並〈一作競又作抗〉青蓮
　　崔十四宅各賦一物得簷柳
　　官渡老風煙潯陽媚雲日漢將營前見胡笳曲中出復在此簷端垂隂仲長室
　　送段明府
　　遙夜此何其霜空殘杳靄方嗟異鄉別蹔是同公〈一作人〉㑹海林秋更疎野水寒猶大離人轉吳岫旅雁從燕塞日夕望前期勞心白雲外
　　送王司直〈一作劉長卿詩〉
　　西塞雲山逺東風〈一作南〉道路長人心勝潮水相送過潯陽
　　婕妤春怨〈一本無春字〉
　　花枝出建章鳯管發昭陽借問承恩者䨇蛾幾許長
　　送魏十六還蘇州
　　秋夜深深北〈一作沈沈此〉送君隂蟲切切不堪聞歸〈一作孤〉舟明日〈一作月〉毗陵道迴首姑蘓是白雲
　　婕妤怨
　　由來詠團扇今已值秋風事逐時〈一作又〉皆徃忍無日再中早鴻聞上苑寒露下深宮顔色年年謝相如賦豈工
　　送客
　　旗鼓軍威重關山客路賖待封甘度隴回首不思家城下〈一作上〉春山〈一作風〉路〈一作晚〉營中瀚海沙河源雖萬里音信寄來查
　　秋日東郊〈一作林〉作
　　閒看秋水心無事臥〈一作坐〉對寒鬆手自栽廬岳髙僧留偈別茅山道士寄書來燕知社日辭巢去菊為重陽冐雨開淺薄將何稱獻納臨岐終日自〈一作獨〉遲〈一作裵〉迴
　　秋夜宿嚴維宅
　　昔聞𤣥度宅門向㑹稽峯君住東湖下清風繼舊蹤秋深臨水月夜半隔山鐘世故多離別良宵詎可逢
　　見諸姬學玉臺體
　　豔唱召燕姬清待盧女由來道姓秦誰不知家楚傳盃見目成結帶明心許寧辭玉輦迎自堪金屋貯朝朝〈一作一去〉作行雲襄王迷處所
　　酬張二倉曹揚子所居見寄兼呈韓郎中
　　孤雲獨鶴自悠悠別後經年尚泊舟漁父置詞相借問郎官能賦許依投折芳逺寄三春草乗興閒〈一作來〉看萬里流莫怪杜門頻乞假不堪扶病拜龍樓
　　送安律師
　　出家童子嵗愛此雪山人長路經千里孤雲伴一身水中應見月草上豈傷春永日空林下心將何物親
　　題盧十一所居〈一作盧十〉
　　春風來幾日先入辟疆園身外無餘事閒吟晝閉門
　　送陸灃〈一作䆳〉郭鄖
　　纔見吳洲百草春已聞燕雁一聲新秋風何䖏催年急偏逐山行水宿人
　　山中〈一作半〉橫雲〈一作題畫帳〉
　　湘水風日滿楚山朝夕空連峰雖已見猶念長雲中
　　題裴二十一新園〈一作題裴固新園又作裴周〉
　　東郭訪先生西郊尋隱〈一作舊〉路久為江南客自有雲陽樹已得閒〈一作丘〉園心不知公府歩開〈一作閉〉門白日晚倚杖青山暮果熟任霜封籬疎從水度窮年無〈一常〉作牽綴往事惜淪悞唯見耦〈一作獨〉耕人朝朝自來去
　　寄髙雲
　　南徐風日好悵望毘陵道毘陵有故人一見恨無因獨戀青山久唯令白髪新每嫌持手板時見著頭巾煙景臨寒食農桑接仲春家貧仍嗜酒生事今何有芳草遍江南勞心憶攜手





　　御定全唐詩巻二百四十九
　　欽定四庫全書
　　御定全唐詩巻二百五十
　　皇甫冉
　　溫泉〈一作湯〉即事
　　天仗星辰轉霜冬景氣和樹含溫液潤山入繚垣多丞相金錢賜平陽玉輦過魯儒求一謁無路獨如何〈一作接輿來自楚朝夕值行歌〉
　　送張南史〈效何記室體〉
　　馬卿工詞賦位下年將暮謝客愛雲山家貧身不閒風波杳未極幾䖏逢相識冨貴人皆變誰能念貧賤岸有經霜草林有故年枝俱應待春色獨使客心悲
　　廬山歌送至𢎞法師兼呈薛江州
　　釋子去兮訪名山禪舟容與兮住仍前猿啾啾兮怨月江渺渺兮多煙東林西林兮入何䖏上方下方兮通石路連湘接楚饒桂花事久年深無杏樹使君愛人兼愛山時引雙旌萬木間政成人野皆不擾遂令法侶性安
　　閒
　　送薛秀才
　　雖是尋山客還同慢世人讀書惟務靜無褐不憂貧野色春冬樹雞聲逺近鄰郄公即吾友合〈一作益〉與爾相親
　　使往〈一作至〉壽州淮路寄劉長卿〈一作判官〉
　　榛草荒涼村落空驅馳卒嵗亦何功蒹葭曙色蒼蒼逺蟋蟀秋聲䖏䖏同鄉路遙知淮浦外故人多在楚雲東日夕煙霜〈一作波〉那可道壽陽西去水無窮
　　酬李司兵直夜見寄
　　江城聞鼓角旅宿復何如寒月此宵半春風舊嵗餘徒雲資薄祿未必勝閒居見欲扁舟去誰能畏簡書
　　送薛判官之越
　　時難自多務職小亦求賢道路無辭逺雲山併在前樟亭待潮䖏已是越人煙
　　同溫丹〈一作司〉徒登萬嵗樓〈一作劉長卿詩〉
　　髙樓獨立〈一作上〉思依依極浦遙山合〈一作𣶬〉翠㣲江客不堪頻北顧〈一作望〉塞鴻何事復〈一作獨又作又〉南飛丹陽古渡寒煙積爪歩空洲逺樹稀聞道王師猶轉戰誰能談笑解重圍
　　賦得簷燕
　　拂水競何忙傍簷如有意翻風去每逺帶雨歸偏駛令君裁杏梁更欲年年去
　　送李萬州赴饒州覲省〈得西字〉
　　前程觀〈一作歡〉拜慶舊館〈一作異縣〉惜招攜荀氏風流逺胡家清白齊川廻吳岫失塞濶楚雲低舉目親〈一作觀〉魚鳥驚心怯鼓鼙人稀漁浦外灘淺定山西無限青青草王孫去不迷
　　送鄒判官赴河南〈一作劉長卿詩〉
　　看君發原隰四牡去皇皇始罷滄江吏還隨粉署郎海沂軍未息河畔嵗仍荒徵稅人全少榛蕪虜近亡所行知宋逺相隔歎淮長早晚裁書寄銀鉤佇八行
　　宿淮隂南樓酬常伯能
　　淮隂日落上南樓喬木荒城古渡頭浦外野風初入戶窗中海月早知秋滄波一望通〈一作知〉千里畫角三聲起百憂佇立分宵絕〈一作獨立宵分逺〉來客煩君歩屐〈一作履又作屣〉忽相求
　　送歸中丞使新羅
　　詔使殊方逺朝儀舊典行浮天無盡䖏望日計前程暫喜孤山出長愁積水平野風飄疊鼓海雨濕危旌異俗知文教通儒有令名還將大戴禮方外授諸生
　　小江懐靈一上人
　　江上年年春早津頭日日人行借問山隂逺近猶聞薄暮鍾聲
　　送唐別駕赴郢州
　　莫歎辭家逺方看佐郡榮長林通楚塞髙嶺見秦城雪向嶢關下人從郢路迎翩翩駿馬去自是少年行
　　送魏中丞還河北
　　寧知貴公子本是魯諸生上國風塵舊中司印綬榮辛勤戎旅事雪下䕶𦍑營
　　送李使君赴邵州
　　出送東方騎行安南楚人城池春足雨風俗夜迎神郢路逢歸客湘川問去津爭看使君度皂蓋雪中新
　　寄振上人無礙寺所居
　　戀親時見在人羣多在東山〈一作南〉就白雲獨坐焚香誦經䖏深山古寺雪紛紛
　　酬李補闕
　　十年歸客但心傷三徑無人已自荒夕宿靈臺伴煙月晨趨建禮逐衣裳偶因麋鹿隨豐草謬荷鴛鸞借末行縱有諫書猶未獻春風拂地日空長
　　故齊王贈承天皇帝輓歌
　　禮盛追崇〈一作宗〉日人知友悌恩舊居從代邸新隴入文園鴻寳仙書祕龍旂帝服尊蒼蒼松裏月萬古此髙原
　　贈㳟順皇后輓歌
　　徂謝年方久哀榮事獨稀雖殊百兩迓同是九泉歸詔使歸金策神人送玉衣空山竟不從寧肯學湘妃
　　病中對石竹花
　　散㸃空堦下閒凝細雨中那能久相伴嗟爾殢秋風
　　寄鄭二侍御歸新鄭無礙寺所居
　　何事休官早歸來作鄭人雲山隨伴侶伏臘見鄉親南畝無三徑東林寄一身誰當便靜者莫使甑生塵
　　送廬〈一作盧〉山人歸林慮山
　　無論行逺近歸向舊煙林寥落人家少青冥鳥道深白雲長滿目芳草自知心山色連東海相思何䖏尋
　　送榮別駕赴華州
　　直到羣〈一作三〉峯下應無累日程髙車入郡舍流水出闗城草色田家迥槐隂府吏迎還將海沂詠籍甚漢公卿〈一本缺此五字〉
　　送常大夫加散騎常侍赴朔方
　　故壘煙塵〈一作霞〉後新軍河塞間金貂寵漢將玉節度蕭關澶漫沙中雪依稀漢口山人知竇車騎計日勒銘還
　　送王翁信還剡中舊居
　　海岸耕殘雪溪沙釣夕陽客〈一作家〉中何所有春草漸看長
　　酬張繼〈並序〉
　　懿孫余之舊好祇役武昌枉〈一本無此字〉六言詩見懐今〈一作余〉以七言裁答蓋拙於事者繁而費也
　　悵望南徐登北固迢遙西塞恨〈一作限又作望〉東關落日臨川問音信寒潮唯帶夕陽還
　　送柳八員外赴江西
　　岐路窮〈一作多〉無極長江九𣲖分行人隨旅雁楚樹入湘雲久在征南役何殊薊北勲離心不可問嵗暮雪紛紛賦長道一絶送陸邃濳夫〈並序　一本無題上五字〉
　　頃者江淮征鎮屢有掄材之舉子不列焉有司之過予方耕山釣湖避人如逃宼徒欲羅髙鴻捕深魚窮年竭日其可得也今齒髪向暮執勞無力衆雛嗷嗷開口待哺如有知者子其行乎無為自苦一絶賦長道〈二字一作之〉
　　髙山迥欲登逺水深難渡杳杳復漫漫行人別家去
　　又得雲字〈一作張繼詩題作留別〉
　　何事千年遇聖君坐令雙鬢老如〈一作江〉雲南行更入深山淺〈一作山深淺〉岐路悠悠水自分
　　送陸潛夫往茅山賦得華陽洞〈一本題上有重字〉
　　遊仙洞兮訪真官奠瑤席兮禮石壇忽髣髴兮雲擾杳隂深兮夏寒欲迴頭兮揮手便辭家兮可否有㛰嫁〈一作姻〉兮嬰纒綿〈一作待〉歸來兮已久
　　又送陸潛夫茅山尋友
　　登山自補屐訪友不齎糧坐嘯〈一作歇〉青楓〈一作松〉晚行吟白日長人煙隔水見草氣入林香誰作招尋侶清齋宿紫陽
　　賦得越山三韻〈一本題上有又送陸潛夫五字〉
　　西陵猶隔水北岸已春山獨鳥連天去孤雲伴客還秖應結茅宇出入石林間
　　送盧郎中使君赴京
　　三年期上國萬里自東溟曲蓋遵長道油幢憇短亭楚雲山隱隱淮雨草青青康樂多新興題詩紀所經
　　楊氏林亭探得古槎
　　千年古貌多八月秋濤晚偶被主人留那知來近逺
　　送鄭二之茅山
　　水流絶澗終日草長深山暮春犬吠雞鳴幾䖏條桑種杏何人
　　和王給事〈一本有維字〉禁省梨花詠
　　巧解逢〈一作迎〉人笑還〈一作偏〉能亂蝶飛春時風〈一作風時〉入戶幾片落朝衣
　　送鄭員外入茅山居
　　但〈一作且〉見全家去寧知幾日還白雲迎谷口流水出人間冠冕情〈一作人〉遺世神仙事滿山其中應有物豈貴一身閒
　　送志彌師往淮南
　　已能持律藏復去禮禪亭長老偏摩頂時流尚誦經獨行寒野曠旅宿逺山青眷屬空相望鴻飛已杳冥
　　謝韋大夫柳栽
　　本在胡笳曲今從漢將營濃隂方待庇弱植豈無情比雪花應吐藏烏葉未成五株䝉逺賜應使號先生
　　問李二司直所居雲山
　　門外水流〈一作流水〉何䖏天邊樹遶誰家山色東西多少朝朝幾度雲遮
　　劉侍御朝命許停官歸侍
　　孟孫唯問孝萊子復辭官幸遂溫清願其甘稼穡難採芝供上藥拾槿奉晨餐棟裏雲藏雨山中暑帶寒非時應有筍閒地盡生蘭賜告承優詔〈一作老〉長筵永日歡
　　送陸鴻漸赴越〈並序〉
　　君自數百里訪予覊病牽力迎門握手心喜宜渉旬日始至焉䆒孔釋之名理窮歌詩之麗則逺墅孤島通舟必行魚梁釣磯隨意而往餘興未盡告去遐征夫越地稱山水之鄉轅門當節鉞之重進可以自薦求試退可以閒居保和吾子所行蓋不在此尚書郎鮑侯知子愛子者將推食解衣以拯其極講德遊藝以凌其深豈徒嘗鏡水之魚宿耶溪之月而已吾是以無間勸其晨裝同賦送逺客一絕
　　行隨新樹深夢隔重江〈一作山〉逺迢遞風日間蒼茫洲渚晚
　　送竇叔向
　　楚客怨逢秋閒吟興非一棄官守貧病作賦推文律樵徑未經〈一作沾〉霜茅簷初負日今看泛月去偶見乗潮出卜地㑹為隣還依仲長室
　　題蔣道士房
　　軒窗縹緲起煙霞誦訣存思白日斜聞道崑崙有仙籍何時青鳥送丹砂
　　夜集張諲所居〈得飄字〉
　　江南成乆客門館日蕭條惟有圖書在多傷鬢髪凋諸生陪講誦稚子給漁樵虛室寒燈靜空堦落葉飄滄洲自有趣誰道隠湏招
　　酬權器
　　南望江南滿山雪此情惆悵將誰説徒隨羣吏不曽閒顧與諸生為久別聞君靜坐轉耽書種樹葺茅還〈一作逺〉舊居終日白雲應自足明年芳草又何如人生有懐若〈一作苦〉不展出入公門猶未免迴舟朝夕〈一作早晚〉待春風先報華陽洞深淺
　　寄劉方平大谷田家
　　故山聞獨往樵路憶相從氷結泉聲絶霜清野翠濃籬邊潁陽道竹外少姨峯日夕田家務寒煙隔幾重
　　送雲陽少府〈得歸字〉
　　渭曲春光無逺近池陽谷口傍芳菲官舍村橋來幾日殘花寥落待君歸
　　魯〈一作曽〉山送別〈一作劉長卿詩〉
　　淒淒遊子若飄蓬明月清罇秖暫同南望千山如黛色愁君客路在其中
　　題髙雲客舍
　　孤興日自深浮雲非所仰窗中西城〈一作嶺〉峻樹外東川廣晏起簪葛巾閒吟倚藜杖阮公道在醉荘子生常養五柳轉扶疎千峰恣來往清秋香秔穫白露寒菜長吳國滯風煙平陵延夢想時人趨纓弁髙鳥違羅網世事徒亂紛吾心方浩蕩唯將山與水䖏䖏諧真賞
　　臺頭寺願上人院古松下有小松裁毫末新生與纎草不辨重其有凌雲干霄之志與趙八員外裴十補闕同賦之
　　細草亦全髙秋毫乍堪比及至干霄日何人復居此漁子溝寄趙貟外裴補闕〈一本題上有淮口二字〉
　　欲逐淮潮上暫停漁子溝相望知不見終是屢迴頭
　　送崔使君赴壽州〈一作劉長卿詩〉
　　列郡專城分國憂彤幨皂蓋古諸侯仲華遇主年猶少公瑾論兵位已酬草色青青宜建隼蟬聲䖏䖏雜鳴騶千里相思如可見淮南木落早驚秋
　　送謝十二〈一作二十〉判官
　　四牡驅馳千里餘越山稠疊海林疎不辭終日離家逺應為劉公一紙書
　　送䖏州裴使君赴京
　　使君朝北闕車騎發東方別喜天書召寧憂地脈長山行朝復夕水宿露為霜秋草連秦塞孤帆落漢陽新銜趨建禮舊位識文昌唯有東歸客應隨南雁翔
　　送田濟之揚州赴選
　　家貧不自給求祿為荒年調補無髙位卑棲屈此賢江山欲霜雪吳楚接風煙相去誠非逺離心亦渺然
　　送袁郎中破賊北歸〈第七句缺〉
　　優詔親賢時獨稀中途紫紱〈一作綬〉換征衣黃香省闥登朝去楊僕樓船振旅歸萬里長聞隨戰角十年不得掩
　　〈一作偃〉郊扉〈缺〉　　　　　　但將詞賦奉恩輝
　　同李萬晚望南嶽寺懐普門上人
　　釋子身心無垢紛〈一作氛〉獨將衣鉢去人羣相思晚望松林寺唯有鐘聲出白雲
　　奉和獨孤中丞遊法華寺
　　謝君臨郡府越國舊山川訪道三千界當仁五百年巖空騶馭響樹宻斾旌連閣影凌空壁松聲助亂泉開門得初地伏檻接諸天向背春光滿樓臺古制〈一作製〉全羣峰爭彩翠百穀㑹風煙香象隨僧久祥烏報客先清心乗暇日稽首慕良縁法證無生偈詩成大雅篇蒼生望已久迴駕獨依然
　　之京留別劉方平
　　客子慕儔侶含悽整晨裝邀歡日不足況乃前期長離袂惜嘉月逺還〈一作懐〉勞折芳遲迴越二陵迴首但蒼茫〈一作蒼〉喬木清宿雨故關愁夕陽人言長安樂其奈緬相望
　　岀塞
　　吹角出塞門前瞻即胡地三軍盡迴首皆灑望鄉淚轉念關山長行看風景異由來征戍客負得〈一作各負〉輕生義
　　赴李〈一作季〉少府荘失路
　　君家南郭白雲連正待情人〈一作天晴〉弄石泉月照煙花迷客路蒼蒼何䖏是伊川
　　雨雪
　　風沙悲久戍雨雪更勞師絶漠無人境將軍苦戰時山川迷向背氛霧失旌旗徒念天涯隔〈一作事〉中人〈一作年年〉芳草期
　　館陶李丞舊居
　　盛名天下挹餘芳棄置終身不拜郎詞藻世傳平子賦園林人比鄭公鄉門前墜葉浮秋水籬外寒臯帯夕陽日日青松成古木秖應來者為心傷
　　送劉兵曹還隴山居
　　離堂徒讌語行子但悲辛雖是還家路終為隴上人先秋雪已滿近夏草初新唯有聞羌笛梅花曲裏春
　　同李三月夜作
　　霜風驚度雁月露皓〈一作皎〉疎林處處砧聲發星河秋夜深
　　同裴少府安居寺對雨
　　共結尋真㑹還當退食初爐煙雲氣合林葉雨聲餘溽暑銷珍簟浮涼入綺疏歸心從念逺懐此復何如送元晟〈一作盛〉歸濳山所居〈一作送王山人歸別業〉
　　深山秋事〈一作意〉早君〈一作歸〉去復〈一作意〉何如裛露收新稼迎寒葺舊廬題詩即招隱作賦是〈一作足〉閒居別後空〈一作應〉相憶嵇康懶寄書
　　送康判官徃新安賦得江路西南永〈一作劉長卿詩〉
　　不向新安去那知江路長猿聲比〈一作近〉廬霍水色勝瀟湘驛樹〈一作路〉收殘雨漁家帶夕陽何湏愁旅泊使者有輝光
　　宿洞靈觀
　　孤煙靈洞逺積雪滿〈一作暮〉山寒松柏凌髙殿莓苔封古〈一作石〉壇客來清夜久仙去白雲殘明日開金籙焚香更〈一作又〉沐蘭
　　酬盧十一過宿
　　乞還方未遂日夕望雲林況復逢〈一作經〉春草何勞〈一作妨〉問此心閉〈一作閒〉門公務散枉䇿故情深遙〈一作靜〉夜他鄉酒同君梁甫吟
　　酬裴十四〈得晏字〉
　　淮海各聨翩三年方一見素心終不易𤣥髪何湏變舊國想平陵春山滿陽羨隣雞莫遽唱共惜良夜晏
　　彭祖井〈一本題上有奉和王相公五字〉
　　上公旌節在徐方舊井莓苔近寢堂訪古因知彭祖宅得仙何必葛洪鄉清虛不共春池竟〈一作競〉盥潄偏宜夏日長聞道延年如玉液欲將調鼎獻明光
　　奉和對雪〈一本作奉和王相公喜雪〉
　　春雪偏當夜暄風卻變寒庭深不復掃城曉更宜看命酒閒令〈一作今又作全〉酌披蓑〈一作裘〉晚未冠連營鼓角動忽似戰桑乾
　　送蕭獻士〈一本題下有往鄴中三字〉
　　惆悵煙郊晚依然此送君長河隔旅夢浮客伴孤〈一作閒〉雲淇上春山直黎陽大道分西陵倘一弔應有士衡文
　　賣藥人䖏得南陽朱山人書
　　賣藥何為者逃名市井居唯通逺山信因逸人書已報還丹効全將世事疎秋風景溪〈一作溪景〉裏蕭散寄樵漁
　　初出沅江夜入湖
　　放溜出江口迴瞻松栝深不知舟中月更引湖間心
　　送裴貟外往〈一作赴〉江南
　　分務江南逺留歡幙下榮楓林縈〈一作䤸〉楚塞〈一澤〉作水驛到湓城岸草知春晚沙禽好夜驚風帆幾泊䖏〈一作日到一作渡泊〉處處暮潮清〈一作平〉
　　奉和王相公早春登徐州城
　　落日憑危堞春風似故鄉川流通楚塞山色遶徐方壁壘依寒草旌旗動夕陽元戎資上䇿南畝起〈一作富〉耕桑
　　奉和對山僧〈一作同杜相公對山僧〉
　　吏散重門掩僧來閉閣閒逺心馳北闕春興寄東山草長風光裏鶯喧〈一作啼〉靜黙間芳辰不可住惆悵暮禽還
　　奉和待勤照上人不至
　　東洛居賢相南方待本師旌麾儼欲動杯〈一作杖〉錫杳仍遲積雪迷何處驚風泊幾時大臣能䕶法況有故山期
　　奉和漢祖廟下之作
　　古廟風煙積春城車騎過方修漢祖祀更使沛童歌寢帳巢禽出香煙水霧和神心降福䖏應在故鄉多
　　和朝郎中揚子翫雪寄山隂嚴維
　　凝隂晦長箔積雪滿通川征客寒猶去愁人晝更眠謝家興詠日漢將出師年聞有招尋興隨君訪戴船
　　閒居作
　　多病辭官罷閒居作賦成圖書唯藥籙飲食止藜羮學謝淹中術詩無鄴下名不堪趨建禮詎是厭承明已輟金門歩方從石路行逺山期道士髙柳覔先生性懶尤因疾家貧自省〈一作少〉營種苖雖尚短糓價幸全輕篇詠投康樂壺觴就歩兵何人肯相訪開戶一逢迎
　　歸渡洛水
　　暝色赴春愁歸人南渡頭渚煙空翠合灘月碎光流澧浦饒芳草滄浪有釣舟誰知放歌客此意正悠悠
　　送鄭二貟外
　　置酒竟長宵送君登逺道覊心看旅雁晚泊依秋草秋草尚芊芊離憂亦渺然元戎辟才彥行子犯風煙風煙積惆悵淮海殊飄蕩明日是重陽登髙逺相望
　　酬崔侍御期籍道士不至兼寄
　　一心求妙道幾嵗候真師丹竈今何在〈一作䖏〉白雲無定期崑崙煙景絶汗漫徃還遲君但焚香待人間到有時
　　送裴陟歸常州
　　夜雨湏停棹秋風暗入衣見君嘗北望何事卻南歸
　　贈別〈一作贈寄權三客舍〉
　　南橋春日暮楊柳帶青〈一作清〉渠不得同攜手空成〈一作城〉意有餘
　　和袁郎中破賊後經剡中山水
　　武庫分帷幄儒衣事鼓鼙兵連越徼外宼盡海門西節比全疎勒功當雪㑹稽旌旗迴剡嶺士馬濯〈一作躍〉耶〈一作靈〉溪受律梅初發班師草未齊行看佩金〈一作侯〉印豈得訪丹梯
　　徐州送丘侍御之越
　　時鳥催春色離人惜嵗華逺山隨擁傳芳草引還家北固潮當濶西陵路稍斜縱令寒食過猶有鏡中花
　　閒居〈一作王維詩〉
　　桃紅復含宿雨柳緑更帶春煙花落家童未掃鶯啼山客猶眠
　　送延〈一作江〉陵陳法師赴上元
　　延陵初罷講建業去隨縁翻譯推多學壇場㝡少年浣衣逢〈一作隨〉野水乞食向人煙遍禮南朝寺〈一作峰頂〉焚香古像前
　　賦得海邊樹
　　歴歴縁荒岸溟溟入逺天每同沙草發長共水雲連揺落潮風早離披海雨偏故傷遊子意多在客舟前
　　題昭上人房
　　沃洲傳教後百衲老空林慮盡朝昬磬禪隨坐臥心鶴飛湖草迥門閉野雲深地〈一作願〉與天台接中峯早晚尋
　　送李使君赴撫州
　　逺送臨川守還同康樂侯嵗時徒改易今古接風流五馬嘶長道雙旌向本州鄉心寄西北應上郡城樓
　　同樊潤州遊郡東山
　　北固多陳跡東山復盛遊鐃聲發大道草色引行騶此地何時有長江自古流頻隨公府歩南客寄徐州
　　酬楊侍御寺中見招
　　貧居依柳市閒歩在蓮宮髙閣宜春雨長廊好嘯風誠如雙樹下豈比一丘中
　　重陽日酬李觀
　　不見白衣來送酒但令〈一作憐〉黃菊自開花愁看日晚良辰過歩歩行尋陶令家
　　寄權器
　　露濕青蕪時欲晚水流黃葉意無窮節近重陽念歸否眼前籬菊帶秋風
　　酬李判官度梨嶺見寄
　　隴首怨西征嶺南雁〈一作應〉北顧行人與流水共向閩中去
　　送魏六侍御葬
　　哭葬寒郊外行將何所從盛曹徒列柏新墓已栽松海月同千古江雲覆〈一作復〉幾重舊書曽諫獵遺草議登封疇昔輕三事嘗期老一峯門臨商嶺道窗引洛城鐘應積泉中恨無因世上逢招尋偏見厚疎慢亦相容張范唯通夢求羊永絶蹤誰知長卿疾歌賦不還卭
　　送張道士歸茅山謁李尊師
　　向山獨有一人行近洞應逢雙鶴迎嘗以素書傳弟子還因白石號先生無窮杏樹行時〈一作何年〉種幾許芝田向〈一作帶〉月耕師事少君年嵗久欲隨旄節徃層城
　　詶裴補闕吳寺見尋〈一作詶袁補闕中天寺見寄〉
　　東林初結構〈一作社〉已有晩鐘聲窻戶背流水房廊半架城逺山重疊見芳草淺深生每與君攜手多煩長老迎
　　送王相公之〈一作赴〉幽州
　　自昔蕭曹任難兼衛霍功勤勞無逺近旌節屢西東不選三河卒還令萬里通雁行縁古塞馬鬛起長風〈一作御□分善馬武庫出彤弓〉遮虜關山靜防秋鼓角雄徒思一攀送羸老〈一作病〉蓽門中
　　題竹扇贈別
　　湘竹殊堪製齊紈且未工幸親芳袖日猶帶舊林風掩笑歌筵裏傳書臥閣中竟將為別贈寜與合歡同
　　歸陽羨兼送劉八長卿
　　湖上孤帆別江南謫宦歸前程愁更逺臨水淚沾衣雲夢春山徧瀟湘過客稀武陵招我隱嵗晚閉〈一作向〉柴扉
　　東郊迎春
　　曉見蒼龍駕東郊春已迎綵雲天仗合𤣥象太階平佳氣山川秀和風政令行句陳霜騎肅御道雨師清律向韶陽變人隨草木榮遙觀〈一作歡〉上林樹〈一作苑〉今日遇遷鶯
　　招隱寺送閻〈一作聞〉判官還江州
　　離別那逢秋氣悲東林更作上方期共知客路浮雲外暫愛僧房墜葉時長江九𣲖人歸少寒嶺千重雁度遲借問潯陽在何䖏每看潮落一相思
　　送李山人還〈一本題下有山字〉
　　從來無檢束只欲老煙霞雞犬聲相應深山有幾家
　　韋中丞西㕔海榴
　　海花〈一作榴又作流〉爭譲候榴花犯雪先開內史家末客朝朝鈴閣下從公歩履玩年華
　　洪澤館壁見故禮部尚書題詩
　　底事洪澤壁空留黃絹詞年年淮水上行客不勝悲
　　望南山雪懐山寺普上人
　　夜夜夢蓮宮無由見逺公朝來出門望知在雪山中
　　送䕫州班使君
　　晚日照樓邊三軍拜峽前白雲隨浪散青壁與山連萬嶺岷峨雪千家橘柚川還如赴河內天上去經年
　　尋戴處士
　　車馬長安道誰知大隱心蠻僧留古鏡蜀客寄新琴曬藥竹齋暖擣茶松院深思君一相訪殘雪似山隂
　　早發中嚴寺別契上人
　　蒼蒼松桂隂殘月半西岑素壁寒燈暗紅爐夜火深廚開山䑕散鐘盡嶺猿吟行役方如此逢師懶話心
　　華清宮
　　驪岫接新豐岧嶤駕翠空鑿山開祕殿隱霧閉仙宮綘闕猶棲鳳雕梁尚帶虹溫泉曽浴日華館舊迎風肅穆瞻雲輦沈深閉綺櫳東郊倚望處瑞氣靄濛濛
　　送孔巢父赴河南軍〈一作劉長卿詩〉
　　江城相送阻煙波況復新秋一雁過聞道全師征北虜更言諸將㑹南河邊心杳杳鄉人絕塞草青青戰馬多共許陳琳工奏記知君名宦未蹉跎
　　李二侍御丹陽東去新亭
　　姑蘇東望海陵間幾度裁書信未還長在府中持白簡豈知天畔有青山人歸極浦寒流廣雁下平蕪秋野閒舊日新亭更攜手他鄉風景亦相關
　　夜發沅江寄李潁川劉侍郎〈時二公貶於此〉
　　半夜回舟入楚鄉月明山水共蒼蒼孤猨更發秋風裏不是愁人亦斷腸
　　浪淘沙二首〈一作皇甫松詩〉
　　蠻歌荳蔻北人愁松雨蒲風野艇秋浪起鵁鶄眠不得寒沙細細入江流
　　瀨頭細草接疎林惡浪罾船半欲沈宿鷺眠洲非舊浦去年沙觜是江心
　　春思〈一作劉長卿詩〉
　　鶯啼燕語報新年馬邑龍堆路幾千家住秦城鄰漢苑心隨明月到胡天機中錦字論長恨樓上花枝笑獨眠為問元戎竇車騎何時反斾勒燕然
　　逢荘納因贈
　　世故還相見天涯共向東春歸江海上人老別離中郡吏名何晚沙鷗道自同甘泉湏早獻且莫歎飄蓬
　　送韋山人歸鍾山所居〈一作郎士元詩〉
　　逸人歸路逺弟子出山迎服藥顔雖駐耽書癖已〈一作未〉成柴扉度嵗月藜杖見公卿更作〈一作閲〉儒林傳還應有姓名
　　送普門上人〈一作皇甫曽詩題下有還陽羨三字〉
　　花宮難〈一作雖〉久別道者憶千燈殘雪入林路深〈一作暮〉山歸寺僧日光依嫰草泉響滴春冰何用求方便看心是一乗
　　怨回紇歌二首
　　白首南朝女愁聽異域歌收兵頡利國飲馬胡蘆河毳布腥膻久穹廬嵗月多雕巢城上宿吹笛淚滂沱祖席駐征櫂開帆信𠉀潮隔煙桃葉泣吹管杏花飄船去鷗飛閣人歸塵上橋別離惆悵淚江路濕紅蕉
　　句
　　㣲官同侍蒼龍闕直諌偏推白馬生〈寄李補闕出詩式〉










　　御定全唐詩巻二百五十
<集部,總集類,御定全唐詩>
　　欽定四庫全書
　　御定全唐詩巻二百五十一
　　劉方平
　　劉方平河南人邢襄公政㑹之後與元徳秀善不仕詩一巻
　　代宛轉歌二首
　　星參差明〈一本無明字〉月二八燈五枝黃鶴瑤琴將別去芙蓉羽帳惜空垂歌宛轉宛轉恨無窮願為潮〈一作波〉與浪俱起碧流中
　　曉將近黃姑織女銀河盡〈一作隠〉九華錦衾無復情千金寶鏡誰能引歌宛轉宛轉傷別離願作楊與柳同向玉窗垂
　　烏棲曲二首
　　蛾睂曼臉傾城國鳴環動佩新相識銀漢斜臨白玉堂芙蓉行障掩燈光
　　畫舸雙艚錦為纜芙蓉花發蓮葉暗門前月色映橫塘
　　感郎中夜度瀟湘
　　巫山髙
　　楚國巫山秀清猨日夜啼萬重春樹合十二碧峰齊峽出朝雲下江來暮雨西陽臺歸路直不畏向家迷
　　巫山神女
　　神女藏難識巫山秀莫羣今宵為大雨昨日作孤雲散漫愁巴峽徘徊戀楚君先王為立廟春樹㡬氛氳
　　梅花落
　　新嵗芳梅樹繁花〈一作苞〉四面同春風吹漸落一夜㡬枝空少〈一作小〉婦今如此長城恨不窮莫將遼海雪來比後庭中
　　銅雀妓
　　遺令奉君王嚬蛾強一妝嵗移陵樹色恩在舞衣香玉座生秋氣銅臺下夕陽淚痕霑井榦舞袖為誰長
　　秋夜思〈一作淮上秋夜〉
　　旅夢何時盡征途望每賒晩秋淮上水新月楚人家猨嘯空山近鴻飛極浦斜明朝南岸去言〈一作定〉折桂枝花
　　秋夜泛舟
　　林塘夜發舟蟲響荻颼颼萬影皆因月千聲各為秋歲華空復晩鄉思不堪愁西北浮雲外伊川何處流
　　折楊枝
　　官〈一作空〉渡初楊栁風來亦動揺武昌行路好應為最長條葉暎黃鸝夕花繁白雪朝年年攀折意流恨入纎腰
　　班媫妤〈一作媫妤怨〉
　　夕殿別君王宮深〈一作深宮〉月似霜人幽〈一作愁〉在長信螢出向昭陽露浥紅蘭濕〈一作死〉秋凋碧樹傷惟當合歡扇從此篋中藏
　　新春
　　南陌春風早東隣曙色斜一花開楚國雙燕入盧家眠罷梳雲髻妝成上錦車誰知如昔日更浣越溪紗
　　寄嚴八判官
　　洛陽新月動秋砧瀚海沙場天半陰出塞能全仲叔策安親更切老萊心漢家宮裏風雲曉羌笛聲中雨雪深懷袖未傳三嵗字相思空作隴頭吟
　　秋夜寄皇甫冉鄭豐
　　洛陽清夜白雲歸城裏長河列宿稀秋後見飛千里鴈月中聞𢷬萬家衣長憐西雍青門道乆別東吳黃鵠磯借問客書何所寄用〈一作中〉心不啻兩鄉違
　　寄隴右嚴判官
　　副相西征重〈一作日〉蒼生屬望晨還同周薄伐不取漢和親虜陣摧枯易王師決勝頻髙旗臨鼓角太白靜風塵赤狄爭歸化青羌已請臣遙傳閫外美盛選幕中賔玉劒光初發氷壺色自真忠貞期報主章服豈榮身邊草含風緑征鴻過月新胡笳長出塞隴水半歸秦絶漠多來往連年厭苦辛路經西漢雪家擲後園春誰念煙雲裏深居汝潁濱一叢黃菊地九日白衣人松葉疎開嶺桃花密映津縑書若有寄為訪許由鄰
　　擬娼樓節怨
　　上苑離離鶯度昆明羃羃蒲生時光春華可惜何須對鏡含情
　　採蓮曲
　　落日晴江裏荊歌豔楚腰採蓮從小慣十五即乘潮
　　長信宮
　　夢裏君王近宮中河漢髙秋風能再熱團扇不辭勞
　　京兆眉
　　新作蛾睂様誰將月裏同有〈一作自〉來凡㡬日相效滿城中
　　春雪
　　飛雪帶春風裵囘亂繞空君看似花處偏在洛陽東
　　望夫石
　　佳人成古石蘚駁覆花黃猶有春山杏枝枝似薄妝
　　送別
　　華亭霽色滿今朝雲裏檣竿去轉遙莫怪山前深復淺清淮一日兩廻潮
　　夜月
　　更深月色半人家北斗䦨干南斗斜今夜偏知春氣暖蟲聲新透緑窗紗
　　春怨
　　紗窗日落漸黃昏金屋無人見淚痕寂寞空庭春欲〈一作又〉晩梨花滿地不開門
　　代春怨
　　朝日殘鶯伴妾啼開簾只見草萋萋庭前時有東風入楊栁千條盡向西






　　御定全唐詩卷二百五十一
　　欽定四庫全書
　　御定全唐詩卷二百五十二
　　劉太真
　　劉太真宣州人師蕭頴士天寶末舉進士大厯中拜起居郎歴臺閣自中書舍人轉工部刑部二侍郎坐事貶信州刺史貞元四年重九賜宴曲江亭帝製詩序賜羣寮各一本命𥳑文詞之士應制同用清字明日於延英門進之於是朝臣畢和上自考定以太真李紓等為上等集三十巻今存詩三首
　　宣州東峰亭各賦一物得古壁苔〈同賦袁傪崔何王緯髙傪李岑蘇寓袁邕郭澹〉
　　苒苒溫寒泉綿綿古危壁光含孤翠動色與暮雲寂深淺松月閒幽人自登歴
　　顧十二況左遷過韋蘇州房杭州韋睦州三使君皆有郡中燕集詩詞章髙麗鄙夫之所仰慕顧生既至留連笑語因亦成篇以繼三君子之
　　風焉
　　寵至乃不驚罪及非無由奔迸歴畏途緬邈赴偏〈一作荒〉陬牧此彫𡚁甿屬當賦斂秋夙興諒無補旬暇焉敢休前日懐友生獨登城上樓迢迢西北望逺思不可收今日車騎來曠然銷人憂晨迎東齋飯晩度南溪遊以我碧流水泊君青翰舟莫將遷客程不為勝境留飛札謝三守斯篇希見酬
　　貢院寄前主司蕭尚書聴〈一作呂渭詩〉
　　獨坐貢闈裏愁心芳草生山公昨夜事應見此時情袁傪
　　袁傪官御史中丞兵部侍郎詩二首
　　東峰亭同劉太真各賦一物得垂㵎藤
　　寒澗流不息古藤終日垂迎風仍未定拂水更相宜新花與舊葉惟有幽人知
　　喜陸侍御破石埭草寇東峰亭賦詩
　　古寺東峰上登臨興有餘同觀白簡使新報赤囊書㡬處閒烽堠千方慶里閭欣欣夏木長寂寂晩煙徐戰罷言歸馬還師賦出車因知越范蠡湖海意何如
　　崔何
　　崔何官御史詩二首
　　東峰亭各賦一物得嶺上雲
　　佇立増逺意中峰見孤雲溶溶傍危石片片宜夕曛漸向羣木盡殘飛更氤氳
　　喜陸侍御破石埭草寇東峰亭賦詩
　　絶景西溪寺連延近郭山髙深清扄外行止翠㣲閒江澈煙塵靜川源草樹閒中丞健步到柱史㨗書還一戰清戎越三吳變險艱功名麟閣上得詠入秦闗
　　王緯
　　王緯官給事中詩二首
　　東峰亭各賦一物得幽徑石
　　片石東溪上陰崖剩阻脩雨餘青石靄嵗晩緑苔幽從來不可轉今日為人留
　　喜陸侍御破石埭草寇東峰亭賦詩
　　蜂蠆聚吳州推賢奉聖憂忠誠資上策仁勇佐前籌草木成鵝鸛戈鋋復鬥牛戎車一戰後殘壘五兵收野靜山戎險江平水面流更憐羇旅客從此罷葵丘
　　郭澹
　　郭澹天寳大厯閒人詩二首
　　東峰亭各賦一物得臨軒桂
　　青青芳桂樹幽隂在庭軒向日陰還合從風葉乍翻共看霜雪後終不變涼暄
　　喜陸侍御破石埭草寇東峰亭賦詩
　　介冑鷹揚出山林蟻聚空忽聞飛簡報曽是坐籌功逈夜昏氛滅危亭眺望雄茂勲推世上餘興寄杯中喜色煙霞改歡忻里巷同幸茲尊俎末飲至又從公
　　髙傪
　　高傪天寶大厯閒人詩一首
　　東峰亭各賦一物得林中翠
　　杳靄無定狀霏微常滿林清風光不散過雨色偏深幽意賞難盡終朝再招尋
　　李岑
　　李岑天寶大厯閒人詩一首
　　東峰亭各賦一物得棲煙鳥
　　從來養毛羽昔日曾飛遷變轉對朝陽差池棲夕煙遇此枝葉覆夙舉冀沖天
　　蘇㝢
　　蘇㝢天寶大厯閒人詩一首
　　東峰亭各賦一物得寒溪草
　　羃䍥溪邊草遊人不厭看餘芳幽處老深色望中寒幸得陪情興青青賞未闌
　　袁邕
　　袁邕天寶大厯閒人詩一首
　　東峯亭各賦一物得陰崖竹
　　終嵗寒苔色寂寥幽思深朝歌猶夕嵐日永流清陰龍鍾負煙雪自有凌雲心
　　李紓〈一作舒〉
　　李紓字仲舒天寶末拜祕書省校書郎大歴初以吏部侍郎李卿薦為左補闕累遷司封員外郎知制誥改中書舎人歴禮部侍郎嘗奏享武成王不當視文宣廟又奉詔為興元紀功述及郊廟樂章諸所論著甚衆貞元中重陽應制詩與劉太真皆為上等今其詩不傳存樂章十三首
　　唐徳明興聖廟樂章〈唐書禮儀志曰明皇天寶二年三月追尊臯繇為徳明皇帝涼武昭王為興聖皇帝其廟樂第一迎神第二登歌奠幣第三迎俎第四酌獻第五亞獻終獻第六送神〉
　　迎神
　　元尊九徳佐堯光宅烈祖太宗方周作伯響懐霜露樂變金石白雲清風髣髴來格
　　登歌奠幣
　　四時有典百事來祭尊祖奉宗嚴禋大帝禮先蒼璧奠備黜制於萬斯年熙成帝系
　　迎俎
　　盛牲實俎涓選休成鼎煁陽燧玉盥陰精有飶嘉豆既和大羮侑以清樂細齊人情
　　徳明酌獻
　　清廟奕奕和樂雍雍器尊犧象禮屬宗公白水方祼黃流在中謨明之徳萬古清風
　　興聖酌獻
　　閟宮靜謐合樂周張泰尊始獻百末重觴震澹存誠庶㡬廸嘗遙源之祚天漢靈長
　　亞獻終獻
　　惟清惟肅靡聞靡見舉備九成俛終三獻慶彰曼夀胙撤嘉薦瘞玉埋牲禮神斯徧
　　送神
　　元精囘復靈貺繁滋風灑蘭路雲揺桂旗髙丘緬邈涼部逶遲瞻望靡及纒綿永思
　　讓皇帝廟樂章
　　迎神
　　皇矣天宗徳先王季因心則友克讓以位爰命有司式尊前志神其降靈昭饗祀事
　　奠幣
　　惟帝時若去而上仙祀用商武樂備宮懸白璧加薦𤣥纁告䖍子孫拜後承茲吉蠲
　　迎爼
　　祀盛體薦禮協粢盛方周假廟用魯純牲捧撤祗敬擊拊和鳴受釐歸胙既戒而平
　　酌獻
　　八音具舉三夀既盥潔茲宗彛瑟彼圭瓚蘭餚重錯椒醑飄散降祚維城永為藩翰
　　亞獻終獻
　　秩禮有序和音既同九儀不忒三揖將終孝感藩後相維辟公四時之典永永無窮
　　送神
　　奠獻巳事昏昕載分風揺雨散靈衛絪緼龍駕帝服已〈一作上〉騰五雲泮宮復閟寂寞無聞
　　於邵
　　於邵字相門京兆萬年人天寶末進士登科書判超絶授崇文館校書郎歴比部郎中出為巴州刺史時夷獠聚衆圍州邵遣使諭降儒服出城羣盜羅拜解散節度使李抱玉以聞遷梓州後為禮部侍郎史館修撰當時大詔令皆出其手貞元中重陽應制詩居次等今不傳存樂章五首
　　釋奠武成王樂章〈唐釋奠武成王舊以文宣王樂章用之貞元中詔於邵補造〉
　　迎神
　　卜畋不從兆發非熊乃傾荒政爰佐一戎盛烈載垂命祀維崇日練上戊宿嚴閟宮迎奏嘉至感而遂通
　　奠幣登歌
　　管磬升壇薌集上公進嘉幣執信以通僾如及恢帝功錫後邑四維張百度立綿億載邈難挹
　　迎爼酌獻
　　五齊絜九牢碩梡橜循罍斚滌進具物揚鴻勣和奏發髙靈寂䖍告終繁祉錫昭秩祀永無易
　　亞獻終獻
　　貳觴以獻三變其終顧此非馨尚達斯衷茅縮可致神歆載融始神翊周極溺除凶時維降祐永絶興戎
　　送神
　　明祀方終備樂斯闋黝纁就瘞豆籩告撤肸蠁尚餘光景雲滅返歸虛極神心則恱




　　御定全唐詩巻二百五十二
　　欽定四庫全書
　　御定全唐詩巻二百五十三
　　王之渙
　　王之渙幷州人兄之咸之賁皆有文名天寶閒與王昌齡崔國輔鄭昈聫唱迭和名動一時詩六首
　　登鸛雀樓〈一作朱斌詩〉
　　白日依山盡黃河入海流欲窮千里目更上一層樓
　　送別
　　楊柳東風〈一作門〉樹青青夾御河近來攀折苦應為別離多
　　涼州詞二首〈集異記雲開元中之渙與王昌齡髙適齊名共詣旗亭貰酒小飲有梨園伶官十數人㑹讌三人因避席隈映擁爐以觀焉俄有妙妓四輩奏樂皆當時名部昌齡等私相約曰我輩各擅詩名每不自定甲乙今者可以密觀諸伶所謳若詩入歌詞之多者爲優初謳昌齡詩次謳適詩又次復謳昌齡詩之渙自以得名巳久因指諸妓中最佳者曰待此子所唱如非我詩即終身不敢與子爭衡次至𩀱鬟發聲果謳黃河云云因大諧笑諸伶詣問語其事乃競拜乞就筵席三人從之飲醉竟日〉
　　黃河逺〈一本次句為第一句黃河逺上作黃沙直上〉上白雲閒一片孤城萬仞山羌笛何湏怨楊柳春光不度玉門闗
　　單于北望拂雲堆殺馬登壇祭㡬迴漢家天子今神武不肯和親歸去來
　　宴詞
　　長隄春水緑悠悠畎入漳河一道流莫聽聲聲催去櫂桃溪淺處不勝舟
　　九日送別
　　薊庭蕭瑟故人稀何處登髙且送歸今日暫同芳菊酒明朝應作斷蓬飛
　　閻防
　　閻防開元天寶閒有文名謫官長沙司戸孟浩然有湖中旅泊寄閻九司戸詩又嘗與薛據讀書終南豐徳寺詩五首
　　晩秋石門禮拜〈一作禮佛〉
　　輕策臨絶壁招提謁金仙舟車無由〈一作逰〉徑巖嶠乃屬天躑躅淹昃景夷猶望新石門變色谷口生人煙陽鴈呌平楚秋風急寒川馳暉苦代謝浮脆慙貞堅永欲臥丘壑息心依梵筵誓將歴劫願無以外物牽
　　百丈谿新理茅茨讀書
　　浪跡棄人世還山自幽獨始傍巢由蹤吾其獲心曲荒庭何所有老樹半空腹秋蜩鳴北林暮鳥穿我屋棲遲樂遵渚恬曠寡所欲開卦推盈虛散帙攻節目養閒度人事達命知止足不學東周〈一作國〉儒俟時勞伐輻
　　宿岸道人精舎
　　早歲參道風放情入寥廓重因息〈一作經因息〉心侶遂果巖下諾斂跡辭人閒杜門守寂寞秋風翦蘭蕙霜氣冷淙壑山牖見然燈竹房〈一作臼〉聞搗藥願言捨塵事所趣非龍蠖
　　夕次鹿門山作
　　龎公嘉遯所浪跡難追攀浮舟暝始至抱杖聊自閒雙巖〈一作闕〉開鹿門百穀集珠灣噴薄湍上水舂容漂裏山焦原不足險〈一作足險峻〉梁壑未成艱我行自春仲夏鳥忽緜蠻蕙草色巳晩客心殊倦〈一作未〉還逺遊非避地訪道愛童顔安能徇機巧爭奪錐刀閒
　　與永樂諸公夜泛黃河作
　　煙深載酒入但覺暮川虛映水見山火鳴榔聞夜漁愛茲山水趣忽與人世〈一作世人〉疎無暇〈一作假〉然官燭中流有望舒
　　句
　　熊踞庭中樹龍蒸棟裏雲
　　薛據
　　薛據河中寶鼎人開元十九年登第尚書水部郎中贈給事中據與王維杜甫最善子美贈詩云文章開穾⿱才力老益神髙適贈詩云隱軫經濟具縱橫建安作劉長卿亦有贈詩皆推重之據為人骨鯁有氣魄詩十二首
　　懐哉行
　　明時無廢人廣廈無棄材良工不我顧有用〈一作因〉寧自媒懐策望君門歲晏空遲迴秦城多車馬日夕飛塵埃伐鼓千門啓鳴珂雙闕來我聞雷雨施天澤〈一作下〉㒺不該何意斯人徒棄之如死灰主好臣必効時禁權不〈一作必〉開俗流實驕矜得志輕草萊文王賴多士漢帝資羣才一言並拜相片善咸居台夫君〈一作丈夫〉何不遇為泣黃金臺
　　古興
　　日中望雙〈一作仙〉闕軒蓋揚飛塵鳴珮初罷朝自言皆近臣光華滿道路意氣安可親歸來宴髙堂廣筵羅八珍僕妾盡綺紈歌舞夜達晨四時固相代誰能久要津已㸔覆前車未見易後輪丈夫須兼濟豈能〈一作得〉樂一身君今皆得志肯顧憔悴人
　　冬夜寓居寄儲太祝〈一作綦母潛詩〉
　　自為洛陽客夫子吾知音愛義能下士時人無此心奈何離居夜巢鳥飛空林愁坐至月上復聞南隣砧
　　登秦望山
　　南登秦望山目極大海空朝陽半蕩漾晃朗天水紅谿壑爭噴薄江湖遰交通而多漁商客不悟嵗月窮振緡迎早潮弭櫂𠉀長〈一作逺〉風予本萍泛者乘流任西東茫茫天際帆棲泊何時同將尋㑹稽跡從此訪任公
　　西陵口觀海
　　長江漫湯湯近海勢彌廣在昔胚渾〈一作䐊〉凝融為百川泱〈一作長〉地形失端倪天色灒〈一作潛〉滉漾東南際萬里極目逺無象山影乍浮沈潮波忽來往孤帆或不見櫂歌猶想像日暮長風起客心空振蕩浦口霞未收潭心月初上林嶼㡬邅迴亭臯時偃仰歲晏訪蓬瀛真游非外奬
　　題鶴林寺
　　道門隱形勝向背臨法橋松覆山殿冷花藏溪路遙珊珊寶幡掛燄燄明燈燒遲日半空谷春風連上潮少憑水木興暫忝身心調願謝㩦手客茲山禪侶饒
　　初去郡齋書懐〈一作初去郡書情〉
　　肅徒辭汝潁懐古獨悽然尚想文王化猶思巢父賢時移多讒巧大道竟誰傳況是〈一作見〉疾風起悠悠旌斾懸征鳥〈一作鴻〉無返翼歸流不停川已經霜雪下乃〈一作仍〉騐松栢堅囘首望城邑迢迢閒雲煙志士不傷物小人皆自妍感時惟責己在道非怨天從此適樂土東歸知〈一作得〉㡬年
　　出青門往南山下別業
　　舊居在南山夙駕自城〈一作伊〉闕榛莽相蔽虧去爾漸超忽散漫餘雪晴蒼茫季冬月寒風吹長林白日原上沒懐抱曠莫伸相知阻胡越弱年好棲隱鍊藥在巖窟及此離垢氛興來亦因物末路期赤松斯言庶不伐
　　泊震澤口
　　日落草木陰舟徒泊江汜蒼茫萬象開合沓聞風水洄沿值漁翁𥦖窱〈一作噭嘯〉逢樵子雲開天宇靜月明照萬里早鴈湖上飛晨鐘海邊起獨坐嗟逺逰登岸望孤洲零落星欲盡朣朧氣漸收行藏空自秉智識仍未周伍胥既仗劍范蠡亦乘流歌竟鼓楫去三江多客愁
　　題丹陽陶司馬㕔壁
　　髙鑒清洞徹儒風入進難詔書增寵命才子益能官門帯山光晩城臨江水寒唯餘好文客時得詠幽蘭
　　古興
　　投珠恐見疑抱玉但垂泣道在君不舉功成嘆何及
　　早發上東門〈一作綦母潛詩題作落第後口號〉
　　十五能文西入秦三十無家作路人時命不將明主合布〈一作素〉衣空惹〈一作染〉洛陽塵
　　句
　　省署開文苑滄浪學釣翁〈紀事雲此二句據之詩也子美懷據詩即用為句雲獨當省署開文苑兼泛滄浪學釣翁〉
　　窮冬時短晷日盡西南天
　　姚係
　　姚係宰相崇之曽孫為門下典儀韋應物集有送姚係還河中詩或雲河中人詩十首
　　秋夕㑹友
　　倦客易相失懽逰無良〈一作浪〉辰忽然一夕閒稍慰闔家貧白露下庭梧孤琴始悲辛廻風入幽草蟲響滿四鄰㑹遇更何時持桮重殷勤
　　荊山獨往
　　宿昔山水上抱琴聊躑躅山逺去難窮琴悲多斷續嵓重丹陽樹泉咽聞隂谷時下白雲中淹留秋水曲秋水石欄深潺湲如噴玉雜芳被隂岸墜露方消緑恣此平生懐獨游還自足
　　五老峰大明觀贈隱者
　　雲觀此山北與君攜手稀林端涉橫水洞口入斜暉頗覺〈一作乍見〉鸞鶴邇忽為煙霧飛故人清和客黙㑹琴心微丹術幸可授青龍當未歸悠悠平生意此日復相違
　　送周願判官歸嶺南
　　早蟬望秋鳴夜琴怨離聲眇然多異感值子江山行由來重義人感激事縱橫往復念遐阻淹留慕平生晨奔九衢餞〈一作棧〉暮始萬里程山驛風月榭海門煙霞〈一作霧〉城易綃泉源近拾翠沙漵明蘭蕙一為贈貧交空復情
　　送陸渾主簿趙宗儒之任
　　山中眇然意此意乃平生常日望鳴臯〈一作騶〉遙對洛陽城故人吏〈一作更〉為隱懐此若〈一作為〉蓬瀛夕氣冐〈一作渭〉巖上晨流瀉岸明存亡區中事影響羽人情溪寂值猿下雲歸聞鶴聲及茲春始暮花葛正明榮〈一作相縈〉㑹有㩦手日悠悠去無程
　　楊叅軍莊送宇文邈
　　秋雲冐原隰野鳥滿林聲愛此田舎事稽君車馬程離堂慘不喧脈脈復盈盈蘭葉一經霜〈一作露〉香銷為贈輕燈光耿方寂蟲思隱餘〈一作逾〉清相望忽無際如含江海情
　　京西遇舊識兼送往隴西
　　蟬鳴一何急日暮秋風樹即此不勝愁隴隂人更去相逢與相失共是亡羊路
　　古別離
　　涼風已嫋嫋露重木蘭枝獨上髙樓望行人逺不知輕寒入洞戸明月滿秋池燕去鴻方〈一作來〉至年年是別離
　　野居池上看月
　　悠然雲閒月復此照池塘露蒼茫濕沈波澹𤅿光應門當未曙歌吹滿昭陽逺近徒傷目清輝靄自長
　　庭柳
　　褭褭楊柳枝當軒雜珮垂交陰總共密分條各自宜因依似永久〈一作夕〉攬結更傷離愛此陽春色秋風莫遽吹令狐峘
　　令狐峘徳棻五世孫登進士第祿山之亂隱居南山豹林谷司徒楊綰未仕時亦避地谷中嘗止峘舎賞其博學及綰為禮部侍郎引入史館建中初為禮部侍郎典貢舉執政楊炎有所請托峘得其私書奏之徳宗惡其訐貶衡州別駕詩二首
　　硤州旅舎奉懐蘇州韋郎中〈公頻有尺書頗積離鄉之思〉
　　儒服學從政遂為塵事嬰銜命東復西孰堪異鄉情懐祿且懐恩䇿名敢逃名羨彼農畞人白首親友並江山入秋氣草木彫晩榮方塘寒露凝旅館涼飇生懿交守東吳夢想聞頌聲雲水方浩浩離憂何時平
　　釋奠日國學觀禮聞雅頌
　　肅肅先師廟依依胄子羣滿庭陳舊禮開戸拜清芬萬舞當華燭簫韶入翠雲頌歌清曉聴雅吹度風聞澹泊調元氣中和美聖君唯餘東魯客蹈舞向南薰
　　滕珦
　　滕珦東陽人歴茂王傅太和初以右庶子致仕四品給劵還鄉自珦始詩一首
　　釋奠日國學觀禮聞雅頌
　　太學時觀禮東方曉色分威儀何棣棣環珮又紛紛古樂從空盡清歌㡬處聞六和成逺吹九奏動行雲聖上尊儒學春秋奠茂勲幸因陪齒列聊以頌斯文















　　御定全唐詩卷二百五十三
　　欽定四庫全書
　　御定全唐詩卷二百五十四
　　常袞
　　常袞京兆人天寶末舉進士歴太子正字寶應二年為翰林學士考功員外郎中知制誥文章俊拔當時推重永㤗元年遷中書舍人累上章陳西北利害代宗甚顧遇之加集賢院學士大厯初拜門下侍郎同平章事與楊綰並掌機務後出爲福建觀察使集十卷今存詩九首
　　奉和聖製麟徳殿燕百寮應制
　　雲闢御筵張山呼聖夀長玉闌豐瑞草金陛立神羊台鼎資庖膳天星奉酒漿蠻夷陪作位犀象舞成行網已袪三面歌因守四方千秋不可極花發滿宮香
　　晩秋集賢院即事寄徐薛二侍郎
　　穆穆上清居沈沈中祕書金鋪深內殿石甃淨寒渠花樹臺斜倚空煙閣半虛縹囊披錦繡翠軸卷瓊琚墨潤
　　氷文繭香銷蠧字魚翻黃桐葉老吐白桂花初舊徳雙逰處聨芳十載餘北朝榮庾薛西漢盛嚴徐侍講親華扆徵吟〈一作詩〉步綺疏綴簾金翡翠賜硯玊蟾蜍序〈一作移〉秩東南逺離憂歲月除承明期重入江海意何如
　　早秋望華清宮樹因以成詠〈一作盧綸詩〉
　　可憐雲木叢滿禁碧濛濛色潤靈泉近隂清輦路通玉壇標八桂金井識雙桐交映凝寒露相和起夜風數枝盤石上㡬葉落雲中燕拂宜秋霽蟬鳴覺晝空翠屏更隱見珠綴共𤫩瓏雷雨生成早樵蘇禁令雄野藤髙助綠仙果迥呈紅惆悵繚垣暮茲山聞暗蟲
　　和考功員外杪秋憶終南舊宅之作〈一作和大理裵卿杪秋憶山下舊居以下六首一作盧綸詩〉
　　靜憶溪邊宅知君許謝公曉霜凝耒耜初日照梧桐㵎䑕喧藤蔓山禽竄石叢白雲當嶺雨黃葉繞階風野菓垂橋上髙泉落水中歡榮來自閒羸賤賞曾通月滿珠藏海天晴鶴在籠餘陰如可寄願得隱牆東
　　題金吾郭將軍石洑茅堂
　　雲㦸曙沈沈軒墀清且深家傳成棟美堯寵結茅心玉佩多依石油幢亦在林爐香諸洞暖殿影衆山隂草奏風生筆筵開雪滿琴客從龍闕至僧自虎溪尋瀟灑延清賞周流㑹素襟終朝惜塵步一醉見華簪
　　登棲霞寺〈一作奉和李益逰棲巖寺〉
　　林香雨氣新山寺緑無塵遂結雲外侶共逰天上春鶴鳴金閣麗僧語竹房鄰待月水流急惜花風起頻何方非壊境此地有歸人迴首空門外皤然一幻身
　　逢南中使寄嶺外故人
　　見說南來處蒼梧指桂林過秋天更暖邊海日長隂巴路緣雲出蠻鄉入洞深信囘人自老夢到月應沉碧水通春色青山寄逺心炎方難久客爲爾一霑襟
　　代員將軍罷戰後歸故里
　　結髪事疆場全生到海〈一作俱到〉鄉連雲防鐵嶺同日破漁陽牧馬胡天晩移軍磧路長枕戈眠古戍吹角立繁霜歸老勲仍在酬恩虜未㤀獨行過邑里多病對農桑雄劍依塵槖兵符寄藥囊空餘麾下將猶逐羽林郎
　　詠冬瑰花〈奉和中書李舍人昆季詠寄徐郎中之作〉
　　獨鶴寄煙霜雙鸞思晩芳舊陰依謝宅新豓出蕭牆蝶散揺輕露鶯銜入夕陽雨朝勝濯錦風夜劇焚香麗日千層豓孤霞一片光密來驚葉少動處覺枝長布影期髙賞留春爲逺方嘗聞贈瓊玖叨和愧升堂
　　句
　　風𠉀巳應同嶺北雲山仍喜似終南〈題漳浦驛方輿勝覽〉
　　禇朝陽
　　禇朝陽登天寳進士第詩三首
　　登聖善寺閣〈一題作登少室山〉
　　飛閣青霞裏先秋獨早涼天花映〈一作散〉窗近月桂拂簷香華岳三峰小黃河一帯長空閒〈一作聞〉指歸路煙際有垂楊
　　五絲
　　越人傳楚俗截竹競縈絲水底深休也日中還賀之章施文勝質列匹美於姬錦繡侔新段羔羊寢舊詩但誇端午莭誰薦屈原祠把酒時伸奠汨羅空逺而
　　奉上徐中書
　　中禁仙池越鳳凰池邊詞客紫薇郎既能作頌雄風起何不時吹蘭蕙香









　　御定全唐詩巻二百五十四
　　欽定四庫全書
　　御定全唐詩卷二百五十五
　　蘇源明
　　蘇源明字弱夫武功人天寶中登第累遷國子司業祿山之亂不受偽署肅宗復兩京擢考功郎中終祕書少監與杜甫鄭䖍善詩二首
　　小洞庭洄源亭讌四郡太守詩〈並序　序內缺一字〉
　　天寶十二載七月辛丑東平太守扶風蘇源明觴濮陽太守清河崔公季重魯郡太守隴西李公蘭濟南太守太原田公琦濟陽太守隴西李公倰於洄源亭既尊封壤乃宻恵好前此濟陽以河堤之虞夫役之弊請南略我宿及魯之中都宿人訟其不便源明請廢濟陽以平隂長清屬濟南盧東阿歸我陽榖𨽻濮陽役均三邦利倍二邑不可則分我夀西入濮陽東入濟陽魯之中都北入於我書貢閶闔㫖下陳留陳留太守王公盛徳帝俞才美
　　人與自總連率實惟澄清〈闕〉命屬官湖城主簿王子說㑹五太守於東平議縣乃不割郡亦仍舊已事修讌姑以為別若夫階抱孤嶠軒飛庱潭阻殘暑於重林遞髙秋於絶壑其盤何有臑鹿䐿羊其俎何有燔兎膾魴李下彫籠氷之以寒水𤓰割銛刃巾之以疎絺禮交乎上當世髙賢之相允樂動乎下前古中和之合作抑抑焉堂堂焉奚一人之富有而羣後之緝熙也司土庀舟以待司功設祋以告徹饌更服陳羞潔尊自洄源起廣泊左拂蠶尾右遵吾山倒⿰岫於波際指梁岑於林缺移揺敞豁眇虛曠太皥苖裔可記任宿伯禹山川空流濟汶所遇多感祗牢爲歡婥態目成以留客嫮容色授以勸酒繁絲疎管紛爾自㑹雅舞清唱倐然同引既醉源明以手版扣舷而歌歌闋鳥獸聞之低昂而相鳴魚鼈聞之沿洄而或躍茲官吏安次而不易彼人庶樂業而不遷喜之哉樂之哉字渦泊曰小洞庭盛集五太守髙讌雲爾
　　小洞庭兮牽方舟風嫋嫋兮離平流牽方舟兮小洞庭雲㣲㣲兮連絶𡷨層瀾壯兮緬以沒重巖轉兮超以忽馮夷逝兮䕶輕橈蛟龍行兮落増〈一作中〉潮泊中湖〈一作潮〉兮澹而閒並曲漵兮悵而還適予手兮非予期將解袂兮藂予思尚君子兮壽厥身承明主兮憂斯人〈史稱廢濟陽詩序縣郡仍舊或其初議雲〉
　　秋夜小洞庭離讌詩〈並序〉
　　源明從東平太守徴國子司業須昌外尉袁廣載酒於洄源亭明日遂行及夜留宴㑹荘子若訥過歸莒相里子同褘過如魏陽榖管城青陽權衡二主簿在坐皆故人也徹饌新尊移方舟中有宿鼓有汶簧濟上嫣然能歌者五六人共載止洄源東柳門入小洞庭遲夷徬徨眇緬曠漾流商雜徵與長言者啾焉合引潛魚驚或躍宿鳥飛復下真嬉遊之擇耳源明歌云云曲闋袁子曰君公行當揮翰右垣豈止典胄米廩耶廣不敢受賜獨不念四三賢源明醉曰所不與君子及四三賢同恐懼安樂有如秋水晨前而歸及醒或說嚮之陳事源明局局然笑曰狂夫之言不足罪也乃志為序
　　浮漲湖兮莽迢遙川後禮兮扈予橈橫増波〈一作沒〉兮蓬仙延川後福兮易〈一作翼〉予舷〈一作船〉月澄凝兮明空波星磊落兮耿秋河夜既良兮酒且多樂方作兮奈別何〈右二詩太和中天平節度使令楚立石有文題雲自源明迄楚時僅八十年洄源亭渦泊已迷其處矣文見椘集〉鄭䖍
　　鄭䖍滎陽人天寶初爲協律郎坐事謫官明皇愛其才特置廣文館授為博士遷著作郎以陷安祿山貶台州司戸叅軍最善杜甫又與祕書監鄭審篇翰齊價䖍工畫山水好書常苦無紙乃於慈恩寺貯柿葉數屋日往取葉肄書嵗久殆盡嘗自寫其詩並畫以獻帝親署其尾曰鄭䖍三絶今存詩一首
　　閨情
　　銀鑰開香閣金臺照夜燈長征君自慣獨臥妾何曽畢耀〈杜甫集作曜〉
　　畢耀官監察御史與杜甫善詩三首
　　古意
　　璇閨繡戸斜光入千金女兒倚門立橫波美目雖往來羅袂遙遙不相及聞道今年初避人珊珊掛鏡長隨身願得侍兒為道意後堂羅帳一相親
　　情人玉清歌〈一作張南容詩〉
　　洛陽有人名玉清〈一作洛陽城中有一人名玉清〉可憐玉清如其名善踏斜柯能獨立嬋娟花豔無人及珠為帬玉為纓臨春風吹玉笙悠悠滿天星黃金閣上晩妝成雲和曲中為曼聲玉梯不得踏揺袂兩盈盈城頭之日復何情
　　贈獨孤常州〈見紀事〉
　　洪爐無久停日月速若〈一作如〉飛忽然衝人身飲酒不湏疑
　　韋濟
　　韋濟思謙之孫嗣立之子早以詞翰聞開元初調補鄄城令對詔第一擢醴泉令為政簡易三遷庫部員外郎歴戶部侍郎天寶七載再為河南尹遷尚書左丞三代皆省轄衣冠榮之詩一首
　　奉和聖製次瓊嶽應制
　　陸海披晴雪千旗獵早陽岳臨秦路險河遶漢垣長行漏通鳷鵲離宮接建章都門信宿近歌舞從周王田澄〈一作登〉
　　田澄天寶時官獻納使起居舎人杜甫嘗有詩贈之詩一首
　　成都為客作
　　蜀郡將之逺城南萬里橋衣緣鄉淚濕貌以客愁銷地富魚爲米山芳桂是樵旅逰惟得酒今日過明朝沈東美
　　沈東美佺期子初爲府掾天寶中除膳部貟外郎詩一首
　　奉和苑舍人宿直曉翫新池寄南省友
　　傳聞閶闔裏寓直有神仙史為三墳博郎因五字遷晨臨翔鳳沼春注躍龍泉去似登天上來如看鏡前影揺宸翰發波淨列星懸既濟仍懐友流謙欲進賢彈冠聲實貴覆被渥恩偏溫室言雖阻文塲契獨全玉珂光赫奕朱紱氣蟬聨興逸潘仁賦名髙謝朓篇青雲仰不逮白雪和難牽苒苒胡爲此甘心老嵗年
　　蘇渙
　　蘇渙嘗訪杜甫於江浦甫請誦新作有詩美之渙善放白弩巴中號為弩跖後變節從學鄉賦擢第累遷至侍御史佐湖南崔中丞瓘幕府崔遇害遂踰嶺扇動哥舒晃䟦扈交廣伏誅詩四首
　　變律〈本十九首今存三首〉
　　日月東西行寒暑冬夏易隂陽無停機造化渺莫測〈一本作日月東西行照在大荒北其中有燭龍靈怪人莫測〉開目為晨光〈一作暉〉閉目為夜色一開復一閉明晦無休息居然六合外〈一作內〉曠哉天地徳天地且不言世人浪〈一作強〉喧喧
　　毒蜂成一窠髙掛惡木枝行人百步外目斷魂亦飛長安大道邊〈一作傍〉挾彈誰家兒右手持金丸引滿無所疑一中紛下來勢若風雨隨身如萬箭攢宛轉迷所之徒有疾惡心奈何不知㡬
　　養蠶爲素絲葉盡蠶不老傾筐對空林此意向誰道一女不得織萬夫受其寒一夫不得意四海行路難禍亦不在大福亦不在先世路險孟門吾徒當勉旃
　　贈零陵僧〈一本下有兼送謁徐廣州六字　一作懐素上人草書歌　第十九句缺一字〉
　　張顛沒在二十年謂言草聖無人傳零陵沙門繼其後新書大字大如斗興來走筆如旋風醉後耳熱心更兇忽如裵旻舞雙劍七星錯落纒蛟龍又如吳生畫鬼神魑魅魍魎驚本身鉤鎖相連勢不絶倔強毒蛇爭屈鐵西河舞劍氣凌雲孤蓬自振唯有君今日華堂看灑落四座喧呼歎佳作迴首邀余賦一章欲令羨價齊鍾張琅誦　句三百字何似醉僧顛復狂忽然告我遊南溟言祈亞相求大名亞相書翰凌獻之見君絶意必深知南中紙價當日貴只恐貪泉成墨池












　　御定全唐詩巻二百五十五
<集部,總集類,御定全唐詩>
　　欽定四庫全書
　　御定全唐詩巻二百五十六
　　劉眘虗
　　劉眘虛江東人天寶時官夏縣令詩一卷
　　江南曲
　　美人何蕩瀁湖上風日〈一作月〉長玉手欲有贈裵囘雙明璫歌聲隨緑水怨色起青〈一作朝一作春〉陽日暮還家望雲波橫洞房
　　九日送人
　　海上正揺落客中還別離同舟去未巳逺送新相知流水意何極滿尊徒爾為從來菊花節早已醉東籬
　　暮秋揚子江寄孟浩然
　　木葉紛紛下東南日煙〈一作雨〉霜林山相晩〈一作曉〉暮天海空〈一作深〉青蒼色況復久秋聲亦何長孤舟兼㣲月獨夜仍越鄉寒笛對京口故人在襄陽詠思勞今夕江漢遙相望
　　潯陽陶氏別業
　　陶家習先隠種栁長江邊朝夕潯陽郭白衣來㡬年霽雲明孤嶺秋水澄寒天物象自清曠野情何綿聨蕭蕭丘中賞明宰非徒然願守黍稷稅歸耕東山田
　　登廬山峰頂寺
　　孤峰臨萬象秋氣何髙清天際南郡出林端西江明山門二緇叟振錫聞幽聲心照有無界業懸前後生雖〈一作徒〉知真機靜尚與愛網並方首金門路未遑參道情
　　尋東溪還湖中作
　　出山更囘首日暮清溪深東嶺新別處數猿呌空林昔逰有初跡此路還獨尋幽興方在往歸懐復為今雲峰勞前意湖水成逺心望望已超越坐鳴舟中琴
　　送韓平兼寄郭微
　　上客夜相過小童能酤酒即為臨水處正值歸鴈後前路望鄉山〈一作闗〉近家見門柳到時春未暮風景自應有餘憶東州〈一作周〉人經年別來久殷勤為傳語日夕念攜手兼問前寄書書中〈一作中閒〉復達否
　　寄閻防〈防時在終南豐徳寺讀書〉
　　青㝠南山口〈一作色〉君與緇錫鄰深路入古寺亂花隨暮春紛紛對寂寞往往落衣巾松色空照〈一作照空〉水經聲時有人晩心復南望山逺情獨親應以修往業亦惟立此身深林度空夜煙月資清真莫歎〈一作欲〉文明日彌年徒隱淪
　　海上詩送薛文學歸海東
　　何處歸且逺送君東悠悠滄溟千萬里日夜一孤舟曠望絶國所微茫天際愁有時近仙境不定若夢逰或見青色古〈一作石〉孤山百里〈一作丈〉秋前心方杳眇後路勞夷猶離別惜吾道風波敬皇休春浮花氣逺思逐海水流日暮驪歌後永懐空滄洲
　　越中問海客
　　風雨滄洲暮一帆今始歸自雲發南海萬里速如飛初謂落何處永將無所依𡨋茫漸西見山色越中㣲誰念去時逺人經此路稀泊舟悲且泣使我亦霑衣浮海焉用說憶鄉難久違縱為魯連子山路有柴扉
　　闕題
　　道由白雲盡春與青溪長時有落花至逺隨流水香閒門向山路深柳讀書堂幽映每白日清輝照衣裳
　　寄江滔求孟六遺文
　　南望襄陽路思君情轉親偏知漢水廣應與孟家鄰在日貪爲善昨來聞更貧相如有遺草一為問家人
　　積雪為小山
　　飛雪伴春還春庭曉自閒虛心應任道遇賞遂成山峰小形全秀巖虛勢莫攀以幽能皎潔謂近可循環孤影臨氷鏡寒光對玉顔不隨遲日盡留顧歲華閒
　　贈喬琳〈一作張謂詩〉
　　去年上策不見收今年寄食仍淹留羨君有酒能共醉羨君無錢能不憂如今五侯不待客羨君不問五侯宅如今七貴方自尊羨君不過七貴門丈夫㑹應有知已世上悠悠何足論
　　茙葵花歌〈一作岑參詩〉
　　昨日一花開今日一花開今日花正好昨日花已老人生不得長〈一作恆〉少年莫惜牀頭酤酒錢請君有錢向酒家君不見茙葵花
　　句
　　歸夢如春水悠悠遶故鄉　駐馬渡江處望鄉待歸舟








　　御定全唐詩卷二百五十六
　　欽定四庫全書
　　御定全唐詩卷二百五十七
　　息夫牧
　　息夫牧蕭頴士門人詩一首
　　冬夜宴蕭十丈因餞殷郭二子西上〈並序〉
　　序雲冬十有二月家君宰邑許下夫子問津潁上二賢將馳㑹府皆適茲土夜處狹室列座有位尊卑儼如或捧觴上夀或摳衣請益始崇詩以閱禮終講信而修睦然後文飽於徳義潤其身頃夫子升堂之後若盧賈劉尹之徒半紀閒接武鳴躍實夫子訓之導之斯至也今殷郭二子天資才幹而加之鏃羽觀光王庭俯拾地芥其誰曰不然飛霜靄林寒氣總至月落匝戸夜將向晨座隅謙謙畢醉溫克則知孔門宴餞異於他日二三子終身識之夫子以家君政事百里無事命門弟子賦詩鳴琴亦以釋仳離之怨焉小子不敏忝居門人之末
　　敢不敬書其事詩曰
　　有琴斯鳴於宰之庭君子蒞止其心孔平政既告成徳以永貞鳴琴有衎於潁之畔彼之才髦其年未冠聞詩聞禮斐兮璨璨鳴琴其怡於潁之湄二子翰飛言戾京師有鬱者桂爰〈一作載〉攀其枝琴既鳴矣宵既清矣烘煁有煒酒醴惟旨喟我寤歎吁其別矣
　　宋華
　　宋華濮陽宰詩一首
　　蟬鳴一篇五章〈並序〉
　　蟬鳴感秋興送將歸也僻守外邑而蘭陵子相過詰朝言歸賦詩見志以申贈焉
　　蟬其鳴矣於彼踈桐庇影容跡何所不容嘒嘒其長永託於風未見君子我心忡忡既見君子樂且有融彼蟬鳴矣於林之表含風飲露以樂吾道有懐載遷伊誰雲保未見君子我心悄悄既見君子披豁予抱蟬鳴蟬鳴幽暢乎而肅肅爾庭逺近涼颸言赴髙柳叢篁閒之思而不見如渇如饑亦既覯止我心則夷蟬鳴伊何時運未與匪歎秋徂怨斯路阻願言莫從鬱悒誰語君子至止慰我延佇何斯違斯倐爾遐舉歳之秋深蟬其夕吟披衣軒除蕭蕭風林我友來斯言告離衿何以敘懐臨水鳴琴何以贈言委順浮沈鄒象先
　　鄒象先開元二十三年進士與蕭穎士為同年生仕臨渙尉詩一首
　　寄蕭頴士補正字〈一本無補正字三字〉
　　六月度開〈一作闗〉雲三峯翫山翠爾時黃綬屈別後青雲致〈按紀事象先尉臨渙頴士自京邑無成東歸有贈象先詩來年蕭補正字象先寄詩重述前事蕭後亦有答詩〉
　　韋建
　　韋建開元天寶閒人為河南令與蕭頴士劉長卿逰詩二首
　　河中晩霽
　　湖廣舟自輕江天欲澄霽是時清楚望氣色猶霾曀踟躕金霞白波上日初麗煙紅落鏡中樹木生天際杳杳涯欲斑濛濛雲復閉言垂星漢明又覩寰瀛勢㣲興從此愜悠然不知嵗試歌滄浪清遂覺乾坤細𡧓念客衣薄將期永投袂遲迴漁父閒〈一作問〉一雁聲嘹唳
　　泊舟盱眙〈一作常建詩誤〉
　　泊舟淮水次霜降夕流清夜久潮侵岸天寒月近城平沙依雁宿侯館聴雞鳴鄉國雲霄外誰堪羈旅情殷寅
　　殷寅陳郡人早孤事母以孝聞應宏詞舉為永寧尉與蕭頴士善詩二首
　　銓試後徵山別業寄源侍御
　　別業在徵山登髙望畿甸嚴令天地肅城闕如何見藹藹王侯門華軒日逰幸逢休明代山虜尚交戰投策去園林率名皆拜選聖君性則哲濟濟多英彥裵楷能清通山濤急推薦謏才甘自屏薄伎忝餘眷雖承國士恩尚乏中人援疇昔相知者今茲秉天憲朱紱何赫赫綉衣復蔥蒨
　　𤣥元皇帝應見賀聖祚無疆
　　應厯生周日修祠表漢年復茲秦嶺上更似霍山前昔贊神功啟今符聖祚延已題金𥳑字仍訪玉堂僊睿祖光元始曽孫體又𤣥言因六夢接慶葉九齡傳北闕心超矣南山夀固然無由同拜慶竊抃賀陶甄
　　柳中庸
　　柳中庸名淡以字行河東人宗元之族御史並之弟也與弟中行皆有文名蕭頴士以女妻之仕為洪府戸曹詩十三首
　　秋怨
　　玉樹起涼煙凝情一葉前別離傷曉鏡揺落思秋漢壘闗山月胡笳塞北天不知腸斷夢空遶㡬山川
　　春思贈人
　　紅粉當三五青娥艷一雙綺羅迴錦陌管入花江落鴈驚金彈拋杯瀉玉缸誰知褐衣客顦顇在書窗
　　幽院早春
　　草短花初拆苔青栁半黃隔簾春雨細髙枕曉鶯長無事含閒夢多情識異香欲尋蘇小小何處覓錢塘
　　寒食戲贈
　　春暮越江邊春隂寒食天杏花香麥粥柳絮伴鞦韆酒是芳菲節人當桃李年不知何處恨已解入箏
　　聴箏
　　抽促柱聴秦箏無限秦人悲怨聲似逐春風知柳態如隨啼鳥識花情誰家獨夜愁〈一作悲〉燈影何處空樓思月明更入㡬重離別恨江南岐路洛陽城
　　河陽橋送別
　　黃河流出有浮橋晉國歸人此路遙若傍闌干千里望北風驅馬雨蕭蕭
　　征〈一本下有人字〉怨
　　歲嵗金河復玉闗朝朝馬策與刀環三春白雪歸青塜萬里黃河遶黒山
　　涼州曲二首
　　闗山萬里逺征人一望闗山淚滿巾青海戍頭空有月黃沙磧裏本無春
　　髙檻連天望武威窮隂拂地戍金㣲九城管聲遙發一夜闗山雪滿飛
　　江行
　　繁陰乍隱洲落葉初飛浦蕭蕭〈一作瀟湘〉楚客帆暮入寒〈一作日暮秋〉江雨
　　丁評事宅秋夜宴集
　　翠幙卷迴廊銀燈開後堂風驚擁砌葉月冷滿庭霜綺席人將醉繁夜未央共憐今促席誰道客愁長
　　夜渡江〈一作姚崇詩〉
　　夜渚帯浮煙蒼茫晦逺天舟輕不覺動纜急始知牽聴笛遙尋岸聞香暗識蓮唯看去帆影常恐〈一作似〉客心懸
　　揚子途中
　　楚塞望蒼然寒林古戍邉秋風人渡水落日鴈飛天














　　御定全唐詩巻二百五十七
　　欽定四庫全書
　　御定全唐詩卷二百五十八
　　崔惠童
　　崔惠童博州人右驍衛將軍冀州刺史庭玉之子尚明皇晉國公主詩一首
　　宴城東莊〈一作崔恵詩一作崔思詩〉
　　一月主人〈一作人生〉笑㡬囘相逢相識〈一作值〉且銜杯眼看春色如流水今日殘〈一作飛〉花昨日開
　　崔敏童
　　崔敏童駙馬都尉恵童之昆弟也詩一首
　　宴城東荘
　　一年始有〈一作又過〉一年春百嵗曽無百歲人能向花前〈一作中〉㡬囘醉十千沽酒莫辭貧〈一作頻〉
　　苖晉卿
　　苖晉卿字元輔潞州壺闗人擢進士第累遷吏部郎中知選事久之進侍郎天寶二載較書判以御史中丞張
　　倚之子奭為第一議者不平帝御花蕚樓覆實奭持紙終日筆不下人謂之曵白坐貶安康太守俄充河北採訪使肅宗召赴行在拜左相廣徳中以太保致仕永㤗初卒謚懿獻詩一首
　　奉和聖製早登太行山中言志
　　金吾戒道清羽騎動天聲砥路方南絶〈一作紀〉重巖始北征闗樓前望逺河邑下觀平喜氣迴輿合祥風入〈一作轉〉斾輕祝堯三老至㑹禹百神迎月令農先急春蒐禮復〈一作後〉行仍親后土祭更理晉陽兵不似勞車轍空留八駿名
　　賈躭
　　賈躭字敦詩滄州南皮人天寶中舉明經授臨清縣尉上疏論時政改正平尉從事河東撿校膳部員外郎歴邠州刺史政績茂異入為鴻臚卿自大厯至貞元三為莭鎮徵拜右僕射同中書門下平章事在相位十三年世稱其淳徳躭好地理學外國使至必䕫其山川土俗因譔海內華夷圖及古今郡國縣道四夷述四十卷表獻之詩一首
　　賦虞書歌
　　衆書之中虞書巧體法自然歸大道不同懐素只攻顛豈類張芝惟創草形勢素筋骨老父子君臣相揖抱孤青似竹更颼飀濶白如波長浩渺能方正不隳倒功夫未至難尋奧須知孔子廟堂碑便是青箱中至寶趙居貞
　　趙居貞鼓城人歴吳郡採訪使天寶中官北海郡太守詩一首
　　雲門山投龍詩〈幷序　序首行缺一字詩第十八句缺二字〉
　　有唐天寶𤣥嵗　月己巳中散大夫使持節北海郡諸軍事北海郡太守柱國天水趙居貞登雲門山投金龍環璧奉為開元天地大寶聖文神武皇帝祈福也先是投禮太守不行以掾吏代之餘是年病目戾止以為聖上祈祐宜牧守躬親吏輙代非禮也余撰良日爰及中元下元並躬行為聖上祈壽祝拜焚香投龍禮畢有瑞雲從洞門而出五色紛郁迴翔空中聲曰皇帝壽一萬一千一百嵗預禮者悉聞之餘乃手舞足蹈賦詩以歌其事遂於巖前刻石壁以紀之
　　曉登雲門山直上一千尺絶頂彌孤聳盤途㡬傾窄前對豎裂峯下臨削成壁陽巘靈芝秀陰崖半天赤大壑靜不波渺溟無際極是時雪初霽沍寒水更積披展送龍儀寧安服白沛恩惟聖主祈福在方伯三元章醮昇五域　　覿帟幕翠微亙機茵丹洞闢祝起鳴天鼓拜傳端素冊霞閒朱紱縈嵐際黃裳襞玉策奉誠信仙佩俟奔驛香氣入岫門瑞雲出巖石至誠必招感大福旋來格空中忽神言帝夀萬千百
　　蕭華
　　蕭華徐國公嵩之子天寶末歴官兵部侍郎上元初以中書侍郎同平章事忤李輔國矯詔罷為禮部侍郎尋貶峽州司馬卒詩一首
　　扈從囘鑾應制
　　粵在〈一作自〉秦京日議乎封禪難豈知陶唐主道濟蒼生安惟彼烈祖事增修實榮觀聲名朝萬國玉帛禮三壇纂聖徳重光建元功載刋仍開〈一作聞〉舊馳道不記昔迴鑾羽衛〈一作騎〉揺晴日弓戈生早寒猶思檢玉處卻望白雲端
　　李岑
　　李岑天寶中宋州刺史詩二首
　　西河郡太原守張夫人輓歌
　　鵲印慶仍傳魚軒寵莫先從夫元凱貴訓子孟軻賢龍是雙歸日鸞非獨舞年哀榮今共盡悽愴杜陵田
　　𤣥元皇帝應見賀聖祚無疆
　　皇綱歸有道帝系祖𤣥元運表南山祚神通北極尊大同齊日月興廢應乾坤聖后趨庭禮宗臣稽首言千官欣肆覲萬國賀深恩錫宴雲天接飛聲雷地喧祥光浮紫閣喜氣繞皇軒未預承天命空勤望帝門
　　元友讓
　　元友讓元結子見永州志按元結集載長子友直次子友正此蓋其幼子也詩一首
　　復游浯溪
　　昔到纔三歲今來鬢已蒼剝苔看篆字薙草覔書堂引客登臺上呼童掃樹旁石渠疏擁水門徑斸藂篁田地潛更主林園盡廢荒悲涼問耆耋疆界指垂楊
　　蔣洌
　　蔣洌儀鳳中宰相髙智周之外孫第進士考功員外郎終尚書左丞詩七首
　　南溪別業
　　結宇依青嶂開軒對綠疇樹交花兩色溪合水同〈一作重〉流竹徑春〈一作風〉來掃蘭尊夜不收逍遙自得意鼓腹醉中逰
　　古意
　　冉冉紅羅帳開君玉樓上畫作同心鳥銜花兩相向春風正可憐吹暎緑窗前妾意空相感君心何處邉
　　臺中書懐
　　持憲當休明飭躬免顛沛直繩備豪右正色清冠蓋寄切才恨薄職雄班匪大坐居三獨中立在百僚外𥳑牘時休暇依然秋興多披書唯骨鯁循跡少閒和庭樹凌霜柏池傾萎露荷歲寒應可見感此遂成歌
　　經埋輪地
　　漢家張御史晉國綠珠樓時代邈已逺共謝洛陽秋洛陽大道邉舊地尚依然下馬獨太息擾擾城市喧時〈一作詩〉人欣〈一作歎〉綠珠詩滿金谷園千載埋輪地無人興一言正直死猶忌況乃未死前汨羅有飜浪恐是嫌屈原我聞太古水上與天相〈一作漢〉連如何一落地又作九曲泉萬古惟髙步可以旌我賢〈一本無如何以下四句〉
　　山行見鵲巢
　　鵲巢性本髙更在西山木朝下清泉戲夜近明月宿非直避網羅兼能免傾覆豈憂五陵子挾彈來相逐巫山之陽香谿之隂明妃神女舊跡存焉
　　神女歸巫峽明妃入漢宮𢷬衣餘石在薦枕舊臺空行雨有時度谿流何日窮至今詞賦裏悽愴寫遺風
　　夜飛鵲
　　北林夜方乆南月影頻移何啻飛三匝猶言未得枝蔣渙
　　蔣渙洌之弟擢進士天寶末為給事中永㤗初歴鴻臚卿日本使嘗遺金帛不受惟取牋一番為書以貽其副終禮部尚書詩五首
　　途次維揚望京口寄白下諸公
　　北望情何限南行路轉深晩帆低荻葉寒日下楓林雲白蘭陵渚煙青建業岑江天秋向盡無處不傷心
　　登棲霞寺塔
　　三休尋磴道九折步雲霓瀍㵎臨江北郊原極海西沙平瓜步出樹逺緑楊低南指晴天外青峰是㑹稽
　　和徐侍郎〈一有中字〉書叢篠韻〈一無韻字〉
　　中禁夕沈沈幽篁別作林色連雞樹近影落鳳池深為重凌霜節能虛應〈一作爽〉物心年年承雨露長對紫庭陰故太常卿贈禮部尚書李公及夫人輓歌二首
　　白𥳑嘗持憲黃圗復尹京標百郡則威肅一朝清典秩崇三禮臨戎振五兵更聞傳世業才子有髙名封樹遵同穴生平此共歸鏡埋鸞已去泉掩鳳何飛薤輓疑笳曲松風思翟衣揚名將寵贈泉路滿光輝段懐然
　　段懐然台州刺史天寶中人詩一首
　　挽湧泉寺僧懐玉〈髙僧傳玉修淨土業天寶元年感瑞往生〉
　　我師一念登初地佛國笙歌兩度來唯有門前古槐樹枝低只為掛銀臺
　　張偁
　　張偁九齡族孫見宰相世系表紀事雲天寶至徳閒人詩一首
　　辭房相公
　　秋風颯颯雨霏霏愁殺恓遑一布衣辭君且作隨陽鳥〈一作鴈〉海內無家何處歸
　　陳孫
　　陳孫明皇時人詩一首
　　移耶溪舊居呈陳元初校書
　　雞犬漁舟裏長謡任興行即令邀客醉已被逺山迎書笈將非重荷衣着甚輕謝安無個事忽起為蒼生李峯
　　李峰開州刺史詩一首
　　西河郡太原守張夫人輓歌〈一作李岑詩〉
　　鵲印慶仍傳魚軒寵莫先從夫元凱貴訓子孟軻賢龍是雙歸日鸞非獨舞年哀〈一作衰〉榮今共盡悽愴杜陵田


　　御定全唐詩巻二百五十八
　　欽定四庫全書
　　御定全唐詩卷二百五十九
　　沈千運
　　沈千運吳興人家於汝北為詩力矯時習一出雅正王季友於逖孟雲卿張彪趙徵明元季川皆其同調也乾元中季川兄結嘗編七人詩為篋中集千運為之冠詩五首
　　感懐弟妹〈一作汝墳示弟妹〉
　　今日春〈一作天〉氣㬉東風杏花拆筋力久〈一作又〉不如卻羨〈一作慙歎〉㵎中石神仙杳難凖〈一作信〉中夀稀〈一作纔〉滿百近世多天傷喜見鬢〈一作髭〉髪白杖藜竹樹閒宛宛舊行〈一作行舊〉跡豈知林園〈一作園中〉主卻是林園〈一作園中〉客兄弟可〈一作所〉存半空為亡者惜𡨋𡨋〈一作寞〉無再期哀哀望松栢骨肉能㡬人年大自〈一作漸〉疎隔性情誰免此與我不相易〈一作而我何不易〉唯念〈一作願〉得爾軰時〈一作相〉看慰朝夕平生茲已矣此外盡非適
　　贈史脩文
　　故人阻〈一作隔〉千里㑹面非別〈一作前〉期握手於此地當歡反成悲念離宛猶昨俄已經數〈一作二十〉期疇昔皆少年別來鬢〈一作髪〉如絲不道舊姓名相逢知是誰曩逰盡鶱翥與君仍布衣豈曰無其才命理應有時別路漸欲少不覺生涕洟
　　濮中言懐
　　聖朝優賢良草澤無遺匿人生各有命〈一作志〉在余胡不淑〈一作激〉一生但區區五十無寸祿衰退當棄捐貧賤招毀〈一作時一作禍〉讟棲棲去人世屯躓日窮迫不如守田園嵗晏望豐熟壯年失宜盡老大無筋力始覺〈一作愴〉前計非將〈一作方〉貽後生福童兒新學稼〈一作穡〉少〈一作小〉女未能織顧此煩知已終日求衣食
　　山中作
　　棲隱非別〈一作別無〉事所願離風塵不辭城邑逰禮樂拘束人邇來歸山林庶〈一作世〉事皆吾身何者為形骸誰是智與仁〈一作辯智與諸仁〉寂寞了閒事而〈一作然〉後知天真咳唾矜〈一作驚〉崇華迂俯相屈伸如何巢與由天子不知〈一作得〉臣
　　古歌
　　北邙不種田但種松與柏松柏未生處留待市朝客王季友
　　王季友河南人家貧賣履博極羣書豫章太守李勉引為賓客甚敬之杜甫詩所謂豐城客子王季友也詩十一首
　　別李季友
　　棲鳥不戀枝喈喈在同聲行子馳〈一作遅〉出戸依依主人情昔時霜臺鏡醜婦羞爾形閉匣二十年皎潔常獨〈一作猶〉明今日照離別前途白髪生
　　寄韋子春〈一作山中贈十四秘書兄〉
　　出山秋雲曙〈一作秘芸署〉山木〈一作色〉已再春食我山中藥不憶山中人山中誰余密白髪日相〈一作惟見〉親雀䑕晝夜無知我㕑廩貧依依北舍松不厭吾南鄰有情盡棄捐土石為同身夫子質千尋天澤枝葉新余以〈一作也〉不材夀非智免斧斤〈夫子以下四句篋中集本無〉
　　雜詩
　　采山仍〈一作不〉采隱在山〈一作木〉不在深持斧事逺逰固非〈一作悲〉匠者心翳翳青桐枝樵爨日所侵斧〈一作樵〉聲出巖壑四聼無知音豈為鼎下薪當復堂上琴鳳鳥乆不棲且與枳棘林
　　滑中贈崔髙士瑾
　　夫子保藥命外身得無咎日月不能老化腸為〈一作無〉筯否十年前見君甲子過我夀於〈一作雲〉何今相逢華髪在我後近而知其逺少見今白首遙信蓬萊宮不死世世有𤣥石采盈擔神方秘其肘問家唯指雲愛氣常言酒攝生固如此履道當不朽未能太𤣥〈一作虗〉同願亦天地久實腹以芝術賤形〈一作體〉乃芻狗自勉將勉余良藥在苦口
　　還山留別長安知已
　　出山不見家還山見家在山門是門前此去長樵採青溪誰招隱白髪自相待惟餘〈一作伴〉㵎底松依依色不改
　　代賀若〈一作枝〉令譽贈沈千運
　　相逢問姓名亦存別時無子今有孫山上雙松〈一作峰〉長不改百家〈一作年〉唯有三家村村南村〈一作東〉西車馬道一宿通舟水浩浩㵎〈一作河〉中磊磊十里石河上淤泥種桑麥〈一作河中逰遊泥種稻〉平坡塜墓皆我親〈一作古塜背我拆〉滿田〈一作戸〉主人是舊客舉聲酸鼻問同年十人六七〈一作七人〉歸下泉分手如何更此地囘頭不語〈一作下去〉淚澘然
　　酬李十六岐
　　鍊丹文武火未成賣藥販履〈一作屨〉俱逃名出谷迷行洛陽道乘流醉臥滑臺城城下故人久離怨一歡適我〈一作怨〉兩家願朝飲杖懸沽酒錢暮餐囊有松花飯於何〈一作二河〉車馬日憧憧李膺門館爭登龍千賓揖對若流水五經發難如叩鐘下筆新詩行滿壁立談古人坐在席問我草堂有臥雲知〈一作哂〉我山儲〈一作廚中〉無儋石自耕自刈食為天如鹿如麋飲野泉亦知世上公卿貴且養丘中草木年
　　宿東溪李十五山亭
　　上山下山入山〈一作溪〉谷溪中落日留我宿松石依依當主人主人不在意〈一作情〉亦足名花〈一作花石〉出地兩重階絶頂平天一小齋本意由來是山水何用相逢語〈一作話又作憶〉舊懐
　　觀於舍人壁畫山水
　　野人宿在人家少朝見此山謂山曉半壁仍棲嶺上雲開𬖄欲放〈一作放出〉湖中鳥獨坐長松是阿誰再三招手起來遲於公大笑向予說小弟丹青能爾為
　　玉壺氷〈統籖雲作此詩者另一王季友〉
　　玉壺知素結止水復中澄堅白能虛受清寒得自凝分形同曉鏡照物掩宵燈壁映圎光入〈一作出〉人驚爽氣凌金罍何足貴瑤席㡬囘升正值求珪瓚提攜共飲氷
　　古塞〈一本有下字〉曲〈河嶽英靈集作陶翰詩紀事作王季友詩〉
　　進軍飛北窮寇勢將變日落沙塵昏背河更一戰騂馬黃金勒彫弓白羽箭射殺左賢王歸奏未央殿欲言塞下事天子不召見東出咸陽門哀哀淚如霰
　　於逖
　　於逖開元時人李白獨孤及皆有詩贈之亦與元結友善詩二首
　　野外行
　　老病無樂事嵗秋悲更長窮郊日蕭索生意已蒼黃小弟髪亦白兩男俱不強有才且未達況我非賢良幸以朽鈍姿野外老風霜寒鴉噪晩景喬木思故鄉魏人宅蓬池結網佇鱣魴水清魚不來嵗暮空徬徨
　　憶舍弟
　　衰門少〈一作鮮〉兄弟兄弟唯兩人饑寒各流浪感念傷我神夏期秋未來安知無他因不怨別天長但願見爾身茫茫天地閒萬類各有親安知汝與我乖隔〈一作異〉同胡秦何時對形影憤懣當共陳
　　張彪
　　張彪潁洛閒人天寶末將母避亂杜甫詩所稱張山人者是也詩四首
　　雜詩
　　富貴多勝事貧賤無良圗上徳兼濟心中才不如愚商者多巧智農者爭〈一作多〉膏腴儒生未遇時衣食不自如久與故交別他榮我窮居到門懶入門何況千里餘君子有褊性矧〈一作況〉乃尋常徒行行任天地無為強親疎
　　神仙
　　神仙可學無百嵗名大約天地何蒼茫〈一作茫茫〉人閒半哀樂浮生亮多惑善事翻為惡爭先等馳驅〈一作驅逐〉中路苦瘦弱長老思養夀後生笑寂寞五榖非長年四氣乃靈藥列子何必待吾心滿寥廓
　　北逰還酬孟雲卿
　　忽忽忘〈一作望〉前事志願能相乖衣馬久羸弊誰信文與才善道居貧賤潔服蒙塵埃行行無定心壈坎難歸來cq=375慈母憂疾〈一作疚〉疹至家〈一作家室〉念棲哀〈一作棲棲一作低催〉與君宿姻親深見中外懐俟余惜時節悵望臨髙臺
　　古別離
　　別離無逺近事歡情亦悲不聞車輪聲後㑹將何時去日㤀寄書來日乖前期縱知明當返一息千萬思趙徵明
　　趙徴明天水人工書竇臮述書賦稱之詩三首
　　囘軍跛者
　　既老又不全始得離邊城一枝假枯木步步向南行去時日一百來時月一〈一作一月〉程常恐道路旁掩棄兎塋所願死鄉里到日不願生聞此哀怨〈一作哭〉詞念念不忍聴惜無異〈一作化〉人術倏忽具爾形
　　輓歌詞
　　寒日蒿上明淒淒郭東路素車誰家子丹旐引將去原下荊棘叢叢邊有新墓人閒痛〈一作長〉傷別此是長別處曠野多蕭條青松〈一作風悲〉白楊樹
　　思歸〈一作古離別〉
　　為別未㡬日去日如三秋猶疑望可見日日上髙樓惟見分手處白蘋滿芳洲寸心寧死別不忍生離憂元季川
　　元季川大厯貞元閒詩人也一雲名融元結弟詩四首
　　泉上雨後作
　　風雨〈一作動〉蕩繁暑雷〈一作雨〉息佳霽初衆峰帯雲雨〈一作閒〉清氣〈一作風〉入我廬颯颯涼〈一作鮮〉飇來臨窺〈一作窺臨〉愜所圗緑蘿長新蔓褭褭垂坐隅流水復簷下丹砂發清渠養葛為我衣種芋〈一作芳一作茅〉為我蔬誰是〈一作能〉畹與畦瀰漫連野蕪
　　登雲中
　　灌田東山下取樂〈一作藥〉在爾休清興相引行日日三四周白鷗與我心不厭此中逰窮覽頗有適不極趣無幽憀然歌採薇曲盡心悠悠
　　山中曉興
　　河漢降𤣥霜昨來節物殊〈一作疏〉媿無神仙姿豈〈一作亦〉有隂陽俱靈鳥望不見慨然悲髙梧華葉隨風揚珍條雜榛蕪爲君寒谷吟歎息知何如
　　古逺行
　　悠悠逺行者羈獨當時思道與日月長人無茅舎期出門萬里心誰不傷別離縱逺當白髪嵗月悲今時何況異形容安須與爾悲








　　御定全唐詩巻二百五十九
　　欽定四庫全書
　　御定全唐詩巻二百六十
　　秦系
　　秦系字公緒㑹稽人天寶末避亂剡溪北都留守薛兼訓奏為右衛率府倉曹參軍不就建中初客泉州南安有九日山大松百餘章俗傳東晉時所植系結廬其上穴石為研注老子彌年不出張建封聞系不可致請就加校書郎自號東海釣客與劉長卿善以詩相贈答權徳輿曰長卿自以為五言長城系用偏師攻之雖老益壯其後東渡秣陵年八十餘卒南安人思之號其山為髙士峰詩一卷
　　晩秋拾遺朱放訪山居
　　不逐時人後終年獨閉闗家中貧自樂石上臥常閒墜栗添新味寒花帯老顔侍臣當獻納那得到空山
　　題女道士居〈不餌芝術四十餘年一作馬戴詩〉
　　不餌住雲溪休丹罷藥畦杏花虛結子石髓任成泥掃
　　地青牛臥栽松白鶴棲共知仙女麗莫是阮郎妻
　　山中枉張宙員外書期訪衡門
　　常恨相知晩朝來枉數行臥雲驚聖代拂石𠉀仙郎時果連枝熟春醪滿甕香貧家仍有趣山色滿湖光
　　山中贈張正則評事〈系時授右衛佐以疾不就〉
　　終年常避喧師事〈一作自注〉五千言流水閒過院春風與閉門山茶邀上客桂實落前軒莫強〈一作何事〉敎余起微官〈一作言〉不足論
　　題鏡湖野老所居〈一作馬戴詩〉
　　湖裏尋君去樵風往返吹樹喧巢鳥出路細葑田移漚薴成魚網枯根是酒巵老年唯自適生事任羣兒
　　早秋宿崔業居處
　　從來席不暖為爾便淹留雞黍今相㑹雲山昔共遊上𬖄宜晩景臥簟覺新秋身事何須問余心正四愁
　　贈烏程楊苹明府
　　策杖政成時清溪㺯釣絲當年潘子貌避病沈侯詩漉酒迎賔急看花署字遲楊梅今熟未與我兩三枝徐侍郎素未相識時攜酒命饌兼命諸詩客同訪㑹稽山居
　　忽道仙翁至幽人學拜迎華簪窺甕牖珍味代藜羮洗硯魚仍戲移樽鳥不驚蘭亭攀敘卻㑹此越中營
　　春日閒居三首
　　一似桃源隱將令過客迷礙冠門柳長驚夢院鶯啼澆藥泉流細圍碁日影低舉家無外事共愛草萋萋長謡朝復暝幽獨㡬人知老鶴兼雛弄叢篁帯筍移白雲將袖拂青鏡出簷窺邀取漁家叟花閒把酒巵寂寂池亭裏軒窗閒緑苔游魚牽荇沒戲鳥踏花摧小徑僧尋去髙峯鹿下來中年曾屢辟多病復遲迴
　　題石室山王寧所居〈罷官學道〉
　　白雲知所好柏葉幸加餐石鏡妻將照仙書我借看鳥來翻藥椀猿飲怕魚竿借問簷前樹何枝曾掛冠
　　送王道士
　　真人俄整舄雙鶴屢飛翔恐入壺中住須傳肘後方霓裳雲氣潤石徑術苖香一去何時見仙家日月長將移耶溪舊居留贈嚴維秘書〈一作留呈嚴長史陳秘書〉
　　雞犬漁舟裏長謡任興行那邀落日〈一作即今邀客〉醉已被逺山迎書篋〈一作屐又作笈〉將非重荷衣著甚輕謝安無箇事忽起為蒼生
　　秋日過僧惟則故院
　　衰草經行處微燈舊道場門人失譚柄野鳥上禪牀科斗書空古栴檀鉢自香今朝數行淚卻灑約公房
　　山中奉寄錢起員外兼簡苖發員外
　　空山歲計是胡麻窮〈一作江〉海無梁泛一槎稚子惟能覔梨栗逸妻相共老煙霞髙〈一作朗〉吟麗句驚巢鶴閒閉春風看落花借問省〈一作郡〉中何水部今人㡬箇屬詩家
　　獻薛僕射〈有序〉
　　系家於剡山向盈一紀大厯五年人或以其文聞於鄴留守薛公無何奏系右衛率府倉曹參軍意聽不欲以疾辭免因將命者輙獻斯詩
　　由來那敢議輕肥散髪行歌自採薇逋客未能忘野興辟書翻遣脫荷衣家中匹婦空相笑池上羣鷗盡欲飛更乞大賢容小隱益看愚谷有光輝
　　鮑防員外見尋因書情呈贈〈曾與系同舉場〉
　　少小為儒不自強如今嬾復見侯王覽鏡已〈一作自〉知身漸老買山將作計偏長荒涼鳥獸同三逕撩亂琴書共一牀猶有郎官來問疾時人莫道我佯狂
　　寄浙東皇甫中丞
　　閒閒麋鹿或相隨一兩年來鬢欲衰琴硯共依春酒甕雲霞覆著破柴籬注書不向時流說種藥空令道者知久帯紗巾仍藉草山中那得見朝儀
　　題章野人山居〈一作馬戴詩〉
　　帯郭茅亭詩興饒囘看一曲倚危橋門前山色能深淺壁上湖光自動揺閒花散落填書帙戲鳥低飛礙柳條向此隱來經㡬載如今已是漢家朝
　　山中枉皇甫溫大夫見招書
　　十年木屐步苔痕石上松閒水自喧三辟草堂仍被褐數行書札忽臨門臥多共息嵇康病才劣虛同郭隗尊亞相已能憐潦倒山花笑處莫啼猿
　　題茅山李尊師山居〈一作嚴維詩〉
　　天師百嵗少如童不到山中竟不逢洗藥每臨新瀑水步虛時上最髙峰籬閒五月留殘雪座右千年廕老松此去人寰今逺近囘看雲壑一重重
　　耶溪書懐寄劉長卿員外〈時在睦州〉
　　時人多笑樂幽棲晩起閒行獨杖藜雲色卷舒前後嶺藥苖新舊兩三畦偶逢野果將呼子屢折荊釵亦為妻擬共釣竿長往復嚴陵灘上勝耶溪
　　山中崔大夫有書相問〈一作崔大夫有書問余山中〉
　　客在煙霞裏閒閒逐狎鷗終年長躶足連日半蓬頭帯乗漁艇迎寒綻鹿裘已於人事少多被掛冠留素業
　　堆千卷清風至一丘蒼黃倒藜杖傴僂覩銀鈎跡愧巢由隱才非管樂儔從來自多病不是傲王侯
　　張建封大夫奏系為校書郎因寄此作
　　乆是煙霞客潭深釣得魚不知芸閣上遺校幾多書㑹稽山居寄薛播侍郎袁髙給事髙參舍人
　　稷卨今為相明君復是堯寧知買臣困猶負㑹稽樵
　　閒居覧史
　　長策胷中不復論荷衣藍縷閉柴門當時漢祖無三傑爭得咸陽與子孫
　　山中贈耿拾遺湋兼兩省故人
　　數片荷衣不蔽身青山白鳥豈知貧如今非是秦時世更隱桃花亦笑人
　　秋日送僧志幽歸山寺〈一作馬戴詩〉
　　禪室繩床在翠㣲松閒荷笠一僧歸磬聲寂歴宜秋夜手冷燈前自衲衣
　　題僧明惠房
　　簷前朝暮雨添花八十真僧飯一〈一作熟〉麻入定㡬時將出定不知巢燕汚袈裟
　　答泉州薛播使君重陽日贈酒
　　欲強登髙無力也籬邊黃菊為誰開共知不是潯陽郡那得王𢎞送酒來
　　題洪道士山院
　　霞外主人門不扄數株桃樹藥囊青閒行池畔隨孤鶴若問多應道姓丁
　　期王鍊師不至
　　黃精蒸罷洗瓊杯林下從留石上苔昨日圍碁未終局多乗白鶴下山來
　　題贈張道士山居
　　盤石垂蘿即是家囘頭猶看五枝花松閒寂寂無煙火應服朝來一片霞
　　山中書懐寄張建封大夫
　　昨日年催〈一作新〉白髪新身如麋鹿不知貧時時亦被羣兒笑賴有南山四老人
　　山中贈諸暨丹丘明府
　　荷衣半破帯莓苔笑向陶潛酒甕開縱醉還湏上山去白雲那肯下山來
　　奉寄晝公
　　簑笠雙童傍酒船湖山相引到房前團〈一作巴〉蕉何事教人見暫借空牀守坐禪
　　宿雲門上方
　　禪室遙看峯頂頭白雲東去水長流松閒儻許幽人住不更將錢買沃州〈一作洲〉
　　即事奉呈郎中韋使君〈時系試秘書省校書郎〉
　　久臥雲閒已息機青袍忽著狎鷗飛詩興到來無一事郡中今有謝𤣥暉
　　曉雞
　　黯黯嚴城罷鼓鼙數聲相續出寒棲不嫌驚破紗窗夢卻恐為妖半夜啼
　　御定全唐詩卷二百六十
<集部,總集類,御定全唐詩>
　　欽定四庫全書
　　御定全唐詩卷二百六十一
　　任華
　　任華李杜同時人初為桂州刺史叅佐嘗與賈京尹杜中丞嚴大夫牋多所致責又與庾中丞書雲華本野人常思漁釣尋當杖策歸乎舊山非有機心致斯扣擊其亦狂狷之流歟詩三首
　　寄李白
　　古來文章有能奔逸氣聳髙格清人心神驚人魂魄我聞當今有李白大獵〈一作鵬〉賦鴻猷文嗤長卿笑子雲班張所作瑣細不入耳未知卿雲得在嗤笑限登廬山觀瀑布海風吹不斷江月照還空〈一作明〉余愛此兩句登天台望渤海雲垂大鵬飛山壓巨鰲背斯言亦好在〈一本無在字〉至於他作多不拘常律振擺超騰既俊且逸或醉中操〈一作掃〉紙或興來〈一作乗興〉走筆手下忽然〈一作有〉片雲飛眼前劃見孤峰出而我有時白日忽欲睡睡覺歘然起攘
　　臂任生知有君君也知有任生未中閒聞道在長安及余戾止君已江東訪元丹邂逅不得見君面每常〈一作有時〉把酒向東望良乆見說往年在翰林胸中矛㦸何森森新詩傳在宮人口佳句不離明主心身騎天馬多意氣目送飛鴻對豪貴承恩召入凡㡬迴待詔歸來仍半醉權臣妬盛名羣犬多吠聲有勅放君卻歸隱淪處〈一本無處字〉髙歌大笑出闗去且向東山為外臣諸侯交迓馳朱輪白璧一雙買交者黃金百鎰相知人平生傲岸其志不可測數〈一本無數字〉十年為客未嘗一日低顔色八詠樓中坦腹眠五侯門下無心憶繁花越臺上細柳吳宮側緑水青山知有君白雲明月偏相識養髙兼養閒可望不可攀荘周萬物外范蠡五湖閒人傳〈一作又聞〉訪道滄海上丁令王喬每往還蓬萊徑是曽到來方丈豈唯方一丈伊余每欲乘興往〈一作逺〉相尋江湖擁隔勞寸心今朝忽遇東飛翼寄此一章表胸臆儻能報我一〈一作以〉片言但訪任華有人識
　　寄杜拾遺
　　杜拾遺名甫第二才甚竒任生與君別別來已多時何嘗一日不相思杜拾遺知不知昨日有人誦得數篇黃絹詞吾怪異竒特借問果然〈一本無然字〉稱是杜二之所為勢攫虎豹氣騰蛟螭滄海無風似鼓盪華嶽平地欲奔馳曹劉俯仰慚大敵沈謝逡巡稱小兒昔在帝城中盛名君一個諸人見所作無不心膽破郎官叢裡作狂歌丞相閣中常醉臥前年皇帝歸長安承恩濶步青雲端積翠扈㳺花匼匝披香寓直月團欒英才特達承天睠公卿無〈一作誰〉不相欽羨只縁汲黯好直言遂使安仁卻爲掾如今避地錦城隅幕下英寮毎日相隨〈一作就〉提玉壺半醉起舞捋髭鬚乍低乍昂傍若無古人制禮但為防俗士豈得爲君設之乎而我不飛不鳴亦何以只待朝廷有知己已曽讀卻無限書拙詩一句兩句在人耳如今㸔之總無益又不能崎嶇傍〈一作倚〉朝市且當事耕稼豈得便徒爾南陽葛亮為友朋東山謝安作鄰里閒常把琴弄悶即攜樽起鶯啼二月三月時花發千山萬山裏此時幽曠無人知火急將書憑驛使為報杜拾遺
　　懐素上人草書歌
　　吾嘗好奇古來草聖無不知豈不知右軍與獻之雖有壯麗之骨恨無狂逸之姿中閒張長史獨放蕩而不羈以顛為名傾蕩於當時張老顛殊不顛於懐素懐素顛乃是顛人謂爾從江南來我謂爾從天上來負顛狂之墨妙有墨狂之逸才狂僧前日動京華朝騎王公大人馬暮宿王公大人家誰不造素屏誰不塗粉壁粉壁揺晴光素屏凝曉霜待君揮灑兮不可彌㤀駿馬迎來坐堂中金盈盛酒竹葉香十桮五桮不觧意〈一作起〉百桮巳後始顛狂一顛一狂多意氣大呌一聲起攘臂揮毫倐忽千萬字有時一字兩字長丈二翕若長鯨潑刺動海島歘若長蛇戍律透深草囘環繚繞相拘連千變萬化在眼前飄風驟雨相擊射速祿颯拉動簷隙擲華山巨石以為㸃掣衡山陣雲以為畫興不盡勢轉雄恐天低而地窄更有何處最可憐褭褭枯藤萬丈懸萬丈懸拂秋水映秋天或如絲或如髪風吹欲絶又不絶鋒芒利如歐冶劍勁直渾是并州鐵時復枯燥何䙰褷忽覺陰山突兀橫翠微中有枯松錯落一萬丈倒掛絶壁蹙枯枝千魑魅兮萬魍魎欲出不可何閃屍又如瀚海日暮愁陰濃忽然躍出千黑龍夭矯蹇入乎蒼穹飛沙走石滿窮塞萬里颼颼西北風狂僧有絶藝非數仞髙牆不足以逞其筆勢或逢花箋與絹素凝神執筆守恆度別來筋骨多情趣霏霏微微㸃長露三秋月照丹鳳樓二月花開上林樹終恐絆騏驥之足不得展千里之步狂僧狂僧爾雖有絶藝猶當假良媒不因禮部張公將爾來如何得聲名一旦喧九垓
　　魏萬
　　魏萬嘗居王屋山後名顥上元初登第初遇李白於廣陵白曰爾後必著大名於天下因盡出其文命集之其還王屋山也白為之序稱其愛文好古今存詩一首
　　金陵酧李翰林謫仙子
　　君抱碧海珠我懷藍田玊各稱希代寳萬里遙相燭長卿慕藺久子猷意已深平生風雲〈一作雅〉人暗合江海心去秋忽乗興命駕來東土謫仙逰梁園愛子在鄒魯二處一不見拂衣向江東五兩掛海〈一作淮〉月扁舟隨長風南遊吳越徧髙揖二千石雪〈一作雲〉上天台山春逢翰林伯宣父敬項槖〈一作託〉林宗重黃生一長復一少相看如弟兄惕然意不盡更逐西南去同舟入秦淮建業龍盤處楚歌對〈一作醉〉吳酒借問承恩初宮買長門賦天迎駟馬車才髙世難容道廢可推命安石重攜妓子房空謝病金陵百萬戸六代帝王都虎石據西江鍾山臨北湖二〈一作湖〉山信為美王屋人相待應為岐路多不知嵗寒在君游早晩還勿久風塵閒此別未逺別秋期到仙山崔宗之
　　崔宗之名成輔以字行日用之子襲封齊國公歴左司郎中侍御史謫官金陵與李白詩酒唱和常月夜乗舟自採石達金陵詩一首
　　贈李十二白
　　涼風八九月白露滿空庭耿耿意不暢捎捎〈一作稍稍〉風葉聲思見雄俊士共話今古情李侯忽來儀把袂苦不早清論既抵掌𤣥談又〈一作多〉絶倒分明楚漢事歴歴王霸道擔囊無俗物訪古千里餘袖有匕首劍懐中茂陵書雙眸光照人詞賦凌子虛酌酒素琴霜氣正〈一作風氣〉凝潔平生心中事今日為君說我家有別業寄在嵩之陽明月出髙岑清谿澄素光雲散窗戶靜風吹松桂香子若同斯逰千載不相忘
　　崔成甫
　　崔成甫官校書郎再尉闗輔貶湘隂有澤畔吟李白為之序其為陝縣尉時韋堅為陜郡太守兼水陸轉運使鑿潭望春樓下成甫因變得〈丁紇反〉體〈都董反〉歌爲得寳歌堅命舟人歌之成甫又廣為十闋今不傳存詩一首
　　贈李十二白
　　我是瀟湘放逐臣君辭明主漢江濱天外常求太白老金陵捉得酒仙人
　　嚴武
　　嚴武字季鷹華州人工部侍郎挺之之子以䕃調太原府叅軍累遷殿中侍御史從明皇入蜀擢諫議大夫至徳初房琯以其名臣子薦為給事中歴劍南節度使入為太子賓客兼御史大夫改吏部侍郎尋轉黃門侍郎再為成都尹以破吐蕃功進撿校吏部尚書封鄭國公最善杜甫其復鎮劍南甫往依之詩六首
　　寄題杜拾遺錦江野亭
　　漫向江頭把釣竿懶眠沙草愛風湍莫倚善題鸚鵡賦何須不著鵕䴊冠腹中書籍幽時曬肘後醫方靜處看興發㑹能馳駿馬應須直到使君灘
　　酬別杜二
　　獨逢堯典日再覩漢官時未効風霜勁空慙雨露私夜鐘清萬戶曙漏拂千旗並向殊庭謁俱承別館追斗城憐舊路渦水惜歸期〈自注昔㑹秦闗今別巴嶺〉峰樹還相伴江雲更對垂試迴滄海櫂莫妬敬亭詩秖是書應寄無㤀酒共持但令心事在未肎鬢毛衰最悵巴山裏清猿醒〈一作惱〉夢思
　　題巴州光福寺楠木
　　楚江長流對楚寺楠木幽生赤崖背臨谿挿石盤老根苔色青蒼山雨痕髙枝閙葉鳥不度半掩白雲朝與暮香殿蕭條轉宻陰花龕滴瀝垂清露聞道偏多越水頭煙生霽斂使人愁月明忽憶湘川夜猿呌還思鄂渚秋看君幽靄㡬千丈寂寞窮山今遇賞亦知鐘梵報黃昏猶臥禪牀戀竒響
　　班婕妤〈一作嚴識𤣥詩〉
　　賤妾如桃李君王若嵗時秋風一已勁揺落不勝悲寂寂蒼苔滿沈沈綠草滋繁華非此日指輦競何辭
　　巴嶺答杜二見憶
　　臥向巴山落月時兩鄉千里夢相思可但步兵偏愛酒也知光祿最能詩江頭赤葉楓愁客籬外黃花菊對誰跂馬望君非一度冷猿秋鴈不勝悲
　　軍城早秋
　　昨夜秋風入漢闗朔雲邊月〈一作雪〉滿西山更催飛將追驕虜莫遣沙塲疋馬還
　　韋迢
　　韋迢京兆人爲都官郎歴嶺南節度行軍司馬卒贈同州刺史與杜甫友善其出牧韶州甫有詩送之存詩二首
　　潭州留別杜員外院長
　　江畔長沙驛〈一作澤〉相逢纜客船大名詩獨步小郡海西偏地濕愁飛鵩天炎畏跕鳶去留俱失意把臂共澘然
　　早發湘潭寄杜員外院長
　　北風昨夜雨江上早來涼楚岫千峰翠湘潭一葉黃故人湖外客白首尚為郎相憶無南鴈何時有報章郭受
　　郭受大厯閒人杜甫有酬郭十五判官詩蓋受曾為衡陽判官詩一首
　　寄杜員外〈員外垂示詩因作此寄上〉
　　新詩海內流傳久舊徳朝中屬望勞郡邑地卑饒霧雨江湖天濶足風濤松花酒熟傍看醉蓮葉舟輕自學操春興不知凡㡬首衡陽紙價頓能髙〈衡陽出五家紙又雲出五里紙〉









　　御定全唐詩巻二百六十一
　　欽定四庫全書
　　御定全唐詩巻二百六十二
　　韓滉
　　韓滉字太沖少師休之子以蔭補騎曹叅軍至徳初青齊節度鄧景山辟為判官授監察御史累遷吏部員外郎大厯中改郎中擢尚書左丞徳宗朝為江淮轉運使加同平章事工書兼善丹青詩二首
　　晦日呈諸判官
　　晦日新晴春色嬌萬家攀折渡長橋年年老向江城寺不覺春風換栁條
　　聴樂悵然自述〈一作病中遣妓一作司空曙詩〉
　　萬事傷心對管〈一作在目前〉一身含淚向春煙〈一作憔悴對花眠〉黃金用盡教歌舞留與他人樂少年
　　竇䝉
　　竇䝉字子全肅宗時試國子司業兼太原縣令詩一首題弟臮述書賦後〈臮官檢校戶部員外郎富詞藻精草𨽻嘗製述書賦論書〉
　　〈家起史籕迄唐至徳一百九十八人並及署證印記徵求保翫等事總七千六百四十言臮亡蒙題賦雲〉
　　受命別家鄉思歸每斷膓季江留被在子敬與琴亡吾弟當平昔才名荷寵光作詩通小雅獻賦掩長楊流轉三千里悲啼百萬行庭前紫荊樹何日再芬芳
　　張濯
　　張濯登上元進士第詩二首
　　迎春東郊
　　顓頊時初謝句芒令復陳飛灰將應節賔日巳知春考厯明三統迎祥受萬人衣冠宵執玉壇墠曉清塵肅穆來東道囬環拱北辰仗前花待發旂處栁疑新雲斂黃山際冰開素滻濵聖朝多慶賞希為薦沈淪
　　題舜廟
　　古都遺廟出河〈一作山〉濆〈一作汾〉萬代千秋仰聖君蒲坂城邊長逝水蒼梧野外不歸雲寥寥象設魂應在〈一作老〉寂寂虞篇徳巳聞向晩風吹庭下栢猶疑琴曲韻〈一作詠〉南薫
　　王綽
　　王綽登上元進士第詩一首
　　迎春東郊
　　玉管潛移律東郊始報春鑾輿應寳運天仗出佳辰睿澤光時輩恩輝及物新虬螭動旌斾煙景入城闉御栁初含色〈一作揺日〉龍池漸啓津誰憐在陰者得與蟄蟲伸鄭錫
　　鄭錫登寳應進士第寳厯間為禮部員外詩十首
　　邯鄲少年行
　　霞鞍金口騮豹袖紫貂裘家住叢臺近〈一作下〉門前漳水流喚人呈楚舞借客試吳鉤見說秦兵至甘心赴國讐
　　隴頭別
　　秋盡初移幙霑裳一送君據鞍窺古堠開竈𬋖寒雲登隴人逥首臨關馬顧羣從來斷腸處皆向此中分
　　度關山
　　象弭挿文犀魚腸瑩鸊鵜水聲分隴咽馬色度關迷曉幕胡沙慘危烽漢月低仍聞數騎將更欲出遼西
　　出塞
　　關山落葉秋掩淚望營州遼海雲沙暮幽燕旌斾愁戰餘能送陣身老未封侯去國三千里歸心紅粉樓
　　玉階怨
　　長門寒水流髙殿曉風秋昨夜鴛鴦夢還陪豹尾游前魚不解泣共輦豈關羞那及輕身燕雙飛上玉樓
　　千里思
　　渭水通胡苑輪臺望漢關帛書秋海斷錦字夜機閒旅夢蟲催曉邊心雁帶還惟餘兩鄉思一夕度關山
　　襄陽樂
　　春生峴首東先煖習池風拂水初含綠驚林未吐紅渚邊游漢女桑下問龎公磨滅懐中刺曽將示孔融
　　送客之江西
　　乗軺奉紫泥澤國渺天涯九派春潮滿孤㠶暮雨低草深鶯斷續花落水東西更有髙唐處知君路不迷
　　望月
　　髙堂新月明虛殿夕風清素影紗窗霽浮涼羽扇輕稍隨微露滴漸逐曉參橫遙憶雲中詠蕭條空復情
　　出塞曲
　　校尉徵兵出塞西別營分騎過龍〈一作瀧〉溪沙平虜跡風吹盡霧失烽煙道易迷玉靶半開鴻已落金河欲渡馬連嘶㑹當繫取天驕入不使軍書夜刺〈一作到〉閨
　　古之竒
　　古之竒登寳應進士第嘗為馬燧辟置幕府李端有詩贈之詩一首
　　秦人謠
　　微生祖龍代卻思堯舜道何人仕帝庭㧞殺指佞草姦臣弄民柄天子恣𠂻抱上下一相䝉馬鹿遂顛倒中國既板蕩骨肉安可保人生貴年夀吾恨死不早
　　李陽冰
　　李陽冰字仲溫趙郡人李白之從叔寳應元年為當塗令白往依之曽為白序其詩集官止將作少監工篆書詩一首
　　阮客舊居
　　阮客身何在仙雲洞口橫人間不到處今日此中行










　　御定全唐詩巻二百六十二
　　欽定四庫全書
　　御定全唐詩卷二百六十三
　　嚴維
　　嚴維字正文越州山陰人至徳二載進士擢辭藻宏麗科調諸暨尉辟河南幕府終祕書省校書郎與劉長卿善詩一巻
　　酬耿拾遺題贈
　　掩扉常自靜驛吏忽傳呼水巷驚馴鳥藜床起病軀顧身悲欲老戒子力為儒明日公西〈一作歸〉去煙霞復作徒
　　酬王侍御西陵渡見寄
　　前年萬里別昨日一封書郢曲西陵渡秦官使者車栁塘薫晝日花水溢春渠若不嫌雞黍先令掃弊廬
　　酬劉員外見寄
　　蘇耽佐郡時近出白雲司藥補清羸疾窗吟絶妙詞柳塘春水慢〈一作漫〉花塢夕陽遲欲識懐君意明〈一作朝〉朝訪檝師
　　同韓〈一作韋〉員外宿雲門寺
　　小嶺路難近仙郎此夕過潭空觀月定澗靜見雲多竹翠煙深鎖松聲雨㸃和萬縁俱不有對境自垂蘿
　　酬諸公宿鏡水宅
　　倖免低頭向府中貴將藜藿與君同陽雁呌霜來枕上寒山映月在湖中詩書何徳名夫子草木推年長數公聞道漢家偏尚少此身那此〈一作比〉訪芝翁
　　送薛尚書入蜀〈一作朝〉
　　卑情不敢〈一作可〉論拜首入〈一作手立〉轅門列郡諸侯長登朝八座尊凝笳臨水發行斾向風飜㡬許遺黎〈一作民〉泣同懐父母恩
　　送李祕書往儋州
　　魑魅曽為伍蓬萊近拜郎臣心瞻北闕家事在南荒莎草山城小毛洲海驛長𤣥成知必大寧是泛滄浪
　　送人入金華〈一作贈別東陽客〉
　　明月雙溪水清〈一作春〉風八詠樓昔〈一作少〉年為客處今日送君遊
　　送崔峒使往睦州兼寄薛司戶
　　如今相府用〈一作重〉英髦獨往南州肻告勞冰水近開漁浦出雪雲初巻定山髙木奴花映〈一作發〉桐廬縣青雀舟隨白露濤使者應須訪亷吏府中惟有范功曹
　　送房元直赴北京
　　猶道樓蘭十萬師書生疋馬去何之臨岐未斷歸家目〈一作日〉望月空吟出塞詩常欲激昻論上策不應憔悴老明時遙知到日逢寒食彩筆長裾㑹晉祠
　　荊溪館呈丘義興
　　失路荊溪上依人〈一作仁〉忽暝投長橋今夜月陽羨古時州野燒明山郭寒更出縣樓先生能館我無事五湖遊
　　一公新泉〈一作題靈一上人院新泉〉
　　山下新泉出泠泠北去〈一作比法〉源落池纔有響噴〈一作漬又作濺〉石未成㾗獨映孤松色殊分衆鳥喧唯當清夜月〈一作月夜〉觀此啓〈一作定〉禪門
　　奉試水精環〈一本無奉試二字〉
　　王室符長慶環中得水精任圓循不極見素質仍貞信是天然瑞非因樸斵成無瑕勝玉美至潔過冰清未肻齊珉價寧同雜佩聲能銜任黃雀亦欲應時明〈一作鳴〉
　　自雲陽歸晚泊陸澧宅
　　天陰行易晚前路故人居孤棹所思久寒林相見初閒燈忘夜永清漏任更疎〈一作餘〉明發還須去離家幾歳〈一作歳欲〉除
　　九日陪崔郎中北山讌
　　上客南臺至重陽此㑹文菊芳寒露洗杯翠〈一作桐葉〉夕陽曛務簡人同醉溪閒鳥自羣府中官最小唯有孟參軍
　　留別鄒紹劉長卿
　　中年從一尉自笑此身非道在甘微祿時難〈一作輕〉恥息機晨趨本郡府晝掩故山扉待見干戈畢何妨更採薇
　　書情獻相公〈一本獻下有劉字〉
　　年來白髮欲星星誤卻生涯是一經魏闕望中〈一作來〉何日見商歌奏罷復誰聴孤根獨棄慙山木弱質〈一作植〉無成狀水萍今日更須詢哲匠不應休去老巖扄
　　贈送朱放
　　昔年居漢水日醉習家池道勝跡常在名髙身不知欲〈一作久〉依天目住新自始寧移生事曽無長惟將白接䍦
　　剡中贈張卿侍御
　　辟疆年正少公子貴初還早列月〈一作何〉卿位新參柱史班千夫馳驛道駟馬入家山深巷烏衣盛髙閒畫㦸閒逶迤天樂下照耀剡溪間自賤遊章句空為衰草顔
　　贈萬經
　　萬公長慢世昨日〈一作夜〉又隳官縱酒真彭澤論詩得建安家山伯禹穴別墅小〈一作少〉長干輙有時人至窗前白眼看
　　書情上李蘇州〈一本州下有大夫二字〉
　　東土苖人尚有殘皇皇亞相出朝端手持國憲羣僚畏口喻天慈百姓安禮數自憐今日絶風流〈一作塵〉空計往年歡誤著青袍將十載忍令〈一作來〉漁浦卻垂竿
　　餘姚祗役奉簡鮑參軍
　　童年獻賦在皇州方寸思量君與侯萬事無成新白首兩春虛擲對滄流歌詩盛賦文星動簫管新亭晦日逰知已欲依何水部鄉人今正賤東丘
　　奉和獨孤中丞逰雲門寺
　　絶壑開花界耶溪極上源光輝三獨〈一作石〉坐登陟五雲門深木鳴騶馭晴山曜武賁亂泉觀坐臥疎磬發朝昬蒼翠新秋色莓苔積雨㾗上方看度鳥後夜聽吟猿異跡焚香對新詩酌茗論歸來還撫俗諸老莫攀轅奉和皇甫大夫夏日逰花嚴〈一作巖〉寺〈時大夫昆季同行〉
　　初第〈一作地〉華嚴〈一作花巖〉㑹王家少長行到宮龍節駐禮塔雁行成蓮界千峰靜梅天一雨清禪庭未可戀聖主寄蒼生
　　宿法華寺
　　一夕雨沈沈哀猿萬木陰〈一作吟〉天龍來䕶法長老宻看心魚梵空山靜紗燈古殿深無生久已學白髪浪相侵
　　題茅山李尊師所居
　　天師百歳少如童不到山中更不逢洗藥每臨新瀑水歩虛時遶最髙峯籬根五月留殘雪座右千年蔭古松此去人寰知近逺逥看路隔一重重
　　送薛居士和州讀書
　　孤雲獨鶴共悠悠萬卷經書一葉舟楚地巢城民舎少煙村社樹鷺湖秋蒿萊織妾晨炊黍隅〈一作籬〉落耕童夕放牛年少不應辭苦節諸生若遇亦封侯
　　憶長安〈共十二詠丘丹等同賦各見本集〉
　　憶長安五月時君王避暑華池進膳甘瓜朱李續命芳蘭綵絲競處髙明臺榭槐陰栁色通逵
　　狀江南
　　江南春季天蓴葉細如絃池邊草作逕湖上葉如船
　　逰㶚陵山
　　入山未盡意勝跡聊獨尋方士去在昔藥堂留至今四隅白雲間一路清溪深芳秀愜春目髙閒宜逺心潭分化丹水路逵〈一作出〉昇仙林此道人不悟坐鳴松下琴
　　入唐溪
　　嘯終萬籟起吹去當溪雲環嶼或明昧逺峯尚氛氳雨新翠葉發夜早𤣥象分金澗流不盡入山深更聞
　　送桃巖成上人歸本寺
　　長老歸縁起桃花憶舊巖清晨雲抱石深夜月籠杉道具門人捧齋糧谷鳥銜餘生願依止文字欲三緘
　　酬普選二上人期相㑹見寄
　　本意宿東林因聴子賤琴遙知大小朗〈傳燈録恵朗禪師號大朗振朗禪師號小朗〉已斷去來心夜靜溪聲近庭寒月色深寧知塵外意定後便成吟
　　相里使君宅聴澄上人吹小管
　　秦僧吹竹閉秋城早在梨園稱主情今夕襄陽山太守座中流淚聴商聲
　　贈別至𢎞上人
　　最稱𢎞偃少早歳草茆居年老從僧律生知解佛書衲衣求壊帛野飯拾春蔬章句無求斷時〈一作詩〉中學有餘
　　奉和劉祭酒傷白馬〈此馬勅賜寧王轉贈祭酒〉
　　沛艾如龍馬來從上苑中棣華恩見賜伯舅禮仍崇鏡㸃黃金眼花開白雪騣性柔君子徳足逸大王風色照鳴珂靜聲連噴玉雄食場恩未盡過隟命旋終練影依雲沒銀鞍向月空仍聞樂府唱猶〈一作應〉念代勞功
　　哭靈一上人
　　一公何不住空有逺公名共說岑山路今時不可行舊房松更老新塔草初生經論傳緇侶文章遍墨卿禪林枝幹折法宇棟梁傾誰復修僧史應知傳已成〈一本無後四句〉
　　題鮑行軍小閣
　　宇下無留事經營意獨新文房已得地相閣是推輪席上招賢急山隂對雪頻虛明先旦暮啓閉異冬春談笑兵家法逢迎幕府賔還將負暄處時借在陰人
　　陪皇甫大夫謁禹廟
　　竹使羞殷薦松龕拜夏祠為魚歌徳〈一作致美〉後舞羽降神時文〈一作仗〉衛瞻如在精靈信有期夕陽陪醉止塘上鳥咸遲
　　同王徵君湘中有懐〈一作張謂詩〉
　　八月洞庭秋瀟湘水北流還家萬里夢為客五更愁不用看書帙偏宜上酒樓故人京洛滿何日復同逰
　　奉和皇甫大夫祈雨應時雨降
　　致和知必感歳旱未書災伯禹明靈降元戎禱請來九成陳夏樂三獻奉殷罍掣曳旗交電鏗鏘鼔應雷行雲依蓋轉飛雨逐車回欲識皇天意為霖貺在哉
　　贈別劉長卿時赴河南嚴中丞幕府
　　早見登郎署同時跡〈一作即〉下僚幾年江路永今去國門遙文孌騷人體官移漢帝朝望山吟度日接枕話通宵萬里趨公府孤㠶恨〈一作限〉信潮匡〈一作康〉時知已老聖代恥逃堯
　　晦日宴逰
　　晦日湔裾俗春樓致酒時出山還已醉謝客舊能詩溪栁薰晴淺巖花待閏遲為邦久無事比屋自熙熙
　　夏日納涼
　　山陰過野客鏡裏接仙郎盥漱臨寒水褰闈入夏堂杉松交日影枕簟上湖光袞袞承嘉話清風納晚涼
　　僧房避暑
　　支公好閒寂庭宇愛林篁幽曠無煩暑恬和不可量蕙風清水殿荷氣雜天香明月談空坐怡然道術忘
　　九日登髙
　　詩家九日憐芳菊遲客髙齋瞰浙江漢〈一作漁〉浦浪花揺素壁西陵樹色入秋〈一作雲〉窗木奴向熟懸金實桑落新開㵼玉缸四子醉時爭講徳笑論黃覇屈為邦
　　九月十日即事
　　家貧惟種竹時幸故人看菊度重陽少林經閏月寒宿酲猶落帽華髮強扶冠美景良難得今朝更盡歡
　　送丘為下第歸蘇州
　　滄江一身客獻賦空十年明主豈能好今人誰舉賢國門稅征駕旅食謀歸旋皦日媚春水緑蘋香客船無媒既不達余亦思歸田
　　送少微上人東南逰
　　舊遊多不見師在翟公門瘴海空山熱雷州白日昏片心應為法萬里獨無言人盡酬恩去平生未感恩
　　贈送崔子向〈一本無贈字〉
　　旅食來江上求名赴洛陽新詩蹤謝守內學似支郎行怯秦為客心依越是鄉何人作知已送爾淚浪浪
　　答劉長卿七里瀨重送
　　新安非欲〈一作故〉枉帆過海內如君有㡬何醉裏別時秋水色老人南望一狂歌
　　歳初喜皇甫侍御至
　　湖上新正逢故人情深應不笑家貧明朝別後門還掩脩竹千竿一老身〈一作人〉
　　送舎弟
　　疎懶吾成性才華爾自彊早稱睂最白何事綬仍黃時暑嗟於邁家貧念聚糧秪應宵夢裏詩興屬池塘
　　示外生
　　牽役非吾好寛情爾在傍經過悲井邑起坐倦舟航相宅生應貴逢時學可強無輕吾未用世事有行蔵
　　詠孩子
　　嘉客㑹初筵宜時魄再圓衆皆含笑戱誰不㸃頤憐繡被花堪摘羅綳色慾妍將鶵有舊曲還入武城酬謝侍御喜王宇及第見賀不遇之作
　　寂寞柴門掩經過柱史榮老夫寧有力半子自成名栁映三橋發花連上道明緘書到別墅郢曲果先成
　　秋日與諸公文㑹天〈缺一字〉寺
　　相訪從吾道因縁㑹爾時龍盤餘帝宅花界古人祠明月虛空色青林大小枝還將經濟學來問道安師
　　答劉長卿蛇浦橋月下重送
　　月色今宵最明庭閒夜久天清寂莫〈一作愁盡〉多年老〈一作左〉宦慇懃逺別深情溪臨修竹煙色風落髙梧雨聲耿耿相看不寐遙聞曉柝山城
　　發桐廬寄劉員外
　　處處雲山無盡時桐廬南望轉參差舟人莫道新安近欲上潺湲行自遲
　　秋夜船行
　　扁舟時屬暝月上有餘輝海鷰秋還去漁人夜不歸中流何寂寂孤棹也依依一㸃前村火誰家未掩扉
　　重送新安劉員外
　　秋江渺𣺌水空波越客孤舟欲榜歌手摺衰楊悲老大故人零落已無多
　　句
　　五色驚綵鳯千里象驄威〈張侍御孩子〉　三伏軒車動堯心急諫官名通內籍貴立近御牀寒〈送皇甫拾遺歸朝〉　波從少海息雲自大風開〈代宗輓歌並詩式〉
　　御定全唐詩卷二百六十三
　　欽定四庫全書
　　御定全唐詩巻二百六十四
　　顧況
　　顧況字逋翁海鹽人肅宗至徳進士長於歌詩性好恢諧嘗為韓滉節度判官與栁渾李泌善渾輔政以校書徵泌為相稍遷著作郎悒悒不樂求歸坐詩語調謔貶饒州司戶參軍後隠茅山以夀終集二十卷今編詩四卷
　　琴歌
　　琴調秋些胡風遶雪峽泉聲咽佳人愁些
　　上古之什補亡訓傳十三章
　　上古一章
　　上古愍農也
　　遐哉上古生棄與柱勾龍是生〈一作氏主〉乃有甫田惟彼甫田有萬斯年開利之源無乃塞源一㕓亦官百㕓亦官嗇夫孔艱浸兮暵兮申有螽兮惟馨祀是患豈止餒與
　　寒嗇夫咨咨䅎盛苖衰耕之耰之襏襫鋤犂手胼足胝水之蛭螾吮喋我肌我姑自思胡不奮飛東人利百西人利百有匪我心胡為不易河水活活萬人逐末俾爾之愉恱兮
　　左車二章
　　左車憑險也震為雷兄長之左東方之師也憑險不巳君子憂心而作是詩
　　左車有慶萬人猶病曷可去之於黨孔盛敏爾之生胡為波迸
　　左車有赫萬人毒螫曷可去之於黨孔碩敏爾之生胡為草戚
　　築城二章
　　築城刺臨戎也寺人臨戎以墓塼為城壁
　　築城登登於以作固咨爾寺兮發郊外冢墓死而無知猶或不可若其有知惟上帝是愬
　　築城奕奕於以固敵咨爾寺兮發郊外冢甓死而無知猶或不可若其有知惟上帝是謫
　　持斧一章
　　持斧啟戎士也戎士伐松柏為蒸薪孝子徘徊而作是詩
　　持斧持斧無翦我松柏兮〈一本有柏下之土蔵吾親之體魄兮二句〉
　　十月之郊一章
　　十月之郊造公〈一作宮〉室也君子居公〈一作宮〉室當思布徳行化焉
　　十月之郊羣木肇生陽潛地中舒達勾萌曀其蔚兮不可以逰息乃熂蒺藜乃夷荊棘乃繇彼曲直匠氏度思登斧以時澤梁蓁蓁無或夭枝有巨根蔕生混茫際呼吸羣籟萬人揮斤坎坎有厲陸遷水濟百〈一作萬〉力殫弊審方面勢姑博其製作為公〈一作宮〉室公〈一作宮〉室既成禦燥濕風日棟之斯厚榱之斯宻如翼于飛如鱗櫛比繚以周墉墄以崇階俯而望之矗與雲齊䃤砆碔砆藻井旋題丹素之燝兮椒桂之馥兮髙閣髙閣珠綴結絡金鋪爛若不集於鳥雀繪事告畢賓筵秩秩乃命旨酒〈一本有乃鼓二字〉琴瑟琴瑟在堂莫不靜謐周環掩闢仰不漏日冬日嚴凝言納其陽和風載昇夏日鬱蒸言用於陰涼風颯興有匪君子自賢不巳乃夢乗舟乃夢乗車夢人占之更爽其居炎炎則移皎皎則虧木實之繁兮明年息枝爰處若思胡寧不爾思
　　燕於巢一章
　　燕於巢審日辰也燕不以甲乙銜泥
　　燕燕於巢綴葺維戊甲兮乙兮不宜有謬飛龍在天雲掩於斗曷日於雨乃曰庚午彼日之差亦孔斯醜昔在羲和湎滛不修我筮我龜莫我告繇𦙍廼征之彛倫九疇君子授律是禡是禷三五不備罔克攸遂恵此蒸人毋廢爾事爾莫我從維來者是冀
　　蘇方一章
　　蘇方諷商胡舶舟運蘇方歳發扶南林邑至齊國立盡
　　蘇方之赤在胡之舶其利乃博我士曠兮我居闐兮我衣不白兮朱紫爛兮傳瑞𣋌兮相唐虞之維百兮
　　陵霜之華一章
　　陵霜之華傷不實也
　　陵霜之華我心憂嗟陰之勝矣而陽不加坱軋陶〈一作大〉鈞乃帝乃神乃舒乃屯烈烈嚴秋熙熙陽春職生有倫今華發非其辰辰屬東方之仁遐想三五黃帝登雲堯年百餘二儀分位六氣不渝二景如璧五星如珠陵霜之華兮何不妄敷
　　囝一章
　　囝哀閩也〈囝音蹇閩俗呼子為囝父為郎罷〉
　　囝生閩方閩吏得之乃絶其陽為臧為獲致金滿屋為髠為鉗如視草木天道無知我罹其毒神道無知彼受其福郎罷別囝吾悔生汝及汝既生人勸不舉不從人言果獲是苦囝別郎罷心摧血下隔地絶天及至黃泉不得在郎罷前
　　我行自東一章
　　我行自東不遑居也
　　我行自東山海其空旅棘有叢我行自西壘與雲齊雨雪淒淒我行自南烈火滿林日中無禽霧雨淫淫我行自北燭龍寡色何枉不直我憂京京何道不行兮
　　採蠟一章
　　採蠟怨奢也荒巖之間有以纊蒙其身腰藤造險及有羣蜂肆毒哀呼不應則上捨藤而下沈〈一本有之字〉壑
　　採採者蠟於泉谷兮煌煌中堂烈華燭兮新歌善舞柱促兮荒巖之人自取其毒兮
　　棄婦詞〈李白集中亦有之元人蕭士贇謂此篇顧況棄婦詞也後人添増數句竄入太白集中〉
　　古人雖〈一作有〉棄婦棄婦有歸處今日妾辭君辭君欲何〈一作遣妾何處〉去本〈一作舊〉家零落盡慟哭來時路憶昔未嫁君聞君甚周旋及與同結髮值君適幽燕孤魂託飛鳥兩眼如流泉〈以上四句一作綺羅錦繡叚有贈黃金千十五許嫁君二十移所天結髮日未久離居緬山川家家盡歡樂賤妾空自憐幽閨多沈思盛事無十年相思若循環枕席生流泉〉流泉咽不燥萬里〈一作獨夢〉關山道及至〈一作此〉見君歸君歸妾巳老物情棄〈一作華惡〉衰歇新寵方妍好拭〈一作掩〉淚出故房傷心劇秋草〈此下一本有自妾為君妻君東妾在西羅帷到曉恨玉貌一生啼妾有嫁時服輕雲淡翠霞瑠璃作斗帳四角金蓮花白從離別後不覺塵埃厚常嫌玳瑁孤獨恨梧桐偶玉顔逐霜霰賤妾何能守寒沼落芙蓉秋風散楊栁十六句〉妾以〈一作以此〉憔悴捐〈一作顔〉羞將〈一作空持〉舊物還餘生欲有〈一作亦何〉寄誰肻相留連〈一作牽攀〉空牀對虛牖不覺塵埃厚寒水芙蓉花秋風墮楊栁〈以上四句一作君恩既斷絶相見何年月悔傾連理杯虛作同心結女蘿附青松貴在相依投浮萍共綠水教作若為流不忿君棄妾自歎妾縁薄〉記得〈一作憶昔〉初嫁君小姑始〈一作纔〉扶牀今日君棄妾〈一作妾辭君〉小姑如妾長囬頭語小姑莫嫁如兄夫
　　遊子吟
　　故櫪思疲馬故窠思迷禽浮雲蔽我鄉躑躅逰子吟逰子悲久滯浮雲鬱東岑客堂無絲桐落葉如秋霖囏哉逺逰子所以悲滯淫一為浮雲詞憤塞誰能禁馳歸〈一作暉〉百年內唯願展所欽胡為不歸歟坐使年病侵未老霜遶鬢非狂火燒心太行何難哉北斗不可斟夜靜星河出耿耿辰與參佳人夐青天尺素重於金泬寥羣動異眇黙諸境森苔衣上閒階蟋蟀〈一作蜻蛚〉催寒碪立身計㡬悞道險無容針三年不還家萬里遺錦衾夢魂無重阻離憂罔〈一作因〉古今胡為不歸歟辜〈一作孤〉負匣中琴腰下是何物牽纒曠登尋朝與名山期夕宿楚水陰楚水殊演漾名山窅嶇嶔客從洞庭來婉孌瀟湘深橘柚在南國鴻雁遺秋音下有碧草洲上有青橘林引燭窺洞穴凌波睥天琛蒲荷影參差鳬鶴雛淋涔浩歌惜芳杜散髮輕華簪胡為不歸歟淚下沾衣襟鳶飛戾霄漢螻蟻制鱣鱏赫赫大聖朝日月光照臨聖主雖啓廸竒〈一作吾〉人分湮沈層城登〈一作發〉雲韶王〈一作玉〉府鏘球琳鹿鳴志豐草況復虞人箴
　　擬古三首〈第一首一作長安古意〉
　　龍劍昔蔵影送雄留其雌人生阻歡㑹神物亦別離碧樹感秋落佳人無還期夜琴為君咽浮雲為君滋愛而傷不見星漢〈一作使星〉徒參差
　　幽居盼天造胡息運行機春葩妍既榮秋葉瘁以飛滔滔川之逝日沒月光輝所貴法乾健於道悟入微任彼聲勢徒得志方誇毗
　　浮生果何慕老去羨介推陶令何足録彭澤歸巳遲空負漉酒巾乞食形諸詩吾惟抱貞素悠悠白雲期
　　傷子
　　老夫哭〈一作䘮〉愛子日暮千行血聲逐斷猿悲跡〈一作路〉隨飛鳥滅老夫巳七十不作多時別
　　春遊曲〈二首一作一首〉
　　逰童蘇合帶倡女蒲葵扇初日映城時相思忽相見褰裳踏露草理鬢回花面薄暮不同歸留情此芳甸柘彈連錢馬銀鉤妥墮鬟採桑春陌上踏草夕陽間意合詞先露心誠貌卻閒明朝若相憶雲雨出巫山
　　從軍行二首
　　弭節結徒侶速征赴龍城單于近突圍烽燧屢夜驚長弓挽滿月劍華霜雪明逺道百草殞峭覺寒風生風寒欲砭肌爭奈裘襖輕囬首家不見𠉀雁空中鳴笳奏遝以哀肅肅趣嚴程寄語塞外胡擁騎休橫行
　　少年膽氣麁好勇萬人敵仗劍出門去三邊正艱厄怒目時一呼萬騎皆辟易殺人蓬麻輕走馬汗血滴醜虜何足清天山坐寧謐不有封侯相徒負幽并客
　　塞上曲
　　黠虜初南下塵飛塞北境漢將懐不平讐擾當逺屏金革臥不暖起舞霜月冷㸃軍三十千〈一作年〉部伍嚴以整酣戰祈成功於焉罷邊釁
　　弋陽溪中望仙人城
　　何草乏靈姿無山不孤絶我行雖雲蹇偶勝聊換節上界浮中流光響洞明滅晚〈一作曉〉禽曝霜羽寒魚依石髮自有無還心隔波望松雪
　　嚴公釣臺作
　　靈芝産遐方威鳯家〈一作駕〉重霄嚴生何耿潔託志肩夷巢漢後雖則貴子陵不知髙糠粃當世道長揖䕫龍朝掃門彼何人升降不同朝捨舟遂長往山谷多清飈
　　蕭寺偃松
　　淒淒百卉病亭亭雙松逈直上古寺深橫拂秋殿冷輕響入龜目〈一作息〉片陰棲鶴頂山中多好樹可憐無比並
　　獨逰青龍寺
　　春風入香剎暇日獨游衍曠然蓮花臺作禮月光面乗茲第八識出彼超二見擺落區中縁無邊廣𢎞願長廊朝雨畢古木時禽囀積翠曖遙原雜〈一作離〉英紛似霰鳯城騰日窟龍首橫天堰蟻步避危階蠅飛響深殿大通智勝佛㡬刦道場現
　　初秋蓮塘歸
　　秋光浄無跡蓮消錦雲紅只有溪上山還識揚舲翁如何白蘋花幽渚笑涼風
　　從江西至彭蠡入浙西淮南界道中寄齊相公
　　大賢舊丞相作鎮江山〈一作上〉雄自鎮江山〈一作上〉來何人得如公處士待徐孺仙人期葛洪一身控上逰八郡趨下風比屋除畏溺林塘曳煙虹生人罷䖍劉井稅均且〈一作以〉充大府肅無事歡然〈一作言〉接悲翁心清百丈泉目送孤飛鴻數年鄱陽掾抱責棲微躬首陽及汨羅無乃褊其𠂻楊朱並阮籍未免哀途窮四賢雖得仁此怨何怱怱老氏齊寵辱於陵一窮通本師留度門平等寃親同能依二諦法了達三輪空真境靡方所出離內外中無邊盡未來定恵〈一作慧〉雙修功蹇步慙寸進飾裝隨轉蓬朝行楚水隂夕宿吳洲東吳洲復〈一作覆〉白雲楚水飄丹楓晩霞燒逥潮千里光曈曈蓂開海上影桂吐淮南叢何當翼明庭草木生春〈一作昭〉融
　　寄上兵部韓侍郎奉呈李戶部盧刑部杜三侍郎
　　道路五千里門闌三十年當時攜手人今日無半全詠題官舎內賦韻僧房前公登略彴橋況傍龍〈一作曨〉𦨰船逺寺吐朱閣春潮浮綠煙鵷鴻翔鄧林沙鴇飛吳田諸子紛出祖中宵久留連坐客三千人皆稱主人賢國士分如此家臣亦依然身在〈一作從〉薜蘿中頭刺文案邊故吏已重疊門生從聨翩得罪為何名無階問皇天出門多岐路命駕無由緣伏承諸侍郎顧念猶迍邅聖代逢三宥營魂空九遷
　　長安竇明府後亭
　　君為長安令我美長安政五日一朝天南山對明鏡鳥飛青苔院水木相輝映客至南雲〈一作薰〉鄉絲桐展歌詠吏人何蕭蕭〈一作肅肅〉終歳無喧競欲識明府賢邑中多百姓
　　謝王郎中見贈琴鶴
　　此琴等焦尾此鶴方胎生赴節何徘徊理感物自並獨立江海上一彈天地清朱絃動瑤華白羽飄玉京因想羨門輩眇然四體輕子喬翔鄧林王母遊層城忽如〈一作然〉啓靈署鸞鳯相和〈一作呼〉鳴何由玉女牀〈一作女牀山〉去食琅玕英
　　和翰林吳舎人兄弟西齋
　　君家誠易知易知復難同新裁尺一詔早入明光宮西齋何其髙〈一作逺〉上與星漢通永懐洞庭石春色相玲瓏久懐巴峽泉夜落君絲桐信是怡神所迢迢蔑華嵩鳥飛晴雲滅疊嶂盤虛空君家誠易知易知意難窮
　　望初月簡於吏部
　　泬寥中秋夜坐見如鉤月始從西南升又欲西南沒全移河上影暫透林間缺縱待三五時終為千里別
　　上湖至破山贈文周蕭元植
　　一別二十年依依過故轍湖上非往態夢想頻虛結二子伴我行我行感徂節後人應不識前事寒泉咽一別二十年人堪㡬囬別
　　酬信州劉侍郎兄
　　劉兄本知命屈伸不介懐南州管靈山可惜曠土棲〈一作士乖〉樵隠同一徑竹樹薄西齋鳥陵嶂合沓月配波〈一作陂〉徘徊薄宦修禮數長景謝譚諧願為南州民輸稅事鉏犁胡為走不止風雨驚邅逥
　　奉酬劉侍郎
　　㡬逥新秋影壁〈當作璧〉滿蟾又缺鏡破似〈一作自〉傾臺輪斜同覆轍雖分上林桂還照滄洲雪暫伴顦顇人歸華耿不滅
　　酬本部韋左司〈一題作奉和同郎中韋使君郡齋雨中宴集　時況左遷饒州〉
　　好鳥依佳樹飛雨灑髙城況與二三〈一作數君〉子列坐分兩楹文雅一何盛〈一作麗〉林塘含餘清府君〈一作我公〉未歸朝逰子不待晴白雲帝城逺滄江楓葉鳴卻略欲一言〈一作拜手欲無言〉零淚和酒傾寸心久〈一作巳〉摧折別離重〈一作方〉骨驚安得淩風〈一作霜〉翰肅肅賓天京
　　酬房杭州
　　郡樓何其曠亭亭廣而深故人牧餘杭留我披胸衿滿篋閱新作璧玉誕清音流水入洞天窅豁欲〈一作相〉淩臨闢險延北阜薙道陟南岑朝從山寺還醒醉動笑〈一作愁〉吟荷花十餘里月色攅湖林父老惜使君卻欲速華簪
　　酬漳州張九使君
　　故人窮越徼狂生起悲愁山海萬里別草木十年秋鞭馬廣陵橋出祖張漳州促膝墮簪珥闢幌戞琳球短題自茲簡華篇詎能酬無階承明庭髙步相追逰南方榮桂枝淩冬捨溫裘猿唫郡齋中龍靜檀欒流薜〈一作薛〉鹿莫徭洞網魚盧亭洲〈一作舟〉心安處處安處處思遐陬
　　在滁苦雨歸桃花崦傷親友畧盡
　　廢棄忝殘生後來亦先夭詩人感風雨長夜何時曉去國宦情無近鄉歸夢少庇身絶中授甘靜忘外擾麗景變重陰洞山空木表靈潮若可通寄謝西飛鳥
　　苦雨〈一本題下有思歸桃花崦五字〉
　　朝與佳人期碧樹生紅萼暮與佳人期飛雨灑清閣佳人窅何許中夜心寂寞試憶花正開復驚葉初落行騎飛泉鹿臥聴雙海鶴嘉願有所從安得處其薄
　　贈別崔十三長官
　　真玉燒不熱寳劍抝不折欲別崔俠心崔俠心如鐵復如金剛鎖無有功不徹仍於直道中行事不詆訐崔俠兩兄弟垂範繼芳烈相識三十年致書字不滅我來宣城郡飲水仰清潔藹藹北阜松峩峩南山雪顧生歸山去知作㡬年別
　　哭從兄萇
　　洞庭違鄂渚嫋嫋秋風時何人不客逰獨與帝子期黃鵠鎩飛翅青雲歎沈姿身終一騎曹髙蓋者為誰從駕至梁漢金根復京師皇恩溢九垠不記屠沽兒立身有髙節滿卷多好詩赫赫承明庭羣公黙無詞草木正揺落哭兄鄱水湄共居雲陽里轗軻多別離人生倏忽間旅櫬飄若遺稚子新學拜枯楊生一枝〈一本無此四句〉人生倏忽間精爽無不之舊國數千里家人由未知人生倏忽間安用才士為
　　華山西岡逰贈隠𤣥叟
　　羣峰鬱初霽潑黛若鬟沐失風鼓唅呀揺撼千灌木木葉微墮黃石泉浄停綠危磴蘿薜牽逈步入幽谷我心寄青霞世事慚蒼鹿遂令巢許輩於焉謝塵俗想是悠悠雲可契去留躅
　　歸陽蕭寺有丁行者能修無生忍擔水施僧況歸命稽首作詩
　　化佛示持帚仲尼稱執鞭列生御風歸飼豕如人焉曹溪第六祖踏碓逾三年伊人自何方長綬趨遙泉開士行何苦雙瓶胝兩肩蕭寺百餘僧東廚正揚煙露足沙石裂外形巾褐穿若其有此身豈得安穏眠獨出違順境不為寒暑還大聖於其〈一作空〉中領我心之䖍萬法常空滅無生因忍全一國一釋迦一燈分百千永願遺世知〈一作智〉現身彌勒前潛容偏虛空靈響不可傳智慧舎利佛〈一作弗〉神通自乾〈一作目犍〉連阿若憍陳如迦葉迦〈一作檀〉延左右二菩薩文殊並普賢身披六銖衣億刦為大僊寳塔寳樓閣重簷交梵天譬如一明珠共贊光白圓天魔波甸等降伏金剛堅野義羅剎鬼亦赦塵垢纒乃致金翅鳥吞龍䕶洪淵一十一衆中身意皆快然八河注大海中有楞伽船佛法付國王平等無頗偏天子事端拱大臣行其權玉堂無蠅飛五月氷凜筵盡力答明主猶自招罪愆九族無白身百花動〈一作洞〉嬋娟神聖惡如此物華不能妍祿山一微胡驅馬來自燕宛彼宮闕麗如何犬羊羶苦哉千萬人流血成丹川此輩〈一作賊〉之死後鑊湯所熬煎業風吹其魂猛火燒其煙獨有丁行者無憂樹枝邊市頭盲老人長者乞一錢韜照多宻用為君吟此篇
　　大茅嶺東新居憶亡子從眞
　　谷鳥猶呼兒山人夕霑襟懐哉隔生死悵矣徒登臨東門憂不入西河遇亦深古來失中道偶向經中尋大象無停輪倏忽成古今其夭非不幸鍊形由太陰凡欲攀雲階譬如火鑄金虛室留舊札洞房掩閒琴泉源登方諸上有空青林彷彿通寤寐蕭寥邈微音軟草被汀洲鮮雲畧浮沈頳景宣疊麗紺波響飄淋石窟含雲巢迢迢耿南岑悲恨自茲斷情塵詎能侵眞靜一時變坐起唯從心













　　御定全唐詩巻二百六十四
<集部,總集類,御定全唐詩>
　　欽定四庫全書
　　御定全唐詩巻二百六十五
　　顧況
　　烏啼曲二首
　　玉房掣鎖聲翻葉銀箭添泉遶霜〈一作霜遶〉堞畢逋撥刺月〈一作日〉銜城八九雛飛其母驚此是天上老鵶鳴人間〈一作我聞〉老鵶無此聲揺風雜佩耿華燭夜聴羽人彈此曲東方曈曈〈一作曨〉赤日旭
　　月出江林西江林寂寂城鵶啼昔人何處為此曲今人何處聴不足城寒月曉馳思深江上青草為誰綠
　　幽居弄
　　苔衣生花〈一本疊花字〉露滴月入西林蕩東壁扣商占角兩三聲洞戶谿〈一作深〉窗一㝠寂獨去滄洲無四鄰身嬰世網此何身關情命曲寄惆悵久別山南山裏人
　　公子行
　　輕薄兒面〈一作白〉如玉紫陌春風纒馬足雙𩍐懸金縷鶻
　　飛長衫刺雪生犀束綠槐夾道陰初成珊瑚㡬節敵流星紅肌拂拂酒光獰〈一作凝〉當街背拉金吾行朝逰鼕鼕鼓聲發暮逰鼕鼕鼔聲絶入門不肻自升堂美人扶踏金階月
　　古離別
　　西江上風動麻姑嫁時浪西山為水水為塵不是人間離別人
　　長安道
　　長安道人無衣馬無草何不歸來山中老
　　龍宮操〈並序〉
　　顧況曰壬子癸丑二年大水時在滁遂作此操蓋大厯中也
　　龍宮月明光參差精衛銜石東飛時鮫人織綃採藕絲翻江倒海〈一作漢〉傾吳蜀漢女江妃杳相續龍王宮中水不足
　　梁廣畫花歌
　　王母欲過劉徹家飛瓊夜入雲軿車紫書分付與青鳥卻向人間求好花上元夫人最小女頭面端正能言語手把梁生畫花看凝嚬掩笑心相許心相許為白阿孃從嫁與
　　送別日晚歌〈一本題上無送別二字〉
　　日窅窅〈一作溟溟〉兮下山望佳人兮不還花落兮屋上草生兮堦間〈一作前〉日日兮春風芳菲兮欲歇〈一作滅〉老不可兮更少君何為兮輕別
　　行路難三首〈本集止有前二首英華第三首居前合為一首〉
　　君不見擔雪塞井空〈一作徒〉用力炊砂作飯豈堪食〈一作喫〉一生肝膽向人盡相識不如不相識冬青樹上掛凌霄歳晏花凋樹不凋凡物各自有根本種禾終不生荳苗行路難行路難〈一本有不知二字〉何處是平道中心無事當富貴今日看〈一作覺〉君顔色好
　　君不見少年頭上如雲髮少壯如雲老如雪豈知灌頂有醍醐能使清涼頭不熱呂梁之水掛飛流黿鼉蛟蜃不敢逰少年恃險若平地獨倚長劍凌清秋行路難行路難昔〈一本有日字〉少年今已老〈一本有炫日春光不長好一句〉前朝竹帛事皆空日暮牛羊占〈一作古〉城草
　　君不見古人〈一作來〉燒水銀變作北邙山上塵藕絲掛在虛空中〈一作掛山在虛空一作掛身在虛空〉欲落不落愁殺人睢水英雄多血刃建章宮闕成煨〈一作灰〉燼淮王身死桂樹〈一作枝〉折徐福〈一作市〉一去音書絶行路難行路難生死〈一本有有命二字〉皆由天秦皇漢武遭不脫汝獨何人學神仙
　　悲歌〈有序〉
　　情思發動聖賢所不免也故師乙陳其宜延陵審其音理亂之所經王化之所興信無逃於聲教豈徒文彩之麗耶遂作歌以悲之
　　邊城路今人犂田昔人墓岸上沙昔日〈一作時〉江水今人家今人昔人共長歎四氣相催節逥換明月皎皎入華池白雲離離渡霄〈一作青〉漢
　　二〈一作悲歌一作短歌行此首才調集分二首各四句〉
　　我欲昇天天隔霄我欲渡水水無橋我欲上山山路險我欲汲井井泉遙越人翠被今何夕獨立沙邊江草碧紫燕西飛欲寄書白雲何處逢來〈一作蓬萊〉客〈以上二首一本合作一首〉
　　三〈以下三首一本合為一首題作逺思曲〉
　　新繫青絲百尺繩心在君家轆轤上我心皎潔君不知轆轤一轉一惆悵
　　四
　　何處春風吹曉幕江南淥水通朱閣美人二八面如花泣向春〈一作東〉風畏花落
　　五
　　臨春風聽春鳥別時多見時少愁人夜永〈一作一夜〉不得眠瑤井玉繩相對曉
　　六〈一作攀龍引〉
　　軒轅黃帝初得仙鼎湖一去三千年周流三十六洞天洞中日月星辰聨騎龍駕景逰八極軒轅弓劍無人識東海青童寄消息〈本集自臨春風至軒轅以下為一首列之第三篇文苑所載多脫畧今從文粹及集本添入〉
　　春草謡
　　春草不解行隨人上東〈一作空〉城正月二月色綿綿千里萬里傷人情
　　苔蘚山歌
　　野人夜夢江南山江南山深松桂閒野人覺後長歎息帖蘚黏苔作山色閉門無事任盈虛終日欹眠觀四如一如白雲飛出壁二如飛雨巖前滴三如騰虎欲咆哮四如嬾龍遭霹靂嶮峭嵌空潭洞寒小兒兩手扶欄干
　　同裴觀察東湖望山歌
　　浴鮮積翠棲靈異石洞花宮橫半空〈胡震亨雲每句上四言下三言各為韻〉夜光潭上明星啓風雨壇邊樹如洗水淹徐孺宅恆乾繩墜洪崖井無底主人載酒東〈一作春〉湖陰遙望西山三四岑
　　八月五日歌
　　四月八日明星出摩耶夫人降前〈一作千〉佛八月五日佳氣新昭成太后生聖人開元九年燕公說奉詔聴置千秋節丹青廟裏貯姚宋花萼樓中宴岐薛清樂靈香㡬處聞鸞歌鳯吹動祥雲已於武庫見靈鳥仍向晉山逢老君率土普天無不樂河清海晏窮寥廓棃園弟子傳法曲張果先生進仙藥玉座淒涼逰帝京悲翁逥首望〈一作感〉承明雲韶九奏杳然逺唯有五陵松柏聲
　　露青竹杖〈一作鞭〉歌
　　鮮于仲通正當年章仇兼瓊在蜀川約束蜀兒採馬鞭蜀兒採鞭不敢眠橫截斜飛〈一作度〉飛鳥邊繩橋夜上層崖顛頭插白雲跨飛泉採得馬鞭長且堅浮漚丁子珠聨聨灰煮蠟揩光爛然章仇兼瓊持上天上天雨露何其偏飛龍閑廐馬數千朝飲吳江夕秣燕紅塵撲轡汗濕韀師子麒麟聊比肩江面〈一作曲江〉昆明洗刷牽四蹄踏浪頭枿天蛟龍稽顙河伯䖍拓羯胡雛腳手鮮陳閎韓幹丹青妍欲貌未貌眼欲穿金鞍玉勒錦連乾騎入桃花楊栁煙十二樓中奏管絃樓中美人奪神仙爭愛大家把此鞭祿山入關關破年忽見揚州北邙〈一作邸〉前秪有人還千一錢亭亭筆直無皴節磨捋〈一作將〉形相一條鐵市頭格〈一作終〉是無人別江海賤臣不拘絏垂窗〈一作鞘〉掛影西窗缺稚子覔衣挑仰穴家童拾薪㡬抝折玉潤猶沾玉壘雪碧鮮似染萇𢎞血蜀帝城〈一作祠〉邊子規咽相如橋上文君絶往年策馬降至尊七盤九折橫劍門穆王八駿超崑崙安用冉冉孤生根聖人不貴難得貨金玉珊瑚誰買恩
　　金璫玉珮歌
　　贈君金璫太霄之玉珮金鎖禹步之流珠五嶽真君之秘籙九天丈人之寳書東井沐浴辰巳畢先進洞房上奔日借問君欲何處來黃姑織女機邊出
　　瑤草春〈並序〉
　　隴西李迅者納別宅監奴出迅不喜欲訪故人為刺史強而配焉既歸而不合監奴投井而死因作瑤草春歌以悲之
　　瑤草春杳容與江南豔歌京〈一作涼〉西舞執心輕子都信節冠秋胡議以腰支嫁時論自有夫蟬鬢蛾睂明井底燕裙趙袂〈一作帶又作越帶〉縈轆轤李生聞之淚如綆不忍囬頭看此井月中桂樹落一枝池上鵁鶄唳孤影露桃穠李自成蹊流水終天不向西翠帳緑窗寒寂寂錦茵羅薦夜淒淒瑤草春丹井逺別後相思意深淺
　　蕭鄲草書歌
　　蕭子草書人不及洞庭葉落秋風急上林花開春露濕花枝濛濛向水垂〈一作泣〉見君數行之灑落石上之松松下鶴若把君書比仲將不知誰在〈一作上〉凌雲閣
　　范山人畫山水歌
　　山崢嶸水澄漫漫汗汗一筆耕一草一木棲〈一作淒〉神明忽如空中有物物中有聲復如逺道望鄉客夢遶山川身不行
　　嵇山道芬上人畫山水歌
　　鏡中〈一作湖〉真僧白道芬不服朱審李將軍淥〈一作漫〉汗〈一作墨汁〉平鋪洞庭水筆頭㸃出蒼梧雲且看八月十五夜月下看山盡如畫〈一作畫分〉
　　杜秀才畫立走水牛歌
　　崑崙兒騎白象時時鎖著師子項奚奴跨馬不搭鞍立走水牛驚漢官江村小兒好誇騁腳踏牛頭上牛領淺草平田攃過時大蟲著〈一作看〉鈍㡬落井杜生知我戀滄洲畫作一障張牀頭八十老婆拍手笑妬他織女嫁牽牛
　　梁司馬畫馬歌
　　畫精神畫筋骨一團旋風瞥滅沒仰秣如上賀蘭山低頭欲飲長城窟此馬昻然獨此〈一作出〉羣阿爺是龍飛入雲黃沙枯磧無寸草一日行過千里道展處把筆欲描時司馬一騧賽傾倒
　　丘小府小鼔歌
　　地盤山鷄〈一作鳴〉猶可像坎坎砰砰隨手長夜半髙樓沈〈一作客〉醉時萬里踏橋亂山響
　　宜城放琴客歌〈並序　柳渾封宜城縣伯〉
　　琴客宜城愛妾也宜城請老愛妾出嫁不禁人之欲而私耳目之娯達者也況承命作歌
　　佳人玉立生此〈一作北〉方家住邯鄲不是倡頭髻䰀鬌手爪長善撫琴瑟有文章新妍〈一作砑〉籠裙雲母光朱絃緑水喧洞房忽聞斗酒初決絶日暮浮雲古離別巴猿啾啾峽泉咽淚落羅衣顔色暍不知誰家更張設絲履墻偏釵股折南山闌干千丈雪七十非人不暖熱人情厭薄〈一作消歇〉古共然相公心在持事堅上善若水任方圓憶昨好之今棄捐服藥不如獨自眠從他更嫁一少年
　　李供奉彈箜篌歌
　　國府樂手彈箜篌赤黃絛索金鎝頭早晨有敕鴛鴦殿夜靜遂〈一作逐〉歌明月樓起坐可憐能抱撮大指調絃中指撥腕頭花落舞製〈一作衣〉裂手下鳥驚飛撥刺珊瑚席一聲一聲鳴錫錫羅綺屏一絃一絃如撼鈴急彈好遲亦好宜逺聴宜近聴左手低右手舉易調移音天賜與大似秋雁聨聨度隴關小似春燕喃喃向人語手頭疾腕頭軟來來去去如風巻聲清泠泠鳴索索垂珠碎玉空中落美女爭窺玳瑁簾聖人卷上真珠箔大長小短小𦂳快大緩初調鏘鏘似鴛鴦水上弄新聲入深似太清仙鶴逰秘館李供奉儀容質身才稍稍六尺一在外不曽輙教人內裏聲聲不遣出指剝蔥腕削玉饒鹽饒醬五味足弄調人間不識名彈盡天下崛竒曲胡曲漢曲聲皆好彈着曲髓曲肝腦往往從空入戶來瞥瞥隨風落春草草頭只覺風吹入風來草即隨風立草亦不知風到來風亦不知聲緩急爇玉燭㸃〈一作照〉銀燈光照手實可憎只照箜篌上手不照箜篌聲裏能馳鳳闕拜鸞殿天子一日一逥見王侯將相立〈一作五〉馬迎巧聲一日一逥變實可重不惜千金買一弄銀器胡瓶馬上䭾瑞錦輕羅滿車送此州好手非一國一國東西盡南北除卻天上化下來若向人間實難得
　　劉禪奴彈琵琶歌〈感相國韓公夢〉
　　樂府只傳橫吹好琵琶寫出關山道覊雁出塞繞黃雲邊馬仰天嘶白草明妃愁〈一作怨〉中漢使逥蔡琰愁處胡笳哀鬼神知妙欲收響陰風切切四面來李陵寄書別蘇武自有生人無此苦當時若值霍驃姚滅盡烏孫奪公主
　　李湖州孺人彈箏歌
　　武帝昇天留法曲淒情掩抑柱促上陽宮人〈一作女〉怨青苔此夜想夫憐碧玉思婦髙樓刺壁窺〈一作看〉愁猿呌月鸚呼兒寸心十指有長短妙入神處無人知獨把梁州凡㡬拍風沙對面胡秦隔聴中忘卻前溪碧醉後猶疑邊草白
　　鄭女彈箏歌
　　鄭女八歳能彈箏春風吹落天上聲一聲雍門淚承睫兩聲赤鯉露鬐鬛三聲白猿臂拓頬鄭女出參丈人時落花惹斷遊空絲髙樓不掩許聲出羞殺百舌黃鶯兒
　　諒公洞庭孤橘歌
　　不種自生一株橘誰教渠向堦前出不羨江陵千木奴下生白蟻子上生青雀雛飛花薝蔔旃檀香結實如綴摩尼珠洞庭橘樹籠煙碧洞庭波月連沙白待取天公放恩赦儂家定作湖中客
　　送行歌
　　送行人歌一曲何者為泥何者玉年華巳向秋草裏〈一作衰〉春夢猶傳故山綠
　　險竿歌
　　宛陵女兒擘飛手長竿橫空上下走已能輕險若平地豈肯身為一家婦宛陵將士天下雄一下定卻長稍弓翻身掛影恣騰蹋反綰頭髻盤旋風盤旋風撇飛鳥驚猿遶樹枝頭褭頭上打鼓不聞時手蹉腳跌蜘蛛絲忽雷掣斷流星尾矐睒劃破蚩尤旗若不隨仙作仙女即應嫁賊生賊兒中丞方畧通變化外戶不扃從女嫁
　　洛陽行送洛陽章七明府〈一有響字〉
　　始上龍門望洛川洛陽桃李豔陽天最好當年二三月上陽宮樹千花發疏家父子錯掛冠梁鴻夫妻虛適越
　　黃鵠樓歌送獨孤助
　　故人西去黃鵠樓西江之水上天流黃鵠杳杳江悠悠黃鵠徘徊故人別離壺酒盡清絲絶緑嶼沒餘煙白沙連曉月
　　廬山瀑布歌送李顧
　　飄白霓掛丹梯應從織女機邊落不遣潯陽湖〈一作潮〉向西火雷劈山珠噴日五老峰前九江溢九江悠悠萬古情古人行盡今人行老人也欲上山去上箇深山無姓名
　　朝上清歌
　　潔眼朝上清緑景開紫霞皇皇紫微君左右皆靈娥曼聲流睇和清歌些至陽無諼其樂多些旌蓋颯沓簫鼓和些金鳳玉麟鬱駢羅些反風名香香氣遐些瓊田瑤草夀無涯些君着玉衣升玉車些欲降瓊宮玉女家些其桃千年始着花些蕭寥天清而滅雲目瓊瓊兮情感珮隨香兮夜聞肅肅兮愔愔啓天和兮洞靈心和為丹兮雲為馬君乗之觴於瑤池之上兮三光羅列而在下
　　剡紙歌
　　雲門路上山陰雪中有玉人持玉節宛委山裏〈一作裹〉禹餘糧石中黃子黃金屑剡溪剡紙生剡藤噴水搗後為蕉葉欲寫金人金口經寄與山陰山裏僧手把山中紫羅筆思量㸃畫龍蛇出政是垂頭蹋翼時不免向君求此物







　　御定全唐詩卷二百六十五
　　欽定四庫全書
　　御定全唐詩巻二百六十六
　　顧況
　　洛陽早春
　　何地避春愁終年憶舊逰一家千里外百舌五更頭客路偏逢雨鄉山不入樓故園桃李月伊水向東流
　　歩虛詞〈太清宮作〉
　　逈步逰三洞清心禮七眞飛符超羽翼焚〈一作禁〉火醮星辰殘藥沾雞犬靈〈一作空〉香出鳯麟壺中無窄處願得一容身
　　鄱陽大雲寺一公房
　　盡日陪逰處斜陽〈一作暉〉竹院清定中觀有漏言外〈一作下〉證無生色界聊傳法空門不用情慾知相去近鐘鼓兩聞聲
　　送友失意南歸
　　衣揮京洛塵完璞伴歸人故國青山徧滄江白髪新鄰
　　荒收酒幔屋古布苔茵不用通名姓漁樵共主賓
　　南歸
　　老病力難任猶多鏡雪侵鱸魚消宦況鷗鳥識歸心急雨江帆重殘更驛樹深鄉關殊可望漸漸入呉音
　　閒居自述
　　榮辱不關身誰為疎與親有山堪結屋無地可容塵白髮偏添夀黃花不笑貧一樽朝暮醉陶令果何人
　　題歙〈一作攝〉山棲霞寺
　　明徵君舊宅陳後主題詩跡在人亡處山空月滿時寳瓶無破響道樹有低枝已是傷離客仍逢靳尚祠
　　經廢寺〈前半首一本作五言絶句〉
　　不知何世界有處似南〈一作前〉朝石路無人掃松門被火燒斷幡猶掛剎故板尚搘橋數卷殘經在多年字欲銷
　　送李道士〈一本題下有歸桃花崦四字〉
　　人境年虛擲仙源日未斜羨君乗竹杖辭我隠桃花鳥去寧知路雲飛似憶家莫愁客鬢〈一作髪〉改自有紫河車
　　酬唐起居前後見寄二首
　　愁人空望國驚鳥不歸林莫話彈冠事誰知結襪心霜凋樹吹斷土蝕劍㾗深欲作懐沙賦明時恥自沈何處弔靈均江邊一老人漢儀君已接楚奏我空頻直道其如命平生不負神自傷庚子日鵩鳥上承塵奉酬茅山贈賜並簡綦母正字〈一本題上作奉酬韋夏卿送歸茅山〉
　　玉帝居金闕靈山㡬處朝簡書猶有畏神理詎能超鶴廟新家近龍門舊國遙離懐結不斷玉洞〈一作洞府〉一吹簫
　　白蘋洲送客
　　莫信梅花發由來謾報春不才充野客扶病送朝臣闕下揺青珮洲邊採白蘋臨流不痛飲鷗鳥也欺人
　　春鳥詞送元秀才入京
　　春來繡羽齊暮向竹林棲禁苑銜花出河橋隔樹啼尋聲知去逺顧影念飛低別有無巢鷰猶窺幕上泥
　　別江南
　　江城吹曉角愁殺逺行人漢將猶防虜呉官欲向秦布帆輕白浪錦帶入紅塵將底求名宦平生但任眞
　　空梁落燕泥
　　巻幕參差〈一作差池〉燕常銜濁水泥為黏珠履跡未等畫梁齊舊㸃㾗猶淺新巢緝尚低不縁頻上落那得此飛棲
　　上元夜憶長安
　　滄州老一年老去憶秦川處處逢珠翠家家聴管絃雲車龍闕下火樹鳯樓前今夜滄州夜滄州夜月圓
　　酬揚州白塔寺永上人
　　塔上是何縁香燈續細煙松枝當塵尾栁絮替蠶綿浮草經行徧空花義趣圓我來雖為法暫借一牀眠
　　送韋秀才赴舉
　　鄱陽中酒地楚老獨醒年芳桂君應折沈灰我不然洛橋浮逆水關樹接非〈一作飛〉煙唯有殘生夢猶能到日邊
　　送使君
　　天中洛陽道海上使君歸拂霧趨金殿焚香入璅闈山亭傾別酒野服間朝衣他日思朱鷺知從小苑飛
　　歴陽苦雨〈一作夜雨〉
　　襄〈一作哀〉城秋雨晦楚客不歸心亥市風煙接隋宮草路深離憂翻獨笑用事感浮陰夜夜空堦響唯餘蚯蚓〈一作蜻蛚〉吟
　　傷大理謝少卿
　　舊館絶逢迎新詩何處呈空留封禪草已作岱宗行栁蠧風吹析〈一作折〉堦崩雪遶平無因重來此剰哭兩三聲
　　經徐侍郎墓作
　　不知山吏部墓作〈一作在〉石橋東宅兆鄉關異平生翰墨空夜泉無曉日枯樹足悲風更想幽㝠事唯應有夢同
　　酅公合袝輓歌
　　草露前朝事荊茅聖主封空傳餘竹帛永絶舊歌鐘清鏡無雙影窮泉有幾重笳簫最悲處風入九原松
　　相國晉公輓歌二首
　　玉節朝天罷洪爐造化新中和方作聖太素忽收神盛徳橫千古髙標出四鄰欲知言不盡處處有遺塵凝笳催曉奠丹旐向青山夕照新塋近秋風故吏還本朝〈一作期〉光漢代從此掃胡關今日天難問浮雲滿世間
　　晉公魏國夫人栁氏輓歌
　　魚軒海上遙鸞影月中銷雙劍來時合孤桐去日凋夕陽迷隴隧秋雨咽笳簫畫翣無留影銘旌巳度橋
　　義川公主輓詞
　　弄玉吹簫後湘靈鼓瑟時月邊丹桂落風底白楊悲雜珮分泉戶餘香出繐帷夜臺飛鏡匣偏共掩蛾睂
　　憶山中
　　春還不得還家在最深山蕙圃泉澆濕松窗月映閒薄田臨谷口小職向人間去處但無事重門深閉關
　　送大理張卿〈一題作送張衛尉〉
　　春色依依惜〈一作傷〉解攜月卿今夜泊隋堤白沙洲上江蘺長緑樹村邊謝豹啼遷客比〈一作此又作本〉來無倚仗故人相去隔雲泥越禽唯有南枝分目〈一作自〉送孤〈一作歸〉鴻飛向西
　　宿湖邊山寺
　　羣峰過雨澗淙淙松下扉扄白鶴雙香透經窗籠檜栢雲生梵宇濕旛幢蒲團僧定風過席葦岸漁歌月墮江誰悟此生同寂滅老禪慧力得心降
　　湖南客中春望
　　鳴雁嘹嘹北向頻淥波何處是通津風塵海內憐雙鬢涕淚天涯慘一身故里音書應望絶異鄉景物又更新便拋印綬從歸隠呉渚香蓴漫吐春
　　閒居懐舊
　　日長鼓腹愛吾廬洗竹澆花興有餘騷客空傳成相賦晉人已負絶交書貧居謫所誰推轂仕向侯門恥曳裾今日思來總皆罔汗青功業又何如
　　寄江南鶴林寺石氷上人
　　山川重復出〈一作重復重〉心地闇相逢忽憶秋江月如聞古寺鐘湖平南北岸雲抱兩三峯定力超香象真言攝毒龍風中何處鶴石上㡬年松為報煙霞道人間共不容
　　樂府
　　暖谷春光至宸遊近甸榮雲隨天仗轉風入御𬖄輕翠蓋浮佳氣朱樓倚太清朝臣冠劍退宮女管絃迎細草承雕輦繁花入幔城文房開聖藻武衛宿天營玉醴隨觴至銅壺逐漏行五星含土徳萬姓徹中聲親祀先崇典躬推示勸耕國風新正樂農器近銷兵道徳關河固刑章日月明野人同鳥獸率舞感昇平
　　送從兄〈一有奉字〉使新羅
　　六氣銅渾轉三光玉律調河宮清奉賮海嶽晏來朝地絶提封入天平賜〈一作錫〉貢饒揚威輕破虜柔服恥征遼曙色黃金闕寒聲白鷺潮樓船非習戰驄馬是嘉招帝女飛銜石鮫人賣淚綃管寧雖不偶徐市〈一作穉〉儻相邀獨島縁空翠孤霞上泬寥蟾蜍同漢月螮蝀異秦橋水豹橫吹浪花鷹逈拂霄晨裝凌莽𣺌夜泊記招揺㡬路通員嶠何山是沃焦𩗗風晴汨〈一作自〉起隂火暝潛燒鬢〈一作鬒〉髪成新髻人參長舊苖扶桑銜〈一作迎〉日近析木帶津遙夢向愁中積魂當別處銷臨川思結網見彈欲求鴞〈一作鵰〉共散羲和厯誰差甲子朝滄波伏〈一作仗〉忠信譯語辨謳謡疊鼔鯨鱗隠陰帆鷁首飄南溟垂大翼西海飲文鰩〈文選呉都賦注文鰩常行西海而逰東海〉指景尋靈草排雲聴洞簫封侯萬里外未肻後班超
　　山居即事
　　下泊降茅仙蕭閒隠洞天楊君閒上法司命駐流年崦合桃花水窗分栁谷煙抱孫堪種樹倚杖問耘田世事休相擾浮名任一邊由來謝安石不解飲靈泉
　　題盧道士房
　　秋砧響落木共坐茅君家唯見兩童子門外汲井花空壇靜白日神鼎飛丹砂麈尾拂霜草金鈴揺霽霞上章塵世隔看弈桐陰斜稽首問仙要黃精堪餌花

　　御定全唐詩卷二百六十六
　　欽定四庫全書
　　御定全唐詩巻二百六十七
　　顧況
　　夢後吟
　　醉中還有夢身外已無心明鏡唯知老青山何處深
　　題靈山寺〈戰鳥〉
　　覺地本隨身靈山重結因如何戰鳥佛不化捕魚人
　　題元陽觀舊讀書房贈李範
　　此觀十年逰此房千里宿還來舊窗下更取君書讀
　　永嘉
　　東甌傳舊俗風日江邊好何處樂神聲夷歌出煙島
　　青弋江
　　淒清囬泊夜淪波激石響村邊草市橋月下罟師網
　　聴山鷓鴣
　　誰家無春酒何處無春鳥夜宿桃花村踏歌接天曉
　　山逕栁〈以下十四首一作臨平塢雜題〉
　　宛轉若逰絲淺深栽綠崦年年立春後即被啼鶯占
　　石上藤
　　空山無鳥跡何物如人意委曲結繩文離披草書字
　　薜荔菴
　　薜荔作禪菴重疊菴邊樹空山徑欲絶也有人知處
　　芙蓉榭
　　風擺蓮衣乾月背鳥巢寒文魚翻亂葉翠羽上危欄
　　欹松漪
　　湛湛碧漣漪老松欹側臥悠揚緑蘿影下拂波紋破
　　焙茶塢
　　新茶巳上焙舊架憂生醭旋旋續新煙呼兒劈寒木
　　彈琴谷
　　谷中誰彈琴琴響谷㝠寂因君扣商調草蟲驚暗壁
　　白鷺汀
　　靃靡汀草碧淋森鷺毛白夜起沙月中思量捕魚策
　　千松嶺
　　終日吟天風有時天籟止問渠何旨意恐落凡人耳
　　黃菊灣
　　時菊凝曉露露華滴秋灣仙人釀酒熟醉裏飛空山
　　臨平湖
　　采藕平湖上藕泥封藕節船影入荷香莫衝蓮柄折
　　山春洞
　　引燭踏仙泥時時亂乳燕不知何道士手把靈書卷
　　石竇泉
　　吹沙復噴石曲折仍圓旋野客漱流時杯粘落花片
　　古仙壇
　　逺山誰放燒疑是壇邊醮仙人錯下山拍手壇邊笑
　　題山頂寺
　　遙聞林下語知是經行所日暮香風時諸天散花雨
　　天寳題壁
　　五十餘年別伶俜道不行卻來書處在惆悵似前生
　　哭李別駕
　　故人行跡滅秋草向南悲不欲頻回步孀妻正哭時
　　春雨不聞百舌
　　百舌春來啞愁人共待晴不關秋水事飲恨亦無聲
　　憶鄱陽舊逰
　　悠悠南國思夜向江南泊楚客斷腸時月明楓子落
　　春懐
　　園鶯啼已倦樹樹隕香紅不是春相背當由巳自翁
　　洛陽陌二首
　　鶯聲滿御隄隄栁拂絲齊風送名花落香紅襯馬蹄珂珮逐鳴騶王孫結伴逰金丸落飛鳥乗興醉青樓
　　寄淮上栁十三
　　葦蕭中闢戶相映緑淮流莫訝春潮闊鷗邊可泊舟
　　送李泌〈末句缺〉
　　昔別呉堤雨春㠶去較遲江波千里緑
　　山中夜宿
　　涼月掛層峰蘿牀落葉重掩關深畏虎風起撼長松
　　登樓
　　髙閣成長望江流雁呌哀淒涼故呉事麋鹿走荒臺
　　江上
　　江清白鳥斜蕩槳罥蘋花聴唱菱歌晚逥塘月照沙
　　溪上
　　採蓮溪上女舟小怯揺風驚起鴛鴦宿水雲撩亂紅
　　田家
　　帶水摘禾穂夜𢷬具晨炊縣帖取社長嗔怪見官遲
　　宿山中僧
　　不爇香爐煙蒲團坐如鐵嘗想同夜禪風墮松頂雪
　　梅灣
　　白石盤盤磴清香樹樹梅山深不吟賞辜負委蒼苔
　　思歸
　　不能經綸大經甘作草莽閒臣青瑣應須長別白雲漫與相親
　　歸山作
　　心事數莖白髮生涯一片青〈一作春〉山空林有雪相待古道〈一作路〉無人獨還
　　過山農家
　　板橋人渡泉聲茆簷日午雞鳴莫嗔焙茶煙暗卻喜曬穀天晴
　　代佳人贈別
　　萬里行人慾渡溪千行珠淚滴為泥已成殘夢隨君去猶有驚烏半夜啼
　　憶故園
　　惆悵多山人復稀杜鵑啼處淚霑衣故園此去千餘里春夢猶能夜夜歸
　　題葉道士山房
　　水邊垂〈一作楊〉栁赤欄橋洞裏仙人碧〈一作吹〉玉簫近得麻姑音〈一作書〉信否潯陽江〈一作向〉上不通潮
　　送李秀才入京
　　五湖秋葉滿行船八月靈槎欲上天君向〈一作入〉長安余適越獨登秦望〈一作嶺〉望秦川
　　越中席上〈一作局席〉看弄老人
　　不到山陰十二春鏡〈一作㑹〉中相見白頭新此生不復為年少今日從他弄老人
　　聴劉安唱歌
　　子〈一作午〉夜新聲何處傳悲翁〈一作歌〉更憶太平年即今法曲無人唱已逐霓裳飛上天
　　櫻桃曲
　　百舌猶來上苑花逰人獨自憶京華遙知寢廟嘗新後勅賜櫻桃向㡬家
　　山中〈一作朱放詩題作山中聴子規〉
　　野人愛向〈一作自愛〉山中宿況在葛洪丹井西庭前有箇長松樹夜半子規來上啼
　　贈〈一作貽〉朱放
　　野客歸時無四鄰黔婁別久案常貧漁樵舊路不堪入何處空山猶有人
　　江村亂後
　　江村日暮尋遺老江水東流橫浩浩竹裏閒窗不見人門前舊路生青草
　　望簡寂觀
　　青嶂青溪直復斜白雞白犬到人家仙人住在最髙處向晚春泉流白花
　　五兩歌送張夏
　　竿頭五兩風褭褭水上雲㠶逐飛鳥送君初出揚州時靄靄曈曈江溢曉
　　臨海所居三首
　　此是昔年征戰處曽經永日絶人行千家寂寂對流水唯有汀洲春草生
　　此去臨溪不是遙樓中望見赤城標不知疊嶂重霞裏更有何人度石橋
　　家在雙峰蘭若邊一聲秋磬發孤煙山連極浦鳥飛盡月上青林人未眠〈此首題一作江上故居〉
　　聴角思歸
　　故園黃葉滿青苔夢後城頭曉角哀此夜斷腸人不見起行殘月影徘徊
　　酬栁相公〈紀事有時宰曽招致將以好官命之況以詩答之〉
　　天下〈一作四海〉如今已太平相公何事〈一作用〉喚狂生箇身恰〈一作此生還〉似籠中鶴東望滄溟〈一作瀛洲〉呌數〈一作一〉聲
　　題明霞臺
　　野人本自不求名欲向山中過一生莫嫌憔悴無知己別有煙霞似弟兄
　　哭絢法師
　　楚客停橈欲問誰白沙江草麴塵絲生公手種殿前樹唯有花開鶗鴂悲
　　送栁宜城葬
　　鳴笳巳逐春風咽匹馬猶依舊路嘶遙望栁家門外樹恐聞黃鳥向人啼
　　宮詞五首
　　禁栁煙中聞曉烏風吹玉漏盡銅壺內官先向蓬萊殿金合開香瀉御鑪
　　玉樓天半起笙歌風送宮嬪笑語和月殿影開聞夜漏水精簾卷近銀〈一作秋〉河
　　玉階容衛宿千官風獵青旂曉㐲寒侍女先來薦瓊蘂露漿新下九霄盤
　　九重天樂降神仙步舞分行踏錦筵嘈囋一聲鐘鼓歇萬人樓下拾金錢
　　金吾持㦸䕶新簷天樂聲傳萬姓瞻樓上美人相倚看紅妝透出水精𬖄
　　尋桃花嶺潘三姑臺
　　桃花嶺上覺天低人上青山馬隔溪行到三姑學仙處還如劉阮二郎迷
　　夜中望仙觀
　　日暮銜花飛鳥還月明溪上見青山遙知玉女窗前樹不是仙人不得攀
　　送李侍御往呉興〈一題作送李侍郎從宣城取洞庭路往呉興〉
　　世間只〈一作唯〉有情難說今夜應無不醉人若向洞庭山下過暗知澆瀝聖姑神
　　奉和韓晉公晦日呈諸判官〈一本無下四字〉
　　江南無處不聞歌晦日中軍樂更多不是風光催栁色卻縁威令動陽和
　　子規
　　杜宇寃亡積有時年年啼血動人悲若教恨魄皆能化何樹何山着子規
　　海鷗詠
　　萬里飛來為客鳥曾蒙丹鳯借枝柯一朝鳯去梧桐死滿目鴟鳶奈爾何
　　贈韋清〈一作青〉將軍
　　身執金吾主禁兵腰間寳劍重橫行接輿亦是狂歌者更就將軍乞一聲〈青善歌〉
　　贈僧二首
　　家住義興東舍溪溪邊莎草雨無泥上人一向心入定春鳥年年空自啼
　　出頭皆是新年少何處能容老病翁更把浮榮喻生滅世間無事不虛空
　　登樓望水
　　鳥啼花發栁含煙擲卻風光憶少年更上髙樓望江水故鄉何處一歸船
　　湖中〈一作洞庭秋日〉
　　青草湖邊日色低黃茅嶂裏鷓鴣啼丈夫飄蕩今如此一曲長歌楚水西
　　歳日作〈一作歳日口號〉
　　不覺老將春共至更悲攜手㡬人全還丹寂寞羞明鏡手把屠蘇讓少年
　　山中贈客
　　山中好處無人別澗梅偽作山中雪野客相逢夜不眠山中童子燒松節
　　王郎中妓席五詠
　　箜篌
　　玉作搔頭金歩揺髙張苦調響連宵欲知寫盡相思夢度水尋雲不用橋
　　舞
　　汗浥新裝畫不成絲催急節舞衣輕落花遶樹疑無影回雪從風暗有情
　　歌〈一作王郎中席歌妓〉
　　栁拂青樓花滿衣能歌宛轉世應稀空中㡬處聞清響欲遶行雲不遣飛
　　箏
　　秦聲楚調怨無窮隴水胡笳咽復通莫遣黃鶯花裏囀參差撩亂妬春風
　　笙
　　欲寫人間離別心須聴鳴鳯似龍吟江南曲盡歸何處洞水山雲知淺深
　　送李山人還玉溪
　　好鳥共鳴臨水樹幽人獨欠買山錢若為種得千竿竹引取君家一眼泉
　　送少微上人還鹿門
　　少微不向呉中隠為箇生縁在鹿門行入漢江秋月色襄陽耆舊㡬人存
　　宿昭應
　　武帝祈靈太乙壇新豐樹色繞千官那〈一作豈〉知今夜長生殿獨閉山門〈一作空山〉月影寒
　　題琅邪上方
　　東晉王家在〈一作住〉此溪南朝樹色隔窗低碑沈字滅昔人逺谷鳥猶向寒花啼
　　安仁港口望仙人城
　　樓臺采翠逺分明聞說仙家在此城欲上仙城無路上水邊花裏有人聲
　　寄袐書包監
　　一別長安路㡬千遙知舊日主人憐賈生只是三年謫獨自無才已四年
　　小孤山
　　古廟楓林江水邊寒鴉接飯雁橫天大孤山逺小孤出月照洞庭歸客船
　　送李秀才逰嵩山
　　嵩山石壁掛飛流無限神仙在上頭採得新詩題石壁老人惆悵不同逰
　　從剡溪至赤城
　　靈溪宿處接靈山窈映髙樓向月閒夜半鶴聲殘夢裏猶疑琴曲洞房間
　　葉上題詩從苑中流出
　　花落深宮鶯亦悲〈一作愁見鶯啼栁絮飛〉上陽宮女斷腸時君恩不閉東流水葉上題詩寄與〈一作欲寄〉誰
　　崦裏桃花
　　崦裏桃花逢女冠林間杏葉落仙壇老人方授上清籙夜聴步虛山月寒
　　聴子規〈一本題上有攝山二字〉
　　棲霞山中子規鳥口邊血出啼不了山僧後夜初出〈一作入〉定聞似不聞山月曉
　　竹枝曲〈一作詞〉
　　帝子蒼梧不復歸洞庭葉下荊〈一作楚〉雲飛巴人夜唱竹枝後腸斷曉猿聲漸稀
　　尋僧二首
　　方丈玲瓏花竹閒已將心印出人間家家門外長安道何處相逢是寳山
　　彌天釋子本髙情往往山中獨自行莫怪狂人㳺楚國蓮花只在淤泥生
　　桃花曲
　　魏帝宮人舞鳯樓隋家天子泛龍舟君王夜醉春眠晏不覺桃花逐水流
　　贈逺
　　暫出河邊思逺道卻來窗下聴新鶯故人一別㡬時見春草還從舊處生
　　早春思歸有唱竹枝歌者坐中下淚
　　𣺌𣺌春生楚水波楚人齊唱竹枝歌與君皆是思歸客拭淚看花奈老何
　　送郭秀才
　　故人曽任丹徒令買得青山擬獨耕不作草堂招逺客卻將垂栁借啼鶯
　　宮詞
　　長樂宮連上苑春玉樓金殿豔歌新君門一入無由出唯有宮鶯得見人
　　悼稚
　　稚子比來騎竹馬猶疑只在屋東西莫言道者無悲事曽聴巴猿向月啼
　　山僧蘭若
　　絶頂茅菴老此生寒雲孤木伴經行世人那得知幽徑遙向青峰禮磬聲
　　句
　　崦合桃花水窗鳴栁谷泉〈題栁谷泉見應天府志〉　頺垣化為陂陸地堪乗舟〈以下並見張為主客圖〉　汀洲𣺌𣺌江蘺短疑是疑非兩斷腸　巫峽朝雲暮不歸洞庭春水晴空滿　龍吟四澤欲興雨鳯引九雛警宿烏〈七星管歌通典〉　新婦磯邊月明女兒浦口潮平〈漁父詞野客叢談〉








　　御定全唐詩卷二百六十七
<集部,總集類,御定全唐詩>
　　欽定四庫全書
　　御定全唐詩卷二百六十八
　　耿湋
　　耿湋字洪源河東人登寶應元年進士第官右拾遺工
　　詩與錢起盧綸司空曙諸人齊名號大厯十才子湋詩不深琢削而風格自勝集三卷今編詩二卷
　　發南康夜泊灨石中
　　倦客乗歸舟春溪杳將暮羣林結暝色孤泊有佳趣夜山轉長江赤月吐深樹颯颯松上吹泛泛〈一作泥泥〉花間露險石俯潭渦跳湍礙沿泝豈唯垂堂戒兼以臨深懼稍出囘雁峰明登斬蛟柱連雲向重山杳未見鍾路
　　過王山人舊居
　　故宅春山中來逢〈一作遲〉夕陽入汲少井味變開稀戶樞澀樹朽鳥不棲階閒雲自濕先生何處去惆悵空獨立
　　晚次昭應
　　落日向林路東風吹麥隴藤草蔓古渠牛羊下荒塜驪
　　宮戶乆閉溫谷泉長湧為問全盛時何人最榮寵
　　聽早蟬歌
　　蟬鳴兮夕曛聲和兮夏雲白日兮將短秋意兮已滿乍悲鳴〈一作吟〉兮欲長猶嘶澀兮多斷風蕭蕭兮轉清韻嘒嘒兮初成依婆娑之古樹思遼落之荒城閒院支頤深林倚策猶〈一作獨〉惆悵而無語鬢星星而已白
　　蘆花動
　　連素穗翻秋氣細節踈莖任長吹共作月中聲孤舟發鄉思
　　賦得寒蛩
　　爾誰造鳴何早趯趯連聲徧階草復與夜雨和遊人聽堪老
　　宣城逢張二南史
　　全家宛陵客文雅世難逢寄食年將老乾時計未從秋來句曲水雨後敬亭峯西北長安遠登臨恨㡬重
　　題童子寺
　　半偈留何處全身棄此中雨餘沙塔壞月滿雪山空聳剎臨囘磴朱樓間碧叢朝朝日將暮長對晉陽宮
　　夏日寄東溪隱者
　　日華浮野水草色合遙空處處山依舊年年事不同閒田孤壘外暑雨片雲中惆悵多塵累無由訪釣翁
　　之江淮留別京中親故
　　長雲迷一雁漸遠向南聲已帶千霜鬢初為萬里行繁蟲滿夜草連雨暗秋城前路諸侯貴何人重客卿
　　太原送許侍御出幕歸東都
　　昔隨劉越石今日獨歸時汾水風煙冷幷州花木遲荒庭增別夢野雨失行期莫向山陽過隣人夜笛悲
　　華州客舎奉和崔端公春城曉望
　　不語看芳徑悲春嬾獨行向人微月在報雨早霞生貧病催年齒風塵掩姓名頼逢驄馬客郢曲緩羇情
　　題清蘿翁雙泉
　　側弁向清漪門中夕照移異源生暗石疊響落秋池葉擁沙㾗沒流囘草蔓隨泠泠無限意不獨逺公知
　　酬李文〈一作汶〉
　　落照長楊苑秋天渭水濱初飛萬木葉又長一年人貧病仍為客艱虞更問津多慙惠然意今日肯相親
　　贈嚴維
　　許詢清論重寂寞住山陰野路接〈一作客投〉寒〈一作荒〉寺閒門當〈一作傍〉古林海田秋熟早湖水夜漁深世上窮通理誰人〈一作能〉奈此心
　　春日題苖發竹亭
　　春亭及䇿上郎吏謝𤣥暉閒詠疎篁近髙眠逺岫微偏宜留野客暫得解朝衣猶憶東溪裏雷〈一作當〉雲掩故扉
　　題孝子陵
　　荒墳秋陌上霜露正霏霏松柏自成拱苫廬長不歸浮埃積蓬鬢流血在〈一作存〉麻衣何必曾參傳千年至行稀
　　題莊上人房
　　不語焚香坐心知道已成流年衰此世定力見他生暮雪餘春冷寒燈續晝明尋常五侯至敢望下階迎
　　宋中
　　日暮黃雲合年深白骨稀舊村喬木在秋草逺人歸廢井莓苔厚荒田路徑微唯餘近山色相對似依依
　　秋夜思歸
　　來時猶暑服今已露漫漫多雨逢初霽深秋生夜寒投人心似〈一作自〉切為客事皆難何處無留滯誰能暫問看
　　送李端
　　世上許劉楨洋洋風雅聲客來空改歲歸去未成名逺近天初暮關河雪半晴空懷諫書在囘首戀承明
　　送崔明府赴青城
　　清冬賓御出蜀道翠微間逺霧開羣壑初陽照近關霜潭浮紫菜雪棧繞青山當似遺民去柴桑政自閒
　　送王將軍出塞
　　漢家邊事重竇憲出臨戎絕漠秋山在陽關舊路通列營依茂草吹角向髙風更就燕然石行看奏虜功〈一作看銘破虜功〉
　　雨中留別
　　東西無定客風雨未休時憫黙此中別飄零何處期青山違舊隱白髮入新詩歲歲迷津路生涯漸可悲
　　送楊將軍
　　一身良將後萬里討烏孫落日邊陲靜秋風鼓角喧逺山當磧路茂草向營門生死酬恩寵功名豈敢論
　　送夏侯審遊蜀
　　暮峰和玉壘囘望不通秦更問蜀城路但逢巴語人石林鶯囀曉板屋月明春若訪嚴夫子無嫌卜肆貧
　　送張侍御赴郴州別駕
　　佐郡人難料分襟日復斜一帆隨逺水百口過長沙明月江邊夜平陵夢裏家王孫對芳草愁思杳無涯
　　送苗贇〈一作斌〉赴陽翟丞
　　夕陽芳草上去馬弟兄看年少初辭闕時危逺效官山行獨夜雨旅宿二陵寒詩興生何處嵩陽羽客壇
　　送絳州郭參軍
　　逺事諸侯出青山古晉城連行麴水閣獨入議中兵夜雨新田濕春風曙角鳴人傳府公政記室有參卿
　　常州留別
　　萬里南天外求書禹穴間往來成白首旦暮見青山夜浦涼雲過秋塘好月閒殷勤陽羨桂別此幾時攀
　　關山月
　　月明邊徼靜戍客望鄉時塞古柳衰盡關寒榆發遲蒼蒼萬里道戚戚十年悲今夜青樓上還應照〈一作有〉所思
　　代宋州將淮上乞師
　　脣齒幸相依危亡故逺〈一作郡〉歸身輕〈一作經〉百戰出〈一作後〉家在數重圍上將堅深壘殘兵鬬落暉常聞鐵劔利早晚借餘威
　　秋晩臥疾寄司空拾遺曙盧少府綸
　　寒幾坐空堂疎髯似積霜老醫迷舊疾朽藥誤新方晩果紅低樹秋苔綠徧牆慙非蔣生徑不敢望求羊
　　贈海明上人〈一作贈朗公〉
　　來自西天竺〈一作竺國〉持經奉紫微年深梵語變行苦俗流〈一作人〉歸月上安禪久苔生出院稀梁間有馴鴿不去復〈一作亦〉何依〈一作為無機〉
　　津亭有懷
　　津亭一望鄉淮海晩茫茫草沒棲洲鷺天連暎浦檣往來通楚越旦暮易漁商惆悵緘書畢何人向洛陽
　　晩投江澤浦即事呈柳兵曹泥
　　落日過重霞輕煙上逺沙移舟衝荇蔓轉浦入蘆花斷岸迂來客連波漾去槎故鄉何處在更道向天涯
　　東郊別業
　　東臯占薄田耕種過餘年䕶藥栽山刺澆蔬引竹泉晩雷期稔歲重霧報晴天若問幽人意思齊沮溺賢
　　早朝
　　鐘鼓餘聲裏千官向紫微冒寒人語少乗月燭來稀清漏聞馳道輕霞暎瑣闈猶看嘶馬處未啟掖垣扉
　　屏居盩厔
　　百年心不料一卷日相知乗興偏難改憂家是強為縣城寒寂寞峰樹逺參差自笑無謀〈一作媒〉者秖應道在斯
　　進秋隼
　　豈悟因羅者迎霜獻紫微夕陽分素臆秋色上花衣舉翅雲天近囘眸燕雀稀應隨明主意百中有光輝
　　詠宣州筆
　　寒竹慙虛受纎毫任幾重影端緣守直心勁懶藏鋒落紙驚風起揺空見露濃丹青與文事捨此復何從
　　春日洪州即事
　　鍾陵春日好春水滿南塘竹宇分朱閣桐花間綠楊蹉跎看鬢色留滯惜年芳欲問羇愁發秦關道路長
　　雪後宿王純池州草堂
　　宿君湖上宅琴韻靜參差夜雪入秋浦孤城連貴池流年看共老銜酒發中悲良㑹應難再晨雞自有期
　　旅次漢故〈一作好〉畤
　　我行過漢畤寥落見孤城邑里經多難兒童識五兵廣川桑遍綠叢薄雉連鳴惆悵蕭關道終軍願請纓過三郊驛卻寄楊評事時此子郭令公欲有表薦
　　冉冉青衫客悠悠白髮人亂山孤驛暮長路百花新終歲行他縣全家望此身更思君去就早晩問平津
　　隴西行
　　雪下陽關路人稀隴戍頭封狐猶未翦邊將豈無羞白草三冬色黃雲萬里愁因思李都尉畢竟不封侯
　　巴陵逢洛陽鄰舍〈一作書情逢故人〉
　　因君知北〈一作世〉事流浪〈一作恨〉已忘機客久〈一作久客〉多人識〈一作厭〉年髙〈一作髙年〉衆病歸連雲湖〈一作朝〉色逺度雪雁聲稀又說家林盡悽傷淚滿衣
　　哭張融
　　早歲能文客中年與世違有家孀婦少無子弔人稀繐帳塵空暗〈一作積〉銘旌雨不飛依然舊鄉路寂寞幾囘歸
　　送友貶嶺南
　　暮年從逺謫落日別交親湖上北飛雁天涯南去人夢成湘浦夜淚盡桂陽春歲月茫茫意何時雨露新
　　春日即事二首
　　詩書成志業嬾慢致蹉跎聖代丹霄逺明時白髪多淺謀堪自笑窮巷憶誰過寂寞前山暮〈一作路〉歸人樵採歌數畝東皋宅青春獨屏居家貧僮僕慢官罷友朋疎強飲沽來酒羞看讀了書閑花開〈一作更〉滿地惆悵復何如
　　贈田家翁
　　老人迎客處籬落稻畦間蠶屋朝寒閉田家晝雨閒門閭新薙草蹊徑〈一作樵採〉舊諳山自道誰相及〈一作友〉邀予試往還
　　贈韋山人
　　失意成逋客終〈一作經〉年獨掩扉無機狎鷗慣多病見人稀流水知行藥孤雲伴採薇空齋莫閒笑〈一作暮還坐〉心事與時違
　　濬公院懷舊
　　逺公傳教畢身沒向他方弔客來何見門人閉影堂紗燈臨古砌塵札在空牀寂寞疎鐘後秋天有夕陽
　　雨中宿義興寺
　　遙夜宿東林蟲聲階草深髙風初落葉多雨未歸心家國身猶負星霜鬢已侵滄洲縱不去何處有知音
　　送王祕書歸江東
　　迴首望知音逶迤桑柘林人歸海郡逺路入雨天深萬木經秋葉孤舟向暮心唯餘江畔草應見白頭吟
　　渭上送李藏器移家東都
　　求名雖〈一作須〉有據〈一作援〉學稼〈一作道〉又無田〈一作緣〉故國三千里新春五十年移家還作客避地莫知賢洛浦今何處風帆去渺然
　　春尋柳先生
　　言是商山老塵心莫問年白髯垂䇿短烏㡌據梧偏酒熟飛巴雨丹成見海田疎雲披逺水景動石牀前
　　題藏公院
　　古院林公住疎篁近井桃俗年人見少禪地自知髙藥草〈一作物〉誠多喻滄溟在一毫仍悲次宗軰塵事日為勞
　　夏夜西亭即事寄錢員外
　　髙亭賓客散暑夜醉相和細汗迎〈一作凝〉衣集微涼待扇過風還池色定月晩樹陰多遙想隨行者珊珊動曉珂
　　與清江上人及諸公宿李八昆季宅
　　湯公多外友洛社自相依逺客還登㑹秋懷欲忘歸驚風林果少驟雨砌蟲稀更過三張價東遊愧陸機
　　春日即事
　　鄰里朝光徧披衣夜醉醒庖廚非舊火林木發新青接果移天性疎泉逐地形清明來幾日戴勝巳堪聽
　　秋夜㑹宿李永宅憶江南舊遊
　　偶宿俱南客相看喜盡歸湖山話不極歲月念空違子夜髙梧冷秋陰逺漏微那無此良㑹惜在謝家稀
　　冬夜尋李永因書事贈之
　　棲遑偏降志疵賤倍修身近覺多衰鬢深知獨故人天垂五夜月霜覆九衢塵不待逢沮溺而今惡問津
　　立春日宴髙陵任明府宅
　　春灰今變候密雪又霏霏坐客同心滿流年此㑹稀風成空處亂素積夜來飛且共銜盃酒陶潛不得歸
　　春日遊慈恩寺寄暢當
　　浮世今何事空門此諦真死生俱是夢哀樂詎關身逺草光連水春篁色離塵當從庾中庶詩客更何人
　　晩秋過蘇少府
　　九江迷去住羣吏且因依髙木秋垂露寒城暮掩扉隨雲心自逺看草伴應稀肯信同年友相望青𤨏闈
　　登鸛雀樓
　　久客心常醉髙樓日漸低黃河經海內華嶽鎮關西去逺千帆小來遲獨鳥迷終年不得意空覺負東溪
　　賦得沙上雁
　　衡陽多道里弱羽復哀音還塞知何日驚亂此心夜陰前侶逺秋冷後湖深獨立汀洲意寧知〈一作憂〉霜霰侵
　　夜尋盧處士
　　月髙雞犬靜門掩向寒塘夜竹深茅宇秋庭冷石牀住山年已逺服藥夀偏長虛棄如吾者逢君益自傷
　　邠州留別
　　終歲山川路〈一作長路來還去〉生涯總〈一作竟〉幾〈一作若〉何艱難為客慣貧賤受恩多暮角寒山色秋風逺水波〈一作暮角飄長韻寒流起細波〉無人見惆悵垂鞚入煙蘿〈一作懸愁茂陵宅春色又相過〉
　　贈張將軍〈一作開府〉
　　寥落軍城暮重門返照間鼓鼙經雨暗士馬過秋閒慣守臨邊郡曾營近海〈一作磧〉山關西舊業在夜夜夢中還〈一作誰雲張校尉萬里鑿空還〉
　　贈隱公〈一作贈隱上人〉
　　世間無近逺定裏徧曾過東海經長在南朝寺最多暮年聊〈一作〉化俗初地即〈一作卻〉摧魔今日忘塵慮看心義若何
　　贈別安邑韓少府
　　子眞能自在〈一作說〉江海意何如門掩疎塵吏心閒閱道書古城寒欲雪逺客暮無車杳杳思前路誰堪千里餘
　　送胡校書秩滿歸河中
　　古樹汾陰〈一作陽〉道悠悠東去長位卑仍解印身老又〈一作得〉還鄉河水平秋岸關門向夕陽音書須數附〈一作寄〉莫學晉嵇康
　　送河中張胄曹往太原計㑹迴
　　北風長至逺四牡向幽并衰木新田路寒蕪故絳城遙聽邊上信逺計朔南程料變當臨事遙知外國情
　　送郭正字歸郢上
　　濟江篇已出〈一作上〉書府俸猶貧積雪商山道全家楚塞人大堤逢落日廣漢望通津卻別〈一作到〉漁潭下驚鷗那可〈一作肯〉親
　　題李孝廉書房
　　野情専易外〈一作商瞿傳易教〉一室向青山業就三編絶心通kao萬事〈一作象〉閒鶯稀〈一作啼〉春木上草徧暮堦〈一作夕陽〉間莫道歸〈一作符〉繻在來時棄故關
　　酬暢當
　　同遊漆沮後已是十年餘幾度曾相夢何時定得書月髙城影盡霜重柳條疎且對尊中酒千般想未如
　　留別解縣韓明府〈一作別解明府〉
　　閑人州縣厭賤士友朋譏朔雪逢初下秦關獨暮歸寒茅〈一作蕪〉下〈一作上〉原淺殘雪〈一作燒〉過風微一路何相慰唯君能政稀〈一作致歸〉
　　遊鍾山紫芝觀
　　繫舟仙宅下清磬落春風雨數芝田長雲開石路重古房清磴接深殿紫煙濃鶴駕何時去遊人自不逢
　　晩秋宿裴員外寺院〈得逢字〉
　　仲言多麗藻晚水獨芙蓉梁苑仍秋過仁祠又夜逢囘林通暗竹去雨帶寒鐘願向空門裏修持比晝〈一作畫〉龍
　　秋夜喜盧司直嚴少府訪宿
　　寂寂閉層城悠悠此夜情早涼過鬢髪秋思入柴荊嚴子多髙趣盧公有盛名還如杜陵下暫拂蔣元卿
　　下邽客舍喜叔孫主薄鄭少府見過
　　良宵復杪秋把酒說羇遊落木東西別寒萍逺近流蕭條旅館月寂歴曙更籌不是仇梅至何人問百憂
　　盩厔客舍
　　寂寥荒壘下客舍雨微微門見苔生滿心慙吏到稀籬花看未發海燕欲先歸無限堪惆悵誰家復擣衣
　　宿韋員外宅
　　傳經韋相後賜筆漢家郎幽閣諸生㑹寒宵㡬刻長座中燈泛酒簷外月如霜人事多飄忽邀歡詎可忘
　　登沃州山
　　沃州初望海攜手盡時髦小暑開鵬翼新蓂長鷺濤月如芳草逺身比夕陽髙羊祜傷風景誰雲異我曹
　　宿岐山姜明府㕔
　　暝色休羣動秋齋逺客情細風和雨氣寒竹度簾聲日覺蹉跎近天敎嬾慢成誰能謁卿相朝夕筭浮榮
　　上已日
　　共來修禊事內顧一悲翁玉鬢風塵下花林絲管中故山離水石舊侶失鵷鴻不及遊魚樂裵囘蓮葉東
　　登樂遊原
　　園廟何年廢登臨有故丘孤村連日靜多雨及霖休常與秦山對曾經漢主遊豈知千載後萬事水東流
　　題惟幹上人房
　　繩牀茅屋下獨坐味閑安苦行無童子忘機避宰官是非齊已久夏臘比應難更悟眞如性塵心稍自寛
　　㑹鳳翔張少尹南亭
　　逺過張正見詩興自依依西府軍城暮南庭吏事稀草簷宜日過花圃任煙歸更料重關外羣僚候啟扉
　　早春宴髙陵滑少府〈得昇字〉
　　且寛沈簿領應賴酒如澠春夜霜猶下東城月未昇清言饒醉客亂舞避寒燈名字書仙籍諸生病未能
　　寒蜂採菊蕊
　　遊颺下晴空尋芳到菊叢帶聲來蕊上連影〈一作飲〉在香中去住霑餘霧髙低順過風終慙異蝴蝶不與夢䰟通
　　題楊著別業
　　柳巷向陂斜囘陽噪亂鵶農桑子雲業書籍蔡邕家暮葉初翻砌寒池轉露沙如何守儒行寂寞過年華
　　送太僕寺李丞赴都往桃林塞
　　逺過桃林塞休年自昔聞曲河隨暮草重阜接閒雲造父為周御詹嘉守晉軍應多懷古思落葉又紛紛
　　宋中
　　百戰無軍食孤城陷虜塵為傷多易子翻弔淺為臣漫漫東流水悠悠南陌人空思前事往向曉淚霑巾
　　陪讌湖州公堂
　　謝公為楚郡坐客是瑤林文府重門奧儒源積浪深壺觴邀薄醉笙磬發髙音末至才仍短難隨白雪吟
　　尋覺公因寄李二端司空十四曙
　　少年嘗昩道無事日悠悠及至悟生死尋僧已白頭雲迴廬瀑雨樹落給園秋為我謝宗許塵中難久留
　　送郭秀才赴舉
　　鄉賦鹿鳴篇君為貢士先新經夢筆夜纔比棄繻年海雨沾隋柳江潮赴楚船相看南去雁〈一作岸去〉離恨倍潸然
　　送王閏〈一作潤〉
　　相送臨漢〈一作寒〉水愴然望故關江蕪連夢澤楚雪入商山語我他年舊看君此日還因將自悲淚一灑別離間
　　送蜀客還
　　萬峯深積翠路向此中難欲暮多羇思因髙莫逺看卓家人寂寞揚子業荒殘唯見岷江水悠悠帶月寒
　　送海州盧錄事
　　之官逢計吏風土問如何海口潮陽近青州春氣多郊原鵬影到樓閣蜃雲和損益關從事期聽勞者歌
　　登鍾山館
　　匹馬宜春路蕭條背館心澗花寒夕雨潭水黒朝林野市魚鹽隘江村竹葦深子規何處發青樹滿髙岑
　　秋日〈一作落照〉
　　照耀天山外飛鵶幾共過微紅拂秋漢片白透長波影促寒汀薄光殘古木多金霞與雲氣散漫復相和
　　贈苖員外
　　為郎日賦詩小謝少年時業繼儒門後心多道者期晩〈一作曉〉迴長樂殿新出夜〈一作永〉明祠行樂西園暮春風動柳絲
　　詣順公問道
　　此身知是妄逺逺詣支公何法住持後能逃生死中秋苔經古徑蘀葉滿疎叢方便如開誘南宗與北宗
　　廢慶寶寺〈一作司空曙詩〉
　　黃葉前朝寺無僧寒〈一作閑〉殿開池晴⻱出曝松暝鶴飛迴古井〈一作砌〉碑橫草陰廊畫雜苔禪宮亦銷〈一作衰〉歇塵世轉堪哀
　　赴許州留別洛中親故
　　淳風今變俗末學誤為文倖免投湘浦那辭近汝墳山遮魏闕路日隱洛陽雲〈一作城〉誰念聨翩翼煙中獨失羣
　　送葉尊師歸處州
　　風馭南行逺長山與夜江羣祅離分野五嶽拜旌幢石髓調金鼎雲漿實玉缸㹞㹞吠聲曉洞府有仙厖










　　御定全唐詩卷二百六十八
　　欽定四庫全書
　　御定全唐詩卷二百六十九
　　耿湋
　　酬張少尹秋日鳳翔西郊見寄
　　鼎氣孕河汾英英濟舊勲劉生曾任俠張率自能文官佐征西府名齊將上軍秋山遙出浦野鶴暮離羣逺恨邊笳起勞歌騎吏聞廢關人不到荒戍日空曛草木涼初變陰晴景半分疊蟬臨積水亂燕入過〈一作髙〉雲麗藻終思我衰髯亦為君閒吟寡和曲庭葉漸紛紛
　　春日書情寄元校書伯和相國元子
　　數歲平津邸諸生出門〈一作問〉時羇孤力行早疎賤託身遲芳草看無厭青山到未期貧居悲老大春日上茅茨衞玠瓊瑤色𤣥成鼎鼐姿友朋漢相府兄弟謝家詩律合聲雖應勞歌調自悲流年不可住惆悵鏡中絲
　　奉送崔侍御和蕃
　　萬里華戎隔風沙道路秋新恩明主啟舊好使臣修旌
　　節隨邊草關山見戍樓俗殊人左袵地逺水西流日暮冰先合春深雪未休無論善長對博望自封侯
　　春日即事
　　芳菲那變易年鬢自蹉跎室與千峰對門唯二仲過宦情知已少生事託人多草色微風長鶯聲細雨和幾時猶滯拙終日望恩波縱欲論相報無如漂母何
　　仙山行
　　深溪人不到杖䇿獨緣源花落尋無徑雞鳴覺近村數翁皆藉草對奕復傾尊看畢初為〈一作圍〉局歸逢幾世孫雲迷入洞處水引出山門惆悵歸城郭樵柯跡尚存
　　得替後書懷上第五相公
　　誰語恓惶客偏承顧盼私應逾骨肉分敢忘死生期山縣唯荒壘雲屯盡老師庖人寧自代食蘗謬相推黃綬名空罷青春鬢又衰還來掃門處猶未報恩時獨立花飛滿無言月下遲不知丞相意更欲遣何之
　　入塞曲
　　將軍帶十圍重錦製戎衣猿臂銷弓力虬鬚長劔威首登平樂宴新破大宛歸樓上姝姬笑門前問客稀暮烽𤣥兔急秋草紫騮肥未奉君王詔髙槐晝掩扉
　　送姚校書因歸河中
　　十年相見少一歲又還鄉去住人惆悵東西路渺茫古陂無茂草高樹有殘陽委棄秋來〈一作收餘〉稻彫疎採後桑月輪生舜廟河水出〈一作入〉關牆明日過閭里光輝芸閣郎〈一作香〉
　　題清源寺〈即王右丞故宅〉
　　儒墨兼宗道雲泉隱舊〈一作舊結〉廬盂城今寂寞輞水自紆餘內學銷多累西林〈一作園〉易故居深房春竹老細雨夜鐘疎陳跡留金地遺文在石渠不知登座客誰得〈一作學〉蔡邕書
　　奉送蔣尚書兼御史大夫東都留守
　　副相威名重春卿禮樂崇錫珪仍拜下分命遂居東高斾翻秋日清鐃引細風蟬稀金谷樹草徧徳陽宮敎用儒門儉兵依武庫雄誰雲千載後周召獨為公
　　喜侯十七校書見訪
　　東城獨屏居有客到吾廬發廩因舂黍開畦復翦蔬許酣令乞酒辭窶任無魚徧出新成句更通未悟書藤絲秋不長竹粉雨仍餘誰為〈一作謂〉須張燭涼空有望舒
　　晩春青門林亭燕集
　　都門連騎出東野栁如絲秦苑看山處王孫逐草時歡遊難再得衰老是前期林靜鶯啼逺春深日過遲落花今日思秉燭古人詩對酒當為樂雙杯未可辭
　　晩秋東遊寄猗氏第五明府解縣韓明府
　　歩出青門去疎鐘隔上林四郊多難日千里獨歸心暮鳥聲偏苦秋雲色易陰亂墳松柏少野徑草茅深灞涘袁安履汾南宓賤琴何由聽白雪秪益淚霑襟
　　奉和元承〈一作丞〉杪秋憶終南舊居
　　白玉郎仍少羊車上路平秋風揺逺草舊業起髙情亂樹通秦苑重原接杜城溪雲隨暮淡野水帶寒清廣樹〈一作榭〉留峯翠閒門響葉聲近樵應已燒多稼又新成解佩從休沐承家豈退耕恭侯有遺躅何事學泉明
　　晩夏即事臨南居
　　何須學從宦其奈本無機蕙草芳菲歇青山早晩歸廣庭餘落照髙枕對閒扉樹色迎秋老蟬聲過雨稀艱難逢事異去就與時違遙憶衡門外蒼蒼三徑微
　　省試驪珠詩
　　是日重泉下言探徑寸珠龍鱗今不逆魚目也應殊掌上星初滿盤中月正孤酬恩光莫及照乗色難踰欲問投人否先論按劒無儻憐希代價敢對此氷壺
　　元日早朝
　　九陌朝臣滿三朝候鼔賖逺珂時接韻攢炬偶成花紫貝為髙闕黃龍建大牙參差萬㦸合左右八貂斜羽扇紛朱檻金鑪隔翠華微風傳曙漏曉日上春霞環珮聲重疊蠻夷服等差樂和天易感山固壽無涯渥澤千年聖車書四海家盛明多在位誰得守蓬麻
　　送歸中丞使新羅〈一本題下有冊立弔祭四字〉
　　逺國通王化儒林得使臣六〈一作立〉君成典冊萬里〈一作行弔〉奉絲綸雲水連孤棹恩私在一身悠悠龍節去渺渺蜃樓新望裏行還〈一作山仍〉暮波中嵗又春昬明看日御〈一作腳又作色〉靈怪問舟人城邑分華夏衣裳擬縉紳他時禮命畢歸路勿〈一作不〉迷津
　　贈興平鄭明府
　　海內兵猶在關西賦未均仍勞持斧使尚宰茂陵人遙夜重城掩清宵片月新綠琴聽古調白屋被深仁跡與儒生合心惟靜者親深情先結契薄宦早趨塵貧病休何日艱難過此身悠悠行逺道冉冉過〈一作遇〉良辰明主知封事長沮笑問津悽惶忽相見欲語淚霑巾
　　和王懐州觀西營秋射〈得寒字〉
　　謝公親校武草碧露漫漫落葉停髙駕空林滿從官迎籌皆疊鼓揮箭或移竿名借三軍勇功推百中難主皮山郡晩飲筭栁營寒明日開鈴閣新詩雙玉盤
　　晩登䖍州即事寄李侍御
　　章溪與貢水何事㑹波瀾萬里歸人少孤舟行路難春光浮曲浪暮色隔連灘花發從南早江流向北寛故交參盛府新角聳危冠楚劔期終割隋珠惜未彈酒醒愁轉極別逺淚初乾願保喬松質青青過大〈一作嵗〉寒
　　奉和第五相公登鄱陽郡城西樓
　　茂德為邦久豐貂舊相尊發生傳雨露均養助乾坤曉肆登樓目春〈一本缺〉銷戀闕䰟女牆分吏事逺〈一作闉一本缺〉道啟津門湓浦潮聲盡鍾陵暮色繁夕陽移夢土芳草接湘源封內羣甿復兵間百賦存童牛耕廢畝壕木〈一作水〉遶新村野歩漁聲〈一作歌〉溢荒祠鼓舞喧髙齋成五字逺岫發孤猨一顧承英達多榮及子孫家貧仍受賜身老未酬恩屬和瑤華曲堪將繫組綸
　　甘泉詩〈並序〉
　　甘泉美良牧也覃懷舊水鹹鹵人多祓〈一作疫〉患天愍遺甿是生王公惠和旣敷妙用濳應頃修壘虞宼鑿井便漑忽遇醴泉香美若飴遂命水工浚渫餘泥葺欄備綆維人所欲萬缾繼絜道路紛紛旣蠲諸邪亦愈羣瘵豈止夫宜盥漱之用增烹飪之味客乃率然遂賦茲什
　　異井甘如醴深仁逺未涯氣寒堪破暑源淨自蠲邪修綆懸氷甃新桐〈一作梧〉蔭玉沙帶星凝曉露拂霧湧秋華綠溢涵千仭清泠飲萬家何能葛洪宅終日閉煙霞
　　發綿津驛
　　孤舟北去暮心傷細雨東風春草長杳杳短亭分水陸隆隆逺鼓集漁商千叢野竹連湘浦一派寒江下吉陽欲問長安今逺近初年〈一作逢〉塞雁有歸行
　　塞上曲
　　慣習干戈事鞍馬初從少小在邊城身微久屬千夫長家逺多親五郡兵嬾說疆場曾大獲且悲年鬢老長征塞鴻過盡殘陽裏樓上悽悽〈一作嗚嗚〉暮角聲
　　路旁老人
　　老人獨坐倚官樹欲語潸然淚便垂陌上歸心無産業城邊戰骨有親知餘生尚在艱難日長路多逢輕薄兒綠水青山雖似舊如今貧後復何為
　　贈別劉員外長卿
　　清如寒玉直如絲世故多虞事莫期建徳津亭人別夜新安江水月明時為文易老皆知苦謫宦無名倍足悲不學朱雲能折檻空羞獻納在丹墀
　　宿萬固〈一作囘〉寺因寄嚴補闕
　　曉隨樵客到青㝠因禮山僧宿化城鐘梵已休初入定有無皆離本難名雲開半夜千林靜月上中峰萬壑明為報故人雷處士塵心終日自勞生
　　岐陽客舎呈張明府
　　逸妻稚子應溝壑歸路茫茫東去遙涼葉下時心悄悄空齋夢裏雨蕭蕭星霜漸見侵華髮生長虛聞在聖朝知已只今何處在故山無事別漁樵
　　奉和李觀察登河中白樓
　　城上髙樓飛鳥齊從公一遂躡丹梯黃河曲盡流天外白日輪輕〈一作傾〉落海西玉樹九重長在夢雲衢一望杳如迷何心更和陽春奏況復秋風聞戰鼙
　　朝下寄韓舍人
　　侍臣鳴珮出西曹鸞殿分階翊綵旄瑞氣迥浮青玉案日華遙上赤霜花間熖熖雲旗合鳥外亭亭露掌高肯念萬年芳樹裏隨風一葉在蓬蒿
　　賀李觀察禱河神降雨
　　質明齋祭北風微騶馭千羣擁廟扉玉帛纔敷雲淡淡笙鏞未撤雨霏霏路邊五稼添膏長河上雙旌帶溼歸若出敬亭山下作何人敢和謝𤣥暉
　　上將行〈一作上裵行軍中丞〉
　　蕭關掃定犬羊羣〈一作胡塵已滅天山外〉閉閣層城白日〈一作陰陰日復〉曛櫪上驊騮嘶鼓角門前老將識風雲旌旗四面寒山暎〈一作髙秋見〉絲管〈一作竹〉千家靜夜聞誰道古來多簡冊〈一作計䇿〉功臣〈一作成〉唯有衞〈一作是李〉將軍〈一作更想他時看竹帛功成不獨霍將軍〉
　　許下書情寄張韓二舍人
　　謫宦軍城老更悲近來頻夜夢丹墀銀杯乍滅心中火金鑷唯多鬢上絲〈一作乍然乍滅心中火漸鑷漸多鬢上絲〉繞院〈一作履又作徑〉綠苔聞雁處滿庭黃葉閉門時故人髙歩雲衢上肯念前程杳未期
　　九日
　　重陽寒寺滿秋梧客在南樓顧老夫歩蹇強登遊藻井髪稀那更挿茱茰橫空過雨千峰出大野新霜萬葉枯〈一作萬壑鋪〉更望尊中菊花酒殷勤能得幾囘沽
　　送大谷髙少府
　　縣屬并州北近胡悠悠此別宦仍孤應知史筆思循吏莫料轅門笑魯儒古塞草青宜牧馬春城月暗好啼烏彫殘貴有親仁術梅福何須去隱呉
　　同李端春望
　　二毛羇旅尚迷津萬井鶯花雨後春宮闕參差當晩日山河迤邐靜纎塵和風醉裏承恩客芳草歸時失意人南北東西各自去年年依舊物華新
　　嶽祠送薛近貶官
　　枯松老柏仙山下白帝祠堂枕古逵遷客無辜祝史告神明有喜女巫知遙思桂浦人空去逺過衡陽雁不隨度嶺梅花翻向北囘看不見樹南枝
　　送友人遊江南
　　逺別悠悠白髪新江潭何處是通津潮聲偏懼初來客海味唯甘久住人漠漠煙光前浦晩青青草色定山春汀洲更有南迴雁亂起聨翩北向秦
　　長門怨
　　聞道昭陽宴嚬蛾落葉中清歌逐寒月遙夜入深宮
　　秋日
　　反照入閭巷憂來與誰〈一作愁來誰共〉語古道無〈一作少〉人行秋風動禾黍
　　秋夜
　　髙秋夜分後逺客雁來時寂寞重門掩無人問所思
　　慈恩寺殘春
　　雙林花已盡葉色占殘芳若問同遊客髙年最斷膓
　　早次睂〈一作郿〉縣界
　　疋馬曉路〈一作言〉歸悠悠渭川道晴山向孤城秋日滿白草
　　路傍墓
　　石馬雙雙當古樹不知何代公侯墓暮前靡靡〈一作菲菲〉春草深唯有行人看碑路
　　代園中老人
　　傭賃難〈一作誰〉堪一老身皤皤力役在青春林園手種唯吾事桃李成陰歸別人
　　古意
　　雖言千騎上頭居一世生離恨有餘葉下綺窗銀燭冷含啼自草錦中書
　　涼州詞
　　國使翻翻隨斾旌隴西岐路足荒城氊裘牧馬胡雛小日暮蕃歌三兩聲
　　安邑王校書居
　　秋來池館清夜聞宮漏聲迢遰玉山迥泛灧銀河傾琴上松風至窗裏竹煙生多君不家食孰雲事巖耕
　　登總持寺閣
　　今日登髙閣三休忽自悲因知筋力減不及往年時草樹還如舊山河亦在茲龍鍾兼老病更有重來期
　　寄錢起〈一作司空曙詩〉
　　草長花落樹羸病強尋春無復少年意空餘華髪新青原高見水白社靜逢人寄謝南宮客軒車不見親
　　宿青龍寺故曇上人院
　　年深宮院在閒客自相逢閉戶臨寒竹無人有夜鐘降龍今已去巢鶴竟何從坐見繁星曉淒涼識舊峯
　　新蟬〈一作司空曙詩〉
　　今朝蟬忽鳴遷客若為情便覺一年謝能令萬感生微風方滿樹落日稍沈城為問同懐者淒涼聽幾聲
　　秋中雨田園即事
　　漠漠重雲暗蕭蕭宻雨垂為霖淹古道積日滿荒陂五稼何時穫孤村幾戶炊亂流發通圃腐葉著秋枝暮㸑新樵溼晨漁舊浦移空餘去年菊花發在東籬
　　拜新月〈一作李端詩〉
　　開簾見新月便即下堦拜細語人不聞北風吹裙帶
　　客行贈人
　　旅行雖別路日暮各思歸欲下今朝淚知君亦溼衣
　　贈山老人
　　白首獨一身青山為四隣雖行故鄉陌不見故鄉人
　　贈胡居士
　　孔融過五十海內故人稀相府恩猶在知君未拂衣
　　薦福寺送元偉
　　送客攀花後尋僧坐竹時明朝莫囘望青草馬行遲
　　觀鄰老栽松
　　雖過老人宅不解老人心何事斜陽裏栽松欲待陰
　　哭麴象〈一作司空曙詩〉
　　憶昨秋風起君曾歎逐臣何言芳草日自作九泉人
　　哭苗垂
　　舊友無由見孤墳草欲長月斜鄰笛盡車馬出山陽
　　題雲際寺故僧院
　　白髮悤悤色青山草草心逺公仍下世從此別東林
　　句
　　髙樹多涼吹疎蟬足斷聲〈見海録碎事〉







　　御定全唐詩卷二百六十九
<集部,總集類,御定全唐詩>
　　欽定四庫全書
　　御定全唐詩卷二百七十
　　戎昱
　　戎昱荊南人登進士第衞伯王鎭荊南辟為從事建中中為辰䖍二州刺史集五卷今編詩一卷
　　塞下〈一作上〉曲
　　慘慘寒日沒北風卷蓬根將軍領疲兵卻入古塞門囘頭指陰山殺氣成黃雲
　　上山望胡兵胡馬馳驟速黃河氷已合意又向南牧嫖姚夜出軍霜雪割人肉
　　塞北無草木烏鳶巢僵屍泱漭沙漠空終日胡風吹戰卒多苦辛苦辛無四時
　　晩渡西海西向東看日沒傍岸砂礫堆半和戰兵骨單于竟未滅陰氣常勃勃
　　城〈一作樓〉上畫角哀即〈一作則〉知兵心苦試問左右人無言淚如雨何意休明時終年事鼙鼓
　　北風凋白草胡馬日駸駸夜後戍樓月秋來邊將心鐵衣霜露〈一作雪〉重戰馬歲年深自有盧龍塞煙塵飛至今
　　苦哉行五首〈寳應中過滑州洛陽後同王季友作〉
　　彼鼠侵我㕑縱貍授粱肉鼠雖為君卻貍食自須足冀雪大國恥翻是大國辱羶腥逼綺羅塼瓦雜珠玉登樓非騁望目笑是心哭何意天樂中至今奏胡曲
　　官軍收洛陽家住洛陽里夫壻與兄弟目前見傷死呑聲不許哭還遣衣羅綺上馬隨匈奴數秋黃塵裏生為名家女死作塞垣鬼鄉國無還期天津哭流水
　　登樓望天衢目極淚盈睫彊笑無笑容須妝舊花靨昔年買奴僕奴僕來碎葉豈意未死間自為匈奴妾一生忽至此萬事痛苦業得出塞垣飛不如彼蜂蝶
　　妾家清河邊七葉承貂蟬身為最小女偏得渾家憐親戚不相識幽閨十五年有時最逺出秖到中門前前年狂胡來懼死翻生全今秋官軍至豈意遭戈鋋匈奴為先鋒長鼻黃髮拳彎弓獵生人百歩牛羊羶脫身落虎口不及歸黃泉苦哉難重陳暗哭蒼蒼天
　　可汗奉親詔今月歸燕山忽如亂刀劔攪妾心腸間出戶望北荒迢迢玉門關生人為死別有去無時還漢月割妾心胡風凋妾顔去去斷絶魂呌天天不聞
　　苦辛行
　　且莫奏短歌聽余苦辛詞如今刀筆士不及屠沽兒少年無事學詩賦豈意文章復相悞東西南北少知音終年竟歲悲行路仰面訴天天不聞低頭告地地不言天地生我尚如此陌上他人何足論誰謂西江深渉之固無憂誰謂南山髙可以登之遊險巇唯有世間路一晌令人堪白頭貴人立意不可測等閒桃李成荊棘風塵之士深可親心如雞犬能依人悲來卻憶漢天子不棄相如家舊貧勸君且飲酒酒能散羇愁誰家有酒判一醉萬事從他江水流
　　長安秋夕〈一作中秋感懐〉
　　八月更漏長愁人起常早閉門寂無事滿院〈一作地〉生秋cq=376草昨夜西〈一作北〉窗夢夢入荊南〈一作門〉道逺客歸去來在家貧亦好
　　羅江客舎
　　山縣秋雲闇茅亭暮雨寒自傷庭葉下誰問客衣單有興時添酒〈一作開卷〉無聊嬾整冠近來鄉國夢夜夜到長安
　　贈岑郎中
　　童年未解讀書時誦得郎中數首詩四海煙塵猶隔闊十年魂夢每相隨〈一作思〉雖披雲〈一作欣披〉霧逢迎疾巳恨趨風拜徳〈一作識〉遲天下無人鑒詩句不尋詩伯重〈一作更〉尋誰
　　聞笛〈一作李益詩〉
　　入夜思歸切笛聲清〈一作寒〉更哀愁人不願聼自到枕前〈一作邊〉來風起塞雲斷夜深關月開平明獨惆悵飛盡一庭梅
　　漢上題韋氏莊
　　結茅同楚客卜築漢江邊日落數歸鳥夜深聞扣舷水㾗侵岸柳山翠借廚煙調笑提筐婦春來蠶幾眠
　　閨情
　　側聽宮官說知君寵尚存未能開笑頰先欲換愁魂寳鏡窺粧影紅衫裛淚痕昭陽今再入寧敢恨長門
　　衡陽春日遊僧院
　　曾共劉諮議同時事道林與君相掩淚來客豈知心堦雪凌春積爐煙向深依然舊童子相送出花林
　　玉臺體題湖上亭
　　湖入縣西邊湖頭勝事偏綠竿初長筍紅顆未開蓮蔽日髙髙樹迎人小小船清風長入坐夏月似秋天
　　早梅
　　一樹寒梅白玉條迥臨村路傍溪橋應緣〈一作不知〉近水花先發疑是經春〈一作冬〉雪未銷
　　移家別湖上亭
　　好是〈一作去〉春風湖上亭柳條藤蔓繫離情黃鶯久住渾相識欲別頻啼四〈一作三〉五聲
　　客堂秋夕
　　隔窗螢影滅復流北風微雨虛堂秋蟲聲竟夜引鄉淚蟋蟀何自知人〈一作知人自〉愁四時不得一日樂以此方悲客遊惡〈一作牢落〉寂寂江城無所聞梧桐葉上偏蕭索
　　湖南雪中留別
　　草草還草草湖東別離早何處愁殺人歸鞍雪中道出門迷轍跡雲水白浩浩明日武陵西相思鬢堪老
　　贈別張駙馬
　　上元年中長安陌見君朝下欲歸宅飛龍騎馬三十匹〈一作四〉玉勒雕鞍照初日數裡衣香遙撲人長衢雨歇無纖塵從奴斜抱勑賜錦雙雙蹙出金麒麟天子愛壻皇后弟獨步明時負權勢一身扈蹕承殊澤甲第朱門聳髙㦸鳳凰樓上伴吹簫鸚鵡杯中醉留客泰去否來何足論宮中晏駕人事翻一朝負譴辭丹闕五年待罪湘江源冠冕淒涼幾遷改眼看桑田變成海華堂金屋別賜人細眼黃頭總何在渚宮相見寸心悲嬾欲今時問昔時看君風骨殊未歇不用愁來雙淚垂
　　涇州觀元戎出師
　　寒日征西將蕭蕭萬馬叢吹笳覆樓雪祝纛滿旗風遮虜黃雲斷燒羌白草空金鐃肅天外玉帳靜霜中朔野長城閉河源舊路通衞青師自老魏絳賞何功槍壘依沙迥轅門壓塞雄燕然如可勒萬里願從公
　　從軍行
　　昔從李都尉雙鞬照馬蹄擒生黒山北殺敵黃雲西太白沈虜地邊草復萋萋歸來邯鄲市百尺青樓梯感激然諾重平生膽力齊芳筵暮歌發豓粉輕鬟低半酣〈一作醉〉秋風起鐵騎門前嘶逺戍報烽火孤城嚴鼓鼙揮鞭望塵去少婦莫含啼
　　古意
　　女伴朝來說知君欲棄捐嬾梳明鏡下羞到畫堂前有淚霑脂粉無情理管不知將巧笑更遣向誰憐
　　聽杜山人彈胡笳〈一本題下有歌字〉
　　綠琴胡笳誰妙彈山人杜陵名庭蘭杜君少與山人友山人沒來今已久當時海內求知音囑付胡笳入君手杜陵攻琴四十年琴聲在音不在座中為我奏此曲滿堂蕭飋如窮邊第一第二拍淚盡蛾睂沒蕃客更聞出塞入塞聲穹廬氊帳難為情胡天雨雪四時下五月不曾芳草生須㬰促軫變宮徴一聲悲兮一聲喜南看漢月雙眼明卻顧胡兒寸心死迴鶻數年收洛陽洛陽士女皆驅將豈無父母與兄弟聞此哀情皆斷腸杜陵先生證此道沈家祝家皆絶倒如今世上雅風衰若箇深知此聲好世上愛箏不愛琴則明此調難知音今朝促軫為君奏不向俗流傳此心
　　詠史〈一作和蕃〉
　　漢家青史上計拙是和親社稷依明主安危託婦人豈能將玉貎便擬靜胡〈一作煙〉塵地下千年骨誰為輔佐臣
　　桂州臘夜
　　坐到三更盡歸仍萬里賖雪聲偏傍竹寒夢不離家曉角分殘漏孤燈落碎花二年隨驃騎辛苦向天涯
　　再赴桂州先寄〈一作上〉李大夫
　　玷玉甘長棄朱門喜再遊過因讒後重恩合死前酬養驥須憐瘦栽松莫厭秋今朝兩行淚一半血和流
　　題招提寺
　　招提精舎好石壁向江開山影水中盡鳥聲天上來一燈傳歲月深院〈一作殿〉長莓苔日暮雙林磬泠泠〈一作玲玲〉送客囘
　　謫官辰州冬至日懷
　　去年長至在長安策杖曾簪獬豸冠此歲長安逢至日下堦遙想雪霜寒夢隨行伍朝天去身寄窮荒報國難北望南郊消息斷江頭唯有淚闌干
　　贈韋況徴君
　　身欲逃名名自隨鳳銜丹詔降茅茨苦節難違天子命貞心唯有老松知囘看藥竈封題密強入蒲輪引步遲今日巢由舊冠帶聖朝風化勝堯時
　　送吉州閻使君入道二首
　　聞道桃源去塵心忽自歸余當從宦日君是棄官時金汞封仙骨靈津嚥玉池受傳三籙備起坐五雲隨洞裏花常發人間鬢易衰他年會相訪莫作爛柯棊
　　廬陵太守近隳官霞〈一作月〉帔初朝五〈一作玉〉帝壇風過鬼神延〈一作迎〉受籙夜深龍虎衛燒丹冰容入鏡纖埃靜玉液添〈一作傾〉缾漱齒寒莫遣桃花迷客路千山萬水訪君難
　　入劒門
　　劒門兵革後萬事盡堪悲鳥鼠無巢穴兒童話別離山川同昔日荊棘是今時征戰何年定家家有畫旗
　　過商山
　　雨暗商山過客稀路傍孤店閉柴扉卸鞍良久茅簷下待得巴〈一作主〉人樵採歸
　　閏春宴花溪嚴侍御莊
　　一團青〈一作春〉翠色雲是子陵家山帶新晴雨溪留閏月花瓶開巾漉酒地坼筍抽芽綵縟〈一作何幸〉承顔靣〈一作服〉朝朝賦〈一作奏〉白華
　　歲暮客懷
　　異鄉三十口親老復家貧無事乾坤內虛為翰墨人歲華南去後愁夢北來頻惆悵江邊栁依依又欲春
　　秋望興慶宮
　　先皇歌舞地今日未遊廵幽咽龍池水淒涼御榻塵隨風秋樹葉對月老宮人萬事如桑海悲來欲慟〈一作動〉神
　　送鄭鍊師貶辰州
　　辰州萬里外想得逐臣心謫去刑名枉人間痛惜深誤將瑕指玉遂使謾〈一作謗〉消金計日西歸在休為澤畔吟
　　雲夢故城秋望
　　故國遺墟在登臨想舊遊一朝人事變千載水空流夢渚鴻聲〈一作毛〉晩〈一作鷗飛晚〉荊門樹色秋片雲凝不散遙掛望鄉愁
　　秋日感懷
　　洛陽岐路信悠悠無事辭家兩度秋日下未馳千里足天涯徒泛五湖舟荷衣半浸緣鄉淚玉貎潛銷是客愁說向長安親與故誰憐歲晚尚淹留
　　送王明府入道
　　何事陶彭澤明時又掛冠為耽泉石趣不憚薜蘿寒輕雪籠紗帽孤猨傍醮壇懸懸〈一作思〉老松下金竈夜燒丹
　　秋月〈一作江城秋夜〉
　　江干入夜杵聲秋百尺疎桐掛鬥牛思苦自看〈一作緣〉明月苦人愁不是月華愁
　　賦得鐵馬鞭
　　成器雖因匠懷剛本自天為憐持寸節長擬靜三邉未入英髦用空存鐵石堅希君剖腹取還解抱龍泉
　　聞顔尚書陷賊中
　　聞說〈一作傳道〉征南沒那堪故吏聞能持蘓武節不受馬超勲國破無家〈一作人〉信天秋有鴈羣同榮不同辱今日負將軍
　　送蘇參軍
　　憶昨青襟醉裏分酒醒廻首愴離羣舟移極浦城初掩山束長江日早曛客〈一作老〉來有恨空思德別後誰人更議文常歎蘇生官太屈應緣才似鮑參軍
　　成都元十八侍御
　　不見元生已數朝浣花溪路去非遙客舍早知渾寂寞交情豈謂更蕭條空有寸心思㑹面恨無單酌遣相邀驊驄〈一作騮〉幸自能馳驟何惜揮鞭過柞橋
　　觀衞尚書九日對中使射破的
　　盛宴傾黃菊殊私降紫泥月營開射圃霜斾拂晴霓出將三朝貴彎弓五善齊腕迴金鏃滿的破綠低勇氣干牛斗歡聲震鼓鼙忠臣思報國更欲取關西
　　辰州聞大駕還宮
　　聞道鑾輿歸魏闕望雲西拜喜成悲寧知隴水煙銷日再有園林秋薦時渭水戰添亡虜血秦人生覩舊朝儀自慚出守辰州畔不得親隨日月旗
　　辰州建中四年多懷
　　荒徼辰陽逺窮秋瘴雨深主恩堪灑血邊宦更何心海上紅旗滿生前白髮侵竹寒寧改節隼靜早因禽務退門多掩愁來酒獨斟天涯憂國淚無日不霑襟
　　上桂州李大夫
　　今日辭門館情將衆別殊感深翻有淚仁過曲憐愚晚〈一作曉〉鏡傷秋鬢晴寒切病軀煙霞〈一作波〉萬里闊宇宙一身孤〈一作迂〉倚馬才寧有登龍意豈無唯於方寸內暗貯報恩珠
　　江城秋霽
　　霽後江城風景涼豈堪登眺只堪傷逺天螮蝀收殘雨映水鸕鷀近夕陽萬事無成空過日十年多難不還鄉不知何處銷茲恨轉覺愁隨夜夜長
　　上李常侍
　　旌旗曉過大江西七校前驅萬隊齊千里政聲人共喜三軍令肅馬前嘶恩霑境內風初變春入城陰柳漸低桃李不須令更種早知門下舊成蹊
　　上湖南崔中丞
　　山上青松陌上塵雲泥豈合得相親舉世盡嫌良馬瘦唯君不棄〈一作厭〉臥龍貧千金未必能移性一諾從來許殺身莫道書生無感激寸心還是報恩人
　　早春雪中
　　陰雲萬里晝〈一作盡〉漫漫愁坐關心事幾般為報春風休下雪柳條初放〈一作發〉不禁寒
　　雲安阻雨
　　日長巴峽雨濛濛又說歸舟路未通遊人不及西江水先得東流到渚宮
　　湖南春日二首
　　自憐春日客長沙江上無人轉憶家光景卻添鄉思苦簷前數片落梅花
　　三湘漂寓若流萍萬里湘〈一作江〉鄉隔洞庭羇客春來心欲碎東風莫遣栁條青
　　送陸秀才歸覲省
　　武陵何處在南指楚雲陰花蕚連枝〈一作芳〉近桃源去路深啼鶯徒寂寂征馬已駸駸隄上千年柳條條掛我心
　　戲題秋月
　　秋宵月色勝春宵萬里天涯靜寂寥近來數夜飛霜重只畏娑婆樹葉凋
　　宿湘江
　　九月湘江水漫流沙邊唯覽月華秋金風浦上吹黃葉一夜紛紛滿客舟
　　戲贈張使君
　　數載蹉跎罷搢紳五湖乗興轉迷津如今野客無家第醉處尋常是主人
　　別公安賈明府
　　葉縣門前江水深淺於羇客報恩心把君詩卷西歸去一度相思一度吟
　　霽雪〈一作韓舍人書窗殘雪〉
　　風卷寒〈一作黃〉雲〈一作長空〉暮雪晴江煙洗盡柳條〈一作枝〉輕簷前數片無人掃又得書窗一夜明
　　漢陰弔崔員外墳
　　逺別望有歸葉落〈一作落葉〉望春暉所痛泉路人一去無還期荒墳遺漢陰墳樹啼子規存沒抱寃滯孤魂意何依豈無骨肉親豈無深相知曝露不復問髙名亦何為相攜慟君罷春日空遲遲
　　題槿花
　　自用金錢買槿栽二年方始得花開鮮紅未許佳人見蝴蝶爭知早到來
　　題宋玉亭
　　宋玉庭前悲暮秋陽臺路上雨初收應緣此處人多別松竹蕭蕭也帶愁
　　過東平軍
　　畫角初鳴殘照微營營鞍馬往來稀相逢士卒皆垂淚八座朝天何日歸
　　送辰〈一作新〉州鄭使君
　　誰人不譴謫君去獨堪傷長子家無弟〈一作第〉慈親老在堂驚魂隨驛吏冒暑向炎方未到猨啼處參差已斷膓
　　江上柳送人〈一本題上有賦得二字〉
　　江柳斷腸色黃絲垂未齊人看幾重恨鳥入一枝低鄉淚正堪落與君又解攜相思萬里道春去夕陽西
　　湘南曲
　　虞帝南遊不復還翠蛾幽怨水雲間昨夜月明湘浦宿閨中珂珮度空山
　　桂州西山登髙上陸大夫
　　登髙上山上髙處更堪愁野菊他鄉酒蘆花滿眼秋風煙連楚郡兄弟客〈一作愛〉荊州早晩朝天去親隨定逺侯
　　寄鄭鍊師
　　平生金石友淪落向辰州已是二年客那堪終日愁尺書渾不寄兩鬢計應秋今夜相思月情人南海頭
　　八月十五日
　　憶昔千秋節懽娯萬國同今來六親逺此日一悲風年少逢胡亂時平似夢中棃園幾人在應是涕〈一作泣〉無窮
　　征人歸鄉
　　三月江城柳絮飛五年遊客送人歸故將別淚和鄉淚今日䦨干濕汝衣
　　駱家亭子納涼
　　江湖思渺然不離國門前折葦魚沈藻攀藤鳥出煙生衣宜水竹小酒入詩篇莫怪侵星坐神清不欲眠
　　逢隴西故人憶關中舎弟
　　莫話邊庭事心摧不欲聞數年家隴地舍弟歿胡軍每念支離苦常嗟骨肉分急難何日見遙哭隴西雲
　　秋夜〈一本有宿字〉梁十三廳事
　　今來秋已暮還恐未成歸夢裏家仍逺愁中葉又飛竹聲風度急燈影月來微得見梁夫子心源有所依
　　成都暮雨秋〈一作秋雨〉
　　九月龜城暮愁人閉草堂地卑多雨潤天暖少秋霜縱欲傾新酒其如憶故鄉不知更漏意惟向客〈一作枕〉邊長
　　酬梁二十
　　渚宮無限客相見獨相親長路皆同病無言似一身歲寒唯愛竹憔悴不堪春細與知音說攻文恐悞人
　　花下宴送鄭鍊師
　　愁裏惜春深聞幽即共尋貴看花柳色圖放別離心客醉花能笑詩成花〈一作酒〉伴吟為君調綠綺先奏鳳歸林
　　秋館雨後得弟兄書即事呈李明府
　　弟兄書忽到一夜喜兼愁空館復聞雨貧家怯到秋坐中孤燭暗窗外數螢流試以他鄉事明朝問子游
　　寄梁淑
　　長憶江頭執別時論文未有不相思鴈過經秋無尺素人來終日見新詩心思食蘗何由展家似流萍任所之悔學秦人南避地武陵原上又徴師
　　送張秀才之長沙
　　君向長沙去長沙僕舊諳雖之〈一作雲〉桂嶺北終是闕〈一作洞〉庭南山靄生朝雨江煙作夕嵐松醪能醉客慎勿滯湘潭
　　塞下〈一作上〉曲
　　漢將歸來虜塞空旌旗初下玉關東髙蹄戰馬三千匹落日平原秋草中
　　送僧法和〈一作送亮法師〉
　　逹士心無滯他鄉總是家問經翻貝葉論法指蓮花欲契眞空義先開智慧芽不知飛錫後何處是恆沙
　　送嚴十五郎之長安
　　送客身為客思家愴別家暫收雙眼淚遙想五陵花路逺征車迥山迴劍閣斜長安君到日春色未應〈一作曾〉賒
　　冬夜宴梁十三廳
　　故人能愛客秉燭會吾曹家為朋徒罄心緣翰墨勞夜寒銷臘酒霜冷重綈袍醉臥西窗下時聞鴈響髙
　　收襄陽城二首
　　悲風慘慘雨脩脩峴北山低草木愁暗發前軍連夜戰平明旌斾入襄州
　　五營飛將擁霜戈百里僵屍滿濜河日暮歸來看劍血將軍卻恨殺人多
　　出軍
　　龍繞旌竿獸滿旗飜營乍似雪中〈一作山〉移中軍一隊三千騎盡是幷州遊俠兒
　　和李尹種葛
　　弱質人皆棄唯君手自栽藟含霜後竹香惹臘前梅擬託凌雲勢須憑接引材清〈一作綠〉陰如可借黃鳥定飛來
　　送零陵妓〈一作送妓赴於公召〉
　　寶鈿香蛾翡翠裙裝成掩泣欲行雲殷勤好取襄王意莫向陽臺夢使君
　　採蓮曲二首
　　雖聽採蓮曲詎識採蓮心漾檝愛花逺囘船愁浪深煙生極浦色日落半江陰同侶憐波靜看籹墮玉簪涔陽女兒花滿頭𣯶𣯶同泛木蘭舟秋風日暮南湖裏爭唱菱歌不肯休
　　塞上曲
　　胡風畧地燒連山碎葉孤城未下關山頭烽子聲〈一作齊〉聲呌知是將軍夜獵還
　　寂上人禪房
　　俗塵浮垢閉禪關百歲身心幾日閒安得此生同草木無營長在四時間
　　桂州口號
　　畫角三聲動客愁曉霜如雪覆江樓誰道桂林風景暖到來重著皁貂裘
　　紅槿花
　　花是深紅葉麴塵不將桃李共爭春今日驚秋自憐客折來持贈少年人
　　哭黔中薛大夫
　　亞相何年鎭百蠻生涯萬事瘴雲間夜郎城外誰人哭昨日空餘旌節還
　　感春
　　看花淚盡知春盡魂斷看花秪恨春名位未霑身欲老詩書寧救眼前貧
　　途中寄李二〈一作李益詩〉
　　楊柳煙含灞岸春年年攀折為行人好風若借低枝便莫遣青絲埽路塵
　　寄許鍊師〈一作李益詩〉
　　埽石焚香禮碧空露華偏濕蘂珠宮如何說得天壇上萬里無雲月正中
　　下第留辭顧侍郎
　　綺陌彤彤花照塵王門侯邸盡朱輪城南舊有山村路欲向雲霞覓主人
　　題雲公山房〈一作權德輿詩又作楊巨源詩〉
　　雲公蘭若深山裏月明松殿微風起試問空門清淨心蓮花不著秋潭水
　　別離作〈一作戴叔倫詩〉
　　手把杏花枝未曾經別離黃昬掩門後寂寞自心知
　　九日賈明府見訪
　　獨掩衡門秋景閒洛陽才子訪柴關莫嫌濁酒君須醉雖是貧家菊也斑同人願得長攜手久客深思一破顔卻笑孟嘉吹帽落登髙何必上龍山
　　開元觀陪杜大夫中元日觀樂〈第八句缺一字〉
　　今朝歡稱玉京天況值關東俗理年舞態疑迴紫陽女歌聲似遏綵雲仙盤空雙鶴驚幾劍灑砌三花度管落日香塵擁歸騎　風油幕動髙煙
　　中秋夜登樓望月寄人
　　西樓見月似江城脈脈悠悠倚檻情萬里此情同皎潔一年今日最分明初驚桂子從天落稍誤蘆花帶雪平知稱玉人臨水見可憐光彩有餘清
　　贈宜陽張使君
　　暫作宜陽客深知太守賢政移千里俗人戴兩重天舊郭多新室閒坡盡闢田倘令黃霸在今日恥同年
　　移家別樹
　　千〈一作手〉種庭前樹人移樹不移看花愁作別不及未栽時
　　成都送嚴十五之江東
　　江東萬里外別後幾悽悽峽路花應發津亭柳正齊酒傾遲日暮川闊逺天低心繫征帆上隨君到剡溪
　　送李參軍
　　好住好住王司戶珍重珍重李參軍一東一西如別鶴一南一北似浮雲月照疎林千片影風吹寒水萬里紋別易㑹難今古事非是余今獨與君
　　題嚴氏竹亭
　　子陵棲遁處堪繫野人心溪水浸山影嵐煙向竹陰忘機看白日留客醉瑤琴愛此多詩興歸來歩歩吟
　　送王端公之太原歸覲相公
　　柱史今何適西行詠陟岡也知人惜別終美鴈成行春雨桃花靜離尊竹葉香到時丞相閣應喜棣華芳
　　旅次寄湖南張郎中
　　寒江近戶漫流聲竹影臨窗亂月明歸夢不知湖水闊夜來還到洛陽城
　　晩次荊江
　　孤舟大江水水渉無昏曙雨暗迷津時雲生望鄉處漁翁閒自樂樵客紛多慮秋色湖上山歸心日邊樹徒稱竹箭美未得楓林趣向夕垂釣還吾從落潮去
　　同辛兗州巢父盧副端岳相思獻酬之作因紓歸懷兼呈辛魏二院長楊長寧
　　暮角發髙城情人坐中起臨觴不及醉分散秋風起雖有明月期離心若千里前歡反惆悵後會還如此焉得夜淹留一囬終宴喜羇遊復牽役館至重湖水早晚泛歸舟吾從數君子
　　撫州處士湖泛舟送北迴兩指此南昌縣查溪蘭若別
　　移樽鋪山曲祖帳查溪陰鋪山即逺道查溪非故林悽然誦新詩落淚霑素襟郡政我何有別情君獨深禪庭古樹秋宿雨清沈沈揮袂故里逺悲傷去住心
　　耒陽谿夜行〈為傷杜甫作〉
　　乘夕棹歸舟縁源二轉幽月明看嶺樹風靜聽溪流嵐氣船間入霜華衣上浮猨聲雖此夜不是別家愁
　　桂城早秋
　　逺客驚秋早江天夜露新滿庭惟有月空館更何人卜命知身賤傷寒舞劔頻猨啼曾下淚可是為憂貧
　　桂州歲暮
　　歲暮天涯客寒窗欲曉時君恩空自感鄉思夢先知重誼人愁別驚棲鵲戀枝不堪樓上角南向海風吹
　　宿桂州江亭呈康端公
　　獨向東亭坐三更待月開螢光入竹去水影過江來露滴千家靜年流一葉催龍鍾萬里客正合故人哀

　　御定全唐詩巻二百七十
　　欽定四庫全書
　　御定全唐詩巻二百七十一
　　竇叔向
　　竇叔向字遺直京兆人代宗時常袞為相引為左拾遺內供奉袞貶出為溧水令五子羣常牟庠鞏皆工詞章有聨珠集行於時叔向工五言名冠時輩集七巻今存詩九首
　　寒食日恩賜火
　　恩光及小臣華燭忽驚春電影隨中使星輝拂路人幸因榆栁暖一照草茅貧
　　端午日恩賜百索
　　仙宮長命縷端午降殊私事盛蛟龍見恩深犬馬知餘生儻可續終冀荅明時
　　貞懿皇后輓歌三首〈今存二首〉
　　二陵恭婦道六寢盛皇情禮遜生前貴恩追歿後榮幼王親捧土愛女復連塋東望長如在誰雲向玉京
　　後庭攀畫柳上陌咽清笳命婦羞蘋葉都人插柰花夀宮星月異仙路往來賖縱有迎仙〈一作神〉術終悲隔絳紗
　　秋砧送邑〈一作包〉大夫
　　斷續長門下清泠逆旅秋征夫應待信寒女不勝愁帶月飛城上因風㪚陌頭離居偏入聽況復送歸舟
　　過擔石湖
　　曉發漁門戍晴看擔石湖日銜髙浪出天入四空無尺寸〈一作咫尺〉分洲島纎毫指〈一作辨〉舳艫渺然從此去誰念客帆孤
　　春日早朝應制
　　紫殿俯千官春松應合歡御爐香焰暖馳道玉聲寒乳燕翻珠綴祥烏集露盤宮花一萬樹不敢舉頭看
　　酬李袁州嘉祐
　　少年輕會復輕離老大關心總是悲強說前程聊自慰未知攜手定何時公才屈指登黃閣匪服胡顔上赤墀想到長安誦佳句滿朝誰不念瓊枝
　　夏夜宿表兄話舊
　　夜合花開香滿庭夜深微雨醉初醒逺書珍重何曾逹舊事淒涼不可聽去日兒童皆長大昔年親友半凋零明朝又是孤舟別愁見河橋酒幔青
　　句
　　禁兵環素帟宮女哭寒雲〈哀輓第三首止存二句見聨珠集敘〉
　　竇常
　　竇常字中行大厯中及進士第隱居廣陵之柳楊著書二十年不出後淮南節度杜佑辟為參謀元和間自湖南判官入為侍御史轉水部員外郎出刺朗州固陵潯陽臨川四郡入為國子祭酒致仕卒贈越州都督有集十八卷今存詩二十六首
　　晚次方山精舍卻寄張薦員外
　　楚臘還無雪江春又足風馬羸三逕外人病四愁中西塞波濤闊南朝寺舎空猶銜歩兵酒宿醉在除〈一作滁〉東
　　和裴端公樞蕪城秋夕簡逺近親知
　　歲積登朝戀秋加陋巷貧宿酲因夜歇佳句得愁新盡日慿幽幾何時上軟輪漢廷風憲在應念匪躬人
　　項亭懷古
　　力取誠多難天亡路亦窮有心裁帳下無面到江東命厄留騅處年銷逐鹿中漢家神器在須廢㧞山功
　　奉使西還早發小磵館寄盧滁州邁
　　野棠花覆地山館夜來陰馬蹟穿雲去雞聲出澗深清風時偃草久旱或為霖試與惸嫠話猶堅借宼心
　　早發金鉤店寄奚十唐大二茂才
　　出門山未曙風葉暗蕭蕭月影臨荒柵泉聲近廢橋歲經秋後役程在洛中遙寄謝金門侶弓旌悞見招
　　途中立春寄楊郇伯
　　浪跡終年客驚心此地春風前獨去馬澤畔耦耕人老夫交情重悲涼外物親子雲今在宅應見柳條新
　　故秘監丹陽郡公延陵包公輓歌詞
　　卓絶明時第孤貞貴後貧郄詵為胄子季札是鄉人筆下調金石花間領搢紳那堪歸葬日哭渡柳楊津
　　涼國惠康公主輓歌
　　玉立分堯緖笄年下相門早加于氏對偏占館陶恩淚有潛成血香無卻返魂共知何駙馬垂白抱天孫
　　哭張倉曹南史
　　萬事竟蹉跎重泉恨若何官臨環衞小身逐轉蓬多麗藻嘗專席閑情慾爛柯春風宛陵路丹旐在滄波
　　北固晚眺
　　水國芒種後梅天風雨涼露蠶開晩簇〈蠶露於外淮西皆然〉江燕繞危檣山趾北來固潮頭西去長年年此登眺人事幾銷亡
　　謁三閭廟
　　君非三諫寤禮許一身逃自樹終天戚何禆事主勞衆魚應餌骨多士盡餔糟有客椒漿奠文衰不繼騷
　　茅山贈梁尊師
　　雲屋何年客青山白日長種花春掃雪看籙夜焚香上象壺中闊平生醉裏忙幸承仙籍後乞取大還方
　　謁諸葛武侯廟
　　永安宮外有祠堂魚水恩深祚不長角立一方初退舎擬稱三漢更圖王人同過隟無留影石在窮沙尚啓行歸蜀降吳竟何事為陵為谷共蒼蒼
　　奉賀太保岐公承恩致政〈一作仕〉
　　君為宮〈一作召公為〉保及清時冠蓋初閑拜武〈一作舞〉遲五色詔中宣九德百寮班外置三師山泉遂性休稱疾子弟能官各受詞不學鑄金思范蠡乞言猶許上丹墀之任武陵寒食日途次松滋渡先寄劉員外禹錫
　　杏花榆莢曉風前雲際離離上峽船江轉數程淹驛騎楚曾三戶少人煙看春又過清明節算老重經癸已年〈憲宗元和八年〉幸得〈一作在〉柱〈一作枉一作佳〉山當郡舎在朝長詠卜居篇〈湘州柱山在郡東十七里即今德山〉
　　奉寄辰州房使君郎中
　　漢代文明今盛明猶將賈傅暫專城何妨密旨先符竹莫是除書誤姓名蝸舎喜時春夢去隼旟行處瘴江清新年只可三十二卻笑潘郎白髮生
　　立春後言懷招汴州李匡衙推
　　閒齋夜擊唾壺歌試望夷門柰逺何每聽寒笳離夢斷時窺清鑑旅愁多初驚宵漏丁丁促已覺春風習習和海內故人君最老花開鞭馬更相過
　　奉送職方崔員外攝中丞新羅冊使
　　帝命海東使人行天一涯辨方知木德開國有金家冊拜申恩重留歡作限賖順風鯨浪𤍽〈一作熟〉初日錦帆斜夜色潛然火秋期獨往槎慰安皆喻旨忠信自無瑕髪美童年髻篸香〈一作香篸〉子月花便隨琛賮入正朔在中華
　　酬舍弟牟秋日洛陽官舍寄懷十韻
　　幼為逃難者纔省用兵初去國三苖外全生四紀〈一作絶〉餘老頭親帝里歸處失吾廬逝水猶嗚咽祥雲自巻舒正郎曾首拜亞尹未平除幾變陶家柳空傳魏闕書思凌天際鶴言甚轍中魚玉立知求已金聲乍起予在朝魚水分多病雪霜居忽報陽春曲縱橫恨不如
　　求自試
　　仙禁祥雲合髙梧彩鳳遊沈㝠求自試通鑒果䝉收文墨悲無位詩書誤白頭陳王抗表日毛遂請行秋雙劍曾埋獄司空問鬥牛希垂拂拭惠感激願相投
　　花發上林
　　上苑曉沈沈花枝亂綴陰色浮雙闕近春入九門深向暖風初扇餘寒雪尚侵艷回秦女目愁處越人心繞繞時縈蝶關關乍引禽寧知幽谷羽一舉欲依林
　　過宋氏五女舊居〈宋氏女姊五人貞元中同入宮〉
　　謝庭風韻婕妤才天縱斯文去不迴一宅柳花今似雪鄉人擬築望仙臺
　　還京樂歌詞
　　百戰初休十萬師國人西望翠華時家家盡唱昇平曲帝幸梨園親製詞
　　商山〈一作四皓〉祠堂即事
　　奪嫡心萌事可憂四賢西笑暫安劉後王不敢論珪組土偶人前枳樹秋
　　七夕〈一本有寄懷二字〉
　　露盤花水望三星髣髴虛無為降〈一作降匹〉靈斜漢沒時人不寐幾條蛛網下風庭
　　杏山館聽子規
　　楚塞餘春聽漸稀斷猿今夕讓霑衣雲埋老樹空山裏髣髴千聲一度飛
　　竇牟
　　竇牟字貽周舉貞元進士第歴佐從事後為畱守判官檢校尚書都官郎中出為澤州刺史改國子司業卒有集十巻今存詩二十一首
　　史館候別蔣拾遺不遇
　　千門萬戶迷佇立月華西畫㦸晨光動春松宿露低主文親玉扆通籍入金閨肯念從戎去風沙事鼓鞞早赴臨〈一作銀〉臺立馬待漏口號寄弟羣
　　上陌行初盡嚴城立未開人疑早朝去客是遠方來伏奏徒將命周行自引才可憐霄漢曙鴛鷺正徘徊
　　緱氏拜陵迴道中呈李舍人少尹
　　忽忝諸卿位仍陪長者車禮容皆若舊名籍自慿虛上路花偏早空山雲甚餘卻愁新詠發酬和不相如陪韓院長韋河南同尋劉師不遇〈以同尋師三字分韻牟得同字〉
　　仙客誠難訪吾人豈易同獨遊應駐景相顧且吟風藥畹瓊枝秀齋軒粉壁空不題三五字何以逹壺公
　　送東光呂少府之官連帥奏授
　　逺愛東光縣平臨若木津一城先見日百里早驚春德禮邀才重恩輝拜命新幾時裁尺素滄海有枯鱗
　　送劉公逹判官赴天德軍幕
　　特建青油幕量〈一作重〉分紫禁師自然知召子不用問從誰文武輕車少腥膻左袵衰北風如有寄畫取受降時〈軍有東西受降城〉
　　故秘監丹陽郡公延陵包公輓歌
　　台鼎嘗虛位䕫龍莫致堯德音㝠秘府風韻散清朝天上文星落林端玉樹凋有吳君子墓返葬故山遙
　　望終南
　　日愛南山好時逢夏景殘白雲兼似雪清晝乍生寒九陌峰如墜千門翠可團欲知形勝盡都在紫宸看
　　秋夕閒居對雨贈別盧七侍御坦
　　燕燕辭巢蟬蛻枝窮居積雨壞籓籬夜長簷𩅸寒無寢日晏㕑煙溼未炊悟主一言那可學從軍五首竟徒為故人驄馬朝天使洛下秋聲恐要知
　　晚過敷水驛卻寄華州使院張鄭二侍御
　　春雨如煙又若絲曉來昬處晩晴時仙人掌上芙蓉沼柱史關西松柏祠幾許歲華銷道路無窮王事繫戎師迴瞻二妙非吾侶日對三峰自有期
　　洛下閒居夜晴觀雪寄四逺諸兄弟
　　雪月相輝雲四開終風助凍不揚埃萬重瓊樹宮中接一直銀河天上來荊楚歲時知染翰湘吳醇酎憶銜桮強題縑素無顔色鴻鴈南飛早晚迴
　　天津曉望因寄呈分司一二省郎
　　萬乗西都去千門正位虛鑿龍橫碧落提象出華胥望幸宮嬪老迎春海燕初保釐纔半仗容衞盡空廬要自詞難擬繇來畫不如散郎無所屬聊事穆清居
　　早入朝書事
　　紫陌紛如畫彤庭鬱未晨列星沈騎火殘月暗車塵隱軫排霄翰差池跨海鱗玉聲繁似樂香澤散成春歎息驅羸馬分明識故人一生三不遇今作老郎身
　　元日喜聞大禮寄上翰林四學士中書六舍人二十韻
　　有事郊壇畢無私日月臨歲華春更早天瑞雪猶深玉輦迴時令金門降德音翰飛鴛別侶藂植桂為林粉澤資鴻筆薰和本素琴禮成戎器下恩徹鬼方沈麟爵來稱紀官師退絶箴道風黃閣靜祥景紫垣陰壽酒朝時獻農書夜直尋國香熅翠幄庭燎赩紅衾漢魏文章盛堯湯雨露霃〈一作湛〉密辭投水石精義出沙金宸扆親唯敬鈞衡近匪侵疾驅千里駿清唳九霄禽慶賜迎新服齋莊棄舊簪忽思班女怨遙聽越人吟末路甘貧病流年苦滯滛夢中青瑣闥歸處碧山岑竊抃聞韶濩觀光想韎任大哉環海晏不笇子牟心
　　奉使至邢州贈李八使君
　　獨占龍岡部深持虎節居盡心敷吏術含笑掩兵書禮飾華纓重才牽雅製餘茂陰延驛路溫液逗官渠南畆行春罷西樓待客初甕頭開綠蟻砧下落紅魚牧伯風流足輶軒若〈一作苔〉澀虛今宵鈴閣內醉舞復何如
　　秋日洛陽官舍寄上水部家兄
　　洛陽歸老日此縣忽為君白髮兄仍見丹誠帝豈聞九衢橫逝水二室散浮雲屈指豪家盡傷心要地分禁中周幾鼎源上漢諸墳貔虎今無半狐狸宿有羣威聲慙北部仁化樂南薫野蘗飢來食天香靜處焚壯年唯喜酒幼學便訶文及爾空衰暮離憂詎可聞
　　李舍人少尹惠家醖一小榼立書絶句
　　禁瑣天漿嫩虞行夜月寒一瓢那可醉應遣試嘗看
　　酬舍弟庠罷舉從州辟書
　　之荊且願依劉表折桂終慙見郄詵舎弟未應絲作鬢園公不用印隨身
　　奉酬楊侍郎十兄見贈之作
　　翠羽雕蟲日日新翰林工部欲何神自悲由瑟無彈處今作關西門下人
　　杏園渡
　　衞郊多壘少人家南渡天寒日又斜君子素風悲已矣杏園無復一枝花
　　奉誠園聞笛〈園馬侍中故宅〉
　　曾絶朱纓吐錦茵欲披荒草訪遺塵秋風忽灑西園淚滿目山陽笛裏人
　　竇羣
　　竇羣字丹列兄弟皆擢進士第獨羣以處士客於毘陵韋夏卿薦之為左拾遺轉膳部員外郎兼侍御史知雜事出為唐州刺史武元衡李吉甫共引之召拜吏部郎中元衡輔政復薦為中丞後出為湖南觀察使改黔中坐事貶開州刺史稍遷容管經畧使召還卒詩二十三首
　　雪中遇直
　　寒光凝雪彩限直居粉闈怳疑白雲上乍覺金印非樹色靄虛空琴聲諧素徽明晨阻通籍獨臥掛朝衣
　　東山月下懷友人
　　東山多喬木月午始蒼蒼雖殊碧海狀愛此青苔光髙下滅華燭參差啓洞房佳人夢餘思寶瑟愁應商皎潔殊未已沈吟限一方宦情哂雞口世路倦羊腸彼美金石分眷言蘭桂芳清暉詎同夕耿耿但相望
　　時興
　　夙心曠何許日暮依林薄流水不待人孤雲時映鶴濛濛千萬花曷為神仙藥不遇爛柯叟報非舊城郭
　　題劍
　　丈夫得寶劍束髮曾書紳嗟吁一朝遇願言千載鄰心許畱家〈一作冡〉樹辭直斷佞臣焉能為繞指拂拭試時人
　　黔中書事
　　萬事非京國千山擁麗譙佩刀看日曬賜馬傍江調言語多重譯壺觴每獨謠沿流如著翅不敢問歸橈
　　冬日曉思寄楊二十七鍊師
　　雨霜地如雪松桂青參差鶴警晨光上歩出南軒時所遇各有適我懷亦自怡願言緘素封昨夜夢瓊枝貞元末東院嘗接事今西川武相公於茲三周謬領中憲徘徊㕔宇多獲文篇夏日即事因寄四韻
　　重軒深似谷列柏鎭含煙境絶蒼蠅到風生白雪前彈冠驚跡近專席感恩偏霄漢朝來下油幢路幾千
　　北地〈一作容州〉
　　何事到容州臨池照白頭興隨年已往愁與水長流僶俛思逋客辛勤悔飯牛詩人亦何意樹草欲忘憂
　　雨後月下寄懷羊二十七資州
　　夕霽涼飇至翛然心賞諧清光松上月虛白郡中齋置酒平生在開衿願見乖殷勤寄雙鯉夢想入君懷奉酬西川武相公晨興贈友見示之作
　　碧樹分曉色宿雨弄清光猶聞子規啼獨念一聲長眷眷軫芳思依依寄逺方情同如蘭臭惠比返魂香新什驚變雅古瑟代沈湘殷勤見知已掩抑繞中腸隙駟不我待路人易相忘孤老空許國幽報期蒼蒼
　　晨游昌師院
　　深庭芳草濃曉井山泉溢林馥亂沈煙石潤侵經室幽巖鳥飛靜晴嶺雲歸密壁蘚凝蒼華竹陰滿晴日生期半宵夢憂緒仍非一若無髙世心安能此終畢
　　同王晦伯朱遐景宿慧山寺〈毘陵志雲貞元四年羣與晦伯遐景同宿慧山寺賦詩題壁羣再至則王巳殂謝復留跋於後李蘧為刻石勒其事〉
　　共訪青山寺曾隱南朝人問古松桂老開襟言笑新歩移月亦出水映石磷磷予洗腸中酒君濯纓上塵皓彩入幽抱清氣逼蒼旻信此澹忘歸淹畱冰玉鄰
　　草堂夜坐
　　匣中三尺劍天上少微星勿謂相去逺壯心曾不停
　　經潼關贈宇文十
　　古有弓旌禮今徴草澤臣方同白衣見不是棄繻人
　　觀畫鶴
　　華亭不相識衞國復誰知悵望沖天羽甘心任畫師晩自臺中歸永寧里南望山色悵然有懷呈上右司十一兄
　　白髮侵侵生有涯青襟曾愛紫河車自憐悟主難歸去馬上看山恐到家
　　中牟縣經魯公廟〈嘗修名臣畧繫司徒公〉
　　青史編名在篋中故林遺廟揖仁風還將文字如顔色暫下蒲車為魯公
　　初入諫司喜家室至
　　一旦悲歡見孟光十年辛苦伴滄浪不知筆硯緣封事猶問傭書日幾行
　　春雨
　　昨日偷閒看花了今朝多雨奈人何人間盡似〈一作是〉逢花雨莫愛芳菲濕綺羅
　　送內弟袁德師
　　南渡登舟即水仙西垣有客思悠然因君相問為官意不賣毘陵負郭田
　　贈劉大兄院長
　　萬年枝下昔同趨三事行中半已無路自長沙忽相見共驚雙鬢別來殊
　　假日尋花
　　武陵緣源不可到河陽帶縣詎堪誇枝枝如雪南關外一日休閒盡屬花
　　自京將赴黔南
　　風雨荊州二月天〈羣從湖南改黔〉問人初雇峽中船西南一望雲和水猶道黔南有四千
　　竇庠
　　竇庠字胄卿釋褐授國子主簿韓臯鎭武昌辟為推官臯移鎭京口用為度支副使改殿中侍御史歴登澤信婺四州刺史庠天授倜儻氣在物表一言而合期於嵗寒為五字詩頗得其妙詩二十一首
　　留守府酬皇甫曙侍御彈琴之什
　　青瑣晝無塵碧梧陰似水髙張朱琴靜舉白玉指洞簫又奏繁寒磬一聲起鶴警風露中泉飛雪雲裏泠泠分雅鄭析析諧宮徴座客無俗心巢禽亦傾耳衞國知有人齊竽偶相齒有時趨絳紗盡日隨朱履那令雜繁手出假求焦尾幾載遺正音今朝自君始
　　金山行〈潤州金山寺寺在江心〉
　　西江中𤃩波四截湧出一峰青堞〈一作螮〉㙞外如削成中缺裂陽氣發生陰氣結是時炎天五六月上有火雲下冰雪夜色晨光相蕩沃積翠流霞滿坑谷龍徹底沙布金鳥道插雲梯甃玉架險凌虛隨指顧榱桷玲瓏皆固䕶斡流倒景不可窺萬仞千崖生跬歩日華重重〈一作曈曈〉上金牓丹楹碧砌眞珠網此時天海風浪清吳楚萬家皆在掌瓊樓菌閣紛明媚曲檻迴軒深且邃海鳥夜上珊瑚枝江花曉落璢璃地有時倒影沈江底萬狀分明光似洗不知水上有樓臺卻就波中看閉啓舟人忘卻江水深水神誤到人間世歘然風生波出沒瀖濩晶瑩無定物居人相顧非人間如到日宮經月窟信知靈境長有靈住者不得無仙骨三神山上蓬萊宮徒有丹青人未逢何如此處靈山宅清涼不與囂塵隔曾到金山處處行夢魂長羨金山客
　　于闐鐘歌送靈徹上人歸越〈鐘在越靈嘉寺從天竺飛來〉
　　海中有國傾神功烹金化成九乳鐘精氣激射聲沖瀜䕶持海底諸魚龍聲有感神無方連天雲水無津梁不知飛在靈嘉寺一國之人皆若狂東南之美天下傳環文萬象無雕鐫有靈飛動不敢懸鎖在危樓五百年有時清秋日正中繁霜滿地天無風一聲洞徹八音盡萬籟悄然星漢空徒言凡質千鈞重一夫之力能振動大鳴小鳴須在君不擊不考終不聞高僧訪古稽山曲終日當之言不足手提文鋒百鍊成恐刜此鐘無一聲
　　太原送穆質南遊
　　今朝天景清秋入晉陽城露葉離披處風蟬三數聲那言苦行役值此逺徂征莫話心中事相看氣不平
　　四皓驛聽琴送王師簡歸湖南使幕
　　朱韻正調清夜似聞韶山館月猶在松枝雪未消城笳三奏曉別鶴一聲遙明日思君處春泉翻寂寥
　　夜行古戰場
　　山斷塞初平人言古戰庭泉冰聲更咽陰火燄偏青月落雲沙黑風迴草木腥不知秦與漢徒欲弔英靈奉和王侍郎春日喜李侍郎崔給諫張舍人韋諫議見訪因命觴觀樂之什
　　華館遲嘉賔逢迎淑景新錦筵開絳帳玉佩下朱輪曲裏三仙㑹風前百囀春欲知忘味處共仰在齊人
　　酬謝韋卿二十五兄俯贈輙敢書情
　　大賢持贈一明璫蓬蓽初驚滿室光埋沒劍中生紫氣塵埃瑟上動清商荊山璞在終應識楚國人知不是狂莫恨伏轅身未老會將筋力是〈一作事〉王良
　　奉酬侍御家兄東洛閒居夜晴觀雪之什
　　洛陽宮觀與天齊雪淨雲消月未西清淺乍分銀漢近輝光漸覺玉繩低綠醽乍熟堪聊酌黃竹篇成好命題應念武關山斷處空愁簿領候晨雞
　　勅目至家兄䝉淮南僕射杜公奏授祕校兼節度參謀同書寄上
　　朝市三千里園廬二十春歩兵終日飲原憲四時貧桂樹畱人久蓬山入夢新鶴書承處重鵲語喜時頻草奏才偏委嘉謀事最親榻因徐孺解醴為穆生陳衞國今多士荊州好寄身煙霄定從此非假問陶鈞
　　酬韓愈侍郎登岳陽樓見贈〈時予權知岳州事〉
　　巨浸連空闊危樓在杳㝠稍分巴子國欲近老人星昏旦呈新𠋫川原按舊經地圖封七澤天限鎖重扄萬象皆歸掌三光豈遁形月車纔碾浪日御已翻溟落照金成柱餘霞翠擁屏夜光疑漢曲寒韻辨湘靈山晩〈一作曉〉雲常碧湖春草徧青軒黃曾舉樂范蠡幾揚舲有客初留鷁貪程尚數蓂自當徐孺榻不是謝公亭雅論冰生水雄材刃發硎座中瓊玉潤名下茝蘭馨假手誠知拙齋心匪蹔寧每慙公府粟卻憶故山苓苦調當三歎知音願一聽自悲由也瑟敢墜孔悝銘野杏初成雪松醪正滿瓶莫辭今日醉長恨古人醒
　　東都嘉量亭獻畱守韓僕射
　　卜築三川上儀刑萬井中度材垂後儉選勝揜前功雲構中央起煙波四面通乍疑游汗漫稍似入崆峒㕓閈髙低盡山河表裏窮峰巒從地碧宮觀倚天紅靈檻如朝蜃飛橋狀晩虹曙霞晴錯落夕靄溼䓤蘢庾亮樓何阨〈一作屼〉陳蕃榻更崇有時閑講德永日靜觀風玉斚飛無算金鐃奏未終重筵開玳瑁上客集鵷鴻接武空慙蹇脩文敢並雄豈須登峴首然後奉羊公
　　段都尉別業
　　曾識將軍叚匹磾幾場花下醉如泥春來欲問林園主桃李無言鳥自啼
　　靈臺鎭贈丘岑中丞
　　曉日天山雪半晴紅旗遙識漢家營近來胡騎休南牧羊馬城邊春草生
　　贈道芬上人〈善畫松石〉
　　雲濕煙封不可闚畫時唯有鬼神知幾囘逢著天台客認得巖西最老枝
　　金山寺
　　一㸃青螺白浪中全依水府與天通晴江萬里雲飛盡鼇背參差日氣紅
　　冬夜寓懷寄王翰林〈一作翰林王補闕〉
　　滿地霜蕪葉下枝幾囘吟斷四愁詩漢家若欲論封禪須及相如未病時
　　醉中贈符載
　　白社會中嘗共醉青雲路上未相逢時人莫小池中水淺處無妨有臥龍
　　龍門看花
　　無葉無枝不見空連天撲地逕纔通山鶯驚起酒醒處火焰燒人雪噴風
　　陪留守韓僕射巡內至上陽宮感興二首
　　翠輦西歸七十春玉堂珠綴儼埃塵武皇弓劍埋何處泣問上陽宮裏人
　　愁雲〈一作煙〉漠漠草離離太乙句陳處處疑薄暮毀垣春雨裏殘花猶發萬年枝
　　竇鞏
　　竇鞏字友封登元和進士累辟幕府入拜侍御史轉司勲員外刑部郎中元稹觀察淛東奏為副使又從鎭武昌歸京師卒鞏雅裕有名於時平居與人言若不出口世稱囁嚅翁白居易編次往還詩集長者號元白往還集鞏亦與焉詩三十九首
　　老將行〈一作吟〉
　　烽煙猶未盡年鬢暗相催輕敵心空在彎弓手不開馬依秋草病栁傍故營摧唯有酬恩客時聽說劍來
　　贈蕭都官
　　蕭郎自小賢愛客不言錢有酒輕寒夜無愁倚少年閒尋織錦字醉上看花船好是關身事從人道性偏忝職武昌初至夏口書事獻府主相公
　　白髮放櫜鞬梁王愛舊〈一作舊愛〉全竹籬江畔宅梅雨病中天時奉登樓讌閒修上水船邑〈一作時〉人興謗易莫遣鶴支〈一本缺〉錢
　　早秋江行
　　迴望湓城逺西風吹荻花暮潮江勢闊秋雨鴈行斜多醉渾無夢頻愁欲到家漸驚雲樹轉數㸃是晨鵶
　　題任處士幽居
　　紅葉江村夕孤煙草舍貧水清魚識釣林靜犬隨人採掇山無主扶持藥有神客來唯勸酒蝴蜨是前身漢陰驛與宇文十相遇旋歸西川因以贈別
　　吳蜀何年別相逢漢水頭望鄉心共醉握手淚先流宿霧千山曉春霖一夜愁離情方浩蕩莫說去刀州
　　早春松江野望
　　江村風雪霽曉望忽驚春耕地人來早營巢鵲語頻帶花移樹小插槿作籬新何事勝無事窮通任此身
　　少婦詞
　　坐惜年光變遼陽信未通燕迷新畫〈一作晝〉屋春識舊花叢夢繞天山外愁翻錦字中昨來誰是伴鸚鵡在簾櫳
　　歲晩喜逺兄弟至書情
　　幾年滄海別相見竟〈一作意〉多違鬢髮緣愁白音書為嬾稀新詩徒有贈故國未同歸人事那堪問無言是與非
　　登玉鈎亭奉獻淮南李相公
　　西南城上髙髙處望月分明似玉鈎朱檻入雲看鳥滅綠楊如薺遶江流定知有客嫌陳榻從此無人上庾樓今日巻簾天氣好不勞騎馬看揚州
　　南陽道中作
　　東風雨洗順陽川蜀錦花開綠草田彩雉鬬時頻駐馬酒旗翻處亦留錢新晴日照山頭雪薄暮人爭渡口船早晩到家春欲盡今年寒食月初圓
　　哭呂衡州八郎中
　　今朝血淚問蒼蒼不分先悲旅館䘮人送劍來歸隴上鴈飛書去呌衡陽還家路逺兒童小埋玉泉深晝夜長望盡素車秋草外欲將身贖返魂香
　　江陵遇元九李六二侍御紀事書情呈十二韻
　　自見人相愛如君愛我稀好閒容問道攻短每言非夢想何曾間追歡未省違看花憐後到避酒許先歸栁寺春堤逺津橋曙月微漁翁隨去處禪客共因依蓬閣初疑義霜臺晩畏威學深通古字心直觸危機肻滯荊州掾猶香柏署衣山連巫峽秀田傍渚宮肥美玉方齊價遷鸎尚怯飛佇看霄漢上連歩侍彤闈
　　遊仙詞
　　海上神山綠溪邊杏樹紅不知何處去月照玉樓空
　　贈阿史那都尉
　　較獵燕山經幾春雕弓白羽不離身年來馬上渾無力望見飛鴻指似人
　　陜府賔堂覽房杜二公仁壽年中題紀手跡
　　仁壽元和二百年濛籠水墨淡如煙當時憔悴題名日漢祖龍潛未上天
　　早春送宇文十歸吳
　　春遲不省似今〈一作新〉年二月無花雪滿天村店閉門何處宿夜深遙喚渡〈一作隔〉江船
　　經竇車騎故城
　　荒陂古堞欲千年名振圖書劍在泉今日諸孫拜墳樹愧無文字續燕然
　　贈王氏小兒
　　竹林會裏偏憐小淮水清時最覺賢莫倚兒童輕嵗月丈人曾共爾同年
　　唐州東途作
　　綠林兵起結愁雲白羽飛書未解紛天子欲開三靣網莫將弓箭射官軍
　　新羅進白鷹
　　御馬新騎禁苑秋白鷹來自海東頭漢皇無事須游獵雪亂爭飛錦臂韝
　　秋夕
　　䕶霜雲映月朦朧烏鵲爭飛井上桐夜半酒醒人不覺滿池荷葉動秋風
　　襄陽寒食寄宇文籍
　　煙水初銷見萬家東風吹栁萬條斜大堤欲上誰相伴馬踏春泥半是花
　　奉使薊門
　　自從身屬富人侯蟬噪槐花已四秋今日一莖新白髮懶騎官馬到幽州
　　送劉禹錫
　　十年憔悴武陵溪鶴病深林玉在泥今日太行平似砥九霄初倚入雲梯
　　送元稹西歸
　　南州風土滯龍媒黃紙初飛勅字來二月曲江連舊宅阿婆情熟牡丹開
　　過驪山
　　翠輦紅旌去不囘蒼蒼宮樹鎖青苔有人說得當時事曾見長生玉殿開
　　洛中即事
　　髙梧葉盡鳥巢空洛水潺湲夕照中寂寂天橋車馬絶寒鴉飛入上陽宮
　　尋道者所隱不遇〈一作於鵠詩題作訪隱者不遇〉
　　籬外涓涓澗水流槿花半㸃夕陽收欲題名字知相訪又恐芭蕉不奈秋
　　寄南遊兄弟
　　書來未報〈一作南遊兄弟〉幾時還知在三湘〈一作湖〉五嶺間獨立衡門秋水闊寒鴉飛去日銜山
　　宮人斜
　　離宮路逺北原斜生死恩深不到家雲雨今歸何處去黃鸝飛上野棠花
　　代鄰叟
　　年來七十罷耕桑就暖支羸強下牀滿眼兒孫身外事閒梳白髮對殘〈一作向斜〉陽
　　新營別墅寄家兄
　　懶性如今成野人行藏由興不由身莫驚此度歸來晚買得西山〈一作山居〉正值春
　　南遊感興
　　傷心欲問前朝事惟見江流去不囘日暮東風春草綠鷓鴣飛上越王臺
　　題劍津
　　風前摧折千年劍巖下澄空萬古潭雙劍變成龍化去兩溪相並水歸南
　　放魚〈武昌作〉
　　金錢贖得免〈一作見〉刀痕聞道禽魚亦感恩好去長江千萬里不須辛苦上龍門
　　永寧小園寄接近校書〈一作羊士諤詩〉
　　故里心期奈別何手栽〈一作移〉芳樹憶庭柯東臯黍熟君應醉梨葉初紅白露多
　　從軍別家
　　自笑儒生著戰袍書齋壁上掛弓刀如今便是征人婦好織迴文寄竇滔
　　悼妓東東
　　芳菲美艷不禁風未到春殘已墜紅惟有側輪車上鐸耳邊長似呌東東















　　御定全唐詩巻二百七十一
