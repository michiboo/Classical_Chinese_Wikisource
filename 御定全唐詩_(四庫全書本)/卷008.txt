　　欽定四庫全書
　　御定全唐詩卷八
　　南唐先主李昪
　　昪字正倫徐州人楊行密養為子以乞徐溫初冒姓徐名知誥代溫秉政受楊氏禪僭帝位諡烈祖傳國三十九年詩一篇
　　詠燈〈詩史雲九嵗在溫家作溫閲之歎賞遂不以常兒遇之〉
　　一㸃分明值萬金開時惟怕冷風侵主人若也勤挑撥敢向尊前不盡心
　　嗣主璟
　　璟字伯玉烈祖子風度髙秀善屬文謚元宗詩二首
　　遊後湖賞蓮花
　　蓼花蘸水火不滅水鳥驚魚銀梭投滿目荷花千萬頃紅碧相雜敷清流孫武巳斬吳宮女琉璃池上佳人頭〈摭遺雲識者謂非吉語〉
　　保大五年元日大雪同太弟景遂汪王景逷齊
　　王景逵進士李建勲中書徐勤政殿學士張義方登樓賦
　　珠簾髙捲莫輕遮徃徃相逢隔嵗華春氣昨宵飄律管東風今日放梅花素姿好把芳姿掩落勢還同舞勢斜坐有賓朋尊有酒可憐清味屬儂家
　　句
　　靈槎思浩蕩老鶴倚崆峒〈古今詩話璟割江之後遷都豫章毎北望忽忽不樂作詩有此句〉
　　蒼苔迷古道紅葉亂朝霞〈廬山百花亭刋石〉
　　棲鳳枝梢猶輭弱化龍形狀巳依稀〈十嵗詠新竹〉
　　後主煜
　　煜字重光南唐元宗子仁孝善屬文工書畫妙於音律置澄心堂於內苑引文士居其間嘗著雜說百篇時人以為可繼典論開寶中封隴西公贈吳王集十巻詩一巻失傳今存詩十八首
　　九月十日偶書
　　晩雨秋隂酒乍醒感時心緒杳難平黃花冷落不成豔紅葉颼飀競鼔聲背世返能厭俗態偶縁猶未忘多情自從雙鬢斑斑白不學安仁卻自驚
　　秋鶯
　　殘鶯何事不知秋橫過幽林尚獨遊老舌百般傾耳聽深黃一㸃入煙流棲遲背世同悲魯瀏亮如笙碎在緱莫更留連好歸去露華淒冷蓼花愁
　　病起題山舎壁
　　山舍初成病乍輕杖藜巾褐稱閒情爐開小火深回暖溝引新流幾曲聲暫約彭涓安朽質終期宗逺問無生誰能役役塵中累貪合魚龍搆強名
　　送鄧王二十弟從益牧宣城〈後主自為詩序以送之其畧雲秋山滴翠暮壑澄空愛公此行暢乎遐覽〉
　　且維輕舸更遲遲別酒重傾惜觧攜浩浪侵愁光蕩漾亂山凝恨色髙低君馳檜楫情何極我憑闌干日向西咫尺煙江幾多地不須懐抱重淒淒
　　渡中江望石城泣下〈江表志作吳譲皇楊溥詩題作泰州永寧宮〉
　　江南江北舊家鄉三十年來夢一場呉苑宮闈今冷落廣陵臺殿巳荒涼雲籠逺岫愁千片雨打歸舟淚萬行兄弟四人三百口不堪閒坐細思量
　　輓辭〈宣城公仲宣後主子小字瑞保年四嵗卒母昭惠先病哀苦増劇遂至於殂故後主輓辭並其母子悼之〉
　　珠碎眼前珍花凋世外春未鎖心裏恨又失掌中身玉笥猶殘藥香奩巳染塵前哀將後感無淚可霑巾豔質同芳樹浮危道畧同正悲春落實又苦雨傷叢穠麗今何在飄零事巳空沈沈無問處千載謝東風悼詩〈仲宣卒後主哀甚然恐重傷昭惠常黙坐飲泣而已因為詩以寫志吟詠數四左右為之泣下〉
　　永念難消釋孤懷痛自嗟雨深秋寂寞愁引病增加咽絶風前思昏濛眼上花空王應念我窮子正迷家感懐〈後主昭惠后周氏小字娥皇年二十九殂後主哀苦骨立杖而後起每於花朝月夕無不傷懐〉
　　又見桐花發舊枝一樓煙雨暮淒淒憑闌惆悵人誰㑹不覺澘然淚眼低
　　層城無復見嬌姿佳節纒哀不自持空有當年舊煙月芙蓉城上哭蛾睂
　　梅花〈後主嘗與周后移植梅花於瑤光殿之西及花時而後巳殂因成詩見意〉
　　殷勤移植地曲檻小䦨邊共約重芳日還憂不盛妍阻風開歩障乗月漑寒泉誰料花前後蛾睂卻不全
　　又
　　失卻煙花主東君自不知清香更何用猶發去年枝
　　書靈筵手巾
　　浮生共顦顇壯歲失嬋娟汗手遺香漬痕睂染黛煙書琵琶背〈周后通書史善音律尤工琵琶元宗賞其藝取所御琵琶時謂之燒槽者賜焉燒槽即蔡邕焦桐之義或謂燄材而斲之或謂因𬋖而存之後臨殂以琵琶及常臂玉環親遺後主〉
　　侁自肩如削難勝數縷絛天香留鳳尾餘煖在檀槽
　　病中感懐
　　顦顇年來甚蕭條益自傷風威侵病骨雨氣咽愁膓夜鼎唯煎藥朝髭半染霜前緣竟何似誰與問空王
　　病中書事
　　病身堅固道情深宴坐清香思自任月照靜居唯擣藥門扃幽院只來禽庸醫嬾聽詞何取小婢將行力未禁頼問空門知氣味不然煩惱萬塗侵
　　賜宮人慶奴〈墨莊漫録雲煜常書黃羅扇上至今藏在貴人家〉
　　風情漸老見春羞到處消魂感舊遊多謝長條似相識強垂煙態拂人頭
　　題金樓子後〈並序〉
　　梁元帝謂王仲宣昔在荊州著書數十篇荊州壞盡焚其書今在者一篇知名之士咸重之見虎一毛不知其斑後西魏破江陵帝亦盡焚其書曰文武之道盡今夜矣何荊州壊焚書二語先後一轍也詩以慨之
　　牙籤萬軸裹紅綃王粲書同付火燒不是祖龍留面目遺篇那得到今朝〈楓窗小牘雲此詩同書藏內庫今朝誤作金朝徽廟惡而抹之後竟如讖入金〉
　　句
　　迢迢牽牛星杳在河之陽粲粲黃姑女耿耿遙相望〈癸辛雜集〉　鶯狂應有恨蝶舞已無多〈落花　老學菴筆記雲作此未乆亡國〉揖譲月在手動揺風滿懐〈詠扇　石林燕語宋太祖嘗因曲宴使煜誦其得意詩舉此太祖曰好一箇翰林學士〉　病態如衰弱厭厭向五年〈以下律髓註〉衰顔一病難牽復曉殿君臨頗自羞　冷笑秦皇經逺略靜憐姬滿苦時廵　鬢從今日添新白菊是去年依舊黃〈以下翰府名談〉　萬古到頭歸一死醉鄉𦵏地有髙原〈煜歲暮乗醉書此於牖醒而見之大悔不乆謝世〉　人生不滿百剛作千年畫〈野客叢談〉　日暎仙雲薄秋髙天碧深〈海録碎事〉　烏照始潛輝龍燭便爭秉〈以下孔帖〉　凝珠滿露枝　游颺日巳西肅穆寒初至　九重開扇鵠四牖炳燈魚　羽觴無算酌　傾盌更為壽深巵遞酬賓
　　韓王從善
　　從善字子師元宗第七子宋改封楚國公詩一首薔薇詩一首十八韻呈東海侍郎徐
　　綠影覆幽池芳菲四月時管朝夕興組繡百千枝盛引牆看徧髙煩架屢移露輕濡綵筆蠭誤拂吟髭日照玲瓏幔風揺翡翠帷早紅飄蘚地狂蔓掛蛛絲嫩刺牽衣細新條窣草垂晚香難暫捨嬌態自相窺深淺分前後榮華互盛衰尊前留客久月下欲歸遲何處繁臨砌誰家宻暎籬絳羅房燦爛碧玉葉參差分得殷勤種開來逺近知晶熒歌袖袂柔弱舞腰支膏麝誰將比庭萱自合嗤勻妝低水鑑泣淚滴煙𩅰畫擬憑梁廣名宜亞楚姬寄君十八韻思拙媿新竒
　　吉王從謙
　　從謙元宗第九子後主母弟也風采峭整動有規誨喜為律詩宋改封鄂國公詩一首
　　觀棊〈後主燕閒嘗與侍臣奕從謙甫數歳侍側後主命賦觀棊詩〉
　　竹林二君子盡日竟沈吟相對終無語爭先各有心恃強斯有失守分固無侵若算機籌處滄滄海未深蜀髙祖王建
　　建字光圖許州舞陽人少無頼為忠武軍卒稍遷隊將楊復光討黃巢建為都頭僖宗使將神策軍宿衛文徳元年為招討牙內都指揮使大順二年檢校司徒成都尹節度劒南西川招撫雲南八國等使天復三年封蜀王遂並有兩川山南西道三峽之地梁旣簒唐僭即帝位卒號髙祖詩一首
　　贈別唐太師道襲
　　丱歲便將為肘腋二紀何曾離一日更深猶尚立案前敷奏柔和不傷物今朝榮貴慰我心雙旌引向重城出褒斜舊地委勲賢從此生靈永泰息
　　後主衍
　　衍字化源建之子知學問能為浮豔詞為後唐所滅詩五首
　　幸秦川上梓潼山
　　喬巖簇冷煙幽徑上寒天下瞰峨睂嶺上窺華岳巓驅馳非取樂按幸為憂邊此去如登陟歌樓路幾千
　　題劒門
　　緩轡踰雙劒行行躡石稜作千尋壁壘為萬祀依憑道徳雖無取江山粗可矜回看城闕路雲疊樹層層
　　過白衛嶺和韓昭
　　先朝神武力開邊畫斷封疆四五千前望隴山屯劒㦸後憑巫峽鎻烽煙軒皇尚自親平宼嬴政徒勞愛學仙想到隗宮尋勝處正應鶯語暮春天
　　宮詞〈蜀檮杌雲嘉王宗壽每諫諍衍不樂燕㑹衍命工人李玉簫歌其所撰宮詞送宗壽酒宗壽懼禍乃飲佞臣潘在迎曰嘉王聞玉簫即飲請以玉簫賜之衍曰王必不納其詞曰〉
　　輝輝赫赫浮玉雲宣華池上月華新月華如水浸宮殿有酒不醉真癡人
　　醉妝詞
　　者邊走那邊走只是尋花柳那邊走者邊走莫厭金杯酒
　　句
　　不縁朝闕去好此結茅廬〈北夢鎻言云衍俘入秦至劒閣閲山水之美作時人笑之〉呉越王錢鏐
　　鏐字具美臨安人唐末以鄉兵討平劉漢宏董昌奄有十三州建國稱王好吟詠通圖緯學喜作正書諡武肅詩二篇
　　廵衣錦軍製還鄉歌〈吳越僃史鏐生臨安石鏡鄉臨水裡有大木鏐幼與羣兒戲其下坐大石指麾為隊伍鏐既貴昭宗改其鄉曰廣義里曰勲貴所居營為衣錦營俄又升為衣錦軍號大木為衣錦將軍天復元年鏐於其地大㑹故老賓客山林樹木皆覆以錦幄表衣錦之榮開平四年鏐遊錦衣軍作還鄉歌〉
　　三節還鄉兮掛錦衣碧天朗朗兮愛日暉功成道上兮列旌旗父老逺來兮相追隨家山鄉眷兮㑹時稀今朝設宴兮觥散飛鬥牛無孛兮民無欺呉越一王兮駟馬歸〈湘山野録雲時父老不觧此歌王復以呉音歌雲你軰見儂底歡喜別是一般滋味子長在我儂心子裏至今狂童游女能傚之〉
　　沒了期歌〈晉公談録武肅所言皆可律下忽一日雜役兵士於公署壁題云云部轄者皆怒王曰不必怒續書云云卒伍見之怡然力役不復怨恣〉
　　沒了期沒了期營基纔了又倉基〈軍士題〉
　　沒了期沒了期春衣纔了又冬衣〈武肅續〉
　　句
　　須將一片地付與有心人〈題湖州嬰蘭堂　僃史鏐欲命髙彥為刺史故先示意後彥為州十一載政果有聲彥海鹽人也〉黃河信有澄清日後代應難繼此才〈羅隠寢疾鏐臨問題其壁云云隠以紅紗𦋐其上謝詩有壁間章句動風雷此也隠身後無文嗣鏐詩為之讖〉
　　傳語龍王並水府錢塘借與築錢城〈鏐築扞海塘函詩一章置海門其末句云云　以上竝見僃史〉
　　後王錢俶
　　俶字文徳嗣位三十二年納土歸宋贈秦王諡忠懿好吟詠自編其詩為正本集陶榖為序今存一首
　　宮中作〈汝帖〉
　　廊廡周遭翠幙遮禁林深處絶喧譁界開日影憐窗紙穿破苔痕惡筍芽西第晩宜供露茗小池寒欲結氷花謝公未是深沈量猶把輸贏局上誇
　　後蜀嗣主孟㫤
　　㫤字保元蜀主知祥第三子明徳元年立為太子在位二十八年國亡降宋封秦國公卒贈楚王諡恭惠詩一篇
　　避暑摩訶池上作
　　氷肌玉骨清無汗水殿風來暗香暖〈一作滿〉簾開明月獨窺人歆枕釵橫雲鬢亂起來瓊〈一作庭〉戸寂無聲時見疎星渡河漢屈指西風幾時來只恐流年暗中換閩王王繼鵬
　　閩王審知之孫詩一首
　　批葉翹諫書紙尾〈榕隂新檢〉
　　春色曾看紫陌頭亂紅飛盡不禁愁人情自厭芳華歇一葉隨風落御溝

　　御定全唐詩巻八
