　　欽定四庫全書
　　御定全唐詩卷七百八十七
　　無名氏
　　日暮山河清
　　天髙爽氣晶馳景忽西傾山列千重靜河流一帶明想同金鏡澈寧讓玉壺清纎翳無由出浮埃不復生縈紆分漢苑表裏見秦城逸興終難繫抽毫仰此情
　　秋日懸清光〈一作王維作〉
　　寥廓涼天靜晶明白日秋圓光含萬象碎影入閑流迥與青㝠合遙同江甸浮晝隂殊衆木斜影下危樓宋玉登髙怨張衡望逺愁餘輝如可託雲路豈悠悠
　　落日山照曜
　　裵回空山下晼晩殘陽落圓影過峰巒半規入林薄餘光澈羣岫亂彩分重壑石鏡共澄明巖光同照灼棲禽去杳杳夕煙生漠漠此境〈一作景〉誰復知獨懐謝康樂
　　月映清淮流
　　淮月秋偏靜含虛夜轉明桂花窺鏡發蟾影映波生澹灩輪初上裵回魄正盈遙塘分草樹近浦寫山城桐柏流光逐蠙珠濯景清孤舟方利渉更喜照前程
　　夀星見
　　𤣥象今何應時和政亦平祥為一人夀色映九霄明皎潔垂銀漢光芒近斗城合規同月滿表瑞得天清甘露盈條降祥煙向日生無如此嘉祉率土荷秋成
　　華山慶雲見
　　聖主祠名岳髙風發慶雲金柯初繚繞玉葉漸氛氳氣色含珠日光明吐翠雰依稀來鶴態髣髴列仙羣萬樹流光影千潭寫錦文蒼生忻有望祥瑞在吾君
　　清風戒寒
　　蕭颯清風至悠然發思端入林翻別葉繞樹敗紅蘭曉拂輕霜度宵分逺籟攢稍依簾隙靜徧覺座隅寒乍逐驚蓬振偏催急漏殘遙知洞庭水此夕起波瀾
　　空水共澄鮮
　　悠然四望通渺渺水無窮海鶴飛天際煙林出鏡中雲消澄徧碧霞起澹微紅落日浮光滿遙山翠色同樵聲喧竹嶼櫂唱入蓮藂逺客舟中興煩襟暫一空
　　寒流聚細文
　　曉野方閒眺橫溪賞亂流寒文趨浦急圓折逐煙浮不謂飄疎雨非闗浴逺鷗觀魚鱗共細間日影疑稠獵獵風泠夕潺潺瀨響秋仙槎如共泛天漢適淹留
　　長安早春
　　杳靄三春色先從帝里芳折楊猶恨短測景已忻長鶯和紅樓樂花連紫禁香躍魚驚太液佳氣接溫湯風送飛珂響塵蒙翠輦光熙熙晴煦逺徒欲奉堯觴
　　嘉禾合頴
　　天祚皇王徳神呈瑞榖嘉感時苖特〈一作自〉秀證道葉方華氣轉騰佳色雲披映早霞薫風浮合頴湛露淨祥花六穗垂兼倒孤莖嫋復斜影同唐叔獻稱慶比周家
　　膏澤多豐年
　　帝徳方多澤莓莓井徑同八方甘雨布四逺報年豐厫慶千箱在山流萬壑通𠉀時勤稼穡擊壤樂農功畎畝人無惰田廬歲不空何須憂伏臘千載賀堯風
　　玉壺氷
　　𤣥律隂風勁堅氷在玉壺暗中花更出曉後色全無涸沍誰能伴淒清詎可渝任圓空似璧照物不成珠素質情方𢍆孤明道豈殊幽人若相比還得詠生芻
　　望禁苑祥光
　　佳氣生天苑蔥蘢幾效祥樹遙〈一作揺〉三殿際日映九城傍山霧寧同色卿雲未可彰眺汾疑鼎氣臨渭想榮光當並舂陵發應開聖厯長微臣時一望短羽欲飛翔
　　晨光動翠華
　　早朝開紫殿佳氣逐清晨北闕華旌在東方曙景新影連香霧合光媚慶雲頻鳥羽飄初定龍文照轉真直疑冠佩入長愛冕旒親揺動祥雲裏朝朝映侍臣
　　觀南郊回仗
　　傳警千門寂南郊綵仗廻但驚龍再見誰識日雙開徳澤施雲雨恩光變燼灰閲兵貔武振聽樂鳳凰來𠉀刻移宸輦尊時集觀臺多慙逺臣賤不得禮容陪
　　謁見日將至雙闕
　　曉色臨雙闕微臣禮位陪逺驚龍鳳覩誰識冕旒開藹藹千年盛顒顒萬國來天文標日月時令布雲雷迥出黃金殿全分白玉臺雕蟲意〈一作竟〉何取瞻戀不知迴
　　尚書郎上直聞春漏
　　地即尚書省人惟鴛鷺行審時傳玉漏直夜遞星郎歴歴聞仙署泠泠出建章自空來斷續隨月散淒鏘物靜知聲逺〈一作近〉寒輕覺夜長聽餘殘月落曙色滿東方
　　華清宮望幸
　　驪岫接新豐岧嶤駕碧空鑿山開祕殿隠霧蔽仙宮絳闕猶棲鳳雕梁尚帶虹溫泉曽浴日華館舊迎風肅穆瞻雲輦深沉閉綺櫳東郊望幸處瑞氣靄濛濛
　　御題國子監
　　宸翰符𤣥造榮題國子門筆鋒廻日月字勢動乾坤簷下雲光繞梁間鵲影翻張英聖莫擬索靖妙難言為著盤龍跡能彰舞鳳蹲更隨垂露像常以沐皇恩
　　郊壇聽雅樂
　　泰壇恭祀事彩仗下寒坰展禮陳嘉樂齋心動衆靈韻長飄更逺曲度靜宜聽泛響何清越隨風散杳冥徹懸和氣聚旋退曉山青本自鈞天降還疑列洞庭
　　冊上公太常奏雅樂
　　司樂陳金石逶迤引上公奏音人語絶清韻佩聲通應律煙雲改來儀鳥獸同得賢因舉頌修禮便觀風聖夀三稱內天歡九奏中寂寥髙曲盡猶自滿宸聰
　　聽霜鐘
　　𣺌𣺌飛霜夜寥寥逺岫鐘出雲疑斷續入戶乍春容度枕頻驚夢隨風幾韻松悠揚來不已杳靄去何從髣髴煙嵐隔依稀巖嶠重此時聊一聽餘響繞千峰
　　聽霜鐘
　　寥亮來豐嶺分明辨古鐘應霜如自擊中節每相從靜聽非閒扣潛應藴聖蹤風間時斷續雲外更春容虛警和清籟雄鳴隔亂峰因之論知已感激更難逢
　　笙磬同音
　　笙磬聞何處淒鏘宛在東激揚音自徹髙下曲宜同歴歴俱盈耳泠泠遞散空獸因繁奏舞人感至和通詎間洪纎韻能齊搏拊功四懸今盡羙一聽辨移風
　　玉巵無當
　　共惜連城寳翻為無當巵詎慙君子貴深訝拙工隳泛蟻功全少如虹色不移可憐珍礫石何計辨糟醨江海誠難滿盤筵莫妄施縱乖斟酌意猶得奉光儀
　　府試古鏡
　　舊是秦時鏡今來古匣中龍盤初掛月鳳舞欲生風石黛曽留殿珠光適在宮應祥知道泰監物覺神通肝膽誠難隠妍媸信易窮幸居君子室長願免塵䝉
　　焚裘
　　令主臨前殿懲奢爇異裘忽看陽焰發如覩吉光流麗彩辭宸扆餘香在御樓火隨餘燼滅氣逐逺煙浮素樸回風變雕華逐志休永垂恭儉徳千古揖皇猷
　　送薛大夫和蕃
　　戎王歸漢命魏絳諭皇恩旌斾辭雙闕風沙上五原往途遵塞道出祖耀都門策令天文盛宣威使者尊澄波看四海入貢佇諸蕃秋杪迎迴騎無勞枉夢魂
　　觀劒南獻㨗
　　遐圻新破虜名將舊登壇戎馘西南至氈裘長幼觀邊疆氛已息矛㦸血猶殘紫陌歡聲動丹墀喜氣盤唐虞方徳易衛霍比功難共覩俘囚入賡歌萬國安
　　雲母屏風隔坐
　　彩障成雲母丹墀隔上公才彰二紀盛榮播一朝同近玉初齊白臨花乍散紅凝姿分縹緲轉佩辨𤫩瓏意愜恩偏厚名新寵更崇誰知歴千古猶自仰清風
　　白受采
　　皛皛金方色遷移妙不窮輕衣塵跡化淨壁〈一作筆〉繢文通沙變藍溪漬氷渝墨沼空似甘言受和由禮學資忠皎潔形無定𤣥黃用莫同素心如可教願染古人風
　　人不易知
　　權衡諒匪易愚智信難移九徳皆殊進三端豈易施同稱崑岫寶共握桂林枝鄭䑕今奚別齊竽或濫吹瑤臺有光〈一作空〉鑑屢照不應疲片善當無掩先鳴貴在斯龍門峻且極驥足庶來馳太息李元禮期君幸一知
　　晦日同志昆明池汎舟
　　靈沼疑河漢蕭條見鬥牛煙生知岸近水淨覺天秋落月低前樹清輝滿去舟興因孤嶼起心為白蘋留曉吹兼漁笛閑雲伴客愁龍津如可上長嘯且乗流
　　禮闈階前春草生
　　河畔雖同色南宮淑景先微開曵履處常對講經前得地風塵隔依林雨露偏已逢霜𠉀改初寄日華妍影與叢蘭雜榮將衆卉連哲人如不薙生意在芳年
　　秋風生桂枝
　　寒桂秋風動蕭蕭自一枝方將擊林變不假舞松移散翠幽花落揺青密葉離哀猨驚助褭花露滴爭垂遺韻連波聚流音萬木隨常聞小山裏逋客最先知
　　幽人折芳桂
　　厚地生芳桂遙林聳榦長葉開風裏色花吐月中光曙鳥啼餘翠幽人愛早芳動時垂露滴攀處拂衣香古調聲猶苦孤髙力自強一枝終是折榮耀在東堂
　　霜菊
　　秋盡北風去律移寒氣肅淅瀝降繁霜離披委殘菊華滋尚照灼幽氣含紛郁的的冒空園萋萋被幽谷騷人有遺詠陶令曽盈掬儻使懐袖中猶堪襲餘馥
　　金谷園花發懐古
　　春風生梓澤遲景映花林欲問當時事因傷此日心繁華人已歿桃李意何深澗咽歌聲在雲歸蓋影沈地形同萬古笑價失千金遺跡應無限芳菲不可尋
　　驪龍
　　有美為鱗族潛蟠得所從標竒初韞寶表智即稱龍大壑長千里深泉固九重奮髯雲乍起矯首浪還衝荀氏傳髙譽莊生兾絶蹤仍知流淚在何幸此相逢
　　鶴鳴九臯
　　胎化呈仙質長鳴在九臯排空散清唳映日委霜毛萬里思寥廓千山望鬱陶香凝光不見風積韻彌髙鳳侶攀何及雞羣思忽勞昇天如有應飛舞出蓬蒿
　　霜隼下晴臯
　　九臯霜氣勁翔隼下初晴風動閑雲巻星馳白草平稜稜方厲疾肅肅自縱橫掠地秋毫迥投身逸翮輕髙墉全失影逐雀作〈一作乍〉飛聲薄暮寒郊外悠悠萬里情
　　河鯉登龍門
　　年久還求變今來有所從得名當是鯉無㸃可成龍備歴艱難徧因期造化容泥沙寧不阻釣餌莫相逢擊〈一作激〉浪因成勢纖鱗莫繼蹤若令揺尾去雨露此時濃















　　御定全唐詩卷七百八十七
