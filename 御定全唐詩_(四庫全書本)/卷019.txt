　　欽定四庫全書
　　御定全唐詩巻十九
　　相和歌辭〈相和舊曲絲竹更相和執節者歌本一部魏眀帝分為二晉謂之清商三調唐書樂志曰平調清調瑟調皆周房中曲之遺聲又有楚調側調楚調者漢房中樂也側調者生於楚調與前三調總謂之相和凢相和其噐有笙笛節鼓琴瑟琵琶箏七種〉
　　箜篌引〈李賀　相和有四引一曰箜篌引二曰商引三曰徵引四曰羽引古有六引其宮引角引二曲闕宋唯箜篌引有辭梁具五引有歌有辭〉
　　公乎公乎提壺將焉如屈平沈湘不足慕徐衍入海誠為愚公乎公乎牀有菅席盤有魚北里有賢兄東鄰有小姑隴畝油油黍與葫瓦甒濁醪蟻浮浮〈一作瓦缾濁酒醪蟻浮〉黍可食醪可飲公乎公乎其柰居被髪奔流竟何如賢兄小姑哭嗚嗚
　　公無渡河〈李白　一曰箜篌引〉
　　黃河西來決崑崙咆吼〈集作哮〉萬里觸龍門波滔天堯咨嗟大禹理百川兒啼不窺家殺湍湮洪水九州始蠶麻其害乃去茫然風沙被髪之叟狂而癡清晨徑〈集作臨〉流
　　欲奚為旁人不惜妻止之公無渡河若渡之虎可搏河難憑公果溺死流海湄有長鯨白齒若雪山公乎公乎掛骨於其間箜篌所悲竟不還
　　同前〈王建〉
　　渡頭惡天兩岸逺波濤塞川如疊坂幸無白刃驅向前何用將身自棄捐蛟龍齧屍〈集作骨〉魚食血黃泥直下無青天男兒縱輕婦人語惜君性命還須取婦人無力挽斷衣舟沈身死悔難追公無渡河公〈集有須字〉自為
　　同前〈溫庭筠〉
　　黃河怒浪連天來大響谹谹如殷雷龍伯驅風不敢上百川噴雪髙崔嵬二十五〈集作三〉何太哀請公勿渡立裵回下有狂蛟鋸為尾裂㠶截櫂磨霜齒神錐鑿石塞神潭白馬䟃𧽼赤塵起公乎躍馬揚玉鞭滅沒髙蹄日千里
　　同前〈王叡〉
　　濁波洋洋兮凝曉霧公無渡河兮公苦〈集作竟〉渡風號水激兮呼不聞提壺㸔入兮中流去浪擺衣裳兮隨歩沒沈屍深入兮蛟螭窟蛟螭盡醉兮君血乾推出黃沙兮泛君骨當時君死妾何適遂就波瀾合魂魄願持精衛銜石心窮取河源塞泉脈
　　江南曲〈宋之問〉
　　妾住越城南離居不自堪採花驚曙鳥摘葉餧春蠶嬾結茱茰帶愁安瑇瑁篸侍臣〈集作待君〉消瘦盡日暮碧江潭
　　同前〈劉眘虛〉
　　美人何蕩漾湖上風月〈集作日〉長玉手欲有贈裵回雙鳴〈集作明〉璫歌聲隨淥水怨色起朝〈集作青〉陽日暮還家望雲波橫洞房
　　同前〈丁仙芝〉
　　長干斜路北近浦是兒家有意來相訪明朝出浣紗發向橫塘口船開值急流知郎舊時意且請攏船頭昨暝逗南陵風聲波浪阻入浦不逢人歸家誰信汝未曉已成妝乘潮去茫茫因從京口渡使報邵陵王始下芙蓉樓言發琅邪岸急為打船開惡許傍人見〈集作截句五首〉
　　同前八首〈劉希夷〉
　　暮宿南洲草晨行北岸林日懸滄海濶水隔洞庭深煙景無留意風波有異潯嵗遊難極目春戱易為心朝夕無榮遇芳菲已滿襟
　　豔唱潮初落江花露未晞春洲驚翡翠朱服弄芳菲畫舫煙中淺青陽日際㣲錦㠶衝浪濕羅袖拂行衣含情罷所采相歎惜流暉
　　君為隴西客妾遇江南春朝遊含靈果夕采弄風蘋果氣時不歇蘋花日自新以此江南物持贈隴西人空盈萬里懐欲贈竟無因
　　皓如楚江月靄若吳岫雲波中自皎鏡山上亦氛〈一作氤〉氳明月留照妾輕雲持贈君山川各離散光氣乃殊分天涯一為別江北自〈集作不〉相聞
　　艤舟乘潮去風㠶振草涼潮平見楚甸天際望維揚洄泝經千里煙波接兩鄉雲明江嶼出日照海流長此中逢嵗晏浦樹落花芳
　　暮春三月晴維揚吳楚城城臨大江汜廻映洞浦清晴雲曲金閣珠樓碧煙裏月明芳樹羣鳥飛風過長林雜花起可憐離別誰家子於此一至情何已
　　北堂紅草盛丰茸南湖碧水照芙蓉朝遊暮起金花盡漸覺羅裳珠露濃自惜妍華三五嵗已歎關山千萬重人情一去無還日欲贈懐芳怨不逢
　　憶昔江南年盛時平生怨在長洲曲冠蓋星繁湘〈一作江〉水上衝風摽落洞庭淥落花舞袖紅紛紛朝霞髙閣洗晴雲誰言此處嬋娟子珠玉為心以奉君
　　同前〈於鵠〉
　　偶向江邉采白蘋還隨女伴賽江神衆中不敢分明語暗擲金錢卜逺人
　　同前〈李益〉
　　嫁得瞿塘賈朝朝誤妾期早知潮有信嫁與弄潮兒
　　同前〈李賀〉
　　汀洲白蘋草栁惲乘馬歸江頭樝樹香岸上蝴蝶飛酒杯若葉露玉軫蜀桐虛朱樓通水陌沙暖一雙魚
　　同前〈李商隠〉
　　郎船安兩槳儂舸動雙橈埽黛開宮額裁帬約楚腰乖期方積思臨醉欲拚嬌莫以采菱唱欲羨秦䑓簫
　　同前〈韓翃〉
　　長樂花枝雨㸃消江城日暮好相邀春樓不閉葳蕤鎻緑水回通宛轉橋
　　同前〈溫庭筠〉
　　妾家白蘋浦日上芙蓉檝軋軋揺槳聲移舟入茭葉溪長茭葉深作底難相尋避郎郎不見鸂鷘自浮沈拾萍萍無根采蓮蓮有子不作浮萍生寧作〈集作為〉藕花死岸傍騎馬郎烏帽紫遊韁含愁復含笑回首問橫塘妾住金陵歩〈集作浦〉門前朱雀航流蘇持作帳芙蓉持作梁出入金犢幰兄弟侍中郎前年學歌舞定得郎相許連娟眉繞山依約腰如杵鳯管悲若咽鸞嬌欲語扇薄露紅鈆羅輕壓金縷明月西南樓珠簾瑇瑁鉤橫波巧能笑彎蛾不識愁花開子留樹草長根依土早聞金溝逺底事歸郎許不學楊白花朝朝淚如雨
　　同前〈張籍〉
　　江南人家多橘樹吳姬舟上織白紵土地卑溼饒蟲蛇連木為牌入江住江村亥日長為市落㠶渡橋來浦裏青莎覆城竹為屋無井家家飲潮水長江午日酤春酒髙髙酒旗懸江口倡樓兩岸懸水柵夜唱竹枝留北客江南風土歡樂多悠悠處處盡經過
　　同前〈羅隠〉
　　江煙溼雨鮫綃輭漠漠逺山眉黛淺水國多愁又有情夜槽壓酒銀船滿綳絲採怨〈集作細栁揺煙〉凝曉空吳王臺榭春夢中鴛鴦鸂鷘喚不起平鋪淥水眠東風西陵路邉月悄悄油壁輕車嫁蘇小〈集作香車蘇小小〉
　　同前〈陸⻱䝉〉
　　為愛江南春渉江聊采蘋水深煙浩浩空對雙車輪車輪明月團車蓋浮雲盤雲月徒自好水中行路難遙遙洛陽道夾岸生春草寄語櫂船郎莫誇風浪好
　　同前〈陸⻱䝉　廣古辭為五解〉
　　魚戲蓮葉間參差隠葉扇鵁鶄鸀鳿窺瀲灩無因見魚戲蓮葉東初霞射紅尾傍臨謝山側恰值清風起魚戲蓮葉西盤盤舞波急潛依曲岸涼正對斜光入魚戲蓮葉南欹危午煙疊光揺越鳥巢影亂吳娃檝魚戲蓮葉北澄陽動㣲漣回㸔帝子渚稍背鄂君船
　　度關山〈李端〉
　　雁塞日初晴胡〈集作狐〉關雪復平危竿〈集作樓〉緣廣漠古竇傍長城㧞〈集作拂〉劒金星出彎弧玉羽鳴誰知係虜者賈誼是書生
　　關山曲〈馬戴〉
　　金鎻〈集作甲〉耀兜鍪黃雲〈集作金〉拂紫騮叛羌旗下戮陷壁夜中收霜霰戎衣故關河磧氣秋箭創殊未合更遣擊蘭州
　　火發龍山北中宵易左賢勒兵臨漢水驚雁落胡天木落防河急軍孤受敵偏猶聞漢皇怒按劒待開邉
　　登髙丘而望逺〈李白〉
　　登髙丘而〈集無而字〉望逺海六鼇骨已霜三山流安在扶桑半摧折白日沈光彩銀臺金闕如夢中秦皇漢武空相待精衞費木石黿鼉無所憑君不見驪山茂陵盡灰滅牧羊之子來攀登盜賊劫寳玉精靈竟何能窮兵黷武今如此鼎湖飛龍安可乘
　　蒿里〈僧貫休〉
　　兔不遲烏更急但恐穆王八駿著鞭不及所以蒿里墳出蕺蕺氣凌雲天龍騰鳯集盡為風消土喫狐掇蟻拾黃金不啼玉不泣白楊騷屑亂風愁月折碑石人莽穢榛沒牛羊窸窣時見牧童兒弄枯骨
　　輓歌〈趙㣲明〉
　　寒日蒿上明淒淒郭東路素車誰家子丹旐引將去原下荊棘叢叢邉有新墓人間痛傷別此是長別處曠野何蕭條青松白楊樹
　　同前二首〈於鵠〉
　　隂風吹黃蒿輓歌渡秋水車馬卻歸城孤墳月明裏䨇轍出郭門緜緜東西道送死多於生幾人得終老見人切肺肝不如歸山好不聞哀哭聲默默安懐抱時盡從物化又免生憂擾世間壽者稀盡為悲傷惱
　　同前〈孟雲卿〉
　　草草門巷喧塗車儼成位𠖇寞何所須盡我生人意北邙路非〈一作不〉逺此別終天地臨穴頻撫棺至哀反無淚爾形未衰老爾息猶〈集作纔〉童穉骨肉不〈一作安〉可離皇天若容易房帷即虛張〈集作靈帳〉庭宇為哀次䪥露歌若斯人生盡如寄
　　同前〈白居易〉
　　丹旐何飛揚素驂亦悲鳴晨光照閭巷輀車儼欲行蕭條九月天哀輓出重城借問送者誰妻子與弟兄蒼蒼上古原峨峨開新塋含酸一慟哭異口同哀聲舊壠轉蕪絶新墳日羅列春風草綠北邙山此地年年生死別
　　對酒〈崔國輔〉
　　行行日將夕荒村古冢無人跡朦朧〈集作䝉籠〉荊棘一鳥飛屢唱提壺酤酒喫古人不達酒不足遺恨精靈傳此曲寄言當代諸少年平生且盡杯中淥
　　同前二首〈李白〉
　　松子棲金華安期入蓬海此人古之仙羽化竟何在浮生速流電倏忽變光彩天地無凋換容顔有遷改對酒不肯飲含情慾誰待
　　勸君莫拒杯春風笑人來桃李如舊識傾花向我開流鶯啼碧樹明月窺金罍昨來〈集作日〉朱顔子今日白髪催棘生石虎殿鹿走姑蘇臺自古帝王宅城闕閉黃埃君若不飲酒昔人安在哉
　　陌上桑〈李白〉
　　美人渭橋東〈一作緗綺衣〉春還事蠶作五馬如飛龍〈一作飛如花〉青絲結金絡不知誰家子調笑來相謔妾本秦羅敷玉顔豔名都緑條映素手採桑向城隅使君且不顧況復論秋胡寒螿愛碧草鳴鳯棲青梧託心自有處但怪傍人愚徒令白日暮髙駕空踟躕
　　同前〈常建〉
　　翳翳陌上桑南枝交北堂美人金梯出素手自提筐非但畏蠶飢盈盈嬌路傍
　　同前〈陸⻱䝉〉
　　皓齒還如貝色〈一作光〉含長眉亦似煙華貼〈一作帖〉鄰娃盡著繡襠襦獨自提筐采蠶葉
　　採桑〈郎大家宋氏〉
　　春來南雁歸日去西蠶逺妾思紛何極客遊殊未返
　　同前〈劉希夷〉
　　楊栁送行人青青西入秦秦〈集作誰〉家採桑女樓上不勝春盈盈灞水曲歩歩春芳緑紅臉耀明珠絳脣含白玉回首渭橋東遙憐樹〈一作春〉色同青絲嬌落日緗綺㺯春風攜籠長歎息逶迤戀春色㸔花若有情倚樹疑無力薄暮思悠悠使君南陌頭相逢不相識歸去夢青樓
　　同前〈李彥暐〉
　　採桑畏日髙不待春眠足攀條有餘愁那矜貎如玉千金豈不贈五馬空躑躅何以變真性幽篁雪中緑
　　同前〈王建〉
　　鳥鳴桑葉間葉緑條復柔〈集作緑條復柔柔〉攀㸔去手近放下長長鉤黃花蓋野田白馬少年遊所念豈回顧良人在髙樓
　　日出行〈李白〉
　　日出東方隈似從地底來歴天又入海六龍所舍安在哉其始與終古不息〈一作其行終古不休息〉人非元氣安能與之久裵回草不謝榮於春風木不怨落於秋天誰揮鞭䇿驅四運萬物興歇皆自然羲和羲和汝奚汨沒於荒淫之波魯陽何徳駐景揮戈逆道違天矯誣實多吾將囊括大塊浩然與溟涬同科
　　同前〈李賀〉
　　白日下崑崙發光如舒絲徒照葵藿心不照遊子悲折折黃河曲日從中央轉暘谷耳曾聞若木眼不〈一作不可〉見柰何〈集作爾〉鑠石胡為銷人羿彎弓屬矢那不中足令久不得奔詎教晨光夕昏
　　王昭君〈崔國輔　此本中朝舊曲唐為吳聲蓋吳人傳授訛變使然也　此後並吟歎曲〉
　　漢使南還盡胡中妾獨存紫臺緜望絶秋草不堪論
　　同前〈崔國輔〉
　　一回望月一回悲望月月移人不移何時得見漢朝使為妾傳書斬畫師
　　同前〈盧照鄰〉
　　合殿恩中絶交河使漸稀肝腸辭玉輦形影向金㣲漢宮草應緑胡庭沙正飛願逐三秋雁年年一度歸
　　同前〈駱賔王〉
　　斂容辭豹尾緘怨度龍鱗金鈿明漢月玉箸染胡塵妝鏡菱花暗愁眉栁葉嚬惟有清笳曲時聞芳樹春
　　同前〈沈佺期〉
　　非君惜鸞殿非妾妬蛾眉薄命由驕虜無情是畫師嫁來邊地惡〈集作日〉不竝漢宮時心苦無聊頼何堪上馬辭
　　同前〈梁獻〉
　　圗畫失天真容華坐誤人君恩不可再妾命在和親淚㸃關山月衣銷邉塞塵一聞陽鳥至思絶漢宮春
　　同前〈上官儀〉
　　玉關春色晚金河路幾千琴悲桂條上笛怨栁花前霧掩臨妝月風驚入鬢蟬緘書待還使淚盡白雲天
　　同前〈董思恭〉
　　琵琶馬上彈行路曲中難漢月正南逺燕山直北寒髻鬟風拂散〈一作亂〉眉黛雪霑殘斟酌紅顔盡〈集作改〉何勞鏡裏㸔
　　同前〈顧朝陽〉
　　莫將鉛粉匣不用鏡花光一去邉城路何情更畫妝影銷胡地月衣盡漢宮香妾死非關命祗〈一作都〉縁怨斷腸
　　同前三首〈東方虯〉
　　漢道初全盛朝廷足武臣何須薄命妾辛苦逺〈集作事〉和親
　　揜涕〈集作淚〉辭丹鳯銜悲向白龍單于浪驚喜無復舊時容
　　胡地無花草春來不似春自然衣帶緩非是為腰身
　　同前三首〈郭元振〉
　　自嫁單于國長銜漢掖悲容顔日顦顇有甚畫圗時厭踐氷霜域嗟為邉塞人思從漢〈集作漠〉南獵一見漢家塵
　　聞有南河信傳聞殺畫師始知君惠〈集作念〉重更遣畫〈集作肯惜〉蛾眉
　　同前〈劉長卿〉
　　自矜妖豔色不顧丹青人那知粉繢能相負卻使容華飜誤身上馬辭君嫁驕虜玉顔對人啼不語北風雁急浮清〈一作雲〉秋萬里獨見黃河流纎腰不復漢宮寵雙蛾長向胡天愁琵琶中苦調多蕭蕭羌笛聲相和可憐一曲傳樂府能使千秋傷綺羅
　　同前二首〈李白〉
　　漢家秦地月流影照〈一作送〉明妃一上玉關道天涯去不歸漢月還從東海出明妃西嫁無來日燕支長寒雪作花蛾眉顦顇沒胡沙生乏黃金枉圗畫死留青冢使人嗟
　　昭君拂玉鞍上馬啼紅頬今日漢宮人明朝胡地妾
　　同前〈儲光羲〉
　　日暮驚沙亂雪飛傍人相勸易羅衣強來前帳〈集作殿〉㸔歌舞共待單于夜獵歸
　　同前〈僧皎然〉
　　自倚嬋娟望主恩誰知美惡忽相飜黃金不買漢宮貎青冢空埋胡地魂
　　同前二首〈白居易〉
　　滿面胡沙滿鬢風眉銷殘黛臉銷紅愁苦辛勤顦顇盡如今卻似畫圗中
　　漢使卻回憑寄語黃金何日贖蛾眉君王若問妾顔色莫道不如宮裏時
　　同前〈令狐楚〉
　　錦車天外去毳幕雲中開魏闕蒼龍逺蕭關赤雁哀
　　同前〈張仲素〉
　　仙蛾今下嫁驕子自同和劒㦸歸田盡牛羊繞塞多
　　同前〈李商隠〉
　　毛延壽畫欲通神忍為黃金不為〈集作顧〉人馬上琵琶行萬里漢宮長有隔生春
　　明妃曲〈王偃〉
　　北望單于日半斜明君馬上泣胡沙一雙淚滴黃河水應得東流入漢家
　　昭君詞〈張文琮〉
　　戒途飛萬里回首望三秦忽見天山雪還疑上苑春玉痕垂淚粉〈一作粉淚〉羅袂拂胡塵為得胡中曲還悲逺嫁人
　　同前〈陳昭〉
　　跨鞍今永訣垂淚別親賔漢地行將逺胡關逐望新交河擁塞路隴首暗沙塵唯有孤明月猶能逺送人
　　同前〈戴叔倫〉
　　漢宮若逺近路在沙塞〈集作寒沙〉上到死不得歸何人共南望
　　同前〈李端〉
　　李陵初送子卿回漢月明明照帳〈集作惆悵〉來憶著長安舊遊處千門萬戶玉樓臺
　　楚妃歎〈張籍〉
　　湘雲初起江沈沈君王遙在雲夢林江南雨多旌旗暗臺下朝朝春水深章華殿前朝萬國君心獨自終無〈集作無終〉極楚兵滿地能逐禽誰用一身繼〈集作騁〉筋力西江若飜雲夢中麋鹿死盡應還宮
　　楚妃怨〈張籍〉
　　梧桐葉下黃金井橫架轆轤牽素綆美人初起天未明手拂銀缾秋水冷
　　王子喬〈宋之問〉
　　王子喬愛神仙七月七日上賔天白虎揺瑟鳯吹笙乗騎雲氣吸日精吸日精長不歸遺廟今在而人非空望山頭草草露溼君〈集作人〉衣
　　蜀國〈李賀　四古有四曲其張女四李延年四嚴卯四三曲闕止傳蜀國四一曲〉
　　楓香晩華靜錦水南山影驚石墜猨哀竹雲愁半嶺涼月生秋浦玉沙鱗鱗〈集作粼粼〉光誰家紅淚客不忍過瞿塘長歌行〈李白　此後並平調曲其噐有笙笛築瑟琴箏琵琶七種歌六部〉
　　桃李得〈集作待〉日開榮華照當年東風動百物草木盡欲言枯枝無醜葉涸水吐清泉大力運天地羲和無停鞭功名不早著竹帛將何宣桃李務青春誰能貫白日富貴與神仙蹉跎成兩失金石猶銷鑠風霜無久質畏落日月後強歡歌與酒秋霜不惜人倏忽侵蒲栁
　　同前〈王昌齡〉
　　曠野饒悲風颼颼黃〈一作多〉蒿草繫馬停白楊誰知我懐抱所是同袍者相逢盡衰〈一作哀〉老況登漢家陵南望長安道下有枯樹根上有鼷〈一作鼯〉鼠窠髙皇子孫盡千古無人過寳玉頻發掘精靈其柰何人生須逹命有酒且長歌
　　短歌行〈聶夷中　長歌短歌其歌聲有長短〉
　　八月木䕃〈集作隂〉薄十葉三墮枝人生過五十亦已同此時朝出東郭門嘉樹鬱參差暮出西郭門原草已離披南鄰好臺榭北鄰善歌吹榮華忽消歇四顧令人悲生死與榮辱四者乃常期古人恥其名沒世無人知無言鬢似霜勿謂髪〈集作事〉如絲耆年無一善何殊食乳兒
　　同前〈李白〉
　　白日何短短百年苦易滿蒼穹浩茫茫萬劫太極長麻姑垂兩鬢一半已成霜天公見玉女大笑億千場吾欲攬六龍回車掛扶桑北斗酌美酒勸龍各一觴富貴非所願為〈一作與〉人駐穨〈一作流集作顔〉光
　　同前六首〈顧況　英華作三首〉
　　城邉路今人犂田昔人墓岸上沙昔時〈集作日〉江水今人家今人昔人共長歎四氣相催節回換明月皎皎入華池白雲離離度清〈集作霄〉漢
　　我欲升天天隔霄我思渡水水無橋我欲上山山路險我欲汲井井泉遙越人翠被今何夕獨立沙邉江草碧紫燕西飛欲寄書白雲何處逢來客〈以上二首英華合作一首〉新繫青絲百尺繩心在君家轆轤上我心皎潔君不知轆轤一轉一惆悵
　　何處春風吹曉幕江南綠水通朱閣美人二八面如花泣向東〈集作春〉風畏花落
　　臨春風聽春鳥別時多見時少愁人夜永〈一作一夜〉不得眠瑤井玉繩相向曉〈以上三首英華合為一首〉
　　軒轅皇帝初得仙鼎湖一去三千年周流三十六洞天洞中日月星辰連騎龍駕景遊八極軒轅弓劒無人識東海青童寄消息
　　同前〈王建〉
　　人初生日初出上山遲下山疾百年三萬六千朝夜裏分將彊半日有歌有舞間〈集作須〉早為昨日健於今日時人家見生男女好不知男女催人老短歌行無樂聲
　　同前〈張籍〉
　　青天蕩蕩髙且虛上有白日無根株流光暫出還入地催我少年不須㬰與君相逢不寂寞衰老不復如今樂玉巵盛酒置君前再拜願君千萬年
　　同前二首〈白居易〉
　　曈曈太陽如火色上行千里下一刻出為白晝入為夜圜轉如珠住不得住不得可柰何為君舉酒歌短歌歌聲苦詞亦苦四座少年君聽取今夕未竟明夕催秋風纔往春風回人無根蔕時不駐朱顔白日相隳頹勸君且強笑一面勸君復〈集作且〉強飲一杯人生不得長歡樂年少須臾老到來
　　世人求富貴多為身〈集作奉〉嗜欲盛衰不自由得失常相逐問君少年日苦學將干祿負笈塵中遊抱書雪前宿布衾不周體藜茄〈集作茹〉纔充腹三十登宦〈集作仕〉途五十被朝服奴溫已〈集作新〉挾纊馬肥初食粟未敢議歡遊尚為名檢束耳目聾暗後堂上調絲竹牙齒缺落時盤中堆酒肉彼來此已去外餘中不足少壯與榮華相避如寒燠青雲去地逺白日終〈集作經〉天速從古無柰何短歌聽一曲
　　同前〈陸⻱䝉〉
　　爪牙在身上陷穽猶可制爪牙在胷中劒㦸無所畏人言畏猛虎誰是撩頭斃祗見古來心姦雄暗相噬
　　同前〈僧皎然〉
　　古人若不死吾亦何所悲蕭蕭煙雨九原上白楊青松葬者誰貴賤同一塵死生同一指人生在世共如此何異浮雲與流水短歌行短歌無窮日已傾鄴宮梁苑徒有名春草秋風傷我情何為不學金仙侶一悟空王無死生
　　銅雀臺〈王無競〉
　　北登銅雀上西望青松郭繐帳空蒼蒼陵田紛漠漠平生事已變歌吹宛猶昨長袖拂玉塵遺情結羅幕妾怨在朝露若恩豈中薄髙臺奏曲終曲終淚橫落
　　同前〈鄭愔〉
　　日斜漳浦望風起鄴臺寒玉座平生晩金尊妓吹闌舞餘依帳泣歌罷向陵㸔蕭索松風暮愁煙入井闌
　　同前〈劉長卿〉
　　嬌愛更何日髙臺空數層含啼映雙袖不忍㸔西陵漳河東流無復來百花輦路為蒼苔青樓月夜長寂寞碧雲日暮空裵回君不見鄴中萬事非昔時古人何〈集作不〉在今人悲春風不逐君王去草色年年舊宮路宮中歌舞巳浮雲空指行人往來處
　　同前〈賈至〉
　　日暮銅雀靜西陵鳥雀歸撫心斷絶聽管淚霏霏靈幾臨朝奠空牀卷夜衣蒼蒼川上月應照妾魂飛
　　同前〈羅隠〉
　　強歌強舞竟難勝花落花開淚滿繒祗合當年伴君死免教顦顇望西陵
　　同前〈薛能〉
　　魏帝當時銅雀臺黃花深映棘叢開人生富貴須回首此地豈無歌舞來
　　同前〈張氏琰〉
　　君王𠖇寞不可見銅雀歌舞空裵回西陵嘖嘖悲宿鳥空〈集作髙〉殿沈沈閉青苔青苔無人跡紅粉空相〈集作自〉哀
　　同前〈梁氏瓊〉
　　歌扇向陵開齊行奠玉杯舞時飛燕列夢裏片雲來月色空餘恨松聲暮更哀誰憐未死妾掩袂下銅臺
　　銅雀妓〈王勃〉
　　妾本深宮妓曽城閉九重君王歡愛盡歌舞為誰容錦衾不復襞羅衣誰再縫髙臺西北望流涕向青松金鳯鄰銅雀漳河望鄴城君王無處所臺榭若平生舞筵紛可〈集作何〉就歌梁儼未傾西陵松檟冷誰見綺羅情
　　同前〈沈佺期〉
　　昔年分鼎地今日望陵臺一旦雄圗盡千秋遺令開綺羅君不見歌舞妾空來恩共漳河水東流無重迴
　　同前〈喬知之〉
　　金閣惜分香鈆華不重妝空餘歌舞地猶是為君王哀調已絶豔曲不須長共㸔西陵暮秋煙生〈集作起〉白楊
　　同前〈王適〉
　　日暮銅雀迥幽聲〈一作深〉玉座清蕭森松柏望委鬱綺羅情君恩不再重〈一作得〉妾舞為誰輕
　　同前〈歐陽詹〉
　　蕭條登古臺回首黃金屋落葉不歸林髙陵永為谷妝容徒自麗舞態閱誰目惆悵繐帷前〈集作空〉歌聲苦於哭
　　同前〈袁暉〉
　　君愛本相饒從來事〈一作似〉舞腰那堪攀玉座腸斷望陵朝怨著情無主哀凝曲不調況臨松日暮悲吹坐蕭蕭
　　同前〈劉商〉
　　魏主矜蛾眉美人美於玉髙臺無晝夜歌舞竟未足盛色如轉圜夕陽落深〈一作空〉谷仍令身歿後尚足〈集作縱〉平生慾紅粉橫淚痕〈集作淚縱橫〉調空向〈集作向空〉屋舉頭君不在唯見西陵木玉輦豈再來嬌鬟為誰緑那堪秋風裏更舞陽春曲曲終〈一作罷〉情不勝䦨干向西哭臺邉生野草來去罥羅縠況復陵寢間雙雙見麋鹿
　　同前〈李賀〉
　　佳人一壺酒秋容滿千里石馬臥新煙憂來何所似歌聲且潛弄陵樹風自起長裾壓髙臺淚眼看花機
　　同前〈吳燭〉
　　秋色西陵滿緑蕪繁〈一作紅〉急管彊歡娛長舒羅袖不成舞卻向風前承淚珠
　　同前〈朱光弼〉
　　魏王銅雀妓日暮管絃清一見西陵樹悲心舞不成
　　同前〈朱放〉
　　恨唱歌聲咽愁飜舞袖遲西陵日欲暮是妾斷腸時
　　同前〈僧皎然〉
　　彊開尊酒向陵看憶得君王舊日歡不覺餘歌悲自斷非關豔曲轉聲難
　　雀臺怨〈馬戴〉
　　魏宮歌舞地蝶戲鳥還鳴玉座人難到銅臺雨滴平西陵樹不見漳浦草空生萬恨盡埋此徒懸千載名
　　同前〈程氏長文〉
　　君王去後行人絶簫竽〈集作箏〉不響歌喉咽雄劒無威光彩沈寳琴零落金星滅玉階寂寂墜秋露月照當時歌舞處當時歌舞人不迴化為今日西陵灰
　　置酒行〈李益〉
　　置酒命所歡憑觴遂為戚日往不再來茲辰坐成昔百齡非長久五十將半百胡為勞我形已鬚還復白西山鸞鶴顧〈集作羣〉矯矯煙霧翮明霞發金丹隂洞潛水碧安得凌風羽崦嵫駐靈魄兀〈集作無〉然坐衰老慙歎東陵柏
　　同前〈陸⻱䝉〉
　　落塵花片排香痕闌珊醉露棲愁魂洞庭波色惜不得東風領入黃金尊千筠擲毫春譜大碧舞紅啼相唱和安知寂寞西海頭青𥳇未垂孤鳯餓
　　長歌續短歌〈李賀〉
　　長歌破衣襟短歌斷白髮秦王不可見旦夕成內熱渇飲壺中酒飢㧞隴頭粟淒淒四月蘭千里一時緑夜峰何離離月明落石底裵回沿石尋照出髙峰外不得與之遊歌成鬢先改
　　猛虎行〈儲光羲〉
　　寒亦不憂雪飢亦不食人人血〈集作肉〉豈不甘所惡傷明神太室為我宅孟門為我鄰百獸為我膳五龍為我賔䝉馬一何威浮江亦〈集作一〉以仁綵章耀朝日牙爪雄武臣髙雲逐氣浮厚地隨聲振〈集作震〉君能賈餘勇日夕長相親
　　同前〈李白kao〉
　　朝作猛虎行暮作猛虎吟腸斷非關隴頭水淚下不為雍門琴旌旗〈一作旍旌〉繽紛兩河道戰鼓驚山欲傾〈集作顚〉倒秦人半作燕地囚胡馬飜銜洛陽草一輸一失關下兵朝降夕叛幽薊城巨鼇未斬海水動魚龍奔走安得寧頗似楚漢時飜覆無定止朝過博浪沙暮入淮隂市張良未遇韓信貧劉項存亡在兩臣暫到下邳受兵略來投漂母作主人賢哲棲棲古如此今時亦棄青雲士有策不敢犯龍鱗竄身南國避胡塵寳書長〈一作玉〉劒掛髙閣金鞍駿馬散故人昨日方為宣城客掣鈴交通二千石有時六博快壯〈一作寸〉心繞牀三帀呼一擲楚人每道張旭竒心藏風雲世莫知三吳邦伯多〈一作皆〉顧盼四海雄俠皆相推〈一作兩追隨〉蕭曺曾作沛中吏攀龍附鳯當有時溧陽酒樓三月春楊花漠漠〈一作茫茫〉愁殺人胡人〈集作雛〉緑眼吹玉笛吳歌白紵飛梁塵丈夫相見〈一作到處〉且為樂槌牛撾鼓㑹衆賔我從此去釣東海得魚笑寄情相親
　　同前〈韓愈〉
　　猛虎雖雲惡亦各有匹儕羣行深谷間百獸望風低身食黃熊父子食赤豹麛擇肉於熊羆〈集作豹〉肯視兔與貍正晝當谷眠眼有百歩威自矜無當對氣性縱以乖朝怒殺其子暮還飱〈一作食〉其妃匹儕四散走猛虎還孤棲狐鳴門四旁鳥鵲從噪之出逐猴〈一作猚〉入居虎不知所歸誰雲猛虎惡中路正悲啼豹來銜其尾熊來攫其頤猛虎死不辭但慙前所為虎坐無助死況如汝細㣲故當結以信親當結以私親故且不保人誰信汝為
　　同前〈張籍〉
　　南山北山樹𠖇𠖇猛虎白日繞林行向晩一身當道食山中麋鹿盡無聲年年養子在深谷雌雄上山不相逐谷中近窟有山村長向村家取黃犢五陵年少不敢射空來林下㸔行跡
　　同前〈李賀〉
　　長戈莫舂彊〈集作長〉弩莫烹〈集作抨〉乳孫哺子教得生獰舉頭為城掉尾為旌東海黃公愁見夜行道逢騶虞牛哀不平生何用尺刀壁上雷鳴泰山之下婦人哭聲官家有程吏不敢聽
　　同前〈僧齊已〉
　　磨爾牙錯爾爪狐莫威兔莫狡飢來吞噬取腸飽橫行不怕日月明皇天産爾為生獰前村半夜聞吼聲何人按劒燈熒熒
　　君子行〈僧齊已〉
　　聖人不生麟龍何瑞梧桐不髙鳯皇何止吾聞古之有君子行藏以時進退求巳榮必為天下榮恥必為天下恥茍進不如此〈集有退不如此四字〉亦何必用虛偽之文章取榮名而自美
　　燕歌行〈髙適〉
　　漢家煙塵在東北漢將辭家破殘賊男兒本自重橫行天子非常賜顔色摐金伐鼓下榆關旌旗逶迤碣石間校尉羽書飛瀚海單于獵火照狼山山川蕭條極邊土胡騎憑陵雜風雨戰士軍前半死生美人帳下猶歌舞大漠窮秋塞草衰〈集作腓〉孤城落日鬬兵稀身當恩遇常〈集作恆〉輕敵力盡關山未觧圍鐵衣逺戍辛勤久玉箸應啼別離後少婦城南欲斷腸征人薊北空回首邊風飄飄〈集作颻〉那可度絶域蒼茫更何〈一作無所〉有殺氣三日〈集作時〉作陣雲寒聲一夜傳刁斗相看白刃血紛紛死節從來豈顧勲君不見沙場征戰苦至今猶憶李將軍
　　同前〈賈至〉
　　國之重鎭惟幽都東威九夷制北〈集作北制〉胡五軍精卒三十萬百戰百勝擒單于前臨滹沱後沮〈集作易〉水崇山沃野亙千里昔時燕王重賢士黃金築臺從隗始倏忽興王定薊丘漢家又以封王侯蕭條魏晉為橫流鮮卑竊據朝五州我唐區夏餘十紀軍容武備赫萬祀彤弓黃鉞授元帥耕大漠為內地季秋膠折邊草腓治兵羽獵因出師千營萬隊連旌旗望之如火忽雷〈一作電〉馳匈奴懾竄窮髪北大荒萬里無塵飛〈此下集有君不見三字〉隋家昔為天下宰窮兵黷武征遼海南風不競多死聲鼓臥旗折黃雲橫六軍將士皆死盡戰馬空鞍歸故營時遷〈集作移〉道革天下平白環入貢滄海清自有農夫已髙枕無勞校尉重橫行
　　同前〈陶翰〉
　　請君留楚調聽我吟燕歌家在遼水頭邊風意氣多岀身為漢將正值戎未和雪中凌天山冰上渡交河大小百餘戰封侯竟蹉跎歸來霸陵下故舊無相過雄劒委塵匣空門唯〈集作垂〉雀羅玉篸還趙女寳瑟付齊娥昔日不為樂時哉今柰何
　　從軍行二首〈虞世南〉
　　塗山烽𠉀驚弭節度龍城冀馬樓蘭將燕犀上谷兵劒寒花不落弓曉月逾明凜凜嚴霜節冰壯黃河絶蔽日巻征蓬浮天散飛雪全兵值月滿精騎乘膠折結髪早驅馳辛苦事旌麾馬凍重關冷輪摧九折危獨有西山將年年屬數竒
　　爟〈一作烽〉火發金㣲連營出武威孤城寒雲起絶陣虜塵飛俠客吸龍劒惡少縵胡衣朝摩骨都壘夜解谷蠡圍蕭關逺無極蒲海廣難依沙磴離旌斷晴川𠉀馬歸交河梁已畢燕山斾欲飛〈集作揮〉方知萬里相侯服有光輝
　　同前〈駱賓王〉
　　平生一顧念〈一作重〉意氣溢三軍野日分戈影天星合劒文弓抱漢月馬足踐胡塵不求生入塞唯當死報君
　　同前〈劉希夷〉
　　秋來〈集作天〉風瑟瑟〈集作颯颯〉羣馬胡〈集作胡馬〉行疾嚴城晝不開伏兵暗相失天子廟堂拜將軍玉〈集作凶〉門出紛紛伊洛間〈集作道〉戎馬數千〈集作幾萬〉匹軍門壓黃河兵氣衝白日平生懐伏〈集作仗〉劒忼慨既〈集作即〉投筆南登漢月孤北走燕〈集作代〉雲宻近取韓彭計早知孫吳術丈夫清萬里誰能埽一室
　　同前〈喬知之〉
　　南庭結白露北風埽黃葉此時鴻雁來驚鳴催思妾曲房理鍼線平碪擣文練鴛綺裁易成龍鄉信難見窈窕九重閨寂寞十年啼紗窗白雲宿羅幌月光棲雲月曉〈集作隠〉㣲㣲愁思〈集作夜上〉流黃機玉霜凍珠履金吹薄羅衣漢家已得地君去將何事宛轉結蠶書寂寞無雁使生平荷恩信本為容華進況復落紅顔蟬聲催緑鬢
　　同前〈李頎〉
　　白日登山望烽火昏黃〈集作黃昏〉飲馬傍交河行人刁斗風沙暗公主琵琶幽怨多野營〈集作雲〉萬里無城郭雨雪紛紛連大漠胡雁哀鳴夜夜飛胡兒眼淚雙雙落聞道玉門猶被遮應將性命逐輕車年年戰骨埋荒外空見蒲萄入漢家
　　同前三首〈李約〉
　　看圖閒教陣畫地靜論邊烏壘天西戍鷹姿塞上川路長須〈集作唯〉算日〈集作月〉書逺每題年無復生還望飜思未別前
　　柵髙〈集作壕〉三面鬬箭盡舉烽頻營栁和煙暮關榆帶雪春邊城多老將磧路少歸人㸃〈集作殺〉盡三〈集作金〉河卒年年添塞塵
　　𠉀火起雕城塵砂擁戰聲遊軍藏漢幟降騎說蕃情霜降滮池〈集作落滹沱〉淺秋深太白明嫖姚方虎視不學請〈集作說〉添兵
　　同前〈戎昱〉
　　昔從李都尉雙鞬照馬蹄擒生黒山北殺敵黃雲西太白沈虜地邊草復萋萋歸來邯鄲市百尺青樓梯感激然諾重平生膽力齊芳筵暮歌發豔粉輕鬟低半醉〈集作酣〉秋風起鐵騎門前嘶逺戍報烽火孤城嚴鼓鼙揮鞭望塵去少婦莫含啼
　　同前〈厲𤣥〉
　　邊草早〈集作旱〉不春劒花増濘〈集作野〉塵廣〈集作戰〉場收驥尾清瀚怯龍鱗㠶色已歸越松聲厭避秦幾時逢范蠡處處是通津
　　同前二首〈李白〉
　　從軍玉門道逐虜金㣲山笛奏梅花落刀開明月環鼓聲鳴海上兵氣擁雲間願斬單于首長驅靜鐵關百戰沙場碎鐵衣城南已合數重圍突營射殺呼延將獨領殘兵千騎歸
　　同前〈王維〉
　　吹角動行人喧喧行人起笳鳴〈集作悲〉馬嘶亂爭渡金河水日暮沙漠垂戰聲煙塵裏盡繫名王頸歸來報〈集作獻〉天子
　　同前〈王昌齡〉
　　向夕臨大荒朔風軫歸慮平沙萬里餘飛鳥宿何處虜騎獵長原翩翩傍河去邊聲揺白草海氣生黃霧百戰苦風塵十年履霜露雖投定逺筆未坐將軍樹早知行路難悔不理章句
　　烽火城西百尺樓黃昏獨上海風秋更吹橫〈集作羌〉笛關山月誰觧〈集作無那〉金閨萬里愁
　　琵琶起舞換新聲總是關山舊別情撩亂邊愁彈〈集作聽〉不盡髙髙秋月下長城cq=351
　　青海長雲暗雪山孤城遙望雁〈一作玉〉門關黃沙百戰穿金甲不破樓蘭終不還
　　同前〈盧綸〉
　　二十在邊城軍中得勇名巻旗収敗馬斷〈集作占〉磧擁殘兵覆陣烏鳶起燒山草木明〈一作鳴〉塞閒思逺獵師老厭分營雪嶺無人跡冰河足〈一作有〉雁聲李陵甘此沒惆悵漢公卿
　　同前六首〈劉長卿〉
　　迴看虜騎合城下漢兵稀白刃兩相向黃雲愁不飛手中無尺鐵徒欲突重圍
　　落日更蕭條北方〈集作風〉動枯草將軍追虜騎夜失隂山道戰敗仍樹勲韓彭但空老
　　草枯秋塞上望見漁陽郭胡馬嘶一聲漢兵淚雙落誰為吮癰〈集作瘡〉者此事令人薄
　　目極雁門道青青邉草春一身事征戰匹馬同辛勤〈集作苦辛〉末路成白首功歸天下人
　　倚劒白日暮望鄉登戍樓北風吹羌笛此夜關山愁迴首不無意滹河空自流
　　黃沙一萬里白首無人憐報國劒巳折歸鄉身幸全單于古臺下邊色寒蒼然
　　同前〈杜頠〉
　　秋草馬蹄輕角弓持急去為龍城𠉀正值胡兵襲軍氣橫大荒戰酣日將入長風金鼓動白霧〈集作露〉鐵衣溼四起愁邊聲南轅時佇立斷蓬孤自轉寒雁飛相及萬里雲沙漲路平〈集作平川〉冰霰澀〈集作溢〉夜聞漢使歸獨向刀環泣
　　同前〈僧皎然〉
　　候騎出紛紛元戎霍冠軍漢鞞秋聒地羌火晝燒雲萬里戌城合三邊羽檄分烏孫驅未盡肯顧遼陽勲漢斾拂丹霄漢軍新破遼紅塵驅鹵簿白羽擁嫖姚戰苦軍猶樂功髙將不驕至今丁令塞朔吹空蕭蕭百萬逐呼韓頻年不解鞍兵屯絶漠暗馬飲濁河乾破虜功未録勞師力已殫須防肘腋下飛禍出無端飛將下天來竒謀閫外裁水心龍劒動地肺雁山開望氣燕師銳當鋒虜陣摧從今射鵰騎不敢過雲堆黃紙君王詔青泥校尉書誓師張虎落選將擐犀渠霧暗津浦〈集作蒲〉失天寒塞栁踈橫行十萬騎欲埽虜塵餘
　　同前〈王建〉
　　漢軍逐單于日沒處河曲浮雲道傍起行子車下宿槍城圍鼓角氊帳依山谷馬上懸壺漿刀頭分頓〈集作頰〉肉來時髙堂上父母親結束回首〈一作面〉不見家風吹破衣服金創生〈集作在〉肢節相與拔〈一作取〉箭鏃聞道西涼州家家婦人〈集作女〉哭
　　同前〈張祜〉
　　少年金紫就光輝直指邊城虎翼飛一巻旌〈一作旄〉收千騎虜萬全身出百重圍黃雲斷塞尋鷹去白草連天射雁歸白首漢廷刀筆吏丈夫功業本相依
　　同前五首〈令狐楚〉
　　荒雞隔水啼汗馬逐風嘶終日隨旌斾何時罷鼓鼙孤心眠夜雪滿眼是秋沙萬里猶防塞三年不見家卻望氷河濶前登雪嶺髙征人幾多在又擬戰臨洮胡風千里驚漢月五更明縱有還家夢猶聞出塞聲暮雪連青海隂雲覆白山可憐班定逺出入玉門關
　　同前三首〈王涯〉
　　旌〈集作戈〉甲從軍久風雲識陣難今朝韓信計日下斬成安
　　燕頷多竒相狼頭敢犯邊寄言班定逺正是立功年旄頭夜落捷書飛來奏金門著賜衣白馬將軍頻破敵黃龍戍卒幾時歸
　　從軍有苦樂行〈李益　魏王粲從軍行曰從軍有苦樂但問所從誰因以為題也〉
　　勞者且勿〈集作莫〉歌我欲送君觴從軍有苦樂此曲樂未央僕本居〈一作起集作居在〉隴上隴水斷人腸東過秦宮路宮路入咸陽時逢漢帝出諌獵至長楊詎馳游俠窟非結少年場一旦承嘉惠輕命〈集作身〉重恩光秉筆參帷帟從軍至朔方邊地多隂風草木自淒涼斷絶海雲去出沒胡沙長參差引雁翼隠轔騰軍裝劒文夜如水馬汗凍成霜俠氣五都少矜功六郡良山河起目前睚眥死路傍北逐驅獯虜西臨復舊疆昔還賦餘資今出乃贏糧一矢弢夏服我弓不再張寄言〈集作語〉丈夫雄苦樂身自當
　　苦哉逺征人〈鮑溶　晉陸機從軍行曰苦哉逺征人飄飄窮四遐宋顔延年從軍行曰苦哉逺征人畢力幹時艱因以為題又有苦哉行逺征人皆出於從軍行也〉
　　征人歌古曲攜手上河梁李陵死別處杳〈集作窅〉杳𤣥冥鄉憶昔從此路連年征鬼方久行迷漢厯三洗〈集作死〉氊衣裳百戰身且在㣲功信難忘逺承雲臺議非勢孰敢當落日弔李廣白身〈集作首〉過河陽閒弓失月影勞劒無龍光去日始束髪今來髪成霜虛名乃閒事生見父母鄉掩抑大風歌裵回少年場誠哉古人言鳥盡良弓藏
　　苦哉行五首〈戎昱〉
　　彼鼠侵我廚縱貍授梁肉鼠雖為君卻貍食自須足冀雪大國恥飜是大國辱邊庭逼綺羅甎瓦雜珠玉登樓非騁望目笑是心哭何意天樂中至今奏胡曲
　　官軍収洛陽家住洛陽里夫壻與兄弟目前見傷死吞聲不許哭還遣衣羅綺上馬隨匈奴數秋黃塵裏生為名家女死作塞垣鬼鄉國無還期天津哭流水
　　登樓望天衢目極淚盈睫彊笑無笑容須妝舊花靨昔年買奴僕奴僕來碎葉豈意未死間自為匈奴妾一生忽至此萬事痛苦業得出塞垣飛不如彼蠭蝶
　　妾家青河邊七葉承貂蟬身為最小女偏得渾家憐親戚不相識幽閨十五年有時最逺出祗到中門前前年狂胡來懼死飜生全今秋官軍至豈意遭戈鋋匈奴為先鋒長鼻黃髪拳彎弓獵生人百歩牛羊羶脫身落虎口不及歸黃泉苦哉難重陳暗哭蒼蒼天
　　可汗奉親詔今日歸燕山忽如亂刀劒攬妾心腸間出戶望北荒迢迢玉門關生人為死別有去無時還漢月割妾心胡風凋妾顔去去斷絶魂叫天天不聞
　　鞠歌行〈李白〉
　　玉不自言如桃李魚目笑之卞和恥楚國青蠅何太多連城白璧遭讒毀荊山長號泣血人忠臣死為刖足鬼聽曲知甯戚奚吾因小妻秦穆五羊皮買死百里奚洗拂青雲上當時賤如泥朝歌鼓刀叟虎變蟠溪中一舉釣六合遂荒營丘東平生渭水曲誰識〈一作數〉此老翁柰何今之人雙目送征〈一作老〉鴻







　　御定全唐詩巻十九
<集部,總集類,御定全唐詩>
