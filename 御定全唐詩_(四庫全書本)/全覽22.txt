　　欽定四庫全書
　　御定全唐詩巻六百三十二
　　司空圖
　　司空圖字表聖河中虞鄉人咸通末擢進士第由宣歙幕歴禮部中僖宗行在用為知制誥中書舍人歸隠中條山王官谷龍紀乾寜間徴拜舊官及以戶兵二部侍召皆不起遷洛後被詔入朝以野耄丏歸朱全忠受禪召為禮部尚書不食而卒圖少有俊才晩年避世棲遯自號知非子耐辱居士有先世別墅泉石林亭頗愜幽趣日與名僧高士遊詠其中有一鳴集三十巻內詩十巻今編詩三巻
　　塞上
　　萬里隋城在三邊虜氣衰沙填孤障角燒斷故關碑馬色經寒慘鵰聲帶晩悲〈一作飢〉將軍正閑暇留客換歌辭
　　寄永嘉崔道融
　　旅寓雖難定乘閒是勝遊碧雲蕭寺霽紅樹謝邨秋戌
　　鼔和潮暗船燈照島幽詩家多滯此風景似相留
　　下方
　　三十年來往中間京洛塵倦行今白首歸臥巳清神坡暖冬抽〈一作生〉筍松涼夏健人更慚徴詔起避世跡非眞
　　華下
　　日炙旱雲裂迸為千道血天地沸一鑊竟自烹妖孽堯湯遇災數災數還中輟何事姦與邪古來難撲滅
　　僧舍貽友
　　笑破人間事吾徒莫自欺解吟僧亦俗愛舞鶴終卑竹上題幽夢溪邊約敵棋舊山歸有阻不是故遲遲
　　下方
　　昏旦松軒下怡然對一瓢雨微吟思〈一作春未〉足花落夢無聊細事當棋遣衰容喜鏡饒溪僧有深趣書至又相邀
　　華下送文浦〈一作涓〉
　　郊居謝名利〈舊史雲河北亂圖寓華陰〉何事最相親漸與論詩久皆知得句新川明虹照雨樹宻鳥衝人應念從今去還來嶽下頻
　　自誡
　　我祖銘座右嘉謀貽厥孫勤此茍不怠令名日可存媒士所恥慈儉道所尊松柏豈不茂桃李亦自繁衆人皆察察而我獨昏昏取訓於老氏大辯欲訥言
　　效陳拾遺子昻感遇二首
　　高燕飛何㨗啄害恣羣雛人豈玩其暴華軒容爾居強欺自天稟剛吐信吾徒乃知不平者矯世道終孤陽和含煦潤卉木競紛華當為衆所恱私巳汝何誇北里祕穠豓東園鎻名花豪奪乃常理笑君徒咄嗟
　　效陳拾遺子昻
　　醜婦競簪花花多映愈醜鄰女恃其姿掇之不盈手量巳茍自私招損乃誰咎寵祿既非安於吾竟何有
　　感時
　　好鳥無惡聲仁獸肯狂噬寜教鸚鵡啞不遣麒麟細〈一作吠〉人人語與黙唯觀利與勢愛毀亦自遭掩謗終失計
　　秋思
　　身病時亦危逢秋多慟哭風波一揺蕩天地幾翻覆孤螢出荒池落葉穿破屋勢利長草草何人訪幽獨
　　早春
　　傷懐同〈一作仍〉客處病眼卻花朝草嫩侵沙短〈一作長〉冰輕著雨消風光知可愛容髪不相饒早晩丹丘去〈一作伴〉飛書肯〈一作首〉見招
　　上陌梯寺懐舊僧二首
　　雲根禪客居皆說舊無〈一作吾〉廬松日明金像山風〈一作苔龕〉嚮木魚依棲應不阻名利本來疎縱有人相問林間懶拆書
　　高鴉隔谷見路轉寺西門塔影蔭泉脈山苖侵燒痕鐘疎含杳靄閤〈一作閣〉逈亙黃昏更待他僧到長如前信存
　　寄懐元秀上人
　　悠悠干祿利草草廢漁樵身世堪惆悵風騷頓〈一作頗〉寂寥高秋期歩野積雨放趨朝得句如相憶莎齋且見招
　　次韻和秀上人遊南五臺
　　中峰曽到處題記沒蒼苔振錫傳深谷翻經想舊臺危松臨砌偃驚鹿驀溪來內殿御〈一作評〉詩切〈師以文章應制〉身廻心未廻
　　贈圓昉公〈昉蜀僧僖宗幸蜀昉堅免紫衣〉
　　天階讓紫衣冷格鶴猶卑道勝嫌名出身閒覺老遲曉〈一作晩〉香延宿火寒磬度高枝每說長松寺他年與我期
　　贈信美寺岑上人
　　廵禮諸方遍湘南頻有縁焚香老山寺乞食向江船紗碧籠名畫燈寒照淨禪我來能永日蓮漏滴寒泉〈一作堦前〉
　　江行二首
　　地濶分吳塞楓高映楚天曲〈一作廻〉塘春盡雨方響夜深船〈舊唐書方響以鐵為之長九寸廣二寸貟上方下〉行紀添新夢羇愁甚往年何時京洛路馬上見人煙
　　初程風信好廻望失津樓日帶潮聲晩煙含楚色秋戌旗當遠客島樹轉驚鷗此去非名利孤帆任白頭
　　長安贈王注〈一作法〉
　　正下搜賢詔多君獨避名客來當意愜花發遇歌成樂地留高趣權門讓後生東方御閒駟〈一作東風閑小駟〉園外好同行
　　贈歩寄李員外
　　危橋轉溪路經雨石叢荒幽瀑下仙果孤巢懸夕陽病辭青𤨏祕心在紫芝房更喜諧招隠詩家有望
　　寄鄭仁規
　　清才鄭小戎標的貴遊中萬里雲無侶三山鶴不籠香和丹地暖晩着綵衣風榮路期經濟唯應在至公
　　寄考功王員外
　　喜聞三字耗閒客是陪遊白鳥閒疎索青山日滯留琴如高韻稱詩愧逸才酬更勉匡君志論思在獻謀
　　雜言〈一作短歌行〉
　　烏飛飛兎蹶蹶朝來暮去驅時節女媧祗解補青天不解煎膠黏日月
　　陳疾
　　自憐旅舍亦酣歌世路無機奈爾何霄漢逼〈一作碧〉來心不動鬢毛白盡興猶多殘陽暫照鄉關近遠鳥因投嶽廟過閒得此身歸未得磬聲深夏隔煙蘿
　　淅上〈一作江淅上是今鄖陽府地在秦楚之交故有秦雲楚雨之句〉
　　華下支離巳隔河又來此地避干戈山田漸廣猨時〈一作頻〉到邨舍新添燕亦多丹桂石楠宜並長秦雲楚雨暗相和兒童栗熟迷歸路〈一作新逕〉歸得〈一作去〉仍隨牧豎歌西北鄉關近帝京煙塵一片正傷情愁㸔地色連空色靜聽歌聲似哭聲紅蓼滿〈一作遮〉邨人不在〈一作見〉青山遶檻路難平從他煙棹更南去休向津頭問去程
　　山中
　　全家與〈一作為〉我戀孤岑蹋得蒼苔一徑深逃難人多分隙地放生麋〈一作鹿〉大出寒林名應不朽輕仙〈一作山〉骨理到忘機近佛心昨夜前溪驟雷〈一作雲又作風〉雨晩晴閒〈一作獨〉歩數峰吟〈一作溪禽〉
　　寄贈詩僧秀公
　　靈一心傳清塞心可公吟後礎公吟近來雅道相親少惟仰吾師所得深好句未停無暇日舊山歸老有東林冷曹孤宦甘寥落多謝𢹂笻數訪尋
　　重陽日訪元秀上人
　　紅葉黃花秋景寛醉吟朝夕在樊川卻嫌今日登山俗且共〈一作共與〉高僧對榻眠別畫長懐吳寺壁宜茶偏賞霅溪泉歸來童穉爭相笑何事無人與酒船
　　丁未歲歸王官谷
　　家山牢落戰塵西疋馬偷歸路巳迷塜上巻旗人簇立花邊移寨鳥驚啼本來薄俗輕文字卻致中原動鼓鼙將〈一作時〉取一壺閒日月長歌深入武陵溪
　　書懐
　　病來猶強引雛行力上東原欲試耕幾處馬嘶春麥長一川人喜雪峰情閒知有味心難肯道貴謀安跡易平陶令若能兼不飲無絃琴亦是沽名
　　退棲
　　宦遊蕭索為無能移住中條最上層得劒乍如添健僕亡書久似失〈一作憶〉良朋燕昭不是空憐馬支遁何妨亦愛鷹自此致身繩檢外肯教世路日兢兢
　　五十
　　閒身事少只題詩五十今來覺陡衰清秩偶叨非養望丹方頻試更堪疑髭鬚強染三分折管遙聽一半悲漉酒有巾無黍釀負他黃菊滿東籬
　　新歲對冩真
　　得見明時下壽身須甘歲酒更移廵生情暗結〈一作隔〉千重恨寒勢常欺一半春文武輕銷丹竈火市朝偏貴黒頭人自傷衰颯慵開鏡擬與兒童別冩真
　　華下
　　籜冠新帶歩池塘逸韻偏宜夏景長扶起緑荷承早露驚廻白鳥入殘陽久無書去干時貴時有僧來自故鄉不用名山訪真訣退休便是養生方
　　重陽山居
　　詩人自古恨難窮暮節登臨且喜同四望交親〈一作座賔朋〉兵亂後一川風物笛聲中菊殘深處廻幽蝶陂動晴光下早鴻明日更期來此醉不堪寂寞對衰翁
　　爭名
　　爭名豈在更搜竒不朽纔消一句詩窮辱未甘英氣阻乖疎還有正人知荷香浥露侵衣潤松影和風傍枕移只此共棲塵外境無妨亦戀好文時
　　光啟四年春戊申〈一作歸王官次年作〉
　　亂後燒殘數〈一作滿〉架書峰前猶自戀吾廬忘機漸喜逢人少覽鏡空憐待鶴疎孤嶼池痕春漲滿小闌花韻午晴初酣歌自適逃名久不必門多長者車
　　丁巳重陽
　　重陽未到巳登臨探得黃花且獨斟客舍喜逄連日雨家山〈一作鄉〉似響隔河砧亂來巳失耕桑計病後休論濟活心〈巳且病焉安能活人〉自賀逢時能自棄歸鞭唯拍馬韉吟
　　喜王駕小儀重陽相訪
　　白菊初開臥內明聞君相訪病身輕樽前且撥傷心事谿上還隨覓句行幽鶴傍人疑舊識殘蟬向日噪新晴擬將寂寞同留住且勸康時立大名
　　酬張芬赦後見寄〈一作司空曙詩〉
　　紫鳯朝銜五色書陽春忽布網羅除巳將心變寒灰後豈料光生腐草餘建水風煙收客淚杜陵花燭夢郊居勞君故有詩相贈欲報瓊瑤愧不如
　　上元放二雉
　　嬰網雖皆困搴籠喜共歸無心期爾報相見莫驚飛
　　中秋
　　閒吟秋景外萬事覺悠悠此夜〈一作際〉若無月一年虛〈一作空〉過秋
　　偶題
　　水榭花繁處春晴日午前鳥窺臨檻鏡馬過隔墻鞭
　　閒歩
　　幾處白煙斷一川紅樹時壊橋侵轍水殘照背邨碑
　　春中
　　伏溜侵堦潤繁花隔竹香嬌鶯方曉聽無事過南塘
　　獨望
　　緑樹連邨暗黃花出陌〈一作入麥〉稀逺陂春草緑〈一作早滲〉猶有水禽飛
　　雜題
　　孤枕聞鶯起幽懐獨悄然地融春力潤花泛曉光鮮
　　漫題三首
　　亂後他鄉莭燒殘故國春自憐垂白首猶伴踏青人齒落傷情久心驚健忘頻蝸廬經歲客蠶市異鄉人率怕人言謹閒宜酒韻高山林若無慮名利不難逃
　　河上二首
　　慘慘日將暮驅羸獨到莊沙痕傍墟落風色入牛羊新霽田園處夕陽禾黍明沙邨平見水深巷有鷗聲
　　早朝
　　白日新年好青春上國多街平雙闕近塵起五雲和
　　即事二首
　　茶爽添詩句天清瑩道心只留鶴一隻此外是空林御禮徴竒䇿人心注盛時從來留振滯只待濟臨危
　　永夜
　　永夜疑無日危時只頼山曠懐休戚外孤跡是非間
　　秦關
　　形勝今雖在荒涼恨不窮虎狼秦國破狐兎漢陵空
　　渡江
　　秋江共僧渡鄉淚滴船回一夜吳船夢家書立馬開
　　退居漫題七首
　　花缺傷難綴鶯喧奈細聽惜春春巳晩珍重草青青堤栁自綿綿幽人無恨牽只憂詩病發莫寄校書牋燕語曽來客花催欲別人莫愁春又過㸔著又新春身外都無事山中久避喧破巢看乳燕留果待啼猨詩家通籍美工部與司勲高賈雖難敵微官偶勝君努力省前非人生上壽稀青雲無直道暗室有危機燕拙營巢苦魚貪觸網驚豈縁身外事亦似我勞形
　　即事九首
　　宿雨川原霽憑高景物新陂㾗侵牧馬雲影帶耕人十年深隠地一雨太平心匣澁休看劒窗明復上琴明時那棄置多病自遲留疎磬和吟斷殘燈照臥幽衰鬢閒生少丹梯望覺危松須依石長鶴不傍人卑落葉頻驚鹿連峰欲映鵰此生詩病苦此病更蕭條旅思又驚夏庭前長小松逺峯生貴氣殘月歛衰容林鳥頻窺靜家人亦笑慵舊居留穏枕歸臥聽秋鐘華宇知難保燒來又卻修只應巢燕惜未必主人留幽鳥穿籬去鄰翁採藥回雲從潭底出花向佛前開
　　松滋渡二首
　　歩上短亭久看回官渡船江鄉宜晩霽楚老語豐年楚岫接鄉思茫茫歸路迷更堪斑竹驛初聽鷓鴣啼
　　華清宮
　　帝業山河固離宮宴幸頻豈知驅戰馬只是太平人
　　牛頭寺
　　終南最佳處禪誦出青霄羣木澄幽寂疎煙泛泬寥
　　感時上盧相
　　兵待皇威振人隨國歩安萬方休望幸封岳始鳴鑾
　　亂後三首
　　䘮亂家難保艱虞病懶醫空將憂國淚猶擬灑丹墀流芳能幾日惆悵又聞蟬行在多新貴幽棲獨長年世事嘗艱險僧居慣寂寥美香聞夜合清景見寅朝
　　秋景
　　景物皆難駐傷春復怨秋旋書紅葉落擬畫碧雲收
　　避亂
　　離亂〈一作亂離〉身偶在竄跡任浮沈虎暴荒居逈螢孤黒夜深
　　長亭
　　梅雨和鄉淚終年共酒衣殷勤華表鶴羨爾亦曽歸
　　邨西杏花二首
　　薄膩力偏羸看看愴別時東風狂不惜西子病難醫肌細分紅脈香濃破紫苞無因留得翫爭忍折來拋
　　獨坐
　　幽徑入桑麻塢西逢一家編籬薪帶蠒補屋草和花
　　借居
　　借住郊園久仍逢夏景新緑苔行屐穩黃鳥傍窗頻
　　重陽
　　菊開猶阻雨蝶意切於人亦應知暮節不比惜殘春
　　偶書五首
　　衰謝當何懴惟應悔壯圖磬聲花外遠人影塔前孤色變鶯雛長竿齊筍籜垂白頭身偶在清夏景還移蜀妓輕成妙吳娃狎共纎晩妝留拜月卷上水精簾獨歩荒郊暮沉思逺墅幽平生多少事彈指一時休掩謗知迎吠欺心見強顔有名人易困無契債難還
　　雜題九首
　　病來勝未病名縛便忘名今日甘為客當時注愍征〈圖集有注愍征賦述賦盧獻卿撰〉
　　暑濕深山雨荒居破屋燈此生無懴處此去作高僧不須頻悵望且喜脫喧囂亦有終焉意陂南看稻苖樓帶猨吟迥庭容鶴舞寛㬠書因閱畫封藥偶和丹宴罷論詩久亭高拜表頻岸香蕃舶月洲色海煙春驛歩堤縈閣軍城鼓振橋鷗和湖鴈下雪隔嶺梅飄帶雪南山道和鐘北闕明太平當共賀開化喝來聲舴艋猨偷上蜻蜓燕競飛樵香燒桂子苔濕掛莎衣溪漲漁家近煙收鳥道高松花飄可惜睡裏灑離騷
　　古樂府
　　一葉隨西風君行亦向東知妾飛書意無勞待早鴻
　　有感
　　燈影看鬚黒墻陰惜草青歲闌悲物我同是冐霜螢
　　休休亭
　　且喜安能保那堪病更憂可憐藜杖者真箇種𤓰侯cq=414
　　漫書二首
　　剩欲逢花折須判冐雨頻晴明開漸少莫怕濕新巾小蝶爾何競追飛不憚勞逺教羣雀見寜悟禍梯高
　　歲盡二首
　　明日添一歲端憂奈爾何衝寒出洞口猶校夕陽多莫話傷心事投春滿鬢霜殷勤共尊酒今歲只殘陽
　　牡丹
　　得地牡丹盛曉添龍麝香主人猶自惜錦幕䕶春霜
　　亂後
　　羽書傳棧道風火隔鄉關病眼那堪泣傷心不到間
　　春山
　　可是武陵溪春芳著路迷花明催曙早雲膩惹空低
　　樂府
　　寶馬跋塵光雙馳照路旁喧傳報戚里明日幸長楊
　　亂前上盧相
　　虜黠雖多變兵驕即易乘猶須勞斥候勿遣大河冰















　　御定全唐詩巻六百三十二
　　欽定四庫全書
　　御定全唐詩巻六百三十三
　　司空圖
　　有感
　　國事皆須救未然漢家高閣漫凌煙功臣盡遣詞人贊不省滄洲畫魯連
　　歌
　　處處亭臺只壊墻軍營人學內人妝太平故事因君唱馬上曽聽隔教坊
　　偈
　　人若憎時我亦憎逃名最要是無能後生乞汝殘風月自作深林不語僧
　　鸝
　　不是流鶯獨占春林間綵翠四時新應知擬上屏風畫偏坐橫枝亦向人
　　白菊雜書四首
　　黃昏寒立更披襟露浥清香悅道心卻笑誰家扄繡戶正薰龍麝暖鴛衾
　　四面雲屏一帶天是非斷得自翛然此生只是償詩債白菊開時最不眠
　　狂才不足自英雄僕妾驅令學販春侯印幾人封萬戶儂家只辦買孤峰
　　黃鸝囀處誰同聽白菊開時且剩過漫道南朝足流品由來叔寶不宜多
　　漫題〈一作歌〉
　　經亂年年厭別離歌聲喜〈一作無〉似太平時詞臣更有中興頌磨取蓮峰便作碑
　　率題
　　宦路前銜閑不記醉鄉佳境興方濃一林髙竹長遮日四壁寒山更閏冬
　　磵戶
　　磵戶芳煙接水邨亂來歸得道仍存數竿新竹當軒上不羨侯家立㦸門
　　故鄉杏花
　　寄花寄酒喜新開左把花枝右把盃欲問花枝與杯酒故人何得不同來
　　華〈一作花〉下二首
　　故國春歸未有涯小欄高檻別人家五更惆悵回孤枕猶自殘燈照落花
　　關外風昏欲雨天薺花耕倒枕河壖邨南寂寞時回望一隻鴛鴦下渡船
　　夢中
　　幾多親〈一作新〉愛在人間上徹霞〈一作雲〉梯㑹卻還須是蓬瀛長買得一家同占作家山
　　牓下
　　三十功名志未伸初將文字競通津春風漫折一枝桂煙閣英雄笑殺人
　　涔陽渡
　　楚田人立帶殘暉驛逈邨幽客路微兩岸蘆花正蕭颯渚煙深處白牛歸
　　偶作
　　索得身歸未保閒亂來道在辱來頑留侯萬戶雖無分病骨應消一片山
　　寓居有感三首
　　亦知世路薄忠貞不忍殘年負聖明只待東封沾慶賜碑陰別刻老臣名
　　不放殘年卻到家銜杯懶更問生涯河堤往往人相送一曲晴川隔蓼花
　　黒鬚寄在白鬚生一度秋風減幾莖客處不堪頻送別無多情緒更傷情
　　淮西
　　鼇冠三山安海浪龍盤九鼎鎮皇都莫誇十萬兵威盛消箇忠良效順無
　　河湟有感
　　一自蕭關起戰塵河湟隔斷異鄉春漢兒盡作羌人語卻向城頭罵漢人
　　自䢵鄉北歸
　　巴煙羃羃久縈恨楚柳綿綿今送歸迴避江邊同去鴈莫教驚起錯南飛
　　青龍師安上人
　　災曜偏臨許國人雨中衰菊病中身清香一炷知師意應為昭陵惜老臣
　　山中
　　凡鳥愛喧人靜處閒雲似妬月明時世間萬事非吾事只愧秋來未有詩
　　有感二首
　　自古經綸足是非陰謀最忌奪天機留侯卻粒商翁去甲第何人意氣歸
　　古來賢俊共悲辛長是豪家據要津從此當歌唯痛飲不須經世為閒人
　　閒夜二首
　　道侶難留為虐棋鄰家聞說厭吟詩前峰月照分明見夜合香中露臥時
　　此身閒得易為家業是吟詩與看花若使他生拋筆硯更應無事老煙霞
　　雨中
　　維摩居士陶居士盡說高情未足誇簷外蓮峰堦下菊碧蓮黃菊是吾家
　　送道者二首
　　洞天真侶昔曽逢西嶽今居第幾峰峰頂他時教我認相招須把碧芙蓉
　　殷勤不為學燒金道侶惟應識此心雪裏千山訪君易微微鹿跡入深林
　　重陽阻雨
　　重陽阻雨獨銜杯移得山家菊未開猶勝登高閒望斷孤煙殘照馬嘶回
　　省試
　　粉闈深鎻唱同人正是終南雪霽春閒繫長安千匹馬今朝似減六街塵
　　有贈
　　有詩有酒有高歌春色年年奈我何試問羲和能駐否不勞頻借魯陽戈
　　證因亭
　　峰北幽亭願證因他生此地卻容身上方僧在時應到笑認前銜記寫真
　　頃年陪恩地赴甘棠之召感動留題
　　去時憔悴青衿在歸路淒涼絳帳空無限酬恩心未展又將孤劒別從公
　　九月八日
　　巳是人間寂寞花解憐寂寞傍貧家老來不得登高看更甚殘春惜歲華
　　敷溪橋院有感
　　昔歲攀遊景物同藥爐今在鶴歸空青山滿眼淚堪碧絳帳無人花自紅
　　寺閣
　　昔歲登臨未衰颯不知何事愛傷情今來攬鏡翻堪喜亂後霜鬚長幾莖
　　武陵路
　　橘岸舟閒罾網掛茶坡日暖鷓鴣啼女郎指㸃行人笑知向花間路巳迷
　　南北史感遇十首
　　雨淋麟閣名臣畫雪臥龍庭猛將碑不用黃金鑄侯印盡輸公子買蛾睂
　　漢世頻封萬戶侯雲臺空峻謝風流江南不有名儒相齒冷中原笑未休
　　天風斡海怒長鯨永固南來百萬兵若向滄洲猶笑傲江山虛有石頭城
　　花迷公子玉樓恩鏡弄佳人紅粉春不信關山勞逺戍綺羅香外任行塵
　　兵圍梁殿金甌破火發陳宮玉樹摧姦佞豈能慚誤國空令懐古更徘徊
　　行樂最宜連夜景太平方覺有春風千金盡把酬歌舞猶勝三邊賞戰功
　　桃芳李豓年年發𦍑管蠻絃處處多海上應無三島路人間惟有一聲歌
　　佳人自折一枝紅把唱新詞曲未終惟向眼前憐易落不如拋擲任春風
　　景陽樓下花鈿鏡𤣥武湖邊錦繡旗昔日繁華今日恨雉媒聲晩草芳時
　　亂後人間盡不平秦川花木最傷情無窮紅豓紅塵裏驟馬分香散入營
　　狂題二首
　　草堂舊隱猶招我煙閣英才不見君惆悵故山歸未得酒狂呌斷暮天雲
　　須知世亂身難保莫喜天晴菊併開長短此身長是客黃花更助白頭催
　　紅茶花
　　景物詩人見即誇豈憐高韻說紅茶牡丹枉用三春力開得方知不是花
　　秋燕
　　從撲香塵拂面飛憐渠只為解相依經冬好近深爐暖何必千巖萬水歸
　　見後鴈有感
　　笑爾窮通亦似人高飛偶滯莫悲辛卻縁風雪頻相阻只向關中待得春
　　移桃栽
　　獨臨官路易傷摧從遣春風恣意開禪客笑移山上看流鶯直到檻前來
　　憶中條
　　燕辭旅舍人空在螢出疎籬菊正芳堪恨昔年聯句地念經僧掃過重陽
　　樂府
　　五更窗下簇妝臺巳怕堂前阿母催滿鴨香薫鸚鵡睡隔簾燈照牡丹開
　　放⻱二首
　　卻為多知自不靈今朝教〈一作放〉汝卜長生若求深處無深處只有依人㑹有情
　　世外猶迷不死庭人間莫恃自無營本期滄海堪投跡卻向朱門待放生
　　燈花三首
　　蜀柳絲絲羃畫樓窗塵滿鏡不梳頭幾時金鴈傳歸信剪斷香魂一縷愁
　　姊姊敎人且抱兒逐他女伴䣃頭遲明朝鬬草多應喜剪得燈花自掃睂
　　閏前小雪過經旬猶自依依向主人開盡菊花憐強舞與敎弟子待新春
　　偶題三首
　　浮世悠悠旋一空多情偏解挫英雄風光只在歌聲裏不必樓前萬樹紅
　　小池隨事有風荷燒酹傾壺一曲歌欲待秋塘擎露看自憐生意巳無多
　　遼陽音信近來稀縱有虛傳逼節歸永日無人新睡覺小窗晴暖螖蟲飛
　　華下對菊
　　清香裛露對高齋泛酒偏能浣旅懐不似春風逞紅豓鏡前空墜玉人釵
　　與都統叅謀書有感
　　驚鸞迸鷺盡歸林弱羽低垂分獨沈帶病深山猶草檄昭陵應識老臣心
　　漫題
　　無宦無名拘逸興有歌有酒任他鄉看看萬里休徵戍莫向新詞寄斷腸
　　商山二首
　　清溪一路照羸身不似雲臺畫像人國史數行猶有志只將談笑繼英塵
　　馬上搜竒巳數篇籍中猶愧是頑仙闗頭傳說開元事指㸃多疑孟浩然
　　與伏牛長老偈二首
　　不算菩提與闡提惟應執著便生迷無端指箇清涼地凍殺胡僧雪嶺西
　　長繩不見繫空虛半偈傳心亦未疎推倒我山無一事莫將文字縛真如
　　客中重九
　　楚老相逢淚滿衣片名薄宦巳知非他鄉不似人間路應共東流更不歸
　　柳二首
　　誰家按舞傍池塘巳見繁枝嫩眼黃漫說早梅先得意不知春力暗分張
　　似擬凌寒妬早梅無端弄色傍高臺折來未有新枝長莫遣佳人更折來
　　光啟丁未別山
　　草堂琴畫巳判燒猶託鄰僧䕶燕巢此去不縁名利去若逢逋客莫相嘲
　　石楠
　　客處偷閒未是閒石楠雖好懶頻攀如何風葉西歸路吹斷寒雲見故山
　　力疾馬上走筆
　　釀黍長添不盡杯只憂花盡客空回垂楊且為晴遮日留遇重陽即放開
　　華陰縣樓
　　丹霄能有幾層梯懶更揚鞭聳翠蜺偶憑危欄〈一作樓〉且南望不勞高掌欲相攜
　　南至四首
　　今冬臘後無殘日故國燒來有幾家卻恨早梅添旅思強偷春力報年華
　　花時不是偏愁我好事應難總取他巳被詩魔長役思眼中莫厭早梅多
　　年華亂後偏堪惜世路拋來巳自生猶有玉真長命縷樽前時唱緩羇情
　　一任喧闐遶四鄰閑忙皆是自由身人來客去還須議莫遣他人作主人
　　蓮峰前軒
　　人間上壽若能添只向人間也不嫌看著四鄰花競發高樓從此莫垂簾
　　歩虛〈一本題下有詞字〉
　　阿母親教學歩虛三元長遣下蓬壺雲韶韻俗停瑤瑟鸞鶴飛低拂寶爐
　　劒器
　　樓下公孫昔擅空教女子愛軍裝潼關一敗吳〈一作胡〉兒喜簇馬驪山看御湯
　　乙丑人日
　　自怪扶持七十身歸來又見故鄉春今朝人日逢人喜不料偷生作老人
　　攜仙籙九首
　　嶽北秋空渭北川晴雲漸薄薄如煙坐來還見微風起吹散殘陽一片蟬
　　一半晴空一半雲逺籠仙掌日初曛洞天有路不知處絶頂異香難更聞
　　決事還須更事酬清譚妙理一時休漁翁亦被機心誤眼暗汀邊結釣鈎
　　跡不趨時分不侯功名身外最悠悠聽君總畫麒麟閣還我閒眠舴艋舟
　　仙凡路阻兩難留煙樹人間一片秋若道陰功能濟活且將方寸自焚修
　　若有陰功救未然玉皇品籍亦搜賢應知譚笑還高謝別就滄洲贊上仙
　　英名何用苦搜竒不朽才銷一句詩卻頼風波阻三島老臣猶得戀明時〈起句與爭名一首同〉
　　剪取紅雲剰冩詩年年髙㑹趂花時水精樓閣分明見只欠霞漿別着旗
　　此生得作太平人只向塵中便出塵移取碧桃花萬樹年年自樂故鄉春
　　浪淘沙
　　不必長漂玉洞花曲中偏愛浪淘沙黃河卻勝天河水萬里縈紆入漢家
　　贈日東鑒禪師
　　故國無心度〈一作渡〉海潮老禪方丈倚中條夜深雨絶松堂靜一㸃飛〈一作山〉螢照寂寥
　　暮春對柳二首
　　縈愁惹恨奈楊花閉戶垂簾亦滿家惱得閒人作酒病剛須又撲越溪茶
　　洞中猶說看桃花輕絮狂飛自俗家正是階前開逺信小娥旋拂碾新茶
　　戊午三月晦二首
　　隨風逐浪劇蓬萍圓首何曽解最靈筆硯近來多自棄不關妖氣暗文星
　　牛誇棋品無勍敵謝占詩家作上流豈似小敷春水漲年年鸞鶴待仙舟
　　偶書五首
　　情知了得未如僧客處高樓莫強登鶯也解啼花也發不關心事最堪憎
　　自有池荷作扇揺不關風動愛芭蕉只憐直上抽紅蘂似我丹心向本朝
　　曽看輕舟渡逺津無風著岸不經旬只縁命蹇須知命卻是人爭阻得人
　　上谷何曽解有情有情人自惜君行證因池上今生願的的他生作化生
　　新店南原後夜程黃河風浪信難平渡頭楊柳知人意為惹官船莫放行
　　喜山鵲初歸三首
　　翠衿紅觜便知機久避重羅穩處飛只為從來偏䕶惜窗前今賀主人歸
　　山中只是惜珍禽語不分明識爾心若使解言天下事燕臺今築幾千金
　　阻他羅網到柴扉不奈偷倉雀轉肥頼爾林塘添景趣剰留山果引教歸
　　虞鄉北原
　　澤北邨貧煙火獰稚田冬旱倩牛耕老人惆悵逢人訴開盡黃花麥未金
　　洛中三首
　　秋風團扇未驚心笑看妝臺落葉侵繡鳯不教金縷暗青樓何處有寒砧
　　不用頻嗟世路難浮生各自繫悲懽風霜一夜添羇思羅綺誰家待早寒
　　燕巢空後誰相伴鴛被縫來不忍薫薄命敢辭長滴淚倡家未必肯留君
　　寓筆
　　年年鑷鬢到花飄依舊花繁鬢易凋撩亂一塲人更恨春風誰道勝輕飇
　　戲題試衫
　　朝班盡說人宜紫洞府應無鶴着緋從此玉皇須破例染霞裁賜地仙衣
　　汴柳半枯因悲柳中隱
　　行人莫歎前朝樹巳占河堤幾百春惆悵題詩柳中隱柳衰猶在自無身
　　上方
　　花落更同悲木落鶯聲相續即蟬聲榮枯了得無多事只是閒人漫繫情
　　寄王贊學
　　黃巻不關兼濟業〈一作美〉青山自保老間身一行萬里纎塵靜可要張儀更入秦
　　新節
　　轉悲新歲重於山不似輕鷗肯復還朱紱縱敎金印換青雲未勝白頭閑
　　自河西歸山二首
　　一水悠悠一葉危徃來長恨阻歸期鄉關不是無華表自為多驚獨上遲
　　水濶風驚去路危孤舟欲上更遲遲鶴羣長繞三珠樹〈山海經曰在厭火國北生赤水上樹上有栢葉皆為珠〉不借人間一隻騎
　　王官二首
　　風荷似醉和花舞沙鳥無情伴客閑總是此中皆有恨更堪微雨半遮山
　　荷塘煙罩小齋虛景物皆宜入畫圖盡日無人只高臥一雙白鳥隔紗㕑
　　賀翰林侍二首
　　太白東歸鶴背吟鏡湖空在酒船沈今朝忽見銀臺事早晩重徴入翰林
　　玉版徴書洞裏看沈羲新拜侍官文星喜氣連台曜聖主方知四海安
　　寄王十四舍人
　　幾年汶上約同遊擬為蓮峰別置樓今日鳯皇池畔客五千仞雪不回頭
　　綸閣有感
　　風濤曽阻化鱗來誰料蓬瀛路卻開欲去遲遲還自笑狂才應不是仙才






　　御定全唐詩巻六百三十三
　　欽定四庫全書
　　御定全唐詩巻六百三十四
　　司空圖
　　狂題十八首
　　莫恨艱危日日多時情其奈倖門何貔貅睡穏蛟龍渴猶把燒殘朽鐡磨
　　別鶴淒涼指法存戴逵能恥近王門世間第一風流事借得王公玉枕痕
　　交疎自古戒言深肝膽徒傾致鑠金不是史遷書與說誰知孤負李陵心
　　南華落筆似荒唐若肯經綸亦不狂偶作客星侵帝座卻應虛薄是嚴光
　　不勞世路更相猜忍到須休惜得材幾度懶乘風水便抝船折舵恐難回
　　由來相愛只詩僧怪石長松自得朋卻怕他生還識字依前日下作孤燈
　　老禪乘仗〈一作杖〉莫過身逺岫孤雲見亦頻應是佛邊猶怕閙信縁須作且閑人
　　止竟閑人不愛閑只偷無事閉柴關轟霆攪破蛟龍窟也被狂風巻出山
　　地下修文著作郎生前飢處倒空墻何如神爽騎星去猶自研幾助玉皇
　　雨洗芭蕉葉上詩獨來憑檻晩晴時故園雖恨風荷膩新句閑題亦滿池
　　初時拄杖向鄰邨漸到清明亦杜門三十年來辭病表今朝臥病感皇恩
　　來時雖恨失青氊自見芭蕉幾十篇應是阿劉還宿債剩𢬵才思折供錢
　　芭蕉叢畔碧嬋娟免更悠悠擾蜀川應到去時題不盡不勞分寄校書牋
　　自傷衰病漸難平永夜禪牀雨滴聲聞道虎瘡仍帶鏃吼來和痛亦橫行
　　昨日流鶯今日蟬起來又是夕陽天六龍飛轡長相窘更忍乘危自〈一作何忍臨岐更〉着鞭
　　有是有非還有慮無心無跡亦無猜不平便激風波險莫向安時稔禍胎
　　十年三署讓官頻認得無才又索身莫道太行同一路大都安穩屬閑人
　　曽聞劫火到蓬壺縮盡鼇頭海亦枯今日家山同此恨人歸未得鶴歸無
　　遊仙二首
　　蛾睂新畫覺嬋娟鬬走將花阿母邊仙曲敎成慵不理玉階相簇打金錢
　　劉郎相約事難諧雨散雲飛自此乖月姊殷勤留不住碧空遺下水精釵
　　漫書五首
　　長擬求閒未得閒又勞行役出秦關逢人漸覺鄉音異卻恨鶯聲似故山
　　溪邊隨事有桑麻盡日山程十數家莫怪行人頻悵望杜鵑不是故鄉花
　　海上昔聞麋愛鶴山中今日鹿憎⻱愛憎止竟須關分莫把微才望所知
　　世路快心無好事恩門嘉話合書紳神藏鬼伏能千變亦勝忘機避要津
　　四翁識勢保安閒須為生靈暫出山一種老人能算度磻溪心跡愧商顔
　　偶詩五首
　　閒韻雖髙不才偶拋猨鳥乍歸來夕陽照箇新紅葉似要題詩落硯臺
　　芙蓉騷客空留怨芍藥詩家只寄情誰似天才李山甫牡丹屬思亦縱橫
　　賢豪出處盡沉吟白日高懸只照心一掬信陵墳上土便如碣石累千金
　　聲貌由來固絶倫今朝共許古殘春當歌莫怪頻垂淚得地翻慚早失身
　　中宵茶鼎沸時驚正是寒窗竹雪明甘得寂寥能到老一生心地亦應平
　　雜題二首
　　先知左袒始同行須待龍樓羽翼成若使只憑三傑力猶應漢鼎一毫輕
　　魚在枯池鳥在林四時無奈雪霜侵若敎激勸由〈一作田〉真宰亦奬青松徑寸心
　　光化踏青有感
　　引得車回莫認恩卻成寂寞與誰論到頭不是君王意羞插垂楊更傍門
　　丑年冬
　　醉日昔聞都下酒何如今喜折新茶不堪病渇仍多慮好向㴩湖便出家
　　白菊三首
　　人間萬恨巳難平栽得垂陽更繫情猶喜閏前霜未下菊邊依舊舞身輕
　　莫惜西風又起來猶能婀娜傍池臺不辭暫被霜寒挫舞袖招香即卻回
　　為報繁霜且莫催窮秋須到自低垂橫拖長袖招人別只待春風卻舞來
　　扇
　　珍重逢秋莫棄捐依依只仰故人憐有時池上遮殘日承得霜林幾箇蟬
　　修史亭三首
　　山前鄰叟去紛紛獨強衰羸愛杜門漸覺一家看冷落地爐生火自溫存
　　甘心七十且酣歌自算平生幸已多不似香山白居士晩將心地著禪魔
　　烏紗巾上是青天檢束酬知四十年誰料平生臂鷹手挑燈自送佛前錢〈圖為王文公凝所知後分司又為盧攜所知〉
　　力疾山下吳邨看杏花十九首
　　春來漸覺一川明馬上繁花作陣迎掉臂只將詩酒敵不勞金鼓助橫行
　　閶闔曽排捧御爐猶看曉月認金鋪羸形不畫凌煙閣只為微才激壯圖
　　鏡留雪鬢暖消無春到棃花日又晡移取扶桑堦下種年年看長礙金烏
　　折來未盡不須休年少爭來莫與留更願狂風知我意一時吹向海西頭
　　才情百巧鬬風光卻笑雕花刻葉忙熨帖新巾來與褁猶看騰踏少年場
　　浮世榮枯總不知且憂花陣被風欺儂家自有麒麟閣第一功名只賞詩
　　白衫裁袖本教寛朱紫由來亦一般王老小兒吹笛看我儂試舞爾儂看
　　單床薄被又羈棲待到花開亦甚迷若道折多還有罪只應鶯囀是金雞
　　近來桃李半燒枯歸臥鄉園只老夫莫算明年人在否不知花得更開無
　　漢王何事損精神花滿深宮不見春穠豓三千臨粉鏡獨悲掩面李夫人
　　能豓能芳自一家勝鸞勝鳯勝煙霞客來須共醒醒看碾盡明昌幾角茶
　　造化無端欲自神裁紅剪翠為新春不如分減閑心力更助英豪濟活人
　　徘徊自勸莫沾纓分付年年穀口鶯卻頼無情容易別有情早箇不勝情
　　閒歩偏宜舞袖迎春光何事獨無情垂楊合是詩家物只愛敷溪道北生
　　亦知王大是昌齡杜二其如律韻清還有酸寒堪笑處擬誇朱紱更崢嶸
　　潘愛說是詩家枉占河陽一縣花千載幾人搜警句補方金字愛晴霞
　　行樂溪邊歩轉遲出山漸減探花期去年四度今三度恐到憑人折去時
　　此身衰病轉堪嗟長忍春寒獨惜花更恨新詩無紙冩蜀牋堆積是誰家
　　昨日黃昏始看回夢中相約又銜杯起來聞道風飄卻猶擬教人掃取來
　　少儀
　　昨日登班綴柏臺更慚起草屬微才錦窠不是尋常錦兼向丘遲奪得來
　　重陽四首
　　簷前減燕菊添芳燕盡庭前菊又荒老大比他年少少毎逢佳節更悲涼
　　雨寒莫待菊花催須怕晴空暖併開開卻一枝開卻盡且隨幽蝶更徘徊
　　青娥懶唱無衣換黃菊新開乞酒難長有長亭惆悵事隔河更得對憑欄
　　白髪怕寒梳更懶黃花晴日照初開籬頭應是蝶相報巳被鄰家攜酒來
　　長命縷
　　他鄉處處堪悲事殘照依依惜別天此曲知名長命縷殷勤為我唱花前
　　柏東
　　㝠得機心豈在僧柏東閒歩愛騰騰免教世路人相忌逢著邨醪亦不憎
　　歌者十二首
　　追逐翻嫌傍管金釵擊節自當筵風霜一夜燕鴻斷唱作江南袚褉天
　　玉樹花飄鳯失棲一聲初壓管低清囘煩暑成瀟灑豓逐寒雲變慘悽
　　十斛明珠亦易𢬵欲兼人藝古來難五雲合是新聲染鎔作瓊漿灑露盤
　　不似新聲唱亦新旋調玉管旋生春愁腸隔斷珠簾外只為今宵共聽人
　　十年逃難別雲林暫輟狂歌且聽琴轉覺淡交言有味此聲知是古人心
　　五柳先生自識微無言共笑手空揮胸中免被風波撓肯為螳螂動殺機
　　風霜寒水旅人心幾處笙歌繡戶深分泊一場雲散後未勝初夜便聽琴
　　自憐眼暗難求藥莫恨花繁便有風桃李更開須強看明年兼恐聽歌聾
　　白雲深處寄生涯歲暮生情頼此花蜂蝶繞來忙繞袖似知教折送鄰家
　　重九仍重歲漸䦨強開病眼更登攀年年認得酣歌處猶恐招魂葬故山
　　繞壁依稀認冩真更須粉繪飾羸身淒涼不道身無壽九日還無舊㑹人
　　鶴氅花香搭槿籬枕前蛩迸酒醒時夕陽似照陶家菊黃蝶無窮壓故枝
　　題裴晉公華嶽廟題名
　　嶽前大隊赴淮西從此中原息鼓〈一作戰〉鼙石闕莫教苔蘚上分明認取晉公題
　　楊柳枝壽杯詞十八首
　　樂府翻來占太平風光無處不含情千門萬戶喧歌吹富貴人間只此聲
　　撼晩梳空不自持與君同折上樓時春風還有常情處繫得人心免別離
　　㶚亭東去徹隋堤贈別何須醉似泥萬里往來無一事便帆輕拂亂鶯啼
　　臺城細仗曉初移詔賜千官褉飲時緑帳逺籠清珮響更曛晴日上龍旗
　　桃源仙子不須誇聞道惟栽一片花何似浣紗溪畔住緑陰相間兩三家
　　偶然樓上捲珠簾往往長條拂枕函恰值小娥初學舞擬偷金縷押春衫
　　池邊影動散鴛鴦更引微風亂繡牀直待玉窗塵不起始應金鴈得成行
　　稻畦分影向江邨憔悴經霜只半存昨日流鶯今不見亂螢飛出照黃昏
　　客淚休沾漢水濱舞腰羞殺漢宮人狂風更與回煙箒掃盡繁花獨占春
　　遊人莫歎易凋衰長樂榮枯自有期看取明年春意動更於何處最先知
　　昔年行樂及芳時一上丹梯桂一枝笑問江頭醉公子饒君滿把麴塵絲
　　渡頭殘照一行新獨自依依向北人莫恨鄉程千里逺眼中從此故鄉春
　　絮惹輕枝雪未飄小溪煙束帶危橋鄰家女伴頻攀折不覺回身罥翠翹
　　處處縈空百萬枝一枝枝好更題詩隔城逺岫招行客便與朱樓當酒旗
　　錦城分得映金溝兩岸年年引勝遊若似松篁須帶雪人間何處認風流
　　日暖津頭絮巳飛看看還是送君歸莫言萬緒牽愁思緝取長繩繫落暉
　　大堤時節近清明霞襯煙籠遶郡城好是梨花相映處更勝松雪日初晴
　　聖主千年樂未央御溝金翠滿垂楊年年織作昇平字髙映南山獻壽觴
　　山鵲
　　多驚本為好毛衣只頼人憐始卻歸衆鳥自知顔色減妬他偏向眼前飛
　　李居士
　　髙風只在五峰前應是精靈〈一作星〉降作賢萬里無雲惟有鶴鄉〈一作即〉中同看卻昇天
　　杏花
　　詩家偏為此傷情品韻由來莫與爭解笑亦應兼解語只應慵語倩鶯聲
　　白菊三首
　　不疑陶令是狂生作賦其如有定情猶勝江南隠居士詩魔終嫋負孤名
　　自古詩人少顯榮逃名何用更題名詩中有慮猶須戒莫向詩中著不平
　　登高可羨少年場白菊堆邊鬢似霜益算更希沾上藥今朝第七十重陽
　　聽雨〈一作王建詩〉
　　半夜思家睡裏愁雨聲落落屋簷頭照泥星出依前黒淹爛庭花不肯休
　　楊柳枝二首
　　陶家五柳簇衡門還有高情愛此君何處更添詩境好新蟬欹枕毎先聞
　　數枝珍重蘸滄浪無限塵心暫免忙煩暑若和煙露裛便同佛手灑清涼
　　修史亭二首
　　少年巳慣擲年光時節催驅獨不忙今日無疑亦無病前程無事擾醫王
　　籬落輕寒整頓新雪晴歩屣會諸鄰自從南至歌風頂始見人煙外有人
　　漫書
　　樂退安貧知是分成家報國亦何慚到還僧院心期在瑟瑟澄鮮百丈潭
　　雜題二首
　　棋局長攜上釣船殺中棋殺勝絲牽洪鑪任鑄千鈞鼎只在磻溪一縷懸
　　曉鏡高窗氣象深自憐清格笑塵心世間不為娥眉悞海上方應鶴背吟
　　題休休亭〈一作耐辱居士歌〉
　　咄諾休休休莫莫莫伎兩雖多性靈惡頼是長教閒處著休休休莫莫莫一局棋一爐藥天意時情可料度白日偏催快活人黃金難買堪騎鶴若曰爾何能荅言耐辱莫
　　馮燕歌〈一作沈下賢詩據唐音統籖雲麗情集以此歌為沈下賢作注文苑英華者誤
　　採之下賢有其傳未嘗作歌也集可考〉
　　魏中義士有馮燕遊俠幽并最少年避讐偶作滑臺客嘶風躍馬來翩翩此時恰遇鶯花月堤上軒車晝不絶兩面高樓語笑聲指㸃行人情暗結擲果潘郎誰不慕朱門別見紅妝露故故推門掩不開似教歐軋傳言語馮生敲鐙袖籠鞭半拂垂楊半惹煙樹間春鳥知人意的的心期暗與傳傳道張嬰偏嗜酒從此香閨為我有梁間客燕正相欺屋上鳴鳩空自鬬嬰歸醉臥非讐汝豈知負過人懐懼燕依戶扇欲潛逃巾在枕傍指令取誰言狼戾心能忍待我情深情不隱回身本謂取巾難倒柄方知授霜刅馮君撫劒即遲疑自顧平生心不欺爾能負彼必相負假手他人復在誰窗間紅豓猶可掬熟視花鈿情不足唯將大義斷胸襟粉頸初廻如切玉鳯皇釵碎各分飛怨魄嬌魂何處追〈一作歸〉凌波如喚遊金谷羞彼揶揄淚滿衣新人藏匿舊人起白晝喧呼駭鄰里誣執張嬰不自明貴免生前遭考捶官將赴市擁紅塵掉臂人來擗看人傳聲莫遣有寃濫盜殺嬰家即我身初聞僚吏翻疑歎呵叱風狂詞不變縲囚解縛猶自疑疑是夢中方〈一作雲〉脫免未死勸君莫浪言臨危不顧始知難巳為不平能割愛更將身命救深寃白馬賢侯賈相公長懸金帛募才雄拜章請贖馮燕罪千古三河激義風黃河東注無時歇注盡波瀾名不滅為感詞人沈下賢長歌更與分明說此君精爽知猶在長與人間留炯誡鑄作金燕香作堆焚香酬酒聽歌來
　　寄薛起居
　　小域〈一作城〉新銜〈一作役〉賀聖朝亦知蹇分巧難拋麤才自合無岐路不破工夫漫解嘲
　　月下留丹竈〈有序〉
　　詩題五字乃真仙之詞也邵陽某縣人或聞其山實異齋禱積稔果有蹈空而至者渉筆附楹久之乃罷去既而熟視木文則字皆隱起成列矣某年中亷帥上聞且命鑱其逸跡藏於郡廨其後為刺史李岫所得今傳於君孫豈精契之所感致耶光啟三年秋八月既望愚獲覩於王官別業噫跡雖顯竒道必體正故為物怪之所中者見之莫不洗然欲蓋其事目擊可數也吾知挾邪佞以冐進者亦當膽慄自廢豈俟圖鼎燬犀而後辨姦妖之詭態哉綴之全篇以志誠敬且期自警泗水司空氏記
　　月下留丹竈壇邊樹羽衣異香人不覺殘夜鶴分飛朝㑹初元盛蓬瀛舊侶稀瑤函真跡在妖魅敢揚威
　　元日
　　甲子今重數生涯只自憐殷勤元日日欹午又明年
　　洛陽詠古〈一作胡曾詩〉
　　石勒童年有戰機洛陽長嘯倚門時晉朝不是王夷甫大智何由得預知
　　詩品二十四則〈附録〉
　　雄渾
　　大用外腓真體內充返虛入渾積健為雄具備萬物橫絶太空荒荒油雲寥寥長風超以象外得其環中持之匪強來之無窮
　　沖淡
　　索處以黙妙機其微飲之太和獨鶴與飛猶之惠風苒苒在衣閱音修篁美曰載歸遇之匪深即之愈稀脫有形似握手巳違
　　纎穠
　　采采流水蓬蓬逺春窈窕深谷時見美人碧桃滿樹風日水濱柳陰路曲流鶯比鄰乗之愈往識之愈真如將不盡與古為新
　　沉著
　　緑杉野屋落日氣清脫巾獨歩時聞鳥聲鴻鴈不來之子逺行所思不逺若為平生海風碧雲夜渚月明如有佳語大河前橫
　　高古
　　畸人乘真手把芙蓉泛彼浩劫窅然空縱月出東斗好風相從太華夜碧人聞清鐘虛佇神素脫然畦封黃唐在獨落落𤣥宗
　　典雅
　　玉壺買春賞雨茆屋坐中佳士左右修竹白雲初晴幽鳥相逐眠琴緑陰上有飛瀑落花無言人淡如菊書之歲華其曰可讀
　　洗煉
　　猶鑛出金如鉛出銀超心煉冶絶愛淄磷空潭瀉春古鏡照神體素儲潔乗月返真載瞻星辰載歌幽人流水今日明月前身
　　勁健
　　行神如空行氣如虹巫峽千尋走雲連風飲真茹強蓄素守中喻彼行健是謂存雄天地與立神化攸同期之以實御之以終
　　綺麗
　　神存富貴始輕黃金濃盡必枯淺者屢深露餘山青紅杏在林月明華屋畫橋碧陰金尊酒滿共客彈琴取之自足良殫美襟
　　自然
　　俯拾即是不取諸鄰俱道適往著手成春如逢花開如瞻歲新真予不奪強得易貧幽人空山過水采頻薄言情晤悠悠天鈞
　　含蓄
　　不著一字盡得風流語不渉難巳不堪憂是有真宰與之沉浮如淥滿酒花時返秋悠悠空塵忽忽海漚淺深聚散萬取一收
　　豪放
　　觀花匪禁吞吐大荒由道返氣處得以狂天風浪浪海山蒼蒼真力彌滿萬象在旁前招三辰後引鳯皇曉䇿六鼇濯足扶桑
　　精神
　　欲返不盡相期與來明漪絶底竒花初胎青春鸚鵡楊柳池臺碧山人來清酒滿杯生氣逺出不著死灰妙造自然伊誰與裁
　　縝密
　　是有真跡如不可知意象欲生造化巳竒水流花開清露未晞要路愈逺幽行為遲語不欲犯思不欲癡猶春於緑明月雪時
　　踈野
　　惟性所宅真取弗羈拾物自富與率為期築屋松下脫㡌看詩但知旦暮不辨何時倘然適意豈必有為若其天放如是得之
　　清竒
　　娟娟羣松下有漪流晴雪滿汀隔溪漁舟可人如玉歩屧尋幽載行載止空碧悠悠神出古異淡不可收如月之曙如氣之秋
　　委曲
　　登彼太行翠遶羊腸杳靄流玉悠悠花香力之於時聲之於羗似往巳廻如幽匪藏水理漩洑鵬風翺翔道不自器與之圓方
　　實境
　　取語甚直計思匪深忽逢幽人如見道心晴磵之曲碧松之陰一客荷樵一客聽琴情性所至妙不自尋遇之自天冷然希音
　　悲慨
　　大風捲水林木為摧意苦若死招憇不來百歲如流富貴冷灰大道日往若為雄才壯士拂劒浩然彌哀蕭蕭落葉漏雨蒼苔
　　形容
　　絶佇靈素少廻清真如覓水影如冩陽春風雲變態花草精神海之波瀾山之嶙峋俱似大道妙契同塵離形得似庻幾斯人
　　超詣
　　匪神之靈匪機之微如將白雲清風與歸逺引若至臨之巳非少有道契終與俗違亂山高木碧苔芳暉誦之思之其聲愈稀
　　飄逸
　　落落欲徃矯矯不羣緱山之鶴華頂之雲高人畫中令色絪緼御風蓬葉泛彼無垠如不可執如將有聞識者巳領期之愈分
　　曠逹
　　生者百歲相去幾何歡樂苦短憂愁實多何如尊酒日往煙蘿花覆茆簷疎雨相過倒酒既盡杖藜行過孰不有古南山峨峨
　　流動
　　若納水輨如轉丸珠夫豈可道假體遺愚荒荒坤軸悠悠天樞載要其端載同其符超超神明返返㝠無來往千載是之謂乎
　　句
　　忍事敵災星〈以下困學紀聞〉　物望傾心久兇渠破膽頻〈詠房太尉自注初琯建親王分鎮天下議明皇從之肅宗以是疑琯受讒廢先是祿山見分鎮詔書拊膺歎曰吾不得天下矣〉　鼎飫和方濟台階潤欲平〈緯畧〉　夜短猨悲減風和鵲喜虛〈一作靈〉　驊騮思故第鸚鵡失佳人　鯨鯢人海涸魑魅棘林幽　棋聲花院閉幡影石壇高　地涼清鶴夢林靜肅僧儀　晩妝留拜月春睡更生香　隔谷見雞犬山苖接楚田人家寒食月花影午時天〈見圖與人論詩舉得意者二十二聨無全什者附記於此〉　官路好禽聲軒車駐晩程南樓山最秀北路邑偏清〈虞鄉縣樓〉　多病形容五十三誰憐借笏趂朝叅〈華下乞歸見摭言〉　十年太華無知巳只得虛中兩首詩〈王禹偁雲人多以四皓二疏目圖惟僧虛中贈圖詩云道裝汀鶴識春醉野人扶言其操履檢身非傲世也又雲有時看御札特地掛朝衣言其尊戴存誠非邀君也故圖詩云雲言得其意趣〉　看師逸蹟兩師宜高適歌行李白詩〈贈𧦬光見宣和書譜〉













　　御定全唐詩巻六百三十四

<集部,總集類,御定全唐詩>
　　欽定四庫全書
　　御定全唐詩巻六百三十五
　　周繇
　　周繇字為憲池州人咸通十二年登第調建徳令辟㐮陽徐商幕府檢校御史中丞詩一巻
　　送邊上從事
　　戎裝佩鏌鎁走馬逐輕車衰草城邊路殘陽壠上笳黃河穿漢界青塜出胡沙提筆男兒事功名立可誇
　　送洛陽崔員外
　　塞詔除嵩洛觀圖見廢興城遷周古鼎地列漢諸陵日送歸朝客時招住嶽僧郡齋臺閣滿公退即吟登
　　送人尉黔中
　　盤山行幾驛水路復通巴峽漲三川雪園開四季花公庭飛白鳥官俸請丹砂知尉黔中後高吟採物華
　　送宇文虞
　　此別欲何往未言歸故林行車新歲近落日亂山深野
　　店寒無客風巢〈一作窠〉動有禽潛知經目事大半是愁吟
　　題東林寺虎掊泉
　　勝致通幽感靈泉有虎掊爪擡山脈斷掌托石心抝竹藹疑相近松陰蓋亦交轉令棲遁者真境逾難拋
　　登甘露寺
　　盤江〈一作山〉上幾層峭壁半垂藤殿鎻南朝像龕禪外國僧海濤摏砌檻山雨灑窗燈日暮疎鐘起聲聲徹廣陵
　　甘露寺東軒
　　每日憐晴眺閑吟只自娛山從平地有水到逺天無老樹多封楚輕煙暗染吳雖居此廊下入戶亦躊躕
　　甘露寺北軒
　　曉色宜閑望山風逺益清白雲連晉閣碧樹盡蕪城水靜沙痕出煙消野火平最堪佳此境為我長詩情
　　詠螢
　　熠熠與娟娟池塘竹樹邊亂飛同曵火成聚卻無煙㣲雨灑不滅輕風吹欲燃舊曽書案上頻把作囊懸
　　望海
　　蒼茫空泛日四顧絶人煙半浸中華岸旁通異域船島間應有國波外恐無天欲作乗槎客翻愁去隔年
　　送楊環校書歸廣南
　　天南行李半波濤灘樹枝枝拂戲猱初著藍衫從逺嶠乍辭雲署泊輕艘山村象踏桄榔葉海外人收翡翠毛名宦兩成歸舊隱徧尋親友興何饒
　　經故宅有感
　　身沒南荒雨露賖朱門空鎻舊繁華池塘鑿就方通水桃杏栽成未見花異代圖書藏幾篋傾城羅綺散誰家昔年埏埴生靈地今日生人為歎嗟
　　送入蕃使
　　獵獵旗旛過大荒敕書猶帶御煙〈一作爐〉香滹沱河凍軍廻探邏逤城孤雁著行逺寨風〈一作燒〉狂移帳幕平沙日晩臥牛羊早終冊禮朝天闕莫遣虬髭染塞霜
　　白石潭秋霽作
　　潭心煙霧破斜暉殷殷雷聲隔翠微崖蹙盤渦翻蜃窟灘吹白石上漁磯陵風舴艋謳啞去出水鸕鷀薄泊飛秋霽更誰同此望逺鐘時見一僧歸
　　題金陵棲霞寺贈月公
　　明家不要買山錢施作清池〈一作花宮〉種白蓮松檜老依雲外地樓臺深鎻洞中天風經絶頂廻疎雨石倚危屏掛落泉欲結茅菴伴師住肯饒多少薜蘿煙
　　嘲段成式〈一作廣陽公宴段柯古速罷馳騁坐觀花豔或有眼飽之嘲因賦此詩〉
　　蹙鞠且徒為寜如目送時報讐慙選耎存想恨逶遲促坐疑辟咡銜盃強朶頤恣情窺窈窕曽恃好風姿色授應難奪神交願莫辭請君看曲譜不負少年期
　　送江州薛尚書〈一作中〉
　　匡廬千萬峯影匝郡城中忽佩虎符去遙疑鳥道通煙霞時滿郭波浪暮連空樹翳樓臺月帆飛鼔角風郡齋多嶽客鄉戶半漁翁王事行春外題詩寄逺公
　　津頭望白水
　　晴江暗漲岸吹沙山畔船衝樹杪斜城郭半淹橋市閙鷺鷥繚繞入人家
　　公子行
　　青衫薄薄漏春風日暮鳴鞭柳影中回望玉樓人不見酒旗深處勒花驄
　　看牡丹贈段成式〈柯古前看恡酒〉
　　金蘂霞英疊彩香初疑少女出蘭房逡廵又是一年別寄語集仙呼索
　　以人葠遺段成式
　　人形上品傳方志我得真英自〈一作白〉紫團慙非叔子空持藥更請伯言審細看
　　和段成式
　　廻簪轉黛喜猜防粉署裁詩助酒狂若遇仙丹偕羽化便隨蕭史亦何傷
　　玉樹瓊筵映彩霞澄虛樓閣〈一作澄波虛閣〉似仙家只縁存想歸蘭室不向春風看夜花〈此首題一作和段柯古不赴光風亭夜宴〉















　　御定全唐詩巻六百三十五
　　欽定四庫全書
　　御定全唐詩巻六百三十六
　　聶夷中
　　聶夷中字坦之河東人咸通十二年登第官華隂尉詩一巻
　　雜興
　　兩葉能蔽目雙豆能塞聰理身不知道將為天地聾擾擾造化內茫茫天地中茍或有所願毛髪亦不容
　　雜怨〈一作孟郊詩題雲征婦怨〉
　　生在綺羅下豈識漁陽道良人自戍來夜夜夢中到漁陽萬里逺近於中門限中門踰有時漁陽常在眼〈孟郊詩生在綺羅下四句在後漁陽萬里逺四句在前〉
　　君淚濡羅巾妾淚滴路塵羅巾今在手日得隨妾身路塵如因風得上君車輪〈孟郊詩君淚濡羅巾上尚有四句〉
　　行路難
　　莫言行路難夷狄如中國謂言骨肉親中門如異域出
　　處全在人路亦無通塞門前兩條轍何處去不得
　　大垂手
　　金刀翦輕雲盤用黃金縷裝束趙飛燕敎來掌上舞舞罷飛燕死片片隨風去
　　空城雀〈一作孟郊詩〉
　　一雀入官倉所食能損幾所慮往復頻官倉乃害爾魚網不在天鳥網不在水飲啄要自然何必空城裏
　　胡無人行
　　男兒狥大義立節不沽名腰間懸陸離大歌胡無行不讀戰國書不覽黃石經醉臥咸陽樓夢入受降城更願生羽翼飛身入青㝠請𢹂天子劒斫下旄頭星自然胡無人雖有無戰爭悠哉典屬國驅羊老一生
　　詠田家〈一作傷田家〉
　　二月賣新絲五月糶新榖醫得眼前瘡剜卻心頭肉我願君王心化作光明燭不照綺羅筵只照逃亡屋
　　燕臺二首
　　燕臺累黃金上欲招儒雅貴得賢士來更下於隗者自然樂毅徒趨風走天下何必馳鳯書旁求向林野燕臺高百尺燕滅臺亦平一種是亡國猶得禮賢名何似章華畔空餘禾黍生
　　古興
　　片玉一塵輕粒粟山丘重唐虞貴民食秪是勤播種前聖後聖同今人古人共一歲如苦饑金玉何所〈一作將何〉用
　　勸酒二首
　　白日無定影清江無定波人無百年壽百年復如何堂上陳美酒堂下列笙歌與君入醉鄉醉鄉樂天和歲歲松栢茂日日丘陵多君看終南山萬古青峩峩
　　㶚上送行客聽唱行客歌適來橋下水巳作渭川波人間榮樂少四海別離多但恐別離淚自成苦〈一作浩〉水河勸爾一杯酒所贈無餘多
　　飲酒樂
　　日月似有事一夜行一周草木猶須老人生得無愁一飲解百結再飲破百憂白髪欺貧賤不入醉人頭我願東海水盡向杯中流安得阮歩兵同入醉鄉遊
　　公子行二首
　　漢代多豪族恩深益驕逸走馬踏殺人街吏不敢詰紅樓宴青春數里望雲蔚金缸熖〈一作豓〉勝晝不畏落暉疾美人盡如月南威莫能〈一作不敢〉疋芙蓉自天來不向水中出飛瓊奏〈一作綺席戞〉雲和碧簫吹鳯質唯恨魯陽死無人駐白日
　　花樹出墻頭花裏誰家樓一行書不讀身封萬戶侯美人樓上歌不是古涼州
　　短歌
　　八月木隂〈一作䕃〉薄十葉三墮枝人生過五十亦巳同此時朝出東郭門嘉樹鬱參差暮出西郭門原草巳離披南鄰好臺榭北鄰善歌吹榮華忽銷歇〈一作散〉四顧令人悲生死與榮辱四者乃常期古人恥其名沒世無人知無言鬢似霜勿謂事〈一作髪〉如絲耆年無一善何殊食乳兒
　　過比干墓
　　殷辛帝天下厭為天下尊乾綱既一斷賢愚無一門佞是福身本忠作䘮巳源餓虎不食子人無骨肉恩日影不入地下埋寃死魂腐骨〈一作肉〉不為土應作石〈一作直〉木根余來過此鄉下馬弔此墳靜念君臣間有道誰敢〈一作有誰敢抗〉論
　　住京寄同志
　　在京如在道日日〈一作夜夜〉先雞起不離十二街日行一百里役役大塊上周朝復秦市貴賤與賢愚古今同一軌白兎落天西赤鵶飛海底一日復一日日日無終始自嫌性如石不逹榮辱理試問九十翁吾今尚如此
　　贈農〈一作孟郊詩〉
　　勸爾勤耕田盈爾倉中粟勸爾無伐桑減爾身上服清霜一委地萬草色不緑狂風一飄林萬葉不著木青春如不耕何以自拘束
　　客有追歎後時者作詩勉之
　　後逹多晩榮速得多疾傾君看構大廈何曽一日成在暖湏在桑在飽湏在耕君子貴𢎞道道𢎞無不亨太陽垂好光毛髪悉見形我亦二十年直似戴盆行荊山産美玉石石皆堅貞未必盡有玉玉且間石生精衛一㣲物猶恐填海平
　　訪嵩陽道士不遇
　　先生五嶽遊文㷔㓕〈一作藏〉金鼎日〈一作月〉下鶴過時人間空落影常言一粒藥不隨死生境何當列禦㓂去問仙人請
　　早發鄴北經古城
　　微月東南明雙牛耕古城但耕古城地不知古城名當昔置此城豈料今日〈一作人〉耕蔓草巳離披狐兎何縱橫秋雲零落散秋風〈一作風雨〉蕭條生對古良可歎念今轉傷情古人巳㝠㝠今人又營營不知馬蹄下誰家舊臺亭
　　題賈氏林泉
　　市朝束名利林泉繫清通豈知黃塵內迥有白雲蹤輕流逗密蓧直榦入寛〈一作高〉空高吟五君詠疑對九華峰我知種竹心欲扇清涼風我知決泉意將〈一作欲〉明濟物功有琴不張衆星列〈一作落〉梧桐湏知澹泊聽聲在無聲中地非樵者路武陵又何逢祗慮迷所歸池上日西東
　　送友人歸江南
　　皇州五更鼓月落西南維此時有行客別我孤舟歸上國身無主下第誠可悲
　　秋夕
　　日往無復見秋堂暮仍學𤣥髪不知白曉入寒銅覺為材未離羣〈一作辭樹〉有玉猶在璞誰把碧桐枝刻作雲門樂
　　哭劉駕博士
　　出門四顧望此日何徘徊終南舊山色夫子安在哉君詩如門戶夕閉晝還開君名如四時春盡夏復來原野多丘陵纍纍如高臺君墳湏數尺誰與夫子偕
　　公子家〈一作長安花一作公子行〉
　　種花滿西〈一作田〉園花發青樓道花下一禾生去之為惡草
　　田家二首
　　父耕原上田子劚山下荒六月禾未秀官家巳修倉鋤田當日午汗滴禾下土誰念盤中餐粒粒皆辛苦〈此篇一作李紳詩〉
　　雜怨
　　良人昨日去明月〈一作日〉又不圓〈一作還〉別時各有淚零落青樓前
　　烏夜啼
　　衆鳥各歸枝烏烏爾不棲還應知妾恨故向緑窗啼
　　起夜來
　　念逺心如燒不覺中夜起桃花帶露泛〈一作滋〉立在月明裏
　　古別離〈一作孟郊詩〉
　　欲別牽郎衣問郎遊何處不恨歸日遲莫向臨卭去
　　長安道
　　此地無駐馬夜中猶走輪所以路傍草少於衣上塵
　　遊子行〈一作吟〉
　　萱草生堂階遊子行天涯慈親倚門望不見萱草花
　　聞人說海北事有感
　　故鄉歸路隔高雷見說年來事可哀村落日中眠虎豹田園雨後長蒿萊海隅久巳無春色地底真成有劫灰荊棘滿山行不得不知當日是誰栽






　　御定全唐詩巻六百三十六
　　欽定四庫全書
　　御定全唐詩卷六百三十七
　　顧雲
　　顧雲字垂象池州人風韻詳整與杜荀鶴殷文圭友善同肄業九華咸通十五年登第為高駢淮南從事師鐸之亂退居霅川杜門著書大順中與羊昭業盧知猷陸希聲錢翊馮渥司空圖等分修宣懿徳三朝實録書成加虞部員外郎乾寜初卒存詩一巻
　　華清詞
　　祥雲皓鶴盤碧空喬松稍稍韻微風絳節影來朱旛響丁東相公清齋朝蘂宮太上符籙龍蛇蹤散花天女侍香童隔煙遙望見雲水彈璈吹鳯清瓏瓏丹砂黃金世可度願啟一言告仙翁道門弟子山中客長向山中禮空碧九色真龍上漢時願把霓幢引煙䇿
　　天威行
　　蠻嶺高蠻海濶去舸廻艘投此歇一夜舟人得夢間草
　　草相呼一時發𩗗風忽起雲顛狂波濤擺掣魚龍殭海神怕急上岸走山靈股慄入石藏金蛇飛狀霍閃過白日倒掛銀繩長轟轟砢砢雷車轉霹靂一聲天地戰風定雲開始望看萬里青山分兩片車遙遙馬闐闐平如砥直如雲南八國萬部落皆知此路來朝天耿恭拜出井底水廣利刺開山上泉若論終古濟物意二將之功皆小焉
　　築城篇
　　三十六里西川地圍遶城郭峨天橫一家人率一口甓版築纔興城巳成役夫登登無倦色饌飽觴酣方暫息不假神⻱出指蹤盡憑心匠為籌畫畫閣團團真鐡甕堵濶巉巖〈一作巉巉〉齊石壁風吹四面旌旗動火焰相燒滿天赤散花樓晩掛殘虹濯錦秋江澄倒碧西川父老賀子孫從茲始是中華人
　　蘇君㕔觀韓幹馬障歌
　　杜甫歌詩吟不足可憐曹霸丹青曲直言弟子韓幹馬〈一作畫〉畫馬無骨但有肉今日披圖見筆跡〈一作蹤〉始知甫也真凡目秦王學士居武功六印名家聲價雄乃孫屈跡寜百里好竒學古有祖風竹㕔斜日奕碁散延我直入書齋中屹然六幅古屏上歘見胡人牽入天廐之神龍麟鬐鳯臆真相似秋竹慘慘披兩耳輕勻杏蘂糝皮毛細撚銀絲挿騣尾思量動歩應千里誰見初離渥窪水眼前只欠燕雪飛蹄下如聞朔風起朱崖謫掾從亡歿更有何人鑒竒物當時若遇燕昭王肻把千金買枯骨
　　苔歌
　　檻前溪奪秋空色百丈潭心數砂礫松筠〈一作籟〉條條長碧苔苔色碧於溪水碧波廻梳開孔雀尾根細貼著盤陀石撥浪輕拈出少時一髻濃煙三四尺山光日華亂相射靜縷藍鬐勻襞積試把臨流〈一作風〉抖擻看琉璃珠子淚雙〈一作雙雙〉滴如看玉女洗頭處解破雲鬟收未得即是仙宮欲製六銖衣染絲未倩鮫人織採之不敢盈筐篋苦怕龍神河伯惜瓊蘇玉鹽爛漫煑嚥入丹田續靈液㑹待功成插翅飛蓬萊頂上尋仙客
　　池陽醉歌贈匡廬處士姚巖傑
　　九華太守行春罷〈一作暇〉高絳紅筵壓花榭四面繁英拂檻開帖雪團霞墜枝亞空中焰若燒藍天萬里滑靜無纖煙索𦂳快管聲脆急曲碎拍聲相連主人憐才多傾興許客酣歌露真性春酎香濃枝盞黏一醉有時三日病黿潭鱗粉解不去鴉嶺蘂花澆不醒肺枯似著爐韝煽腦熱如遭鎚鑿釘䝉溪先生梁公孫忽然示我十軸文展開一巻讀一首四顧特地無涯垠又開一軸讀一帙酒病豁若風驅雲文鋒斡破造化窟心刃掘出興亡根經疾史恙萬片恨墨炙筆鍼如有神呵叱潘陸鄙𤨏屑提挈楊孟歸孔門時時說及開元理家風颯颯吹人耳吳競纂出昇平源十事分明鋪在紙裔孫才業今如此誰人為奏明天子鸞駕何當獵左馮神鷹一擲望千里戲操狂翰涴蠻牋傍人莫笑我率然
　　詠柳二首
　　帶露含煙處處垂綻黃揺緑嫩參差長堤未見風飄絮廣陌初憐日映絲斜傍畫筵偷舞態低臨妝閣學愁睂離亭不放到春暮折盡拂簷千萬枝
　　閒花野草總爭新睂皺絲乾獨不勻乞取〈一作與〉東風殘氣力莫教虛度一年春









　　御定全唐詩巻六百三十七
　　欽定四庫全書
　　御定全唐詩巻六百三十八
　　張喬
　　張喬池州人咸通中進士黃巢之亂罷舉隱九華詩二巻
　　宴邊將
　　一曲梁州金石清邊風蕭颯動江城座中有老沙場客橫笛休吹塞上聲
　　郢州即事
　　孤城臨逺水千里見寒山白雪無人唱滄洲盡日閑鳥歸殘燒外帆出斷雲間此地秋風起應隨計吏還
　　送賓貢金夷吾〈一作魚〉奉使歸本國
　　渡海登仙籍還家備漢儀孤舟無岸泊萬里有星隨積水浮魂夢流年半別離東風未廻日音信杳難期〈一作知〉
　　華山
　　誰將倚天劒削出倚天峰衆水背流急他山相向重樹
　　黏青靄合崖夾白雲濃一夜盆傾雨前湫起毒龍
　　滕王閣〈一本下有寫望二字〉
　　昔人登覽處遺閣大江隅〈一作創來人世殊幾度繞汀蘆〉疊浪有時有閑雲無日無早涼先燕去返照後帆孤未得營歸計菱歌滿舊湖
　　寄處士梁燭
　　賢哉君子風諷〈一作誦〉與古人同採藥楚雲裏移家湘水東星霜秋野濶雨雹夜山空早晩相招隱深耕老此中
　　送許棠下第遊蜀
　　天下猿多處西南是蜀闗馬登青壁瘦人宿〈一作度〉翠微閑帶雨逢殘日〈一作火〉因江見斷山行歌風月好莫老錦城間
　　題終南山白鶴觀
　　上徹鍊丹峰求𤣥意未窮古壇青草合往事白雲空仙境日月外帝鄉〈一作城〉煙霧中人間足煩暑欲去戀松〈一作清〉風
　　贈邊將
　　將軍誇膽氣功在殺人多對酒擎鍾飲臨風拔劒歌翻師平碎葉掠地取交河應笑孔門客年年羨四科
　　弔建州李員外
　　銘旌歸故里猿鳥亦悽然巳葬桐江月空廻建水船客傳為郡日〈一作政〉僧說讀書年恐有吟魂在深山古木邊
　　送許棠及第歸宣州
　　雅調一生吟誰為晩逹心傍人賀及第獨自卻霑襟宴別喧天樂家歸礙日岑青門許攀送故里接雲林
　　送龎百篇之任青陽縣尉
　　都堂公試日詞翰獨超羣品秩台庭與篇章聖主聞鄉連三楚樹縣對九華雲多少青門客臨岐共羨君
　　曲江春
　　尋春與送春多遶曲江濱一片鳬鷖水千秋輦轂塵岸涼隨衆木波影逐〈一作送〉遊人自是遊人老年年管吹新
　　秦原春望
　　無窮名利塵軒蓋逐年新北闕東堂路千山萬水人雲離僧榻曙燕逺鳯樓春荏苒文明代難歸釣艇身
　　遊華山雲際寺〈一作遊少華山甘露寺〉
　　少華中峰寺高秋衆景歸地連秦塞起河隔晉山微晩木蟬相應涼天鴈並飛殷勤記巖石秪恐再來稀
　　送碁待詔朴球歸新羅
　　海東誰敵手歸去道應孤闕下傳新勢船中覆舊圖窮荒廻日月積水載寰區故國多年別桑田復在無
　　送鄭谷先軰赴汝州辟命
　　看花興未休巳散曲江遊載筆離秦甸從軍過洛州嵩雲將雨去汝水背城流應念依門客蒿萊滿徑〈一作目〉秋
　　贈敬亭清越上人
　　海上獨隨縁〈一作海畔與窮邊〉歸來二十年乆閑時得句漸老不離禪砌木欹臨水窗峰〈一作蓬〉直倚天猶期向雲裏別掃石床眠
　　題〈一作遊〉靈山寺
　　樹涼清島寺虛閣敞禪扉四面閑雲入中流獨鳥歸湖平幽徑近船泊夜燈〈一作香〉㣲一宿秋風裏煙波隔擣衣
　　弔棲白上人
　　今古遞相送幾時無逝波篇章名不朽寂滅理如何內殿留真影閑房落貝多從茲高塔寺惆悵懶經過
　　北山書事
　　黃河一曲山天半鎻重關聖日雄藩靜秋風老將閑車輿穿〈一作寄〉谷口市井響雲間大野無飛鳥元戎校獵還
　　長安書事
　　出送鄉人盡滄洲未得還秋風五陵樹晴日六街山有景終年住無機是處閑何當向雲外免老別離間
　　送鄭侍御赴汴州辟命
　　官從諫署清暫去佐戎旌朝客多相戀〈一作送〉吟僧欲伴行河冰天際白嶽雪眼前明即見東風起梁園聽早鶯
　　弔造微上人
　　至人隨化往遺路自堪傷白塔收真骨青山閉影堂鐘殘含細韻煙〈一作印〉滅有餘香松上齋烏在遲遲立夕陽
　　經隱巖舊居〈一作懐舊遊〉
　　夜乆村落靜徘徊楊柳津青山猶有路明月巳無人夢寐空〈一作生〉前事星霜倦此身嘗期結茅處來往躡遺塵
　　再題敬亭清越上人山房
　　重來訪惠休巳是十年遊向水千松老空山一磬秋石窗清吹入河漢夜光流乆別多新作長吟洗俗愁
　　浮汴東歸
　　日暖泗濱西無窮岸草齊薄煙衰草樹微月逈城雞水近滄浪急山隨緑野低羞將舊名姓還向舊遊題
　　雨中宿僧院
　　千燈有宿因長老許相親夜永樓臺雨更深江海人勞生無了日妄念起微塵不是真如理何門靜此身
　　江行至沙浦
　　煙霞接杳㝠旅泊寄廻汀夜雨雷電歇春江蛟蜃腥城侵潮影白嶠截鳥行青徧欲探泉石南須過洞庭kao
　　送友人歸江南
　　辛勤同失意迢遰獨還家落日江邊笛殘春島上花親安誠可喜道在亦何嗟誰伴高吟處晴天望九華
　　劉補闕自九華山拜官因以寄獻
　　㝠鴻乆不羣徴拜動天文地主迎過郡山僧送出雲登車殘月在宿館亂流分若更思林下還須共致君
　　岳陽即事
　　逺色岳陽樓湘帆數片愁竹風山上路沙月水中洲力學桑田廢思歸鬢髪秋功名如不立豈易狎汀鷗
　　題興善寺僧道深院
　　江峰峰頂人受法老西秦法本無前業禪非為後身院栽他國樹堂展祖師真甚願依宗㫖求閑未有因
　　送龍門令劉滄
　　去宰龍門縣應思變化年還將魯儒政又與晉人傳峭壁開中古長河落半天幾鄉因勸勉耕稼滿雲煙
　　送友人往〈一作歸〉宜春〈一作江南〉
　　落花兼柳絮無處不紛紛逺道空歸去流鶯獨自聞野橋喧磑水山郭入樓雲故里南陵〈一作陔〉曲秋期更送君
　　書邊事
　　調角斷清秋征人倚戍樓春風對青塜白日落梁州大漢〈一作漢〉無兵阻窮邊有客遊蕃情似〈一作如〉此水長願向南流
　　送僧雅覺歸東海〈一作海東〉
　　山川心地內一念即千重老別關中寺禪〈一作秋〉歸海外峰鳥行來有路帆影去無蹤幾夜波濤息先聞本國鐘
　　和薛監察題興善寺古松〈薛一作崔〉
　　種在法王城前朝古寺名瘦根盤地逺香吹入雲清鶴動池臺影僧禪雨雪聲看來人旋老因此歎浮生
　　聽琴
　　清月轉瑤軫弄中湘水寒能令坐來客不語自相看靜恐鬼神出急疑風雨殘幾時歸嶺嶠更過洞庭彈
　　送友人遊蜀
　　此心知者稀欲別倍相依無食擬同去有家還未歸巴山開國逺劒道入天微必恐臨卭客疑君學賦非
　　聞仰山禪師往曹溪因贈
　　曹溪松下路猨鳥重相親四海求𤣥理千峰遶定身異花天上墮靈草雪中春自惜經行處焚香禮舊真
　　藍溪夜坐
　　藍水警塵夢夜吟開草堂月臨山靄薄松滴露花香詩外真風逺人間靜興長明朝訪禪侶更上翠微房
　　題鄭侍御藍田別業
　　秋山清若水吟客靜於僧小徑通商嶺髙窗見杜陵雲霞朝入鏡猨鳥夜窺燈許作前峰侶終來寄上層
　　送友人進士許棠〈一本無進士二字〉
　　離鄉積歲年歸路逺依然夜火山頭市春江樹杪船干戈愁鬢改瘴癘喜家〈一作身〉全何處營甘㫖潮〈一作波〉濤浸薄田
　　秘省伴直
　　喬枝聚暝禽疊閣鎻遙岑待月當秋直看書廢夜吟殘薪留火細古井下〈一作汲〉瓶深縱欲抄前史貧難遂此心
　　宿昭應
　　夜憶開元寺淒涼里巷間薄煙通魏闕明月照驪山半壁空宮閉連天白道閑清晨更回首獨向灞陵還
　　送陸處士
　　樽前放浩歌便起〈一作處〉泛煙波舟楫故人少江湖明月多孤峰經宿上僻寺共雲過若向仙巖住還應著薜蘿
　　送韓處士歸少室山
　　江外歷千岑還歸少室吟地閒緱嶺月窗迥洛城砧石竇垂寒〈一作新〉乳松枝長別琴他年瀑泉下亦擬置家林
　　贈初上人
　　竹色覆禪棲幽禽遶院啼空門無去住行客自東西井氣春來歇庭枝雪後低相看念山水盡日話曹溪
　　送新羅僧
　　東來此學禪多病念佛縁把錫離巖寺收經上海船落〈一作捲〉帆敲石火宿島汲瓶泉永向扶桑老知無再少年
　　題山僧院
　　谿路曾來日年多與舊同地寒松影裏僧老磬聲中逺水清風落閒雲別院通心源若無礙何必更論空
　　書梅福殿壁二首
　　梅真從羽化萬古是須臾此地名空在西山雲亦孤井痕平野水壇級上春蕪縱有雙飛鶴年多松巳枯一自白雲去千秋壇月明我來思徃事誰更得長生雅韻磬鐘逺真風樓殿清今來為尉者天下有仙名
　　荊楚道中
　　前程曽未到岐路擬何〈一本作巳奚〉為返照行人急荒郊去鳥遲春宵多旅夢夏閏逺秋期處處牽愁緒無窮是柳絲
　　送南陵尉李頻
　　重作東南尉生涯尚似僧客程淮館月鄉思海船燈晩霧看春轂晴天見朗陵不應三考足先授詔書徵
　　將歸江淮書〈一作冬歸有感〉
　　東風揺衆木即有看花期紫陌頻來日滄洲獨去時郡因兵役苦家為海翻移未老多如此那堪鬢不衰
　　㳂漢東歸
　　北去窮秦塞南歸遶漢川深山逢古跡逺道見新年絶壁雲銜寺空江雪灑船縈廻還此景多坐夜燈〈一作煙〉前
　　送蜀客
　　劒閣縁空去西南轉〈一作過第〉幾州丹宵行客語明月杜䳌愁露帶山花落雲隨野水流相如曽醉地莫滯少年遊
　　塞上〈一作塞下曲〉
　　勒兵遼水邊風急巻旌旃絶塞寒〈一作陰〉無樹〈一作草〉平沙勢盡〈一作去藎〉天雪晴廻探騎月落控鳴永定山河誓南歸改漢年〈一作下營看斗建傳號信狼煙聖代垂青史當書破虜年〉
　　送友人歸袁州
　　袁江猨鳥清曽向此中行才子登科去諸侯掃榻迎山藏明月浦樹遶白雲城逺想安親後秋風夢不驚
　　贈別李山人
　　分〈一作未〉合老西秦年年夢白蘋曽為洞庭客還送洞庭人語別惜殘夜思歸愁見春遙知泊舟處沙月自相親〈一作滄浪濯纓處應念滿衣塵〉
　　思宜春寄友人
　　勝遊雖隔年魂夢亦依然瀑水喧秋思孤燈動夜船斷虹全嶺雨斜月半溪煙舊日吟詩侶何人更不眠
　　江行夜雨
　　江風木落天遊子感流年萬里波連蜀三更雨到船夢殘燈影外愁積葦叢邊不及樵漁客全家住島田〈一作不是貪名利家無負郭田〉
　　贈仰山大師
　　仰山因乆住天下仰山名井邑身雖到林泉性本清野〈一作嶺〉雲居〈一作看〉處盡江月定中〈一作時〉明髣髴曽相識今來隔幾生
　　江南逢洛下友人
　　洛下吟詩侶南遊只有君波濤歸路見蟋蟀在船聞曉月江城出晴霞島樹分無窮懐古意豈獨遶湘雲
　　東湖贈僧子蘭〈一作題蘭上人〉
　　名利了無時何人暫訪師道情閒外見心地語來知竹落穿窗〈一作忽穿〉葉松寒蔭井枝匡山許同社願卜掛帆期
　　隱巖陪鄭少師夜坐
　　幸喜陪騶馭頻來向此宵硯磨清澗石廚㸑白雲樵竹外村煙細燈中禁漏遙衣冠與文理靜語〈一作話〉對前朝
　　送三傳赴長城尉〈一作送前輩讀三傳任長城尉〉
　　登科精魯史為尉及良時高論窮諸國長才併幾司地傾流水疾山疊過雲遲暇日琴書畔何人對手棋
　　送李道士歸南嶽
　　千峰隔湘水迢遰掛帆歸掃月眠蒼壁和雲著褐衣洞虛懸溜滴徑狹長松圍只恐相尋日人間舊識稀
　　延福里秋懐
　　終年九陌行要路跡皆生苦學猶難至甘貧豈有成病攜秋巻重閑著暑衣輕一別林泉乆中宵御水聲
　　題𤣥哲禪師影堂
　　吾師視化身一念即遺塵巖谷藏虛塔江湖散學人雲迷禪處石院掩寫來真寂寞焚香後閑階細草生
　　登慈恩寺塔
　　窗戶幾〈一作響〉層風清涼碧落中世人來往別煙景古今同列岫橫秦斷長河極塞空斜陽越鄉思天末見歸鴻
　　送友人東歸
　　逺渉期秋巻將行不廢吟故鄉芳草路來往別離心掛席春風盡開齋夏景深子規誰共聽江月上清岑
　　送僧鸞歸蜀寜親
　　歌詩精外學天子是知音坐夏宮鐘近寜親劒閣深高名徹西國舊跡寄東林自此棲禪者因師滿蜀吟
　　送人歸江南
　　貧歸無定程水宿與山行未有安親計難為去國情島煙孤寺磬江月逺船箏思苦秋廻日多應吟更清
　　將離江上作
　　白衣歸樹下青草戀江邊三楚足深隱五陵多少年寂寥聞蜀魄清絶怨湘岐路在何處西行心渺然
　　別李叅軍
　　王孫遊不遇況我五湖人野店難投宿漁家獨問津嶺分中夜月江隔兩鄉春靜想青雲路還應寄此身
　　送睦州張叅軍
　　重祿輕身日清資近故鄉因知送君後轉自惜年芳逺水分林影層峰起鳥行扁舟此中去溪月有餘光
　　贈棋僧侶
　　機謀時未有多向奕棋銷巳與山僧敵無令海客饒靜驅雲陣起〈一作出〉疎㸃鴈行遙夜雨如相憶松窗更見招
　　題湖上友人居
　　豈得戀樵漁全家湖畔居逺無潮客信閑寄嶽僧書野白梅繁後山明雨散初逍遙向雲水莫與宦情疎
　　送友人歸宣州
　　失計復離愁君歸我獨遊亂花藏道發春水遶鄉流暝火叢橋市晴山疊郡樓無為謝公戀吟過曉〈一作晩〉蟬秋
　　題古觀
　　急景遰衰老此經誰養真松留千載鶴碑隔六朝人洞水流花早壺天閉雪春其如為名利歸踏五陵塵
　　送友人及第歸江南
　　豈易及歸榮辛勤致此名登車思往事廻首勉諸生路遶山光曉〈一作曙〉帆通海氣清秋期卻閑坐林下聽江聲
　　送朴充侍御歸海東
　　天涯離二紀闕下歴三朝漲海雖然濶歸帆不覺遙驚波時失侶舉火夜相招來往尋遺事秦皇有斷橋
　　弔前水部賈員外
　　籠中江海禽日夕有歸心魏闕長謡乆吳山獨往深別時羣木落終處亂猨吟李白墳前路溪僧送入林
　　題〈一作移〉小松
　　松子落何年纎枝長水邊斸開深〈一作新〉澗雪移出逺林煙帶月棲幽鳥兼花灌冷泉微風動清韻閑聽罷琴眠
　　寄中嶽顓頊先生
　　先生顓頊後得道自何人松柏卑於壽兒孫老卻身夜窗峰頂曙寒澗洞中春戀此逍遙境雲間不可親
　　送沈先輩尉昭應
　　餘才不廢詩佐邑喜閑司丹陛終須去青山未可期葉凋溫谷晩雲出古宮遲若草東封疏君王到有時
　　送友人遊湖南
　　所投非舊知亦似有前期路向長江上帆揚細雨時春生南嶽早日轉大荒遲盡採瀟湘句重來㑹近期
　　江上送友人南遊
　　何處積鄉愁天涯聚亂流岸長羣岫晩湖濶片帆秋買酒過漁舍分燈與釣舟瀟湘見來鴈應念獨邊遊
　　江南別友人
　　勞生故白頭頭白未應休闕下難孤立天涯尚旅遊聽猨吟島寺待月上江樓醉別醒惆悵雲帆滿亂流
　　商山道中
　　春去計秋期長安在夢思多逢山好處少值客行時雲起爭峰勢花交隱澗枝停驂一惆悵應秪嶺猨知
　　吳江旅次
　　行人愁落日去鳥倦遙林曠野鳴流水空山響暮砧旅途歸計晩鄉樹別年深寂寞逢村酒漁家一醉吟
　　寄南中友人
　　相夢如相見相思去後頻舊時行處斷華髪別來新浪動三湘月煙藏五嶺春又無歸北客書札寄何人
　　寄績溪陳明府
　　古邑猨聲裏空城只半存岸移無舊路沙漲別成村鼓角喧京口江山盡汝濆六朝興廢地行子一銷魂
　　試月中桂
　　與月轉洪濛扶疎萬古同根非生下土葉不墜秋風每以〈一作向〉圓時足還隨缺處空影高羣木外香滿一輪中未種丹霄日應虛玉〈一作白〉兎宮何當因〈一作如何當〉羽化細得問𤣥〈一作神〉功
　　遊歙州興唐寺
　　山橋通絶境到此憶天台竹裏尋幽徑雲邊上古臺鳥歸殘照出鐘斷細泉來為愛澄溪月因成隔宿廻
　　題詮律師院
　　院涼松雨聲相對有山情未許谿邊老猶〈一作還〉思嶽頂行紗燈留火細石井灌瓶清欲問吾師外何人得此生
　　金山寺空上人院
　　巳老金山頂無心上石橋講移三楚遍梵譯五天遙板閣禪秋月銅瓶汲夜潮自暫昬醉客未坐亦通宵
　　題廣信寺
　　亭北敞靈溪林梢與檻齊野雲來影遠沙鳥去行低晩渡明村火晴山響郡鼙思鄉值揺落賴不有猨啼


　　御定全唐詩巻六百三十八
　　欽定四庫全書
　　御定全唐詩巻六百三十九
　　張喬
　　興善寺貝多樹
　　還應毫末長始見拂丹霄得子從西國成陰見昔朝勢隨雙剎直寒出四墻遙帶月啼春鳥連空噪暝蜩逺根穿古井高頂起涼飇影動懸燈夜聲繁過雨朝靜遲松桂老堅任雪霜凋永共終南在應隨劫火燒
　　華山
　　青蒼河一隅氣狀杳難圖卓傑三峰出高竒四岳無力疑擎上界勢獨壓中區衆水東西走羣山逺近趨天廻諸宿照地聳百靈扶石壁煙霞麗〈一作藤蘿細〉龍潭雨雹麤澄凝〈一作清涼〉臨甸服險固束神都淺覺川原異深應日月殊鶴歸青靄合仙去白雲孤瀑漏斜飛凍松長倒掛枯每來尋〈一作探〉洞穴不擬返江湖儻有芝田種巖間〈一作商巖〉老一〈一作寄野〉夫
　　送何道士歸山
　　身非絶粒本清羸束掛仙經杖一枝落葉獨尋〈一作逺路自隨〉流水去深山長與白雲期樹臨丹竈寒花疾壇近清嵐夜月遲樵客若能隨〈一作過〉洞裏廻歸人世始應悲
　　城東寓居寄知巳
　　花木閑門苔蘚生滻川特去得吟情病來乆絶洞庭信年長郤思廬岳耕落日獨歸林下宿暮雲多遶水邊行干時退出長如此頻愧相憂道姓名
　　再書邊事
　　萬里沙西寇巳平犬羊羣外築空城分營夜火燒雲逺校獵秋鵰掠草輕秦將力隨胡馬竭蕃河流入漢家清羌戎不識干戈老須賀當〈一作今〉時聖主明
　　遊邊感懐二首
　　貧遊繚繞困邊沙卻被遼陽戰士嗟不是無家歸不得有家歸去似無家
　　兄弟江南身塞北鴈飛猶自半年餘夜來因得思鄉夢重讀前秋轉海書
　　無題〈一作贈友人〉
　　九霄無詔下何事觸清塵宅帶松蘿僻身惟猨鳥親吟看仙掌月期有洞庭人莫問煙霞句懸知見岳神
　　蟬
　　先秋蟬一悲長是客行時曽感去年者又鳴何處枝細聽殘韻在廻望舊聲遲斷續誰家樹涼風送別離
　　江上逢進士許棠
　　詩人推上第新榜又無君鶴髪他鄉老漁歌故國聞平江流曉月獨鳥伴〈一作鳥絆〉餘雲且了髫年志沙鷗未可羣
　　送河西從事
　　結束佐戎旃河西住幾年隴頭隨日去磧裏寄星眠水近沙連帳程遙馬入天聖朝思上䇿重待奏安邊
　　河湟舊卒
　　少年隨將討河湟頭白時清返故鄉十萬漢軍零落盡獨吹邊曲向殘陽
　　促織
　　念爾無機自有情迎寒辛苦弄梭聲椒房金屋何曽識偏向貧家壁下鳴
　　猨〈一作長安贈猨〉
　　掛月棲雲向楚林取來全是為清音誰知繫在黃金索〈一作鎻〉翻畏侯家不敢吟
　　寄薦福寺棲白大師〈第三句缺一字第四句缺二字〉
　　高塔六街無不見塔邊名出秪吾師嘗聞朝客多相記得　　數句詩
　　越中贈別
　　東越相逢幾醉眠滿樓明月鏡湖邊別離吟斷西陵渡楊柳秋風兩岸蟬
　　寄清越上人〈一作寄山僧〉
　　大道〈一作真性〉本來無所染白雲那得有心期逺公獨〈一作猶〉刻蓮花漏猶〈一作獨〉向空山〈一作青山一作山中〉禮六時
　　宿齊山僧舍
　　一宿經窗臥白波萬重歸夢隔〈一作曉隨山月出〉煙蘿若言不得南宗要長在禪床事更多
　　春日遊曲江
　　日暖鴛鴦拍浪春蒹葭浦際聚青蘋若論來往鄉心切須是煙波島上人
　　漁家
　　擁棹思〈一作釣艇去〉悠悠更深泛積流〈一作煙波春復秋〉唯將一星〈一作㸃〉火何處宿蘆洲
　　送人及第歸海東
　　東風日邊起草木一時春自笑中華路年年送逺人
　　題河中鸛雀樓
　　高樓懐古動悲歌鸛雀今無野燕〈一作雀〉過樹隔五陵秋色早水連三晉夕陽多漁人遺火成寒燒牧笛吹風起夜波十載重來值揺落天涯歸計欲如何
　　宿洛都門
　　山川馬上度邊禽一宿都門永夜吟客路不歸秋又晩西風吹動洛陽砧
　　對月二首
　　圓魄上寒空皆言四海〈一作逺〉同安知千里外不有雨兼風
　　盈缺青㝠外東風萬古〈一作里〉吹何人種丹桂不長出輪枝
　　贈友人
　　自說安貧歸未得竹邊門掩小池冰典琴賒酒吟過寺送客思鄉上㶚陵待月夜留煙島客憶雲閒訪翠微僧幾時獻了相如賦共〈一作去〉向嵩山採茯苓
　　笛
　　剪雨裁煙一節秋落梅楊柳曲中愁尊前暫借殷勤看明日曽聞向隴頭
　　漁者
　　首戴圓荷髪不梳葉舟為宅水為居沙頭聚看人如市釣得澄江一丈魚
　　宿潺湲亭
　　走月流煙疊樹西聽來愁甚聽猨啼幾時御水聲邊住卻夢潺湲宿此溪
　　臺城
　　宮殿餘基長草花景陽宮樹噪村鴉雲屯雉堞依然在空繞漁樵四五家
　　寄山僧
　　閑倚蒲團向日眠不能歸老岳雲邊舊時僧侶無人在惟有長松見少年
　　題上元許棠所任王昌齡㕔
　　瑠璃堂裏當時客乆絶吟聲繼後塵百四十年庭樹老如今重得見詩人
　　自誚
　　每到花時恨道窮一生光景半成空只應抱璞非良玉豈得年年不至公
　　贈河南詩友
　　山東令族玉無塵裁剪煙花筆下春不把瑤華借風月洛陽才子更何人
　　寄維揚故人
　　離別河邊綰柳條千山萬水玉人遙月明記得相尋處城鎻東風十五橋
　　孤雲
　　舒巻因風何所之碧天孤影勢遲遲莫言長是無心物還有隨龍作雨時
　　詠棋子贈奕僧
　　黒白誰能用入𤣥千回生死體方圓空門說得恆沙刧應笑終年為一先
　　谷口作
　　巴客青㝠過嶺塵雪崖交映一川春晴朝採藥尋源去必恐雲深見異人
　　寄弟
　　故里行人戰後疎青崖萍寄白雲居那堪又是傷春日把得長安落第書
　　春日有懐
　　高下尋花春景遲汾陽臺榭白雲詩看山懐古翻惆悵未勝遙傳不到時
　　鷺鷥障子
　　剪得機中如雪素畫為江上帶絲禽閑來相對茅堂下引出煙波萬里心
　　甘露寺僧房
　　臨水登山路重尋旅思勞竹陰行處密僧臘別來高逺岫明寒火危樓響夜濤悲秋不成寐明月上千舠
　　宿江叟島居
　　一家煙島隈〈一作上〉竹裏夜窗開數派分潮去千檣聚月來石樓雲斷續澗渚鴈徘徊了得平生志還歸築釣臺
　　江村
　　貧遊無定蹤鄉信轉難逢寒渚暮煙濶去帆歸思重潮平低戌火木落逺山鐘況是漁家宿疎籬響夜舂
　　贈進士顧雲〈第二句缺二字第六句缺一字〉
　　潮檻煙波別釣津西京同　荻　貧不知守道歸何日相對無言盡幾春晴景逺山花外暮雲邊高蓋水邊與君愁寂無消處賒酒青門送楚人
　　贈頭陀僧
　　自說年深別石橋遍遊靈跡熟南朝巳知世路皆虛幻不覺空門是寂寥滄海附船浮浪乆碧山尋塔上雲遙如今竹院藏衰老一㸃寒燈弟子燒
　　尋陽村舍
　　荒林寄逺居坐臥見樵漁夜火隨船逺寒更出郡疎雪迷登岳路風阻轉江書寂寞高窗下思鄉歲欲除
　　江樓作
　　憑檻見天涯非秋亦可悲晩天帆去疾春雪燕來遲山水分鄉縣干戈足別離南人廢耕織早晩罷王師
　　回鸞閣寫望
　　古閣上空半寥寥千里心多年為客路盡日倚欄吟山壓秦川重河來虜塞深回鑾今不見煙霧杳沉沉
　　題宣州開元寺
　　誰家煙徑長莓苔金碧虛欄竹上開流水逺分山色斷清猨時帶角聲來六朝明月唯詩在三楚空山有鴈廻逹理始應盡惆悵僧閒應得話天台〈此篇一本題作謝公亭懐古雲謝家煙徑長莓苔牢落虛簷竹上開流水不將山色去閑雲時帶竹聲來六朝舊跡遺詩在三楚空江有鴈回逹理始應惆悵盡因僧清話憶天台〉
　　題友人草堂
　　空山卜隱初生計亦無餘三畆水邊竹一床琴畔書深林收晩果絶頂拾秋蔬堅話長如此何年獻子虛
　　七松亭
　　七松亭上望秦川髙鳥閑雲滿目前巳比子真耕谷口豈同陶令臥江邊臨崖把巻驚廻燒掃石留僧聽逺泉明月影中宮漏近珮聲應宿使朝天
　　題友人林齋
　　喬木帶涼蟬來吟暑雨天不離髙枕上似宿逺山邊簟冷窗中月茶香竹裏泉〈一作煙〉吾廬近溪島憶別動經年
　　經宣城元員外山居
　　無人襲仙隱石室閉空山避燒猨猶到隨雲鶴不還澗荒巖影在橋斷樹陰閑但有黃河賦長留在世間
　　經九華山費徵君故居
　　草堂蕪沒後來往問樵翁斷石荒林外孤墳晩照中數溪分大野九子立寒空煙壁曽行處青雲路不通
　　題賈島吟詩臺
　　吟魂不復遊臺亦似荒丘一徑草中出長江天外流暝煙寒鳥集殘月夜蟲愁願得生禾黍鋤平恨即休
　　遊南嶽
　　入巖仙境清行盡復重行若得閑無事長來寄此生澗松閑易老籠燭晩生明一宿泉聲裏思鄉夢不成
　　尋桃源
　　武林春草齊花影隔澄溪路逺無人去山空有鳥啼水垂青靄斷松偃緑蘿低世上迷途客經茲盡不迷
　　青鳥泉
　　祗此沉仙翼瑤池似不遙有聲懸翠壁無勢下丹霄浄瀨煙霞古寒原草木凋山河幾更變幽咽到唐朝
　　望巫山
　　溪疊雲深轉谷遲暝投孤店草蟲悲愁連逺水波濤夜夢斷空山雨雹時邊海故園荒後賣入關𤣥髪夜來衰東歸未必勝羈旅況是東歸未有期
　　省中偶作
　　二轉郎曹自勉旃莎階吟歩想前賢不〈一作未〉如何遜無佳句若比馮唐是壯年捧制名題黃紙尾約僧心在白雲邊乳毛松雪春來好直夜清閑且學禪
　　秋夕
　　春恨復秋悲秋悲難到時每逢明月夜長起故山思巷僻行吟逺蛩多獨臥遲溪僧與樵客動別十年期
　　山中冬夜
　　寒葉風揺盡空林鳥宿稀澗冰妨鹿飲山雪阻僧歸夜坐塵心定長吟語力微人間去多事何處夢柴扉
　　宿劉溫書齋
　　不掩盈窗月天然格調髙涼風移蟋蟀落葉在離騷廻筆挑燈燼懸圖見海濤因論三國志空載幾英豪
　　歸舊山
　　昔年山下結茅茨村落重來野徑移樵客相逢悲往事林僧閑坐問歸期異藤遍樹無空處幽草縁溪少歇時此景一拋吟欲老可能文字聖朝知
　　潭上作
　　竹島殘陽映翠微雪翎禽過碧潭飛人間未有關身事每到漁家不欲歸
　　揚花落
　　北斗南回春物老紅英落盡緑尚早韶風澹蕩無所依偏惜垂楊作春好此時可憐楊柳花縈盈豔曵滿人家人家女兒出羅幕淨掃玉除看花落寶環纎手捧更飛翠羽輕裙承不著歴歴瑤琴舞袖陳飛紅拂黛憐玉人東園桃李芳巳歇猶有楊花嬌暮春
　　九華樓晴望
　　一夜江潭風雨後九華晴望倚天秋重來此地知何日欲別殷勤更上樓
　　終南山
　　帶雪復銜春橫天占半秦勢竒看不定景變寫難真洞逺皆通岳川多更有神白雲幽絶處自古屬樵人
　　哭陳陶
　　先生抱衰疾不起茂陵間夕臨諸孤少荒居弔客還遺文禪東岳留語葬鄉山多雨銘旌故殘燈素帳閑樂章誰與集隴樹即堪攀神理今難問予將呌帝關
　　長門怨
　　御泉長繞鳯皇樓自是恩波別處流閑揲舞衣歸未得夜來砧杵六宮秋

　　御定全唐詩巻六百三十九
<集部,總集類,御定全唐詩>
　　欽定四庫全書
　　御定全唐詩巻六百四十
　　曹唐
　　曹唐字堯賓桂州人初為道士後舉進士不第咸通中累為使府從事詩三卷今編二巻
　　昇平詞五首〈一作薛能詩〉
　　瑞氣遶宮樓皇居上苑游逺岡連聖祚平地載神州㑹合兼重譯潺湲近八流中興豈假問據此自千秋寥泬敞延英朝班立位橫宣傳無草動拜舞有衣聲鴛瓦霜消濕蟲絲日照明辛勤自不到遙見似前程處處是歡心時康歲已深不同三尺劒應似五琴壽笑山猶盡明嫌日有隂何當憐一物亦遣斷愁吟日日聽歌謡區中盡祝堯蟲蝗初不害夷狄近全銷史筆唯書瑞天臺絶見妖因令匹夫志轉欲事清朝五帝三皇主蕭曹魏邴臣文章唯返樸戈甲盡生塵諫紙應無用朝綱自有倫昇平不可記所見是閑人
　　洛東蘭若夜歸
　　一衲老禪床吾生半異鄉管愁裏老書劒夢中忙鳥急山初暝蟬稀樹正涼又歸何處去塵路月蒼蒼
　　仙都即景
　　黃帝登眞處青青不記年孤峰應礙日一柱自擎天石怪長棲鶴雲閒若有仙鼎湖看不見零落數枝蓮
　　漢武帝將候西王母下降
　　崑崙凝想最髙峰王母來乗五色龍歌聽紫鸞猶縹緲語來青鳥許從容風廻水落三清月漏苦霜傳五夜鐘樹影悠悠花悄悄若聞簫管是行蹤
　　漢武帝於宮中宴西王母
　　鼇岫雲低太一壇武皇齋潔不勝懽長生碧字期親署延夀丹泉許細看劒佩有聲宮樹靜星河無影禁花寒秋風褭褭月朗朗玉女清歌一夜䦨
　　劉晨阮肇遊天台
　　樹入天台石路新雲和草靜逈〈一作細雲和雨動〉無塵煙霞不省〈一作是〉生前事水木空疑夢後〈一作裏〉身往往鷄鳴巖下月時時犬吠洞中春不知此〈一作何〉地歸何〈一作依〉處湏就桃源問主人
　　劉阮洞中遇〈一作偶〉仙子
　　天和樹色靄蒼蒼霞重嵐深路𣺌茫雲實〈一作竇〉滿山無鳥雀水聲沿澗有笙簧碧沙洞裏乾坤別紅樹枝前日月長願得花間有人出免〈一作不〉令仙犬吠劉郎
　　仙子送劉阮出洞
　　殷勤相送出天台仙境那能卻再來雲液毎〈一作既〉歸湏強飲玉書無事莫頻開花當洞口應長在水到人間定不廻惆悵溪頭從此別碧山明月閉蒼苔
　　仙子洞中有懷劉阮
　　不將清瑟理霓裳塵夢那知鶴夢長洞裏有天春寂寂人間無路月茫茫玉沙瑤草連溪碧流水桃花滿澗香曉露風燈零落盡此生無處訪劉郎
　　劉阮再到天台不復見仙子
　　再到天台訪玉眞青苔白石已成塵笙歌㝠寞閒深洞雲鶴蕭條絶舊隣草樹總非前度色煙霞不似昔年春桃花流水依然〈一作前〉在不見當時勸酒人
　　織女懷牽牛
　　北斗佳人雙淚流眼穿腸斷為牽牛封題錦字凝新恨〈一作思〉拋擲金梭織〈一作結〉舊愁桂樹三春煙〈一作天雲〉漠漠銀河一水夜〈一作帶氷〉悠悠欲將心向〈一作就〉仙郎說借問榆花早晩秋
　　王逺宴麻姑蔡經宅
　　好風吹樹杏花香花下眞人道姓王大篆龍蛇隨筆札小天星斗滿衣裳閒拋南極歸期晚笑指東溟飲興長要喚麻姑同一醉使人沽酒向〈一作下〉餘杭
　　萼緑華將歸九疑留別許眞人
　　九㸃秋煙黛色空緑華歸思頗無窮每悲馭鶴身難任〈一作住〉長恨臨霞語未終河影暗吹雲夢月花聲閒落洞庭風藍絲重勒金條脫留與人間許侍中
　　穆王宴王母於九光流霞館
　　桑葉扶疎閉日華穆王邀命宴流霞霓旌著地雲初駐金奏掀天月欲斜歌咽細風吹粉蕊〈一作藻〉飲餘〈一作酣〉清露濕瑤砂不知白馬紅韁解偷喫東田碧玉花
　　紫河張休眞
　　琪樹扶疎壓瑞煙玉皇朝客滿花前山川到處成三月絲竹經時即萬年樹石㝠茫初縮地杯盤狼籍未朝天東風小飲人皆醉從聽黃龍枕〈一作拋〉水眠
　　張碩重寄杜蘭香
　　碧落香銷蘭露秋星河無夢夜悠悠靈妃不降三清駕仙鶴空成萬古〈一作里〉愁皓月隔花追欵〈一作歎〉別瑞〈一作飛〉煙籠樹省淹留人間何〈一作有〉事堪惆悵〈一作遺恨〉海色西風十二樓
　　玉女杜蘭香下嫁於張碩
　　天上人間兩𣺌茫不知誰識杜蘭香來經玉樹三山逺去隔銀河一水長怨入清塵愁錦瑟酒傾𤣥露醉瑤觴遺情更說何珍重擘破雲鬟金鳳皇
　　蕭史攜弄玉上昇
　　豈是丹臺歸路遙紫鸞煙駕不同飄一聲洛水傳幽咽萬片宮花共寂寥紅粉美人愁未散清華公子笑相邀緱山碧樹青樓月腸斷春風為玉簫
　　皇〈一作黃〉初平將入金華山
　　莫道眞遊煙景賒瀟湘有路入金華溪頭鶴樹春常在洞口人家〈一作間〉日易〈一作自〉斜一水暗鳴〈一作廻〉閒遶澗五雲長往不還家白羊成隊難收拾喫盡溪邊巨勝花
　　漢武帝思李夫人
　　惆悵氷〈一作朱〉顔不復歸晩秋黃葉滿天飛迎風細荇傳香粉隔水殘霞見畫衣白玉帳寒鴛夢絶紫陽宮逺雁書稀夜𣸧池上蘭橈歇斷續歌聲徹〈一作接〉太微
　　送羽人王錫歸羅浮
　　風前整頓紫荷〈一作霞〉巾常〈一作歸〉向羅浮保〈一作報〉養神石磴倚天行帶月鐵橋通海入無塵〈一作津〉龍蛇出洞閑邀雨犀象眠花不避人最愛葛洪尋藥處露苗煙蕊〈一作雨〉滿山春
　　送劉尊師祗詔闕庭三首
　　海風葉葉駕霓旌天路悠悠接上清錦誥淒涼遺去恨玉簫哀絶醉離情五湖夜月幡幢濕雙闕清風劒珮輕從此〈一作莫道〉暫辭華表柱便〈一作已〉應千載是歸程
　　五峰已〈一作此〉別隔人間雙闕何年許再還既埽〈一作拂〉山川收地脈湏留日月駐天顔霞觴共飲身雖在風馭難〈一作今〉陪跡〈一作路〉未閑從此枕中唯〈一作雖〉有夢〈一作記〉夢魂何處訪三山
　　仙老閒眠碧草堂帝書徵入白雲鄉龜臺欲署長生籍鸞殿還論不死方紅露想傾延命酒素煙思爇降眞香五千言外無文字更有何詞贈武皇
　　三年冬大禮五首
　　皇帝齋心潔素誠自朝眞祖報昇平華山秋草多歸馬滄海寒波絶洗兵銀箭水殘河勢〈一作影〉斷玉爐煙盡日華生千官整肅三天夜劒佩初聞入太清
　　海日西飛度禁林太清宮殿月沉沉不聞北斗傾堯酒空覺南風入舜琴歌壓鈞天閒夢盡詔歸秋水道情𣸧雪風更起古杉葉時送步虛清磬音
　　太一天壇降紫〈一作大〉君屬車龍鶴夜成羣春浮玉藻寒初落露拂金莖曙欲分三代樂𢌞風入律四溟歌駐水成文千官不動旌旗下日照南山萬樹雲
　　山擁飛雲海水清天壇未夕仗先成千官不起金縢議萬國空瞻玉藻聲禁火曙然煙〈一作香〉焰褭宮衣寒拂雪花輕側聞左右皆周呂看取從容致太平
　　太和琴暖發南薰水濶風髙得細聞滄海舉歌䕫是相歴山廻禪舜為君翠微呼處生丹障清淨封中起白雲今日病身慙小隱欲將泉石勒移文
　　暮春戲贈呉端公
　　年少英雄好丈夫大家望拜執〈一作從又作漢〉金吾閑眠曉日聽鶗鴂笑倚春風仗〈一作杖〉轆轤深院吹笙聞〈一作從〉漢婢靜街調馬任奚奴牡丹花下〈一作外〉𬖄鉤外〈一作下〉獨憑紅肌〈一作闌〉捋虎鬚
　　奉送嚴大夫再領容府二首
　　海風捲樹凍嵐消憂國寧辭嶺外遙自顧勤勞甘百戰不將功業負三朝劒澄黒水曽芟虎箭劈黃雲慣射鵰代北天南盡成事宜將心許霍嫖姚
　　日照雙旌射火山〈嶺表録雲梧州西有火山下有澄潭無底山頭夜見火二尺如野燒然廣十餘丈或言水中有寶珠也焰如火山産荔枝四月子丹以其地熱故曰火山〉笑迎賔從卻南還風雲暗發談諧外感會潛生氣㮣間蘄竹水翻臺榭濕刺桐花落管閑無因得靸眞珠履親從新侯定八蠻
　　贈南嶽馮處士二首
　　白石溪邊自結廬風泉滿院稱幽居鳥啼深樹斸靈藥花落閑窗㸔道書煙嵐晩過鹿裘濕水月夜明山舍虛支頤冷笑縁名出終日王門強曵𥚑
　　寂寥深木閉煙霞洞裏相知有幾家笑㸔潭魚吹水沫醉嗔溪鹿吃蕉花穿㕑歴歴泉聲細繞屋悠悠樹影斜夜靜著灰封釡竈自添文武養丹砂
　　題子姪書院雙松
　　自種雙松費幾錢頓令院落似秋天能藏此地新晴雨卻惹空山舊燒煙枝壓細風過枕上影籠殘月到窗前莫教取次成閒夢使汝悠悠十八年
　　羽林賈中丞
　　四十年前百戰身曾驅虎隊掃胡塵風悲鼓角榆關暮日暖旌旗隴草春鐵馬慣牽邀上客金魚多解乞住人胸中別有安邊計誰睬髭鬚白似銀
　　送康祭酒赴輪臺
　　灞水橋邊酒一杯送君千里赴輪臺霜黏海眼旗聲凍風射犀文甲縫開斷磧簇煙山似米〈一作火〉野營軒地鼔如雷分眀會得將軍意不斬樓蘭不擬𢌞
　　南遊
　　盡興南遊卒未廻水工舟子不須催政思碧樹關心句難放紅螺蘸甲杯漲海潮生隂火滅蒼梧風暖瘴雲開蘆花寂寂月如練何處笛聲江上來
　　哭陷邊許兵馬使
　　北風裂地黯邊霜戰敗桑乾日色黃故國暗廻殘士卒新墳空葬舊衣裳散牽細馬嘶青草任去佳人弔白楊除卻隂符與兵法更無一〈一作異〉物在儀牀
　　和周侍御買劍
　　將軍溢價買呉鉤要與中原靜㓂讐試掛窗前驚電轉略拋床下怕泉流青天露拔雲霓泣黒地潛擎鬼魅愁見說夜深星斗畔等閑期尅月支頭
　　病馬五首呈鄭校書章三呉十五先輩
　　騄駬〈一作緑耳〉何年別〈一作到〉渥窪病來顔色半泥〈一作塵〉沙四蹄不鑿金〈一作銀〉砧裂雙眼慵開玉筯〈一作燭〉斜墮月兔毛乾觳𧥆〈一作輕斛蔌〉失雲龍骨瘦牙槎〈一作查牙〉平原好放〈一作牧〉無人放嘶向秋風苜蓿花
　　隴上沙蔥葉正齊騰黃猶自跼羸蹄尾蟠夜雨紅絲脆頭捽〈一作掉〉秋風白練低力憊未思金絡腦影寒空望錦障泥階前莫怪〈一作錯〉垂雙淚〈一作耳〉不遇孫陽不敢〈一作肻又作用〉嘶
　　不剪焦毛鬛半翻何人別〈一作識〉是古龍孫霜侵〈一作風吹〉病骨無驕氣土蝕驄花見臥痕未噴斷〈一作得賁〉雲歸漢苑曽追輕〈一作已曽飛〉練過〈一作適〉呉門一朝千里心猶在爭〈一作誰〉肻潛忘〈一作施〉秣飼恩
　　空被秋風吹病毛無因濯浪刷洪濤臥來總怪龍蹄跙〈一作阻〉瘦盡誰驚虎口髙追電有心猶欵叚逢人相骨強嘶號欲將鬐〈一作鬃〉鬛重裁剪乞借新成〈一作城〉利鉸刀病乆無人著意看玉〈一作五〉華衫〈一作毛〉色慾凋殘飲驚白露泉花冷喫怕清秋〈一作風〉荳葉寒長䄡敢辭紅錦重舊韁寧畏紫絲蟠王良若許相擡䇿千里追風也不難長安客舍敘〈一作懷〉邵陵舊宴寄永州蕭使君五首
　　邵陵佳〈一作樓〉樹碧蔥蘢河漢西沈〈一作星流〉宴未終殘漏五更傳〈一作掀〉海月清笳三㑹揭天風香熏舞席雲鬟緑光射頭〈一作骰〉盤蠟燭紅今日卻懷〈一作思〉行樂處兩床絲竹水〈一作小〉樓中
　　不知何路卻〈一作學〉飛翻虛受賢侯鄭重恩五〈一作午〉夜清歌敲玉樹〈一作筯〉三年洪飲倒〈一作竭〉金尊招攜永〈一作每〉感雙魚在〈一作逺〉報荅空知〈一作思〉一劒存狼籍棃花滿城月當時長醉信陵門
　　粉堞〈一作雉又作疊〉彤〈一作丹〉軒畫障西水雲紅樹窣璇題鷓鴣欲〈一作影〉絶歌聲定鸜鵒初驚〈一作身翻〉舞䄂〈一作翅〉齊坐對玉山空〈一作難〉甸線細聽金石怕低迷東風夜月〈一作月下〉三年飲不省非時〈一作未有歸時〉不似泥
　　木魚金〈一作銅〉鑰鎖春〈一作重〉城夜上紅〈一作江〉樓縱酒情竹葉〈一作箭〉水繁更漏促桐花風軟管清百分散打銀船溢十指寛催玉筯輕星斗漸稀賔客散碧雲猶戀豓歌聲
　　三年身逐漢諸〈一作楚公〉侯賔榻容居最上頭飽聽笙歌陪痛〈一作夜〉飲熟尋雲水〈一作樹〉縱閒遊朱門鎖閉煙嵐暮鈴〈一作紫〉閣清泠〈一作涼〉水木秋月滿前山圓〈一作風〉不動更邀詩客上髙〈一作醉南〉樓
　　朂劒
　　古物神光雪見羞未能擎出恐泉流暗臨黒水蛟螭泣潛倚空山鬼魅愁生怕雷霆號澗底長聞風雨在牀頭垂情不用將閑〈一作□注云此移切〉氣惱亂司空犯鬥牛
　　仙都即景
　　蟠桃花老華陽東軒後登眞謝六宮旌節暗迎歸碧落笙歌遙聽隔崆峒衣冠留葬橋山月劒履將隨浪海風看卻龍髯攀不得紅霞零落鼎湖空
　　望九華寄池陽杜員外
　　戴月早辭三秀館遲明初識九華峰差差玉劒寒鋩利褭褭青蓮翠葉重竒狀卻疑人畫出嵐光如為客添濃行春若到五溪上此處褰帷正面逢
　　御定全唐詩巻六百四十
　　欽定四庫全書
　　御定全唐詩巻六百四十一
　　曹唐
　　小遊仙詩九十八首
　　玉簫金瑟發商聲桑葉枯乾海水清淨埽蓬萊山下路〈一作上地〉略邀王母話長生
　　上元元日豁明堂五帝望空拜玉皇萬樹琪花千圃藥心知不敢輒形相
　　騎龍重過玉溪頭紅葉還春碧水流省得壺中見天地壺中天地不曽秋
　　眞王未許乆從容立在花前別甯封手把玉簫頭不舉自愁如醉倚黃龍
　　金殿無人鏁絳煙玉郎並不賞丹田白龍蹀躞難廻跋爭下紅綃碧玉鞭
　　𤣥洲草木不知黃甲子初開浩刼長無限萬年年少女手攀紅樹滿殘陽
　　宮闕重重閉玉林崑崙髙闢彩雲深黃龍掉尾引郎去使妾月眀何處尋
　　風滿塗山玉蕊〈一作葉〉稀赤龍閒臥鶴東〈一作閒〉飛紫棃爛盡無人喫何事韓〈一作蘇〉君去不歸
　　武帝徒勞厭暮年不曽清淨不精專上元少女絶還往滿竈丹成白玉煙
　　百辟朝回閉玉除露風清宴桂花疎西歸使者騎金虎嚲鞚垂鞭唱歩虛
　　南斗闌珊北斗稀茅君夜著紫霞衣朝騎白〈一作獨乗青〉鹿趁朝去鳳押笙歌逐〈一作隨〉後飛
　　焚香獨自上天壇桂樹風吹玉簡寒長怕嵇康乏𠎣骨與將僊籍再尋㸔
　　氷屋朱扉曉未開誰將金策扣瓊臺碧花紅尾小僊犬閒吠五雲嗔客來
　　酒釅〈一作灔〉春濃瓊〈一作瑤〉草齊眞公飲散醉如泥朱〈一作玉〉輪軋軋入雲去行到半天聞馬嘶
　　白石山中自有天竹花藤葉隔〈一作滿〉溪煙朝來洞口〈一作裏〉圍碁了賭得青龍直幾錢
　　海水西飛照柏林青雲斜倚錦雲深水風暗入古山葉吹斷歩虛清磬音
　　玉詔新除沈侍郎便分茅土鎭東方不知今夕游何處侍從皆騎白鳳凰
　　洞裏煙霞無歇時洞中天地足金芝月眀朗朗溪頭樹白髮老人相對棊
　　飢即飡霞悶即行一聲長嘯萬山清穿花渡水來〈一作能〉相訪珍重多才阮歩兵
　　東妃閑著翠霞裙自領笙歌出五雲清思密談誰第一不過邀取小茅君
　　月影悠悠秋樹明露吹犀簟象床輕嬪妃乆立帳門外暗笑夫人推酒聲
　　九天天路入雲長燕使何由到上方玉女暗來花下立手挼裙帯問昭王
　　玉皇賜妾紫衣裳敎向桃源嫁阮郎爛煮瓊花勸君喫恐君毛鬢暗成霜
　　花底休傾緑玉巵雲中含笑向安期窮陽有數不知數大似人間年少兒
　　玉色雌龍金絡頭眞妃騎出縱閑遊崑崙山上桃花底一曲商歌天地秋
　　偷〈一作閒〉來洞口訪〈一作等〉劉君緩歩輕擡玉線〈一作緑繡〉裙細擘〈一作細拍又作旋擘〉桃花逐流水更無言語倚彤雲
　　西漢夫人下太虛九霞裙幅五雲輿欲將碧字相敎示自解盤囊出素書
　　天上雞鳴海日紅青腰侍女掃朱宮洗〈一作灑〉花烝葉濾清酒待與夫人邀五翁
　　汗漫眞遊實可竒人間天上幾〈一作與〉人知周王不信長生話空使萇𢎞碧淚垂
　　青錦縫裳緑〈一作白〉玉璫〈一作襠〉滿身新帯五雲香閑依碧海攀鸞駕笑就蘇君覔橘嘗
　　鶴不西飛龍不行露乾雲破洞簫清少年僊子說閑事遙隔彩雲聞笑聲
　　洞裏煙深木葉麤乗風使者降𤣥都隔花相見遙相賀擎出懷中赤玉符
　　芝蕙〈一作草〉芸花爛漫春瑞香煙露濕衣巾玉童私地誇書札偷寫雲謡暗贈人
　　天上邀來不肻來人間雙鶴又空回秦皇漢武死何處海畔紅桑花自開
　　紫羽麾幢下玉京卻邀眞母入三清白龍乆住渾相戀斜倚祥雲不肻行
　　鶴呌風悲竹葉疎誰來五嶺拜雲車人間肉馬無輕歩踏破先生一巻書
　　夜降西壇宴巳終花殘月榭霧朦朧誰遊八海門前過空洞一聲風雨中
　　忘卻敎人鎖後宮還丹失盡玉壺空嫦娥若不偷靈藥爭得長生在月中
　　暘谷先生下宴時月光初冷紫瓊枝淒清金石揭天地事在世間人不知
　　共愛初平住九霞焚香不出閉金華白羊成隊難收拾喫盡溪頭巨勝花
　　酒盡香殘夜欲分青童拜問紫陽君月光悄悄笙歌逺馬影龍聲歸五雲
　　海樹靈風吹彩煙丹陵朝客欲昇天無央公子停鸞轡笑泥嬌妃索玉鞭
　　八景風回五鳳車崑崙山上看桃花若敎使者沽春酒湏覓餘杭阿母家
　　叔卿遍覽九天春不見人間故舊人怪得蓬萊山下水半成沙土半成塵
　　欲飲尊中雲母漿月明花裏合笙簧更敎小奈將龍去便向金壇取阮郎
　　海上桃花千樹開麻姑一去不知來遼東老鶴應慵惰敎探桑田便不回
　　昨夜相邀宴杏壇等閒乗醉走青鸞紅雲塞路東風𦂳吹破芙蓉碧玉冠
　　雲鶴㝠㝠去不分落花流水恨空存不知玉女無期信道與留門卻閉門
　　采女平明受事回暗交丹契錦囊開欲書宻詔防人見佯喝青虬使莫來
　　太一元君昨夜過碧雲髙髻綰婆娑手擡玉策紅於火敲斷金鸞使唱歌
　　碧瓦彤軒月殿開九天花落瑞風來玉皇欲著紅龍袞親喚金妃下手裁
　　長房自貴解飛飜五色雲中獨閉門看卻桑田欲成海不知還往幾人存
　　赤龍〈一作紫雲〉停歩彩雲飛共道眞王〈一作皇〉海上歸千歲紅桃〈一作千載桃花〉香破鼻玉盤盛出與金妃
　　碧海靈童夜到時徒勞相喚上瓊池因循天子能閑歩縱與青龍不解騎
　　且欲留君飲桂漿九天無事莫推忙青龍舉歩行千里休道蓬萊歸路長
　　侍女親擎玉酒巵滿巵傾酒勸安期等閒相別三千歲長憶水邊分棗時
　　萬歲蛾睂不解愁旋彈清瑟旋門遊忽聞下界笙簫曲斜倚紅鸞笑不休
　　去住樓臺一任風十三天洞暗相通行㕑侍女炊何物滿竈無煙玉炭紅
　　風動閒〈一作寒〉天清桂隂水精簾箔〈一作外〉冷沉沉西妃少女多春思〈一作春思亂〉斜倚彤雲盡日吟
　　王母相留不放回偶然沉醉臥瑤臺憑君與向蕭郎道敎著青龍取妾來
　　絳節笙歌繞殿飛紫皇欲到五雲歸細腰侍女瑤花外爭向紅房報玉妃
　　聞君新領八霞司此別相逢是幾時妾有一觥雲母酒請君終宴莫推辭
　　方士飛軒駐〈一作住〉碧霞酒寒〈一作香〉風冷月初斜不知誰唱歸春〈一作春歸〉曲落盡溪頭白葛〈一作玉〉花
　　方朔朝來到我家欲將靈樹出丹霞三千年後知誰在擬種紅桃待放花
　　水滿桑田白日沉凍雲乾霰濕重隂遼東歸客閑相過因話堯年雪更深
　　朝回相引看紅鸞〈一作泉〉不覺風吹鶴氅偏好是興來〈一作好見上清〉騎白鶴〈一作鵠〉文妃為伴上重天〈一作旋驅旌節旋昇天〉公子閑吟八景文花南拜別上陽君金鞭遙指玉清路龍影馬嘶歸五雲
　　一百年中是一春不敎日月輒移輪金鼇頭上蓬萊殿唯有人間鍊骨人
　　笑擎雲液紫瑤觥共請雲和碧玉笙花下偶然吹一曲人間因識董雙成
　　東皇長女沒多年從洗〈一作灑〉金芝到水邊無事伴他棊一局等閒輸卻賣花錢
　　紅草青林日半斜閒乗〈一作隨〉小鳳出彤霞略〈一作路〉尋舊路〈一作故舊〉過西國〈一作谷〉因得氷園一尺〈一作顆〉𤓰
　　樹下星沉月欲髙前溪水影濕龍毛洞天雲冷玉〈一作五〉花發公子盡披雙錦袍
　　紫水風吹劒樹寒水邊年少下紅鸞未知百一窮陽數略請先生止的㸔
　　武皇含笑把金觥更請霓裳一兩聲䕶帳宮人最年少舞腰時挈繡裙輕
　　瓊樹扶疎壓瑞煙玉皇朝客滿花前東風小飲人皆醉短尾青龍枕水眠
　　彤閣鐘鳴碧鷺飛皇君催熨紫霞衣丹房玉女心慵甚貪看投壺不肻歸
　　崑崙山上自〈一作白〉雞啼羽客爭昇碧玉梯因駕五龍看較藝白鸞功用不如妻
　　沙野先生閉玉虛焚香夜寫紫微書供承童子閒無事敎剉瓊花餵白驢
　　雲隴瓊花滿地香碧沙紅水遍朱堂外人慾壓長生籍拜請飛瓊報玉皇
　　玉洞長春風景鮮丈人私宴就芝田笙歌暫向花間盡便是人間一萬年
　　青童傳語便湏回報道麻姑玉蘂開滄海成塵等閑事且乗龍鶴看花來
　　絳樹彤雲戶半開守花童子怪人來青牛臥地喫瓊草知道先生朝未回
　　石洞沙溪二十年向明杭日夜朝天白礬煙盡〈一作裏〉水銀冷不覺小龍牀下眠
　　紫微深鎖敞丹軒太帝親談不死門從此百寮俱拜後走龍鞭虎下崑崙
　　雲衫玉帯好威儀三洞眞人入奏時頻着金鞭打龍角為嗔西去上天遲
　　太子眞娥相領行當天合曲玉簫清棃花新折東風軟猶在緱山樂笑聲
　　洞裏月明瓊樹風畫𬖄青室影朦朧香殘酒冷玉妃睡不覺七眞歸海中
　　青苑紅堂壓瑞雲月明閒宴九陽君不知昨夜誰先醉書破明霞八幅裙
　　東溟兩度作塵飛一萬年來會面稀千樹棃花百壺酒共君論飲莫論詩
　　滄海令拋即未能且縁鸞鶴立相仍蔡家新婦莫嫌少領取眞珠三五升
　　溪影沉沙樹影清人家皆踏五音行可憐三十六天路星月滿空瓊草青
　　北斗西風吹白榆穆公相笑夜投壺花前玉女來相問賭得青龍許贖無
　　九天王母皺蛾睂惆悵無言倚桂枝悔不長留穆天子任將妻妾住瑤池
　　暫隨鳬伯縱閑遊飲鹿因過翠水頭宮殿寂寥人不見碧花菱角滿潭秋
　　新授金書八素章玉皇敎妾主扶桑與君一別三千歲卻厭僊家日月長
　　八海風涼水影髙上卿敎製赤霜蛟絲玉線難裁割湏借玉妃金剪刀
　　海上風來吹杏枝崑崙山上㸔花時紅龍錦䄡黃金勒不是元君不得騎
　　絳闕夫人下北方細環清珮響丁當攀花笑入春風裏偷折紅桃寄阮郎
　　又遊仙詩一絶〈見唐詩紀事〉
　　靖節先生幾代孫青娥曾接玉郎魂春風流水還無賴偷放桃花出洞門
　　題武陵洞五首
　　此生終使此身閒不是春時且要還寄語桃花與流水莫辭相送到人間
　　溪口回舟日已昏卻聽雞犬隔前村殷勤重與秦人別莫使桃花閉洞門
　　卻恐重來路不通殷勤回首謝春風白雞黃犬不將去且寄桃花深洞中
　　桃花夾岸杳何之花滿春山水去遲三宿武陵溪上月始知人世有秦時
　　渡水傍山尋絶壁白雲飛處洞天開仙人來往無行跡石逕春風長緑苔
　　句
　　斬蛟青海上射虎黒山頭〈見紀事〉簫聲欲盡月色苦依舊漢家宮樹秋　一曲哀歌茂陵道漢家天子葬秋風誰知漢武無仙骨滿竈黃金成白煙〈以上見張為主客圖〉





　　御定全唐詩巻六百四十一
　　欽定四庫全書
　　御定全唐詩巻六百四十二
　　來鵠〈一作鵬〉
　　來鵠豫章人詩思清麗咸通中舉進士不第詩一巻
　　聖政紀頌〈幷序〉
　　穆宗皇帝臨大朝與羣臣言奏政事羣臣退而宰臣奏曰陛下問及乎政事此三皇五帝之所徽美也陛下不問及史臣此三皇五帝之所弭已也徽美者將有乎聞也弭已者將有乎亡也以聞之而又亡之則陛下徒有宵衣旰食之名規天條地之績與羣臣言後若颷然拂冠過冕湮時銷日無得用於後譬如十夫樹楊一夫拔之無得以成其大也政事羣臣得陛下日問之是十夫樹楊也史官執筆為陛下日逺之是一夫拔楊也使後之人訝聖朝空晨虛夕閑殿曠廷無君臣咨謀洋溢之言乏社稷安危強讜之說是不亦逺史臣致不載其
　　事如拔去其楊將弭已之謂乎臣伏念貞觀永徽之代百官之有耳目但聽視天子而巳故言事者安論紓詞無疑權慮勢史官執筆於階之下天子側旒於殿之上奏者發誠於廷之中是以正衙一開則臣誠前而啟之帝旒近而鎭之史筆隨而絡之由是君臣謀國圗政之事俞機都要之言詫業發神豐編照物偕籍於堯典差光於天陽至今見太宗文德若三皇五帝之所徽美也自永徽之後宰執不正窺伺是忌針棘前後阻越對𫾻狼噬虎飡持膏肉蓋以言多為已曾不致君內荏失中畏使人聽乃奏史官與百僚俱退然後宰臣請事由是君有問而宰臣知之史官不得與於聞君有舉而宰臣謀之史官不得記其事次第周行檢錄制誥與冗吏同工而已臣嘗涕泣以歎豈有以一已之細一性之忌於黍晷圭景之間茍嗜急湏𢌞天遮上使聖緒神績嘉𫾻善諷㒺得聞於千萬年枉有謂明朝空晨虛夕閑殿曠廷無君臣咨謀洋溢之言乏社稷安危強讜之說若今踵而承之則不唯臣有障聰蔽睿之刺抑陛下雖有三皇五帝之所徽美而若逺史臣則三皇五帝之所弭已也抑又有一夫拔楊之謂歟臣請史官執筆當羣臣奏事隨日撰錄號為聖政紀臣立朝荷祿幸甚穆宗皇帝動扆頷旒憮然歎曰吁朕㒺敢粉名厥後乃㒺知厥後然聖人存簡策者亦非以粉名也蓋存乎大國之典鴻祖之業我國有典我祖有業業在於典典在於史曷厥史不書是屍余於祖涸業於典也朕纘承聖緒恭惟恪思將念厥政未嘗不離安廢酣馳荒騖逺是以每與宰臣言如簇天下一廵省每見宰臣退而展天下盡聞知豈圗臣蓄猾謀公無同事欲弄尾舌先衞巖穴隔斥史臣占佞明後致懿搜嘉訪不存堯典之書善諷名猷莫出清廟之什史臣負我不舉其官宰輔盡忠厥聞有此由是詔史職執史筆立於廷之下録君臣臚句之必行載剛毅進退之敢議題其篇目曰聖政紀也至上之即位三年有鄉校小臣來鵠居山澤間常私心重惜史臣以其史臣者是當國之鏡千億代之睂目也因窺穆宗實錄得解憤釋嫉於立史官為聖政紀者追而誦出其事以鑒今之廷列故拜獻頌曰
　　三皇不書五帝不紀有聖有神風銷日已何敎何師生來死止無典無法頑肩奡比三皇實作五帝實治成天造地不昬不圮言得非排文得聖齒表表如見者莫若乎史是知朴繩休結正簡斯若君誥臣箴觚編毫絡前書後經規善鑒惡國之大章如何寢略嗚呼貞觀多吁永徽多俞廷日發論殿日發謨牙孽不作鳥鼠不除論出不蓋謨行不紆楹然史臣蛇然史𥚑瞠瞠而視逶逶而寠翹筆當面決防納汚不梏爾智不息我愚執言直注史文直敷故得粲粲朝典落落廷謇聖牘既多堯風不淺頌編坦軸君出臣顯若儼見旒若俯見冕無閒殿曠廷無屍安素宴三皇不亡五帝不翦太宗得之史焉斯展暨乎後相圖身天子專問我獨以言史不得近丘明見嫌倚相在擯秉筆如今隨班不進班退史歸惘然疇依奏問莫覩嘉謨固稀取彼誥命祿為國肥烱哉時皇言必成章德宣五帝道奧三皇如何翌臣嚵肉嗜𥁃觜距磨抉楅衡抅長控截僚位占護陽光垣私藩已逺史廋唐俾德音嘉訪黙縮暗亡咽典噤法蓋聖籠昌曷以致此史文不張後必非笑將來否臧謂乎殿空扆逸朝懵廷荒不知姦蔽文失汪洋有貞觀業有永徽綱亦匿匪見亦寢匪彰賴有後臣斯言不佞伊尹直心太甲湏聖事既可書史何不命乃具前欺大陳不敬曰逐史之喻請以物竝且十夫樹楊一夫欲競栽既未牢摒豈能盛帝業似栽逐史似摒穆宗憮然若疚若醟昔何臣斯隱我祖正不傳親問不寫密諍孰示來朝以光神政由是天呼震吸徴奔召急史題筆來叱廷而入端耳抗目不撝不挹獬豸側頭⿰蚪擺溼握管絶怡當殿而立君也盡問臣也倒誠磊磊其事鏜鏜其聲大何不顯細何不明語未絶緒史已録成謂之何書以政紀名伊紀清芬可昭典墳古師官鳥昔聖官雲方之我後録里書分録有君法書有君文君法君文在聖政紀雲殿無閑時廷無曠日雲諏波訪倦編刓筆君劬臣勞上討下述惟勤惟明在聖政紀出至德何比至教焉如孰窺孰測外夷內儲謂君有道乎臣有謨歟有道有謨在聖政紀書一體列秩同力翼戴祈福去邪絶防無礙國章可披唐文可愛善咨不偷嘉論不蓋不偷不蓋在聖政紀載諒夫總斯不朽可懸魏闕愚得是言非訕非伐實謂醫臣渾沌開君日月妖物雰死天文光發惟我之有頌兮奚斯躍而董狐蹷
　　宛陵送李明府罷任歸江州
　　菊花村晚雁來天共把離觴〈一作杯〉向水邊官滿便尋垂釣侶家貧已用賣琴錢浪生湓浦千層雪雲起爐峰一炷煙倘見吾鄉舊知已為言顦顇過年年
　　清明日與友人遊玉粒〈一本無粒字〉塘莊
　　幾宿〈一作度〉春山逐〈一作共〉陸郎〈袁術常呼陸績為陸郎〉清明時節好煙〈一作風〉光歸〈一作細〉穿細〈一作綠〉荇船頭滑醉踏殘花屐齒香風急嶺雲飄〈一作翻〉逈野雨餘田水落方塘不堪吟罷東〈一作重〉回首滿耳蛙聲正夕陽
　　寒食山館書情
　　獨把一杯山館中每經時節恨飄蓬侵堦草色連朝雨滿地梨花昨夜風蜀魄啼來春寂寞楚魂吟後月朦朧分明記得還家夢徐孺宅前湖水東
　　病起
　　春初一臥到秋深不見紅芳與綠隂窗下展書難乆讀池邊扶杖欲閑吟藕穿平地生荷葉筍過東家作竹林在舍渾如逺鄉客詩僧酒伴鎭相尋
　　鄂渚除夜書懷
　　鸚鵡洲頭夜泊船此時形影共淒然難歸故國干戈後欲告何人雨雪天筯撥冷灰書悶字枕陪寒席帶愁眠自嗟落魄〈一作拓〉無成事明日春風又一年
　　鄂渚清明日與鄉友登頭陀山
　　冷酒一杯相勸頻異鄉相遇轉相親落花風裏數聲笛芳草煙中無限人都大此時深悵望豈堪髙處〈一作境〉更逡廵思量費子眞仙子不作頭陀山下塵
　　蠶婦
　　曉夕採桑多苦辛好花時節不閑身若敎解愛繁華事凍殺黃金屋裏人
　　題廬山雙劒峰
　　倚天雙劒古今閑三尺髙於四面山若使火雲燒得動始應農器滿人間
　　雲
　　千形萬象竟還空映水藏山片復重無限旱苗枯欲盡悠悠閑處作竒峰
　　金錢花
　　也無稜郭也無神露洗還同鑄出新青帝若敎花裏用牡丹應是得錢人
　　曉雞
　　黯黯嚴城罷鼓鼙數聲相續出寒棲不嫌驚破紗窗夢卻怕為妖半夜啼
　　山中避難作
　　山頭烽火水邊營鬼哭人悲夜夜聲唯有碧天無一事日還西下月還明
　　早春
　　新厯才將半紙開小庭猶聚爆竿灰偏憎楊柳難鈐轄又惹東風意緒來
　　鷺鷥
　　褭絲翹足傍澄瀾消盡年光佇思間若使見魚無羨意向人姿態更應閑
　　子規
　　雨恨花愁同此寃啼時聞處正春繁千聲萬血誰哀爾爭得如花笑不言
　　新安官舍閒坐
　　寂寞空階草亂生簟涼風動若為情不知獨坐閑多少看得蜘蛛結網成
　　除夜
　　事關休戚已成空萬里相思一夜中愁到曉雞聲絶後又將顦顇見春風
　　游魚
　　弄萍偎荇思夷猶掉尾揚鬐逐慢流應怕碧巖巖下水浮藤如線月如鉤
　　鸚鵡
　　色白還應及雪衣觜紅毛綠語仍竒年年鎖在金籠裏何似隴山閒處飛
　　偶題二首
　　近來靈鵲語何疎獨憑欄干恨有殊一夜綠荷霜翦破賺他秋雨不成珠
　　水邊箕踞靜書空欲解愁腸酒不濃可惜青天好雷雹只能驅趂懶蛟龍
　　惜花
　　東風漸急夕陽斜一樹夭桃數日花為惜紅芳今夜裏不知和月落誰家
　　洞庭隱
　　髙臥洞庭三十春芰荷香裏獨垂綸莫嫌無事閑銷日有事始憐無事人
　　古劒池
　　秋水蓮花三四枝我來慷慨歩遲遲不決浮雲斬邪佞直成龍去欲何為
　　梅花
　　枝枝倚檻照池氷粉薄香殘恨不勝占得早芳何所利與他霜雪助威稜
　　聞蟬
　　綠槐隂裏一聲新霧薄風輕力未勻莫道聞時總惆悵有愁人有不愁人
　　賣花謡
　　紫艶紅苞價不同匝街羅列起香風無言無語呈顔色知落誰家池館中
　　子規
　　月落空山聞數聲此時孤館酒初醒投人語若似伊淚口畔血流應始聽
　　句
　　回眸綠水波初起合掌白蓮花未開〈觀懴會夫人見墨莊漫錄〉






　　御定全唐詩巻六百四十二
　　欽定四庫全書
　　御定全唐詩巻六百四十三
　　李山甫
　　李山甫咸通中屢舉不第依魏博幕府為從事嘗逮事樂彥禎羅𢎞信父子文筆雄健名著一方詩一巻
　　菊
　　籬下霜前偶得存忍敎遲晩避蘭蓀也銷造化無多力未受陽和一㸃恩栽處不容依玉砌要時還許上金尊陶潛歿後誰知已露滴幽叢見淚㾗
　　風
　　喜怒寒暄直不勻終無形狀始無因能將塵土平欺客愛把波瀾枉陷人飄樂逓香隨日在綻花開柳逐年新深知造化由君力試為吹噓借與春
　　月
　　狡兔頑蟾死復生度雲經漢澹還明夜長雖耐對君坐年少不禁隨爾行玉桂影揺烏鵲動金波寒注鬼神驚
　　人間半被虛拋擲唯向孤吟客有情
　　秋
　　傍雨依風冷漸勻更憑青女事精神來時將得幾多雁到處愁他無限人能被綠楊深懊惱謾偎黃菊送殷勤鄒家不用偏吹律到底榮枯也自均
　　松
　　地聳蒼龍勢抱雲天敎青共衆材分孤標百尺雪中見長嘯一聲風裏聞桃李傍他眞是佞藤蘿攀爾亦非羣平生相愛應相識誰道修篁勝此君
　　讀漢史
　　四百年間反覆尋漢家興替好沾每逢姦詐湏挼手眞〈一作直〉遇英雄始醒心王莽弄來曽半破曹公將去便平沈當時虛受君恩者謾向青編作鬼林
　　上元懷古二首
　　南朝天子愛風流盡守江山不到頭緫是戰爭收拾得卻因歌舞破除休堯行〈一作將〉道德終無敵秦把金湯可自由試問繁華何處有〈一作在〉雨苔煙草古〈一作石〉城秋爭帝圖王〈一作皇〉德盡衰驟興〈一作王〉馳霸亦何為君臣都是一塲笑家國共〈一作同〉成千載悲排岸逺檣森似槊落波殘照爀如旗今朝城上難廻首不見樓船索戰時
　　隋堤柳
　　曽傍龍舟拂翠華至今凝恨倚天涯但經春色還秋色不覺楊家是李家背日古隂從北朽逐波疎影向南斜年年只有晴風便遙為雷塘送雪花
　　蒲關西道中作
　　國東王氣凝蒲關樓臺帖出晴空間紫煙橫捧大舜廟黃河直打中條山地鎖咽喉千古壯風傳歌吹萬家閑來來去去身依舊未及潘年鬢已斑
　　送李秀才入軍
　　弱柳貞松一地栽不因霜霰自難媒書生只是平時物男子爭無亂世才鐵馬已隨紅斾去同人猶著白衣來到頭功業湏如此莫為初心首重回
　　送蘄州裵員外
　　正作南宮第一人蹔隨霓斾愴離羣曉從闕下辭天子春向江頭待使君五馬尚迷青𤨏路雙魚猶惹翠蘭芬明朝無路尋歸處禁樹參差隔紫雲
　　代孔明哭先主
　　憶昔南陽顧草廬便乗雷電捧乗輿酌量諸夏湏平取期刻羣雄待遍鋤南面未能成帝業西陵那忍送宮車九疑山下頻惆悵曽許微臣水共魚
　　送職方王郎中吏部劉員外自太原鄭相公幕繼奉徴書歸省署
　　雙鳳銜書次第飛玉皇催促列仙歸雲開日月臨青𤨏風巻煙霞上紫微蓮影一時空儉府蘭香同處撲堯衣此生長掃朱門者毎向人間夢粉闈
　　寒食二首
　　柳帶東風一向斜春隂澹澹蔽人家有時三㸃兩㸃雨到處十枝五枝花萬井樓臺疑繡畫九原珠翠似煙霞cq=415年年今日誰相問獨臥長安泣歲華
　　風煙放蕩花披猖鞦韆女兒飛短〈一作出〉牆繡馳馬拾遺翠錦䄂鬬雞喧廣塲天地氣和融霽色池臺日暖燒春光自憐塵土無他事空脫荷衣泥醉鄉
　　又代孔明哭先主
　　鯨鬛翻騰四海波始將天意用干戈盡驅神鬼隨鞭䇿全𦋐英雄入網羅提劒尚殘呉郡國垂衣猶欠魏山河鼎湖無路追仙駕空使羣臣泣血多
　　貧女
　　平生不識繡衣裳閑把荊釵〈一作簪〉亦自傷鏡裏只應諳素貌人間多自信〈一作重〉紅妝當年未嫁還憂老終日求媒即道狂兩意定知無說處暗垂珠淚濕蠶筐
　　寓懷
　　萬古交馳一片塵思量名利孰如身長疑好事皆虛事卻恐閑人是貴人老逐少來〈一作年〉終不放辱隨榮後直〈一作定〉湏勻勸君不用〈一作莫謾〉誇頭角夢裏輸贏緫未眞
　　蜀中寓懷
　　千里煙霞錦水頭五丁開得也風流春裝寳闕〈一作鈿〉重重樹日照仙州萬萬樓蛙似公孫雖不守龍如諸葛亦須休此中無限英雄鬼應對江山各自羞
　　下第臥疾盧員外召遊曲江
　　眼前何事不傷神忍向江頭更弄春桂樹既能欺賤子杏花爭肯採閑人麻衣未掉渾身雪皁蓋難遮滿面塵珍重列星相借問嵇康慵病也天眞
　　司天臺
　　拂雲朱檻捧昭囘靜對銅渾水鏡開太史只知頻奏瑞蒼生無計可防災景公進德星曽退漢帝推誠日為𢌞何事曠官全不語好天良月鎻髙臺
　　落花
　　落拓東風不藉春吹開吹謝兩何因當時曾見笑筵主今日自為行路塵顔色卻還天上女馨香留與世間人明年寒食重相見零淚無端又滿〈一作濕一作沾〉巾
　　赴舉別所知
　　腰劒囊書出戶遲壯心竒命兩相疑麻衣盡舉一雙手桂樹只生三兩〈一作十〉枝黃祖不憐鸚鵡客誌公偏賞麒麟兒叔牙憂〈一作知〉我應相痛囘首天涯寄所思
　　賀邢州盧員外
　　紫泥飛詔下金鑾列象分明世仰觀北省諫書藏舊草南宮郎署握新蘭春歸鳳沼恩波暖曉入鴛行瑞氣寒偏是此生棲息者滿衣零淚一時乾
　　方干隱居
　　咬咬嘠嘠水禽聲露洗松隂滿院清溪畔印沙多鶴跡檻前題竹有僧名問人逺岫千重意對客閑雲一片情早晩塵埃得休去且將書劒事先生
　　早春微雨
　　怪來鶯蝶似凝愁不覺看花蹔濕頭疎影未藏千里樹逺隂微翳萬家樓青羅舞䄂紛紛轉紅臉啼珠旋旋收歲旱且湏敎濟物為霖何事愛風流
　　謁翰林劉學士不遇
　　夢繞清華宴地深洞宮橫鎻曉沈沈鵬飛碧海終難見鶴入青霄豈易尋六尺羇魂迷定止兩行愁血謝知音平生只恥淩風翼隨得鳴珂上禁林
　　答劉書記見贈
　　吟近秋光思不窮酷探騷雅愧無功茫然心苦千篇拙瞑坐神凝萬象空月上開襟當北戶竹邊囘首揖西風知音頻有新詩贈白雪紛紛落郢中
　　賀友人及第
　　得水蛟龍失水魚此心相對兩何如敢辭今日須行巻猶喜他年待薦書松桂也應情未改萍蓬爭奈跡還疎春風不見尋花伴遙向青雲泥子虛
　　雨後過華嶽廟〈第二句缺兩字〉
　　華山黒影霄崔嵬金天　　門未開雨淋鬼火滅不滅風送神香來不來牆外素錢飄似雪殿前隂栢吼如雷知君暗宰人間事休把蒼生夢裏裁
　　贈彈琴李處士
　　情知此事少知音自是先生枉用心世上幾時曽好古人前何必更沾襟致身不似笙竽〈一作簧〉巧恱耳寧如鄭衞滛三尺焦桐七條線子期師曠兩沈沈
　　劉員外寄移菊
　　秋來緣樹復緣牆怕共平蕪一例荒顔色不能隨地變風流唯解逐人香煙含細葉交加碧露拆寒英次第黃深謝栽培與知賞但慙終歲待重陽
　　南山
　　鈍碧頑青幾萬秋直無天地始應休莫嫌塵土佯遮面能向樓臺強出頭霽色陡添千尺翠夕陽閒放一堆愁假饒不是神仙骨終抱琴書向此遊
　　山中覽劉書記新詩
　　記室新詩相寄我藹然清絶更無過溪風滿䄂吹騷雅巖瀑無時滴薜蘿雲外山髙寒色重雪中松苦夜聲多靜酬嘉唱對幽景蒼鶴羸棲古木柯
　　早秋山中作
　　榮枯無路入千峯肥遯誰諧此志同司宼亦曽遭魯黜歩兵何事哭途窮檜松瘦徤滴秋露戶牖虛明生晩風山思更清人影絶隴雲飛入草堂中
　　賦得寒月寄齊已
　　松下清風吹我上方鐘磬夜沈沈已知廬嶽塵埃絶更憶寒山雪月深髙謝萬緣消祖意朗吟千首亦師心豈知名出徧〈一作徧出〉諸夏石上棲禪竹影侵
　　曲江二首
　　南山低對紫雲樓翠影紅隂瑞氣浮一種是春長富貴大都為水也風流爭攀柳帶千千手間挿花枝萬萬頭獨向江邊㝡惆悵滿衣塵土避王侯
　　江色沈天萬草齊暖煙晴靄自相迷蜂憐杏蕋細香落鶯墜柳條濃翠低千隊國娥輕似雪一羣公子醉如泥斜陽怪得長安動陌上分飛萬馬蹄
　　遷居清谿和劉書記見示
　　擔錫歸來竹繞谿過津曽笑魯儒迷端居味道塵勞息扣寂眠雲心境〈一作行〉齊還似村家無寵祿時將隣叟話幽棲山衣毳爛唯添野石井源清不貯泥祖意豈從年臘得松枝肯為雪霜低晩天吟望秋光重雨陣橫空蔽斷霓
　　隂地關崇徽公主手跡
　　一拓〈一作搯〉纎㾗更不收翠微蒼蘚幾經秋誰陳帝子和番䇿我是男兒為國羞寒雨洗來香已盡澹煙籠著恨長留可憐汾水知人意旁與吞聲未忍休
　　題李員外㕔
　　石砌蛩吟響草堂人語稀道孤思絶唱年長漸知非名利終成患煙霞亦可依髙丘松蓋古閒地藥苗肥猨鳥啼嘉景牛羊傍晚暉幽棲還自得清嘯坐忘機愛彼人深處白雲相伴歸
　　山中寄梁判官
　　歸臥東林計偶諧柴門深向翠微開更無塵事心頭起還有詩情象外來康樂公應頻結社寒山子亦患多才星郎雅是道中侶六藝拘牽在隗臺
　　禪林寺作寄劉書記
　　坐近松風骨自寒茅齎直拶白雲邊𤣥關不閉何人到此事誰論在佛先天竺老師留一句曹溪行者答全篇今朝林下忘言說強把新詩寄謫仙
　　山中病後作
　　臥病厭厭三伏盡商飇初自水邊來髙峯枯槁骨偏峭野樹扶疎葉未摧時序追牽從鬢改蟬聲酸急是誰催雲門不閉全無事心外沈然一聚灰
　　寄衞別駕
　　曉屐歸來嶽寺深嘗思道侶㑹東林昬沈天竺看經眼蕭索淨名老病心雲蓋數重橫隴首苔花千㸃遍松隂知君超逹悟空旨三徑閑行抱素琴
　　遣懷
　　長松埋澗底鬱鬱未出原孤雲飛隴首髙潔不可攀古道貴拙直時事不足言莫飲盜泉水無為天下先智者與愚者盡歸北邙山唯有東流水年光不蹔閑
　　酬劉書記一二知已見寄
　　見說金臺客相逢秖論詩坐來殘暑退吟許野僧〈一作人〉知自喜幽棲僻唯慙道義虧身閑偏好古句冷不求竒晦跡全無累安貧自得宜同人終念我蓮社有歸期
　　山中依韻答劉書記見贈
　　幽居少人事三徑草不開隱几虛室靜閑雲入坐來至道非內外詎言才不才寶月當秋空髙潔無纎埃心滅〈一作減〉百慮減〈一作滅〉詩成萬象囘亦有吾廬在寂寞舊山隈從容未歸去滿地生青苔謝公寄我詩清竒不可陪白雪飛不盡碧雲欲成堆驚風出地戶虩虩似震雷吟哦山嶽動令人心膽摧思君覽章句還復如望梅慷慨追古意曠望登髙臺何當陶淵明逺師勸傾盃流年將老來華髪自相催野寺連屛障左右相裵囘
　　山中答劉書記寓懷
　　貴門多冠冕日與榮辱並山中有獨夫笑傲出衰盛正直任天眞鬼神亦相敬之子賁丘園戶牖松蘿暎骨將槁木齊心同止水淨筆頭指金波座上橫玉柄芙蓉出秋渚繡段流清詠髙古不稱時沈黙豈相競窮搜萬籟息危坐千峯靜林僧繼嘉唱風前亦為幸
　　項羽廟
　　為虜為王盡偶然有何羞見漢江船停分天下猶嫌少可要行人贈紙錢
　　春日商山道中作
　　一逕春光裏揚鞭入翠微風來花落㡌雲過雨沾衣谷鳥銜枝去巴人負笈歸殘陽更惆悵前路客亭稀
　　古石硯
　　追琢他山石方圎一勺深抱眞唯守墨求用每虛心波浪因文起塵埃為廢侵憑君更研究何啻直千金
　　惜花
　　未會春風意開君又落君一年今爛漫幾日便繽紛別豔那堪賞餘香不忍聞尊前恨無語應解〈一作得〉作朝雲
　　別楊秀才
　　因亂與君別相逢悲且驚開襟魂自慰拭淚眼空明故國已無業舊交多不生如何又分袂難話別離情
　　自歎拙
　　自憐心計拙欲語更悲辛世亂僮欺主年衰鬼弄人鏡中顔欲老江上業長貧不是劉公樂〈一作藥〉何由變此身
　　亂後途中
　　亂離尋故園朝市不如村慟哭翻無淚顚狂覺少魂諸侯貪割據羣盜恣幷吞為問登壇者何年答漢恩
　　燕
　　每歲同辛苦看人似有情亂飛春得意幽語夜聞聲整羽莊姜恨廻身漢後輕豪家足金彈不用汚雕楹
　　題慈雲寺僧院
　　帝城深處寺樓殿壓秋江紅葉去寒樹碧峯來曉窗煙霞生淨土苔蘚上髙幢欲問吾師語心猨不肯降
　　聞子規〈末句缺二字〉
　　寃禽名杜宇此事更難知昔帝一時恨後人千古悲斷腸思故國啼血濺芳枝況是天涯客那堪　　睂
　　送劉將軍入關討賊
　　世人多恃武何者是眞雄欲滅黃巾賊湏憑黒矟公指星憂國計望氣識天風明日凌雲上期君第一功
　　陪鄭先軰華山羅谷訪張隱者
　　白雲閑洞口飛蓋入嵐光好鳥共人語異花迎客香谷風聞鼓吹苔石見文章不是陪仙侶無因訪阮郎
　　兵後尋邊三首
　　千里煙沙盡日昬戰餘燒罷閉重門新成劒㦸皆農器舊著衣裳盡血㾗巻地朔風吹白骨柱〈一作掛〉天青氣泣幽魂自憐長䇿無人問羞戴儒冠傍塞垣
　　旗頭指處見黃埃萬馬橫馳鶻翅廻劒㦸逺腥凝血在山河先暗陣雲來角聲惡殺悲於哭鼓勢爭強怒若雷日暮卻登寒壘望飽鴟清嘯伏屍堆
　　風怒邊沙逬鐵衣胡兒胡馬正驕肥將軍對陣誰敎入戰士辭營不道歸新血濺紅粘蔓草舊骸堆白映寒暉胸中縱有銷兵術欲向何門說是非
　　滄浪峽
　　走轂飛蹄過此傍幾人留意問滄浪煙波莫笑趨名客為愛朝宗日夜忙
　　公子家二首
　　曽是皇家幾世侯入雲髙第照神州柳遮門戶橫金鎻花擁歌咽畫樓錦䄂妬姬爭巧笑玉銜嬌馬索閒遊麻衣酷獻平生業醉倚春風不㸃頭
　　柳底花隂壓露塵醉〈一作瑞〉煙輕罩一團春鴛鴦占水能嗔客鸚鵡嫌籠解駡人騕褭似龍隨日換輕盈如燕逐年新不知買盡長安笑活得蒼生幾戶貧
　　山下〈一作中〉殘夏偶作
　　等閒三伏後獨臥此髙丘殘暑炎於火林風爽帶秋聲名何要出吟詠亦堪休自許紅塵外雲溪好潄流
　　夜吟
　　除卻閒吟外人間事事慵更深成一句月冷上孤峯窮理多瞑目含毫靜倚松終篇渾不寐危坐到晨鐘
　　代崇徽公主意
　　金釵墜地鬢堆雲自別朝〈一作昭〉陽帝豈聞遣妾一身安社稷不知何處用將軍
　　下第獻所知三首
　　偶向江頭別釣磯等閑經歲與心違虛敎六尺受辛苦枉把一身憂是非青桂本來無欠負碧霄何處有因依春風不用相催促𢌞避花時也解歸
　　不識人間巧路岐只將端拙泥神祗與他名利本無分卻共水雲曽有期大抵物情應莫料近來天意也湏疑自憐心計今如此憑仗春醪為解頤
　　十年磨鏃事鋒鋩始逐朱旗入戰塲四海風雲難際會一生肝膽易開張退飛鶯谷春零落倒卓龍門路渺茫今日慙知也慙命笑餘歌罷忽〈一作緫〉淒涼
　　寄太常王少卿
　　別後西風起新蟬坐臥聞秋天靜如水逺岫碧侵雲雅飲純和氣清吟氷雪文相思重囘首梧葉下紛紛
　　遊俠兒
　　好把雄姿渾世塵一塲閑事莫因循荊軻只為閑言語不與燕丹了得人
　　下第出春明門
　　曽和秋雨驅愁入卻向春風領恨囘深謝㶚陵堤畔柳與人頭上拂塵埃
　　望思臺
　　君父昬䝉死不囘謾將平地築髙臺九層黃土是何物銷得向前寃恨來
　　病中答劉書記見贈
　　病來雙樹下雲腳上禪袍頻有瓊瑤贈空瞻雪月髙已知捐俗態時許話風騷衰疾〈一作病〉未能起相思徒自勞
　　早秋山中作
　　誰到山中語雨餘風氣秋煙嵐出澗底瀑布落牀頭至道亦非逺僻詩湏苦求千峰有嘉景柱杖獨廵遊
　　別墅
　　此地可求息開門足野情窗明雨初歇日落風更清蒼蘚槎根匝碧煙水面生翫竒心自樂暑月聽蟬聲
　　柳十首
　　㶚岸江頭臘雪消東風偷軟入纎條春來不忍登樓望萬架金絲著地嬌
　　受盡風霜得到春一條條是逐年新尋常送別無餘事爭忍攀將過與人
　　長恨陽和也世情把香和豔與紅英家家只是栽桃李獨自無根到處生
　　只為遮樓又拂橋被人摧折好枝條假饒張緒如今在湏把風流暗裏銷
　　弱帶低垂可自由傍他門戶倚他樓金風不解相擡舉露壓煙欺直到秋
　　終日堂前學畫睂幾人曽道勝花枝試看三月春殘後門外青隂是阿誰
　　也曽飛絮謝家庭從此風流別有名不是向人無用處一枝愁殺別離情
　　從來只是愛花人楊柳何曽占得春多向客亭門外立與他迎送往來塵
　　強扶柔態酒難醒殢著〈一作漠漠〉春風別有情公子王孫且相伴與君俱得幾時榮
　　無賴秋風斗覺〈一作送〉寒萬條煙草〈一作罩〉一時乾遊人若要春消息直向江頭臘後看
　　酬劉書記見贈〈第七句缺一字第十五句缺〉
　　獨在西峯末憐君和氣多勞生同朽索急景似傾波禪者行擔錫樵師語隔坡旱　生赤蘚古木架青蘿石澗新蟬蛻茅簷舊燕窠篇章䝉見許松月好相過思苦通
　　眞理吟清合太和　　　　　風起送漁歌
　　贈徐三十〈一本題缺一本作酬劉書記見贈第二首〉
　　春滿南宮白日長夜來新直錦衣郎朱排六相〈一作㦸〉助神聳玉襯一㕔侵骨涼砌竹拂爭草色庭花飄豔妬蘭香從今不羨乗槎客曽到三星列宿傍
　　牡丹
　　邀勒春風不早開衆芳飄後上樓臺數苞仙豔火中出一片異香天上來曉露精神妖欲動暮煙情態恨成堆知君也解相輕薄斜倚闌干首重廻
　　贈宿將
　　校獵燕山經幾春雕弓白羽不離身年來馬上渾無力望見飛鴻指似人





　　御定全唐詩巻六百四十三
<集部,總集類,御定全唐詩>
　　欽定四庫全書
　　御定全唐詩巻六百四十四
　　李咸用
　　李咸用與來鵬同時工詩不第嘗應辟為推官有披沙集六巻今編為三巻
　　水仙操
　　大波相拍流水鳴蓬山鳥獸多竒形琴心不喜亦不驚安緩爪何泠泠水仙縹緲來相迎伯牙從此畱嘉名嶧陽散木虛且輕重華斧下知其聲檿絲相糺成淒清調和引得薰風生指底先王長養情曲終天下稱太平後人好事傳其曲有時聲足意不足始峩峩兮復洋洋但見山青兼水緑成連入海移人情豈是本來無嗜慾琴兮琴兮在自然不在徽金將軫玉
　　雞鳴曲
　　海樹相扶烏影翹戴紅拍翠聲膠膠鴛瓦凍危金距趫誇雄鬬氣爭相髙漏殘雨急風蕭蕭患亂忠臣欺寳刀
　　霜濃月薄星昭昭太平才子能歌謡山翁夢斷出衡茅谷口霧中飢虎號離人枕上心忉忉
　　西門行
　　勞禽不擇枝飢虎不畏檻君子當固窮無為仲由濫爾奮空拳彼擊劍水縱長瀾火飛焰漢髙偶試神蛇驗武王⻱筮驚人險四龍或躍猶依泉小狐勿恃衝波膽
　　輕薄怨
　　花驄躞蹀遊龍驕連連寶節揮長鞘鳳雛麟子皆至交春風相逐垂楊橋捻笙軟玉開素苞畫樓閃閃紅𥚑揺碧蹄偃蹇連金鑣狂情十里飛相燒西母青禽輕飄飄分環破璧來往勞黃金千鎰新一宵少年心事風中毛明朝何處逢嬌饒門前桃樹空夭夭
　　長歌行
　　要衣湏破束欲炙湏解牛當年不快意徒為他人畱百歲之約何悠悠華髪星星稀滿頭蛾睂螓首聊我仇圓紅闕白令人愁何不夕引清奏朝登翠樓逢花便折聞勝即遊鼓腕騰棍晴雷收舞腰困褭垂楊柔象筯擊折歌勿休玉山未倒非風流眼前有物俱是夢莫將身作黃金讐死生同域不用懼富貴在天何足憂
　　巫山髙
　　通蜀連秦山十二中有妖靈會人意鬬豓傳情世不知楚王魂夢春風裏雨態雲容多似是色荒見物皆成媚露煙愁巖上花至今猶滴相思淚西睂南臉人中美或者皆聞無所利忍聽憑虛巧佞言不求萬夀翻求死
　　公無渡河
　　有叟有叟何清狂行搔短髮提壺漿亂流直渉神洋洋妻止不聽追沈湘偕老不偕死箜篌遺淒涼刳松輕穩琅玕長連呼急㮄庸何妨見溺不援能語狼忍聽麗玉傳悲傷
　　春雨
　　大帝閒吹破凍風青雲融夜流長空天人醉引𤣥酒注傾香旋入花根土濕塵輕舞唐唐春神娥無跡莓苔新老農私與牧童論紛紛便是倉箱本
　　石版歌
　　雲根劈裂雷斧痕龍泉切璞青皮皴直方挺質貞且眞當庭卓立凝頑神春雨流膏成立文主人性靜看長新明月夜來廻短影何如照冷太湖濵
　　春宮詞
　　風和氣淑宮殿春感陽體解思君恩眼光滴滴心振振重瞳不轉憂生民女當為妾男當臣男力百歲在女色片時新用不用唯一人敢放〈一作徼〉天寵私微身六宮萬國敎誰賔
　　富貴曲
　　畫藻雕山金碧彩鴛鴦疊翠眠晴靄編珠影裏醉春庭團紅片下攢歌黛革咽絲煩歡不改繳絳垂緹忽如晦活花起舞夜春來蠟焰煌煌天日在雪暖瑤杯鳳髓融紅拖象筯猩唇細空中漢轉星移蓋火城擁出隨朝會車如雷兮馬如龍鬼神辟易不敢害冠峩劍重鏘環珮歩入天門相眞宰開口長為爵祿筌廻眸便是公卿罪珍珠索得龍宮貧膏腴刮下蒼生背九野干戈指著心威福滿拳猶未快我聞周公貴為天子弟富有半四海蔑有驕奢貽後悔紅錦障收珊瑚樹碎至今笑石崇王愷
　　獨鵠吟
　　碧玉喙長丹頂圓亭亭危立風松間啄萍吞鱗意已䦨舉頭咫尺輕重天黒翎白本排雲煙離羣脫侶孤如仙披霜唳月驚嬋娟逍遙忘卻還青田鳶寒鴉晩空相喧時時側耳清泠泉
　　煌煌京洛行
　　長安近甸廵遊遍洛陽尋有黃龍見千乗萬騎如雷轉差差清蹕祥雲巻百司舊分當玉殿太平官屬無遺彥歌鐘沸激香塵散晨旗隱隱羅軒冕周公舊跡生紅蘚瀍澗波光春照晩但聽嵩山萬歲聲將軍旗鼓何時偃
　　昇天行
　　堂堂削玉青蠅喧寒鴉啄鼠愁飛鸞梳𤣥洗白逡廵間蘭言花笑俄衰殘盤金束紫身屬官強仁小德終無端不如服取長流丹潛神卻入黃庭閒志定功成飛九關逍遙長揖辭人寰空中龍駕時𢌞旋左雲右鶴翔翩聯雙童樹節當風翻常娥倚桂開朱顔河邊牛子星郎牽三清宮殿浮晴煙玉皇據案方凝然仙官立仗森幢幡引余再拜歸仙班清聲妙色視聽安飡和飲順中腸寛虛無之樂不可言
　　緋桃花歌
　　上帝春宮思麗絶夭桃變態求新悅便是花中傾國容牡丹露泣長門月野樹滴殘龍戰血曦車碾下朝霞屑惆悵東風未解狂爭敎此物芳菲歇
　　短歌行
　　一罇緑酒緑於染拍手髙歌天地險上得青雲下不難下在黃埃上湏漸少年歡樂湏及時莫學懦夫長泣岐白日欲沈猶未沈片月已來天半垂坎鼓鏗鐘殺愁賊挼碎〈一作滿眼〉是非佯不識長短髙卑不可求莫歎人生頭雪色
　　小松歌
　　幽人不喜凡草生秋鋤斸得寒青青庭閒土瘦根腳獰風搖雨拂精神醒短影月斜不滿尺清聲細入鳴蛩翼天人戲剪蒼龍髯參差簇在瑤堦側金精水鬼欺不得長與東皇逞顔色勁節暫因君子移貞心不為麻中直
　　大雪歌
　　同雲慘慘如天怒寒龍振鬛飛乾雨玉圃花飄朶不勻銀河風急驚砂度謝客憑軒吟未住望中頓失縱橫路應是羲和倦曉昏暫反元元歸太素歸太素不知歸得人心否
　　塘上行
　　橫塘日澹秋雲隔浪織輕颸羅羃羃紅綃撇水蕩舟人畫撓摻摻柔荑白鯉魚虛擲無消息花老蓮疎愁未摘卻把金釵打緑荷懊惱露珠穿不得
　　寓意
　　直道荊棘生斜徑紅塵起蒼蒼杳無言麒麟廻瑞趾東風如未來飛雪終不已不知姜子牙何處釣流水
　　劍喻
　　黯黯秋水寒至剛非可缺風胡不出來攝履人相蔑縱挺倚天形誰是躬〈一作的〉提挈願將百鍊身助我王臣節
　　蒼頡臺
　　先賢憂民詐觀跡成綱紀自有書契來爭及結繩理
　　荊山
　　良工指君疑眞玉卻非玉寄言懷寶人不須傷手足
　　自君之出矣
　　自君之出矣鸞鏡空塵生思君如明月明月逐君行
　　妾薄命
　　妾命何太薄不及宮中水時時對天顔聲聲入君耳
　　君子行
　　君子愼所履小人多所疑尼甫至聖賢猶為匡所縻
　　銅雀臺
　　但見西陵慘明月女妓無因更相悅有虞曽不有遺言滴盡湘妃眼中血
　　偼伃怨
　　莫恃芙容開滿面更有身輕似飛燕不得團圎長近君珪月鈋時泣秋扇
　　悲哉行
　　雲色隂沈弄秋氣危葉髙枝恨深翠用卻春風力幾多微霜逼廹何容易
　　攜手曲
　　攜手春復春未嘗漸離別夭夭風前花纎纎日中雪不敢怨於天唯驚添歲月不敢怨於君秖怕芳菲歇芳菲若長然君恩應不絶
　　空城雀
　　啾啾空城雀一啄數跳躍寧尋覆轍餘豈比巢危幕茫茫九萬鵬百雉且為樂
　　放歌行
　　蠢蠢荼蓼蟲薨薨避葵薺悠悠狷者心寂寂厭清世如何不食甘命合苦其噬如何不趣時分合辱其體至哉先哲言於物不凝滯
　　猛虎行
　　猛虎不怯敵烈士無虛言怯敵辱其斑虛言負其恩爪牙欺白刃果敢無前陣湏知易水歌至死無悔恡
　　隴頭行〈一作吟〉
　　行人何徬徨隴頭水嗚咽寒沙戰鬼愁白骨風霜切薄日曚曨秋怨氣隂雲結殺成邊將名名著生靈滅
　　關山月
　　離離天際雲皎皎關山月羌笛一聲來白盡征人髮嘹唳孤鴻髙蕭索悲風發雪壓塞塵清鵰落沙塲闊何當胡無人荷戈朝鳳闕
　　覽友生古風
　　伯牙鳴玉琴幽音隨指發不是鍾期聽俗耳安能別髙山閒巍峩流水聲鳴咽一巻冰雪言清泠冷心骨分明古雅聲諷諭成淒切皴皵〈音磧又音鵲〉老松根晃朗驪龍窟荊璞且深藏瑉石方如雪金多醜女妍木朽良工拙姦宄欺雷霆魑魅嫌日月蝶迷桃李香鮒惘江湖闊不寐孤燈前舒巻忘飢渇
　　題友生叢竹
　　菊華寒露濃蘭愁曉霜重指佞不長生蒲萐今無種安如植叢篁他年待棲鳯大則化龍騎小可釣璜用畱煙伴獨醒𢌞隂冷閑夢何妨積雪凌但為清風動乃知子猷心不與常人共
　　石版
　　髙人好自然移得它山碧不磨如版平大巧非因力古蘚小青錢塵中㸔野色冷倚砌花春靜伴疎篁直山僧若轉頭如逢舊相識
　　江南曲
　　江南四月薰風低江南女兒芳歩齊晩雲接水共𣺌瀰逺沙疉草空萋萋白薴不堪論古意數花猶可醉前溪孤舟有客歸未得鄉夢欲成山鳥啼
　　臨川逢陳百年
　　麻姑山下逢眞士𤣥膚碧眼方瞳子自言混沌鑿不死大笑老彭非乆視強爭龍虎是狂人不保元和虛叩齒桃花雨過春光膩勸我一杯靈液味敎我無為禮樂拘利路名場多忌諱不如含德反嬰兒金玉滿堂眞可貴
　　寄修睦上人
　　衣服田方無內客一入廬雲斷消息應為山中勝㮣偏惠持惠逺多蹤跡尋陽有箇虛舟子相憶由來無一〈一作一無〉事江邊月色到巖前此際心情必相似似不似寄數字
　　讀修睦上人歌篇
　　李白亡李賀死陳陶趙睦尋相次湏知代不乏騷人貫休之後惟修睦而已矣睦公睦公眞可畏開口向人無所忌才似煙霞生則媚直如屈軼佞則指意下紛紛造化機筆頭滴滴文章髓明月清風三十年被君驅使如奴婢勸君休莫容易世俗由來稀則貴珊瑚髙架五雲〈一作色〉毫小小不湏煩藻思
　　逺公亭牡丹
　　雁門禪客吟春亭牡丹獨逞花中英雙成膩臉偎雲屏百般姿態因風生延年不敢歌傾城朝雲暮雨愁娉婷蘂繁蟻腳粘不行幉迷蜂醉飛無聲廬山根腳含精靈發妍吐秀叢君庭湓江太守多閑情欄朱繞絳畱輕盈潺潺緑醴當風傾平頭奴子啾銀笙紅葩豓豓交童星左文右武憐君榮白銅鞮上慙清明
　　謝僧寄茶
　　空門少年初志〈一作地〉堅摘芳為藥除睡眠匡山茗樹朝陽偏暖萌如爪拏飛鳶枝枝膏露凝滴圎參差失向兠羅綿傾筐短甑蒸新鮮白紵眼細勻於研甎排古砌春苔乾殷勤寄我清明前金槽無聲飛碧煙赤獸呵冰急鐵喧林風夕和眞珠泉半匙青粉攪潺湲緑雲輕綰湘娥鬟嘗來縱使重支枕胡蝶寂寥空掩關
　　送人
　　少皥開宮行帝業無刃金風剪紅葉雁別邊沙入暖雲蛩辭敗草鳴香閤有客為儒二十霜酣歌郢雪時飄揚不甘長在諸生下束書攜劍離家鄉利爪韝上鷹雄文霧中豹可堪長與烏鳶噪是宜摩碧漢以遐飛出南山而逺蹈況今大朝公道天子文明團團月樹懸青青燕中有馬如龍行不換黃金無駿名荊山有玉猶在璞未遇良工虛擲鵲一壺清酒酌離情休向蒿中隨雀躍
　　古意論交
　　擇友如淘金沙盡不得寶結交如乾銀産竭不成道我生四十年相識苦草草多為勢利朋少有歲寒操通財能幾何聞善寧相告茫然同夜行中路自不保常恐管鮑情參差忽終老今來既見君青天無片雲語直瑟急行髙山桂芬約我為交友不覺心醺醺見義必許死臨危當指囷無令後世士重廣孝標文















　　御定全唐詩巻六百四十四
　　欽定四庫全書
　　御定全唐詩巻六百四十五
　　李咸用
　　春風
　　青帝使和氣吹噓萬國中發生寧有異先後自難同輦草不消力巖花應費功年年三十騎飄入玉蟾宮
　　自愧
　　多負懸弧禮危時隱薜蘿有心明俎豆無力執干戈壯士難移節貞松不改柯纓塵徒自滿欲濯待清波
　　夜吟
　　白兔輪當午儒家業敢慵竹軒吟未已錦帳夢應重落筆思成虎懸梭待化龍景清神自爽風逓逺樓鐘
　　昭君
　　古帝修文德蠻夷莫敢侵不知桃李貌能轉虎狼心日暮邊風急程遙磧雪深千秋青塜骨畱怨在胡琴
　　秋夕
　　寥廓秋雲薄空庭月影微樹寒棲鳥密砌冷夜蛩稀曉鼓軍容肅疎鐘客夢歸吟餘何所憶聖主尚宵衣
　　秋日與友生言別
　　利名心未已離別恨難休為箇文儒業致多岐路愁數花籬菊晩片葉井梧秋又𣲺出門計一尊期少畱
　　邊城聽角
　　戍樓鳴畫角寒露滴金槍細引雲成陣髙催雁著行喚𢌞邊將夢吹薄曉蟾光未遂終軍志何勞思故鄉
　　秋日訪同人
　　忽憶金蘭友攜琴去自由逺尋寒澗碧深入亂山秋見後卻無語別來長獨愁幸逢三五夕露坐對㝠搜
　　寄楚瓊上人
　　遙知無事日靜對五峰秋鳥隔寒煙語泉和夕照流憑欄疎磬盡瞑目逺雲收幾句出人意風髙白雪浮
　　遊寺
　　無家身自在時得到蓮宮秋覺暑衣薄老知塵世空幽情憐水石野性任萍蓬是處堪閑坐與僧行止同
　　春日
　　浩蕩東風裏裵囘無所親危城三面水古樹一邊春衰世難修道花時不稱貧滔滔天下者何處問通津
　　論交
　　行虧何必富節在不妨貧易得笑言友難逢終始人松篁貞管鮑桃李豓張陳少見歲寒後免為霜雪塵
　　秋興
　　木葉亂飛盡故人猶未還心雖遊紫闕時合在青山近寺僧鄰靜臨池鶴對閑兵戈如未息名位莫相關
　　山居
　　草堂書一架苔徑竹千竿難世投誰是清貧且自安鄰居皆學稼客至亦無官焦尾何人聽涼宵對月彈
　　遣興
　　風細酒初醒憑欄別有情蟬稀秋樹瘦雨盡晩雲輕旅鬢一絲出鄉心寸火生子牟魂欲斷何日是昇平
　　待旦
　　簷靜燕雛語窗虛蟾影過時情因客老歸夢入秋多蔽日羣山霧滔天四海波吾皇思壯士誰應大風歌
　　送從兄坤載
　　忍淚不敢下恐兄情更傷別離當亂世骨肉在他鄉語盡意不盡路長愁更長那堪囘首處殘照滿衣裳
　　惜別
　　細雨妝行色霏霏入戶來湏知相識喜卻是別愁媒白刃方盈國黃金不上臺俱為鄒魯士何處免塵埃
　　早秋遊山寺
　　閒臥雲巖穏攀緣笑戲猱靜於諸境靜髙卻衆山髙至理無言了浮生一夢勞清風朝復暮四海自波濤
　　秋日疾中寄諸同志
　　閒居無勝事公幹臥來心門靜秋風晩人稀古巷深花疎籬菊色葉減井梧隂賴有斯文在時時得強尋
　　贈山僧
　　榮枯雖在目名利不關身髙出城隍寺野為雲鶴鄰松聲寒後逺潭色雨餘新豈住空空裏空空亦是塵
　　宿隱者居
　　永日連清夜因居識躁君竹扉難掩月巖樹易延雲曙鳥枕前起寒泉夢裏聞又湏隨計吏雞鶴迥然分
　　送錢契明尊師歸廬山
　　瘦倚青竹杖鑪峰指欲歸霜粘行日屨風暖到時衣憑檻雲還在攀松鶴不飛何曽有別恨楊柳自依依
　　送進士劉松
　　滔滔皆魯客難得是心知到寺多同歩遊山未失期雲低春雨後風細暮鐘時忽別垂楊岸遙遙望所之
　　贈任肅
　　𤣥髪難姑息青雲有路岐莫言多事日虛擲少年時松色雪中出人情難後知聖朝公道在中鵠勿差池
　　題陳正字山居
　　怪來忘祿位習學近瀟湘見處雲山好吟中歲月長花光籠晚雨樹影浸寒塘幾日憑欄望歸心自不忙
　　贈來進士鵬
　　語𤣥人不到星漢在靈空若使無良遇虛言有至公月明千嶠雪灘急五更風此際苦吟力分將造化功
　　送曹稅
　　摻向春風何時約再逢若敎相見密肯恨別離重芳草漁家路殘陽水寺鐘落帆當此處吟興不應慵
　　贈來鵬
　　黙坐非關悶凝情秪在詩庭閑花落後山靜月明時荅客言多簡尋僧歩稍遲既同和氏璧終有玉人知
　　途中作
　　瘦馬倦行役斜陽勸著鞭野橋寒樹亞山店暮雲連退鷁風雖急攀龍志巳堅路人休莫笑百里有時賢
　　秋晩
　　斜陽山雨外秋色思無窮柳葉飄乾翠楓枝撼碎紅鬢毛看似雪生計尚如蓬不及樵童樂蒹葭一笛風
　　曉望
　　露驚松上鶴曉色動扶桑碧浪催人老紅輪照物忙世情隨日變利路與天長好駕觥船去陶陶入醉鄉
　　寄友生
　　交情應不變何事乆離羣圓月思同歩寒泉憶共聞雪霜松色在風雨雁行分每見人來說窗前改舊文
　　江行
　　瀟湘無事後征棹復嘔啞髙岫留斜照歸鴻背落霞魚殘〈一作依〉沙岸草蝶寄洑流槎共說干戈苦汀洲減釣家
　　題王氏山居
　　簷有煙嵐色地多松竹風自言離亂後不到鼓鼙中徑柳拂雲緑山櫻帶雪紅南〈一作雨〉邊青嶂下時見採芝翁
　　送別
　　別意說難盡離盃深莫辭長歌終此席一笑又何時棹入寒潭急帆當落照遲逺書如不寄無以慰相思
　　覽文僧巻
　　雖無先聖耳異代得聞韶怪石難為古竒花不敢妖調髙非郢雪思靜礙箕瓢未可重吟過雲山興轉饒
　　望仰山憶𤣥㤗上人
　　晴嵐凝片碧知在此中禪見面定何日無書已一年髙秋關靜夢良夜入新篇仰德心如是清風不我傳
　　聞泉
　　淅淅夢初驚幽窗枕簟清更無人共聽秪有月空明急想穿巖曲低應過石平欲將琴強寫不是自然聲
　　酬鄭進士九江新居見寄
　　躡屐〈一作履〉扣柴關因成盡日閒獨聽黃鳥語深似白雲間萍沼寛於井莎城緑當山前期招我作此景得吟還
　　九江和人贈陳生
　　天畏斯文墜憑君助素風意深皆可補句逸不因功暮替雲愁逺秋驚月占空寄家當瀑布時得笑言同
　　登樓值雨二首
　　共訝髙樓望匡廬色已空白雲橫野闊遮嶽與天同數㸃雨入酒滿襟香在風逺江吟得出方下郡齋東江徼多佳景秋吟興未窮送來松檻雨半是蓼花風浪猛驚翹鷺煙昏呌斷鴻不知今夜客幾處臥鳴篷
　　送趙舒處士歸廬山
　　歸岫香鑪碧行吟歩益遲諸侯師不得樵客偶相隨思舊江雲斷談𤣥嶽月移秪應張野輩異代作心知
　　僧院薔薇
　　客引擎茶看離披曬錦紅不緣開淨域爭忍負春風小片當吟落清香入定空何人來此植應固惱休公
　　友生攜修睦上人詩見訪
　　雪中敲竹戶䄂出岳僧詩語盡景皆活吟闌角獨吹意如將俗背業必少人知共約冰銷日雲邊訪所思
　　冬夕喜友生至
　　天涯行欲遍此夜故人情鄉國別來乆干戈還未平燈殘偏有焰雪甚卻無聲多少新聞見應湏語到明
　　牡丹
　　少見南人識識來嗟復驚始知春有色不信爾無情恐是天地媚暫隨雲雨生緣何絶尤物更可比妍明
　　送春
　　四時為第一一歲一重來好景應難勝餘花虛自開相思九箇月得信數枝梅不向東門送還成負酒杯
　　送邊將
　　天驕頻犯塞鐡騎又征西臣節輕鄉土雄心生鼓鼙地寒花不豓沙逺日難低漸喜秋弓徤鵰翻白草齊
　　春晴
　　簷滴春膏絶慿欄晩吹生良朋在何處髙樹忽流鶯遊寺期應定尋芳歩已輕新詩吟未穩遲日又西傾冬夜與修睦上人宿逺公亭寄南嶽𤣥泰禪師
　　丈室掩孤燈更深霰雹増相看雲夢客共憶祝融僧語合茶忘味吟欹巻有稜楚南山水秀行止豈無憑〈一作朋〉
　　落花
　　拾得移時看重思造化功如何飄麗景不似遇春風滿地餘香在繁枝一夜空秪應公子見先憶墜樓紅
　　寄嵩陽隱者
　　昔年江上別初入亂離中我住匡山北君之少室東信來經險道詩半憶皇風何事猶髙臥巖邊夢未通
　　早蟬
　　門柳不連野乍聞為早蟬遊人無定處入耳更應先暫黙斜陽雨重吟逺岸煙前年湘竹裏風激遶離筵
　　酬藴微
　　白衣經亂世相遇一開顔得句禪思外論交野歩間舉朝無舊識入眼秪青山幾度斜陽寺訪君〈一作師〉還獨還
　　萱草
　　芳草比君子詩人情有由秪應憐雅態未必解忘憂積雨莎庭小微風蘚砌幽莫言開太晩猶勝菊花秋
　　訪友人不遇
　　出門無至友動即到君家空掩一庭竹去看何寺花短僮應捧杖稚女學擎茶吟罷畱題處苔階日影斜
　　苔
　　幾年風雨跡疉在石孱顔生處景長靜看來情儘閒吟亭侵壞壁藥院掩空關每憶東行徑移笻獨自還
　　紅薇
　　春雨有五色灑來花旋成欲畱池上景別染草中英畫出㸔還欠蓪為插未輕王孫多好事攜酒寄吟傾
　　別所知
　　有路有西東天涯自恨同卻湏深酌酒況不比飄蓬㠶冒新秋雨鼓傳微浪風閏牽寒氣早何浦值賔鴻
　　小雪
　　散漫隂風裏天涯不可收壓松猶未得撲石暫能畱閣靜縈吟思途長拂旅愁崆峒山北面早想玉成丘
　　和修睦上人聽猿
　　禪客聞猶苦是聲應是啼自然無穩夢何必到巴溪疎雨灑不歇𢌞風吹暫低此宵秋欲半山在二林西
　　庭竹
　　嫩緑與老碧森然庭砌中坐銷三伏景吟起數竿風葉影重還密梢聲逺或通更期春共看桃映小花紅
　　早行
　　家國三千里中宵算去程困纔成蝶夢行不待雞鳴馬首搖殘月鴉羣起古城發來經幾堠村寺逺鐘聲
　　哭所知
　　朝作青雲士暮為𤣥夜人風燈無定度露薤亦逡廵乗馬驚新塜書帷擺舊塵秪應從此去何處福生民
　　分題雪霽望爐峰〈末二句缺〉
　　雪霽上庭除爐峰勢轉孤略無煙作帶獨有影沈湖冷觸歸鴻急明凝落照俱
　　雪十二韻
　　六出凝隂氣同雲指上天結時風乍急集處霰長先草穗翹祥燕陂樁吐白蓮犬狂南陌上竹醉小池前樵徑花黏屨漁舟玉帖舷陣經暘谷薄勢想朔方偏樓面光揺錫籬頭曉列錢石苔青鹿臥殿素蛾穿嘶馬應思塞蹲烏似為燕童癡為獸揑僧愛用茶煎念物希周穆含毫愧惠連吟䦨餘興逸還憶剡溪船
　　廬山
　　非嶽不言嶽此山通嶽言髙人居亂世幾處滿前軒秀作神仙宅靈為風雨根餘隂鋪楚甸一柱表呉門靜得八公侶雄臨九子尊對猶青熨眼到必冷凝魂勢受重湖讓形難七澤吞黒巖藏晝電紫霧泛朝暾蓮墮寧唯華玉焚堪小崑倒松微發罅飛瀑逺成痕疉見雲容襯稜收雪氣昏裁詩曾困謝作賦偶無孫流礙星光撇驚衝雁陣飜峰竒寒倚劍泉曲旋如盆草短分雛雉林明露擲猿秋楓紅葉〈一作蝶〉散春石谷雷奔月好虎溪路煙深栗里源醉吟長易醒夢去亦銷煩有覺南方重無疑厚地掀輕揚聞舊俗端用鎭元元
　　和呉處士題村叟壁
　　因閲鄉居景歸心寸火然吾家依碧嶂小檻枕清川逺雨籠孤戍斜陽隔斷煙沙虛遺虎跡水洑聚蛟涎糲麴芟汀蓼甘茶挈石泉霜朝廵栗樹風夜探漁船戲日魚呈腹翹灘鷺並肩碁尋盤石淨酒𢔚野花妍器以鋤為利家惟竹直錢飯香同豆熟湯暖摘松煎睡島鳧藏足攀藤狖凍拳淺茅鳴鬬雉曲枿嘯寒鳶秋果樝梨澀晨羞筍蕨鮮衣蓑留冷閣席草種閒田椎髻擔餔餉龎眉識稔年嚇鷹芻戴笠驅犢篠充鞭不重官於社常尊食作天谷深青靄蔽峰迥白雲纒毎憶關䰟夢長誇表愛憐覽君書壁句誘我率成篇
　　謝友生遺端溪硯瓦〈末聯缺三句〉
　　尋常濡翰次恨不到端溪得自新知已如逢舊解攜翫餘輕照乘謝欲等懸黎靜對勝凡客閑窺憶好題媧天補剩石昆劍切來泥著指痕猶濕停旬水未低呵雲潤柱礎筆彩飲虹霓鵒眼工諳謬羊肝士乍刲連澌光比鏡囚墨膩於䃜書信成池黒吟湏到日西正誇憂盜竊將隱怯攀躋捧受同交印矜持過秉珪草顚終近旭嬾癖必無嵇用合緣鸚鵡珍應負會稽貞姿還落落寒韻或淒淒風月情相半煙花思豈迷宜從方袋挈枉把短行批淺小金為斗澄玉作隄遇人依我惜想爾與天
　　齊　　　　　行時秪獨齎
　　和殷衙推春霖即事
　　東風吹暖雨潤下不能休古道雲橫白移時客共愁緑沈莎似藻紅泛葉為舟忽起江湖興疑鄰畎澮流此時無勝會何處滯竒遊陣急如酣戰㸃麤成亂漚竹因添灑落松得長颼飅花慘閑庭晩蘭深曲徑幽絲牽汀鳥足線掛嶽猿頭天地昏同醉寰區浩欲浮柳眉低帶泣蒲劍銳初抽石燕飜空重蟲羅綴滴稠荷傾蛟淚盡巖拆電鞭收豈直望堯喜卻懷微禹憂樹滋堪採菌磯沒懶垂鈎腥覺聞龍氣寒宜擁豹裘名膏那作沴思稔必通侯蜯鷸徒喧競笙歌罷獻酬山川藏秀媚草木逞調柔極目非吾意行吟獨下樓

　　御定全唐詩巻六百四十五
　　欽定四庫全書
　　御定全唐詩巻六百四十六
　　李咸用
　　題陳將軍別墅
　　明王獵士猶疎在巖谷安居最有才髙虎壯言知鬼伏葛龍閒臥待時來雲藏山色晴還媚風約溪聲靜又𢌞不獨春光堪醉客庭除長見好花開
　　湘浦有懐
　　鴻雁哀哀背朔方餘霞倒影畫瀟湘長汀細草愁春浪古渡寒花倚夕陽鬼樹夜分千炬火漁舟朝巻一篷霜儂家本是持竿者為愛明時入帝鄉
　　題陳處士山居
　　蓮遶閑亭柳遶池蟬吟暮色一枝枝未逢皇澤搜遺逸贏得青山避亂離花圃春風邀客醉茅簷秋雨對僧碁樵童牧豎勞相問巖穴從來出帝師
　　和蔣進士秋日
　　晚雨霏微思杪秋不堪才子尚羇遊塵隨別騎東西急波促年華日夜流涼月雲開光自逺古松風在韻難休男兒但得功名立縱是深恩亦易酬
　　陳正字山居
　　一葉閒飛斜照裏江南仲蔚在蓬蒿天衢雲險駑駘蹇月桂風和夢想勞遶枕泉聲秋雨細對門山色古屏髙此中即是神仙地引手何妨一釣鼇
　　與劉三禮陳孝廉言志
　　眞宰無私造化均年年分散月中春皆期早躡青雲路誰肻長為白社人宋國髙風休斂翼聖朝公道易酬身大湏審固穿楊箭莫遣參差鬢雪新
　　秋日送嚴湘侍御歸京
　　蟾影珪圓湖始波楚人相別恨偏多知君有路昇霄漢獨我無由出薜蘿雖道危時難進取到逢清世又如何誰聽甯戚敲牛角月落星稀一曲歌
　　題王處士山居
　　雲木沈沈夏亦寒此中幽隱幾經年無多別業供王稅大半生涯在釣船蜀魄呌𢌞芳草色鷺鷥飛破夕陽煙干戈蝟起能髙臥只箇逍遙是謫仙
　　謝所知
　　狂歌狂舞慰風塵心下多端亦嬾言早是亂離輕歲月誰能愁悴過朝昏聖朝公道如長在賤子謀身自有門卻愧此時叨厚遇他年何以報深恩
　　秋望
　　雲隂慘澹柳隂稀遊子天涯一望時風閃雁行疎又密地𢌞江勢急還遲榮枯物理終難測貴賤人生自不知未逹誰能多歎息塵埃爭損得男兒
　　送譚孝亷赴舉
　　鼓鼙聲裏尋詩禮戈㦸林間入鎬京好事盡從難處得少年無向易中輕也知貴賤皆前定未見疎慵遂有成吾道近來稀後進善開金口荅公卿
　　途中逢友人
　　大道將窮阮籍哀紅塵深翳歩遲𢌞皇天有意自寒暑白日無情空往來霄漢何年徵賦客煙花隨處作愁媒相逢且快眼前事莫厭狂歌酒百杯
　　和人湘中作
　　湘川湘岸兩荒涼孤雁號空動旅腸一棹寒波思范蠡滿尊醇酒憶陶唐年華蒲柳凋衰鬢身跡萍蓬滯別鄉不及東流趨廣漢臣心日夜與天長
　　贈陳望堯
　　若說精通事藝長詞人爭及孝亷郎秋螢短焰難盈案鄰燭餘光不滿行鵠箭親疎雖異的桂花髙下一般香明時公道還堪信莫遣錐鋒乆在囊
　　宿漁家
　　促杼聲䌓螢影多江邊秋興獨難過雲遮月桂幾枝恨煙罩漁舟一曲歌難世斯人雖隱遁明時公道復如何陶家壁上精靈物風雨未來終是梭
　　旅館秋夕
　　牢落生涯在水鄉只思歸去泛滄浪秋風螢影隨髙柳夜雨蛬聲上短牆百歲易為成荏苒丹霄誰肻借梯航若敎名路無知已疋馬塵中是自忙
　　悼范攄處士
　　家在五雲溪畔住身遊巫峽作閒人安車未至柴關外片玉已藏墳土新雖有公卿聞姓字惜無知已脫風塵到頭積善成何事天地茫茫秋又春
　　送人
　　一軸煙花滿口香諸侯相見肻相忘未聞珪璧為人棄莫倦江山去路長盈耳暮蟬催別騎數杯浮蟻咽離腸眼前〈一作頭〉多少難甘事自古男兒當自強
　　春暮途中
　　細雨如塵散暖空數峰春色在雲中湏知觸目皆成恨縱道多文爭那窮飛燕有情依舊閣垂楊無力受東風誰能會得乾坤意九土枯榮自不同
　　題陳正字林亭
　　曉煙輕翠拂𬖄飛黃葉飄零弄所思正是低摧吾道日不堪惆悵異鄉時家林蛇豕方羣起宮沼龜龍未有期賴有平原憐賤子滿亭山色借吟詩
　　送從兄入京
　　柳轉春心梅豓香相看江上恨何長多情流水引歸思無賴嚴風促別觴大抵男兒湏振奮近來時事懶思量雲帆髙掛一揮手目送煙霄雁斷行
　　秋夕書懷寄所知
　　秋螢一㸃雨中飛獨立黃昏思所知三島路遙身汨沒九天風急羽差池年華逐浪催霜髮旅恨和雲拂桂枝不向故人言此事異鄉誰更念棲遲
　　酬進士秦顒若
　　鶯黙平林燕別軒相逢相笑話生前低飛旅恨看霜葉曲寫歸情向暮川在野孤雲終捧日朝宗髙浪本䝉泉何勞悵望風雷便且混魚龍黷武年
　　山中夜坐寄故里友生
　　展轉簷前睡不成一牀山月竹風清蟲聲促促催鄉夢桂影髙髙掛旅情禍福既能知倚伏行藏爭不要分明可憐任永眞堅白淨洗雙眸看太平
　　物情
　　誰分萬類二儀間稟性髙卑各自然野鶴不棲蔥蒨樹流鶯長喜豓陽天李斯溷鼠心應動莊叟泥龜意已堅成是敗非如賦命更敎何處認愚賢
　　金谷園
　　石家舊地聊登望寵辱從茲信可驚鳥度野花迷錦障蟬吟古樹想歌聲雖將玉貌同時死卻羨蒼頭此日生多積黃金買刑戮千秋成得緑珠名
　　投所知
　　手欠東堂桂一枝家書不敢便言歸掛簷晚雨思山閣拂岸煙嵐憶釣磯公道甚平才自薄丹霄好上力猶微誰能借與摶扶勢萬里飄飄試一飛
　　贈友弟
　　螢焰燒心雪眼勞未逢佳夢見三刀他時詎有鹽梅味今日猶疑腹背毛金埒曉羇千里駿玉輪寒養一枝髙誰能終歲搖頳尾唯唯洋洋向碧濤
　　春日喜逢鄉人劉松
　　故人不見五春風異地相逢嶽影中舊業乆拋耕釣侶新聞多說戰爭功生民有恨將誰訴花木無情秪自紅莫把少年愁過日一尊湏對夕陽空
　　夏日別余秀才
　　嶽麓雲深麥雨秋滿傾杯酒對湘流沙邊細柳牽行色水面輕煙畫別愁敢待傅巖成好夢任從磻石掛纎鈎鏡機沖漠非吾事自要青雲識五侯
　　廬陵九日
　　菊花山在碧江東冷酒清吟興莫窮四十三年秋裏過幾多般事亂來空雖驚故國音書絶猶喜新知語笑同竟日開門無客至笛聲迢逓夕陽中
　　和人遊東林
　　一從張野臥雲林勝槩誰人更解尋黃鳥不能言往事白蓮虛發至如今年年上國榮華夢世世髙流水石心始欲共君重悵望紫霄峰外日沈沈
　　和彭進士秋日遊靖居山寺
　　秋山入望已無塵況得閑遊謝事頻問著盡能言祖祖見時應不是眞眞添瓶野水遮還急伴塔幽花落又新自笑未曽同逸歩終非宗炳社中人
　　和彭進士感懷
　　人生誰肻便甘休遇酒逢花且共遊若向雲衢陪驥尾直湏天畔落旄頭三編大雅曾關興一冊南華旋解憂四海英雄多獨斷不知何者是長籌
　　寄題從兄坤載村居
　　鄰並無非樵釣者莊生物論宛然齊雨中寒樹愁鴟立江上殘陽瘦馬嘶說與衆傭同版築呂將羣叟共磻溪覆巢破卵方堪懼取次梧桐鳳且棲
　　送黃賔於赴舉
　　秋風昨夜滿瀟湘衰柳殘蟬思客腸早是亂來無勝事更堪江上楫離觴澄潭躍鯉揺輕浪落日飛鳧趁逺檣漁父不湏探去意一枝春褭月中央
　　冬日喜逢呉價
　　垂楊煙薄井梧空千里遊人駐斷蓬志意不因多事改鬢毛難與別時同鶯遷猶待銷冰日鵬起還思動海風窮逹他年如賦命且陶眞性一杯中
　　題劉處士居
　　壓破嵐光半𠭇餘竹軒蘭砌共清虛泉經小檻聲長急月過修篁影旋疎溪鳥時時窺戶牖山雲往往宿庭除干戈謾道因天意渭水髙人自釣魚
　　送李尊師歸臨川
　　蟠桃一別幾千春謫下人間作至人塵外煙霞吟不盡鼎中龍虎伏初馴除存紫府無他意終向青㝠舉此身辭我麻姑山畔去蔡經蹤跡必相親
　　投知
　　西望長安路幾千遲囬不為別家難酌量才地心雖動㸃檢囊裝意又䦨自是逺人多蹇滯近來仙𤗒半孤寒嘶風重訴牽鹽恥伯樂何妨轉眼看
　　呉處士寄香兼勸入道
　　謝寄精專一捻香勸予朝禮仕虛皇湏知十極皆臣妾豈止遺生奉混茫空掛黃衣寧續夀曽聞𤣥敎在知常但居平易俟天命便是長生不死鄉
　　草蟲
　　如繰如織暮㗀㗀應節催年使我愁行客語停孤店月髙人夢斷一牀秋風低蘚徑疑偏急雨咽槐亭得暫休湏付畫堂蘭燭畔歌懷醉耳兩悠悠
　　詠柳
　　日近煙饒還有意東垣西掖幾千株牽仍〈一作連〉別恨知難盡誇春光恐更無解引人情長婉約巧隨風勢強盤紆天應繡出䌓華景處處茸絲惹路衢
　　寄所知
　　曽將俎豆為兒戲爭奈干戈阻素心遁去不同秦客逐病來還作越人吟名流古集典衣買僻寺竒花貰酒尋從道趣時身計拙如非所好肻開襟
　　雪
　　上帝無私意甚微欲敎霖雨更光輝也知出處花相似可到貧家影便稀雲漢風多銀浪濺崑山火後玉灰飛髙樓四望吟魂斂卻憶明皇月殿歸
　　緋桃花
　　茫茫天意為誰留深染夭桃備勝遊未醉已知醒後憶欲開先為落時愁癡蛾亂撲燈難滅躍鯉𢔚驚電不收何事梨花空似雪也稱春色是悠悠
　　同友人秋日登庾樓
　　蘭摧菊暗不勝秋倚著髙樓思莫收六代風光無問處九條煙水但凝愁誰能百歲長閑去秪箇孤帆豈自由欲學仲宣知是否臂弓腰劍逐時流
　　和人詠雪
　　輕輕玉疉向風加襟䄂誰能認六葩髙岫人迷千尺布平林天與一般花橫空絡繹雲遺屑撲浪翩聯蝶寄槎公子樽前流逺思不知何處客程賖
　　和友人喜相遇十首
　　為儒自愧已多年文賦歌詩路不專肻信披沙難見寶只憐苫草易成編燕昭寤寐常求駿郭隗尋思未是賢且固初心希一試箭穿正鵠豈無緣
　　揣情摩意已無功只把篇章助國風宋玉謾誇雲雨㑹謝連寧許夢魂通愁成旅鬢千絲亂吟得寒缸短焰終難世好居郊野地出門常喜與人同
　　惠子休驚學五車沛公方起斬長蛇六雄互欲吞諸國四海終湏作一家自古經綸成世務暫時朱緑比朝霞人生心口宜相副莫使堯階草勢斜
　　不𢔚江煙訪所思更應無處展愁眉數杯竹閣花殘酒一局松窗日午碁多病卻疑天與便自愚潛喜衆相欺非窮非達非髙尚冷笑行藏秪獨知
　　閑吟閑坐道相應逺想南華亦自矜拋擲家鄉輕似夢尋常心地冷於僧和羮使用非胥靡憶鱠言詞小季鷹唯仗十篇金玉韻此中髙旨莫階升
　　已向丘門老此軀可堪空作小人儒吟中景象千般有書外囊裝一物無潤屋必能知早散輝山應是不輕沽短衣寧倦重修謁誰識髙陽舊酒徒
　　松桂寒多衆木分輕浮如葉自紛紜韶咸古曲敎誰愛山水清音喜獨聞上國共知傳大寶舊交寧復在青雲相逢莫厭杯中酒同醉同醒秪有君
　　還淳反樸已難期依德依仁敢暫違寡慾自應剛正立無私翻覺友朋稀旄頭影莫侵黃道傅說星終近紫㣲年紀少他蘧伯玉幸因多難早知非
　　麻衣未識帝城塵四十為儒是病身有恨不關銜國恥無愁直為倚家貧齊輕東海二髙士漢重商山四老人一種愛閒閒不得混時行止卻應眞
　　任說天長海影沈友朋情比未為深唯應樂處無虛日大半危時得道心命達夭殤同白首價髙甎瓦即黃金他年有要𤣥珠者赤水縈紆試一尋
　　依韻修睦上人山居十首
　　生身便在亂離間遇柳尋花作麼看老去轉諳無是事本來何處有多般長憐蠛蠓能隨暖獨笑梧桐不耐寒覆載我徒爭㑹得大鵬飛尚未知寛
　　雲泉日日長松寺絲管年年細柳營靜躁殊途知自識榮枯一貫亦何爭道𢔚病樹人從老溪上新苔我獨行若見淨名居士語逍遙全不讓莊生
　　莫言天道終難定湏信人心盡自輕宣室三千雖有恨成周八百豈無情栢緣執性長時瘦梅為多知兩番生不是不同明主意嬾將脣舌與齊烹
　　不論軒冕及漁樵性與情違漸漸遙季子禍從憐富貴顔生道在樂簞瓢清閑自可齊三夀忿恨還湏戒一朝好學堯民偎舜日短裁孤竹理雲韶
　　春風春雨一何頻望極空江覺損神鶯有來由重入谷柳無情緒強依人漢庭謁者休言事魯國諸生莫問津賴是水鄉樗櫟賤滿爐紅焰且相親
　　三十年來要自觀履春冰恐未為難自於南國同埋劍誰向東門便掛冠早是人情飛絮薄可堪時令太行寒多慙幸住匡山下偷得穠嵐坐臥看
　　畹蘭未必因香折湖象多應為齒焚兼濟直饒同巨楫自由何似學孤雲秋深櫟菌樵來得木末山鼯夢斷聞閑憑竹軒遊子過替他愁見日西曛
　　何事深山嘯復歌短弓長劍不如他且圖青史垂名穩從道前賢自滯多𩿪鷃敢辭棲短棘鳳凰猶解怯髙羅人生若得逢堯舜便是巢由亦易過
　　太𤣥太易小窗明古義尋來醉復醒西伯縱逢頭已白歩兵如在眼應青寒猿斷後雲橫檻宿鳥驚時月滿庭此景得閒閒去得人間無事不曽經
　　壯氣雖同德不同項王何似王江東鄉歌寂寂荒丘月漁艇年年古渡風難世斯人猶不達此時吾道豈能通吟君十首山中作方覺多端總是空
　　同友生春夜聞雨
　　春雨三更洗物華亂和絲竹響豪家滴繁知在長條柳㸃重愁看破朶花簷靜尚疑兼霧細燈揺應是逐風斜此時農叟渾無夢為喜流膏潤榖芽
　　同友生題僧院杜鵑花〈得春字〉
　　若比衆芳應有在難同上品是中春牡丹為性疎南國朱槿操心不滿旬留得卻緣眞達者見來寧作獨醒人鶴林太盛今空地莫放枝條出四鄰
　　春日題陳正字林亭
　　周廻勝異似仙鄉稍減愁人日月長幕繞虛簷髙岫色鏡臨危檻小池光絲垂楊柳當風軟玉折含桃倚徑香南北近來多少事數聲橫笛怨斜陽
　　送河南韋主簿歸京
　　巖風愛日淚䦨干去住情途各萬端世亂敢言離別易時清猶道路行難舟維晩雨湘川暗䄂拂晴嵐峴首寒見說滿朝親友在肯敎憔悴出長安
　　喻道
　　漢武秦皇漫苦辛那思俗骨本含眞不知流水潛催老未悟三山也是塵牢落沙丘終古恨寂寥函谷萬年春長生客待仙桃餌月裏嬋娟笑煞人
　　山中
　　一簇煙霞榮辱外秋山留得傍簷楹朝鐘暮鼓不到耳明月孤雲長掛情世上路岐何繚繞水邊蓑笠稱平生尋思阮籍當時意豈是途窮泣利名
　　同𤣥昶上人觀山榴
　　病隨支遁偶行行正見榴花獨滿庭瘦竹成林人不看卻應著得強青青
　　別李將軍
　　一拜虬髭便受恩宮門細柳五揺春男兒自古多離別嬾對英雄淚滿巾
　　早雞
　　錦翅朱冠驚四鄰稻粱恩重職司晨不知下土兵難戢但報明時向國人
　　別友
　　北吹微微動旅情不堪分手在平明寒雞不待東方曙喚起征人蹋月行










　　御定全唐詩巻六百四十六
<集部,總集類,御定全唐詩>
　　欽定四庫全書
　　御定全唐詩巻六百四十七
　　胡曽
　　胡曽邵陽人咸通中舉進士不第嘗為漢南從事安定集十巻詠史詩三巻今合編詩一巻
　　草檄荅南蠻有詠
　　辭天岀塞陣雲空霧捲霞開萬里通親受虎符安宇宙誓將龍劍定英雄殘霜敢冒髙懸日秋葉爭禁大段風為報南蠻湏屛跡不同蜀將武侯功
　　寒食都門作
　　二年寒食住京華寓目春風萬萬家金絡馬銜原上草玉顔〈一作釵〉人折路𢔚花軒車競出紅塵合冠蓋爭回白日斜誰念都門兩行淚故園寥落在長沙
　　薄命妾
　　阿嬌初失漢皇恩舊賜羅衣亦罷薫倚枕夜悲金屋雨巻簾朝泣玉樓雲宮前葉落鴛鴦瓦架上塵生翡翠裙
　　龍騎不廵時漸乆長門空〈一作長〉掩緑苔紋
　　獨不見
　　玉關一自有氛埃年少從軍竟未回門外塵凝張樂榭水邊香滅按歌臺窗殘夜月人何處簾巻春風燕復來萬里寂寥音信絶〈一作斷〉寸心爭忍不成灰
　　交河塞下曲
　　交河氷薄日遲遲漢將思家感別離塞北草生蘇武泣隴西雲起李陵悲曉侵雉堞烏先覺春入關山雁獨知何處疲兵心最苦夕陽樓上笛聲時
　　車遙遙
　　自從車馬出門朝便入空房守寂寥玉枕夜殘〈一作寒〉魚信絶〈一作斷〉金鈿秋盡雁書遙臉邊楚雨臨風落頭上春〈一作秦〉雲向日銷芳草又衰還不至碧天霜冷轉無憀
　　早發潛水驛謁郎中員外
　　半床秋月一聲雞萬里行人費馬蹄青野霧銷凝晉洞碧山煙散避秦溪樓臺稍辨烏城外更漏微聞鶴柱西已是大仙憐後進不應來向武陵迷
　　贈漁者
　　不媿人間萬戶侯子孫相繼老扁舟往來南越諳鮫室生長東呉識蜃樓自為釣竿能遣悶不因萱草解銷憂羨君獨得逃名趣身外無機任白頭
　　自嶺下泛鷁到清逺峽作
　　乗船浮鷁下韶水絶境方知在嶺南薜荔〈一作蘿薜〉雨餘山自黛蒹葭煙盡島如藍旦遊蕭帝新松寺夜宿嫦娥桂影〈一作舊桂〉潭不為篋中書未獻便來茲地結茅菴
　　題周瑜將軍廟
　　共說生前國歩難山川龍戰血漫漫交鋒魏帝旌旂退委任君〈一作質呉〉王社稷安庭際雨餘春草長廟前風起晩光殘功勲碑碣今何在不得當時一字看
　　詠史詩
　　烏江
　　爭帝圖王勢已傾八千兵散楚歌聲烏江不是無船渡恥向東呉再起兵
　　章華臺
　　茫茫衰草沒章華因笑靈王昔好奢臺土未乾簫管絶可憐身死野人家
　　細腰宮
　　楚王辛苦戰無功國破城荒霸業空唯有青春花上露至今猶泣細腰宮
　　沙苑
　　馮翊南邊宿霧開行人一歩一裵回誰知此地凋殘柳盡是髙歡敗後栽
　　石城
　　古郢雲開白雪樓漢江還遶石城流何人知道寥天月曽向朱門送莫愁
　　荊山
　　抱玉巖前桂葉稠碧谿寒水至今流空山落日猨聲呌疑是荊人哭未休
　　陽臺
　　楚國城池颯已空陽臺雲雨過〈一作去〉無蹤何人更有襄王夢寂寂巫山十二重
　　居延
　　漠漠平沙際碧天問人云此是居延停驂一顧猶魂斷蘇武爭禁十九年
　　沛宮
　　漢髙辛苦事干戈帝業興隆俊傑多猶恨四方無壯士還鄉悲唱大風歌
　　金谷園
　　一自佳人墜玉樓繁華東逐洛河流唯餘金谷園中樹殘日蟬聲送客愁
　　湘川
　　虞舜南捐萬乗君靈妃揮涕竹成紋不知精魄遊何處落日瀟湘空白雲
　　夷門
　　六龍冉冉驟朝昬魏國賢才杳不存唯有侯嬴在時月夜來空〈一作尚〉自照夷門
　　黃金臺
　　北乗羸馬到燕然此地何人復禮賢若問昭王無處所黃金臺上草連天
　　夷陵
　　夷陵城闕倚朝雲戰敗秦師縱火焚何事三千珠履客不能西禦武安君
　　漢江
　　漢江一帶碧流長兩岸春風起緑楊借問膠船何處沒欲停蘭棹祀昭王
　　蒼梧
　　有虞龍駕不西還空委簫韶洞壑〈一作府〉間無計得知陵寢處愁雲長滿九疑山
　　陳宮
　　陳國機權未可〈一作有〉涯如何後主恣嬌奢不知即入宮kao中〈一作前〉井猶自聽吹玉樹花
　　南陽
　　世亂英雄百戰餘孔明方此樂耕鋤蜀王不自垂三顧爭得先生出舊〈一作草〉廬
　　即墨
　　即墨門開縱火牛燕師營裏血波流固存不得田單術齊國尋成一土丘
　　渭濵
　　岸草青青渭水流子牙曽此獨垂鉤當時未入非熊兆幾向斜陽歎白頭
　　五湖
　　東上髙山望五湖雪濤煙浪起天隅不知范蠡乗舟後更有功臣繼踵無
　　易水
　　一旦秦皇馬角生燕丹歸北送荊卿行人慾識無窮恨聽取東流易水聲
　　長平
　　長平瓦震武安初趙卒俄成戲鼎魚四十萬人俱下世元戎何用讀兵書
　　西園
　　月滿西園夜未央金風不動鄴天涼髙情公子多秋興更領詩人入醉鄉
　　長沙
　　江上南風起白蘋長沙城郭異咸秦故鄉猶自嫌卑濕何況當時賦鵩人
　　圯橋
　　廟算張良獨有餘少年逃難下邳初逡廵不進泥中履爭得先生一巻書
　　銅雀臺
　　魏武龍輿逐逝波髙臺空按望陵歌遏雲聲絶悲風起翻向樽前泣翠娥
　　東晉
　　石頭城下浪崔嵬風起聲疑出地雷何事苻堅太相小欲投鞭䇿過江來
　　呉江
　　子胥今日委東流呉國明朝亦古丘大笑夫差諸將相更無人解守蘇州
　　圅谷關
　　寂寂圅關鎖未開田文車馬出秦來朱門不養三千客誰為雞鳴得放回
　　武關
　　戰國相持竟不休武關纔掩楚王憂出門若取靈均語豈作咸陽一死囚
　　垓下
　　㧞山力盡霸圖隳倚劍空歌不逝騅明月滿營天似水那堪回首別虞姬
　　郴縣
　　義帝南遷路入郴國亡身死亂山深不知埋恨窮泉後幾度西陵片月沈
　　東海
　　東廵玉輦委泉臺徐福樓船尚未回自是祖龍先下世不關無路到蓬萊
　　故宜城
　　武安南伐勒秦兵疎鑿功將夏禹幷誰謂長渠千載後水流猶入故宜城
　　成都
　　杜宇曽為蜀帝王化禽飛去舊城荒年年來呌桃花月似向春風訴國亡
　　檀溪
　　三月襄陽緑草齊王孫相引到檀溪的盧何處埋龍骨流水依前遶大堤
　　青塜
　　玉貌元期漢帝招誰知西嫁怨天驕至今青塜愁雲起疑是佳人恨未銷
　　李陵臺
　　北入單干萬里疆五千兵敗滯窮荒英雄不伏蠻夷死更築髙臺望故鄉
　　河梁
　　漢家英傑出皇都攜手河梁話入胡不是子卿全大節也應低首拜單于
　　軹道
　　漢祖西來秉白旄子嬰宗廟委波濤誰憐君有翻身術解向秦宮殺趙髙
　　漢宮
　　明妃逺嫁泣西風玉筯雙垂出漢宮何事將軍封萬戶卻令紅粉為和戎
　　豫讓橋
　　豫讓酬恩歲已深髙名不朽到如今年年橋上行人過誰有當時國士心
　　華亭
　　陸機西沒洛陽城呉國春風草又青惆悵月中千歲鶴夜來猶為唳華亭
　　東山
　　五馬南浮一化龍謝安入相此山空不知攜妓重來日幾樹鶯啼谷口風
　　殺子谷
　　舉國賢良盡淚垂扶蘇屈死樹邊時至今谷口泉嗚咽猶似秦人〈一作當時〉恨李斯
　　馬陵
　　墜葉蕭蕭九月天驅兵〈一作驘〉獨過馬陵前路𢔚古木蟲書處記得將軍破敵年
　　玉門關
　　西戎不敢過天山定逺功成白馬閒半夜帳中停燭坐唯思生入玉門關
　　滹沱河
　　光武經營業未興王郎兵革正憑陵湏知後漢功臣力不及滹沱一片氷
　　黃河
　　博望沈埋不復旋黃河依舊水茫然㳂流欲共牛郎語只得〈一作待〉靈槎送上天
　　皇臺
　　秦娥一別鳳皇臺東入青冥更不回空有玉簫千載後遺聲時到世間來
　　五丈原
　　蜀相西驅十萬來秋風原下乆裵回長星不為英雄住半夜流光落九垓
　　平城
　　漢帝西征䧟虜塵一朝圍解議和親當時已有吹毛劍何事無人殺奉春
　　汴水
　　千里長河一旦開亡隋波浪九天來錦帆未落干戈起惆悵龍舟更不回
　　蘭臺宮
　　遲遲春日滿長空亡國離宮蔓草中宋玉不憂人事變從遊那賦大王風
　　金牛驛
　　山嶺千重擁蜀門成都別是一乾坤五丁不鑿金牛路秦惠何由得併吞
　　望思臺
　　太子銜寃去不回臨臯〈一作髙〉徒築望思臺至今漢武銷魂處猶有悲風木〈一作水〉上來
　　邯鄲
　　曉入邯鄲十里春東風吹下玉樓塵青娥莫怪頻含笑記得當年失歩人
　　箕山
　　寂寂箕山春復秋更無人到此溪頭棄瓢巖畔中宵月千古空聞屬許由
　　會稽山
　　越王兵敗已山棲豈望全生出會稽何事夫差無逺慮更〈一作便〉開羅綱放鯨鯢
　　不周山
　　共工爭帝力窮秋因此捐生觸不周遂使世間多感客至今哀怨水東流
　　虞坂
　　悠悠虞坂路欹斜遲日和風簇野花未省孫陽身沒後幾多騏驥困鹽車
　　秦庭
　　楚國君臣草莽間呉王戈甲未東還包胥不動咸陽哭爭得秦兵出武關
　　延平津
　　延平津路水溶溶峭壁巍〈一作危〉岑一萬重昨夜七星潭㡳見分明神劍化為龍
　　瑤池
　　阿母瑤池宴穆王九天仙樂送瓊漿漫矜八駿行如電歸到人間國已亡
　　銅柱
　　一柱髙標險塞垣南蠻不敢犯中原功成自合分茅土何事翻銜薏苡寃
　　關西
　　楊震幽魂下北邙關西蹤跡遂荒涼四知美譽留人世應與乾坤共乆長
　　髙陽池
　　古人未遇即銜桮所貴愁腸得酒開何事山公持玉節等閑深入醉鄉來
　　瀘水
　　五月驅兵入不毛月明瀘水瘴煙髙誓將雄略酬三顧豈憚征蠻七縱勞
　　細柳營
　　文帝鑾輿勞北征條侯此地整嚴兵轅門不峻將軍令今日爭知細柳營
　　葉縣
　　葉公丘墓已塵埃雲矗崇墉亦半摧借問往年龍見日幾多風雨送將來
　　杜郵
　　自古功成禍亦侵武安寃向杜郵深五湖煙月無窮水何事遷延到陸沈
　　柯亭
　　一宿柯亭月滿天笛亡人沒事空傳中郎在世無甄別爭得名垂爾許年
　　葛陂
　　長房回到葛陂中人已登真竹化龍莫道神仙難頓學嵇生自是不邅逢
　　博浪沙
　　嬴政鯨吞六合秋削平天下虜諸侯山東不是無公子何事張良獨報讐
　　隴西
　　乗春來到隴山西隗氏城荒碧草齊好笑王元不量力圅關那愛一丸泥
　　白帝城
　　蜀江一帶向東傾江上巍峩白帝城自古山河歸聖主子陽虛共漢家爭
　　牛渚
　　溫嶠南歸輟棹晨燃犀牛渚照通津誰知萬丈洪流下更有朱衣躍馬人
　　朝歌
　　長嗟墨翟少風流急管繁似寇讐若解聞韶知肉味朝歌欲到肯回頭
　　谷口
　　一旦天眞逐水流虎爭龍戰為諸侯子眞獨有煙霞趣谷口耕鋤到白頭
　　武陵溪
　　一溪春水徹雲根流出桃花片片新若道長生是虛語洞中爭得有秦人
　　大澤
　　白蛇初斷路人通漢祖龍泉血刃紅不是咸陽將瓦解素靈那哭月明中
　　澠池
　　日照荒城芳草新相如曽此挫強秦能令百二山河主便作樽前擊缶人
　　峴山
　　曉日登臨感晉臣古碑零落峴山春松間殘露頻頻滴酷似當時〈一作初〉墮淚人
　　滎陽
　　漢祖東征屈未伸滎陽失律紀生焚當時天下方龍戰誰為將軍作誄文
　　長城
　　祖舜宗堯自太平秦皇何事〈一作用〉苦蒼生不知禍起蕭牆內虛築防胡萬里城
　　赤壁
　　烈火西焚魏帝旗周郎開國虎爭時交兵不假揮長劍已挫英雄百萬師
　　田橫墓
　　古墓崔巍約路岐歌傳薤露到今時也知不去朝黃屋秖為曽烹酈食其
　　青門
　　漢皇提劍滅咸秦亡國諸侯盡是臣唯有東陵守髙節青門甘作種𤓰人
　　姑蘇臺
　　呉王恃霸棄雄才貪向姑蘇醉醁醅不覺錢塘江上月一宵西送越兵來
　　息城
　　息亡身入楚王家回首春風一面花感舊不言長掩淚秖應翻恨有容華
　　上蔡
　　上蔡東門狡兎肥李斯何事忘南歸功成不解謀身退直待雲陽血染衣
　　武昌
　　王濬戈鋋發上流武昌鴻業土崩秋思量鐵鎖眞兒戲誰為呉王畫此籌
　　鴻溝
　　虎倦龍疲白刃秋兩分天下指鴻溝項王不覺英雄挫欲向彭門醉玉樓
　　襃城
　　恃寵嬌多得自由驪山舉火戲諸侯秖知一笑傾人國不覺胡塵滿玉樓
　　金陵
　　侯景長驅十萬人可憐梁武坐蒙塵生前不得空王力徒向金田自捨身
　　洛陽〈一作司空圖詩〉
　　石勒童年有戰機洛陽長嘯倚門時晉朝不是王夷甫大智何由得預知
　　番禺
　　重岡複嶺勢崔巍一卒當關萬卒回不是大夫多辨說尉他爭肯築朝臺
　　汨羅
　　襄王不用直臣籌放逐南來澤國秋自向波間葬魚腹楚人徒倚濟川舟
　　彭澤
　　英傑那堪屈下僚便栽門柳事蕭條鳳皇不共雞爭食莫怪先生懶折腰
　　𣵠鹿
　　𣵠鹿茫茫白草秋軒轅曽此破蚩尤丹霞遙映祠前水疑是成川血尚流
　　洞庭
　　五月扁舟過洞庭魚龍吹浪水雲腥軒轅黃帝今何在廻首巴山蘆葉青
　　嶓冡
　　夏禹崩來一萬秋水從嶓冡至今流當時若訴胼胝苦更使何人別九州
　　塗山
　　大禹塗山御座開諸侯玉帛走如雷防風謾有專車骨何事茲辰最後來
　　商郊
　　鶯囀商郊百草新殷湯遺蹟在荒榛誰知繼桀為天子便是當初祝網人
　　傅巖
　　巖前版築不求伸方寸那希據要津自是武丁安寢夜一宵宮裏夢賢人
　　鉅橋
　　積粟成塵竟不開誰知拒諫剖賢才武王兵起無人敵遂作商郊一聚灰
　　首陽山
　　孤竹夷齊恥戰爭望塵遮道請休兵首陽山倒為平地應始無人說姓名
　　孟津
　　秋風颯颯孟津頭立馬沙邊看水流見說武王東渡日戎衣曽此叱陽侯
　　流沙
　　七雄戈㦸亂如麻四海無人得坐家老氏卻思天竺住便將徐甲去流沙
　　鄧城
　　鄧侯城壘漢江干自謂深根百世安不用三甥謀楚計臨危方覺噬臍難
　　召陵
　　小白匡周入楚郊楚王雄霸亦咆哮不思管仲為謀主爭敢言徵縮酒茅
　　綿山
　　親在要君召不來亂山重曡使空廻如何堅執尤人意甘向巖前作死灰
　　魯城
　　魯公城闕已丘墟荒草無由認玉除因笑臧孫才智少東門鐘鼓祀鶢鶋
　　驌驦陂
　　行行西至一荒陂因笑唐公不見機莫惜驌驦輸令尹漢東宮闕早時歸
　　夾谷
　　夾谷鶯啼三月天野花芳草整相鮮來時不見侏儒死空笑齊人失措年
　　呉宮
　　草長黃池千里餘歸來宗廟已丘墟出師不聽忠臣諫徒恥窮泉見子胥
　　摩笄山
　　春草綿綿岱日低山邊立馬看摩笄黃鶯也解追前事來向夫人死處啼
　　房陵
　　趙王一旦到房陵國破家亡百恨増魂斷叢臺歸不得夜來明月為誰升
　　濮水
　　青春行役思悠悠一曲汀蒲濮水流正見塗中⻱曵尾令人特地感莊周
　　柏舉
　　野田極目草茫茫呉楚交兵此路𢔚誰料伍員入郢後大開陵寢撻平王
　　望夫山
　　一上青山便化身不知何代怨離人古來節婦皆銷朽獨爾不為泉下塵
　　金義嶺
　　鑿開山嶺引湘波上去昭回不較多無限鵲臨橋畔立適來天道過天河
　　云云亭
　　一上髙亭日正晡青山重曡片雲無萬年松樹不知數若箇蚪枝是大夫
　　阿房宮
　　新建阿房壁未乾沛公兵已入長安帝王苦竭生靈力大業沙崩固不難
　　沙丘
　　年年遊覽不曾停天下山川欲遍經堪笑沙丘纔過處鑾輿風過鮑魚腥
　　咸陽
　　一朝閻樂統羣兇二世朝廷掃地空唯有渭川流不盡至今猶繞望夷宮
　　廢丘山
　　此水雖非禹鑿開廢丘山下重縈廻莫言只解東流去曽使章邯自殺來
　　廣武山
　　數罪楚師應奪氣底湏多論破深艱倉皇鬬智成何語遺笑當時廣武山
　　長安
　　關東新破項王歸赤幟悠揚日月旗從此漢家無敵國爭敎彭越受誅夷
　　鴻門
　　項籍鷹揚六合晨鴻門開宴賀亡秦樽前若取謀臣計豈作隂陵失路人
　　漢中
　　荊棘蒼蒼漢水湄將壇煙草覆餘基適來投石空江上猶似龍顔納諫時
　　泜水
　　韓信經營按鏌鋣臨戎叱咤有誰加猶疑轉戰逢勍敵更向軍中問左車
　　雲夢
　　漢祖聽讒不可防偽遊韓信果罹殃十年辛苦平天下何事生擒入帝鄉
　　髙陽
　　路入髙陽感酈生逢時長揖便論兵最憐伏軾東遊日下盡齊王七十城
　　四皓廟
　　四皓忘機飲碧松石巖雲殿隱髙蹤不知俱出龍樓後多在商山第幾重
　　霸陵
　　原頭日落雪邊雲猶放韓盧逐兎羣況是四方無事日霸陵誰識舊將軍
　　昆明池
　　欲出昆明萬里師漢皇習戰此穿池如何一面圖攻取不念生靈氣力疲
　　廻中
　　武皇無路及昆丘青鳥西沈隴樹秋欲問生前躬祀日幾煩龍駕到涇州
　　東門
　　何人知足反田廬玉管東門餞二疏豈是不榮天子祿後賢那使乆閑居
　　射熊館
　　漢帝荒唐不解憂大誇田獵廢農收子雲徒獻長楊賦肯念髙皇沭雨秋
　　昆陽
　　師克由來在協和蕭王兵馬固無多誰知大敵昆陽敗卻笑前朝困楚歌
　　七里灘
　　七里青灘映碧層九天星象感嚴陵釣魚臺上無絲竹不是髙人誰解登
　　潁川
　　古賢髙尚不爭名行止由來動杳㝠今日浪為千里客看花慙上德星亭
　　江夏
　　黃祖才非長者儔禰衡珠碎此江頭今來鸚鵡洲邊過惟有無情碧水流
　　官渡
　　本初屈指定中華官渡相持勒虎牙若使許攸財用足山河爭得屬曹家
　　灞岸
　　長安城外白雲秋蕭索悲風灞水流因想漢朝離亂日仲宣從此向荊州
　　濡湏橋
　　徒向濡湏欲受降英雄才略獨無雙天心不與金陵便髙歩何由得渡江
　　豫州
　　䇿馬行行到豫州祖生寂寞水空流當時更有三年夀石勤尋為關下囚
　　八公山
　　苻堅舉國出西秦東晉危如累卵晨誰料此山諸草木盡能排難化為人
　　下第
　　翰苑何時休嫁女文昌早晩罷生兒上林新桂年年發不許平人折一枝
　　贈薛濤〈一作王建詩〉
　　萬里橋邊女校書枇杷花下閉門居掃眉才子知多少管領春風總不如









　　御定全唐詩卷六百四十七
　　欽定四庫全書
　　御定全唐詩巻六百四十八
　　方干
　　方干字雄飛新定人徐凝一見器之授以詩律始舉進士謁錢塘太守姚合合視其貎陋甚卑之坐定覽巻乃駭目變容館之數日登山臨水無不與焉咸通中一舉不得志遂遯㑹稽漁於鑑湖太守王⻱以其亢直宜在諫署欲薦之不果乾自咸通得名迄文德江之南無有及者歿後十餘年宰臣張文蔚奏名儒不第者五人請賜一官以慰其魂干其一也後進私謚曰𤣥英先生門人楊弇與釋子居逺收得詩三百七十餘篇集十巻今編詩六巻
　　採蓮
　　採蓮女兒避殘熱隔夜相期侵早發指剝春蔥腕似雪畫橈輕撥蒲根月蘭舟遲速有輸贏先到河灣賭何物纔到河灣分首去散在花間不知處
　　寄李頻
　　衆木又搖落望君還不〈一作猶未〉還軒車在何處〈一作何䖏去〉雨雪滿前山思苦文星動鄉遙釣渚閑明年見名姓〈一作字〉唯我獨何顔
　　東溪別業寄吉州段郎中
　　前山含逺翠〈一作翠晩〉羅列在窗中盡日〈一作晝夜〉人不到一尊誰與同涼隨蓮葉雨暑避栁條風豈分長岑〈一作孤〉寂明時有至公
　　懷州客舍
　　誤飲覃懷酒誰知滯去程朝昏太行色坐臥沁河聲白道穿秦甸嚴鼙似戍城隣雞莫相促遊子自晨征
　　中路寄喻鳬先輩
　　求名如未遂白首亦難歸送我尊前〈一作中〉酒典君身上衣寒蕪隨趙盡〈一作闊〉落葉渡淮稀莫歎〈一作笑〉干時晩前心豈便非
　　送趙明府還北
　　故園〈一作林〉終不住劍鶴在扁舟盡室無餘俸還家得白頭鐘催吳岫曉〈一作晩〉月遶〈一作照〉渭河流曾是棲安邑恩期異日酬
　　過朱協律故山
　　地下無餘恨人間得盛名殘篇續大雅稚子托諸生度日山空暮縁溪鶴自鳴難收故交意寒笛一聲聲
　　途中寄劉沆〈一作寄朱特〉
　　登車誤相逺談笑亦何因路入瀟湘樹書隨巴蜀人歛衣寒犯雪傾篋病看春莫負髫年志清朝作〈一作有〉獻臣送班主簿〈一作少府〉入謁荊南韋常侍〈一作盧尚書〉
　　束書成逺去還計莫經春倒篋唯求醉登舟自笑貧波移彭蠡月樹沒漢陵人試吏曽趨府旌幢自可〈一作易得〉親
　　夏日登靈隱寺後峰
　　絶頂無煩暑登臨三伏中深蘿難透日喬木更含風山疊雲霞際川傾世界東那知茲夕興不與古人同
　　聽新蟬寄張晝
　　細聲頻斷續審聽亦難分髣髴應移處從容卻不聞蘭棲朝咽露樹隱暝吟雲莫〈一作若〉遣鄉愁起吾懐祗是〈一作似〉君
　　送喻坦之下第還江東
　　文戰偶未勝無令移壯心風塵辭帝里舟檝到家林過楚寒方盡浮淮月正沈持杯話來日不聽洞庭砧
　　送姚舒下第遊蜀
　　蜀路何迢遞憐君獨去遊風煙連北虜山水似〈一作勝〉東甌九折盤荒坂重江遶漢州臨卭一壺酒能遣〈一作浣〉長卿愁
　　旅次錢塘
　　此地似鄉國堪為朝夕吟雲蔵吳相廟樹引越山禽潮落海人散鐘遲秋寺深我來無舊識誰見寂寥心
　　別喻鳬
　　知心似古人嵗久分彌親離別波濤闊留連槐栁新蟇陵寒〈一作武陵閑〉貰酒漁浦夜垂綸自此星居後音書豈厭頻
　　送相里燭
　　相逢未作期相送定何之不得長年少那堪逺別離泛湖乘月早踐雪過山遲永望多時立翻如在夢思
　　君不來
　　閑花未零落心緒已紛紛久客無人見新禽何處聞舟隨一水逺路出萬山分夜月生愁望孤光必照君將謁商州呂〈一作李〉郎中道出楚州留獻章〈一作韋〉中丞
　　江流盤復直浮棹出家林商洛路猶逺山陽春已深青雲應有〈一作可〉望白髮未相侵才小知難薦終勞許郭心
　　金州客舍
　　巻箔羣〈一作雲〉峰暮蕭條未掩闗江流嶓𡺪雨路〈一作帆〉入漢家〈一作隂〉山落葉欹眠後孤砧倚望問此情偏耐醉難遣酒罍閒
　　途中逢孫輅因得李頻消息
　　灞上寒仍在柔條亦自新山河雖度臘雨雪未知春正憶同袍者堪逢共國人銜杯益〈一作亦〉無語與爾轉相親
　　送從兄郜〈一作韋郜一作途中別孫璐〉
　　道路本無限又〈一作更〉應何處逢流年莫虛擲華髮不相容野渡波揺月空〈一作寒〉城雨翳鐘此心隨去馬〈一作去鳥〉迢遞過千〈一作重〉峰
　　送許溫〈一作渾〉
　　壯嵗分罙〈一作彌〉切少〈一作髫〉年心正〈一作即〉同當聞千里去難遣一尊空翳燭蒹葭雨吹帆橘柚風明年見親族盡〈一作冬〉集在懷中
　　鏡中別業二首〈一作鏡湖西島閑居〉
　　寒山〈一作居〉壓鏡心此處是家林梁燕窺〈一作欺〉春醉嵒猿學夜吟雲連平地起月向白波沈猶自聞鐘角棲身可在深
　　世人如不容吾自縱天慵落葉憑風掃香秔倩水舂花朝連郭霧雪夜隔湖鐘身外〈一作在〉無能事頭宜白此峰
　　經周處士故居
　　愁吟與獨行何事不傷〈一作闗〉情久立釣魚處唯聞啼鳥聲山蔬和草嫩〈一作雨歇〉海樹入籬〈一作雲〉生吾在茲溪上懷君恨不平
　　贈喻鳬
　　所得非衆語衆人那得知纔吟五字句又白㡬莖髭月閣欹眠夜霜軒正坐時沈思心更苦恐作滿頭絲
　　早發洞庭
　　長天接廣澤二氣共含秋舉目無平地何心戀直鉤孤鐘鳴大岸片月落中流卻憶鴟夷子當時此泛舟
　　貽錢塘縣路明府〈一作感懷〉
　　志業〈一作至學〉不得力到〈一作至〉今猶苦吟唫成五字句用破一生心世路屈聲逺〈一作滿〉寒〈一作雲〉溪怨〈一作寃〉氣深前賢多晩達莫怕鬢霜侵
　　湖上言事寄長城喻明府
　　吟霜與臥雲此興亦甘貧吹箭落翠羽垂絲牽錦鱗〈一作爇葦蒸菰米垂絲釣錦鱗〉滿湖風撼月半日雨蔵春卻笑縈簪組勞心字逺人
　　涵碧亭〈洋州於中丞宰東陽日置〉
　　髙低竹雜松積翠復留風路極〈一作劇〉隂溪裏寒生暑氣中閑雲低覆草片水靜涵空方見洋源牧心侔造化功
　　除夜
　　永懷難自問此夕衆愁興曉韻侵春角寒光隔嵗燈心燃一寸火淚結兩行氷煦育誠非逺陽和又欲昇
　　贈許牘山人
　　才子醉更逸一吟傾一觴支頤忽有得揺筆便成章王粲實可重禰衡爭不狂何時應㑹靣夢裏是瀟湘
　　贈功成將
　　定難在明畧何曾勞戰爭飛書諭強㓂計日下重城深雪移軍〈一作營〉夜寒笳〈一作沙〉出塞情苦心殊易老新髮早年生
　　白〈一作自〉艾原客
　　原上桑柘瘦再來還見貧滄州㡬年隱白髮一莖新敗葉平空塹殘陽滿近隣閑言說知已半是學禪人
　　朔管
　　寥寥落何處一夜過胡天送苦秋風外吹愁白髮邊望鄉皆下淚久戍盡休眠寂寞空沙曉開眸片月懸
　　憶故山
　　舊山長繫念終日臥邊亭道路知已逺夢魂空再經秋泉涼好引乳鶴靜宜聽獨上髙樓望蓬身且未〈一作保〉寧
　　冬夜泊僧舍
　　江東寒近臘野寺水天昏無酒能消夜隨僧早閉門照墻燈焰細著瓦雨聲繁漂泊仍千里清吟欲斷魂
　　新秋獨夜寄戴叔倫
　　遙夜獨不臥寂寥庭戶中河明五陵上月滿九門東萬里親朋散故園滄海空歸懐正南望此夕起秋風
　　送沛縣司馬丞之任
　　舉酒一相勸逢春聊盡歡羇遊故交少逺別後期難路上野花發雨中青草寒悠悠兩都夢小沛與長安
　　送盧評事東歸〈一作戴叔倫詩題雲送友人東歸〉
　　萬里楊栁色出闗隨故人輕煙覆〈一作拂〉流水落日照行塵積夢江湖闊憶家兄弟貧裵回灞亭上不語共傷春
　　清明日送鄧芮還鄉〈一作戴叔倫詩〉
　　鐘鼓喧離室車徒促〈一作役〉夜裝曉榆〈一作廚〉新變火輕栁暗飛霜轉鏡看華髮傳杯話故鄉每嫌兒女淚今日自沾裳







　　御定全唐詩巻六百四十八
　　欽定四庫全書
　　御定全唐詩巻六百四十九
　　方干
　　送崔拾遺出使江東
　　九門思諫諍萬里采風謡闗外逢秋月天涯過晩潮雁飛雲杳杳木落浦蕭蕭空怨他鄉別回舟暮寂寥
　　重陽日送洛陽李丞之任
　　為文通絶境從宦及良辰洛下知名早腰邊結綬新且傾浮菊酒聊拂染衣塵獨恨滄州侶愁來別故人
　　江州送李侍御歸東洛
　　獨乗驄馬去不並旅人還中外名卿貴田園髙步閑暮春經楚縣新月上淮山道路空瞻望軒車不敢攀
　　送郭太祝歸江東
　　鄉人去欲盡北雁又南飛京洛風塵久江淮音信稀舊山知獨徃一醉莫相違未得解羇旅無勞問是非
　　送李恬及第後還貝州
　　成名年少日就業聖人書擢桂誰相比籝金已不如束城送歸客秋日待征車若到清潭畔儒風變里閭
　　收兩京後還上都兼訪一二親故
　　離堂千里客歸騎五陵人路轉函闗晩煙開上苑新天涯將野服闕下見鄉親問得存亡事裁詩寄海濵
　　送汶上王明府之任
　　何時到故鄉歸去佩銅章親友移家盡閭閻百戰傷背闗餘草木出塞足風霜遺老應相賀知君不下堂
　　湖南使院遣情送江夏賀侍郎
　　雲雨一消散悠悠闗復河俱從泛舟役遂隔洞庭波楚水去不盡秋風今更過無由得相見卻恨寄書多
　　過申州作
　　萬人曾死戰㡬戶免刀兵〈一作㡬處見休兵〉井邑初安堵兒童未長成涼風吹古木野火燒〈一作入〉殘營寥落千餘里山髙水復清
　　汝南過訪田評事
　　移家近漢隂不復問華簪買酒宜城逺燒田夢澤深暮山逢鳥入寒水見魚沈與物皆無累終年愜本心
　　送道上人遊方
　　律儀通外學詩思入𤣥闗煙景隨人別風姿與物閒貫花留靜室咒水度空山誰識浮雲意悠悠天地間
　　送饒州王司法之任兼寄朱處士
　　莫辭〈一作愁〉還作吏且喜速回車留醉悲殘歳含情寄逺書共看衰老近轉覺宦名虛遙想清溪畔幽人得自如
　　詹碏山居
　　愛此棲心靜風塵路已賖十餘莖野竹一兩樹山花遶石開泉細穿蘿引徑斜無人㑹幽意來徃在煙霞
　　曉角
　　畫角吹殘月寒聲發戍樓立霜嘶馬怨攅磧泣兵愁燕雁鳴雲畔胡風冷草頭罷聞三㑹後天逈曉星流
　　冬日
　　燒火掩闗坐窮居客訪稀凍雲愁暮色寒日淡斜暉穿牖竹風滿遶庭雲葉飛已嗟周一嵗羇寓尚何依
　　殘秋送友
　　早為千里別況復是秋殘木葉怨先老江雲愁暮寒交情如水淡離酒泛杯寛料想還家後休吟行路難
　　客行
　　藕葉綴為衣東西泣路岐鄉心日落後身計酒醒時觸目多添感凝情足所思羈愁難盡遣行坐一低睂
　　秋夜
　　度鴻驚睡醒欹枕已三更夢破寂寥思燈殘零落明空𥦗閑月色幽壁靜蟲聲況是離鄉久依然無限情
　　新月
　　入夜天西見蛾蝞冷素光潭魚驚釣落雲雁怯弓張隱隱臨珠箔微微上粉墻更憐三五夕仙桂滿輪芳
　　滁上懷周賀
　　就枕忽不寐孤懷興歎初南譙收舊厯上苑絶來書〈一作已經天目嵗未寄漢陽書〉暝雪細〈一作雨亂〉聲積晨鐘寒韻疎侯門昔彈鋏曾共食江〈一作無〉魚
　　寄石湓清越上人
　　寺處唯髙僻雲生石枕〈一作枕石〉前靜吟因〈一作應〉得句獨夜不妨禪窗接停猨樹巖飛浴鶴泉相思有書札俱倩獵人傳
　　陳式水墨山水
　　造化有功力平分歸筆端溪如冰後聽上似燒來看立意雪髯〈一作霜髭〉出支頤煙汗〈一作汁〉乾世間從爾後應覺致名難
　　陳秀才亭際木蘭
　　昔見初栽日今逢成樹時存思心更感遶看步還遲蝶舞揺風蘂鶯啼含露枝裴回不忍去應與醉相宜
　　贈鏡公〈一作旅次錢塘〉
　　幽獨度遙夜夜清神更閑髙風吹越樹〈一作國〉細露濕〈一作雨暗〉湖山月皎微吟後鐘鳴不寐間如教累簮組此興豈相闗
　　登雪竇僧家〈一作書竇雲禪者壁〉
　　登寺尋盤道人煙逺更微石窗秋見海山靄暮侵衣衆木隨僧老髙泉盡日飛誰能厭軒冕來此便忘機
　　途中逢進士許巢
　　聲望〈一作價〉去已逺門〈一作問〉人無不知義行相識處貧過少年時妨寐夜吟苦愛閒身達遲難求似君者我去更逢誰
　　贈瑪瑙山禪者〈一作贈瑪瑙禪師歸京〉
　　芿〈一作蒲〉草不停獸因師山更靈村林朝乞食風雨夜開扄井味兼松粉雲根着淨瓶塵勞如醉夢對此暫能醒
　　詶故人陳乂都
　　逺別那無夢重遊自有期半年鄉信到兩地赤〈一作客〉心知坐久吟移調更長硯結凘文人才力薄終怕阿戎欺
　　閏春〈一作月〉
　　羃羃復蒼蒼微和傍早陽前春寒〈一作惜寒春〉已盡待閏日猶長栁變雖因雨花遲豈為霜自茲延聖厯誰不駐年光
　　方著作畫竹
　　曡葉與髙節俱從毫末生流〈一作留〉傳千古譽研鍊十年情向月本無影臨風疑有聲吾家釣臺畔〈一作磯側〉似此兩三莖
　　題友人山花
　　平明〈一作蘂葫〉方發盡〈一作盡坼〉為待〈一作得〉好風吹不見移來日先愁落〈一作花〉去時濃香薰曡葉繁朶壓卑〈一作欹〉枝坐〈一作來〉看皆終夕遊蜂似〈一作自〉有期
　　贈詩僧懷靜〈一作觀〉
　　㡬〈一作多〉生餘習在時復作〈一作卻〉微吟坐夏莓苔合〈一作匝〉行禪檜柏深入山成白首學道是初心心地不移變徒雲〈一作勞〉寒暑侵
　　贈許牘秀才
　　理論與妙用皆從人外來山河澄正氣雪月助宏才傲世寄漁艇蔵名歸酒杯升沈在方寸即恐起風雷
　　送于丹
　　至業是至寳莫過心自知時情如甚暢天道即無私入洛霜霰苦離家蘭菊裏焚舟〈一作營州〉不回顧薄暮又何之
　　送人遊〈一作之〉日本國
　　蒼茫大荒外風教〈一作勢〉即難知連夜揚帆去經年到岸遲波濤含〈一作吞〉左界星斗定東維〈一作證東夷〉或有歸風便當為相見期
　　東溪言事寄于丹
　　日月晝夜轉年光難駐留軒𥦗才過雨枕簟即知秋草〈一作天〉際鳥〈一作雁〉行出溪中虹影收唯君壯心在應笑臥滄洲
　　暮發七里灘夜泊嚴光臺下
　　一瞬即七里箭馳猶是難檣邊走嵐翠枕底失風湍但訝猨鳥定不知霜月寒前賢竟何益此地誤垂竿
　　處州洞溪
　　氣象四時清無人畵得成衆山寒疊翠兩派緑分聲坐月何曾夜聼松不似晴混元政結後便有此溪名
　　稱心寺中島
　　水木深不極似將星漢連中州唯此地上界別無天雪折停猨樹花蔵浴鶴泉師為終老意日日復年年
　　嵗晩苦寒
　　地氣寒不暢嚴風無定時挑燈青燼少呵筆尺書遲白兔沒已久晨雞僵未知竚看開聖厯暄煦立為期
　　杜鵑花
　　未問移栽日先愁落地時疎中從間葉密處莫燒枝郢客教誰探胡蜂是自知周回兩三步常有醉鄉期
　　山中
　　散拙亦自遂麤將猨鳥同飛泉髙瀉月獨樹逈含風果落盤盂上雲生篋笥中未甘明聖日終作釣漁翁
　　路支使小池
　　兒童戲穿鑿咫尺見津涯蘚岸和纎草松泉濺淺沙光含半牀月影入一枝花到此無醒日當時有習家
　　清源標公
　　師為衆人重始得衆人師年到白頭日行如新戒時瓶添放魚澗窗逈褭猿枝此地堪終老迷癡自不知
　　題雪竇禪師壁〈一作贈雪竇峰禪師〉
　　飛泉〈一作流〉濺禪石瓶注〈一作履〉亦〈一作毎〉生苔海上山不淺天邊人自來長年隨檜柏獨夜任風雷獵者聞疎磬知師入定廻
　　重寄金山寺僧
　　風濤匝山寺磬韻逹漁船此處別師久逺懷無信傳月華妨靜燭鳥語答幽禪已見如如理灰心應不然
　　哭胡珪
　　才髙登上第孝極歿廬塋一命何無定片言徒有聲故園花自發新塜月初明寂寞重泉裏豈知春物榮
　　與清溪趙明府
　　清規暫趨府獨立與誰親遂性無非酒〈一作醉〉求閑卻愛貧林泉應入夢印綬莫留人王事聞多暇吟來㡬首〈一作句〉新
　　送剡縣陳永秩滿歸越
　　俸祿三年後程途一月間舟中非客路鏡裏是家山宻雪霑行袂離〈一作叢〉杯變別顔古人唯賀滿今挈解由還
　　示鄉叟
　　暮齒甘衰謝逢人惜別離青山前代業老樹此身移買藥將衣盡尋方見字遲如何鑷殘鬢覽鏡變成絲
　　遊竹林寺
　　得路到深寺幽虛曾識名蘚濃隂砌古煙起暮香生曙月落松翠石泉流梵聲聞僧說真理煩惱自然輕
　　陸處士別業
　　問道逺相訪無人覺路長夜深回釣檝月影出書牀蟬噪蓼花發禽來山果香多時欲歸去西望又斜陽
　　贈中嶽僧
　　坐來藂木大誰見入嵒年多病長留藥無憂亦是禪搘牀移片石舂粟引髙泉盡願求心法逢誰即擬傳〈一作老去唯多病寒來忽廢禪夜雲侵靜燭枯葉落澄泉盡擬求心法當期早晩傳〉
　　寄普州賈司倉島
　　亂山重復疊何路〈一作處〉訪先生豈料多才者空垂不世〈一作不第〉名〈一作思歸應病成普椽我先生寃氣終不散嘉言徒擅名〉閒曹猶得醉薄俸亦勝耕莫問吟詩石年年芳草平
　　送鏡空上人遊江南
　　去住如雲鶴飄然不可留何山逢後夏一食在孤舟細雨蓮塘晩疎蟬橘岸秋〈一作細雨隋宮晩蟬聲漢樹秋〉應懷舊溪月夜過石窗流
　　新正
　　蓽門惆悵內〈一作日〉時節暗來頻每見新正雪長思故國春雲西斜去雁江上未歸人又一年為客何媒得到秦
　　夜聽步虛
　　寂寂永宮裏天師朝禮聲步虛聞一曲渾欲到三清瑞草秋風起仙堦夜月明多年逺塵意此地欲鋪平
　　題碧溪山禪老〈一作贈鶴隱寺僧〉
　　師步有雲隨師情唯鶴知蘿迷收□〈即術也〉路雪隔出溪時竹狖窺沙井巖禽停檜枝由來傲卿相臥穩答書遲
　　寒食宿先天寺無可上人房
　　雙扉檜下開寄宿石房苔幡北燈花動城西雪霰來收棊想雲夢罷茗議天台同憶前年臘師初白閣回
　　中秋月
　　涼霄煙靄外三五玉蟾秋列野星辰正當空鬼魅愁泉澄寒魄瑩露滴冷光浮未折青青桂吟看不忍休
　　暮冬書懷呈友人〈一作喻鳬詩〉
　　空為梁甫吟誰竟是知音風雪生寒夜鄉園來舊心滄江孤棹逈白閣一鐘深君子久忘我此懷甘自沈
　　贈江南僧
　　忘機室亦空禪與沃州同唯有半庭竹能生竟日風思山海月上出定印香終繼後傳衣者還須立雪中
　　柳
　　揺曳惹風吹臨堤軟勝絲態濃誰為〈一作解〉識力弱自難持學舞枝翻袖呈妝葉展睂如何一攀折懷友又題詩
　　送姚合員外赴金州
　　受詔從華省開旗發帝州野煙新驛曙殘照古山秋樹勢連巴沒江聲入楚流唯應化行〈一作行化〉後吟句上閑樓
　　送江隂霍明府之任
　　遙遙去舸新浸郭葦兼蘋樹列巢灘鶴鄉多釣浦人虹分陽羨雨浪隔廣陵春知竟三年秩琴書外是貧送友及第歸淛東〈一作送王羽登科後歸江東又見戴叔倫集題作送王翁信及第後歸江東舊隱〉
　　南行無俗侶秋雁與寒雲野趣〈一作性〉自多愜鄉名〈一作名香〉人共聞吳山中路斷淛水半江分此地登臨慣攄〈一作含〉情一送君
　　山中即事
　　趍世非身事山中適性情野花多異色幽鳥少凡聲樹影搜涼臥苔光破碧行閒尋採藥處仙路漸分明
　　過黃州作
　　弭節齊安郡孤城百戰殘傍村林有虎帶郭縣無官暮角梅花怨清江桂影寒黍離縁底事撩我起長歎













　　御定全唐詩巻六百四十九
　　欽定四庫全書
　　御定全唐詩巻六百五十
　　方干
　　元日
　　晨雞兩遍報更闌刁斗無聲曉漏乾暖日映山調正氣東風入樹舞殘寒軒車欲識人間感獻嵗須來帝里看纔酌屠蘇定年齒坐中惟笑鬢毛班
　　別從兄郜
　　展翅開帆秖待風吹噓成事古今同已呼斷雁歸行裏全勝枯鱗在轍中若許死前恩少報終期言下命潛通臨岐再拜無餘事願取文章達聖聰
　　寄江陵王少府
　　分手頻曾變寒暑迢迢逺意各何如波濤一阻兩鄉夢嵗月無過雙鯉魚吟處落花蔵筆硯睡時斜雨濕圖書此〈一作比〉來俗輩皆疎我唯有故人心不疎
　　題睦州烏龍山禪居
　　曙後〈一作暑夜〉月華猶冷濕自知坐臥逼天〈一作星〉宮晨雞未暇鳴山底早日先來照屋東人世驅馳方丈內海波揺動一杯中伴師長住應難住歸去仍須入俗籠
　　寄杭州於郎中
　　雖雲聖代識賢明〈一作名〉自是山河應數生大雅篇章無弟子髙門世業有公卿入樓早月中秋色遶郭寒潮半夜聲白屋青雲至懸闊愚儒肝膽若為傾
　　寄靈武胡常侍
　　青雲直上路初通已在明君倚注中欲遣為霖安九有先令作相贊東宮自從忠讜承天睠更用文篇續國風最是何人感恩德謝敷星下釣漁翁
　　上張舍人
　　海內芳聲誰可竝承家三代相門深剖符已副東人望援筆曾傳聖主心此地清亷惟飲水四方焦熱待為霖他年莫學鴟夷子逺泛扁舟用鑄金
　　題慈谿張丞壁
　　因君貳邑藍溪上遣我維舟紅葉時共向鄉中非半靣俱驚鬢裏有新絲竚看孤〈一作亷〉潔成三考應笑愚疎捨一枝貎似故人心尚喜相逢況是舊相知
　　贈鄰居袁明府
　　隔竹每呼皆得應二心親熟更如何文章鍜鍊猶相似年齒參差不校多雨後巻𬖄看越嶺更深欹枕聽湖波朝昏幸得同醒醉遮莫光隂自下坡
　　孫氏林亭
　　池亭纔有二三畆風景勝於千萬家瑟瑟林排全巷竹猩猩血染半園花竝牀欹枕逢春盡援筆持杯到日斜丱角相知成白首而今歡笑莫咨嗟
　　漳州陽亭言事寄於使君
　　謝守登城對逺峰金英泛泛滿金鐘樓頭風景八九月牀下水雲千萬重紅斾朝昏雖許近清才今古定難逢鯉魚縱是凡鱗鬛得在膺門合作龍
　　別胡中丞
　　二年朝夜見雙旌心魄知恩夢亦驚幽賤麤能分菽麥從容豈合遇公卿吹噓若自毫端出羽翼應從肉上生卻恨此身唯一死空將一死報猶輕
　　遊張公洞寄陶校書
　　步步勢穿江底去此中危滑轉身難下蒸隂氣松蘿濕外製溫風杖屨〈一作履〉寒數里煙雲方覺異前程世界更應寛由來委曲尋仙路不似先生換骨丹
　　題睦州郡中千峰榭
　　豈知平地似天台朱戶深沈別徑開曳響露蟬穿樹去斜行沙鳥向池來窗中早月當琴榻墻上秋山入酒杯何事此中如世外應縁羊祜是仙才
　　登新城縣樓贈蔡明府
　　楊震東來是宦遊政成豋此自消憂草中白道穿村去樹裏清溪照郭流縱目四山宜永日開襟五月似髙秋不知縣籍添新戶但見川原桑柘稠
　　和於中丞登扶風亭
　　避石攀蘿去不迷行時舉步似丹梯東軒海日已先照下界晨雞猶未啼郭裏雲山全占寺村前竹樹半蔵溪謝公吟望多來此此地應將峴首齊
　　贈信州髙員外
　　溪勢盤回繞郡流饒陽〈一作曉光〉春色滿溪樓豈唯啼鳥催人醉更有繁花笑客愁蹇拙命中迷直道仁慈風裏駐扁舟膺門若感深恩去終殺微軀未足〈一作是〉酬
　　漳州於使君罷郡如之任漳南去上國二十四州使君無非親故
　　漳南罷郡如之任二十四州相次迎泊岸旗幡郵吏拜連山風雨探人行月中倚棹吟漁浦花底垂鞭醉鳯城聖主此時思共理又應何處救蒼生
　　送弟子五秀才赴舉
　　天遣相門延積慶今同太廟薦嘉賓柳條此日同誰拆桂樹明年為爾春倚棹寒吟漁浦月垂鞭醉入鳯城塵由來不要文章得要且文章出衆人
　　貽髙讜
　　都縁相府有宗兄卻恐妨君正路行石上長松自森秀雪中孤玉更凝明西陵曉月中秋色北固軍鼙半夜聲幸有清才與洪筆何愁髙節不公卿
　　題長洲陳明府小亭
　　坐看孤峭卻勞神還是微吟到日曛松鶴認名呼得下沙蟬飛處聽猶聞夜闌亦似深山月雨後唯關滿屋雲便此逍遙應不易朱衣紅斾未容君
　　送朱二十赴漣水
　　到縣卻應嫌水闊離家終是見山疎笙歌不駐難辭酒舟檝將行負擔書為政必能安楚老向公猶可釣淮魚鸞凰取便多如此掠地斜飛上太虛
　　德政上睦州胡中丞
　　上徳由來合動天旌旗到日是豐年羣書已熟無人似五字研成舉世傳莫道政聲同宇宙須知紫氣滿山川豈唯里巷皆蘇息猶有恩波及釣船
　　袁明府以家醖寄余余以山梅答贈非唯四韻兼亦雙闗
　　封匏寄酒提𢹂逺織籠盛梅答贈遲九度攪和誰用法四邊窺摘自攀枝罇罍泛蟻堪嘗日童稚驅禽欲熟時畢卓醉狂潘氏少傾來擲去恰相宜
　　上杭州姚郎中
　　能除〈一作消〉疾癘似良毉一郡鄉風當日移身貴久離行藥〈一作樂〉伴才髙獨作後人師春遊下馬皆成醼吏散看山即有詩借問公方與文道而今中夏更傳誰
　　送葉秀才赴舉兼呈呂〈一作李〉少監
　　君辭舊〈一作萬〉里一年期藝至心身亦自知尊盡離人看北斗月寒驚鵲繞南枝書廻冊市砧應絶棹出村潭菊未衰與爾相逢終不逺昨聞秘監在台墀
　　自縉雲赴郡溪流百里輕棹一發曾不崇朝敘事四韻寄獻段郎中
　　激箭溪湍勢莫憑飄然一葉若為乘仰瞻青壁開天罅斗轉寒灣避石稜巢鳥夜驚離島樹啼猿晝怯下巖藤此中明日尋知已恐似龍門不易登
　　胡中丞早梅
　　不獨閒花不共時一株寒艶尚參差凌晨未噴含霜朶應𠉀先開亞水枝芬郁合將蘭竝茂凝明應與雪相宜〈一作欺〉謝公吟賞愁飄落可得更拈長笛吹
　　牡丹
　　借問庭芳早晚栽座中疑展畫屛開花分淺淺臙脂臉葉墮殷殷膩粉腮紅砌不須誇芍藥白蘋何用逞重臺慇懃為報看花客莫學遊蜂日日來
　　觀項信水墨
　　險峭雖從筆下成精能皆自意中生倚雲孤檜知無朽桂壁髙泉似有聲轉扇驚波連岸動廻燈落日向山明小年師祖過今祖異域應傳項信名
　　書桃花塢周處士壁
　　醉吟雪〈一作雲〉月思深苦思苦神勞華〈一作新又作白〉髪生自學古賢修靜節唯應野鶴識髙情細泉出石飛難盡孤燭〈一作竹〉和雲濕不明〈一作鳴〉何事嬾於𥞇叔夜更無書札〈一作信〉答公卿
　　題桐廬謝逸人〈一作題廬峰謝山人〉江居
　　少小〈一作清世〉髙眠〈一作民〉無一事五侯勲盛欲如何湖邊倚杖〈一作竹〉寒吟苦石上橫琴夜醉多鳥自樹梢隨果落人從窗外卸帆過由來朝市為真隱可要棲身向薜蘿
　　敘雪寄喻鳬
　　密片無聲急復遲紛紛猶勝落花時從容〈一作逡廵〉不覺蔵苔逕〈一作莎渚〉宛轉偏宜傍栁絲透室虛明非月照滿空廻〈一作飛〉散是風吹髙人坐臥才方逸援筆應成六出詞
　　又〈一作杜茍鶴〉
　　密片繁聲旋不〈一作久未〉銷縈風雜霰轉飄颻澄江莫蔽長流色衰柳難粘自動〈一作折〉條濕氣添寒〈一作隂森〉酤酒夜素花迎曙〈一作晶耀〉巻簾朝此時明〈一作行〉逕無行〈一作人〉跡唯望徽之問寂寥
　　哭秘書姚少監〈一作姚丞〉
　　寒空此夜落文星星落文留〈一作存〉萬古名入室㡬人成弟子為儒是處哭先生家無諫草逢明代國有遺篇續正聲曉向平〈一作臨曉向〉原陳葬禮悲風吹雨濕銘旌
　　送人宰永㤗
　　北人雖泛南流水稱意南行莫恨賖道路先經毛竹嶺風煙漸〈一作已〉近刺桐花舟停漁浦猶為客縣入樵溪似到家下馬政聲〈一作成〉王事少應容閑吏日髙衙
　　旅次洋〈一作楊〉州寓居郝氏林亭
　　舉目縱然非我有思量似〈一作如〉在故山時鶴盤逺勢投孤嶼蟬曳殘聲過別枝涼月照窗〈一作牀〉欹枕倦澄泉遶石泛觴遲青雲未得平行去夢到江南身旅羇〈一作夢到江頭身在茲〉
　　茅山贈洪〈一作贈髙洪〉拾遺
　　聖代諫臣停諫舌求歸〈一作還〉故里傲雲霞溪頭講樹纜〈一作遺〉漁艇篋裏朝衣輸〈一作盡〉酒家但愛身閑辭祿俸那嫌嵗計在桑麻我來幸與諸生異問答時容近絳紗睦州〈一作題陸州〉呂郎中郡中〈一作內〉環溪亭
　　為是仙才登望處風光便似武陵春閒花半落猶迷蝶白鳥雙飛不避人樹影興餘侵枕簟荷香坐久著衣巾暫來此地非多日明主那容借㓂恂
　　贈華隂〈一作山〉隱者
　　少微夜夜當仙掌更有何人在此居花月舊應〈一作交〉看浴鶴松蘿本自〈一作主〉伴刪書素琴醉去〈一作後〉經宵枕衰髮寒〈一作閑〉來向日梳故國多年歸未遂因逢此地憶吾廬
　　上杭州杜中丞
　　昔用雄才登上第今將重德合明君苦心多為安民術援筆皆成出世文寒角細吹孤嶠月秋濤橫巻半江雲掠天逸勢應非久一鶚那棲衆鳥羣
　　贈〈一作上〉處州段郎中
　　幸見仙才領郡初郡城孤峭似仙居杉〈一作林〉蘿色裏遊亭榭〈一作登臺閣〉瀑布聲中閱簿書德重自將天子合情髙元與世人疎寒潭是處清連底賓席何心望食魚
　　書法華寺上方禪〈一作禪師一作僧〉壁
　　砌下松巔有鶴棲孤猿亦在鶴邊啼臥聞雷雨歸巖早坐見〈一作覺〉星辰去地低一逕穿縁應就〈一作在〉郭千花掩映似無溪是非生死多憂惱此日䝉〈一作憑〉師為破迷
　　書吳道隱林亭
　　蘚榭莎亭蘿篠隂依稀氣象似山林橘枝亞路黃〈一作樹香〉苞重井脈牽湖碧甃深稚子遮門留熟客驚蟬入座避遊〈一作飢〉禽四鄰不見孤髙處翻笑騰騰只醉吟
　　陪王大夫泛湖
　　去去凌晨廻見星木蘭舟穩畫橈輕白波潭上魚龍氣紅樹林中雞犬聲密炬燒殘銀漢昃羽觴飛急玉山傾此時檢㸃諸名士卻是漁翁無姓名
　　贈㑹稽張少府
　　髙節何曾似任官藥苗香潔備常餐一分酒戶添猶〈一作應〉得五字詩名隱即難笑我無媒生鶴髮知君有意〈一作夢〉憶〈一作借〉漁竿明年莫便還家去鏡裏雲山且共看
　　送鄭台處士歸絳巖
　　榮啟先生挾琴去厭尋靈勝憶巖棲白猿垂樹窗邊月紅鯉驚鈎竹外溪慣採藥苗供野〈一作資素〉饌曾書蕉葉寄新題古賢猶愴河梁別未可怱怱便解𢹂
　　因話天台勝異仍送羅道士
　　積翠千層一徑開遙盤〈一作盤紆〉山腹到瓊臺藕花飄落前巖去桂子流從別洞來石上叢林礙星斗窗邊瀑布走風雷縱雲孤鶴無留滯定〈一作亦〉恐煙蘿不放廻
　　哭喻鳬先輩
　　日夜役神多損壽先生下世未中年撰碑縱託登龍伴營奠應支賣鶴錢孤壠隂風吹細草空窗濕氣漬殘篇人間別更無寃事到此〈一作此事〉誰能與問天
　　湖北有茅齋湖西有松島輕棹徃返頗諧素心因成四韻
　　湖北湖西往復還朝昏只處自由間暑天移榻就深竹月夜乘舟歸淺山遶砌紫鱗欹枕釣垂簷野果隔窗攀古賢暮齒方如此多笑愚儒鬢未班
　　鑑湖西島言事
　　慵拙幸便荒僻地縱聽猨鳥亦何愁偶斟藥酒欺梅雨卻著寒衣過麥秋嵗計有時添橡實生涯一半在漁舟世人若便無知已應向此溪成白頭
　　山中言事
　　欹枕亦吟行亦醉臥吟行醉更何營貧來猶有故琴在老去不過新髪生山鳥踏枝紅果落家童引釣白魚驚潛夫自有孤雲侶可要王侯知姓名
　　贈蕭山彭少府
　　作尉孜孜更寒苦操心至癖不為清雖將劍鶴支殘債猶有歌篇取盛名盡擬勤求為弟子皆將疑義問先生與君相識因儒術嵗月彌多別有情
　　贈式上人
　　縱居鼙角〈一作塵市〉喧闐處亦共雲溪䆳僻同萬慮全離方寸內一生多在〈一作多生半在〉五言中芰荷葉上難停〈一作留〉雨松檜〈一作桂〉枝間自有風莫笑旅人終日醉吾將大醉與禪通
　　贈錢塘湖上唐處士
　　我愛君家似洞庭衝灣潑岸夜波聲蟾蜍影裏清吟苦舴艋舟中白髮生常共酒杯為伴侶復聞紗㡌見公卿莫言舉世無知已自有孤雲〈一作煙霞〉識此情







　　御定全唐詩巻六百五十
<集部,總集類,御定全唐詩>
　　欽定四庫全書
　　御定全唐詩巻六百五十一
　　方干
　　山中言事
　　日與村家事漸同燒松〈一作畬〉啜茗學鄰翁池塘月撼芙蕖浪窗戸涼生薜荔風書幌晝昏嵐氣裏巢枝俯〈一作夜〉折雪聲中山隂釣叟無知已窺鏡撏多鬢欲空
　　題陶詳校書陽羨隱居
　　芸香署裏從容步陽羨山中嘯傲情竿底紫鱗輸釣伴花邊白犬吠流鶯長潭五月含氷氣孤檜中宵學〈一作帶〉雨聲便泛扁舟應未得鴟夷棄相始垂名
　　秋晚林中寄賔幕
　　八月蕭條九月時沙蟬海燕各分飛杯盂未稱嘗生酒砧杵先催試熟衣泉漱玉聲衝石竇橘垂朱實壓荊扉無過縱有家山思印綬留連爭得歸
　　與鄉人鑒休上人別
　　此日因師話鄉里故鄉風土我偏諳一枝〈一作巵〉竹葉如溪北半樹梅花似嶺南山夜獵徒多信犬雨天村舍未催蠶如今休作還家意兩鬢垂絲已不堪
　　送王霖赴舉
　　自古主司看〈一作堪〉薦士明年應是不參差須憑吉夢為先兆必恐長才偶盛時北闕上書衝雪早西陵中酒趂潮遲郄詵可要真消息只向春前便得知
　　思越中舊遊寄友
　　甸外山川無越國依稀只似劍門西鏡中疊浪揺星斗城上繁花咽鼓鼙斷臂青猿啼玉笥成行白鳥下耶溪此中〈一作早年〉曾是同遊處迢遞尋君夢不迷
　　陪胡中丞泛湖
　　仙舟仙樂醉行春上界稀逢下界人綺繡峯前聞野鶴旌旗影裏見遊鱗澄潭徹底齊心鏡雜樹含芳讓錦茵凡許從容誰不幸就中光顯是州民
　　敘雪獻員外
　　紛紜宛轉更堪看壓竹摧巢井徑漫風柳細條粘不得春溪緑色蔽應難清輝直認中庭月濕氣偏添半夜寒謝守來吟才更逸郢詞先至彩毫端
　　王將軍
　　大志無心守章句終懐上畧致殊功保寧帝業青萍在投棄儒書絳帳空密雪曙連蔥嶺道青松夜起柳營風將星依舊當文座應念愚儒命未通
　　陽亭言事獻漳州於使君
　　重疊山前對酒罇騰騰兀兀度朝昏平明疎磬白雲寺遙夜孤砧紅葉村去鳥豈知煙樹逺驚魚應覺露荷翻旅人寄食逢黃菊每見故〈一作鄉〉人〈一作北辰〉思故園
　　海石榴
　　亭際夭妍日日看每朝顔色一般般滿枝猶待春風力數朶先欺臘雪寒舞蝶似隨歌拍轉遊人只怕酒杯乾久長年少應難得忍不叢邊到夜觀〈一作歡〉
　　嘉興許明府
　　檇李轉聞風教好重門夜不上重闗腰懸墨綬三年外身去青雲一步間勤苦字人酬帝力從容對客問家山升沈路別情猶在不忘鄉中舊徃還
　　再題路支使南亭
　　行處避松兼礙石即須門徑落斜開愛邀舊友看漁釣貪聽新禽駐酒杯樹影不隨明月去溪聲〈一作流〉常送落花來睡時分得江淹夢五色毫端弄逸才
　　路支使小池
　　廣狹偶然非製定猶將方寸像滄溟一春水無多浪數尺晴天㡬箇星露滿玉盤當半夜匣開金鏡在中庭主人垂釣常來此雖把魚竿醉未醒
　　哭江西處士陳陶
　　壽盡天年命不通釣溪吟月便成翁雖雲掛劍來墳上亦恐蔵書在壁中巢父精靈歸大夜客兒才調振遺風南華至理須齊物生死即應無異同
　　越中言事二首〈咸通八年瑯琊公到任後作〉
　　異術閑和合聖明湖光浩氣共澄清郭中雲吐啼猿寺山上花蔵調角城香起荷灣停棹飲絲垂柳陌約鞭行遊人今日又明日不覺鏡中新髮生
　　雲霞水木共蒼蒼元化分功秀一方百里湖波輕撼月五更軍角慢吹霜沙邊賈客喧魚市島上潛夫醉筍莊終嵗逍遙仁術內無名甘老買臣鄉
　　題龍瑞觀兼呈徐尊師
　　或雨或雲常不定地靈雲雨自無時世人莫識神方字仙鳥偏棲藥樹枝逺〈一作深〉壑度年如晦暝隂溪入夏有凌澌此中唯有〈一作是〉師知我未得尋師即夢師
　　送陳秀才將遊霅上便議北歸
　　婆娑戀酒山花盡繞繚還家水路通轉檝擬從〈一作投〉青草岸吹帆猶是白蘋風淮邊欲暝軍鼙急洛下先寒苑樹空詩句因余更孤峭書題不合忘江東
　　送吳彥融赴舉
　　用心精至自無疑千萬人中似汝稀上國纔將五字去全家便待〈一作望〉一枝歸西陵柳路揺鞭盡北固潮程掛席飛想見明年榜前事當時分散著來衣
　　同蕭山陳長官〈一作明府〉縣樓登望
　　坐看南北與西東逺近無非禮義中一縣繁花香送雨五株埀柳緑牽風寒濤〈一作畫潮〉背海〈一作郭〉喧還靜驛路穿林斷復通仲叔受恩多感戀裵回卻怕酒壺空
　　送何道者
　　何事忽來還忽去孤雲不定鶴情髙真經與術添年夀靈藥分功入鬢毛必擬一身生羽翼終看陸地作波濤遍尋嵒洞求仙者即恐無人似爾曹
　　酬將作於少監
　　由來至寳出毫端五色炎光照室寒仰望孤峰知聳峻前臨積水見波瀾氷絲織絡經心久瑞玉雕磨措手難不是散齋兼拭目尋常未便借人看
　　雪中寄殷道士
　　大片紛紛小片輕雨和風擊更〈一作亂〉縱橫園林入夜寒光動窗戶凌晨濕氣生蔽野吞村飄未歇摧巢壓竹密無聲山隂道〈一作髙〉士吟多〈一作多吟〉興六出花邊五字成
　　宋從事
　　出衆仙才是謫仙裁霞曳繡一篇篇雖將潔白酬知已自有風流助少年欹枕臥吟荷葉雨持杯坐醉菊花天㝠搜太苦神應乏心在虛無更那邊
　　出山寄蘇從事
　　寸心似火頻求薦兩鬢如霜始息機隔岸雞鳴春耨去鄰家犬吠夜漁歸倚松長嘯宜疎拙拂石欹眠絶是非多謝元瑜憐野賤時廻車馬發光輝
　　送杭州李員外
　　政成何用滿三年上界羣仙待謫仙便赴〈一作副〉新恩歸紫禁還從舊路上青天笙歌怨咽當離席更漏丁東在畫船必恐〈一作正殿〉駐班留立位前程一步〈一作前頭咫尺〉是爐煙
　　贈李支使
　　藥成平地是寥天三十人中最少年白雪振聲來輦下青雲開路到牀前公卿位近應翹足荀宋才微可拍肩一等孔門為弟子愚儒獨自賦歸田
　　盧卓〈一作阜〉山人畫水
　　常聞畫石不畫水畫水至難君得名海色未將藍汁染筆鋒猶傍墨花〈一作土堆〉行散吞髙下應無岸斜蹙東南勢欲傾坐久神迷不能決卻疑身在小蓬瀛
　　廢宅
　　主人何處獨裵回流水自流花自開若見故交皆散去即應新燕不歸來入門繚繞穿荒竹坐石逡廵染緑苔應是曾經惡風雨修桐半折損琴材
　　題寳林山禪院
　　山捧亭臺郭遶山遙盤蒼翠到山巔嵒中古井雖通海窟裏隂雲不上天羅列衆星依木末周廻〈一作圍〉萬室在簷前我來可要歸〈一作師〉禪老一寸寒灰已達元
　　題越州〈一有南郭〉袁秀才林亭
　　清䆳林亭指畫開幽巖別𣲖像天台坐牽蕉葉題詩句醉觸籐花落酒杯白鳥不歸山裏去紅鱗多自鏡中來終年此地為吟伴〈一作侶〉早起尋君薄暮廻
　　題⻱山穆上人院
　　修持百法〈一作白髪〉過半百日徃月來心更堅牀上水雲隨坐夏林西山月伴行禪寒蜩逺韻來窗裏白鳥斜行起硯邊我愛尋師師訪我只應尋訪是因縁
　　贈羙人四首
　　直縁多藝用心勞心路玲瓏格調髙舞袖低徊真蛺蝶朱唇深淺假櫻桃粉胷半掩疑晴雪醉眼斜迴小様刀才㑹雨雲須別去語慙不及琵琶槽
　　嚴冬忽作看花日盛暑翻為見雪時坐上弄嬌聲不轉尊前掩笑意難知含歌媚盼如桃葉妙舞輕盈似柳枝年㡬未多猶怯在些些私語怕人疑
　　酒藴天然自性靈人間有藝總闗情剝蔥十指轉籌疾舞柳細腰隨拍輕常恐胷前春雪釋惟愁座上慶雲生若教梅尉無仙骨爭得仙娥駐玉京cq=416
　　昔日仙人今玉人深冬相見亦如春倍酬金價微含笑纔發歌聲早動塵昔嵗曾為蕭史伴今朝應作宋家鄰百年別後知誰在須遣丹青畵取真
　　聽段處士彈琴
　　㡬年調弄〈一作化作〉七條絲元化分功十指知泉迸幽音離石底松含細韻在霜枝窗中顧兔初圓夜竹上寒蟬盡散時唯有此時心更靜聲聲可〈一作堪〉作後人師
　　初歸鏡中寄陳端公
　　去嵗離家今嵗歸孤帆夢向鳥前飛必知蘆筍侵沙井兼被藤花占石磯雲島採茶常失路雪龕〈一作齋〉中酒不闗〈一作開〉扉故交若問逍遙事元冕何曾勝葦衣
　　再題龍泉寺上方
　　牛斗正齊羣木末鳥行橫截衆山腰路盤砌下兼穿竹井在巖頭亦統潮海岸四更看日出石房三月任花燒未能割得繁華去難向此中甘寂寥
　　於秀才小池
　　一㶑灔復澄明半日功夫斸小庭占地未過四五尺浸天〈一作侵山〉唯〈一作應〉入兩三星鷁舟草際浮霜葉魚火沙邊駐小〈一作水〉螢纔見規模識方寸知君〈一作始知〉立意象滄溟
　　敘錢塘異勝
　　暖景融融寒景清越臺風送曉鐘聲四郊逺火燒煙月一道驚波撼郡城夜雪未知東岸緑春風猶放半江晴謝公吟處依稀在千古無人繼盛名
　　贈中巖王處士
　　垂楊褭褭草芊芊氣象清深〈一作虛〉似洞天援筆便成鸚鵡賦洗花須用桔橰泉商於避世堪同日渭曲逢時必有年直恐剛腸閒未得醉吟爭奈被才牽
　　初歸故里獻侯郎中
　　常思舊里欲歸難已作歸心即自寛此日早知無爵位當時便合把漁竿朝昏入閏春將逼城邑多山夏卻寒不是幽愚望榮忝君侯異禮亦何安
　　歸睦州中路寄侯郎中
　　顔巷蕭條知命後膺門感激受恩初卻容鶴髪還蝸舍猶夢漁竿從隼旟新定暮雲吞故國㑹稽春草入貧居鄉中自古為儒者誰得公侯降尺書
　　題報恩寺上方
　　客來先上上方看眼界無窮世界寛巖溜噴空晴似雨林蘿礙日夏多寒衆山迢遞皆相疊一路髙低不記盤清峭闗心惜歸去他時夢到亦難判
　　送永嘉王令〈一作明府〉之任二首
　　定擬孜孜化海邊〈一作壖〉須判素髪侮流年波濤不應雙溪水分野長如二月天浮客若容開荻地釣翁應免稅苔田前賢未必全堪學莫讀當時歸去篇
　　雖展縣圖如到縣五程猶入縉雲東山間閣道盤巖〈一作花〉底海界孤峰〈一作村〉在浪中禮法未聞離漢制土宜多說似吳風字人若用非常術唯要旬時便立功
　　鹽官王長官新創瑞隱亭
　　指畫便分元化力周廻秀絶自清機孤雲戀石〈一作樹〉尋常住落絮縈風特地飛雛鳥啼花催釀酒驚魚濺水誤沾衣明年秩滿難將去何似先教畫取歸
　　李戶曹小妓天得善擊越器以成曲章
　　越〈一作白〉器敲來曲調成腕頭勻滑〈一作細〉自輕清隨風揺曳有餘韻測水淺深多泛聲晝漏丁當相續滴〈一作次發〉寒蟬計㑹一時鳴若教進上梨園去〈一作從今巳得佳聲出〉衆樂無由更擅名
　　嵗晚言事寄鄉中親友
　　急景蒼茫晝若昏夜風乾峭觸前軒寒威半入龍蛇窟暖氣全歸草樹根蠟燼凝來多碧熖香醪滴處有氷痕尺書未達年應老先被新春入故園
　　贈孫百篇
　　御題百首思縱橫半日功夫舉世名羽翼便從吟處出珠璣續向筆頭〈一作端〉生莫嫌黃綬官資小〈一作少〉必料青雲道路平才子風流復年少無愁髙臥不公卿
　　贈夏侯評事
　　傍窺盛德與髙節𬗟想應無前後人講論參同深到骨停騰奼女立成銀棊功過卻楊元寳易義精於梅子真朱紫侯門猶不見可知岐路有風塵
　　送鄭端公
　　聖主佇知宣室事豈容才子滯長沙隨〈一作隋〉珠此去方酬德趙璧當時〈一作前時〉誤指瑕驄馬將離江浦月繡衣卻照禁中〈一作錦林〉花應憐寂寞滄洲客煙漢〈一作霄壤〉塵泥相去賖
　　題故人廢宅二首
　　舉目淒涼入破門鮫人一飯尚知恩閑花舊識猶含笑怪石無情更不言樵叟和巢伐桃李牧童兼草踏蘭蓀壺觴笑詠隨風去唯有聲聲蜀帝魂
　　寒莎野樹入荒庭風雨蕭蕭不掩扄舊徑已知無孟竹前溪應不浸荀星精靈消散歸寥廓功業傳留在誌銘薄暮停車更悽愴山陽隣笛若為聽
　　寄於少監
　　修持清〈一作精〉苦振佳〈一作家〉聲衆鳥那知一鶚情躡履三千皆後學摶風九萬即前程名將日月同時朽身是山河應數生〈一作世生〉從此雲泥更懸闊漁翁〈一作演公〉不合見公卿
　　和剡縣陳明府登縣樓
　　郭裏人家如掌上簷前樹木映窗櫺煙霞若接天台地分野應侵婺女星驛路古今通北闕仙溪日夜入東溟綵衣才子多吟嘯公退時時見畵屛
　　項洙處士畵水墨釣臺
　　畵石畵松無兩般猶嫌瀑布畵聲難雖雲智惠生靈府要且功夫在筆端潑處便連隂洞黑添來先向朽枝乾我家曾寄雙臺下往往開圖盡日看


　　御定全唐詩巻六百五十一
　　欽定四庫全書
　　御定全唐詩巻六百五十二
　　方干
　　贈天台葉尊師
　　莫〈一作難〉見平明離少室須知〈一作猶須〉薄暮入天台常時愛縮山川去有夜自〈一作曾〉攜星月來靈藥不知何代得古松應是長〈一作少〉年栽先生暗笑看〈一作觀〉棊者半局棊邊白髪催
　　寄台州孫從事百篇〈登第初授華亭尉〉
　　聖世〈一作代〉科名酬志業仙州〈一作山川〉秀色〈一作絶〉助神機梅真入仕提雄筆阮瑀從軍著綵衣晝寢不知山雪積春遊應趂〈一作趣〉夜潮歸相思莫訝音書晩〈一作絶〉鳥去猶須疊〈一作累〉日飛
　　送睦州侯郎中赴闕
　　昔著政聲聞國外今留儒術化江東青雲舊路歸仙掖白鳯〈一作雪〉新詞入聖聰管未知銀燭曉旌旗〈一作旗旛〉已
　　侍〈一作待〉錦帆風郡人難議〈一作誰識〉酬恩德徧在三年禮遇中
　　朱秀才庭際薔薇
　　繡難相似畵難真〈一作成〉明媚鮮妍絶比倫露壓盤條方到地風吹艶色慾燒春斷霞轉影侵西壁濃麝分香入四隣看取後時歸故里庭花應讓〈一作爛花須譲〉錦衣新
　　登龍瑞觀北巖
　　縱目下看浮世事方知峭崿與天通湖邊風力歸帆上嶺頂雲根在雪中促韻寒鐘催落照斜行白鳥入遙空前人去後後人至今古異時登眺同
　　送婺州許録事
　　之官便是還鄉路白日堂堂著錦衣八詠遺風資逸興一溪寒色助清威曙星沒盡提綱去暝角吹殘鏁印歸笑我中年更愚僻醉醒多在釣漁磯
　　題龍泉寺絶頂
　　未明先見海底日良久逺鷄方報晨古樹含風長帶雨寒巖四月始知春中天氣爽星河近下界時豐雷雨勻前後登臨思無盡年年改換去〈一作往〉來人
　　贈上虞胡少府百篇
　　求仙不在鍊金丹輕舉由來別有門日晷未移三十刻風騷已及四千言宏才尚遣居卑位公道何曾雪至寃歛板塵中無恨色應縁利祿副晨昏
　　上鄭員外
　　為郡至公兼至察古今能有㡬多人憂民一〈一作亦〉似清吟苦守節還如未達貧利刅從前堪切玉澄潭到底不容塵潛夫豈合干旌斾甘棹漁舟下釣綸
　　桐廬江閣
　　風煙百變無定態𬗟想畵人虛損心巻箔檻前沙鳥散垂鉤牀下錦鱗沈白雲野寺凌晨磬紅樹孤村遙夜砧此地四時拋不得非唯盛暑事開襟
　　題澄聖塔院上方
　　地靈直是饒風雨杉檜老於雲雨間只訝窗中〈一作前〉常見海方知砌下更多〈一作不離〉山逺泉勢曲猶須引野果枝低可要攀若把重門諭𤣥寂何妨善閉卻無關
　　僧院小泉井
　　亦恐淺深同禹穴兼雲制度象汙罇窺尋未見泉來路𬗟想應穿石裂痕片段似氷猶可把澄清如鏡不曾昏欲知到底無塵染堪與吾師比性源
　　過姚監故居〈一作經陸補闕故居〉
　　不敢要君徴亦起致君全得似唐虞讜言昨歎離天聽新塜今聞入縣圖琴鎖壊窗風自觸鶴歸喬木月〈一作日〉難呼學書〈一作詩〉弟子何人在檢㸃猶逢諫草無
　　陪李郎中夜晏
　　間世星郎夜晏時丁丁寒漏滴聲稀〈一作㣲〉琵琶促〈一作急〉千般語〈一作調〉鸚鵡杯深四散飛遍請玉容歌白雪髙燒紅蠟〈一作燭〉照朱衣人間有此榮華事〈一作人間盛事猶如此〉爭遣漁翁戀釣磯
　　狂㓂後上劉尚書
　　孫武傾心與萬夫削平妖孽在斯須纔施偃月行軍令便見台星逼座隅獨柱搘天寰海正雄名蓋世古今無聖君爭不酬功業仗下髙懸破賊圖
　　劉尚書新創敵樓二首
　　下馬政成無一事應須勝地過朝昏笙歌引出桃花洞羅繡擁來金谷園十里水雲吞半郭九秋山月入千門常聞大廈堪棲息燕雀心知不敢言
　　異境永為歡樂地歌鐘夜夜復年年平明旭日生牀底薄暮殘霞落酒邊雖向檻前窺下界不知窗裏是中天直須分付丹青手畵出旌幢遶謫仙
　　贈李郢端公
　　非唯孤峭與世絶〈一作飛動〉吟處斯須能變通物外搜羅歸〈一作添〉大雅毫端剪削有餘功山川正氣侵靈府雪月清輝引思風別得人間上昇術丹霄路在五言中
　　送孫百篇遊天台
　　東南雲〈一作去〉路落斜行入樹穿村見赤城逺近常時〈一作聞〉皆藥氣髙低無處不泉聲映巖日〈一作月〉向牀頭沒濕燭雲從柱底生更有仙花與靈鳥〈一作草〉恐君多半未〈一作不〉知名
　　陸山〈一作睦上〉人畵水
　　毫末用功成一水水源山脈固難尋逡廵便可見波浪咫尺不能知淺深但有片雲生海口終無明月在潭心我來擬學磻溪叟白首釣璜非陸沈
　　郭中山居
　　莫見一瓢離樹上猶須四壁在林間沈吟不寐先聞角屈曲登髙自有山濺石迸泉聽未足亞窗紅果臥堪攀公卿若便遺名姓卻與禽魚作往還
　　雪中寄李知誨判官
　　聚散聯翩急復遲解將華髮兩相欺雖雲竹重先蔵路卻訝巢傾不損枝入戸便從風起後照窗翻似月明時此時門巷無行跡塵滿尊罍誰得知
　　途中言事寄居逺上人
　　舉目時時〈一作看〉似故園鄉心自動向誰言白雲曉濕寒山寺紅葉夜飛明月村震澤風帆歸橘岸錢塘水府抵城根羨師了達無牽束竹徑生苔掩竹門
　　雪中寄薛郎中
　　野禽未覺巢枝仄稚子先憂徑竹摧半夜忽明非月午前庭旋釋被春催碎花若入樽中去清氣應歸筆底來深擁紅爐聽仙樂忍教愁坐畫寒灰
　　題盛令新亭
　　舉目豈知新智慧存思便是小天台偶嘗嘉果求枝去因問名花寄種〈一作子〉來春物誘才歸健筆夜歌牽醉入叢杯此中難遇逍遙事計日應為印綬催
　　贈鄭仁規
　　一石雄才獨占難應分二斗借人寰澄心不出風騷外落筆全歸教化間蓮幕未來須更聘桂枝纔去即先攀可憐麗句能飛動荀宋精靈亦厚顔
　　送縉〈一作晉〉陵王少府赴舉〈一作選〉
　　相看不忍盡離觴五兩牽風速去檣逺驛新砧應弄月初程殘角未吹霜越山直下分吳苑淮水橫流入楚鄉珍重郄家好兄弟明年祿位在何方
　　路入剡中作
　　截灣衝瀬片帆通髙枕微吟到剡中掠草並飛憐燕子停橈獨飲學漁翁波濤漫撼長潭月楊柳斜牽一岸風便擬乘槎應去得仙源直恐接星東
　　東山瀑布
　　遙夜看來疑月照平明失去〈一作卻〉被雲迷掛巖逺勢穿松島〈一作塢〉擊石〈一作落地〉殘聲注稻畦素色噴成三伏雪餘波流作萬年溪不縁〈一作若非〉真宰能開決應向前山〈一作山前〉雜淤泥
　　水墨松石
　　三世精能舉世無筆端狼籍見功夫添來勢逸隂崖黑潑處痕輕灌木枯垂地寒雲吞大漠過江春雨入全吳蘭堂坐久心彌惑不道山川是畵圖
　　獻浙東王大夫二首
　　出鎮當時移越俗致君何日不堯年到來唯飲長溪水歸去應將一箇錢吟處美人擎筆硯行時飛鳥避旌旃四方皆是分憂寄獨有東南戴二天
　　王臣夷夏仰清名領鎮猶為失意行已見玉璜曾上釣何愁金鼎不和羮譽將星月同時朽身應山河滿數生泥滓雲霄至懸闊漁翁不合見公卿
　　越州使院竹
　　莫見凌風〈一作雲〉飄粉籜須知礙石作盤根細看枝上蟬吟處猶是筍時蟲蝕痕月送緑隂斜上砌露凝〈一作含〉寒色濕遮門列仙終日逍遙地鳥雀潛來不敢喧
　　題贈李校書
　　名場失手一年年月桂嘗聞到手邊誰道髙情偏似鶴自雲長嘯不如蟬衆花交豓多成實深井通潮半雜泉卻是偶然行未到元來有路上寥天
　　送王侍郎浙東入朝
　　自將苦節酬清秩𡧓要厖睂一箇錢恩愛已蘇句踐國程途卻上大羅天魚池菊島還公署沙鶴松栽入畵船密奏無非經濟術從容㡬刻在爐煙
　　贈黃處士
　　閉戶先生無是非竹灣松樹〈一作榭〉藕苗〈一作絲〉衣愁吟密雪思難盡醉倒殘〈一作落〉花扶不歸若出薜蘿迎鶴簡應拋舴艋別漁磯到頭苦節終何益空改文星作少微
　　獻王大夫二首
　　都縁聲價振皇州髙臥中條不自由早副〈一作赴〉急徴來鳯沼〈一作闕〉常陪內宴醉龍樓鏘金五字能援筆釣玉三年信直鉤必恐借留終〈一作應〉不遂〈一作得〉越人相顧巳先〈一作生〉愁
　　功成猶自更行春塞路旌旗十里塵只用篇章為教化不知夷夏望陶鈞金章照耀浮光動玉靣生獰細步勻厯任聖朝清峻地至今依〈一作休〉是少年身
　　贈五〈一作王〉牙山人洗〈一作沈〉修白
　　變通惟在片時間此事全由一粒丹若取夀長延至易如嫌地逺縮何難先生闊別能輕舉弟子纔來學不飡篋裏生塵是閒藥外沾猶可救衰殘〈一作顔〉
　　處州獻盧員外
　　纔下軺車即嵗豐方知盛德與天通清聲漸出寰瀛外喜氣全歸教化中落地遺金終日在經年滯獄當時空直縁後學無功業不慮文翁不至公
　　石門瀑布
　　奔傾漱石亦噴苔此是便隨〈一作事皆從〉元化來長片〈一作片影〉掛巖輕似練逺聲離洞咽於雷氣含〈一作侵〉松桂〈一作樹〉千枝潤勢畵雲〈一作壓煙〉霞一道開直是銀河分派落兼聞碎滴濺天台
　　題仙巖瀑布呈陳明府
　　方知激蹙與噴飛直恐古今同一時逺壑流來多石脈寒空撲碎作凌澌謝公巖上衝雲去織女星邊落地遲聚向山前更誰測深沈見底是澄漪
　　贈山隂崔明府
　　用心何況兩衙間退食孜孜亦不閒壓酒曬書猶檢㸃修琴取藥似交闗笙歌入夜舟中月花木知春縣裏山平叔正堪湯餅試風流不合問年顔
　　山井
　　灔灔濕光凌竹樹寥寥清氣襲衣襟不知側穴通潮信卻訝輕漣動鏡心夜久即疑星影過早來猶見石痕深轆轤用智終何益抱甕遺名亦至今
　　偶作
　　直為篇章非動衆遂令軒蓋不經〈一作輕〉過未妨溪上泛漁艇又為門前張雀羅夜學事〈一作似〉須憑雪照朝廚爭奈絶煙何若於巖洞求倫類今古疎愚似我多
　　賊退後贈劉將軍
　　非唯吳起與穰苴今古推排盡不如白馬知無髀上肉黃巾泣向箭頭書二〈一作五〉年戰地成桑茗千里荒榛作比閭功業更多身轉貴佇看幢節引戎車
　　感時三首
　　不覺年華似箭流朝看春色暮逢秋正嗟新塜垂青草便見故交梳白頭雖道瞭然皆是夢應還達者即無愁破除生死須齊物誰向穹蒼問事由
　　日烏往返無休息朝出扶桑暮卻廻夜雨旋驅殘熱去江風吹送早寒來纔憐飲處飛花片又見書邊聚雪堆莫恃少年欺白首須臾還被老相催
　　世途擾擾復憧憧真恐華夷事亦同嵗月自消寒暑內榮枯盡在是非中今朝猶作青襟子明日還成白首翁堪笑愚夫足紛競不知流水去無窮
　　牡丹
　　不逢盛暑不衝寒種子成叢用法難醉眼若為拋去〈一作𠲒〉得狂心更擬折來看凌霜烈火吹無豔裛露隂霞曬不乾莫道嬌紅怕風雨經時猶自未凋殘
　　贈進士章碣
　　織錦雖雲用舊機抽梭起様更新竒何如且破望中葉未可便攀低處枝藉地落花春半後打窗斜雪夜深時此時才子吟應苦吟苦鬼神知不知
　　與桐廬鄭明府
　　字人心苦達神明何止重門夜不扄莫道耕田全種秫兼聞退食亦逢星暎林顧兎停琴望隔水寒猨駐筆聽卻恐南山盡無石南山有石合為銘
　　謝王大夫奏表
　　非唯言下變榮衰大海可傾山可移如剖夜光歸暗室似驅春氣入寒枝死灰到底翻騰焰朽骨隨頭卻長肥便殺微躬復何益生成恩重報無期
　　送道人歸舊巖
　　舊巖終副卻歸期巖下有人應識師目覩嬰孩成老叟手栽松柏有枯枝前山低校無多地東海淺於初去時若把古今相比類姓丁仙鶴亦如斯
　　送錢特卿赴職天台
　　路入仙溪氣象清垂鞭樹石罅中行霧昏不見西陵岸風急先聞瀑布聲山下縣寮張樂送海邊津吏棹舟迎詩家弟子無多少唯只於余別有情
　　題新竹
　　青苔斸破植貞堅細碧竿排鬱眼鮮小鳯凰聲吹嫰葉短蛟龍尾褭輕煙節環膩色端勻粉根㧞秋光暗長鞭怪得入門肌骨冷綴風粘月滿庭前
　　哭王大夫〈第二句缺三字〉
　　俗人皆嫉謝臨川果中常情　　　為政舊規方利國降生直性已歸天峴亭惋咽知無極渭曲馨香莫計年從此心䘮應畢世忍看墳草讀殘篇
　　贈乾素上人
　　苦用貞心傳弟子即應低眼看公卿水中明月無蹤跡風裏浮雲可計程庭際孤松隨鶴立窗間清磬學蟬鳴料師多刦長如此豈筭前生與後生
　　題應天寺上方兼呈謙上人
　　中天坐臥見人寰峭石垂藤不易攀晴巻風雷歸故壑夜和猿鳥鎖寒山勢橫緑野蒼茫外影落平湖㶑灔間師在西巖最髙處路尋之字〈一作子〉見禪關
　　題法華寺絶頂禪家壁
　　蒼翠岧嶤逼窅㝠下方雷雨上方晴飛流便向砌邊掛片月影從窗外行馴鹿不知誰結侶野禽都是自呼名只應禪者無來去坐看千山白髮生
　　春日
　　春去春來似有期日髙添睡是歸時雖將細雨催蘆筍卻用東風染桞絲重霧已應吞海色輕霜猶自剉花枝此時野客因花醉醉臥花間應不知
　　上越州楊嚴中丞
　　連枝棣萼世無䨇未秉鴻鈞擁大邦折桂早聞推獨步分憂暫輟過重江晴尋鳯沼雲中樹思遶稽山枕上窗試把十年辛苦志問津求拜碧油幢
　　月
　　桂輪秋半出東方巢鵲驚飛夜未央海上風雲揺皓影空中露氣濕流光斜臨戶牖通宵燭㢠照堦墀到曉霜庾亮恃才髙更逸方聞墨翰已成章
　　早春
　　運行元化不參差四極中華共一時正氣纔隨灰律變殘寒便被柳條〈一作野梅〉欺氷融大澤朝陽覺草緑陳根夜雨知不信風光疾於箭年來年去變霜髭
　　對花
　　清曉入花如步障戀花行步步遲遲含風欲綻中心朶似火應燒外靣枝野客須𢬵終日醉流鶯自有隔年期使君坐處笙歌合便是列仙身不知
　　除夜
　　玉漏斯須即達晨四時吹轉任風輪寒燈短燼方燒臘畵角殘聲已報春明日便為經嵗客昨朝猶是少年人新正定數隨年減浮世惟應百遍新
　　題松江驛
　　便向中流出太陽兼疑大岸逼浮桑門前〈一作樹間〉白道通丹闕浪裏青山占㡬鄉帆勢落斜依浦漵鐘聲斷續在滄茫古今悉不知天意偏把雲霞媚一方
　　思桐廬舊居便送鑒上人
　　莫道東南路不賖思歸一步是天涯林中夜半雙臺月〈嚴光釣臺渚有東西臺〉洲上春深九里花〈桐廬有九里洲〉緑樹遶村含細雨寒潮背郭巻平沙聞師卻到鄉中去為我殷勤謝酒家
　　送僧歸日夲
　　四極雖雲共二儀晦明前後即難知西方尚在星辰下東域已過寅卯時大海浪中分國界扶桑樹底是天涯滿帆若有歸風便到岸猶須隔嵗期
　　寧國寺〈新城縣〉
　　深僻孤髙無四鄰白雲明月自相親海中日出山先曉世上寒輕谷未春窗逼野溪聞唳鶴林通村徑見樵人此時惟有雷居士不厭監輿去住頻
　　御定全唐詩巻六百五十二
　　欽定四庫全書
　　御定全唐詩巻六百五十三
　　方干
　　山中寄吳磻十韻
　　莫問終休否林中事已成盤飡憐火種歳計付刀耕掬水皆花氣聽松似雨聲書空翹足臥避險側身行果傍閒軒落蒲連濕岸生禪僧知見理妻子笑無名更擬教詩〈一作書〉苦何曽待酒清石溪魚不大月樹鵲多驚砌下通樵路窗間見縣城雲山任重疊難隔故交情
　　嘉興縣內池閣
　　指畫應心成周迴氣象清牀前沙鳥語案下錦鱗驚細柳風吹旋新荷露壓傾㣲芳緑岸落迸筍入波生舴艋舟中醉莓苔徑上行髙人莫歸去此處勝蓬瀛
　　鏡湖西島言事寄陶校書
　　樵獵兩三戶凋疎是近隣風雷前壑雨花木後嵒春文字不得力桑麻難救貧山禽欺稚子夜犬吠漁人未必
　　聖明代長將雲水親知音不延薦何路出泥塵
　　贈趙崇侍御〈一作贈趙常六韻〉
　　貴逹合逄明聖日風流又及少年時才因出衆人皆嫉勢欲摩霄自不知正直〈一作迢遞〉早年聞苦節從容此日見清規卻教鸚鵡呼桃葉便遣嬋娟唱竹枝閒話篇章停燭久醉迷歌舞出花遲雲鴻別有迴翔便應笑啁啾〈一作噍〉燕雀卑
　　敘龍瑞觀勝異寄於尊師
　　混元融結致功難山下平湖湖上山萬傾涵虛寒㶑灔千尋聳翠秀孱顔〈一作闌班〉芰荷香入琴棋處雷雨聲離棟牖間但有五雲依鶴嶺曽無陸路向人寰夜溪漱玉常堪聽仙樹垂珠可要攀若棄榮名便居此自然浮〈一作清〉濁不相關〈尊師前年三十從評事棄官入道〉
　　侯郎中新置西湖
　　逺近利民因智力周廻潤物像心源菰蒲縱感生成恵鱣鮪那知廣大恩㶑灩清輝吞半郭縈紆別派入遙村砂泉遶石通山脈岸木粘萍是浪痕已見澄來連鏡底兼知極處浸雲根波濤不起時方泰舟檝徐行日易昏煙霧未應藏島嶼鳬鷖亦觧避旌旛雖雲桃葉歌還醉卻被荷花笑不言孤鶴必應思鳳詔〈一作沼〉凡魚豈合在龍門能將盛事添元化一夕機謨萬古存
　　許員外新陽別業〈一作墅〉
　　蘭汀橘島映亭〈一作髙〉臺不是經心即手栽滿閣白雲隨雨去一池寒〈一作明〉月逐潮來小松出屋和巢長新逕通村避筍開柳絮風前欹枕臥荷花香裏棹舟〈一作釣魚〉𢌞園中認〈一作問〉葉封林〈一作分靈〉草簷下攀枝落野梅莫恣髙情求逸思須防急詔用長材若〈一作苦〉因螢火終殘巻便把漁歌〈一作須把魚竿〉送㡬杯多謝郢中賢太守常〈一作當〉時談笑許追〈一作趨〉陪
　　李侍御上虞別業
　　滿目亭〈一作髙〉臺嘉木〈一作佳作〉繁燕蟬吟語〈一作蟬吟燕語〉不為喧晝潮勢急吞諸島暑雨聲廻露半村眞〈一作直〉為援毫方掩巻常因按曲便開尊若將明月為儔侶應把清風遺子孫繡羽驚弓離〈一作籬〉果上紅鱗見餌出蒲根尋君未要先敲竹且棹漁舟入大門
　　題懸溜巖隱者居
　　世人如要問生涯滿架堆牀是五車谷鳥暮蟬聲四散修篁灌木勢交加蒲葵細織團圓扇薤葉平鋪合遝花卻用水荷包緑李兼將寒井浸甘𤓰慣縁嶮峭收松粉常趂芳鮮掇茗芽池上樹隂隨浪動窗前月影被巢遮坐雲獨酌杯盤濕穿竹㣲吟路徑斜見說公卿訪遺逸逢迎亦是戴烏紗
　　山中言事八韻寄李支使
　　豈知經史深相悞兩鬢垂絲百事休受業㡬多為弟子成名一半作公侯前時射鵠徒拋箭此日求魚未上鈎竹裏斷雲來枕上巖邊片月在牀頭過庭急雨和花落遶舍澄泉帶葉流𬗟想逺書聆鵲喜窺尋嘉果覺猿偷舊詩改處空留韻新醖嘗來不滿篘阮瑀如能問寒餒風光當日入滄洲
　　山中言事寄贈蘇判官〈集少執㸑四句作七言律〉
　　寸心似火頻求薦兩鬢如霜始息機隔岸鷄鳴春耨去鄰家犬吠夜漁歸倚松長嘯成踈拙拂石欹眠絶是非執㸑縱曽炊橡實紉針曽觧補荷衣常憑早月來張燭亦假清風為掩扉多是〈一作謝〉元瑜憐野賤時𢌞車馬發光輝
　　獻王大夫
　　髙情不與俗人知恥學諸生取桂枝荀宋五言行世早巢由三詔出溪遲〈大夫佳句雲珠箔巻繁星金樽㵼明月行於世〉操心已在精㣲域落筆皆成典誥詞一鶚難成燕雀伍非熊本是帝王師賢臣雖藴經邦術明主終無諫獵時莫道百僚憂禮絶兼聞七郡怕天移直縁材力頭頭贍專被文星歩歩隨不信重言通造化須臾便可變榮衰
　　淺井
　　夜入明河星似少曙揺澄碧扇風翻細泉細脈難來到應覺添瓶耗舊痕
　　與徐溫話別
　　去去何時卻見君悠悠煙水似天津明年今夜有明月不是今年看月人
　　出東陽道中作
　　馬首寒山黛色濃一重重盡一重重醉醒已在他人界猶憶東陽昨夜鐘
　　酬孫發
　　錦價轉髙花更巧能將舊手弄新梭從來一字為褒貶二十八言猶太多
　　送鄉中故人
　　少小與君情不踈聽君細話勝家書如今若到鄉中去道我垂鈎不釣魚
　　思江南
　　昨日草枯今日青覉人又動望鄉情夜來有夢登歸路不到桐廬已及明
　　題寳林寺禪者壁〈山名飛來峯〉
　　䆳巖喬木夏藏寒牀下雲溪枕上看臺殿漸多山更重卻令飛去即應難
　　過李羣玉故居
　　訐直上書難遇主銜寃下世未成翁琴尊劍鶴誰將去惟鎻山齋一樹風
　　題玉笥山強處士
　　酒裏藏身嵒裏居刪繁自是一家書世人呼爾為漁叟爾學釣璜非釣魚
　　君不來
　　逺路東西欲問誰寒來無處寄寒衣去時初種庭前樹樹已勝巢人未歸
　　經曠禪師舊院
　　谷鳥散啼如有恨庭花含笑似無情更名變貌難〈一作換靣無〉休息去去來來第㡬生
　　江南聞新曲
　　席上新聲花下杯一聲聲被拍聲摧樂工不識長安道盡是書中寄曲來
　　經故侯郎中舊居
　　一朝寂寂與㝠㝠壟樹未長墳草青髙節雄才向何處夜闌空鎻滿池星
　　越中逢孫百篇
　　上才乗酒〈一作醉〉到山隂日日成篇字字金鏡水周𢌞千萬頃波瀾倒瀉入君心
　　寄謝麟
　　越國雲溪秀發時蔣京詞賦謝麟詩後來若要知優劣學圃無過老圃知
　　與長洲陳子美長官
　　枕上愁多百緒牽常時睡覺在溪前人前盡是交親力莫道升沈總信天
　　新安殷明府家樂方響
　　葛溪鐡片梨園調耳底丁東十六聲彭澤主人憐妙樂玉杯春暖許同傾
　　別殷明府
　　許教門館久踟躕仲叔懐恩對玉壺唯有離心欲銷客空垂雙淚不成珠
　　送水墨項處士歸天台
　　仙嶠倍分元化功揉藍翠色一重重還家莫更尋山水自有雲山在筆𡶶
　　贈會稽楊長官
　　直鈎終日竟無魚鐘鼓聲中與世踈若向湖邊訪幽拙蕭條四壁是閒居
　　贈申長官
　　言下隨機見物情看看獄路草還生旅人莫怪無魚食直為寒江水至清
　　將歸湖上留別陳宰
　　歸去春山逗晩晴縈廻樹石罅中行明時不是無知已自憶湖邊釣與耕
　　貽亮上人
　　秋水一常見底澗松千尺不生枝人間學佛知多少凈盡心花只有師
　　貽曦上人
　　四十年來多少人一分零落九成塵與師猶得重相見亦是枯株勉強春
　　書原上鮑處士屋壁
　　水濶坐看千萬里青蕪蓋地接天津禰衡莫愛山中靜遶舍山多卻礙人
　　別孫蜀
　　吳越思君意易傷別君添我鬢邊霜由來淛水偏堪恨截斷千山作兩鄉
　　贈江上老人
　　潭底錦鱗多識釣未投香餌即先知欲教魚目無分別須學揉藍染釣絲
　　贈東溪貧道
　　非唯劍鶴獨難留觸事皆聞被債收頼是豪家念寒餒卻還漁島與漁舟
　　詠花
　　狂心醉眼共裵囘一半先開笑未開此日不能偷折去胡蜂直恐趂人來
　　路入金州江中作
　　棹尋椒岸縈𢌞去數里時逄一兩家知是從來貢金處江邊牧䜿亦披沙
　　夜㑹鄭氏昆季林亭
　　巻簾圓月照方塘坐久尊空竹有霜白犬吠風驚雁起猶能一一旋成行
　　題黃山人庭前孤桂
　　映窗孤桂非手植子落月中〈一作明〉聞落時仙客此時頭不白看來看去有枯枝
　　送僧南遊
　　三秋萬里五溪行風裏孤雲不計程若念猩猩觧言語放生先合放猩猩
　　惜花
　　可憐妍豔正當時剛被狂風一夜吹今日流鶯來舊處百般言語殢空枝
　　題天柱觀魚尊師舊院
　　早識吾師頻到此芝童藥犬亦相迎今師一去無來日花洞石壇空月明
　　束陽道中作〈一作寒食日〉
　　百花香氣傍行人花底垂鞭日易曛野火不知寒食節穿林轉壑自燒雲
　　題畫建溪圖
　　六幅輕綃畫建溪刺桐花下路髙低分明記得曽行處祇欠猿聲與鳥啼
　　蜀中
　　遊子去遊多不歸春風酒味勝餘時閒來卻伴巴兒醉荳蔲花邊唱竹枝
　　衢州別李秀才
　　千山紅樹萬山雲把酒相看日又曛一曲驪歌兩行淚更知何處再逄君
　　題君山
　　曾於方外見麻姑聞説君山自古無元是崑崙山頂石海風吹落洞庭湖
　　題嚴子陵祠二首
　　物色旁求至漢庭一宵同寢見交情先生不入雲臺像贏得桐江萬古名
　　蒼翠雲𡶶開俗眼澄煙水浸塵心惟將道業為芳餌釣得髙名直到今〈此首一作杜荀鶴詩〉
　　失題
　　十六聲中運手輕一聲聲似自然聲不縁精妙過流輩爭得江南別有名
　　句
　　弟子已攀桂先生猶臥雲〈寄李頻及第見鑒戒録〉　把得新詩草裏論〈干師徐凝常刺凝云云反語為村裏老也〉　枯井夜聞鄰果落癈巢寒見別禽來〈貽天目中𡶶客以上見紀事〉













　　御定全唐詩巻六百五十三
<集部,總集類,御定全唐詩>
　　欽定四庫全書
　　御定全唐詩巻六百五十四
　　羅鄴
　　羅鄴餘杭人累舉進士不第光化中以韋莊奏追賜進士及第贈官補闕詩一巻
　　歳仗
　　玉帛朝元萬國來鷄人曉唱五門開春排北極迎仙馭〈一作仗〉日捧南山入壽杯歌舜薫風鏗劔佩祝堯嘉氣靄樓臺可憐四海車書共重見蕭曹佐漢材
　　牡丹
　　落盡春紅始著〈一作見〉花花時比屋事豪奢買栽池館恐無地看到子孫能㡬家門倚長衢攢繡轂〈一作軛〉幄籠輕日䕶香霞歌鐘滿座〈一作對此〉爭歡賞肯信流年鬢有華
　　長城
　　當時無德御乾坤廣築徒勞萬古存謾役生民防極塞不知血刃起中原珠璣旋見陪陵寢社稷何曽保子孫
　　降虜至今猶自説寃聲夜夜傍〈一作哭〉城根
　　秋夕寄友人
　　秋夕蒼茫一雁過西風白露滿宮莎昨來京洛逄歸客猶説軒車未渡河莫把少年空倚賴須知孤立易蹉跎想君懐抱哀吟夜銅雀臺前皓月多
　　冬夕江上言事五首
　　葉落纔悲草又生看看少壯是衰形關中秋雨書難到江上春寒酒易醒多少繫心身未逹尋思舉目淚堪零幾時拋得歸山去松下看雲讀道經
　　喔喔晨雞滿樹霜喧喧曉渡簇舟航數星昨夜寒爐火一陣誰家臘瓮香久別覉孤成潦倒迴看書劍更蒼黃逄人舉止皆言命至竟謀閒可勝忙
　　野堂吟罷獨行行㸃水㣲㣲凍不鳴十里溪山新雪後千家襟袖曉寒生只宜醉夣依華寢可稱羸蹄赴宿程日苦㡬多心〈一作言〉下見那堪歳晏又無成
　　僻居多與懶相宜吟擁寒爐過臘時風栁欲生陽靣葉凍梅先綻嶺頭枝山川自小拋耕釣骨肉無因免別離賴有陶情一尊酒愁中相向展愁眉
　　一帶長溪緑浸門數聲幽鳥啄雲根松亭盡日唯空坐難得儒翁共討論
　　春日宿崇賢里
　　栁暗榆飛春日深水邉門巷獨來尋舊山共是經年別新句相逄竟夕吟枕近禁街聞曉鼓月當髙竹見棲禽勞歌莫問秋風計恐起江湖垂釣心
　　征人
　　青樓一別戍金㣲力盡秋來破虜圍錦字莫辭連夜織塞鴻長是到春歸正憐漢月當空照不奈胡沙滿眼飛唯有夢魂南去日故鄉山水路依稀
　　鶯
　　暖辭雲谷背殘陽飛下東風翅漸長卻笑金籠是覊絆豈知瑤草正芬芳曉逄溪雨投紅樹晩囀宮樓泣舊妝何事離人不堪聽㶚橋斜日褭垂楊
　　槐花
　　行宮門外陌銅駝兩畔分栽此最多欲到清秋近時節爭開金蘂向關河層樓寄恨飄珠箔駿馬憐香撼玉河愁殺江湖隨計者年年為爾剩奔波
　　自蜀入關
　　文戰連輸未息機束書擕劔定前非近來從聽事難得休去且無山可歸疋馬出門還悵望孤雲何處是因依斜陽驛路西風𦂳遙指人煙宿翠㣲
　　上陽宮
　　春半上陽花滿樓太平天子昔廵遊千門雖對〈一作列〉嵩山在一笑還隨洛水流深鎻笙歌巢燕聽遙瞻金碧路人愁翠華卻自登〈一作返昇〉仙去腸斷〈一作長使〉宮娥望不休
　　舊侯家
　　臺閣層層倚半空遶軒澄碧御溝通金鈿座上歌春酒畫蠟尊前滴曉風嵗月不知成隙地子孫誰更繫殊功人間若算無榮辱卻是扁舟一釣翁
　　宿武安山有懐
　　野店暮來山畔逢寒蕪漠漠露華濃窗間燈在犬驚吠溪上月沉人罷舂逺別只愁添雪鬢此生何計隱雲峯離心卻羨南飛翼獨過吳江更數重
　　謁寗祠
　　春生溪嶺雪初開下馬雲亭酹一杯好是精靈偏有感能於鄉里不為災九江賈客應遙祝五夜神兵數此來盡室唯求多降福新年歸去便風催
　　經故洛城〈一本此下有有感二字〉
　　一片危牆勢恐人牆邊日日走蹄輪築時驅盡千夫力崩處空餘數里塵長恨往來經此地每嗟興廢欲霑巾那堪又向荒城過錦雉驚飛麥隴春
　　老將
　　百戰辛勤歸帝鄉南班班裏最南行弓欺猨臂秋無力劍泣虬髯曉有霜千古恥非書竹帛一心猶自向河湟年年宿衞天顔近曽把功勲奏建章
　　曲江春望
　　故國東歸澤國遙曲江晴望憶漁樵都縁北闕春先到不是南山雪易消瑞影玉樓開組繡歡聲丹禁奏雲韶雖然未得陪鴛鷺亦酹金觴祝帝堯
　　帝里
　　喧喧蹄轂走紅塵南北東西暮與晨謾道青雲難得路何曽紫陌有閒人杯傾竹葉侯門月馬落桃花御水春只合詠歌來大國況逄文景化惟新
　　新安城
　　若算防邊久逺名新安豈更勝長城謾興他役悲荒壘何似從今實取兵聖德便應同險固人心自不向忠貞但將死節酬堯禹版築無勞㓂已平
　　自遣
　　四十年來詩酒徒一生縁興滯江湖不愁世上無人識唯怕村中沒酒沽春巷摘桑喧奼女江船吹笛舞蠻奴焚魚酌醴醉堯代吟向席門聊自娛
　　流水
　　漾漾悠悠㡬𣲖分中浮短艇與鷗羣天街帶雨淹〈一作含〉芳草玉洞漂花下白雲靜稱一竿持處見急宜〈一作愁〉孤館覺來聞隋家柳畔偏堪恨東入長淮日又曛
　　送張逸人
　　自説歸山人事賒素琴丹竈是生涯牀頭殘藥鼠偷盡溪上破門風擺斜石井晴垂青葛葉竹籬荒映白茅花遙知此去應稀出獨臥晴窗夢曉霞
　　春晩渡河有懷
　　煙收緑野逺連空戍壘依稀入望中萬里山河星拱北百年人事水歸東扁舟晩濟桃花浪走馬晴嘶柳絮風鄉思正多覊思苦不須迴首問漁翁
　　春望梁石頭城
　　柳碧桑黃破國春殘陽㣲雨望歸人江山不改興亡地冠蓋自為前後塵帆勢掛風輕若翅浪聲吹岸疊如鱗六朝無限悲愁事欲下荒城迴首頻
　　早發宜陵即事
　　霜白山村月落時一聲鷄後又登岐居人猶自掩關在行客已愁驅馬遲身事不堪空感激鬢毛看著欲凋衰青萍委匣休哮吼未有恩讐擬報誰
　　鴛鴦
　　紅閒〈一作江雲〉碧霽〈一作靜〉瑞煙開錦翅雙飛〈一作雙雙一作輕飛〉去又迴一種鳥憐名字好盡〈一作祗〉縁人恨別離來暖依牛渚汀莎媚夕宿龍池禁漏催相對若教春〈一作秦〉女見便須擕向〈一作同上〉鳳凰臺
　　春閨
　　愁坐蘭閨日過遲巻𬖄巢燕羨雙飛管樓上春應在楊柳橋邊人未歸玉笛豈能留舞態金河猶自浣戎衣梨花滿院東風急惆悵無言倚錦機
　　贈東川梓桐縣韋德孫長官
　　前代髙門今宰邑懐才重義古來無笙歌厭聽吟清句京洛思歸展畫圖蜀醖天寒留客醉隴禽山曉隔𬖄呼何年期拜朱幡貴馬上論詩在九衢
　　題水𬖄洞
　　亂泉飛下翠屛中名共眞珠巧綴同一片長垂今與古半山遙聽水兼風雖無舒巻隨人意自有潺湲濟物功每向暑天來徃見疑將仙子隔房櫳
　　野花
　　拂露叢開血色殷枉無名字對空山時逄舞蝶尋香至少有行人輟櫂攀若在侯門看不足為生江岸見如閒結根畢竟輸桃李長近都城紫陌間
　　蘆花
　　如練如霜乾復輕西風處處拂江城長垂釣叟看不足暫泊王孫愁亦生好傍翠樓裝月色枉隨紅葉舞秋聲最宜羣鷺斜陽裏閑捕纖鱗傍爾行
　　山陽貽友人
　　性僻多將雲水便山陽酒病動經年行遲暖陌花攔馬睡重春江雨打船閑弄玉琴雙鶴舞靜窺庭樹一猱懸結茅更莫期深隱聲價如今滿日邊
　　長安惜春
　　千門共惜放春迴半鎻樓臺半復開公子不能留落日南山遮莫倚髙臺殘紅似怨皇州雨細緑猶藏畫蠟灰畢竟思量何足歎明年時節又還來
　　謝友人遺華陽巾
　　剪霧裁煙勝角冠來從玉洞五雲端醉宜薤葉欹斜影穩稱菱花子細看野客愛留籠鶴髮溪翁爭乞配漁竿眞仙首飾勞相寄塵土翻慙戴去難
　　早梅
　　綴雪枝條似有情凌寒澹注笑妝成凍香飄處宜春早素艶開時混月明遷客嶺頭悲褭褭美人𬖄下妬盈盈滿園桃李雖堪賞要且東風晚始生
　　留題張逸人草堂〈一作杜牧詩〉
　　長懸青紫與芳枝塵路無因免別離馬上多於在家日尊前堪惜少年時關河客夢還鄉後雨雪山程出店遲卻羨髙人此中〈一作終此〉老軒車過盡不知誰
　　鍾陵崔大夫罷鎮攀隨再經匡廬寺宿
　　一拋文戰學從公兩逐旌旗宿梵宮酒醒月移窗影畔夜涼身在水聲中侯門聚散眞如夢花界登臨轉悟空明發不堪山下路㡬程愁雨又愁風
　　留獻彭門郭常侍
　　受得彭門擁信旗一家將謂免覊離到來門館空歸去羞向交親説受知層構尚無容足地尺波寧有躍鱗時到頭忍恥求名是須向青雲覓路岐
　　洛水
　　一道潺湲濺暖莎年年惆悵是春過莫言行路聽如此流水深宮悵更多橋畔月來清見底柳邊風𦂳〈一作去〉緑生波縱然滿眼添歸思未把漁竿奈爾何
　　聞杜鵑
　　花時一宿碧山前明月東風呌杜鵑孤館覺來聽半夜羸僮相對亦無眠汝身哀怨猶如此我淚縱橫豈偶然爭得蒼蒼知有恨汝身成鶴我成仙
　　趂職單于留別闕下知已
　　職忝翩翩逐建牙笑隨征騎入胡沙定將千里書憑㕍應看一春雪當花年長有心終報國時清到處便營家逢秋不擬同張翰為憶鱸魚卻歎嗟
　　落第書懐寄友人
　　清世誰能便陸沉相逢休作憶山吟若教仙桂在平地更有何人肯苦心去國漢妃還似玉亡家石氏豈無金且安懐抱莫惆悵瑤瑟調髙尊酒深
　　鸚鵡詠
　　玉檻瑤軒任所依東風休憶嶺頭歸金籠共惜好毛羽紅觜莫教多是非便向郄堂誇飲啄還應禰筆發光輝乘時得路何須貴燕雀鸞凰各有機
　　題滄浪峽
　　門向紅塵日日開入門襟䄂逺塵埃暗〈一作晴〉香惹歩澗花發晩景逼簷溪鳥迴不為市朝行路近有誰車馬看山來可憐嚴子持竿處雲水終年鎻緑苔
　　白角簟
　　疊玉騈珪巧思長露華煙魄譲清光休揺雉尾當三伏似展龍鱗在一牀髙價不唯標越絶冷紋疑似臥瀟湘杜陵他日重歸去偏稱醉眠松桂堂
　　秋日懐江上友人
　　行子豈知煙水勞西風獨自泛征艘酒醒孤館秋簾巻月滿寒江夜笛髙黃葉夢餘歸朔塞青山家在極波濤去年今日逢君處雁下蘆花猨正號
　　題笙
　　筠管參差排鳳翅月堂淒切勝龍吟最宜輕動纎纎玉醉送當觀灔灔金緱嶺獨能徵妙曲嬴臺相共吹清音好將宮徵陪歌扇莫遣新聲鄭衛侵
　　下第
　　謾把青春酒一杯愁未〈一作寜〉信酒〈一作灑〉能開江邉依舊空歸去帝里還如〈一作同〉不到來門掩殘陽鳴〈一作唯〉鳥雀花飛何處好池臺此時惆悵便堪老何用人間嵗月催
　　秋晩
　　殘星殘月一聲鐘谷〈一作水〉際巖隈〈一作根〉爽氣濃不向碧臺驚醉夢但來清鏡促愁容繁金露潔黃籠〈一作泣荒籬〉菊獨翠煙凝逺澗松閑歩幽林與苔徑漸移棲鳥及〈一作息〉鳴蛩
　　長安春夕旅懐
　　㡬年棲旅寄西秦不識花枝醉過春短艇閑思五湖浪羸蹄愁傍九衢塵關河風雨迷歸夢鐘鼓朝昏老此身忽向太平時節過一竿持去老遺民
　　洛陽春望
　　洛陽春霽絶塵埃嵩少煙嵐畫障開草色花光惹襟袖簫聲歌響隔樓臺人心便覺閒多少馬足方知倦徃來愁上中橋橋上望碧波東去夕陽催
　　惜春
　　燕歸巢後即離羣吟倚東風恨日曛一別一年方見我遊來遊去〈一作愁來愁去〉不禁君鶯花御苑看將盡絲竹侯家亦少聞獨坐南樓正〈一作最〉惆悵柳塘花〈一作飛〉絮更紛紛
　　冬日旅懐
　　烏熖纔沈桂魄生霜階擁褐暫吟行閒思江市白醪滿靜憶僧窗緑綺橫塵土自憐長失計雲帆尤覺有歸情㡬多悵望無窮事空畫爐灰坐到明
　　春夕寄友人時有與歌者南北
　　芳徑春歸花半開碧山波暖雁初迴滿樓月色還依舊昨夜歌聲自不來愁眼向誰零玉筯征蹄何處駐紅埃中宵吟罷正惆悵從此蘭堂鎻緑苔
　　春夜赤水驛旅懐
　　一星殘燭照離堂失計遊心歸𣺌茫不自尋思無道路為誰辛苦競時光九衢春色休迴首半夜溪聲正夢鄉卻羨去年買山侶月斜漁艇倚瀟湘
　　春山〈一作夜〉山館旅懐
　　山館吟餘山月斜東風揺曵拂窗花豈知驅馬無閑日長在他人後到家孤劒向誰開壯節流年催我自堪嗟燈前結束又前去曉出石林啼亂鴉
　　秋夕旅懐
　　階前月色與蛩聲階上愁人坐復行秦谷入霜空有夢越山無計可歸耕窮途若遣長堪慟華髮無因肯晩生不似扁舟釣魚者免將心事筭浮榮
　　春過白遙嶺
　　鳥道穿雲望峽遙羸蹄經宿在岧嶤到來山下春將半上得林端雪未消返駕王尊何足歎哭途阮籍謾無聊未知遇此恓惶者泣向東風鬢欲凋〈洪邁取前四句為絶句〉
　　別夜〈第七句缺三字〉
　　秋入江天河漢清迢迢鐘漏出孤城金波千里別來夜玉筯兩行流到明若在人間須有恨除非禪伴始無情人間誰有　　　聚散自然惆悵生
　　費拾遺書堂
　　滿袖歸來天桂香紫泥重降舊書堂自憐葦帶同巢許不駕蒲輪佐禹湯怪石盡含千古秀奇花多吐四時芳何人更肯追髙躅唯有樵童蘚牀
　　溪上春望
　　無端溪上看蘭橈又是東風斷柳條雙鬢多於愁裏鑷四時須向醉中銷行人駿馬嘶香陌獨我殘陽倚野橋吟水詠山心未已可能終不勝漁樵
　　獻池州庾員外
　　曾降瑤緘薦姓名攀雲㡬合到蓬瀛須存彭壽千年在終見茅公九轉成鯤海已知勞鶴使螢窗不那夢霓旌琪花玉蔓應相笑未得歌吟從酒行
　　春風
　　每嵗東來助發生舞空悠颺徧寰瀛暗添芳草池塘色逺遰髙樓簫管聲𬖄透驪宮偏帶恨花催上苑剰多情如何一統車書日吹取青雲道路平
　　冬日寄獻庾員外
　　曽謁仙宮最上仙西風許醉桂花前爭歡酒蟻浮金爵從聽歌塵撲翠蟬秋霽捲簾凝錦席夜闌吹笛稱江天卻思紫陌觥籌地兎缺烏沈欲半年
　　釣翁〈一作鄭谷詩〉
　　來徃煙波非定居生涯蓑褐〈一作笠〉外無餘閑垂兩鬢任如鶴只繫〈一作祇把〉一竿時得〈一作釣〉魚月浦扣船歌皎潔雨蓬隈岸臥蕭疎行人誤話金張貴笑指北邙丘與墟
　　聞友人入越幕因以詩贈
　　稽嶺春生酒凍銷煙鬟紅〈一作蒨〉袖恃嬌嬈岸〈一作𡶶〉邊叢雪晴香老波上長虹晩影遙〈一作揺〉正哭阮途歸未得更聞江筆赴嘉招人間榮瘁眞堪恨坐想征軒鬢欲〈一作未〉凋
　　東歸
　　日日唯憂行役遲東歸可是有家歸都縁桂玉無門住不筭山川去路危〈一作非〉秦樹夢愁黃〈一作春〉鳥囀吳江釣憶〈一作垂〉錦鱗肥桃夭李〈一作杏〉艶清明近惆悵當年〈一作時〉意盡違
　　入關
　　古道槐花滿樹開入關時節一蟬催出門唯恐不先到當路有誰長待來似箭年光還可惜如蓬生計更堪哀故園若有漁舟在應掛雲帆早箇迴
　　覽陳丕巻
　　雪宮詞客燕宮遊一軸煙花象外搜謾把蜀紋當畫展徒誇湘碧帶春流吟時致我寒侵骨得處疑君白盡頭從北南歸明月夜嶺猨灘鳥更悠悠
　　巴南旅舍言懐
　　萬浪千巖首未回無憀相倚上髙臺家山如畫不歸去客舍似讐誰遣來紅涙罷窺連曉燭碧波休引向春〈一作風〉盃後時若有青雲望何事偏教羽翼摧
　　登凌歊臺
　　髙臺今日〈一作古〉竟〈一作境〉長閒因想興亡自慘顔四海已歸新雨露六朝空認舊江山槎翹獨鳥沙汀〈一作汀洲〉畔風遰連檣雪浪間〈一作風亞荒榛雨雪間〉好是輪蹄來徃便誰人不向此躋攀
　　僕射陂晩望
　　離人到此倍堪傷陂水蘆花似故鄉身事未知何日了馬蹄唯覺到秋忙田園牢落東歸晩道路辛勤北去長卻羨無愁是沙鳥雙雙相趂下斜〈一作殘〉陽
　　芳草
　　廢苑牆南殘〈一作淺〉雨中似袍顔色正䝉茸㣲香暗惹遊人歩逺緑纔分鬬雉蹤三楚渡頭長恨見五侯門外卻難逢年年縱有春風便馬跡車輪一萬重
　　秋日留題蔣亭〈一作山〉
　　西風纔起一蟬鳴便筭關河馬上程碧浪鷁舟從此別丹霄鵠箭忍〈一作忽〉無成二年芳思隨雲雨㡬日〈一作夕〉離歌戀〈一作怨一作望〉斾旌囘首橫塘更東望露荷煙菊倍傷情
　　早發
　　一㸃燈殘魯酒醒已擕孤劔事離程愁看飛雪聞鷄唱獨向長空背雁行白草近關微有路〈一作露〉濁河連底凍無聲此中來徃本迢遞況是驅羸客塞城
　　雁二首
　　暮天新雁起汀洲紅蓼花開水國愁想得故園今夜月㡬人相憶在江樓
　　早背胡霜過戍樓又隨寒日下汀洲江南江北多離別忍報年年兩地愁
　　螢二首
　　水殿清風玉戶開飛光千㸃去還來無風無月長門夜偏到階前㸃緑苔
　　裵囘無燭冷無煙秋逕莎庭入夜天休向書窗來照字近來紅蠟滿歌筵
　　看花
　　花開只恐看來遲及到愁如未看時家在楚鄉身在蜀一年春色負歸期
　　柳絮
　　處處東風撲晩陽輕輕醉粉落無香就中堪恨隋堤上曽惹龍舟舞鳳凰
　　雲
　　紛紛靄靄遍江湖得路為霖豈合無莫使悠颺只如此帝鄉還更暖蒼梧
　　芳草
　　曲江岸上天街裏兩地縱生車馬多不似〈一作是〉萋萋南浦見晩來煙雨半相和
　　出都門
　　青門春色一花開長到花時把酒杯自覺無家似潮水不知歸處去還來
　　宮中二首
　　芳草長含玉輦塵君王遊幸此中頻今朝別有承恩處鸚鵡飛來説似人
　　雖然自小屬梨園不識先皇玉殿門還是當時歌舞曲今來何處最承恩
　　河湟
　　河湟何計絶𤇺煙免使征人更戌邉盡放農桑無一事遣教知有太平年
　　聞子規
　　蜀魄千年尚怨誰聲聲啼血向花枝滿山明月東風夜正是愁人不寐時
　　望仙〈一本有臺字〉
　　千金壘土望三山雲〈一作望〉鶴無蹤羽衞還若説神仙求便得茂陵何事在〈一作隔〉人間
　　放鷓鴣
　　好傍青山與碧溪刺桐毛竹〈一作羽〉待雙棲花時遷客傷離別莫向相思樹上啼
　　驪山
　　風揺巖桂露聞香白鹿驚時出繞牆不向驪山鎻宮殿可知仙去是明皇
　　梅花
　　繁如瑞雪壓枝開越嶺吳溪免用栽卻是五侯家未識春風不放過江來
　　鷄冠花
　　一枝穠艶對秋光露滴風揺倚砌傍曉景乍看何處似謝家新染紫羅囊
　　汴河
　　煬帝開河鬼亦悲生民不獨力空疲至今嗚咽東流水似向清平怨昔時
　　渡江有感
　　岸落殘紅錦雉飛渡江船上夕陽微一枝猶負平生意歸去何曽勝不歸
　　題終南山僧堂
　　九衢終日見南山名利何人肯掩關唯有吾師逹眞理坐看霜樹老雲間
　　大散嶺
　　過徃長逄日色稀雪花如掌撲行衣嶺頭卻望人來處特地身疑是鳥飛
　　嘉陵江
　　嘉陵南岸雨初収江似秋嵐不煞流此地終朝有行客無人一為櫂扁舟
　　早行
　　雨灑江聲風又吹扁舟正與睡相宜無端戌鼓催前去別卻青山向曉時
　　黃河曉渡
　　大河平野正窮秋羸馬羸僮古渡頭昨夜蓮花𡶶下月隔簾相伴到明愁
　　溫泉
　　一條春水潄莓苔㡬繞𤣥宗浴殿囘此水貴妃曽照影不堪流入舊宮來
　　秋怨
　　夢斷南窗啼曉烏新霜昨夜下庭梧不知簾外如珪月還照邊城到曉無
　　歎別
　　北來南去㡬時休人在光隂似箭流直待江山盡無路始因拋得別離愁
　　送春
　　欲別東風剩黯然亦知春去有明年世間爭那人先老更對殘花一醉眠
　　蠟燭
　　煖香紅熖一時燃緹幕初垂月落天堪恨蘭堂別離夜如珠似淚滴尊前
　　陳宮
　　白玉尊前紫桂香迎春閣上燕雙雙陳王半醉貴妃舞不覺隋兵夜渡江
　　水簾
　　萬㸃飛泉下白雲似簾懸處望疑眞若將此水為霖雨更勝長垂隔路塵
　　賞春〈一作芳草一作春遊鬱然有懐賦〉
　　芳草和煙暖更青閑門要路一時生年年㸃檢人間事唯有春風不世情
　　歎平泉〈一作傷平泉莊〉
　　生前㡬到此亭臺尋歎投荒去不囘若遣春風會人意花枝盡合向南開
　　長安春雨
　　兼風颯颯灑皇州能滯輕〈一作春〉寒阻勝遊半夜五侯池館裏美人驚起為花愁
　　駕蜀囘
　　上皇西幸卻歸秦花木依然滿禁春唯有貴妃歌舞地月明空殿鎻香塵
　　吳王古宮井二首
　　古宮荒井曽平後見説耕人又鑿開拾得玉釵鐫勅字當時恩澤賜誰來
　　含青薜荔隨金甃碧砌磷磷生緑苔莫言數尺無波水曽與如花竝照來
　　江㠶
　　別離不獨恨蹄輪渡口風帆發更頻何處青樓方憑檻半江斜日認歸人
　　為人感贈
　　歌舞從來最得名如今老寄洛陽城當時醉送龍驤曲留與誰家唱月明
　　春江恨別
　　望斷長川一葉舟可堪歸路更沿流重來別處無人見芳草斜陽滿渡頭
　　歎流水二首
　　人間莫〈一作虛〉謾惜花落花落明年依舊開卻最堪悲是流水便同人事去〈一作更〉無迴
　　龍躍虬蟠旋作潭繞紅濺緑下東南春風散入侯家去漱齒花前酒半酣
　　落第東歸
　　年年春色獨懐羞彊向東歸懶舉頭莫道還家便容易人間多少事堪愁
　　鏡
　　昔嵗相知〈一作宜〉別有情㡬〈一作千〉廻磨拭始將行如今老去〈一作漸老〉愁無限抱〈一作把〉向閒窗卻怕明
　　南行
　　臘晴江煖鸊鵜飛梅雪香粘越女衣魚市酒村相識徧短船歌月醉方歸
　　公子行
　　金〈一作雕〉鞍玉勒照花明過後春〈一作香〉風特地生半醉五侯門裏出月髙猶在禁街行
　　春日偶題城南韋曲
　　韋曲城南錦繡堆千金不惜買花栽誰知豪貴多羈束落盡春紅不見來
　　上東川顧尚書
　　輕財重義真公子長策沈機繼武侯龍節坐持兵十萬可憐三蜀盡無憂
　　過王濬墓
　　埋骨千年近路塵路傍碑號晉將軍當時若使無功業早箇耕桑到此墳
　　㶚上感別
　　㶚水何人不別離無家南北倚空悲十年此路花時節立馬霑襟酒一巵
　　春日與友人話別
　　坐酌對芳草東風吹旅衣莫嫌驅馬倦自未有山歸華髮期先逼青雲計又非離襟一霑灑廻首正殘暉
　　竹
　　翠葉纔分細細枝清隂猶未上階墀蕙蘭雖許相依日桃李還應笑後時抱節不為霜霰〈一作雪〉改成林終與鳯凰期渭濵若更徴賢相好作漁竿繫釣絲
　　邊將
　　馬上乘秋欲建勲飛狐夜鬬出師頻若無紫塞煙塵事誰識青樓歌舞人戰骨沙中金鏃在賀筵花畔玉盤新由來邊卒皆如此只是君門合殺身
　　巴南旅泊
　　巴山慘別魂巴水徹荊門此地若重到居人誰復存落帆紅葉渡駐馬白雲村卻羨南飛鴈年年到故園
　　河上逢友人
　　知君意不淺立馬問生涯薄業無歸地他鄉便是家宵吟憐桂魄朝起怯菱花語盡黃河上西風日又斜
　　偶題離亭
　　萬般名利不闗身況待山平海變塵五月波濤爭下峽滿堂金玉為何人謾誇浮世青雲貴未盡離杯白髮新誰似雨蓬蓬底客渚花汀鳥自相親
　　夏晩望嵩亭有懷
　　正憐雲水與心違湖上亭髙對翠微盡日不妨憑檻望終年未必有家歸青蟬漸傍幽叢噪白鳥時穿返照飛此地又愁無計住一竿何處是因依
　　途中寄友人
　　秋庭悵望別君初折栁分襟十載餘相見或因中夜夢寄來多是隔年書攜樽座外花空老垂釣江頭栁漸疎裁得詩憑千里雁吟來寧不憶吾廬
　　傷侯第
　　世間榮辱半相和昨日權門今雀羅萬古明君方納諫九江遷客更應多碧池草熟人偷釣畫㦸春閒鶯亂過㡬許樂僮無主後不離鄰巷教笙歌
　　春日過壽安山館
　　舊國多將泉石親西遊愛此拂行塵簾開山色離亭午步入松香別島春誰𡧓暫安耕釣地相逢謾歎路岐身歸期不及桃花水江上何曾鱠雪鱗
　　吳門再逢方干處士
　　天上髙名〈一作才〉世上身垂綸何不駕蒲輪一朝卿相俱前席千古篇章冠後人稽嶺不歸空掛夢吳〈一作燕〉宮相值欲霑巾吾王若致昇平化可獨成周只渭濱
　　蟬
　　纔入新秋百感生就中蟬噪最堪驚能催時節凋雙鬢愁到〈一作對〉江山聽一聲不傍管拘醉態偏依楊栁撓〈一作引〉離情故園聞處猶惆悵況是經年萬里行
　　秋日留別義初上人
　　塞寺窮秋別逺師西風一雁倍傷悲每嗟塵世長多事重到禪齋是㡬時霜嶺自添紅葉恨月溪休和碧雲詞闗河回首便千里飛錫南歸詎可知
　　夏日宿靈巖寺宗公院
　　寺入千巖石路長孤吟一宿逺公房臥聽半夜杉壇雨轉覺中峰枕簟涼花界已無悲喜念塵自足是非妨他年縱使重來此息得心猨鬢已霜
　　冬日廟中書事呈棲白上人
　　日髙荒廟掩雙扉杉逕無人鳥雀悲昨日江潮〈一作湖〉起歸思滿窗風雨覺來時何堪身計長如此閑盡爐灰卻是疑頼有碧雲吟句客禪餘相訪說新詩
　　夏日題逺公北閣
　　危閣壓山岡晴空疑鳥行勝搜花界盡響益梵音長有月堪先到無風亦自涼人煙紛繞繞渚樹共蒼蒼榻戀髙樓語甌憐書茗香此身閑未得驅馬入殘陽
　　秋蝶二首
　　秦樓花發時秦女笑相隨及到秋風日飛來欲問誰似厭棲寒菊翩翩占晩陽愁人如見此應下淚千行
　　秋別
　　別路垂陽栁秋風淒管絃青樓君去後明月為誰圓
　　共友人看花
　　愁將萬里身來伴看花人何事獨惆悵故園還又春
　　行次
　　終日長程復短程一山行盡一山青路傍君子莫相笑天上由來有客星
　　鳯州北樓
　　城上層樓北望時閑雲逺水自相宜人人盡道堪圖畵枉遣山翁醉習池
　　贈僧
　　繁華舉世皆如夢今古何人𡧓暫閑唯有東林學禪客白頭閒坐對青山












　　御定全唐詩巻六百五十四
<集部,總集類,御定全唐詩>
　　欽定四庫全書
　　御定全唐詩巻六百五十五
　　羅隱
　　羅隱字昭諫餘杭人本名橫十上不中第遂更名從事湖南淮潤無所合久之歸投錢鏐累官錢塘令鎮海軍掌書記節度判官鹽鐵發運副使著作佐郎奏授司勲郎朱全忠以諫議大夫召不行魏博羅紹威推為叔父表薦給事中年七十七卒隱少聰敏既不得志其詩以風刺為主有歌詩集十四巻甲乙集三巻外集一巻今編詩十一巻
　　曲江春感〈一題作歸五湖〉
　　江頭日暖花又開江東行客心悠哉髙陽酒徒半彫落終南山色空崔嵬聖代也知無棄物侯門未必用非才一船明月一竿竹家住〈一作在〉五湖歸去來
　　皇陂
　　皇陂㶑灎深復深陂西下馬聊登臨垂楊風輕弄翠帶
　　鯉魚日暖跳黃金三月窮途無勝事十年流水見歸心輸他谷口鄭夫子偷得閒名說〈一作直〉至今
　　寄鄭補闕
　　夫子門前數仭牆每經過處憶遊梁路從青𤨏無因見恩在丹心不可忘未必便為讒口隔只應〈一作因〉貪草諌書忙別來愁悴知多少兩度槐花馬上黃
　　牡丹花
　　似共東風〈一作君〉別有因絳羅髙巻不勝春若教解語應傾國任是無情亦〈一作也〉動人芍藥與君為近侍芙蓉何處避芳塵可憐韓令功成後辜負穠華過此身
　　黃河
　　莫把阿膠向此傾此中天意固難明解通銀漢應須曲纔出崑崙便不清髙祖誓功衣帶小仙人占斗客槎輕三千年後知誰在何必勞君報太平
　　汴河
　　當時天子是閒遊今日行人特地愁柳色縱饒妝故國水聲何忍到揚州乾坤有意終難㑹黎庶無情豈自由應笑秦皇用心錯謾驅神鬼海東頭
　　西京崇德里居
　　進乏梯媒退又難強隨豪貴殢長安風從昨夜吹銀漢淚擬何門落玉盤拋擲紅塵應有恨思量仙桂也無端錦鱗赬尾平生事卻被閒人把釣竿
　　投所思
　　顦顇長安何所為旅魂窮命自相疑滿川碧嶂無歸日一榻紅塵有淚時雕琢只應勞郢匠膏肓終恐誤秦醫浮生七十今三十從此悽惶未可知
　　經張舎人舊居〈一題作河中經故翰林張舍人所居〉
　　行塵不是昔時塵謾向朱門憶侍臣一榻巳無開眼處九泉應有愛才人文餘吐鳳他〈一作當〉年詔樹想棲鸞舊日春從此恩深轉〈一作深思更〉難報夕陽衰草淚〈一作獨〉沾巾
　　雒城作
　　大鹵旌旗出洛濱此中煙月已埃塵更無樓閣尋行處kao只有山川識野人早得鑄金誇范蠡旋聞垂釣哭平津舊遊難得時難遇迴首空城百草春
　　姑蘇城南湖陪曹使君遊
　　水蓼花紅稻穗黃使君蘭棹汎迴塘倚風荇藻先開路迎斾鳬鷖盡著行手裏〈一作內〉兵符神與術腰間金印綵為囊少年太守勲庸盛應笑燕臺兩鬢霜
　　秋日有寄姑蘇曹使君
　　多病無因櫂小舟闔閭城下謁名侯水寒不見雙魚信風便唯聞五袴謳早說用兵長暗合近傳觀稼亦閑遊須知謝奕依前醉閒阻清談又一秋
　　送章碣赴舉
　　苹鹿歌中別酒催粉闈星彩動昭回久經罹〈一作離〉亂心應破乍覩昇平眼漸開顧我昔年悲玉石憐君今日藴風雷龍門盛事無因見費盡黃金老隗臺
　　寄楊秘書
　　湖水平來見鯉魚偶因烹處得瓊琚披尋藻思千重後吟想氷光萬里餘漳浦病來情轉薄赤城吟苦意何如錦衣公子憐君在十載兵戈從板輿
　　往年進士趙能卿嘗話金庭勝事見示敘
　　㑹稽詩客趙能卿往歲相逢話石城正恨故人無上夀喜隨良宰有髙情山朝佐命層層聳水接飛流歩歩清兩火一刀罹亂後㑹須乘興雪中行
　　得宣州竇尚書書因投寄二首
　　雙魚迢遞到江濱傷感南陵〈一作南感陵陽〉舊主人萬里朝臺勞寄夢十年侯國阻趨塵尋知亂後嘗辭祿共喜閒來得養神時見齊山敬亭客不堪戎馬戰征頻
　　曾逐旌旗過板橋世途多難竟蓬飄歩兵校尉辭公府車騎將軍憶本朝醉裏舊遊還歴歴病中衰鬢奈蕭蕭遺簪墮履應留念門客如今只下僚
　　雪
　　細玉羅紋下碧霄杜門顔〈一作傾〉巷落偏饒巢居只恐髙柯折旅客愁聞去路遙撅凍野蔬和粉重埽庭松葉帶酥燒寒窗呵凍尋詩句一片飛來紙上銷
　　暇日有寄姑蘇曹使君兼呈張郎中郡中賓僚
　　嘉植〈一作樹〉陰陰覆劒池此中能政動神祗湖邊觀稼雨迎馬城外犒軍風滿旗融酒徒誇無算爵儉蓮還少最髙枝珊瑚筆架真珠履曾和陳王幾首詩
　　寄右省王諫議
　　耳邊要靜不得靜心裏欲閒終未閒自是宿緣應有累可能時〈一作世〉事更相關魚慙張翰辭東府鶴怨周顒負北山看卻金庭芝術老又驅車入七人班
　　焚書坑
　　千載遺蹤一窖塵路傍耕者亦傷神祖龍算事渾乖角將謂詩書活得人
　　始皇陵
　　荒堆無草樹無枝嬾向行人問昔時六國英雄漫多事到頭徐福是男兒
　　送沈先輩歸送〈一作宋〉上嘉禮〈一題作送沈光及第後東歸兼赴嘉禮〉
　　青青月〈一作仙〉桂觸人香白紵衫輕稱沈郎好繼馬卿歸故里況聞山簡在襄陽盃傾別岸應〈一作終〉須醉花〈一作草〉傍征車漸欲芳擬把金錢贈〈一作助〉嘉禮不堪棲屑困名場
　　春日葉秀才曲江
　　江花江草暖相隈〈一作偎〉也向江邊把酒杯春色惱人遮不得別愁如瘧避還來安排賤跡無良䇿裨補明時望重才一曲吳歌齊拍手十年塵眼未曾開
　　西京道德里
　　秦樹團團夕結陰此中莊舄動悲吟一枝丹桂未入手萬里蒼波長負心老去漸知時態薄愁來唯願酒杯深七雄三傑今何在休為閒人淚滿襟
　　憶夏口
　　漢陽〈一作江〉渡口蘭為舟漢陽〈一作江〉城下多酒樓當〈一作芳〉年不得盡一醉別夢有時還重遊襟帶可憐吞楚塞〈一作塞雁〉風煙只好狎〈一作好是冷〉江鷗月明更想曾行處吹笛橋邊木葉秋
　　武牢關
　　楚人曾此限封疆不見清陰六里長一壑暮聲何怨望數峰秋勢自顛狂由來四皓須神伏大抵秦皇謾氣強欲學雞鳴試關吏太平時節嬾思量
　　途中獻晉州孟中丞
　　太平天子念蒲東又委星郎養育功昨日隼旟辭闕下今朝珠履在河中樓移庾亮千山月樹待袁宏一扇風不及政成應入拜晉州何足展清通
　　長安秋夜
　　逺聞天子似羲皇偶捨漁鄉入帝鄉五等列侯無故舊一枝仙桂有風霜燈欹短熖燒離鬢漏轉寒更滴旅膓歸計未知身已老九衢雙闕夜蒼蒼
　　春晩寄鍾尚書
　　宰府初開忝末塵四年談笑隔通津官資肯便矜中路酒醆還應憶故人江畔舊遊秦望月檻前公事鏡湖春如今莫問西禪〈一作城〉塢一炷寒香老病身
　　秋曉〈一作晩〉寄友人
　　洞庭霜落水雲秋又汎輕漣任去留世界髙談今已得宦途清貴舊曾遊手中綵筆誇題鳳天上泥封奬狎鷗更見南來釣翁說醉吟還上木蘭舟
　　秋日有酬〈一題作感德敘懷寄上羅鄴王三首餘二在七巻一作寄王師範〉
　　舊〈一作盛〉業傳家有寶〈一作佩〉刀近聞餘力〈一作揮刃〉更揮毫腰間印佩〈一作綬〉黃金重〈一作樞貴〉巻裏〈一作內〉詩裁〈一作文章〉白雪髙讌罷嘉賓吟鳳藻獵歸〈一作回〉諸將問龍韜分茅列土〈一作登壇甲子〉纔三十猶擬廻頭賭〈一作奪〉錦袍
　　所思
　　梁王兔苑荊榛裏煬帝雞臺夢想中只覺惘然悲謝傅未知何以報文翁生靈不幸台星拆造化無情世界空劃盡寒灰始堪歎滿庭霜葉一窗風
　　送魏校書兼呈曹使君
　　亂離〈一作罹〉無計駐生涯又事東遊惜歲華村店酒旗沽竹葉野橋梅雨泊蘆花讐書發跡官雖屈負米安親路不賖應見使君論世舊埽門重得向曹家
　　四皓廟
　　漢惠秦皇事已聞廟前髙木眼前雲楚王謾費閒心力六里青山盡屬君
　　浮雲〈一本題上無浮字〉
　　溶溶曳曳自舒張不向蒼梧即帝鄉莫道無心便無事也曾愁殺楚襄王
　　早發〈一作行〉
　　北去南來無定居此生生計竟何如酷憐一覺平明睡長被雞聲惡破除〈一作鄰雞半夜啼〉
　　香〈一本題上有詠字〉
　　瀋水良材食柏珍博山煙〈一作爐〉煖玉樓春憐君亦是無端物貪作馨香忘卻身
　　鄴城〈一本作銅雀臺之二〉
　　臺上年年揜翠蛾臺前髙樹夾漳河英雄亦到分香處能共常人較幾多













　　御定全唐詩巻六百五十五
　　欽定四庫全書
　　御定全唐詩巻六百五十六
　　羅隱
　　七夕
　　絡角星河菡蓞天一家懽笑設紅筵應傾謝女珠璣篋盡寫檀郎錦繡篇香帳簇成排窈窕金鍼穿罷拜嬋娟銅壺漏報天將曉惆悵佳期〈一作人〉又一年
　　送臧濆下第謁竇鄜州
　　賦得長楊不直錢卻來京口看鶯遷也知絳灌輕才子好謁尢〈一作元〉常醉少年萬里故鄉雲縹緲一春生計淚瀾汍多情柱史應相問與話歸心正浩然
　　清明日曲江懷友
　　君與田蘇即舊遊我於交分亦綢繆二年隔絶黃〈一作重〉泉下盡日悲涼曲水頭鷗鳥似〈一作自〉能齊物理杏花疑欲伴人愁寡妻稚子應寒食遙望江陵一涙流
　　送鄭州嚴員外
　　欲將刀筆潤王猷東去先分聖主憂滿扇好風吹鄭圃一車甘雨別皇州尚書磧冷鴻聲晩僕射陂寒樹影秋從此文星在何處武牢關外庾公樓
　　孫員外赴闕後重到三衢
　　逺山髙樹思悠哉重倚危樓盡一杯謝守已隨徴詔入魯儒猶逐斷蓬來地寒謾憶移暄手時急方須濟世才宣室夜闌如有問可能全忘未然灰
　　衡陽泊木居士廟下作〈一題作題木居士廟〉
　　烏〈一作鳥〉噪殘陽草滿庭此中枯木似人形只應神〈一作鬼〉物長為主未必浮槎即有靈八月風波飄不去四時黍稷薦惟馨南朝庾信無因賦牢落祠前水氣腥
　　鍾陵見楊秀才〈一題作見進士楊尋〉
　　孺亭滕閣少踟躕三度南遊一事無秪覺流年如鳥逝不知何處有龍屠〈一作圖〉雲歸洪井枝柯歛水下漳〈一作章〉江氣色麤賴得與君同此醉醒來〈一作醒〉愁被鬼揶揄自湘川東下立春泊夏口阻風登孫權城
　　吳門此去逾千里湘浦離來想數旬只見風師長占路不知青帝已行春危憐壊堞猶遮水狂愛寒梅欲傍人事往時移何足問且憑村酒暖精神
　　春日憶湖南舊遊寄盧挍書
　　旅榜前年過洞庭曾提刀筆事甘寧瑇筵離隔將軍幕朱履頻窺處士星〈挍書自處士受命爾〉恩重匣中孤劒在夢餘江畔數峰青金貂見賜嘉賓散回首昭丘一涕零
　　賀淮南節度盧員外賜緋
　　儉蓮髙貴九霄聞粲粲朱衣降五雲驄馬早年曾避路銀魚今日且從軍御題綵〈一作緋〉服垂天眷袍展花心透縠紋應笑當年老萊子鮮華都自降明君
　　春日獨遊禪智寺
　　樹逺連天水接空幾年行樂舊隋宮花開花謝〈一作落〉還〈一作長〉如此人去人來自不同鸞〈一作楚〉鳯調髙何處酒吳牛蹄健滿車風思量只合騰騰醉煑海平陳一〈一作盡〉夢中
　　和淮南李司空同轉運員外〈一本題下有送韋士赴四字一作同轉運盧員外賜緋〉
　　層層髙閣舊瀛洲此地須徴第一流丞相近年縈〈一作榮〉倚望重才今日喜遨遊榮持健筆金黃貴恨咽離筵管吹秋誰繼伊臯送行句梁王詩好郢人愁
　　后土廟
　　四海兵〈一作干〉戈尚未寧始於雲外學〈一作謾勞淮海寫〉儀形九天𤣥女猶無聖后土夫人豈有靈一帶好雲侵鬢綠兩層〈一作行〉危岫拂睂青韋郎年少知何在〈一作眈閒事〉端坐思量〈一作案上休看〉太白經
　　金陵夜泊
　　冷煙輕澹〈一作靄一作雨〉傍衰叢此夕秦淮駐斷蓬棲鴈〈一作□〉逺驚沽酒火亂鵶髙避落帆風地銷王氣波聲急山帶秋陰樹影空六〈一作數〉代精靈人不見思量應在月明中
　　上江州陳員外
　　寒江九派轉城樓東下鍾陵第一州人自中〈一作鍾〉臺方貴盛地從西晉即風流舊班久望鵷晴翥餘力猶聞虎夜浮應恨屬官無健令異時佳節阻閒遊
　　廣陵開元寺閣上作
　　滿檻山川漾落暉檻前前事去如飛雲中雞犬劉安過月裏笙歌煬帝歸江蹙海門帆散去地吞淮口樹相依紅樓翠幕知多少長向東風有是非
　　上鄂州韋尚書
　　往歲先皇馭九州侍臣才業最風流文窮典誥雖餘力俗致雍熙盡密謀蘭省換班青作綬柏臺前引絳為韝都緣未負江山興開濟生靈挍一秋
　　早春巴陵道中
　　逺雪亭亭望未銷岳陽春淺似相饒短蘆冒土初生筍髙柳偷風已弄條波汎洞庭獱獺健谷連荊楚鬼神妖中流菱唱泊何處一隻畫船蘭作橈
　　廣陵秋日酬進士臧濆見寄
　　驛西斜日滿窗前〈一作蟬〉獨憑秋欄思渺綿〈一作然〉數尺斷蓬慚故國一輪清鏡泣流年已知世事真徒爾縱有心期亦偶然空媿荀家好兄弟鴈來魚去是因緣
　　淮南送李司空朝覲
　　聖君宵旰望時雍丹詔西來雨露濃宣父道髙〈一作楚客狂歌〉休歎鳳武侯才大本吟〈一作猶〉龍九州似鼎終須負萬物為銅只待鎔臘後春前更何事便看經度奏東封
　　秋日禪智寺見裴郎中題名寄韋瞻
　　野寺疎鐘萬木秋偶尋題處認名侯官離南郡應閒暇地勝東山想駐留百醆濃醪成別夢兩行垂露澣羇愁心知只有韋公在更對真蹤話舊遊
　　廣陵春日憶池陽有寄
　　煙水濛濛接板橋數年經歴駐征橈醉憑危檻波千頃愁倚長亭柳萬條別後故人冠獬豸病來知已賞鷦鷯清流夾宅千家住㑹待閒乘一信潮
　　春中〈一作日〉湘中題嶽麓寺僧舎〈一作院〉
　　蟾宮虎穴兩皆休來憑危欄送逺愁〈一作秋〉多事林鶯還謾語薄情邊鴈不廻頭春融只待〈一作恐〉乾坤醉水濶深知世界浮欲共髙僧話心跡野花芳〈一作荒〉草柰相尤
　　出試後投所知
　　此日〈一作去〉蓬壺兩日程當時消息甚分明桃須曼倩催方熟橘待洪崖遣始行鳥外音書應有意眼前塵土漸無情莫教〈一作交〉更似山西鼠嚙破愁腸恨一生
　　湘南春日懷古
　　晴江春暖蘭蕙薫鳬鷖苒苒鷗著羣洛陽賈誼自無命少陵杜甫兼〈一作偏〉有文空濶逺帆遮落日蒼茫野樹礙歸雲松醪酒好昭潭靜閑過中流一弔君
　　江州望廬山
　　東南蒼翠何崔嵬橫流一望幽抱開影寒已令水底去腳濶欲過湖心來深處不唯容鬼怪暗中兼恐有風雷仙人往往今誰在紅杏花香重首廻
　　金陵寄竇尚書
　　二年岐路有西東長憶優游楚驛中虎帳談髙無客繼馬卿官傲少人同世危肯使依劉表山好猶能憶謝公此去此恩言不得謾將閑淚對春風
　　清溪江令公宅
　　蠻牋象管夜深時曾賦陳宮第一詩宴罷風流人不見廢來蹤跡草應知〈一作何宜〉鶯憐勝事啼空巷〈一作谷〉蜨戀餘香舞好枝還有往年金甃井牧童樵叟等閑窺
　　鄭州獻盧舎人〈時本官王令公收復兩京後〉
　　海槎閑暇閬風輕不是安流不肯行雞省露濃湯餅熟鳳池煙暖詔書成漁籌已合光儒夢〈一作學〉堯印何妨且治兵㑹待兩都收復後右圖儀表左題名
　　別池陽所居
　　黃塵初起此留連火耨刀耕六七年雨夜老農傷水旱雪晴漁父共舟船已悲世亂身須去肯媿途危跡屢遷卻是九華山有意列行相送到江邊
　　送內使周大夫自杭州朝貢
　　八〈一作入〉都上將近平戎便附輶軒奏聖聰三接〈一作變〉駕前朝覲禮一函江表戰征功雲間閬苑何時見水底瑤池觸處通知有殿庭餘力在莫辭消息寄西風
　　酬黃從事懷舊見寄
　　舊遊不合到心中把得君詩意亦同水館酒闌清夜月香街人散白楊風長繩繫日雖難絆辨口談天不易窮世事自隨蓬轉在思量何處是飛蓬
　　繡〈第一句缺三字〉
　　一片絲羅　　　洞房西室女工勞花隨玉指添春色鳥逐金鍼長羽毛蜀錦謾誇聲自貴越綾虛說價功髙可中用作鴛鴦被紅葉枝枝不礙刀
　　西施
　　家國興亡自有時吳人何苦怨〈一作進〉西施西施若解傾吳國越國亡來又是誰
　　自遣
　　得即髙歌失即休多愁多恨亦悠悠今朝有酒今朝醉明日愁來明日愁
　　白角箆
　　白似瓊瑤滑似苔隨梳伴鏡拂塵埃莫言此箇尖頭物幾度撩人惡髮來
　　銅雀臺
　　強歌強舞竟難勝花落花開淚滿膺秪合當年伴君死免交憔悴望西陵
　　鸚鵡
　　莫恨雕籠翠羽殘江南地暖隴西寒勸君不用分明語語得分明出轉難
　　金錢花
　　占得佳名繞樹芳依依相伴向秋光若教〈一作交〉此物堪〈一作也〉收貯應被豪門盡劚將
　　梅〈一本題上有紅字〉
　　天賜胭脂一抺腮盤中磊落笛中哀雖然未得和𡙡便曾與將軍止渴來
　　御定全唐詩巻六百五十六
　　欽定四庫全書
　　御定全唐詩巻六百五十七
　　羅隱
　　錢尚父生日
　　大昴分光降鬥牛興唐宗社作諸侯伊䕫事業扶千載韓白機謀冠九州貴盛上持龍節鉞延長應續鶴春秋錦衣玉食將何報〈一作補〉更俟莊椿一舉頭
　　寄前戸部陸郎中
　　出馴桑雉入朝簪蕭灑清名映士林近日篇章欺〈一作期〉白雪早年詞賦得黃金桂堂縱道探龍頷蘭省何曾駐鶴心離亂事多人不㑹酒濃花暖且閑吟
　　登瓦棺寺閣
　　下盤空跡上雲浮偶逐僧行歩歩愁暫憩已知須用意漸來爭忍不回頭煙中〈一作鐘〉樹老重江晩鐸外風輕四境秋嬾指臺城更東望鵲飛龍鬬盡荒丘
　　九華山費徴君所居
　　草堂何處試徘徊見說遺蹤向此開蟾桂自歸〈一作啼〉三徑後鶴書曾降九天來白雲事跡依前在青𤨏光陰竟不迴盡夕為君思曩日〈一作昔〉野泉嗚咽路莓苔
　　途中寄懷
　　不知何處是前程合眼騰騰信馬行兩鬢已衰時未遇〈一作與〉數峰雖在病相攖塵埃鞏洛虛光景詩酒江湖漫姓名試哭軍門看誰問舊來還似禰先生
　　京口見李侍郎
　　傞傞江柳欲矜春鐵甕城邊見故人屈指不堪言甲子披風常記是庚申別來且喜身俱健亂後休悲業盡貧還有杖頭沽酒物待尋山寺話逡廵
　　秋日酬張特𤣥
　　病寄南徐兩度秋故人依約亦揚州偶因鴈足思閒事擬棹孤舟訪舊遊風急幾聞江上笛月髙誰共酒家樓平生意氣消磨盡甘露軒前看水流
　　登髙詠菊盡〈一作李山甫詩〉
　　籬畔霜前偶得存苦教遲晩避蘭蓀能銷造化幾多力不受陽和一㸃恩生處豈容依玉砌要時還許上金樽陶公沒後無知已露滴幽叢見淚㾗
　　登夏州城樓
　　寒聲獵獵戌旗風獨倚危樓悵望中萬里山河〈一作川〉唐土地千年魂魄晉英雄離心不忍聽邊馬徃事應須問塞鴻好脫儒冠從校尉一枝長㦸六鈞弓
　　水邊偶題
　　野水無情去不〈一作早〉回水邊花好為誰開只知事逐眼前去〈一作過〉不覺老從頭上來窮似丘軻休歎息逹如周召亦塵埃思量此理何人㑹䝉邑先生最有才
　　故洛陽公鎮大梁時隱得遊門下今之經歴事往人非聊抒所懷以傷以謝
　　孤舟欲泊思何窮曾憶西來值雪中珠履少年初滿座白衣遊子也從公狂拋賦筆琉璃冷醉倚歌筵瑇瑁紅今日斯文向誰說淚碑棠樹兩成空
　　杜陵秋思
　　南望商於北帝都兩堪棲託兩無圖只聞斥逐張公子不覺悲同楚大夫巖畔早涼生紫桂井邊疎影落髙梧一杯淥酒他年憶瀝向清波寄五湖
　　隱嘗在江陵忝故中令白公叨䝉知遇今復重過渚宮感事悲身遂成長句
　　往歲酇侯鎮渚宮曾將清律暖孤蓬才憐曼倩三冬後藝許由基一箭中言重不能輕薄命地寒終是泣春風鳳凰池涸〈一作也合〉台星拆迴首岐山憶至公
　　夜泊毘陵無錫縣有寄
　　草蟲幽咽樹〈一作露〉初團獨繫孤舟夜已闌濁浪勢奔吳苑急疎鐘聲徹惠山寒愁催鬢髮凋何易貧戀家鄉別漸難他日親朋應大笑始知書劔是無端
　　桃花〈一作杏花〉
　　暖觸衣襟漠漠香間梅遮柳不勝芳數枝豔拂文君酒半里紅欹宋玉墻盡日無人疑悵望有時經雨乍〈一作更〉淒涼舊山山下還如此廻首東風一斷腸
　　籌筆驛
　　拋擲南陽〈一作鄉〉為主憂北征東討盡良籌時來天地皆同力運去英雄不自由千里山河輕孺子兩朝冠劒恨譙周唯餘巖下多情水猶解年年傍驛流
　　重過隨州故兵部李侍郎恩知因抒長句〈一本隨州下有憶字〉
　　莊周髙論伯牙琴閑夜思量淚滿襟四海共誰言近事九原從此負初心鷗翻漢浦風波急鴈下鄖溪霧雨深慙媿蒼生還有意解歌襦袴至如今
　　商於驛樓東望有感
　　山川去接漢江東曾伴隋侯醉此中歌繞夜梁珠宛轉舞嬌春席雪朦朧棠遺善政陰猶在薤送哀聲事已空惆悵知音竟難得兩行清淚白楊風
　　寄南城韋逸人
　　杜甫詩中韋曲花至今無頼尚〈一作向〉豪〈一作家〉家美人曉折露沾袖公子醉時香滿車萬里丹青傳不得二年風雨恨無涯羨他南澗髙眠客春去春來任物華
　　梅花
　　吳王醉處十餘里照野拂衣今正繁經雨不隨山烏散倚風疑〈一作如〉共路人言愁憐粉豔飄歌席靜愛寒香撲酒罇欲寄所思無好信為人〈一作君〉惆悵又黃昏
　　淮南髙駢所造迎仙樓
　　鸞音鶴信杳難迴鳳駕龍車早晩來仙境是誰知處所人間空自造樓臺雲侵朱檻應難到蟲〈一作塵〉網閑窗永不開子細思量成底事露凝風擺作塵埃
　　和禪月大師見贈
　　髙僧惠我七言詩頓豁塵心展白睂秀似谷中花媚日清如潭底月圓時應觀法界蓮千葉肯折人間桂一枝漂蕩秦吳十餘載因循猶恨識師遲
　　謁文宣王廟
　　晩來乘興謁先師松柏淒淒人不知九仭蕭牆堆瓦礫三間茅殿走狐狸雨淋狀似悲麟泣露滳還同歎鳳悲儻使小儒名稍〈一作粗〉立豈教吾道受棲遲
　　代文宣王答
　　三教之中儒最尊止戈為武武尊文吾今尚自披蓑笠你等何須讀典墳釋氏寶樓侵碧漢道家宮殿拂青雲若教顔閔英靈在終不羞他李老君
　　重送朗〈一作閬〉州張員外
　　朱輪此去正春風且駐青雲〈一作門一作驄〉聽斷蓬一榻早年容孺子雙旌今日別文翁誠知汲〈一作與〉善心長在爭柰干時跡轉窮酬德酬恩兩無路謾勞惆悵鳳城東
　　廣陵秋夜讀進士常修三篇因題
　　入蜀歸呉三首詩藏於笥篋重於師劒關夜讀相如聽瓜歩秋吟煬帝悲景物也知輸健筆時情誰不許髙枝明年二月春風裏江島閑人慰所思
　　逼試投所知〈一作思〉
　　桃在仙翁舊苑傍暖煙輕靄撲人香十年此地頻偷眼二月春風最斷腸曾恨夢中無好事也知囊裏有仙方尋思仙骨終難得始與回頭問玉皇
　　漢江上作
　　漢江波浪淥於苔每到江邊病眼開半雨半風終日恨無名無跡幾時迴雲生岸谷秋陰合樹接帆檣晩思來對此空慚聖明代忍教纓上有塵埃
　　秋夜寄進士顧榮
　　秋河耿耿夜沈沈往事三更盡到心多病謾勞窺聖代薄才終是費知音家山夢後帆千尺塵土搔來髮一簪空羨良朋盡髙價可憐東箭與南金
　　寄渭北徐從事
　　暖雲慵墮柳垂條驄馬徐郎過渭橋官秩舊參荀祕監罇罍今伴霍嫖姚科隨鵠箭頻曾中禮向侯弓以重招莫恨東風促行李不多時節卻歸朝
　　徐宼南逼感事獻江南知已次韻
　　酒闌離思浩無窮西望維揚憶數〈一作次〉公萬里飄零身未了一家知奬意曾同雲橫〈一作遮〉晉國塵應暗路轉吳江信不通今日便成盧子諒滿襟珠淚墮霜風
　　寄三衢孫員外
　　小敷文伯見何時南望三衢渴復飢天子未能崇典誥諸生徒欲戀旌旗風髙綠野苗千頃露冷平樓酒滿巵盡是數旬陪奉處使君爭肯不相思
　　淮南送盧端公歸臺
　　鳳鸞勢逸九霄寛北去南來任羽翰朱紱兩參〈一作驂〉王儉府繡衣三領杜林官道從上〈一作澤〉國曾匡濟才向牢盆始重難應笑張綱謾生事埋輪不得在長安
　　煬帝陵
　　入郭登橋出郭船紅樓日日柳年年君王忍把平陳業只博〈一作換〉雷塘數畝田
　　馬嵬坡
　　佛屋前頭野草春貴妃輕〈一作香〉骨此為塵從來絶色知難得不破〈一作得〉中原未是人
　　柳
　　灞岸晴來送別頻相偎相倚不勝春自家飛絮猶無定爭解垂絲絆路人〈一作爭把長條絆得人〉
　　隋堤柳
　　夾路〈一作岸〉依依千〈一作十〉里遙路人回首認隋朝春風未借〈一作惜〉宣華意猶費工夫長綠條
　　孟浩然墓
　　數歩荒榛〈一作村〉接舊蹊寒江〈一作郊〉漠漠草〈一作雨〉淒淒〈一作萋萋〉鹿門黃土無多少恰到書〈一作先〉生塜便低
　　秦紀
　　長䇿東鞭及海隅黿鼉奔走鬼神趨憐君未到沙丘日肯信人間有死無
　　仙掌
　　掌前流水駐無塵〈一作痕一作日〉掌下軒車日日新謾向山頭髙舉手何曾招得路行人
　　御定全唐詩巻六百五十七
　　欽定四庫全書
　　御定全唐詩巻六百五十八
　　羅隱
　　詠月〈一本題上無詠字一本月上有中秋二字〉
　　湖上風髙動白蘋暫延清景此逡廵隔年違〈一作為〉別成〈一作因〉何事半夜相看似故人蟾向靜中矜爪距兔隈〈一作於〉明處弄精神嫦娥老大應惆悵倚泣〈一作獨倚〉蒼蒼桂一輪
　　宿荊州江陵驛〈一作館〉
　　西遊象闕媿〈一作跡闕〉知音東下荊溪稱越吟風動芰荷香四散月明〈一作髙〉樓閣影相侵閒欹別枕千般夢醉送征帆萬里心薜荔衣裳木蘭檝異時煙雨好追尋
　　撫州別阮兵曹
　　雪晴天外見諸峰幽軋行輪有去蹤內史宅邊今獨恨歩兵廚畔舊相容十年別鬢疑朝鏡千里歸心著晩鐘若不他時更青眼未知誰肯薦臨卭
　　新安投所知
　　少年容易捨樵漁曾辱明公薦子虛漢殿夜寒時不食宋都風急命何疎雲埋野艇吟歸去草沒山田賦遂初長劒一尋歌一奏此心爭肯為鱸魚
　　江邊有寄
　　江邊舊業半彫殘每軫歸心即萬端狂折野梅山店暖醉吹村笛酒樓寒只言聖代謀身易爭柰貧儒得路難同病同憂更何事為君提筆畫漁竿
　　送友人歸夷門
　　二年流落大梁城每送君歸即有情別路算來成底事舊遊言著似前生苑〈一作壇〉荒嬾認詞人會門在空憐烈士名至竟男兒分應定不須惆悵谷中鶯
　　湘中見進士喬詡
　　吳公臺下別經秋破虜城邊暫駐留一笑有情堪解夢數年無故〈一作處〉不同遊雲牽楚思橫魚艇柳送鄉心入酒樓且酌松醪依舊醉誰能相見向春愁
　　上霅川〈一作贈湖州〉裴郎中
　　貴提金印出咸秦瀟灑江城兩度春一派水清疑見膽數重山翠欲留人望崇早合歸黃閣詩好何妨戀白蘋自是受恩心未足卻垂雙翅羨吳均
　　錢塘江潮
　　怒聲洶洶勢悠悠羅剎江邊地欲浮漫道往來存大信也知反覆向平流任〈一作狂〉拋巨浸疑無〈一作傾〉底猛過西陵只〈一作似〉有頭至竟朝昏誰主掌好騎赬鯉問陽侯
　　送人赴職任褒中
　　物態時情難重陳夫君此去莫傷春男兒只要有知已才子何堪更問津萬轉江山通蜀國兩行珠翠見褒人海棠花謝東風老應念京都共苦辛
　　臨川投穆中丞
　　試將生計問蓬根心委寒灰首戴盆翅弱未知三島路舌頑虛掉五侯門嘯煙白狖沈髙木𢷬月清砧觸旅魂家在碧江歸不得十年魚艇長苔㾗
　　早春送張坤歸大梁〈一題作早春送大梁盧從事一作送處士張坤歸汴州〉
　　蕭蕭羸馬正〈一作立〉塵埃又送輶〈一作歸〉軒向吹臺別酒莫辭今夜醉〈一作酌〉故人知是幾時回〈一作來〉泉經華岳猶應凍花到梁園始合開為謝〈一作若見〉東門抱關吏〈一作者〉不堪〈一作為言〉惆悵滿離杯
　　東歸途中作
　　松〈一作村〉橘蒼黃覆釣磯早年生計近年違老知風月終堪恨貧覺家山不易歸別岸客帆和鴈落晩程霜葉向人飛買臣嚴助精靈在應笑無成一布衣
　　送進士臧濆下第後歸池州
　　賦成無處換黃金卻向春風〈一作東遊〉動越吟天子愛才雖仄席諸生多病又沾襟柳攀灞岸狂遮袂水憶池陽淥滿心珍重綵衣歸正好莫將閒事繫升沈
　　湘中贈范鄖
　　丹桂無心彼此諳二年疎嬾共江潭愁知酒醆終難捨老覺人情轉不堪雲外鴛鴦〈一作鵷鸞〉非故舊眼前膠漆似煙嵐勞歌一曲〈一作奏〉霜風暮擊折湘妃白玉簪
　　寄張侍郎
　　衰羸豈合話荊州爭柰思〈一作恩〉多不自由無路重趨桓典馬有詩曾上仲宣樓塵銷別跡堪垂淚樹拂他門嬾舉頭一種人間太平日獨教零落憶滄洲
　　渚宮秋〈一作愁〉思
　　楚城日暮煙靄深楚人駐馬還登臨襄王臺下水無賴神女廟前雲有心千載是非難重問一江風雨好閑吟欲招屈宋當時魄蘭敗荷枯不可尋
　　閑居早秋
　　槐杪清蟬煙〈一作咽〉雨餘蕭蕭涼葉墮衣裾噪槎烏散沈蒼嶺弄杵風髙上碧虛百歲夢生悲蛺蜨一朝香死泣芙蕖六宮誰買相如賦團扇恩情日日疎
　　建康〈一作臺城〉
　　潮平逺岸草侵沙東晉衰來最可嗟庾舅已能窺帝室王都〈一作郎〉還是預人家山寒老樹啼風曲泉暖枯骸動芷〈一作齒〉牙欲𧺫九原看一徧秦淮聲急日西斜
　　送舒州宿松縣傅少府〈一題作送宿松傅少府〉
　　江蘺〈一作離江〉漠漠樹重重東過清淮到宿松縣好也知臨浣水官閒應得看灊峰春生綠野〈一作草〉吳歌怨雪霽平郊楚酒濃留取餘杯待張翰明年歸棹一從容
　　經故洛陽城
　　敗垣危堞跡依稀試駐羸驂弔落暉跋扈以成梁冀在簡書難問杜喬歸由來世事須翻覆未必餘才解是非千載昆陽好功業與君門下作恩威
　　夏州胡常侍
　　百尺髙臺勃勃州大刀長㦸漢諸侯征鴻過盡邊雲濶戰馬閒來塞草秋國計已推肝膽許家財不為子孫謀仍聞隴蜀由多事深喜將軍未白頭
　　寄進士盧休
　　半年池口恨萍蓬今日思量已夢中遊子馬蹄難重到故人尊酒與誰同山橫翠後千重綠蠟想歌時一燼紅從此客程君不見麥秋梅雨徧江東
　　贈〈一作滈〉先輩令狐補闕
　　中間〈一作年〉聲跡早薫然阻避鈞衡過十年碧海浪髙終濟物蒼梧雲好已歸天花迎綵服離鶯谷柳傍東風觸馬鞭應念淒涼洞庭客夜深雙淚憶漁船
　　送秦州從事
　　一枝何足解人愁拋卻還隨定逺侯紫陌紅塵今別恨九衢雙闕夜同遊芳時易失勞行止良㑹難期且駐留若到邊庭有來使試批書尾話梁州
　　湖州裴郎中赴闕後投簡寄友生
　　錦帳郎官塞〈一作奉〉詔年汀洲曾駐木蘭船禰衡酒醒春瓶倒柳惲詩成海月圓歌蹙逺山珠滴滴漏催香燭淚漣漣使君入拜吾徒在宣室他時豈偶然
　　秋日泊平望驛寄太常裴郎中
　　蘋洲重到杳〈一作窅〉難期西〈一作徙〉倚郵亭憶往時北海尊中常有酒東陽樓上豈無詩地清每負生靈望官重方升禮樂司聞說江南舊歌曲至今猶自〈一作是〉唱吳姬
　　西塞山〈在武昌界孫吳以之為西塞〉
　　吳塞當時指此山吳都亡後綠〈一作水〉孱顔嶺梅乍暖殘妝恨沙鳥初晴小隊閑波濶魚龍應混雜壁危猿狖柰〈一作正〉姦〈一作驕〉頑會將一副寒蓑笠來與漁翁作往還
　　秋日汴河客舎酬友人〈一作汴州客舎有酬〉
　　梁宋追遊早歲同偶然違〈一作為〉別事皆空年如流水催何急道似危途動即窮醉舞且欣連夜月狂吟還聚上樓風煩君更枉騷人句白鳳靈虵滿袖中
　　東歸
　　仙桂髙髙似有神貂裘敝盡取無因難〈一作惟一作只〉將白髮期公道不覺丹枝屬別人雙闕往來慙請〈一作聘〉謁五湖歸後恥交親盈盤紫蟹千巵酒添得臨岐淚滿巾
　　廣陵李僕射借示近詩因投獻
　　朝論國計暮論兵餘力猶隨鳳藻生語繼盤盂拋俗格氣兼河嶽帶商聲閒尋綺思千花麗靜想髙吟六義清天〈一作文〉柄已持堯典在更堪回首問緣情
　　三衢哭孫員外
　　燕戀雕梁馬戀軒此心從此更何言直將塵外三生命未敵君侯一日恩紅蠟有時還入夢片帆何處獨銷魂忍看明發衣襟上珠淚痕中見酒痕
　　篋中得故王郎中書
　　鳳里前年別望郎丁寧唯恐滯吳鄉勸疎杯酒知妨事乞與書題作褁糧苹鹿未能移海曲縣花尋已落河陽九原自此無因見反覆遺蹤淚萬行
　　淚
　　逼臉橫頤咽復勻也曾讒毀也傷神自從魯國澘然後不是姦人即婦人
　　子規
　　銅梁路逺草青青此恨那堪枕上聽一種有寃猶〈一作無〉可報不如銜石疊滄溟
　　姑蘇臺
　　讓髙泰伯開基日賢見延陵復命時未㑹子孫因底事解崇臺榭為西施
　　王濬墓
　　男兒未必盡英雄但到時來即命〈一作命即〉通若使吳都猶〈一作有〉王氣將軍何處立殊功
　　京中晩望
　　心如野鹿跡如萍謾向人間性一靈往事不知多少夢夜來和酒一時醒
　　寄竇澤處士二首
　　蘭亭醉客舊知聞欲問平安隔海雲不是金陵錢太尉世間誰肯更容身
　　鼇背樓臺拂白榆此中槎客亦踟躕牢山道士無仙骨卻向人間作酒徒

　　御定全唐詩巻六百五十八
<集部,總集類,御定全唐詩>
　　欽定四庫全書
　　御定全唐詩巻六百五十九
　　羅隱
　　省試秋風生桂枝
　　涼吹從何起中霄景象清漫隨雲葉動髙傍桂枝生漠漠看無際蕭蕭別有聲逺吹斜漢轉低拂白榆輕寥泬工夫大乾坤歲序更因悲逺〈一作未〉歸客長望一枝榮
　　思故人
　　故人不可見聊復拂鳴琴鵲繞風枝急螢藏露草深平生四方志此夜五湖心惆悵友朋盡洋洋漫好音
　　寄陸⻱蒙〈李相公在淮南徴陸⻱䝉詩〉
　　龍樓李丞相昔歲仰髙文黃閣尋無主青山竟未焚夜船乘海月秋寺伴江雲卻恐塵埃裏浮名㸃汚君
　　題方干詩
　　中間李建州夏汭偶同遊顧我論佳句推君最上流九霄無鶴板雙鬢老漁舟世難方如此何當浣旅愁
　　秋江
　　秋江待晩潮客思斾旌揺〈一作遙〉細雨翻蘆葉髙風卻〈一作怯〉柳條兵戈村落破饑儉虎狼驕吾土兼連此離魂望裏消
　　寄制誥李舎人
　　梁王握豹韜雪裏見枚臯上客趨丹陛遊人歎二毛門閑知待詔星動想濡毫一首長楊賦應嫌索價髙
　　秋日懷孟夷庚
　　秋日〈一作葉〉黃陂下孤舟憶共誰江山三楚分風雨二妃祠知已秦貂沒流年賈鵩悲中原正兵馬相見是何時
　　送李右丞分司〈一本題下有東城二字〉
　　分漕〈一作曹〉得洛川讜議更昭然在〈一作左〉省曾批敕中臺肯避權所悲時漸薄共賀道由〈一作尢〉全賣與清平代相兼直幾錢
　　郴江遷客
　　不是逢清世何由見皂囊事雖危虎尾名勝泊〈一作汨〉鵷行毒霧郴江濶愁雲楚驛長歸時有詩賦一為弔沈湘
　　感舊
　　劔佩孫𢎞閣戈鋋太尉〈一作大將〉營重言虛有位孤立竟無成丘隴笳簫咽池臺歲月平此恩何以報歸處〈一作底事〉是柴荊
　　鷹
　　越海霜天暮辭韜野草乾俊通司𨽻職嚴奉武夫官眼惡藏蜂〈一作鋒〉在心麤逐物殫近來脂膩足驅遣不妨難
　　秋日寄狄補闕
　　紅塵擾擾間立馬看南山謾道經年往何妨逐日閑病中霜葉赤愁裏鬢毛斑不為良知在驅車已出關寄易定公乘億侍郎〈侍郎有明皇再見阿蠻舞及龍池柳賦時稱冠絶也一本題下無侍郎二字〉
　　謝舞仍宮柳髙竒世少雙侍中生不到園令死須降班秩通烏府罇罍奉碧幢昭王有餘烈試為禱迷邦
　　寄大理徐郎中〈一本大理下有寺字〉
　　佐棘竟誰同因思證聖中事雖〈一作難〉忘〈一作亡〉顯報理合有陰功官序詵枝老幽塵〈一作生涯〉范甑空幾時潘好禮重與話清風〈證聖中徐有功為大理少卿執法平恕鹿城主簿潘好禮著論以美之也〉
　　寄蘇拾遺〈拾遺許公之後今猶居開元中舊第〉
　　早歲長楊賦當年〈一作今〉諫獵書格髙時輩伏言數宦情疎慷慨傳丹桂艱難保舊居退朝觀〈一作焚〉藁草〈一作應課草〉能望〈一作忘〉馬相如
　　寄許融〈一題作與干韞玉話別〉
　　多病仍疎拙唯君與我同帝鄉年共老江徼〈一作外〉業俱空燕冷辭華屋蛩〈一作蟬〉涼恨〈一作咽〉曉叢白雲髙幾許全屬採芝翁
　　寄禮部鄭員外
　　欒郄門風大裴王禮樂優班資冠雞舌人品壓龍頭夜直爐香細晴編疏草稠近聞潘散騎三十二悲秋
　　菊
　　籬落歲雲暮數枝聊自芳雪裁纖蘂密金拆小苞香千載白衣酒一生青女霜春叢莫輕薄彼此有行藏
　　臺城
　　水國春常在臺城夜未寒麗華承寵渥江令捧杯盤宴罷明堂爛詩成寶炬殘兵來吾有計金井玉鉤欄
　　舊遊
　　良時不復再漸老更難言逺水猶經眼髙樓似斷魂依依宋玉宅歴歴長卿村今日空江畔相於只酒樽
　　寄䖍州薛大夫
　　祝融𡶶下別三載夢魂勞地轉南康重官兼亞相髙海鵬終負日神馬背眠槽㑹得窺成績幽窗染兔毫
　　蘇小小墓
　　魂兮檇李城猶未有人耕好月當年事殘花觸處情向誰曾豔冶隨分得聲名應侍吳王宴〈一作日〉蘭橈暗送迎
　　寒食日早出〈一作春〉城東
　　青門欲曙天車馬已喧闐禁柳疎〈一作揺〉風雨〈一作細〉牆花拆露鮮向誰誇麗景只〈一作此〉是歎流年不得髙飛便迴頭望紙鳶
　　秋日懷賈隨進士
　　邊宼日騷動故人音信稀長纓慙賈誼孤憤〈一作塜〉憶韓非曉匣魚腸冷春園鴨掌肥知君安未得聊且示忘機
　　亂後逢友人
　　滄海去未得倚舟聊問津生靈宼盜盡方鎮改更貧〈一作頻〉夢裏舊行處眼前新貴人從來事如此君莫獨霑巾
　　殘花〈一作楊發詩〉
　　已歎良時晩仍悲別酒催暖芳隨日薄輕片逐風迴黛歛愁歌扇妝殘泣鏡臺繁陰莫矜終是共塵埃
　　秋日富春江行
　　逺岸平如翦澄江靜似鋪紫鱗仙客馭金顆李衡奴冷疉羣〈一作千〉山濶清涵萬象殊嚴陵亦髙見歸臥是良圖
　　寄侯博士
　　規諫揚雄賦邅迴賈誼官久貧還往少孤立轉遷難清鏡流年急髙槐旅舎寒侏儒亦何有飽食向長安
　　送沈光侍御赴職閩中
　　未至應居右全家出帝鄉禮優逢苑雪官重帶臺霜夜浦吳潮吼〈一作亂〉春灘建水狂延平有風雨從此是騰驤
　　寄袁皓侍郎
　　東臺〈一作堂〉失路岐榮辱事堪悲我寢牛衣敝君居豸角危風塵慙上品才業愧明時千里芙蓉幕何由話所思
　　寄金吾李蓀常侍
　　西班掌禁兵蘭錡最分明曉色嚴天仗春寒避火城安危雖已任韜略即嘉聲請問何功德壺關宼始平
　　商於驛與於藴玉話別
　　南朝徐庾流洛下憶同遊酒采閑坊菊山登逺寺樓相思勞寄夢偶別已經秋還被青青桂催君不自由
　　封禪寺居
　　盛禮何由覩嘉名偶寄居周南太史涙蠻徼長卿書砌竹揺風直庭花泣〈一作滴〉露疎誰能賦秋興千里隔吾廬
　　錢
　　志士不敢道貯之成禍胎小人無事藝假爾作梯媒解釋愁腸結能分睡眼開朱門狼虎性一半逐君回
　　投寄韋右〈一作左〉丞
　　赤壁徵文聘中臺拜郄詵官〈一作班〉資參令僕曹署轄〈一作豁〉星辰襆被從誰起持綱自此新舉朝明典教〈一作舉明朝典數〉封納詔書頻禁樹曾摛藻臺烏舊避塵便應酬倚注何處話〈一作活〉窮鱗
　　紅葉
　　不奈荒城畔那堪晩照中野晴霜浥綠山冷雨催紅遊子灞陵道美人長信宮等閒居〈一作俱〉歲暮揺落意無窮
　　期徐道者不至
　　遼鶴虛空語𠖇鴻未易親偶然來即是必擬見無因霜霰窮冬令〈一作冷〉杯盤旅舎貧只應薊子訓醉後嬾分身
　　歲除夜〈一本題上無歲字〉
　　官厯行將盡村醪強自傾厭寒思暖律畏老惜殘更歲月已如此宼戎猶未平兒童不諳事歌吹待天明
　　雪
　　盡道豐年瑞豐年事若何長安有貧者為瑞不宜多
　　旅夢
　　旅夢思〈一作無〉遷次窮愁有歎嗟子鵞京口逺粳米㑹稽賖漏澀纔成滴燈寒不作花出門聊一望蟾桂向人斜
　　秋寄張坤
　　庭樹已黃落閉門俱寂寥未知棲託處空羨聖明朝酒醒鄉心濶雲晴客思遙吾徒自多感顔子只簞瓢
　　傷華髮
　　舊國迢迢逺清秋種種新已衰曾軫慮初見忽霑巾日薄梳兼嬾根危鑷恐頻青銅不自見只擬老他人
　　九江早秋
　　雨過晩涼生樓中枕簞清海風吹亂木巖磬落孤城百歲幾多日四蹄無限程〈一作塵〉西鄰莫髙唱俱是別離情
　　初秋寄友人
　　九華曾屛跡罹亂與心違是處堪終老新秋又未歸病中芳草歇愁裏白雲飛樵侶兼同志音書近亦稀
　　秋居有寄
　　端居湖岸東生計有無中魘處千般鬼寒時百種風性靈從道拙心事柰成空多謝金臺客何當一笑同
　　雪霽
　　南山雪乍晴寒氣轉崢嶸鎻卻閑門出隨他駿馬行一竿如有計五鼎豈須烹愁見天街草青青又欲生
　　堠子
　　終日路岐旁前程亦可量未能慙面黒只是恨頭方雅㫖逾千里髙文近兩行君知不識字第一莫形相
　　初夏寄顧紹宗
　　江上偶分袂四囘寒暑更青山無路入白髮滿頭生郢浦鴈尋過鏡湖蟬又鳴憐君未歸日杯酒若為情
　　寄第五尊師
　　苕溪煙月久因循野鶴衣裘獨繭綸只說泊船無定處不知攜手是何人朱黃揀日囚屍鬼青白臨時注腦神欲訪先生問經訣世間難得不〈一作自〉由身
　　寄西華黃鍊師
　　西華有路入中華依約山川認永嘉羽客昔時留篠簜故人今又種煙霞壇髙已降三清鶴海近應通八月槎盛事兩般君總得老萊衣服戴顒家
　　所思〈一題作西上〉
　　西上青雲未有期東浮滄海一〈一作去〉何遲酒闌夢覺不稱意花落月〈一作眼〉明空所思長恐病侵多事日可堪貧過少年時鬬雞走狗〈一作大〉五陵道惆悵輸他輕薄兒






　　御定全唐詩巻六百五十九
　　欽定四庫全書
　　御定全唐詩巻六百六十
　　羅隱
　　送支使蕭中丞赴闕
　　八年刀筆到京華歸去靑𠖇路未賖今日風流卿相客舊時基業帝王家彤庭彩鳯雖添瑞望府紅蓮已減花從此常僚如有問海邊麋鹿斗邊槎
　　送人歸湘中兼寄舊知
　　靑溪煙雨九華山亂後應同夢寐間萬里分飛休掩袂兩旬相見且開顔君依宰相〈一作府〉貂蟬貴我戀王門鬢髮斑為謝伏波筵上客幾時金印擬西還
　　自貽
　　衰老應難更進趨藥畦經卷自朝晡縱無顯效〈一作職〉亦藏拙若有所成甘守株漢武巡遊虛軋軋秦皇吞倂謾驅驅如何只見丁家鶴依舊遼東歎綠蕪
　　暇日感懷因寄同院呉蛻拾遺
　　璧池清秩訪燕臺曾捧瀛洲札翰來今日二難俱大夜當時三幅謾髙才戲悲槐市便便笥狂憶樟亭滿滿杯猶幸小蘭同舎在每因相見即銜哀
　　偶興
　　逐隊隨行二十春曲江池畔避車塵如今贏得將衰老閒看人間得意人
　　題鑿石山僧院
　　日夜潮聲送是非一廻登眺一忘機憐師好事無人見不把蘭芽染褐衣
　　圉城偶作
　　東望陳留日欲曛每因刀筆想夫君自從郭㤗碑銘後只見黃金不見文
　　烏程
　　兩府攀陪十五年郡中甘雨幕中蓮一缾猶是烏程酒須對霜風度〈一作淚〉然
　　送楊鍊師卻歸貞浩〈一作誥〉巖
　　宦〈一作官〉途不復更經營歸去東南任意行別後幾囘思㑹面到來相見似前生久居竹蓋知勤苦舊業蓮𡶶想變更為謝佯狂呉道士耳中時有鐡船聲
　　暇日投錢尚父
　　牛斗星邊女宿間棟梁虛敞麗江關望髙漢相東西閣名重淮王大小山醴設鬬傾金鑿落馬歸爭撼玉連環自慙麋鹿無能事未報深恩鬢已斑
　　覽晉史〈張翰思呉中鱸鱠蓴𡙡〉
　　齊王僚屬好男兒偶覓東歸便得歸滿目路岐拋似夢一船風雨去如飛盤擎紫線蓴初熟箸撥紅絲鱠正肥惆悵途中無限事與君千載兩忘機
　　感別元帥尚父〈一題作病中上錢尚父〉
　　玉函瑤檢下台司記得當時〈一作年〉捧領時半壁龍虵蟠造化滿筐山嶽動神祇疲牛䑛犢心猶切隂鶴鳴雛力已衰稚子不才身抱疾日窺貞〈一作眞〉跡淚雙垂
　　尚父偶建小樓特摛麗藻絕句不敢稱揚三首
　　結搆叨馮柱石才敢期幢蓋此裵囘陽春曲調髙誰〈一作難〉和盡日焚香倚隗臺
　　瑇簪珠履愧非才時憑闌干首重廻只待淮妖翦除後別傾巵酒賀行臺
　　闌檻初成愧楚才不知星彩尚迂迴風流孔令陶鈞外猶記山妖逼小臺
　　題𤣥同先生草堂三首
　　杳杳諸天路蒼蒼大滌山景輿留不得毛節去應閒相府舊知已教門新啓關太平匡濟術流落在人間先生訣行日曾奉數行書意密尋難會情深恨有餘石橋春暖後句漏藥成初珍重雲兼鶴從來不定居常時憶討論歴歴事猶存酒向餘杭盡雲從大滌昏往來無道侶歸去有台恩自此𤣥言絕長應閉洞門
　　城西作
　　從軍無一事終日掩空齋道薄交遊少才疎進取乖野禽鳴聒耳庭草綠侵階幸自同樗櫟何妨愜所懷
　　冬暮城西晩眺
　　謬忝蓮華幕虛霑柏署官欹危長抱疾衰老不禁寒時事已日過世途行轉難千崖兼萬壑只向望中看
　　秋霽後
　　淨碧山光冷圓明露㸃勻渚蓮丹臉恨堤栁翠睂顰蟬已送行客燕應辭主人蠅蚊漸無況日晩自相親
　　茅齋
　　從事不從事養生非養生職為尸祿本官是受恩名時態已相失歲華徒自驚西齋一巵酒衰老與誰傾
　　使者
　　使者銜中㫖﨑嶇萬里行人心猶未革天意似難明四海霍光第六宮張奉營陪臣無以報西望不勝情
　　途中逄劉知逺
　　呉楚煙波裏巢由季孟間只言無事貴不道致身閑別渚蓮根斷歸心桂樹頑空勞鍾璞意塵世隔函關
　　遁跡
　　遁跡知安住霑襟欲奈何朝廷猶禮樂郡邑忍干戈華馬憑誰問胡塵自此多因思漢明〈一作文〉帝中夜憶廉頗
　　隴頭水
　　借問隴頭水年年恨何事全疑嗚咽聲中有徵人淚自古無長策況我非深智何計謝潺湲一宵空不寐
　　秦中富人
　　髙髙起華堂區區引流水糞土金玉珍猶嫌未奢侈陋巷滿蓬蒿誰知有顔子
　　思歸行〈一作於賁詩〉
　　不耕南𠭇田為愛東堂桂身同樹上花一落又經歲交親亦〈一作益〉相薄知已恩潛替日開十二門自是無歸計
　　即事中元甲子〈一作韋莊詩〉
　　三秦流血已成川塞上黃雲戰閫閒只有羸兵填渭水終無竒事〈一作士〉出商山田園已沒紅塵內弟姪相逄白刅間惆悵翠華猶未返淚㾗空滴劒文斑
　　魏城逄故人〈一題作綿谷廻寄蔡氏昆仲〉
　　一年兩度錦江〈一作城〉遊前值東風後值秋芳草有情皆礙馬好雲無處不遮樓山將別恨和心斷水帶離聲入夢流今日因君試回首〈一作不堪廻首望〉澹〈一作古〉煙喬〈一作髙〉木隔綿州
　　遊江夏口
　　醉別江東酒一杯往年曾此駐塵埃魚聽建業歌聲過水看瞿塘雪影來黃祖不能容賤客費禕終是負仙才平生膽氣平生恨今日江邊首嬾廻
　　春思
　　蕩漾春風淥似波惹情揺恨去傞傞燕翻永日音聲好柳舞空城意緒多蜀國暖迴溪〈一作浮〉峽浪衞娘淸轉遏雲歌可憐戶外桃兼李仲蔚蓬蒿柰爾何
　　黃鶴驛寓〈一作偶〉題
　　野雲芳草繞離鞭敢對靑樓倚少年秋色未〈一作來〉催榆塞鴈人心先下洞庭船髙歌酒市非狂者大嚼屠門亦偶然車馬同歸莫同恨古人頭白盡林泉
　　安陸贈徐礪
　　靈虵橋下水聲聲曾向橋邊話別情一榻偶依陳太守三〈一作二〉年深憶禰先生塵欺鬢色非前事火爇蓬根有去程還把餘杯重相勸不堪秋色背鄖城
　　寄鍾常侍
　　一從朱履步金臺蘗苦氷寒奉上台峻節不由人學得逺途終是自將來風髙漸展摩天翼榦聳方呈構廈材應笑樟亭舊同舎九州無驗滿爐灰
　　中秋夜不見月
　　隂雲薄暮上空虛此夕淸光已破除只恐異時開霽後玉輪依舊養蟾蜍
　　魏博羅令公附巻有廻
　　寒門雖得在諸宗棲北巢南恨不同馬上固慙消髀肉幄中由羨愈頭風蹉跎歲月心仍切迢遰江山夢未通深荷吾宗有知已好將刀筆〈一作筆力〉為〈一作當〉英雄
　　寄處黙師
　　甘露巻簾看雨腳樟亭倚柱望潮頭十年顧我醉中過兩地與師方外遊久隔兵戈常寄夢近無書信更堪憂香爐煙靄虎溪月終棹鐡船尋惠休
　　病中上錢尚父
　　左腳方行右臂攣每慙名跡汚賔筵縱饒呉土容衰病爭奈燕臺費料錢藜杖已乾難更把竹轝雖在不堪懸深恩重德無言處廻首浮生淚然








　　御定全唐詩巻六百六十
　　欽定四庫全書
　　御定全唐詩巻六百六十一
　　羅隱
　　送梅處士歸寜國
　　十五年前即別君別時天下未紛紜亂罹〈一作離〉且喜身俱在存沒那堪耳更聞良會謾勞悲曩跡舊交誰去弔荒墳殷勤為謝逃名客想望千秋嶺上雲
　　經故友所居〈一題上有瓊華觀三字〉
　　槐花漠漠向人黃此地追遊跡已荒淸論不知莊叟逹死交空歎趙岐忙〈一作亡〉病來未忍言閒事老去唯知覓醉鄉日暮街東榮羸馬一聲橫笛似山陽
　　大梁從事居汜水〈一題作贈盧從事〉
　　前年帝里望〈一作從〉行塵記得仙家第四人泉暖舊諳龍偃息露寒初見鶴精神歌聲上榻梁園晩夢遶殘鐘氾水春知有篋中編集在只應從此是經綸
　　杜處士新居
　　翠歛王孫草荒誅宋玉茅宼餘無故物時薄少深交逬筍穿〈一作侵〉行徑饑雛出壞巢小園吾亦有多病近來拋
　　絶境
　　絶境非身事流年但物華水梳菭髮直風引蕙心斜凡客從題鳯膚音未勝蛙小船兼有槳始與問漁家
　　雪中懷友人
　　臘酒復臘雪故人今越鄉所思誰把醆端坐恨無航兔苑舊遊盡⻱臺仙路長未知鄒孟子何以奉梁王
　　秋晩
　　宰邑慙良術為文愧壯圖縱饒長委命爭奈漸非夫杯酒有時有亂罹〈一作離〉無處無金庭在何域回首一踟躕
　　昇仙〈一作遷〉橋
　　危梁枕路岐駐馬問前時價自友朋得名因婦女知直須論運命不得逞丈詞執㦸君鄉里榮華竟若為
　　姑蘇貞娘墓〈墓在虎丘西寺內〉
　　春草荒墳墓萋萋向虎丘死猶嫌寂寞生肯不風流皎鏡山泉冷輕裾〈一作裙〉海霧秋還應伴西子香逕夜深遊
　　靈山寺
　　晩景聊攄抱憑欄幾蕩魂檻虛從四面江闊奈孤根幽徑薜蘿色小山菭蘚㾗欲依師問道何處繫心猨
　　倚櫂
　　倚櫂聽鄰笛霑衣認酒壚自緣悲巨室誰復為窮途樹解將軍夢城遺御史烏直應齊始了傾酌向寒蕪
　　秋夕對月
　　夜月色可掬倚樓聊解顔未能分㓂盜徒欲滿關山背冷金蟾滑毛寒玉兔頑姮娥謾偷〈一作丸〉藥長寡〈一作短〉老中閒
　　寄徵士魏員外
　　家〈一作嘉〉遁蘇門節淸貧粉署官不矜朝命重只恨路行難窗曉鷄譚倦庭秋蜨夢闌羨君歸未得還有釣魚竿
　　宿彭蠡館
　　孤館少行旅解鞍增別愁逺山矜薄暮高柳怯淸秋病裏見時態醉中思舊遊所懷今已矣何必恨東流
　　螢
　　空庭〈一作秋〉夜未央㸃㸃〈一作的〉度西牆抱影何微〈一作卑〉細乘時忽發揚不思因〈一作曽〉腐草便擬倚孤光若道能通照〈一作通文翰〉車公業肯長
　　早秋宿葉墮所居
　　池荷葉正圓長厯報時殫曠野雲蒸熱空庭雨始寒蠅蚊猶得志簟席若為安浮世知誰是勞歌共一懽
　　蜨
　　漢〈一作滕〉王刀筆精寫爾逼天生舞巧何妨急飛髙所恨輕野田黃雀慮山館主人情此物那堪作莊周夢不〈一作未〉成
　　春居
　　春〈一作東〉風百卉揺舊國路迢迢偶病成疎散因貧得寂寥倚簾〈一作檐〉髙柳弱乗露小桃夭春色常無處村醪更一瓢
　　輕飇
　　輕飇掠晩莎秋物慘關河戰壘平時少齋壇上處多楚雖屈子重漢亦憶廉頗不及雲臺議空山老薜蘿
　　燕
　　不必嫌漂露何妨養羽毛漢妃金屋逺盧女杏梁髙野迥雙飛急煙晴對語勞猶勝黃雀在棲息是蓬蒿
　　陜西晩思
　　長途已自窮比去更西東樹色榮衰裏人心徃返中別情流水急歸夢故山空莫忘交遊分從來事一同
　　除夜寄張逹
　　梅花已著眼竹葉況黏脣只此留殘歲那堪憶故人亂罹〈一作離〉書不逺〈一作逹〉衰病日相親江浦思歸意明朝又一春
　　寄酬鄴王羅令公五首〈一本前三首題作感德敘懷寄上羅鄴王〉
　　營室東廻廕斥丘少年承襲擁靑油坐調金鼎尊明主橫把琱戈拜〈一作傲〉列侯書札二王爭巧拙篇章七子避風流西園舊跡今應在衰老無因奉勝游
　　脈散源分厯幾朝縱然官宦只卑〈一作賔〉僚正憂末派淪滄海忽見髙枝拂絳霄十萬貔貅趨玉帳三千賓客珥金貂良時難得吾宗少應念寒〈一作衰〉門更〈一作久〉寂寥敢將衰弱附強宗細筭還縁血脈同湘浦煙波無舊跡鄴都蘭菊有遺風每憐罹〈一作離〉亂書猶逹所恨雲泥路不通珍重珠璣兼繡叚草𤣥堂下寄揚雄
　　水雲開霽立髙亭依約黎陽對福星只見篇章矜鏤管不知勲業柱靑𠖇早緣入夢金方礪晩為傳家鼎始銘鶴髮四垂煙閣遠此生何〈一作處〉處拜儀形
　　錦笈朱囊〈一作瓊箱〉連復連紫鸞飛下〈一作銜到〉浙江邊綃從海室奪煙霧樂奏帝宮勝管長笑應劉悲〈一作非〉顯逹每嫌伊霍少詩篇戴灣老圃根基薄虛費工夫八十年
　　春日投錢塘元帥尚父二首
　　正憂衰老〈一作耄〉辱金臺敢望昭王顧問來門外旌旗屯豹虎壁閒章句動風雷三都節已聯翩降兩地花應次第開若比紫髯分鼎足未聞餘力有瓊瓌
　　征東幕府十三州敢望非才沗上游官秩已叨呉品軄姓名兼顯魯春秋鹽車顧後聲方重火井窺來熖始浮一句黃河千載事麥城王粲謾登樓
　　錢塘府亭
　　新恩別啓館娃宮還拜呉王向此中九牧土田周制在兩藩茅社漢儀同春生舊苑芳洲雨香入髙臺小徑風更有寵光人未見問安調膳盡三公
　　野狐泉〈在百丈山後昔懷誨禪師說法有老人來聽經曰墮落此山今大幸矣明日一老狐斃崖下　百丈山在江西南昌府奉新縣〉
　　潏潏寒光濺路塵相傳妖物此潛身又應改換皮毛後何處人間作好人
　　宿紀南驛
　　筞蹇南遊憶楚朝隂風淅淅樹蕭蕭不知無忌姦邪骨又作何山野葛苖
　　贈無相禪師
　　人人盡道事空王心裏忙於市井忙惟有馬當山上客死門生路兩相忘
　　遣興
　　靑雲路不通歸計奈長䝉老恐醫方誤窮憂酒醆空何堪罹〈一作離〉亂後更入是非中長短遭譏笑廻頭避釣翁
　　江夏酬髙崇節
　　臘雪都堂試春風汴水行十年雖抱疾何處不無情羣盜正當路此游應隔生勞君問流落山下已躬耕
　　鸎聲
　　井上梧桐暗花間霧露晞一枝晴復暖百囀是兼非金屋夢初覺玉關人未歸不堪閑日聽因爾又霑衣
　　倣〈一作效〉玉臺體
　　靑樓枕路隅壁甃復椒塗晩夢通𬖄柙春寒逼酒罏解吟憐芍藥難見恨菖蒲試問年多少鄰姬亦姓胡

　　御定全唐詩巻六百六十一
