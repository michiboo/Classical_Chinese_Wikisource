　　欽定四庫全書
　　御定全唐詩巻八百四十六
　　齊巳
　　春寄尚顔
　　含桃花謝杏花開杜宇新啼燕子來好事可能無分得名山長似有人催簷聲未㫁前旬雨電影還連後夜雷心跡共師爭幾許似人嫌處自遲迴
　　寄梁先軰
　　慈恩塔下曲江邉別後多應夢到仙時去與誰論此事亂來何處覓同年陳琳筆硯甘前席甪里煙霞待共眠愛惜麻衣好顔色未教朱紫汚天然
　　荊渚偶作
　　無味吟詩即把經竟將疎野訪誰行身依江寺庭無樹山遶天涯路有兵竹瓦雨聲漂永日紙窗燈焰照殘更從容一覺清涼夢歸到龍潭掃石枰
　　城中晩夏思山
　　葛衣霑汗功雖健紙扇揺風力甚卑苦熱恨無行腳處㣲涼喜到立秋時竹軒靜看蜘蛛掛莎徑閑聽蟋蟀移天外有山歸即是豈同遊子暮何之
　　憶舊山
　　誰請衰羸住北州七年魂夢舊山丘心清檻底瀟湘月骨冷禪中太華秋髙節未聞馴虎豹片言何以傲王侯應須脫灑孤𡶶去始是分明箇剃頭
　　寄體休
　　南州君去為尋醫病色應除似舊時久別莫忘廬阜約卻來須有洞庭詩金陵徃嵗同窺井峴首前秋共讀碑兩處山河見興廢相思更切臥雲期
　　過陸鴻漸舊居〈陸生自有傳於井石又雲行坐誦佛書故有此句〉
　　楚客西來過舊居讀碑尋傳見終初佯狂未必輕儒業髙尚何妨誦佛書種竹岸香連菡萏煑茶泉影落蟾蜍如今若更生來此知有何人贈白驢〈時太守贈白驢〉
　　寄懐鍾陵舊遊因寄知巳
　　洗井僧來說舊遊西江東岸是城樓昔年淹跡因王化長日凴欄看水流眞觀上人棲樹石陳陶處士在林丘終拖老病重尋去得到匡廬死便休
　　遣懐
　　病腸休洗老休醫七十能饒百嵗期不死任還蓬島客無生自有雪山師浮雲聚散俱闗慮明月相逢好展眉既兆未萌閒酌度不如中抱是尋思
　　懐武陵因寄幕中韓先軰何從事
　　武陵嘉致跡多幽每見圖經恨白頭溪浪碧通何處去桃花紅過郡前流常聞相幕鴛鴻興日向神仙洞府遊鑿井耕田人在否如今天子正徴搜
　　贈樊處士
　　小子聲名天下知滿簪霜雪白麻衣誰將一著爭先後共向長安定是非有路未曽迷日用無貪終不亂天機閑尋道士過仙觀賭得黃庭兩巻歸
　　荊渚逢禪友
　　澤國相逢話一宵雲山偶別隔前朝社思匡岳無宗炳詩憶揚州有鮑昭晨野黍離春漠漠水天星粲夜遙遙閒吟莫忘傳心祖曽立堦前雪到腰
　　送僧歸洛中
　　赤日彤霞照晩坡東州道路興如何蟬離楚栁鳴猶少葉到嵩雲落漸多海內自為閒去住闗頭誰問舊經過叮嚀與訪春山寺白樂天眞在也麼
　　道林寓居
　　秋泉一片樹千株暮汲寒燒外有餘青嶂這邉來巳熟紅塵那畔去應疎風騷未肯忘雕琢瀟灑無妨更剃除即問沃州開士僻愛禽憐駿意何如
　　仙掌
　　峭形寒倚夕陽天毛女蓮花翠影連雲外自為髙出手人間誰合鬬揮拳鶴拋青漢來巖檜僧隔黃河望頂煙晴露紅霞長滿掌只應棲託是神仙
　　中秋月
　　空碧無雲露濕衣羣星光外湧清規東樓〈一作林〉莫礙漸髙勢四海待〈一作正〉㸔當午〈一作路〉時還許分明吟皓魄肯教幽暗取丹枝可憐半夜嬋娟影正對五侯殘酒池〈一作巵〉
　　送禪者遊南嶽
　　忽隨南櫂去衡陽誰住江邉樹下房塵夢是非都覺了野雲心地更何妨漸臨瀑布聽猨思卻背岣嶁有鴈行想到中𡶶上層寺石窗秋霽見瀟湘
　　聞道林諸友嘗茶因有寄
　　槍旗冉冉緑叢園榖雨初晴呌杜鵑摘帶嶽華蒸曉露碾和松粉煮春泉髙人夢惜藏巖裏白硾封題寄火前應念苦吟耽睡起不堪無過夕陽天
　　將歸舊山留別錯公
　　舊𡶶前昨下來時白石叢叢間紫薇章句不堪歌有道溪山只合退無機雲含曖態晴猶在鶴飬閑神晝不飛欲去更思過丈室二年頻此揖清暉
　　聞尚顔上人剏居有寄
　　麓山南面橘洲西別搆新齋與竹齊野客巳聞將鶴贈江僧未說有詩題窗臨杳靄寒千嶂枕遍潺湲月一溪可想乍移禪〈一作吟〉榻處松隂冷濕壁新泥
　　庚午歲九日作
　　門底秋苔嫩似藍此中消息興何堪亂離偷過九月九頭尾筭來三十三雲影半晴開夢澤菊花㣲暖傍江潭故人今日在不在胡鴈背風飛向南
　　逢進士沈彬
　　欲話趨時首重搔因君倍惜剃頭刀千般貴在能過逹一片心閒不那髙山疊好雲藏玉鳥海翻狂浪隔金鼇時應記得長安事曽向文屬思勞
　　聞王員外新恩有寄
　　欲退無因貴逼來少儀官美右丞才青袍早許淹花幕霜簡方聞謝柏臺金諾靜宜資講誦玉山寒稱奉尊罍西峰有客思相賀門隔瀟湘雪未開
　　秋夕言懐寄所知
　　休問䝉莊材不材孤燈影共傍寒灰忘筌話道心甘死𠉀體論詩口嬾開窗外風濤連建業夢中雲水憶天台相疎卻是相知分誰訝經年一度來
　　答禪者
　　五老峰前相遇時兩無言語只揚眉南宗北祖皆如此天上人間更問誰山衲靜披雲片片鐵刀涼削𩯭絲絲閒吟莫學湯從事拋卻袈裟負本師
　　寄尚顔〈公受徐州薛尚書見知〉
　　莫向孤𡶶道息機有人偷眼羨吾師滿身光化年前寵幾軸開平嵗裏詩北闕故人隨䘮亂南山舊寺在參差清吟但憶徐方政應恨當時不見時
　　梓栗杖送人
　　禪家何物贈分襟只有天台杖一尋拄去客歸青洛逺採來僧入白雲深遊山曽把探龍穴出世期將指佛心此日江邉贈君後卻攜笻杖向東林
　　寄朗陵二禪友
　　瀟湘曽宿話詩評荊楚連秋阻野情金錫罷遊雙𩯭白鐵盂終守一齋清篇章老欲齊髙手風月閒思到極精南望山門石何處滄浪雲夢浸天橫
　　燈
　　幽光耿耿草堂空窗隔飛蛾恨不通紅燼自凝清夜朶赤心長謝碧紗籠雲藏水國城臺裏雨閉松門殿塔中金屋玉堂開照睡豈知螢雪有深功
　　寄金陵幕中李郎中
　　龍門支𣲖富才能年少飛翔便大鵬久待尊罍臨鐵甕又從𣄢節鎮金陵精神一隻秋空鶴騷雅千尋夏井氷長憶相招宿華館數宵忘寢盡寒燈
　　寄韓蛻秀才
　　松門髙不似侯門蘚逕鞋蹤觸處分逺事即為無害鳥多閒便是有情雲那憂寵辱來驚我且寄風騷去敵君和伴李膺琴酒外絳紗閒卷共論文
　　湘中春興
　　雨歇江明苑樹乾物妍時泰恣遊盤更無輕翠勝楊栁盡覺濃華在牡丹終日去還拋寂寞遶池迴卻憑欄干紅芳片片由青帝忍向西園㸔落殘
　　送錯公棲公南遊
　　洪偃湯休道不殊髙帆共載興何俱北京䘮亂離丹鳳南國煙花入鷓鴣明月團圓臨桂水白雲重疊起蒼梧威儀本是朝天士暫向遼荒住得無
　　寄南嶽諸道友
　　南望衡陽積瘴開去年曽踏雪遊迴謾為楚客蹉跎過卻是邉鴻的當來乳竇孤明含海日石橋危滑長春苔終尋十八高人去共坐蒼崖飬聖胎
　　送韓蛻秀才赴舉
　　槐花館驛暮塵昏此處分明吏部孫才器合居科第首風流幸是縉紳門春和洛水清無浪雪洗髙𡶶碧斷根堪想都人齊指㸃列仙相次上崑崙
　　洖居寓言
　　秋蔬數壠傍潺湲頗覺生涯異俗縁詩興難窮花草外野情何限水雲邉蟲聲遶屋無人語月影當松有鶴眠寄向東溪老樵道莫摧丹桂博青錢
　　遣懐
　　詩病相兼老病深世醫徒更費千金餘生豈必虛拋擲未死何妨樂詠吟流水不迴〈一作回〉休歎息白雲無跡莫追尋閒身自有閒消處黃葉清〈一作秋〉風蟬一林
　　自湘中將入蜀留別諸友
　　巾舄初隨入蜀船風帆吼過洞庭煙七千里路到何處十二𡶶雲更那邉巫女暮歸林淅瀝巴猨吟斷月嬋娟來年五月峨嵋雪坐㸔消融滿錦川
　　寄匡阜諸公二首
　　松頭栢頂碧森森虛檻寒吹夏景深靜社可追長徃跡白蓮難問久修心山圍四靣纔容寺月到中宵始滿林爭學忘言住幽勝吾師遺集盡清吟
　　峰前林下東西寺地角天涯來往僧泉月淨流閒世界杉松深鎖盡香燈爭無大士重修社合有諸賢更服膺曽寄鄰房掛缾錫雨聞巖溜解春氷
　　送人入蜀
　　何必閒吟蜀道難知君心出嶮𡾟間尋常秋泛江陵去容易春浮錦水還兩面碧懸神女峽幾重青出丈人山文君酒市逢初雪滿貰新沽洗旅顔
　　酬廬山張處士
　　髮枯身老任浮沉嬾泥秋風更役吟新事向人堪結舌舊詩開巻但傷心苔牀臥憶泉聲遶麻履行思樹影深終謝柴桑與彭澤醉遊閑訪入東林
　　寄峴山道人
　　鳳門髙對鹿門青往嵗經過恨未平辯鼎上人方話道臥龍丞相忽追兵爐峰已負重迴計華嶽終懸未去情聞説東周天子聖㑹揺金錫卻西行
　　送王處士遊蜀
　　又掛寒帆向錦川木蘭舟裏過殘年自修奼奼爐中物擬作飄飄水上仙三峽浪喧明月夜萬州山到夕陽天來年的有荊南信迴札應緘十色牋
　　懷金陵李推官僧自牧
　　秣陵長憶共吟遊儒釋風騷道上流蓮幕少年輕謝朓雪山眞子鄙湯休也應有作懐清苦莫謂無心過白頭欲附別來千萬意病身初起向殘秋
　　寄尋萍公
　　聞在湓城多寄住隨時談笑渾塵埃孤𡶶恐憶便歸去浮世要看還下來萬頃野煙春雨斷九條寒浪晩窗開虎溪橋上龍潭寺曽此相尋雪迴
　　得李推官近寄懐
　　荊門前嵗使乎迴求得星郎近制來連日借吟終不巳一燈忘寢又重開秋風漫作牽情賦春草眞為入夢才堪笑陳宮諸狎客當時空有箇追陪
　　對菊
　　蝶醉風狂半折時冷煙清露壓離披欲傾琥珀盃浮爾好把茱茰朶配伊孔雀毛衣應者是鳯凰金翠更無之何因栽向僧園裏門外重陽過不知
　　憶東林因送二生歸
　　好向東林度此生半天山腳寺門平紅霞嶂底潺潺色清夜房前瑟瑟聲偶別十年成瞬息欲來千里阻刀兵可憐二子同歸興南國煙花路好行
　　渚宮西城池上居
　　城東移錫住城西緑遶春波引杖藜翡翠滿身衣有異鷺鷥通體格非低風揺栁眼開煙小暖逼蘭芽出土齊猶有幽深不相似剡溪乘櫂入耶溪
　　中秋夕愴懷寄荊幕孫郎中
　　白蓮香散沼痕乾緑篠隂濃蘚地寒年老寄居思隱切夜涼留客話時難行僧盡去雲山逺賔鴈同來澤國寛時謝孔璋操檄外每將空病問衰殘
　　酬湘幕徐員外見寄
　　東海儒宗事業全氷稜孤峭類神仙詩同李賀精通鬼文擬劉軻妙入禪珠履早曽從相府玳簪今又別官筵篇章幾謝傳西楚空想雄風度十年
　　寄蜀國廣濟大師
　　冰壓霜壇律格清三千傳授盡門生禪心盡入空無跡詩句閑搜寂有聲滿國緐華徒自樂兩朝更變未曽驚終思相約岷峨去不得攜笻一路行
　　答獻上人巻
　　衲衣禪客袖篇章江上相㝷共感傷秦甸亂來棲白沒杼山空後皎然亡清留島月秋凝露苦寄巴猨夜呌霜珍重南宗好才子灰心冥目外無妨
　　寄武陵貫㣲上人二首
　　知泛滄浪櫂未還西峰房鎖夜潺潺春陪相府遊仙洞雪共賔寮對玉山詩裏幾添新菡萏衲痕應換舊斕斑莫忘一句曹溪妙堪塞孫孫騁度關
　　吳頭東靣楚西邊雲接蒼梧水浸天兩地別離身巳老一言相合道休傳風騷妙欲凌春草蹤跡閒思遶嶽蓮不是傲他名利世吾師本在雪山巓
　　懷體休上人
　　仲宣樓上望重湖君到瀟湘得健無病遇何人分藥餌詩逢誰子論功夫杉蘿寺裏尋秋早橘柚洲邉度日晡許送自身歸華嶽待來朝暮拂缾盂
　　招湖上兄弟
　　去嵗得君消息在兩憑人信過重湖忍貪風月當年少不寄音書慰老夫藥鼎近聞傳祕訣詩門曽説擁寒爐漢江江路西來便好傍扁舟訪我無
　　江居寄闗中知巳
　　多病多慵漢水邉流年不覺已皤然舊栽花地添黃竹新陷盆池換白蓮雪月未忘招逺客雲山終待去安禪八行書札君休問不似風騷寄一篇
　　中秋十五夜寄人
　　髙河瑟瑟轉金盤歕露吹光逆憑欄四海魚龍精魄冷五山鸞鶴骨毛寒今宵盡向圓時望後夜誰當缺處㸔何事清光與蟾兔卻教才小少留難
　　謝人自鍾陵寄紙筆
　　故人猶憶苦吟勞所恵何殊金錯刀霜雪剪栽新剡硾鋒鋩管束本宣毫知君倒篋情何厚借我臨池價斗髙詞客分張㸔欲盡不堪來處隔秋濤
　　移居西湖作二首
　　火雲陽焰欲燒空小檻幽窗想舊峰白汗此時流枕簟清風何處動杉松殘更正好眠涼月逺寺俄聞報曉鐘只待秋聲滌心地衲衣新洗健形容
　　官園樹影晝隂隂咫尺清涼莫浣心桃李別教人主掌煙花不稱我追尋蜩螗晩噪風枝穩翡翠閑眠宿處深爭似出塵地行止東林苔徑入西林
　　題玉泉寺
　　髙韻雙懸張曲江聯題兼是孟襄陽後人才地誰稱短前輩經天盡負長勝景飽於閑採拾靈蹤銷得正思量時移兩板成塵跡猶掛吾師舊影堂
　　看金陵圖
　　六朝圖畫戰爭多最是陳宮計數訛若愛蒼生似歌舞隋皇自合恥干戈
　　寄南嶽泰禪師
　　江頭黙想坐禪𡶶白石山前萬丈空山下獵人應不到雪深花鹿在菴中
　　片雲
　　水底分明天上雲可憐形影似吾身何妨舒作從龍勢一雨吹銷萬里塵
　　寄清溪道者
　　萬重千疊紅霞嶂夜燭朝香白石龕常寄溪窗憑危檻㸔經影落古龍潭
　　病中勉送小師往清涼山禮大聖
　　豐衣足食處莫住聖跡靈蹤好遍尋忽遇文殊開慧眼他年應記老師心
　　謝人恵掛杖
　　何處雲根採得來黒龍狂欲作風雷知師念我形骸老教把經行拄緑苔
　　送楚雲上人徃南嶽刺血寫法華經
　　剝皮刺血誠何苦欲寫靈山九㑹文十指瀝乾終七軸後來求法更無君
　　送胎髮筆寄仁公
　　內唯胎髪外〈一作內〉秋毫緑玉新栽管束牢老病手疼無那爾卻資年少寫風騷
　　謝西川曇城大師玉筯篆書
　　玉筯眞文久不興李斯傳到李陽氷正悲千載無來者果見僧中有箇僧
　　偶作寄王祕書
　　七絲湘水秋深夜五字河橋日暮時借問秘書郎此意靜彈髙詠有誰知
　　謝人恵紙
　　烘焙幾工成曉雪輕明百幅疊春冰何消才子題詩外分與能書貝葉僧
　　答文勝大師清柱書
　　纔把文章干聖主便承恩澤換禪衣應嫌六祖傳空〈一作空傳〉衲只向曹溪求〈一作永〉息機
　　寄懐曽口寺文英大師〈一本無曽口寺三字〉
　　著紫袈裟名巳貴吟紅菡萏價兼髙秋風曽憶西遊處門對平湖滿白濤
　　懐道林寺道友〈一本無道友二字〉
　　四絶堂前萬木秋碧參差影壓湘流閑思宋杜題詩板一日〈一作上〉憑欄到夜休
　　辭主人絶句四首
　　放鶴
　　華亭來〈一作又〉復去芝田丹頂霜毛性可憐縱與乘軒終悞主不如還放卻〈一作去〉遼天
　　放猨
　　堪憶春雲十二峰野桃山杏摘香紅王孫可念愁金鎖從〈一作縱〉放斷膓明月中
　　放鷺鷥
　　白萍紅蓼碧江涯日暖雙雙立睡時顧揭金籠放歸去卻隨沙鶴鬬輕絲
　　放鸚鵡
　　隴西蒼獻結巢髙本為無人識翠毛今日籠中強言語乞歸天外啄含桃







　　御定全唐詩巻八百四十六
