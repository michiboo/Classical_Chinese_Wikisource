　　欽定四庫全書
　　御定全唐詩巻五百四
　　鄭巢
　　鄭巢與姚合同時詩一卷
　　泊靈溪館
　　孤吟疎雨絶〈一作外〉荒館亂峰前曉鷺棲危石秋萍滿敗船溜從華頂落樹與赤城連已有求閒意相期在暮年
　　瀑布寺貞上人院
　　林疎多暮蟬師去宿山煙古壁燈熏畫秋琴雨潤竹間窺逺鶴巖上取寒泉西嶽沙房在歸期更㡬年
　　寄貞法師
　　廵禮知難盡幽人見亦稀㡬年潭上過何待雪中歸逺瀑穿經室寒螿發定衣無因尋道者獨坐對松扉
　　送靈溪李侍郎
　　貂裘離闕下初佐漢元勲河偃流澌疊沙晴逺樹分牛羊下暮靄鼓角調寒雲中夕蕭關宿邉聲不可聞
　　送姚郎中罷郡遊越
　　逍遙方罷郡髙興接東甌㡬處行杉逕何時宿石樓湘聲穿古竇華影在空舟惆悵雲門路無因得從遊
　　送魏校書赴夏口從事
　　西風吹逺蟬驛路在雲邉獨夢諸山外髙談大斾前夜燈分楚塞秋角滿湘郡邑多巖竇何方便學仙
　　送衡州薛從事
　　吟去望雙旌滄洲晚氣清遙分髙岳色亂出逺蟬聲楚霽雲連寺湘寒浪浸城孤猨不可聴一聴白髭生
　　送邊使
　　關河度㡬重邊色上離容㶚水方為別沙場又入冬曙鵰廻大斾夕雪沒前峰漢使多長䇿須令逺國從
　　送人赴舉
　　篇章動玉京墜葉滿前程舊國與僧別秋江罷釣行馬過隋代寺檣出楚山城應近嵩陽宿潛聞瀑布聲
　　送袁肇歸山隂
　　論文意有違寒雨灑行衣南渡久誰語後吟今獨歸河帆因樹落沙鳥背巢飛若值雲門侶多因宿翠微
　　送李式
　　瀟湘路杳然清興起秋前去寺多隨磬看山半在緑雲天外鶴紅樹雨中蟬莫使逰華頂逍遙更過年
　　送韋弇
　　掛席曙鐘初家山半在吳艣聲過逺寺江色潤秋蕪陂鶴巢城木邊鴻宿岸蘆知君當永夜獨釣五湖隅
　　送人南逰
　　南京路悄然欹石漱流泉逺寺寒雲外揚帆暑雨前鴈行廻曉岫蜃色上湖田更想清吟處多同隠者眠
　　送省空上人歸南嶽
　　又歸衡嶽寺舊院樹㝠㝠坐石縫寒衲尋龕補壊經嶠雲籠曙磬潭草落秋萍誰伴髙牕宿禪衣掛桂馨
　　送象上人還山中
　　竹錫與袈裟靈山笑暗霞泉痕生淨蘚燒力落寒花髙戶閒聴雪空窓靜𢷬茶終期宿華頂須㑹說三巴
　　送僧歸富春
　　憶過僧禪處遙山抱竹門古房關蘚色秋徑掃潮痕石浄聞泉落沙寒見鶴翻終當從此望更與道人言
　　送琇上人
　　古殿焚香外清羸坐石稜茶煙開瓦雪鶴跡上潭氷孤磬侵雲動靈山隔水登白雲歸意逺舊寺在廬陵
　　哭虛海上人
　　一化西風外禪流稍稍分買碑行暮雨斲石葬寒雲靜戶關松色荒齋聚鳥羣郎吟聲不倦髙傳有遺文
　　和姚郎中題凝公院
　　後房寒竹連白晝坐冥然片衲何山至空堂㡬夜禪葉侵經上字氷結硯中泉雪夕誰同話懸燈古像前
　　贈先生
　　雲泉心不爽垂日坐柴關硯取簷前雨〈一作水〉圗開異國山原僧招過宿沙鳥伴長閒地與中峰近殘陽獨不還
　　贈蠻僧
　　南海何年過中林一磬微病逢秋雨發心逐暮潮歸久臥前山寺猶逢故國衣近來慵歩履石蘚滿柴扉
　　秋思
　　寒蛩鳴不定郭外水雲幽南浦鴈來日北𥦗人臥秋病身多在逺生計少於愁薄暮西風急清碪響未休
　　楚城秋夕
　　故苑多愁夕西風木葉黃寒江浸霧月曉角滿城霜弟姪來書少關河去路長㡬時停桂檝故國隔瀟湘
　　秋日陪姚郎中登郡中南亭
　　雲水生寒色髙亭發逺心鴈來疎角韻槐落減秋隂隔石甞茶坐當山抱瑟吟誰知瀟灑意不似有朝簮
　　宿天竺寺
　　暮過潭上寺獨宿白雲間鐘磬遙連樹星河半隔山石中泉暗落松外戸初闗卻憶終南裏前秋此夕還
　　陳氏園林
　　當門三四峰髙興㡬人同尋鶴新泉外留僧古木中蟬鳴槐葉雨魚散芰荷風多喜陪幽賞清吟繞石叢
　　題崔中丞北齋
　　湖近草侵庭秋來道興生寒潮添井味逺漏帶松聲放巻聴泉坐尋僧踏雪行何年各無事髙論宿青城
　　題崔行先石室別墅
　　山空水繞籬㡬日此棲遲採菊頻秋醉留僧擬夜棊桂隂生野菌石縫結寒澌更喜連幽洞唯君與我知
　　題靈隠寺皖公院
　　山寒葉滿衣孤鶴偶清羸已在雲房老休為內殿期嵐昏聲磬早菓熟喚猿遲未得終髙論明朝更別離




　　御定全唐詩巻五百四
