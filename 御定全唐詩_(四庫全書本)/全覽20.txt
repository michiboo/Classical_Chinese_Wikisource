　　欽定四庫全書
　　御定全唐詩巻五百七十二
　　賈島
　　哭柏巖和尚
　　苔覆石床新師曽占〈一作吾師去〉幾春寫留行道影焚卻坐禪身塔院關松雪〈一作路〉經房鎖隙塵自嫌雙涙下不是解空人
　　山中道士
　　頭髪梳千下休糧帶瘦容養雛成大〈一作老〉鶴種子作高松白石通宵煮寒泉盡日舂不曽離隱處那得世人逢
　　就可公宿
　　十里尋幽寺寒流數𣲖分僧同雪夜坐鴈向草堂聞靜語終燈熖餘生許嶠雲由來多抱疾聲不達明君
　　旅遊
　　此心非一事書札若為傳舊國別多日故人無少年空巢霜葉落疎牖水螢穿留得林僧宿中宵坐黙然
　　送鄒明府遊靈武
　　曽宰西畿縣三年馬不肥債多平〈一作慿〉劍與官滿載書歸邊雪藏行徑林風透臥衣靈州聼曉角客館未開扉
　　題皇甫荀藍田㕔
　　任官經一年縣與玉峰連竹籠拾山果瓦瓶擔石泉客歸秋雨後印鎖暮鐘前久別丹陽浦時時夢釣船
　　贈王將軍
　　宿衛爐煙近除書墨未乾馬曽金鏃中身有寳刀瘢父子同時㨗君王畫陣㸔何當為外帥白日出長安
　　下第〈一本有別人二字〉
　　下第只〈一作惟〉空囊〈一作鬢毛蒼〉如何住〈一作裵回懸〉帝鄉杏園啼百舌誰醉在花傍〈一作鶯聲寒食後人醉曲江傍〉淚落故山逺病來春草長知音逢〈一作酬〉豈易〈一作豈易別〉孤棹負〈一作復〉三湘
　　寄賀蘭朋吉
　　往往東林下花香似火焚故園從小別夜雨近秋聞野菜連寒水枯株簇古墳泛舟同逺客尋寺入幽雲斜日扉多掩荒田徑細分相思蟬幾處偶坐蝶成羣會宿曽論道登高省議文苦吟遙可想邉葉向紛紛
　　憶吳處士
　　半夜長安雨燈前越客吟孤舟行一月萬水與千岑島嶼夏雲起汀洲芳草深何當折松葉拂石剡溪陰
　　哭孟郊
　　身死〈一作沒〉聲名在多應萬古傳寡妻無子息破宅帶林泉塜近登山道詩隨過海船故人相弔後斜日下寒天
　　送崔定
　　未知遊子意何不避炎蒸幾日到漢水新蟬鳴杜陵秋江待得月夜語〈一作話〉恨無僧巴峽吟過否連天十二層
　　寄白閣黙公
　　已知歸白閣山逺晚〈一作曉〉晴㸔石室人心靜氷潭月影殘微雲分片滅古木落薪乾後〈一作夜〉夜誰聞〈一作風飄〉磬西峰絶頂寒
　　雨後宿劉司馬池上
　　藍溪秋潄玉此地漲清澄蘆葦聲兼雨芰荷香遶燈岸頭秦古道亭面漢荒陵靜想泉根本幽崖落幾層
　　送朱可久歸越中
　　石頭城下泊北固暝鐘初汀鷺潮衝〈一作衝潮〉起船窗月過〈一作過月〉虛吳山侵越衆隋栁入唐踈日欲躬調膳辟來何府書
　　送田卓入華山
　　幽深足〈一作入〉暮蟬驚覺石床眠瀑布五千仞草堂瀑布邊壇松涓滴露嶽月泬寥天鶴過君須㸔上頭應有仙
　　送董正字常州覲省
　　相逐一行鴻何時出磧中江流翻白浪木葉落青楓輕檝浮吳國繁霜下楚空春來懽侍阻正字在東宮
　　酬姚少府
　　梅〈一作海〉樹與山木俱應揺落初柴門掩寒雨蟲響出秋蔬枯槁彰清鏡孱愚友道書刋文非不朽君子自相於
　　送無可上人
　　圭峰霽色新送此草堂人麈尾同離寺蛩鳴暫別親〈一作秦〉獨行潭底影數息樹邊身終有煙霞約天台作近隣
　　送李騎曹〈一作冑〉
　　歸騎雙旌逺懽生此別中蕭關分磧路嘶馬背寒鴻朔色晴天北河源落日東賀蘭山頂草時動捲㠶〈一作旂〉風
　　送烏行中〈一夲有還字〉石淙〈一作琮〉別業
　　寒水長繩汲丁泠數滴翻草通石淙派硯帶海潮痕嶽色何曽逺蟬聲尚未繁勞思當此夕苖稼在西原送覺興上人歸中條山兼謁河中李司空
　　又憶西巖寺秦原草白時山尋樵徑上人到雪房遲暮磬〈一作壑〉潭泉凍荒林野燒〈一作火〉移聞師新譯偈說擬對旌麾
　　寄無可上人
　　僻寺多高樹涼天憶重遊磬過溝水盡月入草堂秋穴蟻苔痕靜藏蟬柏葉稠名山思徧往早晚到嵩丘
　　南池
　　蕭條微雨絶荒岸抱清源入舫山侵塞分泉稻〈一作道〉接村秋聲依樹色月影在蒲根淹泊方難遂他宵關夢魂
　　寄龍池寺貞空二上人
　　受請終南住俱妨去石橋林中秋信絶峰頂夜禪遙寒草煙藏虎高松月照鵰霜天期到寺寺置即前朝
　　送貞空二上人
　　林下中餐後天涯欲去時衡陽過有伴夢澤出應遲石磬疎寒韻銅瓶結夜澌殷勤訝此別且未定歸期
　　送裵校書
　　拜官從秘省署職在藩維多故長疎索高秋逺別離天寒泗上醉夜靜岳陽碁使府臨南海㠶飛到不遲
　　昇道〈一作丹陽〉精舎南臺對月寄姚合
　　月向南臺見秋霖洗滌餘出逢危葉落靜㸔〈一作益〉衆峰疎冷露常〈一作尋〉時有禪窗此夜虛相思聊悵望潤氣徧衣初〈一作裾〉
　　即事
　　索莫對孤〈一作寒〉燈陰雲積幾層自嗟憐〈一作薛〉十上誰肯待三徵心被通人見文叨大匠稱悲秋秦塞草懐古漢家陵城靜高崖樹漏多幽沼氷過聲沙島鷺絶行石菴僧豈謂〈一作為〉舊廬在誰言歸未曾
　　黃子陂上韓吏部
　　石樓雲〈一作雲〉一別二十二三春相逐升堂者幾為埋骨人涕流聞度〈一作染〉瘴病起喜〈一作賀〉還秦曾是令〈一作今〉勤道非惟䘏在□疎衣蕉縷細爽味茗芽新鐘絶滴殘雨螢多無近隣溪潭承到數位秩見辭頻若箇山招〈一作中〉隱機忘任此身
　　投李益
　　四十歸燕字千〈一作十〉年外始吟已將書北嶽不用比南金
　　弔孟協律
　　才行古人齊生前品位低𦵏時貧賣馬逺〈一作逝〉日哭惟妻孤塜北邙外空齋中嶽西集詩應萬首物象徧曾題
　　送人適越
　　高城滿夕陽何事欲霑裳遷客蓬蒿暮遊人道路長晴湖勝鏡碧寒栁似金黃若有相思夢殷勤載八行
　　送僧遊衡嶽
　　心知衡嶽路不怕去人稀船裏猶鳴磬溪頭自曝衣有家從小別無寺不言歸料得逢寒住當禪雪滿扉
　　送路〈一夲有某從軍三字〉
　　別我就蓬蒿日斜飛伯勞龍門流水急嵩岳片雲高歎命無知已梳頭落白毛從軍當此去風起廣陵濤
　　洛陽道中寄弟
　　趨走迫流年慙經此路〈一作地〉偏宻雲埋二室積雪度三川生類梗萍泛悲無金石堅翻鴻有歸翼極目仰聯翩
　　登江亭晚望
　　浩渺浸雲根煙嵐沒逺村鳥歸沙有跡㠶過浪無痕望水知柔性㸔山欲倦魂縱情猶未巳迴馬欲黃昏
　　送耿處士kao
　　一瓶離別酒未盡即言行萬水千山路孤舟幾月程川原秋色靜蘆葦晩風鳴迢遰不歸客人傳虛隱名
　　過唐校書書齋
　　池滿風吹竹時時得爽神聲齊雛鳥語畫巻老僧眞月出行幾歩花開到四鄰江湖心自切未可掛頭巾
　　送杜秀才東遊
　　東遊誰見待盡室寄長安別後〈一作夜〉葉頻落去程〈一作登途〉山已寒大河風色度曠野燒煙殘匣有青銅鏡時將照鬢看
　　送天台僧
　　逺夢歸華頂扁舟背岳陽寒蔬修淨食夜浪動禪床鴈過孤峰曉〈一作晩〉猨啼一樹霜身心無別念餘習在詩〈一作文〉章
　　懐紫閣隱者
　　寂寥思隱者孤獨坐秋霖梨栗猨喜熟雲山僧説深寄書應不到結伴擬同尋廢寢方終夕迢迢〈一作沈沈〉紫閣心
　　雨夜同厲𤣥懐皇甫荀
　　桐竹遶庭匝雨多風更吹還如舊山夜臥聼瀑泉時磧鴈來期近秋鐘到夢遲溝西吟苦客中夕話兼思
　　秋暮
　　北門楊栁葉不覺已繽紛值鶴因臨水迎僧忽背雲白鬚相並出清〈一作暗〉淚兩行分黙黙空朝夕苦吟誰喜聞
　　哭胡遇
　　夭夀知齊理何曾免歎嗟祭迴〈一作𦵏時〉收朔雪弔後〈一作罷〉折寒花野水秋吟〈一作吟秋〉斷空山暮影〈一作影暮〉斜弟兄相識徧猶〈一作那〉得到〈一作見〉君家
　　送丹師歸閩中
　　波濤路杳然衰栁洛陽蟬行李經雷電禪前潄島泉歸林久別寺過越未離船自説從今去身應老海邊
　　送安南惟鑒法師
　　講經春殿裏花遶御牀飛南海幾迴渡〈一作過〉舊山臨老歸潮揺蠻草落月溼島松微〈一作觸風香損印霑雨磬生衣〉空水既如彼〈一作雲水路迢遰〉往來消息稀
　　題李凝幽居
　　閒居少鄰並草徑入荒園鳥宿池邊〈一作中〉樹僧敲月下門過橋分野色移石動雲根暫去還來此幽期不負言
　　送韓湘
　　掛席從古〈一作中〉路長風起廣津楚城花未發上苑蝶來新半沒湖波月初生島草春孤霞臨石鏡極浦映村神細響吟乾葦餘馨動逺蘋欲憑將一札寄與沃洲人
　　寄董武
　　雖同一城裏少省得從容門掩園林僻日髙巾幘慵孤鴻來半夜積雪在諸峰正憶毘陵客聲聲隔水鐘
　　宿贇上人房
　　堦前多是竹閒地擬栽松朱㸃草書疏雪平麻履蹤御溝寒夜雨宮寺靜時鐘此時〈一作室〉無他事來尋〈一作多〉不厭重
　　訪李甘原居
　　原西居處靜門對曲江開石縫銜枯草查根上淨〈一作漬古〉苔翠微泉夜落紫閣鳥時來仍憶尋淇岸同行採蕨回
　　題山寺井
　　沈沈百尺餘功就豈斯須汲早僧出定鑿新蟲自無藏源重嶂底澄翳太空隅此地如經刼涼潭㑹共枯
　　僻居無可上人相訪
　　自從居此地少有事相關積雨荒鄰圃秋池照逺山硯中枯葉落枕上斷雲閒野客將禪子依依偏往還
　　送李餘及第歸蜀
　　知音伸久屈覲省去光輝津渡逢清夜途程盡翠微雲當綿竹疊鳥離錦江飛肯寄書來否原居出亦〈一作甚〉稀
　　荒齋
　　草合徑微微終南對掩扉晚涼疎雨絶初曉逺山〈一作蟬〉稀落葉無青地閒身著白衣朴愚猶〈一作由〉夲性不是學忘機
　　夜喜賀蘭三見訪
　　漏鐘仍夜淺時節欲秋分泉聒棲松鶴風除翳月雲踏苔行引興枕石臥論文即此尋常靜來多秖是君
　　題青龍寺鏡公房
　　一夕曽留宿終南揺落時孤燈岡〈一作龕〉舎掩殘磬雪風吹樹老因寒折泉深出井遲疎慵豈有事多失上方期
　　送陳判官赴綏〈一作天〉德
　　將軍邀入幕束帶便離家身暖蕉衣窄天寒磧日斜火燒岡斷葦〈一作草〉風巻雪平〈一作和〉沙絲竹豐州有春來秖欠花
　　送唐環歸敷水莊
　　毛女峰當戶日高頭未梳地侵山影掃葉帶露痕書松徑僧尋藥〈一作廟〉沙泉鶴見魚一川風景好〈一作人境別〉恨不有吾廬
　　原東居喜唐溫琪頻至
　　曲江春草生紫閣雪分明汲井嘗泉味聼鐘問寺名墨硏秋日雨茶試老僧鐺地近勞頻訪烏紗出送迎
　　送敭法師
　　度嵗不相見嚴冬始〈一作知〉出關孤煙寒色樹高雪夕陽山瀑布寺應到牡丹房甚閒〈一作寒〉南朝遺跡在此去幾時還
　　寄錢庻子
　　曲江春水滿北岸掩〈一作枕〉柴關秖有僧鄰舎全無物映山樹陰終日掃藥債〈一作詩價〉隔年還猶記聼琴夜寒燈竹屋間
　　原上秋居
　　關西〈一作山〉又落木心事復如何嵗月辭山久秋霖入夜多鳥從井口出人自洛〈一作岳〉陽過倚杖聊閒望田家未翦禾
　　夏夜
　　原寺偏鄰近開門物景澄磬通多葉罅月離片雲稜寄宿山中鳥相尋海畔僧唯愁秋色至乍可在炎蒸
　　冬夜
　　羇旅復經冬瓢空盎亦空淚流寒枕上跡絶舊山〈一作溪〉中淩結浮萍水雪和衰栁風曙光鷄未報嘹唳兩三鴻
　　送厲宗上人
　　擁䇿背岷峨終南雨雪和漱泉秋鶴至禪樹夜猨過高頂白雲盡前山黃葉多曽吟廬嶽上月動九江波
　　寄李存穆
　　聞道船中病似憂親弟兄信來從水路身去到柴城久別長鬚鬢相思書姓名忽然消息絶頻夢卻還京
　　贈無懐禪師
　　身從劫劫修果以此生周禪定石床暖月移山樹秋捧盂觀宿飯敲磬過清流不掩𤣥關路教人問白〈一作到〉頭
　　寄武功姚主簿
　　居枕江沱北情懸渭曲西數宵曽夢見幾處得書披驛路穿荒坂公田帶淤泥靜棊功奧妙閒作韻清淒鋤草留叢藥尋山上石梯客迴河水漲風起夕陽低空地苔連井孤村火隔溪巻簾黃葉落鎖印子規啼隴色澄秋月邊聲入戰鼙㑹須過縣去況是屢招攜
　　題劉華書齋
　　白石床無塵青松樹〈一作枿〉有鱗一鶯啼帶雨兩樹合〈一作各〉從春荒榭苔膠砌幽叢果墮榛偶來疎或數當暑夕勝晨露滴星河水巢重草木薪終南同往意趙北獨遊身渡葉司天漏驚蛩逺地人機清公幹族〈一作疾〉也莫臥漳濵
　　送盧秀才遊潞府
　　雨餘滋潤在風不起塵沙邊日寡文思送君吟月華過山干相府臨水宿僧家能賦焉長屈芳〈一作他〉春宴杏花
　　送南康姚明府
　　銅章美少年小邑在南天版籍多遷客封疆接洞田靜江鳴野鼓發䌫帶村煙卻笑陶元亮何須憶醉眠
　　送友人棄官遊江左
　　羨君休作尉萬事且全身寰海多虞日江湖獨往人姓名何處變鷗鳥幾時親別後吳中使應須訪子真
　　雨中懐友人
　　對雨思君子嘗茶近竹幽儒家鄰古寺不到又逢秋
　　寄逺
　　家住錦水上身征遼海邊十書九不到一到忽經年
　　南齋
　　獨自南齋臥神閒景亦空有山來枕上無事到心中簾巻侵床月屏遮入座風望春春未至應在海門東
　　早春題友人湖上新居二首〈一作項斯詩〉
　　近得雲中路〈一作看〉門長侵早開到時猶有雪行處已無苔勸酒客初醉留茶僧未來每逢晴暖日惟見乞花栽門不當官道行人到亦稀故從餐後出多是夜深歸開篋收詩巻掃牀移臥衣幾時同買宅相送〈一作近〉有柴扉
　　送雍陶入蜀
　　江山事若諳那肯滯雲南草色分危磴杉陰近古潭日斜襃谷鳥夏淺巂州蠶吾自疑雙鬢相逢更不堪
　　張郎中過原東居
　　年長惟添懶經旬止掩關高人餐藥後下馬此林間對坐天將暮同來客亦閒幾時能重至水味似深山
　　荅王建〈一夲無建字〉祕書
　　人皆聞蟋蟀我獨恨〈一作歎〉蹉跎白髪無心鑷青山去意多信來漳浦岸期負洞庭波時掃高槐影朝迴或恐過
　　送李餘往湖南
　　昔去𠉀溫涼秋山滿楚鄉今來從辟命春物徧涔陽岳石掛海雪野楓堆渚檣若尋吾祖宅寂寞在瀟湘
　　偶作
　　野歩隨吾意那知是與非稔年時雨足閏月暮蟬稀獨樹依岡老遙峰出草微園林自有主宿鳥且同歸
　　過雍秀才居
　　夏木鳥巢邊終南嶺色鮮就涼安坐石煑茗汲鄰泉鐘逺清霄半蜩稀暑雨前幽齋如葺罷約我一來眠
　　寄顧非熊
　　知君歸有處山水亦難齊猶去瀟湘逺不聞猨狖啼穴通茆嶺下潮滿石頭〈一作城〉西獨立生遙思秋原日漸低
　　送神邈法師
　　栁絮落濛濛西州道路中相逢〈一作留〉春忽盡獨去講初終行疾遙山雨眠遲後夜風繞房三兩樹迴日〈一作去〉葉應紅
　　送慈恩寺霄韻法師謁太原李司空
　　何故謁司空雲山知幾重磧遙來鴈盡雪急去僧逢清磬先寒角禪燈徹曉烽〈一作峯〉舊房閒片石倚著最髙松
　　送知興上人
　　久住巴興寺如今始拂衣欲臨秋水別不向故園〈一作山〉歸錫掛天涯樹房開〈一作閑〉嶽頂扉下看千〈一作萬〉里曉霜海日生微
　　送恵雅法師歸玉泉
　　秖到〈一作向〉瀟湘水洞庭湖未遊飲泉看月別下峽聽猨愁〈一作浮〉講不停雷雨吟當〈一作曽〉近海流降霜歸楚夕星冷玉泉秋
　　憶江上吳處士
　　閩國揚㠶去蟾蜍虧〈一作還〉復團秋風生渭水落葉滿長安此地聚會夕當時雷雨寒蘭橈殊未返消息海雲端
　　題張〈一作章〉博士新居
　　青楓何不種林在洞庭村應為三湘逺難移萬里根鬥牛初過伏䓿蓞欲香門〈一作斗移亭北榭蓮照水邊門〉舊即湖山隱新廬葺此原
　　石〈一作百〉門陂留辭從叔謩
　　幽鳥飛不逺此行千里間寒衝陂水霧醉下菊花山有恥長為客無成又入關何時臨澗栁吾黨共來攀
　　送朱兵曹迴越
　　星彩練中見澄江豈有泥潮生垂釣罷楚盡去檣西磧鳥辭沙至山鼯隔水啼會稽半侵海濤白禹祠溪
　　懐博陵故人
　　孤城易水頭不㤀舊交遊雪壓圍碁石風吹飲酒樓路遙千萬里人別十三秋吟苦相思處天寒水急流
　　夕思
　　秋宵巳難曙漏向二更分我憶山水坐蟲當寂寞聞洞庭風落木天姥月離雲㑹自東浮去將何欲致君
　　寄河中楊少尹
　　非惟咎曩時投刺詣門遲悵望三秋後參差萬里期禹留疏鑿跡舜在寂寥祠此到〈一作致〉杳難共迴風逐所思
　　孟融逸人
　　孟君臨水居不食水中魚衣褐唯麤帛筐箱秖素書樹林幽鳥戀世界此心疎擬棹孤舟去何峰又結廬
　　晩晴見終南諸峰
　　秦分〈一作下〉積多峰連巴勢不窮半旬藏雨裏此日到窗中圓魄將昇兎髙空〈一作虛〉欲呌鴻故山思不見碣石泬寥東
　　宿池上
　　泉來從絶壑亭敞在中流竹宻無空岸松長可絆舟蟪蛄潭上夜河漢島前秋異夕〈一作日〉期深漲擕琴卻此遊
　　喜姚郎中自杭州迴
　　路多楓樹林累日泊清陰來去泛流水翛然適此心一披江上作三起月中吟東省期司諫雲門悔不尋
　　送鄭長史之嶺南〈一夲題作送鄭史〉
　　雲林頗重疊岑渚復幽竒汨水斜陽岸騷人正則祠蒼梧多蟋蟀白露溼江蘺擢第榮南去晨昬近九疑
　　送李溟謁宥州李權使君
　　英䧺典宥州迢遰苦吟遊風宿驪山下月斜灞水流去時初落葉回日定非〈一作無〉秋太守攜才子看鵬百尺樓
　　永福湖和楊鄭州
　　積水還平岸春來引鄭溪舊渠通郭下新堰絶湖西嵩少分明對瀟湘濶狹齊客遊隨庶子孤嶼草萋萋
　　題長江〈一夲有㕔字〉
　　言心俱好靜廨署落暉空歸吏封宵鑰行蛇入古桐長江頻雨後明月衆星中若任遷人去西溪〈一作浮〉與剡通
　　泥陽館
　　客愁何併起暮送故人回廢館秋螢出空城寒雨來夕陽飄白露樹影掃青苔獨坐離容慘孤燈照不開
　　送徐員外赴河中
　　原野正蕭瑟中間分散情吏從甘扈罷詔許朔方行邊日〈一作月〉沈殘角河關截夜城雲居閑獨往長老出房迎
　　送賀蘭上人
　　野僧來別我略坐傍泉沙逺道擎空鉢深山蹋落花無師禪自解有格句堪誇此去非緣事孤雲不定家







　　御定全唐詩巻五百七十二
　　欽定四庫全書
　　御定全唐詩巻五百七十三
　　賈島
　　寄令狐綯〈一夲無綯字〉相公
　　梁園趨㦸節海草幾枯春風水難遭便差池未振鱗姓名猶語及門館阻何因苦擬修文巻重擎獻匠人吟㸔青島處朝退赤墀晨根愛杉栽活枝憐雪霰新綴篇嗟調逸不和揣才貧早晩還霖雨滂沱洗月輪揠苗方滅裂成器待陶鈞困坂思迴顧迷邦輙問津數行望外札絶句握中珍是日榮遊汴當時怯往陳鴻春乖漢爵楨病臥漳濱嶽整五千仭雲惟一片身故山離〈一作心〉未死秋水宿經旬下第能無恧高科恐有神罷耕田料廢省釣岸應榛慷慨知音在誰能淚墮巾
　　寄滄州李尚書
　　滄溟深絶濶西岸郭東門弋者羅夷鳥桴人思嶠猨威稜髙臘冽煦育極春溫陂淀封疆內蒹葭壁壘根揺鞞
　　邊地脈愁箭虎狼魂水縣賣紗市鹽田煑海村枝條分御葉家世食唐恩武可縱橫講功從戰伐論天涯生月片嶼頂湧泉源非是泥池物方因〈一作應〉雷雨尊沈謀藏未露隣境帖無喧青塜驕回鶻蕭關陷吐蕃何時霖嵗旱早晚雪邦寃迢遰瞻旌纛浮陽寄詠言
　　逢舊識
　　幾嵗阻干戈今朝勸酒歌羨君無白髪走馬過黃河舊宅兵燒盡新宮日奏〈一作奉〉多妖星還有角數尺鐵重磨
　　崇聖寺斌公房〈斌公一作彬公〉
　　近來惟一食樹下掩禪扉落日寒山磬多年壊衲衣白鬚長更剃青靄逺還歸仍説遊南嶽經行是息機
　　送李傅侍郎〈一作御〉劔南行營
　　走馬從邊事新恩受外臺勇看雙節出期破八蠻回許國家無戀盤江棧不摧移軍刁斗逐報㨗劔門開角咽獮㺅叫鼙乾霹靂來去年西甸邑猶滯佐時才
　　別徐明府〈一作甫〉
　　抱琴非夲意生事偶相縈口尚袁安節身無子賤名地寒春雪盛山淺夕風輕百戰餘荒野千夫漸耦〈一作徧〉耕一杯宜獨夜孤客戀交情明日疲驂去蕭條過古城
　　岐下送友人歸襄陽
　　蹉跎隨汎梗羇旅到西州舉翮籠中鳥知心海上鷗山光分首〈一作手〉暮草色向家秋若更登高峴看碑定淚流
　　送友人遊蜀
　　萬岑深積翠路向此中難欲暮多羇思因髙莫逺看卓家人寂寞揚子業凋殘唯有岷江水悠悠帶月寒
　　送鄭少府
　　江岸一相見空令惜此分夕〈一作滏〉陽行帶月酌水少留君野地初〈一作多〉燒草荒山過雪雲明年還調集蟬可在家聞
　　子規〈一作項斯詩〉
　　遊魂自相叫寧復記前身飛過隣家月聲連〈一作憐〉野路〈一作寺〉春夢邊催曉急愁處送風頻自有霑花血相和雨滴新
　　送僧歸天台
　　辭秦經越過歸寺海西峯石磵雙流水山門九里松曽聞清禁漏卻聼赤城鐘妙宇〈一作字〉硏磨講應齊智者蹤
　　讓糺曹上樂使君
　　戰戰復兢兢猶如履薄氷雖然叨一掾還似説三乘瓶汲南溪水書來北嶽僧戇愚兼抱疾權紀不相應
　　贈友人
　　五字詩成巻清新韻具〈一作少得〉偕不同狂客醉自伴律僧齋春別和花樹秋辭帶月淮卻歸登第日名近榜頭排
　　送雍陶及第歸成都寧親〈一作覲〉
　　不唯詩著籍兼又賦知名議論於題稱春秋對問精半應陰隲與全賴有司平歸去峯〈一作巖〉巒衆別來松桂生漲江流水品〈一作凸〉當道白雲坑勿以攻文㨗〈一作健〉而將學劒輕製衣新濯錦開醖舊燒罌同日昇科士誰同膝下榮
　　謝令狐綯〈一夲無綯字〉相公賜衣九事
　　長江飛鳥外主簿跨驢歸逐客寒前夜元戎予厚衣雪來松更綠霜降月彌輝即日〈一作入〉調殷鼎朝分是與非
　　送金州鑒周上人
　　地〈一作池〉必尋天目溪仍住若耶㠶隨風便發月不要雲遮極浦浮霜雁迴潮落海查峩嵋省春上立雪指流沙
　　送譚逺上人
　　下視白雲時山房蓋〈一作掛〉樹皮垂〈一作雪〉枝松落子側〈一作佛〉頂鶴聼棋清淨從沙劫中終未日攲金光明夲行同侍出峩嵋
　　新年
　　嗟以龍鍾身〈一作貎〉如何嵗復新石門思隱久銅鏡強窺頻花發新移樹心知故國春誰能平此恨豈是北宗人
　　送僧
　　出家從丱嵗解論造𤣥門不惜揮談柄誰能聼至言中時山果熟後夏竹陰繁此去逢何日峩嵋曉復昬
　　送姚杭州
　　白雲峯下城日夕白雲生人老江波〈一作魚江〉釣田侵海樹耕吳山鍾入越蓮葉吹揺旌詩異石門思濤來向越〈一作逺〉迎〈一作閣上迎〉
　　夜集田卿宅
　　朗詠高齋下如將古調彈翻鴻向桂水來雪渡桑乾滴滴玉漏曙翛翛竹籟殘曩年曽宿此亦值五陵寒
　　寄山友〈一作中〉長孫棲嶠
　　此時氣蕭颯〈一作瑟〉琴院可應關鶴似君無事風吹雨遍山松生青石上泉落白雲間有徑連髙〈一作嵩〉頂心期相與還
　　詶厲𤣥
　　我來從北鄙子省渉〈一作度〉西陵白髪初相識秋山擬共登鄰居帝城雨㑹宿御溝氷未報見〈一作君〉貽作耿然中夜興
　　送劉式洛中覲省
　　晴峯三十六侍立上春臺同宿別離恨共看星月逥野鶯臨苑語河櫂歴江來便寄相思札緘封花下開
　　送空公往金州
　　七百里山水手中楖栗麤松生師坐石潭滌祖傳盂長擬老嶽嶠又聞思海湖惠能同俗姓不是嶺南盧
　　贈紹明上人
　　未住青雲〈一作龍〉室中秋獨往年上方嵩若〈一作古〉寺下視雨和〈一作如〉煙祖豈無言去心因斷臂傳不知能已後更有幾燈然
　　贈𢎞泉上人
　　洗足下藍嶺古師精進同心知溪卉長居此玉林空西殿宵燈磬東林曙雨風舊峯鄰太白石座雨苔濛
　　送宣皎上人遊太白
　　剃髪鬢無雪去年三十三山過春草寺磬度落花潭得句才鄰約論宗意在南峯靈疑懶下蒼翠太虛參
　　病起
　　髙〈一作嵩〉丘歸未得空自責遲迴身事豈能遂蘭花又已開病令新作少雨阻故人來燈下南華巻袪愁當酒杯
　　送殷侍御赴同州
　　馮翊蒲西〈一作連〉郡沙岡擁地形中條全離嶽清渭半和涇夜暮〈一作久〉眠明月秋深〈一作新〉至洞庭猶來交辟士〈一作由來交臂者〉事別〈一作事〉偃林扃
　　送沈鶴
　　家楚壻於秦攜妻去養親陸行千里外風巻一㠶新夜泊疏山雨秋吟搗藥輪蕪城登眺作〈一作後〉才動廣陵人
　　秋夜仰懐錢孟二公琴客㑹
　　月色四時好秋光君〈一作吾〉子知南山昨夜雨為我寫〈一作寄〉清規獨鶴聳寒骨髙杉韻細颸仙家縹緲弄髣髴此中期
　　贈李金州
　　綺里祠前後山程踐白雲泝流隨大斾登岸見全軍曉角吹人夢秋風巻雁羣霧開方露日漢水底〈一作與〉沙分
　　酬姚合〈一本無合字〉校書
　　因貧行逺道〈一作道逺〉得見舊交遊美酒易傾盡好詩難卒酬公堂朝共到私第夜相留不覺入關晚別來林木秋
　　送獨孤馬二秀才居明月山讀書
　　濯志俱髙潔儒科慕冉顔家辭臨水郡雨到讀書山棲鳥椶花上聲鐘礫〈一作櫟〉閣間寂寥窗戶外時見一舟還
　　病蟬
　　病蟬飛不得向我掌中行拆翼猶能薄酸吟尚極清露華凝在腹塵㸃誤侵睛黃雀並〈一作兼〉鳶〈一作烏〉鳥俱懐害爾情
　　青門里作
　　燕存鴻已過海內幾人愁欲問南宗理將歸北嶽修若無攀桂分秖是臥雲休泉樹一為別依稀三十秋
　　盧秀才南臺
　　居在青門里臺當千萬岑下因岡助勢上有樹交陰陵逺根纔近〈一作辨〉空長畔可尋新晴登嘯處〈一作月〉驚起宿枝禽
　　寄李輈侍郎
　　終過盟津書分明夢不虛人從清渭別地隔太行餘賔幕誰嫌靜公門但晏如櫑鞞乾霹靂斜漢溼蟾蜍追琢垂今後敦龎得古初井臺憐操築漳岸想丕疏亦冀鏗珉珮終當直石渠此身多抱疾幽里近營居憶漱蘇門澗經浮楚澤瀦松栽侵古影葷斷尚芹葅語嘿曾延接心源離滓淤誰言姓琴氏獨跨角生魚
　　寄令狐綯〈一夲無綯字〉相公
　　驢駿勝羸馬東川路匪賖一緘論賈誼三蜀寄嚴家澄澈霜江水分明露石沙話言聲及政棧閣谷離斜自著衣偏暖誰憂雪六花裹裳留濶襆防患與通茶山館中宵起星河殘月華雙僮前日雇數口向天涯良樂知騏驥張雷驗鏌鎁謙光賢將相別紙聖龍蛇豈有斯言玷應無白璧瑕不妨圓魄裏人亦指蝦蟇
　　再投李益常侍
　　何處初投刺當時赴尹京淹留花栁〈一作木〉變然諾肺腸傾避暑蟬移樹髙眠〈一作登髙〉雁過城人家嵩嶽色公府洛河聲聯句逢秋盡嘗茶見月生新衣裁白薴思從曲江行
　　積雪
　　昔〈一作省〉屬時霖滯今逢臘雪多南猜飄桂渚北訝雨交河盡滅平蕪色彌重古木柯空中離白氣島外下滄波隱者迷樵道朝人冷玉珂夕繁仍晝宻漏間復鐘和想積髙嵩頂新秋皎〈一作皓〉月過
　　過楊〈一作陽〉道士居
　　先生修道處茒屋逺囂氛叩齒坐明月搘頤望白雲精神含藥色衣服帶霞紋無話〈一作每語〉瀛洲路多年別少君
　　贈僧
　　亂山秋木穴裏有靈蛇藏鐵錫掛臨〈一作陵〉海〈一作錫拄臨滄海〉石樓聞異香出塵頭未白入定衲凝霜莫話五湖事令人心欲狂
　　送友人遊塞
　　飄蓬多塞下君見益潸然迥磧沙銜日長河水接天夜泉行客火曉戍向京煙少結相思恨佳期芳草前
　　思遊邊友人
　　凝愁對孤燭昨日飲離杯葉〈一作鄴〉下故人去天中新雁來連沙秋草薄帶雪暮山開苑北紅塵道何時見逺迴
　　秋暮寄友人
　　寥落關河暮霜風樹葉低逺天垂地外寒日下峯〈一作山〉西有志煙霞切無家嵗月迷清宵話白閣已負十〈一作數〉年棲
　　寄令狐綯〈一夲無綯字〉相公
　　官髙頻〈一作䝉明〉敕授老免把犂鋤一主長江印三封東省書不無濠上思唯食圃中蔬夢幻將泡影浮生事只如
　　和孟逸人林下道情
　　四氣〈一作時〉相陶鑄中庸道豈銷夏雲生此日春色盡今朝陋巷貧無悶毘耶疾未調已栽天〈一作毫〉末柏合抱豈非遙
　　宿姚少府北齋
　　石溪同夜泛復此北齋期鳥絶吏歸後蛩鳴客臥時鏁城涼雨細開印曙鐘遲憶此漳川岸如今是別離
　　雪晴晚望
　　倚杖望晴雪溪雲幾萬重樵人歸白屋寒日下危峯野火燒岡草斷煙生石〈一作古〉松卻回山寺路聞打暮天鐘
　　送崔嶠遊瀟湘
　　功烈尚書孫琢磨風雅言渡河山鑿處陟峴漢灘喧夢想吟天目宵同話石門楓林葉欲下極浦月清暾
　　寄朱錫珪
　　逺泊與誰同來從古木中長江人釣月曠野火燒風夢澤吞楚大閩山阨〈一作隱〉海叢此時檣底水濤起屈原通
　　馬戴居華山因寄
　　玉女洗頭盆孤髙不可言瀑流蓮嶽頂河注華山根絶雀林藏鶻無人境有猨秋蟾纔過雨石上古松門
　　寄胡遇
　　一自殘春別經炎復到涼螢從枯樹出蛩入破堦藏落葉書勝紙閒砧坐當牀東門因送客相訪也何妨
　　送李戎扶侍往壽安
　　二千餘里路一半是波濤未曉著衣起出城逢日高關山多寇盜扶侍帶弓刀臨別不揮淚誰知心鬱陶
　　送孫逸人
　　衣屨猶同俗妻兒亦宛然不餐能累月無病〈一作疾〉已多年是藥皆諳性令人漸信仙杖頭書數巻荷入翠微煙
　　寄華山僧
　　遙知白石室松柏隠朦朧月落看心次雲生閉目中五更鐘隔嶽萬尺水懸空苔蘚嵌巖所依稀有徑通
　　送李登少府
　　伊陽耽酒尉朗詠醉醒新應見嵩山裏明年躑躅春一千尋樹直三十六峯隣流水潺潺處堅貞玉澗珉
　　易州過郝逸人居
　　每逢詞翰客邀我共尋君果見閑居賦未曾流俗聞也知鄰市井宛似出囂〈一作塵〉氛卻笑巢由輩何須隱白雲
　　詶鄠縣李廓少府見寄
　　稍憐公事退復遇夕陽時北朔霜凝竹南山水入籬吟懐滄海侶空問白雲師恨不相從去心惟野鶴知
　　淨業寺與前鄠縣李廓少府同宿
　　來從城上峯京寺暮相逢往往語復黙微微雨灑松家貧初罷吏年長畏聞蛩前日猶拘束披衣起曉鐘
　　送南卓歸京
　　殘春別鏡陂罷郡未霜髭行李逢炎暑山泉滿路岐雲藏巢鶴樹風觸囀鶯枝三省同虛位雙旌帶去思入城宵夢後待漏月沈時長策並忠告從容寫玉墀〈一作池〉
　　臥疾走筆詶韓愈書問
　　一臥三四旬數書惟獨〈一作書至獨思〉君願為出海月不作歸山雲身上衣頻寄〈一作䝉與〉甌中物亦分欲知強健否病鶴未離羣
　　長孫霞李溟自紫閣白閣二峯見訪
　　寂寞吾廬貧同來二閣人所論唯野事招作〈一作訪我〉住雲鄰古寺期秋宿平林散早春漱流今已矣巢許豈堯臣
　　送惟一遊清涼寺
　　去有廵臺侶荒溪衆樹分瓶殘秦地水錫入晉山雲秋月離喧見寒泉出定聞人間臨欲別旬日雨紛紛
　　鄭尚書新開涪江二首
　　岸鑿青山破江開白浪寒日沈源出海春至草生灘梓匠防波溢蓬仙畏水乾從今疏決後任雨滯峯巒不侵南畝務已㧞北江流涪水方移岸潯陽有到舟潭澄初擣藥波動乍垂鉤山可疏三里從知〈一作惟應〉歴億秋
　　寄喬侍郎
　　大寧猶未到曽渡北浮橋曉出爬船寺手擎紫栗條差池不相見悵望至今朝近日營家計繩懸一小瓢
　　送去華法師
　　在越居何寺東南水路歸秋江洗一鉢寒日曬三衣黙聽鴻聲盡行看葉影飛囊中無寳貨船戶夜扃稀
　　送蔡京
　　躍蹄歸魯日帶漏別秦星易折芳條桂難窮䆳義經登封多泰嶽巡狩徧滄溟家在何林下樑山翠滿庭
　　慈恩寺上座院
　　未委衡山色何如對塔峯曩宵曾宿此今夕值秋濃羽族棲煙竹寒流帶月鐘井甘源起異泉湧清苔封
　　題朱慶餘所居
　　天寒吟竟曉古屋瓦生松寄信船一隻隔郷山萬重樹來沙岸鳥窗度雪樓鐘每憶江中嶼更看城上峯
　　送黃知〈一作和〉新歸安南
　　池亭沈飲徧非獨曲江花地逺路穿海春歸冬到家火山難下雪瘴土不生茶知決移〈一作秋〉來計相逢期尚賖
　　贈胡禪歸
　　自是根機鈍非關夏臘深秋來江上寺夜坐嶺南〈一作頭〉心井鑿山含月風吹磬出林祖師攜〈一作遺〉隻履去路杳難尋
　　元日女道士受籙
　　元日更新夜齋身稱淨衣數星連斗出萬里斷雲飛霜下磬聲在月髙壇影微立聽師語了左肘繫符歸
　　重與彭兵曹
　　故人在城裏休寄海邊書漸去老不逺別來情豈疎硯氷催臘日山雀到貧居每〈一作羨〉有平戎計〈一作䇿〉官家〈一作䝉〉別敕〈一作名敕盡〉除
　　贈莊上人
　　不語焚香坐心知道已成流年衰此世定力見他生暮雪餘春冷寒燈續晝明尋常五侯至敢望下堦迎
　　落第東歸逢僧伯陽
　　相逢須語笑人世別離頻曉至〈一作去〉長侵月思鄉動隔春見僧心暫靜從俗事多迍宇宙詩名小山河客路新翠桐猶入㸑清鏡未辭塵逸足思奔驥隨羣且退鱗宴乖紅杏寺愁在綠楊津老病難為樂開睂賴故人
　　皇甫主簿期遊山不及赴
　　休官匹馬在新意入山中更住應難遂前〈一作相〉期恨不同集蟬苔樹僻留客雨堂空深夜誰相訪惟當清淨翁
　　宿成湘林下
　　相訪夕陽時千株木未衰石泉流出〈一作出幽〉谷山雨滴棲鴟漏向燈聽數酒因客寢遲今宵不盡興更有月明期
　　喜雍陶至
　　今朝笑語同幾日百憂中鳥度劔門靜蠻歸瀘水空歩霜吟菊畔待月坐林東且莫孤此興勿論窮與通
　　酬胡遇
　　麗句傳人口科名立可圖移居見山燒買樹帶巢烏遊逺風濤急吟清雪月孤卻思初識面仍未有多鬚
　　宿慈恩寺郁公房
　　病身來寄宿自掃一牀閒反照臨江磬新秋過雨山竹陰移冷月荷氣帶禪關獨住〈一作往〉天台意方從內請還
　　送褚山人歸日本〈一作東〉
　　懸㠶待秋水〈一作色〉去入杳㝠間東海幾年別中華此日還岸遙生白髪波盡露青山隔水相思在無書也是閒
　　寄韓湘
　　過嶺行多少潮州漲〈一作瘴〉滿川花開南去後水凍北歸前望鷺吟登閣聽猨淚滴船相思堪面話〈一作語〉不著尺書傳
　　雨夜寄馬戴
　　芳林杏花樹花落子西東今夕曲江雨寒催朔北風鄉書滄海絶隠路翠微通寂寂相思際〈一作處〉孤〈一作紅〉釭殘漏中
　　喜無可上人遊山回
　　一食復何如尋山無定居相逢新夏滿不見半年餘聽話龍潭雪休傳鳥道書別來還似舊白髪日髙梳
　　寄毘陵徹公
　　身依吳寺老黃葉幾迴㸔早講林霜在孤禪隙月殘井通潮浪逺鐘與角聲寒巳有南遊〈一作浮〉約誰言禮謁難
　　送韋瓊校書
　　賔佐兼歸覲此行江漢心別離從闕下道路向山陰孤嶼消寒沫空城滴夜霖若邪溪畔寺秋色共誰尋
　　寄劉侍御
　　衣多苔蘚痕猶擬更趨門〈一作村〉自夏雖無病經秋不過原積泉留岱鳥〈一作雁〉疊岫〈一作嶼〉隔巴猨琴月西齋集如今豈復言
　　送穆少府知睂州
　　劒門倚青漢君昔未曽過日暮行人少山深異鳥多猨〈一作狖〉啼和峽雨棧盡到江波一路白雲裏飛泉灑薜蘿
　　二月晦日留別鄠〈一作鄴〉中友人
　　立馬栁花裏別君當酒酣春風漸向北雲〈一作雪〉雁不飛南明曉日初一今年月又三鞭羸去暮色逺嶽起煙嵐
　　送李校書赴吉期
　　筮算重重吉良期詎可遷不同牛女夜是配鳯凰年佩玉春風裏題章蠟燭前詩書與箴訓夫哲又妻賢
　　宿孤館
　　落日投村戍愁生為客途寒〈一作春〉山晴後綠秋〈一作江〉月夜來〈一作深〉孤橘樹千株在漁家一半無自知風水靜舟繫岸邊蘆
　　哭宗密禪師
　　鳥道雪岑巔師亡誰去禪凡塵增滅後樹色改生前層塔當松吹殘蹤傍野泉唯嗟聽經虎時到壊菴邊
　　宿山寺
　　衆岫聳寒色精廬向此分流星透疎木走月逆行雲絶頂人來少髙松鶴不羣一僧年八十世事未曾聞
　　送友人如邊
　　去日重陽後前程菊正芳行車輾秋嶽落葉墜寒霜雲入漢天白風髙磧色黃蒲輪待恐晚求薦向諸方
　　題竹谷上人院
　　禪庭髙鳥道迴望極川原樵徑連峯頂石泉通竹根木深猶積雪山淺未聞猨欲別塵中苦願師貽一言
　　京北原作
　　登原見城闕䇿蹇思炎天日午路中客槐花風處蟬逺山秦木〈一作樹〉上清渭漢陵前何事居人世皆從〈一作因〉名利牽
　　寄江上人
　　紫閣舊房在新家中嶽東煙波千里隔消息一朝通寒日汀洲路秋晴島嶼風分明杜陵葉別後兩〈一作雨〉經紅
　　送僧歸太白山
　　堅氷連夏處太白接青天雲塞石房路峯明雨外巔夜禪臨虎穴寒漱撇龍泉後㑹不期日相逢應信緣
　　暮過山村
　　數里聞寒水山家少四鄰怪禽啼曠野落日恐行人初月未終夕邊烽不過秦蕭條桑柘外煙火漸相親
　　鷺鷥
　　求魚未得食沙岸往來行島月獨棲影暮天寒過聲墮巢因木折失侶遇驚頻向煙霄望吾知爾去程
　　內道場僧𢎞紹
　　麟德燃香請長安春㡬回夜閑〈一作寒〉同像寂晝定為吾開講罷松根老經浮海水來六年雙足履只歩院中苔
　　蔣亭和蔡湘州
　　蔣宅為亭榭蔡城東郭門潭連秦相井松老漢朝根已積蒼苔徧何曾舊徑存髙齋無事後時復一攜尊
　　光州王建使君水亭作
　　楚水臨軒積澄鮮一畝餘栁根連岸盡荷葉出萍初極浦清相似幽禽到不虛夕陽庭際眺槐雨滴疎〈一作稀〉疎
　　留別光州王使君建〈一夲無建字〉
　　杜陵千里外期在末秋歸既見林花落須防木葉飛楚從何地盡淮隔數峯微逥首餘霞失斜陽照客衣
　　宿姚合宅寄張司業籍〈一夲無籍字〉
　　閒宵因集㑹〈一作會集〉柱史話先生身愛無一事心期往四明松枝影揺動石磬響寒清誰伴南齋宿月髙霜滿城
　　哭張籍
　　精靈歸恍惚石磬韻曾聞即日是前古誰人耕此墳舊遊孤櫂〈一作枕〉逺故域九江分夲欲蓬瀛去餐芝御白雲
　　靈準上人院
　　掩扉當太白臘數等松椿禁漏來遙〈一作遲〉夜山泉落近鄰經聲終巻曉草色幾芽春海內知名士交遊準上人
　　寄栁舎人宗元〈一夲無宗元二字〉
　　格與功俱造何人意不降一宵三夢栁孤泊九秋江擢第名重列沖天字㡬雙誓為仙者僕側執馭風幢
　　送𤣥巖上人歸西蜀
　　玉壘山中寺幽深勝槩多藥成彭祖𢷬頂受七輪摩去臘催今夏流光等逝波會當依糞掃〈一作草〉五嶽徧頭陀
　　寄宋州田中丞
　　古郡近南徐關河萬里餘相思深夜後〈一作雨〉未荅去秋〈一作年〉書自別知音少難忘識面初舊山期已久門掩數畦蔬
　　送朱休歸劒南
　　劒南歸受賀太學賦聲䧺山路長江岸朝陽十月中芽新抽雪茗枝重集猨楓卓氏琴臺廢深蕪想徑通
　　寄長武朱尚書
　　不日即登壇槍旗一萬竿角吹邊月沒鼓絶爆雷殘中國今如此西荒可取難白衣思請謁徒歩在長安
　　送皇甫侍御
　　曉鐘催早朝自是〈一作獨自〉赴嘉招舟泊湘江濶田收楚澤遙雁驚起衰草猨渴下寒條來使黔南日時應問寂寥
　　郊居即事
　　住此園林久其如未是家葉書傳野意簷溜煮胡茶雨後逢行鷺更深聽逺蛙自然還往裏多是愛煙霞
　　夜集姚合宅期可公不至
　　公堂秋〈一作春一作初〉雨夜已是念園林何事疾病日重論山水心孤燈明臘後微雪下更深釋子乖來約泉西寒磬音
　　喜李餘自蜀至
　　迢遰岷峩外西南驛路髙幾程尋嶮棧獨宿聽寒濤白鳥飛還立青猨斷更號往來從此過詞體近風騷
　　王侍御南原莊
　　買得足雲地新栽藥數窠峰頭盤一徑原下注雙河春寺閒眠久晴臺獨上多南齋宿雨後〈一作夜〉仍許重來麼〈一作過〉
　　送康秀才
　　俱為落第年相識落花前酒瀉兩三盞詩吟十數篇行岐逢塞雨嘶馬上津船樹影髙堂下迴時應有蟬
　　送僧
　　此生披衲過在世得身閒日午遊都市天寒往華山言歸文字外意出有無間仙掌雲邊樹巢禽時出關
　　寄魏少府
　　來時乖面〈一作傷逺〉別終日使人慙易記巻中句難㤀燈下談溼苔黏樹癭瀑布濺房菴音信如相惠移居古井南
　　原居即事言懐贈孫員外
　　出入土門偏秋深石色泉徑通原上草地接水中蓮採菌依餘枿拾薪逢刈田鑷撏白髪斷兵阻尺書傳避路來華省抄詩上彩牋髙齋久不到猶喜未經年
　　登樓
　　秋日登髙望涼風吹海初山川明已久河漢沒無餘逺近涯寥敻〈一作廓〉髙低中太虛賦因王閣筆思比謝遊踈
　　上樂使君救康成公〈一作陳陶續古詩〉
　　曽夢諸侯笑康囚議脫枷千根池裏藕一朶火中花
　　毘明池泛舟
　　一枝青竹榜泛泛綠萍裏不見釣魚人漸入秋塘水
　　送僧
　　大內曽持論天南化俗行舊房山雪在春草岳陽生曉了蓮經義堪任寳葢迎王侯皆䕶法何寺講鐘鳴
　　送劉知新往襄陽
　　此別誠堪恨荊襄是舊遊眼光懸欲落心緒亂難收花木三層寺煙波五〈一作伍〉相樓因君兩地去長使夢悠悠
　　寄慈恩寺郁上人
　　中秋期夕望虛室省相容北斗生清漏南山出碧重露寒鳩宿竹鴻過月圓〈一作懸〉鐘此夜情應切衡陽舊住峰












　　御定全唐詩巻五百七十三
　　欽定四庫全書
　　御定全唐詩巻五百七十四
　　賈島
　　送饒州張使君
　　終南雲雨連城闕去路西江白浪頭滁上郡齋離昨日鄱陽農事勸今秋道心生向前朝寺文思來因靜夜樓借問泊帆干謁者誰人曾聼峽猨愁
　　觀冬設上東川楊尚書
　　匏革奏冬非獨樂軍城未曉啟重門何時卻〈一作去〉入三台貴此日空知入座尊羅綺舞中〈一作時〉收雨㸃貔貅閫外巻雲根逐遷屬吏隨賔列撥〈一作去〉櫂扁舟不忘恩
　　巴興作
　　三年未省聞鴻呌九〈一作臘〉月何曾見草枯寒暑氣均思白社星辰位正憶皇都蘇卿持節終還漢葛相行師自渡瀘郷味朔山林果別北歸期掛海帆孤
　　早蟬
　　早蟬孤抱芳槐葉噪向殘陽意度秋也任一聲催我老堪聼〈一作憐〉兩耳畏吟休得非下第無髙韻湏是青山隠白頭若問此心嗟嘆否天人不可怨而尤
　　投元郎中
　　心〈一作秋〉在瀟湘歸未期巻中多是得名詩髙臺聊望清秋色片水堪〈一作難〉留白鷺鷥省宿有時聞急雨朝迴盡日伴禪師舊文去歳曾將獻蒙與人來說始知
　　阮籍嘯臺
　　如聞長嘯春風裏荊棘叢邊訪舊蹤地接蘇門山近逺荒臺突兀抵髙峰
　　滕校書使院小池〈一本無上三字〉
　　小池誰見鑿時初走水南來十里餘樓上日斜吹暮角院中人出鎖遊魚
　　送陜府王建〈一本無建字〉司馬
　　司馬雖然聼暁鐘尚猶髙枕恣疎慵請詩〈一作持〉僧過三門水賣藥人歸五老峰移舫緑隂〈一作萍〉深處息登樓涼夜此時逢杜陵惆悵臨相〈一作岐〉餞未寢月前多屐〈一作履〉蹤
　　上谷旅夜
　　世難那堪恨旅逰龍鍾更是對窮秋故園千里數行淚鄰杵一聲終夜愁月到寒窗空皓皛風翻落葉更颼飀此心不向常人說倚識平津萬戸侯
　　寄無得頭陀
　　夏臘今應三十餘不離樹下塜間居貎堪良匠抽毫寫行稱髙僧續傳書落澗水聲來逺逺當空月色自如如白衣只在青門裏心每相親跡且踈
　　崔卿池上雙白鷺
　　鷺雛相逐出深籠頂各有絲莖數同灑石多霜移足冷隔城逺樹掛巢空其如盡在灘聲外何似雙飛浦色中見此池潭〈一作塘〉卿自鑿清泠太液底潛通
　　送胡道士
　　短褐身披滿漬〈一作野一作翠〉苔靈溪深處觀門開卻從城裏移〈一作㩗〉琴去許到山中寄藥來臨水〈一作灑雪〉古壇秋醮罷〈一作後〉宿杉〈一作松〉幽〈一作啄查寒〉鳥夜〈一作暮〉飛迴丹梯願逐真人上〈一作未逰彼地空勞想〉日夕歸心白髪催〈一作師徃如雲不可陪〉
　　寄韓潮州愈
　　此心〈一作身〉曽與木蘭舟直到天南潮〈一作湖〉水頭隔嶺篇章來華岳出關書信過瀧流峰懸驛路殘雲㫁海浸城根〈一作闉〉老樹秋一夕瘴煙風巻盡月明初上浪西樓
　　詶張籍王建
　　疎林荒宅古坡〈一作陂〉前乆住還因太守憐漸老更思深處隱多閒數得上方眠鼠拋貧屋收田日鴈度寒江擬〈一作撒〉雪天身是〈一作事〉龍鍾應是分水曹芸閣枉來篇
　　逢博陵故人彭兵曹
　　曲陽分散㑹京華見說三年住海涯別後觧餐蓬虆子向前未識牡丹花偶逢日者教求祿終傍泉聲擬置家蹋雪攜琴〈一作衾〉相就宿夜深開戸鬥牛〈一作月先〉斜
　　贈牛〈一作劉〉山人
　　二十年中餌茯苓致書〈一作身〉半是老君經東都舊住商人宅南國新修道士亭鑿石養蜂休買蜜坐山秤藥不爭星古來隱者多能卜欲就先生問丙丁
　　送於中丞使回紇冊立
　　君立天驕發使車冊文字字著金書漸通〈一作過〉青塜郷山盡欲達皇情譯語初調角寒城邊色動下霜秋磧鴈行疎旌旗來徃幾多日應向途中見嵗除
　　送劉侍御重使江西
　　時當苦熱逺行人石壁飛泉濺馬身又到鍾陵知務大還浮湓浦屬秋新早程猨呌雲深極宿館禽驚葉動頻前者巳聞廉使薦兼言有畫靜邊塵
　　贈圓上人
　　誦經千紙得為僧麈尾持行不拂蠅古塔月髙聞呪水新壇日午見燒燈一雙童子澆紅藥百八真珠貫綵繩且說近來心裏事仇讎相對似親朋
　　處州李使君改任遂州因寄贈
　　庭樹幾株隂入戸主人何在客聞蟬鑰開原上髙樓鎖瓶汲池東古井泉趂靜野禽〈一作因趂野僧〉曽後到休吟鄰叟始安眠仙都山〈一作弱〉水誰能憶西去風濤書滿船
　　酬慈恩寺文郁上人
　　袈裟影入禁〈一作鏡〉池清猶憶鄉山近赤城籬落罅間寒蟹過莓苔石上晩蛩行〈一作鳴〉期登野閣閒應甚阻宿山〈一作幽〉房疾未平聞說又尋南嶽去無端詩思忽然生
　　訪鑒𤣥師姪
　　維摩青石講初休縁訪親宗到普州我有軍持憑弟子岳陽溪裏汲寒流
　　夜坐
　　蟋蟀漸多秋不淺蟾蜍巳沒夜應深三更兩鬢幾枝雪一念雙峰四祖心
　　送別
　　門外便伸千里別無車不得到河梁髙樓直上百餘尺今日為君南望長
　　聞蟬感懷
　　新蟬忽發最髙枝不覺立聼無限時正遇友人來告別一心〈一作聲〉分作兩般悲
　　夏夜上谷宿開元寺
　　詩成一夜月中題便臥松風到曙雞帶月時聞山鳥語郡城知近武陵溪
　　送於總持歸京
　　出家初𨽻何方寺上國西明御水東卻見舊房堦下樹別來二十一春風
　　崔卿池上鶴
　　月中時呌葉紛紛不異洞庭霜夜聞翎羽如今從放長〈一作從今如罷翦〉猶能飛起向〈一作上〉孤雲
　　登田中丞髙亭
　　高亭林表迥嵯峨獨坐秋宵不寢〈一作寐〉多玉免〈一作貎〉玉人歌裏出白雲難似〈一作雖白〉莫相和
　　友人婚楊氏催妝
　　不知今夕是何夕催促陽臺近鏡臺誰道芙蓉水中種青銅鏡裏一枝開
　　酬朱侍御望月見寄
　　他寢〈一作今夜〉此時吾不寢近秋三五日〈一作月〉逢晴〈一作晴時〉相思唯有霜臺月望盡孤光見卻生〈一作遲〉
　　題韋雲叟草堂
　　新起此〈一作北〉堂開北窗當窓山隔一重江白茅草苫〈一作苫蓋〉重重宻愛此〈一作殺〉秋天夜雨淙
　　和韓吏部泛南溪
　　溪裏晩從池岸出石泉秋急夜深聞木蘭船共山人上月映渡頭零落雲
　　方鏡
　　背如刀截機頭錦靣似升量澗底泉銅雀臺南秋日後〈一作得〉照來照去已三年
　　詶姚合
　　黍穗豆苖侵古道晴原午後早秋時故人相憶僧〈一作曽〉來說楊栁無風蟬滿枝
　　送靈應上人
　　遍參尊宿逰方乆名岳竒峰問此公五月半間看瀑布青城山裏白雲中
　　贈丘先生
　　常言喫藥全勝飯華岳松邊採茯神不遣髭鬚一莖白擬為白日上昇人
　　渡桑乾
　　客舍并州巳十霜歸心日夜憶咸陽無端更渡桑乾水卻望并州是故郷
　　夜期嘯客呂逸人不至〈一作期呂逸人不至一作夜期嘯客不至〉
　　逸人期宿石牀中遣我開扉對晩空不知何處嘯秋月閑著〈一作閉一作卻〉松門一夜風
　　夜集烏行中所居
　　環爐促席復持杯松院雙扉向月開座上同聲半先達名山獨入此心來
　　贈梁浦秀才斑竹拄杖
　　揀得林中最細枝結根石上長身遲莫嫌滴瀝紅斑少恰似〈一作是〉湘妃淚盡時
　　尋石甕寺上方
　　野寺入時春雪後﨑嶇得到此房前老僧不出迎朝客巳住上方三十年
　　早秋寄題天竺靈隱寺
　　峯前峰後寺新秋絶頂髙窓見沃洲人在定中聞蟋蟀鶴從〈一作曽〉棲處掛獼猴山鐘夜度空江水汀月寒生古石樓心憶懸〈一作掛〉帆身未遂謝公此地昔年遊
　　黎陽寄姚合
　　魏都城裏曾遊〈一作遊從〉熟才子齋中止泊多去日緑楊垂紫陌歸時白草夾〈一作映〉黃河新詩不覺千迴詠古鏡曽〈一作重〉經幾度〈一作番〉磨惆悵心思滑臺北滿杯濃酒與愁和
　　送崔約秀才
　　歸寕髣髴三千里月向船𥦗見幾宵野䑕獨偷髙樹果前山漸見短禾苖更深柵鎖淮波疾葦動風生雨氣遙重入石頭城下寺南朝杉老未乾燋
　　詠懐
　　縱把書看未省勤一生生計秖長貧可能在世無成事不覺離家作老人中嶽深林秋獨徃南原多草夜無鄰經年抱疾誰來問野鳥相過啄木頻
　　夏日寄髙洗馬
　　三十年來長在客兩三行淚忽然垂白衣蒼鬢經過嬾赤日朱門偃息遲花發應耽新熟酒草顛還寫早朝詩不縁馬死西州去畫角堪聼是暁吹
　　送周判官元範赴越
　　原下相逢便別離蟬鳴關路使迴時過淮漸有懸帆興到越應將墜葉期城上秋山生菊早驛西寒渡落潮遲巳曽幾遍隨旌斾去謁荒郊〈一作涼〉大禹祠
　　送羅少府歸牛渚
　　作尉長安始三日〈一作三月罷〉忽思牛渚夢天台楚山逺色獨歸去灞水空流相送回霜覆鶴身松子落月分螢影石房開白雲多處應頻到寒澗泠泠漱〈一作濺〉古苔
　　題童真上人
　　江上修持積嵗年灘聲未擬住潺湲誓從五十身披衲便向三千界坐禪月峽青城那有滯天台廬岳豈無縁昨宵忽夢逰滄海萬里波濤在目前
　　贈溫觀主
　　一別羅浮竟未還觀深廊古院多關君來幾日行虛洞仙去空壇在逺山胎息存思當黒處井華懸綆取朝間弊廬道室雖鄰近自樂冬陽炙背閒
　　賀龎少尹除太常少卿
　　太白山前終日見十旬假滿擬秋尋中峯絶頂非無路北闕除書阻〈一作又〉入林朝謁此時閒野屐宿齋何處止〈一作正〉鳴砧省中石鐙陪隨歩唯賞煙霞不厭深
　　上邠寕邢司徒
　　箭頭破帖〈一作栝〉渾〈一作全〉無敵杖底敲毬逺有聲馬走千蹄朝萬乗地分三郡擁雙旌春風欲盡山花發暁角初吹客夢驚不是刑公來鎮此長安西北未能行
　　欲遊嵩岳留別李少尹益〈一本無益字〉
　　孤䇿遲迴洛水湄孤禽嘹唳〈一作喨〉幸人知嵩岳望中常待我河梁欲上未題詩新秋愛月愁多雨古觀逢〈一作尋〉仙看盡棋微𦕈此來將敢問鳯凰何日定〈一作始〉歸池
　　病鶻吟
　　俊鳥還投髙處棲騰身戞戞下雲梯有時透霧凌空去無事隨風入草迷迅疾月邊捎玉免遲迴日裏拂金雞不縁毛羽遭零落焉肯雄心向爾低
　　贈僧
　　從來多〈一作只〉是遊山水省泊禪舟月下濤初過石橋年尚少乆辭天柱臘應髙青松帶雪懸銅錫白髪如霜落鐵刀常恐畫工〈一作師〉援筆冩身長七尺有眉毫
　　贈〈一本有某字〉翰林
　　清重無〈一作可〉過知內製從前禮絶外庭人看花在處多隨駕召宴無時不及〈一作覲〉身馬自賜來騎覺穩詩縁見徹語長〈一作當〉新應憐獨向名場苦曽十餘年浪過〈一作度〉春
　　頌德上賈常侍
　　邊臣說使朝天子發語轟然激夏雷髙節羽書期獨傳分符絳郡滯長材啁啾鳥恐鷹鸇起流散人歸父母來自顧此身無所立㳟談祖德朶頤開
　　田將軍書院
　　滿庭花木半新栽石自平湖逺岸來筍迸鄰家還長竹地經山雨幾層苔井當深夜泉微上閣入髙秋戸盡開行背曲江誰到此琴書鎖著未朝迴
　　投龎少尹
　　閉戶息機搔白首中庭一樹有清隂年年不改風塵趣日日轉多泉石心病起望山臺上立覺來聼雨燭前吟龎公相識元和歲眷分依依直至今
　　夏夜登南樓
　　水岸寒〈一作閑〉樓帶月躋夏林初見岳陽溪一㸃新螢報秋信不知何處〈一作樹〉是菩提
　　題青龍寺
　　碣石山人一軸詩終南山北數人知擬看青龍寺裏月待無一㸃夜雲時
　　贈李文通
　　營當萬勝岡頭下誓立千年不朽功天子手擎新鉞斧諫官請贈李文通
　　題虢州三堂贈呉郎中〈一作題虢州吳郎中三堂〉
　　無窮草樹昔誰栽新起臨湖白石臺半岸泥沙孤鶴立三堂風雨四門開荷翻團〈一作圓〉露驚秋近栁轉斜陽過水來昨夜北樓堪朗詠虢城初鎖月裵回
　　送僧
　　池上時時松雪落焚香煙起見孤燈靜夜憶誰來對坐曲江南岸寺中僧
　　三月晦日贈劉評事
　　三月正〈一作更〉當三十日風〈一作春〉光別我苦吟身共君今夜不湏睡〈一作寢〉未到暁鐘猶〈一作五更還〉是春
　　送張道者
　　新嵗抱琴何處去洛陽三十六峰西生來未識山人面不得一聼烏夜啼
　　題魚尊師院
　　老子堂前花萬樹先生曽見幾迴春夜煎白石平明喫不擬敎人哭此身
　　宿村家亭子〈一作宿杜司空東亭一作題杜司戸亭子〉
　　牀頭枕是溪中石井底泉通竹下池宿客未眠過夜半〈一作當半夜〉獨聞山雨到來時
　　送稱上人
　　歸蜀擬從巫峽過何時得入舊房禪寺中來後誰身化起塔栽松向野田
　　楊祕書新居
　　城角新居鄰靜寺時從新閣上經樓南山泉入宮中去先向詩人門外流
　　聼樂山人彈易水
　　朱絲底燕泉急燕將雲孫白日彈嬴氏歸山陵巳掘聲聲猶帶髪衝冠
　　經蘇秦墓
　　沙埋古篆折碑文六國興亡事繫〈一作計〉君今日淒涼無處說亂山秋盡有寒雲
　　題戴勝
　　星㸃花冠道士衣紫陽宮女化身飛能傳上界春消息若到蓬山莫放歸
　　題隱者居
　　雖有柴門常不關片雲孤木伴身閒猶嫌住乆人知處見擬移家更上山
　　哭孟東野
　　蘭無香氣鶴無聲哭盡秋天月不明自從東野先生死側近雲山得散行
　　過京索先生墳
　　京索先生三尺墳秋風漠漠吐寒雲從來有恨君多哭今日何人更哭君
　　客思
　　促織聲尖尖似針更深刺著旅人心獨言獨語月明裏驚覺眠童與宿禽
　　鹽池院觀鹿
　　條峰五老勢相連此鹿來從若箇邊別有野麋人不見一生長飲白雲泉
　　黃鵠下太液池
　　髙飛空外鵠下向禁中池岸印行蹤淺波揺立影危來從千里島舞拂萬年枝踉蹌孤風起裵回水沫移幽音清露滴野性白雲隨太液無彈射靈禽翅不垂
　　代舊將
　　舊事說如夢誰當信老夫戰塲幾處在部曲一人無落日收病〈一作疲〉馬晴天曬陣圖猶希聖朝用自鑷白髭鬚
　　老將
　　膽壯亂鬚白金瘡蠧百骸旌旗猶入夢歌舞不開懷燕雀來鷹架塵埃滿箭靫自誇勲業重開府是官階
　　春行
　　去去行人逺塵隨馬不窮旅情斜日後春色早煙中流木穿空舘閒花發故宮舊郷千里思池上綠楊風
　　題鄭常侍㕔前竹
　　綠竹臨詩酒嬋娟思不窮亂枝低積雪繁葉亞寒風蕭䬃疑泉過縈迴有逕通侵庭根出土隔壁筍成叢疎影紗𥦗外清音寳瑟中巻簾終日看欹枕幾秋同萬頃歌王子千竿伴阮公露光憐片片雨潤愛濛濛嶰谷蠻湖北湘川灀水東何如軒檻側蒼翠褭長空
　　早行
　　早起赴前程鄰雞尚未鳴主人燈下別羸馬暗中行蹋石新霜滑穿林宿鳥驚逺山鐘動後曙色漸分明
　　送人南歸
　　分手向天涯迢迢泛海波雖然南地逺見說北人多山暖花常發秋深鴈不過炎方饒勝事此去莫蹉跎
　　送人南逰
　　此別天涯逺孤舟泛海中夜行常認火帆去每因風蠻國人多富炎方語不同鴈飛難度嶺書信若為通
　　送道者
　　獨向山中見今朝又別離一心無掛住萬里獨何之到處絶煙火逢人話古時此行無弟子白犬自相隨
　　風蟬
　　風蟬旦夕鳴伴葉送新聲故里客歸盡水邊身獨行噪軒髙樹合驚枕暮山橫聼處無人見塵埃滿甑生
　　清明日園林寄友人
　　今日清明節園林勝事偏晴風吹栁絮新火起廚煙杜草開三逕文章憶二賢幾時能命駕對酒落花前
　　上杜駙馬
　　玉山突兀壓乾坤出得朱門入㦸門妻是九重天子女身為一品令公孫鴛鴦殿裏參皇后龍鳯堂前賀至尊今日澧陽非乆駐佇為霖雨拜新恩
　　蓮峰歌
　　錦礫潺湲玉溪水暁來微雨藤花紫冉冉山雞紅尾長一聲樵斧驚飛起松刺梳空石差〈一作室〉齒煙香〈一作空〉風軟人參蕊陽崖一夢伴雲根仙菌靈芝夢魂裏
　　壯士吟
　　壯士不曾悲悲〈一作去〉即無回期如何易水上未歌先淚垂
　　題興化園亭
　　破卻千家作一池不栽桃李種薔薇薔薇花落秋風起荊棘滿庭君始知
　　竹
　　籬外清隂接藥欄暁風交戞碧琅玕子猷沒後知音少粉節霜筠漫嵗寒
　　李斯井
　　井存上蔡南門外置此井時來相秦㫁綆數尋垂古甃取將寒水是何人
　　題詩後〈島吟成獨行潭底影數息樹邊身二句下註此一絶〉
　　二句三年得一吟雙淚流知音如不賞歸臥故山秋
　　送友人之南陵
　　莫歎徒勞向宦途不羣氣岸有誰如南陵暫掌仇香印北闕終行賈誼書好趂江山尋勝境莫辭韋杜別幽居少年躍馬同心使免得詩中道跨驢
　　尋人不遇〈一作寄人〉
　　聞說到揚州吹簫有舊㳺人來多不見莫是上迷樓
　　尋隠者不遇〈一作孫革訪羊尊師詩〉
　　松下問童子言師採藥去只在此山中雲深不知處
　　行次漢上
　　習家池沼草萋萋嵐樹光中信馬蹄漢主廟前湘水碧一聲風角夕陽低
　　馬嵬
　　長川幾處樹青青孤驛危樓對翠屏一自上皇惆悵後至今來徃馬蹄腥
　　冬夜送人
　　平眀走馬上村橋花落梅溪雪未消日短天寒愁送客楚山無限路迢迢
　　句
　　晴風吹栁絮新火起廚煙〈見事文類聚〉　長江風送客孤館雨留人〈見楊升菴集〉　古岸崩將盡平沙長未休〈見吟𥦗雜錄〉不如牛與羊猶得日暮歸〈見紀事〉






　　御定全唐詩巻五百七十四
<集部,總集類,御定全唐詩>
　　欽定四庫全書
　　御定全唐詩巻五百七十五
　　溫庭筠
　　溫庭筠本名岐字飛卿太原人宰相彥愽裔孫少敏悟才思豓麗韻格清拔工爲詞章小賦與李商隱皆有名稱溫李然行無檢幅數舉進士不第思神速每入試押官韻作賦凡八義手而成時號溫八義徐商鎮襄陽署爲廵官不得志去歸江東後商知政事頗右之欲白用㑹商罷相楊收疾之貶方城尉再遷隋縣尉卒集二十八巻今編詩爲九巻
　　鷄鳴埭曲
　　南朝天子射雉時銀河耿耿星參差銅壺漏斷夢初覺寳馬塵髙人未知魚躍蓮東蕩宮沼濛濛御栁懸棲鳥紅妝萬戶鏡中春碧樹一聲天下曉盤踞勢窮三百年朱方殺氣成愁煙彗星拂地浪連海戰鼔渡江塵漲天繡龍畫雉塡宮井野火風驅燒九鼎殿巢江燕砌生蒿cq=409
　　十二金人霜炯炯芊綿平綠臺城基暖色春容〈一作空〉荒古陂寧知玉樹後庭曲留待野棠如雪枝
　　織錦詞
　　丁東〈一作冬〉細漏侵瓊〈一作瑤〉瑟影轉髙梧月初出簇簌金梭萬縷紅鴛鴦豓錦初成匹〈一作疋〉錦中百結皆同心蘂亂雲盤相間深此意欲傳傳不得玫瑰作柱朱琴爲君裁破合歡被星斗迢迢〈一作寥寥〉共千里象尺〈一作齒〉熏爐未覺秋碧池已〈一作中〉有新蓮子
　　夜宴謡
　　長釵墜髪雙蜻蜓碧盡山斜開畫屏虬鬚〈一作䫇〉公子五侯客一飲千鐘如建瓴鸞咽奼〈恥下竹亞二切一作妖一作奼〉唱圓無節睂歛湘煙䄂廻雪清夜恩情四座同莫令溝水東西別亭亭蠟淚香珠殘〈一作濺〉暗露曉〈一作小〉風羅幕寒飄颻〈一作飄〉㦸帶儼相次二十四枝龍畫竿裂管縈共繁曲芳樽細浪傾春醁髙樓客㪚杏花多脈脈新蟾如瞪目
　　蓮浦謡
　　鳴橈軋軋溪溶溶廢緑平煙吳苑東水清蓮媚兩相向鏡裏見愁愁更紅白馬金鞭〈一作鞍〉大堤上西江日夕多風浪荷心有露似驪珠不是眞圓亦揺蕩
　　郭處士擊甌歌
　　佶栗金虬石潭古勺陂㶑〈一作澹〉𤅿幽脩語湘君寳馬上神雲碎佩叢鈴滿煙雨吾聞三十六宮花離離軟風吹春星斗稀玉晨冷磬破昬夢天〈一作木〉露未乾香著衣蘭釵委墜垂雲髪小響丁當逐廻雪晴碧煙滋重疊山羅屏半掩桃花月太平天子駐雲車龍鑪勃鬱雙蟠拏宮中近臣抱扇立侍女低鬟落翠花亂珠觸續正跳蕩傾頭不覺金烏斜我亦爲君長歎息緘情逺寄愁無色莫霑香夢緑楊絲千里春風正無力
　　遐水謡
　　天兵九月渡遐水馬踏沙鳴驚雁〈一作雁聲〉起殺氣空髙萬里情塞寒如箭傷〈一作雙〉眸子狼煙堡上霜漫漫枯葉號〈一作飄〉風天地乾犀帶鼠裘無暖色清光炯冷黃金鞍虜塵如霧昬〈一作罩〉亭障隴首年年漢飛將麟閣無名期未歸樓中思婦徒相望
　　曉仙謡
　　玉妃喚月歸海宮月色澹白涵春空銀河欲轉星靨靨碧〈一作雪〉浪疊山埋早紅宮花有露如新涙小苑叢叢〈一作茸茸〉入寒翠綺閣空傳唱漏聲網軒未辨凌雲字遙遙珠帳連湘煙鶴扇〈一作羽〉如霜金骨仙碧簫曲盡彩霞動下視九州皆悄然秦王女騎紅尾鳯半〈一作乗〉空回首晨雞弄霧〈一作露〉蓋狂塵億兆〈一作萬〉家世人猶作牽情夢
　　錦城曲
　　蜀山攢黛留晴雪簝筍蕨芽縈九折江風吹巧剪霞綃花上千枝杜鵑血杜鵑飛入巖下叢夜叫思歸山月中巴水漾情情不盡文君織得春機紅怨魄未歸芳草死江頭學種相思子樹成寄與望鄉人白帝荒城〈一作城荒〉五千里
　　生禖屏風歌
　　玉墀暗接崑崙井井上無人金索冷畫壁陰森九子堂階前細〈一作碎〉月鋪花影繡屏銀鴨香蓊濛天上夢歸花繞叢宜男漫作後庭草不似櫻桃千子紅
　　嘲春風
　　春風何處好別殿饒芳草苒嫋轉鸞旗萎㽔吹雉葆揚芳歴九門澹蕩入蘭蓀爭奈白團扇時時偷主恩
　　舞衣曲
　　藕腸纖縷抽輕春煙機漠漠嬌娥〈一作蛾〉嚬金梭淅瀝透空薄剪落交刀〈一作鮫鮹〉吹斷雲張家公子夜聞雨夜向蘭堂思楚舞蟬衫麟帶壓愁香偷得鶯簧〈一作黃鶯〉鏁〈一作銷〉金縷管含蘭氣嬌語悲胡槽雪腕鴛鴦絲芙蓉力弱應難定楊栁風多不自持迴嚬笑語西牕客星斗寥寥波脈脈不逐秦王巻象牀滿樓明月梨花白
　　張靜婉採蓮歌〈並序〉
　　靜婉羊偘妓也其容絶世偘自爲採蓮二曲今樂府所存失其故意因歌以俟採詩者事具載梁史
　　蘭膏墜髪紅玉春燕釵拖頸拋盤雲城邉〈一作西〉楊栁向嬌〈一作橋〉晚門前溝水波粼粼麒麟公子朝天客珂〈一作珮〉馬璫璫〈一作堂堂一作當當〉度春陌掌中無力舞衣輕剪斷鮫綃〈一作鮹〉破春碧抱月飄煙一尺腰麝臍龍髓〈一作腦〉憐嬌嬈〈一作饒〉秋羅拂水〈一作衣〉碎光動露重花多香不銷𤄬鶒交交〈一作膠膠〉塘水滿綠芒〈一作萍〉如〈一作金〉粟蓮莖短一夜西風送雨來粉痕零落愁紅淺船頭折藕絲暗牽藕根蓮子相留連郎心似月月未〈一作易〉缺十五十六清光圓
　　湘宮人歌
　　池塘芳草濕夜半東風起生綠畫羅屏金壺貯春水黃粉楚宮人芳花〈一作方飛〉玉刻鱗娟娟照棊〈一作臺〉燭不語兩含嚬
　　黃曇子歌
　　參差綠蒲短揺豓雲〈一作春〉塘滿紅㶑蕩融融鶯翁鸂鶒暖萋芊小成〈一作城〉路馬上修蛾嬾羅衫褭回〈一作向〉風㸃粉金鸝卵
　　觱篥歌〈李相妓人吹〉
　　蠟煙如纛新蟾滿門外平沙〈一作沙平〉草芽短黒頭丞相九天歸夜聽飛瓊吹朔管情逺氣調蘭蕙薫天香瑞彩含絪緼皓然纖指都揭血日暖碧霄無片雲含商咀徴雙幽咽軟縠疎羅共蕭屑不盡長圓疊翠〈一作彩〉愁栁風吹破澄潭月鳴梭淅瀝金絲蘂恨語殷勤隴頭水漢將營前萬里沙更深一一霜鴻起十二樓前花正繁交枝簇蔕連壁門景陽宮女正愁絶莫使此聲催斷魂
　　照影曲
　　景陽妝罷瓊牕暖欲照澄明香歩嬾橋上衣多抱彩雲金鱗〈一作鮮〉不動春塘滿黃印額山輕爲塵翠鱗〈一作鮮〉紅穉俱含嚬桃花百媚如欲語曽爲〈一作謂〉無雙今兩身
　　拂舞詞〈一作公無渡河〉
　　黃河怒浪連天來大響谹谹〈一作肱肱〉如殷雷龍伯驅風不敢上百川噴雪髙崔嵬二十三〈一作五〉何太哀請公勿〈一作莫〉渡立徘徊下有狂蛟鋸爲尾裂帆截櫂磨霜齒神椎鑿石塞神潭白馬䟃𧽼赤塵起公乎躍馬揚玉鞭滅沒髙蹄日千里
　　太液池歌
　　腥鮮龍氣連清防花風漾漾吹細光疊瀾不定照天井倒影蕩揺〈一作漾〉晴翠長平碧淺春生綠塘雲容雨態連青〈一作春〉蒼夜深銀漢通柏梁二十八宿朝玉堂
　　雉場歌
　　茭葉萋萋接煙曙〈一作樹〉雞鳴埭上梨花露彩仗鏘鏘已合圍繡翎白頸遙相妬雕尾扇張金縷髙碎鈴素拂驪駒豪綠場紅跡未〈一作來〉相接箭發銅〈一作狠〉牙傷彩毛麥隴桑隂小山晚六虬〈一作虯〉歸去凝笳逺城頭卻望幾含情青〈一作春〉畝春〈一作青〉蕪連石〈一作古〉苑
　　雍臺歌
　　太子池南樓百尺入〈一作八〉窓新樹疎簾隔黃金鋪首畫鉤陳羽葆停幢〈一作亭童〉拂交㦸盤紆䦨楯臨髙臺帳殿〈一作殿帳〉臨流鸞扇開早鴈驚〈一作聲〉鳴細波起映花鹵簿龍飛迴
　　吳苑行
　　錦雉雙飛梅結子平春逺綠牕中起吳江澹畫水連空三尺屏風隔千里小苑有門紅〈一作門〉扇開天絲舞蝶共〈一作俱〉徘徊綺戶雕楹長若此韶光歳歳如歸來
　　常林歡歌
　　宜城酒熟花覆橋沙晴綠鴨鳴咬咬〈一作交交〉穠桑繞舍麥如尾幽軋鳴機雙燕巢馬聲特特荊門道蠻水揚光色如草錦薦金爐夢正長東家咿〈一作呃〉喔雞鳴早
　　塞寒行
　　燕弓勁霜封瓦樸簌寒鵰睇平野一㸃黃塵起雁喧白龍堆下千蹄馬河源怒濁〈一作觸一作激〉風如刀剪斷朔雲天更髙晚出榆關〈一作林〉逐征北驚沙飛迸衝貂〈一作征〉袍心許凌煙名不滅年年錦字傷離別彩毫一畫竟何榮空〈一作長〉使青樓涙〈一作泣〉成血
　　湖陰詞〈並序〉
　　王敦舉兵至湖陰明帝微行視其營伍由是樂府有湖陰曲而亡其辭因作而附之
　　祖龍黃鬚珊瑚鞭鐡驄金面青連錢虎髯〈一作須〉拔劒欲成夢日壓賊營如血鮮海旗風急驚眠起甲重光揺照湖水蒼黃追騎塵外歸森索妖星陣前死五陵愁碧春萋萋霸川玉馬空中嘶羽書如電入青璅雪腕如槌催畫鞞白虬〈一作虯〉天子金煌〈一作鍠〉鋩髙臨帝座廻龍章吳波不動楚山晩花壓闌干春晝長
　　蔣侯神歌
　　楚神鐡馬金鳴珂夜動蛟潭生素波商風刮水報西帝廟前古樹蟠白虵吳王赤斧斫〈一作砍〉雲陣畫堂列壁叢〈一作㦸排〉霜刃巫娥傳意托悲絲鐸語琅琅理雙鬢湘煙刷翠湘山斜東方日出飛神鴉青雲自有黒龍子潘妃莫結丁香花
　　漢皇迎春詞
　　春草芊芊晴掃〈一作拂〉煙宮城大錦紅殷〈於間反〉鮮海日初〈一作如〉融照仙掌淮王小隊〈一作墜〉纓鈴響獵獵東風燄赤〈一作展燄〉旗畫神金甲蔥蘢網鉅公歩輦迎句芒複道掃〈一作拂〉塵燕〈一作鸞〉彗〈一作篲〉長豹尾竿前趙飛燕柳風吹盡眉間黃碧草含情杏花喜上林鶯囀遊絲起寳馬揺環萬騎歸恩光暗入簾櫳裏










　　御定全唐詩巻五百七十五
　　欽定四庫全書
　　御定全唐詩巻五百七十六
　　溫庭筠
　　蘭塘詞
　　塘水汪汪鳬唼喋憶上江南木蘭檝繡頸〈一作領〉金鬚蕩倒光團團皺綠雞頭葉露凝荷巻珠淨圓紫菱刺短浮根纒〈一作綿一作鮮〉小姑歸晩紅妝淺鏡裏芙蓉照水鮮東溝潏潏〈一作繘繘〉勞迴首欲寄一杯瓊液酒知道無郎卻有情長教月照相思栁
　　晚歸曲
　　格格水禽飛帶波孤光斜起夕陽多湖西山淺似相笑菱刺惹衣攢黛蛾青絲繫船〈一作舟〉向江木〈一作水〉蘭芽出土吳江曲水極晴揺泛𤅿紅草平春染煙綿綠玉鞭騎馬楊叛〈一作白玉〉兒刻金作鳳光參差丁丁暖漏滴花影催入景陽人不知彎堤弱栁遙相矚雀扇團〈一作圓〉圓掩香玉蓮塘艇子歸不歸〈一作得〉栁暗桑穠聞布榖
　　故城曲
　　漠漠沙堤煙堤西雉子斑雉聲何角角〈音谷〉麥秀桑隂閒遊絲蕩平綠明滅時相續白馬金絡頭東風故城曲故城殷貴嬪曽占未來〈一作央〉春自從香骨化飛作馬蹄塵
　　昆明池〈一作治〉水戰詞
　　汪汪積水光連〈一作連碧〉空重疊細紋晴漾〈一作滶一作交㶑〉紅赤帝龍孫鱗甲怒臨流一盻〈一作時〉生陰風鼉鼓三聲報天子雕旌〈一作旗〉獸艦凌波起雷吼濤驚白石〈一作若〉山石鯨眼裂蟠蛟死溟〈一作滇〉池海浦俱〈一作浪相〉喧豗青幟白旌〈一作青翰畵鷁〉相次來箭羽槍纓三百萬踏翻西海生塵埃茂陵仙去菱花老唼唼遊魚近煙島𣺌莽殘陽釣艇歸綠頭江鴨眠沙草
　　謝公墅歌
　　朱雀航南繞香陌謝郎東墅連春碧鳩眠髙栁日方融綺榭飄颻紫庭客文楸方罫花參差心陣未成星滿池四座無喧梧竹靜金蟬玉柄俱持〈一作支〉頤對局含情〈一作嚬〉見千里都城已得長虵尾江南王氣繫疎襟未許苻堅過淮水
　　罩魚歌〈雜言〉
　　朝罩罩城南〈一作東〉暮罩罩城西兩槳鳴幽幽蓮子相髙低持罩入深水金鱗大如手魚尾迸圓波千珠落湘藕風颸颸雨離離菱尖茭刺〈一作菱茭刺三字句〉鸂鶒飛水連網眼白如影淅瀝篷聲寒㸃微楚岸有花花蓋屋金塘栁色前溪曲悠溶〈一作悠〉杳若去無窮五色澄潭鴨頭綠
　　春洲曲
　　韶光染色如蛾翠綠濕紅鮮水容媚蘇小慵多蘭渚閒融融浦日鵁鶄寐紫騮蹀躞金銜嘶岸上揚鞭煙草迷門外平橋連栁堤歸來晚樹黃鶯啼
　　臺城曉朝曲
　　司馬門前火〈一作栁〉千炬闌干星〈一作北〉斗天將曙朱網龕鬖〈一作驂〉丞相車曉隨疊鼓朝天去博山鏡樹香䒠茸褭褭浮航金畫龍大江歛勢避辰極兩〈一作䨇〉闕深嚴煙翠濃
　　走馬樓三更曲
　　春姿暖氣昬神沼李樹拳枝紫芽小玉皇夜入未央宮長火千條照棲鳥馬過平橋通畫堂虎幡〈一作蟠〉龍㦸風飄〈一作悠〉揚簾間〈一作前〉清唱報寒㸃丙舍無人遺燼香
　　逹摩〈一作磨〉支曲〈雜言〉
　　擣麝成塵香不滅抝蓮作寸絲難絶紅涙文姬洛水春白頭蘓武天山雪君不見無愁髙緯花漫漫漳浦宴餘清露寒一旦臣僚共囚虜欲吹𦍑管先汍瀾舊臣頭鬢霜華〈一作雪〉早可惜雄心醉中老萬古春歸夢不歸鄴城風雨連天草
　　陽春曲
　　雲母空牕曉煙薄香昬龍氣凝暉閣霏霏霧雨杏花天簾外春威〈一作寒〉著羅幕曲䦨伏檻金麒麟沙苑芳郊連翠茵廏馬何能嚙芳草路人不敢隨流塵
　　湘東宴曲
　　湘東夜宴金貂人楚女含情嬌翠嚬玉管將吹挿鈿帶錦囊斜拂雙麒麟重城漏斷孤帆去唯恐瓊籖報天曙萬戶沈沈碧樹圓雲飛雨散知何處欲上香車俱脈脈清歌響斷銀屛隔堤外紅塵蠟〈一作蜜〉炬歸樓前澹月連江白
　　東郊行
　　鬭鷄臺下東西道栁覆班騅蝶縈草坱靄韶容鏁澹愁青筐葉盡蠶應〈一作春蠶〉老綠渚幽香生〈一作注〉白蘋差差小浪吹魚鱗王孫騎馬有歸意〈一作思〉林彩着空〈一作空中〉如細塵安得人〈一作一〉生各相守燒船破棧休馳〈一作狂〉走世上方〈一作多〉應無別離路傍更長千株栁
　　水仙謡
　　水客夜騎紅鯉魚赤鸞雙鶴蓬瀛書輕塵不起雨新霽萬里孤光含碧虗露魄〈一作冕〉冠輕見雲髪寒絲七炷〈一作柱〉香泉咽夜深天碧亂山姿光碎平〈一作玉〉波滿船月
　　東峯歌
　　錦礫潺湲玉溪水曉來微雨藤〈一作蕉〉花紫冉冉山鷄紅尾長一聲樵斧驚飛起松刺梳〈一作流〉空石差齒煙香風軟人參蘂陽崖一夢伴雲根仙菌靈芝夢魂裏
　　㑹昌丙寅豐歳歌〈雜言〉
　　丙寅歳休牛馬風如吹煙日如渥赭九重天子調天下春綠將年到西野西野翁生兒童門前好樹青䒠茸䒠茸單衣麥田路村南娶婦桃花紅新姑車右〈一作石〉及門柱粉項〈一作頸〉韓憑雙扇中喜氣自能成歳豐農祥爾物〈一作勿〉來爭功
　　碌碌古詞
　　左亦不碌碌右亦不碌碌野草自〈一作著一作白〉根肥羸牛生健犢融蠟作杏蔕男兒不戀家春風破紅意女頰如桃花忠言未〈一作不〉見信巧語翻咨嗟一鞘無〈一作沒〉兩刃〈一作刀〉徒勞油壁車
　　春野行〈雜言〉
　　草淺淺春如剪花壓李娘愁飢蠶欲成繭東城年少〈一作少年〉氣堂堂金丸驚起雙鴛鴦含羞更問衛公子月到枕前〈一作邉〉春夢長
　　醉歌
　　簷栁初黃燕新〈一作初〉乳曉碧芊綿過微雨樹色深含臺榭情鶯聲巧作煙花主錦袍公子陳杯觴撥醅百甕春酒香入門下馬問誰在降堦握手登華堂臨邛美人連山睂低抱琵琶含怨思朔風繞指我先笑明月入懷君自知勸君莫惜金〈一作芳〉樽酒年少須㬰如覆手辛勤到老慕簞瓢於我悠悠竟何有洛陽盧仝〈一作生〉稱文房妻子腳禿舂黃糧阿耋光顔不識字指麾豪如驅羊天犀壓斷朱鼴〈一作鼷〉鼠瑞錦驚飛金鳯皇其餘豈足霑牙齒欲用何能報天子駑馬垂頭搶暝塵驊騮一日行千里但有沈冥醉客家支頤瞪目持流霞唯恐南園風雨落〈一作作〉碧蕪狼籍棠梨花
　　江南曲
　　妾家白蘋浦日上芙蓉檝軋軋揺槳聲移舟入茭葉溪長茭葉深作底難相尋避郎郎不見鸂鶒自浮沈拾萍萍無根採蓮蓮有子不作浮萍生寧爲〈一作作〉藕花死岸傍騎馬郎烏帽紫遊韁含愁復含笑回首問橫塘妾住金陵浦〈一作歩〉門前朱雀航流蘓持作帳芙蓉持作梁出入金犢幰兄弟侍中郎前年學歌舞定得郎相許連娟睂繞山依約腰如杵〈一作栁〉鳯管悲若咽鸞嬌欲語扇薄露紅鉛羅輕壓金縷明月西南樓珠簾瑇瑁鉤橫波巧能〈一作相〉笑彎蛾不識愁花開子留樹草長根依土早〈一作上〉聞金溝逺底事歸郎許不學楊白花〈一作楊花白一作閨中婦〉朝朝淚如雨
　　堂堂〈一作錢唐〉曲
　　錢唐岸上春如織淼淼寒潮帶晴色淮南遊客馬連〈一作頻〉嘶碧草迷人歸不得風飄客意〈一作思〉如吹煙纖指殷勤傷雁一曲堂堂紅燭筵長〈一作金〉鯨瀉酒如飛泉
　　惜春詞
　　百舌問花花不語低迴似恨橫塘雨蜂爭粉蘂蝶分香不似垂楊惜金縷願君〈一作言〉留得長妖韶莫逐東風還蕩揺秦女含嚬向煙月愁紅帶露空迢迢〈一作寥寥〉
　　春愁曲
　　紅絲穿露珠簾冷百尺啞啞下纖綆逺翠愁山入臥屏兩重雲母空烘影涼簪墜髪春眠重玉兔熅香〈一作氤氳〉栁如夢錦疊空牀委墮〈一作墜〉紅颸颸掃尾雙金鳯蜂喧蝶駐俱〈一作戲〉悠揚栁拂赤欄纖草長覺後梨花委平綠春風和雨吹池塘
　　蘇小小歌
　　買蓮莫破劵買酒莫解金酒裏春容抱離恨水中蓮子懷芳心吳宮女兒腰似束家在〈一作住〉錢唐小江曲一自檀郎逐便風門前春水年年綠
　　春江花月夜詞
　　玉樹歌闌海雲黒花庭忽作青蕪國秦淮有水水無情還向金陵漾春色楊家二世安九重不御華芝嫌六龍百幅錦帆風力滿連天展盡金芙蓉珠翠丁星復明滅龍頭劈浪哀笳發千里涵空澄〈一作照〉水魂萬枝破鼻飄〈一作團〉香雪漏轉霞髙滄海西頗黎〈一作玻璃〉枕上聞天鷄蠻代寫〈一作雁〉曲如語一醉昬昬天下迷四方傾〈一作澒〉動煙〈一作風〉塵起猶在濃香〈一作團〉夢魂裏後主荒宮有曉鶯飛來只隔西江水
　　懊惱曲
　　藕絲作線難勝鍼蘂粉染黃那得深玉白蘭芳不相顧青〈一作紅一作倡〉樓一笑輕千金莫言自古皆如此健劒刜鐘鉛繞指三秋庭綠盡迎霜惟有荷花守紅死廬〈一作西〉江小吏朱斑輪栁縷吐芽香玉春〈一作新〉兩股金釵已相許不令獨作空成〈一作城〉塵悠悠楚水流如馬恨紫愁紅滿平野野土千年怨不平至今燒作鴛鴦瓦
　　三洲詞
　　團圓〈一作□〉莫作波中月潔白莫〈一作無〉爲枝上雪月隨波動碎潾潾雪似梅花不堪折李娘十六青絲髪畫帶雙花爲君結門前有路輕〈一作生〉別離唯〈一作只〉恐歸來舊香滅














　　御定全唐詩巻五百七十六
　　欽定四庫全書
　　御定全唐詩巻五百七十七
　　溫庭筠
　　春曉曲〈一作齊梁體〉
　　家臨長信往來道乳燕雙雙拂〈一作掠〉煙草〈一作早〉油壁車輕金犢肥流蘇帳曉春雞早籠中嬌鳥暖猶睡簾外落花閒不掃衰桃一樹近前池似惜紅顔鏡中老
　　獵騎辭
　　早辭平扆殿夕奉湘南宴香兔抱微煙重鱗疊輕扇蠶〈一作僕〉飢使君馬雁避將軍箭寳柱惜離流黃悲赤縣理釵低舞鬢換袖迴歌面晚柳未如絲春花巳如霰所嗟故里曲不及青樓宴〈一作燕〉
　　西州詞〈吳聲〉
　　悠悠復悠悠昨日下西州西州風色好遙見武昌樓武昌何鬱鬱儂家定無匹小婦被流黃登樓撫瑤瑟朱繁復輕素手直淒清一彈三四解掩抑似含情南樓登
　　且望西江廣復平艇子搖兩漿催過石頭城門前烏臼樹慘澹天將曙鸂鶒〈一作鵾鵊〉飛復還郎隨早帆去迴頭語同伴定復負情儂去帆不安幅作抵使西風他日相尋索莫作西州客西州人不歸春草年年碧
　　燒歌
　　起來望南山山火燒山田微紅夕〈一作久〉如滅短燄復相連差差向巖石冉冉凌青壁低隨迴風盡逺照簷茅〈一作茅簷〉赤鄰翁能楚言倚插欲澘然自言楚越俗燒畬為〈一作作〉早〈一作旱〉田豆苗蟲促促籬上花當屋廢棧豕歸欄廣雞啄粟新年春雨晴處處賽神聲持錢就人卜敲瓦隔林鳴卜得山上〈一作上山〉卦歸來桑棗下吹火向白茅〈一作葦〉腰鐮映赬蔗風驅槲葉煙槲樹連平山迸星拂霞外飛燼落堦前仰面呻〈一作呼〉復嚏鴉娘咒豐嵗誰知蒼翠容盡作官家稅
　　長安寺
　　仁祠寫露宮長安佳氣濃煙樹含蔥蒨金剎映䒠茸繡戶香焚象珠網玉盤龍寳題斜〈一作新〉翡翠天井倒芙蓉幡長迴逺吹牕虛含曉風遊騎迷青鎖歸鳥思華鐘雲栱承跗邐羽葆背花重所嗟蓮社客輕蕩不相從
　　和沈叅軍招友生觀芙蓉池
　　桂棟坐清曉瑤琴商〈一作瑟雙〉鳯絲況聞楚澤香適與秋風期遂從〈一作使〉櫂萍客靜嘯煙草湄倒影迴澹蕩愁紅媚漣漪湘莖久鮮〈一作蘚〉澀宿雨增離披而我江海意〈一作客〉楚遊動〈一作勤〉夢思北渚水雲葉〈一作叢一作蔓〉南塘煙霧〈一作露〉枝豈亡〈一作無〉臺〈一作池〉榭芳獨與鷗鳥知珠墜魚迸淺影多鳧泛遲落英不可攀〈一作搴〉返照昬澄陂
　　寓懷
　　誠足不顧〈一作願〉得妄矜徒有言語斯諒未盡隱顯何〈一作可〉悠然洵彼都邑盛眷惟車馬喧自期尊客卿非意干王孫銜知有貞〈一作眞〉爵處實非厚顔茍無海岱〈一作岳〉氣奚取壺漿恩唯絲〈一作師〉南山楊適我松菊香鵬鵾誠未〈一作來〉憶誰謂凌風翔
　　余昔自西濱得蘭數本移藝於庭亦旣逾歲而芃然蕃殖自余遊者未始以芳草為遇矣因悲夫物有厭常而反〈一作返〉不若混然者有之焉遂寄情於此
　　寓賞〈一作質〉本殊致意幽非我情吾常有流〈一作疏〉淺外物無重輕各言藝幽深彼美香素莖豈為賞者設自保孤根生易地無赤株麗土亦同榮賞際林壑近泛餘煙露清余懷旣鬱陶爾類徒縱橫妍媸茍不信寵辱何為驚貞〈一作眞〉隱諒無跡激時猶揀名幽叢靄綠畹豈必懷歸耕
　　秋日
　　爽氣變昬旦神皋徧原隰煙華久蕩搖石澗仍清急栁闇山犬吠蒲荒水禽立菊花明欲迷棗葉光如濕天籟思林嶺車塵倦都邑譸張夙所違悔恡何由入芳草秋可藉幽泉曉堪汲牧羊燒外鳴林果雨中拾復此遂閒曠翛然脫羇縶田收鳥雀喧氣肅龍蛇蟄佳節足豐穰良朋阻遊集沈機日寂寥葆素常呼吸投跡倦攸往放懷志所執良時有東菑吾將事蓑笠
　　七夕
　　鳴機札札停金梭芙蓉澹蕩生池〈一作秋水〉波神〈一作夜〉軒紅粉陳香羅鳳〈一作風〉低蟬薄愁雙蛾微光奕奕凌天〈一作曙〉河鸞咽鶴唳飄颻歌彎橋銷盡愁奈〈一作奈愁〉何天氣駘蕩雲陂陁平明花木有秋〈一作愁〉意〈一作思〉露濕綵盤蛛網多
　　酬友人
　　辭榮亦素尚倦遊非夙心寧復思金籍獨此臥煙林閒雲無定貌佳樹有餘陰坐久芰荷發釣闌〈一作餘〉茭葦深遊魚自搖漾〈一作蕩〉浴鳥故浮沈唯君清露夕一為灑煩襟
　　觀舞妓
　　朔音悲嘒管瑤踏動芳塵總袖時增怨聽破復含嚬凝腰倚風軟花題照錦春朱固淒𦂳瓊樹亦迷人
　　邊笳曲〈一作齊梁體〉
　　朔管迎秋動雕陰〈一作音〉雁來早上郡隱黃雲天山吹白草嘶馬悲〈一作渡〉寒磧朝陽照霜堡江南戍客心〈一作情〉門外芙蓉老
　　經西塢偶題
　　搖搖弱柳黃鸝〈一作鶯〉啼芳草無情人自迷日影明滅金色鯉杏花唼喋青頭雞微紅柰〈一作㮏〉蔕惹蜂粉潔白芹芽穿〈一作入〉燕泥借問含嚬向何事昔年曾到武陵溪
　　金虎臺
　　碧草連金虎青苔蔽石麟皓齒芳塵起纖腰玉樹春倚瑟紅鉛濕分香翠黛嚬誰言奉陵寢相顧復沾巾
　　俠客行〈一作齊梁體〉
　　欲出鴻都門隂雲蔽城闕寳劒黯如水微紅濕餘血白馬夜頻驚〈一作嘶〉三更霸陵雪
　　詠曉
　　蟲歇紗牕靜鴉散碧梧寒稍驚朝珮動猶傳清漏殘亂珠凝燭淚微紅上露盤褰〈一作搴〉衣復理鬢餘潤拂芝蘭
　　芙蓉
　　刺莖澹蕩碧〈一作綠〉花片參差紅吳歌秋水冷湘廟夜雲空濃豓香露裏美人青〈一作清〉鏡中南樓未歸客一夕練塘東
　　勅勒歌塞北〈一本無塞北二字〉
　　勅勒金憒〈一作隤一作墤〉壁〈一作碧〉陰山無歲華帳外風飄雪營前月照沙羌兒吹玉管胡姬踏錦花卻笑江南客梅落不歸家
　　邯鄲郭公詞
　　金笳悲故曲玉座積深塵言是〈一作念〉邯鄲伎不見〈一作易〉鄴城人青苔竟埋骨紅粉自傷神唯有漳〈一作淬〉河柳還向舊營春
　　古意
　　莫莫復莫莫絲蘿緣澗壑散木無斧斤纖莖得依〈一作所〉託枝低浴鳥歇根靜懸泉落不慮見春遲空傷致身錯
　　齊宮
　　白馬雜金飾言從雕輦迴粉香隨笑度鬢態伴愁來逺水斜如剪青莎綠似裁所恨章華日冉冉下層臺
　　春日〈一作齊梁體〉
　　柳岸〈一作暗〉杏〈一作〉花稀梅梁乳燕飛美人鸞鏡笑嘶馬雁門歸楚宮雲影薄臺城心賞違從來千里恨邊色滿戎〈一作戍〉衣
　　詠春幡
　　閒庭見早梅花影為誰栽〈一作裁〉碧煙隨刃落蟬鬢覺春來代〈一作戊〉郡嘶金勒梵聲〈一作河陽〉悲鏡臺玉釵風不定香歩獨俳徊
　　陳宮詞
　　雞鳴人草草香輦出宮花妓語細腰轉馬嘶金面斜早鶯隨綵仗驚雉避凝〈一作鳴〉笳淅瀝湘風外紅輪映曙霞
　　春日野行
　　騎馬踏煙莎青春柰怨何蝶翎朝〈一作胡〉粉盡鴉背夕陽多柳豓欺芳帶山愁縈翠蛾別情無處説方寸是星河
　　詠嚬〈一作齊梁體〉
　　毛羽〈一作羽薄〉歛愁翠黛嬌攢豓春恨容偏落淚低態定思人枕上夢隨月扇邊歌遶塵玉鉤鸞不住波淺石磷磷〈一作白𥻘𥻘〉
　　中書令裴公輓歌詞二首
　　王儉風華首蕭何社稷臣丹陽布衣客蓮渚白頭人銘勒燕山暮碑沈漢水春從今虛醉飽無復汙車茵箭下妖星落風前殺〈一本缺〉氣迴國香荀令去樓月庾公來玉璽終無慮金縢竟不開空嗟薦賢路芳草滿燕臺
　　唐莊恪太子輓歌詞二首〈一本無唐字〉
　　疊鼓辭宮殿悲笳降杳㝠影離雲外日光滅火前星鄴客瞻秦苑商公下漢庭依依陵樹色空繞古〈一作九〉原青東府虛容衛西園寄夢思鳯懸吹曲夜雞斷問安時塵陌都人恨霜郊賵馬悲唯餘埋璧地煙草近丹〈一作前〉墀
　　祕書劉尚書輓歌詞二首
　　王筆活鸞鳯謝詩生芙蓉學筵開絳帳談柄發洪鐘粉署見飛鵩玉山猜臥龍遺風麗〈一作灑〉清韻蕭散九原松麈尾近良玉鶴裘吹素絲壊陵殷浩謫春墅謝安棊京口貴公子襄陽諸女兒折花兼踏月多唱栁郎詞
　　太子西〈一無西字〉池二首〈一作齊梁體〉
　　梨花雪壓枝鶯囀栁如絲嬾逐粧成曉春融夢覺遲鬢輕全作影嚬淺未成睂莫信張公子窗間斷暗期花紅蘭紫莖愁草雨新晴柳占三春色鶯偷百鳥聲日長嫌輦重風暖覺衣輕薄暮香塵起長楊落照明
　　西陵道士茶歌
　　乳竇濺濺通石脈綠塵愁草春江色澗花入井水味香山月當人松影直仙翁白扇霜鳥翎拂壇夜讀〈一作誦〉黃庭經疎香皓齒有餘味更覺鶴心通杳㝠
　　過西堡塞北
　　淺草乾河濶叢棘廢城髙白馬犀𠤎〈一作紋犀〉首黑裘金佩刀霜清徹兔目風急吹鵰毛一經何用厄日〈一作巳〉暮涕沾袍















　　御定全唐詩巻五百七十七
　　欽定四庫全書
　　御定全唐詩巻五百七十八
　　溫庭筠
　　送李億〈一作憶〉東歸
　　黃山逺隔秦樹紫禁斜通渭城別路青青栁弱前溪漠漠苔生和風澹蕩歸客落月殷勤早鶯灞上金樽未飲讌歌已有餘聲
　　開聖寺
　　路分谿石夾煙叢十里蕭蕭古樹風出寺馬嘶秋色裏向陵鴉亂夕陽中竹間泉落山廚靜塔下僧歸影殿空猶有南朝舊碑在恥〈一作敢〉將興廢問休公〈一作漁翁〉
　　贈蜀府將〈蠻入成都頻著功勞　一本無府字〉
　　十年分散劒關秋萬事皆隨〈一作從〉錦水流志〈一作心〉氣巳曾明漢節功名猶自〈一作尚〉滯〈一作帶〉吳鉤鵰邊認箭寒雲重馬上聽笳塞草愁今日逢君倍惆悵灌嬰韓信盡封侯
　　西江貽釣叟騫生〈一作西江寄友人騫生〉
　　晴江〈一作碧天〉如鏡月如鉤泛𤅿蒼茫送〈一作迷〉客愁〈一作遊〉夜淚潛生竹枝曲春潮〈一作灘一作朝〉遙上〈一作聽〉木蘭舟事隨雲去身〈一作心〉難到夢逐煙銷水自流昨日歡娛竟何在〈一作有一作事〉一枝梅謝楚江頭
　　寄清源〈一作涼〉寺僧
　　石路無塵竹徑開昔年曾伴戴顒來窗間半偈聞鐘後松下殘棊送客囘簾〈一作簷〉向玉峰藏〈一作籠〉夜雪砌因藍〈一作流〉水長秋苔白蓮社〈一作㑹〉裏如相問為説〈一作道一作説與〉遊人是姓雷
　　重遊圭〈一作東〉峰宗密禪師精廬〈一作哭盧處士〉
　　百尺青崖三尺墳㣲〈一作𤣥〉言已絶杳難聞戴顒今日稱居士支遁他年識領軍暫對杉〈一作山〉松〈一作松杉〉如結社偶同〈一作因〉麋鹿自成羣故山弟子空迴首蔥嶺唯〈一作還〉應見宋〈一作彩〉雲
　　題李處士幽居
　　水玉簪頭白〈一作戴〉角巾瑤琴寂厯拂輕塵濃陰似帳紅薇晩細雨如煙〈一作珠〉碧草春〈一作新〉隔竹見籠疑有鶴捲簾看畫靜〈一作更〉無人南山〈一作窗〉自是〈一作有〉忘年〈一作機〉友谷口徒〈一作空〉稱鄭子真
　　利州南渡
　　澹然空水對〈一作帶〉斜暉曲島蒼茫接翠微波〈一作坡〉上馬嘶看櫂去柳邊人歇待船歸數叢沙草羣鷗散萬頃江田一鷺飛誰解乗舟尋范蠡五湖煙水獨忘機
　　贈李將軍
　　誰言荀羨愛功勲年少登壇衆所聞曾以能書稱內史又因明易號將軍金溝故事春長在玉軸遺文〈一作圖〉火半焚不學龍驤畫山水〈一作色〉醉鄉無跡似閒雲
　　寒食日作
　　紅深綠暗逕相交抱暖含芳〈一作春〉披〈一作被〉紫袍綵索平時牆婉娩輕毬落處晩〈一作花〉寥梢〈一作捎〉窗中草色妬雞卵盤上芹泥憎燕巢自有玉樓春〈一作芳〉意在不能騎馬度煙郊
　　李羽處士寄新醞走筆戲酬
　　髙談有伴還成藪沈醉無期即是鄉巳恨流鶯欺〈一作期〉謝客更將浮蟻與劉郎簷前柳色分張綠窗外花枝藉助香所恨玳筵紅燭夜草𤣥寥落近迴塘
　　郊居秋日有懷一二知己
　　稻田鳧雁滿晴沙釣渚歸來一逕斜門帶果林招邑吏井分蔬圃屬鄰家皋原寂厯垂禾穗桑竹參差映豆花自笑漫懷經濟䇿不將心事許煙霞
　　題友人池亭〈一作偶題林亭〉
　　月榭風亭繞曲池粉〈一作棘〉垣〈一作牆〉迴互瓦參差侵簾〈一作簷〉片白〈一作白片〉搖翻影落鏡愁紅〈一作紅愁〉寫倒枝鸂鶒刷毛花蕩漾鷺鷥拳足雪離披山翁醉後如相憶羽扇清樽我自知
　　南湖
　　湖上微風入檻涼翻翻菱荇〈一作荷芰〉滿迴塘野船著岸偎春草水鳥帶波飛夕陽蘆葉有聲疑霧雨浪花無際似瀟湘飄然篷艇〈一作蓬頂〉東歸〈一作遊〉客盡日相看憶楚鄉
　　贈袁司錄〈即丞相淮陽公之猶子與庭筠有舊也〉
　　一朝辭滿有心期花發楊園雪壓〈一作覆〉枝劉尹故人諳往事謝郎諸弟得新知金釵醉就胡姬畫〈一作盡〉玉管閒畱洛客吹記得襄陽耆舊語不堪風景〈一作雨〉峴山碑
　　題西明寺僧院
　　曾識匡山逺法師低松片石對前墀為尋名畫來過院〈一作寺〉因訪閒人得看棊新雁參差雲碧處寒鴉遼〈一作寥〉亂〈一作繞一作落〉葉紅時自知終有張華識不向滄洲理釣絲
　　偶題
　　微風和暖日鮮明草色迷人向渭城吳〈一作洛〉客捲簾閒不語楚娥攀樹獨含情紅垂果蔕櫻桃重黃染花叢蝶粉輕自恨青樓無近信不將心事許卿卿
　　寄湘陰閻少府乞釣輪子
　　釣輪形與月輪同獨繭和煙影似空若向三湘逢雁信莫辭千里寄漁翁篷聲夜滴松江雨〈一作漏〉菱葉秋傳鏡水風終日垂鉤還有意尺書多在錦鱗中
　　哭王元裕
　　聞説蕭郎逐逝川伯牙因〈一作自〉此絶清栁邊猶憶青〈一作紅〉驄影墳上俄生碧草煙篋裏詩書疑謝後夢中風貎似潘前他時若到相尋處碧樹紅樓自宛然
　　法雲寺〈一本無寺字〉雙檜〈一作晉朝柏樹〉
　　晉朝名輩此離羣想對濃陰去住分題處尚尋王內史畫時是顧將軍長廊夜靜聲疑雨古殿秋深影勝雲一下南臺到人世曉〈一作晩〉泉清籟更難〈一作誰〉聞
　　送陳嘏之侯〈一作候〉官兼簡李常侍
　　縱得歩兵無綠蟻不緣句漏有丹砂殷勤為報〈一作問〉同袍友我亦無心似海槎〈一作查〉春服照塵連〈一作迷〉草色夜船聞雨滴蘆花梅仙〈一作山梅〉自是青雲客莫羨相如卻到家
　　春日野行〈一作野步〉
　　雨漲西塘〈一作日西塘水〉金堤斜碧〈一作百〉草芊芊晴〈一作青一作暗〉吐芽野岸明媚〈一作滅〉山芍藥水田呌噪官蝦蟇鏡〈一作湖〉中有浪動菱蔓〈一作芰〉陌上無風飄〈一作吹〉栁花何事輕橈〈一作扁舟〉句〈一作向〉溪客綠萍方〈一作雖〉好不歸家
　　溪上行
　　綠塘漾漾煙濛濛張翰此來情不窮雪羽䙰褷立倒影金鱗撥〈一作拔〉剌跳晴空風翻荷葉一向白雨濕蓼花千穗紅心羨夕陽波上客片時歸夢〈一作去〉釣船中
　　投〈一作上〉翰林蕭舍人
　　人間鵷鷺杳難從獨〈一作猶〉恨金扉直九〈一作幾〉重萬象晩〈一作曉〉歸仁夀鏡百花春隔〈一作滿〉景陽鐘紫微芒動詞初出紅燭〈一作蠟〉香殘誥未封每過朱門愛庭樹一枝何日許相〈一作從〉容
　　春日偶作
　　西園一曲豓陽歌擾擾車塵負薜蘿自欲放懷猶未得不知經世竟如何夜聞猛雨判花盡寒戀重衾〈一作裘〉覺夢多釣渚別來應更好春風還為起微波
　　春暮宴罷寄宋夀先輩
　　斜掩朱門花外鐘曉鶯時節好相逢窗間桃蘂〈一作蕚一作葉〉宿粧在雨後牡丹春睡濃蘇小風〈一作豐〉姿迷下蔡馬卿才調〈一作詞賦〉似臨卭誰憐芳草生〈一作連〉三徑參佐橋西陸士龍
　　馬嵬驛
　　穆滿曾為物外遊六龍經此暫淹畱返魂無驗青煙滅埋血空生〈一作成〉碧草愁香輦卻歸長樂殿曉鐘還下景陽樓甘泉不復〈一作得〉重相見誰道文成是故侯
　　和道溪君別業〈一作和友人溪居別業〉
　　積潤初銷碧草新鳯陽晴日帶雕輪風〈一作絲〉飄弱柳平橋晩雪㸃寒梅小苑春屏上樓臺陳後主鏡中金翠李夫人花房透露〈一作露透〉紅珠落蛺蝶雙飛〈一作雙〉䕶粉塵
　　奉天西佛寺
　　憶昔狂童犯順年玉虬閒暇出甘泉宗臣欲舞千鈞〈一作金〉劒追騎猶觀七寳鞭星背紫垣終埽地日歸黃道卻當天至今南頓〈一作嶺〉諸耆舊猶指榛蕪作弄田
　　題望苑驛〈東有馬嵬驛西有端正樹一作相思樹〉
　　弱柳千條杏一枝半含春雨半垂〈一作含〉絲景陽寒井人難到〈一作見〉長樂晨鐘鳥〈一作曉〉自知花影至今〈一作幾年〉通博望樹名從此〈一作何世〉號相思分明〈一作至今〉十二樓前月不向西陵照盛〈一作戚〉姬
　　寄分司元庶子兼呈元處士
　　閉門髙臥莫長嗟水木凝暉屬謝家緱嶺參差殘曉雪洛波清淺露晴沙劉公春盡蕪菁色華廏愁深〈一作多〉苜蓿花月榭知君還悵望碧霄煙濶雁行斜
　　題栁
　　楊栁千條拂面絲綠煙金穗不勝吹〈一作移〉香隨靜婉歌塵起影伴嬌嬈〈一作饒〉舞袖垂羌管〈一作笛〉一聲何處曲〈一作笛〉流鶯百囀最髙枝千門九陌〈一作曲〉花如雪飛過宮牆兩自〈一作不〉知
　　和友人悼亡〈一作䘮歌姬〉
　　玉貌潘郎淚滿衣畫羅輕鬢兩霏㣲紅蘭委露愁難盡白馬朝天望不歸寳鏡塵昏鸞影在鈿箏斷雁行稀春來多少傷心事〈一作春風幾許傷心事〉碧草侵堦粉蝶飛
　　李羽處士故里
　　栁不成絲草帶煙海槎東去鶴歸天愁腸斷處春何限病眼開時月正圓花若有情還〈一作應〉悵望水應無事莫潺湲終知此恨銷難盡〈一作得一作難消遣〉辜負南華第一〈一作二〉篇
　　卻經〈一作歸〉商山寄昔同行人
　　曾道〈一作讀〉逍遙第一篇爾來無處〈一作何事〉不恬然便同南郭能忘象兼笑東林學坐禪人事轉新花爛漫客〈一作驛〉程依舊水潺湲若教猶作當時意應有垂絲在鬢邊
　　池塘七夕〈一作初秋〉
　　月出西南露氣秋綺羅〈一作寮一作倚霄〉河漢在斜溝〈一作樓一作鍼樓〉楊家繡作鴛鴦幔張氏金為翡翠鉤香〈一作銀〉燭有花〈一作光〉妨宿燕畫〈一作曉〉屏無睡待牽牛萬家砧杵三篙水一夕橫塘似〈一作是〉舊遊
　　偶遊
　　曲巷斜臨一水間小門終日不開關紅珠斗帳櫻桃熟金尾屏風孔雀閒雲髻幾迷芳草蝶額黃無限夕陽山與君便是鴛鴦侶休〈一作不〉向人間覓往還
　　寄河南〈一作北〉杜少尹
　　十載〈一作歲〉歸來鬢未凋玳簪珠履見常僚豈關名利分榮路自有才華作慶霄鳥影參差〈一作不飛〉經上苑騎聲斷〈一作相〉續過中〈一作平〉橋夕陽亭畔〈一作下〉山如畫應念田歌正寂寥
　　贈知音〈一作暁別〉
　　翠羽花冠碧樹雞未明先向〈一作上〉短牆啼窗間〈一作前〉謝女青蛾歛門外蕭郎白馬嘶星漢漸移庭竹影露珠猶綴野花迷〈一作殘曙微星當戶沒澹煙斜月照樓低〉景〈一作上〉陽宮裏鐘初〈一作聲〉動不語垂鞭上〈一作過〉柳堤
　　過陳琳墓
　　曾於青史見遺文今日飄蓬〈一作零〉過古〈一作此〉墳詞客有靈應識我霸才無主始〈一作亦〉憐君石麟埋沒藏春〈一作秋〉草銅雀荒涼對暮雲莫怪臨風倍惆悵欲將書劒學從軍
　　題崔公池亭舊遊〈一作題懷貞亭舊遊〉
　　皎鏡方〈一作芳〉塘菡萏秋此來重見採蓮舟誰能不逐〈一作遂〉當年樂還恐添成〈一作為〉異日愁紅豓影〈一作花〉多風嫋嫋碧空雲斷水悠悠簷前依舊青山色盡日無人獨上樓
　　囘中作
　　蒼莽寒空逺色愁嗚嗚戍角上髙樓吳姬怨思吹雙管燕客悲歌別〈一作上一作動〉五侯千里關山邊草暮一星烽火朔雲秋夜來霜重西風起隴水無聲凍〈一作噎〉不流
　　西江上送漁父
　　卻逐嚴光向若耶釣輪菱〈一作茭〉櫂寄年華三秋梅雨愁楓葉一夜篷舟宿葦花不見水雲應有夢偶隨鷗鷺〈一作煙島一作鳥〉便成家白蘋風起樓船暮江燕雙雙五兩〈一作正雨〉斜
　　經故秘書崔監揚州南塘舊居
　　昔年曾識范安成〈一作謝宣城〉松竹風姿鶴性情西掖曙河橫漏響北山秋月照江聲〈一作唯向舊山畱月色偶逢秋澗似琴聲〉乗舟覓吏經輿縣為酒求官得歩兵千頃水流通故墅至今畱得謝公名〈一作玉柄寂寥譚客散卻尋池閣淚縱橫〉
　　七夕
　　鵲歸燕〈一作鸞〉去兩悠悠青瑣西南月似鉤天上歲時星右〈一作又〉轉世間離別〈一作恨〉水東流金風入樹千門夜銀漢橫空萬象秋蘇小橫〈一作囘〉塘通桂檝未應清淺隔牽牛
　　題韋籌博士草堂〈一作薛逢詩題作韋夀博書齋〉
　　𤣥晏先生巳白頭不隨鵷鷺狎羣鷗元卿謝免開三徑平仲朝歸臥一裘醉後獨知殷甲子病來猶作晉春秋滄浪未濯塵纓在〈一作塵纓未濯今如此〉野水無情處處流
　　和友人題壁
　　沖尚猶來出範圍肯將經〈一作輕〉世〈一作濟〉作風徽三台位缺嚴陵臥百戰功髙范蠡歸自〈一作剰〉欲一鳴〈一作名〉驚〈一作添〉鶴寢不應孤憤學牛衣西州未有看棋暇澗戶何由〈一作因〉得掩扉
　　春日將欲東歸寄新及第苗紳先輩〈一作下第寄司馬札〉
　　幾年辛苦與君同得䘮悲歡盡是空猶喜故人先折桂自憐羈客尚飄蓬三春月照千山道〈一作路〉十日花開一夜風知有杏園無路〈一作計〉入馬前惆悵滿枝紅
　　經李徴君故居〈一作王建詩〉
　　露濃煙重草萋萋樹映闌干栁拂堤一院落花無客醉五更殘月有鶯啼芳筵想像情難盡故榭荒涼路巳迷惆悵羸驂往來慣〈一作風景宛然人自改〉每〈一作卻〉經門巷亦長〈一作馬頻〉嘶
　　送崔郎中〈一作判官〉赴幕
　　一別黔巫〈一作南〉似斷故交東去更淒〈一作澘〉然心遊目送〈一作斷〉三千里雨散雲飛〈一作收〉二十年發跡豈勞天上桂屬詞還得幕中蓮相思休話〈一作莫道〉長安逺江月隨人處處圓
　　經舊遊〈一作懷真珠亭〉
　　珠箔金〈一作銀〉鉤對〈一作近〉彩橋昔年於〈一作曾〉此見嬌嬈〈一作饒〉香燈悵望飛瓊鬢涼月慇勤碧玉簫屏倚故窗山六扇栁垂寒砌露千條壞牆經雨蒼苔遍拾得當時舊翠翹
　　老君廟
　　紫氣氤氳捧半巖蓮峰仙掌共巉巉廟前晩色〈一作古木〉連寒水天外斜陽帶逺帆百二關山扶玉座五千文字閟瑤緘自憐金骨無人識知有飛⻱在石函
　　過〈一作經〉五丈原
　　鐵馬雲雕〈一作騅〉久〈一作共〉絶塵栁陰髙壓漢營〈一作宮〉春天晴〈一作清〉殺氣屯關右夜半妖星照渭濵下國臥龍空誤〈一作寤〉主中原逐〈一作得〉鹿不因〈一作由〉人象牀錦〈一作寳〉帳無言語從此譙周是老〈一作舊〉臣
　　和友人〈一作王秀才〉傷歌姬
　　月缺花殘莫愴然花須終發月終〈一作須〉圓更能何事銷芳念亦有濃華委逝川一曲豓歌畱婉〈一作宛〉轉九原春草妬〈一作葬〉嬋娟王孫莫學多情客自古多情損少年山中與諸道友夜坐聞邊防不寧因示同志
　　龍砂〈一作沙〉鐵馬犯煙塵跡近羣鷗意倍親風巻蓬根屯戊已月移松影守庚申韜鈐豈足為經濟巖壑何嘗是隱淪心許故人知此意古來知者竟誰〈一作何〉人
　　秘書省有賀監知章草題詩筆力遒健風尚髙逺拂塵尋玩因有此〈一作此有〉作〈一作過賀監舊宅〉
　　越溪漁客賀知章任達憐才愛酒狂鸂鶒葦花隨釣艇蛤蜊菰菜〈一作葉〉夢橫塘幾年涼月拘華省一宿秋風憶故鄉榮路脫身終自得福庭迴首莫相忘出籠〈一作羣〉鸞鶴歸〈一作辭〉遼海落筆龍蛇滿壞牆李白死來無醉客可憐神彩弔殘陽
　　題裴晉公林亭
　　謝傅林亭暑氣微山丘零落閟音徽東山終為蒼生起南浦虛言白首歸池鳯巳傳春水浴渚禽猶帶夕陽飛悠然到此忘情處一日何妨有萬幾










　　御定全唐詩巻五百七十八
　　欽定四庫全書
　　御定全唐詩巻五百七十九
　　溫庭筠
　　車駕西遊因而有作
　　宣曲長楊瑞氣凝上林狐兔待秋鷹誰將詞賦陪雕輦寂寞相如臥茂陵
　　傷溫德彜〈一作傷邊將〉
　　昔年戎虜犯榆關一敗〈一作破〉龍城匹馬還侯印不聞封李廣他〈一作別〉人丘壟似天山
　　贈少年
　　江海相逢客恨多秋風葉下洞庭波酒酣夜別淮隂市月照髙樓一曲歌
　　贈〈一作題〉鄭徴君家匡山首春與丞相贊皇公遊止
　　一拋蘭櫂逐燕〈一作征〉鴻曾向江湖識謝公毎到朱門還悵望故山多在畫屛中
　　更中〈一作日〉病痁作
　　山鬼揚威正氣愁便辭珍簟襲狐裘西窗一夕悲人事團〈一作圓〉扇無情不待秋
　　題友人居
　　盡日松堂看畫圖綺疏岑寂〈一作寂寞〉似清都若教煙水無鷗鳥張翰何由到五湖
　　題李相公勅賜錦屏風
　　豐沛曾為社稷臣賜書名畫墨猶新幾人同保山河誓猶〈一作獨〉自棲棲九陌塵
　　蔡中郎墳
　　古墳零落野花春聞説中郎有後身今日愛才非昔日莫拋心力作詞人
　　元處士池上
　　蓼穗菱〈一作茭〉叢思蟪蛄水螢江鳥滿煙蒲愁紅一片風前落池上秋波似五湖
　　華陰韋氏林亭
　　自有林亭不得閒陌塵宮樹是非間終南長〈一作秖〉在茅簷外別向人間看華山
　　寄裴生乞釣鉤
　　一隨菱櫂謁王侯深媿移文負釣舟今日太湖風色好卻將詩句乞魚鉤
　　長安春晩二首
　　曲江春半日遲遲正是王孫悵望時杏花落盡不歸去江上東風吹栁絲
　　四方無事太平年萬象鮮明禁火前九重細雨惹春色輕染龍池楊柳煙
　　三月十八日雪中作
　　芍藥薔薇語早梅不知誰是豓陽才今朝領得春〈一作東〉風意不復饒君雪裏開
　　咸陽值雨
　　咸陽橋上雨如懸萬㸃空濛隔釣船還〈一作絶〉似洞庭春水色晩雲將入岳陽天
　　彈箏人
　　天寳年中〈一作間〉事玉皇曾將新曲教寧王鈿蟬金雁〈一作鳯〉今〈一作皆一作俱〉零落一曲伊州淚萬行
　　瑤瑟怨
　　冰簟銀牀夢不成碧天如水夜雲輕雁聲逺〈一作還〉過〈一作向〉瀟湘去十二樓中月自明
　　題端正樹
　　路傍佳樹碧雲愁曾侍金輿幸驛樓草木榮枯似人事綠陰寂寞漢陵秋
　　渭上題三首
　　呂公榮達子陵歸萬古煙波遶釣磯橋上一通名利跡至今江鳥背人飛
　　目極雲霄思浩然風帆一片水連天輕橈便是東歸路〈一作客〉不肯忘機作釣船
　　煙水何曾息世機暫時相向亦依依所嗟白首磻谿叟一下漁舟更不歸
　　經故翰林袁學士居
　　劒逐驚波玉委塵謝安門下更何人西州城外花千樹盡是羊曇醉後春
　　題城南杜邠公林亭〈時公鎮淮南自西蜀移節〉
　　卓氏壚前金線柳隋家堤畔錦帆風貪為兩地分〈一作行〉霖雨不見池蓮照水紅
　　夜看牡丹
　　髙低深淺一闌紅把火慇勤遶露叢希逸近來成嬾病不能容易向春風
　　宿城南亡友別墅
　　水流花落歎浮生又伴遊人宿杜城還似昔年殘夢裏透簾斜〈一作新〉月獨聞鶯
　　過分水嶺
　　溪水無情似有情入山三日得同行嶺頭便是分頭處惜別潺湲一夜聲
　　鄠杜郊居
　　槿籬芳援〈一作杜〉近樵家壠麥青青一逕斜寂寞遊人寒食後夜來風雨送梨花
　　題河中紫極宮
　　昔年曾伴玉真遊毎到仙宮即是秋曼倩不歸花落盡滿叢煙露月當樓
　　四皓
　　商於甪里〈一作六百〉便成功一才沈機萬古同但得戚姬甘定分不應真有紫芝翁
　　贈張鍊師
　　丹溪藥盡變金骨清洛月寒吹玉笙他日隱居無訪處碧桃花發水縱橫





　　御定全唐詩巻五百七十九
<集部,總集類,御定全唐詩>
　　欽定四庫全書
　　御定全唐詩巻五百八十
　　溫庭筠
　　病中書懷呈友人〈並序〉
　　開成五年秋以抱疾郊野不得與鄉計偕至王府將議遐適隆冬自傷因書懷奉寄殿院徐侍御察院陳李二侍御囘中蘇端公鄠縣韋少府兼呈袁郊苗紳李逸三友人一百韻
　　逸足皆先路窮郊獨向隅頑童逃廣栁羸馬臥平蕪黃巻嗟誰問朱偶自娛鹿鳴皆綴士雌伏竟非夫采〈一作菜〉地荒遺野爰田失故都〈予先祖國朝公相晉陽佐命食菜於並汾也〉亡羊猶博簺〈音塞〉牧馬倦呼盧奕世參周祿承家學魯儒功庸畱劒舄銘戒在盤盂經濟懷良畫行藏識逺圖未能鳴楚玉空欲握隋珠定為魚緣木曾因兔守株五車堆縹帙三逕闔繩樞適與羣英集將期善價沽葉龍圖夭矯燕䑕笑胡盧賦分知前定寒心畏厚誣躡塵追慶忌操
　　劒學班輸文囿陪多士神州試大巫對雖希鼓瑟名亦濫吹〈一作吁〉竽〈予去秋試京兆薦名居其副〉正使猜奔競何嘗計有無鐂惔虛訪覓王霸竟揶揄市義虛焚劵關譏漫棄繻至言今信矣微尚亦悲夫白雪調歌響清風樂舞雩脅肩難黽勉〈一作俛〉搔首易嗟吁角勝非能者推賢見射乎兕觥增恐竦〈一作悚〉杯水失錙銖粉垜收丹採金髇隱僕姑垂櫜羞盡爵揚觶辱彎弧虎拙休言畫龍希莫學屠轉蓬隨欵段耘草闢墁〈莫十切〉壚受業鄉名鄭藏機谷號愚質文精等貫琴築韻相須築室連中野誅茅接上腴葦花綸〈一作編〉虎落松癭鬬欒櫨靜語鶯相對閒眠鶴浪俱蘂多勞蝶翅香酷墜蜂鬚芳草迷三島澄波似五湖躍魚翻藻荇愁鷺睡葭蘆暝〈一作㝠〉渚藏鸂鶒幽屏臥鷓鴣苦辛隨蓻〈一作葝〉殖甘㫖仰樵蘇笑語空懷橘窮愁亦據梧尚能甘半菽非敢薄生芻釣石封蒼蘚芳蹊豓〈一作絶〉絳跗樹蘭畦繚繞穿竹路縈紆機杼非桑女林園異木奴橫竿窺赤鯉持翳望青鸕泮水思芹味瑯琊得稻租杖輕藜擁腫衣破芰披敷芳意憂鶗鴂愁聲覺蟪蛅短簷喧語燕髙木墮飢鼯〈一作烏〉事迫離幽墅貧牽犯畏途愛憎防杜摯悲歎似楊朱旅食常過衛羇遊欲渡瀘塞歌傷督䕶邊角思單于堡戍標槍槊關河鏁舳艫威容尊大樹刑法避秋荼逺目窮千里歸心寄九衢寢甘誠繫滯漿〈一作醬〉饋貴睢盱懷刺名先逺干時道自孤齒牙頻激發簦笈尚﨑嶇蓮府侯門貴霜臺帝命俞驥蹄初躡景鵬翅欲摶扶寓直迴驄馬分曹對暝烏百神歆彷彿孤竹韻含胡鳯闕分班立鵷行竦劒趨觸邪承密勿持法奉訏謨鳴玉鏘登降衡〈一作衝〉牙嚮曳婁〈一作裾〉祀親和氏璧香近博山鑪瑞景森瓊樹輕冰瑩玉壺豸〈一作象〉冠簪鐵柱螭首對金鋪內史書千𡱈〈一作帙〉將軍畫一㕑眼明驚氣象心死伏規模豈意觀文物何勞琢碔砆草肥牧騕褭苔澀淬昆吾鄉思巢枝鳥年華過隙駒銜恩空抱影酬德未捐軀時輩推良友家聲繼令圖致身傷短翮驤首顧疲駑班馬方齊騖陳雷亦並驅昔皆言爾志今亦畏吾徒有氣干牛斗無人辯轆轤客來斟綠蟻妻試踏青蚨積毀方銷骨微瑕懼掩瑜蛇矛猶轉戰魚服自囚拘欲就欺人事何能逭鬼誅是非迷覺夢行役議秦吳凜冽風埃慘蕭條草木枯低徊傷志氣䝉犯變肌膚旅雁唯聞呌飢鷹不待呼夢梭拋促織心繭〈一作緒〉學蜘蛛寧復機難料庸非信未孚激揚銜箭虎疑懼聽冰狐處巳將營窟〈一作口〉論心若合符浪言輝棣蕚何所託葭莩喬木能求友危巢〈一作梁〉莫嚇雛風華飄領袖詩禮拜衾繻欹枕情何苦同舟道豈〈一作固〉殊放懷親蕙芷收跡異桑榆贈逺聊攀栁裁書欲截蒲瞻風無限淚迴首更踟躕
　　感舊陳情五十韻獻淮南李僕射
　　嵇紹垂髫日山濤筮仕年琴樽陳席〈一作座一作幾〉上紈綺拜牀前鄰里纔三徙雲霄已九遷感深情戃怳言發淚潺湲憶昔龍圖盛方今鶴羽全桂枝香可襲楊葉舊〈一作射〉頻穿玉籍標人瑞金丹化地仙賦成攢筆寫歌出滿城傳既矯排虛翅將持造物〈一作化〉權萬靈思鼓鑄羣品待陶甄視草絲綸出持綱雨露懸法行黃道內居近翠華邊書跡臨湯鼎吟聲接舜絃白麻紅燭夜清漏紫微天雷電隨神筆魚龍落彩牋閒宵陪雍畤清暑在甘泉耿介非持祿優游是養賢冰清臨百粵風靡化三川委寄崇推轂威儀壓控梁園提彀騎淮水換戎旃照日青油濕迎風錦帳鮮黛蛾〈一作娥〉陳二八珠履列三千舞轉迴紅袖歌愁歛翠鈿滿堂開照曜〈一作耀〉分座儼嬋娟油額芙蓉帳香塵瑇瑁筵繡旗隨影合金陣似波旋緹幕深迴互朱門暗接連彩虬蟠畫㦸花馬立金鞭有客將誰託無媒竊自憐抑揚中散曲漂泊孝亷船未展干時䇿徒拋負郭田轉蓬猶邈爾懷橘更澘然投足乖蹊逕㝠心向簡編未知魚躍地空媿鹿鳴篇〈余嘗忝京兆薦名居其副〉稷下期方至漳濵病未痊〈一年抱疾不赴鄉薦試有司〉定非籠外鳥眞是殻中蟬蕙逕鄰幽澹荊扉興靜便草堂苔㸃㸃蔬囿〈一作圃〉水濺濺釣罷溪雲重樵歸澗月圓嬾多成宿疢愁甚似春眠木直終難怨膏明只自煎鄭鄉空健羨陳榻未招延旅食逢春盡羈遊為事牽宦無毛義檄婚乏阮脩錢冉弱營中栁披敷幕下蓮儻能容委質非敢望差肩澀劒猶堪淬餘朱或可研從師當鼓篋窮理久忘筌折簡能榮瘁遺簪莫棄捐韶光如見借寒谷變風煙
　　題翠微寺二十二韻〈太宗升遐之所〉
　　邠土初成邑虞賓竟讓王乾符初〈一作春〉得位天弩夜收鋩偃息齊三代優游念四方萬靈扶正寢千嶂抱重岡幽石歸〈一作臨〉階陛喬柯入〈一作聳〉棟梁火雲如沃雪湯殿似含霜澗籟添仙曲巖花借御香野麋陪獸舞林鳥逐鵷行鏡寫三秦色窗搖入水光問雲徴楚女疑粉試何郎蘭芷承雕輦杉蘿入畫堂受朝松露曉頒朔桂煙涼嵐濕金鋪外溪鳴錦幄傍倚絲憂漢祖持璧告秦皇短景催風馭長星屬羽觴儲君猶問豎元老巳登牀鶴蓋趨平樂雞人下建章龍髯悲滿眼螭首淚沾裳疊鼓嚴靈仗吹笙送夕陽斷泉辭劒佩昏日伴旂常遺廟青蓮在頹垣碧草芳無因奏韶濩流涕對幽篁
　　過孔北海墓二十韻
　　撫事如神遇臨風獨涕零墓平春草綠碑折古苔青珪玉埋英氣山河孕炳霛發言驚辨囿撝翰動文星蘊䇿期干世持權欲反經激揚思壯志〈一作氣〉流落歎頹齡惡木人皆息貪泉我獨醒輪轅無匠石刀幾有庖丁碌碌迷藏器規規守挈瓶憤容凌鼎鑊公議動朝廷故國將辭寵危邦竟緩刑鈍工磨〈一作上卿廉〉白璧凡石礪青萍揭日昭東夏摶風滯北溟後塵遵軌轍前席詠儀型〈一作形〉木秀當憂悴傷不底寧矜誇遭斥〈一作尺〉鷃光彩困飛螢白羽畱談柄清風襲德馨鸞凰嬰雪刃狼虎犯雲屏蘭蕙荒遺址榛蕪蔽舊坰轘轅近〈一作逺〉沂水何事戀明庭〈一作羨君雖不祿猶得到明庭〉
　　過華清宮二十二韻
　　憶昔開元日承平事勝遊貴妃專寵幸天子富春秋月白霓裳殿風乾羯鼓樓鬭雞花蔽膝騎馬玉搔頭繡轂千門妓金鞍萬戶侯薄雲欹〈一作欺〉雀扇輕雪犯貂裘過客聞韶濩居人識冕旒氣和春不覺煙暖霽難收澀浪和瓊甃〈一作細浪涵瑤甃〉晴陽上彩斿卷衣輕鬢〈一作髻〉嬾窺鏡澹蛾羞屏掩芙蓉帳簾褰玳瑁鉤重瞳分渭曲纖手指神州御案迷萱草天袍妬石橊深巖藏浴鳳鮮隰媚潛虬不料邯鄲蝨俄成即墨牛劒鋒揮太皞旗焰拂蚩尤內嬖陪行在孤臣預坐籌瑤簪遺翡翠霜仗駐驊驑豓笑雙飛斷香魂一哭休早梅悲蜀道髙樹隔昭丘朱閣重霄近蒼崖萬古愁〈一作秋〉至今湯殿水嗚咽〈一作惆悵〉縣前流
　　洞戶二十二韻
　　洞戶連珠網方疏隱碧潯燭盤煙墜〈一作墮〉燼簾壓月通陰粉白仙郎署霜清玉女砧醉鄉髙窈窈棊陣靜愔愔素手琉璃扇𤣥髫玳瑁簪昔邪看寄跡梔子詠同心樹列千秋勝樓懸七夕鍼舊詞翻白紵新賦換黃金唳鶴調蠻鼓驚蟬應寳琴舞疑繁易度歌轉斷難尋露委花相妬風欹栁不禁橋彎雙表逈池漲一篙深清蹕傳恢囿黃旗幸上林神鷹參翰苑天馬破蹄涔武庫方題品文園有〈一作自〉好音朱莖殊菌蠢丹桂欲蕭森黼帳迴瑤席華燈對錦衾畫圖驚走〈一作畏〉獸書帖得來禽河曙秦樓映山晴魏闕臨綠囊逢趙後青鎖〈一作瑣〉見王沈任達嫌孤憤疎慵倦九箴若為南遁客猶作臥龍吟









　　御定全唐詩巻五百八十
　　欽定四庫全書
　　御定全唐詩巻五百八十一
　　溫庭筠
　　送洛南李主簿
　　想君秦塞外因〈一作應〉見楚〈一作逺〉山青槲葉曉迷路枳花春滿庭祿優仍侍膳官散得專經子敬懷〈一作余亦還〉愚谷歸心在翠屏
　　巫山神女廟
　　黯黯閉宮殿霏霏䕃薜蘿曉峰睂上色春水臉前波古樹芳菲盡扁舟離恨多一叢斑〈一作湘〉竹夜環佩響如何
　　地肺〈一作脈〉山春日
　　冉冉〈一作苒苒〉花明岸涓涓水繞山幾時拋俗事來共白雲閒
　　題陳處士幽居
　　松軒塵外客髙枕〈一作竹〉自蕭疎雨後苔侵井霜來葉滿渠閒看鏡湖畫秋〈一作時〉得越僧書若待前溪月誰人伴
　　釣魚
　　握〈一作屈〉柘詞
　　楊栁縈橋綠玫瑰拂地紅繡衫金騕褭花髻玉瓏璁宿雨香潛潤春流水暗通畫樓初夢斷曉〈一作晴〉日照湘風
　　題盧處士山居〈一作處士盧岵山居〉
　　西溪問樵客遙識〈一作指〉楚〈一作主〉人家古樹老連石急泉清露沙千峰隨雨暗一逕入雲斜日暮飛鴉集〈一作鳥飛散〉滿山〈一作庭〉𪍷麥花
　　初秋寄友人
　　閒夢正悠悠涼風生竹樓夜琴知欲雨曉簟覺新秋獨鳥楚山逺一蟬關樹愁憑將離別〈一作別離〉恨江外〈一作水〉問同〈一作東〉遊
　　題豐安里王相林亭二首〈公明太𤣥經〉
　　花竹有薄埃嘉遊集上才白蘋安石渚紅葉子雲臺朱戶雀羅設黃門馭騎來不知淮水濁丹藕為誰開偶到烏衣巷含情更惘然西州曲堤栁東府舊池蓮星坼悲元老雲歸送墨仙誰知濟川檝今作野人船
　　早秋山居
　　山近覺寒早草堂霜氣晴樹凋窗有日池滿水無聲果落見猿過葉乾聞鹿行素琴機慮靜〈一作息〉空伴夜泉清
　　和友人盤石寺逢舊友
　　楚寺上方宿滿堂皆舊遊月溪逢逺客煙浪有歸舟江館白蘋夜水關紅葉秋西風吹暮雨汀〈一作江〉草更堪愁
　　送人南遊
　　送君遊楚國江浦樹蒼然沙淨有波跡岸平多草煙角悲臨海郡月到渡淮船唯以一桮酒相思髙楚〈一作隔逺〉天
　　贈鄭處士
　　飄然隨釣艇雲水是天〈一作生〉涯紅葉下荒井碧梧侵古槎醉收陶令菊貧賣邵平𤓰更有相期處南籬一樹花
　　江岸即事
　　水容侵古岸峰影度青蘋廟竹唯聞鳥江帆不見人雀聲花外暝客思栁邊春別恨轉難盡行行〈一作年年〉汀草新
　　贈隱者
　　茅堂對薇蕨爐暖一裘輕醉後楚山夢覺來春鳥聲採茶溪樹綠煮藥〈一作茗〉石泉清不問人間事忘機過此生
　　渚宮晩春寄秦地友人
　　風華巳眇然獨立思江天鳧鴈野塘水牛羊春草煙秦原曉〈一作晩〉重疊灞浪夜潺湲今日思歸客愁容在〈一作滿〉鏡懸〈一作前〉
　　碧澗驛曉思
　　香燈伴殘夢楚國在天涯月落子規歇滿庭山杏花
　　送并州郭書記
　　賓筵得佳客侯印有光輝𠋫騎不傳箭迴文空上機塞城〈一作塵〉收〈一作牧〉馬去烽火射鵰歸惟有嚴家瀨囘環逕草微
　　贈越僧岳雲〈一作雪〉二首
　　世機消巳盡巾屨〈一作履〉亦飄然一室故山月滿瓶秋澗泉禪庵過微雪鄉寺隔寒煙應共白蓮客相期松桂前蘭亭舊都講今日意如何有樹關深院無塵到淺莎〈一作沙〉僧居隨處好人事出門多不及新春雁〈一作鳥〉年年鏡水波
　　詠山雞
　　萬〈一作石〉壑動晴景山禽凌翠微繡翎翻草去紅觜啄花歸巢暖碧雲色影孤清鏡輝不知春樹伴〈一作畔〉何處又分飛
　　清旦題採藥翁草堂
　　幽人尋藥逕來自曉雲邊衣濕術花雨語成松嶺煙解藤開澗戶踏石過溪泉林外晨光動山昏鳥滿天
　　商山早行
　　晨起動征鐸客行悲故鄉雞聲茅店月人跡板橋霜槲葉落山路枳花明驛牆因思杜陵夢鳧雁滿迴塘
　　題竹穀神祠〈一作穀神廟〉
　　蒼蒼松竹〈一作色〉晩一逕入荒祠古樹風吹馬虛廊日照旗煙煤朝奠處風〈一作雲〉雨夜歸時寂寞東湖〈一作湘江〉客空看蔣帝碑
　　途中有懐
　　驅車何日閒擾擾路岐〈一作岐路〉間歲暮自多感客程殊未還亭皋汝陽道風雪穆陵關臘後寒梅發誰人在故山
　　經李處士杜城別業
　　憶昔幾遊集今來倍歎傷百花情易老一笑事難忘白社〈一作杜〉巳蕭索青樓空豓陽不閑雲雨夢猶欲過髙唐
　　登李羽士東樓
　　經客有餘音他年終故林髙樓本危睇涼月更傷心此意竟難折〈一作訴〉伊人成古今流塵其〈一作無〉可欲非復嬾鳴琴
　　題僧泰恭院二首
　　昔歲東林下深公識姓名爾來辭半偈空復歎勞生憂患慕禪味寂寥遺世情所歸心自得何事倦塵纓微生竟勞止晤言猶是非出門還有淚看竹暫忘機爽氣三秋近浮生一笑稀故山松菊在終欲掩荊〈一作柴〉扉
　　西遊書懷
　　渭川通野戍有路上桑乾獨鳥青天暮驚麏赤燒殘髙秋辭故國昨日夢長安客意自如此非關行路難
　　送人東遊〈一作歸〉
　　荒戍落黃葉浩然離故關髙風漢陽渡初日郢門山江上幾人在天涯孤櫂還何當重相見尊酒慰離顔
　　寄山中友人
　　惟昔有歸趣今茲固願言嘯歌成往事風雨坐涼軒時物信佳節歲華非故園固〈一作因〉知春草色何意為王孫
　　偶題〈一作夜宴〉
　　孔雀眠髙閣〈一作樹〉櫻桃拂短簷畫明金冉冉〈一作苒苒〉箏語玉纖纖細雨無妨燭輕寒不隔簾欲將紅錦段因夢寄〈一作與〉江淹
　　贈考功盧郎中
　　白首方辭滿荊扉對渚田雪中無陋巷醉後似當年一笈負山藥兩瓶攜澗泉夜來風浪起何處認漁船
　　題蕭山廟
　　故道木陰濃荒祠山影東杉松〈一作松杉〉一庭雨幡蓋滿堂風客奠曉〈一作晩〉莎〈一作沙〉濕馬嘶秋〈一作春〉廟空夜深池上〈一作雷電〉歇龍入古潭中
　　春日寄岳州從事李員外二首
　　苒〈一作荏〉弱樓前栁輕空花外窗蝶髙飛有伴鶯早語無雙剪勝裁春字開屏見曉江從來共情戰今日欲歸降從小識賓卿恩深若弟兄相逢在何日此別不勝情紅粉座中客綵斿〈一作雲〉江上城尚平婚嫁累無路逐雙旌
　　和段少常柯古
　　稱觴慙座客懷刺即門人素向〈一作尚〉寧知貴清談不厭貧野梅江上晩堤栁雨中春未報淮南詔何勞問白蘋
　　海橊
　　海橊開似火先解報春風葉亂裁牋綠花宜插鬢〈一作髻〉紅蠟珠攢作蔕緗綵剪成叢鄭驛多歸思相期一笑同李先生別墅望僧舍寳剎因作雙韻聲〈一作雙聲〉
　　棲息消心象簷楹溢豓陽簾櫳蘭露落鄰里栁〈一作樹〉林涼髙閣過空谷孤竿隔古岡潭廬同淡蕩髣髴復芬芳
　　敷水小桃盛開因作
　　敷水小橋東娟娟〈一作涓涓〉照露叢所嗟非勝地堪恨是春風〈洪邁取此四句為絶句〉二月豓陽節一枝惆悵紅定知畱不住吹落路塵中









　　御定全唐詩巻五百八十一
　　欽定四庫全書
　　御定全唐詩巻五百八十二
　　溫庭筠
　　寄山中人
　　月中一雙鶴石上千〈一作百〉尺松素琴入爽籟山酒和春容幽瀑有時〈一作間〉斷片雲無所從何事蘇門生〈一作坐一作嘯〉攜手東南峰
　　送淮隂孫令之官
　　隋堤楊栁煙孤櫂正悠然蕭寺通淮戌蕪城枕楚壖〈一作田〉魚鹽橋上市燈火雨中船故老青葭岸先知虙子賢
　　宿輝公精舎
　　禪房無外物清話此宵同林彩水煙裏澗聲山月中橡霜諸壑霽杉火一爐空擁褐寒更徹心知覺路通
　　旅泊新津卻寄一二知巳
　　維舟息行役霽景近江村併起別離恨〈一作念〉似〈一作思〉聞歌吹喧髙林月初上逺水霧猶昏王粲平生感登臨㡬
　　斷魂
　　贈僧雲棲
　　麈尾與笻杖幾年離石壇梵餘林雪厚棊罷岳鐘殘開局喜先悟漱缾知早寒衡陽寺前雁今日到長安
　　雪夜與友生同宿曉寄近鄰
　　閉門羣動息積雪透疎林有客寒方覺無聲曉已深正繁聞近雁併落起棲禽寂寞寒塘路憐君獨阻尋〈一作履跡行當滿依依欲阻尋〉
　　題造微禪師院
　　夜香聞偈後岺寂掩雙扉照竹燈和雪看松月到衣草堂疎磬斷江寺故人稀唯憶湘南雨春風獨鳥歸
　　正見寺曉別生公
　　清曉盥秋水髙窗留夕陰初陽到古寺宿鳥起寒林香火有良願宦名非素心靈山緣未絶他日重來〈一作相〉尋
　　旅次盱眙縣
　　離離麥擢芒楚客意〈一作思〉偏傷波上旅愁起天邊歸路長孤橈〈一作帆〉投楚驛〈一作岸〉殘月在淮檣外杜三千里誰人數雁行
　　鄠郊別墅寄所知
　　持頤望平綠萬景集所思南塘遇新雨百草生容姿幽鳥不相識美人如何〈一作何可〉期徒然委揺蕩惆悵春風時
　　京兆公池上作
　　稻香山色疊平野接荒陂蓮折〈一作少〉舟行逺萍多釣下遲壞堤泉落處涼簟雨來時京口兵堪用〈一作問〉何因入夢思
　　盧氏池上遇雨贈同遊者
　　簟翻涼氣集溪上潤殘棊萍皺風來後荷喧雨到時寂寥〈一作寞〉閒望乆飄灑獨歸遲無限松江恨煩〈一作勞〉君觧釣絲
　　題薛昌之所居
　　所得乃清曠寂寥常掩關獨來春尚在相得暮方還花白風露晚栁青街陌閒翠微應有雪窗外見南山
　　東歸有懷
　　晴川通野〈一作古〉陂此地昔傷離一去跡常在獨來心自知鷺眠茭葉折魚靜蓼花垂無限髙秋淚扁舟極路岐
　　休澣日西掖謁所知
　　赤墀髙閣自從容玉女窗扉報曙鐘日麗九門〈一作華〉青鎖〈一作瑣〉闥雨晴雙闕翠微峰毫端蕙露滋仙草琴上薫風入禁松荀令鳯池春婉娩〈一作晼晚〉好將餘潤變〈一作拂〉魚龍
　　博山
　　博山香重欲成雲錦段機絲妬鄂君粉蝶團飛花轉影彩鴛雙泳水生紋青樓二月春將半碧瓦千家日未曛見說楊朱無限淚豈能空爲路岐分
　　送盧處士〈一作生〉遊吳越
　　羨君東去見殘梅唯有王孫獨未廻吳苑夕陽明古堞越宮春草上髙臺波生野水〈一作渚〉雁初下風滿驛樓潮欲來試逐漁舟看雪浪幾多江燕荇花開
　　過新豐
　　一劒乗時帝業成沛中鄉里到咸京寰區已作皇居〈一作都〉貴風月猶含白社情泗水舊亭春〈一作秋〉草徧〈一作變〉千門遺瓦古苔生至今留得離家恨雞犬相聞落照明
　　過潼關
　　地形盤屈帶河流景氣澄明是勝遊十里曉雞關樹暗〈一作靜〉一行寒雁隴雲愁片時無事溪泉好盡日凝眸岳色秋麈尾角巾應曠望更嗟芳靄隔秦樓
　　題西平王舊賜屏風
　　曽向金扉玉砌來百花鮮濕隔塵埃披香殿下櫻桃熟結綺樓前芍藥開朱鷺已隨新鹵簿黃鸝猶囀〈一作識〉舊池臺世間剛有東流水一送思波更不廻
　　河中陪帥遊亭〈一作陪河中節度使遊河亭〉
　　倚䦨愁立獨徘徊欲賦慙非宋玉才滿座山光揺劒㦸繞城波色動樓臺鳥飛天外斜陽盡人過橋心〈一作邊〉倒影來添得五湖多少恨栁花飄蕩似寒梅
　　和趙嘏題岳寺
　　疎鐘細響亂鳴泉客省髙臨似水天嵐翠暗來空覺潤澗茶餘爽不成眠越僧寒立孤燈外岳月秋當萬木前張邴宦情何太薄逺公窗外有池蓮
　　蘇武廟
　　蘇武魂銷漢使〈一作史〉前古祠髙樹兩茫然雲邊雁斷〈一作落〉胡天月隴上羊歸塞草煙廻日樓臺非甲帳去時冠劒〈一作蓋〉是丁年茂陵不見封侯印空向秋波哭逝川
　　送客〈一作途中〉偶作
　　石路荒涼〈一作唐〉接野蒿西風吹馬利如刀小橋連驛楊栁晚〈一作暮程投驛蕙蘭靜〉廢寺入門禾黍髙雞犬夕陽喧縣市鳧鷖秋水曝城壕故山有夢不歸去官樹〈一作路〉陌塵何太勞
　　寒食前有懷
　　萬物鮮華〈一作相鮮〉雨乍晴春寒寂〈一作戚〉歴〈一作厯〉近清明殘芳荏苒雙飛蝶曉〈一作晚〉睡朦朧〈一作濛籠〉百囀鶯舊侶〈一作約〉不歸成獨酌故園雖在有誰耕悠然更〈一作便〉起嚴灘恨一宿東風蕙草生
　　宿雲際寺
　　白蓋微雲一逕深東峰〈一作風〉弟子逺相尋蒼苔路熟僧歸寺紅葉聲乾鹿在林髙閣清香生靜境夜堂疎磬發禪心自從紫桂巖前別不見南能直至〈一作到〉今
　　寄岳州李外郎逺〈一作肱〉
　　含嚬不語坐持〈一作搘〉頤天逺〈一作近〉樓髙宋玉悲湖上殘棊人㪚後岳陽微雨鳥來〈一作歸〉遲早梅猶得廻歌扇春水還應理釣絲獨〈一作唯〉有袁宏〈一作安〉正〈一作易〉憔悴一罇惆悵落花時
　　遊南塘寄知者〈一作王知白〉
　　白鳥梳翎立岸莎藻花菱刺泛微波煙光似帶侵垂栁露㸃如珠落巻荷楚水曉〈一作晚〉涼催客早杜陵秋思傍蟬多鎦公不信歸心切聽取江樓一曲歌
　　寄盧生
　　遺業荒涼近故都門前堤路枕平湖綠楊陰裏千家月紅藕香中萬㸃珠此地別來雙鬢改幾時歸去片帆孤他年猶擬金貂換寄語黃公舊酒壚
　　春日訪李十四處士
　　花深橋轉水潺潺甪里先生自閉關看竹已知行處好望雲空〈一作定〉得暫時閒誰言有策堪經世自是無錢可買山一局殘棊千㸃雨綠萍池上暮方還
　　宿松門寺
　　白石青崖世界分巻簾孤坐對氛〈一作氤〉氳林間禪室春深雪潭上龍堂夜半雲落月〈一作日〉蒼〈一作荒〉涼登閣在〈一作逺〉曉鐘揺蕩隔江〈一作牆〉聞西山舊是經行地願漱寒缾逐〈一作在〉領軍
　　詠寒宵
　　寒宵何耿耿良讌有餘姿寶靺徘徊處熏鑪悵望時曲瓊垂翡翠斜月到罘罳委墜金釭〈一作缸〉燼䦨珊玉局棊話窮猶注睇歌罷尚持頣晻暖〈一作曖〉遙相屬〈一作矚〉氛氳〈一作絪緼〉積所思秦蛾〈一作娥〉巻衣〈一作簾〉晚胡雁度雲遲上郡歸來夢那知錦字詩
　　寄渚宮遺民宏里生
　　栁弱湖堤曲籬疎水巷深酒䦨初促席歌罷欲分襟波〈一作坡〉月欺華燭汀〈一作江〉雲潤故琴鏡清花並蔕〈一作共葉〉牀冷簟連心荷疊平橋暗〈一作濶〉萍稀敗舫沈城頭五通〈一作更〉鼔窗外萬家砧異縣魚投浪當年鳥共林八行香〈一作書〉未滅〈一作減〉千里夢〈一作歎〉難尋未肯暌良願空期〈一作知〉嗣好音他時因詠〈一作詠懷〉作猶得比南金
　　春盡與友人入裴氏林探〈一作采〉漁竿
　　一逕互紆直茅棘亦已繁晴陽入荒竹曖曖如春園倚杖息慚〈一作憩〉倦徘徊戀微暄歴尋嬋娟節翦破蒼筤根地閉〈一作閒〉修莖孤林振餘籜翻適心在所好非必尋湘沅
　　春日
　　問君何所思迢遞豓陽時門靜人歸晚牆髙蝶過遲一kao雙青瑣燕千萬綠楊絲屏上吳山逺樓中朔管悲寳書無寄處香轂有來期草色將林彩相添〈一作將〉入黛睂
　　洛陽
　　鞏樹先春雪滿枝上陽宮栁囀黃鸝桓譚未便忘西笑豈爲長安有鳯池
　　題賀知章故居疊韻作
　　廢砌翳薜荔枯湖無菰蒲老媼飽〈一作寶〉藁草愚儒輸逋租
　　雨中與李先生期垂釣先後相失因作疊韻
　　隔石覓屐跡西溪迷雞啼小鳥擾曉沼犂泥齊低畦





　　御定全唐詩巻五百八十二
　　欽定四庫全書
　　御定全唐詩巻五百八十三
　　溫庭筠〈補遺〉
　　春日雨〈一作細雨〉
　　細雨濛濛入絳紗湖亭〈一作灃湖〉寒食孟珠〈一作姝〉家南朝漫自稱流品宮體何曽為杏花
　　細雨
　　憑軒望秋雨涼入暑衣清極目鳥頻沒片時雲復輕沼萍開更歛山葉動還鳴楚客秋江上蕭蕭故國情
　　秋雨
　　雲滿鳥行滅池涼龍氣腥斜飄看棊簟疎灑望山亭細響鳴林葉圓文破沼萍秋隂杳無際平野但冥冥
　　春初對暮雨
　　淅瀝生叢篠空濛網軒暝姿看逺樹春意入塵〈一作陳〉根㸃細飄風急聲輕入夜繁雀喧爭槿樹人靜出蔬園瓦濕光先起房深影易昏不應江上草相與滯王孫
　　雪二首
　　硯水池先凍窗風酒易消雅聲出山郭人跡過村橋稍急方縈轉才深未寂寥細光穿暗隟輕白駐寒條草靜封還折松欹墮復揺謝莊今病眼無意坐通宵
　　羸驂出更慵林寺已疎鐘踏𦂳寒聲澀飛交細㸃重圃斜人過跡階靜鳥行蹤寂寞梁鴻病誰人代夜舂
　　送人遊淮海〈一作宿友人池〉
　　背檣燈色暗宿客夢初成半夜竹窗雨滿池荷葉聲簟涼秋閤思木落故山情明發又愁起桂花溪水清
　　原隰荑綠栁
　　逈野韶光早晴川栁滿〈一作映栁〉堤拂塵生嫩綠披雪見柔荑碧玉牙猶短黃金縷未齊腰肢弄寒吹睂意入春閨預恐狂夫折迎牽逸客迷新鶯將出谷應借一枝棲
　　宿秦生〈一作僧〉山齋
　　衡巫路不同結室在東峰歳晚得支遁夜寒逢戴顒龕燈落葉寺山雪隔林鐘行解〈一作李一作戒行〉無由發曹溪欲施舂
　　贈楚雲上人
　　松根滿苔石盡日閉禪關有伴年年月無家處處山煙波五湖逺瓶屨一身閒岳寺蕙蘭晚幾時幽鳥還
　　宿白蓋峰寺寄僧
　　山房霜氣晴〈一作清〉一宿遂平生閤上見林影月中聞澗聲佛燈銷永夜僧磬徹寒更不學何居士焚香爲宦情
　　送僧東遊
　　師歸舊山去此別已悽然燈影秋江寺篷聲夜雨船鷗飛吳市外麟臥晉陵前若到東林社誰人更問禪
　　盤石寺留別成公
　　槲葉蕭蕭帶葦風寺前歸客〈一作路〉別支公三秋岸雪花初白一夜林霜葉盡紅山疊楚天雲壓塞浪遙吳苑水連空悠然旅㮄頻廻首無復松窗半偈同
　　題中南佛塔寺
　　鳴泉隔翠微千里到柴扉地勝人無慾林昏虎有威澗苔侵客屨山雪入禪衣桂樹芳陰在還期歳晏歸
　　馬嵬佛寺
　　荒雞夜唱戰塵深五鼓雕輿過上林才信傾城是眞語直敎塗地始甘心兩重秦苑成千里一炷胡香抵〈一作直〉萬金曼倩死來無絶藝後人誰肯惜青禽〈一作琴〉
　　清涼寺
　　黃花紅樹謝芳蹊宮殿參差黛巘西詩閤曉窗藏雪嶺畫堂秋水接藍溪松飄晚吹〈一作翠〉摐金鐸竹䕃寒苔上石梯妙跡奇名竟何在下方煙暝草萋萋
　　贈盧長史
　　移病欲成隱扁舟歸舊居地深新〈一作心〉事少官散故交疎道直更無侶家貧惟有書東門煙水夢非獨爲鱸魚
　　秋日旅舍寄義山李侍御
　　一水悠悠隔渭城渭城風物近柴荊寒蛩乍響催機杼旅雁初來憶弟兄自爲林泉牽曉〈一作好〉夢不關砧杵報秋聲子虛何處堪消渴試向文園問長卿
　　晚坐寄友人
　　九枝燈在瑣窗空希逸無聊恨不同曉夢未離金夾膝早寒先到石屏風遺簪可惜三秋白蠟燭猶殘一寸紅應巻鰕簾看皓齒鏡中惆悵見梧桐
　　送渤海王子歸本國
　　疆理雖重海車書本一家盛勲歸舊國佳句在中華定界分秋漲開帆到曙霞九門風月好回首是天涯
　　送北陽袁明府
　　楚鄉千里路君去及良晨葦浦迎船火茶山𠉀吏塵桑濃蠶臥晩麥秀雉聲春莫作東籬興青雲有故人
　　送李生歸舊居
　　一從征戰後故社幾人歸薄宦離山乆髙談與世稀夕陽當板檻春日入柴扉莫卻嚴灘意西溪有釣磯
　　早春滻水送友人
　　青門煙野外渡滻送行人鴨臥溪沙暖鳩鳴社樹春殘〈一作淺〉波青有石幽草綠無塵楊栁東風裏相看涙滿巾
　　送襄州李中丞赴從事
　　漢庭文采有相如天子通宵愛子虛把釣看棊髙興盡焚香起草宦情疎楚山重疊當歸路溪月分明到直廬江雨瀟瀟帆一片此行誰道爲〈一作憶〉鱸魚
　　江上別友人
　　秋色滿葭菼離人西復東幾年方暫見一笑又難同地勢蕭陵歇江聲禹廟空如何暮灘上千里逐征〈一作離〉鴻
　　與友人別
　　半醉別都門含悽上古原晩風楊葉社寒食杏花村薄暮牽離緒傷春憶晤言年芳本無限何況有蘭孫〈一作蓀〉鴻臚寺有開元中錫宴堂樓臺池沼雅爲勝絶荒涼遺址僅有存者偶成四十韻
　　明皇昔御極神聖垂耿光沈機發雷電逸躅陵堯湯西覃積石山北至窮髮鄉四凶有獬豸〈一作廌〉一臂無螳螂嬋娟得神豓郁烈聞國香紫縧鳴羯鼓玉管吹霓裳祿山未封侯林甫才爲郎照融廓日月妥帖〈一作貼〉安紀綱羣生到壽域百辟趨明堂四海正夷宴一塵不飛揚天子自猶〈一作遊一作恱〉豫侍臣宜樂康軋然閶闔開赤日生扶桑玉砌露〈一作路〉盤紆金壺〈一作臺〉漏丁當劒佩相擊觸左右隨趨蹌𤣥珠十二旒紅粉三千行顧盻〈一作盻睞〉生羽翼叱〈一作咄〉嗟廻雪霜神霞凌雲閣春水驪山陽盤鬭九子糭〈一作粽〉甌擎五雲漿雙瓊京兆博〈一作卜〉七鼓邯鄲娼毰毸碧雞鬭蘢䓤翠雉場仗官繡蔽膝寶馬金鏤〈一作縷〉鍚椒塗隔鸚鵡〈一作□〉柘彈驚鴛鴦猗歟華國臣鬢髪俱蒼蒼錫宴得幽〈一作佳〉致車從眞煒煌畫鷁照魚鼈鳴騶亂鶖鶬颭𤅿蕩碧波煌迷〈一作逮〉橫塘縈盈舞廻雪宛轉歌遶〈一作遶歌〉梁豓帶畫銀絡寶梳金鈿筐沈𡨋類漢相醉倒疑楚狂一旦紫微東胡星森耀芒憑陵逐鯨鯢唐突驅犬羊縱火三月赤戰塵千里黃殽函與府寺從此俱荒涼茲地乃蔓草故基摧〈一作唯〉壞牆枯池接斷岸唧唧啼寒螿敗荷塌作泥死竹森如槍遊人問老吏相對聊感傷豈必〈一作不〉見麋鹿然後堪廻腸幸今遇太平令節稱羽觴誰知曲江曲〈一作隖〉歳歳棲鸞凰
　　訪知𤣥上人遇暴經因有贈
　　縹帙無塵滿畫廊鍾〈一作終〉山弟子靜焚香惠能未肯傳心法張湛徒勞與眼方風颺檀煙銷篆印日移松影過禪牀客兒自有翻經處江上秋來蕙草荒
　　寄崔先生
　　往年江海別元卿家近山陽古郡城蓮浦〈一作沼〉香中離席散柳堤風裏釣船橫星霜荏苒無音信煙水微茫變姓名菰黍正肥魚正美五侯門下負平生
　　敬荅李先生
　　七里灘聲舜廟前杏花初盛草芊芊緑昏晴氣春風岸紅漾輕綸〈一作輪〉野水天不爲傷離成極望更因行樂惜流年一瓢無事麛裘暖手弄溪波坐釣船
　　宿灃曲僧〈一作精〉舍
　　東郊和氣新芳靄逺如塵客舍〈一作路〉停疲馬僧牆畫故人沃田桑景〈一作葉〉晚平野菜花春更想嚴家瀨微風蕩白蘋
　　宿一公精舍
　　夜䦨黃葉寺瓶錫兩俱能松下石橋路雨〈一作山〉中山〈一作佛〉殿燈茶爐天姥客棊席剡溪僧還笑長門賦髙秋臥茂陵
　　月中宿雲居寺上方
　　虛閤披衣坐寒堦踏葉行衆星中夜少圓月上方明靄盡無林色喧餘有澗聲祗應愁恨事還逐曉光生
　　豋盧氏臺
　　勝地當通邑前山有故居臺髙秋盡出林斷野無餘白露鳴蛩急晴天〈一作天時〉度雁疎由來放懷地非獨在吾廬
　　牡丹二首
　　輕隂隔翠幃宿雨泣晴暉醉後佳期在歌餘舊意非蝶繁經〈一作輕〉粉住蜂重抱香歸莫惜薫爐夜因風到舞衣水漾晴紅壓疊波曉來金粉覆庭莎裁成豓思偏應巧分得春光最數多欲綻似含雙靨笑正繁疑有一聲歌華堂客散簾垂地想憑䦨干歛翠蛾
　　反生桃花發因題
　　疾眼逢春〈一作相逢〉四壁空夜來山雪破東風未知王母千年熟且共劉郎一笑同已落又開橫晚翠似無如有帶朝紅僧䖍蠟炬髙三尺莫惜連宵照露叢
　　杏花
　　紅花初綻雪花繁重疊髙低滿小園正見盛時猶悵望豈堪開處已繽翻情爲世累詩千首醉是吾鄉酒一樽杳杳豓歌春日午出牆何處隔朱門
　　和太常杜少卿東都脩竹里有嘉蓮
　　春秋罷注直銅龍舊宅嘉蓮照水紅兩處⻱巢清露裏一時魚躍翠莖東同心表瑞荀池上半面分妝樂鏡中應爲臨川多麗句故持重豓向西風
　　題磁嶺海棠花
　　幽態竟誰賞歳華空與期島廻香盡處泉照豓濃時蜀彩淡揺曳〈一作拽〉吳妝低怨思王孫又誰恨惆悵下山遲
　　苦棟花
　　院裏鶯歌歇牆頭蝶舞孤天香薫羽葆宮紫暈流蘇晻曖迷青瑣氤氳向畫圗只應春惜別留與博山爐
　　自有扈至京師已後朱櫻之期
　　露圓霞赤數千枝銀籠誰家寄所思秦苑飛禽諳熟早杜陵遊客恨來遲空看翠幄成陰日不見紅珠滿樹時盡日徘徊濃影〈一作䕃〉下祗應重作釣魚期
　　答段柯古見嘲
　　彩翰〈一作輪〉殊翁金繚繞一千二百逃飛鳥尾薪〈一作生〉橋下未爲癡暮雨朝雲世間少
　　蓮花
　　綠塘揺𤅿接星津軋軋蘭橈入白蘋應爲洛神波上韈至今蓮蘂有香塵
　　過吳景帝陵
　　王氣銷來水淼茫豈能才與命相妨虛開直瀆三千里青蓋何曽到洛陽
　　龍尾驛婦人圖
　　慢笑開元有倖臣直敎天子到䝉塵今來看畫猶如此何況親逢絶世人
　　薛氏池垂釣
　　池塘經雨更蒼蒼萬㸃荷珠曉氣涼朱瑀空偷御溝水錦鱗紅尾屬嚴光
　　簡同志
　　開濟由來變盛衰五車纔得號鎡基留侯功業何容易一巻兵書作帝師
　　瑟瑟釵
　　翠染冰輕透露光墮雲孫壽有餘香只因七夕囘天浪添作湘妃淚兩行
　　元日
　　神耀破氛昏新陽入晏溫緒風調玉吹端日應銅渾威鳳蹌瑤簴升龍䕶璧門雨暘春令煦裘冕晬容尊二月十五日櫻桃盛開自所居躡履吟翫競名王澤章洋才
　　曉覺籠煙重春深染雪輕靜應留得蝶繁欲不勝鶯影亂晨飇急香多夜雨晴似將千萬恨西北爲卿卿
　　寒食節日寄楚望二首
　　芳蘭無意綠弱栁何窮縷心斷入淮山夢長穿楚雨繁花如二八好月當三五愁碧竟平臯韶紅換幽圃流鶯隱員樹乳燕喧餘哺曠望戀曽臺離憂集環堵當年不自遣晩得終何補鄭谷有樵蘇歸來要腰斧
　　家乏兩千萬時當一百五颸颸楊栁風穰穰櫻桃雨年芳苦沈潦心事如摧櫓金犢近蘭汀銅龍接花塢青蔥建楊宅隱轔端門鼓綵素拂庭柯輕毬落鄰圃三春謝游衍一笑牽規矩獨有恩澤侯歸來看楚舞
　　清明日
　　清娥畫扇中春樹鬰金紅出犯繁花露歸穿弱栁風馬驕偏避幰雞駭乍開籠柘彈何人發黃鸝隔故宮
　　禁火日〈苐七句缺一字〉
　　駘蕩清明日儲胥小苑東舞衫萱草綠春鬢杏花紅馬轡輕銜雪車衣弱向風　愁聞百舌殘睡正朦朧
　　嘲三月十八日雪
　　三月雪連夜未應傷物華只緣春欲盡留著伴梨花
　　楊栁八首〈一作楊栁枝〉
　　宜春苑外最長條閒褭春風伴舞腰正是玉人腸斷處一渠春水赤闌橋
　　南內牆東御路旁預知春色栁絲黃杏花未肯無情思何是〈一作事〉情〈一作行〉人最斷腸
　　蘇小門前栁萬條毶𣯶金線拂平橋黃鶯不語東風起深閉朱門伴細腰
　　金縷𣯶𣯶碧瓦溝六宮睂黛惹春愁晚〈一作曉〉來更帶龍池雨半拂闌干半入樓
　　館娃宮外鄴城西逺映征帆近拂堤繫得王孫歸意切不關春草綠萋萋
　　兩兩黃鸝色似金褭枝啼露動芳音春來幸自〈一作有〉長如線可惜牽纒蕩子心
　　御栁如絲映九重鳯皇窗桂繡芙蓉景陽樓畔千條露一面新妝待曉鐘
　　織錦機邊鶯語頻停梭垂淚憶征人塞〈一作寒〉門二月猶蕭索縱有垂楊未覺春
　　客愁
　　客愁看栁色日日逐春深蕩漾春風裏誰知歴亂心和周繇〈一作和周繇廣陽公宴嘲段成式詩繇詩題廣陽公宴成式罷馳騁坐觀花豓或有眼飽之嘲詩及段荅詩並六韻〉
　　齊馬馳千駟盧姬逞十三玳筵方喜〈一作盻〉睞金勒自䟃𧽼墮珥情初洽鳴鞭戰未酣神交花冉冉睂語栁𣯶𣯶卻略青鸞鏡翹翻翠鳯篸專城有佳對寕肯顧春蠶
　　光風亭夜宴妓有醉敺者
　　吳國初成陣王家欲觧圍拂巾雙雉叫飄瓦兩鴛飛
　　南歌子詞二首〈一作添聲楊栁枝辭〉
　　一尺深紅勝〈一作䝉〉麴塵天生舊物不如新合歡桃核終堪恨裏許元來別有人
　　井底㸃燈深燭伊共郎長行莫圍棊玲瓏骰子安紅豆入骨相思知不知
　　題李衛公詩二首
　　蒿棘深春衛國門九年於此盜乾坤兩行密疏傾天下一夜陰謀逹至尊肉視具僚忘匕箸氣吞同列削寒溫當時誰是承恩者肯有餘波達鬼邨
　　勢欲凌雲威觸天權傾諸夏力排山三年驥尾有人附一日龍無路攀畫閤不開梁燕去朱門罷埽乳雅還千巖萬壑應惆悵流水斜傾出武關
　　題谷隱蘭若
　　風帶巢熊抝樹聲老僧相引入雲行半坡新路畬纔了一谷寒煙燒不成
　　觀棋〈一作段成式詩〉
　　閒對楸枰傾一壺黃華坪上幾成盧他時謁帝銅龍水便賭宣城太守無
　　句
　　春水碧於天畫船聽雨眠〈見優古堂詩話〉　緑樹遶村含細雨寒潮背郭捲平沙〈送人見詩人玉屑〉












　　御定全唐詩巻五百八十三
<集部,總集類,御定全唐詩>
　　欽定四庫全書
　　御定全唐詩卷五百八十四
　　成式
　　成式字柯古河南人世客荊州宰相文昌之子也以䕃為校書郎研精苦學祕閣書籍披閱皆遍歴尚書郎太常少卿連典九江縉雲廬陵三郡坐累退居襄陽集七卷今編詩一卷
　　觀山燈獻徐尚書〈並序〉
　　尚書東苑公鎮襄之三年四維具舉而仍歲榖熟及上元日百姓請事山燈以報穰祈祉也時從事及上客從公登城南樓觀之初爍空焮谷漫若朝炬忽驚狂燒巻風撲縁一峯如塵烘斾色如波殘鯨鬛如霞駮如珊瑚露如丹蛇蚑離如朱草藂藂如芝之曲如蓮之擎布字而疾抵電書冩塔而爭同蜃搆亦天下一絶也成式辭多嗤累學未該悉策山燈事唯記陳後主宴光壁殿遙詠山燈詩云雜桂還如月依栁更疑星輙成三首以紀壯觀
　　風杪影凌亂露輕光陸離如霞散仙掌似燒上峨嵋道樹千花發扶桑九日移因山成衆像不復藉蟠螭湧出多寶塔徃來飛錫僧分明三五月傳照百千燈馴狖移髙柱〈一作炷〉慶雲遮半層夜深寒焰白猶自綴金繩磊落風初定輕明雲乍妨疎中揺月彩繁處雜星芒火樹枝柯密燭龍鱗甲張窮愁讀書者應得假餘光和徐商賀盧員外賜緋〈一作和徐相公賀㐮陽徐副使加章服〉
　　雲雨軒懸鶯語新一篇佳句占陽春銀黃年少偏欺酒金紫風流不讓人連璧座中斜日滿貫珠歌裏落花頻莫辭倒載吟歸去看欲東山又吐茵
　　河出榮光
　　符命自陶唐吾君應㑹昌千年清德水九折滿榮光極岸浮佳氣微波照夕陽澄輝明貝闕散彩入龍堂近帶關雲紫遙連日道黃馮夷矜海若漢武貴宣房漸沒孤槎影仍呈一葦航撫躬悲未濟作頌喜時康
　　哭李羣玉
　　曾話黃陵事今爲白日催老無兒女累誰哭到泉臺寄溫飛卿牋紙〈予在九江造雲藍紙旣乏左伯之法全無張永之功輙送五十板〉
　　三十六鱗充使時數番猶得裹相思待將袍襖重抄了盡冩襄陽播掿〈一作掘拓〉詞
　　題石泉蘭若
　　矗竹爲籬松作門石楠陰底藉芳蓀方袍近日少平叔注得逍遙無處論
　　怯酒贈周繇〈一作荅周爲憲看牡丹〉
　　大白東西飛正狂新篘石凍雜梅香詩中反語常迴避尤怯花前喚索郎
　　牛尊師宅看牡丹
　　洞裏仙春日更長翠叢風翦紫霞芳若爲蕭史通家客情願扛壺入醉鄉
　　觀碁〈一作溫庭筠詩〉
　　閒對奕楸傾一壺黃羊枰上幾成都他時謁帝銅池曉〈一作晚〉便賭宣城太守無
　　題僧壁〈一本下有和韋蟾三字〉
　　有僧支頰撚睂毫起就夕陽磨剃刀到此旣知閒最〈一作處〉樂俗心何啻九牛毛
　　哭房處士
　　獨上黃壇幾度盟印開龍渥喜丹成豈同叔夜終無分空向人間著養生
　　呈輪上人
　　虎到前頭心不驚殘陽擇蝨嬾逢迎東林水石未勝此要假逺公方有名
　　題谷隱蘭若三首
　　風惹閒雲半谷陰巖西隱者醉相尋草衰乍覺徑增險葉盡卻疑溪不深
　　鳥啄靈雛戀落暉村情山趣頓忘機丹成道士過門數葉盡寒猨下嶺稀
　　風帶巢熊抝樹聲老僧相引入雲行半陂新路畬纔了一谷寒煙燒不成
　　不赴光風亭夜飲贈周繇
　　屏開屈膝見吳娃蠻蠟同心四照花奼女不愁難管領斬新鉛裏得黃牙
　　嘲元中丞〈一作襄陽中堂賞花爲憲與妓人戲語嘲之〉
　　鶯裏花前選孟光東山逋客酒初狂素娥畢竟難防備燒得河車莫遣嘗
　　寄〈一作與〉周繇〈一作爲憲〉求人參
　　少賦令才猶強作衆醫多識不能呼九莖仙草眞難得五葉靈根許惠無
　　嘲飛卿七首
　　曾見當壚一箇人入時裝束好腰身少年花蔕多芳思只向詩中冩取眞
　　醉袂幾侵魚子纈飄纓長罥鳯皇釵知君欲作閑情賦應願將身作錦鞵
　　翠蝶密偎金叉〈一作七〉首青蟲危泊玉釵梁愁生半額不開靨只爲多情團扇郎
　　栁煙梅雪隱青樓殘日黃鸝語未休見說自能裁袙腹不知誰更著帩頭
　　愁機嬾織同心苣悶繡先描連理枝多少風流詞句裏愁中空詠早環詩
　　燕支山色重能輕南陽水澤鬭分明不煩射雉先張翳自有琴中威鳯聲
　　半歳愁中鏡似荷牽環撩鬢卻須磨花前不復抱瓶渴月底還應琢刺歌
　　柔卿觧籍戲呈飛卿三首
　　長檐犢車初入門金牙新醖盈深罇良人爲漬木𤓰粉遮卻紅腮交午痕
　　最宜全幅碧鮫綃自襞春羅等舞腰未有長錢求鄴錦且令裁取一團嬌
　　出意挑鬟一尺長金爲鈿鳥簇釵梁鬱金種得花茸細添入春衫領裏香
　　戲髙侍御七首
　　百媚城中一箇人紫羅垂手見精神青琴仙子長敎示自小來來阿真
　　七尺髮猶三角梳玳牛獨駕長檐車曾城自有三青鳥不要蓮東雙鯉魚
　　花恨紅腰〈一作腮〉栁妬睂東鄰牆短不曾窺猶憐最小分𤓰日柰許迎春得藕時
　　自等腰身尺六彊兩重危鬢盡釵長欲燻羅薦嫌龍腦湏爲尋求石葉香
　　別起青樓作幾層斜陽幔巻鹿盧繩厭裁魚子深紅纈泥覓蜻蜓淺碧綾
　　詐嫌嚼貝磨衣鈍私帶男錢壓鬢低不獨邯鄲新嫁女四枝鬟上插通犀
　　可羨羅敷自有夫愁中漫捋白髭鬚豹錢驄子能擎舉兼著連乾許換無
　　送僧二首
　　形神不滅論初成愛馬乘閒入帝京四十二年虛過了方知僧裏有唐生
　　想到頭陀最上方桂隂猶認惠宗房因行戀燒歸來晚窗下猶殘一字香
　　猨
　　卻憶書齋值晚晴挽枝閒嘯激蟬清影沈巴峽夜巖色蹤絶石塘寒瀨聲
　　送穆郎中赴闕
　　應念愁中恨索居驪歌聲裏且踟躕若逢金馬門前客爲說虞卿乆著書
　　題商山廟
　　偶出雲泉謁禮闈篇章曾沭漢皇知無謀靜國東歸去羞過商山四老祠
　　折楊栁七首
　　枝枝交影鎖長門嫩色曾沾雨露恩鳯輦不來春欲盡空留鶯語到黃昏〈此篇一作王貞白詩〉
　　水殿年年占早芳柔條偏惹御爐香而今萬乘多廵狩輦路無陰綠草長〈此篇一作王貞白詩〉
　　玉樓煙薄不勝芳金屋寒輕翠帶長公子驊騮往何處綠陰堪繫紫遊韁
　　嫩葉初齊不耐寒風和時拂玉欄干君王去日曾攀折泣雨傷春翠黛殘〈此篇一作王貞白詩〉
　　微黃纔綻未成陰繡戶珠簾相映深長恨早梅無賴極先將春色出前林
　　隋家堤上已成塵漢將營邊不復春只向江南並塞北酒旗相伴惹行人
　　陌上河邊千萬枝怕寒愁雨盡低垂黃金穟短人多折已恨東風不展睂
　　哭李羣玉
　　酒裏詩中三十年縱橫唐突世喧喧明時不作禰衡死傲盡公卿歸九泉
　　漢宮詞二首
　　歌舞初承恩寵時六宮學妾畫蛾睂君王厭世妾頭白聞唱歌聲卻淚垂
　　二八能歌得進名人言選入便光榮豈知妃後多嬌妬不許君前唱一聲
　　醉中吟
　　只愛糟牀滴滴聲長愁聲絶又醒醒人間榮辱不常定唯有南山依舊青
　　桃源僧舍看花
　　前年帝里探春時寺寺名花我盡知今日長安已灰燼忍能南國對芳枝
　　和周繇見嘲〈並序　一作和周爲憲廣陽公宴見嘲詩〉
　　近者初開金埒大敞紅筵騎歴塊而風生鼓摻撾而雷發成式未曽盤馬徒效執鞭喜過君子之營徒接將軍之第欵叚辭退因得坐觀是時滿目鉛黃迎鼻蘭麝晚薪餘論恨織素而不憐斜柯新知歎因針而難假化符端公妾換名馬賦闢長門莫逆賞心形於善謔爲憲老舅吟飄白雪思效碧雲六韻傳觀不得落地鏗如佩玉粲若列星僦眼詎貴於千金貸心只勞於一句輙鳴瓦缶方應金鐃拗輔宜咍足代諧笑
　　才甘魚目並藝怯馬蹄間王謝初飛蓋姬姜盡下山縛雞方〈一作難〉角逐射雉豈開顔亂翠移林色狂紅照座殷防梭齒雖在乞帽鬢慙斑儻恕相如瘦應容累騎還
　　和張希復詠宣律和尚袈裟
　　南山披時寒夜中一角不動毘嵐風何人見此生慙媿斷續猶應䕶得龍
　　句
　　髙談敬風鑒古貌怯氷稜〈以下見海錄碎事〉　虱暴妨歸夣蟲喧徹曙更　夢裏思甘露言中惜惠燈　新破毘曇義相期卜夜論〈夢得句云云因續成十韻〉　隨樵劫猨藏隈石覻熊縁〈隱山書事見㐮陽志〉　捽胡雲彩落疻面月痕消〈光風亭夜宴妓有醉歐者〉擲履仙鳬起撦衣蝴蝶飄羞中含薄怒顰裏帯餘嬌醒後猶攘臂歸時更折腰狂夫自纓絶眉勢倩人描〈題同上見紀事〉　不願石郎戴笠難甘玉女披衣〈苦雨〉












　　御定全唐詩卷五百八十四
　　欽定四庫全書
　　御定全唐詩巻五百八十五
　　劉駕
　　劉駕字司南江東人登大中進士第官國子博士詩一巻
　　皎皎詞
　　皎皎復皎皎逢時即為好髙秋亦有花不及當春草班姬入後宮飛燕舞東風青娥中夜起長歎月明裏
　　長安旅舍紓情投先逹〈一作長安抒懐寄知已〉
　　岐路不在地馬蹄徒苦辛上國聞姓名不如山中人大宅滿六街此身入誰門愁心日散亂有似空中塵白露下長安百蟲鳴草根方當秋賦日卻憶歸山村靜女頭欲白良媒況我鄰無令苦長歎長歎銷人魂
　　送友下第遊鴈門
　　相別灞水湄夾水桞依依我願醉如死不見君去時所詣星斗北直行到猶遲況復挈空囊求人悲〈一作泣一作恨〉路
　　岐北門記室賢愛我學古詩待君如待我此事固不疑鴈門春色外四月鴈未歸主人拂金臺延客夜開扉舒君鬱鬱懐飲彼白玉巵若不化女子功名豈無期
　　讀史
　　平地見天涯登髙天更逺功名及所望岐路又滿眼萬金買園林千金修池館他人厭遊覽身獨戀軒冕唯有漢二疏應覺還家晚
　　反賈客樂〈樂府有賈客樂今反之〉
　　無言賈客樂賈客多無墓行舟觸風浪盡入魚腹去農夫更苦辛所以羨爾身
　　送李垣先輩歸嵩少舊居〈第九句缺〉
　　髙秋㶚滻路遊子多慘戚君於此地行獨以尋春色文章滿人口髙第非茍得要路在長安歸山卻為客狂歌罷歎息我豈無故山千里同外國
　　苦寒吟
　　百泉凍皆咽我吟寒更切半夜倚喬松不覺滿衣雪竹竿有甘苦我愛抱苦節鳥聲有悲歡我愛口流血潘生若觧吟更早生白髮
　　上已日
　　上已曲江濵喧於市朝路相尋不見者此地皆相遇日光去此逺翠幕張如霧何事歡娛中易覺春城暮物情重〈一作愛〉此節不是愛芳樹明日花更多何人肯回顧
　　春臺
　　臺上樹隂合臺前流水多青春不出門坐見野田花誰䏻學公子走馬逐香車六街塵滿衣鼓絶方還家
　　釣臺懐古
　　澄流可濯纓嚴子但垂綸孤坐九層石逺笑清渭濵潛龍飛上天四海豈無雲清氣不零雨安使洗〈一作澆〉塵氛我來吟髙風髣髴見斯人江月尚皎皎江石亦磷磷如何臺下路明日又迷津
　　勵志〈一作續勵志〉
　　白髪豈有情貴賤同日生二輪不暫駐似趂長安程前堂吹參差不作緱山聲後園植木槿月照無餘英及時立功徳身後猶光明仲尼亦為土魯人焉敢耕
　　桑婦
　　牆下桑葉盡春蠶半未老城南路迢迢今日起更早四隣無去伴醉臥青樓曉妾顔不如誰所貴守婦道一春常在樹自覺身如鳥歸來見小姑新妝弄百草
　　上馬歎
　　羸馬行遲遲頑童去我逺時時一回顧不覺白日晩路傍豪家宅樓上紅妝滿十月庭花開花前吹玉管君當未貴日豈不常屯蹇如何見布衣忽若塵入眼布衣豈常賤世事車輪轉
　　唐樂府十首〈並序〉
　　唐樂府自送征夫至獻賀觴歌河湟之事也下土土貢臣駕生於唐二十八年獲見明天子以徳歸河湟地臣得與天下夫婦復為太平人獨恨愚且賤蠕蠕泥土中不得從臣後拜舞稱於上前情有所發莫䏻自抑作詩十章目曰唐樂府雖不足貢聲宗廟形容盛徳而願與耕稼陶漁者歌田野江湖間亦足自快
　　送征夫
　　昔送征夫苦今送征夫樂寒衣縱攜去應向歸時着天子待功成別造凌煙閣
　　輸者謳
　　輓粟上髙山髙山若平地力盡心不怨同我家私事去者不遑寕歸者唱歌行相逢古城下立語天未明一身逺出塞十口無稅征
　　弔西人
　　河湟父老地盡知歸明主將軍入空城城下弔黃土所願邉人耕嵗嵗生禾黍
　　邉軍過
　　城前兵馬過城裏人髙臥官家自供給畏我田産破健兒食肥肉戰馬食新榖食飽物有餘所恨無兩腹草青見軍過草白見軍回軍回人更多盡繫西戎來
　　望歸馬
　　東人望歸馬馬歸蓮峰下蓮峰與地平亦不更徴兵
　　祝河水
　　河水清瀰瀰照見逺樹枝征人不飲馬再拜祝馮夷從今億萬嵗不見河濁時
　　田西邉
　　刀劔作鋤犂耕田古城下髙秋禾黍多無地放羊馬
　　崑山
　　昔時玉為寳崑山過不得今時玉為塵崑山入中國白玉尚如塵誰肯愛金銀
　　樂邉人
　　在鄉身亦勞在邉腹亦飽父兄若一處任向邉頭老
　　獻賀觴
　　莫但取河湟河湟非邉疆願今日入處亦似天中央天子壽萬嵗再拜獻此觴
　　且可憐行〈第五句缺三字〉
　　園中花自早不信外無花良人未朝去先出登香車五　輪滿城聞嘔啞侍兒衣各別頭上金雀多祇是
　　一家人路人疑千家過後香滿陌直到春日斜今朝且可憐莫問久如何
　　築臺〈一作城〉詞〈漢武築通天臺役者苦之〉
　　前杵與後杵築城聲〈一作功〉不住我願築更髙得見秦皇墓
　　鄰女
　　君嫌鄰女醜取婦他郷縣料嫁與君人亦為隣所賤菖蒲花可貴只為人難見
　　山中夜坐
　　半夜山雨過起來滿山月落盡醉處花荒溝水決決愴然惜春去似與故人別誰遣我多情壯年無鬢髮
　　秦娥
　　秦娥十四五面白於指爪羞人夜採桑驚起戴勝鳥
　　牧童
　　牧童見客拜山果懐中落晝日驅牛歸前溪風雨惡
　　古出塞
　　胡風不開花四氣多作雪北人尚凍死況我本南越古來沙漠地廵狩無遺轍九土耕不盡武皇猶征伐中天有髙閣圗畫何時歇坐恐塞上山低於沙中〈一作上〉骨
　　寄逺
　　雪花豈結子徒滿連理枝嫁作〈一作與〉征人妻不得長相隨去年君㸃行賤妾是新姬〈一作歸〉別早見未熟入夢無定姿悄悄空閨中蛩聲繞羅幃得書喜猶甚況復見君時
　　下第後屛居長安書懐寄太原從事
　　刖足豈更長良工隔千里故山彭蠡上歸夢向汾水低摧神氣盡僮僕心亦恥未逹誰不然逹者心思此行年忽已壯去老年更㡬功名生不彰身歿豈為鬼纔看芳草歇即歎涼風起疋馬未來期嘶聲尚在耳
　　早行
　　馬上續殘夢馬嘶時復驚心孤多所虞僮僕近我行棲禽未分散落月照古城莫羨居者閒〈一作閒居者〉冡〈一作溪〉邉人已耕
　　青門路
　　青門有歸路坦坦髙槐下貧賤自恥歸此地誰留我門開送客去落日嬾回馬旅食帝城中不如逺遊者舟成於陸地風水終相假吾道諒如斯立身無茍且
　　效古
　　融融芳和杳杳春日斜嬌嬈不自持清唱嚬雙蛾終曲翻成泣新人下香車新人且莫喜故人曾如此燕趙猶生女郎豈有終始
　　戰城南
　　城南征戰多城北無飢鴉白骨馬蹄下誰言皆有家城前水聲苦倐忽流萬古莫爭城外城〈一作地〉城裏終〈一作有〉門土
　　曲江春霽
　　宿雨洗秦樹舊花如新開池邉草未乾日照人馬來馬蹄踏流水漸漸成塵埃鴛鴦不敢下飛繞㟁東西此地喧仍舊歸人亦滿街
　　贈先逹
　　終南蒼翠好未必如故山心期在榮名三載居長安昔䝉大雅匠勉我工五言業成時不重辛苦只自憐皎皎機上絲盡作秦箏貧女皆罷織富人豈不寒驚風起長波浩浩何時還待君〈一作誰人〉當要路一指王化源
　　有感
　　弓劒不自行難引河湟思將軍半夜飲十里聞歌吹髙門〈一作行〉㡬世宅舞袖仍新賜誰遣一書來燈前問邉事
　　姑蘇臺〈一作吳中懐古〉
　　勾踐飲膽日吳酒正〈一作香〉滿杯〈一作吳王酒滿杯〉笙歌入海雲聲自姑蘇來西施舞初罷侍兒整金釵衆女不敢妒自比泉下泥越鼓聲騰騰吳天隔塵埃難將甬東地更學㑹稽棲〈紀事止此〉霸跡一朝盡草中棠梨開
　　豪家
　　九陌槐葉盡青春在豪家嬌鶯不出城長宿庭上花髙樓登夜半已見南山多恩深勢自然不是愛驕奢
　　山中有招
　　朗朗山月出塵中事由生人心雖不閒九陌夜無行學古以求聞有如石上耕齊姜早作婦豈識閨中情何如此幽居地僻人不爭嘉樹自昔有茅屋因我成取薪不出門采藥於前庭春花雖無種枕席芙蓉馨君來食葵藿天爵豈不榮
　　空城雀
　　飢啄空城土莫近太倉粟一粒未充腸卻入公子腹且弔城上骨〈一作下客〉幾曾害〈一作空〉爾族不聞莊辛語今日寒蕪綠
　　馮叟居
　　天作馮叟居山僧尚嫌僻開門因兩樹結宇倚翠壁溪南有㣲徑時遇採芝客往往白雲生對面千里隔機忘若僮僕常與猨鳥劇曬藥上小峰庭深無日色自忘〈一作從〉歸鄉里〈一作自從忘歸鄉〉不見新舊〈一作舊親〉戚纍纍子孫墓秋風吹古栢
　　醒後
　　醉臥芳草間酒醒日落後壺觴半傾覆客去應已久不記折花時何得花在手
　　棄婦
　　回車在門前欲上心更悲路傍見花發似妾初嫁時養蠶已成繭織素猶在機新人應笑此何如畫蛾睂昨日惜紅顔今日畏老遲良媒去不逺此恨今告誰
　　送李殷遊邉〈一作送李殷遊西京〉
　　十年夢相識一覯〈一作覩〉俄逺〈一作見〉別征駕在我傍草草意難說君居洞庭日詩句滿魏闕如何萬里來青桂看人折行裝不及備西去偶然訣〈一作成決〉孟夏出都門紅塵客衣熱荒城見羊馬野館具薇蕨邉境漸無虞旅宿常待月西園置酒地日夕簪𥚑列壯志安可留槐花樽前發
　　江村
　　江水灌稻田饑年稻亦熟舟中愛桑麻日午因成宿相承幾十代居止連茅屋四隣不相離安肯去骨肉書生說太苦客路常在目縱使富貴還交親㡬墳緑
　　出門
　　出門羨他人奔走如得塗翻思他人意與我或不殊以茲聊自安黙黙行九衢生計逐羸馬每出似移居客從我鄉來但得鄰里書田園㡬換主夢歸猶荷鋤進猶希萬一退復何所如況今闢公道安得不躊躇
　　別道者
　　自君入城市北邙無新墳始信壺中藥不落白楊根如何忽告歸蕣華還笑人玉笙無遺音悵望緱嶺雲
　　蘭昌宮
　　宮蘭非瑤草安得春長在迴首春又歸翠華〈一作葉〉不䏻待悲風生輦路山川寂已晦邉恨在行人行人無盡嵗
　　送友人擢第東歸
　　同家楚天南〈一作涯〉相識秦雲西古來懸弧義豈顧子與妻攜手踐名場正遇公道開君榮〈一作昇〉我雖黜感恩同所懐有馬不復羸有奴不復飢灞㟁秋草緑〈一作槐花落〉卻是還家時青門一瓢空分手去遲遲期君轍未平我車繼東歸
　　久客
　　久客心易足主人有餘力如何昨宵夢到曉家山色南音入誰耳曲盡頭自白
　　秋夕
　　促織燈下吟燈光冷於水鄉魂坐中去倚壁身如死求名為骨肉骨肉萬餘里富貴在何時離別今如此出門長歎息月白西風起
　　效陶
　　兩曜無停馭蓬壺應有墓何況北邙山〈一作邙山色〉只近市朝〈一作井〉路大恢生死網飛走無逃處白髪忽已新紅顔豈如故我有杯中物可以消萬慮醉舞〈一作袖〉日婆娑誰䏻記朝暮如求神仙藥階下亦種黍但使長兀然始見天地祖
　　長門怨〈一作張喬詩〉
　　御泉長繞鳳凰樓只是恩波別處流閒揲舞衣歸未得夜來砧杵六宮秋
　　苦寒行
　　嚴寒動八荒刺刺〈一作莿莿〉無休時陽烏不自暖雪壓扶桑枝嵗暮寒益壯青春安得歸朔鴈到南海越禽何處飛誰言貧士歎不為身無衣
　　琪樹下因吟六韻呈先逹者
　　舉世愛嘉樹此樹何人識清秋逺山意偶向亭際得竒柯交若闘𤤽〈一作生〉葉〈一作世業〉宻如織塵中尚青蔥更想塵外色所宜巢三鳥影入瑤池碧移根豈無時一問紫煙客
　　送人登第東歸
　　學古既到古反求鑒者難見詩未識君疑生建安前海畔豈無家終難成故山得失雖由命世途多險艱我皇追古風文柄付大賢此時如為君果在甲科間晚逹多早貴舉世咸為然一夕顔卻少雖病心且安所居似清眀冷竈起新煙髙情懶行樂花盛僕馬前歸程不淹留指期到田園香醪四鄰熟霜橘千株繁肯憶長安夜論詩風雪寒
　　賈客詞
　　賈客燈下起猶言發已遲髙山有疾路暗行終不疑冦盜伏其路猛獸來相追金玉四散去空嚢委路岐揚州有大宅白骨無地歸少婦當此日對鏡弄花枝
　　塞下曲
　　勒兵遼水邉風急巻旌旃絶塞隂無草平沙去盡天下營看斗建傳號信狼煙聖代書青史當時破虜年
　　春夜二首〈一本無二首二字次首題作秋懐〉
　　一別杜陵歸未期祗憑魂夢接親知近來欲睡兼難睡夜夜夜深聞子規
　　幾〈一作嵗〉嵗干戈阻路岐憶山心切與心違時難何處披𠂻抱日日日斜空醉歸
　　郪中感懐
　　頃年曾住此中來今日重遊事可哀憶得幾家歡宴處家家家業盡成灰
　　曉登〈一本有成都二字〉迎春閣
　　未櫛憑欄眺錦城煙籠萬井二江明香風滿閣花滿樹樹樹樹梢啼曉鶯
　　白髭
　　到處逢人求至藥㡬回染了又成絲素絲易染髭難染墨翟當年合泣髭
　　送盧使君赴䕫州
　　鐃管隨征斾髙秋上逺巴白波連霧雨青壁斷蒹葭憑几雙瞳靜登樓萬井斜政成知俗變當應畫輪車
　　望月
　　清秋新霽與君同江上髙樓倚碧空酒盡露零賔客散更更更漏月明中
　　古意
　　蒲帆出浦去但見浦邉樹不如馬行郎馬跡猶在路大舟不相載買宅令委住莫道留金多本非愛郎富









　　御定全唐詩巻五百八十五
　　欽定四庫全書
　　御定全唐詩巻五百八十六
　　劉滄
　　劉滄字藴靈魯人大中八年進士第調華原尉遷龍門令詩一巻
　　長洲懐古
　　野燒原空盡荻灰吳王此地有樓臺千年事往人何在半夜月明潮自來白鳥影從江樹沒清猨聲入楚雲哀停車日晚薦蘋藻風靜寒塘花正開
　　經煬帝行宮
　　此地曾經翠輦過浮雲流水竟如何香銷南國羙人盡怨入東風芳草多殘桞宮前空露葉夕陽川上浩煙波行人遙起廣陵思古渡月明聞棹歌
　　春日遊嘉陵江
　　獨泛扁舟映緑楊嘉陵江水色蒼蒼行看芳草故鄉逺坐對落花春日長曲岸危檣移渡影暮天棲鳥入山光
　　今來誰識東歸意把酒閒吟思洛陽
　　秋日山齋書懐
　　啟戶清風枕簟幽蟲絲吹落掛簾鉤蟬吟髙樹雨初霽人憶故鄉山正秋浩𣺌蒹葭連夕照蕭疎楊桞隔沙洲空將方寸荷知巳身寄煙蘿恩未酬
　　晩秋洛陽客舍
　　清洛平分兩岸沙沙邉水色近人家隋朝古陌銅駝桞石氏荒原金谷花庭葉霜濃悲逺客宮城日晩度寒鵶未成歸計關河阻空望白雲郷路賖
　　深愁喜友人至
　　不避驅羸道路長青山同喜惜年光燈前話舊堦草夜月下醉吟谿樹霜落葉已經寒燒盡衡門猶對古城荒此身未遂歸休計一半生涯寄岳陽
　　秋日望西陽
　　古木蒼苔墜幾層行人一望旅情増太行山下黃河水銅雀臺西武帝陵風入蒹葭秋色動雨餘楊桞暮煙凝野花似泣紅妝淚寒露滿枝枝不勝
　　鄴都懐古
　　昔時霸業何蕭索古木唯多鳥雀聲芳草自生宮殿處牧童誰識帝王城殘春楊桞長川逈落日蒹葭逺水平一望青山便惆悵西陵無主月空明
　　題龍門僧房
　　靜室遙臨伊水東寂寥誰與此身同禹門山色度寒磬蕭寺竹聲來晩風僧宿石龕殘雪在鴈歸沙渚夕陽空偶將心地問髙士坐指浮生一夢中
　　秋夕山齋即事
　　衡門無事閉蒼苔籬下蕭疎野菊開半夜秋風江色動滿山寒葉雨聲來鴈飛關塞霜初落書寄郷閭人〈一作山客〉未迴獨坐髙窗此時節一彈瑤瑟自成哀
　　江行書事
　　逺渚蒹葭覆緑苔姑蘇南望思裵徊空江獨樹楚山背暮雨一〈一作孤〉舟吳苑來人度深秋風葉落鳥飛殘照水煙開寒潮欲上泛萍藻寄薦三閭情自哀
　　過鑄鼎原
　　黃帝修真萬國朝鼎成龍駕上丹霄天風乍起鶴聲逺海霧漸深龍節遙仙界日長青鳥度御衣香散紫霞飄唯留古跡寒原在碧水蒼蒼空寂寥
　　秋日寓懐
　　海上生涯一釣舟偶因名利事淹留旅途誰見客青眼故國幾多人白頭霽色滿川明水驛蟬聲落日隠城樓如何未盡此行役西入潼關雲木秋
　　江城晩望
　　一望江城思有餘遙分野逕入樵漁青山經雨菊花盡白鳥下灘蘆葉疎靜聼潮聲寒木杪逺看風色暮㠶舒秋期又渉潼關路不得年年向此居
　　宿蒼谿舘
　　孤舘門開對碧岑竹窗燈下聼猨吟巴山夜雨別離夢秦塞舊山迢遰心滿地莓苔生近水㡬株楊桞自成隂空思知已隔雲嶺鄉路獨歸春草深
　　題王母廟
　　寂寥珠翠想遺聲門掩煙㣲水殿清拂曙紫霞生古壁何年絳節下層城鶴歸遼海春光晚花落閒堦夕雨晴武帝無名在仙籍玉壇星月夜空明
　　留別復本修古二上人
　　二逺相知是昔年此身長寄禮香煙緑蕪風晩水邉寺清磬月髙林下禪臺殿虛窗山翠入梧桐疎葉露光懸西𡶶話別又須去終日關山在馬前
　　邉思
　　漢將邉方背轆轤受降城北是單于黃河晩凍雪風急野火逺燒山木枯偷號甲兵衝塞色銜枚戰馬踏寒蕪蛾眉一沒空留怨青塜月明啼夜烏
　　登龍門敬善寺閣
　　獨歩危梯入杳㝠天風瀟灑拂簷楹禹門煙樹正春色少室雲屏向晚晴花落院深清禁閉水分川濶緑蕪平瑣窗朱檻同仙界半夜緱山有鶴聲
　　題王校書山齋
　　猨鳥無聲晝掩扉寒原隔水到人稀雲晴古木月初上雪滿空庭鶴未歸藥囿〈一作圃〉地連山色近樵家路入樹煙㣲棲遲慣得滄浪思雲閣還應夢釣磯
　　浙江晚渡懐古
　　蟬噪秋風滿古隄荻花寒渡思萋萋潮聲歸海鳥初下草色連江人自迷碧落晴分平楚外青山晚出穆陵西此來一見垂綸者郤憶舊居明月溪
　　及第後宴曲江
　　及第新春選勝遊杏園初宴曲江頭紫毫粉壁題仙籍栁色簫聲拂御樓霽㬌露光明逺㟁晩空山翠墜芳洲歸時不省花間醉綺陌香車似水流
　　秋日山寺懐友人
　　蕭寺樓臺對夕隂淡煙疎磬散空林風生寒渚白蘋動霜落秋山黃葉深雲盡獨看晴塞鴈月明遙聼逺村砧相思不見又經嵗坐向松窗彈玉琴
　　八月十五日夜玩月
　　中秋朗月靜天河烏鵲南飛客恨多寒色滿窗明枕簟清光凝露拂煙蘿桂枝斜漢流靈魄蘋葉㣲風動細波此夜空亭聞木落蒹葭霜磧鴈初過
　　晩春宿僧院
　　蕭寺春風正落花淹留數宿惠休家碧空雲盡磬聲逺清夜月髙窗影斜白日〈一作社〉閒吟為道侶青山遙指是生涯㣲㣲一㸃寒燈在鄉夢不成聞曙鵶
　　懐汶陽兄弟
　　回看雲嶺思茫茫幾處〈一作度〉關河隔汶陽書信經年鄉國逺弟兄無力海田荒天髙霜月砧聲苦風滿寒林木葉黃終日路岐歸未得秋來空羨鴈成行
　　題天宮寺閣
　　丹闕侵霄壯復危排空霞影動簷扉城連伊水禹門近煙隔上陽宮樹㣲天歛暮雲殘雨歇路穿春草一僧歸此來閒望更何有無限清風生客衣
　　遊上方石窟寺
　　苔徑縈迴景漸分翛然空界靜埃氛一聲疎磬過寒水半壁危樓隠白雲雪下石龕僧在定日西山木鳥成羣㡬來吟嘯立朱檻風起天香處處聞
　　懐江南友人
　　久絶音書隔塞塵路岐誰與子相親愁中獨坐秦城夜別後幾經吳苑春湘岸風來吹緑綺海門潮上沒青蘋空勞兩地望明月多感斷篷千里身
　　題敬亭山廟
　　森森古木列巖隈迥壓寒原霽色開雲雨只從山上起風雷多向廟中來三江入海聲長在雙鶴啼天影未迴花落空庭春晝晩石牀松殿滿青苔
　　經麻姑山
　　麻姑此地鍊神丹寂寞煙霞古竈殘一自仙娥歸碧落幾年春雨洗紅蘭帆飛震澤秋江逺雨過陵陽晚樹寒山頂白雲千萬片時聞鸞鶴下仙壇
　　對殘春
　　楊花漠漠暗長隄春盡人愁鳥又啼鬢髮近來生處白家園幾向夢中迷霏㣲逺樹荒郊外牢落空城夕照西唯有年光堪自惜不勝煙草日萋萋
　　過滄浪峽
　　山疊雲重一徑幽蒼苔古石瀬清流出巗樹色見來靜落澗泉聲長自秋逺入虛明思白帝寒生浩㬌想滄洲如何地近東西路馬足車輪不暫留
　　經過建業
　　六代興衰曾此地西風露泣白蘋花煙波浩渺空亡國楊桞蕭條有㡬家楚塞秋光晴入樹浙江殘雨晩生霞淒涼處處漁樵路鳥去人歸山影斜
　　贈道者
　　真趣淡然居物外忘機多是隠天台停燈深夜看仙籙拂石髙秋坐釣臺賣藥故人湘水別入簷棲鳥舊山來無因朝市知名姓地僻衡門對嶽開
　　題馬太尉華山莊
　　別開池館背山隂近得幽竒物外心竹色拂雲連嶽寺泉聲帯雨出谿林一庭楊桞春光暖三徑煙〈一作春一作松〉蘿晚翠深自是功成閒劍履西齋長臥對瑤琴
　　秋日夜懐
　　砧杵寥寥秋色長遶枝寒鵲客情傷關山雲盡九秋月門桞葉凋三徑霜近日每思歸少室故人遙憶隔瀟湘如何節𠉀變容髪明鏡一看愁異常
　　題巫山廟
　　十二嵐峯掛夕暉廟門深閉霧煙㣲天髙木落楚人思山迥月殘神女歸觸石晴雲凝翠鬢度江寒雨濕羅衣嬋娟似恨襄王夢猨呌斷巗秋蘚稀
　　題吳宮苑
　　吳苑荒涼故國名呉山月上照江明殘春碧樹自留影半夜子規何處聲蘆葉長侵洲渚暗蘋花開盡水煙平經過此地千年恨荏苒東風〈一作流〉露色清
　　旅館書懐
　　秋看庭樹換風煙兄弟飄零寄海邉客計倦行分陜路家貧休種汶陽田雲低逺塞鳴寒鴈雨歇空山噪暮蟬落葉蟲絲滿窗戸秋堂獨坐思悠然
　　贈天台隠者
　　靜者多依猨鳥叢衡門野色四郊通天開宿霧海生日水泛落花山有風迴望一巢懸木末獨尋危石坐巗中看書飲酒餘無事自樂樵漁狎〈一作名〉釣翁
　　洛陽月夜書懐
　　疎桞髙槐古巷通月明西照上陽宮一聲邉鴈塞門雪㡬處逺砧河漢風獨榻閒眠移嶽影寒窗幽思度煙空孤吟此夕驚秋晩落葉殘花樹色中
　　江行夜泊
　　白浪連空極𣺌漫孤舟此夜泊中灘岳陽秋霽寺鐘逺渡口月明漁火殘緑綺韻髙湘女怨青葭色映水禽寒鄉遙楚國生歸思欲曙山光上木蘭
　　贈顓頊山人
　　浩氣含真玉片輝著書精義入𤣥㣲洛陽紫陌㡬曾醉少室白雲時一歸松雪月髙唯鶴宿煙嵐秋霽到人稀知君濟世有長䇿莫問滄浪隠釣磯
　　長安冬夜書情
　　上國棲遲嵗欲終此情多寄寂寥中鐘傳半夜旅人館鵶呌一聲疎樹風古巷月髙山色靜寒蕪霜落灞原空今來唯問心期事獨望青雲路未通
　　經古行宮
　　玉輦西歸已至今古原風自沉沉御溝流水長芳草宮樹落花空夕隂蝴蝶翅翻殘露滴子規聲盡野煙深路人不記當年事臺殿寂寥山影侵
　　秋日登醴泉縣樓
　　門上髙樓時一望緑蕪寒野靜中分人行直路入秦樹鴈截斜陽背塞雲渭水自流汀島色漢陵空長石苔紋秋風髙桞出危葉獨聼蟬聲日欲曛
　　春日旅遊
　　𤣥髪辭家事逺遊春風歸鴈一聲愁花開忽憶故山樹月上自登臨水樓浩浩晴原人獨去依依春草水分流秦川楚塞煙波隔怨別路岐何日休
　　送友人下第歸吳
　　共惜年華未立名路岐終日軫羇情青春半是往來盡白髪多因離別生楚岸帆開雲樹映吳門月上水煙清東歸自有故山約花落石牀苔蘚平
　　訪友人郊居
　　登原過水訪相如竹塢莎庭似故居空塞山當清晝晚古槐人繼緑隂餘休彈瑟韻傷離思已有蟬聲報夏初醉唱勞歌翻自歎釣船漁浦夢難疎
　　匡城尋薛閔秀才不遇
　　音容一別近三年往事空思意浩然疋馬東西何處客孤城楊桞晚來蟬路長草色秋山緑川濶晴光逺水連不見故人勞夢寐獨吟風月過南燕
　　與僧話舊
　　巾舄同時下翠㣲舊遊因話事多違南朝古寺幾僧在西〈一作北〉嶺空林唯鳥歸莎徑晩煙凝竹塢石池春色染苔衣此時相見又相別即是關河朔鴈飛
　　寄逺
　　西園楊桞暗驚秋寳瑟朱結逺愁霜落鴈聲來紫塞月明人夢在青樓蕙心迢遰湘雲暮蘭思縈迴楚水流錦字織成添別恨關河萬里路悠悠
　　長安逄友人
　　上國相逢塵滿襟傾杯一話昔年心荒臺共望秋山立古寺多同雪夜吟風度重城宮漏盡月明髙桞禁煙深終期白日青雲路休感鬢毛霜雪侵
　　下第東歸途中書事
　　峽路誰知倦此情往來多是半年程孤吟洛苑逢春盡幾向秦城見月明髙桞斷煙侵嶽影古隄斜日背灘聲東歸海上有餘業牢落田園荒草平
　　經龍門廢寺
　　因思人事事無窮㡬度經過感此中山色不移樓殿盡石臺依舊水雲空唯餘芳草滴春露時有殘花落晚風楊桞覆灘清瀬響暮天沙鳥自西東
　　下第後懐舊居
　　幾到青門未立名芳時多負故鄉情雨餘秦苑緑蕪合春盡灞原白髪生每見山泉長屬意終期身事在歸耕蘋花覆水曲溪暮獨坐釣舟歌月明
　　經無可舊居兼傷賈島
　　塵室寒窗我獨看別來人事幾凋殘晝空蕭寺一僧去雪滿巴山孤客寒落葉墮巢禽自出蒼苔封砌竹成竿碧雲迢遰長江逺向夕苦吟歸思難
　　贈隠者
　　何時止此幽棲處獨掩衡門長緑苔臨水靜聞靈鶴語隔原時有至人來五湖仙島幾年別九轉藥爐深夜開誰識無機養真性醉眠松石枕空杯
　　題書齋
　　一日不曽離此處風吹疎牖夕雲晴氣凌霜色劒光動吟對雪華詩韻清髙木宿禽來逺嶽古原殘雨隔重城西齋瑤瑟自為侶門掩半春苔蘚生
　　題秦女樓
　　珠翠香銷鴛瓦墮神仙曽向此中遊青樓月色桂花冷碧落蕭聲雲葉愁杳杳蓬萊人不見蒼蒼苔蘚路空留一從鳳去千年後迢遰岐山水石秋
　　題桃源處士山居留寄
　　白雲深處葺茅廬退隠衡門與俗疎一洞曉煙留水上滿庭春露落花初閒看竹嶼吟新月特酌山醪讀古書窮逹盡為身外事浩然元氣樂樵漁
　　宿題天壇觀
　　沐髪清齋宿洞宮桂花松韻滿巗風紫霞曉色秋山霽碧落寒光霜月空華表鶴聲天外迥蓬萊仙界海門通㝠心一悟虛無理寂寞𤣥珠象罔中
　　洛神怨
　　子建東歸恨思長飄颻神女歩池塘雲鬟髙動水宮影珠翠乍揺沙露光心寄碧沉空婉戀夢殘春色自悠揚停車綺陌傍楊桞片月青樓落未央
　　龍門留別道友
　　一顧恩深荷道安獨垂雙淚下層巒飛鳴北鴈塞雲暮揺落西風關樹寒春谷終期吹羽翼萍身不定逐波瀾裵徊偏起舊枝戀半夜獨吟孤燭殘
　　題四皓廟
　　石壁蒼苔翠靄濃驅車商洛想遺蹤天髙猨呌向山月露下鶴聲來廟松葉墮隂巗疎薜荔池經秋雨老芙蓉雪髯仙侶何深隠千古寂寥雲水重
　　望未央宮
　　西上秦原見未央山嵐川色晚蒼蒼雲樓欲動入清渭鴛瓦如飛出緑楊舞席歌塵空歳月宮花春草滿池塘香風吹落天人語綵鳳五雲朝漢皇
　　秋日過昭陵
　　寢廟徒悲劒與冠翠華龍馭杳漫漫原分山勢入空塞地匝松隂出晩寒上界鼎成雲縹緲西陵舞罷淚䦨干那堪獨立斜陽裏碧落秋光煙樹殘
　　夏日登慈恩寺
　　金界時來一訪僧天香飄翠瑣窗凝碧池靜照寒松影清晝深懸古殿燈晚㬌風蟬催節𠉀髙空雲鳥度軒層塵機消盡話𤣥理暮磬出林疎韻澄
　　宿題金山寺
　　一㸃青山翠色危雲巗不掩與星期海門煙樹潮歸後江面山樓月照時獨鶴唳空秋露下髙僧入定夜猨知蕭疎水木清鐘梵顥氣寒光動石池
　　送友人遊蜀
　　北去西遊春未半蜀山雲雪入詩情青蘿拂水花流影翠靄隔巗猨有聲日出空江分逺浪鳥歸髙木認孤城心期萬里無勞倦古石蒼苔峽路清
　　題鄭中丞東溪
　　一境新開雉堞西緑苔㣲徑露淒淒髙軒夜靜竹聲逺曲㟁春深楊桞低山霽月明常此醉草芳花暗省曾迷即隨鳳詔歸清列㡬憶風花夢小溪
　　代友人悼姬
　　羅帳香㣲冷錦裀歌聲永絶想梁塵蕭郎獨宿落花夜謝女不歸明月春青鳥罷傳相寄字碧江無復採蓮人滿庭芳草坐成恨迢遰蓬萊入夢頻
　　夏日登西林白上人樓
　　㡬到西林清淨境層臺髙視有無間寒光逺動天邉水碧影出空煙外山苔㸃落花㣲蕚在葉藏幽鳥碎聲閒曠然多慊登樓意永日重門深掩關
　　江樓月夜聞
　　南浦蒹葭疎雨後寂寥橫笛怨江樓思飄明月浪花白聲入碧雲楓葉秋河漢夜闌孤鴈度瀟湘水濶二妃愁髪寒衣濕曲初罷露色河光生釣舟
　　送友人下第東歸
　　漠漠楊花灞㟁飛幾迴傾酒話東歸九衢春盡生郷夢千里塵多滿客衣流水雨餘芳草合空山月晚白雲㣲金門自有西來約莫待螢光照竹扉
　　從鄭郎中髙州遊東潭
　　煙嵐晚入濕旌旗髙檻風清醉未歸夾路野花迎馬首出林山鳥向人飛一溪寒水涵清淺㡬處晴雲度翠㣲自是謝公心近得登樓望月思依依
　　罷華原尉上座主尚書
　　自憐生計事悠悠浩渺滄浪一釣舟千里夢歸清洛近三年官罷杜陵秋山連絶塞渾無色水到平沙㡬處流白露黃花嵗時晩不堪霜鬢鏡前愁
　　雨後遊南門寺
　　郭南山寺雨初晴上界尋僧竹裏行半壁樓臺秋月過〈一作迥〉一川煙水夕陽平苔封石室雲含潤露滴松枝鶴cq=410有聲木葉蕭蕭動歸思西風畫角漢東城
　　題古寺
　　古寺蕭條偶宿期更深霜壓竹枝低長天月影髙窗過疎樹寒鴉半夜啼池水竭來龍已去老松枯處鶴猶棲傷心可惜從前事寥落朱廊墮粉泥
　　晩秋野望
　　秋盡郊原情自哀菊花寂寞晩仍開髙風疎葉帯霜落一鴈寒聲背水來荒壘㡬年經戰後故山終日望書回歸途休問從前事獨唱勞歌醉數杯
　　秋月望上陽宮
　　苔色輕塵鎻洞房亂鵶羣鴿集殘陽青山空出禁城日黃葉自飛宮樹霜御路幾年香輦去天津終日水聲長此時獨立意難盡正值西風砧杵涼
　　入關留別主人
　　此來多愧食魚心東閣將辭強一吟羸馬客程秋草合晩蟬關樹古槐深風生野渡河聲急鴈過寒原嶽勢侵對酒相看自無語幾多離思入瑤琴
　　留別山中友人
　　欲辭松月戀知音去住多同羇鳥心秋盡書窗驚白髪晩衝霜葉下青岑大河風急寒聲逺髙嶺雲開夕影深別後寂寥無限意野花門路草蟲吟
　　春晩旅次有懐
　　晩出關河緑野平依依雲樹動鄉情殘春花盡黃鶯語逺客愁多白髪生野水亂流臨古驛斷煙凝處近孤城東西未遂歸田計海上青山久廢耕
　　與重幽上人話舊
　　雲飛天末水空流省與師同別異州庭樹蟬聲初入夏石牀苔色㡬經秋燈㣲靜室生郷思月上嚴城話旅遊自喜他年接巾舄滄浪地近虎溪頭
　　月夜聞鶴唳
　　碧落風㣲月正明霜毛似怨有離情莓苔石冷想孤立楊桞葉疎聞轉清空夜露殘驚墮羽遼天秋晩憶歸程鳳凰樓閣知猶戀終逐煙霞上玉京
　　過北邙山
　　散漫黃埃滿北原折碑橫路碾苔痕空山夜月來松影荒塜春風變木根漠漠兔絲羅古廟翩翩丹旐過孤村白楊落日悲風起蕭索寒巢鳥獨奔
　　咸陽懐古
　　經過此地無窮事一望悽然感廢興渭水故都秦二世咸原秋草漢諸陵天空絶塞聞邉鴈葉盡孤村見夜燈風景蒼蒼多少恨寒山半出白雲層
　　送友人罷舉赴薊門從事
　　人生行止在知已逺佐諸侯重所依緑綬便當身是貴青霄休怨志相違晩雲遼水疎殘雨寒角邉城怨落暉此去黃金臺上客相思應羨鴈南歸
　　看榜日
　　禁漏初停蘭省開列仙名目上清來飛鳴曉日鶯聲逺變化春風鶴影回廣陌萬人生喜色曲江千樹發寒梅青雲已是酬恩處莫惜芳時醉酒杯
　　送李休秀才歸嶺中
　　南泛孤舟㬌自饒蒹葭汀浦晚蕭蕭秋風漢水旅愁起寒木楚山歸思遙獨夜猨聲和落葉晴〈一作空〉江月色帯回潮故園新過重陽節黃菊滿籬應未凋
　　寓居寄友人
　　雨餘虛館竹隂清獨坐書窗軫旅情芳草衡門無馬跡古槐深巷有蟬聲夕陽雲盡嵩𡶶出逺㟁煙消洛水平今夜南原賞佳景月髙風定苦吟生
　　經曲阜城
　　行經闕里自堪傷曾歎東流逝水長蘿蔓幾凋荒隴樹莓苔多處古宮牆三千弟子標青史萬代先生號素王蕭索風髙洙泗上秋山明月夜蒼蒼
　　汶陽客舍
　　年光自感益蹉跎岐路東西竟若何窗外雨來山色近海邉秋至鴈聲多思郷每讀登樓賦對月空吟叩角歌迢遰舊山伊水畔破齋荒徑閉煙蘿
　　留別崔澣秀才昆仲
　　汶陽離思水無窮去住情深夢寐中嵗晩蟲鳴寒露草日西蟬噪古槐風川分逺岳秋光靜雲盡遙天霽色空對酒不䏻傷此別尺書憑鴈往來通
　　和友人憶洞庭舊居
　　客舍經時益苦吟洞庭猶憶在前林青山殘月有歸夢碧落片雲生逺心溪路煙開江月出草堂門掩海濤深因君話舊起愁思隔水數聲何處砧
　　晩歸山居
　　寥落霜空木葉稀初行郊野思依依秋深頻憶故鄉事日暮獨尋荒徑歸山影暗隨雲水動鐘聲潛入逺煙㣲娟娟唯有西林月不惜清光照竹扉
　　送元敘上人歸上黨〈時節鎮罷兵〉
　　太行關路戰塵收白日思鄉別沃州薄暮焚香臨野燒清晨潄齒渉寒流溪邉殘壘空雲木山上孤城對驛樓此去寂寥尋舊跡蒼苔滿徑竹齋秋
　　秋日旅途即事
　　驅羸多自感煙草逺郊平郷路㡬時盡旅人終日行渡邉寒水驛山下夕陽城蕭索更何有秋風兩〈一作向〉鬢生
　　早行
　　旅途乗早景〈一作起〉䇿馬獨淒淒殘影郡樓月一聲關樹雞聼鐘煙桞外問渡水雲西當自勉行役終期功業齊
　　句
　　海曙雲浮日江遙水合天〈發浙江　見詩人玉屑〉






　　御定全唐詩巻五百八十六
<集部,總集類,御定全唐詩>
　　欽定四庫全書巻
　　御定全唐詩巻五百八十七
　　李頻
　　李頻字徳新睦州夀昌人少秀悟逮長廬西山多所記覽其屬辭於詩尤長給事中姚合名為詩士多歸重頻走千里丐其品合大加奬挹以女妻之大中八年擢進士第調秘書郎為南陵主簿判入等再𨗇武功令俄擢侍御史守法不阿徇累遷都官員外郎表丐建州刺史以禮法治下建賴以安卒官父老為立廟棃山嵗祠之有建州刺史集一巻又號棃岳集今編為三巻
　　湘口送友人
　　中流欲暮見湘煙葦㟁無窮接楚田〈一作天〉去雁逺衝雲夢雪〈一作澤〉離人獨上洞庭船風波盡日依山轉星漢通霄向水連零落梅花過殘臘〈一作回首羨君偏有我〉故園歸醉及〈一作去醉一作去又〉新年
　　鄂州頭陀寺上方
　　髙寺上方無不見天涯行客思迢迢西江帆掛〈一作過〉東風急夏口城銜〈一作衝〉楚塞遙沙渚漁歸多濕網桑林蠶後盡空條感時歎物尋僧話〈一作語〉惟〈一作誰〉向禪心得寂寥
　　寄逺
　　槐欲成隂分袂時君期十日復金扉槐今落葉已將盡君向逺鄉〈一作方〉猶未歸化石早曾聞節婦沈湘何必獨靈妃須知此意同生死不學他人空寄衣
　　題張司馬別墅
　　庭前樹盡手中栽先後花分幾番開巢鳥戀雛驚不起野人思酒去還來自拋官與青山近誰訝〈一作料〉身為白髪〈一作日〉催門外尋常行樂處重重履跡在莓苔
　　長安即事
　　長遇豪家不敢過此身誰與取髙科故園久絶書來後南國空看雁去多中夜永懐聼漏先秋歸夢渉層波愁人白髪自生早我獨少年䏻幾何
　　漢上逢同年崔八
　　去嵗曾〈一作同〉遊帝里春杏花開過各離秦偶先託質逢知已獨未還家作旅人世上路岐何繚繞空中光㬌自逡廵一回相見一回別䏻〈一作更〉得幾時〈一作迴〉年少身五月一日䝉替本官不得隨例入闕感懐獻送相公
　　五月傾朝謁紫宸一朝無分在清塵含香已去星郎位衣錦惟思女隣折獄也曾為俗吏勸農元本是耕人知將何事酬公道只養生靈似飬身
　　春閨怨
　　紅妝女兒〈一作粉兒女〉燈下羞畫眉夫婿隴西頭自怨愁容長照鏡悔教征戍覓封矦
　　送邉將
　　防秋戎馬恐來奔詔發將軍出雁門遙領短兵登隴首獨橫長劒向河源悠揚落日黃雲動蒼莽隂風白草翻若縱干戈更深入應聞收得到崑崙
　　太和公主還宮
　　天驕發使犯邉塵漢將推功遂奪親離亂應無初去貎死生難有卻回身禁花半老曾攀樹宮女多非舊識人重上鳯樓追故事㡬多愁思向青春
　　將赴黔州先寄本府中丞
　　八月瞿塘到底翻孤舟上得已銷魂幕中職罷猶趨府闕下官成未謝恩丹嶂聳空無過鳥青林覆水有垂猿感知肺腑終難說從此辭歸便掃門
　　和友人下第北遊感懐
　　聖代為儒可致身誰知又別五陵春青門獨出〈一作歩〉空歸鳥紫陌相逢盡醉人江島去尋垂釣逺塞山來見舉頭頻且須共漉邉城酒何必陶家有白綸
　　樂遊原春望
　　五陵佳氣晩氛氳覇業雄圗勢自分秦地山河連楚塞漢家宮〈一作樓〉殿入青雲未央樹色春中見長樂鐘聲月下聞無那楊華起愁思滿天飄落雪紛紛
　　黃雀行
　　欲竊髙倉集御河翩翩疑渡畏秋波朱宮晩樹侵鶯語畫閣香𬖄奪燕窠疎影暗棲寒露重空城飢噪暮煙多誰令不解髙飛去破宅荒庭有網羅
　　長安寓居寄柏侍郎
　　霜輕兩鬢欲相侵愁緒無端不可尋秦女紅妝空覓伴郢郎白雪少知音長亭古木春先老太華青煙〈一作燈〉晚更深獨向㶚陵東北望一封書寄萬重心
　　春日思歸
　　春情不斷若連環一夕思歸鬢欲斑壯志未酬三尺劒故鄉空隔萬重山音書斷絶干戈後親友相逄夢寐間卻羨浮雲與飛鳥因風吹去又吹還
　　朔中即事
　　關門南北雜戎夷草木秋來即出師落日風沙長暝早窮冬雨雪轉春遲山頭堠火孤明後星外行人四絶時自古邉功何不立漢家中外自相疑
　　感懐獻門下相公
　　誰雲郎選不由詩上相憐才積有時卻是龍鍾到門晩終非稽古致身遲謀將郡印歸難遂讀著家書坐欲癡日望南宮看列宿迢迢女與郷比〈一作隣毘〉
　　贈長城庾將軍
　　初年三十拜將軍近代英雄獨未聞向國報恩心比石辭天作鎮氣凌雲逆風走馬貂裘巻望塞懸弧雁陣分定擁節麾從此去安西大破犬戎羣
　　浙東獻鄭大夫
　　聖主東憂漲海濵思移副相倚陶鈞樓臺獨坐江山月舟楫先行澤國春遙想萬家開戶外近聞羣盜竄諸鄰幾時入去調元化天下同為堯舜人
　　鏡湖夜泊有懐〈東晉太守馬臻所築〉
　　廣水遙隄利物功因思太守惠無窮自從版築興農隙長與耕耘致嵗豐漲接星津流蕩𣻌寛浮雲岫動虛空想當戰國開時有范蠡扁舟祗此中
　　宣州獻從叔大夫
　　清時選地任賢明從此觀風輟尹京日月天中辭洛邑雲山江上領宣城萬家閭井俱安寢千里農桑竟起耕聞說聖朝同漢代已愁徴入拜公卿
　　賀同年翰林從叔舍人知制誥
　　仙禁何人躡近蹤孔門先選得真龍別居雲路拋三省專掌天書在九重五色毫揮成渙汗百寮班下獨從容芳年貴盛誰為比鬱鬱青青嶽頂松
　　吳門別主人〈一作吳門月夜與曹太尉話別〉
　　早晚更看吳苑月小〈一作西〉齋長憶落西〈一作月當〉窗不知明夜誰家見應照離人隔楚江
　　自黔中歸新安
　　朝過春關辭北闕暮叅戎幕向南巴卻將仙桂東歸去江月相隨直到〈一作至〉家
　　奉和鄭薫相公〈一本此下有七松亭三字〉
　　三四株松匝草亭便成彭澤桞為名蓮〈一作遙〉𡶶隠去難辭闕滻水朝回與出城
　　及第後還家過峴嶺
　　魏䭾山前一朶〈一作片〉花嶺西更有㡬〈一作數〉千家石斑魚鮓香衝鼻淺水沙田飯遶牙
　　春日旅舍
　　未識東西南北路青春白日坐銷難如何一別故園後五度花開五處看
　　過長江傷賈島
　　忽從一宦逺流離無罪無人子細知到得長江聞杜宇想君魂魄也相隨
　　自遣
　　永擬東歸把釣絲將行忽起半心疑青雲道是不平地還有平人上得時
　　寄曹鄴
　　終南山是枕前雲禁鼔無因曉夜聞朝客秋來不朝日曲江西㟁去尋君
　　述懐
　　望月疑無得桂縁春天又待到秋天杏花開與槐花落愁去愁來過㡬年
　　客洛酬劉駕
　　浮世總應相送老共君偏更逺行多此回不似前回別聼盡離歌逐櫂歌
　　題釣臺障子
　　君家盡是我家山嚴子前臺枕古灣卻把釣竿終不可幾時入海得魚還
　　題陽山顧煉師草堂
　　若到當時上升處長生何事後無人前峰自去種松子坐見年〈一作視將〉來取茯神
　　聞金吾妓唱梁州
　　聞君一曲古梁州驚起黃雲塞上愁秦女樹前花正發北風吹落滿城秋
　　遊蜀回簡友人
　　別來十二月去到漏天邉不是因逄閏還應是〈一作湏知已〉隔年
　　贈涇州王侍御
　　一旦天書下紫㣲三年旌斾隴雲飛塞門無事春空到邉草青青戰馬肥
　　夏日〈一作秋夜〉宿秘書姚監宅
　　貴宅多嘉樹先秋有好風〈一作髙樹宻濛濛開樓待曉風〉情閒離〈一作眠〉闕下夢野在〈一作到〉山中露色浮寒瓦螢光墮〈一作墜〉暗叢聼吟麗句盡河漢任西東〈一作轉虛空〉
　　過嵩隂隠者
　　當門看少室倚杖復披衣每日醒還醉無人是與非架書抽讀亂庭果摘嘗稀獨有江南客思家未得歸
　　留別山家
　　閒門不易求半月在林丘已與山水別難為花木留孤懐歸靜夜逺㑹隔髙秋莫道無言去冥心在重遊
　　送人遊吳
　　楚田開雪〈一作天雪開〉後草色與君看積水浮春氣深山滯〈一作帶〉雨寒毘陵孤月出建業一鍾殘為把郷書去因收別淚難
　　東渭橋晩眺
　　秦地有吳洲〈一作舟〉千檣渭曲頭人當返照立水徹故郷流落第春難過窮途日易愁誰知橋上思萬里在江樓
　　送延陵韋少府
　　延陵稱貴邑季子有髙蹤古跡傳多代仙山管幾峰㣲泉聲小雨異木色深冬去畢三年秩新詩篋不容
　　淮南送友人歸滄州
　　風色忽〈一作又〉西轉坐為千里分髙帆背楚落寒日逆淮曛斷燒縁喬木盤鵰隠片雲郷關〈一作園〉百戰地歸去始休軍
　　夏日題盩厔友人書齋
　　脩竹齊高樹書齋竹樹中四時無夏氣〈一作日〉三伏有秋風黑處巢幽鳥隂來呌𠉀蟲牕西太白雪萬仭在遙空
　　尋山
　　一逕入雙崖初疑有幾家行窮人不見坐久日空斜石上生靈草泉中落異花終須結茅屋向此學餐霞
　　送元遂上人歸錢唐
　　白衣遊帝郷已得事空王卻返湖山寺髙禪水月房雨中過嶽〈一作月〉黑秋後宿船涼回顧秦人語他生㑹別方
　　貽友人喻坦之
　　從容心自切〈一作別〉飲水勝銜杯共在山中長相隨闕下來修身空有道取事〈一作士〉各無媒不信昇平代終遺草澤才
　　送友人往振武
　　風沙遙見說道路替君愁磧夜星垂地雲明火上樓征鴻辭塞雪戰馬識邉秋不共將軍語何因有去留
　　賦得長城斑竹杖
　　秦興版築時翦伐不知誰異代餘根在幽人得手持細看生古意閒倚動邉思莫作鳩形並空將鶴髪期
　　送徳清喻明府
　　棹返霅溪雲仍叅舊使君州傳多古跡縣記是新文水柵橫舟閉湖田立木分但如詩思苦為政即超羣
　　送薛䏻少府任盩厔
　　不才甘下第君子蹇何重相送昆明㟁同看太白峰數瓢留頃刻殘照迫從容好去煙霞縣仙人有舊蹤
　　送許夀下第歸東山
　　吾君設禮闈誰合學㤀機卻是髙人起難為下第歸出關心縱野避世事終稀莫更今秋夕相思望少㣲
　　冬夜酬范秘書〈一作九衢春日酬范秘書〉
　　九衢行一匝不敢入他門累日無餘〈一作非無〉事通宵得至〈一作盡〉言命嗟清世蹇春覺閏冬暄翻覆吟佳句何酬國士恩
　　送陸肱尉江夏
　　如何執簡去便作掛㠶期澤國三春早江天落日遲縣人齊𠉀處洲鳥欲飛時免褐方三十青雲豈白髭
　　漢上送人西歸
　　幾作西歸夢因為愴別心〈一作此日看行意令人動逺心〉野銜天去盡山夾〈一作束〉漢來深疊浪翻殘照〈一作雪〉髙帆引片隂空留相贈句〈一作唯應留別句〉畢我白頭吟
　　蜀中逄友人
　　自古有行役誰〈一作無〉人免別家相歡猶〈一作寛湏〉陌上一醉任天涯積疊山蔵蜀潺湲〈一作縈紆〉水遶巴他年復〈一作又〉何處共說海棠花
　　寄范評事
　　行坐不相遺轅門載筆時雅知難更遇舊分合長思夢即重尋熟書常轉逹遲山齋終擬到何日遂心期
　　南遊過湘漢即事寄友人
　　南去逺駈逐三湘五月行巴山雪水下楚澤火雲生向野聊中飯乗涼探暮程離懐不可說已迫峽猿聲
　　送許渾侍御赴潤州
　　家山近石頭遂意恣〈一作在〉東遊〈一作浮〉祖席離烏府歸帆轉蜃樓隂氛出海散落月向潮流別有為霖日孤雲未自由
　　喜友人厲圖南及第
　　相憂過已切相賀似身榮心逹無前後神交共死生承家吾子事登第世人情未有通儒術明時道不行
　　送友人下第歸越
　　歸意隨流水江湖共在東山隂何處去草際片帆通雨色春愁裡潮聲曉夢中雖為半年客便是往來鴻
　　寄友人
　　一別一相見須臾老此生客衣寒後薄山思夜深清詩近吟何句髭新白幾莖路岐如昨日來往夢分明
　　送友人下第歸宛陵
　　天涯長戀親闕下獨傷春擬住還求已須歸不為身臨岐仍犯雪掛席始離塵共泣東風別同為滄海人
　　秋夜對月寄鳳翔范書記
　　月過〈一作遇〉秋霖後光應夜夜清一回相憶起幾度獨吟行河漢東西直山川逺近明寸心遙往處新有雁來聲
　　送孫明秀才往潘州訪〈一作謁〉韋卿
　　北鳥飛不到北人今〈一作誰〉去遊天涯浮瘴水嶺外問潘州草木春冬茂猿猱日夜愁定知遷客淚應只對君流
　　八月十五夜對月
　　隂盛此宵中多為雨與風坐無雲雨至看與雪霜同抱濕離遙海傾寒向逈空年年不可值還似命〈一作道〉難通
　　及第後歸
　　家臨浙水傍㟁對買臣郷縱棹隨歸鳥乘潮向夕陽苦吟身得雪甘意鬢成霜況此年猶少酬知足自強
　　過巫峽
　　擁棹向驚湍巫峰〈一作山〉直上看削成從水〈一作地〉底聳出在雲端暮雨晴時〈一作歸〉少啼猿渴下難一聞神女去風竹掃空壇

　　御定全唐詩巻五百八十七
　　欽定四庫全書
　　御定全唐詩巻五百八十八
　　李頻
　　送友人往太原
　　離亭聊把酒此路徹邉頭草白雁來盡時清人去遊汾河流晉地塞雪滿幷州別後相思夜空〈一作遙〉看北斗愁〈一作明日相思起蕭條上北樓〉
　　旅懐
　　萬里共心論徒言吾道存奉親無別業謁帝有何門水宿驚濤浦山行落葉村長安長夢去欹枕即聞猿
　　送裴御史赴湖南
　　關〈一作開〉門鳥道中飛傳復乘驄暮雪離秦甸春雲〈一作雷〉入楚宮平蕪天共濶積水地多空使府懸帆去〈一作待〉䏻消幾日風
　　送姚郜先軰赴汝州辟
　　行李事寒天東來聘禮全州當定鼎處人去偃戈年雷
　　〈一作風〉雨〈一作雨雪〉依嵩嶺桑麻接楚田遙知清夜作不是借戎篇〈第三聫同後送姚評事詩〉
　　初離黔中泊江上
　　去去把青桂平生心不違更䝉蓮府辟兼脫布衣歸霽岳〈一作碧岫〉明殘雪清波漾落暉無窮幽鳥戲〈一作興〉時向〈一作日起〉棹前飛
　　黔中酬同院韋判官
　　平生同所為相遇偶然遲各著青袍後無歸白社期江流來絶域府地管諸夷聖代都無事從公且賦詩
　　和范秘書襄陽舊遊〈一作和范酇先輩話襄陽舊遊〉
　　聼話揚帆興初從峴首還高吟入白浪遙坐看〈一作看出〉青山枯木〈一作古樹〉猿啼爽寒〈一作空〉汀鶴歩〈一作立〉閒秋來關〈一作南〉去夢幾夜度〈一作過〉商顔〈一作關〉
　　秋夜山〈一作日江〉中思歸寄友人
　　蕭條對秋色相憶在雲泉木落病身起潮平歸思懸涼鐘山頂寺暝火渡頭船此地非吾土淹留又一年
　　自黔中東歸旅次淮上
　　行旅本同愁黔吳復阻脩半年方中路窮節到孤舟夕靄垂隂野晨光動積流家山一夜夢便是昔年遊
　　江夏春感舊
　　東風出海門處處動林園澤國雪霜少沙汀花木繁暖魚依水淺晴雁入空翻何處陽和力生萍不駐根
　　睂州別李使君〈一作眉山留獻張端公〉
　　回首雪峰前朱門心杳然離人自嗚咽流水莫潺湲毒草通蠻徼秋林近漏天一生從此去五字有誰憐
　　送許棠及第歸宣州
　　髙科終自致志業信如神待得逄公道由來合貴身秋歸方覺好舊夢始知真更想青山宅誰為後主人
　　黔中罷職將泛江東
　　黔中初罷職薄俸亦無殘舉目郷關逺攜家旅食難野梅將雪競江月與〈一作共〉沙寒兩鬢愁應白何勞〈一作勞心〉把鏡看
　　長安書事寄所知
　　帝里本無名端居有道情睡魂春夢斷〈一作短〉書興晚窗明老擬歸何處閒應過此生江湖終一日拜別便東行
　　酬姚覃
　　不見又相招何曽訴寂寥醉眠春草長吟坐夜燈銷淚墮思山切身歸轉路遙年年送別處楊桞少垂條
　　春日鄜州贈裴居言
　　雖將身佐幕出入似閒居草色長相待山情信不疎燈前春睡足酒後夜寒餘筆硏時時近終非署簿書
　　送於生入蜀
　　家吳聞入蜀道路頗乖離一第何多難都城可少知江山非乆適〈一作戀〉命數未終竒況又將寃抱經春杜魄隨
　　送許棠歸涇縣作尉
　　青桂復青袍一歸榮一髙縣人齊下拜邑宰共分曹遶郭看秧插尋街聼繭繅封侯萬里者燕頷乃徒勞
　　友人話別
　　論交雖不蚤話別且相親除卻棲禪客誰非南陌人半生都返性終老擬安貧願入白雪社髙眠自致身
　　山居
　　欲出窮吾道東西自未䏻捲書〈一作簾〉唯對鶴開畫〈一作巻〉獨留僧落葉和雲掃秋山共月登何年石上水夜夜滴高層
　　寄范郎中
　　蔾杖山中出吟詩對〈一作獨〉范家相知從海嶠寄食向京華名宦成何報清眸未縱賖臨卭夢來往雨雪滿襃斜
　　書懐
　　宦途從不問身事覺無差華髪初生女滄洲未有家卻閒思洞穴終老曠桑麻別訪棲禪侶相期語劫沙
　　越中行
　　越國臨滄海芳洲復暮晴湖通諸浦白日隠亂𡶶明野宿多無定閒遊免有情天台聞不逺終到石橋行
　　春日南遊寄浙東許同年
　　孤㠶處處宿不問是誰家南國平蕪逺東風細雨斜旅懐多寄酒寒意欲留花更想前途去茫茫滄海涯
　　明州江亭夜別段秀才
　　離亭向水開時𠉀復蒸梅霹靂燈燭〈一作燭燈〉滅蒹葭風雨來京關雖〈一作誰〉共語海嶠不同回莫為蓴鱸羙天涯滯爾才
　　臨岐留別相知
　　百嵗竟何事一身長逺遊行行將近老處處不離愁世路多相取權門不自投難為此時別欲別願人留
　　鄂渚湖上即事
　　杜門聊自適湖水在窗間縱得滄洲〈一作江〉去無過白日閒多慵空好道少賤早凋顔獨有東山〈一作峰〉月依依自往還
　　辭夏口崔尚書
　　一飯仍難受依仁況一年〈一作淹留已半年〉終期身可報不擬骨空鑴城晚風髙角江春浪起船同來〈一作曽同〉棲止地獨去塞鴻前
　　秦〈一作春〉原早望
　　一忝郷書薦長安未得回年光逐渭水春色上秦臺燕掠平蕪去人衝細雨來東風生故里又過幾花開
　　送友人之揚州〈一作遊淮南〉
　　一別長安後晨征便信雞河聲入峽急地勢出關低緑樹叢垓下青蕪闊楚西路長知不惡隨處得〈一作好〉詩題
　　過四皓廟
　　東西南北人髙跡自相親天下已歸漢山中猶避秦龍樓曾作客鶴氅不為臣獨有千年後青青廟木春
　　陜下懐歸
　　故園何處在零落五湖東日暮無來客天寒有去鴻大河氷徹塞髙嶽雪連空獨夜懸歸思迢迢永漏中
　　送徐處士歸江南
　　行行野雪〈一作雲〉薄寒氣日〈一作已〉通春故國又芳草滄江終白身遊歸花落滿睡起鳥啼新莫惜閒書扎西來問旅人〈一作不得無來札空令借問人〉
　　鄜州留別王從事
　　相識未十日相知如十年從來易離別此去忽留連路險行衝雨山髙度隔天難終清夜坐更聼說安邉
　　長安夜懐
　　匹馬西遊日從吳又轉荊風雷幾夜坐山水半年行夢永秋燈滅吟餘曉露明良時不我與白髪向秦生〈一作頭盈〉
　　冬夜山中尋友〈一作僧〉
　　何人山雪夜相訪不相思〈一作夜山深雪後月下獨尋師〉若得長閒日應無暫到〈一作別〉時葉寒凋欲盡泉凍落還遲即此天明去重來未有〈一作又未〉期
　　送劉山人歸洞庭
　　君逐雲山去人間又絶蹤〈一作去意無人㑹唯應道是從又作卻共歸雲去髙眠最上峰〉半湖乘早月中路入疎鐘秋盡草〈一作戶〉蟲急夜深山雨重平生心未已豈得更相從〈一作當時同隠者分得㡬株松〉
　　古意
　　白馬遊何處青樓日正長鳳簫拋舊曲鸞鏡嬾新妝𤣥鳥深〈一作空〉巢靜〈一作語〉飛花入戶香雖非竇滔婦錦字已成章
　　避暑
　　當暑憶歸林陶家借桞隂蟬從初伏噪客向晚涼吟白日欺𤣥鬢滄江負素心神仙倘有術引我出幽岑〈中二聫同後夏日盩厔郊居寄姚少府詩〉
　　送吳秘書歸杭州
　　為客得從容官清料復重海崖歸有業天目近何峰是處通春棹無村不夜舂馬卿誇貴逹還說返臨卭
　　中秋對月
　　秋分一夜停隂魄最晶熒好是生滄海徐看歴杳㝠層空疑洗色萬怪想潛形他夕無相類晨雞不可聼
　　八月上峽〈一作八月峽口作〉
　　萬里巴江〈一作西南〉水秋來滿峽流亂山無陸路行客在孤舟洶洶灘聲急冥冥樹色愁免為三不弔已〈一作終〉白一生頭
　　送狄明府赴九江
　　字人修祖徳清白定聞傳匹馬從〈一作離〉秦去孤帆入楚懸關中寒食雨湖上暑衣天四考兼重請〈一作攝〉相知住幾年
　　陜下投姚諫議
　　舊業在東鄙西遊從楚荊風雷幾夜坐山水半年行夢永秋燈滅吟孤曉露明前心若不遂有恥卻歸耕
　　關東逢薛䏻
　　何處不相思相逄還有時交心如到老會面未為遲苦學縁明代勞生欲白髭唯君一度別便似見無期
　　富春贈孫璐
　　天柱與天目曾棲絶頂房青雲求祿晚白日坐家長井氣通潮信牕風引海涼平生詩稱〈一作稿〉在老逹亦何妨
　　送友人遊蜀
　　東堂雖不㨗西去復何愁蜀馬知歸路巴山似舊遊星臨劒閣動花落錦江流鼓吹青林下時聞祭武侯
　　夏日盩厔郊居寄姚少府
　　古木有清隂寒泉在下深蟬從初伏噪客向晚涼吟白日欺𤣥鬢滄江負素心甚思中夜話何路許相尋
　　送胡休處士歸湘江〈一作南〉
　　見說〈一作話〉湘江〈一作荊湘〉切長愁有去時江湖秋渉逺雷〈一作風〉雨〈一作電〉夜眠遲舊業多歸興空山盡老期天寒一瓢酒落日醉〈一作擬〉留誰
　　峽州送清徹上人歸浙西〈一作送清江上人歸東林〉
　　風濤㡬千里歸路半乘舟此地難相遇〈一作別〉何人更共遊〈一作留〉坐經嵩頂夏行值洛陽秋到寺安禪夕江雲滿〈一作過〉石樓
　　送僧入天台
　　一錫隨縁赴天台又去登長亭舊別路落日獨行僧夜燒山何處秋㠶浪幾層他時授巾拂莫為〈一作說一作道〉老無䏻
　　回山後寄范酇先輩
　　髙樓會月夜北雁向南分留住經春雪辭來見夏雲遙空江不極絶頂日難曛一與山僧坐無因得議文
　　長安送友人東歸
　　白社思歸處青門見去人郷遙〈一作連〉茂苑樹路入廣陵塵海日潮浮曉湖山雪露〈一作帶〉春猶期來帝里未是得閒人〈一作身〉
　　深秋過源宗上人房〈房一作方丈〉
　　到日值揺落相留山舍空㣲寒生夜半積雨向秋終度講多來雁經禪少𠉀蟲方從聼話後不省在愁中〈第二聫同後暮秋宿清源上人院時〉
　　秋日登山閣
　　蒼蒼山閣晚杳杳隙塵秋偶上多時立翻成盡日愁草平連邑動河滿逐江流下視窮邉路行人在隴頭
　　秋宿慈恩寺遂上人院〈一作送宋震先輩赴青州〉
　　滿閣終南色清宵獨倚欄風髙斜漢動葉下曲江寒帝里求名老空門見性難吾師無一事不似在長安
　　題棲霞寺慶上人院
　　居與鳥巢鄰日將巢鳥親多生從此性久集得無身樹老風終夜山寒雪見春不知諸祖後傳印是何人〈後二聨同後贈立規上人詩又同後題棲雲寺立上人院詩〉
　　送友人入〈一作之〉蜀
　　天際蜀門開西看舉別杯何人不異禮上客自懐才夜澗青林發秋江淥水來臨卭行樂處莫到白頭回
　　贈同官蘓明府
　　山中畿內邑別覺大夫清簿領分王事官資寄野情閒齋無獄訟隠幾向泉聲從此朝天路門前是去程
　　送厲圗南往荊州覲伯
　　雲水入荊湘古來魚鳥郷故闗重隔逺春日獨行長山溜含清韻江雷吐夜光郡中詞客㑹遊子更升堂
　　山中夜坐
　　歸家來幾夜倐忽覺秋殘月滿方塘白風依老樹寒戲魚重躍定驚鳥卻棲難為有門前路吾生不得安
　　送台州唐興陳明府
　　見說海西隅山川與俗殊宦遊如不到仙分即應無瀑布當公署天台是縣圗遙知為吏去有術字惸孤
　　夏日過友人檀溪別業
　　暑天宜野宅林籟爽泠泠沙月邀開戸岩風助掃庭鷺棲依緑篠魚躍出清萍客抱方如醉因來得暫醒
　　自江上入關
　　盡室寄滄洲孤帆獨泝流天涯心似夢江上雨兼秋文字為人棄田園被債收此名如不得何處擬將休
　　冬夜和范秘書宿秘省中作
　　每日〈一作入〉得閒吟清曹闕下深因知遙夜坐別有逺山心芸細書中氣松疎雪後〈一作上〉隂歸〈一作幾〉時髙興足還復插朝簪
　　送友人遊太原
　　孤帆幾日懸楚客思飄然水宿南湖夜山離舊國年秋風髙送雁寒雨入停蟬此去勤書札時常中路傳
　　江上居寄山中客〈一本無居字中字〉
　　山後與山前相思隔呌猿殘雲收樹末返照落江源苦雨秋濤漲狂風野火翻朝來賣藥客遇我逹無〈一作君〉言











　　御定全唐詩巻五百八十八
　　欽定四庫全書
　　御定全唐詩卷五百八十九
　　李頻
　　送張郎中赴睦州
　　青山復淥水想入富春西夾㟁清猿去中流白日低羙兼華省出榮共故鄉齊賤子遙攀送歸心逐馬蹄
　　送鄂渚韋尚書赴鎮
　　夏口本吳頭重城據上遊戈船轉江漢風月宿汀洲執憲傾民望銜恩赴主憂誰知舊寮屬攀餞淚仍流送崔侍御書記赴山北座主尚書招辟
　　書記向丘門旌幢夾谷尊從來遊幕意此去幷酬恩雁呌嫌氷合驄嘶喜雪繁同為入室士不覺別銷魂
　　入朝遇雪
　　霜鬢持霜簡朝天向雪天玉階初辨色瓊樹乍相鮮宻翳空難曙盈徴瑞不愆誰為洛陽客是日更髙眠
　　勉力
　　日月不並照升沉俱有時自媒徒欲速孤立卻宜遲盡力唯求已公心任遇誰人間不得意半是鬢先衰
　　郊居寄友人
　　林色樹還曛何時得見君獨居度永日相去逺浮雲故疾隨秋至離懐覺夜分蛩聲非自苦偏是旅人聞
　　送陸肱歸吳興
　　雪後江上去風光故國新清渾天氣曉緑動浪花春勸酒提壺鳥乘舟震澤人誰知滄海月取桂卻來秦
　　暮秋重過山僧院
　　卻接良宵坐明河幾轉流安禪逄小暑抱疾入髙秋靜室聞𤣥理深山可白頭朝朝獻林果亦欲學獮猴〈第二聫同後秋夜宿重本上人院詩〉
　　送新安少府
　　南浮雖六月風水已秋涼日亂看江樹身飛逐楚檣後期誰可定臨別語空長逺宦須清苦幽蘭貴獨芳
　　送人歸吳
　　何人不歸去君去是閒人帝里求相識山家即近隣交情吾道可〈一作古一作舊〉離思桞條新未飲青門酒先如醉夢身
　　送姚評事
　　儒服從戎去須知勝事全使君開幕日天子偃戈年風雨依嵩嶺桑麻接楚田新詩隨過客旋滿洛陽傳
　　題棲雲寺立上人院
　　是法從生有修持歴劫塵獨居岩下室長似定中身樹老風終夜山寒雪見春不知諸祖後傳印是何人
　　黔中罷職過峽州題田使君北樓
　　巴中初去日已遇使君留及得尋東道還陪上北樓江衝巫峽出檣過洛宮收好是從戎罷看山覺自由
　　江上送從兄羣玉校書東遊
　　逍遙蓬閣吏才子復詩流墳籍因窮覽江湖卻縱遊眠波聼戍鼓飯浦約魚舟處處迎髙宻先應掃郡樓
　　宛陵東峰亭與友人話別
　　坐舉天涯目停杯語日晡脩篁齊逈檻列岫限平蕪亂水通三楚歸帆掛五湖不知從此去何處是前塗
　　華山尋隠者
　　自入華山居關東相見疎瓢中誰寄酒葉上我留書巢鳥寒棲盡潭泉暮凍餘長聞得藥力此說又何如〈末聨同後尋華陽隠者〉
　　題薦福寺僧棲白上人院
　　空門有才子得道亦吟詩內殿頻徴入孤峰久作期髙名何代比宻行幾生持長愛喬松院清涼坐夏時遊四明山劉樊二真人祠題山下孫氏居
　　久在仙壇下全家是地仙池塘來乳洞禾黍接芝田起看青山足還傾白酒眠不知塵世事雙鬢逐流年
　　和太學趙鴻博士歸蔡中
　　得祿從髙第還鄉見後生田園休問主詞賦已垂名掃壁前題出開牕舊景清遙知賢太守致席日邀迎
　　送夀昌曹明府
　　惠人須宰邑為政貴通經卻用清琴理猶嫌薄俗聼漲江晴漸淥春嶠燒還青若宿嚴陵瀨誰當是客星
　　哭賈島
　　秦樓吟苦夜南望只悲君一宦終遐徼千山隔旅墳恨聲流蜀魄寃氣入湘雲無限風騷句時來日夜聞
　　送薛䏻赴鎮徐方
　　列土人間盛彭門屬九州山河天設險禮樂牧分憂皎日為明信清風占早秋雖同卻縠舉卻縠不封矦
　　送鳳翔范書記
　　西京無暑氣夏景似清秋天府來相辟高人去自由江山通蜀國日月近神州若共將軍語河蘭地未收
　　岐山逄陜下故人
　　三秦一㑹面二陜久分攜共憶黃河北相留白日西寄來書少達別後夢多迷早晩期於此看花聼鳥啼
　　送友人陸肱往太原
　　幷州非故國君去復尋誰獫狁方為寇嫖姚正用師戍煙來自〈一作有〉號邉雪下無時更想經綿上應逄禁火期
　　贈李將軍
　　吾宗偏好武漢代將家流走馬辭中禁屯軍向渭州天心待破虜陣面許封侯卻得河源水方應洗國讐
　　送友人喻坦之歸睦州〈一作送人歸新定〉
　　歸心常共知歸路不相隨彼此無依倚東西又別離山花〈一作雲〉含雨濕〈一作亞〉江樹近〈一作逆又作送〉潮欹莫戀漁樵興生涯各有為〈一作期〉
　　尋華陽隠者
　　閒卻白雲居行蹤出去初窗中聊取筆架上獨留書日背林光冷潭澄嶽影虛長聞得藥力此說復何如
　　長安即事〈一作長安僻居酬人〉
　　豈得有書名徒為老帝京關中秋氣早雨後夜涼生滄海身終泛青門夢〈一作路〉已行秦人縱相識多少別離情〈一作吟君一句意又見故人情〉
　　送友人遊塞北
　　朔野正秋風前程見磧鴻〈一作上馬問雲中長川送北風〉日西身獨逺〈一作去〉山轉路無窮樹隔髙關斷沙連大漠空君看河外將早晩擬〈一作合〉平戎
　　陜府上姚中丞
　　關東領藩鎮關下授旌旄覓句秋吟苦酬恩夜坐勞天開吹角出木落上樓髙閒話錢塘郡半年〈一作生〉聼海潮
　　送供奉喻鍊師歸天目山
　　承恩雖內殿得道本深山舉世相看老孤峰獨自還溪來青壁裡路在白雲間絶頂無人住雙𡶶是舊關
　　之任建安淥溪亭偶作二首
　　入境當春務農蠶事正殷逄溪難飲馬度嶺更勞人想取烝黎〈一作民〉泰無過賦歛均不知成政後誰是得為隣維舟緑溪㟁繞郡白雲峰將幕連山起人家向水重短才無獨見長䇿未相逄所幸分堯理烝民悉可封
　　送侯郎中任新定二首
　　為郎非白頭作牧授滄洲江界乗潮入山川值勝遊暑氣隨轉扇涼月傍開樓便欲歸田裡拋官逐隠矦罷郎東出守半路得浮舟大斾行當夏桐江到未秋雲閒分島寺濤靜見沙鷗誰伴臨清㬌吟詩上郡樓
　　送太學吳康仁及第南歸
　　因為太學選志業徹春闈首領諸生出先登上第歸一榮猶未已具慶且應稀縱馬行青草臨岐脫白衣家遙楚國寄帆對漢山飛知已盈華省看君再發機
　　陜州題河上亭
　　岸擁洪流急亭開清興長當軒河草晚入坐水風涼獨鳥驚來客孤雲觸去檣秋聲和逺雨暮色帯㣲陽浪靜澄牕影沙明發簟光逍遙每盡日誰識愛滄浪
　　留題姚氏山齋
　　未厭棲林趣猶懐濟世才閒眠知道在髙歩㑹時來露滴從添硯蟬吟便送杯亂書離縹帙迸筍出苔莓異果因僧摘幽窗為燕開春遊何處盡欲別幾遲回
　　長安書懐投知已〈一作投邢員外〉
　　所學近雕蟲知難謁〈一作望〉至公徒隨衆人後擬老一生中間嵗家書到經荒世業空心懸滄海斷〈一作濶〉夢與白雲通玉漏聲連北銀河氣極東關門迢遞月禁苑寂寥鴻地廣身難束〈一作跼〉時平道獨窮蕭條苔長雨淅瀝葉危〈一作從〉風久媿〈一作戀一作怯〉干朝客多慚別釣翁因依非不忝延薦況曾䝉〈一作拜投何敢忽言奬為曾䝉〉與〈一作舉〉善應〈一作如〉無替垂恩本有終霜天揺落日莫使逐孤〈一作飄〉蓬
　　送姚侍御充渭北掌書記
　　北境烽煙急南山戰伐頻撫綏初易帥𠫵畫盡須人書記才偏稱朝廷意更親繡衣行李日綺陌別離塵報國將臨虜之藩不離秦豸冠嚴在首雄筆健隨身飲馬河聲暮休兵塞色春敗亡仍暴骨寃哭可傷神上策何當用邉情此是真雕隂曾久客拜送欲霑巾
　　長安書情投知已
　　陜服因詩句從容已半年一從歸闕下罕得到門前每𠉀朝軒出常看列宿懸重投期見奬數首果䝉傳轉覺功宜倍兼令住更堅都忘春暫醉少省夜曾眠煩暑燈誰讀孤雲業自専精華搜未竭騷雅琢須全此事勤雖過他謀拙莫先槐街勞白日桂路在青天取第殊無序還郷可有縁旅情長越鳥秋思幾秦蟬月色千樓滿砧聲萬井連江山阻迢遞時節暗推遷道即窮通守才應始末憐書紳相戒語蔵篋贈行篇致主當齊聖為郎本是仙人心期際㑹鳳翼許遷延畢竟良圗在何妨逸性便幽齋中寢覺珍木正隂圎隠幾閒瞻夜〈一作彼〉臨雲興渺然五陵供麗㬌六義動花牋倘與潛生翼寕非助化權免教垂素髪歸種海隅田
　　府試丹浦非樂戰
　　自古為君道垂衣致理難懐仁須去殺用武即勝殘毒熾誅方及兵臨釁可觀居來彭蠡固戰罷洞庭寛雪國知天逺霜林是血丹吾皇則堯典薄伐至桑乾
　　府試風雨聞雞
　　不為風雨變雞徳一何貞在暗長先覺臨晨即自鳴隂霾方見信頃刻詎移聲向晦如相警知時似獨清蕭蕭和斷漏喔喔報重城欲識詩人興中含君子情
　　府試觀蘭亭圗
　　往㑹人何處遺蹤事可觀林亭今日在草木古春殘筆想吟中駐杯疑飲後乾向青穿峻嶺當白認回湍月影窗間夜湖光枕上寒不知詩酒客誰更慕前歡
　　府試老人星見
　　良宵出戸庭極目向青㝠海內逢康日天邉見夀星臨空遙的的竟曉燭熒熒春後先依景秋來忽近丁垂休臨有道作瑞掩前經豈比周王夢徒言得九齡
　　省試振鷺
　　有鳥生江浦霜華作羽翰君臣將比潔朝野共相〈一作用為〉歡月影林梢下氷光水際殘翻飛時共樂飲啄道皆安逈翥宜高詠羣棲入靜看由來鴛鷺侶濟濟列千官
　　寄辛明府
　　何處無苛政東南有子男細將朝客說須是邑人諳別業空經稔歸田獨未甘目凝煙積樹心貯月明潭曉鼓愁方亂春山睡正酣不任啼鳥思鄉社欲桑蠶
　　苑中題友人林亭
　　井邑蔵嵓穴〈一作洞〉幽棲趣若何春篁抽〈一作兼〉筍宻夏鳥雜雛多坐有清風至〈一作起〉林無暑氣過亂書還就葉真飲不聼歌片影明紅蘚斜〈一作新〉隂映緑蘿雄文終可惜莫更棄髙科
　　投京兆府試官任文學先輩
　　高興每論詩非才獨見推應當明試日不比暗投時出口人皆信操心自可知孤單雖有託際㑹別無期取捨知由已窮通斷在茲賤身何足數公道自難欺澤國違甘㫖漁舟積夢思長安未歸去為倚鑒妍媸
　　宋少府東溪泛舟
　　登岸還入舟水禽驚笑語晚葉低衆色濕雲帯繁暑落日乗醉歸溪流復㡬許
　　聞北虜入靈州二首
　　河氷一夜合虜騎入〈一作滿〉靈州嵗嵗徴兵去難〈一作徒〉防塞草秋
　　見說靈州戰沙中血未〈一作不〉乾將軍日告急走馬向長安
　　送友人下第歸感懐
　　帝里春無〈一作無春〉意歸山對物華即應來日去〈一作到日〉九陌槐花
　　贈桂林友人
　　君家桂林住〈一作下〉日伐桂枝炊何事東堂樹〈一作桂〉年年待一枝
　　長安感懐
　　一第知何日全家待此身空將灞陵酒酌送向東人
　　題長孫桐樹
　　一去龍門側千年鳳影移空餘剪圭處無復在孫枝
　　渡漢江
　　嶺外音書絶經年〈一作冬〉復歴春近郷情更怯不敢問來人
　　嵩山夜還
　　家住東臯去好採舊山薇自省遊泉石何曾不夜歸
　　暮秋宿清源上人院
　　野客愁來日山房木落中㣲風生夜半積雨向秋終證道方離法安禪不住空迷途將覺路語黙見西東
　　秋夜宿重本上人院
　　卻憶涼堂坐明河幾度流安禪逢小暑抱疾入髙秋水國曾重講雲林半舊遊此來看月落還似道相求
　　贈立規上人
　　竹向空齋合無僧在四隣去雲離坐石斜月到禪身樹老風終夜山寒雪見春不知諸祖後傳印是何人
　　蘇州寒食日送人歸覲〈第五句缺一字〉
　　江城寒食下花木慘離魂㡬宿投山寺孤㠶過海門聲潑火雨桞色禁煙村定看堂髙後斑衣滅淚痕
　　即席送許　之曹南省兄〈缺一字〉
　　梅爛荷圎六月天歸帆髙背虎丘煙到時自見成行雁別處休聼滿樹蟬賣劒為賖吳市酒攜家猶借洞庭船待看春榜來江外名占蓬萊第㡬仙
　　送羅著作兩浙按獄〈著作常宰蘓州吳縣〉
　　使印星車適舊遊陶潛今日在瀛洲科條盡曉三千罪囹圄應空十二州舊綬有香籠驛馬皇華無暇狎沙鷗歸來重過姑蘓郡莫㤀題名在虎丘
　　下第後屏居書懐寄張侍御
　　刖足豈一生良工隔千里故山彭澤上歸夢向汾水低催神氣盡僮僕心亦恥未逹誰不知逹者多忘此行年忽已壯去老年更㡬功名如不彰身歿豈為鬼纔看芳草歇即歎涼風起驄馬未來朝嘶聲尚在耳
　　答韓中丞容不飲酒
　　老大成名仍足病強聼絲竹亦無歡髙情太守容門坐借與青山盡日看
　　句
　　只將五字句用破一生心〈北夢𤨏言〉　楚里八千里槃槃此都㑹巍峩數里城逺水相映帯〈方輿勝覽〉













　　御定全唐詩卷五百八十九
<集部,總集類,御定全唐詩>
　　欽定四庫全書
　　御定全唐詩巻五百九十
　　李郢
　　李郢字楚望長安人大中十年第進士官終侍御史詩一巻
　　冬至後西湖泛舟看斷冰偶成長句
　　一陽生後陰飇竭湖上層冰看折時雲母扇搖當殿色珊瑚樹碎滿盤枝斜汀藻動魚應覺極浦波生鴈未知山影淺中留瓦礫日光寒外送漣漪崖崩葦岸縱橫散篙蹙蘭舟片段隨曽向黃河望衝激大鵬飛起雪風吹
　　陽羨春歌
　　石亭梅花落如積玉蘚斕斑竹姑赤祝陵有酒清若空煮𥻟蒸魚作寒食長橋新晴好天氣兩市兒郎擢船戲溪頭鐃鼔狂殺儂青蓋紅裙偶相值風光何處最可憐邵家高樓白日邊樓下遊人顏色喜溪南黃帽應羞死三月未有二月殘靈⻱可信渰水乾葑草青青促歸去
　　短簫橫笛説明年
　　茶山貢焙歌
　　使君愛客情無已客在金臺價無比春風二月貢茶時盡逐紅旌到山裏焙中清曉朱門開筐箱漸見新芽來陵煙觸露不停探官家赤印連帖催朝飢暮匐誰興哀喧闐競納不盈掬一時一餉還成堆蒸之馥之香勝梅研膏架動轟〈一作聲〉如雷茶成拜表貢天子萬人爭噉春山摧驛騎鞭聲砉流電半夜驅夫誰復見十日〈一作一見〉王程路四千到時須及清明宴〈一作前〉吾君可謂納諫君諫官不諫何由聞九重城裏雖玉食天涯吏役長紛紛使君憂民慘容色就焙嘗茶坐諸客幾回到口重咨嗟嫩綠鮮芳出何力山中有酒亦有歌樂營房戸皆仙家仙家十隊酒百斛金絲宴饌隨經過使君是日憂思多客亦無言徵綺羅殷勤繞焙復長歎官府例成期如何吳民吳民莫憔悴使君作相期蘇爾
　　夏日登信州北樓
　　高樓上長望百里見靈山雨歇河珠定雲開谷鳥還田苗映林合牛犢傍村閒始得消憂處蟬聲催入闗
　　遊天柱觀
　　聽鐘到靈觀仙子喜相尋茅洞幾千載水聲寒至今讀碑丹井上坐石澗亭陰清興未雲盡煙霞生夕林
　　酬劉谷除夜見寄
　　坐恐三更至流年此夜分客心無限事愁雨不堪聞灞上家殊遠爐前酒暫〈一作易〉醺劉郎亦多恨詩憶故山雲
　　元日作
　　鏘鏘華駟客門館賀新正野雪江山霽微風竹樹清蕪庭春意曉殘枿燼煙生忽憶王孫草前年在帝京
　　酬劉谷立春日吏隠亭見寄
　　孤亭遙帶寺靜者獨登臨楚霽江流慢春歸澤氣陰野田青牧馬幽竹暖鳴禽日日年光盡何堪故國心
　　宿憐〈一作潾〉上人房
　　重公舊相識一夕話勞生藥裹闗身病經函寄道情嶽寒當寺色灘夜入樓聲不待移文誚三年別赤城
　　園居
　　暮雨揚雄宅秋風向秀園不聞砧杵動時看桔橰翻釣下魚初食船移鴨暫喧橘寒才弄色須帶〈一作待〉早霜繁
　　中元夜
　　江南水寺中元夜金粟欄邊見月娥紅燭影迴仙態近翠鬟光動看〈一作見〉人多香飄彩殿凝蘭麝露繞輕衣雜綺羅湘水夜空巫峽遠不知歸路欲如何
　　贈羽林將軍〈一作江上逢王將軍〉
　　虬鬚〈一作髯〉憔悴羽林郎曽入甘泉侍武〈一作玉〉皇鵰沒夜雲知御苑馬隨仙〈一作春〉仗識天香五湖歸去孤舟月六國平來兩鬢霜唯有桓伊江上笛臥吹三弄送殘陽
　　送人之嶺南
　　闗山迢遰古交州嵗宴憐君走馬遊謝氏海邊逢素〈一作奼〉女越王潭上見青牛嵩臺月照啼猨曙〈一作樹〉石室煙含古桂秋迴望長安五千里刺桐花下莫淹留
　　晩泊松江驛
　　片帆孤客晩夷猶紅蓼花前水驛秋嵗月方驚離別盡煙波仍駐古今愁雲陰故國山川暮潮落空江網罟收還有吳娃舊歌曲櫂聲遙散採菱舟
　　江亭春霽
　　江蘺漠漠荇田田江上雲亭霽景鮮蜀客帆檣背歸燕楚山花木怨啼鵑春風掩映千門柳曉色淒涼萬井煙金磬泠泠水南寺上方僧室〈一作臺殿〉翠微連
　　早秋書懷
　　高梧一葉墜涼天宋玉悲秋淚灑然霜拂楚山頻見菊雨零溪樹忽無蟬虛村暮角催殘日近寺歸僧寄野泉青鬢巳縁多病鑷可堪風景促流年
　　為妻作生日寄意
　　謝家生日好風煙栁暖花春二月天金鳯對翹雙翡翠蜀琴初〈一作新〉上七絲鴛鴦交頸期千嵗琴瑟諧和願百年應恨客程歸未得緑牕紅淚冷涓涓
　　重陽日寄浙東諸從事
　　野人多病門長掩荒圃重陽菊自開愁裏又聞清笛怨望中難見白衣來元瑜正及從軍樂𡩋戚誰憐叩角哀紅斾紛紛碧江暮知君醉下望鄉臺
　　和湖州杜員外冬至日白蘋洲見憶
　　白蘋亭上一陽生謝朓新裁錦繡成千嶂雪消溪影緑幾家梅綻海波清巳知鷗鳥長來狎可許汀洲獨有名多愧龍門重招引即拋田舍掉舟行
　　上裴晉公
　　四朝憂國鬢如絲龍馬精神海鶴姿天上玉書傳詔夜陣前金甲受降時曽經庾亮三秋月下盡羊曇兩路〈一作一局〉碁惆悵舊堂扄綠野夕陽無限鳥飛遲
　　錢塘青山題李隠居西齋
　　小隠西齋為客開翠蘿深處遍青苔林間掃石安碁局巖下分泉逓酒杯蘭葉露光秋月上蘆花風起夜潮來湖山遶屋猶嫌淺欲櫂漁舟近釣臺
　　友人越路過桐廬寄題江驛
　　桐廬縣前洲渚平桐廬江上晩潮生莫言獨有山川秀過日仍聞官長清麥隴虛涼當水店鱸魚鮮美稱蓴羮王孫客棹殘春去相送河橋羨此行
　　送劉谷
　　村橋西路雪初晴雲暖沙乾馬足輕寒澗渡頭芳草色新梅嶺外鷓鴣聲郵亭巳送輕〈一作征〉車發山館誰將𠉀火迎落日千峰轉迢逓知君回首望高城
　　七夕〈一作趙璜詩〉
　　烏鵲橋頭雙扇開年年一度過河來莫嫌天上稀相見猶勝人間去不回欲減煙花饒俗世暫煩煙月掩粧臺別時舊路長清淺豈肯離情〈一作心〉似死灰
　　秦處士移家富春發樟亭懷寄
　　潮落空江洲渚生知君巳上富春亭嘗聞郭邑山多秀更説官僚眼盡青離別幾宵魂耿耿相思一座髮星星仙翁白石高歌調無復松齋半夜聽
　　故洛陽城
　　胡兵一動朔方塵不使鑾輿此重巡清洛但流嗚咽水上陽深鎻寂寥春雲收少室初晴雨栁拂中橋晩渡津欲問昇平無故老鳯樓回首落花頻
　　紫極宮上元齋次呈諸道流〈第五句缺一字〉
　　碧簡朝天章奏頻清宮髣髴降靈真五龍金角向星斗三洞玉音愁鬼神風拂亂燈山磬　露霑仙杏石壇春明朝醮罷羽客散塵土滿城空世人
　　立春一日江村偶興
　　舊厯年光看卷盡立春何用更相摧江邊野店寒無色竹外孤村坐見梅山雪乍晴嵐翠起漁家向晩笛聲哀南州近有秦中使聞道胡兵索戰來
　　立秋後自京歸家
　　籬落秋歸見豆花竹門當水岸橫槎松齋一雨宜清簟佛室孤燈對絳紗盡日抱愁跧似鼠移時不動嬾於虵西江近有鱸魚否張翰扁舟始到家
　　奉陪裴相公重陽日遊安樂池亭
　　絳霄輕靄翊三台嵇阮襟懷管樂才蓮沼昔為王儉府菊籬今作孟嘉杯寧知北闕元勲在〈漢賜蕭何等北闕大第〉卻引東山舊客來自笑吐茵還酩酊日斜空從絳衣迴
　　淛河館〈一作暮春山行田家歇馬〉
　　雨濕菰蒲斜日明茅㕑煮蠒掉車聲青蛇上竹一種色黃蝶〈一作燭〉隔溪無限情何處樵漁將遠餉故園田土憶春耕千峰萬瀨〈一作靄靄〉水潏潏羸馬此中愁獨行
　　春日題山家
　　偶與樵人熟春殘日日來依崗尋紫蕨挽樹得青梅燕靜銜泥起蜂喧抱蘂回嫩茶重攪綠新酒畧炊醅漠漠蠶生紙涓涓水弄苔丁香政堪結留步小庭隈
　　江亭晩望
　　碧天涼冷鴈來疎閒望江雲思有餘秋館池亭荷葉後野人籬落豆花初無愁自得仙人術多病能忘太史書聞説故園香稻熟片帆歸去就鱸魚
　　長安夜訪澈上人
　　闗西木落夜霜凝烏帽閒尋紫閣僧松迥月光先照鶴寺寒溝水忽生冰琤琤曉漏喧秦禁漠漠秋煙起漢陵聞説天台舊禪處石房獨有一龕燈
　　送圓鑒上人遊天台
　　西嶺草堂留不住獨攜瓶錫向天台霜清海寺聞潮至日宴江船乞食回華頂夜寒孤月落石橋秋盡一僧來靈溪道者相逢處陰洞泠泠竹室開
　　送僧之台州
　　獨尋台嶺閒遊去豈覺靈溪道里賖三井應潮通海浪五峰攢寺落天花寒潭盥潄銅瓶潔野店安禪錫杖斜到日初尋石橋路莫教雲雨濕袈裟
　　傷賈島無可
　　卻到京師事事傷惠休歸寂賈生亡何人收得文章篋獨我來經苔蘚房一命未霑為逐客萬緣初盡別空王蕭蕭竹塢斜陽在葉覆閒階雪擁牆
　　孔雀
　　越鳥青春好顏色晴軒入戸看呫衣一身金翠畫不得萬里山川來者稀絲竹慣聽時獨舞樓臺初上欲孤飛刺桐花謝芳草歇南國同巢應望歸
　　秋晩寄題陸勲校書義興禪居時淮南從事
　　禪居秋草晩蕭索異前時蓮幙青雲貴翺翔絶後期蘚房檉架掩山砌石盆欹劒㦸晨趨靜笙歌夜散遲谷寒霜狖靜林晩磬蟲悲惠遠煙霞在方平杖履隨骨清須貴達神重有威儀萬卒千蹄馬橫鞭從信騎
　　酬王舍人雪中見寄
　　三日柴門擁不開階庭平滿白皚皚今朝踏作瓊瑤跡為有詩從鳯沼來
　　蟬
　　飲蟬驚雨落高槐山蟻移將入石階若使秦樓美人見還應一為拔金釵
　　自水口入茶山
　　蒨蒨紅裙好女兒相偎相倚看人時使君馬上應含笑橫把金鞭為詠詩
　　重遊天台
　　南國天台山水奇石橋危險古來知龍潭直下一百丈誰見生公獨坐〈一作過〉時
　　山行
　　小田微雨稻苖香田畔清溪潏潏涼自憶東吳榜舟日蓼花溝水半篙強
　　上元日寄湖杭二從事
　　戀別山燈憶水燈山光水焰百千層謝公留賞山公喚知入笙歌阿那朋
　　寒食野望〈一作遠望〉
　　舊墳新隴哭多時流世都堪幾度悲烏鳥〈一作鵲〉亂啼人未遠野風吹散白棠梨
　　清明日題一公禪室
　　山頭蘭若石楠春山下清明煙火新此日何窮禮禪客歸心誰是戀禪人
　　七夕寄張氏兄弟
　　新秋牛女會佳期紅粉筵開玉饌時好與檀郎寄〈一作記〉花朶莫教清曉羨蛛絲
　　春晩與諸同捨出城迎座主侍郎〈一作鄭顥詩〉
　　三十驊騮一鬨塵來時不鎖杏園春東風栁絮輕如雪應有偷游曲水人
　　張郎中宅戲贈二首
　　薄雪燕蓊紫燕釵釵垂簏簌抱香懷一聲歌罷劉郎醉脫取明金壓繡鞋
　　謝家青妓邃重闗誰省春風見玉顏聞道綵鸞三十六一雙雙對碧池蓮
　　醉送〈一作吟〉
　　江梅冷豔酒清光急拍繁醉畫堂無限栁條多少雪一將春恨付劉郎
　　曉井
　　桐陰覆井月斜明百尺寒泉古甃清越女攜瓶下金索曉天初放轆轤聲
　　南池
　　小男供餌婦搓絲溢榼香醪倒接䍦日出兩竿魚正食一家歡笑在南池
　　偶作
　　一杯正發吟哦興兩盞還生去住愁何似全家上船去酒旗多處即淹留
　　畫鼔
　　嘗聞畫鼔動歡情及送離人恨鼔聲兩杖一揮行纜解暮天空使別魂驚
　　燕蓊花
　　十二街中何限草燕蓊盡欲占殘春黃花撲地無窮極愁殺江南去住人
　　邵博士溪亭
　　野茶無限春風葉溪水千重返照波只去長橋三十里誰人一解枉帆過
　　小石上見亡友題處
　　筍石清琤入紫煙陸雲題處是前年苔侵雨打依稀在惆悵涼風樹樹蟬
　　洞靈觀流泉
　　石上苔蕪水上煙潺湲聲在觀門前千岩萬壑分流去更引飛花入洞天
　　送李判官
　　津市停橈送別難熒熒蠟炬照更闌東風萬疉吹江月誰伴袁襃宿夜灘
　　宿杭州虛白堂
　　秋〈一作缺〉月斜明虛白堂寒蛩唧唧樹蒼蒼江風徹曉〈一作曙〉不得〈一作成〉睡二十五聲秋㸃長


　　御定全唐詩卷五百九十
　　欽定四庫全書
　　御定全唐詩巻五百九十一
　　崔珏
　　崔珏字夢之嘗寄家荊州登大中進士第由幕府拜祕書郎為淇縣令有惠政官至侍御詩一巻
　　道林寺
　　臨湘之濱麓之隅西有松寺東岸無松風千里擺不斷竹泉瀉入於僧廚宏梁大棟何足貴山寺難有山泉俱四時唯夏不敢入燭龍安敢停斯須遠公池上種何物碧羅扇底紅鱗魚香閣朝鳴大法鼓天宮夜轉三乗書野花市井栽不著山雞飲啄聲相呼金檻僧迴步步影石盆水濺聯聯珠北臨高處日正午舉手欲摸黃金烏遙江大船小於葉遠村雜樹齊如蔬潭州城郭在何處東邊一片青糢糊今來古往人滿地勞生未了歸丘墟長卿之門久寂寞五言七字誇規模我吟杜詩清入骨灌頂何必須醍醐白日不照耒陽縣皇天厄死飢寒軀
　　明珠大貝採欲盡蚌蛤空滿赤沙湖今我題詩亦無味懷賢覽古成長吁不如興罷過江去已有好月明歸途
　　美人嘗茶行
　　雲鬟枕落困春泥玉郎為碾瑟瑟塵閒教鸚鵡啄牕響和嬌扶起濃睡人銀瓶貯泉水一掬松雨聲來乳花熟朱脣啜破綠雲時咽入香喉爽紅玉明眸漸開橫〈一作轉〉秋水手撥絲篁醉心起臺時〈一作前〉卻坐推金箏不語思量夢中事
　　門前栁〈第一句缺一字〉
　　門前蜀栁　知春風澹暖煙愁殺人將謂只栽郡樓下不知迤邐連南津南津栁色連南市南市戎州三百里夷陬蠻落相連接故鄉莫道心先死我今帝里尚有家門前嫩栁插〈一作披〉仙霞晨霑太乙壇邊雨暮宿鳯凰城裏鵶別來三載當誰道門前年年綠陰好春來定解飛雪花雨後還應庇煙草憶昔當年栽栁時新芽茁茁嫌生遲如今宛轉稊著地常向綠陰勞夢思不道彼樹好不道此樹惡試將此意問野人野人盡道生處樂為報門前楊栁栽我應來嵗當歸來縱令樹下能攀折白髮如絲心似灰
　　岳陽樓晩望
　　乾坤千里水雲間釣艇如萍去復還樓上北風斜捲席湖中西日倒銜山懷沙有恨騷人往鼔瑟無聲帝子閒何事黃昏尚凝睇數行煙樹接荊蠻
　　哭李商隠
　　成紀星郎字義山適歸高〈一作黃〉壤抱長歎詞林枝葉三春盡學海波瀾一夜乾風雨巳吹燈燭滅姓名長在齒牙寒只應物外攀琪樹便著霓裳〈一作衣〉上絳〈一作玉〉壇虛負凌雲萬丈才一生襟抱未曽開鳥啼花落人何在竹死桐枯鳯不來良馬足因無主踠舊交心為絶哀九泉莫嘆三光隔又送文星入夜臺
　　和友人鴛鴦之什
　　翠鬛紅衣〈一作毛〉舞夕〈一作落〉暉水禽情似此禽稀暫分煙島猶回首隻渡寒塘亦共〈一作並〉飛映霧乍〈一作盡〉迷珠〈一作金〉殿瓦逐梭齊上〈一作還似〉玉人機採蓮無限蘭橈女笑指中流羨〈一作𠉀〉爾歸
　　寂寂春塘煙晩〈一作曉〉時兩心和影共依依溪頭日暖眠沙穩渡口風寒浴浪稀翡翠莫誇饒彩飾鸊鵜須羨好毛衣蘭深芷密無人見相逐相呼何處歸
　　舞鶴翔鸞俱別離可憐生死兩相隨紅絲毳落眠汀處白雪花成蹙浪時琴上只聞交頸語牕前空展共飛詩〈一作時〉何如相見長相對肯羨人間多所思
　　有贈
　　莫道粧成斷客腸粉胸綿手白蓮香煙分頂上三層緑劒截眸中一寸光舞勝栁枝腰更軟歌嫌珠貫曲猶長雖然不似王孫女解愛臨卭賣賦郎
　　錦里芬芳少佩蘭風流全占似君難心迷曉夢牕猶暗粉落香肌汗未乾兩臉夭桃從鏡發一眸春水照人寒自嗟此地非吾土不得如花嵗嵗看
　　和人聽歌
　　氣吐幽蘭出洞房樂人先問調宮商聲和細管珠纔轉曲度沈煙雪更香公子不隨腸萬結離人須落淚千行巫山唱罷行雲過猶自微塵舞畫梁
　　紅臉初分翠黛愁錦筵歌板拍清秋一樓春雪和塵起午夜寒泉帶雨流座上美人心盡死尊前旅客淚難收莫辭更送劉郎酒百斛明珠異日酬
　　水晶枕
　　千年積雪萬年冰掌上初擎力不勝南國舊知何處得北方寒氣此中凝黃昏轉燭螢飛沼白日褰簾水在簪蘄簟蜀琴相對好裁詩乞與滌煩襟
　　席間詠琴客
　　七條上五音寒此藝知音自古難唯有河南房次律始終憐得董庭蘭
　　句
　　楚王宮地羅含宅賴許時時聽法來〈早梅贈李商隠見商隠集注〉















　　御定全唐詩巻五百九十一
　　欽定四庫全書
　　御定全唐詩巻五百九十二
　　曹鄴
　　曹鄴字業〈一作鄴〉之桂州人登大中進士第由天平幕府遷太常博士歴祠部郎中洋州刺史詩二巻
　　徒相逢
　　江邊野花不須採梁頭野燕不用親西施本是越溪女承恩不薦越溪人
　　雜誡
　　帶香入鮑肆香氣同鮑魚未入猶可悟巳入當何如
　　捕魚謠
　　天子好征戰百姓不種桑天子好年少無人薦馮唐天子好美女夫婦不成雙
　　四怨三愁五情詩十二首〈並序〉
　　鬱於內者怨也阻於外者愁也犯於性者情也三者有一賊於前必為顛為沴為蚤死人鄴專仁誼
　　久矣有舉不得用心恐中斯物殞天命幸未死間作四怨三愁五情以望詩人救
　　其一怨
　　美人如新花許嫁還獨守豈無青銅鏡終日自疑醜
　　其二怨
　　庭花巳結子巖花猶弄色誰令生處遠用盡春風力
　　其三怨
　　短鬟一如螓長眉一如蛾相共掉蓮舟得花不如他
　　其四怨
　　手推嘔啞車朝朝暮暮耕未曽分得榖空得老農名
　　其一愁
　　遠夢如水急白髮如草新歸期待春至春至還送人
　　其二愁
　　澗草短短青山月朗朗明此夜目不掩屋頭烏啼聲
　　其三愁
　　別家鬢未生到城鬢似髮朝朝臨川望灞水不入越
　　其一情
　　東西是長江南北是官道牛羊不戀山只戀山中草
　　其二情
　　阿嬌生漢宮西施住南國專房莫相妬各自有顔色
　　其三情
　　蛺蝶空中飛夭桃庭中春見他夫婦好有女初嫁人
　　其四情
　　檳榔自無柯椰葉自無陰常羨庭邊〈一作亭前〉竹生筍高於林
　　其五情
　　野雀空城饑交交復飛飛勿怪官倉粟官倉無空時
　　寄劉駕
　　一川草色青褭褭遶屋水聲如在家悵望美人不攜手牆東又發數枝花
　　風人體
　　出門行一步形影便相失何況大隄上驄馬如箭疾夜夜如織婦尋思待成匹郎只不在家在家亦如出將金與卜人譎道遠行吉念郎縁底事不具〈一作見〉天與日
　　杏園即〈一本無即字〉席上同年
　　岐路不在天十年行不至一旦公道開青雲在平地枕上數聲鼓衡門巳如市白日探得珠不待驪龍睡怱怱出九衢僮僕顏色異故衣未及換尚有去年淚晴陽照花影落絮浮野翠對酒時忽驚猶疑夢中事自憐孤飛鳥得接鸞鳯翅永懷共濟心莫起胡越意
　　恃寵
　　二月樹色好昭儀正驕奢恐君愛陽豔斫卻園中花三十六宮女髻鬟各如鴉君王心所憐獨自不見瑕臺上紅燈盡未肻下金車一笑不得所塵中悉無家飛燕身更輕何必恃容華
　　題女郎廟
　　數㸃煙香出廟門女娥飛去影中存年年嶺上春無主露泣花愁斷客魂
　　四望樓〈樓在洛陽東今廢秦時有貴公子賈虛每日宴其上〉
　　背山見樓影應合與山齊座上日巳出城中未鳴鷄無限燕趙女吹笙上金梯風起洛陽東香過洛陽西公子長夜醉不聞子規啼
　　築城三首
　　郎有蘼蕪心妾有芙蓉質不辭嫁與郎築城無休日嗚嗚啄人鴉軋軋上城車力盡土不盡得歸亦無家築人非築城圍秦豈圍我不知城上土化作宮中火
　　奉命齊州推事畢寄本府尚書
　　越鳥栖不定孤飛入齊鄉日暮天欲雨那兼羽翎傷州民言刺史蠧物甚於蝗受命大執法草草是行裝僕隸皆分散單車驛路長四顧無相識奔馳若投荒重門下長鎖樹影空過牆驅囚遶廊屋𧥄𧥄如牛羊獄吏相對語簿書堆滿牀𫾣枷打鎖聲終日在目旁旣捨三山侶來餘五斗糧忍學空城雀潛身入官倉國中天子令頭上白日光曲木用處多不如直為梁恐孤食恩地晝夜kao心不遑仲夏天氣熱鬢鬚忽成霜社鼠不可灌城狐不易防偶於擒縱間盡得見否臧截斷姦吏舌擘開寃人腸明朝向西望走馬歸汶陽
　　北郭閒思
　　山前山後是青草盡日出門還掩門每思骨肉在天畔來看野翁憐子孫
　　戰城南
　　千金畫陣圖自為弓劒苦殺盡田野人將軍猶愛武性命換他恩功成誰作主鳯凰樓上人夜夜長歌舞
　　自退
　　寒〈一作鄰〉女面如〈一作上〉花空〈一作寂〉寂〈一作牀〉常〈一作花〉對影況我〈一作妾〉不嫁郎甘為瓶墮井
　　早起
　　月墮滄浪西門開樹無影此時歸夢闌立在〈一作獨立〉梧桐井
　　古相送
　　行人卜去期白髮根巳出執君青松枝空數別來日心如七夕女生死難再匹且願車聲迫莫使馬行疾巫山千丈高亦恐夢相失
　　甲第
　　遊人未入門花影出門前將軍來此住十里無荒田
　　望不來
　　見花憶郎面常願花色新為郎容貌好難有〈一作好〉相似人
　　官倉鼠
　　官倉老鼠大如斗〈一作牛〉見人開倉亦不走健兒無糧百姓饑誰遣朝朝入君口
　　題濮廟
　　曉祭瑤齋夜扣鐘鼇頭風起浪重重人間直有仙桃種海上應無肉馬蹤赤水夢沈迷象罔翠華恩斷泣芙蓉不知皇帝三宮駐始向人間著袞龍
　　偶題
　　白玉先〈一作老〉生多在市青牛道士不居山但能共得丹田語正是忙時身亦閒
　　登岳陽樓有懷寄座主相公
　　南登岳陽樓北眺長安道不見昇平里千山樹如草骨肉在南楚沈憂起常早白社愁成空秋蕪待誰掃常聞詩人語西子不宜老賴識丹元君時來語蓬島
　　出闗
　　山上黃犢走避人山下女郎歌滿野我獨南征恨此身更有無成出闗者
　　將赴天平職書懷寄翰林從兄
　　居處絶人事門前雀羅施誰遣辟書至僕隸皆展眉疋馬渡河洛西風飄路岐手執王粲筆閒吟向旌旗香晩翠蓮動吟餘紅燭移開口啖酒肉將何報相知況我魏公子相顧不相疑豈學官倉鼠飽食無所為白露霑碧草芙蓉落清池自小不到處全家忽如歸吾宗處清切立在白玉墀方得一侍座單車又星飛願將門底水永託萬頃陂
　　賀雪寄本府尚書
　　雨雪不順時陰陽失明晦麥根半成土農夫泣相對我公誠訴天天地忽巳泰長飇巻白雲散落羣峰外拂砌花影明交宮鶴翎碎宿鳥晨不飛猶疑月光在碧樹香盡發蠧蟲聲漸退有客懷兔園吟詩遶城內
　　寄嵩陽道人
　　三山浮海倚蓬瀛路入真元險盡平華表千年孤鶴語人間一夢晩蟬鳴將龍逐虎神初王積火焚心氣漸清見説嵩陽有仙客欲持金簡問長生
　　去不返
　　寒女不自知嫁為公子妻親情未識面明日便東西但得上馬了一去頭不回雙輪如鳥飛影盡東南街九重十二門一門四扇開君從此路去妾向此路啼但得見君面不辭插荊釵
　　送進士下第歸南海
　　數片紅霞映夕陽攬君衣袂更移觴行人莫歎碧雲晩上國每年春草芳雪過藍闗寒氣薄鴈回湘浦怨聲長應無惆悵滄波遠十二玉〈一作重〉樓非我鄉
　　送厲圖南下第歸澧州
　　當春人盡歸我獨無歸計送君自多感不是縁下第君看山上草盡有干雲勢結根旣不然何必更掩袂澧水鱸魚賤荊門楊栁細勿為陽豔留此處有月桂言畢尊未乾十二門欲閉佇立望不見登高更流涕吟君別我詩悵望水煙際
　　思不見
　　但見出門蹤不見入門跡卻笑山頭女無端化為石
　　貴宅
　　入門又到門到門㦸相對玉簫聲尚遠疑似人不在公子厭花繁買藥栽庭內望遠不上樓牕中見天外此地日烹羊無異我食菜自是愁人眼見之若奢泰
　　下第寄知巳
　　長安孟春至枯樹花亦發憂人此時心冷若松上雪自知才不堪豈敢頻泣血所痛無罪者明時屢遭刖故山秋草多一巻成古轍夜來遠心起夢見瀟湘月大賢冠蓋高何事憐屑屑不令傷弓鳥日暮飛向越聞知感激語胷中如有物舉頭望青天白日頭上沒歸來通濟里開戸山鼠出中庭廣寂寥但見薇與蕨無慮數尺軀委作泉下骨唯愁攬清鏡不見昨日髮願憐閨中女晩嫁唯守節勿惜四座言女巧難自説
　　吳宮宴
　　吳宮城闕高龍鳯遙相倚四面鏗鼓鐘中央列羅綺春風時一來蘭麝聞數里三度明月落青娥醉不起江頭鐵劒鳴玉座成荒壘適來歌舞處未知身是鬼
　　長相思
　　翦妾身上巾贈郎傷妾神郎車不暫停妾貌寧長春青天無停雪〈應作雲〉滄海無停津遣妾空牀夢夜夜隨車輪
　　長城下
　　遠水猶歸壑征人合憶鄉泣多盈袖血吟苦滿頭霜楚國連天浪衡門到海荒何當生燕羽時得近雕梁
　　成名後獻恩門
　　為物稍有香心遭蠧蟲嚙平人登太行萬萬車輪折一辭桂嶺猨九泣東門月年年孟春時看花不如雪僻居城南隅顏子須泣血沈埋若九泉誰肻開口説辛勤學機杼坐對秋燈滅織錦花不常見之盡雲拙自憐孤生竹出土便有節每聽浮競言喉中似無舌忽然風雷至驚起池中物拔上青雲巔輕如一毫髮瓏瓏金鎖甲稍稍城烏絶名字如鳥飛數日便到越幽蘭生雖晩幽香亦難歇何以保此身終身事無缺
　　贈道師
　　舉世皆問人唯師獨求巳一馬無四蹄頃刻行千里應笑北原上丘墳亂如蟻
　　入闗
　　衡門亦無路何況入西秦灸病不得穴徒為採艾人
　　聽劉尊師彈琴
　　曽於〈一作遊〉清海獨聞蟬又向空庭夜聽泉不似齋堂人靜處秋聲長在七條
　　題山居
　　掃葉煎茶摘葉書心閒無夢夜牕虛只應光武恩波晩豈是嚴君戀釣魚
　　闗試前送進士姚潛下第歸南陽
　　馬嘶殘日沒殘霞二月東風便到家莫羨長安占春者明年始見故園花
　　滻川寄進士劉駕
　　我家不背水君身不向越自是相憶苦忽如經年別山家草木寒石上有殘雪美人望不見迢迢雲中月
　　翠孤至渚宮寄座主相公
　　萬里一孤舟春行夏方到骨肉盡單羸沈憂滿懷抱羈孤相對泣性命不相保開戸山鼠驚蟲聲亂秋草白菌縁屋生黃蒿擁籬倒對此起長嗟芳年亦須老恩門為宰相出入用天道忽於摧落間收得青松操全家到江陵屋虛風浩浩中腸自相伐日夕如寇盜其下有孤姪其上有孀嫂黃糧賤於土一飯常不飽天斜日光薄地濕蟲呌噪惟恐道忽消形容益枯槁古人於黃雀豈望白環報奉答恩地恩何慚以誠告
　　早秋宿田舍
　　澗草疎疎螢火光山月朗朗楓樹長南村犢子夜聲急應是欄邊新有霜
　　旅次岳陽寄京中親故
　　君山南面浪連天一客愁心兩處懸身逐片帆歸楚澤魂隨流水向秦川月回浦北千尋雪樹出湖東幾㸃煙更欲登樓向西望北風催上洞庭船
　　題舒鄉〈一本有驛字〉
　　功名若及鴟夷子必擬將舟泛洞庭栁色湖光好相待我心非醉亦非醒
　　碧尋〈一作潯〉宴上有懷知己
　　荻花蘆葉滿溪流一簇笙歌在水樓金管曲長人盡醉玉簪恩重獨生愁女蘿力弱難逢地桐樹心孤易感秋莫怪當歡卻惆悵全家欲上五湖舟
　　從天平節度使遊平流園
　　池塘靜於寺俗事不到眼下馬如在山令人忽疎散明公有高思到此遂長返乗興挈一壺折荷以為盞入竹藤似虵侵牆水成蘚幽鳥不識人時來拂冠冕沿流路若窮及行路猶遠洞中巳雲夕洞口天未晩自憐不羈者寫物心常簡翻愁此興多引得嵇康嬾
　　故人寄茶〈一作李徳裕詩〉
　　劒外九華英緘題下玉京開時微月上碾處亂泉聲半夜招僧至孤吟對月烹碧沈霞腳碎香泛乳花輕六腑睡神去數朝詩思清月餘不敢費留伴肘書行


　　御定全唐詩巻五百九十二
　　欽定四庫全書
　　御定全唐詩巻五百九十三
　　曹鄴
　　東武吟
　　心如山上虎身若倉中鼠惆悵倚市門無人與之語夜宴李將軍慾望心相許何曽聽我言貪謔邯鄲女獨上黃金臺淒涼淚如雨
　　薊北門行〈一本作出自薊北門行〉
　　長河凍如石征人夜中戍但恐筋力盡敢憚將軍遇古來死未歇白骨礙官路豈無一有功可以高其墓親戚牽衣泣悲號自相顧死者雖無言那堪生者悟不如無手足得見齒髮暮乃知七尺軀卻是速死具
　　金井怨
　　西風吹急景美人照金井不見面上花卻恨井中影
　　姑蘇臺
　　南〈一作吳〉宮酒未銷又宴姑蘇臺美人和淚去半夜閶門
　　開相對正歌舞笑中聞鼓鼙星散九重門血流十二街一去成萬古臺盡人不回時聞野田中拾得黃金釵
　　夜坐有懷
　　悄悄月出樹東南若微霜愁人不成寐五月夜亦長佳期杳天末骨肉不在旁年華且有恨〈一作限〉厥體難久康人言力耕者嵗旱亦有糧吾道固如此安得苦倀倀
　　寄監察從兄
　　我祖居鄴地鄴人識文星此地星巳落兼無古時城古風旣無根千載難重生空留建安書傳説七子名賤子生桂州桂州山水清自覺心貌古兼合古人情因為二雅詩出語有性靈持來向長安時得長者驚芝草不為瑞還共木葉零恨如轍中土終嵗填不平吾宗戴豸冠忽然入西京憐其羽翼單撫若親弟兄松根已堅牢松葉豈不榮言罷眼無淚心中如酒酲
　　樂府體
　　蓮子房房嫩菖蒲葉葉齊共結池中根不厭池中泥
　　棄婦
　　嫁來未曾出此去長別離父母亦有家羞言何以歸此日年且少事姑常有儀見多自成醜不待顏色衰何人不識寵所嗟無自非將欲告此意四鄰已相疑
　　讀李斯傳
　　一車致三轂本圖行地速不知駕馭難舉足成顛覆欺暗尚不然欺明當自戮難將一人手掩得天下目不見三尺墳雲陽草空綠
　　文宗陵
　　千年堯舜心心成身巳歿始隨蒼梧雲不返蒼龍闕宮女衣不香黃金賜白髮留此奉天下所以無征伐至今汨羅水不葬大夫骨
　　偶懷
　　開目不見路常如夜中行最賤不自勉中塗與誰爭蓬為沙所危還向沙上生一年秋不熟安得便廢耕顏子命未達亦遇時人輕
　　代羅敷誚使君
　　常言愛嵩山別妾向東京朝來見人説卻知在石城未必菖蒲花只向石城生自是使君眼見物皆有情麋鹿同上山蓮藕同在泥莫學天上日朝東暮還西
　　怨歌行
　　丈夫好弓劒行坐説金吾喜聞有行役結束不待車官田贈倡婦留妾侍舅姑舅姑皆巳死庭花半是蕪中妹尋適人生女亦嫁夫何曾寄消息他處卻有書嚴風厲中野女子心易孤貧賤又相負封侯意何如
　　南征怨
　　萬浪東不回昭王南征早龍舟沒何處獨樹江上老吾欲問水濱宮殿巳生草
　　和潘安仁金谷集
　　太守龍為馬將軍金作車香飄十里風風下綠珠歌莫怪坐上客歎君庭前花明朝此池館不是石崇家
　　不可見
　　常聞貧賤夫頭白終相待自從嫁黔婁終嵗常不在君夢有雙影妾夢空四鄰常思勁北風吹折雙車輪
　　秦後作
　　大道不居謙八荒安茍得木中不生火高殿禍頃刻誰將白帝子踐我禮義域空持拔山志欲奪天地徳軹道人不回壯士斷消息父母骨成薪蟲蛇自相食鼎亂陰陽疑戰盡鬼神力東郊龍見血九土𤣥黃色鼙鼓裂二景妖星動中國圜丘無日月曠野失南北徒流殺人血神器終不忒一馬渡空江始知賢者賊
　　薄命妾
　　薄命常惻惻出門見南北劉郎馬蹄疾何處去不得淚珠不可收蟲絲不可織知君綠桑下更有新相識
　　放歌行
　　莫唱放歌行此歌臨楚水人皆惡此聲唱者終不巳三閭有何罪不向枕上死
　　江西送人
　　八月江上樓西風令人愁攜酒樓上別盡見四山秋但愁今日知莫作他時疑郎本不住此無人泣望歸何水不生波何木不改柯遙知明日恨不如今日多將心速投人路遠人如何
　　始皇陵下作
　　千金買魚燈泉下照狐兔行人上陵過卻弔扶蘇墓纍纍壙中物多於養生具若使山可移應將秦國去舜歿雖在前今猶未封樹
　　洛原西望
　　築城畏不堅城堅心自毀秦樹滿平原秦人不居此猶為泣路者無力報天子
　　趙城懷古
　　邯鄲舊公子騎馬又鳴珂手揮白玉鞭不避五侯車閒愁春日短沽酒入倡家一笑千萬金醉中贈秦娥如今高原上樹樹白楊花
　　代班姬
　　寵極多妬容乗車上金階欻然趙飛燕不語到日西手把菖蒲花君王喚不來常嫌鬢蟬重乞人白玉釵君心無定波咫尺流不回後宮門不掩每夜黃鳥啼買得千金賦花顏巳如灰
　　庭草
　　庭草根自淺造化無遺功低回一寸心不敢怨春風
　　過白起墓
　　毘陵火焰滅長平生氣低將軍臨老病賜劒咸陽西
　　對酒
　　愛酒知是癖難與性相捨未必獨醒人便是不飲者晩嵗無此物何由住田野
　　續幽憤〈嵇康呂安連罪賦此詩鄴紀李御史甘死封之事〉
　　繁霜作陰起朱火乗夕發清晝冷無光蘭膏坐銷歇惟公執天憲身是臺中傑一逐楚大夫何人為君雪怱怱鬼方路不許辭雙闕過門似他鄉舉趾如遺轍八月黃草生洪濤入雲熱危魂沒太行客弔空骨節千年瘴江水恨聲流不絶
　　古詞
　　高闕礙飛鳥人言是君家經年不歸去愛妾面上花妾面雖有花妾心非女蘿郎妻自不重〈一作教〉於妾欲如何和謝豫章從宋公戲馬臺送孔令謝病
　　碧樹杳雲暮朔風自西來佳人憶山水置酒在高臺不必問流水坐來日巳西勸君速歸去正及鷓鴣啼
　　送進士李殷下第遊汾河
　　上國花照地遣君向西征旁人亦有恨況復故人情單車欲雲去別酒忽然醒如何今夜夢半作道路程邊士不好禮全家住軍城城中鼓角嚴旅客常夜驚中有左記室逢人眼光明西門未歸者下馬如到京還應一開巻為子心不平慇懃説忠抱壯志勿自輕
　　相思極〈一作長相思〉
　　妾顏與日空〈一作改〉君心與日新三年得一書猶在湘之濱料君相輕意知妾無至親況當受明禮不令〈一作合〉再嫁人願君從此日化質為妾身
　　代謝𤣥暉新亭送范零陵
　　楚水洪無際滄茫接天涯相看不能語獨鳥下江蘺蓬子悉有戀蓬根卻無期車輪自不住何必怨路岐孟冬衣食薄夢寐亦未遺
　　山中效陶
　　落第非有罪茲山聊歸止山猨隔雲住共飲山中水讀書時有興坐石忘卻起西山忽然暮往往遺巾履經時一出門兼𠉀僮僕喜常被山翁笑求名豈如此齒髮老未衰何如且求巳
　　城南野居寄知己
　　奔走未到我在城如在村出門旣無意豈如常閉門作詩二十載闕下名不聞無人為開口君子獨有言身為苦寒士一笑亦感恩慇懃中途上勿使車無輪
　　古莫買妾行
　　千扉不當路未似開一門若遣綠珠醜石家應尚存
　　霽後作〈齊梁體〉
　　新霽辨草木晩塘明衣衿乳燕不歸宿雙雙飛向林微照露花影輕雲浮麥陰無人可招隠盡日登山吟
　　田家効陶
　　黑黍舂來釀酒飲青禾刈了驅牛載大姑小叔常在眼卻笑長安在天外
　　寄賈馳先輩
　　遊子想萬里何必登高臺聞君燕女吟如自薊北來長安高蓋多徤馬東西街盡説蒿簪古〈一作苦〉將錢買金釵我祖西園事言之獨傷懷如今數君子如鳥無樹棲濟水一入河便與清流乖聞君欲自持勿使吾道低
　　送友人入塞
　　亂蓬無根日送子入青塞蒼茫萬里秋如見原野大鳥雀寒不下山川迥相對一馬沒黃雲登高望猶在驚風忽然起白日黯已晦如何怨路長出門天涯外
　　寄陽朔友人
　　桂林須産千株桂未解當天影日開我到月中收得種為君移向故園栽
　　題廣福巖
　　未有天地先融結方廣高深無丈尺書言不盡畫難成留與人間作奇特
　　送曾徳邁歸寧宜春
　　湘東山水有清輝袁水詞人得意歸幾府爭馳毛義檄一鄉看侍老萊衣筵開灞岸臨清淺路去藍闗入翠微想到宜陽更無事併將歡慶奉庭闈
　　送鄭谷歸宜春
　　無成歸故國上馬亦高歌況是飛鳴後殊為喜慶多暑銷嵩嶽雨涼吹洞庭波莫便閑吟去須期接盛科
　　老圃堂
　　邵平𤓰地接吾廬榖雨乾時手自鋤昨日春風欺不在就牀吹落讀殘書
　　御定全唐詩巻五百九十三
<集部,總集類,御定全唐詩>
　　欽定四庫全書
　　御定全唐詩巻五百九十四
　　儲嗣宗
　　儲嗣宗大中十三年登進士第詩一巻
　　登蕪城
　　昔人登此地丘壟巳前悲今日又非昔春風能幾時
　　滄浪峽〈一作儲光羲詩〉
　　滄浪臨古道道上石成塵自有滄浪峽誰為無事人
　　垓城〈一作下〉
　　百戰未言非孤軍驚夜圍山河意氣盡淚濕〈一作濺〉美人衣
　　南陂遠望
　　閒門橫古塘紅樹巳驚霜獨立望秋草野人耕夕陽孤煙起蝸舍飛鷺下漁梁唯有田家事依依似故鄉
　　宿玉簫宮
　　塵飛不到空露濕翠微宮鶴影石橋月簫聲松殿風緑
　　毛辭世女白髮入壺翁借問燒丹處桃花幾遍紅
　　晩眺徐州延福寺
　　杉風振旅塵晩景藉芳茵片水明在野萬花深見人靜依歸鶴思遠惜舊山春今日惜〈一作誰〉攜手寄懷吟白蘋
　　宿甘棠館
　　塵跡入門盡悄然江海心水聲巫峽遠山色洞庭深風桂落寒子嵐煙凝夕陰前軒鶴歸處蘿月思沈沈
　　和茅山高拾遺憶山中雜題五首
　　山泉
　　香味清機仙府回縈紆亂石便流桮春風莫泛桃花去恐引凡〈一作漁〉人入洞來
　　巢鶴
　　千萬〈一作嵗〉雲間丁令威殷勤仙骨莫先飛若逢茅氏傳消息貞白先生不久歸
　　胡山
　　犬入五雲音信絶鳯樓凝碧悄無聲焚香古洞步虛夜露濕松花〈一作枝〉空月明
　　小樓
　　松杉風外亂山青曲幾焚香對石屏空憶〈一作記得〉去年春雨後燕泥時汚太𤣥經
　　山鄰
　　石橋春澗巳歸遲夢入仙山山不知柱史從來非俗吏青牛道士莫相疑
　　送道士
　　泠然御風客與道自浮沈黃鶴有歸語白雲無忌心藥爐經月淨天路入壺深從此分桮後相思何處尋
　　宿山館
　　寂寞對衰草地涼凝露華蟬鳴月中樹風落客前花山館無宿伴秋琴初別家自憐千萬里筆硯寄生涯
　　入浮石山
　　斜日出門去殘花已過春鳥聲穿葉遠虎跡渡溪新入洞幾時路耕田何代人自慚非避俗不敢問迷津
　　送人歸故園
　　遠節慘言別況予心久違從來憶家淚今日送君歸野路正風雪還鄉猶布衣里中耕稼者應笑讀書非
　　得越中書
　　芳草離離思悠悠春夢餘池亭千里月煙水一封書詩想懷康樂文應弔子胥扁舟戀南越豈獨為鱸魚
　　秋墅
　　欲暮𠉀樵者望山空翠微虹隨餘雨散鵶帶夕陽歸窮巷長秋草孤村時𢷬衣誰知多病客寂寞掩柴扉
　　哭彭先生
　　谷口溪聲客自傷那堪嗚咽弔殘陽空階鶴戀丹青影秋雨苔封白石牀主祭孤兒初學語無媒旅櫬未還鄉門人遠赴心喪夜月滿千山舊草堂
　　和顧非熊先生題茅山處士閒居
　　歸耕地肺絶塵喧匣裏青萍未報恩濁酒自憐終日醉古風時得野人言鳥啼碧樹閒臨水花滿青山靜掩門唯有階前芳草色年年惆悵憶王孫
　　長安懷古
　　禍稔蕭牆終不知生人力屈盡邊陲赤龍巳赴東方暗黃犬徒懷上蔡悲面缺崩城山寂寂土埋寃骨草離離秋風解怨扶蘇死露泣煙愁紅樹枝
　　過王右丞書堂二首
　　澄潭昔臥龍章句世為宗獨步聲名在千巖水石空野禽悲灌木落日弔清風後學攀遺址秋山聞草蟲萬樹影參差石牀藤半垂螢光雖散草鳥跡尚臨池風雅傳今日雲山想昔時感深蘇屬國千載五言詩〈右丞昔陷賊庭故有此句〉
　　孤鴈
　　孤鴈暮飛急蕭蕭天地秋闗河正黃葉消息斷青樓湘渚煙波遠驪山風雨愁此時萬里道魂夢遶滄洲
　　贈隱者
　　盡室居幽谷亂山為四鄰霧深知有術牕靜似無人鶴語松上月花明雲裏春生涯更何許尊酒與垂綸
　　早春懷薛公裕
　　幽獨自成愚柴門日漸蕪陸機初入洛孫楚又遊吳失意怨楊栁異鄉聞鷓鴣相思復相望春草滿南湖
　　村月
　　月午籬南〈一作邊〉道前村半隱林田翁獨歸處蕎麥露花深
　　早春
　　野樹花初發空山獨見時踟躕歴陽道鄉思滿南枝
　　送友人遊吳
　　吳山青楚吟草色異鄉心一酌水邊酒數聲花下琴登樓舊國遠探穴九疑深更想逢秋節那堪聞夜砧
　　贈別
　　蘭澤傷秋色臨風遠別期東城草雖緑南浦栁無枝直道豈易枉暗投誰不疑因君問行役有淚濕江蘺
　　經故人舊居
　　萬里訪遺塵鶯聲淚濕巾古書無主散廢宅與山鄰宿草風悲夜荒村月弔人淒涼問殘栁今日為誰春
　　隨邊使過五原
　　偶逐星車犯虜塵故鄉常恐到無因五原西去陽闗廢日漫平沙不見人
　　春懷寄秣陵知友
　　廬江城外栁堪攀萬里行人尚未還借問景陽臺下客謝家誰更臥東山
　　宋州夜月感懷
　　鴈池衰草露霑衣河水東流萬事微寂寞青陵臺上月秋風滿樹鵲南飛
　　吳宮
　　荒臺荊棘多忠諫竟如何細草迷宮巷閒花悞綺羅前溪徒自緑子夜不聞歌悵望清江暮悠悠東去波
　　春遊望仙谷
　　清無車馬塵深洞百花春雞犬疑霑藥耕桑似避秦登山採樵路臨水浣紗人若得心無事移家便卜鄰
　　聖女祠
　　石屏苔色涼流水遶祠堂巢鵲疑天漢潭花似鏡妝神來雲雨合神去蕙蘭香不復聞雙佩山門空夕陽
　　宿范水
　　行人倦遊宦秋草宿湖邊露濕芙蓉渡月明漁網船寒機深竹裏遠浪到門前何處思鄉甚歌聲聞採蓮
　　送顧陶校書歸錢塘
　　清苦月偏知南歸瘦馬遲橐輕緣換酒髮白為吟詩水色西陵渡松聲伍相祠聖朝思直諫不是掛冠時
　　題雲陽高少府衙齋〈一本無衙齋二字〉
　　大隱能兼濟軒牕逐勝開遠含雲水思深得棟梁材吏散山逾靜庭閒鳥自來更憐幽砌色秋雨長莓苔


　　御定全唐詩卷五百九十四
　　欽定四庫全書
　　御定全唐詩巻五百九十五
　　於武陵
　　於武陵會昌時人詩一巻〈通考大中進士〉
　　早春山行
　　江草暖初緑雁行皆北飛異鄉那久客野鳥尚思歸十載過如夢素心應巳違行行家漸遠更苦得書稀
　　宿友生林居因懷賈區
　　繞屋樹森森多棲紫閣禽暫過當永夜微得話前心入楚行應遠經湘恨必深那堪對寒燭更賦別離吟
　　贈賣松人
　　入市雖求利憐君意獨真劚〈一作欲〉將寒澗樹賣與翠樓人瘦葉幾經雪淡花應少春長安重桃李徒染六街塵
　　友人南遊不回因而有寄
　　相思春樹緑千里亦〈一作各〉依依鄠杜月頻滿瀟湘人未〈一作不〉歸桂花風半落煙草蝶雙飛一別無消息水南車
　　〈一作蹤〉跡稀
　　送酇縣董明府之任
　　南北行巳久憐君知苦辛萬家同草木三載得〈一作返〉陽春東道聽遊子夷門歌主人空持語相送應怪不沾巾
　　山上樹〈一作桂〉
　　日暖上山〈一作峰〉路鳥啼知巳〈一作幾〉春忽逢幽隱處〈一作樹〉如見獨醒人石冷開常〈一作花開〉晩風多落亦〈一作葉落〉頻樵夫應不識嵗久伐為薪
　　長信宮二首
　　簟涼〈一作清〉秋氣〈一作夜〉初長信恨何如拂黛月生指解〈一作理〉鬟雲滿梳一從悲畫扇幾度泣前魚坐聽南宮樂涼風搖翠裾
　　一失輦前恩綺羅生暗塵惟應深夜月獨伴向隅〈一作愁〉人長信翠蛾老〈一作蛟故〉昭陽紅粉新君心似秋節不使草長春
　　洛陽道
　　浮世若浮雲千回故復新旋添青草塜更有白頭人嵗暮容〈一作客〉將老雪〈一作雲〉晴山欲春行行車與馬〈一作馬客〉不盡洛陽城
　　東門路
　　東門車馬路此〈一作北〉路在〈一作有〉浮沈白日若不落〈一作不西沒〉紅塵應更深從來名〈一作多〉利地〈一作計〉皆起〈一作見一作是〉是非心〈一作起爭心〉所以青青草年年生漢陰
　　江樓春望
　　樓下長江路舟車晝〈一作盡〉不閒鳥聲非故國春色是他山一望雲復水幾重河與闗愁心隨落日萬里各〈一作為〉西還
　　洛中晴望
　　九陌盡風塵囂囂晝復昏古今人不斷南北路長存葉落上陽樹草衰金谷園亂鴉歸〈一作來〉未巳殘〈一作斜〉日半前村
　　西歸
　　不繫與舟閒悠悠吳楚間羞將新白髮卻到〈一作去一作對〉舊青山一葉忽離〈一作初飛〉樹幾人同入闗長安家尚〈一作有家〉在秋至又西還
　　南遊
　　窮秋幾日雨處處生蒼苔舊國寄書後涼天方雁來露繁山草濕洲暖水花開去盡同行客一帆猶未回
　　南遊有感
　　杜陵無厚業不得駐車輪重到曾遊處多非舊主人東風千嶺〈一作里〉樹西日一洲蘋又〈一作好〉渡湘江去〈一作瀟湘水〉湘江〈一作瀟湘〉水復春
　　夜泊湘江
　　北風吹楚樹此地獨先秋何事屈原恨不隨湘水流涼天生片〈一作半〉月竟夕伴孤舟一作南行客無成空白頭
　　客中
　　楚人歌竹枝遊子淚沾衣異國久為客寒宵頻〈一作方〉夢歸一封書未返千樹葉皆飛南過〈一作度〉洞庭水更應消息稀
　　夜尋僧不遇〈一作夜尋僧僧遊山未歸〉
　　數歇度煙水漸非塵俗間泉聲入秋寺月色遍寒山石路幾回雪竹房猶閉闗不知雙樹客何處與〈一作伴〉雲閒
　　訪道者不遇〈一作訪僧不遇〉
　　人間惟此路〈一作道〉長得〈一作獨長〉緑苔衣及戸無行跡遊方應未歸平生無〈一作何〉限事到此盡知非獨倚松門久陰雲昏翠微
　　贈王隱者山居〈一作贈隱者〉
　　石室掃無塵人寰與此分飛來南浦樹半是華山雲浮世幾多事先〈一作此〉生應不聞寒山〈一作川〉滿西日空照雁成羣
　　寄北客
　　窮邊足風慘何處醉樓臺家去幾〈一作數〉千里月圓十二回寒阡〈一作雲山〉隨日遠雪路向城開遊子久無信年年空雁來
　　寄友人
　　長安清渭東遊子跡重重此去紅塵路難尋君馬蹤昔時輕一別漸老貴相逢應戀嵩陽住〈一作好〉嵩陽饒〈一作有〉古松
　　夜與故人別
　　白日去難駐故人非舊容今宵一別後何處更〈一作再一作復〉相逢過楚水千里到秦山幾〈一作萬〉重語〈一作話〉來天又〈一作未〉曉月落滿城鐘
　　別故〈一作友〉人
　　行子與秋葉各隨南北風雖非千里別還阻一宵〈一作歡〉同過盡少年日尚如長轉〈一作路〉蓬猶為布衣客羞入故闗中
　　送客東歸
　　一聽遊子歌秋計覺〈一作幾〉蹉跎四海少平地〈一作路〉百川無定波共驚年巳暮俱向客中多又駕征輪去東歸事〈一作將〉若何
　　過侯王故第
　　過此一酸辛行人淚有痕獨殘新碧樹猶擁舊朱門歌歇雲初散簷空燕尚存不知彈鋏客何處感新恩
　　孤雲
　　南北各萬里有雲〈一作時〉心更閒因風離海上伴月到人間洛浦少高〈一作佳〉樹長安無舊山裵回不可駐漠漠又空〈一作更東〉還
　　遠水
　　悔作望南浦望中生遠愁因知人易老〈一作感〉為有〈一作惟見〉水東〈一作長〉流欲附故鄉信不逢歸客舟萋萋兩岸草又度一年秋
　　詠蟬〈一作客中聞早蟬〉
　　江頭一聲起芳嵗巳難留聽此高林〈一作枝一作樹〉上遙知故國秋應催風落葉似〈一作亦〉勸客回舟不是新蟬苦年年自有愁
　　感情
　　青山長寂寞南望獨高歌四海故人盡九原新〈一作青〉壠〈一作塜〉多西沈浮世日東注逝川波不使年華駐此生能〈一作看〉幾何
　　早春日山居寄城郭知巳
　　陽和潛發蕩寒陰便使川原景象新入戸風泉聲瀝瀝當軒雲岫色沈沈殘雲帶雨輕飄雪嫩栁含煙小綻金雖有眼前詩酒興遨遊爭得稱閒心
　　勸酒
　　勸酒金屈巵滿酌不須辭花發多風雨人生足別離
　　感懷〈一作感情　以下一本俱作於鄴詩〉
　　東風吹草色空使客蹉跎不設太平險更應遊子多幾傷〈一作觴〉行處淚〈一作酒〉一曲醉中歌盡向青門外東隨渭水波
　　友人亭松
　　俛仰不能去如逢舊友同曾因春雪散見在華山中何處有明月訪君聽遠風相將歸未得各占石巖東
　　遊中梁山
　　僻地好泉石何人曾陸沈不知青嶂外更有白雲深因此見喬木幾回思舊林慇懃猨與〈一作與猨〉鳥惟我獨何心
　　尋山
　　到此絶車輪萋萋草樹春青山如有利白石亦成塵水濶應無路松深不見人如知巢與許千載跡猶新
　　宿江口
　　南渡人來絶喧喧雁滿沙自生江上月長有客思家半夜下霜岸北風吹荻花自驚歸夢斷不得到天涯
　　秋夜達蕭闗
　　擾擾浮〈一作遊〉梁路人忙月自閒去年為塞客今夜宿蕭闗辭國幾經嵗望鄉空見山不知江葉下又作布衣還
　　斜谷道
　　亂峰連疉嶂千里緑峩峩蜀國路如此遊人車亦過逺煙當葉歛驟雨逐風多獨憶紫芝叟臨風歌舊歌
　　過百牢闗貽舟中者
　　蜀國少平地方思京洛間遠為千里客來度百牢闗帆影清江水鈴聲碧草山不因〈一作貪〉名與利爾我〈一作我爾〉各應閒
　　客中覽鏡
　　何當開此鏡即見髮如絲白日急於水一年能幾時每逢芳草處長返故園遲所以多為客蹉跎欲怨誰
　　長安逢隱者
　　征車千里至碾遍六街塵向此有營地忽逢無事人昔時顏未改浮世路多新且脫衣沽酒終南山欲春
　　與僧話舊
　　草堂前有山一見一相寛處世貴僧靜青松因嵗寒他山逢舊侶盡日話長安所以閒行跡千回遶藥欄
　　贈王道士
　　日日市朝路何時無苦辛不隨丹竈客終作白頭人浮世度千載桃源方一春歸來華表上應笑北邙塵
　　匣中琴
　　世人無正心蟲網匣中琴何以經時廢非為娛耳音獨令高韻在誰感隙塵深應是南風曲聲聲不合今
　　過洛陽城
　　古來利與名俱在洛陽城九陌鼓初起萬車輪巳行周秦時幾變伊洛水猶清二月中橋路鳥啼春草生
　　望月〈一作客中月〉
　　離家凡幾宵一望一寥寥新魄又將滿故鄉應漸遙獨臨彭蠡水遠憶洛陽橋更有乗舟客悽然亦駐橈
　　王將軍宅夜聽歌
　　朱檻滿〈一作鋪〉明月美人歌落梅忽驚塵起處疑有鳯飛來一曲聽初徹幾年愁暫開東南正雲雨不得見陽臺
　　長信〈一作春〉宮
　　莫問〈一作訪〉古宮名古宮空有〈一作古〉城惟〈一作只〉應東去水不改舊時聲
　　高樓
　　遠天明月出照此誰家樓上有羅衣裳〈一作色〉涼風吹不休














　　御定全唐詩巻五百九十五
　　欽定四庫全書
　　御定全唐詩巻五百九十六
　　司馬扎〈高棅品彚作禮〉
　　司馬扎大中時詩人詩一巻
　　感古
　　九折無停波三光如轉燭𤣥珠人不識徒愛燕趙玉祖龍巳深惑漢氏遠徇欲驪山與茂陵相對秋草綠
　　贈王道士
　　玉洞秋有花蓬山夜無鬼豈知浮雲世生死逐流水瑤臺歌一曲曲盡五煙起悠然望虛路玉京在海裏青籙秘不聞黃鶴去不止願隨執輕策往結周太子
　　古思
　　春華惜妾態秋草念妾心始知井邊桐不如堂上琴月落卻羨鏡花飛猶委苔門前長江水一去終不回
　　獵客
　　五陵射鵰客走馬占春光下馬青樓前華裾獨煌煌自
　　言家咸京世族如金張擊鐘傳鼎食爾來八十強朱門爭先開車輪滿路傍娥娥燕趙人珠箔閉高堂清歌雜妙舞臨歡度曲長朝遊園花新夜宴池月涼更以馳驟多意氣事強梁君王正年少終日在長楊
　　送進士苗縱歸紫邏山居
　　汝上多奇山高懷愜清境強來干名地冠帶不能整常為夢歸處泉石寒更靜鶴聲夜無人空月隨松影今朝拋我去春物傷明景悵望相送還微陽在東嶺
　　賣花者
　　少壯彼何人種花荒苑外不知力田苦卻笑耕耘輩當春賣春色來往經幾代長安甲第多處處花堪愛良金不惜費競取園中最一蕊纔占煙歌聲〈一作笙歌〉巳高會自言種花地終日擁軒蓋農夫官役時獨與花相對那令賣花者久焉生人害貴粟不貴花生人自應泰
　　彈琴
　　涼〈一作深〉室無外響空桑七分所彈非新聲俗耳安肻聞月落未終曲暗中泣湘君如傳我心苦千里蒼梧雲
　　古邊卒思歸
　　有田不得耕身臥遼陽城夢中稻花香覺後戰血腥漢武在深殿唯思廓寰瀛中原半烽火比屋皆㸃行邊土無膏腴閒地何必爭徒令執耒者刀下死縱橫
　　美劉太保
　　常愛魯仲連退身得其趣不知鴟夷子更入五湖去雲霞恣搖曳鴻鵠無低翥萬里天地空清飇在平楚藏名向寵節辭疾去公務夜盡醉歌日高臥煙樹豈嗤生前樂千載自垂裕論道復論功皆可黃金鑄
　　蠶女
　　養蠶先養桑蠶老人亦衰茍無園中葉安得機上絲妾家非豪門官賦日相追鳴梭夜達曉猶恐不及時但憂蠶與桑敢問結髮期東鄰女新嫁照鏡弄蛾眉
　　效陶彭澤
　　一夢倐巳盡百年如露草獨有南山高不與人共老尊中貯靈味無事即醉倒何必鳴鼓鐘然後樂懷抱輕波向海疾浮雲歸谷早形役良可嗟唯能徇天道
　　鋤草怨
　　種田望雨多雨多長蓬蒿亦念官賦急寧知荷鋤勞亭午霽日明隣翁醉陶陶鄉吏不到門禾黍苗自高獨有辛苦者屢為州縣徭罷鋤田又廢戀鄉不忍逃出門吏相促隣家滿倉穀鄰翁不可告盡日向田〈一作天〉哭
　　山中晩興寄裴侍御
　　雷息疎雨散空山夏雲晴南軒對林晩籬落新蛩〈一作蟬〉鳴白酒一樽滿坐歌天地清十年身未閒心在人間名永懷君親恩久賤難退情安得蓬邱侶提攜採瑤英
　　築臺
　　魏國昔強盛宮中金玉多徵丁築層臺唯恐不巍峩結搆切星漢躋攀橫綺羅朝觀細腰舞夜聽皓齒歌詎念人力勞安問黍與禾一朝國既傾千仞堂亦平舞模衰栁影歌留草蟲聲月照白露寒蒼蒼故鄴城漢文有遺美對此清飇生
　　道中早發
　　野店雞一聲蕭蕭客車動西峯帶曉月十里猶相送繁滿長道羸馬四蹄重遙羨青樓人錦衾方遠夢功名不我與孤劒何所用行役難自休家山憶秋洞
　　滄浪峽
　　山下水聲深水邊山色聚月照秋自清花名春不去似非人間境又近紅塵路乍入洞中天更移雲外歩我殊惺惺者猶得滄浪趣可以濯吾纓斯言誠所慕
　　感螢
　　愛爾持照書臨書嘆吾道青熒一㸃光曽誤幾人老夜久獨此心環垣閉秋草
　　自渭南晩次華州
　　前樓〈一作登〉仙鼎原西經赤水渡火雲入村巷餘雨依驛樹我行傷去國疲馬屢回顧有如無窠鳥觸熱不得住峩峩華峰近城郭生夕霧逆旅何人尋行客暗中住卻思林丘臥自愜平生素勞役今若茲羞吟招隱句
　　近別
　　咫尺不相見便同天一涯何必隔闗山乃言傷別離君心與我心脈脈無由知誰堪近別苦遠別猶有期
　　江上秋夕
　　茂陵歸路絶誰念此淹留極目月沈浦苦吟霜滿舟孤猨啼後夜久客病高秋欲寄鄉闗恨寒江無北流
　　送歸客
　　多才與命違末路隱柴扉白髮何人問青山一劒歸晴煙獨鳥沒野渡亂花飛寂寞長亭外依然空落暉
　　東門晩望
　　青門聊極望何事久離羣芳草失歸路故鄉空暮雲信回陵樹老夢斷灞流分兄弟正南北鴻聲堪獨聞
　　上巳日曲江有感
　　萬花明曲水車馬動秦川此日不得意青春徒少年晴沙下鷗鷺幽沚生蘭荃向晩積歸念江湖心渺然
　　宿夀安甘棠館
　　行人方倦役到此似還鄉流水來闗外青山近洛陽溪雲歸洞鶴松月半軒霜坐恐晨鐘動天涯道路長
　　送友人下第東遊
　　出門皆有託君去獨何親闕下新交少天涯舊業貧煙寒嶽樹暝雪後嶺梅春聖代留崑玉那令愧郄詵
　　山齋㑹別
　　春草平陵路荷衣醉別離將尋洛陽友共結洞庭期星月半山盡天雞出海遲無輕此分手他日重相思
　　曉過伊水寄龍門僧
　　龍門樹色暗蒼蒼伊水東流客恨長病馬獨嘶殘夜月行人慾渡滿船霜幾家煙火依村歩何處漁歌似故鄉山下禪菴老師在願將形役問空王
　　送孔恂入洛
　　洛陽古城秋色多送君此去心如何青山欲暮惜別酒碧草未盡傷離歌前朝冠帶掩金谷舊遊花月經銅駝行人正苦奈分手日落遠水生微波
　　觀郊禮
　　鐘鼔旌旗引六飛玉皇初著畫龍衣泰壇煙盡星河曉萬國心隨彩仗歸
　　宮怨
　　桞色參差掩畫樓曉鶯啼送滿宮愁年年花落無人見空逐春泉出御溝
　　南徐夕眺
　　行吟向暮天何處不悽然岸影幾家栁笛聲何處船樓〈一作流〉分𤓰步月鳥入秣陵煙故里無人到鄉書誰為傳
　　題清上人
　　古院閉松色入門人自閒罷經來宿鳥支策對秋山客念蓬梗外禪心煙霧間空憐濯纓處階下水潺潺
　　塗中寄薛中裕
　　貧交千里外失路更傷離曉淚芳草盡夜魂明月知空山連野外寒鳥下霜枝此景正寥落為君𤣥髮衰
　　白馬津阻雨
　　津樹蕭蕭旅館空坐看疎葉繞堦紅故鄉千里楚雲外歸雁一聲煙雨中漳浦病多愁易老茂陵書在信難通功名儻遂身無事終向溪頭伴釣翁
　　秋日懷儲嗣宗
　　故人北遊久不回塞鴈南渡聲何哀相思聞鴈更惆悵卻向單于臺下來
　　夜聽李山人彈琴
　　瑤琴夜久秋清楚客一奏湘煙生曲中聲盡意不盡月照竹軒紅葉明
　　隱者
　　松間開一徑秋草自相依終日不冠帶空山無是非投綸〈一作輪〉溪鳥伴曝藥谷雲飛時向鄰家去狂歌夜醉歸
　　登河中鸛鵲樓
　　樓中見千里樓影入通津煙樹遙分陜山河曲向秦興亡留白日今古共紅塵鸛鵲飛何處城隅草自春
　　漾陂晩望
　　遠客家水國此來如到鄉何人垂白髮一葉釣殘陽栁暗鳥乍起渚深蘭自芳因知帝城下有路向滄浪












　　御定全唐詩巻五百九十六
　　欽定四庫全書
　　御定全唐詩巻五百九十七
　　徐商
　　徐商字義聲〈一雲字秋卿〉新鄭人擢進士第大中時尚書左丞咸通四年以兵部尚書同平章事後出為襄州節度詩一首
　　賀襄陽副使節判同加章綬
　　朱紫花前賀故人兼榮此會頗闗身同年坐上聯賓榻宗姓亭中布錦裀晴日照旗紅灼爍韶光入隊影玢璘芳菲解助今朝喜嫩蘂青條滿眼新
　　句
　　萍聚只因今日浪荻斜都為夜來風
　　高璩
　　高璩字瑩之渤海人登進士第累佐使府大中朝歴丞郎咸通中守中書侍郎平章事詩一首
　　和薛逢贈別
　　劒外綿州第一州尊前偏喜接君留歌聲婉轉添長恨管色淒涼似到秋但務歡娛思曉角獨耽雲水上高樓莫言此去難相見怨別徵黃是順流
　　句
　　公齋一到人非舊詩板重尋墨尚新
　　高湘
　　高湘字濬之銖從子也擢進士第咸通中歴諫議大夫僖宗朝終江西觀察使詩一首
　　和李尚書命妓餞崔侍御
　　謝安春渚餞袁宏千里仁風一扇清歌黛慘時方酩酊不知公子重飛觥
　　句
　　惟有高州是當家〈玉泉子云湘從兄中書舍人湜與路相巖親善而湘厚劉相瞻巖既逐瞻除不附己者十司戸湘得高州到日憤湜不佑巳賦詩云〉
　　崔安潛
　　崔安潛字進之齊州人大中三年進士登第咸通中累擢忠武節度使拒王仙芝有功代高駢鎮西川終太子太傅諡貞孝詩一首
　　報何澤
　　四十九年前及第同年唯有老夫存今日殷勤訪吾子穏將鬐鬛上龍門
　　裴鉶
　　裴鉶高駢客也官成都節度副使加御史大夫詩一首
　　題文翁石室
　　文翁石室有儀形庠序千秋播徳馨古栢尚留今日翠高岷猶藹舊時青人心未肻拋羶蟻弟子依前學聚螢更歎沲江無限水爭流秖願到滄溟
　　劉損
　　劉損咸通時人詩三首
　　憤惋詩三首〈一作劉禹錫詩題作懷妓〉
　　寶釵分股合無緣魚在深淵日在天得意紫鸞休舞鏡斷蹤青鳥罷銜箋金杯倒覆難收水玉軫傾欹嬾續從此蘼蕪山下過祗應將淚比黃泉
　　鸞辭舊伴知何止鳯得新梧想稱心紅粉尚存香幕幕白雲將散信沈沈已休磨琢投泥玉嬾更經營買笑金願作山頭似人石丈夫衣上淚痕深
　　舊嘗游處徧尋看覩物傷情死一般買笑樓前花巳謝畫眉牕下月空殘雲歸巫峽音容斷路隔星河去住難莫道詩成無淚下涙如泉滴亦須乾
　　鄭愚
　　鄭愚畨禺人咸通中觀察桂管入為禮部侍郎黃巢平後出鎮南海終尚書左僕射詩二首
　　幼作
　　臺山初罷霧岐海正分流漁浦颺來笛鴻逵翼去舟
　　茶詩
　　嫩芽香且靈吾謂草中英夜臼和煙𢷬寒爐對雪烹惟憂碧粉散嘗見緑花生
　　霍總
　　霍總咸通時池州刺史詩七首
　　郡樓望九華歌
　　樓上坐見九子峰翠雲赤日光溶溶有時朝昏變疎密八峰和煙一峰出有時風巻天雨晴聚立連連如弟兄陽烏生子偶成數丹鳯養雛同此名日日遙看機巳靜未離塵躅思真境子明龍駕騰九垓陵陽相對空崔嵬玉漿瑤草不可見自有神仙風馬來
　　塞下曲
　　曾當一面戰頻出九重圍但見爭鋒處長須得勝歸雪沾旗尾落風斷節毛稀豈要銘燕石平生重武威
　　闗山月
　　珠瓏翡翠牀白晳侍中郎五日來花下雙童問道傍到門車馬狹連夜管長每笑東家子窺他宋玉牆
　　驄馬
　　青驪八尺高俠客倚雄豪踏雪生珠汗障泥䕶錦袍路傍看驟影鞍底巻旋毛豈獨連錢貴酬恩更代勞
　　雉朝飛
　　五色有名翬清晨挾兩雌羣羣飛自樂步步飲相隨覘葉逢人處驚媒妬寵時緑毛春鬭盡強敵願君知
　　木芙蓉
　　本自江湖遠常開霜露餘爭春𠉀穠李得水異紅蕖孤秀曾無偶〈一作遇〉當門幸不鉏誰能政搖落繁綵照堦除
　　採蓮女
　　舟中採蓮女兩兩催妝梳聞早渡江去日高來起居陳琡
　　陳琡咸通中佐廉使郭常侍銓於徐性耿介不合挈家居茅山焚香習禪詩一首
　　別僧〈一作留別蘭若僧〉
　　行若獨輪車常畏大道覆止若員底器常恐他物觸行止既如此安得不離俗
　　裵䖍〈一作乾〉餘
　　裵䖍餘咸通末佐北門李相蔚淮南幕乾寧初官太常少卿詩二首
　　早春殘雪
　　霽日彫瓊彩幽庭減夜寒梅飄餘片積日墮晩光殘零落偏依桂霏微不掩蘭陰林披霧縠小沼破冰盤曲檻霜凝砌疎篁玉碎竿巳聞三徑好猶可訪袁安
　　栁枝詞詠篙水濺妓衣
　　半額微黃〈一作滿額蛾黃〉金縷衣玉搔頭褭鳯雙飛〈一作翠翹浮動玉釵垂〉從教水濺羅裙濕還道朝來〈一作知道巫山〉行雨歸
　　李嶸
　　李嶸咸通時人詩一首
　　獻淮南帥〈一作獻李僕射〉
　　雞樹煙含瑞氣凝鳯池波待玉山澄國人久倚東闗望擬築沙堤到廣陵
　　袁郊
　　袁郊字之儀朗山人滋之子也咸通時為祠部郎中昭宗朝為翰林學士詩四首
　　月
　　嫦娥竊藥出人間藏在蟾宮不放還后羿遍尋無覓處誰知天上卻容奸
　　霜
　　古今何事不思量盡信鄒生感彼蒼但想燕山吹暖律炎天豈不解飛霜
　　露
　　湛湛騰空下碧霄地卑濕處更偏饒菅茅豐草皆霑潤不道良田有旱苗
　　雲
　　楚甸嘗聞旱魃侵從龍應合解為霖荒淫卻入陽臺夢惑亂懷襄父子心
　　張叢
　　張叢咸通中官桂管觀察使詩一首
　　㳺東觀山
　　巖岫碧孱顏靈蹤若可攀樓臺煙靄外松竹翠微間玉液寒深洞秋光秀遠山憑君指歸路何處是人寰馮袞
　　馮袞東陽人定之子登進士第咸通中歴任臺省嘗為蘇州刺史詩二首
　　擲盧作
　　八尺臺盤照面新千金一擲鬭精神合是賭時須賭取不妨回首乞閑人
　　戲酒妓
　　醉眼從伊百度斜是他家屬是他家低聲向道人知也隔坐剛拋豆蔲花
　　鄭綮
　　鄭綮字蘊武進士及第累官散騎常侍昭宗時以禮部侍郎同中書門下平章事詩三首
　　老僧
　　日照四山雪老僧門未開凍缾黏柱礎宿火陷爐灰童子病歸去鹿麑寒入來齋鐘知漸近枝鳥下生臺
　　題盧州郡齋
　　九衢塵裏一書生多達逢時擁斾旌醉裏眼開金使字紫旂風動耀天明
　　別郡後寄席中三蘭〈三妓並以蘭為名〉
　　淮淝兩水不相通隔岸臨流望向東千顆淚珠無寄處一時彈與渡前風
　　溫庭皓
　　溫庭皓初為襄陽徐商從事咸通中辟徐州崔彥曾幕府龎勛反使庭皓草表求節度庭皓拒之遂遇害詔贈兵部郎中詩四首
　　觀山燈獻徐尚書
　　一峰當勝地萬㸃照嚴城勢異崑岡發光疑𤣥圃生焚書翻見字舉燧不招兵況遇新春夜何勞秉燭行九枝應並耀午夜忽潛然景集青山外螢分碧草前輝華侵月影歴亂寫星躔望極高樓上搖光滿綺筵春山收暝色爝火集餘輝麗景饒紅焰祥光出翠微白榆行自比青桂影相依唯有偷光客追㳺欲忘歸
　　梅
　　一樹寒林外何人此地栽春光先自暖陽艷暗相催曉覺霜添白寒迷月借開餘香低惹袖墮蘂逐流杯零落移新暖飃颺上故臺雪繁鶯不識風裊蝶空迴羌吹應愁起征徒異渴來莫貪題詠興商鼎待鹽梅









　　御定全唐詩巻五百九十七
<集部,總集類,御定全唐詩>
　　欽定四庫全書
　　御定全唐詩卷五百九十八
　　高駢
　　高駢字千里南平郡王崇文之孫家世禁衛幼頗修飭折節為文學初事朱叔明為司馬後歴右神策軍都虞𠉀秦州刺史咸通中拜安南都䕶進檢校刑部尚書以都䕶府為靜海軍授駢節度兼諸道行營招討使僖宗立加同中書門下平章事遷劒南西川節度進檢校司徒封燕國公徙荊南節度加諸道行營都統鹽鐵轉運等使俄徙淮南節度副大使廣明初進檢校太尉東面都繞京西京北神策軍諸道兵馬等使封渤海郡王為部將畢師鐸所害詩一巻
　　言懷
　　恨乏平戎策慚登拜將壇手持金鉞冷身掛鐵衣寒主聖扶持易恩深報効難三邊猶未靜何敢便休官
　　寄鄠杜李遂良處士
　　小隠堪忘世上情可能休夢入重城池邊寫字師前輩座右題銘律後生吟社客歸秦渡晚醉鄉漁去渼陂晴春來不得山中信盡日無人傍水行
　　和王昭符進士贈洞庭趙先生
　　為愛君山景冣靈角冠秋禮一壇星藥將雞犬雲間試琴許魚龍月下聽自要乘風隨羽客誰同種玉驗仙經煙霞澹泊〈一作寂寞〉無人到唯有漁翁過洞庭
　　依韻奉酬李迪
　　栁下官資顏子居閒情入骨若為除詩成斬將奇難敵酒熟封侯快未如只見絲綸終日降不知功業是誰書而今共飲醇滋味消得揶揄勢利疎
　　留別彰徳軍從事范校書
　　無金寄與白頭親節槩猶誇似古人未出塵埃真落魄不趨權勢正因循桂攀明月曾觀國蓬轉西風卻問津匹馬東歸羨知巳燕王臺上結交新
　　途次內黃馬病寄僧舍呈諸友人
　　官閒馬病客深秋肻學張衡詠四愁紅葉寺多詩景致白衣人盡酒交遊依違諷刺因行得澹泊供需不在求好與高陽結吟社況無名跡達珠旒
　　遣興
　　浮世忙忙蟻子羣莫嗔頭上雪紛紛沈憂萬種與千種行樂十分無一分越外險巇防俗事就中拘檢信人文醉鄉日月終須覔去作先生號白雲
　　南海神祠
　　滄溟八千里今古畏波濤此日征南將安然渡萬艘
　　送春
　　水淺魚爭躍花深鳥競啼春光看欲盡判卻醉如泥
　　海翻
　　幾經人事變又見海濤翻徒起如山浪何曾洗至寃
　　笻竹杖寄僧
　　堅輕笻竹杖一枝有九節寄與沃洲人〈一作僧〉閒步青山月
　　遣興
　　把盞非憐酒持竿不為魚唯應嵇叔夜似我性慵疎
　　歎征人
　　心堅膽壯箭頭親十載沙場受苦辛力盡路傍行不得廣張紅斾是何人
　　湘妃廟
　　帝舜南巡去不還二妃幽怨水雲間當時珠淚垂多少直到如今竹尚斑
　　赴安南卻寄台司
　　曾驅萬馬上天〈一作靜江〉山風去雲回頃刻間今日海門南面事莫教還似鳯林闗
　　閨怨
　　人世悲歡不可知夫君初破黑山歸如今又獻征南策早晩催縫帶號衣
　　馬嵬驛
　　玉顏雖掩馬嵬塵寃氣和煙鎖渭津蟬鬢不隨鑾駕去至今空感往來人
　　宴犒蕃軍有感
　　蜀地恩留馬嵬哭煙雨濛濛春草綠滿眼由來是舊人那堪更奏梁州曲
　　寓懐
　　闗山萬里恨難銷鐵馬金鞭出塞遙為問昔時青海畔幾人歸到鳯林橋
　　步虛詞
　　青溪道士人不識上天下天〈一作地〉鶴一隻洞門深鎻碧窗寒滴露研朱㸃周易
　　贈歌者二首
　　酒滿金船花滿枝佳人立唱慘愁眉一聲直入青雲去多少悲歡起此時〈一作酒滿金尊花滿枝雙蛾齊唱鷓鴣詞清聲掲入雲間去駐得春風花落遲〉
　　公子邀歡月滿樓雙成〈一作佳人〉掲調唱伊州便從席上風沙〈一作秋風〉起直到陽〈一作蕭〉闗水盡頭
　　入蜀
　　萬水千山音信希空勞魂夢到京畿漫天嶺上頻回首不見虞封淚滿衣
　　邊城聽角
　　席箕風起雁聲秋隴水邊沙滿目愁三㑹五更欲吹盡不知凡白幾人頭
　　渭川秋望寄右軍王特進
　　長川終日碧潺湲知道天河與地連憑寄兩行朝闕淚願隨流入御溝泉
　　山亭夏日
　　綠樹陰濃夏日長樓臺倒影入池塘水晶簾動微風起滿架薔薇一院香
　　蜀路感懐
　　蜀山蒼翠隴雲愁鑾駕西巡陷幾州唯有縈回深澗水潺湲不改舊時流
　　殘春遣興
　　畫舸輕橈栁色新摩訶池上醉青春不辭不為青春醉只恐鶯花也怪人
　　春日招賓
　　花枝如火酒如餳正好狂歌醉復醒對酒看花何處好延和閣下碧筠亭
　　過天威徑
　　豺狼坑盡卻朝天戰馬休嘶瘴嶺煙歸路嶮𡾟今坦蕩一條千里直如
　　對花呈幕中
　　海棠初發去春枝首唱曾題七字詩今日能來花下飲不辭頻把使頭旗
　　寄題羅浮別業
　　不將真性染埃塵為有煙霞伴此身帶日〈一作月〉長江好歸信〈一作去〉博羅山下碧桃春
　　塞上曲二首
　　二年邉戍〈一作塞〉絶煙塵一曲河灣萬恨新從此鳯林闗cq=411外事不知誰是苦心人
　　隴上征夫隴下魂死生同恨漢將軍不知萬里沙苦空舉平安火入雲
　　廣陵宴次戲簡幕賓
　　一曲狂歌酒百分蛾眉畫出月爭新將軍醉罷無餘事亂把花枝折贈人
　　安南送曹別勑歸朝
　　雲水蒼茫日欲收野煙深處鷓鴣愁知君萬里朝天去為説征南巳五秋
　　對雪
　　六出飛花入戸時坐看青〈一作修〉竹變瓊枝如今〈一作逡巡〉好上高樓望〈一作看〉蓋盡人間惡路岐
　　訪隱者不遇
　　落花流水認天台半醉閒吟獨自來惆悵仙翁何處去滿庭紅杏碧桃開
　　赴西川途經虢縣作
　　亞夫重過栁營門路指岷峨隔暮雲紅額少年遮道拜殷勤認得舊將軍
　　錦城寫望
　　蜀江波影碧悠悠四望煙花匝郡樓不會人家多少錦春來盡掛樹梢頭
　　太公廟
　　青山長在境長新寂寞持竿一水濱及得王師身已老不知辛苦為何人
　　邊方春興
　　草色青青栁色濃玉壺傾酒滿金鍾笙歌嘹亮隨風去知盡闗山第幾重
　　塞上寄家兄
　　棣萼分張信使希幾多鄉淚濕征衣笳聲未斷腸先斷萬里胡天鳥不飛
　　寫懷二首
　　漁竿消日酒消愁一醉忘情萬事休卻恨韓彭興漢室功成不向五湖遊
　　花滿西園月滿池笙歌搖曳畫船移如今暗與心相約不動征旗動酒旗
　　池上送春
　　持竿閒坐思沈吟釣得江鱗出碧潯回首看花花欲盡可憐寥落送春心
　　南征敘懷
　　萬里驅兵過海門此生今日報君恩回期直待烽煙靜不遣征衣有淚痕
　　風箏〈一作題風箏寄意〉
　　夜靜聲響碧空宮商信任往來風依稀似曲才堪聽又被移將〈一作風吹〉別調中
　　平流園席上
　　畫舸搖煙水滿塘栁絲輕軟小桃香卻緣龍節為縈絆好是狂時不得狂
　　聞河中王鐸加都統
　　煉汞燒鉛四十年至今猶在藥爐前不知子晉緣何事只學吹簫便得仙
　　句
　　人間無限傷心事不得尊前折一枝　滿宮多少承恩者似有容華妾也無　滿身珠翠將何用唯與豪家拂象牀　何人種得西施花千古春風開不盡〈以上見桂苑叢談〉









　　御定全唐詩巻五百九十八
　　欽定四庫全書
　　御定全唐詩巻五百九十九
　　於濆
　　於濆字子漪咸通進士終泗州判官詩一巻
　　青樓曲
　　青樓臨大道一上一囘老所思終不來極目傷春草
　　塞下曲
　　紫塞曉屯兵黃沙披甲臥〈一作赤子別父母犬戎圍邏娑〉戰鼓聲未齊烏鳶已相賀燕然山上雲半是離鄉魂衞霍待〈一作徒〉富貴豈能無〈一作清〉乾坤〈一作不知誰與論〉
　　山村曉思
　　開門省禾黍鄰翁水頭住今朝南澗波昨夜西川雨牧童披短蓑腰笛期煙渚不問水邊人騎牛傍山去
　　馬嵬驛
　　常經馬嵬驛見說坡前客一從屠貴妃生女愁傾國是日芙蓉花不如秋草色當時嫁匹夫不妨得頭白
　　苦辛〈一作辛苦〉吟
　　壠上扶犂兒手種腹長飢窗下拋〈一作前擲〉梭女手織身無衣我願燕趙姝化爲嫫母姿一笑不值錢〈一作金〉自然家國肥
　　野蠶
　　野蠶食青桑吐絲亦成繭無功及生人何異偷飽煖我願均爾絲化爲寒者衣
　　秦原覽古
　　耕者戮力地龍虎曾角逐火德道將亨夜逢虵母哭昔日望夷宮是處尋桑榖漢祖竟爲龍趙髙徒指鹿當時行路人已合傷心目漢祚又千年秦原草還綠
　　古宴曲
　　雉扇合蓬萊朝車囘紫陌重門集嘶馬言宴金張宅燕娥奉巵酒低鬟若無力十戸手胼胝鳳凰釵一隻髙樓齊下視日照羅衣〈一作綺〉色笑指負薪人不信生中國
　　南越謡
　　迢迢東南天巨浸無津壖雄風巻昬霧干戈滿樓船此時尉佗心兒童待幽燕三寸陸賈舌萬里漢山川若令交趾貨盡生虞芮田天意茍如此遐人誰肯憐
　　述已歎
　　不長不成人及長老逼身履善本求樂及善尤苦辛如何幽并兒一箭取功勲
　　遼陽行
　　遼陽在何處妾欲隨君去義合齊死生本不誇機杼誰能守空閨虛問遼陽路
　　旅館秋思
　　旅館坐孤寂出門成苦吟何事覺歸晚黃花秋意深寒蝶戀衰草軫我離鄉心更見庭前樹南枝巢宿禽
　　長城
　　秦皇豈無德䝉氏非不武豈將版築功萬里遮胡虜團沙世所難作壘明知苦死者倍堪傷僵屍猶抱杵十年居上郡四海誰爲主縱使骨爲塵寃名不入土
　　田翁歎〈一本下有桑字〉
　　手植千樹桑文杏作中梁頻年徭役重盡屬富家郎富家田業廣用此買金章昨日門前過軒車滿垂楊歸來說向家兒孫竟咨嗟不見千樹桑一浦芙蓉花
　　沙場夜
　　城上更聲發城下杵聲歇征人燒斷蓬對泣沙中月耕牛朝輓甲戰馬夜銜鐡士卒浣戎衣交河水爲血輕裘兩都客洞房愁宿別何況遠辭家生死猶未決
　　里中女
　　吾聞池中魚不識海水深吾聞桑下女不識華堂隂貧窗苦機杼富家鳴杵砧天與雙明眸只敎識蒿簪徒惜越娃貌亦蘊韓娥音珠玉不到眼遂無奢侈心豈知趙飛燕滿髻釵黃金
　　寒食
　　二月野中芳凡花亦能香素娥哭新塚樵柯鳴柔桑田父引黃犬尋狐上髙岡墳前呼犬歸不知頭似霜
　　邊遊錄戍卒言
　　二十屬盧龍三十防沙漠平生愛功業不覺從軍惡今來客鬢改知學彎弓錯赤肉痛金瘡他人成衞霍目斷望君門君門苦寥廓
　　古征戰
　　高峰凌青冥深穴萬丈坑皇天自山谷焉得人心平齊魯足兵甲燕趙多娉婷仍聞麗水中日日黃金生茍非夷齊心豈得無戰爭
　　山村叟
　　古鑿巖居人一㕓稱有產雖霑巾覆形不及貴門犬驅牛耕白石課女經黃繭歲暮霜霰濃畫樓人飽煖
　　戍客南歸
　　北別黃榆塞南歸白雲鄉孤舟下彭蠡楚月沈滄浪爲子惜功業滿身刀箭瘡莫渡汨羅水囘君忠孝腸
　　經館娃宮
　　館娃宮畔顧國變生嬌妒句踐膽未嘗夫差心已誤呉亡甘已矣〈一作昔誰在〉越勝今何處當時二國君一種江邊墓
　　村居晏起
　　村舎少聞事日髙猶閉關起來花滿地戴勝鳴桑間居安即永業何者爲故山朱門與蓬戶六十頭盡斑
　　感懷
　　採薇易爲山何必登首陽濯纓易爲水何必泛滄浪貴崇已難慕諂笑何所長東堂桂欲空猶有收螢光
　　金谷感懷
　　黃金驕石崇與晉爭國力更欲住人間一日買不得行爲忠信主身是文章宅四者俱不聞空傳墮樓客
　　恨從軍
　　不嫁白衫兒愛君新紫衣早知遽相別何用假光輝已聞都萬騎又道出重圍一軸金裝字致君終不歸
　　燒金曲
　　天壽畏不永燒金希長年積土培枯根自謂松柏堅南陌試腰褭西樓歌嬋娟豈知蔓草中日日開夜泉
　　子從軍
　　男作鄉中丁女作鄉男婦南村與北里日日見父母豈似從軍兒一去便白首何當鑄劍㦸盡得丁男力
　　越溪女
　　㑹稽山上雲化作越溪人枉破呉王國徒爲西子身江邊浣紗伴黃金扼雙腕倐忽不相期思傾趙飛燕妾家基業薄空有如花面嫁盡綠窗人獨自盤金線
　　巫山髙
　　何山無朝雲彼雲亦悠揚何山無暮雨彼雨亦蒼茫宋玉恃才者憑虛構髙唐自垂文賦名荒淫歸楚㐮峩峩十二峰永作妖鬼鄉
　　織素謡
　　貧女苦筋力繰絲夜夜織萬梭爲一素世重韓娥色五侯初買笑建章方落籍一曲古涼州六親長血食勸爾畫長睂學歌飽親戚
　　擬古諷
　　洛陽大道傍甲第何㴱邃南畞無一廛東園有餘地春溪化桃李秋沼生荷芰草木本無情此時如有爲旱苖當壟死流水資嘉致余心甘至愚不㑹皇天意
　　贈太行開路者
　　手斸太行山心齊太行巓斸盡太行險君心更摩天何如囘苦辛自鑿東臯田
　　戍卒傷春
　　連年戍邊塞過卻芳菲節東風氣力盡不減隂山雪蕭條栁一株南枝葉㣲發爲帶故鄉情依依藉攀折晩風吹磧沙夜淚啼鄉月凌煙閣上人未必皆忠烈
　　富農詩
　　濆寓居堯山南六十里里有富農得氏琅琊人指其貌此多藏者也積粟萬庾馬牛無算血屬星居於里土生不遺死不贈環顧妻孥意與天地等故作是詩用廣知者
　　長聞鄉人語此家勝良賈骨肉化飢魂倉中有飽鼠青春滿桑柘旦夕嗚機杼秋風一夜來累累聞砧杵西鄰有原憲蓬蒿遶環堵自樂固窮心天意在何處當門見堆〈一作稚〉子已作桑田主安得四海中盡爲虞芮土
　　早發
　　綠野含曙光東北雲如茜棲鴉林際起落月水中見此身何自苦日日凌霜霰流蘇帳裏人猶在陽臺畔
　　季夏逢朝客
　　滻水桃李熟杜曲芙蓉老九天休沐歸腰玉垂楊道避路迴綺羅迎風嘶騕褭豈知山谷中日日吹瑤草
　　隴頭水〈一作吟〉
　　行人何徬徨隴頭水嗚咽寒沙戰鬼愁白骨風霜切薄日朦朧秋怨氣隂雲結殺成邊將名名著生靈滅
　　古別離
　　入室少情意出門多路岐黃鶴有歸日蕩子無還時人誰無分命妾身何太竒君爲東南風妾作西北枝青樓鄰里婦終年畫長眉自倚對良匹笑妾空羅幃
　　郎本東家兒妾本西家女對門中道間終謂無離阻豈知中道間遣作空閨主自是愛封侯非關備胡虜知子去從軍何處無良人
　　擬古意
　　白玉若無玷花顔須及時國色乆在室良媒亦生疑鴉鬟未成髻鸞鏡徒相知翻慙效顰者卻笑故人遲
　　隴頭吟〈一作水〉
　　借問隴頭水終年恨何事深疑嗚咽聲中有徵人淚自昔藴長䇿況我非才智無計謝潺湲一宵空不寐〈後四句一作昨日上山下達曙不能寐何處接長波東流入清渭〉
　　思歸引
　　不耕南畞田爲〈一作誤〉愛東堂桂身同樹上花一落又經歲交親日相薄知已恩潛替日開十二門自是無歸計
　　秦富人
　　髙髙起華堂逺逺引流水糞土視金珍猶嫌未奢侈陋巷滿蓬蒿誰憐有顔子
　　對花〈一作武瓘詩題雲感事〉
　　花開蝶滿枝花落蝶還稀惟有舊巢燕主人貧亦歸
　　宮怨
　　妾家望江口少年家財厚臨江起珠樓不賣文君酒當年樂貞獨巢燕時為友父兄未許人畏妾事姑舅西牆鄰宋玉窺見妾眉宇一旦及天聰恩光生戶牖謂言入漢宮富貴可長乆君王縱有情不奈陳皇后誰憐頰似桃孰知腰勝栁今日在長門從來不如醜






　　御定全唐詩巻五百九十九
　　欽定四庫全書
　　御定全唐詩巻六百
　　牛徵
　　牛徵叢之子僧孺之孫登咸通二年進士第詩一首
　　登越王樓即事
　　危樓送遠目信美奈鄉情轉岸孤舟疾銜山落照明蕭條看草色惆悵認江聲誰㑹登臨恨從軍白髪生伊璠
　　伊璠咸通四年登進士第爲涇陽令詩一首
　　及第後寄梁燭處士
　　繡轂尋芳許史家獨將羈事逺江沙十年辛苦一枝桂二月豔陽千樹花鵬化四溟歸碧落鶴棲三島接青霞同袍不得同遊翫今對春風日又斜
　　蕭遘
　　蕭遘徐國公嵩之四代孫咸通五年登進士第僖宗幸蜀拜相後為偽熅所汚賜死詩三首
　　春詩
　　南國韶光早春風送臘來水堤煙報栁山寺雪驚梅練色鋪江晩潮聲逐渚迴青旗問沽酒何處撥寒醅
　　和王侍中謁張惡子廟
　　青骨祀吳誰讓德紫華居越亦知名未聞一劒傳唐主長擁千山䕶蜀城斬馬威稜應掃蕩截蛟鋒刃俟昇平酇侯為國親簫鼓堂上神籌更布兵
　　成都
　　月曉巳開花市合江平偏見竹簰多好敎載取芳菲樹剰照岷天瑟瑟波
　　句
　　吾家九葉相盡繼明時出〈與子三兒生日困學紀聞〉
　　韋承貽
　　韋承貽字貽之咸通八年登第詩二首
　　策試夜濳紀長句於都堂西南隅
　　褒衣博帶滿塵埃獨自都堂納巻回蓬巷幾時聞吉語棘籬何日免重來三條燭盡鐘初動九轉丹成鼎未開殘月漸低人擾擾不知誰是謫仙才
　　白蓮千朶照廊明一片昇平雅頌聲才唱第三條燭盡南宮風月畫難成〈此首一作薛能詩〉
　　鄭洪業
　　鄭洪業咸通八年第一人擢第詩一首
　　詔放雲南子弟還國
　　德被陪臣子仁垂聖主恩雕題辭鳳闕丹服出金門有澤沾殊俗無征及獷𤟤銅梁分漢土玉壘駕鸞軒瘴嶺蠶叢盛巴江越嶲垠萬方同感化豈獨自南蕃
　　孫緯
　　孫緯咸通八年宏詞登科詩一首
　　中秋夜思鄭延美有作
　　中秋中夜月世說慴妖精顧兔雲初蔽長虵誰與勍未追良友翫安用玉輪盈此意人誰喻裁詩穿禁城歐陽玭
　　歐陽玭袞之子咸通十年擢進士第官書記詩五首
　　清曉捲簾
　　清暁意未愜捲簾時一吟檻虛花氣密地暖竹聲深秀色還朝暮浮雲自古今石泉驚巳躍㑹可洗幽心
　　巴陵
　　孤城向夕原春入景初暄綠樹低官舎青山在縣門樓臺疑結蜃枕席更聞猨客路何曾定棲遲欲斷魂
　　榆溪道上
　　初日在斜溪山雲片片低鄉愁夢裏失馬色望中迷澗底淒泉氣巖前遍綠荑非關秦塞去無事𠉀晨雞
　　新嶺臨眺寄連總進士
　　關勢遙臨海峰巒半入雲煙中獨鳥下潭上雜花熏寄逺悲春草登臨憶使君此時還極目離思更紛紛
　　幽軒
　　幽軒斜映山空澗復潺潺重疊巖巒趣遙來窗戸間桃花飄岫幌燕子語松關衣桁侵池翠階痕露蘚斑臨風清瑟奏對客白雲閑眷戀青春色含毫俯碧灣
　　張演
　　張演咸通十三年及第詩一首
　　社日村居〈一作王駕詩〉
　　鵝湖山下稻粱肥㹠穽雞棲〈一作塒〉對〈一作半〉掩扉桑柘影斜春社散家家扶得醉人歸
　　裵澈
　　裵澈登咸通進士第僖宗朝拜相以擁立偽熅誅詩一首
　　弔孟昌圖
　　一章何罪死何名投水惟君與屈平從此蜀江煙月夜杜鵑應作兩般聲
　　翁綬
　　翁綬登咸通進士第詩八首
　　婕妤怨
　　讒謗濳來起百憂朝承恩寵暮仇讎火燒白玉非因玷霜翦紅蘭不待秋花落昭陽誰共輦月明長信獨登樓繁華事逐東流水團扇悲歌萬古愁
　　隴頭吟
　　隴水潺湲隴樹黃征人隴上盡思鄉馬嘶斜月朔風急雁過寒雲邊思長殘月出林明劒㦸平沙隔水見牛羊橫行俱是封侯者誰斬樓蘭獻未央
　　關山月
　　裵囘漢月滿邊州照盡天涯到隴頭影轉銀河寰海靜光分玉塞古今愁笳吹逺戍孤烽滅雁下平沙萬里秋況是故園揺落夜那堪少婦獨登樓
　　雨雪曲
　　邊聲四合殷河流雨雪飛來遍隴頭鐵嶺探人迷鳥道隂山飛將濕貂裘斜飄旌斾過戎帳半雜風沙入戍樓一自塞坦無李蔡何人爲解北門憂
　　行路難
　　行路艱難不復歌故人榮達我蹉跎雙輪晩上銅臺雪一葉春浮瘴海波自古要津皆若此方今失路欲如何君看西漢翟丞相鳳沼朝辭暮雀羅
　　折楊柳
　　紫陌金隄映綺羅遊人處處動離歌陰移古戍迷芳〈一作荒〉草花帶殘陽落逺波臺上少年吹白雪樓中思婦歛青蛾殷勤攀折贈行客此去闗山雨雪多
　　詠酒
　　逃暑迎春復送秋無非綠蟻滿杯浮百年莫惜千回醉一醆能消萬古愁幾爲芳菲眠細草曾因雨雪上髙樓平生名利闗身者不識狂歌到白頭
　　白馬
　　渥窪龍種雪霜同毛骨天生膽氣雄金埓乍調光照地玉闗初別逺嘶風花明錦襜垂楊下露濕朱纓細雨中一夜羽書催轉戰紫髯騎出佩騂弓
　　句
　　海國歐鄉浙水東暫煩良守此憑熊〈見事文類聚〉
　　潘緯
　　潘緯湘南人登咸通進士第詩二首
　　中秋月
　　古今逢此夜共冀泬㵳明豈是月華別祇應秋氣清影當中土正輪對八荒平尋客徒留望璿璣自有程
　　琴
　　客來鳴素琴惆悵對遺音一曲起於古幾人聽到今盡含〈一作晝寒〉風靄逺自〈一作日〉泛月煙深風〈一作夙〉續水山操坐生方外心
　　句
　　篆經千古澀影瀉一堂寒〈古鏡　見吟窗雜錄〉
　　武瓘
　　武瓘貴池人登咸通進士第爲益陽令詩一首
　　九日衞使君筵上作
　　佳晨登賞喜還鄉謝宇開筵晩興長滿眼黃花初泛酒隔煙紅樹欲迎霜千家門戸笙歌發十里江山白鳥翔共賀安人豐樂嵗幸陪珠履侍銀章
　　勸酒
　　勸君金屈巵滿酌不須辭花發多風雨人生足別離
　　感事〈一作於濆詩題雲對花〉
　　花開蝶滿枝花謝蝶還稀惟有舊巢燕主人貧亦歸袁皓
　　袁皓宜春人登咸通進士第僖宗狩蜀擢倉部員外郎龍紀中爲集賢殿圖書使自稱碧池處士碧池書三十巻今存詩四首
　　重歸宜春偶成十六韻寄朝中知己
　　水香甘似醴知是入袁溪黃竹成叢密青蘿夾岸低煖流鸂𪆟戲深樹鷓鴣啼黃犬驚迎客青牛困臥泥有村皆績紡無地不耕犂鄉曲多耆舊逢迎盡杖藜殷勤傾白酒相勸有黃雞歸老官知忝還鄉路不迷直言千忌諱權路恥依棲拙學趨時態閒思與牧齊稻糧饒燕雀江海溢鳬鷖昔共逢離亂今來息鼓鞞恩仁霑品物敎化及雕題上貢貞元祿曾叨寵記批何須歸紫禁便是到丹梯珍重長安道從今息馬嘶
　　及第後作
　　金榜高懸姓氏眞分明折得一枝春蓬瀛乍接神仙侶江海迴思耕釣人九萬摶扶排羽翼十年辛苦渉風塵昇平時節逢公道不覺龍門是嶮津
　　重歸宜春經過萍川題梵林寺
　　梵林遺址在松蘿四十年來兩度過瀘水東奔彭蠡浪萍川西注洞庭波村煙不改居人換官路無窮行客多拖紫腰金成底事憑闌惆悵欲如何
　　寄岳陽嚴使君
　　得意東歸過岳陽桂枝香惹蘂枝香也知暮雨生巫峽爭奈朝雲屬楚王萬恨只憑期尅手寸心唯繫別離腸南亭宴罷笙歌散囘首煙波路渺茫
　　公乗億
　　公乗億字壽仙魏人咸通末登進士第爲魏博節度使樂彥禎從事加授侍郎詩一巻今存四首
　　賦得郎官上應列宿
　　北極佇文昌南宮曉拜郎紫泥乘帝澤銀印佩天光緯結三台側鉤連四輔傍佐商依傅說仕漢笑馮唐委佩揺秋色峨冠帶晩霜自然符列象千古耀巖廊
　　春風扇微和
　　麗日催遲景和風扇早春暖浮丹鳳闕韶媚黒龍津澹蕩迎仙仗霏微送畫輪綠揺宮柳散紅待禁花新舞席濳迴雪歌筵暗起塵幸當陽𠉀律一顧及佳晨
　　賦得秋菊有佳色
　　陶令籬邊菊秋來色轉佳翠攢千片葉金剪一枝花蘂逐蜂鬚亂英隨蝶翅斜帶香飄緑綺和酒上烏紗散漫揺霜彩嬌妍漏日華芳菲彭澤見更稱在誰家
　　賦得臨江遲來客
　　江上晩沈沈煙波一望深向來殊未至何處擬相尋栁結重重眼萍翻寸寸心暮山期共眺寒渚待同臨北去魚無信南飛雁絶音思君不可見使我獨愁吟
　　句
　　十上十年皆落第一家一半已成塵〈見摭言〉
　　王季文
　　王季文字宗素池陽人少居九華遇異人授九仙飛化之術咸通中登進士第授祕書郎尋謝病歸九華日一浴於山之龍潭寒暑不渝竟仙去詩二首
　　九華山謡
　　九華崢嶸占南陸蓮花擢本山半腹翠屏橫截萬里天瀑水落深千丈玉雲梯石磴入杳㝠俯看四極如中庭丹崖壓下廬霍勢白日隱出牛斗星杉松一嵗抽數尺瓊草夤緣秀層壁南風拂曉煙霧開滿山蔥蒨鋪鮮碧雷霆往往從地發龍臥豹藏安可別峻極遙看戛昊蒼挺生豈得無才傑神仙憚險莫敢登馭風駕鶴循丘陵陽烏不見峰頂樹大火尚結嵒中氷靈光爽氣曛復旭晴天倒影西江淥具區彭蠡夾兩傍正可別作一嶽當少陽
　　青出藍
　　芳藍滋疋帛人力半天經浸潤加新氣光輝勝本青還同冰出水不共草爲螢翻覆依襟上偏知造化靈盧駢
　　盧駢咸通進士官員外詩一首
　　題青龍精舎
　　壽夭雖雲命榮枯亦大偏不知雷氏劒何處更衝天王𨫜
　　王𨫜登咸通進士第累官汝州刺史乾符中貶韶州司馬終太子賓客詩一首
　　感事
　　擊石易得火扣人難動心今日朱門者曾恨朱門深李拯
　　李拯字昌時隴西人咸通中登第僖宗朝累官考功郎知制誥僞熅僭號逼爲翰林學士熅敗爲亂兵所殺詩一首
　　退朝望終南山
　　紫宸朝罷綴鴛鸞丹鳳樓前駐馬看惟有終南山色在晴明依舊滿長安
　　顧封人
　　顧封人咸通中進士詩一首
　　月中桂樹
　　芬馥天邊桂扶疎在月中能齊大椿長不與小山同皎皎舒華色亭亭麗碧空虧盈寧委露揺落不關風嵗晩花應發春餘質詎豐無因遂攀賞徒慾望青蔥
　　司馬都
　　司馬都咸通進士詩二首
　　和陸魯望白菊
　　恥共金英一例開素芳湏待早霜催繞籬看見成瑤圃泛酒須迷傍玉杯映水好將蘋作伴犯寒疑與雪為媒夫君每尚風流事應爲徐妃致此栽
　　送羊振文先輩往桂陽歸覲
　　此去歡榮冠士林離筵休恨酒杯深雲梯萬仭初髙歩月桂餘香尚滿襟鳴櫂曉衝蒼靄發落帆寒動白華吟君家祖德惟清苦卻笑當時問絹心











　　御定全唐詩巻六百
　　欽定四庫全書
　　御定全唐詩卷六百一
　　李昌符
　　李昌符字巖夢咸通四年登進士第歴尚書郎膳部員外郎詩一巻
　　書邊事〈一作邊行書事一作塞上行〉
　　朔野煙塵起天軍又舉戈陰風向晩急殺氣入秋多〈一作莽蒼蘆關北孤城帳幕多客軍甘入陣老將望迴戈〉樹盡禽棲草冰堅路在河汾陽無繼者〈一作尋下世〉羌虜肻先和
　　逺歸別墅〈一作秋晚歸故居〉
　　馬省曾行處連嘶渡晚河忽驚鄉樹出漸識路人多細徑穿禾黍頹垣壓薜蘿乍歸猶似客鄰叟亦相過
　　題友人屋
　　松底詩人宅閒門逺岫孤數家分小徑一水截平蕪竹節偶相對鳥名多自呼愛君眞靜者欲去又踟躕
　　贈同遊
　　此來風雨後已覺減年華若待皆無事應難更有花管臨夜急榆柳向江斜且莫看歸路同須醉酒家
　　送人出塞
　　北風吹雨雪舉目巳悽悽戰鬼秋頻哭征鴻夜不棲沙平關路直磧廣郡樓低此去非東魯人多事鼓鼙
　　尋僧元皎因贈
　　此生迷有著因病得尋師話盡山中事歸當月上時髙松連寺影亞竹入窗枝閒憶草堂路相逢非素期下第後䝉侍郎示意指於新先輩宣恩感謝
　　才薄命如此自嗟更自疑遭逢好文日黜落至公時倚玉甘無路穿楊卻未期更慙君侍坐問許可言詩
　　夜泊渭津
　　漂漂東去客一宿渭城邊逺處星垂岸中流月滿船涼歸夜深簟秋入雨餘天漸覺家山小殘程尚幾年
　　晩夏逢友人
　　一別同友相思巳十年長安多在客乆病忽聞蟬驟雨纔沾地隂雲不徧天微涼堪話舊移榻晚風前
　　秋中夜坐
　　空庭吟坐乆爽氣入荷衣病葉先秋落驚禽背月飛瘴雲晴未散戍客老將依爲應金門䇿多應說戰機
　　旅遊傷春
　　酒醒鄉關逺迢迢聽漏終曙分林影外春盡雨聲中鳥思〈一作〉江村路花殘野岸風十年成底事羸馬倦西東
　　得逺書
　　故人居謫宦今日一書來良乆驚兼喜殷勤巻〈一作讀〉更開瘴雲沉去鴈江雨促新梅滿紙殊鄉淚非〈一作沉〉寃不可哀
　　贈同席
　　四座列吾友滿園花照衣一生知幾度後到擬先歸急管侵諸樂嚴城送落暉當歡莫離席離席卻歡稀
　　贈供奉僧𤣥觀
　　自得曹溪法諸經更不看已降禪侶乆兼作帝師難夜木侵簷黑秋燈照雨寒如何嫌有著一念在林巒
　　送琴客
　　楚客抱離思蜀琴留恨聲坐來新〈一作看〉月上〈一作落〉聽乆覺秋生夜靜騷人語天高別鶴鳴因君興一歎竟夕意〈一作亦〉難平
　　別謫者
　　此地聞猶惡人言是所之一家書絶乆孤驛夢成遲八月三湘道聞猿冐雨時不須祠楚相臣節轉堪疑
　　行思
　　千里豈雲去欲歸如路窮人間無暇日馬上又秋風破月銜髙岳流星拂曉空此時皆在夢行色獨怱怱
　　感懐題從舅宅
　　郗家庭樹下幾度醉春風今日花還發當時事不同流言應未息直道竟難通徒遣相思者悲歌向暮空
　　與友人㑹
　　蟬吟槐蘂落的的是愁端病覺離家逺貧知處事難真交無所隱深語有餘歡未必聞歌吹羇心得暫寛
　　贈春遊侶〈第七句缺一字〉
　　宻林多暗香輕吹送餘芳啼鳥愁春盡遊人喜日長浮雲橫暮色新雨洗韶光欲散垂　恨應須入醉鄉
　　送人遊邊
　　愁指蕭關外風沙入逺程馬行初有跡雨落竟無聲地理全歸漢天威不在兵西京逢故老暗喜復時平
　　寄棲白上人
　　剪髪兼成隱將心更屬文無憀對豪客不拜謁吾君畫壁惟泉石經𥦗半典墳歸林幽鳥狎乞食病僧分黙坐終清夜凝思念碧雲相逢應未卜余正走囂氛
　　送人入新羅使
　　雞林君欲去立冊付星軺越海程難計征帆影自飄望鄉當落日懷闕羨迴潮宿霧䝉青嶂驚波蕩碧霄春生陽氣早天接祖州遙愁約三年外相迎上石橋
　　詠鐡馬鞭〈並引〉
　　鐵馬鞭長慶二年義成軍節度使曹華進獻且曰得之汴水有字刻雲貞觀四年尉遲敬徳字尚在
　　漢將臨流得鐵鞭鄂侯名字舊雕鐫須爲聖代無雙物肻逐將軍臥九泉汗馬不侵誅虜血神功今見補亡篇時來終薦明君用莫歎沉埋二百年
　　送友人
　　舉世誰能與事期解攜多是正歡時人間不遣有名利陌上始應無別離晩渡待船愁立乆亂山投店獨行遲我今漂泊還如此江劒相逢亦未知
　　南潭
　　匝岸青蕪掩古苔靣山亭樹枕潭開有時管收筵促無數鳬鷖逆浪來路入龍祠羣木老風驚漁艇一聲廻人傳郭惲多遊此誰見當初泛玉杯
　　秋夜作
　　數畆池塘近杜陵秋天寂寞夜雲凝芙蓉葉上三更雨蟋蟀聲中一㸃燈跡避險𡾟翻失路心歸閒澹不因僧既逢上國陳詩日長守林泉亦未能
　　客恨
　　古原南北舊蕭疎髙木風多小雪餘半夜病吟人寢後百年閒事酒醒初頻招兄弟同佳節已有兵戈隔逺書肥馬王孫定相笑不知岐路厭樵漁
　　三月盡日
　　江頭從此管稀散盡遊人獨未歸落日已將春色去殘花應逐夜風飛
　　緑珠詠
　　洛陽佳麗與芳華金谷園中見百花誰遣當年墜樓死無人巧笑破孫家
　　贈別
　　又將書劒出孤舟盡日停橈結逺愁莫道〈一作到〉江波〈一作頭〉話離別江波一去不迴流
　　悶書
　　病來難處早秋天一徑無人樹有蟬歸計未成書半巻中宵多夢晝多眠
　　傷春
　　即是春風盡仍霑夜雨歸明朝更來此兼恐落花稀
　　登臨洮望蕭關
　　漸覺風沙暗蕭關欲到時兒童能探火婦女解縫旗川少銜魚鷺林多帶箭麋暫來戎馬地不敢苦吟詩









　　御定全唐詩巻六百一
