　　欽定四庫全書
　　御定全唐詩巻四百八十二
　　李紳
　　宿越州天王寺
　　太和八年自浙東觀察使又除太子賓客分司東都始發州郭越人父老男女數萬攜壺觴至江津相送
　　海隅布政慙期月江上霑巾媿萬人休〈一作才〉按簿書懲黠吏未齊風俗昧良臣壺冰自潔中無玷鏡水非求下見鱗清夜佛宮觀色相卻歸前老更前身
　　卻渡西陵別越中父老
　　海潮晩上江風急津吏篙師語黙齊傾手奉觴看故老擁流爭拜見孩提慙非杜母臨襄峴自鄙朱翁別㑹稽漸舉雲帆煙水濶杳然鳬雁各東西
　　卻到浙西
　　出杭州界入蘇州八年浙西六郡災旱百姓饑殍
　　道路相望米價翔貴是歳浙東大稔因請出米五萬斛賤估以救浙西居人詔下蒙允是嵗王璠不奏饑旱反怒隣境所救以為賣巳遂與王涯合計誣構罔上奏陳米非官米足私求利及璠伏誅蒙聖恩加察姦邪所罔初入浙西蘇州界吳人以䘏災之恵猶懼旌幡留戒於迥野之處不及城郭之所則相率拜泣於舟楫前是歳盧周仁為蘇州刺史
　　臨平水竭蒹葭死里社蕭條旅館秋嘗歎晉郊無乞糴豈忘吳俗共分憂野悲揚目稱嗟食林極翳桑顧所求苛政尚存猶息老人偷拜擁前舟〈臨平湖竭鄉人言人有饑患是嵗中水竭魚鳥皆死〉
　　蘇州不住遙望武丘報恩兩寺
　　秋山古寺東西逺竹院松門悵望同幽鳥靜時侵徑月野煙消處滿林風塔分朱雁餘霞外剎對金螭落照中官備散寮身卻累徃來慙謝二蓮宮
　　迴望館娃故宮
　　江雲斷續草綿連雲隔秋波樹覆煙飄雪荻花鋪漲渚變霜楓葉巻平田雀愁化水喧斜日鴻怨驚風叫暮天因問館娃何所恨破吳紅臉尚開蓮
　　姑蘇臺雜句
　　臺今遺跡平蕪連接靈巖寺採香徑響屧廊皆在寺內越書稱越王獻吳王黃金樓楣吳王因造姑蘇臺因獻楣遂以黃金盡飾樓以破其國
　　越王巧破夫差國來獻黃金重雕刻西施醉舞花艷傾妬月嬌娥恣妖惑姑蘇百尺曉鋪開樓楣盡化黃金臺歌清管咽歡未極越師戈甲浮江來伍胥抉目看吳滅范蠡全身霸西越寂莫千年盡古墟蕭條両地皆明月靈巖香徑掩禪扉秋草荒涼徧落暉江浦迴看鷗鳥沒碧峯斜見鷺鷥飛如今白髮星星滿卻作閒官不閒散野寺經過懼悔尤公程廹䠞悲秋館吳鄉越國舊淹留草樹煙霞昔徧遊雲木〈一作外〉夢迴〈一作魂〉多感歎不惟惆悵至長洲
　　開元寺〈一本下有石字〉
　　此寺多太湖石有𡶶巒竒狀者頃年多遊寓於此及太和七年往來皆不復到寺中石大半亦無也
　　十層花宇真毫相數仭𡶶巒閟月扉攅立寳山中色界散周香海小輪圍坐隅咫尺窺巖壑窗外髙低辨翠㣲難保爾形終不轉莫令偷拂六銖衣
　　臯橋
　　伯鸞憔悴甘飄寓非向囂塵隱姓名鴻鵠羽毛終有志素絲琴瑟自諧聲故橋秋月無家照古井寒泉見底清猶有餘風未磨滅至今鄉里重和鳴
　　眞娘墓
　　吳之妓人歌舞有名者死葬於吳虎丘寺前吳中少年從其志也墓多花草以滿其上嘉興縣前亦有吳妓人蘇小小墓風雨之夕或聞其上有歌吹之音
　　一株繁艷春城盡雙樹慈門忍草生愁態自隨風燭滅愛心難逐雨花輕黛消波月空蟾影歌息梁塵有梵聲還似錢塘蘇小小祗應迴首是卿卿
　　卻望〈一作到〉無錫〈一本有望字〉芙蓉湖
　　水寛山逺煙嵐迥栁岸縈迴在碧流清晝不風鳬雁少卻疑初夢鏡湖秋
　　丹橘村邉獨〈一作燭一作煙〉火㣲碧流明處雁初飛蕭條落葉〈一作日〉垂楊岸隔水寥寥聞擣衣
　　逐波雲影參差逺背日嵐光隱見深猶似望中連海樹月生湖上是山隂
　　舊山認得煙嵐近湖水平鋪碧岫間喜見雲泉還悵望自慙山叟不歸山
　　翠崖幽谷分眀處倦鳥歸雲〈一作山〉在眼前惆悵白頭為四老逺隨塵土去伊川
　　重到惠山
　　再到石泉寺內有禪師鑒𤣥影堂在寺南𡶶下頃年與此僧同在恵山十年鑒𤣥在壽春相訪因追舊歡
　　碧𡶶依舊松筠老重得經過已白頭俱是海天黃葉信両逢霜節菊花秋望中白鶴憐歸翼行處青苔恨昔遊還向窗間〈一作竹窗〉名姓下數行添記別離愁〈萬首絶句分為二首〉
　　鑒𤣥影堂
　　香燈寂莫網塵中煩惱身須色界空龍鉢巳傾無法雨虎牀猶在有悲風定心池上浮泡沒招手巖邉夢幻通深夜月明松子落儼然聽法侍生公
　　別石泉
　　在惠山寺松竹之下甘爽乃人間靈液清澄鑒〈一作見〉肌骨含漱開神慮茶得此水皆盡芳味
　　素沙見底空無色青石潛流暗有聲㣲渡竹風涵淅瀝細浮鬆月透輕明桂凝秋露添靈液茗折香芽泛玉英應是梵宮連洞府浴池今化醒泉清
　　別雙溫樹
　　彺年於惠山書房前手植今巳喬柯數尋干雲蔥翠䕃日此樹移過江多死有類丹橘
　　翠條盈尺憐孤秀植向西窗待月軒輕剪綠絲秋葉暗密扶纎幹夏隂繁故山手種〈一作植〉空懐想溫室心知不敢言看爾拂雲今得地莫隨陵谷改深根
　　重別西湖
　　東去日前別湖中〈一作西湖〉雙鸂鶒翡翠早梅等三題及西來則鸂鶒翡翠悉皆翔失梅衰秋葉重起前歎耳
　　浦邉梅葉看凋落波上雙禽去寂寥吹管曲傳花易失織文機學羽難飄雪欺春早摧芳萼隼勵秋深拂翠翹繁艷彩毛無處所盡成愁歎別谿橋
　　毘陵東山
　　東山在毘陵驛南連水西舘館即獨孤及在郡所置荒廢巳久至孟公簡重修植以花木松竹等可翫孟公在郡日余以校書郎從役同宴於此今則荒廢仍舊
　　昔人別館淹留處卜築東山學謝家叢桂半空摧枳棘曲池平盡隔煙霞重開漁浦連天月〈一作日〉更種春園滿地花依舊秋風還寂莫數行衰桞宿啼鴉
　　建元寺〈一作和郭鄖寒食〉
　　寺在常州東郭〈一作常州建元寺在郡東郭〉松扉竹院各在岡阜地甚疎通連接郊外每歲寒食里人灑掃經過之所大歴中詩人郭雲〈一作鄖〉曽賦寒食詩贈吏部先兄詩云蘭陵士女滿晴川郊外紛紛拜古埏萬井人家初禁火九原松柏自生煙人間後事非前事鏡裏今年老去年介子終知祿不及王孫誰復更相憐當時以為絶唱嘗在童兒即聞此詩非欲繼和蓋紀事因書
　　江城物𠉀傷心地逺寺經過禁火辰芳草壠邊迴首客野花叢裏斷腸人紫荊繁艷空門晝紅藥深開古殿春歎息光隂催白髮莫悲風月獨霑巾
　　卻到金陵登北固亭
　　龍形江影隔雲深虎勢山光入浪沈潮蹙海風驅萬里日浮天塹洞千尋衆峰作限橫空碧一柱中維徹底〈一本此字缺〉金還叱檝師看五兩莫令辜負濟川心
　　望鶴林寺
　　仍歳徃來牽廹皆不得往元和初在故度支尚書兄賓府多因閒暇經遊此寺寺內有木蘭杜鵑繁茂人言至今猶未衰歇
　　鶴棲峰下青蓮宇花發江城世界春紅照日髙殷奪火紫凝霞曙瑩銷塵毎思載酒悲前事欲問題詩想舊身自歎秋風勞物役白頭拘束一閒人
　　宿𤓰州
　　煙昏水郭津亭晩〈一作曉〉廻望金陵若動揺衝浦迴風翻宿浪照沙低月歛殘潮栁經寒露看蕭索人改衰容自寂寥官冷舊諳唯旅館歳隂輕薄是涼飇
　　入揚州郭
　　潮水舊通揚州郭內大歴巳後潮信不通李頎詩鸕鷀山頭片雨晴揚州郭裏見潮生此可以驗
　　菊芳沙渚殘花少柳過秋風墜葉疎堤繞門津喧井市路交村陌混樵漁畏衝生客呼童僕欲指潮㾗問里閭非為掩身羞白髮自縁多病喜肩輿
　　宿揚州水〈一本無水字〉館
　　舟依淺岸〈一作浦〉參差合橋映晴虹上下連輕檝過時揺水月逺燈繁處隔秋煙卻思海嶠還悽歎近渉江濤更凜然閒憑欄干指星漢尚疑軒蓋在樓船
　　州中小飲便別牛相
　　笙歌罷曲辭賓侶庭竹移隂就〈一作近〉小齋愁不解顔徒滿酌病非傷肺為憂懐恥矜學歩貽身患豈慕醒狂躡禍階從此別離長酩酊洛陽狂狷任椎埋
　　卻過淮隂弔韓信廟
　　功髙自棄漢元臣遺廟隂森楚水濱英主任賢増虎翼假王徼福犯龍鱗賤能忍恥卑狂少貴乏懐忠近佞人徒用千金酬一飯不知明哲重防身
　　卻入泗口
　　洪河一派清淮接堤草蘆花萬里秋煙樹寂寥〈一作蒼茫〉分楚澤海雲明滅滿〈一作見〉揚州望深江漢連天逺思起鄉閭〈一作關〉滿眼愁惆悵路岐眞〈一作惟〉此處夕陽西沒水東流
　　重入洛陽東門
　　商顔重命伊川叟時事知非入洛人連野碧流通御苑滿階〈一作街〉秋草過天津每慚清秩容衰齒猶有華簪寄病身驅馬獨歸尋里巷日斜行處舊紅塵
　　拜三川守
　　開成元年三月二十五日蒙恩除河南尹四月六日詔下洛陽是月自春不雨巳踰六旬此日謝恩未詣公府馳禱龍祠止九日大降膏澤連霔浹日時苖頓茂又里巷比多惡少皆免〈一作危〉㡌散衣聚為羣鬬或差肩追繞擊大毬里言謂之打棍諳論士庶苦之車馬逢者不敢前都城為患日久詔下之日此輩皆失所在卻歸負販之業閭里間無復前患
　　恭承寵詔臨伊洛靜守朝章化比閭風變市兒驚偃草雨晴郊藪謬隨車改張琴瑟移膠柱止息笙簧辨魯魚唯有從容期一徳使齊文教奉皇居
　　慶雲見
　　夏六月准詔祭中嶽宿少林寺祭畢歸寺有慶雲見於峰初如絳綃𫎇覆上下巖樹透徹虛明照日俄頃諸崖谷間盡祥雲紛郁綿布自午至未不散
　　禮成中嶽陳金冊祥報卿雲冠玉峰輕未透林疑待鳯細非行雨詎從龍巻風變彩霏㣲薄照日籠光映隱〈一作隱映〉重還入九霄成沆瀣夕嵐生處鶴歸松
　　靈蛇見少林寺
　　二大松上有青蛇不知所自下馬之際忽墜於地盤結異狀若紫組綬青光熒射逼之不怒問其寺僧僧雲嘗見因令祝以箱奩引之遂逶迤就器送寺外倐忽如失之
　　𤨏文結綬靈蛇降蠖屈螭盤顧視閒鱗䠞翠光抽璀璨腹連金彩動彎環巳應蛻骨風雷後豈効銜珠草莽間知爾全身䕶崑閬不矜揮尾在常山
　　拜宣武軍節度使
　　開成元年六月二十六日制授宣武軍節度使七月三日中使劉泰押送旌節止洛陽五日赴鎮出都門城內少長士女相送者數萬人至白馬寺涕泣當車者不可止少尹嚴元容鞭胥吏市人怒其戀慕留臺御史杜牧使臺吏遮毆百姓令其廢祖帳
　　油幢竝入虎旗開錦橐從天鳯詔來星應魏師新鼓角地嫌梁苑舊池臺日暉紅斾分如電人擁青門動若雷伊洛鏡清迴首處是非紛雜任塵埃
　　到宣武三十韻
　　七月十二日到汴州是月鄭汴間不雨巳餘月秋苖巳悴十日至圃田天雨已餘至十二日朝旨秋稼頓茂軍禮亦成矣
　　七月趨梁苑三年謝尹京舊風除物蠧新律奉師貞龍節雙油重蛇矛百練明躍魚連後斾騰虎耀前旌路轉金神竝川開鐵馬橫擁旄差白羽分轡引紅纓在浚風煙接維嵩鞏洛清貫魚奔騎疾連雁巻行輕煙壘風調角秋原雨洗兵宿雲看布甲疎栁見分營鼔徹通宵警和門𠉀曉晴虎符三校列魚胄萬夫迎弄馬猨猱健奔車角觝呈駕肩傍隘道張幕內連楹森㦸承三令攢戈退一聲及郊知雨過觀俗辨風行望宋憐思女遊梁念客卿義夫留感激公子播英名澤廣䐁魚洽恩宣豈弟生善師忘任智中略在推誠式宴歌鍾合陳筵綺繡幷戲鼙千卒躍均酒百壺傾樂與師徒共歡從井邑盈教通因漸染人恱尚和平授鉞慙分閫登壇荷列城虛裘朝獨坐雄劒夜孤鳴白髪侵霜變丹心捧日驚衛青終保志潘岳未忘情期月終迷化三年詎有成惟看波海動天外斬長鯨













　　御定全唐詩巻四百八十二
