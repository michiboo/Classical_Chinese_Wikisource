　　欽定四庫全書
　　御定全唐詩巻四百六十七
　　牟融
　　牟融有贈歐陽詹張藉韓翃諸人詩蓋貞元元和間人也詩一巻
　　春日山亭
　　醉來重整華陽巾搔首驚㸔白髪新莫道愁多因病酒只縁命薄不辭貧龍魚失水難為用龜玉䝉塵未見珍正是聖朝全盛日詎知林下有閒人
　　寄周韶州
　　十年學道困窮廬空有長才重老儒功業要當垂永乆利名那得在湏臾山中荊璞誰知玉海底驪龍不見珠寄語故人休悵怏古來賢逹事多殊
　　秋夜醉歸有感而賦
　　銜盃誰道易更闌沈醉歸來不自歡惆悵後時孤劔冷寂寥無寐一燈殘竹窗涼雨鳴秋籟江郭清砧𢷬夜寒
　　多少客懷消不得臨風搔首浩漫漫
　　寄范使君
　　未秋為別已終秋咫尺婁江路阻心上惟君知委曲眼前獨我逐漂流從來姑息難為好到底依棲總是諏西望家山成浩歎臨風搔首不勝愁
　　送羅約
　　雨晴江館栁依依握手那堪此別離獨鶴孤琴隨逺斾紅亭綠酒惜分岐月明野店聞雞早花暗關城匹馬遲後夜定知相憶䖏東風囘首不勝悲
　　題李昭訓山水
　　卜築藏修地自偏尊前詩酒集羣賢半岩松暝時藏鶴一枕秋聲夜聼泉風月謾勞酬逸興漁樵隨處度流年南州人物依然在山水幽居勝輞川
　　處厚遊杭作詩寄之
　　江村搖落暫逢秋況是聞君獨逺遊浙水風煙思弔古楚鄉人物賦登樓書沈寒鴈雲邉影夢繞清猨月下愁念我故人勞碌乆不如投老臥滄洲
　　山中有懐李十二〈第七句缺三字第八句缺一字〉
　　林前風景晚蒼蒼林下懐人路杳茫白髪流年淹舊業碧山茅屋臥斜陽客邉秋興悲張翰病裏春情笑沈郎何事登樓　　　幾廽搔首　思歸
　　客中作
　　異鄉歳晚悵離懐遊子馳驅媿不才夜夜砧聲催客去年年鴈影帶寒來半林殘葉迎霜落三徑黃花近節開㡬度無聊倍惆悵臨風搔首獨興哀
　　山寺律僧畫蘭竹圗
　　偶來絶頂興無窮獨有山僧筆最工綠徑日長袁戶在紫荃秋晩謝庭空離花影度湘江月遺珮香生洛浦風欲結歳寒盟不去忘機相對畫圖中
　　送客之杭
　　西風吹冷透貂裘行色匆匆不暫㽞帆帶夕陽投越浦心隨明月到杭州風清聽漏驚鄉夢燈下聞歌亂別愁懸想到杭州興地尊前應與話離憂
　　有感二首
　　何事離懷入夢頻貧居寂寞四無鄰詩因韻險難成律酒為愁多不顧身眼底故人驚嵗別尊前華髪逐時新十年飄泊如萍跡一度登臨一悵神
　　搔首臨風獨倚欄客邉驚覺嵗華殘棲遲未遇常鋾薦邂逅寧彈貢禹冠有興不愁詩韻險無聊只怕酒杯乾何如日日長如醉付與詩人一笑看
　　送沈侯之京
　　悠悠旌斾出東樓特出仙郎上帝州劉旻才髙能富國蕭何人傑足封侯關河弱栁垂金縷水驛青簾拂畫樓欲盡故人尊酒意春風江上暫停舟
　　寄羽士
　　別來有路隔仙凡幾度臨風欲去難樂道無時忘鶴伴談𤣥何日到星壇山中勝景常留客林下清風好煉丹使我浮生塵鞅脫相從應得一盤桓
　　題趙支
　　林間曲徑掩衡茅遶屋青青翡翠稍一枕秋聲鸞舞月半窓雲影鶴歸巢曽聞賈誼陳奇策肯學揚雄賦解嘲我有清風髙節在知君不負嵗寒交
　　司馬遷墓
　　落落長才負不覊中原囘首益堪悲英雄此日誰能薦聲價當時衆所推一代髙風留異國百年遺跡剰殘碑經過詞客空惆悵落日寒煙賦黍離
　　春遊
　　錦袍日暖耀冰蠶上客陪遊酒半酣笑拂吟鞭邀好興醉欹烏㡌逞雄談樓前弱栁揺金縷林外遙山隔翠嵐正是太平行樂處春風花下且停驂
　　水西草堂〈第四句缺二字第七句缺一字〉
　　蘿徑蕭然曲業存閒雲流水四無隣身留白屋潛蹤跡門　　吟學隠淪吟對琴尊江上月笑看花木鏡中春遺書自有親　䖏何必驅馳擾世塵
　　送羽衣之京
　　羽衣縹緲拂塵囂悵別河梁贈栁條閬苑雲深孤鶴逈蓬萊天近一身遙香浮寳輦仙風潤花落瑤壇絳雨消自是長生林下客也陪鴛鷺入清朝
　　題道院壁
　　山中舊宅四無隣草浄雲和逈絶塵神棗胡麻能飯客桃花流水䕃通津星壇火伏煙霞暝林壑春香鳥雀馴若使凡縁終可脫也應從此度閒身
　　贈歐陽詹
　　為客囊無季子金半生蹤跡任浮沈服勤因念劬勞重思養徒懷感慨深島外斷雲凝逺日天涯芳草動愁心家林千里遙相憶㡬度停車一悵吟
　　邵公母
　　搔首驚聞楚些歌拂衣歸去淚懸河劬勞長想三春恨思養其如寸草何淛水夢懷千里逺蘇䑓愁望白雲多傷心獨有黃堂客幾度臨風詠蓼莪
　　客中作
　　千里雲山戀舊遊寒窓涼雨夜悠悠浮亭花竹頻勞夢別路風煙半是愁芳草傍人空對酒流年多病倦登樓一杯重向樽前醉莫遣相思累白頭
　　贈楊處厚
　　十年學道苦勞神贏得尊前一病身天上故人皆是貴山中明月獨相親客心淡泊偏冝靜吾道從容不厭貧幾度臨風一囬首笑看華髮及時新
　　重贈張籍
　　舊日儀容只宛然笑談不覺度流年凡縁未了嗟無子薄命能孤不怨天一醉便同塵外客百杯疑是酒中仙人生隨䖏堪為樂管甚秋香滿鬢邉
　　贈殷以道
　　世路紅塵懶歩趨長年結屋傍巖隅獨留鄉井誠非隠老向山林不自愚肯信白圭終在璞誰憐滄海竟遺珠閒來撫景窮吟䖏尊酒臨風不自娛
　　翁母些
　　滿頭華髪向人垂長逝音容逈莫追先壠每懐風木夜畫堂無復綵衣時停車遙望孤雲影翹首驚看弔鶴悲獨有賢人崇孝義傷心共詠蓼莪詩
　　題山莊
　　蘿屋蕭蕭事事幽臨風搔首逺凝眸東園松菊存遺業晚景桑榆樂舊遊吟對清尊江上月笑談華髪鏡中秋牀頭濁酒時時漉上客相過一任留
　　沈存尚林亭夜宴
　　草堂寂寂景偏幽到此令人一縱眸松菊寒香三徑晚桑榆煙景兩淮秋近山紅葉堆林屋隔浦青簾拂畫樓終日忘情能自樂清尊應得遣閒愁
　　題孫君山亭
　　長年樂道逺塵氛靜築藏修學隠淪吟對琴樽庭下月笑看花木檻前春閒來欲著登山屐醉裏還披漉酒巾林壑能忘軒冕貴白雲黃鶴好相親
　　題徐俞山居
　　青山重疊巧裁攅引水流泉夜激湍嵐鎻巖扉清晝暝雲歸松壑翠隂寒不因李相門前見曽向袁生畫裏看我老不堪詩思杳幾囬吟倚曲欄干
　　送范啓東還京
　　蕭蕭行李上征鞍滿目離情慾去難客裏故人尊酒別天涯遊子弊裘寒官橋楊栁和愁折驛路梅花帶雪看重到京華舊遊地春風佳麗好盤桓
　　樓城敘別
　　故人為客上神州傾蓋相逢感昔逰屈指年華嗟逺別對牀風雨話離愁清樽不負花前約白髪驚看鏡裏秋此際那堪重分手緑波芳草暫停舟
　　寫意二首
　　寂寥荒館閉閒門苔徑隂隂屐少痕白髪顛狂塵夢斷青氊泠落客心存髙山流水琴三弄明月清風酒一樽醉後曲肱林下臥此生榮辱不湏論
　　蕭蕭華髪滿頭生深逺蓬門倦送迎獨喜𠖇心無外慕自憐知命不求榮閒情慾賦思陶令臥病何人問馬卿林下貧居甘困守儘教城市不知名
　　贈浙西李相公
　　長庚烈烈獨遙天盛世應知降謫仙月裏昔曾分兎藥人間今喜得椿年文章政事追先逹冠蓋聲華羨昔賢尊酒與君稱夀畢春風入醉綺羅筵
　　天台
　　碧溪流水泛桃花樹繞天台逈不賒洞裏無塵通客境人間有路入仙家雞鳴犬吠三山近草靜雲和一徑斜此地不知何處去暫留瓊珮臥煙霞
　　送陳衡
　　秋江煙景晚蒼蒼江上離人促去航千里一官嗟獨往十年雙鬢付三霜雲迷樓曲親庭逺夢遶通山客路長不必臨風悲冷落古來白首尚為郎
　　送沈翔
　　江上西風一櫂歸故人此別㑹應稀清朝盡道無遺逸當路誰曽訪少㣲謾有才華嗟未逹閒尋鷗鳥暫忘機臨岐不用空惆悵未必新豐老布衣
　　過蠡湖
　　東湖煙水浩漫漫湘浦秋聲入夜寒風外暗香飄落粉月中清影舞離鸞多情袁尹頻移席有道喬仙獨倚䦨幾度篝簾相對處無邉詩思到吟壇
　　登環翠樓
　　山中地僻好藏修寂寂幽居架小樓雲樹四圍當戶暝煙嵐一帶隔𬖄浮舉杯對月邀詩興撫景令人豁醉眸我亦人間肥遁客也將蹤跡寄林丘
　　遊淮雲寺
　　白雲深鎖沃州山冠蓋登臨衆仰攀松徑風清聞鶴淚曇花香暝見僧還𤣥機隠隠應難覺塵事悠悠了不關興盡凡縁因未晚裵回依舊到人間
　　遊報本寺
　　山房寂寂蓽門開此日相期社友來雅興共尋方外樂新詩爭羨郢中才茶煙褭褭籠禪榻竹影蕭蕭掃徑苔醉後不知明月上狂歌直到夜深回
　　瞭然塵事不相關錫杖時時獨看山白髪任教䨇鬢改黃金難買一生閒不留活計存嚢底贏得詩名滿世間自笑微軀長碌碌㡬時來此學無還
　　題陳侯竹亭
　　曽向幽亭一榻分清風滿座絶塵氛丹山鳳泣鉤簾聼滄海龍吟對酒聞漠漠暝隂籠砌月盈盈寒翠動湘雲歳寒髙節誰能識獨有王猷愛此君
　　送報本寺分韻得通字〈第七句第八句缺〉
　　㡬度乗閒謁梵宮此郎聲價重江東貴侯知重曽忘勢閒客頻來也悟空滿地新蔬和雨緑半林殘葉帶霜紅〈闕〉
　　寄永平友人
　　故人千里隔天涯㡬度臨風動逺思賈誼上書曾伏闕仲舒陳策欲匡時髙風落落誰同調往事悠悠我獨悲何日歸來話疇昔一樽重敘舊襟期
　　朔風獵獵慘寒沙關月寥寥咽暮笳放逐一心終去國驅馳千里未還家青蠅點玊原非病滄海遺珠世所嗟直道未容淹屈乆暫勞蹤跡寄天涯
　　陳使君山莊
　　新卜幽居地自偏士林爭羨使君賢數椽瀟灑臨溪屋十畝膏腴附郭田流水斷橋芳草路淡煙疎雨落花天秋成凖擬重來此沈醉何妨一榻眠
　　題寺壁
　　僧家勝景瞰平川霧重嵐深馬不前宛轉數聲花外鳥往來㡬葉渡頭船青山逺隔紅塵路碧殿深籠緑樹煙聞道此中堪遁跡肯容一榻學逃禪
　　送徐浩
　　渡口潮平促去舟莫辭尊酒暫相留弟兄聚散天邉鴈蹤跡浮瀋水上鷗千里好山青入楚幾家深樹碧藏樓知君此去情偏切堂上椿萱雪滿頭
　　謝𠅤劔
　　感君三尺鐡揮霍鬼神驚浩氣中心發雄風兩腋生犬戎從此滅巢穴不時平萬里橫行去封侯賴有成
　　送僧
　　梵王生別思之子事遐征煙水浮杯渡雲山隻履行三生塵夢醒一錫衲衣輕此去家林近飄飄物外情
　　送友人
　　有客櫂扁舟相逢不暫留衣冠重文物詩酒足風流官路生歸興家林想舊遊臨岐分手後乗月過蘇州
　　題朱慶餘閒居四首
　　瀟灑藏修處琴書與畫圗白丁門外逺俗子眼前無楚楚臨軒竹青青暎水蒲道人能愛靜諸事近清枯盡日衡門閉蒼苔一徑新客心非厭靜悟道不憂貧白屋懸塵榻清樽憶故人近來疎懶甚詩債後吟身閒客幽棲處瀟然一草廬路通元亮宅門對子雲居按劔心猶壯琴書樂有餘黃金都散盡收得鄴侯書寂寥荒館下投老欲何為草色凝陳榻書聲出董帷閒雲長作伴歸鶴獨相隨才薄知無用安貧不自危
　　寄張源
　　咫尺西江路悲歡暫莫聞青年俱未逹白社莫離羣曲徑荒秋草衡茅掩夕曛相思不相見愁絶賦停雲
　　題竹
　　瀟灑碧玉枝清風追晉賢數㸃渭川雨一縷湘江煙不見鳳皇尾誰識珊瑚鞭柯亭可相遇驚聼奏鈞天
　　有感
　　盛世嗟沈伏中情怏未舒途窮悲阮籍病乆憶相如無客空塵榻閒門閉草廬不勝岑絶處髙臥半牀書
　　題山房壁
　　珠林春寂寂寶地夜沈沈𤣥奧凝神乆禪機入妙深叅同大塊理窺測至人心定䖏波羅蜜湏從物外尋
　　訪請上人
　　曲徑遶叢林鐘聲雜梵音松風吹定衲蘿月照禪心撫景吟行逺談𤣥入悟深不能塵鞅脫聊復一登臨
　　送范啓東
　　楊柳春江上東風一櫂輕行嚢歸客興尊酒故人情書史名當代聲華重兩京臨岐分手䖏無奈別離生
　　客中作
　　十年江漢客幾度帝京遊跡比風前葉身如水上鷗醉吟愁裏月羞對鏡中秋悵望頻囬首西風憶故丘
　　贈韓翃
　　京國乆知名江河近識荊不辭今日醉便有故人情細雨孤鴻逺西風一櫂輕暫時分手去應不負詩盟
　　禁煙作
　　栁拖金縷拂朱欄花撲香塵滿繡鞍尊酒臨風酬令節越羅衣薄覺春寒
　　閩中囬
　　帆影隨風過富陽櫓聲揺月下錢塘千山積雪凝寒碧夢入楓宸遶御牀














　　御定全唐詩巻四百六十七
