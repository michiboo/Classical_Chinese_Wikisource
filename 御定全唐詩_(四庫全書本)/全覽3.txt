　　欽定四庫全書
　　御定全唐詩巻六十一
　　李嶠
　　人日侍宴大明宮恩賜綵縷人勝應制
　　鳳城景色巳含韶人日風光倍覺饒桂吐半輪迎此夜蓂開七葉應今朝魚猜水凍行猶澁鸎喜春熙弄欲嬌媿奉登髙揺彩〈一作紫〉翰欣逢御氣上丹霄
　　奉和初春幸太平公主南莊應制〈景龍二年二月十一日〉
　　主家山第接雲開天子春遊動地來羽騎參差花外轉霓旌揺曳〈一作颺〉日邉囘還將石溜調琴曲更取峰霞入酒杯鸞輅已辭烏鵲渚簫聲猶繞鳳皇臺
　　太平公主山亭侍宴應制〈景龍三年八月十三日〉
　　黃金瑞牓絳河隈白玉仙輿紫禁來碧樹青岑雲外聳朱樓畫閣〈一作壁〉水中開龍舟下瞰鮫人室羽節髙臨鳳女臺遽惜歡娛歌吹晩揮戈更卻〈一作卻使〉曜靈囘
　　奉和拜洛應制〈拜洛一作受圖溫洛〉
　　七萃鑾輿動千年瑞檢開文如⻱負出圖似鳳銜來殷薦三神享明禋萬國陪周旗黃鳥集漢幄紫雲囘日暮鈎陳轉清歌上帝臺
　　奉和幸大薦福寺應制〈寺即中宗舊宅〉
　　鴈沼開香域鸚林降綵旃還窺圖鳳宇更坐躍龍川桂轝朝羣辟蘭宮列四禪半空銀閣斷分砌寶繩連甘雨蘇燋〈一作申譙〉澤慈雲動沛篇獨慙賢作礪空喜福成田
　　奉和幸長安故城未央宮應制
　　舊宮賢相築新苑聖君來運改城隍變年深棟宇摧後池無復水前殿久成灰莫辨祈風觀空傳承露杯宸心千載合睿律九韶開今日聯章處猶疑上柏臺
　　奉和幸望春宮送朔方總管張仁亶
　　玉塞征驕子金符命老臣三軍張武〈一作戍〉斾萬乗餞行輪猛氣凌𤣥朔崇恩降紫宸投醪還結〈一作得〉士辭第本〈一作在〉忘身露下鷹初擊風髙鴈欲賓方銷塞北祲還靖漠南塵
　　奉和幸三㑹寺應制〈寺傳蒼頡造書臺〉
　　故臺蒼頡里新邑紫泉居歲在開金寺時來降玉輿龍形雖近剎鳥跡尚留書竹是蒸青外池仍㸃墨餘天文光聖草寶思合真如謬奉千齡日欣陪十地初
　　奉和天樞成宴夷夏羣寮應制〈唐新語雲長夀中則天徵天下銅鐵於定鼎門內鑄八稜銅柱髙九十尺徑一丈二尺題曰大周萬國述徳天樞紀革命之功貶唐家之徳天樞下置鐵山鐵龍負載獅子麒麟圍繞上有雲蓋蓋上施盤龍以托火珠髙一丈圍三尺金彩熒煌光侔日月武三思為文朝士獻詩者不可勝紀惟嶠詩冠絶當時〉
　　轍跡光西𡹮勲庸紀北燕何如萬方〈一作國〉會頌〈一作諷〉徳九門前灼灼〈一作的的〉臨黃道迢迢入紫煙仙盤正下露髙柱欲承天山類叢雲起珠疑大火懸聲流塵作刼業固海成田帝〈一作聖〉澤傾堯酒宸歌掩〈一作薰風入〉舜欣逢下生日還覩〈一作偶〉上皇年
　　皇帝上〈一作丘〉禮撫事述懐
　　配極輝光逺承天顧託隆負圖濟多難脫履歸成功聖道昭永錫邕言讓在躬還推萬方重咸仰四門聰恭己忘自逸因人體至公垂旒滄海晏解網法星空雲散天五色春還〈一作來〉日再中稱觴合纓弁率舞應絲桐凱樂深居鎬傳歌盛飲豐小臣濫簮筆無以頌唐風
　　奉和幸韋嗣立山莊侍宴應制
　　南洛師臣契東巖王佐居幽情遺紱冕宸眷屬樵漁制下峒山蹕恩囘㶚水輿松門駐旌蓋薜幄引簮裾石磴平黃陸煙樓半紫虗雲霞仙路近琴酒俗塵疎喬木千齡外懸泉百丈〈一作尺〉餘崖深經錬藥穴古舊藏書樹宿摶風鳥池潛〈一作遊〉縱壑魚寧知天子貴尚憶武侯廬
　　倡婦行
　　十年倡家婦三秋邉地人紅妝樓上歇白髮隴頭新夜夜風霜苦年年征戍頻山西長落日塞北久無春團扇辭恩寵囘文贈苦辛胡兵屢攻戰漢使絶和親消息如瓶井沈浮似路塵空餘千里月照妾兩睂嚬
　　餞薛大夫䕶邉
　　荒隅時未通副相下臨戎授律星芒動分兵月暈空犀皮擁青槖象齒飾雕弓決勝三河勇長驅六郡雄登山窺代北屈指計遼東佇見燕然上抽毫頌武功
　　和杜學士旅次淮口阻風
　　夕吹生寒浦清淮上暝潮迎風欲舉櫂觸浪反停橈淼漫煙波濶參差林㟁遙日沈丹氣斂天敞白雲銷水鴈銜蘆葉沙鷗隱荻苗客行殊未已川路幾迢迢
　　送光祿劉主簿之洛
　　函谷雙崤右伊川二陜東仙舟窅將隔芳斚暫雲同朋席餘歡盡文房舊侶空他鄉千里月岐路九秋風背櫪嘶班馬分洲呌斷鴻別後青山外相望白雲中
　　送駱奉禮從軍
　　玉塞邉烽舉金壇廟略申羽書資銳筆戎幕引英賔劍動三軍氣衣飄萬里塵琴尊留別賞風景惜離晨笛梅含晚吹營栁帶餘春希君勒石返歌舞入城闉
　　王屋山第之側雜構小亭暇日與羣公同遊
　　桂亭依絶巘蘭榭俯囘溪綺棟魚鱗出雕甍鳳羽棲引泉聊漲沼鑿磴且通蹊席上山花落簾前野樹低弋林開曙景釣渚發晴霓狎水驚梁鴈臨風聽楚雞復看題栁葉彌喜蔭桐圭
　　奉和杜員外扈從教閱
　　杪冬嚴殺氣窮紀送頹光薄狩三農隙大閱五戎塲萊田初起燒蘭野正開防夾㟁虹旗轉分朋獸罟張燕弧帶曉月呉劒動秋霜原啓前禽路山縈後騎行雲區墜日羽星苑斃天狼禮振軍容肅威宣武節揚神心體殷祝靈兆葉姬祥幸陪仙駕末欣採翰林芳
　　軍師凱旋自邕州順流舟中
　　鳴鞞入嶂口汎舸歴川湄尚想江陵陣猶疑下瀨師岸囘㠶影疾風逆鼓聲遲萍葉沾蘭槳林花拂桂旗弓鳴蒼隼落劒動白猿悲芳樹吟羗管幽篁入楚詞全軍多勝䇿無戰在明時寄謝山東妙長纓徒自欺〈一作期〉
　　夏晚九成宮呈同寮
　　碣館分襄野平臺架射峰英藩信煒𤍞勝地本從容林引梧庭鳳泉歸竹沼龍小軒恆共處長坂屬相從野席蘭琴奏山臺桂酒醲一枰移晝景六著盡宵鐘枚藻清詞律鄒談耀辯鋒結歡良有裕聯寀媿無庸暫恱丘中賞還希物外蹤風煙逺近至魚鳥去來逢月澗橫千丈雲崖列萬重樹紅山果熟崕緑水苔濃願以西園栁長間北巖松
　　田假限疾不獲還莊載想田園兼思親友率成短韻用寫長懐贈杜〈一作林〉幽素
　　遊宦勞牽網風塵久化衣跡馳東苑路望阻北巖扉及此承休告聊將狎遯肥十旬俄委疾三徑且殊歸茂陵窅難即靈臺漸可依疲痾旅城寺延想屬郊畿夕夢園林是晨瞻邑里非緑疇良已穢清濠曠不追野花何處落山月幾秋輝彼美符商政優游絶漢機髙情物累遣逸氣煙霞飛樂道方無悶懐賢獨有違尊虛舊園酒琴靜故人徽夏沼蓮初發秋田麥稍稀何當攜手去歲暮采芳菲
　　劉侍讀見和山邸十篇重申此贈
　　神嶽瑤池圃仙宮玉樹林乗時警天御清暑滌宸襟梁駕陪𤣥賞淄庭掩翠岑對巖龍岫出分壑鴈〈一作鳳〉池深簷迥松蘿映窗髙石鏡臨落泉奔澗響驚吹助猿吟野氣迷涼燠山花雜古今英藩盛賓侶勝景〈一作境〉想招尋踐徑披蘭葉攀崕引桂陰穆生時泛醴鄒子或調琴雉翳分塲合魚鈎向浦沈朝遊極斜景夕宴待橫參顧巳慙鉛鍔叨名齒玳簮暫依朱邸舘還暢白雲心丘壑信多美煙霞得所欽寓言攄宿志竊吹簡知音奬價踰珍石酬文重振金方從仁智所攜手濯清潯
　　晩秋喜雨〈並序〉
　　咸亨元年自四月不雨至於九月王畿之內嘉榖不滋君子小人惶惶如也天子慮深求瘼念在責躬避寢損膳録寃弛役牲幣之禮徧於神祗鍾庾之貸周於窮乏至誠斯感靈睠有融爰降甘澤大拯災亢朝廷公卿相趨動色里閈甿庶謳吟成響年和俗阜於焉可致撫事形言孰雲能巳乃詩曰
　　積陽躔首夏隆旱屆徂秋炎威振皇服歊景暴神州氣滌朝川朗光澄夕照浮草木委林甸禾黍悴原疇國懼流金眚人深懸磬憂紫宸兢履薄丹扆念推溝望肅壇場祀寃申囹圄囚御車遷玉殿薦菲撤瓊羞濟窘邦儲發蠲窮井賦優服閑雲驥屏冗術土龍修睿感通三極天誠貫六幽夏祈良未擬商禱詎為儔穴蟻禎符應山蛇毒影收騰雲八際滿飛雨四溟周聚靄籠仙闕連霏繞畫樓旱陂仍積水涸沼更通流晚穗萎還結寒苖瘁復抽九農歡歳阜萬㝢慶時休野洽如坻詠途喧擊壤謳幸聞東李道欣奉北場遊
　　中秋月二首
　　盈缺青冥外東風萬古吹何人種丹桂不長出輪枝圓魄上寒空皆言四海同安知千里外不有雨兼風侍宴桃花園詠桃花應制〈紀事雲張仁亶自朔方入朝中宗於西苑迎之從臣宴於桃花園嶠等各賦絶句明日宴承慶殿上令宮中善謳者唱之詞既婉媚歌仍妙絶樂府號桃花行〉
　　歲去無言忽顦悴時來含笑吐氛氳不能擁路〈一作櫂〉迷仙客故欲開蹊待聖君
　　奉和聖製幸韋嗣立山莊應制
　　萬騎干官擁帝車八龍三馬訪仙家鳳皇原上開〈一作窺〉青壁鸚鵡杯中弄紫霞
　　遊苑遇雪應制
　　散漫祥雲逐聖囘飄颻瑞雪繞天來不能落後爭飛絮故欲迎前賽早梅
　　送司馬先生
　　蓬閣桃源兩處分人間海上不相聞一朝琴裏悲黃鶴何日山頭望白雲
　　風
　　解落三秋葉能開二月花過江千尺浪入竹萬竿斜
　　上清暉閤遇雪
　　千鍾聖酒御筵披六出祥英亂繞枝即此神仙對瓊圃何須轍跡向瑤池
　　石淙
　　羽蓋龍旗下絶㝠蘭除薜幄坐雲扃鳥和百籟疑調管花發千巖似畫屏金竈浮煙朝漠漠石牀寒水夜泠泠自然碧洞窺仙境何必丹丘是福庭










　　御定全唐詩巻六十一
<集部,總集類,御定全唐詩>
　　欽定四庫全書
　　御定全唐詩巻六十二
　　杜審言
　　杜審言字必簡襄陽人善五言詩工書翰少與李嶠崔融蘇味道為文章四友擢進士第為隰城尉性矜誕嘗語人曰吾文章合得屈宋作衙官吾之書跡合得王羲之北面累轉洛陽丞坐事貶吉州司戶參軍尋免歸武后召見令賦歡喜詩甚見嘉賞授著作佐郎遷膳部貟外郎神龍中坐交張易之兄弟流峰州尋入為國子監主簿修文館直學士卒有文集十巻今編詩一巻
　　南海亂石山作
　　漲海積稽天羣山髙嶪地相傳稱亂石圖典失其事懸危悉可驚大小都不類乍將雲島極還與星河次上聳忽如飛下臨仍欲墜朝暾赩丹紫夜〈一作交〉魄炯〈一作煙〉青翠穹崇霧雨蓄幽隱靈仙閟萬尋掛鶴巢千丈垂猿臂昔去景風涉今來姑洗至觀此得詠歌長時想精異
　　送和西蕃使
　　使出鳳皇池京師陽春晩聖朝尚邉䇿詔諭兵戈偃拜手明光殿揺心上林苑種落踰青羗闗山度赤坂疆場及無事雅歌而餐飯寧獨錫和戎更當封定逺
　　蓬萊三殿侍宴奉敕詠終南山應制
　　北斗掛城邉南山倚殿前雲標金闕迥樹杪玉堂懸半嶺通佳氣中峰繞瑞煙小臣持獻夀長此戴堯天
　　望春亭侍遊應詔
　　帝出明光殿天臨太液池堯樽隨步輦舜樂繞行麾萬夀禎祥獻三春景物滋小臣同酌海歌頌荅無為
　　宿羽亭侍宴應制
　　步輦千門出離宮二月開風光新栁報宴賞落花催碧水揺空〈一作雲〉閣青山繞吹臺聖情留晩興歌管送餘杯
　　歲夜安樂公主滿月侍宴應制
　　戚里生昌𦙍天杯宴重臣畫樓初滿月香殿早迎春睿作堯君寶孫謀梁國珍明朝元㑹日萬夀樂章陳
　　奉和七夕侍宴兩儀殿應制
　　一年銜別怨七夕始言歸斂淚開星靨㣲步動雲衣天迴兔欲落河曠鵲停飛那堪盡此夜復徃弄殘機
　　大酺〈永昌元年〉
　　聖后乗乾日皇明御厯辰紫宮初啟坐蒼璧正臨春雷雨垂膏澤金錢贈下人詔脯歡賞徧交泰覩維新
　　賦得妾薄命
　　草緑長門掩〈一作閉〉苔青永巷幽寵移新愛奪淚落故情留啼鳥驚殘夢飛花攪獨愁自憐春色罷團扇復迎秋
　　和韋承慶過義陽公主山池五首
　　野興城中發朝英物外求情懸朱紱望契動赤泉〈一作松〉遊海燕巢書閣山雞舞畫樓雨餘清晩夏共坐北巖幽逕轉危峰逼橋囘缺㟁妨玉泉移酒味石髓換粳香綰霧青絲〈一作條〉弱牽風紫蔓長猶言宴樂少別向後池塘攜琴遶碧沙揺筆弄青霞杜若幽庭草芙蓉曲沼花宴遊成野客形勝得仙〈一作山〉家往往留仙步登攀日易斜攅石當軒倚懸泉度牖飛鹿麛衝妓席鶴子曵童衣園果嘗難遍池蓮摘未稀巻簾唯待月應在醉中歸賞翫期他日髙深愛此時池分〈一作為〉八水背峰作九山疑地靜魚偏逸人閑鳥欲欺青溪留別興更與白雲期
　　和晉陵陸丞早春遊望〈一作韋應物詩〉
　　獨有宦遊人偏驚物𠉀新雲霞出海曙梅栁渡江春淑氣催黃鳥晴光轉緑蘋忽聞歌古調歸思欲霑巾
　　秋夜宴臨津鄭明府宅
　　行止皆無地招尋獨有君酒中堪累月身外即浮雲露〈一作霜〉白宵鐘徹風清曉漏聞坐攜餘興往還似未離羣
　　和康五庭芝望月有懐
　　明月髙秋迥愁人獨夜看暫將弓並曲翻與扇俱團霧〈一作露〉濯清輝苦風飄素影寒羅衣一此鑒頓使別離難
　　登襄陽城
　　旅客三秋至層城四望開楚山橫地出漢水接天回冠蓋非新里章華即舊臺習池風景異歸路滿塵埃
　　旅寓安南
　　交趾殊風候寒遲暖復催仲冬山果熟正月野花開積雨生昬霧輕霜下震雷故鄉踰萬里客思倍從來
　　春日懷歸
　　心是傷歸望春歸異往年河山鑒魏闕桑梓憶秦川花雜芳園鳥風和綠野煙更懐歡賞地車馬洛橋邉
　　代張侍御傷美人
　　二八泉扉掩帷屏𠖥愛空淚痕消夜燭愁緒亂春風巧天人疑在新妝曲未終應憐脂粉氣留著舞衣中
　　送髙郎中北使
　　北狄願和親東京發使臣馬銜邉地雪衣染異方塵歲月催行旅恩榮變苦辛歌鐘期重錫拜手落花春
　　都尉山亭
　　紫藤縈葛藟綠刺罥薔薇下釣看魚躍探巢畏鳥飛葉疎荷巳晚枝亞果新肥勝跡都無限只應伴月歸
　　夏日過鄭七山齋
　　共有樽中好言尋谷口來薜蘿山逕入荷芰水亭開日氣含殘雨雲陰送晚雷洛陽鐘鼓至車馬繫遲囘
　　送崔融
　　君王行出將書記逺從征祖帳連河闕軍麾動洛城旌旃〈一作旗〉朝朔氣笳吹夜邉聲坐覺煙塵掃秋風古北平
　　經行嵐州
　　北地春光晚邉城氣候寒往來花不發新舊雪仍殘水作琴中聼山疑畫裏看自驚牽逺役艱險促征鞍
　　重九日宴江陰
　　蟋蟀期歸晚茱茰節候新降霜青女月送酒白衣人髙興要長夀卑棲隔近臣龍沙即此地舊俗坐為隣
　　除夜有懷
　　故節當歌守新年把燭迎冬氛戀虬箭春色候雞鳴興盡聞壺覆宵䦨見斗橫還將萬億壽更謁九重城
　　晦日宴遊
　　日晦隨蓂莢春情著杏花解紳宜就水張幕㑹連沙歌管風輕度池臺日半斜更看金谷騎爭向石崇家
　　七夕
　　白露含明月青霞斷綘河天街七襄轉閣〈一作闗〉道二神過袨服鏘環珮香筵拂綺羅年年今夜盡機杼別情多
　　守歲侍宴應制
　　季冬除夜接新年帝子王孫捧御筵宮闕星河低拂樹殿廷燈燭上薰天彈奏節梅風入對局探鈎栢酒傳欲向正元歌萬夀暫留歡賞寄春前
　　大酺
　　毘陵震澤九州通士女歡娛萬國同伐鼓撞鐘驚海上新妝袨服照江東梅花落處疑殘雪柳葉開時任好風火德雲官逢道泰天長地久屬年豐
　　春日京中有懷
　　今年遊寓獨遊秦愁思看春不當春上林苑裏花徒發細柳營前葉漫新公子南橋應盡興將軍西第幾留賔寄語洛城風日道明年春色倍還人
　　扈從出長安應制
　　分野都畿列時乗六御均京師舊西幸洛道此東廵文物驅三統聲名〈一作明〉走百神龍旗縈漏夕鳳輦拂〈一作出〉鈎陳撫跡地靈古游情皇鑒新山追散馬日水憶釣魚人禹食傳中使堯樽遍下臣省方稱國阜問道識風淳嵗晩天行吉年豐景從親歡娛包歴代宇宙忽疑春
　　春日江津遊望
　　旅客揺邉思春江弄晩晴煙銷垂栁弱霧捲落花輕飛棹乗空下囘流向日平鳥啼移幾處蝶舞亂相迎忽歎人皆濁隄防水至清谷王常不讓深可戒中盈
　　泛舟送鄭卿入京
　　帝座蓬萊殿恩追社稷臣長安遙向日宗伯正乗春相宅開基地傾都送別人行舟縈緑水列㦸滿紅塵酒助歡娛洽風催景氣新此時光乃命誰為惜無津
　　度石門山
　　石門千仞斷迸水落遙空道束懸崕半橋欹絶澗中仰攀人屢息直下騎纔通泥擁奔虵徑雲埋伏獸叢星躔牛斗北地脈象牙東開塞隨行變髙深觸望同江聲連驟雨日氣抱殘虹未改朱明律先含白露風堅貞深不憚險澁諒難窮有異登臨賞徒為造化功
　　贈崔融二十韻
　　十年俱薄宦萬里各他方雲天斷書札風土異炎涼太息幽蘭紫勞歌竒樹黃日疑懐叔度夜似憶真長北使從江表〈一作左〉東歸在洛陽相逢慰疇昔相對敘存亡草深窮巷毀竹盡故園荒雅節君彌固衰顔余自傷人事盈虛改交遊寵辱妨雀羅爭去翟鶴氅競〈一作更〉尋王思極歡娛至朋情詎可忘琴樽橫宴席巖谷〈一作沼〉臥詞場連騎追佳賞城中及路傍三川宿雨霽四月晚花芳復此開懸榻寧唯入後堂興酣雊鵒舞言洽鳳皇翔髙選俄遷職嚴程巳飭裝撫躬銜道義攜手戀輝光玉振先推美金銘舊所防勿嗟離別易行役共時康
　　贈蘇味道
　　北地寒應苦南庭戍未歸邉聲亂羗笛朔氣巻戎衣雨雪闗山暗風霜草木稀胡兵戰欲盡虜騎獵猶肥〈一作漢卒尚重圍〉鴈塞何時入龍城幾度圍〈一作雲浄妖星落秋深塞馬肥〉據鞍雄劒動挿〈一作揺〉筆羽書飛輿駕還京邑朋遊滿帝畿方期來獻凱歌舞共春暉
　　和李大夫嗣真奉使存撫河東
　　六位乾坤動三微厯數遷謳歌移大徳圖䜟在金天子月開階統房星受命年禎符龍馬出寳籙鳳皇傳地即交風雨都仍卜澗瀍明堂唯御極清廟乃尊先不宰神功運無為〈一作私〉大象懸八荒平〈一作憑〉物土四海接人煙已屬羣生泰猶言至道偏璽書傍問俗旌節近推賢秩比司空位官臨御史貟雄詞執刀筆直諌罷樓船國有大臣器朝加小㑹筵將行備禮樂送別仰神仙城闕周京轉闗河陜服連稍觀汾水曲俄指絳臺前姑射聊長望平陽遂宛然舜耕餘草木禹鑿舊山川昔出諸侯上〈一作靜〉無何覇業全中軍歸戰敵外府絶兵權隱隱帝鄉逺瞻瞻肅命䖍西河偃風俗東壁掛星躔井邑枌榆社陵園松栢田榮光晴〈一作朝〉掩代佳氣曉〈一作晩〉侵燕雨霈〈一作濡〉鴻私滌風行睿㫖宣惸嫠訪疾苦屠釣採貞堅人樂逢刑措時康洽賞延賜踰秦氏級恩倍漢家錢擁傳咸翹首稱觴競比肩拜迎彌道路舞詠溢郊𨞬殺氣西衡〈一作衝〉白窮隂北暝〈一作土〉𤣥飛霜遙渡海殘月迥臨邉緬邈朝廷問周流朔塞旋興來探馬䇿俊發抱龍泉學總八千卷文傾三百篇澄清得使者作頌有人焉莫以崇班閡而雲勝託捐偉材何磊落陋質幾翩翾江海寧為讓巴渝轉自牽一聞歌聖道助曲荷陶甄
　　贈蘇綰書記
　　知君書記本翩翩為許從戎赴朔邊紅粉樓中應計日燕支山下莫經年
　　渡湘江
　　遲日園林悲昔遊今春花鳥作邊愁獨憐京國人南竄不似湘江水北流
　　戲贈趙使君美人
　　紅粉青娥暎楚雲桃花馬上石榴帬羅敷獨向東方去謾學他家作使君












　　御定全唐詩巻六十二
　　欽定四庫全書
　　御定全唐詩巻六十三
　　董思恭
　　董思恭蘇州吳人髙宗時官中書舍人初為右史後知考功舉坐事流死嶺表所著篇詠為時所重今存詩十九首
　　三婦豔
　　大婦裁紈素中婦弄明璫小婦多恣態登樓紅粉籹丈人且安坐初日漸流光
　　感懐
　　野郊愴新別河橋非舊餞慘日映峰沈愁雲隨蓋轉哀笳時斷續悲旌乍舒巻望望情何極浪浪淚空無復昔時人芳春共誰遣
　　守嵗二首
　　暮景斜芳殿年華麗綺宮寒辭去冬雪暖帶入春風階馥舒梅素盤花卷燭紅共歡新故嵗迎送一宵中〈此首一作〉
　　〈太宗詩〉
　　歲陰窮暮紀獻節啟新芳冬盡今宵促年開明日長冰銷出鏡水梅散入風香對此歡終宴傾壺待曙光〈此首一作太宗詩題作除夜〉
　　昭君怨二首
　　新年猶尚小那堪逺聘秦裾衫霑馬汗睂黛染胡塵舉眼無相識路逢皆異人唯有梅將李猶帶故鄉春〈此首一作董初詩〉
　　琵琶馬上彈行路曲中難漢月正南逺燕山直〈一作極〉北寒髻鬟風拂亂〈一作散〉睂黛雪霑殘斟酌紅顔改〈一作盡〉徒勞握鏡看〈一作何勞鏡衷看〉
　　詠日
　　滄海十枝暉懸圃重輪慶蕣華發晨楹菱彩飜朝鏡忽遇驚風飄自有浮雲映更也人皆仰無待揮戈正
　　詠月
　　北堂未安寢西園聊騁望玉戶照羅幃珠軒明綺障別客長安道思婦髙樓上所願君莫違〈一作遺〉清風時可訪
　　詠星
　　歴歴東井舍昭昭右掖垣雲際龍文出池中鳥色翻流輝下月路〈一作露〉墜影入河源方知潁川集別有太丘門
　　詠風
　　蕭蕭度閶闔習習下庭闈花蝶自飄舞蘭蕙生光輝相烏正舉翼退鷁巳驚飛方從列子御更逐浮雲歸
　　詠雲
　　帝鄉白雲起飛蓋上天衢帶月綺羅映從風枝葉敷參差過層閣倐忽下蒼梧因風望既逺安得久踟躕
　　詠雪
　　天山飛雪度言是落花朝惜哉不我與蕭索從風飄鮮潔凌紈素紛糅下枝條良時竟何在坐見容華銷
　　詠露
　　夜色凝仙掌晨甘下帝庭不覺九秋至逺向三危零蘆渚花初白葵園葉尚青晞陽一灑惠方願益滄溟
　　詠霧
　　蒼山寂已暮翠觀黯將沉終南晨豹隱巫峽夜猿吟天寒氣不歇景晦色方深待訪公超市將予赴華隂
　　詠虹〈一作虹蜺〉
　　春暮萍生早日落雨飛餘橫彩分長漢倒色媚清渠梁前朝影出橋上晩光舒願逐旌旗轉飄飄侍直廬
　　詠桃〈一作太宗詩〉
　　禁苑春光麗花蹊幾樹裝綴條深淺色㸃露參差光向日分千笑迎風共一香如何仙嶺側獨秀隱遙芳
　　詠李〈一作太宗詩〉
　　盤根植瀛渚交幹橫倚天舒華光四海巻葉蔭山川
　　詠弓〈一作太宗詩〉
　　上明月半激箭流星逺落鴈帶書驚啼猿映〈一作應〉枝轉
　　詠琵琶〈一作太宗詩〉
　　半月無雙影金花有四時摧藏千里態掩仰幾重悲促節縈紅袖清音滿翠帷駛彈風響急緩曲釧聲遲空餘闗隴恨因此代相思
　　劉允濟
　　劉允濟〈紀事作元濟字允濟〉洛州鞏人少與絳州王勃齊名舉本州進士累除著作佐郎嘗採摭魯哀公以後至戰國為魯後春秋表上之遷左史兼直𢎞文館垂拱中獻明堂賦拜著作郎擢鳳閣舍人中興初坐二張昵狎貶官後為修文館學士卒集十巻今存詩四首
　　經廬岳囘望江州想洛川有作
　　⻱山帝始營龍門禹初鑿出入經變化俯仰憑寥廓未若茲山功連延竝巫霍東北疏〈一作流〉艮象西南距坤絡宏阜自鬰盤髙標復迴薄勢入柴桑渚陰開彭蠡壑九江杳無際七澤紛相錯雲雨散吳㑹風波騰鄬鄀〈一作鄢鄂〉跡隨造化久利與乾坤博肹蠁精氣通紛綸潛怪作石渠忽見踐金房安可託地入天子都巖有仙人藥二門幾迢遰三宮何儵爚咫尺窮杳㝠跬步皆恬漠仙才驚羽翰幽居靜龍蠖明牧振雄詞棣華殊灼灼盛業匡西夏深謀賛禹亳黃雲覆鼎飛絳氣橫川躍佐厯符賢運人期〈一作其〉茂天爵禮樂富垂髫詩書成舞勺清輝靖嵒電利器騰霜鍔遊聖挹衢尊鄰畿恭木鐸巖〈一作牆〉仞包武侯波瀾控文若旋聞刈薪楚遽覩升葵藿稷卨序揆〈一作郛郭〉圖良平公輔略重地〈一作臣〉資出守英藩諒求瘼豫章觀偉材江州訪靈崿陽岫曉氛氳陰崕暮蕭索潛伏屢鯨奔雄飛更鷙搏驚𤢹透煙霞騰猿亂枝格故園有歸夢他山飛賞〈一作非行〉樂帝鄉徒可遊湟澗終旅泊景〈一作陽〉物觀淮海雲霄望河洛城闕紫微星圖書𤣥扈〈一作青溪〉閣神功〈一作為〉多粉繢元氣猶斟酌丞相下南宮將軍趨北落橫簮竝附蟬列鼎俱調鶴四郊時迷路五月先投龠池榭宣瓊管風花亂珠箔舊遊勞夢寐新知無恱樂天寒欲贈言歲暮期交約夜琴清玉柱秋灰變緹幕風雲動翰林宮徴調文籥言泉激為浪思緒飛成繳千里輝珠璣五采含丹雘鐘鼓旋驚鷃瑾瑜俄抵鵲竊價慙庸怠叨聲逾寂莫長望限南溟居然翳東郭
　　詠琴
　　昔在龍門側誰想鳳鳴時雕琢今為器宮商不自持巴人緩疎節楚客弄䌓絲欲作髙張引翻成下調悲
　　怨情
　　玉闗芳信斷蘭閨錦字新愁來好〈一作不〉自抑念切已含嚬虛牖風驚夢空牀月厭人歸期倘可促勿度栁園春
　　見道邉死人〈一本別作劉元濟詩統籖併入允濟詩內〉
　　淒涼徒見日冥寞詎知年魂兮不可問應為直如邵大震
　　邵大震字令逺安陽人與王勃同時詩一首
　　九日登𤣥武山旅眺〈𤣥武山在今東蜀髙宗時王勃以檄雞文斥出沛王府既廢客劒南有遊𤣥武山賦詩盧照鄰為新都尉亦有和作〉
　　九月九日望遙空秋水秋天生夕風寒雁一向南去〈一作飛〉逺遊人幾度菊花叢
　　辛常伯
　　辛常伯駱賓王同時人詩一首
　　軍中行路難〈與駱賔王同作〉
　　君不見封狐雄虺自成羣憑深負固結妖氛玉璽分兵徴惡少金壇授律動將軍將軍擁麾宣廟略戰士橫戈靜夷落長驅一息背銅梁直指三危登劒閣閣道岧嶢起戍樓劒門遙裔俯靈丘邛闗九折無平路江水雙源有急流徵役無期返他鄉歲華晚杳杳丘陵出蒼蒼林薄逺途危紫蓋峰路澀青泥坂去去指哀牢行行入不毛絶壁千里險連山四望髙中外分區宇夷夏殊風土交阯枕南荒昆彌臨北戶川原饒毒霧谿谷多霪雨行潦四時流崩查千歲古漂梗飛蓬不暫安捫蘿引葛陟危巒昔時聞道從軍樂今日方知行路難滄江緑水東流駛炎州丹徼南中地南中南斗映星河秦闗秦塞阻煙波三春邉地風光少五月瀘川瘴癘多朝驅疲斥候夕息倦樵歌向月彎䌓弱連星轉太阿重義輕生懐一顧東伐西征凡幾度夜夜朝朝斑鬢新年年歲嵗戎衣故㶚城隅滇池水天涯望轉積地際行無已徒覺炎涼節物非不知闗山千萬里棄置勿重陳重陳多苦辛且恱清笳梅柳曲詎憶芳園桃李人絳節紅旗分日羽丹心白刃酬明主但令一被君王知誰憚三邉征戰苦行路難岐路幾千端無復歸雲憑短翰空餘望日想長安










　　御定全唐詩卷六十三
　　欽定四庫全書
　　御定全唐詩巻六十四
　　姚崇
　　姚崇初名元崇又名元之陜州人貞觀中應下筆成章舉授濮州司倉五遷夏官郎中時契丹擾河北軍機填委元崇剖析若流則天竒之超遷夏官侍郎尋同鳳閣鸞臺平章事中宗朝出為刺史睿宗立拜兵部尚書同中書門下進中書令後復貶刺史先天中還為尚書知政事遷紫微令開元中與盧懷慎源乾曜同居宰執崇獨當重任明於庶務斷割不滯號稱名相尋薦宋璟自代以開府儀同三司罷政仍五日一叅入閣供奉集十巻今存詩六首
　　奉和聖製夏日遊石淙山
　　二室三塗光地險均霜揆日處天中石泉石鏡恆留月山鳥山花競逐風周王久謝瑤池賞漢主懸慙玉樹宮別有祥煙伴佳氣能隨輕輦共蔥蔥
　　故洛陽城侍宴應制
　　遊豫停仙蹕登臨對晚晴川鳬連倒影巖鳥應虛聲野奏風成曲山居雲作纓今朝丘壑上髙興小蓬瀛
　　春日洛陽城侍宴
　　南山開寳厯北渚對芳蹊的歴風梅度參差露草低堯樽臨上席舜樂下前溪任重由來醉乘酣志轉迷
　　秋夜望月
　　明月有餘鑒羈人殊未安桂含秋樹晚波入夜池寒灼灼雲枝淨光光草露團所思迷所在長望獨長歎
　　夜渡江〈一作栁中庸詩〉
　　夜渚帶浮煙蒼茫晦逺天舟輕不覺動纜急始知牽聽草遙尋岸聞香暗識蓮唯看孤㠶影常似客心懸奉和聖製龍池篇〈紀事雲龍池興慶宮也明皇潛龍之地㑹要雲開元元年內出祭龍池樂章十六年築壇於興慶宮以仲春月祭之〉
　　恭聞帝里生靈沼〈一作祉〉應報明君鼎業新既協翠泉光寳命還符白水出真人此時舜海潛龍躍此地〈一作日〉堯河帶馬廵獨有前池一小雁叨承舊恵入天津
　　句
　　扇掩將雛曲釵承墮馬鬟〈見海録碎事　又見後張昌宗太平公主山亭侍宴詩〉宋璟
　　宋璟邢州南和人登進士第調上黨尉為監察御史遷鳳閣舎人則天髙其才神龍初拜黃門侍郎睿宗朝以吏部尚書同中書門下三品開元初進御史大夫出為睦州刺史徙廣州都督還拜尚書兼侍中封廣平郡公後以右丞相致仕璟耿介有大節立朝屢忤權嬖被貶黜卒不改其操集十巻今存詩六首
　　奉和御製璟與張説源乾曜同日上官命宴都堂賜詩應制〈本傳雲開元十七年璟為尚書右丞相張説為左丞相源乾曜為太子少傅同日拜有詔大官設饌太常奏樂㑹百官尚書省東堂帝賦三傑詩自寫以賜〉
　　丞相邦之重非賢諒不居老臣慵〈一作庸〉且憊何徳以當諸厚秩先為忝崇班復此除太常陳禮樂中掖降簪裾聖酒山河潤仙文象緯舒冒恩懷寵錫陳力省空虛郭隗慙無駿馮煖媿有魚不知周勃者榮幸定何如奉和聖製同二相巳下羣官樂遊園宴
　　侍飲終酺㑹承恩續勝遊戴天惟慶幸選地即殊尤北向祇䨇闕南臨賞一丘曲江新溜暖上苑雜花稠亹亹韶屢戔戔賁帛周醉歸填畛陌榮耀接軒裘
　　奉和聖製送張説廵邊
　　帝道薄〈一作溥〉存兵王師尚有徵是闗〈一作開〉司馬法爰命總戎行畫閫崇威信分麾盛寵榮聚觀方結轍出祖遂傾城聖酒江河潤天詞象緯明徳風邊草偃勝氣朔雲平宰國推良器為軍挹壯〈一作美〉聲至和常得體不戰即亡精以智泉寜竭其徐海自清遲還廟堂坐贈別故人情
　　奉和聖製答張説扈從南出雀䑕谷
　　秦地雄西夏并州近北胡禹行山啟路舜在邑為都忽視〈一作見〉寒暄隔深思險易殊四時宗伯敘六義宰臣鋪徵作宮常應星環日毎紆盛哉逢〈一作隆〉道合良以致亨衢
　　蒲津迎駕
　　回鑾下蒲坂飛斾指秦京雒上黃雲送闗中紫氣迎霞朝㸔馬色月曉聽雞鳴防拒連山險長橋壓水平省方知化洽察俗覺時清天下長無事空餘襟帶名
　　送蘇尚書赴益州
　　我望風煙接君行霰雪飛園亭若有送楊栁最依依








　　御定全唐詩巻六十四
　　欽定四庫全書
　　御定全唐詩巻六十五
　　蘇味道
　　蘇味道趙州欒城人與里人李嶠俱以文翰顯時人謂之蘇李弱冠擢進士第累轉咸陽尉裴行儉引管書記延載中歴鳳閣舎人檢校侍郎證聖元年出為集州刺史俄召拜天官侍郎聖厯初遷鳳閣侍郎同鳳閣鸞臺三品前後居相位數載多識臺閣故事神龍時坐張易之黨貶睂州刺史還為益州長史卒集十五巻今編詩一巻
　　初春行宮侍〈一作曲〉宴應制〈得天字〉
　　溫液吐涓涓跳波急應簪裾承睿賞花栁發韶年聖酒千鍾洽宸章七曜懸微臣從此醉還似夢鈞天
　　單于川對雨二首
　　崇朝遘行雨薄晩屯密雲縁階起素沬竟水聚圎文河栁低未舉山花落巳芬清尊久不薦淹留遂待君
　　飛雨欲迎旬浮雲已送春還從濯枝後來應洗兵辰氣合龍祠外聲過鯨海濱伐邢知有屬已見靜邊塵
　　正月十五夜〈一作上元〉
　　火樹銀花合星橋鐵鎻開暗塵隨馬去明月逐人來逰伎〈一作騎〉皆穠李行歌盡落梅金吾不禁夜玉漏莫相〈一作頻〉催
　　詠霧
　　氤氳起洞壑遙裔匝平疇乍似含龍劔還疑映蜃樓拂林隨雨密度徑帶煙浮方謝公超歩終從彥輔遊
　　詠虹
　　紆餘帶星渚窈窕架天潯空因壯士見還共美人沈逸照〈一作逺勢〉含良玉神花藻瑞金獨留長劔彩終〈一作空〉負昔賢〈一作時〉心
　　詠霜
　　金祇暮律盡玉女暝氛〈一作氣〉歸孕冷隨鐘徹飄華逐劔飛帶日浮寒影乘風進晩〈一作盡曉〉威自有貞筠質寜將庶〈一作衆〉草腓
　　詠井
　　玲瓏映玉檻澄澈㵼銀牀流聲集孔雀帶影出羵羊桐落秋蛙散桃舒春錦芳帝力終何有機心庶此忘
　　詠石
　　濟北甄神貺河西濯〈一作瑞〉錦文聲應天池雨影觸岱宗〈一作山〉雲燕歸猶〈一作真〉可候羊起自成羣何當握靈髓髙枕絶囂氛
　　奉和受圗溫洛應制
　　綠綺膺河檢清壇俯洛濱天旋俄制蹕孝享屬嚴禋陟配光三祖懷柔洎百神霧開中道日雪斂屬車塵預奉咸英奏長歌億萬春
　　使嶺南〈一作在廣州〉聞崔馬二御史竝拜臺郎
　　振鷺齊〈一作纔〉飛日遷鶯逺聽聞明光共待漏清鑒〈一作覽〉各披雲喜得廊廟舉嗟為臺閣分故林懐柏恱〈一作梓〉新幄〈一作握〉阻蘭薫冠去神羊影車迎〈一作連〉瑞雉羣逺從〈一作獨憐〉南斗外遙〈一作空〉仰列星文
　　贈封御史入臺
　　故事推三獨茲辰對兩闈夕鴉共鳴舞屈草接芳菲盛府持清〈一作提青〉槖殊章動繡衣風連臺閣起霜就簡書飛凜凜當朝色行行滿路威惟當擊隼去復覩落鵰歸始背洛城秋郊矚目奉懐臺中諸侍御
　　薄遊忝霜署直指戒氷心荔浦方南紀蘅臯暫北臨山晴闗塞斷川暮廣城隂塲圃通圭甸溝塍礙石林野童來捃拾田叟去謳吟蟋蟀秋風起蒹葭晚露深帝城猶鬱鬱征傳㡬駸駸迴憶披書地勞歌謝所欽
　　九江口南濟北接蘄春南與潯陽岸
　　江路一悠哉滔滔九派來逺潭昬似霧前浦沸成雷鱗介多潛育漁商㡬泝洄風揺蜀柹〈一作葉〉下日照楚萍開近潄湓城曲斜吹蠡澤隈錫龜猶入貢浮獸罷為災津吏揮橈疾郵童整傳催歸心詎可問為視落潮迴和武三思於天中寺尋復禮上人之作
　　藩戚三雍暇禪居二室隈忽聞從桂苑移歩踐花臺敏學推多藝髙談屬辯才是非寧滯著空有掠嫌猜五行〈一作衍〉幽機暢三蕃妙鍵開味同甘露灑香似逆風來砌古留方石池清辨燒灰人尋鶴洲返月逐虎谿迴企躅瞻飛蓋攀遊想渡杯願陪為善樂從此去塵埃
　　嵩山石淙侍宴應制
　　琱輿藻衛擁千官仙洞靈谿訪九丹隱曖源花迷近路參差嶺竹掃危壇重崖對聳霞文駮瀑水交飛雨氣寒天洛宸襟有餘興裵囘周矖駐歸鑾






　　御定全唐詩巻六十五
　　欽定四庫全書
　　御定全唐詩巻六十六
　　郭震
　　郭震字元振魏州貴鄉人以字顯少有大志十八舉進士為通泉尉任俠使氣撥去小節嘗盜鑄及掠賣部中口千餘以餉遺賓客武后召欲詰既與語竒之索所為文章上寳劔篇後覽嘉歎授右武衛鎧曹參軍進奉宸監丞乆之拜涼州都督中宗神龍中遷左驍衛將軍安西大都䕶睿宗立召為太僕卿景雲二年進同中書門下三品先天元年為朔方軍大總管明年以兵部尚書復同中書門下三品封代國公明皇講武驪山以軍容不整流新州開元元年起為饒州司馬道病卒集二十巻今編詩一巻
　　古劔篇〈一作寳劔篇〉
　　君不見昆吾鐵冶飛炎煙紅光紫氣俱赫然良工鍜錬凡〈一作經〉㡬年鑄得寳劔名龍泉龍泉顔色如霜雪良工
　　咨嗟歎竒絶琉璃玉匝吐蓮花錯鏤金環映〈一作生〉明月正逢天下無風塵幸得周〈一作用〉防君子身精光黯黯青蛇色文章片片緑龜鱗非直結交遊俠子亦曽〈一作常〉親近英雄人何言中路遭棄捐零落漂〈一作飄〉淪古獄邊雖復塵埋無所用猶能夜夜氣衝天
　　塞上
　　塞外虜塵飛頻年出武威死生隨玉劔辛苦向金微乆戍人將〈一作偏〉老長征馬不肥仍聞酒泉郡巳合數重圍
　　寄劉校書
　　俗吏三年何足論毎將榮辱在朝昏才微易向風塵老身賤難酬知已恩御苑殘鶯啼落日黃山細雨濕歸軒迴首〈一作望〉漢家丞相府昨來誰得掃重門
　　同徐員外除太子舎人寓直之作
　　太子擅元良宮臣命偉長除榮辭㑹府直宿總書坊露濕幽巖桂風吹便坐桑閣連雲一色池帶月重光葉死蘭無氣荷枯水不香遙聞秋興作言是晉中郎
　　春江曲
　　江水春沈沈上有䨇竹林竹葉壞水色郎亦壞人心
　　王昭君三首
　　自嫁單于國長銜漢掖悲容顔日憔悴有甚畫圗時厭踐氷霜域嗟為邊塞人思從漠〈一作漢〉南獵一見漢家塵
　　聞有南河信〈一作聞道河南使〉傳言殺畫師始知君念〈一作恵〉重更肯惜〈一作遣畫〉蛾睂
　　子夜四時歌六首
　　春歌
　　陌頭楊栁枝已被春風吹妾心正斷絶君懷那得知青樓含日光緑池起風色贈子同心花𣪞勤此何極
　　秋歌
　　邀歡空佇立望美頻廻顧何時復採菱江中宻相遇辟惡茱萸囊延年菊花酒與子結綢繆丹心此何有
　　冬歌
　　北極嚴氣昇南至溫風謝調絲競短歌拂枕憐長夜帷橫雙翡翠被巻兩鴛鴦婉〈一作嬌〉態不自得宛轉君王牀
　　二月樂遊詩
　　二月芳遊始開軒望曉池緑蘭日吐葉紅蘂向盈枝栁色行將改君心幸莫移陽春遽多意唯願兩人知
　　十月樂遊詩
　　十月嚴隂盛霜氣下玉臺羅衣羞自觧綺帳待君開銀箭更籌緩金爐香氣來愁仍夜未㡬巳使炭成灰
　　螢
　　秋風凜凜月依依飛過髙梧影裏時暗處若教同衆類世間爭得有人知
　　蛩
　　愁殺離家未逹人一聲聲到枕前聞苦吟莫向朱門裏滿耳笙歌不聴君
　　雲
　　聚散虛空去復還野人閑處倚笻看不知身是〈一作外〉無根物蔽月遮星作萬端
　　野井
　　縱無汲引味清澄冷浸寒空月一輪鑿處若教當要路為君常濟徃來人
　　米囊花
　　開花空道勝於草結實何曽濟得民卻笑野田禾與黍不聞管過青春
　　惜花
　　豔拂衣襟蘂拂杯遶枝閑共蝶徘徊春風滿目還惆悵半欲離披半未開
　　蓮花
　　臉膩香薫似有情世間何物比輕盈湘妃雨後來池看碧玉盤中㺯水晶

　　御定全唐詩巻六十六
　　欽定四庫全書
　　御定全唐詩巻六十七
　　田遊巖
　　田遊巖京兆三原人初補太學生罷歸遍遊山水後入箕山築室許由廟東自號許由東鄰調露中髙宗遊嵩山親至其門遊巖山衣田冠出拜帝令左右扶止之謂曰先生養道山中比得佳否對曰臣泉石膏肓煙霞痼疾既逢聖代幸得逍遙敕乗傳赴都授崇文館學士進太子洗馬垂拱中坐與裵炎善放還山蠶衣耕食不交當世惟與韓法昭宋之問為方外友詩一首
　　𢎞農清巖曲有磐石可坐宋十一毎拂拭待余寄詩贈之
　　信彼稱靈石居然狎遁棲裵囘承翠巘斌駁帶深谿夕隂起層岫清景半虹霓風來應嘯阮波動可琴嵇僕也潁陽客望彼空思齊儻見山人至簪蒿且杖藜王無競
　　王無競字仲烈東萊人氣豪縱舉下筆成章科初授縣尉累遷殿中御史預修三教珠英神龍初出為蘇州司馬後坐交張易之等再貶嶺南詩五首
　　和宋之問下〈一作嵩〉山歌
　　日雲暮兮下嵩山路連綿兮樹〈一作松〉石間出谷口兮見明月心裵囘兮不能還
　　北使長城
　　秦世築長城長城無極已暴兵四十萬興工九千里死人如亂麻白骨相撐委殫弊未雲悟窮毒豈知止胡塵未北滅楚兵遽東起六國復囂囂兩龍鬬觺觺卯金竟握讖反璧俄淪祀仁義寢邦國狙暴行終始一旦咸陽宮翻為漢朝市
　　鳳臺曲
　　鳳臺何逶迤嬴女管參差一旦綵雲至身去無還期遺曲此臺上世人多學吹一吹一落淚至今憐玉姿
　　銅雀臺
　　北登銅雀上西望青松郭繐帳空蒼蒼陵田紛漠漠平生事已變歌吹宛猶昨長袖拂玉塵遺情結羅幕妾怨在朝露君恩豈中薄髙臺奏曲終曲終淚橫落
　　巫山〈一作宋之問詩〉
　　神女向髙唐巫山下夕陽裵囘行作雨婉孌逐荊王電影江前落雷聲峽外長朝〈一作霽〉雲無處所臺館曉蒼蒼賈曾
　　賈曽河南洛陽人以孝聞景雲中吏部員外郎明皇在東宮盛擇宮寮以曽為太子舎人直言啟諌特授中書舎人以父名忠固辭拜諫議大夫開元中復拜中書議者以為曹司嫌名乃就職與蘇晉同掌制誥時號蘇賈詩五首
　　和宋之問下山歌
　　良遊晼晚兮月呈光〈一作成紅〉錦路逶迤兮山路長王孫不留兮嵗將晏嵩巖仙草兮為誰芳
　　孝和皇帝輓歌
　　新命千齡啟鴻圗累聖餘天行應潛躍〈一作曜〉帝出受圖書禮若傳堯舊功疑復夏初夢遊長不返何國是華胥奉和春日出苑矚目應令〈時為太子舎人使在東都作〉
　　銅龍〈一作彤闈〉曉闢問安迴金輅春遊博望開渭北〈一作水〉晴光揺草樹終南佳氣入樓臺招賢已得〈一作從〉商山老託乗還徴鄴下才臣在東周獨留滯忻逢〈一作叨承〉睿藻日邊來
　　有所思
　　洛陽城東桃李花飛來飛去落誰家幽閨女兒愛顔色坐見落花長歎息今嵗花開君不待明年花開復誰在故人不共洛陽東今來空對落花風年年嵗嵗花相似嵗嵗年年人不同
　　祭汾隂樂章
　　蠲我餴饎潔我膋薌有豆孔碩為羞既臧至誠無昧精意惟芳神其醉止欣欣樂康
　　李䕫
　　李䕫武后時為汴州司戶詩一首
　　使至汴州喜逢宋之問〈一無使至二字〉
　　阮籍蓬池上孤韻竹林才巨源從吏道正擁使車來相逢且交臂相命且銜杯醉後長歌畢餘聲繞吹臺崔元童
　　崔元童景雲時人詩一首
　　祭汾隂樂章
　　聿修嚴配展事禋宗祥符寳鼎禮備黃琮祝詞以信明徳惟聰介茲景福永永無窮
　　何鸞
　　何鸞景雲時人詩一首
　　祭汾隂樂章
　　樂奏雲闋禮章載䖍禋宗於地昭假於天惟馨薦矣既醉歆焉神之降福永永萬年
　　蔣挺
　　蔣挺景雲時人詩一首
　　祭汾隂樂章
　　維嵗之吉維辰之良聖君紱冕肅事壇塲大禮已備大樂斯張神其醉止降福無疆












　　御定全唐詩巻六十七
<集部,總集類,御定全唐詩>
　　欽定四庫全書
　　御定全唐詩巻六十八
　　崔融
　　崔融字安成齊州全節人擢八科髙第補宮門丞遷崇文館學士中宗為太子時融為侍讀典東朝章疏長安中授著作佐郎遷右史進鳳閣舎人坐附張易之兄弟貶袁州刺史尋召拜國子司業融為文華婉典麗朝廷諸大手筆多手敕委之卒謚曰文集六十巻今編詩一巻
　　闗山月
　　月生西海上氣逐邊風壯萬里度〈一作照〉闗山蒼茫非一狀漢兵開郡國胡馬窺亭障夜夜聞悲笳征人起南望
　　擬古
　　飲馬臨濁河濁河深不測河水日東注河源乃西極思君正如此誰為生羽翼日夕大川隂雲霞千里色所思在何處宛在機中織離夢當有魂愁容定無力夙齡負
　　竒志中夜三〈一作多〉歎息㧞劔斬長榆彎弓射小棘班張固非擬衞霍行可即寄謝閨中人努力加飱食
　　西征軍行遇風
　　北風巻塵沙左右不相識颯颯吹萬里昬昬同一色馬煩莫敢進人急〈一作怠〉未遑食草木春更悲天景晝相匿夙齡慕忠義〈一作勇〉雅尚存孤直覽史懷浸驕讀詩歎孔棘及茲戎旅地忝從書記職兵氣騰北荒軍聲振〈一作重〉西極坐覺威靈逺行㸔氛祲息愚臣何以報倚馬申微力
　　塞垣行〈一作崔湜詩〉
　　疾風捲溟海萬里揚沙礫仰望不見天昬昬竟朝夕是時軍兩進東拒復西敵蔽山張旗鼓間道潛鋒鏑精騎突曉圍竒兵襲暗壁十月邊塞寒四山沍隂積雨雪鴈南飛風塵景西廹昔我事討論未嘗怠經籍一朝棄筆硯十年操矛㦸豈要黃河誓須勒燕山石可嗟牧羊臣海外乆為客
　　登東陽沈隱侯八詠樓〈第三句缺一字〉
　　旦登西北樓樓峻石墉厚宛生長定　俯壓三江口排階銜鳥衡交疏過牛斗左右㑹稽鎮出入具區藪越巖森其前浙江漫其後此地實東陽由來山水鄉隱侯有遺詠落簡尚餘芳具物昔未改斯人今已亡粵余忝藩左束髪事文塲悵不見夫子神期遙相望
　　從軍行
　　穹廬雜種亂金方武將神兵下玉堂天子旌旗過細栁匈奴運數盡枯楊闗頭落月橫西嶺塞下凝雲斷北荒漠漠邊塵飛衆鳥昬昬朔氣聚羣羊依稀蜀杖迷新竹髣髴胡牀識故桑臨海舊來聞驃騎尋河本自有中郎坐看戰壁為平土近待軍營作破羗
　　和宋之問寒食題黃梅臨江驛
　　春分自淮北寒食渡江南忽見潯陽水疑是宋家潭明主閽難呌孤臣逐未堪遙思故園陌桃李正酣酣
　　留別杜審言並呈洛中舊遊
　　斑鬢今為別紅顔昨共遊年年春不待處處酒相留駐馬西橋上囘車南陌頭故人從此隔風月坐悠悠
　　詠寳劔
　　寳劔出昆吾龜龍夾採珠五精初獻術千戶競淪〈一作論〉都匣氣衝牛斗山形轉轆轤欲知天下貴持此問〈一作謝〉風胡
　　吳中好風景
　　洛渚問吳潮吳門想洛橋夕煙楊栁岸春水木蘭橈城邑髙樓近星辰北斗遙無因生羽翼輕舉託還飇
　　則天皇后輓歌二首
　　宵陳虛禁夜夕臨空山隂日月昬尺景天地慘何心紫殿金鋪澀黃陵玉座深鏡奩長不啟聖主淚霑巾前殿臨朝罷長陵合𦵏歸山川不可望文物盡成非隂月霾中道軒星落太微空餘天子孝松上景雲飛
　　戶部尚書崔公輓歌
　　八座圗書委三臺章奏盈舉杯常有勸曵履忽無聲市若荊州罷池如薛縣平空餘濟南〈一作南斗〉劔天子署髙名
　　韋長史輓詞
　　日落桑榆下寒生松柏中𠖇冥多苦霧切切有悲風京兆新阡闢〈一作濶一作合〉扶陽甲第空郭門從此去荊棘漸䝉籠
　　和梁王衆傳張光祿是王子晉後身
　　聞有沖天客披雲下帝畿三年上賓去千載忽來歸昔偶〈一作遇〉浮丘伯今同丁令威中郎才貌是柱〈一作藏〉史姓名非祇召趨龍闕承恩拜虎闈丹成金鼎獻酒至玉杯揮天仗分旄節朝容間雨衣舊壇〈一作宮〉何處所新廟坐光輝漢主存仙要淮南愛道機朝朝緱氏鶴長向洛城飛
　　哭蔣詹事儼
　　江上有長離從容盛羽儀一鳴百獸舞一舉羣〈一作衆〉鳥隨應我聖明代巢君阿閣垂鉤陳侍帷扆環衞奉旌麾雅量滄海納完才廟廊施養親光孝道事主竭忠規貞節既已固殊榮良不訾朝遊雲漢省夕宴芙蓉池汲黯言當直陳平智本竒功成喜身退時徃惜年馳鎮國山基毀中天柱石頽將軍空有頌刺史獨留碑蕪漫藏書壁荒涼懸劔枝昔余叅下位數載忝牽羇置榻恩逾重迎門禮自卑竹林常接興黍谷毎逢吹逸翰金相發清談玉柄揮不輕文舉少深歎子雲疲遺愛猶如在殘編尚可窺即今流水曲何處俗人知
　　嵩山石淙侍宴應制
　　洞口仙巖類削成泉香石冷晝含清龍旗畫月中天下鳳管披雲此地迎樹作帷屏陽景翳芝如宮闕夏涼生今朝出豫臨懸圃明日陪遊向赤城
　　塞上〈一作北〉寄內
　　旅魂驚塞北歸望斷河西春風若可寄暫為遶蘭閨


　　御定全唐詩巻六十八
　　欽定四庫全書
　　御定全唐詩巻六十九
　　閻朝隱
　　閻朝隱字友倩趙州欒城人連中進士孝弟亷讓科性滑稽屬辭竒詭為武后所賞累遷給事中預修三教珠英聖厯中轉麟臺少監坐附張易之徙嶺外景龍時還為著作郎先天中除祕書少監後貶通州別駕詩十三首
　　侍從途中口號應制
　　疵賤出山東忠貞任土風因敷河朔藻得奉洛陽宮一顧侍御史再顧給事中常願粉肌骨特答造化功
　　奉和聖製夏日遊石淙山
　　金臺隱隱陵黃道玉輦亭亭下絳雰千種岡巒千種樹一重巖壑一重雲花落風吹紅的歴藤垂日晃緑葐蒕五百里內賢人聚願陪閶闔侍天文
　　鸚鵡貓兒篇〈並序〉
　　鸚鵡慧鳥也貓不仁獸也飛翔其背焉嚙啄其頤焉攀之縁之蹈之履之弄之藉之蹌蹌然此為自得彼亦以為自得畏者無所起其畏忍者無所行其忍抑血屬舊故之不若臣叨踐太子舍人朝暮侍從預是其事聖上方以禮樂文章為功業朝野歡娛強梁充斥之輩願為臣妾稽顙闕下者日萬計尋而天下一統實以為恵可以伏不恵仁可以伏不仁亦太平非常之明證事恐久逺風雅所缺再拜稽首為之篇
　　霹靂引豐隆鳴猛獸噫氣蛇吼聲鸚鵡鳥同資造化兮殊粹精鷫鸘毛翡翠翼鵷鶵延頸鵾雞㺯色鸚鵡鳥同稟隂陽兮異埏埴彼何為兮隱隱振振此何為兮緑衣翠襟彼何為兮窘窘蠢蠢此何為兮好貌好音彷彷兮徉徉似妖姬躧歩兮動羅裳趨趨兮蹌蹌若處子回眸兮登玉堂爰有獸也安其忍觜其脇距其胸與之放曠浪浪兮從從容容鉤爪鋸牙也宵行晝伏無以當遇之兮忘味搏擊騰擲也朝飛暮噪無以拒逢之兮屏氣由是言之貪殘薄則智慧作貪殘臨之兮不復攫由是言之智慧周則貪殘囚智慧犯之兮不復憂菲形陋質雖賤微皇王顧遇長光輝離宮別館臨朝市妙舞緐雜宮徴嘉喜堂前景福內合〈一作和〉歡殿上明光裏雲母屏風文彩合流蘇斗帳香煙起承恩宴盼接宴喜髙視七頭金駱駝平懷五尺銅獅子國有君兮國有臣君為主兮臣為賓朝有賢兮朝有徳賢為君兮徳為飾千年萬嵗兮心轉憶
　　三日曲水侍宴應制
　　三月重三日千春續萬春聖澤如東海天文似北辰荷葉珠盤淨蓮花寳蓋新陛下制萬國臣作水心人奉和九日幸臨渭亭登髙應制得筵字
　　九九侍神仙髙髙坐半天文章二曜動氣色五星連簪紱趨皇極笙歌接御筵願因茱菊酒相守百千年
　　奉和送金城公主適西蕃應制
　　甥舅重親地君臣厚義鄉還將貴公主嫁與耨檀〈一作褥氊〉王鹵簿山河〈一作川〉暗〈一作濶〉琵琶〈一作胡琴〉道路長迴瞻父母國日出在東方
　　奉和立春遊苑迎春應制
　　管籥周移寰極裏乗輿望幸斗城闉草根未結青絲縷蘿蔦猶垂緑帔巾鵲入巢中言改嵗燕銜書上道宜新願得長繩繫取日光臨天子萬年春
　　奉和聖製春日幸望春宮應制
　　句芒人面乘兩〈一作兩乘〉龍道是春神衞九重綵勝年年逢七日酴醿嵗嵗滿千鍾宮梅間雪祥光遍城栁含煙淑〈一作瑞〉氣濃醉倒君前情未盡願因歌舞自為容
　　夜宴安樂公主新宅
　　鳳皇鳴舞樂昌年蠟炬開花夜管半醉徐敲珊瑚樹已聞鐘漏曉聲傳
　　餞唐永昌
　　洛陽難理若棼絲椎破連環定不疑鸚鵡休言秦地樂〈一作鳥道長安樂〉回頭〈一作首〉一顧一相思
　　明月歌
　　梅花雪白栁葉黃雲霧四起月蒼蒼箭水泠泠刻漏長揮玉指拂羅裳為君一奏楚明光
　　采蓮女
　　采蓮女采蓮舟春日春江碧水流蓮衣承玉釧蓮刺罥銀鉤薄暮斂容歌一曲氛氳香氣滿汀洲
　　奉和登驪山應制
　　龍行踏絳氣天半語相聞混沌疑初判洪荒若始分韋元旦
　　韋元旦京兆萬年人擢進士第補東阿尉遷左臺監察御史與張易之為姻屬易之敗貶感義尉後復進用終中書舎人詩十首
　　奉和九日幸臨渭亭登髙應制得月字
　　雲物開千里天行乘九月絲言丹鳳池斾轉蒼龍闕灞水歡娛地秦京游俠窟欣承觧慍詞聖酒黃花發
　　奉和送金城公主適西蕃應制
　　柔逺安夷俗和親重漢年軍容旌節送國命錦車傳琴曲悲千里簫聲戀九天唯應西海月來就掌珠圎
　　餞唐州髙使君赴任
　　桐栢膺新命芝蘭惜舊遊鳴臯夜鶴在遷木早鶯求傳擁淮源路尊空灞水流落花紛送逺春色引離憂
　　早朝
　　震維芳月季宸極衆星尊珮玉朝三陛鳴珂度〈一作過〉九門挈壺分早漏伏檻耀初暾北倚蒼龍闕西臨紫鳳垣詞庭草欲奏〈一作雖視〉溫室樹無言鱗翰空為忝長懐聖主恩
　　奉和立春遊苑迎春應制
　　灞涘長安恆〈一作常〉近日𣪞正臘月早迎新池魚戲葉仍含凍宮女裁花已作春向苑雲疑承翠幄入林風若起青蘋年年斗柄東無限願挹瓊觴壽北辰
　　奉和聖製春日幸望春宮應制
　　九重樓閣半山霞〈一作斜〉四望韶陽春未賒侍蹕妍歌臨㶚涘留觴豔舞出京華危竿〈一作萍〉競捧中街日戲馬〈一作鳥〉爭銜上苑花景色歡娛長若此承恩不醉不還家奉和人日宴大明宮恩賜綵縷人勝應制
　　鸞鳳旌旗拂曉〈一作曉夕〉陳魚龍角觝大明辰〈一作晨〉青韶既肇人為日綺勝初成日作人聖藻凌雲裁栢賦仙歌促宴摘梅春垂旒一慶宜年酒朝野俱歡薦壽新
　　奉和幸安樂公主山荘應制
　　銀河南渚帝城隅帝輦平明出九衢刻鳳蟠螭凌桂邸穿池曡〈一作構〉石寫蓬壺瓊簫暫下鈞天樂綺綴長懸明月珠仙牓承恩爭既醉方知朝野更歡娛
　　興慶池侍宴應制
　　滄池漭沆帝城邊殊勝昆明鑿漢年夾岸旌旗䟽輦〈一作逺〉道中流簫鼓振樓船雲峰四起迎宸幄水〈一作寳〉樹千重入御筵宴樂已深魚藻詠承恩更欲奏甘泉
　　夜宴安樂公主宅
　　主第新成銀作牓賓筵廣宴玉為樓壺觴既卜仙人夜歌舞宜停織女秋
　　邵昇
　　邵昇中宗時人詩一首
　　奉和初春幸〈一下有臨字〉太平公主南莊應制
　　沁園佳麗奪蓬瀛翠壁紅泉繞上京二聖忽從鸞殿幸䨇仙正下鳳樓迎花含歩輦空間出樹雜帷宮畫裏行無路乗槎窺漢渚徒知訪卜就君平
　　唐逺悊
　　唐逺悊中宗時人詩一首
　　奉和送金城公主適西蕃應制
　　皇恩睠下人割愛逺和親少女風遊兊姮娥月去秦龍笛迎金榜驪歌送錦輪那堪桃李色移向虜庭春


　　御定全唐詩巻六十九
　　欽定四庫全書
　　御定全唐詩巻七十
　　李適
　　李適字子至京兆萬年人擢進士第調猗氏尉武后時預修三教珠英遷戶部員外郎兼修書學士景龍初擢修文館學士睿宗朝終工部侍郎詩一巻
　　汾隂后土祠作
　　昔予讀舊史遍覩漢世君武皇實稽古建茲百代勲號令垂懋典舊經備闕文南廵歴九嶷舳艫被江濱勒兵十八萬旌旗何紛紛朅來茂陵下英聲不復聞我行嵗方晏極望山河分神光終㝠漠鼎氣獨氛氳攬涕歩脽上登髙見彼汾雄圗今安在飛飛有白雲
　　荅宋十一崖口五渡見贈
　　聞君訪逺山躋險造幽絶𦕈然青雲境觀竒彌年月登嶺亦泝溪孤舟事沿越崿嶂傳彩翠崖磴互欹缺石林上攢藂金澗下明滅捫壁窺丹井梯苔瞰乳穴忽枉巖
　　中贈對翫未嘗輟𣪞勤獨徃事委曲錬藥説邀余名山期從爾泛海澨嵗宴秉宿心斯言非徒設
　　餞許州宋司馬赴任
　　昔吾遊箕山朅來渉潁水復有許由廟迢迢白雲裏聞君佐繁昌臨風悵懷此儻到平輿泉寄謝干將里
　　奉和聖製九日侍宴應制得髙字
　　禁苑秋光入宸遊霽色髙茰房頒綵笥菊蘂薦香醪後騎縈堤栁前旌拂御桃王枚俱得從淺淺愧飛毫
　　遊禁苑幸臨渭亭遇雪應制
　　長樂喜春歸披香瑞〈一作愛〉雪霏花從銀閤度絮繞玉牕飛寫曜銜天藻呈祥拂御衣上林紛可望無處不光輝
　　奉和九日登慈恩寺浮圗應制
　　鳳輦乘朝霽鸚林對晚秋天文貝葉寫聖澤菊花浮塔似神功造龕疑佛影留幸陪清漢蹕欣奉淨居遊
　　侍宴長寜公主東莊應制
　　鳳樓紆睿幸龍舸暢宸襟歌舞平陽第園亭沁水林山花添聖酒澗竹繞熏琴願奉瑤池駕千春侍徳音
　　奉和送金城公主適西蕃應制
　　絳河從逺聘青海赴和親月作臨邊曉花為度隴春主歌悲顧鶴帝䇿重安人獨有瓊簫去〈一作處〉悠悠思錦輪
　　安樂公主移入新宅
　　星橋他日創仙榜此時開馬向鋪錢埓簫聞奏玉臺人疑衞叔美客似長卿才借問遊天使誰能取石囘奉和幸望春宮送朔方軍大總管張仁亶
　　地限驕南牧天臨餞北征觧衣延寵命橫劔總威名豹略恭宸㫖雄文動睿情坐觀膜拜入朝夕受降城
　　人日宴大明宮恩賜綵縷人勝應制
　　朱城待鳳韶年〈一作華〉至碧殿疏〈一作蟠又作乗〉龍淑氣來寳帳金屏人巳帖圗花學鳥勝初裁林香近接宜春苑山翠遙添獻壽杯向夕憑髙風景〈一作日〉麗天文垂耀象昭囘
　　奉和春日幸望春宮應制
　　玉輦金輿天上來花園四望錦屏開輕絲半拂朱門〈一作城〉栁細纈全披畫閣梅舞蝶飛〈一作分〉行飄御席鶯歌度曲繞仙杯聖詞今日光輝滿漢主秋風莫道才
　　奉和立春遊苑迎春應制
　　金輿翠輦迎嘉節御苑仙宮待獻春淑氣初銜梅色淺條風半拂栁墻新天杯慶壽齊南嶽聖藻光輝動北辰稍覺披香歌吹近龍驂日暮下城闉
　　帝幸興慶池戲競渡應制
　　拂露金輿丹斾轉凌晨黼帳碧池開南山倒影從雲落北澗揺光寫溜〈一作浪〉廻急槳〈一作舸〉爭標排荇度輕㠶截浦觸荷來橫汾宴鎬歡無極歌舞年年聖壽杯
　　侍宴安樂公主莊應制
　　平陽金牓鳳皇樓沁水銀河鸚鵡洲綵仗遙臨丹壑裏仙輿暫幸綠亭幽前池錦石〈一作幔〉蓮花豓後嶺香鑪桂蘂秋貴主稱觴萬年壽還輕漢武濟汾遊
　　侍宴安樂公主新宅應制
　　銀河半倚鳳皇臺玉酒相傳鸚鵡杯若見君平須借問仙槎一去㡬時來
　　餞唐永昌赴任東都〈自尚書郎為令〉
　　聞道飛鳬向洛陽翩翩矯翮度文昌因聲寄意三花樹少室巖前㡬過香〈有田在少室不見十年矣〉











　　御定全唐詩巻七十
　　欽定四庫全書
　　御定全唐詩巻七十一
　　劉憲
　　劉憲字元度宋州寜陵人弱冠擢進士第累遷左臺監察御史貶潾水令召為鳳閣舎人神龍初自吏部侍郎出刺渝州尋入為修文館學士歴太子詹事卒武后時勅吏部糊名考判求髙才惟憲與王適司馬鍠梁載言入第二等集三十巻今編詩一巻
　　奉和聖製立春日侍宴內殿出剪綵花應制
　　上林宮館好〈一作裏〉春光〈一作心〉獨早知剪花疑始發刻燕似新窺色濃輕雪㸃香淺嫩風吹此日叨陪侍恩榮得數枝
　　奉和人日清暉閣宴羣臣遇雪應制
　　輿輦乗人日登臨上鳳京風尋歌曲颺雪向舞行縈千官隨興合萬福與時〈一作春〉並承恩長若此微賤幸昇平
　　奉和七夕宴兩儀殿應制
　　秋吹過䨇闕星仙動二靈更深移月鏡河淺度雲軿殿上呼〈一作徴〉方朔人間失〈一作識〉武丁天文茲夜裏光映紫微庭
　　奉和九月九日聖製登慈恩寺浮圗應制
　　飛〈一作香〉塔雲〈一作層〉霄半清晨羽斾遊〈一作仙鑣淨境逰〉登臨憑季月廖廓見中州御酒新寒退天文瑞景留〈一作寳氣浮〉辟〈一作卻〉邪將獻壽茲日奉千秋
　　閏九月九日幸總持寺登浮圗應制
　　重陽登閏序上界葉時廵駐輦天花落開筵妓樂陳城端剎柱見雲表露盤新臨睨光輝滿飛文動睿神
　　侍宴長寜公主東莊
　　公主林亭地清晨降玉輿畫橋飛渡水仙閣涌臨〈一作凌〉虛晴新㸔蛺蝶夏早摘芙蕖文酒娛遊盛忻叨侍從餘
　　奉和送金城公主入西蕃應制
　　外館踰河右行營指路岐和親悲逺嫁忍愛泣將離旌斾羗風引軒車漢月隨那堪馬上曲時向管中吹
　　奉和聖製登驪山髙頂寓目應制
　　驪阜鎮皇都鑾遊眺八區原隰旌門裏風雲扆座隅直城如斗柄官樹似星榆從臣詞賦末濫得上天衢
　　奉和幸白鹿觀應制
　　𤣥遊乗落暉仙宇藹霏微石樑縈澗轉珠斾掃壇飛芝童薦膏液松鶴舞驂騑還似瑤池上歌成周馭歸
　　折楊栁
　　沙塞三河道金閨二月春碧煙楊栁色紅粉綺羅人露葉憐啼臉風花思舞巾攀持君不見為聼曲中新奉和立春日內出綵花樹應制〈一作人日大明宮應制〉
　　禁苑韶年〈一作華又作光〉此日歸東郊道上轉青旂栁色梅芳何處所風前雪裏覓芳菲開氷池內魚新〈一作初〉躍剪綵花間燕始飛欲識王逰布陽氣為觀天藻競春暉
　　奉和春日幸望春宮應制
　　暮春春色最便妍苑裏花開列御筵商〈一作南〉山積翠臨城起滻水浮光共幕連鶯藏嫩葉歌相喚蝶礙芳叢舞不前歡娛節物今如此願奉宸逰億萬年
　　奉和幸安樂公主山莊應制
　　主家別墅帝城隈無勞海上覓蓬萊沓石〈一作嶂〉懸流平地起危樓曲閣半天開庭莎作薦舞行出浦樹相將〈一作障〉歌棹回此日風光與形勝祗言作伴聖詞來
　　興慶池侍宴應制
　　蒼龍闕下天泉池軒駕來逰簫管吹縁堤夏篠縈不散冐水新荷巻復披帳殿疑從畫裏出樓船直在鏡中移自然東海神仙處何用西崑轍跡疲
　　奉和幸大薦福寺應制
　　地靈傳景福天駕儼鉤陳佳哉藩邸舊赫矣梵宮新香塔魚山下禪堂雁水濱珠幡映白日鏡殿寫青春甚歡延故吏大覺拯生人幸承歌頌末長奉屬車塵
　　奉和幸三㑹寺應制
　　岧嶤倉史臺敞朗紺園開戒旦壺人集〈一作警〉翻霜羽騎來下輦登三襲褰旒望九垓林披舘陶牓水浸昆明灰網戶飛花綴幡竿度鳥廻豫逰仙唱動瀟灑出塵埃
　　奉和幸長安故城未央宮應制
　　漢宮千祀外軒駕一來逰夷蕩長如此威靈不復留憑髙睿賞發懐古聖情周寒向南山斂春過北渭浮土功昔雲盛人英今所求幸聼熏風曲方知霸道羞
　　奉和幸禮部尚書竇希玠宅應制〈一作陪幸五王宅〉
　　北斗樞機任西京肺腑親疇昔王門下今茲御〈一作制〉幸辰恩光山水被聖作管新遶坐熏紅藥當軒暗緑筠摘荷纔早夏聼鳥尚餘春行漏今徒晩風煙起觀津奉和聖製幸望春宮送朔方大總管張仁亶
　　命將擇耆年圗功勝必全光輝萬乘餞威武二庭宣中衢橫鼓角曠野蔽旌旃推食天𢊍至投醪御酒傳涼風過雁苑殺氣下雞田分閫恩何極臨岐動睿篇
　　奉和幸韋嗣立山莊侍宴應制
　　東山有謝安枉道降鳴鑾緹騎分初日霓旌度曉寒雲蹕巖間下虹橋澗底盤幽棲俄以屆聖矚宛餘歡〈一作觀〉崖懸飛溜直岸轉緑潭寛桂華堯酒泛松響舜琴彈明主恩斯極賢臣節更殫不才叨侍從詠徳以濡翰
　　人日翫雪應制
　　勝日登臨雲葉起芳風揺蕩雪花飛呈〈一作星〉暉幸得承金鏡颺彩〈一作影〉還將〈一作持〉奉玉衣
　　上巳日祓禊渭濱應制
　　桃花欲落栁條長沙頭水上足風光此時御蹕來遊處願奉年年祓禊觴
　　苑中遇雪應制
　　龍驂曉入望春宮正逢春雪舞東〈一作香〉風花光併灑〈一作在〉天文上寒氣行〈一作都〉消御酒中
　　夜宴安樂公主新宅
　　層軒洞戶旦新披度曲飛觴夜不疲綺綴玲瓏河色曉〈一作繞〉珠簾隱映月華窺
　　奉和聖製幸韋嗣立山莊
　　非吏非隱晉尚書一丘一壑降乗輿天藻縁情兩曜合山巵獻壽萬年餘
　　餞唐永昌
　　始見郎官拜洛陽旋聞近侍發雕章緒言巳朂期年政綺字當〈一作先〉生滿路光











　　御定全唐詩巻七十一
　　欽定四庫全書
　　御定全唐詩巻七十二
　　髙正臣
　　髙正臣廣平人襄州刺史衛尉卿習右軍書法睿宗最愛其筆詩二首
　　晦日置酒林亭〈是宴凡二十一人皆以華字為韻陳子昂為之序〉
　　正月符嘉節三春翫物華忘懐寄尊酒陶性狎山家栁翠含煙葉梅芳帶雪花光隂不相借〈一作惜〉遲遲落景斜
　　晦日重宴〈是宴九人皆以池字為韻周彥暉為之序〉
　　芳辰重遊衍乗景共追隨班荊陪舊識傾蓋得新知水葉分蓮沼風花落栁枝自符河朔趣寧羨髙陽池崔知賢
　　雀知賢髙宗時人詩三首
　　晦日宴髙氏林亭
　　上月河陽地芳辰景物〈一作望〉華緜蠻變時鳥照曜起春霞栁揺風處色梅散日前花淹留洛城晩歌吹石崇家上元夜效小庾體〈上元之逰凡六人皆以春字為韻長孫正隱為之序〉
　　今夜啟城闉結伴戲芳春鼓聲撩亂動風光觸處新月下多遊騎燈前饒看人歡樂無窮巳歌舞逹明晨三月三日宴王明府山亭〈得魚字　同賦六人孫慎行為之序〉
　　調露二年暮春三日同集於王令公之林亭申交契也夫尚平逺跡尋五藥於西山仲連髙蹈讓千金於東海遺形卻立終希獨善之資排患觧紛未洽隨時之義豈若天地交泰朝野歡娛元已迨辰季陽司月列芳林而薦賞控清洛以開筵追李郭之佳遊嗣裵王之故事逺近送春日表裏壯皇居曾幹霞鶱燭城隂於翠鷁浮梁霧絶寫川態於文虹樹密如鱗花繁似霰魚縱相忘之樂鶯遷求友之聲景物載華心神已至於是愷佳宴滌煩襟沿杯曲水折巾幽徑流波度曲自諧中散之舞蝶成行無忝季倫之伎而嵗不我與人生若浮揮魯陽之戈奔曦可駐騁山公之騎餘興方遒度志陳kao詩式紀良㑹仍探一字六韻成章
　　京洛皇居芳禊春餘影媚元已和風上除雲開翠帟水騖鮮居林渚縈暎煙霞巻舒花飄粉蝶藻躍文魚沿波式宴其樂只且
　　席元明
　　席元明髙宗時人詩一首
　　三月三日宴王明府山亭〈得郊字〉
　　日惟上已時亨有巢中尊引桂芳筵藉茅書僮橐筆膳夫行包煙霏萬雉花明四郊沼蘋白帶山花紫苞同人聚飲千載神交
　　韓仲宣
　　韓仲宣髙宗時人詩四首
　　晦日宴髙氏林亭
　　欲知行有樂芳尊對物華地接安仁縣園是季倫家栁處雲疑〈一作凝〉葉梅間雪似花日落歸途逺留興〈一作與〉伴煙霞
　　晦日重宴
　　鳳苑先〈一作光〉吹晚〈一作曉〉龍樓夕照披陳遵已投轄山公正坐〈一作出〉池落日催金奏飛霞送玉巵此時陪綺席不醉欲何為
　　上元夜效小庾體
　　他鄉月夜〈一作下〉人相伴看燈輪光隨九華出影共百枝新歌鐘盛北里車馬沸南鄰今宵何處好惟有洛城春
　　三月三日宴王明府山亭〈得花字〉
　　河濱上巳洛汭春華碧池涵日翠斝澄霞溝垂細栁岸擁平沙歌鶯響樹舞蝶驚花雲浮寳馬水韻香車熟記行樂淹留景斜
　　周彥昭
　　周彥昭髙宗時人詩一首
　　晦日宴髙氏林亭
　　勝地臨雞浦髙㑹偶龍沙御栁驚春色仙笻掩月華門邀千里馭杯泛九光霞日落山亭晩雷送七香車髙球
　　髙球髙宗時人詩二首
　　晦日宴髙氏林亭
　　溫洛年光早皇州景望華連鑣尋上路乗興入山家輕苔網危石春水架平沙賞極林塘暮處處起煙霞
　　三月三日宴王明府山亭〈得煙字〉
　　洛城春禊元已芳年季倫園裏逸少亭前曲中舉白談際生𤣥陸離軒蓋淒清管萍踈波蕩栁弱風牽未淹歡趣林溪夕煙
　　弓嗣初
　　弓嗣初登咸亨二年進士第一人詩二首
　　晦日宴髙氏林亭
　　上序春暉麗中園物𠉀華髙才盛文雅逸興滿煙霞參差金谷樹〈一作榭〉皎鏡碧塘沙蕭散林亭晩倒載欲還家
　　晦日重宴
　　年華藹芳隰春溜滿新池促賞依三友延歡寄一巵鳥聲隨管變花〈一作栁〉影逐風移行樂方無極淹留惜晩曦髙瑾
　　髙瑾渤海人士亷之孫登咸亨元年進士第詩四首
　　三月三日宴王明府山亭〈得哉字〉
　　暮春元巳春服初裁童冠八九於洛之隈河堤草變鞏樹花開逸人談發仙御舟來間闗黃鳥瀺灂丹腮樂飲命席優哉悠哉
　　晦日宴髙氏林亭
　　試入山亭望言是石崇家二月風光起三春桃李華鶯吟上喬木雁徃息平沙相看㑹取醉寜知還路賒
　　晦日重宴
　　忽聞鶯響谷於此命相知正開彭澤酒來向髙陽池栁葉風前弱梅花影處危賞洽林亭晚落照下參差
　　上元夜效小庾體
　　初年三五夜相知一兩人連鑣出巷口飛轂下池漘燈光恰似月人面併如春遨遊終未已相歡待日輪王茂時
　　王茂時髙宗時人詩一首
　　晦日宴髙氏林亭
　　踐勝〈一作勝踐〉尋良㑹乘春翫物華還隨張放友來向石崇家止水分巖鏡閑〈一作開〉庭枕浦沙未極林泉賞參差落照斜
　　徐皓
　　徐皓髙宗時人詩一首
　　晦日宴髙氏林亭
　　綺筵乘暇景瓊醑對年華門多金埓騎路引璧人車蘋早猶藏葉梅殘正落花藹藹林亭晚餘興促〈一作泛〉流霞長孫正隱
　　長孫正隱髙宗時人詩二首
　　晦日宴髙氏林亭
　　晦晚屬煙霞遨遊重嵗華歌鐘雖戚里林藪是山〈一作仙〉家細雨猶開日深池不漲沙淹留迷處所巖岫㡬重花
　　上元夜效小庾體同用春字〈並序〉
　　夫執燭夜逰古人之意豈不重光隂而好娛樂哉且星度如環晷纔周而已襲月華猶鏡魄哉生而遽圎忽兮遇春俄兮臨望重城之扉四闢車馬轟闐五劇之燈九華綺羅紛錯茲夕何夕而遨逰之多趣乎且九穀帝畿三川奧域交風均露上分朱鳥之躔泝洛背河下鎮蒼龍之闕多近臣之第宅即瞰銅街有貴戚之樓臺自連金穴美人競出錦障如霞公子交馳琱鞍似月同遊洛浦疑尋稅馬之津爭渡河橋似向牽牛之渚實昌年之樂事令節之佳逰者焉而戒曉嚴鐘俄喧綺陌分空落宿巳半朱城蓋陳良夜之歡共發乗春之藻仍為庾體四韻成章同以春為韻
　　薄晚嘯逰人車馬亂驅塵月光三五夜燈燄一重春煙雲迷北闕簫管識南鄰洛城終不閉更出小平津髙紹
　　髙紹考功郎中詩一首
　　晦日宴髙氏林亭
　　嘯侶入山家臨春翫物華葛調緑水桂醑酌丹霞岸栁開新葉庭梅落早花興洽林亭晩方還倒載車郎餘令
　　郎餘令定州新樂人博學知名兼善畫擢進士第授霍王元軌府參軍改著作佐郎詩一首
　　晦日宴髙氏林亭
　　三春休晦節九穀泛年華半晴餘細雨全晚澹殘霞尊開疎竹葉管應落梅花興䦨相顧起流水送香車陳嘉言
　　陳嘉言武后時酷吏詩三首
　　晦日宴髙氏林亭
　　公子申敬愛擕朋翫物華人是平陽客地即石崇家水文生舊浦風色滿新花日暮連歸騎長川照晩霞
　　晦日重宴
　　髙門引〈一作臨〉冠蓋下客抱支離綺席珍羞滿文場翰藻摛蓂華彫上月〈一作葉〉栁色藹春池日斜歸戚里連騎勒金羈
　　上元夜效小庾體
　　今夜可憐春河橋多麗人寳馬金為絡香車玉作輪連手窺〈一作縈〉潘掾分頭看洛神重城自不掩出向小平津周彥暉
　　周彥暉登咸亨五年進士第詩二首
　　晦日宴髙氏林亭
　　砌蓂收晦魄津栁競年華既狎忘筌友方淹投轄車綺筵廻舞雪瓊醑泛流霞雲低上天晩絲雨〈一作竹〉帶風斜
　　晦日重宴
　　春華歸栁樹俯景落蓂枝置驛銅街右開筵玉浦陲林煙含障密竹雨帶珠危興䦨巾倒戴山公下習池髙嶠
　　髙嶠司門郎中詩二首
　　晦日宴髙氏林亭
　　飛觀寫春望開宴坐汀沙積溜〈一作水〉含苔色晴空蕩日華歌入平陽第舞對石崇家莫慮能騎馬投轄自停車
　　晦日重宴
　　駕言尋鳳侶乘歡俯雁池班荊逢舊識斟桂喜深知紫蘭方出徑黃鶯未囀枝別有陶春日青天雲霧披劉友賢
　　劉友賢髙宗時人詩一首
　　晦日宴髙氏林亭
　　春來日漸賒琴酒逐年華欲向文通逕先逰武子家池碧新流〈一作泉〉滿巖紅落照斜興䦨情未盡〈一作極〉歩歩惜風花
　　周思鈞
　　周思鈞貝州漳南人與兄北門學士思茂俱早知名武后時為太子文學貶揚州司倉參軍終中書舍人詩二首
　　晦日宴髙氏林亭
　　早春驚栁穟初晦掩蓂華騎出平陽里筵開衛尉家竹影含雲密池文帶雨斜重惜林亭晚上路滿煙霞
　　晦日重宴
　　綺筵乗晦景髙宴下陽池濯雨梅香散含風栁色移輕塵依扇落流水入危勿顧林亭晩方歡雲霧披









　　御定全唐詩巻七十二
<集部,總集類,御定全唐詩>
　　欽定四庫全書
　　御定全唐詩巻七十三
　　蘇頲
　　蘇頲字廷碩瓌之子幼敏悟一覽至千言輙覆誦擢進士第調烏程尉舉賢良方正歴監察御史神龍中遷給事中修文舘學士中書舎人明皇愛其文由工部侍郎進紫微侍郎知政事與李乂對掌書命帝曰前世李嶠蘇味道文擅當時號蘇李今朕得頲及乂何愧前人襲父封爵號小許公後罷為益州長史復入知吏部選事卒謚文憲頲以文章顯與燕國公張説稱望略等世稱燕許集三十巻今編詩二巻
　　祭汾隂樂章〈壽和〉
　　禮物斯具樂章乃陳誰其作主皇考聖真對越在天聖明佐神窅然汾上厚澤如春
　　奉和聖製行次成臯途經先聖擒建徳之所感而成詩應制
　　漢東不執象河朔方鬬龍夏滅漸寜亂唐興終奮庸皇威正赫赫兵氣何匈匈用武三川震歸淳六代醲成臯覩王業天下致人雍即此廵於岱曽孫受命封
　　奉和聖製登蒲州逍遙樓應制
　　在昔堯舜禹遺塵成典謨聖皇東廵狩況乃經此都樓觀紛迤𨓦河山㡬縈紆緬懷祖宗業相繼文武圗尚〈一作恃〉徳既無險觀風諒有孚豈如汾水上簫鼓事逰娛
　　奉和聖製過晉陽宮應制
　　隋運與天絶生靈厭氛昏聖期在寜亂士馬興太原立極萬邦推登庸四海尊慶膺神武帝業付皇曽孫緬慕封唐道追惟歸沛魂詔〈一作昭〉書感先義典禮廵舊藩髙殿綵雲合春旗祥風翻率西見汾水奔北空〈一作窺〉塞垣欵曲童兒佐依遲故老言裡頒慈恵賞家受復除恩下輦崇三教〈一作都又作觀〉建碑當九門孝思敦〈一作昭〉至美億載奉開元
　　奉和姚令公溫湯舊舘永懷故人盧公之作cq=356
　　樹徳豈孤邁降神良竝出偉茲廊廟楨〈一作中〉調彼鹽梅實正恱虞垂舉翻悲鄭僑卒同心不可忘交臂何為失清路荷前幸明時稱右弼曽聨野外遊〈一作述〉尚記帷中密新慟情莫遣舊遊詞更述空令還辱和長歎〈一作感〉知音日
　　和杜主簿春日有所思
　　朝上髙樓上俯見洛陽陌揺蕩吹花風落英紛已積美人不共此芳好空所惜攬鏡塵網滋當牕苔蘚碧緬懷在雲漢良願暌枕席翻似無見時如何久為客
　　餞郢州李使君
　　楚有章華臺遙遙雲夢澤復聞擁符傳及是收圗籍佳政在離人能聲寄侯伯離懐朔風起試望秋隂積中路悽以寒羣山靄將夕傷心聊把袂怊悵〈一作悵望〉麒麟客
　　餞唐州髙使君赴任
　　永日奏文〈一作對〉時東風揺蕩夕浩然思樂事翻復餞征客淮水春流清楚山暮雲白勿言行路逺所貴専城伯
　　曉濟膠川南入宻界
　　飲馬膠川上傍膠南趣密林遙飛鳥遲雲去晴山出落暉隱桑柘秋原〈一作深秋〉被花實慘然遊子寒風露將蕭瑟
　　夜發三泉即事
　　暗發三泉山窮秋聼騷屑北林夜鳴雨南望曉成雪祗詠北風涼詎知南土熱沙溪忽沸渭石道乍明滅宛若銀磧橫復如瑤臺結指程賦〈一作則〉所戀遇虞不遑歇重纊濡莫觧懸旌凍猶掲下奔泥棧榰上覯雲梯設摶頰羸馬頓囘眸惴人跌憧憧徃復還心注思逾切冉冉年將病力困衰怠竭天彭信方隅地勢誠斗絶忝曵尚書履叨兼使臣節京坻有嵗饒亭障無邊孽歸奏丹墀左騫能俟來哲
　　小園納涼即事
　　煩暑避蒸鬱居閑習髙明長風自逺來層閣有餘清散灑納涼氣蕭條遺世情奈何誇大隱終日繫塵纓
　　昆明池晏坐答王兵部珣三韻見示
　　畫舸疾如飛遙遙汎夕暉石鯨吹浪隱玉女歩塵歸獨有銜恩處明珠在釣磯
　　奉和聖製春臺望應制
　　壯麗天之府神明王者宅大君乗飛龍登彼復懐昔圎闕朱光燄橫山翠微積河汧流作表縣聚開成陌即舊在皇家維新具物華雲連所上居恆屬日更時中望不斜三月滄池揺積水萬年青樹綴新〈一作㸃驚〉花暴嬴國此嘗圗霸霸業後仁先以詐東破諸侯西入秦咸陽北阪南渭津詩書焚爇散學士髙閣奢踰嬌美人事徃覆輈經逺喻春還按蹕憑髙賦戎觀愛力深惟省越厭陳方何足務清吹遙遙發帝臺宸文耿耿照天迴伯夷位事愚臣忝喜奏聲成鳳鳥來
　　長相思
　　君不見天津橋下東流水南望龍門北朝市楊栁青青宛地垂桃紅李白花參差花參差栁堪結此時憶君心斷絶
　　蜀城哭台州樂安少府
　　逺遊躋劔閣長想屬天台萬里隔三載此邦余重來音容曠不覩夢寐殊悠哉邊郡饒藉藉晩庭正囘囘喜傳上都封因促傍吏開向悟海鹽客已而梁木摧變衣寢門外揮涕少城隈卻記分明得猶持委曲猜師儒昔訓奨仲季時童孩服義題〈一作陳〉書篋邀歡汎酒杯蹔令風雨散仍廹歳時迴其道惟正直其人信美偲白頭還作尉黃綬固非才可歎懸蛇疾先貽問鵩災故鄉閉窮壤宿草生寒荄零落九原去蹉跎四序催曩期冬贈橘今哭夏成梅執禮誰為賵居常不徇財北登㟪𡻱坂東望姑蘇臺天路本懸絶江波復〈一作空〉泝洄念孤心易斷追徃恨艱裁不遂卿將伯孰雲陳與雷吾衰亦如此夫子復何哀
　　立春日侍宴內出剪綵花應制
　　曉入宜春苑穠芳吐禁中剪刀因裂素妝粉為開紅彩異驚流雪香饒㸃便風裁成識天意萬物與花同
　　春日芙蓉園侍宴應制
　　御道紅〈一作虹〉旗出芳園翠輦遊繞花開水殿架竹起山樓荷芰輕薫幄魚龍出負舟寜知穆天子空賦白雲秋奉和聖製人日清暉閣宴羣臣遇雪應制
　　樓觀空煙裏初年瑞雪過苑花齊玉樹池水作銀河七日祥圗啟千春御賞多輕飛傳綵勝天上奏薫歌
　　奉和七夕宴兩儀殿應制
　　靈媛乗秋發仙裝警夜催月光窺欲渡河色辨應來機石天文寫鍼樓御賞開竊觀棲鳥至疑向鵲橋廻奉和九日幸臨渭亭登髙應制得時字
　　嘉㑹宜長日髙筵順動時曉光雲外洗晴色雨餘滋降鶴因韶徳吹花入御詞願陪陽數節億萬九秋期〈紀事作並數登髙日延齡命賞時宸逰天上轉秋物雨來滋降鶴承仙馭吹花入睿詞㣲臣復何幸長得奉恩私語多不同今竝載之〉
　　遊禁苑幸臨渭亭遇雪應制
　　平明敞帝居霰雪下凌虛寫月含珠綴從風薄綺䟽年驚花絮早春動管絃初已屬雲天外欣承霈澤餘
　　奉和送金城公主適西蕃應制
　　帝女出天津和戎轉罽〈一作綺〉輪川經斷腸望地與析支鄰奏曲風嘶馬銜悲月伴人旋知偃兵革長是漢家親
　　奉和聖製登驪山髙頂寓目應制
　　仙蹕御層氛髙髙積翠分巖聲中谷應天語半空聞豐樹連黃葉函闗入紫雲聖圖恢㝢縣歌賦小〈一作少〉橫汾
　　幸白鹿觀應制
　　碧虛清吹下藹藹入仙宮松磴攀雲絶花源接澗空受符邀羽使傳訣註香童詎似閑居日徒聞有順風
　　題壽安王主簿池舘
　　洛邑通馳道韓郊在屬城舘將花雨映潭與竹聲清賢俊鸞棲棘賓遊馬佩衡願言隨狎鳥從此濯吾纓
　　扈從溫泉奉和姚令公喜雪
　　清道豐人望乗時漢主遊恩暉隨霰下慶澤與雲浮泉暖驚銀磧花寒愛〈一作映〉玉樓鼎臣今有問河伯且應留
　　秋社日崇讓園宴得新字
　　鳴爵三農稔勾龍百代神運昌叨輔弼時泰喜黎民樹缺池光近雲開日影新生全應有地長願樂交親
　　奉和魏僕射秋日還鄉有懷之作
　　南宮夙拜罷東道晝遊初飲餞傾冠蓋傳呼問里閭樹悲懸劔所溪想釣璜餘明發輝光至増榮〈一作喧聞〉駟馬車
　　武擔山寺
　　武擔獨蒼然墳山下玉泉鼈靈〈一作⻱趺〉時共盡龍女事同遷松栢銜哀處幡花種福田詎知留鏡石長與法輪圎
　　餞潞州陸長史再守汾州
　　河尹政成期為汾昔所推不榮三入地還美再臨時擁傳雲初合聞鶯日正遲道傍〈一作傍人〉多出餞別有吏民思
　　餞荊州崔司馬
　　茂禮雕龍昔香名展驥初水連南海漲星拱北辰居稍發仙人履將題別駕輿明年徴拜入荊玉不藏諸
　　送吏部李侍郎東歸得歸字
　　陌上有光輝披雲向洛畿賞來榮扈從別至惜分飛泉溜含風急山煙帶日微茂曹今去矣人物喜東歸
　　送光祿姚卿還都
　　漢室有英台荀家寵俊〈一作多寵〉才九卿朝已入三子暮同來不授綸為草還同鼎用梅兩京王者宅駟馬日應廻春晩送瑕丘田少府還任因寄洛中鏡上人
　　聞道還沂上因聲寄洛濱別時花欲盡歸處酒應春聚散同行客悲歡屬故人少年追樂地遙贈一霑巾送賈起居奉使入洛取圗書因便拜覲
　　舊國才因地當朝史命官遺文徴闕簡還思采芳蘭傳發闗門𠋫觴稱邑里歡早持京副入旋佇洛書刋
　　送常侍舒公歸覲
　　朝聞講藝餘晨省拜恩初訓胄尊庠序榮親耀里閭朱丹華轂送斑白綺筵舒江上春流滿還應薦躍魚
　　興州出行
　　危途曉未分驅馬傍江濆滴滴泣花露微微出岫雲松梢半吐月蘿翳漸移曛旅客腸應斷吟猿更使聞
　　邊秋薄暮〈一作岀塞〉
　　海外秋鷹擊霜前旅雁歸邊風思鞞鼓落日慘旌麾浦暗漁舟入川長獵騎稀客悲逢薄暮況乃事戎機
　　曉發方騫驛
　　傳置逺山蹊龍鍾蹴澗泥片隂常作雨微照已生霓鬢髪愁氛換心情險路迷方知向蜀者偏識子規啼
　　經三泉路作
　　三月松作花春行日漸賒竹障〈一作妨〉山鳥路藤蔓〈一作沒〉野人家透石飛梁下尋雲絶磴斜此中誰與樂揮涕語年華
　　故髙安大長公主輓詞
　　彤管承師訓青圭備禮容孟孫家代寵元女國朝封柔軌題貞順閑規賦肅雍寜知落照盡霜吹入悲松
　　贈司徒豆盧府君輓詞
　　寵贈追胡廣親臨比賀循㡬聞投劔客多㑹服緦人草閉墳將古松隂〈一作深〉地不春二陵猶可望存歿有忠臣
　　故右散騎常侍舒國公褚公輓詞
　　陽翟疏豐構臨平演慶源學筵尊授幾儒服寵乗軒審諭留中密開陳與上言徂暉一不借空有賜東園
　　奉和初春幸太平公主南莊應制
　　主第山門起灞川宸遊風景入初年鳳皇樓下交天仗烏鵲橋頭〈一作邊〉敞御筵徃徃花間逢綵石時時竹裏見紅泉今朝扈蹕平陽舘不羨乗槎雲漢邊
　　奉和春日幸望春宮應制
　　東望望春春可憐更逢晴日栁含煙宮中下見南山盡城上平臨北斗懸細草偏承囘輦處輕花微落奉觴前〈一作飛花故落舞筵前〉宸遊對此歡無極鳥哢聲聲入管絃〈一作鳥哢歌聲雜管絃〉
　　人日重宴大明宮恩賜綵縷人勝應制
　　疏龍磴道切昭囘建鳳旗門繞帝臺七葉仙蓂依〈一作承〉月吐千株御栁拂煙開初年競貼宜春勝長命先浮〈一作添〉獻壽杯是日皇〈一作最〉靈知竊幸羣心就〈一作能〉捧大明來
　　侍宴安樂公主山莊應制
　　駸駸羽騎歴城池帝女樓臺向晚披霧灑旌旗雲外出風囘巖岫雨中移當軒半落天河水繞徑全低月樹枝簫鼓宸遊陪宴日和鳴雙鳳喜來儀
　　興慶池侍宴應制
　　降鶴池前囘歩輦棲鸞樹杪出行宮山光積翠遙疑逼水態含青近若空〈以上二句初雲山光逼嶼疑無地水態迎帆若有風時為趙郡李乂范陽盧從願所賞但未句又押風字故易之〉直視天河垂象外俯窺京室畫圗中皇歡未使恩波極日暮樓船更起風
　　廣逹樓下夜侍酺宴應制
　　東嶽封廻宴洛京西墉通晩㑹公卿樓臺絶勝宜春苑燈火還同不夜城正覩人間朝市樂忽聞天上管絃聲酺來萬舞羣臣醉喜戴千年聖主明
　　龍池樂章〈唐享龍池樂章第七章〉
　　西京鳯邸躍龍泉佳氣休光鎮在天軒後霧圗今已得秦王水劔昔常傳恩魚不入〈一作似〉昆明釣瑞鶴長如太液仙願侍廵逰同舊里更聞簫鼓濟樓船
　　扈從鄠杜間奉呈刑部尚書舅崔黃門馬常侍
　　翠輦紅旗出帝京長楊鄠杜昔知名雲山一一看皆美〈一作異〉竹樹蕭蕭〈一作叢叢〉畵不成羽騎將過持袂拂香車欲度捲簾行漢家曽草廵逰賦何似今來應聖明
　　景龍觀送裴士曹
　　昔日嘗聞公主〈一作相〉第今時變作列仙家池傍坐客穿叢篠樹下逰人掃落花雨雪〈一作雲雨〉長疑向函谷山泉直似到流沙君還洛邑分明記此處同來閲嵗華
　　春晚紫微省直寄內
　　直省清華接建章向來無事日猶長花間燕子棲鳷鵲竹下鵷雛繞〈一作宿〉鳳皇內史通宵承紫誥中人落晚愛紅妝別離不慣無窮憶莫誤卿卿學太常
　　贈彭州權別駕
　　雙流脈脈錦城開追餞年年徃復迴祗道歌謡迎半刺徒聞禮數揖中台黃鶯急囀春風盡斑馬長嘶落景催莫愴分飛岐路別還當奏最掖垣來
　　寒食宴於中舎別駕兄弟宅
　　子推山上歌龍罷定國門前結駟來始覩元昆鏘玉至旋聞季子佩刀迴晴花處處因風起御栁條條向日開自有長筵歡不極還將〈一作持〉綵服詠南陔
　　九月九日望蜀臺
　　蜀王望蜀舊臺前九日分明見一川北料鄉闗方自此南辭城郭復依然青松繫馬攢巖畔黃菊留人籍道邊自昔登臨湮滅盡獨聞忠孝兩能傳




　　御定全唐詩巻七十三
　　欽定四庫全書
　　御定全唐詩巻七十四
　　蘇頲
　　奉和晦日幸昆明池應制
　　炎厯事邊陲昆明始鑿池豫逰光後聖征戰罷前規霽色清珍宇年芳入錦陂御杯蘭薦葉仙仗栁交枝二石分河瀉䨇珠代月移微臣比翔泳恩廣自無涯奉和聖製幸禮部尚書竇希玠宅應制
　　尚書列侯第外戚近臣家飛棟臨青綺迴輿轉翠華日交當戶樹泉漾滿池花圎頂圗嵩石方流擁魏沙豫逰今聼履侍從昔鳴笳自有天文降無勞訪海槎
　　奉和幸韋嗣立山莊應制
　　摐金寒野霽歩玉曉山幽帝幄期松子臣廬訪葛侯百工徴徃夢七聖扈來逰斗柄乗時轉台階捧日留樹重巖籟合泉併水光浮石徑喧朝履璜溪擁釣舟恩如犯星夜歡擬濟河秋不學堯年隱空令傲許由
　　奉和聖製送張説上集賢學士賜宴得茲字
　　肅肅金殿裏招賢固在茲鏘鏘石渠內序拜亦同時宴錫歡〈一作勤〉談道文成貴説詩用儒今作相敦學舊為師下際天光近中來帝渥滋國朝良史載能事日論思
　　奉和聖製途經華嶽應制
　　朝望蓮華嶽神心就日來晴觀五千仞仙掌拓山開受命金符葉過祥玉瑞陪霧披乗鹿見雲起馭龍迴偃樹枝封雪殘碑石冐苔聖皇惟道契文字勒巖隈
　　奉和聖製經河上公廟應制
　　河流無日夜河上有神仙輦路曽經此壇場即宛然下疑成洞穴髙若在空煙善物遺方外和光繞道邊事因周史得言與〈一作向〉漢王傳喜屬膺期聖邦家業又𤣥
　　奉和聖製答張説出雀䑕谷
　　雨施廵方罷雲從訓俗迴密途汾水衛清蹕晉郊陪寒著山邊盡〈一作靜〉春當日下來御祠𤣥鳥應仙仗緑楊開作頌音傳雅觀文色動台更知西向樂宸藻協〈一作賁〉鹽梅
　　奉和恩賜樂遊園宴應制
　　樂遊光地選酺飲慶天從座密千官盛場開百戱容緑塍際山盡緹〈一作翠〉幕倚雲重下上花齊發周迴栁遍濃奪晴紛劔履喧聼雜歌鐘日晚銜恩散堯人併可封
　　恩制尚書省寮宴昆明池同用堯字
　　露渥灑雲霄天官次斗杓昆明四十里空水極晴朝雁似銜紅葉鯨疑噴海潮翠山來徹底白日去迴標泳廣漁杈溢浮深妓舫揺飽恩皆醉止合舞共歌堯
　　奉和聖製幸望春宮送朔方大總管張仁亶
　　北風吹早雁日夕渡河飛氣冷膠〈一作葭〉應折霜明草正腓老臣帷幄筭元宰廟堂機餞飲迴仙蹕臨戎觧御衣軍裝乗曉發師律𠉀春歸方佇勲庸盛天詞降紫微
　　奉和聖製登太行山中言志應制
　　北山東入海馳道上連天順動三光注登臨萬象懸俛觀河內邑平指洛陽川按蹕夷闗險張旗亙井泉曉巖中警柝春事下蒐田徳重周王問歌輕漢〈一作魏〉後傳宸遊鋪令典睿思起芳年願以封書奏迴鑾禪肅然
　　奉和聖製漕橋東送新除岳牧
　　寳賢不遺俊臺閣盡鵷鸞未若調〈一作安〉人切其如簡帝難上才膺出典中㫖念分官特以専城貴深惟列郡安政行思務本風靡屬勝殘有令田知急無分獄在寛至言題睿札殊渥灑仙翰詔餞三台降朝榮萬國歡舉杯臨水發張樂擁橋觀式佇東封㑹鏘鏘檢玉壇
　　奉和聖製途次舊居應制
　　潞國臨淄邸天王別駕輿出潛離隱際小徃大來初東陸行春典南陽即舊居約川星䍐駐扶道日旂舒雲覆連行在風迴助掃除木行城邑望臯落土田疏昔試邦興後今過俗徯予示威寜校獵崇譲不陳魚府吏趨宸扆鄉耆捧帝車帳傾三飲處閑整六飛餘盛業銘汾鼎昌期應洛書願陪歌賦末留比蜀相如
　　奉和聖製至長春宮登樓望稼穡之作
　　帝跡奚其逺皇符之所崇敬時堯務作盡力禹稱功赫赫惟元後經營自左馮變蕪秔稻實流惡水泉通國阜猶前豹人疲詎昔熊黃圗廵沃野清吹入離宮是閲京坻富仍觀都邑雄慿軒一何綺積溜寫晴空禮節家安外和平俗在中見龍垂渭北辭雁指河東睿思方居鎬宸遊若飲豐寜誇子雲從祇為獵扶風
　　利州北佛龕前重於去嵗題處作
　　重巖載看〈一作戴清〉美分塔起層標蜀守經塗處巴人作禮朝地疑三界出空是六塵銷臥石鋪蒼蘚行塍覆緑條嵗年書有記非為學題橋
　　閑園即事寄韋侍郎〈一作御〉
　　結廬東城下直望江南山青靄逺相接白雲來復還拂筵紅蘚上開幔緑條間物應春偏好情忘趣轉閑憲臣饒美度〈一作政〉聨事惜徂顔有酒空盈酌髙車不可攀扈從溫泉同紫微黃門羣公汎渭川得齊字
　　虹旗映緑荑春仗漢豐西侍蹕浮清渭揚舲降紫泥近臨鈞石地遙指釣璜溪岸轉帆飛疾川平棹舉齊傅舟來是用軒馭徃應迷興闋〈一作發〉菱歌動沙洲亂夕鷖
　　餞趙尚書攝御史大夫赴朔方軍
　　勁虜欲南窺〈一作飛〉揚兵䕶朔陲趙堯寜易印鄧禹即分麾野餞迴三傑軍謀用〈一作出〉六竒雲邊愁〈一作看〉出塞日下愴臨岐㧞劔行人舞揮戈戰馬馳明年麟閣上充國畫〈一作拜〉於斯
　　曉發興州入陳平路
　　旌節指巴岷年年行且廵暮來青嶂宿朝去緑江春魚貫梁縁馬猿奔樹息人邑祠猶是漢溪道即名陳舊史饒遷謫恆情厭苦辛寜知報恩者天子一忠臣
　　同餞陽將軍兼源州都督御史中丞
　　右地接⻱沙中朝任虎牙然明方改俗去病不為家將禮登壇盛軍容出塞華朔風揺漢鼓邊馬思胡笳旗合無邀正〈一作整〉冠危有觸邪當看勞〈一作榮〉還日及此御溝花
　　扈從鳳泉和崔黃門喜恩㫖觧嚴罷圍之作
　　輦路岐山曲儲胥渭水湄教成提將鼓禮備植虞旗不取從畋樂先流去殺慈舜韶同舞日湯祝盡飛時物應陽和施人知雨露私何如穆天子七萃㡬勞師
　　秋夜寓直中書呈黃門舅
　　簾櫳上夜鉤清切聼更籌忽共雞枝老還如騎省秋循庭喜三入對渚憶雙逰紫紱名初拜黃縑跡尚留月舒當北幌雲賦直東樓恩渥迷天施童䝉慰我求遲君台鼎節聞義一承流
　　先是新昌小園期京兆尹一訪兼郎官數子自頃沈痾年復一年茲願不果率然成章
　　獨好中林隱先期上月春閑花傍戶落喧鳥逼簷馴寂寞東坡叟傳呼北里人在山琴易調開甕酒歸醇佇望應三接彌留忽㡬旬不疑丹火變空負緑條新鬬蟻聞常日歌龍值此辰其如衆君子嘉㑹阻清塵
　　奉和馬常侍寺中之作〈英華作奉和魏僕射春日還鄉有懐之作〉
　　怨暑時雲謝愆陽澤暫偏鼎陳從祀日鑰動問刑年絳服龍雩寢𤣥冠馬使旋作霖期傅説為旱聼周宣河嶽隂符啟星辰暗檄傳浮涼吹景氣飛動灑空煙颯颯將秋近沈沈與暝連分湍涇水石合穎雍州田徳施超三五文雄賦十千及斯〈一作私〉何以樂明主敬人天
　　慈恩寺二月半寓言
　　二月韶春半三空霽景初獻來應有受滅盡竟無餘化跡傳官寺歸誠謁梵居殿堂花覆席觀閣栁垂䟽共命枝間鳥長生水上魚問津窺彼岸〈一作注鏡〉迷路得真車行密幽闗靜談精俗態袪稻麻欣所遇蓬籜愴焉如不駐秦京陌還題蜀郡輿愛離方自此迴望獨躊躇
　　餞澤州盧使君赴任
　　聞道降綸書為邦建綵旟政憑循吏徃才以貴卿除詞賦良無敵聲華藹有餘榮承四岳後請絶五天初闗路通秦壁城池接晉墟撰期行子賦分典列侯居別望喧追餞離言繫慘舒平蕪寒蛬亂喬木夜蟬踈寥泬秋先起推移月向諸舊交何以贈客至待烹魚
　　陳倉別隴州司戶李維深
　　京國自攜手同途欣觧頥情言正的的春物宛遲遲忽背雕戎〈一作戈〉役旋瞻獲寳祠蜀城余出守吳岳爾歸思歡愜更傷此眷𣪞殊念茲揚麾北林徑跂石南澗湄中作壺觴餞囘添道路悲數花臨磴日百草覆田時有美同人意無為行子辭酣歌拔劔起毋是答恩私
　　奉和崔尚書贈大理陸卿鴻臚劉卿見示之作
　　戱藻嘉魚樂棲梧見鳳飛類從皆有召聲應乃無違美價逢時出竒才選衆稀避堂貽後政掃第〈一作地〉發前㡬出曵仙人履還熏侍女衣省中何赫奕庭際滿芳菲吏部端清鑒丞郎肅紫機㑹心歌詠是迴跡宴言非北寺鄰𤣥闕南城寫翠微參差交隱見髣髴接光輝賓序嘗柔徳刑孚巳霽威巨源林下契不速自同歸
　　敬和崔尚書大明朝堂雨後望終南山見示之作
　　奕奕輕車至清晨朝未央未央在霄極中路視咸陽委曲漢京近周迴秦塞長日華動涇渭天翠合岐梁五丈旌旗色百層枌橑光東連歸馬地南指鬬雞場晴壑照金戺秋雲含璧璫由余窺霸國蕭相奉興王功役隱不見頌聲存復揚權宜珍構絶聖作〈一作祚〉寳圗昌在徳期巢燧居安法禹湯冢卿才順美多士賦成章價重三臺〈一作台〉俊名超百郡良焉知掖垣下陳力自迷方
　　夜聞故梓州韋使君明當引紼感而成章
　　惻矣南鄰問㝠然東岱幽里閈寜相杵朝歎忽遷舟君心惟伯仲吾人復欵逰對連時亦早交喜嵗纔周序發扶陽贈文因司冦酬詎期危露盡相續逝川流臥疾無三弔居閑有百憂振風吟〈一作吹〉鼓夕明月照帷秋蘚駁題詩館楊踈奏伎樓共將歌笑歎轉為弟兄留感物存如夢觀生去若浮余非忘情者雪涕報林丘
　　御箭連中雙兔
　　宸逰經上苑羽獵向閑田狡兔初迷窟纎驪詎著鞭三驅仍百歩一發遂雙連影射含霜草魂消向月歡聲動寒木喜氣滿晴天那是陳王意空隨樂府篇
　　奉和聖製過潼津闗
　　在徳何夷險觀風復徃還自能同善閉中路可無闗
　　山鷓鴣詞二首
　　玉闗征戍久空閨人獨愁寒露濕青苔別來蓬鬢秋人坐青樓晩鶯語百花時愁多人易老斷腸君不知
　　汾上驚秋
　　北風吹白雲萬里渡河汾心緒逢揺落秋聲不可聞
　　山驛閑臥即事
　　息燕歸簷靜飛花落院閑不愁愁自著誰道憶鄉闗
　　將赴益州題小園壁
　　嵗窮惟益老春至卻辭家可惜東園樹無人也作花
　　詠禮部尚書㕔後鵲〈時將重入蜀〉
　　懐印喜將歸窺巢戀且依自知棲不定還欲向南飛詠死兔〈紀事雲瓌初未知頲有客詣瓌𠋫於客次頲擁篲庭廡間客異其詠崑崙奴詩請加禮收舉瓌稍親之有人獻兔懸於廊廡瓌召令詠之云云瓌覽詩異之〉
　　兔子死蘭彈持來掛竹竿試將明鏡照何異月中看
　　夜宴安樂公主新宅
　　車如流水馬如龍仙史髙臺十二重天上初移衡漢匹可憐歌舞夜相從〈一作逢〉
　　侍宴桃花園詠桃花應制
　　桃花灼灼有光輝無數成蹊㸃更飛為見芳林含笑待遂同溫樹不言歸
　　奉和聖製幸韋嗣立荘應制
　　樹色參差隱翠微泉流百尺向空飛傳聞此處投竿住遂使茲辰扈蹕歸
　　重送舒公
　　散騎金貂服綵衣松花水上逐春歸懸知邑里遙相望事主榮親〈一作樂事生榮〉代所稀
　　句
　　飛埃結紅霧遊蓋飄青雲〈紀事雲長安盛逰春頲製詩云雲明皇嘉賞以御花親插其中〉　指如十挺墨耳似兩張匙〈詠崑崙奴〉　丑雖有足甲不全身見君無口知伊少人〈頲幼年有京兆尹過父瓌命詠尹字〉












　　御定全唐詩巻七十四
　　欽定四庫全書
　　御定全唐詩巻七十五
　　姜晞
　　姜晞上邽人登永隆元年進士第官工部侍郎散騎常侍封金城郡公詩一首
　　龍池篇
　　靈沼縈迴邸第前浴日涵春〈一作天〉寫曙天始見龍臺昇鳳闕應如霄漢起神泉石匱渚傍還啟聖桃李初生更有仙欲化帝圗從此受正同河變一千年
　　姜皎
　　姜皎晞從兄弟長安中為尚衣奉御明皇以藩邸有舊拜殿中監封楚國公恩寵莫比遷太常卿後坐貶死詩一首
　　龍池篇
　　龍池初出此龍山常經此地謁龍顔日日芙蓉生夏水年年楊栁變春灣堯壇寳匣餘煙霧舜海漁舟尚徃還
　　願似飄颻五雲影從來從去九天闗〈一作間〉
　　蔡孚
　　蔡孚開元中為起居郎詩二首
　　奉和聖製龍池篇
　　帝宅王家大道邊神馬潛龍〈一作神⻱〉湧聖泉昔日昔時經此地看來看去漸成川歌臺舞榭宜正月栁岸梅洲勝徃年莫疑〈一作言〉波上春雲少祇為從龍直上天
　　打毬篇〈並序〉
　　臣謹按打毬者徃之蹴踘古戲也黃帝所作兵勢以練武士知有材也竊美其事謹奏打毬篇一章凡七言九韻
　　德陽宮北苑東頭雲作髙臺月作樓金鎚玉鎣〈一作鑿〉千金地寳杖琱文七寳毬竇融一家三尚主梁冀頻封萬戶侯容色由來荷恩顧意氣平生事俠游共道用兵如斷蔗俱能走馬入長楸紅鬛錦鬃風騄驥黃絡青絲電紫騮奔星亂下花場裏初月飛來盡杖頭自有長鳴須決勝能馳迅走〈一作足〉滿先籌薄暮漢宮愉樂罷還歸堯室曉垂旒
　　徐晶
　　徐晶與胡皓蔡孚同時官魯郡録事詩五首
　　阮公體
　　秦王按劔怒發卒戍龍沙雄圗尚未畢海內已紛拏黃塵暗天起白日斂精華唯見長城外僵屍如亂麻
　　同蔡孚五亭詠
　　章奏中京〈一作丹墀〉罷雲泉別業歸拂琴鋪野席牽栁掛朝衣翡翠巢書幌鴛鴦立釣磯幽棲可憐處春事滿林扉
　　蔡起居山亭
　　文史歸休日棲閑臥草亭薔薇一架紫石竹數重青垂露和仙藥燒香誦道經莫將山水弄持與世人聼
　　送友人尉蜀中
　　故友漢中尉請為西蜀吟人家多種橘風土愛彈琴水向昆明濶山連〈一作通〉大夏深理閑無別事時寄一登臨
　　贈溫駙馬汝陽王
　　疇昔承餘論文章幸濫推夜陪銀漢賞朝奉桂山詞梁邸調歌日秦樓按舞時登髙頻作賦體物屢為詩連騎長楸下浮觴曲水湄北堂留上客南陌送佳期憶昨陪臨泛於今阻宴私再看冬雪滿三見夏花滋都尉朝青閣淮王侍紫墀寜知倦遊者華髪老京師
　　張敬忠
　　張敬忠官監察御史以文吏著稱張仁亶在朔方奏判軍事開元中為平盧節度使詩二首
　　邊詞
　　五原春色舊來遲二月垂楊未掛絲即今河畔氷開日正是長安花落時
　　戲詠〈先天中王主敬為侍御史自以才望華妙當入省望前行忽除膳部員外微有悵惋故敬忠戲之〉
　　有意嫌兵部専心望考功誰知腳蹭蹬㡬落省牆東〈膳部在省最東北隅也〉
　　史俊
　　史俊官監察御史曽刺巴州詩一首
　　題巴州光福寺楠木
　　近郭城南山寺深亭亭竒樹出禪林結根幽壑不知嵗聳幹摩天凡㡬尋翠色晚將嵐氣合月光時有夜猿吟經行緑葉望成蓋宴坐黃花長滿襟此木嘗聞生豫章今朝獨秀在巴鄉凌霜不肻譲松栢作宇由來稱棟梁㑹待良工時一眄〈一作顧〉應歸法水作慈航







　　御定全唐詩巻七十五
　　欽定四庫全書
　　御定全唐詩巻七十六
　　徐彥伯
　　徐彥伯名洪以字行兗州瑕丘人七嵗能為文對䇿髙第調永壽尉蒲州司兵參軍時司戶韋暠善判司士李亙工書而彥伯屬辭稱河東三絶屢遷給事中預修三教珠英由宗正卿出為齊州刺史移蒲州擢修文館學士工部侍郎歴太子賓客卒彥伯文章典縟晚年好為彊澁之體頗為後進所效集二十巻今編詩一卷儀坤廟樂章〈唐書樂志曰儀坤廟樂迎神用永和次金奏皇帝行用太和酌獻登歌用肅和迎俎用雍和肅明皇后室酌獻用昭升昭成皇后室酌獻用坤貞飲福用壽和送文舞出迎武舞入用舒和武舞用安和撤俎用雍和送神用永和〉
　　永和
　　猗若清廟肅肅熒熒國薦嚴祀坤興淑靈有幾在室有樂在庭臨茲孝享百祿惟寜
　　金奏
　　隂靈效祉軒曜降精祥符淑氣慶集柔明瑤俎既列雕桐發聲徽猷永逺比徳皇英
　　擬古三首
　　遙裔煙嶼鴻䨇影旦夕同交翰倚沙月和鳴㺯江風𦶜若茂芳序君子從逺戎雲生隂海沒花落春潭空紅淚掩促柱錦衾羅薫籠自傷瓊草綠詎惜鉛粉紅裂帛附雙燕為予向遼東
　　讀書三十載馳騖周六經儒衣干時主忠䇿獻闕廷一朝奉休盼從容厠羣英束身趨建禮秉筆坐承明廨署相填噎僚吏紛縱橫五日休澣時屠蘇繞玉屏橘花覆北沼桂樹交西榮樹棲兩鴛鴦含春向我鳴皎㓗綺羅豓便娟絲管清擾擾天地間出處各有情何必巖石下枯槁閑此生
　　頹光無淹晷逝水有迅流緑苔紛易歇紅顔不再求歌笑當及春無令壯志秋弱年仕闗輔簃門豁御溝〈一作門豁王御溝〉敷愉東城際婉孌南陌頭荷花嬌緑水楊葉暖青樓中有綺羅人可憐名莫愁畫屏繞金膝珠簾懸玉鈎纖指調寳琴泠泠哀且柔贈君鴛鴦帶因以鷫鸘裘牕〈一作向〉曉吟日坐閨夕秉燭遊無作北門客咄咄懐百憂
　　贈劉舎人古意
　　女牀閟靈鳥文章世所希巢君碧梧樹舞君青瑣闈或言鳯池樂撫翼更西飛鳳池環禁林仙閣靄沈沈璇題激流日〈一作目〉珠綴緜清隂郁穆絲言重熒煌台座深風張丹戺翮月弄紫庭〈一作素琴〉音衆〈一作䨇〉綵結不散孤英跂莫尋浩歌在西省經傳恣潛心〈一作浩歌在蘭渚婉孌故儔心〉
　　和李適答宋十一入崖口五渡見贈
　　聞有獨徃客拂衣捐世心結欣薄枉渚撰念縈舊林經亙去崖合冥緜歸壑深琪樹環碧彩金潭生翠隂沿洄弄沙榜詭〈一作危〉仄眺明岑夕聞桂裏猿曉玩松上禽雜佩藴孤袖瓊敷綴雙襟我懷滄洲想懿爾白雲吟秉願理方協存期跡易尋茲言庶不負為報巖中琴
　　雪
　　雪暗窮海雲灑空紛似露朔風吹故里宛轉玉階樹孤妾調玉瑟早寒生錦衿況君張羅幙愁坐北庭隂
　　比干墓
　　大位天下寳維賢國之鎮𣪞道微而在受辛纂頹𦙍山鳴鬼又哭地裂川亦震媟黷皆佞諛䖍劉盡英雋孤卿帝叔父特進貞而順玉牀逾皜㓗銅柱方歊焮奉國歴三朝觀竅明一瞬季代猖狂主蓄怒提白刃之子彌忠讜憤然更勇進撫膺誓隕越知死故不恡已矣竟剖心哲婦亦同殉驪龍暴雙骨太嶽摧孤仞周發次商郊寃骸悲莫殣鋒劔勦遺孽報復一何迅駐䍐歌淑靈命徒封旅櫬自爾銜幽酷於嗟流景駿丘墳被宿莽壇戺縁飛燐貞觀戒北征維皇念忠信荒墳䕶草木刻桷吹煨燼代逺恩更崇身頽名益振帝詞書樂石國饌羅芳釁偉哉烈士圗竒英千古徇
　　題東山子李適碑隂二首〈並序〉
　　噫嘻李公生自號東山子死𦵏東山豈其讖哉神交者歌薤露以送子歸東山為詩鐫於碑隂雲
　　隴嶂縈紫氣金光赫氛氳美人含遙靄桃李芳自薫圗髙黃鶴羽寳奪驪龍羣忽驚薤露曲掩噎東山雲囘也實夭折賈生亦脆促今復哀若人危光迅風燭〈一作危迅風前燭〉夜臺淪清鏡窮塵埋〈一作掩〉結緑何以贈下泉生芻唯一束
　　淮亭吟
　　貞寂慮兮淮山幽憐芳若兮擥中洲崩湍委咽日夜流孤客危坐心自愁矧鶴唳兮風曉復猿鳴兮霜秋熠燿飛兮蟋蟀吟倚清瑟兮橫涼琴擷瑤芳兮弔楚水弄琪樹兮歌越岑山碕礒兮隈曲水涓漣兮洞汨金光延起兮驟興沒青苔竟兮綠蘋歇緑蘋歇兮凋朱顔美人寂歴兮何時閑君不見可憐桐栢上丰茸桂樹花滿山
　　芳樹
　　玉花珍簟上金縷〈一作鏤〉畫屏開曉月憐箏柱春風憶鏡臺箏柱春風吹曉月芳樹落花朝暝歇藁砧刀頭未有期〈一作時〉攀條拭淚坐相思
　　遊禁苑幸臨渭亭遇雪應制
　　玉律藏氷𠉀彤階飛雪時日寒消不盡風定舞還遲瓊樹留宸矚璇花入睿詞懸知穆天子黃竹謾言詩
　　奉和送金城公主適西蕃應制
　　鳳扆憐簫曲鸞閨念掌珍羌庭遙築館廟䇿重和親星轉〈一作去〉銀河夕花移玉樹春聖心悽送逺留蹕望征塵
　　幸白鹿觀應制
　　鳳輿乗八景⻱籙向三仙日月移平地雲霞綴小天金童擎紫藥玉女獻青蓮花洞留宸賞還旗繞夕煙
　　胡無人行
　　十月繁霜下征人逺鑿空雲揺錦車節海照角端弓暗磧〈一作雪〉埋沙樹衝飈巻塞蓬方隨膜拜入歌舞玉門中
　　偼伃
　　君恩忽斷絶妾思終未央巾櫛不可見枕席空餘香窗暗網羅白堦秋苔蘚黃應門寂已閉流涕向昭陽
　　採蓮曲
　　妾家越水邊揺艇入江煙既覓同心侶復采同心蓮折藕絲能脆開花葉正圎春歌弄明月歸櫂落花前
　　孤燭歎〈一作閨怨〉
　　切切夜閨冷微微孤燭然玉盤紅淚滴金燼彩光圎煖手縫輕素嚬蛾續斷相思咽不語囘向錦屏眠
　　閨怨
　　征客戍金微愁閨獨掩扉塵埃生半榻花絮落殘機褪暖蠶初臥巢昏燕欲歸春風日向盡銜涕作征衣
　　餞唐州髙使君赴任
　　香蕚媚紅滋垂條縈綠絲情人拂瑤袂共惜此芳時驌驦已躑躅鳥隼方葳㽔跂予望太守流潤及京師
　　奉和幸新豐溫泉宮應制
　　姬典歌時邁虞編記省方何如黒帝月𤣥覽〈一作運〉白雲鄉翠仗縈船岸明斾〈一作旂〉應萯〈音負〉陽風揺花眊彩雪豓寳戈芒御陌開函〈一作油〉次離宮夾樹行桂枝籠騕褭松葉覆〈一作䕃〉堂皇仙石〈一作女〉含珠液溫池孕璧房湧疑神瀵溢澄〈一作泛〉若帝臺漿獨沸流常熱潛蒸氣轉香青壇〈一作坻〉環玉甃紅礎〈一作淀〉鑠金光藻曜凝芳潔葳㽔獻淑祥五龍歸寳算九鳸葉時康同預華封老中衢祝聖皇
　　同韋舎人元旦早朝
　　夕轉清壺漏晨驚長樂鐘逶迤綸禁客假寐守銅龍予亦趨三殿肩隨謁九重繁珂接曙響華劒比春容相問韶光歇彌憐芳意濃願言乗日旰攜手即雲峰
　　侍宴韋嗣立山莊應制
　　鼎臣休澣隙方外結遙〈一作遐〉心別業青霞境孤潭碧樹林毎馳東墅䇿遙弄北溪琴帝眷紓〈一作幸行〉時豫台園賞嵗隂移鑾明月沼張組〈一作樂〉白雲岑御酒瑤觴落仙壇竹徑深三光〈一作章〉懸聖藻五等冠朝簪自昔皇恩感〈一作自愧承恩盛〉咸言獨自〈一作在〉今
　　送特進李嶠入都祔廟
　　特進三公下台臣百揆先孝圗開寢石祠主卜牲筵恩級青綸賜徂裝紫槖懸綢繆金鼎席宴餞玉潢川北斗分征路東山起贈篇樂池歌緑藻梁苑藉紅荃騎轉商巖日旌揺闗塞煙廟堂須鯁議錦節佇來旋
　　春閨
　　戍客戍清波幽閨幽思多暗梁聞語燕夜燭見飛蛾寳鴨〈一作匣〉藏脂粉金屏綴綺羅裁衣巻紋素織錦度鳴梭有使通西極緘書寄北河年光只恐盡征戰莫蹉跎
　　奉和興慶池戲競渡應制
　　夾道傳呼翊翠虬天回日〈一作地〉轉御芳洲青潭曉靄籠仙蹕紅嶼晴花隔綵旒香溢金杯環廣坐聲傳〈一作揺〉妓舸匝中流羣臣相慶嘉魚樂共哂橫汾歌吹秋
　　苑中遇雪應制
　　千鍾聖酒御筵披六出祥英亂繞枝即此神仙對瓊圃何煩轍跡向瑤池
　　上已日祓禊渭濱應制
　　晴風麗日滿芳洲栁色〈一作御幕〉春筵祓錦流皆言侍蹕〈一作曲侍〉橫汾〈一作璜溪〉宴暫似乗槎〈一作輕飛〉天漢遊
　　夜宴安樂公主新宅應制
　　鳳樓開闔引明光花酎〈一作醑〉連添醉益香欲知帝女薰天貴金柯〈一作珂〉玉柱夜成行
　　餞唐永昌
　　金溪碧水玉潭沙鳬舄翩翩弄日華鬬雞香陌行春倦為摘東園桃李花
　　侍宴桃花園
　　源水叢花無數開丹跗紅萼間青梅從今結子三千嵗預喜仙遊復摘來
　　石淙
　　碧淀紅涔崿嶂間淙嵌洑岨洊成灣琪樹琁娟花未落銀芝窋䆛露初還八風行殿開仙牓七景飛輿下石闗張蔦席雲平圃讌焜煌金記藴名山

　　御定全唐詩巻七十六
<集部,總集類,御定全唐詩>
　　欽定四庫全書
　　御定全唐詩巻七十七
　　駱賔王
　　駱賔王義烏人七歳能屬文尤妙於五言詩嘗作帝京篇當時以為絶唱初為道王府屬歴武功主簿又調長安主簿武后時左遷臨海丞怏怏失志棄官去徐敬業舉義署為府屬為敬業草檄斥武后罪狀後讀之矍然歎曰宰相安得失此人敬業事敗賔王亡命不知所終中宗時詔求其文得數百篇集成十巻今編詩為三卷
　　夏日遊徳州贈髙四〈並序〉
　　夫在心為志發言為詩詩有不得盡言言有不得盡意僕少負不羈長逾虛誕讀書頗存渉獵學劔不待窮工進不能矯翰龍雲退不能棲神豹霧撫循諸己深覺勞生而太夫人在堂義須捧檄因仰長安而就日赴帝鄉以望雲雖文闕三冬而書勞十上嗟乎入門自媚誰相謂言致使君門隔於九
　　重中堂逺於千里既而交非得兔路是亡羊敬止弊廬朅來初服遂得載披玉葉洽金蘭傾意氣於一言締風期於千祀雖交因氣合資得意以敦交道契言忘少寄言而筌道是以輕投木李以代踈麻章句繁蕪心神媿恧庶瞻雅韻竚辱報章則紫曜連星開龍文於劍匣素輝虧月領驪頷於珠胎雲爾
　　日觀鄰全趙星臨俯舊呉鬲津開巨浸稽阜鎮名都紫雲浮劍匣青山孕寳符封疆恢霸道問鼎競雄圖神光包四大皇威震八區風煙通地軸星象正天樞天樞限南北地軸殊鄉國闢門通舜賔比屋封堯德言謝垂鉤隠來參負鼎職天子不見知羣公詎相識未展從東駿空戢圖南翼時命欲何言撫膺長嘆息嘆息將如何逰人意氣多白雪梁山曲寒風易水歌泣魏傷吳起思趙切亷頗淒斷韓王劍生死翟公羅羅悲翟公意劍負韓王氣驕餌去易論忌途良可畏夙昔懐江海平生混涇渭千載契風雲一言忘賤貴去去訪林泉空谷有遺賢言投爵里刺來泛野人船締交君贈縞投分我忘筌成風郢匠斲流水伯牙牙忘道術潼濱恣閑逸聊安張蔚廬詎掃陳蕃室虛室狎招尋敬愛混浮沉一諾黃金信三復白珪心霜松貞雅節月桂朗沖襟靈臺萬頃濬學府九流深談𤣥明毀壁拾紫陋籝金鷺濤開碧海鳯彩綴詞林林虛星華映水澈霞光浄霞水兩分紅川源四望通霧卷天山靜煙消太史空鳥聲流向〈一作㢠〉薄蝶影亂芳叢栁隂低槧〈一作塹〉水荷氣上薫風風月芳菲節物華紛可恱將歡促席賞遽爾又歸別積水帶呉門通波連禹穴贈言雖欲盡機心庶應絶潘岳本自閑梁鴻不因熱一瓢欣狎道〈一作遁〉三月聊棲拙棲拙隠金華狎道訪仙查放曠愚公谷消散野人家一頃南山豆五色東陵𤓰野衣裁薜葉山酒酌藤花白雲離望逺青谿隠路賖儻憶幽巖桂猶冀折踈麻
　　在江南贈宋五之問
　　井絡雙源濬潯陽九派長淪〈一作輪〉波通地穴輸委下歸塘別島籠朝蜃連洲擁夕漲〈一作陽〉韞珠澄〈一作成〉積潤讓璧動浮光浮光凝折水積潤踈圓沚玉輪涌地開劍閣〈一作匣又作匝〉連星起風煙標迥秀英靈信多美懐德踐遺芳端操慙謀已謀巳謬觀光牽跡強悽惶揆拙迷三省勞生昧〈一作暗〉兩忘彈隨〈一作冠〉空被笑獻楚自多傷一朝殊默語千里易〈一作異〉炎涼炎涼㡬遷貿川〈一作水〉陸疲臻湊積水架吳濤連山橫楚岫風月雖殊昔星河猶是舊姑蘇望南浦邯鄲通北走北走平生親南浦別離津瀟湘一超忽洞庭多苦辛秋江無緑芷寒汀有白蘋采之〈一作采采〉將何遺故人漳水濱漳濱已遼逺江潭未旋返為聽短歌行當想〈一作憶〉長洲苑露金熏菊岸風佩揺蘭坂蟬鳴稲葉秋雁起蘆花晚晚秋〈一作秋天〉雲日明亭臯風霧〈一作露〉清獨負平生氣重〈一作空〉牽揺落情占星非聚德夢月詎懸名寂寥傷楚奏淒斷泣秦聲秦聲懐舊里楚奏悲無已郢路少知音叢臺富竒士溫輝凌愛日壯氣驚寒水一顧重風雲三冬足文史文史盛紛綸京洛多風塵猶輕〈一作由來〉五車富未重一囊貧李仙非〈一作悲〉易託蘇鬼尚〈一作曲〉難因不惜勞歌盡誰為聽陽春
　　晚憇田家
　　轉蓬勞逺役披薜下田家山形類九折水勢急三巴懸梁接斷岸澀路擁崩查霧巖淪曉魄風漵漲寒沙心跡一朝舛關山萬里賖龍章徒表越閩俗本殊華旅行悲〈一作勞〉泛梗離贈折踈麻唯有寒潭菊獨似故園花
　　出石門
　　層巖逺接天絶嶺上棲煙松低輕蓋偃藤細弱絲〈一作鉤〉懸石明如掛鏡苔分似列錢暫策為龍杖何處得神仙
　　至分陜
　　陜西開勝壤召南分沃疇列樹巢維鵲平渚下睢鳩憇棠疑勿剪曵葛似攀樛至今王化美非獨在隆周寓居洛濵對雪憶謝二〈一作洛濱對雪憶謝二兄弟〉
　　旅思眇難裁衝飈恨易哀曠望洛川晚飄颻瑞雪來積彩明書幌流韻繞〈一作響〉琴臺色奪迎仙羽花避犯霜梅謝庭賞方逸袁扉掩未開髙人儻有訪興盡詎須回
　　北眺春陵
　　攬轡疲宵邁驅馬倦晨興既出封泥谷還過避雨陵山行明照上谿宿密雲蒸登髙徒欲賦詞殫獨撫膺
　　夏日逰目聊作
　　暫屏囂塵累言尋物外情致逸心逾默神幽體自輕浦夏荷香滿田秋麥氣清詎假滄浪上將濯楚臣纓
　　同崔駙馬曉初豋樓思京
　　麗譙通四望繁憂起萬端綺疏低晚魄鏤檻肅初寒白雲鄉思逺黃圖歸路難唯餘西向笑暫似當長安
　　月夜有懐簡諸同病
　　閒庭落景盡疎簾夜月通山靈響似應水淨望如空棲枝猶繞鵲遵渚未來鴻可歎髙樓婦悲思杳難終
　　敘寄員半千
　　薄宦三河道自負十餘年不應驚若厲祇為直如坐歴山川險吁嗟陵谷遷長吟空抱膝短翮詎沖天魂歸滄海上望斷白雲前釣名勞拾紫隠跡自談𤣥不學多能聖徒思鴻寳仙斯志良難巳此道豈徒然嗟為刀筆吏恥從繩墨牽岐路情雖狎人倫地本偏長揖謝時事獨往訪林泉寄言二三子生死不來旋
　　詠懐古意上裴侍郎
　　三十二餘罷鬢是潘安仁四十九仍入年非朱買臣縱橫愁繫越坎壈倦逰秦出籠窮短翮委轍涸枯鱗窮經〈一作磨鉛〉不霑用彈鋏欲誰申天子未驅策嵗月㡬沉淪輕生長慷慨效死獨殷勤徒歌易水客空老渭川人一得視邉塞萬里何苦辛劍匣胡霜影弓開漢月輪金刀動秋色鐡騎想風塵為國堅誠欵捐軀忘賤貧勒功思比憲決略暗欺陳若不犯霜雪虛擲玉京春
　　春夜韋明府宅宴得春字
　　酌桂陶芳夜披薜嘯幽人雅琴馴魯〈一作野〉雉清歌落范〈一作梁〉塵宿雲低迥蓋殘月上虛輪幸此承恩洽聊當故鄉春
　　過張平子墓
　　西鄂該通理南陽擅德音玉巵浮藻麗銅渾積思深忽懐今日昔非復昔時今日落豐碑暗風來古木吟惟歎窮泉下終鬱羨魚心
　　從軍中行路難二首〈一作行軍軍中行路難一作軍中行路難〉
　　君不見封狐雄虺自成羣馮深負固結妖氛玉璽分兵徴惡少金壇受律動〈一作勸〉將軍將軍擁旄宣廟略戰士橫行〈一作戈〉靜夷落長驅一息背銅梁直指三巴豋劍閣閣道岧嶤起戍樓劍門遙裔俯靈丘卭關九折無平路江水雙源有急流徵役無期返他鄉嵗華晚杳杳丘陵出蒼蒼林薄逺途危紫蓋峰路澀青泥坂去去指哀牢行行入不毛絶壁千里〈一作重〉險連山四望髙中外分區宇夷夏殊風土交阯枕南荒昆彌臨北戸川原繞〈一作饒〉毒霧溪谷多滛雨行潦四時流崩查千嵗古漂梗飛蓬不自安捫藤引葛度危巒昔時聞道從軍樂今日方知行路難滄江綠水東流駛炎洲丹徼南中地南中南斗映星河秦川秦塞阻煙波三春邉地風光少五月瀘中瘴癘多朝驅疲斥𠋫夕息倦樵歌向月彎緐弱連星轉太阿重義輕生懐一顧東伐西征凡㡬度夜夜朝朝斑鬢新年年嵗嵗戎衣故灞城隅滇池水天涯望轉積地際行無巳徒覺炎涼御物非不知關山千萬里棄置勿重陳征行多苦辛且恱清笳楊栁曲詎憶芳園桃李人絳節朱旗分白羽丹心白刃酬明主伹令一被君王知誰憚三邉征戰苦行路難〈一本下有行路難岐路字〉㡬千端無復歸雲憑短翰空餘望日想長安〈一本無空餘二字此篇一本作卒常伯詩〉君不見玉關塵色暗邉庭銅鞮雜虜㓂長城天子按劍徴餘勇將軍受脤事橫行七德龍韜開玉帳千里鼉鼔疊〈一作千重⻱壘動〉金鉦隂山苦霧埋髙壘交河孤月照連營連營去去無窮極擁斾遙遙過絶國陣雲朝結晦天山寒沙夕漲迷疎勒龍鱗水上開魚貫馬首山前振雕翼長驅萬里讋祁連分麾三命武功宣百發烏號遙碎栁七尺龍文迴照蓮春來秋去移灰琯蘭閨栁市芳塵斷雁門迢遞尺書稀鴛被相思雙帶緩行路難行路難誓令氛祲靜臯蘭但使封侯龍頟貴詎〈一作頗〉隨中婦鳯樓寒〈同辛常伯作〉
　　帝京篇
　　山河千里國城闕九重門不覩皇居壯安知天子尊皇居帝里崤圅谷鶉野龍山侯甸服五緯連影集星躔八水分流橫地軸秦塞重闗一百二漢家離宮三十六桂殿嶔〈一作隂〉岑〈一作崟〉對玉樓椒房𥥆窕連金屋三條九陌麗〈一作鳯〉城隈萬戶千門平旦開複道斜通鳷鵲觀交衢直指鳯凰臺劍履南宮入簪纓北闕來聲名冠寰宇文物象昭回鉤陳肅蘭戺璧沼浮槐市銅羽〈一作雀〉應風囘金莖承露起校文天祿閣習戰昆明水朱邸抗〈一作接〉平臺黃扉通戚里平臺戚里帶崇墉炊〈一作灼〉金饌玉待鳴鐘小堂綺帳三千戶大道青樓十二重寳蓋雕鞍金絡馬蘭窗繡柱玉盤龍繡〈一作綺〉柱璇題粉〈一作彩〉壁映鏘金鳴玉王侯盛王侯貴人多近臣朝逰北里暮南鄰陸賈分金將讌喜陳遵投轄正〈一作尚〉留賔趙李經過密蕭朱交結親丹鳯朱城白日暮青牛〈一作巾〉紺幰紅塵度俠客珠彈垂楊道倡婦銀鉤採桑路倡家桃李自芳〈一作芬〉菲京華逰俠盛〈一作事〉輕肥延年女弟雙鳯〈一作飛〉入羅敷使君千騎歸同心結縷帶連理織成衣春朝桂尊尊百味秋夜蘭燈燈九㣲翠幌珠簾不獨映清歌寶瑟自相依且論三萬六千〈一作二八千金〉是寧知四十九年非古來榮〈一作名〉利若浮雲人生倚伏信難分始見田竇相移奪〈一作傾代〉俄聞衛霍有功勲未厭金陵氣先開石槨文朱門無復張公子灞亭誰畏李將軍相顧百齡皆有待居然萬化咸應改桂枝芳氣已銷亡栢梁髙宴今何在春去春來苦自馳爭名爭利徒爾為乆留郎署終難遇空掃相門誰見知〈紀事無春去四句〉當時〈一作莫矜〉一旦擅豪華自言千載長驕奢倐忽摶風生羽翼須㬰失浪委泥沙黃雀〈一作鶴〉徒巢桂〈一作柱〉青門遂種𤓰黃金銷鑠素絲變一貴一賤交情見紅顏宿昔白頭新脫粟布衣輕故人故人有湮淪新知無意氣灰死韓安國羅傷翟廷尉巳矣哉歸去來馬卿辭蜀多文藻揚雄仕漢乏良媒三冬自矜誠足用十年不調㡬邅回汲黯薪逾積孫宏閣未開誰惜長沙傅〈一作賦〉獨負洛陽才
　　疇昔篇
　　少年重英俠弱嵗賤衣冠既託寰中賞方承膝下歡遨遊㶚水〈一作陵〉曲風月洛城端且知無玉饌誰肯逐金丸金丸玉饌盛繁華自言輕侮季倫家五覇爭馳千里馬三條競騖七香車掩映飛軒乗落〈一作夜〉照㕘差歩障引〈一作列〉朝霞池中舊水如懸鏡〈一作𣹢明月〉屋裏新粧不讓花意氣風雲倐如昨嵗月春秋〈一作嵗去年來〉屢囘薄上苑頻經栁絮飛中園㡬見〈一作畨〉梅花落當時門客今何在疇昔交朋〈一作逰〉巳踈索莫〈一作不〉教憔悴損容儀㑹得〈一作在〉髙秋雲霧廓淹留坐帝鄉無事積〈一作度〉炎涼一朝披短褐六載奉長廊〈一作賦長楊〉賦文慙昔馬執㦸歎〈一作慕〉前揚揮戈出武帳荷筆入文昌文昌隠隠皇城裏由來奕奕多才子潘陸詞鋒駱〈一作絡〉驛飛張曹翰〈一作曹張文〉苑縱橫起卿相未曽識王侯寧見擬垂釣甘成白首翁〈一作徒勞倦〉負薪何處逢知己判〈一作誰〉將運命賦窮通從來竒〈一作命〉舛任西東不應〈一作豈教〉永棄同芻狗且復飄颻類轉蓬容〈一作客〉鬢年年異春華嵗嵗同榮親未盡禮徇主欲申功脂車秣馬辭鄉〈一作京〉國縈〈一作策〉轡西南使卭僰玉壘銅梁不易攀地角天涯眇難測鶯囀蟬吟〈一作鳴〉有悲望鴻來雁度無音息陽關積霧萬里昏劍閣連山千種色蜀路何悠悠岷峰阻且修回腸隨九折迸淚連〈一作下〉雙流寒光〈一作雲〉千里暮露氣二江秋長途㸔朿〈一作策〉馬平水且沉牛華陽舊地標神制石鏡蛾眉眞〈一作偏〉秀麗諸葛才雄巳號龍公孫躍馬輕稱帝五丁卓犖多竒力四士英靈富〈一作用〉文藝雲氣橫開八陣形橋影遙分七星勢川平煙霧開逰戲錦城隈墉〈一作墻〉髙⻱望出〈一作歩轉〉水淨雁文回尋姝入酒肆訪客上琴臺不識金貂重偏惜玉山頺他鄉冉冉消年月帝里沈沈限〈一作悠悠恨〉城闕不見猿聲助客啼唯聞旅思將花發我家迢遞闗山裏闗山迢遞不可越故園梅栁尚餘春〈一作有餘〉來時〈一作春來〉勿使芳菲歇觧鞅〈一作秩〉欲言歸執袂愴多違北梁俱握手南浦共沾衣別情傷去蓋離念惜徂〈一作光〉輝知音何所託木落雁南飛囘來望〈一作臥〉平陸春來酒應熟相將菌閣臥〈一作望〉青溪〈一作沂〉且用藤杯泛黃菊十年不調〈一作逹〉為貧賤百日屢遷隨倚伏祇為須求負郭田使我再干州縣〈一作郡〉祿百年鬱鬱少騰遷萬里遙遙〈一作迢迢〉入鏡川涘〈一作吳〉江沸潮衝白日〈一作浪〉淮海長波接逺天叢竹凝朝露孤山起暝煙頼有邉城月常伴〈一作來傍〉客旌懸東南美箭稱呉㑹名都隠軫三江外塗山執玉應昌期〈一作朝〉曲水開襟重文㑹仙鏑流音鳴鶴嶺寳劍分輝落蛟瀬未㸔白馬對蘆芻且覺浮雲似車蓋江南節序多文酒屢經過共〈一作莫〉踏春江曲俱〈一作伹〉唱采菱歌舟移疑入鏡棹舉若乗波風光無限極〈一作數〉歸檝礙池荷眺聽煙霞正流眄即從王事歸艫轉芝田花月〈一作發〉屢裵回金谷佳期重逰衍登髙北望〈一作南適〉嗤梁叟憑軾西征想潘掾峯開華岳聳疑蓮水激龍門急如箭人事謝光隂俄遭霜露侵偷存七尺影分沒九泉深窮途行泣玉憤路未藏金茹荼空〈一作徒〉有歎懐橘獨傷心年來嵗去成銷鑠懐抱心期漸寥落掛冠裂冕巳辭榮南畝東臯事耕鑿賔階客院常疏散蓬徑柴扉終寂寞自有林泉堪隠棲何必山中事丘壑我住青門外家臨素滻濵遙瞻丹鳯闕斜望黒龍津荒衢通獵騎窮巷抵樵輪時有桃源客來訪竹林人昨夜琴聲奏悲調旭旦含顰不成〈一作言〉笑果乗驄馬發囂書復道郎官稟綸誥〈一作詔〉冶長非罪曽縲絏長孺然灰也經溺髙〈一作於〉門有閲不圖封峻筆無聞斂敷妙適離京兆謗還從御史〈一作府〉彈炎威資〈一作分〉夏景平曲況秋翰畫地終難入書空自不安吹毛未〈一作猶〉可待揺尾且求飡丈夫坎壈多愁疾契濶迍邅盡今日慎罰寧憑兩造辭嚴科直掛三章律鄒衍銜悲繫燕獄李斯抱怨拘秦桎〈一作格〉不應白髪頓成絲直為黃沙暗如漆紫禁終難叫朱門不易〈一作可〉排驚魂聞葉落危魄逐輪埋霜威遙有厲雪杜遂〈一作枉更〉無階含寃欲誰道飲氣獨居懐忽聞驛使發關東傳道天波萬里通涸鱗去轍還逰〈一作先逰〉海幽禽釋網便〈一作更〉翔空舜澤堯曦方有極䜛言巧佞儻無窮誰能跼跡〈一作〉依三輔㑹就商山訪四翁
　　豓情代郭氏荅盧照隣
　　迢迢芊〈一作芋〉路望芝田眇眇函關恨〈一作限〉蜀川歸雲巳落涪江外還雁應過洛水瀍洛水傍連帝城側帝宅層甍垂鳯翼銅駝路上栁千條金谷園中花㡬色栁葉園花處處新洛陽桃李應芳春妾向雙流窺石鏡君住三川守玉人此時離別那堪道此日空牀對芳沼芳沼徒逰比目魚幽徑還生拔心草流風回雪儻便娟驥子魚文實可憐擲果河陽君有分貨〈一作賣〉酒成都妾亦然莫言貧賤無人重莫言富貴應須種緑珠猶得石崇憐飛燕曽經漢皇寵良人何處醉縱橫直如循黙守空名倒提新縑成慊慊翻將故劍作平平離前吉夢成蘭兆別後啼㾗上竹生別日分明相約束已取宜家成誡朂當時擬弄掌中珠豈謂先摧庭際玉悲鳴五里無人問腸斷三聲誰謂續思君欲上望夫臺端居懶聽將雛曲沈沈落日向山低簷前歸燕竝頭棲抱膝當窓看夕兔側耳空房聽曉雞舞蝶臨階祇自舞啼鳥逢人亦助啼獨坐傷孤枕春來悲更甚峨眉山上月如眉濯錦江中霞似錦錦字囘文欲贈君劍壁層峰自糺紛平江淼淼分清浦長路悠悠間白雲也知京洛多佳麗也知山岫遙虧蔽無那短封即踈索不在長情守期契傳聞織女對牽牛相望重河隔淺流誰分迢迢經兩嵗誰能脈脈待三秋情知唾井終無理情知覆水也難收不復下山能借問更向盧家字莫愁
　　代女道士王靈妃贈道士李榮
　　𤣥都五府風塵絶碧海三山波浪深桃實千年非易待桑田一變巳難尋別有仙居對三市金闕銀宮相向起臺前鏡影伴仙娥樓上簫聲隨鳯史鳯樓迢遞絶塵埃鶯時物色正裵回靈芝紫檢參差長仙桂丹花重疉開雙童綽約時逰陟三鳥聨翩報消息盡言真侶出遨逰傳道風光無限極輕花委砌惹裾香殘月窺窗覘幌色箇時無數併妖妍箇裏無窮總可憐別有衆中稱黜帝天上人間少流例洛濱仙駕啟遙源淮浦靈津符逺筮自言少小慕幽𤣥只言容易得神仙珮中邀勒經時序簫裏尋思復㡬年尋思許事真情變二八容華識少選漫道燒丹止七飛空傳化石曽三轉寄語天上弄機人寄語河邉值查客乍可悤悤共百年誰使遙遙期七夕想知人意自相尋果得深心共一心一心一意無窮已投漆投膠非足擬只將羞澀當風流持此相憐保終始相憐相念倍相親一生一代一雙人不把丹心比𤣥石惟將濁水況清塵只言柱下留期信好欲將心學松蕣不能京兆畫蛾眉翻向成都騁騶引青牛紫氣度靈關尺素赩鱗去不還連苔上砌無窮綠修竹臨壇㡬處斑此時空牀難獨守此日別離那可乆梅花如雪栁如絲年去年來不自持初言別在寒偏在何悟春來春更思春時物色無端緒雙枕孤眠誰分許分念嬌鶯一種啼生憎燕子千般語朝雲旭日照靑樓遲暉麗色滿皇州落花泛泛浮靈沼垂栁長長拂御溝御溝大道多竒賞俠客妖容遞來往寳騎連花鐡作錢香輪騖水珠為網香輪寳騎競繁華可憐今夜宿娼家鸚鵡杯中浮竹葉鳯凰琴裏落梅花許輩多情偏送欵為問春花㡬時滿千回鳥信說衆諸百過鶯啼說長短長短衆諸判不尋千回百過浪關心何曽舉意西鄰玉未肯留情南陌金南陌西鄰咸自保還轡歸期須及早為想三春狹斜路莫辭九折卭關道假令白里似長安須使青牛學劍端蘋風入馭來應易竹杖成龍去不難龍飈去去無消息鸞鏡朝朝減容色君心不記下山人妾欲空期上林翼上林三月鴻欲稀華表千年鶴未歸不分淹留桑路待秖應直取桂輪飛














　　御定全唐詩巻七十七
　　欽定四庫全書
　　御定全唐詩卷七十八
　　駱賓王
　　從軍行
　　平生一顧重〈一作念〉意氣溢三軍埜日分戈影天星合劍文弓抱漢月馬足踐胡塵不求生入塞唯當死報君
　　王昭君〈一作昭君怨〉
　　斂容辭豹尾緘恨度龍鱗金鈿明漢月玉筯染胡塵古〈一作妝〉鏡菱花暗愁眉桞葉顰唯有清笳曲時聞芳樹春
　　於紫雲觀贈道士〈並序〉
　　余鄉國一辭江山萬里昔年離別還同塞北之鳬今日歸來即似遼東之鶴先生情均得兎忘筌之契巳深路是亡羊分岐之恨逾切不題短什何汰衷襟
　　碧落澄秋景𤣥門啟曙關人疑列禦至客似令威還羽蓋徒欣仰雲車未可攀祇應傾玉醴時許寄頽顏
　　渡𤓰歩江
　　捧檄辭幽徑鳴榔下貴〈一作遺〉洲驚濤疑躍馬積氣似連牛月迥寒沙淨風急夜江秋不學浮雲影他鄉空〈一作容〉滯留
　　途中有懐
　　睠然懐楚奏悵矣背秦關涸鱗驚照〈一作煦〉轍墜羽怯虛彎素服三川化烏裘十上還莫言無皓齒時俗薄朱顏
　　至分水戍
　　行役忽離憂復此愴分流濺石回湍咽縈叢曲澗幽隂巖常結晦宿莽競含秋況乃霜晨早寒風入戍樓
　　望鄉夕泛
　　歸懐剰不安促榜犯風瀾落宿含樓近浮月帶江寒喜逐行前至憂從望裏寛今夜南枝鵲應無繞樹難
　　乆客臨海有懐
　　天涯非日觀地屺望星樓練光揺亂馬劍氣上連牛草濕姑蘇夕葉下洞庭秋欲知悽斷意江上渉安流遊兗部逢孔君自衛來欣然相遇若舊
　　遊人自衛返背客隔淮來傾蓋金蘭合忘筌玉葉開繁花明日栁疎蕊落風梅將期重交態時慰不然灰
　　西京守嵗
　　閒居寡言宴獨坐慘風塵忽見嚴冬盡方知列宿春夜將寒色去年共曉光新耿耿他鄉夕無由展舊親
　　同辛簿簡仰酬思𤣥上人林泉四首
　　聞君招隠地髣髴武陵春緝芰知還楚披榛似避秦崩查年祀積幽草嵗時新一謝滄浪水安知有逸人芳晨臨上月幽賞狎中園有蝶堪成夢無羊可觸藩忘懐南澗藻蠲思北堂萱坐歎華滋歇思君誰為言林泉恣探歴風景暫裵回客有遷鶯處人無結駟來聚花如薄雪沸水若輕雷今日徒招隠終知異鑿壞俗逺風塵隔春還初服遲林疑中散地人似上皇時芳杜湘君曲幽蘭楚客詞山中有春草長似寄相思
　　秋日餞陸道士陳文林〈並序〉
　　陸道士將逰西輔通莊指浮氣之關陳文林言返東吳修途走落星之浦於是維舟錦水藉蘭若以開筵絏騎金堤泛榴花於祖道於時赤煙沈節青女司晨霜雁銜蘆舉賔行而𠉀氣寒蟬噪栁帶涼序以含情加以山接太行聳羊腸而飛蓋河通少海疏馬頰以開瀾豋髙切送歸之情臨水感逝川之歎既而嗟別路之難駐惜離尊之易傾雖漆園筌蹄已忘然〈一作言〉於道術而陟陽風雨尚抒情於詠歌各賦一言同為四韻庶㡬別後有暢離憂雲爾
　　青牛逰華嶽赤馬〈一作鳥〉走吳宮玉柱離鴻怨金罍浮蟻空日霽崤陵雨塵起洛陽風唯當𤣥度月千里與君同
　　送鄭少府入遼共賦俠客逺從戎
　　邉烽警榆塞俠客渡桑乾栁葉開銀鏑桃花照玉鞍滿月臨弓影連星入劍端不學燕丹客空歌易水寒
　　送費六還蜀
　　星樓望蜀道月峽指吳門萬行流別淚九折切驚魂雪影含花落雲隂帶葉昏還愁三徑晚獨對一清尊
　　秋日送侯四得彈字
　　我留安豹隠君去學鵬搏岐路分襟易風雲促膝難夕漲流波急秋山落日寒惟有思歸引悽斷為君彈
　　秋日送尹大赴京〈並序〉
　　尹大官三冬道暢指蘭臺而拾青薛六郎四海情深飛桂尊而舉白於時兎苑東上龍火西流劍彩沈波碎楚蓮於秋水金輝照岸秀陶菊於寒堤既切送歸之情彌軫窮途之感重以清江帶地聞吳㑹於星津白雲在天望長安於日路人之情也能不悲乎雖道術相望葉神交於靈府而風煙懸隔貴申心於翰林請振詞鋒用開筆海人為四韻用慰九秋
　　掛瓢余隠舜負鼎爾干湯竹葉離罇滿桃花別路長低河耿秋色落月抱寒光素書如可嗣幽谷竚賓行
　　秋夜送閻五還潤州〈並序〉
　　閻五官言返維桑修途指金陵之地李六郎交深投漆開筵浮白玉之尊於時璧彩澄虛漏輕光於雲葉珪隂散迥揺碎影於風梧雖桂醑蘭缸暫淹留於一夕而青山黃鶴將惆悵於九秋請勒四言俱伸五際
　　通莊抵舊里溝水泣新知斷雲飄易滯連露積難披素風啼〈一作翻〉迥堞驚月繞踈枝無力勵短翰輕舉送長離
　　送王明府參選賦得鶴
　　振衣逰紫府飛蓋背青田虛心恆警露孤影尚凌煙離歌悽妙曲別操繞繁在隂如可和清響㑹聞天
　　秋日送別
　　寂寥心事晚搖落嵗時秋共此傷年髪相看惜去留當歌應破涕哀命返窮愁別後能相憶東陵有故侯
　　別李嶠得勝字
　　芳尊徒自滿別恨轉難勝客似逰江岸人疑上灞陵寒更承夜永涼景向秋澄離心何以贈自有玉壺氷
　　在兗州餞宋五之問
　　淮沂泗水地梁甫汶陽東別路靑驪逺離尊綠蟻空柳寒凋密翠棠晚落疎紅別後相思曲悽斷入琴風
　　逰靈公觀
　　靈峰〈一作岑〉標勝境〈一作地〉神府枕通川玉殿斜連漢金堂迥架煙斷風疎晚竹流水切危別有青門外空懐𤣥圃仙
　　夏日遊山家同夏少府
　　返照下層岑物外狎招尋蘭徑薫幽珮槐庭落暗金谷靜風聲徹山空月色深一遣樊籠累唯餘松桂心
　　初秋登王司馬樓宴得同字〈並序〉
　　司馬公千里騰光翼外臺而展足九日多暇敞麗譙以開筵於時葭散秋灰檀移夏火鴻飛漸陸流斷吹以來寒鶴鳴在隂振中天而警露於是餚開玉饌交雜佩而薫蘭酒泛金翹映清尊而湛菊雖傍臨廣𣲖有異章渠之逰而俯瞰崇墉雅葉城隅之㑹物色相召江山助人請振翰林用濡筆海雲爾
　　展驥端居暇登龍喜〈一作嘉〉宴同締賞三清滿承歡六義通野晦寒隂積潭虛夕照空顧慙非夢鳥濫此厠雕蟲
　　初秋於竇六郎宅宴〈並序〉
　　六郎道合採葵嘯懸鶉而契賞諸君情諧伐木仰登龍以締歡於時一葉驚寒下陳柯而捲翠百花凝照澹虛牖以披紅既而俱欣得兎之情共掩亡羊之淚物我雙致匪石席以言蘭心口兩齊混汙隆而酌桂雖忘筌戴笠興交態於靈臺而搦管操觚葉神心於勝氣盍陳六義詩賦一言即事凝毫成者先唱雲爾
　　千里風雲契一朝心賞同意盡深交合〈一作通家冷〉神靈俗累空草帶〈一作砌〉銷寒翠花枝發〈一作缸斂〉夜紅唯將澹若水長揖古人風
　　冬日宴
　　二三物外友一百杖頭錢賞洽袁公地情披樂令天促席鸞觴滿當爐獸炭然何須攀桂樹逢此自留連
　　鏤雞子
　　幸遇清明節欣逢舊練人刻花爭臉態寫月競眉新暈罷空餘月詩成併道春誰知懐玉者含響未吟晨
　　詠美人在天津橋
　　美女出東鄰容與上天津整衣香滿路移歩襪生塵水下看妝影眉頭畫月新寄言曹子建箇是洛川神
　　送宋五之問得涼字
　　願言逰泗水支離去二漳道術君所篤筌蹄余自忘雪威侵竹冷秋爽帶池涼欲騐離襟切岐路在他鄉
　　憲臺出縶寒夜有懐
　　獨坐懐明發長謠苦未安自應迷北叟誰肯問南冠生死交情異殷憂嵗序䦨空餘朝夕鳥相伴夜啼寒
　　送郭少府探得憂字
　　開筵枕德水輟棹艤仙舟貝闕桃花浪龍門竹箭流當歌悽別曲對酒泣離憂還望青門外空見白雲浮
　　冬日過故人任處士書齋
　　神交尚投漆虛室罷逰蘭網積窗文亂苔深履跡殘雪明書帳冷水靜墨池寒獨此琴臺夜〈一作上〉流水為誰彈
　　送劉少府逰越州
　　一丘余枕石三越爾懐鈆離亭分鶴蓋別岸指龍川露下〈一作背夏〉蟬聲斷寒來〈一作來寒〉雁影連如何溝水上悽斷聽離
　　賦得白雲抱幽石〈一無賦得二字〉
　　重巖抱危石幽澗曵輕雲繞鎮仙衣動飄蓬羽蓋分錦色連花靜苔光帶葉熏詎知呉㑹影長抱榖城文
　　賦得春雲處處生〈一無賦得二字〉
　　千里年光靜四望春雲生槧〈一作暫〉日祥光舉踈雲瑞葉輕蓋隂籠㢠樹陣影抱危城非將呉㑹逺飄蕩帝鄉情
　　在獄詠蟬〈並序〉
　　余禁所禁垣西是法㕔事也有古槐數株焉雖生意可知同殷仲文之古樹而聽訟斯在即周召伯之甘棠每至夕照低隂秋蟬踈引發聲幽息有切嘗聞豈人心異於曩時將蟲響悲於前聽嗟乎聲以動容德以象賢故潔其身也稟君子逹人之髙行蛻其皮也有仙都羽化之靈姿𠉀時而來順隂陽之數應節為變審藏用之機有目斯開不以道昏而昧其視有翼自薄不以俗厚而易其真吟喬樹之微風韻資天縱飲髙秋之墜露清畏人知僕失路艱虞遭時徽纆不哀傷而自怨未揺落而先衰聞蟪蛄之流聲悟平反之巳奏見螳螂之抱影怯危機之未安感而綴詩貽諸知巳庶情沿物應哀弱羽之飄零道寄人知憫餘聲之寂寞非謂文墨取代幽憂雲爾
　　西陸蟬聲唱南冠客思侵那堪𤣥鬢影來對白頭吟露重飛難進風多響易沉無人信髙潔誰為表予心
　　詠水
　　列名通地紀疎𣲖合天津波隨月色浄態逐桃花春照霞如隠石映栁似沈鱗終當挹上善屬意澹交人
　　同張二詠雁
　　唼藻滄江逺銜蘆紫塞長霧深迷曉景風急斷秋行陣照通宵月書封㡬夜霜無復能鳴分空知愧稻粱
　　詠雪
　　龍雲玉葉上鶴雪瑞花新影亂銅烏吸光銷玉馬津含輝明〈一作朗〉素篆隠跡表〈一作奉〉祥輪幽蘭不可儷徒自繞陽春
　　詠雲酒
　　朔空曽紀厯帶地舊疏泉色泛臨碭瑞香流赴蜀仙款交欣散玉洽友恱沈錢無復中山賞空吟吳㑹篇
　　塵灰
　　洛川流雅韻秦道擅苛威聽歌樑上動應律管中飛光飄神女襪影落羽人衣願言心未翳終冀效輕微
　　秋晨同淄川毛司馬秋九詠
　　秋風
　　紫陌炎氛〈一作氣〉歇青蘋晚吹浮亂竹揺踈影縈池織細流飄香曵舞袖帶粉泛妝樓不分君恩絶紈扇曲中秋
　　秋雲
　　南陸銅渾改西郊玉葉輕泛斗瑤光動〈一作暗〉臨陽瑞色明蓋隂連鳯闕陣影翼龍城詎知時不遇空傷流滯情
　　秋蟬
　　九秋行巳暮一枝聊暫安隠榆非諫楚噪栁異悲潘分形妝薄鬢鏤影飾危冠自憐踈影斷寒林夕吹寒
　　秋露
　　玉關寒氣早金塘秋色〈一作氣〉歸泛掌光逾淨添荷〈一作河〉滴尚微變霜凝曉液承月委圓輝別有吳臺上應濕楚臣衣
　　秋月
　　雲披玉繩浄月〈一作桂〉滿鏡輪〈一作光〉圓裛露珠暉〈一作朱花〉冷凌霜桂影〈一作紈扇〉寒漏彩含疎薄浮光漾急瀾西園徒自賞南飛終未安
　　秋水
　　貝〈一作金〉闕寒流徹玉輪秋浪清圖雲錦色淨寫月練花明泛曲鵾動隨軒鳯轄驚唯當御溝上悽斷送歸情
　　秋螢
　　玉虬分靜夜金螢照晚涼含輝疑泛月帶火怯凌霜散彩縈虛牖飄花繞洞房下帷如不倦當觧惜餘光
　　秋菊
　　擢秀三秋晚開芳十歩中分黃俱笑日含翠共搖風碎影𣹢流動浮香隔岸通金翹徒可泛玉斚竟誰同
　　秋雁
　　聨翩辭海曲遙曵指江干陣去金河冷書歸玉塞寒帶月凌空易迷煙逗浦難何當同顧影刷羽泛清瀾
　　樂大夫輓詞五首
　　可歎浮生促吁嗟此路難丘陵一起恨言笑㡬時懽蕭索郊埏晚荒涼井徑寒誰當門下客獨見有任安蒿里誰家地松門何代丘百年三萬日一別㡬千秋返照寒無影窮泉凍不流居然同物化何處欲藏舟昔去梅笳發今來薤露晞彤騶朝帝闕丹旐背王畿城郭猶疑是原陵稍覺非九原如可作千載與誰歸一旦先朝菌千秋掩夜臺青烏新兆去白馬故人來草露當春泣松風向暮哀寧知荒隴外弔鶴自裵回忽見泉臺路猶疑水鏡懸何如開白日非復覩青天華表迎千嵗幽扄送百年獨嗟流水引長掩伯牙
　　丹陽刺史輓詞三首
　　百齡嗟倐忽一旦向〈一作附〉山阿丹桂銷巳〈一作亡〉盡青松哀更〈一作思〉多薫風虛聽曲薤露反成歌自有藏舟處誰憐隙駟過
　　惻愴桓山羽留連棣蕚篇佳城非舊日京兆即新阡城郭三千嵗丘陵㡬萬年唯餘松栢壠朝夕起寒煙短歌三獻曲長夜九泉臺此室𤣥扄掩何年白日開荒郊踈古木寒隧積陳荄獨此傷心地松聲薄暮來
　　稱心寺
　　征㠶恣逺尋逶迤過稱心凝滯蘅𦶜岸㳂洄樝柚林穿漵不厭曲艤潭惟愛深為樂凡㡬許聽取舟中琴陪潤州薛司空丹徒桂明府逰招隠寺
　　共尋招隠寺初識戴顒家還依舊泉壑應改昔雲霞綠竹寒天筍紅蕉臘月花金繩倘留客為繫日光斜








　　御定全唐詩巻七十八
　　欽定四庫全書
　　御定全唐詩巻七十九
　　駱賔王
　　棹歌行
　　寫月塗黃罷凌波拾翠通鏡花揺芰日衣麝入荷風葉密舟難蕩蓮踈浦易空鳯媒羞自托鴛翼恨難窮秋〈一作愁〉帳燈華〈一作光〉翠倡樓粉色紅相思無別曲併在棹歌中
　　海曲書情
　　薄遊倦千里勞生負百年未能槎上漢詎肯劍逰燕白雲照春海青山橫曙天江濤讓雙璧渭水擲三錢坐惜風光晚長歌獨塊然
　　蓬萊鎮
　　旅客春心斷邉城夜望髙野樓疑海氣白鷺似江濤結綬疲三入承冠泣二毛將飛憐弱羽欲濟乏輕舠頼有陽春曲窮愁且代勞
　　和李明府
　　傳聞葉縣履飛向洛陽城馳道臨層掖津門對小平霞殘疑製錦雲度似飄纓藻掞潘江澈塵虛范甑清詎憐衝斗氣猶向匣中鳴
　　春晚從李長史逰開道林故山
　　幽尋極幽壑春望陟春臺雲光棲斷樹霞影入仙杯古藤依格上野徑約山隈落蘂飜風去流鶯滿樹來興䦨荀御動歸路起浮埃
　　冬日野望
　　故人無與晤安歩陟山椒野靜連雲巻川明斷霧銷靈巖聞曉籟洞浦漲秋潮三江歸望斷千里故鄉遙勞歌徒自奏客魂誰為招
　　晚渡黃河
　　千里尋歸路一葦亂平源通波連馬頰迸水急龍門照日榮光淨驚風瑞浪翻棹唱臨風斷樵謳入聽喧岸迥秋霞落潭深夕霧繁誰堪逝川上日暮不歸魂
　　宿山莊
　　金陵一超忽玉燭㡬還周露積吳臺草風入郢門楸林虛宿斷霧磴險掛懸流拾青非漢策化緇類秦裘牽跡猶多蹇勞生未寡尤獨此他鄉夢空山明月秋
　　晚度天山有懐京邑
　　忽上天山路依然想物華雲疑上苑葉雪似御溝花行歎戎麾逺坐憐衣帶賖交河浮絶塞弱水浸流沙旅思徒漂梗歸期未及𤓰寧知心斷絶夜夜泣胡笳
　　夕次蒲類津〈一作晚泊蒲類〉
　　二庭歸望斷萬里客心愁山路猶南屬河源自北流晚風連朔氣新月照邉秋竈火通軍壁烽煙上戍樓龍庭但苦戰燕頷㑹封侯莫作蘭山下空令漢國羞
　　逺使海曲春夜多懐
　　長嘯三春晚端居百慮盈未安胡蝶夢遽切魯禽情別島連寰海離魂斷戍城流星疑伴使低月似依營懐祿寧期逹牽時匪狥名艱虞行巳逺時〈一作昧〉跡自相驚
　　早發諸暨
　　征夫懐逺路夙駕上危巒薄煙橫絶巘輕凍澁回湍野霧連空暗山風入曙寒帝城臨灞涘禹穴枕江干橘性行應化蓬心去不安獨掩窮途涙長歌行路難
　　望月有所思
　　九秋涼風〈一作氣〉肅千里月華開圓光隨露湛碎影逐波來似霜明玉砌如鏡寫珠胎晚色依關近邉聲雜吹哀離居分照耀怨緒共徘徊自繞南飛羽空忝北堂才
　　送呉七逰蜀
　　日觀分齊壤星橋接蜀門桃花嘶別路竹葉瀉離樽夏老〈一作盡〉蘭猶茂秋深〈一作新〉栁尚繁霧銷山望迥風髙野聽喧勞歌徒欲奏贈別竟無言唯有當秋月空照野人園
　　西行別東臺詳正學士
　　意氣坐相親關河別故人客似〈一作自〉秦川上歌疑〈一作從〉易水濱塞荒行辨玉臺逺尚名輪洩井懐邉將尋源重漢臣上苑梅花早御溝楊栁新只應持此曲別作邉城春
　　和王記室從趙王春日逰陀山寺
　　鳥旟陪訪道鷲嶺狎棲真四禪明凈業三空廣勝因祥河踈疉澗慧日皎重輪葉暗龍宮密花明鹿苑春彫談筌奧㫖妙辯潄𤣥津雅曲終難和徒自奏巴人
　　夏日夜憶張二
　　伏枕憂思深擁膝獨長吟烹鯉無尺素筌魚勞寸心疎麻空有折芳桂湛無斟廣庭含夕氣閑宇澹虛隂織蟲垂夜砌驚鳥棲暝林懽娯百年促羈病一生侵詎堪孤月夜流水入鳴琴
　　寒夜獨坐逰子多懐簡知己
　　故鄉眇千里離憂積萬端鶉服長悲碎蝸廬未卜安富鉤徒有想貧鋏為誰彈柳秋風葉脆荷曉露文團晚金叢岸菊餘佩下幽蘭伐木傷心易維桑歸去難獨有孤明月時照客庭寒
　　在軍中贈先還知巳
　　蓬轉俱行役𤓰時獨未還魂迷金闕路望斷玉門關獻凱多慙霍論封〈一作功〉㡬謝班風塵催白首嵗月損紅顔落雁低秋塞驚鳬起暝灣胡霜如劍鍔漢月似刀環別後邉庭樹相思㡬度攀
　　秋日山行簡梁大官
　　乗馬陟層阜回首睇山川攢峰銜宿霧疉巘架寒煙百重含翠色一道落飛泉香吹分巖桂鮮雲抱石蓮地偏心易逺致黙體逾𤣥得性虛逰刃忘言巳棄筌彈冠勞巧拙結綬倦牽纒不如從四皓丘中鳴一
　　晚泊江鎮
　　四運移隂律三翼泛陽侯荷香銷晚夏菊氣入新秋夜烏喧粉堞宿雁下蘆洲海霧籠邉徼江風繞戍樓轉蓬驚別渚徙橘愴離憂魂飛灞陵岸淚盡洞庭流振影希鴻陸逃名謝蟻丘還嗟帝鄉逺空望白雲浮
　　浮槎〈並序〉
　　逰目川上觀一浮槎泛泛然若木偶之乗流迷不知其所適也觀其根柢盤屈枝榦扶疎大則有棟梁舟楫之材小則有輪轅榱桷之用非夫稟乾坤之秀氣含宇宙之淳精孰能負凌雲槩日之姿抱積雪封霜之骨向使懐材幽藪藏頴重巖絶望於巖廊之榮遺形於斤斧之患固可垂䕃萬畝懸映九霄與建木較其短長將大椿齊其年壽者而委根險岸託質畏途上為疾風衝飇所摧殘下為奔浪迅波所激射基由壤括勢以地危豈盛衰之理繫乎時封植之道存乎我一墜泉谷萬里飄淪與波浮沉隨時逝止雖殷仲文歎生意巳盡孔宣父知朽質難雕然而遇良工逢仙客牛磯可託玉璜之路非遙匠石先談萬乗之器何逺故材用與不用時也悲夫然知萬物之相應感者亦奚必同聲同氣而已哉感而賦詩貽諸同疾雲爾
　　昔負千尋質髙臨九仭峰眞心凌晚桂勁節掩寒松忽值風飈折坐為波浪衝摧殘空有恨擁腫遂無庸渤海三千里泥沙㡬萬重似舟飄不定如梗泛何從仙客終難託良工豈易逢徒懐萬乗器誰為一先容
　　晚泊河曲
　　三秋倦行役千里泛歸潮通波竹箭水輕舸木蘭橈金隄連曲岸貝闕影浮橋水淨千年近星飛五老遙疉花開宿浪浮葉下涼飈浦荷疎晚菂津栁漬寒條恓惶勞梗泛悽斷倦蓬飄仙槎不可託河上獨長謡
　　早發淮口望盱眙
　　養䝉分四瀆習坎奠三荊徙帝留餘地封王表舊城岸昏𣹢蜃氣潮滿應雞聲洲迥連沙靜川虛積溜明一朝從捧檄千里倦懸旌背流桐柏逺逗浦木蘭輕小山迷隠路大塊切勞生唯有真心在獨映寒潭清
　　邉城落日
　　紫塞流沙北黃圖灞水東一朝辭俎豆萬里逐沙蓬𠉀月恆持滿尋源屢鑿空野昏邉氣合烽迥戍煙通膂力風塵倦疆場嵗月窮河流控積石山路逺崆峒壯志凌蒼兕精誠貫白虹君恩如可報龍劍有雌雄
　　宿溫城望軍營
　　虜地寒膠折邉城夜柝聞兵符關帝闕天策動將軍塞〈一作戍〉靜胡笳徹沙明楚練分風旗翻翼影霜劍轉龍文白羽搖如月青山斷若雲煙踈疑捲幔塵滅似銷氛投筆懐班業臨戎想顧勲還應雪漢恥持此報明君
　　過故宋
　　舊國千年盡荒城四望通雲浮非隠帝日舉類逰童綺琴朝化洽祥石夜論空馬去遙奔鄭蛇分近帶豐池文斂束水竹影漏寒叢園兎承行月川禽避斷風故宋誠難定從梁事未工唯當過周客獨愧吳臺空
　　邉夜有懐
　　漢地行逾逺燕山去不窮城荒猶築怨碣毀尚銘功古戌煙塵滿邉庭人事空夜關明隴月秋塞急胡風倚伏良難定榮枯豈易通旅魂勞泛梗離恨斷征蓬蘇武封猶薄崔駰宦不工惟餘北叟意欲寄南飛鴻
　　傷祝阿王明府〈並序〉
　　夫心之悲矣非關春秋之氣聲之哀也豈移金石之音何則事感則萬緒興端情應則百憂交軫是以宣尼舊館流襟動激楚之悲孟嘗髙臺承睫下聞琴之涙祝阿王明府毓德丹穴襲吉黃裳靈基峙金闕之峰層源瀨玉輪之坂既而鴻飛漸陸將騁平輿之龍鶴鳴在隂爰絆朝歌之驥乃當名懸闞月德貫陳星豈徒遽切夢瓊掩沈連石嗟乎輪銷桂魄驪珠毀貝闕之前斗散紫氛龍劍沒延平之水某昔承嘉𠅤曲荷恩光留連嘯歌從容風月撫心陳跡泣血漣如然而始終者萬物之大歸生死者百年之常分雖則知理之可有而未曉情之可無聊綴悲歌敢貽同好諸君或締交三益列宰一司或葉契筌蹄投心膠漆如比肩於千里遽傷魂於九原既切芝焚彌深蕙歎盍言四始同賦七哀庶蘭室流薰襲遺芳而化徳故蓬心申拙效庸音於起予觸目多懐周増流慟
　　洛川真氣上重泉恵政融含章光後烈繼武嗣前雄與善良難騐生涯忽易窮翔鳬猶化履狎雉尚馴童錢滿荒階綠塵浮虛帳紅夏餘將宿草秋近未驚蓬煙晦泉門閉日盡〈一作逺〉夜臺空誰堪孤隴外獨聽白楊風
　　四月八日題七級
　　化城分鳥堞香閣俯龍川複棟侵黃道重簷架紫煙銘書非晉代壁畫是梁年霸略今何在王宮尚巋然二帝曽逰聖三卿是偶賢因〈一作昔〉茲逰勝侶超彼託良緣我出有為界君登非想天悠悠青曠裏蕩蕩白雲前今日經行處曲音〈一本缺此字〉號蓋煙
　　和孫長史秋日臥病
　　霍第疏天府潘園近帝臺調三婦至置驛五侯來尚想歡娯洽吁嗟嵗月催金壇分上將玉帳引瓌材決勝鯨波靜騰謀鳥谷開白雲淮水外紫陌灞陵隈節變驚衰栁笳繁思落梅調神和玉燭掞藻握珠胎悵矣欣懐土居然欲死灰還因承雅曲慙喜躍沈鰓
　　餞鄭安陽入蜀
　　彭山〈一作門〉折坂外井絡少城隈地是三巴俗人非百里材畏〈一作長〉途君悵望岐〈一作別〉路我裵徊心賞風煙隔容華嵗月催遙遙分鳯野去去轉龍媒遺錦非前邑鳴琴即舊臺劍門千仭起石路五丁開海客乗槎渡仙童馭竹回魂將離鶴逺思逐斷猿哀唯有雙鳬舄飛去復飛來
　　詠懐
　　少年識事淺不知交道難一言芬若桂四海臭如蘭寳劍思存楚金鎚許報韓虛心徒有託循跡諒無端太息關山險吁嗟嵗月䦨忘機殊㑹俗守拙異懐安阮籍空長嘯劉琨獨未懽十歩庭芳斂三秋隴月團槐疎非盡意松晩夜凌寒悲調中急窮愁醉裏寛莫將流水引空向俗人彈
　　春日離長安客中言懐〈一作春霽早行〉
　　年華開早律霽色蕩芳晨城闕千門曉山河四望春御溝通太液戚里對平津寶瑟調中婦金罍引上賓劇談推曼倩驚坐揖陳遵意氣一言合風期萬里親自惟安直道守拙忌因人談器非先木〈一作先蟠木〉圖榮異後薪揶揄慙路鬼憔悴切波臣𤣥草終疲漢烏裘㡬滯秦生涯無歳月岐路有風塵還嗟太行道處處白頭新
　　夕次舊呉
　　維舟背楚服振策下吳畿盛徳宏三讓雄圖枕〈一作抗〉九圍黃池通霸跡赤壁暢戎威文物俄遷謝英靈有盛衰行歎鴟夷沒遽惜湛盧飛地古煙塵暗年深館宇稀山川四望是人事一朝非懸劍空留信亡珠尚識機鄭風遙可託關月眇〈一作耿〉難依西北雲逾滯東南氣轉微徒懐伯通隠多謝買臣歸唯有荒臺露薄暮濕征衣
　　早秋出塞寄東臺詳正學士
　　促駕踰三水長驅望五原天階分斗極地理接樓煩溪月明關隴戎〈一作胡〉雲聚塞垣山川殊物𠉀風壤異涼暄戍古秋塵合〈一作冷〉沙寒宿霧繁昔余迷學歩投跡忝詞源蘭渚浮延閣蓬山款禁園彯纓陪紱冕載筆偶璵璠汲冡寧詳蠧秦牢詎辨寃一朝從篚服千里騖輕軒鄉夢隨魂斷邉聲入聽喧南圖終鎩翮北上遽催轅弔影慙連茹浮生倦觸藩數竒何以託桃李自無言
　　幽縶書情通簡知已
　　昔嵗逢楊意〈一作陽厯〉觀光貴〈一作賁〉楚材穴疑丹鳯起場似白駒來一命淪驕餌三緘慎禍胎不言勞倚㐲忽此遘邅迴驄馬刑章峻蒼鷹獄吏猜絶縑非易辨疑璧果難裁揆畫〈一作摖拙〉慙周道端憂滯夏臺生涯一滅裂岐路㡬裵徊青陸春芳動黃沙旅思催圓扉長寂寂疎網尚恢恢入穽先〈一作方〉揺尾迷津正曝腮覆盆徒望日蟄戶未經雷霜歇蘭猶敗風多木屢摧地幽蠶室閉門靜雀羅開自憫秦寃痛誰憐楚奏哀漢陽窮鳥客梁甫臥龍才有氣還衝斗無時㑹鑿壞莫言韓長孺長作不然灰
　　乆戍邉城有懐京邑
　　擾擾風塵地遑遑名利途盈虛一易舛心跡兩難俱弱齡小山志寧期大丈夫九微光賁玉千仭忽彈珠棘寺㳺三禮蓬山簉八儒懐鈆慙後進投筆願前驅北走非通趙西之似化胡錦車朝促𠉀刁斗夜傳呼戰士青絲絡將軍黃石符連星入寶劍半月上彫弧拜井開疎勒鳴桴動密須戎機習短蔗祅祲靜長榆季月炎初盡邉亭草早枯層隂籠古木窮色變寒蕪海鶴聲嘹唳城烏尾畢逋葭繁秋色引桂滿夕輪虛行後風霜乆鄉園夢想孤灞池遙夏國秦海望陽紆沙塞三千里京城十二衢楊溝連鳯闕槐路擬鴻都璧殿規宸象金堤法斗樞雲浮西北蓋月照東南隅寳帳垂連理銀牀轉轆轤廣筵留上客豐饌引中廚漏緩金徒箭嬌繁玉女壺秋濤飛喻馬春水泛仙艫意氣風雲合言忘道術趨共矜名已泰詎肯沫相濡有志慙雕朽無庸類散樗關山暫超忽形影歎艱虞結網空知羨圖榮豈自誣忘情同塞馬比德類宛駒隴坂肝腸絶陽關亭堠迂迷魂驚落雁離恨斷飛鳬春去榮華盡年來嵗月蕪邉愁傷郢調鄉思繞吳歈河氣通中國山途限外區相思若可寄氷泮有銜蘆
　　在軍登城樓
　　城上風威冷江中水氣寒戎衣何日定歌舞入長安
　　於易水送人
　　此地別燕丹壯士髪〈一作壯髪上〉衝冠昔時人巳沒今日水猶寒
　　詠鏡
　　寫月無芳桂照日有花菱不持光謝水翻將影學氷
　　挑燈杖
　　稟質非貪熱焦心豈憚熬終知不自潤何處用脂膏
　　詠塵
　　凌波起羅襪含風染素衣別有知音調聞歌應自飛
　　翫初月〈一作沈佺期詩〉
　　忌滿光先〈一作恆〉缺乗昏影暫流既〈一作自〉能明似鏡何用曲如鈎
　　送別
　　寒更承夜永涼夕向秋澄離心何以贈自有玉壺氷
　　憶蜀地佳人
　　東西呉蜀關山逺魚來雁去兩難聞莫怪常有千行淚只為陽臺一片雲
　　詠鵞〈七嵗時作〉
　　鵞鵞鵞曲項向天歌白毛浮綠水紅掌撥清波






　　御定全唐詩巻七十九
　　欽定四庫全書
　　御定全唐詩巻八十
　　武三思
　　武三思則天兄子累官右衛將軍則天臨朝擢夏官尚書及革命封梁王尋拜天官尚書聖歴初檢校內史進太子賓客長安中其子崇訓尚安樂公主時三思用事於朝欲寵異其禮乃自重光門內行親迎禮歸於天津橋南私第又令宰臣李嶠蘇味道詞人沈佺期宋之問等賦花燭行以羙之中宗復位拜司空同中書門下三品猜嫉正士干黷時政為節愍太子所誅詩八首
　　奉和聖製夏日逰石淙山〈第二句缺一字〉
　　此地巖壑數千重吾君駕鶴　乗龍掩暎葉光含翡翠參差石影帶芙蓉白日將移衝疉巘元雲欲度礙髙峰對酒鳴琴追野趣時聞清吹入長松
　　仙鶴篇
　　白鶴乗空何處飛青田紫蓋本相依緱山七月雖長去
　　遼水千年㑹憶歸緱山杳杳翔寥廓遼水纍纍歎城郭經隨羽客歩丹丘曽逐仙人逰碧落迢迢碧落斷氛埃霞臺雲閣㡬重開欲尋東海黃金竈仍向西山白玉臺九臯獨唳方清切五里驚羣俄斷絶月下分行似度雲風前颺影疑迴雪風前月下路漫漫水宿雲翔去㡬般宛轉能傾呉國市裵回巧拂漢皇壇琴中作曲從來易鼓裏傳聲有甚難夜夜恆飛銀漢曲朝朝常飲玉池瀾別有聞簫出紫煙還如化履上青天霜毛忽控三神下玉羽俄㸔二客旋燕雀終迷橫海志蜉蝣豈識在隂年莫言一舉輕千里為與三山送九仙
　　宴龍
　　登臨開勝託眺矚盡良逰巖㠋縈紆上澄潭屈曲流泛蘭清興洽折桂野文遒別後相思處﨑嶇碧澗幽
　　凝碧池侍宴應制得出水槎
　　彼木生何代為槎復㡬年欲乗銀漢曲先泛玉池邉擁溜根橫岸沈波影倒懸無勞問蜀客此處即髙天
　　奉和宴小山池賦得谿字應制
　　年光開碧沼雲色斂青谿凍觧魚方戲風喧鳥欲啼巖泉飛野鶴石鏡舞山雞柳發龍鱗出松新麈尾齊九韶從此騐三月定應迷
　　奉和過梁王宅即目應制
　　巖居多水石野宅滿風煙本謂開三徑俄欣降九天穿林移歩輦拂岸轉行旃鳯竹初垂籜⻱河未吐蓮願持山作夀恆用刼為年
　　奉和春日㳺龍門應制
　　鳯駕臨香地龍輿上翠微星宮含雨氣月殿抱春輝碧澗長虹下雕梁早燕歸雲疑浮寳葢石似拂天衣露草侵堦長風花遶席飛日斜宸賞洽清吹入重闈
　　秋日於天中寺尋復禮上人
　　妙域三時殿香巖七寶宮金繩先界道玉柄即談空喻筏知何極傳燈竟不窮彌天髙義逺初地勝因通理詣歸一處心行不二中有無雙惑遣真俗兩緣同摘葉疑焚翠投花若散紅網珠遙映日簷鐸近吟風定沼寒光素禪枝暝色蔥願隨方便力長冀釋塵籠
　　句
　　雲螭非易匹月駟本難儔〈詠馬見海錄碎事〉
　　張易之
　　張易之定州人以門䕃累遷尚乗奉御則天臨朝與弟昌宗俱入侍禁中俄為司衛少卿聖厯二年置控鶴府以易之為控鶴監內供奉乆視初改控鶴府為奉宸府遂為奉宸令引詞人閻朝隠薛稷員半千並為奉宸供奉易之昌宗皆粗能屬文如應詔和詩則宋之問閻朝隠為之代作詩四首
　　奉和聖製夏日逰石淙山
　　六龍驤首曉駸駸七聖陪軒集潁隂千丈松蘿交翠幕一丘山水當鳴琴青鳥白雲王母使垂藤斷葛野人心山中日暮幽巖下泠然香吹落花深
　　侍從過公主南宅侍宴探得風字應制
　　逐賞平陽第鳴笳上苑東鳥吟千戶竹蝶舞百花叢時攀小山桂共挹大王風坐客無勞起秦簫曲未終
　　出塞
　　俠客重恩光駿馬飾金裝瞥聞傳羽檄馳突救邉荒轉戰磨笄地橫行戴斗鄉將軍占太白小婦怨流黃腰褭青絲騎娉婷紅粉粧一〈一作三〉春鶯度曲八月雁成行誰堪坐秋思羅袖拂空牀
　　泛舟侍宴應制
　　平明出御溝觧䌫坐迴舟綠水澄明月紅羅結綺樓歌爭浦入冠蓋逐川流白魚臣作伴相對舞王舟張昌宗
　　張昌宗易之弟初為雲麾將軍行左千牛中郎將加銀青光祿大夫佞者奏昌宗是王子晉後身詞人皆賦詩以羙之崔融作為絶唱則天詔昌宗撰三教珠英引文學之士李嶠張說宋之問徐彥伯冨嘉謨等二十六人分門撰集書成加昌宗司僕卿改春官侍郎時易之兄弟顓權亂政後為張東之等起羽林兵誅之詩三首
　　奉和聖製夏日逰石淙山
　　雲車遙裔三珠樹帳殿交隂八桂叢磵險泉聲疑度雨川平橋勢若晴虹叔夜彈琴歌白雪孫登長嘯韻清風即此陪歡逰閬苑無勞辛苦向崆峒
　　少年行
　　少年不識事落魄逰韓魏珠軒流水車玉勒浮雲騎縱橫意不一然諾心無二白璧贈穰苴黃金奉毛遂妙舞飄龍管清歌吟鳯吹三春小苑逰千日中山醉直言身可沈誰論名與利依倚孟嘗君自知能市義
　　太平公主山亭侍宴
　　淮南有小山嬴女隠其間折桂芙蓉浦吹簫明月灣扇掩將雛曲釵承墮馬鬟歡情本無限莫掩洛城〈一作陽〉關薛曜
　　薛曜元超子以文學知名尚城陽公主子紹尚太平公主紹兄顗懼太盛以問從兄克克曰帝甥尚主由來故事但以恭慎行之何懼也聖厯中與修三教珠英官正諫大夫集二十巻今存詩五首
　　奉和聖製夏日逰石淙山
　　玉洞幽尋更是天朱霞綠景鎮韶年飛花藉藉迷行路囀鳥遙遙作管霧隠長林成翠幄風吹細雨即虹泉此中碧酒恆參聖浪道崑山別有仙
　　子夜冬歌
　　朔風扣羣木嚴霜凋百草借問月中人安得長不老
　　舞馬篇
　　星精龍種競騰驤雙眼黃金紫豓光一朝逢遇昇平代伏皂銜圖事帝王我皇盛德苞六宇俗泰時和虞石拊昔聞九代有餘名〈山海經夏後啟舞九代馬〉今日百獸先來舞鉤陳周衛儼旌旄鐘鏄陶匏聲殷地承雲嘈囋駭日靈調露鏗鈜動天駟奔塵飛箭若麟螭躡景追風忽見知咀銜拉鐡並權竒被服雕章何陸離紫玉鳴珂臨寶鐙青絲綵絡帶金羈隨歌鼓而電驚逐丸劍而飈馳態聚𨁏還急驕凝驟不移光敵白日下氣擁綠煙垂婉轉盤跚殊未已懸空歩驟紅塵起驚鳬翔鷺不堪儔矯鳯迴鸞那足擬蘅垂桂褭香氛氳長鳴汗血盡浮雲不辭辛苦來東道祇為簫韶朝夕聞閶闔間玉臺側承恩煦兮生光色鸞鏘鏘車翼翼備國容兮為戎飾充雲翹兮天子庭荷日用兮情無極吉良乗兮一千嵗神是得兮天地期大易占雲南山夀䟃𧽼共樂聖明時〈品彚本剛閶闔間下一叚〉
　　正夜侍宴應詔〈英華作正月望夜上陽宮侍宴應制〉
　　重關鐘漏通夕敞鳯皇宮雙闕祥煙裏千門明月中酒杯〈一作筵〉浮湛露歌曲唱流風侍臣咸醉止恆〈一作常〉慙恩遇崇〈一作造豐〉
　　送道士入天台
　　洛陽陌上多離別蓬萊山下足波潮碧海桑田何處在笙歌一聽一遙遙
　　楊敬述
　　楊敬述則天時右玉鈐衛郎將左奉宸內供奉詩一首
　　奉和聖製夏日逰石淙山
　　山中別有神仙地屈曲幽深碧澗垂巖前暫駐黃金輦席上還飛白玉巵逺近風泉俱合雜髙低雲石共參差林壑偏能留睿賞長天莫遽下丹曦
　　於季子
　　於季子咸亨中豋進士第則天時司封員外詩七首
　　奉和聖製夏日逰石淙山
　　九旗雲布臨嵩室萬騎星陳集潁川瑞液含滋登禹膳飛流薦響入虞山扉野徑朝花積帳殿帷宮夏葉連微臣獻夀迎千夀願奉堯年倚萬年
　　詠雲
　　瑞雲千里映祥輝四望新隨風亂鳥翅汎水結魚鱗布葉疑臨夏開花詎待春願得承嘉景無令掩桂輪
　　詠螢
　　卉草誠幽賤枯朽絶因依忽逢借羽翼不覺生光輝直念恩華重長嗟報効微方思助明月為許願曽飛
　　早春洛陽荅杜審言〈一本早春下有代字〉
　　梓澤年光往復來杜霸逰人去不迴若非載筆登麟閣定是吹簫伴鳯臺路旁桃李花猶嫩波上芙蕖葉未開分明寄語長安道莫教留滯洛陽才
　　詠項羽
　　北伐雖全趙東歸不王秦空歌拔山力羞作渡江人
　　詠漢髙祖
　　百戰方夷項三章且代秦功歸蕭相國氣盡戚夫人
　　南行別弟〈一作揚師道詩英華作韋承慶南中詠雁〉
　　萬里人南去三春雁北飛不知何歳月得與爾同歸





　　御定全唐詩巻八十
　　欽定四庫全書
　　御定全唐詩巻八十一
　　喬知之
　　喬知之同州馮翊人與弟侃備並以文詞知名知之尤稱俊才則天時累除右補闕遷左司郎中為武承嗣所害詩一巻
　　長信宮中樹
　　婀娜當軒樹䒠茸倚蘭殿葉〈一作色〉豓九春華〈一作時〉香揺五明扇餘花〈一作香〉鳥弄盡新葉蟲書〈一作蠧〉遍零落心〈一作親一作客〉自知芳菲君不見
　　下山逄故夫
　　妾身本薄命輕棄城南隅庭前厭芍藥山上采蘼蕪春風罥紈袖零〈一作靈〉露濕羅襦羞將憔悴日提籠逄故夫
　　巫山髙
　　巫山十二𡶶叅差互隱見潯陽㡬千里周覽忽巳徧想像神女姿摘芳共珍薦楚雲何逶迤紅樹日蔥倩楚雲
　　沒湘源紅樹斷荊門郢路不可見況復夜聞猨
　　棄妾篇
　　妾本叢臺右君在鴈門陲悠悠淇水曲綵燕入桑枝不因媒結好本以容相知容謝君應去情移㑹有離還君結縷帶歸妾織成詩此物雖輕賤不用使人嗤
　　苦寒行
　　胡天夜清迥孤雲獨飄颺遙裔〈一作曵〉出鴈闗逶迤含晶光隂陵久裵回幽都無多〈一作夕〉陽初〈一作祁〉寒凍巨海殺氣流大荒朔馬飲寒氷行子履胡霜路有從役倦臥死黃沙場羈旅因相依慟之淚霑裳由來從軍行賞存不賞亡亡者〈一作謝〉誠已矣徒令存者傷
　　從軍行〈一作秋閨〉
　　南庭結白露北風掃黃葉此時鴻鴈來驚鳴催思妾曲房理鍼線平砧𢷬文練鴛綺裁易成龍鄉信難見窈窕九重閨寂寞十年啼紗牕白雲宿羅幌月光棲雲月隠〈一作曉〉微微夜上〈一作愁思〉流黃機玉霜凍珠〈一作朱〉履金吹薄羅衣漢家已得地君去將何事宛轉結蠶書寂寥無鴈使生平荷恩信本為榮華進況復落紅顔蟬聲催緑鬢
　　擬古贈陳子昻
　　惸惸孤形影悄悄獨遊心以此從王事常與子同衾別離三河間征戰二庭深胡天夜雨霜胡鴈晨南翔節物感離居〈一作別〉同衾違〈一作還〉故鄉南歸日將逺北方尚蓬飄孟秋七月時相送出外郊海風吹涼木邊聲響〈一作暗〉梢梢勤役千萬里將臨五十年心事為誰道抽琴歌坐筵一彈𠕂三歎賔御淚潺湲送君竟此曲從茲長絶
　　定情篇
　　共君結新㛰嵗寒心未卜相與遊春園各隨情所逐君愛菖蒲花妾感苦寒竹菖花多艷姿寒竹有貞葉此時妾比君君心不如妾簮玉歩河堤妖韶援綠荑鳬鴈將子遊鶯燕從雙棲君念〈一作向〉春光好妾向〈一作對〉春光啼君時不得意棄妾還金閨結言本同心悲歡何未齊怨咽前致辭願得申所悲人間丈夫易世路婦難為始如經天月終若流星馳天月相終始流星無定期〈樂府詩集無此二句〉長信佳麗人失意非蛾眉廬江小吏婦非闗織作遲本願長相對今已長相思復有遊宦子結援從梁陳燕居崇三朝去來厯九春誓心妾終始蠶桑奉所親歸願未克從黃金贈路人潔婦懐明義從泛河之津於今千萬年誰當問水濵更憶娼家樓夫壻事封侯去時恩灼灼去罷心悠悠不憐妾歳宴十載隴西頭以茲常惕惕百慮恆盈積由來共結褵㡬人同匪石故嵗雕梁燕雙去今來隻今日玉庭梅朝紅暮成碧碧榮始芬敷黃葉巳淅瀝何用念芳春芳春有流易何用重歡娯歡娛俄戚戚〈一作寂寂〉家本巫山陽歸去路何長敘言情未盡採菉已盈筐桑榆日及景物色盈髙岡下有碧流水上有丹桂香桂花不湏折碧流清且潔贈君比芳菲愛惠常不歇〈一作滅〉贈君比潺湲相思無斷絶妾有秦家鏡寳匣裝珠璣鑑來年二八不記易隂暉妾無光寂寂委照〈一作妾至〉影依依今日持為贈相識莫相違
　　綠珠篇〈萬首絶句分此詩為三首　知之有婢曰𥥆娘美麗善歌舞為武承嗣所奪知之怨惜作此篇以寄情密送與婢婢結詩衣帶投井而死承嗣大恨諷酷吏羅織殺之〉
　　石家金谷重新聲明珠十斛買娉婷此日可憐君自許此時可喜〈一作愛〉得人情君家閨閣不〈一作未〉曽難〈一作闕〉常將歌舞借人看意氣雄豪非分理驕矜〈一作奢〉勢力橫相干辭君去君終不忍〈一作辭君去去終未忍〉徒勞掩袂傷鉛粉百年離別在髙樓一旦〈一作代〉紅顔為君盡
　　和李侍郎古意〈一作古意和李侍郎嶠〉
　　妾家巫山隔漢川君度南庭向胡苑髙樓迢遰想金天河漢昭囬更愴〈一作悽〉然夜如何其夜未央閑花照月愁洞房自矜夫婿勝王昌三十曽作侍中郎一從流落戍漁陽懐哉萬恨結中腸南山羃羃兎絲花北陵青青女蘿樹由來花葉同一根今日枝條分兩處三星差池光照灼北斗西指秋雲薄莖枯花謝枝憔悴香銷色盡花零落羙人長嘆艷容萎含情收取摧折枝調絲獨彈聲未移感君行坐星嵗遲閨中宛轉今若斯誰能為報征人知
　　倡女行
　　石榴酒葡萄漿蘭桂芳茱茰香願君駐金鞍暫此共年芳願君觧羅襦一醉同匡牀文君正新寡結念在歌倡昨宵綺帳迎韓夀今朝羅袖引潘郎莫吹𦍑笛驚隣里不用琵琶喧洞房且歌新夜曲莫弄楚明光此曲怨且艷哀音斷人腸
　　羸駿篇
　　噴玉長鳴西北來自言當代是龍媒萬里鐵闗行入貢九重金闕〈一作門〉為君開蹀躞朝馳過上苑䟃𧽼暝走發章臺玉勒金鞍荷裝飾路旁觀者無窮極小山桂樹比權竒上林桃花況顔色忽聞天將出龍沙漢主持將駕鼓車去去山川勞日夜遙遙闗塞斷煙霞山川闗塞十年征汗血流離赴月〈一作行〉營肌膚銷逺道膂力盡長城長城日夕苦風霜中有連年百戰塲揺珂嚙勒金羈盡爭鋒足頓鐵菱傷垂耳罷輕齎棄置在寒谿大宛蒲海北滇壑雋〈一作舊〉崖西沙平留緩歩路逺闇頻嘶從來力盡君湏棄何必尋途我已迷嵗嵗年年奔逺道朝朝暮暮催疲老扣冰晨飲黃河源拂雪夜食天山草楚水澶谿征戰事吳塞烏江辛苦地特來報主不辭勞宿昔立功非重利丹心素節本無求長鳴向君君不留祇應澶〈一作漫〉漫歸田裡萬里低昻任生死君王倘若不見遺白骨黃金猶可市
　　銅雀妓
　　金閣惜分香鉛華不重粧空餘歌舞地猶是為君王哀調已絶艷曲不湏〈一作亦何〉長共看西陵暮秋煙起〈一作生〉白楊
　　侍宴應制得分字
　　紫禁肅晴氛朱樓落曉雲豫遊龍駕轉天樂鳯簫聞竹外仙亭出花間輦路分㣲臣一何幸詞賦奉明君
　　棃園亭子侍宴
　　年光陌上發香輦禁中遊草綠鴛鴦殿花紅翡翠樓天杯承露酌仙管雜風流今日陪歡豫皇恩不可酬
　　和蘇員外寓直
　　自昔重為郎伊人練國章三旬登建禮五夜直明光墨草尚書奏衣飄侍御香開軒竹氣靜拂簟蕙風涼曉漏離閶闔鳴鐘出未央從來宿臺上天子貴文強
　　哭故人
　　生死久離居淒涼歴舊廬歎茲三徑斷不踐十年餘古木巢禽合荒庭愛客疎匣留彈罷劒牀積讀殘書玉沒終無像蘭言強問虛平生不得意泉路復何如
　　折楊栁
　　可憐濯濯春楊栁攀折將來就纎手妾容與此同盛衰何必君㤙能獨久
　　喬侃
　　喬侃知之弟也開元中爲兗州都督詩一首
　　人日登髙
　　僕本多悲者年來不悟春登髙一遊目始覺栁條新杜陵猶識漢桃源不辯秦蹔若升雲霧還似出囂塵賴得煙霞氣淹留攀桂人
　　喬備
　　喬備亦知之弟則天時預修三教珠英終襄陽令集六巻今存詩二首
　　出塞
　　沙塲三萬里猛將五千兵旌斷氷谿戍笳吹鐵闗城隂雲暮下雪寒日晝無晶直為懐恩苦誰知邊塞情
　　長門怨
　　秋入長門殿木落洞房虛妾思宵徒靜君恩日更疎墜露清金閣流螢㸃玉除還將閨裏恨遙問馬相如




　　御定全唐詩巻八十一
<集部,總集類,御定全唐詩>
　　欽定四庫全書
　　御定全唐詩巻八十二
　　劉希夷
　　劉希夷一名庭芝汝州人少有文華落魄不拘常格後為人所害希夷善為從軍閨情詩詞㫖悲苦未為人重後孫昱撰正聲集以希夷詩為集中之最由是大為時所稱賞集十巻今編詩一巻
　　將軍行
　　將軍闢轅門耿介當風立諸將欲言事逡廵不敢入劍氣射雲天鼓聲振原隰黃塵塞路起走馬追兵急彎弓從此去飛箭如雨集截圍一百重斬首五千級代馬流血死胡人抱鞍泣古來養甲兵有事常討襲乗我廟堂運坐使干戈戢獻凱歸亰師〈一作都又作還帝亰〉軍容何翕習
　　從軍行
　　秋天風颯颯〈一作秋風來瑟瑟〉羣胡馬行疾嚴城晝不開伏兵暗相失天子廟堂拜將軍凶門出紛紛伊洛〈一作晉陽〉道戎
　　馬㡬萬匹軍門壓黃河兵氣衝白日平生懐仗劒慷慨即投筆南登漢月孤北走代雲宻近取韓彭計早知孫吳術丈夫清萬里誰能掃一室
　　春女行
　　春女顔如玉怨歌陽春曲巫山春樹紅沅湘〈一作江〉春草緑自憐妖艷姿妝成獨見時愁心伴楊柳春盡亂如絲目極千餘里悠悠春江水頻想玉闗人愁臥金閨裡尚言春花落不知秋風起嬌愛猶未終悲涼從此始憶昔楚王宮玉樓粧粉紅纎腰㺯明月長袖舞〈一作拂〉春風容華委西山光隂不可〈一作再〉還桑林變〈一作沒〉東海富貴今何在寄言桃李容胡為閨閤重但看楚王墓唯有數株松
　　孤松篇
　　蠶月桑葉青鸎時栁花白澹艷煙雨姿敷芬陽春陌如何秋風起零落從此始獨有南澗松不嘆東流水𤣥隂天地㝠皓雪朝夜零豈不罹寒暑為君留青青青青好顔色落落任孤直羣樹遙相望衆草不敢逼靈⻱卜真隠仙鳥宜棲息恥受秦帝封願言唐侯食寒山夜月明山冷氣清清淒兮歸鳯〈一作風〉集吹之作琴聲松子臥仙岑寂聼疑野心清泠有真曲樵採無知音羙人何時來幽徑委綠苔吁嗟深澗底棄捐廣廈材
　　嵩嶽聞笙
　　月出嵩山東月明山益空山人愛清景散髪臥秋風風止夜何清獨夜草蟲鳴仙人不可見乗月近吹笙絳唇吸靈氣玉指調真聲真聲是何曲三山鸞鶴情昔去落塵俗願言聞此曲今來臥嵩岑何幸承幽音神仙樂吾事笙歌銘夙心
　　秋日題汝〈一作南〉陽潭壁
　　獨坐秋隂生悲來從所適行見汝陽潭飛蘿䝉水石懸瓢木葉上風吹何歴歴幽人不耐煩振衣〈一作袂〉歩閑寂迴流清見底金沙覆銀礫錯落非一文空朧㡬千尺魚鱗可憐紫鴨毛自然碧吟詠秋水篇渺然忘損益秋水隨形影清濁混心跡嵗暮歸去來東山余宿昔
　　採桑
　　楊栁送行人青青西入秦誰家採桑女樓上不勝春盈盈灞水曲歩歩春芳緑紅臉耀明珠絳唇含白玉囘首渭橋東遙憐春〈一作樹〉色同青絲嬌落日緗綺㺯春風攜籠長歎息逶遲〈一作迤〉戀春色看花若有情倚樹疑無力薄暮思悠悠使君南陌頭相逄不相識歸去夢青樓
　　謁漢世祖廟
　　舂陵氣初發漸臺首未傳列營百萬衆持國十八年運開朱旗後道合赤符先宛城劒鳴匣昆陽鏑應獷獸血塗地巨人聲沸天長驅過北趙短兵出南燕太守迎門外王郎死道邊昇壇九城〈一作成〉陌端拱千秋年朝廷方雀躍劒佩㡬聫翩至徳刑四海神儀翳九泉宗子行舊邑恭聞清廟篇君容穆而聖臣像儼猶賢攅木承危柱疎蘿掛朽椽祠庭巢鳥啄祭器網蟲縁懐古江山在維新厯數遷空餘今夜月長似舊時懸
　　巫山懐古
　　巫山幽隂地神女艷陽年襄王伺容色落日望悠然歸來髙唐夜金釭燄青煙頹想臥瑤席夢魂何翩翩揺落殊未已榮華倐徂遷愁思瀟湘浦悲涼雲夢田猿啼秋風夜鴈飛明月天巴歌不可聼聼此益潺湲
　　歸山
　　歸去嵩山道煙花覆青草草緑山無塵山青楊栁春日暮松聲合空歌思殺人
　　代閨人春日
　　珠簾的曉光玉顔艷春彩林間鳥鳴喚戸外花相待花鳥惜芳菲鳥鳴花亂飛人今伴花鳥日暮不能歸池月憐歌扇山雲愛舞衣佳期楊栁陌攜手莫相違
　　蜀城懐古
　　蜀土〈一作山〉遶水竹吳天積風霜窮覽通表裡氣色何蒼蒼舊國有年代青樓思艷妝古人無嵗月白骨㝠丘荒寂厯彈琴地幽流〈一作留〉讀書堂元⻱埋卜室彩鳯滅詞場陣圖一一在栢樹雙雙行鬼神歴漢廟鳥雀參秦倉歎世巳多感〈一作歎逝日巳多〉懐心益自傷〈一作感懐心自傷〉頼䝉靈丘境時當〈一作鈞〉明月光
　　洛川懐古〈第二十七句缺四字第二十八句缺〉
　　萋萋春草綠悲歌牧征馬行見白頭翁坐泣青竹下感歎前問之贈予辛苦詞嵗月移今古山河更盛衰晉家都洛濵朝廷多近臣詞賦歸潘岳繁華稱季倫梓〈一作紫〉澤春草菲河陽亂華飛綠珠不可奪白首同所歸髙樓倐㝠滅茂林久摧折昔時歌舞臺今成狐兔穴人事互消亡世路多悲傷北邙是吾宅東嶽為吾鄉君看北邙
　　道體髏縈蔓草芳　　　　　　　　　碑塋或半存荊棘斂幽魂揮涕棄之去不忍聞此言
　　春日行歌
　　山樹落梅花飛落野人家野人何所有滿甕陽春酒攜酒上〈一作向〉春臺行歌伴落梅醉罷臥明月乗夢遊天台
　　江南曲八首
　　暮宿南洲草晨行北岸林日懸滄海濶水隔洞庭深煙景無留意風波有異潯嵗遊難極目春戲易為心朝夕無榮遇芳菲已滿襟
　　艷唱潮初落江花露未晞春洲驚翡翠朱服弄芳菲畫舫煙中淺青陽日際微錦帆衝浪濕羅袖拂行衣含情罷所採相歎惜流暉
　　君為隴西客妾遇江南春朝遊含靈果夕採弄風蘋果氣時不歇蘋花日自新以此江南物持贈隴西人空盈萬里懐欲贈竟無因
　　皓如楚江月靄若吳岫雲波中自皎鏡山上亦氤氳明月留照妾輕雲持贈君山川各離散光氣乃殊分天涯一為別江北不〈一作自〉相聞
　　艤舟乗潮去風帆振早涼潮平見楚甸天際望維揚洄泝經千里煙波接兩鄉雲明江嶼出日照海流長此中逄嵗宴浦樹落花芳
　　暮春三月晴維揚呉楚城城臨大江汜回映洞浦清晴雲曲金閣珠樓碧煙裏月明芳樹羣鳥飛風過長林雜花起可憐離別誰家子於此一至情何已
　　北堂紅草盛䒠茸南湖碧水照芙蓉朝遊暮起金花盡漸覺羅裳珠露濃自惜妍華三五嵗已歎闗山千萬重人情一去無還日欲贈懐芳怨不逄
　　憶昔江南年盛時平生怨在長洲曲冠蓋星繁江水上衝風摽落洞庭淥落花兩袖紅紛紛朝霞髙閣洗晴雲誰言此䖏嬋娟子珠玉為心以奉君
　　𢷬衣篇
　　秋天瑟瑟夜漫漫夜白風清玉露漙燕山遊子衣裳薄秦地佳人閨閤寒欲向樓中縈楚練還來機上裂齊紈攬紅袖兮愁徙倚盻青砧兮悵盤桓盤桓徙倚夜已久螢火雙飛入簾牖西北風來吹細腰東南月上浮纎手此時秋月可憐明此時秋風別有情君看月下參差影為聼莎間斷續聲絳河轉兮青雲曉飛鳥鳴兮行人少攅眉緝縷思紛紛對影穿鍼魂悄悄聞道還家未有期誰憐登隴不勝悲夢見形容亦舊日為許裁縫改昔時緘書逺寄交河曲湏及明年春草綠莫言衣上有斑斑只為思君淚相續
　　公子行
　　天津橋下陽春水天津橋上繁華子馬聲迴合青雲外人影動揺緑波裏綠波蕩漾玉為砂青雲離披錦作霞可憐楊栁傷心樹可憐桃李斷腸花此日遨遊邀美女此時歌舞入娼家娼家羙女鬱金香飛來飛去公子旁的的珠簾白日映娥娥玉顔紅粉妝花際裵囘雙蛺蝶池邊顧歩兩鴛鴦傾國傾城漢武帝為雲為雨楚襄王古來容光人所羨況復今日遙相見願作輕羅著細腰願為明鏡分嬌靣與君相向轉相親與君雙棲共一身願作貞松千嵗古誰論芳槿一朝新百年同謝西山日千秋萬古北邙塵
　　代悲白頭翁〈一作白頭吟〉
　　洛陽城東桃李花飛來飛去落誰家洛陽女兒好顔色坐見〈一作行逄〉落花長歎息今年花落顔色改明年花開復誰在已見松栢摧為薪更聞桑田變成海古人無復洛城東今人還對落花風年年嵗嵗花相似嵗嵗年年人不同寄言全盛紅顔子應憐半死白頭翁此翁白頭真可憐伊昔紅顔羙少年公子王孫芳樹下清歌妙舞落花前光祿池臺開錦繡將軍樓閣畫神仙一朝臥病無相識三春行樂在誰邊宛轉蛾眉能㡬時湏㬰鶴髪亂如絲但看古來歌舞地惟有黃昏鳥雀悲〈希夷善琵琶嘗為白頭詠雲今年花落顔色改明年花間復誰在既而悔曰我此詩似䜟與石崇白首同所歸何異乃更作雲年年嵗嵗花相似嵗嵗年年人不同既而嘆曰復似向䜟矣詩成未周嵗為姦人所殺或雲宋之問害希夷而以白頭翁之篇為已作至今有載此篇在之問集中者〉
　　代秦女贈行人〈第三句缺一字〉
　　鸞鏡曉含春蛾眉向影嚬開　衣裳破那堪粉黛新春還洛陽道為憶春堦草楊葉未能攀梅花待君掃今朝喜鵲傍人飛應是狂夫走馬歸遙想行歌共遊樂迎前含笑著春夜
　　洛中晴月送殷四入闗
　　清洛浮橋南渡頭天晶〈一作明〉萬里散華洲晴看石瀨光無數曉入寒潭浸不流微雲一㸃曙煙起南陌憧憧遍行子欲將此意與君論復道秦闗尚千里
　　入塞
　　將軍陷虜圍邊務息戎機霜雪交河盡旌旗入塞飛曉光隨馬渡春色伴人歸課績朝明主臨軒拜武威
　　覽鏡
　　青樓掛明鏡臨照不勝悲白髪今如此人生能㡬時秋風下山路明月上春期歎息君恩盡容顔不可思
　　晩春
　　佳人眠洞房囘首見垂楊寒盡鴛鴦被春生玳瑁牀庭隂幕青靄簾影散紅芳寄語同心伴迎春且薄籹
　　送友人之新豐
　　日暮秋風起闗山斷別情淚隨黃葉下愁向綠樽生野路歸驂轉河洲宿鳥驚賔遊寛旅宴王事促嚴程
　　餞李秀才赴舉
　　鴻鵠振羽翮翻飛入帝鄉朝鳴集銀樹暝宿下金塘日月天門近風煙夜〈一作客〉路長自憐窮浦鴈嵗嵗不隨陽
　　夜集張諲所居
　　江南成久客門舘日蕭條惟有圖書在多傷鬢髪凋諸生陪講誦稚子給漁樵隠室寒燈淨空階落葉飄滄洲自有趣誰道隠湏招
　　故園置酒
　　酒熟人湏飲春還鬢已秋願逄千日醉得緩百年憂舊里多青草新知盡白頭風前燈易滅川上月難留卒卒周姬旦棲棲魯孔丘平生能㡬日不及且遨遊
　　晩憇南陽旅舘
　　旅舘何年廢征夫此日過途窮人自哭春至鳥還歌行路新知少荒田古徑多池篁覆丹谷墳樹遶清波日照蓬隂轉風微野氣和傷心不可去回首怨如何

　　御定全唐詩卷八十二
　　欽定四庫全書
　　御定全唐詩巻八十三
　　陳子昻
　　陳子昻字伯玉梓州射洪人少以富家子尚氣決好弋博後遊鄉校乃感悔修飭初舉進士入京不為人知有賣胡琴者價百萬子昻顧左右輦千緡市之衆驚問子昻曰余善此曰可得聞乎曰明日可入宣陽里如期偕徃則酒肴畢具奉琴語曰蜀人陳子昻有文百軸不為人知此賤工之伎豈宜留心舉而碎之以其文百軸徧贈㑹者一日之內名滿都下擢進士第武后朝為麟臺正字數上書言事遷右拾遺武攸宜北討表為管記軍中文翰皆委之子昻父為縣令叚簡所辱子昻聞之遽還鄉里簡乃因事收繫獄中憂憤而卒唐興文章承徐庾餘風駢麗穠縟子昻橫制頹波始歸雅正李杜以下咸推宗之集十卷今編詩二巻
　　慶雲章
　　崑崙元氣實生慶雲大人作矣五色氤〈一作氛〉氳昔在帝媯南風既薫叢芳爛漫鬱鬱紛紛曠矣千祀慶雲來止玉葉金柯祚我天子非我天子慶雲誰昌非我聖母慶雲誰光慶雲光矣周道昌矣九萬八千天授皇年
　　感遇詩三十八首
　　微月生〈一作出〉西海幽陽始代〈一作化〉昇圓光正〈一作恰〉東滿隂魄巳朝凝太極生天地三元更廢興至精諒斯在三五誰能徴
　　蘭若生春夏芊蔚何青青幽獨空林色朱蕤冐紫莖遲遲白日晩嫋嫋秋風生嵗華盡揺落芳意竟何成蒼蒼丁零塞今古緬荒途亭堠何摧兀暴骨無全軀黃沙幙南起白日隠西隅漢甲三十萬曽以事匈奴但見沙場死誰憐塞上〈一作下〉孤
　　樂羊為魏將食子殉軍功骨肉且〈一作尚〉相薄他人安得忠吾聞中山相乃屬放麑翁孤獸猶〈一作且〉不忍況〈一作矧〉以奉君終
　　市人矜巧智於道若童䝉傾奪相夸侈不知身所終曷見𤣥真子觀世玉壺中窅然遺天地乗化入無窮吾觀龍變化乃知至陽精石林何㝠宻幽洞無留行古之得仙道信與元化並𤣥感非象〈一作䝉〉識誰能測沈〈一作淪〉㝠世人拘目見酣酒笑丹經崑崙有瑤樹安得采其英
　　白日每不歸青陽時暮矣茫茫吾何思林臥觀無始衆芳委時晦鶗鴂鳴悲耳鴻荒古已頹誰識巢居子吾觀崑崙化日月淪洞㝠精魄相交㑹天壤以羅生仲尼推太極老𣆀貴窈㝠西方金仙子崇義乃無明空色皆寂滅縁業定〈一作亦〉何成名教信紛藉死生俱未停
　　聖人秘元命懼世亂其真如何嵩公軰詼〈一作談〉譎誤時人先天誠為羙階亂禍誰因長城備胡㓂嬴禍發其親赤精既迷漢子年何救秦去去桃李花多言死如麻深居觀元化〈一作羣動〉悱然爭朶頤䜛説相啖食利害紛㘈㘈便便夸毘子榮耀更相持務光讓天下商賈競刀錐已矣行采芝萬世同一時
　　吾愛鬼谷子青谿無垢氛囊括經世道遺身在白雲七雄方龍鬬天下久〈一作亂〉無君浮榮不足貴遵養晦時文舒可〈一作之〉彌宇宙卷之不盈分豈徒山木夀空與麋鹿羣
　　呦呦南山鹿罹罟以媒和招揺青桂樹幽蠧亦成科世情甘近習榮耀紛如何怨憎未相復親愛生禍羅瑤臺傾巧笑玉杯殞雙蛾誰見枯〈一作孤〉城櫱〈一作樹〉青青成斧柯
　　林居病時久水木澹孤清閑臥觀物化悠悠念無生青春始萌達朱火巳滿盈徂落方自此感歎何時平臨岐泣世道天命良悠悠昔日殷王子玉馬遂朝周寳鼎淪伊榖瑤䑓成古〈一作故〉丘西山傷遺老東陵有故侯貴人難得意賞愛在湏㬰莫以心如玉探他明月珠昔稱夭桃子今為舂市徒䲭鴞悲東國麋鹿泣姑蘇誰見䲭夷子扁舟去五湖
　　聖人去已久公道緬良難蚩蚩夸毘子堯禹以為謾驕榮貴工巧勢利迭〈一作遞〉相干燕王尊樂毅分國願同歡魯〈一作仲〉連讓齊爵遺組去邯鄲伊人信往矣感激為誰歎
　　幽居觀天運悠悠念羣生終古代興沒豪聖莫能爭三季淪周赧七雄滅秦嬴復聞赤精子提劍入咸京炎光既無象晉虜復縱橫堯禹道已昧昏虐勢方行豈無當世雄天道與胡兵咄咄安可言時醉而未醒仲尼溺東魯伯陽遁西溟大運自古來旅人胡歎哉
　　逶迤勢已久骨鯁道斯窮豈無感激者時俗頽此風灌園何其鄙皎皎於陵中世道不相容嗟嗟張長公聖人不利已憂濟在元元黃屋非堯意瑤臺安可論吾聞西方化清浄道彌敦奈何窮金玉雕刻以為尊雲構山林盡瑤圖珠翠煩鬼工尚未可人力安能存夸愚適增累矜智道逾昏
　　𤣥天幽且默羣議曷嗤嗤聖人教猶在世運久陵夷一繩將何繫憂醉不能持去去行采芝勿為塵所欺蜻蛉遊天地與世本無患飛飛未能止〈一作去〉黃雀來相干穰侯富秦寵金石比交歡出入咸陽裏諸侯莫敢言寧知山東客激怒秦王肝布衣取丞〈一作卿〉相千載為辛酸
　　微霜知嵗晏斧柯始青青況乃金天夕浩露沾羣英登山望宇宙白日已西暝雲海方蕩潏孤鱗安得寧翡翠巢南海雄雌珠樹林何知羙人意驕愛比黃金殺身炎州裏委羽玉堂隂旖旎光首飾葳蕤爛錦衾豈不在遐逺虞羅忽見尋多材信為累歎息此珍禽
　　挈瓶者誰子姣〈一作妖〉服當青春三五明月滿盈盈不自珍髙堂委金玉微縷懸千鈞如何負公鼎被敓笑時人𤣥蟬號白露茲嵗已蹉跎羣物從大化孤英將奈何瑤䑓有青鳥逺食玉山禾崑崙見元鳯豈復虞雲羅荒哉穆天子好與白雲期宮女多怨曠層城閉蛾眉日耽瑤池樂豈傷桃李時青苔空萎絶白髪生羅帷朝發宜都渚浩然思故鄉故鄉不可見路隔巫山陽巫山綵雲沒髙丘正微茫佇立望已久涕落〈一作涙〉沾衣裳豈茲越鄉感憶昔楚襄王朝雲無䖏所荊國亦淪亡昔日章華宴荊王樂荒淫霓旌翠羽蓋射兕雲夢林朅來髙唐觀悵望雲陽岑雄圗今何在黃雀空哀吟丁亥嵗雲暮西山事甲兵贏糧匝卭道荷㦸爭𦍑城嚴冬隂風勁窮岫泄〈一作油〉雲生昬曀〈一作黷〉無晝夜羽檄復相驚拳跼競萬仭崩危走〈一作逺〉九㝠籍籍〈一作寂寂〉𡶶壑裏哀哀冰雪行聖人御宇宙聞道㤗階平肉食謀何失藜藿緬縱橫
　　可憐〈一作惜〉瑤臺樹灼灼佳人姿碧華映朱實攀折青春時豈不盛光寵榮君白玉墀但恨紅芳歇凋傷感所思朅來豪遊子勢利禍之門如何蘭膏歎感激自生寃衆趨明所避時棄道猶存雲淵既巳失羅網與誰論箕山有髙節湘水有清源唯應白鷗鳥可為〈一作與〉洗心言索居猶〈一作獨〉㡬日炎夏忽然衰陽彩皆隂翳親友盡暌違登山望不見涕泣久漣洏宿夢〈一作昔〉感顔色若與白雲期馬上〈一作世中〉驕豪子驅逐正蚩蚩蜀山與楚水攜手在何時
　　金鼎合神〈一作還〉丹世人將見欺飛飛騎羊子胡乃在峨睂變化固幽〈一作非〉類芳菲能㡬時疲痾苦淪世憂痗〈一作悔〉日侵淄眷然顧幽褐白雲空涕洟
　　朔風吹海樹蕭條邊巳秋亭上誰家子哀哀明月樓自言幽燕客結髪事逺遊赤丸殺公吏白刃〈一作日〉報私讐避讐至海上被役此邊州故鄉三千里遼水復悠悠毎憤胡兵入常為漢國羞何知七十戰白首未封侯本為貴公子平生實愛才感時思報國拔劒起蒿萊西馳丁零塞北上單于臺登山見千里懐古心悠哉誰言未㤀禍磨滅成塵埃
　　浩然坐何暮吾蜀有峨眉念與楚狂子悠悠白雲期時哉悲不㑹涕泣久漣洏夢登綏山穴南采巫山芝探元觀羣化遺世從雲螭婉孌時永矣感悟不見之
　　朝入雲中郡北望單于臺胡秦何宻邇沙朔氣雄哉藉藉天驕子猖狂已復來塞垣無名將亭堠空崔嵬咄嗟吾何歎邊人塗草萊
　　仲尼探元化幽鴻順陽和大運自盈縮春秋遞〈一作迭〉來過盲飈忽號怒萬物相紛劘溟海皆震蕩孤鳯其如何
　　觀荊玉篇〈並序〉
　　丙戌嵗余從左補闕喬公北征夏四月軍幕次〈一作舍〉於張掖河河洲草木無他異者惟有仙人杖徃往叢生幽朔地寒與中國稍異予家世好服食昔常餌之及此役也而息意茲味戍人有薦嘉蔬者此物存焉余倐〈一作囅〉爾而笑曰始者與此君別不圖至是而見之豈非神明嘉恵將欲扶吾夀也因為喬公昌言其能時東萊王仲烈亦同旅舍聞而大喜甘心食之已旬有五日矣適有行人自謂能知藥者謂喬公曰此白棘也公何謬哉仲烈愕然而疑亦曰吾怪其味甘〈宋本作甜〉今果如此喬公信是言乃譏予作采玉篇謂宋人不識玉而寶珉石也予心知必是猶以獨見之故被奪於衆人乃喟然而歎曰嗟乎人之大明者目也心之至信者口也夫目照五色口分五味𤣥黃甘苦亦可〈一作何〉斷而不惑矣而路旁一議二子増疑況君臣之際朋友之間乎自是而觀則萬物之情可見也感采玉詠而作觀玉篇以答之並示仲烈譏其失真也
　　䲭夷雙白玉此玉有緇磷懸之千金價舉世莫知真丹青非異色輕重有殊倫勿信玉工言〈一作勿信工言子〉徒悲荊國人
　　鴛鴦篇
　　飛飛鴛鴦鳥舉翼相蔽虧俱來綠潭裏共向白雲涯音容相眷戀羽翮兩逶迤蘋萍戲春渚霜霰遶寒池浦沙連岸浄汀樹拂潭垂年年此遊翫嵗嵗來追隨鳯凰起丹穴獨向〈一作棲獨〉梧桐枝鴻鴈來紫塞空憶稻梁肥烏啼倦依託鶴鳴傷別離豈若此雙禽飛翻不異林刷尾青〈一作清〉江浦交頸紫山岑文章負竒色和鳴多好音聞有鴛鴦綺復有鴛鴦衾持為羙人贈朂此故交心
　　與東方左史虬修竹篇〈並書〉
　　東方公足下文章道𡚁五百年矣漢魏風骨晉宋莫傳然而文獻有可徴者僕嘗暇時觀齊梁間詩彩麗競繁而興寄都絶毎以永歎思古人常恐邐逶〈一作逶迤〉頽靡風雅不作以耿耿也一昨於觧三䖏見明公詠孤桐篇骨氣端翔音情頓挫光英〈一作映〉朗練有金石聲遂用洗心飾視發揮幽欎不圖正始之音復覩於茲可使建安作者相視而笑觧君雲張茂先何敬祖東方生與其比肩僕亦以為知言也故感歎雅製作修竹詩一首當有知音以傳示之
　　龍種〈一作鐘龍〉生南嶽孤翠欎亭亭𡶶嶺上崇崒煙雨下㣲㝠夜聞鼯䑕呌晝聒泉壑聲春風正淡蕩白露已清冷哀響激金奏宻色滋玉英嵗寒霜雪苦含彩獨青青豈不厭凝冽羞比春木榮春木有榮歇此節無凋零始願與金石終古保堅貞不意伶倫子吹之學鳯鳴遂偶雲和瑟張樂奏天庭妙曲方千變簫韶亦九成信䝉雕斵美常願事仙靈驅馳翠虬駕伊欎紫鸞笙結交嬴臺女唫弄昇天行攜手登白日逺遊戲赤城低昻𤣥鶴舞斷續綵雲生永隨衆仙逝三山遊玉京
　　薊丘覽古贈盧居士藏用七首〈並序〉
　　丁酉嵗吾北征出自薊門歴觀燕之舊都其城池霸業跡已蕪沒矣乃慨然仰歎憶昔樂生鄒子羣賢之遊盛矣因登薊丘作七詩以志之寄終南盧居士亦有軒轅之遺跡也
　　軒轅臺
　　北登薊丘望求古軒轅臺應龍已不見牧馬空黃埃尚想廣城子遺跡白雲隈
　　燕昭王
　　南登碣石坂〈一作館〉遙望黃金臺丘陵盡喬木昭王安在哉霸圖悵已矣驅馬復歸來
　　樂生
　　王道巳淪昩戰國競貪兵樂生何感激仗義下齊城雄圖竟中夭遺歎寄阿衡
　　燕太子
　　秦王日無道太子怨亦深一聞田光義匕首贈千金其事雖不立千載為傷心
　　田光先生
　　自古皆有死狥〈一作循〉義良獨稀奈何燕太〈一作丹〉子尚使田生疑伏劒誠巳矣感我涕沾衣
　　鄒衍
　　大運淪三代天人罕有窺鄒子何寥廓漫説九瀛垂興亡已千載今也則無推〈一作為〉
　　郭隗〈末缺〉
　　逄時獨為貴厯代非無才隗君亦何幸遂起黃金臺
　　西還至散闗答喬補闕知之
　　葳蕤蒼梧鳯嘹唳白露蟬羽翰本非匹結交何獨全昔君事胡馬余得奉戎旃攜手向沙塞闗河緬幽燕芳嵗㡬陽止白日屢徂遷功業雲臺薄平生玉佩捐歎此南歸日猶聞北戍邊代水不可渉巴江亦潺湲攬衣度函谷銜涕望秦川蜀門自茲始雲山方浩然
　　度峽口山贈喬補闕知之王二無競
　　峽口大漠南橫絶界中國樷石何〈一作相〉紛糺赤〈一作小〉山復翕赩逺望多衆容逼〈一作廹〉之無異色崔崒乍孤斷逶迤屢回直信闗胡馬衝亦距漢邉塞豈依河山險將順休明徳物壯誠有衰勢雄〈一作髙〉良易極邐迤忽而盡泱漭平不息之子黃金軀如何此荒域雲臺盛多士待君丹墀側
　　題居延古城贈喬十二知之
　　聞君東山意宿昔紫芝榮滄洲今何在華髪旅邊城還漢功既薄逐胡䇿未行徒嗟白日暮坐對黃雲生桂枝kao芳欲晩薏苡謗誰明無為空自老含歎負生平
　　贈趙六貞固二首
　　回中𡶶火入塞上追兵起此時邊朔寒登隴思君子東顧望漢京南山雲霧裏
　　赤螭媚其彩〈一作形〉婉孌蒼梧泉昔者瑯琊子躬耕亦慨然羙人豈遐曠之子乃前賢良辰在何許白日屢頽遷道心固微宻神用無留連舒可彌宇宙攬之不盈拳蓬萊〈一作茅又作蒿〉久蕪沒金石徒精堅良寳委短褐閑琴獨嬋娟
　　答韓使同在邊
　　漢家失中策胡馬屢南驅聞詔安邊使曽是故人謨廢書悵懐古負劍許良圖出闗嵗方晏乗障日多虞虜入白登道烽交紫塞途連兵屯北地清野備東胡邊城方晏閉斥堠始昭蘇復聞韓長孺辛苦事匈奴雨雪顔容改縱橫才位孤空懐老臣䇿未獲趙軍租但䝉魏侯重不受謗書誣當取金人祭還歌凱入都
　　征東至淇門答宋十一叅軍之問
　　南星中大火將子渉清淇西林改微月征斾空自持碧潭去巳逺瑤華〈一作草〉折遺誰若〈一作君〉問遼陽戍悠悠〈一作揺揺〉夭際旗
　　答洛陽主人
　　平生白雲志早愛赤松遊事親恨未立從宦此中州主人亦何〈一作何發〉問旅客非悠悠方謁明天子清宴奉良籌𠕂取連城璧三陟平津侯不然拂衣去歸從海上鷗寧隨當代子傾側且沉浮
　　酬暉上人秋夜山亭有贈
　　皎皎白林秋微㣲翠山靜禪居感物變獨坐開軒屏風泉夜聲雜〈一作絶〉月露宵光冷多謝㤀機人塵憂未能整
　　酬李忝軍崇嗣旅館見贈
　　昨夜銀河畔星文犯遙〈一作天〉漢今朝紫氣新物色果逄真言從天上落乃是地仙人白璧疑寃楚烏裘似入秦摧藏多古意厯覽備艱辛樂廣雲雖覩夷吾風未春鳯歌空有問龍性詎能馴寳劒終應出驪珠㑹見珍未及馮公老何驚孺子貧青雲儻可致〈一作效〉北海憶孫賔
　　酬暉上人夏日林泉
　　聞道白雲居窈窕青蓮宇巖泉萬丈流〈一作流雜樹〉樹石〈一作石室〉千年古林臥對軒窗山隂滿庭戸方釋塵事勞從君襲蘭杜
　　同宋叅軍之問夢趙六贈盧陳二子之作
　　曉霽望嵩丘〈一作嶽〉白雲半巖足氛氳涵翠微宛如嬴〈一作瀛〉臺曲故人昔所尚幽琴歌斷續變化竟無常人琴遂兩亡白雲失處所夢想曖容光疇昔疑縁業儒道兩相妨前期許幽報迨此尚茫茫晤言既已失感歎〈一作恨〉情何一始憶攜手期雲臺與峨眉達兼濟天下窮獨善其時諸君推管樂之子慕巢夷奈何蒼生望卒為黃綬欺銘鼎功未立山林事亦微撫孤一流慟懐舊日〈一作且〉暌違盧子尚髙節終南臥松雪宋侯逄聖君驂馭〈一作御〉遊青雲而我獨蹭蹬語默道猶屯征戍在遼陽蹉跎草𠕂黃丹丘恨不及白露已蒼蒼逺聞山陽賦感涕下沾裳
　　送別出塞
　　平生聞髙義書劍百夫雄言登青雲去非此白頭翁胡兵屯塞下漢騎屬〈一作入〉雲中君為白馬將腰佩騂角弓單于不敢射天子佇深功蜀山余方隱良㑹何時同
　　登薊丘樓送賈兵曹入都
　　東山宿昔意北征非我心孤負平生願感涕下沾襟暮登薊樓上永望燕山岑遼海方漫漫胡沙飛且深峨眉杳如夢仙子曷由尋擊劒起歎息白日忽西沉聞君洛陽使因子寄南音
　　夏日暉上人房別李叅軍崇嗣〈並序　序內缺二字〉
　　考察天人旁羅變動東西南北賢聖不能定其居寒暑晦明隂陽不能革其數莫不雲離雨散奔馳於宇宙之間宋逺燕遙泣別於闗山之際自古來矣李叅軍白雲英胄紫氣仙人愛江海而髙尋頓風塵而未息來從許下月旦出於龍泉言入蜀中星文見於牛斗野亭相遇逆旅承歡謝鯤之山水暫開樂廣之雲天自樂思道林而不見悵若有亡詣祗樹而從遊　然舊欵髙僧展袂大士臨筵披路之天書坐琉璃之寳地簾帷後闢拂鸚鵡之
　　香林欄檻前開照芙蓉之緑水討論儒墨探覽真𤣥覺周孔之猶述〈一作迷〉知老荘之未晤〈一作悟〉遂欲髙扳寳座伏奏金仙開不二之法門觀大千之世界歡娛恍晩離別行催紅霞生而白日歸青氣凝而碧山暮驪歌斷引抗手將辭江漢浩浩而長流天地居然而不動嗟乎色為何色悲樂忽而因生誰去誰來離㑹紛而妄作俗之迷也不亦煩乎各述所懐不拘章韻
　　四十九變化一十三死生翕忽𤣥黃裏驅馳風雨情是非紛妄作寵辱坐相驚至人獨幽鑒〈一作覽〉窈窕隨昏明咫尺山河道軒窗日月庭別離焉足問悲樂固能並我輩何為爾棲皇猶未平金臺可攀陟寳界絶將迎戶牖觀天地階基上杳冥自超三界樂安知萬里征中國要荒內人寰宇宙榮望如朝夕寧嗟蜀道行
　　秋園臥病呈暉上人
　　幽寂曠日遙林園轉清宻疲疴澹無豫獨坐泛瑤瑟懐挾萬古情憂虞百年疾綿綿多滯念忽忽毎如失緬想赤松遊髙尋白雲〈一作紫庭〉逸榮吝始都喪幽人遂貞吉圖書紛滿床山水藹盈室宿昔心所尚平生自茲畢願言誰見知梵筵有同術八月髙秋晩涼風正蕭瑟
　　登澤州城北樓讌
　　平生倦遊者觀化久無窮復來登此國臨望與君同坐見秦兵壘遙聞趙將雄武安君何在長平事巳空且歌𤣥雲曲御〈一作銜〉酒舞薫風勿使青衿子嗟爾白頭翁
　　山水粉圖
　　山圖〈一作仙圖非〉之白雲兮若巫山之髙丘紛羣翠之鴻溶又似蓬瀛海水之周流信夫人之好道愛雲山以幽求
　　綵樹歌
　　嘉錦筵之珍樹兮錯衆綵之氛氳狀瑤臺之微月點巫山之朝雲青春兮不可逄況蕙色之増芬結芳意而誰賞怨絶世之無聞紅榮碧艷坐看歇素華流年不待君故吾思崑崙之琪樹厭桃李之繽紛
　　春臺引〈寒食集畢録事宅作〉
　　感陽春兮生碧草之油油懐宇宙以傷逺登髙臺而寫憂遲羙人兮不見恐青嵗之遂〈一作還〉遒從畢公以酣飲寄林塘而一留採芳蓀於北渚憶桂樹於南州何雲木之羙麗而池舘之崇幽星臺秀士月旦諸子嘉青鳥之辰迎火龍之始挾寳書與瑤瑟芳蕙華而蘭靡乃掩白蘋藉緑芷酒既醉樂未已擊青鐘歌淥水怨青春之萎絶贈瑤臺〈一作華〉之旖旎願一見而道意結衆芳之綢繆曷余情之蕩漾矚青雲以增愁悵三山之飛鶴憶海上之白鷗重曰羣仙去兮青春頹嵗華歇兮黃鳥哀富貴榮樂㡬時兮朱宮碧堂生青苔白雲兮歸來
　　登幽州臺歌
　　前不見古人後不見來者念天地之悠悠獨愴然而涕下
　　喜馬叅軍相過醉歌〈並序〉
　　吾無用久矣進不能以義補國退不能以道隠身天子哀矜居於侍省且欲以芝桂為伍麋鹿同曹軒裳鍾鼎如夢中也南榮曝背北林設罝有客扣門雲吾道存孺子孺子黃中通理時𤣥冬遇夜微月在天白雲半山志逸海上酒既醉琴方清陶然𤣥暢浩爾太素則欲狎青鳥寄丹丘矣日月雲邁蟋蟀謂何夫詩可以比興也不言曷著時醉書散灑乃昏見清廟臺令知此有蜀雲氣也畢大拾遺陸六侍御崔議司崔兵曺鮮于晉崔湎子懐一道人當知吾此評是實錄也若東萊王仲烈見之必以為真醉歌曰
　　獨幽默以三月兮深林潛居時嵗忽兮孤憤遐吟誰知我心孺子孺子其可與理分















　　御定全唐詩巻八十三
　　欽定四庫全書
　　御定全唐詩巻八十四
　　陳子昻
　　度荊門望楚
　　遙遙去巫峽望望下章臺巴國山川盡荊門煙霧開城分蒼野外樹斷白雲隈今日狂歌客誰知入楚來
　　晩次樂鄉縣
　　故鄉杳無際日暮且孤征川原迷舊國道路入邊城野戍荒煙斷深山古木平如何此時恨噭噭夜猿鳴同王員外雨後登開元寺南樓因酬暉上人獨坐山亭有贈
　　鐘梵經行罷香林坐入禪巖庭交雜樹石瀬㵼鳴泉水月心方寂雲霞思獨𤣥寧知人世裏疲病得〈一作苦〉攀縁
　　東徵答朝臣〈一作逹〉相送
　　平生白雲意疲繭愧為雄君王謬殊寵旌節此從戎挼繩當繫虜單馬豈邀功孤劍將何托長謡塞上風
　　詠主人壁上畫鶴寄喬主簿崔著作
　　古壁仙人畫丹青尚有文獨舞紛如雪孤飛曖似雲自矜彩色重寧憶故池羣江海聨翩翼長鳴誰復聞
　　居延海樹聞鶯同作
　　邊地無芳樹鶯聲忽聼新間闗如有意愁絶若懐人明妃失漢寵蔡女沒胡塵坐聞應落淚況憶故園春
　　題李三書齋〈崇嗣〉
　　灼灼青春仲悠悠白日昇聲容何足恃榮吝坐相矜願與金庭㑹將待玉書徴還丹應有術煙駕共君乗
　　送魏大從軍
　　匈奴猶未滅魏絳復從戎悵別三河道言追六郡雄雁山橫代北狐塞接雲中勿使燕然上惟留漢將功〈一作獨有漢臣功〉
　　送殷大入蜀
　　禺〈一作蜀〉山金碧路此地饒英靈送君一為別悽斷故鄉情片〈一作夏〉雲生極浦斜日隠離亭坐看征騎沒惟見逺cq=357山青
　　落第西還別劉祭酒髙明府
　　別舘分周國歸驂入漢京地連函谷塞川接廣陽城望迥樓臺出途遙煙霧生莫言長落羽貧賤一交情
　　落第西還別魏四懍
　　轉蓬方不定落羽自驚山水一為別歡娛復㡬年離亭暗風雨征路入雲煙還因北山逕〈一作返〉歸守東坡田
　　送客
　　故人洞庭去楊栁春風生相送河洲晩蒼茫別思盈白蘋已堪把緑芷復含榮江南多桂樹歸客贈生平
　　春夜別友人二首
　　銀燭吐青煙金樽對綺筵離堂思琴瑟別路遶山川明月隠髙樹長河沒曉天悠悠洛陽道〈一作去〉此㑹在何年紫塞白雲斷青春明月初對此芳樽夜離憂悵有餘清泠花路滿滴瀝簷宇虛懐君欲何贈願上大臣書
　　遂州南江別鄉曲故人
　　楚江復為客征棹方悠悠故人憫追送置酒此南洲平生亦何恨夙昔在林丘違此鄉山別長謡去國愁
　　送東萊王學士無競
　　寳劒千金買平生未許人懐君萬里別持贈結交親孤松宜晩歳衆木愛芳春已矣將何道無令白首〈一作髪〉新
　　送梁李二明府
　　負書猶在漢懐策未聞秦復此窮秋日芳樽別故人黃金裝屢盡白首契逾新空羨雙鳬舃俱飛向玉輪
　　送魏兵曹使嶲州得登字
　　陽山淫霧雨之子慎攀登羗笮多珍寳人言有愛憎欲酬明主恵當盡使臣能勿以王陽道〈一作歎〉迢遞〈一作卭道〉畏崚嶒
　　送著作佐郎崔融等從梁王東征〈並序〉
　　古者涼風至白露下天子命將帥訓甲兵將以外威荒戎內輯中夏時義逺矣自我大君受命百蠻蟻伏匈奴舍蒲萄之宮越裳重翡翠之貢虎符不發象譯攸同實欲髙議靈臺偃兵〈一作伯〉天下而林胡遺孽凟亂邊甿驅蚊蚋之師忽雷霆之伐乃竊海裔弄燕陲皇帝哀北鄙之人罹其辛螫以東征之義降彼偏禆猶恐威令未孚亭塞仍梗乃謀元帥命佐軍得朱邸之天人乃黃閣之元老廟堂授鉞鑿門申命建梁國之旌旗吟漢庭之簫鼓東向而拜北道長驅蜺旄羽騎之殷戈翻落日突鬢䝉輪之勇劒決浮雲方且獵九都窮踏頓存肅慎弔姑餘彷徨赤山廵御日域以昭我王師恭天討也嵗七月軍出國門天皛無雲朔風清海時比部郎中唐奉一考功員外郎李迥秀著作佐郎崔融並叅帷幕之賔掌書記之任燕南悵別洛北思懽頓旌莭而少留傾朝廷而出餞永昌丞房思𤣥衣冠之秀乃張蕙圃席蘭堂環曲榭羅羽觴寫中京之望縱候亭之賞爾乃投壺習射博奕觀兵鏜金鐃戞瑤琴歌易水之慷慨奏關山以徘徊頹陽半林微隂出座思長風以破浪恐白日之蹉跎酒中樂酣拔劒起舞則已氣橫遼碣志掃獯戎抗手何言賦詩以贈
　　金天方肅殺白露始専征王師非樂戰之子慎佳兵海氣侵南部邊風掃北平莫賣盧龍塞歸邀麟閣名春晦餞陶七於江南同用風字〈並序　序內缺七字〉
　　蜀江分袂巴山望別南津坐恨歎仙帆之方遙北渚長懐見離亭之欲晚白雲去矣
　　黃鶴何之楊栁青而三春暮我之懐矣能無贈
　　乎同賦一言俱題四韻
　　黃鶴煙雲〈一作霞〉去青江琴酒同離帆方楚越溝水復西東芙蓉生夏浦楊栁送春風明日相思䖏應對菊花叢喜遇冀侍御珪崔司議泰之二使〈並序〉
　　余獨坐一隅孤憤五蠧雖身在江海而心馳魏闕嵗時仲春幽臥未起忽聞二星入井四牡臨亭邀使者之車乃故人之駕隠幾一笑把臂入林既聞朝廷之樂復此琴樽之事山林幽寂鐘鼎舊遊語默譚詠今復一得況北堂夜永西軒月微巴山有望別之嗟洛陽無寄載之客江闗離㑹三千餘里名位寵辱一百年中歡娛如何日月其邁不為目前之賞以増別後之思蟋蟀笑人夫子何歎
　　謝病南山下幽臥不知春使星入東井雲是故交親惠風吹寳瑟微月憶清真憑軒一留醉江海寄情人登薊城西北樓送崔著作融入都〈並序〉
　　僕嘗倦遊傷別久矣況登樓逺國銜酒故人憤胡孽之侵邊從王師之出塞元戎按甲方刈鮮卑之壘天子賜書且有君相之召而崔侯佩劒即謁承明羣公負戈方絶大漠燕山北望遼海東浮雲臺與碣館天殊亭障共衣冠地隔撫劒何道長謡增歎以身許國我則當仁論道匡君子思報主仲冬寒苦幽朔初平蒼茫天兵之氣㝠滅戎雲之色白羽一指可掃九都赤墀九重佇觀獻凱心期我願斯遂君恩〈一作遂君之恩〉共有䇿勲飲至方同廊廟之歡偃武櫜弓借爾文儒之首薊丘故事可以贈言同賦登薊樓送崔子云爾
　　薊樓望燕國負劒喜茲登清規子方奏單㦸我無能仲冬邊風急雲漢復霜稜慷慨竟何道西南恨失朋
　　月夜有懐
　　美人挾趙瑟微月在西軒寂寞夜何久殷勤玉指繁清光委衾枕遙思屬湘沅空簾隔星漢猶夢感精魂
　　夏日遊暉上人房
　　山水開精舍琴歌列梵筵人疑白樓賞地似竹林禪對戶池光亂交軒巖翠連色空今已寂乗月弄澄泉
　　春日登金〈一作九〉華觀
　　白玉仙臺古〈一作上〉丹丘別望遙山川亂雲日樓榭入煙霄鶴舞千年樹虹飛百尺橋還疑〈一作逄〉赤松子天路坐相邀〈一作招〉
　　羣公集畢氏林亭
　　金門有遺世〈一作士〉鼎實恣和邦默語誰能〈一作相〉識琴樽寄北窗子牟戀魏闕漁父愛滄江良時信同此嵗晩跡難雙
　　宴胡楚真禁所
　　人生固有命天道信無言青蠅一相點白璧遂成寃請室閑逾䆳幽庭春未暄寄謝〈一作語〉韓安國何驚獄吏尊
　　魏氏園林人賦一物得秋亭萱草
　　昔時幽徑裏榮耀雜春叢今來玉墀上銷歇畏秋風細葉猶含緑鮮花未吐紅忘憂誰見賞空此北堂中
　　晦日宴髙氏林亭〈並序　序內缺一字〉
　　夫天下良辰羙景園林〈一作亭〉池觀古來遊宴歡娛衆矣然而地或幽偏未覩皇居之盛時終交䘮多阻昇平之道豈如光華啟旦朝野資歡有渤海之宗英是平陽之貴戚發揮形勝出鳯臺而嘯侶幽賛芳辰指鷄川而留宴列珍羞於綺席珠翠瑯玕奏絲管於芳園秦箏趙瑟冠纓濟濟多延戚里之賔鸞鳯鏘鏘自有文雄之客總都畿而寫望通漢苑之樓臺控伊洛而斜　臨神仙之浦漵則有都人士女俠客游童出金市而連鑣入銅街而結駟香車繡轂羅綺生風寳蓋琱鞍珠璣耀日於時律窮太簇氣淑中京山河春而霽景華城闕麗而年光滿淹留自樂翫花鳥以㤀歸歡賞不疲對林泉而獨得偉矣信皇州之盛觀也豈可使晉京才子孤摽洛下之游魏室羣公獨擅鄴中之㑹盍各言志以記芳遊同探一字以華為韻
　　尋春遊上路追宴入仙家主第簪纓滿皇州景望華玉池初吐溜珠樹始開花歡娛方未極林閣散餘霞
　　晦日重宴髙氏林亭
　　公子好追隨愛客不知疲象筵開玉饌翠羽飾金巵此時髙宴所詎減習家池循涯倦短翮何䖏〈一作以〉儷長離
　　上元夜効小庾體〈以上三首俱見嵗時雜詠〉
　　三五月華新遨遊逐上春相邀洛城曲追宴小平津樓上看珠妓車中見玉人芳宵殊未極隨意守燈輪〈一本截首末二聫作絶句題雲燈〉
　　洛城觀酺應制
　　聖人信恭已天命允昭回蒼極神功被青雲祕籙開垂衣受金冊張樂宴瑤臺雲鳯休徴滿魚龍雜戲來崇恩踰五日恵澤暢三才玉帛羣臣醉徽章縟禮該方覩升中禪言觀拜洛回微臣固多幸敢上萬年杯
　　奉和皇帝上〈一作丘〉禮撫事述懐應制
　　大君忘自〈一作物〉我應〈一作膺〉運居紫宸揖讓期明辟謳歌且順人軒宮帝圖盛皇極禮容申南面朝萬國東堂㑹百神雲陛旗常滿天庭玉帛陳鐘石和睿思雷雨被深仁承平信娛樂王業本艱辛願罷瑤池宴來觀農扈春卑宮昭夏徳尊老睦堯親微臣敢拜手歌舞頌維新酬田逸人遊巖見尋不遇題隠居里壁
　　遊人獻書去薄暮返靈臺傳道尋仙友青囊賣卜來聞鶯忽相訪題鳯久裵回石髓空盈握金經祕不開還疑縫掖子復似洛陽才
　　白帝城懐古
　　日落滄江晩停橈問土風城臨巴子國臺沒漢王宮荒服仍周甸深山尚禹功巖懸青壁斷地險碧流通古木〈一作樹〉生雲際孤帆出霧中川途去無限客思坐何窮
　　峴山懐古
　　秣馬臨荒甸登髙覽舊都猶悲墮淚碣尚想臥龍圖城邑遙分楚山川半入吳丘陵徒自出賢聖㡬凋枮野樹蒼煙斷津樓晩氣孤誰知萬里客懐古正躊躕
　　宿空舲峽青樹邨浦
　　的的明月水啾啾寒夜猿客思〈一作愁〉浩方亂洲浦寂無喧憶作千金子寧知九逝魂虛聞事朱闕結綬騖華軒委別髙堂愛〈一作夢〉窺覦明主恩今成轉蓬去歎息復何言
　　宿襄河驛浦
　　沿流辭北渚結纜宿南洲合岸昏初夕迴塘暗不流臥聞塞鴻斷坐聼峽猿愁沙浦明如月汀葭晦若秋不及能鳴雁徒思海上鷗天河殊未曉滄海信悠悠
　　贈嚴倉曹乞推命錄
　　少學縱橫術遊楚復遊燕棲遑長委命富貴未知天聞道沉㝠客青囊有秘篇〈一作編〉九宮探萬象三算極重𤣥願奉唐生訣將知躍馬年非同〈一作因〉墨翟問空滯殺〈一作至〉龍川
　　和陸明府贈將軍重出塞
　　忽聞天上將闗塞重橫行始返樓蘭國還向朔方城黃金裝戰馬白羽集神兵星月開天陣山川列地營晩風吹畫角春色耀飛旌寧知班定逺猶〈一作獨〉是一書生
　　江上暫別蕭四劉三旋欣接遇
　　昨夜滄江別言乖〈一作乗〉天漢遊寧期此相遇尚接武陵洲結綬還逄育銜杯且對劉波潭一瀰瀰臨望㡬悠悠山水丹青雜煙雲紫翠浮終愧神仙友來接野人舟
　　秋日遇荊州府崔兵曹使宴〈並序〉
　　若夫尊卑位隔榮賤途分使卿士大夫倚軒裳而傲物山棲木食負林壑而驕人未有能屈富貴於沈冥雜薜蘿於簮笏天人坐契相從雲霧之遊風雨不疲髙縱琴樽之賞崔兵曹紫庭公胄青雲貴人以鐘鼎不足以致竒才煙霞可以交名士皇華昭國懐鳯綍而髙尋白桂追遊邀兎罝而下顧大矣哉生平未識一見而交道遂存此日披懐千載之風期坐合支道林之雅論妙理沈微崔子玉之雄才斯文未喪屬乎金龍掌氣石雁驚秋天泬寥而煙日無光野寂寞而山川變色芸其黃矣悲白露於蒼葭木葉落兮慘紅霜於緑野爾其髙興洽芳酒闌頓羲和而不留顧華堂而欲晩長歌何托思傳稽古之文爰命小人率記當時之事人探一字六韻成篇
　　輶軒鳯皇使林藪鶡雞冠江湖一相許雲霧坐交歡興盡崔亭伯言㤀釋道安林〈一作秋〉光稍欲暮嵗物已將闌古樹蒼煙斷虛亭白露寒瑤琴〈一作琴中〉山水曲今日為君彈
　　臥病家園
　　世上無名子人間嵗月賒縱橫䇿已棄寂寞道為家臥病誰能問閒居空物華猶憶靈臺友棲真隠太霞還丹奔日御卻老餌雲芽寧知白社客不厭青門瓜
　　於長史山池三日曲水宴
　　摘蘭藉芳月〈一作日〉祓宴坐迴汀泛灧清流滿葳㽔白芷生金絃揮趙瑟玉指弄秦箏巖榭風光媚郊園春樹平煙花飛御道羅綺照昆明日落紅塵合車馬亂縱橫合州津口別舍弟至東陽峽歩趂不及眷然有憶作以示之
　　江潭共為客洲浦獨迷津思積芳庭樹心斷白眉人同衾成楚越別島類胡秦林岸隨天轉雲𡶶逐望新遙遙終不見默默坐含嚬念別疑三月經遊未一旬孤舟多逸興誰共爾為鄰
　　萬州曉發放舟乗漲還寄蜀中親朋
　　空濛巖〈一作微〉雨霽爛漫曉雲歸嘯旅乗明發奔橈騖斷磯蒼茫林岫轉絡繹漲濤飛逺岸孤煙出遙𡶶曙日微前瞻未能眴坐望已相依曲直〈一作折〉多〈一作還〉今古經過失是非還期方浩浩征思日騑騑寄謝千金子江海事多違
　　入峭峽安居谿伐木谿源幽邃林嶺相映有竒致焉
　　肅徒歌伐木騖〈一作驚〉檝漾輕舟靡迤隨迴〈一作波〉水潺湲泝淺流煙沙分兩岸露〈一作霞又作霧〉島夾雙洲古樹連雲宻交〈一作文〉𡶶入浪浮巖潭相映媚谿谷屢環周路迥光逾逼〈一作出〉山深興轉幽麕鼯寒思晩猨鳥暮聲秋誓息蘭臺䇿將從桂樹遊因書謝親愛千嵗覔蓬丘
　　入東陽峽與李明府舟前後不相及
　　東巖初解纜南浦遂離羣出沒同洲島沿迴異渚〈一作江〉濆〈一作棲泊異江濆〉風煙猶可望歌笑浩難聞路轉青山合𡶶迴白日曛奔濤上漫漫積水下〈一作浪〉沄沄倐忽猶疑及差池復兩分離離間〈一作開〉逺樹藹藹沒遙氛地上巴陵道星連牛鬥文孤狖啼寒月哀鴻叫斷雲仙舟不可見揺〈一作遙〉思坐氛氳
　　同旻上人傷夀安傅少府
　　生涯良浩浩天命固諄諄聞道神仙尉懐徳遂為鄰疇昔逄堯日衣冠仕漢辰交遊紛若鳯詞翰宛如〈一作成〉麟太息勞黃綬長思謁紫宸金蘭徒有契玉樹已埋塵把臂雖無托平生固亦親援琴一流涕舊館㡬霑巾杳杳泉中夜悠悠世上春幽明長隔此歌哭〈一作笑〉為何人南山家園林木交映盛夏五月幽然清涼獨坐思逺率成十韻
　　寂寥守寒巷幽獨臥〈一作坐〉空林松竹生虛白階庭橫古今欎蒸炎夏晩棟宇閟清隂軒窗交紫藹簷戸對蒼岑鳯藴仙人籙鸞歌素女琴㤀機委人代閉牖察天心蛺蝶憐紅藥蜻蜓愛碧潯坐觀萬象化方見百年侵擾擾將何息青青長苦吟願隨白雲駕龍鶴相招尋
　　還至張掖古城聞東軍告㨗贈韋五虛已
　　孟秋首歸路仲月旅〈一作旋〉邊亭聞道蘭山戰相邀在井陘屢鬬關月滿三㨗虜雲平漢軍追北地胡騎走南庭君為幙中士疇昔好言兵白虎鋒應出青龍陣㡬成披〈一作據〉圖見丞相按節入咸京寧知玉門道翻〈一作空〉作隴西行北海朱旄落東歸白露生縱橫未得意寂寞寡相迎負劒空歎息蒼茫登古城
　　題祀山烽樹贈喬十二侍御
　　漢庭榮巧宦雲閣薄邊功可憐驄馬使白首為誰雄
　　初入峽苦風寄故鄉親友
　　故鄉今日友歡㑹坐應同寧知巴峽路辛苦石尤風
　　題田洗馬遊巖桔橰
　　望苑〈一作逺〉長為客商山遂不歸誰憐北陵井〈一作客〉未息漢隂機
　　古意題徐令壁〈一作題著作令壁〉
　　白雲蒼梧來氛氳萬里色聞君太平世棲泊靈臺側
　　贈別冀侍御崔司議〈並序〉
　　朝廷歡娛山林幽痗思魏闕魂已九飛飲岷江情復三樂進不㤀匡救於國退不慚無悶在林冀侍御崔司議至公至平許我以語黙於是矣夫達則以公濟天下窮則以大道理身嗟乎子昻豈敢負古人哉蜀國酒醨無以娛客至於挾清瑟登髙山白雲在天清江涵月可以散孤憤可以遊太清一世之逸人寄千里之道友吾欲不謝於崔冀二公矣所恨酒未醒琴方清王事靡盬驛騎遄速不盡平原十日之飲又謝叔度累日之歡雲山悠悠歎不及也載想房陸畢子為軒冕之人不知蜀山有雲巴水可興暌闕良㑹我心惄然請以此酣寄謝諸子為巴山別引也
　　有道君匡國無悶〈一作機〉余在林白雲峨眉〈一作岷峨〉上嵗晩來相尋
　　三月三日宴王明府山亭〈見嵗時雜詠末句缺一字〉
　　暮春嘉月上已芳辰羣公禊飲於洛之濵奕奕車騎粲粲都人連帷競野炫服縟津青郊樹宻翠渚萍新今我不樂含意未申











　　御定全唐詩巻八十四
　　欽定四庫全書
　　御定全唐詩巻八十五
　　張說
　　張說字道濟一字說之洛陽人武后䇿賢良方正說所對第一授左補闕擢鳳閣舍人忤㫖配流欽州中宗召還累遷工部兵部侍郎修文館學士睿宗拜為中書侍郎知政事開元初進中書令封燕國公尋出刺相州左轉岳州召拜兵部尚書知政事敕令廵邊後為集賢院學士尚書左丞相卒謚文貞說為人敦氣義重然諾喜延納後進朝廷大述作多出其手與蘇頲號燕許大手筆謫岳州後詩益悽惋人謂得江山之助集三十卷內詩九巻今編詩五巻
　　唐封泰山樂章〈唐書樂志曰開元十三年明皇封泰山祀天樂降神用豫和六變迎送皇帝用太和登歌奠玉帛用肅和迎爼用雍和酌獻飲福並用夀和送文舞出迎武舞入用舒和終獻亞獻用凱安送神用豫和〉
　　豫和六首
　　挹泰壇紫〈一作柴〉泰清受天命報天成竦皇心薦樂聲志上逹歌下迎
　　億上帝臨下庭騎日月陪列星嘉視信大糦馨澹神心醉皇靈
　　相百辟貢八荒九歌敘萬舞翔肅振振鏗皇皇帝欣欣福穰穰
　　髙在上道光明物資始德難名承眷命牧蒼生寰宇謐泰階平
　　天道無親至誠與鄰山川遍禮宮徵惟新玉帛非盛聰明㑹眞正斯一德通乎百神
　　享帝享親維孝維聖緝熙懿德敷揚成命華夷志同笙鏞禮盛明靈降止感此誠敬
　　太和
　　孝敬中發和容外彰騰華照㝢如昇太陽貞璧就奠𤣥靈垂光禮樂具舉濟濟洋洋
　　肅和
　　奠祖配天承天享帝百靈咸秩四海來祭植我蒼璧布我𤣥製華日裵囘神煙容裔
　　雍和
　　俎豆有馥絜粢豐盛亦有和羮既戒既平鼓鐘管磬肅唱和嗚皇皇我祖來我思成
　　壽和
　　烝烝我後享獻惟寅躬酌鬱鬯跪奠明神孝莫孝乎配上帝親敬莫敬乎教天下臣
　　壽和
　　皇祖嚴配配享皇天皇皇降嘏天子萬年
　　舒和
　　六鐘翕協六變成八佾徜徉八風生樂九韶兮神人感美七德兮天地清
　　凱安
　　烈祖順三靈文宗威四海黃鉞誅羣盜朱旗掃多罪戢兵天下安約法人心改大哉干羽意長見風雲在
　　豫和
　　禮樂終禋燎上懐靈惠結皇想歸風疾囘風爽百神來衆神往
　　唐享太廟樂章〈唐書樂志曰明皇開元七年享太廟樂迎神用永和皇帝行用太和登歌酌瓚用肅和迎爼用雍和皇帝酌醴齊用文舞獻宣皇帝用光大舞光皇帝用長發舞景皇帝用大政舞元皇帝用大成舞髙祖用大明舞太宗用崇德舞髙宗用鈞天舞中宗用大和舞睿宗用景雲舞皇帝飲福受脤用福和送文舞出迎武舞入用舒和亞獻終獻行事武舞用凱安撤豆用登歌送神用永和按景皇帝舊用大基至是改用大政雲〉
　　永和三首
　　肅九室諧八音歌皇慕動神心禮宿設樂妙尋聲明備祼奠臨
　　律迓氣音入𤣥依玉幾御黼筵聆愾息僾周旋九韶徧百福傳
　　信工祝永頌聲來祖考聼和平相百辟貢九瀛神休委帝孝成
　　太和
　　時文聖后清廟肅邕致誠勤薦在貎思恭玉節肆夏金鏘五鐘繩繩雲歩穆穆天容
　　肅和
　　天子享孝工歌溥將射祼鬱鬯乃焚膋薌臭以逹㫖聲以求陽奉時烝嘗永代不忘
　　雍和二首
　　在滌嘉豢麗碑敬牲角握之牝色純之騂火傳陽燧水溉隂精太公胖俎傅說和羮
　　俎豆有馥齊盛絜豐亦有和羮旣戒旣平鼓鐘管磬肅唱和鳴皇皇后祖來我思成〈此首與封泰山樂章雍和同〉
　　文舞
　　聖謩九德眞言五千慶集昌胄符開帝先髙文杖鉞克配彼天三宗握鏡六合渙然帝其承祀率禮罔愆圖書霧岀日月清懸舞形德類詠諗功傳黃龍蜿蟺彩雲蹁蹮五行氣順八佾風宣介此百祿於皇萬年
　　光大舞
　　肅肅藝祖滔滔濬源有雄玉劔作鎭金門𤣥王貽緒后稷謀孫肇禋九廟四海來尊
　　長發舞
　　具禮崇徳備樂承風魏推幢主周贈司空不行而至無成有終神興王業天歸帝功
　　大政舞
　　於赫元命權輿帝文天齊八柱地半三分宗廟觀德笙鏞樂勳封唐之兆成天下君
　　大成舞
　　帝舞季厯龍聖生昌後歌有蟜胎炎孕黃天地合德日月齊光肅雍孝享祚我萬方
　　大明舞
　　赤精亂德四海困窮黃旗舉義三靈㑹同早望春雨雲披大風溥天來祭髙祖之功
　　崇德舞
　　皇合一德朝宗百神削平天地大拯生人上帝配食單于入臣戎歌陳武𣋌𣋌震震
　　釣天舞
　　髙皇邁道端拱無為化懐獯鬻兵賦句驪禮尊封禪樂盛來儀合位媧後同稱伏羲
　　大和舞
　　退居江水鬱起丹陵禮物還舊朝章中興龍圖友及駿命恭膺鳴球香瓉大糦是承
　　景雲舞
　　景雲霏爛告我帝符噫帝沖德與天為徒笙鏞遙逺俎豆虛無春秋孝獻囘復此都
　　福和
　　備禮用樂崇親致尊誠通慈降敬徹愛存獻懐稱夀啐感承恩皇帝孝德子孫千億大包天域長亙不極
　　舒和
　　六鐘翕協六變成八佾徜徉八風生樂九歆兮神人感美七德兮天地清〈此首與封泰山樂章舒和同〉
　　凱安三首
　　瑟彼瑤爵亞維上公室如屏氣門不容躬禮殷其本樂執其中聖皇永慕天地幽通
　　禮匝三獻樂徧九成降循軒陛仰欷皇情福與仁合徳因孝明百年神畏四海風行
　　總總干戚塡塡鼓鐘奮揚增氣坐作為容離若鷙鳥合如戰龍萬方觀德肅肅邕邕
　　登歌
　　止笙磬撤豆籩音無響窅入𤣥主在室神在天情餘慕禮罔愆喜黍稷屢豐年
　　永和
　　眇嘉樂授靈爽感若來思如往休氣散回風上返寂寞還惚恍懐靈駕結空想


　　御定全唐詩巻八十五
　　欽定四庫全書
　　御定全唐詩巻八十六
　　張說
　　奉和聖製賜諸州刺史應制以題坐右
　　文明遍禹跡鰥寡逹堯心正在親人守能令王澤深朝廷多秀士鎔鍊比精金犀節同分命熊軒各外臨聖主賦新詩穆若聼薰琴先言教為本次言則是欽三時農不奪午夜犬無侵願使天㝢內品物遂浮沈寄情羣飛鶴千里一揚音共躡華胥夢龔黃安足尋
　　奉和聖製送宇文融安輯戶口應制
　　至德臨天下勞情遍九圍念茲人去本蓬轉將何依外避征戍數內傷親黨稀嗟不逄明盛胡能照隱微柏臺簡行李蘭殿錫朝衣別曲動秋風恩令生春輝使出四海安詔下萬心歸怍非䕫龍佐徒歌鴻雁飛
　　奉和聖製過晉陽宮應制
　　太原俗尚武髙皇初奮庸星軒三晉躔土樂二〈一作一〉堯
　　封北風遂舉鵬西河亦上龍至德起王業繼明頼人雍六合啓昌期再興廣聖蹤傳呼大駕來文物如雲從連營火百里縱觀人千重翠華渡汾水白日臨崒〈一作䍐〉峰枌榆恩賞洽桑梓舊情恭往運感不追清時惜難逢詩發尊祖心頌刋盛德容願君及春事廽輿綏萬邦
　　奉和聖製行次成臯〈太宗擒竇建徳處〉應制
　　夏氏階隋亂自言河朔雄王師進糓水兵氣臨山東前埽成臯陣卻下洛陽宮義合帝圖起威加天㝢同軒臺百年外虞典一廵中戰龍思王業倚馬賦神功
　　奉和聖製溫湯對雪應制
　　瑞雪帶寒風寒風入隂琯隂琯方凝閉寒風復淒斷宮似瑤林匝庭如月華滿王賡〈一作歎〉挾纊詞非近溫湯〈一作溫泉〉暖
　　奉和聖製義成校獵喜雪應制
　　文教資武功郊畋閱邦政不知仁育乆徒㸔禽獸盛夜霰氛埃滅朝日山川浄綽仗飛走繁抨絃筋角勁帝射參神道龍馳合人性五豝連一發百中皆先命勇爵均萬夫雄圖羅七聖星為吉符老雪作豐年慶喜聼行獵詩威神入軍令
　　清明日詔宴寧王山池賦得飛字
　　今日清明宴佳境惜芳菲揺揚花雜下嬌囀鸎亂飛緑渚傳歌榜紅橋度舞旂和風偏應律細雨不霑衣承恩如改火春去春來歸
　　四月十三日詔宴寧王亭子賦得好字
　　何許承恩宴山亭風日好綠嫩鳴鶴洲隂穠鬪雞道果思夏來茂花嫌春去早行樂無限時皇情及芳草
　　藥園宴武輅沙將軍賦得洛字
　　東第乗餘興南園晏清洛文學引鄒枚歌鐘陳衛霍風髙大夫樹露下將軍藥待聞出塞還丹青上麟閣修書院學士奉敕晏梁王宅賦得樹字
　　虎殿成鴻業猿巖題鳳賦既荷大君恩還䝉小山遇秋吹迎絃管涼雲生竹樹共惜朱邸歡無辭洛城暮
　　夕宴房主簿舍〈並序〉
　　旅聼清館崇扃嚴鑰巖雲暗山微月白夜悄羣動之俱息感孤鴻之遠音有美房公霞海其量友我以絲竹好我以樽俎紓藴結之雅懐豁幽曠之陳意滿堂既醉因賦是詩
　　歳晏關雍空風急河渭氷薄遊羇物役㣲尚愜遠慿旅館月宿永閉扄雲思興伊人美修夜朋酒惠來稱交談既清雅琴吹亦淒凝不逢君蹇涸幽意長鬱烝
　　行從方秀川與劉評事文同宿
　　方秀美盤遊頻年降天䍐水共伊川接山將闕門斷捧日照恩華攀雲引疲散野宿霜入帳孤衾寒不暖靜聞宮漏疎臥視庭月滿開爐命溫酎中夜發清管風送關山長氣遒星歳短寓言情思愜適興真意坦寰中病羈掛方外嫌縱誕願君樂盛時無嗟帶纕緩
　　送郭大夫元振再使吐蕃
　　犬戎廢東獻漢使馳西極長䇿問酋渠猜〈一作攜〉阻自夷殛容髪徂邉歳旌裘敝海色五年一見家妻子不相識武庫兵猶動金方事未息遠圖待才智苦節輸筋力脫刀贈分手書帶加餐食知君萬里侯立功在異域送李侍郎逈秀薛長史季㫤同賦得水字
　　漢郡接胡庭幽并對烽壘旌旗按部曲文武惟卿士薛公善籌畫李相威邉鄙中冀分兩河長城各萬里藉馬黃花塞蒐兵白狼水勝敵在安人為君汗青史
　　別平一師
　　王子不事俗髙駕眇難追茅土非屑盻傾城無樂資宴坐深林中三世同一時皎皎獨往心不為塵網欺朅來己復去今去何來思廻首謝同行勤㑹安請期
　　送王光庭
　　同居洛陽陌經日懶相求及爾江湖去言別悵悠悠楚雲眇羈翼海月倦行舟愛而不可見徒嗟芳歳流新都南亭送郭元振盧崇道〈一作盧崇道詩題雲新都南亭送郭大元振〉
　　竹徑女蘿蹊蓮洲文石隄靜深人俗斷尋玩往還迷碧潭秀初月素林驚夕棲褰幌納蟾影理琴聼猿啼佳辰改宿昔勝寄坐暌攜長懐賞心愛如玉復如珪
　　贈崔公
　　我聞西漢日四老南山幽長歌紫芝秀髙臥白雲浮朝野〈一作市〉光塵絶榛蕪年貌秋一朝驅駟馬連轡入龍樓昔遯髙皇去今從太子遊行藏惟聖節福禍在人謀卒能匡惠帝豈不頼留侯事隨年代逺名與圖籍留平生欽淳德慷慨景前修蜯蛤伺〈一作想〉隂兔蛟龍望鬥牛無嗟異飛伏同氣幸相求
　　贈趙公
　　湘東股肱守心與帝鄉期舟楫中途蹇風波復來思嘉我常聫翼金貂侍玉墀跡參前馬聖〈黃帝遇牧馬童子稱天師而退〉名綴鬻熊師寒暑一何速山川逺間之寧知洞庭上獨得平生時精意㣲絶簡從權討妙棋林壑為予請紛靄發華滋流賞忽已散驚㠶杳難追送君在南浦侘傺投此詞
　　贈趙侍御
　　祿放跡異端偏荒事同蹇茍忘風波累俱㑹雲壑踐險式壓西湖僑廬對南峴夜樓江月入朝幌山雲捲山勢逺濤連江途斜漢轉坐嘯予多暇行吟子獨善並轡躧郊郭方舟玩逰演虛聲萬籟分水色千里辨不知岸隂謝再見春露緑壤發欣顔華年助蟲篆上世時難接古人情可選泊渚煩為媒多才怨成褊長沙鵩作賦任道可知淺請從三己心榮辱兩都遣
　　答李伯魚桐竹
　　結廬桐竹下室邇人相深接垣分竹徑隔戶共桐隂落花朝滿岸明月夜披林竹有龍鳴管桐留鳳舞琴竒聲與髙節非吾誰賞心
　　寄姚司馬
　　共君春種𤓰本期清夏暑𤓰成人己去失望將誰語裛露摘香園感味懐心許偶逢西風便因之寄鄂渚
　　代書答姜七崔九
　　婀娜金閨樹離披野田草雖殊兩地榮幸共三春好花殊鳥飛處葉鏤蟲行道眞心獨感人惆悵令人老
　　代書寄吉十一
　　一雁雪上飛値我衡陽道口銜離別字逺寄當歸草目想春來遲心驚寒去早憶鄉乗羽翮慕侶盈懐抱零落答故人將隨江樹老
　　代書寄孽四
　　孤雁東飛來寄我紋與素紋足經三象素當綜羣務逺見故人心一言重千金答之綵毛翰繼以瑤華音歳寒衆木改松柏心常在
　　過蜀道山
　　我行春三月山中百花開披林入峭蒨攀磴陟崔嵬白雲半峰起清江出峽來誰知髙深意緬邈心幽哉
　　蜀路二首
　　雲埃夜澄廓山日曉晴鮮葉落蒼江岸鴻飛白露天磷磷含水石羃羃覆林煙客心乆無緒秋風殊未然徭蜀時未改別家鄉念盈憶昨出門日春風發鮮榮及茲旋轅地秋風滿路生昏曉思魏闕夢寐還秦京秦京開朱第魏闕垂紫纓幽獨𤣥虛閣不聞人馬聲藝業為君重名位為君輕玉琴知調苦〈一作古〉寳鏡對膽清鷹飢常啄腥鳳飢亦待瓊於君自有屬物外豈能輕
　　再使蜀道
　　眇眇葭萌道蒼蒼褒斜谷煙壑爭晦深雲山共重複古來風塵子同望鄉目芸閣有儒生軺車倦馳逐青春客岷嶺白露揺江服歳月鎮羇孤山川俄反覆魚逰戀深水鳥遷戀喬木如何別親愛坐去文章國蟋蟀鳴戶庭蠨蛸網琴築
　　江路憶郡
　　霧斂江早明星翻漢將沒臥聞峽猿響起視榜人發倚棹攀岸篠慿船㺯波月水宿厭洲渚晨光屢揮忽林澤來不窮煙波去無歇結思笙竽里揺情遊俠窟年貎不暫留歡愉及𤣥髪雲濤戀山海禽馬懐燕越自非行役人安知慕城闕
　　過漢南城歎古墳
　　舊國多陵墓荒涼無歳年洶湧蔽平岡泊若波濤連上世千金子潛臥九重泉松柏剪無餘碑記滅罔傳𦵏於不毛地咸謂楚先賢事盡情可識使人心悵然
　　至尉氏
　　夕次阮公臺嘯歌臨爽塏髙名安足頼故物今皆改吾兄昔茲邑遺愛稱賢宰桑中雉未飛屋上烏猶在途逢舊甿吏城有同寮宷望塵逺見迎〈一作逺見咸相迎〉拂館來欣待慈惠留千室友於存四海始知魯衛間優劣相懸倍
　　襄州景空寺題融上人蘭若
　　髙名出漢隂禪閣跨香岑衆山既圍繞長川復廻臨雲峰曉靈變風木夜虛吟碧湫龍池滿蒼松虎徑深舊知青巖意偏入杳㝠〈一作㝠窅〉心何由侶飛錫從此脫朝簮
　　廵邊在河北作
　　撫劔空餘勇彎弧遂無力老去事如何據鞍長歎息故交索將盡後進稀相識獨憐半死心尚有寒松直
　　入海二首
　　乗桴入南海海曠不可臨茫茫失方面混混如凝隂雲山相出沒天地互浮沈萬里無涯際云何測廣深潮波自盈縮安得㑹虛心
　　海上三神山逍遙集衆仙靈心豈不同變化無常全龍伯如人類一釣兩鰲連〈一作懸〉金臺此淪沒玉真時播遷問子勞何事江上泣經年隰中生紅草所美非美然
　　相州山池作
　　嘗懐謝公詠山水陶嘉月及此年事衰徒看衆花發觀魚樂何在聽鳥情都歇星漢流不停蓬萊去難越鄴中秋麥秀淇上春雲沒日見塵物空如何靜心闕
　　岳州作
　　夜夢雲闕間從容簪履列朝遊洞庭上緬望京華絶潦收江未清火退山更熱重欷視欲醉懵滿氣如噎器留魚鼈腥衣點蚊䖟血髪白思益壯心𤣥用彌拙冠劍日苔蘚琴書坐廢撤唯有報恩字刻意長不滅
　　岳州行郡竹籬
　　山郡不溝郭荒居無翳壅愛人忠主利善守閉為勇茍非小勤瘁安得期逸寵版築恐土疎蓑城嫌役重藩柵聊可固筠篁近易奉差池截浦沙繚繞縁隈壠矗似長雲亙森如髙㦸聳預絶豺狼憂知免牛羊恐閭里寛矯歩榛藂恣踏踵始果遊處心終日成閒拱
　　遊洞庭湖湘
　　緬邈洞庭岫蔥䝉水霧色宛在太湖中可望不可即剖竹守窮渚開門對竒域城池自縶籠纓綬為徽纆靡日不思往經時始願克飛棹越溟波維舟恣攀陟䆗窱入雲歩﨑嶇倚松息巖壇有鶴過壁字無人識滴石香乳溜垂崖靈草植玩幽輕霧阻討異忘曛逼寒沙際水平霜樹籠煙直空宮聞莫覩地道窺難測此處學金丹何人生羽翼誰傳九光要幾拜三仙職紫氣徒想像清潭長眇黙霓裳若有來覯我雲峰側
　　㴩湖山寺
　　楚老遊山寺提攜觀畫壁揚袂指辟支睩眄相鬬鬩險哉透撞兒千金賭一擲成敗身自受傍人那歎息
　　出湖寄趙冬曦
　　西泛平湖盡參差入亂山東瞻岳陽郡汗漫太虛間窘歩同行樂遒文互屢看山戍上雲桂江亭臨水關川途倐忽間風景依如昨湘浦未賜環荊門猶主諾何時與美人〈一作得余美〉載酒遊宛洛
　　岳陽早霽南樓
　　山水佳新霽南樓玩初旭夜來枝半紅雨後洲全緑四運相終始萬形紛代續適臨青草湖再變〈一作鼓〉黃鸎曲地穴穿東武江流下西蜀歌聞枉渚邅舞見長沙促心阻意徒馳〈一作心逺居無陋〉神和生自足白髪悲上春知常謝先〈一作元〉欲
　　岳陽石門墨山二山相連有禪堂〈一作道〉觀天下絶境
　　囷輪江上山近在華容縣常渉巴丘首天晴遙可見佳遊屢前諾芳月愆幽眷及此符守移歡言臨道便既攜賞心客復有送行掾竹徑入隂窅松蘿上空蒨草共林一色雲與峰萬變探窺石門斷縁越沙間轉兩山勢爭雄峰巘相顧眄藥妙靈仙寳境華巖壑選清都西淵絶金地東敞宴池果接園畦風煙邇臺殿髙尋去石頂曠覽天宇遍千山紛滿目百川豁對面騎來雲氣迎人去鳥聲戀長揖桃源士舉世同企羨
　　和尹𢘅秋夜遊㴩湖
　　坐嘯人事閒佳遊野情發山門送落照湖口昇㣲月林尋猿狖居水戲黿鼉穴朔風吹飛雁芳草亦云歇
　　五君詠五首〈並序〉
　　逹志美類刺異感義哀事顔氏之心也擬焉魏齊公元忠
　　齊公生人表逈天聞鶴唳清論早揣摩𤣥心晩超詣入相廊廟靜出軍沙漠霽見深呂祿憂舉後陳平計甘心除君惡足以報先帝
　　蘇許公瓌
　　許公信國楨克美具瞻情百事資朝問三章廣世程處髙心不有臨節自為名朱戶傳新㦸青松拱舊塋淒涼丞相府餘慶在𤣥成
　　李趙公嶠
　　李公實神敏才華乃天授睦親何用心處貴不忘舊故事遵臺閣新詩冠宇宙在人忠所奉惡我誠將宥南浦去莫歸嗟嗟蔑孫秀
　　郭代公元振
　　代公舉鵬翼懸飛摩海霧志康天地屯適與雲雷遇興䘮一言決安危萬心注大勲書王府舛〈一作窄〉命淪江路勢傾北夏門哀靡東平樹
　　趙耿公彥昭
　　耿公山嶽秀〈一作靈〉才傑心〈一作思逺神〉亦妙鷙鳥峻標立哀〈一作良〉玉扣〈一作振〉清調協贊休明啓恩華日月照何意瑤臺雲風吹落江徼湘流下潯陽灑涙一投弔
　　遊龍山靜勝寺
　　每上襄陽樓遙望龍山樹鬱茀吐岡嶺㣲䝉在煙霧下車歳己成飾馬閒〈一作問〉餘歩苦霜裛野草愛日揚江煦雲對石上塔風吹〈一作入〉松下路禪室宴三空神祠同〈一作圖〉六趣兒童共戲謔猿鳥相驚顧南識桓公〈一作恆山〉臺北望先賢墓世上人何在時聞心不住但傳無盡燈可使有情悟
　　一柱觀
　　舊說江陵觀初疑神化來空山結雲閣綺靡隨風囘奈何任一柱斯焉容衆材竒功非長世今餘草露臺
　　登九里臺是樊姬墓
　　楚國所以霸樊姬有力焉不懐沈尹祿誰諳〈一作進〉叔敖賢萬化茫無在孤墳獨巋然北分陽臺陌南識郢城阡漠漠渚宮樹蒼蒼雲夢田登髙形勝出訪古令名傳自我來符守因君樹蕙荃詩書將變俗絺纊忽彌年志闡〈一作䦨〉三折後愁値二毛前佇立帝京路遙心寄此篇
　　過懐王墓
　　吚嚘〈一作喔吚〉不可信以〈一作似〉此敗懐王客死嶤關路返塟岐江陽啼狖抱山月飢狐獵野霜一聞懷沙事千載盡悲涼
　　聞雨
　　多雨絶塵事寥寥入太𤣥城隂疎復合簷滴斷還連念我勞造化從來五十年悞將心徇物近得還自然閒居草木侍虛室鬼神憐有時進美酒有時泛清絃聲眞不世識心醉豈言詮
　　夜坐
　　懐哉四壁時未有五都價百金誰見許斗酒難為貰落花生芳春孤月皎清夜復逢利交客題戶遙相謝
　　山夜聞鐘
　　夜臥聞夜鐘夜靜山更響霜風吹寒月䆗窱虛中上前聲既舂容後聲復晃盪聼之如可見尋之定無像信知本際空徒掛生滅想
　　冬日見牧牛人擔青草歸
　　塞上綿應折江南草可結欲持梅嶺花逺競榆關雪日月無他照山川何頓別茍齊兩地心天問將安說
　　詠鏡
　　寳鏡如明月出自秦宮様隱起雙蟠龍銜珠儼相向常恐君不察匣中委清量積翳掩菱花虛心蔽塵狀倘䝉羅袖拂光生玉臺上
　　詠瓢
　　美酒酌懸瓢眞淳好相映蝸房巻墮首鶴頸抽長柄雅色素而黃虛心輕且勁豈無雕刻者貴此成天性
　　雜詩四首
　　抱薰心常焦舉斾心常揺天長地自乆歡樂能幾朝君看西陵樹歌舞為誰嬌
　　山閒苦積雨木落悲時遽賞心凡幾人良辰在何處觸石滿堂侈灑我終夕慮客鳥懐主人銜花未能去剖珠貴分明琢玉思堅貞要君意如此終始莫相輕
　　問子青霞意何事留朱軒自言心逺俗未始跡辭喧過䝉良時幸側息吏途煩簪纓非宿好文史棄前言夕臥北窗下夢歸南山園白雲慙幽谷清風愧泉源十年茲賞廢佳期今復存掛冠謝朝侶星駕別君門
　　黙念羣疑起𤣥通百慮清初心滅陽豓復見湛虛明悟滅心非盡求虛見後生應將無住法修到不成名
　　和張監遊終南
　　宿懐終南意及此語雲峰夜聞竹澗靜曉望林嶺重春煙生古石時鳥戱幽松豈無山中賞但畏心莫從
　　古泉驛〈於陵仲子宅也〉
　　昔聞陳仲子守義辭三公身賃妻織屨樂亦在其中豈無窮賤苦羞與傾巧同長白臨河上於陵入濟東我行弔遺跡感歎古泉空
　　河上公
　　尊師厭塵去精魄知何明形氣不復生〈一作往〉弟子空傷情濟北神如在淮南藥未成共期終莫遂寥落兩無成〈一作名〉
　　奉和聖製初入秦川路寒食應制
　　上陽栁色喚春歸臨渭桃花拂水飛總為朝廷廵幸去頓教京洛少光輝昨從分陜〈一作汾硤〉山南口馳道依依漸花栁入關正投寒食前還京遂落清明後路上天心重豫遊御前恩賜特風流便幕那能鏤鷄子行宮善巧帖毛毬渭橋南渡花如撲麥隴青青〈一作草草〉斷人目漢家行樹直新豐秦地驪山抱溫谷香池春溜水初平預歡浴日照京城今歳隨宜過寒食明年陪宴作清明
　　時樂鳥篇〈並序〉
　　伏見天恩以靈異鸚鵡及能延京所述篇出示朝列臣按南海異物志有時樂鳥鳴雲太平天下有道則見驗其圖丹首紅臆朱冠緑翼鸎領文背糅以五色今此鳥本南海貢來與鸚鵡狀同而毛尾全異其心聰性辨䕶主報恩固非凡禽實瑞經所謂時樂鳥延京雖敘其事未正其名望編國史以彰聖瑞臣竊同延京獻詩一首
　　舊傳南海出靈禽時樂名聞不可尋形貎乍同鸚鵡類精神別稟鳳凰心千年待聖方輕舉萬里呈才無伴侶紅茸糅繡好毛衣清泠謳鵶好言語內人試取御衣牽啄手暝聲不許前心願陽烏恆保日誌嫌隂鶴欲凌天天情玩訝良無己察圖果見祥經裏本持符瑞驗明王還用文章比君子自憐弱羽詎堪珍喜共華篇來示人人見嚶嚶報恩鳥多慚碌碌具官臣
　　安樂郡主花燭行
　　青宮朱邸翊皇闈玉葉瓊蕤發紫㣲姬姜本來舅甥國卜筮俱道鳳凰飛星昴殷冬獻吉日夭桃穠李遙相匹鸞車鳳傳王子來龍樓月殿天孫出平臺火樹連上陽紫炬紅輪十二行丹爐飛鐵馳炎㷔炎霞爍電吐明光緑軿〈一作屏〉紺幰紛如霧節鼓清笳前啓路城隅靡靡稍東還橋上鱗鱗轉南渡五方觀者聚中京四合塵煙漲洛城商女香車珠結網天人寳馬玉繁纓百壺淥酒千斤肉大道連延障錦軸先祝聖人夀萬年復禱宜家承百祿珊瑚刻盤青玉尊因之假道入梁園梁園山竹凝雲漢仰望髙樓在天半翠幕蘭堂蘓合薰珠簾掛戶水波紋別起芙蓉織成帳金縷鴛鴦兩相向罽茵飾地承琱履花燭分階移錦帳織女西垂隱燭臺雙童連縷合歡杯藹藹綺庭嬪從列娥娥紅粉扇中開黃金兩印雙花綬富貴婚姻古無有清歌棠棣美王姬流化邦人正夫婦
　　離㑹曲
　　何處送客洛橋頭洛水泛泛中行舟可憐河樹葉萎蕤關關河鳥聲相思街鼓喧喧日將〈一作雲〉夕去棹歸軒兩相廹何人送客故人情故人今夜何處客
　　鄴都引
　　君不見魏武草創爭天祿羣雄睚眥相馳逐晝攜壯士破堅陣夜接詞人賦華屋都邑繚繞西山陽桑榆汗漫漳河曲城郭為虛人代改但有西園明月在鄴傍髙塜多貴臣娥睂𥊑〈一作曼〉睩共灰塵試上銅臺歌舞處唯有秋風愁殺人
　　城南亭作
　　珂馬朝歸連萬石矟門洞啓親迎客北堂珍重琥珀酒庭前列肆茱萸席長袖遲囘意緒多清商緩轉日騰波舊傳比翼侯家舞新出將雛主第歌漢家絳灌餘兵氣晉代浮虛安足貴正逢天下金鏡清偏加日飲醇醪意誰復遨逰不復歸閒庭莫畏不芳菲㑹待城南春色至竟將花栁拂羅衣
　　同趙侍御乾湖作
　　江南湖水咽山川春江溢入共湖連氣色紛淪橫罩海波濤鼓怒上漫天鱗宗殻族嬉為府弋叟罛師利焉聚攲帆側柁弄風口赴險臨深繞灣浦一灣一浦悵邅廻千曲千溠怳迷哉乍見靈妃含笑往復聞逰女怨歌來暑來寒往運洄洑潭生水落移陵谷雲間墜翮散泥沙波上浮查棲樹木昨暮飛霜下北津今朝行雁度南濵處處溝洚清源竭年年舊葦白頭新天地盈虛尚難保人間倚伏何須道秋月皛皛泛澄瀾冬景青青歩纎草念君宿昔觀物變安得躊躕不衰老
　　廵邊在河北作
　　去年六月西河西今年六月北河北沙場磧路何為爾重氣輕生知許國人生在世能幾時壯年征戰髪如絲㑹待安邉報明主作頌封山也未遲
　　贈崔二安平公樂世詞
　　十五紅粧侍綺樓朝承握槊夜藏鉤君臣一意金門寵兄弟雙飛玉殿遊寧知宿昔恩華樂變作瀟湘離別愁地濕莓苔生舞袖江聲怨歎入箜篌自憐京兆雙眉撫㑹待南來五馬留
　　送尹補闕元凱琴歌〈公善琴〉
　　鳳哉鳳哉啄琅玕飲瑤池棲崑崙之山哉中國有聖人感和氣飛來飛來自歌自舞先王冊府麒麟之臺羇雌衆雛故山曲其鳴喈喈其鳴喈喈欲往銜之歘去來去別鸞鳳心徘徊明年阿閣梧桐花葉開羣飛鳳歸來羣飛鳳歸來
　　送考功武員外學士使嵩山署舎利塔
　　懐玉泉戀仁者寂滅真心不可見空留影塔嵩巖下寳王四海轉千輪金曇百粒送分身山中二月娑羅㑹虛唄遙遙愁思人我念過去㣲塵劫與子禪門同正法雖在神仙蘭省間常持清淨蓮花葉來亦好去亦好了觀車行馬不移當見菩提離煩惱
　　遙同蔡起居偃松篇
　　清都衆木總榮芬傳道孤松最出羣名接天庭長景色氣連宮闕借氛氳懸池的的停華露偃蓋重重拂瑞雲不借流膏助仙鼎願將楨榦捧明君莫比㝠靈楚南樹朽老江邉代不聞
　　御定全唐詩巻八十六
<集部,總集類,御定全唐詩>
　　欽定四庫全書
　　御定全唐詩巻八十七
　　張說
　　奉和聖製登驪山矚眺應制
　　寒山上半空臨眺盡寰中是日廵遊處晴光逺近同川明分渭水樹暗辨新豐巖壑清音暮天歌起大風
　　奉和聖製幸白鹿觀應制
　　洞府寒山曲天遊日旰廻披雲看石鏡拂雪上金臺竹徑龍驂下松庭鶴轡來雙童還獻藥五色耀仙材
　　奉和聖製送金城公主適西蕃應制
　　青海和親日潢星出降時戎王子壻寵〈一作禮〉漢國舅家慈春野開離讌雲天起別詞空彈馬上曲詎減鳳樓思〈一作悲〉
　　奉和同皇太子過慈恩寺應制二首
　　翼翼宸恩永煌煌福地開離光升寳殿震氣繞香臺上界幡花合中天伎樂〈一作日月〉來願君無量夀仙樂屢徘徊
　　朗朗神居峻軒軒瑞象威聖君成願果太子拂天衣至樂三靈㑹深仁四皓歸還聞渦水曲更繞白雲飛
　　侍宴武三思山第應制賦得風字
　　梁王池館好曉日鳳樓通竹町羅千衛蘭筵降兩宮清歌芳樹下妙舞落花中臣覺筵中聽還如大國風
　　奉和聖製過寧王宅應制
　　進酒忘憂觀簫韶喜降臨帝堯敦族〈一作睦〉禮王季友兄心竹院龍鳴笛梧宮鳳遶林大風將小雅一字盡千金奉和聖製同玉真公主過大哥山池題石壁應制
　　緑竹初成苑丹砂欲化金乗龍與驂鳳歌吹滿山林爽氣凝情〈一作波〉逈寒光映浦深忘憂題此觀為樂賞同心
　　奉和聖製賜王公千秋鏡應制
　　寳鏡頒神節凝規寫聖情千秋題作字長夀帶為名〈以長綬為帶取長夀之義〉月向天邊下花從日裏生不承懸象意誰辨照心明
　　奉和聖製經鄒魯祭孔子應制
　　孔聖家鄒魯儒風藹典墳龍驂廻舊宅鳳德詠餘芬入室神〈一作人〉如在升堂樂似聞懸知一王法今日待明君
　　侍宴蘘荷亭應制
　　囘鑾青嶽觀帳殿紫煙峰仙路迎三鳥雲衢駐兩龍園林㸔化〈一作故〉塔壇墠識餘封山外聞簫管還如天上逢〈三鳥見劉向九辨惜賢篇兩龍出山海經〉
　　侍宴滻水賦得濃字
　　千行發御栁一葉下仙笻青浦宸遊至朱城佳氣濃雲霞交暮色草樹喜春容藹藹天旗轉清笳入九重
　　奉和聖製同劉晃喜雨應制
　　青氣含春雨知從岱嶽來行雲避師出灑雨待車廻厭浥塵清道空濛栁映臺最宜三五夜晴月九重開
　　奉和聖製觀㧞河俗戱應制
　　今歳好拖鉤橫街敞御樓長繩繫日住貫索挽河流鬬力頻催鼓爭都更上籌春來百種戲天意在宜秋
　　奉和聖製途次陜州應
　　周召嘗分陜詩書空復傳何如萬乗睠追賞二南篇郡帶洪河側宮臨大道邉洛城將日近佳氣滿山川
　　奉和聖製野次喜雪應制
　　寒更玉漏催曉色御〈一作幄〉前開泱漭雲隂積氤氳風雪廻山知銀作甕宮見璧成臺欲驗豐年象飄揺仙藻來
　　奉和聖製溫泉言志應制
　　溫谷媚新豐驪山橫半空湯池薰水殿翠木暖煙宮起疾逾仙藥無私合聖功始知堯舜德心與萬人同
　　皇帝降誕日集賢殿賜宴
　　仲秋金帝起五日土行昭〈一作標〉瑞表壬寅露光傳甲子宵隂風吹大澤夢日照昌朝不獨華封老千年喜祝堯
　　晦日詔宴永穆公主亭子賦得流字
　　堂邑山林美朝恩晦日遊園亭含淑氣竹樹遶春流舞席千花妓歌船五彩樓羣歡與王澤歳歳滿皇州恩制賜食於麗正殿書院宴賦得林字
　　東壁圖書府西園〈一作垣〉翰墨林誦詩聞國政講易見天心位竊和羮重恩叨醉酒深緩〈一作載〉歌春興曲情竭為知音
　　羽林恩召觀御書王太尉碑
　　隴首名公石來承聖札歸魚龍生意態鉤劍動鋩輝字得神明保詞慙少女徽誰家羽林將又逐鳳書飛
　　東都酺宴四首
　　先天元祀孟冬十月東都留守韋公夤奉聖朝述宣嘉㫖乃合洛京之五省招河伊之二縣將吏咸集佩章有序鏘鏘濟濟侃侃誾誾供張於興教之門式酺宴也原夫樂生於心非因結風之奏和逹於氣無待陽春之節蓋澤之所及也深則情之所感者逺國家天地一統君臣百年朝榮舊德之序野頼先疇之業𤣥化漸清洪恩既乆太上功德不宰夏後命子之初皇帝孝理無為漢祖事親之日生堯舜於天屬見文武於同時前古未逢斯人何幸是日六樂振作萬舞苒弱鳥獸徘徊士女踴躍則知衆庶觀德之所樂也㫖酒絡繹大庖燔炙芳溢風煙醉流阡陌又知衣冠之所適也由近而視逺萬國之慶皆然自明而察幽三靈之欣可接若夫吟詠德澤播越人聲斯固雅頌之餘波政教之遺美凡我詞客安敢闕如賦詩展事垂列於後
　　重華昇寳厯軒帝眇閒居政成天子孝俗返上皇初忘味因觀樂歡心寄合酺自憐疲馬意戀戀主恩餘朱城塵曀滅翠幕景情開震震靈鼉起翔翔舞鳳來雕盤裝草樹綺乗結樓臺共喜光華日酣歌捧玉杯曉月調金闕〈一作鼓〉朝暾對玉盤爭馳羣鳥散鬪伎百花團遇聖人知幸承恩物自歡洛橋將舉燭醉舞拂歸鞍愷宴惟今席餘歡殊未窮入雲歌嫋嫋向日伎叢叢駛管催酣興留關待曲終長安若為樂應與萬方同
　　道家四首奉敕撰
　　金壇啓曙闈真氣肅㣲微落月銜仙竇初霞拂羽衣香隨龍節下雲逐鳳簫飛暫住蓬萊戲千年始一歸窈窕流精觀深沉紫翠庭金奩調上藥寳案讀仙經作賦㸔神雨乗槎辨客星秪應謝人俗輕舉託雲軿金爐承道訣玉牒啓𤣥機雲逐笙歌度星流宮殿飛乗風嬉浩蕩窺月㺯光輝唯有三山鶴應同千載歸道記開中籙真官表上清焚香三鳥至煉藥九仙成天上靈書下空中妙伎迎迎來出煙霧渺渺戲蓬瀛
　　鳳樓尋勝地
　　西掖持醇酒東山就白雲開軒緑池映命席紫蘭芬舞度花為伴鶯來管作羣太平多樂事春物共氛氳
　　幽州夜飲
　　涼風吹夜雨蕭瑟動寒林正有髙堂宴能忘遲暮心軍中宜劔舞塞上重笳音不作邉城將誰知恩遇深
　　崔禮部園亭得深字
　　窈窕留清館虛徐歩晚隂水連伊闕近樹接夏陽深柳蔓憐垂拂藤梢〈一作苖〉愛上尋訝君軒蓋侶非復俗人心
　　送鄭大夫惟忠從公主入蕃
　　鳳吹遙將斷龍旗送欲還傾都邀節使傳酌緩離顔春磧沙連海秋城月對關和戎因賞魏定逺莫辭班
　　送崔二長史日知赴潞州
　　東山懐臥理南省悵悲翁共見前途促何知後㑹同莫輕一筵宴明日半成空況爾新離闕思歸迷夢中
　　同賀八送兗公赴荊州
　　疇昔同聲友鶱飛出鳳池風雲一蕩薄日月屢參差此別黃葉下前期安可知誰憐楚南樹不為歳寒移
　　餞唐州髙使君
　　常時好閒獨朋舊少相過及爾宣風去方嗟別日多淮流春晼晚江海路蹉跎百歳屢分散歡言復幾何
　　送王晙自羽林赴永昌令
　　將星移北洛神雨避東京為負剛腸譽還追強項名白雲向伊闕黃葉散昆明多謝歌宰稀聞桴鼓聲
　　同王僕射山亭餞岑廣武羲得言字
　　聞道長岑令奮翼宰旅門長安東陌上送客滿朱軒琴爵留佳境山池借好園茲遊恨不見別後綴離言
　　送任御史江南發糧以賑河北百姓
　　河朔人無歳荊南義廩開將興泛舟役必仗濟川才夜月臨江浦春雲歴楚臺調饑坐相望繡服幾時囘送王尚一嚴嶷二侍御赴司馬都督軍
　　漢掖通沙塞邉兵䕶草腓將行司馬令助以鐡冠威白露鷹初下黃塵騎欲飛明年春酒熟留酌二星歸
　　送李問政河北簡兵
　　斗酒貽朋愛躊躕出御溝依然四牡別更想八龍遊宻親仕燕冀連年邇宼讐因君閲河朔垂淚語幽州
　　送薛植入京
　　青組言從史鴻都忽見求款言人向老飲別歳方秋髣髴長安陌平生是舊遊何時復相遇宛在水中流
　　相州前池別許鄭二判官景先神力
　　數歩圓塘水雙鴻戢羽儀一飛喬木上一返故林垂澹泊含秋景虛明抱夜規無因留絶翰雲海意差池
　　岳州宴別潭州王熊二首
　　絲管清且哀一曲傾一杯氣將然諾重心向友朋開古木無生意寒雲若死灰贈君芳杜草為植建章臺縉雲連省閣溝水遽西東然諾心猶在榮華歳不同孤城臨楚塞逺樹入秦宮誰念三千里江潭一老翁廣州蕭都督入朝過岳州宴餞得冬字
　　孤城抱大江節使往朝宗果是臺中舊依然水上逢京華遙比日疲老颯如冬竊羨能言鳥銜恩向九重
　　岳州別姚司馬紹之制許歸侍
　　和玉悲無己長沙宦不成天從扇枕願人遂倚門情方外懐司馬江東憶歩兵問君棲泊處空嶺夜猿驚
　　送岳州李十從軍桂州
　　送客之江上其人美且才風波萬里濶故舊十年來劍㧞蛟隨斷弓張鳥自摧陽橋書落落驛馬定先囘
　　岳州別趙國公王十一琚入朝
　　昔濫貂蟬長同承雨露霏今參魚鱉守望美洞庭歸浦樹懸秋影江雲燒落輝離魂似征帆〈一作斾又作雁〉恆往帝鄉飛
　　岳州別子均
　　離筵非燕喜別酒正銷魂念汝猶童孺嗟予隔逺藩津亭拔心草江路斷腸猿他日將何見愁來獨倚門
　　端州別髙六戩
　　異壤同羈竄途中喜共過愁多時舉酒勞罷或長歌南海風潮壯西江瘴癘多於焉復分手此別傷如何
　　南中別蔣五岑向青州
　　老親依北海賤子棄南荒有淚皆成血無聲不斷腸此中逢故友彼地送還鄉願作楓林〈一作江楓〉葉隨君度洛陽
　　南中別陳七李十
　　二年共遊處一旦各西東請君聊駐馬㸔我轉征蓬畫鷁愁南海離駒思北風何時似春雁雙入上林中
　　南中別王陵成崇
　　握手與君別岐路贈一言曹卿禮公子楚媼饋王孫倐爾生六翮翻飛唳九門常懐客鳥意㑹答主人恩
　　嶺南送使
　　秋雁逢春返流人何日歸將余去國淚灑子入鄉衣飢狖啼相聚愁猿喘更飛南中不可問書此示京畿
　　幽州別隂長河行先
　　惠好交情重〈一作惠愛交千里〉辛勤世事多荊南乆為別薊北逺來過寄目雲中鳥留歡酒上歌影移春復間遲暮兩如何
　　和朱使欣道峽似巫山之作
　　江如曉天淨石似暮霞〈一作雲〉張征帆一流覧宛若巫山陽楚客思歸路秦人謫異鄉猿鳴孤月夜再使淚沾裳
　　和朱使欣二首
　　南土多為㓂西江盡畏途山行阻篁竹水宿礙萑蒲使越才應有徵蠻力豈無空傳人贈劍不見虎銜珠江勢連山逺天涯此夜愁霜空極天靜寒月帶江流思起南征棹文髙北望樓自憐如墜葉泛泛侶仙舟
　　過庾信宅
　　蘭成追宋玉舊宅偶詞人筆湧江山氣文驕雲雨神包胥非救楚隨㑹反留秦獨有東陽守來嗟古樹春盧巴驛聞張御史張判官欲到不得待留贈之
　　旅竄南方逺傳聞北使來舊庭知玉樹合浦識珠胎白髪因愁改〈一作變〉丹心〈一作誠〉託夢廻皇恩若再造為憶不然灰
　　南中贈髙六戩
　　北極辭明代南溟宅放臣丹誠由義盡白髪帶愁新鳥墜炎洲氣花飛洛水春平生歌舞席誰憶不歸人
　　岳州山城
　　山城豐日暇閉戶見天心東曠迎朝色西樓引夕隂書觀千載近學靜二毛深忽有南風至吹君堂上琴
　　和尹懋秋夜遊㴩湖
　　㴩湖佳可遊既近復能幽林裏棲精舎山間轉去舟雁飛江月冷猿嘯野風秋不是迷鄉客尋竒處處留
　　與趙冬曦尹𢘅子均登南樓
　　危樓瀉洞湖積水照城〈一作南〉隅命駕邀漁火〈一作父〉通家引鳳雛山晴紅蘂匝洲曉緑苗鋪舉目思鄉縣春光定不殊
　　遊㴩湖上寺
　　湖上竒𡶶積山中芳樹春何知絶世境來遇賞心人清舊巖前樂呦嚶鳥獸馴靜言觀聽裏萬法自成輪
　　晦日
　　晦日嫌春淺江浦㸔湔衣道傍花欲合枝上鳥猶稀共憶浮橋晩無人不醉歸寄書題此日雁過洛陽飛
　　湘州九日城北亭子
　　西楚茱茰節南淮戲馬臺寧知沅〈一作湘〉水上復有菊花杯亭帳慿髙出親朋自逺來短歌將急景同使興情催
　　翻著葛巾呈趙尹
　　昔日接䍦倒今我葛巾翻宿酒何時醒形骸不復存忽聞有嘉客躧歩出閒門桃花春徑滿誤識武陵源
　　戲題草樹
　　忽驚石榴樹逺出渡江來戲問芭蕉葉何愁心不開微霜拂宮桂淒吹掃庭槐榮盛更如此慚君獨見哀
　　岳州贈廣平公宋大夫
　　亞相本時英歸來復國楨朝推長孺直野慕隱之清傳節還閩嶂皇華〈一作恩〉入漢京寜思江上老歳宴獨〈一作蹇〉無成
　　和魏僕射還鄉
　　富貴還鄉國光華滿舊林秋風樹不靜君子歎何深故老空懸劍鄰交日〈一作自〉散金衆芳揺落盡獨有歳寒心
　　和張監觀赦
　　日御臨雙闕天街儼百神雷茲〈一作舒〉作觧氣歳復建寅春喜候開星驛歡聲發市人金環能作賦來入管聲
　　寄天台司馬道士
　　世上求真客天台去不還傳聞有仙要夢寐在茲山朱闕青霞斷瑤堂紫月間何時枉飛鶴笙吹接人間
　　下江南向䕫州
　　天明江霧歇洲浦棹歌來綠水逶迤去青山相向開城臨蜀帝祀雲接楚王臺舊知巫山上遊子共徘徊
　　還至端州驛前與髙六別處
　　舊館分江日〈一作口〉悽然望落暉相逢傳旅食臨別換征衣昔記山川是今傷人代非往來皆此路生死不同歸
　　四月一日過江赴荊州
　　春色沅湘盡三年客始囘夏雲隨北帆同日過江來水漫荊門出山平郢路開比肩羊叔子千載豈無才
　　湘州北亭
　　人務南亭少風煙北院多山花迷徑路池水拂藤蘿萍散魚時躍林幽鳥任〈一作乍〉歌悠然白雲意乗興抱琴過
　　荊州亭入朝
　　巫山雲雨峽湘水洞庭波九辨人猶擯三秋鴈始過旃裘吳地盡髫薦楚言多不果朝宗願其如江漢何
　　岳州守歳
　　除夜清樽滿寒庭燎火多舞衣連臂拂醉坐合聲歌至樂都忘我㝠心自委和今年只如此來歳知如何
　　詠塵
　　仙浦生羅襪神京染素衣禆山期益峻照日幸增輝夕伴龍媒合朝遊鳯輦歸獨憐范甑下思繞畫梁飛
　　闕題
　　㛰禮知無賀承家歎有輝親迎驥子躍吉兆鳳雛飛溫席開華扇梁門換褧衣遙思桃李日應賦採蘋歸
　　深渡驛
　　旅泊青山夜荒庭白露秋洞房懸月影髙枕聼江流猿響寒巖樹螢飛古驛樓他鄉對揺落併覺起離憂
　　惠文太子輓歌二首
　　碣館英靈在瑤山美諡尊剪桐悲曩戲攻玉愴新恩宮仗傳馳道朝衣送國門千秋榖門外明月照西園梁國深文雅淮王愛道仙帝歡同宴日神奪上賓年旒旐飛行樹帷宮宿野煙指言君愛弟揮淚滿山川
　　節義太子楊妃輓歌二首
　　西華三公族東闈五可才玉環初受慶金玦反逢災桂殿花空落桐園月自開朝雲將暮雨長繞望思臺昔日三朝路逶迤四望車繡腰長命綺隱髻連枝花今春戻園樹索然無歳華共傷千載後惟號一王家
　　韋譙公輓歌二首
　　五瑞分王國雙珠映後家文飛書上鳳武結笥中蛇出豫榮前馬廻鸞䘮後車袞衣將錫命泉路有光華國騁雙騏驥庭儀兩鳳皇將星連相位玉樹伴金鄉歌舞侯家豔軒裘戚里光安知杜陵下碑版已相望
　　右丞相蘇公輓歌二首
　　王宰丹青化春卿禮樂才緇衣傳舊職華袞贈新哀路泣羣官送山嘶駟馬廻佳辰無白日賔閣有青苔門〈一作聞〉歌出野田冠帶寢窮泉萬事皆身外平生尚目前西垣紫泥綍東岳白雲篇自惜同聲處從今遂絶
　　崔尚書輓詞
　　相宅隆〈一作當〉坤寳承家占海封庭中男執雁門外女乗龍鳴玉遊三省摐金侍九重一朝賔客散留劍在青松右侍郎〈一作常侍〉集賢院學士徐公輓詞二首
　　才美臨淄北名髙淮海東羽儀三省遍漁獵五車通玉殿孤新榜珠英落舊叢徒懸一寳劍何處訪徐公歎息書林友才華天下選並賦三陽宮集詩集賢殿具物衣如在咄嗟長不見既哀薤露詞豈忘平生眷
　　崔司業輓歌二首
　　海岱英靈氣膠庠禮樂資風流滿天下人物擅京師疾起揚雄賦魂遊謝客詩從今好文主遺恨不同時象設存華館威儀下墓田鳳池傷舊草麟史泣遺編帷蓋墟煙沒千旌隴日懸古來埋玉樹流恨滿山川
　　李工部輓歌三首
　　錦帳為郎日金門待詔時楊宮先上賦柏殿幾連詩瞬息琴歌斷淒涼簫挽悲那堪霸陵岸囘首望京師宅兆西陵上平生雅志從城臨丹闕近山望白雲重㑹𦵏知元伯看碑識蔡邕無由接神理揮涕向青松常時好賔客永日對歌是日歸泉下傷心無奈何墓庭人己散祭處鳥來過碑石生苔蘚榮名豈復多
　　贈工部尚書馮公輓歌三首
　　忠鯁難為事平生盡畏途如心自直秀木勢恆孤詔葬南陵道神遊北斗樞貴門傳萬石餘慶在雙珠爵位題龍旐威儀出鳳城路傍人泣送門外馬嘶迎萬事非吾有千悲是世情昔焉稱夏日今也諡冬卿窅然長夜臺舉世可哀哉泉戶一朝閉松風四面來石碑填駮蘚珠服聚塵埃誰言〈一作遙望〉遼東鶴千年往復廻
　　徐髙御輓歌
　　蒲宻遙千載鳴琴始一追公卿傳世範仁義續靈基不待南遊祿何先北帝期玉棺從此閉金鼎代相欺
　　奉和聖製春日幸望春宮應制
　　別館芳菲上苑東飛花澹蕩御〈一作舞〉筵紅城臨渭水天河靜〈一作近〉闕對南山雨露〈一作雲霧〉通繞殿流鶯凡幾樹當蹊亂蜨許多叢春園既醉心和樂共識皇恩造化同
　　侍宴隆慶池應制
　　靈池月滿直城隈黻帳天臨御路開東沼初陽疑吐出南山曉翠若浮來魚龍百戱紛容與鳬鷁雙舟較泝洄願似金隄青草馥〈一作色〉長承瑤水白雲杯
　　奉和聖製春日出苑應制〈一作矚日應令一作明皇詩〉
　　禁林豓裔發青陽春望逍遙出畫堂雨洗亭臯千畆緑風吹梅李一園香鶴飛不去隨青管魚躍翻來入綵航睿賞歡承天保定遒文更覩日重光
　　扈從溫泉宮獻詩
　　溫泉啓蟄氣氛氳渭浦歸鴻日數羣騎仗聨聨環北極鳴笳歩歩引南熏松間彩殿籠佳氣山上朱旗繞瑞雲不知逺夢華胥國何如親奉帝堯君
　　三月三日詔宴定昆池宮〈一作官〉莊賦得筵字
　　鳯皇樓下對〈一作帶〉天泉鸚鵡洲中匝〈一作雜〉管舊識平陽佳麗地今逢上巳盛明年舟將水動千尋日暮共林橫兩岸煙不降王人觀禊飲誰令醉舞拂賔筵
　　先天應令
　　三陽麗景早芳辰四序嘉園物𠉀新梅花百般障行路垂栁千條暗廽津鳥驚直為飛風葉魚躍都由怯岸人唯願聖主南山夀何愁不賞萬年春
　　舞馬千秋萬歳樂府三首〈按唐禮樂志明皇嘗以馬百匹盛餙分左右施三重榻舞傾杯數十曲壯士舉榻馬不動樂工少年姿秀者十數人衣黃衫文玉帶立左右每千秋節舞於勤政樓下千秋節者明皇以八月五日生因以其日名節雲〉
　　金天誕聖千秋節玉醴還分萬夀觴試聼紫騮歌樂府何如騄驥舞華岡〈一作觴〉連鶱勢出魚龍變躞蹀驕生鳥獸行歳歳相傳指樹日翩翩來伴慶雲翔
　　聖皇至德與天齊天馬來儀自海西腕足徐行拜兩膝繁驕不進踏千蹄䯱髵奮鬛時蹲踏鼓怒驤身忽上躋更有銜杯終宴曲垂頭掉尾醉如泥
　　逺聼明君愛逸才玉鞭金翅引龍媒不因茲白人間有定是飛黃天上來影弄日華相照耀噴含雲色且徘徊莫言闕下桃花舞別有河中蘭葉開
　　同趙侍御巴陵早春作
　　江上春來早可觀巧將春物〈一作色〉妬餘寒水苔共繞留烏石花鳥爭開鬪鴨欄佩勝芳辰日漸暖然燈美夜月初團意隨北雁雲飛去直待南州蕙草殘
　　㴩湖山寺
　　空山寂歴道心生虛谷迢遙野鳥聲禪室從來塵外賞香臺豈是世中情雲間東嶺千尋〈一作重〉出樹裏南湖一片明若使巢由知此意不將蘿薜易簪纓
　　幽州新歳作
　　去歳荊南梅似雪今年薊北雪如梅共知人事何常定且喜年華去復來邉鎮戍歌連夜動京城燎火徹明開遙遙西向長安日願上南山夀一杯

　　御定全唐詩巻八十七
　　欽定四庫全書
　　御定全唐詩巻八十八
　　張說
　　扈從幸韋嗣立山莊應制〈並序〉
　　嵐氣入野榛煙出谷魚潭竹岸松齋藥畹虹泉電射雲木虛吟恍惚疑夢間關忘術茲所謂丘壑䕫龍衣冠巢許也
　　寒灰飛玉琯湯井駐金輿既得方明相還尋大隗居懸泉珠貫下列帳錦屏舒騎逺林逾宻笳繁谷自虛門旗塹複磴殿幕裹〈一作裏〉通渠舞鳳迎公主雕龍賦〈一作起〉婕妤地幽天賞洽酒樂御筵初菲才叨侍從連藻媿應徐〈先一日太平公主上官昭容題詩數首故詩有舞鳳雕龍之句〉
　　奉和聖製喜雪應制
　　聖德與天同封巒欲報功詔書期日下靈感應時通觸石雲呈瑞含花雪告豐積如沙照月散似麵從風舞集仙臺上歌流帝樂中遙知百神喜灑路待行宮
　　奉和聖製寒食作應制
　　寒食春過半花穠鳥復嬌從來禁火日㑹接清明朝鬪敵鷄殊勝爭毬馬絶調晴空數雲㸃香樹百風揺改木迎新燧封田表舊燒皇情愛嘉節傳曲〈一作宴〉與簫韶
　　奉和聖製賜崔日知往潞州應制
　　聖情留〈一作垂〉曩鎮佳氣翊興王增㦸雄都府髙車轉太常川橫八練濶山帶五龍長連帥初恩命天人舊紀綱餞塗飛御藻闔境自生光明主徵循吏何年下鳳皇
　　春晚侍宴麗正殿探得開字
　　聖政惟稽古賔門引上才坊因購書立殿爲集賢開髦彥星辰下仙章日月囘字如龍負出韻是鳳銜來庭栁餘春駐宮鶯早夏催喜承芸閣宴幸奉柏梁杯
　　奉和聖製花蕚樓下宴應制
　　萬心翹樂宴三舍緩昌時山接夏雲險臺留春日遲節移芳未歇興隔賞仍追醉後傳嘉惠樓前舞聖慈皇恩與時合天意若人期故發前旬雨新垂湛露詩
　　奉和聖製度蒲關應制
　　蒲坂橫臨晉華芝曉望秦關城雄地險橋路扼天津樓映行宮日隄含宮樹春黃雲隨寳鼎紫氣逐眞人東詠唐虞跡西觀周漢塵山河非國寳明主愛忠臣
　　奉和聖製途經華嶽應制
　　西嶽鎮皇京中峰入太清玉鑾重嶺應緹綺薄雲迎霽日懸髙掌寒空類削成軒遊㑹神處漢幸望仙情舊廟青林古新碑緑字生羣臣願封岱還駕勒鴻名
　　奉和聖製過王濬墓應制
　　牛斗三分國龍驤一統年智髙寧受制風急肻廻船有策擒吳嚭無言讓范宣援孤因勢屈功重為䜛偏舊跡灰塵散枯墳故老傳百代逢明主何辭死道邊
　　奉和聖製經河上公廟應制
　　河上無名老知非漢代人先探道德要留待聖明辰𤣥妙為天下清虛用穀神化將和氣一風與太初鄰靈廟觀遺像仙歌入至眞皇心齊萬物何處不同塵
　　奉和聖製幸鳳湯泉應制
　　周狩聞岐禮秦都辨雍名獻禽天子孝存老聖皇情溫潤宜冬幸遊畋樂歳成湯雲出水殿暖氣入山營坎意無私潔乾心稱物平帝歌流樂府溪谷也增榮
　　恩賜樂遊園宴
　　漢苑佳遊地軒庭近侍臣共持榮幸日來賞艷陽春饌玉頒王篚摐金下帝鈞池臺草色徧宮觀栁條新花綬光連榻朱顔暢飲醇聖朝多樂事天意每隨人
　　三月二十日〈一作三月三日〉詔〈一作承恩〉宴樂遊園賦得風字
　　樂遊形勝地〈一作絶〉表裏望郊宮北闕連天〈一作雲〉頂南山對掌中皇恩〈一作情〉貸芳月旬宴美成功魚戲芙蓉水鶯啼楊栁風春光看欲暮天澤戀無窮長袖招斜日留光待曲終
　　赴集賢院學士上賜宴應制得輝字
　　侍帝金華講千齡道固稀位〈一作任〉將賢士設書共學徒歸首命深燕隗通經淺漢韋列筵榮賜食送客愧儒衣賀燕窺簷下遷鶯入殿飛欲知朝野慶文教日光輝
　　端午三殿侍宴應制探得魚字
　　小暑夏應徽音〈一作微隂〉商管初願齎〈一作齊〉長命縷來續大恩餘三殿褰珠箔羣官上玉除助陽嘗麥彘順節進⻱魚甘露垂天酒芝花〈一作盤〉捧御書合丹同蝘蜓灰骨共蟾蜍今日傷蛇意銜珠遂闕如
　　奉和聖製春中興慶宮酺宴應制
　　千齡逢啓聖萬域共來威慶接郊禋後酺承農事稀御樓橫廣路天樂下重闈鸞鳳調歌曲虹霓動舞衣合聲雲上聚連歩月中歸物覩恩無外神和道入微鎬京陪樂飲柏殿奉文飛徒竭秋雲影何資春日暉
　　奉和聖製千秋節宴應制
　　五德生王者千齡啓聖人赤光來照夜黃雲上覆晨海縣銜恩乆朝章獻舞〈一作夀〉新髙居帝座出夾道衆官陳槊杖洗清景磬管凝秋旻珠囊含瑞露金鏡抱仙輪何歳無鄉飲何田不報神薰歌與名節傳代幸羣臣
　　奉和聖製太行山中言志應制
　　六龍鳴玉鑾九折歩雲端河絡南浮近山經北上難羽儀映松雪戈甲帶春寒百穀晨笳動千巖曉仗攅皇心感韶節敷藻念人安既立省方館復建禮神壇扈蹕參天老承榮忝夏官長勤百年意思見一勝殘
　　奉和御製與宋璟源乾曜同日上官命宴東堂賜詩應制
　　大塊鎔羣品經生偶聖時猥承三事命虛忝百僚師右揆謀華碩〈一作實〉前星傅重資連騫求舊禮濫典〈一作玷〉樂賢詩賜釜同榮拜摐金宴宰司菊花吹御酒蘭葉捧天詞寳厯休明盛頽年晷漏衰少留青史筆未敢赤松期奉和聖製暇日與兄弟同遊興慶宮作應制
　　漢武橫汾日周王宴鎬年何如造區夏復此睦親賢巢鳳新成閣飛龍舊躍泉棣華歌尚在桐葉戲仍傳禁籞氛埃隔平臺景物連聖慈良有裕王道固無偏問俗兆人阜觀風五教宣獻圖開益地張樂奏鈞天侍酒〈一作酌〉衢樽滿詢芻諫鼓懸永言形友愛萬國共周旋
　　奉和聖製送王晙廵邊應制
　　六月歌周雅三邉遣〈一作諗〉夏卿欲施攻戰法先作簡稽行禮樂知謀帥春秋識用兵一勞堪定國萬里即長城䇿有和戎利威傳破虜名軍前雨灑道樓上月臨營別藻瑤華降同衣錦襮榮關山由義近戎馬〈一作甲〉為恩輕絲竹路傍散風雲馬上生朝廷謂吉甫邦國望君平
　　將赴朔方軍應制
　　禮樂逄明主韜鈐用老臣恭憑神武䇿逺御〈一作靜〉鬼方人供帳榮恩餞山川喜詔廵天文日月麗朝賦管新幼志傳三略衰材謝六鈞膽由忠作伴〈一作屏〉心固〈一作故〉道為鄰漢保河南地胡清塞北塵連年大軍後不日小康辰劍舞輕離別歌酣忘苦辛從來思博望許國不謀身
　　奉和聖製爰因廵省途次舊居應制
　　蔥鬱興王郡殷憂啓聖圖周成㑹西土漢武幸南都歳卜鑾輿邁農祠鴈政敷武威稜外域文教靡中區警蹕干戈捧朝宗萬玉趨舊藩人事革新化國容殊壁有眞龍畫庭餘鳴鳳梧叢觴祝堯夀合鼎獻湯廚陽樂寒初變春恩蟄更蘓三耆頒命服五稔復田輸君賦大風起人歌湛露濡從臣觀玉葉方願紀靈符
　　宿直溫泉宮羽林獻詩
　　冬狩美秦正新豐樂漢行星陳𤣥武閣月對羽林營寒木羅霜仗空山響夜更恩深〈一作承〉靈液暖節勁〈一作效〉古松貞文武皆王事輸心不為名
　　𤣥武門侍射並序
　　開元之初季冬其望天子始御北闕朝羽林軍禮修事厥後二日乃命紫微黃門九卿六事與熊羆之將爪牙之臣合宴焉侑以純錦頒以珍器爾其射堋新成布侯既設槊仗林立帷軒霧布衆官半醉皇情載悅巻珠箔臨玉除唐弓在手夏箭斯發應命〈一作屢〉中屬羽連飛弧矢以來未之有也若夫天地合道星辰獻儀端視和容內正外直自近而制逺耀威而觀德無不通神無不極用是射也其惟聖人乎於時繁雲覆城大雪飛苑天人同澤上下交歡退食懐恩賦詩頌義凡若干篇
　　射觀通𤣥闕兵欄闕御筵雕弧月半上畫的暈重圓羿後神幽贊靈王法暗傳貫心精四返飲羽妙三聨雪鶴來銜箭星麟下集一逄軍宴洽萬慶武功宣
　　扈從南出雀䑕谷
　　豫動三靈贊時廵四海威陜〈一作硤〉關凌曙出平路半春歸霍鎮迎雲䍐汾河送羽旂山南栁半宻谷北草全稀遲日宜華蓋和風入袷〈一作彩〉衣上林千里近應見百花飛
　　洛橋北亭詔餞諸刺史
　　離亭拂御溝別曲舞船樓詔餞朝廷牧符分海縣憂股肱還入郡父母更臨州扇逐仁風轉車隨霖〈一作靈〉雨流恩光水上溢榮色栁間浮預待羣方最三公不逺求
　　東都酺宴
　　堯舜傳天下同心致太平吾君內舉聖逺合至公情錫命承丕業崇親享大名二天資廣運兩曜益齊明道暢昆蟲樂恩深朽蠧榮皇輿乆西幸留鎮在東京合宴千官入分曹百戲呈樂來嫌景遽酒著訝寒輕喜氣連雲閣歡呼動洛城人間知幾代今日見河清
　　奉酬韋祭酒嗣立偶遊龍門北溪忽懐驪山別業呈諸留守之作〈一本無上七字〉
　　石澗泉虛落松崖路曲廻聞君北溪下想像南山隈近念鼎湖別遙思雲嶂陪不同竒覯往空覩斯文來歳後寒初變春前芳未開黃蕤嫋岸栁紫蕚〈一作莟〉折邨梅盡室茲遊玩盈門幾樂哉嗟留洛陽陌夢詣建章臺野失巢由性朝非元凱才布懐欽逺跡幽意日塵埃
　　奉酬韋祭酒自湯還都經龍門北溪莊見貽之作
　　聞君湯井至瀟灑憇郊林拂曙攜清賞披雲覯〈一作親〉緑岑歡言遊覽意欵曲望歸心是日期佳客同山忽異尋桃花迂〈一作縁〉路轉楊柳間門深泛舟伊水漲繫馬香樹隂繁弄水族嬌吹狎沙禽春滿汀色媚景斜嵐氣侵懐仁殊未逺重德匪専臨來藻敷幽思連詞報所欽
　　酬崔光祿冬日述懐贈答〈並序〉
　　太極殿衆君子分司洛城自春渉秋日有遊討既而韋公出守茲樂便廢頃因公讌方接詠言崔光祿述志論文首貽雅唱諸公嘉德敘事咸有報章若夫盛時榮位華景勝㑹此四者古難一遇而我軰比實兼之至於精言探道妙識發義戲謔而逢規戒指諷而見師表益過三友豈易得乎謂膏澤傍潤芝蘭乆襲韋公近之矣以文㑹友以友輔仁崔公近之矣其餘尋聲響答望形影赴故亦浚碧池之漣漪增瑤林之沃若是用綴集勒成一巻永存幾閣之玩無忘歡好之時焉
　　徐陳嘗並作枚馬亦同時各負當朝譽俱承明主私夫君邁前侶觀國騁竒姿山似鳴威鳳泉如出寳⻱才雄子雲筆學廣仲舒帷紫綬拂三寺朱門臨九逵昔我含香日聯爾縉雲司朝攜蘭省歩夕退竹林期中路一分手數載來何遲求友還相得羣英復在茲留臺少人務方駕遞尋追渉玩懐同賞霑芳憶共持迎賔南澗飲載妓東城嬉春郊緑𠭇秀秋澗白雲滋名畫披人物良書討滯疑興來光不惜歡往跡如遺歳晏罷行樂層城間所思夜魂燈處厭朝髪鏡前衰忽枉崔駰什兼流韋孟詞曲髙彌寡和主善代為師齊戒觀華玉留連歎色絲終慚起予者何足與言詩
　　同劉給事城南宴集
　　水竹幽閒地簪纓近侍臣雍客乗暇日瀟灑出囂塵樹對思朋鳥池深入飬鱗管髙逐〈一作入〉吹歌舞妙含春老子叨專席歡邀隔搢紳此中情不淺遙寄賞心人
　　溫泉馮劉二監客舍觀妓
　　溫谷寒林薄〈一作暮〉羣遊樂事多佳人蹀駿馬乗月夜相過秀色然紅黛嬌香發綺羅鏡前鸞對舞琴裏鳯傳歌妬寵傾新意銜恩奈老何為君留上客歡笑斂雙蛾
　　寄許八
　　萬類春皆樂徂顔獨不怡年來人更老花發意先衰乳鵲穿壇畫巢蜂觸綱絲平生美容色宿昔影中疑逺道何由夢同心在者誰西風欲誰語憫黙遂無詞
　　送蘓合宮頲
　　都邑羣方首商泉舊俗訛變風須愷悌成化佇歌疇昔珪璋友雍容文雅多振纓遊省闥鏘玉宰京河別曲鸞初下行軒雉尚過百壺非餞意流詠在人和
　　送喬安邑備
　　書閣移年歳文朋難復辭歡言冬雪滿恨別夏雲滋外尹方為政髙明自不欺老人驂馭往童子狎雛嬉日茂西河俗寂寥東觀期遙懐秀才令京洛見新詩
　　送趙二尚書彥昭北伐
　　虜地河冰合邊城備此時兵連紫塞路將舉白雲司提劍榮中貴〈一作賞〉銜珠盛出師日華光〈一作鮮〉組練風色熖〈一作豔〉旌旗投筆尊前起橫戈馬上辭梅花吹別引楊栁賦歸詩
　　石門別楊六欽望
　　燕人同竄越萬里自相哀影響無期㑹江山此地來暮年傷泛梗累日慰寒灰潮水東南落浮雲西北囘俱看石門逺倚棹兩悲〈一作悠〉哉
　　南中送北使二首
　　傳聞合浦葉曾向洛陽飛何日南風至還隨北使歸紅顔渡嶺歇白首對秋衰髙歌何由見層堂〈一作臺〉不可違誰憐炎海曲淚盡血沾衣
　　待罪居重譯窮愁暮雨秋山臨鬼門路城繞瘴江流人事今如此生涯尚可求逢君入鄉縣傳我念京周別恨歸〈一作經〉途逺離言暮景遒夷歌翻下淚蘆酒未消愁聞有胡兵急深懐漢國羞和親先是詐欵塞果為讐釋繫應分爵蠲徒幾復侯亷頗誠未老孫叔且無謀若道馮唐事皇恩尚可收
　　送趙順直〈一作頤真〉郎中赴安西副大都督〈一作䕶〉
　　絶鎮功難立懸軍命匪輕復承遷〈一作還〉相後彌重任賢情將起神仙地才稱禮樂英長心堪繫虜短語足論兵日授休門法星教置陣名龍泉恩己著〈一作署〉燕頷相終成月窟窮天逺河源入塞清老夫操別翰承㫖頌昇平
　　送宋休逺之蜀任
　　求友殊損益行道異窮申綴我平生氣吐贈薄遊人結恩事明主忍愛逺辭親色麗成都俗膏腴蜀水濵如何從宦子堅白共緇磷日月千齡旦河山萬族春懐鉛書瑞府橫草事邊塵不及安人吏能令王化淳
　　岳州別梁六入朝
　　逺蒞長沙渚欣逢賈誼才江山疲應接風日復晴開江樹雲間斷湘山水上來近洲朝鷺集古戍夜猿哀岸杼含蒼捄河蒲秀紫臺月餘偏地賞心盡故人杯自我違京洛嗟君此泝洄容華因別老交舊與年頽夢見長安陌朝宗實盛哉
　　相州冬日早衙
　　城外宵鐘歛閨中曙火殘朝光曜庭雪宿凍聚池寒正色臨㕔事疑詞定筆端除苛囹圄息伐枳吏人寛河內功猶淺淮陽疾未安鏡中星髪變頓使世情闌
　　岳州西城
　　水國何遼曠風波遂極天西江三紀〈一作汜〉合南浦二湖連危堞臨清境煩憂暫豁然九圍觀掌內萬象閱眸前日去長沙渚〈一作浦〉山橫雲夢田汀葭變秋色津樹入寒煙潛穴探靈詭浮生揖聖仙至今人不見跡滅事空傳
　　岳州觀競渡
　　畫作飛鳬艇雙雙競拂流低〈一作俄〉裝山色變急棹水華浮土尚三閭俗江傳二女遊齊歌迎孟姥獨舞送陽侯鼓發南湖溠〈一作汊〉標爭西驛樓並驅常詫速非畏日光遒
　　對酒行巴陵作
　　留侯封萬戸園令夀千金本為成王業初由賦上林繁榮安足恃霜露遞相尋鳥哭楚山外猿啼湘水隂夢中城闕近天畔海雲深空對忘憂酌離憂不去心
　　岳州宴姚紹之〈並序〉
　　姚司馬往在柏臺每欽骨鯁及茲荒服偶得官聯復有令弟美芬芳襲予山寺外廬幽深形勝童冠是集歡言賦詩
　　杞梓滯江濵光華向日新難兄金作友媚子玉為人山水含秋興池亭借善鄰簷松風送靜院竹鳥來馴翠斚吹黃菊琱盤鱠紫鱗緩歌將醉舞為拂繡衣塵
　　岳州九日宴道觀西閣
　　揺落長年歎蹉跎逺宦心北風嘶代馬南浦宿陽禽佳此黃花酌酣餘白首吟涼雲霾楚望濛雨蔽荊岑登眺思清景誰將眷濁隂釣歌出江霧樵唱入山林魚以嘉名采木為美材侵大道由中悟逍遙非外尋參佐多君子詞華妙賞音留題〈一作淹留〉洞庭觀望古意何深
　　岳州作
　　水國生秋草離居再及𤓰山川臨洞穴風日望長沙物土南州異關河北信賒日昬聞怪鳥地熱見脩虵逺人夢歸路瘦馬嘶去家正有江潭月徘徊戀九華
　　遊洞庭湖
　　平湖曉望分仙嶠氣氛氳鼓枻乗清渚尋峰弄白雲江寒天一色日靜水重紋樹坐參猿嘯沙行入鷺群縁源斑篠宻罥徑緑蘿紛洞穴傳虛應楓〈一作遙〉林覺自熏雙童有靈藥願取獻明君
　　巴丘春作
　　日出洞庭水春山掛斷霞江涔相映發卉木共紛華湘戍南浮濶荊關北望賒湖隂窺魍魎丘勢辨巴蛇島戶巢為館漁人艇作家自憐心問景三歳客長沙
　　岳州夜坐
　　炎洲苦三伏永日臥孤城頼此閒庭夜蕭條夜月明獨歌還太息幽感見餘聲江近鶴時呌山深猿屢鳴息心觀有欲棄知返無名五十知天命吾其逹此生
　　別㴩湖
　　念別㴩湖去浮舟更一臨千峰出浪險萬木抱煙深南郡延恩渥東山戀宿心露花香欲醉時鳥囀餘音渉趣皆留賞無竒不徧尋莫言山水間幽意在鳴琴
　　伯奴邉見歸田賦因投趙侍御
　　爾家歎窮鳥〈窮鳥出趙壹賦故曰爾家〉吾族賦歸田〈用張衡〉莫道榮枯異同嗟世網牽黃陵浮汨渚青草㑹湘川去國逾三歳茲山老二年寒鴞鳴舎下昬虎臥籬前客淚堪斑竹離亭欲贈荃放言乆無次觸興感成篇
　　清逺江峽山寺
　　流落經荒外逍遙此梵宮雲峰吐月白〈一作日月〉石壁淡煙紅〈一作虹〉寳塔靈仙湧懸龕造化功〈一作工〉天香涵竹氣虛唄引松風簷牖飛花入廊房激水通猿鳴知谷靜魚戲辨〈一作見〉江空靜默將何貴惟應心境同
　　春雨早雷
　　東北春風至飄飄帶雨來拂黃先變栁㸃素早驚梅樹藹懸書閣煙含作賦臺河魚未上凍江蟄己聞雷美人宵夢著金屏曙不開無縁一啓齒空酌萬年杯
　　聞雨
　　窮冬萬花匝永夜百憂攢危戍臨江火空齋入雨寒斷猿知屢別嘶鴈覺虛彈心對爐灰死顔隨庭樹殘舊恩懐未報傾膽鏡中看
　　赦歸在道中作
　　陳焦心息盡死意不期生何幸光華旦流人歸上京愁將網共解服與代俱明復是三階正還逢四海平誰能定禮樂為國著功成
　　喜度嶺
　　東漢興唐厯南河復禹謀寧知瘴癘地生入帝皇州雷雨蘓蟲蟄春陽放鷽鳩洄沿炎海畔登降閩山陬嶺路分中夏川源得上流見花便獨笑看草即忘憂自始居重譯天星〈一作心〉已再周鄉關絶歸望親戚不相求棄杖枯還植窮鱗涸更浮道消黃鶴去運啓白駒留江妾晨炊黍津童夜櫂舟盛明良可遇莫後洛城遊












　　御定全唐詩巻八十八
　　欽定四庫全書
　　御定全唐詩巻八十九
　　張說
　　奉和聖製潼關口號應制
　　天德平無外關門東復西不將千里隔何用一丸泥
　　奉蕭令嵩酒並詩〈巳下三首俱賜宴東堂作〉
　　樂奏天恩滿杯來秋興髙更䝉蕭相國對席飲醇醪
　　奉宇文黃門融酒
　　聖德垂甘露天章下大風又乗黃閣賞願作黑頭公
　　奉裴中書光庭酒
　　西掖恩華降南宮命席闌詎知雞樹後更接鳳池歡
　　清夜酌
　　秋隂士多感雨息夜無塵清樽宜明月復有平生人
　　醉中作
　　醉後樂無極〈一作無窮樂又作方知樂〉彌〈一作全〉勝未醉時動容皆是舞出語總成詩
　　送梁知微渡海東
　　今日此相送明年此相待天上客星囘知君渡東海
　　寄劉道士舄
　　真人降紫氣邀我丹田宮逺寄雙飛舄飛飛不礙空
　　書〈一作答〉香能和尚塔
　　大師捐世去空餘法力在逺寄無礙香心隨到南海
　　被使在蜀
　　即今三伏盡尚自在臨卭歸途千里外秋月定相逄
　　正朝摘梅
　　蜀地寒猶暖正朝發早梅偏驚萬里客己復一〈一作半〉年來
　　蜀道後期
　　客心爭日月來往預期程秋風不相待先至洛陽城
　　廣州江中作
　　去國年〈一作歳〉方晏愁心轉〈一作獨〉不堪離人與〈一作共〉江水終日向西南
　　江中誦經
　　實相歸懸觧虛心暗在通澄江明月內應是色成空
　　江中遇黃領子劉隆
　　危石江中起孤雲嶺上還相逢皆得意何處是鄉關
　　欽州守歳
　　故歳今宵盡新年明旦來愁心隨斗柄東北望春囘
　　岳州守歳二首
　　夜風吹醉舞庭戶對酣歌愁逐前年少歡迎今歳多桃枝堪辟惡爆竹好驚眠歌舞留今夕猶言惜舊年
　　元朝〈一本題作幽州元日〉
　　今歳元日〈一作元日今歳〉樂不謝往〈一作去〉年春知向來心道誰為昨夜人
　　耗磨日飲二首
　　耗磨傳茲日縱橫道未宜但令不忌醉翻是樂無為上月今朝減流傳耗磨辰還將不事事同醉俗中人
　　又〈一本此首同前第一首為二首〉
　　春來半月度俗忌一時閒不酌他鄉酒惟堪對楚山
　　九日進茱茰山詩五首
　　家居洛陽下舉目見嵩山刻作茱茰節情生造化間黃花宜泛酒青嶽好登髙稽首明廷內心為天下勞菊酒攜山客茰囊繫牧童路疑隨大隗心似問鴻䝉九日重陽數三秋萬實成時來謁軒後〈一作石〉罷去坐蓬瀛
　　晩節歡重九髙山上五千醉中知遇聖夢裏見尋仙
　　岳州看黃葉
　　白首看黃葉徂顔復幾何空慙棠樹下不見〈一作未有〉政成歌
　　嶺南送使二首
　　獄中生白髪嶺外罷紅顔古來相送處凡得幾人還萬里投荒裔來時不見親一朝成白首看取報家人
　　傷妓人董氏四首
　　董氏嬌嬈性多為窈窕名人隨秋月落韻入𢷬衣聲粉蘂粘妝簏金花竭翠條夜臺無戲伴魂影向誰嬌舊亭紅粉閣宿處白雲關春日雙飛去秋風獨不還舞席沾殘粉歌梁委舊塵獨傷窗裏月不見帳中人
　　春閨怨
　　三月時將盡空房妾獨居蛾眉愁自結鬢髪沒情梳破陳樂詞二首〈樂苑曰商調曲也唐太宗所造明皇又作小破陳樂亦舞曲也〉
　　漢兵出頓金㣲照日光明鐡衣百里火旛熖熖千行雲騎霏霏蹙踏遼河自竭鼓譟燕山可飛正屬四方朝賀端知萬舞皇威
　　少年膽氣凌雲共許驍雄出羣匹馬城西挑戰單刀薊北從軍一鼓鮮卑送款五餌單于觧紛誓欲成名報國羞將開閤論勲
　　舞馬詞六首
　　萬玉朝宗鳳扆千金率領龍媒眄鼓凝驕躞蹀聼歌弄影徘徊〈聖代昇平樂〉
　　天鹿遙徵衛叔日龍上借羲和將共兩驂爭舞來隨八駿齊歌〈聖代昇平樂〉
　　綵旄八佾成行時龍五色因方屈膝銜杯赴節傾心獻夀無疆〈四海和平樂〉
　　帝皁龍駒沛艾星蘭驥子權竒騰倚驤洋應節繁驕接跡不移〈四海和平樂〉
　　二聖先天合德羣靈率土可封擊石驂驔紫燕摐金顧歩蒼龍〈四海和平樂〉
　　聖君出震應籙神馬浮河獻圖足踏天庭鼓舞心將帝樂躊躕〈四海和平樂〉
　　奉和三日祓禊渭濱應制
　　青郊上巳豔陽年紫禁皇遊祓渭川幸得歡娛承湛露心同草樹樂春天
　　桃花園馬上應制
　　林間豓色驕天馬苑裏穠華〈一作妝〉伴麗人願逐南風飛帝席年年含笑舞青春
　　奉和聖製幸韋嗣立山莊應制
　　西京上相出扶陽東郊別業好池塘自非仁智符天賞安能日月共囘光
　　奉和聖製同玉眞公主遊大哥山池題石壁
　　池如明鏡月華開山學香爐雲氣來神藻飛為鶺鴒賦仙聲颺出鳳凰臺
　　十五日夜御前口號踏歌詞二首
　　花蕚樓前雨露新長安城裏太平人龍銜火樹千重〈一作燈〉熖雞踏〈一作上〉蓮花萬歳〈一作樹〉春
　　帝宮三五戲春臺行雨流風莫妬來西域燈輪千影合東華金闕萬重開
　　蘇摩遮五首
　　摩遮本出海西胡琉璃寳服紫髯鬍聞道皇恩遍〈一作環〉宇宙來將歌舞助歡娛〈億歳樂〉
　　繡裝帕〈一作拍〉額寳花冠夷歌騎〈一作妓〉舞借人看自能激水成隂氣不慮今年寒不寒〈億歳樂〉
　　臘月凝隂積帝臺豪〈一作齊〉歌急鼓送寒來油囊取得天河水將添上夀萬年杯〈億歳樂〉
　　寒氣宜人最可憐故將寒水散庭前惟願聖君無限壽長取新年續舊年〈億歳樂〉
　　昭成皇后帝〈一作之〉家親榮樂諸人不比倫往日霜前花委地今年雪後樹逢春〈億歳樂〉
　　三月三日定昆池奉和蕭令得潭字韻
　　暮春三月日重三春水桃花滿禊潭廣樂逶迤天上下仙舟揺衍鏡中酣
　　和尹從事𢘅泛洞庭
　　平湖一望上〈一作水望〉連天林景千尋下洞泉忽驚水上光華滿疑是乗舟到日邉
　　送梁六自洞庭山作
　　巴陵一望洞庭秋日見孤峰水上浮聞道神仙不可接心隨湖水共悠悠
　　同趙侍御望歸舟
　　山庭迥迥面長川江樹重重極逺煙形影相追〈一作隨〉髙翥鳥心腸併斷北風〈一作飛〉船
　　襄陽路逢寒食
　　去年寒食洞庭波今年寒食襄陽路不辭著處尋山水秖畏還家落春暮
　　〈附〉詠方圓動靜示李泌〈詳見泌集〉
　　方如棋局圓如棋子動如棋生靜如棋死









　　御定全唐詩巻八十九
<集部,總集類,御定全唐詩>
　　欽定四庫全書
　　御定全唐詩巻九十
　　張均
　　張均說長子開元中歴官大理卿受祿山偽命為中書令肅宗立免死長流合浦集二十巻今存詩七首
　　和尹𢘅登南樓
　　客來已兩春更瞻韶光早花鳥既環合江山復駢抱樓形寫北潭堞勢凌青島白雲謝歸鴈馳懐洛陽道
　　江上逢春
　　離憂耿未和春慮忽蹉跎擇木猿知去尋泥燕獨過驚花翻霽日垂栁拂煙波激意屢怡賞無如鄉念何
　　九日巴丘登髙〈一作父説詩誤〉
　　客心驚暮序賔雁下滄洲共賞重陽節言尋戲馬遊湖風扶戍栁江雨暗山樓且酌東籬酒聊袪南國憂
　　和尹懋秋夜遊㴩湖二首
　　逺水沈西日寒沙聚夜鷗平湖乗月滿飛棹接星流黃
　　葉鳴淒吹蒼葭掃暗洲願移滄浦賞歸待潁川遊灣潭幽意深杳靄涌寒岑石痕秋水落嵐氣夕陽沈澄徹天為底淵𤣥月作心青溪非大隱歸弄白雲潯
　　岳陽晚景〈一作父說詩〉
　　晚景寒鵶集秋風旅鴈歸水光浮日出霞彩暎江飛洲白蘆花吐園紅柿葉稀長沙卑濕地九月未成衣
　　流合浦嶺外作
　　瘴江西去火為山炎徼南窮鬼作關從此更投人境外生涯應在有無間
　　張垍
　　張垍說次子尚寧親公主拜駙馬都尉許於禁中置內宅侍為文章坐事出為盧溪司馬入為太常卿祿山亂受偽相命死賊中詩一首
　　奉和岳州山城〈一作張均詩〉
　　郡館臨清賞開〈一作閒〉扃坐白雲訟虛棠戶曙觀靜竹簷曛懸榻迎賓下趨庭學禮聞風傳琴上意遙向日華紛















　　御定全唐詩巻九十
