　　欽定四庫全書
　　御定全唐詩巻一百四十四
　　常建
　　常建開元中進士第大厯中為盱眙尉詩似初發通莊卻尋野徑百里之外方歸大道其旨逺其興僻佳句輒來唯論意表淪扵一尉士論悲之詩一巻
　　送陸擢
　　聖代多才俊〈一作秀〉陸生何考槃南山髙松樹不合空摧殘九月湖上別北風秋雨寒殷勤歎孤鳳早食金琅玕
　　送李十一尉臨溪
　　泠泠花下琴君唱渡江吟天際一㠶影預懸離別心以言神仙尉因致瑤華音囘軫撫商調越溪〈一作聲〉澄碧林
　　江上琴興
　　江上調玉琴一清一心泠泠七遍萬木澄幽隂〈一作音〉䏻使江月白又令江水深始知梧桐枝可以徽黃金
　　湖中晩霽
　　湖廣舟自輕江天欲澄霽是時清楚望氣色猶霾曀踟躕金霞白波上日初麗煙虹落鏡中樹木生天際杳杳涯欲辨䝉䝉雲復閉言乗〈一作垂〉星漢眀又覩寰瀛勢微興從此愜悠然不知嵗試歌滄浪清遂覺乾坤細豈念客衣薄將期永投袂遲回漁父間一雁聲嘹唳
　　宿王昌齡隠居
　　清溪深不測〈一作極〉隠處唯孤雲松際露微月清光猶為君茅亭宿花影藥院滋苔紋余亦謝時去西山鸞鶴羣
　　送楚十少府
　　微風吹霜氣寒影眀〈一作流〉前除落日未䏻別蕭蕭林木虗愁煙閉千里仙尉其何如因送別鶴操贈之雙鯉魚鯉魚在金盤別鶴哀有餘心事則如此請君開素書
　　張山人彈琴
　　君去芳草綠西峰彈玉琴豈惟丘中賞兼得清煩襟朝從山口還出嶺聞清〈一作幽〉音瞭然雲霞氣〈一作意〉照見天地心𤣥鶴下澄空翩翩舞松林改扣〈一作和〉商聲又聽飛龍吟稍覺此身妄漸知仙事深其將鍊金鼎永矣〈一作以〉投吾簮
　　白湖寺後溪宿雲門
　　落日山水清亂流鳴淙淙舊蒲雨抽莭新花水對窓溪中日已沒歸鳥多為雙杉松引直路出谷臨前湖洲渚晚色靜又觀花與蒲入溪復登嶺草淺寒流速圓月眀髙峰春山因獨宿松隂澄初夜曙色分逺目日出城南隅青青媚川陸亂花覆東郭碧氣銷長林四郊一清影千里歸寸心前瞻王〈一作去〉程促卻戀雲門深畢景有餘興到家彈玉琴
　　閒齋臥病〈一作雨〉行藥至山館稍次湖亭二首〈一作一首〉
　　旬時結隂霖簾外初白日齋沐清病容心魂畏虗〈一作靈〉室閒梅照前戶眀鏡悲舊質同袍四五人何不來問疾行藥至石壁東風變芽主人門外〈一作山人山門〉綠小隠湖中花時物堪獨徃春㠶冝別家辭君嚮滄海爛漫從天涯
　　塞上曲
　　翩翩雲中使來問太原卒百戰苦不歸刀頭怨眀月塞雲隨陣落寒日傍〈一作旁〉城沒城下有寡妻哀哀哭枯骨
　　仙谷遇毛女意知是秦宮人
　　溪口水石淺泠泠眀藥叢入溪雙峰峻松栝疎幽風垂嶺枝〈一作竹〉嫋嫋翳泉花濛濛夤縁霽人目路盡心彌通盤石橫陽崖前流〈一作臨〉殊未窮囬潭清雲影瀰漫長天空水邉一神女千嵗為玉童羽毛經漢代珠翠逃秦宮目覿神已寓鶴飛言未終祈君青雲祕願謁黃仙翁嘗以耕玉田龍鳴西頂中金梯與天接㡬日來相逢
　　夢太白西峰
　　夢寐昇九崖杳靄逢元君遺我太白峰〈一作岑〉寥寥辭垢氛結宇在星漢宴林閉氤氳簷楹覆餘翠巾舄生片雲時徃溪水〈一作谷〉間孤亭晝仍曛松峰引天影石瀬清霞文恬目緩舟趣霽心投鳥羣春風又揺櫂潭島花紛紛
　　鄂渚招王昌齡張僨
　　刈蘆曠野中沙土〈一作上〉飛黃雲天晦無精光茫茫悲逺君楚山隔湘水湖畔落日曛春雁又北飛音書固難聞謫居未為歎䜛枉何由分午日逐蛟〈一作蛇〉龍冝為弔寃文翻覆古共然名〈一作官〉宦安足雲貧士任枯槁捕魚清江濆有時荷鉏犁曠野自耕耘不然春山隠溪澗花〈一作何〉氤氳山鹿自有場賢達亦顧羣二賢歸去來世上徒紛紛
　　春詞二首〈樂府詩題作陌上桑一本連後堦下草猶短一首共作三首〉
　　菀菀黃栁絲濛濛雜花垂日髙紅妝臥倚對〈一作樹〉春光〈一作風〉遲寧知傍淇水腰褭黃金羈
　　翳翳陌上桑南枝交北堂羙人金梯出素手自提筐非但畏〈一作為〉蠶飢盈盈嬌路傍
　　晦日馬鐙曲稍次中流作
　　夜寒宿蘆葦曉色眀西林初日在川上便澄逰子心秦〈一作晴〉天無纎翳郊野浮春隂波靜隨釣魚舟小綠水深出浦見千里曠然諧逺尋扣船應漁父因〈一作同〉唱滄浪吟
　　古意〈一本連後古意三首共作四首〉
　　牧馬古道傍道傍多古墓蕭條愁殺人蟬鳴白楊樹迴頭望京邑合沓生塵霧冨貴安可常歸來保貞素
　　宿五度溪仙人得道處
　　五度溪上花生根依兩崖二月尋片雲願宿秦人家上見懸崖崩下見白水湍仙人彈碁處石上青蘿盤無䖏求玉童翳翳唯林巒前溪遇新月聊取玉琴彈
　　西山
　　一身為輕舟落日西山際常隨去㠶影逺接長天勢物象歸餘清林巒分夕麗亭亭碧流暗日入孤霞繼渚日逺隂映湖雲尚眀霽林昏楚色來㟁逺荊門閉至夜轉清逈蕭蕭北風厲沙邉雁鷺泊宿處蒹葭蔽圓月逗前浦孤琴又揺曳泠然夜遂深白露霑人袂
　　春詞kao
　　階下草猶短牆頭梨花白織女髙樓上停梭顧行客問君在何所青鳥舒錦翮
　　贈三侍御
　　髙山臨大澤正月蘆花乾陽色薫兩崖不改青松寒士賢守孤貞古來皆共難眀君錯甚〈一作任〉才䑓上飛三鸞操與霜雪眀量與江海寛束身視天涯安䏻窮波瀾孤鶴在枳棘一枝非所安逸翮望絶霄見欲凌雲端層䑓何其髙山石流洪湍固知非天池鳴躍同所歡誰念獨枯槁四十長江干責躬貴知已効拙從一官折翮悲髙風苦飢𠉀朝飡湖月映大海天空何漫漫託身未知所謀道庶不刋吟彼喬木詩一夕常三歎
　　第三峰
　　西山第三頂茅宇依雙松杳杳欲至天雲梯升㡬重瑩魄澄玉虗以求鸞鶴蹤逶迤非天人執莭乘赤龍旁映白日光縹緲輕霞容孤輝上煙霧餘影眀心胷願與黃麒麟欲飛而莫從因寂清萬象輕雲自中峰山暝學棲鳥月來隨暗蛬尋空靜餘響嫋嫋雲溪鐘
　　古興
　　漢上逢老翁江口為僵屍白髮沾黃泥遺骸集烏䲭機巧自此忘精魄今何之風吹釣竿折魚躍安䏻施白水眀汀洲菰蒲冒深陂唯留扁舟影繫在長江湄突兀枯松枝悠揚女蘿絲託身難憑依生死焉相知徧觀今時人舉世皆爾為將軍死重圍漢卒猶爭馳百馬同一銜萬輪同一規名與身孰親君子冝固思
　　髙樓夜彈箏
　　髙樓百餘尺直上江水平眀月照人苦開簾彈玉箏山髙猿狖急天靜鴻雁鳴曲度猶未終東峰霞半生
　　客有自燕而歸哀其老而贈之
　　羸馬朝自燕一身為二連憶親拜孤塚移葬雙陵前幽願從此畢劍心因獲全孟冬寒氣盛撫轡告言旋碣石海北門餘㓂惟朝鮮離離一寒騎嫋嫋馳白天生別皆自取況為士卒先寸心漁陽興落日旌竿懸
　　白龍窟汎舟寄天台學道者
　　夕映翠山深餘暉在龍窟扁舟滄浪意澹澹花影沒西浮入天色南望對雲闕因憶莓苔峰初陽濯𤣥髪泉蘿兩幽映松鶴間清越碧海瑩子神玉膏澤人骨忽然為枯木微興遂如兀應寂中有天眀心外無物環廻從所汎夜靜猶不歇澹然意無限身與波上月
　　張天師草堂
　　靈溪宴清宇傍倚枯松根花藥繞方丈瀑泉飛至門四氣閉炎熱兩崕改眀昏夜深月蹔皎亭午朝始暾信是天人居幽幽寂無喧萬壑應鳴磬諸峰接一魂遂登仙子谷因醉田生〈一作中〉樽時莭開玉書窅映飛天言心化便〈一作更〉無影目精焉累煩忽而與〈一作舉〉霄漢寥落空南軒
　　古意三首
　　二妃方訪舜萬里南方懸逺道隔江漢孤舟無嵗年不知蒼梧䖏氣盡呼青天愁淚變楚竹蛾眉䘮湘川後人立為廟累世稱其賢過客設祠祭狐貍來坐邉懐古未忍還猿吟徹空山
　　眀月照髙閣綵女褰羅幕歌舞臨碧雲簫聲沸珠箔青鸞臨南海天上雙白鶴萬里齊翼飛意求君門樂玉霄九重閉金鎻夜不開兩翅自無力愁鳴雲外來態深入〈一作人〉空貴世屈無良媒俛仰顧中禁東飛白玉䑓楚王竟何去獨自留巫山偏使世人見迢迢江漢間駐舟春溪裏皆願拜靈顔寤寐見神女金沙鳴珮環閒艷絶世姿令人氣力微含笑竟不語化作朝雲飛
　　漁浦
　　春至百草綠陂澤聞鶬鶊別家投釣翁今世滄浪情漚紵為緼袍折麻為長纓榮譽失本真怪人浮此生碧水月自濶安流淨而平扁舟與天際獨往誰䏻名
　　空靈山應田叟
　　湖南無村落山舍多黃茒淳樸如太古其人居鳥巢牧童唱巴歌野老亦獻嘲泊舟問溪口言語皆啞咬土俗不尚農豈暇論肥磽莫傜射禽獸浮客烹魚鮫余亦罘罝人獲麋今尚苞敬君中國來願以充其庖日入聞虎鬬空山滿咆哮懐人雖共安異域終難交白水可洗心採薇可為餚曳策背落日江風鳴梢梢
　　太公哀晚遇
　　日出渭流白文王畋獵時釣翁在蘆葦川澤無㷱羆詔書起遺賢匹馬令〈一作今〉致辭因稱江海人臣老筋力衰遲遲詣天車快快〈一作怏怏〉悟靈龜兵馬更不獵君臣皆共怡同車至咸陽心影無磷緇四牡玉墀下一言為帝師王侯擁朱門軒蓋曜長逵古來榮華人遭遇誰知之落日懸桑榆光景有頓虧倐忽〈一作悲〉天地人雖貴將何為
　　昭君墓
　　漢宮豈不死異域傷獨〈一作猶傷〉沒萬里䭾黃金蛾眉為枯骨廻車〈一作軍〉夜出寒立馬皆不發共〈一作憤〉恨丹青人墳上哭眀月
　　弔王將軍墓
　　嫖姚北伐時深入強〈一作㡬〉千里戰餘落日黃軍敗鼓聲死嘗聞漢飛將可奪單于壘今與山鬼鄰殘兵哭遼水
　　古意
　　井底玉冰洞地眀琥珀轆轤青絲索仙人騎鳯披彩霞挽上銀瓶照天閣黃金作身雙飛龍口銜眀月噴芙蓉一時渡海望不見曉上青樓十二重
　　古興
　　轆轤井上雙梧桐飛鳥銜花日將沒深閨女兒莫愁年玉指泠泠怨金碧石榴帬裾蛺蝶飛見人不語顰蛾眉青絲素絲紅綠絲織成錦衾當為誰
　　張公子行〈一作古意〉
　　日出乗釣舟嫋嫋持釣竿渉淇傍荷花驄馬閑金鞍俠客〈一作使君〉白雲中腰間懸轆轤出門事嫖姚為君西擊胡胡兵漢騎相馳逐轉戰孤軍西海〈一作海西〉北〈一作曲〉百尺旌竿沈黒雲邉笳落日不堪聞
　　題破山寺後禪院
　　清晨入古寺初日照髙林竹〈一作一一作曲〉逕通〈一作遇〉幽䖏禪房花木深山光恱鳥性潭影空人心萬籟此都寂但餘鐘磬音
　　送李大都䕶
　　單于雖不戰都䕶事邉深君執幕中秘䏻為髙士心海頭近初月磧裏多愁隂西望郭猶子將分淚滿襟
　　潭州留別
　　賢達不相識偶然交已深宿㠶謁郡佐悵別依禪林湘水流入海楚雲千里心望君杉松夜山月清猿吟
　　聽琴秋夜贈㓂尊師
　　琴當秋夜聽況是洞中人一指指應法一聲聲爽神寒蟲臨砌急〈一作黙〉清吹褭燈頻何必鍾期耳髙閒自可親
　　泊舟盱眙
　　泊舟淮水次霜降夕流清夜久潮侵㟁天寒月近城平沙依雁宿𠉀館聴雞鳴鄉國雲霄外誰堪羇旅情
　　江行
　　平湖四無際此夜泛孤舟眀月異方意吳歌令客愁鄉園碧雲外兄弟淥江頭萬里無歸信傷心看鬥牛
　　燕居
　　青苔常滿路流水復入林逺與市朝隔日聞雞犬深寥寥丘中想渺渺湖上心嘯傲轉無欲不知成陸沈
　　送宇文六
　　花映垂楊漢水〈一作水徹〉清微〈一作曉〉風林裏一枝輕即今江北還如此愁殺江南離別情
　　落第長安
　　家園好在尚〈一作住上〉留秦恥作眀時失路人恐逢故里鶯花笑且向長安度一春
　　塞下
　　鐡馬胡裘出漢營分麾百道救龍城左賢未遁旌〈一作斬〉竿折過在將軍不在兵
　　題法院
　　勝景門閒〈一作開〉對逺山竹深松老半含煙皓〈一作皎一作素〉月殿中三度磬水晶宮裏一僧禪
　　嶺猿
　　杳杳褭褭〈一作淒淒一作依依〉清且切鷓鴣飛處又斜陽相思嶺上相思淚不到三聲合㫁腸
　　三日尋李九莊
　　雨歇楊林東渡頭永和三日盪輕舟故人家在桃花㟁直到門前溪水流
　　塞下曲四首
　　玉帛朝囘望帝鄉烏孫歸去不稱王天涯靜䖏無征戰兵氣銷為日月光
　　北海隂風動地來眀君祠上望龍堆髑髏皆是長城卒日暮沙場飛作灰
　　龍鬬雌雄勢已分山崩鬼哭恨將軍黃河直北千餘里寃氣蒼茫成黒雲
　　因嫁單于怨在邉蛾眉萬古葬胡天漢家此去三千里青塚常無草木煙
　　戲題湖上
　　湖上老人坐磯〈一作島〉頭湖裏桃花水卻流竹竿嫋嫋波無〈一作白波〉際不知何者吞吾鈎
　　吳故宮
　　越女歌長君且聽芙蓉香滿水邉城豈知一日終非主猶自如今有怨聲









　　御定全唐詩巻一百四十四
