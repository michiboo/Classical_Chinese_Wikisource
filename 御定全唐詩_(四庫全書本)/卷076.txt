　　欽定四庫全書
　　御定全唐詩巻七十六
　　徐彥伯
　　徐彥伯名洪以字行兗州瑕丘人七嵗能為文對䇿髙第調永壽尉蒲州司兵參軍時司戶韋暠善判司士李亙工書而彥伯屬辭稱河東三絶屢遷給事中預修三教珠英由宗正卿出為齊州刺史移蒲州擢修文館學士工部侍郎歴太子賓客卒彥伯文章典縟晚年好為彊澁之體頗為後進所效集二十巻今編詩一卷儀坤廟樂章〈唐書樂志曰儀坤廟樂迎神用永和次金奏皇帝行用太和酌獻登歌用肅和迎俎用雍和肅明皇后室酌獻用昭升昭成皇后室酌獻用坤貞飲福用壽和送文舞出迎武舞入用舒和武舞用安和撤俎用雍和送神用永和〉
　　永和
　　猗若清廟肅肅熒熒國薦嚴祀坤興淑靈有幾在室有樂在庭臨茲孝享百祿惟寜
　　金奏
　　隂靈效祉軒曜降精祥符淑氣慶集柔明瑤俎既列雕桐發聲徽猷永逺比徳皇英
　　擬古三首
　　遙裔煙嶼鴻䨇影旦夕同交翰倚沙月和鳴㺯江風𦶜若茂芳序君子從逺戎雲生隂海沒花落春潭空紅淚掩促柱錦衾羅薫籠自傷瓊草綠詎惜鉛粉紅裂帛附雙燕為予向遼東
　　讀書三十載馳騖周六經儒衣干時主忠䇿獻闕廷一朝奉休盼從容厠羣英束身趨建禮秉筆坐承明廨署相填噎僚吏紛縱橫五日休澣時屠蘇繞玉屏橘花覆北沼桂樹交西榮樹棲兩鴛鴦含春向我鳴皎㓗綺羅豓便娟絲管清擾擾天地間出處各有情何必巖石下枯槁閑此生
　　頹光無淹晷逝水有迅流緑苔紛易歇紅顔不再求歌笑當及春無令壯志秋弱年仕闗輔簃門豁御溝〈一作門豁王御溝〉敷愉東城際婉孌南陌頭荷花嬌緑水楊葉暖青樓中有綺羅人可憐名莫愁畫屏繞金膝珠簾懸玉鈎纖指調寳琴泠泠哀且柔贈君鴛鴦帶因以鷫鸘裘牕〈一作向〉曉吟日坐閨夕秉燭遊無作北門客咄咄懐百憂
　　贈劉舎人古意
　　女牀閟靈鳥文章世所希巢君碧梧樹舞君青瑣闈或言鳯池樂撫翼更西飛鳳池環禁林仙閣靄沈沈璇題激流日〈一作目〉珠綴緜清隂郁穆絲言重熒煌台座深風張丹戺翮月弄紫庭〈一作素琴〉音衆〈一作䨇〉綵結不散孤英跂莫尋浩歌在西省經傳恣潛心〈一作浩歌在蘭渚婉孌故儔心〉
　　和李適答宋十一入崖口五渡見贈
　　聞有獨徃客拂衣捐世心結欣薄枉渚撰念縈舊林經亙去崖合冥緜歸壑深琪樹環碧彩金潭生翠隂沿洄弄沙榜詭〈一作危〉仄眺明岑夕聞桂裏猿曉玩松上禽雜佩藴孤袖瓊敷綴雙襟我懷滄洲想懿爾白雲吟秉願理方協存期跡易尋茲言庶不負為報巖中琴
　　雪
　　雪暗窮海雲灑空紛似露朔風吹故里宛轉玉階樹孤妾調玉瑟早寒生錦衿況君張羅幙愁坐北庭隂
　　比干墓
　　大位天下寳維賢國之鎮𣪞道微而在受辛纂頹𦙍山鳴鬼又哭地裂川亦震媟黷皆佞諛䖍劉盡英雋孤卿帝叔父特進貞而順玉牀逾皜㓗銅柱方歊焮奉國歴三朝觀竅明一瞬季代猖狂主蓄怒提白刃之子彌忠讜憤然更勇進撫膺誓隕越知死故不恡已矣竟剖心哲婦亦同殉驪龍暴雙骨太嶽摧孤仞周發次商郊寃骸悲莫殣鋒劔勦遺孽報復一何迅駐䍐歌淑靈命徒封旅櫬自爾銜幽酷於嗟流景駿丘墳被宿莽壇戺縁飛燐貞觀戒北征維皇念忠信荒墳䕶草木刻桷吹煨燼代逺恩更崇身頽名益振帝詞書樂石國饌羅芳釁偉哉烈士圗竒英千古徇
　　題東山子李適碑隂二首〈並序〉
　　噫嘻李公生自號東山子死𦵏東山豈其讖哉神交者歌薤露以送子歸東山為詩鐫於碑隂雲
　　隴嶂縈紫氣金光赫氛氳美人含遙靄桃李芳自薫圗髙黃鶴羽寳奪驪龍羣忽驚薤露曲掩噎東山雲囘也實夭折賈生亦脆促今復哀若人危光迅風燭〈一作危迅風前燭〉夜臺淪清鏡窮塵埋〈一作掩〉結緑何以贈下泉生芻唯一束
　　淮亭吟
　　貞寂慮兮淮山幽憐芳若兮擥中洲崩湍委咽日夜流孤客危坐心自愁矧鶴唳兮風曉復猿鳴兮霜秋熠燿飛兮蟋蟀吟倚清瑟兮橫涼琴擷瑤芳兮弔楚水弄琪樹兮歌越岑山碕礒兮隈曲水涓漣兮洞汨金光延起兮驟興沒青苔竟兮綠蘋歇緑蘋歇兮凋朱顔美人寂歴兮何時閑君不見可憐桐栢上丰茸桂樹花滿山
　　芳樹
　　玉花珍簟上金縷〈一作鏤〉畫屏開曉月憐箏柱春風憶鏡臺箏柱春風吹曉月芳樹落花朝暝歇藁砧刀頭未有期〈一作時〉攀條拭淚坐相思
　　遊禁苑幸臨渭亭遇雪應制
　　玉律藏氷𠉀彤階飛雪時日寒消不盡風定舞還遲瓊樹留宸矚璇花入睿詞懸知穆天子黃竹謾言詩
　　奉和送金城公主適西蕃應制
　　鳳扆憐簫曲鸞閨念掌珍羌庭遙築館廟䇿重和親星轉〈一作去〉銀河夕花移玉樹春聖心悽送逺留蹕望征塵
　　幸白鹿觀應制
　　鳳輿乗八景⻱籙向三仙日月移平地雲霞綴小天金童擎紫藥玉女獻青蓮花洞留宸賞還旗繞夕煙
　　胡無人行
　　十月繁霜下征人逺鑿空雲揺錦車節海照角端弓暗磧〈一作雪〉埋沙樹衝飈巻塞蓬方隨膜拜入歌舞玉門中
　　偼伃
　　君恩忽斷絶妾思終未央巾櫛不可見枕席空餘香窗暗網羅白堦秋苔蘚黃應門寂已閉流涕向昭陽
　　採蓮曲
　　妾家越水邊揺艇入江煙既覓同心侶復采同心蓮折藕絲能脆開花葉正圎春歌弄明月歸櫂落花前
　　孤燭歎〈一作閨怨〉
　　切切夜閨冷微微孤燭然玉盤紅淚滴金燼彩光圎煖手縫輕素嚬蛾續斷相思咽不語囘向錦屏眠
　　閨怨
　　征客戍金微愁閨獨掩扉塵埃生半榻花絮落殘機褪暖蠶初臥巢昏燕欲歸春風日向盡銜涕作征衣
　　餞唐州髙使君赴任
　　香蕚媚紅滋垂條縈綠絲情人拂瑤袂共惜此芳時驌驦已躑躅鳥隼方葳㽔跂予望太守流潤及京師
　　奉和幸新豐溫泉宮應制
　　姬典歌時邁虞編記省方何如黒帝月𤣥覽〈一作運〉白雲鄉翠仗縈船岸明斾〈一作旂〉應萯〈音負〉陽風揺花眊彩雪豓寳戈芒御陌開函〈一作油〉次離宮夾樹行桂枝籠騕褭松葉覆〈一作䕃〉堂皇仙石〈一作女〉含珠液溫池孕璧房湧疑神瀵溢澄〈一作泛〉若帝臺漿獨沸流常熱潛蒸氣轉香青壇〈一作坻〉環玉甃紅礎〈一作淀〉鑠金光藻曜凝芳潔葳㽔獻淑祥五龍歸寳算九鳸葉時康同預華封老中衢祝聖皇
　　同韋舎人元旦早朝
　　夕轉清壺漏晨驚長樂鐘逶迤綸禁客假寐守銅龍予亦趨三殿肩隨謁九重繁珂接曙響華劒比春容相問韶光歇彌憐芳意濃願言乗日旰攜手即雲峰
　　侍宴韋嗣立山莊應制
　　鼎臣休澣隙方外結遙〈一作遐〉心別業青霞境孤潭碧樹林毎馳東墅䇿遙弄北溪琴帝眷紓〈一作幸行〉時豫台園賞嵗隂移鑾明月沼張組〈一作樂〉白雲岑御酒瑤觴落仙壇竹徑深三光〈一作章〉懸聖藻五等冠朝簪自昔皇恩感〈一作自愧承恩盛〉咸言獨自〈一作在〉今
　　送特進李嶠入都祔廟
　　特進三公下台臣百揆先孝圗開寢石祠主卜牲筵恩級青綸賜徂裝紫槖懸綢繆金鼎席宴餞玉潢川北斗分征路東山起贈篇樂池歌緑藻梁苑藉紅荃騎轉商巖日旌揺闗塞煙廟堂須鯁議錦節佇來旋
　　春閨
　　戍客戍清波幽閨幽思多暗梁聞語燕夜燭見飛蛾寳鴨〈一作匣〉藏脂粉金屏綴綺羅裁衣巻紋素織錦度鳴梭有使通西極緘書寄北河年光只恐盡征戰莫蹉跎
　　奉和興慶池戲競渡應制
　　夾道傳呼翊翠虬天回日〈一作地〉轉御芳洲青潭曉靄籠仙蹕紅嶼晴花隔綵旒香溢金杯環廣坐聲傳〈一作揺〉妓舸匝中流羣臣相慶嘉魚樂共哂橫汾歌吹秋
　　苑中遇雪應制
　　千鍾聖酒御筵披六出祥英亂繞枝即此神仙對瓊圃何煩轍跡向瑤池
　　上已日祓禊渭濱應制
　　晴風麗日滿芳洲栁色〈一作御幕〉春筵祓錦流皆言侍蹕〈一作曲侍〉橫汾〈一作璜溪〉宴暫似乗槎〈一作輕飛〉天漢遊
　　夜宴安樂公主新宅應制
　　鳳樓開闔引明光花酎〈一作醑〉連添醉益香欲知帝女薰天貴金柯〈一作珂〉玉柱夜成行
　　餞唐永昌
　　金溪碧水玉潭沙鳬舄翩翩弄日華鬬雞香陌行春倦為摘東園桃李花
　　侍宴桃花園
　　源水叢花無數開丹跗紅萼間青梅從今結子三千嵗預喜仙遊復摘來
　　石淙
　　碧淀紅涔崿嶂間淙嵌洑岨洊成灣琪樹琁娟花未落銀芝窋䆛露初還八風行殿開仙牓七景飛輿下石闗張蔦席雲平圃讌焜煌金記藴名山

　　御定全唐詩巻七十六
<集部,總集類,御定全唐詩>
