　　欽定四庫全書
　　御定全唐詩巻三百五十二
　　栁宗元
　　登栁州峩山
　　荒山秋日午獨上意悠悠如何望鄉處西北是融州
　　得盧衡州書因以詩寄
　　臨蒸且莫歎炎方為報秋來雁幾行林邑東廻山似㦸牂牁南下水如湯蒹葭淅瀝含秋霧橘柚玲瓏透夕陽非是白蘋洲畔客還將逺意問瀟湘
　　荅劉連州邦字
　　連璧本難雙分符刺小邦崩雲下灕水劈箭上潯江負弩啼寒狖〈余救切〉鳴枹驚夜狵遙憐郡山好謝守但臨窓
　　嶺南江行
　　瘴江南去入雲煙望盡黃茆是海邉山腹雨晴添象跡潭心日暖長蛟涎射工巧伺逰人影𩗗母偏驚旅客船從此憂來非一事豈容華髪待流年
　　栁州峒氓
　　郡城南下接通津異服殊音不可親青箬裹鹽歸峒客緑荷包飯趂虛人〈嶺南人呼市為虛〉鵝毛禦臘縫山罽雞骨占年拜水神愁向公庭問重譯欲投章甫作文身
　　酬徐二中丞普寧郡內池館即事見寄
　　鵷鴻念舊行虛館對芳塘落日眀朱檻繁花照羽觴泉歸滄海近樹入楚山長榮賤俱為累相期在故鄉酬賈鵬山人郡內新栽松寓興見贈二首
　　芳朽自為別無心乃𤣥功夭夭日放花榮耀將安窮青松遺澗底擢蒔茲庭中積雪表眀秀寒花助蔥蘢貞幽夙有慕持以延清風
　　無能常閉閣偶以靜見名竒姿來逺山忽似人家生勁色不改舊芳心與誰榮喧卑豈所安任物非我情清韻動竽瑟諧此風中聲
　　種栁戱題
　　栁州栁刺史種栁栁江邉談笑為故事推移成昔年垂隂當覆地聳幹會參天好作思人樹慚無恵化傳
　　栁州二月榕葉落盡偶題
　　宦情覉思共悽悽春半如秋意轉迷山城過雨百花盡榕葉滿庭鶯亂啼
　　浩初上人見貽絶句欲登仙人山〈在栁州〉因以酬之
　　珠樹玲瓏隔翠微病來方外事多違仙山不屬分符客一任凌空錫杖飛
　　雨中贈仙人山賈山人〈即賈鵬也〉
　　寒江夜雨聲潺潺曉雲遮盡仙人山遙知𤣥豹在深處下笑羈絆泥塗間
　　別舎弟宗一
　　零落殘紅〈一作魂〉倍黯然雙垂別淚越江邉一身去國六千里萬死投荒十二年桂嶺瘴來雲似墨洞庭春盡水如天欲知此後相思夢長在荊門郢樹煙
　　奉和周二十二丈酬郴州侍郎衡江夜泊得韶州書並附當州生黃茶一封率然成篇代意之作
　　丘山仰徳耀天路下征騑夢喜三刀近書嫌五載違凝情江月落屬思嶺雲飛㑹入司徒府還邀周掾歸殷賢戱批書後寄劉連州並示孟崙二童〈自注家有右軍書每紙背庾翼題雲王會稽六紙二月三十日〉
　　書成欲寄庾安西紙背應勞手自題聞道近來諸子弟臨池尋已厭家雞
　　重贈二首
　　聞道將雛向墨池劉家還有異同詞〈漢書劉歆以左丘眀公榖詳略難父向向不能非〉如今試遣隈牆問已道世人那得知
　　世上悠悠不識真薑芽盡是捧心人若道栁家無子弟徃年何事乞西賓〈子厚嘗為劉寫西京賦〉
　　疊前
　　小學新翻墨沼波羨君瓊樹散枝柯左家弄玉唯嬌女空覺庭前鳥跡多
　　疊後
　　事業無成恥藝成南宮起草舊連名〈公與夢得嘗同為禮部員外郎〉勸君火急添功用趂取當時二妙聲
　　銅魚使赴都寄親友〈自注嶺南支郡無綱官考典帳典等悉附都府至京〉
　　行盡關山萬里餘到時閭井是荒墟附庸唯有銅魚使此後無因寄逺書
　　韓漳州書報徹上人亡因寄二絶
　　早嵗京華聼越吟聞君江海分逾深他時若寫蘭亭會莫畫髙僧支道林
　　頻把瓊書出袖〈一作衲〉中獨吟遺句立秋風桂江日夜流千里揮淚何時到甬東
　　栁州城西北隅種柑樹
　　手種黃柑二百株春來新葉徧城隅方同楚客憐皇樹〈楚詞後皇嘉樹橘來服兮受命不遷生南國兮〉不學荊州利木奴幾嵗開花聞噴雪何人摘實見垂珠若教坐待成林日滋味還堪養老夫
　　聞徹上人亡寄侍郎楊丈
　　東越髙僧還姓湯幾時瓊佩觸鳴璫空花一散不知處誰採金英與侍郎
　　段九秀才處見亡友呂衡州書跡
　　交侶平生意㝡親衡陽徃事似分身袖中忽見三行字拭淚相看是故人
　　栁州寄京中親故
　　林邑山連瘴海秋牂牁水向郡前流勞君逺問龍城地正北三千到錦州
　　種木槲花
　　上苑年年占物華飄零今日在天涯祗因長作龍城守剰種庭前木槲花〈栁州龍城郡〉
　　摘櫻桃贈元居士時在望仙亭南樓與朱道士同處
　　海上朱櫻贈所思樓居況是望仙時蓬萊羽客如相訪不是偷桃一小兒
　　酬曹侍御過象縣見寄〈象縣栁州縣名〉
　　破額山前碧玉流騷人遙駐木蘭舟〈述異記七里州中有魯班刻木蘭為舟至今在洲中詩家雲木蘭舟出此〉春風無限瀟湘意〈一作憶〉欲採蘋花不自由
　　法華寺石門精舎三十韻〈集有記雲寺居永州地㝡髙〉
　　拘情病幽欝曠志寄髙爽願言懐名緇東峰旦夕仰始欣雲雨霽尤恱草木長道同有愛弟披拂恣心賞松谿𥦖〈胡了切〉窱〈土了切〉入石棧夤縁上蘿葛〈一作蔦〉綿層甍莓苔侵標牓宻林互對聳絶壁儼雙敞塹峭出蒙籠墟險〈一作嶮〉臨滉瀁稍疑地脈斷悠若天梯徃結搆罩羣崖廻環驅萬象小刼不逾瞬大千若在掌體空得化元觀有遺細想喧煩困蠛蠓跼蹐疲魍魎寸進諒何營尋直非所枉探竒極遙矚窮妙閟清響理會方在今神開庶殊曩茲逰茍不嗣浩氣竟誰養道異誠所希名賓匪余仗超攄藉外奨俯黙有內朗鑑〈一作鏗〉爾揖古風終焉乃吾黨潛軀委韁鎖髙歩謝塵坱蓄志徒為勞追蹤將焉倣淹留值頺暮眷戀睇遐壤映日雁聨軒翻雲波泱漭殊風紛已萃鄉路悠且廣羈木畏漂浮離旌倦揺蕩昔人歎違〈一作遺〉志出處今已兩何用期所歸浮圖有遺像幽蹊不盈尺虛室有函文微言信可傳申旦稽吾顙
　　遊朝陽巖遂登西亭二十韻
　　謫棄殊隠淪登陟非逺郊所懐緩伊欝詎欲肩夷巢髙巖瞰清江幽窟潛神蛟開曠延陽景廻薄攅林梢西亭搆其巔反宇臨呀〈虛牙切〉庨〈許交切一作哮〉背瞻星辰興下見雲雨交惜非吾鄉土得以䕃菁茆羈貫〈與丱同〉去江介世仕尚函崤故墅即灃川數畝均肥磽臺館葺荒丘池塘疏沈坳會有圭組戀遂貽山林嘲薄軀信無庸瑣屑劇斗筲囚居固其宜厚羞久已包庭除植蓬艾隟〈同隙〉牖懸蠨蛸所頼山川客扁舟枉長梢〈梢船尾木〉挹流敵清觴掇埜代嘉肴適道有髙言取樂非絃匏逍遙屛幽昧淡薄辭喧呶晨雞不余欺風雨聞嘐嘐〈音交〉再期永日閒提挈移中庖
　　湘口館瀟湘二水所會
　　九疑濬傾奔臨源委縈廻會合屬空曠澄停風䨓髙館軒霞表危樓臨山隈茲辰始澂〈直凌切〉霽纎雲盡褰開天秋日正中水碧無塵埃杳杳漁父吟呌呌羈鴻哀境勝豈不豫慮分固難裁升髙欲自舒彌使逺念來歸流駛且廣汎舟絶沿洄
　　登蒲州石磯望橫江口潭島深逈斜對香零山〈山在永州〉
　　隠憂倦永夜凌霧臨江津猿鳴稍已疎登石娛清淪日出洲渚靜澄眀皛〈一作晶〉無垠浮暉翻髙禽沈景照文鱗雙江滙西奔詭怪潛坤珍孤山乃北峙森爽棲靈神洄潭或動容島嶼疑揺振〈之人切〉陶埴茲擇土蒲魚相與鄰信美非所安羇心屢逡廵糺〈即紏字〉結良可解紆欝亦已伸髙歌返故室自誷非所欣
　　南磵中題
　　秋氣集南磵獨逰亭午時廻風一蕭瑟林影久參差始至若有得稍深遂忘疲羈禽響幽谷寒藻舞淪漪去國魂已逺〈一作㳺〉懐人淚空垂孤生易為感失路少所宜索寞竟何事徘徊祇自知誰為後來者當與此心期
　　遊石角過小嶺至長烏村
　　志適不期貴〈一作不自期〉道存豈〈一作貴〉偷生久忘上封事復笑昇天行竄逐宦湘浦揺心劇懸旌始驚䧟世議終欲逃天刑嵗月殺〈色界切〉憂慄慵疎寡將迎追逰疑所愛且復舒吾情石角恣幽歩長烏遂遐征磴廻茂樹斷景晏寒川眀曠望少行人時聞田鸛鳴風篁冐水逺霜稻侵山平稍與人事閒益知身世輕為農信可樂居寵真虛榮喬木餘故國願言果丹誠四支反田畝釋志東臯耕
　　與崔䇿登西山〈䇿字子符集有送崔九序〉
　　鶴鳴楚山靜露白秋江曉連袂度危橋縈廻出林杪西岑極逺目毫末皆可了重疊九疑髙微茫洞庭小逈窮兩儀際髙出萬象表馳景泛頺波遙風逓寒篠謫居安所習稍厭從紛擾生同胥靡遺夀比彭鏗夭蹇連困顛踣愚蒙怯幽眇非令親愛疎誰使心神悄偶茲遁山水得以觀魚鳥吾子幸淹留緩我愁腸繞
　　構法華寺西亭
　　竄身楚南極山水窮險艱歩登㝡髙寺蕭散任疎頑西垂下斗絶欲似窺人寰反如在幽谷榛翳不可攀命童恣披翦葺宇橫斷山割〈一作□〉如判清濁飄若升雲間逺岫攅衆頂澄江抱清灣夕照臨軒墮棲鳥當我還菡蓞溢嘉色篔簹遺清斑神舒屏羈鎖志適忘幽孱棄逐久枯槁迨今始開顔賞心難久留離念來相闗北望間親愛南瞻雜夷蠻置之勿復道且寄須臾閒
　　夏夜苦熱登西樓
　　苦熱中夜起登樓獨褰衣山澤凝暑氣星漢湛光輝火晶燥露滋埜靜停風威探湯汲隂井煬竈開重扉慿闌久徬徨流汗不可揮莫辯亭毒意仰訴璿與璣諒非姑射子靜勝安能希
　　覺衰
　　久知老會至不謂便見侵今年宜未衰稍已來相尋齒疎髪就種〈音踵〉奔走力不任咄此可奈何未必傷我心彭聃安在哉周孔亦巳沈古稱夀聖人曽不留至今但願得美酒朋友常共斟是時春向暮桃李生繁隂日照天正緑〈一作碧〉杳杳歸鴻吟出門呼所親扶杖登西林髙歌足自快商頌有遺音
　　遊南亭夜還敘志七十韻
　　夙抱丘壑尚率性恣遊遨中為吏役牽十祀空悁勞外曲徇塵轍私心寄英髦進乏廊廟器退非鄉曲豪天命斯不易鬼責將安逃屯難果見凌剝䘮宜所遭神眀〈一作期〉固浩浩衆口徒嗷嗷投跡山水地放情詠離騷再懐曩嵗期容與馳輕舠虛館背山郭前軒靣江臯重疊間浦漵邐迤驅巖㟼〈牛刀切〉積翠浮澹𤅿始疑負靈鼇叢林留衝飇石礫迎飛濤曠朗天景霽樵蘇逺相號澄潭湧沈鷗半壁跳懸猱鹿鳴驗食埜魚樂知觀濠孤賞誠所悼暫欣良足襃留連俯櫺檻注我壺中醪朶頤進芰實擢手持蟹螯炊稻視㸑鼎膾鮮聞〈一作閔〉操刀埜蔬盈傾筐頗雜池沼芼緬慕鼓枻翁嘯詠哺其糟退想於陵子三咽資李螬斯道難為偕沈憂安所韜曲渚怨鴻鵠環洲彫蘭□〈音臯〉暮景廻西岑北流逝滔滔徘徊遂昬黒逺火眀連艘木落寒山靜江空秋月髙歛袂戒還徒善㳺矜所操趣淺戢長枻乗深屏輕篙曠望援深竿哀歌叩鳴艚中川恣超忽漫若翔且翺淹泊遂所止埜風自颾颾澗急驚鱗奔蹊荒飢獸嘷入門守拘縶悽戚増欝陶慕士情未忘懐人首徒搔內顧乃無有徳輶甚鴻毛名竊久自欺食浮固雲叨問牛悲釁鐘說〈音稅〉彘驚臨牢永遁刀筆吏寧期簿書曹中興遂羣物裂壤分鞬〈居言切〉櫜〈音臯〉岷凶既雲捕〈謂劉闢伏誅〉吳虜亦已鏖〈李錡伏誅〉捍禦盛方虎謨眀富伊咎披山窮木禾駕海逾蟠桃重來越裳雉再返西旅獒左右抗槐棘縱橫羅雁羔三〈一作五〉辟咸肆宥衆生均覆燾安得奉皇靈在宥解天𡸅〈音叨〉歸誠慰松梓陳力開蓬蒿卜室有鄠杜名田占灃澇磻谿近餘基阿城連故濠螟蛑願親燎荼堇甘自薅〈音蒿〉飢食期農耕寒衣俟蠶繰及骭〈下患切〉足為溫滿腹寧復饕安將蒯及菅〈音奸〉誰慕粱與膏弋林敺雀鷃漁澤從鰌魛觀象嘉素履陳詩謝干旄方託麋鹿羣敢同騏驥槽處賤無溷濁固窮匪滛慆踉蹌辭束縛恱懌換煎熬登年徒〈一作從〉負版興役趨代鼛〈音臯〉目絶渾渾耳喧息嘈嘈茲焉畢餘命富貴非吾曹長沙哀糺纆漢隂嗤桔橰茍伸擊壤情機事息秋豪海霧多蓊欝越風饒腥臊寧唯廹魑魅所懼齊焄藨〈音蒿〉知罃懐褚中范叔戀綈袍伊人不可期慷慨徒忉忉
　　韋道安〈道安嘗佐張建封於徐州及軍亂而道安自殺〉
　　道安本儒士頗擅弓劒名二十遊太行暮聞號哭〈一作哭泣〉聲疾驅前致問有叟垂華纓言我故刺史失職還西京偶為羣盜得毫縷無餘贏貨財足非恡二女皆娉婷蒼黃見驅逐誰識死與生便當此殞命休復事晨征一聞激髙義眥裂肝膽橫掛弓問所徃趫㨗超崢嶸見盜寒磵隂羅列方忿爭一矢斃酋帥餘黨號且驚麾令逓束縛纆〈一作纒〉索相拄撐彼姝久褫魄刃下俟誅刑卻立不親授諭以從父行捃収自擔肩轉道趨前程夜發敲石火山林如晝眀父子更抱持涕血紛交零頓首願歸貨納女稱舅甥道安奮衣去義重利固輕師婚古所病合姓非用兵朅來事儒術十載所能逞〈必貞切〉慷慨張徐州〈徐泗濠節度使張建封〉朱邸揚前旌投軀獲所願前馬出王城〈貞元十三年建封來朝道安從之〉轅門立竒士淮水秋風生君侯既即世麾下相欹傾立孤抗王命鐘鼓四野鳴橫潰非所壅逆節非所嬰舉頭自引刀顧義誰顧形烈士不忘死所死在忠貞咄嗟徇權子翕習猶趨榮我歌非悼死所悼時世情
　　哭連州凌員外司馬〈凌員外凖也〉
　　廢逐人所棄遂為鬼神欺才難不其然卒與大患期凌人古受氏吳世夸雄姿寂寞富春水英氣方在斯六學誠一貫精義窮發揮著書逾十年幽賾靡不推天庭掞髙文萬〈一作寓〉字若波馳記室征西府宏謀耀其竒輶軒下東越列郡蘇疲羸宛宛凌江羽來棲翰林枝孝文留弓劒中外方危疑抗聲促遺詔定命由陳辭〈徳宗崩邇臣議祕五日下遺詔凖獨抗危辭言其不可乃以旦日發䘮〉徒𨽻肅曹官征賦參有司出守烏江滸老遷湟水湄髙堂傾故國葬祭限囚羈仲叔繼幽淪狂呌唯童兒〈凖母卒於家不得歸〉一門既無主焉用徒生為舉聲但呼天孰知神者誰泣盡目無見〈凖哭母喪眀〉腎傷足不持溘〈渇合切〉死委炎荒臧獲守靈帷平生負國譴骸骨非敢私蓋棺未塞責孤旐凝寒颸念昔始相遇腑腸為君知進身齊選擇失路同瑕疵本期濟仁義今為衆所嗤滅名竟不試世義安可支恬死百憂盡茍生萬慮滋顧餘九逝魂與子各何之我歌誠自慟非獨為君悲
　　旦攜謝山人至愚池
　　新沐換輕〈一作巾〉幘曉池風露〈一作霧〉清自諧塵外意況與幽人行霞散衆山逈天髙數雁鳴機心付當路聊適羲皇情
　　獨覺
　　覺來窓牖空寥落雨聲曉良遊怨遲暮末事驚紛擾為問經世心古人難盡了
　　首春逢耕者
　　南楚春𠉀早餘寒已滋榮土膏釋原埜百蟄競所營綴景未及郊穡人先耦耕園林幽鳥囀渚澤新泉清農事誠素務羈囚阻平生故池想蕪沒遺畝當榛荊慕隠既有繫圖功遂無成聊從田父言欵曲陳此情眷然撫耒耜回首煙雲橫
　　溪居
　　久為簮組累幸此南夷謫閒依農圃鄰偶似山林客曉耕翻露草夜榜〈一作塝孔孟切〉響溪石來徃不逢人長歌楚天碧
　　夏初雨後尋愚溪
　　悠悠雨初霽獨繞清溪曲引杖試荒泉解帶圍新竹沈吟亦何事寂寞固所欲幸此息營營嘯歌靜炎燠
　　入黃溪聞猿〈溪在永州〉
　　溪路千里曲哀猿何處鳴孤臣淚已盡虛作斷膓聲韋使君黃溪祈雨見召從行至祠下口號
　　驕陽愆嵗事良牧念菑畬列騎低殘月鳴笳度碧虛稍窮樵客路遙駐野人居谷口寒流浄叢祠古木疎焚香秋霧濕奠玉曉光初肹蠁巫言報精誠禮物餘恵風仍偃草靈雨會隨車俟罪非真吏〈為員外司馬故曰非真吏〉翻慚奉簡書
　　郊居嵗暮
　　屏居負山郭嵗暮驚離索野逈樵唱來庭空燒燼落世紛因事逺心賞隨年薄黙黙諒何為徒成今與昨
　　秋曉行南谷經荒村
　　杪秋霜露重晨起行幽谷黃葉覆溪橋荒村唯古木寒花疎寂歴幽泉微斷續機心久已忘何事驚麋鹿
　　雨後曉行獨至愚溪北池
　　宿雲散洲渚曉日眀村塢髙樹臨清池風驚夜來雨予心適無事偶此成賓主
　　中夜起望西園值月上
　　覺聞繁露墜開戶臨西園寒月上東嶺泠泠疎竹根石泉逺逾響山鳥時一喧倚楹遂至旦寂寞將何言
　　零陵春望
　　平埜春草緑曉〈一作晩〉鶯啼逺林日晴瀟湘渚雲斷岣嶁岑仙駕不可望世途非所任凝情空景慕萬里蒼梧隂
　　從崔中丞過盧少尹郊居
　　寓居湘岸四無鄰世網難嬰毎自珍蒔〈時吏切〉藥閒庭延國老〈本草甘草名國老〉開罇虛室〈一作席〉值賢人泉廻淺石依髙栁逕轉垂藤閒緑筠聞道偏為五禽戲出門鷗鳥更相親
　　夏晝偶作
　　南州溽暑醉如酒隠幾熟眠開北牖日午獨覺無餘聲山童隔竹敲茶臼
　　雨晴至江渡
　　江雨初晴思逺歩日西獨向愚溪渡渡頭水落村逕成撩亂浮槎在髙樹
　　江雪
　　千山鳥飛絶萬逕人蹤滅孤舟蓑笠翁獨釣寒江雪
　　冉溪〈公易其名為愚溪者是也〉
　　少時陳力希公侯許國不復為身謀風波一跌逝萬里壯心瓦解空縲囚縲囚終老無餘事願卜湘西冉溪地卻學夀張樊敬侯種漆南園待成器
　　法華寺西亭夜飲〈得酒字〉
　　祗樹夕陽亭共傾三昧酒霧暗水連堦月眀花覆牖莫厭尊前醉相看未白首
　　戲題石門長老東軒
　　石門長老身如夢旃檀成林手所種坐來念念非昔人萬徧蓮花為誰用如今七十自忘機貪愛都忘筋力微莫向東軒春埜望花開日出雉皆飛
　　御定全唐詩巻三百五十二
