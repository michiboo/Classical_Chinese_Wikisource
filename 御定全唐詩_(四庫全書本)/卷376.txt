　　欽定四庫全書
　　御定全唐詩巻三百七十六
　　孟郊
　　汝州南潭陪陸中丞公讌
　　一雨百泉漲南潭夜來深分明碧沙底寫出青天心遠客洞庭至因茲滌煩襟既登飛〈一作青〉雲舫願奏清風琴高岸立旗㦸潛蛟失〈一作互〉浮沉威稜䕶斯浸魍魎逃所侵山態變初霽水聲流新音耳目極眺聽潺湲與嶔岑誰言栁太守空有白蘋吟
　　汝州陸中丞席喜張從事至同賦十韻
　　汝水無濁波汝山饒奇石大賢為此郡佳士來如積有客乗白駒奉義愜所適清風蕩華館雅瑟泛瑤席芳醑靜無喧金尊光有滌縱情孰慮損聽論自招益願折若木枝卻彼曜靈夕貴賤一相接憂悰忽轉易㑹合勿言輕別離古來惜請君駐征車良遇難再覿
　　夜集汝州郡齋聽陸僧辯彈琴
　　康樂寵詞客清宵意無窮徵文北山〈一作窗〉外借月南樓中千里愁併盡〈一作寂然靜〉一樽歡暫同胡為戞楚琴〈一作瑟〉淅瀝起寒風
　　同年春燕
　　少年三十士嘉㑹良在茲高歌揺春風醉舞摧花枝意蕩晼晚景喜凝芳菲時馬跡攢騕褭樂聲韻參差視聽改舊趣物象含新姿紅雨花上滴緑煙栁際垂淹中講精義南皮獻清詞前賢與今人千載為一期明鑒有皎潔澄〈一作良〉玉無磷緇永與〈一作將〉沙泥別各整雲〈一作霄〉漢儀盛氣自中積英名日四馳塞鴻絶儔匹海月難等夷鬱抑〈一作折〉忽已盡親朋樂無涯幽蘅發空曲芳杜綿所思浮跡自聚散壯心誰別離願保金石志無令有奪移
　　羅氏花下奉招陳侍御
　　眼在〈一作見〉枝上春落地成埃塵不是風流者誰為攀折人寧辭波浪濶莫道徃來頻拾紫豈宜晚掇芳須及晨勞收賈生淚強起屈平身花下本無俗酒中別有神遊蜂不飲故戲蝶亦爭新萬物盡如此過時非所珍
　　遊石龍渦〈自註四壁千仞散泉如雨〉
　　石龍不見形石雨如散星山下晴皎皎山中隂泠泠水飛林木杪珠綴莓苔屏畜異物皆別當晨景欲暝泉芳春氣碧松月寒色青險〈一作隂〉力此獨壯猛獸亦不停日莫且廻去浮心恨〈一作尚〉未寧
　　浮石亭
　　曾是風雨力崔巍漂來時落星夜皎潔近榜朝逶迤翠㶑遞明滅清潨瀉欹危況逢蓬島仙㑹合良在茲
　　看花
　　家家有芍藥不妨至溫柔溫柔一同女紅笑笑不休月娥雙雙下楚艷枝枝浮洞裏逢仙人〈一作幸逢仙人立〉綽約青〈一作清〉宵遊
　　芍藥誰為壻人人不敢來唯應待詩老日日殷勤開玉立無氣力春凝且裴徊將何謝青春痛飲一百杯芍藥吹欲盡無奈曉風何餘花欲誰待唯待諫郎過諫郎不事俗黃金買高歌高歌夜更清花意晚更多〈一本連下飲之四句作一首〉
　　飲之不見底醉倒深紅波紅波蕩諫心諌心終無它獨遊終難醉挈榼徒經過問花不解語勸得酒無多〈獨遊四句洪邁取為絶句〉
　　三年此村落春色入心悲料得一孀婦經〈一作它〉時獨涙垂
　　濟源春
　　太行橫偃脊百里芳崔巍濟濵花異顔枋口雲如裁新畫彩色濕上界光影來深紅縷草木淺碧珩泝洄千家門前飲一道傳禊杯玉鱗吞金鉤仙璇琉璃開朴童茂言語善俗無驚猜狂吹寢恆宴曉清夢先回治生鮮惰夫積學多深材再遊詎癲戅一洗驚塵埃
　　濟源寒食
　　風巢嫋嫋春鵶鵶無子老人仰靣嗟栁弓葦箭〈一作蒿矢〉覷不見高紅遠緑勞相遮
　　女嬋〈一作蟬〉童子黃短短耳中聞人惜春晚逃蜂匿蝶踏地〈一作花〉來拋卻齋〈一作黃〉糜一瓷椀
　　一日踏春一百回朝朝沒腳走芳埃饑童餓馬埽花餵向晚飲溪三兩杯
　　莓苔井上空相憶轆轤索斷無消息酒人皆倚春髪緑病叟獨藏秋髪白
　　長安落花飛上天南風引至三殿前可憐春物亦朝謁唯我孤〈一作獨〉吟渭〈一作濟〉水邊
　　枋口花間〈一作開〉掣手歸嵩陽〈一作山〉為〈一作與〉我留〈一作駐〉紅暉可憐躑躅千萬尺柱地柱天疑〈一作今〉欲飛
　　蜜蜂為主各磨牙咬盡村中萬木花君家甕甕今應滿五色冬籠甚可誇
　　遊枋口
　　一歩復一歩出行〈一作行踏〉千里幽為取山水意故作寂寞遊太行青巔高枋口碧照浮明明無底鏡泛泛忘機鷗老逸不自限病狂不可周恣閒饒淡薄怠玩多淹留芳物競晼晚緑梢掛新柔和友鶯相遶言語亦以稠〈一作和友鶻相遠飛鷹亦以稠〉始知萬類然靜躁難相求
　　聳我殘病骨健如一仙人鏡中照千里鏡浪洞百神此神日月華不作尋常春三十夜皆明四時晝恆新鳥聲盡依依獸心亦忻忻澄幽出所怪閃異坐微絪可來復可來此地靈相親
　　與王二十一員外涯遊枋口栁溪
　　萬株古栁根拏此磷磷溪野榜多屈曲仙潯無端倪春桃散紅煙寒竹含晩淒曉聽忽以異芳樹安能齊共疑落鏡中坐泛紅景低水意酒易醒浪情事非迷小儒峭章句大賢嘉提攜潛竇韻靈瑟翠崖鳴玉珪主人稷卨翁德茂芝術畦鑿出幽隱端氣象皆升躋曾是清樂抱逮茲幾省溪宴位席蘭草濫觴驚鳬鷖靈味薦魴瓣金花屑橙韲江調擺衰俗洛風遠塵泥徒言奏狂狷詎敢忘筌蹄
　　與王二十一員外涯遊昭成寺
　　洛友寂寂約省騎霏霏塵遊僧歩晚磬話茗含〈一作合〉芳春〈一作茵〉瑤䇿氷入手粉壁畫瑩神頳廊芙蓉霽碧殿瑠璃勻〈一作津〉𤣥講島〈一作海〉嶽盡淵詠文字新屢笑寒竹讌況接青雲賔顧慙餘眷下衰瘵嬰殘身
　　嵩少
　　沙彌舞袈裟走向躑躅飛閒歩亦惺惺芳援相依依噎塞春咽喉蜂蝶事光輝羣嬉且已晚孤引將何歸流艷去不息朝英亦疎微
　　旅次洛城東水亭
　　水竹色相洗碧花動軒楹自然逍遙風蕩滌浮競情霜落葉聲燥景寒人語清我來招隱亭衣上塵暫輕
　　洛橋晚望
　　天津橋下氷初結洛陽陌上人行絶榆栁蕭疎樓閣閒月明直見嵩山雪
　　北郭貧居
　　進乏廣莫力退為蒙籠〈一作瀧〉居三年失意歸四向相識疎地僻草木壯荒條扶我廬夜貧燈燭絶明月照吾書欲識貞靜操秋蟬飲清虛
　　題陸鴻漸上饒新開山舍
　　驚彼武陵狀移歸此巖邊開亭擬貯雲鑿石先得泉嘯竹引〈一作索〉清吹吟花成〈一作討〉新篇乃知高潔情擺落區中縁
　　題韋承總吳王故城下幽居〈自註韋生相門子孫〉
　　才飽身自貴巷荒門豈貧韋生堪繼相孟子願依鄰夜思琴〈一作酒〉語切晝情茶味新霜枝留過鵲〈一作鶴〉風竹掃䝉塵郢唱一聲發吳花千片春對君何所得歸去覺情眞〈一作貞〉
　　蘇州崑山惠聚寺僧房
　　昨日到上方片雲掛〈一作封〉石牀錫杖莓苔青袈裟松栢香晴磬無短韻古燈含永光有時乞鶴歸還訪〈一作放〉逍遙場
　　題從叔述靈巖山壁
　　換卻世上心獨起山中情露衣涼且鮮雲䇿高復輕喜見夏日來變為松景清每將逍遙聽不厭颼飀聲遠念塵末宗未疎俗間名桂枝〈一作科〉妄舉手〈一作意〉萍路空勞生仰謝開淨相招時一鳴
　　題林校書花嚴寺書窗
　　隱詠不誇俗問禪徒淨居翻將白雲字〈一作寺〉寄向青蓮書擬古投松坐就明開紙疏昭昭〈一作綿綿〉南山景獨與心相如
　　藍溪元居士草堂
　　市井不容義義歸山谷中夫君宅松桂招我棲䝉籠人朴情慮肅境閒視聽空清溪宛轉水脩竹徘徊風木倦採樵子土勞稼穡翁讀書業雖異敦本志亦同藍岸青漠漠藍峰碧崇崇日昏各命酒〈一作返〉寒蛩鳴蕙叢〈一作寒鹿鳴荒叢〉
　　新卜清羅幽居奉獻陸大夫
　　黔婁住何處仁邑無餒〈一作饑〉寒豈悟舊羇旅變為新閒安二頃有餘食三農行可觀籠禽得高巢轍鮒還層瀾翳翳桑柘墟紛紛田裡歡兵戈忽消散耦耕非艱難嘉木偶良酌芳隂庇清彈力農唯一事趣世徒萬端靜覺本相厚動為末所殘此外有餘暇鋤荒出幽蘭
　　題韋少保靜恭宅藏書洞
　　高意合天製自然狀無窮仙華凝四時玉蘚生數峰書袐漆文字匣藏金蛟龍閒〈一作閉〉為氣候肅開作雲雨濃洞隱諒非久巖夢誠必通將綴文士集貫就眞珠叢
　　生生亭
　　灘鬧不妨語跨溪仍〈一作宜〉置亭置亭嵽嵲頭開窗納遙青遙青新畫出三十六扇屏褭褭立平地稜稜浮高㝠一日數開扉仙閃目不停徒誇遠方岫曷若中峰靈抜意千餘丈浩言永堪銘浩言無媿同媿同忍醜醒致之未有力力在君子聽
　　寒溪
　　霜〈一作露一作路〉洗水色盡寒溪見纎鱗幸臨虛空鏡照此殘悴身潛滑不自隱露底瑩更新豁如君子懷曾是危陷人始明淺俗心夜結朝已津淨潄一掬碧遠消千慮塵始知泥歩泉莫與山源隣
　　洛陽岸邊道孟氏莊前溪舟行素氷〈一作芰倚〉折聲作青瑤嘶緑水結緑玉白波生白珪明明寳鏡中物物天照齊仄歩下危曲攀枯聞孀啼霜芬稍消歇〈一作宿雰蕭索歇〉凝景微茫齊癡坐直視聽戇行失蹤蹊岸童〈一作重〉斸棘勞語言多悲悽
　　曉飲一杯酒踏雪過清溪波瀾凍為刀剸割鳬與鷖宿羽皆翦棄血聲沉沙泥獨立欲何語黙念心酸嘶凍血莫作春作春生不齊凍血莫作花作花發孀啼幽幽棘針村凍死難耕犂
　　篙工磓玉星一路隨迸螢朔凍哀徹底獠饞詠潛鯹氷齒相磨嚙風音酸鐸鈴清悲不可逃洗出纎悉聽碧瀲巻已盡彩縷飛飄零下躡滑不定上棲折難停哮嘐呷〈一作呻〉喢寃仰訴何時寧
　　一曲一直水白龍何鱗鱗凍飇雜碎號韲音坑谷辛柧〈音觚柧棱木也〉椾〈古文牋字〉吃無力飛走更相仁猛弓一折餘喘爭來賔大嚴此之立小殺不復陳皎皎何皎皎氤氳復氤氳瑞晴刷日月高碧開星辰獨立兩腳雪孤吟千慮新天欃徒昭昭箕舌虛齗齗堯聖不聽汝孔微亦有臣諫書竟成章古義終難陳
　　因凍死得食殺風仍不休以兵為仁義仁義生刀頭刀頭仁義腥君子不可求波瀾抽劒氷相劈如仇讐尖雪入魚心魚心明愀愀怳如罔兩說似訴割切由誰使異方氣入此中土流翦盡一月春閉為百穀幽仰懷新霽光下照疑憂愁
　　溪老哭甚寒涕泗氷珊珊飛死走死形雪裂紛心肝劒刃凍不割弓彊難彈常聞君子武不食天殺殘斸玉掩骼胔弔瓊哀闌干
　　溪風擺餘凍溪景銜明春玉消花滴滴虬解光鱗鱗懸歩下清曲消期濯芳津千里氷裂處一勺暖亦仁凝精互相洗漪漣競將新忽如劒瘡盡初起百戰身
　　立德新居
　　立德何亭亭西南聳髙隅陽崖洩春意井圃留冬蕪勝引即紆道幽行豈通衢碧峰遠相揖清思誰言孤寺秩雖貴家〈一作未貴〉濁醪良可哺
　　聳城架霄〈一作霽〉漢潔宅涵絪緼開門洛北岸時鎻嵩陽雲夜高星辰大晝長天地分厚韻屬疎語薄名謝囂聞茲焉有殊隔永矣難及羣
　　賔秩已覺厚私儲常恐多清貧聊自爾素責將如何儉教先勉力修襟無餘佗良棲一枝木靈巢片葉荷仰笑鵾鵬輩委身拂天波
　　疎門不掩水洛色寒更高曉碧流視聽夕清濯衣袍為於〈一作但立〉仁義得〈一作德〉未覺登陟勞遠岸雪難莫〈一作盡〉勁枝風易號〈一作撓〉霜禽各嘯侶吾亦愛吾曹
　　﨑嶇有懸歩委曲饒荒尋遠樹足良木踈巢無爭禽素魄銜夕岸緑水生曉潯空曠伊洛視髣髴瀟湘心何必尚遠異憂勞滿行襟
　　懸途多仄足崎圃無脩畦芳蘭與宿艾手擷心不迷品子懶讀書轅駒難服犂虛食日相投〈一作役〉夸腸詎能低恥從新學游願將古農齊
　　都城多聳秀愛此高縣居伊雒遶街巷鴛鴦飛閻閭翠景何的礫霜颸飄空虛突出萬家表獨治二畝蔬〈一作餘〉一旬一手版十日九手鋤
　　手鋤手〈一作良〉自朂激勸亦已饒畏彼棃栗兒空資玩弄驕夜景臥難盡晝光坐易消治舊得新義耕荒生嘉苗鋤治茍愜適心形俱逍遙
　　玉蹄裂鳴水金綬忽照門拂拭貧士席拜候丞相轅〈一作軒〉德疎未為高禮至方覺尊豈唯耀茲日可以榮遠孫如何一陽朝獨荷衆瑞繁
　　東南富水木寂寥蔽光輝此地足文字及時隘驂騑仄雪踏為平澀行變如飛令畦生氣色嘉緑新霏微天意資厚養賢人肯相違〈自註未二章冬至日鄭相至門以屬意在焉〉















　　御定全唐詩卷三百七十六
