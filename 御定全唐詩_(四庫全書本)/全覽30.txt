　　欽定四庫全書
　　御定全唐詩卷八百七十三
　　李兼
　　題洛陽縣壁〈李果遷洛陽令民吏畏服時有李兼夜聞衢中有人語曰李令正人此中不可久居啟門視之寂無影響方知其妖兼遂書其壁云云〉
　　猾吏畏服縣妖破膽好録政聲聞於御覽
　　杜兼
　　題書卷後語〈兼字處𢎞洹水人貞元元和間歴濠蘇二州刺史終河南尹性豪侈家聚書萬巻每巻後必自題云云〉
　　倩〈一作凊〉俸寫來手自校汝曹讀之知聖道墜之鬻之為不孝
　　舒元輿
　　題李陽冰玉箸篆詞
　　斯去千年冰生唐時冰復去矣後來者誰後千年有人誰能待之後千年無人篆止於斯嗚呼主人為吾寳之〈附栁公權筆偈雲圓如錐錼如鑿不得出只得卻〉
　　裵諝
　　判誤書紙背〈諝素好詼諧為河南尹有投牒誤書紙背者判云云〉
　　這畔似那畔那畔似這畔我也不辭與你判笑殺門前著鞾漢
　　又判爭貓兒狀〈冇婦人同投狀爭貓兒狀雲若是兒貓兒即是兒貓兒若不是兒貓兒即不是兒貓兒諝大笑判其狀云云遂納其貓兒爭者亦止焉〉
　　貓兒不識主傍家搦老䑕兩家不湏爭將來與裵諝李翶
　　斷僧通狀
　　上嵗童子二十受戒君王不朝父母不拜口稱貧道有錢放債量決十下牒出東界
　　韓滉
　　判僧雲晏五人聚賭喧諍語
　　正法何曾執貝空門不積餘財白日旣能賭博通宵必醉尊罍強説天堂難到又言地獄長開竝付江神收管波中便是泉臺
　　皇甫大夫
　　判道士黃山隱〈山隱以道服謁大夫向竹而吟雲古者有七賢六箇今何在意氣甚傲大夫試以錢絹投之改儒服陳謝甚卑因判而刑之〉
　　道士黃山隱輕人復重財太山將比甑東海只容杯緑綬蔵雲帔烏巾換鹿胎黃泉六箇鬼今夜待君來羅紹威
　　碾驢鞍判〈紹威俊邁有詞學尤好戲判有人向官街中鞴驢置鞍於地為駕牛車者碾破相毆判其狀云云〉
　　鄴城大道甚寛何故駕車碾鞍領鞴驢漢子科決待駕車漢子喜歡
　　蕭結
　　批州符〈結廬陵人五代時為祁陽縣令性不畏強禦方暮春時有州符下取競渡船刺史將臨觀結怒批其符云云守為止〉
　　秧開五葉蠶長三眠人皆忙廹劃甚閑船〈末句一作詎任渡船〉王魯
　　判部民訴主簿牒〈魯為當塗宰頗以資産為務㑹部民連狀訴主簿貪賂魯判云云為好事者口實〉
　　汝雖打草吾巳驚蛇
　　伶人
　　戲為冥吏判〈張崇帥廬州索錢無厭嘗因燕次一伶人假為死者被譴作水族冥司判云云崇大慙〉
　　焦湖百里一任作獺
　　張翶
　　自狀〈乾寧中翶游徐宿時宿州刺史陳璠以軍旅出身擅行威斷翶恃才傲物席上調其寵妓張小泰怒付吏責其無禮翶云云璠益怒雲據此合喫㡬下翶又雲只此兩句合喫三下五下切求一笑宜費千金萬金竟鞭背而卒〉
　　有張翶兮寓止淮隂來綺席兮放恣胷襟
　　趙武建
　　刺左右膊詩〈唐中葉長安惡少年多以詩句鑱湼肌膚夸詭力剽敓坊閭逺近效之成習其他更有取名賢詩中意細刺樹木人物至有周身用白樂天詩意刺湼人呼為白舍人行詩圖者名為劄青雲〉
　　野鴨灘頭宿朝朝被鶻梢忽驚飛入水留命到今朝
　　宋元素
　　刺左臂膊詩
　　昔日已前家未貧苦將錢物結交親如今失路尋知已行盡闗山無一人
　　張幹
　　刺左右膊句
　　生不怕京兆尹〈左〉死不畏閻羅王〈右〉








　　御定全唐詩巻八百七十三
　　欽定四庫全書
　　御定全唐詩巻八百七十四
　　廉州人歌〈武徳初顔遊秦為廉州刺史時承劉黒闥初平之後風俗未安遊秦撫恤之化大行邑里歌之髙祖賜璽書勉勞〉
　　廉州顔有道性行同莊老愛民如赤子不殺非時草滄州百姓歌〈貞觀中薛大鼎為滄州刺史州界有無棣河隋末填廢大鼎奏開之引魚鹽於海百姓歌之雲〉
　　新河得通舟檝利直逹滄海魚鹽至昔日徒行今騁駟美哉薛公德滂被
　　薛將軍歌〈薛仁貴擊九姓突厥於天山賊遣驍健逆戰仁貴發三矢射殺三人自餘一時下馬請降大㨗而還軍中歌云云於是九姓衰弱不復為患〉
　　將軍三箭定天山戰士長歌入漢關
　　郢州人歌〈永徽中田仁㑹為郢州刺史有善政屬旱自暴得雨其年大稔人歌之〉
　　父母育我田使君精神為人上天聞田中致雨山出雲但願常在不患貧〈一作父母育我兮田使君挺精誠兮上天聞中田致雨兮山出雲倉廩實兮禮義申願君常在兮不患貧〉
　　雒縣輿人誦〈雒縣令張知古為令綏亡固存蠲虐去暴與百姓更始輿人斐然為作誦云云〉
　　我有聖帝撫令君遭暴昏椽惸寡紛民戶流㪚日月曛君去來兮惠我仁百姓蘇矣見陽春
　　黃麞歌〈如意年已來始唱黃麞歌俄而契丹反叛總管曹仁師張𤣥遇麻仁節王孝傑前後百萬衆敗於硤石黃麞谷罔有子遺〉
　　黃麞黃麞草裏蔵彎弓射爾傷
　　桑條歌〈永徽以後人唱桑條歌神龍年中韋後臨朝鄭愔作桑條歌樂詞十餘首進之逆韋大喜〉
　　桑條韋也女時韋也樂〈一作桑條韋也女韋也〉
　　景龍中嘲宰相歌〈景龍中洛下霖雨百餘日宰相不能調隂陽乃閉坊市北門卒無效霶溢更甚人歌云云〉
　　禮賢不解開東閣爕理惟能閉北門
　　選人歌〈姜晦為吏部侍郎眼不識字手不解書濫掌銓衡曽無分別選人歌云云〉
　　今年選數恰相當都由座主無文章案後一腔凍豬肉所以名為姜侍郎
　　魯城民歌〈姜師度好竒詭為滄州刺史開河築堰州縣鼎沸魯城界內種稻置屯蟹食穗盡又差夫打蟹民苦之歌曰〉
　　魯地抑種稻一槪被水沫年年索蟹夫百姓不可活王法曹歌〈王熊為澤州都督府法曹斷略糧賊惟各決杖一百通判熊曰總略㡬人法曹曰略七人合決七百法曹曲斷府司科罪時人哂之前尹正義為都督公平後熊來替百姓歌云云〉
　　前得尹佛子後得王癩獺判事驢齩喚人牛嚼沫〈一作鐡〉見錢滿面喜無鏹從頭喝常逄餓夜叉百姓不可活得體歌〈天寳初韋堅為陜郡太守水陸轉運使於長安城東滻水傍穿廣運潭以通呉㑹數十郡舟檝若廣陵郡船即堆積廣陵所出錦鏡銅器餘郡皆然舟人大笠寛衫芒履如呉楚之製先是民間戲唱得體歌至開元末田同秀上言見𤣥元皇帝雲有寳符在陜州桃林縣古關令尹喜宅遣中使求得之以為殊祥改縣為靈寳及堅鑿新潭成又致揚州銅器陜縣尉崔成甫乃翻其詞為得寳歌集兩縣官伎女子唱之成甫又作歌詞十章自衣缺胯緑衫錦半臂偏袒膊紅抹額於第一船作號頭唱之和者女子百人皆鮮服靚妝齊聲接影鼔笛雜部以應之明皇臨觀大悅下詔褒賞〉
　　得〈丁紇反〉體〈都董反〉紇那也紇囊得體那潭裏船車閙揚州銅器多三郎當殿坐聼唱得體歌
　　得寳歌〈開元末𢎞農古函谷闗得寳符因改元為天寳其符白石赤文正成桑字觧者雲桑者四十八以示御厯之數及帝幸蜀之來嵗正四十八年得寳之時天下歌之云云〉
　　得寳耶𢎞農耶𢎞農耶得寳耶
　　崔成甫翻得寳歌
　　得寳𢎞農野𢎞農得寳那潭裏船車閙揚州銅器多三郎當殿坐聼唱得寳歌
　　袁仁敬歌〈開元二十一年大理卿袁仁敬暴卒繫囚聞之皆慟哭悲歌云云〉
　　天不恤寃人兮何奪我慈親兮有理無申兮痛哉安訴陳兮
　　京兆二尹歌〈李仲通天寳末為京兆尹弟叔明乾元中復為京兆長安歌云云〉
　　前尹赫赫具瞻允若後尹熙熙具瞻允斯
　　黃州左公歌〈乾元二年贊善大夫左震出為黃州刺史黃人歌雲〉
　　我欲逃鄉里我欲去墳墓左公今旣來誰忍棄之去又歌〈肅宗嘗遣女巫分行天下祭名山大川祈福巫所至因縁為姦至黃州震斬巫閱其贓籍奏焉〉
　　吾鄉有鬼巫惑人人不知天子正尊信左公能殺之
　　舒州人歌〈寳應中榮陽鄭穀守舒州蝗蟲不入界人歌之云云〉
　　鄰邑谷不登我土豐粢盛禾稼美如雲實繫我使君
　　建州人歌〈陸長源建中初為建州刺史有惠政百姓歌美之雲〉
　　令我州郡泰令我戶口裕令我活計大陸員外
　　令我家不分令我馬成羣令我稻滿囷陸使君
　　呉人歌〈滕遂貞元末登科歴大理評事長洲令攝呉縣時人歌之雲〉
　　朝判長洲暮判呉道不拾遺人不孤
　　汴州人歌〈宣武節度董晉薨汴州人歌之云云〉
　　濁流洋洋有闢其郛闐道嚾呼公來之初今公之歸公在喪車
　　公旣來止東人以完今公歿矣人誰與安
　　建昌民歌〈何易於㑹昌中攝令有惠政民歌之雲〉
　　我有父何易於昔無儲今有餘
　　巴州薛刺史歌
　　日出而耕日入而歸吏不到門夜不掩扉有孩有童願以名垂何以字之薛孫薛兒
　　髙苑令歌〈髙苑令劉敬和先為鄒淄二縣令後在髙苑嵗饑擅發倉施賑民得全活歌之云云〉
　　髙苑之樹枯巳榮淄川之水渾已澄鄒邑之民仆巳行九龍帳歌〈閩王鏻以婢金鳯為後嬖吏歸守明通之鏻嘗命工作九龍帳國人歌雲〉
　　誰謂九龍帳惟貯一歸郎
　　偽蜀鴛鴦樹歌〈蜀王孟昶説宮婢春燕末年與某人等遭殺竝命合葬墓上有樹生異花似鴛鴦交頸人名曰鴛鴦樹有歌云云〉
　　願作墳上鴛鴦來作雙飛去作雙歸
　　曲江遊人歌〈曲江貴家遊賞翦百花裝成師子繫小連瓌以蜀錦流蘇牽之互相送遺送時唱歌云云〉
　　春光且莫去留與醉人看
　　蜥蜴求雨歌〈唐時求雨法以土實巨甕作木蜥蜴小童操青竹衣青衣以舞歌云云〉
　　蜥蜴蜥蜴興雲吐霧雨若滂沱放汝歸去
　　輓歌
　　紅輪決定沈西去未委魂靈往那方














　　御定全唐詩卷八百七十四
　　欽定四庫全書
　　御定全唐詩巻八百七十五
　　唐受命讖
　　法律存道徳在白旗天子出東海〈太原童謡　創業起居注云隋主恆服白衣幸江都擬於東海以應之　後髙祖起事衆請法周武執白旗帝兼綘雜半續之焉〉
　　桃李子莫浪語黃鵠繞山飛宛轉花園裏〈桃李子歌下三首同〉桃花園宛轉屬旌幡〈起居注云李為國姓桃若言陶唐也帝起兵旗幡赤白相映若花園帝毎顧旗幡笑而言曰花園可爾不知黃鵠如何吾當一舉千里以符冥讖〉
　　桃李子鴻鵠繞陽山宛轉花林裏莫浪語誰道許〈隋五行志載此以莫浪語為李宻誰道許為宇文化及國號〉
　　桃李子洪水繞楊山〈唐五行志雲髙祖諱淵洪水也〉
　　江南楊栁樹江北李花榮楊栁飛緜何處去李花結果自然成〈李花謡〉
　　勸進疏引讖〈創業起居注義寧二年文武將佐裵寂等上疏高祖勸進寂又依東漢赤伏符故事奏神人慧化尼衛元嵩等歌謡詩讖遂擇日正大位〉
　　東海十八子八井喚三軍手持雙白雀頭上戴紫雲
　　丁丑語甲子深藏八堂裏何意坐堂裏中央有天子西北天火照龍山昭童子赤光連北斗童子木上懸白旛甲兵紛紛滿前後拍手唱堂堂驅羊向南走
　　蕃兵未濟漢不整治中都護有八井
　　興伍伍仁義行武得九九得聲名童子木底百丈水東家井裏五色星我語不可信問取衞先生
　　戌亥君臣亂子丑破城隍寅夘如欲定龍蛇伏四方十八成男子洪水主刀傍市朝義歸政人寧俱不荒人言有恆性也復道非常為君好思量何　　禹湯桃源花李樹起堂堂只看寅夘嵗深水沒黃楊〈李花謡缺四字〉符鳯引讖〈武延秀尚安樂公主恃恩放縱有不臣之心公主府倉曹符鳯引讖云云説之曰今天下猶以武氏為念駙馬即神皇之孫大周可再興每勸令著皁襖子以應之〉
　　黒衣神孫披天裳
　　安祿山古讖〈劉賓客佳話寳誌詩有此兩角女子安字緑即祿也太行山也一止正月也逆賊見弒於其子果以至徳二載之正月〉
　　兩角女子綠衣裳端坐太行邀君王一止之月必消亡普滿題潞州佛舍〈大厯中澤潞僧普滿不拘僧相言事往往有驗建中初題此人莫能知其解及賊泚稱兵方悟此水者泚字涇水者自涇州兵亂也雙珠者泚與滔青牛者興元二年乙丑嵗乙木青丑牛也明年改元貞元嵗在丙寅丙火赤寅虎也至是賊已平故云雲〉
　　此水連涇水雙珠血滿川青牛將〈一作逐〉赤虎還〈一作久〉號太平年
　　南省北街人吟〈監察御史李顧言貞元末應舉嵗暮詣南省訪知巳見省北街中有一人挈小囊以烏紗䝉首北去徐吟詩云雲䇿馬逼之失其人所在明年京師自冬雨雪甚畿內不稔停舉又明春徳宗晏駕果三月下旬放進士牓顧言至元和元年及第〉
　　放牓只應三月暮登科又校一年遲
　　盧求牓讖〈求李翶子壻有一道人詣翶言事甚異求赴舉翶訪於道人手疏授翶曰今秋有主司開此巻尋報楊嗣復主文即開巻詞云云其年裵求為狀元黃駕居牓末次則盧求又李求凡三求而李姓則六人也〉
　　裵頭黃尾三求六李
　　清僧示趙宗儒〈清僧居興元鵠鳴驛巴山之隈有言未嘗不中宗儒節制興元日訪之作兩句詩云雲求其解曰害風阿師取次語明年果除鄭餘慶代其位〉
　　棃花發後杏花初甸邑南來慶有餘
　　又示段文昌〈文昌客遊成都韋南康與奏釋褐為賓從歸闕至鵠鳴驛清公謂文昌云云至京屢擢至宰相後拜劒南節度西至鵠鳴僧巳物故而杏花方盛〉
　　去日旣逢梅蘂綻來時應見杏花開
　　洛城五鳯樓中歌〈咸通四年秋洛中大水飄溺尤甚先是皇城守閽者白晝聞五鳯樓中有人歌云云時鄭相國涯留守洛師謂閽者為妖妄經月餘有遺燭燼天津橋者燒其半未㡬水災魏王與月波二堤俱壞乃明閽者之言〉
　　天津橋畔火光起魏王堤上看洪水
　　延和閣詩〈髙駢末年惑於神仙之術起延和閣於大㕔之西七間髙八丈飾以珠玉綺窗繡戶殆非人工每旦焚名香祈王母之降及畢師鐸亂人有登之者於藻井垂蓮之上見二十八字雲〉
　　延和髙閣上干雲小語猶疑太乙聞燒盡降真無一事開門迎得畢將軍
　　唐舊讖〈唐舊有此讖語董昌每引之以為我夘生來年嵗在夘二月二日亦夘萬世之業在於此因於乾寧二年二月二日僭袞冕即偽位改號羅平國以迄誅滅〉
　　兔子上金牀
　　越中狂生題旗亭〈初董昌未敗前有狂生於越中旗亭題詩四句人不曉其詞及昌敗方悟草重董字日日昌字素城者越城隋越公楊素所築也諸侯者猴乃錢鏐申生屬也白兔昌夘生屬也夏滿六月也鏡湖者越中也〉
　　日日草重生悠悠傍素城諸侯逐兔白夏滿鏡湖平清泰三年歌〈先是甲子歌有此後清泰三年丙申大軍於太原南五樓村前大戰至九月晉祖勾契丹至於城下王師敗績至十一月戎王遣蕃軍送晉祖洛陽即契丹亂中原之應也〉
　　丙申年數在五樓前但看八九月戎馬亂中原
　　蜀王氏讖文〈王建妻弟睂州刺史周徳權值梁祖篡唐引讖文上表勸進雲李祜西王言唐後王氏興西方也上徳坤維也兊興亦西方也丹者朱也丹莫當亦朱梁不敢抗也建大恱遂即位徳權累中書令〉
　　李祜西王逢吉昌上徳兊興丹莫當
　　黃萬祜題蜀宮壁〈萬祜修道黔南無人之境累世常在毎二三十年一出成都賣藥言人災禍無不神驗蜀王建迎入宮盡禮事之後堅辭歸山初萬祜辭建歸於所居壁間題此後至乙亥年建師東取秦鳯諸州報㨗之際宮內延火乃知乙亥是青豬為焚爇之期也後三年嵗在戊寅寅為鷙獸干與納音俱為土土黃色故云鷙獸兩頭黃是年建殂雲天下哭不差毫髪〉
　　莫交牽動青豬足動即炎炎不可撲鷙獸不欲兩頭黃黃即其年天下哭
　　孟蜀匄者語〈孟知祥僭號未㡬而殂先是有匄者自號醋頭手𢹂一燈檠所至卓之云云至是人以為應〉
　　不得登登便倒
　　孟蜀桃符詩〈幸夤遜仕偽蜀孟昶為學士王師將致討之前嵗除昶令作詩兩句寫桃符上夤遜題云云明年蜀亡呂餘慶以參知政事知益州長春乃太祖誕聖節名也〉
　　新年納餘慶嘉節號長春
　　上藍和尚晉漢二代讖〈洪州上藍院和尚失其名精於術數自唐末著讖云云石榴晉漢姓也重言之明享祚俱不過二世也〉
　　石榴花發石榴開
　　又遺鍾傳偈〈和尚在洪州甚為鍾傳敬禮疾篤傳省之求一言相付和尚起索筆作偈以授其末云云明年春淮帥引兵奄至洪州果陷江南遂為楊氏所有〉
　　但㸔來年二三月栁條堪作打鍾槌
　　又報王審知十字讖〈楊行宻方盛常有吞東南之志審知齎供豫章問國休咎以十字囘報審知歎曰腹者福也得非福州之患不在楊行宻在錢氏乎至延羲之亂江南來伐兩浙乗之敗江南兵福州果為錢氏有焉〉
　　不怕羊入屋只怕錢入腹
　　錢處士李氏讖〈處士不知何許人天祐末嘗遊江淮言李氏之祚云云楊氏自稱尊至禪代二十年李氏三十九年果應〉
　　髣髴之間一倍楊
　　孫咸題廬山神廟詩〈詩話總⻱雲咸出南唐末善為詩預知人禍福後死南昌人棄屍於江泝流向上嘗題一詩於廬山九天使者廟不數年後金陵板蕩九江受圍人民塗炭竝應〉
　　獨入𤣥宮禮至真焚香不為賤貧身秦淮兩岸沙埋骨湓浦千家血染塵廬阜煙霞誰是主虎溪風月屬何人九江太守勤王室好放天兵渡要津
　　南唐江州風墜詩〈南唐胡則守江州宋師攻之堅壁不下忽有旋風吹片紙墜城中云云後城陷果屠戮殆盡〉
　　由來秉節世無雙獨守孤城死不降何似知機早囘首免敎流血滿長江
　　杭州還鄉和尚唱〈錢氏時有和尚在街市唱此人因名為還鄉和尚問之毎雲明年大家都去錢氏果納地去歸汴雲〉
　　還鄉寂寂杳無蹤不掛征帆水陸通蹋得故鄉囬地穩更無南北與西東
　　福州記〈五代史王潮據泉州觀察使陳巖表為刺史巖卒其壻范暉自稱留後潮遣弟審知攻暉殺之唐即以潮為觀察使潮卒審知代立呉越僃史載福州先有僧為記云云其驗也〉
　　潮水來巖頭沒潮水去矢口出
　　黃涅槃讖〈閩王氏亡國留從効繼領留務雖稱藩南唐實雄據一隅先是妙應大師黃涅槃有讖云云旣而清源果無干戈之擾乃從効姓名所應〉
　　先打南後打北留取清源作佛國
　　陳智廣讖〈智廣留坡人生元和初居九座山不茹葷叩禍福必驗唐末王氏入閩語人云雲自光啟丙午據閩終保大丙午〉
　　騎馬來騎馬去
　　又讖〈智廣遇留從効甚厚又嘗有讖云云後從効果據泉州如其言後滅〉
　　功下田力交連井底坐二十年
　　僧緘示王處厚〈緘大中進士削髪修道至後周顯徳中猶在偽蜀舉子王處厚嘗叩之言其必捷但泰山舉為司命當食幽府祿留四句示之後成名者八士內處厚與王慎言䇿名為二王而一百二十日後處厚竟亡皆驗焉〉
　　周士同成二王殊名王居一焉百日為程
　　任叟書授劉生〈叟居汝州紫邏山以樵為業有劉生者欲謁中表梁宋鄭牧求濟遇叟於塗語次乞紙筆書此授劉忽失所在鄭果為人所訟黜官不遂所詣始知其為異人〉
　　承欲往梁宋梁宋災方重旦夕為人訟承欲訪鄭生鄭生將有厄即為千里客兼亦變衫色
　　昌明里中讖〈緜州昌明縣竇圌山竇子明修道之所臨峭壁笮橋以嵗久朽絶里中云云後咸通初山下居人有毛意歡得道術布板椽於繩上而度焉〉
　　欲知修續者腳下是生毛
　　宋善威詩〈善威𤅀州人任某縣尉嘗畫坐忽然走出門若迎接人者命酒饌樂飲仍作詩云雲後威果至庚申年卒〉
　　月落三株樹日暎九重天良夜歡宴罷蹔別庚申年田承嗣誑李寶臣偽讖〈承嗣安史舊將降授魏博節度大厯中朝廷命幽州朱滔恆定李寶臣及滑州李正巳三鎮兵討之承嗣求成於正巳又知寳臣生長范陽欲得其地乃勒石為讖宻瘞寳臣境內使望氣者雲此中有王氣寶臣掘得之有文云云二帝指寳臣正已也因使客諷寳臣背滔興兵取范陽自效寳臣以為事合符命喜而許之遂以兵襲滔承嗣知其釁已成乃旋軍告寳臣曰河內有警急不暇相從石上讖文吾戲為之耳寶臣慙怒而退〉
　　二帝同功勢萬全將田作伴入幽燕
　　皮日休造黃巢讖
　　欲知聖人姓田八二十一欲知聖人名果頭三屈律〈巢頭醜掠鬢不盡疑三屈律之言譏之日休遂及禍〉
　　上元初嵩山石記〈上元初有洛州告成縣民得石記於嵩山縣令獻焉髙宗詔蔵於內府雲是寇謙之所刻文多奧不可觧〉
　　木子當天下〈言唐氏受命〉止戈龍〈言武后臨朝〉李代代不移宗〈言中宗復興〉中鼎顯眞容〈中宗廟諱及睿宗徽謚〉基千萬嵗〈明皇御名基謂厯數久長也〉
　　上陽銅器篆〈上元中韋𢎞機充使造上陽宮掘地得銅器似盆而淺中有隱起雙鯉之魚間有四篆字云云時人以為李氏再興之符〉
　　長宜子孫
　　永安渠石銘〈武后時監察御史王守真乞出家為僧名法成於京兆西市疏鑿池支分永安渠水注之以為放生之所穿池之除獲古石銘云云自隋朝置都市至其時正一百年矣〉
　　百年為市後為池
　　漳泉分地神篆〈開元中漳泉二州分疆界不均互訟於臺不能斷州官焚告山川以祈神應俄而雷雨大至崖壁中裂所競之地拓為一徑髙千尺深五里因為官道壁中有古篆六行二十四字皆廣數尺雖約此為界人莫能識貞元初流人李協辨之永安龍溪者兩郡界首鄉名也〉
　　漳泉兩州分地太平永安龍溪山髙氣清千年不惑萬古作程
　　含元殿丹石隱語〈開元末含元殿火去基下出丹石上有隱語云云〉
　　天漢二年赤光生栗木下有子傷心遇酷
　　長安空宅銘篆〈天寶中長安有凶宅扶風蘇遏賃居之東牆下掘得一石上有篆文因改名有徳取其金怪息〉
　　夏天子紫金三十斤賜有徳者
　　莆田石記〈慶厯中張緯宰莆田得一石其文云云有大厯五年縣令鄭押字記今人家用碑石書曰石敢當三字鎮於門亦此風也〉
　　石敢當鎮百鬼壓災殃官吏福百姓康風教盛禮樂昌符離樹穴中石篆〈延陵包隰挽舟過符離西古樹下有穴一僕墜其中得一石廣四寸有小篆云云其僕即名栲栳元和三年事也〉
　　旁有水上有道八百年中逢栲栳
　　淮西池濠石銘〈元和十三年晉公裵度征淮西命人深池濠得一石上有雕出文字為銘持以獻度咸不能究有一卒賀曰元濟成擒矣井底一竿竹竹色深緑緑者言呉少誠由行間一卒擁十萬兵為一方帥且喻其榮也雞未肥者無肉以肥去肉已字也酒未熟者無水以酒去水酉字也障車兒郎謂兵革之士也且湏縮者謂宜退守其所也推是言之則已酉日當剋也茍未及期則可俟矣後冬十月生得元濟校其日果巳酉焉擢卒為禆將〉
　　井底一竿竹竹色深綠緑雞未肥酒未熟障車兒郎且湏縮
　　羅池石刻〈栁子厚龍城録雲羅池北龍城勝地也役者得白石上微辨刻書云云〉
　　龍城栁神所守驅厲鬼山左首福土氓制九醜
　　道者遺記〈太和中有栁光者南遊入山崦中至一石室室有茵榻若人居者見一缶合於地下有泉不盡尺舉巵以飲若甘醴盡十餘巵而巳醉遂偃於榻及曉方寤視石壁有雕刻文字極多遂寫其字歸望其室盡亡見矣光究之不得有呂生者解之曰此乃得道者語也唐氏之初建號武徳武徳之二年其嵗巳夘則武之在夘也堯者髙祖之號八季者亦二年也我棄其寢我去其扆者言其去之時乃武徳二年也深深然髙髙然人不吾知又不吾謂者言其隱而人不知也由今之後二百餘祀唐氏今果二百餘矣𦦨𦦨其光謂嵗在丁未也丁南方之火未亦火之位也和和其始謂今天子建號曰太和蓋元年也東方有小首元尾者敘君之名氏東方甲乙木也兔者夘也夘以附木是栁字也小首元尾是光字也經吾道來吾里言君之來也飲吾泉以醉登吾榻而寐言君之止也刻乎其壁奧乎其義誰人以辨其東平子謂其義奧而隱獨吾能辨之東平吾之邑也即又信矣〉
　　武之在夘堯王八季我棄其寢我去其扆深深然髙髙然人不吾知又不吾謂由今之後二百餘祀燄燄其光和和其始東方有兔小首元尾經過吾道來至吾里飲吾泉以醉登吾榻而寐刻乎其壁奧乎其義人誰以辨其東平子
　　王璠石銘〈太和中王璠亷問丹陽溝其城得一石銘文云云數日有一叟謁璠之吏宻謂曰是不祥也公之先曰崟崟生礎是山有石也礎生璠是石有玉也璠之子曰瑕休是玉有瑕即休休者絶之兆推是而辨其絶緒乎至太和九年冬璠卒夷其宗果符叟之解〉
　　山有石石有玉玉有瑕即休也
　　𤣥元觀棟桁記〈咸通元年李相福居守東都修𤣥元觀鐘樓棟桁中空鈲之內有方寸木云云福曰上語指御名下即余之名也懿宗名漼〉
　　山水誰無言元年有福重修
　　天台觀石簡記〈咸通十三年台州刺史姚鵠於天台山天台觀觀講堂後創老君殿得石函中有玉簡上有文云云具以上聞敕宣付史館頒示四方〉
　　海水竭台山缺皇家寶祚無休歇
　　成都羅城北門石記〈上有乾符三年髙駢名銜餘字斷缺莫知其為何詩也〉
　　五五復五五五五逾重數浮世若浮雲金石一如故與君相見時杳杳非今土
　　青羊宮甎記〈僖宗中和二年成都行在青羊宮忽見紅光如毬入地穿得甎上有古篆六字節度陳敬瑄以聞宣付史官賊平還京敕翰林樂朋⻱撰記〉
　　太平平中元災
　　銅雀臺玉板篆〈皇甫牧記曰故鄴都齊村民王敬之於銅雀臺下得一石匣長尺有咫四傍及背隱起龍驤鳯翥及花葩之狀雕鏤竒詭殆非人工徐啓之中有白玉板上刻大篆六行獻魏帥樂彥楨賚以束帛亦無能洞逹其隱詞者當曹氏石氏髙氏之代斯則鄴之王氣休運所鍾於是諸賢衆矣焉知不有隂覩後代總括風雲幅裂山河之事而瘞玉以讖之今石旣出其事將兆矣〉
　　上土巴灰除虛除伊尹東北八九餘秦趙多應分五玉絲竹木子世世居但看六六百中外世主難留如國如顯徳道宮石記〈顯徳中世宗嘗營一道宮於皇城之西工人發得石一片上有字云云後題道士任守眞記帝讀之歎異〉
　　瑞雲靈跡鎭梁東他日多應與古同嵗月遷移人事改再來閑處又興功
　　南唐昇元殿基下石記〈江南將亡數年前掘得此〉
　　莫問江南事江南事可憑抱雞升寶位跨犬出金陵子建司南位安仁秉夜燈東鄰嬌小女騎虎渡河氷〈其後李煜降於宋好事者雲煜以丁酉年生辛酉年襲位即雞也開寶八年甲戍江南國滅是跨犬也時曹彬為大將列柵城南潘羙為副將城䧟恐有伏兵命卒縱火子建彬也安仁美也東鄰謂錢俶俶以戊寅年入朝盡獻浙西土地人民故末二句云云末二句一作東鄰家道闕隨虎遇明興識者雲家道闕謂無錢〉
　　馬殷浚城石碣篆〈唐末劉建𡶶定長沙遣馬殷領衆浚城濠得石碣有古篆十八其文云云解者以殷乾寧三年丙辰嵗代立乃龍舉頭也至乾祐辛亥嵗亡乃猳掉尾也殷子希範以巳未嵗生又以開運丁未嵗薨乃羊歸穴也又子希崇壬申嵗生後為江南所俘乃猴離次也〉
　　龍舉頭猳掉尾羊為兄猴作弟羊歸穴猴離次
　　王霸仙壇甎刻〈黃滔撰王審知福州造像碑雲梁時王霸於怡山上昇山在府城之西五里光啟丁未嵗衢之爛柯山道士徐景立於仙壇東北隅取土掘得瓷缻七口各可容一升水其中悉有炭上總蓋一青甎刻文字云云其壇東南有皁莢樹古雲眞君於此樹上上升其後枮矣至咸通庚寅嵗復榮茂為我公開閩之祥也〉
　　樹枯不用伐壇壞不須結未滿一千嵗自有系孫列後來是三皇潮水蕩禍殃巖逢二乍間未免有消亡子孫依吾道代代封閩疆〈五代史補雲潮蕩禍殃謂王潮除禍患□基也巖逢二乍間謂連帥陳巖死潮取閩也代代明封崇不過潮與審知兩世也〉
　　劉龑石讖〈龑初開國營構宮室得石讖有古篆十六其文云云〉
　　人人有一山山值牛兔絲吞骨蓋海承劉〈人人有一大人也山山出也值牛者龑建漢國嵗在丑也兔絲者晟襲位嵗在夘也吞骨者滅諸弟也越人以天水為蓋海指宋國姓也承劉者言受劉氏降也〉
　　南漢羅浮古劒篆文〈南漢主劉龑時羅浮山掘得古劒有篆文云云〉
　　丁與水同宮王將耳口同尹來居口上山岫獲重重〈解者雲宋太祖以丁亥年降誕是丁水同宮也於文耳口王為聖尹口為君重山為出蓋丁亥年而聖君出也〉
　　司馬承禎含象鑑文
　　天地含象日月貞明寫規萬物洞鑒百靈
　　⻱自卜鏡自照吉可募光不曜
　　青蓋作鏡大吉昌巧工刋之成文章左龍右虎辟不祥朱鳥𤣥武順於旁子孫富貴居中央
　　景震劍文
　　撝雷電運𤣥星摧凶惡亨利貞
　　乾降精坤應靈日月象岳瀆形
　　髙麗鏡文〈梁末帝貞明三年王建立為王市有異人賣古鏡有文云云文人宋含𢎞解之曰三水中四維下上帝降子於辰馬者辰韓馬韓也巳年中二龍見一則蔵身青木中一則見形黒金東青木松也謂松岳郡人以龍為名者之子孫可為君王也黒金鐵也指鐵圓謂今王初盛於此殆終滅於此乎先操雞後搏鴨者王侍中得後先得雞林後収鴨緑之意也弓裔令物色求異人東州勃颯寺有鎭星塑像如其狀〉
　　三水中四維下上帝降子於辰馬先操雞後搏鴨巳年中二龍見一則蔵身青木中一則見形黒金東
　　京西市放生池墓銘〈太平公主於京西市掘池贖水族之失水者置其中謂之放生池得墓銘云云〉
　　⻱言市蓍言水
　　古墓卜地詞〈𨳩元中江南大水明皇詔侍御史鄔君載往廵見道旁有古墓水漬其穴公命遷髙原上旣發墓得一石有銘二十言乃卜地者之詞〉
　　爾後一千嵗此地化為泉賴逢鄔侍御移我向髙原衞先生墓銘〈衞先生大經解梁人以文學聞常閉門絶人事周知天文厯象窮冥索𤣥後以夀終墓於解梁之野開元中大水姜師度奉詔鑿無鹹河以漑鹽田剗室廬潰丘墓甚多旣至衛先生墓前發其地得一石刻字為銘蓋先生之詞也師度異其事命工人遷其河逺先生之墓數十歩〉
　　姜師度更移向南三五歩
　　隱者瘞男銘〈李泌少時有隱者𢹂一男六七嵗來過雲有故須南行旬月當還此男痢疾願且寄之又留一函曰若疾不起望以此瘞之旣許乃問男曰不驕留此得乎曰可遂去泌療之終不愈而殂即以此函瘞之其人竟不來發函視之有一黒石天然中方上有字如錐畫云云〉
　　神真鍊形年未足化為我子功相續丞相瘞之刻𤣥玉仙路何長死何促
　　烏氏葬碑〈烏重𦙍葬先世掘得石碑云云重𦙍依而用之〉
　　牛領岡頭紅簫籠下葬用兩日手板相亞
　　巖腹棺銘〈左衞將軍王果被責出為雅州刺史於江中泊船仰見巖腹中有一棺臨空半出銘云云果歎曰吾今葬此人被責雅州固其命也乃收窆而去〉
　　欲墮不墮逢王果五百年中重收我〈録異記亦載此雲地裂山崩水漂我臨及長江危欲墮欲墮不墮遇王果五百年後改葬我〉
　　古棺石銘〈建州刺史熊博初為建安津吏岸崩得一古冢藤蔓纏其棺旁有石銘云云博時貧為率錢葬之〉
　　欲陷不陷被藤縛欲落不落被沙閣五百年後遇熊博漣水古冢缾文〈周顯徳乙夘嵗偽漣水軍使秦進崇修城發一古冡棺槨皆腐得一缾中更有一缾黃質黒文成𨽻字云云其明年周師伐呉進崇死之〉
　　一雙青烏子飛來五兩頭借問船輕重寄信到揚州沈彬壙篆〈彬臨終指葬處以示家人穴之乃一冢未嘗葬人石燈臺上有燈一盞kao壙頭有一銅碑篆文云云〉
　　佳城今巳開雖開不葬埋漆燈猶未滅留待沈彬來廣陵古冢石刻〈南唐保大中廣陵理城隍因及古冢得此或雲李白詞也〉
　　日為箭兮月為弓四時躬人兮無窮但得天將明月死不覺人隨流水空山川秀兮碧穹窿崇夫人墓兮直其中猨啼鳥嘯煙濛濛千年萬年松柏風
　　王承檢掘得墓銘〈王蜀秦州節度使王承檢築防蕃城至上邽山下獲瓦棺內無屍唯有一片舌肉色紅潤堅如鐵石舌上只有一髑髏中有一古錢有二蠅振然飛去片石刻篆字開皇二年渭州刺史張崇妻夫人王氏墓也其銘云云是嵗偽乾徳六年丙子嵗合郎即王承檢小字〉
　　車道之北邽山之陽深深葬玉鬱鬱埋香刻斯貞石煥乎遺芳地變陵谷嶮列城隍乾徳丙年壞者合郎馬希振葬地碣〈希振亦殷之子清泰中卒葬長沙之陶浦掘得石碣其文云云蓋馬氏諸王雖於周廣順辛亥嵗遷於江南然其國變實在庚戌故也〉
　　亂石之壤絶世之岡谷變庚戌馬氏無王
　　御定全唐詩卷八百七十五
<集部,總集類,御定全唐詩>
　　欽定四庫全書
　　御定全唐詩巻八百七十六
　　二賀詩〈越州賀徳仁少與從兄徳基咸以詞學見稱時人語曰〉
　　學行可師賀德基文質彬彬賀德仁
　　四王語〈江王元祥性貪鄙為人吏所患時滕王元嬰蔣王惲虢王鳯亦稱貪暴有授得其官府者以比嶺南惡處為之語曰〉
　　寧向儋崖振白不事江滕蔣虢
　　時人為屈突語〈屈突通初事隋為右武侯車騎將軍奉公正直雖親戚犯法無所縱舍弟蓋為長安令亦以嚴整知名時人為之語曰〉
　　寧食三斗艾不見屈突蓋寧服三斗蔥不逢屈突通楊刺史語〈楊徳幹歴澤齊汴相四州刺史治有威名郡人為之語曰〉
　　寧食三斗蒜不逢楊德幹
　　萬年人語〈權懷恩為萬年令賞罰嚴明見惡輒取時語曰〉
　　寧飲三斗塵無逢權懷恩
　　贊皇人語〈贊皇李太沖太宗時為禮部郎中名冠宗族鄉人語云云孝端太沖族兄也〉
　　太沖無兄孝端無弟
　　髙宗時語〈閻立本善畫為右相姜格以邊將立功為左相時人語雲〉
　　左相宣威沙漠右相馳譽丹青　三館學生放散五臺令史經明〈時以年饑放國於學生歸又限令史通一經人續之云云〉
　　時人為李義甫語〈義甫耑權其子津洽洋壻栁元貞四人皆憑恃受贜義甫敗竝除名長流時人為之語云云〉
　　今日巨唐年還誅四凶族
　　洛州語〈初髙宗時賈敦頤為洛州刺史有政績神龍中仁願為洛州長史皆一時之最故時人語曰〉
　　洛州有前賈後張可敵京兆三王
　　江淮間語〈安陸郝處俊與其舅詐圉早同州里俱秉鈞衡又其鄉人田氏彭氏以殖貨見稱有彭志筠者顯慶中嘗上表請以家絹布二萬助軍授奉義郎故江淮間語云云〉
　　貴如許郝富若田彭
　　河北語〈武懿宗封河內郡王安撫河北民陷契丹來歸者懿宗總殺之流血盈前不顧初契丹別帥何阿小陷冀州多屠害士女至是人以懿宗暴忍似之為之語曰〉
　　唯此兩何殺人最多
　　李昭德為王𢎞義語〈則天時王𢎞義告變拜御史嘗於鄉里求旁舍瓜主吝之義乃言𤓰園中有白兔奉敇捕逐斯須苗盡內史李昭德曰〉
　　昔聞蒼鷹獄吏今見白兔御史
　　京洛語〈許欽明與郝處俊鄉黨親族兩寐子弟類多醜陋而盛飾車馬以遊里巷京洛為之語曰〉
　　衣裳好儀貌惡不姓許即姓郝
　　臺中語〈則天時夏官侍郎侯知一年老敇放致仕上表不伏於朝堂踴躍馳走以示輕便張悰丁憂自請起復吏部主事髙筠母喪親戚為舉哀筠曰我不能作孝員外郎張棲貞被訟詐遭母憂不肎起對臺中為之語曰〉
　　侯知一不伏致仕張悰自請起復髙筠不肎作孝張棲貞情願遭憂
　　吏人語〈尹思貞為司府少卿清剛難犯時卿侯知一亦厲威嚴吏人語雲〉
　　不畏侯卿杖惟畏尹卿筆
　　選人語〈石抱忠檢校天官郎中與侍郎劉竒張詢古同知選抱忠素非靜慎竒久著清平詢古通婚名族將分鈐時人語曰〉
　　有錢石上好無錢劉下好士大夫張下好
　　碩學師劉子儒生用與言〈抱忠復與許子儒同知選竒以公清稱抱忠師範子儒頗任令史勾直毎注官呼曰勾直乎時人又為此語雲〉
　　今年柿子並遭霜為語石榴須早摘〈選人為竒與抱忠擯抑者復為此語後兩人同棄市〉
　　韋氏語〈韋承慶罷相除禮部尚書嗣立繼為鸞臺侍郎平章事時人語曰〉
　　大郎罷相小郎拜相
　　益州人吏語〈杜景儉為益州録事參軍時隆州司馬房嗣業除益州司馬除書未到即視事笞僚吏示威景儉規其未可嗣業怒景儉叱左右令罷㪚俄有制除荊州竟不如志人吏為之語曰〉
　　録事意與天通益州司馬折威風
　　天授中語〈杜景儉為司刑丞與徐有功及來俊臣侯思止理刑獄時人稱之雲〉
　　遇徐杜者必生遇來侯者必死
　　時人為鄒昉語〈鄒駱駝長安人先貧賣蒸餅於勝業坊钁得金數斗於是巨富其子昉與蕭佺駙馬遊時人語曰〉
　　蕭佺駙馬子鄒昉駱駝兒非關道德合只為錢相知題張昌儀門語〈昌儀恃易之昌宗之寵所居奢溢逾於王者末年有人題其門云云昌儀見之命筆續其下曰一日即足未㡬及禍〉
　　一兩絲能得幾時絡
　　時人號李知逺語〈知逺知選胥吏肅然歛跡時人號雲〉
　　李下無蹊
　　又號李乂語〈乂典選事請謁不行時人又語雲〉
　　李下無蹊徑
　　竇僕射語〈竇懷貞為御史大夫諂附韋庶人庶人乳母王氏本蠻婢嫁為懷貞妻俗謂乳母壻為阿㸙懷貞每疏列官位必曰皇后阿㸙時人或以國㸙呼之了無慙色庶人敗復附太平公主累拜尚書左僕射睿宗為金仙玉眞二公主創立兩觀贊成其事躬自監役時人為之語曰〉
　　竇僕射前為韋氏國㸙後作公主邑丞
　　時人為崔無詖語〈崔無詖韋後中表為衞尉卿時中書令蕭至忠甚承中宗恩顧無詖婚至忠女後為女家中宗為兒家供擬甚厚時人為之語曰〉
　　皇后嫁女天子娶婦
　　神龍中語〈崔日用冉祖雍鄭愔趙履溫李𢚕等共託武三思權熏炙中外天下語曰〉
　　崔冉鄭亂時政
　　斜封官語〈初姚元之宋璟知政事奏請停中宗朝斜封官數千員及元之等出為刺史太平公主又特為之言有敇總令復舊職右率府參軍栁澤上疏諫引人語雲〉
　　姚宋為相邪不如正太平用事正不如邪
　　李處郁語〈幽州都督孫佺五月北征軍師李處郁諫不從師果敗〉
　　飱若入咽百無一全〈飱音係山東人謂溼飯為飱幽州以北竝為燕地故云〉景雲初語〈盧從願為吏部侍郎典選六年頗有聲稱時人語云云裵即行儉馬謂戴李謂朝隱也〉
　　前有裵馬後有盧李
　　先天時京中語〈姜師度於長安城中穿渠堰水授司農卿於後水漲則奔突水縮則竭涸開黃河向棣州所費不貲仍苦淹漬又役夫塞之以為功官品益進時有傳孝忠為太史令自言明𤣥象耑行矯譎京中語云云神武即位竝斬之〉
　　姜師度一心看地傳孝忠兩眼相天〈一作傳孝忠兩眼看天姜師度一心穿地〉
　　時人號王丘崔沔語〈丘與沔竝掌吏部時人為之語曰〉
　　丘山岌岌連天峻沔水澄澄徹底清
　　吏部過官語〈侍中裵光庭以主事閻麟之為腹心耑主吏部過官毎麟之裁定光庭隨口下筆時人語曰〉
　　麟之口光庭手
　　郇公㕑語〈韋陟襲父安石封郇國公㕑中飲食香味錯雜人或入其中多飽飫而歸俗語雲〉
　　人慾不飯筋骨舒夤緣須入郇公㕑
　　四俊語〈開元時張嘉貞為相所薦中書舍人苗延嗣呂太一考功員外郎員嘉靜侍御史崔訓皆位清要日與議政事故當時語云云〉
　　令君四俊苗呂崔員
　　八友語〈趙驊少與殷寅顔眞卿栁芳陸據蕭頴士李華邵軫友時為語云云謂能全其交也〉
　　殷顔栁陸李蕭邵趙
　　羅吉口號〈明皇朝侍御史羅希奭吉溫附李林甫相朂以虐時號雲〉
　　羅鉗吉網
　　里閭詛語〈明皇時御史王旭李嵩李全交竝尚嚴酷京師號黒赤白三豹里閭至相詛曰〉
　　若違教值三豹
　　陜州語〈盧奐為陜州刺史以嚴毅聞州民多有滛祀者民相語云云後明皇擢為兵部侍郎〉
　　不須賽神明不必求巫祝爾莫犯盧公立便有禍福眞源邑語〈眞源多豪猾大吏華南金樹威恣肆邑中語云云張廵調令眞源下車以法誅之〉
　　南金口明府手
　　稱二王語〈王右丞維及弟縉以科名文學冠絶當代時人云〉
　　朝廷左相筆天下右丞詩
　　代宗朝京師語〈元載専權事以貨成及常袞為相雖賄賂不行而介僻自専失於分別故是時京師語曰〉
　　常無分別元好錢賢者愚愚者賢
　　戲諫司語〈李泌相徳宗奏請罷拾遺補闕上雖不從亦不授人諫司惟韓臯歸登而巳泌仍命収其署餐錢令登等寓食於中書舍人故時戲雲〉
　　韓諫議雖分左右歸拾遺莫辨存亡
　　裵度語〈度不信術數不好服食毎語人云〉
　　雞豬魚蒜逢著則喫生老病死時至則行
　　魏博語〈魏牙軍起田承嗣募軍中子弟為之父子世襲悍驕不顧法令更易節帥不嗛意輒害之厚給廩姑息不能制時語云云〉
　　長安天子魏府牙軍
　　寶厯宮中語〈寶厯二年浙東貢舞女二人一曰飛燕一曰輕鳯修眉黟首蘭氣融冶帶輕金之冠琢玉芙蓉為頂羅衣無縫而成歌一發如鸞鳯音舞態豔逸非人間所有上蔵之金屋寶帳由是宮中語曰〉
　　寶帳香重重一雙紅芙蓉
　　京師人號牛楊語〈牛僧孺與楊虞卿兄弟驅駕輕薄有不附巳者潛被瘡痏京師為之語雲〉
　　太牢筆少牢口東西南北何處走〈太牢僧孺少牢虞卿也〉
　　又號牛李
　　門生故吏不牛則李〈李謂宗閔也〉
　　荊南語〈段文昌帥荊南州或旱禳解必雨或久雨遇出遊必霽民為語曰〉
　　旱不苦禱而雨雨不愁公出遊
　　鄭仁表自語〈仁表豪爽以門閥文章自髙嘗雲〉
　　天瑞有五色雲人瑞有鄭仁表
　　湖蘇二郡語〈南部新書咸通末鄭渾之為蘇州督郵譚銖為鹺院官鍾輻為院廵皆廣文生時湖州牧李超趙䝉為代俱元及第二郡人為語曰〉
　　湖接兩頭蘇聨三尾
　　廣明初都人語〈黃巢未入京師都人以黃米及黒豆屑蒸食之因有此語〉
　　黃賊打黒賊
　　吏部舊語〈吏部故事放長牓舊語雲〉
　　長名以前選人屬侍郎長名以後侍郎屬選人
　　省中語
　　後行祠屯不博中行都門中行禮部〈一作刑戶〉不博前行駕庫
　　郎吏語〈尚書郎吏兵部為前行司門都比屯田虞水膳部主客皆在後行閑簡無事語曰〉
　　司門水部入省不數
　　諫院臺省語〈諫院以章疏之故憂患略同臺中則務糺舉省中多事旨趨不一故云〉
　　遺補相惜御史相憎郎官相輕
　　御史臺語〈御史故事監察院長與同院禮隔語曰〉
　　事長如事端
　　京兆府語〈京兆府兩縣引馬到府門傳門而報兩尹入㕔大尹亦到㕔不得候兩尹坐後出不得𠉀兩尹立後出〉
　　不立兩縣令不坐兩少尹
　　翰林諫議語〈唐稱翰林為坡諫議大夫亦稱坡諫議大夫班本在給舍上其遷轉則諫議嵗滿方遷給事中自給事中遷舍人故當時語雲〉
　　饒道斗上坡去亦須卻下坡來
　　舉子語〈舉於七月後即於諸州府拔觧人為語曰〉
　　槐花黃舉子忙
　　明經進士語
　　三十老明經五十少進士〈言其艱難也〉
　　雜帖語〈常袞為禮部放雜文過者常不百人鮑防為禮部帖經落人亦甚時謂雲〉
　　常雜鮑帖
　　閩人語
　　歐陽獨歩藻藴橫行〈謂歐陽詹及林藻林藴相繼登第也〉
　　舉語〈太和中李宗閔牛僧孺輔政引楊虞卿為右司郎中𢎞文館學士待之尤厚嵗舉選者皆走門下無不得所欲當時其黨有蘇景𦙍張元夫而虞卿兄弟汝士漢公尤為人所奔向故語曰〉
　　欲入舉先問蘇張蘇張猶可三楊殺我
　　大中後進士語〈大中後進士尤盛李都崔雍孫瑝鄭嵎四君子䝉其盼睞者多進升故曰〉
　　欲得命通問瑝嵎都雍
　　大中時語〈宣宗朝崔秉政所善者鄭魯楊紹復叚瓌薛䝉頗參議論時人語如此帝聞書之於扆卒以此罷〉
　　鄭楊段薛炙手可熱欲得命通魯紹瓌䝉〈一作魯紹瓌䝉識即合通〉選舉人語〈大中咸通中盛傳崔愼由相公常寓尺題於知聞故選舉人為此語〉
　　王凝裵瓚舍弟安潛朝中無呼字知聞㕔裏絶脫鞾賓客
　　科目舉人語〈太平王崇竇賢二家率以科目為資足以升沈後進故科目舉人相謂曰〉
　　未見王竇徒勞漫走
　　戲杜審權語〈審權知舉放盧處權人戲語雲〉
　　座主審權門生處權
　　崔沆放牓時人語〈沆放崔瀣時人語雲〉
　　座主門生沆瀣一家
　　唐末五代人語〈唐末五代權臣執政公然交賂科第差除各有等差故當時語雲〉
　　及第不必讀書作官何須事業
　　號沈宋語〈建安後訖江左詩律屢變至沈約庾信以音韻相婉附屬對精宻及沈佺期宋之問又加靡麗囘忌聲病約句準篇如錦繡成文學者宗之號為沈米語雲爾舉蘇武李陵與沈宋竝稱也〉
　　蘇李居前沈宋比肩
　　號錢郎語〈錢起能詩與郎士元齊名語雲〉
　　前有沈宋後有錢郎
　　潘何詩賦語〈咸通中湘南何涓瀟湘賦潘緯古鏡詩天下傳之曰〉
　　潘緯十年吟古鏡何涓一夜賦瀟湘
　　魏薛草書語〈魏徵之於叔瑜善草以筆意傳其子華及甥薛稷世稱之雲〉
　　前有虞褚後有薛魏
　　薛稷書語〈稷善書師褚河南時語雲〉
　　買褚得薛不落節
　　時人為劉畢語〈劉商官為郎中愛畫松石樹木格性髙邁時有畢庶子亦善畫松樹木石時人云〉
　　劉郎中松樹孤標畢庶子松根絶妙
　　時人為黃筌語〈筌善寫花竹翎毛於孟昶殿畫六鶴因目其殿為六鶴殿當時稱歎為語曰〉
　　黃筌畫鶴薛稷減價
　　時人為楊惠之語〈惠之不知何處人唐開元中與吳道子同師張僧繇筆跡號為畫友巧藝竝著而道子聲光獨顯惠之遂都焚筆研毅然發憤專肆塑作能奪僧繇畫相與道子爭衡時人語曰〉
　　道子畫惠之塑奪得僧繇神筆路
　　道傑語〈武徳中蒲州棲巖寺釋道傑遊並晉講肆難擊能令人流汗并州人語曰〉
　　大頭傑難殺人
　　馬周疏引俚語
　　貧不學儉富不學奢
　　杜甫引俚語
　　城南韋杜去天尺五
　　孫光憲𤨏言引古語
　　乗船走馬去死一分
　　好事不出門惡事行千里
　　杜重威引俚語
　　逢賊得命更望複子
　　建安語〈成都距長安才二千里每嵗隨計求名者甚鮮建安之貢無嵗無之故曰〉
　　龍門一半在閩川
　　江陵語〈江陵在唐世號衣冠藪澤時人稱雲〉
　　琵琶多於飯甑措大多於鯽魚
　　汾晉間語
　　欲作千箱主問取黃金母〈謂多稼厚畜耕上所致也〉
　　秦中兒童語〈顛當窠深如蚓穴網絲其中土蓋與地平大如榆莢常仰捭其蓋伺蠅蠖過輒翻蓋捕之纔入復閉與地一色竝無絲隙可尋其形似蜘蛛爾雅謂之王蛛蜴鬼谷子謂之蚨母秦中兒童語曰〉
　　顚當牢守門蠮螉宼汝無處奔〈蠮螉即蜾蠃銜蟲子祝之化為巳子〉滄洲語〈滄洲有金蓮花形似蝶每㣲風則揺蕩如飛婦人采為首飾鄉語曰〉
　　不戴金蓮花不得到仙家
　　段成式酉陽雜爼引古語
　　三守庚申三屍伏七守庚申七屍滅
　　佛書引語〈二〉
　　停囚長智
　　赤腳人趁兔著鞾人喫肉






　　御定全唐詩巻八百七十六
　　欽定四庫全書
　　御定全唐詩巻八百七十七
　　中宗引諺〈景龍三年十一月十三日乙丑冬至時有請改就十二月甲子為吉者侍御史唐紹太史令傅孝忠引厯爭帝引諺以為不可竟從紹等議〉
　　冬至長於嵗
　　賈言忠引諺〈髙宗遣李勣伐髙麗侍御史賈言忠計事還帝問軍中云何言忠以為男生兄弟閲牆為我鄉導師必克引此〉
　　軍無媒中道囬〈一作賊無厯㡳中道囬〉
　　李勣引諺別張文瓘
　　千里相送終於一別
　　路勵行引諺
　　一人在朝百人緩帶
　　郝南容引諺
　　三公後出死狗
　　員莊諺〈員半千莊在焦戴川北枕白鹿原蓮塘竹徑荼醿架海棠洞㑹景堂花塢藥畦碾磨麻槄壟塍鱗次里諺曰〉
　　上有天堂下有員莊
　　婁師德引諺
　　卒客無卒主人
　　臺中諺〈殿中侍御史新入知右廵巳次知左廵所主繁劇及遷向上則又入推益為勞屑惟其中間則入清閑故臺中諺雲〉
　　免廵未推只得自知
　　宋守敬引諺〈守敬清謹老任龍門丞竟登岳牧毎勉人但守清勿憂不遷引此雲仕宦亦無休勢也〉
　　雙陸無休勢
　　雒谷諺〈雒谷中有地名白草謥洞皆難行故諺雲〉
　　謥洞入黃泉
　　三門諺〈唐時漕經底柱入三門每雇平陸人為門匠執標指麾一舟百日乃能上覆者㡬半故諺云云謂皆溺死也〉
　　古無門匠墓
　　張果引諺〈明皇欲以玉眞公主降果果先知之引此以辭〉
　　娶婦得公主平地生公府
　　哥舒翰引諺〈初翰與安祿山素不平明皇令髙力士和解之翰引此語祿山言巳與祿山族類本同不敢忘本也〉
　　狐向窟嘷不祥
　　代宗引諺〈郭曖與昇平公主琴瑟不調父子儀拘曖待罪代宗引諺慰之〉
　　不癡不聾不作阿家阿翁〈家音姑〉
　　鬼門關諺〈容州北流縣南三十里有兩石對立相去三十歩遷謫至此者罕得生還俗號鬼門關唐諺雲〉
　　鬼門關十人去九不還
　　河北諺〈梁將侍中葛從周有殊功鎭青社人為語曰〉
　　山東一條葛無事莫撩撥
　　李振引諺
　　百嵗奴事三嵗主
　　王彥章引諺
　　人死留名豹死留皮
　　孫光憲北夢𤨏言引諺
　　小舅小叔相追相逐
　　諺
　　棗子塞鼻孔懸棲閣卻種
　　蟬鳴蛁蟟喚黍種餻糜斷
　　甯茵事諺
　　鵓鳩樹上鳴意在麻子地〈一作意在麻畬裏〉
　　鸕鷀諺
　　鸕鷀不打腳下塘〈鸕鷀能沒水捕魚棲宿之處雖水深魚多未嘗犯〉
　　鹽鐵諺〈唐世鹽鐵轉運使在揚州盡筦利權商賈如織天下之盛揚為首而蜀次之故諺曰〉
　　揚一益二
　　馮翊諺〈馮翊朝邑縣許原下地有苦泉羊飲之肥而肉美號為沙苑細肋羊諺曰〉
　　苦泉羊洛水漿
　　丹徒諺
　　生東呉死丹徒〈呉多産出可攝生自奉養丹徒土堅𦂳如蠟可葬〉
　　湖州里諺〈唐末五代天下皆被兵獨湖州獲免其時語雲〉
　　放爾生放爾命放爾湖州做百姓
　　益陽諺〈益陽在長沙郡界去長沙三百里縣治東望時見長沙城郭人物影其土諺曰〉
　　長沙益陽一時相卬
　　昭潭諺〈昭潭山下有潛穴通洞庭水深不測諺雲〉
　　昭潭無底橘洲浮
　　江右四郡諺
　　筠袁贑吉腦後插筆〈言好訟也〉
　　徐聞諺〈徐聞縣冬耕夏収名再熟彼中諺雲〉
　　欲拔貧詣徐聞
　　隴西諺
　　郎驅女驅十馬九駒安陽大角十牛九犢〈謂其地宜於畜牧也〉荊棺峽諺〈峽壁有棺以荊為之相傳人有九子不能葬女編荊為棺庋之此土人諺雲〉
　　九子不葬父一女打荊棺
　　南中諺
　　秋收稻夏收頭〈謂婦人截髪而貨嵗以為常也〉
　　事狐神諺〈唐初以來百姓多事狐神房中祭祀以乞恩食飲與人同之事者非一主當時有諺曰〉
　　無狐魅不成村
　　李哲家怪引諺
　　一雞死一雞鳴
　　俗諺
　　白日無談人談人則害生昏夜無説鬼説鬼則怪至李白名許雲封謎〈雲封任城人工笛是李謩外孫天寳初生一月謩抱詣李白乞名白方坐旗亭命酒醉書兒胷前云云謩不解白曰樹下人是木子木子李字也不語是莫言莫言謩也好是女子女子外孫也語及日中是言午言午是許也煙霏謝成寶是雲出封中乃是雲封也即李謩外孫許雲封也〉
　　樹下彼何人不語眞吾好語若及日中煙霏謝成寶許氏碑隂謎〈宜興縣有後漢許馘碑開元中許氏孫重立刻八字碑隂邑宰徐延休解之曰談馬為言午許也礪畢為石卑碑也王田乃千里重字數七乃六一立字言許碑重立也〉
　　談馬礪畢王田數七
　　大明寺壁語〈令狐綯鎭淮海日支使班䝉與從事俱遊大明寺寺西廊前壁有題語諸賓幕顧之莫能辨獨班䝉曰一人豈非大字乎二曜日月非明字乎尺一者十一寸非寺字乎㸃去氷水字二人相連天字不欠一邊下字三𥹭四柱而列火然無字兩日除雙勾比字得非大明寺水天下無比乎衆皆恍然〉
　　一人堂堂二曜同光泉深尺一㸃去氷傍二人相連不欠一邊三梁四柱列火然除卻雙勾兩日全
　　曹著與客謎〈著有機辨客欲試之與作謎云云〉
　　一物坐也坐臥也坐行也坐〈客　著應聲曰在官地在私地〉
　　一物坐也臥立也臥行也臥走也臥臥也臥〈著　客不能對著曰我謎吞得你謎客大慙〉
　　客題青龍寺門〈青龍寺有客嘗訪知事僧屬遇有要地朝客慢之題其門云云一沙彌解之曰龕字去龍合字時字隱日寺字敬文不在茍字碎石入沙卒字此不遜之言辱我曹矣追訪杳無跡沙彌乃懿皇朝雲皓供奉也〉
　　龕龍去東海時日隱西斜敬文今不在碎石入流沙陶榖題南唐官舍壁〈穀使南唐題此宋齊丘解雲十二字包四字雲獨眠孤館摭遺以為驛中女鬼所書〉
　　西川狗百姓眼馬包兒御㕑飯
　　謝小娥夢盜姓名〈洪州謝小娥同其夫隨父行賈為盜所殺求盜不得夢父及夫告以謎語十二字徧叩人不能解元和八年隴西李佐判洪州過而聞其事解之曰車中猴禾中走竝申字門東草為蘭一日夫為春盜應申蘭申春也娥依言詭為男子求得二人江上傭其家偵得巳家物而驗因殺蘭並擒春告官抵法還洪州為尼〉
　　車中猴門東草禾中走一日夫










　　御定全唐詩八百七十七
　　欽定四庫全書
　　御定全唐詩巻八百七十八
　　牛口謠
　　豆入牛口勢不得乆〈竇建徳未敗時有此謠後果扵牛口谷為太宗所擒〉髙昌童謡〈貞觀十四年交河道行軍大總管侯君集伐高昌滅之先是其國中有童謡如此國王文泰使人捕其初唱者不能得也〉
　　高昌兵馬如霜雪漢家兵馬如日月日月照霜雪囘首〈一作幾何〉自消滅〈一本無二馬字〉
　　咸亨後謡
　　莫浪語阿婆嗔三叔聞時笑殺人〈其驗為則天即位孝和嗣之阿婆者則天也三叔者孝和為第三也〉
　　調露初京城民謡
　　側堂堂撓堂堂〈堂言唐也側者不正撓者不安再言堂者唐再受命之象〉
　　嵩嶽童謡〈調露中高宗欲封中嶽屬突厥叛而止後欲封吐蕃入宼復停永淳年又幸嵩嶽至山下未及行禮遘疾還至宮而崩先是童謡雲〉
　　嵩山凡幾層不畏登不得只畏不得登三度徴兵馬傍
　　道打騰騰
　　李敬𤣥謡〈中書令李敬𤣥為元帥討吐蕃聞前軍沒狼狽而走王杲曹懐舜等並驚退時軍中謡曰〉
　　洮河李阿婆鄯州王伯母見賊不敢鬬總由曹新婦永淳中童謡〈永淳元年七月東都大雨人多殍殕先是童謡曰〉
　　新禾不入箱新麥不入迨及八九月狗吠空垣牆
　　楊桞謡
　　楊栁楊栁漫頭駝〈永淳後天下皆唱此後徐敬業出為栁州司馬作偽敇自授揚州司馬起兵討武氏李孝逸擒之斬首驛馬䭾入洛〉
　　裵炎謡〈炎為中書令時徐敬業欲反令駱賓王畫計取炎同起事賓王乃為此謡炎訪學者令解之賓王北面拜曰此真人矣遂與敬業等合謀起兵炎從內應則天因誅炎〉
　　一片火兩片火緋衣小兒當殿坐
　　武后長夀元年民間謡〈則天時選舉大濫天下有是謡舉人沈全交取而續之御史紀先知劾其誹謗之罪太后笑曰但使卿輩不濫何恤人言先知大慙〉
　　補闕連車載拾遺平斗量欔槌侍御史〈欔一作杷齊魯謂凹齒杷曰欔〉盌脫侍中郎
　　續謡
　　評事不讀律博士不尋章糊心宣撫使眯目聖神皇
　　天樞謡
　　一條麻索挽天樞絶去也〈長夀三年天后於定鼎門內立述徳天樞民因作謡明皇即位敕令推倒收銅入上方此其騐也〉
　　武后時謡
　　張公喫酒李公醉〈張公者斥易之兄弟也李公者言李氏也〉
　　武后時童謡
　　紅緑複帬長千〈一作十〉里萬〈一作五〉里香
　　神龍後烏鵲窠謠
　　山南烏鵲窠山北金駱駝䥥柯不鑿孔斧子不施柯〈五行去雲山南唐也烏鵲窠者人居寡也山北胡也金駱駝者虜獲而重載也䥥柯斧子者言突厥強盛百姓不得斫桑養蠶種禾刈榖也〉
　　吏部謡〈崔湜與岑羲鄭愔並為吏部贓汚狼籍京中為之謡曰〉
　　岑愔獠子後崔湜令公孫三人相比校莫賀咄骨渾
　　黃犢子謡〈景龍中民謡時又有阿韋娘歌〉
　　黃牸犢子挽紖斷兩腳蹋地鞋⿰斷〈一本此下又有城南黃牸犢子韋一句〉
　　安樂寺童謡
　　可憐安樂寺了了樹頭懸〈景龍中安樂公主於洺州造安樂寺制擬宮掖用錢數百萬童謡云云後誅逆韋並殺安樂斬首懸竿上〉
　　鯉魚兒謡
　　可憐聖善寺身著緑毛衣牽來河裏飲蹋殺鯉魚兒〈景龍中民謡　後譙王從均州入都作亂敗走投洛川而死〉
　　羊頭山謡〈山在潞州南六十里景龍二年明皇為別駕臨潞州有童謡雲〉
　　羊頭山北作朝堂
　　金橋童謡
　　聖人執節度金橋〈橋在潞州南二里明皇扵景龍三年十月二十五日由此橋朝京師〉天寶中京兆謡〈天寶中李峴為京兆尹甚得人心㑹連兩六十餘日楊國忠以其災歸咎峴出為長沙太守時京師米麥踴貴百姓為謡雲〉
　　欲得米麥賤無過追李峴〈一作欲粟賤追李峴〉
　　天寶初語〈天寶初楊貴妃常以假鬢為首餙而好服黃帬時人為之語曰〉
　　義髻拋河裏黃帬逐水流
　　楊氏謡〈天寶十載上元節楊氏五宅夜逰與廣寧公主騎從爭西市門楊氏奴揮鞭致公主墮馬駙馬程昌裔扶救因及數撾上令決殺楊氏奴一人亦罪昌裔停官於是楊家轉橫京師長吏為之側目故當時謡曰〉
　　男不封侯女作妃君㸔女卻是門楣
　　神雞童謡〈賈昌七嵗觧鳥語音明皇選為雞坊五百小兒長甚愛幸之父死縣官為𦵏噐䘮車乗傳洛陽道當時天下號神雞童為之語曰〉
　　生兒不用識文字鬭雞走馬勝讀書賈家小兒年十三富貴榮華代不如能令金距期勝負白羅繡衫隨輭輿父死長安千里外差夫治道輓䘮車
　　燕燕謡〈安祿山未反時有此二謡〉
　　燕燕飛上天天上女兒鋪白氊氊上有千錢
　　幽州謡
　　舊來誇戴竿今日不堪㸔但㸔五月裏清水河邉見契丹〈青𤨏高議又載一謡雲山上一羣鹿大鹿來相逐啼殺澗下羊卻被豬兒觸〉
　　兩京童謡
　　不怕上蘭單惟愁答辨難無錢求案典生死任都官〈天寶祿山之亂士庻多投身於偽庭先是兩京童謡有此後克復之日朝士繫三司獄鞫問家産罄盡骨肉分㪚生死無路〉
　　兩頭朱童謡
　　一隻箸兩頭朱五六月化為膽〈此為朱泚謡也後果於六月兵敗而死〉
　　打麥謡
　　打麥麥打三三三〈既而旋其袖曰〉舞了也〈元和九年六月三日盜殺宰相武元衡先是長安中有此謡解者以為打麥刈麥時也麥打謂暗中突擊也三三三謂六月三日也舞了謂元衡死也〉張權輿作裵度偽謡〈長慶中度為李逢吉所搆罷相敬宗立欲復用之逄吉大懼其黨張權輿作偽謡欲以傾度天子明其誣卒相度〉
　　非衣小兒坦其腹天上有口被驅逐
　　馬僕射謡
　　齋鐘動也和尚不上堂〈馬㒒射既立功業頗有陶侃之志客有揚其意者先著此謡於軍中因託言善相者雲公相非人臣豈不聞謡乎和尚公之名齋鐘動謂時至不上堂不自取也馬因具寶物直數十萬令通田恱為用客一去不知所之馬始悔焉〉
　　咸通七年童謡
　　草青青被嚴霜鵲始巢復㸔顚狂
　　咸通十四年成都謡
　　咸通癸已出無所之蛇去馬來道路稍開頭無片瓦地有殘灰〈是嵗嵗隂在已明年在午已蛇也午馬也〉
　　乾符六年童謡
　　八月無霜塞草青將軍騎馬出空城漢家天子西廵狩猶向江東更索兵
　　僖宗時童謡
　　金色蝦蟇爭努眼翻卻曹州天下反〈王仙芝反於曹州黃巢繼之此謡之應〉
　　黃巢軍中謡
　　逄儒則肉師必覆〈初巢軍中有此謡巢入閩俘民紿稱儒者皆釋之〉
　　中和初童謡
　　黃巢走泰山東死在翁家翁〈黃巢未敗前有此謡後敗走泰山至狼虎谷為其下所殺其死處民家果姓翁〉
　　山隂老人偽謡〈董昌時有山隂縣老人偽上言曰願大王帝於越三十年前已聞謡言故來獻昌得之大喜因僭偽號〉
　　欲識聖人姓千里草青青欲識聖人名日從日上生胡楚賓謡〈唐秋浦詩人有胡楚賓顧雲張喬伍喬𣪞文圭諸人楚賓文思甚敏必酒中下筆當時有謡雲〉
　　胡楚賓李翰林詞同三峽水字值䨇南金
　　後唐軍士謡
　　除去菩薩扶立生鐡〈潞王之入洛許賞軍士人錢百緡後不能給賞錢二十緡軍士猶怨望乃為此謡以閔帝仁弱潞王剛嚴有悔心故也〉
　　周顯德中齊州謡
　　蹋陽春人間二月雨和塵陽春蹋盡西風起腸斷人間白髮人
　　天祐中江南童謡
　　東海鯉魚飛上天〈李昪初為徐溫養子冐徐姓名知誥後繼溫為南唐東海徐氏之望鯉李也〉
　　眞人謡〈唐末民間有此謡元宗因名其子為𢎞冀以應之〉
　　有一眞人在冀川開口持弓向外邉〈一本此下又有子子孫孫萬萬年一句〉
　　李後主童謡
　　索得娘來忘卻家後園桃李不生花豬兒狗兒都死盡養得貓兒患赤瘕〈南唐近事解此謡雲娘為李主再娶周后豬狗死謂祚盡戌亥年赤瘕目病貓有目病則不能捕䑕謂不見丙子之年也〉
　　秦人竹𧳽謡
　　𧳽𧳽引黒牛天差不自由但㸔戊寅嵗揚在蜀江頭〈王氏見聞雲竹𧳽食竹之䑕肉肥脆生深山竹林無人境岐梁睚眥之年此物徧入人家房內秦人口腹飫焉忽有童謡云云智者不能議之庚午嵗梁劉知俊叛梁入秦岐王以為涇州節度知俊為人色黒而其生嵗在丑𧳽者劉也始知𧳽𧳽引黒牛之應後奔蜀王建用之令反攻岐有功竟忌而殺之嵗戊寅建不豫見劉為祟因粉劉骨投之江其言揚在蜀江頭亦驗雲〉
　　蜀人謡〈建隂忌劉知俊材蜀人亦共嫉之建諸子皆以宗承為名乃於里巷搆為謡言云雲建慮為子孫害益惡之故殺知俊〉
　　黒牛無繫絆椶繩一時斷〈一作黒牛出圏椶繩斷〉
　　秦城芭蕉謡
　　花開來裏花謝也裏〈天水地寒不産芭蕉戎帥亭臺有二本入冬即埋蔵於地窟候春再植之庚午辛未間有童謡云云時節氣變而不寒芭蕉花開蜀人犯封疆年年一來不失芭蕉開謝之候自隴之西竟為蜀有蓋劔外節氣先布於秦城也〉
　　蜀童謡
　　我有一帖藥其名曰阿魏賣與十八子〈蜀王衍時有此謠乾元末衍兄宗弼果賣國歸唐而宗弼乃王建養子本姓魏氏皆騐〉
　　蜀中埽地和尚
　　水行仙怕秦川〈王建據蜀之後有一僧常持大帚每過即汛埽人以埽地和尚目之埽畢輒冩二語其後王衍果有秦川之禍水行仙衍字也〉
　　福州謡
　　騎馬來騎馬去〈王潮以光啓二年丙午拜泉州刺史至晉開運二年丙午南唐滅王氏謠之騐也〉
　　閩人謠
　　風吹楊菜鼓山下不得錢郎戈不罷〈王審知時有此謡後延羲延政兄弟相攻國中大亂忠獻王錢佐時年十九遣兵伐之敗淮將楊業蔡遇等盡取福州之地鼔山福州山名〉
　　廣州童謠
　　羊頭二四白天雨至〈後宋師以辛未年二月四日平南漢羊未之神天雨者王師如時雨之義〉
　　桂管童謠
　　大蟲來〈湖南馬殷命其將李勲擊南越拔桂管十八城勲勇壯絶倫人號曰李老虎先是桂管兒童每聚戲呼大蟲來至是果騐〉
　　湖南童謠
　　湖南城郭好長街竟栽栁樹不栽槐百姓奔竄無一事只是椎芒織草鞋〈初馬氏城中街道多種槐樹栁無一二希萼逐希廣自代之初皆變為種栁無復有槐又居人夜織草鞋槌芒聲聞郊野俄有童謠四句人無少長皆誦之未㡬國亂民竄死者十七八槐言懐兄弟尋戈失孔懐之義草鞋逺行所用言百姓之奔竄也〉
　　長沙童謠
　　鞭打馬馬急〈一作須〉走〈楚王馬希萼為其弟希崇所簒希萼於衡山自立為王希崇求救於吳吳遣將邊鎬來伐希崇將拒之或以童謠為諌不得巳降鎬馬氏遂舉族入吳〉
　　湘中童謠
　　馬去不用鞭齩牙過今年〈江南將邊鎬下長沙既遷馬氏之族朗州衙將劉言復為亂襲鎬鎬遁歸謡言鞭邊也〉
　　長沙童謠
　　三羊五馬馬子離羣羊子無舎〈或問龎巨昭湖南與淮南國祚長短巨昭曰吾入長沙聞童謠云云自今以後馬氏當五主楊氏當三主後皆如其言〉
　　丹陽語
　　待錢來待錢來〈丹陽民常有此戲語後錢鏐授鎮帥潤州刺史遂據有錢塘乃其應也〉
　　遼述律後謠
　　青牛嫗曾避路〈遼太祖後述律氏生而有䧺畧嘗至遼上二河之㑹有女子乗青牛車倉卒避路忽不見未幾童謡云云諺謂地祗為青牛嫗後果配太祖稱地皇后雲〉








　　御定全唐詩巻八百七十八
<集部,總集類,御定全唐詩>
　　欽定四庫全書
　　御定全唐詩巻八百七十九
　　招手令
　　亞其虎膺〈謂手掌〉曲其松根〈謂指節〉以蹲鴟間虎膺之下〈蹲䟡大指也〉以鉤㦸差玉柱之旁〈鉤㦸頭指玉柱中指也〉濳虯闊玉柱三分〈濳虯無名指也〉竒兵闊濳虯一寸〈竒兵小指也〉死其三洛〈謂搔其腕也〉生其五𡶶〈通呼五指也〉
　　打令口號
　　送搖招由三方一圎分成四片送在搖前
　　龍朔中酒令〈龍朔已來百姓飲酒作令云云俗謂杯盤為子母又名盤為臺自後廬陵徙圴州子母相去離也連臺拗倒者則天被廢諸武遷放之兆〉
　　子母相去離連臺拗倒
　　沈亞之〈亞之嘗客逰為小輩所試曰某改令書俗各兩句亞之答云云〉
　　伐木丁丁鳥鳴嚶嚶東行西行遇飯遇羮〈人〉
　　如切如磋如琢如磨欺客打婦不當婁羅〈亞之〉令狐楚顧非熊〈楚與非熊飲知其㨗辨改一字令試之楚大竒焉〉
　　水裏取一鼉岸上取一駝將者駝來䭾者鼉是為駝䭾鼉〈楚〉
　　屋裏取一鴿水裏取一蛤將者鴿來合者蛤是謂鴿合蛤〈非熊〉
　　張祜〈令狐綯鎮維揚祜嘗預狎燕因熟視祜改令祜荅云云〉
　　上水船風大急帆下人須好立〈綯〉
　　上水船船底破好㸔客莫倚柁〈祜〉
　　盧發〈白敏中鎮荊南杜藴亷問長沙發為從事致聘焉酒酣傲睨白公不懌改令盧答云云公極歡而罷〉
　　十姓胡中第六胡也曽金闕掌洪爐少年從事誇門第莫向尊前氣色粗〈白〉
　　十姓胡中第六胡文章官職勝崔盧暫來關外分優寄不稱賓筵語氣粗〈發〉
　　沈詢〈詢吳人㑹昌進士第咸通中為昭義節度嘗宴府中賓友改令歌此詢有嬖妾妻以配內竪歸秦而仍留侍內秦恥恨伺宴罷殺詢夫妻如所歌也〉
　　莫打南來雁從他向北飛打時雙打取莫遣兩分離姚巖傑〈巖傑投歙州盧肇肇知其使酒敬待之巖傑日肆傲睨肇漸不樂㑹於江亭肇改令目前取一聨云云巖傑遽飲一噐憑欄嘔噦遂續之〉
　　遙望漁舟不闊尺八〈肇〉
　　憑欄一嘔已覺空喉〈巖傑〉
　　裴勛父子〈勛容貌麼麼性尤率易嘗從其父坦飲客坦飛醆屬人勛輙言狀坦付醆罰之勛亦答醆云云坦怒而笞之〉
　　矬人饒舌破車饒楔〈父屬醆雲裴勛飲十分〉
　　蝙蝠不自見笑他樑上燕〈勛復父醆雲十一郎亦飲十分〉
　　方干李主簿改令〈方干姿態山野性好凌侮人有龍丘李主簿者偶於知聞處見干與之傳杯龍丘目有翳干改令以譏之幹缺唇性嗜鮓李答云云一座大笑〉
　　措大喫酒㸃鹽將軍喫酒㸃醬只見門外著籬未見眼中安鄣〈方〉
　　措大喫酒㸃鹽下人喫酒㸃鮓只見半臂著欄不見口唇開袴〈李〉
　　髙駢薛濤〈駢鎮成都令酒佐薛濤改一字令曰須得一字象形又須逐韻〉
　　口有似沒量斗〈駢　沒量一作無梁〉
　　川有似三條椽〈濤　髙公雲柰一條曲何濤曰相公為西川節度使尚使一沒量斗至於窮酒佐三條椽止有一條曲又何足怪〉
　　南唐烈祖酒令〈初李昪蓄異志欲有江南雪天㑹羣寮宋齊丘徐融等出令借雪取古人名以諷之惟齊丘葉㫖融意欲挫昪昪大怒收而投之江〉
　　雪下紛紛便是白起〈烈祖〉
　　著履過街必須雍齒〈齊丘〉
　　明朝日出爭奈蕭何〈融〉
　　吳越王與陶榖酒令〈榖使吳越共舉酒令云云〉
　　白玉石碧波亭上迎仙客〈王〉
　　口耳王聖明天子要錢塘〈榖〉
　　〈附〉夷陵女郎鬼〈唐夷陵有女郎鬼行酒令述賀若弼造此弄長孫鸞鸞年老無髪而口吃故云雲〉
　　鸞老頭腦好好頭腦鸞老


　　御定全唐詩巻八百七十九
　　欽定四庫全書
　　御定全唐詩巻八百八十
　　城陽公主卜繇〈太宗女城陽公主初䧏薛瓘帝卜得繇云云占者請晝婚為吉帝不從後主坐巫蠱同瓘徙房州咸亨中同卒果以䨇柩還京雲〉
　　二火皆食始同榮末同戚
　　馮存澄為明皇占〈明皇初為臨淄王欲平逆韋之禍與道士馮存澄占卦初得合因再得斬關三得鑄印乘軒存澄曰此黃帝所以勝炎帝也其詞云云明皇掩其口使勿言後舉事果騐〉
　　合因斬關鑄印乘軒始當果斷終得嗣天
　　錢知微卜賣天津橋〈知微天寶末術士嘗至洛居天津橋賣卜雲一卦須帛十疋有貴公子意其必異取帛如數詣卜卦成曰君何焉為韻語云云其人本意賣天津橋紿之其精如此〉
　　兩頭㸃土中心虛懸人足踏跋不肻下錢
　　王山人為李衛公按㝠〈李衛公為并州從事有王山人者請謁自稱善按㝠公備几案紙筆香水與山人偕坐以俟頃之紙上書八字甚大曰〉
　　位極人臣夀六十四
　　鍾傳客占厯日包橘〈傳領江西日客有以覆射之法求見傳以厯日包橘置袖中令射客雲〉
　　太嵗當頭坐諸神不敢當其中有一物常帶洞庭香馬重績占隨卦繇辭〈重績明於數術晉高祖時為司天監張從賓反命筮之遇隨重績語其繇雲嵗將秋矣無能為也七月而從賓果敗〉
　　南瞻折木木不自續虛而動之動隨其覆
　　方⻱精為錢元懿卜詞〈元懿武肅王第五子貞明中自新定判東陽累奏授賓睦二州刺史金華郡王終年六十六初元懿之為新定有卜士方氏時人號為⻱精常數卜以貽元懿至是果如其言〉
　　太乙接天河金華寶貝多郡侯六十六別處不經過葉簡占失牛〈吳越時有葉簡者剡人也善卜筮凡有盜賊皆知其姓名射覆無不竒中〉
　　占失牛巳被家邉載上州欲知賊姓一斤求欲知賊名十干頭〈果鄰人丘甲盜之〉
　　又射覆橘子
　　圓似珠色如丹儻能擘破同分喫爭不慙媿洞庭山
　　射覆巾子
　　近來好裹束各自競尖新秤無三五兩因何號一斤
　　射覆二雞子
　　此物不難知一䧺兼一雌誰將打破㸔方明混沌時天衝星占〈天祜元年四月有星狀如人首赤身黒在北斗下紫微中後三日黒風晦㝠其星蓋天衝也占曰〉
　　天衝抱極泣帝前血濁霧下天下寃
　　占月語
　　月如彎弓少雨多風月如仰瓦不求自下
　　占雨
　　乾星照溼土明日依舊雨
　　雲行西星照泥
　　朝霞不出門暮霞行千里〈雲朝霞雨暮霞晴也〉
　　天將雨鳩逐婦〈埤雅雲鵓鳩隂則屏逐其雌晴則呼而返之今人辨其聲以為無屋住也〉
　　占四時甲子雨
　　春雨甲子赤地千里夏雨甲子乘船入市秋雨甲子禾頭生耳冬雨甲子牛羊凍死鵲巢下地其年大水
　　占年〈西比人諺也〉
　　要見麥見三白
　　正月三白田公笑赫赫
　　樹稼諺〈開元二十九年冬京城寒甚凝霜封樹春秋雨木冰即此亦名樹介言象介冑也俗又謂之樹稼寕王憲見此自歎必死引諺云云後果薨〉
　　樹稼逹官怕
　　相書語〈張璟蔵論婦人相引此〉
　　目有四白五夫守宅
　　𦵏書語
　　𦵏壓龍角其棺必斵〈書生相郝處俊𦵏地〉
　　朱雀和鳴子孫盛榮
　　朱雀悲哀棺中見灰〈英公徐勣卜𦵏得前繇張璟蔵曰非也此所謂朱雀悲哀棺中見灰後果斵棺焚屍〉
　　安龍頭枕龍角不三年自消鑠〈張約相崔㢲墓〉
　　安龍頭枕龍耳不三年萬乗至〈㢲遺言　後明皇㣲行至墓所㢲言騐而約言不騐〉
　　隂陽書語〈張鷟故宅有桑高四五丈無故枯死尋而祖亡隂陽書所云此其騐也〉
　　喬木先枯衆子必孤
　　本草采萍時日歌〈唐高供奉作〉
　　不在山不在岸采我之時七月半選甚癱風與緩風些小微風都不算豆淋酒內下三丸鐡襆頭上也出汗和劑方補骨脂丸方詩〈宣宗朝太尉張夀知廣州得補骨脂丸方於南蕃人服之騐為詩紀之補骨脂神農本草不載生廣南諸州及海外諸國衰年陽氣衰絶力能補之〉
　　三年時節向邉隅人信方知藥力殊奪得春光來在手青娥休笑白髭鬚
　　李廷珪藏墨訣〈墨譜　廷珪精於製墨本姓奚從易水徙居南唐賜國姓〉
　　贈爾烏玉玦泉清研須潔避暑懸葛囊臨風度梅月


　　御定全唐詩卷八百八十
　　欽定四庫全書
　　御定全唐詩巻八百八十一
　　李瀚〈唐末五代人〉
　　蒙求
　　王戎簡要裵楷清通孔明臥龍呂望非熊楊震關西丁寛易東謝安髙潔王導公忠匡衡鑿壁孫敬閉戶郅都蒼鷹甯成乳虎周嵩狼抗梁冀跋扈郗超髥參王珣短簿伏波標柱博望尋河李陵初詩田橫感歌武仲不休士衡患多桓譚非讖王商止訛嵇呂命駕程孔傾蓋劇孟一敵周處三害胡廣補闕袁安倚頼黃覇政殊梁習治最墨子悲絲楊朱泣岐朱博烏集蕭芝雉隨杜後生齒靈王出髭賈誼忌鵩莊周畏犧燕昭築臺鄭莊置驛瓘靖二妙岳湛連璧郄詵一枝戴馮重席鄒陽長裾王符逄掖鳴鶴日下士龍雲間晉宣狼顧漢祖龍顔鮑靚記井羊祜識環仲容青雲叔夜玉山毛義捧檄子路負米江革忠孝王覧友弟蕭何定律叔孫制禮葛豐刺舉
　　息躬歴詆管寧割席和嶠專車時苖留犢羊續懸魚樊噲排闥辛毘引裾孫楚漱石郝隆曬書枚臯詣闕充國自贊王衍風鑑許劭月旦賀循儒宗孫綽才冠太叔辨洽摯仲辭翰山濤識量毛玠公方袁盎卻座衛瓘撫牀於公髙門曹參趣裝庶女振風鄒衍降霜范丹生塵晏嬰脫粟詰汾興魏鼈靈王蜀不疑誣金卞和泣玉檀卿沐猴謝尚鴝鵒泰初日月季野陽秋荀陳徳星李郭仙舟王忳繡被張氏銅鉤丁公遽戮雍齒先侯陳雷膠漆范張雞黍周侯山嶷㑹稽霞舉季布一諾阮瞻三語郭文㳺山袁宏泊渚黃琬對日秦宓論天孟軻養素楊䧺草𤣥向秀聞笛伯牙絶郭槐自屈南郡猶憐魯㳟馴雉宋均去獸廣客蛇影𣪞師牛鬬元禮模楷季彥領袖魯褒錢神崔烈銅臭梁竦廟食趙溫䧺飛枚乗蒲輪鄭均白衣陵母伏劔軻親斷機齊後破環謝女觧圍鑿齒尺牘荀朂音律胡威推縑陸績懐橘羅含吞鳥江淹夢筆李廞清貞劉驎高率蔣詡三徑許由一瓢楊僕移關杜預建橋夀王議鼎杜林駮堯西施捧心孫夀折腰靈輒扶輪魏顆結草逸少傾寫平子絶倒澹臺毀璧子罕辭寶東平為善司馬稱好公超霧市魯般雲梯田單火牛江逌爇雞蔡裔殞盜張遼止啼陳平多轍李廣成蹊陳遵投轄山簡倒載淵客泣珠交甫觧佩龔勝不屈孫寶自劾呂安題鳯子猷訪戴董宣強項翟璜直言紀昌貫蝨養由號猨馮衍歸里張昭塞門蘓韶鬼靈盧充幽婚震畏四知秉去三惑栁下直道叔敖隂徳張湯巧詆杜周深刻三王尹京二鮑糾慝孫康映雪車𦙍聚螢李充四部井春五經谷永筆札顧愷丹青戴逵破琴謝敷應星阮宣杖頭畢卓甕下文伯羞鼈孟宗寄鮓史丹青蒲張湛白馬隠之感鄰王修輟社阮放八雋江臮四凶華歆忤㫖陳羣蹙容王濬懸刀丁固生松姜維膽斗盧植音鐘桓溫竒骨鄧艾大志楊修捷對羅友黙記杜康造酒蒼頡制字樗里智嚢邊韶經笥滕公佳城王果石崖買妻恥醮澤室犯齋馬後大練孟光荊釵顔叔秉燭宋𢎞不諧鄧通銅山郭況金穴秦彭攀轅侯霸臥轍淳于炙輠彥國吐屑太眞玉臺武子金埓巫馬戴星宓賤彈琴郝亷留錢雷義送金逢萌掛冠胡昭投簪王喬䨇鳬華佗五禽程邈𨽻書史籀大篆王承魚盜丙吉牛喘賈琮褰帷郭賀露冕馮媛當熊班女辭輦王充閲市董生下帷平叔傅粉𢎞治凝脂楊生黃雀毛子白⻱宿瘤採桑漆室憂葵韋賢滿籯夏侯拾芥阮簡曠逹袁躭俊邁蘓武持節鄭衆不拜郭巨將坑董永自賣仲連蹈海范蠡泛湖文寶緝栁溫舒截蒲伯道無兒嵇紹不孤緑珠墜樓文君當壚伊尹負鼎甯戚叩角趙壹坎壈顔駟蹇剝龔遂勸農文翁興學晏御揚揚五鹿嶽嶽蕭朱結綬王貢彈冠龎統展驥仇覧棲鸞葛亮顧廬韓信升壇王褒柏慘閔損衣單蒙恬製筆蔡倫造紙孔伋縕袍祭遵布被周公握髮蔡邕倒屣王敦傾室紀瞻出妓暴勝持斧張綱埋輪靈運曲笠林宗折巾屈原澤畔漁父江濵魏勃埽門潘岳望塵京房推律翼奉觀性甘寧奢侈陸凱貴盛干木富義於陵辭聘元凱傅癖伯英草聖馮異大樹千秋小車漂母進食孫鍾設𤓰壺公謫天薊訓厯家劉𤣥刮席晉恵聞蟇伊籍一拜酈生長揖馬安四至應璩三入郭觧借交朱家脫急虞延剋期盛吉垂泣豫讓吞炭鉏麑觸槐阬孚蠟屐祖約好財初平起石左慈擲杯武陵桃源劉阮天台王儉墜車褚淵落水季倫錦障春申珠履甄后出拜劉楨平視胡嬪爭摴晉武傷指石慶數馬孔光溫樹翟湯隠𢮥許詢勝具優旃滑稽落下厯數曼容自免子平畢娶師曠清耳離婁明目仲文照鏡臨江折軸欒巴噀酒偃師舞木徳潤傭書君平賣卜叔寶玉潤彥輔氷清衛後髮鬒飛燕體輕𤣥石沈湎劉伶觧酲趙勝謝躄楚莊絶纓惡來多力飛亷善走趙孟疵面田駢天口張憑理窟裴頠談藪仲宣獨歩子建八斗廣漢鉤距𢎞羊心計衛青拜慕去病辭第酈寄賣友紀信詐帝濟叔不癡周兄無慧虞卿擔簦蘓章負笈南風擲孕商受斮渉廣徳從橋君章拒獵應奉五行安世三篋相如題柱終軍棄繻孫晨稿席原憲桑樞端木辭金鍾離委珠季札掛劍徐穉致芻朱雲折檻申屠斷鞅衛玠羊車王㳟鶴氅管仲隨馬蒼舒稱象丁蘭刻木伯瑜泣杖陳逵豪爽田方簡傲黃向訪主陳寔遺盜龎儉鑿井隂方祀竈韓夀竊香王濛市帽句踐投醪陸抗嘗藥孔愉放⻱張顥墮鵲田豫儉素李恂清約義縱攻剽周陽暴虐孟陽擲瓦賈氏如臯顔囘簞瓢仲蔚蓬蒿糜竺收資桓景登高雷煥送劍呂䖍佩刀老萊斑衣黃香扇枕王祥守柰蔡順分椹淮南食時左思十稔劉惔傾釀孝伯痛飲女媧補天長房縮地季珪士首長孺國器陸玩無人賈詡非次何晏神伏郭奕心醉常林帶經髙鳯漂麥孟嘉落㡌庾凱墮幘龍逄板出張華台坼董奉活爕扁鵲起虢宼恂借一何武去思韓子孤憤梁鴻五噫蔡琰辨琴王粲覆棋西門投巫何謙焚祠孟嘗還珠劉昆反火姜肱共被孔融讓果端康相代亮陟隔坐趙倫鶹怪梁孝牛禍桓典避馬王尊叱馭鼂錯峭直趙禹亷倨亮遺巾幗備失匕箸張翰適意陶濳歸去魏儲南館漢相東閣楚元置醴陳蕃下廣利泉湧王霸氷合孔融坐滿鄭崇門雜張堪折轅周鎮漏船郭伋竹馬劉寛蒲鞭許史侯盛韋平相延雍伯種玊黃尋飛錢王允千里黃憲萬頃虞𩦎才望戴淵鋒頴史魚黜殯子囊城郢戴封積薪耿㳟拜井汲黯開倉馮驩折劵齊景駟千何曽食萬顧榮錫炙田文比飯稚珪蛙鳴彥倫鶴怨廉頗負荊須賈擢髮孔翊絶書申嘉私謁淵明把菊眞長望月子房取履釋之結韤郭丹約關祖逖誓江賈逵問事許慎無雙婁敬和親白起坑降蕭史鳯臺宋宗雞窗王陽囊衣馬援薏苡劉整交質五倫十起張敞畫睂謝鯤折齒盛彥感螬姜詩躍鯉宗資主諾成瑨坐嘯伯成辭耕嚴陵去釣董遇三餘譙周獨笑將閭仰天王凌呼廟二䟽散金陸賈分橐慈明八龍禰衡一鶚不占隕車子雲投閣魏舒堂堂周舎諤諤無鹽如漆姑射若冰邾子投火王思怒蠅符朗皁白昜牙淄澠周勃織薄〈一作畚非〉灌嬰販繒馬良白睂阮籍青眼黥布開關張良燒棧陳遺飯感陶侃酒限楚昭萍實束晳竹簡曼倩三冬陳思七歩劉寵一錢亷范五袴氾毓字孤郗鑒吐哺茍弟轉酷嚴母埽墓洪喬擲水陳泰掛壁王述忿狷荀粲惑溺宋女愈謹敬姜猶績鮑照篇翰陳琳書檄浩浩萬古不可備甄芟繁摭華爾曹勉旃









　　御定全唐詩巻八百八十一
　　欽定四庫全書
　　御定全唐詩巻八百八十二
　　褚亮〈詩一首〉
　　宗廟九徳之歌辭〈第七句第十三句各缺一字〉
　　皇祖誕慶於昭於天積徳斯逺茂攸緒先維文應厯神武𢎞宣肇跡　水成功坂泉道光覆載聲穆吉先式備犧象用　牲牷禮終九獻樂展四懸神貺景福遐哉永年
　　陳叔逹〈詩一首〉
　　太廟裸地歌辭
　　清廟既裸鬱鬯推禮大哉孝思嚴恭祖禰龍袞以祭鸞刀思啓發徳朱升歌丹陛遙享粢盛堂斟況齊降福穰穰來儀濟濟
　　王績〈詩一首〉
　　堦前石竹
　　上天布甘雨萬物咸均平自顧微且賤亦得䝉滋榮萋
　　萋結緑枝曄曄垂朱英常恐零露降不得全其生歎息聊自思此生豈我情昔我未生時誰者令我萌棄置勿重陳委化何所營
　　崔善為〈詩一首〉
　　九月九日
　　九日重陽節三秋季月殘菊花催晩氣茰房辟早寒霜濃鷹擊逺霧重雁飛難誰憶龍山外蕭條邉興䦨許敬宗〈詩二首〉
　　奉和九月九日應制
　　爽氣申時豫臨秋肆武功太液榮光發曽城佳氣融紫霄寒暑麗黃山極望通講義遵先軌覩徳暢宸衷鷲嶺飛夏服娥魄亂雕弓汗浹鑣流赭塵生埒散紅飲羽驚開石中葉遽凋叢雁殫雲路靜烏墜日輪空九流參廣宴萬㝢抃恩隆
　　奉和守嵗應制
　　玉琯移𤣥序金奏賞彤闈祥鸞歌裏轉春燕舞前歸夀爵傳三禮燈枝麗九微運廣薫風積恩深湛露晞送寒終此夜延宴待晨暉
　　盧照隣〈詩一首〉
　　凌晨
　　日掩鴻都夕河低亂箭移蟲飛明月戶鵲繞落花枝蘭襟帳北壑玉匣鼓文漪聞有啼鶯處暗幄曉雲披宋之問〈詩二首〉
　　登北固山
　　京鎮周天險東南作北闗埭橫江曲路戍入海中山望越心初切思秦鬢已斑空憐上林雁朝夕待春還
　　陪羣公登箕山賦得羣字
　　許由去巳逺㝠莫見幽墳世薄人不貴茲山唯白雲寕知三千嵗復有堯為君時佐激頺俗登箕挹清芬髙節雖旦暮邈與洪崖羣
　　蘓頲〈詩二首〉
　　人日兼立春小園宴
　　黃山積髙次表裏望京邑白日最靈朝登攀盡原隰年灰律象動陽氣開迎入煙靄長薄含臨流小溪澀賔朋莫我棄詞賦當春立更與韶物期不孤東園集
　　和黃門舅十五夜作
　　聞君陌上來歌管沸相催孤月連明照千燈合暗開寳裝遊騎出香繞看車廻獨有歸閑意春庭伴落梅薛曜〈詩三首〉
　　登綿州富樂山別李道士筞
　　珠闕崑山逺銀宮漲海懸送君從此路城郭㡬千年雲霧含丹景桑麻覆細田笙歌未盡曲風馭獨冷然
　　九城尋山水
　　菊浦桃源瞰九城鸞歌鳯嘯忽將迎千巖雜樹雲霞色百道流泉風雨聲上客由來軒蓋重幽人自覺薜蘿輕疑是昔年棲息地山中日暮有餘情
　　邙山古意
　　昔掩佳城路曽驚壑易遷今接宜都里翻疑海作田鏤鼎名應大生金字不傳風飈吹白日羅綺拭黃泉象鳯笙留國成龍劍上天長樂移新壟咸陽失舊阡川流徒漫漫神理竟綿綿佇見飛來鶴沈嗟不學仙
　　李懐逺〈詩一首〉
　　鳯閣南㕔槐樹半生死雖遇陽和終呈枯朽託根清禁頗覺非宜感物縁情率爾為詠
　　庭槐嵗月深半死尚抽心葉少寕障日枝踈不礙禽帷幄諒無取棟梁非所任媿在龍樓側羞處鳯池隂未能辭雨露猶得欵衣簮惜悲生意盡空餘古木吟
　　趙彥伯〈詩一首〉
　　和九月九日登慈恩寺浮圖應制
　　出豫垂佳節憑髙陟梵宮皇心滿塵界佛跡現虛空日月宜長夀天人得大通喜聞題寳偈受記莫由同喬偹〈詩一首〉
　　秋夜巫山
　　巫峽裵回雨陽臺淡蕩雲江山空窈窕朝暮自紛氳螢色寒秋露猨啼清夜聞誰憐夢魂逺腸斷思紛紛孫逖〈詩一首〉
　　晦日與盧舍人同詣補闕城南林園〈第六句缺一字〉
　　芳年正月晦假日早朝廻欲盡三春賞還欽二阮才栁迎郊騎入花近　庭開宛是人寰外真情寓物來盧象〈詩一首〉
　　贈劉藍田〈一作王維詩〉
　　籬中犬迎吠出屋𠉀柴扉嵗晏輸井稅山村人暮歸晩田始家食餘布成我衣對此能無事勞君問是非劉長卿〈詩一首〉
　　清明日青龍寺上方〈得多字〉
　　上方偏可適季月況堪過逺近人都至東西山色多夕陽留逕草新葉變庭柯巳度清明節春愁如客何蕭頴士〈詩三首〉
　　羽山
　　九山方蕩潏三考佇良材夏祖何屯圮遷殛此山隈空餘下泉客誰復辨黃能
　　遊馬耳山
　　茲山表東服逺近瞻其名合沓盡溟漲渾渾連太清我來疑初伏幽路無炎精流水出溪盡覆蘿揺風輕髙深變氣𠉀俯仰暮天晴入谷煙雨潤登崕雲日明乾坤正含飬種植總滋榮草樹皆秀色雛麋亂新聲攀巖挹桂髓洞穴拾瑤英此地隱㣲逕何人得長生宿心尚葛許彌願棲蓬瀛太息宦名路遲廻忠孝情還丹昧逺術飬素慚幽貞安得從此去悠然昇玉京
　　趙載同遊焦湖夜歸作〈題缺三字詩缺八字〉
　　將澤國淜騰迎淮甸東江輸大江別流從此縣仙
　　尉俯勝境輕橈恣遊衍自公暇有餘㣲尚得所願拈引間翰墨風流盡歡宴稍移井邑閑始悅登眺便遙岫逢應接連塘乍廻轉劃然氣象分萬頃行可見波中峯一㸃雲際帆千片浩歎無端涯孰知藴虛變徃遊信不厭畢景方未還蘭　煙靄裏延縁蒲稗間勢隨風潮逺心與　　閒廻見出浦月雄光射東闗悠然蓬壺事衰顔安得傲吏隱彌年寓茲山
　　王翰〈詩一首〉
　　龍興觀金籙建醮〈景龍二年末句缺三字〉
　　泰山巖巖兮凌紫氛中有羣仙兮乗白雲陳金薦璧兮

　　張鼎〈詩一首〉
　　山中松
　　枝聳碧雲端根侵蘚壁盤㡬經良匠顧猶作散材看雪積花開少風多子落乾空存後凋色嵗晩出林巒李白〈詩一首〉
　　庭前晩花開
　　西王母桃種我家三千陽春始一花結實苦遲為人笑攀折唧唧長咨嗟
　　杜甫〈詩一首〉
　　漢州王大録事宅作
　　南溪老病客相見下肩輿近髮看烏㡌催蒪煮白魚宅中平岸水身外滿牀書憶爾才名叔含悽意有餘皇甫冉〈詩七首〉
　　田家作
　　臥見髙原燒閒尋空谷泉土膏消臘後麥隴發春前藥騐桐君録心齊荘子篇荒村三數處衰栁百餘年好就山僧去時過野舍眠汲流寕厭逺卜地夲求偏向子諳樵路陶家置黍田雪峯明晩景風雁急寒天且復冠名鶡寕知冕戴蟬問津夫子倦荷蓧丈人賢顧物皆從爾求心正儻然稽康嬾慢性秪自戀風煙
　　寄劉方平
　　十年不出蹊林中一朝結束甘從戎嚴子持竿心寂歴寥落荒籬遮舊宅終日碧湍聲自喧暮秋黃菊花誰摘每望南峯如對君昨來不見多黃雲石徑幽人何所在玉泉踈鐘時獨聞與君從來同語黙豈是悠悠但相識天畔三秋空復情袖中一字無由得世人易合復易離故交棄置求新知歎息青青長不改嵗寒霜雪貞松枝
　　和中丞奉使承恩還終南舊居
　　軒車尋舊隱賔從滿郊園蕭散煙霞興殷勤故老言謝公山不改陶令菊猶存苔蘚侵垂釣松篁長閉門風霜清吏事江海諭君恩祗召趨宣室沈㝠在一論
　　送令狐明府
　　行當臘𠉀晩共惜嵗隂殘聞道巴山逺如何蜀路難荒林蔵積雪亂石起驚湍君有親人術應令勞者安
　　同韓給事觀畢給事畫松石
　　海嶠㣲茫那得到楚闗迢逓心空憶夕郎善畫巖間松逺意幽姿此何極千條萬葉紛異狀虎伏螭盤爭勁力扶踈半映晚天青凝澹全和曙雲黒煙籠月照安可道雨濕風吹未曽息能將積雪辨晴光每與連峯作寒色龍樓不競緐花吐騎省偏宜遙夜直羅浮道士訪移來少室山僧舊應識掖垣深沈晝無事終日亭亭在人側古槐衰栁寧足論還對罘罳列行植
　　送從姪棲閑律師
　　能知出世法詎有在家心南院開門送東山䇿杖尋經年期故里及夏到空林念逺長勞望朝朝草色深
　　舟中送李觀
　　江南近別亦依依山晚川長客伴稀獨坐相思計行日出門臨水望君歸
　　張彪〈詩一首〉
　　勅移橘栽
　　南橘北為枳古來豈虛言徙植期不變隂陽感君恩枝條皆宛然本土封其根及時望栽種萬里繞花園滋味豈聖心實以憂黎元暫勞致力重永感貢獻煩是嗟草木類稟異扵乾坤願為王母桃千嵗奉至尊



　　御定全唐詩巻八百八十二
　　欽定四庫全書
　　御定全唐詩卷八百八十三
　　嚴維〈詩一首〉
　　晚霽登王六東閣
　　試上江樓望初逢山雨晴連空青嶂合向晚白雲生俊美要殊觀蕭條見逺情情來不可極日暮水流清顧況〈詩四首〉
　　曲龍山歌
　　曲龍丈人冠藕花其顔色映光明砂玉䋲金枝有通籍五嶽三山如一家遙指叢霄㳫靈島島中曄曄無凡草九仙傲折五芝翠鳯白麟回異道石臺石鏡月長明石洞石橋連上清人間妻子見不識拍雲揮手升天行摩天截漢何瀟灑四石五雲更上下下方小兆更拜焉願得騎雲作車馬
　　子欲居九夷乗桴浮於海聖人之意有所在曲龍何在在海中石室玉堂窅玲瓏其下深怪之所産其上靈棲
　　復無恨無風浪頂髙屋脊有風天晴翻海眼願逐剛風騎吏旋起居按摩參寥天鳯皇頬骨流珠佩孔雀尾毛張翠蓋下看人界等蟲沙夜宿層城阿母家
　　栁宜城鵲巢歌〈並序〉
　　俗傳鵲巢在南令人貧窮多口舌東西家者巳斫樹枝公獨任其乳育於鳥如此於人可知況承命歌曰
　　相公宅前楊栁樹野鵲飛來復飛去東家斫樹枝西家斫樹枝東家西家斫樹枝發遣野鵲巢何枝相君處分留野鵲一月生得三箇兒相君長命復富貴口舌貧窮徒爾為
　　道該上人院石竹花歌
　　道該房前石竹叢深淺紫深淺紅嬋娟灼爍委清露小枝小葉飄香風上人心中如鏡中永日垂簾觀色空耿湋〈詩一首〉
　　九日
　　九日強游登藻井髮稀那敢插茱茰橫空過雨千峰出大野新霜萬壑鋪更望尊中菊花酒殷勤能得㡬回沽竇叔向〈詩一首〉
　　青陽館望九子山
　　蒼翠岧嶤上碧天九峰遙落縣門前毫芒映日千重樹涓滴垂空萬丈泉武帝南遊曽駐蹕始皇東幸亦祈年雲祠絶跡終難訪唯有猨聲到客邉
　　王季友〈詩二首〉
　　青出藍
　　芳藍滋疋帛人力半天經浸潤加新氣光輝勝本清還同氷出水不共草為螢翻覆衣襟上偏知造化靈
　　皇帝移晦日為中和節
　　皇心不向晦改節號中和淑氣同風景嘉名別詠歌前裙移舊俗賜尺下新科厯象千年正酺醵四海多花隨春令發鴻度嵗陽過天地齊休慶歡聲欲蕩波
　　劉商〈詩一首〉
　　送劉南史徃杭州拜覲別駕叔
　　兄弟飄零自長年見君眉白轉相憐清揚似玉須勤學富貴由人不在天萬里榛蕪迷舊國兩河烽火復相連林中若使題書信但問漳濵訪客船
　　楊巨源〈詩二首〉
　　和汴州令狐相公白菊
　　兔園春欲盡別有一叢芳直似窮隂雪全輕向曉霜凝暉侵桂魄晶彩奪螢光素蕚迎風舞銀房露香水晶簾不隔雲母扇韜鋩紈袖呈瑤瑟氷容啟玉堂今來碧油下知自白雲鄉留此非吾土須移鳯沼傍
　　贈陳判官求子花詩〈魏府出此物〉
　　油地輕綃碧且紅須憐纎手是良工能生麗思千花外善㸃穠姿五彩中子細傳看臨霽景殷勤持贈及春風若將江上迎桃葉一帖何妨錦繡同
　　歐陽詹〈詩一首〉
　　同諸公過福先寺律院宣上人房
　　律座下朝講晝門猶掩闗叨同靜者來正值髙雲閑寂爾方丈內瑩然虛白間千燈智慧心片玉清羸顔松色落深井竹隂寒小山晤言流曦晚惆悵歸人寰
　　白居易〈詩三首〉
　　城西別元九
　　城西三月三十日別友辭春兩恨多帝里卻歸猶寂寞通州獨去又如何
　　陳家紫藤花下贈周判官
　　藤花無次第萬朶一時開不是周從事何人喚我來
　　遊小洞庭
　　湖山上頭別有湖芰荷香氣占仙都夜含星斗分乾象曉映雷雲作畵圖風動緑蘋天上浪鳥棲寒照月中烏若非神物多靈跡爭得長年冬不枯
　　楊衡〈詩一首〉
　　傷蔡處士
　　篋中遺草是琅玕對此令人灑淚看三逕尚疑行跡在數螢猶自映書殘晨光不借泉門曉暝色空添隴樹寒欲問皇天天更逺有才無命説應難
　　丘丹〈詩二首〉
　　奉使過石門瀑布〈並序〉
　　謝康樂宋景平中為永嘉守有宿石門巖上詩予六代祖梁中書侍郎天監中有過石門瀑布詩後亦為此郡小子大厯中奉使竊有繼作雖不足克紹祖徳追蹤昔賢蓋造竒懐感之志也
　　溪上望懸泉耿耿雲中見披榛上巖巘絶壁正東面千仞瀉聨珠一潭噴飛霰嵯灇滿山響坐覺炎氛變照日類虹蜺從風似綃練靈竒既天造惜處窮海甸吾祖昔登臨謝公亦遊衍王程懼淹泊下磴空延眷千里雷尚聞巒廻樹蔥蒨奔波〈一作此來〉恭賤役探討媿前彥永欲洗塵纓終當愜茲願
　　秋夕宿石門館
　　暝從石門宿揺落四岩空潭月漾山足天河瀉澗中杉松寒似雨猨鳥夕驚風獨臥不成𥧌蒼然想謝公張碧〈詩三首〉
　　廬山瀑布
　　誰將織女機頭練貼出青山碧雲面造化工夫不等閑剪破澄江凝一片怪來洞口流嗚咽怕見三冬晝飛雪石鏡無光相對愁漫漫頂上沈秋月爭得陽烏照山北放出青天豁胸臆黛花新染插天風驀吐中心爛銀色五月六月暑雲飛閣門逺看澄心機參差碎碧落巖畔梅花亂擺當風散
　　林書記薔薇
　　東風折盡諸花卉是箇亭䑓冷如水黃鸝舌滑跳栁隂教看薔薇吐金蘂雙成湧出瑠璃宮天香濶罩紅熏籠西施曉下吳王殿亂拋嬌臉新勻濃瑤姬學繡流蘇幔緑夾殷紅垂錦叚炎洲吹落滿汀雲阮瑀庭前裝一半醉且書懐還復吟蜀箋影裏霞光侵秦娥晩憑欄干立柔枝墜落青羅襟殷勤無波緑池水為君作鏡開妝蘂
　　荅友人新栽松〈第十一句缺二字〉
　　石門新長青龍髯虬身宛轉雲光粘聞君愛我幽崖前十株五株寒霜天越溪老僧頭削雪曽雲手植當庭月三十年來遮火雲涼風五月生空門願君栽於清澗泉貞姿莫迓夭桃妍　　易開還易落貞姿欎欎長依然山童嬾上孤峯巔當窗劃破屏風煙
　　陳翥〈詩二首〉
　　金錢花
　　裊露牽風夾瘦莎一星星火遍窠窠閑門永巷新秋裏幸不傷亷莫怕多
　　古蘚寒蕪讓品流小齋多謝伴清幽若教夷甫門前種也是無多過一秋
　　長孫佐輔〈詩二首〉
　　山居雨霽即事
　　結茅蒼嶺下自與喧卑隔況值雷雨晴郊原轉岑寂出門看反照繞屋殘溜滴古路絶人行荒陂響螻蟈籬崩𤓰豆蔓圃壊牛羊跡斷續古祠鴉髙低逺村笛喜聞東臯潤欲徃未通屐杖䇿試危橋攀蘿瞰苔壁隣翁夜相訪緩酌聊跂石新月出汙尊浮雲在巾舄常隳腐儒操謬習經邦畫有待時未知非闗慕沮溺
　　秋日登山
　　逐勝不怯寒秋山閒獨登依稀小徑通深處逢來僧側石擁寒溜欹松懸古藤明書問知友興詠將誰能竇鞏〈詩一首〉
　　自京師將赴黔南
　　風雨荊州二月天問人須雇峽中船西南一望雲和水猶道黔南有四千
　　姚合〈詩一首〉
　　中秋夜洞庭圓月
　　素月閒秋景騷人汎洞庭滄波正澄霽涼葉未飄零練彩凝葭菼霜容靜杳㝠曉棲河畔鶴宵映渚邉螢圓彩含珠魄㣲飈發桂馨誰憐採蘋客此夜宿孤汀
　　李渉〈詩九首〉
　　濉陽行
　　黃昬日暮驅羸馬夜宿濉陽烽火下此地新經殺戮來墟落無煙空碎瓦層氷塞斷隋朝水一道銀河貫千里愁心翻覆夢難成病僕呻吟呼不起泗水三千招義軍夲是征戰邀殊勲十年麾下蓄壯氣一朝此地為愁人昨日太陽回照燭轉見天心重含育早晩東風的發生古堤春草年年緑
　　六歎〈集巳載三首〉
　　蓬萊島邉採珠客西望人寰星漢隔千重疊浪聳雲髙萬里平沙連月白海中洞穴尋難極水底鮫人半相識𤣥蚌初開影暫明驪龍欲近威難逼辛苦風濤白首期得珠卻恨求珠時隋侯歿世㡬千載只今薄俗空嗤嗤燕王愛賢築金臺四方豪俊承風來秦王燒書殺儒客肘腋之中千里隔去年八月幽并道昭王陵邉哭秋草今年二月遊函闗秦家城外悲河山河上山邉車馬路殘日青煙五陵樹
　　闗東病儒客梁城五嵗十回逢亂兵燒人之家食人肉狼虎熾心都未足城裏愁雲不開城城頭野草春還緑五十餘年忠烈臣臨難守節羞謀身堂上英髦沈白刃門前輿𨽻乗朱輪千古傷心汴河水隂天落日悲風起
　　卻歸巴陵途中走茟寄唐知言
　　去年臘月來夏口黒風白浪打頭吼櫓聲軋軋揺不前看他撩亂張帆走逾月始到鸚鵡洲嗚嗚暮角喧城頭逡廵未得見官長夢寢但覺生愁憂軍中賢倅李監察人馬曉來兼手札教令參謁禮數全頭頭要處相稱掣唐氏一門今五龍聲華殷𣪞皆如鍾就中十一最年少別有俊氣橫心胸巧綴五言才刮骨卻怕柱天身硉矹後輩無勞續出頭堂不合窺溟渤君家三兄舊山侶方寸乆來常許與不覺淹留兩月餘風光爛漫生洲渚宇文文學儒家子竹繞書齋花映水醉舞狂歌此地多有時酩酊扶還起猥䝉方伯憐飢貧假名許得陪諸賔酒家債負有填日恣意頗敢排青緡余瞿二家同愛客園蔬任遣奴人摘野狐泉頭銀葉方一別十年今再覿更有風流歙奴子能將盤帕來欺爾白馬青袍豁眼明許他真是查郎髓良㑹芳時難再來隟光電影長相催扁舟惆悵人南去目斷江天凡㡬回
　　山中五無奈何〈詩一首見本集題止山中二字〉
　　無奈落葉何紛紛滿衰草疾來無氣力擁戶不能掃欲訪雲外人都迷上山道
　　無奈澗水何喧喧夜鳴石疎林透斜月散亂金光滴欲訪澗底人路窮潭水碧
　　無奈阿鼎何嬌啼索梨栗柴門正風雨千向千回出欲識老病心頼渠將過日
　　無奈梅花何滿巖光似雪春風總未至獨自驚時節欲見惆悵心又看花上月
　　張祜〈詩五首〉
　　江南雜題
　　積潦池新漲頹垣址舊髙怒蛙橫飽腹鬬雀墮輕毛碧瘦三稜草紅鮮百葉桃幽棲日無事痛飲讀離騷
　　賦得福州白竹扇子〈探得輕字〉
　　金泥小扇謾多情未勝南工巧織成藤縷雪光纒柄滑篾鋪銀薄露花輕清風坐向羅衫起明月看從玉手生猶頼早時君不棄每憐初作合歡名
　　潤州楊別駕宅送蔣侍御收兵歸揚州
　　冷氣清金虎兵威壯鐵冠揚旌川色暗吹角水風寒人對輜駢醉花垂睥睨殘羨歸丞相閣空望舊門䦨
　　觀泗州李常侍打毬
　　日出樹煙紅開場畫鼓雄驟騎鞍上月輕撥鐙前風斗轉時乗勢旁捎乍迸空等來低背手爭得旋分騣逺射門斜入深排馬迥通遙知三殿下長恨出征東
　　閑居
　　僻巷新苔徧空庭弱栁垂井欄防穉子盆水試鵝兒喜客加籩食邀僧長路棋未能拋世事除此更何為















　　御定全唐詩卷八百八十三
<集部,總集類,御定全唐詩>
　　欽定四庫全書
　　御定全唐詩巻八百八十四
　　杜牧〈詩一首〉
　　渡呉江
　　堠館人稀夜更長姑蘇城逺樹蒼蒼江湖潮落髙樓逈河漢秋歸廣殿涼月轉碧梧移鵲影露低紅草溼螢光文園詩侶應多思莫醉笙歌掩華堂
　　厲𤣥〈詩一首〉
　　元日觀朝
　　玉座臨新嵗朝盈萬國人火連雙闕曉伏列五門春瑞雪銷鴛瓦祥光在日輪天顔不敢視稱慶拜空頻趙璜〈詩一首〉
　　六月
　　六月火雲散蟬聲鳴樹梢秋風豈便借客思已蕭條傾國三年別煙霞一路遙行人斷消息更上灞陵橋喻鳧〈詩一首〉
　　樊川寒食〈第一句缺一字〉
　　新松　緑草古柏翳黃沙珮珂客驚鳥綺羅人間花蹙塵南北馬碾石去來車川晩悲風動墳前碎紙斜潘咸〈詩一首〉
　　芍藥
　　閑來竹亭賞賞極蘂珠宮葉巳盡餘翠花纔半展紅媚欺桃李色香奪綺羅風每到春殘日芳華處處同劉得仁〈詩五首〉
　　晩歩
　　野歩晩悠悠山光澹早秋遠空淪日腳多稼沒人頭古木蟬齊噪深塍水慢流幽居廻不近杖䇿卻堪愁
　　村晩閒歩
　　緩歩出居處過原邉雁行夕陽投草木逺水映蒼茫野寺同蟾宿雲溪斸藥甞蕭條霜景暮極目盡堪傷
　　冬日題興善寺崔律師院孤松
　　為此踈名路頻來訪逺公孤標宜雪後每見憶山中靜影生幽蘚寒聲入迥空何年植茲地曉夕動清風
　　題新栽小松
　　滿庭蕭颯皆凡木豈得颼飀似石溪雪夜枝柯疑畫出月中長短共人齊未知何日干天及恐到秋來被鶴棲卻向舊山尋得處白雲根蕟覓應迷
　　栽松
　　翠色凜空庭披衣獨繞行取從山頂嶮裁得道心生未弱幽泉韻焉論別木聲霜天殘月在轉影入池清薛瑩〈詩一首〉
　　十日菊
　　昨日尊前折萬人酣曉香今朝籬下見滿地委殘陽得失片時痛榮枯一嵗傷未將同腐草猶更有重霜賈島〈詩一首〉
　　赴南巴留別蘇臺知巳
　　人過梅嶺上嵗嵗北風寒落日孤舟去青山萬里看猿聲湘水靜草色洞庭寛已料生涯事只應持釣竿荘南傑〈詩四首〉
　　紅薔薇〈才調集作無名氏詩〉
　　九天碎霞明澤國造化工夫潛翦刻翠葉長眉約細枝殷紅短刺鉤春色明日當樓晩香歇金帶盤空巳成結謝豹聲催麥隴秋熏風吹落猩猩血
　　曉歌
　　鵾雞哭樹星河轉海上金烏翅如電嫦娥斂髮綰雲頭玉女舒霞織天面九土廚煙滿城邑商洛隴頭車馬急魏宮鐘動繡窗明夢娥驚對殘燈立
　　春草歌
　　漠漠緜緜㡬多思無言領得春風意花裁小錦繡晴空葉抽碧簟鋪平地含芳弔影爭芬敷繞雲恨起山蘼蕪離人不忍到此處淚娥滴盡雙真珠
　　古松歌
　　山上山下松森沈翠蓋煙龜鱗犀甲鏁支體泉聲雨腳洗春風深碧麈尾埽冥濛淺黃龍腹盤穹崇拏天攫地數千戶恐作雲雨歸維嵩維嵩成大廈莫遣邂逅逢樵者
　　薛能〈詩四首〉
　　蒲中霽後晩望
　　河邉霽色無人見身帶春風立岸頭濁水茫茫有何意日斜還向古蒲州
　　龍門八韻
　　河浸華夷闊山橫宇宙雄髙波萬丈瀉夏禹㡬年功川迸晴明雨林生旦暮風人看飜進退鳥性斷西東氣逐雲歸海聲驅石落空近身毛乍豎當面語難通沸沫歸何處盤渦傍此中從來化鬐者攀去路應同
　　新雪
　　細落麤和忽復繁頓清朝市不聞喧天迷皓色風何亂地溼春泥土半飜香暖㑹中懐岳寺樵鳴村外想家園閒吟只愛煎茶澹斡破平光向近軒
　　送判官赴京
　　闕下情偏巳絶稀天涯身逺復相依庭花每對從容落夜燭多同笑語歸君子是行應柏署鄙人何望即柴扉青雲若遇交親話白璧無心待發揮
　　朱景𤣥〈詩一首〉
　　溪東岑望天都山
　　目望浮山丘梯雲上東岑羣峯爭入冥巉巉生太隂昔賢此升仙結構窮聳深未曉日先照當書色半沉風泉雪霜飛雲樹瓊玉林大道非閉隔無路不可尋窺鏡澄夙慮望壇起敬心一從呼子安永絶金玉音
　　許渾〈詩一首〉
　　夜行次東闗〈一作行次潼闗驛〉逢魏扶東歸
　　南北斷〈一作倦〉蓬飄長亭酒一瓢殘雲歸太華疏雨過中條樹色隨闗迥河聲入塞〈一作海〉遙勞歌此分首〈一作手〉風急馬蕭蕭
　　李頻〈詩二首〉
　　南遊湘漢寄友人
　　南去逺三京三湘五月行巴江雪水下楚澤火雲生向野聊中飲乗涼探暮程離懐不可説已近峽猿聲
　　送劉山人歸洞庭
　　卻共孤雲去髙眠最上峯半湖乗早月中路入疏鐘秋盡蟲聲急夜深山雨重當時同隠者分得㡬株松李郢〈詩十首〉
　　早發
　　野店星河在行人道路長孤燈憐宿處斜月厭新裝草色多寒露蟲聲似故鄉清秋無限恨殘菊過重陽
　　題恵山
　　乳洞隂隂碧澗連杉松六月冷無蟬黃昏飛盡白蝙蝠茶火數星山寂然
　　雨中看山榴落花
　　山榴逼砌栽山火一團開盡日風兼雨春渠擁作堆
　　寄友人乞菊栽〈第七句缺一字〉
　　藥䦨經雨正堪鋤白菊煩君乞數株潘岳賦中芳思在陶潛籬下緑英無移來稍及蟬鳴樹種罷長教酒滿壺子成仙縱難學九秋思看集鳩雛
　　江邉栁
　　東風晴色掛䦨干眉葉初晴畏曉寒江上別筵終日有緑條春在長應難
　　鵝兒
　　臘後閒行村舍邉黃鵝清水真可憐何窮散亂隨新草永日淹留在野田無事羣鳴遮水際爭來引頸逼人前風吹楚澤蒹葭暮看下寒溪逐去船
　　酬友人春暮寄枳花茶
　　昨日東風吹枳花酒醒春晩一甌茶如雲正䕶幽人壍似雪纔分野老家金餅拍成和雨露玉塵煎出照煙霞相如病渇今全校不羨生臺白頸鵶
　　郢自街西醉歸馬鞭墜失崔員外起祕書知其闕用皆許見貽俄頃之間二信俱至短長堅重價不相饒輒抒短章仰酬珍錫
　　蜀巖隂面冷冥冥偃雪欺霜半露青銛刃翦裁多鵲媚細鞘揮拂帯龍腥崖垂萬仭知無影蘚漬千年合有靈蘭省貴寮蓬閣吏一時緘贈到雲亭
　　即目
　　自笑騰騰者非憨又不狂何為跧似鼠而復怯於麞落拓無生計伶俜戀酒鄉冥搜得詩窟偶戰出文愛雪愁冬盡懐人覺夜長石樓多爽氣檉案有餘香運去非闗拙時來不在忙平生兩閑暇孤趣滿滄浪
　　羅敷東館亭下流泉雲至前山擁咽經嵗移時掬弄惆悵成章
　　看山亭下小鳴泉嗚咽難通亦可憐惆悵無人為踈鑿擁愁含恨過年年
　　於武陵〈詩一首〉
　　白櫻樹
　　記得花開雪滿枝和蠭和蝶帶花移如今花落遊蠭去空作主人惆悵詩
　　崔櫓〈詩二十一首〉
　　過南城縣麻姑山
　　似前如卻玉堆堆薄帶輕煙翠好裁斜倚兔鉤孤影伴校低仙掌一頭來盤疑虎伏形難寫展認龍拏勢未迴驚訝昔人曽羽化此中爭不接瑤臺
　　詩手難題畫手慙淺青濃碧疊東南塵愁世界忙心在霞伴神仙穩夢酣雨涕自悲看雪鬢星冠無計整雲篸家風負荷須名宦可惜千峯緑似藍
　　差煙危碧半斜暉何代仙人此羽飛髙袖鎮長寒柏暗古祠時復彩雲歸紅塵鞭馬顔將換碧落驂鸞意有違聲利繋身家繋念今生辜負六銖衣
　　和友人題僧院薔薇花三首
　　何人移得在禪家瑟瑟枝條簇簇霞爭那寂寥埋草暗不勝惆悵舞風斜無縁影對金尊酒可惜香和石鼎茶看取老僧齊物意一般拋擲等凡花
　　忍委芳心此地開似霞顔色苦低迴風驚少女偷香去雨認巫娥覓伴來今日獨憐僧院種舊山曽映釣磯栽三清上客知惆悵勸我春醪一兩杯
　　露香如醉態如慵斜壓危䦨草色中試問更誰過野寺無憀徒自舞春風蘭缸尚惜連明在錦帳先愁入夏空一日㡬回來又去不能容易捨深紅
　　春晩泊船江村
　　芳草青青古渡頭漁家住處暫維舟殘花半樹悄無語細雨滿天風似愁家信不來春又晩客程難盡水空流自憐愛失心期約看取花時更逺遊
　　栁
　　風慢日遲遲拖煙拂水時惹將千萬恨繋在短長枝骨輭張郎瘦腰輕楚女飢故園歸未得多少斷腸思
　　蓮花
　　影欹晴浪勢欹煙恨態緘言日抵年輕霧曉和香積飯片紅時墮化人船人間有茟應難畫雨後無塵更好憐何限斷腸名不得倚風嬌怯醉腰偏cq=437
　　殘蓮花〈第二首一作張林詩〉
　　倚風無力減香時涵露如啼臥翠池金谷樓前馬嵬下世間殊色一般悲
　　不耐髙風怕冷煙瘦紅欹委倒青蓮無人解把無塵䄂盛取殘香盡日憐
　　惜蓮花
　　半塘前日染來紅瘦盡金方昨夜風留様最嗟無巧筆䕶香誰為惜熏籠縁停翠櫂沈吟看忍使良波積漸空魂斷舊溪顦顇態冷煙殘粉楚臺東
　　岳陽雲夢亭看蓮花
　　似醉如慵一水心斜陽欲暝彩雲深清明月照羞無語涼冷風吹勢不禁曽向楚臺和雨看只於吳苑弄船尋當時為汝題詩徧此地依前泥苦吟
　　村路菊花
　　褭風驚未定溪影晩來寒不得重陽節虛將滿把看神仙誰采掇煙雨惜彫殘牧豎樵童看應教愛爾難
　　題山驛新桐花
　　雨餘煙膩暖香浮影暗斜陽古驛樓丹鳯總巢阿閣去紫花空映楚雲愁堪憐翠蓋竒於畫更惜芳庭冷似秋長日老春看落盡野禽閑哢碧悠悠
　　山路木芙蓉
　　不向橫塘泥裏栽兩株晴笑碧巖隈枉教絶世深紅色只向深山僻處開萬里王孫應有恨三年賈傅惜無才縁花更歎人間事半日江邉悵望廻
　　新栁
　　無情柔態任春催似不勝風倚古臺多少去年今日恨御溝顔色洞庭來
　　臨川見新栁
　　不見江頭三四日橋邉楊栁老金絲岸南岸北徃來渡帶雨帯煙深淺枝何處故鄉牽夢想兩廻他國見榮衰汀洲草色亦如此愁殺逺人人不知
　　南陽見栁
　　夜來風入最髙枝罥斷愁腸㡬尺絲楚塞曽吟煙午處曲江長憶雪晴時金銜細轂縈廻岸戍笛牛歌逺近陂還把舊年惆悵意武安城下一吟詩
　　別君山
　　㸃空誇黛妬愁眉何必浮來結夢思慙媿二年青翠色惹窗粘枕伴吟詩
　　宿夀安山隂館聞泉
　　一支清急萬山來穿竹喧飛破石苔夢在故鄉臨欲到聲聞孤枕卻驚廻多愁鬢髮余甘老有限年光爾莫催縁憶舊遊相似處月明山響子陵臺
　　劉綺荘〈詩一首〉
　　共佳人守嵗
　　桂花窮北陸荊豔作〈一作下〉東鄰殘妝欲送曉薄衣巳迎春舉袖爭流雪分歌競繞〈一作曉〉塵不應將共醉年去逺催人
　　御定全唐詩巻八百八十四
　　欽定四庫全書
　　御定全唐詩卷八百八十五
　　皮日休〈詩五首〉
　　櫻桃花
　　婀娜枝香拂酒壺向陽疑是不融酥晩來嵬峩渾如醉惟有春風獨自扶
　　夜看櫻桃花
　　纖枝瑤月弄圓霜半入隣家半入牆劉阮不知人獨立滿衣清露到明香
　　詠白蓮
　　膩於瓊粉白於脂京兆夫人未畫眉靜婉舞偷將動處西施嚬效半開時通宵帶露妝難洗盡日凌波歩不移願作水仙無別意年年圖與此花期
　　細嗅深看暗斷腸從今無意愛紅芳折來只合瓊為客把種應須玉甃塘向日但疑酥滴水含風渾訝雪生香呉王臺下開多少遙似西施上素妝
　　赤門堰白蓮花
　　縞帶與綸巾輕舟漾赤門千廻紫萍岸萬頃白蓮村荷露傾衣袖松風入髻根蕭踈今若此爭不盡餘尊司空圗〈詩十首〉
　　丙午嵗旦
　　雞報已判春中年抱疾身曉催庭火暗風帶寺幡新多慮無成事空休是吉人梅花浮夀酒莫笑又移廵
　　丁巳元日〈第三十八句缺一字〉
　　稟朔華夷㑹開春氣象生日隨行闕近嶽為夀觴晴作睿由稽古昭仁事措刑上元勞眷佑髙廟保忠貞星變當移幸人心喜奉迎傳呼清御道雪涕識臣誠鼎餁和方濟台階潤欲平扶天咨協力併日召延英金躍洪鑪動雲驅衆蟄驚闗中留王氣席上縱竒兵累降搜賢詔兼持進善旌短轅收驥歩直路發鵬程自乏匡時畧非沽矯俗名鶴籠何足獻蝸舍別無營羸帶漳濵病吟哀越客聲移居荒藥圃耗志在棋枰醉忘身空老書憐眼尚明偶能甘蹇分豈是薄浮榮慮戒防微淺　知近利輕獻陵三百里寤寐禱時清
　　光啟三年人日逢鹿
　　浮世仍逢亂安排頼佛書勞生中夀少抱疾上昇疎日暖人逢鹿園荒雪帶鋤知非今又過蘧瑗最憐渠
　　浙上重陽〈第二句缺一字〉
　　登髙唯北望菊助可　明離恨初逢節貧居只喜晴好文時可見學稼老無成莫歎闗山阻何當不阻兵乙巳嵗愚春秋四十九辭疾拜章將免左掖重陽獨登上方
　　雪鬢不禁鑷知非又此年退居還有㫖榮路免妨賢落照鳴蛩𠉀晴霞度雁天自無佳節興依舊菊籬邉
　　重陽山居
　　此身逃難入鄉闗八度重陽在舊山籬菊亂來成爛漫家僮常得解登攀年隨厯日三分盡醉伴浮生一片閑滿目秋光還似鏡殷勤為我照衰顔
　　旅中重陽
　　乗時爭路秪危身經亂登髙有幾人今嵗節唯南至在舊交墳向北邙新當歌共惜初筵樂且健無辭後㑹頻莫道中冬猶有閏蟬聲纔盡即青春
　　南至日〈第一句缺二字〉
　　年年山　　來頻莫強孤危競要津吉卦偶成開病眼暖簷還葺寄羸身求仙自躁非無藥報國當材別有人鬢髮堪傷白已遍鏡中更待白眉新
　　五月九日
　　金石皆銷鑠賢愚共網羅逹從詩似偈狂覺哭勝歌高燕凌鴻鵠枯槎壓芰荷此中無別境此外是閑魔
　　庚子臘月五日
　　複道朝延火嚴城夜漲塵驊騮思故第鸚鵡失佳人禁漏虛傳㸃妖星不振辰何當迴萬乘重覩玉京春羅隠〈詩一首〉
　　中元夜看月
　　朦朧南溟月洶湧出雲濤下射長鯨眼遙分玉兔毫勢來牛斗動路越窅㝠髙竟夕瞻光影昂頭把白醪唐彥謙〈詩十一首〉
　　木蘭
　　衆花揺落正無憀脈脈芳叢契後凋舒巻綠苞臨小檻剪裁檀的綴長條獨當春盡情何限尚有秋期別未遙桃葉近來消息絶見君長憶渡江橈
　　玉蘂
　　玉蘂兩髙樹相輝松桂旁向來塵不雜此夜月仍光秀掩叢蘭色豓吞穠李芳世人嫌具美何必更清香
　　蓮
　　新蓮映多浦迢遞綠塘東靜影揺波日寒香映水風金塵飄落蘂玉露洗殘紅看著餘芳少無人問的中
　　望岳時賊據華夏
　　長路風埃隔楚氛忽驚神岳映朝曛削成絶壁五千仭髙揖泥金七十君祝史袐辭今莫睹從臣嘉頌久無聞幽人間望封中地好為吾皇起白雲
　　片石
　　小齋廬阜石寄自沃洲僧山客勞攜笈幽人自得朋瘦雲低作叚野浪凍成冰便可同清話何須有物憑
　　栁
　　春風向楊栁能事盡風流有意疑張緒無情見莫愁依然金谷在寜免武昌偷前路難回首何須苦映樓
　　垂栁
　　垂栁碧髯茸樓昬帶雨容思量成晝夢來去發春慵梳洗憑張敞乗騎笑稚恭碧虛從轉笠紅燭近髙舂怨臉明秋水愁眉淡逺峰小園花盡蝶靜院酒醒蛩舊作琴臺鳳今為藥店龍寳奩拋擲久一任景陽鐘
　　紫薇花
　　素秋寒露重芳事固應稀小檻臨清沼髙叢見紫薇溫𥂓終有思暗淡豈無輝見欲迷交甫誰能狀宓妃妝新猶倚鏡歩緩不勝衣怳似新相得倀如久未歸又疑神女過猶佩七香幃還似星娥織初臨五綵機慶雲今已集威鳳莫驚飛綺筆題難盡煩君白玉徽
　　望中條〈第四句缺三字〉
　　虞鄉縣西郭改觀揖中條第蓄終南小交　　　遙崦深應有寺峰近恐通橋為語前村叟他時寄採樵
　　䝉榖山
　　䝉榖山低碧海枮仲君閒坐說麻姑遙天鶴語知虛實長夜神光竟有無祕祝齋心開九轉侍臣回首聴三呼交朋漫信文成術短燭瑤壇漏滿壺
　　菊
　　雪菊金英兩斷腸蝶翎蜂鼻帶清香寒村宿霧臨幽徑廢苑斜暉傍短牆近取松筠為伴侶逺將桃李作參商年來病肺疎杯酒每憶龍山似故鄉
　　方干〈詩一首〉
　　山中
　　愛山卻把圖書賣嗜酒空教僮僕賒秪向堦前便漁釣那知枕上有雲霞暗泉出石飛仍咽小徑通橋直復斜窗竹未抽今夏筍庭梅曾試當年花姓名未及陶𢎞景髭鬢白於姜子牙松月水煙千古在未知終久屬誰家王駕〈詩一首〉
　　次韻和盧先輩避難寺居看牡丹
　　亂後寄僧居看花恨有餘香宜閒靜立態似別離初朶密紅相照欄低畫不如狂風任吹卻最共野人疎杜荀鶴〈詩一首〉
　　春宮怨
　　早被嬋娟誤欲妝臨鏡慵承恩不在貌教妾若為容風暖鳥聲碎日髙花影重年年越溪女相憶採芙蓉翁承贊〈詩一首〉
　　晨興
　　鼔絶天街冷霧收曉來風景已堪愁槐無顔色因經雨菊有精神為傍秋自愛鮮飈生戸外不教間事住心頭披襟徐步一蕭灑吟繞盆池想狎鷗
　　王貞白〈詩十二首〉
　　江上吟曉
　　一葉野人舟長將載酒游夜來吟思苦江上月華秋曉露滿紅蓼輕波颺白鷗漁翁似有約相伴釣中流
　　過商山
　　一宿白雲根時經採麝村數峰雖似蜀當晝不聞猨馬立溪沙淺人爭閣道喧明朝棄襦罷步步入金門
　　泛鏡湖　　〈題缺二字〉
　　我泛鏡湖日未生千里蓴時無賀賔客誰識謫仙人吟對四時雪憶遊三島春惡聞亡越事洗耳大江濵
　　太湖石
　　誰憐孤峭質移在太湖心出得風波外任他池館深不同花逞豓多媿竹垂隂一片至堅操那憂嵗月侵
　　依韻和幹公題庭中太湖石二首
　　山立秪盈尋髙竒藥圃隂風濤打欲碎巖穴蟄方深蘚㸃晴偏綠蛩藏曉競吟嵗寒終不變堪比古人心徒勞水府尋宛在玉堂隂蘭圃安雖窄盆池映轉深山僧來盡愛詩客見先吟若是買花者年年不計心
　　書陶潛醉石
　　片石陶真性非為麴糵昬爭如累月醉不笑獨醒人積疊莓苔色交加薜荔根至今重九日猶待白衣魂
　　看天王院牡丹
　　前年帝里探春時寺寺名花我盡知今日長安已灰燼忍隨南國對芳枝
　　芍藥
　　芍藥承春寵何曾羨牡丹麥秋能幾日榖雨只微寒妬態風頻起嬌妝露欲殘芙蓉浣紗伴長恨隔波瀾
　　獨芙蓉
　　方塘清曉鏡獨照玉容秋蠧芰不相採歛蘋空自愁日斜還顧影風起強垂頭芳意羨何物雙雙鸂𪄠游
　　馮氏書齋小松二首
　　孤根生逺岳移植翠枝添自秉雪霜操任他蜂蝶嫌微隂連迥竹清韻入疎𬖄聳勢即空碧時人看莫厭得地已經嵗清音晝夜聞根涵舊山土葉間近溪雲野鶴望長逺庭花笑不羣須知揺落後衆木始能分張蠙〈詩一首〉
　　社日村居〈一作張演詩〉
　　鵞湖山下稻粱肥㹠穽雞棲對掩扉桑柘影斜春社散家家扶得醉人歸
　　盧延讓〈詩三首〉
　　八月十六夜月
　　十六勝三五中天照大荒秪縁些子訛應號沒多光桂老猶全在蟾深未煞忙難期一年事到曉泥詩章
　　冬除夜書情
　　兀兀坐無味思量誰與隣數星深夜火一箇逺鄉人雁翥天微雪風號樹欲春愁章自難過不覺苦吟頻
　　觀新歳朝賀
　　龍墀初立仗鴛鷺列班行元日燕脂色朝天樺燭香表章堆玉案繒帛滿牙牀三百年如此無因及我唐














　　御定全唐詩卷八百八十五
　　欽定四庫全書
　　御定全唐詩巻八百八十六
　　曹松〈詩九首〉
　　中秋月
　　九十日秋色今秋巳十分孤光吞列宿四面絶微雲衆木排疎影寒流疉細紋遙遙望丹桂心緒更紛紛
　　寄方干〈以下皆見元人錄本唐人詩賦〉
　　桐廬江水閒終日對柴闗因想別離處不知多少山釣舟春岸濶〈一作泊〉庭樹晩煙〈一作鶯〉還莫便求棲隠桂枝堪恨顔
　　宿山寺
　　溪山盡日行方聴逺鐘聲入院逢僧定登樓見月生露垂羣木潤泉落一巖清此景闗吾事通宵寐不成
　　冬日登江樓
　　髙樓臨古岸野步晩來登江水因寒落山雲為雪凝逺村雖入望危檻不堪憑親老未歸去鄉愁徒自興
　　寄李處士
　　僧話磻溪叟平生重赤松夜堂悲蟋蟀秋水老芙蓉吟坐倦垂釣閒行多倚笻聞名來已久未得一相逢〈一作何日一相逢〉
　　客中立春
　　玉燭傳佳節陽和應此辰土牛呈嵗稔綵燕表年春臘盡星回次寒餘月建寅梅花將栁色偏思越鄉人
　　南塘暝興
　　水色昬猶白霞光暗漸無風荷揺破扇波月動連珠蟋蟀啼相應鴛鴦宿不孤小僮頻報夜歸步尚踟躕
　　送鄭谷歸宜春
　　無成歸故國上馬亦髙歌況是飛鳴後殊為喜慶多暑消嵩岳雨涼吹洞庭波莫使閒吟去須期接盛科
　　送曾徳邁歸寜宜春
　　湘東山川有清輝袁水詞人得意歸幾府爭馳毛義檄一鄉看侍老萊衣筵開㶚岸臨清淺路去藍闗入翠微想到宜陽更無事併將歡慶奉庭闈
　　李洞〈詩一首〉
　　山泉
　　半空飛下水勢去響如雷靜徹啼猨寺髙凌坐客臺耳同經劒閣身苦到天台濺樹吹成凍凌祠觸作灰深中試榔栗淺處落莓苔半夜重城閉潺湲枕上〈一作底〉來盧士衡〈詩二首〉
　　松
　　雲外千尋好性靈伴杉陪柏事孤貞招呼暑氣終無分應和涼風別有聲細雨灑時花旋落道人食處葉重生如逢郢匠垂搜採為棟為梁力不輕
　　再遊紫陽洞重題小松
　　仙家種此充朝食葉葉枝枝造化力去年見時似鶴髙今年蕭騷八九尺不同矮檜終委地定向晴空倚天碧好期逸士統貞根昻枝㸃破秋苔色尋思凡眼重花開寜知此木超塵埃祗是十年五年間堪作大廈之宏材熊皎〈詩六首〉
　　湘江曉望
　　笙歌歡罷散離筵水色朦朧蘸宿煙山響疎鐘何處寺火光收釣下灘船微雲過島侵微月古岸平江浸逺天歸夢巳闌風色動孤帆仍要住無緣
　　早行
　　結束何妨早將行四顧頻山前猶見月陌上未逢人逺樹動宿鳥危橋怯病身漸明恆自慰應免復迷津
　　遊嵩山
　　獨背焦桐訪洞天暫攀靈跡棄塵緣深逢野草皆疑藥靜見樵人恐是仙翠木入雲空自老古碑橫水莫知年可憐幽景堪長往一任人間歳月遷
　　九華望廬山
　　九江山勢盡崢嶸惟有匡廬最得名萬疊影遮殘雪在數峰嵐帶夕陽明冷侵醉榻鋪秋色髙亞吟龍送水聲只待丹霄酬志了白雲深處是歸程
　　道傍松〈第五句缺一字〉
　　偃蓋當衢莫記年獨含蒼翠鶴應憐垂隂獨向笙歌地有韻自成風雨天塵　路岐分夜月燒侵根腳起殘煙論功只合行人賞銷得煩蒸古道邉
　　月中桂
　　斵破重輪種者誰銀蟾何事便相隨莫言望夜無攀處卻是吟人有得時孤影不凋清露滴異香常在好風吹幾回目斷雲霄外未必姮娥惜一枝
　　孫魴〈詩二十八首〉
　　湖上望廬山
　　輟櫂南湖首重迴笑青吟翠向崔嵬天應不許人全見長把雲藏一半來
　　題梅嶺泉
　　梅嶺舊聞傳林亭勢峞然登臨真不易幽勝恐無先楚野平千里呉江曲一邉標形都大別洞府豈知焉飛閣橫空去征㠶落面前南雄雉堞峻北壯鳯臺連爛漫三春媚參差百卉妍風桃諸處錦洛竹半溪煙燕入晴梁語鶯從暖谷遷石根朝靄碧𬖄際晩霞鮮逕柳行難約庭莎醉好眠清明時更異造化意疑偏不獨宜韶景尤須看暑天藥苖䋣似結蘿蔓猛如編珠亞垂枝果冰澄汲井泉粉牆蜩蛻落丹檻雀雛顛炎氣微茫覺清飈左右穿雲峰從勃起葵葉豈勞扇又見秋天麗渾將夏日懸紅黰著霜樹香老臥池邉菱芡誰鋪繡莓苔自學錢暗蟲依砌響明月逗𬖄圓小砌滋新菊髙軒噪暮蟬雨聲寒颯颯雁影曉聨聨釋此何堪玩深冬更可憐窗中看短景樹裏見重川岡阜分明出杉松氣概全謳成白雪曲吟是早梅篇剏制誰人解根基太守賢或時留皂蓋盡日簇華筵雅詠憂黎庶狂遊泥管交加豐玉食來去迸金船侍從非常客俳諧像列仙畫旗張赫奕妖妓舞嬋娟罷宴心猶戀將歸興尚牽秪應愁逼夜寜厭賞經年孤賤今何幸躋攀奈有緣展眉驚豁逹徐步喜周旋諷詠雖知苦推功靡極𤣥聊書四十韻甘責未精專
　　廬山瀑布
　　有山來便有萬丈落雲端霧噴千巖濕雷傾九夏寒圖中僧寫去湖上客迴看卻羨為猨鶴飛鳴近碧湍
　　牡丹
　　意態天生異轉看看轉新百花休放豓三月始為春蝶死難離檻鶯狂不避人其如豪貴地清醒復何因
　　主人司空後亭牡丹
　　佳卉挺芳辰夭容乃絶倫望開從隔歳愁過即無春體物真英氣餘花似庶人蜂攢知眷戀鳥語亦殷勤況在豪華地寜同里巷塵酷憐應䘮徳多賞奈怡神忌穢栽時土嘗甜折處津繞行那識倦圍坐豈辭頻入夢殊巫峽臨池勝洛濵樂喧絲雜竹露漬卯連寅飲興尤思滿吟情自合新怕風惟怯夜憂雨不經旬欄檻為良援亭臺是四鄰雖非能伐性爭免礙還淳鬬豓何慚蜀矜䋣未讓秦私心期一日許近看逡巡
　　看牡丹二首
　　莫將紅粉比穠華紅粉那堪比此花隔院聞香誰不惜出欄呈豓自應誇北方有態須傾國西子能言亦䘮家輸我一枝和曉露真珠𬖄外向人斜
　　看花長到牡丹月萬事全忘自不知風促乍開方可惜雨淋將謝可堪悲閒年對坐渾成偶醉後拋眠恐負伊也擬便休還改過迢迢爭奈一年期
　　題未開牡丹
　　青苞雖小葉雖疎貴氣髙情便有餘渾未盛時猶若此算應開日合何如尋芳蝶已棲丹檻襯落苔先染石渠無限風光言不得一心留在暮春初
　　主人司空見和未開牡丹輙卻奉和
　　把筆臨芳不自怡首徵章句促妖期已驚常調言多鄙遽捧髙吟媿可知絶代貞名應愈重千金方笑更難移狂歌狂醉猶堪羨大拙當時是老時
　　又題牡丹上主人司空
　　一年芳勝一年芳愛重賢侯意異常手闢紅房看濶狹自張青幄蓋馨香白疑美玉無多潤紫覺靈芝不是祥秪恐夢徵他日去又須疑向鳳池傍
　　牡丹落後有作
　　未發先愁有一朝如今零落更魂銷青叢別後無多色紅線穿來巳半焦蓄恨綺羅猶眷眷薄情蜂蝶去飄飄明年雖道還期在爭奈憑欄乍寂寥
　　柳絮詠
　　年年三月裏隨處自悠揚雨過渾疑盡風來特地狂入花蜂有礙遮水燕無妨苦是添離思青門道路長
　　甘露寺紫薇花
　　蜀葵鄙下兼全落菡萏清髙且未開赫日迸光飛蝶去紫薇擎豓出林來聞香不稱從僧舍見影尤思在酒杯誰笑晩芳為賤劣便饒春麗已塵埃牽吟過夏惟憂盡立看移時亦忘迴惆悵寓居無好地嬾能分取一枝栽
　　芳草
　　何處不相見煙苖捧露心萋萋綠逺水苒苒在空林野吹閒揺濶遊人醉臥深南朝古城裏碑石又應沈
　　春苔
　　底物最牽吟秋苔獨自尋何時連夜雨疉翠滿松隂湘岸荒祠靜呉宮古砌深侯門還可惜長被馬蹄侵
　　老松〈第三句缺一字〉
　　鬱鬱復蒼蒼秋風韻更長空心應有　老葉不知霜子落生深澗隂清背夕陽如逢東岱雨猶得覆秦王
　　柳〈十一首〉
　　蘢蔥二月初青軟自相紆意態花猶少風流木更無影䋣晴陌上煙重古城隅煬帝河聲裏幾畨榮又枯數樹新栽在畫橋春來猶自長長條東風多事剛牽引已解纎纎學舞腰
　　金堤堤上一林煙況近清明二月天別有數枝遙望見畫橋南面拂鞦韆
　　春物牽情不奈何就中楊柳態難過也知是處無花去爭奈看時未覺多
　　小眉初展綠條稠露壓煙濛不自由莫是折來偏屬意依稀相似是風流
　　九衢春霽濕雲凝着地𣯶𣯶礙馬行擬折無端拋又戀亂穿來去羨黃鶯
　　千樹隂隂蓋御溝雪花金穗思悠悠先朝事後應無也惟是荒根逐碧流
　　揺蕩和風恃賴春蘸流遮路逐年新顛狂絮落還堪恨分外欺凌寂寞人
　　暖催春促吐芳芽伴雨從風處處斜莫道𤣥功無定配不然爭得見桃花
　　小池前後碧江濱窣翠拋青爛漫春不是和風為擡舉可能開眼向行人
　　深綠依依配淺黃兩般顔色一般香到頭嬝娜成何事秪解年年斷客腸
　　看桑
　　簇簇牙相遮閒看實可嗟藉多雖是葉栽盛不如花春綠暗連麥秋乾暮立鴉舊鄉曾種得經亂屬誰家劉昭禹〈詩五首〉
　　僊都山留題
　　林下事無非塵中竟不知白雲深擁我青石合眠誰山靜擣靈藥夜閒論古詩此來親羽客何日變枯髭
　　晩霽望嶽𪋤
　　湘西斜日邉峭入幾尋天翠落重城內屏開萬戶前崖崚危濺瀑林罅靜通仙誰肎功成後相攜掃石眠
　　石筍
　　千古海門石移歸吟叟居竅腥蛟出後形瘦浪衝餘工語寜無玉僧知忽有書好期仙者叱變化向庭隅
　　傷雨後牡丹
　　廢功看不已醉起又持杯數日𬖄常巻中宵雨忽來淒涼無戲蝶零落在蒼苔造化根難問令人首可迴
　　送人紅花栽
　　世上紅蕉異因移萬里根艱難離瘴土瀟灑入朱門葉戰青雲韻花零宿露痕長安多未識誰想動吟魂劉乙〈詩二首〉
　　曉望
　　地祗逃秀境神化或殷雷裂漢媧補合髙峰劒躍開即今新定業何世不遺才若是浮名道須言有禍胎
　　山中早起
　　雞調扶桑枝秋空隠少微濶雲霞並曜髙日月爭輝若厥開天道同初發帝機以言當代事閒闢紫宸扉姚揆〈詩二首〉
　　晩步
　　陋巷貧疑本姓顔晩來閑步出林間數聲長笛吹沈日一片殘雲㸃破山島寺漸疎敲石磬漁家方半掩柴關遲迴從此搜吟久待得溪頭月上還
　　秋日江東晩行
　　迢迢驅馬過江東此際令人恨莫窮一撮秋煙堤上白半輪殘日嶺頭紅路岐滋味猶如舊鄉曲聲音漸不同含思看看到梁苑畫樓絲竹徹遙空
　　陳光〈詩二首〉
　　題陶淵明醉石
　　片石露寒色先生遺素風醉眠芳草合吟起白雲空道出乾坤外聲齊日月中我知彭澤後千載與誰同
　　長安新栁
　　九陌雲初霽皇衢栁巳新不同天苑景先得日邉春色淺微含露絲輕未惹塵一枝方欲折歸去及茲晨楊凝式〈詩一首〉
　　春來冰未泮冬至雪初晴為報方袍客豐年瑞已成




　　御定全唐詩巻八百八十六
　　欽定四庫全書
　　御定全唐詩卷八百八十七
　　盧言〈一作顔詩一首〉
　　上安祿山〈祿山入洛陽大雪盈尺言上詩〉
　　象曰雲雷屯大君理經綸馬上取天下雪中朝海神裵諝〈字士明聞喜人擢明經累官至兵部侍郎河南尹詩一首〉
　　儲潭廟〈大厯三年戊申嵗季夏閏月壬子日感應至大厯五年庚戌嵗夏六月甲午建〉
　　江水上源急如箭潭北轉急令目中間十里澄漫漫龍蛇若見若不見老農老圃望天語儲潭之神可致雨質明齋服躬往奠牢醴豐潔精誠舉女巫紛紛堂下儛色似授兮意似與雲在山兮風在林風雲忽起潭更深氣霾祠宇連江隂朝日不復照翠岑迴溪口兮櫂清流好風帶雨送到州吏人雨立喜再拜神兮靈兮如獻酬城上樓兮危架空登四望兮暗濛濛不知兮千萬里惠澤願兮與之同我有言兮報匪徐車騎復往禮如初髙垣墉兮大其門灑掃丹雘壯神居使過廟者之加敬酒
　　食貨財而有餘神兮靈神兮靈匪享慢享克誠
　　任要〈兗州團練使詩一首〉
　　臘月中與韋戶曹游發生洞裵回之際見雙白蝙蝠三飛洞門時多異之同為口號〈貞元十四年第八句缺二字〉
　　山翠羃靈洞洞深𤣥想微一雙白蝙蝠三度向明飛雖然有兩翅了自無毛衣若非飽石髓那得凌　　偶見歸堪說殊勝不見歸
　　韋洪〈京兆人官戶曹詩一首〉
　　臘月中遊發生洞裵回之際見雙白蝙蝠三飛洞門時多異之同為口號〈第九句缺一字〉
　　欲騐發生洞先開冰雪行窺臨見二翼色素飛無聲狀類白蝙蝠幽感騰化精應知五馬來啓蟄迎春榮露冕之久鳴騶還慰情
　　馬乂〈宣宗時人詩一首〉
　　蜀中經蠻後寄陶雍
　　賊馬渡瀘水北來如鳥輕幾年期鳳闕一日破⻱城此地有征戰誰家無死生人悲還舊里鳥喜下空營弟姪意初定交朋心尚驚自從經難後吟苦似猨聲
　　張紹〈南唐人詩一首〉
　　沖佑觀
　　大始未形混沌無際上下開運乾坤定位日月麗天山川鎮地萬彚猶屯三才始備肇有神化初生蒸民上惟立徳下無疎親皇風蕩蕩黔首淳淳天下有道誰非聖人開源嗜慾澆漓俗盛賢者避世真人革命八極神鄉十州異境翠阜丹丘潛伏靈聖惟彼武夷實曰洞天峰巒黛染巖岫霞鮮金房玉室羽蓋雲軿葬日風雨㑹有神仙國步多艱皇綱中絶四海九州𤓰分幅裂稔禍陬隅阻兵甌越寂寞𤣥風荒涼絳闕赫赫烈祖再造丕基拱揖髙讓神人樂推明明我後允協昌基功崇下武徳茂重熙睿哲英斷雄畧神智拓土開疆經天緯地五嶺來庭三湘清徹四海震威羣生懐惠猶勞宵旰猶混馬車貪狼俟靜害焉方除淹留駿馭想像鶉居心懸真洞夢到華胥乃眷名山追惟聖跡內庫頒金元侯奉職三境求規五靈取則跨谷彌岡張霄架極珠宮寳殿璇臺玉堂鳳翔髙甍龍轉迴廊錯落金碧玲瓏璧璫雲生林楚雷繞籓牆七聖斯嚴三君如在八景靈輿九華神蓋清霄莫胥明霜匪對彷彿壺中依稀物外衆真之宇擬之無倫㑹僊之類名之惟新髙峰為壑區谷成坰皇獻頌聲永絶淄磷
　　鄭露〈字思叟號南湖莆田人太府卿詩一首〉
　　徹雲澗
　　延綿不可窮寒光徹雲際落石蚤雷鳴濺空春雨細林披〈字茂則號師道官刺史詩一首〉
　　秋氣尚髙涼
　　秋氣尚髙涼寒笛吹萬木故人入我庭相照不出屋山川雖逺觀髙懐不能掬
　　公孫杲〈承宣郎行博城縣丞詩一首〉
　　五言贈諸法師
　　駕鶴排朱霧乗鸞入紫煙凌晨味潭菊薄暮翫峰蓮玉葉低梁下金飀引窗前嘯傲雲霞際留情鱗羽年李敻〈定州司馬詩一首〉
　　恆岳晨望有懐
　　二儀均四序五嶽分九州靈造良難測神功匪易酬恆山北臨岱秀崿東跨幽澒洞鎮河朔嵯峨冠嵩丘禋祠彰舊典壇廟列平疇古樹侵雲密飛泉界道流從官叨佐理銜命奉珍羞薦玉申誠效鏘金諒有由郊原照初日林薄委徂秋塞近風聲厲川長霧氣收他鄉饒感激歸望切祈求景福如光願私門當復侯
　　暢甫〈詩一首〉
　　偶宴西蜀摩訶池
　　珍木鬱清池風荷左右披淺觴寜及醉慢舸不知移䕃林簟光冷照流簪影攲胡為獨羈者雪涕向漣漪呉士矩〈詩一首〉
　　飲後獻時相〈士矩牧大郡因時相論置軍倅獻此〉
　　一夕心期一種歡那知疎散負杯盤尊前數片朝雲在不許馮公子細看
　　呉黔〈詩一首〉
　　失題
　　故國海雲端歸寜便整鞍里榮身上蒨省罷手中蘭燒急平蕪廣風悲古木寒謝公山色在朝夕共誰觀崔融〈乾寜中呉郡人詩一首〉
　　題惠聚寺〈蘇州崑山縣惠聚寺殿基乃鬼神一夕砌成殿中有僧繇畫龍毎因風雨夜騰趠波濤傷田害稼鄉人患之僧繇再畫一鎻鎻之仍畫一釘釘其鎻至今人捫其釘頭隱隱融因題寺壁〉
　　人莫嫌山小僧還愛寺靈殿髙神氣力龍活客丹青錢信〈詩一首〉
　　平望贈蚊
　　安得神仙術試為施康濟使此平望村如吾江子滙胡傳美〈詩一首〉
　　武康碧落觀
　　仙宮碧落太微書遺蹟依然掩故居幢節不歸天杳邈煙霞空鎖日幽虛不逢金簡扳雲洞可惜瑤臺疊蘚除欲脫儒衣陪羽客傷心齒髮已凋疎
　　許宏〈詩一首〉
　　白雲寺
　　踏破苔痕一逕斑白雲飛處見青山不知浮世塵中客幾箇能知物外間
　　文丙〈詩五首〉
　　羅浮山
　　羅浮多勝境夢到固無因知有長生藥誰為不死人根雖盤地脈勢自倚天津未便甘休去須棲老此身
　　牡丹
　　萬物承春各鬭竒百花分貴近亭池開時若也姮娥見落日那堪公子知詩客筵中金琖滿美人頭上玉釵垂不同寒菊舒重九隻擬清香泛酒巵
　　蘚花
　　寂寞人偏重無心媿牡丹秋風凋不得流水泛應難怪石從敎徧幽庭一任盤若逢公子顧重疊是朱欄
　　新栽松
　　可憐同百草況復雪霜姿歌舞地不尚歳寒人自移堦除添冷淡毫末入思惟盡道生雲洞誰知路嶮巇
　　柳〈第二句缺一字〉
　　何事動吟哦長　翠色和垂隂千樹少送別一枝多帶霧籠彭澤揺風舞汴河只因隋帝植民力幾銷磨路應〈詩一首〉
　　仙巖四瀑布即事寄上祕書包監侍郎七兄吏部李侍郎十七兄婺州趙中丞處州齊諫議明州李九郎十四韻
　　絶境久䝉蔽芟蘿方迨茲樵蘇尚未及冠冕誰能知緣崖開逕小架木度空危水激千雷發珠聨萬貫垂隂晴狀非一昏旦勢多竒井識軒轅跡壇餘漢武基猨聲響深洞巖影倒澄池想像虬龍去依稀羽客隨翫竒目豈倦尋異神忘疲干雲松作蓋積翠薜成帷含意攀丹桂凝情顧紫芝芸香藹芳氣冰鏡徹圓規胥念滄波逺徒懐魏闕期徵黃應計日莫鄙北山移
　　李縝〈詩一首〉
　　奉和郎中遊仙巖四瀑布寄包祕監李吏部趙婺州中丞齊處州諫議十四韻
　　符守分珪組放情在丘巒悠然造雲族忽爾登天壇求古理方賾翫竒物不殫晴光散崖壁瑞氣生芝蘭中有四瀑水奔流狀千般風雲隠巖底雨雪霏林端晶晶含古色颼颼引晨寒澄潭見猨飲潛穴知龍盤坐憇苔石遍仰窺杉桂攢幽蹊創髙躅靈藥餘仙飱攜賞喜康樂示文驚建安縑緗炳珠寳中外貽同官末調亦何為輒陪髙唱難慙非御徒者還得依門欄
　　戴公懐〈詩一首〉
　　奉和郎中遊仙山四瀑泉兼寄李吏部包祕監趙婺州齊處州
　　今日永嘉守復追山水遊因尋莽蒼野遂得軒轅丘訪古事難究覽新情屢周溪垂綠篠暗巖度白雲幽過石竒不盡出林香更浮憑髙擁虎節搏險窺龍湫淙潨瀉三四奔騰千萬秋寒驚殷雷動暑駭繁霜流沬濺羣鳥外光揺數峰頭叢崖散滴瀝近谷藏颼飀況此特形勝自餘非等儔靈光掩五嶽仙氣均十洲書以謝羣彥永將敘徽猷當思共攀陟東南看鬥牛
　　孟翔〈詩一首〉
　　奉和郎中遊仙山四瀑布兼寄李吏部包祕監判官
　　昔人恣探討飛流稱石門安知郡城側別有神泉源疏鑿意大禹勤求聞軒轅悠悠幾千歳翳薈羣木繁竒狀出蔽蔓勝槩畢討論㳂崖百丈落奔注當空翻下如散雨足上擬屯雲根變態凡幾處靜神竟朝昏渴賢寄珠玉受馥尋蘭蓀蘿蔦罥紫綬巖隈駐朱轓方思謝康樂好事名空存
　　崔耿〈詩一首〉
　　晩眺
　　江溶流落景山色凝暮煙衰髮照秋日壯心減昔年愁吟長抱膝孰訴髙髙天
　　宇文鼎〈詩一首〉
　　山下泉
　　可致清川廣難量利物功涓流此山下誰識去無窮郭密之〈詩一首〉
　　永嘉經謝公石門山作
　　綿境經耳目未嘗曠躋登一窺石門險再滌心神懵洞壑閟金澗欹崖盤石楞隂潭下羃羃秀嶺上層層千丈瀑流蹇半溪風雨絙興餘志每愜心逺道自𢎞乗軺廣儲峙祇命媿才能輟櫂周氣象捫條厯騫崩忽如生羽翼怳若將起騰謝客今巳矣我來誰與朋
　　扈載〈詩一首〉
　　芳草
　　幽芳無處無幽處恨何如倦客傷歸思春風滿舊居晩煙迷杳靄朝露健扶疎省傍靈光看殘陽少皡區薛光謙〈詩一首〉
　　任閬中下鄉檢田登艾蕭山北望
　　觀農巡井邑長望歴山川擁澗開新耨緣崖指火田荒村無徑陌古戍有風煙瓠葉縈籬長藤花繞架懸岸髙攢樹石水淨寫雲天迴首鄉闗路行歌猶喟然
　　尉遲汾〈朝散大夫守衛尉少卿詩一首〉
　　府尹王侍郎准制拜嶽因狀嵩髙靈勝寄呈三十韻
　　雄雄天之中峻極聞維嵩作鎮盛標格出雲為雨風瑞時物不癘順澤年多豐加髙冠四方〈白虎通雲中央之嶽獨加髙字者何中央居四方之中可髙故曰嵩髙〉視秩居三公明朝䖍昭報頒祀嵗嚴恭署祝紆御札詔賢導宸衷皇皇三川守馨徳清明躬肅徒奉蘭沐竟夕玉華東星漢耿齋戶松泉寒壽宮具修諒蠲吉曙色猶蔥曚端儀大圭立興俛聲玲瓏挹瓚椒桂馥奏金巖壑空靈歆若有荅彷彿傳祝工卒事不遑偃勝奇紛四叢朝霞破靈嶂錯落間蒼紅動息形似蟻𤣥黃氣如籠奔傾千萬狀羣嶽安比崇日月襟袖捧人天道路通㝠搜必殫竭躋覽忘崎穹踏翠徧諸剎趣綿步難終浮丘仙袂接謝公屐齒窮龍潭應下瞰九曲當駭容〈又有九龍潭在寺側崇崖對聳壁立千仭九曲分蓄⿰黑不測〉龍門計東豁三臺有何蹤〈雜道書雲自嶽廟東二十里至一山名曰東龍門其東有三臺山昔漢武東巡過此山覩三學仙女遂以為名焉〉金象語奚應〈仙經雲嵩髙大巖下有佛圖音妙有大金像在中來語寺僧密公密公時在嵩髙寺寺在嵩腳下聞之欣然披林求索時白霧昏迷失路一往看之即入山水維覩一麝香去人三四步側足雙跳步步若有所引良久回顧去十步中忽有燄青色就視之得自然天池〉玉人光想融〈盧元明嵩山記嶽廟畫為神像有一玉人長五寸玉色甚光潤製作亦佳莫知早晩所造蓋嶽神之像相傳謂明公山中人悉雲嘗失之經旬乃覩〉瑤漿與石髓清骨宜遭逢〈世說嵩山北有大穴中覩二人圍棊有一桮白飲與墮者飲氣力十倍棊者問願停否墮者雲不願棊者曰從此西行天井中多蛟龍但投身入井自當得出若飢取井物食之墮者如言可半年乃出蜀中問張華華曰此仙館丈夫所飲者玉漿所食者龍穴石髓〉況是降神處跡惟申甫同周翰已洽論伊衡亦期功誠富東山興須陟中台庸勉促旋騑軨未可戀雲鬆散材事即異期為卜一峰
　　馬令〈失名守博城縣令詩一首〉
　　早春陪敕使麻先生〈慈力〉祭岳〈久視二年　第八句十一句十二句各缺一字〉
　　我皇盛文物道化天地先鞭撻走神鬼玉帛禮山川忽下袁州使來遊紫洞前青羊得處所白鶴　時年䖍懇飛龍記昭彰化鳥篇　風半山水　氣總雲煙光抱昇中日霞明五色天山橫翠微外室在綠潭邉緹幕灰初屐焚林火欲然年光著草樹春色換山泉伊水來何日嵩巖去幾千山疑小天下人是㑹神仙葉令乗鳧入浮丘駕鶴旋麻姑幾年歳三見海成田



　　御定全唐詩巻八百八十七
<集部,總集類,御定全唐詩>
　　欽定四庫全書
　　御定全唐詩巻八百八十八
　　靈澈〈詩一首〉
　　奉和郎中題仙巖瀑布十四韻
　　致閑在一郡民安已三年每懐貞士心孫許猶差肩採異百代後得之古人前捫險路坱圠臨深聞潺湲上有千歳樹下飛百丈泉清谷長雷雨丹青凝霜煙遙將大壑近闇與方壺連白石顔色寒老藤花葉鮮軒皇自茲去喬木空依然碧山東極海明月髙昇天平野生竹柏雖逺地不偏永願酬國恩自將布金田穆穆早朝人英英丹陛賢誰思滄洲意方欲涉巨川
　　貫休〈詩一首〉
　　過商山
　　吟緣橫翠憶天台嘯狖啼猨見盡猜四箇老人何處去一聲仙鶴過溪來皇城宮闕迴頭盡紫閣煙霞為我開天際峰峰盡堪住紅塵中去大悠哉
　　齊已〈詩一首〉
　　過西塞山
　　空江平野流風島葦颼颼殘日銜西塞孤帆向北洲邉鴻渡漢口楚樹出吳頭終日髙雲裏身依片石休可朋〈詩一首〉
　　中秋月
　　登樓仍喜此宵晴圓魄纔觀思便清海面乍浮猶隠映天心髙掛最分明片雲想有神仙出迥野應無鬼魅形曽向洞庭湖上看君山半霧水初平
　　修睦〈詩七首〉
　　僧院泉
　　澄澈照人膽深山只一般來難窮處所心去助波瀾砌曲夜聲苦窗虛客夢䦨無心誰肎愛時有老僧看
　　題僧院泉
　　何處雲根新布得歸仍半日在煙蘿莫輕竹引經窗小湏信更深入耳多繞砌雖然清自別出門長恐濁相和從此無心戀滄海滄海無風亦起波
　　岳上作
　　始好歩青苔蟬聲且莫催辛勤來到此容易便言迴逺水月未上四方雲正開更堪逢道侶特地話天台
　　望西山
　　積翠異諸嶽令人看莫休有時經暮雨獨得倚髙樓雲外僧應老林間水正秋到頭歸隠處豈在問嵩丘
　　題虎掊泉
　　一自虎掊得清聲四逺流衆人憐爾處長夜洗心頭出谷花隨去背巖猨下偷林邉落江徼風起雨翛翛
　　松
　　細韻颼颼入骨涼影兼巢鶴過髙牆盤根一種依平地自是梧桐不乆長
　　岳陽對栁
　　誰此種秋色令人看莫窮正垂雲夢雨不奈洞庭風昔出長安道獨遊隋苑東當時今日思湏信苦相同清豁〈陳洪進表奏賜號性空禪師詩一首〉
　　歸山吟
　　聚如浮沫散如雲聚不相將散不分入郭當時君是我歸山今日我非君
　　吳筠〈詩六首〉
　　遊倚帝山二首
　　山間非吾心物表翼所託振衣超煩滓䇿杖追岑壑絶地窮㟏岈造天究磐礴邇臨煙霞積逖睇宇宙廓俯驚白雲涌仰駭飛泉落苔濃鮮翠屏松古麗丹崿目冀覩喬羨心希馭龍鶴乃知巢由情豈伊猨鳥樂
　　茲山何獨秀萬仭倚昊蒼晨躋煙霞趾夕憇靈仙場俯觀海上月坐弄浮雲翔松風振雅音桂露含晴光不出六合外超然萬累忘信彼古來士巖棲道彌彰
　　翰林院望終南山
　　竊慕隠淪道所歡巖穴居誰言忝休命遂入承眀廬物情不可易幽中未甞攄幸見終南山岧嶤凌太虛青靄長不㓕白雲閑卷舒悠然相探討延望空躊躕跡繋心無極神超興有餘何當解維縶永託逍遙墟
　　秋日彭蠡湖中觀廬山
　　泛舟太湖上廻瞰茲山隈萬頃滄波中千峯欎崔嵬涼煙發爐嶠秋日明帝臺絶巔凌大漠懸流瀉昭回穹崇石樑引岈豁天門開飛鳥屢隠見白雲時徃來超然契清賞目醉心悠哉董氏出六合王君升九垓誰言曠遐祀庶可相追陪從此永棲託拂衣謝浮埃
　　秋日望倚帝山
　　楚服多竒山靈表先倚帝孤秀白雲裏青㝠何崇麗秋天已晴朗晩日更澄霽逺峯列在目杳與神襟契倐忽遺世間宛如再登詣伊予抱斯志代處人煙閉何事牽俗網悠然負芝桂朅來從隠淪式保羨門計
　　李冶〈詩二首〉
　　薔薇花
　　翠融紅綻渾無力斜倚欄干似詫人深處最宜香惹蝶摘時兼恐焰燒春當空巧結玲瓏帳著地能鋪錦繡䄄最好凌晨和露看碧紗窗外一枝新
　　栁
　　最愛纎纎曲水濵夕陽移影過青蘋東風又染一年緑楚客更傷千里春低葉已蔵依岸櫂髙枝應閉上樓人舞腰漸重煙光老散作飛綿惹翠䄄









　　御定全唐詩巻八百八十八
　　欽定四庫全書
　　御定全唐詩巻八百八十九
　　詞〈唐人樂府元用律絶等詩雜和聲歌之其幷和聲作實字長短其句以就曲拍者為塡詞開元天寶肇其端元和太和衍其流大中咸通以後迄於南唐二蜀尤家工戶習以盡其變凡有五音二十八調各有分屬今皆失傳〉
　　明皇帝
　　好時光
　　寶髻偏宜宮様蓮臉嫩體紅香睂黛不須張敞畫天敎入鬢長　莫倚傾國貌嫁取箇有情郎彼此當年少莫負好時光
　　昭宗皇帝
　　巫山一段雲
　　縹緲雲間質盈盈波上身袖羅斜舉動埃塵明豔不勝春　翠鬢晩妝煙重寂寂陽臺一夢氷眸蓮臉見長新巫峽更何人
　　蝶舞棃園雪鶯啼柳帶煙小池殘日豔陽天薴蘿山又
　　山　青鳥不來愁絶忍看鴛鴦雙結春風一等少年心閒情恨不禁
　　菩薩蠻〈一名子夜歌一名巫山一片雲一名重疊金〉
　　登樓遙望秦宮殿茫茫只見雙飛燕渭水一條流千山與萬丘　逺煙籠碧樹陌上行人去安得有英雄迎歸大內中〈一作何處是英雄迎儂歸故宮〉
　　飄飄且在三峰下秋風徃徃堪霑灑腸斷憶仙宮朦朧煙霧中　思夢時時睡不語長如醉早晩是歸期蒼穹知不知
　　後唐莊宗〈名存朂在位四年諡曰光聖神閔詞四首〉
　　一葉落
　　一葉落搴朱箔此時景物正蕭索畫樓月影寒西風吹羅幕吹羅幕徃事思量著
　　如夢令〈一名憶仙姿一名宴桃源一名比梅〉
　　曾宴桃源深洞一曲清歌舞鳳長記別伊時和淚出門相送如夢如夢殘月落花煙重
　　陽臺夢
　　薄羅衫子金泥縫困纖腰怯銖衣重笑迎移歩小蘭叢嚲金翹玉鳳　嬌多情脈脈羞把同心撚弄楚天雲雨卻相和又入陽臺夢
　　歌頭
　　賞芳春暖風飄箔鶯啼綠樹輕煙籠晩閣杏桃紅開緐萼靈和殿禁柳千行斜金絲絡夏雲多竒峯如削紈扇動微涼綃薄梅雨霽火雲爍臨水檻永日逃緐暑泛觥酌　露華濃冷髙梧彫萬葉一霎晩風蟬聲新雨歇惜惜此光隂如流水東籬菊殘時歎蕭索緐隂積嵗時暮景難留不覺朱顔失卻好容光且且須呼賔友西園長宵讌雲謡歌皓齒且行樂
　　南唐嗣主李璟
　　浣溪沙〈一作浣紗溪一名小庭花〉
　　風壓輕雲貼水飛乍晴池舘燕爭泥沈郎多病不勝衣沙上未聞鴻雁信竹間時聼鷓鴣啼此情惟有落花
　　知
　　攤破浣溪沙〈一名山花子〉
　　菡萏香銷翠葉殘西風愁起緑波間還與韶光共顦顇不堪㸔　細雨夢回雞塞逺小樓吹徹玉笙寒多少淚珠何限恨倚闌干
　　手巻眞珠上玉鈎依前春恨瑣重樓風裏落花誰是主思悠悠　青鳥不傳雲外信丁香空結雨中愁回首綠波三峽暮接天流
　　後主煜
　　漁父〈一名漁歌子〉
　　浪花有意千里雪桃花無言一隊春一壺酒一竿身快活如儂有㡬人
　　一櫂春風一葉舟一綸繭縷一輕鉤花滿渚酒滿甌萬頃波中得自由
　　憶江南〈一名望江南一名夢江南一名江南好一名夢江口一名望江梅一名歸塞北一名謝秋娘一名春去也〉
　　多少恨昨夜夢魂中還似舊時遊上苑車如流水馬如龍花月正春風
　　多少淚霑袖復橫頤心事莫將和淚滴鳳笙休向月明吹膓斷更何疑
　　閒夢遠南國正芳春船上管絃江面綠滿城飛絮混輕塵愁殺看花人
　　閒夢逺南國正清鞦韆里江山寒色暮蘆花深處泊孤舟笛在月明樓
　　擣練子〈一名深院月〉
　　深院靜小庭空斷續寒砧斷續風無柰夜長人不寐數聲和月到簾櫳
　　雲鬟亂晩妝殘帶恨睂兒逺岫攅斜托香顋春筍嬾為誰和淚倚闌干
　　相見歡〈一名烏夜啼一名上西樓一名西樓子一名月上瓜洲一名秋夜月一名憶真妃〉
　　林花謝了春紅太悤悤無柰朝來寒雨晩來風　胭脂淚相留醉㡬時重自是人生長恨水長東
　　無言獨上西樓月如鉤寂寞梧桐深院鎻清秋　翦不斷理還亂是離愁別是一般滋味在心頭
　　長相思〈一名雙紅豆一名山漸青一名憶多姣〉
　　一重山兩重山山逺天髙煙水寒相思楓葉丹　菊花開菊花殘塞雁髙飛人未還一簾風月閑
　　雲一緺玉一梭澹澹衫兒薄薄羅輕顰雙黛螺　秋風多雨如和簾外芭蕉三兩窠夜長人柰何
　　浣溪沙
　　紅日已髙三丈透金爐次第添香獸紅錦地衣隨歩皺佳人舞㸃金釵溜酒惡時拈花蕊齅別殿遙聞簫鼓
　　奏
　　轉燭飄蓬一夢歸欲尋陳跡悵人非天教心願與身違待月池臺空逝水䕃花樓閣漫斜暉登臨不惜更霑
　　衣
　　採桑子〈一名醜奴兒一名羅敷媚一名羅敷艷歌〉
　　轆轤金井梧桐晩㡬樹驚秋晝雨如愁百尺蝦須上玉鉤　瓊窗春斷雙蛾皺回首邊頭欲寄鱗游九曲寒波不泝流
　　亭前春逐紅英盡舞態徘徊細雨霏微不放雙睂時暫開　綠窗冷靜芳音斷香印成灰可柰情懷欲睡朦朧入夢來
　　菩薩蠻
　　花明月暗籠輕霧今宵好向郎邊去剗韤歩香階手提金縷鞋　畫堂南畔見一晌偎人顫奴為出來難教君恣意憐
　　蓬萊院閉天台女畫堂晝寢無人語拋枕翠雲光繡衣聞異香　潛來珠鎻動驚覺鴛鴦夢慢臉笑盈盈相看無限情
　　銅簧韻脆鏘寒竹新聲慢奏移纖玉眼色暗相鉤秋波橫欲流　雨雲深繡戶來便諧衷素宴罷又成空夢迷春睡中
　　人生愁恨何能免消魂獨我情何限故國夢重歸覺來雙淚垂　髙樓誰與上長記秋晴望徃事已成空還如一夢中
　　清平樂〈一名憶蘿月〉
　　別來春半觸目愁腸斷砌下落梅如雪亂拂了一身還滿　雁來音信無憑路遙歸夢難成離恨卻如春草更行更逺還生
　　喜遷鶯〈一名鶴沖天一名燕歸來〉
　　曉月墜宿雲㣲無語枕頻欹夢回芳草思依依天逺雁聲稀　啼鶯散餘花亂寂寞畫堂深院片紅休埽儘從伊留待舞人歸
　　阮郎歸〈一名醉桃源一名碧桃春〉
　　東風吹水日銜山春來長是閑落花狼藉酒闌珊笙歌醉夢間　春睡覺晚妝殘無人整翠鬟留連光景惜朱顔黃昏獨倚闌
　　錦堂春〈一名烏夜啼kao〉
　　昨夜風兼雨簾幃颯颯秋聲燭殘漏滴頻欹枕起坐不能平　世事漫隨流水算來一夢浮生醉鄉路穩宜頻到此外不堪行
　　應天長
　　一鉤初月臨妝鏡蟬鬢鳳釵慵不整重簾靜層樓逈惆悵落花風不定　柳堤芳草徑夢斷轆轤金井昨夜更闌酒醒春愁過卻病
　　望逺行
　　碧砌花光照眼明朱扉長日鎮長扃餘寒欲去夢難成爐香煙冷自亭亭　遼陽月秣陵砧不傳消息但傳情黃金臺下忽然驚征人歸日二毛生
　　浪淘沙〈一名賣花聲〉
　　簾外雨潺潺春意闌珊羅衾不耐五更寒夢裏不知身是客一晌貪歡　獨自暮憑闌無限江山別時容易見時難流水落花春去也天上人間
　　徃事只堪哀對景難排秋風庭院蘚侵堦一桁珠簾閑不巻終日誰來　金劒已沉埋壯氣蒿萊晩涼天浄月華開想得玉樓瑤殿影空照秦淮
　　木蘭花〈一名玉樓春一名春曉曲一名惜春容〉
　　晩妝初了明肌雪春殿嬪娥魚貫列鳳簫聲斷水雲閒重按霓裳歌徧徹　臨風誰更飄香屑醉拍闌干情未切歸時休放燭花紅待蹋馬蹄清夜月
　　虞美人
　　風回小院庭蕪綠柳眼春相續憑欄半日獨無言依舊竹聲新月似當年　笙歌未散尊罍在池面冰初解燭明香暗畫樓深滿鬢清霜殘雪思難禁
　　春花秋月何時了徃事知多少小樓昨夜又東風故國不堪回首月明中　雕闌玉砌應猶在只是朱顔改問君能有㡬多愁恰似一江春水向東流
　　一斛珠〈一名醉落魄〉
　　晩妝初過沈檀輕注些兒箇向人㣲露丁香顆一曲清歌暫引櫻桃破　羅袖裛殘殷色可杯深旋被香醪涴繡牀斜憑嬌無那爛嚼紅茸笑向檀郎唾
　　臨江仙
　　櫻桃落盡春歸去蝶飜輕粉雙飛子規啼月小樓西玉鉤羅幕惆悵暮煙垂　別巷寂寥人散後望殘煙草低迷爐香閑嫋鳳皇兒空持羅帯回首恨依依
　　蝶戀花〈一名一蘿金一名黃金縷一名明月生南浦一名鳳棲梧一名鵲蹋枝一名巻珠簾一名魚水同歡〉
　　遙夜亭臯間信歩纔過清明漸覺傷春暮數㸃雨聲風約住朦朧澹月雲來去　桃李依依香暗度誰在鞦韆笑裏輕輕語一片芳心千萬緒人間沒箇安排處
　　破陣子〈一名十拍子〉
　　四十年來家國三千里地山河鳳闕龍樓連霄漢玉樹瓊枝作煙蘿㡬曽識干戈　一旦歸為臣虜沈腰潘鬢銷磨最是蒼黃辭廟日敎坊獨奏別離歌垂淚對宮娥蜀主王衍
　　醉妝詞
　　者邊走那邊走只是尋花柳那邊走者邊走莫厭金杯酒
　　甘州曲
　　畫羅帬能解束稱腰身柳睂桃臉不勝春薄媚足精神可惜淪落在風塵
　　後蜀主孟㫤
　　木蘭花
　　冰肌玉骨清無汗水殿風來暗香滿繡簾一㸃月窺人欹枕釵橫雲鬢亂　起來瓊戶啓無聲時見疎星渡河漢屈指西風㡬時來只恐流年暗中換〈蘓軾洞仙歌即櫽括此詞〉





　　御定全唐詩卷八百八十九
　　欽定四庫全書
　　御定全唐詩卷八百九十
　　李景伯〈一首〉
　　囘波樂
　　囘波爾時酒巵微臣職在箴規侍宴既過三爵諠譁竊恐非儀
　　沈佺期〈一首〉
　　囘波樂
　　囘波爾時佺期流向嶺外生歸身名已䝉齒録袍笏未復牙緋
　　裴談〈一首〉
　　囘波樂
　　囘波爾時栲栳怕婦也是大好外邉衹有裴談內裏無過李老
　　張說〈六首〉
　　舞馬詞
　　萬玉朝宗鳯扆千金率領龍媒眄鼔凝驕蹀躞聽歌弄影徘徊
　　天鹿遙徵衛叔日龍上借羲和將共兩驂爭舞來隨八駿齊歌
　　綵旄八佾成行時龍五色因方屈膝銜杯赴節傾心獻夀無疆
　　帝皁龍駒沛艾星闌驥子權奇騰倚驤洋應節緐驕接跡不移
　　二聖先天合徳羣靈率土可封擊石驂驔紫燕摐金顧歩蒼龍
　　聖君出震應籙神馬浮河獻圖足蹋天庭鼔舞心將帝樂踟躕
　　崔液〈二首〉
　　蹋歌詞〈此詞五言六句與拋毬樂相似惟於第五句用韻不同或將第二首末二句作上七言下三言讀改入詞調者誤〉
　　綵女迎金屋仙姬出畫堂鴛鴦裁錦袖翡翠貼花黃歌響舞分行豔色動流光
　　庭際花微落樓前漢已橫金壺催夜盡羅袖舞寒輕樂笑暢歡情未半著天明
　　李白〈十四首〉
　　桂殿秋
　　仙女下董雙成漢殿夜涼吹玉笙曲終卻從仙官去萬戶千門惟月明
　　河漢女玉鍊顔雲軿往往在人間九霄有路去無跡嫋嫋香風生佩環
　　清平調
　　雲想衣裳花想容春風拂檻露華濃若非羣玉山頭見㑹向瑤臺月下逢
　　一枝紅豔露凝香雲雨巫山枉斷腸借問漢宮誰得似可憐飛燕倚新妝
　　名花傾國兩相歡常得君王帶笑看解得春風無限恨沈香亭北倚闌干
　　連理枝
　　雪蓋宮樓閉羅幕昏金翠鬭壓䦨干香心澹薄梅梢輕倚噴寳猊香燼麝煙濃馥紅綃翠被
　　淺畫雲垂帔㸃滴昭陽淚咫尺宸居君恩斷絶似遙千里望水晶簾外竹枝寒守羊車未至
　　菩薩蠻
　　平林漠漠煙如織寒山一帶傷心碧暝色入髙樓有人樓上愁　玉階空佇立宿鳥歸飛急何處是歸程長亭更短亭
　　憶秦娥〈一名秦樓月一名碧雲深一名雙荷葉〉
　　簫聲咽秦娥夢斷秦樓月秦樓月年年柳色灞陵傷別樂遊原上清秋節咸陽古道音塵絶音塵絶西風殘
　　照漢家陵闕
　　清平樂〈一名憶蘿月〉
　　禁庭春晝鶯羽披新繡百草巧求花下鬬祇賭珠璣滿斗　日晩卻理殘妝御前閑舞霓裳誰道腰肢窈窕折旋笑得君王
　　禁闈秋夜月探金窗罅玉帳鴛鴦噴蘭麝時落銀燈香灺　女伴莫話孤眠六宮羅綺三千一笑皆生百媚宸衷教在誰邉
　　煙深水闊音信無由達惟有碧天雲外月偏照懸懸離別　盡日感事傷懐愁睂似鎻難開夜夜長留半被待君魂夢歸來
　　鸞衾鳯褥夜夜常孤宿更被銀臺紅蠟燭學妾淚珠相續　花貌些子時光拋人逺泛瀟湘欹枕悔聽寒漏聲聲滴斷愁腸
　　畫堂晨起來報雪花墜髙巻簾櫳看佳瑞皓色逺迷庭砌　盛氣光引爐煙素草寒生玉佩應是天仙狂醉亂把白雲揉碎
　　元結〈五首〉
　　欸乃曲
　　偶存名跡在人間順俗與時未安閒來謁大官兼問政扁舟卻入九疑山
　　湘江二月春水平滿月和風宜夜行唱橈欲過平陽戌守吏相呼問姓名
　　千里楓林煙雨深無朝無暮有猨吟倚橈靜聽曲中意好似雲山韶濩音
　　零陵郡北湘水東浯溪形勝滿湘中溪口石顛堪自逸誰能相伴作漁翁
　　下瀧船似入深淵上瀧船似欲升天瀧南始到九疑郡應絶髙人乘興船
　　張志和〈五首〉
　　漁父
　　西塞山前白鷺飛桃花流水鱖魚肥青箬笠緑蓑衣斜風細雨不須歸
　　釣臺漁父褐為裘兩兩三三舴艋舟能縱櫂慣乘流長江白浪不曾憂
　　霅溪灣裏釣魚翁舴艋為家西復東江上雪浦邉風笑著荷衣不歎窮
　　松江蟹舎主人歡菰飯蓴羮亦共餐楓葉落荻花乾醉宿漁舟不覺寒
　　青草湖中月正圓巴陵漁父櫂歌連釣車子橛頭船樂在風波不用仙
　　張松齡〈一首〉
　　漁父
　　樂是風波釣是閒草堂松檜已勝攀太湖水洞庭山狂風浪起且須還
　　韓翃〈一首〉
　　章臺柳〈寄柳氏〉
　　章臺柳章臺柳往日依依今在否縱使長條似舊垂也應攀折他人手
　　韋應物〈四首〉
　　三臺〈或加令字一名翠華引一名開元樂〉
　　一年一年老去明日後日花開未報長安平定萬國豈得銜杯
　　冰泮寒塘水緑雨餘百草皆生朝來衡門無事晩下髙齋有情
　　調笑令〈一名宮中調笑一名轉應曲一名三臺令〉
　　邉馬邉馬逺放燕支山下跑沙跑雪獨嘶東望西望路迷迷路迷路邉草無窮日暮
　　河漢河漢曉掛秋城漫漫愁人起望相思塞北江南別離離別離別河漢雖同路絶
　　王建〈十首〉
　　三臺〈宮中二首江南四首〉
　　魚藻池邉射鴨芙蓉苑裏看花日色柘袍相似不著紅鸞扇遮
　　池北池南草緑殿前殿後花紅天子千秋萬嵗未央明月清風
　　揚州橋邉小婦長干市裏商人三年不得消息各自拜鬼求神
　　青草湖邉草色飛猨嶺上猨聲萬里三湘客到有風有雨人行
　　樹頭花落花開道上人去人來朝愁暮愁即老百年㡬度三臺
　　鬬身彊健且為頭白齒落難追準擬百年千嵗能得㡬許多時
　　調笑令〈即宮中調笑〉
　　團扇團扇美人竝來遮面玉顔顦顇三年誰復商量管管管春草昭陽路斷
　　胡蝶胡蝶飛上金枝玉葉君前對舞春風百葉桃花樹紅紅樹紅樹燕語鶯啼日暮
　　羅袖羅袖暗舞春風依舊遙看歌舞玉樓好日新妝坐愁愁坐愁坐一世虛生虛過
　　楊柳楊柳日暮白沙渡口船頭江水茫茫商人少婦斷腸腸斷腸斷鷓鴣夜飛失伴
　　戴叔倫〈一首〉
　　調笑令〈即轉應曲〉
　　邉草邉草邉草盡來兵老山南山北雪晴千里萬里月明明月明月胡笳一聲愁絶
　　劉禹錫〈八首〉
　　紇那曲〈二首〉
　　楊柳青青竹枝無限情同郎一囘顧聽唱紇那聲蹋曲興無窮調同辭不同願郎千萬夀長作主人翁
　　憶江南〈即春去也〉
　　春去也多謝洛城人弱柳從風疑舉袂叢蘭裛露似霑巾獨坐亦含嚬
　　春去也共惜豔陽年猶有桃花流水上無辭竹葉醉尊前惟待見青天
　　瀟湘神
　　湘水流湘水流九疑雲物至今愁若問二妃何處所零陵芳草露中秋
　　斑竹枝斑竹枝淚痕㸃㸃寄相思楚客欲聽瑤瑟怨瀟湘深夜月明時
　　拋毬樂
　　五色繡團圓登君瑇瑁筵最宜紅燭下偏稱落花前上客如先起應湏贈一船
　　春早見花枝朝朝恨發遲及看花落後卻憶未開時幸有拋毬樂一杯君莫辭
　　白居易〈九首〉
　　花非花
　　花非花霧非霧夜半來天明去來如春夢不多時去似朝雲無覓處
　　憶江南
　　江南好風景舊曽諳日出江花紅勝火春來江水緑如藍能不憶江南
　　江南憶最憶是杭州山寺月中尋桂子郡亭枕上看潮頭何日更重遊
　　江南憶其次憶吳宮吳酒一杯春竹葉吳娃雙舞醉芙蓉早晩得相逢
　　如夢令
　　前度小花靜院不比尋常時見見了又還休愁卻等閒分散腸斷腸斷記取釵橫鬢亂
　　落月西窗驚起好箇怱怱些子鬒鬢嚲輕鬆凝了一雙秋水告伱告伱休向人間整理
　　頻日雅歡幽㑹打得來來越㬠說著暫分飛蹙損一雙睂黛無奈無奈兩箇心兒總待
　　長相思
　　汴水流泗水流流到瓜洲古渡頭吳山㸃㸃愁　思悠悠恨悠悠恨到歸時方始休月明人倚樓
　　深畫睂淺畫睂蟬鬢鬅鬙雲滿衣陽臺行雨囘　巫山髙巫山低暮雨瀟瀟郎不歸空房獨守時
　　劉長卿〈一首〉
　　謫仙怨〈某作律詩題雲苕溪酬梁耿別後見寄〉
　　晴川落日初低惆悵孤舟解𢹂鳥向平蕪逺近人隨流水東西　白雲千里萬里明月前溪後溪獨恨長沙謫去江潭春草萋萋
　　竇𢎞餘〈常之子官至台州刺史詞一首〉
　　廣謫仙怨〈幷序〉
　　天寳十五載正月安䘵山反陷沒洛陽王師敗績闗門不守車駕幸蜀途次馬嵬驛六軍不發賜貴妃自盡然後駕行次駱谷上登髙下馬望秦川遙辭陵廟再拜嗚咽流涕左右皆泣謂力士曰吾聽九齡之言不到於此乃命中使往韶州以太牢祭之因上馬索長笛吹笛曲成潸然流涕佇立久之時有司旋録成譜及鑾駕至成都乃進此譜請名曲帝謂吾因思九齡亦別有意可名此曲為謫仙怨其㫖屬馬嵬之事厥後以亂離隔絶有人自西川傳得者無由知但呼為劒南神曲其音怨切諸曲莫比大厯中江南人盛為此曲隨州刺史劉長卿左遷睦州司馬祖筵之內長卿遂撰其詞吹之為曲意頗自得蓋亦不知本事余既備知聊因暇日撰其辭復命樂工唱之用廣其不知者
　　邉塵犯闕衝闗金輅提攜玉顔雲雨此時蕭散君王何日歸還　傷心朝恨暮恨囘首千山萬山獨望天邉初月蛾睂猶自彎彎
　　康駢〈字駕輕池州人登第為崇文館校書郎後為田頵客薦授中書舎人所著有劇談録詞一首〉
　　廣謫仙怨〈並序〉
　　竇使君序謫仙怨雲劉隨州之辭未知本事及詳其意但以貴妃為懐蓋明皇登駱谷之時實有思賢之意竇之所製殊不述焉駢因更廣其辭蓋欲兩全其事雖才情淺拙不逮二公而理或可觀貽諸識者
　　晴山礙目橫天緑曡君王馬前鑾輅西廵蜀國龍顔東望秦川　曲江魂斷芳草妃子愁凝暮煙長笛此時吹罷何言獨為嬋娟
　　御定全唐詩巻八百九十
　　欽定四庫全書
　　御定全唐詩巻八百九十一
　　杜牧〈一首〉
　　八六子
　　洞房深畫屏燈照山色凝翠沈沈聽夜雨冷滴芭蕉驚斷紅窗好夢龍煙細飄繡衾辭恩久歸長信鳳帳蕭疎椒殿閒扃　輦路苔侵繡簾垂遲遲漏傳丹禁蕣華偷悴翠鬟羞整愁坐望處金輿漸逺何時綵仗重臨正消魂梧桐又移翠陰
　　崔懐寳〈河南司𨽻詞一首〉
　　憶江南
　　平生願願作樂中箏得近玉人纖手子砑羅裙上放嬌聲便死也為榮
　　鄭符〈一首〉
　　閒中好
　　閒中好盡日松為侶此趣人不知輕風度僧語段成式〈一首〉
　　閒中好
　　閒中好塵務不縈心坐對當窗木看移三面隂
　　張希復〈一首〉
　　閒中好
　　閒中好幽磬度聲遲卷上論題肇畫中僧姓支
　　溫庭筠〈五十九首〉
　　南歌子〈歌或作柯一名春宵曲〉
　　手裏金鸚鵡胷前繡鳳凰偷眼暗形相不如從嫁與作鴛鴦
　　似帶如絲柳團酥握雪花簾卷玉鉤斜九衢塵欲暮逐香車
　　倭墮低梳髻連娟細掃眉終日両相思為君憔悴盡百花時
　　臉上金霞細眉間翠鈿深欹枕覆鴛衾隔簾鸎百轉感君心
　　撲蘂添黃子呵花滿翠鬟鴛枕映屏山月明三五夜對芳顔
　　轉盼如波眼娉婷似柳腰花裏暗相招憶君腸欲斷恨春宵
　　嬾拂鴛鴦枕休縫翡翠裙羅帳罷爐熏近來心更切為思君
　　荷葉杯
　　一㸃露珠凝冷波影滿池塘緑莖紅豔兩相亂腸斷水風涼
　　鏡水夜來秋月如雪采蓮時小娘紅粉對寒浪惆悵正思惟
　　楚女欲歸南浦朝雨濕愁紅小船揺漾入花裏波起隔西風
　　憶江南
　　千萬恨恨極在天涯山月不知心裏事水風空落眼前花揺曵碧雲斜
　　梳洗罷獨倚望江樓過盡千帆皆不是斜暉脈脈水悠悠腸斷白蘋洲
　　蕃女怨
　　萬枝香雪開已遍細雨雙燕鈿蟬箏金雀扇畫梁相見鴈門消息不歸來又飛回
　　磧南沙上驚鴈起飛雪千里玉連環金鏃箭年年征戰畫樓離恨錦屏空杏花紅
　　遐方怨
　　憑繡檻觧羅幃未得君書斷腸瀟湘春鴈飛不知征馬幾時歸海棠花謝也雨霏霏
　　花半拆雨初晴未卷珠簾夢殘惆悵聞曉鸎宿妝眉淺粉山橫約鬟鸞鏡裏繡羅輕
　　訢衷情〈一名一絲風〉
　　鸎語花舞春晝午雨霏㣲金帶枕宮錦鳳凰帷柳弱燕交飛依依遼陽音信稀夢中歸
　　定西番
　　漢使昔年離別攀弱柳折寒梅上髙臺　千里玉關春雪鴈來人不來𦍑笛一聲愁絶月裵回
　　海燕欲飛調羽萱草緑杏花紅隔簾櫳　雙鬢翠霞金縷一枝春豔濃樓上月明三五瑣窗中
　　細雨曉鸎春晩人似玉栁如眉正相思　羅幕翠簾初巻鏡中花一枝腸斷塞門消息鴈來稀
　　思帝鄉
　　花花滿枝紅似霞羅袖畫簾腸斷卓香車回面共人閒語戰箆金鳳斜惟有阮郎春盡不歸家
　　酒泉子〈四首〉
　　花映栁條間向綠萍池上憑欄干窺細浪雨蕭蕭　近來音信兩疎索洞房空寂寞掩銀屏垂翠箔度春宵日映紗窗金鴨小屏山碧故鄉春煙靄隔背蘭釭　宿妝惆悵倚髙閣千里雲影薄草初齊花又落燕飛雙楚女不歸樓枕小河春水月孤明風又起杏花稀　玉釵斜篸雲鬟重裙上金縷鳳八行書千里夢鴈南飛羅帶惹香猶繫別時紅豆淚痕新金縷舊斷離腸　一雙嬌燕語雕梁還是去年時節緑楊濃芳草歇栁花狂
　　玉蝴蝶
　　秋風淒切傷離行客未歸時塞外草先衰江南鴈到遲芙蓉凋嫩臉楊栁墮新眉揺落使人悲斷腸誰得知
　　女冠子〈二首〉
　　含嬌含笑宿翠殘紅窈窕鬢如蟬寒玉簪秋水輕紗卷碧煙　雪胷鸞鏡裏琪樹鳳樓前寄語青娥伴早求仙霞帔雲髮鈿鏡仙容似雪畫愁眉遮語囬輕扇含羞下繡幃　玉樓相望久花洞恨來遲早晩乘鸞去莫相遺
　　歸國遙〈國一作自遙一作謡〉
　　香玉翠鳳寳釵垂□□鈿筐交勝金粟越羅春水緑畫堂照𬖄殘燭夢餘更漏促謝娘無限心曲曉屏山斷續
　　雙臉小鳳戰箆金颭豔舞衣無力風歛藕絲秋色染錦帳繡幃斜掩露珠清曉簟粉心黃蘂花靨黛眉山兩㸃
　　菩薩蠻
　　小山重疊金明滅鬢雲欲度香顋雪嬾起畫蛾眉弄妝梳洗遲　照花前後鏡花面交相映新帖繡羅襦雙雙金鷓鴣
　　水精簾裏頗黎枕暖香惹夢鴛鴦錦江上栁如煙鴈飛殘月天　藕絲秋色淺人勝參差翦雙鬢隔香紅玉釵頭上風
　　蘂黃無限當山額宿妝隱笑紗窗隔相見牡丹時暫來還別離　翠釵金作股釵上蝶雙舞心事竟誰知月明花滿枝
　　翠翹金縷雙鸂鷘水文細起春池碧池上海棠梨雨晴紅滿枝　繡衫遮笑靨煙草黏飛蝶青瑣對芳菲玉關音信稀
　　杏花含露團香雪緑楊陌上多離別燈在月朧明覺來聞曉鸎　玉鉤褰翠幕妝淺舊眉薄春夢正闗情鏡中蟬鬢輕
　　玉樓明月長相憶栁絲嫋娜春無力門外草萋萋送君聞馬嘶　畫羅金翡翠香燭銷成淚花落子規嗁緑窗殘夢迷
　　鳳凰相對盤金縷牡丹一夜經㣲雨明鏡照新妝鬢輕雙臉長　畫樓相望久闌外垂絲栁音信不歸來社前雙燕回
　　牡丹花謝鸎聲歇緑楊滿院中庭月相憶夢難成背窗燈半明　翠鈿金壓臉寂寞香閨掩人逺淚闌干燕飛春又殘
　　滿宮明月梨花白故人萬里關山隔金鴈一雙飛淚痕霑繡衣　小園芳草緑家住越溪曲楊栁色依依燕歸君不歸
　　寳函鈿雀金鸂鷘沈香閣上呉山碧楊栁又如絲驛橋春雨時　畫樓音信斷芳草江南㟁鸞鏡與花枝此情誰得知
　　南園滿地堆輕絮愁聞一霎清明雨雨後卻斜陽杏花零落香　無言勻睡臉枕上屏山掩時節欲黃昏無憀獨倚門
　　夜來皓月纔當午重簾悄悄無人語深處麝煙長臥時留薄妝　當年還自惜往事那堪憶花露月明殘錦衾知曉寒
　　雨晴夜合玲瓏日萬枝香嫋紅絲拂閑夢憶金堂滿庭萱草長　繡簾垂□□眉黛逺山緑春水渡溪橋憑䦨魂欲消
　　竹風輕動庭除冷珠簾月上玲瓏影山枕隱濃妝緑檀金鳳凰　兩蛾愁黛淺故國呉宮逺春恨正關情畫樓殘㸃聲
　　玉纖彈處真珠落流多暗濕鈆華薄春露浥朝花秋波浸晩霞　風流心上物本為風流出看取薄情人羅衣無此痕
　　清平樂
　　上陽春晩宮女愁蛾淺新歲清平思同輦爭柰長安路逺　鳳帳鴛被徒熏寂寞花瑣千門競把黃金買賦為妾將上明君
　　洛陽愁絶楊栁花飄雪終日行人爭攀折橋下水流嗚咽　上馬爭勸離觴南浦鸎聲斷腸愁殺平原年少囬首揮淚千行
　　更漏子
　　栁絲長春雨細花外漏聲迢遞驚塞鴈起城烏畫屏金鷓鴣　香霧薄透𬖄幕惆悵謝家池閣紅燭背繡簾垂夢長君不知
　　星斗稀鐘鼓歇簾外曉鸎殘月蘭露重栁風斜滿庭堆落花　虛閣上倚闌望還似去年惆悵春欲暮思無窮舊歡如夢中
　　金雀釵紅粉面花裏暫時相見知我意感君憐此情須問天　香作穂蠟成淚還似兩人心意山枕膩錦衾寒覺來更漏殘
　　相見稀相憶久眉淺淡煙如栁垂翠幕結同心待郎熏繡衾　城上月白如雪蟬鬢羙人愁絶宮樹暗鵲橋橫玉韱初報明
　　背江樓臨海月城上角聲嗚咽堤栁動島煙昏兩行征鴈分　京口路歸帆渡正是芳菲欲度銀燭盡玉繩低一聲村落雞
　　玉爐香紅蠟淚偏照畫堂秋思眉翠薄鬢雲殘夜長衾枕寒　梧桐樹三更雨不道離情正苦一葉葉一聲聲空階滴到明
　　河瀆神
　　河上望叢祠廟前春雨來時楚山無限鳥飛遲蘭櫂空傷別離　何處杜鵑嗁不歇豔紅開盡如血蟬鬢羙人愁絶百花芳草佳節
　　孤廟對寒潮西陵風雨瀟瀟謝娘惆悵倚蘭橈淚流玉筯千條　暮天愁聽思歸樂早梅香滿山郭囬首兩情蕭索離魂何處飄泊
　　銅皷賽神來滿庭幡蓋裵回水村江浦過風雷楚山如畫煙開　離別艣聲空蕭索玉容惆悵妝薄青麥燕飛落落巻簾愁對珠閣
　　河傳
　　江畔相喚曉妝鮮仙景箇女采蓮請君莫向那㟁邊少年好花新滿船　紅袖揺曵逐風輭垂玉腕腸向栁絲斷浦南歸浦北歸莫知晩來人已稀
　　湖上間望雨蕭蕭煙浦花橋路遙謝娘翠蛾愁不銷終朝夢魂迷晩潮　蕩子天涯歸櫂逺春已晩鸎語空腸斷若耶溪溪水西栁堤不聞郎馬嘶
　　同伴相喚杏花稀夢裏每愁依違仙客一去燕巳飛不歸淚痕空滿衣　天際雲鳥引情逺春巳晩煙靄渡南苑雪梅香栁帶長小娘轉令人意傷
　　木蘭花〈即春曉曲集作古詩〉
　　家臨長信往來道乳燕雙雙拂煙草油壁車輕金犢肥流蘇帳曉春雞早　籠中嬌鳥暖猶睡簾外落花閑不掃衰桃一樹近前池似惜容顏鏡中老
　　皇甫松〈十八首〉
　　竹枝〈一名巴渝辭〉
　　檳榔花發〈竹枝〉鷓鴣啼〈女兒〉雄飛煙瘴〈竹枝〉雌亦飛〈女兒〉
　　木棉花盡〈竹枝〉荔支垂〈女兒〉千花萬花〈竹枝〉待郎歸〈女兒〉
　　芙蓉竝蔕〈竹枝〉一心連〈女兒〉花侵槅子〈竹枝〉眼應穿〈女兒〉
　　筵中蠟燭〈竹枝〉淚珠紅〈女兒〉合歡桃核〈竹枝〉兩人同〈女兒〉
　　斜江風起〈竹枝〉動橫波〈女兒〉劈開蓮子〈竹枝〉苦心多〈女兒〉
　　山頭桃花〈竹枝〉谷底杏〈女兒〉兩花窈窕〈竹枝〉遙相映〈女兒〉
　　摘得新
　　酌一巵須教玉笛吹錦筵紅蠟燭莫來遲繁紅一夜經風雨是空枝
　　摘得新枝枝葉葉春管蒹羙酒最闗人平生都得幾十度展香茵
　　采蓮子
　　菡蓞香連十頃陂〈舉櫂〉小姑貪戲采蓮遲〈年少〉晩來弄水船頭濕〈舉櫂〉更脫紅裙裏鴨兒〈年少〉
　　船動湖光灎灎秋〈舉櫂〉貪看年少信船流〈年少〉無端隔水拋蓮子〈舉櫂〉遙被人知半日羞〈年少〉
　　拋毬樂
　　紅撥一聲飄輕裘墜越綃帶翻金孔雀香滿繡蜂腰少少拋分數花枝正索饒
　　金蹙花毬小真珠繡帶垂幾回衝蠟燭千度入香懐上客終須醉觥盂且亂排
　　憶江南
　　蘭燼落屏上暗紅蕉閑夢江南梅熟日夜船吹笛雨瀟瀟人語驛邊橋
　　樓上寢殘月下簾旌夢見秣陵惆悵事桃花栁絮滿江城雙髻坐吹笙
　　天仙子
　　晴野鷺鷥飛一隻水葓花發秋江碧劉郎此日別天仙登綺席淚珠滴十二晩峰青歴歴
　　躑躅花開紅照水鷓鴣飛遶青山觜行人經歳始歸來千萬里錯相倚懊惱天仙應有以
　　怨回紇〈二首〉
　　白首南朝女愁聽異域歌收兵頡利國飲馬胡盧河毳布腥膻久穹廬歲月多雕窠城上宿吹笛淚滂沱祖席駐征櫂開帆𠉀信潮隔筵桃葉泣吹管杏花飄船去鷗飛閣人歸塵上橋別離惆悵淚江路濕紅蕉司空圖〈一首〉
　　酒泉子
　　買得杏花十載歸來方始坼假山西畔藥闌東滿枝紅旋開旋落旋成空白髮多情人更惜黃昏把酒祝東
　　風且從容
　　韓偓〈三首〉
　　生查子
　　侍女動妝奩故故驚人睡那知本未眠背面偷垂淚嬾卸鳳凰釵羞入鴛鴦被時復見殘燈和煙墜金穗
　　浣溪沙
　　攏鬢新收玉歩揺背燈初解繡裙腰枕寒衾冷異香焦深院不闗春寂寂落花和雨夜迢迢恨情殘醉卻無
　　聊
　　宿醉離愁慢髻鬟六銖衣薄惹輕寒慵紅悶翠掩青鸞羅韈況兼金菡蓞雪肌仍是玉琅玕骨香腰細更沉
　　檀
　　張曙〈小字阿灰侍郎禕子詞一首〉
　　浣溪沙
　　枕障熏爐隔繡帷二年終日苦相思杏花明月始應知天上人間何處去舊歡新夢覺來時黃昏微雨畫簾
　　埀
　　鍾輻〈江南人咸通末以廣文生為蘇州院巡詞一首〉
　　卜算子慢
　　桃花院落煙重露寒寂寞禁煙晴晝風拂珠𬖄還記去年時𠉀惜春心不喜閑窗繡倚屏山和衣睡覺醺醺暗消殘酒　獨倚危闌久把玉筍偷彈黛蛾輕鬬一㸃相思萬般自家甘受抽金釵欲買丹青手寫別來容顔寄與使知人清瘦












　　御定全唐詩卷八百九十一
<集部,總集類,御定全唐詩>
　　欽定四庫全書
　　御定全唐詩巻八百九十二
　　韋莊〈五十二首〉
　　訴衷情
　　燭燼香殘簾半巻夢初驚花欲謝深夜月籠明何處按歌聲輕輕舞衣塵暗生負春情
　　碧沼紅芳煙雨靜倚蘭橈垂玉佩交帶嫋纖腰鴛夢隔星橋迢迢越羅香暗銷墜花翹
　　天仙子
　　悵望前回夢裏期看花不語苦尋思露桃宮裏小腰肢眉眼細鬢雲垂惟有多情宋玉知
　　深夜歸來長酩酊扶入流蘇猶未醒醺醺酒氣麝蘭和驚睡覺笑呵呵長笑人生能幾何
　　蟾彩霜華夜不分天外鴻聲枕上聞繡衾香冷嬾重熏人寂寂葉紛紛纔睡依前夢見君
　　夢覺雲屏依舊空杜鵑聲咽隔簾櫳玉郎薄倖去無蹤
　　一日日恨重重淚界蓮顋兩線紅
　　金似衣裳玉似身眼如秋水鬢如雲霞帬月帔一羣羣來洞口望煙分劉阮不歸春日曛
　　江城子〈城一作神一名水晶𬖄〉
　　恩重嬌多情易傷漏更長解鴛鴦朱脣未動先覺口脂香緩揭繡衾抽皓腕移鳳枕枕檀郎
　　髻鬟狼藉黛眉長出蘭房別檀郎角聲嗚咽星斗漸微茫露冷月殘人未起畱不住淚千行
　　定西番
　　挑盡金燈紅燼人灼灼漏遲遲未眠時斜倚銀屏無語閒愁上翠眉悶殺梧桐殘雨滴相思
　　芳草叢生縷結花豔豔雨濛濛曉庭中塞逺久無音問愁銷鏡裏紅紫燕黃鸝猶至恨何窮
　　思帝鄉
　　雲髻墜鳳釵垂髻墜釵垂無力枕函欹翡翠屏深月落漏依依說盡人間天上兩心知
　　春日遊杏花吹滿頭陌上誰家年少足風流妾擬將身嫁與一生休縱被無情棄不能羞
　　上行杯
　　芳草灞陵春岸柳煙深滿樓管一曲離聲腸寸斷今日送君千萬紅縷玉盤金鏤盞須勸珍重意莫辭滿白馬玉鞭金轡少年郎離別容易迢遰去程千萬里惆悵異鄉雲水滿酌一杯勸和涙須愧珍重意莫辭醉
　　酒泉子
　　月落星沈樓上美人春睡綠雲欹金枕膩畫屏深　子規啼破相思夢曙色東方纔動柳煙輕花露重思難任
　　女冠子〈二首〉
　　四月十七正是去年今日別君時忍涙佯低面含羞半歛眉　不知魂已斷空有夢相隨除卻天邊月沒人知昨夜夜半枕上分明夢見語多時依舊桃花面頻低柳葉眉　半羞還半喜欲去又依依覺來知是夢不勝悲
　　浣溪沙
　　清曉妝成寒食天栁毬斜嫋間花鈿卷簾直出畫堂前指㸃牡丹初綻朶日髙猶自憑朱闌含嚬不語恨春
　　殘
　　欲上鞦韆四體慵擬交人送又心忪畫堂簾幕月明風此夜有情誰不極隔牆梨雪又玲瓏玉容憔悴惹微
　　紅
　　惆悵夢餘山月斜孤燈照壁背紅紗小樓髙閣謝娘家暗想玉容何所似一枝春雪凍梅花滿身香霧簇朝
　　霞
　　緑樹藏鶯鶯正啼栁絲斜拂白銅鞮弄珠江上草萋萋日暮飲歸何處客繡鞍驄馬一聲嘶滿身蘭麝醉如
　　泥
　　夜夜相思更漏殘傷心明月憑闌干想君思我錦衾寒咫尺畫堂深似海憶來惟把舊書看幾時攜手入長
　　安
　　歸國遙
　　春欲暮滿地落花紅帶雨惆悵玉籠鸚鵡單棲無伴侶南望去程何許問花花不語早晩得同歸去恨無雙
　　翠羽
　　金翡翠為我南飛傳我意罨畫橋邊春水幾年花下醉別後只知相愧淚珠難逺寄羅幕繡幃鴛被舊歡如
　　夢裏
　　春欲晩戲蝶遊蜂花爛漫日落謝家池館栁絲金縷斷睡覺緑鬟風亂畫屏雲雨散閑倚博山長歎淚流霑
　　皓腕
　　菩薩蠻
　　紅樓別夜堪惆悵香燈半巻流蘇帳殘月出門時羙人和淚辭　琵琶金翠羽上黃鶯語勸我早歸家緑窗人似花
　　人人盡說江南好遊人只合江南老春水碧於天畫船聽雨眠　壚邊人似月皓腕凝雙雪未老莫還鄉還鄉須斷腸
　　如今卻憶江南樂當時年少春衫薄騎馬倚斜橋滿樓紅袖招　翠屏金屈曲醉入花叢宿此度見花枝白頭誓不歸
　　勸君今夜須沈醉尊前莫話明朝事珍重主人心酒深情亦深　須愁春漏短莫訴金杯滿遇酒且呵呵人生能幾何
　　洛陽城裏春光好洛陽才子他鄉老栁暗魏王堤此時心轉迷　桃花春水淥水上鴛鴦浴凝恨對殘暉憶君君不知
　　更漏子
　　鐘鼓寒樓閣暝月照古桐金井深院閉小庭空落花香露紅　煙栁重春霧薄燈背水窗髙閣閑倚戶暗霑衣待郎郎不歸
　　謁金門〈一名花自落一名垂楊碧一名出塞〉
　　春雨足染就一溪新綠栁外飛來雙羽玉弄晴相對浴樓外翠𬖄髙軸倚遍闌干幾曲雲淡水平煙樹簇寸
　　心千里目
　　春漏促金燼暗挑殘燭一夜𬖄前風撼竹夢魂相斷續有箇嬌饒如玉夜夜繡屏孤宿閑抱琵琶尋舊曲逺
　　山眉黛綠
　　空相憶無計得傳消息天上嫦娥人不識寄書何處覓新睡覺來無力不忍把君書跡滿院落花春寂寂斷
　　腸芳草碧
　　清平樂
　　春愁南陌故國音書隔細雨霏霏梨花白燕拂畫𬖄金額　盡日相望王孫塵滿衣上淚痕誰向橋邊吹笛駐馬西望銷魂
　　野花芳草寂寞闗山道栁吐金絲鶯語早惆悵香閨暗老　羅帶悔結同心獨憑朱闌思深夢覺半牀斜月小窗風觸鳴琴
　　何處遊女蜀國多雲雨雲解有情花解語窣地繡羅金縷　妝成不整金鈿含羞待月鞦韆住在綠槐隂裏門臨春水橋邊
　　鶯啼殘月繡閣香燈滅門外馬嘶郎欲別正是落花時節　妝成不畫蛾眉含愁獨倚金扉去路香塵莫掃掃即郎去歸遲
　　瑣窗春暮滿地梨花雨君不歸來情又去紅淚散霑金縷　夢魂飛斷煙波傷心不奈春何空把金針獨坐鴛鴦愁繡雙窠
　　緑楊春雨金線飄千縷花拆香枝黃鸝語玉勒雕鞍何處　碧窗望斷燕鴻翠簾睡眼溟濛寳瑟誰家彈罷含悲斜倚屏風
　　喜遷鶯〈即鶴沖天〉
　　人洶洶鼓鼕鼕襟袖五更風大羅天上月朦朧騎馬上虛空　香滿衣雲滿路鸞鳳遶身飛舞霓旌絳節一羣羣引見玉華君
　　街鼓動禁城開天上探人回鳳銜金牓出雲來平地一聲雷　鶯巳遷龍巳化一夜滿城車馬家家樓上簇神仙爭看鶴沖天
　　應天長
　　綠槐隂裏黃鶯語深院無人春書午畫簾垂金鳳舞寂寞繡屏香一炷　碧天雲無定處空有夢魂來去夜夜綠窗風雨斷腸君信否
　　別來半歲音書絶一寸離腸千萬結難相見易相別又是玉樓花似雪　暗相思無處說惆悵夜來煙月想得此時情切淚霑紅袖黦
　　荷葉杯
　　絶代佳人難得傾國花下見無期一雙愁黛逺山眉不忍更思惟　閑掩翠屏金鳳殘夢羅幕畫堂空碧天無路信難通惆悵舊房櫳
　　記得那年花下深夜初識謝娘時水堂西面畫簾垂攜手暗相期　惆悵曉鶯殘月相別從此隔音塵如今俱是異鄉人相見更無因
　　河傳
　　何處煙雨隋堤春暮栁色蔥蘢畫橈金縷翠旗髙颭香風水光融　青娥殿腳春妝媚輕雲裏綽約司花妓江都宮闕清淮月映迷樓古今愁
　　春晩風暖錦城花滿狂殺遊人玉鞭金勒尋勝馳驟輕塵惜良辰　翠蛾爭勸臨卭酒纖纖手拂面垂絲栁歸時煙裏鐘鼓正是黃昏暗銷魂
　　錦浦春女繡衣金縷霧薄雲輕花深栁暗時節正是清明雨初晴　玉鞭魂斷煙霞路鶯鶯語一望巫山雨香塵隱映遙望翠檻紅樓黛眉愁
　　怨王孫〈與河傳月照梨花二詞同調〉
　　錦里蠶市滿街珠翠千萬紅妝玉蟬金雀寳髻花簇鳴璫繡衣長　日斜歸去人難見青樓逺隊隊行雲散不知今夜何處深鎖蘭房隔仙鄉
　　木蘭花
　　獨上小樓春欲暮愁望玉闗芳草路消息斷不逢人卻歛細眉歸繡戶　坐看落花空歎息羅袂溼班紅淚滴千山萬水不曾行魂夢欲敎何處覓
　　小重山
　　一閉昭陽春又春夜寒宮漏永夢君恩臥思陳事暗消魂羅衣濕紅袂有啼痕　歌吹隔重閽遶庭芳草綠倚長門萬般惆悵向誰論凝情立宮殿欲黃昏
　　望逺行
　　欲別無言倚畫屏含恨暗傷情謝家庭樹錦雞鳴殘月落邊城　人慾別馬頻嘶綠槐千里長堤出門芳草路萋萋雲雨別來易東西不忍別君後卻入舊香閨牛嶠〈二十七首〉
　　憶江南
　　銜泥燕飛到畫堂前占得杏梁安穩處體輕惟有主人憐堪羨好因緣
　　紅繡被兩兩間鴛鴦不是鳥中偏愛爾為緣交頸睡南塘全勝薄情郎
　　西溪子
　　捍撥雙盤金鳳蟬鬢玉釵揺動畫堂前人不語解語彈到昭君怨處翠蛾愁不擡頭
　　江城子
　　鵁鶄飛起郡城東碧江空半灘風越王宮殿蘋葉藕花中簾卷水樓魚浪起千片雪雨濛濛
　　極浦煙消水鳥飛離筵分手時送金巵渡口楊花狂雪任風吹日暮空江波浪急芳草岸栁如絲
　　定西番
　　紫塞月明千里金甲冷戍樓寒夢長安　鄉思望中天闊漏殘星亦殘畫角數聲嗚咽雪漫漫
　　望江怨
　　東風急惜別花時手頻執羅幃愁獨入　馬嘶殘雨春蕪溼倚門立寄語薄情郎粉香和淚泣
　　女冠子〈四首〉
　　綠雲髙髻㸃翠勻紅時世月如眉淺笑含雙靨低聲唱小詞　眼看惟恐化魂蕩欲相隨玉趾回嬌歩約佳期錦江煙水卓女燒春濃美小檀霞繡帶芙蓉帳金釵芍藥花　額黃侵膩髮臂釧透紅紗栁暗鶯啼處認郎家星冠霞帔住在蘂珠宮裏佩丁當明翠揺蟬翼纖珪理宿妝　醮壇春晝綠藥院杏花香青鳥傳心事寄劉郎雙飛雙舞春晝後園鶯語卷羅幃錦字書封了銀河雁過遲　鴛鴦排寳帳豆蔲繡連枝不語勻珠淚落花時
　　酒泉子
　　記得去年煙暖杏園花正發雪飄香江草綠栁絲長鈿車纖手巻簾望眉學春山様鳳釵低嫋翠鬟上落梅妝
　　菩薩蠻
　　舞帬香暖金泥鳳畫梁語燕驚殘夢門外栁花飛玉郎猶未歸　愁勻紅粉淚眉翦春山翠何處是遼陽錦屏春晝長
　　栁花飛處鶯聲急晴街春色香車立金鳳小簾開臉波和恨來　今宵求夢想難到青樓上贏得一場愁鴛衾誰竝頭
　　玉釵風動春幡急交枝紅杏籠煙泣樓上望卿卿窗寒新雨晴　熏爐䝉翠被繡帳鴛鴦睡何處有相知羨他初畫眉
　　畫屏重疊巫陽翠楚神尚有行雲意朝暮幾般心向他情謾深　風流今古隔虛作瞿塘客山月照山花夢囬燈影斜
　　風簾燕舞鶯啼栁妝臺約鬢低纖手釵重髻盤珊一枝紅牡丹　門前行樂客白馬嘶春色故故墜金鞭囬頭應眼穿
　　綠雲鬢上飛金雀愁眉歛翠春煙薄香閣掩芙蓉畫屏山幾重　窗寒天欲曙猶結同心苣啼粉涴羅衣問郎何日歸
　　玉爐冰簟鴛鴦錦粉融香汗流山枕簾外轆轤聲歛眉含笑驚　栁隂煙漠漠低鬢蟬釵落須作一生拌盡君今日歡
　　更漏子
　　星漸稀漏頻轉何處輪臺聲怨香閣掩杏花紅月明楊栁風　挑錦字記情事惟願両心相似收淚語背燈眠玉釵橫枕邊
　　春夜闌更漏促金燼暗挑殘燭驚夢斷錦屏深兩鄉明月心　閨草碧望歸客還是不知消息孤負我悔憐君告天天不聞
　　南浦情紅粉淚爭奈兩人深意低翠黛巻征衣馬嘶霜葉飛　招手別寸腸結還是去年時節書託鴈夢歸家覺來江月斜
　　感恩多
　　兩條紅粉淚多少香閨意彊攀桃李枝歛愁眉　陌上鶯啼蜨舞栁花飛栁花飛願得郎心憶家還早歸自從南浦別愁見丁香結近來情轉深憶鴛衾　幾度將書託煙雁淚盈襟淚盈襟禮月求天願君知我心
　　應天長
　　玉樓春望晴煙滅舞衫斜巻金條脫黃鸝嬌轉聲初歇杏花飄盡龍山雪　鳳釵低赴節筵上王孫愁絶鴛鴦對銜羅結兩情深夜月
　　雙眉澹薄藏心事清夜背燈嬌又醉玉釵橫山枕膩寳帳鴛鴦春睡美　別經時無限意虛道相思憔悴莫信綵牋書裏賺人腸斷字
　　木蘭花
　　春入橫塘揺淺浪花落小園空惆悵此情誰信為狂夫恨翠愁紅流枕上　小玉窗前嗔燕語紅淚滴穿金線縷雁歸不見報郎歸織成錦字封過與





　　御定全唐詩巻八百九十二
　　欽定四庫全書
　　御定全唐詩巻八百九十三
　　毛文錫〈字平珪登進士第後事蜀為翰林學士遷內樞密使歴文思殿大學士司徒詞三十一首〉
　　西溪子
　　昨夜西溪遊賞芳樹竒花千樣鎖春光金尊滿聽絃管嬌妓舞衫香暖不覺到斜暉馬䭾歸
　　何滿子〈何一作河〉
　　紅粉樓前月照碧紗窗外鶯啼夢斷遼陽音信那堪獨守空閨恨對百花時節王孫緑草萋萋
　　訴衷情〈一名桃花水〉
　　桃花流水漾縱橫春晝彩霞明劉郎去阮郞行惆悵恨難平　愁坐對雲屏筭歸程何時𢹂手洞邊迎訴衷情鴛鴦交頸繡衣輕碧沼藕花馨偎藻荇映蘭汀和雨浴浮萍　思婦對心驚想邊庭何時解佩掩雲屏訴衷情
　　中興樂
　　豆蔲花緐煙艷深丁香輭結同心翠鬟女相與共淘金紅蕉葉裏猩猩語鴛鴦浦鏡中鸞舞絲雨隔荔枝隂
　　醉花間〈二首〉
　　休相問怕相問相問還添恨春水滿塘生鸂鶒還相趂昨夜雨霏霏臨明寒一陣偏憶戍樓人乆絶邊庭信
　　深相憶莫相憶相憶情難極銀漢是紅牆一帶遙相隔金盤珠露滴兩岸榆花白風揺玉佩清今夕為何夕
　　酒泉子
　　緑樹春深燕語鶯啼聲斷續惠風飄蕩入芳叢惹殘紅栁絲無力嫋煙空金盞不辭須滿酌海棠花下思朦
　　朧醉春風
　　紗窗恨
　　新春燕子還來至一雙飛壘巢泥溼時時墜涴人衣後園裏看百花發香風拂繡戸金扉月照紗窗恨依依雙雙蝶翅塗鉛粉咂花心綺窗繡戸飛來穩畫堂隂二三月愛隨風絮伴落花來拂衣襟更剪輕羅片傅黃金
　　戀情深
　　滴滴銅壺寒漏咽醉紅樓月宴餘香殿㑹鴛衾蕩春心真珠𬖄下曉光侵鶯語隔瓊林寳帳欲開慵起戀情
　　深
　　玉殿春濃花爛漫簇神仙伴羅帬窣地縷黃金奏清音酒䦨歌罷兩沈沈一笑動君心永願作鴛鴦伴戀情
　　深
　　浣溪沙
　　七夕年年信不違銀河清淺白雲微蟾光鵲影伯勞飛每恨蟪蛄憐婺女幾回嬌妒下鴛機今宵嘉㑹兩依
　　依
　　攤破浣溪沙
　　春水輕波浸緑苔枇杷洲上紫檀開晴日眠沙鸂鶒穩㬉相偎　羅韈生塵遊女過有人逢著弄珠回蘭麝飄香初解佩忘歸來
　　贊浦子
　　錦帳添香睡金爐換夕薫嬾結芙蓉帶慵拖翡翠帬正是柳夭桃媚那堪暮雨朝雲宋玉髙唐意裁瓊欲贈君
　　巫山一叚雲
　　雨霽巫山上雲輕映碧天遠風吹散又相連十二晩𡶶前　暗濕啼猨樹髙籠過客𦨣朝朝暮暮楚江邊幾度降神仙
　　貌掩巫山色才過濯錦波阿誰提筆上銀河月裏寫嫦娥　薄薄施鉛粉盈盈掛綺羅菖蒲花役夢魂多年代屬元和
　　栁含煙
　　隋堤柳汴河旁夾岸緑隂千里龍舟鳳舸木蘭香錦㠶張　因夢江南春景好一路流蘇羽葆笙歌未盡起橫流鎖春愁
　　河橋栁占芳春映水含煙拂路幾回攀折贈行人暗傷神　樂府吹爲橫笛曲能使離腸斷續不如移植在金門近天恩
　　章臺栁近垂旒低拂徃來冠蓋朦朧春色滿皇州瑞煙浮　直與路邉江畔別免被離人攀折最憐京兆畫蛾眉葉纎時
　　御溝栁占春多半出宮牆婀娜有時倒景醮輕羅麴塵波　昨日金鑾巡上苑風亞舞腰纎輭裁培得地近皇宮瑞煙濃
　　更漏子
　　春夜䦨春恨切花外子規啼月人不見夢難憑紅紗一㸃燈　偏怨別是芳節庭下丁香千結宵霧散曉霞暉梁間雙燕飛
　　喜遷鶑
　　芳春景曖晴煙喬木見鶯遷傳枝偎葉語關關飛𬨨綺叢間　錦翼鮮金毳輭百轉千嬌相喚碧紗窗曉怕聞聲驚破鴛鴦暖
　　應天長
　　平江波暖鴛鴦語兩兩釣船歸極浦蘆洲一夜風和雨飛起淺沙翹雪鷺　漁燈明遠渚蘭櫂今宵何處羅袂從風輕舉愁殺采蓮女
　　月宮春
　　水晶宮裏桂花開神仙探幾回紅芳金蘂繡重臺低傾瑪瑙杯　玉兔銀蟾爭守䕶姮娥奼女戲相偎遙聽鈞天九奏玉皇親看來
　　虞美人
　　鴛鴦對浴銀塘暖水面蒲梢短垂楊低拂麴塵波蛛絲結網露珠多滴圓荷　遙思桃葉呉江碧便是天河隔錦鱗紅鬛影沈沈相思空有夢相尋意難任
　　寳檀金縷鴛鴦枕綬帶盤宮錦夕陽低映小窗明南園綠樹語鶯鶯夢難成　玉爐香煖頻添炷滿地飄輕絮珠𬖄不巻度沈煙庭前閒立畫鞦韆艷陽天
　　臨江仙
　　暮蟬聲盡落斜陽銀蟾影掛瀟湘黃陵廟側水茫茫楚山紅樹煙雨隔髙唐　岸泊漁燈風颭碎白蘋逺散濃香靈娥鼓瑟韻清商朱淒切雲散碧天長
　　接賢賔
　　香韉鏤襜五色驄值春景初融流珠噴沫𨇾蹀汗血流紅　少年公子能乘馭金鑣玉轡瓏璁爲惜珊瑚鞭不下驕生百歩千蹤信穿花從拂栁向九陌追風
　　贊成功
　　海棠未坼萬㸃深紅香包緘結一重重似含羞態邀勒春風蜂來蝶去任遶芳叢　昨夜微雨飄灑庭中忽聞聲滴井邊桐羙人驚起坐聽晨鐘快教折取戴玉瓏璁
　　甘州遍
　　春光好公子愛閑遊足風流金鞍白馬雕弓寳劎紅纓錦襜出長楸　花蔽膝玉銜頭尋芳逐勝歡宴絲竹不曾休羙人唱掲調是甘州醉紅樓堯年舜日樂聖永無憂
　　秋風𦂳平磧雁行低陣雲齊蕭蕭颯颯邊聲四起愁聞戍角與征鼙　青塜北黒山西沙飛聚散無定往往路人迷鐵衣冷戰馬血霑蹄破蕃奚鳳皇詔下歩歩躡丹梯
　　和凝〈二十四首〉
　　漁父
　　白芷汀寒立鷺鷥蘋風輕翦浪花時煙羃羃日遲遲香引芙蓉惹釣絲
　　天仙子
　　栁色披衫金縷鳳纎手輕拈紅豆弄翠蛾雙歛正含情桃花洞瑤臺夢一片春愁誰與共
　　洞口春紅飛蓛蓛仙子含愁眉黛綠阮郞何事不歸來嬾燒金慵篆玉流水桃花空斷續
　　江城子
　　初夜含嬌入洞房理殘妝栁眉長翡翠屛中親爇玉爐香整頓金鈿呼小玉排紅燭待潘郞
　　竹裏風生月上門理秦箏對雲屏輕撥朱恐亂馬嘶聲含恨含嬌獨自語今夜約太遲生
　　斗轉星移玉漏頻已三更對棲鶯歴歴花間似有馬蹄聲含笑整衣開繡戶斜歛手下階迎
　　迎得郞來入繡闈語相思連理枝鬢亂釵垂梳墮印山眉婭奼含情嬌不語纎玉手撫郞衣
　　帳裏鴛鴦交頸情恨雞聲天巳明愁見街前還是說歸程臨上馬時期後㑹待梅綻月初生
　　何滿子
　　正是破瓜年幾含情慣得人饒桃李精神鸚鵡舌可堪虛度良宵卻愛藍羅帬子羨他長束纎腰
　　寫得魚牋無限其如花鎖春暉目斷巫山雲雨空教殘夢依依卻愛薰香小鴨羨他長在屏幃
　　望梅花
　　春草全無消息臘雪猶餘蹤跡越嶺寒枝香自折冷艷竒芳堪惜何事壽陽無處覓吹入誰家橫笛
　　薄命女〈一名長命女〉
　　天欲曉宮漏穿花聲繚繞窗裏星光少　冷露寒侵帳額殘月光沈樹杪夢斷錦幃空悄悄彊起愁眉小
　　春光好〈一名愁倚欄令〉
　　紗窗暖畫屏閒嚲雲鬟睡起四肢無力半春間　玉指翦裁羅勝金盤㸃綴酥山窺宋深心無限事小眉彎蘋葉輭杏花明畫船輕雙浴鴛鴦出綠汀櫂歌聲　春水無風無浪春天半雨半晴紅粉相隨南浦晩幾含情
　　採桑子
　　蝤蠐領上訶梨子繡帶雙垂椒戸閑時競學樗蒲賭荔支　叢頭鞋子紅編細帬窣金絲無事嚬眉春思翻教阿母疑
　　菩薩蠻
　　越梅半拆輕寒裏冰清澹薄籠藍水暖覺杏梢紅遊絲狂惹風　閑階莎徑碧逺夢猶堪惜離恨又迎春相思難重陳
　　喜遷鶯
　　曉月墜宿雲披銀燭錦屏帷建章鐘動玉繩低宮漏出花遲　春態淺來雙燕紅日漸長一線嚴妝欲罷轉黃鸝飛上萬年枝
　　山花子
　　鶯錦蟬縠馥麝臍輕裾花草曉煙迷鸂鶒戰金紅掌墜翠雲低　星靨笑偎霞臉畔蹙金開襜襯銀泥春思半和芳草嫩碧萋萋
　　銀字笙寒調正長水文簟冷畫屏涼玉腕重金扼臂淡梳妝　幾度試香纎手暖一囬嘗酒絳脣光佯弄紅絲繩拂子打檀郞
　　臨江仙
　　海棠香老春江晩小樓霧縠空濛翠鬟初出繡簾中麝煙鸞佩惹蘋風　碾玉釵揺鸂鶒戰雪肌雲鬢將融含情遙指碧波東越玊臺殿蓼花紅
　　披袍窣地紅宮錦鶯語時轉輕音碧羅冠子穩犀簪鳯凰雙颭歩揺金　肌骨細勻紅玉輭臉波微送春心嬌羞不肯入鴛衾蘭膏光裏兩情深
　　小重山
　　春入神京萬木芳禁林鶯語滑蝶飛狂曉花擎露妒啼妝紅日永風和百花香　煙鎖柳絲長御溝澄碧水轉池塘時時微雨洗風光天衢逺到處引笙簧
　　正是神京爛漫時羣仙初折得郄詵枝烏犀白紵最相宜精神出御陌袖鞭垂　栁色展愁眉管分響亮探花期光隂占斷曲江池新牓上名姓徹丹墀
　　麥秀兩岐
　　涼簟鋪斑竹鴛枕竝紅玉臉蓮紅眉栁綠胸雪宜新浴淡黃衫子裁春縠異香芬馥　羞道交回燭未慣雙雙宿樹連枝魚比目掌上腰如束嬌嬈不爭人拳跼黛眉微蹙
　　牛希濟〈十二首〉
　　生查子
　　春山煙欲收天澹星稀小殘月臉邊眀別淚臨清曉語巳〈一夲無此字〉多情未了回首猶重道記得綠羅帬處處憐芳草
　　新月曲如眉未有團圞意紅豆不堪看滿眼相思淚終日劈桃穰人在心兒裏兩朶隔牆花早晩成連理
　　中興樂〈即濕羅衣〉
　　池塘暖碧浸晴暉濛濛栁絮輕飛紅蘂凋來醉夢還稀春雲空有雁歸珠簾垂東風寂寞恨郞拋擲涙濕羅
　　衣
　　酒泉子
　　枕轉簟涼清曉逺鐘殘夢月光斜簾影動舊爐香　夢中說盡相思事纎手勻雙淚去年書今日意斷人腸
　　謁金門
　　秋巳暮重疊關山岐路嘶馬揺鞭何處去曉禽霜滿樹夢斷禁城鐘鼔淚滴枕檀無數一㸃凝紅和薄霧翠
　　蛾愁不語
　　臨江仙
　　峭碧叅差十二𡶶冷煙寒樹重重瑤姬宮殿是仙蹤金爐珠帳香靄晝偏濃　一自楚王驚夢斷人間無路相逢至今雲雨帶愁容月斜江上征櫂動晨鐘
　　謝家仙觀寄雲岑嵒蘿拂地成隂洞房不閉白雲深當時丹竈一粒化黃金　石壁霞衣猶半掛松風長似鳴琴時聞唳鶴起前林十洲髙㑹何處許相尋
　　渭闕宮城秦樹凋玉樓獨上無憀含情不語自吹簫調清和恨天路逐風飄　何事乗龍人忽降似知深意相招三清攜手路非遙世間屏障彩筆畫嬌饒
　　江繞黃陵春廟閑嬌鶯獨語關關滿庭重疊綠苔斑隂雲無事四散自歸山　簫鼓聲稀香燼冷月娥斂盡彎環風流皆道勝人間須知狂客判死爲紅顔
　　素洛春光㶑灧平千重媚臉初生凌波羅韈勢輕輕煙籠日照珠翠半分眀　風引寳衣疑欲舞鸞囘鳯翥堪驚也知心許恐無成陳王辭賦千載有聲名
　　柳帶揺風漢水濵平蕪両岸爭勻鴛鴦對浴浪㾗新弄珠遊女微笑自含春　輕歩暗移蟬鬢動羅帬風惹輕塵水精宮殿豈無因空勞纎手解佩贈情人
　　洞庭波浪颭晴天君山一㸃凝煙此中眞境屬神仙玉樓珠殿相映月輪邉　萬里平湖秋色冷星辰垂影參然橘林霜重更紅鮮羅浮山下有路暗相連










　　御定全唐詩巻八百九十三
　　欽定四庫全書
　　御定全唐詩巻八百九十四
　　薛昭藴〈蜀侍郎詞十九首〉
　　相見歡
　　羅𥜗繡袂香紅畫堂中細草平沙蕃馬小屏風　巻羅幕憑妝閣思無窮暮雨輕煙魂斷隔簾櫳
　　醉公子〈一名四換頭〉
　　慢綰青絲髪光砑吳綾韈牀上小熏籠韶州新退紅叵耐無端處捻得從頭汙惱得眼慵開問人閑事來
　　女冠子
　　求仙去也翠鈿金箆盡捨入嵒巒霧巻黃羅帔雲雕白玉冠　野煙溪洞冷林月石橋寒靜夜松風下禮天壇雲羅霧縠新授明威法籙降真函髻綰青絲髪冠抽碧玉篸　往來雲過五去住島經三正遇劉郎使啓瑤緘
　　浣溪沙
　　紅蓼渡頭秋正雨印沙鷗跡自成行整鬟飄袖野風香不語含嚬深浦裏㡬囘愁煞櫂船郎燕歸帆盡水茫
　　茫
　　鈿匣菱花錦帯垂靜臨蘭檻卸頭時約鬟低珥算歸期花茂草青湘渚闊夢餘空有漏依依二年終日損芳
　　菲
　　粉上依稀有淚痕郡庭花落欲黃昏逺情深恨與誰論記得去年寒食日延秋門外卓金輪日斜人散暗銷
　　魂
　　握手河橋柳似金蜂須輕惹百花心蕙風蘭思寄清琴意滿便同春水滿情深還似酒杯深楚煙湘月兩沈
　　沈
　　簾外三間出寺牆滿街垂柳緑隂長嫩紅輕翠間濃妝瞥地見時猶可可卻來閑處暗思量如今情事隔仙
　　鄉
　　江館清秋纜客船故人相送夜開筵麝煙蘭燄簇花鈿正是斷魂迷楚雨不堪離恨咽湘月髙霜白水連
　　天
　　傾國傾城恨有餘㡬多紅淚泣姑蘇倚風凝睇雪肌膚吳主山河空落日越王宮殿半平蕪藕花菱蔓滿平
　　湖
　　越女淘金春水上歩揺雲鬢佩鳴璫渚風江草又清香不為逺山凝翠黛只應含恨向斜陽碧桃花謝憶劉
　　郎
　　謁金門
　　春滿院疊損羅衣金線睡覺水精簾未巻簾前雙語燕斜掩金鋪一扇滿地落花千片早是相思腸欲斷忍
　　教頻夢見
　　喜遷鶯
　　殘蟾落曉鐘鳴羽化覺身輕乍無春睡有餘酲杏苑雪初晴　紫陌長襟袖冷不是人間風景囘看塵土似前生休羨谷中鸎
　　金門曉玉京春駿馬驟輕塵樺煙深處白衫新認得化龍身　九陌喧千戶啓滿袖桂香風細杏園歡宴曲江濵自此占芳辰
　　清明節雨晴天得意正當年馬驕泥輭錦連乾香袖半籠鞭　花色融人競賞盡是繡鞍朱鞅日斜無計更留連歸路草和煙
　　小重山
　　春到長門春草青玉階華露滴月朧明東風吹斷紫簫聲宮漏促簾外曉嗁鸎　愁極夢難成紅妝流宿淚不勝情手挼裙帯遶花行思君切羅幌暗塵生
　　秋到長門秋草黃畫梁雙燕去出宮牆玉簫無復理霓裳金蟬墜鸞鏡掩休妝　憶昔在昭陽舞衣紅綬帯繡鴛鴦至今猶惹御爐香魂夢斷愁聽漏更長
　　離別難
　　寳馬曉鞴雕鞍羅幃乍別情難那堪春景媚送君千萬里半妝珠翠落露華寒紅蠟燭青絲曲偏能鉤引淚闌干　良夜促香塵緑魂欲迷檀眉半歛愁低未別心先咽欲語情難說出芳草路東西揺袖立春風急櫻花楊柳雨淒淒
　　顧夐〈五十五首〉
　　荷葉杯
　　春盡小庭花落寂寞憑檻歛雙眉忍教成病憶佳期知摩知知摩知
　　歌發誰家筵上寥亮別恨正悠悠蘭釭背帳月當樓愁摩愁愁摩愁
　　弱柳好花盡拆晴陌陌上少年郎滿身蘭麝撲人香狂摩狂狂摩狂
　　記得那時相見膽戰鬢亂四肢柔泥人無語不擡頭羞摩羞羞摩羞
　　夜久歌聲怨咽殘月菊冷露微微看看濕透縷金衣歸摩歸歸摩歸
　　我憶君詩最苦知否字字盡闗心紅牋寫寄表情深吟摩吟吟摩吟
　　金鴨香濃鴛被枕膩小髻簇花鈿腰如細柳臉如蓮憐摩憐憐摩憐
　　曲砌蝶飛煙暖春半花發柳垂條花如雙臉柳如腰嬌摩嬌嬌摩嬌
　　一去又乖期信春盡滿院長莓苔手挼裙帯獨裵囘來摩來來摩來
　　甘州子
　　一爐龍麝錦帷傍屏掩映燭熒煌禁樓刁斗喜初長羅薦繡鴛鴦山枕上私語口脂香
　　每逢清夜與良晨多悵望足傷神雲迷水隔意中人寂寞繡羅茵山枕上㡬㸃淚痕新
　　曽如劉阮訪仙蹤深洞客此時逢綺筵散後繡衾同欵曲見韶容山枕上長是怯晨鐘
　　露桃花裏小樓深持玉盞聽瑤琴醉歸青瑣入鴛衾月色照衣襟山枕上翠鈿鎮眉心
　　紅爐深夜醉調笙敲拍處玉纖輕小屏古畫㟁低平煙月滿閑庭山枕上燈背臉波橫
　　遐方怨
　　簾影細簟文平象紗籠玉指縷金羅扇輕嫩紅雙臉似花明兩條眉黛逺山橫　鳯簫歇鏡塵生遼塞音書絶夢魂長暗驚玉郎經嵗負娉婷教人爭不恨無情
　　訴衷情
　　香滅簾垂春漏永整鴛衾羅帶重雙鳯縷黃金窗外月光臨沈沈斷腸無處尋負春心
　　永夜拋人何處去絶來音香閣掩眉歛月將沈爭忍不相尋怨孤衾換我心為你心始知相憶深
　　楊柳枝〈即柳枝〉
　　秋夜香閨思寂寥漏迢迢鴛幃羅幌麝煙銷燭光揺正憶玉郎遊蕩去無尋處更聞簾外雨瀟瀟滴芭蕉
　　醉公子〈二首〉
　　漠漠秋雲澹紅藕香侵檻枕倚小山屏金鋪向晩扄睡起橫波慢獨望情何限衰柳數聲蟬魂銷似去年㟁柳垂金線雨晴鸎百轉家住緑楊邉往來多少年馬嘶芳草逺髙樓簾半巻歛袖翠蛾攢相逢爾許難
　　酒泉子
　　楊柳舞風輕惹春煙殘雨杏花愁鸎正語畫樓東　錦屏寂寞思無窮還是不知消息鏡塵生珠淚滴損儀容羅帯縷金蘭麝煙凝魂斷畫屏欹雲鬢亂恨難任　㡬囘垂淚滴鴛衾薄情何處去月臨窗花滿樹信沈沈小檻日斜風度緑窗人悄悄翠幃閑掩舞雙鸞舊香寒別來情緒轉難判韶顔看卻老依稀粉上有嗁痕暗
　　銷魂
　　黛薄紅深約掠緑鬟雲膩小鴛鴦金翡翠稱人心　錦鱗無處傳幽意海燕蘭堂春又去隔年書千㸃淚恨難任
　　掩卻菱花收拾翠鈿休上面金蟲玉燕鎖香奩恨厭厭雲鬟半墜嬾重篸淚侵山枕濕銀燈背帳夢方酣鴈
　　飛南
　　水碧風清入檻細香紅藕膩謝娘歛翠恨無涯小屏斜堪憎蕩子不還家謾留羅帯結帳深枕膩炷沈煙負
　　當年
　　黛怨紅羞掩映畫堂春欲暮殘花微雨隔青樓思悠悠芳菲時節看將度寂寞無人還獨語畫羅𥜗香粉汙
　　不勝愁
　　浣溪沙
　　春色迷人恨正賒可堪蕩子不還家細風輕露著梨花簾外有情雙燕颺檻前無力緑楊斜小屏狂夢極天
　　涯
　　紅藕香寒翠渚平月籠虛閣夜蛩清塞鴻驚夢兩牽情寳帳玉爐殘麝冷羅衣金縷暗塵生小窗孤燭淚縱
　　橫
　　荷芰風輕簾幕香繡衣鸂鷘泳囘塘小屏閑掩舊瀟湘恨入空幃鸞影獨淚凝雙臉渚蓮光薄情年少悔思
　　量
　　惆悵經年別謝娘月窗花院好風光此時相望最情傷青鳥不來傳錦字瑤姬何處鎖蘭房忍教魂夢兩茫
　　茫
　　庭菊飄黃玉露濃冷莎偎砌隱鳴蛩何期良夜得相逢背帳風揺紅蠟滴惹香煖夢繡衾重覺來枕上怯晨
　　鐘
　　雲澹風髙葉亂飛小庭寒雨緑苔微深閨人靜掩屏帷粉黛暗愁金帯枕鴛鴦空繞畫羅衣那堪孤負不思
　　歸
　　鴈響遙天玉漏清小紗窗外月朧明翠幃金鴨炷香平何處不歸音信斷良宵空使夢魂驚簟涼枕冷不勝
　　情
　　露白蟾明又到秋佳期幽㑹兩悠悠夢牽情役㡬時休記得泥人微歛黛無言斜倚小書樓暗思前事不勝
　　愁
　　更漏子
　　舊歡娛新悵望擁鼻含嚬樓上濃柳翠晩霞微江鷗接翼飛簾半巻屏斜掩逺岫參差迷眼歌滿耳酒盈尊前非不要論
　　應天長
　　瑟瑟羅裙金線縷輕透鵞黃香畫袴垂交帯盤鸚鵡嫋嫋翠翹移玉歩背人勻檀注慢轉嬌波偷覻歛黛春情暗許倚屏慵不語
　　漁歌子
　　曉風清幽沼緑倚䦨凝望珍禽浴畫簾垂翠屏曲滿䄂荷香馥郁　好攄懐堪寓目身閑心靜平生足酒杯深光影促名利無心較逐
　　河傳
　　燕颺晴景小窗屏暖鴛鴦交頸菱花掩卻翠鬟欹慵整海棠簾外影　繡幃香斷金鸂鷘無消息心事空相憶倚東風春正濃愁紅淚㾗衣上重
　　曲檻春晩碧流紋細緑楊絲輭露華鮮杏枝緐鸎轉野蕪平似翦直是人間到天上堪遊賞醉眼疑屏障對池塘惜韶光斷腸為花須盡狂
　　櫂舉舟去波光渺𣺌不知何處㟁花汀草共依依雨微鷓鴣相逐飛　天涯離恨江聲咽嗁猨切此意向誰說倚蘭橈獨無憀魂銷小爐香欲焦
　　木蘭花〈即玉樓春〉
　　月照玉樓春漏促颯颯風揺庭砌竹夢驚鴛被覺來時何處管聲斷續　惆悵少年遊冶去枕上兩蛾攢細緑曉鶯簾外語花枝背帳猶殘紅蠟燭
　　柳映玉樓春日晩雨細風輕煙草輭畫堂鸚鵡語雕籠金粉小屏猶半掩　香滅繡幃人寂寂倚檻無言愁思逺恨郎何處縱疎狂長使含嗁眉不展
　　月皎露華窗影細風送菊香黏繡袂博山爐冷水沈微惆悵金閨終日閉　嬾展羅衾垂玉筯羞對菱花篸寳髻良宵好事枉教休無計那他狂耍壻
　　拂水雙飛來去燕曲檻小屏山六扇春愁凝思結眉心緑綺嬾調紅錦薦　話別情多聲欲戰玉筯痕留紅粉面鎮長獨立到黃昏卻怕良宵頻夢見
　　虞美人
　　曉鶯嗁破相思夢簾巻金泥鳯宿妝猶在酒初醒翠翹慵整倚雲屏轉娉婷　香檀細畫侵桃臉羅袂輕輕歛佳期堪恨再難尋緑蕪滿院柳成隂負春心
　　觸簾風送景陽鐘鴛被繡花重曉幃初巻冷煙濃翠勻粉黛好儀容思嬌慵　起來無語理朝妝寳匣鏡凝光緑荷相倚滿池塘露清枕簟藕花香恨悠揚
　　翠屏閑掩垂珠箔絲雨籠池閣露黏紅藕咽清香謝娘嬌極不成狂罷朝妝　小金鸂鷘沈煙細膩枕堆雲髻淺眉微歛注檀輕舊歡時有夢魂驚悔多情
　　碧梧桐映紗窗晩花謝鶯聲嬾小屏屈曲掩青山翠幃香粉玉爐寒兩蛾攢　顚狂年少輕離別孤負春時節畫羅紅袂有嗁痕魂銷無語倚閨門欲黃昏
　　深閨春色勞思想恨共春蕪長黃鸝嬌轉泥芳妍杏枝如畫倚輕煙瑣窗前　憑䦨愁立雙蛾細柳影斜揺砌玉郎還是不還家教人魂夢逐楊花繞天涯
　　少年豔質勝瓊英早晩別三清蓮冠穩篸鈿箆橫飄飄羅袖碧雲輕畫難成　遲遲少轉腰身嫋翠靨眉心小醮壇風急杏枝香此時恨不駕鸞皇訪劉郎
　　臨江仙
　　碧染長空池似鏡倚樓閑望凝情滿衣紅藕細香清象牀珍簟山障掩玉琴橫　暗想昔時歡笑事如今贏得愁生博山爐煖澹煙輕蟬吟人靜殘日傍小窗明幽閨小檻春光晚柳濃花澹鶯稀舊歡思想尚依依翠嚬紅歛終日損芳菲　何事狂夫音信斷不如梁燕猶歸畫堂深處麝煙微屏虛枕冷風細雨霏霏
　　月色穿簾風入竹倚屏雙黛愁時砌花含露兩三枝如嗁恨臉魂斷損容儀　香燼暗銷金鴨冷可堪孤負前期繡襦不整鬢鬟攲㡬多惆悵情緒在天涯
　　獻衷心
　　繡鴛鴦帳暖畫孔雀屏欹人悄悄月明時想昔年歡笑恨今日分離銀釭背銅漏永阻佳期　小爐煙細虛閣簾垂㡬多心事暗地思惟被嬌娥牽役魂夢如癡金閨裏山枕上始應知
　　鹿䖍扆〈蜀永泰軍節度使加太保詞六首〉
　　女冠子
　　鳯樓琪樹惆悵劉郎一去正春深洞裏愁空結人間信莫尋　竹疎齋殿迥松密醮壇隂倚雲低首望可知心歩虛壇上絳節霓旌相向引真仙玉佩揺蟾影金爐嫋麝煙　露濃霜簡濕風緊羽衣偏欲留難得住卻歸天
　　思越人
　　翠屏欹銀燭背漏殘清夜迢迢雙帶繡窠盤錦薦淚侵花暗香銷　珊瑚枕膩鴉鬟亂玉慵整雲散苦是適來新夢見離腸爭不千斷
　　虞美人
　　巻荷香澹浮煙渚緑嫩擎新雨瑣窗疎透曉風清象牀珍簟冷光輕水文平　九疑黛色屏斜掩枕上眉心歛不堪相望病將成鈿昏檀粉涙縱橫不勝情
　　臨江仙
　　金鎖重門荒苑靜綺窗愁對秋空翠華一去寂無蹤玉樓歌吹聲斷已隨風　煙月不知人事改夜闌還照深宮藕花相向野塘中暗傷亡國清露泣香紅
　　無頼曉鶯驚夢斷起來殘酒初醒映窗絲栁嫋煙青翠簾慵卷約砌杏花零　一自玉郎遊冶去蓮凋月慘儀形暮天微雨灑閑庭手挼裙帶無語倚雲屏






　　御定全唐詩巻八百九十四
<集部,總集類,御定全唐詩>
　　欽定四庫全書
　　御定全唐詩巻八百九十五
　　魏承班〈蜀太尉詞二十首〉
　　訴衷情〈五首〉
　　高歌宴罷月初盈詩情引恨情煙露冷水流輕思想夢難成　羅帳嫋香平恨頻生思君無計睡還醒隔層城春深花簇小樓臺風飄錦繡開新睡覺歩香堦山枕印紅顋　鬢亂墜金釵語檀偎臨行執手重重屬幾千囘銀漢雲情玉漏長蛩聲悄畫堂筠簟冷碧窗涼紅蠟淚飄香　皓月瀉寒光割人腸那堪獨自歩池塘對鴛鴦金風輕透碧窗紗銀釭燄影斜欹枕臥恨何賒山掩小屏霞　雲雨別吳娃想容華夢成㡬度遶天涯到君家春情滿眼臉紅消嬌妒索人饒星靨小玉璫搖㡬共醉春朝　別後憶纖腰夢魂勞如今風葉又蕭蕭恨迢迢
　　生查子〈三首〉
　　煙雨晚晴天零落花無語難話此時心梁燕雙來去
　　琴韻對薫風有恨和情撫腸斷斷頻淚滴黃金縷寂寞畵堂空深夜垂羅幕燈暗錦屏欹月冷珠𬖄薄愁恨夢難成何處貪歡樂㸔㸔又春來還是長蕭索離別又經年獨對芳菲景嫁得薄情夫長抱相思病花紅栁緑間晴空蝶舞雙雙影羞㸔繡羅衣為有金鸞並
　　菩薩蠻
　　羅裾薄薄秋波染眉間畵得山兩㸃相見綺筵時深情暗共知　翠翹雲鬢動歛態彈金鳯宴罷入蘭房邀人解佩璫
　　羅衣隠約金泥畫瑇筵一曲當秋夜聲顫覻人嬌雪鬟嫋翠翹　酒醺紅玉輭睂翠秋山逺繡幌麝煙沈誰人知兩心
　　玉容光照菱花影沈沈臉上秋波冷白雪一聲新雕梁起暗塵　寶釵搖翡翠香惹芙蓉醉𢹂手入鴛衾誰人知此心
　　漁歌子
　　栁如眉雲似髮鮫綃霧縠籠香雪夢魂驚鐘漏歇窗外曉鶯殘月　幾多情無處說落花飛絮清明節少年郎容易別一去音書斷絶
　　滿宮花
　　雪霏霏風凜凜玉郎何處狂飲醉時想得縱風流羅帳香幃鴛寢　春朝秋夜思君甚愁見繡屏孤枕少年何事負初心淚滴縷金雙袵
　　寒夜長更漏永愁見透𬖄月影王孫何處不歸來應在倡樓酩酊　金鴨無香羅帳冷羞更雙鸞交頸夢中㡬度見兒夫不忍罵伊薄倖
　　謁金門
　　煙水闊人値清明時節雨細花零鶯語切愁腸千萬結鴈去音徽斷絶有恨欲憑誰說無事傷心猶不徹春
　　時容易別
　　春欲半堆砌落花千片早是潘郎長不見忍聽雙語燕飛絮晴空颺逺風送誰家管愁倚畵屏凡事嬾淚
　　霑金縷線
　　長思憶思憶佳辰輕擲霜月透簾澄夜色小屏山凝碧恨恨君何太極記得嬌嬈無力獨坐思量愁似織斷
　　腸煙水隔
　　木蘭花
　　小芙蓉香旖旎碧玉堂深清似水閉寶匣掩金鋪倚屏拖袖愁如醉　遲遲好景煙花媚曲渚鴛鴦眠錦翅凝然愁望靜相思一䨇笑靨嚬香蘂
　　玉樓春
　　寂寂畵堂樑上燕高捲翠簾橫數扇一庭春色惱人來滿地落花紅幾片　愁倚錦屏低雪面淚滴繡羅金縷線好天涼月盡傷心為是玉郎長不見
　　輕歛翠蛾呈皓齒鶯轉一枝花影裏聲聲清逈遏行雲寂寂畵梁塵暗起　玉斚滿斟情未已促坐王孫公子醉春風筵上貫珠勻豔色韶顔嬌旖旎
　　黃鍾樂
　　池塘煙㬉草萋萋惆悵閑宵含恨愁坐思堪迷遙想玉人情事逺音容渾似隔桃溪　偏記同歡秋月低𬖄外論心花畔和醉暗相攜何事春來君不見夢魂長在錦江西
　　尹鶚〈蜀參卿詞十六首〉
　　江城子
　　裙拖碧歩飄香纖腰束素長鬢雲光拂面瓏璁膩玉碎凝妝寶柱秦箏彈向晚促鴈更思量
　　何滿子
　　雲雨常陪勝㑹笙歌慣逐閑遊錦里風光應占玉鞭金勒驊驑戴月濳穿深曲和香醉脫輕裘　方喜正同鴛帳又言將往皇州每憶良宵公子伴夢魂長掛紅樓欲表傷離情味丁香結在心頭
　　醉公子
　　暮煙籠蘚砌㦸門猶未閉盡日醉尋春歸來月滿身離鞍偎繡袂墜巾花亂綴何處惱佳人檀痕衣上新
　　女冠子
　　䨇成伴侶去去不知何處有佳期霞帔金絲薄花冠玉葉危　嬾乘丹鳯子學跨小龍兒叵耐天風緊挫腰肢
　　菩薩蠻
　　隴雲暗合秋天白俯窗獨坐窺煙陌樓際角重吹黃昏方醉歸　荒唐難共語明日還應去上馬出門時金鞭莫與伊
　　嗚嗚曉角調如語畵樓三㑹喧雷鼔枕上夢方殘月光鋪水寒　蛾眉應歛翠只尺同千里宿酒未全消滿懐離恨饒
　　錦茵閑襯丁香枕銀釭燼落猶慵寢顒坐遍紅爐誰知情緒孤　少年狂蕩慣花曲長牽絆去便不歸來空教駿馬回
　　杏園芳
　　嚴妝嫩臉花明教人見了關情含羞舉歩越羅輕稱娉婷　終朝咫尺窺香閣迢遙似隔層城何時休遣夢相縈入雲屏
　　清平樂
　　偎紅歛翠盡日思閒事髻滑鳯皇釵欲墜雨打梨花滿地　繡衣獨倚䦨干玉容似怯春寒應待少年公子鴛幃深處同歡
　　芳年妙妓淡拂鉛華翠輕笑自然生百媚爭那尊前人意　酒傾琥珀杯時更堪能唱新詞賺得王孫狂處斷腸一搦腰肢
　　滿宮花
　　月沈沈人悄悄一炷後庭香嫋風流帝子不歸來滿地禁花慵掃　離恨多相見少何處醉迷三島漏清宮樹子規啼愁鎖碧窗春曉
　　臨江仙
　　一番荷芰生池沼檻前風送馨香昔年於此伴蕭娘相偎佇立牽惹敘衷腸　時逞笑容無限態還如菡萏爭芳別來虛遣思悠颺慵窺往事金鎻小蘭房
　　深秋寒夜銀河靜月明深院中庭西窗幽夢等閑成逡廵覺後特地恨難平　紅燭半條殘焰短衣稀暗背銀屏枕前何事冣傷情梧桐葉上㸃㸃露珠零
　　撥櫂子
　　風切切深秋月十朶芙蓉繁豔歇小檻細腰無力空贏得目斷魂飛何處說　寸心恰似丁香結㸔㸔瘦盡胸前雪偏掛恨少年拋擲羞覩見繡被堆紅閑不徹丹臉膩雙靨媚冠子縷金裝翡翠將一朶瓊花堪比窠窠繡鸞鳯衣裳香𡨧地　銀臺蠟燭滴紅淚醁酒勸人教半醉簾幙外月華如水特地向寶帳顚狂不𡧓睡
　　秋夜月
　　三秋佳節罥晴空凝碎露茱萸千結菊蘂和煙輕撚酒浮金屑徴雲雨調絲竹此時難輟歡極一片豔歌聲揭黃昬慵別炷沈煙熏繡被翠帷同歇醉並鴛鴦雙枕
　　煖偎春雪語丁寧情委曲論心正切夜深窗透數條斜月
　　金浮圖
　　繁華地王孫富貴瑇瑁筵開下朝無事壓紅茵鳯舞黃金趐玉立纖腰一片揭天歌吹滿目綺羅珠翠和風淡蕩偷散沈檀氣　堪判醉韶光正媚折盡牡丹豔迷人意金張許史應難比貪戀歡娛不覺金烏墜還惜㑹難別易金𦨣更勸勒住花驄轡
　　毛熙震〈蜀秘書監詞二十九首〉
　　定西番
　　蒼翠濃隂滿院鶯對語蝶交飛戲薔薇　斜日倚闌風好餘香出繡衣未得玉郎消息幾時歸
　　何滿子
　　寂寞芳菲暗度歳華如箭堪驚緬想舊歡多少事轉添春思難平曲檻絲垂金柳小窗斷銀箏　深院空聞燕語滿園閑落花輕一片相思休不得忍教長日愁生誰見夕陽孤夢覺來無限傷情
　　無語殘妝淡薄含羞嚲袂輕盈㡬度香閨眠過曉綺窗踈日微明雲母帳中偷惜水精枕上初驚　笑靨嫩疑花拆愁睂翠歛山橫相望只教添悵恨整鬟時見纖瓊獨倚朱扉閒立誰知別有深情
　　女冠子〈二首〉
　　碧桃紅杏遲日媚籠光影綵霞深香煖熏鶯語風清引鶴音　翠鬟冠玉葉霓袖捧瑤琴應共吹簫侶暗相尋修蛾慢臉不語檀心一㸃小山妝蟬鬢低含綠羅衣澹拂黃　閒來深院裏閒歩落花傍纖手輕輕整玉爐香
　　酒泉子
　　閑臥繡幃慵想萬般情寵錦檀偏翹股重翠雲欹　暮天屏上春山碧映香煙霧隔蕙蘭心魂夢役歛蛾眉鈿匣舞鸞隠映豔紅修碧月梳斜雲鬢膩粉香寒　曉花微歛輕呵展嫋釵金燕輭日初升簾半巻對妝殘
　　浣溪沙
　　春暮黃鶯下砌前水精𬖄影露珠懸綺霞低映晚晴天cq=438弱栁萬條垂翠帶殘紅滿地碎香鈿蕙風飄蕩散輕
　　煙
　　花榭香紅煙景迷滿庭芳草綠萋萋金鋪閒掩繡簾低紫燕一雙嬌語碎翠屏十二晚峰齊夢魂銷散醉空
　　閨
　　晚起紅房醉欲消綠鬟雲散嫋金翹雪香花語不勝嬌好是向人柔弱處玉纖時急繡裙腰春心牽惹轉無
　　憀
　　一隻橫釵墜髻叢靜眠珍簟起來慵繡羅紅嫰抹蘓胸羞歛細蛾魂暗斷困迷無語思猶濃小屏香靄碧山
　　重
　　雲薄羅裙綬帶長滿身新裛瑞龍香翠鈿斜映豔梅妝佯不覻人空婉約笑和嬌語太猖狂忍教牽恨暗形
　　相
　　碧玉冠輕嫋燕釵捧心無語歩香堦緩移弓底繡羅鞋暗想歡娛何計好豈堪期約有時乖日高深院正忘
　　懐
　　半醉凝情臥繡茵睡容無力卸羅裙玉籠鸚鵡厭聼聞慵整落釵金翡翠象梳欹鬢月生雲錦屏綃幌麝煙
　　薰
　　後庭花〈或加玉樹二字〉
　　鶯啼燕語芳菲節瑞庭花發昔時歡宴歌聲揭管絃清越　自從陵谷追遊歇畵梁塵黦傷心一片如珪月閒鎻宮闕
　　輕盈舞伎含芳豔競妝新臉歩搖珠翠修蛾歛膩鬟雲染　歌聲慢發開檀㸃繡衫斜掩時將纖手勻紅臉笑拈金靨
　　越羅小袖新香蒨薄籠金釧倚䦨無語搖輕扇半遮勻面　春殘日㬉鶯嬌嬾滿庭花片爭不教人長相見畫堂深院
　　菩薩蠻
　　梨花滿院飄香雪高樓夜靜風箏𠰸斜月照簾帷憶君和夢稀　小窗燈影背燕語驚愁態屏掩斷香飛行雲山外歸
　　繡𬖄高軸臨塘㸔雨翻荷芰眞珠散殘暑晚初涼輕風渡水香　無憀悲徃事爭那牽情思光影暗相催等閒秋又來
　　天含殘碧融春色五陵薄倖無消息盡日掩朱門離愁暗斷魂　鶯啼芳樹㬉燕拂囘塘滿寂寞對屏山相思醉夢間
　　清平樂
　　春光欲暮寂寞閑庭戶粉蜨䨇䨇穿檻舞𬖄巻晩天踈雨　含愁獨倚閨幃玉爐煙斷香微正是銷魂時節東風滿院花飛
　　更漏子
　　秋色清河影淡深戶燭寒光暗綃幌碧錦衾紅博山香炷融　更漏𠰸蛩鳴切滿院霜華如雪新月上薄雲收映𬖄懸玉鈎
　　煙月寒秋夜靜漏轉金壺初永羅幕下繡屏空燈花結碎紅　人悄悄愁無了思夢不成難曉長憶得與郎期竊香私語時
　　南歌子〈一名望秦川一名風蜨令〉
　　逺山愁黛碧橫波慢臉明膩香紅玉茜羅輕深院晩堂人靜理銀箏　鬢動行雲影裙遮㸃屐聲嬌羞愛問曲中名楊桞杏花時節幾多情
　　惹恨還添恨牽腸即斷腸凝情不語一枝芳獨映畵𬖄閑立繡衣香　暗想為雲女應憐傅粉郎晩來輕歩出閨房髻慢釵橫無力縱猖狂
　　木蘭花
　　掩朱扉鈎翠箔滿院鶯聲春寂寞勻粉淚恨檀郎一去不歸花又落　對斜暉臨小閣前事豈堪重想着金帶冷畵屏幽寶帳慵熏蘭麝薄
　　小重山
　　梁燕䨇飛畵閣前寂寥多少恨嬾孤眠曉來閑處想君憐紅羅帳金鴨冷沈煙　誰信損嬋娟倚屏啼玉筯溼香鈿四支無力上鞦韆羣花謝愁對豔陽天
　　臨江仙
　　南齊天子寵嬋娟六宮羅綺三千潘妃嬌豔獨芳妍椒房蘭洞雲雨降神仙　縱態迷歡心不足風流可惜當年纖腰婉約歩金蓮妖君傾國猶自至今傳
　　幽閨欲曙聞鶯囀紅窗月影微明好風頻謝落花聲隔幃殘燭猶照綺屏箏繡被錦茵眠玉煗炷香斜嫋煙輕淡蛾羞歛不勝情暗思閑夢何處逐雲行






　　御定全唐詩巻八百九十五
　　欽定四庫全書
　　御定全唐詩巻八百九十六
　　李珣〈五十四首〉
　　漁父
　　水接衡門十里餘信船歸去臥㸔書輕爵祿慕𤣥虛莫道漁人只為魚
　　避世垂綸不計年官高爭得似君閑傾白酒對青山笑指柴門待月還
　　櫂警鷗飛水濺袍影隨潭面栁垂縚終日醉絕塵勞曽見錢塘八月濤
　　南郷子
　　煙漠漠雨淒淒岸花零落鷓鴣啼逺客扁舟臨野渡思郷處潮退水平春色暮
　　蘭橈舉水文開競𢹂藤籠采蓮來回塘深處遙相見邀同宴淥酒一巵紅上面
　　歸路近扣舷歌采眞珠處水風多曲岸小橋山月過煙
　　深鎻豆蔲花垂千萬朶
　　乘綵舫過蓮塘櫂歌驚起睡鴛鴦逰女帶香偎伴笑爭窈窕競折團荷遮晚照
　　傾緑蟻泛紅蠃閒逰女伴簇笙歌避暑信𦨣輕浪裏閒游戲夾岸荔枝紅蘸水
　　雲帶雨浪迎風釣翁囘櫂碧灣中春酒香熟鱸魚美誰同醉䌫卻扁舟底睡
　　沙月靜水煙輕芰荷香裡夜船行緑鬟紅臉誰家女遙相顧緩唱櫂歌極浦去
　　漁市散渡船稀越南雲樹望中微行客待潮天欲暮送春浦愁聽猩猩啼瘴雨
　　攏雲髻背犀梳焦紅衫映綠羅裾越王臺下春風暖花盈岸逰賞每邀鄰女伴
　　相見處晚晴天刺桐花下越臺前暗裡廽眸深屬意遺䨇翠騎象背人先過水
　　攜籠去采菱歸碧波風起雨霏霏趁岸小船齊櫂急羅衣溼出向桄桹樹下立
　　雲髻重葛衣輕見人微笑亦多情拾翠採珠能幾許來還去爭及村居織機女
　　登畵舸泛清波采蓮時唱采蓮歌攔櫂聲齊羅袖斂池光颭驚起沙鷗八九㸃
　　䨇髻墜小睂彎笑隨女伴下春山玉纖遙指花深處爭廻顧孔雀雙雙迎日舞
　　紅豆蔲紫玫瑰謝娘家接越王臺一曲郷歌齊撫掌堪遊賞酒酌蠃杯流水上
　　山果𡦦水花香家家風景有池塘木蘭舟上珠簾捲歌聲逺椰子酒傾鸚鵡醆
　　新月上逺煙開慣隨潮水採珠來棹穿花過歸溪口酤春酒小艇䌫牽垂岸桞
　　西溪子
　　金縷翠鈿浮動妝罷小窗圓夢日高時春已老人來到滿地落花慵掃無語倚屏風泣殘紅〈一作離思正難緘燕喃喃〉馬上見時如夢認得臉波相送栁堤長無限意夕陽裏醉把金鞭欲墜歸去想嬌嬈暗魂銷
　　女冠子〈二首〉
　　星高月午丹桂青松深處醮壇開金磬敲清露珠幢立翠苔　歩虛聲縹緲想像思徘徊曉天歸去路指蓬萊春山夜靜愁聞洞天疎磬玉堂虛細霧垂珠佩輕煙曵翠裾　對花情脈脈望月歩徐徐劉阮今何處絶來書
　　中興樂
　　後庭寂寞日初長翩翩蜨舞紅芳繡𬖄垂地金鴨無香誰知春思如狂憶蕭郎等閒一去程遙信斷五嶺三湘休開鸞鏡學宮妝可能更理笙簧倚屏凝睇涙落成
　　行手尋裙帶鴛鴦暗思量忍孤前約教人花貌虛老風光
　　酒泉子
　　寂寞青樓風觸繡𬖄珠碎撼月朦朧花暗淡鎻春愁尋思往事依稀夢淚臉露桃紅色重鬢欹蟬釵墜鳯思悠悠
　　雨漬花零紅散香凋池兩岸別情遙春歌斷掩銀屏孤㠶早晚離三楚閒理鈿箏愁幾許曲中情上語不堪聼
　　秋雨連綿聲散敗荷叢裏那堪深夜枕前聽酒初醒牽愁惹思更無停燭暗香凝天欲曙細和煙冷和雨透簾旌
　　秋月嬋娟皎潔碧紗窗外照花穿竹冷沈沈印池心凝露滴砌蛩吟驚覺謝娘殘夢夜深斜傍枕前來影徘徊
　　浣溪沙
　　入夏偏宜淡薄妝越羅衣褪欎金黃翠鈿檀注助容光相見無言還有恨幾囘判卻又思量月窗香徑夢悠
　　颺
　　晚出閑庭㸔海棠風流學得內家妝小釵橫戴一枝芳鏤玉梳斜雲鬢膩鏤金衣透雪肌香暗思何事立殘
　　陽
　　訪舊傷離欲斷魂無因重見玉樓人六街微雨鏤香塵早為不逢巫峽夢那堪虛度錦江春遇花傾酒莫辭
　　頻
　　紅藕花香到檻頻可堪閑憶似花人舊歡如夢絶音塵翠疊畵屏山隠隠冷鋪文簟水潾潾斷魂何處一蟬
　　新
　　巫山一段雲
　　有客經巫峽停橈向水楚王曾此夢瑤姬一夢杳無期　塵暗珠𬖄巻香銷翠幄垂西風囘首不勝悲暮雨灑空祠
　　古廟依青嶂行宮枕碧流水聲山色鎻妝樓往事思悠悠　雲雨朝還暮煙花春復秋啼猿何必近孤舟行客自多愁
　　菩薩蠻
　　囘塘風起波文細刺桐花裏門斜閉殘日照平蕪雙雙飛鷓鴣　征帆何處客相見還相隔不語欲魂銷望中煙水遙
　　等閒將度三春景簾垂碧砌參差影曲檻日初斜杜鵑啼落花　恨君容易處又話瀟湘去凝思倚屏山淚流紅臉斑
　　隔𬖄微雨雙飛燕砌花零落紅深淺捻得寶箏調心隨征櫂遙　楚天雲外路動便經年去香斷畵屏深舊歡何處尋
　　漁歌子
　　楚山青湘水淥春風澹蕩㸔不足草芊芊花簇簇漁艇櫂歌相續　信浮沈無管束釣囘乘月歸灣麯酒盈尊雲滿屋不見人間榮辱
　　荻花秋瀟湘夜橘洲佳景如屏畵碧煙中明月下小艇垂綸初罷　水為鄉蓬作舎魚羮稲飯常湌也酒盈杯書滿架名利不將心掛
　　栁垂絲花滿樹鶯啼楚岸春天暮櫂輕舟出深浦緩唱漁郎歸去　罷垂綸還酌醑孤村遙指雲遮處下長汀臨深渡驚起一行沙鷺
　　九疑山三湘水蘆花時節秋風起水雲間山月裏櫂月穿雲遊戲　鼓清琴傾淥蟻扁舟自得逍遙志任東西無定止不議人間醒醉
　　望逺行
　　春日遲遲思寂寥行客關山路遙瓊窗時聼語鶯嬌栁絲牽恨一條條　休暈繡罷吹簫貌逐殘花暗凋同心猶結舊帬腰忍孤風月度良宵
　　露滴幽庭落葉時愁聚蕭娘栁睂玉郎一去負佳期水雲迢遰鴈書遲　屏半掩枕斜欹蠟淚無言對垂吟蛩斷續漏頻移入窗明月鑒空幃
　　河傳
　　去去何處迢迢巴楚山水相連朝雲暮雨依舊十二𡶶前猨聲到客船　愁腸豈異丁香結因離別故國音書絶想佳人花下對明月春風恨應同
　　春暮微雨送君南浦愁斂雙蛾落花深處啼鳥似逐離歌粉檀珠淚和　臨流更把同心結情哽𠰸後㑹何時節不堪回首相望已隔汀洲櫓聲幽
　　虞美人
　　金籠鶯報天將曙驚起分飛處夜來潛與玉郎期多情不覺酒醒遲失歸期　映花避月遙相送膩髻偏垂鳯卻囘嬌歩入香閨倚屏無語撚雲箆翠眉低
　　臨江仙
　　𬖄巻池心小閣虛暫涼閒歩徐徐芰荷經雨半凋疎拂堤垂栁蟬噪夕陽餘　不語低鬟幽思逺玉釵斜墜雙魚幾囘偷㸔寄來書離情別恨相隔欲何如
　　鶯報簾前暖日紅玉爐殘麝猶濃起來閨思尚疎慵引愁春夢誰解此情悰　強整嬌姿臨寶鏡小池一朶芙蓉舊歡無處再尋蹤更堪囘顧屏畵九疑峯
　　定風波
　　志在煙霞慕隠淪功成歸㸔五湖春一葉舟中吟復醉雲水此時方認自由身　花㠀為鄰鷗作侶深處經年不見市朝人已得希夷微妙㫖濳喜荷衣蕙帶絶纖塵十載逍遙物外居白雲流水似相於乘興有時擕短櫂江㠀誰知求道不求魚　到處等閒邀鶴伴春岸野花香氣撲琴書更飲一杯紅霞酒囘首半鉤新月貼清虛又見辭巢燕子歸阮郎何事絶音徽𬖄外西風黃葉落池閣隠莎蛩呌雨霏霏　愁坐算程千萬里頻跂等閒經嵗兩相違聼鵲憑⻱無定處不知淚痕流在畵羅衣鴈過秋空夜未央隔窗煙月鎻蓮塘往事豈堪容易想惆悵故人迢遰在瀟湘　縱有囘文重疊意誰寄解鬟臨鏡泣殘妝瀋水香消金鴨冷愁永候蟲聲接杵聲長𬖄外煙和月滿庭此時閒坐若為情小閣擁爐殘酒醒愁聼寒風葉落一聲聲　惟恨玉人芳信阻雲雨屏帷寂莫夢難成斗轉更䦨心杳杳將曉銀釭斜照綺琴橫歐陽炯
　　南歌子
　　錦帳銀燈影紗窗玉漏聲迢迢永夜夢難成愁對小庭秋色月空明
　　漁父
　　擺脫塵機上釣船免教榮辱有流年無繫絆沒愁煎須信船中有散仙
　　風浩寒溪照膽明小君山上玉蟾生荷露墜翠煙輕撥刺㳺魚幾箇驚
　　巫山一段雲
　　絳闕登眞子飄飄御綵鸞碧虛風雨佩光寒斂袂下雲端　月帳朝霞薄星冠玉蘂攢逺遊蓬㠀降人間特地拜龍顔
　　春去秋來也愁心似醉醺去時邀約早囘輪及去又何曽　歌扇花光㸃衣珠滴淚新恨身翻不作車塵萬里得隨君
　　春光好
　　天初暖日初長好春光萬彚此時皆得意競芬芳　筍迸苔錢嫩綠花偎雪塢濃香誰把金絲裁翦卻掛斜陽花滴露栁搖煙豔陽天雨霽山櫻紅欲爛谷鶯遷　飲處交飛玉斚遊時倒把金鞭風颭九衢榆葉動簇青錢胷鋪雪臉分蓮理繁纖指飛翻金鳳語轉嬋娟　嘈囋如敲玉佩清泠似滴香泉曲罷問郎名箇甚想夫憐磧香散渚氷融暖空濛飛絮悠揚徧虛空惹輕風　栁眼煙來㸃緑花心日與妝紅黃雀錦鸞相對舞近簾櫳雞樹綠鳯池清滿神京玉兔宮前金榜出列仙名　疊雪羅袍接武團花駿馬嬌行開宴錦江遊爛漫栁煙輕芳叢繡綠筵張兩心狂空遣橫波傳意緒對笙簧　雖似安仁擲果未聞韓夀分香流水桃花情不已待劉郎垂繡幔掩雲屏思盈盈雙枕珊瑚無限情翠釵橫　幾見纖纖動處時聞款款嬌聲卻出錦屏妝面了理秦箏金轡響玉鞭長映垂楊堤上採花筵上醉滿衣香　無處不𢹂管直應占斷春光年少王孫何處好競尋芳蘋葉嫩杏花明畵船輕雙浴鴛鴦出緑汀櫂歌聲　春水無風無浪春來半雨半晴紅粉相隨南浦晚莫辭行
　　西江月〈一名白蘋香一名歩虛詞〉
　　月映長江秋水分明冷浸星河淺沙汀上白雲多雪散幾叢蘆葦　扁舟倒影寒潭煙光逺罩輕波笛聲何處響漁歌兩岸蘋香暗起
　　水上鴛鴦比翼巧將繡作羅衣鏡中重畵逺山睂春睡起來無力　細雀穏簪雲髻含羞時想佳期臉邉紅豔對花枝猶占鳯樓春色
　　赤棗子
　　夜悄悄燭熒熒金爐香盡酒初醒春睡起來囘雪面含羞不語倚雲屏
　　蓮臉薄栁睂長等閑無事莫思量每一見時明月夜損人情思斷人腸
　　女冠子
　　薄妝桃臉滿面縱橫花靨豔情多綬帶盤金縷輕帬透碧羅　含羞睂作斂微語笑相和不㑹頻偷眼意如何秋宵秋月一朶荷花初發照前池搖曳薰香夜嬋娟對鏡時　蘂中千㸃淚心裏萬條絲恰似輕盈女好風姿
　　更漏子
　　玉䦨干金甃井月照碧梧桐影獨自箇立多時露華濃溼衣　一向凝情望待得不成模様雖叵耐又尋思爭生嗔得伊
　　三十六宮秋夜永露華㸃滴高梧丁丁玉漏𠰸銅壺明月上金鋪　紅線毯博山爐香風暗觸流蘓羊車一去長青蕪鏡塵鸞綵孤
　　定風波
　　暖日閑窗映碧紗小池春水浸晴霞數樹海棠紅欲盡爭忍玉閨深掩過年華　獨憑繡牀方寸亂腸斷淚珠穿破臉邊花鄰舎女郎相借問音信教人羞道未還家
　　木蘭花
　　兒家夫壻心容易身又不來書不寄閑庭獨立鳥關關爭忍拋奴深院裏　悶向緑紗窗下睡睡又不成愁已至今年卻憶去年春同在木蘭花下醉
　　日照玉樓花似錦樓上醉和春色寢綠楊風送小鶯聲殘夢不成離玉枕　堪愛晚來韶景甚寶柱秦箏方再品青蛾紅臉笑來迎又向海棠花下飲
　　春早玉樓煙雨夜簾外櫻桃花半謝錦屏香冷繡衾寒怊悵憶君無計舎　侵曉鵲聲來砌下鸞鏡殘妝紅粉罷黛睂雙㸃不成描留待玉郎歸日畵
　　清平樂
　　春來街砌春雨如絲細春地滿飄紅杏蔕春燕舞隨風勢　春幡細縷春繒春閨一㸃春燈自是春心撩亂非干春夢無憑
　　菩薩蠻
　　曉來中酒和春睡四支無力雲鬟墜斜臥臉波春玉郎休惱人　日髙猶未起為戀鴛鴦被鸚鵡語金籠道兒還是慵
　　紅爐煖閣佳人睡隔簾飛雪添寒氣小院奏笙歌香風簇綺羅　酒傾金醆滿蘭燭重開宴公子醉如泥天街聞馬嘶
　　翠睂雙臉新妝薄幽閨斜巻青羅幙寒食百花時紅繁香滿枝　雙雙梁燕語蜨舞相隨去腸斷正思君閑眠冷繡茵
　　畵屏繡閣三秋雨香脣膩臉偎人語語罷欲天明嬌多夢不成　曉街鐘鼔絶嗔道如今別特地氣長吁倚屏彈淚珠
　　浣溪沙
　　落絮殘鶯半日天玉柔花醉只思眠惹窗映竹滿爐煙獨掩畫屏愁不語斜欹瑤枕髻鬟偏此時心在阿誰
　　邊
　　天碧羅衣拂地垂美人初著更相宜宛風如舞透香肌獨坐含嚬吹鳯竹園中緩歩折花枝有情無力泥人
　　時
　　相見休言有淚珠酒䦨重得敘歡娛鳯屏鴛枕宿金鋪蘭麝細香聞喘息綺羅纖縷見肌膚此時還恨薄情
　　無
　　三字令
　　春欲盡日遲遲牡丹時羅幌巻翠簾垂彩牋書紅粉淚兩心知　人不在燕空歸負佳期香燼落枕圅欹月分明花澹薄惹相思
　　南鄉子
　　嫩草如煙石榴花發海南天日暮江亭春影淥鴛鴦浴水逺山長㸔不足
　　畵舸停橈槿花籬外竹橫橋水上遊人沙上女囘顧笑指芭蕉林裏住
　　岸逺沙平日斜歸路晚霞明孔雀自憐金翠尾臨水認得行人驚不起
　　洞口誰家木蘭船繫木蘭花紅袖女郎相引去遊南浦笑倚春風相對語
　　二八花鈿胷前如雪臉如蓮耳墜金鬟穿瑟瑟霞衣窄笑倚江頭招逺客
　　路入南中桄榔葉暗蓼花紅兩岸人家微雨後收紅豆樹底纖纖擡素手
　　袖斂鮫綃采香深洞笑相邀藤杖枝頭蘆酒滴鋪葵席豆蔲花間趖晚日
　　翡翠鵁鶄白蘋香裡小沙汀㠀上隂陰秋雨色蘆花撲數隻漁船何處宿
　　獻衷心
　　見好花顔色爭笑東風雙臉上晚妝同閉小樓深閤春景重重三五夜偏有恨月明中　情未已信曾通滿衣猶自染檀紅恨不如雙燕飛舞𬖄櫳春欲暮殘絮盡栁條空
　　賀聖朝
　　憶昔花間初識面紅袖半遮妝臉輕轉石榴帬帶故將纖纖玉指偷撚雙鳯金線　碧梧桐鎻深深院誰料得兩情何日教繾綣羨春來雙燕飛到玉樓朝暮相見憶昔花間相見後只憑纖手暗拋紅豆人前不解巧傳心事別來依舊孤負春晝　碧羅衣上蹙金繡覩對對鴛鴦空裛淚痕透想韶顔非乆終是為伊只憑偷瘦
　　江城子
　　晚日金陵岸草平落霞明水無情六代繁華暗逐逝波聲空有姑蘓臺上月如西子鏡照江城
　　鳯樓春
　　鳯髻緑雪叢深掩房櫳錦書通夢中相見覺來慵勻面淚臉珠融因想玉郎何處去對淑景誰同　小樓中春思無窮倚䦨凝望闇牽愁緒栁花飛趁東風斜日照𬖄櫳羅幃香冷粉屏空海棠零落鶯語殘紅
　　歐陽彬〈蜀左丞詞一首〉
　　生查子
　　竟日畵堂歡入夜重開宴剪燭蠟煙香促席花光顫待得月華來滿院如鋪練門外簇驊騮直待更深散
　　御定全唐詩巻八百九十六
　　欽定四庫全書
　　御定全唐詩卷八百九十七
　　閻選〈後蜀處士詞十首〉
　　虞美人
　　粉融紅膩蓮房綻臉動雙波慢小魚銜玊鬢釵橫石榴帬染象紗輕轉娉婷　偷期錦浪荷深處一夢雲兼雨臂留檀印齒痕香深秋不寐漏初長儘思量
　　楚腰蠐領團香玉鬢疊深深緑月蛾星眼笑微嚬柳夭桃豓不勝春晚妝勻　水紋簟映青紗帳霧罩秋波上一枝嬌臥醉芙容良宵不得與君同恨忡忡
　　臨江仙
　　雨停荷芰逗濃香岸邊蟬噪垂楊物華空有舊池塘不逢仙子何處夢襄王　珍簟對欹鴛枕冷此來塵暗淒涼欲憑危檻恨偏長藕花珠綴猶似汗凝妝
　　十二髙峰天外寒竹梢輕拂仙壇寳衣行雨在雲端畫𬖄深殿香霧冷風殘　欲問楚王何處去翠屏猶掩金
　　鸞猨啼明月照空灘孤舟行客驚夢亦艱難
　　浣溪沙
　　寂寞流蘇冷繡茵倚屏山枕惹香塵小庭花露泣濃春劉阮信非仙洞客嫦娥終是月中人此生無路訪東
　　鄰
　　八拍蠻
　　雲鎖嫩黃煙柳細風吹紅蔕雪梅殘光影不勝閨閣恨行行坐坐黛睂攢
　　愁鎖黛眉煙易慘淚飄紅臉粉難勻憔悴不知緣底事遇人推道不宜春
　　河傳
　　秋雨秋雨無晝無夜滴滴霏霏暗燈涼簟怨分離妖姬不勝悲　西風稍急喧窗竹停又續膩臉懸雙玊幾回邀約雁來時違期雁歸人不歸
　　謁金門
　　美人浴碧沼蓮開芬馥雙髻綰雲顔似玊素娥輝淡緑雅態芳姿閑淑雪映鈿裝金斛水濺青絲珠斷續酥
　　融香透肉
　　定風波
　　江水沈沈帆影過游魚到晩透寒波渡口雙雙飛白鳥煙嫋蘆花深處隱漁歌　扁舟短櫂歸蘭浦人去蕭蕭竹徑透青莎深夜無風新雨歇涼月露迎珠顆入圎荷孫光憲〈八十首〉
　　竹枝
　　門前春水〈竹枝〉白蘋花〈女兒〉岸上無人〈竹枝〉小艇斜〈女兒〉商女經過〈竹枝〉江欲暮〈女兒〉散拋殘食〈竹枝〉飼神鵶〈女兒〉
　　亂繩千結〈竹枝〉絆人深〈女兒〉越羅萬丈〈竹枝〉表長尋〈女兒〉楊柳在身〈竹枝〉垂意緒〈女兒〉藕花落盡〈竹枝〉見蓮心〈女兒〉
　　浣溪沙
　　蓼岸風多橘柚香江邊一望楚天長片帆煙際閃孤光目送征鴻飛杳杳思隨流水去茫茫蘭紅波碧憶瀟
　　湘
　　桃杏風香簾幕閑謝家門戶約花闗畫梁幽語燕初還繡閣數行題了壁曉屏一枕酒醒山卻疑身是夢雲
　　間
　　花漸凋疎不耐風畫簾垂地晚堂空墮堦縈蘚舞愁紅膩粉半黏金靨子殘香猶煖繡薰籠蕙心無處與人
　　同
　　攬鏡無言淚欲流凝情半日嬾梳頭一庭疎雨溼春愁楊柳祇知傷怨別杏花應信損嬌羞淚霑魂斷軫離
　　憂
　　半踏長裾宛約行晚簾疎處見分明此時堪恨昧平生早是鎖魂殘燭影更愁聞著品聲杳無消息若為
　　情
　　蘭沐初休曲檻前暖風遲日洗頭天濕雲新斂未梳蟬翠袂半將遮粉臆寳釵長欲墜香肩此時模樣不禁
　　憐
　　風遞殘香出繡簾團窠金鳳舞襜襜落花微雨恨相兼何處去來狂太甚空推宿酒睡無厭爭敎人不別猜
　　嫌
　　輕打銀箏墜燕泥斷絲髙罥畫樓西花冠閑上午牆啼粉籜半開新竹逕紅苞盡落舊桃蹊不堪終日閉深
　　閨
　　烏帽斜欹倒佩魚靜街偷步訪仙居隔牆應認打門初將見客時微掩斂得人憐處且生疎低頭羞問壁邉
　　書
　　風撼芳菲滿院香四簾慵卷日初長鬢雲垂枕嚮微鍠春夢未成愁寂寂佳期難㑹信茫茫萬般心千黠淚
　　泣蘭堂
　　碧玊衣裳白玉人翠睂紅臉小腰身瑞雲飛雨逐行雲除卻弄珠兼解佩便隨西子與東鄰是誰容易比眞
　　眞
　　何事相逢不展睂苦將情分惡猜疑眼前行止想應知半恨半嗔回面處和嬌和淚泥人時萬般饒得為憐
　　伊
　　落絮飛花滿帝城看看春盡又傷情歲華頻度想堪驚風月豈惟今日恨煙霄終待此身榮未甘虛老負平
　　生
　　靜想離愁暗淚零欲棲雲雨計難成少年多是薄情人萬種保持圖永遠一般模樣負神明到頭何處問平
　　生
　　試問於誰分最多便隨人意轉橫波縷金衣上小雙鵝醉後愛稱嬌姐姐夜來留得好哥哥不知情事久長
　　麼
　　葉墜空階折早秋細煙輕霧鎖妝樓寸心雙淚慘嬌羞風月但牽魂夢苦歲華偏感別離愁恨和相憶兩難
　　酬
　　月淡風和畫閣深露桃煙柳影相侵斂睂凝緒夜沈沈長有夢魂迷別浦豈無春病入離心少年何處戀虛
　　襟
　　自入春來月夜稀今宵蟾彩倍凝輝強開襟抱出簾帷囓指暗思花下約憑闌羞覩淚痕衣薄情狂蕩幾時
　　歸
　　十五年來錦岸遊未曾行處不風流好花長與萬金酬滿眼利名渾信運一生狂蕩恐難休且陪煙月醉紅
　　樓
　　河傳
　　太平天子等閒遊戲疏河千里柳如絲偎倚綠波春水長淮風不起　如花殿腳三千女爭雲雨何處留人住錦帆風煙際紅燒空魂迷大業中
　　柳拖金縷著煙籠霧濛濛落絮鳯皇舟上楚女妙舞雷喧波上鼓　龍爭虎戰分中土人無主桃葉江南渡襞花牋豓思牽成篇宮娥相與傳
　　花落煙薄謝家池閣寂寞春深翠蛾輕斂意沈吟霑襟無人知此心　玉爐香斷霜灰冷簾鋪影梁燕歸紅杏晚來天空悄然孤眠枕檀雲髻偏
　　風颭波斂團荷閃閃珠傾露㸃木蘭舟上何處吳娃越豓藕花紅照臉　大堤狂殺襄陽客煙波隔渺渺湖光白身巳歸心不歸斜暉逺汀鸂𪄠飛
　　菩薩鬘
　　月華如水籠香砌金鐶碎撼門初閉寒影墮髙簷鉤垂一面𬖄　碧煙輕嫋嫋紅戰燈花笑即此是髙唐掩屏秋夢長
　　花冠頻鼓牆頭翼東方澹白連窗色門外早鶯聲背樓殘月明　薄寒籠醉態依舊鉛華在握手送人歸半拖金縷衣
　　小庭花落無人掃疎香滿地東風老春晚信沈沈天涯何處尋　曉堂屏六扇睂共湘山逺爭奈別離心近來尤不禁
　　青嵒碧洞經朝雨隔花相喚南溪去一隻木蘭船波平逺浸天　扣船驚翡翠嫩玉擡香臂紅日欲沈西煙中遙解觽
　　木綿花映叢祠小越禽聲裏春光曉銅鼓與蠻歌南人祈賽多　客帆風正急茜袖偎檣立極浦幾回頭煙波無限愁
　　河瀆神
　　汾水碧依依黃雲落葉初飛翠娥一去不言歸廟門空掩斜暉　四壁陰森排古畫依舊瓊輪羽駕小殿沈沈清夜銀燈飄落香灺
　　江上草芊芊春晚湘妃廟前一方卵色楚南天數行斜雁聨翩　獨倚朱闌情不極魂斷終朝相憶兩槳不知消息逺汀時起鸂鶒
　　虞美人
　　紅窗寂寂無人語暗淡棃花雨繡羅紋地粉新描博山香炷旋抽條睡魂銷　天涯一去無消息終日長相憶敎人相憶幾時休不堪掁觸別離愁淚還流
　　好風微揭簾旌起金翼鸞相倚翠簷愁聽乳禽聲此時春態暗關情獨難平　畫堂流水空相翳一穗香揺曳敎人無處寄相思落花芳草過前期沒人知
　　後庭花
　　景陽鐘動宮鶯轉露涼金殿輕飇吹起瓊花綻玊葉如剪　晚來髙閣上珠簾卷見墜香千片修蛾慢臉陪雕輦後庭新宴
　　石城依舊空江國故宮春色七尺青絲芳草緑絶世難得　玉英凋落盡更何人識野棠如織只是敎人添怨憶悵望無極
　　生查子
　　寂寞掩朱門正是天將暮暗淡小庭中滴滴梧桐雨繡工夫牽心緒配盡鴛央縷待得沒人時偎倚論私語暖日䇿花驄嚲鞚垂楊陌芳草惹煙青落絮隨風白誰家繡轂動香塵隱映神仙客狂殺玉鞭郎咫尺音容隔
　　金井墮髙梧玊殿籠斜月永巷寂無人斂態愁堪絶玊爐寒香燼滅還似君恩歇翠輦不歸來幽恨將誰說春病與春愁何事年年有半為枕前人半為花間酒醉金尊攜玉手共作鴛鴦偶倒載臥雲屏雪面腰如柳為惜美人嬌長有如花笑半醉倚紅妝轉語傳青鳥眷方深憐恰好唯恐相逢少似這一般情肎信春光老清曉牡丹芳紅豓凝金蘂乍占錦江春永認笙歌地感人心為物瑞爛漫煙花裏戴上玊釵時迥與凡花異密雨阻佳期盡日凝然坐簾外正淋漓不覺愁如鎖夢難裁心欲破淚逐簷聲墮想得玉人情也合思量我
　　臨江仙
　　霜拍井梧乾葉墮翠帷雕檻初寒薄鉛殘黛稱花冠含情無語延佇倚闌干　杳杳征輪何處去離愁別恨千般不堪心緒正多端鏡奩長掩無意對孤鸞
　　暮雨淒淒深院閉燈前凝坐初更玊釵低壓鬢雲橫半垂羅幕相映燭光明　終是有心投漢珮低頭但理秦箏燕雙鸞偶不勝情只愁明發將逐楚雲行
　　酒泉子
　　空磧無邊萬里陽闗道路馬蕭蕭人去去隴雲愁　香貂舊製戎衣窄胡霜千里白綺羅心魂夢隔上髙樓曲檻小樓正是鶯花二月思無憀愁欲絶鬱離襟　展屏空對瀟湘水眼前千萬里淚掩紅睂斂翠恨沈沈斂態窗前嫋嫋雀釵拋頸燕成雙鸞對影偶新知　玉纖淡拂睂山小鏡中嗔共照翠連娟紅縹緲早妝時
　　清平樂
　　愁腸欲斷正是青春半連理分枝鸞失伴又是一場離散　掩鏡無語睂低思隨芳草淒淒憑仗東風吹夢與郎終日東西
　　等閒無語春恨如何去終是疎狂留不住花暗柳濃何處　盡日目斷魂飛晩窗斜界殘暉長恨朱門薄暮繡鞍驄馬空歸
　　更漏子
　　聽寒更聞逺雁半夜蕭娘深院扃繡戶下珠簾滿庭噴玉蟾　人語靜香閨冷紅幕半垂清影雲雨態蕙蘭心此情江海深
　　今夜期來日別相對祇堪愁絶偎粉面撚瑤簪無言淚滿襟　銀箭落霜華薄牆外曉雞咿喔聽付屬惡情悰斷腸西復東
　　燭熒煌香旖旎閑放一堆鴛被慵就寢獨無憀相思魂欲銷　不會得這心力判了依前還憶空自怨奈伊何別來情更多
　　掌中珠心上氣愛惜豈將容易花下月枕前人此生誰更親　交頸語合歡身便同比目金鱗連繡枕臥紅茵霜天似暖春
　　對秋深離恨苦數夜滿庭風雨凝想坐斂愁睂孤心似有違　紅窗靜畫簾垂魂消地角天涯和淚聽斷腸窺漏移燈暗時
　　求君心風韻別渾似一團煙月歌皓齒舞紅籌花時醉上樓　能婉媚解嬌羞王孫忍不攀留惟我恨未綢繆相思魂夢愁
　　女冠子〈二首〉
　　蕙風芝露壇際殘香輕度蘂珠宮苔㸃分圓碧桃花踐破紅　品流巫峽外名籍紫微中眞侶墉城會夢魂通淡花瘦玊依約神仙妝束佩瓊文瑞露通宵貯幽香盡日焚　碧紗籠綘節黃藕冠濃雲勿以吹簫伴不同羣
　　風流子
　　茅舎槿籬溪曲雞犬自南自北菰葉長水葓開門外春波漲淥聽織聲促軋軋鳴梭穿屋
　　樓倚長衢欲暮瞥見神仙伴侶微傳粉攏梳頭隱映畫簾開處無語無緒慢曳羅帬歸去
　　金絡玊銜嘶馬繫向綠楊陰下朱戸掩繡簾垂曲院水流花謝歡罷歸也猶在九衢深夜
　　定西番
　　雞祿山前遊騎邉草白朔天明馬蹄輕　鵲面弓離短韔彎來月欲成一隻鳴𩩉雲外曉鴻驚
　　帝子枕前秋夜霜幄冷月華明正三更　何處戍樓寒笛夢殘聞一聲遙想漢關萬里淚縱橫
　　何滿子
　　冠劒不隨君去江河還共恩深歌袖半遮睂黛慘淚珠旋滴衣襟惆悵雲愁雨怨斷魂何處相尋
　　玉胡蝶
　　春欲盡景仍長滿園花正黃粉翅兩悠颺翩翩過短牆鮮飇暖牽遊伴飛去立殘芳無語對蕭娘舞衫沈麝
　　香
　　八拍蠻
　　孔雀尾拖金線長怕人飛起入丁香越女沙頭爭拾翠相呼歸去背斜陽
　　思帝鄉
　　如何遣情情更多永日水堂簾下斂羞蛾六幅羅帬窣地微行曳碧波看盡滿池疎雨打團荷
　　上行杯
　　草草離亭鞍馬從逺道此地分襟燕宋秦吳千萬里無辭一醉野棠開江草溼佇立霑泣征騎駸駸
　　離櫂逡廵欲動臨極浦故人相送去住心情知不共金船滿捧綺羅愁絲管咽回別帆影滅江浪如雪
　　謁金門
　　留不得留得也應無益白紵春衫如雪色揚州初去日輕別離甘拋擲江上滿帆風疾卻羨綵鴛三十六孤
　　鸞還一隻
　　思越人
　　古臺平芳草逺館娃宮外春深翠黛空留千載恨敎人何處相尋　綺羅無復當時事露花㸃滴香淚惆悵遙天橫淥水鴛鴦對對飛起
　　渚蓮枯宮樹老長洲廢苑蕭條想像玊人空處所月明獨上溪橋　經春初敗秋風起紅蘭緑蕙愁死一片風流傷心地魂銷目斷西子
　　望梅花
　　數枝開與短牆平見雪萼紅跗相映引起誰人邊塞情簾外欲三更吹斷離愁月正明空聽隔江聲
　　漁歌子
　　草芊芊波漾漾湖邊草色連波漲㳂蓼岸泊楓汀天際玊輪初上　扣舷歌聨極望槳聲伊軋知何向黃鵠叫白鷗眠誰似儂家疎曠
　　泛流螢明又滅夜涼水冷東灣闊風浩浩笛寥寥萬頃金波重疊　杜若洲香郁烈一聲宿雁霜時節經霅水過松江盡屬儂家日月
　　定風波
　　簾拂疎香斷碧絲淚衫還滴繡黃鸝上國獻書人不在凝黛晚庭又是落紅時　春日自長心自促翻覆年來年去負前期應是秦雲兼楚雨留住向花枝誇説月中枝
　　南歌子
　　豓冶青樓女風流似楚眞驪珠美玉未為珍窈窕一枝芳柳入腰身　舞袖頻回雪歌聲幾動塵慢凝秋水顧情人祗緣傾國著處覺生春
　　映月論心處偎花見面時倚郎和袖撫香肌遙指畫堂深院許相期　解佩君非晩虛襟我未遲願如連理合歡枝不似五陵狂蕩薄情兒
　　應天長
　　翠凝仙豓非凡有窈窕年華方十九鬢如雲腰似柳妙對綺歌醁酒　醉瑤臺攜玉手共宴此宵相偶魂斷晩窗分首淚霑金縷袖
　　遐方怨
　　紅綬帶錦香囊為表花前意殷勤贈玉郎此時更役心腸轉添秋夜夢魂狂　思豓質想嬌妝願早傳金盞同歡臥醉鄉任人猜妬惡猜防到頭須使似鴛鴦



　　御定全唐詩巻八百九十七
　　欽定四庫全書
　　御定全唐詩卷八百九十八
　　張泌〈二十七首〉
　　浣溪沙
　　鈿轂香車過柳堤樺煙分處馬頻嘶為他沈醉不成泥花滿驛亭香露細杜鵑聲㫁玊蟾低含情無語倚樓
　　西
　　馬上凝情憶舊遊照花淹竹小溪流鈿箏羅幕玊搔頭早是出門長帶月可堪分袂又經秋晩風斜日不勝
　　愁
　　獨立寒堦望月華露濃香泛小庭花繡屏愁背一燈斜雲雨自從分散後人間無路到仙家但憑魂夢訪天
　　涯
　　依約殘睂理舊黃翠鬟拋擲一簪長暖風晴日罷朝妝閒折海棠看又撚玉纖無力惹餘香此情誰會倚斜
　　陽
　　翡翠屏開繡幄紅謝娥無力曉妝慵錦帷鴛被宿香濃㣲雨小庭春寂寞燕飛鶯語隔簾櫳杏花凝恨倚東
　　風
　　花月香寒悄夜塵綺筵幽會暗傷神嬋娟依約畫屏人人不見時還暫語令纔拋後愛微嚬越羅巴錦不勝
　　春
　　偏戴花冠白玊簪睡容新起意沈吟翠鈿金鏤鎮睂心小檻日斜風悄悄隔簾零落杏花陰斷香輕碧鎖愁
　　深
　　晩逐香車入鳳城東風斜揭繡簾輕慢回嬌眼笑盈盈消息未通何計是便須佯醉且隨行依稀聞道太狂
　　生
　　小市東門欲雪天衆中依約見神仙蘂黃香畫貼金蟬飲散黃昏人草草醉容無語立門前馬嘶塵烘一街
　　煙
　　臨江仙
　　煙收湘渚秋江靜蕉花露泣愁紅五雲雙鶴去無蹤幾回魂斷凝望向長空　翠竹暗留珠淚怨閑調寳瑟波中花鬟月鬢綠雲重古祠深殿香冷雨和風
　　女冠子
　　露花煙草寂寞五雲三島正春深貌減潛銷玉香殘尚惹襟　竹疎虛檻靜松密醮壇陰何事劉郎去信沈沈
　　河傳
　　渺莽雲水惆悵暮帆去程迢遞夕陽芳草千里萬里雁聲無限起　夢魂悄斷煙波裏心如醉相見何處是錦屏香冷無睡被頭多少淚
　　紅杏交枝相映密密濛濛一庭濃豓倚東風香融透簾櫳　斜陽似共春光語蝶爭舞更引流鶯妬魂銷千片玊罇前神仙瑤池醉暮天
　　酒泉子
　　春雨打窗驚夢覺來天氣曉畫堂深紅燄小背蘭缸酒香噴鼻嬾開缸惆悵更無人共醉舊巢中新燕子語雙雙
　　紫陌青門三十六宮春色御溝輦路暗相通杏園風咸陽沽酒寳釵空笑指未央歸去挿花走馬落殘紅月明中
　　生查子
　　相見稀喜相見相見還相逺檀畫荔支紅金蔓蜻蜓輭魚雁疎芳信斷花落庭陰晩可惜玊肌膚消瘦成慵
　　嬾
　　思越人
　　燕雙飛鶯百轉越波堤下長橋鬭鈿花筐金匣恰舞衣羅薄纖腰　東風澹蕩慵無力黛睂愁聚春碧滿地落花無消息月明腸斷空憶
　　滿宮花
　　花正芳樓似綺寂寞上陽宮裏鈿籠金鎖睡鴛鴦簾冷露華珠翠　嬌豓輕盈香雪膩細雨黃鶯雙起東風惆悵欲清明公子橋邉沈醉
　　柳枝
　　膩粉瓊妝透碧紗雪休誇金鳯搔頭墜鬢斜髮交加倚著雲屏新睡覺思夢笑紅顋隱出枕函花有些些
　　南歌子
　　柳色遮樓暗桐花落砌香畫堂開處逺風涼髙巻水精簾額襯斜陽
　　岸柳拖煙綠庭花照日紅數聲蜀魄入簾櫳驚斷碧窗殘夢畫屛空
　　錦薦紅鸂鶒羅衣繡鳳皇綺疏飄雪北風狂簾幕盡垂無事鬱金香
　　江城子
　　碧闌干外小中庭雨初晴曉鶯聲飛絮落花時節近清明睡起巻簾無一事勻面了沒心情
　　浣花溪上見卿卿臉波秋水明黛睂輕綠雲髙綰金簇小蜻蜓好事問他來得麼和笑道莫多情
　　窄羅衫子薄羅裙小腰身晚妝新每到花時長是不宜春蚤是自家無氣力更被伱惡憐人
　　河瀆神
　　古樹噪寒鴉滿庭楓葉蘆花晝燈當午隔輕紗畫閣珠簾影斜　門外往來祈賽客翩翩帆落天涯回首隔江煙火渡頭三兩人家
　　胡蝶兒
　　胡蝶兒晚春時阿嬌初著淡黃衣倚窗學畫伊　還似花間見雙雙對對飛無端和淚拭燕脂惹教雙翅垂馮延巳〈七十八首〉
　　如夢令
　　塵拂玊臺鸞鏡鳯髻不堪重整綃帳泣流蘇愁掩玊屏人靜多病多病自是行雲無定
　　三臺令
　　春色春色依舊青門紫陌日斜柳暗花蔫醉臥春風少年年少年少行樂直須及早
　　明月明月照得離人愁絶更深影入空牀不道帷屛夜長長夜長夜夢到庭花陰下
　　南浦南浦翠鬟離人何處當時攜手髙樓依舊樓前水流流水流水中有傷心雙淚
　　歸國謡
　　何處笛深夜夢回情脈脈竹風簷雨寒窗隔　離人幾歲無消息今頭白不眠特地重相憶
　　春豔豓江上晚山三四㸃柳絲如剪花如染　香閨寂寂門半掩愁睂斂淚珠滴破臙脂臉
　　江水碧江上何人吹玊笛扁舟逺送瀟湘客　蘆花千里霜月白傷行色來朝便是關山隔
　　長相思
　　紅滿枝綠滿枝宿雨厭厭睡起遲閑庭花影移　憶歸期數歸期夢見雖多相見稀相逢知幾時
　　相見歡
　　曉窗夢到昭華向瓊家欹枕殘妝一朶臥枝花　情極處卻無語玊釵斜翠閣銀屏回首巳天涯
　　拋毬樂
　　酒罷歌餘興未闌小橋清水共盤桓波揺梅蘂傷心白風入羅衣貼體寒且莫思歸去須盡笙歌此夕歡逐勝歸來雨未晴樓前風重草煙輕谷鶯語輭花邊過水調聲長醉裏聽欵舉金觥勸誰是當筵最有情梅落新春入後庭眼前風物可無情曲池波晚氷還合芳草迎船綠未成且上髙樓望相共憑闌看月生霜積秋山萬樹紅倚巖樓上掛朱櫳白雲天逺重重恨黃葉煙深淅淅風髣髴梁州曲吹在誰家玊笛中盡日登髙興未殘紅樓人散獨盤桓一鈎冷霧懸珠箔滿面西風憑玉闌歸去須沈醉小院新池月乍寒坐對髙樓千萬山鴈飛秋色滿闌干燒殘紅燭暮雲合飄盡碧梧金井寒咫尺人千里猶憶笙歌昨夜歡
　　㸃綘唇
　　蔭綠圍紅夢瓊家在桃源住畫橋當路臨水開朱戸柳徑春深行到關情處顰不語意憑風絮吹向郎邉去
　　酒泉子
　　庭下花飛月照妝樓春事晚珠簾風蘭燭燼怨空閨迢迢何處寄相思玉筯零零腸斷屏幃深更漏永夢魂迷
　　芳草長川柳映危橋橋下路歸鴻飛行人去碧山邉風微煙淡雨蕭然隔岸馬嘶何處九回腸雙臉淚夕陽天
　　青色融融飛燕乍來鶯未語小桃寒垂柳晚玉樓空天長煙逺恨重重消息燕鴻歸去枕前燈窗外月閉朱籠
　　深院空幃廊下風簾驚宿燕香印灰蘭燭灺覺來時月明人自擣寒衣剛愛無端惆悵階前行闌外立欲雞啼
　　採桑子
　　小庭雨過春將盡片片花飛獨折殘枝無語憑闌秖自知　玊堂香煖珠簾巻雙燕來歸君約佳期肯信韶華得幾時
　　馬嘶人語春風㟁芳草綿綿楊柳橋邊落日髙樓酒斾懸　舊愁新恨知多少目斷遙天獨立花前更聽笙歌滿畫船
　　西風半夜簾櫳冷逺夢初歸夢過金扉花謝窗前夜合枝　昭陽殿裏新翻曲未有人知偷取笙吹驚覺寒蛩到曉啼
　　酒闌睡覺天香煖繡戶慵開香印成灰獨背寒屏理舊睂　朦朧卻向燈前臥窗月徘徊曉夢初回一夜東風綻早梅
　　小堂深靜無人到滿院春風惆悵墻東一樹櫻桃帶雨紅　愁心似醉兼如病欲語還慵日暮疎鐘雙燕歸棲畫閣中
　　畫堂燈煖簾櫳巻禁漏丁丁雨罷寒生一夜西窗夢不成　玊娥重起添香印回倚孤屛不語含情水調何人吹笛聲
　　笙歌放散人歸去獨宿江樓月上雲收一半珠簾掛玉鉤　起來檢㸃經遊地處處新愁憑仗東流將取離心過橘州
　　昭陽記得神仙侶獨自承恩水殿燈昏羅幕輕寒夜正春　如今別舘添蕭索滿面啼痕舊約猶存忍把金環別與人
　　㣲風簾幕清明近花落春殘尊酒留歡添盡羅衣怯夜寒　愁顔恰似燒殘燭珠淚闌干也欲髙拌爭奈相逢情萬般
　　畫堂昨夜愁無睡風雨淒淒林鵲爭棲落盡燈花雞未啼　年光徃事如流水休説情迷玊筯雙垂秖是金籠鸚鵡知
　　寒蟬欲報三秋𠉀寂靜幽居葉落閑堦月透簾櫳逺夢回　昭陽舊恨依前在休説當時玊笛纔吹滿袖猩猩血又垂
　　洞房深夜笙歌散簾幕重重斜月朦朧雨過殘花落地紅　昔年無限傷心事依舊東風獨倚梧桐閑想閑思到曉鐘
　　花前失卻遊春侶極目尋芳滿眼悲涼縱有笙歌亦斷腸　林間戲蝶簾間燕各自雙雙忍更思量綠樹青苔半夕陽
　　菩薩蠻
　　金波逺逐行雲去疎星時作銀河渡花影臥鞦韆更長人不眠　玉箏彈未徹鳯髻黃釵脫憶夢翠蛾低微風吹繡衣
　　畫堂昨夜西風過繡簾時拂朱門鎖驚夢不成雲雙蛾枕上顰　金爐煙嫋嫋燭暗紗窗曉殘日尚彎環玊箏和淚彈
　　梅花吹入誰家笛行雲半夜凝空碧欹枕不成眠關山人未還　聲隨幽怨絶空斷澄霜月月影下重簷輕風花滿簾
　　迴廊逺砌生秋草夢魂千里青門道鸚鵡怨長更碧籠金鎖橫　羅幃中夜起霜月清如水玉露不成圓寳箏悲斷
　　嬌鬟堆枕釵橫鳯溶溶春水楊花夢紅燭淚闌干翠屏煙浪寒　錦壺催畫箭玊佩天涯遠和淚試嚴妝落梅飛夜霜
　　西風嫋嫋凌歌扇秋期正與行雲逺花葉脫霜紅流螢殘月中　蘭閨人在否千里重樓暮翠被巳銷香夢隨寒漏長
　　沈沈朱戸橫金鎖紗窗月影隨花過燭淚欲闌乾落梅生晚寒　寳釵橫翠鳯千里香屏夢雲雨巳荒涼江南春草長
　　欹鬟墮髻搖雙槳采蓮晚出清江上顧影約流萍楚歌嬌未成　相逢顰翠黛笑把珠璫解家住栁陰中畫橋東復東
　　謁金門
　　風乍起吹皺一池春水閑引鴛鴦芳徑裏手挼紅杏蘂鬬鴨闌干獨倚碧玉搔頭斜墜終日望君君不至舉
　　頭聞鵲喜
　　楊柳陌寳馬嘶空無跡新著荷衣人未識年年江海客夢覺巫山春色醉眼飛花狼藉起舞不辭無氣力愛
　　君吹玊笛
　　清平樂
　　深冬寒月庭戶凝霜雪風鴈過時魂斷絶塞管數聲嗚咽　披衣獨立披香流蘇亂結愁腸往事總堪惆悵前歡休更思量
　　雨晴煙晚緑水新池滿雙燕飛來垂柳院小閣畫簾髙巻　黃昏獨倚朱闌西南新月睂彎砌下落花風起羅衣特地春寒
　　西園春早夾逕抽新草氷散漪瀾生碧沼寒在梅花先老　與君同飲金杯飲餘相取徘徊次第小桃將發軒車莫厭頻來
　　更漏子kao
　　風帶寒枝正好蘭蕙無端先老情悄悄夢依依離人殊未歸　褰羅幕憑朱閣不獨堪悲搖落月東出鴈南飛誰家夜擣衣
　　夜初長人近別夢覺一窗殘月鸚鵡臥蟪蛄鳴西風寒未成　紅蠟燭彈棋局牀上畫屏山綠褰繡幌倚瑤琴前歡淚滴襟
　　玉爐煙紅燭淚偏對畫堂秋思睂翠薄鬢雲殘夜長衾枕寒　梧桐樹三更雨不道離情最苦一葉葉一聲聲空堦滴到明
　　喜遷鶯
　　宿鶯啼鄉夢斷春樹曉朦朧殘燈和燼閉朱櫳人語隔屏風　香巳寒燈巳絶忽憶去年離別石城花雨倚江樓波上木蘭舟
　　霧濛濛風淅淅楊柳帶疎煙飄飄輕絮滿南園牆下草芊綿　燕初飛鶯巳老拂面春風長好相逢攜酒且髙歌人生得幾何
　　阮郎歸
　　南園春半踏青時風和聞馬嘶青梅如豆柳如絲日長蝴蝶飛　花露重草煙低人家簾幕垂鞦韆慵困解羅衣畫梁雙燕棲
　　角聲吹㫁隴梅枝孤窗月影低塞鴻無限欲驚飛城烏休夜啼　尋斷夢掩深閨行人去路迷門前楊柳綠陰齋何時聞馬嘶
　　賀聖朝
　　金絲帳暖牙牀穩懐香方寸輕顰輕笑汗珠微透柳霑花潤　雲鬟斜墜春應未巳不勝嬌困半欹犀枕亂纒珠被轉羞人問
　　應天長
　　石城山下桃花綻宿雨初晴雲未散南去棹北飛鴈水濶山遙腸欲斷　倚樓情緒嬾無限春心無限燕度蒹葭風晚欲歸愁滿面
　　醉花間
　　獨立堦前星又月簾櫳偏皎潔霜樹盡空枝腸斷丁香結　夜深寒不寐疑恨何曾歇憑闌干欲折兩條玉筯為君垂此宵情誰共説
　　月落霜繁深院閉洞房人正睡桐樹倚雕簷金井臨瑤砌　曉風寒不啻獨立成顦顇閑愁渾未巳離人心緒自無端莫思量休退悔
　　芳草渡
　　梧桐落蓼花秋煙初冷雨纔收蕭條風物正堪愁人去後多少恨在心頭　燕鴻逺羌笛怨渺渺澄波一片山如黛月如鉤笙歌散夢魂斷倚髙樓
　　南鄉子
　　細雨濕流光芳草年年與恨長煙鎖鳳樓無限事茫茫鸞鏡鴛衾兩斷腸　魂夢任悠揚睡起楊花滿繡牀薄倖不來門半掩斜陽負你殘春淚幾行
　　細雨泣秋風金鳯花殘滿地紅閒促黛睂慵不語情緒寂寞相思知幾許　玉枕擁孤衾挹恨還聞歲月深簾捲曲房誰共醉顦顇惆悵秦樓彈粉淚
　　舞春風〈一名瑞鷓鴣〉
　　嚴妝纔罷怨春風粉牆畫壁宋家東蕙蘭有恨枝尤綠桃李無言花自紅　燕燕巢兒羅幕巻鶯鶯啼處鳯樓空少年薄倖知何處毎夜歸來春夢中
　　虞美人
　　玊鉤鸞柱調鸚鵡宛轉留春語雲屏冷落畫堂空薄晚春寒無奈落花風　搴簾燕子低飛去拂鏡塵鸞舞不知今夜月睂彎誰佩同心雙結倚闌干
　　春風拂拂橫秋水掩映遙相對秪知長作碧窗期誰信東風吹散彩雲飛　銀屏夢與飛鸞逺只有珠簾卷揚花零落月溶溶塵掩玊箏絃柱畫堂空
　　臨江仙
　　冷紅飄起桃花片青春意緒闌珊髙樓簾幕巻輕寒酒餘人散獨自倚闌干　夕陽千里連芳草風光愁殺王孫徘徊飛盡碧天雲鳯城何處明月照黃昏
　　蝶戀花
　　窗外寒雞天欲曙香印成灰坐起渾無緒庭際髙梧凝宿霧巻簾雙鵲驚飛去　屏上羅衣閑繡縷一晌關情憶遍江南路夜夜夢魂休謾語巳知前事無情處蕭索清秋珠淚墜枕簟㣲涼展轉渾無寐殘酒欲醒中夜起月明如練天如水　堦下寒聲啼絡緯庭樹金風悄悄重門閉可惜舊歡攜手地思量一夕成憔悴幾度鳯樓同飲宴此夕相逢卻勝當時見低語前歡頻轉面雙睂斂恨春山逺　蠟燭淚流羌笛怨偷整羅衣欲唱情猶嬾醉裏不辭金爵滿陽關一曲腸千㫁幾日行雲何處去忘了歸來不道春將暮百草千花寒食路香車繫在誰家樹　淚眼倚樓頻獨語雙燕飛來陌上相逢否撩亂春愁如柳絮悠悠夢裏無尋處六曲闌干偎碧樹楊柳風輕展盡黃金縷誰把鈿箏移玉柱穿簾海燕雙飛去　滿眼遊絲兼落絮紅杏開時一霎清明雨濃醉覺來鶯亂語驚殘好夢無尋處誰道閑情拋棄久毎到春來惆悵還依舊日日花前常病酒不辭鏡裏朱顔瘦　河畔青蕪堤上柳為問新愁何事年年有獨立小樓風滿袖平林新月人歸後
　　壽山曲
　　銅壺滴漏初盡髙閣雞鳴半空吹起五門金鎖猶垂三殿簾櫳階前御柳搖綠仗下宮花散紅鴛瓦數行曉日鶯旗百尺春風侍臣舞蹈重拜聖壽南山永同
　　思越人〈與本調不同〉
　　酒醒情懐惡金縷褪玊肌如削寒食過卻海棠零落乍倚遍闌干煙淡薄翠幙簾櫳畫閣春睡著覺來失鞦韆期約
　　上行杯〈與夲調不同〉
　　落梅暑雨消殘粉雲重煙深寒食近羅幙遮香柳外鞦韆出畫牆　春山顛倒釵橫鳳飛絮入簾春睡重夢裡佳期秖許庭花與月知
　　薄命妾
　　春日宴綠酒一杯歌一遍再拜陳三願　一願郎君千歲二願妾身長健三願如同樑上燕歳歲長相見
　　金錯刀〈一名醉瑤瑟〉
　　雙玊斗百瓊壺佳人歡飲笑喧呼麒麟欲畫時難偶鷗鷺何猜興不孤　歌婉轉醉糢糊髙燒銀燭臥流蘇只銷幾覺懵騰睡身外功名任有無
　　日融融草芊芊黃鶯求友啼林前柳條嫋嫋拖金線花蘂茸茸簇錦氊　鳩逐婦燕穿簾狂蜂浪蜨相翩翩春光堪賞還翫惱殺東風悞少年
　　憶江南〈二首與本調不同〉
　　去歲迎春樓上月正是西窗夜涼時節玊人貪睡墜釵雲粉消妝薄見天眞　人非風月長依舊破鏡塵箏一夢經年瘦今宵簾幕颺花陰空餘枕淚獨傷心
　　今日相逢花朱發正是去年別離時節東風次第有花開恁時須約卻重來　重來不怕花堪折秪恐明年花發人離別別離若向百花時東風彈淚有誰知
　　徐昌圖〈莆田人入宋終殿中丞詞三首〉
　　木蘭花
　　沈檀煙起盤紅霧一箭霜風吹繡戶漢宮花面學梅妝謝女雪詩栽柳絮　長垂夾幕孤鸞舞旋炙銀笙雙鳳語紅窗酒病嚼寒冰冰損相思無夢處
　　臨江仙
　　飲散離亭西去浮生常恨飄蓬回頭煙柳漸重重淡雲孤鴈逺寒日暮天紅　今夜畫船何處潮平淮月朦朧酒醒人靜奈愁濃殘燈孤枕夢輕浪五更風
　　河傳
　　秋光滿目風清露白蓮紅水緑何處夢回弄珠拾翠盈盈倚闌橈睂黛蹙　采蓮調穩吳侶聲相續倚棹吳江曲鷺起暮天幾雙交頸鴛鴦入蘆花深處宿
　　徐鉉〈一首〉
　　拋毬樂
　　歌舞送飛毬金觥碧玊籌管絃桃李月簾幙鳳皇樓一笑千塲醉浮生任白頭
　　灼灼傅花枝紛紛度畫旂不知紅燭下照見彩毬飛借勢因期尅巫山暮雨歸












　　御定全唐詩巻八百九十八
　　欽定四庫全書
　　御定全唐詩巻八百九十九
　　庾傳素〈一首〉
　　木蘭花
　　木蘭紅豔多情態不似凡花人不愛移來孔雀檻邊栽折向鳯凰釵上戴　是何芍藥爭風彩自共牡丹長作對若教為女嫁東風除卻黃鶯難匹配
　　劉侍讀〈一首〉
　　生查子
　　深秋更漏長滴盡銀臺燭獨歩出幽閨月晃波澄緑菱荷風乍觸一對鴛鴦宿虛櫂玉釵驚驚起還相續許岷〈二首〉
　　木蘭花
　　小庭日晩花零落倚戶無聊妝臉薄寶箏金鴨任生塵繡畫工夫全放卻　有時覻著同心結萬恨千愁無處說當初不合儘饒伊贏得如今長恨別
　　江南日暖芭蕉展美人折得親裁翦書成小簡寄情人臨行更把輕輕撚　其中撚破相思字卻恐郎疑蹤不似若還猜妾倩人書誤了平生多少事
　　林楚翹〈一首〉
　　菩薩蠻
　　畫堂春晝垂珠箔臥來揉惹金釵落簟滑枕頭移鬢蟬狂欲飛　笑拖嬌眼慢羅袖籠花面重道好郎君人前莫惱人
　　無名氏〈九首〉
　　一片子
　　栁色青山映梨花雪鳥蔵緑窗桃李下閑坐歎春芳
　　寒姑
　　昨日盧梅塞口整見諸人鎭守都䕶三年不歸折盡江邊楊栁
　　醉公子
　　門外猧兒吠知是蕭郎至剗襪下香階寃家今夜醉扶得入羅幃不肯脫羅衣醉則從他醉還勝獨睡時
　　菩薩蠻
　　牡丹含露眞珠顆美人折向庭前過含笑問檀郎花強妾貌強　檀郎故相惱須道花枝好一面發嬌嗔碎挼花打人
　　賀聖朝
　　白露㸃曉星明滅秋風落葉故址頹垣冷煙衰草前朝宮闕　長安道上行客依舊利深名切改變容顔消磨今古隴頭殘月
　　虞美人
　　帳中草草軍情變月下旌旗亂褫衣推枕愴離情逺風吹下楚歌聲正三更　撫騅欲下重相顧豔態花無主手中蓮鍔凜秋霜九泉歸去是仙鄉恨茫茫
　　後庭宴
　　千里故鄉十年華屋亂魂飛過屏山簇眼重眉褪不勝春菱花知我銷香玉　雙雙燕子歸來應解笑人幽獨斷歌零舞遺恨清江曲萬樹緑低迷一庭紅⿱簌
　　擷芳詞
　　風揺蕩雨濛茸翠條柔弱花頭重春衫窄香肌濕記得年時共伊曾滴　都如夢何曾共可憐孤似釵頭鳯關山隔晩雲碧燕兒來也又無消息
　　魚遊春水
　　秦樓東風裏燕子還來尋舊壘餘寒猶峭紅日薄侵羅綺嫩草方抽碧玉茵媚栁輕窣黃金縷鶯轉上林魚遊春水　㡬曲闌干遍倚又是一番新桃李佳人應怪歸遲梅妝涙洗鳯簫聲絶沈孤鴈望斷清波無雙鯉雲山萬重寸心千里
　　楊貴妃
　　阿那曲
　　羅袖動香香不已紅蕖嫋嫋秋煙裏輕雲嶺下乍揺風嫩栁池塘初拂水
　　閩後陳氏〈名金鳯閩嗣主王廷鈞之後詞二首〉
　　樂遊曲
　　龍舟揺曳東復東采蓮湖上紅更紅波淡淡水溶溶奴隔荷花路不通
　　西湖南湖鬭綵舟青蒲紫蓼滿中洲波渺渺水悠悠長奉君王萬嵗遊
　　栁氏
　　楊栁枝
　　楊栁枝芳菲節可恨年年贈離別一葉隨風忽報秋縱使君來豈堪折
　　王麗眞女郎
　　字字雙
　　牀頭錦衾斑復斑架上朱衣殷復殷空庭明月閑復閑夜長路逺山復山
　　耿玉眞
　　菩薩蠻
　　玉京人去秋蕭索畫簷鵲起梧桐落敧枕悄無言月和殘夢圓　背燈唯暗泣甚處砧聲急眉黛逺山攢芭蕉生暮寒〈一作獨自倚闌乾衣襟生暮寒〉
　　句
　　庭空客㪚人歸後畫堂半掩朱簾林風浙浙夜厭厭小樓新月回首自纖纖
　　春光鎭在人空老新愁往恨何窮金窗力困起還慵一聲𦍑笛驚起醉怡容〈李後主臨江仙前後兩調各逸其半〉
　　尋春須是陽春早看花莫待花枝老〈後主菩薩蠻〉
　　帝鄉煙雨鎖春愁故國山川空淚眼〈呉越王錢俶木蘭花〉金鳯欲飛遭掣搦情脈脈看即玉樓雲雨隔〈錢俶〉桃李不須誇爛漫已輸了風吹一半〈韓熙載詠梅〉
　　學著荷衣還可喜年少多來有㡬自古閑愁無際〈馮延已謁金門〉
　　初離蜀道心將碎離恨綿綿春日如年馬上時時聞杜鵑〈花蘂夫人採桑子〉
　　御定全唐詩巻八百九十九
　　欽定四庫全書
　　御定全唐詩巻九百
　　呂巖〈三十首〉
　　梧桐影
　　落日斜秋風冷今夜故人來不來教人立盡梧桐影
　　憶江南
　　淮南法秋石最堪誇位應乾坤白露節象移寅卯紫河車子午結朝霞
　　王陽術得祕是黃牙萬蘂初生將此類黃鍾應律始歸家十月定君誇
　　黃帝術𤣥妙美金花玉液初凝紅粉見乾坤覆載暗交加龍虎變成砂
　　長生術𤣥要補泥丸彭祖得之年八百世人因此轉傷殘誰是識隂丹
　　隂丹訣三百合𤣥圖二八應機堪采運玉瓊囘首免榮枯顔貌勝凡姝
　　長生術初九袐潛龍慎勿從髙宜作客丹田流注氣交通耆老反嬰童
　　修身客莫誤入迷津氣術金丹傳在世象天象地象人身不用問東鄰
　　還丹訣九九最幽𤣥三性本同一體內要燒靈藥切尋鉛尋得是神仙
　　長生藥不用問他人八卦九宮看掌上五行四象在人身明了自通神
　　學道客修養莫遲遲光景斯須如夢裏還丹粟粒變金姿死去莫囘歸
　　治生客審細察微言百嵗夢中看即過勸君修煉保尊年不久是神仙
　　瑤池上瑞霧靄羣仙素練金童鏘鳯板青衣玉女嘯鸞身在大羅天　沉醉處縹𣺌玉京山唱徹歩虛清燕罷不知今夕是何年海水又桑田
　　西江月
　　著意黃庭嵗久留心金碧年深為憂白髪鬢相侵仙訣朝朝討論　秘要俱皆覽過神仙奧㫖重吟至人親指水中金不負平生志性
　　任是聰明志士常迷東竈黃庭叅同大易事分明不曉醉眠難醒　若遇髙人指引都來不費功程北方坎子是金精認得黃牙方盛
　　沁園春
　　七返還丹在我先須煉已待時正一陽初動中宵漏永溫溫鉛鼎光透簾幃造化爭馳虎龍交媾進火功夫牛斗危曲江上看月華瑩浄有箇烏飛　當時自飲刀圭又誰信無中就養兒辨水源清濁木金間隔不因師指此事難知道要𤣥微天機深逺下手忙修猶太遲蓬萊路待三千行滿獨歩雲歸
　　火宅牽纒夜去明來早晩擔憂奈今日茫然不知明日波波劫劫有甚來由人世風燈草頭珠露我見傷心眼淚流不堅久似石中迸火水上浮漚　休休及早囘頭把往日風流一筆鈎但麤衣淡飯隨縁度日任人笑我我又何求限到頭來不論貧富著甚干忙日夜憂勸年少把家縁棄了海上來遊
　　詩曲文章任汝空留數千萬篇奈日推一日月推一月今年不了又待來年有限光隂無涯火院只恐蹉跎老卻賢貪癡漢望成家學道兩事雙全　凡間只戀塵縁又誰信壺中別有天這道本無情不親富貴不疎貧賤只要心堅不在勞神不湏苦行息慮忘機合自然長生事待明公放下方可相傳
　　卜算子
　　心空道亦空風靜林還靜巻盡浮雲月自明中有山河影　供養及修行舊話成重省豆爆生蓮火裏時痛撥寒灰冷
　　歩蟾宮
　　坎離乾兊逢子午湏認取自家根祖地雷震動山頭雨要洗濯黃牙土　捉得金精牢閉錮煉甲庚要生龍虎待他問汝甚人傳但說道先生姓呂
　　滿庭芳
　　大道淵源髙真隱秘風流豈可知聞先天一氣清濁自然分不識坎離顛倒誰能辨金木浮沈幽微處無中産有澗畔虎龍吟　壺中真造化天精地髓隂魄陽魂運周天水火爕理寒溫十月脫胎丹就除此外皆是傍門君知否塵寰走徧端的少知音
　　酹江月
　　仙風道骨顛倒運乾坤平分時節金木相交坎離位一位刀圭凝結水虎潛形火龍伏體萬丈毫光烈仙花朶秀聖男靈女扳折　霄漢此夜中秋銀蟾離海浪巻千層雪此是天闗地軸誰解推窮圓缺片晌功夫霎時丹聚到此憑何訣倚天長嘯洞中無限風月
　　水龍吟
　　目前咫尺長生路多少愚人不悟愛河浪闊洪波風𦂳舟船難渡略聽仙師語到彼岸只消一句煉金丹換了凡胎濁骨免輪廻三塗苦　萬事澄心定意聚真陽都歸一處分明認得靈光真趣本來面目此箇幽微理莫容易等閑分付知蓬萊自有神仙伴侶同攜手朝天去
　　豆葉黃
　　二月江南山水路李花零落春無主一箇魚兒無覓處風和雨玉龍生甲歸天去
　　浪淘沙
　　我有屋三椽住在靈源無遮四壁任蕭然萬象森羅為斗拱瓦蓋青天　無漏得多年結就因縁修成功行滿三千降得火龍伏得虎陸路神仙
　　蘇幙遮
　　天不髙地不大惟有真心物物俱含載不用之時全體在用即拈來萬象周沙界　虛無中塵色內盡是還丹歴歴堪收采這箇鼎鑪解不解養就靈烏飛出光明海
　　雨中花
　　三百年間功標青史㡬多俱委埃塵悟黃粱棄事厭世藏身將我一枝丹桂換他千載青春岳陽樓上綸巾羽扇誰識天人　蓬萊願應仙舉誰知㑹合仙賔遙想望吹笙玉殿奏舞鸞䄄風馭雲軿不散碧桃紫奈長新願逢一粒九霞光裏相繼朝真
　　促拍滿路花
　　西風吹渭水落葉滿長安茫茫塵世裏獨清閑自然鑪鼎虎繞與龍盤九轉丹砂就一粒刀圭便成陸地神仙任萬釘寳帯貂蟬富貴欲熏天黃梁炊未熟夢驚殘
　　是非海裏直道作人難䄂手江南去白蘋紅蓼又尋湓浦廬山
　　六么令
　　東與西眼與眉偃月爐中運坎離靈砂且上飛最幽微是天機你休癡你不知
　　漢宮春
　　橫笛聲沉倚危樓紅日江轉天斜黃塵邉火澒洞何處吾家胎禽怨夜來乗風𤣥露丹霞光生笑飛空一劒東風猶自天涯　情知道山中好早翠囂含隱瑤草新芽青溪故人信斷夢飇車乾坤星火歸來了煮石煎沙囘首處幅巾蒲帳雲邉獨是桃花
　　伊用昌
　　憶江南
　　江南鼓梭肚兩頭欒釘著不知侵骨髓打來只是沒心肝空腹被人謾
　　句
　　暫遊大庾白鶴飛來誰共語嶺畔人家曽見寒梅㡬度花　春來春去人在落花流水處花滿前蹊藏盡神仙人不知〈呂巖求齋不得失注調名無考〉




　　御定全唐詩巻九百
