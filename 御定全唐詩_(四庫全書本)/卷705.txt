　　欽定四庫全書
　　御定全唐詩巻七百五
　　黃滔
　　送林寛下第東歸
　　為君惆悵惜離京年少無人有屈名積雪未開移發日鳴蟬初急說來程楚天去路過飛雁灞岸歸塵觸鎖城又得新詩㡬章別煙村竹逕海濤聲
　　商山贈隱者
　　誰不相逢話息機九重城裏自依依蓬萊水淺有人說商洛山髙無客歸數隻珍禽寒月在千株古木熱時稀西窓昨夜鳴蛩盡知夢芝翁起扣扉
　　送二友逰湘中
　　千里楚江新雨晴同征肻恨跡如萍孤舟泊處聨詩句八月中旬宿洞庭為客早悲煙草緑移家晚失嶽峰青今來無計相從去歸日汀洲乞畫屏
　　塞下
　　疋馬蕭蕭去不前平蕪千里見窮邉闗山色死秋深〈一作深秋〉日鼓角聲沈霜重天荒骨或銜殘鐵露驚風時掠暮沙旋隴頭寃氣無歸處化作隂雲飛杳然
　　下第東歸留辭刑部鄭郎中諴
　　去違知已住違親欲發羸蹄進退頻萬里家山歸養志數年門館受恩身鶯聲歴歴秦城曉栁色依依灞水春眀日藍田闗外路連天風雨一行人
　　寄懐南北故人
　　秋風昨夜落芙蕖一片離心到外區南海浪髙書墮水北州城破客降胡玉窓挑鳳佳人老綺陌啼鶯碧樹枯嶺上青嵐隴頭月時通魂夢出來無
　　闗中言懐
　　事事朝朝委一尊自知無復解趨奔試期交後猶為客公道開時敢說寃窮巷住來經積雨故鄉歸去見荒村舉頭盡到斷腸處何必秋風江上猨
　　閨怨
　　寸心杳與馬蹄隨如蛻形容在錦帷江上月眀船發後花間日暮信廻時五陵夜作酬恩計四塞秋為破虜期待到乗軺入門處淚珠流盡玉顔衰
　　旅懐
　　未喫金丹看十洲乃將身世作仇讐羈逰數地值兵亂宿在孤城聞雨秋東越雲山郤思隱西秦霜霰苦頻留他人折盡月中桂惆悵當年江上鷗
　　別友人
　　已喜相逢又怨嗟十年飄泊在京華大朝多事還停舉故國經荒未有家鳥帶夕陽投逺樹人衝臘雪住邉沙夢魂空繫瀟湘岸煙水茫茫蘆葦花
　　寄羅浮山道者二首
　　天際雙山壓海濆天漫絶頂海漫根時聞雷雨驚樵客長有龍蛇䕶洞門泉石暮含朱槿晝煙霞冬閉木綿溫林間學道如容我今便辭他寵辱喧
　　有人曾見洞中仙纔到〈一作見〉人間便越年金鼎藥成龍入海玉函書發鶴歸天樓開石脈千尋直山拆鼇鱗一半膻誰到月眀朝禮處翠巖深鎖荔枝煙
　　喜侯舎人蜀中新命三首
　　八都詞客漫喧然誰解飛揚誥誓間五色綵毫裁鳳詔九重天子豁龍顔巴山月在趨朝去錦水煙生入閣還謀及中興多少事莫愁眀月不收闗
　　卻搜文學起吾唐暫失都城亦未妨錦里幸為丹鳳闕幕賔徵出紫微郎來時走馬隨中使到日援毫定外方若以掌言看諫獵相如從此病〈一作並〉輝光
　　賈誼纔承宣室召左思惟預秘書流賦家達者無過此翰苑今朝是獨逰立被御爐煙氣逼吟經棧閣雨聲秋內人未識江淹筆竟問當時不早求
　　經安州感故鄭郎中二首
　　雲夢江頭見故城人間四十載垂名馬蹄踐處東風急雞舌銷時北闕驚嶽客出來尋古劒野猿相聚呌孤塋騰身飛上鳳凰閣惆悵終乖吾黨情
　　錦帳先生作牧州干戈缺後見荒丘兼無姓賈兒童在空有還珠煙水流江句行人吟刻石月腸是處象登樓旅魂頻此歸來否十載雲山屬一逰
　　出京別崔學士
　　一從門館遍投文旋忝恩知驟出羣不道鶴雞殊羽翼許依龍虎借風雲命竒未便乗東律言重終期雪北軍欲逐飄蓬向岐路數宵垂淚戀清芬
　　雁
　　楚岸花晴塞栁衰年年南北去來期江城日暮見飛處旅館月眀聞過時萬里風霜休更恨滿川煙草且須疑洞庭雲水瀟湘雨好把寒更一一知
　　寄越從事林嵩侍御
　　子虛詞賦動君王誰不期君入對敭莫戀兎園留看雪已乘驄馬合凌霜路歸天上行方別道在人間乆便香應念都城舊吟客十年蹤跡委滄浪
　　長安書事
　　一年年課數千言口祝心祠挈出門孤進難時誰肻薦主司通處不須論頻秋入自邉城雪昨日聴來嶺樹猨若有水田過十畝早應歸去狄江村
　　旅懐寄友人
　　重疊愁腸只自知苦於吞櫱亂於絲一船風雨分襟處千里煙波廻首時故國田園經戰後窮荒日月逼秋期鳴蟬似㑹悠揚意陌上聲聲怨栁衰
　　寄蔣先軰〈在蘇州〉
　　夫差宮苑悉蒼苔擕客朝逰夜未回塜上題詩蘇小見〈許殿切〉江頭酹酒伍員來秋風急處煙花落眀月中時水寺開千載三吳有髙跡虎丘山翠益崔嵬
　　旅懐
　　雪貌潛凋雪髪生故園魂斷弟兼兄十年除夜在孤館萬里一身求大名空有新詩髙華嶽已無丹懇出秦城侯門莫問曾逰處槐栁影中肝膽傾
　　放榜日
　　吾唐取士最堪誇仙榜標名出曙霞白馬嘶風三十轡朱門秉燭一千家郄詵聨臂昇天路宣聖飛章奏日華〈其年當日奏試〉嵗嵗人人來不得曲江煙水杏園花
　　二月二日宴中貽同年封先軰渭
　　帝堯城裏日銜杯每倚嵇康到玉頺桂苑五更聴榜後蓬山二月看花開垂名入甲成龍去列姓如丁作鶴來同戴大恩何日報永言交道契陳雷
　　新野道中
　　野堂如雪草如茵光武城邉一水濵越客歸遙春有雨杜鵑啼苦夜無人東堂嵗去銜杯懶南浦期來落淚頻莫道還家不惆悵蘇秦覊旅長卿貧
　　酬俞鈞
　　鄉書一忝薦延恩二紀三朝泣省門雖忝立名經聖鑒敢期興詠疉嘉言莫論蟾月無梯接大底龍津有浪翻今日朝廷推草澤佇君承詔出雲根
　　寄同年崔學士
　　半因同醉杏花園塵忝鴻鑪與鑄顔已脫素衣酬素髮敢持青桂愛青山雖知珠樹懸天上終頼銀河接世間畢使海涯能㧞宅三秦二十四畿寰
　　御試二首〈昭宗乾寜二年崔凝考定進士張貽憲等二十五人復命所司覆試內出四題乃曲直不相入賦良弓獻問賦詢於芻蕘詩品物咸熙詩趙觀文程晏崔賞崔仁寳等四人並盧瞻韋說封渭韋希震張蠙黃滔盧鼎王貞白沈崧陳曉李⻱禎等十一人並與及第其張貽憲孫溥李光序李樞李途等五人且令落下許後再舉其崔礪蘇楷杜承昭鄭稼等四人不令再舉內一人盧賡稱疾不至宣令舁入又雲華隂省親其父渥進狀乞落下故就試止二十四人也〉
　　已表隋珠各自擕更從瓊殿立丹梯九華燈作三條燭萬乗君懸四首題靈鳳敢期翻雪羽洞簫應或諷金閨眀朝莫惜場場醉青桂新香有紫泥
　　六曹三省列簮裾丹詔宣來試士初不是玉皇疑羽客要教金榜帶天書詞臣假寐題黃絹宮女敲銅奏子虛御目四篇酬九百敢從燈下畧躊躇
　　寄陳侍御
　　千年二相未全誇〈故劉相趙相曾從事閩中〉猶闕閩城賀降麻何必錦衣須太守別無蓮幕勝王家醴泉湧處休論水黃菊開時獨是花九級燕金滿樽酒郤愁隨詔謁承華
　　酬徐正字夤
　　已免蹉跎負嵗華敢辭霜鬢雪呈花名從兩榜考昇第官自三台追起家疋馬有期歸輦轂故山無計戀桑麻莫言蓬閣從容乆披處終知金在砂
　　辭相府〈時䝉堂帖追赴闕〉
　　從漢至唐分五州誰為將相作諸侯閩江似鏡正堪戀秦客如蓬難乆留疋馬忍辭藩屏去小才寜副廟堂求今朝拜別幡幢下雙淚如珠滴不休
　　寄羅郎中隱
　　休向中興雪至寃錢塘江上看濤翻三徵不起時賢議九轉終成道者言緑酒千杯腸已爛新詩數首骨猶存瑤蟾若使知人事仙桂應遭蠧郤根
　　江行遇王侍御
　　數年分散秦吳隔暫泊官船浦栁中新草軍書名更重乆辭山逕業應空渡頭潮落將行客天際風髙未宿鴻此日相逢魂合斷頼君身事漸飛沖
　　客舎秋晚夜還故山
　　寥寥深巷客中居況值窮秋百事踈孤枕憶山千里外破窓聞雨五更初經年荒草侵幽逕㡬樹西風鎖𡚁廬長繫寸心歸未得起挑殘燭獨躊躇
　　絳州鄭尚書
　　旌旗日日展東風雲稼連山雪刃空剖竹已知垂鳳食摘珠何必到龍宮諫垣虛位期飛歩翰苑含毫待紀公誰謂唐城諸父老今時得見蜀文翁
　　喜陳先軰及第〈嶠〉
　　今年春已到京華天與吾曹雪怨嗟甲乙中時公道復朝廷看處主司誇飛離海浪從燒尾嚥郤金丹定易牙不是駕前偏落羽錦城爭得杏園花
　　延福里居和林寛何紹餘醻寄
　　長說愁吟逆旅中一庭深雪一窓風眼前道路無心覓象外煙霞有句通㡬度相留侵鼓散頻聞㑹宿著僧同髙情未以干時廢屬和因知興不窮
　　贈宿松楊眀府
　　溪上家家禮樂新始知為政異常倫若非似水清無底爭得如氷凜拂人月狖聲和琴調咽煙村景接栁條春宦逰兼得逍遙趣休憶三吳舊釣津
　　送僧
　　纔年七嵗便從師猶說辭家學佛遲新劚松蘿還不住愛尋雲水擬何之孤溪雪滿維舟夜疉嶂猿啼過寺時鳥道龍湫悉行後豈將翻譯負心期
　　贈鄭眀府
　　庭羅衙吏眼看山真恐風流是謫仙垂栁五株春婭奼鳴琴一弄水潺湲援毫斷獄登殊考駐樂題詩得出聨莫起陶潛折腰歎才髙位下始稱賢
　　江州夜宴獻陳員外
　　多少歡娛簇眼前潯陽江上夜開筵數枝紅蠟啼香淚兩面青娥拆瑞蓮清管徹時斟玉醑碧籌回處擲金船因知徃嵗樓中月占得風流是偶然
　　湘中贈張逸人
　　羽衣零落帽欹斜不自孤峯即海沙曾為蜀山成寓跡又因湘水擬營家鳴琴坐見燕鴻沒曳履吟忘野逕賖更愛扁舟宿寒夜獨聴風雨過蘆花
　　寓題
　　紛紛墨勅除官日處處紅旗打賊時竿底得璜猶未用夢中吞鳥擬何為損生莫若攀丹桂免俗無過詠紫芝兩岸蘆花一江水依前且把釣魚絲
　　題陳山人居
　　猶自莓苔馬跡重石嵌泉冷懶移峯空垂鳯食簷前竹漫㧞龍形澗底松隔岸青山秋見寺半牀眀月夜聞鐘誰能惆悵磻溪事今古悠悠不再逢
　　宿李少府園林
　　一壺濁酒百家詩住此園林守選期深院月涼留客夜〈一作夜客〉古杉風細似泉時嘗頻異茗塵心淨議罷名山竹影移眀日緑苔渾掃後石庭吟坐復容誰
　　送友人明經及第
　　十問九通離義牀今時登第信非常亦從南院看新榜旋束春闗歸故鄉水到吳門方見海樹侵閩嶺漸無霜知君已塞平生願日與交親醉㡬場
　　斷酒
　　未老先為百病仍醉杯無計接賔朋免遭拽盞郎君謔還被簮花録事憎絲管合時思索馬池塘晴後獨留僧何因澆得離腸爛南浦東門恨不勝
　　南海幕和段先軰送韋侍御赴闕
　　樹色川光入暮秋使車西發不勝愁璧連標格驚分散雪課篇章互唱酬魏闕別當飛羽翼燕臺獨且占風流滿園歌管涼宵月此後相思㡬上樓
　　寄南海黃尚書
　　五羊城下駐行車此事如今八載餘燕頷已知飛食肉龍門猶自退為魚紅樓入夜笙歌合白社驚秋草木踈西望清光寄消息萬重煙水一封書
　　送人徃蘇州覲其兄
　　闔閭城外越江頭兩地煙濤一葉舟到日荊枝應便茂別時珠淚不須流迎歡酒醒山當枕詠古詩成月在樓眀日尊前若相問為言今訪赤松逰
　　逰東林寺
　　長生猶自重無生言讓仙祠佛寺成碑折誰忘康樂制山靈表得逺公名松形入漢籐蘿短僧語離經耳目清莫怪遲遲不歸去童年已夢遶林行
　　贈旌徳呂眀府
　　渥窪歩數太阿姿爭遣王侯不奉知花作城池入官處錦隨刀尺少年時兩衙斷獄兼留客三考論功合樹碑須信隔簾看刺史錦章朱紱已葳蕤
　　賀清源僕射新命
　　雖言嵩嶽秀崔嵬少降連枝命世才南史兩榮惟百揆東閩雙拜有三台〈南史袁憲兄弟同為僕射當時榮之殊未若今清源與府城並拜僕射兼帶台席之尊〉二天在頂家家詠丹鳯銜書嵗嵗來虛說古賢龍虎盛誰攀荊樹上金臺
　　浙幕李端公泛建溪
　　越城吳國結良姻交發芙蓉幕內賔自顧幽沈槐省跡得陪清顯諫垣臣分題曉並蘭舟逺對坐宵聴月狖頻更愛延平津上過一雙神劒是龍鱗
　　貽宋評事
　　河陽城裏謝城中入曳長裾出佩銅燕國金臺無別客陶家栁下有清風數蹤篆隷書新得一竈屯䝉火細紅時說三吳欲歸處緑波洲渚紫蒲藂
　　催粧
　　北府迎塵南郡來莫將芳意更遲回雖言天上光隂別且被人間更漏催煙樹垂連蔕杏綵童交捧合歡杯吹簫不是神仙曲爭引秦娥下鳯臺
　　寓題
　　每憶家山即涕零定須歸老舊雲扃銀河水到人間濁丹桂枝垂月裏馨霜雪不飛無翠竹鯨鯢猶在有青萍三千九萬平生事卻恨南華說北溟
　　傷蔣校書徳山
　　誰到雙溪溪岸傍與招魂魄上蒼蒼世間無樹勝青桂隴上有花惟白楊秦苑火然新賦在越城山秀故居荒如何萬古雕龍手獨是相如識漢皇
　　寄楊賛圖學士〈學士與元昆俱以龍腦登選〉
　　東堂第一領春風時怪闗西小驥慵華表柱頭還有鶴華歆名下別無龍君恩鳯閣含毫數詩景珠宮列肆供今日江南駐舟處莫言歸計為雲峰
　　酬楊學士
　　神仙簿上愧非夫詔作疑丹兩入爐詩裏㡬曾吟芍藥花中方得見菖蒲陽春唱後應無曲眀月圓來別是珠莫下蓬山不廻首東風猶待重搏扶
　　寄同年李侍郎⻱正
　　石門南面淚浪浪自此東西失帝鄉崑璞要疑方卓絶大鵬須息始開張已歸天上趨雙闕忽喜人間捧八行莫道秋霜不滋物菊花還借後時黃
　　鍾陵故人
　　滕王閣下昔相逢此地今難訪所從惟愛金籠貯鸚鵡誰論鐵柱鎖蛟龍荊榛翠是錢神染河嶽期須國士鍾一筯鱸魚千古美後人終少繼前蹤
　　故山
　　支頤黙省舊林泉石逕茅堂到目前衰碧鳴蛩莎有露濃隂歇鹿竹無煙水從井底通滄海山在窓中倚逺天何事蒼髯不歸去燕昭臺上一年年
　　塞上
　　塞門闗外日光微角怨單于雁駐飛衝水路從氷解斷踰城人到月眀歸燕山臘雪銷金甲秦苑秋風脆錦衣欲弔昭君倍惆悵漢家甥舅竟相違
　　烏石村〈即林希劉故居〉
　　徃日江村今物華一廻登覽一悲嗟故人歿後城頭月新鳥啼來壠上花賣劒錢銷知絶俗聞蟬詩苦即思家謝公古郡青山在三尺孤墳撲海沙
　　寄同年盧員外
　　聴盡鸎聲出雍州秦吳煙月十經秋龍門在地從人上郎省連天須鶴逰休戀一臺惟〈一作推〉妙絶已經三字入精求當年甲乙皆華顯應念槐宮今雪頭
　　寄同年封舎人渭〈時得來書〉
　　唐城接軫赴秦川憂合懽離驟十年龍頷摘珠同泳海鳯銜輝翰別升天八行真跡雖収拾四戶髙扄奈隔懸能使丘門終始雪莫教華髪獨澘然
　　遇羅員外袞
　　灞陵橋外駐征轅此一分飛十六年豸角戴時垂素髪雞香含處隔青天綺園難貯林棲意班馬須持筆削權可忘自初相識地秋風眀月客鄜延
　　送翁員外承賛
　　誰言吾黨命多竒榮美如君歴數稀衣錦還鄉翻是客廻車謁帝郤為歸鳯旋北闕虛丹穴星復南宮逼紫微已分十旬無急詔天涯相送只沾衣
　　奉和翁文堯十九員外中謝日䝉恩賜金紫之什
　　面䝉君賜自龍墀誰是還鄉一襲衣三品易懸鱗鬛赫八絲展起綵章飛夐為勝事垂千古題作新詩啟七微嚴助買臣精魄在定應羞著〈廷畧反〉昔年歸
　　翁文堯員外捧金紫還鄉之命雅發篇章將原交情逺為嘉貺洎燕鴻陸犬楚水荊山又吐瓊瑤逮之幽鄙雖湧泉思觸逸興皆虛而強韻押難非才頗愧茲輒酬和以質奨私
　　摶將盛事更無餘還向橋邉看舊書東越獨推生竹箭北溟喜足貯鯤魚兩廻誰解歸華表午夜兼能薦子虛〈滔前年䝉文堯員外以長牋薦於時相〉須把頭冠彈盡日憐君不與故人踈
　　奉和翁文堯員外經過七林書堂見寄之什
　　朱旗引入昔茅堂半日從容盡日忙駟馬寳車行錫禮金章紫綬帶天香山從南國添煙翠龍起東溟認夜光定恐故園留不住竹風松韻漫淒鏘
　　奉酬翁文堯員外駐南臺見寄之作
　　人指南臺山與川大驚喜氣異當年花迎金𠕋非時拆月對瓊杯此夜圓我愛蔵氷從夏結君憐修竹到冬鮮殷勤更抱鳴琴撫為憶秦兒識斷
　　翁文堯員外擁𠕋禮之歸一路有詩名晝錦集先將寄示因書五十六字
　　六窠只佩諸侯印爭比從天擁𠕋歸一軸郢人歌處雪兩重朱氏著來衣閩山秀已鍾君盡洛水波應濺我稀眀日陪塵迎駟馬定淮齋沐看光輝
　　奉和翁文堯員外文秀光賢晝錦之什
　　鄉名里號一朝新乃覺台恩重萬鈞建水閩山無故事長卿嚴助是前身清泉引入旁添潤嘉樹移來別帶春莫憑欄干剰留駐內庭虛位待才臣〈文秀亭〉
　　雖言閩越繫生賢誰是還家寵自天山簡媿兼諸郡命鄭元慙秉六經權鳥行去沒孤煙樹漁唱還從碧島川休說遲廻未能去夜來新夢禁中泉〈光賢閣〉
　　君王面賜紫還鄉金紫中推是甲裳華構便將垂美號故山重更發清光水澄此日蘭宮鏡樹憶當年栢署霜珍重朱欄兼翠拱來來皆自讀書堂〈晝錦堂〉
　　奉酬翁文堯員外神泉之逰見寄嘉什
　　含雞假豸喜同逰野外嘶風並紫騮松竹迥尋青障寺姓名題向白雲樓泉源出石清消暑僧語離經妙破愁爭奈愛山尤戀闕古來能有㡬人休
　　輙吟七言四韻攀寄翁文堯拾遺
　　唐設髙科表用文吾曹誰作諫垣臣甄山秀氣曠千古鳯闕華恩鍾二人起草便論天上事如君不是世間身龍頭龍尾前年夢今日須憐應若神〈滔卯年冬在宛陵夢文堯作狀頭及第又申四月十二夜在清源夢到殿前東道自西厲聲唱翁某拜右省拾遺〉














　　御定全唐詩巻七百五
