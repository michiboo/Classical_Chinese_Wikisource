　　欽定四庫全書
　　御定全唐詩巻六十二
　　杜審言
　　杜審言字必簡襄陽人善五言詩工書翰少與李嶠崔融蘇味道為文章四友擢進士第為隰城尉性矜誕嘗語人曰吾文章合得屈宋作衙官吾之書跡合得王羲之北面累轉洛陽丞坐事貶吉州司戶參軍尋免歸武后召見令賦歡喜詩甚見嘉賞授著作佐郎遷膳部貟外郎神龍中坐交張易之兄弟流峰州尋入為國子監主簿修文館直學士卒有文集十巻今編詩一巻
　　南海亂石山作
　　漲海積稽天羣山髙嶪地相傳稱亂石圖典失其事懸危悉可驚大小都不類乍將雲島極還與星河次上聳忽如飛下臨仍欲墜朝暾赩丹紫夜〈一作交〉魄炯〈一作煙〉青翠穹崇霧雨蓄幽隱靈仙閟萬尋掛鶴巢千丈垂猿臂昔去景風涉今來姑洗至觀此得詠歌長時想精異
　　送和西蕃使
　　使出鳳皇池京師陽春晩聖朝尚邉䇿詔諭兵戈偃拜手明光殿揺心上林苑種落踰青羗闗山度赤坂疆場及無事雅歌而餐飯寧獨錫和戎更當封定逺
　　蓬萊三殿侍宴奉敕詠終南山應制
　　北斗掛城邉南山倚殿前雲標金闕迥樹杪玉堂懸半嶺通佳氣中峰繞瑞煙小臣持獻夀長此戴堯天
　　望春亭侍遊應詔
　　帝出明光殿天臨太液池堯樽隨步輦舜樂繞行麾萬夀禎祥獻三春景物滋小臣同酌海歌頌荅無為
　　宿羽亭侍宴應制
　　步輦千門出離宮二月開風光新栁報宴賞落花催碧水揺空〈一作雲〉閣青山繞吹臺聖情留晩興歌管送餘杯
　　歲夜安樂公主滿月侍宴應制
　　戚里生昌𦙍天杯宴重臣畫樓初滿月香殿早迎春睿作堯君寶孫謀梁國珍明朝元㑹日萬夀樂章陳
　　奉和七夕侍宴兩儀殿應制
　　一年銜別怨七夕始言歸斂淚開星靨㣲步動雲衣天迴兔欲落河曠鵲停飛那堪盡此夜復徃弄殘機
　　大酺〈永昌元年〉
　　聖后乗乾日皇明御厯辰紫宮初啟坐蒼璧正臨春雷雨垂膏澤金錢贈下人詔脯歡賞徧交泰覩維新
　　賦得妾薄命
　　草緑長門掩〈一作閉〉苔青永巷幽寵移新愛奪淚落故情留啼鳥驚殘夢飛花攪獨愁自憐春色罷團扇復迎秋
　　和韋承慶過義陽公主山池五首
　　野興城中發朝英物外求情懸朱紱望契動赤泉〈一作松〉遊海燕巢書閣山雞舞畫樓雨餘清晩夏共坐北巖幽逕轉危峰逼橋囘缺㟁妨玉泉移酒味石髓換粳香綰霧青絲〈一作條〉弱牽風紫蔓長猶言宴樂少別向後池塘攜琴遶碧沙揺筆弄青霞杜若幽庭草芙蓉曲沼花宴遊成野客形勝得仙〈一作山〉家往往留仙步登攀日易斜攅石當軒倚懸泉度牖飛鹿麛衝妓席鶴子曵童衣園果嘗難遍池蓮摘未稀巻簾唯待月應在醉中歸賞翫期他日髙深愛此時池分〈一作為〉八水背峰作九山疑地靜魚偏逸人閑鳥欲欺青溪留別興更與白雲期
　　和晉陵陸丞早春遊望〈一作韋應物詩〉
　　獨有宦遊人偏驚物𠉀新雲霞出海曙梅栁渡江春淑氣催黃鳥晴光轉緑蘋忽聞歌古調歸思欲霑巾
　　秋夜宴臨津鄭明府宅
　　行止皆無地招尋獨有君酒中堪累月身外即浮雲露〈一作霜〉白宵鐘徹風清曉漏聞坐攜餘興往還似未離羣
　　和康五庭芝望月有懐
　　明月髙秋迥愁人獨夜看暫將弓並曲翻與扇俱團霧〈一作露〉濯清輝苦風飄素影寒羅衣一此鑒頓使別離難
　　登襄陽城
　　旅客三秋至層城四望開楚山橫地出漢水接天回冠蓋非新里章華即舊臺習池風景異歸路滿塵埃
　　旅寓安南
　　交趾殊風候寒遲暖復催仲冬山果熟正月野花開積雨生昬霧輕霜下震雷故鄉踰萬里客思倍從來
　　春日懷歸
　　心是傷歸望春歸異往年河山鑒魏闕桑梓憶秦川花雜芳園鳥風和綠野煙更懐歡賞地車馬洛橋邉
　　代張侍御傷美人
　　二八泉扉掩帷屏𠖥愛空淚痕消夜燭愁緒亂春風巧天人疑在新妝曲未終應憐脂粉氣留著舞衣中
　　送髙郎中北使
　　北狄願和親東京發使臣馬銜邉地雪衣染異方塵歲月催行旅恩榮變苦辛歌鐘期重錫拜手落花春
　　都尉山亭
　　紫藤縈葛藟綠刺罥薔薇下釣看魚躍探巢畏鳥飛葉疎荷巳晚枝亞果新肥勝跡都無限只應伴月歸
　　夏日過鄭七山齋
　　共有樽中好言尋谷口來薜蘿山逕入荷芰水亭開日氣含殘雨雲陰送晚雷洛陽鐘鼓至車馬繫遲囘
　　送崔融
　　君王行出將書記逺從征祖帳連河闕軍麾動洛城旌旃〈一作旗〉朝朔氣笳吹夜邉聲坐覺煙塵掃秋風古北平
　　經行嵐州
　　北地春光晚邉城氣候寒往來花不發新舊雪仍殘水作琴中聼山疑畫裏看自驚牽逺役艱險促征鞍
　　重九日宴江陰
　　蟋蟀期歸晚茱茰節候新降霜青女月送酒白衣人髙興要長夀卑棲隔近臣龍沙即此地舊俗坐為隣
　　除夜有懷
　　故節當歌守新年把燭迎冬氛戀虬箭春色候雞鳴興盡聞壺覆宵䦨見斗橫還將萬億壽更謁九重城
　　晦日宴遊
　　日晦隨蓂莢春情著杏花解紳宜就水張幕㑹連沙歌管風輕度池臺日半斜更看金谷騎爭向石崇家
　　七夕
　　白露含明月青霞斷綘河天街七襄轉閣〈一作闗〉道二神過袨服鏘環珮香筵拂綺羅年年今夜盡機杼別情多
　　守歲侍宴應制
　　季冬除夜接新年帝子王孫捧御筵宮闕星河低拂樹殿廷燈燭上薰天彈奏節梅風入對局探鈎栢酒傳欲向正元歌萬夀暫留歡賞寄春前
　　大酺
　　毘陵震澤九州通士女歡娛萬國同伐鼓撞鐘驚海上新妝袨服照江東梅花落處疑殘雪柳葉開時任好風火德雲官逢道泰天長地久屬年豐
　　春日京中有懷
　　今年遊寓獨遊秦愁思看春不當春上林苑裏花徒發細柳營前葉漫新公子南橋應盡興將軍西第幾留賔寄語洛城風日道明年春色倍還人
　　扈從出長安應制
　　分野都畿列時乗六御均京師舊西幸洛道此東廵文物驅三統聲名〈一作明〉走百神龍旗縈漏夕鳳輦拂〈一作出〉鈎陳撫跡地靈古游情皇鑒新山追散馬日水憶釣魚人禹食傳中使堯樽遍下臣省方稱國阜問道識風淳嵗晩天行吉年豐景從親歡娛包歴代宇宙忽疑春
　　春日江津遊望
　　旅客揺邉思春江弄晩晴煙銷垂栁弱霧捲落花輕飛棹乗空下囘流向日平鳥啼移幾處蝶舞亂相迎忽歎人皆濁隄防水至清谷王常不讓深可戒中盈
　　泛舟送鄭卿入京
　　帝座蓬萊殿恩追社稷臣長安遙向日宗伯正乗春相宅開基地傾都送別人行舟縈緑水列㦸滿紅塵酒助歡娛洽風催景氣新此時光乃命誰為惜無津
　　度石門山
　　石門千仞斷迸水落遙空道束懸崕半橋欹絶澗中仰攀人屢息直下騎纔通泥擁奔虵徑雲埋伏獸叢星躔牛斗北地脈象牙東開塞隨行變髙深觸望同江聲連驟雨日氣抱殘虹未改朱明律先含白露風堅貞深不憚險澁諒難窮有異登臨賞徒為造化功
　　贈崔融二十韻
　　十年俱薄宦萬里各他方雲天斷書札風土異炎涼太息幽蘭紫勞歌竒樹黃日疑懐叔度夜似憶真長北使從江表〈一作左〉東歸在洛陽相逢慰疇昔相對敘存亡草深窮巷毀竹盡故園荒雅節君彌固衰顔余自傷人事盈虛改交遊寵辱妨雀羅爭去翟鶴氅競〈一作更〉尋王思極歡娛至朋情詎可忘琴樽橫宴席巖谷〈一作沼〉臥詞場連騎追佳賞城中及路傍三川宿雨霽四月晚花芳復此開懸榻寧唯入後堂興酣雊鵒舞言洽鳳皇翔髙選俄遷職嚴程巳飭裝撫躬銜道義攜手戀輝光玉振先推美金銘舊所防勿嗟離別易行役共時康
　　贈蘇味道
　　北地寒應苦南庭戍未歸邉聲亂羗笛朔氣巻戎衣雨雪闗山暗風霜草木稀胡兵戰欲盡虜騎獵猶肥〈一作漢卒尚重圍〉鴈塞何時入龍城幾度圍〈一作雲浄妖星落秋深塞馬肥〉據鞍雄劒動挿〈一作揺〉筆羽書飛輿駕還京邑朋遊滿帝畿方期來獻凱歌舞共春暉
　　和李大夫嗣真奉使存撫河東
　　六位乾坤動三微厯數遷謳歌移大徳圖䜟在金天子月開階統房星受命年禎符龍馬出寳籙鳳皇傳地即交風雨都仍卜澗瀍明堂唯御極清廟乃尊先不宰神功運無為〈一作私〉大象懸八荒平〈一作憑〉物土四海接人煙已屬羣生泰猶言至道偏璽書傍問俗旌節近推賢秩比司空位官臨御史貟雄詞執刀筆直諌罷樓船國有大臣器朝加小㑹筵將行備禮樂送別仰神仙城闕周京轉闗河陜服連稍觀汾水曲俄指絳臺前姑射聊長望平陽遂宛然舜耕餘草木禹鑿舊山川昔出諸侯上〈一作靜〉無何覇業全中軍歸戰敵外府絶兵權隱隱帝鄉逺瞻瞻肅命䖍西河偃風俗東壁掛星躔井邑枌榆社陵園松栢田榮光晴〈一作朝〉掩代佳氣曉〈一作晩〉侵燕雨霈〈一作濡〉鴻私滌風行睿㫖宣惸嫠訪疾苦屠釣採貞堅人樂逢刑措時康洽賞延賜踰秦氏級恩倍漢家錢擁傳咸翹首稱觴競比肩拜迎彌道路舞詠溢郊𨞬殺氣西衡〈一作衝〉白窮隂北暝〈一作土〉𤣥飛霜遙渡海殘月迥臨邉緬邈朝廷問周流朔塞旋興來探馬䇿俊發抱龍泉學總八千卷文傾三百篇澄清得使者作頌有人焉莫以崇班閡而雲勝託捐偉材何磊落陋質幾翩翾江海寧為讓巴渝轉自牽一聞歌聖道助曲荷陶甄
　　贈蘇綰書記
　　知君書記本翩翩為許從戎赴朔邊紅粉樓中應計日燕支山下莫經年
　　渡湘江
　　遲日園林悲昔遊今春花鳥作邊愁獨憐京國人南竄不似湘江水北流
　　戲贈趙使君美人
　　紅粉青娥暎楚雲桃花馬上石榴帬羅敷獨向東方去謾學他家作使君












　　御定全唐詩巻六十二
