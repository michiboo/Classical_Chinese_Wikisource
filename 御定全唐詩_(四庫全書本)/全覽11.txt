　　欽定四庫全書
　　御定全唐詩巻三百二
　　王建
　　宮詞一百首
　　蓬萊正殿壓金〈一作雲〉鼇紅日初生碧海濤閒〈一作開〉著五門遙北望柘〈一作赭〉黃新帕〈一作築〉御牀髙
　　殿前傳㸃各依班召對西來八〈一作六〉詔蠻上得青花龍尾道側身偷覷正南山
　　龍〈一作籠〉煙日暖紫〈一作紫氣日〉曈曈宣政門當〈一作開〉玉殿〈一作仗〉風五刻閣前卿相出下簾聲在半天中
　　白玉窗前〈一作中〉起草臣櫻桃初赤〈一作出〉賜嘗新殿頭傳語金階逺只進詞來謝聖人
　　內人對御疊花牋繡坐移來玉案邊紅蠟燭前〈一作光中〉呈草本平明舁〈一作御〉出閣門宣
　　千牛仗下放朝初玉案傍邊立起居每日進〈一作請〉來金鳳紙殿頭無事不多〈一作敎〉書
　　延英引對碧衣郎江硯宣毫各別牀天子下簾親考試宮人手裏過茶湯〈一作元稹詩〉
　　未〈一作永一作平〉明〈一作朱門〉開著九重關金畫黃龍五色幡直到〈一作宣至〉銀臺〈一作牀〉排仗合聖人三殿對〈一作冊〉西番
　　少年天子重〈一作愛〉邊功親到凌煙畫閣中敎覓勲臣寫圖本〈一作眞様〉長將〈一作生〉殿裏作屛風
　　丹鳳樓門〈一作前〉把火開五雲金輅下天來〈一作先排法駕出蓬萊〉堦〈一作砌一作棚〉前走馬人宣慰〈一作傳語〉天子南郊一宿〈一作當日〉囘樓前立仗看宣赦萬歲聲長拜舞〈一作再拜〉齊日照彩盤髙百尺飛仙爭上取金雞
　　集賢殿裏圖書滿㸃〈一作挍〉勘頭邊御印同真跡進來依數字〈一作知字數〉別収鎖在玉函中
　　秘〈一作秋〉殿清齋刻漏長紫微宮女夜焚〈一作燒〉香拜陵日近〈一作到〉公卿發鹵簿分頭入〈一作出〉太常
　　新調白馬怕〈一作拍〉鞭聲供奉騎來遶殿行為〈一作先〉報諸王侵早入〈一作起〉隔門催進打毬名
　　對御難爭第一籌殿前不打背身毬內人唱好⻱茲急天子鞘〈一作梢〉囘〈一作龍輿〉過玉樓
　　新衫一様殿頭黃銀帶排方獺尾長總把玉〈一作金〉鞭騎御馬緑鬃紅額麝香〈一作煙〉香
　　羅衫葉葉繡重重金鳳銀鵝各一叢每遍舞時〈一作頭〉分兩向〈一作句〉太平萬嵗字當中
　　魚藻宮〈一作池〉中鎖翠娥先皇行處不曾過如今池底休鋪錦菱角雞頭積漸多
　　殿前明日中和節連夜瓊林散舞衣傳報所司分蠟燭監開〈一作門〉金〈一作宮〉鎖放人歸
　　五更三〈一作五〉㸃索金車盡放宮人出看花仗下一時〈一作邊〉催立馬殿頭先報內園家
　　城東北面〈一作南北〉望雲樓半下珠簾半上鉤騎馬行人長逺〈一作速〉過恐〈一作忽〉防天子在樓頭
　　射生宮女宿紅妝把〈一作請〉得新弓各自張臨上馬時齊賜酒男兒跪拜謝君王
　　新秋白兎大於拳紅耳霜毛趁草眠天子不敎人射殺玉鞭遮到馬蹄前
　　內鷹籠脫解紅絛〈一作縚〉鬬勝爭飛出手髙直上碧〈一作到青〉雲還卻下一雙金爪掬〈一作菊〉花毛
　　競渡船頭掉采旗兩邊濺〈一作泥〉水濕羅衣池東爭向池西岸〈一作去〉先到先書上字歸
　　燈前飛入〈一作出〉玉堦蟲未臥常聞半夜鐘看著中元齋日到自盤金線繡眞容
　　紅燈睡裏喚春雲雲〈一作月〉上三更直宿分金砌雨來行歩滑兩人擡起隱花裙
　　一時起立吹簫管得寵人來滿殿迎整頓衣裳皆著卻〈一作節〉舞頭當拍第三聲
　　琵琶先抹六么〈一作緑腰〉頭小管丁寧側調愁半夜美人雙唱起〈一作起唱〉一聲聲出鳳皇樓
　　春池日暖少風波花裏牽船水上歌遙索劒南新様錦東宮先釣〈一作報〉得魚多
　　十三初學擘箜篌弟子名中被㸃留昨日敎坊新進入並房宮女與梳頭
　　紅蠻桿撥貼〈一作帖〉胸前移坐當頭近御筵用力獨彈金殿響鳳皇飛下〈一作出〉四條
　　春風吹雨灑〈一作曲信〉旗〈一作旌〉竿〈一作春風吹展曲旗竿〉得出〈一作自得〉深宮不怕寒誇道自家能走〈一作上〉馬團〈一作園〉中橫過覓人看
　　粟金腰〈一作犀〉帶象〈一作碧〉牙錐散插紅翎玉突枝旋獵一邊還引馬歸來雞兎〈一作花鴨〉遶鞍垂
　　雲駮花驄各試行一般毛色一般纓殿前來徃重騎過欲得君王別賜名
　　每夜停燈熨御衣銀熏籠底火霏霏〈一作微微〉遙聽帳裏君王覺上直鐘聲〈一作上畨聲鐘〉始得歸
　　因喫櫻桃病放歸三年著破〈一作盡〉舊羅衣內中人識從來去〈一作內中侍從來還去〉結得金〈一作頭〉花上貴妃
　　欲迎天子看花去下得金堦卻悔行恐見失恩人舊院囘來〈一作頭〉憶著五聲
　　徃來舊院不堪〈一作中〉修近勑宣徽〈一作敎近金鑾〉別起樓聞有羙人新進入〈一作入內〉六宮未見一時愁〈一作宮中未識大家愁〉自誇〈一作知〉歌舞勝諸人恨未承恩〈一作邀勒君王〉出內頻連夜〈一作奉勑〉宮中修別〈一作理〉院地衣簾額一時新
　　悶來無處可思量旋下金堦旋憶〈一作下〉牀収得山丹紅蘂粉鏡前〈一作窗中〉洗卻麝香黃
　　蜂鬚蟬翅薄鬆鬆浮動搔頭似有風一度出時拋一遍金條零落滿函中
　　合暗報來門鎖了夜深應別喚笙歌房房下著珠簾睡月過金堦白〈一作冷〉露多
　　御㕑不食索時新每見花開即苦〈一作是〉春白日臥多嬌似病隔簾敎喚女醫人
　　叢叢洗手遶金盆旋拭紅巾入殿門衆裏遙拋新〈一作金〉摘〈一作橘〉子在前収得便承恩
　　御池〈一作波〉水色春來好處處分流白玉渠密奏君王知〈一作和〉入月〈一作用〉喚人相伴洗裙裾
　　移來女樂部頭邊新賜花檀木〈一作大〉五緶得紅羅手帕子中〈一作當〉心細〈一作香一作更〉畫一雙蟬
　　新晴草〈一作水〉色緑〈一作暖〉溫暾山〈一作岸〉雪初消漸出〈一作水一作滻水一作水漸〉渾今日踏青歸校晩傳聲留著望春〈一作苑東〉門兩樓〈一作簷〉相〈一作新一作新樓兩換〉換珠簾額中尉明朝設內家一様金盤五千面紅酥㸃出牡丹花
　　盡送春來〈一作毬一作舞送香毬〉出內家記巡傳把一枝花散時各自燒紅燭相逐行歸不上車
　　家常愛著舊衣裳空插紅梳不作妝忽地下堦裙帶解非時應得見君王
　　別〈一作宣〉勑敎歌不出房一聲一遍奏〈一作報〉君王再三博士留殘拍索向宣徽作徹章
　　行中第一爭〈一作頭〉先舞博士傍邊亦被欺忽覺管偷破拍〈一作先破拍一作偷急遍〉急翻〈一作翻翻〉羅袖不敎知
　　私縫黃帔〈一作同黃縫校〉捨釵梳欲得金仙觀裏〈一作內〉居近被君王〈一作天恩〉知識字収來案上檢文書
　　月冷江清〈一作日冷天晴〉近獵〈一作臘〉時玉階金瓦雪澌澌〈一作離離〉浴堂門外抄名入公主家人謝面脂
　　未承恩澤一家愁乍到宮中憶外頭求守〈一作首〉管聲款逐〈一作新學管聲尚澀〉側商調裏唱伊州
　　東風潑火〈一作潑〉雨新休舁〈一作弄〉盡春泥掃〈一作風蕩〉雪溝走馬犢車當御路漢陽宮〈一作公〉主進〈一作謝〉鷄毬
　　風簾水閣壓芙蓉四面鉤欄在水中避熱不歸金殿宿秋河織女夜妝〈一作燈〉紅
　　聖人生日明朝是私地敎人〈一作先須〉屬內監自寫金花紅牓子前頭先進〈一作在前進上〉鳳皇衫
　　避暑〈一作脫〉昭陽〈一作儀〉不擲盧井邊含水噴鵶雛內中數日無呼喚搨〈一作寫〉得滕王蛺蝶圖
　　內宴初秋〈一作休〉入二更殿前燈火一天〈一作時〉明中宮傳㫖音聲散〈一作宮官分半音聲住〉諸院門開觸處行
　　玉蟬〈一作錢〉金雀〈一作掌〉三層插翠髻髙叢〈一作鬃〉緑鬢虛舞處春風吹落地歸來〈一作當時〉別賜一頭梳
　　樹葉初成鳥䕶〈一作出〉窠石榴花裏〈一作底〉笑聲多衆〈一作舞〉中遺卻金釵子拾得從他要贖〈一作賞〉麼〈一作賞羅一作拾得從饒購贖羅　以下五首一作花蘂夫人詩〉
　　小殿初成〈一作新裝〉粉未〈一作欲〉乾貴妃姊妹自來看為逢好日先移入續向街〈一作階〉西索牡丹
　　內人相續報花開准擬君王便看來逢〈一作縫〉着五琴〈一作紅〉繡袋宜春院裏按歌囘
　　巡吹慢遍不相和暗數看誰〈一作暗看誰人〉曲校多明日棃花園〈一作園花〉裏見先須逐〈一作直〉得內家歌
　　黃金合裏盛紅雪重結香羅四出花一一傍邊書勅字中官〈一作分明〉送與大臣家
　　未〈一作天〉明東上閣〈一作閤〉門開排仗聲從後殿〈一作殿裏〉來阿監兩邊相對立遙聞索馬一時囘
　　宮人早起〈一作拍於〉笑相呼不識堦〈一作庭〉前掃地夫乞與金錢爭借問外頭還似此間無〈以下十首一作花蘂夫人詩〉
　　小隨阿姊〈一作不隨阿妹〉學吹笙見好〈一作好見〉君王賜〈一作乞〉與〈一作乞賜〉名夜拂玉牀朝把鏡黃金殿外〈一作堦下〉不敎行
　　日髙殿裏有香煙萬歲聲長動九天妃子院中初〈一作新〉降誕內人爭乞〈一作分得〉洗兒錢
　　宮花不共〈一作與〉外花〈一作邊〉同正月長生〈一作先〉一半〈一作朶〉紅供御櫻桃看守別直無鴉鵲到園中
　　殿前鋪設兩邊樓寒食宮人歩打毬一半走來爭〈一作齊〉跪拜上棚先謝得頭籌
　　太儀前日暖房來囑向朝〈一作昭〉陽乞藥栽勅賜一窠紅躑躅謝恩未了奏花開
　　御〈一作牀〉前新〈一作謝〉賜紫羅襦歩歩〈一作不下〉金堦上軟輿宮局總來為喜樂院中新拜內尚書
　　鸚鵡誰敎轉舌關內人手裏養來姦語多更覺〈一作近更〉承恩澤數對君王憶隴山
　　分朋〈一作明〉閒坐賭櫻桃収卻投壺玉晼勞各把沈香雙陸子局中鬬累阿誰髙〈一作鬬得壘髙髙〉
　　禁寺紅樓內裏通笙歌引駕夾城東〈一作香山引駕夾城中〉裹頭宮監堂〈一作蕃女簾〉前立手把牙鞘竹彈弓
　　春風院院落花堆金鎖生衣〈一作衣生〉掣不開更築歌臺起妝殿明朝先進畫圖來
　　舞來汗濕羅衣徹樓上人扶下玉梯歸到院中重洗面金花盆〈一作盆水〉裏潑銀〈一作紅〉泥〈以下三首一作花蘂夫人詩〉
　　宿妝殘粉未明天總立〈一作在〉昭陽花樹邊寒食內人長白打庫中先散與金錢
　　衆中偏〈一作愛〉得君王笑〈一作喚〉偷把金箱筆硯開書破紅蠻隔子上旋推〈一作催〉當直美〈一作內〉人來
　　敎遍宮娥唱遍〈一作盡〉詞暗中頭白沒人知樓中日日歌聲好不問從初學阿誰
　　青樓〈一作黛睂一作蛾睂〉小〈一作少〉婦砑裙長總被抄名入敎坊春設殿前多〈一作為〉隊舞朋〈一作棚〉頭各自〈一作別〉請衣裳水中芹葉土中花拾得還將避衆家總待別人般數盡袖中拈出〈一作捻得〉鬱金芽〈一作艾心芹葉初生小秪鬬時新不鬬花總待大家般數盡袖中拈出鬱金芽一作花蘂夫人詩〉
　　玉簫改調箏移柱〈一作移纎指〉催換〈一作赴〉紅羅繡舞筵未戴〈一作著〉柘枝花帽子兩行宮監在簾前
　　窗窗戸戸院相當總有珠簾玳瑁牀雖道君王不來宿帳中長是炷牙〈一作衙〉香〈一作帳中長下著香囊〉
　　雨入珠簾滿殿涼避風新出玉〈一作石〉盆湯內人恐要秋衣着不住熏籠換好香
　　金吾除夜進儺名畫袴朱衣四隊行院院燒燈如白日沈香火底坐吹笙〈一作鬬音聲〉
　　樹頭樹底覓殘紅一片西飛一片東自是桃花貪結子錯敎人恨五更風
　　金殿當頭紫閤重仙人掌上玉芙蓉太平天子朝迎〈今作元〉日五色雲車〈一作中〉駕六龍
　　鴛鴦瓦上瞥〈一作忽〉然聲〈一作驚〉晝寢宮娥夢裏驚〈一作聲〉元是我王〈一作吾皇〉金彈子海棠花下打流鶯
　　忽地金輿向月陂內人接著便相隨卻囘龍武軍前過當處〈一作殿〉敎開〈一作看〉臥鴨池〈一作兒〉
　　畫作天河刻作牛玉梭金鑷采橋頭每年宮裏〈一作女〉穿針夜勅賜諸親〈一作新恩〉乞巧樓
　　春來睡困不梳頭懶逐君王苑北遊暫向玉花階上坐簸錢贏得兩三籌
　　歩行送入〈一作出〉長門裏〈一作逺〉不許來辭舊院花只恐他時身到此乞恩求赦〈一作乞求恩赦〉放還家〈一作乞來自在得還家〉縑〈一作嫌〉羅不著索輕容對面敎人染退〈一作褪〉紅衫子成來一遍出明朝半片在園中〈一作今朝看處滿園中〉
　　彈棋玉指兩參差背局〈一作階逈〉臨虛鬬著危先打角頭紅子落上三金字〈一作子〉半邊垂
　　後宮宮女無多少盡向〈一作起得〉園中笑一團舞蝶落花相覓〈一作看〉著春風共語亦應難〈一作花蘂夫人詩〉
　　宛轉黃金白柄長靑荷葉予畫鴛鴦把來不是呈新様欲進微風到御牀
　　供御香方加減頻水沈山麝每囘新內中不許相傳出巳被醫家寫與人
　　藥童食後送雲漿髙殿無風扇少涼每到日中重掠鬢衩衣騎馬繞宮廊
　　句
　　單于不向南牧馬席萁遍滿天山下〈詠席萁簾韻府羣玉酉陽雜俎雲席萁一名塞蘆生胡地古詩亦有千里席萁草之句〉　卻公不易勝莫著外家欺〈見事文類聚〉　錦江詩弟子時寄五花牋〈以下見海録碎事〉　花燒落苐眼雨破到家程　一朝金鳳庭前下當是虛皇詔沈曦　宣城四面水茫茫草蓋江城竹夾牆






　　御定全唐詩巻三百二
<集部,總集類,御定全唐詩>
　　欽定四庫全書
　　御定全唐詩巻三百三
　　劉商
　　劉商字子夏彭城人少好學工文善畫登大厯進士第官至檢挍禮部郎中汴州觀察判官集十巻今編詩二巻
　　銅雀妓
　　魏主矜蛾睂羙人羙於玉髙臺無晝夜歌舞竟未足盛色如轉圜夕陽落深谷仍令身歿後尚縱平生慾紅粉淚縱橫〈一作紅粉橫淚痕〉調絃向空屋舉頭君不在惟見西陵木玉輦豈再來嬌鬟為誰緑那堪秋風裏更舞陽春曲曲罷〈一作終〉情不勝憑䦨向西哭臺邊生野草來去罥羅縠況復陵寢間雙雙見麋鹿
　　哭韓淮端公兼上崔中丞
　　堅貞與和璧利用歸干將金玉徒自寳髙賢無比方挺生巖松姿孤直凌雪霜亭亭結清隂不競桃李芳讀書
　　哂覇業翊贊思皇王千載有疑議一言能否臧儒風久淪弊顔閔夀不長邦國豈〈一作既〉殄瘁斯人今又亡別離長春草存沒隔楚鄉聞問尚書慟淚凝向日黃奄忽薤露晞杳冥泉夜長賢愚自修短天色空蒼蒼銘旌歛歸魂荊棘生路傍門桞日蕭索繐帷掩空堂燈孤晦處眀髙節歿後彰芳蘭巳灰燼幕府留餘香常愛獨坐尊繡衣如雁行至今虛左位言發淚霑裳
　　秋夜聽嚴紳巴童唱竹枝歌
　　巴人逺從荊山〈一作江〉客回首荊山楚雲隔思歸夜唱竹枝歌庭槐葉落秋風多曲中歴厯敘鄉土鄉思綿綿楚詞古身騎呉牛不畏虎手提蓑笠欺風雨猨啼日暮江岸邉緑蕪〈一作林〉連山水連天來時十三今十五一成新衣巳再補鴻雁南飛報鄰伍在家歡樂辭家苦天晴露白鐘漏遲淚痕滿靣看竹枝曲終寒竹風裊裊西方落日東方曉
　　烏夜啼〈一作烏棲曲〉
　　遶樹啞啞驚復棲含煙碧樹髙枝齊〈一作迷〉月眀露濕枝亦滑城上女墻西月低愁人出戶聴烏啼團團眀月墮墻西月中有桂樹日中有伴侶何不上天去一聲啼到曙
　　隨陽雁歌送兄南遊
　　塞鴻聲聲飛不住終日南征向何處大漠窮隂多沍寒分飛不得長懐安春去秋來年嵗疾湖南薊北闗山難寒飛萬里胡天雪夜度千門漢家月去住應多兩地情東西動作經年別南州風土復何如春雁歸時早寄書
　　賦得射雉歌送楊協律表弟赴婚期
　　昔日才髙容貌古相敬如賓不相覩手奉蘋蘩喜盛門心知禮義感君恩三星照戶春空盡一樹桃花竟不言結束車輿強遊往和風霽日東皐上鸞鳳參差陌上行麥苗縈隴雉初鳴修容盡餙將何益極慮呈材欲道情六藝從師得機要百發穿楊含絶妙白羽風馳碎錦毛青娥怨處嫣然笑楊生詞賦比潘郎不似前賢貌不揚聽調琴弄能和室更解彎弧足自防秋深為爾持團扇莫忘魯連飛一箭
　　泛舒城南溪賦得沙鶴歌奉餞張侍御赴河南元博士赴揚州拜覲僕射
　　終日閭閻逐羣鷄喜逢野鶴臨清溪緑苔春水水中影夜月平沙沙上棲驚謂汀洲白蘋發又疑曲渚前年雪紫頂昻蔵肯狎人一聲嘹喨〈一作唳〉沖天闕素質翩翩帶落暉湖南渭陽相背飛東西分散別離促宇宙蒼茫相見稀皇華地仙如鶴馭乘駕飃飄留不住延望乘虗入紫霞陌頭回首空煙樹㑹使摶風羽翮輕九霄雲路隨先鳴
　　姑蘓懐古送秀才下第歸江南
　　姑蘓臺枕吳江水層級鱗差向天倚秋髙露白萬林空低望呉田三百里當時雄盛如何比千仭無根立平地臺前夾〈一作來〉月吹玉鸞臺上迎涼撼金翠銀河倒㵼君王醉灔酒峩冠盻西子宮娃酣態舞娉婷香飈四颯〈一作颭〉青城〈一作真珠〉墜伍員結舌長噓𡃰忠諌無因到君耳城烏啼盡海霞銷深掩金屏日髙睡王道潛隳伍貟死可嘆斗間瞻王氣㑹稽句踐擁長矛萬馬鳴蹄掃空壘瓦解冰銷真可恥凝艷妖芳安足恃可憐荒堞晩冥濛麋鹿呦呦達〈一作遶〉遺址君懐逸氣還東呉吟狂日日遊姑蘓興來下筆到〈一作倒〉竒景瑤盤迸灑鮫人珠大鵬矯翼翻雲衢嵩峰霽後凌天孤海潮秋打羅剎石月魄夜當彭蠡湖有時凝思家虛無霓幢彷彿遊仙都琳瑯暗戛玉華殿天香靜褭金芙蕖君聲日下聞來久清贍何人敢敵手我逃名跡遁西林不得㶚陵傾別酒莫便五湖為隠淪年年三十昇仙人
　　金井歌
　　文眀化洽天地清和氣〈一作元氣〉氤氳孕至靈〈一作精〉瑞雪不散抱層嶺陽谷霞光射山頂薙草披沙石竇開生金曜日眀金井虞衡相賀為禎祥畏人採攫持殳戕羊馳馬走塵滿道郡邸封章開建章君王儉徳先簡易贍國肥家在仁義山澤蔵金與萬人宣言郡邑無専利閭閻少長競奔湊黃金滿䄂家富有驩心蹈舞歌皇風願載謳歌青史中
　　桞條歌送客
　　露井夭桃春未到遅日猶寒桞開早髙枝低枝飛鸝黃千條萬條覆宮墻㡬回離別折欲〈一作欲折〉盡一夜東風吹又長毿毿拂人行不進依依送君無逺近青春去住隨桞條卻寄來人以為信
　　胡笳十八拍
　　第一拍
　　漢室將衰兮四夷〈一作方〉不賓動干戈兮征戰頻哀哀父母生育我見離亂兮當此辰紗窗對鏡未經事將謂珠簾能蔽身一朝胡騎入中國蒼黃處處逢胡人忽將薄命委鋒鏑可惜紅顔隨虜塵
　　第二拍
　　馬上將余向絶域厭生求死死不得戎羯腥膻豈是人kao豺狼喜怒難姑息行盡天山足霜霰風土蕭條近胡國萬里重隂鳥不飛寒沙莽莽無南北
　　第三拍
　　如□囚兮在縲絏憂慮萬端無處説使餘力兮剪余髪食余肉兮飲余血誠知殺身願如此以余為妻不如死早被蛾睂累此身空悲弱質柔如水
　　第四拍
　　山川路長誰記得何處天涯是鄉國自從驚怖少精神不覺風霜損顔色夜中歸夢來又去朦朧豈解傳消息漫漫胡天呌不聞眀眀漢月應相識
　　第五拍
　　水頭宿兮草頭坐風吹漢地衣裳破羊脂沐髪長不梳羔子皮裘領仍左狐襟貉袖腥復膻晝披行兮夜披臥氊帳時移無定居日月長兮不可過
　　第六拍
　　怪得春光不來乆胡中風土無花栁天翻地覆誰得知如今正南看北斗姓名音信兩不通終日經年常閉口是非取與在指撝言語傳情不如手
　　第七拍
　　男兒婦人帶弓箭塞馬蕃羊臥霜霰寸歩東西豈自由偷生乞死非情願⻱茲觱篥愁中聽碎葉琵琶夜深怨竟夕無雲月上天故鄉應得重相見
　　第八拍
　　憶昔私家恣嬌小逺取珍禽學馴擾如今淪棄念故鄉悔不當初放林表朔風蕭蕭寒日暮星河寥落胡天曉旦夕思歸不得歸愁心想似籠中鳥
　　第九拍
　　當日蘓武單于問道是賓鴻解傳信學他刺血冩得書書上千重萬重恨髯鬍少年能走馬彎弓射飛無逺近遂令邊雁轉怕人絶域何由達方寸
　　第十拍
　　恨凌辱兮惡腥膻憎胡地兮怨胡天生得胡兒欲棄捐及生母子情宛然貌殊語異憎還愛心中不覺常相牽朝朝暮暮在眼前腹生手飬寜不憐
　　第十一拍
　　日來月徃相催遷迢迢星嵗欲周天無冬無夏臥霜霰水凍草枯為一年漢家甲子有正朔絶域三光空自懸㡬回鴻雁來又去腸斷蟾蜍虧復圓
　　第十二拍
　　破瓶落井空永沈故鄉望斷無歸心寜知逺使問姓名漢語泠泠傳好音夢魂㡬度到鄉國覺後翻成哀怨深如今果是夢中事喜過悲來情不任
　　第十三拍
　　童稚牽衣雙在側將來不可留又憶還鄉惜別兩難分寜棄胡兒歸舊國山川萬里復邉戍背面無由得消息淚㾗滿靣對殘陽終日依依向南北
　　第十四拍
　　莫以胡兒可羞恥恩情亦各言其子手中十指有長短截之痛惜皆相似還鄉豈不見親族念此飄零隔生死南風萬里吹我心心亦隨風度遼水
　　第十五拍
　　歎息襟懐無定分當時怨來歸又恨不知愁怨情若何似有鋒鋩擾方寸悲歡竝行情未快心意相尤自相問不緣生得天屬親豈向仇讐結恩信
　　第十六拍
　　去時只覺天蒼蒼歸日始知胡地長重隂白日落何處秋雁所向應南方平沙四顧自迷惑逺近悠悠隨雁行征途未盡馬蹄盡不見行人邊草黃
　　第十七拍
　　行盡胡天千萬里唯見黃沙白雲起馬飢跑雪銜草根人渴敲冰飲流水燕山髣髴辨烽戍鼙鼓如聞漢家壘努力前程是帝鄉生前免向胡中死
　　第十八拍
　　歸來故鄉見親族田園半蕪春草緑眀燭重燃煨燼灰寒泉更洗沈泥玉載持巾櫛禮儀好一弄絲桐生死足出入闗山十二年哀情盡在胡笳曲
　　雜言同豆盧郎中郭南七里橋哀悼姚倉曹
　　橋邊足離別終日為悲辛登橋因歎逝卻羨別離人橋下東流水芳樹櫻桃蘂流水與潮迴花落眀年開可憐三語掾長作九泉灰宿昔歡遊在何處花前飲足求仙去
　　春日臥病
　　楚客經年病孤舟人事稀晩晴江桞變春暮〈一作夢〉塞鴻歸今日方知命前身〈一作年〉自覺非不能憂嵗計無限故山薇
　　題禪居廢寺
　　凋殘精舍在連歩訪緇衣古殿門空掩楊花雪亂飛鶴巢松影薄僧少磬聲稀青眼能留客疎鐘逼夜歸
　　題山寺〈一作題悟空寺〉
　　扁舟水淼淼曲岸復長塘古寺春山上登樓憶故鄉雲煙橫極浦花木擁廻廊更有思歸意晴眀陟上方
　　題楊侍郎新亭
　　毘陵過柱史簡易在茅茨芳草如〈一作和〉花種脩篁帶筍移徑幽人未賞簷靜燕初窺野客憐霜壁青松畫一枝同徐城季眀府遊重光寺題晃師壁〈一作同遊重光寺題僧壁〉
　　野寺僧房逺陶潛引客來鳥喧殘果落蘭敗㡬花開真性知無住微言慾望廻竹風清磬晩歸䇿歩蒼苔
　　送林袞侍御東陽秩滿赴上都
　　㡬年烏府內何處逐鳬歸闗吏迷驄馬銅章累繡衣野亭山草緑客路桞花飛況復長安逺音書從此稀
　　送人之江東
　　含香仍佩玉宜入鏡中行盡室隨乘興扁舟不計程渡江霖雨霽對月夜潮生莫慮當炎暑稽山水木清
　　送李元規昆季赴舉
　　見誦甘泉賦心期折桂歸鳳雛皆五色鴻漸又雙飛別思看衰桞秋風動客衣眀朝問禮處蹔覺雁行稀
　　送楊閑侍御拜命赴上都
　　賀客移星使絲綸出紫微手中霜作簡身上繡為衣驄馬朝天疾臺烏向日飛親朋皆避路不是送人稀
　　賦得月下聞蛩送別
　　物候改秋節炎涼此夕分暗蟲聲徧草眀月夜無雲清逈簷外見淒其籬下聞感時兼惜別羇思自紛紛
　　重陽日寄上饒李眀府
　　重陽秋雁未𠷢蘆始覺他鄉節候殊旅館但知聞蟋蟀郵童不解獻茱茰陶潛何處登髙醉倦客停橈一事無來嵗公田多種黍莫敎黃菊笑楊朱
　　同諸子哭張元易
　　盛徳髙名總是空神眀福善大朦朧遊魂永永無歸日流水年年自向東素帷旅櫬鄉闗逺丹旐孤燈客舍中伯道共悲無後嗣孀妻老母斷根蓬
　　合肥至日愁中寄鄭眀府
　　失計為卑吏三年滯楚鄉不能隨世俗應是昧行蔵白璧空無玷黃沙只自傷暮天鄉思亂曉鏡鬂毛蒼灰管移新律窮隂變一陽嵗時人共換幽憤日先長拙宦慚知己無媒悔自強迍邅羞薄命恩恵費餘光衆口誠難稱長川卻易防魚竿今尚在行此掉滄浪
　　送廬州賈使君拜命
　　考績朝稱貴時清武用文二天移外府三命佐元勲佩玉兼髙位摐金閲上軍威容冠是鐡圖畫閣名芸人詠甘棠茂童謡竹馬羣懸旌風肅肅臥轍淚紛紛特達恩難報升沈路易分侯嬴不得從心逐信陵君





　　御定全唐詩卷三百三
　　欽定四庫全書
　　御定全唐詩巻三百四
　　劉商
　　怨婦
　　淨掃黃金階飛霜皎如雪下簾彈箜篌不忍見秋月
　　緑珠怨
　　從來上臺榭不敢倚䦨干零落知成血髙樓直下看
　　古意
　　達曉〈一作連曙〉寢衣冷開帷〈一作門〉霜露凝風吹昨夜淚一片枕前冰
　　哭蕭掄
　　何處哭故人青門水如箭當時水頭別從此不相見
　　送從弟赴上都
　　車騎秦城逺囊裝楚客貧月眀思逺道詩罷訴何人
　　登相國寺閣
　　晴日登臨好春風各望家垂楊夾城路客思逐楊花
　　酬濬上人采藥見寄
　　玉英期共采雲嶺獨先過應得靈芝也詩情一倍多
　　曲水寺枳實
　　枳實遶僧房攀枝置藥囊洞庭山上橘霜落也應黃
　　酬問師
　　虛空無處所髣髴似琉璃詩境何人到禪心又過詩
　　殷秀才求詩
　　傾葢見芳姿晴天瓊樹枝連城猶隠石唯有卞和知
　　行營即事
　　萬姓厭干戈三邉尚未和將軍誇寳劔功在殺人多
　　送劉寰北歸
　　南巢登望縣城孤半是青山半是湖知爾素多山水興此回歸去更來無
　　送王閈歸蘓州
　　深山窮谷沒人來邂逅相逢眼漸開雲鶴洞宮君未到夕陽㠶影㡬時回
　　送人徃䖍州
　　莫歎乘軺道路賖髙樓日日望還家人到南康皆下淚唯君笑向此中花
　　送僧徃湖南〈一作送清上人〉
　　閒出東林日影斜稻苖深淺映袈裟船到南湖風浪靜可憐秋水照蓮花
　　送元使君自楚移越
　　露冕行春向若耶野人懐恵欲移家東風二月淮隂郡唯見棠棃一樹花
　　移居深山謝別親故
　　不食黃精不採薇葛苖為帶草為衣孤雲更入深山去人絶音書雁自飛
　　送王永二首〈一作合溪送王永歸東郭〉
　　君去春山誰共遊鳥啼花落水空流如今送別臨溪水他日相思來水頭
　　綿衣似熱裌衣寒時景雖和春巳䦨誠知暫別那惆悵眀日籐花獨自看
　　送別
　　灞岸青門有弊廬昨來聞道半丘墟陌頭空送長安使舊里無人可寄書
　　送王貞
　　清陽玉潤復多才邂逅佳期過早梅槿花亦可浮杯上莫待東籬黃菊開
　　送薛六暫遊揚州
　　志在乘軒鳴玉珂心期未快隱青蘿廣陵行路風塵合城郭新秋砧杵多
　　送楊行元赴舉
　　晩渡䢴溝惜別離漸看烽火馬行遲千鈞何處穿楊葉二月長安折桂枝
　　行營送人
　　鞞鼓喧喧對古城獨尋歸鳥馬蹄輕回來看覓鶯飛處即是將軍細栁營
　　滑州送人先歸
　　河水冰消鴈北飛寒衣未足又春衣自憐漂蕩經年客送別千回獨未歸
　　送濬上人
　　木落前山霜露多手持寒錫逺〈一作送〉頭陀眼看庭樹梅花發不見詩人獨詠歌
　　髙郵送弟遇北遊
　　門臨楚國舟船路易見行人易別離今日送君心最恨孤㠶水下又風吹
　　送豆盧郎中赴海陵
　　煙波極目巳霑襟路出東塘水更深看取海頭秋草色一〈一作恰〉如江上別離心
　　送女子
　　青娥宛宛聚為裳烏鵲橋成別恨長惆悵梧桐非舊影不悲鴻鴈暫隨陽
　　酬道芬寄畫松
　　聞道鈆華學沈寜寒枝淅瀝葉青青一株將比囊中樹若箇年多有茯苓
　　山翁持酒相訪以畫松酬之
　　白社風霜驚〈一作逼〉暮年銅瓶桑落慰秋天憐君意厚留新畫不著松枝當酒錢
　　題潘師房
　　渡水傍山尋石壁〈一作壑〉白雲飛處洞門開仙人來徃行無跡石徑春風長緑苔
　　謝自然卻還舊居
　　仙侶招邀自有期九天升降五雲隨不知辭罷虛皇日更向人間住㡬時
　　寄李俌
　　掛卻衣冠披薜荔世人應是笑狂愚年來漸覺髭鬚黑欲寄松花君用無
　　贈頭陀師
　　少壯從戎馬上飛雪山童子未緇衣秋山年長頭陀處説我軍前射虎歸
　　贈嚴四草屨
　　輕微管蒯將何用容足偷安事頗同日入信陵賓館靜贈君閒歩月眀中
　　題劉偃莊
　　何事退耕滄海畔閒看富貴白雲飛門前種稻三回熟縣裏官人四考歸
　　題黃陂夫人祠
　　蒼山雲雨逐眀神唯有香名萬嵗春東風三月黃陂水只見桃花不見人
　　題道濟上人房
　　何處營求出世間心中無事即身閒門外水流風葉落唯將定性對前山
　　棃樹隂
　　福庭人靜少攀援雨露偏滋影易繁磊落紫香香〈一作金風〉亞樹清隂滿地晝當軒
　　秋蟬聲
　　蕭條旅舍客心驚斷續僧房靜又清借問蟬聲何所為人家古寺兩般聲
　　歸山留別子姪二首
　　車馬驅馳人在世東西南北鶴隨雲莫言貧病無留別百代簮纓將付君
　　不逐浮雲不羨魚杏花茅屋向陽居鶴鳴華表應傳語鴈度霜天懶寄書
　　與湛上人院畫松
　　水墨乍成巖下樹摧殘半隠洞中天猷公曽住天台寺隂雨猨聲何處邊
　　白沙宿竇常宅觀妓
　　揚子澄江映晩霞栁條垂岸一千家主人留客江邊宿十月繁霜見杏花
　　上巳日兩縣寮友㑹集時主郵不遂馳赴輒題以寄方寸〈一作上巳日縣寮㑹集不遂馳赴〉
　　踏青看竹共佳期春水晴山祓禊詞獨坐郵亭心欲醉櫻桃〈一作花〉落盡暮愁時
　　懐張璪
　　苔石蒼蒼臨澗水隂風褭褭動松枝世間唯有張通㑹流向衡陽那得知
　　與於中丞
　　萬頃荒林不敢看買山容足擬求安田園失計全蕪沒何處春風種蕙蘭
　　袁十五逺訪山門
　　僻居謀道不謀身避病桃源不避秦逺入青山何所見寒花滿徑白頭人
　　行營病中
　　心許征南破虜歸可言羸病臥戎衣遲遲不見憐弓箭惆悵秋鴻敢近飛
　　合谿水漲寄敬山人
　　共愛碧谿臨水住相思來徃踐莓苔而今卻欲嫌谿水雨漲春流隔徃來
　　不羨花
　　惆悵朝陽午又斜剰栽桃李學仙家花開花落人如舊誰道容顔不及花
　　醉後
　　春草〈一作月〉秋風老此身一瓢長醉任家貧醒來還愛浮萍草漂寄官河不屬人
　　題水洞二首
　　桃花流出武陵洞夢想仙家雲樹春今看水入洞中去卻是桃花源裏人
　　長看巖穴泉流出忽聼懸泉入洞聲莫摘山花拋水上花浮出洞世人驚
　　代人村中悼亡二首
　　花落茅簷轉寂寥魂隨暮雨此中銷邇來庭栁無人折長得垂枝一萬條
　　虛室無人乳燕飛蒼苔滿地履㾗稀庭前唯有薔薇在花似殘粧葉似衣
　　觀獵三首
　　夢非熊虎數年間驅盡豺狼宇宙閒傳道單于聞校獵相期不敢過隂山
　　日隠寒山獵未歸鳴落羽雪霏霏梁園射盡南飛鴈淮楚人驚陽鳥啼
　　松月東軒許獨遊深恩未報復淹留梁園日暮從公獵每過青山不舉頭
　　畫石
　　蒼蘚千年粉繪傳堅貞一片色猶全那知忽遇非常用不把分銖補上天
　　詠雙開蓮花
　　菡萏新花曉竝開濃䊋羙笑靣相隈西方采畫迦陵鳥早晩雙飛池上來
　　夜聞鄰管
　　何事霜天月滿空鸝雛百囀向春風鄰家思婦更長短楊栁如絲在管中
　　山中寄元二侍御二首
　　心期汗漫臥雲扄家計漂零水上萍桃李向秋彫落盡一枝松色獨青青
　　拖紫鏘金濟世才知君倚玉望三台深山窮谷無人到唯有狂愚獨自來
　　上崔十五老丈
　　天漢乘槎可問津寂寥深景到無因看花獨往尋詩客不為經時謁丈人
　　袁徳師求畫松
　　柏偃松㩻勢自分森梢古意出浮雲如今眼暗畫不得舊有三株持贈君
　　早夏月夜問王開
　　清風首夏夜猶寒嫩筍侵階竹數竿君向蘓臺長見月不知何事此中看
　　裴十六㕔即事
　　主人能政訟庭閑㠶影雲峰戶牖間每到夕陽嵐翠近只言籬障倚前山
　　春日行營即事
　　風引雙旌馬首齊曹南戰勝日平西為儒不觧從戎事花落春深聞鼔鼙
　　畫樹後呈濬師
　　翔鳳邊風十月寒蒼山古木更摧殘為君壁上畫松柏勁雪嚴霜君試看
　　弔從甥
　　日晩河邊訪惸獨衰栁寒蕪遶茅屋兒童驚走報人來孀婦開門一聲哭
　　句
　　郵筒不觧獻茱茰〈容齋隨筆〉　趙侯首帶鹿耳巾規模出自陶𢎞景〈鹿耳巾歌海録碎事〉

　　御定全唐詩巻三百四
　　欽定四庫全書
　　御定全唐詩巻三百五
　　陳翊〈一作詡〉
　　陳翊字載物閩縣人大厯中登進士第貞元中官戶部郎中知制誥詩十巻今存七首
　　登城樓作
　　井邑白雲間嚴城逺帶山沙墟隂欲暮郊色淡方閒孤徑迴榕岸層巒破枳闗寥寥分逺望暫得一開顔
　　宴柏臺
　　華臺陳桂席密榭宴清真柏葉猶霜氣桃花似漢津青尊照深夕緑綺映芳春欲憶相逢後無言嶺海人
　　過馬侍中亭
　　草色照雙扉軒車到客稀苔衣香屐跡花綬少塵飛薄望憐池淨開畦愛雨肥相過㤀日昃坐待白雲歸
　　寄邵校書楚萇
　　愛酒時稱僻髙情自不凡向人方白眼違俗有青巖雲
　　際開三徑煙中掛一㠶相期同嵗晩閒興與松杉
　　龍池春草
　　青春光鳳苑細草徧龍池曲渚交蘋葉廻塘惹栁枝因風初苒苒覆岸欲離離色帶金堤靜隂連玉樹移日光浮靃靡波影動參差豈比生幽逺芳馨衆不知
　　郊行示友人
　　水開長鏡引諸巒春洞花深落翠寒醉向絲蘿驚自醒與君清耳聼松湍
　　送別蕭二
　　橘花香覆白蘋洲江引輕㠶入逺遊千里雲天風雨夕憶君不敢再登樓
　　劉復
　　劉復登大厯進士第官水部員外郎詩十六首
　　遊仙
　　稅駕倚扶桑逍遙望九州二老佐軒轅移戈戮蚩尤功成棄之去乘龍上天遊天上見玉皇夀與天地休俯視崑崙宮五城十二樓王母何窈眇玉質清且柔揚袂折瓊枝〈一作芳〉寄我天東頭相思千萬嵗大運浩悠悠安用知吾道日月不能周寄音青鳥翼謝爾碧海流
　　寺居清晨
　　髙枕對曉月衣巾清且涼露華朝未晞滴瀝含虛光隔竹聞汲井開扉見焚香幽心感衰病結念依法王青冥早雲飛杳靄〈一作渺〉空鳥翔此情皆有釋〈一作適〉悠然知所忘
　　出東城
　　歩出〈一作歩歩〉東城門獨行巳傍徨伊洛汎清流密林含朝陽芳景雖可矚憂懐在中腸人生㡬何時苒苒隨流光願得心所親尊酒坐髙堂一為浮沈隔㑹合殊未央雙戱水中鳧和鳴自翺翔我無此羽翼安可以比方
　　經禁城
　　日沒路且長遊子欲涕零荒城無人路秋草飛寒螢東南古丘墟莽蒼馳郊坰黃雲晦斷岸枯井臨崩亭昔人竟何之窮泉獨冥冥蒼苔沒碑版朽骨無精靈俛仰寄世間忽如流波萍金石非汝夀浮生等臊腥不如學神仙服食求丹經
　　出三城留別幕中三判官
　　翔禽託髙柯倦客念主人恩義有所知〈一作委〉四海同一身況皆曠〈一作廣〉大姿翰音見良辰陳規佐武略髙視據要津常願投素誠今果得所申金罍列四座廣廈無氛塵留連徂暑中觀望歴數旬河山險以固士卒勇且仁飭裝去未歸相追越城闉愧無青玉案緘佩永不泯
　　送劉秀才南歸〈一作陳存詩〉
　　鳥啼楊栁垂此別千萬里古路入商山春風生灞水停車落日在罷酒離人起蓬戶寄龍沙送歸情詎巳
　　送王〈一作汪〉倫
　　春江〈一作天〉日未曛楚客酣送君翩翩孤黃鶴萬里滄洲雲四方各有志〈一作心〉豈得常顧羣山連巴湘逺水與荊呉分清光日修阻〈一作阻修〉尺素安可論相思寄夢寐瑤草空氛氳
　　長相思
　　長相思在桂林蒼梧山逺瀟湘深秋堂零淚倚金瑟朱顔揺落隨光隂長宵□唳鴻命侶河漢蒼蒼隔牛女寜知一水不可渡況復萬山修且阻綵絲織綺文雙鴛昔時贈君君可憐何言一去瓶落井流塵歇滅金爐前
　　長歌行
　　淮南木落秋雲飛楚宮商歌今正悲青春白日不與我當壚舉酒勸君持出門驅馳四方事徒用辛勤不得意三山海底無見期百齡世間莫虛棄君不見金城帝業漢家有東制諸侯欲長乆姦雄竊命風塵昏函谷重闗不能守龍蛇出沒經兩朝胡虜憑陵大道銷河水東流宮闕盡五陵松柏自蕭蕭
　　春遊曲
　　春風戱狹斜相見莫愁家細酌蒲桃酒嬌歌玉樹花裁衫催白紵迎客走朱車不覺重城暮爭棲栁上鵶
　　雜曲
　　寳劒飾文犀當風似切泥逄君感意氣貰酒杜陵西趙女顔雖少宛駒齒正齊嬌多不肎別更待夜烏啼
　　春雨
　　細雨度深閨鶯愁欲嬾啼如煙飛漠漠似露濕淒淒草色行看靡花枝暮欲低曉聽鐘鼓動早送錦障泥
　　夕次襄邑
　　何處成吾道經年逺路中客心猶向北河水自歸東古戍飄殘角疎林振夕風輕舟難載月那與故人同
　　夏日
　　暎日紗窗深且閑含桃紅日石榴殷銀瓶綆轉桐花井瀋水煙銷金博山文簟象床嬌倚瑟綵奩銅鏡嬾拈環眀朝戱去誰相伴年少相逄狹路間
　　送黃𣋌眀府岳州湘隂赴任〈一作劉三復詩〉
　　擬占名塲第一科龍門十上困風波三年䕶塞從戎逺萬里投荒失意多花縣到時銅墨貴葉舟行處水雲和遙知布恵蘓民後應向祠堂弔汨羅
　　禪門寺暮鐘
　　簨簴髙懸于闐鐘黃昏發地殷龍宮遊人憶到嵩山夜疊閣連樓滿太空
　　冷朝陽
　　冷朝陽金陵人登大厯進士第為薛嵩從事詩十一首
　　同張深秀才遊華嚴寺
　　同遊雲外寺渡水入禪闗立埽窗前石坐看池上山有僧飛錫到留客話松間不是縁名利好來長伴閒
　　中秋與空上人同宿華嚴寺
　　埽榻相逢宿論詩舊梵宮磬〈一作鐘〉聲迎鼓盡月色過山窮庭簇〈一作宿〉安禪草窗飛帶火蟲一宵何惜別回首隔秋風
　　宿柏巖寺
　　幽寺在巖中行唯一徑通客吟孤嶠月蟬噪數枝風秋色生苔砌泉聲入梵宮吾師修道處不與世間同
　　登靈善寺塔
　　飛閣青霞裏先秋獨早涼天花映窗近月桂拂〈一作覆〉簷香華岳三峯小黃河一帶長空聞指歸路煙處有垂楊
　　瀑布泉
　　潺湲半空裏霖落石房邊風激珠光碎山欹練影偏急流難起浪迸沫祇如煙自古惟今日淒鿌一片泉
　　冬日逢馮法曹話懐
　　分襟二年內多少事相干禮樂風全變塵埃路漸難秋林新葉落霜月滿庭寒雖喜逢知己他鄉嵗又䦨
　　送唐六赴舉
　　秋色生邊思送君西入闗草衰空大野葉落露青山故國煙霞外新安道路間碧霄知巳在〈一作遇〉香桂月中攀
　　送逺上人歸亰
　　夏臘嵗方深思歸徹曙吟未離銷雪院巳有過雲心寒磬清函谷孤鐘宿華隂別亰遊舊寺月色似雙〈一作霜〉林
　　別郎上人
　　過雲尋釋子話別更依依靜室開來乆遊人到自稀觸風香氣盡隔水磬聲微獨傍孤松立塵中多是非
　　立春
　　玉律傳佳節青〈一作春〉陽應此〈一作北〉辰土牛呈嵗稔綵燕表年春臘盡星迴次寒餘月建寅風光行〈一作何〉處好雲物望中新流水初銷凍潛魚欲振鱗梅花將栁色偏思越鄉人
　　送紅線〈潞州節度使薛嵩有青衣善彈阮咸琴手紋隱起如紅線因以名之一日辭去朝陽為詞〉
　　採菱歌怨木蘭舟送客魂銷百尺樓還似洛妃乘霧去碧天無際水空〈一作東〉流
　　於尹躬
　　於尹躬大厯進士元和間為中書舍人左遷洋州刺史詩一首
　　南至日太史登臺書雲物
　　至日行時令登臺約禮文官稱伯趙氏色辨五方雲晝漏聽初發陽光望漸分司天為嵗備持簡出人羣恵愛周微物生靈荷聖君長當有嘉瑞鬱鬱復紛紛
　　栁郴〈一作郯〉
　　栁郴大厯間進士集一巻今存詩二首
　　贈別二首
　　江浦程千里離尊淚數行無論呉與楚俱是客他鄉何處最悲辛長亭臨古津徃來舟檝路前後別〈一作有〉離人
　　句
　　他鄉生白髪舊國有青山〈賊平後送客還鄉　見紀事〉
　　李子卿
　　李子卿大厯末與崔損同第詩一首
　　望終南春雪
　　山勢抱西秦初年瑞雪頻色揺鶉野霽影落鳳城春輝燿銀峰逼晶眀玉樹親尚寒由氣勁不夜為光新荊岫全疑近崑丘宛合鄰餘輝儻可借迴照讀書人















　　御定全唐詩巻三百五
　　欽定四庫全書
　　御定全唐詩巻三百六
　　朱灣
　　朱灣字巨川西蜀人自號滄洲子貞元元和間為李勉永平從事詩一巻
　　九日登青山
　　昔人惆悵處繫馬又〈一作共〉登臨舊地煙霞在多時草木深水將空合色雲與我無心想見〈一作緬想〉龍山㑹良辰亦似今
　　秋夜宴王郎中宅賦得露中菊
　　衆芳春競發寒菊露偏滋受氣何曽異開花獨自遲晩成猶待賞〈一作有分〉欲採未過時忍棄東籬下看隨秋草衰〈一作看他迭盛衰〉
　　奉使設宴戱擲籠籌
　　今日陪樽爼良籌復在茲獻酬君有禮賞罰我無私莫怪斜相向還將正自持一朝權入手看取令行時cq=380
　　詠雙陸骰子
　　采采應縁白鑽心不為名掌中猶可重手下莫言輕有對唯求敵無私直任爭君看一擲後當取擅場聲
　　詠壁上酒瓢呈蕭眀府
　　不是難提挈行蔵固有期安身未得所開口欲從誰應物心無倦當壚柄㑹持莫將成廢器還有對樽時
　　詠玉
　　歌〈一作獻〉玉屢招疑終朝省復思既哀黃鳥興還復白圭詩請益先求友將行必擇師誰知不鳴者獨下董生帷送陳偃賦得白鳥翔翠微〈一作賦得白鶴翔翠微送陳偃下第〉
　　不知鷗與鶴天畔弄晴暉背日分眀見臨川相暎微淨中雲一㸃回處雪孤飛正好南〈一作髙〉枝住〈一作立〉翩翩何所歸〈一作依〉
　　題叚上人院壁畫古松
　　石上盤古根謂言天生有〈一作朽〉安知草木性變在畫師手隂深方丈間直趣幽且閒木紋離披勢搓捽中裂空心火燒出掃成三寸五寸枝便是〈一作作〉千年萬年物莓苔濃淡色〈一作意〉不同一面〈一作半〉死皮生蠧蟲風霜未必來到此氣色杳在寒山中孤標可玩不可取能使支公道場古
　　逼寒節寄崔七〈崔七湖州崔使君之子〉
　　閒庭只是長莓苔三徑曾無車馬來旅館尚愁寒食火羇心嬾向不然灰門前下客雖彈鋏溪畔窮魚且曝腮他日趨庭應問禮須言陋巷有顔回
　　長安喜雪〈一作陳羽詩〉
　　千門萬戶雪花浮㸃㸃無聲落瓦溝全似玉塵消更積半成冰片結還流光含曉色清天苑輕逐微風遶御樓平地已霑盈尺潤年豐須荷富人侯
　　宴楊駙馬山亭〈一作陳羽詩〉
　　垂楊拂岸草茸茸繡戶窗前花影重鱠下玉盤紅縷細酒開金甕緑醅濃中朝駙馬何平叔南國詞人陸士龍落日泛舟同醉處回潭百丈映千𡶶
　　過宣上人湖上蘭若
　　十年湖上結幽期偏向東林遇逺師未道姓名童子識不酬言語上人知閒花落日滋苔徑細雨和煙著栁枝問我別來何所得解將無事當無為
　　同達奚宰遊竇子眀仙壇〈一作同張眀府遊仙臺〉
　　松檜隂深一徑微中峰石室到人稀仙官不住青山在故老相傳白日飛華表問栽何歳木片雲留著去時衣今朝茂宰尋真處暫駐雙鳧且莫歸
　　平陵寓居再逢寒食
　　㡬迴江上泣途窮每遇良辰歎轉蓬火燧知從新節變灰心還與故人同莫聼黃鳥愁啼處自有花開乆〈一作向〉客中貧病固應無撓事但將懐抱醉春風
　　尋隱者韋九山人於東溪草堂
　　尋〈一作窮〉得仙源訪隱淪漸來深處漸無塵初行竹裏唯通馬直到花間始見人四靣雲山誰作主數家煙火自為鄰路傍樵客何須問朝市如今不是秦
　　假攝池州留別東溪隱居
　　一官仍是假豈願數離羣愁鬢看如雪浮名認是雲暫辭南國隱莫勒北山文今後松溪月還應夢見君
　　詠柏板
　　赴節心長在從繩道可〈一作自〉觀須知片木用莫向〈一作作〉散材看空為歌偏苦仍愁和即難既能親掌握願得接同歡
　　箏柱子
　　散木今何幸〈一作在〉良工不棄捐力微慙一柱材薄仰〈一作命〉羣且喜聲相應寜辭跡屢遷知音如見賞雅調為君傳
　　送李司直歸浙東幕兼寄鮑行〈一作參〉軍持節大夫初拜東平郡王〈一作朱長文詩〉
　　翩翩書記早曽聞二十年來願見君今日相逢悲白髪同時㡬許在青雲人從北固山邊〈一作前〉去水到西陵〈一作谿〉渡口分㑹〈一作曾〉作王門曵裾客為余前謝鮑叅軍
　　七賢廟
　　常慕晉髙士放心日沈冥湛然對一壺土木為我形下馬訪陳跡披榛詣荒庭相看兩不言猶謂醉未醒長嘯或可擬幽琴難再聽同心不共世空見蘚門青
　　同清江師月夜聽堅正二上人為懐州轉法華經歌
　　若耶谿畔雲門僧夜閒燕坐聽真乘蓮花祕偈藥草喻二師身住口不住鑿井求泉㑹到源閉門避火終迷路前心後心皆此心梵音妙音柔軟音清泠霜磬有時動寂歴空堂宜夜深向來不寐何所事一念纔生百慮息風翻亂葉林有聲雪映閒庭月無色𤣥闗密跡難可思醒人悟兮醉人疑衣中繫寳覺者誰臨川內史字得之
　　寒城晩角〈滑州作〉
　　髙臺髙髙畫角雄五更初發寒城中寒城北臨大河水淇門賊烽隔岸是長風送過黎陽川我軍氣雄賊心死羇人此夜寐不成萬里邊情枕上生乍似隴頭戍寒泉幽咽流不住又如巴江頭啼猨帶雨斷續愁忽憶嫖姚北征伐空山宿兵寒對月一聲老將起三奏行人發冀馬為之嘶朔雲為之結二十年來天下兵到處不曽無此聲洛陽陌長安路角聲朝朝兼暮〈一作角聲〉暮平居聞之尚難度何況天山征戍兒雲中下營雪裏吹
　　重陽日陪韋卿讌
　　何必龍山好南亭賞不暌清規陳侯事雅興謝公題入座青峰近當軒逺樹齊仙家自有月莫歎夕陽西







　　御定全唐詩巻三百六
<集部,總集類,御定全唐詩>
　　欽定四庫全書
　　御定全唐詩巻三百七
　　丘丹
　　丘丹蘓州嘉興人諸暨令歴尚書郎隱臨平山與韋應物鮑防呂渭諸牧守徃還存詩十一首
　　憶長安
　　四月
　　憶長安四月時南郊萬乘旌旗嘗酎玉巵更獻含桃絲籠交馳芳草落花無限金張許史相隨
　　狀江南
　　季冬
　　江南季冬月紅蟹大如□湖水龍為鏡爐峰氣作煙
　　和韋使君秋夜見寄
　　露滳梧葉鳴秋風桂花發中有學仙侶吹簫弄山月
　　奉酬韋蘓州使君
　　久作煙霞侶蹔將簪組親還同褚伯玉入館忝州人〈一作〉
　　〈民〉
　　和韋使君聽〈一作臨〉江笛送陳侍御〈一作陸侍郎〉
　　離樽聞夜笛寥亮入寒城月落車馬散悽惻主人情
　　奉酬韋使君送歸山之作
　　側聞郡守至偶乘黃犢出不別桃源〈一作園〉人一見經累日蟬鳴念秋稼蘭酌動離瑟臨水降麾幢野艇纔容膝參差碧山路目送江帆疾渉海得驪珠棲梧慚鳳質媿非鄭公里歸掃䝉蘢室
　　奉酬重送歸山
　　賣藥有時至自知來徃疎遽辭池上酌新得山中書歩出芙蓉府歸乘觳𧥆車猥䝉招隱作豈愧班生廬
　　經湛長史草堂〈一作題湛長史舊居　有序〉
　　無錫縣西郊七里有慧山寺即宋司徒右長史湛茂之之別墅也舊名厯山故南平王劉鑠有過湛長史厯山草堂詩湛有酬和其文野而興特以松石自怡逍遙沈寂終見止足之意可謂當時髙賢矣至齊竟陵王友江淹亦有繼作余登茲山以覩三篇列於石壁仰覽遺韻穆若清風遽訪湛氏胄裔山下猶有一二十族得十三代孫略觀其譜書牋墨塵蠧年世雖邈塋壠尚存余披宋史畧不見其人心每惻歎悲夫斯人也而史闕書然有其一篇則為不朽矣因復追緝六韻以次三賢之末時有釋若冰者蹤跡茲山修念之餘鑿嵌注壑釃入諸界無非金碧鉢㡌之資悉償工費是以道友邑僚風翫嘉賞嗚呼得非茂之之緣果而隂隲於上人不然者何竭慮之至耶余聖唐山令臣也屏居臨平山墅亦有年矣嘗諷茂之篇句雲衰廢歸丘樊嵗寒見松柏不覺禪意超散若在廬霍之間矣異時同歸猶茂之之不忘也嗟乎湛君用刋巖石徯俟後世之知我者得不繼之乎貞元六年嵗在庚午檢校尚書戶部員外郎兼侍御史丘丹誌
　　身退謝名累道存嘉止足設醴降華幡掛冠守空谷偶尋野外寺仰慕賢者躅不見昔簪裾猶有舊松竹煙霞雖異世風韻如在矚余即江海上〈一作人〉歸轍青山曲
　　蕭山祗園寺
　　東晉許徴君西方彥上人生時猶定見悟後了前因〈一本無此四句〉靈塔多年古髙僧苦行頻碑存纔記日藤老豈知春車〈一作散〉騎歸蕭詧雲林識許詢千秋不相見悟定是吾身
　　奉使過石門觀瀑〈有序〉
　　謝康樂宋景平中為永嘉守有宿石門巖上詩餘六代叔祖梁中書侍郎天監中有過石門瀑布詩後亦為此郡小子大厯中奉使竊有繼作雖不足克紹祖徳追蹤昔賢葢造竒懐感之志也
　　溪上望懸泉耿耿雲中見披榛上巖岫峭壁正東靣千仭瀉聯珠一潭噴飛霰嵯□滿山響坐覺炎氛變照日類虹霓從風似綃練靈竒既天造惜處窮海甸吾祖昔登臨謝公亦遊衍王程懼淹泊下磴空延眷千里雷尚聞巒迴樹蔥蒨此來共賤役探討愧前彥永欲洗塵纓終當愜此願
　　秋夕宿石門館
　　暝從石門宿搖落四巖空潭月漾山足天河㵼澗中杉松寒似雨猨鳥夕驚風獨臥不成寢蒼然想謝公賈弇
　　賈弇長樂人登大厯進士第為校書郎詩一首
　　狀江南
　　孟夏
　　江南孟夏天慈竹筍如編蜃氣為樓閣蛙聲作管沈仲昌
　　沈仲昌臨汝人登天寳九年進士第詩一首
　　狀江南
　　仲秋
　　江南仲秋天鱏鼻大如船雷是樟亭浪苔為界石錢謝良輔
　　謝良輔天寳十一年進士第徳宗時商州刺史詩四首
　　憶長安
　　正月
　　憶長安正月時和風喜氣相隨獻夀彤庭萬國燒燈青玉五枝終南往往殘雪渭水處處流澌
　　十二月
　　憶長安臘月時溫泉彩仗新移瑞氣遙迎鳳輦日光先暖龍池取酒蝦蟇陵下家家守嵗傳巵
　　狀江南
　　仲春
　　江南仲春天細雨色如煙絲〈一作疎〉為武昌栁布作石門泉
　　孟冬
　　江南孟冬天荻穗軟如綿緑絹芭蕉裂黃金橘柚懸鮑防
　　鮑防字子慎襄陽人天寳末進士第歴福建江西觀察使貞元中累禮部侍郎遷工部尚書致仕防善屬文尤工詩與中書舍人謝良弼友善時號鮑謝詩八首
　　憶長安
　　二月
　　憶長安二月時𤣥鳥初至禖祠百囀宮鶯繡羽千條御栁黃絲更有曲江〈一作池〉勝地此來寒食佳期
　　狀江南
　　孟春
　　江南孟春天荇葉大如錢白雲裝梅樹青袍似葑田
　　雜感
　　漢家海內承平久萬國戎王皆稽首天馬常銜苜蓿花胡人嵗獻葡萄酒五月荔枝初破顔朝離象郡夕函闗鴈飛不到桂陽嶺馬走先過〈一作從〉林邑山甘泉御果垂仙閣日暮無人香自落逺物皆重近皆輕雞雖有徳不如鶴
　　送薛補闕入朝〈一作鮑溶詩〉
　　平原門下十餘人獨受恩多未殺身每歎陸家兄弟少更憐楊氏子孫貧柴門豈〈一作已〉斷施行馬魯酒那堪〈一作能〉醉近臣賴有軍中遺令在猶將談笑對〈一作靜〉風塵人日陪宣州范中丞傳正與范侍御傳眞〈一作貞〉宴東𡶶亭〈一作鮑溶詩〉
　　人日春風綻早梅謝家兄弟看花來呉姬對酒歌千曲秦女留人酒百杯絲栁向空輕〈一作初〉婉轉玉山看日漸裵回流光易去懽難得莫厭頻頻上此臺
　　上巳寄〈一作呈下有浙東二字〉孟中丞〈一作鮑溶詩〉
　　世間禊事風流處鏡裏雲山若畫屏今日㑹稽王內史好將賔客醉蘭亭
　　秋暮憶中秋夜與王璠侍御賞月因愴逺離聊以奉寄〈見鮑溶集作寄王璠侍御〉
　　前月月眀夜羙人同逺〈一作清〉光清〈一作音〉塵一以間今夕坐相忘〈一作望〉風落芙蓉露疑〈一作疑〉餘繡被香
　　元日早朝行〈見鮑溶集旌旗以下缺三字下有斷爾春風前直如朱繩非爾妍二句師曠以下句俱無〉
　　乾元發生春為宗盛徳在木〈一作天〉斗建東東方嵗星大眀宮南山喜氣揺晴空望雲五等舞萬玉獻夀一聲出千𡶶文昌隨〈一作垂〉彩禮樂正太平〈一作白〉下直旌旗紅師曠應律調黃鍾王良運䇿調時龍𤣥冥無事歸朔土青帝放身入朱宮九韶九變五聲裏四方四友一身中天何言哉樂無窮廣成彭祖為三公野臣潛隨擊壤老日下鼔腹歌可封
　　杜奕
　　杜奕貞元時人詩一首
　　憶長安
　　憶長安三月時上苑遍是花枝青門㡬場送客曲水竟〈一作競〉日題詩駿馬金鞭〈一作鞍〉無數良辰美景追隨鄭槩
　　鄭槩貞元時人詩二首
　　憶長安
　　六月
　　憶長安六月時風臺水榭〈一作閣〉逶迤朱果雕籠香透分眀紫禁寒隨塵驚九衢客散赭珂〈一作汗〉滴瀝青驪
　　狀江南
　　孟秋
　　江南孟秋天稻花白如氊素腕慙新藕殘妝妒晩蓮〈一作煙〉
　　陳元初
　　陳元初〈元一作允〉校書郎居麻源僧靈一有送元初卜居麻源詩詩一首
　　憶長安
　　七月
　　憶長安七月時槐花㸃散〈一作散㸃〉罘罳七夕針樓競出中元香供初移繡轂金鞍無限遊人處處歸遲〈一作隨〉呂渭
　　呂渭字君載河中人第進士為浙西支使後貶歙州司馬貞元中累遷禮部侍郎出為潭州刺史詩五首
　　憶長安
　　八月
　　憶長安八月時闕下天髙舊儀衣冠共頒金鏡犀象對舞丹墀更愛終南灞上可憐秋草碧滋
　　狀江南
　　仲冬
　　江南仲冬天紫蔗節如鞭海將鹽作雪山用火耕田貞元十一年知貢舉撓閣〈一作悶〉不能定去留寄詩前主司
　　獨坐貢闈裏愁多芳草生仙翁昨日事應見此時情
　　皇帝移晦日為中和節〈一作王季友詩誤〉
　　皇心不向晦改節號中和淑氣同風景嘉名別詠謌湔裙移舊俗賜尺下新科厯象千年正酺醵四海多花隨春令發鴻〈一作鳥〉度嵗陽過天地齊休慶歡聲欲盪波
　　經湛長史草堂
　　巖居舊風景人世今成昔木落古山空猨啼秋月白誰同西府僚㡬謝南平客摧殘松桂老蕭散煙雲夕跡留異代逺境入空門寂惟有草堂僧陳詩在石壁
　　范燈
　　范燈貞元時人詩二首
　　憶長安
　　九月
　　憶長安九月時登髙望見昆池上苑初開露菊芳林正獻霜梨更想千門萬戶自眀砧杵參差
　　狀江南
　　季夏
　　江南季夏天身熱汗如泉蚊蚋成雷澤袈裟作水田樊珣
　　樊珣貞元時人詩二首
　　憶長安
　　十月
　　憶長安十月時華清士馬相馳萬國來朝漢闕五陵共獵秦祠晝夜歌鐘不歇山河四塞京師
　　狀江南
　　仲夏
　　江南仲夏天時雨下如川盧橘垂金彈甘蕉吐白蓮劉蕃
　　劉蕃登天寳六年進士第詩二首
　　憶長安
　　十一月
　　憶長安子月時千官賀至丹墀御苑雪開瓊樹龍堂冰作瑤池獸炭氊爐正好貂裘狐白相宜
　　狀江南
　　季秋
　　江南季秋天栗熟〈一作實〉大如拳楓葉紅霞舉蒼蘆〈一作蘆花〉白浪川〈一作穿〉
　　御定全唐詩巻三百七
　　欽定四庫全書
　　御定全唐詩巻三百八
　　張志和
　　張志和字子同婺州金華人年十六舉眀經肅宗時待詔翰林後不復仕進居江湖自稱煙波釣叟詩九首
　　太寥歌
　　化元靈哉碧虗清哉紅霞眀哉冥哉茫哉惟化之工無彊哉
　　空洞歌
　　無自而然自然之元無造而化造化之端廓然慤然其形團圞反爾之視絶爾之思可以觀
　　漁父歌〈西呉記雲湖州磁湖鎮道士磯即志和所謂西塞山前也志和有漁父詞刺史顔真卿與陸鴻漸徐士衡李成矩倡和〉
　　西塞山前白鷺飛桃花流水鱖魚肥青篛笠緑簔衣斜風細雨不須歸
　　釣䑓漁父褐為裘兩兩三三舴艋舟能縱櫂慣乘流長
　　江白浪不曾憂
　　霅谿灣裏釣漁翁舴艋為家西復東江上雪浦邊風笑著荷衣不歎窮
　　松江蟹舍主人歡菰飯蓴𡙡亦共餐楓〈一作梧〉葉落荻花乾醉宿漁舟不覺寒
　　青草湖中月正圓巴陵漁父櫂歌連釣車子橛頭船樂在風波不用仙
　　上巳日憶江南禊事
　　黃河西繞郡城流上巳應無祓禊遊為憶淥江春水色更隨宵夢向呉洲
　　漁父
　　八月九月蘆花飛南谿老人垂釣歸秋山入簾翠滴滳野艇倚檻雲依依卻把漁竿尋小徑閒梳鶴髮對斜暉翻嫌四皓曾多事出為儲皇定是非
　　張松齡
　　張松齡志和兄也詩一首
　　和答弟志和漁父歌〈松齡懼志和放浪不返為築室越州東郭和其詞以招之〉
　　樂是〈一作在〉風波釣是閒草堂松徑已勝攀太湖水洞庭山狂風浪起且須還
　　陸羽
　　陸羽字鴻漸撰茶經三巻或雲自太子文學徙太常寺太祝不就詩二首
　　歌〈太和中復州有一老僧雲是陸弟子常諷此歌〉
　　不羨黃金罍不羨白玉杯不羨朝入省不羨暮入臺惟羨西江水曾向金陵城下來
　　㑹稽東小山
　　月色寒潮入剡溪青猨呌斷緑林西昔人已逐東流去空見年年江草齊
　　句
　　辟彊舊林間怪石紛相向〈翫月辟彊園見紀事〉　絶澗方險尋亂巖亦危造〈見海録碎事〉　瀉從千仭石寄逐九江船〈題康王谷泉　見統志〉














　　御定全唐詩巻三百八
　　欽定四庫全書
　　御定全唐詩巻三百九
　　郭鄖
　　郭鄖毘陵人大厯貞元間詩人詩一首
　　寒食寄李補闕
　　蘭陵士女滿晴川郊外紛紛拜古埏萬井閭閻皆禁火九原松柏自生煙人間後事悲前事鏡裡今年老去年介子終知祿不及王孫誰肎一相憐
　　韋同則
　　韋同則建中時詩人詩一首
　　仲月賞花
　　梅花似雪栁含煙南地風光臘月前把酒且須𢬵卻醉風流何必待歌筵
　　李夷簡
　　李夷簡字易之貞元初登進士第累遷殿中侍御史元和時拜御史中丞歴山南節度尋拜御史大夫進門下
　　侍郎同平章事詩一首
　　西亭暇日書懷十二韻獻上〈一本有武元衡三字〉相公〈亭為衡鎮蜀時搆〉
　　勝賞不在逺憮然念𤣥〈一作冥〉搜茲亭有殊致經始富人侯澄澹分沼沚縈迴間林丘荷香奪芳麝石溜當鳴球撫俗來康濟經邦去咨謀寛眀洽時論恵愛聞甿謳代斲豈容易守成獲優游文翁舊學校子産昔田疇琬琰富佳什池臺想舊遊誰言矜改作曾是日增修憲省忝陪屬岷峨嗣徽猷提攜當有路勿使滯刀州
　　李約
　　李約字存博汧公勉之子自稱蕭齋官兵部員外郎詩十首
　　城南訪裵氏昆季
　　相思起中夜夙駕訪柴荊早霧桑柘隠曉光溪澗眀村蹊蒿棘間往往斷新耕貧野煙火微晝無烏鳶聲田頭逢餉人道君南山行南山千里峰盡是相思情野老無拜揖村童多躶形相呼看車馬顔色喜相驚荒圃鷄豚樂雨牆禾莠生欲君知我來壁上空書名
　　嵗日感懐
　　曙氣變東風蟾壺夜漏窮新春㡬人老舊厯四時空身賤悲添嵗家貧喜過冬稱觴惟有感歡慶在兒童
　　從軍行三首
　　看圖閒敎陣畫地靜論邊烏壘天西戍鷹姿塞上川路長唯〈一作須〉算月〈一作日〉書逺每題年無復生還望翻思未別前
　　柵壕〈一作髙〉三靣鬭箭盡舉烽頻營栁和煙暮闗榆帶雪春邊城多老將磧路少歸人殺〈一作㸃〉盡金〈一作三〉河卒年年添塞塵
　　𠉀火起雕城塵沙擁戰聲遊軍蔵漢幟降騎說蕃情霜落〈一作降〉滹沱〈一作淲池〉淺秋深太白眀嫖姚方虎視不覺〈一作學〉説添兵
　　贈韋況
　　我有心中事不與韋三説秋夜洛陽城眀月照張八
　　觀祈雨
　　桑條無葉土生煙簫管迎龍水廟前朱門㡬處看歌舞猶恐春隂咽管
　　江南春
　　池塘春暖水紋開堤栁垂絲間野梅江上年年芳意早蓬瀛春色逐潮來
　　過華清宮
　　君王遊樂萬機輕一曲霓裳四海兵玉輦升天人已盡故宮猶有樹長生
　　病中宿宜陽館聞雨
　　難眠夏夜抵秋賖簾幔深垂窗燭斜風吹桐竹更無雨白髪病人心到家


　　御定全唐詩巻三百九
　　欽定四庫全書
　　御定全唐詩巻三百十
　　於鵠
　　於鵠大厯貞元間詩人也隱居漢陽嘗為諸府從事詩一巻
　　江南曲
　　偶〈一作閒〉向江邊採白蘋還隨女伴賽江神衆中不敢〈一作得〉分眀語暗擲金錢卜逺人
　　山中寄樊僕射〈一作寄襄陽樊司空〉
　　卻憶東溪日同年事魯〈一作同袍竝學〉儒僧房閒共宿酒肆醉相扶天畔〈一作江上〉雙旌貴山中病客孤無謀〈一作媒〉還有計春谷種桑榆
　　題宇文□〈一作聚〉山寺讀書院
　　讀書林下寺不出動經年草〈一作書〉閣連〈一作通〉僧院山廚共石泉雲〈一作雪〉庭〈一作亭〉無履跡龕壁有燈煙年少今頭白刪詩到㡬篇
　　贈蘭若僧
　　一身禪誦苦灑掃古花宮靜室門常閉深蘿月不通懸燈喬木上鳴罄亂幡中附入髙僧傳長稱二逺公
　　題鄰居
　　僻巷鄰家少茅簷喜竝居蒸梨常共竈澆薤亦同渠傳屐朝尋藥分燈夜讀書雖然在城市還得似樵漁
　　山中自述
　　三十無名客空山獨臥秋病多知藥性年長信人愁螢影竹窗下松聲茅屋頭近來心更靜不夢世間遊
　　山中寄韋鉦〈一作証〉
　　嬾成身病日〈一作似病〉因醉臥多時送客出谿少讀書終巻遲幽窗聞墜葉〈一作露〉晴〈一作秋〉景見遊絲早晩來收藥門前有紫芝
　　南谿書齋
　　茅屋徃來久山深不置門草生垂井口花落擁籬根入院將鶵鳥尋蘿抱子猨曾逢異人説風景似桃源
　　夜㑹李太守宅〈一作宿太守李公宅〉
　　郡齋常夜埽〈一作靜〉不臥獨吟詩把燭近幽客升堂戴接䍦微風吹凍葉餘〈一作殘〉雪落寒枝眀日逢山伴須令隱者知
　　題栢〈一作北〉臺山僧
　　上方唯一室禪定對山〈一作金〉容行道臨孤壁持齋聽逺鐘枯藤離舊樹朽石落髙〈一作危〉峰不向雲間〈一作中〉見還〈一作唯〉應夢裏逢
　　寄續尊師
　　得道任髮白亦〈一作每〉逢城市遊新經天上取稀〈一作靈〉藥洞中收春木帶枯葉新蒲生漫流年年望靈鶴常在此山頭
　　題南峰〈一作終南〉褚道士〈一作尊師〉
　　得道南山〈一作終南〉久曽敎四皓碁閉〈一作閑〉門醫病鶴倒篋飬神⻱松際風長在泉中草不衰誰知茅屋裏有路向峨嵋
　　贈不食姑
　　不食非闗藥天生是女仙見人還起拜留伴亦開田無窟〈一作屋〉尋溪宿兼衣掃葉眠不知何代女猶帶剪刀錢
　　送李眀府歸別業
　　寄家丹水邊歸去種春田白髮無知巳空山又一年鹿裘長酒氣茅屋有茶煙亦擬辭人世何溪有瀑泉
　　題樹下禪師〈一作僧〉
　　久行多不定樹下是禪牀寂寂心〈一作身〉無住年年日自長蟲虵同宿〈一作在〉磵草木共經霜已見南人説天台有舊〈一作上〉房
　　宿王尊師隱居
　　夜愛雲林好寒天月裏行青牛眠樹影白犬吠猨聲一磬山〈一作上〉院靜千燈谿路眀從來此峰客㡬箇得長生
　　題服柏先生
　　服柏不飛錬閑眠閉草堂有泉唯〈一作誰〉盥潄留火為焚香新雨閒門靜孤松滿院涼仍聞枕中術曾〈一作親〉授漢淮王
　　哭凌霄山光上人
　　身沒碧峰裏門人改葬期買山尋主逺壘塔化人遲鬼火穿〈一作燒〉空院秋螢入素帷黃昬溪路上聞哭竺乾師
　　途中寄楊渉〈一作陟〉
　　蕭蕭蘆荻晩〈一作葉〉一逕入荒陂日色雲收〈一作輕〉處蛙聲雨歇時前村見來久羸馬自行遲聞作王門客應閒〈一作寒〉白接䍦
　　送韋判官歸薊門
　　桑乾歸路逺聞説亦愁人有雪常經夏無花空到春下營雲外火收〈一作牧〉馬月中塵白首從戎客青衫〈一作袍〉未離身
　　出塞〈一本有曲字〉
　　蔥嶺秋塵起全〈一作收〉軍取月支山川引行陣蕃漢列旌旗轉戰疲兵少孤城外救遲邊人逢聖代不見偃戈時微雪軍將〈一作將軍〉出吹笳天未眀觀兵登古戍斬將對雙旌分陣瞻山勢潛兵〈一作軍〉制馬鳴如今青〈一作新〉史上巳有滅胡名
　　單于驕愛獵放火到軍城乘〈一作待〉月調新馬〈一作弩〉防秋置逺營空山朱㦸影寒磧鐡衣聲度水逢〈一作逢著降〉胡説沙隂有伏兵
　　贈李太守
　　㡬年為郡〈一作太〉守家似布衣貧沽酒迎幽客無金與近臣𢷬茶書院靜講易藥堂春歸闕功成後隨車有野人
　　送張司直入單于〈一作送客遊邊〉
　　若過〈一作到〉并州北誰人不憶家塞深無伴侶〈一作去伴〉路盡有平沙磧冷唯逢鴈天春不見花莫隨征〈一作邊〉將意垂老事輕車
　　惜花
　　夜來花欲盡始〈一作偏〉惜兩三枝早起尋稀處閒眠記落時蘂焦蜂自散蔕折蝶還移〈一作稀〉攀著殷勤別眀年更有期
　　春山居
　　獨來多任性惟與白雲期深處花開盡遲眠人不知水流山暗處風起月眀時望見南峰近年年嬾更移
　　遊瀑泉寺
　　日夕尋未遍古木寺髙低粉壁猶遮嶺朱樓尚隔溪廚窗通澗鼠殿跡立山鷄更有無人處眀朝獨向西
　　送宮人入道歸山
　　十嵗〈一作五〉吹簫入漢宮看修水殿種芙蓉自傷白髮辭金屋許著黃衣〈一作喜戴黃冠〉向玉〈一作雪〉峰觧語老猨開曉戶學飛雛〈一作引雛飛〉鶴落〈一作下〉髙松定知別後宮中伴應聽緱山半夜鐘
　　巴女謡
　　巴女騎牛唱竹枝藕絲菱葉傍江時不愁日暮還家錯記得芭蕉出槿籬
　　公子行
　　少年初拜大長秋半醉垂鞭見列侯馬上抱鷄三市鬬䄂中攜劔五陵遊玉簫金管迎歸院錦袖紅妝擁上樓更向院西〈一作東〉新買宅月波〈一作碧波一作月陂〉春水入門流
　　長安遊
　　久臥長安春復秋五侯長樂客長愁繡簾朱轂逢花住錦幨銀珂觸雨遊何處少年吹玉笛誰家鸚鵡語紅樓年年只是看他貴不及南山任白頭
　　別齊太守
　　花裏南樓春夜寒還如王屋上天壇歸山不道無眀月誰共〈一作肯〉相從到曉看
　　登古城
　　獨上閒城卻下遲秋山慘慘塚纍纍當時還有登城者荒草如今知是誰
　　哭劉夫子
　　近問南州客雲亡已數春痛心曽受業追服恨無親孀婦歸鄉里書齋屬四鄰不知經亂後奠祭有何人
　　醉後寄山中友人
　　昨日山家春酒濃野人相勸乆從容獨憶卸冠眠細草不知誰送出深松都忘醉後逢廉度不省歸時見魯恭知已尚嫌身酩酊路人應恐笑龍鐘
　　溫泉僧房
　　雲裏前朝寺修行獨㡬年山村無施食盥潄亦安禪古塔巢溪鳥深房閉谷泉自言曽〈一作僧〉入室知處梵王天
　　題羙人
　　秦女窺人不觧羞攀花趂蝶出牆頭胸前空帶宜男草嫁得蕭郎愛逺遊
　　尋李暹
　　任性常多出人來得見稀市樓逢酒住野寺送僧歸簷下懸秋葉籬頭曬褐衣門前南北路誰肯入柴扉
　　尋李逸人舊居
　　舊隱松林下衝泉入兩涯〈一作崖〉琴書隨弟子鷄犬在鄰家茅屋長黃菌槿籬生白花幽墳無處訪恐是入煙霞
　　贈碧玉
　　新繡籠帬荳蔻花路人笑上返金車霓裳禁曲無人觧暗問梨園弟子家
　　舟中月眀夜聞笛
　　浦裏移舟𠉀信風蘆花漠漠夜江空更深何處人吹笛疑是孤〈一作龍〉吟寒水中
　　送遷客二首
　　得罪誰人送來時不到家白頭無侍子多病向天涯莽蒼凌江水黃昬見塞花如今賈誼賦不漫説長沙流人何處去萬里向江州孤驛瘴煙重行人巴草秋上㠶南去逺送鴈北看愁遍問炎方客無人得白頭
　　贈王道者〈一作贈隱者〉
　　去尋長〈一作多〉不出〈一作在一作見〉門似絶人行牀下石苔滿屋頭秋草生學琴寒月〈一作冬日〉短寫易晩〈一作曉〉窗眀唯到〈一作有〉黃昬後溪中聞磬聲
　　題合溪乾洞〈又見劉商集題作題潘師房〉
　　渡水傍山尋絶壁白雲飛處洞天開仙人來往行無跡石徑春風長緑苔
　　過張老園林〈一作村園〉
　　身老無修飾頭巾用白紗開門朝掃徑輦〈一作濾〉水夜澆花藥氣聞深巷桐隂到數家不愁還酒債腰下有丹砂
　　寓意〈一作荊南陪楚尚書惜落花一作襄陽席上看花時因小蠻作〉
　　自小〈一作老大〉看花長〈一作情一作猶〉不足江邊尋得數株〈一作沿江正遇一枝〉紅黃昬人散東〈一作春〉風起〈一作日斜人散東風起〉吹落〈一作向〉誰家眀月中
　　哭王都䕶
　　老將眀王識臨終拜上公告哀鄉路逺助葬〈一作戰〉戍城空素幔朱門裏銘旌秋巷中史官如不濫獨傳説英雄
　　餞司農宋卿立太尉碑了還江東
　　追立新碑日憐君苦一身逺移深澗石助立故鄉人草色荒墳綠松隂古殿春平生心巳遂歸去得垂綸送唐大夫讓節〈一本有度使二字〉歸山〈一作送唐中丞入道〉
　　年老功成〈一作臣〉乞罷兵玉階匍匐進雙旌朱門鴛瓦為仙觀白領狐裘出帝城侍女〈一作婢〉休梳官様髻蕃〈一作閹〉童新改道家名到時浸髮春泉裏猶夢紅〈一作江〉樓簫管聲
　　買山吟
　　買得幽山〈一作居〉屬漢陽槿籬疎處種桄榔唯有獮猴來徃熟弄人拋果滿書堂
　　古詞三首
　　素絲帶金地窗間掬飛塵偷得鳳凰釵門前乞行人新長青絲髮啞啞言語黠隨人敲銅鏡街頭救眀月東家新長兒與妾同時生竝長兩心熟到大相呼名
　　秦越人洞中詠
　　扁鵲得仙處傳是西南峰年年山下人長見騎白龍洞門黑無底日夜唯雷風清齋將入時戴星〈一作花〉兼抱松石徑隂且寒地響知〈一作如〉逺鐘似行山林外聞葉履〈一作屐〉聲重低礙更俯身漸逺晝夜同時時白蝙蝠飛入茅衣中行久路轉窄靜聞水淙淙但願逢一人自得朝天宮
　　宿西山修下元齋詠
　　幽人在何處松檜深冥冥西峰望紫雲知處〈一作有〉安期生沐浴溪水暖新衣禮仙名脫屐〈一作履〉入靜堂遶像隨禮行碧紗籠寒燈長幡綴金鈴林下聽法人起坐〈一作踐〉枯葉聲啓奏修律儀天曙山鳥鳴分行布管茅列坐滿中庭持齋𠉀撞鐘玉函散寳經焚香開巻時照耀金室眀投簡石洞深稱過〈一作遇〉上帝靈學道能苦心自古無不成
　　過凌霄洞天謁張先生祠
　　戢戢〈一作落落〉亂〈一作萬〉峰裏一峰獨凌天下看如〈一作知〉尖髙上有十里泉志〈一作至〉人愛幽深一住五十〈一作十五〉年懸牘〈一作犢〉到其上乘牛耕藥田衣食不下求乃是雲中仙山僧獨知處相引衝碧煙斷崖晝昬黒槎臬橫隻〈一作䨇〉椽面壁攀石稜飬力方敢前累歇日巳沒始到茅堂邊見客不問誰禮質無周旋醉臥枕欹樹〈一作木〉寒坐展青氊折松掃藜牀秋菓顔色鮮練蜜敲石炭洗澡乘瀑泉〈一本無此二句〉白犬䑛客衣驚走聞腥膻乃知軒冕徒寜比雲壑眠
　　早上凌霄第六峰入紫谿禮白鶴觀祠
　　路轉第六峰傳是十里程放石試淺深䃂壁虵鳥驚欲下先襞衣路底〈一作低〉避枯莖迴途歇嵌窟〈一作崛〉整帶重冠纓及到紫石溪晻晻巳天眀漸近神仙居桂花濕溟溟隂苔無人蹤時得白鶴翎忽然見朱樓象牌題玉京瀋沈五雲影香風散縈縈清齋上玉〈一作列上〉堂窗戶懸水精青童撞〈一作搗〉金屑杵臼聲丁丁腥膻遙問誰稽首稱姓名若容在溪口願乞殘雲英
　　山中訪道者〈一作入白芝溪尋黃尊師〉
　　觸煙入溪口㟁㟁〈一作茫茫〉唯檉櫟其中盡〈一作飛〉碧流十里不通屐出林山始轉〈一作尚未眀〉絶〈一作細〉徑緣〈一作懸〉峭壁把藤借行勢側足慿石脈㰹〈一作顑〉牙斷行處光滑猿猱〈一作猴〉跡忽然風景異乃到神仙宅天晴茅屋頭殘雲蒸氣白隔窗梳髮聲久立聞吹笛〈一作幘〉抱琴出門來不顧〈一作是〉人間客山院不灑掃四時自虛寂落葉埋長松出地纔數〈一作滿〉尺曾讀上清經知〈一作去〉注長生籍願示不死方何山有瓊液
　　寄盧儼員外秋衣詞
　　寄逺空以心心誠亦難知篋中有秋帛裁作逺客衣縫製雖女功尺度手自持容貎常目中長短不復疑斜縫密且堅遊客多塵緇意欲都無言澣濯耐嵗時殷勤託行人傳語慎勿遺別來年已老亦聞鬢成絲縱然更相逢握手唯是悲所寄莫復棄願見長相思
　　種樹
　　一樹新栽益四鄰野夫如到舊山春樹成多是人先老垂白看他攀折人
　　哭李暹〈一作趙嘏詩〉
　　驅馬街中哭送君靈車碾雪隔城聞唯有山僧與樵客共舁孤櫬入幽墳
　　古輓歌
　　雙轍出郭門綿綿東西道送死多於生㡬人得終老見此切肺肝〈一作肝腸〉不如〈一作唯有〉歸山好不聞哀哭聲黙黙安懐抱時盡從物化〈一作奄終〉又免生憂擾〈一作𢷬〉世間夀者稀盡為悲傷惱〈一作早〉
　　送哭誰家車〈一作郎〉靈旛〈一作車〉紫帶長青童抱何物眀月與香囊
　　可惜羅衣色看舁入水泉莫愁埏道暗燒漆得千年〈以上二篇一本合作一首〉
　　陰〈一作刧〉風吹黃蒿輓歌度秋水車馬卻歸城孤墳月眀〈一作眀月〉裏
　　悼孩子
　　年長始一男心亦頗自娯生來嵗未周奄然卻歸無裸送不以衣瘞埋於中衢乳母抱出門所生亦隨呼嬰孩無哭儀禮經不可踰親戚相問時抑悲空歎吁襁褓在舊牀每見立踟躕靜思益傷情〈一作惜〉畏老為獨夫
　　別舊山
　　舊伴同遊盡卻回雲中獨宿守花開自是去人身漸老暮山流水任東來
　　寄周惲
　　家在荒陂長似秋蓼花芹葉水蟲幽去年相伴尋山客眀月今宵何處遊
　　野田行〈一作李益詩〉
　　日暮出古城野田何茫茫寒狐上孤冢鬼〈一作獵〉火燒白楊昔人未為泉下客若到此中還斷腸
　　塞上〈一作出塞〉曲
　　行人朝走馬直走薊城傍薊城通漢北萬里別呉鄉海上一烽火沙中百戰塲軍書發上郡春色度河陽嫋嫋漢宮栁青青胡地桑琵琶出塞曲橫笛斷君腸
　　襄陽寒食〈一本此下有寄宇文藉五字〉
　　煙水初銷見萬家東風吹栁萬條斜大堤欲上誰相伴馬踏春泥半是花
　　汎舟入後谿〈一作羊士諤詩〉
　　雨餘芳草淨沙塵水綠沙平一帶春唯有啼鵑似畱客桃花深處更無人












　　御定全唐詩巻三百十
　　欽定四庫全書
　　御定全唐詩巻三百十一
　　劉長川
　　劉長川肅代間詩人詩二首
　　寳劔篇
　　寳劔不可得相逢㡬許難今朝一度見赤色照人寒匣裏星文動環邊月影殘自然神鬼伏無事莫空彈
　　將赴東都上李相公
　　四海兵初偃平津閣正開誰知大爐下還有不然灰鄭常
　　鄭常肅代間人詩一巻今存三首
　　寄邢〈一作常〉逸人
　　羨君無外事日與世情違〈一作稀〉地僻人難到溪深鳥自飛儒衣荷葉老野飯藥苖肥疇昔江湖〈一作若問湖邊〉意而〈一作如〉今憶共歸
　　送頭陀上人赴廬山寺
　　僧家無住著早晩出東林得〈一作行〉道非〈一作無〉真相頭陀是苦心持齋山果熟倚錫野雲深溪寺誰相待香花與梵音
　　謫居漢陽白沙口阻雨因題驛亭
　　漢陽無逺近〈一作知近逺〉見説過湓城雲雨經春客江山㡬日程終隨鷗鳥去秪待海潮生前路逢漁父多慚〈一作愁〉問姓名
　　陳存
　　陳存大厯貞元間詩人詩六首
　　穆陵路
　　西遊匣長劔日暮湘楚間歇馬上秋草逢人問故闗孤村綠塘水曠野白雲山方念此中去何時此路還
　　清溪館作
　　指途清溪裏左右唯深林雲蔽望鄉處雨愁為客心遇人多物役聼鳥時幽音何必滄浪水庻茲浣塵襟
　　寓居武丁館
　　暑雨飄〈一作颷〉巳過涼飈觸幽衿虛館無喧塵綠槐多晝隂俯視古苔積仰聆早蟬吟放巻一長想閉門千里心
　　楚州贈別周願侍御
　　漂泊楚水來捨舟坐髙館途窮在中路孤征慕前伴風雨一留宿闗山去欲嬾淮南木葉飛夜聞廣陵散
　　送劉秀才南歸〈一作劉復詩〉
　　鳥啼楊栁垂此別千萬里古路入商山春風去㶚水停車落日在罷酒離人起蓬戶寄龍沙送歸情詎巳
　　丹陽作〈一作朱彬詩〉
　　暫入新豐市猶聞舊酒香抱琴沽一醉盡日臥垂楊王觀
　　王觀大厯貞元間人或雲太和時人詩一首
　　早行
　　雞唱催人起又生前去愁路眀殘月在山露宿雲收村店煙火動漁家燈燭幽趨名與趨利行役㡬時休崔瓘
　　崔瓘字汝器博陵人累官至澧州刺史大厯中遷湖南觀察使為別將臧玠所害詩一首
　　贈營妓〈詩話總⻱雲崔左轄瓘牧江外郡祖席夜闌一營妓先辭歸崔與詩曰〉
　　寒簷寂寂雨霏霏𠉀館蕭條燭燼微只有今宵同此宴翠娥佯醉欲先歸
　　鄭審
　　鄭審繇之子乾元中袁州刺史大厯初祕書監出為江陵少尹詩二首
　　酒席賦得匏瓢
　　華閣與賢開仙瓢自逺來幽林嘗伴許陋巷亦隨回掛影憐紅壁傾心向緑杯何曽斟酌處不使玉山頺奉使廵檢兩京路種果樹事畢入秦因詠
　　聖徳周天壤韶華滿帝畿九重承渙汗千里樹芳菲陜塞餘隂薄闗河舊色微發生和氣動封植衆心歸春露條應弱秋霜果定肥影移行子蓋香撲使臣衣入逕迷馳道分行接禁闈何當扈仙蹕攀折奉恩輝
　　朱彬
　　朱彬大厯貞元間詩人詩一首
　　丹陽作〈一作陳存詩〉
　　暫入新豐市猶聞舊酒香抱琴沽一醉盡日臥垂楊李彥逺〈一作暐〉
　　李彥逺大厯貞元間詩人詩一首
　　採桑
　　採桑畏日髙不待春眠足攀條有餘態那矜〈一作憐〉貌如玉千金豈不贈五馬空躑躅何以變真性幽篁雪中綠范元凱
　　范元凱內江人與兄崇凱俱有才名詩一首
　　章仇公〈兼瓊〉席上詠真珠姬〈章仇公大厯中蜀州刺史〉
　　神女初離碧玉階彤雲猶擁牡丹鞋應知子建憐羅襪顧歩裵回拾翠釵

　　御定全唐詩巻三百十一
　　欽定四庫全書
　　御定全唐詩巻三百十二
　　劉迥
　　劉迥字陽卿知㡬子以剛直稱大厯初吉州刺史終諫議大夫給事中集五巻今存詩四首
　　爛柯山四首〈按此詩見信安志爛柯山石刻並見者李㓜卿李深謝勮羊滔薛戎五人或一時同詠或先後繼唱皆列於後〉
　　白雲引䇿杖苔徑誰徃還漸見松樹偃時聞鳥聲閒豁然喧氛盡獨對萬重山〈最髙頂〉
　　石橋架絶壑蒼翠橫鳥道慿檻雲腳下頽陽日猶蚤霓裳倘一遇千載長不老〈石橋〉
　　靈境偶一尋洞天碧雲上爛柯有遺跡羽客何由訪日暮悵欲還晴煙滿千嶂〈仙人碁〉
　　繩牀宴坐久石窟絶行跡能在人代中遂將人代隔白雲風颺飛〈一作孤峰上〉非欲待歸客〈石室二禪師〉
　　李幼卿
　　李幼卿字長夫隴西人大厯中以右庻子領滁州刺史滁州有庻子泉以幼卿得名詩五首
　　前年春與獨孤常州兄花時為別倐已三年矣今鶯花又爾覩物增懐因之抒情聊以奉寄〈時䝉溪幽居在義興益增懐遡〉
　　近日霜毛一番新別時芳草兩廻春不堪花落花開處況是江南江北人薄宦龍鍾心懶慢故山寥落水奫淪縁君愛我疵瑕少願竊仁風寄老身〈紀事雲幼卿有別業在常州義興曰玉潭莊任滁州日以書托刺史獨孤及及為題玉潭雲碧玉徒強名氷壺難比徳唯當寂照心可並奫淪色幼卿所謂故山寥落水奫淪是也〉
　　遊爛柯山四首
　　拂霧理孤䇿簿霄眺層岑迥升煙霧外豁見天地心物象不可及遲回空詠吟
　　巨石何崔嵬橫橋架山頂傍通日月過仰望虹霓迥聖者開津梁誰能度茲嶺
　　二仙自圍棊偶與樵夫㑹仙家異人代俄頃千年外笙鶴何時還儀形尚相對
　　石室過雲外二僧儼禪寂不語對空山無心向來客作禮未及終忘循舊形跡
　　李深
　　李深字士達兵部郎中衢州刺史詩四首
　　遊爛柯山四首
　　尋源路不迷絶頂與雲齊坐引羣峰小平看萬木低雙林春色上正有子規啼
　　嵌空橫洞天磅礴倚崖巘宛如虹勢出可賞不可轉真興得津梁抽簪永游衍
　　羽客無姓名仙碁但聞見行看負薪客坐使桑田變懐古正怡然前山早鶯囀
　　稽首期發䝉吾師豈無說安禪即方丈演法皆寂滅鳴磬雨花香齋堂飯松屑
　　羊滔
　　羊滔㤗山人大厯中宏詞及第詩四首
　　遊爛柯山
　　歩登春巖裏更上最逺山聊見宇宙闊遂令身世閑清輝賞不盡髙駕何時還
　　石樑聳千尺髙盼出林　亙壑躡丹虹排雲弄清影路期訪道客遊衍空井井〈第二句缺一字〉
　　採薪窮冥搜深路轉清暎安知洞天裏偶坐得棋聖至今追靈跡可用陶靜性
　　沙門何處人攜手俱滅跡深入不動境乃知真圓寂有時歸羅浮白日見飛錫
　　薛戎
　　薛戎字元夫河中人歴衢湖常三州刺史終浙東觀察使詩四首
　　遊爛柯山
　　登巖巳寂厯絶頂更岧嶤響像如天近窺臨與世遙悠然暢心目萬慮一時銷
　　聖遊本無跡留此示津梁架險知何適遺名但不亡只今成佛宇化度果難量
　　二仙行自適日月徒遷徙不語寄手談無心引樵子䝉分一丸藥相偶窮年祀
　　仙山習禪處了知通李釋昔作異時人今成相對寂便是不二門自生瞻仰意
　　謝勮
　　謝勮不知何許人詩四首
　　遊爛柯山
　　獨凌清景出下視衆山中雲日遙相對川原無不通自致髙標末何心待馭風
　　宛演橫半規穹崇翠微上雲扃掩苔石千古無人賞寜知後賢心登此共來徃
　　仙奕示樵夫能言忘歸路因看斧柯爛孫子髮巳素孰雲遺跡久舉意如旦暮
　　仙僧㑹真要應物常淵黙惟將無住理轉與信人説月影清江中可觀不可得















　　御定全唐詩巻三百十二
<集部,總集類,御定全唐詩>
　　欽定四庫全書
　　御定全唐詩巻三百十三
　　崔元翰
　　崔元翰名鵬以字行博陵人擢進士第一人又舉宏詞歴官禮部員外知制誥終比部郎中集三十巻今存詩七首
　　奉和聖製三日書懐因以示百寮
　　佳節上〈一尚〉作元巳芳時屬暮春流觴想蘭亭捧劍傳金人風輕水初綠日遲〈一作晴〉花更新天文信昭囘皇道頗敷陳恭巳每従儉清心常保真戒茲遊衍樂書以示羣臣
　　奉和聖製重陽旦日百寮曲江宴示懐
　　偶聖覩昌期受恩慙弱質幸逄良宴㑹況是清秋日逺岫對壺觴澄瀾映簮紱炮羔備豐膳集鳳調鳴律薄劣厠英豪歡娛忘衰疾平臯行雁下曲渚雙鳬出沙岸菊開花霜枝果垂實天文見成象帝念資勤恤探道得𤣥
　　珠齋心居特室豈如橫汾唱其事徒〈一作従〉驕逸
　　奉和聖製中元日題奉敬寺
　　妙道非本說殊途成異名聖人得其要俱以化羣生鳳吹従上苑龍宮連外城花鬘列後〈一作廣〉殿雲車駐前庭松竹含新秋〈一作韻〉軒窓有餘清緬懐崆峒事湏繼簫管〈一作管〉聲離相境都寂忘言理更精域中信稱大天下乃為輕屈已由濟物堯心豈所榮
　　奉和登𤣥武樓觀射即事書懐賜孟渉應制
　　寧嵗常有備殊方靡不賔禁營列武衛帝座彰威神講事一臨幸加恩徧撫廵城髙鳳樓聳塲逈獸侯新飲羽連百中控踰六鈞㨂材盡爪士受任皆信臣光賞文藻麗便繁心膂親復如觀太清昭爛垂芳辰
　　清明節郭侍御偶與李侍御孔校書王秀才遊開化寺臥病不得同遊賦得十韻兼呈馬十八郎丞公
　　山色入層城鍾聲臨複岫乗閒息邊事探異憐春𠉀曲閣下重階迴廊遙對霤石間花徧落草上雲時覆鑚火見樵人飲泉逄野獸道情親法侶時望登朝右執憲糺姦邪刋書正訛謬茂才當時選公子生人秀贈荅繼篇章歡娛重朋舊垂簾獨衰疾撃缶酬金奏
　　雜言奉和聖製至承光院見自生藤感其得地因以成詠應制
　　新藤正可翫得地又逄時羅生宻葉交綠蔓欲布清隂垂紫㽔已帶朝光暖猶含輕露滋遙依千華殿稍上萬年枝餘芳連桂樹積潤傍蓮池豈如幽谷無人見空覆荒榛雜兎絲聖心對此應有感隱跡如斯誰復知懐賢勞永歎比物賦新詩聘丘園訪茅茨為謝中林士王道本無私
　　雨中對後簷叢竹
　　含風揺硯水帶雨拂牆衣乍似秋江上漁家半掩扉獨孤良器
　　獨孤良器貞元中官右司郎中詩一首
　　賦得沈珠於泉
　　皎潔沈泉水熒煌照乗珠沈非將寳契還與不貪符風折璿成浪空涵影似浮深看星併入靜向月同無光價憐時重亡情信道樞不應無脛至自為暗投殊
　　髙崇文
　　髙崇文字崇文其先自渤海徒幽州崇文少籍平盧軍貞元中隨韓全義鎮長武城累官金吾將軍全義入覲崇文掌行營節度留務憲宗朝拜東川節度使西蜀平封南平郡王同中書門下平章事卒諡曰威武詩一首
　　雪席口占
　　崇文宗武不崇文提戈出塞號將軍那箇𩩉兒射雁落白毛空裏亂紛紛
　　羅珦〈一作烱〉
　　羅珦㑹稽人家扵廬州貞元中刺本郡以治行聞再遷京兆尹詩一首
　　行縣至浮查山寺
　　三十年前此布衣鹿鳴西上虎符歸行時賔従過前寺到䖏松杉長舊圍野老競遮官道拜沙鷗遙避隼旟飛春風一宿琉璃地自有泉聲愜素機
　　皇甫澈〈一作激〉
　　皇甫澈貞元中蜀州刺史詩四首
　　賦四相詩〈並序〉
　　蜀州刺史㕔壁記居相位者前後四公謨明弼諧遷轉歴此顧已無取忝跡扵斯景行遺烈嗟歎之不足也謹述其行事詠其休美庶將來君子知聖朝之徳雲爾
　　中書令漢陽王張柬之
　　周厯革元命天歩值艱阻烈烈張漢陽左袒清諸武休明神氣正文物舊儀覩南向翊大君西宮朝聖母茂勲鏤鐘鼎鴻勞食茅土至今稱五王卓立邁萬古
　　中書令鍾紹京
　　景龍仙駕逺中禁奸釁結謀猷葉聖朝披鱗奮英節青宮閶闔啟滌穢氛沴滅紫氣重昭回皇天新日月従容廟堂上肅穆人神恱唐元佐命功輝煥何烈烈
　　禮部尚書門下侍郎平章事李峴
　　時來遇明聖道濟寧邦國猗歟瑚璉器竭我股肱力進賢黜不肖錯枉舉諸直宦官既卻坐權奸〈一作䜿〉亦移職載踐每若驚三已無慍色昭昭垂憲章來世實作則
　　門下侍郎平章事王縉
　　舟檝濟巨川山河資秀氣服膺究儒業屈指取髙位北征戮䮦悍東守輯擕貳論道致巍巍持衡無事事知已不易遇宰相固有器瞻事華壁中來者誰其嗣
　　張登
　　張登南陽人江南士掾滿嵗計相表為殿中侍御史董賦江南俄拜漳州刺史集六巻今存詩七首
　　上已泛舟得遲字
　　令節推元已天涯喜有期初筵臨泛地舊俗祓禳時枉渚潮新上殘春日正遲竹枝遊女曲桃葉渡江詞風鷁今方退沙鷗亦未疑且同山簡醉倒載莫褰帷
　　送王主簿逰南海
　　平生推久要留滯共三年明日東南路窮荒霧露天曠懐常寄酒素業不言錢道在貧非病時來醜亦妍過山乗蠟屐渉海附樓船行矣無為恨宗門有大賢
　　重陽宴集同用寒字
　　錫宴逄佳節窮荒亦共歡恩深百日澤雨借九秋寒望氣人謡洽臨風客以難座移山色在杯盡菊香殘欲識投醪遍應従落帽看還宵須命燭舉首謝三官
　　仲秋夜郡內西亭對月〈第七句缺一字〉
　　天髙月滿影悠悠一夜炎荒併覺秋氣與露清凝衆草色如霜白怯輕裘髙臨華宇還知隙靜映長江不共流直西傾河漢曙遺風猶想武昌樓
　　冬至夜郡齋宴別前華隂盧主簿〈並序　序內缺一字〉
　　范陽盧君道漳以適越越人恱之稅車休徒三旬之間然後飭行李之命時日南至登與賔客僚吏㑹別扵郡齋驪酒卜夜夜艾酒酣而不能自已故咸請詩之由是探韻而賦賦不出志大抵感時傷逺又　盧君擇其所従而不惑美頌征南有奔走之徳焉
　　虎宿方冬至雞人積夜籌相逄一尊酒共結兩鄉愁王儉花為府盧諶幄內璆明朝更臨水悵望嶺南流
　　小雪日戱題絶句
　　甲子徒推小雪天刺梧猶綠槿花然融和長養無時歇卻是炎洲雨露偏
　　招客逰寺
　　江城吏散捲〈一作倦〉春隂山寺鳴鐘隔雨深招取遺民赴僧社竹堂分坐靜看心
　　句
　　孤髙齊帝石蕭灑晉亭峰〈見漳州名勝志〉　境曠窮山外城標漲海頭
　　韋執中
　　韋執中京兆人河南縣令歴泉州刺史詩一首
　　陪韓退之竇貽周同尋劉尊師不遇得師字
　　早尚逍遙境常懐汗漫期星郎同訪道羽客杳何之物外求仙侶人間失我師不知柯爛者何䖏看圍棊邵真
　　邵真成徳軍李寳臣書記也寳臣子惟岳倚田恱拒命真切諌不従兵敗召真議歸順恱遣扈岌來責惟岳懼斬真以謝後王武俊表其忠贈戶部尚書詩一首
　　尋人偶題
　　日昃不復午落花難歸樹人生能幾何莫厭相逄遇何頻瑜
　　何頻瑜建中中藍田尉詩一首
　　牆隂殘雪
　　積雪還因地墻隂久尚殘影添斜月白光借夕陽寒皎潔開簾近清熒歩履看狀花飛著樹如玉不成盤氷薄方寧及霜濃比亦難誰憐髙臥䖏嵗暮歎袁安
　　駱浚
　　駱浚起家度支司書後甞典州郡有令名詩一首題度支雜事典庭中柏樹〈語林雲度支使見此詩語李吉甫因顯用〉
　　榦聳一條青玉直葉鋪千疊綠雲低爭如燕雀偏巢此卻是鴛鴦不得棲
　　羅讓〈一作尚〉
　　羅讓字景宣迥之子少以文學知名舉進士宏辭賢良方正皆髙第歴尚書郎散騎常侍終江西觀察使集三十巻今存詩二首
　　梢雲〈一作曹松〉
　　殊質資靈貺凌空發瑞雲梢梢含樹彩〈一作影〉鬱鬱動霞文不比因風起全非觸石分葉光閒泛𤅿枝杪靜氛氳隱見心無宰裵回慶自君翻飛如可託長願在橫汾
　　閏月定四時
　　月閏隨寒暑疇人定職司餘分將考日積算自成時律候行宜表隂陽運不欺氣薫灰琯驗數扐卦辭推六律文明序三年理暗移當知嵗功立唯是奉無私















　　御定全唐詩巻三百十三
　　欽定四庫全書
　　御定全唐詩巻三百十四
　　陳京
　　陳京字慶復陳宜都王叔明五世孫擢進士第累遷太常博士擢右補闕與趙需張薦共劾盧杞終秘書少監詩一首
　　享文恭太子廟樂章
　　歌以徳發聲以樂貴樂善名存追仙禮異鸞旌拱修鳳鳴合次神聴皇慈仲月皆至
　　韋渠牟
　　韋渠牟京兆萬年人少慧悟渉覽經史初為道士後為僧韓滉表試校書郎徳宗誕日召之同佛老師講論大義愛其辨博因奏七十詣詩旬日再轉右補闕內供奉遷諌議大夫數召對奏事終太常卿詩集十巻今存二十一首
　　歩虛詞十九首
　　玉簡真人降金書道籙通煙霞方蔽日雲雨已生風四極威儀異三天使命同那將人世戀不去上清宮羽駕正翩翩雲鴻最自然霞冠將月曉珠珮與星連鏤玉留新訣雕金得舊編不知飛鸞鶴更有幾人仙上帝求仙使真符取玉郎三才閑布象二景欝生光騎吏排龍虎笙歌走鳳凰天髙人不見暗入白雲鄉鸞鶴共裵回仙官使者催香花三洞啟風雨百神來鳳篆文初定龍泥印巳開何須生羽翼始得上瑤臺羽節忽排煙蘇君已得仙命風驅日月縮地走山川幾䖏留丹竈何時種玉田一朝騎白虎直上紫微天靜發降靈香思神意智長虎存時促歩龍想更成章扣齒風雷響挑燈日月光仙雲在何䖏髣髴滿空堂幾度逰三洞何方召百神風雲皆守一龍虎亦全真執節仙童小燒香玉女春應須絶巖內委曲問皇人上法杳無營𤣥修似有情道宮瓊作想真帝玉為名召岳馳旌節驅雷發吏兵雲車降何䖏齋室有仙卿羽衛一何鮮香雲起暮煙方朝太素帝更向玉清天鳳曲凝猶吹龍驂儼欲前真文幾時降知在永和年大道何年學真符此日催還持金作印未要玉為臺羽節分明授霞衣整頓裁應縁五雲使教上列仙來獨自授金書蕭條詠紫虛龍行還當馬雲起自成車九轉風煙合千年井竈餘參差從太一夀等混元初道學已通神香花㑹女真霞牀珠斗帳金薦玉輿輪一室心偏靜三天夜正春靈官竟誰降仙相有夫人上界有黃房仙家道路長神來知位次樂變葉宮商競把瑠璃盞都傾白玉漿霞衣最芬馥蘇合是靈香珠佩紫霞纓夫人㑹八靈太霄猶有觀絶宅豈無形暮雨裵回降仙歌宛轉聼誰逄玉妃輦應檢九真經西海辭金母東方拜木公雲行疑帶雨星歩欲凌風羽袖揮丹鳳霞巾曵彩虹飄颻九霄外下視望仙宮玉樹襍金花天河織女家月邀丹鳳舄風送紫鸞車霧縠籠綃帶雲屏列錦霞瑤臺千萬里不覺徃來賖〈此首一作吳筠詩〉
　　舞鳳凌天出歌麟入夜聼雲容衣𦕈𦕈風韻曲泠泠扣齒端金簡焚香檢玉經仙宮知不逺祗近太微星紫府與𤣥洲誰來物外遊無煩騎白鹿不用駕青牛金化顔應駐雲飛鬢不秋仍聞碧海上更用玉為樓〈此首一作吳筠詩〉
　　轡鶴復驂鸞全家去不難雞聲隨羽化犬影入雲看釀玉當成酒燒金且轉丹何妨五色綬次第給仙官
　　覽外生盧綸詩因以示此
　　衛玠清談性最強明時獨拜正員郎闗心珠玉曽無價滿手瓊瑤更有光謀畧久叅花府盛才名常帶粉闈香終期內殿聨詩句共汝朝天㑹柏梁
　　贈竇五判官
　　故舊相逄三兩家愛君兄弟有聲華文輝錦綵珠垂露逸興江天綺散霞美玉自矜頻獻璞真金難與細披沙終須撰取新詩品更比芙蓉出水花
　　竇參
　　竇參字時中岐州人以門䕃累官中丞徳宗以為宰相後貶郴州別駕賜死詩三首
　　湖上閒居〈一作閒居湖上〉
　　避影將息隂自然知音稀向來深林中偶亦有所窺飛鳥口銜食引雛上髙枝髙枝但各有〈一作但各子其子〉安知宜不宜止止復何雲物情何自私〈一作方可知〉
　　遷謫江表久未歸
　　一自經放逐裵回無所從便為寒〈一作出〉山雲不得隨飛龍名豈不欲保歸豈不欲早茍〈一作苦〉無三月資難適千里道離心與覊思終日常草草人生年幾齊憂苦即先老誰能假羽翼使我暢懐抱
　　登潛山觀
　　山勢欲相抱一條微徑盤攀蘿歇復行始得凌仙壇聞道葛夫子此中錬還丹丹成五色光服之生羽翰靈草空自緑餘霞誰共餐至今歩虛䖏猶有孤飛鸞幽幽古殿門下壓浮雲端萬丈水聲落四時松色寒既入無何鄉轉嫌人事難終當逺塵俗髙臥從所安
　　盧羣
　　盧羣字載初范陽人曹王臯節度江西奏為判官入為監察御史累遷兵部郎中秘書監終義成軍節度使詩一首
　　淮西席上醉歌
　　祥瑞不在鳳凰麒麟太平須得邊將忠臣衛霍真誠奉主貔虎十萬一身江河潛注息浪蠻貊欵塞無塵但得百寮師長肝膽不用三軍羅綺金銀
　　韋臯
　　韋臯字城武〈一作武臣〉京兆人始仕為建陵挽郎張鎰節度鳳翔署營田判官徳宗狩奉天授隴州刺史置奉義軍拜節度使帝自梁洋還召為左金吾衛將軍遷大將軍貞元元年出為劒南西川節度使在蜀二十餘年封南康郡王詩三首
　　天池晩櫂
　　雨霽天池生意足花間誰詠採蓮曲舟浮十里芰荷香歌發一聲山水緑春暖魚拋水面綸晩晴鷺立波心玉扣舷歸載月黃昏直至更深不假燭
　　贈何遐〈第三句缺一字〉
　　腰間寳劒七星文掌上彎弓掛六鈞箭發　雲雙鴈落始知秦地有將軍
　　憶〈一作寄〉玉簫〈玉簫者江夏姜使君家青衣也臯微時客扵姜與之有情以玉指環及一詩遺之訂後約久之玉簫欝念成疾死姜以環著中指塟焉後臯鎮蜀生日東川獻歌姫亦名玉簫而貌正同中指肉隱起如所著玉環時以為感臯意再生雲〉
　　黃雀銜來巳數春別時留觧贈佳人長江不見魚書至為遣相思夢入秦
　　李願
　　李願隴右人晟之子以父勲拜太子賔客終檢校司空河中節度詩二首
　　觀翟玉妓
　　女郎閨閣春抱瑟坐花茵艷粉宜斜燭羞蛾慘向人寄情揺玉柱流眄整羅巾幸以芳香䄂承君宛轉塵
　　思婦
　　良人久不至惟恨錦屏孤顦顇衣寛日空房問女巫王智興
　　王智興字匡諌懐州人起牙將自貞元至太和歴戰功進位侍中封雁門郡王詩一首
　　徐州使院賦〈長慶中智興為徐州節度一日従事扵使院㑹飲賦詩智興召䕶軍俱至従事屏去翰墨智興曰適聞作詩何獨見某而罷復以牋陳席上小吏亦置牋扵智興前扵是引毫立成云云四座驚嘆〉
　　三十年前老徤兒剛被郎中遣作詩江南花栁従君詠塞北煙塵我獨知
　　袁髙
　　袁髙字公頥恕巳之孫擢進士第建中中拜京畿觀察使坐累貶韶州刺史復拜給事中憲宗時特贈禮部尚書詩一首
　　茶山詩
　　禹貢通逺俗所〈一作始〉圗在安人後王失其本職吏不敢陳亦有姦佞者因茲欲求伸動生千金費日使萬姓貧我來顧渚源得與茶事親甿輟耕農耒〈一作黎甿輟農桑〉采采〈一作採掇〉實苦辛一夫旦當役盡室皆同臻捫葛上欹壁蓬頭入荒榛終朝不盈掬手足皆鱗皴〈一作皴鱗〉悲嗟遍空山草木為不春隂嶺芽未吐使者牒巳頻心爭造化功走挺麋鹿均選納無晝夜搗聲昏繼晨衆工何枯櫨俯視彌傷神皇帝尚廵狩東郊路多堙周廽遶天涯所獻愈艱勤況減兵革困重茲固疲民未知供御餘誰合分此珍顧省忝邦守又慙復因循茫茫滄海間丹憤何由申崔子向
　　崔子向貞元間為檢校監察御史後終南海従事詩三首
　　送惟詳律師自越之義興
　　陽羨諸峰頂何曽異剡山雨晴人到寺木落夜開闗縫衲紗燈亮〈一作晃〉看心錫杖閒西方知有社未得與師還
　　上鮑大夫〈防〉
　　行盡江南塞北時無人不誦鮑家詩東堂桂樹何年折直至如今少一枝
　　題越王臺
　　越井崗頭松柏老越王臺上生秋草古木多年無子孫牛羊〈一作野人〉踐踏成官道
　　張署
　　張署河間人貞元中監察御史謫臨武令歴刑部郎䖍澧二州刺史終河南令詩一首
　　贈韓退之
　　九疑𡶶畔二江前戀闕思鄉日抵年白簡趨朝曽並命蒼梧左宦一聫翩鮫人逺泛漁舟水鵩鳥閒飛露裏天渙汗幾時流率土扁舟西下共歸田
　　歸登
　　歸登字沖之吳縣人崇敬之子貞元初䇿賢良為右拾遺轉右補闕起居舍人順宗為皇太子登父子侍讀及即位以東宮恩拜給事中遷工部侍郎復為皇太子諸王侍讀累進工部尚書卒謚曰憲詩一首
　　享恵昭太子廟樂章〈請神〉
　　嘉薦既陳祀事孔明間歌在堂萬舞在庭外則盡物內則盡誠鳳笙如聞歆其潔精









　　御定全唐詩巻三百十四
　　欽定四庫全書
　　御定全唐詩巻三百十五
　　朱放
　　朱放字長通襄州人隱扵越之剡溪嗣曹王臯鎮江西辟節度㕘謀貞元初召為拾遺不就詩一巻
　　剡溪行卻寄新別者
　　潺湲寒溪上自此成離別廽首望歸人移舟逄暮雪頻行識草樹漸老傷年髪唯有白雲心為向東山月
　　九日陪劉中丞宴昌樂寺送梁廷評
　　獨坐三臺妙重陽百越間水心觀逺俗霜氣入秋山不棄遺簮舊寧辭落㡌還仍聞西上客咫尺謁天顔
　　經故賀賔客鏡湖道士觀
　　已得歸鄉里逍遙一外臣那隨流水去不待鏡湖春雪裏登山屐林間漉酒巾空餘道士觀誰是學仙人
　　送著公歸越〈一作皇甫曽詩〉
　　誰能愁此別到越㑹相逄長憶雲門寺門前千萬𡶶石
　　牀埋積雪山路倒枯松莫學白道〈一作衣〉士無人知去蹤
　　秣陵送客入京
　　秣陵春已至君去學歸鴻綠水琴聲切青袍草色同鳥喧金谷樹花滿洛陽宮日日相思䖏江邊楊栁風
　　靈〈一作雲〉門寺贈靈一上人
　　所思勞旦〈一作日〉夕惆悵去湘〈一作湖〉東禪客知何在春山幾䖏同獨行殘雪裏相見暮雲中請住東林寺彌〈一作窮〉年事逺公
　　江上送別
　　浦邊新見栁揺時北客相逄只自悲惆悵空知思後㑹艱難不敢料前期行看漢月愁征戰共折江花怨別離向夕孤城分首䖏寂寥橫笛為君吹
　　歸桐廬舊居寄嚴長史〈一作章八元詩〉
　　昨辭天子棹歸舟家在桐廬憶舊丘三月暖時花競發兩溪分䖏水爭流近聞江老傳鄉語遙見家山減旅愁或在醉中逄夜雪懐賢應向剡川遊
　　竹
　　青林〈一作什〉何森然沈沈獨曙前出墻同淅瀝開戶滿嬋娟籜巻初呈粉苔侵亂上錢踈中思水過深䖏若山連疊夜常棲露〈一作鷺〉清朝乍有蟬砌隂迎緩䇿簷翠對欹眠迸筍雙分箭繁梢一向偏月過驚散雪風動極聞泉幽谷添詩譜髙人慾製篇蕭蕭意何限不獨徃湘川
　　銅雀妓
　　恨唱歌聲咽愁翻舞䄂遲西陵日欲暮是妾斷腸時
　　毘陵留別
　　別離非一䖏此䖏最傷情白髪將春草相隨日日生
　　題竹〈一作鶴〉林寺
　　嵗月人間促煙霞此地多殷勤竹林寺能〈一作更〉得幾廻過
　　答陸灃
　　松葉堪為酒春來釀幾多不辭山路逺踏雪也相過
　　楊子津送人
　　今朝楊子津忽見五溪人老病無餘事丹砂乞五斤
　　山中謁皇甫曽
　　尋源路已盡笑入白雲間不觧乗軺客那知有此山
　　剡山夜月〈一題剡溪舟行〉
　　月在沃洲山上人歸剡縣溪邊漠漠黃花覆水時時白鷺驚船
　　九日與楊凝崔淑期登江上山㑹有故不得徃因贈之
　　欲從攜手登髙去一到門前意已無那得更將頭上髮學他年少挿茱茰
　　山中聴子規〈一作顧況詩〉
　　幽人自愛山中宿又近葛洪丹井西窓中有箇長松樹半夜子規來上啼
　　亂後經淮隂岸
　　荒村古岸誰家在野水浮雲䖏䖏愁唯有河邊衰栁樹蟬聲相送到揚州
　　送張山人
　　知君住䖏足風煙古寺荒村在眼前便欲移家逐君去唯愁未有買山錢
　　別李季蘭
　　古岸新花開一枝岸傍花下有分離莫將羅袖拂花落便是行人腸斷時
　　遊石澗寺
　　聞道幽深石澗寺不逄流水亦難知莫道山僧無伴侶獼猴〈一作猴猿〉長在古松枝
　　新安所居答相訪人所居蕭使君為制
　　謝公見我多愁疾〈一作病〉為我開門對碧山君若欲來看猿鳥不須爭把桂枝攀
　　送魏校書
　　長恨江南足別離幾廽相送復相隨楊〈一作栁〉花撩亂撲流水愁殺人行知不知
　　送溫台
　　𦕈眇天涯君去時浮雲流水自相隨人生一世長如客何必今朝是別離
　　句
　　愛彼雲外人求取磵底泉　風吹芭蕉拆鳥啄梧桐落〈並詩式〉










　　御定全唐詩巻三百十五
　　欽定四庫全書
　　御定全唐詩巻三百十六
　　武元衡
　　武元衡字伯蒼河南緱氏人建中四年登進士第累辟使府至監察御史後改華原縣令徳宗知其才召授比部員外郎嵗內三遷至右司郎中尋擢御史中丞順宗立罷為右庶子憲宗即位復前官進戶部侍郎元和二年拜門下侍郎平章事尋出為劍南節度使八年徴還秉政早朝為盜所害贈司徒諡忠愍臨淮集十巻今編詩二巻
　　古意
　　蜀國春與秋岷江朝夕流長波東接海萬里至揚州開門面淮甸楚俗饒歡宴舞榭黃金梯歌樓白雲〈一作雪〉面蕩子未言歸池塘月如練
　　塞下曲
　　草枯馬蹄輕角弓勁如石䮦虜初欲來風塵暗南國走
　　檄召都尉星火勦羌狄吾身許報主何暇避鋒鏑白露濕鐡衣半夜待攻撃龍沙早立功名向〈一作髙〉燕然勒
　　獨不見
　　荊門一柱觀楚國三休殿環珮儼神仙輝光生顧昐春風細腰舞明月髙堂宴夢澤水連雲渚宮花似霰俄驚白日晩始悟炎涼變別島〈一作川鳬〉異波潮〈一作濤〉離鴻分海縣南北斷相聞歎嗟獨不見
　　旬假南〈一作西〉亭寄熊郎中
　　旬休屏戎事涼雨北窓眠江城一夜雨〈一作一夜江城夢〉萬里繞山川草木散幽氣池塘鳴早蟬妍芳落春後旅思生秋前紅槿粲〈一作報〉庭豔綠蒲繁渚煙行歌獨謡酌坐發朱絲哀玉〈一作生〉不可扣華燭〈一作觴〉徒湛然聞君樂〈一作東〉林臥郡閣曠周旋酬對龍象侶灌〈一作泛〉注清泠泉如何無礙智猶苦病纒牽
　　晨興寄贈竇〈一作何〉使君〈一作晨興贈友寄呈竇使君〉
　　江陵嵗方晏晨起盻庭柯白露傷紅葉清風斷綠蘿徇時真氣索念逺懐憂〈一作幽懐〉多夙昔樂〈一作東〉山意縦橫南浦波有羙嬋娟子百慮攅雙蛾緘情欝不舒幽行駢復羅〈一作幽竹自駢羅〉為予〈一作子〉歌苦寒酌〈一本缺一作㫖〉酒朱顔酡世事浮雲〈一作兩鬢倐雲〉變功名將奈何
　　秋日對酒
　　行年過始衰秋至獨先悲事徃憐〈一作悸〉神魄感深滋涕洟百憂紛在慮〈一作百慮紛然在〉一醉兀無思寳瑟拂塵匣徽音〈一作清韻〉凝朱絲幽圃蕙蘭氣煙窓松桂姿我乏濟時畧杖節撫藩〈一作坤〉維山川大兵後牢落空城池驚沙猶振野綠草生荒陂物變風雨順人懐天地慈春耕事秋戰戎馬去封陲波瀾暗超忽堅白亦磷緇客有自嵩潁重徴棲隱期丹訣學仙晩白雲歸谷遲君恩不可報霜露繞南枝
　　安邑里中秋懐寄髙員外
　　原憲素非貧嵇康自寡慾守道識通窮逹命齊榮辱庭梧變蔥蒨籬菊揚芳馥墜葉翻夕霜髙堂瞬華燭況茲寒夜永復歎流年促感物思殷勤懐賢心躑躅雄詞封禪草麗句陽春曲髙徳十年兄異才千里足咫尺邈雪霜相望如瓊玉欲識嵗寒心松筠更秋綠
　　送唐次
　　都門去馬嘶㶚水春〈一作東〉流淺青槐驛路長〈一作直〉白日離尊〈一作亭〉晚望望煙景微草色行人逺
　　秋夜雨中懐友
　　庭空雨鳴驕天寒鴈啼苦青燈淡吐光白髪悄無語㡬年不與〈一作共〉聫牀吟君方客吳我猶〈一作客〉楚
　　望夫石
　　佳名〈一作人〉望夫䖏苔蘚封孤石萬里水連天巴江〈一作山〉暮雲碧湘妃泣下竹成斑〈一作涙竹下成林〉子規夜啼江樹白〈一作水深〉
　　行路難
　　君不見道傍廢井傍開花原是昔年䮦貴家㡬度羙人來照影濯纎笑引銀瓶綆風飄雨散今奈何繡闥雕甍綠苔多笙歌鼎沸君莫矜豪奢未必長多金休說編氓朴無恥至竟終湏合天理非故敗他卻成此蘇張終作多言鬼行路難路難不在九折灣
　　長相思
　　長相思隴雲愁單于臺上望伊州鴈書絶蟬鬢秋行人天一〈一本缺二字一作山北〉畔暮雨海西頭殷勤大河水東注不還流
　　出塞作
　　夙駕逾人境長驅出塞垣邊風引去騎胡沙拂征轅奏笳山月白結陣瘴雲昏雖雲風景異華夏亦喜〈一本缺此二字〉地理通樓煩白羽矢飛先火礟黃金甲耀奪朝暾要須灑掃龍沙浄歸謁明光一報恩
　　桃源行送友
　　武陵川徑入幽遐中有雞犬秦人家家傍流水多桃花桃花兩邉種來乆流水一通〈一作道〉何時有垂條落蘂暗春風夾岸芳菲至山口嵗嵗年年能寂寥林下青苔日為厚時有仙鳥來銜花曽無世人此攜手可憐不知若為名君往〈一作任〉従之多所更古驛荒槁平路盡崩湍怪石小溪行相見維舟登覽䖏紅堤綠岸宛然成多君此去従仙隱令人晩節悔營營
　　長安敘懐寄崔十五
　　延首直城西花飛緑草齊迢遙隔山水悵望思遊子百囀黃鸝細雨中千條翠栁衡門裏門對長安九衢路愁心不惜芳菲度風塵冉冉秋復春鐘鼓喧喧朝復暮漢家宮闕在中天紫陌朝臣車馬連蕭蕭霓旌合仙仗悠悠劍佩入爐煙李廣少時思報國終軍未遇敢論邉無媒守儒行榮悴紛相映家甚長卿貧身多公榦病不知身病竟如何嬾向青山眠薜蘿雞黍空多元伯恵琴書不見子猷過超名累嵗與君同自歎還隨鷁退風聞說唐生子孫在何當一為問窮通
　　兵行褒斜谷作
　　古地接龜沙邉風送征鴈霜明草正腓𡶶逼日易晏集旅布嵌谷驅馬歴層澗岷河源渉屢蜀甸途行慣矢槖弧室豈領軍儋爵食祿由従宦注意奏凱赴都畿速令提兵還石坂三川頓使氣象清賣刀買犢消憂患
　　西亭早秋送徐員外
　　鼎鉉辭台座麾幢領益州曲池連月曉橫角〈一作笛〉滿城秋有羙皇華使曽同白社遊今年〈一作來〉重相見偏覺豔歌愁
　　送徐員外還京〈一作使還上都〉
　　九折朱輪動三巴白露生蕙蘭秋意晚闗塞別魂驚寳瑟連宵怨金罍盡醉傾旄頭星未落分手轆轤鳴
　　送栁郎中〈一作栁侍御一作李侍郎〉裴起居
　　沱江水綠波喧鳥去喬柯南浦別離䖏東風蘭杜多長亭春婉娩層漢路蹉跎㑹有歸朝日班超奈老何
　　八月十五酬従兄常望月有懐
　　坐愛圓景滿況茲秋夜長寒光生露草夕韻出風篁地逺驚金奏天髙失〈一作共〉鴈行如何北樓望不得共〈一作及在〉池塘
　　酬太常従兄留別〈一作送太常十二兄罷冊南詔卻赴上都〉
　　鄉路日〈一作自〉茲始征軒行復留張騫隨漢節王濬守刀州澤國煙花度銅梁霧雨愁別離無可奈萬恨錦江流
　　春日與諸公汎舟
　　千里雪山開沱江春水來駐帆雲縹緲吹管鶴裵回身外流年駛尊前落景催不應歸棹逺明月〈一作日〉在髙臺
　　送兄歸洛使謁嚴司空
　　六嵗蜀城守千莖蓬鬢絲憂心不自遣骨肉又傷離楚峽饒雲雨巴江足夢思殷勤孔北海時節易流〈二字諸本缺〉移
　　同洛陽諸公餞盧起居
　　蕭條寒日晏悽慘別魂驚寳瑟無聲怨金囊故贈輕赤墀方載筆油幕尚言兵暮宿青泥驛煩君涙滿纓
　　臺中題壁
　　柏臺年未老蓬鬢忽蒼蒼無事禆明主何心弄憲章雀聲愁霰雪鴻思恨闗梁㑹脫簮纓去故山瑤草芳
　　江上寄隱者
　　歸舟不計程江月屢虧盈靄靄滄波路悠悠離別情蒹葭連水國鼙鼓近梁城卻憶沿江叟汀洲春草生
　　送嚴紳遊蘭溪
　　剡嶺窮邉海君遊別嶺西暮雲秋水濶寒雨夜猿啼地僻秦人少山多越路迷蕭蕭驅匹馬何處是蘭溪
　　秋思
　　秋室〈一作空〉浩煙霧風栁怨寒蜩機杼夜聲切蕙蘭芳意消羙人湘水曲桂檝洞庭遙常恐時光謝蹉跎紅豔凋
　　夏日別盧太卿〈一作江津對雨送盧侍御〉
　　漢水清且廣江波𣺌復深葉舟煙雨夜之子別離心汀草結春怨山雲連暝隂年年南北淚今古共霑襟西亭題壁寄中書李相公〈一作寄上中書李相公〉
　　昏旦倦興寢端憂力尚〈一作坐向〉微亷頗不覺老蘧瑗始知非授鉞虛三顧持衡曠萬機空餘蝴蝶夢迢遰故山歸〈一作㑹應舟檝便煙雨五湖歸〉
　　八月十五夜與諸公〈一無此三字〉錦樓望月得中字
　　玉輪初滿空迥出錦城東相向秦樓鏡分飛碣石鴻桂香隨窈窕珠綴隔玲瓏不及前秋月〈一作見〉圓輝〈一作光一作明〉鳳沼中
　　四〈一作西〉川使宅有韋令公〈一作太尉〉時孔雀存焉暇日與諸公同翫座中兼故府賔妓興嗟〈一作歎〉乆之因賦此詩用廣其意
　　荀令昔居此故巢留越禽動揺金翠尾飛舞碧梧〈一作玉池又作墀又作堦〉隂〈一作音〉上客徹瑤瑟羙人傷蕙心㑹〈一作知〉因南國使得〈一作歸〉放海雲深
　　竇三中丞去嵗有臺中五言四韻未及酬報今領黔南途經蜀門百里而近願言欵覿封畧間然因追曩篇持以贈之
　　在昔謬司憲常僚惟有君報恩如皎日致位等青雲削藁書難見除苛事早吟雙旌不可駐風雪路岐分
　　春分與諸公同宴呈陸三十四郎中
　　南國宴佳賔交情老倍親月慙紅燭淚花笑白頭人寳瑟常餘怨瓊枝不讓春更聞歌子夜桃李豔妝新津梁寺採新茶與幕中諸公遍賞芳香尤異因題四韻兼呈陸郎中
　　靈州〈一作卉〉碧巖下荑英初散芳塗塗猶宿露采采不盈筐隂竇藏煙濕單衣染焙香幸將調鼎味一為奏明光元和癸已余領蜀之七年奉詔徴還二月二十八日清明途經百牢闗因題石門洞〈一作石洞門〉
　　昔佩兵符去今持相印還天光臨井絡春物度巴山鳥道青㝠外風泉洞壑間何慙班定逺辛苦玊門闗
　　夕次潘〈一作嶓〉山下
　　南國獨行日三巴春草齊漾波歸海疾危棧入雲迷錦谷嵐煙裏刀州晚照西旅情方浩蕩蜀魄滿林啼
　　夏日對雨寄朱放拾遺
　　才非谷永傳無意謁王侯小暑金將伏微涼麥正秋逺山欹枕見暮雨閉門愁更憶東林寺詩家第一流
　　早春送歐陽錬師歸山
　　雙鶴五雲車初辭漢帝家人寰新甲子天路舊煙霞羽節臨風駐霓裳逐雨斜崑崙有琪樹相憶寄瑤華
　　長安春望
　　宿雨浄煙霞春風綻百花緑楊中禁路朱㦸五侯家草色金堤晚鶯聲御栁斜無媒猶未逹應共惜年華
　　經嚴祕校維故宅
　　掩淚山陽宅生涯此路窮香銷芸閣閉星落草堂空麗藻浮名裏哀聲夕照中不堪投釣〈一作弔〉䖏隣笛怨春風
　　秋夜寄江南舊遊
　　寥落九秋晚端憂時物殘隔林螢影度出禁漏聲寒愁雨洞房掩孤燈遙夜闌懐賢夢南國興盡水漫漫
　　送陸書〈一本下有記字〉還吳
　　君住包山下何年入帝鄉成名歸舊業歎別見秋光橘柚吳洲逺蘆花楚水長我行經此路京口向雲陽
　　山中月夜寄朱張二舍人
　　午夜更漏裏九重霄漢間月華雲闕迥秋色鳳池閒御錦通清禁天書出暗闗嵇康不求逹終嵗在空山
　　送馮諌議赴河北宣慰
　　漢代衣冠盛堯年雨露多恩榮辭紫禁氷雪渡黃河待詔孤城啓宣風萬嵗〈一作里〉和今宵燕分野應見使星過
　　夜坐聞雨寄嚴十少府
　　多負雲霄志生涯嵗序侵風翻涼葉亂雨滴洞房深迢遰三秋夢殷勤獨夜心懐賢不覺寐清磬發東林
　　資聖寺賁法師晚春茶㑹
　　虛室晝常掩心源知悟空禪庭一雨後蓮界萬花中時節流芳暮人天此㑹同不知方便理何路出樊籠
　　慈恩寺起上人院
　　禪堂支許同清論道源窮起滅秋雲盡虛無夕靄空池澄山倒影林動葉翻風他日焚香待還來禮恵聡
　　送魏正則擢第歸江陵
　　客路商山外離筵小暑前髙文常獨歩折桂及齠年闗國通秦限波濤隔漢川叨同㑹府選分手倍依然
　　酬韓弇歸崖見寄
　　惆悵人間事東山遂獨遊露凝瑤草晚魚戲石潭秋軒冕應相待煙霞莫遽留君看仲連意功立始滄洲
　　河東贈別錬師
　　多累有行役相逄秋節分㳺人甘失路野鶴亦離羣戎馬犯邉壘天兵屯塞雲孔璋才素健羽檄定紛紛秋日將赴江上楊𢎞微時任鳳翔寄詩別
　　寂寞兩相阻悠悠南北心燕驚滄海逺鴻避朔雲深夜夢江亭月離憂隴樹隂兼秋無限思惆悵屬瑤琴
　　夏與熊王二秀才同宿僧院
　　共將纓上塵來問雪山人世網従知累禪心自證真境空宜入夢藤古不留春一聴林公法靈嘉願寄身
　　宜陽所居白蜀葵荅詠柬諸公
　　冉冉衆芳歇亭亭虛室前敷榮時已背幽賞地宜偏紅豔世方重素華徒可憐何當君子願知不競喧妍
　　送寇侍御司馬之明州
　　㪷酒上河梁驚魂去越鄉地窮滄海闊雲入剡山長蓮唱蒲萄〈一作魚〉熟人煙橘柚香蘭亭應駐楫今古共風光
　　送嚴侍御
　　巴檄故人去蒼蒼楓樹林雲山千里合霧雨四時隂峽路猨聲斷桃源犬吠深不須貪勝賞漢節待南侵
　　酬元十二
　　偶尋烏府客同醉習家池積雪初迷徑孤雲遂失期風前勞引領月下重相思何必因尊酒幽心兩自知
　　秋晚途次坊州界寄崔玉〈一作五〉員外
　　﨑嶇崖谷迷寒雨暮成征路出山頂亂雲生馬蹄望鄉程杳杳懐逺思悽悽欲識分麾重孤城萬壑西
　　度東徑嶺
　　又過鴈門北不勝南客悲三邉上巖見雙淚望鄉垂暮角雲中戍殘陽天際旗更看飛白羽胡馬在封陲
　　送李正字之〈一作歸〉蜀
　　已獻甘泉賦仍登片玉科漢官新組綬蜀國舊煙蘿劒壁秋雲斷巴江夜月多無窮別離思遙寄竹枝歌
　　玉泉寺與潤上人望秋山懐張少尹
　　山寒天降霜煙月共蒼蒼況此緑巖晚尚餘丹桂芳禪心殊衆〈諸本缺此二字〉樂人世滿秋光莫怪頻回首孤雲思帝鄉
　　酬崔使君寄麈尾
　　賢人嘉尚同今製古遺風寄我襟懐裏辭君掌握中金聲勞振逺玉柄借談空執玩馳心䖏迢迢巴峽東
　　送鄧州潘使君赴任
　　川陸一都㑹旌旗千里舒虎符中禁授熊軾上流居橘柚金難並池塘練不如春風行部日應駐士元車
　　和李中丞題故將軍林亭
　　帝里清和節侯家邸第春煙霏瑤草露〈一作路〉苔暗杏梁塵城郭悲歌舊池塘麗句新年年車馬客鐘鼔樂他人
　　送韋侍御司議赴東都
　　洛京千里近離緒亦紛紛文憲芙蓉沼元方羔鴈羣河闗〈一作間〉連鞏樹嵩少接秦雲獨有臨風思〈一作秋風引〉睽攜不可聞
　　送吳侍御司馬赴台州
　　盧耽佐郡遙川陸共〈一作苦〉迢迢風景輕〈一作經〉吳㑹文章變越謡煙林繁橘柚雲海浩波潮余有靈山夢前君到石槗
　　送七兄赴歙州
　　車馬去憧憧都門聞曉鐘客程將日逺離緒與春濃流水踰千度歸雲隔萬重玉杯傾酒盡不換慘悽容
　　徳宗皇帝輓歌詞三首〈第二首第一句缺一字〉
　　道啓軒皇聖威揚夏禹功謳歌亭育外文武盛明中日月光連璧煙塵屏大風為人祈福䖏臺樹與天通聖厯　勤政瑤圗慶運長夀宮開此地仙駕緲何鄉風斷清笳調雲愁緑斾揚上升知不恨𢎞濟任城〈一作成〉王甞聞閶闔前星拱北辰籙今來大明祖輦駕槁山曲松柏韻幽音魚龍㷔寒燭嵗嵗秋風辭兆人歌不足
　　順宗至徳大聖皇帝輓歌詞三首
　　槗山同軌㑹軒後葬衣冠東海風波變西陵松柏攅鼎湖仙已去金掌露寕乾萬木泉扄月空憐鳬雁寒容衛曉徘徊嚴城閶闔開烏號龍馭逺遏宻鳯聲哀崑浪黃河注崦嵫白日頽恭聞天子孝不忍望銅臺哀輓渭川曲空歌汾水陽夜泉愁更咽秋日慘無光纉夏㓛傳啓興周業繼昌回瞻五陵上煙雨為蒼蒼
　　昭徳皇后輓歌詞
　　玉扆將遷坐金雞忽報晨珮環僊馭逺星月夜臺新劍沒川空冷菱寒鏡不春國門〈一作家〉車馬㑹多是濯龍親
　　春晚奉陪相公〈一無此四字〉西亭宴集
　　林花〈一作苑〉春向䦨髙㑹重邀歡感物惜芳景放懐因綵翰玉顔穠䖏並銀燭㷔中看若折持相贈風光益別難
　　御定全唐詩巻三百十六
　　欽定四庫全書
　　御定全唐詩巻三百十七
　　武元衡
　　送崔判官使〈一作還〉太原
　　勞君車馬此逡廵我與劉君本世親兩地山河分節制十年京洛共風塵笙歌㡬䖏胡天月羅綺長留蜀國春報主由來〈一作末由一作自應〉須盡敵相期〈一作煙塵〉萬里寳刀新
　　幕中諸公有觀獵之作因繼之
　　刀州城北劒山東甲士屯雲騎散風旌斾遍張林嶺動豺狼驅盡塞垣空銜蘆逺雁愁縈繳繞樹啼猿怯避弓為報府中諸従事〈一作従事說〉燕然未勒莫論功
　　同幕中諸公送李侍御歸朝〈一作臺〉
　　昔年専席奉清朝今日持書即舊僚珠履㑹中簫管思白雲歸䖏帝鄉遙巴江暮雨連三峽劍壁危樑上九霄嵗月不堪相送盡頽顔更被〈一作為〉別離凋
　　送張六諌議歸朝
　　詔書前日下丹霄頭戴儒冠脫皂貂笛怨栁營煙〈一作花〉漠漠雲愁江舘雨蕭蕭鴛鴻得路爭先翥松柏〈一作檜〉凌寒〈一作霜〉獨〈一作貴一作識〉後凋歸去朝端如有問玉闗門〈一作玉門闗〉外老班超
　　酬嚴司空荊南〈一作州〉見寄
　　金貂再領〈一作入〉三公府玉帳連封萬戶侯簾捲青山巫峽曉煙開碧樹〈一作雲凝碧岫〉渚宮秋劉琨坐嘯風清塞謝朓題〈一作裁〉詩月滿樓白雪調髙歌不得美人南國〈一作陽臺相顧國一作望〉翠蛾愁〈一本此題載二首首聫作漢家征鎮委條侯虎節龍旌居上頭三聫作金笳曽掩胡人淚麗句初傳明月樓餘同〉
　　南徐別業早春有懐
　　生涯擾擾竟何成自愛深居隱姓名逺雁臨空翻夕照殘雲帶雨過春城花枝入戶猶含潤泉水侵堦乍有聲虛度年華不相見離腸懐土併闗情
　　摩訶池宴
　　摩訶池上春光早愛水看花日日來穠李雪開歌扇掩綠楊風動舞腰囬蕪臺事徃空留恨金谷時危悟惜才晝短欲將清夜繼西園自有月裵回
　　至櫟陽崇道寺聞嚴十少府趨侍
　　雲連萬木夕沈沈草色泉聲古院深聞說羊車趨盛府何言瓊樹在東林松筠自古多年契風月懐賢此夜心惆悵送君身未達不堪揺落聴秋砧
　　春暮郊居寄朱舍人
　　幽深不讓〈一作謝〉子真居度日閒眠世事踈春水滿池新雨霽香風入戶落花餘目隨鴻雁窮蒼翠心寄溪雲任巻舒回首知音青瑣闥何時一為薦相如
　　送溫況㳺蜀
　　逰人西去客三巴身逐孤蓬不定家山近峨眉飛暮雨江連濯錦起朝霞雲深九折刀州逺路繞千巖劍閣斜應到嚴君開卦䖏將餘一為問生涯
　　崔敷歎春物將謝恨不同覽時余方為事牽束及徃尋不遇題之留贈
　　九陌遲遲麗景斜禁街西訪隱淪賖門依髙栁空飛絮身逐閒雲不在家軒冕強來趨世路琴尊空負賞年華殘陽寂寞東城去惆悵春風落盡花
　　秋燈對雨寄史近崔積
　　坐聴宮城傳晚漏起看衰葉下寒枝空庭綠草結離念〈一作閑行䖏〉細雨黃花贈所思〈一作獨對時〉蟋蟀已驚良〈一作涼〉節度〈一作至〉茱茰偏憶故人期相逄莫厭尊前醉春去秋來自不知
　　春題龍門香山寺
　　衆香天上梵仙宮鐘磬寥寥半碧空清景乍開松嶺月亂流長響石樓風山河杳映春雲外城闕參差茂〈一作曉〉樹中欲盡出尋那可得三千世界本無窮
　　酬陸三與鄒十八侍御
　　城分流水郭連山拂露〈一作霧〉開懐一觧顔令尹闗中仙史㑹河陽縣裏玉人閒共憐秋隼驚飛至乆想〈一作報〉雲鴻待侶還莫恨〈一作怪〉殷勤留此地東崖桂樹昔同攀
　　酬談校書長安秋夜對月寄諸故舊
　　故園千里𣺌遐情黃葉蕭條白露生驚鵲遶枝風滿幌寒鐘送曉月當楹篷山髙價傳新韻槐市芳年挹盛名莫怪孔融悲嵗序五侯門舘重婁卿
　　送田三端公還鄂州
　　孤雲迢遰戀滄洲勸酒梨花對白頭南陌送歸車騎合東城怨別管愁青油幕裏人如玉黃鶴樓中月並鈎君去庾公應借問馳心千里大江流
　　送李〈一作韋〉秀才赴滑州詣大夫舅
　　陌頭車馬去翩翩白面懐書美少年東武楊公姻婭〈一作好〉重西州謝傅舅甥賢長亭呌月新秋雁官渡含風古樹蟬知已滿朝留不住貴臣河上擁旌旃
　　秋日書懐
　　金貂玉鉉奉君恩夜漏晨鐘老掖垣參決萬機空有媿靜觀羣動亦無言杯中壯志紅顔歇林下秋聲絳葉翻倦鳥不知歸去日青蕪白露滿郊園
　　南昌灘
　　渠江明浄峽逶迤船到名灘拽𥮘遲櫓窡動揺妨作夢巴童指㸃笑吟詩畬餘宿麥黃山腹日背殘花白水湄物色可憐心莫限此行都是獨行時
　　奉和聖製豐年多慶九日示懐
　　令節寰宇泰神都佳氣濃賡歌禹功盛撃壤堯年豐九奏碧霄裏千官皇澤中南山澄〈一作澹〉凝黛曲水清涵空金玉美王度歡康謡〈一作謡康〉國風睿文垂日月永與天無窮
　　夏日陪馮許二侍郎與嚴秘書遊昊天觀覽舊題寄同里楊華州中丞〈一作夏日陪朝寮同遊昊天觀〉
　　三伏草木變九城〈一作〉車馬煩碧霄廽騎射〈一作吹〉丹洞入桃源臺殿雲浮棟緌纓鶴在軒莫將真破妄聊用靜持喧石甃古苔冷水筠涼簟翻黃公壚下歎〈一作飲〉旌斾國東門
　　奉和聖製重陽日即事
　　玊燭降寒露我皇歌古〈一作大〉風重陽徳澤展〈一作振〉萬國歡娛同綺陌擁行騎香塵凝暁空神都自靄靄佳氣助〈一作動〉蔥蔥律呂隂陽〈一作金石〉暢景光天地通徒然被鴻霈〈一作濡〉無以報𤣥功
　　秋日臺中寄懐簡諸僚
　　憲府日多事秋光照碧林干雲巖翠合布石地苔深憂悔耿遐抱塵埃緇素襟物情牽跼促友道曠招尋頽節風霜變流年芳景侵池荷足幽氣煙竹又繁隂簮組赤墀戀池魚滄海心滌煩滯幽賞永度〈一作期振〉瑤華音
　　奉酬淮南中書相公見寄〈並序〉
　　皇帝改元之二年余與趙公同制入輔並為黃門侍郎夏五月連拜𢎞文崇文大學士冬十月詔授檢校吏部尚書兼門下侍郎彤弓玈矢出鎮西蜀後九月趙公加大司馬之秩右弼如故龍旂虎符出制淮海時號揚益俱為重藩左右皇都萬里何逺公手提兵柄心匠化源芳詞況余情勤靡極質文相映金玉鏘然蜀道之阻長楚郊之風物襟靈所屬盡在斯矣永懐趙公嵗寒交好之情因成詩人不可方思之義聊書匪報以欵遐心
　　揚州隋故都竹使漢名儒翊聖恩華異持衡節制殊朝廷連受脤台座接訏謨金玊裁王度丹書奉帝俞九重辭象魏千萬握兵符鐡馬秋臨塞虹旌夜渡瀘江長梅笛怨天逺桂輪孤浩歎煙霜曉芳期蘭蕙蕪雅言書一札賔〈一作濵〉海雁東隅嵗月奔波盡音徽霧雨濡蜀江分井絡錦浪入淮湖獨抱相思恨闗山不可踰
　　甫〈一作武〉搆西亭偶題因呈監軍及幕中諸公
　　瀛海無因泛崑丘豈易尋數𡶶聊在目一境暫清心恱彼松柏性受茲桃李隂列芳憑有土叢幹聚成林信矣子牟戀歸歟尼父吟暗香蘭露滴空翠蕙樓深負鼎位甞忝荷戈年屢侵百城煩鞅掌九仞喜嶇嶔巴漢泝沿楫岷峨千萬岑恩偏不敢去范蠡畏鎔金
　　和楊𢎞微春日曲江南望
　　遲景靄悠悠傷春南陌頭暄風一澹蕩遐思㡬殷憂龍去空仙沼鸞飛掩妓樓芳菲餘雨露冠蓋舊公侯朱㦸千門閉黃鸝百囀愁煙濛宮樹晚花咽石泉流寒谷律潛應中林蘭自幽商山將避漢晉室正藩周黍稷聞興歎瓊瑤畏見投君心即吾事微向〈一作尚〉在滄洲
　　長安秋夜懐陳京昆季
　　鐘鼓九衢絶出門千里同逺情髙枕夜秋思北窓空靜見煙凝燭閒聴葉墜桐玊壺思洞徹瓊樹憶蔥籠螢影踈簾外鴻聲暗雨中羇愁難㑹面嬾慢責微躬甲乙科攀桂圗書閣踐蓬一瓢非可樂六翮未因風寥落悲秋盡蹉跎惜嵗窮明朝不相見流淚菊花叢
　　冬日漢江南行將赴夏口途次江陵界寄裵尚書
　　五部擁雙旌南依墨客卿闗山迥梁甸波浪接湓城煙景迷時𠉀雲帆渺去程蛤珠馮月吐蘆雁觸羅驚浦樹凝寒晦江天湛鏡清賞心隨䖏愜壯志逐年輕舟檝不可駐提封如任〈一作有〉情向方曽指路射䇿許言兵蘭渚歇芳意菱歌非應聲元戎武昌守羊祜幸連營
　　奉酬中書李相公早朝扵中書𠉀傳㸃偶書所懐
　　寥落曙鍾斷微明煙月沈翠霞仙仗合清漏掖垣深北極星遙拱南山闕逈臨蘭釭竟曉燄琪樹欲秋隂霄漢慙聫歩貂蟬媿並簮徳容溫比玉王度式如金魚水千年運簫韶九奏音代天驚度日擲地喜開襟文武時方泰唐虞道可尋忝陪申及甫清浄奉堯心
　　甲午嵗〈一作秋〉相國李公有北園寄贈之作吟翫歴時屢促酬答機務不暇未及報章今古遽分電波増感留墓劒而心許感〈一作偶〉鄰笛而意傷寓哀㝠寞以廣遺韻雲
　　機事勞西掖幽懐寄北園鶴巢深更靜蟬噪斷猶喧仙醖百花馥豔歌雙袖翻碧雲詩變雅皇澤葉流根未報雕龍贈俄傷淚劒痕佳城闗〈一作開〉白日哀輓向〈一作去〉青門禮命公台重煙霜隴樹繁天髙不可問空使輔星昏和楊三舍人晚秋與崔二舍人張祕監苖考功同遊昊天觀時中書寓直不得陪隨因追徃年曽與舊僚聫遊此觀紀題在壁已有淪亡書事感懐輙以呈寄兼呈東省三給事之作楊君見徴鄙詞因以繼和
　　瑤圃髙秋㑹金閨奉詔辰朱輪天上客白石〈一作日〉洞中人珮響泉聲雜朝衣羽服親九重青瑣閉三秀紫芝新化藥秦方士偷桃漢侍臣玊笙王子駕遼鶴令威身歎逝頽波速〈一作逺〉緘詞麗曲春重將悽恨意苔壁問遺塵酬李十一尚書西亭暇日書懐見寄十二韻之作
　　鼎昔雲忝西南分主憂煙塵開僰道旌節䕶蠻陬任重功無立力微恩未酬㩀鞍慙齒髪責帥懼春秋髙徳聞鄭履儉居稱晏裘三刀君入夢九折我囬輈時景屢遷易茲言期退休方追故山事豈謂台堦留遐抱〈一作挹〉清浄理眷言蘭杜幽一緘瓊玖贈萬里別離愁巴嶺雲外沒蜀江天際流懐賢耿遙思相望鳳池頭
　　秋懐奉寄朱補闕
　　上苑繁霜降騷人起恨初白雲深陋巷衰草遍閒居暮色秋煙重寒聲牖葉虛潘生秋思苦陶令世情踈已製歸田賦猶陳諌獵書不知青瑣客投分竟何如
　　奉酬中書相公至日圜丘行事合於中書宿齋移止於集賢院敘情見寄之什
　　郊廟祗嚴祀齋荘覿上元別開金虎觀不離紫微天樹古長楊接池清〈一作深〉太液連仲山方補袞〈一作職〉文舉自傷年風溢〈一作澀〉銅壺漏香凝綺閣煙仍聞白雪唱流詠滿鵾
　　途次〈一下有昭應二字〉
　　去國䇿羸馬勞歌行路難地崇秦制險人樂漢恩寛御沼澄泉碧宮梨拂露丹鼎成仙馭逺龍化宿雲殘不問三苗〈一作朝〉寵誰陪萬國歡至今松桂色長助玊樓寒
　　題故蔡國公主九華觀上池院
　　朱門臨九衢雲水靄仙居曲沼天波接層臺鳳舞餘曙煙深碧篠香露濕紅蕖瑤瑟含風韻紗窓積翠虛秦樓今寂寞真界竟何如不與蓬瀛異迢迢逺玊除
　　酬嚴維秋夜見寄
　　遙夜思悠悠聞鐘逺夢休亂林螢燭暗零露竹風秋啓戶雲歸棟褰簾月上鉤昭明逄聖代羈旅別滄洲騎省潘郎思衡闈宋玉愁神仙慙李郭詞賦謝曹劉松柏應無變璚瑤不可酬誰堪此時景寂寞下髙樓
　　途次近蜀驛䝉恩賜寳刀及飛龍廐馬使還奉寄中書李鄭二公〈一作李鄭二中書〉
　　草草事行役遲遲違〈一作出一作入〉故闗碧幃〈一作幢〉遙隱〈一作隔〉霧紅斾漸依山感激酬〈一作慙〉恩淚星霜去國顔捧刀金錫字歸馬玊連環威鳳翔雙闕征夫縦百蠻〈一作龍鳳辭三署干戈䕶百蠻〉應憐宣室召溫樹不同攀
　　歸燕
　　春色遍芳菲閒簷雙燕歸還同舊侶至來遶故巢飛敢望煙霄逹多慙羽翮微銜泥傍金砌拾蘂到荊扉雲海經時別雕梁長日依主人能一顧轉盻自光輝
　　送許著作分司東都
　　瑤瑟激悽響征鴻翻夕陽署分刋竹簡書蠧䕶芸香馬色闗城曉蟬聲驛路長石渠榮正禮蘭室重元方不作經年別離魂亦暫傷
　　聞相公三兄小園置宴以元衡寓直因寄上兼呈中書三兄〈一作九日致齋禁省和中書李相公〉
　　休〈一作齋〉沐限中禁家山傳勝遊露寒潘省夜木落庾園秋蘭菊廽幽歩壺觴洽〈一作絶〉舊儔位髙天祿閣詞異畔牢愁孤思琴先覺馳暉水競〈一作共〉流明朝不相見清祀在圜丘
　　酬陸員外歙州許員外郢州二使君
　　吳洲雲海接楚驛夢林長符節分憂重鵷鴻去路翔豔歌愁翠黛寳瑟韻清商洲草遙池合春風曉斾張晉臣kao多樂廣漢主識馮唐不作經年別離魂亦未傷
　　漸至涪州先寄王使君
　　治教通夷俗均輸問大田江分巴字水樹入夜郎煙毒霧含秋氣隂巖蔽曙天路難空計日身老不由年將命寧知逺歸心詎可傳星郎復何事出守五溪邉
　　石州城
　　丈夫心愛橫行報國知嫌命輕樓蘭經百戰更道戍龍城錦字竇車騎胡笳李少卿生離兩不見萬古難為情
　　寒食下第
　　栁掛九衢絲花飄萬家雪如何憔悴人對此芳菲節
　　途中即事
　　南征復北還擾擾百年間自笑紅塵裏生涯不暫閒
　　春日偶作
　　縦橫桃李枝淡蕩春風吹美人歌白薴萬恨在蛾眉
　　夏夜作
　　夜乆喧暫息池臺惟月明無因駐清景日出事還生
　　左掖梨花
　　巧笑觧迎人晴雪香堪惜隨風蝶影翻誤㸃朝衣赤同陳六侍禦寒食遊禪定〈一無定字〉藏山上人院
　　年少輕行樂東城南陌頭與君寂寞意共作草堂遊
　　贈佳人
　　歩揺金翠玊搔頭傾國傾城勝莫愁若逞仙姿遊洛浦定知神女謝風流
　　休暇日中書相公致齋禁省因以寄贈
　　甞聞聖主得賢臣三接能令四海春月滿禁垣齋沐夜清吟屬和更何人
　　春興
　　楊栁隂隂細雨晴殘花落盡見流鶯春風一夜吹香夢夢〈一作又〉逐春風到洛城
　　酬裵起居西亭留題〈一作留贈〉
　　豔歌能起闗山恨紅燭偏〈一作逺〉凝寒〈一作邉〉塞情況是池塘風雨夜不堪絲〈一作〉管盡離聲
　　送張侍御〈一作司錄〉赴京
　　江南煙雨塞鴻飛西府文章謝掾歸相送汀州蘭棹〈一作杜〉晚菱歌一曲淚霑〈一作盈〉衣
　　鄂渚送友
　　雲帆淼淼巴陵渡煙樹蒼蒼故郢城江上梅花無數落〈一作發〉送君南浦不勝情
　　送裵戡行軍〈一作餞裵行軍赴朝命〉
　　珠履三千醉不歡玉人猶苦夜〈一作若飲〉氷寒送君偏〈一作空〉有無言淚天〈一作足〉下闗山行路難
　　宿青陽驛
　　空山揺落三秋暮螢過踈簾月露團寂寞銀〈一作孤〉燈愁不寐蕭蕭風竹夜窓寒
　　送崔舍人起居
　　赤墀同拜紫泥封駟牡連徴侍九重惟有白鬚張司馬不言名利尚相従
　　路岐重賦
　　芳郊欲別䦨干淚故國難期聚散雲分手更逄江驛暮馬嘶猨呌〈一作嘯〉不堪聞
　　重送盧三十一起居
　　相如擁傳有光輝何事䦨干淚濕衣舊府東山餘妓在重將歌舞送君歸
　　送張諌議
　　漢庭従事五人來囬首疆場獨未回今日送君魂斷䖏寒雲〈一作江〉寥落數株梅
　　同諸公夜讌監軍翫花之作〈一作同幕府夜宴惜花〉
　　五侯門館百花繁紅燭揺風白雪翻不似鳳凰池畔見飄揚今隔上林園
　　郊居寓目偶題
　　晨趨禁掖暮郊園松桂蒼蒼煙露繁明月上時羣動息雪𡶶髙䖏正當軒〈一作門〉
　　題嘉陵驛
　　悠悠風斾繞山川山驛空濛雨似煙路半嘉陵頭已白蜀門西上更〈一作更上〉青天
　　送栁郎中裴起居
　　望鄉臺上秦人在〈一作去〉學射山中杜魄哀落日河橋千騎別春風寂寞斾旌廻
　　秋日出遊偶作
　　黃花丹葉滿江城暫愛江頭風景清閒歩欲舒山野性貔貅不許獨行人〈一作行〉
　　夏夜餞裴行軍赴朝命
　　三年同看錦城花銀燭連宵照綺霞報國従來先意氣臨岐不用重咨嗟
　　摩訶池送李侍御之鳳翔
　　栁暗花明池上山髙樓歌酒換離顔他時欲寄相思字何䖏黃雲是隴間〈一作闗〉
　　送魏正則擢第歸江陵
　　商山路接玉山深古木蒼然盡〈一作晝〉合陰㑹府登筵君最少江城秋至肯驚心
　　登闔閭古城
　　登髙望逺自傷情栁發花開映古城全盛已隨流水去黃鸝空囀舊春聲
　　尋三藏上人
　　北風吹雪暮蕭蕭問法尋僧上界遙臨水手持笻竹杖逄君不語指芭蕉
　　山居
　　身依泉壑將時背路入煙蘿得地深終嵗不知城郭事手栽林〈一作松〉竹盡成隂
　　長安賊中寄題江南所居茱茰樹
　　手種茱茰舊井傍㡬回春露又秋霜今來獨向秦中見攀折無時不斷腸
　　春齋夜雨憶郭通微
　　桃源在在〈一作未去〉阻風塵世事悠悠又遇春雨滴閒堦清夜乆焚香偏憶白雲人
　　送嚴秀才〈一下有赴舉二字〉
　　灞滻別離腸已斷江山迢遰信仍稀送君偏下臨岐淚家在南州身未歸
　　春日酬熊執易南亭花發見贈
　　千株桃杏參差發想見花時人卻愁曽〈一作堂〉忝陸機琴酒㑹春亭惟願一淹留
　　中春亭雪夜寄西隣韓李二舍人
　　廣庭飛雪對愁人寒谷由來不悟春卻笑山隂乗興夜何如今日戴家鄰
　　立秋日與陸華原〈一作陸三〉於縣界南館送鄒十八〈一作立秋華原南館別二客〉
　　風入昭〈一作泥〉陽池館秋片雲孤鶴〈一作鴈〉兩難留明朝獨向青山郭唯有蟬聲催白頭
　　酬韋胄曹登天長寺上方見寄
　　青門〈一作山〉㡬度霑襟淚併在東林雪外𡶶今日重煩相憶䖏春光知〈一作花〉繞鳯池濃
　　陌上暮春
　　青青南陌栁如絲栁色鶯聲晚日遲何䖏最傷遊客思春風三月落花時
　　春日偶作
　　飛花寂寂燕雙雙南客衡門對楚江惆悵管何䖏發春風吹到讀書窓
　　春暮寄杜嘉興昆弟
　　栁色千家與萬家輕風細雨落殘花數枝瓊玉無由見空掩柴扉度嵗華
　　渡淮
　　暮濤凝雪長淮水細雨飛梅五月天行子不須愁夜泊綠楊多〈一作髙〉䖏有人煙
　　與崔十五同訪裵校書不遇
　　梨花落盡栁花時庭樹流鶯日過遲㡬度相思不相見春風何䖏有佳期
　　夏日寄陸三達陸四逄並王念八仲周
　　士衡兄弟舊齊名還似當年在洛城聞說重門方隱相古槐髙栁夏隂清
　　秋原寓目
　　木落風髙天宇開〈一作曠〉秋原一望思悠哉邉城今少〈一作足〉射鵰騎連鴈嗷嗷何䖏來
　　贈歌人〈一作贈佳人〉
　　林鶯一哢四時春蟬翼羅衣白玉人曽逐使君歌舞地清聲〈一作泉〉長嘯〈一作咽〉翠眉顰
　　同苖郎中送嚴侍御赴黔中因訪仙源之事
　　武陵源在朗江東流水飛花仙洞中莫問阮郎千古事綠楊深䖏翠霞空
　　使次盤豆驛望永樂縣〈一無下四字〉
　　山川不記何年別城郭應非昔所經欲駐征車終日望天〈一作大〉河雲雨晦㝠㝠
　　緱山道中口號
　　秋山寂寂〈一作寞〉秋水清寒郊木葉飛無聲王子白雲仙去乆洛濵行路夜吹笙
　　嵗暮送舍人
　　邉城嵗暮望鄉闗身〈一作方〉逐戎旌未得還欲別臨岐無限淚故園花發寄君攀
　　寓興呈崔員外諸公
　　三月楊花飛滿空飄颻十里雪如風不知何䖏香醪熟願醉佳園芳樹中
　　單于曉角
　　胡兒吹角漢城頭月皎霜寒大漠秋三奏未終天便曉何人不起望鄉愁
　　汴河聞笳〈一作聞角〉
　　何䖏金笳月裏悲悠悠邉客夢先知單于城下〈一作上〉闗山曲今日中原總觧吹
　　塞上春懐
　　東風河外五城喧南客征袍滿淚痕愁至獨登髙䖏望藹然雲樹重傷魂
　　塞外月夜寄荊南熊侍御
　　南依劉表北劉琨征戰年年簫鼓喧雲雨一乖千萬里長城秋月洞庭猨
　　單于罷戰卻歸題善陽舘
　　單于南去善陽闗身逐歸雲到䖏閒曽是五年蓮府客每聞胡虜哭隂山
　　韋常侍以賔客致仕同諸公題壁
　　孤雲永日自徘徊巖館蒼蒼遍綠苔望苑忽驚新詔下綵鸞歸䖏玉籠開
　　學仙難
　　玉殿笙歌漢帝愁鸞龍儼駕望瀛洲黃金化盡方士死青天欲上無縁由
　　唐昌觀玊蘂花
　　琪樹芊芊〈一作年年〉玉蘂新洞宮長閉綵霞春日暮落英鋪地雪獻花應過〈一作無復〉九天人
　　春曉〈一作晚〉聞鶯
　　寥寥〈一作寂寂〉蘭臺〈一作堂〉曉夢驚緑林殘〈一作斜〉月思孤鶯猶〈一作獨〉疑蜀魄千年恨化作寃禽萬囀聲
　　聞嚴祕書與正字及諸客夜㑹因寄
　　衡門寥落嵗隂窮露濕莓苔葉厭風聞道今宵阮家㑹竹林明月七人同
　　戱贈韓二秀才
　　名髙折桂方年少心苦為文命未通聞說東堂今有待飛鳴何䖏及春風
　　聞王仲周所居牡丹花發因戲贈
　　聞說庭〈一作亭〉花發暮春長安才子看須頻花開花落無人見借問何人是主人
　　酬王十八見招
　　王昌家直在城東落盡庭花昨夜風髙興不辭千日醉隨君走馬向新豐
　　贈道者〈一作贈送〉
　　麻衣如雪一枝梅笑掩微妝入夢來若到越溪逄越女紅蓮池裏白蓮開
　　重送白將軍
　　紅燭芳筵惜夜分歌樓管咽思難聞早知怨別人間世不下青山老白雲
　　和李丞題李將軍園林
　　落英飄蘂雪紛紛啼鳥如悲霍冠軍逝水不廽管絶玉樓迢遰鎖浮雲
　　同張惟送霍總〈一作送崔總赴池州〉
　　春風簫管怨津樓三奏行人醉不留別後相思江上岸落花飛䖏杜鵑愁
　　贈別崔起居
　　三十年前㑹府同紅顔銷盡兩成翁別淚共將何䖏灑錦江南渡足春風
　　春日偶題
　　山川百戰古刀州龍節來分聖主憂〈一作三川㑹合古刀州紆紱來分宵旰憂〉靜守化條無一事春風獨上望京〈一作夕陽〉樓
　　聴歌
　　月上重樓絲管秋佳人夜唱古梁州滿堂誰是知音者不惜千金與莫愁
　　酬韋胄曹
　　相逄異縣蹉跎意無復少年容易歡桃李美人攀折盡何如松栢四時寒
　　同幕府夜宴惜花
　　芳草落花明月榭朝雲暮雨錦城春莫愁紅豔風前散自有青蛾鏡裏人
　　代佳人贈張郎中
　　洛陽佳麗本神仙氷雪顔容桃李年心愛阮郎留不住獨將珠淚濕紅鉛
　　餞裴行軍赴朝命
　　來時聖主假光輝心恃朝恩計日歸誰料忽成雲雨別獨將邉淚灑戎衣
　　秋日經潼闗感寓
　　昔年曽逐漢征東三授兵符百戰中力保山河嗟下世秋風牢落故營空
　　贈歌人
　　仙歌靜轉玉簫催疑是流鶯禁苑來他日相思夢巫峽莫教雲雨晦陽臺
　　見郭侍郎題壁
　　萬里楓江偶問程青苔壁上故人名悠悠身世限南北一別十年空復情








　　御定全唐詩巻三百十七
　　欽定四庫全書
　　御定全唐詩巻三百十八
　　李吉甫
　　李吉甫字𢎞憲以父棲筠䕃補倉曹㕘軍為太常博士憲宗立拜考功郎中知制誥入翰林為學士轉中書舍人元和二年同平章事後為淮南節度雖居外每朝廷得失輙以聞帝尊任之官而不名卒贈司空吉甫該洽典故詳練故實善任賢良朝倫式序集二十巻今存詩四首
　　癸巳嵗吉甫圜丘攝事合於中書後閣宿齋常負忝愧移止於集賢院㑹門下相公以七言垂寄亦有所酬短章絶韻不足抒意因敘所懐奉寄相公兼呈集賢院諸學士
　　淮海同三入樞衡過六年〈後漢牟融六年任職〉廟齋兢永夕書府㑹羣仙粉壁連霜曙氷池對月圓嵗時憂裏換鐘漏靜中傳蓬髮顔空老松心契獨全贈言因傅說垂訓在三
　　篇
　　夏夜北〈一作後〉園即事寄門下武相公
　　結構非華宇登臨〈一作仙〉似古原僻殊蕭相宅蕪勝邵平園避暑依南廡追涼在北軒煙霞霄外靜草露月中繁鵲繞驚還止蟲吟思不喧懐君欲有贈宿昔貴忘言九日小園獨謡贈〈贈一作奉寄〉門下武相公
　　小園休沐暇暫與故山期樹杪懸丹棗苔隂落紫梨舞叢新菊徧繞格〈一作樹〉古藤垂受露紅蘭晚迎霜白薤肥上公留鳳沼〈一作詔〉冠劒侍清祠應念〈一作命〉端居者長慙補袞詩
　　懐伊川賦
　　龍門南嶽盡伊源草樹人煙目所存正是北州梨棗熟夢魂秋日到郊園
　　鄭絪
　　鄭絪字文明滎陽人擢進士宏詞初為張延賞掌書記入為起居郎翰林學士累遷中書舍人憲宗立拜中書侍郎同平章事太和中以太子少傅致仕絪少好學大厯中有髙名後踐歴華顯出入中外踰四十年守道寡慾不為烜赫事時推耆徳集三十巻今存詩五首奉和武相公省中宿齋酬李相公見寄
　　髙閣安仁省名園廣武廬沐蘭朝太一種竹詠華胥禁靜踈鐘徹庭開〈一作閑〉爽韻虛洪鈞齊萬物縹帙整羣書寒露滋新菊秋風落故蕖同懐不同賞幽意竟何如
　　寒夜聞霜鐘
　　霜鐘初應律寂寂出重林拂水宜清聴凌空散逈音㫪容時未歇揺曵夜方深月下和虛籟風前間〈一作聞〉逺砧浄兼寒漏徹閒畏曙更侵遙想千山外泠泠何䖏尋奉酬宣一上人九月十五日東亭望月見贈因懐紫閣舊遊
　　中年偶逐鴛鸞侶弱嵗多従麋鹿羣紫閣道流今不見紅樓禪客早曽聞松齋月朗星初散苔砌霜繁夜欲分一覽綵牋佳句滿何人更詠恵休文
　　九日登髙懐邵二
　　簮茱泛菊俯平阡飲過三杯卻惘然十嵗此辰同醉友登髙各䖏巳三年
　　享太廟樂章
　　於穆時文受天明命允恭𤣥黙化成理定出震嗣徳應乾傳聖猗歟緝熙千億流慶
　　句
　　情人共惆悵良友不同遊〈紀事雲絪九日有懐邵二詩又懐林十二云云其重友如此〉
　　鄭餘慶
　　鄭餘慶字居業大厯中舉進士第初為嚴震山南従事貞元初歴庫部郎中為翰林學士以工部侍郎知吏部選後拜中書侍郎同平章事憲宗時為尚書左僕射詳定典制引韓愈李程為副崔郾陳珮楊嗣復庾敬休為判官損益儀規號為詳衷終太子太師檢校司徒集五十巻今存詩二首
　　和黃門相公詔還題石門洞〈黃門武元衡也〉
　　紫氛隨馬䖏黃閣駐車情嵌壑驚山勢周灘戀水聲〈一作清〉地分二蜀限闗志百牢名琬琰攀酬郢微言鼎飪情〈用韻重〉
　　享太廟樂章
　　開邸除暴時邁勛尊三元告命四極駿奔金枝翠葉輝燭瑤琨象徳億載貽慶湯孫
　　趙宗儒
　　趙宗儒字秉文鄧州穰人舉進士初授𢎞文舘挍書郎拜左拾遺充翰林學士與父𣋌秘書少監同日竝命當時榮之貞元十二年以給事中同中書門下平章事罷相為右庶子端居守道勤奉朝請遷吏部侍郎改尚書前後三鎮方任八領選部歴憲穆敬文四朝以司空致仕詩一首
　　和黃門武相公詔還題石門洞
　　益部恩輝降同榮漢相還韶芳滿歸路軒騎出重闗望日朝天闕披雲過蜀山更題風雅韻永絶翠嵓間栁公綽
　　栁公綽字寛京兆華原人舉賢良方正直言極諌武元衡節度劒南與裴度俱為判官相引重召為吏部郎中元和初進太醫箴遷御史中丞歴六鎮太和中終兵部尚書性耿介有大臣節為文不尚浮靡所取士如許康佐鄭朗盧簡辭崔璵夏侯孜李拭韋長皆知名顯貴詩三首
　　和武相錦樓翫月得濃字〈時為西川營田副使〉
　　此夜年年月偏宜此地逄近看江水淺遙辨雪山重萬井金花〈一作風〉肅千林玉露濃不唯樓上思飛蓋亦陪從
　　題梓州牛頭寺
　　一出西城第二橋兩邉山木晚蕭蕭井花浄洗行人耳留聴溪聲入夜潮
　　贈毛仙翁
　　桃源千里逺花洞四時春中有含真客長為不死人松髙枝葉茂鶴老羽毛新莫遣同籬槿朝榮暮化〈一作絶〉塵張正一
　　張正一徳宗末左補闕以上書召見王叔文之黨疑其言已隂事令韋執誼譛之坐貶詩一首
　　和武相公中秋錦樓翫月得蒼字〈時為西川觀察判官〉
　　髙秋今夜月皓色正蒼蒼逺水澄如練孤鴻逈帶霜旅人方積思繁宿稍沈光朱檻叨陪賞尤宜清漏長徐放
　　徐放字逹夫武元衡西川從事元和九年為衢州刺史見韓愈徐偃王廟碑詩一首
　　奉和武相公中秋錦樓翫月得來字
　　玉露中秋夜金波碧落開鵲驚初泛濫鴻思共裵回逺月〈一作日〉清光徧髙空爽氣來此時陪永望更得上燕臺崔備
　　崔備建中進士第為西川節度使判官終工部郎中詩六首
　　和武相公中秋錦樓玩月〈得前字秋字二篇〉
　　清景同千里寒光盡一年竟天多鴈過通夕少人眠照別江樓上添愁野帳前隋侯恩未報猶有〈一作感〉夜珠圎四時皆有月一夜獨當秋照耀初含露裵回正滿樓遙連雪山浄逈入錦江流願以清光末年年許從遊
　　奉陪武相公西亭夜宴陸郎中
　　賔閣玳筵開通宵逓玉杯塵隨歌扇起雪逐舞衣廻剪燭清光發添香煖氣來令君敦宿好更為一裵回
　　清溪路中寄諸公〈一作寄韋於二侍御〉
　　偏郡隔雲岑廻溪路更深少留攀桂樹長〈一作畏〉渇望梅林野筍資公膳山花慰客心別來無信息可謂井瓶沈奉酬中書相公至日圜丘行事合於中書宿直移止於集賢院敘情見寄之什〈一作崔曙詩〉
　　典籍開書府恩榮避鼎司郊丘資有事齋戒守無為宿霧䝉瓊樹餘香覆玉墀進經逄乙夜展禮值明時勲共山河列名同竹帛垂年年佐堯舜相與致雍熈
　　使院憶山中道侶兼懐李約
　　松竹去名嶽衡茅思舊居山君水上印天女月中書舊秩芸香在空奩藥氣餘褐衣寛易攬白髪少難梳病栁傷摧折殘花惜掃除憶巢同倦鳥避網甚跳魚阮巷〈一作𥞇阮〉慚交絶商嵓〈一作求羊〉愧跡踈與君非宦侶何日共樵漁蕭祜
　　蕭祜字祐之蘭陵人以䖏士徴拜拾遺元和初歴御史中丞桂管防禦觀察使為人閒澹貞退善鼓琴賦詩精妙書畫遊心林壑名人髙士多與之遊詩二首
　　奉陪武相公西亭夜晏陸郎中〈時為武元衡幕僚〉
　　𢎞閣陳芳晏佳賔此㑹難交逄貴日重醉得少時歡舒黛凝歌思求音足筆端一聞清佩動珠玉夜珊珊
　　遊石堂觀
　　西山髙髙何所如上有古昔真人居嶔崖巨石自成室其下磅礴含清虛我來斯邑訪遺跡乃遇沈生躭載籍沈生為政哀惸又能索隱探靈竒欣然向我話佳境與我﨑嶇到山頂甘𤓰剖綠出寒泉碧甌浮花酌春茗嚼𤓰啜茗身清涼汗消絺綌如迎霜胡為空山百草花倏爾籩豆肆我旁始驚知周無小大力寡多方驗斯在妙用騰聲冠蓋間勝遊恣意煙霞外故碑石像凡幾年雲欝雨霏生綠煙我知遊此多靈仙縹緲月中飛下天天風微微夕露委松梢颼颼曉聲起鳳去空遺簫管音星翻寥落銀河水勸君學道此時來結茅獨宿何遼哉齋心𤣥黙感靈衛必見鸞鶴相裵回我愛崇山雙劒北𡶶如人首拄天黒〈俗呼為人頭山〉羣仙傴僂勢奔走狀若歸尊趨有徳半巖有洞頂有池出入靈怪潛蛟螭我去不得晝夜思夢遊曽信南風吹南風吹我到林嶺故國不見秦天逈山花名藥撲地香月色泉聲洞心冷䕃鬆散髮逄異人寂莫曠然口不言道陵公逺莫能識髪短耳長誰獨存司農驚覺忽惆悵可惜所遊俱是妄藴懐耿耿誰與言直至今來意通形神開擁傳又恨斜陽催一丘人境尚堪戀何況海上金銀臺
　　王良士
　　王良士貞元進士為西川劉闢幕僚闢敗應坐髙崇文宥之詩二首
　　奉陪武相公西亭夜宴陸郎中
　　芳氣襲猗蘭青雲展舊歡仙來紅燭下花發綵毫端海嶽期方逺松筠嵗正寒仍聞言贈䖏一字重琅玕南至日隔霜仗望含元殿爐煙〈一作車詩〉
　　抗殿䟽龍首髙髙接上𤣥節當南至日星是北辰天寳〈一作霜〉㦸羅仙仗金爐引御煙霏微雙闕麗容曵九門連拂曙祥光滿分晴瑞色鮮一陽今在厯生植仰陶甄獨孤實
　　獨孤實甞為武元衡鎮西川時僚吏詩一首
　　奉陪武相公西亭夜宴陸郎中
　　仙郎膺上才夜宴接三台燭引銀河轉花連錦帳開靜看歌扇舉不覺舞腰回寥落東方曙無辭盡玉杯盧士政〈一作玟〉
　　盧士政山東人為西川觀察支使後歴瀛鄚節度入為太子賔客分司詩一首
　　奉陪武相公西亭夜宴陸郎中
　　華堂良宴開星使自天來舞轉朱絲〈一作〉逐歌餘素扇回水光凌曲檻夜色靄髙臺不在賔階末何由接上台於敖
　　於敖字蹈中江南人登進士第長慶中給事中尋轉工部侍郎出為宣歙觀察使兼御史中丞詩一首
　　聞鶯
　　玉䋲河漢曉縦橫萬籟潛收鶯獨鳴能將百囀清心骨寧止閒窓夢不成
　　皇甫鏞
　　皇甫鏞字和卿朝那人第進士元和中為河南少尹時兄鏄領度支聚歛勾剝天下怨恨鏞毎極言不聴乃求分司為右庶子開成初終太子少保鏞能文尢工詩什集十八巻今存詩一首
　　和武相公聞鶯
　　華館沈沈曙境清伯勞初囀月微明不知台座宵吟久猶向花窓驚夢聲












　　御定全唐詩卷三百十八
　　欽定四庫全書
　　御定全唐詩卷三百十九
　　顔粲
　　顔粲登建中進士第詩二首
　　白露為霜
　　悲秋將嵗晚繁露巳成霜徧渚蘆先白霑籬菊自黃應鐘鳴逺寺擁雁度三湘氣逼襦衣薄寒侵宵夢長滿庭添月色拂水歛荷香獨念蓬門下窮年在一方
　　吳宮教美人戰〈一作吳秘詩〉
　　有客陳兵畫功成欲霸吳玉顔承將畧金鈿指軍符轉佩風雲暗鳴鼙錦繡趨雪花頻落粉香汗盡流珠掩笑誰千令嚴刑〈一作師〉必用誅至今孫子術〈一作法〉猶可靜邉隅
　　徐敞
　　徐敞建中進士詩五首
　　月暎清淮流
　　遙夜淮彌浄浮空月正明虛無含氣白凝澹暎波清見底深還淺居髙缺復盈䖏柔知坎徳持潔表隂精利物功難並和光道巳成安流方利渉應鑒此時情
　　圎靈水鏡
　　浮光上東洛揚彩滿圎靈明滅淪江水盈虛逐砌蓂不分沙岸白偏照海山清練色臨窓牖蟾光靄戶庭成輪疑璧影初魄類弓形逺近凝清質娟娟〈一作依微〉出衆星
　　虹藏不見
　　迎冬小雪至應節晚虹藏玉氣徒成象星精不散光美人初比色飛鳥罷呈祥石澗收晴影天津失彩梁霏霏空暮雨杳杳暎殘陽舒巻應時令因知聖厯長
　　白露為霜
　　早寒青女至零露結為霜入夜飛清景凌晨積素光駟星初晳晳葭菼復蒼蒼色冐沙灘白威加木葉黃鮮輝襲紈扇殺氣掩干將葛屨那堪履徒令君子傷
　　賦得金莖露
　　武帝貴長生延年餌玉英銅盤貯珠露仙掌抗金莖拂曙氛埃斂凌空沆瀣清岧嶤捧瑞氣巃嵸出宮城勢入浮雲聳形標霽色明大君當御宇何必去蓬瀛
　　張聿
　　張聿建中進士詩五首
　　圎靈水鏡
　　鳳池開月鏡清瑩寫寥天影散微波上光含片玉懸菱花凝泛灩桂樹暎清鮮樂廣披雲日山濤巻霧年濯纓何䖏去鑒物自堪妍廻首看雲液蟾蜍勢正圎
　　景風扇物
　　何䖏青蘋末呈祥起逺空曉來揺草樹輕度浄塵䝉〈一作輕去動溟濛〉水上微波動林前媚景通寥天鳴萬籟蘭徑長幽藂漸颺摶扶勢應從槖籥功開襟若有日願覩大王風
　　劒化為龍
　　古劒誠難屈精明有所從沈埋方出獄合㑹卻成龍牛斗光初歇蜿蜒氣漸濃雲濤透百丈水府躍千重拖尾迷蓮鍔張鱗露錦容至今沙岸下誰得覩元蹤
　　餘瑞麥
　　瑞麥生堯日芃芃雨露偏兩岐分更合異畝頴仍連冀獲明王慶寧唯太守賢仁風吹靡靡甘雨長芊芊聖徳應多稔皇家配有年巳聞天下泰誰為濟西田
　　賦得首夏猶清和〈一作黎逄詩〉
　　早夏宜春景和光起禁城祝融將御節炎帝啓朱明日送殘花晚風過御苑清郊原浮麥氣池沼發荷英樹影臨山動禽飛入漢輕幸逄堯禹化全勝谷中情
　　麴信陵
　　麴信陵貞元元年進士第為舒州望江令有恵政詩一巻今存六首
　　移居洞庭
　　重林將疊嶂此䖏可逃秦水隔人間世花開洞裏春荷鋤分地利縦酒樂天真萬事更何有吾今已外身
　　吳門送客
　　亂山吳苑外臨水讓王祠素是傷情䖏春非送客時不須愁落日且願駐青絲千里㑹應到一尊誰共持
　　長安道
　　朱門暎綠楊雙闕抵通荘玉珮聲逾逺紅塵猶自香
　　出自賊中謁恆上人
　　再拜吾師喜復悲誓心従此永歸依浮生怳忽若真夢何事於中有是非
　　過真律師舊院
　　寂然秋院閉秋光過客閒來禮影堂堅氷銷盡還成水本自無形何足傷
　　酬談上人詠海石榴
　　真僧相勸外浮華萬法無常可歎嗟但試尋思階下樹何人種此我看花
　　句
　　臺笠冐山雨渚田耕荇花〈見石林燕詩〉
　　張正元
　　張正元登貞元五年進士第詩二首
　　冬日可愛〈一作陳諷詩〉
　　寒日臨清晝遼天一望時未消埋徑雪先暖讀書帷屬思光難駐舒情影若遺晉臣曽比徳謝客昔言詩散彩寧偏煦〈一作照〉流隂信不追餘輝如可就廻燭幸無私
　　臨川羨魚
　　有客百愁侵求魚正在今廣川何渺漫髙岸㡬登臨風水寧相阻煙霞豈憚深不應同逐鹿詎肯比従禽結網非無力忘筌自有心永存芳餌在佇立思沈沈
　　王履貞
　　王履貞貞元七年登第詩一首
　　青雲干呂
　　異方占瑞氣干呂見青雲表聖興中國來王謁大君迎祥殊大樂葉慶類橫汾自感〈一作是〉明時起非因〈一作將〉觸石分暎霄難辨色從吹乍成文須使流千載垂芳在典cq=381墳
　　彭伉
　　彭伉宜春人貞元七年登進士第官評事詩三首
　　青雲干呂
　　祥輝上干呂鬱鬱又紛紛逺示無為化將明至道君勢凝千里靜色向九霄分巳見從龍意寧知觸石文狀煙殊散漫捧日更氛氳自使來賔國西瞻仰瑞雲
　　聖布中區化祥符異域雲含春初應呂暈碧巳成文東起隨風暖西流共日曛升時嘉異月為慶等凝汾輕與晴煙比髙將曉霧分飄飄如可致願此翊明君〈前首見文苑英華此首見唐詩紀事並存之〉
　　寄妻
　　莫訝相如獻賦遲錦書誰道淚沾衣不須化作山頭石待我堂前折桂枝
　　林藻
　　林藻字緯乾莆陽人貞元七年進士第官嶺南節度副使詩一巻今存三首
　　青雲干呂〈一作吳泌詩〉
　　應節偏干呂亭亭在紫氛綴空〈一作雲〉初布〈一作度〉影捧日已成文結蓋祥光迥為樓〈一作峯〉翠色分還同起封上更似出橫汾作瑞來籓國呈形表聖君裵回如有託〈一作知有謂〉誰道比閒雲
　　吳宮教戰〈一作葉季良詩〉
　　強吳矜霸畧講武在深宮盡出嬌娥輩先觀上將風揮戈羅袖巻擐甲汗裝紅輕〈一作掩〉笑分旗下含羞入隊中皷停行未整刑舉令方崇自可威隣國何勞騁戰功
　　梨嶺〈見閩南唐雅〉
　　曽向嶺頭題姓字不穿楊葉不言歸弟兄各折一枝桂還向嶺頭聫影飛
　　李觀
　　李觀字元賔趙州人貞元八年進士宏辭擢第授太子挍書郎集三巻詩四首
　　贈馮宿
　　寒城上秦原遊子衣〈一作意〉飄飄黑雲截萬里獵火従中燒隂空蒸長煙殺氣獨不銷氷交石可裂風疾山如揺時無青松心顧我獨不凋
　　宿裵友書齋
　　臥君山窓下山鳥與我言清風何颼飀松栢中夜繁久遊失歸趣宿此似故園林煙橫近郊谿月落古原穉子不待曉花間出柴門
　　御溝新栁
　　御溝迴廣陌芳栁對行人翠色枝枝滿年光樹樹新畏逄攀折客愁見別離辰近暎章臺騎遙分禁苑春嫩隂初覆水髙影漸離塵莫入胡兒笛還令淚溼巾
　　試中和節詔賜公卿尺詩
　　淑節韶光媚皇明寵錫崇具寮頒玉尺成噐幸良工豈止尋常用將傳度量同人何不取利物亦賴其功紫翰宣殊造丹誠厲匪躬奉之無失墜恩澤自天中
　　李絳
　　李絳字深之賛皇人登宏詞科授秘書省校書郎貞元末拜監察御史元和中以本官充翰林學士改中書舍人尋拜中書侍郎輔政多所匡益以疾求罷出為河中觀察使改兗海節度使寳厯初入為尚書左僕射李逄吉惡之罷為太子少師分司東都文宗即位徴為太常卿復出為山南西道節度使兵亂遇害集二十二巻今存詩二首
　　省試恩賜耆老布帛〈一作崔宗詩〉
　　渙汗中天發殊私海外存衰顔逄聖代華髪受皇恩燭物明堯日垂衣闢禹門惜時悲落景賜帛慰餘䰟厚澤沾翔泳微生保子孫盛明今尚齒歡奉九衢罇
　　和裵相國荅張秘書贈馬詩
　　髙才名價欲凌雲上駟光華逺贈君念舊露垂丞相簡感知星動客卿文縦橫逸氣寧稱力馳騁長途定出羣伏櫪莫令空度嵗黃金結束取功勲
　　崔樞
　　崔樞順宗朝歴中書舍人充東宮侍讀終秘書監詩二首
　　賜耆老布帛〈一作張復元詩〉
　　殊私及耆老聖徳賑黎元布帛忻天賜生涯作主恩情均皆挾纊禮異賁丘園慶洽時方泰仁沾月告存寧知酬雨露空識荷乾坤撃壤將何幸裵回望九門
　　齊優開籠飛去所獻楚王鵠
　　受命籠齊鵠交歡獻楚王恵心先巧辯戢羽見廻翔意適清風逺憂除白日長度雲揺舊影過樹閱新芳直取名翻重寧唯好不傷誰言滑稽理千載戒禽荒
　　陸復禮
　　陸復禮貞元八年宏詞第一人詩一首
　　試中和節詔賜公卿尺詩
　　春仲令初吉歡娛樂大中皇恩貞百度寳尺賜羣公欲使方隅法還令規矩同捧觀珍質麗拜受聖恩崇如荷丘山重思酬方〈一作分〉寸功従茲度天地與國慶無窮李正辭
　　李正辭貞元八年進士第憲宗時自拾遺轉補闕詩一首
　　賦得白雲起封中〈一作陳希烈詩〉
　　千年泰山頂雲起漢皇封不作竒峯狀寧分觸石容為霖雖易得表聖自難逄冉冉排空上依依疊影重素光非曵練靈貺是従龍豈學無心出東西任所従
　　張嗣初
　　張嗣初貞元八年進士詩二首
　　賦得白雲起封中〈一作許康佐詩〉
　　英英白雲起呈瑞出封中表聖寧因地逄時豈待風浮光彌皎潔流影更〈一作忽〉沖融自葉堯年美誰雲漢日同金泥光乍掩玉檢氣潛通欲與非煙並亭亭不散空
　　春色滿皇州
　　何䖏年華好皇州淑氣勻韶陽潛應律草木暗迎春栁變金堤畔蘭抽曲水濵輕黃垂輦道微綠暎天津麗景浮丹闕晴光擁紫宸不知幽逺地今日㡬枝新
　　許康佐
　　許康佐貞元中舉進士宏辭累遷中書舍人翰林學士與王起俱為文宗寵禮終禮部尚書詩二首
　　日暮碧雲合
　　日際愁隂生天涯暮雲碧重重不辨蓋沈沈乍如積林色黯疑暝隟光俄巳夕出岫且從龍縈空寧觸石餘輝澹瑤草浮影凝綺席時景詎能留㡬思輕尺璧
　　白雲起封中〈一作張嗣初詩〉
　　英英白雲起呈瑞出封中表聖寧依地逄時豈待風浮輝彌皎潔流影更沖融自葉堯天美誰言漢日同泥金光乍掩檢玉氣俄通猶願非煙瑞亭亭不散空
　　許堯佐
　　許堯佐康佐之弟擢進士第為太子校書郎終諌議大夫詩一首
　　石季倫金谷園〈一本題作金谷懷古〉
　　石氏遺文在淒涼見故園輕〈一作清〉風思奏樂衰草憶〈一作念〉行軒舞榭蒼〈一作荒〉苔掩歌臺落葉繁斷雲歸舊壑流水咽新源曲沼殘煙斂叢篁宿鳥喧唯餘池上月猶似對金尊
　　李君房〈一作芳〉
　　李君房貞元間人詩一首
　　石季倫金谷〈一本有故字〉園
　　梓澤風流地淒涼跡尚存殘芳迷妓女衰草憶王孫舞態隨人謝歌聲寄鳥言池平森灌木月落弔空園流水悲難駐浮雲影自翻賔階餘蘚石車馬詎喧喧
　　杜羔
　　杜羔洹水人貞元初及進士第後歴振武節度使以工部尚書致仕詩一首
　　享恵昭太子廟樂章登歌
　　因心克孝位震遺芬賔天道茂軫懐氣分發祗乃祀咳歎如聞二歌斯升以詠徳薫
　　車𥾝
　　車𥾝貞元進士詩一首
　　南至日隔仗望含元殿香鑪〈一作王良士詩〉
　　抗殿疏元首髙髙接上元節當南至日星是北辰天寳㦸羅仙仗金鑪引瑞煙霏微雙闕麗溶曵九州連拂曙祥光滿分晴曉色鮮一陽今在厯生植願陶甄








　　御定全唐詩巻三百十九
<集部,總集類,御定全唐詩>
　　欽定四庫全書
　　御定全唐詩巻三百二十
　　權徳輿
　　權徳輿字載之天水略陽人未冠即以文章稱杜佑裵冑交辟之徳宗聞其材召為太常博士改左補闕兼制誥進中書舎人歴禮部侍郎三知貢舉憲宗元和初歴兵部吏部侍郎坐郎吏誤用官闕改太子賔客俄復前官遷太常卿拜禮部尚書同平章事會李吉甫再秉政帝又自用李綘議論持異徳輿從容不敢有所輕重坐是罷以檢校吏部尚書留守東都復拜太常卿徙刑部尚書出為山南西道節度使二年以病乞還卒於道年六十贈左僕射諡曰文徳輿積思經術無不貫綜其文雅正贍縟動止無外飾而醖藉風流自然可慕為貞元元和間縉紳羽儀文集五十巻今編詩十巻
　　奉和聖製九月十八日賜百寮追賞因書所懐
　　錫宴朝野洽追歡堯舜情秋堂絲管動水榭煙霞生黃
　　花媚新霽碧樹含餘清同和六律應交泰萬㝢平春〈一作睿〉藻下中天湛恩闡文明小臣諒何以〈一作幸〉亦此彯華纓
　　奉和聖製九日言懐賜中書門下及百寮
　　令節在豐嵗皇情喜乂〈一作久〉安絲竹調六律簮裾列千官煙霜暮景清水木秋光寒筵開曲池上望盡終南端天文麗慶霄〈一作天麗慶霄漢〉墨妙驚飛鸞願言黃花酒永奉今日歡
　　奉和聖製重陽日中外同歡以詩言志因示百僚〈一作羣臣〉
　　玉醴宴嘉節拜恩歡有餘煌煌菊花秀馥馥茰房舒白露秋稼熟清風天籟虛和聲度簫韶瑞氣深儲胥百辟皆醉止萬方今宴如宸衷〈一作理〉在化成藻思煥瓊琚微臣徒竊抃豈足歌唐虞
　　奉和聖製中春麟徳殿㑹百寮觀新樂
　　仲春〈一作月〉藹芳景內庭宴羣臣森森列干戚濟濟趨鈎陳大樂夲天地中和序人倫正聲邁咸濩易象含羲文玉俎映朝服金鈿明舞茵〈一作裀〉韶光雪初霽聖藻風自薰時泰恩澤溥功成行綴新賡歌仰昭回竊比華封人奉和聖製中和節賜百官宴集因示所懐
　　萬方慶嘉節宴喜皇澤均曉開蓂葉〈一作莢〉初景麗星〈一作百〉鳥春藻思貞百度著明並三辰物情舒在陽時令𢎞至仁衢酒和樂被薰聲曲新賡歌武弁側永荷𤣥化醇
　　奉和聖製重陽日即事六韻
　　嘉節在陽數至歡朝野同恩隨千鍾洽慶屬五稼豐時菊洗露華秋池涵霽空金絲響仙樂劍舄羅宗公天道光下濟睿詞敷大中多慙擊壤曲何以荅〈一作達〉堯聰
　　奉和聖製豐年多慶九日示懐
　　寒露應秋杪〈一作節〉清光澄曙空澤均行葦厚年慶華黍〈一作黍禾〉豐聲眀〈一作名〉暢八表宴喜陶九功文麗日月合樂和天地同聖言在推誠臣職惟〈一作事〉匪躬瑣細何以報翾飛淳化中
　　贈文敬太子廟時享退文舞迎武舞樂章
　　干旄羽籥相虧蔽一進一退殊行綴昔獻三雍盛禮容今陳六佾崇儀制
　　讀榖梁傳二首〈第二首第八句缺一字〉
　　荀寅士吉射誠乃蔽聰明奈何趙志父專舉晉陽兵下令漢七國藉此以為名吾嘉徙薪智禍亂何由生憶昔溴梁㑹豈伊無諸侯羣臣自盟㰱君政如贅旒有力則宗楚何人復尊周空文徒爾貶見此空血流
　　劉紹相訪夜話因書即事
　　故人愴久別茲夕欵郊扉山僮漉野醖穉子褰書帷清露珠瑩金波流玉徽忘言我造適瞪視君無違但令靜勝躁自使癯者肥不待蘧生年從此知昔非
　　臥病喜惠上人李鍊師茅處士見訪因以贈
　　沉痾結繁慮臥見書窻曙方外三賢人惠然來相親整巾起曵䇿喜非車馬客支郎有佳文新句淩碧雲霓裳何飄飄浩志淩紫氛復有沈冥士逺係三茅君各言麋鹿性不與簮組羣清言出象繫曠跡逃𤣥纁心源蹔澄寂世故方糺紛終當逐師輩巖桂香氳芬
　　多病戲書因示長孺
　　行年未四十已覺百病生眼飛蠅影耳厭逺蟬聲甘辛敗六藏冰炭交七情唯思曲肱枕搔首擲華纓
　　古興
　　月中有桂樹無翼難上天海底有龍珠下隔萬丈淵人生大限雖百歳就中三十稱一世晦明烏兔相推遷雪霜漸到雙鬢邊沈憂戚戚多浩歎不得如意居太〈一作大〉半一氣暫聚常恐散黃河清兮白石爛
　　感寓
　　殘雨倦欹枕病中時序分秋〈一作寒〉蟲與秋葉一夜隔窻聞虛室對揺落晤言無與羣冥心試觀化世故如絲棼但㸔鳶戾天豈見山出雲下里〈一作一歌〉徒擊節朱秘南薰梧桐〈一作椅梧〉秀朝陽上有威鳯文終待九成奏來儀瑞吾君
　　跌傷伏枕有勸醲酒者蹔忘所苦因有一絶
　　一杯宜病士四體委胡牀蹔得遺形處陶然在醉鄉
　　病中苦熱
　　三伏鼓洪爐支離一病夫倦眠身似火渇歠汗如珠悸乏心難定沈煩氣欲無何時灑微雨因與好風俱
　　覽鏡見白鬚數莖光鮮特異
　　秋來皎潔白鬚光試脫朝簮學酒〈一作舞〉狂一曲酣歌還自樂兒孫嬉笑挽衣裳
　　南亭曉坐因以示璩
　　隱几日無事風交松桂枝園廬含曉霽草木發華姿跡似南山隱官從小宰移萬殊同野馬方寸即靈⻱弱質常多病流年近始衰圗書傳授處家有一男兒
　　竹逕偶然作
　　退朝此休沐閉戶無塵氛杖䇿入幽徑清風隨此君琴觴恣偃傲蘭蕙相氛〈一作氤〉氳幽賞方自適林西煙景曛
　　拜昭陵過咸陽墅
　　季子乏二頃揚雄才一廛伊予此南畆數巳踰前賢頃嵗辱明命銘勲鏤貞堅遂茲操書致內顧增缺然乃葺塲圃事迨今三四年適因昭陵拜得抵咸陽田田夫競致辭鄉耋爭來前村盤既羅列雞黍皆珍鮮古稱祿代耕人以食為天自慙廩給厚諒使井稅先塗塗溝塍霧漠漠桑柘煙荒蹊沒古木精舎臨秋泉池籠豈所安樵牧乃所便終當觧纓絡田裡諧因縁
　　早春南亭即事
　　虛齋坐清晝梅坼栁條鮮節𠉀開新厯筋骸減故年振衣慙艾綬闚鏡歎華顛獨有開懐處孫孩戲目前璩授京兆府參軍戲書以示兼呈獨孤郎
　　見爾府中趨初官足慰吾老牛還䑛犢凡鳥亦將雛喜至翻成感癡來或欲殊因慙玉潤客應笑此非夫
　　書紳詩
　　和靜有真質斯人稱最靈感物惑天性觸里〈一作理〉紛多名禍機生隱微智者鑒未形敗禮因近習喆人自居貞當令念慮端鄙嫚不能萌茍非不踰矩焉得遂性情謹之在事初動用各有程千里起歩武彗雲自纎莖心源一流放駭浪奔長鯨淵木茍端深枝流則貞清和理通性術悠乆方昭眀先師留中庸可以導此生
　　侍從遊後湖讌坐
　　絶境殊不逺湖塘直吾廬煙霞旦夕生泛覽誠可娛慈顔俯見喻輟爾詩與書清旭理輕舟嬉遊散煩劬宿雨蕩殘燠惠風與之俱心靈一開曠機巧眇巳疎中流有荷花花實相芬敷田田綠葉映艶艷紅姿舒繁香好風結浄質清露濡丹霞無容輝嫮色亦踟躕穠芳射水木欹葉游⻱魚化工若有情生植皆不如輕舟任沿泝畢景乃躊躇家人亦恬曠稚齒皆忻愉素激淒清㫖酒盈罇壺夀觴既頻獻樂極隨歌呼圎月初出海澄輝來滿湖清光照酒酣頫傾百慮無以茲心目暢敵彼名利途輕肥何為者漿藿自有餘願鎖區中累保此湖上居無用誠自適年年翫芙蕖
　　晨坐寓興
　　清晨坐虛齋羣動寂未諠泊然一室內因見萬化源得喪心既齊清浄教益敦境來每自愜理勝或不言亭柯見榮枯止水知清渾悠悠世上人此理法難論
　　郊居嵗暮因書所懐
　　飬拙方去諠深居絶人事返耕忘帝力樂道疎代累翛然衡茅下便有江海意寧知肉食尊自覺儒衣貴煙霜當暮節水石多幽致三徑日閒安千峯對深邃䇿藜出村渡岸幘尋古寺月魄清夜琴猿聲警朝寐地偏芝桂長境勝煙霞異獨鳥帶晴光疎篁浄寒翠窻前風葉下枕上溪雲至散髪對農書齋心看道記清言覈名理開巻窮精義求譽觀朶頤危身陥芳餌紛吾守孤直世業常恐墜就學緝韋編銘心對欹器元和暢萬物動植咸使遂素履期不渝永懐丘中志
　　暮春閒居示同志
　　避諠非傲世幽興樂郊園好古每開巻居貧常閉門曙鐘來古寺旭日上西軒稍與清境㑹蹔無塵事煩靜㸔雲起滅閒望鳥飛翻乍問山僧偈時聴漁父言體羸諳藥性事簡見心源冠帶驚年長詩書喜道存小池泉湊危棟燕雛喧風入松隂靜花添竹影繁灌園輸井稅學稼奉晨昏此外知何有怡然向一罇
　　田家即事
　　閒臥藜牀對落暉翛然便〈一作更〉覺世情非漠漠稲花資旅食青青荷葉製儒〈一作裳〉衣山僧相訪〈一作勸〉期中飯漁父同遊或夜歸待學向平婚嫁畢渚煙溪月共忘機
　　寓興
　　弱冠無所就百憂鍾一身世徳既顛墜素懐亦堙淪風煙隔嵩丘羸疾滯漳濵昭代未通籍豐年猶食貧敢求庖有魚但慮甑生塵俛首愧僮僕蹇歩羞親賔豈伊當途者一一由中人巳矣勿復言吾將問秋旻
　　浩歌
　　杖䇿出蓬蓽浩歌秋興〈一作愁思〉長北風吹荷衣蕭颯景氣涼通逵抵山郭里巷連湖光孤雲浄逺峯緑水溢芳塘魚鳥樂天性雜英互芬芳我心獨何為萬慮縈中腸履道身未泰主家謀不臧心為世教牽跡寄翰墨塲出處兩未定羈〈一作孤〉羸空自傷沈憂不可裁佇立河之梁晚歸茅簷下左右陳壺觴獨酌復長謡放心遊八荒得䘮同一域是非亦何常胡為苦此生矻矻徒自強乃知〈一作泛〉杯中物可使〈一作令〉憂患忘〈一作亡〉因茲謝時輩棲息無何鄉
　　與道者同守庚申
　　洞真善救世守夜㸔〈一作著〉仙經俾我外持內當茲申配庚齋心已恬愉澡身自澂明沈沈簾幃下靄靄燈燭清四支動用息一室虛白生收視忘趨〈一作取〉舎叩齒集神靈伊予嗜欲寡居常痾恙輕三屍既伏竄九藏乃和平無令耳目勝則使性命傾窅然深夜中若與元氣並釋宗稱定慧儒師著誠眀派分示三教理詣無二名吉祥能止止委順則生生視履茍無咎天祐期永貞應物智不勞虛中理自𠖇豈資金丹術即此駐頽齡
　　丙寅嵗苦貧戲題〈四十句共缺十九字〉
　　清朝起藜牀雪霜對枯籬家人來告予今日無晨炊鹺醯一已整薪炭固難期厚生彼何人工拙各異宜間嵗從使檄親賔苦川馳雖非悖而　　　常相隨吳門與南畆頗亦持鎡基有時　　　嵗計猶不支顔淵諒賢人陋巷能自怡　　　子野泰然傾薄糜愧非古人心戚戚愁　　　古猶不及太上那可希奈何時風扇使衰巧智競憂勞展轉生澆漓吾觀黃金　　勝
　　青松枝麤令有魚菽豈復求輕肥顧慙　　拙甘使羣下嗤如何致一杯醉後無所知
　　獨酌
　　獨酌復獨酌滿盞流霞色身外皆虛名酒中有全徳風清與月朗對此情何極
　　知非
　　名教自可樂搢紳貴行道何必學狂歌深山對豐草
　　誡言
　　言之或未行前哲所不取方寸雖浩然因之三緘口
　　醉後
　　羙祿與賢人相逢自可親願將花栁月盡賞醉鄉春










　　御定全唐詩巻三百二十
　　欽定四庫全書
　　御定全唐詩巻三百二十一
　　權徳輿
　　奉和李相公早朝於中書𠉀傳㸃偶書所懐奉呈門下相公中書相公
　　五更鐘漏歇千門扄鑰開紫宸〈一作㣲〉殘月下黃道曉光來辨色趨中禁分班列上台祥煙初繚繞威鳳正裵回斧藻歸全徳輪轅適衆材化成風偃草道合鼎調梅渥命隨三接皇恩暢九垓嘉言造膝去喜氣沃心迴東閣延多士南山賦有臺陽春那敢和空此詠康哉奉和於司空二十五丈新卜城南郊居接司徒公別墅即事書情奉獻兼呈李裵相公
　　一徳承昌運三公翊至尊雲龍諧理代魚水見深㤙別墅池塘曉晴郊草木蕃溝塍連杜曲茅土盛於門卜築因登覽經邦每討論退朝鳴玉㑹入室斷金言材俊依東閣壺觴接後園逕深雲自起風靜葉初翻宰物歸心
　　匠虛中即化源巴人寧敢和空此媿遊藩
　　奉和新卜城南郊居得與衛右丞鄰舎因賦詩寄贈
　　上宰坐論道郊居仍里仁六符既昭晰萬象隨陶鈞旭旦下玉墀鳴騶拂車茵軒窻退殘暑風物迎蕭辰山澤蜃雨出林塘魚鳥馴豈同求羊逕共是羲皇人石〈一作右〉君五曹重左戶三壤均居止煙火接逢迎雞黍頻大方夲無隅盛徳必有鄰千年郢曲後復此聞陽春
　　奉和韋曲莊言懐貽東曲外族諸弟
　　韋曲冠葢里鮮原欎青蔥公台睦中外墅舎鄰西東騶馭出國門晨曦正曈曨燕居平外土野服參華蟲疆畎分古渠煙霞連灌叢長幼序以齒歡言無不同憶昔全盛時勛劬播休功代業擴宇內光塵藹墟中慨息多永歎歌詩厚時風小生忝𤓰葛慕義斯無窮
　　和王侍郎病中領度支煩廹之餘過西園書堂閒望
　　憑檻輟繁務晴光煙樹分中邦均禹貢上藥驗桐君滿逕風轉蕙巻簾山出雲鏘然玉音發餘興在斯〈一作新〉文
　　奉和度支李侍郎早朝
　　夙駕趨北闕曉星啟東方鳴騶分騎吏列燭散康莊照灼華簮並逶迤綺陌長腰金初辨色噴玉自生光獻替均三壤貞明集百祥下才叨接武空此媿文昌
　　奉和劉侍郎司徒奉詔伐叛書情呈宰相
　　玉帳元侯重黃樞上宰雄縁情詞律外宣力廟謀中震耀恭天討嚴凝助嵗功行看畫麟閣凜凜有英風奉和鄜州劉大夫麥秋出師遮虜有懐中朝親故
　　天子愛全才故人雄外臺緑油登上將青綬亞中台亭障鳴笳入風雲轉斾來蘭坊分杳杳麥壠望莓莓月向琱弓滿蓮依寳劍開行師齊鶴列錫馬盡龍媒壯志徵梁甫嘉招萃楚材千尋推直幹百錬去纖埃間闊勞相望歡言幸早陪每聨花下騎幾泛竹間杯芳訊雙魚逺流年兩鬢催何時介圭覲攜手詠康哉
　　太原鄭尚書逺寄新詩走筆酬贈因代書賀
　　曉開閶闔出絲言共喜全才鎮北門職重油幢推上畧榮兼革履見深恩昔嵗經過同二仲登朝並命慙無用曲臺分季奉齋祠直筆繫年陪侍從芬芳雞舌向南宮伏奏丹墀跡又同公望數承黃紙詔虛懐自號白雲翁戎裝躞蹀紛出祖金印煌煌寵司武時看介士閱犀渠每狎儒生冠章甫晉祠汾水古并州千騎雙旌居上頭新握兵符應感激逺緘詩句更風流緇衣諸侯諒稱羙白衣尚書何可比只今麟閣待丹青努力加餐報天子奉和許閣老酬淮南崔十七端公見寄
　　文行藴良圗聲華挹大巫掄才超粉署駮議在黃樞自得環中辨偏推席上儒八音諧雅樂六轡騁康衢密侍仝〈一作金〉鏘珮雄才夲棄繻爐煙霏瑣闥宮漏滴銅壺舊友雙魚至新文六義敷斷金揮麗藻比玉詠生芻交辟嘗推重單辭忽受誣風波疲賈誼岐路泣楊朱溟漲前程險炎荒旅夢孤空悲鳶跕水翻羨鴈銜蘆故國方迢遰覊愁自欎紆逺猷來象魏霈澤過番禺盡室扁舟客還家萬里途索居因仕宦著論擬潛夫帆席來應駛郊園半巳蕪夕陽尋古〈一作井〉逕涼吹動纎枯憶昔同驅傳忘懐或據梧幕庭依古剎緡稅給中都𤓰歩經過慣龍沙眺聽殊春山嵐漠漠秋渚露塗塗〈徳輿建中興元之間與崔同為鹽鐵邑大夫從事楊子既濟寺貞元初徳輿受辟於江西亷推崔又知度支院在焉〉孰謂原思病非闗寗武愚方看簮獬豸俄歎縶騊駼芳訊風情在佳期嵗序徂二賢歡最乆三益義非無柏悅心應爾松寒志不渝子將陪禁掖亭伯限江湖交分終推轂離憂莫向隅分曹日相見延首憶田蘇
　　奉和李給事省中書情寄劉苖崔三曹長因呈許陳二閣老
　　常寮幾處伏明光新詔聫翩夕拜郎五夜漏清天欲曙萬年枝暖日初長分曹列侍登文石促膝閑謡接羽觴共説漢朝榮上賞豈令三友滯馮唐
　　過張監閣老宅對酒奉酬見贈〈其年停貢舉〉
　　里仁無外事徐歩一開顔荊玉收難盡齊竽喜暫閒秋風傾菊酒霽景下蓬山不用投車轄甘從倒載還奉和張舎人閣老閣中直夜思聞雅琴因以書事通簡僚友
　　紫垣宿清夜藹藹復沈沈圎月衡漢浄好風松滌〈一作篠〉深軒窻韻虛籟蘭雪懐幽音珠露銷暑氣玉徽結遐心盛才本殊倫雅誥方在今佇見舒彩翮翻飛歸鳳〈一作鳯歸〉林
　　和兵部李尚書東亭詩
　　三接履聲退東亭斯曠然風流披鶴氅操割佩龍泉雲巻巖巘疊雨餘松桂鮮豈煩禽尚遊所貴天理全和司門殷貟外早秋省中書〈一無書字〉直夜寄荊南衛象端公
　　共嗟王粲滯荊州才子為郎憶舊遊涼夜偏冝粉署直清言逺待玉人酬風生北渚煙波闊露下南宮星漢秋早晩得為同舎侶〈一作旅〉知君兩地結離憂
　　酬陸三十二參浙東見寄
　　驄馬別巳乆鯉魚來自烹殷懃故人意怊悵中林情茫茫重江外杳杳一枝瓊搔首望良覿為君華髪生奉酬張監閣老雪後過中書見贈〈一有輒字〉加兩韻簡南省僚舊
　　寓直乆叨榮新恩倍若驚風清五夜永節換一陽生潘鬢年空長齊竽藝夲輕常時望連茹今日劇懸旌枉歩歡方接含毫思乂縈煩君白雪句嵗晏若為情
　　酬主客仲貟外見賀正除
　　五年承乏奉如綸才薄那堪侍從臣禁署獨聞清漏曉命書慙對紫泥新周班每喜簮裾接郢曲偏宜諷詠頻憶昔曲臺嘗議禮見君論著最相親
　　奉和太府〈一作常〉韋卿閣老左藏庫中假山之作
　　春山仙掌百花開九棘腰金有上才忽向庭中摹峻極如從洞裏見昭回小松巳負干霄狀片石皆疑縮地來都內今朝似方外仍傳麗曲寄雲臺
　　奉和崔評事寄外甥劉同州並呈杜賔客許給事王侍郎昆弟楊少尹李侍御並見寄之作
　　芳訊來江湖開緘粲瑤碧詩因乗黃贈才擅雕龍格深陳名教夲諒以仁義積藻思成采章雅音聞皦繹清時左馮翊貴士〈一作仕〉二千石前日應星文今茲敞華㦸謝公嘗乞〈音氣〉墅𡩋氏終相宅往嵗疲草𤣥忘年齊舉白酒酣吟更苦夜艾談方劇棗巷風雨秋石頭煙水夕多逢長者轍不屑諸公辟酷似仰牢之雄詞挹亭伯老驥念千里飢鷹舒六翮叵能捨郊扉來偶朝中客
　　和職方殷郎中留滯江漢初至南宮呈諸公並見寄
　　十載〈一作嵗〉別文昌藩符寄武當師貞上介辟恩擢正貟郎藻思煙霞麗歸軒印綬光〈頃佐山南榮加章服〉還希駐輦問莫自嘆馮唐
　　奉酬從兄南仲見示十九韻
　　晉季天下亂安丘佐闗中徳輝靄家牒侯籍推時功簮纓盛西州清白傳素風逢時有舒巻繕性無窮通吾兄挺竒資向晦道自充耕鑿汝山下退然安困䝉詩成三百篇儒有一畆宮琴書滿座右芝術生牆東麗藻粲相鮮晨輝艶芳叢清光杳無際皓魄流霜空邦有賢諸侯主盟詞律雄薦賢比文舉理郡邁文翁樓中賞不獨池畔醉每同聖朝闢四門發跡貴名公小生何為者往嵗學雕蟲華簮映武弁一年被微躬開緘捧新詩瓊玉寒青蔥謬進空內訟結懐逺忡忡時來無自疑刷翮摩蒼穹
　　酬崔千牛四郎早秋見寄
　　浩歌坐虛室庭樹生涼風碧雲滅竒彩白露萎芳叢感此時物變悠然遐想通偶來被簮組自覺如池龍少年才藻新金鼎世業崇鳳文巳彪炳瓊樹何青蔥聫鑣長安道接武承明宮君登玉墀上我侍彤庭中疲病多內愧切磋常見同起予覽新詩逸韻凌秋空相愛每不足因茲寓深衷
　　酬靈徹上人以詩代書見寄〈時在薦福寺坐夏〉
　　蓮花出水地無塵中有南宗了義人已取貝多翻半字還將陽燄諭三身碧雲飛處詩〈一作詞〉偏麗白月圎時信本真更喜開緘銷熱惱西方社裏舊相親
　　酬蔡十二博士見寄四韻
　　蕪城十年別蓬轉居不定終嵗白屋貧獨謡清酒聖風塵韋帶減霜雪松心勁何以浣相思啟元能盡性〈君著周易啟元十巻〉
　　戲和三韻
　　墨翟突不黔范丹甑生塵君今復勞歌鶴髪吹濕薪前詔許真秩何如巾軟輪〈君貞元十一年以隱君拜命詔書令州府給傳乗詣闕到日授正官〉
　　李十韶州寄途中絶句使者取報修書之際口號酬贈
　　詔下忽臨山水郡不妨從事恣攀登莫言向北千行鴈別有圗南六月鵬
　　崔四郎協律以詩見寄兼恵蜀琴因以酬贈
　　臨風結煩想客至傳好音白雪緘郢曲朱亙蜀琴泠泠響幽韻欵欵寄遐心歳晩何以報與君期斷金
　　酬馮絳州早秋絳臺感懐見寄
　　良牧閑無事層臺思眇然六條縈印綬三晉辨山川洗嫧〈一作磧〉謳謡合開襟眺聼偏秋光連大鹵霽景下新田葉落徑庭樹人歸曲沃煙武符頒美化亥字訪疑年經術推多識卿曹亦累遷齋祠常並冕官品每差肩按部青絲騎裁詩白露天知音媿相訪商洛正閒眠
　　酬趙尚書杏園花下醉後見寄〈時為太常卿〉
　　春光深處曲江西八座風流信馬蹄鶴髪杏花相映好羨君終日醉如泥
　　酬趙尚書城南看花日晚先歸見寄
　　杜城韋曲徧尋春處處繁花滿目新日暮歸鞍不相待與君同是醉鄉人















　　御定全唐詩巻三百二十一
　　欽定四庫全書
　　御定全唐詩巻三百二十二
　　權徳輿
　　伏䝉十六叔寄示喜慶感懐三十韻因獻之
　　受氏自有殷樹功緬前秦圭田接土宇侯籍相紛綸〈十二代祖秦僕射安丘敬公事具十六國春秋及晉書八代祖周宜昌公七代祖隋鄜城公六代祖皇朝封平涼公皆以勲庸而受爵土也〉道義集天爵菁華極人文握蘭中臺並折桂東堂春〈五代伯祖屯田郎中府君叔祖水部貟外郎府君同登省闥事具南宮故事曾王父成都府君曾祖叔梓州府君長安府君同以進士居甲科載在登科記之內也〉祖徳蹈前哲家風播清芬〈王父古羽林録事府君與席文公建侯友善又與蘇司業源明包著作融為文章之友唱酬往復各有文集〉先公秉明義大節逢艱屯獨立挺忠孝至誠感神人命書備追錫跡逺道不伸小生諒無似積慶遭昌辰九年西掖忝五轉南宮頻司理因曠職曲臺仍禮神愧非夔龍姿忽佐堯舜君內惟負且乗徒以弱似仁豈足議大政所憂玷彛倫叔父貞素履含章窮典墳百氏若珠貫九流皆翬分黃鍾藴聲調白玉那緇磷清論坐
　　虛室長謡宜幅巾開闗接人〈一作仁〉祠支䇿無俗賔種杏當暑熱烹茶含露新井徑交碧蘚軒窻棲白雲飛沈禽魚樂芬馥蘭桂薰經術𢎞義訓息男茂嘉聞筮仕就色飬宴居忘食貧四方有翹車上國有蒲輪行當反招隱豈得常退身秦吳路杳杳朔海望沄沄侍坐馳夢寐結懐積昏昕發函捧新詩慈誨情殷勤省躬日三復拜首書諸紳
　　酬李二十二兄主簿馬跡山見寄〈並序〉
　　族內兄暢純靜而深直方而文與予同偶居丹陽丹陽郭北四十里所有馬跡山山有竒峰怪石且多昔賢真仙之所游踐方外士殷渙然通易經老嚴之㫖居於山下從舅原均探異好古亦往來棲息其間貞元元年兄以典挍祕書調補江陵松滋主簿以地逺不就職予以環衛冗秩罷漕輓從事且乆家居食貧里巷相接其明年兄命駕遊此山予以疾故不克偕往既而猥辱鍾陵檄召兄自山中以詩一首見貽理精詞達清滌心府三復其文如至山下終篇則戲以出處之跡見誚故予復之於此章仍加六十字以就全數
　　杳杳塵外想悠悠區中縁如何戰未勝曾是教所牽逺郊有靈峯夙昔棲真仙鸞聲去巳乆馬跡空依然丹崖轉初旭碧落凝秋煙松風共蕭颯蘿月想嬋娟內兄藴遐心嘉遯性所便不能棲枳棘且復探雲泉中有𠖇寂人閒讀逍遙篇聫袂共支策摳衣嘗絶編徐行石上苔靜韻風中煙霞濕儒服日月生寥天新詩來起予璀璨六義全能盡含寫意轉令山水鮮若聞笙鶴聲宛在耳目前登攀阻心賞愁絶空懐賢出處豈異途心冥即真筌蹔從西府檄終臥東菑田不嫌予歩蹇但恐君行羶如能固曠懐谷口期窮年
　　酬陸四十楚源春夜宿虎丘山對月寄梁四敬之兼見貽之作
　　東風變薊薄時景日妍和更想千峯夜浩然幽意多蕙香襲閒趾松露喬柯潭影漾霞月石牀封薜蘿夫君非嵗時巳負青𠖇姿龍虎一門盛淵雲四海推駸駸歩騕褭婉婉翥長離懸圃盡瓊樹家林輕桂枝聲榮徒外奬恬淡方自適逸氣凌顥清仁祠訪金碧芉眠瑤草秀斷續雲竇滴芳訊發幽緘新詩比良覿故人石渠署羙價滿中朝落落杉松直芬芬蘭杜飄雄詞鼓溟海曠達豁煙霄營道幸同術論心皆後凋循環伐木詠緬邈招隱情慙茲擁腫才愛彼潺湲清拘牽尚多故夢想何由並終結方外期不待華髪生
　　酬穆七侍郎早登使院西樓感懐
　　耿耿宵欲半振衣庭戶前浩歌撫長劍臨風泛清晴霜麗寒蕪㣲月露碧鮮杉梧韻幽籟河漢明秋天良夜雖可翫沈憂逾浩然樓中遲啟明林際揮宿煙晨風響鐘鼓曙色映山川㴞㴞天外〈一作大江〉駛杲杲朝日懸因窮西南永得見天地全動植相糺紛車從競喧闐鱣鮪躍洪流麚倚荒阡嗈嗈白雲鴈嘒嘒清露蟬一氣鼓萬殊晦眀相推遷羲和無停鞅不得常少年當令志氣神及此鬢髪𤣥豈唯十六族今古稱其賢夫君才氣雄振藻何翩翩詩輕沈隱侯賦擬王仲宣小鳥搶榆枋大鵬激三千與君期晩嵗方結林棲縁
　　奉和李大夫題鄭評事江樓
　　達士無外累隱几依南郭茅棟上江開布帆當砌落支頤散華髪欹枕曝靈藥入鳥不亂行觀魚還自樂何時金馬詔早嵗建安作往事盡筌蹄虛懐寄杯杓邦君駐千騎清論時間酌憑檻出煙埃振衣向寥廓心源齊彼是人境勝巖壑何必棲𠖇冥然為〈一作後〉避矰繳
　　春遊茅山酬杜評事見寄
　　喜得賞心處春山豈計程連溪芳草合半嶺白雲晴絶澗潄〈一作飲〉冰碧仙壇挹顥清懐君在人境不共此時情
　　和韓侍御白髪
　　白髪今朝見虛齋曉鏡清乍分霜簡色微映鐵冠生幕下多能事周行挹令名流年未可嘆正遇太階平
　　和邵端公醉後寄於諫議之作
　　莫羨簷前栁春風獨早歸陽和次第發桃李更芳菲和李大夫西山祈雨因感張曲江故事十韻
　　亞相冠貂蟬分憂統十聫火星當永日雲漢倬炎天齋禱期靈貺精誠契昔賢中宵出騶馭清夜〈一作旭〉旅牲牷觸日〈一作石〉㸔初起隨車應物先雷音生絶巘雨足晦平阡瀟灑四𠖇合空濛萬頃連歌謡諠澤國稼穡徧原田故事三台盛新文六義全作霖應自此天下待豐年同陸太祝鴻漸崔法曹載華見蕭侍御留後說得衛撫州報推事使張侍御卻逥前刺史戴貟外無事喜而有作三首
　　專城書素至留臺忽報張綱攬轡迴共看昨日蠅飛處併是今朝鵲喜來
　　鶴髪州民擁使車人人自說受恩初如今天下無寃氣乞為邦君雪謗書
　　衆人哺啜喜君醒渭水由來不雜涇遮莫雪霜撩亂下松枝竹葉自青青
　　荅韋秀才寄一首
　　中峯雲暗雨霏霏水漲花塘未得歸心憶瓊枝望不見幾廽虛濕薜蘿衣
　　戶部王曹長楊考功崔刑部二院長並同鍾陵使府之舊因以寄贈又陪郎署喜甚常僚因書所懐且敘所知〈一作前好〉
　　忽驚西江侶共作南宮郎宿昔芝蘭室今茲鴛鷺行子猷羙風味左戶推公器含毫白雪飛出匣青萍利子雲嘗燕居作賦似相如閒成考課奏別貢賢良〈一作能〉書子玉諒貞實持刑慎丹筆秋天鴻鵠姿晚嵗松筠質伊予誠薄才何幸復趨陪偶來塵右掖空此憶中䑓時節東流駛悲歡追往事待月登庾樓排雲上蕭寺盍簮蓮府讌落㡌龍沙醉極浦送風帆靈山眺煙翠觧頤通善謔喻指窮精義搦管或飛章分曹時按吏雨散與蓬飄秦吳兩寂寥方期全擁腫豈望躡扶揺夜直分三署晨趨共九霄外庭時接武廣陌更連鑣北極星辰拱南薰氣序調欣隨衆君子並立聖明朝
　　貢院對雪以絶句代八行奉寄崔閣老
　　寓宿春闈嵗欲除嚴風宻雪絶雙魚思君獨歩西垣裏日日含香草詔書
　　初秋月夜中書宿直因呈楊閣老
　　欹枕直廬暇風蟬迎早秋沈沈玉堂夕皎皎金波流對掌喜新命分曹諧舊遊相思翫華彩因感庾公樓唐開州文編逺寄新賦累惠良藥詠嘆仰佩不覺斐然走筆代書聊書還荅
　　風雨竦庭柯端憂坐空堂多病時節換所思道里長故人朱兩轓出自尚書郎下車今幾時理行逺芬芳瓊瑤覽良訊芣苢滿素囊結根在貴州蠲疾傳古方探擷當五月慇懃逾八行深情婉如此善祝何可忘復有金玉音煥如龍鳳章一聞靈洞説若覩羣仙翔三清飛慶霄百汰成雄鋩體物信無對灑心願相將昔年同旅食終日窺文房春風眺蕪城秋水渡栁楊君為太史氏弱質羈楚鄉今來忝司諫千騎遙相望歸雲夕鱗鱗圎魄夜蒼蒼逺思結鈴閣何人交羽觴佇見徵潁川無為薄淮陽政成看再入列侍爐煙傍
　　待漏假寐夢歸江東舊居〈一下有因寄恵闍黎茅處士時徳輿秉政未果㑹也〉
　　十年江浦臥郊園閒夜分明結夢魂舎下煙蘿通古寺湖中雲雨到前軒南宗長老知心法東郭先生識化源覺後忽聞清漏曉又隨簪珮入君門
　　祗命赴京途次淮口因書所懐
　　弱植素寡偶趨時非所任感恩再登龍求友皆斷金彪炳覩竒采淒鏘聞雅音適欣佳期接遽嘆離思侵靡靡遵逺道忡忡勞寸心難成獨酌謡空奏伐木吟泬寥清冬時蕭索白晝隂交歡諒如昨滯念紛在今因風試矯翼倦飛㑹歸林向晚清淮駛囬首楚雲深
　　省中春晩忽憶江南舊居戲書所懐因寄兩浙親故雜言
　　前年冠獬豸戎府隨賔介去年簮進賢贊導法宮前今茲戴武弁謬列金門彥問我何所能頭冠忽三變野性慣疎□晨趨興暮還花時限清禁霽後愛南山晩景支頤對尊酒舊遊憶在江湖乆庾樓栁寺共開襟楓岸煙塘幾攜手結廬常占練湖春猶寄藜牀與幅巾疲羸只欲思三徑戅直那堪備七人更想東南多竹箭懸圃琅玕共蔥蒨裁書且附雙鯉魚偏恨相思未相見
　　寄李衡州〈時所居即衡州宅〉
　　片石叢花畫不如庇身三逕豈吾廬主人千騎東方逺唯望衡陽鴈足書
　　寄臨海郡崔穉璋
　　美酒歩兵廚古人嘗宦遊赤城臨海嶠君子今督郵吏隱豐暇日琴壺共冥捜新詩寒玉韻曠思孤雲秋志士誠勇退鄙夫自包羞終當就知巳莫戀潺湲流
　　李韶州著書常論釋氏之理貴州有能公遺跡詩以問之
　　常日區中暇時聞象外言曹溪有宗㫖一為勘心源
　　馬上贈虛公
　　馬足早塵深飄纓又滿襟吾師有甘露為洗此時心郴州換印緘遣之際率成三韻因寄李二兄貟外使君
　　緘題桂陽印持寄朗陵兄刺舉官猶屈風謡政巳成行看換⻱紐〈一作組〉奏最謁承明
　　早發杭州泛富春江寄陸三十一公佐〈一作祐〉
　　𠉀曉起徒馭春江多好風白波連青雲蕩漾晨光中四望浩無際沈憂將此同未離奔走途但恐成悲翁俯見〈一作視〉觸餌鱗仰目淩霄鴻纓塵日已厚心累何時空區區〈一作泛泛〉此人世所向皆樊籠唯應杯中物醒醉為窮通故人懸圃姿瓊樹紛青蔥終當此山去共結蘭桂叢寄侍御從舅〈初免職歸山東一作侍御從勇初免職歸東山寄以詩〉
　　靡靡南軒蕙迎風轉芳滋落落幽澗松百尺無附枝世物自多故達人心不覊偶陳幕中畫未〈一作永〉負林間期感恩從慰薦循性難縶維野鶴無俗質孤雲多異姿清冷松露照灼巖花遲終當稅塵駕來就東山嬉
　　湖上晩眺呈惠上人
　　湖上煙景好鳥飛雲自還幸因居止近日覺性情閑獨酌乍臨水清機常見山此時何所憶浄〈一作法〉侶話𤣥闗
　　新秋月夜〈一作下〉寄故人
　　客心宜靜夜月色澹新秋影落三湘水詩傳八詠樓何窮對酒望幾處捲簾愁若問相思意隨君萬里遊
　　自揚子歸丹陽初遂閒居聊呈惠公
　　移疾喜無事巻簾松竹寒稍知名是累日與靜相歡蹇淺逢機少迂疎應物難只思閑夜月共向沃州㸔
　　月夜過靈徹上人房因贈
　　此身㑹逐白雲去未洗塵纓還自傷今夜幸逢清浄境滿庭秋月對支郎
　　戲贈張鍊師
　　月帔飄颻摘杏花相邀洞口勸流霞半酣乍奏雲和曲疑是⻱山阿母家
　　戲贈天竺靈隱二寺寺主
　　石路泉流兩寺分尋常鐘磬隔山聞山僧半在中峯住共占青巒與白雲
　　贈廣通上人
　　身隨猨鳥在深山早有詩名到世間客至上方留盥潄龍洞水晝潺潺
　　贈老將
　　白草黃雲塞上秋曾隨驃騎出并州轆轤劍折虬鬚白轉戰功多獨不侯
　　戲贈表兄崔秀才
　　何事年年戀隱淪成名須遣及青春明時早獻甘泉去若待公車卻悞人
　　醉後戱贈蘇九翛〈蘇常好讀元魯山文時或勸入闗者故戲及之〉
　　白首書窻成鉅儒不知簪組徧屠沽勸君莫問長安路且讀魯山於蒍於〈於蒍於徳秀所為歌也〉














　　御定全唐詩巻三百二十二
　　欽定四庫全書
　　御定全唐詩巻三百二十三
　　權徳輿
　　奉送韋起居老舅百日假滿歸嵩陽舊居
　　威鳳翔紫氣〈一作氛〉孤雲出寥天竒采與幽姿縹緲皆自然嘗聞陶唐氏亦有巢由〈一作許〉全以此聳風俗豈必效覊牽大君遂羣方左史蹈前賢振衣去朝市賜告歸林泉滑和固難乆循性得所便有名皆畏途無事乃真筌舊壑窮杳窱〈一作𠖇〉新潭漾淪漣嵓花落又開山月缺復圎輕䇿逗蘿逕幅巾淩翠煙機閒魚鳥狎體和芝術鮮四皓本違〈一作避〉難二疏猶待年況今寰海〈一作宇〉清復此鬢髪𤣥顧慙纓上塵未絶區中縁齊竽終自退心寄嵩峯巔
　　奉送孔十兄賔客承㤙致政歸東都舊居
　　逹人曠跡通出處毎憶安居舊山去乞身巳見抗疏頻優禮新聞詔書許家法遙傳闕里訓心源早逐嵩丘侶
　　南史編年著盛名東朝侍講常虛佇角巾華髪忽自遂命服金⻱君更與白雲岀岫暫逶迤鴻鵠入𠖇無處所歸路依依童稚樂都門藹藹壺觴舉能將此道助皇風自可殊途並伊呂
　　送宻秀才吏部駮放後歸蜀應崔大理序
　　蜀國本多士雄文似相如之子西南秀名在賢能書薄祿且未及故山念歸歟迢迢三千里返駕一羸車玉壘長路盡錦江春物餘此行無慍色知爾戀林廬
　　送袁中丞持節冊南詔五韻〈浄字〉
　　西南使星去逺徹通朝聘煙雨僰道深麾幢漢儀盛途輕五尺險水愛雙流浄上國洽恩波外臣遵禮命離堂駐騶馭且盡罇中聖
　　人日送房二十六侍御歸越
　　驛騎歸時驄馬蹄蓮花府映若邪溪帝城人日風光早不惜離堂醉似泥
　　送張閣老中丞持節冊弔回鶻
　　旌斾翩翩擁漢官君行常得逺人歡分職南臺知禮重輟書東觀見才難金章玉節鳴騶逺白草黃雲出塞寒欲散別離〈一作愁〉唯有醉〈一作酒〉暫煩賔從駐征鞍
　　送二十叔赴任餘杭尉〈琴字〉
　　拜首直城隂罇開意不任梅仙歸劇縣阮巷奏離琴春草吳門綠秋濤浙水深十年曾旅寓應愜宦遊心春送十四叔赴任渝州錄事絶句〈中字〉
　　隨牒忽離南北巷觧巾都吏有清風巴城鏁印六聫靜盡日閒謡廨署中
　　送韋十二丈赴襄城令三韻〈栁字〉
　　留連出闗騎斟酌臨岐酒舊業傳一經新官栽五栁去去望行塵青門重迴首
　　送薛十九丈授將作主簿分司東都賦得春草
　　芊芊逺郊外杳杳春嵓曲愁處映微波望中連浄綠日暮藉離觴折芳心斷續
　　送正字十九兄歸江東醉後絶句
　　命駕相思不為名春風歸騎出闗程離堂莫起臨岐歎文舉終當薦禰衡
　　送張詹事致政歸嵩山舊隱〈青字〉
　　觧⻱辭漢庭卻憶少微星直指常持憲平反更恤刑閒思紫芝侶歸臥白雲扃明詔優筋力安車適性靈羣公來藹藹獨鶴去冥冥想到揮金處嵩吟枕上青
　　送許著作分司東都
　　月旦繼平輿風流仕石渠分曹向瀍洛守職正圗書棣萼榮相映瓊枝色不如賔朋爭漉酒徒御侍〈一作待〉巾車異日始離抱維思烹鯉魚
　　送少清赴潤州參軍因思練舊居〈得銷字〉
　　二紀樂簞瓢煙霞暮與朝因君宦遊去記得春江潮逺別更搔首初官方折腰青門望離袂魂為阿連銷
　　送濬上人歸揚州禪智寺
　　蠧〈一作蠧〉露宗通法巳傳麻衣笻杖去悠然揚州後學應相待遙想旛花古寺前
　　獻嵗送李十兄赴黔中酒後絶句
　　一罇歳酒且留歡三峽黔江去路難志士感恩無逺近異時應戴惠文冠
　　送張僕射朝見畢歸鎮
　　青光照目青門曙玉勒琱戈擁騶馭東方連帥南陽公文武吉甫如古風獨奉新恩來謁帝感深更見新〈一作歌〉詞麗共看三接欲為霖卻念百城同望嵗雙旌去去戀儲胥歸路鶯花伴隼旟今日漢庭求上略留侯自有一編書
　　送韋行軍貟外赴河陽
　　五代〈一作年〉武弁侍明光輟佐中權拜外郎記事還同楚倚相傳經逺自漢扶陽離堂處處羅簮組東望河橋壯鼙鼓三城曉角啟軒門一縣繁花照蓮府上略儒風並者稀翩翩騶騎有光輝只今右〈一作左〉職多虛位應待他時伏奏〈一作仗節〉歸
　　送韋中丞奉使新羅〈往字〉
　　淳化洽聲明殊方均惠養計書重譯至錫命雙旌往星辭北極逺水泛東溟廣斗柄辨宵程天琛冝書賞孤光洲島迥浄緑煙霞敞展禮盛賔徒交歡覿君長經途勞視聽愴別縈夢想延頸旬嵗期新恩在歸鞅
　　送從翁赴任長子縣令
　　家風本鉅儒吏職化雙鳬啟事才方愜臨人政自殊地雄韓上黨秩比魯中都拜首春郊夕離杯莫向隅
　　送從弟廣東歸絶句
　　夏雲如火鑠晨輝欵叚羸車整素衣知爾業成還出谷今朝莫愴斷行飛
　　送王鍊師赴王屋洞
　　稔嵗在芝田歸程入洞天白雲辭上國青鳥㑹羣仙自以碁銷日寧資藥駐年相看話離合〈一作別一作念〉風馭忽泠然
　　送薛溫州〈驚字〉
　　昨日饋連營今來刺列城方期建禮直忽訪永嘉程郡內裁詩暇樓中遲客情憑君減千騎莫遣海鷗驚
　　送黔中裵中丞閣老赴任〈迴字〉
　　五諫留中禁雙旌輟上才內臣持鳳詔天廐錫龍媒宴語暌蘭室輝榮亞柏臺懐黃宜命服舉白歎離杯景霽山川迥風清霧露開辰溪分浩淼僰道接縈迴勝理環中得殊琛徼外來行看旬嵗詔傳慶在公台
　　送崔諭徳致政東歸
　　天子坐法宮詔書下江東懿此嘉遯士蒲車赴丘中褐衣入承明朴略多古風直道侍太子昌言沃宸聰嵓居四十年心與鷗鳥同一朝受㤙澤自説如池龍乞骸歸故山累疏明深衷大君不奪志命錫忽以崇旭旦出國〈一作東〉門輕裝若秋蓬家依白雲嶠手植丹桂叢竹齋引寒泉霞月相玲瓏曠然觧赤綬去逐冥𠖇鴻
　　送三十叔赴任晉陵〈心字　徳輿舊居在丹陽去晉陵百里〉
　　春雲結暮隂侍坐捧離襟黃綬輕裝去青門芳草深十年塵右職三逕寄遐心便道停橈處應過舊竹林
　　送安南裵都䕶
　　忽佩交州印初辭列宿文莫言方任逺且貴主憂分迥轉朱鳶路連飛翠羽羣戈船航漲海旌斾巻炎雲絶徼褰帷識名香夾轂焚懐來通北戶長養洽南薰暫歎同心阻行看異績聞歸時無所欲薏苡或煩君
　　送別沅〈一作阮〉汎
　　念爾強學殖非貫早從師溫溫稟義方慥慥習書詩計偕來上國宴喜方怡怡經術既修明藝文亦葳蕤伊予諒無取瑣質荷洪慈偶來貳儀曹量力何可支廢業固相受避嫌誠自私徇吾刺促心婉爾康莊姿古人貴直道內訟乖坦夷用茲處大官無乃玷清時羸車出門去悵望交涕洟琢磨貴分隂嵗月若飈馳千里起足下豐年繫鎡䥓茍令志氣堅佇見纓珮隨斑斕五綵服前路春物熙舊遊憶江南環堵留蓬茨湖水白於練蓴羮細若絲別來十三年夢寐時見之寵榮忽踰量荏苒不自知晨興愧華簪止足為靈⻱遐路各自愛大來行可期青𠖇在目前努力調羽儀
　　送張曹長工部大夫奉使西番
　　殊鄰覆露同奉使小司空西𠉀車徒出南臺節印雄弔祠將渥命導譯暢皇風故地山河在新㤙玉帛通塞雲凝廢壘闗月照驚蓬青史書歸日翻輕五利功
　　九華觀宴餞崔十七叔判官赴義武幕兼呈書記蕭挍書
　　炎光三伏晝洞府宜幽歩宿雨潤芝田鮮風搖桂樹隂隂臺殿敞靡靡軒車駐晩酌臨水清〈一作情〉晨裝出闗路偏榮本郡辟倍感元臣遇記室有門人因君達書素
　　送文暢上人東遊
　　桑門許辯才外學接宗雷䕶法麻衣淨翻經貝葉開宗通〈一作塵喧〉知不染妄想自堪哀或〈一作載〉結西方社師遊早晩迴
　　送靈武范司空
　　上畧在安邉吳鈎結束鮮三公臨右地七萃擁中堅舊壘銷烽火新營辨井泉伐謀師以律賈勇士爭先塞迥晴看月沙平逺際天榮薰〈一作勲〉知屈指應在盛秋前
　　送商州杜中丞赴任
　　安康地里接商於帝命專城總賦輿夕拜忽辭青瑣闥晨裝獨捧紫泥書深山古驛分騶騎芳草閒雲逐隼旟綺皓清風千古在因君一為謝巖居
　　送殷卿罷舉歸淮南舊居
　　計偕十上竟無成忽憶嵓居便獨行志業嘗探絶編義風塵虛作棄繻生嵗儲應歎山田薄里社時逢野醖清惆悵中年羣從少相看欲別倍闗情





　　御定全唐詩巻三百二十三
<集部,總集類,御定全唐詩>
　　欽定四庫全書
　　御定全唐詩巻三百二十四
　　權徳輿
　　送杜尹赴東都
　　商於留異績河洛賀新遷朝選吳公守時推杜尹賢如綸披鳳詔岀匣淬龍泉風雨交中土簪裾敞別筵清明人比玉照灼府如蓮佇報司州政徴黃似潁川
　　送孔江州〈一作送人之九江〉
　　九派尋陽郡分明似畫圗秋光連瀑布晴翠辨香鑪才子厭蘭省邦君榮竹符江城多暇日能寄八行無
　　送渾鄧州
　　年少守南陽新恩印綬光輕軒出繞霤利刃發干將風勁初下葉雲寒方護霜想君行縣處露冕菊潭香埇橋逹奚四於十九陳大三侍御夜宴敘各賦二韻〈一作埇橋夜宴敘別〉
　　滿樹鐵冠瓊樹枝罇前燭下心相知明朝又與白雲逺
　　自古河梁多別離
　　酬別蔡十二見贈
　　伊人茂天爵恬澹臥郊園傲世方隱几説經乆顓門浩歌曵柴車詎羨丹轂尊嚴霜被鶉衣不知狐白溫游心羲文際愛我相討論潢汙忽朝宗傳騎令載奔崢嶸嵗隂晩愀愴離念繁別館絲桐清寒郊煙雨昏中飲見逸氣縱談窮化元佇見〈一作看〉公車起聖代待乞言
　　揚州與丁山人別
　　將軍易〈一作亦〉道令威仙華髪清談得此賢惆悵今朝廣陵別遼東後㑹復何年
　　送台州崔録事
　　不嫌臨海逺微祿代躬耕古郡紀綱職扁舟山水程詩因琪樹麗心與瀑泉清盛府知音在何時薦政成
　　送信安劉少府〈自常州參軍選授〉
　　相看結離念盡此林中淥夷代輕逺遊上才隨薄祿參卿滯〈一作若〉孫楚隱市同梅福吏散時泛舷賔來閒覆局襟情無俗慮談笑成逸躅此路足灘聲羨君多水宿
　　送李城門罷官歸嵩陽〈城門院在遺補院東〉
　　與君相識處吏隱在牆東啟閉千門靜逢迎兩掖通罷官多暇日肄業有儒風歸去塵寰外春山桂樹〈一作蘭桂〉叢
　　送上虞丞
　　越郡佳山水菁〈一作清〉江接上虞計程航一葦試吏佐雙鳬雲壑窺仙籍風謡驗地圗因尋黃絹字為我弔曹盱
　　送盧評事婺州省覲
　　知向東陽去晨裝見綵衣客愁青眼別家喜玉人歸漠漠水煙晩蕭蕭楓葉飛雙溪泊船處𠉀吏拜胡威
　　送崔端公郎君入京覲省
　　已見風姿羙仍聞藝業勤清秋上國路白晳少年人帶月輕帆疾迎霜綵服新過庭若有問一為説漳濵
　　送張周二秀才謁宣州薛侍郎
　　儒衣兩少年春棹轂〈一作穀〉溪船湖月供詩興嵐風〈一作煙嵐〉費酒錢上帆涵浦岸〈一作投極浦〉欹枕傲晴天不用愁□旅宣城太守賢
　　送張將軍歸東都舊業
　　功名不復求舊業向東周白草辭邊騎青門別故侯摧殘寳劍折羸病緑珠愁日暮寒風起猶疑大漠秋
　　送句容王少府簿領赴上都
　　上國路綿綿行人𠉀曉天離亭緑綺奏鄉樹白雲連江露濕征袂山鶯宜泊船春風若為別相顧起尊前
　　送從弟謁貟外叔父廻歸義興
　　異鄉兄弟少見爾自依然來酌林中酒去耕湖上田何朝逢暑雨幾夜泊魚煙餘力當勤學成名貴少年
　　送梁道士謁夀州崔大夫
　　年少一仙官清羸駕綵鸞洞宮雲渺渺花路水漫漫嵗計芝田熟晨裝月帔寒遙知小山桂五馬待邀歡
　　送鄭秀才貢舉
　　西笑〈一作去〉意如何知隨貢舉〈一作士〉科吟詩向月露驅馬出煙蘿晩色平〈一作寒〉蕪逺秋聲𠉀鴈多自憐歸未得相送一勞歌
　　送謝孝亷移家越州
　　家承晉太傅身慕魯諸生又見一帆去共愁千里程沙平古〈一作煙〉樹迥潮滿曉〈一作晩〉江晴從此幽深去無妨隱姓名
　　送韓孝亷侍從赴舉
　　貢士去翩翩如君最少年綵衣行不廢儒服代相傳曉月經淮路繁隂過楚天清談遇知巳應訪孝亷船
　　送陸拾遺秖召赴行在
　　鵷鷺承新命翻飛入漢庭歌詩能合雅獻納每論經月曉蜀江逈猨啼楚樹青幸因焚草暇書札訪沈𠖇
　　送暎師歸本寺
　　還歸栁市去逺逺出人羣苔甃桐花落山窻桂樹薰引泉通絶澗放鶴入孤雲幸許宗雷到清談不易聞
　　送宇文文府赴行在〈行在一作官〉
　　送君當嵗暮㪷酒破離顔車騎擁寒水雪雲凝逺山且安黃綬屈莫羨白鷗閒從此圗南路青雲歩武間
　　送岳州溫録事赴任
　　觧巾州主簿捧檄不辭遙獨鶴九霄翼寒松百尺條晨裝沾雨雪旅宿候風潮為政閒無事清談肅郡僚
　　送山人歸舊隱
　　工為楚辭賦更著魯衣冠嵗儉山田薄秋深晨服寒武人榮燕頷志士戀漁竿㑹被公車薦知君乆晦難
　　惠上人房宴別
　　方袍相引到龍華支䇿開襟路不賖法味巳同香積㑹禮容疑在少施家逸民羽客期皆至疎竹青苔景半斜究竟相依何處好匡山古社足煙霞
　　送裵秀才貢舉
　　儒衣風貌清〈一作羞此別〉去抵漢公卿賔貢年猶少篇章藝已成臨流惜暮景話別起鄉情離酌不辭醉西江春草生
　　送袁太祝衢婺廵覆〈同用山字〉
　　挍緡稅畆不妨閒清興自隨魚鳥間知君此去足佳句路出桐溪千萬山
　　送湖南李侍御赴本使賦採菱亭詩
　　舊俗採菱處津亭風景和沅江收暮靄楚女發清歌曲岸縈湘葉荒堦上白波蘭橈向蓮府一為枉帆過
　　送穆侍御歸東都
　　知君儒服貴綵繡兩相輝婉婉成名後翩翩擁傳歸江深煙嶼沒山暗雨雲飛共待酬恩罷相將去息機
　　送崔端公赴度支江陵院三韻〈照字〉
　　津亭風雪霽㪷酒留征棹星傳指湘江瑤琴多楚調偏愁欲別處黯黯頹陽照
　　送陸太祝赴湖南幕同用送字〈三韻〉
　　不憚征路遙定縁賔禮重新知折栁贈舊侶乗籃送此去佳句多楓江接雲夢
　　送李處士歸弋陽山居〈限姓名中用韻〉
　　暫來城市意何如卻憶葛〈一作菖〉陽溪上居不憚薄田輸井稅自將嘉句著州閭波翻極浦檣竿出霜落秋郊樹影疎想到家山無俗侶逢迎只是坐籃輿
　　送清皎上人謁信州陸貟外
　　暫辭長老去隨縁𠉀曉輕裝寄客船佳句已齊康寳月清談逺指謝臨川灘經水瀬逢新雪路過漁潭宿暝煙暇日若隨千騎出南巖只在郡樓前
　　送別同用闊字〈三韻〉
　　耿耿離念繁蕭蕭涼葉脫緇塵素衣敝風露秋江闊想得讀書窗巖花對巾褐
　　送人使之江陵〈賞字〉
　　嘉招不辭逺捧檄利攸往行役念前程讌游暌舊賞征軺星乍動江信潮應上煙水飛一㠶霜風揺五兩紛紛別袂舉切切離鴻響後㑹杳何時悠然勞夢想
　　餘干贈別張二十二侍御〈一作餘干別張侍御〉
　　蕪城陌上春風別于越亭邊嵗暮逢驅車又愴南北路返照寒江千萬峯
　　雜言賦得風送崔秀才歸白田限三五六七言〈暄字〉
　　響深澗思啼猨闇入蘋洲暖輕隨栁陌暄澹蕩乍飄雲影芳菲徧滿花源寂寞春江別君處和煙帶雨送征軒雜言同用離騷體送張評事襄陽覲省
　　黯離堂兮日晚儼壺觴兮送逺逺水霽兮微眀杜蘅秀兮白芷生波〈一作沄沄〉兮煙羃羃凝暮色於空碧紛離念兮隨君泝九江兮經七澤君之去兮不可留五采裳兮木蘭舟
　　嶺上逢乆別者又別
　　十年曾一別征路〈一作斾〉此相逢馬首向何處夕陽千萬峯
　　贈別表兄韋卿
　　新讀兵書事護羌腰間寳劍映金章少年百戰應輕別莫笑儒生淚數行
　　古離別〈一作古別離〉
　　人生天地間瞥若六轡馳夭夀既常數奈何生別離跡當中人域正性日已衰是非千萬境杳靄情塵滋出門事何常暫別亦難期冉冉歎流景悠悠限山陂盡此一夕歡華罇㑹前墀雞鳴東方曙夙駕臨通逵欲出強移歩欲留難致辭兩情不得已念此留何為天眀去已逺寂黙居人歸入門復上堂怳怳生驚疑經履同遊處猶言常相隨覽物或臨盤〈一作鏡〉翻怪來何遲乃知前日歡本為今日悲特此〈一作翻思〉別後心寧及未見時則知交疎分乆乆翻易持報君未別後別後當自知






　　御定全唐詩巻三百二十四
　　欽定四庫全書
　　御定全唐詩巻三百二十五
　　權徳輿
　　早夏青龍寺致齋憑眺感物因書十四韻〈寺壁有舅氏庶子詩〉
　　曉〈一作晩〉出文昌宮憩茲青蓮宇潔齋奉明祀憑覽傷夐古秦為三月火漢乃一抔土詐力自湮淪霸儀終莽鹵中南橫峻極積翠洩雲雨首夏諒清和芳隂接場圃仁祠閟嚴浄稽首洗靈府虛室僧正禪危梁燕初乳通荘走聲利結駟乃旁午觀化復何如刳心信為愈盛時忽過量弱質本無取靜永環中樞益愧腰下組塵勞期抖擻陟降聊俯僂遺韻留壁間淒然感東武
　　仲秋朝拜昭陵
　　清秋夀原上詔拜承吉卜嘗讀貞觀書及茲幸齋沐文皇昔潛耀隋季自顛覆撫運斯順人救焚非逐鹿神祇戴元聖君父納大麓良將授兵符直臣調鼎餗無疆傳
　　慶祚有截荷亭育仙馭淩紫氛神遊棄黃屋方祗護山跡先正陪巖腹杳杳九𡽀深沈沈萬靈肅鳥飛田已闢龍去雲猶簇金氣爽林巒乾岡走崖谷吾皇𢎞孝理率土䝉景福擁佑乃清夷威靈諒回復禮承三公重心愧二卿祿展敬何所伸曾以斧山木
　　拜昭陵出城與張祕監閣老同里臨行別承在史館未歸尋辱清辭輒酬之
　　仲月當南呂晨裝拜榖林逢君在東觀不得話離襟䇿馬縁雲路開緘扣玉音還期纔浹日裡社酒同斟
　　酬馮監拜昭陵迴途中遇雨見示
　　之子共乗軺清秋拜上霄〈寢宮有上霄門〉曙霞迎夙駕零雨濕迴鑣甘谷行初盡軒䑓去漸遙望中猶可辨耘鳥下山椒
　　朔旦冬至攝職南郊因書即事
　　大明南至慶〈一作應〉天正朔旦圎丘樂六〈一作九〉成文軌盡同堯厯象齋祠忝備漢公卿星辰列位祥光滿金石交音曉奏清更有觀䑓稱賀處黃雲捧日瑞昇平
　　奉和張監閣老過八陵院題贈杜卿崔貟外
　　崇飾山園孝理深萬方同感聖人心巳聞東閣招從事每向西垣奉徳音公府從容談婉婉賔堦清切景沈沈與君跬歩如同舍終日相期此盍簮
　　奉和鄭賔客相公攝官豐陵扈從之作〈時充鹵簿使〉
　　五輅導靈輼千夫象繚垣行宮移曉漏綵仗下秋原莫究希夷理空懐渙汗恩頤神方蹈道傳聖乃尊尊共祝如山夀俄驚憑几言遐荒七月㑹肸蠁百靈奔豹尾從風直鸞旗映日翻塗芻聨法從營騎肅旌門杳靄虞泉夕淒清楚挽喧不堪程盡處嗚咽望文園
　　詹事府宿齋絶句
　　清齋四體泰白晝一室空摧頽有古樹騷屑多悲風和王祭酒太社宿齋不得赴李尚書宅㑹戲書見寄
　　元禮門前勞引望句龍壇下阻歡娛此時對局空相憶博進何人更樂輸
　　酬裵端公八月十五日夜對月見懐
　　涼夜清秋半空庭皓月圎動揺隨積水皎潔滿晴天多病嘉期阻深情麗曲傳偏懐賞心處同望庾樓前奉和崔閣老清眀日𠉀許閣老交直之際辱裵閣老書招雲與考功苖曹長先城南遊覽獨行口號因以簡贈〈時徳輿以疾故有阻追遊〉
　　紫禁宿初迴清眀花亂開相招直城外逺逺上春䑓諫曹將列宿幾處期子玉深竹與清泉家家桃李鮮折芳行載酒勝賞隨君有愁疾自無悰臨風一搔首
　　和張秘監閣老獻嵗過蔣大拾遺因呈兩省諸公並見示
　　二賢同載筆乆次入新年焚草淹輕秩藏書厭舊編竹風晴翠動松雪瑞光鮮慶賜行春令從茲佇九遷酬崔舎人閣老冬至日宿直省中奉簡兩掖閣老並見示
　　令節一陽新西垣宿近臣曉光連鳳沼殘漏近雞人白雪飛成曲黃鐘律應均層霄翔𨑙羽廣陌駐歸輪清切晨趨貴㤙華夜直頻輟才時所重〈九月中楊閣老權知吏部選事〉分命秩皆真〈十月中崔閣老正拜本官徳輿正除禮部受命前一日分草詔詞〉左掖期連茹南宮愧積薪九年叨此地迴首倍相親
　　八月十五日夜瑤䑓寺對月絶句
　　嬴女乗鸞已上天仁祠空在鼎湖邉涼風遙夜清秋半一望金波照粉田〈仁祠寺也見後漢書楚王英傳〉
　　夏至日作
　　璿樞無停運四序相錯行寄言赫曦景今日一隂生二月二十七日社兼春分端居有懐簡所思者
　　清晝開簾坐風光處處生看花詩思發對酒客愁輕社日雙飛燕春分百囀鶯所思終不見還是一含情
　　甲子嵗元日呈鄭侍御明府
　　萬里煙塵合秦吳遂𣺌然無人來上國灑淚向新年世故看風葉生涯寄海田屠蘇聊一醉猶頼主人賢
　　七夕
　　佳期人不見天上喜新秋玉珮霑清露香車渡淺流東西一水隔迢逓兩年愁別有穿針處微明月映樓
　　嘉興九日寄丹陽親故
　　窮年路岐客西望思茫茫積水曽南渡浮雲失舊鄉海邊尋別墅愁裏見重陽草露荷衣冷山風菊酒香獨謡看墜葉逺目徧秋光更羨登攀處煙花滿練塘
　　九日北樓宴集
　　蕭颯秋聲樓上聞霜風漠漠起隂雲不見攜觴王太守空思落㡌孟參軍風吟蟋蟀寒偏急酒泛茱茰晩易醺心憶舊山何日見併將愁淚共紛紛
　　奉陪李大夫九日龍沙宴㑹〈遲字〉
　　龍沙重九㑹千騎駐旌旗水木秋光浄絲桐雅奏遲煙蕪斂暝色霜菊發寒姿今日從公醉全勝落㡌時
　　臘日龍沙㑹絶句
　　簾外寒江千里色林中罇酒七人期寧知臘日龍沙㑹卻勝重陽落㡌時
　　嚴陵釣䑓下作
　　絶頂聳蒼翠清湍石磷磷先生晦其中天子不得臣心靈棲顥氣纓冕猶緇塵不樂禁中臥卻歸江上春潛驅東漢風日使薄者醇焉用佐天子特此報故人人〈一作則〉知大賢心不獨私其身弛張有深致耕釣陶天真奈何清風後擾擾論屈伸交情同市道利慾相紛綸我行訪遺䑓仰古懐逸民矰繳鴻鵠逺雪霜松桂新江流去不窮山色凌秋旻人世自今古清輝照無垠
　　曉發武陽館即事書情
　　清晨䇿羸車嘲唽聞村雞行將騎吏親日與情愛暌東風變林樾南畆事耕犂青菰冒白水方塘接廣畦雜英被長坂野草蔓幽蹊㵼〈一作舄〉鹵成沃壤枯株發柔荑芳樹鶯命雛深林麏引麑杳杳途未極團團日已西哲士務纓弁〈一作紱〉鄙夫戀蓬藜終當稅塵駕盥濯依春溪
　　豐城劍池驛感題
　　龍劔昔未發泥沙〈一作池〉相晦藏向非張茂先孰辨鬥牛光神物不自逹聖賢亦彷徨我行豐城野慷慨心內傷奉使宜春夜渡新淦江陸路至黃櫱館路上遇風雨作
　　草草理夜裝渉江又登陸望路殊未窮指期今已促傳呼戒徒御振轡轉林麓隂雲擁嵓端霔〈一作霈〉雨當山腹震雷如在耳飛電來照目獸跡不敢窺馬蹄唯務速䖍心若齋禮〈一作禱〉濡體如沭浴萬竅相怒號百泉暗奔瀑危梁慮足跌峻坂憂車覆問我何以然前日受微祿轉知人代事纓組乃徽束向〈一作何〉若家居時安枕春夣熟遵途稍已近𠉀吏來相續晩霽心始安林端見初旭
　　細桞驛
　　細栁肅軍令條侯信殊倫棘門乃兒戲從古多其人神武今不殺介夫如搢紳息駕幸茲地懐哉悚精神
　　渭水
　　呂叟〈一作氏〉年八十皤然持釣鈎意在靜天下豈唯食營丘師臣有家法小白猶尊周日暮駐征䇿愛茲清渭流
　　宮人斜絶句
　　一路斜分古驛前隂風切切晦秋煙鉛華新舊共𠖇寞
　　日暮愁鴟〈一作鵶〉飛野田
　　敷水驛
　　空見水名敷秦樓昔事無臨風駐征騎聊復捋頿鬚
　　朝元閣
　　繚垣複道上層霄十月離宮萬國朝胡馬忽來清蹕去空餘臺殿照山椒
　　石甕寺
　　石甕靈〈一作寒〉泉勝寳井汲人迴掛青絲綆廚煙半逐白雲飛當晝老僧來灌頂
　　盤豆驛
　　盤豆綠雲上古驛望思䑓下使人愁江充得計太子死日暮戾園風雨秋
　　晩渡揚子江卻寄江南親故
　　返照滿寒流輕舟任揺漾支頤見千里煙景非一狀逺岫有無中片帆風水上天清去鳥滅浦逈寒沙漲樹晩疊秋嵐江空翻宿浪胸中千萬慮對此一清曠迴首碧雲深佳人不可望
　　新安江路
　　深潭與淺灘萬轉出新安人逺禽魚浄山深水木寒嘯起青蘋末吟矚白雲端即事遂幽賞何心掛儒冠
　　月夜江行
　　扣船〈一作□〉不得〈一作能〉寐浩露清衣襟彌傷孤舟夜逺結萬里心幽興惜瑤草素懐寄鳴琴三奏月初上寂寞〈一作寥〉寒江深
　　江城夜泊寄所思
　　客程殊未極艤櫂泊迴塘水宿知寒早愁眠覺夜長逺鐘和暗杵曙月照晴霜此夕相思意揺揺不暫忘
　　陪包諫議湖墅路中舉帆〈同用山字〉
　　蕭蕭涼雨歇境物望中閒風際片帆去煙中獨鳥還斷橋通逺浦野墅接秋山更喜陪清興尊前一觧顔
　　富陽陸路
　　又入亂峰去逺程殊未歸煙蘿迷客路山果落征衣欹石臨清淺晴雲出翠微漁潭明夜泊心憶謝𤣥暉
　　曉
　　曉風揺五兩殘月映石壁稍稍曙光開片帆在空碧
　　晝
　　孤舟漾曖景獨鶴下秋空安流日正晝浄〈一作浮〉綠天無風
　　晩
　　古樹夕陽盡空江暮靄収寂寞扣船〈一作舷〉坐獨生千里愁
　　夜
　　猨聲到枕上愁夣紛難理寂寞〈一作寂〉深夜寒青霜落秋水
　　御定全唐詩巻三百二十五
　　欽定四庫全書
　　御定全唐詩巻三百二十六
　　權徳輿
　　奉和韋諫議奉送水部家兄上後書情寄諸兄弟仍通簡南宮親舊並呈兩省閣老院長
　　駟牡龍旂慶至今一門儒服耀華簪人望皆同照乗寳家風不重滿籝金護衣直夜南宮靜焚草清時左掖深何幸末班陪兩地陽春欲和意難任
　　奉和史館張閣老以許陳二閣長愛弟俱為尚書郎伯仲同時列在南北省㑹於左掖因而有詠
　　伯仲盡時賢平輿與潁川桂枝嘗徧折棣萼更相鮮丹地晨趨並黃扉夕拜聨豈如分侍從來就鳯池邊〈主客水部二貟東西對行二閣老併在左掖也時諸以為分就西垣則具美相類故戲書末韻〉
　　韋賔客宅與諸博士宴集
　　累抗乞身章湛恩比上庠賔筵徵稷嗣〈一作嗣翼〉家法自扶
　　陽簪組歡言乆琴壺雅興長隂嵐冒苔石輕籟韻風篁佩玉三朝貴揮金百慮忘因知臥商洛豈勝白雲鄉酬張祕監閣老喜太常中書二閣老與徳輿同日遷官相代之作〈時祕書監亦同日拜命〉
　　珠樹共飛棲分封受紫泥正名推五字貴仕仰三珪繼組心知忝〈徳輿代太常為禮部〉腰章事頗齊蓬山有佳句喜氣在新題
　　國子栁博士兼領太常博士輒申賀贈
　　博士本秦官求才帖職難臨風曲臺淨對月璧池寒講學分隂重齋祠曉漏殘朝衣辨色處雙綬更宜看
　　過隱者湖上所居
　　蝸舎映平湖蟠然一魯儒唯將酒作聖不厭谷名愚兵法窺黃石天官辨白榆行看軟輪起未可號潛夫從叔將軍宅薔薇花開太府韋卿有題壁長句因以和作
　　環列從容蹀躞歸光風駘蕩發紅薇鶯藏宻葉宜新霽蝶遶低枝愛晩暉艶色當軒迷舞袖繁香滿逕拂朝衣名卿洞壑仍相近佳句新成和者稀
　　奉和許閣老霽後慈恩寺杏園看花同用花字口號〈時徳輿當直〉
　　杏林微雨霽灼灼滿瑤華左掖期先至中園景未斜含毫歌白雪藉草醉流霞獨限金閨籍支頤啜茗花奉和陳閣老寒食初假當直從東省往集賢因過史館看木𤓰花寄張蔣二閣老〈一作陳閣老當直從東省過史館看花寒食假〉
　　晝漏沈沈倦瑣闈西垣東觀閲芳菲繁花滿樹似留客應為主人休澣歸
　　晩秋陪崔閣老張祕監閣老苖考功同遊昊天觀時楊閣老新直未滿以詩見寄斐然酬和有愧蕪音
　　方駕遊何許仙源去似〈一作勝〉歸縈迴留勝賞蕭灑出塵機泛菊賢人至燒丹奼女飛歩虛清曉〈一作晩〉籟隱几吸晨暉竹逕琅玕合芝田沆𤅈晞銀鉤三洞字瑤笥六銖衣麗句翻紅藥佳期限紫微徒然一相望郢曲和應稀
　　春日同諸公過兵部王尚書林園
　　休沐君相近時容曵履過花間留客乆䑓上見春多松色眀金艾鶯聲雜玉珂更逢新酒熟相與藉庭莎與沈十九拾遺同遊棲霞寺上方於亮上人院㑹宿二首
　　攝〈一作躡〉山標勝絶暇日諧想矚縈紆松路深繚繞雲巖曲重樓迴樹杪古像鑿山腹人逺水木清地深蘭桂馥層䑓聳金碧絶頂摩浄綠下界誠可悲南朝紛在目焚香入古殿待月出深竹稍覺天籟清自傷人世促宗雷此相遇偃放從所欲清論松枝〈一作月輪〉低閒吟茗花熟一生如土梗萬慮相桎梏永願事潛師窮年此棲宿偶來人境外心賞幸隨君古殿煙霞夕深山松桂薫巖花㸃寒溜石磴埽春雲清浄諸天近喧塵下界分名僧康寳〈一作保〉月上客沈休文共宿東林夜清猨徹曙聞
　　題崔山人草堂
　　竹徑茆堂接洞天閒時麈尾潄春泉世人車馬不知處時有歸雲到枕邊〈一作前〉
　　徐孺亭馬上口號〈並序〉
　　鍾陵東湖之南有亭亭中有二碑一則故曲江張公所製徐徴君碣一則北海李公所製放生池碑𡃰夫二君子乆隨化往而二文之盛傳於天下貞元初余為是邦從事每將迎郊勞多經是間且以其尚賢好生皆醇仁之首也因歎不得與二賢同時論文變損益亭址圯壊苔篆磷趺古風如在感舊依然而通馗在側平湖在下波流轂撃日月無窮因於馬上口號絶句詩一首以寄愀愴
　　湖上荒亭臨水開⻱文篆字積莓苔曲江北海今何處盡逐東流去不迴
　　哭劉四尚書〈勒於碑隂〉
　　士友〈一作有〉惜〈一作昔〉賢人天朝䘮守臣才華推獨歩聲氣幸相親理析寰〈一作環〉中妙儒為席上珍笑言成月旦風韻挹天真丹地膺推擇青油寄撫循豈言朝象魏翻是臥漳濵命賜龍泉重追榮宻印陳撤驚物故庀具見家貧牢落風悲笛汍瀾涕泣巾只〈一作共〉嗟蒿里月非復栁營春黃絹碑文在青松隧路新音容無處所歸作北邙塵
　　張工部至薄寒山下有書無由馳報輤車之至倍切悲懐
　　書來逺自薄寒山繚繞洮河出古闗今日難裁秣陵報薤歌寥落栁車邊
　　工部發引日屬傷足臥疾不遂執紼
　　子春傷足日況有寢門哀元伯歸全去無由白馬來笳簫里巷咽⻱筮墓田開片石潺湲淚含悲敘史才從事淮南府過亡友楊挍書舊㕔感念愀然〈一下有遂書十韻〉
　　故人隨化往倐忽今六霜及我就拘限清風留此堂松竹逾映蔚〈一作鬱〉芝蘭自銷亡絶罷流水聞笛同山陽熲〈一作瑩一作潔〉如冰玉姿粲若鸞鳳章欲翥摧勁翮先秋落貞芳正平賦鸚鵡文考頌靈光二子古不弔夫君今何〈一作可〉傷黃墟〈一作壚〉既杳杳𤣥化亦茫茫豈必限宿草含悽〈一作淚〉灑衣裳
　　哭李晦羣崔季文二處士
　　華封西祝堯貴夀多男子二賢無主後貧賤大壯齒未成鴻鵠姿遽頓驊騮趾子淵將叔度自古不得巳
　　觀𦵏者
　　塗芻隨晝哭數里至松門貴盡人間禮寧知逝者魂笳簫出古〈一作廣〉陌煙雨閉寒原萬古皆如此傷心反不言
　　成〈一作感〉南陽墓
　　枯〈一作叢〉荄沒古基〈一作墓〉駮蘚蔽豐碑向晩微風起如聞坐嘯時
　　周平西墓
　　英威今寂寞陳跡對崇丘壯志清風在荒墳白日愁窮泉那復曉喬木不知秋嵗〈一作晩〉嵗寒塘側無人水自流
　　蘇小小墓
　　萬古〈一作木〉荒墳在悠然我獨尋寂寥紅粉盡冥寞〈一作漢〉黃泉深蔓草映寒水空郊曖夕隂風流有佳句吟眺一傷心
　　題栁郎中茅山故居〈一作栁谷汧故居〉
　　下馬荒堦〈一作郊〉日欲曛潺潺石溜靜中聞鳥啼花落人聲絶寂寞山窗掩白雲
　　哭張十八挍書〈數日前辱書未及還荅俄承凶訃〉
　　芸閣為郎一命初桐州寄傲十年餘魂隨逝水歸何處名在新詩衆不如蹉跎江浦生華髪牢落寒原㑹素車更憶八行前日到含悽為報秣陵書
　　題亡友江畔舊居
　　寥落留三徑柴扉對楚江蠨蛸集暗壁蜥蜴走寒窗松葢欹書幌苔衣上酒缸平生斷金契到此淚成雙
　　御定全唐詩巻三百二十六
　　欽定四庫全書
　　御定全唐詩巻三百二十七
　　權徳輿
　　徳宗神武孝文皇帝輓歌詞三首
　　覆露雍熙運澄清教化源賡歌凝庶績羽舞被深恩纂業光文祖貽謀屬孝孫恭聞留末命猶是愛元元梯航來萬國玉帛慶三朝湛露恩方浹薫風曲正調晏車悲鹵簿廣樂遏簫韶最愴號弓處龍髯上紫霄常時柏梁宴玉斚恩波徧今日榖林歸靈輼煙雨霏喬山森羽騎渭水擁旌旂仙馭何由見耘田鳥自飛順宗至徳大安孝皇帝輓歌三首〈時充鹵簿使〉
　　十葉開昌運三辰麗徳音薦功期瘞玉昭儉每捐金觧澤皇風徧虞泉白日沈仍聞起居注焚奏感人心孝理本憂勤𤣥功在嗇神睿圗傳上嗣夀酒比家人仙馭三清逺行宮萬象新小臣司吉從還扈屬車塵𠉀曉傳清蹕共瞻宮輅出迎風引綵旒遙想望陵愁弓
　　劍隨雲氣衣冠奉月游空餘駕龍處揺落鼎湖秋
　　昭徳皇后輓歌詞
　　淮水源流逺塗山禮命升往年求故劍今夕祔初陵鸞鏡金波澀翬衣玉彩凝千年子孫慶孝理在蒸蒸
　　大行皇太后輓歌詞三首〈王氏〉
　　筮水靈源濬因山祔禮崇從龍開𡑞路合璧向方中殿帳金根出廞衣玉座空唯餘文母化隂徳滿公宮配禮歸清廟靈儀出直城九虞寧厚載一惠易尊名曉漏銅壺澀秋風羽翣輕容車攀望處孺慕切皇情哀笳出長信寳劒入延津嗚咽宮車進淒涼祠殿新青烏靈兆乆白燕瑞書頻從此山園夕金波照玉塵
　　惠昭皇太子輓歌詞二首
　　前星落慶霄薤露逐晨飈宮仗黃麾出仙遊紫府遙空嗟鳯吹去無復雞鳴朝今夜西園月重輪更寂寥東朝聞楚挽羽翿依稀轉天歸京兆新日與長安逺蘭芳落故殿桂影銷空苑騎吹咽不前風悲九旗巻
　　贈文敬太子輓歌詞二首
　　盤石公封重瑤山贈禮尊歸全榮備物樂善積深恩鴈沼寒波咽鸞旌夕吹翻唯餘西靡樹千古霸陵原銅壺曉漏初羽翣擁塗車方外留鴻寳人間得善書清笳悲畫綬朱邸散長裾還似緱山駕飄飄向碧虛
　　贈鄭國莊穆公主輓歌二首
　　追飾崇湯沐遺芳藹禁闈秋原森羽衛夜壑掩容輝睿藻悲難盡公宮望不歸笳簫向煙霧疑是綵鸞飛舊館閉平陽容車啟夀堂霜凝蕣英落風度薤歌長淑徳圗書在皇慈禮命彰淒涼霸川曲壟樹已成行
　　贈魏國憲穆公主輓歌詞二首
　　漢制榮車〈一作儀〉服周詩羙肅雍禮尊同姓主恩錫大名封外館留圗史隂堂閉徳容睿詞〈一作歌〉悲薤露千古仰芳蹤
　　秦樓曉月殘鹵簿列材官紅綬蘭桂歇粉田風露寒凝笳悲駟馬清鏡掩孤鸞愍冊徽音在都人雪涕看
　　贈梁〈一作涼〉國惠康公主輓歌詞二首
　　外館嬪儀貴中參睿渥深初笄橫白玉盛服鏤黃金風〈一作鳯〉度簫聲逺河低婺彩沈夜臺留冊謚悽愴即〈一作有〉徽音
　　杳靄異湘川飄颻駕紫煙鳳樓人巳去鸞鏡月空懸霧濕湯沐地霜凝脂粉田音容無處所應在玉皇前故太尉兼中書令贈太師西平王輓詞
　　翊戴推元老謀猷合大君河山封故地金石表新墳劍履歸長夜笳簫咽暮雲還經誓師處薤露不堪聞
　　故司徒兼侍中贈太傅北平王輓詞
　　授律勲庸盛居中鼎□和佐時調四氣盡〈一作宣〉力浄三河忽訪天〈一本缺〉京兆空傳漢伏波今朝麟閣上偏軫聖情多
　　奉和禮部尚書酬楊著作竹亭歌
　　直城朱戶相邐連九逵丹轂聲闐闐春官自有花源賞終日南山當目前晨揺玉佩趨溫室莫入竹溪〈一作蹊〉疑洞天煙銷雨過看不足晴翠鮮飈逗深谷獨謡一曲泛流霞閒對千竿連浄緑縈迴疏鑿隨勝地石磴岩扉光景異虛齋寂寂清籟唫幽澗紛紛雜英墜家承麟趾貴劍有龍泉賜上奉明時事無事人間方外興偏多能以簪纓狎薜蘿常通內學青蓮偈更奏新聲白雪歌風入松雲歸棟鴻飛滅處猶目送蝶舞閒時夢忽成〈一作忽成夢〉蘭䑓有客敘交情返照中林曵履聲〈一作迎〉直為君恩〈一作思〉催造膝東方辨色謁承明
　　奉和張僕射朝天行
　　元侯重寄貞師律三郡〈一作都〉四封今靜謐丹轂常思闕下來紫泥忽自天中出軍裝喜氣倍趨程千騎鳴珂入鳳城周王致理稱申甫今日賢臣見明主拜恩稽首紛無已凝旒前席皇情喜逢時自是山出雲獻可還同石投水昔嵗褒衣梁甫吟當時已有致君心專城一鼓妖氛靜擁斾十年天澤深日日披誠奉昌運王人織路傳清問仙醖嘗分玉斚濃御閑更輟金羈駿元正前殿朝君臣一人負扆百福新宮懸綵仗儼然合瑞氣爐煙相與春萬年枝上東風早珮玉晨趨光景好塗山巳見首諸侯麟閣終當畫元老溫室沈沈漏刻移退朝賔侶每相隨雄詞樂職波濤闊曠度交歡雲霧披自古全才貴文武懦夫只觧冠章甫見公抽匣百鍊光試欲磨鉛諒無助〈一作取〉
　　和李中丞慈恩寺清上人院牡丹花歌
　　澹蕩韶光三月中牡丹偏自占春風時過寳地尋香徑已見新花出故叢曲水亭西杏園北濃芳深院紅霞色擢秀全勝珠樹林結根幸在青蓮域艶蘂鮮〈一作仙〉房次第開含煙洗露照蒼苔龎眉倚杖禪僧起輕翅縈枝舞蝶來獨坐南䑓時共美閒行古剎情何巳花間一曲奏陽春應為芬芳比君子
　　錫杖歌送明〈一無明字〉楚上人歸佛川
　　上人逺自西天竺〈一作至〉頭陁行徧國〈一作南〉朝寺口翻貝葉古字經手持金䇿聲泠泠護法護身唯振錫石瀬雲溪深寂寂乍來松徑風更〈一作露〉寒遙映霜天月成魄後夜空山禪誦時寥寥掛在枯樹枝真法常傳心不住東西南北隨縁路佛川此去何時迴應真莫便遊天台
　　馬秀才草書歌〈大理馬正之二〉
　　伯英草聖稱絶倫後來學者無其人白眉年少未弱冠落紙紛紛運纎腕初聞之子十嵗餘當時時輩皆不如猶輕昔日墨池學未許前賢團扇書艶彩芳姿相㸃綴水映荷花風轉蕙三春併向指下生萬象爭分筆端勢有時當暑如清秋滿堂風雨寒颼颼乍疑崩崖瀑水落又見古木飢鼯愁變化縱橫出新意眼看一字千金貴憶昔謝安問獻之時人雖見那得知
　　離合詩贈張監閣老〈一作以離合詩贈祕書監張薦〉
　　黃葉從風散暗〈一作共〉嗟時節換忽見鬢邊霜勿辭林下觴躬行君子道身〈一作辜〉負芳名早帳殿漢官儀巾車塞垣草交情劇斷金文律每招尋始知蓬山下如見古人心〈思張公〉
　　春日雪酬潘孟陽迴文
　　酒杯春醉好飛雪晩庭閒乆憶同前賞中林對逺山
　　五雜組
　　五雜組旗亭客往復還城南陌不得已天涯謫
　　數名詩
　　一區揚雄宅恬然無所欲二頃季子田嵗晏常自足三端固為累事物反徽束四體茍不勤安得豐菽粟五侯誠暐曄榮甚或為辱六翮未鶱翔虞羅乃相觸七人稱作者杳杳有遐躅八桂挺竒姿森森照初旭九歌傷澤畔怨思徒刺促十翼有格言幽貞謝浮俗
　　星名詩
　　虛懐何所欲嵗晏聊懶逸雲翼謝翩翻鬆心保貞實風秋景氣爽葉落井逕出陶然美酒酣所謂幽人吉自當輕尺璧豈復埽一室安用簪進賢少微斯可必
　　卦名詩
　　節變忽驚春臨風騁望頻支頤倦書幌歩履整山巾時鳥漸成曲雜芳隨意新曙霞連觀闕綺陌麗咸秦天地今交㤗雲雷背〈一作昔〉遘屯中孚諒可樂書此示家人
　　藥名詩
　　七澤蘭芳千里春瀟湘花落石磷磷有時浪白微風起坐釣藤隂不見人
　　古人名詩
　　藩宣秉戎寄衡石崇勢位年紀信不留弛張良自媿樵蘇則為愜𤓰李斯可畏不顧榮官〈一作宦〉尊每陳豐畆利家林類巖巘負郭躬斂積忌滿寵生嫌養䝉恬勝智疎鐘皓月曉晩景丹霞異澗谷永不諼山樑兾無累頗符生肈學得展禽尚志從此直不疑支離疎世事
　　州名詩寄道士
　　金蘭同道義瓊簡復芝田平楚白雲合幽崖丹桂連松峯明愛景石竇納新泉兾永南山夀歡隨萬福延
　　八音詩
　　金谷盛繁華涼䑓列簪組石崇留客醉緑珠當座舞絲淚可銷骨冶容竟何補竹林諒賢人滿酌無所苦匏居容宴豆儒室貴環堵土鼓與汚尊頤神則為愈革道當在早謙光斯可取木鴈才不才吾知養生主
　　建除詩
　　建節出王都雄雄大丈夫除書加右職騎吏擁前驅滿月張繁弱含霜耀鹿盧平明躍騕褭清夜擊珊瑚定逺功那比平津䇿乃迂執心思報國效節在忘軀破膽銷丹浦顰蛾舞緑珠危冠徒自愛長轂事應殊成績封千室疇勞使五符收功輕驃衛致理邁黃虞開濟今如此英威古不殊閉闗草𤣥者無乃誤為儒
　　六府詩
　　金罍暎玉俎賔友紛宴喜木蘭泛方塘桂酒啟皓齒水榭臨空迥酣歌當座起火雲散竒峯瑤瑟韻清徴土梗乃虛論康莊有逸軌榖成一編書談笑佐天子
　　三婦詩
　　大婦刺繡文中婦縫羅裙小婦無所作嬌歌遏行雲丈人且安坐金爐香正薫
　　安語
　　巖巖五嶽鎮方輿八極廓清氛祲除揮金得謝歸里閭象牀角枕支體舒
　　危語
　　被病獨行逢乳虎狂風駭浪失櫂櫓舉人看牓聞曉鼓孱夫孽子遇妬母
　　大言
　　華嵩為佩河為帶南交北朔跬歩內搏鵬作臘巨鼇鱠伸舒軼出元氣外
　　小言
　　醯鷄伺晨駕蛟翼毫端棘刺分畛域蛛絲結搆聊䕃息蟻垤崔嵬不可陟


　　御定全唐詩巻三百二十七
　　欽定四庫全書
　　御定全唐詩巻三百二十八
　　權徳輿
　　雜詩五首
　　婉彼嬴氏女吹簫偶蕭史綵鸞駕非〈一作霏〉煙綽約兩僊子神期諒交感相顧乃如此豈比成都人琴心中夜起陽䑓巫山上風雨忽清曠朝雲與遊龍變化千萬狀魂交復目斷縹緲難比況蘭澤不可親凝情坐惆悵淇水春正緑上宮蘭葉齊光風兩揺蕩鳴珮出中閨一顧授橫波千金呈瓠犀徒然路傍子怳怳復悽悽碧樹泛鮮飇玉琴含妙曲佳人掩鸞鏡婉婉凝相矚文桂映束素香黛宜𥊑緑寂寞逺懐春何時來比目含顰倚瑤瑟丹慊結繁慮失身不自還萬恨隨玉筯蘼蕪山下路團扇秋風去君看心斷時猶在目成處
　　廣陵詩
　　廣陵實佳麗隋季此為京八方稱輻湊五逹如砥平大
　　斾映空色笳簫發連營層䑓出重霄金碧摩顥清交馳流水轂逈接浮雲甍青樓旭日映緑野春風晴噴玉光照地顰蛾價傾城燈前㸦〈一作頻〉巧笑陌上相逢迎飄颻翠羽薄掩映紅襦明蘭麝逺不散管閒自清曲士守文墨逹人隨性情茫茫竟同盡冉冉將何營且申今日歡莫務身後名肯學諸儒輩書窗誤一生
　　古意
　　家人強進酒酒後〈一作復〉能忘情持杯未飲時衆感紛已盈明月照我房庭柯振秋聲空庭白露下枕席涼風生所思萬里餘水闊山縱橫佳期憑夢想未曉愁雞鳴願將〈一作得〉一心人〈一作二人心〉當年歡樂平長筵暎玉俎素手彈秦箏𥊑睇呈巧笑惠音激淒清此願良未果永懐空如酲〈一作醒〉
　　雜言和常州李貟外副使春日戲題十首〈並序諸本序皆闕〉
　　隨風栁絮輕暎日杏花明無奈花深處流鶯三數聲蘭橈畫舸轉花塘水暎風揺路漸香任興不知行近逺更憐微月照鳴榔
　　簷前曉色驚雙燕戶外春風舞百花粉署可憐閒對此唯令碧玉泛流霞
　　枕上覺窗外曉怯朝光驚曙鳥花墜露滿芳沼栁如絲風褭褭佳期逺相見少試一望魂杳渺
　　閒庭無事獨歩春輝韶光滿目落蘂盈衣芳樹交柯文禽並飛婉彼君子悵然有違對酒不飲橫琴不揮不揮者何知音誠稀
　　江春好游衍處處芳菲積綵舫入花津香車依栁陌緑楊煙褭褭紅蘂鶯寂寂如何愁思人獨與風光隔曙月漸到窗前移尊更就芳筵輕吹乍揺蘭燭春光暗入花鈿絲竹偏宜靜夜綺羅共占韶年不遣通宵盡醉定知辜負風煙
　　露洗百花新簾開月照人緑窗銷暗燭蘭逕埽清塵雙燕頻驚夢三桃競報春相思寂不語珠淚灑紅巾雨歇風輕一院香紅芳綠草〈一作翠〉接東牆春衣試出當軒立定被鄰家暗斷腸
　　春風半春光徧栁如絲花似霰歸心勞夢寐逺目傷遊眄可惜長安無限春年年空向江南見
　　相思曲〈一作長相思〉
　　少小別潘郎嬌羞倚畫堂有時裁尺素無事約殘黃鵲語臨妝鏡花飛落繡牀相思不觧説明月照空房
　　古樂府
　　風光〈一作光風〉澹蕩百花吐樓上朝朝學歌舞身年二八壻侍中㓜妺承恩兄尚主緑窗珠箔繡鴛鴦侍婢先焚百和香鶯啼日出不知曙寂寂羅幃春夢長
　　渡江秋怨二首
　　秋江平秋月明孤舟獨夜萬里情萬里情相思逺人不見兮淚滿眼
　　渡秋江兮渺然望秋月兮嬋姢色如練萬里徧我有所思兮不得見不得見兮露寒水深耿遙夜兮傷心
　　秋閨月
　　三五二八月〈一作光〉如練海上天涯應〈一作人〉共見不知何處玉樓前乍入深閨玳瑁筵露濃香逕和愁坐風動羅幃照獨眠初巻珠簾看不足斜抱箜篌未成曲稍映妝䑓臨綺窗遙知不語淚雙雙此時愁望知何極萬里秋天同一色靄靄遙分陌上光迢迢對此閨中憶早晩歸來歡讌同可憐歌吹月明中此夜不堪腸斷絶願隨流影到遼東
　　薄命篇〈一作妾薄命篇〉
　　昔住邯鄲年尚少只是嬌羞㺯花鳥青樓碧紗大道邊緑楊日暮風褭褭嬋姢玉貌二八餘自憐〈一作矜〉顔色花不如麗質全勝秦氏女藁砧寧用專城居嵗去年來年漸長青春〈一作蛾〉紅粉全堪賞玉樓珠箔但閒居南陌東城詎來往韶光日日看漸遲摽梅既落行有時寧知燕趙娉婷子翻嫁幽并游俠兒年年結束青絲騎出門一去何時至秋月空懸翡翠簾春幃嬾臥鴛鴦被沙塞經時不寄書深閨愁獨意何如花前拭淚情無限月下調琴〈一作〉恨有餘離別苦多相見少洞房愁夢何由曉閒看雙燕淚霏霏靜對空牀魂悄悄鏡裏紅顔不自禁陌頭香騎動春心為問佳期早晩是人人總觧有黃金
　　放歌行
　　夕陽不駐東流急榮名貴在當年〈一作時〉立青春虛度無所成白首銜悲亦何及拂衣西笑出東山君臣道合俄頃間一言一笑玉墀上變化生涯如等閒朱門杳杳列華㦸座中皆是王侯客鳴環動珮暗珊珊駿馬花驄白玉鞍十千㪷酒不知貴半醉留賔邀盡歡銀燭〈一作燈〉煌煌夜將乆侍婢金罍瀉春酒春酒盛來琥珀光暗聞蘭麝㡬般香乍看皓腕暎羅袖微聴清歌發杏梁雙鬟美人君不見一一皆勝趙飛燕迎杯乍舉石榴裙勻粉時交合歡扇未央鐘漏醉中聞聨騎朝天曙色分雙闕煙雲遙靄靄五衢車馬亂紛紛罷朝鳴珮驟歸鞍今日還同昨日歡嵗嵗年年恣遊讌出門滿路光輝徧一身自樂何足言九族為榮真可羨男兒稱意須及時閉門下帷人不知年光看逐轉蓬盡徒詠東山招隱詩
　　旅館雪晴又覩新月衆興所感因成雜言
　　寥寥深夜雪初晴樓上雲開月漸明池中片影依稀見簾外清光逺近生皎皎晴空疑破鏡廣庭積素偏相映珠簾巻卻光更深玉指持來色逾浄夢覺青樓最可憐嬋姢素魄滿寒天天地寥寥同一色秦淮楚江無限極歸鴻斷猨何處聲深閨旅館遙相憶長安五侯華閣開嘉賔列坐傾金罍賞明月翫流雪纖手蛾眉座中設清歌一聲無斷絶夜已央〈一本缺一作殘〉樂未闌狐裘獸炭不知寒珠環翠珮聲珊珊履舄紛紜桂袖攢朱顔倚醉盡君歡人生少年全不乆相看且勸杯中酒丈夫富貴自有期映雪讀書徒白首
　　玉䑓體十二首
　　鶯啼蘭已紅見出鳳城東粉汗宜斜日衣香逐上風情來不自覺暗駐五花驄
　　嬋娟二八正嬌羞日暮相逢南陌頭試問佳期不肯道落花深處指青樓
　　隱映羅衫薄輕盈玉腕圎相逢不肯語微笑畫屏前知向遼東去由來幾許愁破顔君莫怪嬌小不禁羞樓上吹簫罷閨中刺繡䦨佳期不可見盡日淚潺潺淚盡〈一作畫足〉珊瑚枕魂銷玳瑁牀羅衣不忍著〈一作看〉羞見繡鴛鴦
　　君去期花時花時君不至簷前雙燕飛落妾相思淚空閨滅燭後〈一作夜〉羅幌獨眠時淚盡腸欲斷心知人不知
　　秋風一夜至吹盡後庭花莫作經時別西鄰是宋家獨自披衣坐更深月露寒隔簾腸欲斷爭敢下堦看昨夜裙帶觧今朝蟢子飛鉛華不可棄莫是藁砧歸萬里行人至深閨夜未眠雙眉燈下埽不待鏡䑓前
　　贈友人〈時友人新有別恨者〉
　　知向巫山逢日暮輕袿玉佩蹔淹留曉隨雲雨歸何處還是襄王夢覺愁
　　舟行見月
　　月入孤舟夜半晴寥寥霜鴈兩三聲洞房燭影在何處欲寄相思夢不成
　　雜興五首
　　叢鬢愁眉時勢新初笄絶代北方人一顰一笑千金重肯似成都夜失身
　　乍聴絲聲似竹聲又疑丹穴九雛驚金波露洗浄於晝寂寞不堪深夜情
　　琥珀尊開月映簾調理曲指纖纖含羞歛態勸君住更奏新聲刮骨鹽
　　乳燕雙飛鶯亂啼百花如繡照深閨新妝對鏡知無比微笑時時出瓠犀
　　巫山雲雨洛川神珠襻香腰穩稱身惆悵妝成君不見含情起立問傍人
　　御定全唐詩巻三百二十八
　　欽定四庫全書
　　御定全唐詩卷三百二十九
　　權徳輿
　　秖役江西路上以詩代書寄內
　　辛苦事行役風波倦晨暮揺揺結遐心靡靡即長路別來如昨日每見缺蟾兔潮信催客帆春光變江樹宦遊豈雲愜歸夢無復數愧非超曠姿循此跼促歩笑言思暇日規勸多逺度鶉服我乆安荊釵君所慕伊予多昧理初不渉世務適因擁腫材成此嬾慢趣一身常抱病不復理章句胸中無町畦與物且多忤既非大川檝則守南山霧胡為出處間徒使名利汚羈孤望予祿孩穉待我餔未能即忘懐恨恨以此故終當稅鞿鞅豈待畢㛰娶如何乆人寰俛仰學舉措衡茅去迢逓水陸兩馳騖晰晰窺曉星塗塗踐朝露靜聞田鶴起逺見沙𩾨聚怪石不易躋急湍那可泝漁商聞逺岸煙火明古渡下碇夜已深上碕波不駐畏途信非一離念紛難具枕席
　　有餘清壺觴無與晤南方出蘭桂歸日自分付北窗留琴書無乃委童孺春江足魚鴈彼此勤尺素早晩到中閨怡然兩相顧
　　夜泊有懐
　　棲鳥向前林暝色生寒蕪孤舟去不息衆感非一途川程方浩淼離思方鬰紆轉枕眼〈一作睡〉未熟擁衾淚已濡窘然風水上寢食疲朝晡心想洞房夜知君還向隅
　　自桐廬如蘭溪有寄
　　東南江路舊知名惆悵春深又獨行新婦山頭雲半歛女兒灘上月初明風前蕩颺雙飛蝶花裏間闗百囀鶯滿目歸心何處説欹眠搔首不勝情
　　相思樹
　　家寄〈一作逺〉江東逺〈一作道〉身對江西春空見相思樹不見相思人
　　石楠樹
　　石楠紅葉透簾春憶得妝成下錦茵試折一枝含萬恨分明説向夢中人
　　斗子灘
　　斗子灘頭夜已深月華偏照此時心春江風水連天闊歸夢悠揚何處尋
　　黃蘗館
　　驅車振楫越山川𠉀曉通宵冐煙雨青楓浦上魂巳銷黃蘗館前心自苦
　　清明日次弋陽
　　自歎清明在逺郷桐花覆水葛溪長家人定是持新火㸃作孤燈照洞房
　　中書夜直寄贈
　　通籍在金閨懐君百慮迷迢迢五夜永脈脈兩心齊歩履疲青瑣開緘倦紫泥不堪風雨夜轉枕憶鴻妻
　　病中寓直代書題寄
　　愚夫何所任多病感君深自謂青春壯寧知白髪侵寢興勞善祝疎嬾愧良箴寂寞聞宮漏那堪直夜心端午日禮部宿齋有衣服綵結之貺以詩還荅
　　良辰當五日偕老祝千年綵縷同心麗輕裾暎體鮮寂寥齋畫省欵〈一作疑〉曲擘香牋更想傳觴處孫孩徧目前
　　酬九日
　　重九共遊〈一作歡〉娛秋光景氣殊他時頭似雪還對挿茱茰
　　和九日從楊氏姊遊
　　秋光風露天令節慶初筵易象家人吉閨門女士賢招邀菊酒㑹屬和栁花篇今日同心賞全勝落㡌年上巳日貢院考雜文不遂赴九華觀祓禊之㑹以二絶句申贈〈一作上已日貢院贈內〉
　　三日韶光處處新九華仙洞七香輪老夫留滯何由往〈一作去〉珉玉相和正遶身〈時以沽美玉為詩題〉
　　禊飲尋春興有餘深情婉婉見雙魚同心齊體如身到臨水煩君便祓除
　　和九華觀見懐貢院八韻
　　上已好風景仙家足芳菲地殊蘭亭㑹人似山隂歸丹竈綴珠掩白雲巖逕㣲真宮集女士虛室涵春輝拘限心杳杳歡言望依依滯茲文墨職坐與琴觴違麗曲滌煩虛幽緘發清機支頤一吟想恨不雙翻飛
　　桃源篇
　　小年嘗讀桃源記忽覩良工施繪事巖逕初欣繚繞通溪風轉覺芬芳異一路鮮雲雜彩霞漁舟逺逺逐桃花漸入空濛迷鳥道寧知掩映有人家龎眉秀骨爭迎客鑿井耕田人世隔不知漢代有衣冠猶説秦家變阡陌石髓雲英甘且香仙翁留飯出青囊相逢自是松喬侶良㑹應殊劉阮郎內子閒吟倚瑤瑟翫此沈沈銷永日忽聞麗曲金玉聲便使老夫思閣筆
　　新月與兒女夜坐聴琴舉酒
　　泥泥露凝葉騷騷風入林以茲皓月圎不厭良夜深列坐屏輕箑放懐素琴兒女各冠笄孫孩遶衣襟乃知大隱趣宛若滄洲心方結偕老期豈憚華髪侵笑語向蘭室風流傳玉音愧君袖中字價重雙南金
　　七夕
　　今日雲軿渡鵲橋應非脈脈與迢迢家人競喜開妝鏡月下穿針拜九霄
　　縣君赴興慶宮朝賀載之奉行冊禮因書即事
　　合交歡二十年今朝比翼共朝天風傳漏刻香車度日照旌旗綵仗鮮顧我華簪鳴玉珮看君盛服耀金鈿相期偕老宜家處鶴髪魚軒更可憐
　　元和元年䝉恩封成紀縣伯時室中封安喜縣君感慶兼懐聊申賀贈
　　啟土封成紀宜家縣安喜同欣井賦開共受閨門祉珩璜聫采組琴瑟諧宮徴更待懸車時與君歡暮齒河南崔尹即安喜從兄宜於室家四十餘嵗一昨寓書病傳永寫告身既枉善祝因成絶句
　　五色金光鸞鳳飛三川墨妙巧相輝尊崇善祝今如此共待曾𤣥捧翟衣
　　奉使豐陵職司鹵簿通宵渉路因寄內
　　綵仗列森森行宮夜漏深殳鋋方啟路鉦鼓正交音曙月思蘭室前山辨榖林家人念行役應見此時心酬南園新亭宴㑹璩新第慰慶之作時任賔客
　　南宮〈一作亭〉煙景濃平視中〈一作終〉南峯官閑似休沐盡室來相從日抱漢隂甕或成蝴蝶夢樹老欲連雲竹深疑入洞歡言交羽觴列坐儼成行歌吟不能去待此眀月光好逑藴眀識內顧多慙色不厭梁鴻貧常譏伯宗直予壻信時英諫垣金玉聲男兒纔弱冠射䇿幸成名偃放斯自足翛然去營欲散木固無堪虛舟常任觸大隱本吾心喜君流好音相期懸車嵗此地即中林
　　七夕見與諸孫題乞巧文
　　外孫爭乞巧內子共題文隱暎花匳對參差綺席分鵲橋臨片月河鼓掩輕雲羨此嬰兒輩歡呼徹曙聞
　　太常寺宿齋有寄
　　轉枕挑燈𠉀曉雞相〈一作想〉君應歎太常妻長年多病偏相憶不遣歸時醉似泥
　　朝迴閲樂寄絶句
　　子城風煖百花初樓上⻱茲引導車曲罷卿卿理騶馭細君相望意何如
　　中書宿齋有寄
　　銅壺漏滴〈一作滴漏〉斗闌干泛灔金波照露盤遙想洞房眠正熟不堪深夜鳳池寒
　　中書送勅賜齋饌戲酬
　　常日每齊眉今朝共觧頤遙知大官膳應與衆雛嬉
　　勅賜長夀酒因口號以贈
　　恩霑長夀酒歸遺同心人滿酌共君醉一杯千萬春湖南觀察使故相國袁公輓歌二首〈一作劉禹錫詩以下五首並見文苑英華〉
　　五驅龍虎節一入鳯皇池令尹自無喜羊公人不疑天歸京兆日葉下洞庭時湘水秋風至淒涼吹素旗丹旐發江臯人悲鴈〈一作馬〉亦號湘南罷亥市漢上改詞kao曹表墓雙碑立尊名一字襃常聞平楚獄為報里門髙
　　玉山嶺上作
　　悠悠驅匹馬征路上連岡晩翠深雲竇寒苔浄石樑荻花偏似雪楓葉不禁霜愁見前程逺空郊下夕陽
　　題邵端公林亭
　　春光何處好〈一作足〉柱史有林塘鶯囀風初暖花開日欲長鑿池通野〈一作舊〉水掃徑閲新芳更置盈尊酒時時醉楚狂
　　酬裵傑秀才新櫻桃
　　新果真瓊液來應宴紫蘭圎疑竊龍頷色巳奪雞冠逺火微微辨殘星隱隱看茂先知味易〈一作好〉曼倩恨偷難忍用烹騂駱從將翫玉盤流年如可駐何必九華丹
　　次滕老莊
　　征途無旅館當晝喜逢君羸病仍留客朝朝掃白雲
　　宿嚴陵
　　身羈從事驅征傳江入新安泛暮濤今夜子陵灘下泊自慙相去九牛毛
　　題雲師山房
　　雲公蘭若深山裏月明松殿微風起試問空門清浄心蓮花不著秋潭水
　　棲霞寺雲居室
　　一徑縈紆至此窮山僧盥潄白雲中閒吟定後更何事石上松枝常有風
　　舟行夜泊
　　蕭蕭落葉送殘秋寂寞寒波急暝流今夜不知何處泊斷猨晴月引孤舟
　　發硤石路上卻寄內
　　莎柵東行五穀深千峯萬壑雨沈沈細君幾日路經此應見悲翁相望心
　　冬至宿齋時郡君南內朝謁因寄
　　清齋獨向丘園拜盛服想君興慶朝明日一陽生百福不辭相望阻寒宵
　　和河南羅主簿送校書兄歸江南
　　兄弟泣殊方天涯指故鄉斷雲無定處歸鴈不成行草莽人煙少風波水驛長上虞親渤澥東楚隔瀟湘古戍隂傳火寒蕪曉帶霜海門潮灎灎沙岸荻蒼蒼京輦辭芸閣衡方憶草堂知君始寧隱還緝舊荷裳
　　與故人夜坐道舊
　　笑語歡今夕煙霞愴昔遊清羸還對月遲暮更逢秋勝理方自得浮名不在求終當製初服相與臥林丘
　　句
　　耒水波紋細湘江竹葉輕〈耒口　見衡州名勝志〉　古時樓上清明夜月照樓前撩亂花今日成隂復成子可憐春盡未歸家　新婦磯頭雲半斂女兒灘畔月初明〈以上見野客叢談〉迴合千峯裏晴光似畫圗　征車隨反照𠉀吏暎白
　　雲〈石塘路有懷院〉

　　御定全唐詩巻三百二十九
<集部,總集類,御定全唐詩>
　　欽定四庫全書
　　御定全唐詩巻三百三十
　　張薦
　　張薦字孝舉深州人鷟之孫敏鋭有文辭為顔真卿所賞真卿陷李希烈薦上疏論救為左拾遺論盧杞姦惡徳宗納之擢諫議大夫將疏裴延齡惡延齡知之遣使囘鶻還為秘書少監復使吐蕃三臨絶域占對詳辯卒贈禮部尚書詩三首
　　奉酬禮部閣老轉韻離合見贈〈一作和權載之離合詩　時為秘書監〉
　　移居既同里多幸陪君子𢎞雅重當朝弓旌早見招植根瓊林圃直夜金閨歩勸深子玉銘力競相如賦間闊向春闈日復想光儀格言信難繼木石強為詞
　　和潘孟陽春日雪迴文絶句
　　遲遲日氣暖漫漫雪天春知君欲醉飲思見此交親
　　享文恭太子廟樂章
　　三獻具舉九旗將旋追勞表徳罷享賔天風引仙管堂虛畫筵芳馨常在瞻望悠然
　　崔邠
　　崔邠字處仁貝州武城人第進士官補闕疏論裴延齡姦由中書舍人遷吏部侍郎久乃為太常卿知吏部尚書銓為人沈密淸儉兄弟以孝敬聞詩二首
　　禮部權侍郎閣老史館張秘監閣老有離合酬贈之什宿直吟翫聊繼此章〈一作和權載之離合詩　時為中書舍人〉
　　脈脈羨佳期月夜吟麗詞諫垣則隨歩東觀方承顧林雪消艷陽簡冊漏華光坐更芝蘭室千載各芬芬節苦文俱盛即時人〈一作仍〉竝命翩翻紫霄中羽翮相輝映
　　享文恭太子廟樂章
　　醴齊泛罇彛軒縣動干戚入室僾如在升階䖍所歴奮疾合威容定利舒皦澤方崇廟貌禮永被君恩錫楊於陵
　　楊於陵字達夫𢎞農人年十九擢進士第節度使韓滉奇之妻以女滉為相方權幸於陵不欲進取退廬建昌滉卒乃為膳部員外郎歴中書舍人戶部侍郎元和初出為嶺南節度使穆宗立遷戸部尚書以左僕射致仕於陵器量方峻節操堅明時人尊仰之卒贈司空詩三首
　　和權載之離合詩〈時為中書舍人〉
　　校徳盡珪璋才臣時所揚於情寄文律方茂經邦術王猷符〈一作三獻偕〉發揮十載契心期晝遊有嘉話書法無隠辭信茲酧和美言與芝蘭比昨來恣〈一作念〉吟繹日覺祛䝉鄙
　　郡齋有紫薇雙本自朱明接於徂暑其花芳馥數旬猶茂庭宇之內迥無其倫予嘉其美而能久因詩紀述〈於陵憲宗朝嘗為桂陽郡守詩為桂陽時作〉
　　晏朝受明命繼夏走天衢逮茲三伏𠉀息駕萬里途省躬既跼蹐結思多煩紆簿領幸無事宴休誰與娛內齋有嘉樹雙植分庭隅緑葉下成幄紫花紛若鋪摛霞晚舒豓凝露朝垂珠炎沴晝方鑠幽姿閒且都夭桃固難匹芍藥寜為徒懿此時節久詎同光景驅陶甄試一致品彚乃散殊濯質非受彩無心那奪朱粵予負羈縶留賞益踟躕通夕靡雲倦西南山月孤
　　贈毛仙翁
　　先生赤松侶混俗遊人間崑閬無窮路何時下故山千年猶孺質秘術救塵寰莫便沖天去雲雷不可攀許孟容
　　許孟容京兆長安人舉進士甲科貞元初為張建封從事四遷侍御史徳宗知其才徵為禮部員外郎遷給事中多所論奏元和中由太常卿為尚書左丞居官守正善拔士議論人物有大臣風采詩三首
　　答權載之離合詩〈時為給事中〉
　　史〈一作敏〉才司秘府文哲今超古亦有擅風騷六聯文墨曹聖賢三代意工㙯千金字化識從臣謡人推仙閣吏如登崑閬時口誦靈真詞孫簡下威鳯系霜瓊玉枝
　　奉和武相公春曉聞鶯
　　碧樹當窻啼曉鶯間關入夢聽難成千囘萬囀盡愁思疑是血魂哀困聲
　　享文恭太子廟樂章
　　觴牢具品管有節祝道寅恭神儀昭晰桐珪早貴象輅追設罄達樂成降歆豐潔
　　馮伉
　　馮伉魏州元城人大厯初舉五經又舉宏詞三遷膳部員外郎使澤潞不受幣徳宗以其清可用授醴泉令為著諭䝉書以勸俗韋渠牟薦為給事中再領國子祭酒卒贈禮部尚書詩三首
　　和權載之離合詩〈時為給事中〉
　　車馬退朝後聿懷在文友動詞宗伯雄重美良史功亦曾吟鮑謝二妙尤增價雨〈於葉反〉霜鴻唳天匝樹鳥鳴夜覃思各〈一作客〉縱橫早擅希代名息心欲焚硯自靦〈一作忝〉陪羣英
　　享文恭太子廟樂章二首
　　撰日瞻景誠陳樂張禮容秩秩羽舞煌煌肅將滌濯祗薦芬芳永錫繁祉思深享嘗
　　干旄羽籥相虧蔽一進一退殊行綴昔獻三雍盛禮容今陳六脩崇儀制
　　潘孟陽
　　潘孟陽侍郎炎之子以䕃進登博學宏辭母劉晏女也公卿多父友及外祖賔從故得薦用累至兵部郎中權知戶部侍郎年未四十憲宗初巡省江淮憲宗嘗誡江淮宣慰使鄭敬曰朕宮中用度一匹己上皆有簿領惟贈䘏貧民無所計筭卿宜體吾懷勿學潘孟陽奉使但務酣飲遊山寺也詩三首
　　和權載之離合詩
　　詠歌有離合永夜觀酬答笥中操綵牋竹簡何足編意深俱妙絶心契交情結計彼官接聯言初竝清切翔集本相隨羽儀良在斯煙雲競文藻因喜翫新詩
　　春日雪以迴文絶句呈張薦權徳輿〈一作春日雪寄上張二十九丈大監請招禮部權曹長迴文絶句時為戶部侍郎〉
　　春梅雜落雪發樹幾花開真須盡興飲仁里願同來
　　元日和布澤
　　至徳生成泰咸歡照育恩流輝霑萬物布澤在三元北闕祥雲迥東方嘉氣繁青陽初應律蒼玉正臨軒恩洽因時令風和比化原自慙同草木無以答乾坤
　　武少儀
　　武少儀元和中嘗為大理卿詩二首
　　和權載之離合詩〈時為子司業〉
　　少年慕時彥小悟〈一作晤〉文多變木鐸比羣英八方流徳聲雷陳美交契雨雪音塵繼〈一作寄〉恩顧各飛翔因詩覩瑰麗傅野絶遺賢人希有盛遷早欽風與雅日詠贈酬篇
　　諸葛丞相廟〈蜀志一作武𠉀祠〉
　　執簡焚香入廟門武𠉀神象儼如存因機定蜀延衰漢以計連吳振弱孫欲盡智能傾僣盜善持忠節轉庸昏宣王請戰貽巾幗始見才吞亦氣〈一作勢〉吞












　　御定全唐詩巻三百三十
　　欽定四庫全書
　　御定全唐詩巻三百三十一
　　段文昌
　　段文昌字墨卿一字景初貞元初授校書郎累擢翰林學士中書舍人穆宗即位拜中書侍郎同中書門下平章事未踰年出為劍南西川節度使文宗立拜御史大夫節度淮南徙荊南終西川節度集三十巻今存詩四首
　　享太廟樂章
　　肅肅清廟登顯至徳澤周八荒兵定四極生物咸遂羣盜滅息明聖欽承子孫千億
　　題武擔寺西臺
　　秋天如鏡空棲閣盡玲瓏水暗餘霞外山明落照中鳥行看漸逺松韻聽難窮今日登臨意多歡語笑同
　　晚夏登張儀樓呈院中諸公
　　重樓窗戸開四望斂煙埃逺岫林端出清波城下廻乍
　　疑蟬韻促稍覺雪風來併起鄉關思銷憂在酒杯
　　還別業尋龍華山寺廣宣上人
　　十里惟聞松桂風江山忽轉見龍宮正與休師方話舊風煙幾度入樓中
　　姚向
　　姚向長慶二年西川節度判官詩二首
　　奉陪段相公晚夏登張儀樓
　　秦相駕羣材登臨契上台查從銀漢落江自雪山來儷曲親流火凌風洽小杯帝鄉如在目欲下盡裴囘
　　和段相公登武擔寺西臺
　　開閣錦城中餘閒訪梵宮九層連晝景萬象寫秋空天半將身到江長與海通提擕出塵土曽是穆清風溫㑹
　　溫㑹以殿中侍御史為西川安撫判官詩二首
　　和段相公登武擔寺西臺
　　桑臺煙樹中臺榭造雲空眺聽逢秋興篇辭變國風坐愁髙鳥起笑指逺人同始愧才情薄躋攀繼韻窮
　　奉陪段相公晚夏登張儀樓
　　危軒重疊開訪古上裴囘有舌嗟秦策飛梁駕楚材雲霄隨鳯到物象為詩來欲和闗山意巴歌調更哀李敬伯
　　李敬伯西川觀察巡官試大理評事詩二首
　　和段相公登武擔寺西臺
　　臺上起涼風乘閒覽歳功自隨台席貴盡許羽觴同樓殿斜暉照江山極望通賦詩思共樂俱得詠時豐
　　奉陪段相公晚夏登張儀樓
　　層屋架城隈賔筵此日開文鋒摧八陣星分應三台望雪煩襟釋當歡逺思來披雲霄漢近蹔覺出塵埃姚康
　　姚康字汝諧下邽人登元和十五年進士第試右武衛曹參軍劍南觀察推官大中時終太子詹事詩四首
　　奉陪段相公晚登張儀樓
　　登覽值晴開詩從野思來蜀川新草木秦日舊樓臺池景揺中座山光接上台近秋宜晚景極目斷浮埃
　　和段相公登武擔寺西臺
　　松逕引清風登臺古寺中江平沙岸白日下錦川紅疎樹山根淨深雲鳥跡窮自慚陪末席便與九霄通
　　禮部試早春殘雪
　　微暖春潛至輕明雪尚殘銀鋪光漸濕珪破色仍寒無柳花常在非秋露正團素光浮轉薄皓質駐應難幸得依隂處偏宜帶月看玉塵銷欲盡窮巷起袁安
　　賦得巨魚縦大壑
　　水府乘閒望圓波息躍魚從來暴泥久今日脫泉初得志寜相忌無心任宛如龍門應可度鮫室豈常居掉尾方窮樂遊鱗毎自舒乘流千里去風力藉吹噓


　　御定全唐詩巻三百三十一
