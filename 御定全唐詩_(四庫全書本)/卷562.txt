　　欽定四庫全書
　　御定全唐詩巻五百六十二
　　劉威
　　劉威㑹昌時人詩二十七首
　　早春
　　曉來庭戶外草樹似依依一夜東風起萬山春色歸冰消泉派動日暖露珠晞巳醖看花酒嬌鶯莫預飛
　　傷春感懐
　　花飛惜不得年長更堪悲春盡有歸日老來無去時風前千片雪鏡裏數莖絲腸斷青山暮獨攀楊桞枝
　　閏三月
　　三年皆一閏此閏勝常時莫怪花開晩都縁春盡遲節分炎氣近律應蕙風移夢得成胡蝶芳菲幸不遺
　　早秋遊湖上亭
　　危亭秋尚早野思巳無窮竹葉一尊酒荷香四座風曉煙孤嶼外歸鳥夕陽中漸愛湖光冷移舟月滿空
　　宿漁家
　　竹屋清江上風煙四五家水園分芰葉鄰界認蘆花雨到魚翻浪洲廻鳥傍沙月明何處去片片席帆斜
　　旅中早秋
　　金威生止水爽氣遍遙空草色蕭條路槐花零落風夜來萬里月覺後一聲鴻莫問前程事颯然沙上蓬
　　早秋西歸有懐
　　求歸方有計惜別更堪愁上馬江城暮出郊山戍秋暗銷何限事白盡去年頭莫怪頻惆悵異鄉難再遊
　　冬夜旅懐
　　寒窗危竹枕月過半牀隂嫩葉不歸夢晴蟲成苦吟酒無通夜力事滿五更心寂寞誰相似殘燈與素琴
　　塞上作
　　蕭蕭隴水側落日客愁中古塞一聲笛長沙千里風鳥無棲息處人愛戰爭功數夜城頭月彎彎如引弓
　　秋日寄陳景孚秀才
　　征車日巳逺物候尚淒淒風葉青桐落露花紅槿低心隨秦國逺夢到楚山迷卻恨銜蘆鴈秋飛不向西
　　冬日送友人西歸
　　北風吹別思杳杳度雲山滿望是歸處一生猶未閒知音方見譽浮宦久相闗空有心如月同君千里還
　　感寓
　　海竭山移歳月深分明齊得世人心顔囘徒恨少成古彭祖何曾老至今須向道中平貴賤還從限內任浮沈他年免似驪山鬼信有蓬萊不可尋
　　七夕
　　烏鵲橋成上界通千秋〈一作年〉靈㑹此宵同雲收喜氣星樓曉〈一作橋滿〉香〈一作雨〉拂輕〈一作香〉塵玉〈一作月〉殿空翠輦不行青草路金鑾徒候〈一作恨〉白榆風綵盤花閣無窮意只在遊絲一縷中
　　晩春陪王員外東塘遊宴
　　水綠山青春日長政成因暇泛囘塘初移栁岸笙歌合欲過蘋洲羅綺香共濟已驚依玉樹隨流還許醉金觴一聲畫角嚴城暮雲雨分時滿路光
　　遊東湖黃處士園林
　　偶向東湖更向東數聲雞犬翠㣲中遙知楊柳是門處似隔芙蓉無路通樵客出來山帶雨漁舟過去水生風物情多與閒相稱所恨求安計不同
　　題許子正處士新池
　　坐愛風塵日已西功成得與化工齊巧分孤島思何逺欲似五湖心易迷漸有野禽來試水又憐春草自侵隄那堪更到芙蓉拆晚夕香聫桃李蹊
　　旅懷
　　物態人心漸渺茫十年徒學釣滄浪老將何面還吾土夢有驚魂在楚鄉自是一身嫌茍合誰憐今日欲佯狂無名無位卻無事醉落烏紗臥夕陽
　　早秋歸
　　數口飄零身未迴夢魂遙斷越王臺家書欲寄鴈飛逺客恨正深秋又來風解綠楊三署冷月當銀漢四山開茫茫歸路在何處砧杵一聲心已摧
　　歐陽示新詩因貽四韻
　　衝戞瑤瓊得至音數篇清越應南金都由苦思無休日已證前賢不到心風入寒松聲自古水歸滄海意皆深欲知字字驚神鬼一氣秋時試夜吟
　　尉遲將軍
　　天仗擁門希授鉞重臣入夢豈安金江河定後威風在社稷危來寄託深扶病暫將弓試力感恩重與劍論心明妃若遇英雄世青塜何由怨陸沈
　　贈歐陽秀才
　　桐上知音日下身道光誰不仰清塵偶來水館逄為客舊熟詩名似故人永日空驚滄海闊何年重見白頭新權門要路應行遍閒伴山夫一夜貧
　　贈道者
　　五雲深處有真仙嵗月催多卻少年入郭不知今世事賣丹猶覓古時錢閒尋白鹿眠瑤草暗摘紅桃去洞天時向人間深夜坐鬼神長在藥嚢邊
　　贈道者
　　道帔輕裾三島雲綠髯長占鏡中春髙風已駕祥鸞馭浮世休驚野馬塵過海獨辭王母面度關誰識老聃身儒生也愛長生術不見人間大笑人
　　遣懷寄歐陽秀才
　　地上江河天上烏百年流轉只須臾平生門過日將日欲老始知吾負吾似豹一斑時或有如龜三顧豈全無古來晩逹人何限莫笑空枝猶望蘇
　　送元秀才入道
　　不教榮樂損天機願逐鸞皇次第飛明月滿時開道帔俗塵飄處脫儒衣只攜仙籍還金洞便與時流隔翠㣲空有緘題報親愛一千年後始西歸
　　三閭大夫
　　三閭一去湘山老煙水悠悠痛古今青史已書殷鑒在詞人勞詠楚江深竹移低影潛貞節月入中流洗恨心再引離騷見㣲㫖𡧓敎漁父㑹昇沈
　　傷曽秀才馬
　　買得龍媒越水濆輕桃細杏色初分秋歸未遇陽闗日夜魄忽鎖隂塞雲吳練已知隨影沒朔風猶想帶嘶聞臨軒振策休惆悵坐致煙霄只在君
　　李玖
　　李玖歙州巡官詩八首
　　噴玉泉㝠㑹詩八首〈纂異記曰㑹昌元年孝亷許生下第東歸次夀安甘棠館西逄白衣叟雲赴噴玉泉與三四君子追舊遊至泉所見四丈夫有少年神貌揚揚者有短小氣宇落落者有長大少鬚髯者有清㾘言語瞻視疾速者皆金紫坐泉傍謂叟曰玉川來何遲叟曰適憩前館偶見西楹題詩晦其姓名有似為座中一二公者吟諷少駐耳因述其詩座中皆掩面慟哭神貌揚揚者曰作詩人得非伊水上受我推食解衣之士乎久之各賦噴玉泉感舊遊書懐詩詩成各自吟諷長號數四響動岩谷慘無言語而別按四丈夫甘露四相也玉川盧仝也伊水受恩之士玖自謂噴玉泉在河南壽安縣傳載雲山水絶勝太和中遊者始盛王涯傳別墅有佳木流泉詳詩意墅正在此泉上也〉
　　白衣叟途中吟二首
　　春草萋萋春水綠野棠開盡飄香玉繡嶺宮前鶴髮人猶唱開元太平曲
　　厭世逃名者誰能答姓名曾聞王樂否眷取路傍情
　　白衣叟述甘棠館西楹詩
　　浮雲淒慘日㣲明沈痛將軍負罪名白晝呌閽無近戚縞衣飲氣只門生佳人暗泣填宮淚廐馬連嘶換主聲六合茫茫皆漢土此身無處哭田橫
　　白衣叟噴玉泉感舊遊書懐
　　樹色川光向晩晴舊曾遊處事分明䑕穿月榭荊榛合草掩花園畦壠平跡陷黃沙仍未寤罪標青簡竟何名傷心谷口東流水猶噴當時寒玉聲
　　四丈夫同賦
　　鳥啼鶯語思何窮一世榮華一夢中李固有寃藏蠧簡鄧攸無子續清風文章髙韻傳流水絲管遺音託草蟲春月不知人事改閒垂光影照洿宮〈少年神貌揚揚者〉
　　桃蹊李徑盡荒涼訪舊尋新益自傷雖有衣衾藏李固終無表疏雪王章羇魂尚覺霜風冷朽骨徒驚月桂香天爵竟為人爵悞誰能髙叫問蒼蒼〈短小器宇落落者〉落花寂寂草綿綿雲影山光盡宛然壊室基摧新石鼠瀦宮水引故山泉青雲自致慚天爵白首同臨感昔賢惆悵林間中夜月孤光曾照讀書筵〈清瘦瞻視疾速者〉新荊棘路舊衡門又駐髙車㑹一尊寒骨未沾新雨露春風不長敗蘭蓀丹誠豈分埋幽壤白日終希照覆盆珍重昔年金谷友共來泉際話幽魂〈長大少髭髯者〉
　　潘唐
　　潘唐㑹昌時人詩一首
　　下第歸宜春酬黃頗餞別
　　聖代澄清雨露均獨懐惆悵出咸秦永明未薦相如賦故國猶慚季子貧御苑鍾聲臨逺水都門樹色背行塵一從此地曽攜手益羨江頭桃李春
　　御定全唐詩巻五百六十二
