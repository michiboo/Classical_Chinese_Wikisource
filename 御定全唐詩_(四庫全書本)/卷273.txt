　　欽定四庫全書
　　御定全唐詩卷二百七十三
　　戴叔倫
　　戴叔倫字幼公潤州金壇人劉晏管鹽鐡表主運湖南嗣曺王臯領湖南江西表佐幕府臯討李希烈留叔倫領府事試守撫州刺史俄即真遷容管經畧使綏徠蠻落威名流聞徳宗嘗賦中和節詩遣使者寵賜世以為榮集十卷今編詩二卷
　　獨不見
　　前宮路非逺舊苑春將遍玉戸看早梅雕梁數飛〈一作歸〉燕身輕逐舞袖香暖傳歌扇自和秋風詞長侍昭陽殿誰信後庭人年年獨不見
　　去婦怨
　　出戸不敢啼風悲日悽悽心知恩義絶誰忍分明別下坂車轔轔畏逢鄉里親空持牀前幔卻寄家中人忽辭王吉去為是秋胡死若〈一作欲〉比今日情煩寃不相似
　　古意
　　悠悠南山雲濯濯東流水念我平生歡托居在東里失既不足憂得亦不為喜安貧固其然䖏賤寜獨恥雲閒〈一作開〉虛我心水清澹吾味雲水俱無心斯可長伉儷
　　南野
　　治田長山下引流坦溪曲東山有遺塋南野起新築家世素業儒子孫鄙食祿披雲朝出畊帶月夜歸讀身勩竟忘疲團團欣在目野芳緑可採泉羙清可掬茂樹延晚涼早田𠉀秋熟茶烹松火紅酒吸荷杯緑解佩臨清池撫琴看脩竹此懐誰與同此樂君所獨
　　曽逰
　　泊舟古城下髙閣快登眺大江㑹彭蠡羣峰豁𤣥嶠清影涵空明黛色凝逺照碑留太史書詞刻長公調絶粒感楚囚丹衷猶照耀懐哉不可招憑闌一悲嘯
　　江行
　　漾舟晴川裏掛席𠉀風生臨泛何容與愛此江水清蘆洲隱遙嶂露日映孤城自顧踈野性屢忘鷗鳥情聊復於時顧暫欲解塵纓驅馳非吾願虛懐浩巳盈
　　孤鴻篇
　　江上雙飛鴻飲啄行相隨翔風一何厲中道傷其雌顧影明月下哀鳴聲正悲巳無矰𥐊患豈乏稻粱資嗈嗈慕儔匹逺集清江湄中有孤文鵷翩翩好容儀共欣相知遇畢志同棲遲野田鴟鴞鳥相妒復相疑鴻志〈一作鵷鴻〉不汝較奮翼〈一作羽〉起髙飛焉隨腐鼠欲負此雲霄期
　　感懐二首
　　尺帛無長裁淺水無長流水淺易成枯帛短誰人収人生取捨間趨競固非優舊交跡雖踈中心自雲稠新交意雖宻中道生怨尤踟躕復踟躕世路今悠悠
　　主人飲君酒勸君弗相違但當盡𢎞量觴至無復辭人生百年中㑹合能㡬時不見枝上花昨滿今漸稀花落還再開人生無少期古來賢達士飲酒不復疑
　　喜雨
　　閒居倦時燠開軒俯平林雷聲殷遙空雲氣布層陰川上風雨來灑然滌煩襟田家共歡笑溝澮亦已深團團聚鄰曲斗酒相與斟樵歌野田中漁釣滄江潯蒼天暨有念悠悠終我心
　　歎葵花
　　今日見花落明日見花開花開能向日花落委蒼苔自不同凡卉看時㡬日〈一作日㡬〉廽
　　從軍行
　　丈夫四方志結髮事逺逰逺逰歴燕薊獨戍邉城陬西風隴水寒明月關山悠〈一作愁〉酬恩仗孤劍十年弊貂裘封侯屬何人蹉跎雪盈頭老馬思故櫪窮鱗憶深流彈鋏動深慨浩歌氣橫秋報國期努力功名良見収九日與敬䖏士左學士同賦採菊上東山便為首句
　　採菊上東山山髙路非逺江湖乍遼敻城郭亦在眼晝日市井喧閏年禾稼晚開尊㑹佳客長嘯臨絶巘戱鶴唳且閒斷雲輕不捲鄉心各萬里醉話時一展喬木列遙天殘陽貫平坂徒憂征車重自笑謀慮淺卻顧郡齋中寄傲與君同
　　奉天酬別鄭諫議雲逵盧拾遺景亮見別之作〈一夲無雲逵盧拾遺景亮見別之作〉
　　巨孽盜都城傳聞天下驚陪臣九江畔走馬來赴難伏奏見龍顔旋持手詔還單車〈一作車馬〉不可駐朱檻未遑攀故人出相餞共悲行路難臨岐荷贈言對酒獨傷魂世故山川險憂多思慮昏重陰蔽芳月疉嶺明舊雪泥積轍更深木氷花不發鄭君間世賢忠孝乃雙全大義棄妻子至淳易生死知心三四人越境千餘里駿馬帳前發驚塵路傍起樓頭俛首看莫敢相留止拜闕奏〈一作奉〉良圗留中沃聖謨洗兵救衛〈一作収魏〉郡誘敵討幽都名亞典屬國良選諫大夫從容九霄上談笑授〈一作解〉陰符盧生冨才術特立居近宻採掇獻吾君朝〈一作明〉廷視聴新寛饒狂自比汲黯直為鄰就列繼三事主文當七人可憐長守道不覺五逢春昔去城南陌各為天際客關河煙霧深寸歩音塵隔羇旅忽相遇別離又茲夕前悲涕未乾後喜心巳慼而我方老大頗為風廹夫君並少年何爾鬢鬚白惆悵語不盡裴囬情轉劇一尊自共持以慰長相憶
　　梧桐
　　亭亭南軒外貞幹脩且直廣葉結青陰繁花連素色天資〈一作然〉韶雅性不愧知音識
　　孤石
　　迥若千仞峰孤危不盈尺早晚他山來猶帶煙雨跡貞堅自有分不亂和氏璧
　　花
　　花發炎景中芳春獨能乆因風任開落向日無先後若待秋霜來蘭蓀共何有
　　竹
　　卷籜正離披新枝復䝉密翛翛月下聞褭褭林際出豈獨對芳菲終年色如一
　　懐素上人草書歌
　　楚僧懐素工草書古法盡能新有餘神清骨竦意真率醉來為我揮徤筆始從破體變風姿一一花開春景遲忽為壯麗就枯澀龍蛇騰盤獸屹立馳毫驟墨劇奔駟滿坐失聲看不及心手相師勢轉奇詭形怪狀翻合冝人〈一作有〉人細〈一作若〉問此中妙懐素自言初不知
　　女耕田行
　　乳燕入巢筍成竹誰家二女種新榖無人無牛不及犁持刀斫地翻作泥自言家貧母年老長兄從軍未娶嫂去年災疫牛囤空截絹買刀都市中頭巾掩面畏人識以刀代牛誰與同姊妺相攜心正苦不見路人唯見土疏通畦隴防亂苖〈一作田〉整頓溝塍待時雨日正南崗下餉歸可憐朝雉擾驚飛東鄰西舍花發盡共惜餘芳涙滿衣
　　栁花歌送客往桂陽
　　滄浪渡頭栁花發斷續因風飛不絶揺煙拂水積翠間綴雪含霜誰忍攀夾岸紛紛送君去鳴櫂孤尋到何䖏移家深入桂水源種栁新成花更繁定知別後消𣪚盡卻憶今朝傷旅魂
　　邉城曲
　　人生莫作逺行客逺行莫戍黃沙磧黃沙磧下八月時霜風裂膚百草衰塵沙晴天迷道路河水悠悠向東去胡笳聴徹雙淚流羇魂〈一作浮雲〉慘慘生邉愁原頭獵火〈一作犬〉夜相向馬蹄蹴蹋層氷上不似京華俠少年清歌妙舞落花前
　　屯田詞
　　春來耕田遍沙磧老稚欣欣種禾麥麥苖漸長天苦晴土乾確確鉏不得新禾未熟飛蝗生青苖食盡餘枯莖捕蝗歸來守空屋嚢無寸帛缾無粟十月移屯來向城官教去伐南山木驅牛駕車入山去霜重草枯牛凍死艱辛歴盡誰得知望斷天南淚如雨
　　巫山髙
　　巫山峩峩髙挿天危峰十二凌紫煙瞿塘嘈嘈急如洄流勢逆將覆船雲梯豈可進百尺那能牽陸行巉巖水不前灑淚向流水淚歸東海邉含愁對明月明月空自圎故鄉囬首思綿綿側身天地心茫然
　　早春曲
　　青樓昨夜東風轉錦帳凝寒覺春淺垂楊搖絲鶯亂啼褭褭煙光不堪剪博山吹雲龍腦香銅壺滴愁更漏長玉頰啼紅夢初醒羞見青鸞鏡中影儂家少年愛逰逸萬里輪蹄去無跡朱顔未衰消息稀腸斷天涯草空碧
　　白薴詞
　　舘娃宮中露華冷月落啼鵶散金井呉王扶頭酒初醒秉燭張筵樂清景羙人不眠憐夜永起舞亭亭亂花影新裁白薴勝紅綃玉佩珠纓金歩揺囬鸞轉鳯意自嬌銀箏錦瑟聲相調君恩如水流不斷但願年年此同〈一作同此〉宵東風吹花落庭樹春色催人等閒去大家為歡莫延佇頃刻銅龍報天曙
　　行路難
　　出門行路難冨貴安可期淮陰不免惡少辱阮生亦作窮途悲顛倒英雄古來有封侯卻屬屠沽兒長安車馬隨輕肥青雲賔從紛交馳白眼向人多意氣宰牛烹羊如折葵讌樂寜知白日短時時醉擁雙蛾眉揚雄閉門空讀書門前碧草春離離不如拂衣且歸去世上浮名徒爾為
　　相思曲
　　髙樓重重閉明月腸斷僊郎〈一作先年〉隔年〈一作江〉別紫簫橫笛寂無聲獨向瑤窗坐愁絶魚沉雁杳天涯路始信人間別離苦恨滿牙床翡翠衾怨折金釵鳯皇股井深轆轤嗟綆短衣帶相思日應緩將刀斫水水復連揮刃割情情不斷落紅亂逐東流水一㸃芳心為君死妾身願作巫山雲飛入仙郎夢魂裏
　　送別錢起
　　陽關多古調無奈醉中聞歸夢呉山逺離情楚水分孤舟經暮雨征路入秋雲後夜同明月山窗定憶君
　　送張南史
　　陋巷無車轍煙蘿總是春賈生獨未達原憲竟忘貧草座留山月荷衣逺洛塵最憐知巳在林下訪閒人
　　春日早朝應制
　　仙仗肅朝官承平聖主歡月沈宮漏靜雨濕禁花寒丹荔來金闕朱櫻貢玉盤六龍扶御日只許近臣看
　　早行寄朱山人放
　　山曉旅人去天髙秋氣悲明河川上沒芳草露中衰〈一作滋〉此別又千〈一作萬〉里少年能㡬時心知〈一作青冥〉剡溪路聊且寄前〈一作心與謝公〉期
　　除夜宿石頭驛〈一作石橋館〉
　　旅館誰相問寒燈獨可親一年將盡夜萬里未歸人寥落悲前事支〈一作覊〉離笑此身愁〈一作衰〉顔與衰〈一作愁〉鬢明日又〈一作去〉逢春
　　呉明府自逺而來留宿〈一作盧新呉航忽逺至留宿弊居〉
　　出門逢故友衣服滿塵埃嵗月不可問山川何䖏來綺〈一作倚〉城容弊宅散職寄靈臺自〈一作願〉此留君醉相歡得㡬囬
　　客夜與故人偶集〈一作江鄉故人偶集客舍〉
　　天秋月又滿城闕夜千重還作江南㑹翻疑夢裏逢風枝驚暗〈一作鳴散〉鵲露草覆寒蛩羇旅長〈一作常〉堪醉相留畏曉鐘
　　送友人東歸〈一作逢許評事　一作方干詩題雲送盧評事東歸〉
　　萬里楊栁色出關送〈一作逢〉故人輕煙拂流水落日照行塵積夢江湖闊〈一作逺〉憶家兄弟貧裵囬㶚亭上不語自〈一作共〉傷春
　　江上別張歡〈一作勸〉
　　年年五湖上厭見五湖春長醉非關酒多愁不為貧山川〈一作舊山〉迷道路伊〈一作清〉洛困〈一作暗〉風塵今日扁舟別俱為滄海人
　　廣陵送趙〈一作王〉主簿自蜀歸絳州寜覲〈一本無絳州寜覲四字〉
　　將歸汾水上逺省〈一作自〉錦城來巳泛西江盡仍隨北鴈廽暮雲征馬速曉月故關開漸向庭闈近留君醉一杯
　　別友人〈一作汝南逢董校書又作別董校書〉
　　擾擾倦行役相逢陳蔡間如何〈一作何為〉百年內不見一人閒對酒惜餘景問程愁亂山秋風萬里道〈一作至〉又出〈一作度〉穆陵關
　　宿南城盛夲道懐皇甫冉
　　暑夜宿南城懐人夢不成髙樓邀落月疉鼓送殘更隔浦雲林近滿川風露清東碕不可見矯首若為情
　　暉上人獨坐亭
　　蕭條心境外兀坐獨參禪蘿月明盤石松風落澗泉性空長入定心悟自通𤣥去住渾無跡青山謝世緣
　　送崔融
　　王者應無敵天兵動逺征建牙連𦍤漠飛騎入胡城夜月邉塵影秋風隴水聲陳琳能草檄含笑出長平
　　逰少林寺
　　歩入招提路因之訪道林石龕蒼蘚積香徑白雲深雙樹含秋色孤峰起夕陰屧廊行欲遍囬首一長吟
　　崇徳道中
　　暖日菜心稠晴煙麥穂抽客心雙去翼歸夢一扁舟廢塔巢雙鶴長波漾白鷗關山明月到愴惻十年逰
　　雨
　　歴歴愁心亂迢迢獨夜長春㠶江上雨曉鏡鬢邉霜啼鳥雲山靜落花溪水香家人亦念我與汝黯相忘
　　過賈誼宅
　　一謫長沙地三年歎逐臣上書憂漢室作賦弔靈均舊宅秋〈一作愁〉荒草西風客薦〈一作薦客〉蘋淒涼囬首䖏不見洛陽人
　　冬日有懐李賀長吉
　　嵗晚齋居寂情人動我思每因一尊酒重和百篇詩月冷猨啼慘天髙雁去遲夜郎流落乆何日是歸期
　　送郎士元
　　白髮金陵客懐歸不暫留交情分兩地行色載孤舟黃葉蟬吟晚滄江鴈送秋何年重㑹此詩酒復追逰
　　春江獨釣
　　獨釣春江上春江引趣長斷煙棲草碧流水帶花香心事仝沙鳥浮生寄野航荷衣塵不染何用濯滄浪
　　山居即事
　　巖雲掩竹扉去鳥帶餘暉地僻生涯薄山深俗事稀飬花分宿雨翦葉補秋衣野渡逢漁子同舟蕩月歸
　　賦得長亭栁
　　濯濯長亭栁陰連灞水流雨搓金縷細煙褭翠絲柔送客添新恨聴鶯憶舊逰贈行多折取那得到深秋
　　客中言懐
　　白髮照烏紗逢人只自嗟官閒如致仕客乆似無家夜雨孤燈夢春風㡬度花故園歸有日詩酒老生涯
　　山行
　　山行分曙色一路見人稀野鳥啼還歇林花墮不飛雲迷棲鶴寺水澀釣魚磯囬首天將暝逢僧話未歸
　　春日訪山人
　　逺訪山中客分泉謾煮茶相攜林下坐共惜鬢邉華歸路逢殘雨沿溪見落花𠉀門童子問逰樂到誰家
　　臥病
　　門掩青山臥莓苔積雨深病多知藥性客乆見人心衆鳥趨林健孤蟬抱葉吟滄洲詩社散無夢盍朋簮
　　贈月溪羽士
　　月明溪水上誰識歩虛聲夜靜金波冷風微玉練平自知塵夢逺一洗道心清更弄瑤笙罷秋空鶴又鳴
　　贈行腳僧
　　補衲隨緣住難違〈一作維〉塵外蹤木杯能渡水鐡鉢肻䧏龍到䖏棲雲榻何年臥雪峰知師歸日近應偃舊房松
　　重逰長真寺
　　同到長真寺青山四面同鳥啼花竹暗人散屍庭空蒲澗千年雨松門午夜風舊逰悲往日囬首各西東
　　晚望
　　山氣碧氤氳深林帶夕曛人歸孤嶂晚犬吠隔溪雲杉竹何年種煙塵此地分桃源寜異此猶恐世間聞
　　寄贈翠巖奉上人
　　蘭若倚西岡年深松桂長似聞葛洪井還近賛公房掛衲雲林淨翻經石榻涼下方一囬首煙露日蒼蒼
　　過龍灣五王〈一夲無此二字〉閣訪友人不遇
　　野橋秋水落江閣暝煙微白日又欲午髙人猶未歸青林依古〈一作石〉塔虛舘靜柴扉坐乆思題字翻憐柿葉稀
　　與友人過山寺
　　共有春山興幽尋此日同談詩訪靈徹入社愧陶公竹暗閒房雨茶香別院風誰知塵境外路與白雲通
　　賦得古井〈一夲無此四字〉送王明府
　　古井庇幽亭㳙㳙一竇明仙源通海水靈液孕山精乆旱寜同涸長年秪自清欲彰貞白操酌獻使君行
　　送耿十三湋復往遼海
　　仗劍萬里去孤城遼海東旌旗愁落日鼓角壯悲風野迥邉塵息烽消戍壘空轅門正休暇投䇿拜元戎
　　寄禪師寺華上人次韻三首
　　百年渾是客白髪總盈顛佛國三秋別雲臺五色連朝盤香積飯夜甕落花泉遙憶談𤣥地月髙人未眠禪心如落葉不逐曉風顛猊坐翻蕭瑟臯比喜接連芙蓉開紫霧湘玉映清泉白晝談經罷閒從石上眠徳士名難避風流學濟顛禮羅加璧至薦鶚與雲連塵世休飛錫松林且枕泉近聞離講席聴雨半山眠
　　獨坐
　　白髮懐閩嶠丹心戀薊門官閒勝道院宅逺類荒村二月霜花薄羣山雨氣昬東菑春事及好向野人論
　　李大夫見贈因之有呈
　　何言訪衰疾旌斾重淹留謝禮誠難荅裁詩豈易酬江清寒照動山迥野雲秋一醉龍沙上終歡勝舊逰
　　長沙〈一作亭〉送梁副端歸京
　　奏書歸闕下祖帳出湘東滿座他鄉別何年此㑹同藉芳憐岸草聞笛怨江風且莫乗流去心期在醉中
　　和尉遲侍郎夏杪聞蟬
　　楚人方苦熱柱史獨聞蟬晴日暮江上驚風一葉前蕩搖清管雜幽咽野風傳旅舍聞君聴無由更晝眠
　　和李相公勉晦日蓬池逰宴〈同字〉
　　髙㑹吹臺中新年月桂空貂蟬臨野水旌斾引春風細草縈斜岸纖條出故叢微文復看獵寜與解神同
　　彭婆館逢韋判官使還
　　受辭分路逺㑹府見君稀雨雪經年去軒車此日歸暮春愁見〈一作更〉別乆客順〈一作喜〉相依寂寞伊川上楊花空自飛
　　酬別劉九郎評事傳〈一作專〉經同泉字
　　舉袂〈一作袖〉掩離枉〈一作聴〉君愁思篇忽驚池上鷺〈一作鶩〉下〈一作正〉咽隴頭泉對牖墻陰滿臨扉日影圎賴聞黃太守章句此中傳
　　漢南遇方評事〈一作㐮州遇房評事由〉
　　移家住漢陰不復問〈一作向〉華簮貰酒冝城近燒田夢澤深暮山逢鳥入寒水見魚沈與物皆無累終年愜本心
　　湘中懐古
　　昔人從逝水有客弔秋風何意千年隔論心一日同楚亭方作亂漢律正酬功倐忽桑田變䜛言亦巳空
　　京口懐古
　　大江橫萬里古渡渺千秋浩浩波〈一作風〉聲險蒼蒼天色愁三方歸漢鼎一水限吳州霸國今何在清泉〈一作波〉長自流
　　逄友生言懐〈一作別〉
　　安親非避地羇旅十餘年道長時流許家貧故舊憐相逢今嵗暮逺別一方偏去住俱難説江湖正𣺌然
　　長門怨
　　自憶專房寵曾居第一流移恩向他䖏〈一作何䖏去一作向何去〉暫妒不容収夜靜〈一作乆一作夕〉管〈一作絲管〉絶月明宮殿秋空將舊時意長望鳯皇樓
　　郊園即事寄蕭侍郎〈一作呈蕭常州復〉
　　衰鬢辭餘秩秋風入故園結茅成暖室汲〈一作修〉井及清源鄰里桑麻接兒童笑語喧終朝非役〈一作貴無〉役聊寄〈一作向〉逺人言
　　贈韋評事儧
　　與道共浮沈人間嵗月深是非園吏夢憂喜〈一作得失〉塞翁心細草〈一作竹〉誰開徑芳條自結陰由來居物外無事可抽簮
　　送少微上人入蜀
　　十方俱是夢〈一作知不繫〉一念偶尋山望剎經巴寺持瓶向蜀關亂猨心夲定流水性長閒世俗多離別〈一作恨〉王城㡬日還
　　送道䖍上人逰方〈一作方干詩〉
　　律儀通外學詩思入禪〈一作𤣥〉關煙景隨緣到〈一作人別〉風姿〈一作標〉與道閒貫花留靜室咒水度空山誰識浮雲意悠悠天地間
　　送嵩律師頭陁寺
　　相傳五部學更有一人成此日靈山去〈一作此夕分身去〉何方半座迎麻衣逢雪暖草履〈一作屣〉躡雲輕若見中林石應知第四生
　　舟中見雨
　　今夜初聴雨江南杜若青功名何鹵莾兄弟總彫零夢逺愁蝴蝶情深愧鶺鴒撫孤終日意身世尚流萍
　　送僧南歸
　　兵塵猶澒洞僧舍亦徴求師向江南去予方轂下留風霜兩足白宇宙一身浮歸及梅花發題詩寄隴頭
　　江干
　　江干望不極樓閣影繽紛水氣多為雨人煙逺是雲予生何濩落客路轉辛勤楊栁牽愁思和春上翠帬
　　過友人隱居
　　瀟灑絶塵喧清溪流遶門水聲鳴石瀨蘿影到林軒地靜留眠鹿庭虛下飲猨春花正夾岸何必問桃源
　　宿天竺寺曉發羅源
　　黃昏投古寺深院一燈明水砌長杉列風廊敗葉鳴山雲留別偈王事速歸程迢遰羅源路輕輿𠉀曉行
　　留宿羅源西峰寺示輝上人
　　一宿西峰寺塵煩暫覺清逺林生夕籟髙閣起鐘聲山寂僧初定廊深火自明雖雲殊出䖏聊與説無生
　　題橫山寺
　　偶入橫山寺湖山景冣幽露涵松翠濕風湧浪花浮老衲供茶盌斜陽送客舟自緣歸思促不得更遲留
　　泛舟
　　風軟扁舟穩行依緑水堤孤尊秋露滑短櫂晚煙迷夜靜月初上江空天更低飄飄信流去悞過子猷溪
　　宿靈巖寺
　　馬疲盤道峻投宿入招提雨急山溪漲雲迷嶺樹低涼風來殿角赤日下天西偃腹虛簷外林空鳥恣啼
　　江上別劉駕
　　天涯芳草遍江路又逢春海月留人醉山花笑客貧離杯傾祖帳征騎逐行塵囬首風流地登臨少一人
　　南軒
　　野居何䖏是軒外一橫塘座納薰風細𬖄垂白日長面山如對畫臨水坐流觴更愛閒花木欣欣得向陽
　　泊鴈
　　泊鴈鳴深渚收霞落晚川柝隨風歛陣樓映月低漠漠汀㠶轉幽幽岸火然壑危通細路溝曲繞平田
　　廵諸州漸次空靈戍〈一無廵諸州三字〉
　　寒盡鴻先至〈一作去〉春〈一作江〉囬客未歸蚤知名是病〈一作幻〉不敢繡為衣霧積川原暗山多郡縣稀明朝下湘岸更逐鷓鴣飛
　　潭州使院書情寄江夏賀蘭副端
　　雲雨一蕭散悠悠關復〈一作路〉河俱從汎舟役近隔洞庭波楚〈一作春〉水去不盡秋風今又過無因得相見卻恨寄書多
　　過栁〈一作郴〉州
　　地盡江〈一作江盡湘〉南戌山分桂北林火雲三月合石路九疑深暗谷隨風過危橋共鳥尋羈魂愁似〈一作巳愁一作䁑自〉絶不復待猨吟
　　經巴東嶺
　　巴山不可上徒馭亦裵囬舊棧欹難度朝雲濕未開瀑泉飛雪雨驚獸走風雷此去無停〈一作亭〉𠉀〈一作堠〉征人㡬日囬
　　過申州
　　萬人曾戰死㡬䖏見休兵井邑初安堵兒童未長成涼風吹古木野火入殘營牢落千餘里山空水復清
　　次下牢韻
　　獨立荒亭上蕭蕭對晚風天髙吳塞闊日落楚山空猨呌三聲斷江流一水通前程千萬里一夕宿巴東
　　潘䖏士宅會別
　　相邀寒影晚惜別故山空鄰里疎林在池塘野水通十年難遇〈一作多難〉後一醉㡬人同復此悲行子蕭蕭逐轉〈一作逺〉蓬
　　暮春沐髮晦日書懐寄韋功曺渢李録事從訓王少府純
　　朝沐敞南闈〈一作扉〉盤跚待日晞持〈一作揚〉梳髪更落覽鏡意多違吾友見嘗少春風去不歸登髙〈一作臨〉取〈一作至〉一醉猶可及芳菲
　　長安早春贈萬評事
　　春風歸〈一作過〉戚里曉日上花枝清管新鶯〈一作聲〉發重門細栁垂經過千騎客調笑五陵兒何事靈臺客〈一作宿〉狂歌自〈一作獨〉不知
　　留別宋䖏士
　　留歡方繼燭此㑹豈他人鄉里逰從舊兒童內外親夜深愁不醉老去別何頻莫折園中栁相看惜暮春
　　留別道州李使君圻
　　瀧路下丹徼郵童揮畫橈山囬千騎隱雲〈一作雪〉斷兩鄉遙漁滬擁寒溜畬田落逺燒維舟更相憶惆悵坐空〈一作通〉宵
　　將逰東都留別包諫議
　　衰容慙墨綬素舸逐秋風雲雨恩難報江湖意巳終縣當仙洞口路出故園東唯有新離恨長留夢寐中
　　㶚岸別友
　　車馬去遲遲離言未盡時看花一醉別㑹面㡬年期樵路商山館漁洲楚帝祠南登囬首䖏猶得望京師
　　臨川從事還別崔法曺
　　謬官辭獲免濫獄㑹平反逺與故人別龍鍾望所言陰天寒不雨古木夜多猨老病北歸去餘年學灌園
　　海上別薛舟〈一作丹〉
　　行旅悲揺落風波厭別離客程秋草逺心事故人知暮鳥翻江岸征徒起路岐自應無定所還似欲相隨
　　婺州路別錄事
　　府中相見少江上獨行遙㑹日起離恨新年別舊寮春雲猶伴雪寒渚未通潮囬首羣山暝思君轉寂寥建中癸亥嵗奉天除夜宿武當山北茅平村
　　嵗除日又暮山險路仍新驅傳迷深谷曕星記北辰古亭聊假寐中夜忽逢人相問皆嗚咽傷心不待春京口送〈一作逢〉皇甫司馬副端曾舒州辭滿歸去〈一本無去字〉東都
　　潮水忽復過〈一作至〉雲帆儼欲〈一作若〉飛故園雙闕下左宦十年歸晚景照華髪涼風吹繡〈一作別〉衣淹留更一醉老去莫相違
　　送李審之桂州謁中丞叔
　　知音不可遇才子向天涯逺水下山急孤舟上路賖亂雲收暮雨雜樹落疎〈一作秋〉花到日應文㑹風流勝阮家送王翁信及第歸江東舊隱〈一作方干詩題雲送友及第歸浙東〉
　　南行無俗侶秋鴈與寒〈一作閑〉雲野趣〈一作性〉自多〈一作心〉愜名香日總〈一作名香人共一作鄉名人共〉聞吳山中路斷浙水半江分此地登臨慣含情一送君
　　送李明府之任
　　身為百里長家寵五諸侯含笑聴猨狖揺鞭望鬥牛梅花堪比雪芳草不知秋別後南風起相思夢嶺頭
　　送郭太祝中孚歸江東
　　鄉人去欲盡北鴈又南飛京洛風塵乆江湖〈一作淮〉音信稀舊山知獨往一醉莫相違未得辭羇旅無勞問是非
　　新秋夜寄江右友人
　　遙夜獨不寐寂寥蓬戸中河明五陵上月滿九門東舊知親友〈一作萬里交親〉散故園江海空懐歸正南望此夕起秋風
　　清明日送鄧芮二子還鄉〈一作方干詩〉
　　鐘鼓喧離日〈一作室〉車徒促夜裝曉廚新變〈一作出〉火輕栁暗翻〈一作飛〉霜傳〈一作轉〉鏡看華髪持〈一作傳〉杯話故鄉每嫌兒女淚今日自霑裳
　　送謝夷甫宰餘姚縣〈餘姚一作鄮縣〉
　　君去方為宰〈一作縣〉干〈一作兵〉戈尚未銷邑中殘老小亂後少官僚廨宇經兵〈一作山〉火公田沒海潮到時應〈一作因〉變俗新政〈一作譽〉滿餘姚
　　送栁道時余北還〈一作送觀察李判官巡郴州〉
　　征役各異路〈一作行役各逺路〉煙波同旅愁輕橈上桂水大艑下揚州何䖏成後㑹今朝分舊逰離心比楊栁蕭颯不勝秋
　　送萬戸曺之任揚州便歸舊隱
　　擬歸雲壑去聊寄宦名中俸祿資生事文章實〈一作詩篇記〉國風聴潮囬〈一作翻〉楚浪看月照隋宮儻有登樓望〈一作夜〉還應伴庾公
　　送李長史縱之任常州
　　不與名利隔且為江漢逰吳山夲佳麗謝客舊淹留狹道〈一作路〉通陵口貧家住蔣州思歸復怨別寥落詎關秋
　　南賔送蔡侍御逰蜀
　　巴江秋欲盡逺別更悽然月照髙唐〈一作堂〉峽人隨賈客船積雲藏〈一作橫〉嶮路流水促〈一作送〉行年不料相逢日空悲尊酒前
　　送崔拾遺峒江淮〈一作東〉訪圗書
　　九門思〈一作重辭〉諫議萬里採風謡關外逢秋月天涯過晚潮鴈來〈一作飛〉雲杳杳木落浦蕭蕭空怨他鄉別廽舟暮寂寥
　　九日送洛陽李丞之任
　　為文通絶境從宦及良辰洛下知名早腰邉結綬新且傾浮菊酒聊拂染衣塵獨恨滄波侶秋來別故人
　　奉陪李大夫九日宴龍沙
　　邦君採菊地近接旅人居一命招衰疾清光照里閭去官慙比謝下榻貴同徐莫怪沙邉倒偏霑杯酌餘
　　送車參軍江陵〈一作送韋參軍一作釋清江詩〉
　　槐花落盡栁陰清蕭索涼天楚客情海上舊山無的信東門〈一作汴東〉歸路不堪行身隨幻境勞〈一作無〉多事跡學禪心厭有名公子道存知不棄欲依劉表住南荊
　　逰清溪蘭若〈兼隱者舊居〉
　　西看疉嶂㡬千重秀色孤標此一峯丹竈乆閒荒宿草碧潭深䖏有潛龍靈仙已去空巖室〈一作穴〉到客唯聞古寺鐘逺對白雲幽隱在年年〈一作年時〉不離舊杉松
　　贈史開府
　　南天胡馬獨悲嘶白首相逢話鼓鼙野戰頻年沙𦍤外旌竿髙與雪峰齊扁舟逺泛輕全楚落日愁看舊紫泥早晚瑤階歸伏奏獨〈一作猶〉能畫地取關西
　　登樓望月寄鳯翔李少尹
　　陌上涼風槐葉凋夕陽清露濕寒條登樓望月楚山迥月到南樓山獨遙心送情人趨鳯闕目隨陽鴈極煙霄軒轅〈一作車〉不重無名客此地還〈一作誰〉能訪寂寥
　　和汴州李相公勉人日喜春
　　年來日日春光好今日春光好更新獨獻菜羮憐應節遍傳金勝喜逢人煙添栁色看猶淺鳥踏梅花落巳頻東閤此時聞一曲翻令和者不勝春
　　奉酬盧端公飲後贈諸公見示之作
　　佐幕臨戎旌斾間五營無事萬家閒風吹楊栁漸拂地日映樓臺欲下山綺席晝開留上客朱門半掩擬重關當時不敢辭先醉誤〈一作悟〉逐羣公倒載還
　　贈司空拾遺
　　侍臣何事辭雲陛江上彈冠見雪花望闕未承丹鳯詔開門空對楚〈一作野〉人家陳琳草奏才還在王粲登樓興不賖髙舘更容塵外客仍令歸去待瓊華
　　越溪村居
　　年來橈〈一作晚〉客寄禪扉多話貧居在翠微黃雀〈一作鳥〉數聲催栁變清溪一路踏花歸空林野寺經過少落日深山伴侶稀負米到家春未盡風蘿閒掃釣魚磯
　　贈韓道士〈一作張佖詩〉
　　日暮秋風吹野花上清歸客意無涯桃源寂寂煙霞〈一作雲〉閉天路悠悠星漢斜還似世人生白髮定知〈一作教〉仙骨變黃芽東城南陌頻相見應是壺中別有家
　　寄萬徳躬故居
　　日暮山風吹女蘿故人舟楫定如何呂仙祠下寒砧急帝子閣前秋水多閩海風塵鳴戍鼓江湖煙雨暗漁蓑何時醉把黃花酒聴爾南征長短歌
　　寄司空曙
　　細雨柴門生逺愁向來詩句若為酬林花落處頻中酒海燕飛時獨倚樓北郭晚晴山更逺南塘春盡水爭流可能相別還相憶莫遣楊花笑白頭
　　過故人陳羽山居
　　向來攜酒共追攀此日看雲獨未還不見山中人半載依然松下屋三間峰攅仙境丹霞上水遶漁磯緑玉灣卻望夏洋懐二妙滿崖霜樹曉斑斑
　　弔暢當
　　萬里江南一布衣早將佳句動京畿徒聞子敬遺琴在不見相如駟馬歸𦍤雪恐迷新塚草秋風愁老故山薇玉堂知巳能銘述猶得精魂慰所依
　　寄劉禹錫
　　謝相園西石徑斜知君習隱暫為家有時出郭行芳草長日臨池看落花春去能㤀詩共賦客來應是酒頻賒五年不見西山色悵望浮雲隱落霞
　　寄孟郊
　　亂餘城郭怕經過到䖏閒門長薜蘿用世空悲聞道淺入山偏喜識僧多醉歸花徑雲生履樵罷松巖雪滿蓑石上幽期春又暮何時載酒聴髙歌
　　贈徐山人
　　亂餘山水半凋殘江上逢君春正闌針自指南天窅窅星猶拱北夜漫漫漢陵帝子黃金盌晉代神仙白玉棺囬首風塵千里外〈一作別〉故園煙雨五峰寒
　　過賈誼舊居
　　楚鄉卑濕歎殊方鵩賦人非宅巳荒謾有長書憂漢室空將哀些弔沅湘雨餘古井生秋草葉盡疎林見夕陽過客不湏頻太息咸陽宮殿亦淒涼
　　宮詞
　　紫禁迢迢宮漏鳴夜深無語獨含情春風鸞鏡愁中影明月羊車夢裏聲塵暗玉堦綦跡斷香飄金屋篆煙清貞心一任蛾眉妒買賦何湏問馬卿
　　漢〈一作送〉宮人入道
　　蕭蕭白髪出宮門羽服星冠道意存霄漢九重辭鳯闕雲山何䖏訪桃源瑤池醉月勞仙夢玉輦乘春卻帝恩囬首吹簫天上伴上陽花落共誰言
　　二靈寺守嵗
　　守嵗山房迥絶緣燈光香灺共蕭然無人更獻椒花頌有客同參栢子禪巳悟化城非樂界不知今夕是何年憂心悄悄渾㤀寐坐待扶桑日麗天
　　暮春感懐
　　杜宇聲聲喚客愁故園何䖏此登樓落花飛絮成春夢剩水殘山異昔逰歌扇多情明月在舞衣無意〈一作緒〉綵雲收東皇去後韶華盡老圃寒香別有秋
　　四十無聞嬾慢身放情丘壑任天真悠悠往事杯中物赫赫時名扇外塵短䇿看雲松寺晚疎𬖄聴雨草堂春山花水鳥皆知已百遍相過不厭貧
　　哭朱放
　　㡬年湖海挹餘芳豈料蘭摧一夜霜人世空傳名耿耿泉臺杳隔路茫茫碧窗月落琴聲斷華表雲深鶴夢長冣是不堪囬首䖏九泉煙冷樹蒼蒼
　　酬盩厔耿少府湋見寄
　　方丈蕭蕭落葉中暮天深巷起悲風流年不盡人自老外事無端心巳空家近小山當海畔身留環衛蔭〈一作隱〉墻東遙聞相訪頻逢雪一醉寒宵誰與同
　　贈慧上人
　　仙槎江口槎溪寺㡬度停舟訪未能自恨頻年為逺客喜從異郡識髙僧雲霞色釅禪房衲星月光涵古殿燈何日卻飛真錫返故人丘木翳寒藤
　　漸至〈一作次〉涪州先寄王員外使君縱
　　文教通〈一作留〉夷俗均輸問火田江分巴字水樹入夜郎煙毒瘴含秋氣〈一作景〉陰崖蔽〈一作閉〉曙天路難空計日身老不由年將命寜知〈一作辭〉逺歸心詎可傳星郎復何意〈一作事〉出守五溪邉
　　和河南羅主簿送校書兄歸江南
　　兄弟泣殊方天涯指故鄉斷雲無定䖏歸鴈不成行草莽人煙少風波水驛長上虞親渤澥東楚隔瀟湘古戍陰傳火寒蕪曉帶霜海門潮灔灔沙岸荻蒼蒼京輦辭芸〈一作芝〉閣蘅芳〈一作衡方〉憶草堂知君始寜隱還緝舊荷裳
　　曉聞長樂鐘聲
　　漢苑鐘聲早秦郊曙色分霜萬戶徹風散一城聞巳啟蓬萊殿初朝鴛鷺羣虛心方應物大扣欲干雲近雜雞人唱新傳鳬氏文能令翰苑客流聴思氛氳
　　聴霜鐘
　　𣺌𣺌飛霜夜寥寥逺岫鐘出雲疑斷續入戶乍舂容度枕頻驚夢隨風㡬韻松悠揚來不已杳靄去何從髣髴煙嵐隔依稀巖嶠〈一作岫〉重此時聊一聴餘響繞千峰
　　同前
　　寥亮來豐嶺分明辨古鐘應霜如自擊中節每相從靜聴非閒扣潛應藴聖蹤風間時斷續雲外更舂〈一作沖〉容虛警和清籟雄鳴隔亂峰因知〈一作之〉諭知已〈一作者〉感激更難逢







　　御定全唐詩巻二百七十三
