　　欽定四庫全書
　　御定全唐詩巻七百四十三
　　孫魴
　　孫魴字伯魚南昌人從鄭谷爲詩頗得鄭體事吳爲宗正郎與沈彬李建勲友善集三巻今存詩七首
　　甘露寺
　　寒暄皆有景孤絶畫難形地拱千尋嶮天垂四面青晝燈籠鴈塔夜磬徹漁汀最愛僧房好波光滿戶庭
　　題金山寺
　　萬古波心寺金山名目新天多剰得月地少不生塵過㯭妨僧定驚濤濺佛身誰言張處士題後更無人〈前四句一作山載江心寺魚龍是四鄰樓臺懸倒影鐘磬隔囂塵末二句一作誰言題詠處流響更無人〉
　　楊柳枝詞五首
　　靈和風暖太昌春舞線揺絲向昔人何似曉來江雨後一行如畫隔遙津
　　彭澤初栽五樹時只應閑看一枝垂不知天意風流處
　　要與佳人學畫眉
　　暖傍離亭靜拂橋入流穿檻綠隂揺不知落日誰相送魂斷千條與萬條
　　春來緑樹遍天涯未見垂楊未可誇晴日萬株煙一陣閑坊兼是莫愁家
　　十首當年有舊詞唱青歌翠幾無遺未曽得向行人道不為離情莫折伊
　　句
　　遊子未歸去野花愁破心〈春日途中吟窗雜録〉　劃多灰漸冷坐乆席成痕〈江南野録〉　結宇孤峰上安禪巨浪閒　分開朝海浪留住過江雲〈以上並金山寺〉　劃多灰雜蒼虬跡坐乆煙消寳鴨香〈夜坐〉
　　沈彬
　　沈彬字子文髙安人唐末應進士不第浪跡湖湘嘗與僧虛中齊已爲詩友事吳爲秘書郎以吏部郎中致仕年八十餘李璟以舊恩召見賜粟帛官其子詩十九首
　　入塞二首
　　欲爲皇王服遠戎萬人金甲鼓鼙中陣雲黯塞三邊黑兵血愁天一片紅半夜翻營旗攪月深秋防戍劒磨風謗書未及明君爇臥骨將軍已歿功
　　苦戰沙門臥箭痕〈一作年少辭鄉事冠軍〉戍樓閑上望星文生希國澤分偏將〈一作生希沙漠擒驕虜〉死奪河源荅聖君鳶覷敗兵眠白〈一作血〉草馬驚邊〈一作寃〉鬼哭隂〈一作愁〉雲功多地逺無人紀漢閣笙歌日又曛
　　塞下三首
　　塞葉聲悲秋欲霜寒山數㸃下牛羊映霞旅鴈隨踈雨向磧行人帶夕陽邊騎不來沙路失國恩深後海城荒胡兒向化新成長猶自千回問漢王
　　貴主和親殺氣沉燕山閑獵鼓鼙音旗分雪草偷邊馬箭入寒雲落塞禽隴月盡牽鄉思動戰衣誰寄淚痕深金釵謾作封侯別劈破佳人萬里心
　　月冷榆關過鴈行將軍寒笛老思鄉貳師骨恨千夫壯李廣魂飛一劒長戍角就沙催落日隂雲分磧䕶飛霜誰知漢武輕中國閑奪天山草木荒
　　秋日
　　秋含砧杵𢷬斜陽笛引西風顥氣涼薜荔惹煙籠蟋蟀芰荷翻雨潑鴛鴦當年酒賤何妨醉今日時難不易狂腸斷舊遊從一別潘安惆悵滿頭霜
　　金陵雜題二首
　　王氣生秦四百年晉元東渡浪花船正慙海內皆塗地來保江南一片天古樹著行臨逺岸暮山相亞出㣲煙千征萬戰英雄盡落日牛羊食野田
　　暮潮聲落草光沉賈客來帆宿岸隂一笛月明何處酒滿城秋色幾家砧時清曽惡桓溫盛山翠長牽謝傅心今日到來何物在碧煙和雨鎖寒林
　　麻姑山
　　紺殿松蘿太古山仙人曽此話桑田閑傾雲液十分日已過浮生一萬年花洞路中逢鶴信水簾巖底見龍眠我來遊禮酬心願欲共怡神契自然
　　題蘇仙山〈郴州城東有山為蘇耽修真之所名蘇仙山〉
　　眼穿林罅見郴州井裡交連側局楸味道不來閑處坐勞生更欲幾時休蘓仙宅古煙霞老義帝墳荒草木愁千古是非無處問夕陽西去水東流
　　洪州觧至長安初舉納省巻夢仙謡〈缺二十八字〉
　　玉殿大開從客入
　　金桃爛熟沒人偷鳳驚寳扇頻翻翅龍懼〈一作悞〉金鞭不〈一作忽〉轉頭
　　憶仙謡〈第二舉〉
　　白榆風䬃九天秋王母朝廻宴玉樓日月漸長雙鳳睡桑田欲變六鼇愁雲翻簫管相隨去星觸旌幢各自流詩酒近來狂不得騎龍卻憶上清遊
　　納省巻贈爲首劉象〈第三舉〉
　　曾應大中天子舉四朝風月鬢蕭疎不隨世祖重攜劒卻爲文皇再讀書十載戰塵銷舊業滿城春雨壞貧居一枝何事於君借仙桂年年幸有餘〈文皇謂太宗世祖謂昭宗以光武中興比之也〉
　　贈王定保〈定保光化中及第吳子華侍郎以子妻之子華即世定保南遊湖湘無北歸意吳女假緇服自長安來謁白於馬殷令引見於佛寺吳隔簾誚之〉
　　仙桂曽攀第一枝薄遊湘水阻佳期皋橋已失齊眉願蕭寺行逢落髪師廢苑露寒蘭寂寞丹山雲斷鳳參差聞公已有平生約謝絶女蘿依兔絲
　　結客少年場行
　　重義輕生一劒知白虹貫日報讐歸片心惆悵清平世酒市無人問布衣
　　陽朔碧蓮峰
　　陶潛彭澤五株柳潘岳河陽一縣花兩處爭如陽朔好〈一作縣〉碧蓮峰裏住人家
　　再過金陵
　　玉樹歌終王氣收鴈行髙送石城秋江山不管興亡事一任斜陽伴客愁
　　都門送別
　　岸柳蕭疎野荻秋都門行客莫回頭一條灞水清如劒不爲離人割斷愁
　　弔邊人
　　殺聲沈後野風悲漢月髙時望不歸白骨已枯沙上草家人猶自寄寒衣
　　句
　　尺素隱清輝一毫分險阻〈題畫山水圖〉　金翅動身摩日月銀河轉浪洗乾坤〈獻馬殷頌德五代史補〉　須知手筆安排定不怕山河整頓難〈獻李昪山水圖詩〉　九衢冠蓋暗爭路四海千戈多異心〈紀事〉　地隈一水廵城轉天約羣山附郭來〈題法華寺零陵總記〉　數家魚網疎雲外一岸殘陽細雨中〈湘江行〉松攲晩影離壇草鐘撼秋聲入殿風〈潘天錫同題古觀　郡閣雅談〉壓低吳楚遙涵水約破雲霞獨倚天〈望廬山　野客叢談〉　半身落日離秦樹一路平蕪入楚煙〈以下錦繡萬花谷〉　清占月中三峽水麗偷雲外十洲春　幽鳥喚人穿竹去野猨尋果出雲來














　　御定全唐詩巻七百四十三
