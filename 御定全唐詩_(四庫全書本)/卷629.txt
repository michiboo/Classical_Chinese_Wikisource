　　欽定四庫全書
　　御定全唐詩巻六百二十九
　　陸⻱蒙
　　和襲美友人許惠酒以詩徴之
　　涷醪初漉嫰如春輕蟻漂漂雜蘂塵得伴方平同一醉眀朝應作蔡經身
　　聞圓載上人挾儒書洎釋典歸日本國更作一絶以送之
　　九流三蔵一時傾萬軸光凌渤澥聲從此遺編東去後卻應荒外有諸生
　　閒吟
　　閒吟料得三更盡始把孤燈背竹窻一夜西風髙浪起不教歸夢過寒江
　　秘色越器
　　九秋風露越窯開奪得千峰翠色來好向中宵盛沆瀣共嵇中散鬬遺杯
　　景陽宮井
　　古堞煙埋宮井樹陳主吳姬墮泉處舜沒蒼梧萬里雲卻不聞將二妃去
　　江南二首
　　便風船尾香秔熟細雨層頭赤鯉跳待得江餐閑望足〈一作處〉日斜方動木蘭橈
　　村邊紫豆花垂次岸上紅梨葉戰初莫怪煙中重囘首酒家〈一作旗〉青紵一行書
　　溪思雨中
　　雨映前山萬絇〈一作句〉絲㯭聲衝破〈一作碎〉似鳴機無端織得愁成段堪作騷人酒病衣
　　江城夜泊
　　漏移寒箭丁丁急月掛虛弓靄靄眀此夜離魂堪射斷更須江笛兩三聲
　　宮人斜
　　草著〈一作樹〉愁煙似不春晚鶯哀怨問行人須知一種埋香骨猶勝昭君作虜塵
　　送棊客
　　滿目山川似勢棊況當秋雁正斜飛金門若召羊𤣥保賭取江東太守歸
　　漢宮詞
　　招靈閣上霓旌絶柏梁臺中珠翠稠一身三十六宮夜露滴玉盤青桂秋
　　上清
　　玉林風露寂寥清仙妃對月閒吹笙新篁冷澀曲未盡細拂雲枝棲鳯驚
　　秋荷
　　蒲茸承露有佳色茭葉束煙如效顰盈盈一水不得渡冷翠遺香愁向人
　　有別二首
　　且將絲䋏繫蘭舟醉下煙汀減去愁江上有樓君莫上落花隨浪〈一作水〉正東流
　　池上已看鶯舌黙雲間應即雁翰開唯愁別後當風立萬樹將秋入恨來
　　病中曉思
　　月墮霜西竹井寒轆轤絲凍下缾難幽人病久渾成渴愁見龍書一鼎乾
　　送友人之湖上
　　故人溪上有漁舟竿倚風蘋夜不收欲寄一函聊問訊洪喬寧作置書郵
　　寒日逢僧
　　瘦脛髙褰梵屧輕野塘風勁錫環鳴如何不向深山裏坐擁閑雲過一生
　　冬栁
　　栁汀斜對野人窻零落衰條傍曉江正是霜風飄斷處寒鷗驚起一雙雙
　　寄友人
　　敬亭寒夜溪聲裏同聽先生講太𤣥上得雲梯不囘首釣竿猶在五湖邊
　　島樹
　　波濤漱苦盤根淺風雨飄多著葉遲迥出孤煙殘照裏鷺鶿相對立髙枝
　　頭陀僧
　　萬峰圍繞一峰深向此長修苦行心自埽雪中歸鹿跡天眀恐被獵人尋
　　晚渡
　　半波風〈一作飛〉雨半波晴漁曲飄秋野調清各様蓮船逗村去笠簷蓑袂有殘〈一作餘〉聲
　　贈老僧二首
　　枯貌自同霜裏木餘生唯指佛前燈少時寫得坐禪影今見問人何處僧
　　自有家山供衲線不離溪曲取菴茅舊曽聞説林中鳥定後長來頂上巢
　　憶山泉
　　一夜寒聲來夢裏平眀著屐到聲邊心期盛夏同〈一作重〉過此脫卻荷衣石上眠
　　白芙蓉
　　澹然相對卻成勞月染風裁箇箇髙似説玉皇親謫墮至今猶著水霜袍
　　嚴光釣臺
　　片帆竿外揖清風石立〈一作上〉雲孤萬古中不是狂奴為故態仲華爭得黒頭公
　　讀陳拾遺集
　　蓬顆何時與恨平蜀江衣帶蜀山輕尋聞騎士梟黃祖自是無人祭禰衡
　　吳宮懐古
　　香逕長洲盡棘叢奢雲豔雨秖悲風吳王事事須亡國未必西施勝六宮
　　送琴客之建康
　　蕙風杉露共泠泠三峽寒泉漱玉清君到南朝訪遺事栁家雙鎻舊知名
　　閨怨
　　白袷行人又逺遊日斜空上映花樓愁絲墮絮相逢著絆惹春風卒未休
　　丁香
　　江上悠悠人不問十年雲外醉中身殷勤解卻丁香結縱〈一作從〉放繁枝散誕春
　　種蒲
　　杜若溪邊手自移旋抽煙劒碧參差何時織得孤帆去懸向秋風訪所思
　　范蠡
　　平吳専越禍胎深豈是功成有去心句踐不知嫌鳥喙歸來猶自鑄良金
　　山僧二首
　　山蘚㡬重生草履澗〈一作洞〉泉長自滿銅缾時將如意敲眠虎遣向林間坐聽經
　　一夏不離蒼島上秋來頻話石城南思歸瀑布聲前坐卻把松枝拂舊菴
　　上雲樂
　　青絲作筰〈一作笮〉桂為船白兎𢷬藥蝦蟇丸便浮天漢泊星渚囘首笑君承露盤
　　新秋雜題六百
　　眠
　　一簟臨窻薤葉秋小簾風蕩半離鉤魂清雨急夢難到身在五湖波上頭
　　行
　　尋人直到月塢北覓鶴便過雲峰西只今猶有疎野調但繞莓苔風雨畦
　　倚
　　橘下凝情香染巾竹邊留思露揺身背煙垂首〈一作手〉盡日立憶得山中無事人
　　吟
　　憶山揺膝石上晚懐古掉頭溪畔涼有時得句一聲發驚起鷺鶿和夕陽
　　食
　　日午空齋帶睡痕水蔬山藥薦盤飱林烏信我無機事長到而今下石盆
　　坐
　　偶避蟬聲來隙地忽隨鴻影入遼天閒僧不會寂寥意道學西方人坐禪
　　新沙
　　渤澥聲中漲小隄官家知後海鷗知蓬萊有路教人到應亦年年稅紫芝
　　鄴宮詞二首
　　魏武平生不好香楓膠蕙炷潔宮房可知遺令非前事卻有餘薫在繡囊
　　花飛蝶駭不愁人水殿雲廊別置春曉日靚妝千騎女白櫻桃下紫綸巾
　　古別離
　　仙人左手把長箭欲射日烏烏不棲何事離情畏眀發一心唯恨汝南雞
　　髙道士
　　峩眉道士風骨峻手把玉皇書一通東遊借得琴髙鯉騎入蓬萊清淺中
　　蔬食
　　孔融不要留殘膾庾悅無端恡子鵝香稻熟來秋菜嫰伴僧餐了聽雲和
　　寄逺
　　縹梨花謝鶯口喫黃犢少年人未歸畫扇紅相掩映獨看斜月下簾衣
　　山中僧
　　手闗〈一作開〉一室翠微裏日暮白雲棲半間白雲朝出天際去若比老僧猶〈一作雲〉未閒
　　洞宮秋夕
　　濃霜打葉落地聲南溪石泉細泠泠洞宮寂寞人不去坐見月生雲母屏
　　連昌宮詞二首
　　門
　　金鋪零落獸鐶空斜揜雙扉細草中日暮鳥歸〈一作啼〉宮樹緑不聞鴉軋閉春風
　　階
　　草沒苔封疊翠斜墜紅千葉擁殘霞年年直為秋霖苦滴陷青珉隱起花
　　懐宛陵舊遊
　　陵陽佳地昔年遊謝朓青山李白樓唯有日斜溪上思酒旗風影落春流
　　松石曉景圖
　　霜骨雲根慘澹愁宿煙封著未全收將歸與説文通後寫得松江岸上秋
　　釣車
　　小輪輕線妙無雙曽伴幽人酒一缸洛客見詩如有問輾煙衝雨過桐江
　　漉酒巾
　　靖節髙風不可攀此巾猶墜〈一作墮〉凍醪間偏宜雪夜山中戴認取時情與醉顔
　　華陽巾
　　蓮花峰下得佳名雲褐相兼上鶴翎須是古壇秋霽後靜焚香炷禮寒星
　　方響
　　擊霜寒玉亂丁丁花底秋風拂坐生王母閒看漢天子滿猗蘭殿佩環聲
　　白鷺
　　雪然飛下立蒼苔應伴江鷗拒我來見欲扁舟揺蕩去倩君先作水雲媒
　　溪行
　　晚天寒雨上灘時他已揚舲我尚遲自是檣低帆幅少溪風終不兩般吹
　　太湖叟
　　細槳輕船賣石歸酒痕狼籍徧苔衣攻車戰艦繁如織不肯囘頭問是非
　　荅友人
　　荊卿雄骨化為塵燕市應無共飲人能脫鷫鸘來換酒五湖賖與一年春
　　偶作
　　酒信巧為繰病緒花音長作嫁愁媒也知愁病堪囘避爭奈流鶯喚起來
　　春思二首
　　竹外麥煙愁漠漠短翅啼禽飛魄魄此時憶著千里人獨坐支頤看花落
　　江南酒熟清眀天髙髙緑斾當風懸誰家無事少年子滿面落花猶醉眠
　　訪僧不遇
　　櫂倚東林欲問禪逺公飛錫未應還䝉莊弟子相看笑何事空門亦有闗
　　謝山泉
　　決決春泉出洞霞石壜封寄野人家草堂盡日留僧坐自向前溪摘茗芽
　　洞宮夕〈一作華陽觀〉
　　月午山空桂花〈一作中天月冷霜華〉落華陽道士雲衣薄石壇香〈一作風〉散步虛聲杉雲〈一作露〉清泠〈一作泠泠〉滴棲鶴
　　峽客行
　　萬仞峰排千劒束孤舟夜繫峰頭宿蠻溪雪壊蜀江傾灩澦朝來大如屋
　　江邊
　　江邊日晚潮煙上樹裏鴉鴉桔橰響無因得似灌園翁十畝春蔬一藜杖
　　簾
　　枕映疎容晩向欹秋煙脈脈雨微微逆風障燕尋常事不學人前當妓衣
　　開元雜題七首
　　玉龍子
　　何代奇工碾玉英細髯纎角盡雕成煙乾霧悄君心苦風雨長隨一擲聲
　　照夜白
　　雪虯輕駿步如飛一練騰光透月旗應笑穆王拋萬乗踏風鞭露向瑤池
　　舞馬
　　月窟龍孫四百蹄驕驤輕步應金鞞曲終似要君王寵囘望紅樓不敢嘶
　　雜伎
　　拜象馴犀角觝豪星丸霜劒出花髙六宮爭近乗輿望珠翠三千擁赭袍
　　雪衣女
　　嫩紅鉤曲雪花攢月殿棲時片影殘自説夜來春夢惡學持金偈玉欄干
　　繡嶺宮
　　繡嶺花殘翠倚空碧窻瑤砌舊行宮閑乗小駟濃隂下時舉金鞭半袖風
　　湯泉
　　暖殿流湯數十間玉渠香細浪囘環上皇初解雲衣浴珠櫂時敲瑟瑟山
　　題杜秀才水亭〈一本題上有荊溪早景四字〉
　　曉和風露立晴煙秖恐腥魂涴洞天雲肆有龍君若買便敲初日鑄金錢
　　翠碧
　　紅襟翠翰兩參差徑拂煙華上細枝春水漸生魚易得莫辭風雨坐多時


　　御定全唐詩巻六百二十九
