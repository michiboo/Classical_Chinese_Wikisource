　　欽定四庫全書
　　御定全唐詩巻一百五十七
　　孟雲卿
　　孟雲卿河南人一曰武昌人第進士為校書郎與杜甫元結友善詩一巻
　　古別離
　　朝日上髙臺離人怨秋草但見萬里天不見萬里道君行本迢逺苦樂良難保宿昔夢同衾憂心常傾倒含酸欲誰訴展轉傷懐抱結〈一作白〉髪年已遲〈一作深〉征行去何早寒暄有時謝憔悴難再好人皆筭年夀死者何曽老少壯無見〈一作㑹無〉期水深風浩浩
　　今別離〈一作別離曲〉
　　結髪生別離相思復相保如何〈一作何知〉日巳久五變庭中草𣺌𣺌大海途悠悠吳江島但恐不出門出門無逺道逺道行既難家貧衣復單嚴風吹積雪晨起鼻何酸人生各有志豈不懐所安分明天上日生死願〈一作誓〉同歡
　　悲哉行
　　孤兒去慈親逺客喪主人莫吟辛苦曲此曲誰忍聞可聞不可說去去無期別〈一作形跡〉行人念前程不待參辰沒〈一作晨設〉朝亦常苦饑暮亦常苦饑飄飄萬餘里貧賤多是非少年莫逺遊逺遊多不歸
　　行行且遊獵篇
　　少年多武力勇氣冠幽州何以縱心賞馬啼春草頭遲遲平原上狐兔奔林丘猛虎忽前逝俊鷹連下韛俯身逐南北輕㨗固難儔所發無不中失之如我讐豈唯務馳騁猗爾暴田疇殘殺非不痛古來良有由
　　古輓歌
　　草草閭巷喧塗車儼成位冥冥何所須〈一作得盡〉盡〈一作戴〉我生人意北邙路非逺此別終天地臨穴頻撫棺至哀反無淚爾形未衰老〈一作色猶童稚〉爾息纔〈一作猶〉童稚骨肉安〈一作不〉可離皇天若〈一作苦〉容易房帷即靈帳庭宇為哀次薤露歌若斯人生盡如寄
　　放歌行
　　吾觀天地圖世界亦可〈一作何〉小落落大海中飄浮數洲島賢愚與蟻蝨一種同草草地脈日夜流天衣有時掃東山謁居士了我生死道目見難噬臍心通可親腦軒皇竟磨滅周孔亦衰老永謝當時人吾將寳非寳
　　傷懐贈〈一作酬〉故人〈一作友〉
　　稍稍〈一作悄悄〉晨鳥〈一作雞〉翔淅淅草上霜人生早罹〈一作艱〉苦夀命恐不長二十學巳成三十名不彰豈無同門友貴賤易中腸驅馬行萬里悠悠過帝鄉幸因歌末得上君子堂衆樂互喧奏獨子〈一作余〉備笙簧〈一作篁〉坐中無知音安得神揚揚〈一作洋洋〉願因髙風起上感白日光
　　鄴城〈一作中〉懐古
　　朝〈一作欲〉發淇水南將尋北燕路魏家舊宮闕寥落無人住伊昔天地屯曹公〈一作瞞〉獨中〈一作守〉據羣臣將北靣白日忽西暮三臺竟寂寞萬事良難固雄圖〈一作豪〉安在哉衰草霑霜露崔嵬長河北尚見應劉墓古樹藏龍蛇荒茅伏狐兔永懐故池館數子連章句逸興驅山河雄詞變雲霧我行覩遺跡精爽如可遇斗酒將酹君悲風白楊樹
　　傷情
　　為長心易憂早孤意常傷出門先躊躇入戶亦彷徨此生一何苦前事安可忘兄弟先我沒孤㓜盈我傍舊居近東南河水新為梁松栢今在茲安忍思故鄉四時與日月萬物各有常秋風巳一〈一作一以〉起草木無不霜行行當自勉〈一作勉旃〉不忍再思量
　　傷時二首〈一作宋郊〉
　　徘徊宋郊上不覩平生親獨立正傷心悲風來孟津大方載羣物生死有常倫虎豹不相食哀哉人食人豈伊〈一作知〉逢世運天道亮云云
　　太空流素月三五何明〈一作皎〉明光耀侵白日賢愚迷至精四時更變化天道有虧盈常恐今夜〈一作已〉沒須㬰還復生
　　田園觀雨兼晴後作
　　貧賤少情慾借〈一作惜〉荒種南陂我非老農圃安得良土宜秋成不亷儉歳餘多餒饑顧視倉廩間有糧不成炊晨登南園上暮歇清蟬悲早苗既芃芃晩田尚離離五行孰堪廢萬物當及時賢哉數夫子開翅愼勿遲
　　汴河阻風
　　清晨自梁宋掛席之楚荊〈一作城〉出浦風漸惡傍灘舟欲橫大河噴〈一作復〉東注羣動〈一作㓊〉皆窅〈一作昏〉冥白霧魚龍氣黒〈一作黃〉雲牛馬〈一作虎〉形蒼茫迷所適危安懼〈一作色懼安〉暫寧信此天地內孰為身命輕丈夫茍未逹所向須存誠〈一作有成〉前路捨舟去東南仍〈一作應〉曉〈一作晩〉晴
　　行路難
　　君不見髙山萬仞連蒼旻天長地久成埃塵君不見長松百尺多勁節狂風暴雨終摧折古今何世無聖賢吾愛伯陽眞乃天金堂玉闕朝羣仙拍手東海成桑田海中之水愼勿枯烏鳶啄蚌傷明珠行路難艱險莫踟躕
　　途中寄友人
　　昔時聞逺路謂是等閒行及到求人地始知為客情事將公道背塵遶馬蹄生儻使長如此便堪休去程
　　寒食
　　二月江南花滿枝他鄉寒食逺堪悲貧居往往無煙火不獨明朝為子推
　　新安江上寄處士
　　深潭與淺灘萬轉出新安人逺禽魚靜山空水木寒嘯起青蘋末吟矚白雲端即事遂幽賞何必掛儒冠
　　句
　　羣物歸大化六龍頹西荒〈感懐〉安知浮雲外日月不運行〈苦雨　見張為主客圖〉



　　御定全唐詩卷一百五十七
