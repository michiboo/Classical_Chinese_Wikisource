　　欽定四庫全書
　　御定全唐詩巻五百十二
　　楊洵美
　　楊洵美登寳厯元年進士第終監察御史詩一首
　　荅李昌期
　　三山載羣仙峩峩鹹浪中雲〈一作霞〉衣翦不得此路安可從我生亦何事出門如飛蓬白日又黃昏所悲瑤草空蟲聲故郷夢枕上禾黍風吾道如未䘮天運何時〈一作處〉通
　　長孫翺
　　長孫翺與朱慶餘同時詩一首
　　宮詞
　　一道甘泉接御溝上皇行處不曽秋誰言水是無情物也到宮前咽不流
　　盧求
　　盧求范陽人宰相攜之父李翺壻也登寳厯二年進士
　　第官郡守詩一首
　　和於中丞登越王樓見寄
　　髙情推謝守善政屬綿州未落紫泥詔閒登白雪樓晴江如送日寒嶺鎮迎秋滿壁朝天士唯予不繫舟歐陽袞
　　歐陽袞字希甫閩人寳厯元年及第官侍御史詩九首
　　雨
　　細雨弄春陰餘寒入晝深山姿輕薄霧煙色澹幽林鹿踐莓苔滑魚牽水荇沈懐情方未已清酒漫須斟
　　田家
　　黯黯日將夕牛羊村下來巖阿青氣發籬落杏花開草木應初感鶬鶊亦已催晩間春作好行樂不須猜
　　神光寺
　　香剎懸青磴飛樓界碧空石門棲怖鴿慈塔繞歸鴻有法將心鏡無名屬性通從來樂幽寂尋覓未能窮
　　和項斯遊頭陀寺上方
　　步入桃源裏晴花更滿枝峰迴山意曠林杳竹光遲逺寺尋龍藏名香發雁池間能將逺語況及上陽時
　　秦原道中
　　分險架長瀾斜梁控夕巒宿雲依嶺斷初月入江寒緇化秦裘敝塵驚漢䇿殘無言倦行旅遙路屬時難
　　月峰寺憶理公
　　共來江海上清論一宵同禪榻渾依舊心期浩已空驚春花落樹聞梵澗揺風二諦欣咨啓還應夢寐通
　　寄陳去疾進士
　　放跡疑辭垢棲心亦道門𤣥言蘿幌馥詩思竹爐溫解帶揺花落彈琴散鳥喧江山茲夕意唯有素交存
　　聽郢客歌陽春白雪
　　寂聽郢中人髙歌已絶倫臨風飄白雪向日奏陽春調雅偏盈耳聲長杳入神連連貫珠並裊裊遏雲頻度曲知難和凝情想任真周郎如賞羨莫使滯芳晨
　　南澗寺
　　春寺無人亂鳥啼藤蘿陰磴野僧迷雲蔵古壁遺龍象草沒香臺抱鹿麛松籟泠泠疑梵唄柳煙厯厯見招提為耽寂樂親禪侶莫怪閒行費馬蹄












　　御定全唐詩巻五百十二
<集部,總集類,御定全唐詩>
　　欽定四庫全書
　　御定全唐詩巻五百十三
　　裵夷直
　　裵夷直字禮卿河東人擢進士第文宗時厯右拾遺禮部員外郎進中書舍人武宗即位出刺杭州斥驩州司戸參軍宣宗初復拜江華等州刺史終散騎常侍詩一卷
　　獻歳〈一作獻劉蕢〉書情
　　白髪添雙鬢空宮〈一作過〉又一年音書鴻不到夢寐兔空懸地逺星辰側天髙雨露偏聖期〈一作朝〉知有感雲海漫相連
　　奉和大梁相公重九日軍中宴㑹之什
　　今古同嘉節歡娛但異名陶公縁緑醑謝傳為蒼生酒泛金英麗詩通玉律清何言辭物累方繫萬人情奉和大梁相公同張員外重九日宴集
　　重九思嘉節追歡從謝公酒清欺玉露菊盛愧金風不
　　待秋蟾白須沈落照紅更將門下客酬和管中
　　同樂天中秋夜洛河翫月二首
　　清洛半秋懸璧月綵船當夕泛銀河蒼龍頷底珠皆沒白帝心邊鏡乍磨海上幾時霜雪積人間此夜管多須知天地為鑪意盡取黃金鑄作波
　　不熱不寒三五夕晴川明〈一作朗〉月正相臨千珠競沒蒼龍頷一鏡髙懸白帝心幾處淒涼縁地逺有時惆悵值雲陰如何清洛如清晝共見初升又見沈
　　和邢郎中病中重陽強遊樂遊原
　　嘉晨令節共陶陶風景牽情並不勞曉日整冠蘭室靜秋原騎馬菊花髙晴光一一呈金剎詩思浸浸逼水曹何必銷憂憑外物祇將清韻敵春醪
　　觀淬龍泉劒
　　歐冶將成器風胡幸見逢發硎思剸玉投水化為龍詎肯蔵深〈一作深蔵〉匣終期用刜鐘蓮花生寳鍔秋日勵霜鋒鍊質纔三尺吹毛過百重擊磨如不倦提握願長從〈一作決雲今得便提出剪奸凶〉
　　春色滿皇州
　　寒銷山水地春遍帝王州北闕晴光動南山喜氣浮夭紅粧暖樹急緑走陰溝思婦開香閣王孫上玉樓氛氳直城北駘蕩曲江頭今日靈臺下翻然卻是愁
　　亞夫碎玉斗〈一作裵次元詩〉
　　雄謀竟不決寳玉終不愛倐爾霜刃揮颯然春氷碎飛光動旗幟散響驚環珮霜灑繡障前星流錦筵內圖王業已失為虜言空悔獨有青史中英風觀〈一作冠〉千載
　　水亭
　　歳律行將變君恩竟未回門前即潮水朝去暮常來
　　揚州寄諸子
　　千里隔煙波孤舟宿何處遙思耿不眠淮南夜風雨
　　酬盧郎中遊寺見招不遇
　　偶出送山客不知遊梵宮秋光古松下誰伴一仙翁
　　寓言
　　秋樹卻逢暖未凋能幾時何須尚松桂揺動暫青枝
　　唁人喪侍兒
　　夜晴河耿耿春恨草綿綿唯有嫦娥月從今照墓田
　　席上夜別張主簿
　　紅燭翦還明緑尊添又滿不愁前路長只畏今宵短
　　方丈泉
　　循涯不知淺見底似非深永日無波浪澄澄照我心
　　晩望
　　日下夕陰長前山凝積翠白鳥一行飛聨聨粉書字
　　前山
　　只謂一蒼翠不知猶數重晩來雲映處更見兩三峰
　　發交州日留題解鍊師房
　　久喜房廊接今成道路賒明朝回首處此地是天涯
　　令和州買松
　　好覔凌霜質仍須帶雨栽須知剖竹日便是看松來
　　題斷金集後〈一作令狐楚詩〉
　　一覽斷金集再悲埋玉人牙千古絶珠淚萬行新
　　晚涼
　　簷前蔽日多髙樹竹下添池有小渠山客野僧歸去後晩涼移案獨臨書
　　和周侍御洛城雪
　　天街飛轡踏瓊英四顧全疑在玉京一種相如抽祕思兔園那比鳳凰城
　　奉和大梁相公送人二首
　　謝公日日傷離別又向西堂送阿連想到月中秋已盡鏡河應羨月團圓
　　北津楊柳迎煙緑南岸䦨干映水紅君到襄陽渡江處始應回首憶羊公
　　酬唐仁烈相別後喜阻風未發見寄
　　離心一起淚雙流春浪無情也白頭風若有知須放去莫教重別又重愁
　　秦中臥病思歸
　　索索涼風滿樹頭破窗殘月五更秋病身歸處吳江上一寸心中萬里愁
　　送王繢
　　翠羽長將玉樹期偶然飛下肯多時翩翩一路嵐陰晩卻入青蔥宿舊枝
　　贈美人琴
　　應從玉指到金徽萬態千情料可知今夜燈前湘水怨殷勤封在七條絲
　　病中知皇子波荷花盛發寄王繢
　　十里蓮塘路不賒病來簾外是天涯煩君四句遙相寄應得詩中便看花
　　戲唐仁烈〈一作歳日先把屠蘇酒戲唐仁烈〉
　　自知年幾偏應少先把屠蘇不讓春儻更數年逢此日還應惆悵羨他人
　　上下七盤二首
　　斗回山路掩皇州二載歡娛一望休從此萬重青嶂合無因更得重回頭
　　商山半月雨漫漫偶值新晴下七盤山似換來天似洗可憐風日到長安
　　八月十五日夜
　　去年今夜在商州還為清光上驛樓宛是依依舊顔色自憐人換幾般愁
　　南詔朱藤杖
　　六節南藤色似朱拄行階砌勝人扶㑹須將入深山去倚看雲泉作老夫
　　夜意
　　蕭疎盡地林無影浩蕩連天月有波獨立空亭人睡後洛橋風便水聲多
　　漫作
　　月色莫來孤寢處春風又向別人家梁園桃李雖無數斷定今年不看花
　　訪劉君
　　擾擾馳蹄又走輪五更飛盡九衢塵靈芝破觀深松院還有齋時未起人
　　楊柳枝詞
　　已作緑絲籠曉日又成飛絮撲晴波隋家不合栽楊柳長遣行人春恨多
　　寄杭州崔使君
　　朝下歸來只閉關羨君髙步出人寰三年不見塵中事滿眼江濤送雪山
　　窮冬曲江閒歩
　　雪盡南坡鴈北飛草根春意勝春暉曲江永日無人到獨遶寒池又獨歸
　　省中題新植雙松
　　端坐髙宮起逺心雲髙水闊共幽沈更堂寓直將誰語自種雙松伴夜吟
　　崇山郡
　　地盡炎荒瘴海頭聖朝今又放驩兠交州已在南天外更過交州四五州
　　臨水
　　一見心原斷百憂益知身世兩悠悠江亭獨倚䦨干處人亦無言水自流
　　題江上柳寄李使君
　　桂江南渡無楊柳見此令人眼暫明應學郡中賢太守依依相向許多情
　　江上見月懐古
　　月上江平夜不風伏波遺跡半成空今宵倍欲悲陵谷銅柱分明在水中
　　鸚鵡
　　勸爾莫移禽鳥性翠毛紅觜任天真如今漫學人言巧解語終須累爾身
　　寄婺州李給事二首
　　心盡玉皇恩已逺跡留江郡宦應孤不知壯氣今何似猶得凌雲貫日無
　　瘴鬼翻能念直心五年相遇不相侵目前唯有思君病無底滄溟未是深
　　秋日
　　六眸⻱北涼應早三足烏南日正長常記京關怨揺落如今目斷滿林霜
　　遣意
　　梧桐墜露悲先朽松桂凌霜倚後枯不是世間長在物蹔分貞脆竟何殊
　　戲酬惟賞上人
　　師是浮雲無著身我居塵網敢相親應從海上秋風便偶自飛來不為人
　　寓言
　　流水頽陽不暫停東流西落兩無情不是世間人自老古來華髪此中生
　　憶家
　　天海相連無盡處夢魂來往尚應難誰言南海無霜雪試向愁人兩鬢看
　　留客
　　青梅欲熟筍初長嫩緑新陰遶砌涼湖館翛然無俗客白衣居士且匡牀
　　別蘄春王判官
　　四十年來貞久故三千里外暫相逢今日一杯成逺別煙波渺渺恨重重
　　將發循州社日於所居館宴送
　　浪花如雪疉江風社過髙秋萬恨中明日便隨江燕去依依俱是故巢空





　　御定全唐詩卷五百十三
　　欽定四庫全書
　　御定全唐詩巻五百十四
　　朱慶餘
　　朱慶餘名可乆以字行越州人受知於張籍登寳歴進士第詩二巻
　　泛溪
　　曲渚迴花舫生衣臥向風鳥飛溪色裏人語棹聲中餘卉纔分影新蒲自作叢前灣更幽絶雖淺去猶通
　　宿陳處士書齋
　　結茅當此地下馬見髙情菰葉寒塘晚〈一作淺〉杉隂白石〈一作光小徑〉明向爐〈一作燈〉新茗色隔雪逺鐘聲閒得相逢少吟多寐不成
　　上宣州沈大夫
　　科名繼世古來稀髙歩何年下紫微帝命㡬曽移重鎮時清猶望領春闈登朝舊友常思見開幕賢人併望歸今日得遊風化地卻回滄海有光輝
　　杭州送蕭寳校書
　　馬識青山路人隨白浪船別君猶有淚學道謾經年
　　送盛長史〈盛隨軍〉
　　莫辭東路逺此別豈閒行職處中軍要官兼上佐榮野亭楓葉暗秋水藕花眀拜省期將近孤舟促去程
　　宿道士觀
　　堂閉僊人影空壇月露初閒聽道家子盥潄讀靈書
　　湖州韓使君置宴〈一作陪韓中丞宴不飲酒〉
　　老大成名〈一作無成〉仍足病縱聽絲竹也〈一作亦〉無歡髙情太守容閒坐借與青山盡日看
　　題僊遊寺
　　石抱龍堂蘚石乾山遮白日寺門寒長松瀑布饒竒狀曽有僊人駐鶴看
　　宮詞
　　寂寂花時閉院門美人相並立瓊軒含情慾説宮中事鸚鵡前頭不敢言
　　公子行
　　閒從〈一作蹤〉結客冶逰時忘卻紅樓薄暮期醉上黃金堤上去馬鞭捎斷緑楊絲
　　送陳摽
　　滿酌勸童僕好〈一作相〉隨郎馬蹄春風〈一作花時〉慎行李莫上白銅鞮
　　尋古觀
　　僊觀曽過知不逺花藏石室杳難尋泉邊白鹿聞人語看過天〈一作仙〉壇漸入深〈一作林〉
　　南嶺〈一作嶺南〉路
　　越嶺向南風景異人人傳說到京城經冬來往不踏雪盡在刺桐花下行
　　陪江州李使君重陽宴百花亭
　　閒攜九日酒共到百花亭醉裏求詩境回看島嶼青
　　上張水部
　　出入門闌乆兒童亦有情不忘將姓字常〈一作長〉説向公卿每許連牀坐仍〈一作時〉容並馬行恩深轉無語懐抱甚〈一作自〉分明
　　鳯翔西池與賈島納涼
　　四面無炎氣清池濶復深蝶飛逢草住魚戲見人沉拂石安茶器移牀選樹隂幾廻同到此盡日得閒吟
　　上汴州〈一作淮南〉令狐相公
　　罷相恩猶在那容處靜司政嚴初領莭名重更因詩公事廵營外〈一作後〉戎裝拜勅時恭聞長與善應念出身遲
　　送於中丞入蕃冊立
　　上馬生邊思戎裝別衆僚雙旌銜命重空磧去程〈一作城〉遙迥沒〈一作出〉沙中樹孤飛雪外鵰蕃庭過冊禮幾日卻回〈一作歸〉朝
　　送淮隂丁明府
　　之官未入境巳有愛人心遣吏回中路停舟對逺林島〈一作鳥〉聲淮浪靜雨色〈一作氣〉稻苗深暇日公門掩唯應伴客吟
　　送韋校書佐靈州幕
　　共知行處樂猶惜此時分職巳為書記官曽校典墳寒城初落葉髙戍逺〈一作樹晚〉生雲邉事何須問深謀祇在君
　　上江州李使君〈一作員外〉
　　起家聲望重自古更誰過得在朝廷少還因諫諍多經年愁瘴癘幾處遇〈一作想〉恩波入境無餘事唯聞父老歌
　　發鳳翔後塗中懐田少府
　　識君春〈一作心〉未半意欲住〈一作往〉經秋見酒連〈一作聯〉詩句逢花跋馬頭別來唯獨宿夢裏尚同游所在求飱過無因離〈一作解〉得愁
　　雪夜與真上人宿韓協律宅
　　斜雪微霑砌空堂夜語清逆風聽〈一作孤〉漏短回燭向樓明盥潄隨禪伴謳吟得野情此歡那敢忘世貴丈夫名與賈島顧非熊無可上人宿萬年姚少府宅
　　莫厭通宵坐〈一作話〉貧中㑹聚難堂虛雪氣入燈在漏聲殘役思因生病〈一作成疾〉當禪豈覺寒開門各有事非〈一作誰〉不惜餘歡
　　震為蒼筤竹
　　為擢東方秀修然異衆筠青蒼〈一作蔥〉纔映粉蒙宻正含春嫩籜霑微雨幽根絶細塵乍憐分徑小偏覺帶煙新結實皆留鳳垂隂似庇人顧唯〈一作願為〉竿在手深水掛頳鱗
　　題青龍寺
　　寺好因崗勢登臨值夕陽青山當佛閣紅葉滿僧廊竹色連平地蟲聲在上方最憐東面靜為近楚城牆
　　送滕庶子致仕歸江南
　　常懐獨往意此日去朝簪丹詔榮歸騎清風滿故林諸侯新起敬遺老重相尋在處饒山水堪行慰所心夏日題武功姚主簿〈此下一本有齋字一本有㕔壁二字〉
　　亭午無公事垂簾樹色間僧來茶竈動吏去印牀閒傍竹行尋〈一作過〉巷當門立看山吟詩老不倦未省話官班
　　送張景宣下第東歸揚州覲省
　　歸省值花時閒吟落第詩髙情憐道在公論覺才遺春雨連淮暗私〈一作官〉船過馬遲離心可惆悵為有入城期
　　送顧非熊下第歸
　　但取詩名逺寧論下第頻惜為今日別共受㡬年貧聼雨宿吳〈一作貝〉寺過江逢越人知從本府薦秋晚又辭親
　　送韋繇校書赴浙東幕
　　丞相辟書新秋關獨去人官離芸閣早名占甲科頻水驛迎船火山城𠉀騎〈一作吏〉塵湖邊寄家乆到日喜〈一作倍〉榮親
　　尋賈島所居
　　求閒身未得此日到京東獨在鐘聲外相逢樹〈一作雪〉色中誰言人漸老所向意皆同月上因留宿移牀對藥叢
　　題毗陵上人院
　　院深終日靜落葉覆秋蟲盥潄新齋後修行未老中映松山色逺隔水磬聲通此處宜清夜髙吟永與同
　　送李侍御入蕃
　　逺使隨雙節新官屬外臺戎裝非好武書記本多才移帳〈一作歸使〉依泉宿迎人帶雪來心知玉關道稀見一花開
　　望蕭關
　　漸見風沙暗蕭關欲到時兒童能探火婦女觧縫旗川絶銜魚鷺林多帶箭麋暫來戎馬地不敢苦吟詩
　　送韓校書赴江西幕
　　從軍五湖外終是稱詩人酒後愁將別塗中過卻春山橋槲葉暗水館燕巢新驛舫迎應逺京書寄自頻野情隨到處公務日關身乆共趨名利龍鍾獨滯秦
　　題寄王秘書
　　唯求買〈一作賣〉藥價此外更無機扶病看紅葉辭官著白衣斷籬通野徑髙樹䕃鄰扉時復留僧宿餘〈一作逰〉人得見〈一作見亦〉稀
　　山居
　　歸來青壁下又見滿籬霜轉覺琴齋靜閒從菊地荒山泉共鹿飲林果讓僧嘗時復收新藥隨雲過石樑
　　重過惟貞上人院
　　老去唯求靜都忘外學名掃牀秋葉滿對客逺雲生香閤閒留宿晴階暖共行𥦗西暮山色依舊入詩情
　　與石晝秀才過普照寺
　　問人知寺路松竹暗春山潭黒龍應在巢空鶴未還經年為客倦半日與僧閒更共嘗新茗聞鐘笑語間
　　題任處士幽居
　　惜與幽〈一作故〉人別停舟對草堂湖雲侵臥位杉露滴茶牀山月吟時在池花覺後香生涯無一物誰與讀書糧
　　送僧往太原謁李司空
　　已共鄰房別應無更住心中時過野店後夜宿寒林寺去人煙逺城連塞雪深禪餘得新句堪對上公吟
　　將之上京別淮南書記李侍御
　　心〈一作此〉地偶相見語多為別難詩成公府晚路入翠微寒逢石自應坐有花誰共看身為當〈一作惟當隨〉去鴈雲盡到長安
　　韓協律相送精舎讀書四韻奉寄呈陸補闕
　　白鶴西山別更看上去船遙知尋寺路應念宿江煙到處無閒日迴期已隔年何因陪夜坐清論諫臣邊
　　過蘇州曉上人院
　　夏滿律當清無中景自生移松不避逺取石亦親行經案離時少繩牀著處平若將林下比應只欠泉聲
　　送僧遊縉雲
　　但望青山去何山不是縁寺幽堪講律月冷稱當禪水落無風夜猨吟欲雨天尋師若有路終作緩歸年
　　贈道者
　　自識來清瘦尋常語論真藥成休伏火符驗不傳人獨有年過鶴曾無病到身潛教問弟子居處與誰鄰
　　杭州盧錄事山亭
　　山色滿公署到來詩景饒解衣臨曲榭隔竹見紅蕉清漏焚香夕輕嵐視事朝靜中看鎻印髙處見迎潮曳履庭蕪近當身樹葉飄傍城餘菊在歩入一僊瓢
　　送品上人入秦〈一作北逰〉
　　獨去何人見林塘共寂寥生縁聞磬早覺路出塵遙江雪霑新草秦園發故條心知禪定處石室對〈一作映〉芭蕉
　　題薔薇花
　　四面〈一作遶架〉垂條宻浮隂〈一作雲〉入夏清緑攢傷手刺紅墮斷腸英粉著蜂鬚膩光凝蝶翅明雨中〈一作來〉看亦好況復值初晴
　　題胡氏溪亭
　　亭與溪相近無時不有風澗松生便黒野蘚看多紅雨足秋聲後山沈夜色中主人能守靜畧與客心同
　　看濤
　　不知來逺近但見白峩峩風雨驅寒玉〈一作翻前駐〉魚龍迸上波聲長勢未盡曉去夕還過要路橫天壍其如造化何
　　和劉補闕秋園寓興之什十首
　　閒園清氣滿新興日堪追隔水蟬鳴後當簷鴈過時雨餘槐穟重霜近藥苗衰不以〈一作似〉朝簪貴多將野客期誰言髙靜意不異在衡茅竹冷人離洞天晴鶴出巣深籬藏白菌荒蔓露青匏㡬見中宵月清光墜樹梢逍遙人事外杖屨入杉蘿草色寒猶在蟲聲晩漸多靜逢山鳥下幽稱野僧過㡬許新開菊閒從落葉和留情清景宴朝罷有餘閒蝶散紅蘭外螢飛白露間牆髙微見寺林靜逺分山吟足期相訪殘陽自掩關深齋嘗獨處詎肯厭秋聲翠篠寒愈靜孤花晚更明每因逢石坐多見抱書行入夜聴踈杵遙知耿此情蒼翠經宵在園廬景自深風淒欲去燕月思向來砧碧石當莎逕寒煙冐竹林桮瓢閒寄詠清絶是知音門巷唯苔蘚誰言不稱貧臺閒人下晚果熟鳥來頻石脈潛通井松枝靜離塵殘蔬得晴〈一作雨〉後又見一畨新捲簾天色靜近瀨覺衣單蕉葉猶停翠桐隂巳爽寒雲從髙處望琴愛靜時彈正去重陽近吟秋意未䦨竹逕通鄰圃清深稱獨逰蟲絲交影細藤子墜聲幽積潤苔紋厚迎寒薺葉稠閒來尋古畫未廢執茶甌風物巳蕭颯晚煙生霽容斜分紫陌樹逺隔翠微鐘宿客論文靜閒燈落燼重無窮林下意真得古人風
　　上翰林蔣防舎人
　　清重可過知內製從前禮絶外庭人看花在處多隨駕召宴無時不及旬馬自賜來騎覺穩詩縁得後意長新應憐獨在文場乆十有餘年浪過春
　　上翰林李舎人
　　記得早年曽拜識便憐孤進賞文章免令汨沒慙時軰與作聲名徹舉場一自鳯池承宻㫖今因世路接餘光雲泥雖隔思長在縦使無成也不忘
　　題章正字道正新居〈孝標〉
　　獨在御樓南畔住生涯還似舊時貧全無竹可侵行逕一半花猶屬別人吟處不妨嫌鼓閙眼前唯稱與僧鄰近來漸覺青莎巷車馬過從巳有塵
　　送李餘及第歸蜀cq=402
　　從得髙科名轉盛亦言歸去滿城知發時誰不開筵送到處人爭與馬騎劍路紅蕉明棧閣巴村緑樹䕃神祠鄉中後輩遊門舘半是來求近日詩
　　送〈一作和〉唐中丞開淘西湖夏日遊泛因書示郡人
　　萍岸新淘見碧霄中流相去忽成遙空餘孤嶼來詩景無復橫槎礙栁條紅斾路幽山翠濕錦帆風起浪花飄共知浸潤同雷澤何慮川源有旱苗
　　過舊宅〈一作題王侯廢宅〉
　　古巷㦸門誰舊宅早曽聞說屬官家更無新燕來巢屋唯有閒人去看花空廐欲摧塵滿櫪小池初涸草侵沙榮華事歇皆〈一作多〉如此立馬踟躕到〈一作對〉日斜
　　鄂渚〈一作夏口〉送白舎人赴杭州
　　豈知鸚鵡洲邊路得見鳳皇池上人從此不同諸客禮故鄉西與郡城鄰
　　題崔駙馬林亭
　　選居幽近御街東易得詩人聚㑹同白練鳥飛深竹裏朱琴在亂書中亭開山色當髙枕樓靜簫聲落逺風何事宦塗猶寂寞都縁清苦道難通
　　贈韓協律
　　永日微吟在竹前骨清唯愛潄寒泉門閒多有投文客身病長無買藥錢嶺寺聴猿頻獨宿湖亭避宴動經年親知盡怪踈榮祿的是將心暗學禪
　　自蕭關望臨洮
　　玉關西路出臨洮風卷邊沙入馬毛寺寺院中無竹樹家家壁上有弓刀惟憐戰士垂金甲不尚㳺人著白袍日暮獨吟秋色裏平原一望戍樓髙
　　送崔約下第歸淮南覲省
　　逺憶拜親留不住出門行計與誰同程塗半是依船上請謁多愁值雨中堰水靜連隄樹緑村橋時映野花紅廻期須及來春事莫便江邊逐釣翁
　　羽林郎
　　紫髯年少奉恩初直閤將軍盡不如酒後引兵圍百草風前駐斾領邊書宅將公主同時賜官與中郎共日除大笑魯儒年四十腰間猶未識金魚
　　歸故園
　　桑柘駢闐數畆間門前五栁正堪攀尊中美酒長須滿身外浮名總是閒竹逕有時風為掃柴門無事日常關於焉巳是忘機地何用將金別買山
　　同〈一作聞〉友人看花
　　尋花不問春深淺縱是殘紅也入詩每箇樹邉行一匝誰家園裏最多時
　　種花
　　憶昔兩京官道上可憐桃李晝隂垂〈一作盡成蹊〉不知誰作廵花使空記𤣥宗遣種時
　　早發廬江塗中遇雪寄李侍御
　　蘆葦聲多雁滿陂濕雲連野見山稀遙知將吏相逢處半是春城賀雪歸
　　登望雲亭招友
　　日日恐無雲可望不辭逐靜望來頻共知亭下眠雲逺觧到上頭能㡬人
　　劉補闕西亭晚宴
　　蟲聲巳盡菊花乾共立〈一作五老〉松隂向晚寒對酒看山俱惜去不知斜月〈一作殘日〉下欄干
　　送長安羅少府
　　科名再得年猶少今日休官更覺賢去國巳辭趨府伴向家還入渡江船雪晴新雁斜行出潮落殘雲逺色鮮在處若逢山水住到時應不及秋前
　　林下招胡長官〈一作寄招胡明府〉
　　語低清貌似休糧稱著朱衣入草堂銷暑近來無別物桂隂當午滿繩牀
　　與真上人一二禪師題玢寺主院
　　杖屨相隨任〈一作在〉處便不唯空寄上方眠歸時亦取湖邊路〈一作去〉晚映楓林共上船
　　尋僧
　　吟背春城出草遲天晴紫閣赴僧期山邉樹下行人少一派新〈一作清〉泉日午時
　　題王丘長史宅
　　更無人吏在門前不似居官似學僊藥氣暗侵朝服上花隂晚到簿書邉玉琴閒把看山坐筒簟長鋪與客眠時見街中騎瘦馬低頭只是為詩篇
　　寄劉少府
　　唯愛圖書兼古器在官猶自〈一作似〉未離貧更聞縣去青山近稱與詩人作主人
　　哭胡遇
　　尋僧昨日尚相隨忽見緋幡意可知題處舊詩休更讀買〈一作置〉來新馬憶曽騎不應隨分空營奠終擬求人與立碑每向宣陽里中過遙聞哭臨淚先垂
　　自述
　　詩人甘寂寞居處遍蒼苔後夜蟾光滿鄰家樹影來豈知蓮帳好自愛草堂開願答相思意援毫愧不才














　　御定全唐詩巻五百十四
　　欽定四庫全書
　　御定全唐詩巻五百十五
　　朱慶餘
　　省試晦日與同志昆明池泛舟
　　故人同泛處逺色望中明靜見沙痕露微思月魄生周回餘雪在浩𣺌暮雲平戲鳥隨蘭棹空波盪石鯨刼灰難問理島樹偶知名自省曽追賞無如此日情
　　送崔拾遺赴闕
　　清貌凌寒玉朝來拜拾遺行承天子詔去感主人知劒佩分班日風霜獨立時名髙住不得非與九霄期
　　酬李處士見贈
　　於上非無援才多卻累身雲霄未得路江海作閒人乆別唯謀道相逢不話貧行藏一如此可便老風塵
　　送僧遊溫州
　　夏滿隨所適江湖非繫縁卷經離嶠寺隔葦上秋船水落無風夜猿啼欲雨天石門期獨往謝守有遺篇
　　夢謝亭
　　夢後何人見孤亭似舊時褰開誠得地㝠感竟因詩不往過應少悲來下獨遲顧慙非謝客靈貺杳難追
　　河亭
　　孤亭臨絶岸猨鳥識幽蹊花落曽誰到詩成獨未題潮痕經雨在石筍與杉齊謝守便登陟秋來屐齒低
　　送吳秀才之山西
　　澤潞西邊路蘭橈北去人出門誰恨別投分不縁貧桮酒從年少知音在日新東湖發詩意夏卉竟如春
　　和處州嚴郎中遊南溪
　　四望非人境從前洞穴深潭清蒲逺岸嵐積樹無隂看草初移屐捫蘿忽並簪世嫌山水僻誰伴謝公吟
　　秋宵讌別盧侍御
　　風亭管絶玉漏一聲新緑茗香醒酒寒燈靜照人清班無意戀素業本來貧明發青山道誰逢去馬塵
　　酬於訢校書見貽〈第一句缺一字第二句缺三字〉
　　能〈闕〉得從軍清嬴〈闕〉　　綺羅徒滿目山水不離心暫別愁花老相思倚竹隂家貧無以養未可話抽簪
　　送石協律歸吳興別業
　　識來無定居此去復何如一與耕者遇轉將朝客疎資身唯〈一作空〉藥草〈一作石〉教子但詩書曽許黃庭本斯言豈合〈一作復〉虛
　　同盧校書逰新興寺
　　山深雲景別有寺亦堪過才子將迎逺林僧氣性和潭清蒲影定松老鶴聲多豈不思公府其如野興何
　　送馬秀才
　　清貎不識睡見來嘗苦吟風塵歸省日江海寄家心與鶴期前島隨僧過逺林相於竟何事無語與知音
　　贈律師院
　　粉壁通蓮徑扁舟到不迷葦聲過枕上湖色滿𥦗西但見修行苦誰論夏臘低閒看種來樹已覺與身齊
　　送僧往台嶽
　　五城初罷講海上憶閒行觸雪麻衣靜登山竹輕天寒嶽寺出日晚島泉清坐與幽期遇何人識此情
　　送惠雅上人西逰
　　五湖僧獨往此去與誰期興逺常憐鶴禪餘𡧓廢詩望雲回寺晚為講到城遲還想安居日應當後夏時
　　將之上京留別淮南書記李侍御
　　半似無名位門當靜處開人心皆向徳物色不供才酒興春邊過軍謀意外來取名榮相府卻慮詔書催
　　送祝秀才歸衢州
　　舊隱縠溪上憶歸年巳深學徒花下別鄉路雪邊尋騎吏陪春賞江僧伴晚吟髙科如在意當自惜光隂
　　過孟浩然舊居
　　命合終山水才非不稱時邊空有樹身後獨無兒散盡詩篇本長存道徳碑平生誰見重應只是王維
　　送虛上人逰天台
　　青冥通去路誰見獨隨縁此地春前別何山夜後禪石橋隠深樹朱闕見晴天好是修行處師當住㡬年
　　孔尚書致仕因而有寄贈
　　髙人心易足三表乞身閒與世長疎索唯僧得往還直聲留闕下生事〈一作計〉在林間時復逢清〈一作晴〉景乗車看逺山
　　和處州韋使君新開南溪
　　地里光圖讖樵人共說深悠然想髙躅坐使變荒岑疏鑿因殊舊亭臺亦自今靜容猨暫下閒與鶴同尋轉斾馴禽起褰帷瀑溜侵石稀潭見底嵐暗樹無隂躋險難通屐攀棲稱抱琴雲風開物意潭水識人心攜榼廵花遍移舟惜景沈世嫌山水僻誰伴謝公吟
　　送羅先輩書記歸後卻還閩中留別
　　同是越人從小別忽歸鄉里見皆驚湖邉訪舊知誰在幕下留歡但覺榮望嶺又生紅槿思登車豈倦白雲程況當季父承㤙日廉問南州政已成
　　送浙東陸中丞
　　坐將文教鎮藩維花滿東南聖主知公務𡧓容私暫入豐年長與徳相隨無賢不是朱門客有子皆如玉樹枝自愛此身居樂土詠歌林下日〈一作自〉忘疲
　　送元處士逰天台
　　青㝠路口絶人行獨與僧期上赤城樹列煙嵐春更好溪藏氷雪夜偏明空山雉雊禾苗短野館風來竹氣清若過石橋看瀑布不妨髙處便題名
　　吳興新隄
　　春隄一望思無涯樹勢還同水勢斜深映菰蒲三十里晴分功利㡬千家謀成既不勞人力境逺偏宜隔浪花若與青山長作固汀洲𡧓恨栁絲〈一作條〉遮
　　酬蕭員外見寄
　　麥風吹雨正徘徊忽報書從郡閤來道薄謬應宗伯選詩成徒費謝公才九霄示路空知感十上〈一作載〉驚魂尚未回勝寄幸容溪館宿龍鍾慙見妓筵開儻期霽後陪新興一滴還須當一桮
　　台州鄭員外郡齋雙鶴
　　丹頂分明音響別況聞來處隔雲濤情懸碧落飛何晚立近清池意自髙向夜雙棲驚玉漏臨軒對舞拂朱袍仙郎為爾開籠早莫慮迴翔損羽毛
　　送竇秀才
　　江南才子日紛紛少有篇章得似君清話未同山寺宿離歌已向客亭聞梅天馬上愁黃鳥澤國帆前見白雲通籍名髙年又少回頭應笑晚從軍
　　送邵州林使君
　　軒車此去也逢時地近〈一作屬〉湘南頗入詩一月計程那是逺中年出守未為遲水邊花氣熏章服嶺上嵐光照〈一作濕〉畫旗想得化行風土變州人應為立生祠
　　送饒州張使君
　　白頭為郡清秋別山水南行豈覺賖楚老只〈一作巳〉應思入境吳兒從此去移家館依髙嶺分樟葉路出重江見葦花務退唯當吟詠苦留心曽不在生〈一作天〉涯
　　題開元寺
　　西入山門十里程粉墻書字甚分明蕭帝壊陵深虎跡廣師遺院閉松聲長廊畫剝僧形影石壁塵昏客姓名何必更將空色遣眼前人事是浮生
　　與龎復言攜酒望洞庭
　　南湖春色通平逺貪記詩情㤀酒桮帆自巴陵山下過雨從神女峽邊來青蒲映水踈還宻白鳥翻空去復回盡日與君同看望瞭然勝見畫屏開
　　送浙東周判官
　　乆聞從事滄江外誰謂無官巳白頭來備戎裝嘶數騎去持丹詔入孤舟蟬鳴逺驛〈一作驛樹〉殘陽樹〈一作逺〉鷺起湖田片〈一作夕〉雨秋到日重陪丞相宴鏡湖新月在城樓
　　塞下曲
　　萬里去〈一作事〉長征連年慣野營入羣來擇馬拋伴去擒生箭撚鵰翎濶弓盤鵲角輕問看行近逺西過受降城
　　送僧
　　客行皆有為〈一作求〉師去是閒逰野望攜金策禪棲寄〈一作倚〉石樓山深松翠冷潭靜菊花秋㡬處題青壁袈裟濺瀑流
　　望早日
　　𥦗下聞鷄後蒼茫映逺林纔分天地色便禁虎狼心是處程塗逺何山洞府深此時堪竚望萬象豁塵襟
　　旅中秋月有懐
　　乆客未還鄉中秋倍可傷暮天飛旅鴈故國在衡陽島外歸雲迥林間墜葉黃數宵千里夢時見舊書堂
　　十六夜月
　　昨夜忽巳過氷輪始覺虧孤光猶不定浮世更堪疑影落澄江海寒生靜路岐皎然銀漢外長有衆星隨
　　行路難
　　世事澆浮後艱難向此生人心不自足公道為誰平徳喪淳風盡年荒蔓草盈堪悲山下路非祗客中行
　　閒居冬末寄友人
　　短亭分袂後倚檻思偏孤雨雪落殘臘輪蹄在逺塗人情難故舊草色易凋枯共有男兒事何年入帝都
　　望九疑
　　浮生猶役役未得便尋真白日如無路青山豈有人煙收遙岫小雨過晚川新倚杖何凝望中宵夢往頻
　　送陳逸人
　　樂道辭榮祿安居桂水東得閒多事外知足少年中藥圃無凡草松庭有素風朝昏吟歩處琴酒與誰同
　　湖中閒夜遣興
　　釣艇同琴酒良宵背水濵風波不起處星月盡隨身浦迥湘煙巻林香嶽氣春誰知此中興寧羨五湖人
　　題娥皇廟
　　娥皇揮涕處東望九疑天往事難重問孤峰尚慘然夜深寒峒響秋近碧蘿鮮未省明君意遺蹤萬古傳
　　送友人赴舉〈第一句第七句並缺二字〉
　　世路〈闕〉　乆嗟君進取身十年雖苦志萬里托何人處困非乖道求名本為親惟應〈闕〉　意先與化龍鱗
　　中秋月
　　自古分功定唯應缺又盈一宵當皎潔四海盡澄清靜覺風微起寒過雪乍傾孤髙稀此遇吟賞倍牽情
　　宿山居
　　山店燈前客醻身未有媒鄉關貧後別風雨夜深來上國求丹桂衡門長緑苔堪驚雙鬢雪不待嵗寒催
　　夏末留別洞庭知巳
　　清秋時節近分袂獨悽然此地折髙栁何門聴暮蟬浪揺湖外日山背楚南天空感迢迢事榮歸在㡬年
　　過洞庭
　　帆掛狂風起茫茫既徃時波濤如未息舟楫亦堪疑旅鴈投孤島長天下四維前程有平處誰敢與心期
　　旅中過重陽
　　一嵗重陽至覊逰在異鄉登髙思舊友滿目是窮荒草際飛雲片天涯落鴈行故山籬畔菊今日為誰黃
　　送人下第歸
　　獨立身難達新春與志違異鄉青草長故國白頭歸岸濶湖波溢程遙楚岫微髙秋期再㑹此去莫忘機
　　敘吟
　　雅道辛勤乆潛疑鬢雪侵未能酬片善難更免孤吟有景皆牽思無愁不到心遙天一輪月㡬夜見西沈
　　塞下感懐
　　塞下閒為客鄉心豈易安程塗過萬里身事尚孤寒竟日風沙急臨秋草木殘何年方致主時拂劔塵看
　　宿江舘
　　江館迢遙處知音信漸賖夜深鄉夢覺𥦗下月明斜起鴈看荒草驚波尚白沙那堪動鄉思故國在天涯
　　早梅
　　天然根性異萬物盡難陪自古承春早嚴冬鬭雪開豔寒宜雨露香冷隔塵埃堪把依松竹良塗一處栽
　　夏日訪貞上人院
　　炎夏尋靈境髙僧澹蕩中命棊隈緑竹盡日有清風流水離經閣閒雲入梵宮此時袪萬慮直似出塵籠
　　春日旅次
　　林中鶯又囀為客恨因循故里遙千里青春過數春弟兄來漸少嵗月去何頻早晚榮〈一作營〉歸計中堂㑹所親
　　贈至寂禪師
　　處世唯披衲禪門㡬歲寒法空無所染性悟不多看竟日門長掩相逢草自殘有時尋道侶飛錫度峯巒
　　閒居即事
　　深嶂多幽景閒居野興清滿庭秋雨過連夜緑苔生石靣橫琴坐松隂採藥行超然塵事外不似絆浮名
　　廢宅花
　　數樹荒庭上芬芳映緑苔自縁逢暖發不是為人開色艷鶯猶在香消蝶巳回相從無勝事誰向此傾桮
　　寄友人
　　當代知音少相思在此身一分南北路長問往來人是處應為客何門許掃塵憑書正惆悵蜀魄數聲新
　　塗中感懐
　　世上名利牽塗中意慘然到家能㡬日為客便經年跡似萍隨水情同鶴在田何當功業〈一作勤苦〉遂歸路下遙天
　　贈道者
　　獨住神仙境門當瀑布開地多臨水石行不惹塵埃風起松花散琴鳴鶴翅回還歸九天上時有故人來
　　長安春日野中
　　青春思楚地閒歩出秦城滿眼是岐路何年見弟兄煙霞裝媚景霄漢指前程盡日徘徊處歸鴻過玉京
　　長城
　　秦帝防邉繳關心倍可嗟一人如有徳四海盡為家往事乾坤在荒基草木遮至今徒者骨猶自哭風沙
　　酬李躔侍御
　　此去非關興君行不當遊無因兩處馬共飲一溪流
　　別李侍御後亭夜坐卻寄
　　巳作亭下別未忘燈下情吟多欲就枕更漏轉分明
　　題錢宇別墅
　　林居向晚饒清景惜去非關戀酒桮石凈每因杉露滴地幽漸覺水禽來藥蔬秋後供僧盡竹杖吟中望月回紅葉閒飄籬落迥行人逺見草堂開
　　近試上張籍水部〈一作閨意獻張水部〉
　　洞房昨夜停紅燭待暁堂前拜舅姑裝罷低聲問夫壻畵眉深淺入時無
　　留別盧元休歸荊門
　　江邊離別心言罷各霑襟以我去帆逺知君離恨深雲開孤鳥出浪起白鷗沈更作來年約陽臺許伴尋
　　采蓮
　　隔煙花草逺濛濛恨箇來時路不同正是停橈相遇處鴛鴦飛去〈一作出〉急流中
　　都門晚望
　　緑槐花墮御溝邉歩出都門雨後天日暮野人耕種罷烽樓原上一條煙
　　舜井
　　碧甃磷磷不記年青蘿鎻在小山顛向來下視千山水疑是蒼梧萬里天
　　商州王中丞留喫枳殻
　　方物就中名最逺只應愈疾味偏佳若交盡乞〈一作喫〉人人與采盡商山枳殻花
　　登𤣥都閣
　　野色晴宜上閣看樹隂遙映御溝寒豪家舊宅無人住空見朱門鎖牡丹
　　贈鳳翔栁司錄
　　杏園北寺題名日數到如今四十年㸃檢生涯與官職一莖野竹在身邉
　　啄木兒
　　丁丁向晚急還稀啄遍〈一作盡〉庭槐未肻歸終日與君除蠧害莫嫌〈一作嗔〉無事不頻〈一作平〉飛
　　榜曲
　　荷花明滅水煙空惆悵來時徑不同欲到前洲堪入處鴛鴦飛出碧流中
　　逢山人
　　星月相逢現此身自然無跡又無塵秋來若向金天㑹便是青蓮葉上人
　　過耶溪
　　春溪繚繞出無窮兩岸桃花正好風恰是扁舟堪入處鴛鵞飛起碧流中
　　賀張水部員外拜命
　　省中官最美無似水曹郎前代佳名遜當時重姓張白鬚吟麗句紅葉吐朝陽徒有歸山意君恩未可忘
　　送璧州劉使君
　　王府登朝後巴鄉典郡新江分入峽路山見採鞭人舊業孤城夢生祠㡬處身知君素清儉料得卻來貧
　　贈江夏盧使君
　　詩人中最屈無與使君儔白髪雖求退明時合見收登山猶自徤縦酒可多愁好是能騎馬相逢見鄂州
　　送崔秀才逰江陵
　　樽前荊楚客雲外思滎迴秦野春巳盡商山花正開鷗驚㠶乍起虹見雨初來自有歸期在蟬聲處處催
　　觀濤
　　木落霜飛天地清空江百里見潮生鮮飇出海魚龍氣晴雪噴山雷鼓聲雲日半隂川漸滿客㠶皆過浪難平髙樓曉望無窮意丹葉黃花繞郡城
　　南湖
　　湖上微風小檻涼翻翻菱荇滿廻塘野船着岸入春草水鳥帶波飛夕陽蘆葉有聲疑露雨浪花無際似瀟湘飄然蓬艇東歸客盡日相看憶楚鄉
　　鏡湖西島言事
　　慵拙幸便荒僻地縦聞猨鳥亦何愁偶因藥酒欺梅雨卻著寒衣過麥秋嵗計有餘添橡實生涯一半在漁舟世人若便無知巳應向此溪成白頭
　　送劉思復南河従軍
　　七千里別寜無恨且貴従軍樂事多不駐莭旄先𠋫發偶逢山寺亦難過蠻人獨放畬田火海獸羣逰落日波逺作受恩身不易莫拋書劒近笙歌










　　御定全唐詩巻五百十五
<集部,總集類,御定全唐詩>
　　欽定四庫全書
　　御定全唐詩巻五百十六
　　王彥威
　　王彥威太原人孤貧力學淹識古今典禮舉明經甲科撰元和新禮上之拜博士累擢司封郎中𢎞文舘學士開成時歴忠武宣武節度使詩一首
　　宣武軍鎮作
　　天兵十萬勇如貔正是酬恩報國時汴水波瀾喧鼔角隋堤楊栁拂旌旗前驅紅斾關西將坐間青娥趙國姬寄語長安舊冠蓋麤官到底是男兒
　　庾敬休
　　庾敬休字順之鄧州新野人太和中累官戶部侍郎尚書左丞詩一首
　　春雪映早梅
　　清晨凝雪彩新𠉀變庭梅樹愛春榮徧𥦗驚曙色催寒光添粉壁積潤履青苔分明六出瑞隱映㡬枝開聞笛
　　花疑落揮琴興轉來曲成非寡和長使思悠哉
　　許玫
　　許玫太和元年登進士第兄弟琯瓘皆髙科詩一首
　　題雁塔
　　寳輪金地壓人寰獨坐蒼㝠啟玉關北嶺風煙開魏闕南軒氣象鎮商山灞陵車馬垂楊裏京國城池落照間蹔放塵心㳺物外六街鐘鼓又催還
　　厲𤣥
　　厲𤣥登太和二年進士第官終侍御史姚合同時人詩五首
　　從軍行
　　邊草旱〈一作早〉不春劒光増野〈一作濘〉塵戰〈一作廣〉場收驥尾清瀚怯龍鱗㠶色起〈一作巳〉歸越松聲厭避秦㡬時逢范蠡處處是通津
　　寄婺州溫郎中〈時刺睦州〉
　　積雪沒蘭溪鄰州望不迷波中分雁宿樹杪接猨啼婺女家空在星郎手未攜故山新寺額掩泣荷重題〈中丞捨宅為寺郎中為題寺額故有此句〉
　　送顧非熊及第歸茅山
　　故山登第去不似舊歸難㠶巻江初夜梅生洞少寒採薇留客飲折竹掃仙壇名在儀曹籍何人肎掛冠
　　送黃曄明府岳州湘隂赴任
　　恩霑譴雪㡬人同歸宰湘隂六月中商嶺馬嘶殘暑雨席㠶髙〈一作洞庭㠶〉掛早秋風貢名頻向書闈失飛檄曾傳朔漠空西省尚嗟君宦逺水雞啼處莫聴鴻
　　緱山月夜聞王子晉吹笙
　　緱山明月夜岑寂隔塵氛紫府參差曲清宵次第聞韻流多入洞聲度半和雲拂竹鸞驚侶經松鶴對〈一作舞〉羣蟾光聴處合仙路望中分坐惜千巖曙遺音過汝墳魏扶
　　魏扶太和四年進士第大中三年兵部侍郎同平章事詩三首
　　和白敏中聖徳和平致茲休運嵗終功就合詠盛明呈上
　　蕭關新復舊山川古戌秦原景象鮮戎虜乞降歸惠化皇威漸被懾腥膻穹廬逺戍煙塵滅神武光揚竹帛傳左袵盡知謌帝澤從茲不更備三邊
　　貢院題
　　梧桐葉落滿庭隂鎖閉朱門試院深曽是昔年辛苦地不將今日負初心
　　賦愁〈並序〉
　　白樂天分司東洛朝賢悉㑹興化亭送別酒酣各請一字至七字詩以題為韻
　　愁逈野深秋生枕上起眉頭閨閤危坐風塵逺逰巴猨啼不住谷水咽還流送客泊舟入浦思鄉望月登樓煙波旦晚長覊旅管終年樂五侯
　　楊漢公
　　楊漢公字用乂虞卿之弟太和八年擢進士第累官司封郎中坐虞卿出刺舒州徙湖亳蘇三州終桂林觀察使詩二首
　　登郡中銷暑樓寄東川汝士
　　岧嶤下瞰霅溪流極目煙波望梓州雖有清風當夏景只能銷暑不銷憂
　　明月樓
　　吳興城闕水雲中畫舫青簾處處通溪上玉樓樓上月清光合作水晶宮〈上二句一作江南地煖少嚴風九月炎涼正得中〉
　　何扶
　　何扶太和九年及第詩二首
　　送閬州妓人歸老
　　竹翠嬋娟草逕幽佳人歸老傍汀洲玉蟾露冷梁塵暗金鳳花開雲鬢秋十畝稲香新緑野一聲歌斷舊青樓芭蕉半巻西池雨日暮門前雙白鷗
　　寄舊同年
　　金榜題名墨尚新今年依舊去年春花間每被紅妝問何事重來只一人
　　柴䕫
　　柴䕫太和中登進士第詩一首
　　望九華山
　　九華如劍挿雲霓青靄連空望欲迷北截呉門疑地盡南連楚界覺天低龍池水蘸中秋月石路人攀上漢梯惆悵舊㳺無復到㑹須登此出塵泥
　　房千里
　　房千里字鵠舉登太和進士第官國子博士終髙州刺史詩一首
　　寄妾趙氏〈有序一作趙氏詩〉
　　余初上第㳺嶺徼有進士韋滂者自南海邀趙氏而來為余妾西上京都調於天官余乃與趙別約中秋為㑹期趙極悵戀余乃抒詩寄情
　　鸞鳯分飛海樹秋忍聴鐘鼓越王樓只應霜月明君意緩撫瑤琴送我愁山逺莫教雙淚盡雁來空寄八行幽相如若返臨卭市畫舸朱軒萬里㳺
　　劉郇伯
　　劉郇伯太和進士詩一首
　　早行
　　鐘靜人猶寢天髙月自涼一星深戍火殘月半橋霜客老愁塵下蟬寒怨路傍青山依舊色宛是馬卿鄉
　　句
　　人生分外愁〈郇伯與范酇為友酇得句雲嵗盡天涯雨乆而莫屬郇伯云云范甚賞之見北夢瑣言〉
　　李章武
　　李章武太和末官成都少尹詩一首
　　贈成都僧
　　南宗尚許通方便何處心中更有經好去苾蒭雲水畔何山松栢不青青
　　蕭倣
　　蕭倣登太和進士第歴諫議大夫給事中咸通初遷左散騎常侍懿宗時擢禮部侍郎出為滑州刺史充義成軍節度鄭滑潁觀察處置䓁使入為兵部尚書判度支轉吏部尚書同平章事出為嶺南節度使詩二首
　　享太廟樂章
　　聖祚無疆慶傳樂章金枝繁茂玉葉延長海瀆常晏波濤不揚汪汪美化垂範今王
　　享太廟樂章
　　於鑠丕嗣惟帝之光羽籥象徳金石薦祥聖系無極景命永昌神降上哲維天配長
　　栁棠
　　栁棠東川人應進士舉才思優贍開成中楊汝士鎮東川棠每於座上賦詩狂縦後㕘越嶲軍事卒詩二首
　　荅楊尚書
　　未向燕臺逢厚禮幸因社㑹接餘歡一魚喫了終無媿鵾化為鵬也不難
　　席上戲東川楊尚書
　　莫言名位未相儔風月何曽阻獻酬前軰不須輕後軰靖安今日在衡州
　　鍾輅
　　鍾輅崇文舘校書郎詩一首
　　緱山月夜聞王子晉吹笙〈與厲𤣥同題〉
　　月滿緱山夜風傳子晉笙初聞盈谷逺漸聴入雲清杳異人間曲遙分鶴上情孤鸞驚欲舞萬籟寂無聲此夕留煙駕何時返玉京唯愁音響絶曉色出都城







　　御定全唐詩巻五百十六
　　欽定四庫全書
　　御定全唐詩巻五百十七
　　楊發
　　楊發字至之馮翊人以父遺直客蘇州因家焉登太和四年進士第歴太常少卿出為蘇州刺史即其鄉里也後為嶺南節度使以嚴為治軍亂貶婺州刺史詩十三首
　　南溪書院
　　茅屋住來乆山深不置門草生垂井口花發接〈一作擁〉籬根入院將雛鳥攀蘿抱子猨曽逢異人説風景似桃源
　　春園醉醒閒臥小齋
　　酣醉送餘春醒來恨更頻花殘蜂蠧物葉暗鳥欺人簾閉髙眠貴齋空浩氣新従今北牕蝶長是夢中身
　　小園秋興〈一作晚〉
　　誰言帝城裏獨作野人居石磴晴看疊山苗晚自鋤相慙五秉粟尚癖一車書昔日揚雄宅還無卿相輿
　　與諸公池上待月
　　樹宻雲縈岸池遙水際空芰開方吐鏡蘋動欲含風漸映沙汀白微分渚葉紅金波宜共賞仙櫂一宵同
　　簷雀
　　弱羽怯孤飛投簷幸所依銜環唯報徳賀廈本知歸紅觜休爭顧丹心自識機從來攀鳯足生死戀光輝
　　殘花〈一作羅隱詩〉
　　巳笑良時晚仍悲別酒催暖芳隨日薄殘〈一作輕〉片逐風廻黛歛愁歌扇妝殘〈一作紅〉泣鏡臺繁隂莫矜終是共塵埃
　　山泉〈一作李才江詩〉
　　半空飛下水勢去響如雷靜徹啼猨寺髙陵坐客臺耳同經劒閣身若到天台濺樹吹成凍鄰祠觸作灰深中試榔栗淺處落莓苔半夜重城閉潺湲枕底來
　　秋晚日少陵原㳺山泉之什
　　喧濁侵肌性未沈每來雲外恣幽尋塵衣更喜秋泉潔倦跡方依竹洞深暫過偶然應繫分有期終去但勞心唯憐一夜空山月似許他年伴獨吟
　　秋晴獨立南亭
　　晝對南風獨閉關暗期幽鳥去仍還如今有待終身貴未若忘機盡日閒心似䝉莊逰物〈一作象〉外官慙許掾在人間開襟自向清風笑無限秋光為觧顔
　　宿黃花舘
　　孤館蕭條槐葉稀暮蟬聲隔水聲微年年為客路無盡日日送人身未歸何處迷鴻離浦月誰家愁婦𢷬霜衣夜深不臥簾猶捲數㸃殘螢入戶飛
　　南野逢田客
　　桑柘悠悠水蘸堤晚風晴景不妨犂髙機猶織臥蠶子下坂未饑逢飼妻杏色滿林羊酪熟麥涼浮壠雉媒低生時自樂死由命萬事在天管不迷
　　東齋夜宴酬紹之起居見贈
　　龍門八上不知津唯有君心困益親白社追遊名自逺青袍相映道逾新十年江海魚緘盡一夜笙歌鳳吹頻漸老舊交情更重莫將美〈一作文〉酒負良辰
　　翫殘花
　　十日濃芳一嵗程東風初急眼偏明低枝似泥幽人醉莫道無情似有情
　　楊收
　　楊收字藏之發之弟十三善文詠吳人呼為神童㑹昌元年登第累官中書侍郎同平章事為韋保衡所傾長流驩州賜死詩三首
　　詠蛙〈見舊唐書本傳兄發戲令詠蛙〉
　　兎邊分玉樹龍底耀銅儀㑹當同鼓吹不復問官私
　　筆〈又令詠筆仍賦鑽字〉
　　雖匪囊中物何堅不可鑽一朝操政柄定使冠三端嘲吳人觀者〈吳人多造門求觀神童請為詩什時觀者壓敗其藩收嘲之〉
　　爾幸無羸角何用觸吾藩若是升堂者還應自得門楊乗
　　楊乗發之子大中初登進士第終殿中侍御史發兄弟四人與諸羣從皆以文學登髙第時號修行楊家詩五首
　　甲子嵗書事〈時㑹昌四年討劉稹也〉
　　豎子未鼎烹大君尚旰食風雷隨出師雲霞有戰色犒功椎萬牛募勇懸千帛武士日曳柴飛將競執馘喜氣迎㨗書懽聲送羽檄天兵日雄強桀犬稍離析賊臂既已斷賊喉既巳搤樂禍但鯨鯢同惡為肘腋小大勢難侔逆順初不敵違命固天亡恃險乖長策蠆毒乆萌牙狼顧非日夕禮貌忽驕狂䟽奏遂指斥動衆豈佳兵含忍恐無益鴻恩既已孤小效不足惜腐儒一鉛刀投茟時感激帝閽不敢幹恓恓坐長畫
　　南徐春日懐古
　　六代驕奢地三春物象繁靈湖通漲海天塹隔中原曉渡髙帆駛隂風巨艦翻旌旗西日落戈甲夏雲屯豹變資陳武龍飛擁晉元風流前事盡文物舊儀存邪侮嘗移潤忠貞㡬度寃興亡山兀兀今古水渾渾露滴蜂偷蘂鶯啼日到軒酒腸堆麴櫱詩思遶乾坤愁夢全無蝶離憂毎愧萱形骸勞大塊玉石任炎崑出處寧由已升沈未足言且應中聖樂坐起任昏昏
　　呉中書事
　　十萬人家天塹東管臺榭滿春風名歸范蠡五湖上國破西施一笑中香逕自生蘭葉小響廊深映月華空尊前多暇但懐古盡日愁吟誰與同
　　建鄴懐古
　　故城故壘滿江濆盡是干戈舊苦辛見此即須知帝力生來便作太平人
　　牓句
　　伶俜〈一作自憐〉乖拙兩何如晝泥琴聲夜泥書數拍胡笳彈未熟〈一作遍〉故人新命畫胡車
　　尹璞
　　尹璞㑹昌後人詩一首
　　題楊收相公宅
　　禍福從來路不遙偶然平地上煙霄煙霄未穩還平地門對孤峯占寂寥〈抒情錄作江遵詩云倚仗從來事不遙無何平地起青霄纔到青霄卻平地門對古槐空寂寥與此小異〉











　　御定全唐詩巻五百十七
　　欽定四庫全書
　　御定全唐詩巻五百十八
　　雍陶
　　雍陶字國鈞成都人太和間第進士大中八年自國子毛詩博士出刺簡州詩一巻
　　明月照髙樓
　　朗月何髙髙樓中簾影寒一婦獨含歎四坐誰成歡時節屢巳移遊旅杳不還滄溟儻未涸妾淚終不乾君若無定雲妾若不動山雲行出山易山逐雲去難願為邉塞塵因風委君顏君顏良洗多盪妾濁氷間
　　酬秘書王丞見寄
　　朝下有閒思南溝邉水行因來見寥落轉自嘆平生白首丈夫氣赤心知巳情留詩本相慰卻憶苦吟聲
　　贈金河戍客
　　慣獵金河路曽逢雪不迷射鵰青塚北走馬黒山西戍逺旌幡少年深帳幕低酬恩須盡敵休説夢中閨
　　孤桐
　　踈桐餘一幹風雨日蕭條嵗晩琴材老天寒桂葉凋巳悲根半死復恐尾全焦幸在龍門下知音肯寂寥
　　秋露
　　白露曖秋色月明清漏中痕沾珠箔重㸃落玉盤空竹動時驚鳥莎寒暗滴蟲滿園生永夜漸欲與霜同
　　送徐使君赴岳州
　　𣺌𣺌楚江上風旗揺去舟馬歸雲夢晚猨呌洞庭秋別思滿南渡鄉心生北樓巴陵山水郡應〈一作偏〉稱謝公逰
　　送裵璋還蜀因亦懐歸
　　客在劒門外新年音信稀自為千里別巳送㡬人歸陌上月〈一作日〉初落馬前花正飛離言殊未盡春雨滿〈一作濕〉行衣
　　送前鄠縣李少府
　　近出圭峯下還期又不賖身閒多宿寺官滿未移家罷釣臨秋水開尊對月華〈一作向晚花〉自當蓬〈一作臺〉閣選豈得臥煙霞
　　送宜春裵明府之任
　　南行春已滿路半水茫然楚望花當渡湘隂橘滿川山橫湖色上帆出鳥行前此任無辭逺親人貴用還〈一作遷〉
　　贈宗靜上人
　　世上方傳敎〈一作法〉山中未得歸閒花飄講席馴鴿汙禪衣積雨誰過寺殘鐘自掩扉寒來垂頂㡌白髪剃應稀
　　同賈島宿無可上人院
　　何處銷愁宿攜囊就逺僧中宵吟有雪空屋語無燈靜境唯聞鐸寒牀但枕肱還因愛閒客始得見南能
　　和劉補闕秋園寓興六首
　　水木夕陽冷池塘秋意多庭風吹故葉階露凈寒莎愁燕窺燈語情人見月過砧聲聼已別蟲響復相和閉門無事後此地即山中但覺鳥聲異不知人境同晩花開為雨殘果落因風獨坐還吟酌詩成酒已空自得家林趣常時在外稀對僧餐野食迎客著山衣雀鬪翻簷散蟬驚出樹飛功成他日後何必五湖歸秋色庭蕪上清朝見露華疎篁抽晚筍幽藥吐寒芽引水新渠淨登臺小徑斜人來多愛此蕭爽似仙家禁掖朝回後林園勝賞時野人來辨藥庭鶴徃看棊晚日明丹棗朝霜潤紫棃還因重風景猶自有秋詩聖代少封事閒居方屏喧漏寒雲外闕木落月中園山鳥宿簷樹水螢流洞門無人見清景林下自開樽
　　岳陽晚景
　　漢陽無逺寺見説過汾城雲雨經春客江山㡬日程終隨鷗鳥去祗在海潮生前路逢漁父多愁問姓名
　　塞上宿野寺
　　塞上蕃僧老天寒疾上關逺煙平似水髙樹暗如山去馬朝常急行人夜始閒更深聴刁斗時到磬聲間
　　寒食夜池上對月懐友
　　人間多別離處處是相思海內無煙夜天涯有月時跳魚翻荇葉驚鵲出花枝親友皆千里三更獨遶池
　　自述〈一作下第〉
　　萬事誰能問一名猶未知貧當多累日閒過少年時燈下和愁睡花前帶酒悲無謀常委命轉覺命堪疑
　　送契𤣥上人南遊
　　紅葉落湘川楓明映水天尋鐘過楚寺擁錫上瀧船病客思留藥迷人待説禪南中多古跡應訪虎溪泉
　　少年行〈一作漢宮少年行〉
　　不倚軍功有俠名可憐毬獵少年情戴鈴健鶻隨聲下撼珮驕驄㺯影行覓匠重裝燕客劒對人新按越姬箏豈知儒者心偏苦吟向秋風白髪生
　　詠雙白鷺〈一作崔少府池鷺〉
　　雙鷺應憐水滿池風飄不動頂絲垂立當青草人先見行傍白蓮魚未知一足獨拳寒雨裏數聲相呌早秋時林塘得爾須增價況與〈一作是〉詩家〈一作人〉物色宜
　　晴詩〈一作塞路初晴〉
　　晚虹斜日塞天昏一半山川帶雨痕新水亂侵青草路殘煙猶傍緑楊村胡人羊馬休南牧漢將旌旗在北門行子喜聞無戰伐閒看逰騎獵秋原
　　送徐山人歸睦州舊隠
　　君在桐廬何處住草堂應與戴家鄰初歸山犬翻驚主久別江鷗卻避人終日欲為相逐計臨岐〈一作時〉空〈一作又〉羨獨行身秋風釣艇遙相憶七里灘西片月新
　　到蜀後記途中經歴
　　劒峯重疊雪雲漫憶昨來時處處難大散嶺頭春足雨襃斜谷裏夏猶寒蜀門去國三千里巴路登山八十盤自到成都燒酒熟不思身更入長安
　　憶山寄僧
　　塵路誰知蹋雪蹤到來空認出雲峯天晴逺見月中樹風便細聽煙際鐘閱〈一作慢〉世數思僧並院憶山長羨鶴歸松新愁舊恨多難説半在眉間半在胸
　　贈玉芝觀王尊師
　　處處煙霞尋總遍卻來城市喜逢師時流見說無人在年紀唯應有鶴知大藥巳成寧畏晚小松初種不嫌遲長憂一日歸天去未授靈方遣問誰
　　哭饒州吳諫議使君
　　忽聞身謝滿朝驚俄感鄱陽罷市情遺愛永存今似古髙名不朽死如生神仙難見青騾事諫議空留白馬名授〈一作門〉館曽為門下〈一作受㤙〉客㡬廻垂淚過宣平〈舊宅在宣平里〉
　　經杜甫舊宅
　　浣花溪裏花多處為憶先生在蜀時萬古只應留舊宅千金無復換新詩沙崩水檻鷗飛盡樹壓村橋馬過遲山月不知人事變夜來江上與誰期
　　河隂新城
　　高城新築壓長川虎踞龍盤氣色全五里似雲根不動一重如月暈長圓河流暗與溝池合山色遙將埤堄連自有此來當汴口武牢何用鎖風煙
　　秋居病中
　　幽居悄悄何人到落日清涼滿樹梢新句有詩愁裏得古方無效病來拋荒簷數蝶懸蛛網空屋孤螢入燕巢獨臥南𥦗秋色晚一庭紅葉掩衡茅
　　罷還邉將
　　白鬚虜將話邉事自失公權怨語多漢主豈勞思李牧趙王猶是〈一作自〉用㢘頗新鷹飽肉唯閒獵舊劒生衣嬾更磨百戰無功身老去羨他年少渡黃河
　　永樂殷堯藩明府縣池嘉蓮詠
　　青蘋白石匝蓮塘水裏蓮開帶瑞光露濕紅芳雙朶重風飄緑蔕一枝長同心梔子徒誇豔合穂嘉禾豈觧香不獨豐祥先有應更宜花縣對潘郎
　　詶李紺嵗除送酒
　　嵗盡貧生〈一作心〉事事須就中深恨酒錢無故人充夀能分送逺客消愁免自沽一夜四乗傾鑿落五更三㸃把屠蘇巳供時節深珍重況許今朝更挈壺
　　蜀路倦行因有所感
　　亂峯碎石金牛路過客應騎鐵馬行白日欲斜催後乗青雲何處問前程飛蠅一一皆先去度鳥雙雙亦逺鳴蹇歩不唯傷旅思此中兼見宦途情
　　寄永樂殷堯藩明府
　　古縣蕭條秋景晩昔年陶令亦如君頭巾漉酒臨黃菊手版支頤向白雲百里豈能容驥足九霄終自別雞羣相思不恨書來少佳句多従闕下聞
　　蜀中戰後感事
　　蜀道〈一作國〉英靈地山重水又回文章四子盛道路五丁開詞客題橋去忠臣叱馭來臥龍同駭浪躍馬比浮埃已謂無妖土那知有禍胎蕃兵依𣾴栁蠻斾指江梅戰後悲逢血燒餘恨見灰空留犀猒怪無復酒除災嵗積萇𢎞怨春深杜宇哀家貧移未得愁上望鄉臺
　　答蜀中經蠻後友人馬艾見寄
　　茜〈一作酋〉馬渡瀘水北來如鳥輕㡬年朝鳳闕一日破⻱城此地有征戰誰家無死生人悲還舊里鳥喜下空營弟姪意初定交朋心尚驚自從經難後吟苦似猨聲
　　廬岳閒居十韻
　　擾擾走人寰爭如占得閒防愁心付酒求靜力登山見藥芳時採逢花好處攀望雲開病眼臨澗洗愁顏春色流巖下秋聲碎竹間錦文苔㸃㸃錢様菊斑斑路逺朝無客門深夜不關鶴飛髙縹緲鶯語巧綿蠻養拙甘沈黙忘懐絶險艱更憐雲外路空去又空還
　　送於中丞使北蕃
　　朔將引雙旌山遙磧雪平經年通國信計日得蕃情野次依泉宿沙中望火行逺鵰秋有力寒馬夜無聲看獵臨胡帳思鄉見漢城〈回鶻中有漢城〉來春擁邉騎新草滿歸程和河南白尹西池北新葺水齋招賞十二韻
　　二室峯前水三川府右亭亂流深竹逕分遶小花汀池角通泉堂心豁地形坐中寒瑟瑟牀下細泠泠雨夜思巫峽秋朝想洞庭千年孤鏡碧一片逺天青魚戲揺紅尾鷗閒退白翎荷傾瀉珠露沙亂動金星藤架如紗帳苔牆似錦屏龍門人少到仙棹自多停游憶髙僧伴吟招野客聽餘波不能惜便欲養浮萍
　　感興
　　貧女貌非醜要須縁嫁遲還似求名客無媒不及時
　　長安客感
　　日過千萬家一家非所依不及行塵影猶隨馬蹄歸
　　春懐舊逰
　　吟想舊經過花時奈逺何別來長似見春夢入關多
　　離京城宿商山作
　　山月吟聲苦春風引思長無由及塵土猶帶杏花香
　　秋館雨夜
　　夜雨空館靜幽人起裵回長安醉眠客豈知新鴈來
　　聞子規
　　百鳥有啼時子規聲不歇春寒四鄰靜獨呌三更月
　　懐無可上人
　　山寺秋時後僧家夏滿時清涼多古跡㡬處有新詩
　　長安客感
　　客淚如危葉長懸零落心況是悲秋日臨風制不禁
　　送客遙望
　　別逺心更苦遙將目送君光華不可見孤鶴沒秋雲
　　傷靡草
　　靡草似客心年年亦先死無由伴花落暫得因風起
　　放鶴
　　従今一去不須低見說遼東好去棲努力莫辭仙路逺白雲飛處免羣雞
　　早秋月夜
　　身閒伴月夜深行風觸衣裳四體輕為見近來天氣好㡬萹詩興入秋成
　　蟬〈一作聞蟬〉
　　髙〈一作一〉樹蟬聲入晩雲不唯〈一作㡬回〉愁我亦愁君何時〈一作年〉各得身〈一作心〉無事每到聞時似不聞
　　公子行
　　公子風流嫌〈一作輕〉錦繡新裁白紵作春衣金鞭留當誰家酒拂栁穿花信馬歸
　　題情盡橋〈陶典陽安送客至情盡橋問其故左右曰送迎之地止此陶命筆題其柱曰折栁橋為詩云雲〉
　　來只有情難盡何事名為情盡橋自此改名為折栁任他離恨一條條
　　峽中行
　　兩崖開盡水回環一葉纔通石罅間楚客莫言山勢險世人心更險於山
　　韋處士郊居
　　滿庭詩境〈一作景〉飄紅葉繞砌琴聲滴暗泉門外晚晴秋色老萬條寒玉一溪煙
　　秋懐
　　古槐煙薄晚雅愁獨向黃昏立御溝南國望中生逺思一行新鴈去汀洲
　　再下第將歸荊楚上白舎人
　　窮通應計一時間今日甘從則足還長倚玉人心自醉不辭歸去哭荊山
　　春行武關作
　　風香春暖展歸程全勝逰仙入洞情一路縁溪花覆水不妨閒看不妨行
　　恨別二首
　　知君餞酒深深意圖使行人涕不流如今郤恨酒中別不得一言千里愁
　　人言日逺還疎索別後都非未別心唯我憶君千里意一年不見一重深
　　送人歸吳
　　逺愛春波正滿湖羨君東去是歸途吟詩好向月中宿一呌水天沙鶴孤
　　喜夢歸
　　旅館嵗闌頻有夢分明最似此宵希覺來莫道還無益未得歸時且當〈一作夢〉歸
　　路中問程知欲達青雲驛
　　行愁驛路問來人西去經過願一聞落日回鞭相指㸃前程從此是青雲
　　題君山〈一作洞庭詩〉
　　風〈一作煙〉波不動影沈沈翠色全微碧〈一作碧色全無翠〉色深應〈一作疑〉是水仙梳洗處一螺青黛鏡中心
　　離家後作
　　世上無媒似我希一身惟有影相隨出門便作焚舟計生不成名死不歸
　　寄題峴亭
　　峴亭留恨為傷杯未得醒醒看便回卻想醉㳺如夢見直疑元本不曽來
　　病鶴
　　憶得當時〈一作年〉病未遭身為仙馭雪為毛今來沙上飛無力羞見檣烏立處髙
　　狀春
　　含春笑日花心艶帶雨牽風栁態妖珍重兩般堪比處醉時紅臉舞時腰
　　春詠
　　風惱花枝不耐頻等閒飛落易愁人殷勤最是章臺栁一樹千條管帶春
　　非酒
　　人人漫説酒消憂我道翻為引恨由一夜醒來燈火暗不應愁事亦成愁
　　苦寒
　　今年無異去年寒何事朝來獨忍難應是漸為貧客乆錦衣著盡布衣單
　　送客
　　若論秋思人人苦最覺愁多客又深何況病來惆悵盡不知爭作送君心
　　人問應舉
　　莫驚西上獨遲廻只為衡門未有媒惆悵賦成身不去一名閒事逐秋回
　　送客不及
　　水闊江天兩不分行人兩處更相聞遙遙已失風帆影半日虛銷指㸃雲
　　聞杜鵑二首
　　碧竿微露月玲瓏謝豹傷心獨呌風髙處已應聞滴血山榴一夜㡬枝紅
　　蜀客春城聞蜀鳥思歸聲引未歸心卻知〈一作欲將〉夜夜愁相似爾正啼時我正吟
　　西歸出斜谷
　　行過險棧出襃斜出盡平川似到家萬里〈一作無限〉客愁今日散馬前初見米囊花
　　宿嘉陵驛〈一作嘉陵館樓〉
　　離思茫茫正值秋每因風景卻生愁今宵難作刀州夢月色江聲共一樓
　　旅懐
　　舊里巳悲無産業故山猶戀有煙霞自從為客歸時少旅館僧房卻是家
　　貧居春怨
　　貧居盡日冷風煙獨向簷牀看雨眠寂寞春風花落盡滿庭榆莢似秋天
　　憶江南舊居
　　閒思往事在湖亭亭上秋燈照月明宿客盡眠眠不得半牕殘月帶潮聲
　　夷陵城
　　世家曽覽楚英雄國破城荒萬事空唯有郵亭階下柳春來猶似細腰宮
　　訪友人幽居二首
　　落花門外春將盡飛絮庭前日欲髙深院客來人未起黃鸝枝上啄櫻桃
　　莎深苔滑地無塵竹冷花遲剰駐春盡日㺯琴誰共聽與君兼鶴是三人
　　宿大徹禪師故院
　　竹房誰繼生前事松月空懸過去心秋磬數聲天欲曉影堂斜掩一燈深
　　送蜀客
　　劔南風景臘前春山鳥江風得雨新莫怪送君行較逺自縁身是憶歸人
　　題寳應縣
　　雪樓當日動晴寒渭水梁山鳥外看聞説徳宗曽到此吟時不敢倚䦨干
　　和孫明府懐舊山
　　五栁先生本在山偶然為客落人間秋來見月多歸思自起開籠放白鷴
　　城西訪友人別墅
　　澧水橋西小路斜日髙猶未到君家村園門巷多相似處處春風枳殻花
　　題大安池亭
　　幽島曲池相隠映小橋虛閣半髙低好風好月無人宿夜夜水禽船上棲
　　送春
　　勿言春盡春還至少壯看花復㡬回今日巳從愁裏去明年更莫共愁來
　　武侯廟古栢
　　宻葉四時同一色髙枝千嵗對孤峯此中疑有精靈在為見盤根似臥龍
　　哀蜀人為南蠻俘虜五章
　　初出成都聞哭聲
　　但見城池還漢將豈知佳麗屬蠻兵錦江南度遙聞哭盡是離家別國聲
　　過大渡河蠻使許之泣望鄉國
　　大渡河邉蠻亦愁漢人將渡盡回頭此中剰寄思鄉淚南去應無水北流
　　出青溪關有遲留之意
　　欲出鄉關行步遲此生無復卻回時千寃萬恨何人見唯有空山鳥獸知
　　別嶲州一時慟哭雲日為之變色
　　越嶲城南無漢地傷心從此便為蠻寃聲一慟悲風起雲暗青天日下山
　　入蠻界不許有悲泣之聲
　　雲南路出陷河西毒草長青瘴色低漸近蠻城誰敢哭一時收淚羨猨啼
　　宿石門山居
　　牕燈欲滅夜愁生螢火飛來促織鳴宿客㡬回眠又起一溪秋水枕邉聲
　　過舊宅看花
　　山桃野杏兩三栽樹樹繁花去復開今日主人相引看誰知曽是客移來
　　寄襄陽章孝標
　　青油幕下白雲邉日日空山夜夜泉聞説小齋多野意枳花隂裏麝香眠
　　洛中感事
　　洛城今古足繁華最恨喬家似石家行到窈娘身沒處水邉愁見亞枝花
　　隂地關見入蕃公主石上手跡
　　漢家公主昔和蕃石上今餘手跡存風雨㡬年侵不滅分明纎指印苔痕
　　美人春風怨
　　澹蕩春風滿眼來落花飛蝶共裵回偏能飄散同心蔕無那愁眉吹不開
　　過南鄰花園
　　莫怪頻過有酒家多情長是惜年華春風堪賞還堪恨纔見開花又落花
　　勸行樂
　　老去風光不屬身黃金莫惜買青春白頭縱作花園主醉折花枝是別人
　　渡桑乾河
　　南客豈曽諳塞北年年唯見雁飛回今朝忽渡桑乾水不似身來似夢來
　　月下喜呂郎中除兵部
　　北闕雲間見碧天南宮月似舊時圓喜看列宿今朝正休嘆參差十四年
　　天津橋望春
　　津橋春水浸紅霞煙栁風絲拂岸斜翠輦不來金殿閉宮鶯銜出上陽花
　　自蔚州南入真谷有似劔門因有歸思
　　我家蜀地身離乆忽見胡山似劔門馬上欲垂千里淚耳邉唯欠一聲猨
　　再經天涯地角山
　　每憶雲山養短才悔縁名利入塵埃十年馬足行多少兩度天涯地角來
　　題等界寺二首
　　吳蜀千年等界村英䧺無主豈長存思量往事今何在萬里山中一寺門
　　兩國道塗都萬里來此地等平分行人競説東西利事不關心耳不聞
　　洛源驛戲題
　　栁隂春嶺鳥新啼暖色濃煙深處迷如恨往來人不見水聲呦咽出花溪
　　遣愁
　　拋擲泥中一聽沈不能三嘆引愁深莫言客子無愁易須識愁多暗損心
　　送友人棄官歸山居
　　不愛人間紫與緋卻思松下著山衣春郊雨盡多新草一路青青蹋雨歸
　　山行
　　野〈一作異〉花幽鳥㡬千般頭白山僧遍識難世上逰人無復見一生唯向畫圖看
　　送客二首
　　與君同在少年場知己蕭條壯士傷可惜報恩無處所卻提孤劔過咸陽
　　行人立馬強回別字猶含未忍開好去出門休落淚不如前路早歸來
　　安國寺贈廣宣上人
　　馬急人忙塵路喧㡬從朝出到黃昏今來合掌聽師語一似敲冰清耳根
　　初醒
　　心中得勝暫拋愁醉臥涼風拂簟秋半夜覺來新酒醒一條斜月到牀頭
　　送客歸襄陽舊居
　　襄陽耆舊別來稀此去何人共掩扉唯有白銅鞮上月水樓閒處待君歸
　　夜聞方響
　　方響聞時夜巳深聲聲敲著客愁心不知正在誰家樂月下猶疑是逺砧
　　路逢有似亡友者惻然賦此
　　吾友今生不可逢風流空想舊儀容朝來馬上頻回首惆悵他人似蔡邕
　　望月懐江上舊逰
　　往歲曽隨江客船秋風明月洞庭邊為看今夜天如水憶得當時〈一作年〉水似天
　　途中西望
　　行行何處散離愁長路無因暫上樓唯到髙原即西望馬知人意亦回頭
　　題友人所居〈即故元少尹宅〉
　　亞尹故居經㡬主只因君住有詩情夜吟鄰叟聞惆悵十八年來無此聲
　　蔚州晏內遇新雪
　　胡盧河畔逢秋雪疑是風飄白鶴毛坐客停杯看未定將軍巳濕褐花袍
　　句
　　古木閩州道驅羸落照間投村礙野水問店隔荒山〈見泉州志〉













　　御定全唐詩巻五百十八
　　欽定四庫全書
　　御定全唐詩卷五百十九
　　李逺
　　李逺字求〈一作承〉古蜀人第太和進士歴忠建江三州刺史終御史中丞集一巻
　　立春日
　　暖日傍簾曉濃春開篋紅釵斜穿綵燕羅薄剪春蟲巧著金刀力寒侵玉指風娉婷何處戴山鬢緑成藂
　　翦綵
　　翦綵贈相親銀釵綴鳳真雙雙銜綬鳥兩兩度橋人葉逐金刀出花隨玉指新願君千萬嵗無嵗不逢春
　　題僧院
　　不用問湯休何人免白頭百年如過鳥萬事盡浮漚別緒長牽夢情由〈一作田〉亂種愁卻嫌風景麗窗外碧雲秋
　　觀㢘女真𦵏〈女真善𨽻書常為內中學士〉
　　玉𥦗拋翠管輕袖掩銀鸞錯落雲車斷丁泠金磬寒鶴
　　尋深院宿人借舊書看寂寞焚香處紅花滿石壇
　　閒居
　　塵事乆相棄沈浮皆不知牛羊歸古巷燕雀遶䟽籬買藥經年曬留僧盡日棊唯憂釣魚伴秋水隔波時
　　及第後送家兄逰蜀
　　人誰無逺別此別意多違正鵠雖言中冥鴻不共飛玉京煙雨斷巴國夢魂歸若過嚴家瀬慇懃看釣磯
　　送人入蜀
　　蜀客本多愁君今是勝逰碧藏雲外樹紅露〈一作壓〉驛邊樓杜魄呼名語巴江作〈一作學〉字流不知煙雨夜何處夢刀州
　　遊故王駙馬池亭
　　花樹杳玲瓏漁舟處處通醉銷羅綺豔香暖芰荷風野鳥翻萍緑斜橋印水紅子猷簫管絶誰愛碧鮮濃
　　悲銅雀臺〈一本無悲字〉
　　西陵樹巳盡銅雀思偏多雪宻疑樓閣花開想綺羅影銷堂上舞聲斷帳前歌唯有漳河水年年舊緑波
　　陪新及第赴同年㑹
　　曽攀芳桂英處處共君行今日杏園宴當時天樂聲栁濃堪繫馬花上未藏鶯滿座皆仙侶同年別有情
　　詠鴈
　　早晚辭沙漠南來處處飛關山多雨雪風水損毛衣碧海魂應斷紅樓信自稀不知矰繳外留得㡬行歸
　　與碧溪上人別
　　欲入鳳城逰西溪別惠休色隨花旋落年共水爭流客思偏來夜蟬聲覺送秋明朝逢舊侶唯擬上歌樓
　　贈殷山人
　　有客抱琴宿值予多怨懐啼烏易斷嘯鶴調難諧曲罷月移幌韻清風滿齋誰能將此妙一為奏金堦
　　詠壁魚
　　鱗細粉光鮮開書亂眼前透窗疑漏網落硯似流泉潛穴河圖內吞鉤乙字邉莫言鬐鬛小食盡白蘋篇
　　聽話叢臺
　　有客新從趙地回自言曾上古叢臺雲遮襄國天邉去〈一作盡〉樹繞漳河地裏〈一作掌上〉來管變成山鳥□綺羅留作野花開金輿玉輦無行跡〈一作消息〉風雨惟〈一作誰〉知〈一作年年〉長緑苔
　　失鶴
　　秋風吹卻〈一作起〉九臯禽一片門雲萬里心碧落有情應〈一作空〉悵望青天〈一作瑤臺〉無路可追尋來時〈一作初來〉白雪翎猶短去日〈一作欲去〉丹砂頂漸深華表柱頭留語後更無〈一作不知〉消息到如今
　　贈寫御容〈一作真〉李長史
　　玉〈一作寳〉座塵消硯水清龍髯不動綵毫輕初分隆凖山河秀乍點重瞳日月明宮女捲簾皆暗認侍臣開殿盡遙驚三朝供奉無人敵始覺僧繇浪得名
　　贈潼關不下山僧
　　與君同在苦空間君得空門我愛閒禁足巳教修鴈塔終身不擬下雞山窗中遙指三千界枕上斜看百二關香茗一甌從此別轉蓬流水㡬時還
　　過舊逰見雙鶴愴然有懐
　　謝公何歲掩松楸雙鶴依然傍玉樓朱頂巑岏荒草上雪毛零落小池頭蓬瀛路斷君何在雲水情深我尚留他日若來華表上更添多少令威愁
　　贈友人
　　鳳城煙靄思偏多曽向劉郎住處過銀燭㷔前貪勸酒玉簫聲裏巳聞歌佳人惜別看嘶馬公子含〈一作貪〉情向翠蛾今日重來門巷改出牆桐樹緑婆娑
　　贈南嶽僧
　　曽住衡陽嶽寺邉門開江水與雲連數州城郭藏寒樹一片風帆著逺天猨嘯不離行道處客來皆到臥牀前今朝惆悵紅塵裏惟憶閒陪〈一作塘〉盡日眠
　　贈𢎞文杜校書
　　髙倚霞梯萬丈餘共看移歩入宸居曉隨鵷鷺排金鎖靜對鉛黃校玉書漠漠禁煙籠逺樹泠泠宮漏響前除還聞漢帝親詞賦好為從容奏子虛
　　聽王氏話歸州昭君廟
　　獻之閒坐説歸州曽到昭君廟裏逰自古行人多怨恨至今鄉土盡風流泉如珠淚侵堦滴花似紅妝滿岸愁河畔猶殘翠眉様有時新月傍簾鉤
　　過馬嵬山〈一作李益詩〉
　　金甲雲旗盡日廻倉皇羅袖滿塵埃濃香猶自飄鑾輅恨魄無因離馬嵬南內宮人悲帳殿東溟方士問蓬萊唯餘坡上彎環月時送殘蛾入帝臺
　　吳越懐古
　　吳越千年奈怨何兩宮清吹作樵歌姑蘇一敗雲無色范蠡長遊水自波霞拂故城疑轉斾月依荒樹想嚬蛾行人慾問西施館江鳥寒飛碧草多
　　長安即事寄友人
　　綺陌千年思斷蓬今來還宿鳳城東瑤臺鐘鼓長依舊巫峽煙花自不同千結故心為怨網萬條新景作愁籠何時更伴劉郎去卻見夭桃滿樹紅
　　聞明〈一本有道字〉上人逝寄友人
　　蕭寺曾過最上方碧桐〈一作梧〉濃葉覆西廊逰人縹緲紅衣亂座客從容白日長別後旋〈一作遂〉成莊叟〈一作舄〉夢書來忽報恵休亡他時若更相隨去祇是含酸對影堂
　　贈咸陽李少府
　　羙貌䧺才巳少齊寳書仙簡兩看題金刀片片裁新錦玉歩重重上舊梯鵬到碧天排霧去鳳逰瓊樹揀枝棲蓬瀛宴罷試迴首一望塵中路正迷
　　隣人自金仙觀移竹
　　移居新竹巳堪看斸破莓苔得㡬竿圓節不教傷粉籜〈一作玉粉〉低枝猶擬拂霜壇牆頭枝動如煙緑枕〈一作葉〉上風來送夜寒第一莫教漁父見且從蕭颯滿朱欄
　　慈恩寺避暑
　　香荷疑散麝風鐸似調琴不覺清涼晩歸人滿栁隂
　　讀田光傳
　　秦滅燕丹怨正深古來豪客盡沾襟荊卿不了真閒事辜負田光一片心
　　友人下第因以贈之
　　劉毅雖然不擲盧誰人不道觧樗蒲黃金百萬終須得只有挼莎更一呼
　　詠鴛鴦
　　鴛鴦離別傷人意似鴛鴦試取鴛鴦看多應斷寸腸
　　贈箏妓伍卿
　　輕輕沒後更無箏玉腕紅紗到伍卿座客滿筵都不語一行哀鴈十三聲
　　黃陵廟詞〈一作李羣玉詩〉
　　黃陵廟前莎草春黃陵女児蒨裙新輕舟小楫唱歌去水逺山長愁殺人
　　句
　　人事三杯酒流年一局棋〈北夢瑣言〉青山不厭三杯酒長日惟消一局棋〈唐語林〉














　　御定全唐詩巻五百十九
<集部,總集類,御定全唐詩>
　　欽定四庫全書
　　御定全唐詩巻五百二十
　　杜牧
　　杜牧字牧之京兆萬年人太和二年擢進士第復舉賢良方正沈傳師表為江西團練府巡官又為牛僧孺淮南節度府掌書記擢監察御史移疾分司東都以弟顗病棄官復為宣州團練判官拜殿中侍御史內供奉累遷左補闕史館修撰改膳部員外郎歴黃池睦三州刺史入為司勲員外郎常兼史職改吏部復乞為湖州刺史踰年拜考功郎中知制誥遷中書舍人卒牧剛直有竒節不為齪齪小謹敢論列大事指陳病利尤切其詩情致豪邁人號為小杜以別甫雲樊川詩四巻外集詩一巻別集詩一巻今編爲八巻
　　感懷詩一首〈時滄州用兵〉
　　髙文㑹隋季提劒徇天意扶持萬代人步驟三皇地聖雲繼之神神仍用文治德澤酌生靈沈酣薰骨髓旄頭
　　騎箕尾風塵薊門起胡兵殺漢兵屍滿咸陽市宣皇〈肅宗也〉走豪傑談笑開中否蟠聨兩河間燼萌終不弭號為精兵處齊蔡燕趙魏合環千里疆爭為一家事逆子嫁虜孫西隣聘東里急熱同手足唱和如宮徴法制自作為禮文爭僭擬壓階螭鬬角畫屋龍交尾署紙日替名分財賞稱賜刳隍㰹〈呼恬切〉萬尋繚垣疊千雉誓將付孱孫血絶然方已九廟仗神靈四海為輸委如何七十年汗艴含羞恥韓彭不再生英衛皆為鬼凶門爪牙輩穰穰如兒戲累聖但日吁閫外將誰寄屯田數十萬隄防常慴惴急征赴軍須厚賦資兇器因隳畫一法且逐隨時利流品極䝉尨網羅漸離弛夷狄日開張黎元愈憔悴邈矣逺太平蕭然盡煩費至於貞元末風流恣綺靡艱極泰循來元和聖天子元和聖天子英明湯武上茅茨覆宮殿封章綻帷帳伍旅拔雄兒夢卜庸真相勃雲走轟霆河南一平盪繼於長慶初燕趙終舁襁攜妻負子來北闕爭顙故老撫兒孫爾生今有望茹鯁喉尚隘負重力未壯坐幄無竒兵吞舟漏疎網骨添薊垣沙血漲滹沱浪秪雲徒有徵安能問無狀一日五諸侯奔亡如鳥往取之難梯天失之易反掌蒼然太行路翦翦還榛莽闗西賤男子誓肉虜杯羮請繫虜事誰其為我聽蕩蕩乾坤大曈曈日月明叱起文武業可以豁洪溟安得封域內長有扈苗征七十里百里彼亦何嘗爭往往念所至得醉愁蘇醒韜舌辱壯心叫閽無助聲聊書感懷韻焚之遺賈生
　　杜秋娘詩〈幷序〉
　　杜秋金陵女也年十五為李錡妾後錡叛滅籍之入宮有寵於景陵穆宗即位命秋為皇子傅姆皇子壯封漳王鄭注用事誣丞相欲去已者指王為根王被罪廢削秋因賜歸故鄉予過金陵感其窮且老為之賦詩
　　京江水清滑生女白如脂其間杜秋者〈一作娘〉不勞朱粉施老濞即山鑄後庭千雙〈一作蛾〉睂秋持玉斚醉〈一作飲〉與唱金縷衣〈勸君莫惜金縷衣勸君須惜少年時花開堪折直須折莫待無花空折枝李錡長唱此辭〉濞既白首叛秋亦紅淚滋吳江落日渡灞岸緑楊垂聯裾見天子盼眄獨依依椒壁懸錦幕鏡奩蟠蛟螭低鬟認新寵窈裊復融怡月上白壁門桂影涼參差金階露新重閒捻紫簫吹〈晉書盜開涼州張駿塜得紫玉簫〉莓苔夾城路南苑鴈初飛紅粉羽林仗獨賜辟邪旗歸來煮豹胎饜飫不能飴咸池昇日慶銅雀分香悲雷音後車逺事往落花時燕禖得皇子壯髪緑緌緌畫堂授傅姆天人親捧持虎晴珠絡褓金盤犀鎮帷長楊射熊羆武帳弄啞咿漸拋竹馬劇〈一作戲〉稍出舞鷄竒嶄嶄整冠珮侍宴坐瑤池睂宇儼圖畫神秀射朝輝一尺桐偶人江充知自欺王幽茅土削秋放故鄉歸觚稜拂斗極囘首尚遲遲四朝三十載似夢復疑非潼闗識舊吏吏〈一作毛〉髮已如絲卻喚吳江渡舟人那得知歸來四隣改茂苑草菲菲清血灑不盡仰天知問誰寒衣一疋素夜借隣人機我昨過金陵聞之為歔欷自古皆一貫變化安能推夏姬滅兩國逃作巫臣姬〈一作妻〉西子下姑蘇一舸逐鴟夷織室魏豹俘作漢太平基誤置代籍中兩朝尊母儀光武紹髙祖本係生唐兒珊瑚破髙齊作婢舂黃糜蕭後去揚州突厥為閼氏女子固不定士林亦難期射鉤後呼父釣翁王者師無國要孟子有人毀仲尼秦因逐客令柄歸丞相斯安知魏齊首見斷簀中屍給喪蹷張輩廊廟冠峩危珥貂七葉貴何妨戎虜支蘇武卻生返鄧通終死飢主張既難測翻覆亦其宜地盡有何物天外〈一作髙〉復何之指何為而捉足何為而馳耳何為而聽目何為而窺已身不自曉此外何思惟因傾一樽酒題作杜秋詩愁來獨長詠聊可以自怡
　　郡齋獨酌〈黃州作〉
　　前年鬢生雪今年鬚帶霜時節序鱗次古今同鴈行甘英窮西海四萬到洛陽東南我所見北可計幽荒中畫一萬國角角棊布方地頑壓不穴天迥老不僵屈指百萬世過如霹靂忙人生落其內何者為彭殤促束自繫縛儒衣寛且長旗亭雪中過敢問當壚娘我愛李侍中標標七尺強白羽八紮弓䏶壓緑檀槍風前畧橫陣紫髯分兩旁淮西萬虎士怒目不敢當功成賜宴麟德殿猨超鶻掠廣毬塲三千宮女側頭看相排踏碎雙明璫旌竿幖幖旗㸌㸌意氣橫鞭歸故鄉我愛朱處士三吳當中央罷亞〈稻名〉百頃稻西風吹半黃尚可活鄉里豈唯滿囷倉後嶺翠撲撲前溪碧泱泱霧曉起鳬鴈日晩下牛羊叔舅欲飲我社甕爾來嘗伯姊子欲歸彼亦有壺漿西阡下柳塢東陌繞荷塘姻親骨肉舍煙火遙相望太守政如水長官貪似狼征輸一雲畢任爾自存亡我昔造其室羽儀鸞鶴翔交橫碧流上竹映琴書牀出語無近俗堯舜禹武湯問今天子少誰人為棟梁我曰天子聖晉公提紀綱聨兵數十萬附海正誅滄謂言大義小不義取易巻席如探囊犀甲吳兵鬬弓弩虵矛燕㦸馳鋒鋩豈知三載幾〈一作凡〉百戰鈎車不得望其墻荅雲此山外有事同胡羌誰將國伐叛話與釣魚郎溪南重迴首一徑出修篁爾來十三歳斯人未曾忘往往自撫已淚下神蒼茫御史詔分洛舉趾何猖狂闕下諫官業拜疏無文章尋僧解憂〈一作幽〉夢乞酒緩愁腸豈為妻子計未去山林藏平生五色線願補舜衣裳歌教燕趙蘭芷浴河湟腥膻一掃灑〈一作灑掃〉兇狠皆披攘生人但眠食壽域富農桑孤吟志在此自亦笑荒唐江郡雨初霽刀好截秋光池邊成獨酌擁鼻菊枝香醺酣更唱太平曲仁聖天子壽無疆
　　張好好詩〈幷序〉
　　牧太和三年佐故吏部沈公江西幕好好年十三始以善歌來樂籍中後一嵗公移鎮宣城復置好好於宣城籍中後二歲為沈著作述師以雙鬟納之後二歲於洛陽東城重覩好好感舊傷懷故題詩贈之
　　君為豫章姝十三纔有餘翠茁鳳生尾丹葉蓮含跗髙閣倚天半章江聯碧虛此地試君唱特使華筵鋪主人〈一作公〉顧四座始訝來踟躕吳娃起引低徊映長裾雙鬟可髙下纔過青羅襦盼盼乍垂袖一聲雛鳳呼繁逬闗紐塞管裂圓蘆衆音不能逐褭褭穿雲衢主人〈一作公〉再三歎謂言天下殊贈之天馬錦副以水犀梳龍沙看秋浪明月遊朱〈一作東〉湖自此每相見三日已為疎玉質隨月滿艷態逐春舒絳脣漸輕巧雲步轉虛徐旌斾忽東下笙歌隨舳艫霜凋謝樓樹沙暖句溪蒲身外任塵土罇前極歡娛飄然集仙客〈著作嘗任集賢校理〉諷賦欺相如聘之碧瑤珮載以紫雲車洞閉水聲逺月髙蟾影孤爾來未幾歲散盡髙陽徒洛城重相見綽約為當壚怪我苦何事少年垂白鬚朋遊今在否落拓更能無門館慟哭後水雲秋景初斜日掛衰柳涼風生座隅灑盡滿襟淚短歌聊一書
　　冬至日寄小姪阿宜詩
　　小姪名阿宜未得三尺長頭圓筋骨𦂳兩眼明且光去年學官人竹馬遶四廊指揮羣兒輩意氣何堅剛今年始讀書下口三五行隨兄旦夕去斂手整衣裳去歲冬至日拜我立我旁祝爾願爾貴仍且壽命長今年我江外今日生一陽憶爾不可見祝爾傾一觴陽德比君子初生甚微茫排隂出九地萬物隨開張一似小兒學日就復月將勤勤不自已二十能文章仕宦至公相致君惟堯湯我家公相家劒佩嘗丁當舊第開朱門長安城中央第中無一物萬巻書滿堂家集二〈一作三〉百編上下馳皇王多是撫州寫今來五紀強尚可與爾讀助爾為賢良經書括根本史書閲興亡髙摘屈宋艷濃薰班馬香李杜浩泛泛韓柳摩蒼蒼近者四君子與古爭強梁願爾一祝後讀書日日忙一日讀十紙一月讀一箱朝廷用文治大開官職塲願爾出門去取官如驅羊吾兄苦好古學問不可量晝居府中治夜歸書滿牀後貴有金玉必不為汝藏崔昭生崔芸李兼生窟郎堆錢一百屋破散何披猖今雖未即死餓凍幾欲僵參軍與縣尉塵土驚劻勷一語不中治笞箠身滿瘡官罷得絲髮好買百樹桑稅錢未輸足得米不敢嘗願爾聞我語懽喜入心腸大明帝宮闕杜曲我池塘我若〈一作苦〉自潦倒看汝爭翺翔總語諸小道此詩不可忘
　　李甘詩
　　太和八九年訓注極虓虎濳身九地底轉上青天去四海鏡清澄千官雲片縷公私各閒暇追遊日相伍豈知禍亂根枝葉濳滋莽〈一作茂〉九年夏四月天誡若言語烈風駕地震獰雷驅猛雨夜於正殿階〈一作衙〉拔去千年樹吾君不省覺二凶日威武操持北斗柄開閉天門路森森明庭士縮縮循牆鼠平生負竒〈一作名〉節一旦如奴虜指名為錮〈一作鉤〉黨狀〈一作錮〉跡誰〈一作難〉吿訴喜無李杜誅敢憚髠鉗苦時當秋夜〈一作仲秋〉月日值曰庚午喧喧皆傳言明晨相登注予時與和鼎〈李甘字〉官班各持斧和鼎顧予言我死知〈一作有〉處所當庭裂詔書退立須鼎俎君門曉日開赭案橫霞布儼雅千官容勃鬰吾累〈一作壘〉怒適屬命鄜將〈趙儋除鄜防節度儋一作耽〉昨之傳者誤明日詔書下謫斥南荒去夜登青泥坂墜車傷左股病妻尚在牀稚子初離乳幽蘭思楚澤恨水啼湘渚怳怳三閭魂悠悠一千古其冬二兇敗渙汗開湯罟賢者須喪亡讒人尚堆堵予於後四年諫官事明主常欲雪幽寃於時一禆補拜章豈艱難膽薄多憂懼〈一作阻〉如何干〈一作牛〉斗氣竟作炎荒土題此涕滋筆以代投湘賦
　　洛中送冀處士東遊
　　處士有儒術走可挾車輈壇宇寛帖帖符彩髙酋酋不愛事耕稼不樂干王侯四十餘年中超超為浪遊元和五六歳客於幽魏州幽魏多壯士意氣相淹留劉濟願跪履田興請建籌處士拱兩手笑之但掉頭自此南走越尋山入羅浮願學不死藥粗知其來由卻於童頂上蕭蕭𤣥髪抽我作八品吏洛中如繫囚忽遭冀處士豁若登髙樓拂榻與之坐十日語不休論今星璨璨考古寒颼颼治亂掘根本蔓延相牽鈎武事何駿壯文理何優柔顔回捧俎豆項羽橫戈矛祥雲遶毛髮髙浪開咽喉但可感鬼神安能為獻酬好入天子夢刻像來爾求胡為去吳㑹欲浮滄海舟贈以蜀馬箠副之胡𦋺裘餞酒載三斗東郊黃葉稠我感有淚下君唱髙歌酧嵩山髙萬尺洛水流千秋往事不可問天地空悠悠四百年炎漢三十代宗周二三里遺堵八九所髙丘人生一世內何必多悲愁謌闋解攜去信非吾輩流
　　送沈處士赴蘇州李中丞招以詩贈行
　　山城樹葉紅下有碧溪水溪橋向吳路酒旗誇酒美下馬此送君髙歌為君醉念君苞材能百工在城壘空山三十年鹿裘掛窗睡自言隴西公飄然我知已舉酒屬吳門今朝為君起懸弓三百斤囊書數萬紙戰賊即戰賊為吏即為吏盡我所有無惟公之指使予曰隴西公滔滔大君子常思掄羣材一為國家治譬如匠見木礙眼皆不棄大者麤十圍小者細一指榍橛與棟梁施之皆有位忽然䜿明堂一揮立能致予亦何為者亦受公恩紀處士有常〈一作常有〉言殘虜為犬豕常恨兩手空不得kao一馬箠今依隴西公如虎傅兩翅公非刺史才當坐巖廊地處士魁竒姿必展平生志東吳饒風光翠巘多名寺疎煙亹亹秋獨酌平生思因書問故人能忘批紙尾公或憶姓名為説都憔悴
　　長安送友人遊湖南〈一作長安送人〉
　　子性劇〈一作極〉𢎞和愚衷深𥚹狷相舍囂譊中吾過何由鮮楚南饒風煙湘岸苦縈宛山密夕陽多人稀芳草逺青梅繁枝低斑筍新梢短莫哭𦵏魚人酒醒且眠飯
　　皇風
　　仁聖天子神且武內興文教外披攘以德化人漢文帝側身修道周宣王迒〈音剛〉蹊巢穴盡窒塞禮樂刑政皆引張何當提筆侍巡狩前驅白斾弔河湟
　　雪中書懷
　　臘雪一尺厚雲凍寒頑癡孤城大澤畔人疎煙火微憤悱欲誰語憂慍不能持天子號仁聖任賢如事師凡稱曰治具小大無不施明庭開廣敞才雋受羈維如日月縆昇若鸞鳳葳㽔人才自朽下棄去亦其宜北虜壞亭障聞屯千里師牽連久不解他盜恐旁窺臣實有長䇿彼可徐鞭笞如䝉一召議食肉寢其皮斯乃廟堂事爾微非爾知向來躐等語長作陷身機行當臘欲破酒齊〈去聲〉不可遲且想春候暖甕間傾一巵
　　雨中作
　　賤子本幽慵多為賢雋侮得州荒僻中更值連江雨一褐擁秋寒小窗侵竹塢濁醪氣色嚴皤腹瓶古酣酣天地寛怳怳嵇劉伍但為適性情豈是藏鱗羽一世一萬朝朝朝醉中去
　　偶遊石盎僧舍〈宣州作〉
　　敬岑草浮光句沚水解脈益〈一作悒〉鬱乍怡融凝嚴忽頹坼梅纇暖眠酣風緒和無力鳬浴漲汪汪雛嬌村羃羃落日美樓臺輕煙飾阡陌㶑緑古津逺積潤苔基釋孰謂漢陵人來作江汀客載筆念無能捧籌慙所畫任轡偶追閒逢幽果遭適僧語淡如雲塵事繁堪織今古幾輩人而我何能息
　　赴京初入汴口曉景即事先寄兵部李郎中
　　清淮控隋漕北走長安道檣形櫛櫛斜浪態迤迤好初旭紅可染明河澹如掃澤濶鳥來遲村飢人語早露蔓蟲絲多風蒲燕雛老秋思髙蕭蕭客愁長褭褭因懷京洛間宦遊何戚〈一作草〉草什伍持津梁澒湧爭追討翾便〈去聲〉詎可尋幾秘安能考小人乏馨香上下將何禱唯有君子心顯豁知幽抱
　　獨酌
　　長空碧杳杳萬古一飛鳥生前酒伴閒愁醉閒多少煙深隋家寺殷葉暗相照獨佩一壺遊秋毫泰山小
　　惜春
　　春半年已除其餘強為有即此醉殘花便同嘗臘酒悵望送春杯殷勤掃花箒誰為駐東流年年長在手
　　題安州浮雲寺樓寄湖州張郎中
　　去夏疎雨餘同倚朱闌語當時樓下水今日到何處恨如春草多事與孤鴻去楚㟁柳何窮別愁紛若絮
　　過驪山作
　　始皇東遊出周鼎劉項縱觀皆引頸削平天下實辛勤卻為道旁窮百姓黔首不愚爾益愚千里函闗囚獨夫牧童火入九泉底燒作灰時猶未枯
　　池州送孟遲先輩
　　昔子在金陵時當苦炎熱我雖在金臺頭角長垂折奉披塵意驚立語平生豁寺樓最鶱軒坐送飛鳥沒一罇中夜酒半破前峰月煙院松飄蕭風廊竹交戛時步郭西南繚徑苔圓折好鳥響丁丁小溪光汃汃〈普八反〉籬落見娉婷機絲弄啞軋煙濕樹姿嬌雨餘山態活仲秋往歴陽同上牛磯歇大江吞天去一練橫坤抹千帆美滿風曉日殷鮮血歴陽裴太守襟韻苦超越鞔鼓畫麒麟看君擊狂節離袖颭應勞恨粉啼還咽明年忝諫官緑樹秦川濶子提健筆來勢若夸父渴九衢林馬撾千門織車轍秦臺破心膽黥陣驚毛髪子既屈一鳴余固宜三刖慵憂長者來病怯長街喝僧爐風雪夜相對眠一褐暖灰重擁瓶曉粥還分鉢青雲馬生角黃州使持節秦嶺望樊川秖得回頭別商山四皓祠心與樗蒲説大澤蒹葭風孤城狐兔窟且復考詩書無因見簪笏古訓屹如山古風冷刮骨周鼎列瓶罌荊璧橫拋摋〈蘇割切〉力盡不可取忽忽狂歌發三年未為苦兩郡非不達秋浦倚吳江去檝飛青鶻溪山好畫圖洞壑深閨闥竹岡森羽林花塢團宮纈景物非不佳獨坐如韝紲丹鵲東飛來喃喃送君札呼兒旋供衫走門空踏襪手把一枝物桂花香帶雪喜極至無言笑餘翻不悅人生直作百歳翁亦是萬古一瞬中我欲東召龍伯翁上天揭取北斗柄蓬萊頂上斡海水水盡到底看海空月於何處去日於何處來跳丸相趁走不住堯舜禹湯文武周孔皆為灰酌此一杯酒與君狂且歌離別豈足更闗意衰老相隨可奈何
　　重送
　　手撚金僕姑腰懸玉轆轤爬頭峰北正好去繋取可汗鉗作奴六宮雖念相如賦其奈防邊重武夫
　　題池州弄水亭
　　弄水亭前溪颭灧翠綃舞綺席草芊芊紫嵐峰伍伍螭蟠得形勢翬飛如軒戶一鏡奩曲堤萬丸跳猛雨檻前燕鴈棲枕上巴帆去叢筠侍修廊密蕙媚幽圃杉樹碧為幢花駢紅作堵停樽遲〈去聲〉晩月咽咽上幽渚客舟耿孤燈萬里人夜語漫流罥苔槎飢鳬曬雪羽𤣥絲落鉤餌氷鱗看吞吐斷霓天帔垂狂燒漢旗怒曠朗半秋曉蕭瑟好風露光潔疑可攬欲以襟懐貯幽抱吟九歌羇情思湘浦四時皆異狀終日為良遇小山浸石稜撐舟入幽處孤歌倚桂巖晩酒眠松塢紆餘帶竹村蠶鄉足砧杵塍泉落環珮畦苗差纂組風俗知所尚豪強恥孤侮隣喪不相舂公租無詬負農時貴伏臘簪瑱事禮賂鄉校富華禮征行産強弩不能自勉去但媿來何暮故園漢上林信美非吾土
　　題宣州開元寺〈寺置於東晉時〉
　　南朝謝朓城東吳最深處亡國去如鴻遺寺藏煙塢樓飛九十尺廊環四百柱髙髙下下中風繞松桂樹青苔照朱閣白鳥兩相語溪聲入僧夢月色暉粉堵閲景無旦夕憑闌有今古留我酒一罇前山看春雨
　　大雨行〈開成三年宣州開元寺作〉
　　東垠黑風駕海水海底巻上天中央三吳六月忽悽慘晩後㸃滴來蒼茫錚棧雷車軸轍壯矯躩〈一作躍〉蛟龍爪尾長神鞭鬼馭載隂帝來往噴灑何顚狂四面崩騰玉京仗萬里橫互〈一作縱橫〉羽林槍雲纒風束亂〈一作勢〉敲磕黃帝未勝蚩尤強百川氣勢苦豪俊坤闗密鏁愁開張太和六年亦如此我時壯氣神洋洋東樓聳首看不足恨無羽翼髙飛翔盡召邑中豪健者闊展朱盤開酒塲奔觥槌鼔助聲勢眼底不顧纎腰娘今年〈一作來〉闒茸鬢已白竒遊壯觀唯深藏景物不盡人自老誰知前事堪悲傷
　　自宣州赴官入京路逢裴坦判官歸宣州因題贈
　　敬亭山下百頃竹中有詩人小謝城城髙跨樓滿金碧下聽一溪寒水聲梅花落徑香繚繞雪白玉璫花下行縈風酒斾掛朱閣半醉遊人聞弄笙我初到此未三十頭腦釤〈山鑒反〉利筋骨輕畫堂檀板秋拍碎一引有時聨十觥老閒腰下丈二組塵土髙懸千載名重遊鬢白事皆改唯見東流春水平對酒不敢起逢君還眼明雲罍看人捧波臉任他橫一醉六十日古來聞阮生是非離別際始見醉中情今日送君話前事髙歌引劒還一傾江湖酒伴如相問終老煙波不計程
　　贈宣州元處士
　　陵陽北郭隠身世兩忘者蓬蒿三尺居寛於一天下罇酒對不酌黙與𤣥相話人生自不足愛歎遭逢寡
　　村行
　　春半南陽西柔桑過〈一作遍〉村塢褭褭〈一作娉娉〉垂柳風㸃㸃迴塘雨蓑唱牧牛兒籬窺蒨裙女半濕解征衫主人饋鷄黍
　　史將軍二首
　　長鉟周都尉閒如秋嶺雲取蝥弧登壘以駢隣翼軍百戰百勝價河南河北聞今遇太平日老去誰憐君壯氣葢燕趙耽耽魁傑人彎弧五百步長㦸八十斤河湟非內地安史有遺塵何日武臺坐兵符授虎臣








　　御定全唐詩卷五百二十
　　欽定四庫全書
　　御定全唐詩巻五百二十一
　　杜牧
　　華清宮三十韻
　　繡嶺明珠殿層巒下繚牆仰窺丹〈一作雕〉檻影猶想赭袍光昔帝登封後中原自古強一千年際㑹三萬里農桑幾席延堯舜軒墀接〈一作立〉禹湯雷霆馳號令星斗煥文章釣築乘時用芝蘭在處芳北扉閒木索南面富循良至道思𤣥圃平居厭未央鈎陳裹巖谷文陛壓青蒼歌吹千秋節樓臺八月涼神仙髙縹緲環珮碎丁當泉暖涵窗鏡雲嬌惹粉囊嫩嵐滋翠葆清渭照紅糚帖泰生靈壽懽娛歳序長月聞仙曲調霓作舞衣裳雨露偏金穴乾坤入醉鄉玩兵師漢武迴手倒〈一作首到〉干將鯨鬛掀東海胡牙揭上陽喧呼馬嵬血零落羽林槍傾國留無路還魂怨有香蜀峰橫慘澹秦樹逺微茫鼎重山難轉天扶業更昌望賢餘故老花萼舊池塘往事人誰問幽襟
　　淚獨傷碧簷斜送日殷葉半凋霜迸水傾瑤砌疎風罅玉房塵埃羯鼓索片段荔枝筐鳥啄摧寒木蝸涎蠧畫梁孤煙知客恨遙起泰陵旁
　　長安雜題長句六首
　　觚稜金碧照山髙萬國珪璋捧赭袍䑛筆和鉛欺賈馬讚功論道鄙蕭曹東南樓日珠簾捲西北天宛玉厄豪〈詩曰鞗革金厄葢小環〉四海一家無一事將軍㩦鏡泣霜毛晴雲似〈一作如〉絮惹低空紫陌微微㺯袖風韓嫣金丸莎覆緑許公韉汗杏粘紅煙生窈窕〈一作𥦖窱〉深東第輪撼流蘇下北宮自笑苦無樓䕶智可憐鉛槧竟何功
　　雨晴九陌鋪江練嵐嫩千峰疊海濤南苑草芳眠錦雉夾城雲暖下霓旄少年羈絡青紋〈一作文〉玉遊女花簪紫蒂桃江碧柳深人盡醉一瓢顔巷日空髙
　　束帶謬趨文石陛有章曾拜皂囊封期嚴無奈睡留癖勢窘猶為酒泥慵偷釣侯家池上雨醉吟隋寺日沈鐘九原可作吾誰與師友瑯琊邴曼容
　　洪河清渭天池濬太白終南地軸橫祥雲輝映漢宮紫春光繡畫秦川明草妬佳人鈿朶色風回公子玉銜聲六飛南幸芙蓉苑十里飄香入夾城
　　豐貂長組金張輩駟馬文衣許史家白鹿原頭回獵騎紫雲樓下醉江花九重樹影連清漢萬壽山光學翠華誰識大君謙讓德〈聖上不受徽號〉一毫名利鬬鼃蟇
　　河湟
　　元載相公曾借箸憲宗皇帝亦留神旋見衣冠就東市忽遺弓劒不西巡牧羊驅馬雖戎服白髪丹心盡漢臣唯有涼州歌舞曲流傳天下樂閒人
　　許七侍御棄官東歸瀟灑江南頗聞自適髙秋企望題詩寄贈十韻
　　天子繡衣吏東吳美退居有園同庾信避事學相如蘭畹晴香嫩筠溪翠影疎江山九秋後風月六朝餘錦帙〈一作笥一作肆〉開詩軸青囊結道書霜巖紅薜荔露沼白芙蕖睡雨髙梧密棊燈小閣虛凍醪元亮秫寒鱠季鷹魚塵意迷今古雲情識巻舒他年雪中櫂陽羨訪吾廬〈於義興縣近有水榭〉
　　李給諌中敏二首
　　一章緘拜〈一作報〉皂囊中懍懍〈一作慄慄〉朝廷有古風元禮去歸緱〈一作綸〉氏學〈李膺退罷歸綸氏教授生徒給事論鄭注告滿歸潁陽〉江充來見犬臺宮〈鄭注對於浴室〉紛紜白晝驚千古鈇鑕〈一作鐡鎖〉朱殷幾一空曲突徙薪人不㑹海邊今作釣魚翁
　　晩髮悶還梳憶君秋醉餘可憐劉校尉曾訟石中書〈給事因忤仇軍容棄官東歸〉消長雖殊事仁賢每自如因看魯褒論何處是吾廬
　　題永崇西平王宅太尉愬院六韻
　　天下無雙將闗西第一雄授符黃石老學劒白猿翁矯矯雲長勇恂恂郄縠風家呼小太尉國號大梁公〈太尉季弟司徒德亦封梁國公〉半夜龍驤去中原虎穴空隴山兵十萬嗣子握琱弓〈今鳳翔李尚書太尉長子〉
　　東兵長句十韻
　　上黨爭為天下脊邯鄲四十萬秦坑狂童何者欲專地聖主無私豈翫兵𤣥象森羅揺北落詩人章句詠東征雄如馬武皆彈劒少似終軍亦請纓屈指廟堂無失䇿垂衣堯舜待昇平羽林東下雷霆怒楚甲南來組練明即墨龍文光照曜常山虵陣勢縱橫落雕都尉萬人敵黑矟將軍一鳥輕漸見長圍雲欲合可憐窮壘帶猶縈凱歌應是新年唱便逐春風浩浩聲
　　過勤政樓
　　千秋令〈一作佳〉節名空在承露絲囊世已無唯有紫苔偏得〈一作稱〉意年年因雨上〈一作灑〉金鋪
　　過魏文貞公宅〈一作題魏文貞〉
　　蟪蛄寧與雪霜期賢哲難敎俗士知可憐貞觀太平後天且不留封德彛
　　早春閣下寓直蕭九舍人亦直內署因寄書懷四韻
　　御水初消凍宮花尚怯寒千峰橫紫翠雙闕憑闌干玉漏輕風順金莖淡日殘王喬在何處清漢正驂鸞
　　秋晩與沈十七舍人期遊樊川不至
　　邀侶以官解〈一作絆〉泛然成獨遊川光初媚日山色正矜秋野竹疎還密巖泉咽復流杜村連潏水晩步見垂鉤
　　念昔遊三首
　　十載飄然繩檢外罇前自獻自為酬秋山春雨閒吟處倚徧江南寺寺樓
　　雲門寺〈越州〉外逢猛雨林黑山髙雨腳長曾奉郊宮為近侍分明㩳㩳〈先勇切〉羽林槍
　　李白題詩水西寺〈宣州涇縣〉古木迴巖樓閣風半醒半醉遊一日紅白花開山〈一作煙〉雨中
　　今皇帝陛下一詔徴兵不日功集河湟諸郡次第歸降臣獲覩聖功輒獻歌詠
　　㨗書皆應睿〈一作運〉謀期十萬曾無一鏃遺漢武慙誇朔方地周宣〈一作宣王〉休道太原師威加塞外寒來早恩入河源凍合遲聽取滿城歌舞曲涼州聲韻喜〈一作逺〉參差奉和白相公聖德和平致茲休運歲終功就合詠盛明呈上三相公長句四韻
　　行看臘破好年光萬壽南山對未央黠戛可汗修職貢文思天子復河湟應須日馭西巡狩不假星弧北射狼吉甫裁詩歌盛業一篇江漢美宣王
　　過華清宮絶句三首
　　長安回望繡成堆山頂千門次第開一騎紅塵妃子笑無人知是〈一作道〉荔枝來
　　新豐綠樹起黃埃數騎漁陽探使回〈帝使中使輔璆琳探祿山反否璆琳受祿山金言祿山不反〉霓裳一曲千峰上舞破中原始下來萬國笙歌醉太平倚天樓殿月分明雲中亂拍祿山舞風過重巒下笑聲
　　登樂遊原
　　長空澹澹孤鳥沒萬古銷沈向此中看取漢家何事〈一作似〉業五陵無樹起秋風
　　聞慶州趙縱使君與党項戰中箭身死輒書長句
　　將軍獨乘鐵驄馬榆溪戰中金僕姑死綏卻是古來有驍將自驚今日無青史文章爭㸃筆朱門歌舞笑捐軀誰知我亦輕生者不得君王丈二殳
　　送容州唐中丞赴鎮
　　交阯同星座龍泉佩〈一作似〉鬥文燒香翠羽帳看舞鬱金裙鷁首衝瀧浪犀渠拂嶺雲莫敎銅柱北空説馬將軍夏州崔常侍自少常亞列出領麾幢十韻
　　帝命詩書將登壇禮樂卿三邊要髙枕萬里得長城對客猶褒博填門已斾旌腰間五綬貴天下一家榮野水差新燕芳郊哢夏鶯別風嘶玉勒殘日望金莖榆塞孤煙媚銀川緑草明戈矛虓虎士弓箭落鵰兵魏絳言堪採陳湯事偶成若須垂竹帛靜勝是功名
　　街西長句
　　碧池新漲浴嬌鴉分〈一作深〉鏁長安富貴家遊騎偶同人鬭酒名園相倚杏交花銀鞦騕褭嘶宛馬繡鞅璁瓏走鈿車一曲將軍何處笛連雲芳草〈一作樹〉日初斜
　　春申君
　　烈士思酬國士恩春申誰與快寃魂三千賔客總珠履欲使何人殺李園
　　奉陵宮人
　　相如死後無詞客延壽亡來絶畫工玉顔不是黃金少淚滴秋山入壽宮
　　讀韓杜集
　　杜詩韓集愁來讀似倩麻姑癢處抓天外鳳凰誰得髓無人解合續膠
　　春日言懷寄虢州李常侍十韻
　　岸〈一作崖〉蘚生紅藥巖泉漲碧塘地分蓮嶽秀草接鼎原芳雨派潨漴急風畦芷若香織篷眠舴艋驚夢起鴛鴦論吐開氷室詩陳曝錦張貂簪荊玉潤丹穴鳳毛光〈子弟新登甲科〉今日還珠守何年執㦸郎且嫌遊晝短莫問積薪長無計披清裁唯持祝壽觴願公如衛武百歳尚康強李侍郎於陽羨里富有泉石牧亦於陽羨粗有薄産敘舊述懷因獻長句四韻
　　冥鴻不下非無意塞馬歸來是偶然紫綬公卿今放曠白頭郎吏尚留連終南山下拋泉洞陽羨溪中買釣船欲與明公操履杖願聞休去是何年
　　贈李處士長句四韻
　　玉函怪牒鎻靈篆紫洞香風吹碧桃老翁四目牙爪利擲火萬里精神髙靄靄祥雲隨步武纍纍秋冢歎蓬蒿三山朝去應非久奼女當窗繡羽袍
　　送國棊王逢
　　王子紋楸一路饒最宜簷雨竹蕭蕭羸形暗去春泉長拔〈一作猛〉勢橫來野火燒守道還如周柱史〈一作伏柱〉鏖兵不羨霍嫖姚浮生〈一作得年〉七十更萬日與子期於局上銷
　　重送絶句
　　絶藝如君天下少閒人似我世間無別後竹窗風雪夜一燈明暗覆吳圖
　　少年行
　　連環羈玉聲光碎緑錦蔽泥虬巻髙春風細雨走馬去珠落〈一作絡〉璀璀白罽袍
　　奉〈一作春〉和門下相公送西川相公兼領相印出鎮全蜀詩十八韻
　　盛業冠伊唐台階翊戴光無私天雨露有截舜衣裳蜀輟新衡鏡池留舊鳳凰同心真石友寫恨蔑〈一作夢〉河梁虎騎揺風斾貂冠韻水蒼彤弓隨武庫金印逐文房棧壓嘉陵咽峰橫劒閣長前驅二星去開險五丁忙回首崢嶸盡連天草樹芳丹心懸魏闕往事愴甘棠治化輕諸葛威聲懾夜郎君平敎説卦夫子召升堂塞接西山雪橋維萬里檣奪霞紅錦爛撲地酒壚香忝逐三千客曾依數仭墻滯頑堪白屋攀附亦同〈一作周〉行肉〈一作笛〉管伶倫曲簫韶清廟章唱髙知和寡小子斐然狂
　　朱坡
　　下杜鄉園古泉聲繞舍啼靜思長慘切薄宦與乖暌北闕千門外南山午谷西倚川紅葉嶺連寺緑楊堤迥野翹霜鶴澄潭舞錦鷄濤驚堆萬岫舸急轉千溪睂㸃萱牙嫩風條柳幄迷岸藤梢虺尾沙渚印麑蹄火燎緗桃塢波光碧繡畦日痕絙翠巘陂影墮晴霓蝸壁斕斑蘚銀筵荳䓻泥洞雲生片段苔徑繚髙低偃蹇松公老森嚴竹陣齊小蓮娃欲語幽筍稚相攜漢館留餘趾周臺接故溪蟠蛟岡隱隠班雉草萋萋樹老蘿紆組巖深石啟閨侵窗紫桂茂拂面翠禽棲有計冠終掛無才筆漫提自塵何太甚休笑觸藩羝
　　早春寄岳州李使君李善棊愛酒情地閒雅
　　城髙倚峭巘地勝足樓臺朔漠暖鴻去瀟湘春水來縈盈幾多思掩抑若為裁返照三聲角寒香一樹梅烏林芳草逺赤壁健帆開往事空遺恨東流豈不回分符潁川政弔屈洛陽才拂匣調珠柱磨鉛勘玉杯棊翻小窟勢壚撥凍醪醅此興予非薄何時得奉陪
　　送王侍御赴夏口座主幕
　　君為珠履三千客我是青衿七十徒禮數全優知隗始討論常見念回愚黃鶴樓前春水濶一杯還憶故人無
　　自貽
　　杜陵蕭次君遷少去官頻寂寞憐吾道依稀似古人飾心無彩繢到〈一作剉〉骨是風塵自嫌如疋素刀尺不由身
　　自遣
　　四十已雲老況逢憂窘餘且抽持板手卻展小年書嗜酒狂嫌阮知非晩笑蘧聞流寧歎吒待俗不親疎遇事知裁剪操心識巻舒還稱二千石於我意何如
　　題桐葉
　　去年桐落故溪上把筆偶〈一作葉因〉題歸燕詩江樓今日送歸燕正是去年題葉時葉落燕歸真可惜東流𤣥髮且無期笑筵歌席反惆悵明〈一作朗〉月清風愴別離莊叟彭殤同在夢陶濳身世兩相遺一丸五色成虛語石爛松薪更莫〈一作不〉疑哆侈不勞文似錦進趨何必利如錐錢神任爾知無敵酒聖於吾亦庶幾江畔秋光蟾閣鏡檻前山翠茂陵睂樽香輕泛數枝菊簷影斜侵半局棋休指宦遊論巧拙秖將愚直禱神祇三吳煙水平生念寧向閒人道所之
　　沈下賢
　　斯人清唱何人和草徑苔蕪不可尋一夕小敷山下夢水如環珮月如襟
　　李和鼎
　　鵩鳥飛來庚子直謫去日蝕辛夘年由來枉死賢才事消長相持勢自然
　　贈沈學士張歌人
　　拖袖事當年郎敎唱客前斷時輕裂玉收處逺繰煙孤直縆雲定光明滴水圓泥情遲急管流恨咽長吳苑春風起河橋酒斾懸憑君更一醉家在杜陵邊
　　憶遊朱坡四韻
　　秋草樊川路斜陽覆盎門獵逢韓嫣騎樹識館陶園帶雨經荷沼盤煙下竹村如今歸不得自戴望天盆
　　朱坡絶句四首
　　故國池塘倚御渠江城三詔換魚書賈生辭賦恨流落秖向長沙住歳餘〈文帝歲餘思賈生〉
　　煙深苔巷唱樵兒花落寒輕倦客歸藤岸竹洲相掩映滿池春雨鸊鵜飛
　　乳肥春洞生鵝管沼避回巖勢犬牙自笑巻懷頭角縮歸盤煙磴恰如蝸
　　出宮人二首
　　閒吹玉殿昭華管醉折梨園縹蔕花十年一夢歸人世絳縷猶封繫臂紗
　　平陽拊背穿馳道銅雀分香下璧門幾向綴珠深殿裏妬拋羞態臥黃昏
　　長安秋望
　　樓倚霜樹外鏡天無一毫南山與秋色氣勢兩相髙
　　獨酌
　　窗外正風雪〈一作霜〉擁爐開酒缸何如釣船雨篷底睡秋江
　　醉眠
　　秋醪雨中熟寒齋落葉中幽人本多睡更酌一樽空
　　不飲贈酒
　　細算人生事彭殤共一籌與愁爭底事要爾作戈矛
　　昔事文皇帝三十二韻
　　昔事文皇帝叨官在諫垣奏章為得地齚齒負明恩金虎知難動毛釐亦恥言掩〈一作撩〉頭雖欲吐到口卻成吞照膽常懸鏡窺天自戴盆周鐘既窕槬黥陣亦瘢痕鳳闕觚稜影仙盤曉日暾雨晴〈一作餘〉文石滑風暖㦸衣翻每慮號無告長憂駭不存隨行唯跼蹐出語但寒溫宮省咽喉任戈矛羽衛屯光塵皆影附車馬定西奔億萬持衡價錙銖挾契論堆時過北斗積處滿西園接櫂隋河溢連蹄蜀棧刓漉空滄海水搜盡卓王孫鬬巧猴雕刺誇趫索掛跟狐威假白額梟嘯得黃昏馥馥芝蘭圃森森枳棘藩吠聲嗾國猘公議怯膺門竄逐諸丞相蒼茫逺帝閽一名為吉士誰免弔湘魂間世英明主中興道德尊崐岡憐積火河漢注清源川口隄防決隂車鬼怪掀重雲開朗照九地雪幽寃我實剛腸者形甘短〈一作裋〉褐髠曾經觸蠆尾猶得憑熊軒杜若芳洲翠巖光釣瀨喧溪山侵越角封壤盡吳根客恨縈春細鄉愁壓思繁祝堯千萬壽再拜挹餘罇
　　道一大尹存之庭美二學士簡於聖明自致霄漢皆與舍弟昔年還往牧支離窮悴竊於一麾書美歌詩兼自言志因成長句四韻呈上二君子
　　九金神鼎重丘山五玉諸侯雜佩環星座通霄狼鬛暗戍樓吹笛〈一作角〉虎牙閒斗間紫氣龍埋獄天上洪爐帝鑄顔若念西河〈一作湖〉舊交友魚符應許出函闗
　　杏園
　　夜來微雨洗芳塵公子驊騮步貼勻莫怪杏園顦顇去滿城多少揷花人
　　春晩題韋家亭子
　　擁鼻侵襟花草香髙臺春去恨茫茫蔫紅半落平池晚曲渚飄成錦一張
　　過田家宅
　　安邑南門外誰家板築髙奉誠園裏地墻缺見蓬蒿
　　見宋拾遺題名處感而成詩
　　竄逐窮荒與死期餓唯蒿藿病無醫憐君更抱重泉恨不見崇山謫去時
　　雪晴訪趙嘏街西所居三韻
　　命代風騷將誰登李杜壇少陵鯨海動翰苑鶴天寒今日訪君還有意三條氷雪獨來看
　　將赴吳興登樂遊原一絶
　　清時有味是無能閒愛孤雲靜愛僧欲把一麾江海去樂遊原上望昭陵
　　洛陽長句二首
　　草色人心相與閒是非名利有無間橋橫落照虹堪畫樹鎖千門鳥自還芝葢不來雲杳杳仙舟何處水潺潺君王謙讓泥金事蒼翠空髙萬歲山
　　天漢東穿白玉京日華浮動翠光生橋邉遊女珮環委波底上陽金碧明月鎖名園孤鶴唳川酣秋夢鑿龍聲連昌繡嶺行宮在玉輦何時父老迎
　　洛中監察病假滿送韋楚老拾遺歸朝
　　洛橋風暖細翻衣春引仙官去玉墀獨鶴初沖太虛日九牛新落一毛時行開敎化期君是臥病神祇禱我知十載丈夫堪恥處朱雲猶掉直言旗
　　東都送鄭處誨校書歸上都
　　悠悠渠水清雨霽洛陽城槿墮初開艷蟬聞第一聲故人容易去白髮等閒生此別無多語期君晦盛名
　　故洛陽城有感
　　一片宮牆當道危行人為爾去遲遲篳圭苑裏秋風後平樂館前斜日時錮黨豈能留漢鼎清談空解識胡兒千燒萬戰坤靈死慘慘終年鳥雀悲
　　御定全唐詩巻五百二十一
　　欽定四庫全書
　　御定全唐詩巻五百二十二
　　杜牧
　　揚州三首
　　煬帝雷塘土迷藏有舊樓誰家唱水調明月滿揚州〈煬帝鑿汴渠成自造水調〉駿馬宜閒出千金好舊〈一作暗〉游喧闐醉年少半脫紫茸裘
　　秋風放螢苑春草鬬雞臺金絡擎鵰去鸞環拾翠來蜀船紅錦重越槖水沈堆處處皆華表淮王奈卻回街垂千步栁霞映兩重城天碧樓臺麗風涼歌管清纎腰間長袖玉珮雜繁纓拖軸誠為壯豪華不可名自是荒淫罪何妨作帝京
　　潤州二首
　　勾吳亭東千里秋放歌曾作昔年遊青苔寺裏無馬〈一作鳥〉跡緑水橋邊多酒樓大抵南朝皆曠達可憐東晉最風流月明更想桓伊在一笛聞吹出塞愁
　　謝眺詩中佳麗地夫差傳裏水犀軍城髙鐵瓮橫強弩〈潤州城孫權築號為鐡瓮〉柳暗朱樓多夢雲畫角愛飄江北去釣歌長向月中聞揚州塵土試回首不惜千金借與君
　　題揚州禪智寺
　　雨過一蟬噪飄蕭松桂秋青苔滿階砌白鳥故遲留暮靄生深樹斜陽下小樓誰知竹西路歌吹是揚州
　　西江懷古
　　上吞巴漢控瀟湘怒似連山淨鏡光魏帝縫囊真戲劇苻堅投箠更荒唐千秋釣艇〈一作舸〉歌明月萬里沙鷗弄夕陽范蠡清塵何寂寞好風唯屬往來商
　　江南懷古
　　車書混一業無窮井邑山川今古同戊辰年向金陵過惆悵閒吟憶庾公
　　江南春絶句
　　千里鶯啼緑映紅水村山郭酒旗風南朝四百八十寺多少樓臺煙雨中
　　將赴宣州留題揚州禪智寺
　　故里溪頭松柏雙來時盡日倚松窗杜陵隋苑已絶國秋晩南遊更渡江
　　題宣州開元寺水閣閣下宛溪夾溪居人
　　六朝文物草連空天淡雲閒今古同鳥去鳥來山色裏人歌人哭水聲中深秋簾幕千家雨落日樓臺一笛風惆悵無因見〈一作逢〉范蠡參差煙樹五湖東
　　宣州送裴坦判官往舒州時牧欲赴官歸京
　　日暖泥融雪半銷行人〈一作人行〉芳草馬聲驕九華山路雲遮寺清弋江村柳拂橋君意如鴻髙的的我心懸斾正揺揺同來不得同歸去故國逢春一寂寥
　　句溪夏日送盧霈秀才歸王屋山將欲赴舉
　　野店正紛泊繭蠶初引絲行人碧溪渡繫馬緑楊枝苒苒跡始去悠悠心所期秋山念君別惆悵桂花時
　　自宣城赴官上京
　　瀟灑江湖十過秋酒杯無日不淹〈一作遲〉留〈一作封侯〉謝公城畔溪驚夢蘇小門前柳拂頭千里雲山何處好幾人襟韻一生休塵冠掛卻知閒事終擬〈一作把〉蹉跎訪舊遊
　　春末題池州弄水亭
　　使君四十四兩佩左銅魚為吏非循吏論書讀底書晩花紅豔靜髙樹緑隂初亭宇清無比溪山畫不如嘉賔能嘯詠宮妓巧糚梳逐日愁皆碎隨時醉有餘偃須求五鼎陶秪愛吾廬趣向人皆異賢豪莫笑渠
　　登池州九峰樓寄張祜
　　百感中來不自由角聲孤起夕陽樓碧山終日思無盡芳草何年恨即〈一作始〉休𥈤在眼前長〈一作猶〉不見道非身外更〈一作欲〉何求誰人得似張公子千首詩輕萬戶侯
　　齊安郡晩秋
　　柳岸風來影漸疎使君家似野人居雲容水態還堪賞嘯志歌懷亦自如雨暗殘燈碁散後〈一作欲散〉酒醒孤枕鴈來初可憐赤壁爭雄渡唯有蓑翁坐釣魚
　　九日齊安〈一作齊山〉登髙
　　江涵秋影鴈初飛與客攜壺上翠微塵世難逢開口笑菊花須揷滿頭歸但將酩酊酬佳節不用登臨歎〈一作恨〉落暉古往今來只如此牛山何必淚〈一作獨〉霑衣
　　池州春送前進士蒯希逸
　　芳草復芳草斷腸還斷腸自然堪下淚何必更殘陽楚㟁千萬里燕鴻三兩行有家歸不〈一作未〉得況舉別君觴
　　齊安郡中偶題二首
　　兩竿落日溪橋上半縷輕煙柳影中多少緑荷相倚恨一時回首背西風
　　秋聲無不攪離心夢澤蒹葭楚雨深自滴階前大梧葉干君何事動哀吟
　　齊安郡後池絶句
　　菱透浮萍綠錦池夏鶯千囀弄薔薇盡日無人看微雨鴛鴦相對浴紅衣
　　題齊安城樓
　　嗚咽〈一作軋〉江樓角一聲微陽瀲瀲落寒汀不用憑闌苦回首故鄉七十五長亭
　　池州李使君沒後十一日處州新命始到後見歸妓感而成詩
　　縉雲新命詔初行纔是孤魂壽器〈一作受一作壽氣〉成黃壤不知新雨露粉書空〈一作唯〉換舊銘旌巨卿哭處雲空斷阿鶩歸來月正明多少四年遺愛事鄉閭生子李為名
　　見劉秀才與池州妓別
　　逺風南浦萬重波未似生離別恨多楚管能吹柳花怨吳姬爭唱竹枝歌金釵橫處綠雲墮玉筯凝時紅粉和待得枚臯相見日自應糚鏡笑蹉跎
　　池州廢林泉寺
　　廢寺林〈一作碧〉溪上頹垣倚亂峰看棲歸樹鳥猶想過山鐘石路尋僧去此生應不逢
　　憶齊安郡
　　平生睡足處雲夢澤南州一夜風欺竹連江雨送秋格卑常汩汩力學強悠悠終掉塵中手〈一作首〉瀟湘釣漫流
　　池州清溪
　　弄溪終日到黃昏照數秋來白髪根何物賴君千遍洗筆頭塵土漸無㾗
　　遊池州林泉寺金碧洞
　　袖拂霜林下石稜潺湲聲斷滿溪氷攜茶臘月遊金碧合有文章病茂陵
　　即事〈黃州作〉
　　因思上黨三年戰閒詠周公七月詩竹帛未聞書死節丹青空見畫靈旗蕭條井邑如魚尾早晩干戈識虎皮莫笑一麾東下計滿江秋浪碧參差
　　贈李秀才〈是上公孫子〉
　　骨清年少眼如氷鳳羽參差五色層天上麒麟時一下人間不獨有徐陵
　　寄李起居四韻
　　楚女梅簪白雪前溪碧水凍醪時雲罍心凸知難捧鳳管簧寒不受吹南國劒眸能盼眄侍臣香袖愛僛垂自憐窮律窮途客正怯〈一作刼〉孤燈一局碁
　　題池州貴池亭
　　勢比凌歊宋武臺分明百里逺帆開蜀江雪浪西江滿強半春寒〈一作風〉去卻回
　　蘭溪〈在蘄州西〉
　　蘭溪春盡碧泱泱映水蘭花雨發香楚國大夫憔悴日應尋此路去瀟湘
　　睦州四韻
　　州在釣臺邊溪山實可憐有家皆掩映無處不潺湲好樹鳴幽鳥晴樓〈一作巒〉入野煙殘春杜陵客中酒落花前
　　秋晚早發新定
　　解印書千軸重陽酒百缸涼風滿紅樹曉月下秋江巖壑㑹歸去塵埃終不降懸纓未敢濯巖瀨碧淙淙
　　除官歸京睦州雨霽
　　秋半吳天霽清凝萬里光水聲侵笑語嵐翠撲衣裳逺樹疑羅帳孤雲認粉囊溪山侵兩越時節到重陽顧我能甘賤無由得自強悞曾公觸尾不敢夜循墻豈意籠飛鳥還為錦帳郎今開傅燮書舊識黃香〈曾在史館四年〉奼女真虛語飢兒欲一行淺深須揭厲休更學張綱
　　夜泊桐廬先寄蘇臺盧郎中
　　水檻桐廬館歸舟繫石根笛吹孤戍月犬吠隔溪村十載違清裁〈一作義〉幽懷未一論蘇臺菊花節何處與開樽新轉南曹未敘朝散初秋暑退出守吳興書此篇以自見志
　　捧詔汀洲去全家羽翼飛喜拋新錦帳榮借舊朱衣且免材為累何妨拙有機宋株聊自守魯酒怕旁圍清尚寧無素光隂亦未晞一盃寛幕席五字㺯珠璣越浦黃柑嫩吳溪紫蟹肥平生江海志佩得左魚歸
　　題白蘋洲
　　山鳥飛紅帶亭薇拆紫花溪光初透徹秋色正清華靜處知生樂喧中見死誇無多珪組累終不負煙霞
　　題茶山〈在宜興〉
　　山實東吳秀茶稱瑞草魁剖符雖俗吏修貢亦仙才溪盡停蠻櫂旗張卓翠苔柳村穿窈窕松澗渡喧豗等級雲峰峻寛平洞府開拂天聞笑語特地見樓臺泉嫩黃金湧〈山有金沙泉修貢出罷貢即絶〉牙香紫璧裁拜章期沃日輕騎疾奔雷舞袖嵐侵澗〈一作潤〉歌聲谷答回磬音藏葉鳥雪艷照潭梅好是全家到兼為奉詔來樹隂香作帳花徑落成堆景物殘三月登臨愴一盃重遊難自尅俛首入塵埃
　　茶山下作
　　春風最窈窕日曉柳村西嬌雲光占岫健水鳴分溪燎巖野花逺戛瑟幽鳥啼把酒坐芳草亦有佳人攜
　　入茶山下題水口草市絶句
　　倚溪侵嶺多髙樹誇酒書旗有小樓驚起鴛鴦豈無恨一雙飛去卻回頭
　　春日茶山病不飲酒因呈賔客
　　笙歌登畫船十日清明前山秀白雲膩溪光紅粉鮮欲開未開花半隂半晴天誰知病太守猶得作茶仙
　　不飲贈官妓
　　芳草正得意汀洲日欲西無端千樹栁更拂一條溪幾朶梅花折何人手好㩦誰憐佳麗地春恨卻悽悽
　　早春贈軍事薛判官
　　雪後新正半春來四刻長晴梅朱粉艷嫩水碧羅光管開雙調花鈿坐兩行唯君莫惜醉認取少年場
　　代吳興妓春初寄薛軍事
　　霧冷侵紅粉春隂撲翠鈿自悲臨曉鏡誰與惜流年柳暗霏微雨花愁黯淡天金釵有幾隻抽當酒家錢八月十二日得替後移居霅溪館因題長句四韻
　　萬家相慶喜秋成處處樓臺歌板聲千歲鶴歸猶有恨一年人住豈無情夜涼溪館留僧話風定蘇潭看月生景物登臨閒始見願為閒客此閒行
　　初冬夜飲
　　淮陽多病偶求歡客袖侵霜與燭盤砌下梨花一堆雪明年誰此憑闌干
　　栽竹
　　本因遮日種卻似為溪移歴歴羽林影疎疎煙露姿蕭騒寒雨夜敲劼晩風時故國何年到塵冠掛一枝
　　梅
　　輕盈照溪水掩斂下瑤臺妬雪聊相比欺春不逐來偶同佳客見似為凍醪開若在秦樓畔堪為㺯玉媒
　　山石榴
　　似火山榴映小山繁中能薄艷中閒一朶佳人玉釵上秪疑燒卻翠雲鬟
　　柳長句
　　日落水流西復東春光不盡柳何窮巫娥廟裏低含雨宋玉宅前斜帶風不嫌〈一作莫將〉榆莢共爭翠深與桃〈一作感杏〉花相映紅灞上漢南千萬樹幾人遊宦別離中
　　隋堤栁
　　夾㟁垂楊三百里秪應圖畫最相宜自嫌流落西歸疾不見東風二月時
　　栁絶句
　　數樹新開翠影齊倚風情態被春迷依依故國樊川恨半掩村橋半掩溪〈一作拂溪〉
　　獨栁
　　含煙一株栁拂地搖風久佳人不忍折悵望回纎手
　　早鴈
　　金河秋半虜開雲外〈一作際〉驚飛四散哀仙掌月明孤影過長門燈暗數聲來須知胡騎紛紛在〈一作雖隨胡馬翩翩去〉豈逐春風一一回莫厭〈一作好是〉瀟湘少人處水多菰米㟁莓苔
　　鵁鶄
　　芝莖抽紺趾清唳擲金梭日翅閒張錦風池去罥羅靜眠依翠荇〈一作竹〉暖戲折髙荷山隂豈無爾繭字換羣鵝
　　鸚鵡
　　華堂日漸髙雕檻繫紅縚故國隴山樹美人金剪刀避籠交翠尾罅嘴淨新毛不念三緘事世途皆爾曹
　　鶴
　　清音迎曉月愁思立寒蒲丹頂西施頰霜毛四皓鬚碧雲行止躁白鷺性靈粗終日無羣伴溪邊弔影孤
　　鴉
　　擾擾復翻翻黃昏颺冷煙毛欺皇后髮聲感楚姬蔓壘盤風下霜林接翅眠秪如西旅様頭白豈無緣
　　鷺鷥
　　雪衣雪髪青玉觜羣捕魚兒溪影中驚飛逺〈一作低〉映碧山去一樹梨花落晩風
　　村舍燕
　　漢宮一百四十五多下珠簾閉瑣窗何處營巢夏將半茅簷煙裏語雙雙
　　歸燕
　　畫堂歌舞喧喧地社去社來人不看長是江樓使君伴黃昏猶待倚闌干
　　傷猨
　　獨折南園一朶梅重尋幽坎已生苔無端晩吹驚髙樹似裊長枝欲下來
　　還俗老僧
　　雪髮不長寸秋寒力更微獨尋一徑葉猶挈衲殘衣日暮千峰裏不知何處歸
　　斫竹
　　寺廢竹色死宦家〈一作官家〉寧爾留霜根漸隨斧風玉尚敲秋江南苦吟客何處送悠悠
　　將赴湖州留題亭菊
　　陶菊手自種楚蘭心有期遙知渡江日正是擷芳時
　　折菊
　　籬東菊逕深折得自孤吟雨中衣半濕擁鼻自知心
　　雲〈一作禇載詩〉
　　盡日看雲首不回無心都大似無才可憐光彩一片玉萬里晴〈一作青〉天何處來
　　醉後題僧院
　　離心忽忽復悽悽雨晦傾瓶取醉泥可羨髙僧共心語一如攜穉往東西
　　題禪院〈一作醉後題僧院〉
　　觥船一櫂〈一作棹〉百分空十歲〈一作千載〉青春不負公今日鬢絲禪榻畔茶煙輕〈一作悠〉颺落花風
　　哭李給事中敏
　　陽陵郭門外陂陁丈五墳九泉如結友茲地好埋君〈朱雲𦵏陽陵郭外〉
　　黃州竹徑圖
　　竹濁〈一作岡〉蟠小徑屈折鬬蛇來三年得歸去知遶幾千回
　　題愛敬寺樓
　　暮景千山雪春寒百尺樓獨登還獨下誰㑹我悠悠
　　送劉秀才歸江陵
　　綵服鮮華覲渚宮鱸魚新熟別江東劉郎浦夜侵船月宋玉亭春弄〈一作滿〉袖風落落精神終〈一作將〉有立飄飄才思杳無窮誰人世上為金口借取明時一薦雄
　　見吳秀才與池妓別因成絶句
　　紅燭短時羌笛怨清歌咽處蜀髙萬里分飛兩行淚滿江寒雨正蕭騷
　　湖南正初招李郢秀才
　　行樂及時時已晩對酒當歌歌不成千里暮山重疊翠一溪寒水淺深清髙人以飲為忙事浮世除詩盡強名看著白蘋芽欲吐雪舟相訪勝閒行
　　贈朱道靈
　　劉根丹篆三千字郭璞青囊兩巻書牛渚磯南謝山北白雲深處有巖居
　　屛風絶句
　　屛風周昉畫纎腰歲久丹青色半銷斜倚玉窗鸞髮女拂塵猶自妬嬌嬈
　　哭韓綽
　　平明送𦵏上都門紼霎交橫逐去魂歸來冷笑悲身事喚婦呼兒索酒盆
　　新定途中
　　無端偶效張文紀下杜鄉園別五秋重過江南更千里萬山深處一孤舟
　　題新定八松院小石
　　雨滴珠璣碎苔生紫翠重故闗何日到且看小三峰往年隨故府吳興公夜泊蕪湖口今赴官西去再宿蕪湖感舊傷懐因成十六韻
　　南指陵陽路東流似昔年重恩山未答雙鬢雪飄然數仞慙投跡羣公愧拍肩駑駘䝉錦繡塵土浴潺湲郭隗黃金峻虞卿白璧鮮貔貅環玉帳鸚鵡破蠻牋極浦沈碑㑹秋花落帽筵旌旗明迥野冠佩照神仙籌畫言何補優容道實全謳謡人撲地雞犬樹連〈一作齊〉天紫鳳超如電青襟散似煙蒼生未經濟墳草已芊綿往事惟沙月孤燈但客船峴山雲影畔棠葉水聲前故國還歸去浮生亦可憐髙歌一曲淚明日夕陽邊














　　御定全唐詩巻五百二十二
　　欽定四庫全書
　　御定全唐詩巻五百二十三
　　杜牧
　　懷鍾陵舊遊四首
　　一謁征南最少年虞卿雙璧截肪鮮歌謡千里春長暖絲管髙臺月正圓玉帳軍籌羅俊彥絳帷環珮立神仙陸公餘德機雲在如我酬恩合執鞭
　　滕閣中春綺席開柘枝蠻鼔殷晴雷垂樓萬幕青雲合破浪千帆陣馬來未掘雙龍牛斗氣髙懸一榻棟梁材連巴控越知何事〈一作有〉珠翠沈檀處處堆
　　十頃平湖堤柳合岸秋蘭芷緑纎纎一聲明月採蓮女四面珠樓巻畫簾白鷺煙分光的的微漣風定翠⿰⿰〈徒兼切〉斜輝更落西山影千歩虹橋氣象兼
　　控壓平江十萬家秋來江靜鏡新磨城頭晩鼔雷霆後橋上遊人笑語多日落汀㾗千里色月當樓午一聲歌昔年行樂穠桃畔醉與龍沙揀蜀羅
　　臺城曲二首
　　整整復斜斜隨旗簇晩沙門外韓擒虎樓頭張麗華誰憐容足地卻羨井中鼃
　　王頒兵勢急鼔下坐蠻奴瀲灧倪塘水義牙出骨鬚乾蘆一炬火回首是平蕪
　　江上雨寄崔碣
　　春半平江雨圓文破蜀羅聲眠篷底客寒濕釣來蓑暗澹遮山逺空濛著柳多此時懷舊恨相望意如何罷鍾陵幕吏十三年來泊湓浦感舊為詩
　　青梅雨中熟檣倚酒旗邊故國殘春夢孤舟一褐眠揺揺逺堤栁暗暗十程煙南走鍾陵道無因似昔年
　　商山麻澗
　　雲光嵐彩四面合柔柔〈一作桑〉垂栁十餘家雉飛鹿過芳草逺牛巷鷄塒春日斜秀眉父老對罇酒蒨袖女兒簪野花征車自念塵土計惆悵溪邊書細沙
　　商山富水〈一作春〉驛〈驛本名與陽諫議同名因此改為富水驛〉
　　益戅由來未覺賢終須南去弔湘川當時物議朱雲小後代聲華白日懸邪佞每思當面唾清貧長欠一杯錢驛名不合輕移改留警朝天者惕然
　　丹水
　　何事苦縈迴離腸不自裁恨身〈一作聲〉隨夢去春態逐雲來沈定藍光徹喧盤粉浪開翠巖三百尺誰作子陵臺
　　題武闗
　　碧溪留我武闗東一笑懷王跡自窮鄭袖嬌嬈酣似醉屈原憔悴去如蓬山墻谷塹依然在弱吐強吞盡已空今日聖神家四海戍旗長巻夕陽中
　　除官赴闕商山道中絶句
　　水疊鳴珂樹如帳長楊春殿九門珂我來惆悵不自決欲去欲住終如何
　　漢江
　　溶溶漾漾白鷗飛緑浄春深好染衣南去北來人自老夕陽長送釣船歸
　　襄陽雪夜感懷
　　往事起獨念飄然思不勝前灘急夜響密雪映寒燈的的三年夢迢迢一綫縆明朝楚山上莫上最髙層詠歌聖德逺懐天寶因題闗亭長句四韻
　　聖敬文思業太平海寰天下唱歌行秋來氣勢洪河壯霜後精神泰華獰〈一作寧〉廣德者〈一作有〉強朝萬國用賢無敵是長城君王若悟治安論〈一作皮諭〉安史何人敢用兵
　　途中作
　　緑樹南陽道千峰勢逺隨碧溪風澹〈一作慢〉態芳樹雨餘〈一作隂〉姿野渡雲初暖征人袖半垂殘花不足〈一作一〉醉行樂是何時
　　重到襄陽哭亡友韋〈一作章〉壽朋〈一作重宿襄州哭韋楚老拾遺〉
　　故人墳樹立〈一作五〉秋風伯道無兒跡更空重到笙歌分散地隔江吹笛〈一作曲〉月明中
　　赤壁〈一作李商隠詩〉
　　折㦸沈沙鐵未〈一作〉銷自將磨洗認前朝東風不與周郎便銅雀春深鏁二喬
　　雲夢澤
　　日旗龍斾想飄揚一索功髙縛楚王直是超然五湖客未如終始郭汾陽
　　除官行至昭應聞友人出官因寄
　　賤子來千里明公去一麾可〈一作不〉能休〈一作揮〉涕淚豈獨感恩知草木窮秋〈一作秋風〉後山川落照時如何望故國驅馬卻遲遲
　　寄浙東韓八評事
　　一笑五雲溪上舟跳丸日月十經秋鬢衰酒減欲誰泥跡辱魂慙好自尤夢寐幾回逐蛺蝶文章應解〈一作廣〉伴牢愁無窮塵土無聊事不得清言解不休
　　泊秦淮
　　煙籠寒水月籠沙夜泊秦淮近酒家商女不知亡國恨隔江猶唱後庭花
　　秋浦途中
　　蕭蕭山路窮秋雨淅淅溪風一岸〈一作片〉蒲為問寒沙新到鴈來時還下〈一作在〉杜陵無
　　題桃花夫人〈即息夫人〉廟
　　細腰宮裏露桃新脈脈無言度幾春至竟息亡縁底事可憐金谷墜樓人
　　初春有感寄歙州邢員外
　　雪漲前溪水啼聲已繞灘梅衰未減態春嫩不禁寒跡去夢一覺年來事百般聞君亦多感何處倚䦨干
　　書懐寄中朝往還
　　平生自許少塵埃為吏塵中勢自迴朱紱久慙官借與白題〈一作頭〉還嘆老將來須知世路難輕進豈是君門不大開霄漢幾多同學伴可憐頭角盡卿材
　　寄崔鈞
　　緘書報子玉為我謝平津自愧掃門士誰為乞火人詞臣陪羽獵戰將騁麒麟兩地差池恨江汀醉送君初春雨中舟次和州橫江裴使君見迎李趙二秀才同來因書四韻兼寄江南許渾先輩
　　芳草渡頭微雨時萬株楊柳拂波垂蒲根水暖雁初浴梅徑香寒蜂未知辭客倚風吟暗淡使君迴馬濕旌旗江南仲蔚多情調悵望春〈一作青〉隂幾首詩
　　和州絶句
　　江湖醉度十年春牛渚山邊六問津歴陽前事知何〈一作虛〉實髙位紛紛見陷人
　　題烏江亭
　　勝敗兵家〈一作由來〉事不〈一作不可〉期包羞忍恥是男兒江東子弟多才〈一作豪〉俊卷土重來未可知
　　題橫江館
　　孫家子弟看龍驤馳騁功名業帝王至竟江山誰是主苔磯空屬釣魚郎
　　寄澧州張舍人笛
　　髮勻肉好生春嶺截玉鑽星寄使君檀的染時痕半月落梅飄處響穿雲樓中威鳳傾冠聽沙上驚鴻掠水分遙想紫泥封詔罷夜深應隔禁墻聞
　　寄揚州韓綽判官
　　青山隠隠水迢迢〈一作遙遙〉秋盡江南草木凋二十四橋明月夜玉人何處敎吹簫
　　送李羣玉赴舉
　　故人別來面如雪一榻拂雲秋影中玉白花紅三百首五陵誰唱與春風
　　送薛種遊湖南
　　賈傅松醪酒秋來美更香憐君片雲思一去遶〈一作一櫂去〉瀟湘
　　題壽安縣甘棠館御溝
　　一渠東注芳華苑苑鏁池塘百歳空水殿半傾蟾口澁為誰流下蓼花中
　　汴河〈一作口〉懷古
　　錦纜龍舟隋煬帝平臺複道漢梁王遊人閒〈一作還〉起前朝念折柳孤吟斷殺腸
　　汴河阻凍
　　千里長河初凍時玉珂瑤珮響參差浮生卻〈一作一〉似冰底水日夜東流人不知
　　酬張祜處士見寄長句四韻
　　七子論詩誰似公曹劉須在指揮中薦衡昔日知文舉〈令狐相公曾表薦處士〉乞火無〈一作何〉人作蒯通北極樓臺長掛夢西江波浪逺吞空可憐故國三千里虛唱歌詞滿六宮〈處士詩曰故國三千里深宮二十年一聲河滿子雙淚落君前〉
　　寄宣州鄭諫議
　　大夫官重醉江東瀟灑名儒振古風文石陛前辭聖主碧雲天外作冥鴻五言寧謝顔光祿百歳須齊衛武公再拜宜同〈一作為〉丈人行過庭交分有無〈一作誰〉同
　　題元〈一作袁〉處士髙亭〈宣州〉
　　水接西江天外聲小齋松影拂雲平何人敎我吹長笛與〈一作興〉倚春〈一作秋又作清〉風㺯月明
　　鄭瓘協律
　　廣文遺韻留樗散鷄犬圖書共一船自説江湖不歸事阻風中酒過年年
　　和野人殷濳之題籌筆驛十四韻
　　三吳裂婺女九錫獄孤兒霸主〈一作王〉業未半本朝心是誰永安宮受詔籌筆驛沈思畫地乾坤在濡毫勝負知艱難同草創得失計毫釐寂黙經千慮分明渾〈一作混〉一期川流縈智思山聳助扶持慷慨匡時略從容問罪師褒中秋鼔角渭曲晩旌旗仗義懸無敵鳴攻故〈一作固〉有辭若非天奪去豈復慮〈一作虜〉能支子夜星纔落鴻毛鼎便移郵亭世自換白日事長垂何處躬耕者猶題殄瘁詩
　　重題絶句一首
　　郵亭寄人世人世寄郵亭何如自籌度鴻路有冥冥
　　送陸洿郎中棄官東歸
　　少微星動〈一作裏〉照春雲魏闕衡門路自分倐去忽來應有意世間塵土漫疑君
　　寄珉笛與宇文舍人
　　調髙銀字聲還側物比柯亭韻較竒寄與玉人天上去桓將軍見不敎吹
　　寄內兄和州崔員外十二韻
　　歴陽崔太守何日不含情恩義同鍾李〈李膺鍾瑤中外兄弟少相友善〉塤箎實弟兄光塵能混合擘畫最分明臺閣仁賢譽閨門孝友聲西方像敎毀南海繡衣行〈為嶺南坼寺副使〉金槖寧迴頋珠簞肯一棖秖宜裁密詔何自取專城進退無非道徊翔必有名好風初婉軟離思苦縈盈金馬舊遊貴桐廬春水生雨侵寒牖夢梅引凍醪傾共祝中興主髙歌唱太平
　　遣興
　　鏡弄白髭鬚如何作老夫浮生長勿勿兒小且嗚嗚忍過事堪喜泰來憂勝無治平心徑熟不遣有窮途
　　早秋
　　疎雨洗空曠秋標驚意新大熱去酷吏清風來故人尊酒酌未酌晩〈一作曉〉花嚬不嚬銖秤與縷雪誰覺老陳陳
　　秋思
　　熱去解鉗𮡧飄蕭秋半時微雨池塘見好風襟袖知髮短梳未足枕涼閒且欹平生分過此何事不參差
　　途中一絶
　　鏡中絲髮悲來慣衣上塵㾗拂漸難惆悵江湖釣竿手卻遮西日向長安
　　春盡途中
　　田園不事來遊宦故國誰敎爾別離獨倚闌干還把酒一年春盡送春詩〈一作時〉
　　題村舍
　　三〈一作數〉樹稚桑春未到〈一作劘〉扶牀乳〈一作兒〉女午啼飢濳銷暗鑠歸何處萬指〈一作戶〉侯家自不知
　　代人寄逺六言二首〈一本作一首〉
　　河橋酒斾風軟候館梅花雪嬌宛陵樓上瞪目〈一作春晩〉我郎何處情饒
　　繡領任垂蓬髻丁香閒結春梢䞉肯新年歸否江南緑草迢迢
　　閨情
　　娟娟卻月睂新鬢學鵶飛暗砌勻檀粉晴窗畫夾衣袖紅垂寂寞睂黛斂依稀還向長陵去今宵歸不歸
　　舊遊
　　閒吟芍藥詩惆望久嚬睂盼眄迴眸逺纎衫〈一作摻〉整髻〈一作鬢〉遲重尋春晝夢笑〈一作擬〉把淺花枝小市長陵住非郎誰〈一作那〉得知
　　寄逺
　　隻影隨驚雁單棲鏁畫籠向春羅袖薄誰念舞臺風
　　簾
　　徒雲逢剪削豈謂見偏裝鳳節輕雕日鸞花薄飾香問屛何屈曲憐帳解周防下漬金階露斜分碧瓦霜沈沈伴春夢寂寂侍華堂誰見昭陽殿真珠十二行
　　寄題甘露寺北軒
　　曾向〈一作上〉蓬萊宮裏行北軒闌檻最留情孤髙堪㺯桓伊笛縹緲宜聞子晉笙天接海門秋水色煙籠隋〈一作鹿〉苑暮鐘聲他年㑹著荷衣去不向山僧説〈一作道〉姓名
　　題青雲館
　　虬蟠千仭劇羊腸天府由來百二強四皓有芝輕漢祖張儀無地與懷王雲連帳影蘿隂合枕遶泉聲客夢涼深處㑹容髙尚者水苖三頃百株桑
　　正初奉酬歙州刺史邢羣
　　翠巖千尺倚溪斜曾得嚴光作釣家越嶂逺分丁字水臘梅遲見二年花明時刀尺君須用幽處田園我有涯一壑風煙陽羨里解龜休去路非賖
　　江上偶見絶句
　　楚江寒食橘花時野渡臨風駐綵旗草色連雲人去住水紋如縠燕差池
　　題木蘭廟
　　彎弓征戰作男兒夢裏曾經與畫睂幾度思歸還把酒拂雲堆上祝明妃
　　入商山
　　早入商山百里雲藍溪橋下水聲分流水舊聲人舊耳此迴嗚咽不堪聞
　　偶題
　　甘羅昔作秦丞相子政曾為漢輦郎千載更逢王侍講當時還道有文章
　　送盧秀才一絶
　　春瀨與煙逺送君一櫂開潺湲如不改愁更釣魚來
　　醉題
　　金鑷洗霜鬢銀觥敵露桃醉頭扶不起三丈日還髙
　　題商山四皓廟一絶
　　呂氏強梁嗣子柔我於天性豈恩讐南軍不袒左邊袖四老安劉是滅劉
　　送隠者一絶
　　無媒徑路草蕭蕭自古雲林逺市朝公道世間唯白髪cq=403貴人頭上不曾饒
　　題張處士山莊一絶
　　好鳥疑敲磬風蟬認軋箏修篁與嘉樹偏倚半巖生
　　有懷重送斛斯判官
　　蒼蒼煙月滿川亭我有勞歌一為聽好取離魂隨白騎三台星裏拜文星
　　贈別二首
　　娉娉褭褭十三餘荳䓻梢頭二月初春風十里揚州路〈一作郭〉捲上珠簾總不如
　　多情卻似總無情唯〈一作但〉覺尊前笑不成蠟燭有心還惜別替人垂淚到天明
　　寄逺
　　前山極逺〈一作逺極〉碧雲合清夜一聲白雪微欲寄相思千里月溪邊〈一作傍溪〉殘照雨霏霏
　　少年行
　　官為駿馬監職帥羽林兒兩綬藏不見落花何處期獵敲白玉鐙怒袖紫金鎚田竇長留醉蘇辛曲讓岐豪持出塞節笑別逺山睂㨗報雲臺賀公卿拜壽巵
　　盆池
　　鑿破蒼苔地偷他一片天白雲生鏡裏明月落堦前
　　有寄
　　雲濶煙深樹江澄水浴秋美人何處在明月萬山頭









　　御定全唐詩巻五百二十三
<集部,總集類,御定全唐詩>
　　欽定四庫全書
　　御定全唐詩巻五百二十四
　　杜牧
　　斑竹筒簟
　　血染斑斑成錦紋昔年遺恨至今存分明知是湘妃泣何忍將身臥淚㾗
　　和嚴惲秀才落花
　　共惜流年留不得且環流水醉流杯無情紅豔年年盛不恨凋零卻恨開
　　倡樓戲贈
　　細柳橋邊深半春纈衣簾裏動香塵無端有寄閒消息背揷金釵笑向人
　　初上船留寄
　　煙水本好尚親交何慘悽況為珠履客即泊錦帆堤沙鴈同船去田鵶遶㟁啼此時還有味必臥日從西
　　秋㟁
　　河㟁微退落栁影微彫疎船上聽呼穉堤南趁漉魚數帆旗去疾一艇箭迴初曾入相思夢因憑附逺書
　　過大梁聞河亭方讌贈孫子端
　　梁園縱翫歸應少賦雪搜才去必頻板落豈緣無罸酒不敎客右更添人
　　題吳興消暑樓十二韻
　　晴日登攀好危樓物景饒一溪通四境萬岫遶層霄鳥翼舒華屋魚鱗棹短橈浪花機乍織雲葉匠新雕臺榭羅嘉卉城池敞麗譙蟾蜍來作鑑螮蝀引成橋燕任隨秋葉人空集早潮楚鴻行盡直沙鷺立偏翹暮角淒遊旅清歌慘泬寥景牽遊目困愁託酒腸銷逺吹流松韻殘陽渡柳橋時陪庾公賞還悟脫煩囂
　　奉送中丞姊夫儔自大理卿出鎮江西敘事書懷因成十二韻
　　惟帝憂南紀搜賢與大藩梅仙調步驟庾亮拂櫜鞬一室何勞掃三章自不寃精明如定國孤峻似陳蕃灞㟁秋猶嫩藍橋水始喧紅旓罣石壁黑矟斷雲根滕閣丹霄倚章江碧玉奔一聲仙妓唱千里暮江痕私好初童稚官榮見子孫流年休掛念萬事至無言玉輦君頻過馮唐將未論庸書醻萬債竹塢問樊村
　　中丞業深韜畧志在功名再奉長句一篇兼有諮勸
　　檣似鄧林江拍天越香巴錦萬千千滕王閣上柘枝鼓徐孺亭西〈一作前〉鐵軸船八部〈一作郡〉元侯非不貴萬人師長豈無權要君〈一作知〉嚴重疎歡樂猶有河湟可下鞭〈時收河湟且立三州六闗〉
　　和裴傑秀才新櫻桃
　　新果真瓊液人應宴紫蘭圎疑竊龍頷色已奪鷄冠逺火微微辨繁星歴歴看茂先知味好曼倩恨偷難忍用烹酥〈一作騂〉酪從將翫玉盤流年如可駐何必九華丹
　　春思
　　豈君心的的嗟我淚涓涓綿羽啼來久錦鱗書未傳獸壚凝冷焰羅幕蔽晴煙自是求佳夢何須訝晝眠
　　代人作
　　樓髙春日早屛束麝煙堆盼眄凝魂別依稀夢雨來緑鬟羞妥麼紅頰思天〈一作夭〉偎鬬草憐香蕙簪花間雪梅戍遼雖咽切遊蜀亦遲迴錦字梭懸壁琴心月滿臺笑筵凝貝啟眠箔曉珠開臘破征車動袍襟對淚裁
　　偶題二首
　　勞勞千里身襟袂滿行塵深夜懸雙淚短亭思逺人蒼〈一作滄〉江程未息黑水夢何頻明月輕橈去唯應釣赤鱗有恨秋來極無端別後知夜闌終耿耿明發竟遲遲信已憑鴻去歸唯與鴈期只因明月見千里兩相思
　　冬至日遇京使發寄舍弟
　　逺信初憑〈一作逢〉雙鯉去他鄉正遇一陽生尊前豈解愁家國輦下唯能憶弟兄旅館夜憂姜被冷暮江寒覺晏裘輕竹門風過還惆悵疑是松窗雪打聲
　　洛下送張曼容赴上黨召
　　歌闋罇殘恨卻〈一作起〉偏憑君不用設離筵未趨雉尾隨元老且驀羊腸過少年七葉漢貂真密近一枝詵桂亦徒然羽書正急徴兵地須遣頭風處處痊
　　宣州留贈
　　紅鉛濕盡半羅裙洞府人間手欲分滿面風流雖似玉四年夫婿恰如雲當春離恨盃長滿倚柱闗情日漸曛為報眼波須穏當五陵遊宕莫知聞
　　寄題宣州開元寺
　　松寺曾同一鶴棲夜深臺殿月髙低何人為倚東樓柱正是千山雪漲溪
　　贈張祜
　　詩韻一逢君平生稱所聞粉毫唯畫月瓊尺只裁雲黥陣人人懾秋星〈一作霜〉歴歴分數篇留別我羞殺李將軍
　　殘春獨來南亭因寄張祜
　　暖雲如粉草如茵獨步長堤不見人一嶺桃花紅錦黦半溪山水碧羅新髙枝百舌猶欺鳥帶葉梨花獨送春仲蔚欲知何處在苦吟林下拂詩塵
　　宣州開元寺南樓
　　小樓纔受一牀橫終日看山酒滿傾可惜和風夜來雨醉中虛度打窗聲
　　寄逺人
　　終日求人卜迴迴道好音那時離別後入夢到如今
　　別沈處士
　　舊事參差夢新程邐迤秋故人如見憶時到寺東樓
　　留贈
　　舞鞾應任閒人看笑臉還須待我開不用鏡前空有淚薔薇花謝即歸來
　　奉和僕射相公春澤稍𠎝聖君軫慮嘉雪忽降品彚昭蘇即日書成四韻〈白相國〉
　　飄來鷄樹鳳池邊漸壓瓊枝凍碧漣銀闕雙髙銀漢裏玉山橫列玉墀前昭陽殿下風迴急承露盤中月彩圎上相抽毫歌帝德一篇風雅美豐年
　　寄李播評事
　　子列光殊價明時忍自髙寧無好舟楫不泛惡風濤大翼終難戢竒鋒且自韜春來煙渚上幾淨雪霜毫
　　送牛相出鎮襄州
　　盛時常注意南雍暫分茅紫殿辭明主巖廊別舊交危幢侵碧霧寒斾獵紅旓德業懸秦鏡威聲隠楚郊拜塵先灑淚成廈昔容巢遙仰沈碑㑹鴛鴦玉佩敲
　　送薛邽二首
　　可憐走馬騎驢漢豈有風光肯占伊只有三張最惆悵下山迴馬尚遲遲
　　小㨗風流已俊才便將紅粉作金臺明年未去池陽郡更乞春時卻重來
　　見穆三十宅中庭海榴花謝
　　矜紅掩素似多才不待櫻桃不逐梅春到未曾逢宴賞雨餘爭解免低徊巧窮南國千般艷趁得春風二月開堪恨王孫浪遊去落英狼籍始歸來
　　留誨曹師等詩
　　萬物有醜好各一姿狀分唯人即不爾學與不學論學非探其花要自撥其根孝友與誠實而不忘爾言根本既深實柯葉自滋繁念爾無忽此期以慶吾門
　　洛陽
　　文爭武戰就神功時似開元天寶中已建𤣥戈收相土應迴翠帽過離宮侯門草滿宜〈一作𦊨〉寒兔洛浦沙深下〈一作見〉塞鴻疑有女娥西望處上陽煙樹正秋風
　　寄唐州李玭〈一作玼〉尚書
　　累代功勲照世光奚胡聞道死心降書功筆禿三千管領節門排十六雙先揖耿弇聲寂寂今看黃霸事摐摐時人慾識胸襟否彭蠡秋連萬里江
　　南陵道中〈一作寄逺〉
　　南陵水面漫悠悠風𦂳雲輕欲變秋正是客心孤迥處誰家紅袖憑〈一作倚〉江樓
　　登九峰樓
　　晴江灧灧含淺沙髙低遶郭滯秋花牛歌魚笛山月上鷺渚鶖梁溪日斜為郡異鄉徒泥酒杜陵芳草豈無家白頭搔殺倚柱遍歸棹何時聞軋鴉
　　別家
　　初歲嬌兒未識爺別爺不拜手吒義拊頭一別三千里何日迎門卻到家
　　歸家〈一作趙嘏詩〉
　　穉子牽衣問歸來何太遲共誰爭歲月贏得鬢邊絲
　　雨
　　連雲接塞添迢遞灑幕侵燈送寂寥一夜不眠孤客耳主人窗外有芭蕉
　　送人
　　鴛鴦帳裏〈一作繡被〉暖芙蓉低泣闗山幾萬重明鏡半邊釵一股此生何處不相逢
　　遣懷
　　道泰時還泰時來命不來何當離城市髙臥博山隈
　　醉贈薛道封
　　飲酒論文四百刻水分雲隔二三年男兒事業知公有賣與明君直幾錢
　　歙州盧中丞見惠名醖
　　誰憐賤子啟窮途太守封來酒一壺攻破是非渾似夢削平身世有如無醺醺若借稽康懶兀兀仍添𡩋武愚猶念悲秋更分賜夾溪紅蓼映風蒲
　　詠襪
　　鈿尺裁量減四分纎纎玉筍裹輕雲五陵年少欺他醉笑把花前出畫裙
　　宮詞二首
　　蟬翼輕綃傅體紅玉膚如醉向春風深宮〈一作闈〉鎖閉猶疑惑更取丹砂試辟宮
　　監宮引出暫開門隨例須〈一作趨〉朝不是恩銀鑰卻收金鎖合月明花落又黃昏
　　月
　　三十六宮秋夜深昭陽歌斷信沈沈唯應獨伴陳皇后照見長門望幸心
　　忍死留別獻鹽鐵裴相公二十叔
　　賢相輔明主蒼生壽域開青春辭白日幽壤作黃埃豈是無多士偏䝉不棄才孤墳三尺土誰可為培栽
　　悲吳王城
　　二月春風江上來水精波動碎樓臺吳王宮殿柳含翠蘇小宅房花正開解舞細腰何處往能歌奼女逐誰迴千秋萬古無消息國作荒原人作灰
　　閨情代作
　　梧桐葉落鴈初歸迢遞無因寄逺衣月照石泉金㸃冷鳳酣簫管玉聲微佳人刀杵秋風外蕩子從征夢寐希遙望戍樓天欲曉滿城鼕鼓白雲飛
　　寄沈褒秀才
　　晴河萬里色如刀處處浮雲臥碧桃仙桂茂時金鏡曉洛波飛處玉容髙雄如寶劒衝牛斗麗似鴛鴦養羽毛他日憶君何處望九天香滿碧蕭騷
　　入闗
　　東西南北數衢通曾取江西徑過東今日更尋南去路未秋應有北歸鴻
　　及第後寄長安故人
　　東都放牓未花開三十三人走馬迴秦地少年多釀〈一作辦〉酒已〈一作即〉將春色入闗來
　　偶作
　　才子風流詠曉霞倚樓吟住日初斜驚殺東隣繡牀女錯將黃暈壓檀花
　　贈終南蘭若僧
　　北闕南山是故鄉〈一作家在城南杜曲旁〉兩枝仙桂一時芳休公都不知名姓始覺禪門氣味長
　　遣懷
　　落魄〈一作托〉江南〈一作湖〉載酒行楚腰腸斷〈一作纎細〉掌中輕十年一覺揚州夢贏〈一作占〉得青樓薄倖名
　　秋感
　　金風萬里思何盡玉樹一窗秋影寒獨掩柴門明月下淚流香袂倚䦨干
　　贈漁父
　　蘆花深澤靜垂綸月夕煙朝幾十春自説孤舟寒水畔不曾逢著獨醒人
　　歎花
　　自恨尋芳到已遲往年曾見未開時如今風擺花狼籍緑葉成隂子滿枝
　　題劉秀才新竹
　　數莖幽玉色曉夕翠煙分聲破寒窗夢根穿緑蘚紋漸籠當檻日欲礙入簾雲不是山隂客何人愛此君
　　山行
　　逺上寒山石徑斜白雲深處有人家停車坐愛楓林晩霜葉紅於二月花
　　書懷
　　滿眼青山未得過鏡中無那鬢絲何秪言旋老轉無事欲到中年事更多
　　紫薇花
　　曉迎秋露一枝新不占園中最上春桃李無言又何在向風偏笑艷陽人
　　醉後呈崔大夫
　　謝傅秋涼閲管徒敎賤子侍華筵溪頭正雨歸不得辜負東〈一作南〉窗一覺眠
　　和宣州沈大夫登北樓書懷
　　兵符嚴重辭金馬星劒光芒射鬥牛筆落青山飄古韻帳開紅斾照髙秋香連日彩浮綃幕溪逐歌聲遶畫樓可惜登臨佳麗地羽儀須去鳳池遊
　　夜雨
　　九月三十日雨聲如別〈一作初〉秋無端滿堦葉共白幾人頭㸃滴侵寒夢蕭騷著淡愁漁歌聽不唱蓑濕棹迴舟
　　方響
　　數條秋水掛琅玕玉手丁當怕夜寒曲盡連敲三四〈一作五〉下恐驚珠淚落金盤
　　將出闗宿層峰驛卻寄李諫議
　　孤驛在重阻雲根掩柴扉數聲暮禽切萬壑秋意歸心馳碧泉澗目斷青瑣闈明日武闗外夢魂勞逺飛使回枉唐州崔司馬書兼寄四韻因和
　　清晨候吏把書來十載離憂得暫開癡叔去時還讀易仲容多興索銜杯人心計日殷勤望馬首隨雲早晩迴莫為霜臺愁歲暮潛龍須待一聲雷
　　郡齋秋夜即事寄斛斯處士許秀才
　　有客誰人肯夜過獨憐風景奈愁何邊鴻怨處迷霜久庭樹空來見月多故國杳無千里信綵時伴一聲歌馳心秖待城烏曉幾對虛簷望白河
　　早春題真上人院〈生天寶初〉
　　清羸已近百年身古寺風煙又一春寰海自成戎馬地唯師曾是太平人
　　對花微疾不飲呈坐中諸公
　　花前〈一作間〉雖病亦提壺數調持觴興有無盡日臨風羨人醉雪香空伴白髭鬚
　　酬王秀才桃花園見寄
　　桃滿西園淑景催幾多紅艷淺深開此花不逐溪流出晉客無因入洞來
　　走筆送杜十三歸京
　　煙鴻上漢聲聲逺逸驥尋雲步步髙應笑內兄年六十郡城閒坐養霜毛
　　送王十至褒中因寄尚書
　　闕下經年別人間兩地情壇場新漢將煙月古隋城鴈去梁山逺雲髙楚岫明君家荷藕好緘恨寄遙程
　　後池泛舟送王十
　　相送西郊暮景和青蒼竹外遶寒波為君蘸甲十分飲應見離心一倍多
　　重送王十
　　執〈一作分〉袂還應立馬看向來離思始知難鴈飛不見行塵滅景下山遙極目寒
　　洛陽秋夕
　　泠泠寒水帶霜風更在天橋夜景中清禁漏閒煙樹寂月輪移在上陽宮
　　贈獵騎
　　已落雙鵰血尚新鳴鞭走馬又翻身憑君莫射南來鴈恐有家書寄逺人
　　懷吳中馮秀才
　　長洲苑外草蕭蕭卻筭遊程歲月遙唯有別時今不忘暮煙秋雨過楓橋
　　寄東塔僧
　　初月微明漏白煙碧松梢外掛青天西風靜起傳深夜〈一作業〉應送愁吟入夜禪〈一作蟬〉
　　秋夕
　　紅〈一作銀〉燭秋光冷畫屛輕羅小扇撲流螢天〈一作瑤〉階夜色涼如水坐〈一作臥〉看牽牛織女星
　　瑤瑟
　　玉仙瑤瑟夜珊珊月過樓西〈一作西樓〉桂燭殘風景人間不如此動揺湘水徹明寒
　　送故人歸山
　　三清洞裏無端別又拂塵衣欲臥雲看著掛冠迷處所北山蘿月在移文
　　聞角
　　曉樓煙檻出雲霄景下林塘已寂寥城角為秋悲更逺䕶霜雲破海天遙
　　押兵甲發谷口寄諸公
　　曉澗青青桂色孤楚人隨玉上天衢水辭谷口山寒少今日風頭校暖無
　　和令狐侍御賞蕙草
　　尋常詩思巧如春又喜幽亭蕙草新本是馨香比君子遶欄今更為何人
　　偶題
　　道在人間或可傳小還輕〈一作經〉變已多年今來海上昇髙望不到蓬萊不是仙
　　三川驛伏覽座主舍人留題
　　舊跡依然已十秋雪山當面照銀鈎懷恩淚盡霜天曉一片餘霞映驛樓
　　陜州醉贈裴四同年
　　淒風洛下同羇思遲日棠隂得醉歌自笑與君三歳別頭銜依舊鬢絲多
　　破鏡
　　佳人失手鏡初分何日團圎再㑹君今朝萬里秋風起山北山南一片雲
　　長安雪後
　　秦陵漢苑參差雪北闕南山次第春車馬滿城原上去豈知惆悵有閒人
　　華清宮
　　零葉翻紅萬樹霜玉蓮開蘂暖泉香行雲不下朝元閣一曲淋鈴淚數行
　　冬日題智門寺北樓
　　滿懷多少是恩酬未見功名已白頭不為尋山試筋力豈能寒上背雲樓
　　別王十後遣京使累路附書
　　重闗曉度宿雲寒羸馬緣知步步難此信的應中路見亂山何處拆書看
　　許秀才至辱李蘄州絶句問斷酒之情因寄
　　有客南來話𠩄思故人遙枉醉中詩暫因微疾須防酒不是歡情減舊時
　　送張判官歸兼謁鄂州大夫
　　處士聞名早遊秦獻疏迴腹中書萬巻身外酒千盃江雨春波濶園林客夢催今君拜旌㦸凜凜近霜臺
　　宿長慶寺
　　南行歩步逺浮塵更近青山昨夜隣髙鐸數聲秋撼玉霽河千里曉橫銀紅蕖影落前池淨緑稻香來野逕頻終日官閒無一事不妨長醉是遊人
　　望少華三首
　　身隨白日看將老心與青雲自有期今對晴峰無十里世縁多累暗中悲
　　文字波中去不還物情初與是非閒時名竟是無端事羞對靈山道愛山
　　眼看雲鶴不相隨何況塵中事作為好伴羽人深洞去月前秋聽玉參差
　　登澧州驛樓寄京兆韋尹〈尹曾典此郡〉
　　一話涔陽舊使君郡人迴首望青雲政聲長與江聲在自到津樓暮夜聞
　　長安晴望
　　翠屛山對鳳城開碧落揺光霽後來迴識六龍巡幸處飛煙閒遶望春臺
　　歲旦〈一作日〉朝回口號
　　星河猶在整朝衣逺望天門再拜歸笑向春風初五十敢言知命且知非
　　驌驦駿
　　瑤池罷遊宴良樂委塵沙遭遇不遭遇鹽車與鼔車
　　龍丘途中二首〈一作李商隠詩〉
　　漢苑殘花別吳江盛夏來唯看萬樹合不見一枝開水色饒湘浦灘聲怯建溪淚流迴月上可得更猿啼
　　宮人塜
　　盡是離宮院中女苑墻城外塜纍纍少年入內敎歌舞不識君王到老〈一作死〉時
　　寄浙西李判官
　　燕臺上客意何如四五年來漸漸疎直道莫拋男子業遭時還與故人書青雲滿眼應驕我白髮渾頭少恨渠唯念賢哉崔大讓可憐無事不歌魚
　　寄杜子二首
　　不識長楊事北胡且敎紅袖醉來扶狂風烈焰雖千尺豁得平生俊氣無
　　武牢闗吏應相笑箇裏年年往復來若問使君何處去為言相憶首長迴
　　盧秀才將出王屋髙步名場江南相逢贈別
　　王屋山人〈一作中〉有古文欲攀青桂㺯氛氳將攜健筆干明主莫向仙壇問白雲馳逐寧敎爭處讓是非偏忌衆人分交遊話我憑君道除卻鱸魚更不聞
　　送劉三復郎中赴闕
　　橫溪辭寂寞金馬去追遊好是鴛鴦侶正逢霄漢秋玉珂聲𤨏𤨏錦帳夢悠悠微笑知今是因風謝釣舟
　　羊欄浦夜陪宴㑹
　　戈檻營中夜未央雨沾雲惹侍襄王毬來香袖依稀暖酒凸觥心汎灩光紅髙𦂳聲聲急珠唱鋪圎褭褭長自比諸生最無取不知何處亦升堂
　　送杜顗赴潤州幕
　　少年才俊赴知音丞相門闌不覺深直道事人男子業異鄉加飯弟兄心還須整理韋佩莫獨矜誇玳瑁簪若去上元懷古去〈一作處〉謝安墳下與沈吟
　　有感
　　宛溪垂柳最長枝曾被春風盡日吹不堪攀折猶堪看陌上少年來自遲
　　書懷寄盧州〈一作瀘州守〉
　　謝山南畔州風物最宜秋太守懸金印佳人敞畫樓凝缸暗醉夕殘月下汀洲可惜當年鬢朱門不得遊
　　賀崔大夫崔正字
　　內舉無慚古所難燕臺遙想拂塵冠登龍有路水不峻一鴈背飛天正寒別夜酒餘紅燭短映山帆滿〈一作去〉碧霞殘謝公樓下潺湲響離恨詩情添幾般
　　江南送左師
　　江南為客正悲秋更送吾師古渡頭惆悵不同塵土別水雲蹤跡去悠悠
　　寢夜
　　蛩唱如波咽更深似水寒露華驚弊褐燈影掛塵冠故國初離夢前溪更下灘紛紛毫髮事多少宦遊難
　　十九兄郡樓有宴病不赴
　　十二層樓敞畫簷連雲歌盡草纎纎空堂病怯堦前月燕子嗔垂一竹〈一作行又作桁〉簾
　　愁
　　聚散竟無形迴腸自結成古今留不得離別又潛生降虜將軍思窮秋逺客情何人更憔悴落第泣秦京
　　隋苑〈一作李商隠詩題雲定子〉
　　紅霞〈一作濃檀〉一抹廣陵春定子當筵〈一作初開〉睡臉新卻笑喫虧隋煬帝破家亡國為誰〈一作何〉人
　　芭蕉
　　芭蕉為雨移故向窗前種憐渠㸃滴聲留得歸鄉夢夢逺莫歸鄉覺來一翻動
　　汴人舟行荅張祜
　　千萬長河共使船聽君詩句倍愴〈一作悽〉然春風野岸名花發一道帆檣畫柳煙
　　牧陪昭應盧郎中在江西宣州佐今吏部沈公幕罷府周歲公宰昭應牧在淮南縻職敘舊成二十二韻用以投寄
　　燕鴈下揚州涼風柳陌愁可憐千里夢還是一年秋宛水環朱檻章江敞碧流謬陪吾益友祗事我賢侯印綬縈光馬鋒鋩看解牛井閭安樂易冠葢愜依投政簡稀開閣功成每運籌送春經野塢遲日上髙樓玉裂歌聲斷霞飄舞帶收泥情斜拂印別臉小低頭日晩花枝爛釭凝粉彩稠未曾孤酩酊剩肯隻淹留重德俄徴寵諸生苦宦遊分途之絶國灑淚拜行輈聚散眞漂梗光隂極轉郵銘心徒歴歴屈指盡悠悠君作烹鮮用誰膺仄席求巻懷能憤悱卒歲且優遊去矣時難遇沽哉價莫酬滿枝為鼔吹衷甲避戈矛隋帝宮荒草秦王土一丘相逢好大笑除此摠雲浮
　　御定全唐詩巻五百二十四
　　欽定四庫全書
　　御定全唐詩巻五百二十五
　　杜牧
　　寓言
　　暖風遲日柳初含顧影看身又自慙何事明朝獨惆悵杏花時節在江南
　　猿
　　月白煙青水暗流孤猿銜恨叫中秋三聲欲斷疑腸斷饒是少年今〈一作須〉白頭
　　懷歸
　　塵埃終日滿窗前水態雲容思浩然爭得便歸湘浦去卻持竿上釣魚船
　　邊上晩秋
　　黑山南面更無州馬放平沙夜不收風送孤城臨晩角一聲聲入客心愁
　　傷友人悼吹簫妓
　　玉簫聲斷沒流年滿目春愁隴樹〈一作上〉煙豔質已隨雲雨散鳳樓空鎻月明天
　　訪許顔
　　門近寒溪窗近山枕山流水日潺潺長嫌世上浮雲客老向塵中不解顔
　　春日古道旁作
　　萬古榮華旦暮齊樓臺春盡草萋萋君看陌上何人墓旋化紅塵送馬蹏
　　青塜
　　青塜前頭隴水流燕支山上暮雲秋蛾睂一墜窮泉路夜夜孤魂月下愁
　　大夢上人自廬峰迴
　　行腳尋常到寺稀一枝藜杖一禪衣開〈一作閒〉門滿院空秋色新向廬峰過夏歸
　　洛中二首
　　栁動晴風拂路塵年年宮闕鎻濃春一從翠輦無巡幸老卻蛾睂幾許人
　　風吹栁帶揺晴緑蝶遶花枝戀暖香多把芳菲泛春酒直敎愁色對愁腸
　　邊上聞笳三首
　　何處吹笳薄暮天塞垣髙鳥沒狼煙遊人一聽頭堪白蘇武爭禁十九年
　　海路無塵邊草新榮枯不見緑楊春白沙日暮愁雲起獨感離鄉萬里人
　　胡雛吹笛上髙臺寒雁驚飛去不回盡日春風吹不散只應分付客愁來
　　春日寄許渾先輩
　　薊北鴈初去湘南春又歸水流滄海急人到白頭稀塞路盡何處我愁當落暉終須〈一作年〉接鴛鷺霄漢共髙飛
　　經闔閭城
　　遺蹤委荒草行客思悠悠昔日人何處終年水自流孤煙邨戍逺亂雨海門秋吟罷獨歸去煙雲盡慘愁
　　并州道中
　　行役我方倦苦吟誰復聞戍樓春帶雪邊角暮吹雲極目無人跡回頭送鴈羣如何遣公子髙臥醉醺醺
　　別懷
　　相別徒成泣經過總是空勞生慣離別夜夢苦西東去路三湘浪歸程一片風他年寄消息書在鯉魚中
　　漁父
　　白髪滄浪上全忘是與非秋潭垂釣去夜月叩船歸煙影侵蘆㟁潮痕在竹扉終年狎鷗鳥來去且無機
　　秋夢
　　寒空動髙吹月色滿清砧殘夢夜魂斷美人邊思深孤鴻秋出塞一葉暗辭林又寄征衣去迢迢天外心
　　早秋客舍
　　風吹一片葉萬物已驚秋獨夜他鄉淚年年為客愁別離何處盡揺落幾時休不及磻溪叟身閒長自由
　　逢故人
　　故交相見稀相見倍依依塵路事不盡雲巖閒好歸投人銷壯志徇俗變真機又落他鄉淚風前一滿衣
　　秋晩江上遣懷
　　孤舟天際外去路望中賖貧病逺行客夢魂多在家蟬吟秋色樹鴉噪夕陽沙不擬徹雙鬢他方擲嵗華
　　長安夜月
　　寒光垂靜夜皓彩滿重城萬國盡分照誰家無此明古槐踈影薄仙桂動秋聲獨有長門裏蛾睂對曉晴
　　雲
　　東西那有礙出處豈無心曉入洞庭濶暮歸巫峽深渡江隨鳥影擁樹隔猿吟莫隠髙唐去枯苖待作霖
　　春懷
　　年光何太急倐忽又青春明月誰為主江山暗換人鶯花潛運老榮樂漸成塵遙憶朱門柳別離應更頻
　　逢故人
　　年年不相見相見卻成悲敎我淚如霰嗟君髮似絲正傷攜手處況值落花時莫惜今宵醉人間忽忽期
　　閒題
　　男兒所在即為家百鎰黃金一朶花借問春風何處好緑楊深巷馬頭斜
　　金谷園
　　繁華事散逐香塵流水無情草自春日暮東風怨啼鳥落花猶似墮樓人
　　重登科
　　星漢離宮月出輪滿街含笑綺羅春花前每被青娥問何事重來只一人
　　遊邊
　　黃沙連海路無塵邊草長枯不見春日暮拂雲堆下過馬前逢著射鵰人
　　將赴池州道中作
　　青陽雲水去年尋黃絹歌詩出翰林投轄暫停留酒客絳帷斜繫滿松隂妖人笑我不相問道者應知歸路心南去南來盡鄉國月明秋水只沈沈
　　隋宮春
　　龍舟東下事成空蔓草萋萋滿故宮亡國亡家為顔色露桃猶自恨春風
　　蠻中醉〈一作張籍詩〉
　　瘴塞蠻江入洞流人家多在竹棚頭青山海上無城郭唯見松牌出象州
　　寓題
　　把酒直須判酩酊逢花莫惜暫淹留假如三萬六千日半是悲哀半是愁
　　送趙十二赴舉
　　省事卻因多事力無心翻似有心來秋風郡閣殘花在別後何人更一杯
　　偶呈鄭先輩
　　不語亭亭儼薄糚畫裙雙鳳鬱金香西京才子旁看取何似喬家那窈娘
　　子規〈此詩又見李白集題作宣城見杜鵑花〉
　　蜀地曾聞子規鳥宣城又見杜鵑花一叫一回腸一斷三春三月憶三巴
　　江樓
　　獨酌芳春酒登樓已半醺誰驚一行雁衝斷過江雲
　　旅情
　　旅館無良伴凝情自悄然寒燈思舊事斷鴈警愁眠逺夢歸侵曉家書到隔年湘江好煙月門繫釣魚船
　　杜鵑
　　杜宇竟何寃年年叫蜀門至今銜積恨終古弔殘魂芳草迴腸結紅花染血痕山川盡春色嗚咽復誰論
　　聞蟬
　　火雲初似滅曉角欲微清故國行千里新蟬忽數聲時行仍髣髴度日更分明不敢頻傾耳唯憂白髪生
　　送友人
　　十載名兼利人皆與命爭青春留不住白髪自然生夜雨滴鄉思秋風從別情都門五十里馳馬逐雞聲
　　旅情
　　窗虛枕簟涼寢倦憶瀟湘山色㡬時老人心終日忙松風半夜雨簾月滿堂霜匹馬好歸去江頭橘正香
　　曉望
　　獨起望山色水雞鳴蓼洲房星隨月曉楚木向雲秋曲渚疑江盡平沙似浪浮秦原在何處澤國碧悠悠
　　貽友人
　　自是東西客逢人又送人不應相見老秖是別離頻度日還知暮平生未識春儻無遷谷分歸去養天真
　　書事
　　自笑走紅塵流年舊復新東風半夜雨南國萬家春失計拋魚艇何門化涸鱗是誰添歳月老卻暗投人
　　別鶴
　　分飛共所從六翮勢催〈一作摧〉風聲斷碧雲外影孤明月中青田歸路逺丹〈一作月〉桂舊巢空矯翼知何處天涯不可窮
　　晚泊
　　帆濕去悠悠停橈宿渡頭亂煙迷野㟁獨鳥出中流篷雨延鄉夢江風阻暮秋倘無身外事甘老向扁舟
　　山寺
　　峭壁引行徑截溪開石門泉飛濺虛檻雲起漲河軒隔水看來路踈籬見定猿未閒難久住歸去復何言
　　早行
　　垂鞭信馬行數里未鷄鳴林下帶殘夢葉飛時忽驚霜凝孤鶴迥月曉逺山橫僮僕休辭險時平路復平
　　秋日偶題
　　荷花兼柳葉彼此不勝秋玉露滴初泣金風吹更愁緑睂甘棄墜紅臉恨飄流歎息是遊子少年還白頭
　　憶歸
　　新城非故里終日想柴扃興罷花還落愁來酒欲醒何人初髮白幾處亂山青逺憶湘江上漁歌對月聽
　　偶見〈黃州作〉
　　朔風髙𦂳掠河樓白鼻騧郎白罽裘有箇當壚明似月馬鞭斜揖笑回頭
　　醉倒
　　日晴空樂下仙雲俱在涼亭送使君莫辭一盞即相請還是三年更不聞
　　酬許十三秀才兼依來韻
　　多爲裁詩步竹軒有時凝思過朝昏篇成敢道懷金璞吟苦唯應似嶺猿迷興每慙花月夕寄愁長在別離魂憑〈一作煩〉君把巻侵寒燭麗句時傳畫㦸門
　　後池泛舟送王十秀才
　　城日晩悠悠歌在碧流夕風飄度曲煙嶼〈一作㠗〉隠行舟問拍擬〈一作疑〉新令憐香占彩毬當筵雖一醉寧復緩離愁
　　書情
　　誰家洛浦神十四五來人媚髪輕垂額香衫軟著身摘蓮紅袖濕窺淥翠蛾頻飛鵲徒來往平陽公主親
　　兵部〈一作李〉尚書席上作
　　華堂今日綺筵開誰喚〈一作召〉分司御史來偶〈一作忽〉發狂言驚滿座三重粉面〈紀事作兩行紅粉〉一時回〈牧為御史分務雒陽時李司徒願罷鎮閒居聲伎豪侈雒中名士咸謁之李髙㑹賓客以杜持憲不敢邀致杜遣座客達意願與斯㑹李不得已邀之杜獨坐南向瞪目注視引滿三巵問李雲聞有紫雲者孰是李指之杜凝睇良久曰名不虛傳宜以見惠李俯而笑諸妓亦回首破顔杜又自飲二爵朗吟此詩而起意氣閒逸旁若無人杜不拘細行故詩有十年一覺揚州夢贏得青樓薄倖聲〉
　　驌驦坂
　　荊州一萬里不如蒯易度仰首望飛鳴伊人何異趣





　　御定全唐詩卷五百二十五
　　欽定四庫全書
　　御定全唐詩巻五百二十六
　　杜牧
　　冬日五湖〈一作浪〉館水亭懷別
　　蘆荻花多觸處飛獨憑虛檻雨微微寒林葉落鳥巢出古渡風髙魚艇稀雲抱四山終日在草荒三徑幾時歸江城向晩西流〈一作東風〉急無限鄉心〈一作一半鄉愁〉聞擣衣
　　不寢
　　到曉不成夢思量堪白頭多無百年命長有萬般愁世路應難盡營生卒未休莫言名與利名利是身讐
　　泊松江〈一作許渾詩題作夜泊松江渡寄友人〉
　　清露白雲明月天與君齊櫂木蘭船南湖風雨〈一作風波湖雨〉一相失夜泊橫塘心渺然
　　題水西寺
　　三日去還住一生焉再遊含情碧溪水重上粲公樓
　　贈別宣州崔羣相公
　　衰散相逢洛水邊卻思同在紫薇天盡將舟楫板橋去早晩歸來更濟川
　　聞開江相國宋〈一作宋相公申錫〉下世二首
　　權門隂進〈一作奏〉奪移才驛騎如星墮峽來晁氏有恩忠作禍賈生無罪直為災貞魂誤向崇山沒寃氣疑從湘〈一作汨〉水回畢竟成功〈一作功成〉何處是五湖雲月一帆開月落清湘〈一作湘潭〉棹不喧玉杯瑤瑟奠蘋蘩誰令〈一作能〉力制乘軒鶴自取機沈在檻猿位極乾坤三事貴謗興華夏一夫寃宵衣旰食明天子日伏青蒲不為〈一作敢〉言
　　出闗
　　朝纓初解佐江濆麋鹿心知自有羣漢囿獵稀慵獻賦楚山耕早任移文臥歸漁浦月連海行望鳳城花隔雲闗吏不須迎馬笑去時無意學終軍
　　暝投雲智寺渡溪不得卻取沿江路往
　　雙嵓瀉一川回馬斷橋前古廟隂風地寒鐘暮雨天沙虛留虎跡水滑帶龍涎卻下臨江路潮深無渡船
　　宣城贈蕭兵曹〈一作許渾詩〉
　　桂檝謫湘渚三年波上春舟寒句〈一作剡〉溪雪衣故〈一作破〉洛城塵客道恥揺尾皇恩寛犯鱗花時去國逺月夕上樓頻賖〈一作貧〉酒不辭病傭書非為貧行吟值漁父坐隠對樵人紫陌罷雙轍碧潭窮一綸〈一作輪〉髙秋更南去煙水是通津
　　過鮑溶宅有感
　　寥落故人宅重來身已亡古苔殘墨沼深竹舊書堂秋色池館〈一作塘〉靜雨聲雲木涼無因展交道日暮倍心傷
　　寄弟兄
　　江城紅葉盡旅思倍淒涼孤夢家山逺獨眠秋夜長道存空倚命身賤未歸鄉南望仍垂淚天邊鴈一行〈此首又見許渾集題作寄小弟〉
　　秋日
　　有計自安業秋風罷逺吟買山惟種竹對客更彈琴煙起藥廚晩杵聲松院深閒眠得真性惆悵舊時心
　　卜居招書侶
　　憶昨〈一作意壯〉未知道臨川每羨魚世途行處見人事病來疎微雨秋栽竹孤燈夜讀書憐君亦同志晩嵗傍山居
　　西山草堂
　　何處人事少西峰〈一作山〉舊草堂曬書秋日晩洗藥石泉香後嶺有〈一作看〉微雨北窗生曉涼徒勞問歸路峰疊遶家鄉
　　貽隠者
　　回報隠居山莫憂山興䦨求人顔色盡知道性情寛信譜彈琴誤緣〈一作沿〉崖斸藥難東臯亦自給殊愧逺相安
　　石池
　　通竹引泉脈澄深〈一作瀲〉石盆驚魚飜藻葉浴鳥上松根殘月留〈一作斜日回〉山影髙風耗水痕誰家洗秋藥來往自開門
　　送蘇協律從事振武
　　琴尊詩思勞更欲學龍韜王粲暫投筆呂䖍初佩刀夜吟闗月苦秋望塞雲髙去去從軍樂鵰飛岱馬豪
　　懷政禪師院
　　山齋路幾層敗衲學眞乘寒暑移雙樹光隂盡一燈風飄髙竹雪泉漲小池氷莫訝頻來此修眞欲到僧
　　送荔浦蔣明府赴任
　　路長春欲盡歌怨酒多酣白社蓮塘〈一作宮〉北青袍桂水南驛行盤鳥道船宿避龍潭眞得詩人趣煙霞處處諳
　　秋夕有懷
　　念逺坐西閣華池𣹢月涼書回秋欲盡酒醒夜初長露白蓮衣淺風清蕙帶香前年此佳景蘭棹醉橫塘
　　秋霽寄逺
　　初霽獨登賞西樓多逺風橫煙秋水上疎雨夕陽中髙樹下山鳥平蕪飛草蟲唯應待明月千里與君同
　　經古行宮〈一作經華清宮〉
　　臺〈一作樓〉閣參差倚太陽年年花發滿山香重門勘〈一作閒〉鎖青春晩深殿垂簾白日長草色芊綿侵御路泉聲嗚咽繞宮墻先皇一去無回駕紅粉雲環〈一作翠鬟〉空斷腸
　　宣州開元寺贈惟眞上人
　　曾與徑山為小師千年僧行衆人知夜深月色當禪處齋後鐘聲到講時經雨緑苔侵古畫過秋紅葉落新詩勸君莫厭江城客雖在風塵別有期
　　秋晩懷茅山石𣹢村舍
　　十畝山田近石𣹢村居風俗舊曾諳簾前白艾驚春燕籬上青桑待晩蠶雲暖採茶來嶺北月明沽酒過溪南陵陽秋盡多歸思紅樹蕭蕭覆碧潭
　　留題李侍御書齋
　　曾話平生志書齋幾見留道孤心易感恩重力難酬獨立千峰晩頻來一葉秋雞鳴應有處不學淚空〈一作潸〉流
　　行次白沙館先寄上河南王侍郎
　　夜程何處宿山疊樹層層孤館閒秋雨空堂停𥌓燈歌慙漁浦客詩學雁門僧此意無人識明朝見李膺
　　貴遊
　　朝回珮馬草萋萋年少恩深衛霍齊斧鉞舊威龍塞北池臺新賜鳳城西門通碧樹開金鎖樓對青山倚玉梯南陌行人盡迴首笙歌一曲暮雲低
　　越中
　　石城花暖鷓鴣飛征客春帆秋不歸猶自保郎心似石綾梭夜夜織寒衣
　　聞范秀才自蜀遊江湖
　　蜀道下湘渚客帆應不迷江分三峽響山竝九華齊秋泊鴈初宿夜吟猿乍啼歸時慎行李莫到石城西
　　綠蘿
　　綠蘿縈數匝本在草堂間秋色寄髙樹晝隂籠近〈一作逺〉山移花疎處過〈一作種〉斸藥困時攀日暮微風起難尋舊徑還
　　宿東橫山〈一作小〉瀨
　　孤舟路漸賖時見碧桃花溪雨灘聲急巖風樹勢斜獼猴懸弱栁〈一作蔓〉鸂𪄠睡橫楂漫向仙林宿無人識阮家
　　貽〈一作贈〉遷客
　　無機還得罪直道不傷情微雨昏山色疎籠閉鶴聲閒居多野客髙枕見江城門外長溪水憐君又濯纓
　　陵陽送客
　　南樓送郢客西郭望荊門鳬鵠下寒渚牛羊歸逺村蘭舟倚行棹桂酒掩餘罇重此一留宿前汀煙月〈一作水〉昏
　　寄桐江隠者〈一作許渾詩〉
　　潮去潮來洲渚春山花如繡草如茵嚴陵臺下桐江水解釣鱸魚能幾人
　　長興里夏日寄南隣〈一作林〉避暑
　　侯家大道旁蟬噪樹蒼蒼開鎖洞門逺捲簾官舍涼欄圍紅藥盛架引緑蘿長永日一欹枕故山雲水鄉
　　送太昱禪師〈一作許渾詩〉
　　禪牀深竹裏心與徑山期結社多髙客登壇盡小師早秋歸寺逺新雨上灘遲別後江雲碧南齋一首詩梁秀才以早春旅次大梁將歸郊扉言懷兼別示亦䝉見贈凡二十韻走筆依韻
　　玉塞功猶阻金門事已陳〈梁君在文皇朝獻書榮宣下中書令授一官為執政所阻〉世途皆擾擾鄉黨盡循循客道難投足家聲易發身松篁標節晩蘭蕙吐詞春處困羞揺尾懷忠壯犯鱗宅臨三楚水衣帶二京塵斂跡愁山鬼遺形慕穀神採芝先避貴栽橘早防貧泛桐材響杯澄糯醁醇但尋陶令集休獻楚王珍林密聞風逺池平見月勻藤龕紅婀娜苔磴緑嶙峋雪樹交梁苑氷河漲孟津面邀文作友心許德為隣旅館將分被嬰兒共灑巾渭陽連漢曲京口接漳濵〈余自監察御史謝病歸家䝉除潤州司馬〉通塞時應定榮枯理㑹均儒流當自勉妻族更誰親照矚三光政生成四氣仁磻溪有心者垂白肯湮淪
　　川守大夫劉公早歲寓居敦行里肆有題壁十韻今之置第乃獲舊居洛下大僚因有唱和歎詠不足輒獻此詩
　　旅館當年葺公才此日論林繁輕竹祖樹暗惜桐孫鍊藥藏金鼎疏泉陷石盆散科松有節深薙草無根龍臥池猶在鸎遷谷尚存昔為揚子宅今是李膺門積學螢嘗聚微詞鳳早吞百年明素志三顧起新恩雪耀冰霜冷塵飛水墨昏莫敎垂露跡歲晩雜苔痕
　　中秋日拜起居表晨渡天津橋即事十六韻獻居守相國崔公兼呈工部劉公
　　碧樹康莊內清川鞏洛間壇分中嶽頂城繚大河灣廣殿含涼靜深宮積翠閒〈內有含涼殿積翠樓〉樓齊雲漠漠橋束水潺潺過雨檉枝潤迎霜柿葉殷紫鱗衝晩浪白鳥背秋山月拜西歸表晨趨北向班鴛鴻隨半仗貔虎䕶重闗玉帳才容足金罇暫解顔跡留傷墮屨恩在樂銜環南省蘭先握東堂桂早攀龍門君夭矯鶯谷我綿蠻分薄嵇心懶哀多庾鬢斑久慙公幹臥頻送子牟還自覩宸居壯誰憂國步艱只應時與醉因病縱疎頑
　　分司東都寓居履道叨承川尹劉侍郎大夫恩知上四十韻
　　命世須人瑞匡居在岳靈氣和薰北陸襟曠納東溟賦妙排鸚鵡詩能繼鶺鴒蒲親香案色蘭動粉闈馨〈侍郎自補闕拜〉周孔傳文教蕭曹授武經家僮諳禁掖廐馬識金鈴〈侍郎尋歸翰苑〉性與姦邪背心因啟沃冥進賢光日月誅惡助雷霆閶闔開時召簫韶奏處聽水精懸御幄雲母展宮屛捧詔巡隴飛書䕶井陘先聲威虎兕餘力活蟭螟榮重秦軍箭功髙漢將銘戈鋋迴紫塞干戚散彤庭順美皇恩洽扶顚國步寧禹謨推掌誥湯屬司刑〈侍郎自中書舍人遷刑部郎中〉穉榻蓬萊掩膺舟鞏洛停馬羣先去害民籍更添丁猾吏門長塞豪家戶不扃四知臺上鏡三惑井中瓶雅韻憑開匣雄鋩待發硎火中膠緑樹泉下斸青萍五嶽期雙節三台空一星鳳池方注意麟閣㑹圖形寒暑逾流電光隂甚建瓴散曹分已白崇直眼由青賜第成官舍傭居起客亭〈某六代祖國初賜宅在仁和里尋已屬官舍今於履道坊賃宅居止〉松筠侵巷陌禾黍接郊坰宿雨回為沼春沙淀作汀魚罾棲翡翠蛛掛蜻蜓遲曉河初轉傷秋露已零夢餘鐘杳杳吟罷燭熒熒字小書難冩桮遲酒易醒久貧驚早鴈多病放殘螢霜勁孤根竹風彫數莢蓂轉喉空婀娜垂手自娉婷脛細摧新履腰羸減舊鞓海邊慵逐臭塵外怯吞腥隠豹窺重巘潛虬避濁涇商歌如不顧歸棹越南𤃩〈某家在朱方揚子江界有南𤃩北𤃩〉
　　題白雲樓〈一作許渾詩題作漢水傷稼〉
　　西北樓開四望通殘霞成綺月懸弓江村夜漲浮天水澤國秋生動地風髙下緑苖千頃盡新陳紅粟萬箱空才微分薄憂何益卻欲回心學塞翁
　　贈別
　　眼前迎送不曾休相續輪蹄似水流門外若無南北路人間應免別離愁蘇秦六印歸何日潘岳雙毛去值秋莫怪分襟銜淚語十年耕釣憶滄洲
　　秋夜與友人宿
　　楚國同遊過十霜萬重心事幾堪傷蒹葭露白蓮塘淺砧杵夜清河漢涼雲外山川歸夢逺天涯岐路客愁長寒城欲曉聞吹笛猶臥東軒月滿牀
　　將赴京留贈僧院
　　九衢塵土遞追攀馬跡軒車日暮間𤣥髮盡驚為客換白頭曾見幾人閒空悲浮世雲無定多感流年水不還謝卻從前受恩地歸來依止叩禪闗
　　寄湘中友人
　　莫戀醉鄉迷酒桮流年長怕少〈一作老〉年催西陵水濶魚難到南國路遙書未回疋馬計程愁日盡一蟬何事引秋來相如已定題橋志江上無由夢釣臺
　　江上逢友人
　　故國歸人酒一盃暫停蘭棹共裵徊村連三峽暮雲起潮送九江寒雨來已作相如投賦計還憑殷浩寄書逥到時若見東籬菊為問經霜幾度開
　　金谷懷古
　　淒涼遺跡洛川東浮世榮枯萬古同桃李香消金谷在綺羅魂斷玉樓空往年人事傷心外今日風光屬夢中徒想夜泉流客恨夜泉流恨恨無窮
　　寄盧先輩
　　一從分首劒江濵南國相思寄夢頻書去又逢商嶺雪信回應過洞庭春闗河日日悲長路霄漢年年望後塵願指丹梯曾到處莫敎猶作獨迷人
　　南樓夜
　　玉管金罇夜不休如悲晝短惜年流歌聲褭褭徹清夜月色娟娟當翠樓枕上暗驚垂釣夢燈前偏起別家愁思量今日英雄事身到簪裾已白頭
　　行經廬山東林寺
　　離魂斷續楚江壖葉墜初紅十月天紫陌事多難暫息青山長在好閒眠方趨上國期干祿未得空堂學坐禪他嵗若敎如范蠡也應須入五湖煙
　　途中逢故人話西山讀書早曾遊覽
　　西巖曾到讀書堂穿竹行莎十里強湖上夢餘波灩灩嶺頭愁斷路茫茫經過事寄煙霞逺名利塵隨日月長莫道少年頭不白君看潘岳幾莖霜
　　將赴京題陵陽王氏水居
　　簾卷平蕪接逺天暫寛行役到罇前是非境裏有閒日榮辱塵中無了年山簇暮雲千野雨江分秋水九條煙馬蹄不道貪西去爭向一聲髙樹蟬
　　送別
　　溪邊楊栁色參差攀折年年贈別離一片風帆望已極三湘煙水返何時多縁去棹將愁逺猶倚危亭〈一作樓〉欲下遲莫殢酒盃閒過日碧雲深處是佳期
　　寄逺
　　兩葉愁睂愁不開獨含惆悵上層臺碧雲空斷鴈行處紅葉已彫人未來塞外音書無信息道旁車馬起塵埃功名待寄凌煙閣力盡遼城不肯迴
　　新栁
　　無力揺風曉色新細腰爭妬看來頻緑隂未覆長堤水金穗先迎上苑春幾處傷心懷逺路一枝和雨送行塵東門門外多離別愁殺朝朝暮暮人
　　旅懷作
　　促促因吟晝短詩朝驚穠色暮空枝無情春色不長久有限年光多盛衰往事只應隨夢裏勞生何處是閒時眼前擾擾日一日暗送白頭人不知
　　鴈
　　萬里銜蘆別故鄉雲飛雨〈一作水〉宿向瀟湘數聲孤枕堪垂淚幾處髙樓欲斷腸度日翩翩斜避影臨風一一直成行年年辛苦來衡岳羽翼摧殘隴塞霜
　　惜春
　　花開又花落時節暗中遷無計延春日何能駐〈一作留〉少年小藂初散蝶髙栁即聞蟬繁豔歸何處滿山啼杜鵑
　　鴛鴦
　　兩兩戲沙汀長疑畫不成錦機爭織様歌曲愛呼名好育顧棲息堪憐泛淺清鳬鷗皆爾類惟羨獨含情
　　聞雁
　　帶霜南去鴈夜好宿汀沙驚起向何處髙飛極海涯入雲聲漸逺離岳路由〈一作猶〉賖歸夢當時斷參差欲到家
　　江樓晩望
　　湖山翠欲結䝉籠汗漫誰遊夕照中初語燕雛知社日習飛鷹隼識秋風波揺珠樹千尋拔山鑿金陵萬仞空不欲登樓更懷古斜陽江上正飛鴻









　　御定全唐詩巻五百二十六
　　欽定四庫全書
　　御定全唐詩巻五百二十七
　　杜牧〈補遺〉
　　九日
　　金英繁亂拂䦨香明府辭官酒滿缸還有玉樓輕薄女笑他寒燕一雙雙
　　寄牛相公
　　漢水橫衝蜀浪分危樓㸃的拂孤雲六年仁政謳歌去栁遶春堤處處聞
　　為人題贈二首
　　我乏青〈一作凌〉雲稱君無買笑金虛傳南國貎爭奈五陵心桂席塵瑤珮瓊鑪燼水沈凝魂空〈一作輕〉薦夢低耳悔聽琴月落珠簾捲春寒錦幕深誰家樓上笛何處月明砧蘭徑飛蝴蝶筠籠語翠襟和簪拋鳳髻將淚入鴛衾的的新添恨迢迢絶好音文園終病渴休詠白頭吟緑樹鶯鶯語平江燕燕飛枕前聞去鴈樓上送春歸半
　　月縆雙臉凝腰素一圍西牆苔漠漠南浦夢依依有恨簪花懶無聊鬬草稀雕籠長慘淡蘭畹漫芳菲鏡斂青蛾黛燈挑〈一作拋〉皓腕肌避人勻迸淚拖袖倚殘暉有貎雖桃李單棲足是非雲輧載馭去寒夜看裁衣
　　懷紫閣山
　　學他趨世少深機紫閣青霄半掩扉山路逺懷王子晉詩家長憶謝𤣥暉百年不肯疎榮辱雙鬢終應老是非人道青山歸去好青山曾有幾人歸
　　題孫逸人山居
　　長懸青紫與芳枝塵剎〈一作塵世〉無應免別離馬上多於在家日罇前堪憶少年時闗河客夢還鄉逺雨雪山程出店遲卻羨髙人終此老軒車過盡不知誰
　　中途寄友人
　　道旁髙木盡依依落葉驚風處處飛未到鄉闗聞早鴈獨於客路授寒衣煙霞舊想長相阻書劒投人久不歸何日一名隨事了與君同採碧溪薇
　　悵詩〈牧佐宣城幕遊湖州刺史崔君張水戲使州人畢觀令牧閒行閲竒麗得垂髫者十餘歳後十四年牧刺湖州其人已嫁生子矣乃悵而為詩〉
　　自是尋春去校遲不須惆悵怨芳時狂風落盡深紅色緑葉成隂子滿枝
　　吳宮詞二首
　　越兵驅綺羅越女唱吳歌宮燼花聲少臺荒麋跡多茱萸垂曉露菡萏落秋波無遣君王醉滿城嚬翠蛾香逕遶吳宮千帆落照中鶴鳴山苦雨魚躍水多風城帶晩莎緑池連秋蓼紅當年國門外誰信伍員忠
　　金陵
　　始發碧江口曠然諧逺心風清舟在鑑日落水浮金瓜步逢潮信臺城過鴈音故鄉何處是雲外即喬林
　　即事
　　小院無人雨長苔滿庭修竹間疎槐春愁兀兀成幽夢又被流鶯喚醒來
　　七夕
　　雲堦月地一相過未抵經年別恨多最恨明朝洗車雨不教回腳渡天河
　　薔薇花
　　朶朶精神葉葉柔雨晴香拂醉人頭石家錦幛依然在閒倚狂風夜不收
　　句
　　幽人聽達曙聊罷蘇琴牀〈海録碎事〉　魚多知海熟藥少覺山貧〈以下方輿勝覽〉　土控吳兼越州連歙與池山河地襟帶軍鎮國藩維　緑水櫂雲月洞庭歸路長春橋垂酒幔夜柵集茶檣箬影沈溪暖蘋花遶郭香〈出守吳興〉　經冬野菜青青色未臘山梅樹樹花〈優古堂詩話〉　半破前峰月




　　御定全唐詩巻五百二十七
<集部,總集類,御定全唐詩>
　　欽定四庫全書
　　御定全唐詩巻五百二十八
　　許渾
　　許渾字用晦丹陽人故相圉師之後太和六年進士第為當塗太平二縣令以病免起潤州司馬大中三年為監察御史厯虞部員外郎睦郢二州刺史潤州有丁卯橋渾別墅在焉因以名其集集二巻今編詩十一巻
　　陪王尚書泛舟蓮池
　　蓮塘移畫舸泛泛日華清水暖魚頻躍煙秋雁早鳴舞疑回雪態歌轉遏雲聲客散山公醉風髙月滿城
　　贈裴處士
　　為儒白髪生鄉里早聞名煖酒雪初下讀書山欲〈一作未〉明字形翻鳥跡詩調合猿聲門外滄浪水知君欲濯纓
　　對雪
　　飛舞北風涼玉人歌玉堂簾帷増曙色珠翠發寒光栁重絮㣲濕梅繁花未香茲辰賀豐歳簫鼓宴梁王
　　王居士
　　笻杖倚柴關都城賣卜還雨中耕白水雲外斸青山有藥身長健無機性自閒即應生羽翼華表在人間
　　早秋三首
　　遙夜泛清瑟西風生翠蘿殘螢委〈一作棲〉玉露早鴈拂銀〈一作金〉河髙樹曉還〈一作猶〉宻逺山晴更多淮南一葉下自覺老煙波
　　一葉下前墀淮南人巳悲蹉跎青漢望迢遰白雲期老信相如渴貧憂曼倩飢生公與園吏何處是吾師薊北雁猶逺淮南人已悲殘桃間墮井新菊亦侵籬書劒豈相誤琴尊聊自持西齋風雨夜更有詠貧詩
　　洛〈一作渚〉東蘭若夜歸〈一作自溪東蘭若夜歸〉
　　一衲老禪牀吾生半異鄉管絃愁裏老〈一作醉〉書劒夢中忙鳥急山初暝蟬稀樹正涼又歸何處去塵路月蒼蒼
　　送段覺歸杜曲閒居
　　書劒南歸去山扉別幾年苔侵巖下路果落洞中泉紅葉髙齋雨青蘿曲檻煙寜知逺㳺客羸馬太行前寄天鄉〈一作香〉寺仲儀上人富春孫處士
　　詩僧與釣翁千里兩情通雲帶鴈門雪水連漁浦風心期榮辱外名掛是非中歳晩亦歸去田園清洛東
　　寄契盈上人
　　何處是西林疎鐘復逺砧鴈來秋水闊鴉盡夕陽沈婚嫁乖前志功名異夙心湯師不可問江上碧雲深
　　晨起二首
　　桂樹綠層層風㣲煙露凝簷楹銜落月幃幌映〈一作耿〉殘燈蘄簟曙香冷越瓶秋水澄心閒即無事何異住山僧殘月皓煙露掩門深竹齋水蟲鳴曲檻山鳥下空階清鏡曉看髪素琴秋寄懷因知北窗客〈一作臥〉日與世情乖〈此首一題作山齋秋晩〉
　　曉發鄞江北渡寄崔韓二先輩〈一作曉發鄞江寄崔夀韓〉
　　南北信多岐生涯半別離地窮山盡處江泛水〈一作月〉寒時露曉〈一作霧晩〉蒹葭重霜晴橘柚垂無勞促回檝〈一作棹〉千里有心期
　　盈上人
　　月沈霜巳凝無夢竟〈一作對〉寒燈寄世何殊客修身〈一作心〉未到僧二毛梳上雪雙淚枕前氷借問曹溪路山多路幾層
　　廣陵道中
　　城勢巳坡陀城邊東逝波緑桑非苑樹青草是宮莎山暝牛羊少水寒鳬鴈多因髙一回首還詠黍離歌
　　宿開元寺樓〈一作宿開元寺西樓聞歌感賦〉
　　誰家歌褭褭孤枕在西樓竹色寒清簟松香染翠幬月移珠殿曉風遰玉箏秋日出應移棹三湘萬里愁
　　洞靈觀冬青
　　霜霰不凋色兩株交石壇未秋紅實淺經〈一作終〉夏綠隂寒露重蟬鳴急風多鳥宿難何如西禁栁晴舞玉闌干
　　送友人自荊襄歸江東〈友人新喪偶〉
　　商洛轉江濆一杯聊送君劒愁龍失伴琴怨鶴離羣楚驛枕秋水湘帆凌暮雲猿聲斷腸夜〈一作處〉應向雨中聞
　　送同年崔先輩
　　西風帆勢輕南浦遍離情菊艷含秋水荷花遰雨聲扣舷灘鳥沒移棹草蟲鳴更憶前年別槐花滿鳳城
　　山雞
　　珍禽暫不扃飛舞躍前庭翠網摧金距雕籠減繡翎月圓疑望鏡花暖似依屏何必舊巢去山山芳草青
　　孤鴈
　　昔年雙頡頏池上靄春暉霄漢力猶怯稻粱心巳違蘆洲寒獨宿〈一作立〉榆塞夜孤飛不及營巢燕西風相伴〈一作逐〉歸
　　寓懷
　　南國浣紗伴盈盈天下姝盤金明繡帶動〈一作〉珮響羅襦素手怨瑤瑟清心悲玉壺春華坐銷落未忍泣蘼蕪〈一作爭忍嫁狂夫〉
　　洛中㳺眺貽同志
　　康衢一望通河洛正天中樓勢排髙鳳橋形架〈一作掛〉斷虹逺山晴帶雪寒水晩多風幾日還攜手鳥鳴花滿宮
　　夏日戲題郭別駕東堂
　　㣲風起畫鸞金翠暗珊珊晩樹垂朱實春篁露粉竿散香蘄簟滑瀋水越瓶寒猶恐何郎熱冰生白玉盤
　　長安旅夜
　　久客怨長〈一作良〉夜西風吹鴈聲雲移河漢〈一作色〉淺月泛露華清掩瑟獨凝思緩歌空寄情門前有歸路迢遰洛陽城
　　鸂𪅍
　　池寒栁復凋獨宿夜迢迢雨頂冠應冷風毛劒欲飄故巢迷碧水舊侶越丹霄不是無歸〈一作棲〉處心髙多寂寥
　　懿安皇太后輓歌詞
　　陵前春不盡陵下夜何窮未信金蠶老先驚玉燕空挽移蘭殿月笳引柏城風自此隨龍馭橋山翠靄中
　　示弟
　　自爾出門去淚痕長滿衣家貧為客早路逺得書稀文字何人賞〈一作誰人重〉煙波幾日歸秋風正揺落孤鴈又南飛
　　送楊〈一作湯〉處士叔〈一作反〉初卜居曲江
　　鴈門歸去逺垂老脫袈裟蕭寺休為客曹溪便寄家綠琪〈一作筠〉千歳樹〈一作葉〉黃槿四時花別怨應無限門前桂水斜
　　發靈溪〈一作虛〉館
　　山多水不窮一葉似漁翁鳥浴寒潭雨猿吟暮嶺風雜英垂錦繡衆籟合絲桐應有曹〈一作桃〉溪路千巖萬壑中
　　題杜居士〈一作贈題杜隱居〉
　　松偃石牀平何人識姓名溪冰寒棹響巖雪夜窗明機盡心猿伏神閒意馬行〈一作停〉應知此來客身世兩無情
　　神女祠〈一作聖女廟〉
　　停車祀〈一作祠〉聖女涼葉下隂風龍氣石牀濕鳥聲〈一作鳴〉山廟空長睂留桂綠丹臉寄蓮〈一作蘭〉紅莫學陽臺畔朝雲暮雨中
　　送李定言南逰
　　酒酣輕別恨酒醒復離憂逺水應移棹髙峰更上樓簟涼清露夜琴響碧天秋重惜芳尊宴滿城無舊㳺
　　早發中巖寺別契直上人
　　蒼蒼松桂隂殘月半西岑素壁寒燈暗紅爐夜火深廚開山鼠散鐘盡嶺猿吟行役方如此逢師嬾話心
　　行次潼闗題驛後軒
　　飛閣極層臺終南〈一作童〉此路回山形朝闕〈一作岳〉去河勢抱〈一作入〉關來鴈過秋風急蟬〈一作雞〉鳴宿霧開平生無限意驅馬任塵埃
　　晨至〈一作起〉南亭呈裴明府
　　南齋夢釣竿晨起月猶殘露重螢依草風髙蝶委蘭池光秋鏡澈山色曉〈一作曙〉屏寒更戀陶彭澤無心議去官
　　灞東題司馬郊園〈一作題張司馬灞東郊園〉
　　楚翁秦〈一作秦公尋〉塞住昔事李輕車白社貧思橘青門老仰〈一作種〉𤓰讀書三逕草沽酒一籬花更欲尋芝術商山便寄家
　　㳺維〈一作樵〉山新興寺宿石屏村謝叟家
　　晩過石屏村村長日漸〈一作易〉曛僧歸下嶺見人語隔溪〈一作江〉聞谷響寒耕雪山明夜燒雲家家扣銅鼓欲賽魯將軍〈村有魯肅廟〉
　　送從兄歸隱藍溪二首
　　名髙猶〈一作尚〉素衣〈一作氣髙身不逹〉窮巷掩荊扉漸老故人少久貧豪客稀塞雲橫劒望山月抱琴歸幾日藍溪醉藤花拂釣磯〈一作莫遣藍溪路青苔滿釣磯〉
　　京洛多髙葢憐兄劇斷蓬身隨一劒老家入萬山空夜憶蕭闗月行悲易水風無人知此意甘臥白雲中
　　村舍〈一作送從兄歸隱藍溪第三首〉
　　燕鴈下秋塘田家自此忙移蔬通逺水收果待繁霜野碓舂秔滑山㕑焙茗香客來還有酒隨事宿茅堂
　　思歸
　　疊嶂平蕪外依依識舊邦氣髙詩易怨愁極酒難降樹暗支公院山寒謝守窗殷勤樓下水幾日到荊江
　　晩泊七里灘
　　天晩日沉沉歸舟繫栁隂江村平見寺山郭逺聞砧樹宻猿聲響波澄鴈影深榮華暫時事誰識子陵心
　　寄題南山〈一作商洛〉王隱居〈一作王隱士居〉
　　近逢商洛客知爾住南塘草閣平春水柴門掩夕陽隨蜂收野蜜尋麝采生香更憶前年醉松花滿石牀
　　晨裝〈一作早發洛中次甘水一作廿泉〉
　　帶月飯行侶西㳺闗塞長晨雞鳴逺戍宿鴈起寒塘雲巻四山雪風凝千樹霜誰家㳺俠子〈一作歌舞散〉沈醉臥蘭堂〈一作停驂一回首𨼆𨼆見嵩陽〉
　　題韋隱居西齋〈一作題韋處士山居〉
　　斸藥去還歸家人半掩扉山風藤子落溪雨豆花肥寺逺僧來少橋危客到稀不聞砧杵動〈一作響〉應解製〈一作剪〉荷衣
　　送李溟〈一作暝〉秀才西行
　　萬里不辭勞寒裝疊緼〈一作雪〉袍停車山店雨掛席海門濤鷹勢暮偏急鶴聲秋更髙知君北邙路留劍泣黃蒿












　　御定全唐詩卷五百二十八
　　欽定四庫全書
　　御定全唐詩巻五百二十九
　　許渾
　　經馬鎮西宅〈一作馬鎮西故第〉
　　將軍久巳沒〈一作沒巳久〉行客自興哀功業山長在繁華水不回亂藤〈一作芹〉侵廢井荒菊上叢〈一作崩〉臺借問此中事幾家歌舞來〈一作惟見軍中卒朝朝戲馬來〉
　　重逰鬱林寺道𤣥上人院
　　藤杖叩松闗春溪〈一作深〉斸藥還雨晴巢燕急波暖浴鷗閒倚檻花臨水回舟月照山憶歸師莫笑書劔在人間
　　泛溪
　　疑與武陵通青溪碧嶂中水寒深見石松晩靜間風遯跡驅雞吏冥心失馬翁纔應畢婚嫁還〈一作從〉此息㣲躬
　　送樓煩李別駕
　　琴清詩思勞更欲學龍韜王粲暫停筆呂䖍初佩刀夜吟闗月靜秋望塞雲髙去去從君樂雕飛代馬豪聞兩河用兵因貽友人〈一作將歸茅山兼寄李叢時兩河用兵〉
　　故人日已逺身事與誰論性拙難趨世心孤易感恩秋悲〈一作晨歌〉憐宋玉夜舞笑劉琨徒有干時策青山尚掩門〈一作從此歸山去無因更出門〉
　　獻白尹〈即樂天也〉
　　醉舞任生涯褐寛烏帽斜庾公先在郡疏傅早還家林晚鳥爭樹園春蜂〈一作蝶〉䕶花髙吟應更逸嵩洛舊煙霞
　　茅山贈梁尊師
　　雲物何年客青山白日長種花春埽雪看籙夜焚香上象壺中濶平生夢裏忙幸承仙籍後乞取〈一作與〉大還方
　　聞薛先輩陪大夫看早梅因寄
　　澗梅寒正發莫信笛中吹素艷雪凝樹清香風滿枝折驚山鳥散攜任野蜂隨今日從公醉何人倒接䍦
　　送前緱氏韋明府南㳺
　　酒闌橫劒歌日暮望關河道直去官早家貧為客多山昏函穀雨木落洞庭波莫盡逺㳺興故園荒薜蘿
　　看雪
　　松亞竹珊珊心知萬井歡山明迷舊徑溪滿漲新瀾客醉瑤臺曙兵防玉塞寒紅樓知有酒誰肯學袁安
　　贈僧〈一作趙嘏詩〉
　　心法本無住流沙歸復來錫隨山鳥動經附海船囘洗足栁遮寺坐禪花委苔唯將一童子又欲上天台
　　趨慈和寺移宴
　　髙寺移清宴漁舟繫緑蘿潮平秋水濶雲斂暮山多廣檻停簫鼓繁散綺羅西樓半牀月莫問夜如何
　　留贈偃師主人
　　孤城漏未殘徒侶拂征鞍洛北去游〈一作愁〉逺淮南歸夢闌暁燈囘壁暗晴雪巻簾寒強〈一作更〉盡主人酒出門行路難
　　送〈一作前〉南陵李少府〈一作送李公自淮楚之南昌〉
　　髙人亦未閒來往楚雲間劒在心應壯書窮鬢巳斑落帆秋水寺驅馬夕陽山明日南昌尉空齋又掩關
　　別韋處士
　　南北斷蓬飛別多相見稀更傷今日酒未換昔年衣舊友幾人〈一作多〉在故鄉何處歸秦原向西路雲晩雪霏霏
　　九日登樟亭驛樓
　　鱸鱠與蓴羮西風片〈一作掛〉席輕潮回孤島晩〈一作逺〉雲歛衆山晴丹羽下髙閣黃花垂古城因秋倍多感鄉樹接咸京
　　再逰越中傷朱餘慶〈一作餘慶〉協律〈一作先輩〉好〈一本無好字〉直上人
　　昔年湖上客留〈一作曾〉訪雪山翁王氏船猶在蕭家寺巳空月髙花有露煙合水無風處處多遺韻何曾〈一作情〉入剡中
　　京口津亭送張崔二侍御〈一作津亭送張崔侍御府散北歸〉
　　愛樹滿西津津亭墮淚頻素車應度洛珠履更歸秦水接三湘暮山通五嶺春傷離與懷舊明日白頭人
　　江樓〈一作頭〉夜別
　　離別奈情何江樓凝艷歌蕙蘭秋露重蘆葦夜風多深怨寄清瑟逺愁生翠蛾酒酣相顧起明月棹寒波
　　送惟素上人歸新安
　　山空葉復落一逕下新安風急渡溪晚雪晴歸寺寒尋雲策藤杖向日倚蒲團寧憶西遊客勞勞歌路難
　　霅〈一作灞〉上宴別
　　山斷水茫茫洛人〈一作濱〉西路長笙歌留逺棹風雨寄〈一作醉〉華堂紅壁耿秋燭翠簾〈一作簷〉凝曉香誰堪〈一作何言〉從此去雲樹滿陵陽
　　下第別友人〈一本無此二字〉楊至之
　　花落水潺潺十年離舊山夜愁添白髪春淚減朱顔孤劍北逰塞逺書東出關逢君話心曲一醉灞陵間
　　尋戴處士
　　車馬長安道誰知大隱心蠻僧留古鏡蜀客寄新琴曬藥竹齋暖𢷬茶松院〈一作逕〉深思君一相訪殘雪似山隂
　　放猿
　　殷勤解金鎖昨〈一作別〉夜雨淒淒山淺憶巫峽水寒思建溪逺尋〈一作好依〉紅樹宿深向〈一作入〉白雲啼好覓來時路〈一作好去長江路一作便覓南歸路〉煙蘿莫共〈一作自〉迷
　　將離郊園留示弟姪
　　身賤與心違秋風生旅衣久貧辭國逺多病在家稀山暝客初散樹涼人未歸西都萬餘里明旦別柴〈一作荊〉扉
　　夜歸丁卯橋村舍
　　月涼風靜夜歸客泊巖前橋響犬遙吠庭空人散眠紫蒲低水檻紅葉半江船自有還家計南湖二頃田
　　題青山館〈即謝公館〉
　　昔人詩酒地芳草思王孫白水半塘岸青山橫郭門懸巖碑已折盤石井猶存無處繼行樂野花空一尊
　　秋日衆哲〈一作白沙〉館對竹〈一作題渚塘館竹〉
　　蕭蕭凌雪霜濃翠異三湘疎影月移壁寒聲風滿堂捲簾秋更早髙枕夜偏長忽憶秦溪〈一作南逰〉路萬竿今正涼
　　春日題韋曲野老村舍二首
　　遶屋遍〈一作樹〉桑麻村南第一家林繁樹勢直溪轉水紋斜竹院晝看筍藥欄春賣花故園歸未得到此是天涯北〈一作背〉嶺枕南塘數家村落長鶯啼幼婦嬾蠶出小姑忙煙草近溝濕風花臨路香自憐非楚客春望亦心傷
　　崇聖寺別楊至之
　　蕭寺暫相〈一作時〉逢離憂滿病容寒齋秋少燕隂壁夜多蛩樹暗水千里山深雲萬重懷君在書信莫過雁回峯
　　途經李翰林墓
　　氣逸何人識才髙舉世疑禰生狂善〈一作解〉賦陶令醉能〈一作吟〉詩碧水鱸魚思〈一作怨〉青山鵩鳥悲至今孤〈一作不堪遺〉塚在〈一作上〉荊棘楚江湄
　　嚴陵釣臺貽行侶
　　故人天下定垂釣碧巖幽〈一作歸釣獨悠悠〉舊跡隨臺古髙名寄水流鳥喧羣木晩蟬急衆山秋更待新安月憑君暫駐舟
　　南樓春望
　　南樓春一望雲水共昏昏野店歸山路危橋帶郭村晴煙和草色夜雨長溪痕下岸誰家住殘陽半掩門
　　送無夢道人先歸甘露寺
　　飄飄〈一作颻〉隨晩浪杯影入鷗羣岸〈一作萍〉凍千船雪巖隂一寺雲夜燈江北見寒磬水〈一作浦〉西聞鶴嶺煙霞在歸期不羨君
　　閒居孟夏即事〈一作孟夏有懹〉
　　綠樹䕃青苔柴門臨〈一作向〉水開簟涼初熟麥枕膩〈一作潤〉乍經梅魚躍海風〈一作雲〉起鼉鳴江雨來佳人竟何處〈一作佳期今巳晩〉日夕上樓臺
　　題灞西駱隱士
　　磻溪連灞水商嶺接泰山青溪不回駕白雲長〈一作空〉掩闗雀喧知鶴靜鳬戲識〈一作覺〉鷗閒卻笑南昌尉悠悠城市間
　　溪亭二首
　　溪亭四面山橫栁半溪灣蟬響螳螂急魚深翡翠閒水寒留客醉月上與僧還猶戀蕭蕭竹西齋未掩關暖枕眠溪栁僧齋昨夜期茶香秋夢後松韻晩吟時共戲魚翻藻爭棲鳥墜枝重陽應一醉栽菊助東籬秋日赴闕題潼關驛樓〈一作行次潼關逢魏扶東歸〉
　　紅葉晩蕭蕭〈一作南北𣃔蓬飄〉長亭酒一瓢殘雲歸太華疎雨過〈一作落〉中條樹色隨山〈一作關〉迥河聲入海〈一作塞〉遙帝鄉明日到猶自夢漁樵〈一作勞歌此分手風急馬蕭蕭〉
　　吳門送客早發
　　吳歌咽深思楚客怨歸程寺曉樓臺迥〈一作鐘聲逺〉江秋管吹清早潮低水檻殘月下山城惆悵回舟日湘南春草生
　　送太昱禪師
　　禪牀深竹裏心與徑山期結社多髙客登壇盡小師早秋歸寺逺新雨上灘遲別後江雲碧南齋一首詩
　　旅懐
　　征車〈一作輪〉何軋軋南北極天涯孤枕易為客逺書難到家鄉連雲外樹城閉月中花猶有扁舟思〈一作興〉前年別若耶














　　御定全唐詩巻五百二十九
　　欽定四庫全書
　　御定全唐詩巻五百三十
　　許渾
　　南亭與首公讌集〈一作與羣公宴南亭〉
　　秋來水上亭幾處似巖扃戲鳥翻江葉㳺⻱帶綠萍管心戚戚羅綺鬢星星行〈一作此〉樂非吾事西齋尚有螢
　　早發夀安次永夀〈一作濟〉渡
　　東西車馬塵鞏洛與咸秦山月夜行客水煙朝渡人樹涼風皓皓〈一作浩浩〉灘淺石磷磷㑹待功名就扁舟寄此身
　　柏松江渡〈一作南㳺泊船江驛〉
　　漠漠故宮地月涼風露〈一作雲水〉幽雞鳴荒戍曉〈一作暗〉鴈過古城秋楊栁北歸路蒹葭南渡舟去鄉今已逺更上望京樓
　　送魚思別處士歸有懷〈一作南亭送張祐〉
　　宴罷衆賔散〈一作送〉長歌攜一巵〈一作枝〉溪亭相送逺山郭獨歸遲風檻夕雲〈一作陽〉散月〈一作日〉軒寒露滋病來雙鬢
　　白不是〈一作別〉舊離時
　　重經姑蘇懷古二首〈一作杜牧之詩〉
　　越兵驅綺羅越女唱吳歌宮盡燕〈一作花〉聲少臺荒麋跡多茱茰垂曉〈一作晩〉露菡萏落秋波無復君王醉滿城顰翠蛾〈一作娥〉
　　香逕遶吳宮千帆落照中鸛鳴山欲雨魚躍水〈一作海〉多風城帶晩莎綠池連秋蓼紅當年國門外誰識〈一作信〉伍貟忠
　　將赴京師留題孫處士山居二首
　　草堂近西郭遙對敬〈一作鏡〉亭開枕膩海〈一作江〉雲起簟涼山雨來髙歌懷地肺逺賦憶天台應覺〈一作笑〉相如志終須駟馬回
　　西巖有髙興路僻幾人〈一作有誰〉知松䕃花開晚〈一作少〉山寒酒熟遲㳺從隨〈一作收〉野鶴休息遇靈龜長見鄰翁説容華似舊時
　　下第寓居崇聖寺感事
　　懷土〈一作玉〉泣京華舊山歸路賖靜依禪客院幽學野人家林晩鳥〈一作鴉〉爭樹園春蝶䕶花東門有閒地誰種邵平𤓰
　　曉〈一作晩〉發天井關寄李師晦
　　山在水滔滔流年欲〈一作惜〉二毛湘潭歸夢逺燕趙客程勞露曉紅蘭重雲晴碧樹髙逢秋正多感萬里別同袍
　　喜逺書
　　端居換時節離恨隔龍瀧苔色上春閣栁隂移晚窗寄懷因桂水流淚極楓江此日南來使金盤魚〈一作鯉〉一雙
　　懷江南同志〈一作送客〉
　　南國別〈一作去〉經年雲晴波接天蒲深鸂鶒戲花暖鷓鴣眠竹暗湘妃廟楓隂楚客船唯應洞庭月萬里共嬋〈一作娟〉娟
　　洛中秋日
　　故國無歸處官閒憶逺逰吳僧秣陵寺楚客洞庭舟久病先知雨長貧早覺秋壯心能幾許伊水更東流將赴京師蒜山津送客還荊渚〈一作將赴京師津亭別蕭處士〉
　　尊前萬里愁楚塞與皇州雲識瀟湘雨風知鄠杜秋潮平猶〈一作仍〉倚棹月上更登樓他日滄浪水漁歌對白頭〈一作鷗〉
　　潼闗蘭若
　　來往幾經過前軒〈一作山〉枕大河逺帆春水濶髙寺夕陽多蝶影下紅藥鳥聲喧綠蘿故山歸未得徒詠採芝〈一作薇〉歌
　　翫殘雪寄江〈一作河〉南尹劉大夫
　　艷陽無處避皎潔不成容素質添瑤水清光散玉峯眠鷗猶戀草棲鶴未離松聞在金鑾望〈一作賞〉羣仙對九重陪越中使院諸公鏡波館餞明台裴鄭二使君
　　傾幕來華館淹留二使君舞移清夜月歌斷碧空雲海郡樓臺接江船劒㦸分明時自騫翥無復歎離羣
　　春泊弋陽
　　江行春欲半孤枕弋陽堤雲暗猶飄雪潮寒未應溪飲kao猿聞棹散飛鳥背船低此路成幽絶家山鞏洛西
　　晨別翛然上人
　　吳僧誦經罷敗衲倚蒲團鐘韻花猶斂樓隂月向〈一作尚〉殘晴山開殿響秋水捲簾寒獨恨孤舟去千灘〈一作山〉復萬灘
　　送客江行
　　蕭蕭蘆荻花郢客獨辭家逺棹依山響危檣轉浦斜水寒澄淺石潮落漲虛沙莫與征徒望鄉園去漸賖將歸塗口宿鬱林寺道𤣥上人院二首
　　西巖一磬長僧起樹蒼蒼開殿灑寒水誦經焚晚〈一作曉〉香竹風雲漸散杉露月猶光無復重來此歸舟凌夕陽春尋採藥翁歸路宿禪宮雲起客眠處月殘僧定中藤花深洞水槲〈一作松〉葉滿山風清境不能住朝朝慙逺公
　　題宣州元處士幽居
　　潺湲遶門水未省濯纓塵鳥散千巖曙蜂來一逕春杉松還待客芝術不求人寧學磻溪叟逢時罷隱淪〈一作綸〉
　　送李秀才
　　南樓送郢客西郭見荊門鳬鵠下寒渚牛羊歸逺村蘭舟倚行棹桂酒掩餘尊重此一留宿前村煙水昏
　　題〈一作經〉倪處士舊居
　　儒翁九十餘舊向此山〈一作村一作中〉居生寄一壺酒死留千巻書檻〈一作欄〉摧新竹少池淺故蓮疎但有子〈一作小〉孫在帶經還荷〈一作自〉鋤
　　贈梁將軍
　　曾經黑山虜一劒出重圍年長窮書意時清隱釣磯〈一作戰機〉髙齋〈一作僧〉雲外住瘦馬月中歸唯説鄉心苦春風鴈北飛
　　春望思舊㳺
　　適意〈一作何處〉極春日南臺披薜蘿花光晴漾漾山色晝峨峨湘水〈一作渚〉美人逺信〈一作漢〉陵豪客多唯憑一瓢酒彈瑟縱髙歌
　　病中二首
　　三年嬰酒渴髙臥似袁安秋色鬢應改夜涼心巳寛風衣藤簟滑露井竹牀寒臥憶郊扉月恩深未掛冠私〈一作欲〉歸人暫適〈一作靜〉扶杖遶西林風急栁溪響露寒莎徑深一身仍白髪萬慮只丹心此意無言處髙窗託素琴
　　姑熟官舎寄汝洛友人
　　官靜亦無能平生少面朋務開〈一作閒〉唯印吏公退只棊僧藥鼎初寒火書〈一作香〉龕欲夜燈安知北溟水終日送搏鵬
　　恩徳寺
　　樓臺橫復重猶有〈一作在〉半巖空蘿洞淺深水竹廊髙下風晴山疎雨後〈一作外〉秋樹〈一作磬〉斷雲中未盡〈一作竟〉平生意孤帆又向東
　　天竺寺題葛洪井
　　羽客鍊丹井井留〈一作存〉人巳無舊泉青石下餘〈一作移〉甃碧山隅雲朗鏡開匣月寒氷在壺仍聞釀仙〈一作春〉酒此水〈一作味〉過瓊酴
　　朗上人院晨坐
　　簟涼襟袖清月沒尚殘星山果落秋院水花開曉庭疎藤風嫋嫋圓桂露冥冥正憶江南寺巖齋閒誦經
　　送客歸湘〈一作荊〉楚
　　無辭一杯〈一作尊〉酒昔日〈一作平昔〉與君深秋色換歸鬢曙光生別心桂花山廟冷楓樹水樓〈一作亭〉隂此路千餘里應勞楚客吟
　　過故友舊居
　　往年公子宅夜宴樂難忘髙竹動疎翠早蓮〈一作荷〉飄暗香珠盤〈一作門人〉凝寶瑟綺席〈一作坐客〉遰華觴今日皆何處閉門春草長〈一作荒〉
　　送客歸峽中〈一作將赴京師津亭別蕭處士〉
　　津亭多別離楊栁半無〈一作枯〉枝住接猿啼處行逢鴈過時江風颺帆急〈一作江帆望風急〉山月下樓遲還就西齋宿〈一作寢〉煙波勞夢〈一作所〉思〈一作此夕歸城郭不眠人詎知〉
　　題沖〈一作重〉沼上人院
　　斸〈一作斵〉石種松〈一作杉〉子數根〈一作株〉侵杳冥天寒猶講律雨暗尚〈一作亦〉尋經小殿燈千盞深爐水一瓶碧雲多別思休到望溪〈一作江一作名〉亭
　　和畢員外雪中見寄
　　仙署淹〈一作掩〉清景雪花松桂隂夜凌瑤席宴春寄玉京吟燭晃垂羅幙香寒重繡衾相思不相訪煙月到溪深
　　春醉
　　酒醲花一樹何暇卓文君客坐長先飲公閒半巳曛水鄉春足雨山郭夜多雲何以㕘禪理榮枯盡不聞
　　題岫上人院
　　病客與僧閒頻來不掩關髙窗雲外樹疎磬雨中山離索秋蟲響登臨夕鳥還心知落帆處明月淛河灣
　　送客南歸有懷
　　緑水暖青蘋湘潭萬里春瓦尊迎海客銅鼓賽江神避雨松〈一作歸〉楓岸看雲楊〈一作漾〉栁津長安一杯酒座上有歸人
　　李生棄官入道因寄
　　西巖一徑通〈一作千巖路不窮〉知學〈一作訪〉採芝翁寒暑丹心外光隂白髪中水深魚避釣雲迥鶴辭籠坐想還家日人非井邑空
　　長興里夏日南鄰避暑
　　侯門〈一作家〉大道傍蟬噪樹蒼蒼開鏁洞門逺下簾賔〈一作髙〉館涼欄圍紅藥盛架引綠蘿長永日一欹枕故山雲水〈一作外〉鄉
　　送韓校書
　　恨與前歡隔愁因此會同跡髙芸閣吏名散雪樓翁城閉三秋雨帆飛一夜風酒醒鱸鱠美應在竟陵東
　　秋晚登城
　　城髙不可下永日一登臨曲檻涼飇急空樓返照深葦花迷夕棹梧葉散秋砧謾作歸田賦蹉跎歳欲隂
　　江西鄭常侍赴鎮之日有寄因酬和
　　來暮亦何愁金貂在鷁舟斾隨寒浪動帆帶夕陽收布令滕王閣裁詩郢客樓即應歸鳳沼中外贊天休蒙河南劉大夫見示與吏部張公喜雪酬唱輙敢攀和
　　風度龍山暗雲凝象闕隂瑞花瓊樹合仙草玉苖深欲醉梁王酒先調楚客琴即應攜手去將此助商霖下第送宋秀才游岐下楊秀才還江東
　　年來不自得一望幾傷心風轉蕙蘭色月移松桂隂馬隨〈一作嘶〉邊草逺帆落海雲深明旦各分首〈一作從此無鄉別〉更聽梁甫吟
　　南亭偶題
　　城下水縈回潮衝野艇來鳥驚山果落龜泛緑萍開白首書千巻朱顔酒一杯南軒自流涕不是望燕臺與裴三十〈一本無此二字〉秀才自越西歸望亭〈一本無此二字〉阻凍登虎丘山寺精舍〈一本無此二字〉
　　春草越吳間心期旦夕還酒鄉逢客病詩境遇僧閒倚棹氷生浦登樓雪滿山東風不可待歸鬢坐〈一作已〉斑斑














　　御定全唐詩卷五百三十
　　欽定四庫全書
　　御定全唐詩巻五百三十一
　　許渾
　　太和初靖恭里感事〈詠宋相申錫也申錫為王守澄所搆謫死開州文宗太和五年事〉
　　清湘弔屈原垂淚擷蘋蘩謗起乗軒鶴機沉在檻猨乾坤三事貴華夏一夫寃寧有唐虞世心知不為言
　　與侯春時同年南池夜話
　　蘆葦暮修修溪禽上釣舟露涼花斂夕風靜竹含秋素志應難契清言豈易求相歡一瓢酒明日醉西樓
　　廣陵送剡縣薛明府赴任
　　車馬楚城壕清歌送濁醪露花羞別淚煙草讓歸袍鳥浴春塘暖猨吟暮嶺髙尋仙在仙骨不用廢〈一作發〉牛刀
　　逰果晝二僧院
　　何必老林泉𡨋心便是禪講時開院去齋後下簾眠鏡朗燈分焰香銷印絶煙真乗不可到雲盡月明天
　　題官舍
　　燕鴈水鄉飛京華信自稀簞瓢貧守道書劒病忘機疊鼓吏初散繁〈一作疎〉鐘鳥獨歸髙梧與疎〈一作煙〉栁風雨似郊扉
　　酬報先上人登樓見寄〈上人自峽下來〉
　　丹葉下西樓知君萬里愁鐘非黔峽寺帆是敬亭舟山色和雲暮湖光共月秋天台多道侶何惜更南逰
　　曉過鬱林寺戲呈李明府
　　身閒白日長何處不尋芳山崦登樓寺谿灣泊晚檣〈一作航〉洞花蜂聚蜜岩栢麝留香若指求仙路劉郎學阮郎泛舟尋鬱林寺道𤣥上人遇雨而返因寄
　　禪扉倚石梯雲濕雨淒淒草色分松逕泉聲咽〈一作溢〉稻畦棹移灘鳥沒鐘斷嶺猿啼入夜花如雪回舟憶剡溪
　　鬱林寺
　　臺殿冠嵳峩春來日日過水分諸院少雲近上方多衆籟凝絲竹繁英耀綺羅酒酣詩自逸乗月棹寒波
　　題崇聖寺〈寺故行宮也〉
　　西林本行殿池榭日坡陁雨過水初漲雲開山漸多曉街垂御栁秋院閉宮莎借問龍歸處鼎湖空碧波
　　贈髙處士
　　宅前雲水滿髙興一書生垂釣有深意望山多逺情夜棊留客宿春酒勸僧傾未作干時計何人問姓名
　　送僧歸金山寺
　　老歸江上寺不忘舊師恩駐錫逢山色停杯〈一作橈〉見浪痕秋濤吞楚驛曉月上荊門為訪題詩處莓苔幾字存
　　金谷桃花
　　花在舞樓空年年依舊紅淚光停曉露愁態倚春風開處妾先死落時君亦終東流兩三片應在〈一作到〉夜泉中
　　憶長洲
　　香徑小船通菱歌遶故宮魚沉秋水靜鳥宿暮山空荷葉橋邊雨蘆花海上風歸心無處託髙枕畫屏中
　　寄殷堯藩〈一作再寄殷堯藩秀才〉
　　直道知難用經年向水濵宅從栽竹貴家為買書貧就學多新〈一作名〉客登朝盡故人蓬萊自有路莫羨武陵春
　　題鄒處士隱居〈一作題裴處士園林〉
　　桑柘滿江村西齋接〈一作對〉海門浪衝髙岸響潮入小池渾嵒樹隂〈一作䕃〉棊局山花落酒樽相逢亦〈一作歡更〉留宿還似識王孫
　　送僧歸敬亭山寺
　　十年劒中路傳盡本師經曉月下黔峽秋風歸敬亭開門新樹綠登閣舊山青遙想論禪處松隂水一瓶
　　新卜原上居寄袁校書
　　貧居〈一作新歳〉樂逰此〈一作北〉江海思迢迢雪夜書千巻花時酒一瓢獨愁〈一作吟〉秦樹老孤夢楚山遙有路應相念風塵滿黒貂
　　天街曉望
　　明星低未央蓮闕逈蒼蒼疊鼔催殘月疎鐘迎早霜關防浮瑞氣宮館耀神光再拜為君夀南山髙且長
　　江上喜洛中親友繼至
　　戰馬昔紛紛〈一作兩河濵〉風驚嵩少塵全家南渡逺舊友北來頻罷酒松筠晩賦詩楊栁〈一作蘭杜〉春誰〈一作何〉言〈一作憐〉今夜月同是洛陽人
　　下第歸朱方寄劉三復
　　素衣京洛塵歸棹過南津故里跡猶在舊交心更親月髙蕭寺夜風暖庾樓春詩酒應無暇朝朝問旅人
　　送人〈一作客〉歸吳興
　　緑水棹雲月洞庭歸路長春橋懸酒幔〈一作斾〉夜柵集茶檣箬葉〈一作巖影一作樹影〉沈溪暖蘋花遶郭香應逢栁太守為説過瀟湘
　　月夜期友人不至
　　坐待故人宿月華清興〈一作歌〉秋管誰處醉〈一作宿〉池館此時愁風過渚荷〈一作蒲〉動露含山桂幽孤吟不可〈一作覺〉曙昨夜共登樓
　　白馬寺不出院僧
　　禪空心〈一作心空〉巳寂世路任多岐到院客長見閉關人不知寺喧聽講絶廚逺送齋遲牆外洛陽道東西無盡時
　　寄袁校書〈一作袁都校書〉
　　擾擾換時節舊山琪樹隂猶乖清漢志空〈一作方〉負白雲心廣陌埃塵逺重門管吹深勞歌極西望芸省有知音
　　贈栁璟馮陶二校書
　　霄漢兩飛鳴喧喧動〈一作滿〉禁城桂堂同日盛芸閣間〈一作隔〉年榮香掩蕙蘭氣韻髙鸞鶴聲應憐茂陵客未有子虛名
　　王秀才自越見尋〈一作訪〉不遇題詩而迴因以酬寄
　　南齋知數宿半為木蘭開晴閣留詩遍春帆載酒回煙深楊子宅雲斷越王臺自有孤舟興何妨更一來
　　秋霽潼關驛亭
　　霽色明髙巘關河獨望遙殘雲歸太華疎雨過中條鳥散綠蘿靜蟬鳴〈一作稀〉紅樹凋何言此時節去去任蓬飄
　　送客歸蘭谿
　　花下送歸客〈一作君處〉路長應過秋暮隨江鳥宿寒共嶺猨愁衆水喧嚴瀨羣峰抱沈樓因君幾南望曾向此中逰
　　貽終南山隱者
　　中巖多少隱提榼抱琴遊潭冷薜蘿晚山香松桂秋瓢閒髙樹掛杯急曲池流獨有迷津客東西南北愁
　　送李文明下第鄜州覲兄
　　征夫天一涯醉贈別吾〈一作君〉詩鴈迥參差逺龍多次第遲甯歌還夜苦宋賦更秋悲的的遙相待清風白露時
　　送段覺歸東陽兼寄竇使君
　　山水引歸路陸郎從此諳秋茶垂露細寒菊帶霜甘臺倚烏龍嶺樓侵白雁潭沈公如借問心在〈一作斷〉浙河南〈烏龍嶺白雁潭在嚴州沈約曾守婺以比竇使君也〉
　　韶州送竇司直北歸〈一作出嶺〉
　　江曲山如畫貪程亦駐舟果隨巖狄落槎帶水禽流客散他鄉夜人歸故國秋樽前掛帆去風雨下〈一作在〉西樓
　　傷馮秀才
　　旅𦵏不可問茫茫西隴頭水雲〈一作煙〉青草濕山月白楊愁琴信有時罷劒傷無處留淮南舊煙月孤棹更〈一作又〉逢秋〈一作淮南今夜月孤棹倚西樓〉
　　送鄭寂上人南行
　　儒家有釋子年少學支公心出是非外跡辭榮辱中錫寒秦嶺月杯急楚江風離〈一作唯〉怨故園思小秋梨葉紅
　　贈王處士
　　歸臥養天真鹿裘烏角巾茂陵閒久病彭澤醉長貧冠葢西園夜笙歌北里〈一作巷〉春誰憐清渭曲〈一作上〉又老釣魚人
　　送友人歸荊楚
　　調瑟勸離酒苦諳荊楚門竹斑悲帝女草緑怨王孫潮落九疑迥雨連三峽昏同來不同去迢遰更傷魂
　　重傷〈一作哭〉楊攀處士二首〈攀自號緑雲翁〉
　　綠雲多學術〈一作古〉黃髪竟無成酒縱山中往詩留海〈一作世〉上名讀書新樹老垂釣舊磯平今日悲前事西風聞哭〈一作〉聲
　　從官任直道幾處脫長裾歿後兒猶小𦵏來人漸疎新隣〈一作鄰家一作鄰翁〉占池館長史〈一作吏一作門吏〉覔圖書身賤難相報平生恨有餘〈一作無復前秋事空齋賦子虛〉
　　送友人罷舉歸東海
　　滄波天塹外何島是新羅舶主辭畨逺碁僧入漢多海風吹白鶴沙日曬紅螺此去知投筆須求利劒磨
　　西園〈一作姚合詩〉
　　西園春欲〈一作巳〉盡芳草徑難分靜語唯幽鳥閒眠獨使君宻林生雨氣古石帶苔〈一作潮〉文雖去清朝〈一作秋〉逺朝朝見白雲
　　苦雨
　　江昏山〈一作山昏天〉半晴南阻〈一作陌〉絶人行葭菼連雲色杉松共雨聲早秋仍燕舞深夜更鼉鳴為報迷津客訛言未可輕
　　逰茅山
　　步步入山門仙家鳥徑分漁樵不到處麋鹿自成羣石面迸出水松頭穿破雲道人星月下相次禮茅君
　　洛陽道中
　　洛陽多舊跡一日幾堪愁風起林花晚月明陵〈一作宮〉樹秋興亡不可問自古水東流










　　御定全唐詩巻五百三十一
　　欽定四庫全書
　　御定全唐詩卷五百三十二
　　許渾
　　江上燕別〈一作趙嘏詩題作汾上宴別〉
　　雲物如故鄉山川異岐路年來〈一作年〉未歸客馬上春欲暮一樽花下酒殘日水西樹不待管終揺鞭背花去
　　卜居招書侶
　　憶昨〈一作意壯〉未知道臨川每羨魚世途行處見人事病來疎㣲雨秋栽竹孤燈夜讀書憐君亦同志晚嵗傍山居
　　西山草堂
　　何處少人事西山舊草堂曬書秋日晚洗藥石泉香浚嶺有〈一作後嶺看〉朝雨北窗生夜涼従勞問歸路峰疊遶家鄉
　　贈隱者
　　回報隱居〈一作名〉士莫愁山興闌求人顔色盡知道性情寛信譜彈琴誤縁〈一作沿〉崖劚藥難東臯亦自給殊愧逺相安
　　舟次武陵寄天竺僧無晝
　　谿長山幾重十里萬株松秋日下丹檻暮雲歸碧峰樹棲新放鶴潭隱舊降龍還在孤舟宿臥聞初夜鐘
　　寄小弟
　　江城紅葉盡旅思復悽傷孤夢家山逺獨眠秋夜長道存空倚命身賤未歸鄉南望空垂淚天邉鴈一行
　　秋日
　　有計自安業秋風罷苦吟買山兼種竹對客更彈琴煙起藥園晩杵聲松院深閒眠得真性惆悵舊時心
　　石池
　　通竹引泉脈澄㶑石盆驚魚翻藻葉浴鳥上松根殘月留〈一作斜日囘〉山影髙風耗水痕誰家秋洗藥來往自開〈一作關〉門
　　留題李侍御書齋
　　昔話平生志髙齋曽見留道孤心易感恩重力難酬獨立千峰曉頻來一葉秋雞鳴應有處不覺淚空〈一作潛〉流
　　行次白沙館先寄上河南王侍御
　　夜程何處宿山疊樹層層孤館閉秋雨空堂停曙燈歌慙漁浦客詩學鴈門僧此意〈一作去〉無人識明朝見李膺〈侍御嘗任河南少尹〉
　　紫藤
　　緑蘿縈數匝本在草堂間秋色寄髙樹晝隂籠逺〈一作〉山移花疎處種劚藥困時攀日暮㣲風起難尋舊徑〈一作路〉還暝投靈智寺渡谿不得卻取沿江路往
　　雙巖瀉一川囘馬斷橋前古廟隂風地寒鐘暮雨天沙虛留虎跡水滑帶龍涎卻下臨江路潮深無渡船
　　下第歸蒲城墅居
　　失意歸三徑傷春別九門薄煙楊栁路㣲雨杏花村牧豎還呼犢隣翁亦抱孫不知余正苦迎馬問寒溫
　　重賦鷺鷥
　　何年去此地〈一作如何長在楚〉南浦滿鳬雛雲漢知心逺林塘覺思孤低飛下晩樹獨睡〈一作宿〉映新蒲為爾多歸興前年在〈一作別〉五湖
　　途中寒食
　　處處哭聲悲行人馬亦遲店閒無火日村暖斫桑時泣路同楊子燒山憶介推清明明日是甘負故園期
　　深春
　　故里千帆〈一作山〉外深春一鴈飛干名頻慟哭〈一作謀身堪自哭〉將老欲何歸未〈一作米〉榖拋還憶交親晚更〈一作見〉稀空持〈一作餘〉望鄉淚霑灑寄來衣
　　歳首懐甘露寺自省上人〈上人甞有戰功〉
　　心悟覺身勞雲中棄寳刀久閒生脾肉多夀長睂毫客棹春潮急禪齋暮雪〈一作雨〉髙南𤃩一囘首山碧水滔滔
　　尋周錬師不遇留贈
　　閉門池館靜雲訪紫芝翁零落槿花雨參差荷葉風夜碁全局在春酒半壺空長嘯倚西閣悠悠名利中
　　題灞西駱隱居
　　志凌三蜀客心愛五湖人𢬵死酒中老謀生書外貧掃花眠石榻𢷬藥轉溪輪往往乗黃牸鹿裘烏角巾
　　旅夜懐逺客
　　異鄉多逺情夢斷落江城病起慙書癖貧家負酒名過春花自落竟暁月空明獨此一長嘯故人天際行
　　秋夜櫂舟訪李隱君
　　望月憶披襟長溪栁半隂髙齋初釀酒孤棹逺攜琴犬吠秋山迥雞鳴暁樹深開門更欹枕誰識野人心
　　臥病寄諸公
　　飛蓋集蘭堂清歌遰柏觴髙城榆栁䕃虛閣芰荷香海月秋偏靜山風夜更涼自憐書萬巻扶病對螢光
　　寓崇聖寺懐李校書
　　幾日臥南亭巻簾秋月清河關初罷夢池閣更含情寒露潤金井髙風飄玉箏前年共遊客刀茟事戎旌
　　秋日行次關西
　　金風蕩天地關西羣木凋早霜雞喔喔殘月馬蕭蕭紫陌秦山近青楓楚樹遙還同長卿志題字滿河橋
　　山居冬夜喜魏扶見訪因贈
　　霜風露葉下逺思獨裵囘夜久草堂靜月明山客來遣貧相勸酒憶字共書灰何事清平世干名待有媒
　　喜李詡秀才見訪因贈
　　浙南分首日誰謂別經時路逺遙相訪家貧喜見知不須辭小酌更請續新詩但得心中劒酬恩會有期
　　晚投慈恩寺呈俊上人
　　雙巖瀉一川十里絶人煙古廟隂風地寒鐘暮雨天沙虛留虎跡水滑帶龍涎不及曹溪侶空林巳夜禪
　　行次虎頭巖酬寄路中丞
　　樟亭去巳逺來上虎頭巖灘急水移棹山回風滿帆石梯迎雨滑沙井落潮醎何以慰行旅如公書一緘
　　送荔浦蔣明府赴任
　　路長春欲盡歌怨酒初酣白社蓮宮北青袍桂水南驛行盤鳥道船宿避龍潭真得詩人趣煙霞處處諳
　　懐政禪師院
　　山齋路幾層敗衲學真乗寒暑移雙樹光隂盡一燈風飄髙竹雪泉漲小池氷莫訝頻來此修身欲到僧
　　秋夕有懐
　　念逺坐西閣華池涵月涼書囘秋欲盡酒醒夜初長露白蓮衣淺風清蕙帶香前年此佳景蘭棹醉橫塘
　　秋霽寄逺
　　初霽獨登賞西樓多逺風橫煙秋水上疎雨夕陽中髙樹下山鳥平蕪飛草蟲唯應待明月千里與君同
　　聞范秀才自蜀遊江湖
　　蜀道下湘渚客帆應不迷江分三峽響山並九華齊秋泊鴈初宿夜吟猨乍啼歸時慎行李莫到石城西
　　惜春
　　花開又花落時節暗中遷無計延春日可能留少年小藂初散蝶髙栁即聞蟬繁豓歸何處滿山啼杜鵑
　　題愁
　　聚散竟無形迴腸百結成古今銷不得離別覺潛生降虜將軍思窮秋逺客情何人更憔悴落第泣秦京
　　鴛鴦〈第五句缺一字〉
　　兩兩戲沙汀長疑畫不成錦機爭織様歌曲愛呼名好顧棲息堪憐泛淺清鳬鷗皆爾類唯羨獨含情
　　聞鴈
　　帶霜南去鴈夜好宿汀沙驚起向何處髙飛極海涯入雲聲漸逺離岳路猶賒歸夢當時斷參差欲到家
　　不寢
　　到暁不成夢思量堪白頭多無百年命長有萬般愁世事應難盡營生卒未休莫言名與利名利是身讐
　　宿東橫山〈一作東橫小瀨〉
　　孤舟路漸賖時見碧桃花溪雨灘聲急巖風樹勢斜獼猴垂弱蔓鸛鶴宿橫槎謾向仙林宿無人宿阮家
　　早行
　　失枕驚先起人家半夢中聞雞憑早晏占斗認西東轡濕知行露衣單覺暁風秋陽弄光影忽吐半林紅
　　陪鄭使君泛舟晚歸
　　南郭望歸處郡樓髙巻簾平橋低皂葢曲岸轉彤䄡江晚笙歌促山晴鼓角嚴羊公莫先醉清暁月纎纎
　　酬殷堯藩
　　相如愧許詢寥落向溪濵竹馬兒猶小荊釵婦慣貧獨愁憂過日多病不如人莫怪青袍選長安隱舊春
　　贈遷客
　　無機還得罪直道不傷情㣲雨昏山色疎籠閉鶴聲閒居多野客髙枕見江城門外長谿水憐君又濯纓
　　征西舊卒
　　少年乗勇氣百戰過烏孫力盡邉城難功加上將恩暁風聼戍角殘月倚營門自説輕生處金瘡有舊痕
　　南陵留別叚氏兄弟
　　不知身老大猶似舊時狂為酒遊山縣留詩遍草堂歸期秋未盡離恨日偏長更羨君兄弟參差鴈一行
　　旅中別姪暐
　　相見又南北中宵淚滿襟旅遊知世薄貧別覺情深歌管一尊酒山川萬里心此身多在路休誦異鄉吟
　　松江渡送人〈一作松江懐古〉
　　故國今何在扁舟竟不歸雲移山漠漠江闊樹依依晩色千帆落秋聲一鴈飛此時兼送客憑檻欲霑衣
　　過鮑溶宅有感
　　寥落故人宅重來身巳亡古苔殘墨沼深竹舊書堂秋色館池靜雨聲雲木涼無因展交道日暮倍心傷








　　御定全唐詩卷五百三十二
<集部,總集類,御定全唐詩>
　　欽定四庫全書
　　御定全唐詩卷五百三十三
　　許渾
　　金陵懷古
　　玉樹歌殘〈一作愁一作翻〉王氣終景陽兵合戍〈一作畫〉樓空〈一作景陽鐘動曙樓空〉松楸〈一作楸梧〉逺近千官塜禾黍髙低六代宮石燕拂雲晴亦雨江㹠吹浪夜還風英雄一去豪華盡唯有青山似洛中
　　姑蘇懷古
　　宮館餘基輟棹過黍苖無限獨悲歌荒臺麋鹿爭新草空苑鳬鷖占淺莎吳岫〈一作江上〉雨來虛檻泠楚江〈一作海邊〉風急〈一作起〉逺帆多可憐國破忠臣死日日東流生白波
　　凌歊臺〈臺在當塗縣北宋髙祖所築〉
　　宋祖凌〈一作功〉髙〈一作歊一作髙臺〉樂未回三千歌舞宿層臺湘潭雲盡暮山出巴蜀雪消春水來行殿有基荒薺合寢園無主野棠開百年便〈一作應〉作萬年計嵒畔〈一作上〉古〈一作〉
　　〈石〉碑空綠苔
　　驪山〈一作途經驪山一作望華清宮感事〉
　　聞説先皇醉碧桃日華浮動〈一作艷〉鬱金袍風隨玉輦笙歌逈雲捲珠簾劒佩髙鳳駕北歸山寂寂龍旟〈一作輿〉西幸水滔滔貴妃〈一作蛾眉〉沒後巡逰少瓦落宮墻見野蒿
　　咸陽城東樓〈一作咸陽城西樓晩晀一作西門〉
　　一上髙城萬里愁蒹葭楊栁似汀洲溪雲初起日沈閣〈南近磻溪西對慈福寺閣〉山雨欲來風滿樓鳥下綠蕪秦苑夕蟬鳴黃葉漢宮秋行人莫問當年〈一作前朝〉事故國東來渭水流〈一作渭水寒聲晝夜流聲一作光〉
　　京口閒居寄京洛友人〈一作兩都親友〉
　　吳門煙月昔同逰楓葉蘆花並客舟聚散有期雲北去浮沉無計水東流一尊酒盡青山暮千里書回碧樹秋何處相思不相見鳳城龍〈一作宮〉闕楚江頭〈一作樓〉
　　冬日登越王臺懷歸
　　月沈髙岫宿雲開萬里歸心獨上來河畔雪飛楊子宅海邊花盛越王臺瀧分桂嶺魚難過瘴近衡峯鴈卻回鄉信漸稀人漸老只應頻看〈一作醉〉一〈一作北〉枝梅
　　對雪
　　雲度龍山暗倚〈一作綺〉城先〈一作光〉飛淅瀝引輕盈素娥冉冉拜瑤闕皓鶴紛紛朝玉京隂嶺有風梅豔散寒林無月桂華生剡溪一醉十年事忽憶棹回天未明
　　送蕭處士歸緱嶺〈一作氏〉別業
　　醉斜烏帽髪如絲曾看仙人一局棋賓館有魚為客久鄉書無鴈到家遲緱山住近吹笙廟湘水行逢鼓瑟祠今夜月明何處宿九疑雲盡碧〈一作綠〉參差
　　與鄭〈一作韓鄭〉二秀才同舟東下〈一作至〉洛中親朋〈一作友〉送至景雲寺
　　三十六峯橫〈一作同〉一川綠波無路草芊芊牛羊晚食鋪平地鵰鶚〈一作鵞鴨〉晴飛摩逺天洛客盡回臨水寺楚人皆逐下江船東西未有相逢日更把〈一作藉〉繁花共醉眠
　　長安歳暮
　　獨望天門倚劒歌干時無計老關河〈一作每望青雲憶薜蘿長安九陌獨悲歌〉東歸萬里慙張翰西上四年羞卞和花暗楚城春醉少月涼秦塞夜愁多三山歳歳有人去唯恐海風生白波〈一作蓬瀛有路未知處漲海悠悠空碧波〉
　　贈茅山髙拾遺
　　諫獵歸來綺季歌大茅峰影滿〈一作入〉秋波山齋留客埽紅葉野艇送僧披綠莎長覆舊圖棊勢盡遍添新品藥名多雲中黃鵠日千里自宿自飛無網羅
　　李秀才近自塗口遷居新安適枉緘書見寛悲戚因以此答
　　逺書開罷更依依晨坐髙臺竟落暉顔巷雪深人已去庾樓花盛客初歸東堂望絶遷鶯起南國哀餘𠉀鴈飛今日勞君猶問訊一官唯長故山薇
　　贈蕭兵曹先輩
　　廣陵堤上昔〈一作欲〉離居帆轉瀟湘〈一作湘南〉萬里餘楚客〈一作澤〉病時無鵩鳥越鄉〈一作江〉歸處〈一作去〉有鱸魚潮生水郭〈一作國〉蒹葭響雨過山城〈一作村〉橘柚疎聞説〈一作道〉攜琴兼〈一作還〉載酒邑人爭識〈一作臨卭休羨〉馬相如
　　題舒女廟
　　山樂來迎去不言廟前髙栁水禽喧綺羅無色雨侵帳珠翠有聲風繞幡妝鏡尚疑山月滿寢屏猶認野花繁孤舟夢斷行雲散何限離心寄曉猨
　　姑孰官舍
　　草生官舍似閒居雪照南窗滿素書貧後始知為吏拙病來還喜識人疎青雲豈有窺梁燕濁水應無避釣魚不待秋風便歸去紫陽山下是吾廬
　　凌歊臺送韋〈一作韓〉秀才
　　雲起髙〈一作層〉臺日未沈數村殘照半巖〈一作蘿〉隂野蠶成繭桑柘盡溪鳥引雛蒲稗深帆勢依依投極浦鐘聲沓沓隔前林故山迢遰故人去一夜月明千里心
　　送嶺南盧判官罷職歸華隂山居〈一作別墅〉
　　曾事劉琨鴈塞空十年書劍任〈一作似〉飄蓬東堂舊屈〈一作有〉移山志南國新留煑海功還掛一帆青海〈一作草〉上〈一作畔〉更開三逕碧蓮中關西舊〈一作親〉友如〈一作應〉相問巳許滄浪伴釣翁
　　將度故〈一作固〉城湖阻風夜泊永〈一作水〉陽戍
　　行盡青〈一作清〉溪日巳蹉雲容山影水嵯峨樓前歸客怨〈一作愁〉清夢樓上美人凝夜歌獨樹髙髙風勢急平湖渺渺月明多終期一艇載樵去來往使帆凌白波
　　鄭侍御㕔翫鶴
　　碧天飛舞下晴莎金閣瑤池絶網羅嵒響數聲風滿樹岸移孤影雪凌波緱山去逺雲霄迥遼海歸遲歳月多雙翅一〈一作欲〉開千萬里秪應棲隱〈一作穩〉戀喬柯
　　南亭〈一作庭〉夜坐貽開元禪定二道者
　　暮暮焚香何處宿西巖一室映疎藤光隂難駐跡如客寒暑不驚心似〈一作是〉僧髙樹有風聞夜磬逺山無月見秋燈身閒境靜日為樂若問其餘非我能
　　朱坡故少保杜公池亭
　　杜陵池榭綺〈一作倚〉城東孤島回汀路不窮髙岫乍疑三峽近逺波初似五湖通楸梧葉暗瀟瀟雨菱荇花香淡淡風還有昔時巢燕在飛來飛去畫堂中〈一作空〉
　　秋日早朝〈一作秋日𠉀扇〉
　　宵衣應待絶更籌環佩鏘鏘〈一作珊珊〉月下樓井轉轆轤千樹曉鏁開閶闔萬山秋龍旗〈一作輿一作旟〉盡列〈一作引〉趨金殿雉扇才分見〈一作拜〉玉旒〈唐百官志尚輦局大朝會祭祀皆扇一百五十六既事而藏之常期則去扇左右留者止三扇耳〉虛戴鐵冠無一事滄江歸去老漁〈一作老釣魚〉舟
　　滄浪峽
　　纓帶流塵髪半霜獨尋殘月下滄浪一聲溪鳥暗雲散萬片野花流水香昔日未知方外樂暮年初信夢中忙紅蝦青鯽紫芹脆歸去不辭來路長
　　故洛城〈一作登故洛陽城〉
　　禾黍〈一作黍稷〉離離半野蒿昔人城此豈知勞水聲東去〈一作注〉市朝變山勢北來宮殿髙鴉噪暮雲歸古堞鴈迷寒雨下空壕可憐緱嶺登仙子猶〈一作獨〉自吹笙醉碧桃
　　聞釋子棲𤣥欲奉道因寄
　　欲求真訣戀禪扄羽帔方袍盡有情仙骨本㣲靈鶴逺法心潛動毒龍驚三山未有偷桃計四海初傳問菊名今日勸師師莫惑長生難學〈一作不似〉證無生
　　南海府罷南康阻淺行侶稍稍登陸而邁主人燕餞至頻暮宿東溪
　　暗〈一作晴〉灘水落漲虛沙灘去秦吳萬里賖〈一作斜〉馬上折殘江北栁舟中開盡嶺南花離歌不斷〈一作漸怨〉如留客歸〈一作鄉〉夢初驚似到〈一作別〉家山鳥一聲人未起〈一作覺〉半牀春〈一作風〉月在天涯
　　秋晚雲陽驛西亭蓮池
　　心〈一作為〉憶蓮池〈一作塘〉秉燭逰葉殘花敗尚維舟煙開翠扇清風曉水泥〈一作泛〉紅衣白露秋神女暫來雲易散仙娥初〈一作終〉去月難留空懷逺道難〈一作無〉持贈醉倚闌干〈一作西闌〉盡日愁
　　題勤尊師歴陽山居〈並序〉
　　師即思齋之孫頃為故相國蕭公錄用相國致政尊師亦自邊將入道因贈是詩
　　二〈一作三〉十知兵在羽林中年潛識子房心蒼鷹出塞〈一作岫〉胡塵滅〈一作靜〉白鶴還鄉楚水深春坼酒瓶浮〈一作兼〉藥氣晩攜棊局帶〈一作就〉松隂雞籠山上〈一作雞飛山頂〉雲多處自斸黃精不可尋
　　懷舊居
　　兵書一篋老無功故國郊〈一作荊〉扉在夢中藤蔓覆梨張谷暗〈一作靜〉草花〈一作芃〉侵菊〈一作杏〉庾園空朱門跡忝登龍客白屋心期失馬翁楚水吳山何處是北窗殘月照屏風
　　祇命許昌自郊居移就〈一作入〉公館秋日寄茅〈一作南〉山髙拾遺
　　一笛迎風萬葉飛強攜刀筆換荷〈一作征〉衣潮寒水國秋砧早月暗山城夜〈一作曉〉漏稀巖響逺聞樵客過浦深遙送釣童歸中年未識從軍樂虛近三茅望少㣲
　　傷〈一作哭〉虞將軍〈一作傷河東虞押衙〉
　　白首〈一作十載一作自昔〉從軍未有名近將孤劒到〈一作出〉江城巴童戍久能畨語胡馬調多解漢行對雪夜窮黃石略望雲秋計〈一作朝筭〉黒山程可憐〈一作誰知〉身死家猶逺汴水東流無哭聲
　　晩自朝臺津至韋隱居郊園
　　秋來鳬鴈下方塘繫馬朝臺步夕陽村徑繞山松葉暗野〈一作柴〉門臨水稻花香雲連海氣琴書潤風帶潮聲枕簟涼西下〈一作至一作去〉磻溪猶萬里可能垂白待文王
　　寓居開元精舍酬薛秀才見貽
　　知巳蕭條信陸沈茂林扶疾臥西林芰荷風起客堂靜松桂月髙僧院深清露下時傷旅鬢白雲歸處寄鄉心憐〈一作勞〉君詩句〈一作思〉猶相憶題在〈一作向〉空〈一作書〉齋夜夜〈一作日日〉吟
　　別劉秀才〈一作留別裴秀才〉
　　三獻無功玉有瑕更攜書劒客天涯孤帆夜別瀟湘雨廣陌春期鄠杜花燈照水螢千㸃滅棹驚灘鴈一行斜闗河萬里〈一作迢遰〉秋風急望見鄉山不到家
　　早發天台中巖寺度關嶺次天姥岑
　　來往天台天姥間欲求真訣駐衰顔星河半落巖前寺雲霧初開嶺上〈一作外〉闗丹壑樹多〈一作髙〉風浩浩〈一作皓皓〉碧溪苔淺水潺潺可知劉阮逢人處行盡深山又是山
　　逰錢塘青山李隱居西齋〈一作李郢詩〉
　　小隱西亭為客開翠蘿深處遍蒼〈一作青〉苔林間埽石安棊局巖下分泉遞酒盃蘭葉露光秋月上蘆花風起夜潮來雲山遶屋猶嫌淺欲棹漁舟近釣臺
　　春日郊園戲贈楊嘏評事
　　十里蒹葭入薜蘿春風誰許暫鳴珂相如渴後狂還減曼倩歸來語更多門枕碧溪氷皓耀檻齊青嶂雪嵯峨野橋沽酒茅簷醉誰羨紅樓一曲歌
　　晩自東郭回留一二逰侶
　　鄉心迢遰宦情㣲吏散尋幽竟〈一作趂〉落暉林下草腥巢鷺宿洞前雲濕雨龍歸鐘隨野艇回孤棹鼓絶〈一作打〉山城掩半扉今夜西齋好風月一瓢春酒莫相違
　　與鄭秀才叔姪會送楊秀才昆仲東歸
　　書劒功遲白髪新異鄉仍〈一作人〉送故鄉人阮公留客竹林晚〈一作齋曉〉田氏到家荊樹春雪盡塞鴻南駐少風來胡馬北嘶頻洞庭煙月〈一作水〉如終老誰是長楊諫獵臣
　　送郭秀才逰天台〈並序〉
　　余嘗與郭秀才同翫朱審畫天台山圖秀才因逰是山題詩贈別
　　雲埋隂壑雪凝峯半壁天台巳萬重人度碧溪疑輟棹僧歸蒼嶺似聞鐘暖眠鸂鶒晴灘〈一作天〉草髙掛獼猴暮澗松曾約共〈一作舊〉逰今獨去赤城西面〈一作香爐山下〉水溶溶
　　送張尊師歸洞庭
　　能琴道士洞庭西風滿歸帆路不迷對〈一作野〉岸水花霜後淺傍簷山果雨來低杉松近晩移茶竈〈一作花崦〉巖谷初寒葢藥畦他日相思兩〈一作一〉行字無〈一作誰〉人知處武陵溪
　　移攝太守寄前李明府
　　病移〈一作多〉嵒邑稱閒身何〈一作幾〉處風光貫酒頻溪栁遶門彭澤令野花連洞武陵人嬌歌自駐壺中景〈一作日〉豔舞長留海上春早晩髙臺更同醉綠蘿如帳草如茵









　　御定全唐詩巻五百三十三
　　欽定四庫全書
　　御定全唐詩巻五百三十四
　　許渾
　　再〈一作重〉遊姑蘇玉芝觀
　　髙梧一葉下秋初迢遰重廊舊〈一作來説〉寄居月過碧窗今夜酒雨昬〈一作淋〉紅壁去年書玉池露冷芙蓉淺瓊樹風髙〈一作金井煙分〉薜荔疎明日掛〈一作揚〉帆〈一作從此扁舟〉更東去仙翁應笑為〈一作憶〉鱸魚
　　夜歸驛樓
　　水晩雲秋山不窮自疑身在畫屏中孤舟移棹一江月髙閣捲簾千樹風窗下覆棋殘局在橘邉沽酒半壜空早炊香稻待鱸鱠南渚未明尋釣翁
　　題靈山寺行堅師院
　　西巖一逕不通樵八十持杯未覺遙龍在〈一作臥〉石潭聞夜雨鴈移沙渚見秋潮經函露濕文多〈一作皆〉暗香印風吹字半〈一作欲〉銷應笑東歸又南去〈一作南來又東去〉越山無路水迢迢
　　湖州韋長史山居〈即皎然舊宅〉
　　一官唯買晝公堂但得身閒日自長琴曲少聲重勘譜藥丸多忌〈一作忘〉更尋方溪浮箬葉添醅〈一作杯〉緑泉遶松根助茗香明日鱖魚何處釣門前春水似滄浪
　　贈李伊闕〈並序〉
　　前伊闕李師晦侍御辭秩歸山過余所止醉圖一室於屋壁亦招隱之㫖也因而有贈焉
　　桐履如飛不可尋一壺雙笈嶧陽琴舟橫野渡寒風急門掩荒山夜雪深貧笑白駒無去意病慙黃鵠有歸心雲間二室勞君畫水墨蒼蒼半壁隂
　　重遊練湖懐舊〈並序〉
　　余嘗與故宋補闕次都秋夕遊永泰寺後湖亭〈一作游練湖亭〉今復登賞愴然有感因賦是詩
　　西風𣺌𣺌月連天同醉蘭舟未十年鵩鳥賦成人巳沒嘉魚詩在世空傳榮枯盡寄浮雲外哀樂猶驚逝水前日暮長隄更囘首一聲鄰笛舊山川〈一作蟬續一聲蟬〉
　　乗月棹舟送大歴寺靈聰上人不及
　　萬峰秋盡百泉清舊鎖禪扉在赤城楓浦客來煙未散竹窗僧去月猶明杯浮野渡魚龍逺錫響空山虎豹驚一字不留何足訝白雲無路水無情
　　汴河亭
　　廣陵花盛帝東㳺先劈崑崙〈一作光碧黃河〉一𣲖流百二禁兵辭象闕三千宮女下龍舟凝雲鼔震星辰動拂浪旗〈一作旌〉開日月浮四海義師歸有道迷樓還似〈一作何異〉景陽樓
　　村舍〈一作居〉二首
　　自翦青莎織雨衣南峰〈一作村南〉煙火是柴扉萊〈一作糟一作山〉妻早報〈一作起〉蒸藜熟童子遙迎〈一作知〉種豆歸魚下碧潭當鏡躍鳥還青嶂拂屏飛花時未免人來往欲買嚴光舊釣磯
　　尚平多累〈一作慮〉自歸〈一作休〉難一日身閒〈一作深居〉一日安山逕曉〈一作有〉雲収獵網水門〈一作庭〉涼〈一作無〉月掛魚竿花間酒氣春風暖〈一作逺〉竹裏棋聲暮〈一作夜〉雨寒三頃水〈一作湖〉田秋更熟北窗誰拂舊塵冠
　　鄭秀才東歸憑逹家書
　　欲寄家書少客〈一作客未〉過閉門心逺洞庭波兩巖〈一作四鄰〉花落夜〈一作清〉風急一逕草〈一作葦〉荒春〈一作秋〉雨多愁泛楚江吟浩渺憶歸吳岫夢嵯峨貧居不問應知處溪上閑船〈一作扁舟〉繫薜蘿
　　傷故湖州李郎中
　　政成身沒共興衰〈一作哀〉鄉路兵戈旅櫬廻城上暮雲凝鼔角海邊春草閉池臺經年未𦵏家〈一作佳〉人散昨夜因〈一作同〉齋故吏來南北相逢皆掩泣〈一作欲過洞庭還倚棹〉白蘋洲暖〈一作上〉百〈一作一〉花開
　　和友人送僧歸桂州靈巖寺〈與和浙西從事劉三復送僧南歸前四句同〉
　　楚客送僧歸桂陽海門帆勢極瀟湘碧雲千里暮愁合白雪一聲春思長栁絮擁堤添衲軟松花浮水注瓶香南京〈一作宗〉長老幾年別聞道半巖多影堂〈一作彩光〉
　　淮隂阻風寄呈楚州韋中丞
　　垂釣京〈一作荊〉江欲白頭江魚堪釣卻西㳺劉伶臺下稻花晚韓信廟前楓葉秋淮月未明先倚檻海雲初起更維舟河橋有酒無人醉獨上髙城望庾樓
　　途經敷水
　　修蛾顰翠倚柔桑遙謝春風白面郎五夜有情隨暮雨百年無節待秋霜重尋繡帶朱藤合更認羅帬碧草長何處野花何處水下峰流出一渠香
　　和人賀楊僕射致政〈並序〉
　　祠部楊員外以僕射楊公拜官致仕舊府賔僚友門生合燕申賀飲後書事因和呈
　　蓮府〈一作龍闕〉公卿拜後塵手持優詔掛〈一作促〉朱輪從軍幕下三千客聞禮庭中七十人錦〈一作飾〉帳麗詞推北巷畫堂清樂掩南鄰豈同王謝山隂會空敘流杯醉〈一作向〉暮春
　　題四皓廟
　　桂香松暖廟門開獨㵼椒漿奠一杯秦法欲〈一作未〉興鴻已去漢儲將廢鳳還來紫芝翳翳多青草白石蒼蒼半緑苔山下驛塵南竄路不知冠葢幾人回
　　鶴林寺中秋夜翫月〈一作八月十五夜宿鶴林寺翫月〉
　　待月東林月正圓廣庭無樹草無煙中秋雲盡〈一作浄〉出滄海半夜露寒當碧天輪彩〈一作影〉漸移金殿外鏡光猶掛玉樓前莫辭逹曙殷勤望一墮西巖又隔年
　　南海府罷歸京口經大庾嶺贈張明府
　　樓船旌斾極天涯一劒從軍兩鬢華回日眼〈一作月〉明河畔草〈一作栁〉去時腸斷嶺頭花陶詩盡寫行過縣張賦初成臥到家官滿知君有歸處姑蘇臺上〈一作吳王宮殿〉舊煙霞
　　題衛將軍廟〈並序〉
　　將軍名逖陽羨人少習詩書學弓劍有武畧二十七游並汾間遇神堯皇帝始建義旗逖以勇藝進備行列洎擒竇建徳逖時挾鎗劍前突後翼太宗顧而竒之天下既定録其功拜將軍宿衛以母老且病乞歸侍殘年辭㫖哀激詔許之既而以孝敬睦閨門以然信居鄉里及卒邑人懷其賢廟於荊溪之湄以平生弓甲懸東西廡下歳時祠祭頗福其土焉文士王敖撰碑辭實詳備惜乎國史闕書其人因題是詩於廟壁
　　武牢關下䕶龍旗挾槊〈一作㦸〉彎弓〈一作弧〉馬上飛漢業未興王霸在秦軍纔散魯連歸墳穿大澤埋金劍廟枕長溪掛鐵衣欲奠〈一作弔〉忠魂何處問葦花楓葉雨霏霏
　　訪別韋隱居不值〈並序〉
　　余行至雙巖溪訪韋〈一作元〉隱居已榜舟詣開元寺水閣見送棹回巳晩因題是詩留別
　　犬吠雙巖碧樹間主人朝出半開闗湯師閣上留詩別杜叟橋邊載酒還櫟塢炭煙晴過嶺蓼村漁火〈一作父〉夜移灣故鄉蕪沒兵戈後憑向漢南買一山
　　送前東陽於明府由鄂渚歸故林
　　結束征車換黑貂灞西風雨正瀟瀟茂陵久病書千巻彭澤初〈一作先〉歸酒一瓢帆背〈一作帶〉夕陽湓水闊棹經滄海〈一作秋月〉甑山遙殷勤為謝南溪客〈一作侶〉白首螢窗未〈一作蓽門誰〉見招
　　聽歌鷓鴣辭〈並序〉
　　余過陜州夜讌將罷妓人善歌鷓鴣者詞調清怨往往在耳因題是詩
　　南國多情多豔詞鷓鴣清怨遶梁飛甘棠城上客先醉苦竹嶺頭人未歸響轉碧霄雲駐影曲終清漏月沉暉山行水宿不知逺猶夢玉釵金縷衣
　　寄題華嚴韋秀才院
　　三面樓臺百丈峰西巗髙枕樹重重晴〈一作今〉攀翠竹〈一作葉〉題詩滑秋摘黃花釀酒濃山殿日斜喧鳥雀石潭波動〈一作靜〉戱魚龍今來故國遙相憶月照千山半夜鐘
　　戲代李協律松江有贈
　　蜀客操琴吳女歌明珠十斛是天河霜凝薜荔怯秋樹露滴芙蓉愁晩波蘭浦逺鄉應解珮栁堤殘月未鳴珂西樓沉醉不知散潮落洞庭洲渚多
　　送黃隱居歸南海
　　瘴霧南邊久寄家海中來往信流槎林藏𦦻𦦻〈音弗〉多殘筍樹遇猩猩少落花深洞有雲龍蛻骨半巗無草象生牙知君愛宿層峰頂坐到三更見日華
　　朝臺送客有懷
　　趙陀西拜巳登壇馬援南征土宇寛越國舊無唐印綬蠻鄉今有漢衣冠江雲帝日秋偏〈一作應〉熱海雨隨風夏亦寒嶺北歸人莫回首蓼花楓葉萬重灘
　　自楞伽寺晨起汎舟道中有懷
　　碧樹蒼蒼茂苑東佳期迢遰路何窮一聲山鳥曙雲外萬㸃水螢秋草中門掩竹齋㣲有月棹移蘭渚淡無風欲知此路堪惆悵菱葉蓼花連故宮
　　十二月拜起居表回
　　一章西奏拜仙曹回馬〈一作首〉天津北望勞寒水欲春冰彩薄曉山初霽雪峰髙樓形向日攢飛鳳宮勢凌波壓抃〈一作斷〉鼇空鎖煙霞絶巡幸周人誰識鬱金袍
　　觀章中丞夜按歌舞
　　夜按雙娃禁曲新東西簫鼓接雲〈一作華〉津舞衫未換紅鉛濕歌扇初移翠黛顰彩檻燭煙光吐日畫屏香霧暖如〈一作凝〉春西樓月在襄王醉十二山髙不見人
　　重逰飛泉觀題故梁道士宿龍池
　　西巖泉落水容寛靈物蜿蜒黑處蟠松葉正秋琴韻響菱花初曉〈一作吐〉鏡光寒雲開星月〈一作宿〉浮山殿雨過風雷遶石壇仙客不歸龍亦去稻花長滿此池乾
　　下第貽友人
　　身在關西家洞庭夜寒歌苦燭〈一作孤燭夜〉熒熒人心髙下月中桂客思往來波上萍馬氏識君睂最白阮公留我眼長青花前失意共寥落莫遣東風吹酒醒
　　晚登龍門驛樓
　　魚龍多處鑿門開萬古人知夏禹材青嶂逺分從地斷洪流髙瀉自天來風雲有路皆燒尾波浪無程盡曝腮心感膺門身過此晩山秋樹獨徘徊
　　題故李秀才居〈一作傷李秀才〉
　　曾醉笙歌日正遲醉中相送易前期橘花滿地人亡後菰葉連天鴈〈一作客〉過時琴倚舊窗塵〈一作雲〉漠漠劍埋〈一作〉新塜草離離河橋〈一作陽〉酒熟平生事更向東流奠一巵
　　韶州韶陽樓夜讌〈一作韶州驛樓〉
　　待月西〈一作江〉樓捲翠羅玉杯瑤瑟近星河簾前碧樹窮秋宻𥦗外青山薄暮多鸜鵒未知狂客醉〈一作舞〉鷓鴣先讓美人歌使君莫〈一作不〉惜通宵飲〈一作醉〉刀筆初從馬伏波
　　聞韶州李相公移拜郴州因寄
　　詔移丞相木蘭舟桂水潺湲嶺北流青漢夢歸雙闕曙白雲吟過五湖秋恩迴玉扆人先喜道在金縢世不憂聞説公卿盡南望甘棠花暖鳳池頭
　　逰江令舊宅
　　身沒南朝宅巳荒邑人猶賞舊風光芹根生葉石池淺桐樹落花金〈一作春〉井香帶暖山蜂巢畫閣欲隂溪燕集書堂閒愁此地更西望〈一作回首〉潮浸臺城春草長
　　灞上逢元九處士東歸
　　瘦馬頻嘶灞水寒灞南髙處望長安何人更結王生韤此客虛〈一作空〉彈貢氏〈一作禹〉冠江上蟹螯沙𣺌渺塢中蝸殻雪漫漫舊交已變〈一作盡〉新知少卻伴漁郎〈一作師〉把釣竿
　　別張秀才
　　余與張秀才同出闗至陜府余取南道止〈一作至〉洛下張由北路抵江東因幕中醼餞遂賦詩以別
　　不知何計寫離憂萬里山川半舊逰風捲暮沙和雪起日融春水帶冰流凌晨客淚分東郭竟夕鄉心共北樓青桂一枝年少〈一作少年〉事莫因鱸鱠涉窮秋
　　別表兄軍倅〈並序〉
　　余祇命南海至廬陵逢表兄軍倅奉使淮海別後卻寄是詩
　　盧橘花香拂釣磯佳人猶舞越羅衣三洲水淺魚來少五嶺山髙鴈到稀客路晩依紅樹宿鄉闗朝〈一作晴一作暗〉望白雲歸父親不念征南吏〈一作吏一作客〉昨〈一作一〉夜風帆去似飛
　　題蘇州虎邱寺僧院
　　暫引寒泉灌逺塵此生多是異鄉人荊溪夜雨花開〈一作飛〉疾吳苑秋風月滿頻萬里髙低門〈一作雲〉外路百年榮辱夢中身世間誰似西林客一臥煙霞四十春
　　酬郭少府先奉使巡澇見寄兼呈裴明府〈一作奉酬郭二十三先輩奉使延勞見寄兼呈長官之什〉
　　載書攜榼〈一作酒〉別池龍〈一作籠〉十幅〈一作副〉輕帆處處通謝朓宅荒〈一作深〉山翠裏王敦城古月明中江村夜漲浮天水澤國秋生動地風飽食鱠〈一作鱸〉魚榜歸〈一作歸榜〉檝待君琴酒醉陶公
　　出永通門經李氏莊
　　飛軒危檻百花堂朝讌歌聲暮已荒中散獄成琴自怨歩兵廚廢酒猶香風池宿鳥喧朱閣雨砌秋螢拂畫梁力保山河家又慶秖應中令敵汾陽













　　御定全唐詩卷五百三十四
　　欽定四庫全書
　　御定全唐詩巻五百三十五
　　許渾
　　漢水傷稼〈並序〉
　　此郡雖自夏無雨江邊多穡〈一作稼〉油然可觀秋八月天清日朗漢水泛濫〈一作溢〉人實為災軫念疲羸因賦四韻
　　西北樓開四望通殘霞成綺月懸弓江村夜漲浮天水澤國秋生動地風髙下綠苖千頃盡新陳紅粟萬厫〈一作箱〉空才㣲分薄憂何益卻欲回心學釣翁
　　送王總下第歸丹陽
　　秦樓心斷楚江湄〈一作秦樓西望楚天涯〉繫馬春〈一作秋〉風酒一巵汴水月明東下疾練塘花發北來〈一作歸〉遲青蕪定沒〈一作山虛戀〉安貧處〈一作計〉黃葉〈一作白髪〉應催獻賦詩〈一作期一作時〉憑〈一作為〉寄家書為〈一作問〉回報〈一作報消息〉舊鄉〈一作居〉還有故人知
　　南陽道中
　　月斜孤館傍村行野店髙低帶古城籬上暁花齋後落井邉秋葉社前生飢烏索哺隨雛叫乳牸慵歸望犢鳴荒草連天風動〈一作隨〉地不知誰學武侯耕
　　破北虜太和公主歸宮闕
　　毳幕承〈一作乗〉秋極斷蓬飄颻一劍黒山空匈奴北走荒秦壘貴主西還盛漢宮定是廟謨傾種落必知邉冦畏驍雄恩霑殘類從歸去莫使〈一作遣〉華人雜犬戎
　　李定言自殿院銜命歸闕拜員外郎遷右史因寄
　　白筆南征變二毛越山愁瘴海驚濤才歸龍尾含雞舌更立螭頭運〈一作吮〉兔毫閶闔欲開宮漏盡冕旒初坐御香〈一作書〉髙吳中〈一作金吾〉舊侶〈一作友〉君先貴曽憶王祥與佩刀
　　早秋韶陽夜雨
　　宋玉含悽夢亦驚芙蓉山響一猨聲隂雲迎〈一作疑〉雨枕先潤夜電引雷窗暫明暗惜水花飄廣檻逺愁風葉下髙城西歸萬里未千里應到故園春草生
　　將為南行陪尚書崔公宴海榴堂
　　朝讌華堂暮未休幾人偏得謝公留風傳鼓角霜侵㦸雲捲笙歌月上樓賔舘盡開徐穉〈一作孺〉榻客帆空戀〈一作望〉李膺舟謾誇書劍無知己〈一作歸處〉水逺山長〈一作遙〉步步愁
　　贈王山人
　　貰酒攜琴訪我頻始知城市〈一作郭〉有閒人君臣藥在寜憂病子母錢成豈患貧年長〈一作老〉每勞推甲子夜寒初共守庚申近來聞説燒丹處玉洞桃花萬樹春宣城崔大夫召聮句偶疾不獲赴因獻
　　心慕知音命自拘畫堂聞欲試吹竽茂陵罷酒慙中聖漳浦題詩怯大巫鬐鬛幾年傷在藻羽毛終日羨棲梧還愁旅棹空歸去楓葉荷花釣五湖
　　贈郭處士
　　道傍年少莫矜誇心在重霄鬢未華楊子可曾過北里魯人何必敬東家寒雲曉散千峰雪暖雨晴開一逕花且賣湖田釀春酒與君書劍是生涯
　　正元〈一作元日一作元正〉
　　髙揭雞竿闢帝閽祥風㣲暖瑞雲屯千官共削姦臣跡萬國初銜聖主恩宮殿雪華齊紫閣關河春色到青門華夷一軌人方泰莫學論兵談至尊
　　登尉佗樓
　　劉項持兵鹿未窮自來黃屋島夷中南來作尉任囂力北向稱臣陸賈功簫鼓尚陳〈一作存〉今世廟旌旗猶鎮〈一作鎖〉昔時宮越人未必知虞舜一奏薰萬古風
　　韶州驛樓宴罷
　　簷外千帆背夕陽歸心杳杳鬢蒼蒼嶺猿羣宿夜山靜沙鳥獨飛秋水涼露墮桂花棋局濕風吹荷葉酒瓶香主人不醉下樓去月在南軒更漏長
　　和淮南王相公與賔僚同㳺𤓰洲別業題舊書齋
　　碧油紅斾想青衿積雪窗前盡日吟巢鶴去時雲樹老臥雲歸處石潭深道傍苦李猶垂實盛外甘棠巳布隂賔御莫辭巖下醉武丁髙枕待為霖
　　送盧先輩自衡岳赴〈一作歸〉復州嘉禮二首
　　名振金閨步玉京暫留滄海見髙情衆花盡〈一作盛〉處松千尺羣鳥喧時鶴一聲朱閣簟涼疎雨過碧溪船動早潮生離心不異兩江水直送征〈一作歸〉帆萬里行
　　湘南詩客海中行鵬翅垂雲不自矜秋水靜磨金鏡土夜風寒結玉壺氷萬重嶺嶠辭衡岳千里山陂問竟陵醉倚西樓人巳逺栁溪無浪月澄澄
　　哭楊攀處士
　　先生愛道樂清貧白髪終為不仕身嵇阮沒來無酒客應劉亡後少詩人山前月照荒墳曉溪上花開舊宅春昨夜回舟更惆悵至今鐘磬滿南鄰
　　宿松江驛卻寄蘇州一二同志〈一作宿望亭驛寄蘇州同逰〉
　　𠉀館人稀夜自〈一作更〉長姑蘇臺〈一作城〉逺樹蒼蒼江湖潮〈一作水〉落髙樓迥河漢秋歸廣簟〈一作殿〉涼月轉碧梧移鵲影露低紅葉〈一作草〉濕螢光西園詩侶應多思〈一作思應無限〉莫醉笙歌掩畫堂
　　盧山人自巴蜀由湘潭歸茅山因贈
　　太乙靈方鍊紫荷紫荷飛盡髪皤皤猿啼巫峽曉雲薄雁宿洞庭秋月多導引豈如桃葉舞步虛寜比竹枝歌華陽舊隱莫歸去水沒芝田生緑莎
　　潁州從事西湖亭讌餞
　　西湖清讌不知回一曲離歌酒一杯城帶夕陽聞鼓角寺臨秋水見樓臺蘭堂客散〈一作醉〉蟬猶噪桂檝人稀鳥自來獨想征車過〈一作帆過〉鞏洛此中霜菊遶潭〈一作正花〉開
　　𤓰州留別李詡
　　泣玉三年一見君白衣顦顇更離羣栁〈一作楊〉堤惜別春潮落〈一作晩〉花榭留歡夜漏分孤館宿時風帶雨逺帆歸處水連雲悲歌曲盡莫重奏心遶闗河不忍聞
　　余謝病東歸王秀才見寄今潘秀才南櫂奉酬
　　酷似牢之玉不如落星山下白雲居春耕旋搆〈一作遘〉金門客〈一作䇿〉夜學兼修玉府書風埽碧雲〈一作天〉迎鷙鳥水還滄海養嘉魚莫將年少輕時節王氏家風在石渠
　　獻韶陽相國崔公
　　一簣為功極九層康莊猶自劍〈一作獨〉稜稜舟回北渚經年泊門接東山盡日登萬國已聞傳玉璽百官猶望唘金縢賢臣會致唐虞世獨倚江樓笑范增
　　郡齋夜坐寄舊卿二姪
　　千官奉職袞龍垂旅臥淮陽鬢日〈一作巳〉衰三月已乖棠樹政二年空負竹林期樓侵白浪風來逺城抱丹巖日到遲長欲掛帆君莫笑越禽花晚夢南枝
　　病間寄郡中文士
　　盧橘含花處處香老人依舊臥清漳心同客舍驚秋早跡似僧齋厭夜長風捲翠簾琴自響露凝朱閤簟先涼明朝欲醉文中彥猶覺吟聲帶越鄉
　　賀少師相公致政〈並序〉
　　少師相公未及懸車之年二表乞罷將相徴於近代更無比肩余受恩門館竊抒長句寄獻
　　六十懸車自古稀我公年少獨忘機門臨二室留侯隱櫂倚三川越相歸不擬優㳺同陸賈巳回清白遺胡威龍城鳳沼棠隂在只恐歸〈一作𡨋〉鴻更北飛
　　題崔處士山居
　　坐窮今古掩書堂一頃湖田一半荒荊樹有花兄弟樂橘林無實子孫忙龍歸曉洞雲猶濕麝過春山草自香向夜欲歸心萬里故園松月更蒼蒼
　　疾〈一作病〉後與郡中羣公讌李秀才
　　強留住客讌王孫巖上餘花落酒樽書院欲開蟲〈一作塵〉網戶訟庭猶掩雀羅門耳虛盡日疑琴癖眼暗經秋覺鏡昏莫引劉安倚西檻夜來紅葉下江村
　　晨起白雲樓寄龍興江凖上人兼呈竇秀才〈秀才一自竟陵來〉
　　茲樓今是望鄉臺鄉信全稀曉鴈哀山翠萬重當檻出水華千里抱城來東巖月在僧初定〈一作起〉南浦花殘客cq=404未〈一作巳〉回欲弔靈均能賦〈一作去〉否秋風還有木蘭開
　　讌餞李員外〈並序〉
　　李羣之員外從事荊南尚書楊公詔徴赴門俄為淮南相國杜公辟命自漢上舟行至此郡於雲樓醼罷解纜阻風卻回因贈
　　病守江城眼暫開昔年吳越共銜杯膺舟出鎮虛陳榻鄭履還京下隗臺雲葉漸低朱閣掩浪花初起畫檣回心期解印同君醉九曲池西望月來
　　詶錢汝州
　　汝州錢中丞以渾赴郢城〈一作幾〉寄佳什思憐過等寵飾逾深雖吟詠忘疲實楷模不及輙率荒淺依韻獻詶
　　白雪多隨溪水流謾勞旌斾晚悠悠笙歌暗冩終年恨臺榭潛消盡日憂鳥散落花人自醉馬嘶芳草客先愁怪來雅韻清無敵三十六峰當庾樓
　　將歸姑蘇〈一作姑孰〉南樓餞送李明府〈一作南樓送餞李明府歸姑蘇〉
　　無處登臨〈一作樓〉不繫情一憑〈一作瓶〉春酒醉髙城暫移羅綺見山色纔駐管聞水聲花落西亭添別恨〈一作夢〉栁隂南浦促歸程前期迢遰今宵短更倚朱闌待月明
　　和浙西從事劉三復送僧南歸
　　楚客送僧歸故鄉海門帆勢極瀟湘碧雲千里暮愁合白雪一聲春思長滿〈一作開〉院草花平講席〈一作石〉繞龕藤葉葢禪牀憐師不得隨師去巳戴儒冠事素王
　　送上元王明府赴任〈一作送友人浙西任宰〉
　　莫言名重懶驅雞六代江山碧海西日照蒹葭明楚塞晚分楊栁見隋堤荒城樹暗沈書浦舊宅花連罨畫溪官滿定知〈一作應〉歸未得九重霄漢有丹梯
　　送沈卓少府任江都〈一作趙嘏詩〉
　　煬帝都城春水邊笙歌夜上木蘭船三千宮女自〈一作日〉塗地十萬人家有洞天豔豔花枝官舍晚重重雲影寺牆連少年作尉須兢〈一作矜〉慎莫向樓前墜〈一作墮〉馬鞭
　　酬邢杜二員外〈並序〉
　　新安邢員外懷洛下舊逰〈一作居〉新定杜員外思闗中故里各蒙緘示因寄一詩以酬
　　雪帶東風洗畫屏客星懸處聚文星未歸嵩嶺暮雲碧久別杜陵春草青熊軾並驅因〈一作同〉雀噪隼旟齊駐是鴻𡨋豈知京洛舊親友夢繞〈一斷〉作潺湲江上亭
　　經故丁補闕郊居
　　死酧知已道終全波暖孤〈一作狐〉氷且自堅鵩上承塵纔一〈一作幾〉日鶴歸華表巳千年風吹藥蔓迷樵徑雨〈一作水〉暗蘆花失釣船四尺孤墳何處是闔閭城外草連天陪宣城大夫崔公泛後池兼北樓讌二首
　　陪汎芳池醉北樓水花繁豔照膺舟亭臺隂合樹初晝絃管韻髙山欲秋皆賀虢巖終選傅自傷燕谷未逢鄒昔時恩遇今能否一尉滄洲已白頭
　　江上西來共鳥飛翦荷浮汎似輕肥王珣作簿公曾喜劉表為邦客盡依雲外軒窗通草景風前簫鼓送殘〈一作斜〉暉宛陵行樂金陵住遙對家山未憶歸
　　留別趙端公〈並序〉
　　余行次鍾陵府中諸公宴餞趙端公曉赴郡齋一約余來且整櫂因留別
　　海門征櫂赴〈一作越〉龍龍暫寄華筵倒玉缸簫鼓散時逢夜雨綺羅分處下秋江孤帆巳過滕王閣髙榻留眠謝守窗卻願煙波阻風雪待君同拜碧油幢
　　寄楊陵處士〈一作寄昭亭楊處士一作寄陵陽元處士〉
　　舊隱青山紫桂隂一書迢遰寄歸心謝公樓上晚花盛〈一作發〉揚子宅前春草深吳岫雨來溪鳥浴楚江雲暗嶺猿吟野人寧憶滄洲畔〈一作伴〉會待吹噓〈一作竽〉定至音與張道士同訪李隱居不遇〈一作與張處士同題李隱居林亭〉
　　千巖萬壑獨攜琴知在陵〈一作龍〉陽不可尋去轍巳平秋草遍空〈一作寒〉齋長掩暮雲深霜寒〈一作肥〉橡栗留〈一作霜嚴枳橘供〉山䑕月冷菰蒲散〈一作泛〉水禽唯有西隣〈一作林〉張仲蔚坐來同愴別離心
　　聞州中有讌寄崔大夫兼簡邢羣評事
　　簫管〈一作鼓〉筵間列翠娥玉杯金液耀金波池邊雨過飄帷幕海上風來動綺羅顔子巷深青草遍庾君樓迥碧山多甘心不及同年友臥聽行雲一曲歌
　　寄殷堯藩先輩〈一作秀才〉
　　十〈一作幾〉載功名〈一作聞君一作聞名〉翰墨林為從知己信浮〈一作沈〉沈青山有雪諳松性碧落無雲稱鶴心帶月獨歸蕭寺逺翫花頻醉庾樓深思君一見如瓊樹空把新詩盡日吟
　　贈河東虞押衙二首〈虞元長者永興公之後工書屬文近從軍河中奉使宣歙因贈〉
　　長劍髙歌換素衣君恩未報不言歸舊精〈一作工〉鳥篆諳書體新授龍韜識戰機萬里往來征馬瘦十年離別故人稀生平志氣何人見空上西樓望落暉
　　吳門風水各〈一作落〉萍流月滿花開懶獨㳺萬里山川分曉夢四鄰歌管送春愁昔年顧我長青眼今日逢君盡白頭莫向樽前更惆悵古來投筆盡〈一作總〉封侯
　　陵陽春日〈一作移攝太守〉寄汝洛舊㳺
　　百年身世似飄蓬澤國移家疊嶂中萬里綠〈一作頃碧〉波魚戀釣九重青漢鶴愁籠西池水冷春巖雪南浦〈一作陌〉花香曉〈一作晚〉樹風縱倒〈一作有一作酌〉芳尊心不醉故人多〈一作今〉在洛城東
　　酬杜補闕初春雨中舟次橫江喜裴郎中相迎見寄
　　江館維舟為庾公暖波㣲淥〈一作漾一作漲〉雨濛濛江橋〈一作檣〉迤邐春巖下朱斾聮翩曉樹中栁滴圓波生細浪梅含香豔吐輕風郢歌莫問青山吏〈一作客〉魚在深池〈一作潭〉鳥在籠
　　送張厚淛東謁丁常侍〈一作送張厚淛東修謁〉
　　涼露清蟬栁陌空故人遙指浙江東青山有雪松當澗碧落無雲鶴出籠齊唱離歌愁晚月獨看征棹怨秋風定知洛下聲名士〈一作上〉共説膺門得孔融
　　酬副使鄭端公見寄
　　一日髙名遍九州𤣥珠仍向道中求郢中白雪慙新唱堂上青山憶舊㳺〈端公頃在當塗縣青山別墅肄業余嘗守邑因沐見知也〉笙磬有文終易別珠璣無價竟難酬栁營迢遰江風〈一作風江〉濶夜夜孤吟月下樓
　　酬綿州於中丞使君見寄
　　故人書信越襃斜新意雖多舊約賖皆就一麾先去國共謀三逕未還家荊巫夜隔巴西月鄢郢春連漢上花半月離居猶悵望可堪垂白各天涯







　　御定全唐詩巻五百三十五
<集部,總集類,御定全唐詩>
　　欽定四庫全書
　　御定全唐詩巻五百三十六
　　許渾
　　春早郡樓書事寄呈府中群公
　　兩鬢垂絲髪半霜石城孤夢繞襄陽鴛鴻幕裏蓮披檻虎豹營中栁拂牆畫舸欲行春水急翠簾初捲暮山長峴亭風起花千片流入南湖盡日香
　　元處士自洛歸宛陵山居見示詹事相公餞行之什因贈
　　紫霄峰下絶編舊隱相如結韈前〈元君舊隱廬山學易常為相國師服〉月落尚留東閣醉風髙還憶北窗眠江城夜別瀟瀟雨山檻晴歸漠漠煙一頃豆花三頃竹想應〈一作因〉拋卻釣魚船
　　送元晝上人歸蘇州兼寄張厚二首
　　自卜閒居荊水頭〈一作幽〉感時相〈一作傷〉別思悠悠一樽酒盡青山暮千〈一作萬〉里書回碧樹秋深巷久貧知〈一作長〉寂
　　寞小詩多病尚〈一作也〉風流畫公此去應相問為説沾巾〈一作衣〉憶舊㳺
　　三〈一作二〉年無事客吳鄉南陌〈一作宅〉春園〈一作深〉碧草長共醉八門回畫舸獨還三徑掩書堂前山雨過池塘滿小院秋歸枕簟涼經歳別離心自〈一作盡〉苦何堪黃〈一作紅〉葉落〈一作下〉清漳
　　送陸拾遺東歸
　　獨振儒風〈一作負才名〉遇盛時紫泥初降〈一作出〉世人知文〈一作封〉章報主非無意書劒還家素有期秋寺臥雲移棹晩暮江〈一作天〉乘月落帆遲東歸自是縁清興莫比商山詠紫芝湖〈一作湘〉南徐明府余之南鄰久不還家因題林館〈一作同孫盧二仙侶㳺樊明府林亭一作南鄰樊明府久不還家因題林亭〉
　　湘南官罷〈一作滿〉不歸來髙閣今年掩綠苔魚溢池塘秋雨過鳥還洲島暮潮〈一作雲〉回階前石隱棋終局窗外山寒〈一作髙〉酒滿杯借問先生獨〈一作在〉何處一籬疎菊又花開
　　酬和杜侍御〈並序〉
　　河中杜侍御祇命本府自鍾陵舟抵漢上道出茲郡以某專使迎接先蒙雅什見貽竊慕清才輙酬和
　　花時曾省杜陵㳺聞下書帷不舉頭因過石城先訪戴欲朝金闕暫依劉征帆夜轉鸕鷀穴〈一作嶠〉騁騎春辭鸛雀樓正把新詩望南浦棹歌應是木蘭舟
　　酬河中杜侍御重寄
　　五色如絲下碧空片帆還遶楚王宮文章已變南山霧羽翼應搏北海風春雪預呈霜簡白曉霞先染繡衣紅十千沽酒留君醉莫道歸心似轉蓬
　　寄獻三川守劉公〈並序〉
　　余奉陪三川守劉公讌言嘗蒙詢訪行止因話一麾之任冀成三逕之謀特蒙俯鑒丹誠尋計慰薦屬移履道臥疾彌旬輙抒二章寄獻
　　三川歌頌徹咸秦十二樓前侍從臣休閉玉籠留鸑鷟早開金埒縱麒麟花深穉榻迎何客月在膺舟醉幾人自笑〈一作歎〉東風過寒食茂陵寥落未知春
　　半年三度轉蓬居錦帳心闌羨隼旟老去自驚秦塞鴈病來先憶楚江魚長聞季氏千金諾更望劉公一紙書春雪未晴春酒貴莫敎愁殺馬相如
　　送叚覺之西蜀結婚〈一作送叚覺之西川過婚禮後歸覲〉
　　詞賦名髙身不閒綵衣如錦度函闗鏡中鸞影〈一作月冷〉胡威去劍外花歸〈一作飛〉衛玠還秋浪逺侵黃鶴嶺暮雲遙斷碧雞山時人若〈一作此時人〉問西逰客心在重霄鬢欲斑
　　長慶寺遇常州阮秀才
　　髙閣晴軒對一峰毗陵書客此相逢晚收紅葉題詩遍秋待黃花釀酒濃山館日斜喧鳥雀石潭波動戲魚龍上方有路應知處疎磬寒蟬樹幾重
　　贈閑師〈一作送令閑上人〉
　　近日髙僧更有誰宛陵山下遇閑師東林共許三乘學南國爭傳五字詩初到庾樓紅葉墜夜投蕭寺碧雲隨秋江莫惜題佳句正是磷磷見底時
　　東逰留別李叢秀才
　　煩君沽酒強登樓罷唱離歌説逺逰文字豈勞諸子重風塵多幸〈一作重〉故人憂數〈一作一〉程山路長侵夜〈一作驛〉千里家書動隔秋起憑欄干各垂淚又驅羸馬向東州
　　竹林寺別友人〈一作與徳𤣥別一作李𤣥〉
　　騷人吟罷起鄉愁暗覺年華〈一作光〉似水流花滿謝〈一作楚〉城傷共〈一作逺〉別蟬鳴蕭寺喜同逰前山月〈一作日〉落杉松晚〈一作曉〉深夜風清枕簟秋明日分襟又何處江南江北路悠悠
　　送處士武君歸章洪山居〈一作送武全通處士歸隱洪山〉
　　形影無羣消息沈登聞〈一作門〉三擊〈一作繫〉血沾襟皇綱一日開寃氣青史千年重壯心卻〈一作知〉望烏臺春樹老獨歸蝸舍暮雲深他時縱有徴書至雪滿空山不可尋
　　題義女亭
　　身沒蘭閨道日明郭南尋得舊池亭詩人愁立暮山碧賈客怨離秋草青四望〈一作座〉月沈疑掩鏡兩簷花動認〈一作誤〉收屏至今鄉里風猶在借問誰傳義女銘
　　吳門送振武李從事
　　晚促離筵醉玉缸伊州一曲淚雙雙欲〈一作若〉攜刀筆從新幕更宿煙霞別舊窗胡馬近秋侵紫塞吳帆乘月下清江嫖姚若許傳書檄坐築〈一作奪〉三城看受降
　　郊居春日有懷府中諸公並柬王兵曹
　　欲學漁翁釣艇新濯纓猶惜九衢塵花前更謝依劉客雪後空懷訪戴人僧舍覆碁消白日市樓賖酒過青春一山桃杏〈一作李〉同時發誰似東風不厭貧
　　同韋少尹傷故衛尉李少卿
　　客醉更長樂未窮似知身世一宵空香街〈一作車〉寶馬嘶殘月暖閣佳人哭曉風未捲繡筵朱閣上已開塵席畫屏〈一作堂〉中何須更賦山陽笛寒月沈西水向東
　　舟行早發廬陵郡郭寄滕郎中
　　楚客停橈太守知露凝丹葉自秋〈一作愁〉悲〈一作時〉蟹螯只恐相如渇鱸鱠應防〈一作方〉曼倩飢風捲曙雲飄角逺雨昏寒浪掛帆遲離心更羨髙齋夕〈一作夢〉巫峽花深醉玉巵
　　聞邊將劉臯無辜受戮
　　外監多假帝王尊威脅偏禆勢不存纔許誓心安玉壘巳傷傳首動金門三千客裏寧無義五百人中必有恩卻賴漢庭多烈士至今猶自伏蒲輪
　　送薛秀才南逰〈一作送薛洪南逰訪山習業一作送洪秀才南逰訪僧習業〉
　　姑蘇城外栁〈一作草〉初凋同上江樓更寂寥遶壁舊詩塵〈一作塵風〉漠漠對窗寒竹雨瀟瀟憐君別路隨秋鴈盡我離觴任晚潮從此草𤣥應有處白雲青嶂一相招
　　夜歸孤山寺卻寄盧郎中
　　青山有志路猶賖心在琴書自憶〈一作夢在〉家醉別庾樓山色曉〈一作滿〉夜歸蕭寺月光斜落帆露濕回塘栁別院風驚滿地花他日此身〈一作恩〉須報徳莫言空愛舊〈一作谷愛〉煙霞
　　贈桐廬房明府先輩
　　帝城春榜謫靈〈一作雲〉仙四海聲華二十年闕下書功無後輩巻中文字掩前賢官閒〈一作成〉每喜江山靜道在寜憂雨露偏自笑小儒非一鶚亦趨門屏冀相憐
　　甘露寺感事貽同志
　　雲蔽長安路更賖獨隨漁艇老天涯青山盡日尋黃絹滄海經年夢絳紗雪憤有期心自壯報恩無處髪先華東堂舊侶勤書劍同出膺門是一家
　　泛溪夜回寄道𤣥上人
　　南郭煙光異世間碧桃紅杏水潺潺猿來近嶺獼猴散魚下深潭翡翠閒猶阻晚風停桂檝欲乘春月訪松關幾回策杖終難去洞口雲歸〈一作深〉不見山
　　客至
　　得路逢津更俊才可憐鞍馬照春來殘花幾〈一作落〉日小齋閉大笑一聲幽抱開袖拂碧溪寒繚繞冠欹紅樹晚徘徊相逢少〈一作分〉別更堪恨何必秋風江上臺
　　經李給事舊居
　　歸作儒翁出致君故〈一作北〉山誰復有遺文漢庭使氣摧張禹楚國懷憂送范雲楓葉暗時迷舊宅芳〈一作茅〉花落處認荒墳朱一奏沈湘怨風起寒波日欲曛
　　新興道中
　　芙蓉村步失官金折獄無功不可尋初掛海帆逢歳暮卻開山館值春深波渾未辨魚龍跡霧暗寧知蚌鷸心夜榜〈一作傍〉歸舟望漁火一溪風雨兩巖隂
　　下第有懷親友〈並序〉
　　餘下第寓居杜陵親友間或登上第或遂燕〈一作閒〉居或抵湘沅或㳺鄜畤因抒長句
　　萬山晴雪九衢塵何處風光寄夢頻花盛庾園攜酒客草深顔巷讀書人征帆又過湘南月旅館還悲渭水〈一作北〉春無限別情多病後杜陵寥落在漳濱
　　中秋夕寄大梁劉尚書
　　汴人迎拜洛人留虎豹旌旗擁碧油刁斗嚴更軍耳目戈鋋長控國咽喉栁營出號風生纛蓮幕題詩月上樓應念散郎千里外去年今夜醉蘭舟
　　臥病〈時在京都〉
　　寒窗燈盡月斜暉珮馬朝天獨掩扉清露巳凋秦塞栁白雲空〈一作應〉長越山薇病中送客難為別夢裏還家不當歸惟有寄〈一作舊〉書書未得臥聞燕鴈向南飛
　　殘雪
　　憶昨新春霰雪飛堦前簷上鬬寒姿狂風送在竹深處隔日未消花發時輕壓嫩蔬旁出土冷衝幽鳥別尋枝晩來又喜登樓見一曲髙歌和者誰
　　和常秀才寄簡歸州鄭使君借猨
　　謝守攜猨東路長褭藤穿竹似瀟湘碧山初暝嘯秋月紅樹生寒啼曉霜陌上楚人皆駐馬里中巴客半歸鄉心知欲借南逰侶未到三聲恐斷腸
　　送人之任卭州
　　緑髪監州丹〈一作冊〉府歸還家樂事我先知羣童竹馬交迎日二老蘭觴初見時黃卷新書芸委積青山舊路菊離披亨衢自有橫飛勢便到西垣視訓辭
　　和河南楊少尹奉陪薛司空石筍詩
　　暖溪寒井碧巖前謝傅賔朋盛綺筵雲斷石峯髙竝筍日臨山勢逺開蓮閒留幢節低春水醉擁〈一作領〉笙歌出暮煙聞道詩成歸巳夕栁風花露月初圓
　　獻鄜坊丘常侍
　　詔選將軍䕶北戎身騎白馬臂彤弓栁營逺識金貂貴榆塞遙知玉帳雄秋檻鼓鼙驚朔雪曉階旗纛起邊風蓬萊每望平安火應奏班超定逺功
　　寄當塗李逺
　　賦擬相如詩似陶雲陽煙月又同袍車前驥病駑駘逸架上鷹閒鳥雀髙舊日樂貧能飲水他時隨俗願餔糟不須倚向青山住詠雪題詩用意勞
　　和崔大夫新廣北樓登眺
　　北望髙樓夜亦寒山重水濶接長安修梁暗換丹楹小疎牖全開彩檻寛風捲浮雲披睥睨露涼明月墜〈一作墮〉闌干庾公戀闕懷鄉處目送歸帆下逺灘
　　送客自兩河歸江南〈一作西河送客歸江南〉
　　兩河庶〈一作西河陳〉事巳堪傷南客秋歸路更長臺畔古〈一作偃〉松悲魏帝苑邊脩竹弔梁王山〈一作雨〉行露變茱茰色水宿風披〈一作揺〉菡萏香遙羨落帆逢舊友綠蛾青鬢醉橫塘
　　題陸侍御林亭
　　野水通池石疊臺五營無事隱雄才松齋下馬書千巻蘭舫逢人酒一杯寒樹雪晴紅豔吐逺山雲曉翠光來定知別後無多日海栁江花次第開
　　泊蒜山津聞東林寺光儀上人物故
　　雲齋曾宿借方袍因説浮生大夢勞言下是非齊虎尾宿來榮辱比鴻毛孤舟千棹水猶濶寒殿一燈夜更髙明日東林有誰在不堪秋磬拂煙濤
　　春日思舊逰寄南徐從事劉三復
　　風暖曲江花半開忽思京口共銜杯湘潭雲盡暮山出巴蜀雪消春水來懷玉尚悲迷楚塞捧金猶羨樂燕臺薊門髙處極歸思隴鴈北飛雙燕廻
　　郊園秋日寄洛中友人〈一作親友〉
　　楚水西來天際流感時傷〈一作相〉別思悠悠一尊酒盡青山莫萬〈一作千〉里書廻碧樹秋日落逺波驚〈一作低〉宿鴈風吹輕浪起眠鷗嵩陽親友如相問〈一作誰相念〉潘岳閒居欲白頭
　　送杜秀才歸〈一作往〉桂林
　　桂州南去與誰同處處山連水自通兩岸曉霞〈一作晩煙〉千里草半帆斜日一江風瘴雨欲來楓樹黑火雲初起茘枝紅愁君路逺銷年月莫滯三湘五嶺中
　　春雨舟中次和橫江裴使君見迎李趙二秀才同來因書四韻兼寄江南
　　芳草渡頭㣲雨時萬株楊栁拂波垂蒲根水暖鴈初落梅徑香寒蜂未知詞客倚風吹暗淡使君廻馬濕旌旗江南仲蔚多情調悵望青雲幾首詩
　　東陵赴京道病東歸寓居開元寺寄盧員外宋魏二先輩
　　西風吹雨鴈初時病寄僧齋罷獻書萬里咸秦勞我馬四鄰松桂憶吾廬滄洲有約心還靜青漢無媒跡自疎不是醉眠愁不散莫言琴酒學相如
　　聞開江宋相公申錫下世二首
　　權門隂奏奪移才馹騎如星墮峽來鼂氏有恩思作禍賈生無罪直為災貞魂誤向崇山歿寃氣疑從泊〈一作湘〉水回畢竟功成何處是五湖雲月一帆開
　　月落湘潭〈一作清湘〉棹不喧玉杯瑤瑟奠蘋蘩誰能力制乘時鶴自取機沈在檻猨位極乾坤三事貴謗興華夏一夫寃宵衣旰食明天子日伏青蒲不敢言
　　贈所知
　　因釣鱸魚住淛河掛帆千里亦相過茅簷夜醉平階月蘭棹春歸拍岸波湖日似隂鼉鼓響海雲纔起蜃樓多明時又作閒居賦誰薦東門策四科
　　謝人贈鞭
　　蜀國名鞭見惠稀駑駘從此長光輝獨根擁腫來雲岫紫陌提攜在繡衣幾度拂花香裏過也曾敲𩍐月中歸莫言三尺長無用百事軍中要指揮
　　早秋寄劉尚書
　　天生心識富人侯將相門中第一流旗纛早開擒虎帳戈鋌初發斬鯨舟栁營初號海山暝菌閣賦詩江樹秋昨夜雨涼今夜月笙歌應醉最髙樓
　　及第後春情
　　世間得意是春風散誕經過觸處通細揺栁臉牽長帶慢撼桃株舞碎紅也從吹幌驚殘夢何處飄香別故叢猶以西都名下客今年一月始相逢
　　歸長安〈第四句缺一字〉
　　二年何處淚汎瀾白帝城邊曉角殘非是無心戀巫峽自縁　臂到長安黔江水暖還曾飲楚岫雲深不識寒大抵莫敎聞雨後此時腸斷不應難
　　經古行宮
　　臺閣參差倚太陽年年花發滿山香重門勘鎖青春晩深院垂簾白晝長草色芊綿侵御路泉聲嗚咽繞宮牆先皇一去無廻駕紅粉雲鬟空斷腸
　　秋晩懷茅山石涵村舍
　　十畝山田近石涵村居風俗舊曾諳簾前白艾驚春燕籬上青桑待晩蠶雲暖採茶來嶺北月明沽酒過溪南陵陽秋盡多歸思紅樹蕭蕭覆碧潭
　　貴㳺
　　朝回佩馬早淒淒年少恩深衛霍齊斧鉞舊威龍塞北池臺新賜鳳城西門通碧樹開金鎖樓對青山倚玉梯南陌行人盡回首笙歌一曲暮雲低
　　贈別
　　眼前迎送不曾休相續輪蹄似水流門外若無南北路人間應免別離愁蘇秦六印歸何日潘岳雙毛去值秋莫怪分襟銜淚語十年耕釣憶滄洲
　　秋夜與友人宿
　　楚國同㳺過十霜萬重心事幾堪傷蒹葭露白蓮塘淺砧杵夜清河漢涼雲外山川歸夢逺天涯岐路客愁長寒城欲曉聞吹笛猶臥東軒月滿牀
　　將赴京留贈僧院
　　九衢塵土遞迢攀馬跡軒車日暮間𤣥髪盡驚為客換白頭曾見幾人閒空悲浮世雲無定多感流年水不還謝卻從前受恩地歸來依止叩禪闗
　　寄湘中友人
　　莫戀醉鄉迷酒杯流年長怕老年催西陵水濶魚難到南國路遙書未回匹馬計程愁日盡一蟬何事引秋來相如巳定題橋志江上無由夢釣臺
　　江上逢友人
　　故國歸人酒一杯暫停蘭棹共徘徊村連三峽暮雲起潮送九江寒雨來巳作相如投賦計還憑殷浩寄書回到時若見東籬菊為問經霜幾度開
　　金谷懷古〈末二句缺〉
　　淒涼遺跡洛川東浮世榮枯萬古同桃李香銷金谷在綺羅魂斷玉樓空往年人事傷心外今日風光屬夢中

　　經行廬山東林寺
　　離魂斷續楚江壖葉墜初紅十月天紫陌事多難數悉青山長在好閒眠方趨上國期干祿未得空堂學坐禪他歳若敎如范蠡也應須入五湖煙
　　途中逢故人話西山讀書早曾㳺覽
　　西巖曾到讀書堂穿竹行沙十里強湖上夢餘波灩灩嶺頭愁斷路茫茫經過事寄煙霞逺名利塵隨日月長莫道少年頭不白君看潘岳幾莖霜
　　將赴京題陵陽王氏水居
　　簾捲平蕪接逺天暫寛行役到尊前是非境裏有閒日榮辱塵中無了年山簇暮雲千野〈一作㸃〉雨江分秋水九條煙馬蹄不道貪西去爭向一聲髙樹蟬
　　冬日五浪館水亭懷別
　　蘆荻花多觸處飛獨憑虛檻雨㣲㣲寒林葉落鳥巢出古渡浪髙魚艇稀雲抱四山終日在草荒三徑幾時歸江城向暝東風急一半鄉愁聞𢷬衣
　　送別
　　溪邊楊栁色參差攀折年年贈別離一片風帆望已極三湘煙水返何時多縁去棹將愁逺猶倚危樓欲下遲莫殢酒杯閒過日碧雲深處是佳期
　　寄逺
　　兩葉愁睂愁不開獨含惆悵上層臺碧雲空斷鴈行處紅葉巳凋人未來塞外音書無信息道傍車馬起塵埃功名待寄凌煙閣力盡遼城不肯回
　　新栁〈第七句缺一字〉
　　無力揺風曉色新細腰爭妒看來頻緑隂未覆長堤水金穗先迎上苑春幾處傷心懷逺路一枝和日送行塵東　門外多離別愁殺朝朝暮暮人
　　旅懷作
　　促促因吟晝短詩朝驚穠色暮空枝無情春色不長久有限年光多盛衰往事只應隨夢裏勞生何處是閒時眼前擾擾日一日暗送白頭人不知
　　鴈
　　萬里銜蘆別故鄉雲飛水宿向瀟湘數聲孤枕堪垂淚幾處髙樓欲斷腸度日翩翩斜避影臨風一一直成行年年辛苦來衡岳羽翼摧殘隴塞霜
　　出關
　　朝纓初解佐江濵麋鹿心知自有羣漢囿獵稀慵獻賦楚山耕早任移文臥歸漁浦月連海行望鳳城花隔雲闗吏不須迎馬笑去時無意學終軍
　　寄房千里博士〈一作途經敷水一作客有新豐館題怨別之詞因詰傳吏盡得其實偶作四韻嘲之〉
　　春風白馬紫絲⿰正值蠶眠未採桑〈一作蛾顰翠倚柔桑遙謝春風白面郎〉五夜有心隨暮雨百年無節待秋霜重尋繡帶朱藤合更認羅裙碧草長為報西㳺減離恨阮郎纔去嫁劉郎〈一作何處野花何處水下峰流出一渠香〉












　　御定全唐詩巻五百三十六
　　欽定四庫全書
　　御定全唐詩巻五百三十七
　　許渾
　　泛五雲溪
　　此溪何處路遙問白髯翁佛廟千巖裏人家一島中魚傾荷葉露蟬噪栁林〈一作枝〉風急瀨鳴車軸㣲波漾釣筒石苔縈棹緑山果拂舟紅更就千村〈一作溪〉宿溪〈一作村〉橋與剡通
　　寄郴州李相公
　　髙樓王與謝逸韻比南金不遇銷憂日挨塵誰復尋曠懷澹得喪失意縱登臨彩檻浮雲迥綺窗明月深虬龍壓滄海鴛鸞思鄧林青雲傷國器〈一作語〉白髪軫鄉心功髙恩自洽道直訪徒侵應笑靈均恨江畔獨行吟
　　贈蕭鍊師〈並序〉
　　錬師貞元初自梨園選為內妓善舞柘枝宮中莫有倫比者寵錫甚厚及駕幸奉天以病不獲隨輦
　　遂失所止洎復宮闕上頗懷其藝求之浹日得於人間復聞神仙之事謂長生可致乞奉黃老上許之詔居嵩南洞清觀迨今八十餘矣雪膚花顔與昔無異則知⻱鶴之夀安得不由所尚哉因賦是詩題於院壁
　　曾試昭陽曲瑤齋〈一作階〉帝自臨紅珠絡繡帽翠鈿束羅襟雙闕胡〈一作朝〉塵起千門宿露〈一作霧〉隂出宮迷國步回駕軫皇心桂殿春空晩椒房夜自深急宣求故劍㝠契得遺簪暗記神仙傳潛封女史〈一作玉女〉箴壺中知日永掌上畏年侵莫比班家扇寜同卓氏琴雲車辭鳳輦羽帔別鴛衾網斷魚逰藻籠開〈一作閑〉鶴戲林洛煙浮碧漢嵩月上丹岑露〈一作霧〉草爭三秀風篁共八音吹笙延鶴舞敲磬引龍吟旄節纖腰舉霞杯皓腕斟還磨照寶鏡猶插辟寒金東海人情變南山聖夀沈朱顔常似渥綠髪已如〈一作加〉尋養氣齊生死留形盡古今更求應不見雞犬日駸駸
　　冬日宣城開元寺贈元孚上人
　　一鉢事南宗僧儀稱病容曹溪花裏別蕭寺竹前〈一作間〉逢燭影深寒殿經聲徹曙鐘欲齋簷睡〈一作下一作翥〉鴿〈一作鵒〉初定壁吟蛩詩繼休遺韻書傳永逸蹤藝多人譽洽機〈一作縁〉絶道情濃汲澗瓶沈藻眠堦錫掛松雲鳴新放鶴池臥舊降龍露茗山廚焙霜秔野碓舂梵文明處譯禪衲暖時縫層塔題應遍飛軒步不慵繡梁交薜荔畫井倒芙蓉翠戶垂旗網朱窗列劍鋒寒風〈一作飇〉金磬逺〈一作響〉晴雪玉樓重玅理三乗逹清才萬象供山髙橫睥睨灘淺聚艨艟㣲霧〈一作靄〉蒼平楚殘暉淡逺峰林疎霜摵摵波靜月溶溶劒出因雷煥琴全〈一作焦〉遇蔡邕西方知〈一作如〉有社支許合相從
　　維舟秦淮過溫州李給事宅
　　給事為郎日青溪醉隱銜氷池通極浦雪逕遶髙巖珠玉砂同棄〈一作見〉松筠草〈一作梅墜〉共芟帝圖憂一失臣節恥三緘代有王陵戅時無靳尚讒定應標〈一作操〉直筆寧為發空函霧黑連雲棧風狂截海帆石梯迎雨濶沙井帶潮鹹蠟屐青笻杖籃輿白罽衫應勞北歸夢山路正巉巉
　　登蒜山〈一本有津字〉觀發軍
　　羽檄徴兵急轅門選將雄犬羊憂破竹貔虎〈一作武〉極飛蓬〈一作龍〉定繫〈一作擊〉猖狂虜何煩矍鑠翁更探黃石〈一作谷〉略重振黑山功別馬嘶營栁驚烏散井桐低星連寶劍殘月讓雕弓浪曉戈鋋裏山晴鼓角中甲開魚照水旗颺虎挐風去想金河逺行知〈一作聞〉玉塞空漢庭應有問師律在元戎
　　送從兄別駕歸蜀〈並序〉
　　從兄彥昭與桂陽令韋伯逹貞元中俱為千牛伯逹官至王府長史長慶中非罪受譴前年會赦復故秩詔未及而已沒從兄自蜀而南發旅櫬歸𦵏塗上既而西旋因成十韻贈別
　　聞與湘南令童年侍玉墀家留秦塞曲官謫瘴溪湄道直姦臣屏寃深聖主知逝川東去疾霈澤北來遲青漢龍髯絶〈一作去〉蒼岑〈一作山〉馬鬛移〈一作悲〉風淒聞笛處月慘罷琴時客路黃公廟鄉闗白帝祠巳稱鸚鵡賦寜誦鶺鴒詩逺道書難逹長亭酒莫持〈一作重違〉當憑蜀江水萬里寄相思
　　金陵阻風登延祚閣
　　極目皆陳跡披圖問逺公戈鋋三國後冠葢六朝中葛蔓交殘壘芒〈一作苔〉花沒後〈一作廢〉宮水流簫鼔絶山在綺羅空極浦千艘聚髙臺一徑通雲移吳〈一作巫〉岫雨潮轉楚江風登閣慙漂梗停舟憶斷蓬歸期與歸路杉桂海門東
　　送林處士自閩中道越由霅抵兩川
　　書劍少青眼煙〈一作風〉波初白頭鄉闗背梨〈一作黎〉嶺客路轉蘋洲處困道難固乘時恩易酬鏡中非訪戴劍外欲依劉髙枕海天暝落帆江雨秋鼉聲應逺鼓蜃氣學危樓智士〈一作者〉役千慮逹人經〈一作輕〉百憂唯聞陶靖節多在醉鄉㳺
　　宣城贈蕭兵曹
　　桂檝謫湘渚三年波上春舟寒剡溪雪衣破洛城塵客道恥揺尾皇恩寛犯鱗花時去國逺月夕上樓頻貪酒不辭病傭書非為貧行吟值漁父坐隱對樵人紫陌罷雙轍碧潭窮一綸髙歌更南去煙火是通津
　　秋夕宴李侍御宅
　　公子徴詞客秋堂〈一作空〉遞玉杯月髙羅幙巻風度錦屏開鳳管添簧品鵾促柱哀轉喉雲旋合垂手露徐來燭換三條燼香銷十炷灰蛩聲聞鼓歇螢燄觸簾回廣檻煙分栁空庭露積苔解酲須滿酌應為撥〈一作潑〉新醅
　　晨自竹徑至龍興寺崇隱上人院
　　佛寺通南徑僧堂倚北坡藤隂迷晚竹苔滑仰〈去聲〉晴莎病憶春前別閒宜雨後過石橫聞水逺林缺見山多欲結三天社初降十地魔毒〈一作素〉龍來有窟靈鶴去無窠客路隨萍梗鄉園失薜蘿禪心如可學不藉魯陽戈嵗暮自廣江至新興往復中題峽山寺四首
　　夜醉晨方醒孤吟恐〈一作乍〉失羣海鰌潮上見江鵠霧中聞未臘梅先實〈一作綻〉經〈一作終〉冬草自薰樹隨山崦合泉到石稜分虎跡空林雨猨聲絶〈一作暮〉嶺雲蕭蕭異鄉鬢明日共絲棼
　　薄暮縁〈一作㳂〉西峽停橈一訪僧鷺巢橫臥栁猨飲倒垂藤水曲巖千疊雲重樹百層山風寒殿磬溪雨夜船燈灘漲危槎沒泉衝〈一作舂〉怪石崩中臺一襟淚歳杪別良朋
　　宻樹分蒼壁長溪抱碧岑海〈一作山〉風聞鶴逺潭日見魚深松葢環清韻榕根架綠隂〈南方有大葉榕樹枝垂入地生根〉洞丁多斵石蠻女〈一作客〉半淘金〈端州斵石塗涯縣淘金為業〉南浦驚春至西樓送月沈江流不過嶺何處寄歸心
　　月在行人起千峰復萬峰海虛爭翡翠溪邏鬬芙蓉〈南方呼市為虛呼戍為邏新州有翡翠虛芙蓉邏〉古木髙〈一作空〉生槲隂池滿種松〈木槲花生於他樹槎枿池沼多松謂之水松〉火探深洞燕香送逺潭龍〈南方持火於乳洞中取燕而食康州悅城縣有溫媼龍即蛇也隨水往舟船至人家或千里外皆以香酒果送之〉藍塢寒先燒禾堂晩並舂〈種藍多在塢中先燒其地人以木槽舂禾謂之禾堂〉更投何處宿西峽隔雲鐘
　　南海使院對菊懷丁夘別墅
　　何處曽移菊溪橋鶴嶺東籬疎還有艷園小亦無叢日晩秋煙裏星繁曉露中影揺金澗水香染玉潭風罷酒慙陶令題詩答謝公朝來數花發身在尉佗宮
　　和李相國〈並序〉
　　蒙賔客相國李公見示和宣武盧僕射以吏部髙尚書自江南赴貺大梨白鷴因贈五言六韻攀和
　　巨寶珍吳果馴雛重越禽摘來漁浦上攜在兎園隂霜合凝丹頰風披歛素襟刀分瓊液散籠簌〈一作掩一作蔽〉雪華深虎帳齋中設龍樓洛下吟含消兼受〈一作愛〉彩應貴冡卿〈一作異鄉〉心
　　陪少師李相國崔賔客宴居守狄僕射池亭
　　池色似瀟〈一作擬三〉湘仙舟正日〈一作日正〉長燕飛驚蛺蝶魚躍〈一作戲〉動鴛鴦雲聚〈一作定〉歌初轉風回舞欲翔暖〈一作新〉醅松葉嫩寒粥杏花香羅綺留春色〈一作意〉笙竽送晚光何須明月夜〈一作下〉紅燭在華堂
　　和賓客相國詠雪
　　近臘千巖白迎春四氣催雲隂連海起風急度山來盡日隋堤絮經冬越嶺梅艷疑歌處散輕似舞時廻道藴詩傳麗相如賦騁才霽添松篠媚寒積蕙蘭猜暗漲宮池水平封輦路埃燭龍初照耀巢鶴乍裵回簷日瓊先掛牆風粉旋摧五門環玉壘雙闕對瑤臺綺席陵寒坐珠簾逺曙開靈芝霜下秀仙桂月中栽春幌書千帙援琴酒百桮垂休編太史呈瑞表中台皓夜迷三徑浮光徹九垓茲辰是豐歳歌詠屬良哉
　　奉和盧大夫新立假山
　　巖谷留心賞為山極自然孤峰空迸筍攢萼旋開蓮黛色朱樓下雲形繡戶前砌塵凝積靄簷溜掛飛泉樹暗壺中月花香洞裏天何如謝康樂海嶠獨題篇
　　奉命和後池十韻
　　疊石通溪水量波失舊規芳洲還屈曲朱閣更逶迤浴鳥翻荷葉驚蟬出栁絲翠煙秋檜聳紅露曉蓮披攀檻登樓近停橈待客遲野橋從浪沒輕舸信風移竹韻遷棊局松隂遞酒巵性閒鷗自識心逺鶴先知應想秦人會休懷越相祠當期穆天子簫鼓宴瑤池








　　御定全唐詩巻五百三十七
　　欽定四庫全書
　　御定全唐詩巻五百三十八
　　許渾
　　雨後思湖上居〈一作雨中憶湖山居〉
　　前山風雨涼歇馬坐垂楊何處芙蓉落南渠秋水香
　　聞歌
　　新秋管清時轉遏雲聲曲盡不知處月髙風滿城
　　思天台
　　赤城雲雪深山客負歸心昨夜西齋宿月明琪樹隂
　　長安早春懷江南
　　雲月有歸處故山清洛南如何〈一作秦城〉一花發春夢徧〈一作滿〉江潭
　　塞下
　　夜戰桑乾北〈一作雪〉秦兵半不歸朝來有鄉信猶自寄征衣
　　送客南歸〈一作寓居崇聖寺送客南浦〉
　　野寺薜蘿晩官渠楊栁春歸心已無限更送洞庭人
　　寄桐江隱者
　　潮去潮來洲渚春山花如繡草如茵嚴林臺下桐江水解釣鱸魚能幾人
　　送曾主簿歸楚州省覲予亦明日歸姑孰
　　帆轉清淮極〈一作乃〉鳥飛落帆應換老萊衣河亭未醉先惆悵明日還從此路歸
　　重別〈時諸妓同餞一作重別曽主簿〉
　　淚㳂紅粉濕羅巾重繫蘭舟勸酒頻留卻一枝河畔栁明朝猶有逺行人
　　湖上
　　髣髴欲當三五夕萬蟬〈一作蟾〉清雜亂泉紋釣魚船上一尊酒月出渡頭零落雲
　　夜泊永樂有懷
　　蓮渚愁紅蕩碧波吳娃齊唱採蓮歌橫塘一別已千〈一作千餘〉里蘆葦蕭蕭風雨多
　　宿水閤
　　野客從來不觧愁等閒乘月海西頭未知南陌誰家子夜半吹笙入水樓
　　謝亭送別〈一作客〉
　　勞歌一曲觧行舟紅葉〈一作樹〉青山水急流日暮酒醒人巳逺滿天風雨下西樓
　　酬李當
　　知有瑤華手自開巴人虛唱懶封回山隂一夜滿溪雪借問扁舟來不來
　　蟬
　　噪栁鳴槐晚未休不知何事愛悲愁朱門大有長吟處剛傍愁人又送愁
　　夜過〈一作泊〉松江渡寄友人
　　清露白雲明月天與君齊棹木蘭船南湖風雨一相失夜泊橫塘心𣺌然
　　守風淮隂
　　遙見江隂夜漁客因思京口釣魚時一潭明月萬株栁自去自來人不知
　　亡題〈一作學仙〉
　　商嶺採芝尋四老紫陽收術訪三茅欲求不死長生訣骨裏無仙不肯教
　　送楊發東歸
　　紅花半落燕于飛同客長安今獨歸一紙鄉書報兄弟還家羞著別時衣
　　寄宋邧〈一作寄宋次都一作寄友人〉
　　朱檻煙霜〈一作窗〉夜坐勞美人南國舊同袍山長水逺無消息瑤瑟一彈秋月髙
　　題四老廟二首〈一作重經四皓廟〉
　　峩峩商嶺采芝人雪頂霜髯虎豹茵山酒一巵〈一作壺〉歌一曲漢家天子忌功臣
　　避秦安漢出藍闗松桂花隂滿舊山自是無人有歸意白雲常在水潺潺
　　夏日寄江上親友
　　雨過前山〈一作山前〉日未斜清蟬嘒嘒落槐花車輪南北已無限江上故人纔到家
　　下第懐友人
　　獨掩衡門花盛時一封書信緩歸期南宗更有瀟湘客夜夜月明聞竹枝
　　客有卜居不遂薄遊汧隴因題
　　海燕西飛白日斜天門遙望五侯家樓臺深鎖無人到落盡春風第一花
　　陳宮怨二首
　　風暖江城〈一作頭〉白日遲昔人遺事後人悲草生宮闕國無主玉樹後庭花為誰
　　地雄山險水悠悠不信隋兵到石頭玉樹後庭花一曲與君同上景陽樓
　　經故太尉段公廟
　　靜〈一作徒〉想追兵緩翠華古碑〈一作城邉〉荒廟閉松花紀生不向榮陽死爭〈一作豈〉有山河屬漢家
　　途經秦始皇墓
　　龍盤虎踞樹層層勢入浮雲亦是崩一種青山秋草裏路人唯〈一作誰〉拜漢文〈一作元〉陵
　　㳺楞〈一作曼〉伽寺
　　碧〈一作晩〉煙秋寺泛潮〈一作湖〉來水浸城根古堞摧盡日傷心人不見石榴〈一作楠〉花滿〈一作發〉舊岑〈一作歌〉臺
　　緱山廟
　　王子吹簫〈一作求仙〉月滿臺玉簫〈一作笙〉清轉鶴裵回曲終飛去不知處山下碧桃春自〈一作無數〉開
　　送薛先輩入闗
　　一巵春酒送離歌花落敬亭芳草多欲問歸期巳深醉只應孤夢繞闗河
　　鴻溝
　　相持未定各為〈一作懷〉君秦政山河此地分力盡烏江千載後古溝芳〈一作荒〉草起寒雲
　　韓信廟
　　朝言雲夢暮南巡巳為功名少退身盡握兵權猶不得更將心計託何人
　　過湘妃廟
　　古木蒼山掩翠蛾月明南浦起㣲波九疑望斷幾千載斑竹淚痕今更多
　　寄雲際寺敬上人
　　萬山秋雨水縈回紅葉多從紫閣來雲冷竹齋禪衲薄已應飛錫過〈一作入〉天台
　　秋思〈一作秋日〉
　　琪樹西風枕〈一作華〉簟秋楚雲湘水〈一作月〉憶同逰髙歌一曲掩明鏡昨日少年今白頭
　　送宋處士歸山
　　賣藥修琴歸去遲山風吹盡〈一作落一作老〉桂花枝〈一作時〉世間甲子須臾事〈一作過〉逢著仙人〈一作翁〉莫看棋
　　聽琵琶
　　欲冩明妃萬里情紫槽紅撥夜丁丁胡沙望盡漢宮逺月落天山聞一聲
　　秦樓曲
　　秦女夢餘仙路遙月窗風簟夜迢迢潘〈一作何一作伴〉郎翠鳳雙飛去三十六宮聞玉簫
　　旌儒廟
　　寒陌〈一作谷一作柏〉隂風萬古悲儒冠相枕死秦時廟前亦有商山路不學老翁歌紫芝
　　覽故人題僧院詩
　　髙閣清吟寄逺公四時雲月一篇中今來借問獨何處日暮槿花零落風
　　楚宮怨二首
　　十二山晴花盡開楚宮雙闕對陽臺細腰爭〈一作起〉舞君沈〈一作王〉醉白日秦兵天〈一作江〉上來
　　獵騎秋來在〈一作向〉內稀渚宮雲雨濕龍〈一作君〉衣騰騰戰鼓動城闕江畔〈一作上〉射麋殊未歸
　　聽唱山鷓鴣〈一作聽吹鷓鴣〉
　　金谷歌傳第一流鷓鴣清怨碧煙〈一作雲〉愁夜來省得曾聞處萬里月明湘水秋〈一作流〉
　　晨起西樓
　　留情深處駐橫波歛翠凝紅一曲歌明月下樓人未㪚共愁三徑是天河
　　酬江西盧端公藍口阻風見寄之作
　　又攜刀筆泛〈一作徙〉膺舟藍口風髙桂檝留還似郢中歌一曲夜來春雪照西樓
　　贈何處士
　　東別茅峰北去秦梅仙書裏說真〈一作知〉人白頭主印青山下雖遇唐生不敢親
　　鷺鷥
　　西風澹澹水悠悠雪點〈一作照〉絲飄帶雨愁何限〈一作事〉歸心倚前閤綠蒲紅蓼練塘秋
　　學仙二首
　　漢武迎仙紫禁秋玉笙瑤瑟祀崑丘年年望斷無消息空閉重〈一作玉〉城十二樓
　　心期仙訣意無窮采畵雲車起夀宮聞有三山未知處茂陵松柏滿西風
　　酬康州韋侍御同年
　　桂楫美人歌木蘭西風褭褭露漙漙夜長曲盡意不盡月在清〈一作瀟〉湘洲渚寒
　　紫藤
　　綠蔓穠隂紫袖低客來留坐小堂西醉中掩瑟無人會家近江南罨畫溪
　　宿咸〈一作□〉宜觀
　　羽袖飄飄杳〈一作香〉夜風翠幢歸殿玉壇空歩虗聲盡天未〈一作將〉暁露壓桃花月滿宮
　　金谷園
　　三惑沈身是此園古藤荒草野〈一作暮〉禽喧二十四友一朝盡愛妾墜樓何足言
　　送崔珦入朝
　　書劍功遲白髪新強登蕭寺送歸秦月斜松桂倚髙閣明夜江南江北人
　　病中和大夫翫江月
　　江上懸光海上生仙舟迢遰繞軍營髙歌一曲同筵醉卻是劉楨坐到明
　　讀戾太子傳
　　佞臣巫蠱已相疑身沒湖邉築望思今日更歸何處是年年芳草上臺基
　　酬對雪見寄
　　飛度龍山下逺空拂簷縈竹晝濛濛知君吟罷意無限曽聼玉堂歌北風
　　王可封臨終
　　十世為儒少子孫一生長負信陵恩今朝埋骨寒山下為報慈親休倚門
　　僧院影堂
　　香銷雲凝〈一作散〉舊僧家僧剎殘燈壁半斜日暮松煙空漠漠秋風吹破妙〈一作紙〉蓮華
　　紀夢〈本事詩云渾常夢登山有宮室凌雲人云此崑崙也既入見數人方飲招之至暮而罷渾賦詩云雲他日復夢至其處飛瓊曰子何故顯余姓名於人間座上即改為天風吹下步虛聲曰善〉
　　曉入瑤臺露氣清座中唯有許飛瓊塵心未盡俗縁在十里下山〈一作山前〉空月明
　　三十六灣
　　縹緲臨風思美人荻花楓葉帶離聲夜深吹笛移船去三十六灣秋月明
　　越中
　　石城花暖鷓鴣飛征客春帆秋不歸猶自保郎心似石綾梭夜夜織寒衣



　　御定全唐詩巻五百三十八
<集部,總集類,御定全唐詩>
　　欽定四庫全書
　　御定全唐詩巻五百三十九
　　李商隱
　　李商隱字義山懐州河內人令狐楚帥河陽竒其文使與諸子游楚徙天平宣武皆表署廵官開成二年髙鍇知貢舉令狐綯雅善鍇奨譽甚力故擢進士第調𢎞農尉以忤觀察使罷去尋復官又試㧞萃中選王茂元鎭河陽愛其才表掌書記以子妻之得侍御史茂元死來游京師久不調更依桂管觀察使鄭亞府為判官亞謫循州商隱從之凡三年乃歸茂元與亞皆李徳裕所善綯以商隱為忘家恩謝不通京兆尹盧𢎞正表為府參軍典箋奏綯當國商隱歸窮自觧綯憾不置𢎞正鎭徐州表為掌書記久之還朝復干綯乃補太學博士柳仲郢節度劍南東川辟判官檢校工部員外郎府罷客滎陽卒商隱初為文瑰邁竒古及在令狐楚府楚本工章奏因授其學商隱儷偶長短而緐縟過之時溫廷筠
　　成式俱用是相誇號三十六體樊南甲集二十巻乙集二十巻玉溪生詩三巻今合編詩三巻
　　錦瑟
　　錦瑟無端五十一一柱思華年莊生曉夢迷蝴蝶望帝春心託杜鵑滄海月明珠有淚藍田日暖玉生煙此情可待成追憶只是當時已惘然
　　重過聖女祠
　　白石巖扉碧蘚滋上清淪〈一作論〉謫得歸遲一春夢雨常飄瓦盡日靈風不滿旗萼緑華來無定所杜蘭香去未移時玉郎會此通仙籍憶向天階問紫芝
　　寄羅邵興〈一作輿〉
　　棠棣黃花發忘憂碧葉齊人閒微病酒燕重逺兼泥混沌何由鑿青㝠未有梯髙陽舊徒侶時復一相攜
　　令狐舍人說昨夜西掖翫月因戲贈
　　昨夜玉輪明傳聞近太清涼波衝碧瓦曉暈落金莖露索秦宮井〈一作穽〉風漢殿箏幾時緜竹頌擬薦子虛名
　　崔處士
　　眞人塞其內夫子入於機未肻投竿起惟歡負米歸雪中東郭履堂上老萊衣讀遍先賢傳如君事者稀
　　自喜
　　自喜蝸牛舍兼容燕子巢緑筠遺粉籜紅藥綻香苞虎過遙知穽魚來且佐庖慢行成酩酊鄰壁有松醪
　　題僧壁
　　捨生求道有前蹤乞腦剜身結願重大去便應欺粟顆小來兼可隱針鋒蚌胎未〈一作永〉滿思新桂琥珀初成憶舊松若信貝多眞實語三生同聽一樓鐘
　　霜月
　　初聞征雁已無蟬百尺樓髙〈一作南〉水接天青女素娥俱耐冷月中霜裏鬬嬋娟
　　異俗二首〈原注時從事嶺南〉
　　鬼瘧朝朝避春寒夜夜添未驚雷破柱不報水齊簷虎箭侵膚毒魚鈎刺骨銛鳥言成諜訴〈一作詐〉多是恨彤幨〈一作襜〉戶盡懸秦網家多事越巫未曾容獺祭只是縱豬都㸃對連鰲餌搜求縛虎符賈生兼事鬼不信有洪爐
　　歸墅
　　行李踰南極旬時到舊鄉楚芝應徧紫鄧橘未全黃渠濁村舂急旗髙社酒香故山歸夢喜先入讀書堂
　　商於
　　商於朝雨霽歸路有秋光背塢猿收果投巖麝退香建瓴眞得勢橫㦸豈能當割地張儀詐謀身綺季長清渠州外月黃葉廟前霜今日看雲意依依入帝鄉
　　和孫朴韋蟾孔雀詠
　　此去三梁逺今來萬里攜西施因網得秦客被花迷可在青鸚鵡非闗碧野雞約睂憐翠羽刮目〈一作膜〉想金箆瘴氣籠飛逺蠻花向坐低輕於趙皇后貴極楚懸黎都䕶矜羅幕佳人繡袿屏風臨燭釦捍撥倚香臍舊思牽雲葉新愁待雪泥愛堪通夢寐畫得不端倪地錦排蒼雁簾釘鏤白犀曙霞星斗外涼月露盤西妬好休誇舞經寒且少啼紅樓三十級穩穩上丹梯
　　人慾
　　人慾天從竟不疑莫言圓蓋便無私秦中久已烏頭白卻是君王未備知
　　華山題王母祠
　　蓮華峰下鎖雕梁此去瑤池地共長好為麻姑到東海勸栽黃竹莫栽桑
　　華清宮〈天寳六載改驪山溫泉宮曰華清宮〉
　　華清恩幸古無倫猶恐蛾眉不勝人未免被他褒女〈一作氏〉笑只教天子暫䝉塵
　　楚澤
　　夕陽歸路後霜野物聲乾集鳥翻漁艇殘虹〈一作紅〉拂馬鞍劉楨元抱病虞寄數辭官白袷經年巻西來及〈一作又〉早寒
　　蟬
　　夲以髙難飽徒勞恨費聲五更疎欲斷一樹碧無情薄宦梗猶汎故園蕪已平煩君最相警我亦舉家清
　　江亭散席循栁路吟〈歸官舍〉
　　春詠敢輕裁銜辭入半杯已遭江映柳更被雪藏梅寡和眞徒爾殷憂動即來從詩得何報惟感〈一作看〉二毛催
　　潭州
　　潭州官舍暮樓空今古無端入望中湘淚淺深滋竹色楚歌重疊怨蘭叢陶公戰艦空灘雨賈傅承塵破廟風目斷故園人不至松醪一醉與誰同
　　贈劉司戸〈蕡〉
　　江風吹〈一作揚〉浪動雲根重碇危檣白日昏已斷燕鴻初起勢更驚騷客後歸魂漢廷急詔〈一作召〉誰先入楚路髙歌自欲翻萬里相逢歡復泣鳯巢西隔九重門
　　哭劉司戸二首
　　離居星嵗易失望死生分酒甕凝餘桂書籖冷舊芸江風吹雁急山木帶蟬曛一呌千迴首天髙不為聞有羙扶皇運無誰薦直言已為秦逐客復作楚寃魂湓浦應分𣲖荊江有㑹源並將添恨淚一灑問乾坤
　　悼傷後赴東蜀辟至散闗遇雪
　　劍外從軍逺無家與寄衣散闗三尺雪囘夢舊鴛機
　　樂遊原
　　向晩意不適驅車登古原夕陽無限好只是近黃昏
　　北齊二首
　　一笑相傾國便亡何勞荊棘始堪〈一作悲〉傷小憐玉體橫陳夜已報周師入晉陽
　　巧笑知堪敵萬幾傾城最在著戎衣晉陽巳陷休回顧更請君王獵一圍
　　街西池舘
　　白閣他年別朱門此夜過疎簾留月魄珍簟接煙波太守三刀夢將軍一箭歌國租容客旅香熟玉山禾
　　南朝
　　𤣥武湖中玉漏催雞鳴埭口繡襦迴誰言瓊樹朝朝見不及金蓮步步來敵國軍營漂木柹前朝神廟鎖煙煤滿宮學士皆顔〈一作蓮〉色江令當年只費才
　　復京〈徳宗建中四年朱泚叛上如奉天興元元年李晟收復京城〉
　　虜騎胡兵一戰摧萬靈回首賀軒臺天教李令心如日可要昭陵石馬來
　　渾河中〈渾瑊與李晟同平朱泚徳宗還宮以瑊為河中尹〉
　　九廟無塵八馬回奉天城壘長春苔咸陽原上英雄骨半向君家養馬來
　　鄠杜馬上念漢書〈一雲五陵懐古〉
　　世上蒼龍種人間武帝孫小來惟射獵興罷得乾坤渭水天開苑咸陽地獻原英靈殊未已丁傅漸華軒
　　柳
　　動春何限葉撼曉幾多枝觧有相思苦應無不舞時絮飛藏皓蝶帯弱露黃鸝傾國宜通體誰來〈一作家〉獨賞睂
　　巴江柳
　　巴江可惜柳柳色綠侵江好向金鑾殿移隂入綺窗
　　咸陽
　　咸陽宮闕鬱嵯峨六國樓臺豔綺羅自是當時天帝醉不關秦地有山河
　　同崔八詣藥山訪融禪師
　　共受征南不次恩報恩惟是有忘言巖花澗草西林路未見髙僧只見猿
　　聞著明凶問哭寄飛卿
　　昔歎讒銷骨今傷淚滿膺空餘雙玉劍無復一壺冰江勢翻銀礫〈一作漢〉天文露玉繩何因擕庾信同去哭徐陵
　　聽鼓
　　城頭疊鼓聲城下暮江清欲問漁陽摻時無禰正平
　　送崔珏往西川
　　年少因何有旅愁欲為東下更西遊一條雪浪吼巫峽千里火雲燒益州卜肆至今多寂寞酒壚從古擅風流浣花牋紙桃花色好好題詩詠玉鉤
　　代贈
　　楊栁路盡處芙蓉湖上頭雖同錦歩障獨映〈一作應〉鈿箜篌鴛鴦可羨頭俱白飛去飛來煙雨秋
　　桂林
　　城窄山將壓江寛地共浮東南通絶域西北有髙樓神䕶青楓岸龍移白石湫殊鄉竟何禱簫鼓不曾休
　　夜雨寄北
　　君問歸期未有期巴山夜雨漲秋池何當共剪西窗燭卻話巴山夜雨時
　　陳後宮
　　茂苑城如畫閶門瓦欲流還依水光殿更起月華樓侵夜鸞開鏡迎冬雉獻裘從臣皆半〈一作伴〉醉天子正無愁
　　屬疾
　　許靖猶羈宦安仁復悼亡茲辰聊屬疾何日免殊方秋蝶無端麗寒花只暫〈一作更不〉香多情眞命薄容易即迴腸
　　石榴
　　榴枝婀娜榴實繁榴膜輕明榴子鮮可羨瑤池碧桃樹碧桃〈一作睂〉紅頰一千年
　　明日
　　天上參旗過人間燭燄銷誰言整雙履便是隔三橋知處黃金鏁曾來〈一作求〉碧綺寮憑欄明日意池闊雨蕭蕭
　　飲席戲贈同舍
　　洞中屐響省分攜不是花迷客自迷珠樹重行憐翡翠玉樓雙舞羨鵾雞蘭迴舊蘂縁屏〈一作屏縁〉緑椒綴新香和壁泥唱盡陽闗無限疊半杯松葉凍頗黎
　　西溪
　　近郭西溪好誰堪共酒壺苦吟防柳惲多淚怯楊朱野鶴隨君子寒松楫大夫天涯常病意岑寂勝歡娛
　　憶梅
　　定定住〈一作任〉天涯依依向物華寒梅最堪恨常作去年花
　　贈柳
　　章臺從掩映郢路更參差見說風流極來當婀娜時橋迴行欲斷隄逺意相隨忍放花如雪青樓撲酒旗
　　謔柳
　　已帶黃金縷仍飛白玉花長時須拂馬密處少藏鴉睂細從他斂腰輕莫自斜玳梁誰道好偏擬映盧家
　　北禽
　　為戀巴江好〈一作暖〉無辭瘴霧蒸縱能朝杜宇可得值蒼鷹石小虛塡海蘆銛未破矰知來有乾何不向雕陵
　　初起
　　想像咸池日欲光五更鐘後更迴腸三年苦霧巴江水不為離人照屋樑
　　楚宮
　　複壁交青瑣重簾掛紫繩如何一柱觀不礙九枝燈扇薄常規月釵斜只鏤氷歌成猶未唱秦火入夷陵
　　柳
　　柳映江潭底有情望中頻遣客心驚巴雷隱隱千山外更作章臺走馬聲
　　石城
　　石城誇𥥆窕花縣更風流簟氷〈卑病切一作水非〉將飄枕簾烘不隱鉤玉童收夜鑰金狄守更籌共笑鴛鴦綺鴛鴦兩白頭
　　韓碑
　　元和天子神武姿彼何人哉軒與羲誓將上雪列聖恥坐法宮中朝四夷淮西有賊五十載封狼生貙貙生羆不據山河據平地長戈利矛日可麾帝得聖相相曰度〈原注晏子春秋仲尼聖相也〉賊斫不死神扶持腰懸相印作都統隂風慘澹天王旗愬武古通作牙爪〈李愬韓𢎞李道古李文通〉儀曹外郎載筆隨〈李正封馮宿李宗閔皆從度出征〉行軍司馬智且勇〈度奏韓愈充行軍司馬〉十四萬衆猶虎貔入蔡縛賊獻太廟功無與讓恩不訾帝曰汝度功第一汝從事愈宜為辭愈拜稽首蹈且舞金石刻畫臣能為古者世稱大手筆此事不繫於職司當仁自古有不讓言訖屢頷天子頤公退齋戒坐小閣濡染大筆何淋漓㸃竄堯典舜典字塗改清廟生民詩文成破體書在紙清晨再拜鋪丹墀表曰臣愈昧死上詠神聖功書之碑碑髙三〈一作二〉丈字如斗〈一作手〉負以靈鼇蟠以螭句竒語重喻者少讒之天子言其私長繩百尺拽碑倒麤砂大石相磨治〈碑辭多敘裴度事時入蔡擒吳元濟李愬功第一愬不平之愬妻唐安公主女也出入禁中因訴碑辭不實詔令磨去愈文命翰林學士文昌重撰文勒石〉公之斯文若元氣先時已入人肝脾湯盤孔鼎有述作今無其器存其辭嗚呼聖皇及聖相相與烜赫流淳熈公之斯文不示後曷與三五相攀追願書萬夲誦萬過口角流沫右手胝傳之七十有二代以為封禪玉檢明堂基
　　令狐八拾遺〈綯〉見招送裴十四歸華州
　　二十中郎未足希〈一作稀〉驪駒先自有光輝蘭亭讌罷方回去雪夜詩成道韞歸漢苑風煙吹客夢雲臺洞穴接郊扉嗟予久抱臨卭渇便欲因君問釣磯
　　離思
　　氣盡前溪舞心酸子夜歌峽雲尋不得溝水欲如何朔雁傳書絶湘篁染淚多無由〈一作因〉見顔色還自託微波
　　宿駱氏亭寄懐崔雍崔袞
　　竹塢無塵水檻清相思迢遞隔重城秋隂不散霜飛晩留得枯荷聽雨聲
　　風雨
　　淒涼寳劍篇羈泊欲窮年黃葉仍風雨青樓自管絃新知遭薄俗舊好隔良縁心斷新豐酒銷愁斗幾千
　　夢澤
　　夢澤悲風動白茅楚王葬盡滿城嬌未知歌舞能多少虛減宮廚為細腰
　　贈歌妓二首
　　水精如意玉連環下蔡城危莫破顔紅綻櫻桃含白雪斷腸聲裏唱陽關
　　白日相思可〈一作不〉奈何嚴城清夜斷經過只知觧道春來瘦不道春來獨自多
　　謝書
　　微意何曾有一毫空攜筆硯奉龍韜自䝉半夜傳衣後不羨王祥得佩刀
　　寄令狐學士
　　秘殿崔嵬拂彩霓曹司今在殿東西賡歌太液翻黃鵠從獵陳倉獲碧雞暁飲豈知金掌迥夜吟應訝玉繩低鈞天雖許人間聽閶闔門多夢自迷
　　酬令狐郎中見寄
　　望郎〈一作郊〉臨古郡佳句灑丹青應自丘遲宅仍過柳惲汀封來江渺渺信去雨㝠㝠句曲聞仙訣臨川得佛經朝吟搘客枕夜讀潄僧瓶不見銜蘆雁空流腐草螢土宜悲坎井天怒識雷霆象卉分疆近蛟涎浸岸腥補羸貪紫桂負氣託青萍萬里懸離抱危於訟閤鈴
　　七月二十八日夜與王鄭二秀才聽雨後夢作
　　初夢龍宮寳燄然瑞霞明麗滿晴天旋成醉倚蓬萊樹有箇仙人拍我肩少頃逺聞吹細管〈一作笛〉聞聲不見隔飛煙逡巡又過瀟湘雨雨打〈都領切又都歴切〉湘靈五十瞥見馮夷殊悵望鮫綃休賣海為田亦逢毛女無憀極龍伯擎將華嶽蓮恍惚無倪明又暗低迷不已斷還連覺來正是平階雨獨〈一作未〉背寒燈枕手眠
　　寄令狐郎中
　　嵩雲秦樹久離居雙鯉迢迢一紙書休問梁園舊賔客茂陵秋雨病相如
　　漫成三首
　　不妨何范盡詩家未觧當年重物華逺把龍山千里雪將來擬並洛陽花
　　沈約憐何遜延年毀謝莊清新俱有得名譽底相傷霧夕詠芙蕖何郎得意初此時誰最賞沈范兩尚書
　　無題〈一雲陽城〉
　　白道縈迴入暮霞斑騅嘶斷七香車春風自共何人笑枉破陽城十萬家
　　槿花二首
　　燕體傷風力雞香積露文殷〈烏閑切〉鮮一相雜啼笑兩難分月裏寜無姊雲中亦有君三清與仙島何事亦離羣珠館薰燃久玉房梳掃餘燒蘭才作燭襞錦不成書本以亭亭逺翻嫌脈脈疎迴頭問殘照殘照更空虛
　　哭劉蕡
　　上帝深宮〈一作居〉閉九閽巫咸不下問銜寃廣陵別後春濤隔湓浦書來秋雨翻只有安仁能作誄何曾宋玉觧招魂平生風義兼師友不敢同君哭寢門
　　杜司勲〈牧〉
　　髙樓風雨感斯文短翼差池不及羣刻意傷春復傷別人間惟有杜司勲
　　荊門西下
　　一夕南風一葉危荊雲迴望夏雲時人生豈得輕離別天意何曾忌嶮巇骨肉書題安絶徼〈一作忘紀復〉蕙蘭蹊徑失佳期洞庭湖闊蛟龍惡卻羨楊朱泣路岐
　　碧瓦
　　碧瓦銜珠樹紅輪〈一作綸〉結綺寮無雙漢殿鬢第一楚宮腰霧唾香難盡珠啼冷易銷歌從雍門學酒是蜀城燒柳暗將翻巷荷欹正抱橋鈿轅開道入金管隔隣調夢到飛魂急書成即席遙〈一作招〉河流衝柱〈一作樹〉轉海沫近槎飄吳市蠀蛦甲巴賨翡翠翹他時未知意重疊贈嬌饒〈一作嬈〉
　　蜨
　　葉葉復翻翻斜橋對側門蘆花惟有白栁絮〈一作葉〉可能溫西子尋遺殿昭君覔故村年年芳物盡來別敗蘭蓀
　　蠅蜨雞麝鸞鳯等成篇
　　韓蜨翻羅幙曹蠅拂綺窗鬬雞迴玉勒融麝暖金釭瑇瑁明書閣琉璃冰〈去聲〉酒缸畫樓多有主鸞鳯各雙雙
　　韓翃舍人即事
　　萱草含丹粉荷花抱緑房鳥應悲蜀帝蟬是怨齊王通內藏珠府應官觧玉坊橋南荀令過十里送衣香
　　公子
　　一盞新羅酒凌晨〈一作霜〉恐易消歸應衝鼓半去不待笙調歌好惟愁和香濃〈一作多〉豈惜飄春場鋪艾帳下馬雉媒嬌
　　子初全溪作
　　全溪不可到況復盡餘醅漢苑生春水昆池換劫灰戰蒲知雁唼皺月覺魚來清興恭聞命言詩未敢迴
　　楊本勝說於長安見小男阿袞
　　聞君來日下見我最嬌兒漸大啼應數長貧學恐遲寄人龍種瘦失母鳯雛癡語罷休邊角青燈兩鬢絲
　　西溪
　　悵望西溪水潺湲奈爾何不驚春物少只覺夕陽多色染妖韶〈一作嬈〉柳光含𥥆窕蘿人間從到海天上莫為河鳯女彈瑤瑟龍孫撼玉珂京華他夜夢好好寄雲波
　　柳下暗記
　　無奈巴南柳千條傍吹臺更將黃映白擬作杏花媒
　　妓席
　　樂府聞桃葉人前道得無勸君書小字慎莫喚官奴
　　少年
　　外戚平羗第一功生年二十有重封直登宣室螭頭上橫過甘泉豹尾中別館覺來雲雨夢後門歸去蕙蘭叢灞陵夜獵隨田竇不識寒郊自轉蓬
　　無題
　　近知名阿侯住處小江流腰細不勝舞睂長惟是愁黃金堪作屋何不作重樓
　　𤣥微先生
　　仙翁無定數時入一壺藏夜夜桂露濕村村桃水香醉中拋浩劫宿處起神光藥裹丹山鳯碁函白石郎㺯河移砥柱吞日倚扶桑龍竹裁輕䇿鮫綃〈一作絲〉熨下裳樹栽嗤漢帝橋板笑秦王徑欲隨關令龍沙萬里強
　　藥轉
　　鬱金堂北畵樓東換骨神方上藥通露氣暗連青桂苑風聲偏獵紫蘭叢長籌未必輸孫皓香棗何勞問石崇憶事懐人兼得句翠衾歸臥繡簾中
　　岳陽樓
　　欲為平生一散愁洞庭湖上岳陽樓可憐萬里堪乗興枉是蛟龍觧覆舟
　　寄成都髙苗二從事
　　家近紅蕖曲水濵全家羅襪起秋塵莫將越客千絲網網得西施別贈人
　　岳陽樓
　　漢水方城帶百蠻四隣誰道亂周班如何一夢髙唐雨自此無心入武關
　　越燕二首
　　上國社方見此鄉秋不歸為矜皇后舞猶著羽人衣拂水斜紋亂銜花片影微盧家文杏好試近莫愁飛將泥紅蓼岸得草緑楊村命侶添新意安巢復舊痕去應逢阿母〈原注樂府詩東飛伯勞西飛燕黃姑阿母長相見〉來莫害王孫記取丹山鳯今為百鳥尊
　　杜工部蜀中離席
　　人生何處不離羣世路干戈惜暫分雪嶺未歸天外使松州猶駐殿前軍座中醉客延醒客江上晴雲雜雨雲美酒成都堪送老當壚仍是卓文君
　　隋宮
　　紫泉宮殿鎖煙霞欲取蕪城作帝家玉璽不縁歸日角錦帆應是到天涯於今腐草無螢火終古垂楊有暮鴉地下若蓬陳後主豈宜重問後庭花
　　二月二日
　　二月二日江上行東風日暖聞吹笙花鬚柳眼各無頼紫蝶黃蜂俱有情萬里憶歸元亮井三年從事亞夫營新灘〈一作春〉莫悟〈一作訝〉遊人意更作風簷夜雨〈一作雨夜〉聲
　　籌筆驛
　　猿〈一作魚〉鳥猶疑畏簡書風雲常為䕶儲胥徒令上將揮神筆終見降王走傳車管樂有才終〈一作真〉不忝關張無命欲〈一作復〉何如他年錦里經祠廟梁父吟成恨有餘
　　屏風
　　六曲連環接翠帷髙樓半夜酒醒時掩燈遮霧密如此雨落月明俱不知
　　春日
　　欲入盧家白玉堂新春催破舞衣裳蝶銜〈一作含〉紅蘂蜂銜粉共助青樓一日忙
　　武侯廟古柏
　　蜀相階前柏龍蛇捧閟宮隂成外江畔老向惠陵東大樹思馮異甘棠憶召公葉凋湘燕雨枝拆〈一作坼〉海鵬風玉壘經綸逺金刀歴數終誰將出師表一為問昭融
　　風
　　撩釵盤孔雀惱帶拂鴛鴦羅薦誰教近齋時鎖洞房
　　即日
　　一嵗林花即日休江間〈一作門〉亭下悵淹留重吟細把眞無奈巳落猶開未放愁山色正來銜小苑春隂只欲傍髙樓金鞍忽散銀壺漏〈一作滴〉更醉誰家白玉鉤
　　九成宮〈九成宮夲隋仁夀宮貞觀間修之以避暑因更名〉
　　十二層城閬苑西平時避暑拂虹霓雲隨夏後雙龍尾風逐周王八駿〈一作馬〉啼吳岳曉光連翠巘甘泉晩景上丹梯茘枝盧橘沾恩幸鸞鵲天書濕紫泥
　　少將
　　族亞齊安陸風髙漢武威煙波別墅醉花月後門歸青海聞傳箭天山報合圍一朝攜劍起上馬即如飛
　　詠史
　　歴覽前賢國與家成由勤儉破由奢何須琥珀方為枕豈得眞〈一作待珍〉珠始是車運去不逢青海馬力窮難㧞蜀山蛇幾人曾預南薰曲終古蒼梧哭翠華
　　贈白道者〈一作詠史第二首〉
　　十二樓前再拜辭靈風正滿碧桃枝壺中若是有天地又向壺中傷別離
　　無題二首
　　昨夜星辰昨夜風畵樓〈一作堂〉西畔桂堂東身無綵鳯雙飛翼心有靈犀一㸃通隔坐送鉤春酒暖分曹射覆蠟燈紅嗟余聽鼓應官去走馬蘭臺類斷〈一作轉〉蓬
　　聞道閶門萼緑華昔年相望抵〈一作尚〉天涯豈知一夜秦樓客偷看吳王苑內花
　　漢宮詞
　　青雀西飛竟未迴君王長在集靈臺侍臣最有相如渴不賜金莖露一杯
　　無題四首
　　來是空言去絶蹤月斜樓上五更鐘夢為逺別啼難喚書被催成墨未濃蠟照半籠金翡翠麝熏微度繡芙蓉劉郎已恨蓬山逺更隔蓬山一萬重
　　颯颯東風細雨來芙蓉塘外有輕雷金蟾齧鏁燒香入玉虎牽絲汲井迴賈氏窺簾韓掾少宓妃留枕魏王才春心莫共花爭發一寸相思一寸灰
　　含情春晼〈一作院〉晩暫見夜闌干樓響將登怯簾烘欲過難多羞釵上燕眞媿鏡中鸞歸去橫塘曉華星送寳鞍何處哀箏隨急管櫻花永巷垂楊岸東家老女嫁不售白日當天三月半溧陽公主年十四清明暖後同墻看歸來展轉到五更梁間燕子聞長歎
　　赴職梓潼留別畏之員外同年
　　佳兆聮翩遇鳯凰雕文羽帳紫金牀桂花香處同髙第柿葉翻時獨悼亡烏鵲失〈一作入〉棲長不定鴛鴦何事自相將京華庸蜀三千里送到咸陽見夕陽
　　桂林路〈一作道〉中作
　　地暖無秋色江晴有暮暉空餘蟬嘒嘒猶向客依依村小犬相䕶沙平僧獨歸欲成西北望又見鷓鴣飛
　　無題
　　照梁初有情出水舊知名帬衩芙蓉小釵茸翡翠輕錦長書鄭重眉細恨分明莫近彈碁局中心最不平
　　蝶三首
　　初來小苑中稍與瑣闈通逺恐芳塵斷輕憂豔雪融只知防皓〈一作灝〉露不覺逆尖風迴首雙飛燕乗時入綺櫳長眉畫了繡簾開碧玉行收白玉臺為問翠釵釵上鳯不知香頸為誰迴
　　夀陽公主嫁時妝八字宮眉捧額黃見我佯羞頻照影不知身屬冶遊郎
　　無題二首
　　八嵗偷照鏡長眉巳能畫十嵗去踏青芙蓉作帬衩十二學彈箏銀甲不曾卸十四藏六親懸知猶未嫁十五泣春風背面〈一作立〉鞦韆下
　　幽人不倦賞秋暑貴招邀竹碧轉悵望池清尤寂寥露花終裛濕風蝶強嬌饒此地如攜手兼君不自聊王十二兄與畏之員外相訪見招小飲時予以悼亡日近不去因寄
　　謝傅門庭舊末行今朝歌管屬檀郎更無人處簾垂地欲拂塵時簟竟牀嵇氏幼男猶可憫左家嬌女豈能忘秋〈一作愁〉霖腹疾俱難遣萬里西風夜正長
　　隋宮〈一雲隋堤〉
　　乗興南遊不戒嚴九重誰省諫書函春風舉國裁宮錦半作障泥半作㠶
　　落花
　　髙閣客竟去小園花亂飛參差連曲陌迢遰送斜暉腸斷未忍掃眼穿仍欲歸〈一作稀〉芳心向春盡所得是沾衣
　　月〈一作秋月〉
　　池〈一作樓〉上與橋〈一作池〉邊難忘復可憐簾開最明夜簟巻巳涼天流處水花急吐時雲葉鮮姮〈一作嫦〉娥無粉黛只是逞嬋娟
　　贈宗魯笻竹杖
　　大夏資輕䇿全溪贈所思靜憐穿樹逺滑想過苔遲鶴怨朝還望僧閒暮有期風流真底事常欲傍清羸
　　垂柳
　　娉婷小苑中婀娜曲池東朝佩皆垂地仙衣盡帶風七賢寧占竹三品且饒松腸斷靈和殿先皇玉座空
　　曲池
　　日下繁香不自持月中流豔與誰期迎憂急鼓疎鐘斷分隔休燈滅燭時張蓋欲判江灩灩迴頭更望柳𢇁𢇁從來此地黃昏散未信河梁是別離
　　代應二首
　　溝水分流西復東九秋霜月五更風離鸞別鳯今何在十二玉樓空更空
　　昨夜雙鉤敗今朝百草輸關西狂小吏惟喝遶牀盧席上作〈原注予為桂州從事故府鄭公出家妓令賦髙唐詩一本題作席上贈人注云故桂林滎陽公席上出家妓鄭公鄭亞也〉
　　淡雲輕雨拂髙唐玉殿秋來夜正長料得也應憐宋玉一生惟事楚襄王〈一雲淡煙㣲雨恣髙唐一曲清塵遶畫梁料得也應憐宋玉只因無奈楚襄王〉
　　訪隱者不遇成二絶
　　秋水悠悠浸墅〈一作野〉扉夢中來數覺來稀𤣥蟬去〈一作脫〉盡葉黃落一樹冬青人未歸
　　城郭休過識者稀哀猿啼處有柴扉滄江白日樵漁路日暮歸來雨滿衣
　　破鏡
　　玉匣清光不復持菱花散亂月輪虧秦臺一照山雞後便是孤鸞罷舞時
　　無題
　　紫府仙人號寳燈雲漿未飲結成氷如何雪月交光夜更在瑤臺十二層
　　贈庾十二朱版〈原注時庾在翰林朱書版也〉
　　固漆投膠不可開贈君珍重抵瓊瑰君王曉坐金鑾殿只待相如草詔來
　　李花
　　李徑獨來數愁情相與懸自明無月夜強笑欲風天減粉與園籜分香沾〈一作活〉渚蓮徐妃久巳嫁猶自玉為鈿
　　柳
　　曾逐東風拂舞筵樂遊春苑斷腸天如何肻到清秋日已帶斜陽又帶蟬
　　三月十日流杯亭
　　身屬中軍少得歸木蘭花盡失春期偷隨柳絮到城外行過水西聞子規
　　過招國李家南園二首
　　潘岳無妻客為愁新人來坐舊妝樓春風猶自疑聯句雪絮相和飛不休
　　長亭嵗盡雪如波此去秦闗路幾多惟有夢中相近分臥來無睡欲如何
　　留贈畏之〈原注時將赴職梓潼遇韓朝廻三首〉
　　清時無事奏明光不遣當闗報早霜中禁詞臣尋引領左川歸客自迴腸郎君下筆驚鸚鵡侍女吹笙㺯鳯凰空寄〈一雲當作記〉大羅天上事衆仙同日詠霓裳
　　待得郎來月已低寒暄不道醉如泥五更又欲向何處騎馬出門烏夜啼
　　戶外重隂黯不開含羞迎夜復臨臺瀟湘浪上有煙景安得好風吹汝來
　　為有
　　為有雲屏無限嬌鳯城寒盡怕春宵無端嫁得金龜壻辜負香衾事早朝
　　無題
　　相見時難別亦難東風無力百花殘春蠶到死絲方盡蠟炬成灰淚始乾曉鏡但愁雲鬢改夜吟應覺月光寒蓬山此去無多路青鳥殷勤為探看
　　碧城三首
　　碧城十二曲闌干犀辟塵埃玉辟寒閬苑有書多附鶴女牀〈一作墻〉無樹不棲鸞星沈海底當窗見雨過河源隔座看若是曉珠明又定一生長對水晶盤
　　對影聞聲巳可憐玉池荷葉正田田不逢蕭史休囘首莫〈一作若〉見洪崖又拍肩紫鳯放嬌銜楚佩赤鱗狂舞撥湘鄂君悵望舟中夜繡被焚香獨自眠
　　七夕來時先有期洞房簾箔至今垂玉輪顧兎初生魄鐡網珊瑚未有枝檢與神方教駐景收將鳯紙寫相思武皇內傳分明在莫道人間總不知
　　對雪二首〈原注時欲之東〉
　　寒〈一作爽〉氣先侵玉女扉清光旋透省郎闈梅花大庾嶺頭發柳絮章臺街裏飛欲〈一作卻〉舞定隨曹植馬有情應濕謝莊衣龍山萬里無多逺留待行人二月歸
　　旋撲珠簾過粉墻輕於柳絮重於霜巳隨江令誇瓊樹又入盧家妬玉堂侵夜可能爭桂魄忍寒應欲試梅妝闗河凍合東西路腸斷斑騅送陸郎
　　蜂
　　小〈一作少〉苑華池爛漫通後門前檻思無窮宓妃腰細纔勝露趙後身輕欲倚風紅壁寂寥崖蜜盡碧簾迢遰霧巢空青陵粉蝶休離恨長定相逢二月中
　　公子
　　外戚封侯自有恩平明通籍九華門金唐公主年應小二十君王未許婚
　　賦得雞
　　稻梁猶足活諸雛妬敵專場好自娛可要五更驚暁夢不辭風雪為陽烏
　　明神
　　明神司過豈令寃暗室由來有禍門莫為無人欺一物他時須慮石能言
　　辛未七夕
　　恐是仙家好別離故教迢遰作佳期由來碧落銀河畔可要金風玉露時清漏漸移相望久微雲未接過來遲豈能無意酬烏鵲惟與蜘蛛乞巧絲
　　壬申七夕
　　巳駕七香車心心待曉霞風輕惟響珮日薄不嫣花桂嫩傳香逺榆髙送影斜成都過卜肆曾妬識靈槎
　　壬申閏秋題贈烏鵲
　　繞樹無依月正髙鄴城新淚濺雲袍幾年始得逢秋閏兩度塡河莫告勞
　　端居
　　逺書歸夢兩悠悠只有空牀敵素秋堦下青苔與紅樹雨中寥落月中愁
　　夜半
　　三更三㸃萬家眠露欲為霜月墮煙鬬鼠上堂蝙蝠出玉琴時動倚窗
　　玉山
　　玉山髙與〈一作共〉閬風齊玉水清流不貯泥何處更求回日馭此中兼有上天梯珠容百斛龍休睡桐拂千尋鳯要棲聞道神仙有才子赤簫吹罷好相攜
　　張惡子廟
　　下馬捧椒漿迎神白玉堂如何鐡如意獨自與姚萇
　　雨
　　摵摵度𤓰園依依傍竹軒秋池不自冷風葉共成喧窗迴有時見簷髙相續翻侵宵送書雁應為稻梁恩
　　菊
　　暗暗淡淡紫融融冶冶黃陶令籬邊色羅含宅裏香幾時禁重露實是怯殘〈一作斜〉陽願泛金鸚鵡升君白玉堂
　　牡丹kao
　　錦幃初巻衛夫人〈原注典畧雲夫子見南子在錦幃之中〉繡被猶堆越鄂君垂手亂翻雕玉佩招〈一作折〉腰爭舞〈一作細腰頻換〉鬰金帬石家蠟燭何曾剪荀令香爐可待熏我是夢中傳彩筆欲書花葉〈一作片〉寄朝雲
　　北樓
　　春物豈相干人生只強歡花猶曾歛夕酒竟不知寒異域東風濕中華上象寛此樓堪北望輕命倚〈一作俯〉危欄
　　擬沈下賢
　　千二百輕鸞春衫瘦著寛倚風行稍急含雪語應寒帶火遺金斗兼珠碎玉盤河陽看花過曾不問潘安
　　蝶
　　飛來繡戸隂穿過畫樓深重傅秦臺粉輕塗漢殿金相兼惟柳絮所得是花心可要凌孤客邀為子夜吟
　　飲席代官妓贈兩從事
　　新人橋上著春衫舊主江邊側帽簷〈原注隋獨孤信舉止風流曾風吹帽簷側觀者塞路〉願得化為紅綬帶許教雙鳯一時銜
　　代魏宮私贈〈原注黃初三年已隔存沒追代其意何必同時亦廣子夜鬼歌之流〉
　　來時西舘阻佳期去後漳河隔夢思知有宓妃無限意春松〈一作蘭〉秋菊可同時
　　代元城吳令暗為答
　　背闕歸藩路欲分水邊風日半西曛荊王枕上原無夢莫枉陽臺一片雲
　　牡丹
　　壓逕復縁溝當窗又映樓終銷一國破不啻萬金求鸞鳯戲三島神仙居十洲應憐萱草淡卻得號忘憂
　　百果嘲櫻桃
　　珠實雖先熟瓊莩縱早開流鸎猶故在〈一作向〉爭得諱含來
　　櫻桃答
　　衆果莫相誚天生名品髙何因古樂府惟有鄭櫻桃
　　曉坐〈一雲後閤〉
　　後閤〈一作閣〉罷朝眠前墀思黯然梅應未假雪柳自不勝煙淚續淺深綆腸危髙下絃紅顔無定所得失在當年
　　詠史
　　北湖南埭水漫漫一片降旗百尺竿三百年間同曉夢鍾山何處有龍盤
　　一片
　　一片非煙隔九枝蓬巒仙仗儼雲旗天泉水暖龍吟細露畹春多鳯舞遲榆莢散來星斗轉桂花尋去月輪移人間桑海朝朝變莫遣佳期更後期
　　日射
　　日射紗窗風撼扉香羅拭手春事違迴廊四合掩寂寞碧鸚鵡對紅薔薇
　　題鵞
　　眠沙臥水自成羣曲岸殘〈一作斜〉陽極浦雲那觧〈一作得〉將心憐孔翠〈一作雀〉羈雌長共故雄分
　　華清宮
　　朝元閣迥羽衣新首按昭陽第一人當日不來髙處舞可能天下有胡塵
　　梓潼望長卿山至巴西復懐譙秀
　　梓潼不見馬相如更欲南行問〈一作望〉酒壚行到巴西覔譙秀巴西惟是有寒蕪
　　齊宮詞
　　永夀兵來夜不扃金蓮無復印中庭梁臺歌管三更罷猶自風揺九子鈴
　　十一月中旬至扶風界見梅花
　　匝〈一作〉路亭亭豔非時裛裛香素娥惟與月青女不饒霜贈逺虛盈手傷離適斷腸為誰成早秀不待作年芳
　　青陵臺
　　青陵臺畔日光斜萬古貞〈一作春〉魂倚暮霞莫訝〈一作許〉韓憑為蛺蝶等閒飛上別枝花
　　東還
　　自有仙才自不知十年長夢採華芝秋風動地黃雲暮歸去嵩陽尋舊師
　　酬崔八早梅有贈兼示之作
　　知訪寒梅過野塘久留金勒為迴腸謝郎衣袖初翻雪荀令熏爐更換香何處拂胸資蝶粉幾時塗額藉蜂黃維摩一室雖多病亦要〈一作舞〉天花作道場〈原注時余在惠祥上人講下故崔落句有梵王宮地羅含宅頼許時時聽法來〉
　　春風
　　春風雖自好春物太昌昌若教春有意惟遣一枝芳我意殊春意先春已斷腸
　　蜀桐
　　玉壘髙桐〈一作梧〉拂玉繩上含非〈一作霏〉霧下含氷枉教紫鳯無棲處斵作秋琴彈壊〈一作廣〉陵
　　漢宮
　　通靈夜醮達清晨承露盤晞甲帳春王母不來〈一作西歸〉方朔去更須重見李夫人
　　判春
　　一桃復一李井上占年芳笑處如臨鏡窺時不隱墻敢言西子短誰覺宓妃長珠玉終相類同名作夜光
　　促漏
　　促漏遙鐘動靜聞報章重疊杳〈一作字〉難分舞鸞鏡匣收殘黛睡鴨香爐換夕熏歸去定〈一作豈〉知還向月夢來何處更為雲南塘漸暖蒲堪結兩兩鴛鴦䕶水紋
　　江東
　　驚魚撥剌燕翩翾獨自江東上釣船今日春光太漂蕩謝家輕絮沈郎錢
　　讀任彥昇碑
　　任昉當年有美名可憐才調最縱橫樑臺初建應惆悵不得蕭公作騎兵
　　荷花
　　都無色可並不奈此香何瑤席乘涼設金羈落晚〈一作曉〉過迴〈一作覆〉衾燈照綺渡韈水沾羅預想前秋〈一作愁前〉別離居夢櫂歌
　　五松驛
　　獨下長亭念過秦五松不見見輿薪只應既斬斯髙後尋被樵人用斧斤
　　灞岸
　　山東今嵗㸃行頻幾處寃魂哭虜塵灞水橋邊倚華表平時二月有東巡
　　送臻師二首
　　昔去靈山非拂席今來滄海欲求珠楞伽頂上清涼地善眼仙人憶我無
　　苦海迷途去未因東方過此幾微塵何當百億蓮花上一一蓮花見佛身
　　七夕
　　鸞扇斜分鳯幄開星橋橫過鵲飛迴爭將世上無期別換得年年一度來
　　謝先輩防記念拙詩甚多異日偶有此寄
　　曉用雲添句寒將雪命篇良辰多自感作者豈皆〈一作徒〉然熟寢初同鶴含嘶欲竝蟬題時長不展得處定應偏南浦無窮樹西樓不住煙改成人寂寂寄與路綿綿星勢寒垂地河聲曉上天夫君自有恨聊藉此中傳
　　馬嵬二首
　　冀馬燕犀動地來自埋紅粉自成灰君王若道能〈一作堪〉傾國玉輦何由過馬嵬
　　海外徒聞更九州〈原注鄒衍雲九州之外復有九州〉他生未卜〈一作決〉此生休空聞虎旅傳〈一作鳴〉宵柝無復雞人報曉籌此日六軍同駐馬當時七夕笑牽牛如何四紀為天子不及盧家有莫愁
　　可歎
　　幸㑹東城宴未迴年華憂共水相催梁家宅裏秦宮入趙後樓中赤鳯來氷簟且眠金鏤枕瓊筵不醉玉交杯宓妃愁坐芝田舘用盡陳王八斗才
　　望喜驛別嘉陵江水二絶
　　嘉陵江水此東流望喜樓中憶閬州若到閬中還赴海閬州應更有髙樓
　　千里嘉陵江水色含煙帶月碧於藍今朝相送東流後猶自驅車更向南
　　別薛嵒賔
　　曙爽行將拂晨清坐欲凌別離眞不那風物正相仍漫水任〈一作清〉誰照衰花淺自矜還將兩袖淚同向一窗燈桂樹乖眞隱芸香是小懲清規無以況且用玉壺氷
　　富平少侯
　　七國三邊未到憂十三身襲富平侯不收金彈拋林外卻惜銀牀在井頭綵樹轉燈珠錯落繡檀迴枕玉雕鎪當關不報侵晨客新得佳人字莫愁
　　腸
　　有懐非惜恨不奈寸腸何即席迴彌久前時斷固多熱應翻急燒冷欲徹微波隔樹澌澌雨通池㸃㸃荷倦程山向背望國闕嵯峩故念飛書及新懽借夢過染筠休伴淚繞雪莫追歌擬問陽臺事年深楚語訛
　　贈宇文中丞
　　欲構中天正急材自縁煙水戀平臺人間只有嵇延祖最望山公啓事來〈原注公盛歎亡友張君故有此句〉
　　曉起
　　擬杯當曉起呵鏡可微寒隔箔山櫻熟褰帷桂燭殘書長為報晩夢好更尋難影響輸雙蝶偏過舊畹蘭
　　閨情
　　紅露花房白蜜脾黃蜂紫蝶兩參差春窗一覺風流夢卻是同袍不得知
　　月夕
　　草下隂蟲葉上霜朱欄迢遰壓湖光兎寒蟾冷桂花白此夜姮娥應斷腸
　　杏花
　　上國昔相值亭亭如欲言異鄉今暫賞眽眽豈無恩援少風多力墻髙月有痕為含無限意〈一作思〉遂對〈一作到〉不勝繁仙子玉京路主〈一作佳〉人金谷園幾時辭碧落誰伴過黃昏鏡拂鉛華膩爐藏桂燼溫終應催竹葉先擬詠桃根莫學啼成血從教夢寄魂吳王採香徑失路入煙村
　　燈
　　皎潔終無倦煎熬亦自求花時隨酒逺雨後背窗休冷暗黃茅驛暄明紫桂樓錦囊名畫揜玉局敗碁收何處無佳夢誰人不隱憂影隨簾押轉光信簟文流客自勝潘岳儂今定莫愁固應留半燄迴照下幃羞
　　清河
　　舟小迴仍數樓危憑亦頻燕來從及社蝶舞太侵晨絳雪除煩後〈一作俊〉霜梅取味新年華無一事只是自傷春
　　韈
　　嘗聞宓妃韈渡水欲生塵好借常娥著清秋踏月輪
　　追代盧家人嘲堂內
　　道卻橫波字人前莫謾羞只應同楚水長短入淮流
　　代應
　　本來銀漢是紅墻隔得盧家白玉堂誰與王昌報消息盡知三十六鴛鴦
　　離亭賦得折楊柳二首〈樂府詩題作楊柳枝〉
　　暫憑樽酒送無憀莫損愁眉與細腰人世死前惟有別春風爭擬惜長條
　　含煙惹霧每依依萬緒千條拂落暉為報行人休盡折半留相送半迎歸
　　寄永道士
　　共上雲山獨下遲陽臺白道細如絲君今併倚三珠樹不記〈一作計〉人間落葉時
　　華州周大夫宴席〈原注西鈴〉
　　郡齋何用酒如泉飲徳先時巳醉眠若共門人推禮分戴崇爭得及彭宣
　　荊山
　　壓河連華勢孱顔鳥沒雲歸一望間楊僕移關三百里可能全是為荊山
　　次陜州先寄源從事
　　離思羈愁日欲晡東周西雍此分塗迴鑾佛寺髙多少望盡黃河一曲無
　　過鄭廣文舊居〈鄭䖍〉
　　宋玉平生恨有餘逺循三楚弔三閭可憐留著臨江宅異代應教庾信居
　　東下三旬苦於風土馬上戲作
　　路遶函關東復東身騎征馬逐驚蓬天池遼闊誰相待日日虛乘九萬風
　　莫愁
　　雪中梅下與誰期梅雪相兼一萬枝若是石城無艇子莫愁還自有愁時
　　夢令狐學士
　　山驛荒涼白竹扉殘燈向曉夢清暉右銀臺路雪三尺鳯詔裁成當直歸
　　涉洛川
　　通谷陽林不見人我來遺恨古時春宓妃漫結無窮恨不為君王殺灌均〈原注灌均陳王之典籖譛諸王於文帝者〉
　　有感
　　中路因循我所長古來才命兩相妨勸君莫強安蛇足一醆芳醪不得嘗
　　宮妓
　　珠箔輕明拂玉墀披香新殿鬬腰支不須看盡魚龍戲終遣君王怒偃師
　　宮辭
　　君恩如水向東流得寵憂移失寵愁莫向尊前奏花落涼風只在殿西頭
　　代贈二首
　　樓上黃昏慾望休玉梯橫絶月中〈一作如〉鉤芭蕉不展丁香結同向春風各自愁
　　東南日出照髙樓樓上離人唱石州總把春山掃眉黛不知供得幾多愁
　　楚吟
　　山上離宮宮上樓樓前宮畔暮江流楚天長短黃昏雨宋玉無愁亦自愁
　　瑤池
　　瑤池阿母綺窗開黃竹歌聲動地哀八駿日行三萬里穆王何事不重來
　　柳
　　為有橋邊拂面香何曾自敢占流光後庭玉樹承恩澤不信年華有斷腸
　　寄在朝鄭曹獨孤李四同年
　　昔嵗陪遊舊跡多風光今日兩蹉跎不因醉本蘭亭在兼忘當年舊永和




　　御定全唐詩巻五百三十九
<集部,總集類,御定全唐詩>
　　欽定四庫全書
　　御定全唐詩巻五百四十
　　李商隱
　　南朝
　　地險悠悠天險長金陵王氣應瑤光休誇此地分天下只得徐妃半面妝
　　題漢祖廟
　　乘運應須宅八荒男兒安在戀池隍君王自起新豐後項羽何曽在故鄉
　　韓冬郎即席為詩相送一座盡驚他日余方追吟連宵侍坐徘徊久之句有老成之風因成二絶寄酬兼呈畏之員外
　　十歳裁詩走馬成冷灰殘燭動離情桐花萬里丹山路雛鳳清於老鳳聲
　　劒棧風檣各苦辛別時氷雪到時春為慿何遜休聨句瘦盡東陽姓沈人〈原注沈東陽約嘗謂何遜曰吾每讀卿詩一日三復終未能到余雖無東〉
　　〈陽之才而有東陽之瘦矣〉
　　評事翁寄賜𩛿粥走筆為答
　　粥香𩛿白杏花天省對流鸎坐綺筵今日寄來春巳老鳳樓迢遞憶鞦韆
　　東阿王
　　國事分明屬灌均西陵魂斷夜〈一作斷〉來人君王不得為天子半為當時賦洛神
　　聖女祠
　　松篁臺殿蕙香幃〈一作花闈〉龍䕶瑤牕鳳掩扉無質易迷三里霧不寒長著五〈一作六〉銖衣人間定有崔羅什天上應無劉武威寄問釵頭雙白燕每朝珠館㡬時歸
　　獨居有懐
　　麝重愁風逼羅疎畏月侵怨魂迷恐斷嬌喘細疑沈數急芙蓉帶頻抽翡翠簪柔情終不逺遙妬已先深浦冷鴛鴦去園空蛺蝶尋蠟花長遞淚箏柱鎭移心覓使嵩雲暮囘頭㶚岸隂只聞涼葉院露井近寒砧
　　過景陵
　　武皇精魄久仙昇帳殿淒涼煙霧凝俱是蒼生留不得鼎湖何異魏西陵
　　臨發崇讓宅紫薇
　　一樹濃姿獨㸔來秋庭暮雨類輕埃不先揺落應為有已欲別離休更開桃綬含情依露井柳綿相憶隔章臺天涯地角同榮謝豈要移根上苑栽
　　及第東歸次㶚上卻寄同年
　　芳桂當年各一枝行期未分壓春期江魚朔雁長相憶秦樹嵩雲自不知下苑經過勞想像東門送〈一作追〉餞又差池㶚陵柳色無離恨莫枉〈一作把〉長條贈所思
　　野菊〈此詩又見孫逖集題作詠樓前海石榴〉
　　苦竹園南椒塢邊微香冉冉淚涓涓已悲莭物同寒雁忍委芳心與暮蟬細路獨來當此夕清尊相伴省他年紫雲〈一作微〉新苑移花處不取霜栽近御筵
　　板橋曉別
　　囘望髙城落曉河長亭牕戶壓微波水仙欲上鯉魚去一夜芙蓉紅淚多
　　過伊僕射舊宅
　　朱邸方酬力戰功華筵俄歎逝波窮囘廊簷斷燕飛去〈一作出〉小閣〈一作閤〉塵凝人語空幽淚〈一作砌〉欲乾殘菊露餘香猶入敗荷風何能更渉瀧江去獨立寒流〈一作沙〉弔楚宮
　　關門柳
　　永定河邊一行柳依依長發故年春東來西去人情薄不為清隂減路塵
　　酬別令狐〈一本有八字〉補闕
　　惜別夏仍半囘途秋已期那脩直諫草更賦贈行詩錦段知無報青萍𡧓見疑人〈一作吾〉生有通塞公等繫安危警露鶴辭侶吸風蟬抱枝彈冠如不問又到掃門時
　　銀河吹笙
　　悵望銀河吹玉笙樓寒院冷接平明重衾幽夢他年斷別樹羈雌昨夜驚月榭故香因雨發風簾殘燭隔霜清不須浪作緱山意湘瑟秦簫自有情
　　與同年李定言曲水閒話戲作
　　海燕參差溝水流同君身世屬離憂相攜花下非秦贅對泣春天〈一作風前〉𩔗楚囚碧草暗侵穿苑路珠簾不捲枕江樓莫驚〈一作經〉五勝埋香骨地下傷春亦白頭
　　彭城〈當作陽〉公薨後贈杜二十七勝李十七潘〈一作藩〉二君並與愚同出故尚書安平公門下
　　梁山兗水約從公兩地參差一旦空謝墅庾村相弔後自今岐路各西東
　　聞歌
　　斂笑凝眸意欲歌髙雲不動碧嵯峩銅臺罷望歸何處玉輦忘還事㡬多青冡路邊南雁盡細腰宮裏北人過此聲腸斷非今日香灺燈光奈爾何
　　贈華陽宋真人兼寄清都劉先生
　　淪謫千年別帝宸至今猶謝〈一作識〉蘂珠人但驚茅許同仙籍〈一作多𤣥分〉不道〈一作記〉劉盧是世親玉檢賜書迷鳳篆〈一作籙〉金華歸駕冷龍鱗不因杖屨逄周史徐甲何曾有此身
　　楚宮二首
　　十二𡶶前落照微髙唐〈一作堂〉宮暗坐迷歸朝雲暮雨長相接猶自君王恨見稀
　　月姊曾逄下彩蟾傾城消息隔重簾已聞珮響知腰細更辨聲覺指纎暮雨自歸山悄悄秋河不動夜厭厭王昌且在牆東住未必金堂得免嫌〈此首一本題作天水閒話舊事〉
　　和友人戲贈二首〈一作和令狐八題〉
　　東望花樓㑹〈一作事〉不同西來雙燕信休通仙人掌冷三霄露玉女窗虛五〈一作午〉夜風翠袖自隨囘雪轉〈一作駐〉燭房尋類外庭空殷勤莫使清香透牢合金魚鏁桂叢迢𨔛青〈一作春〉門有幾關柳梢樓角見南山明珠可貫須為珮白璧堪裁且作環子夜休〈一作欲〉歌團扇揜新正未破剪刀閒猿啼鶴怨〈一作望〉終年事未抵熏爐〈一作爐香〉一夕間
　　題二首後重有戲贈任秀才
　　一丈紅薔擁翠筠羅窗不識繞街塵峽中尋覓長逢雨月裏依稀更有人虛為錯刀留逺客枉緣書札損文鱗遙知小閣還斜照羨殺烏龍臥錦茵〈原注謔之也〉
　　有感二首〈原注乙卯年有感丙辰年詩成二詩紀甘露之變〉
　　九服歸元化三靈葉睿圗如何本初輩自取屈𣯛誅有甚當車泣因勞下殿趨何成奏雲物直是滅萑苻證逮符書宻辭連性命俱竟緣尊漢相不早辨胡雛鬼籙分朝部軍烽照上都敢雲堪慟哭未免怨洪爐
　　丹陛猶敷奏彤庭歘戰爭臨危對盧植〈原注是晩獨召故相彭陽公入〉始悔用龎萌御仗收前殿〈一作隊〉兵〈一作兇〉徒劇背城蒼黃五色棒掩遏一陽生古有清君側今非乏老成素心雖未易此舉太無名誰瞑銜寃目寧吞欲絶聲近聞開夀讌不廢用咸英
　　重有感
　　玉帳牙旗得上逰安危須共主君憂竇融表已來關右陶侃軍宜次石頭豈有蛟龍愁〈一作曾一作長〉失水更無鷹隼與髙秋晝號夜哭兼幽顯早晩星關雪涕收
　　夀安公主出降
　　溈水聞貞〈一作眞〉媛常山索銳師昔憂迷帝力今分送王姬事等和強虜恩殊睦本枝四郊多壘在此禮恐無時夕陽樓〈原注在滎陽是所知今遂寧蕭侍郎收滎陽日作矣　蕭侍郎蕭澣也〉
　　花明柳暗繞天愁上盡重城更上樓欲問孤鴻向何處不知身世自悠悠
　　春雨
　　悵臥新春白袷衣白門寥落意多違紅樓隔雨相望冷珠箔飄燈獨自歸逺路應悲春晼晩殘宵猶得夢依稀玉璫緘札何由達萬里雲羅一雁飛
　　中元作
　　綘節飄颻宮〈一作空〉國來中元朝拜上清囬羊權須〈一作雖〉得金條脫溫嶠終虛玉鏡臺曾省驚眠聞雨過不知迷路為花開有娀未抵瀛洲逺青雀如何鴆鳥媒
　　鴛鴦
　　雌去雄飛萬里天雲羅滿眼淚澘然不須長結風波願鎻向金籠始兩全
　　楚宮
　　湘波如淚色漻漻楚厲〈一作櫔古通〉迷魂逐恨遙楓樹夜猿愁自斷女蘿山鬼語相邀空歸腐敗猶難復更困腥臊豈易招但使故鄉三戶在綵絲誰惜懼長蛟
　　妓席暗記送同年獨孤雲之武昌
　　疊嶂千重呌恨猿長江萬里洗離魂武昌若有山頭石為拂蒼苔檢淚痕
　　宿晉昌亭聞驚禽
　　羈緒鰥鰥夜景侵髙窗不掩見驚禽飛〈一作行〉來曲渚煙方合過盡南塘樹更深胡馬嘶和榆塞笛楚猿吟雜橘村砧失羣掛木知何限逺隔天涯共此心
　　深宮
　　金殿銷香〈一作香銷〉閉綺櫳〈一作籠〉玉壺傳㸃〈一作響〉咽銅龍狂飇不惜蘿隂薄清露偏知桂葉濃斑竹嶺邊無限淚景陽宮裏及時鐘豈知為雨為雲處〈一作意〉只有髙唐十二峰
　　明禪師院酬從兄見寄
　　貞吝嫌茲世㑹心馳本原人非四禪縛地絶一塵喧霜露欹髙木星河壓〈一作墮〉故園斯遊儻為勝九折幸囘軒
　　寄裴衡
　　別地蕭條極如何更獨來秋應為黃葉雨不厭青苔沈約只能瘦潘仁豈是才離情堪底寄惟有冷於灰
　　即日
　　小苑試春衣髙樓倚暮暉夭桃惟是笑舞蝶不空飛赤嶺久無耗鴻門猶合圍幾家縁錦字含淚坐鴛機
　　淮陽路
　　荒村倚廢營投宿旅魂驚斷雁髙仍急寒溪曉更清昔年嘗聚盜此日頗分兵猜貳誰先致三朝事始平
　　崇讓宅東亭醉後沔然有作
　　曲岸風雷罷東亭霽日涼新秋仍酒困〈一作困病〉幽興暫江鄉揺落真何遽交親或未忘一帆彭蠡月數鴈塞門霜俗態雖多累仙標發近狂聲名佳句在身世玉琴張萬古山空碧無人鬢免黃驊騮憂老大鶗鴂妬芬芳密竹沈虛籟孤蓮泊晩香如何此幽勝淹臥劇清漳
　　晚晴
　　深居俯夾城春去夏猶清天意憐幽草人間重晩晴併添髙閣迥微注小窗明越鳥巢乾後歸飛體更輕
　　迎寄韓魯州〈瞻同年〉
　　積雨晩騷騷相思正鬰陶不知人萬里時有燕雙髙冦盜纒三輔〈原注時興元賊起三川兵出〉莓苔滑百牢聖朝推衛霍〈一作索〉歸日動仙曹
　　武夷山
　　只得流霞酒一杯空中簫鼔幾〈一作當〉時囘武夷洞裏生毛竹老盡曾孫更不來
　　一片
　　一片瓊英價動天連城十二〈當作五〉昔虛傳良工巧費真為累楮葉成來不直錢
　　寄成都髙苖二從事〈原注時二公從事商隱座主府〉
　　紅蓮幕下紫棃新命斷湘南病渴人今日問君能寄否二江風水接天津
　　鄭州獻從叔舍人褎
　　蓬島煙霞閬苑鐘三官箋奏附金龍茅君奕世仙曹貴許掾全家道氣濃綘簡尚參黃紙案丹爐猶用紫泥封不知他日華陽洞許上經樓第㡬重
　　西南行卻寄相送者
　　百里隂雲覆雪泥行人只在雪雲西明朝驚破還鄉夢定是陳倉碧野雞
　　四皓廟
　　羽翼殊勲棄若遺皇天有運我無時廟前便接山門路不長青松長紫芝
　　題白石蓮花寄楚公
　　白石蓮花誰所共六時長捧佛前燈空庭苔蘚饒霜露時夢西山老病僧大海龍宮無限地諸天鴈塔幾多層漫誇鶖子眞羅漢不㑹牛〈一作千〉車是上乘
　　定安城樓
　　迢遞髙城百尺樓綠楊枝外〈一作上〉盡汀洲賈生年少虛垂淚〈一作涕〉王粲春來更逺遊永憶江湖歸白髪欲囘天地入扁舟不知腐䑕成滋味猜意鴛雛竟未休
　　隋宮守歳
　　消息東郊木帝囘宮中行樂有新梅沈香甲〈一作夾〉煎〈去聲〉為庭燎玉液瓊蘇作夀杯遙望露盤疑是月逺聞鼉鼓欲驚雷昭陽第一傾城客不踏金蓮不𡧓來
　　利州江潭作〈原注感孕金輪所〉
　　神劒飛來不易〈一作是〉銷碧潭珍重駐蘭橈自攜明月移燈疾欲就行雲散錦遙河伯軒窗通貝闕水宮帷箔巻冰綃他時燕脯無人寄雨滿空城蕙葉雕
　　即目〈一作日〉
　　地寛樓巳迥人更迥於樓細意經〈一作抽意輕〉春物傷酲屬暮愁望賒殊易斷恨久欲難收大埶真無利多情豈自由空園兼樹廢敗港擁花流書去青楓驛鴻歸杜若洲單棲應分定辭疾索誰憂更替林鵶恨驚頻去不休
　　相思〈一作相思樹上〉
　　相思樹上合歡枝紫鳳青鸞共羽儀腸斷秦臺吹管客日西春盡到來遲
　　茂陵
　　漢家天馬出蒲梢苜蓿榴花遍近郊內苑只知含〈一作銜〉鳳觜屬車無復揷雞翹玉桃偷得憐方朔金屋修〈一作粧〉成貯阿嬌誰料蘇卿老歸國茂陵松栢雨蕭蕭
　　鏡檻
　　鏡檻芙蓉入香臺翡翠過撥驚火鳳交扇拂天鵞隱忍陽城笑喧傳郢市歌仙睂瓊作葉佛髻鈿為螺五里無因霧三秋只見河月中供藥剰海上得綃多玉集胡沙割犀留聖水磨斜門穿戲蝶小閣鎻飛蛾騎䄡侵韀巻車帷約幰鈋傳書兩行鴈取酒一封駞橋迥涼風壓溝橫〈一作斜〉夕照和待烏燕太子駐馬魏東阿想像鋪芳褥依稀解醉羅散時簾隔露臥後幕生波梯穩從攀桂弓調任射莎豈能拋斷夢聽鼓事朝珂
　　送鄭大台文南覲〈鄭畋〉
　　黎辟〈一作壁〉灘聲五月寒南風無處附平安君懐一匹胡威絹爭拭酬恩淚得乾
　　風
　　迥拂來鴻急斜催別燕髙已寒休慘淡更逺尚呼號楚色分西塞夷音接下牢歸舟天外有一為戒波濤
　　洞庭魚
　　洞庭魚可拾不假更垂罾閙若雨前蟻多於秋後蠅豈思鱗作簟仍計腹為燈浩蕩天池路翺翔欲化鵬
　　天涯
　　春日在天涯天涯日又斜鶯啼如有淚為濕最髙花
　　喜舍弟羲叟及第上禮部魏公
　　國以斯文重公仍內署〈一作相〉來風標森太華星象逼中台朝滿遷鸎侶門多吐鳳才寧同魯司冦惟〈一作只〉鑄一顔囘
　　哀箏
　　延頸全同鶴柔腸素怯猿湘波無限淚蜀魄有餘寃輕幰長無道哀箏不出門何由問香炷翠幕自黃昬
　　自南山北歸經分水嶺
　　水急愁無地山深故有雲那通極目望又作斷腸分鄭驛來雖及燕臺哭不聞猶餘遺意在許刻鎭南勲
　　舊頓〈頓㝛食處也天子行幸住㝛處亦曰頓〉
　　東人望幸久咨嗟四海於今是一家猶鎻平時舊行殿盡無宮戶有宮鴉〈一作宮花一作宮鴉〉
　　代董秀才卻扇
　　莫將畫扇出帷來遮掩春山滯上才若道團圎似明月此中須放桂花開
　　有感
　　非關宋玉有微辭卻是襄王夢覺遲一自髙唐賦成後楚天雲雨盡堪疑
　　驪山有感
　　驪岫飛泉泛暖香九龍呵䕶玉蓮房平明每幸長生殿不從金輿惟夀王
　　別智𤣥法師
　　雲鬢無端怨別離十年移易住山期東西南北皆垂淚卻是楊朱眞本師
　　贈孫綺新及第
　　長樂遙聽上苑鐘綵衣稱慶桂香濃陸機始擬誇文賦不覺雲間有士龍
　　代秘書贈𢎞文館諸校書
　　清切曹司近玉除比來秋興復何如崇文館裏丹〈一作飛〉霜後無限紅棃憶校書
　　亂石
　　虎踞龍蹲縱復橫星光漸減雨痕生不須併礙東西路哭殺廚頭阮歩兵
　　日日〈一作春光〉
　　日日春光鬬日光山城斜路杏花香幾時心緒渾無事得及游絲百尺長
　　過楚宮
　　巫峽迢迢舊楚宮至今雲雨暗丹楓微生盡戀人間樂只有襄王憶夢中
　　龍池
　　龍池賜酒敞雲屏羯鼓聲髙衆樂停夜半宴歸宮漏永薛王沈醉夀王醒
　　淚
　　永巷長年怨綺羅離情終日思風波湘江竹上痕無限峴首碑前灑幾多人去紫臺秋入塞兵殘楚帳夜聞歌朝來㶚水橋邊問未抵青袍送玉珂
　　十字水期韋潘侍御同年不至時韋寓居水次故郭汾寧〈一作陽〉宅
　　伊水濺濺相背流朱欄畫閣幾人遊漆燈夜照眞無數蠟炬晨炊竟未休顧我有懐同大夢期君不至更沈憂西園碧樹今誰主與近髙窗臥聽秋
　　流鸎
　　流鸎漂蕩復參差度陌臨流不自持巧囀豈能無本意良辰未必有佳期風朝露夜隂晴裏萬戶千門開閉時曾苦傷春不忍〈一作思〉聽鳳城何處有花枝
　　出關㝛盤豆館對叢蘆有感
　　蘆葉梢梢夏景深郵亭蹔欲灑塵襟昔年曾是江南客此日初為關外心思子臺邊風自急玉孃湖上月應沈清聲不逺行人去一世〈一作任〉荒城伴夜砧
　　和韓録事送宮人入道
　　星使追還不自由雙童捧上綠瓊輈九枝燈下朝金殿三素雲中侍玉樓鳳女顚狂成久別月娥孀獨好同遊當時若愛韓公子埋骨成灰恨未休
　　即目〈一作日〉
　　小鼎煎茶麵曲池白鬚道士竹間棋何人書破蒲葵扇記著南塘移樹時
　　聖女祠
　　杳藹〈一作靄〉逢仙跡蒼茫滯客途何年歸碧落此路向皇都消息期青雀逢迎異紫姑腸囘楚國夢心斷漢宮巫從騎裁寒竹行車䕃白榆星娥一去後月姊更來無寡鵠〈一作遼鶴〉迷蒼壑羇凰〈一作鸞〉怨翠梧惟應碧桃下方朔是狂夫
　　七月二十九日崇讓宅讌作
　　露如微霰下前池月〈一作風〉過囘塘萬竹悲浮世本來多聚散紅蕖何事亦離披悠揚歸夢惟燈見濩落生涯獨酒知豈到白頭長只爾嵩陽松雪有心期
　　贈從兄閬之
　　悵望人間萬事違私書幽夢約忘機荻花村裏魚標在石蘚庭中鹿跡微幽徑定攜僧共入寒塘好與月相依城中猘犬憎蘭佩莫損幽芳乆不歸
　　呉宮
　　龍檻沈瀋水殿清禁門深揜斷人聲呉王宴罷滿宮醉日暮水漂花出城
　　常娥
　　雲母屏風燭影深長河漸落曉星沈常娥應悔偷靈藥碧海青天夜夜心
　　殘花
　　殘花啼露莫留春尖髮誰非怨別人若但揜關勞獨夢寶釵何日不生塵
　　天津西望
　　虜馬崩騰忽一狂翠華無日到東方天津西望腸眞斷滿眼秋波出苑墻
　　西亭
　　此夜西亭月正圎疎簾相伴㝛風煙梧桐莫更翻清露孤鶴從來不得眠
　　憶住〈一作匡〉一師
　　無事經年別逺公帝城鐘曉憶西峰爐煙消盡寒燈晦童子開門雪滿松
　　昨夜
　　不辭鶗鴂妬年芳但惜流塵暗燭房昨夜西池涼露滿桂花吹斷月中香
　　海客
　　海客乗槎上紫氛星娥罷織一相間只應不憚牽牛妬聊用支機石贈君
　　初食筍呈座中
　　嫩籜香苞初出林於〈一作五〉陵論價重如金皇都陸海應無數忍剪凌雲一寸〈一作片〉心
　　早起
　　風露澹清晨簾間獨起人鸎花啼又笑畢竟是誰春
　　寄蜀客
　　君到臨卭問酒壚近來還有長卿無金徽卻是無情物不許文君憶故夫
　　行至金牛驛寄興元渤海尚書
　　樓上春雲水底天五雲章色破巴牋諸生個個王恭柳從事人人庾杲蓮六曲屏風江雨急九枝燈檠夜珠圓深慙走馬金牛路驟和陳王白玉篇
　　深樹見一顆櫻桃尚在
　　髙桃留晚實尋得小庭南矮墮緑雲髻欹危紅玉簮惜堪充鳯食痛巳被鸎含越鳥誇香荔齊名亦未甘
　　細雨
　　帷飄白玉堂簟卷碧牙牀楚女當時意蕭蕭髪彩〈一作影〉涼
　　歌舞
　　遏雲歌響清回雪舞腰輕只要君流眄君傾國自傾
　　海上
　　石橋東望海連天徐福空來不得仙直遣麻姑與搔背可能留命待桑田
　　魏侯第東北樓堂郢叔言別聊用書所見成篇
　　暗樓連夜閣不擬為黃昏未必斷別淚何曾妨夣魂疑穿花逶迤漸近火溫黁海底翻無水仙家卻有村鎻香金屈戍殢酒玉崑崙羽白風交扇冰清月映〈一作印〉盆舊歡塵自積新嵗電猶奔霞綺空留雲峰不帶根念君千里舸江草漏燈痕
　　白雲夫舊居
　　平生誤識白雲夫再到仙簷憶酒壚牆栁萬株人絶跡夕陽惟照欲棲烏
　　同學彭道士參寥
　　莫羨仙家有上眞仙家暫謫亦千春月中桂樹髙多少試問西河斫樹人
　　到秋
　　扇風淅瀝簟流離〈一作灕〉萬里南風滯所思守到清秋還寂寞葉丹苔碧閉門時
　　華師
　　孤鶴不睡雲無心衲衣笻杖來西林院門靜鎻迴廊靜秋日當堦柿葉隂
　　華嶽下題西王母廟
　　神仙有分豈關情八馬虛隨落日行莫恨名姬中夜沒君王猶自不長生
　　過華清內廐門
　　華清別舘閉黃昬碧草悠悠內廐門自是明時不廵幸至今青海有龍孫
　　樂遊原
　　萬樹鳴蟬隔岸虹樂遊原上有西風羲和自趁〈一作是〉虞泉宿不放斜陽更向東
　　贈荷花
　　世間花葉不相倫花入金盆葉作塵惟有緑荷紅菡萏巻舒開合任天眞此荷此葉常相映翠減紅衰愁殺人
　　丹丘
　　青女丁寧結夜霜羲和辛苦送朝陽丹丘萬里無消息幾對梧桐憶鳯凰
　　房君珊瑚散
　　不見姮〈一作常〉娥影清秋守月輪月中閒杵臼桂子𢷬成塵
　　小桃園
　　竟日小桃園休〈一作林〉寒亦未暄坐鸎當酒重送客出牆繁啼久艷粉薄舞多香雪翻猶憐未圓月先出照黃昬
　　嘲櫻桃
　　朱實鳥含盡青樓人未歸南園無限樹獨自葉如帷
　　和張秀才落花有感
　　晴暖感餘芳紅苞雜絳房落時猶自舞掃後更聞香夢罷收羅薦仙歸勅玉箱囘腸九囘後猶有剰囘腸
　　代越公房妓嘲徐公主〈一作代公主答〉
　　笑啼俱不敢幾欲是呑聲遽遣離琴怨都由半鏡明應防啼與笑微露淺深情
　　代貴公主
　　芳條得意紅飄落忽西東分逐春風去風囘得故叢明朝金井〈一作含新〉露始看憶春風
　　鳳
　　萬里峰巒歸路迷未判容彩借山雞新春定有將雛樂阿閣華池兩處棲
　　昭肅皇帝輓歌辭三首
　　九縣懷雄武三靈仰睿文周王傳叔父漢後重神君玉律朝驚露金莖夜切雲笳簫淒欲斷無復詠橫汾玉塞驚宵柝金橋罷舉烽始巢阿閣鳳旋駕鼎湖龍門咽通神鼓樓凝警夜鐘小臣觀吉從猶誤欲東封莫驗昭華琯〈一作管〉虛傳甲帳神海迷求藥使雪隔獻桃人桂寢青雲斷松扉白露新萬方同象鳥舉慟滿〈一作淨〉秋塵
　　梓州罷吟寄同舍
　　不揀花朝與雪朝五年從事霍嫖姚君緣接座交珠履我為分行近翠翹楚雨含情皆有託漳濱臥病竟無憀長吟逺下燕臺去惟有衣香染未銷
　　無題二首
　　鳳尾香羅薄㡬重碧文圎頂夜深縫扇裁月魄羞難掩車走雷聲語未通曾是寂寥金燼暗斷無消息石榴紅斑騅只繫垂楊岸何處西南任好風
　　重帷深下莫愁堂臥後清宵細細長神女生涯原是夢小姑居處本無郎〈原注古詩有小姑無郎之句〉風波不信菱枝弱月露誰敎桂葉香直道相思了無益未妨惆悵是清狂病中早訪招國李十將軍遇挈家遊曲江
　　十頃平波溢岸清病來惟夢此中行相如未是眞消渴猶放沱江過錦城
　　昨日
　　昨日紫姑神去也今朝青鳥使來賒未容言語還分散少得團圓足怨嗟二八月輪蟾影破十三柱鴈行斜平明鐘後更何事笑倚牆邊〈一作匡〉梅樹花
　　櫻桃花下
　　流鸎舞蝶兩相欺不取花芳正結時他日未開今日謝嘉辰長短是參差
　　故驛迎弔故桂府常侍有感
　　饑烏翻樹晚雞啼泣過秋原沒馬泥二紀征南恩與舊此時丹旐玉山西
　　槿花
　　風露淒淒秋景繁可憐榮落在朝昬未央宮裏三千女但保紅顔莫保恩
　　暮秋獨遊曲江
　　荷葉生時春恨生〈一作起〉荷葉枯時秋恨成深知身在情長在悵望江頭江水聲
　　任𢎞農尉獻州刺史乞假還〈一作歸〉京
　　黃昬封印㸃刑徒愧負荊山入座隅卻羨卞和雙則足一生無復沒階趨
　　贈勾芒神
　　佳期不定春期賒春物夭閼興咨嗟願得勾芒索青女不敎容易損年華
　　無愁果有愁曲北齊歌
　　東有青龍西白虎中含福星包世度玉壺渭水笑清潭鑿天不到牽牛處騏驎〈一作麒麟〉踏雲天馬獰牛山撼碎珊瑚聲秋娥㸃滴不成淚十二玉樓無故釘推煙唾月拋千里十番紅桐一行死白楊別屋鬼迷人空留暗記如蠶紙日暮西風牽短絲血凝血散今誰是
　　房中曲
　　薔薇泣幽素翠帶花錢小嬌郎癡若雲抱日西簾曉枕是龍宮石割得秋波色玉簟失柔膚但見䝉羅碧憶得前年春未語含悲辛歸來已不見錦瑟長於人今日澗底松明日山頭檗愁到天池〈一作地〉翻相看不相識
　　齊梁晴雲
　　緩逐煙波起如妬柳緜飄故臨飛閣度欲入囘陂銷縈歌憐畫扇敞景弄柔條更奈〈一作耐〉天南位牛渚㝛殘宵
　　效徐陵體贈更衣
　　密帳眞〈一作珍〉珠絡溫幃翡翠裝楚腰知便寵宮眉正鬬強結帶懸梔子繡領刺鴛鴦輕寒衣省夜金斗熨沈香
　　又效江南曲
　　郎船安兩槳儂舸動雙橈掃黛開宮額裁裙約楚腰乖期方積思臨酒欲拌〈一作拚〉嬌莫以採菱唱〈一作曲〉欲羨秦臺簫
　　月夜重寄宋華陽姊妹
　　偷桃竊藥事難兼十二城中鎻彩蟾應共三英同夜賞玉樓仍是水精簾
　　訪人不遇留別館
　　卿卿不惜鎻窗春去作長楸走馬身閒倚繡簾吹柳絮日髙深院斷無人
　　雨中長樂水館送趙十五滂不及
　　碧雲東去雨雲西苑路髙髙驛路低秋水綠蕪終盡分夫君太騁錦障泥
　　汴上送李郢之蘇州
　　人髙詩苦滯夷門萬里梁王有舊園煙幌自應憐白紵〈一作薴〉月樓誰伴詠黃昬露桃塗頰依苔井風柳誇腰住水村蘇小小墳今在否紫蘭香徑與招魂
　　贈鄭讜處士
　　浪跡江湖白髪新浮雲一片是吾身寒歸山觀隨碁局暖入汀洲逐釣輪〈一作綸〉越桂留烹張翰鱠蜀薑供煑陸機蓴相逢一笑憐疎放他日扁舟有故人
　　復至裴明府所居
　　伊人卜築自幽深桂巷杉籬不可尋柱上雕蟲對書字槽中瘦馬仰聽琴求之流輩豈易得行矣關山方獨吟賒取松醪一斗酒與君相伴灑煩襟
　　覧古
　　莫恃金湯忽太平草間霜露古今情空糊〈一作存〉頳壤眞何益欲舉黃旗竟未成長樂瓦飛隨水逝景陽鐘墮失天明囘頭一弔箕山客始信逃堯不為名
　　子初郊墅
　　看山對酒君思我聽鼔離城我訪君臘雪已添墻下水齋鐘不散檻前雲隂移竹栢濃還淡歌雜漁樵斷更聞亦擬村南買煙舍子孫相約事耕耘
　　漢南書事
　　西師萬衆㡬時囘哀痛天書近已裁文吏何曾重刀筆將軍猶自舞輪臺幾時拓土成王道從古窮兵是禍胎陛下好生千萬夀玉樓長御白雲杯
　　當句有對
　　宻邇〈一作爾〉平陽接上蘭秦樓鴛瓦漢宮盤池光不定花光亂日氣初涵露氣乾但覺游蜂饒舞蝶豈知孤鳳憶離鸞三星自轉三山逺紫府程遙碧落寛
　　井絡
　　井絡天彭一掌中漫誇天設劒為峰陣圖東聚燕〈一作䕫〉江石邊柝西懸雪嶺松堪歎〈一作笑〉故君成杜宇可能先主是眞龍將來為報姦雄輩莫向金牛訪舊蹤
　　寫意
　　燕雁迢迢隔上林髙秋望斷正長吟人間路有潼江險天外山惟玉壘深日向花間留返照雲從城上結層隂三年已制思鄉淚更入新年恐不禁
　　隨師東〈太和元年李同㨗盜據滄景詔諸道軍討之久未成功每有小勝則虛張首虜以邀厚賞饋運不給滄州喪亂之後骸骨蔽地城空野曠戶口什無三四〉
　　東征日調萬黃金㡬竭中原買鬬心軍令未聞誅馬謖㨗書惟是報孫歆〈原注平呉之役上言得歆呉平孫尚在〉但須鸑鷟巢阿閣豈假鴟鴞在泮林可惜前朝𤣥莵郡積骸成莽陣雲深
　　宋玉
　　何事荊臺〈一作門〉百萬家惟〈一作獨〉敎宋玉擅才華楚辭已不饒唐勒風賦何曾讓景差落日渚宮供觀閣開年雲夢送煙花可憐庾信尋荒徑猶得三朝託後車
　　韓同年新居餞韓西迎家室戲贈
　　籍籍征西萬戶侯新緣貴壻起朱樓一名我漫居先甲千騎君翻在上頭雲路招邀廻彩鳳天河迢遰笑牽牛南朝禁臠無人近瘦盡瓊枝〈一作肢〉詠〈一作有〉四愁
　　奉和太原公送前楊秀才戴兼招楊正字戎
　　潼關地接古𢎞農萬里髙飛雁與鴻桂樹一枝當白日芸香三代繼清風仙舟尚惜乖雙美綵服何由得盡同誰憚士龍多笑疾美髭終類晉司空
　　池邊
　　玉管葭灰細細吹流鸎上下燕參差日西〈一作髙〉千繞池邊樹憶把枯條撼雪時
　　賈生
　　宣室求賢訪逐臣賈生才調更無倫可憐夜半虛前席不問蒼生問鬼神
　　送王十三校書分司
　　多少分曹掌秘文洛陽花雪夢隨君定知何遜緣聯句每到城東憶范雲
　　寄惱韓同年二首〈時韓住蕭洞〉
　　簾外辛夷定已開開時莫〈一作不〉放豔陽囘年華若到經風雨便是胡僧話劫灰
　　龍山晴雪鳳樓霞洞裏迷人有㡬家我為傷春心自醉不勞君勸石榴花
　　謁山
　　從來繫日乏長繩水去雲囘恨不勝欲就麻姑買滄海一杯春露冷如冰
　　鈞天
　　上帝鈞天㑹衆靈昔人因夢到青㝠伶倫吹裂孤生竹卻為知音不得聽
　　失猿
　　祝融南去萬重雲清嘯無因更一聞莫遣碧江通箭道不敎腸斷憶同羣
　　戲題友人壁
　　花逕逶迤柳巷深小闌亭午囀春禽相如解作長門賦卻用文君取酒金
　　假日
　　素琴斷酒缾空倚坐欹眠日已中誰向劉靈〈一作伶〉天幕內更當陶令北窗風
　　寄逺
　　姮〈一作常〉娥𢷬藥無時已玉女投壺未肻休何日桑田俱變了不敎伊水向東流
　　王昭君
　　毛延夀畫欲通神忍為黃金不顧人馬上琵琶行萬里漢宮長有隔生〈一作山〉春
　　舊將軍
　　雲臺髙議正紛紛誰定當時蕩冦勲日暮㶚陵原上獵李將軍是故〈一作舊〉將軍
　　曼倩辭
　　十八年來墮世間瑤池歸夢碧桃閒如何漢殿穿鍼夜又向窗中〈一作前〉覻阿環
　　所居
　　窗下尋書細溪邊坐石平水風醒酒病霜日曝衣輕雞黍隨人設蒲魚得地生前賢無不〈一作不無〉謂容易即遺名
　　髙松
　　髙松出衆木伴我向天涯客散初晴候僧來不語時有風傳雅韻無雪試幽姿上藥終相待他年訪伏龜
　　訪秋
　　酒薄吹還醒樓危望已窮江臯當落日帆席見歸風煙帶龍潭白霞分鳥道紅殷勤報秋意只是有丹楓
　　昭州〈一作郡〉
　　桂水春猶早昭川〈一作州〉日正西虎當官道〈一作路〉鬬猿上驛樓啼繩爛金沙井松乾乳洞梯鄉音殊〈一作吁〉可駭仍有醉如泥
　　哭劉司戶蕡
　　路有論寃謫言皆在中興空聞遷賈誼不待相孫𢎞江闊惟囘首天髙但撫膺去年相送地春雪滿黃陵
　　裴明府居止
　　愛君茅屋下向晚水溶溶試墨書新竹張琴和古松坐來聞好鳥歸去度疎鐘明日還相見橋南貰酒醲
　　陸發荊南始至商洛
　　昔去眞無奈今還豈自知青辭木奴橘紫見地仙芝四海秋風闊千嵓暮景遲向來憂際㑹猶有五湖期
　　陳後宮
　　𤣥武開〈一作關〉新苑龍舟讌幸頻渚蓮參法駕沙鳥犯句陳夀獻金莖露歌翻玉樹塵夜來江令醉別詔㝛臨春
　　樂遊原〈一本無原字〉
　　春夢亂不記春原登已重青門弄煙柳紫閣舞雲松拂硯輕冰散開尊綠酎〈一作酒〉濃無悰託詩遣吟罷更無悰
　　贈子直花下〈令狐綯字子直〉
　　池光忽隱牆花氣亂侵房屛緣蝶留粉窗油蜂印黃官書推小吏侍史從清郎竝馬更吟去尋思有底忙
　　小園獨酌
　　柳帶誰能結花房未肻開空餘雙蝶舞竟絶一人來半展龍鬚席輕斟瑪〈一作馬〉瑙杯年年春不定虛信歲前梅
　　思歸
　　固有樓堪倚能無酒可傾嶺雲春沮洳江月夜晴明魚亂書何託猿哀夢易驚舊居連上苑時節正遷鸎
　　獻寄舊府開封公〈開封公令狐楚也〉
　　幕府三年逺春秋一字襃書論秦逐客賦續楚離騷地理〈一作里〉南溟闊天文北極髙酬恩撫身世未覺勝鴻毛
　　向晚
　　當風橫去幰臨水巻空帷北土鞦韆罷南朝祓禊歸花情羞脈脈柳意悵微微莫歎佳期晚佳期自古稀
　　春遊
　　橋峻斑騅疾川長白鳥髙煙輕惟潤柳風濫欲吹桃徙倚三層閣摩挲七〈一作八〉寳刀庾郎年最少青草妬春袍
　　離席
　　出㝛金尊掩從公玉帳新依依向餘照逺逺隔芳塵細草翻驚雁殘花伴醉人楊朱不用勸只是更霑巾
　　俳諧
　　短顧何由遂遲光且莫驚鸎能歌子夜蝶解舞宮城柳訝眉雙淺桃猜粉太輕年華有情狀吾豈怯〈一作敢恡〉平生
　　細雨
　　瀟灑傍囘汀依微過短亭氣涼先動竹㸃細未開萍稍促髙髙燕微疎的的螢故園煙草色仍近五門青商於新開路〈商州上洛郡貞元七年刺史李西華開新道七百餘里行旅便之〉
　　六百商於路﨑嶇古共聞蜂房春欲暮虎穽日初曛路向泉間辨人從樹杪分更誰開㨗徑逺擬上青雲
　　題鄭大有隱居
　　結構何峰是喧閒此地分石樑髙瀉月樵路細侵雲偃臥蛟螭室希夷鳥獸羣近知西嶺上玉管有時聞〈原注君居近子晉憩鶴臺〉
　　夜飲
　　卜夜容衰鬢開筵屬異方燭分歌扇淚雨送酒船香江海三年客乾坤百戰場誰能辭酩酊淹臥劇清漳
　　江上
　　萬里風來地清江北望樓雲通梁苑路月帶楚城秋刺字從漫滅歸途尚阻脩前程更煙水吾道豈淹留
　　涼思
　　客去波平檻蟬休露滿枝永懷當此節倚立自移時北斗兼春逺南陵寓使遲天涯占夢數疑誤有新知
　　鸞鳳
　　舊鏡鸞何處衰桐鳳不棲金錢饒孔雀錦落山雞王子調清管天人䧏紫泥豈無雲路分相望不應迷
　　李衛公〈徳裕〉
　　絳紗弟子音塵絶鸞鏡佳人舊㑹稀今日致身歌舞地木棉花暖鷓鴣飛
　　韋蟾〈一作寄懐韋蟾〉
　　謝家離別正淒涼少傅臨岐賭佩囊卻憶短亭囘首處夜來煙雨滿池塘
　　自貺
　　陶令棄官後仰眠書屋中誰將五斗米擬換北窗風
　　蝶
　　孤蝶小徘徊翩翾粉翅開併應傷皎潔頻近雪中來
　　夜意
　　簾垂幕半巻枕冷被仍香如何為相憶魂夢過瀟湘
　　因書
　　絶徼南通棧孤城北枕〈去聲〉江猿聲連月檻鳥影落天窗海〈一作錦〉石分碁子郫筒當酒缸生歸話辛苦別夜對凝釭
　　奉寄安國大師兼簡子䝉
　　憶奉蓮花座兼聞貝葉經巖光分蠟屐澗響入銅缾日下徒推鶴天涯正對螢魚山羨曹植眷屬有文星
　　閒遊
　　危亭題竹粉曲沼嗅荷花數日同攜酒平明不在家尋幽殊未極得句總〈一作已〉堪誇強下西樓去西樓倚暮霞
　　縣中惱飲席
　　晚醉題詩贈物華罷吟還醉忘歸家若無江氏五色筆爭奈河陽一縣花
　　題李上謩壁
　　舊著思𤣥賦新編雜擬詩江庭猶近別山捨得幽期嫩割周顒韭肥烹鮑照葵飽聞南燭〈一作蜀〉酒仍及撥醅時
　　江村題壁
　　沙岸竹森森維艄聽越禽數家同老夀一徑自隂深喜客嘗留橘應官說採金傾壺眞得地愛日靜霜砧
　　即日〈一作目〉
　　桂林聞舊說曾不異炎方〈原注宋考功有小長安之句也〉山響匡牀語花飄度臘香㡬時逢雁足著處斷猿腸獨撫青青桂臨城憶雪霜
　　漫成五章
　　沈宋裁辭矜變律王楊落筆得良朋當時自謂宗師妙今日惟觀對屬能
　　李杜操持事略齊三才萬象共端倪集仙殿與金鑾殿可是蒼蠅惑曙〈一作曉〉雞
　　生兒古有孫征虜嫁女今〈一作全〉無王右軍借問琴書終一世何如旗蓋仰三分
　　代北偏師銜使節關中禆將建行臺不妨常日饒輕薄且喜臨戎用草萊
　　郭令素心非黷武韓公本意在和戎兩都耆舊偏垂淚臨老中原見朔風
　　射魚曲
　　思牢弩箭磨青石繡額蠻渠三虎力尋潮背日伺〈一作俟〉泅〈一作涸〉鱗貝闕夜移鯨失色纎纎粉簳馨香餌綠鴨囘塘養龍水含冰漢語逺於天何由囘作金盤死
　　日髙
　　鍍鐶故錦縻輕拖〈一作袘〉玉𥫽〈一作筏〉不動便門〈一作開〉鎻水精眠夢是何人欄藥日髙紅髲𩭝飛香上雲春訴天〈一作哀〉雲梯十二門九關〈一作開〉輕身㓕影何可望粉蛾帖死屏風上
　　宮中曲
　　雲母濾〈一作灑〉宮月夜夜白於水賺得羊車來低扇遮黃子水精不覺冷自刻鴛鴦翅蠶縷茜香濃正朝纒左臂巴牋兩三幅滿寫承恩字欲得識青天昨夜蒼龍是
　　海上謡
　　桂水寒於江玉兎秋冷咽海底覓仙人香桃如瘦骨紫鸞不肻舞滿翅蓬山雪借得龍堂寛曉出揲雲髪劉郎舊香炷立見茂陵樹雲孫帖帖臥秋煙上元細字如蠶眠
　　李夫人三首
　　一帶不結心兩股方安髻慙愧白茅人月沒敎星替剰結茱茰枝多擘秋蓮的獨自有波光綵囊盛不得蠻絲繫條脫妍眼和香屑夀宮不惜鑄南人柔腸早被秋眸割清澄有餘幽素香鰥魚渴鳳眞珠房不知瘦骨類冰井更許夜簾通曉霜土花漠漠〈一作漠碧〉雲茫茫黃河欲盡天蒼蒼〈一作蒼黃〉
　　景陽宮井雙桐
　　秋港菱花乾玉盤明月蝕血滲兩枯心情多去未得徒經白門伴不見丹山客未待刻作人愁多有魂魄誰將玉盤與不死翻相誤天更闊於江孫枝覓郎主昔妬隣宮槐道類雙眉歛今日繁紅櫻〈一作桃〉拋人占長簟翠襦不禁綻留淚啼天眼寒灰劫盡問方知石羊不去誰相絆〈一作伴〉
　　秋日晚思
　　桐槿日零落雨餘方寂寥枕寒莊蝶去窗冷𦙍螢銷取適琴將酒忘名〈一作多〉牧與樵平生有遊舊一一在煙霄
　　春宵自遣
　　地勝遺塵事身閒念歲華晩晴風過竹深夜月當花石亂知泉咽苔荒任逕斜陶然恃琴酒忘卻在山家
　　七夕偶題
　　寳婺揺珠珮常娥照玉輪靈歸天上匹巧遺世間人花果香千戶笙竽濫〈一作溢〉四隣明朝曬犢鼻方信阮家〈一作郎〉貧
　　靈仙閣晩眺寄鄆州韋評事
　　愚公方住谷仁者本依山共誓林泉志胡為尊俎間華蓮開菡蓞荊玉刻孱顔爽氣臨周道嵐光入〈一作出〉漢關滿壺從蟻泛髙閣已苔斑想就安車召寜期負矢還潘遊全璧散郭去半舟閒定笑幽人跡鴻軒不可攀
　　幽居冬暮
　　羽翼摧殘日郊園寂寞時曉雞驚樹雪寒鶩守冰池急景忽雲暮頹年寖已衰如何匡國分不與夙心期
　　過姚孝子廬偶書
　　拱木臨周道荒廬積古苔魚因感姜出鶴為弔陶來兩鬢蓬常亂雙眸血不開聖朝敦爾類非獨路人哀
　　賦得月照冰池
　　皓月方離海堅冰正滿池金波雙激射璧彩兩參差影占徘徊處光含的皪時髙低連素色上下接清規顧兎飛難定潛魚躍未期鵲驚俱欲遶狐聽始無疑似鏡將盈手如霜恐透肌獨憐遊翫意達曉不知疲
　　永樂縣所居一草一木無非自栽今春悉已芳茂因書即事一章
　　手種悲陳事心期玩物華柳飛彭澤雪桃散武陵霞枳cq=405嫩棲鸞葉桐香待鳳花綬藤縈弱蔓袍草展新芽學植功雖倍成蹊跡尚賖芳年誰共玩終老邵平𤓰
　　南潭上亭讌集以疾後至因而抒情
　　馬卿聊應召謝傅已登山歌發百花外樂調深竹間鷁舟縈逺岸魚鑰啟重關鸎蝶如相引煙蘿不暇攀佳人啟玉齒上客頷朱顔肻念沈痾士俱期倒載還
　　寒食行次冷泉驛
　　驛途仍近節旅㝛倍思家獨夜三更月空庭一樹花介山當驛秀汾水遶關斜自怯春寒苦那堪禁火賖
　　寄華嶽孫逸〈一作山〉人
　　靈嶽㡬千仭老松逾百尋攀崖仍躡壁噉葉復眠隂海上呼三島〈一作鳥〉齋中戲五禽唯應逢阮籍長嘯作鸞音戲題贈稷山驛吏王全〈原注全為驛吏五十六年人稱有道術往來多贈詩章〉
　　絳臺驛吏老風塵耽酒成仙幾十春過客不勞詢甲子惟書亥字與時人
　　和韋潘前輩七月十二日夜泊池州城下先寄上李使君
　　桂含爽氣三秋首蓂吐中旬二〈一作三〉葉新正是澄江如練處𤣥暉應喜見詩人
　　花下醉
　　尋芳不覺醉流霞倚樹沈眠日已斜客散酒醒深夜後更持紅燭賞殘花
　　所居永樂縣久旱縣宰祈禱得雨因賦詩
　　甘〈一作井〉膏滴滴是精誠晝夜如絲一尺盈祗怪閭閻喧鼓吹邑人同報束長生





　　御定全唐詩巻五百四十
<集部,總集類,御定全唐詩>
　　欽定四庫全書
　　御定全唐詩巻五百四十一
　　李商隱
　　正月十五夜聞京有燈恨不得觀
　　月色燈光滿帝都香車寳輦隘〈一作向〉通衢身閒不睹中興盛羞逐鄉人賽紫姑
　　贈趙協律晳
　　俱識孫公與謝公二年歌哭處還〈一作皆〉同巳叨鄒馬聲華末更共劉盧族望通〈原註愚與趙俱出今吏部相公門下又同為故尚書安平公所知復皆是安平公表姪〉南省恩深賔館在東山事往妓樓空不堪嵗暮相逢地我欲西征君又東
　　揺落
　　揺落傷年日羈留念逺心水亭吟斷續月幌夢飛沈古木含風久疎螢怯露深人閒始遙夜地迥更清砧結愛曾傷晩端憂復至今未諳滄海路何處玉山岑灘激黃牛暮雲屯白帝隂遙知霑灑意不減欲分襟
　　滯雨
　　滯雨長安夜殘燈獨客愁故鄉雲水地歸夢不宜秋
　　偶題二首
　　小亭閒眠微醉消山榴海栢枝相交水文簟上琥珀枕傍有墮釵雙翠翹
　　清月依微香露輕曲房小院多逢迎春叢定是饒棲鳥〈一作夜〉飲罷莫持紅燭行
　　月
　　過水穿樓觸處明藏人帶樹逺含清初生欲缺虛惆悵未必圓時即有情
　　夜冷
　　樹遶池寛月影多村砧塢笛隔風蘿西亭翠被餘香薄一夜將愁向敗荷
　　正月崇讓宅
　　密鎖重關掩綠苔廊深閣迥此徘徊先知風起月含暈尚自露寒花未開蝙拂簾旌終展轉䑕翻牕網小驚猜背燈獨共〈一作立〉餘香語不覺猶歌起夜〈一作夜起〉來
　　城外
　　露寒風定不無情臨水當山又隔城未必明時勝蜯蛤一生長共月虧盈
　　撰彭陽公誌文畢有感
　　延陵留表墓峴首送沈碑敢伐不加㸃猶當無愧辭百生終莫報九死諒難追待得生金後川原亦幾移
　　北青蘿
　　殘陽西入崦茅屋訪孤僧落葉人何在寒雲路幾層獨敲初夜磬閒倚一枝藤世界微塵裏吾寜愛與憎
　　戲贈張書記
　　別館君孤枕空庭我閉關池光不受月野氣欲沈山星漢秋方㑹關河夢幾還危絃傷逺道明鏡惜紅顔古木含風久平蕪盡日閒心知兩愁絶不斷若尋環
　　幽人
　　丹竈三年火蒼崖萬嵗藤樵歸說逢虎碁罷正留僧星斗同秦分人煙接漢陵東流清渭苦不盡照衰興
　　念逺
　　日月淹秦甸江湖動越吟蒼桐〈一作梧〉應露下白閣自雲深皎皎非鸞扇翹翹失鳯簪牀空鄂君被杵冷女嬃砧北思驚沙雁南情屬海禽關山已揺落天地共登臨過故崔兗海宅與崔明秀才話舊因寄舊僚杜趙李三掾〈兗海崔戎也杜趙李三掾即杜勝趙晳李潘〉
　　絳帳恩〈一作思〉如昨烏衣事莫尋諸生空㑹葬舊掾巳華簪共入留賔驛俱分市駿金莫憑無鬼論終負託孤心
　　微雨
　　初隨林靄動稍共夜涼分窗迥〈一作逼〉侵燈冷庭虛近水聞
　　南山趙行軍新詩盛稱游讌之洽因寄一絶
　　蓮幕遙臨黑水津櫜鞬無事但尋春梁王司馬非孫武且免宮中斬美人
　　曲江
　　望斷平時翠輦過空聞子夜鬼悲歌金輿不返傾城色玉殿猶分下苑波死憶華亭聞唳鶴老憂王室泣銅駝天荒地變心雖折若比陽〈一作傷〉春意未多
　　景陽井
　　景陽宮井剰堪悲不盡龍鸞誓死期腸斷吳王宮外水濁泥猶得葬西施
　　故番禺侯以贓罪致不辜事覺母者〈一作老〉他日過其門
　　飲鴆非君命茲身亦厚亡江陵從種橘交廣合投香不見千金子空餘數仭墻殺人須顯戮誰舉漢三章
　　詠雲
　　捧月三更斷藏星七夕明纔聞飄迥路旋見隔重城潭暮隨龍起河秋壓雁聲只應惟宋玉知是楚神名
　　夜出西溪
　　東府憂春盡西溪許日曛月澄新漲水星見欲銷雲柳好休傷別松髙莫出羣軍書雖倚馬猶未當能文
　　效長吉
　　長長漢殿眉窄窄楚宮衣鏡好鸞空舞簾疎燕誤飛君王不可問昨夜約黃歸
　　柳
　　江南江北雪初消漠漠輕黃惹嫩條灞岸巳攀行客手楚宮先騁舞姬腰清明帶雨臨官道晚日含風拂野橋如線如絲正牽恨〈一作曵〉王孫歸路一何遙
　　九月於東逢雪〈於東商於東也〉
　　舉家忻共報秋雪墮前峰嶺外他年憶於東此日逢粒輕還自亂花薄未成重豈是驚離鬢應來洗病容
　　四皓廟
　　本為留侯慕赤松漢庭方識紫芝翁蕭何只觧追韓信豈得虛當第一功
　　送阿龜歸華
　　草堂歸意背煙蘿黃綬垂腰不奈何因汝華陽求藥物碧松根下茯苓多
　　九日〈商隱為令狐楚從事楚既歿子綯繼有韋平之拜惡商隱從鄭亞之辟疎之重陽日商隱留詩於其㕔事綯覩之慙悵扃閉此㕔終身不處〉
　　曾共山翁把酒時〈一作巵〉霜天白菊繞堦墀十年泉下無人問〈一作消息〉九日樽前有所思不學漢臣栽苜蓿空教楚客詠江蘺郎君官貴施行馬東閣〈一作閤〉無因再得窺
　　僧院牡丹
　　薄葉風才倚枝輕霧不勝開先如避客色淺為依僧粉壁正蕩水緗幃初巻燈傾城惟待笑要裂幾多繒
　　贈司勲杜十三員外
　　杜牧司勲字牧之清秋一首杜秋詩前身應是梁江總名總還曾字總持心鐵巳從干鏌利鬢絲休嘆雪霜垂漢江逺弔西江水羊祐韋丹盡有碑〈原注時杜奉詔撰韋碑〉
　　髙花
　　花將人共笑籬外露繁枝宋玉臨江宅墻低不礙〈一作擬〉窺
　　嘲桃
　　無頼夭桃面平明露井東春風為開了卻擬笑春風
　　送豐都李尉
　　萬古商於地憑君泣路岐固難尋綺季可得信張儀雨氣燕先覺葉隂蟬遽知望鄉尤忌晩山晩更參差天平公座中呈令狐令公時蔡京在坐京曾為僧徒故有第五句
　　罷執霓旌上醮壇慢粧嬌樹水晶盤更深欲訴蛾眉歛衣薄臨醒玉艷寒白足禪僧思敗道青袍御史擬休官雖然同是將軍客不敢公然子細看
　　江上憶嚴五廣休〈一本入集外詩〉
　　征南幕下帶長刀夢筆深藏五色毫〈一作豪〉逢著澄江不敢詠鎭西留與謝功曹
　　餞席重送從叔余之州
　　莫歎萬重山君還我未還武關猶悵望何況百牢關
　　訪隱
　　路到層峰斷門依老樹開月從平楚轉泉自上方來薤白羅朝饌松黃暖夜盃相留笑孫綽空觧賦天台
　　寓興
　　薄宦仍多病從知竟逺遊談諧叨客禮休澣接㝠搜樹好頻移榻雲竒不下樓豈闗無景物自是有鄉愁
　　東南
　　東南一望日中烏欲逐羲和去得無且向秦樓棠樹下每朝先覓照羅敷
　　歸來
　　舊隱無何別歸來始更悲難尋白道士不見惠禪師草徑蟲鳴急沙渠水下遲卻將波浪眼清曉對紅梨
　　子直晉昌李花〈得分字〉
　　吳館何時熨秦臺幾夜熏綃輕誰觧巻香異自先聞月裏誰無姊雲中亦有君罇前見飄蕩愁極客襟分
　　河清與趙氏昆季讌集得擬杜工部
　　勝槩殊江右佳名逼渭川虹收青嶂雨鳥沒夕陽天客鬢行如此滄波坐𣺌然此中眞得地漂蕩釣魚船
　　寓目
　　園桂懸心碧池蓮飫眼紅此生眞逺客幾別即衰翁小幌風煙入髙窗霧雨通新知他日好錦瑟傍朱櫳題道靜院院在中條山故王顔中丞所置虢州刺史捨官居此今寫眞存焉
　　紫府丹成化鶴羣青鬆手植變龍文壺中別有仙家日嶺上猶多隱士雲獨坐遺芳成故事褰帷舊貌似元君自憐築室靈山下徒望朝嵐與夕曛
　　賦得桃李無言
　　夭桃花正發穠李蘂方繁應候非爭艷成蹊不在言靜中霞暗吐香處雪潛翻得意揺風態含情泣露痕芬芳光上苑寂黙委中園赤白徒自許幽芳誰與論
　　登霍山驛樓
　　廟列前峰迥樓開四望窮嶺鼷嵐色外陂雁夕陽中弱柳千條露衰荷一面〈一作向〉風壺關有狂孽速繼老生功寄和水部馬郎中題興徳驛時昭義已平
　　仙郎倦去心鄭驛蹔登臨水色瀟湘濶沙程朔漠深鷁舟時往復鷗鳥恣浮沈更想逢歸馬悠悠嶽樹隂
　　題小松〈一作柏〉
　　憐君孤秀植庭中細葉輕隂滿座風桃李盛時雖寂寞雪霜多後始青蔥一年幾變〈一作度〉枯榮事百尺方資柱石功為謝西園車馬客定悲揺落盡成空
　　行次昭應縣道上送戶部李郎中充昭義攻討〈㑹昌三年昭義節度使劉從諫卒子稹拒命自為留後詔成徳魏博河東河陽合兵討之〉
　　將軍大斾埽狂童詔選名賢贊武功暫逐虎牙臨故絳逺含雞舌過新豐魚遊沸鼎知無日鳥覆危巢豈待風早勒勳庸燕石上佇光綸綍漢廷中
　　水齋
　　多病欣依有道邦南塘宴起想秋江巻簾飛燕還拂水開戸暗蟲猶打窗更閱前題〈一作頭〉已披巻仍斟昨夜未開缸誰人為報故交道莫惜鯉魚時一雙
　　奉同諸公題河中任中丞新創河亭四韻之作
　　萬里誰能訪十洲新亭雲搆壓中流河鮫縱翫難為室海蜃遙驚恥化樓左右名山窮逺目東西大道鎖輕舟獨留巧思傳千古長與蒲津作勝遊
　　過故府中武威公交城舊莊感事〈武威公王茂元也〉
　　信陵亭館接郊畿幽象遙通晉水祠日落髙門喧燕雀風飄大樹撼〈一作感〉熊羆新蒲似筆思投日芳草如茵憶吐時山下祗〈一作只〉今黃絹字淚痕猶墮六州兒
　　贈田叟
　　荷蓧衰翁似有情相逢攜手遶村行燒畬曉映逺山色伐樹暝傳深谷聲鷗鳥忘機翻浹洽交親得路昧平生撫躬道直誠感激在野無賢心自驚
　　贈別前蔚州契苾使君〈原注使君逺祖國初功臣也〉
　　何年部落到隂陵奕〈一作三〉世勤王國史稱夜捲牙旗千帳雪朝飛羽騎一河氷蕃兒襁負來青塜狄女壺漿出白登日晩鸊鵜泉畔獵路人遙識〈一作認〉郅都鷹
　　和人題眞娘墓〈原注眞娘吳中樂妓墓在虎丘山下寺中〉
　　虎丘山下劒池邊長遣遊人嘆逝川罥樹斷絲悲舞席出雲清梵想歌筵柳眉空吐效顰葉榆莢還飛買笑錢一自香魂招不得祗應江上獨嬋娟
　　人日即事
　　文王喻復今朝是子晉吹笙此日同舜格有苖旬太逺周稱流火月難窮鏤金作勝傳荊俗翦綵為人起晉風獨想道衡時思苦離家恨得二年中
　　春日寄懐
　　世間榮落重逡巡我獨丘園坐四春縱使有花兼有月可堪無酒又無人青袍似草年年定白髮如絲日日新欲逐風波千萬里未知何路到龍津
　　和劉評事永樂閑居見寄
　　白社幽閑君暫居青雲器業我全疎看封諫草歸鸞掖尚賁衡門待鶴書蓮聳碧峰闗路近荷翻翠扇水堂虛自探典籍忘名利欹枕時驚落蠧魚
　　和馬郎中移白菊見示
　　陶詩只採黃金實郢曲新傳白雪英素色不同籬下發繁花疑自月中生浮杯小摘開雲母帶露全移綴水精偏稱含香五字客從茲得地始芳榮
　　喜聞太原同院崔侍御臺拜兼寄在臺三二同年之什
　　鵬魚何事遇屯同雲水升沈一㑹中劉放未歸雞樹老鄒陽新去兔園空寂寥我對先生柳赫奕君乘御史驄若向南臺見鶯友為傳垂翅度春風
　　喜雪
　　朔雪自龍沙呈祥勢可嘉有田皆種玉無樹不開花班扇慵裁素曹衣詎比麻鵝歸逸少宅鶴滿令威家寂寞門扉掩依稀履跡斜人疑遊麪市馬似困鹽車洛水妃虛妬姑山客漫誇聨辭雖〈一作追〉許謝和曲本慚巴粉署闈全隔霜臺路正賖此時傾賀酒相望在京華
　　柳枝五首〈有序〉
　　柳枝洛中里娘也父饒好賈風波死湖上其母不念他兒子獨念柳枝生十七年塗粧綰髻末嘗竟巳復起去吹葉嚼蕊調絲㩎管作天海風濤之曲幽憶怨斷之音居其傍與其家接〈一作揖〉故徃來者聞十年尚相與疑其醉眠夢〈一本有物字〉斷不娉余從昆讓山比柳枝居為近他日春曾隂讓山下馬柳枝南柳下詠余燕臺詩柳枝驚問誰人有此誰人為是讓山謂曰此吾里中少年叔耳柳枝手斷長帶結讓山為贈叔乞詩明日余比馬出其巷柳枝丫鬟畢妝抱立扇下風鄣一袖指曰若叔是〈句〉後三日隣當去濺裙水上以香山待與郎俱過余諾之㑹所友有偕當詣京師者戲盜余臥裝以先不果留雪中讓山至且曰為東諸侯取去矣明年讓山復東相背於戲上因寓詩以墨其故處雲
　　花房與蜜脾蜂雄蛺蝶雌同時不同類那復更相思本是丁香樹春條結始生玉作彈碁局中心亦不平嘉𤓰引蔓長碧玉氷〈去聲〉寒漿東陵雖五色不忍値牙香柳枝井上蟠蓮葉浦中乾錦鱗與繡羽水陸有傷殘畫屏繡步障物物自成雙如何湖上望只是見鴛鴦
　　燕臺四首
　　風光冉冉東西陌幾日嬌魂尋不得蜜房羽客類芳心冶葉倡條徧相識暖藹輝遲桃樹西髙鬟立共〈一作共立〉桃鬟齊雄龍雌鳯杳何許絮亂絲繁天亦迷醉起微陽若初曙映簾夢斷聞殘語愁將鐵網罥珊瑚海濶天翻迷處所衣帶無情有寛窄春煙自碧秋霜白研丹擘石天不知願得天牢鎖寃魄夾羅委篋單綃起香肌〈一作眠〉冷襯琤琤珮今日東風自不勝化作幽光入西海
　　右春
　　前閣雨簾愁不巻後堂芳樹隂隂見石城景物類黃泉夜半行郎空柘彈綾扇喚風閶闔天輕帷翠幕波淵旋蜀魂〈一作魄〉寂寞有伴未幾夜瘴花開木棉桂宮留影光難取嫣薰蘭破輕輕語直教銀漢墮懐中未遣星妃鎮來去濁水清波何異源濟河水清黃河渾安得薄霧起緗裙手接雲軿呼太君
　　右夏
　　月浪衝〈一作衡〉天天宇濕涼蟾落盡疎星入雲屏不動掩孤嚬西樓一夜風箏急欲織〈一作識〉相思花寄逺終日相思卻相怨但聞北斗聲迴環不見長河水清淺金魚鎖斷紅桂春古時塵滿鴛鴦茵堪悲小苑作長道玉樹未憐亡國人瑤琴〈一作瑟〉愔愔藏楚弄越羅冷薄金泥重簾鉤鸚鵡夜驚霜喚起南雲繞雲夢雙璫丁丁聨尺素內記湘川相識處歌唇一世銜雨看可惜馨香手中故
　　右秋
　　天東日出天西下雌鳯孤飛女龍寡青溪白石不相望堂中逺甚蒼梧野凍壁霜華交隱起芳根中斷香心死浪乘畫舸憶蟾蜍月娥未必嬋娟子楚管蠻愁一槩空城舞罷腰支在當時歡向掌中銷桃葉桃根雙姊妹破鬟矮〈一作委〉墮凌朝寒白玉燕釵黃金蟬風車雨馬不持去蠟燭啼紅怨天曙
　　右冬
　　河內詩二首
　　鼉鼓沈沈虬水咽秦絲不上蠻絶常娥衣薄不禁寒蟾蜍夜艷秋河月碧城冷落空䝉〈一作濛〉煙簾輕幙重金鉤欄靈香不下兩皇子孤星直上相風竿八桂林邊九芝草短襟小鬢相逢道入門暗數一千春願去閠年留月小梔子交加香蓼繁停辛佇苦留待君〈右一曲樓上〉閶門日下吳歌逺陂路緑菱香滿滿後溪暗起鯉魚風船旗閃斷芙蓉幹輕〈一作傾〉身奉君畏身輕雙橈兩漿樽酒清莫因風雨罷團扇此曲斷腸惟北聲低樓小徑城南道猶自金鞍對芳草〈右一曲湖中〉
　　贈送前劉五經映三十四韻
　　建國宜師古興邦屬上庠從來以儒戲安得振朝綱叔世何多難茲基遂已亡泣麟猶委吏歌鳯更佯狂屋壁餘無幾焚坑逮可傷挾書秦二世壊宅漢諸王草草臨盟誓區區務富強微茫金馬署狼籍鬭雞場盡欲心無竅皆如面正墻驚疑豹文鼠貪竊虎皮羊南渡宜終否西遷冀小康䇿非方正士貢絶孝亷郎海鳥悲鐘鼓狙公畏服裳多岐空擾擾幽室竟倀倀凝邈為時範虛空作士常何由羞五霸直自呰三皇別𣲖驅楊墨他鑣並老莊詩書資破冢法制困探囊周禮仍存魯隋師果禪唐鼎新麾一舉革故法三章星宿森文雅風雷起退藏縲囚為學切掌故受經忙夫子時之彥先生跡未荒褐衣終不召白首興難忘感激殊非聖棲遲到異粻片辭褒有徳一字貶無良燕地尊鄒衍西河重卜商式閭眞道在擁篲信謙光〈原註外舅太原公亦受經於公也　外舅謂王茂元〉獲預青衿列叨來絳帳旁雖從各言志還要大為防勿謂孤寒棄深憂訐直妨叔孫䜛易得盜跖暴難當雁下秦雲黒蟬休隴葉黃莫踰〈一作渝〉巾屨念容許後升堂
　　哭遂州蕭侍郎二十四韻〈蕭澣〉
　　遙作時多難先令禍有源初驚逐客議旋駭黨人寃密侍榮方入司刑望愈尊皆因優詔用實有諫書存苦霧三辰沒窮隂四塞昏虎威狐更假隼擊鳥踰喧徒欲心存闕終遭耳屬垣遺音和蜀魄易簀對巴猿有女悲初寡無男泣過門〈原注公止裵氏一女結褵之明年又䘮良人〉朝爭屈原草廟餒莫〈一作若〉敖魂迥閣傷神峻長江極望翻青雲寧寄意白骨始霑恩早嵗思東閤為邦屬故園〈原注余初謁於鄭舍〉登舟慚郭泰觧榻愧陳蕃分以忘年契情猶錫類敦公先真帝子我系本王孫嘯傲張髙蓋從容接短轅秋吟小山桂春醉後堂萱自歎離通籍何嘗忘呌閽不成穿壙入終〈一作然〉擬上書論多士還魚貫雲誰正駿奔暫能誅儵忽長與問乾坤蟻漏三泉路螿啼百草根始知同泰講徼福是虛言
　　送千牛李將軍赴闕五十韻
　　照席瓊枝秀當年紫綬榮班資古直閣〈一作閤〉勲伐舊西京在昔王綱紊因誰國步清如無一戰霸安有大橫庚內豎依憑切㐫門責望輕中台終惡直上將更要盟丹陛祥煙滅皇闈殺氣橫喧闐衆狙怒容易八蠻驚檮杌寛之乆防風戮不行素來矜異類此去豈親征捨魯眞非䇿居邠未有名曾無力牧御寜待雨師迎火箭侵乘石雲橋逼禁營何時絶刁斗不夜見欃槍屢亦聞投鼠誰其敢射鯨世情休念亂物議笑輕生大鹵思龍躍蒼梧失象耕靈衣沾愧汗儀馬困隂兵別館蘭薫酷深宮蠟燄明黃山遮舞態黑水斷歌聲縱未移周鼎何辭免趙坑空拳〈當作弮〉轉鬬地數板不沈城且欲憑神算無因計力爭幽囚蘓武節棄市仲由纓下殿言終騐增埤事早萌〈原注先時桑道茂請修奉天城〉蒸雞殊減饍屑麴異和羮否極時還泰屯餘運果亨流離幾南渡倉卒得西平神鬼收昏黒姦兇首〈去聲〉滿盈官非督䕶貴師以丈人貞覆載還髙下寒暄急改更馬前烹莾卓壇上揖韓彭扈蹕三才正回軍六合晴此時惟短劒仍世盡雙旌顧我由羣從逢君嘆老成慶流歸嫡長貽厥在名卿隼擊須當要鵬摶莫問程趨朝排玉座出位泣金莖幸藉梁園賦叨䝉許氏評中郎推貴壻定逺重時英政巳標三尚人今佇一鳴長刀懸月魄快馬駭星精披豁慚深眷暌離動素誠蕙留春晼晩松待嵗崢嶸異縣期迴雁登時巳飯鯖去程風剌剌別夜漏丁丁庾信生多感楊朱死有情危中婦瑟甲冷想夫箏㑹與〈去聲〉秦樓鳯俱聽漢苑鸎洛川迷曲沼煙月兩心傾
　　詠懐寄秘閣舊僚二十六韻
　　年鬢日堪悲衡茅益自嗤攻文枯若木處世鈍如鎚敢忘垂堂戒寧將暗室欺懸頭曾苦學折臂反成醫僕御嫌夫懦孩童笑叔癡小男方嗜栗㓜女漫憂葵遇炙〈一作䏑〉誰先噉逢韲即便〈一作更〉吹官銜同畫餅面貎乏凝脂典籍將蠡測文章若管窺圖形翻類狗入夢肻非羆自哂成書簏終當呪酒巵懶霑襟上血羞鑷鏡中絲槖籥言方喻樗蒱齒詎知事神徒惕慮佞佛媿虛辭曲藝垂麟角浮名狀虎皮乘軒寧見寵巢幕更逢危禮俗拘稽喜侯王忻戴逵途窮方結舌靜勝但搘頤糲食空彈劒亨衢詎置錐栢臺成口號芸閣暫肩隨悔逐遷鸎伴誰觀擇虱時甕間眠太率牀下隱何卑奮跡登𢎞閣摧心對董帷挍讐如有暇松竹一相思
　　戊辰㑹靜中出貽同志二十韻
　　大道諒〈一作自〉無外㑹越自登眞丹元子何索在已莫問隣蒨璨玉琳華翺翔九眞君戲擲萬里火聊召六甲旬瑤簡被靈誥持符開〈一作闗〉七門金鈴攝羣魔絳節何兟兟吟弄東海若笑倚扶桑春三山誠迥〈一作廻〉視九州揚一塵我本𤣥元胄〈一作𦙍〉稟華由上津中迷鬼道樂沈〈一作況〉為下土民託質屬太隂鍊形復為人誓將覆宮〈一作官〉澤安此眞與神龜山有慰薦南眞為彌綸玉管㑹𤣥圃火棗承天姻科車遏故氣侍香傳靈氛〈一作芬〉飄颻被青霓婀娜佩紫紋林洞何其微下仙不與羣丹泥因未控萬劫猶逡巡荊蕪既以薙舟〈一作丹〉壑永無湮〈一作因〉相期保妙命騰景侍帝宸
　　和鄭愚贈汝陽王孫家箏妓二十韻
　　冰〈一作水〉霧怨何窮秦絲嬌未已寒空煙霞髙白日一萬里碧嶂愁不行濃翠遙相倚茜袖捧瓊姿皎日丹霞起孤猿耿幽寂西風吹白芷回首蒼梧深女蘿閉山鬼荒郊白鱗斷別浦晴霞委長彴壓河心白道連地尾秦人昔富家〈一作貴〉緑窗聞妙㫖鴻驚雁背飛象牀殊故里因令五十絲中道分宮徴斗粟配新聲娣姪徒纖指風流大堤上悵望白門裏蠧粉實雌絃燈光冷如水羌管促蠻柱從醉吳宮耳滿內不埽眉君王對西子初花慘朝露冷臂淒愁髓一曲送連錢逺別長於死玉砌銜紅蘭粧窗結碧綺九門十二關清晨禁桃李
　　四年冬以退居蒲之永樂渴然有農夫望嵗之志遂作憶雪又作殘雪詩各一百言以寄情於游舊
　　憶雪
　　愛景人方樂同雲𠋫稍愆徒聞周雅什願賦朔風篇欲俟千箱慶須資六出妍詠留飛絮後歌唱落梅前庭樹思瓊蕊粧樓認粉綿瑞邀盈尺日豐待兩岐年預約延枚酒虛乘訪戴船映書孤志業披氅阻神仙幾向霜階步頻將月幌褰玉京應巳足白屋但顒然
　　殘雪
　　旭日開晴色寒空失素塵遶墻全剝粉傍井漸消銀刻獸摧鹽虎為山倒玉人珠還猶照魏璧碎尚留秦落日驚侵晝餘光悞惜春簷冰滴鵝管屋瓦鏤魚鱗嶺霽嵐光坼松暄翠粒新擁林愁拂盡著砌恐行頻焦寢忻無患梁園去有因莫能知帝力空此荷平均
　　大鹵平後移家到永樂縣居書懐十韻寄劉韋二前輩二公嘗於此縣寄居〈㑹昌四年河東都將楊弁逐節度使李石據軍府應劉稹三月李義忠克太原生擒弁〉
　　驅馬遶河幹家山照露寒依然五柳在況值百花殘昔去驚投筆今來分掛冠不憂懸磬乏乍喜覆盂安甑破寧迴顧舟沈豈暇看脫身離虎口移疾就豬肝鬢入新年白顔無舊日丹自悲秋穫少誰懼夏畦難逸志忘鴻鵠清香披蕙蘭還持一杯酒坐想二公懽
　　河陽詩
　　黃河揺溶〈一作落〉天上來玉樓影近中天臺龍頭瀉酒客夀杯主人淺笑紅玫瑰梓澤東來七十里長溝複塹埋雲子可惜秋眸一臠光漢陵走馬黃塵起南浦老魚腥古涎眞珠密字芙蓉篇湘中寄到夢不到衰容自去拋涼天憶得蛟〈當作鮫〉絲裁小卓〈一作棹〉蛺蝶飛迴木綿薄緑繡笙囊不見人一口紅霞夜深嚼幽蘭泣露新香死畫圖淺縹松溪水楚絲微覺竹枝髙半曲新辭寫緜紙巴西夜市紅守宮後房點臂斑斑紅堤南渴雁自飛久蘆花一夜吹西風曉簾串斷蜻蜓翼羅屏但有空青色玉灣不釣三千年蓮房暗被蛟龍惜濕銀注鏡井口平鸞釵映月寒錚錚不知桂樹在何處仙人不下雙金莖百尺相風挿重屋側近嫣紅伴柔緑百勞不識對月郎湘竹千條為一束
　　自桂林奉使江陵途中感懐寄獻尚書
　　下客依蓮幙明公念竹林〈原注公與江陵相國韶敘叔侄〉縱然膺使命何以奉徽音投刺雖傷晩酬恩豈在今迎來新瑣闥從到碧瑤岑水勢初知海天文始識〈一作見〉參固慚非賈誼惟恐後陳琳前席驚虛辱華樽許細斟尚憐秦痔苦不遣楚醪沈既載從戎筆仍披選勝襟瀧通伏波柱簾對有虞琴宅與嚴城接門藏別岫深閣涼松冉冉堂靜桂森森社內容周續鄉中保展禽白衣居士訪烏㡌逸人尋佞佛將成傳耽書或類淫長懐五羖贖終著九州箴良訊封鴛綺餘光借玳簪張衡愁浩浩沈約瘦愔愔蘆白疑粘鬢楓丹欲照心歸期無雁報旅抱有猿侵短日安能駐低雲只有隂亂鴉衝曬網寒女簇遙砧東道違寧久西園望不禁江生魂黯黯泉客淚涔涔逸翰應藏法髙辭肯浪吟數〈音朔〉須傳廋翼莫獨與盧諶假寐憑書簏哀吟叩劒鐔未嘗貪偃息那復議登臨彼美迴清鏡其誰受曲針人皆向燕路無乃費黃金
　　送從翁從東川𢎞農尚書幕
　　大鎮初更帥嘉賔素見邀使車無逺近歸路更〈一作便〉煙霄穩放驊騮步髙安翡翠巢御〈一作愈〉風知有在去國肯無聊早忝諸孫末俱從小隱招心懸紫雲閣夢斷赤城標素女悲清瑟秦娥弄玉〈一作碧〉簫山連𤣥圃近水接絳河遙豈意聞周鐸翻然慕舜韶皆〈一作昔〉辭喬木去逺逐斷蓬飄薄俗誰其激斯民巳甚恌鸞皇期一舉燕雀不相饒敢共頽波逺因之內火燒是非過別夢時節慘驚飈未至誰能賦中乾欲病痟屢曾紆錦繡勉欲報瓊瑤我恐霜侵鬢君先綬掛腰甘心與陳阮揮手謝松喬錦里差隣接雲臺閉寂寥一川虛月魄萬崦自芝苖瘴雨瀧間急離魂峽外銷非關無燭夜其奈落花朝幾處逢鳴佩何筵不翠翹蠻童騎象舞江市賣鮫綃南詔知非敵西山亦屢驕勿貪佳麗地不為聖明朝少減東城飲時看北斗杓莫因乖別久遂逐嵗寒凋盛幕開髙宴將軍問故僚為言公玉季早日棄漁樵
　　李肱所遺畫松詩書兩紙得四十韻
　　萬草巳涼露開圖披古松青山徧滄〈一作偏蒼〉海此樹生何峰孤根邈無倚直立撐鴻濛端如君子身挺若壯士胸樛枝勢夭嬌忽欲蟠拏空又如驚螭走默與奔雲逢孫枝擢細葉旖旎狐裘茸鄒顚蓐髪軟麗〈如字〉姬眉黛濃視久目睛倐忽變輝容〈一作融〉竦削正稠直婀娜旋敷〈一作數〉峰又如洞房冷翠被張穹籠亦若暨羅女平旦妝顔容細疑襲氣母猛若爭神功燕雀固寂寂霧露常衝衝香〈一作重〉蘭媿傷暮碧竹慚空中可集呈瑞鳯堪藏行雨龍淮山桂偃蹇蜀郡桑重童枝條〈一作修〉亮眇脆靈氣何由同昔聞咸陽帝近説稽山儂或著仙〈一作佳〉人號或以大夫封終南與清〈一作青〉都煙雨遙相通安知夜夜意不起西南風美人昔清興重之猶月鐘寳笥十八九香緹千萬重一旦鬼瞰室稠疊張羉罿赤羽中要害是非皆怱怱生如碧海月死踐霜郊蓬平生握中玩散失隨奴童我聞照妖鏡及與神劒鋒寓身㑹有地不為凡物䝉伊人秉茲圖顧眄擇所從而我何為者開顔捧靈蹤報以漆鳴琴懸之眞珠櫳是時方暑夏座內若嚴冬憶昔謝四騎學仙玉陽東千株盡若此路入瓊瑤宮口詠𤣥雲歌手把金芙蓉濃藹深霓袖色映琅玕中悲哉墮世網去之若遺弓形魄天壇上海日髙曈曈終騎〈一作期〉紫鸞歸持寄扶桑翁
　　戲題樞言草閣三十二韻
　　君家在河北我家在山西百嵗本無業隂隂仙李枝尚書文與武戰罷幕府開君從渭南至我自仙遊來平昔苦南北動成雲雨乖逮今〈一作及〉兩攜手對若牀下鞵〈一作鞋〉夜歸碣石館朝上黃金臺我有苦寒調君抱陽春才年顔各少壯髪緑齒尚齊我雖不能飲君時醉如泥政靜籌畫簡退食多相攜埽掠走馬路整頓射雉翳春風二三月柳密鶯正啼清河在門外上與浮雲齊欹冠調玉琴彈作松風哀又彈明君怨一去怨不回感激坐者泣起視雁行低翻憂龍山雪〈一作雷〉卻雜胡沙飛仲容銅琵琶項直聲淒淒上貼金捍撥畫為承露雞君時臥掁觸勸客白玉盃苦雲年光疾不飲將安歸我賞此言是因循未能諧君言中聖人坐臥莫我違榆莢亂不整楊花飛相隨上有白日照下有東風吹青樓有美人顔色如玫瑰歌聲入青雲所痛無良媒少年苦不久顧慕良難哉徒令眞珠肶〈一作䏶〉裛入珊瑚腮君今且少安聽我苦吟詩古詩何人作老大徒傷悲
　　偶成轉韻七十二句贈四同舍
　　沛國東風吹大澤蒲青柳碧春一色我來不見隆凖人瀝酒空餘廟中客征東同舍鴛與鸞酒酣勸我懸征鞍藍山寳肆不可入玉中〈一作山〉仍是青琅玕武威將軍使中俠少年箭道驚楊葉戰功髙後數文章憐我秋齋夢蝴蝶詰旦九門傳奏章髙車大馬來煌煌路逢鄒枚不暇楫臘月大雪過大梁憶昔公為㑹昌宰我時入謁虛懐待衆中賞我賦髙唐迴看屈宋由〈猶通〉年輩公事武皇為鐵冠歴㕔請我相所難我時顦顇在書閣臥枕芸香春夜闌明年赴辟下昭桂東郊慟哭辭兄弟韓公堆上跋馬時迴望秦川樹如薺依稀南指陽臺雲鯉〈一作紅〉魚食鈎猿失羣湘妃廟下〈一作中〉巳〈一作江〉春盡虞帝城前初日曛謝遊橋上澄江館下望山城如一彈鷓鴣聲苦曉驚眠朱槿花嬌晚相伴頃之失職辭南風破帆壊槳荊江中斬蛟斷〈一作破〉璧不無意平生自許非忩忩歸來寂寞靈臺下著破藍衫出無馬天官補吏府中趨玉骨瘦來無一把手封狴牢屯制囚直㕔印鎖黃昏愁平明赤帖使修表上賀嫖姚收賊州舊山萬仭青霞外望見扶桑出東海愛君憂國去未能白道青鬆了然在此時聞有燕昭臺挺身東望心眼開且吟王粲從軍樂不賦淵明歸去來彭門十萬皆雄勇首戴公恩若山重廷評日下握靈蛇書記眠時吞綵鳯之子夫君鄭與裵何甥〈一作生〉謝舅當世才青袍白簡風流極碧沼紅蓮傾倒開我生麤疎不足數梁父哀吟鴝鵒舞橫行濶視倚公憐狂來筆力如牛弩借酒祝公千萬年吾徒禮分常周旋收旗臥鼓相天子相門出相光青史
　　五言述徳抒情詩一首四十韻獻上杜七兄僕射相公〈杜悰〉
　　帝作黃金闕仙開白玉京有人扶太極惟嶽降元精耿賈官勳大荀陳〈一作楊〉地望清旂常懸祖徳甲令著嘉聲經出宣尼壁書留晏子楹武鄉傳陣法踐土主文盟自昔流王澤由來仗國楨九河分合沓一柱忽崢嶸得主勞三顧驚人肯再鳴碧虛天共轉黃道日同行後飲曹參酒先和傅說羮即時賢路闢此夜泰階平願保無疆福將圖不朽名率身期濟世叩額慮興兵感念殽屍露咨嗟趙卒坑儻令〈一作今〉安隱忍何以贊貞明惡草雖當路寒松實挺生人言眞可畏公意本無爭故事留臺閣前驅且斾旌芙蓉王儉府楊柳亞夫營清嘯頻疎俗髙談屢析酲過庭多令子乞〈音氣〉墅有名甥南詔應聞命西山莫敢驚寄辭收的博端坐掃欃槍雅宴初無倦長歌底有情檻危春水暖樓迥雪峰晴移席牽緗〈一作湘〉蔓迴橈撲絳英誰知杜武庫只見謝宣城有客趨髙義於今滯下卿登門慚後至置驛恐虛迎自是依劉表安能比老彭雕龍心巳切畫虎意何成豈有〈一作省〉曾黔突徒勞不倚衡乘時乖巧宦占象合艱貞廢忘淹中學遲迴谷口耕悼傷潘岳重樹立馬遷輕隴鳥悲丹觜湘蘭怨紫莖歸期過舊嵗旅夢遶殘更弱植叨華族衰門倚外兄欲陳勞者曲未唱淚先橫
　　今月二日不自量度輙以詩一首四十韻干凟尊嚴伏䝉仁恩俯賜披覧奬踰其實情溢於辭顧惟疎蕪曷用酬戴輙復五言四十韻詩獻上亦詩人詠嘆不足之義也
　　家擅無雙譽朝居第一功四時當首夏八節應條風滌濯臨清濟巉巖倚碧嵩鮑壺冰皎潔王佩玉丁東〈原注摰虞決録要注曰漢末絶無玉佩侍中王粲識舊佩始復作之今玉佩受法於粲也故云〉處劇張京兆通經戴侍中將星臨迥夜卿月麗層穹下令銷秦盜髙談破宋聾含霜太山竹拂霧嶧陽桐樂道乾知退當官蹇匪躬服箱青海馬入兆渭川熊固是符眞宰徒勞讓化工鳯池春瀲灧雞樹曉曈曨願守三章約還期〈一作期嘗〉九譯通薫琴調大舜寳瑟和神農慷慨資元老周旋值〈一作直〉狡童仲尼羞問陣魏絳喜和戎欵欵將除蠧孜孜欲達聰所求因渭濁安肯與雷同物議將調鼎君恩忽賜弓開吳相上下全蜀占西東銳卒魚懸餌豪胥鳥在籠疲民呼杜母隣國仰羊公置驛推東道安禪合北宗嘉賔增重價上士悟眞空扇舉遮王導樽開見孔融煙飛愁舞罷塵定〈一作起〉惜歌終岸柳兼池緑園花映燭紅未曾周顗醉轉覺季心恭繫滯喧人望便蕃屬聖衷天書何日降庭燎幾時烘早嵗乖投刺今晨幸發䝉逺途哀跛鼈薄藝奬雕蟲故事曾尊隗前修有薦雄終須煩刻畫聊擬更磨礲蠻嶺晴留雪巴江晚帶楓營巢憐越燕裂帛待燕鴻自苦誠先檗長飄不後蓬容華雖少健思緒即悲翁感激淮山館優游碣石宮待公三入相丕祚始無窮
　　驕兒詩
　　袞師我驕兒美秀乃無匹文葆未周晬固巳知六七四嵗知名姓眼不視棃栗交朋頗窺觀謂是丹穴物前朝尚器〈一作氣〉貌流品方第一不然神仙姿不爾燕鶴骨安得此相謂欲慰衰朽質青春妍和月朋戲渾甥侄繞堂復穿林沸若〈一作石〉金鼎溢門有長者來造次請先出客前問所須含意不吐實歸來學客面䦱敗秉爺笏或謔張飛胡或笑鄧艾吃豪鷹毛崱〈仕力切〉屴〈良直切〉猛馬氣佶傈〈離直切〉截得青篔〈於君切〉簹騎走恣唐突忽復學參軍按聲喚蒼鶻又復紗燈旁稽首禮夜佛仰鞭罥蛛網俯首飲花蜜欲爭蛺蝶輕未謝柳絮疾階前逢阿姊六甲頗輸失凝走弄香奩拔脫金屈戍抱持多反側威怒不可律曲躬牽牕網衉唾拭琴漆有時看臨書挺立不動膝古錦請裁衣玉軸亦欲乞請爺書春勝春勝宜春日芭蕉斜巻箋辛夷低過筆爺昔好讀書懇苦自著述顦顇欲四十無肉畏蚤虱兒愼勿學爺讀書求甲乙穰苴司馬法張良黃石術便為帝王師不假〈一作瑕〉更纖悉況今西與北羗戎正狂悖誅赦兩未成將養如痼疾兒當速成大探雛入虎穴當為萬戸侯勿守一經帙〈一作袠〉
　　行次西郊作一百韻
　　蛇年建午月我自梁還秦南下大散關〈一作嶺〉北濟渭之濵草木半舒坼不類冰雪晨又若夏苦熱燋巻無芳津髙田長獬櫪下田長荊榛農具棄道旁饑牛死空墩依依過村落十室無一存存者皆面啼無衣可迎賔始若畏人問及門還具陳右輔田疇薄斯民常苦貧伊昔稱樂土所頼牧伯仁官清若冰玉吏善如六親生兒不逺征生女事四隣濁酒盈瓦缶爛榖堆荊囷健兒庇〈一作疪〉旁婦衰翁䑛童孫況自貞觀後命官多儒臣例以賢牧伯徴入司陶鈞降及開元中姦邪撓經綸晉公忌此事多錄邊將勳因令猛毅輩雜牧昇平民中原遂多故除授非至尊或出倖臣輩或由帝戚恩中原困屠觧奴𨽻厭肥豚皇子棄不乳椒房抱羗渾重賜竭中國強兵臨北邊控二十萬長臂皆如猿皇都三千里來徃同雕鳶五里一換馬十里一開筵指顧動白日煖熱迴蒼旻公卿辱嘲叱唾棄如糞丸大朝㑹萬方天子正臨軒綵旂轉初旭玉座當祥煙金障既特設珠簾亦髙褰捋須蹇不顧坐在御榻前忤者死艱屨附之升頂顚華侈矜遞豪俊相併吞因失生惠養漸見徴求頻奚冦西〈當作東〉北來揮霍如天翻是時正忘戰重兵多在邊列城遶長河平明插旗旛但聞虜騎入不見漢兵屯大婦抱兒哭小婦攀車轓生小太平年不識夜閉門少壯盡㸃行疲老〈一作者〉守空村生分作死誓揮淚連秋雲廷臣例麞怯諸將如羸奔為賊掃上陽捉人送潼關玉輦望南斗未知何日旋誠知開闢久遘此雲雷屯送者問鼎大存者要髙官搶攘互間諜孰辨梟與鸞千馬無返轡萬車無還轅城空鼠雀死人去豺狼喧南資竭吳越西費失河源因令左〈一作右〉藏庫摧毀惟空垣如人當一身有左無右邊筋體半痿痺肘腋生臊膻列聖䝉此恥含懐不能宣謀臣拱手立相戒無敢先萬國困杼軸內庫無金錢健兒立霜雪腹歉衣裳單饋餉多過時髙估銅與鉛山東望河北㸑煙猶相聨朝廷不暇給辛苦無半年行人㩁行資居者稅屋椽中間遂作梗狼籍用戈鋋臨門送節制以錫通天班破者以族滅存者尚遷延禮數異君父羈縻如羌零直求輸赤誠所望大體全巍巍政事堂宰相厭八珍敢問下執事今誰掌其權瘡疽幾十載不敢扶其根國蹙賦更重人稀役彌繁近年牛醫兒〈一作師〉城社更板援盲目把大斾處此京西藩樂禍忘怨敵樹黨多狂狷生為人所憚死非人所憐快刀斷其頭列若豬牛懸鳯翔三百里兵馬如黃巾夜半軍牒來屯兵萬五千鄉里駭供億老少相扳牽兒孫生未孩棄之無慘顔不復議所適但欲死山間爾來又三嵗甘澤不及春盜賊亭午起問誰多窮民節使殺亭吏捕之恐無因咫尺不相見旱久多黃塵官健腰佩弓〈一作刀〉自言為官巡常恐值荒迥此輩還射人媿客問本末願客無因循郿塢抵陳倉此地忌黃昏我聽此言罷寃憤如相焚昔聞舉一㑹〈士㑹也〉羣盜為之奔又聞理與亂在〈一作繫下同〉人不在天我願為此事君前剖心肝叩頭出鮮血滂沱汚紫宸九重黯已隔涕泗空沾唇使〈一雲史〉典作尚書廝養為將軍愼勿道此言此言未忍聞
　　井泥四十韻
　　皇都依仁里西北有髙齋昨日主人氏治井堂西陲工人三五輩輦出土與泥到水不數尺積共庭樹齊他日井甃畢用土益作堤曲隨林掩映繚以池周迴下去㝠〈一作寂〉寞穴上承雨露滋寄辭別地脈因〈一作固〉言謝泉扉升騰不自意疇昔忽已乖〈一作垂〉伊余掉行鞅行行來自西一日下馬到此時芳草萋四面多好樹旦暮雲霞姿晚落花滿地幽鳥鳴何枝蘿幄既已薦山樽亦可開待得孤月上如與佳人來因茲感物理惻愴平生懐茫茫此羣品不定輪與蹄喜得舜可禪不以瞽瞍疑禹竟代舜立其父吁咈哉嬴氏並六合所來因不韋漢祖把左契自言一布衣當塗佩國璽本乃黃門攜長㦸亂中原何妨起戎氐不獨帝王耳臣下亦如斯伊尹佐興王不藉漢父資磻溪老釣叟坐為周之師屠狗與販繒突起定傾危長沙啓封土豈是出程姬帝問主人翁有自賣〈一作夐〉珠兒武昌昔男子老苦為人妻蜀王有遺魄今在林中啼淮南雞䑛藥翻向雲中飛大鈞運羣有難以一理推顧〈一作願〉於㝠㝠內為問秉者誰我恐更萬世此事愈云為猛虎與雙翅更以角副之鳯凰不五色聨翼上雞棲我欲秉鈞者朅來與我偕浮雲不相顧寥泬誰為梯悒怏夜將〈一作參〉半但歌井中泥
　　夜思〈以下續新添詩〉
　　銀箭耿寒漏金釭凝夜光綵鸞空自舞別燕不相將寄恨一尺素含情雙玉璫㑹前猶月在去後始宵長往事經春物前期託報章永令虛粲枕長不掩蘭房覺動迎猜影疑來浪認香鶴應聞露警蜂亦為花忙古有陽臺夢今多下蔡倡何為薄氷雪消瘦滯非鄉
　　思賢頓〈即望賢宮也〉
　　內殿張管中原絶鼓鼙舞成青海馬鬬殺汝南雞不見華胥夢空聞下蔡迷宸襟他日淚薄暮望賢西
　　無題
　　萬里風波一葉舟憶歸初罷更夷猶碧江地沒元相引黃鶴沙邊亦少留益徳寃魂終報主阿童髙義鎭橫秋人生豈得長無謂懐古思鄉共白頭
　　有懐在䝉飛卿
　　薄官頻移疾當年久索居哀同庾開府瘦極沈尚書城緑新隂逺江清返照虛所思惟翰墨從古待雙魚
　　春深脫衣
　　脾睨江鴉集堂皇海燕過減衣憐蕙若展帳動煙波日烈憂花甚風長奈柳何陳遵容易學身世醉時多
　　懐求古翁
　　何時粉署仙傲兀逐戎旃關塞猶傳箭江湖莫繫船欲收棊子醉竟把釣車眠謝朓眞堪憶多才不忌前五月六日〈一作十五〉夜憶往嵗秋與徹師同宿〈知𤣥法師弟子僧徹〉
　　紫閣相逢處丹巖議宿時墮蟬翻敗葉棲鳥定寒枝萬里飄流逺三年問訊遲炎方憶初地頻夢碧琉璃
　　城上
　　有客虛投筆無憀獨上城沙禽失侶逺江樹著隂輕邊遽稽天討軍須竭地征賈生遊刃極作賦又論兵
　　如有
　　如有瑤臺客相難復索歸芭蕉開緑扇菡蓞薦紅衣浦外傳光逺煙中結響微良宵一寸焰〈一作艷〉回首是重幃
　　朱槿花二首
　　蓮後紅何患梅先白莫誇纔飛建章火又落赤城霞不巻錦步障未登油壁車日西相對罷休澣向天涯勇多侵路去恨有礙燈還嗅自微微白看成沓沓殷坐疑忘〈一作忘疑〉物外歸去有簾間君問傷春句千辭不可刪
　　寓懐
　　綵鸞餐顥氣威鳯入卿雲長養三清境追隨五帝君煙波遺汲汲矰繳任云云下界圍黃道前程合紫氛金書惟是見玉管不勝聞草為廻生種香縁卻死熏海明三島見天迥九江分搴〈一作鶱〉樹無勞援神禾豈用耘鬬龍風結陣惱鶴露成文漢嶺〈一作殿〉霜何早秦宮日易曛星機拋宻緒月杵散靈氛〈重押一作芬一作氳〉陽鳥西南下相思不及羣
　　木蘭
　　二月二十二木蘭開坼初初當新病酒復自久離居愁絶更傾國驚新聞逺書紫絲何日障油壁㡬時車弄粉知傷重調紅或有餘波痕空映襪煙態不勝裾桂嶺含芳逺蓮塘屬意疎瑤姬與神女長短定何如
　　細雨成詠獻尚書河東公
　　灑砌聽來響巻簾看已迷江間風暫定雲外日應西稍稍落蝶粉班班融燕泥颭萍初過沼重柳更縁堤必擬和殘漏寧無晦暝鼙半將花漠漠全共草萋萋猿別方長嘯烏驚始獨棲府公能八詠聊且續新題
　　病中聞河東公樂營置酒口占寄上
　　聞駐行春斾中途賞物華縁憂武昌柳遂憶洛陽花嵇鶴元無對荀龍不在誇只將滄海月長壓赤城霞興欲傾燕館歡終〈一作於〉到習家風長應側帽〈原注獨孤景公信舉止風流常風吹帽傾觀者盈路〉路隘豈容車〈原注相逢狹路間路隘不容車〉樓迥波窺錦窗虛日弄紗鎻門金了鳥展障玉鴉義舞妙從兼楚歌能莫雜巴必投潘岳果誰摻禰衡撾〈原注禰處士擊鼓能為漁陽摻撾〉刻燭當時忝傳杯此夕賖可憐漳浦臥愁緒獨如麻
　　囘中牡丹為雨所敗二首
　　下苑他年未可追西州今日忽相期水亭暮雨寒猶在羅薦春香暖不知舞蝶殷勤收落蘂佳〈一作有〉人惆悵臥遙帷章臺街裏芳菲伴且問宮腰損幾枝
　　浪笑榴花不及春先期零落更愁人玉盤迸淚傷心數〈色角切〉錦瑟驚破夢頻萬里重隂非舊圃一年生意屬流塵前溪舞罷君廻顧併覺今朝粉態新
　　擬意
　　悵望逢張女遲廻送阿侯空看小垂手忍問大刀頭妙選茱茰帳平居翡翠樓雲屏〈一作衣〉不取暖月扇未遮羞上掌真何有傾城豈自由楚妃交薦枕漢後共藏𨷺〈一作鉤〉夫向羊車覓男從鳳穴求書成祓禊帖唱殺畔牢愁夜杵鳴江練春刀解若〈一作石〉榴象牀穿幰犀帖釘窗油仁夀遺明鏡陳倉拂綵毬眞防舞如意佯蓋臥箜篌濯錦桃花水濺裙杜若洲魚兒懸寶劒燕子合金甌銀箭催揺落華筵慘去留㡬時銷薄怒從此抱離憂帆落啼猿峽樽開畫鷁舟急腸對斷翦蠟淚爭流璧馬誰能帶金蟲不復收銀河撲醉眼珠串咽歌喉去夢隨川後來風貯石郵蘭叢銜露重榆莢㸃星稠解佩無遺跡凌波有舊遊曾來十九首私讖詠牽牛
　　謝往桂林至彤庭竊詠
　　辰象森羅正句陳翊衛寛魚龍排百戲劒佩儼千官城禁將開晚宮深欲曙難月輪移枍詣仙路下欄干共賀髙禖應將陳夀酒歡金星壓芒角銀漢轉波瀾王母來空濶羲和上屈盤鳳皇傳詔㫖獬廌冠朝端造化中台座威風上將壇甘泉猶望幸早晚冠呼韓
　　燒香曲
　　鈿〈一作細〉雲蟠蟠牙比魚孔雀翅尾蛟龍鬚漳宮舊様博山鑪楚嬌捧笑開芙蕖八蠶繭緜小分炷獸燄微紅隔雲母白天月澤寒未冰金虎含秋向東吐玉佩呵光銅照昏簾波日暮衝〈一作依〉斜門西來欲上茂陵樹柏梁已失栽桃魂露庭月井大紅氣輕衫薄細〈一作袖〉當君意蜀殿瓊人伴夜深金鑾〈一作鸞〉不問殘燈事何當巧吹君懐度襟灰為土塡清露
　　送從翁東川𢎞農尚書幕〈此題重見又全詩都詠祿山亂後事與題無干疑有脫誤〉
　　昔帝迴沖眷維皇惻上仁三靈迷赤氣萬彚呌蒼旻刋木方隆禹陞陑始創殷夏臺曾圯閉汜水敢逡巡拯溺休規歩防虞要徙薪蒸黎今得請宇宙昨還淳纘祖功宜急貽孫計甚勤䧏災雖代有稔惡不無因宮掖方為蠱邊隅忽遘迍獻書秦逐客間諜漢名臣北伐將誰使南征決此辰中原重板蕩𤣥象失鉤陳詰旦違清道銜枚別紫宸茲行殊厭勝故老遂分新去異封於鞏來寧避處豳永嘉㡬失墜宣政遽酸辛元子當傳啓皇孫合授詢時非三揖〈一作指〉讓表請再陶鈞舊好盟還在中樞策屢遵蒼黃傳國璽違逺屬車塵雛虎如慿怒漦龍性漫馴封崇自何等流落乃斯民逗撓官軍亂優容敗將頻早朝披草莽夜縋達絲綸忘戰追無及長驅氣益振婦言終未易廟算況非神日馭難淹蜀星旄要定秦人心誠未去天道亦無親錦水湔雲浪黃山掃地春斯文虛夢鳥吾道欲悲麟斷續殊鄉淚存亡滿席珍魂銷季羔竇衣化子張紳建議庸何所通班昔濫臻浮生見開泰獨得詠汀蘋
　　晉昌晚歸馬上贈
　　西北朝天路登臨思上才城閑煙草遍村暗雨雲囘人豈無端別猿應有意哀征南予更逺吟斷望鄉臺
　　哭䖍州楊侍郎〈虞卿〉
　　漢疎仍漏齊民困未蘇如何大丞相翻作弛刑徒中憲方外易〈原注史記雲商鞅多左建外易〉尹京終就拘本矜能弭謗先議取非辜巧有凝脂密功無一柱扶深知獄吏貴㡬廹季冬誅呌帝青天闊辭家白日晡流亡誠不弔神理若為誣在昔恩如忝諸生禮秩殊入韓非劒客過趙受鉗奴楚水招魂逺邙山卜宅孤甘心親垤蟻旋踵戮城狐〈原注是冬舒李伏戮〉隂隲今如此天災未可無莫慿牲玉請便望救焦枯
　　寄太原盧司空三十韻〈盧鈞〉
　　隋艦臨淮甸唐旗出井陘斷鰲搘四柱卓馬濟三靈祖業隆盤古孫謀復大庭從來師俊傑可以煥丹青舊族開東岳雄圗奮北溟邪同獬廌觸樂伴鳳凰聽酣戰仍揮日降妖亦鬭霆將軍功不伐叔舅徳惟馨雞塞誰生事狼煙不暫停擬塡滄海鳥敢競太陽螢內草纔傳詔前茅已勒銘那勞出師表盡入大荒經徳水縈長帶隂山繞畫屏秪憂非綮肻未覺有膻腥保佐資沖漠扶持在杳㝠乃心防暗室華髪稱明廷按甲神初靜揮戈思〈一作鳴鼙醉〉欲醒羲之當妙選〈原注小弟羲叟早蒙眷以嘉姻〉孝若近歸寧〈原注三十五丈明府髙科來歸膝下〉月色來侵幌詩成有轉櫺羅含黃菊宅柳惲白蘋汀神物龜酬孔僊才鶴姓丁西山童子藥南極老人星自頃徒窺管於今媿挈瓶何由叨末席還得叩𤣥扃莊叟虛悲雁終童漫識鼮幕中雖策畫劒外且伶俜〈一作聘〉俁俁行忘止鰥鰥臥不瞑身應瘠於魯淚欲溢為滎禹貢思金鼎堯圗憶土鉶公乎來入相王欲駕雲亭
　　安平公詩〈原注故贈尚書韓氏〉
　　丈人博陵王名家憐我總角稱才華華州留語曉至暮髙聲喝吏放兩衙明朝騎馬出城外送我習業南山阿仲子延〈一作廷〉岳年十六面如白玉欹烏紗其弟炳章猶兩丱瑤林瓊樹含竒花陳留阮家諸姪秀〈一作璠璵並列諸姓秀〉邐迤出拜何駢羅府中從事杜與李麟角虎翅相過摩清詞孤韻有歌響擊觸鐘磬鳴環珂三月石堤凍銷釋東風開花滿陽坡時禽得伴戲新木其聲尖咽如鳴梭公時載酒領從事踴躍鞍馬來相過仰看樓殿撮清漢坐視世界如恆沙面熱腳掉互登陟青雲表柱白雲崖一百八句在貝葉三十三天長雨花長者子來輒獻蓋辟支佛去空留鞾公時受詔鎭東魯遣我草詔〈一作奏〉隨車牙顧我下筆即千字疑我讀書傾五車鳴嘑大賢苦不夀時世方士無靈砂五月至止六月病遽頹泰山驚逝波明年徒歩弔京國宅破子毀哀如何西風衝戶捲素帳隟光斜照舊燕窠古人常歎知已少況我淪賤艱虞多如公之徳世一二豈得無淚如黃河瀝膽咒願天有眼君子之澤方滂沱
　　赤壁〈此詩又見杜牧集〉
　　折㦸沉沙鐵未銷自將磨洗認前朝東風不與周郎便銅雀春深鎻二橋
　　垂柳
　　垂柳碧鬅〈一作髯〉茸樓昏雨帶容思量成夜夢束久廢春慵梳洗憑張敞乘騎笑稚恭碧虛隨轉笠紅燭近髙舂怨目明秋水愁眉淡逺峰小䦨花盡蝶靜院醉醒〈一作聞〉蛩舊作琴臺鳯今為藥店龍寳奩拋擲久一任景陽鐘
　　清夜怨
　　含淚坐春宵聞君欲度遼緑池荷葉嫩紅砌杏花嬌曙月當窗滿征雲出塞遙畫樓終日閉清管為誰調
　　定子〈此詩又見杜牧外集題作隋苑注一雲定子牛相小青〉
　　檀槽一抹廣陵春定子初開睡臉新卻笑喫虛〈一作虧〉隋煬帝破家亡國為何人
　　木蘭花〈古今詩話義山遊長安宿旅店客賦木蘭花詩衆皆誇示義山後成客盡驚問之始知是義山一雲陸龜䝉誤〉
　　洞庭波冷曉侵雲日日征帆送逺人幾度木蘭舟上望不知元是此花身
　　遊靈伽寺〈以下見統籖〉
　　碧煙秋寺汎湖來水打城根古堞摧盡日傷心人不見石榴花滿舊琴臺
　　龍丘途中〈統籖作一首誤〉
　　漢苑殘花別吳江盛夏來惟看萬樹谷不見一枝開水色饒湘浦灘聲怯建溪淚流迴月上可得更猨啼
　　句
　　蘭膏爇處心猶淺銀燭燒殘焰不馨好向書生窗畔種免教辛苦更囊螢〈金燈花　事文類聚〉　遙想故園陌桃李正酣酣〈以下見海録碎事〉　頭上金雀釵腰珮翠琅玕　蘆洲客雁報春來







　　御定全唐詩巻五百四十一
<集部,總集類,御定全唐詩>
