　　欽定四庫全書
　　御定全唐詩巻五十七
　　李嶠
　　李嶠字巨山趙州贊皇人兒時夢人遺雙筆由是有文辭弱冠擢進士第始調安定尉舉制策甲科武后時官鳳閣舍人每有大手筆皆特命嶠為之累遷鸞臺侍郎知政事封趙國公景龍中以特進守兵部尚書同中書門下三品睿宗立出刺懐州明皇貶為滁州別駕改廬州嶠富於才思初與王楊接踵中與崔蘇齊名晩諸人沒獨為文章宿老一時學者取法焉集五十巻今編詩五巻
　　奉敎追赴九成宮途中口號
　　委質承仙翰祗命遄遙䇿事偶從梁遊人非背淮客長驅歴川阜迥眺窮原澤鬱鬱桑柘繁油油禾黍積雨餘林氣靜日下山光夕未攀叢桂巖猶倦飄蓬陌行當奉麾蓋慰此勞行役
　　秋山望月酬李騎曹
　　愁客坐山隈懐抱自悠哉況復髙秋夕明月正裵囘亭亭出迥岫皎皎映層臺色帶銀河滿光含玉露開淡雲籠影度虛暈抱輪囘谷䆳涼陰靜山空夜響哀寒催數鴈過風送一螢來獨軫離居恨遙想故人杯
　　和同府李祭酒休沐田居
　　列位簮纓序隱居林野躅徇物爽全直棲真昧均俗若人兼吏隱率性夷榮辱地藉朱邸基家在青山足暫弭西園蓋言事東皐粟築室俯澗濵開扉面巖曲庭幽引夕霧簷迥通晨旭迎秋谷黍黃含露園葵緑勝情狎蘭杜雅韻鏘金玉伊我懐丘園願心從所欲
　　扈從還洛呈侍從羣官
　　四海帝王家兩都周〈一作姬〉漢室觀風昔來幸御氣今旋蹕雷奮六合開天行萬乗出𤣥㝠奉時駕白拒參戎律後隊咽笳簫前驅嚴䍐罼輝光射東井禁令橫西秩帳殿別陽秋旌門臨甲乙將交洛城雨稍逺長安日邙鞏雲外來咸秦霧中失孟冬霜霰下是月農功畢天道向歸餘皇情美陰隲行存名嶽禮逓問髙年疾祝鳥既開羅調人更張瑟登原采謳誦俯谷求才術邑罕懸磬貧山無掛瓢逸施〈一作垂〉恩浹寰宇展義該文質徳澤盛軒遊哀矜深禹恤申歌地廬駭獻夀衢尊溢瑞色抱氤氳寒光變蕭飋宗枝旦奭輔侍從王劉匹竝輯蛟龍書同簪鳳皇筆陶甄荷吹萬頌歎歸明一歡與道路長顧隨談笑宻叨承廊廟選〈一作舉〉謬齒蘷龍弼喜構大廈成慙非棟隆吉
　　奉使築朔方六州城率爾而作
　　奉詔受邊服總徒築朔方驅彼犬羊族正此戎夏疆子來多恱豫王事寧怠遑三旬無愆期百雉鬱相望雄視沙漠垂有截北海陽二庭已頓顙五嶺盡來王驅車登崇墉顧眄凌大荒千里何蕭條草木自悲涼憑軾訊古今慨焉感興亡漢障縁河逺秦城入海長顧無廟堂䇿貽此中夏殃道隱前業衰運開今化昌制為百王式舉合千載防馬牛被路隅鋒鏑銷戰塲豈不懐賢勞所圖在永康王事何為者稱代陳頌章
　　早發苦竹舘
　　合沓巖嶂深朦朧煙霧曉荒阡下樵客野猿驚山鳥開門聽潺湲入徑尋窈窕棲鼯抱寒木流螢飛暗篠早霞稍霏霏殘月猶皎皎行看逺星稀漸覺遊氛少我行撫軺傳兼得傍林沼貪玩水石竒不知川路渺徒憐〈一作慚〉野心曠詎惻浮年小方解寵辱情永託累塵表
　　安輯嶺表事平罷歸
　　雲端想京縣帝鄉如可見天涯望越臺海路幾悠哉六月飛鵬去三年瑞雉來境遙銅柱出山險石門開自我違瀍洛瞻途屢揮霍朝朝寒露多夜夜征衣薄白簡承朝憲朱方撫夷落既𢎞天覆廣且諭皇恩博皇恩溢外區憬俗詠來蘇聲朔臣天子壇塲拜老夫絳宮韜將略黃石寢兵符返斾收龍虎空營集烏烏日落澄氛靄憑髙視襟帶東甌抗於越南斗臨吳㑹春色遶邊陲飛花出荒外卉服紛如積長川思遊客風生丹桂晚雲起蒼梧夕去舳艤清江歸軒趨紫陌衣裳㑹百蠻琛賮委重闗不學金刀使空持寶劒還
　　鷓鴣〈一作韋應物詩〉
　　可憐鷓鴣飛飛向樹南枝南枝日照煖北枝霜露滋露滋不堪棲使我長夜啼願逢雲中鶴銜我向寥廓願作城上烏一年生九雛何不舊巢住枝弱不得去何意道苦辛客子常畏人
　　清明日龍門遊泛
　　晴曉國門通都門藹將發紛紛洛陽道南望伊川闕衍漾乗和風清明送芬月林窺二山動水見千龕越羅袂罥楊絲香橈犯苔髮羣心行樂未唯恐流芳歇
　　雲
　　大梁白雲起氛氳殊未歇錦文觸石來蓋影凌天發煙熅萬年樹掩映三秋月㑹入大風歌從龍赴圓〈一作員〉闕
　　擬古東飛伯勞西飛燕〈一本題作東飛伯勞歌〉
　　傳書青鳥迎簫鳳巫嶺荊臺數通夢誰家窈窕住園樓五馬千金照陌頭羅裙〈一作裾〉玉珮當軒出㸃翠施紅競春日佳人二八盛舞歌羞將百萬呈雙蛾庭前芳樹朝夕改空駐妍〈一作年〉華欲誰待
　　寶劒篇
　　吳山開越溪涸三金合冶成寶鍔淬緑水鑒紅雲五采熖起光氛氳背上銘為萬年字胸前㸃作七星文⻱甲參差白虹〈一作虵〉色轆轤宛轉黃金飾駭〈一作文〉犀中斷寧方利駿馬羣騑〈一作驅〉未擬直風霜凜凜匣上清精氣遙遙斗間明避災朝穿晉帝屋逃亂夜入楚王城一朝運偶逢大仙虎吼龍鳴騰上天東皇提昇紫微座西皇〈一作王〉佩下赤城田承平久息干戈事僥倖得充文武備除災辟患宜君王益夀延齡後天地
　　汾陰行
　　君不見昔日西京全盛時汾陰后土親祭祠齋宮宿寢設儲供撞鐘鳴鼓樹羽旂漢家五葉〈一作四世〉才且雄賓延萬靈朝九戎栢梁賦詩髙宴罷詔書法駕幸河東河東太守親掃除奉迎至尊導鑾輿五營夾道列容衞三河縱觀空里閭囘旌駐蹕降靈場焚香奠醑邀百祥金鼎發色正焜煌靈祗煒𤍞攄景光埋玉陳牲禮神畢舉麾上馬乗輿出彼汾之曲嘉可遊木蘭為楫桂為舟櫂歌微吟綵鷁浮簫鼔哀鳴白雲秋歡娛宴洽賜羣後家家復除戶牛酒聲明動天樂無有千秋萬歳南山夀自從天子向秦闗玉輦金車不復還珠簾羽扇〈一作帳一作蓋〉長寂寞鼎湖龍髯安可〈一作何處〉攀千齡人事一朝空四海為家此路窮豪雄意氣今何在壇場宮館〈一作觀〉盡蒿蓬路逢故〈一作古〉老長歎息世事囘環〈一作還〉不可測昔時青樓對歌舞今日黃埃聚荊棘山川滿目淚沾衣富貴榮華能幾時不見秪〈一作即〉今汾水上唯有年年秋鴈飛〈明皇傳信記雲上將幸蜀登花蕚樓使樓前善水調者登而歌至山川滿目云云上顧侍者曰誰為此曰宰相李嶠詞也因悽然涕下遽起曰嶠真才子也不待曲終而去〉
　　御定全唐詩巻五十七
