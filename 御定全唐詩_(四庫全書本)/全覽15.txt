　　欽定四庫全書
　　御定全唐詩巻四百二十二
　　元稹
　　夢遊春七十韻
　　昔嵗〈一作君〉夢遊春夢遊何所遇夢入深洞中果遂平生趣清泠淺漫流〈一作溪〉畫舫蘭篙渡過盡萬株桃盤旋竹林路長廊抱小樓門牖相回互樓下雜花叢叢邊繞鴛鷺池光漾霞影〈一作彩霞〉曉日初明煦未敢上階行頻移曲池歩烏龍不作聲碧玉曽相慕漸到𬖄幕間裴回意猶懼閒窺東西閤竒玩參差布隔子碧油糊駝鉤紫金鍍逡巡日漸髙影響人將寤鸚鵡饑亂鳴嬌娃睡猶怒𬖄開侍兒起見我遙相諭鋪設繡紅茵施張鈿糚具潛褰翡翠帷瞥見珊瑚樹不辨〈一作見〉花貎人空驚香若霧身回夜合偏態斂晨霞聚睡臉桃破風汗糚蓮委露叢梳百葉髻金蹙重臺屨紕輭鈿頭帬玲瓏合歡袴鮮妍脂粉薄闇澹衣裳故最似紅牡丹雨來春欲暮夢魂良易
　　驚靈境難久寓夜夜望天河無由重沿泝結念心所期返如禪頓悟覺來八九年不向花迴顧雜合〈一作洽〉兩京春喧闐衆禽䕶我到看花時但作懐仙句浮生轉經歴道性尤堅固近作夢仙詩亦知勞肺腑一夢何足雲良時事〈一作自〉婚娶當年二紀初嘉節三星度朝蕣玉佩迎髙松女蘿附韋門正全盛出入多歡裕甲第漲清池鳴騶引朱輅廣榭舞萎㽔長筵賔雜厝青春詎幾日華實潛幽蠧秋月照潘郎空山懐謝傅紅樓嗟壊壁金谷迷荒戍石壓破闌干門摧舊梐枑雖雲覺夢殊同是終難駐悰緒竟何如棼絲不成絇卓女白頭吟阿嬌金屋賦重璧盛姬臺青冡明妃墓盡委窮塵骨皆隨流波注幸有古如今何勞縑比素況余當盛時早嵗諧如務詔冊冠賢良諫垣陳好惡三十再登朝一登還一仆寵榮非不早邅迴亦云屢直氣在膏肓氛氳日沈痼不言意不快快意言多忤忤誠人所賊性亦天之付乍可沈為香不能浮作瓠誠為堅所守未為明所措事事身巳經營營計何誤美玉琢文珪良金填武庫徒謂自堅貞安知受礱鑄長絲羈野馬宻網羅隂兔物外各迢迢誰能逺相錮時來既若飛禍速當如騖曩意自未精此行何所訴努力去江陵笑言誰與晤江花縱可憐奈非心所慕石竹逞奸黠蔓青誇畝數一種薄地生淺深何足妒荷葉水上生團團水中住瀉水置葉中君看不相汚
　　桐花落
　　莎草徧桐隂桐花滿莎落蓋覆相團圓可憐無厚薄昔嵗幽院中深堂下𬖄幕同在後門前因論花好惡君誇沈檀樣雲是指撝作暗澹滅紫花勾連蹙金萼都繡六七枝鬬成雙孔雀尾上稠疊花又將金解絡我愛看不已君煩睡先著我作繡桐詩繫君帬帶著別來苦修道此意都蕭索今日竟相牽思量偶然錯
　　夢昔時
　　閒窻結幽夢此夢誰人知夜半初得處天明臨去時山川已久隔雲雨兩無期何事來相感又成新別離
　　恨糚成
　　曉日穿隙明開帷理糚㸃傅粉貴重重施朱憐冉冉柔鬟背額垂叢鬢隨釵斂凝翠暈蛾眉輕紅拂花臉滿頭行小梳當面施圓靨最恨落花時糚成獨披掩
　　古決絶詞
　　乍可為天上牽牛織女星不願為庭前紅槿枝七月七日一相見相見故心終不移那能朝開暮飛去一任東西南北吹分不兩相守恨不兩相思對面且如此背面當可知〈一作何如〉春風撩亂伯勞語況是此時拋去時〈一本無況是二字〉握手苦相問竟不言後期君情既決絶妾意已〈一作亦〉參差借如死生別安得長苦悲
　　噫春冰之將泮何予懐之獨結有美一人於焉曠絶一日不見比一日於三年況三年之曠別水得風兮小而已波筍在苞兮髙不見節矧桃李之當春競衆人而〈一作之〉攀折我自顧悠悠而若雲又安能保君皚皚〈一作皓皓〉之如雪感破鏡之分明睹淚痕之餘血幸他人之既不我先又安能使他人之終不我奪巳焉哉織女別黃姑一年一度暫相見彼此隔河何事無
　　夜夜相抱眠幽懐尚沈結那堪一年事長遣一宵説但感久相思何暇暫相悅虹橋薄夜成龍駕侵晨列生憎野鶴性〈一作鵲往〉遲迴死恨天雞識時節曙色漸曈曈〈一作曨曨〉華星欲〈一作次〉明滅一去又一年一年何可〈一作時〉徹有此迢遞期不如死生別天公隔〈一作可一作何〉是妒相憐何不便教相決絶
　　櫻桃花
　　櫻桃花一枝兩枝千萬朶花塼曽立摘花人窣破羅帬紅似火
　　曹十九舞綠鈿
　　急管清弄頻舞衣纔攬結含情獨揺手雙袖參差列騕褭栁牽絲轉風回雪凝眄嬌不移往往度繁節
　　閨晩
　　紅帬委塼堦玉爪剺朱橘素臆光如砑明瞳豔疑溢調不成曲學書徒弄筆夜色侵洞房春煙透𬖄出
　　曉將別
　　風露曉淒淒月下西牆西行人帳中起思婦枕前啼屑屑命僮御晨裝儼巳齊將去復攜手日髙方解攜
　　薔薇架〈清水驛〉
　　五色階前架一張籠上被殷紅稠疊花半綠鮮明地風蔓羅帬帶露英蓮臉淚多逢走馬郎可惜𬖄邊思
　　月暗〈第六句缺四字〉
　　月暗燈殘面牆泣羅纓斗重知啼濕真珠𬖄斷蝙蝠飛燕子巢空螢火入深殿門重夜漏嚴柔〈缺〉　　　年急君王掌上容一人更有輕身何處立
　　新秋
　　旦暮巳淒涼離人逺思忙夏衣臨曉薄秋影入檐長前事風隨扇歸心燕在梁殷勤寄牛女河漢正相望
　　贈雙文
　　豔極翻含怨〈一作態〉憐多轉自嬌有時還暫〈一作自〉笑閒坐愛〈一作更〉無憀曉月行看墮春酥見欲消何因肯垂手不敢望回腰〈舞曲二名〉
　　春別
　　幽芳本未闌君去蕙花殘河漢秋期逺關山世路難雲屏留粉絮風幌引香蘭腸斷迴文錦春深獨自看
　　和樂天示楊瓊
　　我在江陵少年日知有楊瓊初喚出腰身瘦小歌圓𦂳依約年應十六七去年十月過蘇州瓊來拜問郎不識青衫玉貌何處去安得紅旗遮頭白我語楊瓊瓊莫語汝雖笑我我笑汝汝今無復小腰身不似江陵時好女楊瓊為我歌送酒爾憶江陵縣中否江陵王令骨為灰車來嫁作尚書婦盧戡及第嚴澗在其餘死者十八九我今賀爾亦自多爾得老成余〈一作亦〉白首〈楊瓊本名播少為江陵酒妓去年姑蘇過瓊敘舊及今見樂天此篇因走筆追書此曲〉
　　魚中素
　　重疊魚中素幽緘手自開斜紅餘淚蹟知著臉邊來
　　代九九
　　昔年桃李月顏色共花宜迴臉蓮初破低蛾栁並垂望山多倚樹弄水愛臨池逺被登樓識潛因倒影窺隔林徒想像上砌轉逶迤漫擲庭中果虛攀牆外枝強持文玉佩求結麝香縭阿母憐金重親兄要馬騎把將嬌小女嫁與冶遊兒自隱勤勤索相要事事隨每常同坐臥不省暫參差纔學羞兼妒何言寵便移青春來易皎白日誓先虧僻性嗔來見邪行醉後知別牀鋪枕席當面指瑕疵妾貎應猶在君情遽若斯的成終世恨焉用此宵為鸞鏡燈前撲鴛衾手下隳參商半夜起琴瑟一聲離努力新叢豔狂風次第吹
　　盧十九子䝉吟盧七員外洛川懐古六韻命余和
　　聞道盧明府閒行詠洛神浪圓疑靨笑波鬬憶眉嚬蹀躞橋頭馬空濛水上塵草芽猶犯雪冰岸欲消春寓目終無限通辭未有因子䝉將此曲吟似獨眠人
　　劉阮妻〈一作山〉二首
　　仙洞千年一度開等閒偷入又偷迴桃花飛盡東風起何處消沈去不來
　　芙蓉脂肉綠雲鬟罨畫樓臺青黛山千樹桃花萬年藥不知何事憶人間
　　桃花
　　桃花淺深處似勻深淺糚春風助腸斷吹落白衣裳
　　暮秋
　　看著牆西日又沈歩廊迴合㦸門深棲烏滿樹聲聲絶小玉上牀鋪夜衾
　　壓牆花
　　野性大都迷里巷愛將髙樹記人家春來偏認平陽宅為見牆頭拂面花
　　舞腰
　　帬裾旋旋手迢迢不趁音聲自趁嬌未必諸郎知曲誤一時偷眼為迴腰
　　白衣裳二首
　　雨濕輕塵隔院香玉人初著白衣裳半含惆悵閒看繡一朶棃花壓象牀
　　藕絲衫子栁花帬空著沈香慢火熏閒倚屏風笑周昉枉拋心力畫朝雲
　　憶事
　　夜深閒到㦸門邊卻繞行廊又獨眠明月滿庭池水綠桐花垂在翠〈一作繡〉簾前
　　寄舊詩與薛濤因成長句
　　詩篇調態人皆有細膩風光我獨知月夜詠花憐暗澹雨朝題栁為攲垂長教碧玉藏深處總向紅牋寫自隨老大不能收拾得與君閒似好男兒
　　友封體
　　雨送浮涼夏簟清小樓腰褥怕單輕微風暗度香囊轉朧月斜穿隔子明樺燭燄髙黃耳吠栁堤風靜紫騮聲頻頻聞動中門鎻桃葉知嗔未敢迎
　　看花
　　努力少年求好官好花須是少年看君看老大逢花樹未折一枝心巳闌
　　斑竹〈得之湘流〉
　　一枝斑竹渡湘沅萬里行人感別魂知是娥皇廟前物逺隨風雨送啼痕
　　箏
　　莫愁私地愛王昌夜夜箏聲怨隔牆火鳯有凰求不得春鶯無伴囀空長急揮舞破催飛燕慢逐歌詞弄小娘死恨相如新索婦枉將心力為他狂
　　春曉
　　半欲天明半未明醉聞花氣睡聞鶯⿰兒撼起鐘聲動二十年前曉寺情
　　所思二首〈一作劉禹錫詩題作有所嗟〉
　　庾亮樓中初見時武昌春栁似腰肢相逢相失還如夢為雨為雲今不知
　　鄂渚濛濛煙雨微女郎魂逐暮雲歸只應長在漢陽渡化作鴛鴦一隻飛
　　鶯鶯詩〈一作離思詩之首篇〉
　　殷紅淺碧舊衣裳取次梳頭闇澹糚夜合帶煙籠曉日牡丹經雨泣殘陽低迷隱〈一作依稀似〉笑原非笑散漫清〈一作彷彿聞〉香不似〈一作是〉香頻動橫波嗔阿母〈一作嬌不語〉等閒教見小兒郎
　　離思五首〈一本並前首作六首〉
　　自愛殘糚曉鏡中環釵漫篸綠絲〈一作雲〉叢須臾日射燕脂頰一朶紅蘇旋欲〈一作玉〉融
　　山泉散漫繞階流萬樹桃花映小樓閒讀道書慵未起水晶簾下看梳頭
　　紅羅著壓逐時新吉了〈一作杏子〉花紗嫩麴塵第一莫嫌材地弱些些紕縵最宜人
　　曽經滄海難為水除卻巫山不是雲取次花叢嬾迴顧半縁修道半縁君
　　尋常百種花齊發偏摘棃花與白人今日江頭兩三樹可憐和〈一作枝〉葉度殘春
　　雜憶五首
　　今年寒食月無光夜色纔侵巳上牀憶得雙文通內裏玉櫳深處暗聞香
　　花籠微月竹籠煙百尺〈一作丈〉絲繩拂地懸憶得雙文人靜後潛教桃葉送鞦韆
　　寒輕夜淺繞迴廊不辨花叢暗辨香憶得雙文朧月下小樓前後捉迷藏
　　山榴似火葉相兼亞拂塼階〈一作低牆〉半拂檐憶得雙文獨披掩滿頭花草倚新𬖄
　　春冰消盡碧波湖漾影殘霞似有無憶得雙文衫子薄〈一作裏〉鈿頭雲暎褪紅酥〈一作蘇〉
　　有所教
　　莫畫長眉畫短眉斜紅傷豎莫傷垂人人總解爭時勢都大須看各自宜
　　襄陽為盧竇紀事
　　帝下真符召玉真偶逢遊女暫相親素書三巻留為贈從向人間說向人
　　風弄花枝月照階醉和春睡倚香懐依稀似覺雙環動潛被蕭郎卸玉釵
　　鶯聲撩亂曙燈殘暗覔金釵動曉寒猶帶春酲嬾相送櫻桃花下隔𬖄看
　　琉璃波面月籠煙暫逐蕭郎走上天今日歸時最腸斷回江還是夜來船
　　花枝臨水復臨堤閒照江流〈一作清江〉亦照泥千萬春風好擡舉夜來曽有鳯皇棲〈此首一作馬戴詩題作襄陽席上呈於司空〉
　　㑹真詩三十韻
　　微月透𬖄櫳螢光度碧空遙天初縹緲低樹漸蔥蘢龍吹過庭竹鸞歌拂井桐羅綃垂薄霧環佩響輕風絳節隨金母雲心捧玉童更深人悄悄晨㑹雨濛濛珠瑩光文履花明隱繡櫳寳釵行彩鳯羅帔掩丹虹言自瑤華浦將朝碧帝宮因遊李〈一作洛〉城北偶向宋家東戲調初微拒柔情巳暗通低鬟蟬影動迴歩玉塵䝉轉面流花雪登牀抱綺叢鴛鴦交頸舞翡翠合歡籠眉黛羞頻聚朱脣暖更融氣清蘭蘂馥膚潤玉肌豐無力慵移腕多嬌愛斂躬汗光珠㸃㸃髪亂綠鬆鬆方喜千年㑹俄聞五夜窮留連時有限繾綣意難終慢臉含愁態芳詞誓素衷贈環明運合留結表心同啼粉流清鏡殘燈繞暗蟲華光猶冉冉旭日漸曈曈警乗〈一作乗鶩〉還歸洛吹簫亦上〈一作止〉嵩衣香猶染麝枕膩尚殘紅羃羃臨塘草飄飄思渚〈一作緒〉蓬素琴鳴怨鶴清漢望歸鴻海濶誠難度天髙不易沖行雲無處所蕭史在樓中
　　古豔詩二首
　　春來頻到宋家東垂袖開懐待好風鶯藏栁闇無人語惟有牆花滿樹紅
　　深院無人草樹光嬌鶯不語趁隂藏等閒弄水浮〈一作流〉花片流出門前賺阮郎















　　御定全唐詩巻四百二十二
　　欽定四庫全書
　　御定全唐詩巻四百二十三
　　元稹
　　奉和浙西大夫李德裕述夢四十韻大夫本題言贈於夢中詩賦以寄一二僚友故今所和者亦止述翰苑舊游而已次本韻〈第十七句缺一字〉
　　聞有池塘什還因夢寐遭攀禾工類蔡詠豆敏過曹莊蝶𤣥言祕羅禽藻思髙〈本篇稱六句皆夢中作三聨亦多徵故事也〉戈矛排筆陣貔虎讓文韜綵繢鸞凰頸權竒驥騄髦神樞千里應華袞一言褒李廣留飛箭王祥得佩刀傳乗司𨽻馬繼染翰林毫辨頴〈缺〉超脫詞鋒豈足櫜金剛錐透玉鑌鐵劍吹毛〈自戈矛而下皆述大夫刀筆贍盛文藻秀麗翰苑謨猷綸誥褒貶功多名將人許三公世總臺綱充學士等矣〉顧我曽陪附思君正鬱陶近酬新樂録仍寄續離騷〈近䝉大夫寄□篥歌酬和才畢此篇續至〉阿閣偏隨鳯〈大夫與稹偏多同直〉方壺共跨鼇借騎銀杏葉〈學士𥘉入例借飛龍馬〉橫賜錦垂萄〈解已具本篇〉冰井分珍果金瓶貯御醪獨辭珠有戒亷取玉非叨
　　麥紙侵紅㸃〈書詔皆用麥紋紙〉蘭燈燄碧髙〈麻制例皆通宵勘寫〉代予言不易承聖㫖偏勞〈稹與大夫相代為翰林承㫖〉繞月同棲鵲驚風比夜獒吏傳開鎻契〈學士院宻通銀臺每旦常聞門使勘契開鎻聲甚煩多〉神撼引鈴絛〈院有懸鈴以備夜直警急文書出入皆引之以代傳呼每用□鈴輒有聲如人引聲耗緩急具如之曽莫之差〉渥澤深難報危心過自操犯顏誠懇懇騰口懼忉忉佩寵雖緺綬安貧尚葛袍賔親多謝絶延薦必英豪〈自阿閣而下皆言稹同在翰林日居處深祕與頻繁奉職勤勞畏慎周宻等事也〉分阻杯盤㑹閒隨寺觀遨〈學士無過從聚㑹之例大夫與稹時時期於寺觀閒行而已矣〉祇園一林杏〈慈恩〉仙洞萬株桃〈𤣥都〉澥海滄波減昆明劫火熬未陪登鶴駕巳計墮烏號痛淚過江浪寃聲出海濤尚看恩詔濕已夢壽宮牢〈本篇言此兩句是夢中作故言夢字〉再造承天寳新持濟巨篙猶憐𡚁簪履重委舊旌旄〈渤海以下皆言舉感先恩捧荷新澤等事〉北望心彌苦西回首屢搔九霄難就日兩浙僅容舠暮竹寒窻影衰楊古郡濠魚鰕集橘市鶴鸛起亭臯〈越州宅窻戶間盡見城郭〉朽刃休衝斗〈自謂〉良弓枉在弢〈竊論〉早彎摧虎兕便鑄墾蓬蒿漁艇宜孤棹樓船稱萬艘量材分用處終不學滔滔
　　自述〈一作王建宮詞〉
　　延英引對碧衣郎江硯宣毫各別牀天子下𬖄親考試宮人手裏過茶湯
　　春分投簡陽明洞天作
　　中分春一半今日半春徂老惜光隂甚慵牽興緒孤偶成投祕簡聊得泛平湖郡邑移仙界山川展畫圖旌旗遮嶼浦士女滿闉闍似木呉兒勁如花越女姝牛儂驚力直蠶妾笑睢盱怪我攜章甫嘲人託鷓鴣閭閻隨地勝風俗與華殊跣足沿流婦丫頭避役奴雕題雖少有雞卜尚多巫鄉味尤珍蛤家神愛事烏舟船通海嶠田種繞城隅櫛比千艘合袈裟萬頃鋪亥茶闐小市漁父隔深蘆日腳斜穿浪雲根逺曳蒲凝風花氣度新雨草芽蘇粉壊梅辭萼紅含杏綴珠薅餘秧漸長燒後葑猶枯綠綟髙懸栁青錢宻辮榆馴鷗眠淺瀬驚雉迸平蕪水靜王餘見山空謝豹呼燕狂捎蛺蝶掛集蒲盧淺碧鶴新卵深黃鵝嫩雛邨扉以白板寺壁耀頳糊禹廟纔離郭陳莊恰半途石帆何峭嶢龍瑞本縈紆穴為探符坼潭因失箭刳隄形彎熨斗峰勢踴香爐幢蓋迎三洞煙霞貯一壺桃枝蟠復直桑樹亞還扶鼈解稱從事松堪作大夫榮光飄殿閣虛籟合笙竽庭狎仙翁鹿池遊縣令鳬君心除健羨扣寂入虛無罡蹋翻星紀章飛動帝樞東皇提白日北斗下𤣥都騎吏帬皆紫科車幰盡朱地侯鞭社伯海若跨天呉霧噴雷公怒煙揚竈鬼趨投壺憐玉女噀飯笑麻姑果實經千嵗衣裳重六銖瓊杯傳素液金匕進雕胡掌裏承來露柈中釣得鱸菌生悲侷促柯爛覺須臾稊米休言聖醯雞益伏愚鼓鼙催暝色簪組縛微軀遂別真徒侶還來世路衢題詩歎城郭揮手謝妻孥幸有桃源近全家肯去無
　　春遊
　　酒戶年年減山行漸漸難欲終心懶漫轉恐興闌姍鏡水波猶冷稽峰雪尚殘不能辜物色乍可怯春寒逺目傷千里新年思萬端無人知此意閒憑小欄干
　　除夜酬樂天
　　引儺綏斾亂毿毿戲罷人歸思不堪虛漲火塵⻱浦北無由阿鳯城南休官期限元同約除夜情懐老共諳莫道明朝始添嵗今年春在嵗前三
　　酬樂天初冬早寒見寄
　　乍起衣猶冷微吟帽半欹霜凝南屋瓦雞唱後園枝洛水碧雲曉呉宮黃葉時兩傳千里意書札不如詩
　　酬白樂天杏花園
　　劉郎不用閒惆悵且作花間共醉人算得〈一作屈指〉貞元舊朝士幾人〈一作員〉同見太和春
　　過東都別樂天二首〈樂天在洛太和中稹拜左丞自越過洛以二詩別樂天未幾死於鄂樂天哭之曰始以詩交終以詩訣茲筆相絶其今日乎見紀事〉
　　君應怪我留連久我欲與君辭別難白頭徒侶漸稀少明日恐君無此歡
　　自識君來三度別這回白盡老髭鬚戀君不去君須㑹知得後迴相見無
　　逢白公
　　逺路事無限相逢唯一言月色照榮辱長安千萬門
　　酬白太傅
　　太空秋色涼獨鳥下微陽三徑池塘靜六街車馬忙漸能髙酒戶始是入詩狂官冷且無事追陪慎莫忘和嚴給事聞唐昌觀玉蘂花下有遊仙〈一作玉蘂院真人降見唐人絶句〉
　　弄玉潛過玉樹時不教青鳥出花枝的應未有諸人覺只是嚴郎不得知
　　贈毛仙翁〈並序〉
　　余亷問浙東嵗毛仙翁惠然來顧越之人士識之者相與言曰仙翁嘗與葉法善呉筠遊於稽山迨茲多歴年所而風貌愈少蓋神仙者也余因得執弟子之禮師其道焉余嘗見圓冠方領之士讀道書疑其絶智棄仁又謂其書不足以經世理國殊不知至仁無兼愛大智無非烖大樂同天地之和大禮同天地之節其可臻乎上德𡨋乎大道之致華胥終北之化熙熙然也又以徐市文成之事謂方士之流誕妄於世不足以為教也殊不知峒山髙臥汾水凝神縱心傲世邈然外物王侯不可得師友也若然則徐氏之莠不足以害嘉榖文成之誕不足以傷大教今我仙翁真風遺骨𤣥格髙情鴻孤鶴不可方喻蓋峒山汾水之儔也一言道合止于山亭三日而南棲天台謂余曰入相之年相候於安山里余拜而言曰果如仙約然香拂榻以俟雲駕焉抒詩一章以為他日之志也
　　仙駕初從蓬海來相逢又説向天台一言親授希微訣三夕同傾沆瀣杯此日臨風飄羽衛他年嘉約指鹽梅花前揮手迢遙去日斷霓旌不可陪
　　八月十四日夜玩月
　　猶欠一宵輪未滿紫霞紅襯碧雲端誰能喚得姮娥下引向堂前子細看
　　寒食夜
　　紅染桃花雪壓棃玲瓏雞子鬬贏時今年不是明寒食暗地鞦韆別有期
　　三月三十日程氏館餞杜十四歸京
　　江春今日盡程館祖筵開我正南冠縶君尋北路回謀身誠太拙從宦苦無媒處困方明命遭時不在才踰年長倚玉連夜共銜杯涸溜霑濡沫餘光照死灰行看鴻欲翥敢憚酒相催拍逐飛觥絶香隨舞袖來消棃拋五徧娑葛⿰三臺巳許尊前倒臨風淚莫頽
　　酬張祕書因寄馬贈詩
　　丞相功髙厭武名牽將戰馬寄儒生四蹄荀距藏雖盡六尺鬚頭見尚驚減粟偷兒憎未飽騎驢詩客罵先行勸君還卻司空著莫遣衙參傍子城
　　戲酬副使中丞〈竇鞏〉見示四韻
　　莫恨暫櫜鞬交遊幾箇全眼明相見日肺病欲秋天五馬虛盈雙蛾浪滿船可憐俱老大無處用閒錢
　　贈柔之
　　窮冬到鄉國正嵗別京華自恨風塵眼常看逺地花碧幢還照曜紅粉莫咨嗟嫁得浮雲壻相隨即是家
　　修⻱山魚池示衆僧
　　勸爾諸僧好䕶持不須垂釣引青絲雲山莫厭看經坐便是浮生得道時
　　寄贈薛濤〈稹聞西蜀薛濤有辭辯及為監察使蜀以御史推鞫難得見焉嚴司空潛知其意每遣薛往洎登翰林以詩寄之〉
　　錦江滑膩蛾眉秀幻出文君與薛濤言語巧偷鸚鵡舌文章分得鳯皇毛紛紛辭客多停筆箇箇公卿欲夢刀別後相思隔煙水菖蒲花發五雲髙
　　贈劉採春
　　新糚巧樣畫雙蛾漫裹常州透額羅正面偷勻光滑笏緩行輕踏破紋波言辭雅措風流足舉止低迴秀媚多更有惱人腸斷處選詞能唱望夫歌〈即羅嗊之曲也〉
　　醉題東武
　　役役行人事紛紛碎簿書功夫兩衙盡留滯七年餘病痛梅天發親情海岸疎因循未歸得不是憶〈一作戀〉鱸魚崔幑歌〈崔徽河中府娼也裴敬中以興元幕使蒲州與徽相從累月敬中便還崔以不得從為恨因而成疾有丘夏善寫人形㣲托寫真寄敬中曰崔徽一旦不及畫中人且為郎死發狂卒第八句缺〉
　　崔徽本不是娼家教歌按舞娼家長使君知有不自由坐在頭時立在掌有客有客名丘夏善寫儀容得恣把為徽持此謝敬中以死報郎為〈缺〉
　　一字至七字詩〈以題為韻同王起諸公送白居易分司東郡作〉
　　茶
　　茶香葉嫩芽慕詩客愛僧家碾雕白玉羅織紅紗銚煎黃蘂色椀轉麴塵花夜後邀陪明月晨前命對朝霞洗盡古今人不倦將知醉後豈堪誇
　　句
　　兒歌楊栁葉妾拂石榴花〈見紀事〉　松門待制應全逺藥樹監搜可得知〈文昌雜録雲唐宣政殿為正衙殿庭東西有四松松下待制官立班之地舊圖猶存殿門外有藥樹監察御史監搜之位在焉唐制百官入宮殿門必搜監察所掌也至太和元年監搜始停〉髻鬟峨峨髙一尺門前立地看春風〈李娃行　見許彥周詩話〉












　　御定全唐詩巻四百二十三
<集部,總集類,御定全唐詩>
　　欽定四庫全書
　　御定全唐詩巻四百二十四
　　白居易
　　白居易字樂天下邽人貞元中擢進士第補校書郎元和初對制策入等調盩厔尉集賢校理尋召為翰林學士左拾遺拜贊善大夫以言事貶江州司馬徙忠州刺史穆宗初徵為主客郎中知制誥復乞外歴杭蘇二州刺史文宗立以秘書監召遷刑部侍郎俄移病除太子賓客分司東都拜河南尹開成初起為同州刺史不拜改太子少傅㑹昌初以刑部尚書致仕卒贈尚書右僕射諡曰文自號醉吟先生亦稱香山居士與同年元稹酧詠號元白與劉禹錫酬詠號劉白長慶集詩二十巻後集詩十七巻別集補遺二巻今編詩三十九巻
　　賀雨
　　皇帝嗣寳厯元和三年冬自冬及春暮不雨旱爞爞上心念下民懼歳成災凶遂下罪已詔殷勤告〈一作制〉萬邦
　　帝曰予一人繼天承祖宗憂勤不遑寧夙夜心忡忡元年誅劉闢一舉靖巴卭二年戮李錡不戰安江東顧惟眇眇德遽有巍巍功或者天降沴無乃儆予躬上思答天戒下思致時邕莫如率其身慈和與儉恭乃命罷進獻乃命賑饑窮宥死降五刑責已〈一作已責責通債〉寛三農宮女出宣徽廐馬減飛龍庶政靡〈一作無〉不舉皆出〈一作由〉自宸衷奔騰道路人傴僂田野翁歡呼相告報感泣涕霑胷順人人心恱先天天意從詔下纔七日和氣生沖融凝為油油〈一作悠悠〉雲散作習習風晝夜三日雨淒淒復濛濛萬心春熙熙百糓青芃芃人變愁為喜歳易儉為豐乃知王者心憂樂與衆同皇天與后土所感無不通冠珮何鏘鏘將相及王公蹈舞呼萬歳列賀明庭中小臣誠愚陋職忝金鑾宮稽首再三拜一言獻天聰君以明為聖臣以直為忠敢賀有其始亦願有其終
　　讀張籍古樂府
　　張君何為者業文三十春尤工樂府詩舉代少其倫為詩意如何六義互鋪陳風雅比興外未嘗著空文讀君學仙詩可諷放佚君讀君董公詩可誨貪暴臣讀君商女詩可感悍婦仁讀君勤齊詩可勸薄夫敦〈一作淳〉上可裨教化舒之濟萬民下可理情性巻之善一身始從青衿歳迨此白髪新日夜秉筆吟心苦力亦勤時無采詩官委棄如泥塵恐君百歳後滅沒人不聞願藏中祕書百代不湮淪願播內樂府時得聞至尊言者志之苖行者文之根所以讀君詩亦知君為人如何欲五十官小身賤貧病眼街西住無人行到門
　　哭孔戡
　　洛陽誰不死戡死聞長安我是知戡者聞之涕然戡佐山東軍非義不可干拂衣向西來其道直如從事得如此人人以為難人言明明代合置在朝端或望居諌司有事戡必言或望居憲府有邪戡必彈惜哉兩不諧沒齒為閒官竟不得一日謇謇立君前形骸隨衆人斂𦵏北邙山平生剛腸內直氣歸其間賢者為生民生死懸在天謂天不愛人胡為生其賢謂天果愛民胡為奪其年茫茫萬化中誰執如此權
　　凶宅
　　長安多大宅列在街西東徃徃朱門內房廊相對空梟鳴松桂樹〈一作枝〉狐藏蘭菊叢蒼苔黃葉地日暮多旋風前主為將相得罪竄巴庸後主為公卿寢疾歿其中連延四五主殃禍繼相鍾自從十年來不利主人翁風雨壊檐隙蛇䑕穿墻墉人疑不敢買日毀土木功嗟嗟俗人心甚矣其愚䝉但恐災將至不思禍所從我今題此詩欲悟迷者胷凡為大官人年祿多髙崇權重持難乆位髙勢易窮驕者物之盈老者數之終四者如寇盜日夜來相攻假使居吉土孰能保其躬因小以明大借家可喻邦周秦宅殽函其宅非不同一興八百年一死望夷宮寄語家與國人凶非宅凶
　　夢仙
　　人有夢仙者夢身升上清坐乗一白鶴前引雙紅旌羽衣忽飄飄玉鸞俄錚錚半空直下視人世塵㝠㝠漸失鄉國處纔分山水形東海一片白列岳五㸃青湏臾羣仙來相引朝玉京安期羨門輩列侍如公卿仰謁玉皇帝稽首前致誠帝言汝仙才努力勿自輕卻後十五年期汝不死庭再拜受此言既寤喜且驚祕之不敢泄誓志居巖扃恩愛捨骨肉飲食斷羶腥朝餐雲母散夜吸沆瀣精空山三十載日望輜軿迎前期過已乆鸞鶴無來聲齒髮日衰白耳目減聰明一朝同物化身與糞壤並神仙信有之俗力非可營茍無金相不列丹臺名徒傳辟糓法虛受燒丹經只自取勤苦百年終不成悲哉夢仙人一夢誤一生
　　觀刈麥〈時為盩厔縣尉〉
　　田家少閒月五月人倍忙夜來南風起小麥覆隴黃婦姑荷簞食童穉攜壺漿相隨餉田去丁壯在南岡足蒸暑土氣背灼炎天光力盡不知熱但惜夏日長復有貧婦人抱子在其傍右手秉遺穗左臂懸敝筐聽其相顧cq=391言聞者為悲傷家田輸稅盡拾此充饑腸今我何功德曾不事農桑吏祿三百石嵗晏有餘糧念此私自愧盡日不能忘
　　題海圖屏風〈元和己丑年作〉
　　海水無風時波濤安悠悠鱗介無小大遂性各沉浮突兀海底鼇首冠三神丘釣網不能制其來非一秋或者不量力謂茲鼇可求贔屭牽不動綸絶沉其鈎一鼇既頓頷諸鼇齊掉頭白濤與黒浪呼吸繞咽喉噴風激飛亷鼓波怒陽侯鯨鯢得其便張口欲吞舟萬里無活鱗百川多倒流遂使江漢水朝宗意亦休蒼然屏風上此畫良有由
　　羸駿
　　驊騮失其主羸餓無人牧向風嘶一聲莽蒼黃河曲蹋氷水畔立臥雪塜間宿嵗暮田野空寒草不滿腹豈無市駿者盡是凡人目相馬失於瘦遂遺千里足村中何擾擾有吏徴芻粟輸〈一作淪〉彼軍廐中化作駑駘肉
　　廢琴
　　絲桐合為琴中有太古聲古聲澹無味不稱今人〈一作日〉情玉徽光彩滅朱絃塵土生廢棄來已乆遺音尚泠泠不辭為君彈縱彈人不聽何物使之然𦍑笛與秦箏
　　李都尉古劍
　　古劍寒黯黯鑄來㡬千秋白光納日月紫氣排鬥牛有客借一觀愛之不敢求湛然玉匣中秋水澄不流至寳有本性精剛無與儔可使寸寸折不能繞指柔願快直士心將斷佞臣頭不願報小怨夜半刺私讎勸君愼所用無作神兵羞
　　雲居寺孤桐
　　一株青玉立千葉緑雲委亭亭五丈餘髙意猶未已山僧年九十清淨老不死自雲手種時一顆青桐子直從萌芽㧞髙自毫末始四靣無附枝中心有通理寄言直身者孤直當如此
　　京兆府新栽蓮〈時為盩厔縣尉趨府作〉
　　汚溝貯濁水水上葉田田我來一長歎知是東溪蓮下有青泥汚馨香無復全上有紅塵撲顔色不得鮮物性猶如此人事亦宜然託根非其所不如遭棄捐昔在溪中日花葉媚清漣今來不得地顦顇府門前
　　月夜登閣避暑
　　旱乆炎氣盛中〈去聲〉人若燔燒清風隱何處草樹不動揺何以避暑氣無如出塵囂行行都門外佛閣正岹嶢清鿌近髙生煩熱委靜銷開襟當軒坐意〈一作神〉泰神〈一作意〉飄飄迴看歸路傍禾黍盡枯焦獨善誠有計將何救旱苖
　　初授拾遺
　　奉詔登左掖束帶參朝議何言初命卑且脫風塵吏杜甫陳子昂才名括天地當時非不遇尚無過斯位況余蹇薄者寵至不自意驚近白日光慙非青雲器天子方從諫朝廷無忌諱豈不思匪躬適逢時無事受命已旬月飽食隨班次諫紙忽盈箱對之終自媿
　　贈元稹
　　自我從宦逰七年在長安所得惟元君乃知定交難豈無山上苖徑寸無歳寒豈無要津水咫尺有波瀾之子異於是乆處〈一作要〉誓不諼無波古井水有節秋竹竿一為同心友三及芳〈一作方〉嵗闌〈一作蘭〉花下鞍馬逰雪中杯酒歡衡門相逢迎不具帶與冠春風日髙睡秋月夜深看不為同登科〈一作第〉不為同署官所合在方寸心源無異端
　　哭劉敦質
　　小樹兩株柏新土三尺墳蒼蒼白露草此地哭劉君哭君豈無辭辭雲君子人如何天不弔窮悴至終身愚者多貴壽賢者獨賤迍龍亢彼無悔蠖屈此不伸哭罷持此辭吾將詰羲文
　　答友問
　　大圭廉不割利劍用不缺當其斬馬時良玉不如鐵置鐡在洪爐鐡銷易如雪良玉同其中三日燒不熱君疑才與德詠此知優劣
　　雜興三首
　　楚王多內寵傾國選嬪妃又愛從禽樂馳騁每相隨錦韝臂花隼羅袂控金羈遂習宮中女皆如馬上兒色禽合為荒刑政兩已衰雲夢春仍獵章華夜不歸東風二月天春雁正離離美人挾銀鏑一發疊雙飛飛鴻驚斷行斂翅避蛾眉君王顧之笑弓箭生光輝迴眸語君曰昔聞莊王時有一愚夫人其名曰樊姬不有此逰樂三載斷鮮肥
　　越國政初荒越天旱不已風日燥水田水涸塵飛起國中新下令官渠禁流水流水不入田壅入王宮裏餘波養魚鳥倒影浮樓雉澹灩九折池縈迴十餘里四月芰荷發越王日逰嬉左右好風來香動芙蓉蘂但愛芙蓉香又種芙蓉子不念閶門外千里稻苖死
　　吳王心日侈服玩盡竒瓌身臥翠羽帳手持紅玉杯冠垂明月珠帶束通天犀行動自矜顧數歩一裵回小人知所好懐寳四方來奸邪得藉手從此倖門開古稱國之寳糓米與賢才今看君王眼視之如塵灰伍貟諌已死浮屍去不迴姑蘇臺下草麋鹿暗生麑
　　宿紫閣山北村
　　晨逰紫閣峰暮宿山下村村老見余喜為余開一尊舉杯未及飲暴卒來入門紫衣挾刀斧草草十餘人奪我席上酒掣我盤中飱主人退後立斂手反如賔中庭有竒樹種來三十春主人惜不得持斧斷其根口稱采造家身屬神䇿軍主人愼勿語中尉正承恩
　　讀漢書
　　禾黍與稂莠雨來同日滋桃李與荊棘霜降同夜萎草木既區別榮枯那等夷茫茫天地意無乃太無私小人與君子用置各有宜奈何西漢末忠邪並信之不然盡信忠早絶邪臣窺不然盡信邪早使忠臣知優㳺兩不斷盛業日已衰痛矣蕭京輩終令䧟禍機〈蕭望之京房等〉每讀元成紀憤憤令人悲寄言為國者不得學天時寄言為臣者可以鑒於斯
　　贈樊著作
　　陽城為諫議以正事其君其手如屈軼舉必指佞臣卒使不仁者不得秉國鈞元稹為御史以直立其身其心如肺石動必逹窮民東川八十家冤憤一言伸劉闢肆亂心殺人正紛紛其嫂曰庾氏棄絶不為親從史萌逆節隠心潛負恩其佐曰孔戡捨去不為賓凡此士與女其道天下聞常恐國史上但記鳯與麟賢者不為名名彰教乃敦每惜若人輩身死名亦淪君為著作郎職廢志空存雖有良史才直筆無所申何不自著書實録彼善人編為一家〈一作代〉言以僃史闕文
　　蜀路石婦
　　道傍一石婦無記復〈一作亦〉無銘傳是此鄉女為婦孝且貞十五嫁邑人十六夫征行夫行二十載婦獨守孤㷀其夫有父母老病不安寧其婦執婦道一一如禮經晨昏問起居㳟順發心誠藥餌自調節膳羞必甘馨夫行竟不歸婦德轉光明後人髙其節刻石像婦形儼然整衣巾若立在閨庭似見舅姑禮如聞環珮聲至今為婦者見此孝心生不比山頭石空有望夫名
　　折劔頭
　　拾得折劍頭不知折之由一握青蛇尾數寸碧峰頭疑是斬鯨鯢不然刺蛟虯缺落泥土中委棄無人收我有鄙介性好剛不好柔勿輕直折劍猶勝曲全鈎
　　登樂逰園望
　　獨上樂逰園四望天日曛東北何靄靄宮闕入煙雲愛此髙處立忽如遺垢氛耳目暫清曠懐抱鬱不伸下視十二街緑樹間紅塵車馬徒滿眼不見心所親孔生死洛陽元九謫荊門可憐南北路髙蓋者何人
　　酬元九對新栽竹有懐見寄〈頃有贈元九詩云有節秋竹竿故元感之因重見寄〉
　　昔我十年前與君始相識曾將秋竹竿〈今本竿字以下至秋竹二十字俱脫誤作㑹將秋竹心風霜侵不得〉比君孤且直中心一以合外事紛無極共保秋竹心風霜侵不得始嫌梧桐樹秋至先改色不愛楊栁枝春來輭無力憐君別我後見竹長相憶長欲在眼前故栽庭戶側分首今何處君南我在北吟我贈君詩對之心惻惻
　　感鶴
　　鶴有不羣者飛飛在野田饑不啄腐䑕渇不飲盜泉貞姿自耿介雜鳥何翩翾同逰不同志如此十餘年一興嗜慾念遂為矰繳牽委質小池內爭食羣雞前不惟懐稻粱兼亦競腥羶不惟戀主人兼亦狎烏鳶物心不可知天性有時遷一飽尚如此況乗大夫軒
　　春雪
　　元和嵗在夘六年春二月月晦寒食天天隂夜飛雪連宵復竟日浩浩殊未歇大似落鵝毛宻如飄玉屑寒銷春茫蒼氣變風凜冽上林草盡沒曲江水復結紅乾杏花死緑凍楊枝〈一作栁〉折所憐物性傷非惜年芳絶上天有時令四序平分別寒燠茍反常物生〈一作性〉皆夭閼我觀聖人意魯史有其説或記水不氷或書霜不殺上將儆政教下以防災孽茲雪今如何信美非時節
　　髙僕射
　　富貴人所愛聖人去其泰所以致仕年著在禮經內𤣥元亦有訓知止則不殆二疏獨能行遺跡東門外清風乆銷歇迨〈一作追〉此向千載斯人古亦稀何況今之代遑遑名利客白首千百輩惟有髙僕射七十懸車葢我年雖未老嵗月亦云邁預恐髦及時貪榮不能退中心私自儆何以為我戒故作僕射詩書之於大帶
　　白牡丹〈和錢學士作〉
　　城中看花客旦暮走營營素華人不顧亦占牡丹名閉〈一作開〉在深寺中車馬無來聲唯有錢學士盡日繞叢行憐此皓然質無人自芳馨衆嫌我獨賞移植在中庭留景夜不暝迎光曙先明對之心亦靜虛白相向生唐昌玉蘂花攀玩衆所爭折來比顔色一種如瑤瓊彼因稀見貴此以多為輕始知無正色愛惡隨人情豈惟花獨爾理與人事並君看入時〈一作眼〉者紫豔與紅英
　　贈內
　　生為同室親死為同穴塵他人尚相勉而況我與君黔婁固窮士妻賢忘其貧冀缺一農夫妻敬儼如賓陶潛不營生翟氏自爨薪梁鴻不肯仕孟光甘布帬君雖不讀書此事耳亦聞至此〈一作於〉千載後傳是何如人人生未死間不能忘其身所湏者衣食不過飽與溫蔬食足充饑何必膏梁珍繒絮足禦寒何必錦繡文君家有貽訓清白遺子孫我亦貞苦士與君新結婚庶保貧與素偕老同欣欣
　　寄唐生
　　賈誼哭時事阮籍哭路岐唐生今亦哭異代同其悲唐生者何人五十寒且饑不悲口無食不悲身無衣所悲忠與義悲甚則哭之太尉擊賊日〈叚太尉以笏擊朱泚〉尚書叱盜時〈顔尚書叱李希烈〉大夫死兇冦〈陸大夫為亂兵所害〉諌議謫蠻夷〈陽諫議左遷道州〉每見如此事聲發涕輒隨徃徃聞其風俗士猶或非憐君頭半白其志竟不衰我亦君之徒鬱鬱何所為不能發聲哭轉作樂府詩篇篇無空文句句必盡規功髙虞人箴痛甚騷人辭非求宮律髙不務文字竒惟歌生民病願得天子知未得天子知甘受時人嗤藥良氣味苦琴澹音聲稀不懼權豪怒亦任親朋譏人竟無奈何呼作狂男兒每逢羣盜〈一作動〉息或遇雲霧披但自髙聲歌庻㡬天聼卑歌哭雖異名所感則同歸寄君三十章與君為哭詞
　　傷唐衢二首
　　自我心存道外物少能逼常排傷心事不為長歎息忽聞唐衢死不覺動顔色悲端從東來觸我心惻惻伊昔未相知偶逰滑臺側同宿李翺家一言如舊識酒酣出送我風雪黃河北日西並馬頭語別至昏黑君歸向東鄭我來逰上國交心不交靣從此重相憶憐君儒家子不得詩書力五十著青衫試官無祿食遺文僅千首六義無差忒散在京洛〈一作索〉間何人為収拾〈一作得〉
　　憶昨元和初忝僃諫官位是時兵革後生民正顦顇但傷民病痛不識時忌諱遂作秦中吟一吟悲一事貴人皆怪怒閒人亦非訾天髙未及聞荊棘生滿地惟有唐衢見知我平生志一讀興歎嗟再吟垂涕泗因和三十韻手題逺緘寄致吾陳杜間賞愛非常意此人無復見此詩猶可貴今日開篋看蠧魚損文字不知何處葬欲問先歔欷終去哭墳前還君一掬淚〈陳杜謂子昂與甫也此詩猶可貴謂唐衢詩也〉
　　問友
　　種蘭不種艾蘭生艾亦生根荄相交長莖葉相附榮香莖與臭葉日夜俱長大鋤艾恐傷蘭溉蘭恐滋艾蘭亦未能溉艾亦未能除沈吟意不決問君合何如
　　悲哉行
　　悲哉為儒者力學不知〈一作能〉疲讀書眼欲〈一作前〉暗秉筆手生胝十上方一第成名常苦遲縱有宦逹者兩鬢已成絲可憐少壯日適在窮賤時丈夫老且病焉用富貴為沈沈朱門宅中有乳臭兒狀貌如婦人光明膏粱肌手不把書巻身不擐戎衣二十襲封爵門承勲戚資春來日日出服御何輕肥朝從博〈一作薄〉徒飲暮有倡樓期平〈一作評〉封〈去〉還酒債堆金選蛾睂聲色狗馬外其餘一無知山苖與澗松地勢隨髙卑古來無奈何非君獨〈一作獨君〉傷悲
　　紫藤
　　藤花紫䝉茸藤葉青扶踈誰謂好顔色而為害有餘下如蛇屈盤上若繩縈紆可憐中間樹束縳成枯株柔蔓不自勝嫋嫋掛空虛豈知纒樹木千夫力不如先柔後為害有似䛕佞徒附著君權勢君迷不肯誅又如妖婦人綢繆蠱其夫竒邪壊人室夫惑不能除寄言邦與家所慎在其初毫末不早辨滋蔓信難圖願以藤為戒銘之於座隅
　　放鷹
　　十月鷹出籠草枯雉兔肥下韝隨指顧百擲無一遺鷹翅疾如風鷹爪利如錐本為鳥所設今為人所資孰能使之然有術甚易知取其向背性制在饑飽時不可使長飽不可使長饑饑則力不足飽則背人飛乗飢縱搏擊未飽湏縶維所以爪翅功而人坐収之聖明馭英雄其術亦如斯鄙語不可棄吾聞諸獵師
　　慈烏夜啼
　　慈鳥失其母啞啞吐哀音晝夜不飛去經年守故林夜夜夜半啼聞者為沾襟聲中如告訴未盡反哺心百鳥豈無母爾獨哀怨深應是母慈重使爾悲不任昔有吳起者母歿喪不臨嗟哉斯徒輩其心不如禽慈烏復慈烏鳥中之曽參
　　燕詩示劉叟〈叟有愛子背叟逃去叟甚悲念之叟少年時亦常如是故作燕詩以諭之〉
　　樑上有雙燕翩翩雄與雌銜泥兩椽間一巢生四兒四兒日夜長索食聲孜孜青蟲不易捕黃口無飽期觜爪雖欲敝心力不知疲湏㬰十〈一作千〉來徃猶恐巢中飢辛勤三十日母瘦雛漸肥喃喃教言語一一刷毛衣一旦羽翼成引上庭樹枝舉翅不回顧隨風四散飛雌雄空中鳴聲盡呼不歸卻入空巢裏啁啾終夜悲燕燕爾勿悲爾當返自思思爾為雛日髙飛背母時當時父母念今日爾應知
　　采地黃者
　　麥死春不雨禾損秋早霜歳晏無口食田中采地黃采之將何用持以易餱糧凌晨荷鋤去薄暮不盈筐攜來朱門家賣與白靣郎與君噉肥馬可使照地光願易馬殘粟救此苦飢腸
　　初入太行路
　　天冷日不光太行峰蒼莽〈上〉嘗聞此中險今我方獨徃馬蹄凍且滑羊腸不可上若比世路難猶自平於掌
　　鄧魴張徹落第
　　古琴無俗韻奏罷無人聼寒松無妖花枝下無人行春風十二街軒騎不暫停奔車看牡丹走馬聽秦箏衆目恱芳豔松獨守其貞衆耳喜鄭衛琴亦不改聲懐哉二夫子念此無自輕
　　送王處士
　　王門豈無酒侯門豈無肉主人貴且驕待客禮不足望塵而拜者朝夕走碌碌王生獨拂衣遐舉如雲鵠寧歸白雲外飲水臥空谷不能隨衆人斂手低睂目扣門與我別酤酒留君宿好去採薇人終南山正緑
　　村居苦寒
　　八年十二月五日雪紛紛竹柏皆凍死況彼無衣民回觀村閭間十室八九貧北風利如劍布絮不蔽身唯燒蒿棘火愁坐夜待晨乃知大寒嵗〈一作嵗寒〉農者尤〈一作猶〉苦辛顧我當此日草堂深掩門褐裘覆絁被坐臥有餘溫倖免飢凍苦又無壠畝勤念彼深可媿自問是何人
　　納粟
　　有吏夜叩門髙聲催納粟家人不待曉場上張燈燭揚簸淨如珠一車三十斛猶憂納不中鞭責及僮僕昔余謬從事內媿才不足連授四命官坐屍十年祿常聞古人語損益周必復今日諒甘心還他太倉糓
　　薛中丞
　　百人無一直百直無一遇借問遇者誰正人行得路中丞薛存誠守直心甚固皇明燭如日再使秉王度奸豪與佞巧非不憎且懼直道漸光明邪謀難蓋覆每因匪躬節知有匡時具張為墜網綱倚作頺檐柱悠哉上天意報施紛回互自古已冥茫從今尤不諭豈與小人意昏然同好惡不然君子人何反如朝露裴相昨已夭薛君今又去以我惜賢心五年如旦暮況聞善人命長短繫運數今我一涕零豈為中丞故
　　秋池二首
　　前池秋始半卉物多摧壊欲暮槿先萎未霜荷已敗默然有所感可以從茲誡本不種松筠早凋何足怪鑿池貯秋水中有蘋與芰天旱水暗消塌然委空地有似泛泛者附離權與貴一旦恩勢移相隨共顦顇
　　夏旱
　　太隂不離畢太嵗仍在午旱日與炎風枯燋我田畝金石欲銷鑠況茲禾與黍嗸嗸萬族中唯農最辛苦憫然望嵗者出門何所覩但見棘與茨羅生徧塲圃惡苖承沴氣欣然得其所感此因問天可能長不雨
　　諭友
　　昨夜霜一降殺君庭中槐乾葉不待黃索索飛下來憐君感節物〈一作物節〉晨起歩前階臨風蹋葉立半日顔色哀〈一作低〉西望長安城歌鐘十二街何人不歡樂君獨心悠哉白日頭上走朱顏鏡中頹平生青雲心銷化成死灰我今贈一言勝飲酒千杯其言雖甚鄙可破悒悒懐朱門有勳貴〈一作賢〉陋巷有顔回窮通各問〈一作有〉命不繫才不才推此自豁豁〈一作裕裕〉不必待安排
　　丘中有一士二首〈命首句為題〉
　　丘中有一士不知其姓名靣色不憂苦血氣常和平每選隙地居不蹋要路行舉動無尤悔物莫與之爭藜藿不充腸布褐不蔽形終歳守窮餓而無嗟歎聲豈是愛貧賤深知時俗情勿矜羅弋巧鸞鶴在㝠㝠
　　丘中有一士守道嵗月深行披帶索衣坐拍無絃琴不飲濁泉水不息曲木隂所逢茍非義糞土千黃金鄉人化其風熏如蘭在林智愚與強弱不忍相欺侵我欲訪其人將行復沈吟何必見其靣但在學其心
　　新製布裘
　　桂布白似雪吳緜輭於雲布重緜且厚為裘有餘溫朝擁坐至暮夜覆眠逹晨誰知嚴冬月支體暖如春中夕忽有念撫裘起逡廵丈夫貴兼濟豈獨善一身安得萬里裘蓋裹周四垠穩暖皆如我天下無寒人
　　杏園中棗樹
　　人言百果中唯棗凡且鄙皮皴似⻱手葉小如䑕耳胡為不自知生花此園裏豈宜遇攀玩倖免遭傷毀二月曲江頭雜英紅旖旎棗亦在其間如嫫對西子東風不擇木吹喣長未已眼看欲合抱得盡生生理寄言逰春客乞君一迴視君愛繞指柔從君憐栁杞君求悅目艷不敢爭桃李君若作大車輪軸材湏此
　　蝦蟇〈和張十六〉
　　嘉魚薦宗廟靈⻱貢邦家應龍能致雨潤我百榖芽蠢蠢水族中無用者蝦蟇形穢肌肉腥出沒於泥沙六月七月交時雨正滂沱蝦蟇得其志快樂無以加地既蕃其生使之族類多天又與其聲得以相諠譁豈惟玉池上汚君清冷波可〈一作何〉獨瑤瑟前亂君鹿鳴歌常恐飛上天跳躍隨姮娥徃徃蝕明月遣君無奈何
　　寄隱者
　　賣藥向都城行憩青門樹道逢馳驛者色有非常懼親族走相送欲別不敢住私怪問道旁何人復何故云是右丞相當國握樞務祿厚食萬錢恩深日三顧昨日延英對今日崖州去由來君臣間寵辱在朝暮青青東郊草中有歸山路歸去臥雲人謀身計非誤
　　放魚〈自此後詩到江州作〉
　　曉日提竹籃家僮買春蔬青青芹蕨下疊臥雙白魚無聲但呀呀以氣相喣濡傾籃寫地上撥刺長尺餘豈唯刀機憂坐見螻蟻圗脫泉雖已乆得水猶可蘇放之小池中且用救乾枯水小池窄狹動尾觸四隅一時幸茍活乆逺將何如憐其不得所移放於南湖南湖連西江好去勿踟躕施恩即望報吾非斯人徒不湏泥沙底辛苦覓眀珠
　　文柏牀
　　陵上有老柏柯葉寒蒼蒼朝為風煙樹暮為宴寢牀以其多竒文宜升君子堂刮削露節目拂拭生輝光𤣥斑狀貍首素質如截肪雖充悅目玩終乏周身防華彩誠可愛生理苦已傷方知自殘者為有好文章
　　潯陽三題〈並序〉
　　廬山多桂樹湓浦多修竹東林寺有白蓮花皆植物之貞勁秀異者雖宮囿省寺中未必能盡有夫物以多為賤故南方人不貴重之至有蒸爨其桂翦棄其竹白眼於蓮花者予惜其不生於北土也因賦三題以唁之
　　廬山桂
　　偃蹇月中桂結根依青天天風繞月起吹子下人間飄零委何處乃落匡廬山生為石上桂葉如翦碧鮮枝幹日長大根荄日牢堅不歸天上月空老山中年廬山去咸陽道里三四千無人為移植得入上林園不及紅花樹長栽溫室前
　　湓浦竹
　　潯陽十月天天氣仍溫燠有霜不殺草有風不落木𤣥冥氣力薄草木冬猶緑誰肯湓浦頭回眼看修竹其有顧盻者持刀斬且束剖劈青琅玕家家蓋牆屋吾聞汾晉間竹少重如玉胡為取輕賤生此西江曲
　　東林寺白蓮
　　東林北塘水湛湛見底清中生白芙蓉菡萏三百莖白日發光彩清飈散芳馨洩香銀囊破瀉露玉盤傾我慙塵垢〈一作埃〉眼見此瑤英乃知紅蓮花虛得清浄名夏蕚敷未歇秋房〈一作芳〉結纔成夜深衆僧寢獨起繞池行欲収一顆子寄向長安城但恐出山去人間種不生
　　大水
　　潯陽郊郭間大水嵗一至閭閻半飄蕩城堞多傾墜蒼茫生海色𣺌漫連空翠風捲白波飜日煎紅浪沸工商徹屋去牛馬登山避況當率稅時頗害農桑事獨有傭舟子鼓枻生意氣不知萬人災自覓錐刀利吾無奈爾何爾非乆得志九月霜降後水涸為平地






　　御定全唐詩巻四百二十四
　　欽定四庫全書
　　御定全唐詩巻四百二十五
　　白居易
　　續古詩十首
　　戚戚復戚戚送君逺行役行役非中原海外黃沙磧伶俜獨居妾迢遰長征客君望功名歸妾憂生死隔誰家無夫婦何人不離拆〈一作析〉所恨薄命身嫁遲別日廹妾身有存歿妾心無改易生作〈一作為〉閨中婦死作山頭石掩淚別鄉里飄颻將逺行茫茫緑野中春盡孤客情驅馬上丘隴髙低路不平風吹棠棃花啼鳥時一聲古墓何代人不知姓與名〈一作何姓名〉化作路傍土年年春草生感彼忽自悟今我何營營
　　朝采山上薇暮采山上薇嵗晏薇已盡飢來何所為坐飲白石水手把青松枝擊節獨長謌其聲清且悲馬非不肥所苦長縶維豢豕非不飽所憂竟為犧行行歌此曲以慰常苦飢〈一作渴飢〉
　　雨露長纖草山苖髙入雲風雪折勁木澗松摧為薪風摧此何意雨長彼何因百丈澗底死寸莖山上春可憐苦節士感此涕盈巾
　　窈窕雙鬟女容德俱如玉晝居不踰閾夜行常秉燭氣如含露〈一作霧〉蘭心如貫霜竹宜當僃嬪御胡為守幽獨無媒不得選年忽過三六嵗暮望漢宮誰在黃金屋邯鄲進倡女能唱黃花曲一曲稱君心㤙榮連九族棲棲逺方士讀書三十年業成無知已徒歩來入闗長安多王侯英俊競攀援幸隨衆賓末得厠門舘間東閤有㫖酒堂上有管絃何為向隅客對此不開顔富貴無是非主人終日歡貧賤多悔尤客子中〈一作終〉夜歎歸去復歸去故鄉貧亦安
　　涼風飄嘉樹日夜減芳華下有感秋婦攀條苦悲嗟我本幽閒女結髪事豪家豪家多婢僕門內頗驕奢良人近封侯出入鳴玉珂自從富貴來恩薄讒言多冡〈一作家〉婦獨守禮羣妾互竒衺但信言有玷不察心無瑕容光未消歇歡愛忽蹉跎何意掌上玉化為眼中砂盈盈一尺水浩浩千丈河勿言小大異隨分有風波閨房猶復爾邦國當如何
　　心亦無所迫身亦無所拘何為腸中氣鬱鬱不得舒不舒良有以同心乆離居五年不見面三年不得書念此令人老抱膝坐長吁豈無盈尊酒非君誰與娛
　　攬衣出門行遊觀繞林渠澹澹春水暖東風生緑蒲上有和鳴雁下有掉尾魚飛沈一何樂鱗羽各有徒而我方獨處不與之子俱顧彼自傷已禽魚之不如出遊欲遣憂孰知憂有餘
　　春旦日初出曈曈耀晨輝草木照未逺浮雲已蔽之天地黯以〈一作似〉晦當午如昏時雖有東南風力㣲不能吹中園何所有滿地青青葵陽光委雲上傾心欲何依
　　秦中吟十首〈並序〉
　　貞元元和之際予在長安聞見之間有足悲者因直歌〈三字一作略舉〉其事〈一下有因字〉命為秦中吟〈一本此下有焉字〉
　　議婚〈一作貧家女〉
　　天下無正聲悅耳即〈一作則〉為娛人間無正色恱目即〈一作則〉為姝顔色非相逺貧富則有殊貧為時所棄富為時所趨紅樓富家女金縷繡羅𥜗見人不斂手嬌癡二八初母兄未開口已〈一作言〉嫁不湏㬰緑窻貧家女寂莫二十餘荊釵不直錢衣上無眞珠㡬迴人慾聘臨日又踟躕主人㑹良媒置酒滿玉壺四座且勿飲聽我歌兩途富家女易嫁嫁早輕其夫貧家女難嫁嫁晩孝於姑聞君欲娶婦娶婦意何如
　　重賦〈一作無名稅〉
　　厚地植桑麻所要〈一作用〉濟生民生民理布帛所求活一身身外充征賦上以奉君親國家定兩稅本意在愛〈一作憂〉人厥初防其滛明敇內外臣稅外加一物皆以枉法論奈何歳月乆貪吏得因循浚我以求寵斂索無冬春織絹未成匹繰絲未盈斤里胥廹〈一作逼〉我納不許暫逡廵歳暮天地閉隂風生破村夜深煙火盡霰雪白紛紛幼者形不蔽老者體無溫悲喘〈一作啼〉與寒氣併入鼻中辛昨日輸殘稅因窺官庫門繒帛如山積絲絮如〈一作似〉雲屯號為羨餘物隨月〈一作日〉獻至尊奪我身上煖買爾眼前恩進入瓊林庫歳乆化為塵
　　傷宅〈一作傷大宅〉
　　誰家起甲第朱門大〈一作當〉道邉豐屋中櫛比髙牆外迴環纍纍六七堂棟〈一作檐〉宇相連延一堂費百萬鬱鬱起青煙洞房溫且清寒暑不能幹髙堂虛且迥坐臥見南山繞廊紫藤架夾砌紅藥欄〈一作闌〉攀枝摘櫻桃帶花移牡丹主人此中坐十載為大官廚有臭敗肉庫有貫朽〈一作朽貫〉錢誰能將我語問爾骨肉間豈無窮賤者忍不救飢寒如何奉一身直欲保千年不見馬家宅今作奉誠園
　　傷友〈又雲傷苦節士一作膠漆契〉
　　陋巷孤〈一作飢〉寒士出門苦〈一作甚〉恓恓〈一作棲棲〉雖雲志氣髙豈免顔色低平生同門〈一作〉友通籍在金閨曩者膠漆契邇來雲雨暌正逢下朝歸軒騎五門西是時天乆隂三日雨淒淒蹇驢避路立肥馬當風嘶迴顧㤀相識占道上沙堤昔年洛陽社貧賤相提攜今日長安道對靣隔雲泥近日多如此非君獨慘悽死生不變者唯聞任與黎〈任公叔黎逢〉
　　不致仕〈一作合致仕〉
　　七十而致仕禮法有明文何乃貪榮者〈一作貴〉斯言如不聞可憐八九十齒墮雙眸昏朝露貪名利夕陽憂子孫掛冠顧翠緌懸車惜朱輪金章腰不勝傴僂入君門誰不愛富貴誰不戀君恩年髙湏告〈一作請〉老名遂合退身少時共嗤誚〈一作笑〉晩嵗多因循賢哉漢二疏彼獨是何人寂莫東門路無人繼去塵
　　立碑〈一作古碑〉
　　勲德既下衰文章亦陵夷但見山中石立作路旁碑銘勲〈一作勲名〉悉太公敘德〈一作德教〉皆仲尼復以多為貴千言直萬貲為文彼何人想見下筆時但欲愚者悅不思賢者嗤豈獨賢者嗤仍傳後代疑古石蒼苔字安知是媿詞我聞望江縣麴令撫惸嫠〈麴令名信陵〉在官有仁政名不聞京師身歿欲歸葬百姓遮路岐攀轅不得歸〈一作去〉留葬此江湄至今道其名男女涕皆〈一作皆涕〉垂無人立碑碣唯有邑人知
　　輕肥〈一作江南旱〉
　　意氣驕滿路鞍馬光照塵借問何為者人稱是內臣朱紱皆大夫紫綬或〈一作悉〉將軍誇赴軍中宴走馬去〈一作疾〉如雲尊罍溢九醖水陸羅八珍果擘洞庭橘膾切天池鱗食飽心自若酒酣氣益振是嵗江南旱衢州人食人
　　五絃〈一作五絃琴〉
　　清歌且罷〈一作停〉唱紅袂亦停舞趙叟抱五絃宛轉當胸〈一作胸前〉撫大聲麄〈一作徂〉若散颯颯風和雨小聲細欲絶切切鬼神語又如鵲報喜轉作猨啼苦十指無定音顚倒宮徵〈一作商〉羽坐客聞此聲形神若無主行客聞此聲駐足不能舉嗟嗟俗人耳好今不好古所以緑〈一作北〉窗琴日日生塵土
　　歌舞〈一作傷閿鄉縣囚〉
　　秦中嵗雲暮大雪滿皇州雪中退朝者朱紫盡公侯貴有風雲興富無飢寒憂所營唯第宅所務在追逰朱門車馬客紅燭歌舞樓歡酣促宻坐醉煖脫重裘秋官為主人廷尉居上頭日中為一樂〈一作樂飲〉夜半不能休豈知閿鄉獄中有凍死囚
　　買花〈一作牡丹〉
　　帝城春欲暮喧嘩車馬度共道牡丹時相隨買花去貴賤無常價酬直看花數灼灼百朶紅戔戔五束素上張幄幕〈一作帷幄〉庇旁織巴〈一作笆〉籬䕶水灑復泥封移〈一作遷〉來色如故家家習為俗人人迷不悟有一田舍翁偶來買花處低頭獨長歎此歎無人喻一叢深色花十戶中人賦
　　贈友五首〈幷序〉
　　吾友有王佐之才者以致君濟人為已任識者深許之因贈是詩以廣其志雲
　　一年十二月毎月有常令君出臣奉行謂之握金鏡由茲六氣順以遂萬物性時令一反常生靈受其病周漢德下衰王風始不競又從斬鼂錯諸侯益強盛百里不同禁四時各為政盛夏興土功方春勦人命誰能救其失待君佐邦柄峨峨象魏門懸法彝倫正
　　銀生楚山曲金生鄱谿濱南人棄農業求之多苦辛披砂復鑿石矻矻無冬春手足盡皴胝〈一作皴手足盡胝〉愛利不愛身畬田既慵斫稲田亦嬾耘相攜作㳺手皆道求金銀畢竟金與銀何殊泥與塵且非衣食物不濟飢寒人棄本以趨末日富而歳貧所以先聖王棄藏不為珍誰能反古風待君秉國鈞捐金復抵璧勿使勞生民私家無錢爐平地無銅山胡為秋夏稅嵗嵗輸銅錢錢力日已重農力日已殫賤糶粟與麥賤貿絲與緜嵗暮衣食盡焉得無飢寒吾聞國之初有制垂不刊庸必算丁口租必計桑田不求土所無不強人所難量入以為出上足下亦安兵興一變法兵息遂不還使我農桑人顦顇畎畝間誰能革此弊待君秉利權復彼租庸法令如貞觀年
　　京師四方則王化之本根長吏乆於政然後風教敦如何尹京者遷次不逡廵請君屈指數十年十五人科條日相矯吏力亦已勤寛猛政不一民心安得淳九州雍為首羣牧之所遵天下率如此何以安吾民誰能變此法待君贊彌〈一作絲〉綸愼擇循良吏令其長子孫
　　三十男有室二十女有歸近代多離亂婚姻多過期嫁娶既不早生育常苦遲兒女未成人父母已衰羸凡人貴逹日多在長大時欲報親不待孝心無所施哀哉三牲養少得及庭闈惜哉萬鍾粟多用飽妻兒誰能正婚禮待君張國維庻使孝子心皆無風樹悲
　　寓意詩五首
　　豫樟生深山七年而後知挺髙二百尺本末皆十圍天子建明堂此材獨中規匠人執斤墨采度將有期孟冬草木枯烈火燎山陂疾風吹猛燄從根燒到枝養材三十年方成棟梁姿一朝為灰燼柯葉無孑遺地雖生爾材天不與爾時不如糞土英猶有人掇之已矣勿重陳重陳令人悲不悲焚燒苦但悲採用遲
　　赫赫京內史炎炎中書郎昨傳徵拜日恩賜頗殊常貂冠水蒼玉紫綬黃金章佩服身未暖已聞竄逺荒親戚不得別吞聲泣路旁賓客亦已散門前雀羅張富貴來不乆倐如瓦溝霜權勢去尤速瞥若石火光不如守貧賤貧賤可乆長傳語宦逰子且來歸故鄉
　　促織不成章提壺但聞聲嗟哉蟲與鳥無實有虛名與君定交日乆要如弟兄何以示誠信白水指為盟雲雨一為別飛沉兩難並君為得風鵬我為失水鯨音信日已疎恩分日已輕窮通尚如此何況死與生乃知擇交難湏有知人明莫將山上松結託水上萍
　　翩翩兩𤣥鳥本是同巢燕分飛來幾時秋夏炎鿌變一宿蓬蓽廬一棲明光殿偶因銜泥處復得重相見彼矜杏梁貴此嗟茅棟賤眼看秋社至兩處俱難戀所託各暫時胡為相歎羨
　　婆娑園中樹根株大合圍蠢爾樹間蟲形質一何㣲孰謂蟲之〈一作至〉㣲蟲蠧已無期孰謂樹之〈一作至〉大花葉有衰時花衰夏未實葉病秋先萎樹心半為土觀者安得知借問蟲何在在身不在枝借問蟲何食食心不食皮豈無啄木鳥觜長將何為
　　讀史五首
　　楚懐放靈均國政亦荒滛彷徨未忍決遶澤行悲吟漢文疑賈生謫置湘之隂是時刑方措此去難為心士生一代間誰不有浮沉良時真可惜亂世何足欽乃知汨羅恨未抵長沙深
　　禍患如棼絲其來無端緒馬遷下蠶室嵇康就囹圄抱寃志氣屈忍恥形神沮當彼戮辱時奮飛無翅羽商山有黃綺潁川有巢許何不從之逰超然離網罟山林少羈鞅世路多艱阻寄謝伐檀人慎勿嗟窮處
　　漢日大將軍少為乞食子秦時故列侯老作鋤𤓰士春華何暐曄園中發桃李秋風忽蕭條堂上生荊杞深谷變為岸桑田成海水勢去未湏悲時來何足喜寄言榮枯者反復殊未已
　　含沙射人影雖病人不知巧言搆人罪至死人不疑掇蠭殺愛子掩鼻戮寵姬𢎞恭䧟蕭望趙髙謀李斯隂德既必報隂禍豈虛施人事雖可罔天道終難欺明則有刑辟幽則有神祗茍免勿私喜鬼得而誅之
　　季子顦顇時婦見不下機買臣負薪日妻亦棄如遺一朝黃金多佩印衣錦歸去妻不敢視婦嫂強依依富貴家人重貧賤妻子欺奈何貧富間可移親愛志遂使中人心汲汲求富貴又令下人力各競錐刀利隨分歸舍來一取妻孥意
　　和答詩十首〈並序〉
　　五年春微之從東臺來不數日又左轉為江陵士曹掾詔下日㑹予下內直歸而微之已即路邂逅相遇於街衢中自永夀寺南抵新昌里北得馬上話〈一作語〉別語不過相勉保方寸外形骸而已囙不暇及他是夕足下次於山北寺僕職役不得去命季弟送行且奉新詩一軸致於執事凡二十章率有興比滛文豔韻無一字焉意者欲足下在途諷讀且以遣日時消憂懣又有以張直氣而扶壯心也及足下到江陵寄在路所為詩十七章凡五六千言言有為章有㫖迨於宮律體裁皆得作者風發緘開巻且喜且怪僕思牛僧孺戒不能示他人惟與杓直拒非及樊宗師輩三四人時一吟讀心甚貴重然竊思之豈僕所奉者二十章遽能開足下聰明使之然耶抑又不知足下是行也天將屈足下之道激足下之心使感時發憤而臻於此耶若兩不然者何立意措辭與足下前時詩如此之相逺也僕既羨足下詩又憐足下心盡欲引狂簡而和之屬直宿拘牽居無暇日故不即時如意旬月來多乞病假假中稍閒且摘巻中尤者繼成十章亦不下三千言其間所見同者固不能自異異者亦不能強同同者謂之和異者謂之荅並別録和夢逰春詩一章各附於本篇之末餘未和者亦續致之頃者在科試間常與足下同筆硯每下筆時輒相顧共患其意太切而理太周故理太周則辭繁意太切則言激然與足下為文所長在於此所病亦在於此足下來序果有詞犯文繁之說今僕所和者猶前病也待與足下相見日各引所作稍刪其煩而晦其義焉餘具書白
　　和思歸樂
　　山中不棲鳥夜半聲嚶嚶似道思歸樂行人掩泣聽皆疑此山路遷客多南征憂憤氣不散結化為精靈我謂此山鳥本不因人生人心自懐土想作思歸鳴孟嘗平居時娛耳琴泠泠雍門一言感未奏淚霑纓魏武銅雀妓日與歡樂並一旦西陵望欲歌先涕零峽猨亦何意隴水復何情為入愁人耳皆為腸斷聲請看元侍御亦宿此郵亭因聽思歸鳥神氣獨安寧問君何以然道勝心自平雖為南遷客如在長安城雲得此道來何慮復何營窮逹有前定憂喜無交爭所以事君日持憲立大庭雖有迴天力撓之終不傾況始三十餘年少有直名心中志氣大眼前爵祿輕君恩若雨露君威若雷霆退不茍免難進不曲求榮在火辨玉性經霜識松貞展禽任三黜靈均長獨醒獲戾自東洛貶官向南荊再拜辭闕下長揖別公卿荊州又非逺驛路半月程漢水照天碧楚山挿雲青江陵橘似珠宜城酒如𩛿誰謂譴謫去未妨逰賞行人生百嵗內天地暫寓形太倉一稊米大海一浮萍身委逍遙篇心付頭陀經尚逹死生〈一作生死〉觀寧為寵辱驚中懐茍有主外物安能縈任意思歸樂聲聲啼到明
　　和陽城驛
　　商山陽城驛中有歎者誰雲是元監察江陵謫去時忽見此驛名良乆涕欲垂何故陽道州名姓同於斯憐君一寸心寵辱誓不移疾惡若巷伯好賢如緇衣沈吟不能去意者欲改為改為避賢驛大署於門楣荊人愛羊祜戶曹改為辭一字不忍道況兼姓呼之因題八百言言直文甚竒詩成寄與我鏘〈一作鏗〉若金和絲上言陽公行友悌無等夷骨肉同衾裯至死不相離次言陽公跡夏邑始棲遲鄉人化其風少長皆孝慈次言陽公道終日對酒巵兄弟笑相顧醉貌紅怡怡次言陽公節謇謇居諫司誓心除國蠧決死犯天威終言陽公命左遷天一涯道州炎瘴地身不得生歸一一皆實録事事無孑遺凡是為善者聞之惻然悲道州既已矣徃者不可追何世無其人來者亦可思願以君子文告彼大樂師附於雅歌末奏之白玉墀天子聞此章教化如法施直諫從如流佞臣惡如疵宰相聞此章政柄端正持進賢不知倦去邪勿復疑憲臣聞此章不敢懐依違諫官聞此章不忍縱詭隨然後告史氏舊史有前規若作陽公傳欲令後世知不勞敘世家不用費文辭但於〈一作使〉國史上全録元稹詩
　　荅桐花
　　山木多蓊鬱茲桐獨亭亭葉重碧雲片花簇紫霞英是時三月天春暖山雨晴夜色向月淺闇香隨風輕行者多商賈居者悉黎氓無人觧賞愛有客獨屏營手攀花枝立足蹋花影行生憐不得所死欲揚其聲截為天子琴刻作古人形雲待我成噐薦之於穆清誠是君子心恐非草木情胡為愛其華而反傷其生老⻱被刳腸不如無神靈雄鷄自斷尾不願為犧牲況此好顔色花紫葉青青宜遂天地性忍加刀斧刑我思五丁力拔入九重城當君正殿栽花葉生光晶上對月中桂下覆階前蓂汎拂香爐煙隱映斧藻屏為君布緑隂當暑䕃軒楹沈沈緑滿地桃李不敢爭〈以上四句今本俱脫〉為君發清韻風來如叩泠泠聲滿耳鄭衛不足聽受君封植力不獨吐芬馨助君行春令開花應晴〈一作清〉明受君雨露恩不獨含芳榮戒君無戱言翦葉封弟兄受君嵗月功不獨資生成為君長髙枝鳯皇上頭鳴一鳴君萬嵗夀如山不傾再鳴萬人泰泰階為之平如何有此用幽滯在巖坰嵗月不爾駐孤芳坐凋零請向桐枝上為余題姓名待余有勢力移爾獻丹庭
　　和大觜烏
　　烏者種有二名同性不同觜小者慈孝觜大者貪庸觜大命又長生來十餘冬物老顔色變頭毛白茸茸飛來庭樹上初但驚兒童老巫生奸計與烏意潛通雲此〈一作是〉非凡鳥遙見起敬恭千嵗乃一出喜賀主人翁祥瑞來白日神聖〈一作靈〉占知風隂作北斗使能為人吉㓙此烏〈一作鳥〉所止家家産日夜豐上以致壽考下可宜田農主人富家子身老心童䝉隨巫拜復祝婦姑亦相從殺雞薦其肉敬若禋六宗烏喜張大觜飛接在虛空烏既飽羶腥巫亦饗甘濃烏巫互相利不復兩西東日日營巢窟稍稍近房櫳雖生八九子誰辨其雌雄羣雛又成長衆觜逞〈一作騁〉殘兇探巢吞燕卵入蔟啄蠶蟲豈無乗秋隼羈絆委髙墉但食烏殘肉無施搏擊功亦有能言鸚翅碧觜距紅暫曽説烏罪囚閉在深籠青青窗前栁鬱鬱井上桐貪烏占棲息慈烏獨不容慈烏爾奚為來徃何憧憧曉去先晨鼓暮歸後昏鐘辛苦塵土間飛啄禾黍叢得食將哺母〈一作母哺〉飢腸不自充主人憎慈烏命子削彈弓續㑹稽竹丸鑄荊山銅慈烏求母食飛下爾庭中數粒未入口一丸已中胸仰天號一聲似欲訴蒼穹反哺日未足非是惜微躬誰能持此寃一為問化工胡然大觜烏竟得天年終
　　答四皓廟
　　天下有道見無道巻懐之此乃聖人語吾聞諸仲尼矯矯四先生同稟希世資隨時有顯晦秉道無磷緇秦皇肆暴虐二世遘亂離先生相隨去商嶺采紫芝君看秦獄中戮辱者李斯劉項爭天下謀臣竟恱隨先生如鸞鶴去〈一作出〉入冥冥飛君看齊鼎中焦爛者酈其子房得沛公自謂相遇遲八難掉舌樞三略役心機辛苦十數年晝夜形神疲竟雜覇者道徒稱帝者師子房爾則能此非吾所宜〈一作為〉漢髙之季年嬖寵鍾所私冡嫡欲廢奪骨肉相憂疑豈無子房口口舌無所施亦有陳平心心計將何為皤皤〈一作皓皓〉四先生髙冠危映睂從容下南山顧盻入東闈前瞻恵太子左右生羽儀卻顧戚夫人楚舞無光輝心不畫一計口不吐一詞闇定天下本遂安劉氏危子房吾則能此非爾所知先生道既光太子禮甚卑安車留不住功成棄如遺如彼旱天雲一雨百榖滋澤則在天下雲復歸希夷勿髙巢與由勿尚呂與伊巢由徃不返伊呂去不歸豈如四先生出處兩逶迤何必長隱逸何必長濟時由來聖人道無朕不可窺巻之不盈握舒之亙八陲先生道甚明夫子猶或非願子辨其惑為予吟此詩
　　和雉媒
　　吟君雉媒什一哂復一歎和之一何晚今日乃成篇豈唯鳥有之抑亦人復然張陳刎頸交竟以勢不完至今不平氣塞絶泜水源趙襄骨肉親亦以利相殘至今不善名髙於磨笄山況此籠中雉志在飲啄間稲粱暫入口性已隨人遷身苦亦自㤀同族何足言但恨為媒拙不足以自全勸君今日後養鳥養青鸞青鸞一失侶至死守孤單勸君今日後結客結任安主人賓客去獨住在門闌
　　和松樹
　　亭亭山上松一一生朝陽森聳上參天柯條百尺長漠漠塵中槐兩兩夾康莊婆娑低覆地枝幹亦尋常八月白露降槐葉次第黃嵗暮滿山雪松色鬱青蒼彼如君子心秉操貫氷霜此如小人靣變態隨炎涼共知松勝槐誠欲栽道旁糞土種瑤草瑤草終不芳尚可以斧斤伐之為棟梁殺身獲其所為君構明堂不然終天年老死在南岡不願亞枝葉低隨槐樹行
　　荅箭鏃
　　矢人職司憂為箭恐不精精在〈一作則〉利其鏃錯磨鋒鏑成插以靑竹簳羽之赤雁翎勿言分寸鐡為用乃長兵聞有狗盜者晝伏夜潛行摩弓試箭鏃夜射不待明一盜既流血百犬同吠聲狺狺嘷不已主人為之驚盜心憎主人主人不知情反責鏃太利矢人獲罪名寄言控者願君少留聽何不向西射西天有狼星何不向東射東海有長鯨不然學仁貴三矢平虜庭不然學仲連一發下燕城胡為射小盜此用無乃輕徒霑一㸃血虛汚箭頭腥
　　和古社
　　廢村多年樹生在古社隈為作妖狐窟心空身未摧妖狐變美女社樹成樓臺黃昏行人過見者心裵回飢鵰竟不捉老犬反為媒嵗媚少年客十去九不廻昨夜雲雨合烈風驅迅雷風㧞樹根出雷劈社壇開飛電化為火妖狐燒作灰天明至其所清曠無氛埃舊地葺村落新田闢荒萊始知天降火不必常為災勿謂神黙黙勿謂天恢恢勿喜犬不捕勿誇鵰不猜寄言狐媚者天火有時來
　　和分水嶺
　　髙嶺峻稜稜細泉流亹亹勢分合不得東西隨所委悠悠草蔓底濺濺石罅裏分流來㡬年晝夜兩如此朝宗逺不及去海三千里浸潤小無功山苖長旱死縈紆用無所奔廹流不已唯作嗚咽聲夜入行人耳有源殊不竭無坎終難止同出而異流君看何所似有似骨肉親派別從此始又似勢利交波瀾相背起所以贈君詩將君何所比不比山上泉比君井中水
　　有木詩八首〈並序〉
　　余嘗讀漢書列傳見佞順媕娿圗身㤀國如張禹輩者見惑上蠱下交亂君親如江充輩者見暴狠䟦扈壅君樹黨如梁冀輩者見色仁行違先德後賊如王莽輩者又見外狀恢𢎞中無實用者又見附離權勢隨之覆亡者其初皆有動人之才足以惑衆媚主莫不合於始而敗於終也因引風人騷人之興賦有木八章不獨諷前人慾〈一作亦〉儆後代爾
　　有木名弱柳結根近清池風煙借顔色雨露助華滋峨峨白雪花〈一作毛〉嫋嫋青絲枝漸宻隂自庇轉髙梢四垂截枝扶為杖輭弱不自持折條用樊圃柔脆非其宜為樹信可玩論材何所施可惜金堤地栽之徒爾為有木名櫻桃得地早滋茂葉宻獨承日花繁偏受露迎風闇揺動引鳥潛　〈作自〉來去鳥啄子難成風來枝莫住低輭易攀玩佳人屢回顧色求桃李饒心向松筠妬好是映牆花本非當軒樹所以姓蕭人曽為伐櫻賦有木秋不凋青青在江北謂為洞庭橘美人自移植上受顧盻恩下勤澆溉力實成乃是枳臭苦不堪食物有似是者真偽何由識美人黙無言對之長歎息中含害物意外矯凌霜色仍向枝葉間潛生刺如棘
　　有木名杜棃隂森覆丘壑心蠧已空朽根深尚盤薄狐媚〈一作媚狐〉言語巧鳥妖〈一作妖鳥〉聲音惡憑此為巢穴徃來彑棲託四傍五六本葉枝〈一作枝葉〉相交錯借問因何生秋風吹子落為長社壇下無人敢芟斫幾度野火來風迴燒不著
　　有木香苒苒山頭生一蕟主人不知名移種近軒闥愛其有芳味因以調麴櫱前後曽飲者十人無一活豈徒悔封植兼亦誤采掇試問識藥人始知名野葛年深已滋蔓刀斧不可伐何時猛風來為我連根〈一作枝〉拔有木名水檉逺望青童童根株非勁挺柯葉多䝉籠彩翠色如柏鱗皴皮似松為同松柏類得列嘉樹中枝弱不勝雪勢髙常懼風雪壓低還舉風吹西復東柔芳甚楊栁早落先梧桐惟有一堪賞中心無蠧蟲
　　有木名凌霄擢秀非孤標偶依一株樹遂抽百尺條託根附樹身開花寄樹梢自謂得其勢無因有動揺一旦樹摧倒獨立暫飄颻疾風從東起吹折不終朝朝為拂雲花暮為委地樵寄言立身者勿學柔弱苖
　　有木名丹桂四時香馥馥花團夜雪明葉剪春雲緑風影清似水霜枝冷如玉獨占小山幽不容凡鳥宿匠人愛芳直裁截為廈屋幹細力未成用之君自速重任雖大過直心終不曲縱非梁棟材猶勝尋常木
　　歎魯二首
　　季桓心豈忠其富過周公陽貨道豈正其權執國命由來富與權不繫才與賢所託得其地雖愚亦獲安彘肥因糞壤䑕穩依社壇蟲獸尚如是〈一作此〉豈謂無因縁展禽胡為者直道竟三黜顔子何如人屢空聊過日皆懐王佐道不踐陪臣秩自古無奈何命為時所屈有如草木分天各與其一荔枝非名花牡丹無甘實
　　反鮑明逺白頭吟
　　炎炎者烈火營營者小蠅火不熱貞玉蠅不㸃清氷此茍無所受彼莫能相仍乃知物性中各有能不能古稱怨恨〈一作報〉死則人有所懲懲滛或應可在道未為𢎞譬如蜩鷃徒啾啾啅龍鵬宜當委之去寥廓髙飛騰豈能泥塵下區區酬怨憎胡為坐自苦吞悲仍撫膺
　　青冢
　　上有飢鷹號下有枯蓬走茫茫邊雪裏一掬沙培塿傳是昭君墓埋閉蛾睂乆凝脂化為泥鉛黛復何有唯有隂怨氣時生墳左右鬱鬰如苦霧不隨骨銷朽婦人無他才榮枯繫妍否何乃明妃命獨懸盡工手丹青一詿誤白黒相紛糾遂使君眼中西施作嫫母同儕傾寵幸異類為配偶禍福安可知美顔不如醜何言一時事可戒千年後特報後來姝不湏倚睂首無辭插荊釵嫁作貧家婦不見青冢上行人為澆酒
　　雜感
　　君子防悔尤賢人戒行藏嫌疑逺𤓰李言動慎毫芒立教固如此撫事有非常為君持所感仰面問蒼蒼犬齧桃樹根李樹反見傷老⻱烹不爛延禍及枯桑城門自焚爇池魚罹其殃陽貨肆兇暴仲尼畏於匡魯酒薄如水邯鄲開戰塲伯禽鞭見血過失由成王都尉身降虜宮刑加子長呂安兄不道都市殺嵇康斯人死已乆其事甚昭彰是非不由已禍患安可防使我千載後涕泗滿衣裳












　　御定全唐詩巻四百二十五
<集部,總集類,御定全唐詩>
　　欽定四庫全書
　　御定全唐詩巻四百二十六
　　白居易
　　新樂府〈幷序　元和四年為左拾遺時作〉
　　序曰凡九千二百五十二言斷為五十篇篇無定句句無定字繫於意不繫於文首句標其目卒章顯其志詩三百之義也其辭質而徑欲見之者易喻也其言直而切欲聞之者深誡也其事覈而實使采之者傳信也其體順而肆可以播於樂章歌曲也總而言之為君為臣為民為物為事而作不為文而作也
　　七德舞　美撥亂陳王業也〈武德中天子始作秦王破陳樂以歌太宗之功業貞觀初太宗重製破陳樂舞圖詔魏徵虞世南等為之歌詞名七德舞自龍朔已後詔郊廟享宴皆先奏之〉
　　七德舞七德歌傳自武德至元和元和小臣白居易觀舞聽歌知樂意樂終稽首陳其事太宗十八舉義兵白
　　旄黃鉞定兩京擒充戮竇四海清二十有四功〈一作王〉業成二十有九即帝位三十有五致太平功成理定何神速速在推心置人腹亡卒遺骸散帛収〈貞觀初詔収天下陣亡骸骨致祭而瘞埋之尋又散帛以求之也〉飢人賣子分金贖〈貞觀二年大飢人有鬻男女者詔出御府金帛盡贖之還其父母〉魏徵夢見子夜泣〈魏徵疾亟太宗夢與徵別既寤流涕是夕徵卒故御親制碑雲昔殷宗得良弼於夢中今朕失賢臣於覺後〉張謹哀聞辰日哭〈張公謹卒太宗為之舉哀有司奏日在辰隂陽所忌不可哭上曰君臣義重父子之情也情發於中安知辰日遂哭之慟〉怨女三千放出宮〈太宗嘗謂侍臣曰婦人幽閉深宮情實可愍今將出之任求伉儷於是令左丞戴胄給事中杜正倫於掖庭宮西門揀出數千人盡放歸〉死囚四百來歸獄〈貞觀六年親録囚徒死罪者三百九十放出歸家令明年秋來就刑應期畢至詔悉原之〉翦鬚燒藥賜功臣李勣嗚咽思殺身〈李勣嘗疾醫雲得龍鬚燒灰方可療之太宗自剪鬚燒灰賜之服訖而愈勣叩頭涕泣而謝〉含血吮創撫戰士思摩奮呼〈一作身〉乞効死〈李思摩嘗中矢太宗親為吮血〉則知不獨善戰善乗時〈一本無則知二字〉以心感人人心歸爾來一百九十載天下至今歌舞之歌七德舞七德聖人有作〈一作祚〉垂無極豈徒耀神武豈徒誇聖文太宗意在陳王業王業艱難示子孫
　　法曲〈一本此下有歌字〉　美列聖正華聲也
　　法曲法曲歌大定積德重熙有餘慶永徽之人舞而詠〈永徽之時有貞觀遺風故髙宗制一戎大定樂曲〉法曲法曲舞霓裳政和世理音洋洋開元之人樂且康〈霓裳羽衣曲起於開元盛於天寳也〉法曲法曲歌堂堂堂堂之慶垂無疆中宗肅宗復鴻業唐祚中興萬萬葉〈永隆元年太常李嗣貞善審音律能知興衰雲近者樂府有堂堂之曲再言者唐祚再興之兆〉法曲法曲合夷歌夷聲邪亂華聲和以亂乾和天寳末明年胡塵犯宮闕〈法曲雖似失雅音葢諸夏之聲也故歴朝行焉明皇雖雅好度曲然未嘗使蕃漢雜奏天寳十三載始詔諸道調法曲與胡部新聲合作識者深異之明年冬安祿山反〉乃知法曲本華風苟能審音與政通一從胡曲相參錯不辨興衰與哀樂願求牙曠正華音不令夷夏相交侵
　　二王後　明祖宗之意也
　　二王後彼何人介公酅公為國賓周武隋文之子孫古人有言天下者非是一人之天下周亡天下傳於隋隋人失之唐得之唐興十葉歳二百介公酅公世為客明堂太廟朝享時引居賓位備威儀僃威儀助郊祭髙祖太宗之遺制不獨興滅國不獨繼絶世欲令嗣位守文君亡國子孫取為戒
　　海漫漫　戒求仙也
　　海漫漫直下無底傍無邉雲濤煙浪最深處人傳中有三神山山上多生不死藥服之羽化為天仙秦皇漢武信此語方士年年采藥去蓬萊今古但聞名煙水茫茫無覓處海漫漫風浩浩眼穿不見蓬萊島不見蓬萊不敢歸童男丱女舟中老徐福文成多誑誕上元太乙虛祈禱君看驪山頂上茂陵頭畢竟悲風吹蔓草何況𤣥元聖祖五千言不言藥不言仙不言白日升青天立部伎　刺雅樂之替也〈太常選坐部伎無性識者退入立部伎又選立部伎絶無性識者退入雅樂部則雅樂可知矣〉
　　立部伎鼓笛諠舞雙劍跳七丸嫋巨索掉長竿太常部伎有等級堂上者坐堂下立堂上坐部笙歌清堂下立部鼓笛鳴笙歌一聲〈一作曲〉衆側耳鼓笛萬曲無人聽立部賤坐部貴坐部退為立部伎擊鼓吹笙和雜戱立部又退何所任始就樂懸操雅音雅音替壊一至此長令爾輩調宮徴圓丘后土郊祀時言將此樂感神祗慾望鳯來百獸舞何異北轅將適楚工師愚賤何足雲太常三卿爾何人
　　華原磬　刺樂工非其人也〈天寶中始廢泗濵磬用華原石代之詢諸磬人則曰故老雲泗濵磬下調之不能和得華原石考之乃和由是不改〉
　　華原磬華原磬古人不聼今人聽泗濵石泗濵石今人不擊古人擊今人古人何不同用之舍之由樂工樂工雖在耳如壁不分清濁即為聾棃園弟子調律呂知有新聲不如古古稱浮磬出泗濵立辨致死聲感人宮懸一聼華原石君心遂㤀封疆臣果然胡冦從燕起武臣少肯封疆死始知樂與時政通豈聽鏗鏘而已矣磬襄入海去不歸長安市兒為樂師華原磬與泗濵石清濁兩聲〈一作音〉誰得知
　　上陽白髮人〈一無白髮字〉　愍怨曠也〈天寳五載已後楊貴妃専寵後宮人無復進幸矣六宮有美色者輒置別所上陽是其一也貞元中尚存焉〉
　　上陽人紅顔闇老白髮新緑衣監使守宮門一閉上陽多少春𤣥宗末歳初選入入時十六今六十同時采擇百餘人零落年深殘此身憶昔吞悲別親族扶入車中不教哭皆雲入內便承㤙臉似芙蓉胷似玉未容君王得見靣已被楊妃遙側目妬令潛配上陽宮一生遂向空房宿宿空房〈一作牀〉秋夜長夜長無寐天不明耿耿殘燈背壁〈一作照背〉影蕭蕭暗雨打窗聲春日遲日遲獨坐天難暮宮鶯百囀愁厭聞梁燕雙棲老休妬鶯歸燕去長悄然春徃秋來不記年唯向深宮望明月東西四五百迴圓今日宮中年最老大家遙賜尚書號小頭鞋履窄衣裳青黛點睂睂細長外人不見見應笑天寳末年時世妝上陽人苦最多少亦苦老亦苦少苦老苦兩如何君不見昔時呂向〈一作尚〉美人賦〈天寳末有密采艷色者當時號花烏使呂向獻美人賦以諷之〉又不見今日上陽〈一本此下有宮人字〉白髪歌
　　胡旋女　戒近習也〈天寳末康居國獻之〉
　　胡旋女胡旋女心應手應鼓鼓一聲雙〈一作兩〉䄂舉迴雪飄颻轉蓬舞左旋右轉不知疲千匝萬周無已時人間物類無可比奔車輪緩旋風遲曲終再拜謝天子天子為之微啟齒胡旋女出康居徒勞東來萬里餘中原自有胡旋者鬪妙爭能爾不如天寳季年時欲變臣妾人人學圜轉中有太真外祿山二人最道能胡旋棃花園中冊作妃金雞障下養為兒祿山胡旋迷君眼兵過黃河疑未反貴妃胡旋惑君心死棄馬嵬念更深從茲地軸天維轉五十年來制不禁胡旋女莫空舞數唱此歌悟明主
　　新豐折臂翁〈一無新豐字〉　戒邉功也
　　新豐老翁八十八頭鬢眉鬚皆似雪𤣥孫扶向店前行左〈一作右〉臂憑肩右〈一作左〉臂折問翁臂折來㡬年兼問致折何因縁翁雲貫屬新豐縣生逢聖代無征戰慣聽棃園歌管聲〈一作唯聽驪宮歌吹聲〉不識旗槍與弓箭無何天寳大徵兵戶有三丁㸃一丁㸃得〈一作里胥〉驅將〈一作向〉何處去五月萬里雲南行聞〈一作傳〉道雲南有瀘水椒花落時瘴煙起大軍徒渉水如湯未過〈一作戰〉十人二三死村南村北哭聲哀〈一作悲〉兒別爺娘夫別妻皆雲前後征蠻者千萬人行無一迴是時翁年二十四兵部牒中有名字夜深不敢使人知偷將〈一作自把〉大石搥折臂張弓簸旗俱不堪從茲始免徵雲南骨碎筋傷非不苦且圖揀退歸鄉土此臂折來〈一作臂折〉六十年一肢雖廢一身全至今風雨隂寒夜直到天明痛不眠痛不眠終不悔且喜老身今獨在不然當時瀘水頭身死魂孤骨不收應作雲南望鄉鬼萬人冢上哭呦呦〈雲南有萬人冡即鮮于仲通李宓曽覆軍之所也〉老人言君聽取君〈一作何〉不聞開元宰相宋開府不賞邉功防黷武〈開元初突厥數冦邉時天武軍牙將郝靈筌出使因引特勒迴鶻部落斬突厥黙啜獻首於闕下自謂有不世之功時宋璟為相以天子年少好武恐徼功者生心痛抑其賞逾年始授郎將靈筌遂慟哭嘔血而死也〉又不聞天寳宰相楊國忠欲求恩幸立邊功邉功未立生人怨請問新豐折臂翁〈天寳末楊國忠為相重搆閣羅鳯之役募人討之前後發二十餘萬衆去無返者又捉人連枷赴役天下怨哭人不聊生故祿山得乗人心而盜天下元和初折臂翁猶存因備歌之〉
　　太行路　借夫婦以諷君臣之不終也
　　太行之路能摧車若比人〈一作君〉心是坦途巫峽之水能覆舟若比人〈一作君〉心是安流人〈一作君〉心好惡苦不常好生羽毛惡生〈一作成〉瘡與君結髪未五載豈期牛女為參商古稱色衰相棄背當時美人猶怨悔何況如今鸞鏡中妾顔未改君心改為君薫衣裳君聞蘭麝不馨香為君盛〈一作事〉容飾君看金〈一作珠〉翠無顔色行路難難重陳人生莫作婦人身百年苦樂由他人行路難難於山險於水不獨人間〈一作家〉夫與妻近代君臣亦如此君不見左納言右納史朝承恩暮賜死行路難不在水不在山只在人情〈一作心〉反覆間
　　司天臺　引古以儆今也
　　司天臺仰觀俯察天人際羲和死來職事廢官不求賢空取藝昔聞西漢元成間上陵下替謫見天北辰微闇少光色四星煌煌如火赤耀芒動角射三台上台〈一作半見〉半滅中台坼是時非無太史官眼見心知不敢言明朝趨入明光殿唯奏慶雲壽星見天文時變兩如斯九重天子不得知不得知安用臺髙百尺為
　　捕蝗　刺長吏也
　　捕蝗捕蝗誰家子天熱日長飢欲死興元兵後〈一作乆一作革〉傷隂陽和氣蠱蠧化為蝗始自兩河及三輔薦食如蠶飛似雨雨飛蠶食千里間不見青苖空赤土河南長吏言憂農課人晝夜捕蝗蟲是時粟斗錢三百蝗蟲之價與粟同捕蝗捕蝗竟何利徒使飢人重勞費一蟲雖死百蟲來豈將人力定〈一作競〉天災我聞古之良吏有善政以政驅蝗蝗出境又聞貞觀之初道欲昌文皇仰天吞一蝗一人有慶兆民頼是嵗雖蝗不為害〈貞觀二年太宗吞蝗蟲事見貞觀實録〉
　　昆明春〈一本此下有水滿字〉　思王澤之廣被也〈貞元中始漲泛〉
　　昆明春昆明春春池岸古春流新影浸南山青滉瀁波沉西日紅奫淪徃年因旱池枯竭〈一作靈池竭〉⻱尾曵塗魚喣沫詔開八〈一作分〉水注恩波千介萬鱗同日活今來浄緑水照天游魚鱍鱍蓮田田洲香杜若抽心短沙暖鴛鴦鋪翅眠動植飛潛皆遂性〈一作性遂〉皇澤如春無不被漁者仍豐網罟資貧人久〈一作又〉獲菰蒲利詔以昆明近帝城官家不得収其征菰蒲無租魚無稅近水之人感君惠感君惠獨何人吾聞率土皆王民逺民何踈近何親願推此惠及天下無逺無近同〈一作皆〉欣欣吳興山中罷榷茗鄱陽坑裏休封〈一作稅〉銀天涯地角無禁利熙熙同似昆明春
　　城鹽州　美聖謨而誚邉將也〈貞元壬申嵗特詔城之〉
　　城鹽州城鹽州城在五原原上頭蕃東節度鉢闡布忽見新城當要路金鳥飛傳贊普聞建牙傳箭集羣臣君臣赬靣有憂色皆言勿謂唐無人自築鹽州十餘載左衽氊裘不犯塞晝牧牛羊夜捉生長去新城百里外諸邉急警勞戍人唯此一道無煙塵靈夏潛安誰復辨秦原闇通何處見鄜州驛路好馬來長安藥肆黃蓍賤城鹽州鹽州未城天子憂德宗按圖自定計非闗將略與廟謀吾聞髙宗中宗世北虜猖狂最難制韓公創築受降城三城鼎峙屯漢兵東西亙絶數千里耳聆不聞胡馬聲如今邉將非無策心笑韓公築城壁相看養寇為身謀各握強兵固恩澤願分今日邊將恩褒贈韓公封子孫誰能將此鹽州曲翻作歌詞聞至尊
　　道州民　美〈一有賢字〉臣遇明主也
　　道州民多侏儒長者不過三尺餘市作矮奴年進送號為道州任土貢任土貢寧若斯不聞使人生別離老翁哭孫母哭兒一自陽城來守郡不進矮奴頻詔問城雲臣按六典書任土貢有不貢無道州水土所生者只有矮民無矮奴吾君感悟璽書下歳貢矮奴宜悉罷道州民老者幼者何欣欣父兄子弟始相保從此得作良人身道州民民到於今受其賜欲説使君先下淚仍恐兒孫忘使君生男多以陽為字
　　馴犀　感為政之難終也〈貞元丙子嵗南海進馴犀詔納苑中至十三年冬大寒馴犀死矣〉
　　馴犀馴犀通天犀軀貌駭人角駭雞海蠻聞有明天子驅犀乗傳來萬里一朝得謁大明宮歡呼拜舞自論功五年馴養始堪獻六驛語言方得通上嘉人獸俱來逺蠻館四方犀入苑秣以瑤芻鏁以金故鄉迢遰君門深海鳥不知鐘鼓樂池魚空結江湖心馴犀生處南方熱秋無白露冬無雪一入上林三四年又逢今歳苦寒月飲氷臥霰苦踡跼角骨凍傷鱗甲縮馴犀死蠻兒〈一作童〉啼向闕再拜顔色低奏乞生歸本國去恐身凍死似馴犀君不見建中初馴象生還放〈一作故〉林邑〈建中元年詔盡出苑中馴象放歸南方也〉君不見貞元末馴犀凍死蠻兒泣所嗟建中異貞元象生犀死何足言
　　五彈　惡鄭之奪雅也
　　五彈五彈聽者傾耳心寥寥趙璧知君入骨愛五一一為君調第一第二索索秋風拂松疎韻落第二第四泠泠夜鶴憶子籠中鳴第五聲最掩抑隴水凍咽流不得五竝奏君試聽淒淒切切復錚錚鐡擊珊瑚一兩曲氷㵼玉盤千萬聲鐡聲殺氷聲寒殺聲入耳膚血憯寒氣中人肌骨酸曲終聲盡欲半日四坐相對愁無言座中有一逺方士唧唧咨咨聲不已自歎今朝初得聞始知孤負平生耳唯憂趙壁白髪生老死人間無此聲逺方士爾〈一作耳〉聽五信為美吾聞正始之音不如是正始之音其若何朱疏越清廟歌一彈一唱再三歎曲澹節稀聲不多融融曵曵召元氣聽之不覺心平和人情重今多賤古古琴〈一作瑟〉有人不撫更〈一作自〉從趙璧藝成來二十五不如五
　　蠻子朝　刺將驕而相僃位也
　　蠻子朝泛皮船兮渡繩橋來自嶲州道路遙入界先經蜀川〈一作道〉過蜀將収功先表賀臣聞雲南六詔蠻東連牂牁西連〈一作接〉蕃六詔星居初𤨏碎合為一詔漸強大開元皇帝雖聖神唯蠻倔強不來賓鮮于仲通六萬卒征蠻一陣全軍沒至今西洱河㟁邉箭孔刀痕滿枯骨〈天寳十載鮮于仲通統兵六萬討雲南王閣羅鳯於西洱河全軍覆沒也〉誰知今日慕華風不勞一人蠻自通誠由陛下休明德亦賴㣲臣誘諭功德宗省〈一作看〉表知如此笑令中使迎蠻子蠻子導從者誰何摩挲俗羽雙隈伽清平官持赤藤杖大將軍繫金呿嗟異牟尋男尋閤勸特敕召對延英殿上心貴在懐逺蠻引臨玉座近天顔冕旒不垂親勞倈賜衣賜食移時對移時對不可得大臣相看有羨色可憐宰相拖紫佩金章朝日唯聞對一刻
　　驃國樂　欲王化之先邇後逺也〈貞元十七年來獻之〉
　　驃國樂驃國樂出自大海西南角雍羌之子舒難陀來獻南音奉〈一作舉〉正朔德宗立仗御紫庭黈⿰不塞為爾聽玉螺一吹椎髻聳銅鼓一〈一作千〉擊文身踴珠纓炫轉星宿揺花鬘斗藪龍蛇動曲終王子啟聖人臣父願為唐外臣左右歡呼何翕習至尊德廣之所及湏臾百辟詣閤門俯伏拜表賀至尊伏見驃人獻新樂請書國史傳子孫時有擊壌老農父暗測君心閒獨語聞君政化甚聖明欲感人心致太平感人在近不在逺太平由實非由聲觀身理國國可濟君如心兮民如體體生疾苦心憯悽民得和平君愷悌貞元之民若未安驃樂雖聞君不歡貞元之民茍無病驃樂不來君亦聖驃樂驃樂徒喧喧不如聞此芻蕘言
　　縛戎人　逹窮民之情也
　　縛戎人縳戎人耳〈一作口〉穿靣破驅入秦天子矝憐不忍殺詔徙東南吳與越黃衣小使録姓名領出長安乗遞行身被金創面多瘠扶病徒行日一驛朝餐飢渇費杯盤夜臥腥臊汚牀席忽逢江水憶交河垂手齊聲〈一作唱〉嗚咽歌其中一虜語諸虜爾苦非多我苦多同伴行人因借問欲說喉中氣憤憤自雲鄉管〈一作貫〉本鿌原大厯年中沒落蕃一落蕃中四十載遣〈一作身〉著皮裘繫毛帶唯許正朝〈一作朔〉服漢儀斂衣整巾潛〈一作雙〉淚垂誓心密定歸鄉計不使蕃中妻子知〈有李如暹者蓬子將軍之子也嘗沒蕃中自雲蕃法唯正嵗一日許唐人之沒蕃者服唐衣冠由是悲不自勝遂密定歸計也〉暗思幸有殘筋力〈一作骨〉更恐年衰歸不得蕃候嚴兵鳥不飛脫身冐死奔逃歸晝伏宵行經大漠雲隂月黒風沙惡驚藏青冡寒草踈偷渡黃河夜氷薄忽聞漢軍鼙鼓聲路傍走出再拜迎㳺騎不聽能漢語將軍遂縛作蕃生配向東〈一作江〉南卑濕地定〈一作豈〉無存䘏空防僃念此吞聲仰訴天若為辛苦度殘年鿌原鄉井不得見胡地妻兒虛棄捐沒蕃被囚思漢土歸漢被刼為蕃虜早知如此悔歸來兩地寧如一處苦縛戎人戎人之中我苦辛自古此冤應未有漢心漢語吐蕃身






　　御定全唐詩巻四百二十六
　　欽定四庫全書
　　御定全唐詩巻四百二十七
　　白居易
　　驪宮髙　美天子重惜人之財力也
　　髙髙驪山上有宮朱樓紫殿三四重遲遲兮春日玉甃暖兮溫泉溢嫋嫋兮秋風山蟬鳴兮宮樹紅翠華不來嵗月乆牆有衣兮瓦有松吾君在位已五載何不一幸乎〈一作於〉其中西去都門〈一作城〉㡬多地吾君不逰〈一作來〉有深〈一作深有〉意一人出兮不容易六宮從兮百司僃八十一車千萬騎朝有宴飫暮有賜中人之産數百家未足充君一日費吾君修已人不知不自逸兮不自嬉吾君愛人人不識不傷財兮不傷〈一作奪〉力驪宮髙兮髙入雲君之來兮為一身君之不來兮為〈一本此下有千字〉萬人〈一作民〉
　　百鍊鏡　辨皇王鑒也
　　百錬鏡〈一本疊此三字〉鎔範非常規日辰處所〈一作置處〉靈且祗〈一作竒〉江心波上舟中鑄五月五日日午時粉金膏磨瑩
　　已化為一片秋潭水鏡成將獻蓬萊宮揚州長吏〈一作史〉手自封〈一作鈿函金匣鎻幾重〉人間臣妾不合照〈一作用〉背有九五飛天龍人人呼為天子鏡我有一言聞太宗太宗常以人為鏡鑒古鑒今不鑒容四海安危居掌內百王治亂懸心中乃知天子別有鏡不是揚州百錬銅
　　青石　激忠烈也
　　青石出自藍田山兼車運載來長安工人磨琢欲何用石不能言我代言不願作人家墓前神道碣墳土未乾名已滅不願作官家道旁德政碑不鐫實録鐫虛辭願為顔氏叚氏〈一作叚氏顔氏〉碑雕鏤太尉與太師刻此〈一作用〉兩片堅貞質狀彼二人忠烈姿義心如石屹不轉死節如石〈一作名流〉確不移如觀奮擊朱泚日似見叱訶希烈時各於其上題名諡〈一作字〉一置髙山一沉水陵谷雖遷碑〈一作碣〉獨〈一作猶〉存骨化為塵名不死長使不忠不烈臣觀碑改節慕為人慕為人勸事君
　　兩朱閣　刺佛寺寖多也
　　兩朱閣南北相對起借問何人家貞元雙帝子帝子吹簫雙得仙五雲飄颻飛〈一作迎〉上天第宅亭臺不將去化為佛寺在人間妝閣伎樓何寂靜栁似舞腰池似鏡花落黃昏悄悄時不聞歌〈一作鼓〉吹聞鐘磬寺門敕牓金字書尼院佛庭寛有餘青苔明月多閒地比屋疲〈一作齊〉人無處居憶昨平陽宅初置吞併平人㡬家地仙去雙雙作梵宮漸恐人間〈一作家〉盡為寺
　　西涼伎　刺封疆之臣也
　　西鿌伎〈一本下疊西鿌伎三字〉假靣胡人假獅子刻木為頭絲作尾金鍍眼睛銀帖齒奮迅毛衣擺雙耳如從流沙來萬里紫䫇深目兩〈一作𦍑〉胡兒鼓舞跳梁前致辭應似〈一作道是〉鿌州未陷日安西都䕶進來時湏臾雲得新消息安西路絶歸不得泣向獅子涕雙垂鿌州䧟沒知不知獅子回頭向西望哀吼一聲觀者悲貞元邉將愛此曲醉坐笑看看不足娛〈一作享〉賓犒士宴監〈一作三〉軍獅子胡兒長在目有一征夫年七十見弄涼州低靣泣泣罷斂手白將軍主憂臣辱昔所聞自從天寳兵戈起犬戎日夜吞西鄙鿌州䧟來四十年河隴侵將七〈一作九〉千里平時安西萬里疆今日邉防在鳯翔〈平時開逺門外立堠雲去安西九千九百里以示戍人不為萬里行其實就盈數也今蕃漢使徃來悉在隴州交易也〉縁邉空屯十萬卒飽食溫〈一作厚〉衣閒過日遺民腸斷在鿌州將卒相㸔無意収天子每〈一作長〉思長痛惜將軍欲說合慙羞奈何仍看西鿌〈一作鿌州〉伎取笑資歡無所媿縱無智力未能収忍取西鿌弄為戱
　　八駿圖　戒奇物懲佚逰也
　　穆王八駿天馬駒後人愛之寫為圖背如龍兮頸如象〈一作鳥〉骨聳筋髙脂〈一作肌〉肉壯〈一作少〉日行萬里疾〈一作速〉如飛穆王獨乗何所之四荒八極蹋欲徧三十二蹄無歇時屬車軸折趁不及黃屋草生棄如遺瑤池西赴王母宴七廟經年不親薦璧臺南與盛姫逰明堂不復朝諸侯白雲黃竹歌聲動一人荒樂萬人愁周從后稷至文武積德累功世勤苦豈知纔及四〈一作五〉代孫心輕王業如灰土由來尤物不在大能蕩君心則為害文帝卻之不肯乗千里馬去漢道興穆王得之不為戒八駿駒〈一作千里馬〉來周室壊至今此物尚〈一作世〉稱珍不知房星之精下為怪八駿圖君莫愛
　　澗底松　念寒儁也
　　有〈一作青〉松百尺大十圍生在澗底寒且卑澗深山險人路絶老死不逢工度之天子明堂欠梁木〈一作棟〉此〈一作彼〉求彼〈一作此〉有〈一作棄〉兩不知誰喻蒼蒼造物意但與之材不與地金張世祿原憲貧〈一作黃憲賢〉牛衣寒賤貂蟬貴貂蟬與牛衣髙下雖有殊髙者未必賢下者未必愚君不見沈沈海底生珊瑚歴歴天上種白榆
　　牡丹芳　美天子憂農也
　　牡丹芳牡丹芳黃金蘂綻紅玉房千片赤英霞爛爛百枝綘㸃〈一作燄〉燈煌煌照地初開錦繡叚當風不結蘭麝囊〈一作裳〉仙人琪樹白無色王母桃花小不香宿〈一作曉〉露輕盈泛紫艷朝陽照耀生紅光紅紫二色間深淺向背萬態隨低昂映葉多情隠羞靣臥叢無力含醉妝低嬌笑容疑掩口凝思怨人如斷腸穠姿貴彩信奇絶雜卉亂花無比方石竹金錢何細碎芙蓉芍藥苦尋常遂使王公與卿士遊花冠蓋日相望庳車輭轝貴公主〈一作子〉香衫細馬豪家郎衛公宅靜閉東院西明寺深開北廊戱蝶雙舞看人〈一作花〉乆殘鶯一聲春〈一作嬌〉日長共愁日照芳難駐仍張帷〈一作羅〉幕垂隂鿌花開花落二十日一城之人皆若狂三代以還文勝質人心重華不重實重華直至牡丹芳其來有漸非今日元和天子憂農桑卹下動天天降祥去歳嘉禾生九穗田中寂莫無人至今年瑞麥分兩岐君心獨喜無人知無人知可歎息我願暫求造化力減卻牡丹妖艷色少迴卿士愛〈一作士女看〉花心同似〈一作助〉吾君憂〈一作愛〉稼穡
　　紅線毯　憂蠶桑之費也
　　紅線毯擇蠒繰絲清水煮揀〈一作練〉絲練線紅藍染染為紅線紅於藍〈一作花〉織作披香殿上毯披香殿廣十丈餘紅線織成可殿鋪綵絲茸茸香拂拂線輭花虛不勝物美人蹋上歌舞來羅襪繡鞋隨歩沒太原毯澀毳縷硬蜀都褥薄錦花冷不如此毯溫且柔年年十月來宣州宣州太守加様織自謂為臣能竭力百夫同擔進宮中線厚絲多巻不得宣城太守知不知一丈毯〈一本此下有用字〉千兩絲地不知寒人要暖少奪人衣作地衣〈貞元中宣州進開様加絲毯〉
　　杜陵叟　傷農夫之困也
　　杜陵叟杜陵居嵗種薄田一頃餘三月無雨旱風起麥苖不秀多黃死九月降霜秋早寒禾穗未熟皆青乾長吏明知不申破急斂暴徴求考課典桑賣地納官租明年衣食將何如剝我身上帛奪我口中粟虐人害物即豺狼何必鉤爪鋸牙食人肉不知何人奏皇帝帝心惻隠知人〈一作八〉𡚁白麻紙上書德音京畿盡放今年稅昨日裡胥方到門手持尺牒牓鄉村十家租稅九家畢虛受吾君蠲免恩
　　繚綾　念女工之勞也
　　繚綾繚綾何所似不似羅綃與紈綺應似天台山上月明〈一作明月〉前四十五尺瀑布泉中有文章又竒絶地鋪白煙花簇雪織者何人衣者誰越溪寒女漢宮姬去年中使宣口敇天上取様人間織織為雲外秋雁行染作江南春水色廣裁衫䄂長製帬金斗熨波刀剪紋異彩奇文相隠映轉側㸔花花不定昭陽舞人恩正深春衣一對直千金汗霑粉汚不再著曵土蹋泥無惜心繚綾織成費功績莫比尋常繒與帛絲細繰多女手疼扎扎千聲不盈尺昭陽殿裡歌舞人若見織時應也〈一作合〉惜
　　賣炭翁　苦官〈一作宮〉市也
　　賣炭翁伐薪燒炭南山中滿面塵灰煙火色兩鬢蒼蒼十指黒賣炭得錢何所營身上衣裳口中食可憐身上衣正單心憂炭賤願天寒夜來城上一尺雪曉駕炭車輾氷轍牛困人飢日已髙市南門外泥中歇翩翩兩騎〈一作兩騎翩翩〉來是誰黃衣使者白衫兒手把文書口稱敕迴車叱牛牽向北一車炭〈一本此下有重字〉千餘斤官使驅將惜不得半匹紅紗一丈綾繫向牛頭充炭直
　　母別子　刺新間舊也
　　母別子子別母白日無光哭聲苦闗西驃騎大將軍去年破虜新策勲敇賜金錢二百萬洛陽迎得如花人新人迎來舊人棄掌〈一作堂〉上蓮花眼中刺迎新棄舊未足悲悲在君家留兩兒一始扶行一初坐坐啼行哭牽人衣以汝夫婦新燕婉使我母子生別離不如林中烏與鵲母不失雛雄伴雌應似園中桃李樹花落隨風子在〈一作住〉枝新人新人聽我語洛陽無限紅樓女但願將軍重立功更有新人勝於汝
　　隂山道　疾貪虜也
　　隂山道隂山道紇邏敦肥水泉好每至戎人送〈一作進〉馬時道旁千里無纖草草盡泉枯馬病羸飛龍但印骨與皮五十匹縑易一匹縑去馬來無了日養無所用去非宜每歳死傷十六七縑絲不足女工苦疎織短截充匹數藕絲蛛網三丈餘迴紇〈一作回鶻〉訴稱無用處咸安公主號可敦逺為可汗頻奏論元和二年下新敇內出金帛酬馬直仍詔江淮馬價縑從此不令踈短織合羅將軍呼萬歳捧授金銀與縑綵誰知黠虜啟貪心明年馬多來一倍縑漸少馬漸多隂山虜奈爾何
　　時世妝　儆戎也〈一作儆將變也〉
　　時世妝時世妝出自城中傳四方時世流行無逺近顋不施朱靣無粉烏膏注脣脣似泥雙睂畫作八字低妍媸黒白失本態妝成盡似含悲啼圓鬟無〈一作垂〉鬢堆〈一作椎〉髻様斜紅不暈赭靣狀昔聞被髮伊川中辛有見之知有戎元和妝梳君記取髻堆〈一作椎〉靣赭非華風
　　李夫人　鑒嬖惑也
　　漢武帝初喪李夫人夫人病時不肯別死後留得生前恩君恩不盡念未已甘泉殿裏令冩真丹青畫〈一作寫〉出竟何益不言不笑愁殺人又令方士合靈藥玉釡煎錬金鑪焚九華帳深夜悄悄反魂香降夫人魂夫人之魂在何許香煙引到焚香處既來何苦不湏臾縹緲悠揚還滅去去何速兮來何遲是耶非耶兩不知翠蛾髣髴平生貌不似昭陽寢疾時魂之不來君心苦魂之來兮君亦悲背燈隔帳不得語安用暫來還見違傷心不獨漢武帝自古及今皆若斯君不見穆王三日哭重璧臺前傷盛姫又不見泰陵一掬淚馬嵬坡下念楊妃縱令妍姿豔質化為土此恨長在無銷期生亦惑死亦惑尤物惑人忘不得人非木石皆有情不如不遇傾城色
　　陵園妾　憐幽閉也〈一作託幽閉喻被讒遭黜也〉
　　陵園妾顔色如花命如葉命如葉薄將奈何一奉寢宮年月多年月多時光換春愁秋思知何限青絲髮落叢鬢疎紅玉膚銷繫帬慢〈一作縵〉憶昔宮中被妬猜因讒得罪配陵來老母啼呼趁車別中官監送鏁門迴山宮一閉無開日未死此身〈一作此身未死〉不令出松門到曉月裵回柏城盡日風蕭瑟松門柏城幽閉深聞蟬聽燕感光隂眼看菊蘂重陽淚手把棃花寒食心把花掩淚無人見緑蕪牆繞青苔院四季徒支妝粉錢三〈一作一〉朝不識君王靣遙想六宮奉至尊宣徽雪夜浴堂春雨露之恩不及者猶聞不啻三千人三千人〈一無三字〉我爾君恩何厚薄願令輪轉直陵園三嵗一來均苦樂
　　鹽商婦　惡幸人也
　　鹽商婦多金帛不事田農與蠶績南北東西不失家風水為鄉船作宅本是揚州小家女嫁得西江大商客緑鬟富〈一作溜〉去金釵多皓腕肥來銀釧窄前呼蒼頭後叱婢問爾因何得如此壻作鹽商十五年不屬州縣屬天子每年鹽利入官時少入官家多入私官家利薄私家厚鹽鐵尚書逺不知何況江頭魚米賤紅膾黃橙香稻飯飽食濃妝倚柁樓兩朶紅顋花欲綻鹽商婦有幸嫁鹽商終朝美飯食終歳好衣裳好衣美食來何〈一作有來〉處亦須慙媿桑𢎞羊桑𢎞羊死己久不獨漢時今亦有
　　杏為梁　刺居處僭也
　　杏為梁桂為柱何人堂室李開府碧砌紅軒色未乾去年身歿今移主髙其牆大其門誰家第宅盧將軍素泥朱版光未滅今日官収別賜人開府之堂將軍宅造未成時頭已白逆旅重居逆旅中心是主人身是客更有愚夫念身後心雖甚長計非乆窮奢極麗越規模付子傳孫令保守莫教門外過客聞撫掌回頭笑殺君君不見馬家宅尚猶存宅門題作奉誠園君不見魏家宅屬他人詔贖賜還五代孫〈元和四年詔特以官錢贖魏徵勝業坊中舊宅以還其後孫用奨忠儉〉儉存奢失今在目安用髙牆圍大屋
　　井底引銀缾　止滛奔也
　　井底引銀缾銀缾欲上絲繩絶石上磨玉簪玉簪欲成中央折缾沉簪折知奈何似妾今朝與君別憶昔在家為女時人言舉動有殊姿嬋娟兩鬢秋蟬翼宛轉雙蛾逺山色笑隨女伴後園中此時與君未相識妾弄青梅憑〈一作倚〉短牆君騎白馬傍垂楊牆頭馬上遙相顧一見知君即斷腸知君斷腸共君語君指南山松柏樹感君松柏化為心闇合雙鬟逐君去到君家舍五六年君家大人頻有言聘則為妻奔是妾不堪主祀奉蘋蘩終知君家不可住其奈出門無去處豈無父母在髙堂亦有親情滿故鄉潛來更不通消息今日悲羞歸不得為君一日恩誤妾百年身寄言癡小人家女慎勿將身輕許人
　　官牛　諷執政也
　　官牛官牛駕官車滻水岸邊般〈一作驅〉載沙一石沙幾斤重朝載〈一作駕〉暮載將何用載向五門官道西緑槐隂下鋪〈一作填〉沙堤昨來新拜右丞相恐怕泥塗〈一作深〉汚馬蹄右丞相馬蹄蹋沙雖淨潔牛領牽車欲流血右丞相但能濟人治國調隂陽官牛領穿亦無妨
　　紫毫筆　譏〈一作誡〉失職也
　　紫毫筆尖〈一作纖〉如錐兮利如刀江南石上有老兔喫竹飲泉生紫毫宣城之〈一作工〉人采為筆千萬毛中揀〈一作選〉一毫毫雖輕功甚重管勒工名充嵗貢君兮臣兮勿輕用勿輕用將何如願賜東西府御史願頒左右臺起居搦〈一作握〉管趨入黃金闕抽毫立在白玉除臣有奸邪正衙奏君有動言直筆書起居郎侍御史爾知紫毫不易致每嵗宣城進筆時紫毫之價如金貴慎勿空將彈失儀慎勿空將録制詞
　　隋堤栁　憫亡國也
　　隋堤栁日乆年深盡衰朽風飄飄兮雨蕭蕭三株兩株汴河口老枝病葉愁殺人曾經大業年中春大業年中煬天子種栁成行夾流水西自黃河東至〈一作接〉淮緑隂一千三百里大業末年春暮月栁色如煙絮如雪南幸江都恣佚逰應將此栁繫龍舟紫䫇郎將護錦纜青娥御史直迷樓海內財力此時竭舟中歌笑何日休上荒下困勢不乆宗社之危如綴旒〈一本此下有天子自言歡樂殊未極豈知明年正朔歸武德三句〉煬天子自言福祚長無窮豈知皇子封酅公龍舟未過彭城閤義旗已入長安宮蕭墻禍生人事變晏駕不得歸秦中土墳數尺何處𦵏吳公臺下多悲風二百年來汴河路沙草和煙朝復暮後王何以鑒前王請㸔隋堤亡國樹
　　草茫茫　懲厚𦵏也
　　草茫茫土蒼蒼蒼蒼茫茫在何處驪山腳下秦皇墓墓中下涸三重泉當時自以為深固下流水銀象江海上綴珠光作烏兔別為天地於其間擬將富貴隨身去一朝盜掘墳陵破龍槨神堂三月火可憐寳玉歸人間暫借泉中買身禍奢者狼藉儉者安一㓙一吉在眼前憑君回首向南望漢文𦵏在覇陵原
　　古冢狐　戒艶色也
　　古冢狐妖且老化為婦人顔色好頭變雲鬟面變妝大尾曵作長紅裳徐徐行傍荒村路日欲暮時人靜處或歌或舞或悲啼翠睂不舉花顔〈一作鈿〉低忽然一笑千萬態見者十人八九迷假色迷人猶若是真色迷人應過此彼真此假俱迷人人心惡假貴重真狐假女妖害猶淺一朝一夕迷人眼女為狐媚害即〈一作則一作卻〉深日長月増〈一作日増月長〉溺人心何況褒妲之色善蠱惑能䘮人家覆人國君㸔為害淺深間豈將假色同真色
　　黑潭龍　疾貪吏也
　　黑潭水深黒如墨傳有神龍人不識潭上架屋官立祠龍不能神人神〈一作異〉之豐凶水旱與疾疫鄉里皆言龍所為家家飬豚漉清酒朝祈暮賽依巫口神之來兮風飄飄紙錢動兮錦傘揺神之去兮風亦靜香火滅兮杯盤冷肉堆潭岸石酒潑廟前草不知神龍享㡬多林鼠山狐長醉飽狐何幸豚何辜年年殺豚將餧狐狐假龍神食豚盡九重泉底龍知無
　　天可度　惡詐人也
　　天可度地可量唯有人心不可防但見丹誠赤如血誰知偽言巧似簧勸君掩鼻君莫掩使君夫婦為參商勸君掇蠭君莫掇使君父子成豺狼海底魚兮天上鳥髙可射兮深可釣唯有人心相對時咫尺之間不能料君不見李義府之輩笑欣欣笑中有刀潛殺人隂陽神變皆可測不測人間笑是瞋
　　秦吉了　哀冤民也
　　秦吉了出南中彩毛青黑花頸紅耳聰心慧舌端巧鳥語人言無不通昨日長爪鳶今朝大觜烏鳶捎乳燕一窠〈一作巢〉覆烏啄母雞雙眼枯雞號墮地燕驚〈一作巳〉去然後拾卵攫其雛豈無鵰與鶚嗉中肉飽不𡧓搏亦有鸞鶴羣閒立髙颺如不聞秦吉了人云爾是能言鳥豈〈一作爾〉不見雞燕之冤苦吾聞鳯皇百鳥主爾竟不為鳯皇之前致一言〈一作詞〉安用噪噪〈一作嗏嗏〉閒言語
　　鵶九劔　思決壅也
　　歐冶子死千年後精靈闇授張鵶九鵶九鑄劒吳山中天與日時神借功金鐵騰精火飜燄踴躍求為鏌鎁劍劍成未試十餘年有客持金買一觀誰知閉〈一作開〉匣長思用三尺青蛇不𡧓蟠客有心劍無口客代劍言告〈一作報〉鵶九君勿矜我玉可切君勿誇我鐘可刜不如持我決浮雲無令漫漫蔽白日為君使無私之光及萬物蟄蟲昭蘇萌草〈一作芽〉出
　　采詩官　監前王亂亡之由也
　　采詩官采詩聽歌導人言言者無罪聞者誡下流上通上下泰周滅秦興至隋氏十代采詩官不置郊廟登歌贊君美樂府豔詞〈一作調〉恱君意若求興〈一作諷〉諭規刺言萬句千章無一字不是章句無規刺漸及朝廷絶諷議諍臣杜口為冗員諫鼓髙懸作虛器一人負扆常端黙百辟入門兩〈一作皆〉自媚夕郎所賀皆德音春官每奏唯祥瑞君之堂兮千里逺君之門兮九重閟君耳唯聞堂上言君眼不見門前事貪吏害民無所忌奸臣蔽君無所畏君不見厲王胡亥〈一作煬帝〉之末年羣臣有利君無利君兮君兮願聽此欲開壅蔽逹〈一作逺〉人情先向歌詩求諷刺



　　御定全唐詩巻四百二十七
　　欽定四庫全書
　　御定全唐詩巻四百二十八
　　白居易
　　常樂里閒居偶題十六韻兼寄劉十五公輿王十一起呂二炅呂四熲崔十八𤣥亮元九稹劉三十二敦質張十五仲元時為校書郎
　　帝都名利塲雞鳴無安居獨有嬾慢者日髙頭未梳工拙性不同進退跡遂殊幸逢太平代天子好文儒小才難大用典校在秘書三旬兩入省因得養頑疎茅屋四五間一馬二僕夫俸錢萬六千月給亦有餘既無衣食牽亦少人事拘遂使少年心日日常晏如勿言無知已躁靜各有徒蘭臺七八人出處與之俱旬時阻談笑旦夕望軒車誰能讎校閒觧帶臥吾廬窗前有竹玩門外有酒酤何以待君子數竿對一壺
　　荅元八宗簡同逰曲江後明日見贈
　　長安千萬人出門各有營唯我與夫子信馬悠悠行行
　　到曲江頭反照草樹明南山好顔色病客有心情水禽翻白羽風荷嫋翠莖何必滄浪去即此可濯纓時景不重來賞心難再並坐愁紅塵裏夕鼓鼕鼕聲歸來經一宿世慮稍復生頼聞瑤華唱再得塵襟清
　　感時
　　朝見日上天暮見日入地不覺明鏡中忽年三十四勿言身未老冉冉行將至白髪雖未生朱顔已先悴人生詎㡬何在世猶如寄雖有七十期十人無一二今我猶未悟徃徃不適意胡為方寸間不貯浩然氣貧賤非不惡道在何足避富貴非不愛時來當自至所以逹人心外物不能累唯當飲美酒終日陶陶醉斯言勝金玉佩服無失墜
　　首夏同諸校正遊開元觀因宿玩月
　　我與二三子策名在京師官小無職事閒於為客時沈沈道觀中心賞期在茲到門車馬迴入院巾杖隨清和四月初樹木正華滋風清新〈一作寒〉葉影鳥戀〈一作思〉殘花枝向夕天又晴東南餘霞披置酒西廊下待月杯行遲湏臾金魄生若與吾徒期光華一照耀殿角〈一作樓殿〉相參差終夜清景前笑歌不知疲長安名利地此興㡬人知
　　永崇里觀居
　　季夏中氣𠉀煩暑自此収蕭颯風雨天蟬聲暮啾啾永崇里巷靜華陽觀院幽軒車不到處滿地槐花秋年光忽冉冉世事本悠悠何必待衰老然後悟浮休真隱豈長逺至道在冥搜身雖世界〈一作間〉住心與虛無逰朝飢有蔬食夜寒有布裘倖免凍與餒此外復何求寡慾雖少病樂天心不憂何以明吾志周易在牀頭
　　早送舉人入試
　　夙駕送舉人東方猶未明自謂出太早已有車馬行騎火髙低影街鼓參差聲可憐早朝者相㸔意氣生日出塵埃飛羣動互營營營營各何求無非利與名而我常晏起虛住長安城春深官又滿日有歸山情
　　招王質夫〈自此後詩為盩厔尉時作〉
　　濯足雲水客折腰簪笏身諠閒跡相背十里別經旬忽因乗逸興莫惜訪囂塵窗前故栽竹與君為主人祇役駱口因與王質夫同逰秋山偶題三韻
　　石擁百泉合雲破千峰開平生𤇆霞侶此地重裵回今日勤王意一半為山來
　　見蕭侍御憶舊山草堂詩因以繼和
　　琢玉以為架綴珠以為籠玉架伴野鶴珠籠鏁㝠鴻鴻思雲外天鶴憶松上風珠玉信為美鳥不戀其中臺中蕭侍御心與鴻鶴同晩起慵冠豸閒行厭避驄昨見憶山詩詩思浩無窮歸夢杳何處舊居茫水東秋閒杉桂林春老芝術叢自雲別山後離抱常忡忡衣繡非不榮持憲非不雄所樂不在此悵望草堂空
　　病假中南亭閒望
　　欹枕不視事兩日門掩闗始知吏役身不病不得閒閒意不在逺小亭方丈間西檐竹梢上坐見太白山遙媿峰上雲對此塵中顔
　　仙遊寺獨宿
　　沙鶴上階立潭月當戶開此中留我宿兩夜不能迴幸與靜境遇喜無歸侶催從今獨逰後不擬共人來
　　前庭〈一作亭〉鿌夜
　　露簟色似玉風幌影如波坐愁樹葉落中庭明月多
　　官舍小亭閒望
　　風竹散清韻煙槐凝緑姿日髙人吏去閒坐在茅茨葛衣禦時暑蔬飯療朝飢持此聊自足心力少營為亭上獨吟罷眼前無事時數峰太白雪一巻陶潛詩人心各自是我是良在茲迴謝爭名客甘從君所嗤
　　早秋獨夜
　　井梧〈一作桐〉鿌夜動鄰杵秋聲發獨向檐下眠覺來半牀月
　　聽彈古淥水〈琴曲名〉
　　聞君古淥水使我心和平欲識慢流意為聽疎泛聲西窗竹隂下竟日有餘清
　　松齋自題〈時為翰林學士〉
　　非老亦非少年過三紀餘非賤亦非貴朝登一命初才小分易足心寛體長舒充腸皆美食容膝即安居況此松齋下一琴數帙書書不求甚解琴聊以自娛夜直入君門晩歸臥吾廬形骸委順動方寸付空虛持此將過日自然多晏如昏昏復黙黙非智亦非愚
　　冬夜與錢員外同直禁中
　　夜深草詔罷霜月淒凜凜欲臥暖殘杯燈前相對飲連鋪青縑被對置通中枕髣髴百餘宵與君同此寢
　　和錢員外禁中夙興見示
　　窗白星漢曙窗暖燈火餘坐捲朱裏幕看封紫泥書窅窅鐘漏盡曈曈霞景初樓臺紅照曜松竹青扶疎君愛此時好回頭特〈一作時〉謂余不知上清界曉景復何如
　　夏日獨直寄蕭侍御
　　憲臺文法地翰林清切司鷹猜課野鶴驥德責山麋課責雖不同同歸非所宜是以方寸內忽忽暗相思夏日獨上直日長何所為澹然無他念虛靜是吾師形委有事牽心與無事期中臆一以曠外累都若遺地貴身不覺意閒境來隨但對松與竹如在山中時情性聊自適吟詠偶成詩此意非夫子餘人多不知
　　松聲〈修行里張家宅南亭作〉
　　月好好獨坐雙松在前軒西南微風來潛入枝葉間蕭寥發為聲半夜明月前寒山颯颯雨秋琴泠泠一聞滌炎暑再聽破昏煩竟夕遂不昧心體俱翛然南陌車馬動西鄰歌吹繁誰知茲檐下滿耳不為喧
　　禁中
　　門嚴九重靜窗幽一室閒好是修心處何必在深山
　　贈吳丹
　　巧者力苦〈一作若〉勞智者心苦〈一作若〉憂〈一作愁〉愛君無巧智終嵗閒悠悠嘗登御史府亦佐東諸侯手操糺謬簡心運決勝籌宦途似風水君心如虛舟泛然而不有進退得自由今來脫豸冠時徃侍龍樓官曹稱心靜居處隨跡幽冬負南榮〈一作檐〉日支體甚溫柔夏臥北窗風枕席如鿌秋南山入舍下酒甕在牀頭人間有閒地何必隠林丘顧我愚且昧勞生殊未休一入金門直星霜三四周主恩信難報近地徒乆留終當乞閒官退與夫子逰
　　初除戶曹喜而言志
　　詔授戶曹掾捧詔感君恩感恩非為已祿養及吾親弟兄俱簪笏新婦儼衣巾羅列髙堂下拜慶正紛紛俸錢四五萬月可奉晨昏廩祿二百石歳可盈倉囷喧喧車馬來賀客滿我門不以我為貪知我家內貧置酒延賀客客容亦歡欣笑雲今日後不復憂空尊荅雲如君言願君少逡廵我有平生志醉後為君陳人生百歳期七十有㡬人浮榮及虛位皆是身之賓唯有衣與食此事粗闗身茍免饑寒外餘物盡浮雲
　　秋居書懐
　　門前少賓客階下多松竹秋景下西墻鿌風入東屋有琴慵不弄有書閒不讀盡日方寸中澹然無所欲何湏廣居處不用多積蓄丈室可容身斗儲可充腹況無治道術坐受官家祿不種一株桑不鋤一壠糓終朝飽飯餐卒嵗豐衣服持此知愧心自然易為足
　　禁中曉臥因懐王起居
　　遲遲禁漏盡悄悄暝〈一作𠖇〉鵶喧夜雨槐花落㣲鿌臥北軒曙燈殘未滅風𬖄閒自翻每一得〈一作得〉靜境思與故人言
　　養拙
　　鐡柔不為劍木曲不為轅今我亦如此愚䝉不及門甘心謝名利滅跡歸丘園坐臥茅茨中但對琴與尊身去韁鎻累耳辭朝市喧逍遙無所為時窺五千言無憂樂性塲寡慾清心源始知不才者可以探道根
　　寄李十一建
　　外事牽我形外物誘我情李君別來乆𥚹恡從中生憶昨訪君時立馬叩柴荊有時君未起穉子喜先迎連歩笑出門衣翻冠或傾埽階苔紋緑拂榻藤隂清家醖及春熟園葵乗露烹看山東亭坐待月南原行門靜唯鳥語坊逺少鼓聲相對盡日言不及利與名分手來㡬時明月三四盈別時殘花落及此新蟬鳴芳嵗忽已晚離抱悵未平豈不思命駕吏職坐相縈前時君有期訪我來山城心賞乆雲阻言約無自輕相去幸非逺走馬一日程
　　旅次華州贈袁右丞
　　渭水緑溶溶華山青崇崇山水一何麗君子在其中才與世㑹合物隨誠感通德星降人福時雨助嵗功化行人無訟囹圄千日空政順氣亦和黍稷三年豐客自帝城來驅馬出闗東愛此一郡人如見太古風方今天子心憂人正忡忡安得天下守盡得如袁公
　　酬楊九𢎞貞長安病中見寄
　　伏枕君寂寂折腰我營營所嗟經時別相去一宿程攜手昨何時昆明春水平離郡來㡬日太白夏雲生之子未得意貧病客帝城貧堅志士節病長髙人情隠幾自恬澹閉門無送迎龍臥心有待鶴瘦貌彌清清機發為文投我如振何以慰飢渴捧之吟一聲
　　禁中寓〈一作偶〉直夢逰仙逰寺
　　西軒草詔暇松竹深寂寂月出清風來忽似山中夕因成西南夢夢作逰仙客覺聞宮漏聲猶謂山泉滴
　　贈王山人
　　聞君減寢食日聽神仙說闇待非常人潛求長生訣言長本對短未離生死轍假使得長生才能勝夭折松樹千年朽槿花一日歇畢竟共空虛何湏誇嵗月彭殤徒自異生死終無別不如學無生無生即無滅
　　秋山
　　乆病曠心賞今朝一登山山秋雲物冷稱我清羸顔白石臥可枕青蘿行可攀意中如有得盡日不欲還人生無幾何如寄天地間心有千載憂身無一日閒何時解塵網此地來掩闗
　　贈能七倫
　　澗松髙百尋四時寒森森臨風有清韻向日無曲隂如何時俗人但賞桃李林豈不知堅貞芳馨誘其心能生學為文氣髙功亦深手中一百篇句句披沙金苦節二十年無人振陸沈今我尚貧賤徒為爾知音
　　題楊頴〈一作隠〉士西亭
　　靜得亭上境逺諧塵外蹤憑𨊱東南望〈一作東望好〉鳥滅山重重竹露冷煩襟衫風清病容曠然宜真趣道與心相逢即此可遺世何必蓬壺峰
　　題贈鄭祕書徵君石溝溪隱居〈鄭生常隱天台徴起而仕今復謝病隠於此溪中〉
　　鄭君得自然虛白生心胷吸彼沆瀣精凝為氷雪容大君貞元初求賢致時雍蒲輪入翠微迎下天台峰赤城別松喬黃閤交䕫龍俯仰受三命從容辭九重出籠鶴翩翩歸林鳯雝雝在火辨良玉經霜識貞松新居寄楚山山碧溪溶溶丹竈燒煙熅黃精花丰茸蕙帳夜琴澹桂尊春酒濃時人不到處苔石無塵蹤我今何為者趨世身龍鍾不向林壑訪無由朝市逢終當解塵纓〈一作網〉卜築來相從
　　及第後歸覲留別諸同年
　　十年常苦學一上謬成名擢第未為貴賀親方始榮時輩六七人送我出帝城軒車動行色絲管舉離聲得意減別恨半酣輕逺程翩翩馬蹄疾春日歸鄉情
　　清夜琴興〈一作聽琴〉
　　月出鳥栖盡寂然坐空林是時心境閒可以彈素琴清冷由木性恬澹隨人心心積和平氣木應正始音響餘羣動息曲罷秋夜深正聲感元化天地清沈沈
　　效陶潛體詩十六首〈並序〉
　　余退居渭上杜門不出時屬多雨無以自娛㑹家醖新熟雨中獨飲徃徃酣醉終日不醒嬾放之心彌覺自得故得於此而有以㤀於彼者因詠陶淵明詩適與意㑹遂傚其體成十六篇醉後狂言醒輒自哂然知我者亦無隱焉
　　不動者厚地不息者髙天無窮者日月長在者山川松柏與⻱鶴其壽皆千年嗟嗟羣物中而人獨不然早出向朝市暮已歸下泉形質及壽命危脆若浮煙堯舜與周孔古來稱聖賢借問今何在一去亦不還我無不死藥萬萬隨化遷所未定知者修短遲速間幸及身健日當歌一尊前何必待人勸持〈一作念〉此自為歡
　　翳翳踰月隂沈沈連日雨開𬖄望天色黃雲暗如土行潦毀我墉疾風壊我宇蓬莠生庭院泥塗失塲圃村深絶賓客窗晦無儔侶盡日不下牀跳鼃時入戸出門無所徃入室還獨處不以酒自娛塊然與誰語
　　朝飲一杯酒冥心合元化兀然無所思日髙尚閒臥暮讀一巻書㑹意如嘉話欣然有所遇夜深猶獨坐又得琴上趣安絃有餘暇復多詩中狂下筆不能罷唯茲三四事持用度晝夜所以隂雨中經旬不出舍始悟獨徃〈一作住〉人心安時亦過
　　東家採桑婦雨來苦愁悲蔟蠶北堂前雨冷不成絲西家荷鋤叟雨來亦怨咨種豆南山下雨多落為萁而我獨何幸醖酒本無期及此多雨日正遇新熟時開缾瀉尊中玉液黃金脂持玩已可悅歡嘗有餘滋一酌發好容再酌開愁眉連延〈一作速進〉四五酌酣暢入四肢忽然遺我物誰復分是非是時連夕雨酩酊無所知人心苦顛倒反為憂者嗤
　　朝亦獨醉歌暮亦獨醉睡未盡一壺酒已成三獨醉勿嫌飲太少且喜歡易致一杯復兩杯多不過三四便得心中適盡忘身外事更復強一杯陶然遺萬累一飲一石者徒以多為貴及其酩酊時與我亦無異笑謝多飲者酒錢徒自費
　　天秋無片雲地靜無纖塵團團新晴月林外生白輪憶昨隂霖天連連三四旬頼逢家醖熟不覺過朝昏私言雨霽後可以罷餘尊及對新月色不醉亦愁人牀頭殘酒榼欲盡味彌淳攜置南檐下舉酌自殷勤清光入杯杓白露生衣巾乃知隂與晴安可無此君我有樂府詩kao成來人未聞今宵醉有興狂詠驚四鄰獨賞猶復爾何況有交親
　　中秋三五夜明月在前軒臨觴忽不飲憶我平生歡我有同心人邈邈崔與錢我有忘形友迢迢李與元或飛青雲上或落江湖間與我不相見於今四五〈一作三四〉年我無縮地術君非馭風仙安得明月下四人來晤言良夜信難得佳期杳無縁明月又不駐〈一作住〉漸下西南天豈無他時㑹惜此清景前
　　家醖飲已盡村中無酒酤〈一作貰〉坐愁今夜醒其奈秋懐何有客忽叩門言語一何佳雲是南村叟挈榼來相過且喜尊不燥安問少與多重陽雖已過籬菊有殘花歡來苦晝短不覺夕陽斜老人忽遽起且待新月華客去有餘趣竟夕獨酣歌
　　原生衣百結顔子食一簞歡然樂其志有以忘飢寒今我何人哉德不及〈一作比〉先賢衣食幸相屬胡為不自安況茲清渭曲居處安且閒榆栁百餘樹茅茨十數間寒負檐下日熱濯澗底泉日出猶未起日入已復眠西風滿村巷清鿌八月天但有雞犬聲不聞車馬喧時傾一尊酒坐望東南山穉姪初學歩牽衣戱我前即此自可樂庶㡬顔與原
　　湛湛尊中酒有功不自伐不伐人不知我今代其説良將臨大敵前驅千萬卒一簞投河飲赴死心如一壯士磨匕首勇憤氣咆𠷺一酣忘報讎四體如無骨東海殺孝婦天旱踰年月一酌酹其魂通宵雨不歇咸陽秦獄氣寃痛結為物千嵗不肯散一沃亦銷失況茲兒女恨及彼幽憂疾快飲無不消如霜得春日方知麴糵靈萬物無與匹
　　煙霞〈一作雲〉隔懸圃風波限瀛洲我豈不欲徃大海路阻修神仙但聞説靈藥不可求長生無得者舉世如蜉蝣逝者不重迴存者難乆留踟躕未死間何苦懐百憂念此忽內熱坐看成白頭舉杯還獨飲顧影自獻酬心與口相約未醉勿言休今朝不盡醉知有明朝不不見郭門外纍纍墳與丘月明愁殺人黃蒿風颼颼死者若有知悔不秉燭逰
　　吾聞潯陽郡昔有陶徵君愛酒不愛名憂醒不憂貧嘗為彭澤令在官纔八旬愀然忽不樂掛印著公門口吟歸去來頭戴漉酒巾人吏留不得直入故山雲歸來五栁下還以酒養真人間榮與利擺落如泥塵先生去已乆紙墨有遺文篇篇勸我飲此外無所云我從老大來竊慕其為人其他不可及且傚醉昏昏
　　楚王疑忠臣江南放屈平晉朝輕髙士林下棄劉伶一人常獨醉一人常獨醒醒者多苦志醉者多歡情歡情信獨善苦志竟何成兀傲甕間臥顦顇澤畔行彼憂而此樂道理甚分明願君且飲酒勿思身後名
　　有一燕趙士言貎甚奇瓌日日酒家去脫衣典數杯問君何落拓〈一作魄〉雲僕生草萊地寒命且薄徒抱王佐才豈無濟時策君門乏良媒三獻寢不報遲遲空手迴亦有同門生先升青雲梯貴賤交道絶朱門叩不開及歸種禾黍三載旱為災入山燒黃白一旦化為灰蹉跎五十餘生世苦不諧處處去不得卻歸酒中來
　　南巷有貴人髙蓋駟馬車我問何所苦四十垂白鬚荅雲君不知位重多憂虞北里有寒士甕牖繩為樞出扶桑棗杖入臥蝸牛廬散賤無憂患心安體亦舒東鄰有富翁藏貨徧五都東京収粟帛西市鬻金珠朝營暮計算晝夜不安居西舍有貧者匹婦配匹夫布帬行賃舂裋褐坐傭書以此求口食一飽欣有餘貴賤與貧富髙下雖有殊憂樂與利害彼此不相踰是以逹人觀萬化同一途但未知生死勝負兩何如遲疑未知間且以酒為娛
　　濟水澄而潔河水渾而黃交流列四瀆清濁不相傷太公戰牧野伯夷餓首陽同時號賢聖進退不相妨謂天不愛民胡為生稻粱謂天果愛民胡為生豺狼謂神福善人孔聖竟棲遑謂神禍滛人暴秦終覇王顔回與黃憲何辜早夭亾蝮蛇與鴆鳥何得壽延長物理不可測神道亦難量舉頭仰問天天色但蒼蒼唯當多種黍日醉手中觴













　　御定全唐詩巻四百二十八
<集部,總集類,御定全唐詩>
　　欽定四庫全書
　　御定全唐詩巻四百二十九
　　白居易
　　自題寫真〈時為翰林學士〉
　　我貌不自識李放寫我真靜觀神與骨合是山中人蒲栁質易朽麋鹿心難馴何事赤墀上五年為侍臣況多剛狷性難與世同塵不惟非貴相但恐生禍因宜當早罷去収取雲泉身
　　遣懐〈自此後詩在渭村作〉
　　寓心身體中寓性方寸內此身是外物何足苦憂愛況有假飾者華簪及髙蓋此又疎於身復在外物外操之多惴慄失之又悲悔乃知名與器〈一作利〉得䘮俱為害頺然環堵客蘿蕙為巾帶自得此道來身窮心甚泰
　　渭上偶釣
　　渭水如鏡色中有鯉與魴偶持一竿竹懸釣在〈一作至〉其傍微風吹釣絲嫋嫋十尺長誰知〈一作身雖〉對魚坐心在無
　　何鄉昔有白頭人亦釣此渭陽釣人不釣魚七十得文王況我垂釣意人魚又〈一作亦〉兼忘無機兩不得但弄秋水光興盡釣亦罷歸來飲我觴
　　隱几
　　身適忘四支心適忘是非既適又忘適不知吾是誰百體如槁木兀然無所知方寸如死灰寂然無所思今日復明日身心忽兩遺行年三十九嵗暮日斜時四十心不動吾今其庶幾
　　春眠
　　新浴肢體暢獨寢神魂安況因夜深坐遂成日髙眠春被薄亦暖朝𥦗深更閒卻忘人間事似得枕上仙至適無夢想大和難名言全勝彭澤醉欲敵曹溪禪何物呼我覺伯勞聲關關起來妻子笑生計春茫然
　　閒居
　　空腹一醆粥飢食有餘味南檐半牀日暖臥因成睡緜擁兩膝竹几支雙臂從旦直至昏身心一無事心足即為富身閒乃當貴富貴在此中何必居髙位君看裵相國金紫光照地心苦頭盡白纔年四十四乃知髙蓋車乘者多憂畏
　　夏日
　　東窗晩無熱北戶涼有風盡日坐復臥不離一室中中心本無繫亦與出門同
　　適意二首
　　十年為旅客常有飢寒愁三年作諫官復多屍素羞有酒不暇飲有山不得遊豈無平生志拘牽不自由一朝歸渭上泛如不繫舟置心世事外無喜亦無憂終日一蔬食終年一布裘寒來彌嬾放數日一梳頭朝睡足始起夜酌醉即休人心不過適適外復何求
　　早嵗從旅遊頗諳時俗意中年忝班列僃見朝廷事作客誠已難為臣尤不易況余方且介舉動多忤累直道速我尤詭遇非吾志胷中十年內消盡浩然氣自從返田畝頓覺無憂媿蟠木用難施浮雲心易遂悠悠身與世從此兩相棄
　　首夏病間
　　我生來幾時萬有四千日自省於其間非憂即有疾老去慮漸息年來病初愈忽喜身與心泰然兩無苦況茲孟夏月清和好時節微風吹裌衣不寒復不熱移榻樹陰下竟日何所為或飲一甌茗或吟兩句詩內無憂患迫外無職役羈此日不自適何時是適時
　　晩春酤酒
　　百花落如雪兩鬢垂作絲春去有來日我老無少時人生待富貴為樂常苦遲不如貧賤日隨分開愁眉賣我所乘馬典我舊朝衣盡將酤酒飲酩酊歩行歸名姓日隱晦形骸日變衰醉臥黃公肆人知我是誰
　　蘭若寓居
　　名宦老慵求退身安草野家園病嬾歸寄居在蘭若薜衣換簪組藜杖代車馬行止輒自由甚覺身瀟灑晨遊南塢上夜息東菴下人間千萬事無有關心者
　　麴生訪宿
　　西齋寂已暮叩門聲樀樀知是君宿來自拂塵埃席村家何所有茶果迎來客貧靜似僧居竹林依四壁廚燈斜影出檐雨餘聲滴不是愛閒人𡧓來同此夕
　　聞庾七左降因詠所懐
　　我病臥渭北君老謫巴東相悲一長歎薄命與君同既歎還自哂哂歎兩未終後心誚前意所見何迷濛人生大塊間如鴻毛在風或飄青雲上或落泥塗中袞服相天下儻來非我通布衣委草莽偶去非吾窮外物不可必中懐須自空無令怏怏氣留滯在心胷
　　荅卜者
　　病眼昏似夜衰鬢䬃如秋除卻須衣食平生百事休知君善易者問我決疑不不卜非他故人間無所求
　　歸田三首
　　人生何所欲所欲唯兩端中人愛富貴髙士慕神仙神仙須有籍富貴亦在天莫戀長安道莫尋方丈山西亰塵浩浩東海浪漫漫金門不可入琪樹何由攀不如歸山下如法種春田
　　種田意已決決意復何如賣馬買犢使徒歩歸田廬迎春治耒耜候雨闢菑畬策杖田頭立躬親課僕夫吾聞老農言為稼慎在初所施不鹵莽其〈一作所〉報必有餘上求奉王稅下望僃家儲安得放慵惰拱手而曳𥚑學農未為鄙親友勿笑余更待明年後自擬執犂鋤
　　三十為近臣腰間鳴佩玉四十為野夫田中學鋤榖何言十年內變化如此速此理固是常窮通相倚伏為魚有深水為鳥有髙木何必守一方窘然自牽束化吾足為馬吾因以行陸化吾手為彈吾因以求肉形骸為異物委順心猶足幸得且歸農安知不為福況吾行欲老瞥若風前〈一作中〉燭孰能俄頃間將心繫榮辱
　　秋遊原上
　　七月行已半早涼天氣清清晨起巾櫛徐歩出柴荊露杖笻竹冷風襟越蕉輕閒攜弟姪輩同上秋原行新棗未全赤晩瓜有餘馨依依田家叟設此相逢迎自我到此村徃來白髮生村中相識乆老㓜皆有情留連向暮歸樹樹風蟬聲〈一作鳴〉是時新雨足禾黍夾道青見此令人飽何必待西成
　　九日登西原宴望〈同諸兄弟作〉
　　病愛枕席涼日髙眠未輟弟兄呼我起今日重陽節起登西原望懐抱同一豁移座就菊叢餻酒前羅列雖無絲與管歌笑隨情發白日未及傾顔酡耳已熱酒酣四向望六合何空闊天地自乆長斯人幾時活請看原下村村人死不歇一村四十家哭葬無虛月指此各相勉良辰且歡恱
　　寄同病者
　　三十生二毛早衰為沈疴四十官七品拙宦非由他年〈一作面〉顔日枯槁時命日蹉跎豈獨我如此聖賢無奈何迴觀親舊中舉目尤可嗟或有終老者沈賤如泥沙或有始壯者飄忽如風花窮餓與夭促不如我者多以此反自慰常得心平和寄言同病者迴歎且為歌
　　遊藍田山卜居
　　脫置腰下組擺落心中塵行歌望山去意似歸鄉人朝蹋玉峰下暮尋藍水濱擬求幽僻地安置疎慵身本性便山寺應須旁悟眞
　　村雪夜坐
　　南窗背燈坐風霰暗紛紛寂莫深村夜殘雁雪中聞
　　東園玩菊
　　少年昨已去芳嵗今又闌如何寂莫意復此荒涼園園中獨立乆日澹風露寒秋蔬盡蕪沒好樹亦凋殘唯有數叢菊新開籬落間攜觴聊就〈一作自〉酌為爾一留連憶我少小日易為興所牽見酒無時節未飲已欣然近從年長來漸覺取樂難常恐更衰老強飲亦無歡顧謂爾菊花後時何獨鮮誠知不為我借爾暫開顔
　　觀稼
　　世役不我牽身心常自若晩出㸔田畝閒行旁村落纍纍繞場稼嘖嘖羣飛雀年豐豈獨人禽鳥聲亦樂田翁逢我喜默起具尊〈一作杯〉杓斂手笑相延社酒有殘酌媿茲勤且敬藜杖為淹泊言動任天眞未覺農人惡停杯問生事夫種妻兒穫筋力苦疲勞衣食常單簿自慙祿仕者曽不營農作飽食無所勞何殊衛人鶴
　　聞哭者
　　昨日南鄰哭哭聲一何苦雲是妻哭夫夫年二十五今朝北里哭哭聲又何切雲是母哭兒兒年十七八四鄰尚如此天下多夭折乃知浮世人少得垂白髮余今過四十念彼聊自恱從此明鏡中不嫌頭似雪
　　新構亭臺示諸弟姪
　　平臺髙數尺臺上結茅茨東西疏二牖南北開兩扉蘆簾前後巻竹簟當中施清泠白石枕疏涼黃葛衣開襟向風坐夏日如秋時嘯傲頗有趣窺臨不知疲東窗對華山三峰碧參差南檐當渭水臥見雲帆飛仰摘枝上果俯折畦中葵足以充飢渴何必慕甘肥況有好羣從旦夕相追隨
　　自吟拙什因有所懐
　　嬾病每多暇暇來何所為未能拋筆硏時作一篇詩詩成澹無味多被衆人嗤上怪落聲韻下嫌拙言詞時時自吟詠吟罷有所思蘇州及彭澤與我不同時此外復誰愛唯有元㣲之謫〈一作趁〉向江陵府三年作判司相去二千里詩成逺不知
　　東坡〈一作陂〉秋意寄元八
　　寥落野陂畔獨行思有餘秋荷病葉上白露大如珠忽憶同賞地曲江東〈一作南〉北隅秋池〈一作歩〉少逰客唯我與君俱啼蛩隱紅蓼瘦馬蹋青蕪當時與今日俱是暮秋初節物苦相似時景亦無餘唯有人分散經年不得書
　　閒居
　　深閉竹間扉靜埽松下地獨嘯晩風前何人知此意看山盡日坐枕帙移時睡誰能從我遊使君心無事
　　詠拙
　　所稟有巧拙不可改者性所賦有厚薄不可移者命我性愚且憃我命薄且屯問我何以知所知良有因亦曽舉兩足學人蹋紅塵從茲知性拙不觧轉如輪亦曽奮六翮髙飛到青雲從茲知命薄摧落不逡廵慕貴而厭賤樂富而惡貧同此〈一作出〉天地間我豈異於人性命茍如此反則成苦辛以此自安分雖窮每欣欣葺茅為我廬編蓬為我門縫布作袍被種榖充盤飱靜讀古人書閒釣清渭濱優哉復游哉聊以終吾身
　　詠慵
　　有官慵不選有田慵不農屋穿慵不葺衣裂慵不縫有酒慵不酌無異尊常空有琴慵不彈亦與無同家人告飯盡欲炊慵不舂親朋寄書至欲讀慵開封嘗聞𥞇叔夜一生在慵中彈琴復鍜鐵比我未為慵
　　冬夜
　　家貧親愛散身病交遊罷眼前無一人獨掩村齋臥冷落燈火闇離披簾幕破策策窗戶前又聞新雪下長年漸省睡夜半起端坐不學坐忘心寂莫安可過兀然身寄世浩然心委化如此來四年一千三百夜
　　村中留李三固言宿
　　平生早遊宦不道無親故如我與君心相知應有數春明門前別金氏陂中遇村酒兩三杯相留寒日暮勿嫌村酒薄聊酌論心素請君少踟躕繫馬門前樹明年身若健便擬江湖去他日縱相思知君無覓處後㑹既茫茫今宵君且住
　　友人夜訪
　　檐間〈一作前〉清風簟松下明月杯幽意正如此況乃故人來
　　遊悟眞寺詩〈一百三十韻〉
　　元和九年秋八月月上我遊悟眞寺寺在王順山去山四五里先聞水潺湲自茲舍車馬始渉〈一作歩〉藍溪灣手拄青竹杖足蹋白石灘漸怪耳目曠不聞人世喧山下望山上初疑不可攀誰知中有路盤折通巖巓一息幡竿下再休石龕邉龕間長丈餘門戶無扃關仰〈一作俯〉窺不見人石髮垂若鬟驚出白蝙蝠雙飛如雪飜囘首寺門望青崖夾朱軒如擘山腹開置寺於其間入門無平地地窄虛空寛房廊與臺殿髙下隨峰巒巖崿無撮土樹木多瘦堅根株抱石長屈曲蟲蛇蟠松桂亂無行四時鬱芊芊枝梢嫋青翠〈一作清吹〉韻若風中日月光不透緑隂相交延幽鳥時一聲聞之似寒蟬首憩賓位亭就坐未及安須㬰開北戶萬里明豁然拂檐虹霏微繞棟雲迴旋赤日間白雨隂晴同一川野綠簇草樹眼界吞秦原渭水細不見漢陵小於拳卻顧來時路縈紆映朱䦨歷歷上山人一一遙可觀前對多寳墖風鐸鳴四端欒櫨與戶牖恰恰金碧繁雲昔迦葉佛此地坐涅槃至今鐵鉢在當底手跡穿西開玉像殿白佛森比肩斗藪塵埃衣禮拜冰雪顔疊霜為袈裟貫雹為華鬘逼觀疑鬼功其跡非雕鐫次登觀音堂未到聞栴檀上階脫雙履斂足升浄〈一作瑤〉筵六楹排玉鏡四座敷金鈿黒夜自光眀不待燈燭然衆寳互低昻碧珮珊瑚幡風來似天樂相觸聲珊珊白珠垂露凝赤珠滴血殷㸃綴佛髻上合為七寳冠雙缾白琉璃色若秋水寒隔缾見舍利圓轉如金丹玉笛何代物天人施祗園吹如秋鶴聲可以降靈仙是時秋方中三五月正圓寶堂豁三門金魄當其前月與寳相射晶光爭鮮妍照人心骨冷竟夕不欲眠曉尋南墖路亂竹低嬋娟林幽不逢人寒蝶飛翾翾山果不識名離離夾道蕃足以療飢乏摘嘗味甘酸道南藍穀神紫傘白紙錢若嵗有水旱詔使修蘋蘩以地清浄故獻奠無葷膻危石疊四五𡾊嵬欹且刓造物者何意堆在巖東偏冷滑無人跡苔點如花牋我來登上頭下臨不測淵目手足掉不敢低頭看風從石下生薄人而上摶衣服似羽翮開張欲飛騫𡾼𡾼三面峰峰尖刀劒攢徃徃〈一作悠逺〉白雲過決開露青天西北日落時夕暉紅團團千里翠屏外走下丹沙丸東南月上時夜氣青漫漫百丈碧潭底寫出黃金盤藍水色似藍日夜長潺潺周迴繞山轉下視如青環或鋪為慢流或激為奔湍澄最深處浮出蛟龍涎側身入其中懸磴尤險艱〈一作難〉捫蘿蹋樛木下逐飲澗猨雪迸起白鷺錦跳驚紅鱣歇定方盥潄濯去支體煩淺深皆洞徹可照腦與肝但愛清見底欲尋不知源東崖饒怪石積甃蒼琅玕溫潤發於外其間韞璵璠卞和死已乆良玉多棄捐或時洩光彩夜與星月連中頂最髙峰拄天青玉竿𪕍𪕌上不得豈我能攀援上有白蓮池素〈一作紫〉葩覆清瀾聞名不可到處所非人寰又有一片石大如方尺甎插在半壁上其下萬仭懸雲有過去師坐得無生禪號為定心石長老世相傳卻上謁仙祠蔓草生緜緜昔聞王氏子羽化升上𤣥其西曬藥臺猶對芝術田時復眀月夜上聞黃鶴言迴尋畫龍堂二叟鬢髮斑想見聼法時歡喜禮印壇復歸泉窟下化作龍蜿蜒階前石孔在欲雨生白煙徃有寫經僧身靜心精專感彼雲外鴿羣飛千翩翩來添硏中水去吸巖底〈一作下〉泉一日三往復時節長不𠎝經成號聖僧弟子名楊難誦此蓮花偈數滿百億千身壊口不壊舌根如紅蓮顱骨今不見石函尚存焉粉壁有吳畫筆彩依舊鮮素屏有禇書墨色如新乾靈〈一作名〉境與異跡周覽無不殫一遊五晝夜欲返仍盤桓我本山中人誤為時網牽牽率使讀書推挽令効官既登文字科又忝諫諍員拙直不合時無益同素餐以此自慙惕戚戚常寡歡無成心力盡未老形骸殘今來脫簪組始覺離憂患及為山水遊彌得縱疎頑野麋斷羈絆行走無拘攣池魚放入海一往何時還身著居士衣手把南華篇終來此山住永謝區中緣我今四十餘從此終身閒若以七十期猶得三十年
　　酬張十八訪宿見贈〈自此後詩為贊善大夫時所作〉
　　昔我為近臣君常稀到門今我官職冷唯君來往頻我受狷介性立為頑拙身平生雖寡合合即無緇磷況君秉髙義富貴視如雲五侯三相家眼冷不見君問其所與游獨言韓舍人其次即及我我媿非其倫胡為謬相愛嵗晩逾勤勤落然頽檐下一話夜達晨牀單食味薄亦不嫌我貧日髙上馬去相顧猶逡廵長安乆無雨日赤風昏昏憐君將病眼為我犯埃塵逺從延康里來訪曲江濱所重君子道不獨媿相親
　　朝歸書寄元八
　　進入閤前拜退就廊下餐歸來昭國里人臥馬歇鞍卻睡至日午起坐心浩然況當好時節雨後清和天柿樹綠隂合王家庭院寛缾中鄠縣酒牆上終南山獨眠仍獨坐開襟當風前禪師與詩客次第來相看要語連夜語須眠終日眠除非奉朝謁此外無別牽年長身且健官貧心甚安幸無急病痛不至苦飢寒自此聊以〈一作以此聊自〉適外緣不能幹唯應〈一作為〉靜者信難為動者言臺中元侍御早晩作郎官未作郎官際無人相伴閒
　　酬呉七見寄
　　曲江有病客尋常多掩關又聞馬死來不出身更閒聞有送書者自起出門看素緘署丹字中有瓊瑤篇口吟耳自聼當署忽翛然似潄寒玉氷〈一作水〉如聞商風首章歎時節末句思笑言嬾慢不相訪隔街如隔山嘗聞陶潛語心逺地自偏君住安邑里左右車徒喧竹藥閉深院琴尊開小軒誰知市南地轉作壺中天君本上清人名在石堂間不知有何過謫作人間仙常恐嵗月滿飄然歸紫煙莫忘蜉蝣內進士有同年
　　昭國閒居
　　貧閒日髙起門巷晝寂寂時暑放朝參天隂少人客槐花滿田地僅絶人行跡獨在一牀眠清涼風雨夕勿嫌坊曲逺近即多牽役勿嫌祿俸薄厚即多憂責平生尚恬曠老大宜安適何以養吾真官閒居處僻
　　喜陳兄至
　　黃鳥啼欲歇青梅結半成坐憐春物盡起入東園行攜觴嬾獨酌忽聞叩門聲閒人猶喜至何況是陳兄從容盡日語稠疊長年情勿輕一醆〈一作杯〉酒可以話平生
　　贈杓直
　　世路重祿位〈一作位祿〉棲棲者孔宣人情愛年壽夭死者顔淵二人如何人不奈命與天我今信多幸撫已媿前賢已年四十四又為五品官況茲知足外別有所安焉早年以身代直赴逍遙篇近嵗將心地迴向南宗禪外順世間法內脫區中緣進不厭朝市退不戀人寰自吾得此心投足無不安體非導引適意無江湖閒有興或飲酒無事多掩關寂靜夜深坐安穩日髙眠秋不苦長夜春不惜流年委形老小外忘懐生死間昨日共君語與余心膂然此道不可道因君聊強言
　　寄張十八
　　飢止一簞食渴止一壺漿出入只一馬寢興止一牀此外無長物於我有若亡胡然不知足名利心遑遑念茲彌嬾放積習遂為常經旬不出門竟日不下堂同病者張生貧僻住延康慵中每相憶此意未能忘迢迢青槐街相去八九坊秋來未相見應有新詩章早晩來同宿天氣轉清涼
　　題玉泉寺
　　湛湛玉泉色悠悠浮雲身閒心對定水清浄兩無塵手把青笻杖頭戴白綸巾興盡下山去知我是誰人
　　朝回遊城南
　　朝退馬未困秋初日猶長回轡城南去郊野正清涼水竹夾小徑縈迴繞川岡仰看晩山色俯弄秋泉光青松繫我馬白石為我牀常時簪組累此日和身忘旦隨鵷鷺末暮遊鷗鶴旁機心一以盡兩處不亂行誰辨心與跡非行亦非藏
　　舟行〈江州路上作〉
　　帆影日漸髙閒眠猶未起起問鼓枻人已行三十里船頭有行竈炊稻烹紅鯉飽食起婆娑盥潄秋江水平生滄浪意一旦來遊此何況不失家舟中載妻子
　　湓浦早冬
　　潯陽孟冬月草木未全衰祗抵〈一作祗〉長安陌涼風八月時日西湓水曲獨行吟舊詩蓼花始零落蒲葉稍離披但作城中想何異曲江池
　　江州雪
　　新雪滿前山初晴好天氣日西騎馬出忽有亰都意城栁方綴花檐冰纔結穗須㬰風日暖處處皆飄墜行吟賞未足坐歎銷何易猶勝嶺南看雰雰不到地










　　御定全唐詩巻四百二十九
　　欽定四庫全書
　　御定全唐詩巻四百三十
　　白居易
　　題潯陽樓〈自此後詩江州司馬時作〉
　　常愛陶彭澤文思何髙𤣥又怪韋江州詩情亦清閒今朝登此樓有以知其然大江寒見底匡山青倚天深夜湓浦月平旦鑪峰煙清輝與靈氣日夕供文篇我無二人才孰為來其間因髙偶成句俯仰媿江山
　　訪陶公舊宅〈並序〉
　　余夙慕陶淵明為人徃嵗渭上閒居常有效陶體詩十六首今遊廬山經柴桑過栗里思其人訪其宅不能默默又題此詩云
　　垢塵不汚玉靈鳯〈一作⻱〉不啄羶嗚呼陶靖節生彼晉宋間心實有所守口終不能言永惟孤竹子拂衣首陽山夷齊各一身窮餓未為〈一作能〉難先生有五男與之同飢寒腸中食不充身上衣不完連徵竟不起斯可謂真賢
　　我生君之後相去五百年每讀五栁傳目想心拳拳昔常詠遺風著為十六篇今來訪故宅森〈一作參〉若君在前不慕尊有酒不慕琴無慕君遺榮利老死此〈一作在〉丘園柴桑古村落栗里舊山川不見籬下菊但餘墟中煙子孫雖無聞族氏猶未遷每逢姓陶人使我心依然
　　北亭
　　廬宮山下州湓浦沙邉宅宅北倚髙岡迢迢數千尺上有青青竹竹間多白石茅亭居上頭豁逹門四闢前楹巻簾箔北牖施牀席江風萬里來吹我鿌淅淅日髙公府歸巾笏隨手擲脫衣恣搔首坐臥任所適時傾一杯酒曠望湖天夕口詠獨酌謡目送歸飛翮慙無出塵操未免折腰役偶獲此閒居謬似髙人跡
　　泛〈一作游〉湓水
　　四月未全熱麥鿌江氣〈一作風〉秋湖山處處好最愛湓水頭湓水從東來一派入江流可憐似縈帶中有隨風舟命酒一臨泛舍鞍揚櫂謳放迴岸傍馬去逐波間鷗煙浪始渺𣺌風襟亦悠悠初疑上河漢中若尋瀛洲汀樹緑拂地〈一作池〉沙草芳未休青蘿與紫葛枝蔓垂相樛繫䌫歩平岸迴頭望江州城雉映水見隱隱如蜃樓日入意未盡將歸復少留到官行半嵗今日方一遊此地來何暮可以寫吾憂
　　荅故人
　　故人對酒歎歎我在天涯見我昔榮遇念我今蹉跎問我為司馬官意復如何荅雲且勿歎聼我為君歌我本蓬蓽人鄙賤劇泥沙讀書未百巻信口嘲風花自從筮仕來六命三登科顧慙虛劣姿所得亦已多散員足庇身薄俸可資家省分輒自媿豈為不遇耶煩君對杯酒為我一咨嗟
　　官舍內新鑿小池
　　簾下開小池盈盈水方積中底鋪白沙四隅甃青石勿言不深廣但取〈一作足〉幽人適泛灎微雨朝澄眀月夕豈無大江水波浪連天白未如牀席間方丈深盈尺清淺可狎弄昏煩聊潄滌最愛曉暝時一片秋天碧
　　宿簡寂觀
　　巖白雲尚屯林紅葉初隕秋光引閒歩不知身〈一作行〉逺近夕投靈洞宿臥覺塵機泯名利心既忘市朝夢亦盡暫來尚如此況乃終身隱何以療夜飢一匙雲母粉
　　讀謝靈運詩
　　吾聞達士道窮通順冥數通乃朝廷來窮即江湖去謝公才廓落與世不相遇壯志鬱不用須有所洩處洩為山水詩逸韻諧奇趣大必籠天海細不遺草樹豈惟玩景物亦欲攄心素徃徃即事中未能忘興諭因知康樂作不獨在章句
　　北亭獨宿
　　悄悄壁下牀紗籠耿殘燭夜半獨眠覺疑在僧房宿
　　約心
　　黑鬢絲雪侵青袍塵土涴兀兀復騰騰江城一上佐朝就髙齋上熏然負暄臥晩下小池前澹然臨水坐已約終身心長如今日過
　　晩望
　　江城寒角動沙洲夕鳥還獨在〈一作坐〉髙亭上西南望逺山
　　早春
　　雪消冰又釋景和風復暄滿庭田地濕薺葉生牆根官舍悄無事日西斜掩門不開莊老巻欲與何人言
　　春寢
　　何處春暄來微和生血氣氣熏肌骨暢東窗一昏睡是時正月晦假日無公事爛熳不能休自〈一作日〉午將及未緬思少健日甘寢常自恣一從衰疾來枕上無此味
　　睡起晏坐
　　後亭晝眠足起坐春景暮新覺眼猶昏無思心正住澹寂歸一性虛閒遺萬慮瞭然此時心無物可譬喻本是無有鄉亦名不用處行禪與坐忘同歸無異路〈道書雲無何有之鄉禪經雲不用處二者殊名而同歸〉
　　詠懐
　　盡日松下坐有時池畔行行立與坐臥中懐澹無營不覺流年過亦任白髮生不為世所薄安得遂閒情
　　春遊二〈一作西〉林寺
　　下馬二〈一作西〉林寺翛然進輕策朝為公府吏暮作〈一作是〉靈山客二月匡廬北冰雪始消釋陽叢抽茗芽隂竇洩泉脈熙熙風土暖藹藹雲嵐積散作萬壑春凝為一氣碧身閒易飄泊官散無牽迫緬彼十八人古今同此適〈昔永逺宗雷等十八賢同隱於二林寺〉是年淮寇起處處興兵革智士勞思謀戎臣苦征役獨有不才者山中弄泉石
　　出山吟
　　朝詠遊仙詩暮歌採薇曲臥雲坐白石山中十五宿行隨出洞水迴別緣巖竹早晩重來遊心期瑤草綠
　　嵗暮
　　已任時命去亦從嵗月除中心一調伏外累盡空虛名宦意已矣林泉計何如擬近東林寺溪邉結一廬
　　聞早鶯
　　日出眠未起屋頭聞早鶯忽如上林曉萬年枝上鳴憶為近臣時秉筆直承明春深視草暇旦暮聞此聲今聞在何處寂莫潯陽城鳥聲信如一分別在人情不作天涯意豈殊禁中聼
　　栽杉
　　勁葉森利劒孤莖挺端標纔髙四五尺勢若干青霄移栽東窗前愛爾寒不凋病夫臥相對日夕閒蕭蕭昨為山中樹今為檐下條雖然遇賞玩無乃近塵囂猶勝澗谷底埋沒隨衆樵不見鬱鬱松委質山上苖
　　過李生
　　蘋小蒲葉短南湖春水生子近湖邉住靜境稱髙情我為郡司馬散拙無所營使君知性野衙退任閒行行攜小榼出〈一作去〉逢花輒獨傾半酣到子舍下馬扣柴荊何以引我歩繞籬竹萬莖何以醒我酒呉音吟一聲須㬰進野飯飯稻茹芹英白甌青竹箸儉潔無羶腥欲去復裵徊夕鴉已飛鳴何當重遊此待君湖水平
　　詠意
　　常聞南華經巧勞智憂愁不如無能者飽食但遨遊平生愛慕道今日近此流自來潯陽郡四序忽已周不分物黑白但與時沈浮朝餐夕安寢用是為身謀此外即閒放時尋山水幽春遊慧逺寺秋上庾公樓或吟詩一章或飲茶一甌身心一無繫浩浩如虛舟富貴亦有苦苦在心危憂貧賤亦有樂樂在身自由
　　食筍
　　此州乃〈一作有〉竹鄉春筍滿山谷山夫〈一作翁〉折盈抱〈一作把〉抱〈一作將〉來早〈一作入〉市鬻物以多為賤雙錢易一束置之炊〈一作將歸安〉甑中與飯同時熟紫籜〈一作斑殼〉坼故錦素肌擘新玉每日遂加餐〈一作只此一蔬食〉經時〈一作旬〉不思肉乆為京洛客此味常不足且食勿踟躕南風吹作竹
　　遊石門澗
　　石門無舊徑披榛訪遺跡時逢山水秋清輝如古昔常聞慧逺輩題詩此巖壁雲覆莓苔封蒼然無處覓蕭疎野生竹崩剝多年石自從東晉後無復人遊歷獨有秋澗聲潺湲空旦夕
　　招東鄰
　　小榼二升酒新簟六尺牀能來夜話否池畔欲秋涼
　　題元十八溪亭〈亭在廬山東南五老峰下〉
　　怪君不喜仕又不遊州里今日到幽居瞭然知所以宿君石溪亭潺湲聲滿耳飲君螺杯酒醉臥不能起見君五老峰益悔居城市愛君三男兒始歎身無子余方鑪峰下結室為居士山北與山東往來從此始
　　香鑪峰下新置草堂即事詠懐題於石上
　　香鑪峰北面遺愛寺西偏白石何鑿鑿清流亦潺潺有松數十株有竹千餘竿松張翠繖蓋竹倚青琅玕其下無人居悠〈一作惜〉哉多嵗年有時聚猨鳥終日空風煙時有沈冥子姓白字樂天平生無所好見此心依然如獲終老地忽乎不知還〈一作遷〉架巖結茅宇斲壑開茶園何以洗吾耳屋頭飛落泉何以浄〈一作洗〉我眼砌下生白蓮左手㩦一壺右手挈五傲然意自足箕踞於其間興酣仰天歌歌中聊寄言言我本野夫誤為世網牽時來昔捧日老去今歸山倦鳥得茂樹涸魚返清源舍此欲焉往人間多險艱
　　草堂前新開一池養魚種荷日有幽趣
　　淙淙三峽水浩浩萬頃陂未知新堂上微風動漣漪小萍加泛泛初蒲正離離紅鯉二三寸白蓮八九枝繞水欲成徑護堤方插籬已被山中客呼作白家池
　　白雲期〈黃石巖下作〉
　　三十氣太壯胷中多是非六十身太老四體不支持四十至五十正是退閒時年長識命分心慵少營為見酒興猶在登山力未衰吾年幸當此且與白雲期
　　登香爐峰頂
　　迢迢香爐峰心存耳目想終年牽物役今日方一往攀蘿蹋危石手足勞俛仰同遊三四人兩人不敢上上到峰之頂目神〈一作心〉怳怳髙低有萬尋闊狹無數丈不窮視聼界焉識宇宙廣江水細如繩湓城小於掌紛吾何屑屑未能脫塵鞅歸去思自嗟低頭入蟻壤
　　荅崔侍郎錢舍人書問因繼以詩
　　旦暮兩蔬食日中一閒眠便是了一日如此已三年心不擇時適足不揀地安窮通與逺近一貫無兩端常見今之人其心或不然在勞則念息處靜已思喧如是用身心無乃自傷殘坐輸憂惱便〈一作使〉安得形神全吾有二道友藹藹崔與錢同飛青雲路獨墮黃泥泉嵗暮物萬變故情何不遷應為平生心與我同一源帝鄉逺於日美人髙在天誰為萬里別常若在目前泥泉樂者魚雲路遊者鸞勿言雲泥異同在逍遙間因君問心地書後偶成篇慎勿説向人人多笑此言
　　烹葵
　　昨臥不夕食今起乃朝飢貧廚何所有炊稻烹秋葵紅粒香復輭緑英滑且肥飢來止於飽飽後復何〈一作復何所〉思憶昔〈一作思憶〉榮遇日迨今窮退時今亦不凍餒昔亦無餘資口既不減食身又不減衣撫心私自問何者是榮衰勿學常人意其間分是非
　　小池二首
　　晝倦前齋熱晩愛小池清映林餘景沒近水微涼生坐把蒲葵扇閒吟三兩聲
　　有意不在大湛湛方丈餘荷側瀉清露萍開見遊魚每一臨此坐憶歸青溪居
　　閉〈一作掩〉關
　　我心忘世乆世亦不我干遂成一無事因得長掩關掩關來幾時髣髴二三年著書已盈帙生子欲能言始悟身向〈一作易〉老復悲世多艱迴顧趨時者役役塵壤間嵗暮竟何得不如且安閒
　　弄⻱羅
　　有姪始六嵗字之為阿⻱有女生三年其名曰羅兒一始學笑語一能誦歌詩朝戲抱我足夜眠枕我衣汝生何其晩我年行已衰物情小可念人意老多慈酒美竟須壊月圓終有虧亦如恩愛緣乃是憂惱資舉世同此累吾安能去之
　　截樹
　　種樹當前軒樹髙柯葉繁惜哉逺山色隱此蒙籠間一朝持斧斤手自截其端萬葉落頭上千峰來面前忽似決雲霧豁達覩青天又如所念人乆別一款顔始有清風至稍見飛鳥還開懐東南望目逺心遼然人各有偏好物莫能兩全豈不愛柔條不如見青山
　　望江樓上作
　　江畔百尺樓樓前千里道憑髙望平逺亦足舒懐抱驛路使憧憧關防兵草草及茲多事日尤覺閒人好我年過不惑休退誠非早從此拂塵衣歸山未為老
　　題座隅
　　手不任執殳肩不能荷鋤量力揆所用曽不敵一夫幸因筆研功得升仕進途歴官凡五六祿俸及妻孥左右有兼僕出入有單車自奉雖不厚亦不至飢劬若有人及此傍觀為何如雖賢亦為幸況我鄙且愚伯夷古賢人魯山亦其徒時哉無奈何俱化為餓殍〈元魯山山居阻水食絶而終〉念彼益自媿不敢忘斯須平生榮利心破滅無遺餘猶恐塵妄起題此於座隅
　　昔與微之在朝日同蓄休退之心迨今十年淪落老大追尋前約且結後期
　　徃子為御史伊余忝拾遺皆逢盛眀代俱登清近司予繫玉為佩子曳繡為衣從容香煙下同侍白玉墀朝見寵者辱暮見安者危紛紛無退者相顧令人悲宦情君早厭世事我深知常於榮顯日已約林泉期況今各流落身病齒髮衰不作臥雲計攜手欲何之待君女嫁後及我官滿時稍無骨肉累麄有漁樵資嵗晩青山路白首期同歸
　　垂釣
　　臨水一長嘯忽思十年初三登甲乙第一入承明廬浮生多變化外事有盈虛今來伴江叟沙頭坐釣魚
　　晩鷰
　　百鳥乳雛畢秋鷰獨蹉跎去社日已近銜泥意如何不悟時節晩徒施工用多人閒事亦爾不獨鷰營窠
　　贖雞
　　清晨臨江望水禽正諠繁鳧鴈與鷗鷺游颺戲朝暾適有鬻雞者挈之來逺村飛鳴彼何樂窘束此何寃喔喔十四雛罩縛同一樊足傷金距蹜頭搶花冠飜經宿廢〈一作費〉飲啄日髙詣屠門遲迴未死間飢渴欲相吞常慕古人道仁信及魚豚見茲生惻隱贖放雙林園開籠解索時雞雞聼我言與爾鏹三百小惠何足論莫學銜環雀崎嶇謾報恩
　　秋日懐杓直〈時杓直出牧澧州〉
　　晩來天色好獨出江邉歩憶與李舍人曲江相近住常雲遇清景必約同幽趣若不訪我來還須覓君去開眉笑相見把手期何處西寺老胡僧南園亂松樹攜持小酒榼吟詠新詩句同出復同歸從朝直至暮風雨忽消散江山眇回互潯陽與涔陽相望空雲霧心期自乖曠時景還如故今日郡齋中秋光誰共度
　　食後
　　食罷一覺睡起來兩甌茶舉頭㸔日影已復西南斜樂人惜日促憂人厭年賖無憂無樂者長短任生涯
　　齊物二首
　　青松髙百尺〈一作丈〉綠蕙低數寸同生〈一作此〉大塊間長短各有分長者不可退短者不可進若用此理推窮通兩無悶
　　椿壽八千春槿花不經宿中間復何有冉冉孤生竹竹身三年老竹色四時綠雖謝椿有餘猶勝槿不足
　　山下宿
　　獨到山下宿靜向月中行何處水邉碓夜舂雲母聲
　　題舊寫真圖
　　我昔三十六寫貌在丹青我今四十六衰顇臥江城豈比〈一作止〉十年老曽與衆苦幷一照舊圗畫無復昔儀形形影默相顧如弟對老兄況使他人見能不昧平生羲和鞭日走不為我少停形骸屬日月老去何足驚所恨凌煙閣不得畫功名
　　閒居
　　肺病不飲酒眼昏不讀書端然無所作身意閒有餘雞棲籬落晩雪映林木疎幽獨已雲極何必山中居
　　對酒示行簡
　　今旦一尊酒歡暢何怡怡此樂從中來他人安得知兄弟唯二人逺別恆苦悲今春自巴峽萬里平安歸復有雙幼妹笄年未結褵昨日嫁娶畢良人皆可依憂念〈一作心〉兩消釋如刀斷羈縻身輕心無繫忽欲凌空飛人生茍有累食肉常如飢我心既無苦飲水亦可肥行簡勸爾酒停杯聼我辭不歎鄉國逺不嫌官祿微但願我與爾終老不相離
　　詠懐
　　冉牛與顔淵卞和與馬遷或罹天六〈一作夭〉極或被人刑殘顧我信為幸百骸且完全五十不為夭吾今欠數年知分心自足委順身常安故雖窮退日而無戚戚顔昔有榮先生從事於其間今我不量力舉心欲攀援窮通不由已歡戚不由天命即無奈何心可使泰然且務由已者省躬諒非難勿問由天者天髙難與言
　　夜琴
　　蜀琴木性實楚絲音韻清調慢彈且緩夜深十數聲入耳澹無味愜心潛有情自弄還自罷亦不要人聼
　　山中獨吟
　　人各有一癖我癖在章句萬緣皆已消此病獨未去每逢美風景或對好親故髙聲詠一篇恍若與神遇自為江上客半在山中住有時新詩成獨上東巖路身倚白石崖手攀青桂樹狂吟驚林壑猿鳥皆窺覻恐為世所嗤故就無人處
　　達理二首
　　何物壯不老何時窮不通如彼音與律宛轉旋為宮我命獨何薄多悴而少豐當壯已先衰暫泰還長窮我無奈命何委順以待終命無奈我何方寸如虛空瞢然與化俱混然與俗同誰能坐自〈一作此〉苦齟齬於其中舒姑化為泉牛哀病作虎或栁生肘間或男變為女鳥獸及水木本不與民伍胡然生變遷不待死歸土百骸是已物尚不能為主況彼時命間倚伏何足數時來不可遏命去焉能取唯當養浩然吾聞達人語
　　湖亭晩望殘水
　　湖上秋泬寥湖邊晩蕭瑟登亭望湖水水縮湖底出清渟得早霜明滅浮殘日流注隨地勢窪坳無定質澄白龍臥宛轉青蛇屈破鏡折劒頭光芒又非一久為山水客見盡幽奇物及來湖亭望此狀難談悉乃知天地間勝事殊未畢
　　郭虛舟相訪
　　朝暖就南軒暮寒歸後屋晚酒〈一作酌〉一兩杯夜棊三數局寒灰埋暗火曉燄凝殘燭不嫌貧冷人時來同一宿














　　御定全唐詩巻四百三十
　　欽定四庫全書
　　御定全唐詩巻四百三十一
　　白居易
　　長慶二年七月自中書舍人出守杭州路次藍溪作〈自此後詩俱赴杭州時作〉
　　太原一男子自顧庸且鄙老逢不次恩洗拔出泥滓既居可言地願助朝廷理伏閤三上章戅愚不稱㫖聖人存大體優貸容不死鳳詔停舎人魚書除刺史𠖇懐齊寵辱委順隨行止我自得此心於茲十年矣餘杭乃名郡郡郭臨江汜已想海門山潮聲來入耳昔予貞元末羇旅曾遊此甚覺太守尊亦諳魚酒美因生江海興每羨滄浪水尚擬拂衣行況今兼祿仕青山峰巒接白日煙塵起東道旣不通改轅遂南指自秦窮楚越浩蕩五千里聞有賢主人而多好山水是行頗為愜所歴良可紀策馬度藍溪勝遊從此始
　　[[#{{{1}}}|{{{1}}}]]
　　朝從紫禁歸暮出青門去勿言城東陌便是江南路揚鞭簇車馬揮手辭親故我生本無鄉心安是歸處
　　過駱山人野居小池〈駱生棄官居此二十餘年〉
　　茅覆環堵亭泉添方丈沼紅芳照水荷白頸觀魚鳥拳石苔蒼翠尺波煙杳渺但問有意無勿論池大小門前車馬路奔走無昏曉名利驅人心賢愚同擾擾善哉駱處士安置身心了何乃獨多君丘園居者少
　　宿清源寺
　　往謫潯陽去夜憩輞溪曲今為錢塘行重經茲寺宿爾來㡬何嵗溪草二八緑不見舊房僧蒼然新樹木虛空走日月世界遷陵谷我生寄其間孰能逃倚伏隨縁又南去好住東廊竹
　　宿藍溪對月〈一作宿藍橋題月〉
　　昨夜鳳池頭今夜藍溪〈一作溪橋〉口明月本無心行人自囘首新秋松影下半夜鐘聲後清影不宜昏聊將茶代酒自秦望赴五松驛馬上偶睡睡覺成吟
　　長途發已乆前館行未至體倦目已昏瞌然遂成睡右袂尚垂鞭左手暫委轡忽覺問僕夫纔行百歩地形神分處所遲速相乖異馬上㡬多時夢中無限事誠哉達人語百齡同一寐
　　鄧州路中作
　　蕭蕭誰家村秋棃葉半赤漠漠誰家園秋韭花初白路逢故里物使我嗟行役不歸渭北村又作江南客去鄉徒自苦濟世終無益自問波上萍何如澗中石
　　朱藤杖紫驄〈一有馬字〉吟
　　拄上山之上騎下山之下江州去日朱藤杖忠州歸日紫驄馬天生二物濟我窮我生合是棲棲者
　　桐樹館重題
　　階前下馬時樑上題詩處慘澹病使君蕭疎老松樹自嗟還自哂又向杭州去
　　過紫霞蘭若
　　我愛此山頭及此三登厯紫霞舊精舍寥落空泉石朝市日喧隘雲林長悄寂猶存住寺僧𡧓有歸山客
　　感舊紗帽〈帽即故李侍郎所贈〉
　　昔君烏紗帽贈我白頭翁帽今在頂上君已歸泉中物故猶堪用人亡不可逢岐山今夜月墳樹正秋風
　　思竹窗
　　不憶西省松不憶南宮菊〈西省大院有松南宮本㕔多菊〉惟憶新昌堂蕭蕭北窗竹窗間枕簟在來後何人宿
　　馬上作
　　處世非不遇榮身頗有餘勲為上柱國爵乃朝大夫自問有何才兩入承明廬又問有何政再駕朱輪車矧予東山人自惟樸且疎彈琴復有酒且慕嵇阮徒闇被鄉里薦誤上賢能書一列朝士籍遂為世網拘髙有罾繳憂下有陷穽虞毎覺宇宙窄未嘗心體舒蹉跎二十年頷下生白鬚何言左遷去尚獲專城居杭州五千里徃若投淵魚雖未脫簪組且來泛江湖吳中多詩人亦不少酒酤髙聲詠篇什大笑飛杯盂五十未全老尚可且歡娛用茲送日月君以為何如秋風起江上白日落路隅回首語五馬去矣勿踟躕
　　秋蝶
　　秋花紫䝉䝉秋蝶黃茸茸花低蝶新小飛戲叢西東日暮涼風來紛紛花落叢夜深白露冷蝶已死叢中朝生夕俱死氣類各相從不見千年鶴多棲百丈松
　　登商山最髙頂
　　髙髙此山頂四望唯煙雲下有一條路通達楚與秦或名誘其心或利牽其身乘者及〈一作與〉負者來去何云云〈一作紛紛〉我亦斯人徒未能出囂塵七年三徃復何得笑他人
　　枯桑
　　道傍老枯樹枯來非一朝皮黃外尚活心黒中先焦有似多憂者非因外火燒
　　山路偶興
　　筋力未全衰僕馬不至弱又多山水趣心賞非寂莫捫蘿上煙嶺蹋石穿雲壑谷鳥晩仍啼洞花秋不落提籠復攜榼遇勝時停泊泉憩茶數甌嵐行酒一酌獨吟還獨嘯此興殊未惡假使在城時終年有何樂
　　山雉
　　五歩一啄草十歩一飲水適性遂其生時哉山樑雉樑上無罾繳梁下無鷹鸇雌雄與羣雛皆得終天年嗟嗟籠下雞及彼池中鴈既有稻梁恩必有犧牲患
　　初下漢江舟中作寄兩省給舍
　　秋水淅紅粒朝煙烹白鱗一食飽至夜一臥安達晨晨無朝謁勞夜無直宿勤不知兩掖客何似扁舟人尚想到郡日且稱守土臣猶須副憂寄恤隱安疲民朞年庶報政三年當退身終使滄浪水濯吾纓上塵
　　自蜀江至洞庭湖口有感而作
　　江從西南來浩浩無旦夕長波逐若瀉連山鑿如劈千年不壅潰萬姓無墊溺不爾民為魚大哉禹之績導岷旣艱逺距海無咫尺胡為不訖功餘〈一作湖〉水斯委積洞庭與青草大小兩相敵混合萬丈深淼茫千里白每嵗秋夏時浩大吞七澤水族窟穴多農人土地窄我今尚嗟歎禹豈不愛惜邈未究其由想古觀遺跡疑此苖人頑恃險不終役帝亦無奈何留患與今昔水流天地內如身有血脈滯則為疽疣治之在鍼石安得禹復生為唐水官伯手提倚天劒重來親指畫疏河似翦紙決壅同〈一作如〉裂帛滲作膏腴田蹋平魚鼈宅龍宮變閭里水府生禾麥坐添百萬戶書我司徒籍
　　初領郡政衙退登東樓作〈自此後詩到杭州後作〉
　　鰥惸心所念簡牘手自操何言符竹貴未免州縣勞賴是餘杭郡臺榭繞官曹凌晨親政事向晩恣遊遨山冷微有雪波平未生濤水心如鏡面千里無纖毫直下江最闊近東樓更髙煩襟與滯念一望皆遁逃
　　清調吟
　　索索風戒寒沉沉日藏耀勸君飲濁醪聼我吟清調芳節變窮隂朝光成夕照與君生此世不合長年少今晨從此過〈一作遊〉明日安能料若不結跏禪即須開口笑
　　狂歌詞
　　明月照君席白露沾我衣勸君酒杯滿聼我狂歌詞五十已後衰二十已前癡晝夜又分半其間幾何時生前不歡樂死後有餘貲焉用黃墟下珠衾玉匣為
　　郡亭
　　平旦起視事亭午臥掩關除親簿領外多在琴書前況有虛白亭坐見海門山潮來一憑檻賓至一開筵終朝對雲水有時聼管絃持此聊過日非忙亦非閒山林太寂莫朝闕空喧煩唯茲郡閤內囂靜得中間
　　詠懐
　　昔為鳳閤郎今為二千石自覺不如今人言不如昔昔雖居近密終日多憂惕有詩不敢吟有酒不敢喫今雖在疎逺竟嵗無牽役飽食坐終朝長歌醉通夕人生百年內疾速如過隙先務身安閒次要心歡適事有得而失物有損而益所以見道人觀心不觀跡
　　立春後五日
　　立春後五日春態紛婀娜白日斜漸長碧雲低欲墮殘冰坼玉片新萼排紅顆遇物盡欣欣愛春非獨我迎芳後園立就暖前檐坐還有惆悵心欲別紅爐火
　　郡中即事
　　漫漫潮初平熙熙春日至空闊逺江山晴明好天氣外有適意物中無繫心事數篇對竹吟一杯望雲醉行攜杖扶力臥讀書取睡乆養病形骸深諳閒氣味遙思九城陌擾擾趨名利今朝是雙〈一作隻〉日朝謁多軒騎寵者防悔尤權者懐憂畏為報髙車蓋恐非眞富貴
　　郡齋暇日辱常州陳郎中使君早春晩坐水西館書事詩十六韻見寄亦以十六韻酬之
　　新年多暇日晏起褰簾坐睡足心更慵日髙頭未裹徐傾下藥酒稍爇煎茶火誰伴寂寥身無絃琴在左遙思毘陵館春深物嫋娜波拂黃栁稍風揺白梅朶衙門排曉㦸鈴閤開朝鎻太守水西來朱衣垂素舸良辰不易得佳會無由果五馬正相望雙魚忽前墮魚中獲瑰寳持玩何磊砢一百六十言字字靈珠顆上申心款曲下敘時轗軻才富不如君道孤還似我敢辭官逺慢且貴身安妥勿復問榮枯冥心無不可
　　官舍
　　髙樹換新葉隂隂覆地隅何言太守宅有似幽人居太守臥其下閒慵兩有餘起嘗一甌茗行讀一巻書早梅結青實殘櫻落紅珠穉女弄庭果嬉戲牽人裾是日晩彌靜巢禽下相呼嘖嘖護兒鵲啞啞母子烏豈唯雲鳥爾吾亦引吾雛
　　吾雛
　　吾雛字阿羅阿羅纔七齡嗟吾不才子憐爾無弟兄撫養雖驕騃性識頗聰明學母畫眉様効吾詠詩聲我齒今欲墮汝齒昨始生我頭髮盡落汝頂髻初成老幼不相待父衰汝孩嬰緬想古人心慈愛亦不輕蔡邕念文姬於公歎緹縈敢求得汝力但未忘父情
　　題小橋前新竹招客
　　鴈齒小紅〈一作虹〉橋垂檐低白屋橋前何所有苒苒新生竹皮開坼褐錦節露抽青玉筠翠如可餐粉霜不忍觸閒吟聲未已幽玩心難足管領好風煙輕欺凡草木誰能有月夜伴我林中宿為君傾一杯狂歌竹枝曲
　　病中逢秋招客夜酌
　　不見詩酒客臥來半月餘合和新藥草尋檢舊方書晩霽煙景度早涼窗戶虛雪生衰鬢乆秋入病心初臥簟蘄竹冷風襟卭葛疎夜來身校健小飲復何如
　　食飽
　　食飽拂枕臥睡足起閒吟淺酌一杯酒緩彈數弄琴既可暢情性亦足傲光隂誰知利名〈一作名利〉盡無復長安心嚴十八郎中在郡日改制東南樓因名清輝未立標牓徴歸郎署予旣到郡性愛樓居宴遊其間頗有幽致聊成十韻兼戲寄嚴
　　嚴郎置茲樓立名曰清輝未及署花牓遽徵還粉闈去來三四年塵土登者稀今春新太守灑埽施簾幃院栁煙婀娜檐花雪霏㣲看山倚前戶待月闡〈一作闢〉東扉碧窗戛瑤瑟朱闌飄舞衣燒香巻幕坐風燕雙雙飛君作不得住我來幸因依始知天地間靈境有所歸
　　南亭對酒送春
　　含桃實巳落紅薇花尚熏冉冉三月盡晩鶯城上聞獨持一杯酒南亭送殘春半酣忽長歌歌中何所云云我五十餘未是苦老人刺史二千石亦不為賤貧天下三品官多老於我身同年登第者零落無一分親故半為鬼僮僕多見孫念此聊自解逢酒且歡欣
　　玩新庭樹因詠所懐
　　靄靄四月初新樹葉成陰動揺風景麗蓋覆庭院深下有無事人竟日此幽尋豈非玩時物亦可開煩襟時與道人語或聼詩客吟度春足芳色入夜多鳴禽偶得幽閒境遂忘塵俗心始知真隱者不必在山林
　　仲夏齋戒月
　　仲夏齋戒月三旬斷腥羶自覺心骨爽行起身翩翩始知絶粒人四體更輕便初能脫病患乆必成神仙禦宼馭冷風赤松遊紫煙常疑此說謬今乃知其然我今過半百氣衰神不全巳垂兩鬢絲難補三丹田但減葷血味稍結清浄縁脫巾且修養聊以終天年
　　除官去未閒
　　除官去未閒半月恣遊討朝尋霞外寺暮宿波上島新樹少於松平湖半連草躋攀有次第賞玩無昏早有時騎馬醉兀兀冥天造窮通與生死其奈吾懐抱江山信為美齒髮行將老在郡誠未厭〈平聲〉歸鄉去亦好
　　三年為刺史二首
　　三年為刺史無政在人口唯向城郡中題詩十餘首慙非甘棠詠豈有思人不
　　三年為刺史飲冰復食蘗唯向天竺山取得兩片石此抵有千金無乃傷清白
　　別萱桂
　　使君竟不住萱桂徒裁種桂有留人名萱無忘憂用不如江畔月歩歩來相送
　　自餘杭歸宿淮口作
　　為郡已多暇猶少勤吏職罷郡更安閒無所勞心力舟行明月下夜泊清淮北豈止吾一身舉家同燕息三年請祿俸頗有餘衣食乃至僮僕間皆無凍餒色行行弄雲水歩歩近鄉國妻子在我前琴書在我側此外吾不知於焉心自得
　　舟中李山人訪宿
　　日暮舟悄悄煙生水沈沈何以延宿客夜酒與秋琴來客道門子來自嵩髙岑軒軒舉雲貌豁豁開清襟得意言語斷入𤣥滋味深默然相顧哂心適而忘心
　　洛下卜居
　　三年典郡歸所得非金帛天竺石兩片華亭鶴一隻飲啄供稻粱包裹用茵席誠知是勞費其奈心愛惜逺從餘杭郭同到洛陽陌下檐拂雲根開籠展霜翮貞姿不可雜髙性宜其適遂就無塵坊仍求有水宅東南得幽境樹老寒泉碧池畔多竹隂門前少人跡未請中庶祿且脫雙驂易〈買履道宅價不足因以兩馬償之〉豈獨為身謀安吾鶴與石
　　洛中偶作〈自此後在東都作〉
　　五年職翰林四年涖潯陽一年巴郡守半年南宮郎二年直綸閤三年刺史堂凡此十五載有詩千餘章境興周萬象土風僃四方獨無洛中作能不心悢悢今為青宮長始來遊此鄉裵回伊澗上睥睨嵩少傍遇物輙一詠一詠傾一觴筆下成釋憾巻中同補亡往往顧自哂眼昏鬚鬢蒼〈一作鬢蒼蒼〉不知老將至猶自放詩狂
　　贈蘇少府
　　籍甚二十年今日方欵顔相送嵩洛下論心杯酒間河亞〈一作何為〉嬾出入府寮多閉關蒼髮彼此老白日尋常閒朝從攜手出暮思聨騎還何當挈一榼同宿龍門山
　　移家入新宅
　　移家入新宅罷郡有餘貲既可避燥濕復免憂寒飢疾平未還假官閒得分司幸有俸祿在而無職役覊清旦盥漱畢開軒巻簾幃家人及雞犬隨我亦熙熙取興或寄〈一作不過〉酒放情不過〈一作或作〉詩何必苦脩道此即是無為外累信巳遣中懐時有思有思一何逺默坐低雙眉十載囚竄客萬里征戍兒春朝鏁籠鳥冬夜支牀⻱驛馬走四蹄痛酸無歇期磑牛封兩目昏閉何人知誰能脫放去四散任所之各得適其性如吾今日時
　　琴
　　置琴曲几上慵坐但含情何煩故揮弄風自有聲
　　鶴
　　人各有所好物固無常宜誰謂爾能舞不如閒立時
　　自詠
　　夜鏡隱白髮朝酒發紅顔可憐假年少自笑須㬰間硃砂賤如土不解燒為丹𤣥鬢化為雪未聞休得官咄哉箇丈夫心性何墮頑但遇詩與酒便忘寢與餐髙聲發一吟似得詩中仙引滿飲一醆盡忘身外縁昔有醉先生席地而幕天於今居處在許我當中眠眠罷又一酌酌罷又一篇囘面顧妻子生計方落然誠知此事非又過知非年豈不欲自改改即心不安且向安處去其餘皆老閒
　　林下閒歩寄皇甫庶子
　　扶杖起病初策馬力未任既嬾出門去亦無客來尋以此遂成閒閒歩繞園林天曉煙景澹樹寒鳥雀深一酌池上酒數聲竹間吟寄言東曹長當知幽獨心
　　宴起
　　鳥鳴庭樹上日照屋檐時老去慵轉極寒來起尤〈一作獨〉遲厚薄被適性髙低枕得宜神安體穩暖此味何人知睡足仰頭坐兀然無所思如未鑿七竅若都遺四肢緬想長安客早朝霜滿衣彼此各自適不知誰是非
　　池畔二首
　　結構池西廊疏理池東樹此意人不知欲為待月處持刀剽〈一作間〉密竹竹少風來多此意人不會欲令池有波
　　春葺新居
　　江州司馬日忠州刺史時栽松滿後院種栁蔭前墀彼皆非吾土栽種尚忘疲況茲是我宅葺藝固其宜平旦領僕使乘春親指揮移花夾暖室徙竹覆寒池池水變綠色池芳動清輝尋芳弄水坐盡日心熙熙一物茍可適萬縁都若遺設如宅門外有事吾不知
　　贈言
　　捧籯獻千金彼金何足道臨觴贈一言此言真可寳流光我巳晩適意君不早況君春風面柔促如芳草二十方長成三十向衰老鏡中桃李色不得十年好胡為坐脈脈不肯傾懐抱
　　泛春池
　　白蘋湘渚曲綠篠剡溪口各在天一涯信美非吾有何如〈一作如何〉此庭內水竹交左右霜竹百千竿煙波六七畝澄動階砌澹濘〈一作沱〉映戶牖蛇皮細有紋鏡面清無垢主人過橋來雙童扶一叟恐汚清冷波塵纓先抖擻波上一葉舟舟中一樽酒酒開舟不繫去去隨所偶或繞蒲浦前或泊桃島後未撥落杯花低衝拂面栁半酣迷所在倚榜兀回首不知此何處復是人寰否誰知始疏鑿幾主相傳受楊家去雲逺田氏將非乆天與愛水人終焉落吾手〈此池始楊常侍開鑿中間田氏為主予今有之蒲浦桃島皆池上所有〉








　　御定全唐詩巻四百三十一
　　欽定四庫全書
　　御定全唐詩巻四百三十二
　　白居易
　　西明寺牡丹花時憶元九
　　前年題名處今日看花來一作芸香吏三見牡丹開豈獨花堪惜方知老闇催何況尋花伴東都去未迴詎知紅芳側春盡思悠哉
　　傷楊𢎞貞
　　顔子昔短〈一作知〉命仲尼惜其賢楊生亦好學不幸復徒然〈一作今復然〉誰識天地意獨與⻱鶴〈一作蛇〉年
　　權攝昭應早秋書事寄元拾遺兼呈李司錄
　　夏閏秋候早七月風騷騷渭川煙景晩驪山宮殿髙丹殿子司諫赤縣我徒勞相去半日程不得同遊遨到官來十日覽鏡生二毛可憐趨走吏塵土滿青袍郵傳擁兩驛簿書堆六曹為問綱紀掾何必使鉛刀
　　新栽竹
　　佐邑意不適閉門秋草生何以娛野性種竹百餘莖見此溪上色憶得山中情有時公事暇盡日繞闌行勿言根未固勿言陰未成已覺庭宇內稍稍有餘清最愛近窗臥秋風枝有聲
　　秋霖中過〈一作遇〉尹縱之仙遊山居
　　慘慘八月暮連連三日霖邑居尚愁寂況乃在山林林下有志士苦學惜光陰嵗晩千萬慮幷入方寸心巖島共旅宿草蟲伴愁吟秋天牀席冷夜雨燈火深憐君寂莫意攜酒一相尋
　　寄江南兄弟
　　分散骨肉戀趨馳名利牽一奔塵埃馬一泛風波船忽憶分手時憫黙秋風前別來朝復夕積日成七年花落城中池〈一作地〉春深江上天登樓東南望鳥滅煙蒼然相去復幾許道里近三千平地猶難見況乃隔山川
　　曲江早秋〈三年作〉
　　秋波紅蓼水夕照青蕪岸獨信馬蹄行曲江池四畔早涼晴後至殘暑暝來散方喜炎燠銷〈一作清〉復嗟時節換我年三十六冉冉昏復旦人壽七十稀七十新過半且當對酒笑勿起臨風歎
　　寄題盩厔㕔前雙松〈兩松自仙遊山移植縣㕔〉
　　憶昨為吏日折腰多苦辛歸家不自適無計慰心神手栽兩樹松聊以當〈去聲〉嘉賓乘春日一溉〈一作春來日一往〉生意漸欣欣清韻度秋在綠茸隨日新始憐澗底色不憶城中春有時盡掩關雙影對一身盡日不寂莫意中如三人忽奉宣室詔徵為文苑臣閒來一惆悵恰似別交親〈一作情〉早知煙翠前攀玩不逡廵悔從白雲裏移爾落囂塵
　　翰林院中感秋懐王質夫〈王居仙遊山〉
　　何處感時節新蟬禁中聞宮槐有秋意風夕花紛紛寄跡鴛鷺行歸心鷗鶴羣唯有王居士知予憶白雲何日仙遊寺潭前秋見君
　　禁中月
　　海水眀月出禁中清〈一作秋〉夜長東南樓殿白稍稍上宮牆浄落金塘〈一作盤〉水眀浮玉砌霜不比人間見塵土汚清光
　　贈賣松者
　　一束蒼蒼色知從澗底來斸掘經幾日枝葉滿塵埃不買非他意城中無地栽
　　初見白髪
　　白髪生一莖朝來眀鏡裏勿言一莖少滿頭從此始青山方逺別黃綬初從仕未料容鬢間蹉跎忽如此
　　別元九後詠所懐
　　零落桐葉雨蕭條槿花風悠悠早秋意生此幽閒中況與故人別中懐正無悰勿雲不相送心到青門東相知豈在多但問同不同同心一人去坐覺長安空
　　禁中秋宿
　　風飜朱〈一作來〉裏幕雨冷通中枕耿耿背斜燈秋牀一人寢
　　早秋曲江感懐
　　離離暑雲散嫋嫋涼風起池上秋又來荷花半成子朱顔易〈一作自〉銷歇白日無窮已人壽不如山年光急於水青蕪與紅蓼嵗嵗秋相似去嵗此悲秋今秋復來此
　　寄元九
　　身為近密〈一作約〉拘心為名檢縛月夜與花時少逢杯酒樂唯有元夫子閒來同一酌把手或酣歌展眉時笑謔今春除御史前月之東洛別來未開顔塵埃滿樽杓蕙風晩香盡槐雨餘花落秋意一蕭條離容兩寂莫況隨白日老共負青山約誰識相念心韝鷹與籠鶴
　　暮春寄元九
　　棃花結成實燕卵化為雛時物又若此道情復何如但覺日月促不嗟年嵗徂浮生都是夢老小亦何殊唯與故人別江陵初謫居時時一相見此意未全除
　　早梳頭
　　夜沐早梳頭窗明秋鏡曉颯然握中髮一握知一少年事漸蹉跎世縁方繳繞不學空門法老病何由了未得無生心白頭亦為夭
　　出關路
　　山川函谷路塵土遊子顔蕭條去國意秋風生故關
　　別舍弟後月夜
　　悄悄初別夜〈一作後〉去住兩盤桓行子孤燈店居人明月軒平生共貧苦未必日成歡及此暫為別懐抱已憂煩況是庭葉盡復思山路寒如何為不念馬瘦衣裳單
　　新豐路逢故人
　　塵土長路晩風煙廢宮秋相逢立馬語盡日此橋頭知君不得意鬱鬱來西遊惆悵新豐店何人識馬周
　　金鑾子晬日
　　行年欲四十有女曰金鑾生來始週嵗學坐未能言慙非達者懐未免俗情憐從此累身外徒雲慰目前若無夭折患則有婚嫁牽使我歸山計應遲十五年
　　青龍寺早夏
　　塵埃經小雨地髙倚長坡日西寺門外景氣含清和閒有老僧立靜無凡客過殘鶯意思盡新葉隂涼多春去來〈一作未〉幾日夏雲忽嵯峨朝朝感時節年鬢闇蹉跎胡為戀朝市不去歸煙蘿青山寸歩地自問心如何
　　秋題牡丹叢
　　晩叢白露夕衰葉涼風朝紅艷乆已歇碧芳今亦銷幽人坐相對心事共蕭條
　　勸酒寄元九
　　䪥葉有朝露槿枝無宿花君今亦如此促促生有涯既不逐禪僧林下學楞伽又不隨道士山中鍊丹砂百年夜分半一嵗春無多何不飲美酒胡然自悲嗟俗號銷愁〈一作憂〉藥神速無以加一杯驅世慮兩杯反天和三杯即酩酊或笑任狂歌陶陶復兀兀吾孰知其他況在名利途平生有風波深心藏陷穽巧言織網羅舉目非不見不醉欲如何
　　曲江感秋〈五年作〉
　　沙草新雨地岸栁涼風枝三年感秋意〈一作思〉幷在曲江池早蟬已嘹唳晩荷復離披前秋去秋思一一生此時昔人三十二秋興已雲悲我今欲四十秋懐亦可知嵗月不虛設此身隨日衰闇老不自覺直到鬢成絲
　　酬張太祝晩秋臥病見寄
　　髙才淹禮寺短羽翔禁林西街居處逺北闕官曹深君病不來訪我忙難往尋差池終日別寥落經年心露濕綠蕪地月寒紅樹隂況茲獨愁夕聞彼相思吟上歎言〈一作言歡〉笑阻下嗟時嵗侵容衰曉〈一作晩〉窗鏡思苦秋絃琴一章錦繡段八韻瓊瑤音何以報珍重慙無雙南金
　　立秋日曲江憶元九
　　下馬栁隂下獨上堤上行故人千萬里新蟬三兩聲城中曲江水江上江陵城兩地新秋思應同此日情
　　早朝賀雪寄陳山人
　　長安盈尺雪早朝賀君喜將赴銀臺門始出新昌里上堤馬蹄滑中路蠟燭死十里向北行寒風吹破耳待漏午〈一作五〉門外𠋫對三殿裏鬚鬢凍成冰衣裳冷如水忽思仙遊谷闇謝陳居士暖覆褐裘眠日髙應未起初與元九別後忽夢見之及寤而書適至兼寄桐花詩悵然感懐因以此寄〈元九初謫江陵〉
　　永壽寺中語新昌坊北分歸來數行淚悲事不悲君悠悠藍田路自去無消息計君食宿程已過商山北昨夜雲四散千里同月色曉來夢見君應是君相憶夢中握君手問君意何如君言苦相憶無人可寄書覺來未及説叩門聲冬冬〈一作鼕鼕〉言是商州使送君書一封枕上忽驚起顛倒著衣裳開緘見手札一紙十三行上論遷謫心下說離別腸心腸都未盡不暇敘炎涼雲作此書夜夜宿商州東獨對孤燈坐陽城山館中夜深作書畢山月向西斜月下〈一作前〉何所有一樹紫桐花桐花半落時復道正相思殷勤書背後兼寄桐花詩桐花詩八韻思緒一何深以我今朝意憶〈一作想〉君此夜心一章三〈一作一〉徧讀一句十囬吟珍重八十字字字化為金
　　和元九悼往〈感舊蚊幬作〉
　　美人別君去自去無處尋舊物零落盡此情安可任唯有襭紗幌塵埃日夜侵馨香與顏色不似舊時深透影燈耿耿籠光月沈沈中有孤眠客秋涼生夜衾舊宅牡丹院新墳松栢〈一作木〉林夢中咸陽淚覺後江陵心含此隔年恨發為中夜吟無論君自感聞者欲霑襟
　　重到渭上舊居
　　舊居清渭曲開門當蔡渡十年方一還幾欲迷歸路追思昔日行感傷故遊處插栁作髙林種桃成老樹因驚成人者盡是舊童孺試問舊老人半為繞村墓浮生同過客前後遞來去白日如弄珠出沒〈一作入〉光不住人物日改變舉目悲所遇囘念念我身安得不衰暮朱顏銷不歇白髪生無數唯有山門外三峰色如故
　　白髮
　　白髮知時節闇與我有期今朝日陽裏梳落數莖絲家人不慣見憫默為我悲我云何足怪此意爾不知凡人年三十外壯內已衰但思寢食味巳減二十時況我今〈一作年〉四十本來形貌羸書魔昏兩眼酒病沈四肢親愛日零落在者仍別離身心乆如此白髪生巳遲由來生老死三病長相隨除卻念無生人間無藥治
　　秋日
　　池殘寥落水窗下悠揚日嫋嫋秋風多槐花半成實下有獨立人年來四十一
　　將之饒州江浦夜泊
　　眀月滿深浦愁人臥孤〈一作獨臥〉舟煩寃寢不得夏夜長於秋苦乏衣食資逺為江海游光隂坐遲暮鄉國行阻修身病向鄱陽家貧寄徐州前事與後事豈堪心幷憂憂來起長望但見江水流雲樹靄蒼蒼煙波澹悠悠故園迷處所一念〈一作望〉堪白頭
　　思歸〈時初為校書郎〉
　　養無晨昏膳隱無伏臘資遂求及親祿僶俛來京師薄俸未及親別家已經時冬積溫席戀春違采蘭期夏至一陰生稍稍夕漏遲塊然抱愁者長夜獨先知悠悠鄉關路夢去身不隨坐惜時節變蟬鳴槐花枝
　　冀城北原作
　　野色何莽蒼〈去聲〉秋聲亦蕭疎風吹黃埃起落日驅征車何代此開國封疆百里餘古今不相待朝市無常居昔人城邑中今變為丘墟昔人墓田中今化為里閭廢興相催迫日月互居諸世變無遺風焉能知其初行人千載後懐古空躊躇
　　客路感秋寄明準上人
　　日暮天地冷雨霽山河清長風從西來草木凝秋聲巳感嵗倐忽復傷物凋零孰能不憯悽天時牽人情借問空門子何法易修行使我忘得心不敎煩惱生
　　遊襄陽懐孟浩然
　　楚山碧巖巖漢水碧湯湯秀氣結成象孟氏之文章今我諷遺文思人至其鄉清風無人繼日暮空襄陽南望鹿門山藹若有餘芳舊隱不知處雲深樹蒼蒼
　　秋暮西歸途中書情
　　耿耿旅燈下愁多常少眠思鄉貴早發發在雞鳴前九月草木落平蕪連逺山秋陰和曙色萬木蒼蒼然去秋偶東遊今秋始西旋馬瘦衣裳破別家來二年憶歸復愁歸歸無一囊錢心雖非蘭膏安得不自然
　　秋懐
　　月出照北堂光華滿階墀涼風從西至草木日夜衰桐栁減綠陰蕙蘭消碧滋感物私自念我心亦如之安得長少壯盛衰迫天時人生如石火為樂長苦遲
　　別楊頴士盧克柔殷堯藩
　　倦鳥暮歸林浮雲晴歸山獨有行路子悠悠不知還人生苦營營終日羣動間所務雖不同同歸於不閒扁舟來楚鄉匹馬往秦關離憂繞心曲宛轉如循環且持一杯酒聊以開愁顔
　　題贈定光上人
　　二十身出家四十心離塵得徑入大道乘此不退輪一坐十五年林下秋復春春花與秋氣不感無情人我來如有悟潛以心照身誤落聞見中憂喜傷形神安得遺耳目冥然反天真
　　祗役駱口驛喜蕭侍御書至兼覩新詩吟諷通宵因寄八韻〈時為盩厔尉〉
　　日暮心無憀吏役正營營忽驚芳信至復與新詩幷是時天無雲山館有月明月下讀數徧風前吟一聲一吟三四歎聲盡有餘清雅哉君子文詠性不詠情使我靈府中鄙恡不得生始知聼韶濩可使心和平
　　酬李少府曹長官舍見贈
　　低腰復歛手心體不遑安一落風塵下方〈一作始〉知為吏難公事與日長〈上聲〉宦情隨嵗闌惆悵青袍袖芸香無半殘賴有李夫子此懐聊自寛兩心如止水彼此無波瀾往往簿書暇相勸強為歡白馬晩蹋雪緑觴春暖寒戀月夜同宿愛山晴共看野性自相近不是為同官
　　留別
　　秋涼巻朝簟春暖撤夜衾雖是無情物慾別尚沈吟況與有情別別隨情淺深二年歡笑意一旦東西心獨留誠可念同行力不任前事詎能料後期諒難尋唯有潺湲淚不惜共霑襟
　　曉別
　　曉鼓聲巳半離筵坐難乆請君斷腸歌送我和淚酒月落欲明前馬嘶初別後浩浩暗塵中何由見囘首
　　北園
　　北園東風起雜花次第開心知須㬰落一日三四來花下豈無酒欲酌復遲廻所思眇千里誰勸我一杯惜栯李花〈花細而繁色艷而黯亦花中之有思者速衰易落故惜之耳〉
　　樹小花鮮妍香繁條輭弱髙低二三尺重疊千萬萼朝豔藹霏霏夕凋紛漠漠辭枝朱粉細覆地紅綃薄由來好顏色常苦易銷鑠不見莨蕩花狂風吹不落
　　照鏡
　　皎皎青銅鏡斑斑白絲鬢豈復更藏年實年君不信
　　新秋
　　西風飄〈一作吹〉一葉庭前颯已涼風池明月水衰蓮白露房其奈江南夜緜緜自此長
　　夜雨
　　早蛩啼復歇殘燈滅又明隔窗知夜雨芭蕉先有聲
　　秋江送客
　　秋鴻次第過哀猨朝夕聞是日孤舟客此地亦離羣濛濛潤衣雨漠漠冒帆雲不醉潯陽酒煙波愁殺人感逝寄逺〈寄通州元侍御果州崔員外澧州李舍人州李郎中〉
　　昨日聞甲死今朝聞乙死知識三分中二分化為鬼逝者不復見悲哉長已矣存者今如何去我皆萬里平生知心者屈指能有幾通果澧鳳州眇然四君子相思俱老大浮生如流水應歎舊交遊凋零日如此何當一杯酒開眼笑相視
　　秋月
　　夜初色蒼然夜深光浩然稍轉西廊下漸滿南窗前況是綠蕪地復茲清露天落葉聲策策驚鳥〈一作烏〉影翩翩棲禽尚不穩愁人安可眠













　　御定全唐詩巻四百三十二
　　欽定四庫全書
　　御定全唐詩巻四百三十三
　　白居易
　　朱陳村
　　徐州古豐縣有村曰朱陳去縣百餘里桑麻青氛氳機梭聲札札牛驢走紜紜女汲澗中水男采山上薪縣逺官事少山深人俗淳有財不行商有丁不入軍家家守村業頭白不出門生為村之〈一作陳村〉民死為村之〈一作陳村〉塵田中老與幼相見何欣欣一村唯兩姓世世為婚姻〈其村唯朱陳二姓而巳〉親疎居有族少長游有羣黃雞與白酒歡會不隔旬生者不逺別娶嫁先近鄰死者不逺𦵏墳墓多繞村既安生與死不苦形與神所以多壽考往往見𤣥孫我生禮義鄉少小孤且貧徒學辨是非祗自取辛勤世法貴名敎士人重冠〈一作官〉婚以此自桎梏信為大謬人十嵗觧讀書十五能屬文二十舉秀才三十為諫臣下有妻子累上有君親恩承家與事國望此不肖身憶
　　昨旅遊初迨今十五春孤舟三適楚羸馬四經秦晝行有飢色夜寢無安魂東西不暫住來往若浮雲離亂失故鄉骨肉多散分江南與江北各有平生親平生終日別逝者隔年聞朝憂臥至暮夕哭坐達晨悲火燒心曲愁霜侵鬢根一生苦如此長羨村中〈一作陳村〉民
　　讀鄧魴詩
　　塵架多文集偶取一巻披未及看姓名疑是陶潛詩看名知是君惻惻令我悲詩人多蹇厄近日誠有之京兆杜子美猶得一拾遺襄陽孟浩然亦聞鬢成絲嗟君兩不如三十在布衣擢第祿不及新婚妻未歸少年無疾患溘死於路岐天不與爵壽唯與好文詞此理勿復道巧歴不能推
　　寄元九〈自此後在渭村作〉
　　晨雞纔發聲夕雀俄歛翼晝夜往復來疾如出入息非徒改年貌漸覺無心力自念因念君俱為老所逼君年雖校少顦顇謫南國三年不放歸炎瘴消顏色山無殺草霜水有含沙蜮健否逺不知書多隔年得願君少愁苦我亦加餐食各保金石軀以慰長相憶
　　秋夕
　　葉聲落如雨月色白似霜夜深方獨臥誰為拂塵牀
　　夜雨
　　我有所念人隔在逺逺鄉我有所感事結在深深腸鄉逺去不得無日不瞻望腸深解不得無夕不思量況此殘燈夜獨宿在空堂秋天殊未曉風雨正蒼蒼不學頭陀法前心安可忘
　　秋霽
　　金火〈一作木〉不相待炎涼雨中變林晴有殘蟬巢冷無留燕沈吟巻長簟愴惻収團扇向夕稍無泥閒歩青苔院月出砧杵動家家擣秋練獨對多病妻不能理鍼線冬衣殊未製夏服行將綻何以迎早秋一杯聊自勸
　　歎老三首
　　晨興照青鏡形影兩寂莫少年辭我去白髮隨梳落萬化成於漸漸衰看不覺但恐鏡中顏今朝老於昨人年少滿百不得長歡樂誰會天地心千齡與⻱鶴吾聞善醫者今古稱扁鵲萬病皆可治唯無治老藥
　　我有一握髮梳理何稠直昔似𤣥雲光今如素絲色匣中有舊鏡欲照先歎息自從頭白來不欲明磨拭鵶頭與鶴頸至老常如墨獨有人鬢毛不得終身黒
　　前年種桃核今嵗成花樹去嵗新嬰兒今年巳學歩但驚物長成不覺身衰暮去矣欲何如少年留不住因書今日意徧寄諸親故壯嵗不歡娛長年當悔悟
　　送兄弟迴雪夜
　　日晦雲氣黃東北風切切時從南村還新與兄弟別離襟淚猶濕迴馬嘶未歇欲歸一室坐天陰多無月夜長火消盡嵗暮雨凝結寂莫滿爐灰飄零上階雪對雪畫寒灰殘燈明復滅灰死如我心雪白如我髮所遇皆如此頃刻堪愁絶迴念入坐忘轉愁作禪恱平生洗心法正為今宵設
　　溪中早春
　　南山雪未盡陰嶺留殘白西澗冰巳消春溜含新碧東風來幾日蟄動萌草坼潛知陽和功一日不虛擲愛此天氣暖來拂溪邉石一坐欲忘歸暮禽聲嘖嘖蓬蒿隔桑棗隱映煙火夕歸來問晩餐家人烹薺麥
　　同友人尋澗花
　　聞有澗底花貰得村中酒與君來校遲已逢揺落後臨觴有遺恨悵望空溪口記取花發時期君重攜手我生日日老春色年年有且作來嵗期不知身健否
　　登村東古冢
　　髙低古時冢上有牛羊道獨立最髙頭悠哉此懐抱囘頭向村望但見荒田草村人不愛花多種栗與棗自來此村住不覺風光好花少鶯亦稀年年春暗老
　　夢裵相公
　　五年生死隔一夕魂夢通夢中如往日同直金鑾宮髣髴金紫色分明冰玉容勤勤相眷意亦與平生同既寤知是夢憫然情未終追想當時事何殊昨夜中自我學心法萬縁成一空今朝為君子流涕一霑胷
　　晝寢
　　坐整白單衣起穿黃草屨朝餐盥潄畢徐下階前歩暑風微變𠋫晝刻漸加數院靜地陰陰鳥鳴新葉樹獨行還獨臥夏景殊未暮不作午時眠日長安可度
　　別行簡〈時行簡辟盧坦劒南東川府〉
　　漠漠病眼花星星愁鬢雪筋骸已衰憊形影仍分訣梓州二千里劒門五六月豈是逺行時火雲燒棧熱何言巾上淚乃是腸中血念此早歸來莫作經年別
　　觀兒戲
　　髫齔七八嵗綺紈三四兒弄塵復鬬草盡日樂嬉嬉堂上長年客鬢間新有絲一看竹馬戲每憶童騃時童騃饒戲樂老大多憂悲靜念彼與此不知誰是癡
　　歎常生
　　西村常氏子臥疾不須㬰前旬猶訪我今日忽雲殂時我病多暇與之同野居園林青藹藹相去數里餘村鄰無好客所遇唯農夫之子何如者往還猶勝無於今亦已矣可為一長吁
　　寄元九
　　一病經四年親朋書信斷窮通合〈一作各〉易交自笑知何晩元君在荊楚去日唯〈一作雖〉雲逺彼獨是〈一作似〉何人心如石不轉憂我貧病身書來唯勸勉上言少愁苦下道加餐飯憐君為謫吏窮薄家貧褊三寄衣食資數盈二十萬豈是貪衣食感君心繾綣念我口中食分君身上暖不因身病乆不因命多蹇平生親友心豈得知深淺
　　以鏡贈別
　　人言似明月我道勝眀月眀月非不眀一年十二缺豈如玉匣裏如水常澄〈一作清〉澈月破天闇時圓眀獨不歇我慙貌醜老繞鬢斑斑雪不如贈少年迴照青絲髮因君千里去持此將為別
　　城上對月期友人不至
　　古人惜晝短勸令秉燭遊況此迢迢夜眀月滿西樓復有盈尊〈一作尊中〉酒置在城上頭期君君不至人月兩悠悠照水煙波白照人肌髮秋清光正如此不醉即須愁
　　念金鑾子二首
　　衰病四十身嬌癡三嵗女非男猶勝無慰情時一撫一朝舍我去魂影無處所況念夭札〈一作化〉時嘔啞初學語始知骨肉愛乃是憂悲聚唯思未有前以理遣傷苦忘懐日巳乆三度移寒暑今日一傷心因逢舊乳母與爾為父子八十有六旬忽然又不見邇來三四春形質本非實氣聚偶成身恩愛元是妄縁合暫為親茲念庶有悟聊用遣悲辛暫〈一作慙〉將理自奪不是忘情人
　　對酒
　　我生一百嵗通計三萬日何況百嵗人人間百無一賢愚共零落貴賤同埋沒東岱前後魂北邙新舊骨復聞藥誤者為愛延年術又有憂死者為貪政事筆藥誤不得老憂死非因疾誰言人最靈知得不知失何如㑹親友飲此杯中物能沃煩慮消能陶真性出所以劉阮輩終年醉兀兀
　　渭村雨歸
　　渭水寒漸落離離蒲稗苖閒傍沙邉立看人刈葦苕近水風景冷晴明猶寂寥復茲夕陰起野色重蕭條蕭條獨歸路暮雨濕村橋
　　諭懐
　　黑頭日已白白面日已黑人生未死間變化何終極常言在已者莫若形與色一朝改變來止遏不能得況彼身外事悠悠通與塞
　　喜友至留宿
　　村中少賓客柴門多不開忽聞車馬至雲是故人來況值風雨夕愁心正悠哉願君且同宿盡此手中杯人生開口笑百年都幾囘
　　西原晩望
　　花菊引閒行〈一作歩〉行上西原路原上晩無人因髙聊四顧南阡有煙火北陌連墟墓村鄰何蕭疎近者猶百歩吾廬在其下寂莫風日暮門外轉枯蓬籬根伏寒兔故園汴水上離亂不堪去近嵗始移家飄然此村住新屋五六間古槐八九樹便是衰病身此生終老處
　　感鏡
　　美人與我別留鏡在匣中自從花顏去秋水無芙蓉經年不開匣紅埃覆青銅今朝一拂拭自照〈一作顧〉顦顇容照罷重惆悵背有雙盤龍
　　村居臥病三首
　　戚戚抱羸病悠悠度朝暮夏木纔結隂秋蘭巳含露前日巢中卵化作雛飛去昨日穴中蟲蛻為蟬上樹四時未嘗歇一物不暫住唯有病客心沈然獨如故
　　新秋乆病客起歩村南道盡日不逢人蟲聲徧荒草西風吹白露野緑秋仍早草木猶未傷先傷我懐抱朱顏與𤣥鬢強健幾時好況為憂病侵不得依年老
　　種黍三十畝雨來苖漸大種䪥二十畦秋來欲堪刈望黍作冬酒留䪥為春菜荒村百物無待此養衰瘵葺廬僃陰雨補褐防寒歳病身知幾時且作明年計
　　沐浴
　　經年不沐浴塵垢滿肌膚今朝一澡濯衰瘦頗有餘老色頭鬢白病形支體虛衣寛有賸帶髮少不勝梳自問今年幾春秋四十初四十已如此七十復何如
　　栽松二首
　　小松未盈尺心愛手自移蒼然澗底色雲濕煙霏霏栽植我年晩長成君性遲如何過四十種此數寸枝得見成陰否人生七十稀
　　愛君抱晩節憐君含直文欲得朝朝見階前故種君知君死則已不死會凌雲
　　病中友人相訪
　　臥乆不記日南窗昏復昏蕭條草檐下寒雀朝夕聞強扶牀前杖起向庭中行偶逢故人至便當一逢迎移榻就斜日披裘倚前楹閒談勝服藥稍覺有心情
　　自覺二首
　　四十未為老憂傷早衰惡前嵗二毛生今年一齒落形骸日損耗心事同蕭索夜寢與朝餐其間味亦薄同嵗崔舍人容光方灼灼始知年與貌衰盛隨憂樂畏老老轉迫〈一作逼〉憂病病彌縳不畏復不憂是除老病藥朝哭心所愛暮哭心所親親愛零落盡安用身獨存幾許平生歡無限骨肉㤙結為腸間痛聚作鼻頭辛悲來四支緩泣盡雙眸昏所以年四十心如七十人我聞浮屠敎中有觧脫門置心為止水視身如浮雲斗擻垢穢衣度脫生死輪胡為戀此苦不去猶逡廵迴念發𢎞願願此見在身但受過去報不結將來因誓以智慧水永洗煩惱塵不將㤙愛子更種悲憂根
　　夜雨有念
　　以道治心氣終嵗得晏然何乃戚戚意忽來風雨天既非慕榮顯又不恤飢寒胡為悄不樂抱膝殘燈前形影闇相問心默對以言骨肉能幾人各在天一端吾兄寄宿州吾弟客東川南北五千里吾身在中間欲去病未能欲住心不安有如波上舟此縛而彼牽自我向道來於今六七年鍊成不二性消盡千萬縁唯有㤙愛火往往猶熬煎豈是藥無効病多難盡蠲
　　寄楊六〈楊攝萬年縣尉余為贊善大夫〉
　　青宮官冷靜赤縣事繁劇一閒復一忙動作經時隔清觴乆廢酌白日頓虛擲念此忽踟躕悄然心不適豈無舊交結乆別或遷易亦有新往還相見多形跡唯君於我分堅乆如金石何況老大來人情重姻〈一作婚〉戚會稀嵗月急此事真可惜幾囘開口笑便到髭鬚白公門苦鞅掌盡〈一作晝〉日無閒隙猶冀乘暝來靜言同一夕
　　送春
　　三月三十日春歸日復暮惆悵問春風明朝應不住送春曲江上眷眷東西顧但見撲水花紛紛不知數人生似行客兩足無停歩日日進前程前程幾多路兵刀與水火盡可違之去唯有老到來人間無避處感時良為已獨倚池南樹今日送春心心如別親故
　　哭李三
　　去年渭水曲秋時訪我來今年常樂里春日哭君迴哭君仰問天天意安在哉若必奪其壽何如不與才落然身後事妻病女嬰孩
　　別李十一後重寄〈自此後詩江州路上作〉
　　秋日正蕭條驅車出蓬蓽回望青門道目極心鬱鬱豈獨戀鄉土非關慕簪紱所愴別李君平生同道術俱承金馬詔聨秉諫臣筆共上青雲梯中途一相失江湖我方往朝廷君不出蕙帶與華簪相逢是何日
　　初出藍田路作
　　停驂問前路路在〈一作指〉秋雲裏蒼蒼縣南道〈一作山〉去〈一作險〉途從此始絶頂忽上盤〈一作盤上〉衆山皆下視下視千萬峰峰頭如浪起朝經韓公坂夕次藍橋水潯陽近〈一作僅〉四千始行七十里人煩馬蹄跙勞苦已〈一作又〉如此
　　仙娥峰下作
　　我為東南行始登商山道商山無數峰最愛仙娥好參差〈一作差參〉樹若插匼匝雲如抱渴望寒玉泉香聞紫芝草青崖屏削碧白石牀鋪縞向無如此物安足留四皓感彼私自問歸山何不早可能塵土中還隨衆人老
　　微雨夜行
　　漠漠秋雲起稍稍〈一作悄悄〉夜寒生但〈一作自〉覺衣裳濕無點亦無聲
　　再到襄陽訪問舊居
　　昔到襄陽日䫇䫇〈一作冉冉〉初有髭今過襄陽日髭鬢半成絲舊遊都是〈一作似〉夢乍到忽如歸東郭蓬蒿宅荒涼今屬誰故知多零落閭井亦遷移獨有秋江水煙波似舊時
　　寄微之三首
　　江州望通州天涯與地末有山萬丈髙有江千里闊間之以雲霧飛鳥不可越誰知千古險為我二人設通州君初到鬱鬱愁如結江州我方去迢迢行未歇道路日乖隔音信日斷絶因風欲寄語地逺聲不徹生當復相逢死當從此別
　　君遊襄陽日我在長安住今君在通州我過襄陽去襄陽九里郭樓堞連雲樹顧此稍依依是君舊遊處蒼茫蒹葭水中有潯陽路此去更相思江西少親故
　　去國日已逺喜〈一作稀〉逢物似人如何含此意江上坐思君有如河嶽氣相合方氛氳狂風吹中絶兩處成孤雲風迴終有時雲合豈無因努力各自愛窮通我爾身
　　舟中夜雨
　　江雲闇悠悠江風冷修修夜雨滴船背風〈一作夜〉浪打船頭船中有病客左降向江州
　　夜聞歌者〈宿鄂州〉
　　夜泊鸚鵡洲江月秋〈一作秋江月〉澄澈鄰船有歌者發詞堪愁絶歌罷繼以泣泣聲通復咽尋聲見其人有婦顏如雪獨倚帆檣立娉婷十七八夜淚如眞珠雙雙墮明月借問誰家婦歌泣何淒切一問一霑襟〈一作巾〉低眉終〈一作竟〉不説
　　江樓聞砧〈江州作〉
　　江人授衣晩十月始聞砧一夕髙樓月萬里故園心
　　宿東林寺
　　經窗燈燄短僧爐火氣深索落廬山夜風雪宿東林
　　憶洛下故園〈時淮汝宼戎未滅〉
　　潯陽遷謫地洛陽離亂年煙塵三川上炎瘴九江邉鄉心坐如此秋風仍颯然
　　贈別崔五
　　朝送南去客暮迎北來賓孰雲當大路少遇心所親勞者念息肩熱者思濯身何如愁獨〈一作獨愁〉日忽見平生人平生巳不淺是日重殷勤問從何處來及此江亭春江天春多陰夜月隔重雲移尊樹間飲燈照花紛紛一會不易得餘事何足雲明旦又分手今夕且歡忻
　　春晩寄微之
　　三月江水闊悠悠桃花波年芳與心事此地共蹉跎南國方譴謫中原正兵戈眼前故人少頭上白髮多通州更迢遰春盡復如何
　　漸老
　　今朝復明日不覺年齒暮白髮逐梳落朱顏辭鏡去當春頗愁寂對酒寡歡趣遇境多愴辛逢人益敦故形質屬天地推遷從不住所怪少年心銷磨落何處
　　送幼史
　　淮右寇未散江西嵗再徂故里干戈地行人風雪途此時與爾別江畔立踟躕
　　夜雪
　　已訝衾枕冷復見窗戶明夜深知雪重時聞折竹聲
　　寄行簡
　　鬱鬱眉多斂默默口寡言豈是願如此舉目誰與歡去春爾西征從事巴蜀間今春我南謫抱疾江海壖相去六千里地絶天邈然十書九不達何以開憂顔渴人多夢飲飢人多夢餐春來夢何處合眼到東川
　　首夏
　　孟夏百物滋動植一時好麋鹿樂深林蟲蛇喜豐草翔禽愛密葉游鱗悅新藻天和遺漏處而我獨枯槀一身在天末骨肉皆逺道舊國無來人寇戎塵浩浩沈憂竟何益祗自勞懐抱不如放身心冥然任天造潯陽多美酒可使杯不燥湓魚賤如泥烹炙無昏早朝飯山下寺暮醉湖中島何必歸故鄉茲焉可終老
　　孟夏思渭村舊居寄舍弟
　　嘖嘖雀引雛稍稍筍成竹時物感人情憶我故鄉曲故園渭水上十載事樵牧手種榆栁成陰陰覆牆屋兔隱豆苖肥〈一作大〉鳥鳴桑椹熟前年當此時與爾同遊矚詩書課弟姪農圃資童僕日暮麥登場天晴蠶坼簇弄泉南澗坐待月東亭宿興發飲數杯悶來棊一局一朝忽分散萬里仍羈束井鮒思反泉籠鶯悔出谷九江地卑濕四月天炎燠苦雨初入梅瘴雲稍含毒泥秧水畦稻灰種畬田粟已訝殊嵗時仍嗟異風俗閒登郡樓望日落江山緑歸雁拂鄉心平湖斷人目殊方我漂泊舊里君幽獨何時同一瓢飲水心亦足
　　早蟬
　　六月初七日江頭蟬始鳴石楠深葉裏薄暮兩三聲一催衰鬢色再動故園情西風殊未起秋思先秋生憶昔在東掖宮槐花下聼今朝無限思雲樹繞湓城
　　感情
　　中庭曬服玩忽見故鄉履昔贈我者誰東鄰嬋娟子因思贈時語特用結終始永願如履綦雙行復雙止自吾謫江郡漂蕩三千里為感長情人提攜同到此今朝一惆悵反覆看未已人隻履猶雙何曽得相似可嗟復可惜錦表繡為裏況經梅雨來色黯花草死
　　南湖晩秋
　　八月白露降湖中水方〈一作芳〉老旦夕秋風多衰荷半傾倒手攀青楓樹足蹋黃蘆草慘澹老容顔冷〈一作零〉落秋懐抱有兄在淮楚有弟在蜀道萬里何時來煙波白浩浩
　　郡㕔有樹晩榮早凋人不識名因題其上
　　潯陽郡㕔後有樹不知名秋先梧桐落春後桃李榮五月始萌動八月已凋零左右皆松桂四時鬱青青豈量雨露恩霑濡不均平榮枯各有分天地本無情顧我亦相類早衰向晩成形骸少多病三十不豐盈毛鬢早改變四十白髭生誰敎兩蕭索相對此江城
　　感秋懐微之
　　葉下湖又波秋風此時至誰知濩落心先納蕭條氣推移感流嵗漂泊思同志昔為煙霄〈一作霞〉侶今作泥塗吏白鷗毛羽弱青鳳文章異各閉〈一作閑〉一籠中嵗晩同顦顇
　　因沐感髮寄朗上人二首
　　年長身轉慵百事〈一作年〉無所欲乃至頭上髪經年方一沐沐稀髮苦落一沐仍半禿短鬢經霜蓬老面辭春木強年過猶近衰相來何速應是煩惱多心焦血不足漸少不滿把漸短不盈尺況茲短少中日夜落復白既無神仙術何除老死籍祇有觧脫門能度衰苦厄掩鏡望東寺降心謝禪客衰白何足言剃落猶不惜
　　早蟬
　　月出先照山風生先動水亦如早蟬聲先入閒人耳一聞愁意結再聼鄉心起渭上新〈一作村〉蟬聲先聼渾相似衡門有誰聼日暮槐花裏
　　苦熱喜涼
　　經時苦炎暑〈一作熱〉心體但煩倦白日一何長清秋不可見嵗功成者去天數極則變潛知寒燠間遷次如乘傳火雲忽朝斂金風俄夕扇枕簟遂清涼筋骸稍輕健因思望月侶好卜迎秋宴竟夜無客來引杯還自勸
　　早秋晩望兼呈韋侍郎〈一作御〉
　　九派繞孤城城髙生逺思人煙半在船野水多於地穿霞日腳直驅雁風頭利去國來幾時江上秋三至夫君亦淪落此地同漂寄憫默向隅心摧頽觸籠翅且謀眼前計莫問胷中事潯陽酒甚濃相勸時時醉
　　司馬宅
　　雨徑綠蕪合霜園紅葉多蕭條司馬宅門巷無人過唯對大江水秋風朝夕波
　　司馬㕔獨宿
　　荒涼滿庭草偃亞侵檐竹府吏下㕔簾家僮開被襆數聲城上漏一㸃窗間〈一作前〉燭官曹冷似氷誰肎來同宿
　　夢與李七庾三十三同訪元九
　　夜夢歸長安見我故親友損之在我左順之在我右雲是二月天春風出攜手同過靖安里下馬尋元九元九正獨坐見我笑開口還指西院花仍開北亭酒如言各有故佀惜歡難乆神合俄傾間神離欠伸後覺來疑在側求索無所有殘燈影閃牆斜月光穿牖天明西北望萬里君知否老去無見期踟躕搔白首
　　秋槿
　　風露颯已冷天色亦黃昏中庭有槿花榮落同一晨秋開已寂莫夕隕何紛紛正憐少顔色復歎不逡廵感此因念彼懐哉聊一陳男兒老富貴女子晩婚姻頭白始得志色衰方事人後時不獲已安得如青春
　　荅元郎中楊員外喜鳥見寄〈四十四字成〉
　　南宮鴛鴦地何忽烏來止故人錦帳郎聞烏笑相視疑烏報消息望我歸鄉里我歸應待烏頭白慙媿元郎誤歡喜








　　御定全唐詩巻四百三十三
<集部,總集類,御定全唐詩>
　　欽定四庫全書
　　御定全唐詩巻四百三十四
　　白居易
　　初入峽有感
　　上有萬仭山下有千丈水蒼蒼兩崖間闊狹容一葦瞿唐呀直瀉灩澦屹中峙未夜黑巖昏無風白浪起大石如刀劍小石如牙齒一歩不可行況千三百里〈自峽州至忠州灘險相繼凡一十三百里〉苒蒻竹篾𥮘〈音念〉欹危檝師趾一跌無完舟吾生繫於此常聞仗忠信蠻貊可行矣自古漂沈〈一作流〉人豈盡非君子況吾時與命蹇舛不足恃常恐不才身復作無名死
　　過昭君村〈村在歸州東北四十里〉
　　靈珠産無種彩雲出無根亦如彼姝子生此遐陋村至麗物難掩遽選入君門獨美衆所嫉終棄出〈一作於〉塞垣唯此希代色豈無一顧恩事排勢須去不得由至尊白黑既可變丹青何足論竟埋代北骨不返巴東魂慘澹
　　晚雲水依稀舊鄉園妍姿化巳乆但有村名存村中有遺老指點為我言不取往者戒恐貽來者冤至今村女面燒灼成瘢痕
　　自江州至忠州
　　前在潯陽日已歎賓朋寡忽忽抱憂懐出門無處寫今來轉深僻窮峽巔山下五月斷行舟灧堆正如馬巴人類猨狖矍鑠滿山野敢望見交親喜逢似人者
　　初到忠州登東樓寄萬州楊八使君
　　山束邑居窄峽牽氣𠋫偏林巒少平地霧雨多隂天隠隱煮鹽火漠漠燒畬煙賴此東樓夕風月時翛然慿軒望所思目斷心涓涓背春有去雁上水無來船我懐巴東守本是闗西賢平生已不淺流落重相憐水梗漂萬里籠禽囚五年新恩同雨露逺郡鄰山川書信雖往復封疆徒接連其如美人面欲見杳無緣
　　郡中
　　鄉路音信斷山城日月遲欲知州近逺階前摘茘枝
　　西樓夜〈一作月〉
　　悄悄復悄悄城隅隱林杪山郭燈火稀峽天星漢少年光東流水生計南枝鳥月沒江〈一作光〉沈沈西樓殊未曉
　　東樓曉
　　脈脈復脈脈東樓無宿客城闇雲霧多峽深田地窄宵燈尚留燄晨禽初展翮欲知山髙低不見東方白
　　寄王質夫
　　憶始識君時愛君世縁薄我亦吏王畿不為名利著春尋仙遊洞秋上雲居閣樓觀水潺潺龍潭花漠漠吟詩石上坐引酒泉邊酌因話出處心心期老巖壑忽從風雨別遂被簪纓縳君作出山雲我為入籠鶴籠深鶴殘〈一作顦〉顇山逺雲飄泊去處雖不同同負平生約今來各何在老去隨所託我守巴南城君佐征西幕年顔漸衰颯生計仍蕭索方含去國愁且羨從軍樂舊遊疑是夢往事思如昨相憶春又深故山花正落
　　南賓郡齋即事寄楊萬州
　　山上巴子城山下巴江水中有窮獨人強名為刺史時時竊自哂刺史豈如是倉粟餧家人黃縑裹妻子〈忠州刺史以下悉以畬田給祿食以黃絹支給充俸〉莓苔翳冠帯霧雨霾樓雉衙鼓暮復朝郡齋臥還起回頭〈一作首〉望南浦亦在煙波裏而我復何嗟夫君猶滯此
　　招蕭處士
　　峽內豈無人所逢非所思門前亦有客相對不相知仰望但雲樹俯顧惟妻兒寢食起居外端然無所為東郊蕭處士聊可與開睂能飲滿杯酒善吟長句詩庭前吏散後江畔路乾時請君攜竹杖一赴郡齋期
　　庭槐
　　南方饒竹樹唯有青槐稀十種七八死縱活亦支離何此郡庭下一株獨華滋䝉䝉碧煙葉嫋嫋黃花枝我家渭水上此樹䕃前墀忽向天涯見憶在故園時人生有情感遇物牽所思樹木猶復爾況見舊親知
　　送客回晚興
　　城上雲霧開沙頭風浪定參差亂山出澹濘平江淨行客舟已逺居人酒初醒嫋嫋秋竹梢巴蟬聲似磬
　　東樓竹
　　瀟灑城東樓繞樓多修竹森然一萬竿白粉封青玉巻簾睡初覺欹枕看未足影轉色入樓牀席生浮緑空城絶賓客向夕彌幽獨樓上夜不歸此君留我宿
　　九日登巴臺
　　黍香酒初熟菊暖花未開閒聼竹枝曲淺酌茱茰杯去年重陽日漂泊湓城隈今嵗重陽日蕭條巴子臺旅鬢尋已白鄉書乆不來臨觴一搔首座客亦裵回
　　東城尋春
　　老色日上面歡情日去心今既不如昔後當不如今今猶未甚衰每事力可任花時仍愛出酒後尚能吟但恐如此興亦隨日銷沈東城春欲老勉強一來尋
　　江上送客
　　江花已萎絶江草巳消歇逺客何處歸孤舟今日發杜鵑聲似哭湘竹斑如血共是多感人仍為此中別
　　桐花
　　春令有常𠉀清明桐始發何此巴峽中桐花開十月豈伊物理變信是土宜別地氣反寒暄天時倒生殺草木堅強物所稟固難奪風𠉀一參差榮枯遂乖剌況吾北人性不耐南方熱強羸夀夭間安得依時節
　　早祭風伯因懐李十一舍人
　　逺郡雖褊陋時祀奉朝經夙興祭風伯天氣曉𠖇𠖇導騎與從吏引我出東坰水霧重如雨山火髙於星忽憶早朝日與君趨紫庭歩登龍尾道卻望終南青一別身向老所思心未寜至今想在耳玉音尚玲玲
　　花下對酒二首
　　藹藹江氣春南賓閠正月梅櫻與桃杏次第城上發紅房爛簇火素艷紛團〈一作粉圍〉雪香惜委風飄愁牽壓枝折樓中老太守頭上新白髪冷澹病心情暄和好時節故園音信斷逺郡親賓絶欲問花前尊依然為誰設引手攀紅櫻紅櫻落似霰仰首看白日白日走〈一作委〉如箭年芳與時景頃刻猶衰變況是血肉身安能長強健人心苦迷執慕貴憂貧賤愁色常在睂歡容不上面況吾頭半白把鏡非不見何必花下杯更待他人勸
　　不二門
　　兩眼日將闇四肢漸衰瘦束帯賸昔圍穿衣妨〈去聲〉寛袖流年似江水奔注無昏晝志氣與形骸安得長依舊亦曾登玉陛舉措多紕繆至今金闕籍名姓獨遺漏亦曾燒大藥消息乖火𠉀至今殘丹砂燒乾不成就行藏事兩失憂惱心交鬭化作顦顇翁拋身在荒陋坐看老病逼須得醫王救唯有不二門其間無夭夀
　　我身
　　我身何所似似彼孤生蓬秋霜翦根斷浩浩隨長風昔游〈一作於〉秦雍間今落巴蠻中昔為意氣郎今作寂寥〈一作莫〉翁外貌雖寂莫中懐頗沖融賦命有厚薄委心任窮通通當為大鵬舉翅摩蒼穹窮則為鷦鷯一枝足自容茍知此道者身窮心不窮
　　哭王質夫
　　仙遊寺前別別來十年餘生別猶怏怏死別復何如客從梓潼來道君死不虛驚疑心未信欲哭復踟躕踟躕寢門側聲發涕〈一作淚〉亦俱衣上今日淚篋中前月書憐君古人風重有君子儒篇詠陶謝輩風流嵇阮徒出身既蹇屯〈一作連〉生世仍須㬰誠知天至髙安得不一呼江南有毒蟒江北有妖狐皆享千年夀多於王質夫不知彼何徳不識此何辜
　　東坡種花二首
　　持錢買花樹城東坡上栽但購有花者不限桃杏〈一作李〉梅百果參雜種千枝次第開天時有早晚地力無髙低紅者霞豔豔白者雪皚皚遊蠭逐不去好鳥亦來棲〈一作棲來〉前有長流水下有小平臺時拂臺上石一舉風前杯花枝䕃我頭花蘂落〈一作入〉我懐獨酌復獨詠不覺月〈一作日〉平西巴俗不愛花竟春無人來唯此醉太守盡日不能廻
　　東坡春向暮樹木〈一作下〉今何如漠漠花落盡翳翳葉生初〈一作初舒〉每日領童僕荷鉏仍決〈一作鑿〉渠剗土壅其本引泉溉其枯小樹低數尺大樹長丈餘封植來幾時髙下隨扶疎養樹既如此養民亦何殊將欲茂枝葉必先救根株云何救根株勸農均賦租云何茂枝葉省事寛刑書移此為郡政庶幾甿俗蘓
　　登城東古臺
　　迢迢東郊上有土青崔嵬不知何代物疑是巴王臺巴歌乆無聲巴宮沒黃埃靡靡春草合牛羊縁四隈我來一登眺目極心悠哉始見江山勢峰疊水環廻慿髙視聼曠向逺胷襟開唯有故園念時時東北來
　　哭諸故人因寄元八
　　昨日哭寢門今日哭寢門借問所哭誰無非故交親偉卿既長往質夫亦幽淪屈指數年世收涕自思身彼皆少於我先為泉下人我今頭半白焉得身乆存好狂〈一作懐〉元郎中相識二十春昔見君生子今聞君抱孫存者盡老大逝者已成塵早晩昇平宅開睂一見君
　　郡中春讌因贈諸客
　　僕本儒家子待詔金馬門塵忝親近地孤負聖明恩一旦奉優詔萬里牧逺人可憐島夷帥自稱為使君身騎牂牁馬口食塗江鱗闇澹緋衫故斕斑白髪新是時嵗二月玉厯布春分頒條示皇澤命宴及良辰冉冉趨府吏蚩蚩聚州民有如蟄蟲鳥亦應天地春薰草蓆鋪坐藤枝酒注樽中庭無平地髙下隨所陳蠻鼓聲坎坎巴女舞蹲蹲使君居上頭掩口語衆賓勿笑風俗陋勿欺官府貧蠭巢〈一作窠〉與蟻穴隨分有君臣
　　開元寺東池早春
　　池水暖溫暾水清波瀲灩簇簇青泥中新蒲葉如劍梅房小白裹栁彩輕黃染順氣草熏熏適情鷗汎汎舊遊成夢寐往事隨陽焱芳物感幽懐一動平生念
　　東溪〈一作澗〉種栁
　　野性愛栽植植栁水中坻乗春持斧斫裁截而樹之長短既不一髙下隨所宜倚岸埋大幹臨流插小枝松柏不可待楩柟固難移不如種此樹此樹易榮滋無根亦可活成隂況非遲三年未離郡可以見依依種罷水邊憩仰頭閒自思富貴本非望功名須待時不種東溪栁端坐欲何為
　　臥小齋
　　朝起視事畢晏坐飽食終散歩長廊下臥退小齋中拙政自多暇幽情誰與同孰雲二千石心如田野翁
　　歩東坡
　　朝上東坡歩夕上東坡歩東坡何所愛愛此新成樹種植當嵗初滋榮及春暮信意取次裁無行亦無數綠隂斜景轉芳氣微風度新葉鳥下來萎花蝶飛去閒攜斑竹杖徐曵黃麻屨欲識往來頻青蕪〈一作苔〉成白路
　　徵秋稅畢題郡南亭
　　髙城直下視蠢蠢見巴蠻安可施政教尚不通語言且喜賦斂畢幸聞閭井安豈伊循良化賴此豐登年案牘既簡少池館亦清閒秋雨檐果落夕鐘林鳥還南亭日瀟灑偃臥恣疎頑
　　蚊蟆
　　巴徼炎毒早二月蚊蟆生咂膚拂不去繞耳薨薨聲斯物頗微細中人初甚輕如有膚受譖乆則瘡痏成痏成無奈何所要防其萌麼蟲何足道潛喻儆人情
　　登龍昌上寺望江南山懐錢舍人
　　騎馬出西郭悠悠欲何之獨上髙寺去一與白雲期虛檻晚瀟灑前山碧參差忽似青龍閤同望玉峰時因詠松雪句永懐鸞鶴姿六年不相見況乃隔榮衰〈昔嘗與錢舍人登青龍寺上方同望藍田山各有絶句錢詩云偶來上寺因髙望松雪分明見舊山〉
　　郊下
　　西日照髙樹樹頭子規鳴東風吹野水水畔江蘺生盡日看山立有時尋澗行兀兀長如此何許似專城
　　遣懐
　　樂往必悲生泰來由否極誰言此數然吾道何終塞嘗求詹尹卜拂⻱竟默默亦曾仰問天天但蒼蒼色自茲唯委命名利心雙息近日轉安閒鄉園亦休憶回看世間苦苦在求不得我今無所求庶離憂悲域
　　嵗晚
　　霜降水返壑風落木歸山冉冉嵗將宴物皆復本源何此南遷客五年獨未還命屯分已定日乆心彌安亦嘗心與口靜念私自言去國固非樂歸鄉未必歡何須自生苦舍易求其難
　　負冬日
　　杲杲冬日出照我屋南隅負暄閉目坐和氣生肌膚初似飲醇醪又如蟄者蘇外融百骸暢中適一念無曠然忘所在心與虛空俱
　　委順
　　山城雖荒蕪竹樹有嘉色郡俸誠不多亦足充衣食外累由心起心寜累自息尚欲忘家鄉誰能算官職宜懐齊逺近委順隨南北歸去誠可憐天涯住亦得
　　宿溪翁〈時初除郎官赴朝〉
　　衆心愛金玉衆口貪酒肉何如此溪翁〈一作何此溪上翁〉飲瓢亦自足溪南刈薪草溪北修牆屋嵗種一頃田春驅兩黃犢於中甚安適此外無營欲溪畔偶相逢菴中遂同宿辭翁向朝市問我何官祿虛言笑殺翁郎官應列宿
　　重過夀泉憶與楊九別時因題店壁
　　商州南十里有水名夀泉湧出石崖下流經山店前憶昔相送日我去君言還寒波與老淚此地共潺湲一去歴萬里再來經六年形容已變改處所〈一作泉水〉猶依然他日君過此慇懃吟此篇
　　西掖早秋直夜書意〈自此後中書舍人時作〉
　　涼風起禁掖新月生宮沼夜半秋闇來萬年枝嫋嫋炎涼遞時節鐘鼔交昏曉遇聖惜年衰報恩愁力小素餐無補益朱綬〈一作紱〉虛纒繞冠蓋棲野雲稻粱養山鳥量能私自省所得已非少五品不為賤五十不為夭若無知足心貪求何日了
　　庭松
　　堂下何所有十松當我階亂立無行次髙下亦不齊髙者三丈長下者十尺低有如野生物不知何人栽接以青瓦屋承之白沙臺朝昏有風月燥濕〈一作𤍜溫〉無塵泥疎韻秋槭槭〈一作瑟瑟〉涼隂夏淒淒春深微雨夕滿葉珠蓑蓑〈一作漼漼〉嵗暮大雪天壓枝玉皚皚四時各有趣萬木非其儕去年買此宅多為人所咍一家二〈一作三〉十口移轉就松來移來〈一作近松〉有何得但得煩襟開即此是益友豈必交賢才顧我猶俗士冠帯走塵埃未稱為松主時時一媿懐
　　竹窗
　　常愛輞川寺竹窗東北廊一別十餘載見竹未曾忘今春二月初卜居在新昌未暇作廏庫且先營一堂開窗不糊紙種竹不依行意取北檐下窗與竹相當繞屋聲淅淅逼人色蒼蒼煙通杳靄氣月透玲瓏光是時三伏天天氣熱如湯獨此竹窗下朝廻解衣裳輕紗一幅巾小簟六尺牀無客盡日靜有風終夜涼乃知前古人言事頗諳詳清風北窗臥可以傲羲皇
　　同韓侍郎遊鄭家池吟詩小飲
　　野艇容三人晩池流浼浼悠然依櫂坐水思如江海宿雨洗沙塵晴風蕩煙靄殘陽上竹樹枝葉生光彩我本偶然來景物如相待白鷗驚不起緑芡行堪采齒髪雖已衰性靈未雲改逢詩遇杯酒尚有心情在
　　晚歸有感
　　朝弔李家孤暮問崔家疾〈時李十一待郎諸子尚居憂崔二十二員外三年臥病〉回馬獨歸來低睂心鬱鬱平生所善者多不過六七如何十年間零落三無一劉曽夢中見元向花前失〈劉三十二校書歿後嘗夢見之元八少尹今春櫻桃花時長逝〉漸老與誰遊春城好風日
　　曲江感秋二首〈並序〉
　　元和二年三年四年予毎嵗有曲江感秋詩凡三篇編在第七集巻是時予為左拾遺翰林學士無何貶江州司馬忠州刺史前年遷主客郎中知制誥未周嵗授中書舍人今遊曲江又值秋日風物不改人事屢變況予中否後遇昔壯今衰慨然感懐復有此作噫人生多故不知明年秋又何許也時二年七月十日雲耳
　　元和二年秋我年三十七長慶二年秋我年五十一中間十四年六年居譴黜窮通與榮悴委運隨外物遂師廬山逺重弔湘江屈夜聼竹枝愁秋看灩堆沒近辭巴郡印又秉綸闈筆晚遇何足言白髪映朱紱銷沈昔意氣改換舊容質獨有曲江秋風煙如往日
　　疎蕪南岸草蕭颯西風樹秋到未〈一作來〉幾時蟬聲又無數莎平緑茸合蓮落青房露今日臨望時往年感秋處池中水依舊城上山如故獨我鬢間毛昔黑今垂素榮名與壯齒相避如朝暮時命始欲來年顔巳先去當春不歡樂臨老徒驚誤故作詠懐詩題於曲江路
　　玩松竹二首
　　龍蛇隱大澤麋鹿遊豐草棲鳳安於梧潛魚樂於藻吾亦愛吾廬廬中樂吾道前松後修竹偃臥可終老各附其所安不知他物好
　　坐愛前檐前臥愛北窗北窗竹多好風檐松有嘉色幽懐一以合俗念隨縁息在爾雖無情於予即有得乃知性相近不必動與植
　　衰病無趣因吟所懐
　　朝餐多不飽夜臥常少睡自覺寢食間多無少年味平生好詩酒今亦將舍棄酒唯下藥飲無復曾歡醉詩多聼人吟自不題一字病姿與〈一作引〉衰相日夜相繼至況當尚少朝彌慙居近侍終當求一郡聚少漁樵費合口便歸山不問人間事
　　逍遙詠
　　亦莫戀此身亦莫厭此身此身何足戀萬劫煩惱根此身何足厭一聚虛空塵無戀亦無厭始是逍遙人
　　御定全唐詩巻四百三十四
　　欽定四庫全書
　　御定全唐詩巻四百三十五
　　白居易
　　短歌行
　　曈曈太陽如火色上行千里下一刻出為白晝入為夜圓轉如珠住不得住不得可〈一作無〉柰何為君舉酒歌短歌歌聲苦詞亦苦四座少年君聼取今夕未竟明夕〈一作旦〉催秋風纔往春風回人無根蔕時不駐朱顔白日相隳頽勸君且強笑一面勸君且〈一作復〉強飲一杯人生不得長歡樂年少須㬰老到來
　　生離別
　　食檗不易食梅難檗能苦兮梅能酸未如生別之為難苦在心兮酸在肝晨雞再鳴殘月沒征馬連嘶〈一作嘶風〉行人出回看骨肉哭一聲梅酸檗苦甘如蜜黃河水白黃雲秋行人河邊相對愁天寒野〈一作路〉曠何處宿棠梨葉戰風颼颼生離別生離別憂從中〈一作何〉來無斷絶憂極
　　〈一作積〉心勞血氣衰未年三十生白髪
　　浩歌行
　　天長地乆無終畢昨夜今朝又明日鬢髪蒼浪牙齒疎不覺身年四十七前去五十有幾年把鏡照面心茫然既無長繩繫白日又無大藥駐朱顔朱顔日漸不如故青史功名在何處欲留年少待富貴富貴不來年少去去復去兮如長河東流赴海無廻波賢愚貴賤同歸盡北邙冢墓髙嵯峨古來〈一作今〉如此非獨我未死有酒且髙歌顔回短命伯夷餓我今所得亦已多功名富貴須待〈一作推〉命命若〈一作茍〉不來知〈一作爭〉柰何
　　王夫子
　　王夫子送君為一尉東南三千五百里道途雖逺位雖卑月俸猶堪活妻子男兒口讀古人書束帯斂手來從事近將徇祿給一家逺則行道佐時理行道佐時須待命委身下位無為恥命茍未來且求食官無卑髙及逺邇男兒上既未能濟天下下又不至飢寒死吾觀九品至一品其間氣味都相似紫綬朱紱青布衫顔色不同而已矣王夫子別有一事欲勸君遇〈一作逢〉酒逢春且歡喜
　　江南遇天寳樂叟
　　白頭病〈一作老〉叟泣且言祿山未亂入梨園能彈琵琶和法曲多在華清隨至尊是時天下太平乆年年十月坐朝元千官起居環珮合萬國㑹同車馬奔金鈿照耀石甕寺蘭麝熏煮溫湯源貴妃宛轉侍君側體弱不勝珠翠繁冬雪飄颻錦袍暖春風蕩漾霓裳飜歡娛未足燕寇至弓勁馬肥胡語喧豳土人遷避夷狄鼎湖龍去哭軒轅從此漂淪落南土萬人死盡一身存秋風江上浪無限暮雨舟中酒一尊涸魚乆失風波勢枯草曽霑雨露恩我自秦來君莫問驪山渭水如荒村新豐樹老籠明月長生殿闇鎻春雲〈一作黃昏〉紅葉紛紛蓋欹瓦緑苔重重封壊垣唯有中官作宮使毎年寒食一開門
　　送張山人歸嵩陽
　　黃昏慘慘天微雪修〈一作循〉行坊西鼔聲絶張生馬瘦衣且單夜扣柴門與我別媿君冒寒來別我為君酤酒張燈火酒酣火煖與君言何事〈一作君何〉入闗又出闗荅雲前年偶下山四十餘月客長安長安古來名利地空手無金行路難朝遊九城陌肥馬輕車欺殺客暮宿五侯門殘茶冷酒愁殺人春明門門前便是嵩山路〈一作春明門外髙髙處直下便是嵩山路〉幸有雲泉容此身明日辭君且歸去
　　醉後走筆酬劉五主簿長句之贈兼簡張大賈二十四先輩昆季
　　劉兄文髙行孤立十五年前名翕習是時相遇在符離我年二十君三十得意忘年心跡親寓居同縣日知聞衡門寂莫朝尋我古寺蕭條暮訪君朝來暮去多攜手窮巷貧居何所有秋燈夜冩聨句詩春雪朝傾煖寒酒陴湖緑愛白鷗飛濉水清憐紅鯉肥偶語閒攀芳樹立相扶醉蹋落花歸張賈弟兄同里巷乗閒數數來相訪雨天連宿草堂中月夜徐行石橋上我年漸長忽自驚鏡中冉冉髭鬚生心畏後時同勵志身牽前事各求名問我棲棲何所適鄉人薦為鹿鳴客二千里別謝交遊三十韻詩慰行役出門可憐唯一身敝裘瘦馬入咸秦鼕鼕街鼓紅塵闇晚到長安無主人二賈二張與余弟驅車邐迤來相繼操詞握賦為干戈鋒銳森然勝氣多齊入文場同苦戰五人十載九登科二張得雋名居甲美退爭雄重告捷棠棣輝榮竝桂枝芝蘭芳馥和荊葉唯有沅犀屈未伸握中自謂駭雞珍三年不鳴鳴必大豈獨駭雞當駭人元和運啓千年聖同遇明時余最幸始辭祕閣吏王畿遽列諫垣升禁闈蹇歩何堪鳴珮玉衰容不稱著朝衣閶闔晨開朝百辟冕旒不動香煙碧歩登龍尾上虛空立去天顔無咫尺宮花似雪從乗輿禁月如霜坐直廬身賤每驚隨內宴才微常媿草天書晚松寒竹新昌第職居宻近門多閉日暮銀臺下直回故人到門門蹔開回頭下馬一相顧塵土滿衣何處來斂手炎涼敘未畢先說舊山今悔出岐陽旅宦少歡娛江左羇遊費時日贈我一篇行路吟吟之句句披沙金嵗月徒催白髪貌泥塗不屈青雲心誰㑹茫茫天地意短才獲用長才棄我隨鵷鷺入煙雲謬上丹墀為近臣君同鸞鳳棲荊棘猶著青袍作選人惆悵知賢不能薦徒為出入蓬萊殿月慙諫紙二百張嵗媿俸錢三十萬大底浮榮何足道幾度相逢即身老且傾斗酒慰羇愁重話符離問舊遊北巷鄰居幾家去東林舊院何人住武里村花落復開流溝山色應如故感此酬君千字詩醉中分手又何之須知通塞尋常事莫歎浮沈先後時慷慨臨岐重相勉殷勤別後加餐飯君不見買臣衣錦還故鄉五十身榮未為晚
　　和錢員外荅盧員外早春獨遊曲江見寄長句
　　春來有色闇融融先到詩情酒思中栁岸霏微裛塵雨杏園澹蕩開花風聞君獨遊心鬱鬱薄晚新晴騎馬出醉思詩侶有同年春歎翰林無暇日雲夫首倡寒玉音蔚章繼和春搜吟此時我亦閉門坐一日風光三處心〈雲夫蔚章同年及第時余與蔚章同在翰林〉
　　東墟晩歇〈時退居渭村〉
　　涼風冷露蕭索天黃蒿紫菊荒涼田繞冢秋花少顔色細蟲小蝶飛飜飜中有騰騰獨行者手拄漁竿不騎馬晚從南澗釣魚回歇此墟中白楊下褐衣半故白髪新人逢知我是何人誰言渭浦棲遲客曽作甘泉侍從臣
　　客中月
　　客從江南來來時月上悠悠行旅中三見清光圓曉隨殘月行夕與新月宿誰謂月無情千里逺相逐朝發渭水橋暮入長安陌不知今夜月又作誰家客
　　輓歌詞
　　丹旐何飛揚素驂亦悲鳴晨光照閭巷輀車儼欲行蕭條九月天哀輓出重〈一作晚出洛陽〉城借問送者誰妻子與弟兄蒼蒼上古原〈一作古原上〉峨峨開新塋含酸一慟哭異口同哀聲舊隴轉蕪絶新墳日羅列春風草緑〈一作秋草〉北邙山此地年年生死別
　　長相思
　　九月西風興月冷露華凝思君秋夜長一夜魂九升二月東風來草拆花心開思君春日遲一日腸九廻妾住洛橋北君住洛橋南十五即相識今年二十三有如女蘿草生在松之側蔓短枝苦髙縈廻上不得人言人有願願至天必成願作逺方獸歩歩比肩行願作深山木枝枝連理生
　　山鷓鴣
　　山鷓鴣朝朝暮暮啼復啼啼時露白風淒淒黃茅岡頭秋日晚苦竹嶺下寒月低畬田有粟何不啄石南有枝何不棲迢迢不緩復不急樓上舟中聲闇入夢鄉遷客展轉臥抱兒寡婦彷徨立山鷓鴣爾本此鄉鳥生不辭巢不別羣何苦聲聲啼到曉啼到曉唯能愁北人南人慣聞如不聞
　　放旅雁〈元和十年冬作〉
　　九江十年冬大雪江水生冰樹枝折百鳥無食東西飛中有旅鴈聲最飢雪中啄草冰上宿翅冷騰空飛動遲江童持網捕將去手𢹂入市生賣之我本北人今譴謫人鳥雖殊同是客見此客鳥傷客人贖汝放汝飛入雲鴈鴈汝飛向何處第一莫飛西北去淮西有賊討未平百萬甲兵乆屯聚官軍賊軍相守老食盡兵窮將及汝健兒飢餓射汝喫拔汝翅翎為箭羽
　　送春歸〈元和十一年三月三十日作〉
　　送春歸三月盡日日暮時去年杏園花飛御溝緑何處送春曲江曲今年杜鵑花落子規啼送春何處西江西帝城送春猶怏怏天涯送春能不加惆悵莫惆悵送春人冗員無替五年罷應須準擬再送潯陽春五年炎涼凡十變又知此身健不健好去〈一作送〉今年江上春明年未死還相見
　　山石榴寄元九
　　山石榴一名山躑躅一名杜鵑花杜鵑啼時花撲撲九江三月杜鵑來一聲催得一枝開江城上佐閒無事山下斸得㕔前栽爛熳一闌十八樹根株有數花無數千房萬葉一時新嫩紫殷紅鮮麴塵淚痕裛損燕支臉剪刀裁破紅綃巾謫仙初墮愁在世奼女新嫁嬌泥〈去聲〉春日射血珠將滴地風飜火燄欲燒人閒折兩枝持在手細看不似人間有花中此物似西施芙蓉芍藥皆嫫母竒芳絶豔別者誰通州遷客元拾遺拾遺初貶江陵去去時正值青春暮商山秦嶺愁殺君〈一作人〉山石榴花紅夾路題詩報我何所云苦〈一作若〉雲色似石榴帬當時叢畔唯思我今日闌前只憶君憶君不見坐銷落日西風起紅紛紛
　　畫竹歌〈並引〉
　　協律郎蕭恱善畫竹舉時〈一作世〉無倫蕭亦甚自祕重有終嵗求其一竿一枝而不得者知予天與好事忽寫一十五竿惠然見投予厚其意髙其藝無以荅貺作歌以報〈一作荅〉之凡一百八十六字雲
　　植物之中竹難寫古今雖畫無似者蕭郎下筆獨逼真丹青以來唯一人人畫竹身肥擁腫蕭畫莖瘦節節竦人畫竹梢死羸垂蕭畫枝活葉葉動不根而生從意生不筍而成由筆成野塘水邊碕岸側森森兩叢十五莖嬋娟不失筠粉態蕭颯盡得風煙情舉頭忽看不似畫低耳靜聼疑有聲西叢七莖勁而健省向天竺寺前〈一作邊〉石上見東叢八莖疎且寒憶曾湘妃廟裏雨中看幽姿逺思少人別與君相顧空長歎蕭郎蕭郎老可惜手顫〈一作戰〉眼昏頭雪色自言便是絶筆時從今此竹尤難得
　　真娘墓〈墓在虎丘寺〉
　　真娘墓虎丘道不識真娘鏡中面唯見真娘墓頭草霜摧桃李風折蓮真娘死時猶少年脂膚荑手不牢固世間尤物難留連難留連易銷歇塞北花江南雪
　　長恨歌
　　前進士陳鴻撰長恨歌傳曰開元中泰階平四海無事明皇在位嵗乆倦於旰食宵衣政無小大始委於右丞相深居遊宴以聲色自娛先是元獻皇后武淑妃皆有寵相次即世宮中雖良家子千數無可恱目者上心忽忽不樂時每嵗十月駕幸華清宮內外命婦熠燿景從浴日餘波賜以湯沐春風靈液澹蕩其間上心油然若有顧遇左右前後粉色如土詔髙力士潛搜外宮得𢎞農楊𤣥琰女於夀邸既筓矣鬒髪膩理纖穠中度舉止閒冶如漢武帝李夫人別疏湯泉詔賜澡瑩既出水體弱力微若不任羅綺光彩煥發轉動照人上甚恱進見之日奏霓裳羽衣曲以導之定情之夕授金釵鈿合以固之又命戴歩揺垂金璫明年冊為貴妃半後服用由是冶其容敏其詞婉孌萬態以中上意上益嬖焉時省風九州泥金五嶽驪山雪夜上陽春朝與上行同室宴專席寢專房雖有三夫人九嬪二十七世婦八十一御妻暨後宮才人樂府伎女使天子無顧盻意自是六宮無復進幸者非徒殊艷尤態致是蓋才智明慧善巧便佞先意希旨有不可形容者叔父昆弟皆列在清貴爵為通侯姊妹封國夫人富埒王室車服邸第與大長公主侔而恩澤勢力則又過之出入禁門不問京師長吏為側目故當時謡詠有雲生女勿悲酸生兒勿喜歡又曰男不封侯女作妃看女卻為門上楣其為人心羨慕如此天寳末兄國忠盜丞相位愚弄國柄及安祿山引兵嚮闕以討楊氏為辭潼闗不守翠華南幸出咸陽道次馬嵬亭六軍裵回持㦸不進從官郎吏伏上馬前請誅錯以謝天下國忠奉氂纓盤水死於道周左右之意未快上問之當時敢言者請以貴妃塞天下怒上知不免而不忍見其死反袂掩面使牽之而去蒼黃展轉竟就絶於尺組之下既而明皇狩成都肅宗受禪靈武明年大兇歸元大駕還都尊明皇為太上皇就養南宮遷於西內時移事去樂盡悲來每至春之日冬之夜池蓮夏開宮槐秋落棃園弟子玉琯發音聞霓裳羽衣一聲則天顔不怡左右歔欷三載一意其念不衰求之魂夢杳不能得適有道士自蜀來知上皇心念楊妃如是自言有李少君之術明皇大喜命致其神方士乃竭其術以索之不至又能遊神馭氣出天界沒地府以求之不見又旁求四虛上下東極大海跨蓬壺見最髙仙山上多樓闕西廂下有洞戶東向闔其門署曰玉妃太眞院方士抽簪扣扉有䨇童女出應門方士造次未及言而雙鬟復入俄有碧衣侍女又至詰其所從方士因稱唐天子使者且致其命碧衣雲玉妃方寢請少待之於時雲海沈沈洞天日晚瓊戶重闔悄然無聲方士屏息斂足拱手門下乆之而碧衣延入且曰玉妃出見一人冠金蓮披紫綃佩紅玉曵鳳舃左右侍者七八人揖方士問皇帝安否次問天寳十四年已還事言訖憫默指碧衣取金釵鈿合各析其半授使者曰為謝太上皇謹獻是物尋舊好也方士受辭與信將行色有不足玉妃固徵其意復前跪致詞請當時一事不為他人聞者驗於太上皇不然恐鈿合金釵負新垣平之詐也玉妃茫然退立若有所思徐而言之曰昔天寳十載侍輦避暑驪山宮秋七月牽牛織女相見之夕秦人風俗是夜張錦繡陳飲食樹瓜果焚香於庭號為乞巧宮掖間尤尚之夜殆半休侍衛於東西廂獨侍上上憑肩而立因仰天感牛女事密相誓心願世世為夫婦言畢執手各嗚咽此獨君王知之耳因自悲曰由此一念又不得居此復墮下界且結後縁或為天或為人決再相見好合如舊因言太上皇亦不乆人間幸唯自安無自苦耳使者還奏太上皇皇心震悼日日不豫其年夏四月南宮晏駕元和元年冬十二月太原白樂天自校書郎尉於盩厔鴻與琅邪王質夫家於是邑暇日相攜遊仙遊寺話及此事相與感歎質夫舉酒於樂天前曰夫希代之事非遇出世之才潤色之則與時消沒不聞於世樂天深於詩多於情者也試為歌之如何樂天因為長恨歌意者不但感其事亦欲懲尤物窒亂階垂於將來也歌既成使鴻傳焉世所不聞者予非開元遺民不得知世所知者有明皇本紀在今但傳長恨歌雲爾
　　漢皇重色思傾國御宇多年求不得楊家有女初長成養在深閨人未識天生麗質難自棄一朝選在君王側回眸一笑百媚生六宮粉黛無顔色春寒賜浴華清池溫泉水滑洗凝脂侍兒扶起嬌無力始是新承恩澤時雲鬢花顔〈一作冠〉金歩揺芙蓉帳暖度〈一作裏暖〉春宵春宵苦短日髙起從此君王不早朝承歡侍宴〈一作寢〉無閒暇春從春遊夜專夜後〈一作漢〉宮佳麗三千人三千寵愛在一身金屋妝成嬌侍夜玉樓宴罷醉和春姊妹弟兄皆列土可憐光彩生門戶遂令天下父母心不重生男重生女驪宮髙處入青雲仙樂風飄處處聞緩歌慢舞凝絲竹盡日君王看〈一作聼〉不足漁陽鞞鼔動地來驚破霓裳羽衣曲九重城闕煙塵生千乗萬騎西南行翠華揺揺行復止西出都門百餘里六軍不發無〈一作知〉柰何宛轉蛾睂馬前死花鈿委地無人收翠翹金雀玉搔頭君王掩面救不得回看〈一作首〉血淚相和流黃埃散漫風蕭索雲棧縈紆〈一作廻〉登劍閣峨嵋山下少人行旌旗無光日色薄蜀江水碧蜀山青聖主朝朝暮暮情行宮見月傷心色夜雨聞鈴腸斷聲天旋日轉廻龍馭到此躊躇不能去馬嵬坡下泥〈一作塵〉土中不見玉顔空死處君臣相顧盡霑衣東望都門信馬歸歸來池苑皆依舊太液芙蓉未央栁芙蓉如面栁如眉對此如何不淚垂春風桃李花開夜〈一作日〉秋雨梧桐葉落時西宮南苑〈一作內〉多秋草宮〈一作落〉葉滿階紅不埽棃園弟子白髪新椒房阿監青娥老夕殿螢飛思悄然孤〈一作秋〉燈挑盡未成眠遲遲鐘鼓初長夜耿耿星河欲曙天鴛鴦瓦冷霜華重翡翠衾寒〈一作舊枕故衾〉誰與共悠悠生死別經年魂魄不曾來入夢臨卭道〈一作方〉士鴻都客能以精誠致魂魄為感君王展轉思〈一作恩〉遂教方士殷勤覓排空〈一作雲〉馭氣奔如電升天入地求之徧上窮碧落下黃泉兩處茫茫皆不見忽聞海上有仙山山在虛無縹緲間樓閣〈一作殿〉玲瓏五雲起其中綽約多仙子中有一人字太真〈一作字玉真又作名玉妃〉雪膚花貌參差是金闕西〈一作兩〉廂叩玉扃轉教小玉報雙成聞道漢家天子使九華帳裏〈一作下〉夢魂驚攬衣推枕起裵回珠箔銀屏〈一作鉤〉邐迤〈一作迤邐〉開雲鬢〈一作髻〉半偏新睡覺花冠不整下堂來風吹仙袂飄颻舉猶似霓裳羽衣舞玉容寂莫淚闌干棃花一枝春帯雨含情凝睇〈一作涕〉謝君王一別音容兩𣺌茫昭陽殿裏恩愛絶蓬萊宮中日月長回頭下望〈一作問〉人寰處不見長安見塵霧唯將〈一作空持〉舊物表深情鈿合金釵寄將去釵留一股合一扇釵擘黃金合分鈿但教〈一作令〉心似金鈿堅天上人間㑹相見臨別殷勤重寄詞詞中有誓兩心知七月七日長生殿夜半無人私語時在天願作〈一作為〉比翼鳥在地願為連理枝天長地乆有時盡此恨緜緜無絶〈一作盡〉期
　　婦人苦
　　蟬鬢加意梳蛾眉用心埽幾度曉妝成君看不言好妾身重同穴君意輕偕老惆悵去年來心知未能道今朝一開口語少意何深願引他時事移君此日心人言夫婦親義合如一身及至死生際何曾苦樂均婦人一喪夫終身守孤孑有如林中竹忽被風吹折一折不重生枯死猶抱節男兒若喪婦能不暫傷情應似門前栁逢春易發榮風吹一枝折還有一枝生為君委曲言願君再三聼須知婦人苦從此莫相輕
　　長安道
　　花枝缺處青樓開艷歌一麯酒一杯美人勸我急行樂自古朱顔不再來君不見外州〈一本此下有官字〉客長安道一廻來〈一本此下有時字〉一廻老
　　潛別離
　　不得哭潛別離不得語䦣相思兩心之外無人知深籠夜鏁獨棲鳥利劍春斷連理枝河水雖濁有清日烏頭雖黑有白時唯有潛離與暗別彼此甘心無後期
　　隔浦蓮
　　隔浦愛紅蓮昨日看猶在夜來風吹落只得一回採花開雖有明年期復愁明年還暫時
　　寒食野望吟
　　丘墟郭門外寒食誰家哭風吹曠野紙錢飛古墓纍纍春草緑棠棃花映白楊樹盡是死生離別處冥冥重泉哭不聞蕭蕭暮雨人歸去
　　琵琶引〈並序〉
　　元和十年予左遷九江郡司馬明年秋送客湓浦口聞船〈一作舟〉中夜彈琵琶者聼其音錚錚然有京都〈一作邑〉聲問其人本長安倡女嘗學琵琶於穆曹二善才年長色衰委身為賈人婦遂命酒使快彈數曲曲罷憫黙自敘少小時歡樂事今漂淪顦顇轉徙於江湖間予出官二年恬然自安感斯人言是夕始覺有遷謫意因為長句歌以贈之凡六百一十二言命曰琵琶行
　　潯陽江頭夜送客楓葉荻花秋索索〈一作瑟瑟〉主人下馬客在船舉酒欲飲無管醉不成歡慘將別別時茫茫江浸月忽聞水上琵琶聲主人忘歸客不發尋聲暗問彈者誰琵琶聲停欲語遲移船相近邀相見添酒廻燈重開宴千呼萬喚始出來猶抱〈一作把〉琵琶半遮面轉軸撥三兩〈一作五〉聲未成曲調先有情掩抑聲聲思似訴平生不得意〈一作志〉低眉信手續續彈說盡心中無限事輕攏慢撚抹復挑初為霓裳後六幺〈一作緑腰〉大嘈嘈如急雨小切切如私語嘈嘈切切錯雜彈大珠小珠落玉盤間闗鶯語花底滑幽咽泉流水〈一作氷〉下灘〈一作難〉水泉冷澀疑絶疑絶不通聲暫歇別有幽愁暗恨生此時無聲勝有聲銀缾乍破水漿迸鐵騎突出刀槍鳴曲終收撥當心畫四一聲如裂帛東舟西舫悄無言唯見〈一作有〉江心秋月白沈吟放撥插中整頓衣裳起斂容自言本是京城女家在蝦蟇陵下住十三學得琵琶成名屬教坊第一部曲罷曾教善才伏妝成每被秋娘妬五陵年少爭纒頭一曲紅綃不知數鈿頭雲箆擊節碎血色羅帬飜酒汙今年歡笑復明年秋月春風等閒度弟走從軍阿姨死暮去朝來顔色故門前冷落鞍馬稀老大嫁作商人婦商人重利輕別離前月浮梁買茶去去來江口守空船繞船月明江水寒夜深忽夢少年事夢啼妝淚〈一作啼妝淚落〉紅闌干我聞琵琶已歎息又聞此語重唧唧同是天涯淪落人相逢何必曾相識我從去年辭〈一作離〉帝京謫居臥病潯陽城潯陽小處〈一作地僻〉無音樂終嵗不聞絲竹聲住近湓江地低濕黃蘆苦竹繞宅生其間旦暮聞何物杜鵑啼血猨哀鳴春江花朝秋月夜往往取酒還獨傾豈無山歌與村笛嘔啞嘲哳〈一作𠹗〉難為聼今夜聞君琵琶語如聼仙樂耳暫明莫辭更坐彈一曲為君飜作琵琶行感我此言良乆立卻坐促轉急淒淒不似向前聲滿座重聞皆掩泣座〈一作就〉中泣下〈一作涙〉誰最多江州司馬青衫濕
　　簡簡吟
　　蘇家小女名簡簡芙蓉花顋栁葉眼十一把鏡學點妝十二抽鍼能繡裳十三行坐事調品不肻迷頭白地蔵玲瓏雲髻生花〈一作菜〉様飄颻風袖薔薇香殊姿異態不可狀忽忽轉動如有光二月繁霜殺桃李明年欲嫁今年死丈人阿母勿悲啼此女不是凡夫妻恐是天仙謫人世只合人間十三嵗大都好物不堅牢彩雲易散琉璃脆
　　花非花
　　花非花霧非霧夜半來天明去來如春夢幾多時去似朝雲無覓處
　　醉後狂言酬贈蕭殷二協律
　　餘杭邑客多羇貧其間甚者蕭與殷天寒身上猶衣葛日髙甑中未拂塵江城山寺十一月北風吹沙雪紛紛賓客不見綈袍惠黎庶未霑襦袴恩此時太守自慙媿重衣複衾有餘溫因命染人與鍼女先製兩裘贈二君吳緜細輭桂布密柔如狐腋白似雲勞將詩書投贈我如此小惠何足論我有大裘君未見寛廣和暖如陽春此裘非繒亦非纊裁以法度絮以仁刀尺鈍拙製未畢出亦不獨裹一身若令在郡得五考與君展覆杭州人
　　醉歌〈示伎人商玲瓏〉
　　罷胡琴掩秦瑟玲瓏再拜歌初畢誰道使君不解歌聼唱黃雞與白日黃雞催曉丑時鳴白日催年酉前沒腰間紅綬繫未穩鏡裏朱顔看已失玲瓏玲瓏柰老何使君歌了汝更歌




　　御定全唐詩卷四百三十五
<集部,總集類,御定全唐詩>
　　欽定四庫全書
　　御定全唐詩卷四百三十六
　　白居易
　　代書詩一百韻寄微之
　　憶在貞元嵗初登〈一作俱升〉典校司身名同日授心事一言知〈貞元中與微之同登科第俱授祕書省校書郎始相識也〉肺腑都無隔形骸兩不羈疎狂屬年少閒散為官卑分定金蘭契言通藥石規交賢方汲汲友直每偲偲有月多同賞無杯不共持秋風拂琴匣夜雪卷書帷髙上慈恩塔幽尋皇子陂唐昌玉蘂㑹崇敬牡丹期〈唐昌觀玉蘂崇敬寺牡丹花時多與微之有期〉笑勸迂辛酒閒吟短李詩〈辛大立度性迂嗜酒李二十紳形短能詩故當時有迂辛短李之號〉儒風愛敦質佛理賞𤣥師〈劉三十二敦質雅有儒風庾七𤣥師談佛理有可賞者〉度日曾無悶通宵靡不為雙聲聨律句八面對〈一作數〉宮棊〈雙聲聨句八面宮棊皆當時事〉往往遊三省騰騰出九逵寒銷直城路春到〈一作滿〉曲江池樹暖枝條弱山晴彩翠竒峰攢石緑㸃栁宛〈一作惹〉麴塵絲岸草煙鋪地園花雪壓枝早光紅照
　　耀新溜碧逶迤幄幕侵〈一作分〉堤布盤筵占地施徴伶皆〈一作求〉絶藝選〈一作迎〉伎悉〈一作選〉名姬粉黛〈一作鉛粉〉凝春態〈一作豔〉金鈿耀水嬉風流誇墮髻時世鬬啼〈一作愁〉眉〈貞元末城中復為墮馬髻啼眉妝也〉密坐隨歡促華尊逐勝移香飄歌袂動翠落舞釵遺籌插紅螺椀觥飛白玉巵打嫌調笑易飲訝巻波遲〈拋打曲有調笑令飲酒麴有巻白波〉殘席諠譁散歸鞍酩酊騎酡顔烏帽側醉袖玉鞭垂紫陌傳鐘鼓紅塵塞路岐幾時曾蹔別何處不相隨荏苒星霜換廻環節𠉀催〈一作推〉兩衙多請告〈一作假〉三考欲〈一作遂〉成資運啓千年聖天成萬物宜皆當少壯日同惜盛明時光景嗟虛擲雲霄竊暗窺攻文朝矻矻講學夜孜孜策目穿如札〈時與微之結集䇿畧之目其數至百十〉鋒毫〈一作毫鋒〉銳若錐〈時與微之各有纎鋒細管筆攜以就試相顧輒笑目為毫錐〉繁張獲鳥網堅守釣魚坻〈謂自冬至夏頻改試期竟與微之堅待制試也〉竝受䕫龍薦齊陳〈一作登〉鼂董詞萬言經濟畧三策〈一作道〉太平基中〈一作取〉第爭無敵專場戰不疲輔車排勝陣掎角搴〈一作奪〉降旗〈竝謂同鋪席共筆硏〉雙闕紛容衛千僚儼等衰〈謂制舉人慾唱第之時也〉恩隨紫泥降名向白麻披既在髙科選還從好爵縻東垣君諫諍西邑我驅馳〈元和元年同登制科微之拜拾遺予授盩厔尉〉再喜登烏府多慙侍赤墀〈四年微之復拜監察予為拾遺學士也〉官班分內外遊處遂參差每列鵷鸞序偏瞻獬豸姿簡威霜凜冽衣彩繡葳蕤正色摧強禦剛腸嫉喔咿常憎持祿位不擬保妻兒養勇期除惡輸忠在滅私下韝驚燕雀當道懾狐貍南國人無怨〈一作枉〉東臺吏不欺〈微之使東川奏寃八十餘家詔從而平之因分司東都〉理〈一作雪〉寃多定國切〈一作犯〉諫甚辛毗造次行於是平生志在茲〈一作斯〉道將心共直言與行兼〈一作相〉危水暗波飜覆山蔵路險巇未為明主識已被倖臣疑木秀遭風折蘭芳遇霰萎千鈞勢易壓一柱力難搘騰口因〈一作方〉成痏吹毛遂得疵憂來吟貝錦謫去詠江蘺邂逅塵中遇殷勤馬上辭賈生離魏闕王粲向荊夷水過〈一作度〉清源寺山經綺季〈一作里〉祠心揺漢臯珮淚墮峴亭〈一作山〉碑〈竝途中所經歴者也〉驛路緣雲際城樓枕水湄思鄉多繞澤望闕〈一作國〉獨登陴林晚青蕭索江平緑𣺌瀰野秋鳴蟋蟀沙冷聚鸕鷀官舍黃茅屋人家苦竹籬白醪充夜酌紅粟備晨炊寡鶴摧風翮鰥魚失水鬐闇雛啼渴〈一作鶡〉旦涼葉墜相思〈此四句兼含微之鰥居之思〉一㸃寒〈一作秋〉燈滅三聲曉角吹藍衫經雨故驄馬臥霜羸念涸誰濡沫嫌醒自歠醨耳垂無〈一作懐〉伯樂舌在有〈一作感〉張儀負氣衝星劍傾心向日葵金言自銷鑠玉性肎磷緇伸屈須看蠖窮通莫問⻱定知身是患應用道為醫想子今如彼嗟予獨在斯〈一作茲〉無憀〈一作悰〉當嵗杪有夢到天涯坐阻連襟帯行乖接履綦潤銷衣上霧香散室中芝念逺緣〈一作傷〉遷貶驚時為〈一作歎〉別離素書三往復明月七盈虧〈自與微之別經七月三度得書〉舊里〈一作理〉非難到餘歡不可〈一作易〉追樹依興善老草傍靜〈一作靖〉安衰〈微之宅在靖安坊西近興善寺〉前事思如昨中懐冩向誰北村尋古柏南宅訪辛夷〈開元觀西北院即隋時龍村佛堂有古柏一株至今存焉微之宅中有辛夷兩樹常與微之遊息其下〉此日空〈一作徒〉搔首何人共解頤病多知夜永年長覺秋悲不飲長如醉加餐亦似飢狂吟〈一作書〉一千字因使寄微之
　　和鄭元〈一作方〉及第後秋歸洛下閒居〈同髙侍郎下隔年及第〉
　　勤苦成名後優游得意間玉憐同匠琢桂恨隔年攀山靜豹難隱谷幽鶯暫還微吟詩引歩淺酌酒開顔門㢠暮臨水窗深朝對山雲衢日相待莫誤許身閒
　　與諸同年賀座主侍郎新拜太常同宴蕭尚書亭子〈座主於蕭尚書下及第得羣字韻〉
　　寵新卿典禮㑹盛客徴文不失遷鶯侶因成賀燕羣池臺〈一作塘〉晴間雪冠蓋暮和雲共仰曾攀處年深桂尚熏東都冬日㑹諸同年宴鄭家林亭〈得先字〉
　　盛時陪上第暇日㑹羣賢桂折因同樹鶯遷各異年賓階紛組佩〈一作綬〉妓席儼花鈿促膝齊榮賤差肩次後先助歌林下水銷酒雪中天他日升沈者無忘共此筵敘徳書情四十韻上宣歙翟〈一作崔〉中丞〈宣州薦送及第後重投此詩〉
　　元聖生乗運忠賢出應期還將稽古力助立太平基土控吳兼越州連歙與池山河地襟帯軍鎮國藩維亷察安江甸澄清肅海夷股肱分外守耳目付中司楚老歌來暮秦人詠去思望如時雨至福是〈一作似〉嵗星移政靜民無訟刑行吏不欺撝謙驚主寵隂徳畏人知白玉慙溫色朱繩讓直辭行為時領袖言作世蓍⻱盛幕招賢士連營訓銳師光華下鵷鷺氣色動熊羆出入麾幢引登臨劍㦸隨好風迎解榻美景待搴帷晴野霞飛綺春郊栁宛絲城烏驚畫角江雁避紅旗藉草朱輪駐攀花紫綬垂山宜謝公屐洲稱栁家詩酒氣和芳杜聲亂子規分毬齊馬首列舞匝蛾眉醉惜年光晚歡憐日影遲𢌞塘排玉櫂歸路擁金羈自顧龍鍾者嘗䝉噢咻之仰山塵不讓渉海水難為身忝鄉人薦名因國士推提攜增善價拂拭長妍姿射策端心術遷喬整羽儀幸穿楊逺葉謬折桂髙枝佩徳潛書帯銘仁暗勒肌飭〈一作鞠〉躬趨館舍拜手挹階墀霄漢程雖在風塵跡尚卑敝衣羞布素敗屋厭茅茨養乏晨昏膳居無伏臘資盛時貧可恥壯嵗病堪嗤擢第名方立耽書力未疲磨鉛重剸割策蹇再奔馳相馬須憐瘦呼鷹正及飢扶揺重即事㑹有荅恩時
　　和渭北劉大夫借便秋遮虜寄朝中親友
　　巨鎮為邦屏全材作國楨韜鈐漢上將文墨魯諸生豹虎闗西卒金湯渭北城寵深初受棨威重正揚兵陣占山河布軍諳水草行夏苗侵虎〈一作部〉落宵遁失蕃營雲隊攢戈㦸風行巻斾旌堆空烽火滅氣勝鼔鼙鳴胡馬辭南牧周師罷北征𢌞頭問天下何處有欃槍
　　題故曹王宅〈宅在檀溪〉
　　甲第何年置朱門此地開山當賔閣出溪繞妓堂廻覆井桐新長隂窗竹舊栽池荒紅菡萏砌老緑莓苔捐館梁王去思人楚客來西園飛蓋處依舊月裵回
　　自江陵之徐州路上寄兄弟
　　岐路南將北離憂弟與兄闗河千里別風雪一身行夕宿勞鄉夢晨裝慘旅情家貧憂後事日短念前程煙鴈飜寒渚霜烏聚古城誰憐陟岡者西楚望南荊
　　酬哥舒大見贈〈去年與哥舒等八人同登科第今敘㑹散之意〉
　　去嵗歡遊何處去〈一作好〉曲江西岸杏園東花下忘歸因美景尊前勸酒是春風名從微宦風塵裏共度流年離別中今日相逢愁又喜八人分散兩人同
　　和談校書秋夜感懐呈朝中親友
　　遙夜涼風楚客悲清砧繁漏月髙時秋霜似鬢年空長春草如袍位尚卑詞賦擅名來已乆煙霄得路去何遲漢庭卿相皆知已不薦揚雄欲薦誰
　　感秋寄逺
　　惆悵時節晚兩情千里同離憂不散處庭樹正秋風燕影動歸翼蕙香銷故叢佳期與芳歳牢落兩成空
　　春題華陽觀〈觀即華陽公主故宅有舊內人存焉〉
　　帝子吹簫逐鳳皇空留仙洞號華陽落花何處堪惆悵頭白宮人埽影堂
　　秋雨中贈元九
　　不堪紅葉青苔地又是涼風暮雨天莫怪獨吟秋思苦比君校近二毛年
　　城東閒遊
　　寵辱憂歡不到情任他朝市自營營獨尋秋景城東去白鹿原頭信馬行
　　荅韋八
　　麗句勞相贈佳期恨〈一作音悵〉有違早知留酒待悔不趁花歸春盡緑醅老雨多紅萼稀今朝如一醉猶得及芳菲
　　華陽觀桃花時招李六拾遺飲
　　華陽觀裏仙桃發把酒看花心自知爭忍開時不同醉明朝後日即空枝
　　和友人洛中春感〈一作感春〉
　　莫悲金谷園中月莫歎天津橋上春若學多情尋往事人間何處不傷神
　　送張南簡入蜀
　　昨日詔書下求賢訪陸沈無論能與否皆起徇名心君獨南遊去雲山蜀路深
　　寄陸補闕〈前年同登科〉
　　忽憶前年科第後此時雞鶴暫同羣秋風惆悵須吹散雞在中庭〈一作庭前〉鶴在雲
　　華陽觀中八月十五日夜招友玩月
　　人道秋中〈一作中秋〉明月好欲邀同賞意如何華陽洞裏秋壇上今夜清光此處多
　　曲江憶元九
　　春來無伴閒遊少行樂三分減二分何況今朝杏園裏閒人逢盡不逢君
　　過劉三十二故宅
　　不見劉君來近逺門前兩度滿枝花朝來惆悵宣平過柳巷當頭第一家
　　下邽莊南桃花
　　村南無限桃花發唯我多情獨自來日暮風吹紅滿地無人解惜為誰開
　　三月三十日題慈恩寺
　　慈恩春色今朝盡盡日裵回倚寺門惆悵春歸留不得紫藤花下漸黃昏
　　看惲〈一作渾〉家牡丹花戲贈李二十
　　香勝燒蘭紅勝霞城中最數令公家人人散後君須看歸到江南無此花
　　春中與盧四周諒〈一作鯨〉華陽觀同居
　　性情嬾慢好相親門巷蕭條稱作鄰背燭共憐深夜月蹋花同惜少年春杏壇住僻雖宜病芸閣官微不救貧文行如君尚顦顇不知霄漢待何人
　　自城東至以詩代書戲招李六拾遺崔二十六先輩
　　青門走馬趁心期惆悵歸來已校遲應過唐昌玉蘂後猶當崇敬牡丹時暫遊還憶崔先輩欲醉先邀李拾遺尚殘半月芸香俸不作歸糧作酒貲
　　盩厔縣北樓望山〈自此後詩為畿尉時作〉
　　一為趨走吏塵土不開顔孤負平生眼今朝始見山
　　縣西郊秋寄贈馬造〈一作達〉
　　紫閣峰西清渭東野煙深處夕陽中風荷老〈一作落〉葉蕭條緑水蓼殘〈一作開〉花寂寞紅我厭宦遊君失意可憐秋思兩心同
　　別韋蘇州
　　百年愁裏過萬感醉中來惆悵城西別愁眉兩不開
　　戲題新栽薔薇〈時尉盩厔〉
　　移根易地莫顦顇野外庭前一種春少府無妻春寂寞花開將爾當夫人
　　酬王十八李大見招遊山
　　自憐幽㑹心期阻復媿嘉招書信頻王事牽身去不得滿山松雪屬他人
　　縣南花下醉中留劉五
　　百嵗幾廻同酩酊一年今日最芳菲願將花贈天台女留取劉郎到夜歸
　　宿楊家
　　楊氏弟兄俱醉臥披衣獨起下髙齋夜深不語中庭立月照藤花影上〈一作下〉階
　　醉中留別楊六兄弟〈三月二十日別〉
　　春初攜手春深散無日花間不醉狂別後何人堪共醉猶殘十日好風光
　　醉中歸盩厔
　　金光門外昆明路半醉騰騰信馬廻數日非闗王事繫牡丹花盡始歸來
　　遊雲居寺贈穆三十六地主
　　亂峯深處雲居路共蹋花行獨惜春勝地本來無定主大都山屬愛山人
　　和王十八薔薇澗花時有懐蕭侍御兼見贈
　　霄漢風塵俱是繫薔薇花委故山深憐君獨向澗中立一把紅芳三處心
　　再因公事到駱口驛
　　今年到時夏雲白去年來時秋樹紅兩度見山心有媿皆因王事到山中
　　期李二十文畧王十八質夫不至獨宿仙遊寺
　　文畧也從牽吏役質夫何故戀囂塵始知解愛山中宿千萬人中無一人
　　酬趙秀才贈新登科諸先輩
　　莫羨蓬萊鸞鶴侶道成羽翼自生身君看名在丹臺者盡是人間修道人
　　過天門街
　　雪盡終南又欲春遙憐翠色對紅塵千車萬馬九衢上囘首看山無一人
　　惜玉蘂花有懐集賢王校書起
　　芳意將闌風又吹白雲離葉雪辭枝集賢讎校無閒日落盡瑤花君不知
　　春送盧秀才下第遊太原謁嚴尚書
　　未將時㑹合且與俗浮沈鴻養青𠖇翮蛟潛雲雨心煙郊春別逺風磧暮程深墨客投何處并州舊翰林
　　長安送栁大東歸
　　白社羈遊伴青門逺別離浮名相引住歸路不同歸
　　送文暢上人東遊
　　得道即無著隨縁西復東貌依年臘老心到夜禪空山宿馴溪虎江行濾水蟲悠悠塵客思春滿碧〈一作色滿〉雲中
　　社日闗路作
　　晚景函闗路涼風社日天青巖新有燕紅樹欲無蟬愁立驛樓上厭行官堠前蕭條秋興苦漸近二毛年
　　重到毓村〈一作材〉宅有感
　　欲入中門淚滿巾庭花無主兩廻春軒窗簾幕皆依舊只是堂前欠一人
　　亂後過流溝寺
　　九月徐州新戰後悲〈一作急〉風殺氣滿山河唯有流溝山下寺門前依舊白雲多
　　歎髪落
　　多病多愁心自知行年未老髪先衰隨梳落去何須惜不落終須變作絲
　　留別吳七正字
　　成名共記甲科上署吏同登芸閣間唯是塵心殊道性秋蓬常轉水長閒
　　除夜宿洺州
　　家寄闗西住身為河北遊蕭條嵗除夜旅泊在洺州
　　邯鄲冬至〈一作至除〉夜思家
　　邯鄲驛裏逢冬至抱膝燈前影伴身想得家中夜深坐還應說著逺行人
　　冬至夜懐湘靈
　　豔質無由見寒衾不可親何堪最長夜俱作獨眠人
　　感故張僕射諸妓
　　黃金不惜買蛾眉揀得如花三四枝歌舞教成心力盡一朝身去不相隨
　　遊仙遊山
　　闇將心地出人間五六年來人怪閒自嫌戀著未全盡猶愛雲泉多在山
　　見尹公亮新詩偶贈絶句
　　袖裏新詩十首餘吟看句句是瓊琚如何持此將干謁不及公卿一字書
　　長安閒居
　　風竹松煙晝掩闗意中長似在深山無人不怪長安住何獨朝朝暮暮間
　　早春獨遊曲江〈時為校書郎〉
　　散職無羈〈一作拘〉束羸驂少送迎朝從直城出春傍曲江行風起池東暖雲開山北晴氷銷泉脈動雪盡草芽生露杏紅初坼煙楊緑未成影遲新度鴈聲澀欲啼鶯閒地心俱靜韶光眼共明酒狂憐性逸藥效喜身輕慵慢疎人事幽棲逐〈一作遂〉野情廻看芸閣笑不似有浮名
　　祕書省中憶舊山
　　厭從薄宦校青簡悔別故山思白雲猶喜蘭臺非傲吏歸時應免動移文
　　涼夜有懐〈自此後詩竝未應舉時作〉
　　清風吹枕席白露濕衣裳好是相親夜漏遲天氣涼
　　送武士曹歸蜀〈士曹即武中丞兄〉
　　花落鳥嚶嚶南歸稱野情月宜秦嶺宿〈一作過〉春好蜀江行鄉路通雲棧郊扉近錦城烏臺陟岡送〈一作老〉人羨別時榮
　　江南送北客因憑寄徐州兄弟書〈時年十五〉
　　故園望斷欲何如楚水吳山萬里餘今日因君訪兄弟數行鄉淚一封書
　　賦得古原草送別
　　離離原上草一嵗一枯榮野火燒不盡春風吹又生逺芳侵古道晴翠接荒城又送王孫去萋萋滿別情
　　夜哭李夷道
　　逝者絶影響空庭朝復昏家人哀臨畢夜鏁夀堂門無妻無子何人葬空見銘旌向月飜
　　病中作〈時年十八〉
　　乆為勞生事不學攝生道年少已多病此身豈堪老
　　秋江晚泊
　　扁舟泊雲島倚櫂念鄉國四望不見人煙江澹秋色客心貧易動日入愁未息
　　旅次〈一作泊〉景空寺宿幽上人院
　　不與人境接寺門開向山暮鐘寒鳥聚秋雨病僧閒月隠雲樹外螢飛廊宇間幸投花界宿暫得靜心顔
　　長安正月十五日
　　諠諠車騎帝王州羇病無心逐勝遊明月春風三五夜萬人行樂一人愁
　　過髙將軍墓
　　原上新墳委一身城中舊宅有何人妓堂賓閣無歸日野草山花又欲春門客空將感恩淚白楊風裏一霑巾
　　寒食臥病
　　病逢佳節長歎息春雨濛濛榆栁色羸坐全非舊日容扶行半是他人力諠諠里巷蹋青歸笑閉柴門度寒食
　　宿桐廬館同崔存度醉後作
　　江海漂漂共旅遊一尊相勸散窮愁夜深醒後愁還在雨滴梧桐山館秋
　　江樓望歸〈時避難在越中〉
　　滿眼雲水色月明樓上人旅愁春入越鄉夢夜歸秦道路通荒服田園隔虜塵悠悠滄海畔十載避黃巾
　　除夜寄弟妹
　　感時思弟妹不寐百憂生萬里經年別孤燈此夜情病容非舊日歸思逼新正早晚重歡㑹羇離各長成
　　寒食月夜
　　風香露重棃花濕草舍無燈〈一作煙〉愁未入南鄰北里歌吹時獨倚柴門月中立
　　感芍藥花寄正一上人
　　今日階前紅芍藥幾花欲老幾花新開時不解比色相落後始知如幻身空門此去幾多地欲把殘花問上人
　　晩秋閒居
　　地僻門深少送迎披衣閒坐養幽情秋庭不埽攜藤杖閒蹋梧桐黃葉行
　　秋暮郊居書懐
　　郊居人事少書臥對林巒窮巷厭多雨貧家愁早寒葛衣秋未換書巻病仍看若問生涯計前溪一釣竿
　　為薛台悼亡
　　半死梧桐老病身重泉一念一傷神手攜穉子夜歸院月冷空房不見人
　　途中寒食
　　路旁寒食行人盡〈一作絶〉獨占春愁在路旁馬上垂鞭愁不語風吹百草野田香
　　題流溝寺古松
　　煙葉蔥蘢蒼麈尾霜皮剝落紫龍鱗欲知松老看塵壁死卻題詩幾許人
　　感月悲逝者
　　存亡感月一澘然月色今宵似往年何處曾經同望月櫻桃樹下後堂前
　　代鄰叟言懐
　　人生何事心無定宿昔如今意不同宿昔愁身不得老如今恨作白頭翁
　　自河南經亂闗內阻饑兄弟離散各在一處因望月有感聊書所懐寄上浮梁大兄於潛七兄烏江十五兄兼示符離及下邽弟妹
　　時難年饑〈一作荒〉世業空弟兄羇旅各西東田園寥落干戈後骨肉流離道路中弔影分為千里鴈辭根散作九秋蓬共看明月應垂淚一夜鄉心五處同
　　長安早春旅懐
　　軒車歌吹諠都邑中有一人向隅立夜深明月巻簾愁日暮青山望鄉泣風吹新緑草芽坼雨灑輕黃栁條濕此生知負少年春不展愁眉欲三十
　　寒閨夜
　　夜半衾裯冷孤眠嬾未能籠香銷盡火巾淚滴成冰為惜影相伴通宵不滅燈
　　寄湘靈
　　淚眼凌寒凍不流每經髙處即廻頭遙知別後西樓上應憑闌干獨自愁
　　冬至宿楊梅館
　　十一月中長至夜三千里外逺行人若為獨宿楊梅館冷枕單牀一病身
　　臨江送夏瞻〈瞻年七十餘〉
　　悲君老別我霑巾七十無家萬里身愁見舟行風又起白頭浪裏白頭人
　　冬夜示敏巢〈時在東都宅〉
　　爐火欲銷燈欲盡夜長相對百憂生他時諸處重相見莫忘今宵燈下情
　　客中守嵗〈在栁家莊〉
　　守嵗尊無酒思鄉淚滿巾始知為客苦不及在家貧畏老偏驚節防愁預惡春故園今夜裏應念未歸人
　　問淮水
　　自差名利客擾擾在人間何事長淮水東流亦不閒
　　宿樟亭驛
　　夜半樟亭驛愁人起望鄉月明何所見潮水白茫茫
　　及第後憶舊山
　　偶獻子虛登上第卻吟招隱憶中林春蘿秋桂莫惆悵縱有浮名不繫心
　　題李次雲〈一作虛〉窗竹
　　不用裁為鳴鳳管不須截作釣魚竿千花百草凋零後留向紛紛雪裏看
　　花下自勸酒
　　酒醆酌來須滿滿花枝看即落紛紛莫言三十是年少百嵗三分已一分
　　題李十一東亭
　　相思夕上松臺立蛩思蟬聲滿耳秋惆悵東亭風月好主人今夜在鄜州
　　春村
　　二月村園暖桑間戴勝飛農夫舂舊穀蠶妾𢷬新衣牛馬因風逺雞豚過社稀黃昏林下路鼔笛賽神歸
　　題施山人野居
　　得道應無著謀生亦不妨春泥秧稻暖夜火焙茶香水巷風塵少松齋日月長髙閒真是貴何處覔侯王








　　御定全唐詩巻四百三十六
　　欽定四庫全書
　　御定全唐詩巻四百三十七
　　白居易
　　翰林中送獨孤二十七起居罷職出院
　　碧落留雲住青𠖇放鶴還銀臺向南路從此到人間
　　重尋杏園
　　忽憶芳時頻酩酊卻尋醉處重裵回杏花結子春深後誰解多情又獨來
　　曲江獨行〈自此後在翰林時作〉
　　獨來獨去何人識廐馬朝衣野客心閒愛無風水邊坐楊花不動樹隂隂
　　同李十一醉憶元九
　　花時同醉破春愁醉折花枝當酒籌忽憶故人天際去計程今日到涼〈一作梁〉州
　　同錢員外題絶糧僧巨川
　　三十年來坐對山唯將無事化人間齋時往往聞鐘笑
　　一食何如不食閒
　　絶句代書贈錢員外
　　欲尋秋景閒行去君病多慵我興孤可惜今朝山景好強能騎馬出來無
　　晩秋有懐鄭中舊隠
　　天髙風嫋嫋鄉思繞闗河寥落歸山夢殷勤采蕨歌病添心寂寞愁入鬢蹉跎晚樹蟬鳴少秋階日上多長閒羨雲鶴乆別媿煙蘿其奈丹墀上君恩未報何
　　禁中九日對菊花酒憶元九
　　賜酒盈杯誰共持宮花滿把獨相思相思只傍花邊立盡日吟君詠菊詩〈元詩云不是花中徧愛菊此花開盡更無花〉
　　送王十八歸山寄題仙遊寺
　　曾於太白峰前住數到仙遊寺裏來黑水澄時潭底出白雲破處洞門開林間暖酒燒紅葉石上題詩埽緑苔惆悵舊遊那復到菊花時節羨〈一作待〉君廻
　　荅張籍因以代書
　　憐君馬瘦衣裘薄許到江東訪鄙夫今日正閒天又暖可能扶病暫來無
　　曲江早春
　　曲江栁條漸無力杏園伯勞初有聲可憐春淺遊人少好傍池邊下馬行
　　見元九悼亡詩因以此寄
　　夜淚聞銷明月幌春腸遙斷牡丹庭人間此病治無藥唯有楞伽四巻經
　　寒食夜
　　無月無燈寒食夜夜深猶立闇花前忽因時節驚年幾四十如今欠一年
　　杏園花落時招錢員外同醉
　　花園欲去去應遲正是風吹狼藉時近西數樹猶堪醉半落春風半在枝
　　重題西明寺牡丹〈時元九在江陵〉
　　往年君向東都去曾歎花時君未廻今年況作江陵別惆悵花前又獨來只愁離別長如此不道明年花不開
　　同錢員外禁中夜直
　　宮漏三聲知半夜好風涼月滿松筠此時閒坐寂無語藥樹影中唯兩人
　　禁中夜作書與元九
　　心緒萬端書兩紙欲封重讀意遲遲五聲宮漏初鳴〈一作明〉夜一㸃窗燈欲滅時
　　八月十五日夜禁中獨直對月憶〈一作寄〉元九
　　銀臺金闕夕沈沈獨宿相思在翰林三五夜中新月色二千里外故人心渚宮東面煙波冷浴殿西頭鐘漏深猶恐清光不同見江陵卑濕足秋隂
　　寄陳式五兄
　　年來白髪兩三莖憶別君時髭未生惆悵料君應滿鬢當初是我十年兄
　　庾順之以紫霞綺逺贈以詩荅之
　　千里故人心鄭重一端香綺紫氛氳開緘日映晚霞色滿幅風生秋水紋為褥欲裁憐葉破製裘將翦惜花分不如縫作合歡被寤寐相思如對君
　　送元八歸鳳翔
　　莫道岐州三日程其如風雪一身行與君況是經年別暫到城來又出城
　　雨雪放朝因懐微之
　　歸騎紛紛滿九衢放朝三日為泥塗不知雨雪江陵府今日排衙得免無
　　詠懐
　　嵗去年來塵土中眼看變作白頭翁如何辦得歸山計兩頃村田一畆宮
　　聞微之江陵臥病以大通中散碧腴垂雲膏寄之因題四韻
　　已題一帖紅消散又封一合碧雲英憑人寄向江陵去道路迢迢一月程未必能治江上瘴且圖遙慰病中情到時想得君拈得枕上開看眼暫明
　　酬錢員外雪中見寄
　　松雪無塵小院寒閉門不似住長安煩君想我看心坐報道心空無可看
　　重酬錢員外
　　雪中重寄雪山偈問荅殷勤四句中本立空名縁破妄若能無妄亦無空
　　獨酌憶微之〈時對所贈醆〉
　　獨酌花前醉憶君與君春別又逢春惆悵銀杯來處重不曾盛酒勸閒人
　　微之宅殘牡丹
　　殘紅零落無人賞雨打風摧花不全諸處見時猶悵望況當元九小亭前
　　新磨鏡
　　衰容常〈一作當〉晚櫛〈一作節〉秋鏡偶新磨一與清光對方知白髪多鬢毛從幻化心地付頭陀任意渾成雪其如似夢何
　　感髪落
　　昔日愁頭白誰知未白衰眼看〈一作前〉應落盡無可變成絲
　　八月十五日夜聞崔大員外翰林獨直對酒玩月因懐禁中清景偶題是詩
　　秋月髙〈一作空〉懸空〈一作髙〉碧外仙郎靜玩禁闈間嵗中唯有今宵好海內無如此地閒皓色分明雙闕牓清光深到九門闗遙聞獨醉還惆悵不見金波照玉山
　　酬王十八見寄
　　秋思太白峯頭雪晴憶仙逰洞口雲未報皇恩歸未得慙君為寄北山文
　　立春日酬錢員外曲江同行見贈
　　下直遇春日垂鞭出禁闈兩人攜手語十里看山歸栁色早黃淺水文新緑微風光向晚好車馬近南稀機盡笑相顧不驚鷗鷺飛
　　和錢員外青龍寺上方望舊山
　　舊峯松雪舊溪雲悵望今朝遙屬君共道使臣非俗吏南山莫動北山文
　　宴周皓大夫光福宅〈座上作〉
　　何處風光最可憐妓堂階下砌臺前軒車擁路光照地絲管入門聲沸天緑蕙不香饒桂酒紅櫻無色譲花鈿野人不敢求他事唯借泉聲〈一作流泉〉伴醉眠
　　晩秋夜
　　碧空溶溶月華靜月裏愁人弔孤影花開殘菊傍疎籬葉下衰桐落寒井塞鴻飛急覺秋盡鄰雞鳴遲知夜永凝情不語空所思風吹白露衣裳冷
　　惜牡丹花二首〈一首翰林院北㕔花下作一首新昌竇給事宅南亭花下作〉
　　惆悵階前紅牡丹晚來唯有兩枝〈一作花〉殘明朝風起應吹盡夜惜衰紅把火看
　　寂寞萎紅低向雨離披破艷散隨風晴明〈一作天〉落地猶惆悵何況飄零泥土中
　　荅元奉禮同宿見贈
　　相逢俱歎不閒身直日常多齋日頻曉〈一作晚〉鼓一聲分散去明朝風景屬何人
　　荅馬侍御見贈
　　謬入金門侍玉除煩君問我意何如蟠木詎堪明主用籠禽徒與故人疎苑花似雪同隨輦宮月如眉伴直廬淺薄求賢思自代嵇康莫寄絶交書
　　上已日恩賜曲江宴㑹即事
　　賜歡仍許醉此㑹興如何翰苑主恩重曲江春意多花低羞豔妓鶯散讓清歌共道昇平樂元和勝永和
　　夜惜禁中桃花因懐錢員外
　　前日歸時花正紅今夜宿時枝半空坐惜殘芳君不見風吹狼藉月明中
　　和錢員外早冬玩禁中新菊
　　禁署寒氣遲孟冬菊初〈一作花〉坼新黃間繁緑爛若金照碧仙郎小隠日心似陶彭澤秋憐潭上看日慣籬邊摘今來此地賞野意潛自適金馬門內花玉山峯下客寒芳引清句吟玩〈一作賞〉煙景夕賜酒色偏宜握蘭香不敵淒淒百卉死嵗晚冰霜積唯有此花開〈一作有此花開時〉殷勤助君惜〈錢嘗居藍田山下故云〉
　　荅劉戒之早秋別墅見寄
　　涼風木槿籬暮雨槐花枝並起新秋思為得故人詩避地鳥擇木升〈一作入〉朝魚在池城中與山下喧靜闇相思
　　涼夜有懐
　　念別感時節早蛩聞一聲風簾夜涼入露簟秋意生燈盡夢初罷月斜天未明闇凝無限思起傍藥闌行
　　秋思
　　病眠夜少夢閒立秋多思寂寞餘雨晴蕭條早寒至鳥棲紅葉樹月照青苔地何況鏡中年又過三十二
　　禁中聞蛩
　　悄悄禁門閉夜深無月明西窗獨闇坐滿耳新蛩聲
　　秋蟲
　　切切闇窗下喓喓深草裏秋天思婦心雨夜愁人耳
　　贈別宣上人
　　上人處世界清淨何所似似彼白蓮花在水不著水性真〈一作真空〉悟泡幻〈一作幻泡〉行潔離塵滓修道來幾時身心俱到此嗟余牽世網不得長依止離念與碧雲秋來朝夕起
　　春夜喜雪有懐王二十二
　　夜雪有佳趣幽人出書帷微寒生枕席輕素對〈一作封〉階墀坐罷楚曲起吟班扇詩明宜滅燭〈一作燈〉後淨愛褰〈一作巻〉簾時窗引曙色早庭銷春氣遲山隂應有興不臥待徽之
　　酬和元九東川路詩十二首〈十二篇皆因新境追憶舊事不能一一曲敘但隨而和之惟余與元知之耳〉
　　駱口驛舊題詩
　　拙詩在壁無人愛鳥汙苔侵文字殘唯有多情元侍御繡衣不惜拂塵看
　　南秦雪
　　往嵗曾為西邑吏慣從駱口到南秦三時雲冷多飛雪二月山寒少有春我思舊事猶惆悵君作初行定苦辛仍賴愁猨寒不呌若聞猨呌更愁人
　　山枇杷花二首
　　萬重青嶂蜀門口一樹紅花山頂頭春盡憶家歸未得低紅如解替君愁
　　葉如帬色碧綃〈一作紗〉淺花似芙蓉紅粉輕若使此花兼解語推囚御史定違程
　　江樓月
　　嘉陵江曲曲江池〈一作遲〉明月雖同人別離一宵光景潛相憶兩地隂晴逺不知誰料江邊懐我夜正當池畔望君時今朝共語方同悔不解多情先寄詩
　　亞枝花
　　山郵花木似平陽愁殺多情驄馬郎還似昇平池畔坐低頭向水自看妝
　　江上笛
　　江上何人夜吹笛聲聲似憶故園春此時聞者堪頭白況是多愁少睡人
　　嘉陵夜有懐二首
　　露濕牆花春意深西廊月上半牀隂憐君獨臥無言語唯我知君此夜心
　　不明不暗朧〈一作朦〉朧月非暖非寒慢慢風獨臥空牀好天氣平明閒事到心中
　　夜深行
　　百牢〈一作年〉闗外夜行客三殿角頭宵直人莫道近臣勝逺使其如同是不閒身
　　望驛臺〈二月三十日〉
　　靖安宅裏當窗栁望驛臺前撲地花兩處春光〈一作風〉同日盡居人思客客思家
　　江岸棃花
　　棃花有思〈一作意〉縁和葉一樹江頭惱殺君最似孀閨少年婦白妝素袖碧紗帬
　　荅謝家最小偏憐女〈感元九悼亡詩因為代荅三首〉
　　嫁得梁鴻六七年耽書愛酒日髙眠雨荒春圃唯生草雪壓朝廚未有煙身病憂來縁女少家貧忘卻為夫賢誰知厚俸今無分枉向秋風吹紙錢
　　荅騎馬入空臺
　　君入空臺去朝往暮還來我入泉臺去泉門無復開鰥夫仍繫職穉女未勝哀寂莫咸陽道家人覆墓廻
　　荅山驛夢
　　入君旅夢來千里閉我幽魂欲二年莫忘平生行坐處後堂階下竹叢前
　　和元九與呂二同宿話舊感贈
　　見君新贈呂君詩憶得同年行樂時爭入杏園齊馬首潛過栁曲鬭蛾睂八人雲散俱遊宦七度花開盡別離聞道秋娘猶且在至今時復問微之
　　憶元九
　　𣺌𣺌江陵道相思逺不知近來文巻裏半是憶君詩
　　蕭員外寄新蜀茶
　　蜀茶寄到但驚新渭水煎來始覺珍滿甌似乳堪持玩況是春深酒渴人
　　寄上大兄〈巳後詩在邽林居作〉
　　秋鴻過盡無書信病戴紗巾強出門獨上荒臺東北望日西愁立到黃昏
　　病中哭金鑾子〈小女子名〉
　　豈料吾方病飜悲汝不全臥驚從枕上扶哭就燈前有女誠為累無兒豈免憐病來纔十日養得已三年慈淚隨聲迸悲腸〈一作傷〉遇物牽故衣猶架上殘藥尚頭邊送出深村巷看封小墓田莫言三里地此別是終天
　　寄內
　　條桑初緑即為別柿葉半紅猶未歸不如村婦知時節解為田夫秋𢷬衣
　　病氣
　　自知氣發毎因情情在何由氣得平若問病根深與淺此身應與病齊生
　　歎元九
　　不入城門〈一作中〉來五載同時班列盡官髙何人牢落猶依舊唯有江陵元士曹
　　眼暗
　　早年勤倦看書苦晩嵗悲傷出淚多眼損不知都自取病成方悟欲如何夜昏乍似燈將滅朝闇長疑鏡未磨千藥萬方治不得唯應閉目學頭陀
　　得袁相書
　　榖苖深處一農夫面黑頭斑手把鋤何意使人猶識我就田來送相公書
　　病中作
　　病來城裏諸親故厚薄親疎心總知唯有蔚章於我分深於同在翰林時
　　感化寺見元九劉三十二題名處
　　微之謫去千餘里太白無來十一年今日見名如見面塵埃壁上破窗前
　　遊悟貞寺廻山下別張殷衡
　　世縁未了治〈一作住〉不得孤負青山心共知愁君又入都門去即是紅塵滿眼時
　　村居寄張殷衡
　　金氏村中一病夫生涯濩落性靈迂唯看老子五千字不蹋長安十二衢藥銚夜傾殘酒煖竹牀寒取舊氊鋪聞君欲發江東去能到茅菴訪別無
　　病中得樊大書
　　荒村破屋經年臥寂絶無人問病身唯有東都樊著作至今書信尚殷勤
　　開元九詩書巻
　　紅牋白紙兩三束半是君詩半是書經年不展縁身病今日開看生蠧魚
　　晝臥
　　抱枕無言語空房獨悄然誰知盡日臥非病亦非眠
　　夜坐
　　庭前盡日立到夜燈下有時坐徹明此情不語何人㑹時復長吁一〈一作三〉兩聲
　　暮立
　　黃昏獨立佛堂前滿地槐花滿樹蟬大抵四時心總苦就中腸斷是秋天
　　有感
　　絶與斷絲猶有卻續時唯有衷腸斷應無續得期
　　荅友問
　　似玉童顔盡如霜病鬢新莫驚身頓老心更老於身
　　村夜
　　霜草蒼蒼蟲切切村南村北行人絶獨出前門望野田月明蕎麥花如雪
　　聞蟲
　　暗蟲唧唧夜緜緜況是秋隂欲雨天猶恐愁人暫得睡聲聲移近臥牀前
　　寒食夜有懐
　　寒食非長非短夜春風不熱不寒天可憐時節堪相憶何況無燈各早眠
　　贈內
　　漠漠闇苔新雨地微微涼露欲秋天莫對月明思往事損君顔色減君年
　　得錢舍人書問眼疾
　　春來眼闇少心情㸃盡黃連尚未平唯得君書勝得藥開緘未讀眼先明
　　還李十一馬
　　傳語李君勞寄馬病來唯著〈一作拄〉杖扶身縱擬強騎無出處卻將牽與趁朝人
　　九日寄行簡
　　摘得菊花㩦得酒繞〈一作逺〉村騎馬思悠悠下邽田地平如掌何處登髙望梓州
　　夜坐
　　斜月入前楹迢迢〈一作遙〉夜坐情梧桐上階影蟋蟀近牀聲曙傍窗間至秋從簟上生感時因憶事不寢到雞鳴
　　村居二首
　　田園莽蒼經春早籬落蕭條盡日風若問經過談笑者不過田舍白頭翁
　　門閉仍逢雪廚寒未起煙貧家重寥落半為日髙眠
　　早春
　　雪散因和氣冰開得暖光春銷不得處唯有鬢邊霜
　　和夢遊春詩一百韻〈並序〉
　　微之既到江陵又以夢遊春詩七十韻寄予且題其序曰斯言也不可使不知吾者知知吾者亦不可使不知樂天知吾也吾不敢不使吾子知予辱斯言三復其旨大抵悔既往而悟將來也然予以為茍不悔不寤則已若悔於此則宜悟於彼也反於彼而悟於妄則宜歸於真也況與足下外服儒風內宗梵行者有日矣而今而後非覺路之返也非空門之歸也將安返乎將安歸乎今所和者其章旨卒〈一作卒章指〉歸於此夫感不甚則悔不熟感不至則悔不深故廣足下七十韻為一百韻重為足下陳夢遊之中所以甚感者敘婚仕之際所以至感者欲使曲盡其妄周知其非然後返乎真歸乎實亦猶法華經序火宅偈化城維摩經入媱舍過酒肆之義也微之微之予斯文也尤不可使不知吾者知幸藏之爾雲
　　昔君夢遊春夢遊仙山曲怳若有所遇似愜平生欲因尋菖蒲水漸入桃花谷到一紅樓家愛之看不足池流渡清泚〈一作□〉草嫰蹋綠蓐門栁闇全低檐櫻紅半熟轉行深深院過盡重重屋烏龍臥不驚青鳥飛相逐漸聞玉珮響始辨珠履躅遙見窗下人娉婷十五六霞光抱明月蓮豔開初旭縹緲雲雨仙氛氳蘭麝馥風流薄梳洗時世寛妝束袖輭異文綾裾輕單絲縠帬腰銀線壓梳掌金筐蹙帯襭紫蒲萄袴花紅石竹凝情都未語付意微相矚眉斂逺山青鬟低片雲緑帳牽翡翠帯被解鴛鴦襆秀色似堪餐穠華如可掬半巻錦頭席斜鋪繡腰褥朱脣素指勻粉汗紅緜撲心驚睡易覺夢斷魂難續籠委獨棲禽劍分連理木存誠期有感誓志貞無黷京洛八九春未曾花裏宿壯年徒自棄佳㑹應無復鸞歌不重聞鳳兆從茲卜韋門女清貴裵氏甥賢淑羅扇夾花燈金鞍攢繡轂既傾南國貌遂坦東牀腹劉阮心漸忘潘楊意方睦新修履信第初食尚書祿九醖備聖賢八珍窮水陸秦家重蕭史彥輔憐衛叔朝饌饋獨盤夜醪傾百斛親賓盛輝赫妓樂紛曄煜宿醉纔解酲朝歡俄枕麴飲過君子爭令甚將軍酷酩酊歌鷓鴣顛狂舞雊⿰月流春夜短日下秋天速謝傅隙過駒〈一作奔光〉蕭娘風過〈一作送〉燭全凋蕣花折半死梧桐禿闇鏡對孤鸞哀留寡鵠淒淒隔幽顯冉冉移寒燠萬事此時休百身何處贖提攜小兒女將領舊姻族再入朱門行一傍青樓哭空無廐馬水涸失池鶩揺落廢井梧荒涼故籬菊莓苔上幾閣塵土生琴築舞榭綴蠨蛸歌梁聚蝙蝠嫁分紅粉妾賣散蒼頭僕門客思徬徨家人泣吚噢心期正蕭索宦序仍拘跼懐策入崤函驅車辭郟鄏逢時念既濟聚學思大畜端詳筮仕蓍磨拭穿楊鏃始從讐校職首中賢良目一㧞侍瑤墀再升紆繡服誓酬君王寵願使朝廷肅密勿奏封章清明操憲牘鷹韝中病下豸角當邪觸糺謬靜〈一作盡〉東周申寃動南蜀危言詆閽寺直氣忤鈞軸不忍曲作鉤乍能折為玉捫心無媿畏騰口有謗讟只要明是非何曾虞禍福車摧太行路劍落酆城獄襄漢問修途荊蠻指殊俗謫為江府掾遣事荊州牧趨走謁麾幢喧煩視鞭朴簿書常自領縲囚每親鞫竟日坐官曹經旬曠休沐宅荒渚宮草馬瘦畬田粟薄俸等涓毫微官同桎梏月中照形影天際辭骨肉鶴病翅羽垂獸窮爪牙縮行看鬚間白誰勸杯中緑時傷大野麟命問長沙鵩夏梅山雨漬秋瘴江〈一作海〉雲毒巴水白茫茫楚山青簇簇吟君七十韻是我心所蓄既去誠莫追將來幸前朂欲除憂惱病當取禪經讀須悟事皆空無令念將屬請思遊春夢此夢何閃倐豔色即空花浮生乃焦榖良姻在嘉偶頃尅為單獨入仕欲榮身須㬰成黜辱合者離之始樂兮憂所伏愁恨僧祗長歡榮剎那促覺悟因傍喻迷執由當局膏明誘闇蛾陽焱奔癡鹿貪為苦聚落愛是悲林麓水蕩無明波輪廻死生〈一作生死〉輻塵應甘露灑垢待醍醐浴障要智燈燒魔須慧刀戮外熏性易染內戰心難衂法句與心王期君日三復〈微之常以法句及心王頭陀經相示故申言以卒其志也〉
　　王昭君二首〈時年十七〉
　　滿面胡沙滿鬢〈一作面〉風眉銷殘黛臉銷紅愁苦辛勤顦顇盡如今卻似〈一作是〉畫圖中
　　漢使卻回慿寄語黃金何日贖蛾眉君王若問妾顔色莫道不如宮裏時

　　御定全唐詩巻四百三十七
<集部,總集類,御定全唐詩>
　　欽定四庫全書
　　御定全唐詩卷四百三十八
　　白居易
　　渭村退居寄禮部崔侍郎翰林錢舎人詩一百韻
　　聖代元和歲閒居渭水陽不才甘命舛多幸遇時康朝野分倫序賢愚定否臧重文疎卜式尚少棄馮唐由是推天運從茲樂性場籠禽放高翥霧豹得深藏世慮休相擾身謀且自強猶湏務衣食未免事農桑薙草通三徑開田占一坊晝扉扃白版夜碓埽黃粱隙地治場圃閒時糞土疆枳籬編刺夾䪥壟擘科秧穡力嫌身病農心願歲穰朝衣典杯酒佩劒博牛羊困倚栽松鍤飢提采蕨筐引泉來後澗移竹下前岡生計雖勤苦家資甚渺茫塵埃常滿甑錢帛少盈囊弟病仍扶杖妻愁不出房傳衣念繿縷〈一作襤褸〉舉案笑糟糠犬吠村胥閙蟬鳴織婦忙納租看縣帖輸粟問軍倉夕歇攀村樹秋行繞野cq=393
　　塘雲容陰慘澹月色冷悠揚蕎麥鋪花白裳棃間葉黃早寒風摵摵新霽月蒼蒼園菜迎霜死庭蕪過雨荒檐空愁宿燕壁闇思啼螿眼為看書損肱因運甓傷病骸渾似木老鬢欲成霜少睡知年長端憂覺夜長舊遊多廢忘往事偶思量忽憶煙霄路常陪劒履行登朝思檢束入閣學趨蹌命偶風雲會恩覃雨露霶霑枯發枝葉磨鈍起鋒鋩崔閤連鑣騖錢兄接翼翔齊竽混韶夏燕石厠琳琅同日升金馬分宵直未央共詞加寵命合表謝恩光廄馬驕初跨天廚味始嘗朝晡頒餅餌寒暑賜衣裳對秉鵝毛筆俱含雞舌香青縑衾薄絮朱裏幕高張晝食恆連案宵眠每並牀差肩承詔旨連署進封章起草偏同視疑文最共詳滅私容㸃竄窮理析毫芒便共輸肝膽何曾異肺腸愼微參石奮決密與〈一作學〉張湯禁闥青交𤨏宮〈一作官〉垣紫界牆井闌排菡萏檐瓦鬬鴛鴦樓額題鳷鵲池心浴鳳凰風枝萬年動溫樹四時芳宿露凝金掌晨暉上璧璫砌筠塗綠粉庭果滴紅漿曉從朝興慶春陪宴柏梁傳呼鞭索索拜舞珮鏘鏘仙仗環雙闕神兵闢兩廂火飜紅尾斾冰卓白竿槍滉瀁經魚藻深沈近浴堂分庭皆命婦對院〈一作面〉即儲皇貴主冠浮動親王轡閙裝金鈿相照耀朱紫間熒煌毬簇桃花綺歌廵竹葉觴窪〈去〉銀中貴帶昂黛內人妝賜褉東城下頒酺曲水傍尊罍分聖酒妓樂借仙倡淺酌看紅藥徐吟把綠楊宴迴過御陌行歇入僧房白鹿原東腳〈一作郭〉青龍寺北廊望春花景暖避暑竹風涼下直閒如社尋芳醉似狂有時還後到無處不相將雞鶴初雖雜蕭蘭久乃彰來燕隗貴重去魯孔恓惶聚散期難定飛沈勢不常五年同晝夜一別似參商屈折孤生竹銷摧百鍊鋼〈一作剛〉途窮任顦顇道在肯徬徨〈一作慞徨〉尚念遺簪折仍憐病雀瘡䘏寒分賜帛救餒減餘糧藥物來盈裹書題寄滿箱殷勤翰林主珍重禮闈郎喣沬誠多謝摶扶豈所望提攜勞氣力吹𥳽不飛揚拙劣才何用龍鍾分自當妝嫫徒費黛磨甋詎成璋習隱將時背千名與道妨外身宗老氏齊物學䝉莊疎放遺千慮愚䝉守一方樂天無怨歎倚命不劻勷憤懣胸須豁交加臂莫攘珠沈猶是寳金躍未為祥泥尾休揺掉灰心罷激昂漸閒親道友因病事醫王息亂歸禪定存神入坐亡斷癡求慧劍濟苦得慈航不動為吾志無何是我鄉可憐身與世從此兩相忘
　　酬盧祕書二十韻〈時初奉詔除贊善大夫〉
　　謬歴文場選慙非翰苑才雲霄髙暫致毛羽弱先摧識分忘軒冕知歸返草萊杜陵書積蠧豐獄劍生苔晦厭鳴雞雨春驚震蟄雷舊恩收墜履新律動寒灰鳯詔容徐起鵷行許重陪衰顔雖拂拭蹇歩尚低〈一作徘〉徊睡少鐘偏警行遲漏苦催風霜趁朝去泥〈一作兩〉雪拜陵廻上感君猶念傍慙友或推石頑鐫費匠〈一作力〉女醜嫁勞媒倐忽青春度奔波白日〈一作石〉頽性將時共背病與老俱來聞有蓬壺客知懐杞梓材世家標甲第〈一作地〉官職滯麟臺筆盡鉛黃㸃詩成錦繡堆嘗思豁雲霧忽喜訪塵埃心為論文合眉因勸善開不勝珍重意滿袖寫瓊瓌
　　題盧秘書夏日新栽竹二十韻
　　湘竹初封植盧生此考槃久持霜節苦新託露根難等度須〈一作雖〉當砌〈一作戶〉疎稠要滿闌買憐分薄俸栽稱作閒官葉翦藍羅碎莖抽玉琯端㡬聲清淅瀝一簇緑檀欒未夜青嵐入先秋白露團〈一作傳〉拂肩揺翡翠熨手弄琅玕韻透霜風起隂鋪砌月殘炎天聞覺冷窄地見疑寛梢動勝揺扇低枝好掛冠碧籠煙幕幕珠灑雨珊珊晚〈一作暁〉籜晴雲展隂芽蟄虺蟠愛從抽馬䇿惜未截魚竿松韻徒煩聽桃夭不足觀梁慙當家杏臺陋本司蘭〈古詩云盧家蘭室杏為梁又秘書府即蘭臺也〉撐撥詩人興勾牽醉客歡靜連蘆簟滑涼拂葛衣單豈止消時暑應能保嵗寒莫同凡草木一種夏中看
　　渭村酬李二十見寄
　　百里音書何太遲暮秋把得暮春詩栁條緑日君相憶梨葉紅時我始知莫歎學官貧冷落猶勝村客病支離形容意緒遙看取不似華陽觀裏時
　　初授贊善大夫早朝寄李二十助教
　　病身初謁青宮日衰貎新垂白髪年寂莫曹司非熟地蕭條風雪是寒天逺坊早起常侵鼓瘦馬行遲苦費鞭一種共君官職冷不如猶向日髙眠
　　欲與元八卜鄰先有是贈
　　平生心跡最相親欲隠牆東不為身明月好同三徑夜緑楊宜作兩家春每因暫出猶思伴豈得安居不擇鄰何獨終身數相見子孫長作隔牆人
　　遊城南留元九李二十晚歸
　　老遊春飲莫相違不獨花稀人亦稀更勸殘杯看日影猶應趁得鼓聲歸
　　廣宣上人以應制詩見示因以贈之詔許上人居安國寺紅樓院以詩供奉
　　道林談論惠休詩一到人天〈一作間〉便作師香積筵承紫泥詔昭陽歌唱碧雲詞紅樓許住請〈平〉銀鑰翠輦陪行蹋玉墀惆悵甘泉曾侍從與君前後不同時
　　重過秘書舊房因題長句〈時為贊善大夫〉
　　閣前下馬思裵回第二房門手自開昔為白面書郎去今作蒼鬚〈一作頭〉贊善來吏人不識多新補松竹相親是舊栽應有題牆名姓在試將衫袖拂塵埃
　　重到城七絶句
　　見元九
　　容貎一日減一日心情十分無九分每逢陌路猶嗟歎何況今朝是見君
　　髙相宅
　　青苔故里懐恩地白髪新生抱病身涕淚雖多無哭處永寧門館屬他人
　　張十八
　　諫垣㡬見遷遺補憲府頻聞轉殿監獨有詠詩張太祝十年不改舊官銜
　　劉家花
　　劉家牆上花還發李十門前草又春處處傷心心始悟多情不及少情人
　　裵五
　　莫怪相逢無笑語感今思舊㦸門前張家伯仲偏相似每見清揚〈一作青楊〉一惘然
　　仇家酒
　　年年老去歡情少處處春來感事深時到仇家非愛酒醉時心勝醒時心
　　恆寂師
　　舊遊分𣪚人零落如此傷心事㡬條㑹逐禪師坐禪去一時滅盡定中消
　　靖安北街贈李二十
　　榆莢拋錢栁展眉兩人竝馬語行遲還似往年安福寺共君私試卻廻時
　　重傷小女子
　　學人言語憑牀行嫩似花房脆似瓊纔知恩愛迎三嵗未辨東西過一生汝異下殤應殺禮吾非上聖詎忘情傷心自歎鳩巢拙長墮春雛養不成
　　過顔處士墓
　　向墳道〈一作通〉徑沒荒榛滿室詩書積闇塵長〈一作厚〉夜肎教黃壤暁悲風不許白楊春簞瓢顔子生仍促布被黔婁死更貧未㑹悠悠上天意惜將富夀與何人
　　題周皓〈一作浩〉大夫新亭子二十二韻
　　東道常為主南亭別待賔規模何日創景致一時新廣砌羅紅藥疎〈一作髙〉䕃緑筠鎻開賔閣暁〈一作晩〉梯上妓樓春置醴寧三爵加籩過八珍茶香飄紫筍膾縷落紅鱗輝赫車輿鬧珍奇鳥獸馴獮㺅看馬鸚鵡喚家人錦額𬖄髙巻銀花醆慢廵勸嘗光祿酒許看洛川神〈周兼光祿卿有家妓數十人〉斂翠凝歌黛流香動舞巾帬飜繡鸂鷘梳陷鈿麒麟笛怨音含楚箏嬌語帶秦侍兒催畫燭醉客吐文茵投轄多連夜〈一作曙〉鳴珂便逹晨入朝紆紫綬待漏擁朱輪貴介交三事光榮照四鄰甘濃將奉客穏暖不緣身十載歌鐘地三朝節鉞臣愛才心倜儻敦舊禮殷勤門以招賢盛家因好事貧始知豪傑意富貴為交親
　　賦得聽邊鴻
　　驚風吹起塞鴻羣半拂平沙半入雲為問昭君月下聽何如蘇武雪中聞
　　見楊𢎞貞詩賦因題絶句以自諭
　　賦句詩章妙入神未年三十即無身常嗟薄命形顦顇若比𢎞貞是幸人
　　病中早春
　　今朝枕上覺頭輕強起階前試腳行羶膩斷來無氣力風痰惱得少心情暖消霜瓦津初合寒減冰渠凍不成唯有愁人鬢間雪不隨春盡逐春生
　　送人貶信州判官
　　地僻山深古上饒土風貧薄道程遙不唯遷客須恓屑見說居人也寂寥溪畔毒沙蔵水弩城頭枯樹下山魈若於此郡為卑吏刺史㕔前又折腰
　　曲江醉後贈諸親故
　　郭東丘墓何年客江畔風光㡬日春只合殷勤逐杯酒不須疎索向交親中天或有長生藥下界應無不死人除卻醉來開口笑世間何事更闗身
　　和元八侍御昇平新居四絶句〈時方與元八卜鄰〉看花屋
　　忽驚映樹新開屋卻似當檐故種花可惜年年紅似火今春始得屬元家
　　累土山
　　堆土漸髙山意出終南移入戸庭間玉峯藍水應惆悵恐見新山望舊山〈元舊居在藍田山〉
　　髙亭
　　亭脊太髙君莫拆東家留取當西山好看落日斜銜處一片春嵐映半環
　　松樹
　　白金換得青松樹君既先栽我不栽幸有西風易憑仗夜深偷送〈一作得〉好聲〈一作春〉來
　　醉後卻寄元九
　　蒲池村裏悤悤別灃水橋邊兀兀廻行到城門殘酒醒萬重離恨一時來
　　重寄〈一作重寄元九〉
　　蕭𣪚弓驚雁分飛劔化龍悠悠天地肉不死㑹相逢李十一舍人松園飲小酎酒得元八侍御詩敘雲在臺中推院有鞫獄之苦即事書懐因酬四韻
　　愛酒舎人開小酌能文御史寄新詩亂松園裏醉相憶古柏㕔前忙不知早夏我當逃暑日晚衙君是慮囚時唯應清夜無公事新草亭中好一期〈元於昇平宅新立草亭〉
　　重到華陽觀舊居
　　憶昔初年三十二當時秋思已難堪若為重入華陽院病鬢愁心四十三
　　荅勸酒
　　莫怪近來都不飲㡬廻因醉卻霑巾誰料平生狂酒客如今變作酒悲人
　　題王侍御池亭
　　朱門深鎻春池滿岸落薔薇水浸莎畢竟林塘誰是主主人來少客來多
　　聽水部呉員外新詩因贈絶句
　　朱紱仙郎白雪歌和人雖少愛人多明朝説與〈一作向〉詩人道水部如今不姓何
　　雨夜憶元九
　　天隂一日便堪愁何況連宵雨不休一種雨中君最苦偏梁閣道向通〈一作東〉州
　　雨中攜元九詩訪元八侍御
　　微之詩巻憶同開𪝒日多應不入臺好句無人堪共詠衝泥蹋水就君來
　　贈楊祕書巨源〈楊嘗有贈盧洺州詩云三刀夢益州一箭取遼城由是知名〉
　　早聞一箭取遼城相識雖新有故情清句三朝誰是敵白鬚四海半為兄貧家薙草時時入瘦馬尋花處處行不用更敎詩過好折君官職是聲名
　　和武相公感韋令公舊池孔雀〈同用深字〉
　　索莫少顔色池邊無主禽難收帶泥翅易結著人心頂毳落殘碧尾花銷闇金放歸飛不得雲海故巢深
　　寄生衣與微之因題封上
　　淺色縠衫輕似霧紡花紗袴薄於雲莫嫌輕薄但知著猶恐通州熱殺君
　　白牡丹
　　白花冷澹無人愛亦占芳名道牡丹應似〈一作是〉東宮白贊善被人還喚作朝官
　　夢舊
　　別來老大苦修道鍊得離心成死灰平生憶念消磨盡昨夜因何入夢來
　　戲題盧祕書新移薔薇
　　風動翠條腰嫋娜〈一作嫋嫋〉露垂紅萼淚闌干移他到此須為主不別〈一作愛〉花人莫使看
　　曲江夜歸聞元八見訪
　　自入臺來見面稀班中遙得揖容輝早知相憶來相訪悔待江頭明月歸
　　苦熱題恆寂師禪室
　　人人避暑走如狂獨有禪師不出房可是禪房無熱到但能心靜即身涼
　　微之到通州日授館未安見塵壁間有數行字讀之即僕舊詩其落句雲淥水紅蓮一朶開千花百草無顔色然不知題者何人也微之吟歎不足因綴一章兼録僕詩本同寄省其詩乃十五年前初及第時贈長安妓人阿輭絶句緬思往事杳若夢中懐舊感今因酬長句
　　十五年間似夢逰曽將詩句結風流偶助笑歌嘲阿輭可知傳誦到通州昔敎紅袖佳人唱今遣青衫司馬愁惆悵又聞題處所雨淋江館破牆頭
　　得微之到官後書備知通州之事悵然有感因成四章
　　來書子細説通州州在山根峽岸頭四面千重火雲合中心一道瘴江流蟲蛇白晝攔官道蚊蚋〈一作蟆〉黃昏撲郡樓何罪遣君居此地天髙無處問來由
　　匼匝巔山萬刃餘人家應似甑中居寅年籬下多逢虎亥日沙頭始賣魚衣斑梅雨長須熨米澀畬田不解鉏努力安心過三考已曽愁殺李尚書〈李實尚書先貶此州身歿於彼處〉人稀地僻醫巫少夏旱秋霖瘴瘧多老去一身須愛惜別來四體得如何侏儒飽笑東方朔薏苡讒憂馬伏波莫遣沈愁結成病時時一唱濯纓歌
　　通州海內恓惶地司馬人間冗長〈去〉官傷鳥有驚不定臥龍無水動應難劒埋獄底誰深掘松偃霜中盡冷看舉目爭能不惆悵髙車大馬滿長安
　　病中答招飲者
　　顧我鏡中悲白髮盡〈津上〉君花下醉青春不縁眼痛兼身病可是尊前第二人
　　燕子樓三首〈並序〉
　　徐州故張尚書有愛妓曰盼盼善歌舞雅多風態予為校書郎時遊徐泗間張尚書宴予酒酣出盼盼以佐歡歡甚予因贈詩云醉嬌勝不得風嫋牡丹花盡歡而去爾後絶不相聞迨茲僅一紀矣昨日司勲員外郎張仲素繢之訪予因吟新詩有燕子樓三首詞甚婉麗詰其由為盼盼作也繢之從事武寜軍累年頗知盼盼始末雲尚書既歿歸𦵏東洛而彭城有張氏舊第第中有小樓名燕子盼盼念舊愛而不嫁居是樓十餘年幽獨塊然於今尚在予愛繢之新詠感彭城舊遊因同其題作三絶句
　　滿窻明月滿𬖄霜被冷燈殘拂臥牀燕子樓中霜月夜秋來只為一人長
　　鈿暈羅衫色似煙幾回欲著即澘然自從不舞霓裳曲疊在空箱十一年
　　今春有客洛陽回曾到尚書墓上來見説白楊堪作柱爭教紅粉不成灰
　　初貶官過望秦嶺〈自此後詩江州路上作〉
　　草草辭家憂後事遲遲去國問前途望秦嶺上回頭立無限秋風吹白鬚
　　藍橋驛見元九詩〈詩中雲江陵歸時逢春雪〉
　　藍橋春雪君歸日秦嶺秋風我去時每到驛亭先下馬循牆繞柱覔君詩
　　韓公堆寄元九
　　韓公堆北澗西頭冷雨涼風拂面秋努力南行少惆悵江州猶似勝通州
　　發商州
　　商州館裏停三日待得妻孥相逐行若比李三猶自勝兒啼婦哭不聞聲〈時李固言新歿〉
　　武關南見元九題山石榴花見寄
　　往來同路不同時前後相思兩不知行過闗門〈一作西〉三四里榴花不見見君詩
　　紅鸚鵡〈商山路逢〉
　　安南逺進紅鸚鵡色似桃花語似人文章辯慧皆如此籠檻何年出得身
　　題四皓廟〈一作題商山廟〉
　　臥逃秦亂起安劉舒巻如雲得自由若有精靈應笑我不成一事謫江州
　　罷藥
　　自學坐禪休服藥從他時復病沈沈此身不要全強健強健多生人我心
　　白鷺
　　人生四十未全衰我為愁多白髮垂何故水邊雙白鷺無愁頭上亦垂絲
　　襄陽舟夜〈一作中〉
　　下馬襄陽郭移舟漢隂驛秋風截江起寒浪連天白本是多愁人復此風波夕
　　江夜舟行
　　煙澹月濛濛舟行夜色中江鋪滿槽水帆展半檣風叫曙嗸嗸鴈啼秋唧唧蟲只應催北客早作白鬚翁
　　紅藤杖
　　交親過滻別車馬到江迴唯有紅藤杖相隨萬里來
　　江上吟元八絶句
　　大江深處月明時一夜吟君小律詩應有水仙潛出聽飜將唱作歩虛詞
　　途中感秋
　　節物行揺落年顔坐變衰樹初黃葉日人慾白頭時鄉國程程逺親朋處處辭唯殘〈一作憐〉病與老一步不相離
　　登郢州白雪樓
　　白雪樓中一望鄉青山蔟蔟水茫茫朝來渡口逢京使説道煙塵近洛陽〈時淮西寇未平〉
　　舟夜贈內
　　三聲猨後垂鄉淚一葉舟中載病身莫憑水𥦗南北望月明月闇總愁人
　　逢舊
　　我梳白髮添新恨君埽青蛾減舊容應被傍人怪惆悵少年離別老相逢
　　臼口阻風十日
　　洪濤白〈一作波〉浪塞江津處處邅迴事事迍世上方為失途客江頭又作阻風人魚鰕遇雨腥盈鼻蚊蚋和煙癢滿身老大光隂能幾日等閒臼口坐經旬
　　浦中夜泊
　　暗上江隄還獨立水風霜氣夜稜稜回看深浦停舟處蘆荻花中一㸃燈
　　盧侍御與崔評事為予於黃鶴樓置宴宴罷同望
　　江邊黃鶴古時樓勞置華筵待我遊楚思淼茫雲水冷商聲清脆管秋白花浪濺頭陀寺紅葉林籠鸚鵡洲總是平生未行處醉來堪賞醒堪愁
　　舟中讀元九詩
　　把君詩巻燈前讀詩盡燈殘天未明眼痛燈滅猶闇〈一作暗〉坐逆風吹浪打船聲
　　舟行阻風寄李十一舎人
　　扁舟厭泊煙波上輕䇿閒尋浦嶼間虎蹋青泥稠似印風吹白浪大於山且愁江郡何時到敢望京都幾嵗還今日料君朝退後迎寒新酎煖開顔〈李十一好小酎酒故云〉
　　雨中題衰栁
　　濕屈青條折寒飄黃葉多不知秋雨意更遣欲如何
　　題王處士郊居
　　半依雲渚半依山愛此令人不欲還負郭田園八九頃向陽茅屋兩三間寒松縱老風標在野鶴雖飢飲啄閒一臥江村來早晩著書盈帙鬢毛斑
　　嵗晩旅望
　　朝來暮去星霜換隂慘陽舒氣序牽萬物秋霜能壞色四時冬日最凋年煙波半露新沙地鳥雀羣飛欲雪天向晩蒼蒼南北望窮隂旅〈一作離〉思兩無邊
　　晏坐閒吟
　　昔為京洛聲華客今作江湖潦〈一作老〉倒翁意氣銷磨羣動裏形骸變化百年中霜侵殘鬢無多黒酒伴衰顔只暫紅願學禪門非想定千愁萬念一時空
　　題李山人
　　廚無煙火室無妻籬落蕭條屋舎低每日將何療飢渴井華雲粉一刀圭
　　讀莊子
　　去國辭家謫異方中心自怪少憂傷為尋莊子知歸處認得無何是本鄉
　　江樓偶宴贈同座
　　南浦閒行罷西樓小宴時望湖憑檻久待月放杯遲江果嘗盧橘山歌聽竹枝相逢且同樂何必舊相知
　　放言五首
　　元九在江陵時有放言長句詩五首韻髙而體律意古而詞新予每詠之甚覺有味雖前輩深於詩者未有此作唯李頎有雲濟水自清河自濁周公大聖接輿狂斯句近之矣予出佐潯陽未屆所任舟中多暇江上獨吟因綴五篇以續其意耳
　　朝真暮偽何人辯古往今來底事無但愛臧〈一作莊〉生能詐聖可知甯子解佯愚草螢有耀終非火荷露雖團豈是珠不取燔柴兼照乗可憐光彩亦何殊
　　世途倚伏都無定塵網牽纏卒未休禍福回還車轉轂榮枯反覆手藏鉤⻱靈未免刳腸患馬失應無折足憂不信君看奕棊者輸贏須待局終頭
　　贈君一法決狐疑不用鑽⻱與祝蓍試玉要燒三日滿〈真玉燒三日不熱〉辨材須待七年期〈豫章木生七年而後知〉周公恐懼流言後〈一作日〉王莽謙恭未篡時向使當初〈一作時〉身便死一生真偽復誰知
　　誰家第宅成還破何處親賓哭復歌昨日屋頭堪炙手今朝門外好張羅北邙未省留閒地東海何曽有定波莫笑賤貧誇富貴共成枯骨兩如何
　　㤗山不要欺毫末顔子無心羨老彭松樹千年終是朽槿花一日自為榮何須戀世常憂死亦莫嫌身漫厭生生去死來都是幻幻人哀樂繫何情
　　嵗暮道情二首
　　壯日苦曾驚嵗月長年都不惜光隂為學空門平等法先齊老少死生心
　　半故青衫半白頭雪風吹面上江樓禪功自見無人覺合是愁時亦不愁
　　讀李杜詩集因題巻後
　　翰林江左日員外劒南時不得髙官職仍逢苦亂離暮年逋客恨浮世謫仙悲吟詠留千古聲名動四夷文場供秀句樂府待新詞天意君須會人間要好詩〈賀監知章目李白為謫仙人〉
　　強酒
　　若不坐禪銷妄想即須行〈一作吟〉醉放狂歌不然秋月春風夜爭那閒思往事何
　　獨樹浦雨夜寄李六郎中
　　忽憶兩家同里巷何曽一處不追隨閒遊預算分朝日靜語〈一作話〉多同待漏時花下放狂衝黑飲燈前起坐徹明棊可知風雨孤舟夜蘆葦叢中作此詩
　　聽崔七妓人箏
　　花臉雲鬟坐玉樓十三裏一時愁憑君向道休彈去白盡江州司馬頭
　　望江州
　　江迴望見雙華表知是潯陽西郭門猶去孤舟〈一作城〉三四里水煙沙雨欲黃昏
　　初到江州
　　潯陽欲到思無窮庾亮樓南湓口東樹木凋疎山雨後人家低濕水煙中菰蔣餧馬行無力蘆荻編房臥有風遙見朱輪來出郭相迎勞動使君公
　　醉後題李馬二妓
　　行揺雲髻花鈿節應似霓裳趁管豔動舞帬渾是火愁凝歌黛欲生煙有風縱道能迴雪無水何由忽吐蓮疑是兩般心未決雨中神女月中仙
　　盧侍御小妓乞詩座上留贈
　　鬱金香汗裛歌巾山石榴花染舞帬好似文君還對酒勝於神女不歸雲夢中那及覺時見宋玉荊王應羨君







　　御定全唐詩巻四百三十八
　　欽定四庫全書
　　御定全唐詩巻四百三十九
　　白居易
　　東南行一百韻寄通州元九侍御澧州李十二舎人果州崔二十二使君開州韋大員外庾三十二補闕杜十四拾遺李二十助教員外竇七校書〈元稹集和此詩注內本題末尚有兼投弔席八舎人七字〉
　　南去經三楚東來過五湖山頭看𠉀館水面問征途地逺窮江界天低極〈一作接〉海隅飄零同落葉浩蕩似乘桴漸覺鄉原異深知土産〈一作俗〉殊夷音語嘲𠹗蠻態笑睢盱水市通闤闠煙村混舳艫吏徴漁戶稅人納火田租亥日饒鰕蟹寅年足虎貙成人男作丱事〈一作似〉鬼女為巫樓闇攢倡婦隄喧簇販夫夜船論鋪賃春酒斷缾酤見果皆盧橘聞禽悉鷓鴣山歌猨獨叫野哭鳥相呼嶺徼雲成棧江郊水當郛月移翹柱鶴風汎颭檣烏鼇礙潮無信蛟驚浪不虞鼉鳴江攂鼔〈一作泉窟室〉蜃氣海〈一作結氣〉
　　浮圗樹裂山魈穴沙含水弩樞喘牛犂紫芋羸馬放青菰繡面誰家婢鵶頭㡬嵗奴泥中采菱芡燒後拾樵蘓鼎膩愁烹鼈盤腥膾鱸鍾儀徒戀楚張翰浪思吳氣序涼還熱光隂旦復晡身方逐萍梗年欲近桑榆渭北田園廢江西嵗月徂憶歸恆慘澹懐舊忽踟躕自念咸秦客甞為鄒魯儒藴藏經國術輕棄度闗繻賦力凌鸚鵡詞鋒敵轆轤戰文重掉鞅射策一彎弧崔杜鞭齊下元韋轡並驅名聲逼〈一作敵〉揚馬交分過蕭朱世務輊摩揣周行竊覬覦風雲皆㑹合雨露各霑濡共遇〈一作偶〉昇平代偏慙固陋軀承眀連夜直建禮拂晨趨美服頒王府珍羞降御廚議髙通白虎諫切伏青蒲柏殿行陪宴花樓走看酺神旗張鳥獸天籟動笙竽戈〈一作丸〉劍星芒耀魚龍電䇿駈定場排越伎〈一作漢旅〉促坐進吳歈縹緲疑仙樂嬋娟勝畫圗歌鬟低翠羽舞汗墮紅珠別選閒逰伴招小飲徒一杯愁已破三醆氣彌麤輭美仇家酒幽閒葛氏姝十千方得斗二八正當壚論笑杓胡律〈一作硉〉談憐鞏囁嚅李酣猶短竇庾醉更䔍迂鞍馬呼教住骰盤喝遣輸長〈一作急〉驅波巻白連擲采成盧〈骰盤白波莫走鞍馬皆當時酒令〉籌並頻逃席觥嚴列〈一作別〉置盂滿〈一作漏〉巵那可灌頽玉不勝扶入視中樞草歸乘內廐駒醉曽衝宰相驕不揖金吾日近恩雖重雲髙勢卻〈一作易〉孤翻身落霄漢失腳倒〈一作到〉塗博望移門籍潯陽佐郡符〈予自太子贊善大夫出為江州司馬〉時情變寒暑世利算錙銖即〈一作望〉日辭雙闕明朝別九衢播遷分郡國次第出京都〈十年春㣲之移佐通州其年秋予出佐潯陽明年冬杓直出牧澧州崔二十二出牧果州韋大出牧開州〉秦嶺馳三驛商山上二邘〈商山險道中有東西二邘〉峴陽亭寂寞夏口路﨑嶇大道全生棘中丁盡執殳江關未撤警淮㓂尚稽誅〈時淮西未平路經㐮鄂二州界所見如此〉林對東西寺山分大小姑〈東林西林寺在廬山北大姑小姑在廬山南彭蠡湖中〉廬峯蓮刻削湓浦〈一作水〉帶縈紆〈蓮花峰在廬山北湓水在江城南何遜詩云湓城對湓水湓水縈如帶〉九派吞青草〈潯陽江九派南通青草洞庭湖〉孤城覆緑蕪〈南方城壁多以草覆〉黃昬鐘寂寂清曉角嗚嗚春色辭門桞秋聲到井梧殘芳悲〈一作怨〉鶗鴂〈音啼決見椘詞〉暮莭感茱萸蘂坼金英菊花飄雪片蘆波紅日斜沒沙白月平鋪㡬見林抽筍頻驚燕引雛嵗華何倐忽年少不湏㬰眇黙思千古蒼茫想八區孔窮縁底事顔夭有何辜龍智〈一作聖〉猶經〈一作遭〉醢龜靈未免刳窮通應已定聖哲不能逾〈一作踰〉況我身謀〈一作謀生〉拙逢他厄運枸漂流隨〈一作從〉大海錘鍜任洪鑪險阻甞之矣棲遲命也夫沈𠖇消意氣窮餓耗肌膚防瘴和殘藥迎寒補舊襦書牀鳴蟋蟀琴匣網蜘蛛貧室〈一作活〉如懸磬端憂劇守株時遭人指㸃〈一作客荅難〉數被鬼揶揄兀兀都疑夢昏昏半是〈一作似〉愚女驚朝不起妻怪夜長吁萬里拋〈一作離〉朋侶〈一作執〉三年隔友於自然悲聚散不是恨榮枯去夏微之瘧今春席八殂天涯書達否泉下哭知無〈去年聞元九瘴瘧書去竟未報今春聞席八歿乆與還徃能無慟哭〉謾寫詩盈巻〈一作軸〉空盛酒滿壺只添新悵望豈復舊歡娛壯志因愁減衰容與病俱相逢應不識滿頷白髭鬚
　　謫居
　　面瘦頭斑四十四逺謫江州為郡吏逢時棄置從不才未老衰羸為何事火燒寒澗松為燼霜降春林花委地遭時榮悴一時間豈是昭昭上天意
　　初到江州寄翰林張李杜三學士
　　早攀霄漢上天衢晩落風波委世途雨露施恩無厚薄蓬蒿隨分有榮枯傷禽側翅驚弓箭老婦低顔事舅姑碧落三仙曽識面年深記得姓名無
　　庾樓曉望
　　獨慿朱檻立凌晨山色初明水色新竹霧曉籠銜嶺月蘋風暖送過江春子城隂䖏猶殘雪衙鼓聲前未有塵三百年來庾樓上曽經多少望鄉人
　　宿西林寺
　　木落天晴山翠開愛山騎馬入山來心知不及柴桑令一宿西林便卻〈一作欲〉囬〈柴桑令劉遺民也〉
　　江樓宴別
　　樓中別曲催離酌燈下紅帬間緑袍縹緲楚風羅綺薄錚鏦越調管髙寒流帶月澄如鏡夕吹和霜利似刀尊酒未空歡未盡舞腰歌䄂莫辭勞
　　題山石榴花
　　一叢千朶壓闌干翦碎紅綃卻作團風嫋舞腰香不盡露銷妝臉淚新〈一作初〉乾薔薇帶刺攀應嬾菡萏生泥玩亦難爭及此花檐戸下任人采弄盡人看
　　代春贈
　　山吐晴嵐〈一作峯〉水放光辛夷花白桞梢黃但知莫作江西意風㬌何曽異帝鄉
　　荅春
　　草煙低重水花眀從道風光似帝京其奈山猨江上呌故鄉無此斷膓聲
　　櫻桃花下歎白髪
　　逐䖏花皆好隨年貌自衰紅櫻滿眼日白髮半頭時倚樹無言久攀條欲放遲臨風兩堪歎如雪復如絲
　　惜落花贈崔二十四
　　漠漠紛紛不奈何狂風急雨兩相和晩來悵望君知否枝上稀踈地上多
　　移山櫻桃
　　亦知官舎非吾宅且斸山櫻滿院栽上佐近來多五考少應四度見花開
　　官舎閒題
　　職散優閒地身慵老大時送春唯有酒銷日不過棊祿米麞牙稻園蔬鴨腳葵飽餐仍晏起餘暇弄龜兒〈⻱兒即小姪名〉
　　晩春登大雲寺南樓贈常禪師
　　花盡頭新白登樓意若何嵗時春日少世界苦人多愁醉非因酒悲吟不是歌求師治此病唯勸讀楞伽
　　北樓送客歸上都
　　慿髙眺〈一作送〉逺一悽悽卻下朱闌即觧〈一作手共〉攜京路人歸天直北江樓客散日平西長津欲度迴船尾殘酒重傾簇馬蹄不獨別君湏強飲窮愁自要醉如
　　北亭招客
　　踈散郡丞同野客幽閒官舎抵山家春風北戸千莖竹晩日東園一樹花小醆吹醅甞冷酒深爐敲火炙新茶能來盡日觀〈一作宮〉棊否太守知慵放晩衙
　　宿西林寺早赴東林滿上人之㑹因寄崔二十二員外
　　謫辭魏鵷鸞隔老入廬山麋鹿隨薄暮蕭條同寺宿凌晨清浄與僧期雙林我起聞鐘後隻日君趨入閣時𩿾鷃髙低分皆定莫勞心力逺相思
　　逰寶稱寺
　　竹寺初晴日花塘欲曉〈一作晩〉春野猿疑弄客山鳥似呼人酒嫩傾金液茶新碾玉塵可憐幽靜地堪寄老慵身
　　早春聞提壺鳥因題鄰家
　　厭聼秋猿催下淚喜聞春鳥勸提壺誰家紅樹先花發何䖏青樓有酒酤進士麄豪尋靜盡拾遺風采近都無欲期明日東鄰醉變作騰騰一俗夫
　　見紫薇花憶微之
　　一叢暗澹將何比淺碧籠帬襯紫巾除卻微之見應愛人間少有別〈一作惜〉花人
　　薔薇花一叢獨死不知其故因有是萹
　　柯條未甞損根蕟不曽移同類今齊茂孤芳忽獨萎仍憐委地日正是帶花時碎碧初凋葉燋紅尚戀枝乾坤無厚薄草木自榮衰欲問因何事春風亦不知
　　湖亭望水
　　久雨南湖漲新晴北客過日沈紅有影風定緑無波岸沒閭閻少灘平船舫多可憐心賞處其奈獨逰何
　　閒逰
　　外事因慵廢中懐與靜期尋泉上山逺看筍出林遲白石磨樵斧青竿理釣絲澄清深淺好最愛夕陽時
　　憶㣲之傷仲逺〈李三仲逺去年春䘮〉
　　幽獨辭羣乆漂流去國賖只將琴作伴惟以酒為家感逝因看水傷離為見花李三埋地底元九謫天涯舉眼青雲逺囬頭白日斜可能勝賈誼猶自滯長沙
　　過鄭䖏士
　　聞道移居村塢間竹林多䖏獨開關故來不是求他事暫借南亭一望山
　　霖雨苦多江湖暴漲塊然獨望因題北亭
　　自作潯陽客無如苦雨何隂昏晴日少閒悶睡時多湖闊將天合雲低與水和籬根舟子語巷口釣人歌霧島沈黃氣風帆蹙白波門前車馬道一宿變江河
　　春末夏初閒逰江郭二首
　　閒出乘輕屐徐行蹋輭沙觀魚傍湓浦看竹入楊家〈湓浦多魚浦西有楊侍郎宅多好竹〉林迸穿籬筍藤飄落水花雨埋釣舟小風颺酒旗斜嫩剝青菱角濃煎白茗芽淹留不知夕城樹欲棲鴉
　　桞影繁初合鶯聲澀漸稀早梅迎夏結殘絮送春飛西日韶光盡南風暑氣微展張新小簟熨帖舊生衣緑蟻杯香嫩紅絲膾縷肥故園無此味何必苦思歸
　　紅藤杖〈杖出南蠻〉
　　南詔紅藤杖西江白首人時時攜歩月䖏䖏把尋春勁健孤莖直踈圎六莭勻火山生處逺瀘水洗來新粗細纔盈手髙低僅過身天邊望鄉客何日拄歸秦
　　風雨中尋李十一因題船上
　　匹馬來郊外扁舟在水濱可憐衝雨客來訪阻風人小榼酤清醑行廚煑白鱗停杯看桞色各憶故園春
　　題廬山山下湯泉
　　一眼湯泉流向東浸澆草煖無功驪山溫水因何事流入金鋪玉甃中
　　寄蘄州簟與元九因題六韻〈時元九鰥居〉
　　笛竹出蘄春霜刀劈翠筠織成雙鎖簟寄與獨眠人巻作筒中信〈一作布〉舒為席上珍滑如鋪䪥葉冷似臥龍鱗清潤宜乘露鮮華不受塵通州炎瘴地此物最關身
　　秋熱
　　西江風𠉀接南威暑氣常多秋〈一作風〉氣㣲猶道江州最涼冷至今九月著生衣
　　題元八谿居
　　溪嵐漠漠樹重重水檻山窗次第逢晩葉尚開紅躑躅秋芳〈一作房〉初結白芙蓉聲來枕上千年鶴影落杯中五老峯更媿殷勤留客意魚鮮飯細酒香濃
　　晚出西郊
　　散吏閒如客貧州冷似村早涼湖北岸殘照郭西門嬾鑷從鬚白休治〈一作醫〉任眼昬老來何所用少興不多言
　　階下蓮
　　葉展影翻當砌月花開香散入簾風不如種在天池上猶勝生於野水中
　　端居詠懐
　　賈生俟罪心相似張翰思歸事不如斜日早知驚鵩鳥秋風悔不憶鱸魚胷襟曽貯匡時策懐䄂猶殘諫獵書從此萬縁都擺落欲攜妻子買山居
　　夜宿江浦聞元八改官因寄此什
　　君逰丹陛已三遷我汎滄浪欲〈一作亦〉二年劒珮曉趨雙鳯闕煙波夜宿一漁船交親盡在青雲上鄉國遙拋白日邊若報生涯應笑殺結茅栽芋種畬田
　　百花亭
　　朱檻在空虛涼風八月初山形如峴首江色似桐廬佛寺乘船入人家枕水居髙亭仍有月今夜宿何如
　　江樓早秋
　　南國雖多熱秋來亦不遲湖光朝霽後竹氣晩鿌時樓閣宜佳客江山入好詩清風水蘋葉白露木蘭枝欲作雲泉計湏營伏臘資匡廬一歩地官滿更何之
　　送客之湖南
　　年年漸見南方物事事堪傷北客情山鬼趫跳唯一足峽猿哀怨過三聲帆開青草湖中去衣濕黃梅雨裏行別後雙魚難定寄〈一作定難覔〉近來潮不到湓城
　　百花亭晚望夜歸
　　百花亭上晩裵回雲影隂晴掩復開日色悠揚映山盡雨聲蕭颯渡江來髩毛遇病雙如雪心緒逢秋一似灰向夜欲歸愁未了滿湖明月小船迴
　　西樓
　　小郡大江邊危樓夕照前青蕪卑濕地白露泬寥天鄉國此時阻家書何䖏傳仍聞陳蔡戍轉戰已三年
　　尋李道士山居兼呈元明府
　　盡日行還歇遲遲獨上山攀藤老筋力照水病容顔陶巷招居住茅家許徃還飽諳榮辱事無意戀人間
　　四十五
　　行年四十五兩髩半蒼蒼清瘦詩成癖粗豪酒放狂老來尤委命安䖏即為鄉或擬廬山下來春結草堂
　　寄李相公崔侍郎錢舎人
　　曽陪鶴馭兩三仙親侍龍輿四五年天上歡華〈一作娛〉春有限世間漂泊海無邊榮枯事過都成夢憂喜心〈一作情〉㤀便是禪官滿更歸何䖏去香爐峯在宅門前
　　㕔前桂
　　天台嶺上凌霜樹司馬㕔前委地叢一種不生眀月裏山中猶校勝塵中
　　尋王道士藥堂因有題贈
　　行行覓路縁松嶠歩歩尋花到杏壇白石先生小有洞黃芽奼女大還丹常悲東郭千家塜欲乞西山五色丸但恐長生湏有籍仙臺試為檢名看
　　秋晩
　　籬菊花稀砌桐落樹隂離離日色薄單幕踈簾貧寂寞鿌風冷露秋蕭索光隂流轉忽已晚顔色凋殘不如昨萊妻臥病月朙時不𢷬寒衣空𢷬藥
　　南浦嵗暮對酒送王十五歸亰
　　臘後氷生覆湓水夜來雲闇失廬山風飄細雪落如米索索蕭蕭蘆葦間此地二年留我住今朝一酌送君還相看漸老無過醉聚散窮通總是閒
　　除夜
　　薄晚支頥坐中宵枕臂眠一從身去國再見日周天老度江南嵗春拋渭北田潯陽來早晩明日是三年聞李十一出牧澧州崔二十二出牧果州因寄絶句
　　平生相見即眉開靜念無如李與崔各是天涯為刺史縁何不覓九江來
　　元和十三〈當作二〉年淮寇未平詔停嵗仗憤然有感率爾成章
　　聞停嵗仗軫皇情應為淮西宼未平不分氣從歌裏發無明心向酒中生愚計忽思飛短檄狂心便欲請長纓從來妄動多如此自笑何曽得事成
　　庾樓新嵗
　　嵗時銷旅貌風㬌觸鄉愁牢落江湖意新年上庾樓
　　上香爐峯
　　倚石攀蘿歇病身青笻竹杖白紗巾他時畫出廬山障便是香爐峰上人
　　憶微之
　　與君何日出屯䝉魚戀江湖鳥厭籠分手各拋滄海畔折腰俱老緑衫中三年隔闊音塵斷兩地飄零氣味同又被新年勸相憶桞條黃輭欲春風
　　雨夜贈元十八
　　卑濕沙頭宅連隂雨夜天共聼檐溜滴心事兩悠然把酒循環飲移牀曲尺眠莫言非故舊相識已三年
　　寒食江畔
　　草香沙暖水雲晴風㬌令人憶帝亰還似徃年春氣味不宜今日病心情聞鶯樹下沈吟立信馬江頭取次行忽見紫桐花悵望下邽眀日是清明
　　三月三日登庾樓寄庾三十二
　　三日歡逰辭曲水二年愁臥在長沙每登髙䖏長相憶何況茲樓屬庾家
　　聞李六㬌儉自河東令授唐鄧行軍司馬以詩賀之
　　誰能淮上靜風波聞道河東應此科不獨文詞供奏記定將談笑觧兵戈泥埋劍㦸終難久水借蛟龍可在多四十著緋軍司馬男兒官職未蹉跎
　　石榴樹〈一作石楠樹〉
　　可憐顔色好隂鿌葉翦紅箋花撲霜繖蓋低垂金翡翠熏籠亂搭繡衣裳春芽細炷千燈㷔夏蘂濃焚百合香見說上林無此樹只教桃桞〈一作李〉占年芳
　　大林寺桃花
　　人間四月芳菲盡山寺桃花始盛開長恨春歸無覓䖏不知轉入此中來
　　詠懐
　　自從委順任浮沉漸覺〈一作學〉年多功用深面上減〈一作滅〉除憂喜色胷中消盡是非心妻兒不問唯耽酒冠蓋皆慵只抱琴長笑靈均不知命江蘺叢畔苦悲吟
　　早發楚城驛
　　雨過塵埃滅沿江道徑平月乘殘夜出人趁早鿌行寂歴閒吟動冥濛暗思生荷塘翻露氣稲壟㵼泉聲宿犬聞鈴起棲禽見火驚曨曨煙樹色十里始天明
　　箬峴東池
　　箬峴亭東有小池早荷新荇緑參差中宵把火行人發驚起雙棲白鷺鷥
　　建昌江
　　建昌江水縣門前立馬教人喚渡船忽似徃年歸蔡渡草風沙雨渭河邊
　　哭從弟
　　傷心一尉便終身叔母年髙新婦貧一片緑衫消不得腰金拖紫是何人
　　香爐峰下新卜山居草堂初成偶題東壁
　　五架三間新草堂石階桂柱竹編牆南檐納日冬天暖北戸迎風夏月鿌灑砌飛泉纔有㸃拂窗斜竹不成行來春更葺東廂屋紙閣蘆簾著孟光
　　重題
　　喜入山林初息影厭趨朝市久勞生早年薄有煙霞志嵗晩深諳世俗情已許虎溪雲裏臥不爭龍尾道前行從茲耳界應清淨免見啾啾毀譽聲
　　長松樹下小溪頭斑鹿胎巾白布裘藥圃茶園為産業野麋林鶴是交逰雲生澗戸衣裳潤嵐隱山廚火燭幽㝡愛一泉新引得清泠屈曲繞階流
　　日髙睡足猶慵起小閣重衾〈一作裘〉不怕寒遺愛寺鐘〈一作泉〉欹枕聼香爐峯雪撥簾看匡廬便是逃名地司馬仍為送老官心泰身寧是歸䖏故鄉何〈一作可〉獨在長安官途自此心長別世事從今口不言豈止形骸同土木兼將夀夭任乾坤胷中壯氣猶湏遣身外浮榮〈一作雲〉何足論還有一條遺恨事髙家門館未酬恩
　　山中問月
　　為問長安月誰教不相〈思必切一作暫〉離昔隨飛蓋䖏今照入山時藉助秋懐曠留連夜臥遲如歸舊鄉國似對好親知松下行為伴谿頭坐有期千巖將萬壑無䖏不相隨正月十五日夜東林寺學禪偶懐藍田楊主簿因呈智禪師
　　新年三五東林夕星漢迢迢〈一作遙〉鐘梵遲花縣當君行樂夜松房是我坐禪時忽看月滿還相憶始歎春來自不知不覺定中微念起明朝更問鴈門師
　　臨水坐
　　昔為東掖垣中客今作西方社內人手把楊枝臨水坐閒思徃事似前身
　　山居
　　山齋方獨徃塵事莫相仍藍轝辭鞍馬緇徒換友朋朝餐唯藥菜夜伴只紗燈除卻青衫在其餘便是僧
　　遺愛寺
　　弄日〈一作石〉臨谿坐尋花繞寺行時時聞鳥語䖏䖏是泉聲
　　山中與元九書因題書後
　　憶昔封書與君夜金鑾殿後欲眀天今夜封書在何䖏廬山庵裏晚〈一作曉〉燈前籠鳥檻猿俱未死人間相見是何年
　　黃石巖下作
　　乆別鵷鸞侶深隨鳥獸羣教他逺親故何䖏覓知聞昔日青雲意今移向白雲
　　戲贈李十三判官
　　垂鞭相送醉醺醺遙見廬山指似君想君初覺從軍樂未愛香爐峯上雲
　　醉中戲贈鄭使君〈時使君先歸留妓樂重飲〉
　　密坐移紅毯酡顔照淥杯雙娥留且住五馬任先逥醉耳歌催醒愁眉笑引開平生少年興臨老暫重來
　　江亭夕望
　　憑髙望逺思悠哉晩上江亭夜未逥日欲沒時紅浪沸月初生䖏白煙開辭枝雪蘂將春去滿鑷霜毛送老來爭敢三年作歸計心知不及賈生才
　　酬元員外三月三十日慈恩寺相憶見寄
　　悵望慈恩三月盡紫桐花落鳥關關誠知曲水春相憶其奈長沙老未還赤嶺猿聲催白首黃茅瘴色換朱顔誰言南國無霜雪盡在愁人髩髪間
　　偶然二首
　　楚懐邪亂靈均直放棄合宜何惻惻漢文眀聖賈生賢謫向長沙堪歎息人事多端何足怪天文至信猶差忒月離於畢合滂沱有時不雨何能測
　　火發城頭魚水裏救火竭池魚失水乖龍藏在牛嶺中雷擊龍來牛枉死人道蓍神龜骨靈〈一作聖〉試卜魚牛那至此六十四卦七十鑽畢竟不能知所以
　　中秋月〈一作秋月〉
　　萬里清光不可思添愁益〈一作足〉恨繞天涯誰人隴外久征戍何䖏庭前新別離失寵故姬歸院夜沒蕃老將上樓時照他㡬許人腸斷玉兔銀蟾逺不知
　　謝李六郎中寄新蜀茶
　　故情周匝向交親新茗分張及病身紅紙一封書後信緑芽十片火前春湯添勺水煎魚眼末下刀圭攪麴塵不寄他人先寄我應縁我是別茶人
　　攜諸山客同上香爐峯遇雨而還霑濡狼籍互相笑謔題此觧嘲
　　蕭灑登山去龍鍾遇雨逥磴危攀薜荔石滑踐莓苔韤汙君相謔鞵穿我自咍莫欺土腳曽蹋玉階來
　　彭蠡湖晩歸
　　彭蠡湖天晩桃花水氣春鳥飛千白㸃日沒半紅輪何必為遷客無勞是病身但來臨此望少有不愁人
　　酬贈李鍊師見招
　　㡬年司諌直承明今日求真禮上清曽犯龍鱗容不死欲騎鶴背覓長生劉綱有婦仙同得伯道無兒累更輕若許移家相近住便驅雞犬上層城
　　西河雨夜送客
　　雲黒雨翛翛江昬水暗流有風催觧䌫無月伴登樓酒罷無多興帆開不少留惟看一㸃火遙認是行舟
　　登西樓憶行簡
　　毎因樓上西南望始覺人間道路長礙日暮山青蔟蔟漫天秋水白茫茫風波不見三年面書信難傳萬里腸早晩東歸來下峽穩乗船舫過瞿唐
　　羅子
　　有女名羅子生來纔兩春我今年已長日夜二毛新顧念嬌啼面思量老病身直應頭似雪始得見成人
　　讀僧靈徹詩
　　東林寺裏西廊下石片鐫題數〈一作四〉首詩言句怪來還校別看名知是老湯師
　　聼李士良琵琶〈人各賦二十八字〉
　　聲似胡兒彈舌語愁如塞月恨邊雲閒人暫聼猶眉歛可使和蕃公主聞
　　昭君怨
　　明妃風貌最娉婷合在椒房應四星只得當〈一作長〉年偹宮掖何曽專夜奉幃屏見踈從道迷圗畫知屈那教配虜庭自是君恩薄如紙〈一作命卑如紙薄〉不湏一向恨丹青
　　閒吟
　　自從苦學空門法銷盡平生種種心惟有詩魔降未得每逢風月一閒吟
　　戲問山石榴
　　小樹山榴近砌栽半含紅蕚帶花來爭知司馬夫人妬移到庭前便不開
　　編集拙詩成一十五卷因題卷末戲贈元九李二十
　　一萹長恨有風情十首秦吟近正聲每被老元偷格律〈元九向江陵日甞以拙詩一軸贈行自後格變〉苦教短李伏歌行〈李二十常自負歌行近見予樂府五十首黙然心伏〉世間富貴應無分身後文章合有名莫怪氣粗言語大新排十五卷詩成
　　湖上閒望
　　藤花浪拂〈一作沸〉紫茸條菰葉風飜〈一作飄〉緑剪刀閒弄水芳生楚思時時合眼詠離騷
　　御定全唐詩巻四百三十九
<集部,總集類,御定全唐詩>
　　欽定四庫全書
　　御定全唐詩巻四百四十
　　白居易
　　江南謫居十韻
　　自哂沈冥客曽為獻納臣壯心徒許國薄命不如人纔展凌雲翅俄成失水鱗葵枯猶向日蓬斷即〈一作欲〉辭春澤畔長愁地天邉欲老身蕭條殘活計冷落舊交親草合門無徑煙銷甑有塵憂方知酒聖貧始覺錢神虎尾難容足羊腸易覆輪行藏與通塞一切任陶鈞
　　江樓夜吟元九律詩成三十韻
　　昨夜江樓上吟君數十萹詞飄朱檻底韻墮淥江前清楚音諧律精微思入𤣥收將白雪麗奪盡碧雲妍寸截金為句雙雕玉作聫八風淒間發五彩爛相宣氷扣聲聲冷珠排字字圎文頭交比繡筋骨軟如綿澒湧同波浪錚鏦過管醴泉流出地鈞樂下從天神鬼聞如泣魚龍聼似禪星逥疑聚集〈一作散〉月落為留連鴈感無鳴
　　者猨愁亦悄然交流遷客淚停住賈人船闇被歌姬乞潛聞思婦傳斜行題粉壁短卷寫紅箋肉味經時㤀頭風當日痊老張知定伏短李愛應顛〈張十八籍李二十紳皆攻律詩故云〉道屈才方振身閒業始専天教聲烜赫理合命迍邅顧我文章劣知他氣力全工夫雖共到巧拙尚相懸各有詩千首俱拋海一邊白頭吟䖏變青眼望中穿酬荅朝妨食披尋夜廢眠老償文債負宿結字因縁毎歎陳夫子〈陳子昂著感遇詩稱於世〉常嗟李謫仙〈賀知章謂李白為謫仙人〉名髙折人爵思苦減天年〈李竟無官陳亦早夭〉不得當時遇空令後代憐相悲今若此湓浦與通川
　　潯陽嵗晚寄元八郎中庾三十二員外
　　閲水年將暮燒金道未成丹砂不肯死白髮自〈一作事〉湏生病肺慚杯滿衰顔忌鏡眀春深舊鄉夢嵗晚故交情一別浮雲散雙瞻列宿榮螭頭階下立龍尾道前行封事頻聞奏除書數見名虛懐事僚友平歩取公卿漏盡雞人報朝迴㓜女〈一作女使〉迎可憐白司馬老大在湓城元九以緑絲布白輕褣〈一作容〉見寄製成衣服以詩報知
　　緑絲文布素輕褣〈一作容〉珍重亰華手自封貧友逺勞君寄附病妻親為我裁縫袴花白似秋雲薄衫色青於春草濃欲著卻休知不稱折腰無復舊形容
　　清明日送韋侍御〈一作郎〉貶䖍州
　　寂寞清明日蕭條司馬家留餳和泠粥出火煑新茶欲別能無酒相留亦有花南遷更何䖏此地已天涯
　　九江春望
　　淼茫積水非吾土飄泊浮萍自我身身外信縁為活計眼前隨事覓交親鑪煙豈異終南色湓草寧殊渭北春此地何妨便終老譬〈一作匹〉如元是九江人〈香鑪峯上多煙湓水岸邉足草因而記之〉
　　晚題東林寺雙池
　　向晚雙池好初晴百物新褭枝翻翠羽濺水躍紅鱗萍汎同逰子蓮開當麗人臨流一惆悵還憶曲江春
　　贈內子
　　白髮長興歎青娥亦伴愁寒衣補燈下小女戲牀頭闇澹屏幃故淒鿌枕席秋貧中有䓁級猶勝嫁黔婁送客春逰嶺南二十韻〈因敘嶺南方物以諭之並擬微之送崔二十二之作〉
　　已訝逰何逺仍嗟別太頻離容君蹙促贈語我殷勤迢遰天南面蒼茫海北漘訶陵國分界交趾郡為鄰蓊鬰三光晦溫暾四氣勻隂晴變寒暑昏曉錯星辰瘴地難為老蠻陬不易馴土民稀白首洞主盡黃巾戰艦猶驚浪戎車未息塵〈時黃家賊方動〉紅旗圍卉服紫綬裹文身麫苦桄榔裛〈一作製〉漿酸橄㰖新牙檣迎海舶銅鼓賽江神不凍貪泉暖無霜毒草春雲煙蟒虵氣刀劍鰐魚鱗路足羈棲客官多謫逐臣天黃生𩗗母〈𩗗母如斷虹欲大風即見〉雨黒長楓人〈楓人因夜雷雨輙闇長數丈〉逥使先傳語征軒早返輪湏防杯裏蠱〈南方蠱毒多置酒中〉莫愛槖中珍北與南殊俗身將貨孰親甞聞君子誡憂道不憂貧
　　自題
　　功名宿昔人多許寵辱斯湏自不知一旦失恩先左降三年隨例未量移馬頭覓角生何日石火敲光住㡬時前事是身俱若此空門不去欲何之
　　自悲
　　火宅煎熬地霜松摧折身因知羣動內易死不過人
　　尋郭道士不遇
　　郡中乞假來相訪洞裏朝元去不逢看院祗留雙白鶴入門惟見一青松藥爐有火丹應伏雲碓無人水自舂〈廬山中雲母多故以水碓𢷬鍊俗呼為雲碓〉欲問參同契中事更期何日得從容〈一作未知何日得相從〉
　　潯陽春三首〈元和十二年作〉
　　春生
　　春生何處闇周逰海角天涯徧始休先遣和風報消息續教啼鳥說來由展張草色長河畔㸃綴花房小樹頭若到故園應覓我為傳淪落在江州
　　春來
　　春來觸動故鄉情忽見風光憶兩京金谷蹋花香騎入曲江碾草鈿車行誰家緑酒歡連夜何䖏紅樓睡失眀獨有不眠不醉客經春冷坐古湓城
　　春去
　　一從澤畔為遷客兩度江頭送暮春白髪更添今日髩青衫不改去年身百川未有逥流水一老終無卻少人四十六時三月盡送春爭得不殷勤
　　夢㣲之〈十二年八月二十日夜〉
　　晨起臨風一惆悵通川湓水斷相聞不知憶我因何事昨夜三逥〈一作更〉夢見君
　　贈韋錬師
　　潯陽遷客為居士身似浮雲心似灰上界女仙無嗜欲何因相顧兩裵回共疑過去人間世曾作誰家夫婦來
　　問劉十九
　　緑螘新醅酒紅泥小火壚晚來天欲雪能飲一杯無
　　得行簡書聞欲下峽先以詩寄
　　朝來又得東川信欲取春初發梓州書報九江聞暫喜路經三峽想還愁瀟湘瘴霧加餐飯灎澦驚波穏泊舟欲寄兩行迎爾淚長江不肯向西流
　　南湖早春
　　風逥雲斷雨初晴返照湖邊暖復眀亂㸃碎紅山杏發平鋪新緑水蘋生翅低白鴈飛仍重舌澀黃鸝語未成不道江南春不好年年衰病減心情
　　元十八從事南海欲出廬山臨別舊居有戀泉聲之什因以投和兼伸別情
　　賢侯辟士禮從容莫戀泉聲問所從雨露初承黃紙詔煙霞欲別紫霄峯傷弓未息新驚鳥得水難留乆臥龍我正退藏君變化一杯可易得相逢
　　題韋家泉池
　　泉落青山出白雲縈村繞郭㡬家分自從引作池中水深淺方圎一任君
　　醉中對紅葉
　　臨風杪秋樹對酒長年人醉貌如霜葉雖紅不是春
　　遣懐
　　羲和走馭趂年光不許人間日月長遂使四時都似電爭教両髩不成霜榮銷枯去無非命壯盡衰來亦是常已共身心要約定窮通生死不驚忙
　　㸃額魚
　　龍門㸃額意何如紅尾青鬐卻返初見說在天行雨苦為龍未必勝為魚
　　聞龜兒詠詩
　　憐渠已觧詠詩章揺膝支頤學二郎莫學二郎吟太苦纔年四十髩如霜
　　對酒
　　未濟卦中休卜命參同契裏莫勞心無如飲此銷愁物一餉愁銷直萬金
　　東牆夜合樹去秋為風雨所摧今年花時悵然有感
　　碧荑紅縷今何在風雨飄將去不囬惆悵去年牆下地今春惟有薺花開
　　病起
　　病不出門無恨時今朝強出與誰期經年不上江樓醉勞動春風颺酒旗
　　夢亾友劉太白同逰彰〈一作章〉敬寺
　　三千里外臥江州十五年前哭老劉昨夜夢中彰敬寺死生魂魄暫同逰
　　與果上人歿時題此訣別兼簡二林僧社
　　本〈一作願〉結菩提香火社為嫌煩惱電泡身不湏惆悵從師去先請西方作主人
　　贈寫真者
　　子騁丹青日予當醜老時無勞役神思更畫病容儀迢逓麒麟閣圗功未有期區區尺素上焉用寫真為
　　劉十九同宿〈時淮㓂初破〉
　　紅旗破賊非吾事黃紙除書無〈一作非〉我名唯共嵩陽劉處士圍棊賭酒到天眀
　　十二年冬江西溫暖喜元八寄金石稜〈一作凌〉到因題此詩
　　今冬臘𠉀不嚴凝暖霧溫風氣上騰山腳崦中纔有雪江流慢處亦無氷欲將何藥防春瘴只有元家金石稜〈一作凌〉
　　閒意
　　不爭榮耀任沈淪日與時踈共道親北省朋僚音信斷東林長老徃還頻病停夜食閒如社慵擁朝裘暖似春漸老漸諳閒氣味終身不擬作忙人
　　送友人上峽赴東川辟命
　　見說瞿唐峽斜銜〈一作橫〉灎澦根難於尋鳥路〈一作道〉險過上龍門羊角風頭急桃花水色渾山逥若鼇轉舟入似鯨吞岸〈一作巖〉合愁天斷波跳恐地翻憐君經此去為感主人恩
　　夜送孟司功
　　潯陽白司馬夜送孟功曹江闇管急樓明燈火髙湖波翻似箭霜草殺如刀且莫開征櫂隂風正怒號
　　衰病
　　老辭逰冶尋花伴病別荒狂舊酒徒更恐五年三嵗後些些譚笑亦應無
　　題詩屏風絶句〈並序〉
　　十二年冬㣲之猶滯通州予亦未離湓上相去萬里不見三年鬱鬱相念多以吟詠自觧前後辱微之寄示之什殆數百萹雖藏於篋中永以為好不若置之座右如見所思繇是掇律句中短小麗絶者凡一百首題録合為一屏風舉目㑹心叅若其人在於前矣前輩作事多出偶然則安知此屏不為好事者所傳異日作九江一故事爾因題絶句聊以奨之
　　相憶采君詩作障自書自勘不辭勞障成定被人爭寫從此南中紙價髙
　　荅微之〈微之於閬州西寺手題予詩予又以㣲之百萹題此屏上各以絶句相報荅之〉
　　君寫我詩盈寺壁我題君句滿屏風與君相遇知何䖏兩葉浮萍大海中
　　偶宴有懐
　　遇興尋文客因歡命酒徒春逰憶親故夜㑹似京都詩思閒仍在鄉愁醉暫無狂來欲起舞慙見白髭鬚
　　山中酬江州崔使君見寄
　　眷眄情無限優容禮有餘三年為郡吏一半許山居酒熟心相待詩來手自書庾樓春好醉明月〈一作日〉且囬車
　　山枇杷
　　深山老去惜年華況對東谿野枇杷火樹風來翻絳燄瓊枝日出曬紅紗囬看桃李都無色映得芙蓉不是花爭奈結根深石底無因移得到人家
　　聞李尚書拜相因以長句寄賀㣲之
　　憐君不乆在通川知已新提造化權䕫卨定求才濟世張雷應辨氣衝天那知淪落天涯日正是陶鈞海內年肯向泥中拋折劍不收重鑄作龍泉
　　嵗暮
　　窮隂急景坐相催壯齒韶顔去不囬舊病重因年老發新愁多是夜長來膏明自爇縁多事雁黙先烹為不才禍福細尋無㑹䖏不如且進手中杯
　　雨中赴劉十九二林之期及到寺劉已先去因以四韻寄之
　　雲中臺殿泥中路既阻同逰嬾卻還將謂獨愁猶對雨不知多興已尋山纔應行到千峯裏只校來遲半日間最惜杜鶻花爛熳春風吹盡不同攀
　　薔薇正開春酒初熟因招劉十九張大夫崔二十四同飲
　　甕頭竹葉經春熟階底薔薇入夏開似火淺深紅壓架如餳氣味緑黏臺試將詩句相招去倘有風情或可來明日早花應更好心期同醉卯時杯
　　李白墓
　　採石江邊李白墳遶田無限草連雲可憐荒壠窮泉谷曽有驚天動地文但是詩人多薄命就中淪落不過君
　　對酒
　　漫把參同契難燒伏火砂有時成白首無䖏問黃芽幻世如泡影浮生抵眼花惟將緑醅酒且替紫河車
　　戲荅諸少年
　　顧我長年頭似雪饒君壯嵗氣如雲朱顔今日雖欺我白髪他時不放君
　　風雨晩〈一作夜〉泊
　　苦竹林邊蘆葦叢停舟一望思無窮青苔撲地連春〈一作香〉雨白浪掀天盡日風忽忽百年行欲半茫茫萬事坐成空此生飄蕩何時定一縷鴻毛天地中
　　題崔使君新樓
　　憂人何䖏可鎖憂碧甕紅欄湓水頭從此潯陽風月夜崔公樓替庾公樓
　　山中戲問幸侍御〈一作郎〉
　　我抱棲雲志君懐濟世才常吟反招隱那得入山來
　　贈曇禪師〈夢中作〉
　　五年不入慈恩寺今日尋師始一來欲知火宅焚燒苦方寸如今化作灰
　　寄微之
　　帝城行樂日紛紛天畔窮愁我與君秦女笑歌春不見巴猿啼哭夜常聞何䖏琵琶似語誰家卨墮髻如雲人生多少歡娛事那得千分無一分
　　醉吟二首
　　空王百法學未得奼女丹砂燒即飛事事無成身老也〈一作也老〉醉鄉不去欲何歸
　　兩髩千莖新似雪十分一醆欲如泥酒狂又引詩魔發日午悲吟到日西
　　曉寢
　　轉枕重安寢囬頭一欠伸紙窗明覺曉布被暖知春莫強踈慵性湏安老大身雞鳴一覺〈一作猶獨〉睡不博早朝人
　　荅元八郎中楊十二博士
　　身覺〈一作學〉浮雲無所著心同止水有何情但知瀟灑踈朝市不要﨑嶇隱姓名盡日觀魚臨澗坐有時隨鹿上山行誰能拋得人間事來共騰騰過此生
　　湖亭與行簡宿
　　潯陽少有風情客招宿湖亭盡卻囬水檻虛鿌風月好夜深誰〈一作惟〉共阿憐來
　　八月十五日夜湓亭望月
　　昔年八月十五夜曲江池畔杏園〈一作林〉邊今年八月十五夜湓浦沙頭水館前西北望鄉何䖏是東南見月㡬逥圎臨風一歎無人㑹今夜清光似徃年
　　贈江客
　　江桞影寒新雨地塞鴻聲急欲霜天愁君獨向〈一作自〉沙頭宿水〈一作岸〉遶蘆花月滿船
　　殘暑招客
　　雲截山腰斷風驅雨腳迴早隂江上散殘熱日中來卻取生衣著重拈竹〈一作小〉簟開誰能淘晩熱閒飲兩三杯
　　潯陽秋懐贈許明府
　　霜紅二林葉風白九江波瞑色投煙鳥秋聲帯雨荷馬閒無處出門冷少人過鹵莽還鄉夢依稀望闕歌共思除醉外無計奈愁何試問陶家酒新篘得㡬多
　　九日醉吟
　　有恨頭還白無情菊自黃一為州司馬三見嵗重陽劍匣塵埃滿籠禽日月長身從漁父笑門任雀羅張問疾因留客聼吟偶置觴歎時論倚伏懐舊數存亾奈老應無計治〈一作醫〉愁或有方無過學王績〈一作勣〉惟以醉為鄉
　　問韋山人山甫
　　身名身事兩蹉跎試就先生問若何從此神仙學得否白鬚雖有未為多
　　送蕭鍊師歩虛詞十首卷後以二絶繼之
　　欲上瀛州臨別時贈君十首歩虛詞天仙若愛應相問可〈一作向〉道江州司馬詩
　　花紙瑤緘松墨字把將天上共誰開試呈王母如堪唱發遣雙成更取來
　　贈李兵馬使
　　身得貳師餘氣槩家藏都尉舊詩章江南別有樓船將燕頷虬鬚不姓楊
　　題遺愛寺前溪松
　　偃亞長松樹侵臨小石溪靜將流水對髙共逺峯齊翠蓋煙籠宻花幢雪壓低與僧清影坐借鶴穏枝棲茟寫形難似琴偷韻易迷暑天風槭槭〈一作瑟瑟〉晴〈一作靜〉夜露〈一作雨〉淒淒獨契〈一作憇〉依為舎閒行遶作蹊棟梁君莫採留著伴幽棲
　　廬山草堂夜雨獨宿寄牛二李七庾三十二員外
　　丹霄攜手三君子白髮垂頭一病翁蘭省花時錦帳下廬山雨夜草庵中終身膠漆心應在半路雲泥跡不同惟有無生三昧觀榮枯一照兩成空
　　聞楊十二新拜省郎遙以詩賀
　　文昌新入有光輝紫界宮牆白粉闈曉日雞人傳漏箭春風侍女䕶朝衣雪飄歌句〈一作曲〉髙難和鶴拂煙霄老慣飛官職聲名俱入手近來詩客似君稀〈頃曽有贈楊詩落句雲不用更教詩過好折君官職是聲名今故云俱入手〉
　　三月三日懐㣲之
　　良時光㬌長虛擲壯嵗風情已闇銷忽憶同為校書日毎年同醉是今朝
　　贈韋八
　　辭君嵗〈一作雖〉乆見君初白髪驚嗟兩有餘容髩別來今至此心情料取合何如曾同曲水花亭醉亦共華陽竹院居豈料天南相見夜哀猿瘴霧宿匡廬
　　春江閒歩贈張山人
　　江㬌又妍和牽愁發浩歌晴沙金屑色春水麴塵波紅簇交枝杏青𠲒巻葉荷藉莎憐輭暖憇樹愛婆娑書信朝賢斷知音野老多相逢不閒語爭奈日長何
　　春聼琵琶兼簡長孫司戸
　　四不似琵琶聲亂寫真珠細撼鈴指底商風悲颯颯舌頭胡語苦醒醒如言都尉思京國似訴明妃厭虜庭遷客共君相勸諌春腸易斷不湏聼
　　吳宮辭
　　一入吳王殿無人覩翠娥樓髙時見舞宮靜夜聞歌半露胷如雪斜逥臉似波妍媸各有分誰敢妬恩多
　　送韋侍御量移金州司馬〈時予官獨未出〉
　　春歡雨露同沾澤冬歎風霜獨滿衣留滯多時如我少遷移好䖏似君稀臥龍雲到湏先起蟄燕雷驚尚未飛莫恨東西溝水別滄溟長短擬同歸
　　自到潯陽生三女子因詮真理用遣妄懐
　　宦途本自安身拙世累由來向老多逺謫四年徒已矣晩生三女擬如何預愁嫁娶真成患細念因縁盡是魔頼學空王治苦法湏拋煩惱入頭陀
　　江西裵常侍以優禮見待又䝉贈詩輙敘鄙誠用伸感謝
　　一從簮笏事金貂每借溫顔放折腰長覺身輕離泥滓忽驚手重捧瓊瑤馬因逥顧雖増價桐遇知音已半焦他日秉鈞如見念壯心直氣未全銷
　　自江州司馬授忠州刺史仰荷聖澤聊書鄙誠
　　炎瘴拋身逺泥塗索腳難網初鱗撥剌籠乆翅摧殘雷電頒時令陽和變嵗寒遺簮承舊念剖竹授新官鄉覺前程近心隨外事寛生還應有分西笑問長安
　　除忠州寄謝崔相公
　　提㧞出泥知力竭吹噓生翅見情深劍鋒𡙇折難衝斗桐尾燒焦豈望琴感舊兩行年老淚酬恩一寸嵗寒心忠州好惡何湏問鳥得辭籠不擇林
　　初除官䝉裵常侍贈鶻銜瑞草緋魚袋因謝恵貺兼抒離情
　　新授銅符未著緋因君裝束始光輝恵深范叔綈贈榮過蘓秦佩印歸魚綴白金隨歩躍鶻銜紅綬遶身飛眀朝戀別朱門淚不敢多垂恐汙衣
　　洪州逢熊儒登
　　靖安院裏辛夷〈一作新荑〉下醉笑狂吟氣最麤莫問別來多少苦低頭看取白髭鬚
　　初著刺史緋荅友人見贈
　　故人安慰善為辭五十専城道未遲徒使花紅似火其如蓬髩白成〈一作如〉絲且貪薄俸君應惜不稱衰容我自知銀印可憐將底用只堪歸舎嚇妻兒
　　又荅賀客
　　銀章暫假為専城賀客來多嬾起迎似掛緋衫衣架上朽株枯竹有何榮
　　別草堂三絶句
　　正聼山鳥向陽眠黃紙除書落枕前為感君恩湏暫起爐峯不擬住多年
　　久眠褐被為居士忽掛緋袍作使君身出草堂心不出廬山未要勒〈一作動〉移文
　　三間茅舎向山開一帶山泉遶舎逥山色泉聲莫惆悵三年官滿卻歸來
　　鍾陵餞送
　　翠幕紅筵髙在雲歌鐘一曲萬家聞路人指㸃滕王閣看送忠州白使君
　　潯陽宴別〈此後忠州路上作〉
　　鞍馬軍城外笙歌祖帳間乘潮發湓口帶雪別廬山暮㬌牽行色春寒散醉顔共嗟炎瘴地盡室得生還
　　戲贈戸部李巡官
　　好去〈一作語〉民曹李判官少貪公事且謀歡男兒未死爭能料莫作忠州刺史看
　　行次夏口先寄李大夫
　　連山斷䖏大江流紅斾逶迤鎮上游幕下翺翔秦御史軍前奔走漢諸侯曽陪劍履升鸞殿欲謁旌幢入鶴樓假著緋袍君莫笑恩深始得向忠州
　　重贈李大夫
　　早接清班登玉陛同承別詔直金鑾鳯巢閣上容身穩鶴鏁籠中展翅難流落多年應是命量移逺郡未成官慚君獨不欺顦顇猶作銀臺舊眼看
　　對鏡吟
　　閒看眀鏡坐清晨多病姿容半老身誰論情性乖時事自想形骸非貴人三殿失恩宜放棄九宮推命合漂淪如今所得湏甘分腰佩銀龜朱兩輪
　　江州赴忠州至江陵已來舟中示舎弟五十韻
　　昔作咸秦客常思江海行今來仍盡室此去又専城典午猶為幸分憂固是榮箳篂州乘送艛艓驛船迎共載皆妻子同逰即弟兄寧辭浪跡逺且貴賞心並雲展帆髙掛飈馳櫂迅征泝流從漢浦循路轉荊衡山逐時移色江隨地改名風光近東早水木向南清夏口煙孤起湘川雨半晴日煎紅浪沸月射白砂眀北渚寒留鴈南枝暖待鶯駢朱桃露蕚㸃翠桞含萌亥市魚鹽聚神林鼓笛鳴壺漿𣓙葉氣歌曲竹枝聲繫䌫憐沙靜垂綸愛岸平水飡紅粒稲野茹紫花菁甌汎茶如乳臺黏酒似餳膾長抽錦縷藕脆削瓊英容易來千里斯湏進一程未曽勞氣力漸覺有心情臥穏添春睡行遲帶酒酲忽愁牽世網便欲濯塵纓早接文塲戰曽爭翰苑盟掉頭稱俊造翹足取公卿且昧隨時義徒輸報國誠衆排恩易失偏壓勢先傾虎尾憂危切鴻毛性命輕燭蛾誰救活〈一作䕶〉蠶繭自纒縈歛手辭雙囬眸望兩亰長沙拋賈誼漳浦臥劉楨鶗鴂鳴還歇蟾蜍破又盈年光同激箭鄉思極揺旌潦倒親知笑衰羸舊識驚烏頭因感白魚尾為勞頳劍學將何用丹燒竟不成孤舟萍一葉雙髩雪千莖老見人情盡閒思物理精如湯探冷熱似博鬬輸贏險路應湏避迷途莫共爭此心知止足何物要經營玉向泥中潔松經雪後貞無妨隱朝市不必謝寰瀛但在前非悞期無後患嬰多知非㬌福少語是元亨晦即全身藥眀為伐性兵昬昬隨世俗蠢蠢學黎甿鳥以能言⿰龜縁入夢烹知之一何晩猶足保餘生
　　題岳陽樓
　　岳陽城下水澷澷獨上危樓倚曲欄春岸緑時連夢澤夕波〈一作陽〉紅䖏近長安猿攀樹立啼何苦鴈㸃湖飛渡亦難此地惟堪盡圗障華堂張與貴人看
　　入峽次巴東
　　不知逺郡何時到猶喜全家此去同萬里王程三峽外百年生計一舟中巫山暮足霑花雨隴水春多逆浪風兩片紅旌數聲鼓使君艛艓上巴東
　　十年三月三十日別微之於澧上十四年三月十一日夜遇微之於峽中停舟夷陵三宿而別宮不盡者以詩終之因賦七言十七韻以贈且欲記〈一作寄〉所遇之地與相見之時為他年㑹話張本也
　　澧水店頭春盡日送君上馬謫通川夷陵峽口明月夜此䖏逢君是偶然一別五年方見面相攜三宿未逥船坐從日暮惟長歎語到天明竟未眠齒髮蹉跎將五十關河迢逓過三千生涯共寄滄江上鄉國俱拋白日邊徃事𣺌茫都似夢舊逰流落半歸泉醉悲灑淚春杯裏吟苦支頥曉燭前莫問龍鍾惡官職且聼清脆好文〈一作詩〉萹〈微之別來有新詩數百萹麗絶可愛〉別來只是成詩癖老去何曽更酒顛各限王程湏去住重開離宴貴留連黃牛渡北移征櫂白狗崖東巻別筵〈黃牛白狗皆峽中地名即與微之遇別之所也〉神女臺雲閒繚繞使君灘水急潺湲風淒暝色愁楊桞月弔宵聲哭杜鵑萬丈赤幢潭底日一條白練峽中天君還秦地辭炎徼我向忠州入瘴煙未死㑹應相見在又知何地復何年
　　題峽中石上
　　巫女廟花紅似粉昭君村桞翠於眉誠知老去風情少見此爭無一句詩

　　御定全唐詩巻四百四十
　　欽定四庫全書
　　御定全唐詩巻四百四十一
　　白居易
　　夜入瞿唐峽
　　瞿唐天下險夜上信難〈一作艱〉哉岸似雙屏合天如匹帛〈一作練〉開逆風驚浪起㧞𥮘暗船來欲識愁多少髙於𤅿澦堆
　　初到忠州贈李六〈一作李大夫〉
　　好在天涯李使君江頭相見日黃昬吏人生梗都如鹿市井踈蕪〈一作蕭踈〉只抵村一隻蘭〈一作葉〉船當驛路〈一作步〉百層石磴上州門更無平地堪行䖏虛受朱輪五馬恩郡齋暇日憶廬山草堂兼寄二林僧社三十韻多敘貶官巳來出䖏之意
　　諫諍知無補遷移分所當不堪〈一作能〉匡聖主只合事空王龍象投新社鵷鸞失故行沉吟辭北誘引向西方便住雙林寺仍開一草堂平治行道路〈一作地〉安置坐禪
　　牀手版支為枕頭巾閣在牆先生烏幾舄居士白衣裳竟嵗何曽悶終身不擬忙滅除殘夢想換盡舊心腸世界多煩惱形神乆損傷正從風鼔浪轉作日銷霜〈佛經雲此生死無休已如風鼔海浪又雲煩惱如霜露慧日能消除〉吾道尋知止君恩偶未㤀忽䝉頒鳯詔兼謝〈一作借〉剖魚章蓮靜方依水葵枯重仰陽三車猶夕㑹五馬已晨裝去似尋前世來如別故鄉眉低出鷲嶺腳重下虵岡〈廬山岡名〉漸望廬山逺彌愁峽路長香爐峯隱隱巴字水茫茫瓢掛留庭〈一作亭〉樹經收在屋樑春拋紅藥圃夏憶白蓮塘唯〈一作準〉擬捐塵事將何荅寵光有期追永逺〈晉時永逺二法師曽居此寺〉無政繼龔黃南國秋猶熱西齋夜暫〈一作漸〉鿌閒吟四句偈靜對一爐香身老同丘井心空是道場覓僧為去伴留俸作歸糧為報山中侶慿看竹下房㑹應歸去在〈一作住〉松菊莫教荒
　　贈康叟
　　八十秦翁老不歸南賔太守乞寒衣再三憐汝非他意天寶遺民見漸稀
　　鸚鵡
　　竟日語還黙中宵棲復驚身囚縁彩翠心苦為分眀暮起歸巢思春多憶侶聲誰䏻拆籠破從放快飛鳴亰使囬累得南省諸公書因以長句詩寄謝蕭五劉二元八吳十一韋大陸郎中崔二十二牛二李七庾三十二李六李十楊三樊大楊十二員外
　　雪壓泥埋未死身每勞存問媿交親浮萍飄泊三千里列宿參差十五人禁月落時君待漏畬煙深處我行春瘴鄉得老猶為幸豈敢傷嗟白髪新
　　東城春意
　　風輭雲不動郡城東北隅晚來春澹澹天氣似京都管隨宜有杯觴不道無其如親故逺無可共歡娛木蓮樹生巴峽山谷間巴民亦呼為黃心樹大者髙五丈渉冬不凋身如青楊有白文葉如桂厚大無脊花如蓮香色豔膩皆同獨房蘂有異四月初始開自開迨謝僅二十日忠州西北十里有鳴玉谿生者穠茂尤異元和十四年夏命道士母丘元志寫惜其遐僻因題三絶句雲
　　如折芙蓉栽〈一作投〉旱地似拋芍藥掛髙枝雲埋水隔無人識惟有南賔太守知
　　紅似燕支膩如粉傷心好物不湏臾山中風起無時莭明日重來得在無
　　已愁花落荒巖底復恨根生亂石間㡬度欲移移不得天教拋擲在深山
　　種桃杏
　　無論海角與天涯大抵心安即是家路逺誰能念鄉曲年深兼欲㤀亰華忠州且作三年計種杏栽桃擬待花
　　新秋
　　二毛生鏡日一葉落庭時老去爭由我愁來欲泥誰空銷閒嵗月不見舊親知惟弄扶牀女時時強展眉
　　龍昌寺荷池
　　冷碧新秋水殘紅半破蓮從來寥落意不似此池邊
　　聼竹枝贈李侍御
　　巴童巫女竹枝歌懊惱何人怨咽多暫聼遣君猶悵望長聞教我復如何
　　寄胡餅與楊萬州
　　胡麻餅様學亰都麺脆油香新出爐寄與饑饞楊大使嘗看得似輔興無
　　感櫻桃花因招飲客
　　櫻桃昨夜開如雪髩髪今年白似霜漸覺花前成老醜何曽酒後更顛狂誰能聞此來相勸共泥春風醉一埸
　　東亭閒望〈一作閒坐〉
　　東亭盡日坐誰伴寂寥身緑桂〈一作樹〉為佳客紅焦當美人笑言雖不接情狀似相親不作〈一作若不〉悠悠想如何度晚春
　　畫木蓮花圖寄元郎中
　　花房膩似紅蓮朶豔色鮮如紫牡丹惟有詩人能〈一作應〉觧愛丹青寫出與君看
　　和李澧州題韋開州經藏詩
　　既悟蓮花藏湏遺貝葉書菩提無䖏所文字夲空虛觀指非知月㤀筌是得魚聞君登彼岸捨筏復何如
　　九日題塗溪
　　蕃〈一作香〉草蓆鋪楓葉岸竹枝歌送菊花杯明年尚作〈一作任〉南賔守或可重陽更一來
　　即事寄微之
　　畬田澀米不耕鉏旱地荒園少菜蔬想念〈一夲缺一作此〉土風今若此料看生計合何如衣縫紕類黃絲絹飯下腥鹹白小魚飽暖饑寒何足道此身長短是空虛
　　題郡中荔枝詩十八韻兼寄萬州楊八使君
　　竒果標南土芳林對北堂素華春漠漠丹寔夏煌煌葉捧低垂戸枝擎重墻始因風弄色漸與日爭光夕訝條懸火朝驚樹㸃妝深於紅躑躅大校白檳榔星綴連心朶珠排耀眼房紫羅裁襯殻白玉裹填瓤早嵗曽聞說今朝始摘嘗嚼疑天上味嗅異世間香潤勝蓮生水鮮逾橘得霜燕支掌中顆甘露舌頭漿物少尤珍重天髙苦𣺌茫己教生暑月又使阻遐方粹液靈難駐妍姿嫩易傷近南光景熱向北道途長不得充王賦無由寄帝鄉唯君堪擲贈面白似潘郎
　　留北客
　　峽外相逢逺樽前一㑹難即湏分手別且強展眉歡楚䄂蕭條舞巴趣數〈從速反〉彈笙歌隨分有莫作帝鄉看重寄荔枝與楊使君時聞楊使君欲種植故有落句之戱
　　摘來正帶晨露寄去湏慿下水船映我緋衫渾不見對公銀印最相鮮香連翠葉真堪畫紅透青籠實可憐聞道萬州方欲種愁君得喫是何年
　　和萬州楊使君四絶句
　　競渡
　　競渡相傳為汨羅不能止遏意無他自經放逐來顦顇能校靈均死㡬多
　　江邊草
　　聞君澤畔傷春草憶在天門街衷時漠漠淒淒愁〈一作秋〉滿眼就中惆悵是江蘺
　　嘉慶李
　　東都緑李萬州栽君手封題我手開把得欲嘗先悵望與渠同別故鄉來
　　白槿花
　　秋蕣晚英無豔色何因栽種在人家使君自〈一作只〉別羅敷面爭觧囬頭愛白花
　　和行簡望郡南山
　　反照前山雲樹明從君苦道似華清試聼腸斷巴猿呌早晩驪山有此聲
　　種荔枝
　　紅顆珍〈一作真〉珠誠可愛白鬚太守亦何癡十年結子知誰在自向庭中〈一作前〉種荔枝
　　隂雨
　　嵐霧今朝重江山此地深灘聲秋更急峽氣曉多隂望雲遮眼思鄉雨〈一作淚〉滴心將何慰幽獨頼此北窗琴
　　送客歸亰
　　水陸四千里何時歸到秦舟辭三峽雨馬入九衢塵有酒留行客無書寄貴人唯慿逺傳語好在曲江春
　　送蕭䖏士逰黔南
　　能文好飲老蕭郎身似浮雲髩似霜生計拋來詩是業家園忘卻酒為鄉江從巴峽初成字猿過巫陽始斷腸不醉黔中爭去得磨圍山月正蒼蒼
　　東樓醉
　　天涯深峽無人地嵗暮窮隂欲夜天不向東樓時一醉如何擬過二三年
　　寄微之〈時微之為虢州司馬〉
　　髙天黙黙物茫茫各有來由致損傷鸚為能言長剪翅龜縁難死乆搘牀莫嫌冷落拋閒地猶勝炎蒸臥瘴鄉外物竟關身底事謾排門㦸繫腰章
　　東樓招客夜飲
　　莫辭數數醉東樓除醉無因破得愁唯有緑樽紅燭下暫時不似在忠州
　　醉後戲題
　　自知清冷似冬毎被人呼作律僧今夜酒醺羅綺暖被君融盡玉壺氷
　　冬至夜
　　老去襟懐常濩落病來鬚髩轉蒼浪心灰不及爐中火髩雪多於砌下霜三峽南賔城最逺一年冬至夜偏長今宵始覺房櫳冷坐索寒衣託〈一作䛏〉孟光
　　竹枝詞四首
　　瞿唐峽口水〈一作冷〉煙低白帝城頭月向西唱到竹枝聲咽䖏寒猿闇鳥一時啼
　　竹枝苦怨怨何人夜靜山空歇又聞蠻兒巴女齊聲唱愁殺江樓〈一作南〉病使君
　　巴東船舫上巴西波面風生雨腳齊水蓼冷花紅簇簇江蘺濕葉碧淒淒
　　江畔誰人唱竹枝前聲斷咽後聲遲怪來調苦縁詞苦多是通州司馬詩
　　酬嚴中丞晚眺黔江見寄
　　江水三逥曲愁人兩地情磨圍山下色朙月峽中聲晚後連天碧秋來徹底清臨流有新恨照見白鬚生
　　寄題楊萬州四望樓
　　江上新樓名四望東西南北水茫茫無由得與君攜手同憑欄干一望鄉
　　荅楊使君登樓見憶
　　忠萬樓中南北望南州煙水北州雲兩州何事偏相憶各是籠禽作使君
　　除夜
　　嵗暮紛多思天涯𣺌未歸老添新甲子病減舊容輝鄉國仍留念功名已息機明朝四十九應轉悟前非
　　聞雷
　　瘴地風霜早溫天氣𠉀催窮冬不見雪正月已聞雷震蟄蟲蛇出驚枯草木開空餘客方寸依舊似寒灰
　　春至
　　若為南國春還至爭向東樓日又長白片落梅浮澗水黃梢新桞出城牆閒拈蕉葉題詩詠悶取藤枝引酒嘗樂事漸無身漸老從今始擬負風光
　　感春
　　巫峽中心郡巴城四面春草青臨水地頭白見花人憂喜皆心火榮枯是眼塵除非一杯酒何物更關身
　　春江
　　炎鿌昬暁苦推遷不覺忠州已二年閉閣只聼朝暮鼓上樓空望徃來船鶯聲誘引來花下草色勾留坐水邊唯有春江看未厭縈砂遶石淥潺湲
　　題東樓前李使君所種櫻桃花
　　身入青雲無見日手栽紅樹又逢春惟留花向樓前著〈一作看〉故故拋愁與後人
　　巴水
　　城下巴江水春來似麴塵軟沙如渭曲斜岸憶天津影蘸新黃桞香浮小白蘋臨流搔首坐惆悵為何人
　　野行
　　草潤衫重沙乾屐齒輕仰頭聼鳥立信腳望花行暇日無公事衰年有道情浮生短於夢夢裏莫營營
　　送髙侍御使迴因寄楊八
　　明月峽邊逢制使黃茅岸上是忠州到城莫說忠州惡無益虛教楊八愁
　　奉酬李相公見示絶句〈時初聞國䘮〉
　　碧油幢下捧新詩榮賤雖殊共一悲涕淚滿襟君莫怪甘泉侍從最多時
　　喜山石榴花開〈去年自廬山移來〉
　　忠州州裏今日花廬山山頭去時樹已憐根損斬新栽還喜花開依舊數赤玉何人少琴軫紅纈誰家合羅袴但知爛熳恣情開莫怕南賓□李妬
　　戲贈蕭處士清禪師
　　三杯嵬峩忘機客百衲頭陀任運僧又有放慵巴郡守不營一事共騰騰
　　錢虢州以三堂絶句見寄因以本韻和之
　　同事空王嵗月深相思逺寄定中吟遙知清淨中和化祗用金剛三昧心〈予早嵗與錢君同習讀金剛三昧經故云〉
　　三月三日
　　暮春風㬌初三日流世光隂半百年欲作閒逰無好伴半江惆悵卻囬船
　　寒食夜
　　四十九年身老日一百五夜月明天抱膝思量何事在癡男騃〈一作癡〉女喚鞦韆
　　代州民問
　　龍昌寺底開山路巴子臺前種栁林官職家鄉都㤀卻誰人㑹得使君心
　　荅州民
　　宦情斗擻隨塵去鄉思銷磨逐日無惟擬騰騰作閒事遮渠不道使君愚
　　荔枝樓對酒
　　荔枝新熟雞冠色燒酒初開琥珀香欲摘一枝傾一醆西樓無客共誰甞
　　房家夜宴喜雪戲贈主人
　　風頭向夜利如刀頼此溫爐輭錦桑落氣薫珠翠暖柘枝聲引管髙酒鈎送醆推蓮子燭淚黏盤壘蒲萄不醉遣儂爭散得門前雪片似鵝毛
　　醉後贈人
　　香毬趂拍囬環匼花醆拋巡取次飛自入春來未〈一作不〉同醉那能夜去獨先歸
　　初除尚書郎脫刺史緋
　　親賓相賀問何如服色恩光盡反初頭白喜拋黃草峽眼眀驚拆紫泥書便留朱紱還鈴閣卻著青袍侍玉除無奈嬌癡三嵗女繞腰啼哭覓金〈一作銀〉魚
　　留題開元寺上方
　　東寺臺閣好上方風㬌清數來猶未厭長別豈無情戀水多臨坐辭花剰繞行最憐新岸栁手種未全成
　　別種東坡花樹兩絶
　　三年留滯在江城草樹禽魚盡有情何處殷勤重囬首東坡桃李種新成
　　花林好住莫顦顇春至但知依舊春樓上明年新太守不妨還是愛花人
　　別橋上竹
　　穿橋迸竹不依行恐礙行人被損傷我去自慙遺愛少不教君得似甘棠
　　發白狗峽次黃牛峽登髙寺卻望忠州
　　白狗次黃牛灘如竹莭稠路穿天地險人續古今愁忽見千花塔因停一葉舟畏途常廹促靜境暫淹㽞巴曲春全盡巫陽雨半收北歸雖引領南望亦囬頭昔去悲殊俗今來念舊逰別僧山北寺拋竹水西樓郡樹花如雪軍廚酒似油時時大開口自笑憶忠州
　　棣華驛見楊八題夢兄弟詩
　　遙聞旅宿夢兄弟應為郵亭名棣華名作棣華來早晩自題詩後屬楊家
　　商山路有感
　　萬里路〈一作途〉長在六年身始歸所經多舊館大半主人非
　　商山路驛桐樹昔與微之前後題名處
　　與君前後多遷謫五度經過此路隅笑問中庭老桐樹這囬歸去免來無
　　惻惻吟
　　惻惻復惻惻逐臣返鄉國前事難重論少年不再得泥塗絳老頭班白炎瘴靈均面黎黑六年不死卻歸來道著姓名人不識
　　徳宗皇帝輓歌詞四首
　　執象宗𤣥祖貽謀啓孝孫文髙柏梁殿禮薄霸陵原宮仗辭天闕朝儀出國門生成不可報二十七年恩虞帝南廵後殷宗諒闇中初辭鑄鼎地已閉望仙宮曉落當陵月秋生滿斾風前星承帝座不使北辰空業大承宗祖功成付子孫睿文詩播樂遺訓史標言莭表中和徳方垂廣利恩懸知千載後理代數貞元夢減三齡夀哀延七月期寢園愁望逺宮仗哭行遲雲日添寒慘笳簫向晚悲因山有遺詔如𦵏漢文時
　　昭徳皇后輓歌詞
　　仙去逍遙境詩留窈窕章春歸金屋少夜入夀宮長鳯引曽辭輦蠶休昔採桑隂靈何處感沙麓月無光
　　太平樂詞二首〈已下七首在翰林院時奉勅撰進〉
　　嵗豐仍莭儉時泰更銷兵聖念長如此何憂不太平湛露浮堯酒薫風起舜歌願同堯舜意所樂在人和
　　小曲新詞二首
　　霽色鮮宮殿秋聲脆管聖眀千嵗樂嵗嵗似今年紅𥚑〈一作帬〉眀月夜碧簟早秋時好向昭陽宿天涼玉漏遲
　　閨怨詞三首
　　朝憎鶯百囀夜妬燕雙棲不慣經春別誰知到曉啼珠箔籠寒月紗牕背曉燈夜來巾上淚一半是春冰關山征戍逺閨閣別離難苦戰應顦顇寒衣不要寛
　　殘春曲〈禁中口號〉
　　禁苑殘鶯三四聲㬌遲風慢暮春情日西無事牆隂下閒蹋宮花獨自行〈一作吟〉
　　長安春
　　青門桞枝軟無力東風吹作黃金色街東酒薄醉易醒滿眼春愁銷不得
　　長樂坡送人賦得愁〈一下有字字〉
　　行人南北分征路流水東西接御溝終日坡前恨離別謾名長樂是長愁
　　獨眠吟二首
　　夜長無睡起階前寥落星河欲曙〈一作曉〉天十五年來眀月夜何曽一夜不孤眠
　　獨眠客夜夜可憐長寂寂就中今夜最愁人鿌月清風滿牀席
　　期不至
　　紅燭青樽久延佇出門入門天欲曙星稀月落竟不來煙桞朧朧鵲飛去
　　長洲苑
　　春入長洲草又生鷓鴣飛起少人行年深不辨娃宮處夜夜蘓臺空月明
　　憶江栁
　　曽栽楊栁江南岸一別江南兩度春遙憶青青江岸上不知攀折是何人
　　南浦別
　　南浦淒淒別西風嫋嫋秋一看腸一斷好去莫囬頭
　　三年別kao
　　悠悠一別已三年相望相思明月天腸斷青天望明月別來三十六囬圎
　　傷春詞
　　深淺簷花千萬枝碧紗窗外囀黃鸝殘妝含淚下簾坐盡日傷春春不知
　　後宮詞
　　淚濕〈一作盡〉羅巾夢不成夜深前殿按歌聲紅顔未老恩先斷斜倚薫籠坐到明







　　御定全唐詩巻四百四十一
<集部,總集類,御定全唐詩>
　　欽定四庫全書
　　御定全唐詩巻四百四十二
　　白居易
　　吟元郎中白鬚詩兼飲雪水茶因題壁上
　　吟詠霜毛句閒甞雪水茶城中展眉䖏只是有元家
　　吳七郎中山人待制班中偶贈絶句
　　金馬東門隻日開漢庭待詔重仙才第三松樹非華表那得遼東鶴下來
　　和張十八祕書謝裵相公寄馬
　　齒齊臕〈一作膘〉足毛頭膩祕閣張郎〈一作家〉叱撥駒洗了頷花翻假錦走時蹄汗蹋真珠青衫乍見曽驚否紅粟難賖得飽無丞相寄來應有意遣君騎去上雲衢
　　荅山侶
　　頷下髭鬚半是絲光隂向後㡬多時非無觧掛簪纓意未有支持伏臘資冒熱衝寒徒自取隨行逐隊欲何為更慙山侶頻傳語五十歸來道未遲
　　早朝思退居
　　霜嚴月苦欲明天忽憶閒居思浩然自問寒燈夜半起何如暖被日髙眠惟慙老病披朝服莫慮饑寒計俸錢隨有隨無且歸去擬求豐足是何年
　　曲江亭晚望
　　曲江岸北憑欄干水面隂生日腳殘塵路行多緑故風亭立久白鬚寒詩成闇著閒心記山好遙偷病眼看不被馬前提省印何人信道是郎官
　　初除主客郎中知制誥與王十一李七元九三舎人中書同宿話舊感懐
　　閒宵靜話〈一作語〉喜還悲聚散窮通不自知已分雲泥行異路忽驚鷄鶴宿同枝紫垣曹署榮華地白髪郎官老醜時莫怪不如君氣味此中來校十年遲
　　西省對花憶忠州東坡新花樹因寄題東樓
　　毎看闕下丹青樹不㤀天邊錦繡林西掖垣中今日眼南賓樓上去年心花𠲒春意無分別物感人情有淺深最憶東坡紅爛熳野桃山杏水林檎
　　寄題忠州小樓桃花
　　再逰巫峽知何日總是秦人說向誰長憶小樓風月夜紅欄幹上〈一作外〉兩三枝
　　中書連直寒食不歸因懐〈一作憶〉元九
　　去嵗清明日南巴古郡樓今年寒食夜西省鳯池頭併上新人直難隨舊伴逰誠知視草貴未免對花愁鬢髪莖莖白光隂寸寸流經春不同宿何異在忠州
　　春憶二林寺舊逰因寄朗滿晦三上人
　　一別東林三度春毎春常似憶情親頭陀㑹裏為逋客供奉班中作老臣清淨久辭香火伴塵勞難索幻泡身最慚僧社題橋〈一作牆又作名〉處十八人名〈一作中〉空〈去聲〉一人
　　和元少尹新授官
　　官穏身應泰春風信馬行縱忙無苦事雖病有心情厚祿兒孫飽前驅道路榮花時八入〈一作十〉直無暇賀元兄
　　朝囬和元少尹絶句
　　朝客朝囬囬望好盡紆朱紫佩金銀此時獨與君為伴馬上青袍唯兩人
　　重和元少尹
　　鳳閣舎人亰亞尹白頭俱未著緋衫南宮起請無消息朝散何時得入銜
　　中書夜直夢忠州
　　閣下燈前夢巴南城裏〈一作底〉逰覓花來渡口尋寺到山頭江色分眀緑猿聲依舊愁禁鐘驚睡覺唯不上東樓
　　醉後
　　酒後髙歌且放狂門前閒事莫思量猶嫌小戸長先醒不得多時住醉鄉
　　待漏入閣書事奉贈元九學士閣老
　　衙排宣政仗門啓紫宸關彩茟停書命〈一作幾〉花甎趂立班稀星㸃銀礫殘月墮金環〈一作鐶〉暗漏猶傳水明河漸下山從東分地色向北仰天顔碧縷爐煙直紅垂佩〈一作斾〉尾閒綸闈〈一作幃〉慚並入翰苑忝先攀笑我青故饒君茜〈一作紫〉綬殷詩仙歸洞裏酒病滯人間好去鴛鸞侶沖天便不還
　　晚春重到集賢院
　　官曹清切非人境風月鮮明是〈一作似〉洞天滿砌荊花鋪紫毯隔墻榆英撒青錢前時謫去三千里此地辭來十四年虛薄至今慚舊職院〈一作殿〉名擡舉號為賢
　　紫㣲花
　　絲綸閣下文書靜鐘鼓樓中刻漏長獨坐黃昏誰是伴紫薇花對紫㣲郎
　　後宮詞
　　雨露由來一㸃恩爭能徧布及千門三千宮女胭脂面㡬個春來無淚㾗
　　卜居
　　逰宦亰都二十春貧中無處可安貧長羨蝸牛猶有舎不如碩鼠觧藏身且求容立錐頭地免似漂流木偶人但道吾廬心便足敢辭湫隘與囂塵
　　題新居寄元八
　　青龍岡北近西邊移入新居便泰然冷巷閉門無客到暖簷移榻向陽眠階庭〈一作墀〉寛窄纔容足牆壁髙低麄及肩莫羨昇平元八宅自思買用㡬多錢
　　登龍尾道南望憶廬山舊隱
　　龍尾道邊來一望香爐峯下去無因青山舉眼三千里白髪平頭五十人自笑形骸紆組綬將何言語掌絲綸君恩壯健猶難報況被年年老逼身
　　馮閣老處見與嚴郎中酬和詩因戲贈絶句
　　乍來天上宜清淨不用囬頭望故山縱有舊逰君莫憶塵心起即墮人間
　　見於給事暇日上直寄南省諸郎官詩因以戲贈
　　倚作天仙弄地仙誇張一日抵千年黃麻勅勝長生籙白紵詞嫌內㬌萹雲彩誤〈一作雪貌莫〉居青瑣地風流合在紫微天東曹漸去西垣近鶴駕無妨更著鞭
　　題新昌所居
　　宅小人煩悶〈一作惱〉泥深馬鈍頑街東閒處住日午熱時還院窄難栽竹牆髙不見山唯應方寸內此地覓〈一作覺〉寛閒
　　西省北院新構小亭種竹開窗東通騎省與李常侍隔窗小飲各題四韻
　　結託白鬚伴因依青竹叢題詩新壁上過酒小窗中深院晩無日虛簷涼有風金貂醉看好囬首紫垣東酬元郎中同制加朝散大夫書懐見贈
　　命服雖同黃紙上官班不共紫垣前青衫脫早差三日白髮生遲校九年曩者定交非勢利老來同病是詩萹終身擬作臥雲伴逐月湏收燒藥錢五品足為婚嫁主緋着了好歸田
　　初着緋戲贈元九
　　晚遇縁才拙先衰被病牽那知垂白日始是著緋年身外名徒爾人間事偶然我朱君紫綬猶未得差肩
　　和韓侍郎苦雨
　　潤氣凝柱礎繁聲注瓦溝闇留窗不曉鿌引簟先秋葉濕蠶應病泥稀燕亦愁仍聞放朝夜誤出到街頭
　　連雨
　　風雨闇蕭蕭雞鳴暮復朝碎聲籠苦竹冷翠落芭蕉水鳥投簷宿泥蛙入戸跳仍聞蕃客見明日欲追朝
　　初加朝散大夫又轉上柱國
　　紫微今日煙霄地赤嶺前年泥土身得水魚還動鱗鬛乗軒鶴亦長精神且慙身忝官階貴未敢家嫌活計貧柱國勲成私自問有何功徳及生人
　　行簡初授拾遺同早朝入閤因示十二韻
　　夜色尚蒼蒼槐隂夾路長聼鐘出長樂傳鼓到新昌宿雨沙隄潤秋風樺燭香馬驕欺地軟人健得天涼待漏排閶闔停珂擁建章爾隨黃閣老吾次紫微郎並入連稱籍齊趨對折方鬬班花接蕚綽立鴈分行近職誠為美微才豈合當綸言難下茟諫紙易盈箱老去何僥倖時來不料量唯求殺〈一作致〉身地相誓荅恩光
　　立秋日登樂逰園
　　獨行獨語曲江頭囬馬遲遲上樂逰蕭颯鿌風與衰鬢誰教計〈一作同〉㑹一時秋
　　新秋早起有懐元少尹
　　秋來轉覺此身衰晨起臨階盥潄時漆匣鏡明頭盡白銅瓶水冷齒先知光隂縱惜難留住官職雖榮得已遲老去相逢無別計強開笑口展愁眉
　　夜箏
　　紫䄂紅眀月中自彈自感闇低容凝指咽聲停䖏別有深情一萬重
　　妻初授邑號告身
　　𢎞農舊縣授新封鈿軸金泥誥一通我轉官階常自愧君加邑號有何功花箋印了排窠濕錦褾裝來耀手紅倚得身名便慵墮日髙猶睡緑牕中
　　送客南遷
　　我說南中事君應不願聼曽經身困苦不覺語叮嚀燒〈去聲〉䖏愁雲夢波時憶洞庭春畬煙勃勃秋瘴露冥冥蚊蚋經冬活魚龍欲雨腥水蟲能射影山鬼觧藏形穴掉巴蛇尾林飄鴆鳥翎颶風千里黒䕭草四時青客似驚鴈舟如委浪萍誰人勸言笑何計慰飄零慎勿琴離膝長湏酒滿瓶大都從此去宜醉不宜醒
　　暮歸
　　不覺百年半何曽一日閒朝隨燭影出暮趂鼓聲還甕裏非無酒牆頭亦有山歸來長困臥早晚得開顔
　　寄逺
　　欲㤀㤀未得欲去去無由兩腋不生翅二毛空滿頭坐看新落葉行上最髙樓暝色無邊際茫茫盡眼愁
　　舊房
　　逺〈一作遶〉壁秋聲蟲絡絲入簷新影月低眉牀帷半故簾旌斷仍是初寒欲夜時
　　錢侍郎使君以題廬山草堂詩見寄因酬之
　　殷勤江郡守悵望掖垣郎慙見新瓊什思歸舊草堂事隨心未得名與道相妨若不休官去人間到老忙
　　寄山僧〈時年五十〉
　　眼看過半百早晚掃巖扉白首誰能〈一作留〉住青山自不歸百千萬刼障四十九年非㑹擬抽身去當〈一作東〉風斗擻衣
　　慈恩寺有感〈時杓直初逝居敬方病〉
　　自問有何惆悵事寺門臨入卻遲迴李家哭泣元家病柿葉紅時獨自來
　　酬嚴十八郎中見示
　　口厭𠲒香握厭蘭紫微青瑣舉頭看忽驚鬢後蒼浪髪未得心中本分官夜酌滿容花色暖秋吟切骨玉聲寒承眀長短君應入莫憶家江七里灘
　　寄王秘書
　　霜菊花萎日風梧葉碎時怪來秋思苦縁詠秘書詩
　　中書寓直〈一作中書直堂〉
　　繚繞宮牆圍禁林〈一作苑〉半開閶闔曉沈沈天晴更覺南山近月出方知西掖深病對詞頭慚彩茟老看鏡面媿華簪自嫌野物將何用土木形骸麋鹿心
　　自問
　　黒花滿眼絲滿頭早衰因病病因愁宦途氣味已諳盡五十不休何日休
　　曲江獨行招張十八
　　曲江新嵗後氷與水相和南岸猶殘雪東風未有波偶逰身獨自相憶意如何莫待春深去花時鞍馬多
　　新居早春二首
　　靜巷無來客深居不出門鋪沙蓋苔面掃雪擁松根漸暖宜閒歩初晴愛小園覓花都未有唯覺樹枝繁地潤東風暖閒行蹋草芽呼童遣移竹留客伴甞茶霤滴簷氷盡塵浮隟日斜新居未曽到鄰里是誰家新昌新居書事四十韻因寄元郎中張博士
　　冐寵已三遷歸朝始二年囊中貯餘俸園外買閒田狐兔同三逕蒿萊共一壥新園聊剗穢舊屋且扶顛簷漏移傾瓦梁欹換蠧椽平治遶臺路整頓近階甎巷狹開容駕牆低壘過肩門閭堪駐蓋堂室可鋪筵丹鳯樓當後青龍寺在前市街塵不到宮樹影相連省吏嫌坊逺豪家笑地偏敢勞賔客訪或望子孫傳不覓他人愛唯將自性便䓁閒栽樹木隨分占風煙逸致因心得幽期遇境牽松聲疑澗底草色勝河邊虛潤氷銷地晴和日出天苔行滑如簟莎坐軟於綿簾毎當山巻帷多帶月褰籬東花掩映牕北竹嬋娟跡慕青門隱名慚紫禁仙假歸思晚沐朝去戀春眠拙薄才無取踈慵職不専題牆書命茟沽酒率分錢柏杵舂靈藥銅瓶潄暖泉爐香穿蓋散籠燭隔紗然陳室何曽掃陶琴不要屏除俗事盡養活道情全尚有妻孥累猶為組綬纒終湏拋爵祿漸擬斷腥羶大抵宗荘叟私心事竺乾浮榮水劃字真諦火生蓮梵部經十二𤣥書字五千是非都付夢語黙不妨禪博士官猶冷郎中病已痊多同僻䖏住久結靜中縁緩歩攜笻杖徐吟展蜀箋老宜閒語話悶憶好詩萹蠻榼來方㵼䝉茶到始煎無辭數相見鬢髪各蒼然
　　喜敏中及第偶示所懐
　　自知羣從為儒少豈料詞塲中第頻桂折一枝先許我楊穿三葉盡驚人〈始予進士及第行簡次之敏中又次之〉轉於文墨須留意貴向煙霄早致身莫學爾兄年五十蹉跎始得掌絲綸
　　久不見韓侍郎戲題四韻以寄之
　　近來韓閣老踈我我心知戸大嫌甜酒才髙笑小詩靜吟乖〈一作乗〉月夜閒醉曠花時還有愁同䖏春風滿鬢絲
　　寄白頭陀
　　近見頭陀伴雲師老更慵性靈閒似鶴顔狀古於松山裏猶難覓人間豈易逢仍聞移住䖏太白最髙峰
　　和韓侍郎題楊舎人林池見寄
　　渠水暗流春凍解風吹日炙不成凝鳯池冷暖君諳在二月因何更有氷
　　勤政樓西老桞
　　半朽臨風樹多情立馬人開元一株栁長慶二年春
　　偶題閤下㕔
　　靜愛青苔院深宜白鬢翁貌將松共瘦心與竹俱空暖有低簷日春多颺幕風平生閒境界〈一作思〉盡在五言中予與故刑部李侍郎早結道友以藥術為事與故亰兆元尹晚為詩侶有林泉之期周嵗之間二君長逝李住曲江北元居昇平西追感舊逰因貽同志
　　從哭李來傷道氣自亾元後減詩情金丹同學都無益水竹鄰居竟不成月夜若為逰曲水花時那忍到昇平如年七十身猶在但恐傷心無䖏行
　　送馮〈一作馬〉舎人閤老往襄陽
　　紫微閤底送君囬第二〈一作一〉㕔𬖄下不開莫戀漢南風景好峴山花盡早歸來
　　莫走栁條詞送別〈一本無莫走二字〉
　　南陌傷心別東風滿把春莫欺楊栁弱勸酒勝於人
　　酬韓侍郎張博士雨後逰曲江見寄
　　小園新種紅櫻樹閒遶花行便當逰何必更隨鞍馬隊衝泥蹋雨曲江頭
　　元家花
　　今日元家宅櫻桃發㡬枝稀稠與顔色一似去年時失卻東園主春風可得知
　　代人贈王員外
　　好在王員外平生記得不共賖黃叟酒同上莫愁樓靜接殷勤語狂隨爛熳逰那知今日眼相見冷於秋
　　惜小園花
　　曉來紅蕚凋零盡但見空枝四五株前日狂風昨夜雨殘芳更合得存無
　　蕭相公宅遇自逺禪師有感而贈
　　官途堪笑不勝〈一作勞〉悲昨日榮華今日衰轉似秋蓬無定䖏長於春夢㡬多時半頭白髪慚蕭相滿面紅塵問逺師應是世間縁未盡欲拋官去尚遲疑
　　草詞畢遇芍藥初開因詠小謝紅藥當階翻詩以為一句未盡其狀偶成十六韻
　　罷草紫泥詔起吟紅藥詩詞頭封送後花口拆開時坐對鈎簾久行觀歩履遲兩三叢爛熳十二葉參差背日房微歛當階朶旋欹釵葶抽碧股粉蘂撲黃絲動蕩情無限低斜力不支周逥看未足比諭語難為勾漏丹砂裏僬僥火燄旗彤雲賸根蒂絳幘欠纓緌況有晴風度仍兼宿露垂疑香薫罨畫似淚着胭脂有意留連我無言怨思誰應愁明日落如恨隔年期菡萏泥連萼玫瑰刺繞枝等量無勝者唯眼與心知
　　喜張十八博士除水部員外郎
　　老何歿後吟聲絶雖有郎官不愛詩無復萹章傳道路空留風月在曹司長嗟博士官猶屈亦恐騷人道漸衰今日聞君除水部喜於身得省郎時
　　與沈楊二舎人閣老同食勅賜櫻桃翫物感恩因成十四韻
　　清晚趨丹禁紅櫻降紫宸驅禽養得熟和葉摘來新圎轉盤傾玉鮮明籠透銀內園題兩字西掖賜三臣熒惑晶華赤醍醐氣味真如珠未穿孔似火不燒人杏俗難為對桃頑詎可倫肉嫌盧橘厚皮笑荔枝皴瓊液酸甜足金丸大小勻偷湏防曼倩惜莫擲安仁手擘纔離核匙抄半是津甘為舌上露暖作腹中春已懼長尸祿仍驚數食珍最慚恩未報飽餧不才身
　　送嚴大夫赴桂州
　　地壓坤方重官兼憲府雄桂林無瘴氣柏署有清風山水衙門外旌旗艛艓中大夫應絶席詩酒與誰同
　　春夜宿直
　　三月十四夜西垣東北廊碧梧葉重疊紅藥樹低昂月砌漏幽影風𬖄飄闇香禁中無宿客誰伴紫微郎
　　夏夜宿直
　　人少庭宇曠夜鿌風露清槐花滿院氣松子落階聲寂寞〈一作黙〉挑燈坐沈吟蹋月行年衰自無趣不是厭承眀七言十二句贈駕部吳郎中七兄〈時早夏朝歸閉齋獨處偶題此什〉
　　四月天氣和且清緑槐隂合沙隄平獨騎善馬銜鐙穏初著單衣肢體輕退朝下直少徒侶歸舎閉門無送迎風生竹夜牕間臥月照松時臺上行春酒冷甞三數醆曉琴閒弄十餘聲幽懐靜境何人別唯有南宮老駕兄
　　玉真張觀主下小女冠阿容
　　綽約小天仙生來十六年姑山半峰雪瑤水一枝蓮晩院花留立春牕月伴眠逥眸雖欲語阿母在傍邊龍花寺主家小尼〈郭代公愛姬薛氏㓜甞為尼小名仙人子〉
　　頭青眉眼細十四女沙彌夜靜雙林怕春深一食饑歩慵行道困起晚誦經遲應似仙人子花宮未嫁時
　　訪陳二
　　曉垂朱綬帶晚着白綸巾出去為朝客歸來是野人兩飱聊過日一榻足容身此外皆閒事時時訪老陳
　　晚亭逐涼
　　送客出門後移牀下砌初趂涼行繞竹引睡臥看書老更為官拙慵多向事踈松窗倚藤杖人道似僧居
　　曲江憶李十一
　　李君歿後共誰逰栁岸荷亭兩度秋獨繞曲江行一匝依前還立水邊愁
　　江亭翫春
　　江亭乗曉閲衆芳春妍㬌麗草樹光日銷石桂緑嵐氣風墜木蘭紅露漿水蒲漸展書帶葉山榴半含琴軫房何物春風吹不變愁人依鬢蒼蒼
　　聞夜砧
　　誰家思婦秋𢷬帛月苦風淒砧杵悲八月九月正長夜千聲萬聲無了時應到天明頭盡白一聲添得一莖絲
　　板橋路
　　梁苑城西二十里一渠春水桞千條若為此路今重過十五年前舊板橋曽共玉顔橋上別不知消息到今朝
　　青門桞
　　青青一樹傷心色曽入㡬人離恨中為近都門多送別長條折盡減春風
　　梨園弟子
　　白頭垂淚話梨園五十年前雨露恩莫問華清今日事滿山紅葉鎖宮門
　　暮江吟
　　一道殘陽鋪水中半江瑟瑟半江紅可憐九月初三夜露似真珠月似弓
　　思婦眉
　　春風揺蕩自東來折盡櫻桃綻盡梅惟餘思婦愁眉結無限春風吹不開
　　怨詞
　　奪寵心那慣尋思倚殿門不知移愛何䖏作新恩
　　空〈一作寒〉閨怨
　　寒月沈沈洞房靜真珠簾外梧桐影秋霜欲下手先知燈底裁縫剪刀冷
　　秋房夜
　　雲露青天月漏光中庭立久卻歸房水窗席冷未能臥挑盡殘燈秋夜長
　　採蓮曲
　　菱葉縈波荷颭風〈一作水〉荷花深䖏小船通逢郎欲語低頭笑碧玉搔頭落水中
　　鄰女
　　娉婷十五勝天仙白日姮娥旱地蓮何䖏閒教鸚鵡語碧紗窗下繡牀前
　　閨婦
　　斜憑繡牀愁不動紅綃帶緩緑鬟低遼陽春盡無消息夜合花前日又西
　　移牡丹栽
　　金錢買得牡丹栽何䖏辭叢別主來紅芳堪惜還堪恨百䖏移將百䖏開
　　聼夜箏有感
　　江州去日聼箏夜白髪新生不願聞如今格〈一作況〉是頭成雪彈到天眀亦任君
　　代謝好妓荅崔員外〈謝好妓也〉
　　青娥小謝娘白髪老崔郎謾愛胸前雪其如頭上霜別後曹家碑背上思量好字斷君腸
　　琵琶
　　清撥剌語錚錚背卻殘燈就月眀頼是心無惆悵事不然爭奈子聲
　　和殷協律琴思
　　秋水蓮冠春草帬依稀風調似文君煩君玉指分眀語知是琴心佯不聞
　　寄李蘓州兼示楊瓊
　　真娘墓頭春草碧心奴鬢上秋霜白為問蘓臺酒席中使君歌笑與誰同就中猶有楊瓊在堪上東山伴謝公
　　聼彈湘妃怨
　　玉軫朱絃瑟瑟徽吳娃徴調奏湘妃分眀曲裏愁雲雨似道蕭蕭郎不歸〈江南新詞有雲暮雨蕭蕭郎不歸〉
　　閒坐
　　暖擁紅爐火閒搔白髪頭百年慵裏過萬事醉中休有室同摩詰無児比鄧攸莫論身在日身後亦無憂
　　不睡
　　燄短寒釭盡聲長曉漏遲年衰自無睡不是守三屍







　　御定全唐詩巻四百四十二
　　欽定四庫全書
　　御定全唐詩巻四百四十三
　　白居易
　　初罷中書舎人
　　自慙拙宦叨清貴〈一作貫〉還有癡心怕素餐或望君臣相獻替可圗妻子免饑寒性踈豈合承恩久命薄元知濟事難分寸寵光酬未得不休更擬覓何官
　　宿陽城驛對月〈自此後詩赴杭州路中作〉
　　親故尋囬駕妻孥未出關鳯凰池上月送我過商〈一作南〉山
　　商山路有感〈並序〉
　　前年夏予自忠州刺史除書歸闕時刑部李十一侍郎戸部崔二十員外亦自澧果二郡守徴還相次入關皆同此路今年予自中書舎人授杭州刺史又由此途出二君已逝予獨南行追歎興懐慨然成詠後來有與予杓直虞平逰者見此短什能
　　無惻惻乎儻未㤀情請為繼和長慶二年七月三十日題於內鄉縣南亭雲爾
　　憶昨徴還日三人歸路同此生都是夢前事旋成空杓直泉埋玉虞平燭過風唯殘樂天在頭白向江東
　　重感
　　停驂歇路隅重感一長吁擾擾生還死紛紛榮又枯困支青竹杖閒捋白髭鬚莫歎身衰老交逰半已無
　　逢張十八員外籍
　　旅思正茫茫相逢此道傍暁嵐〈一作晚風〉林葉暗秋露草花香白髪江城守青衫水部郎客亭同宿䖏忽似夜歸鄉赴杭州重宿棣華驛見楊八詩感題一絶
　　往恨今愁應不殊題詩梁下又踟躕羨君猶夢見兄弟我到天明睡亦無
　　寓言題僧
　　刼風火起燒荒宅苦海波生蕩破船力小無因救焚溺清鿌山下且安禪
　　內鄉〈一有縣字〉村路作
　　日下風髙野路鿌緩驅疲馬闇思鄉渭村秋物應如此棗赤梨紅稻穂黃
　　路上寄銀匙與阿龜
　　謫宦心都慣辭鄉去不難縁留龜子住涕淚一闌干小子須嬌養鄒婆為好看銀匙封寄汝憶我即加餐
　　山泉煎茶有懐
　　坐酌泠泠水看煎瑟瑟塵無由持一盌寄與愛茶人
　　郢州贈別王八使君
　　昔是詩狂客今為酒病夫強吟翻悵望縱醉不歡娛鬢髪三分白交親一半無郢城君莫厭猶校近亰都
　　吉祥寺見錢侍郎題名
　　雲雨三年別風波萬里行愁來〈一作秋心〉正蕭索況是故人名
　　重到江州感舊逰題郡樓十一韻
　　掌綸知是忝剖竹信為榮才薄官仍重恩深責尚輕昔徴從典午今出自承眀鳯詔休揮翰漁歌欲濯纓還乗小艛艓卻到古湓城醉客臨江待禪僧出郭迎青山滿眼在白髪半頭生又校三年老何曽一事成重過蕭寺宿再上庾樓行雲水新秋思閭閻舊日情郡民猶認得司馬詠詩聲
　　贈江州李十使君員外十二韻
　　我本江湖上悠悠任運身朝隨賣藥〈一作採樵〉客暮伴釣〈一作打〉魚人跡為燒丹隱家縁嗜酒貧經過剡谿雪尋覓武陵春豈有踈狂性堪為侍從臣仰頭驚鳯闕下口觸龍鱗劍佩辭天上風波向海濵非賢虛偶聖無屈敢〈一作可〉求伸昔去曽同日今來即後塵〈元和末余與李員外同日黜官今又相次出為刺史〉中年俱白髪左宦各朱輪長短才雖異榮枯事略均殷勤李員外不合不相親
　　題別遺愛草堂兼呈李十使君〈李亦廬山人常隱白鹿洞〉
　　曽住爐峯下書堂對藥臺斬新蘿徑合依舊竹牕開砌水親開決池荷手自栽五年方暫至一宿又湏囬縱未長歸得猶勝不到來君家白鹿洞聞道亦生苔
　　重題〈一作重題別遺愛草堂〉
　　泉石尚依依林踈僧亦稀何年辭水閣今夜宿雲扉謾獻長楊賦虛拋薜荔衣不能成一事贏得白頭歸
　　夜泊旅望
　　少睡多愁客中宵起望鄉沙眀連浦月帆白滿船霜近海江彌濶迎秋夜更長煙波三十宿猶未到錢塘
　　九江北岸遇風雨
　　黃梅縣邊黃梅雨白頭浪裏白頭翁九江濶䖏不見岸五月盡時〈一作將盡〉多惡風人間穩路應無限何事拋身在〈一作來〉此中
　　舟中晚起
　　日髙猶掩水牕眠枕簟清涼八月天泊䖏或依沽酒店宿時多伴釣魚船退身江海應無用憂國朝廷自有賢且向錢唐湖上去冷吟閒醉二三年
　　秋寒
　　雪鬢年顔老霜庭㬌氣秋病看妻檢藥寒遣婢梳頭身外名何有人間事且休澹然方寸內唯擬學虛舟初到郡齋寄錢湖州李蘓州〈聊取二郡一哂故有落句之戲〉
　　俱來滄海郡半作白頭翁謾道風煙接何曽笑語同吏稀秋稅畢客𣪚晚庭〈一作亭〉空霽後當樓月潮來滿座風霅溪殊冷僻茂苑太繁雄唯此〈一作有〉錢唐郡閒忙恰得中
　　對酒自勉
　　五十江城守停杯一自思頭仍未盡白官亦不全卑榮寵尋過分歡娛已校遲肺傷雖怕酒心健尚誇詩夜舞吳娘䄂春歌蠻子詞猶堪三五嵗相伴醉花時
　　郡樓夜宴留客
　　北客勞相訪東樓為一開褰〈一作〉簾待月出把火看潮來豔聼〈一作唱〉竹枝曲香傳蓮子杯寒天殊未曉歸騎且遲迴
　　醉題候仙亭
　　蹇歩垂朱綬華纓映白鬚何因駐衰老只有且歡娛酒興還應在詩情可便無登山與臨水猶未要人扶
　　東院
　　松下軒廊竹下房暖簷晴日滿繩牀浄名居士三巻榮啟先生琴一張老去齒衰嫌橘醋病來肺渴覺茶香有時閒酌無人伴獨自騰騰入醉鄉
　　虛白堂
　　虛白堂前衙退後更無一事到中心移牀就日簷間臥臥詠閒詩側枕琴
　　閒夜詠懐因招周協律劉薛二秀才
　　世名撿束為朝士心性踈慵是野夫髙置寒燈如客店深藏夜火似僧鑪香濃酒熟能甞否冷澹詩成肯和無若厭雅吟湏俗飲妓筵勉力為君鋪
　　晚興
　　極浦收殘雨髙城駐落暉山眀虹半出松闇鶴雙歸將吏隨衙散文書入務稀閒吟倚新竹筠粉汙朱衣
　　衰病
　　老與病相仍華簮髪不勝行多朝散藥睡少夜停燈祿食分供鶴朝衣減施僧性多移不得郡政謾如繩
　　病中對病鶴
　　同病病夫憐病鶴精神不損翅翎傷未堪𠕂舉摩霄漢只合相隨覓稻粱但作悲吟和嘹唳難將俗貌對昂蔵唯應一事宜為伴我髪君毛俱似霜
　　夜歸
　　半醉閒行湖岸東馬鞭敲鐙轡瓏璁萬株松樹青山上十里沙堤明月中樓角漸移當路影潮頭欲過滿江風歸來未放笙歌散畫㦸門開蠟燭紅
　　臘後嵗前遇㬌詠意
　　海梅半白栁微黃凍水初融日欲長度臘都無苦霜霰迎春先有好風光郡中起晚聼衙鼓城上行慵倚女牆公事漸閒身且健使君殊未厭餘杭
　　白髪
　　雪髪隨梳落霜毛繞鬢垂加添老氣味改變舊容儀不肯長如漆無過總作絲最憎明鏡裏黒白半頭時錢湖州以箬下酒李蘓州以五酘酒相次寄到無因同飲聊詠所懐
　　勞將箬下㤀憂物寄與江城愛酒翁鐺腳三州何䖏㑹甕頭一盞㡬時同傾如竹葉盈樽緑飲作桃花上面紅莫怪殷勤醉相憶曾陪西省與南宮
　　花樓望雪命宴賦詩
　　連天際海白皚皚好上髙樓望一囬何䖏更能分道路此時兼不認池臺萬重雲樹山頭翠百尺花樓江畔開素壁聨題分韻句紅爐廵飲暖寒杯冰鋪湖水銀為面風卷汀沙玉作堆絆惹舞人春豔曳句留醉客夜裵囬輸將虛白堂前鶴失卻樟亭驛後梅別有故情偏憶得曽經窮苦照書來
　　晚嵗
　　壯嵗忽已去浮榮何足論身為百口長官是一州尊不覺白雙鬢徒言朱兩轓病難施郡政老未荅君恩嵗暮別兄弟年衰無子孫惹愁諳世網治苦頼空門擥帶知腰瘦看燈覺眼昬不縁衣食繫尋合返丘園
　　宿竹閣
　　晚坐松簷下宵眠竹閣間清虛當服藥幽獨抵歸山巧未能勝拙忙應不及閒無勞別修道即此是𤣥關嵗暮枉衢州張使君書並詩因以長句報之
　　西州彼此意何如官職蹉跎嵗欲除浮石潭邊停五馬望濤樓上得雙魚萬言舊手才難敵五字新題思有餘貧薄詩家無好物反投桃李報瓊琚〈張曽應萬言登科〉
　　和薛秀才尋梅花同飲見贈
　　忽驚林下發寒梅便試花前飲冷杯白馬走迎詩客去紅筵鋪待舞人來歌聲怨䖏微微落酒氣熏時旋旋開若到嵗寒無雨雪猶應醉得兩三囬
　　與諸客空腹飲
　　隔嵗書招客平眀飲暖寒麴神寅日合酒聖卯時歡促膝纔飛白酡顔已渥丹碧籌攅米盌紅䄂拂骰盤醉後歌尤異狂來舞不難拋杯語同坐莫作老人看
　　小嵗日對酒吟錢湖州所寄詩
　　獨酌無多興閒吟有所思一杯新嵗酒兩句故人詩楊柳初黃日髭鬚半白時蹉跎春氣味彼此老心知
　　錢唐湖春行
　　孤山寺北賈亭西水面初平雲腳低㡬䖏早鶯爭暖樹誰家新燕啄春泥亂花漸欲迷人眼淺草纔能沒馬蹄最愛湖東行不足緑楊隂裏白沙隄
　　題靈隱寺紅𨐌夷花戲酬光上人
　　紫粉茟含尖火燄紅胭脂染小蓮花芳情鄉〈一作香〉思知多少惱得山僧悔出家
　　重向火
　　火銷灰復死踈棄已經旬豈是人情薄其如天氣春風寒忽再𧺫手冷重相親卻就紅爐坐心如逢故人
　　𠉀仙〈一作山〉亭同諸客醉作
　　謝安山下空攜妓柳惲洲邊只賦詩爭〈一作不〉及湖亭今日㑹〈一作醉〉嘲花詠水贈蛾眉
　　城上
　　城上鼕鼕鼓朝衙復晚衙為君慵不出落盡遶城花
　　早行林下
　　披衣未冠晨𧺫入前林宿露殘花氣朝光新葉隂傍松人跡少隔竹鳥聲深閒倚小橋立傾頭時一吟
　　送李校書趂寒食歸義興山居
　　大見騰騰詩酒客不憂生計似君稀到舎將何作寒食滿船惟載樹隂歸
　　題孤山寺山石榴花示諸僧衆
　　山榴花似結紅巾容豔新妍占斷春色相故關〈一作開〉行道地香塵擬觸坐禪人瞿曇弟子君知否恐是天魔女化身
　　獨行
　　闇誦黃庭經在口閒攜青竹杖隨身晚花新筍堪為伴獨入林行不要人
　　二月五日花下作
　　二月五日花如雪五十二人頭似霜聞有酒時湏笑樂不關身事莫思量羲和趂日沈西海鬼伯驅人𦵏北邙只有且來花下醉從人笑道老顛狂
　　戲題木蘭花
　　紫房日照胭脂拆素豔風吹膩粉開怪得獨饒脂粉態木蘭曽作女郎來
　　清明日觀妓舞聼客詩
　　看舞顔如玉聼詩韻似金綺羅從許笑管不妨吟可惜春風老無嫌酒醆深辭花送寒食併在此時心
　　西湖晚歸囬望孤山寺贈諸客
　　柳湖松島蓮花寺晚動歸橈出道塲盧橘子低山雨重棕〈一作栟〉櫚葉戰水風鿌煙波澹蕩揺空碧樓殿參差倚夕陽到岸請君囬首望蓬萊宮在海中央
　　湖中自照
　　重重照影看容鬢不見朱顔見白絲失卻少年無䖏覓泥他〈一作池〉湖水欲何為
　　贈蘓錬師
　　兩鬢蒼然心浩然松窗深䖏藥爐前攜將道士通宵語㤀卻花時〈一作光〉盡日眠眀鏡嬾開長在匣素琴欲弄半無猶嫌荘子多詞句只讀逍遙六七萹
　　杭州春望
　　望海樓眀照曙霞〈城東樓名望海樓〉䕶江隄白蹋晴沙濤聲夜入伍員廟柳色春藏蘓小家紅䄂織綾誇柿蔕〈杭州出柿蔕花者尤佳〉青旗沽酒趂梨花〈其俗釀酒趂梨花時熟號為梨花春〉誰開湖寺西南路草緑帬腰一道斜〈孤山寺路在湖洲中草緑時望如帬腰〉
　　飲散夜歸贈諸客
　　鞍馬夜紛紛香街起暗塵囬鞭招飲妓分火送歸人風月應堪惜杯觴莫厭頻明朝三月盡忍不送殘春
　　湖亭晚歸
　　盡日湖亭臥心閒事亦稀起因殘醉醒坐待晚鿌歸松雨飄藤㡌江風透葛衣柳堤行不厭沙軟絮霏霏
　　東樓南望八韻
　　不厭東南望江樓對海門風濤生有信天水合無痕鷁帶雲帆動鷗和雪浪翻魚鹽聚為市煙火起成村日腳金波碎峰頭鈿㸃繁送鞦韆里鴈報暝一聲猿已豁煩悶仍開病眼昏郡中登眺䖏無勝此東軒
　　醉中酬殷協律
　　泗水亭邊一分散浙江樓上重逰陪揮鞭二十年前別命駕三千里外來醉䄂放狂相向舞愁眉和笑一時開留君夜住非無分且盡青娥紅燭臺
　　孤山寺遇雨
　　拂波雲色重灑葉雨聲繁水鷺〈一作鳥〉雙飛起風荷一向翻空濛連北岸蕭颯入東軒或擬湖中宿留船在寺門
　　樟亭雙櫻樹
　　南館西軒兩樹櫻春條長足夏隂成素華朱實今雖盡碧葉風來別有情
　　湖上夜飲
　　郭外迎人月湖邊醒酒風誰留使君飲紅燭在舟中
　　贈沙鷗
　　老逼教垂白官科遣著緋形骸雖有累方寸卻無機遇酒多先醉逢山愛晚歸沙鷗不知我猶避隼旟飛
　　餘杭形勝
　　餘杭形勝四方無州傍青山縣枕湖遶郭荷花三十里拂城松樹一千株夢兒亭古傳名謝教妓樓新道姓蘓〈州西靈隱山上有夢謝亭即是杜明浦夢謝靈運之所因名客兒也蘓小小本錢唐妓人也〉獨有使君年太老風光不稱白髭鬚
　　江樓夕望招客
　　海天東望夕茫茫山勢川形濶復長燈火萬家城四畔星河一道水中央風吹古木晴天雨月照平沙夏夜霜能就江樓銷暑否比君茅舎較清鿌
　　新秋病起
　　一葉落梧桐年光半又空秋多上階日涼足入懐風病瘦形如鶴愁焦鬢似蓬損心詩思裏伐性酒狂中華蓋何曽惜金丹不致功猶湏自慚愧得作白頭翁
　　木芙蓉花下招客飲
　　晚鿌思飲兩三杯召得江頭酒客來莫怕秋無伴醉物水蓮花盡木蓮開
　　悲歌
　　白頭新洗鏡新磨老逼身來不奈何耳裏頻聞故人死眼前惟覺少年多塞鴻遇暖猶囬翅江水因潮亦反波獨有衰顔留不得醉來無計但悲歌
　　江樓晚眺㬌物鮮竒吟翫成萹寄水部張員外
　　澹煙踈雨間斜陽江色鮮明海氣涼蜃散雲收破樓閣虹殘水照斷橋梁風翻白浪花千片鴈㸃青天字一行好著丹青圗畫〈一作寫〉取題詩寄與水曹郎
　　夜招周協律兼荅所贈
　　滿眼雖多客開眉復向誰少年非我伴秋夜與君期落魄俱躭酒殷勤共愛詩相憐別有意彼此老無兒
　　重酬周判官
　　秋愛冷吟春愛醉詩家眷屬酒家仙若教早被浮名繫可得閒逰三十年
　　飲後夜醒
　　黃昬飲散歸來臥夜半人扶強起行枕上酒容和睡醒樓前海月伴潮生將歸梁燕還重宿欲滅窗燈卻復明直至曉來猶妄想耳中如有管聲
　　代賣薪女贈諸妓
　　亂蓬為鬢布為巾〈一作帬〉曉蹋寒山自負薪一種錢唐江畔女著紅騎馬是何人
　　奉和李大夫題新詩二首各六韻
　　因嚴亭〈一作固嚴〉
　　箕潁人窮獨蓬壺路阻難何如兼吏隱復得事躋攀巖樹羅階下江雲貯棟間似移天目石疑入武丘山清㬌徒堪賞皇恩肯放閒遙知興未足即被詔徴還
　　㤀筌亭
　　翠巘公門對朱軒野徑連只開新戸牖不改舊風煙虛室閒生白髙情澹入𤣥酒容同座勸詩借屬城傳自笑滄江畔遙思絳帳前亭臺隨䖏〈一作事〉有爭敢比㤀筌予以長慶二年冬十月到杭州明年秋九月始與范陽盧賈汝南周元範蘭陵蕭恱清河崔求東萊劉方輿同逰恩徳寺之泉洞竹石籍甚久矣及茲目擊果愜心期因自嗟雲到郡周嵗方來入寺半日復去俯視朱綬仰睇白雲有媿於心遂留絶句
　　雲水埋藏恩徳洞〈一作寺〉簪裾束縳使君身暫來不宿歸州去應被山呼作俗人
　　早冬
　　十月江南天氣好可憐冬㬌似春華霜輕未殺萋萋草日暖初乾漠漠沙老柘葉黃如嫩樹寒櫻枝白是狂花此時卻羨閒人醉五馬無由入酒家
　　嵗假內命酒贈周判官蕭協律
　　共知欲老流年急且喜新正假日頻聞健此時相勸醉偷閒何䖏共尋春腳隨周叟行猶疾頭比蕭翁白未勻嵗酒先拈辭不得被君推作少年人
　　與諸客攜酒尋去年梅花有感
　　馬上同攜今日杯湖邊共覓去春梅年年只是人空老䖏處何曽花不開詩思又牽吟詠發酒酣閒喚管來樽前百事皆依舊㸃撿惟無薛秀才〈去年與薛㬌文同賞今年長逝〉醉送李協律赴湖南辟命因寄沈八中丞
　　富陽山底樟亭畔立馬停舟飛酒盂曽共中丞情繾綣暫留協律語踟躕紫微星北承恩去青草湖南稱意無不羨君官羨君幕幕中收得阮元瑜
　　內道塲永讙上人就郡見訪善說維摩經臨別請詩因以此贈
　　五夏登壇內殿師水為心地玉為儀正傳金粟如來偈何用錢唐太守詩苦海出來應有路靈山別後可無期他生莫忘今朝㑹虛白亭中法樂〈一作法藥〉時
　　見李蘓州示男阿武詩自感成詠
　　遙羨青雲裏祥鸞正引雛自憐滄海伴老蚌不生珠
　　正月十五日夜月
　　嵗熟人心樂朝逰復夜逰春風來海上明月在江頭燈火家家市笙歌䖏䖏樓無妨思帝里不合厭杭州
　　題州北路傍老柳樹
　　皮枯縁受風霜久條短為應攀折頻但見半衰當此路不知初種是何人雪花零碎逐年減煙葉稀踈隨分新莫道老株芳意少逢春猶勝不逢春
　　題清頭陀
　　頭陀獨宿寺西峰百尺禪菴半夜鐘煙月蒼蒼風瑟瑟更無雜樹對山松
　　自歎二首
　　形羸自覺朝飡減睡少偏知夜漏長實事漸消虛事在銀魚金帶繞腰光
　　二毛曉落梳頭嬾兩眼春昏㸃藥頻唯有閒行猶得在心情未到不如人
　　湖上醉中代諸妓寄嚴郎中
　　笙歌杯酒正歡娛忽憶仙郎望帝都借問連宵直南省何如盡日醉西湖蛾眉別久心知否雞舌𠲒多口厭無還有些些惆悵事春來山路見蘼蕪
　　自詠
　　悶發每吟詩引興興來兼酌〈一作着〉酒開顔欲逢假〈一作暇〉日先招客正對衙時亦望山句撿簿書多鹵莽隄防官吏少機關誰能頭白勞心力人道無才也是閒
　　晚興
　　草淺馬翩翩新晴薄暮天柳條春拂面衫䄂醉垂鞭立語花隄上行吟水寺前等閒消一日不覺過三年
　　早興
　　晨光出照屋樑明初打開門鼓一聲犬上階眠知地濕鳥臨窗語報天晴半銷宿酒頭仍重新脫冬衣體乍輕睡覺心空思想盡近來鄉夢不多成
　　竹樓宿
　　小書樓下千竿竹深火爐前一盞燈此䖏與誰相伴宿燒丹道士坐禪僧
　　湖上招客送春汎舟
　　欲送殘春招酒伴客中誰最有風情兩瓶箬下新開得一曲䨘裳初教成〈時崔湖州寄新箬下酒來樂妓按霓裳羽衣曲初畢〉排比管行翠䄂指麾船舫㸃紅旌慢牽好向湖心去恰似菱花鏡上行
　　戲醉客
　　莫言魯國書生懦莫把杭州刺史欺醉客請君開〈一作閒〉眼望緑楊風下有紅旗
　　紫陽花〈招賢寺有山花一樹無人知名色紫氣香芳麗可愛頗類仙物因以紫陽花名之〉
　　何年植向仙壇上早晚移栽到梵家雖在人間人不識與君名作紫陽花
　　御定全唐詩巻四百四十三
<集部,總集類,御定全唐詩>
　　欽定四庫全書
　　御定全唐詩巻四百四十四
　　白居易
　　郡齋旬假始命宴呈座客示郡寮〈自此後在蘇州作〉
　　公門日兩衙公假月三旬衙用決簿領旬以㑹親賔公多及私少勞逸常不均況為劇郡長安得閒宴頻下車已二月開筵始今晨初黔軍廚突一拂郡搨塵既備獻酬禮亦具水陸珍萍醅箬溪醑水鱠松江鱗侑食樂懸動佐懽妓席陳風流吳中〈一作地〉客佳麗江南人歌節㸃隨袂舞香遺在茵清奏凝未闋酡〈一作朱〉顔氣〈一作酡〉已春衆賔勿遽起羣〈一作郡〉寮且逡廵無輕一日醉用犒九日勤微彼九日勤何以治吾民微此一日醉何以樂吾身
　　題西亭
　　朝亦視簿書暮亦視簿書簿書視未竟蟋蟀鳴座隅始覺芳歳晩復嗟塵務拘西園景多暇可以少躊躇池鳥澹容與橋栁髙扶疎煙蔓嫋青薜水花披白蕖何人造
　　茲亭華敞綽有餘四簷軒鳥翅複屋羅蜘蛛直廊抵曲房䆗窱深且虛修竹夾左右清風來徐徐此宜宴佳〈一作嘉〉賔鼔瑟吹笙竽荒淫即不可廢曠將何如幸有酒與樂及時歡且娯忽其解郡印他人來此居
　　郡中西園
　　閒園多芳草春夏香靡靡深樹足佳禽旦暮鳴不已院門閉松竹庭徑穿蘭芷愛彼池上橋獨來聊徙倚魚依藻長樂鷗見人暫起有時舟隨風盡日蓮照水誰知郡府內景物閒如此始悟喧靜縁何嘗繫逺邇
　　北亭臥
　　樹〈一作逺〉緑晚隂合池涼朝氣清蓮開有佳色鶴唳無凡聲唯此閒寂境愜我幽獨情病假十五日十日臥茲亭明朝吏呼起還復視黎甿
　　一葉落
　　煩暑鬱未退涼飇潛已起寒溫與盛衰逓相為表裏蕭蕭秋林下一葉忽先委勿言微揺落〈一作一葉微〉揺落從此cq=394始
　　崔湖州贈紅石琴薦煥如錦文無以荅之以詩酬謝
　　頳錦支緑綺韻同相感深千年古澗石八月秋堂琴引出山水思助成金玉音人間無可比比我與君心九日宴集醉題郡樓兼呈周殷二判官
　　前年九日餘杭郡〈一作在餘杭〉呼賔命宴虛白堂去年九日到東洛今年九日來吳鄉兩邊蓬鬢一時白三處菊花同色黃一日日知添老病〈一作態〉一年年覺惜重陽江南九月未揺落栁青蒲緑稻穟香姑蘇臺榭倚蒼靄太湖山水含清光可憐假日好天色公門吏靜風景涼榜舟鞭馬取賔客掃樓拂席排壺觴胡琴錚鏦指撥剌吳娃美〈一作細〉麗眉眼長笙歌一曲思凝絶金鈿再拜光低昻日腳欲落備燈燭風頭漸髙加酒漿觥醆豓飜菡萏葉舞鬟擺落茱萸房半酣憑檻起四顧七堰八門六十坊逺近髙低寺間出東西南北橋相望水道脈分櫂鱗次里閭碁布城冊方人煙樹色無隙罅十里一片青茫茫自問有何才與政髙㕔大館居中央銅魚今乃澤國節刺史是古吳都王郊無戎馬郡無事門有棨㦸腰有章盛時儻來合慚媿壯歳忽去還感傷從事醒歸應不可使君醉倒亦何妨請君停杯聽我語此語真實非虛狂五旬已過不為夭七十為期蓋是常須知菊酒登髙㑹從此多無二十場
　　同微之贈別郭虛舟鍊師五十韻
　　我為江司馬君為荊判司俱當愁悴日始識虛舟師師年三十餘白晳好容儀專心在鉛汞餘力工琴碁靜彈數聲閒飲酒一巵因指塵土下蜉蝣良可悲不聞姑射上千歳冰雪肌不見遼城外古今塜纍纍嗟我天地間有術人莫知得可逃死籍不唯走三屍授我叅同契其辭妙且微六一閟扄鐍子午守雄雌我讀隨日悟心口了無疑黃芽與紫車謂其坐致之自負因自歎人生號男兒若不佩金印即合翳玉芝髙謝人間世深結山中期泥壇方合矩鑄鼎圎中規鑪槖一以動瑞氣紅輝輝齋心獨歎拜中夜偷一窺二物正訢合厥狀何怪竒綢繆夫婦體狎獵魚龍姿簡寂館鐘後紫霄峰曉時心塵未浄潔火𠉀遂參差萬壽覬刀圭千功失毫釐先生彈指起奼女隨煙飛始知縁㑹間隂隲不可移藥竈今夕罷詔書明日追追我復追君次第承恩私官雖小大殊同立白玉墀我直紫微闥手進賞罰詞君侍玉皇座口含生殺機直躬易媒孽浮俗多瑕疵轉徙今安在越嶠吳江湄一提支郡印一建連帥旗何言四百里不見如天涯秋風旦夕來白日西南馳雪霜各滿鬢朱紫徒為衣師從廬山洞訪舊來於斯尋君又覓我風馭紛逶迤帔裾曳黃絹鬚髮垂青絲逢人但斂手問道亦頷頤孤雲難久留十日告將歸欵曲話平昔殷勤勉衰羸後㑹杳何許前心日磷緇俗家無異物何以充別資素牋一百句題附元家詩朱頂鶴一隻與師雲間騎雲間鶴背上故情若相思時時摘一句唱作歩虛辭
　　霓裳羽衣〈一有舞字〉歌〈和微之〉
　　我昔元和侍憲皇曽陪內宴宴昭陽千歌百〈一作萬〉舞不可數就中最愛霓裳舞舞時寒食春風天玉鉤欄下香案前案前舞者顔如玉不著人家〈一作間〉俗衣服虹裳霞帔歩揺冠鈿瓔纍纍佩珊珊娉婷似不勝羅綺顧聽樂懸行復止磬簫箏笛逓相攙擊擫彈吹聲邐迤〈凡法曲之初衆樂不齊唯金石絲竹次苐發聲霓裳序初亦復如此〉散序六奏未動衣陽臺宿雲慵不飛〈散序六徧無拍故不舞也〉中序擘騞初入拍秋竹竿裂春冰拆〈中序始有拍亦名拍序〉飄然轉旋〈去聲〉廻雪輕嫣然縱送㳺龍驚小垂手後栁無力斜曵裾時雲欲生〈四句皆霓裳舞之初態〉煙蛾斂略不勝態風袖低昻如有情上元㸃鬟招萼緑王母揮袂別飛瓊〈許飛瓊萼緑華皆女仙也〉繁音急節十二徧跳珠撼玉何鏗錚〈霓裳破凡十二徧而終〉翔鸞舞了卻收翅唳鶴曲終長引聲〈凡曲將畢皆聲拍促速唯霓裳之末長引一聲也〉當時乍見驚心目凝視諦聽殊未足一落人間八九年耳冷不曽聞此曲湓城但聽山魈語巴峽惟聞杜鵑哭〈予自江州司馬轉忠州刺史〉移領錢唐第二年始有心情問〈一作聞〉絲竹玲瓏箜篌謝好箏陳寵觱栗沈平笙清脆管纎纖手教得霓裳一曲成〈自玲瓏以下皆杭之妓名〉虛白亭前湖水畔前後祇應三度按便除庻子拋卻來聞道如今各星散今年五月至蘇州朝鐘暮角催白頭貪看案牘常侵夜不聽笙歌直到秋秋來無事多悶悶忽憶霓裳無處問聞君部內多樂徒問有霓裳舞者無荅雲七縣十〈一作州千〉萬戶無人知有霓裳舞唯寄長歌與我來題作霓裳羽衣譜四幅花牋碧間紅霓裳實錄在其中千姿萬狀分明見恰與昭陽舞者同眼前髣髴覩形質昔日今朝想如一疑從魂夢呼召來似著丹青圖寫出我愛霓裳君合知發於歌詠〈一作引〉形於詩君不見我歌雲驚破霓裳羽衣曲〈長恨歌雲〉又不見我詩云曲愛霓裳未拍時〈錢唐詩云〉由來能事皆有主楊氏創聲君造譜〈開元中西涼府節度楊敬述造〉君言此舞難得〈一作其〉人須是〈一作得〉傾城可憐女吳妖小玉飛作煙〈夫差女小玉死後形見於王其母抱之霏微若煙霧散空〉越豓西施化為土嬌花巧笑久寂寥娃館薴蘿空處所如君所言誠有是君試從容聽我語若求國色始翻傳但恐人間廢此舞妍媸優劣寜相逺大都只在人擡舉李娟〈一作嬋〉張態君莫嫌亦擬隨宜〈一作時〉且教取〈娟態蘇妓之名〉
　　小童薛陽陶吹觱栗歌〈和浙西李大夫作〉
　　剪削乾蘆插寒竹九孔漏聲五音足近來吹者誰得名關璀老死李袞生袞今又老誰其嗣薛氏樂〈一作小〉童年十二指㸃之下師授聲含嚼之間天與氣潤州城髙霜月明吟霜思月欲發聲山頭江〈一作水〉底何悄悄猨聲不喘魚龍聽翕然聲作疑管裂詘然聲盡疑刀截有時婉〈一作脆〉軟無筋骨有時頓挫生稜節急聲圓轉促不斷轢轢〈一作慄慄〉轔轔似珠貫緩聲展〈一作辰〉引長有條〈一作餘〉有〈一作條〉條直直如筆描下聲乍墜石沈重髙聲忽舉雲飄蕭眀旦公堂陳宴席主人命樂娛賔客〈一作僚〉碎絲細竹徒紛紛宮調一聲雄出羣衆音覼縷不落道有如部伍隨將軍嗟爾陽陶方稚齒下手發聲巳如此若教頭白吹不休但恐聲名壓關李
　　啄木曲〈才調集英華題並作四不如酒〉
　　莫買寳剪刀虛費千金直我有心中愁知君剪不得莫磨解結錐徒勞人氣力〈一作費心力〉我有腸中結知君解不得莫染紅絲線徒誇好顔色我有雙淚珠知君穿不得莫近紅爐火炎氣徒相逼我有兩鬢霜知君銷不得刀不能剪心愁錐不能解腸結線不能穿淚珠火不能銷鬢雪不如飲此神聖〈一作且飲長命〉桮萬念千憂〈一作愁〉一時歇
　　題靈巖寺〈寺即吳館娃宮鳴屧廊硯池採香徑遺跡在焉〉
　　娃宮屧廊尋巳傾硯池香徑又欲平二三月時但草緑幾百年來空月明使君雖老頗多思攜觴領妓處處行今愁古恨入絲竹一曲涼州無限情直自當時到今日中間歌吹更無聲
　　雙石
　　蒼然兩片石厥狀怪且醜俗用無所堪時人嫌不取結從胚渾始得自洞庭口萬古遺水濵一朝入吾手擔舁來郡內洗刷去泥垢孔黒煙痕深罅青苔色厚老蛟蟠作足古劍插為首忽疑天上落不似人間有一可支吾琴一可貯吾酒峭絶髙數尺坳容一斗五倚其左一桮置其右窪樽酌未空玉山頹已久人皆有所好物各求其偶漸恐少年場不容垂白叟廻頭問雙石能伴老夫否石雖不能言許我為三友
　　宿東亭曉興
　　溫溫土爐火耿耿紗籠燭獨抱一張琴夜入東齋宿窗聲度殘漏簾影浮初旭頭癢曉梳多眼昏春睡足負暄簷宇下散歩池塘曲南雁去未廻東風來何速雪依瓦溝白草遶牆根緑何言萬戶州太守常幽獨
　　日漸長贈周殷二判官
　　日漸長春尚早牆頭半露紅萼枝池岸新鋪緑芽草蹋草攀枝仰頭歎何人知此春懐抱年顔盛壯名未成官職欲髙身已老萬莖白髪真堪恨一片緋衫何足道頼得君來勸一桮愁開悶破心頭好
　　花前歎
　　前歳花前五十二今年花前五十五嵗課年功頭髪知從霜成雪君看取〈五年前在杭州有詩云五十二人頭似霜〉幾人得老莫自嫌樊李吳韋盡成土〈樊絳州宗師李諫議景儉吳饒州丹韋侍郎覬皆舊往還相繼喪逝〉南州桃李北州梅且喜年年作花主花前置酒誰相勸容坐唱歌滿起舞〈容滿皆妓名也〉欲散重拈花細看爭知明日無風雨
　　自詠五首
　　朝亦隨羣動暮亦隨羣動榮華瞬息間求得將何用形骸與冠蓋假合相戲弄何異睡著人不知夢是夢一家五十口一郡十萬戶出為差科頭入為衣食主水旱合心憂飢寒須手撫何異食蓼蟲不知苦是苦公私頗多事衰憊殊少歡迎送賔客嬾鞭笞黎庻難老耳倦聲樂病口厭桮盤既無可戀者何以不休官一日復一日自問何留滯為貪逐日俸擬作歸田計亦須隨豐約可得無限劑若待足始休休官在何嵗官舎非我廬官園非我樹洛中有小宅渭上有別墅既無婚嫁累幸有歸休處歸去誠已遲猶勝不歸去和微之聽妻彈別鶴操因為解釋其義依韻加四句
　　義重莫若妻生離不如死誓將死同穴其奈生無子商陵追〈一作廹〉禮教婦出不能止舅姑明旦辭夫妻中夜起起聞雙鶴別若與人相似聽其悲唳聲亦如不得已青田八九月遼城一萬里裵回去住雲嗚咽東西水寫之在琴曲聽者酸心髓況當秋月彈先入憂人耳怨抑掩朱絃沈吟停玉指一聞無兒歎相念兩如此無兒雖薄命有妻偕老矣倖免生別離猶勝商陵氏
　　題故元少尹集後二首
　　黃壌詎知我白頭徒憶君唯將老年淚一灑故人文遺文三十軸軸軸金玉聲龍門原上土埋骨不埋名
　　和微之四月一日作
　　四月一日天花稀葉隂薄泥新燕影忙蜜熟蜂聲樂麥風低冉冉稻水平漠漠芳節或蹉跎逰心稍牢落春華信為美夏景亦未惡颭浪嫩青荷熏欄晚紅藥吳宮好風月越郡多樓閣兩地誠可憐其奈久離索
　　吳中好風景二首
　　吳中好風景八月如三月水荇葉仍香木蓮花未歇海天微雨散江郭纎埃滅暑退衣服乾潮生船舫活兩衙漸多暇亭午初無熱騎吏語使君正是逰時節
　　吳中好風景風景無朝暮曉色萬家煙秋聲八月樹舟移管動橋擁旌旗駐改號齊雲樓重開武丘路況當豐嵗熟好是歡遊處州民勸使君且莫拋官去
　　荅劉禹錫白太守行
　　吏滿六百石昔賢輙去之秩登二千石今我方罷歸我秩訝已多我歸慙已遲猶勝塵土下終老無休期臥乞百日告起吟五篇詩〈謂將罷官自詠五首〉朝與府吏別暮與州民辭去年到郡時麥穗黃離離今年去郡日稻花白霏霏為郡已周嵗半歳罹旱飢襦袴無一片甘棠無一枝何乃老與㓜泣別盡沾衣下慙蘇人淚上媿劉君辭
　　別蘇州
　　浩浩姑蘇民鬱鬱長洲城來慙荷寵命去媿無能名青紫行將吏班白列黎甿一時臨水拜十里隨舟行餞筵猶未收征櫂不可停稍隔煙樹色尚聞絲竹聲悵望武丘路沈吟滸水亭還鄉信有興去郡能無情
　　卯時酒
　　佛法讚醍醐仙方誇沆瀣未如卯時酒神速功力倍一杯置掌上三嚥入腹內煦若春貫腸暄如日炙背豈獨肢體暢仍加志氣大當時遺形骸竟日忘冠帶似逰華胥國疑反混元代一性既完全萬機皆破碎半醒思往來往來吁可怪寵辱憂喜間惶惶二十載前年辭紫闥今嵗拋皂蓋去矣魚返泉超然蟬離蛻是非莫分別行止無疑礙浩氣貯胸中青雲委身外捫心私自語自語誰能㑹五十年來心未如今日泰況茲杯中物行坐常相對
　　自問行何遲
　　前月發京口今辰次淮涯二旬四百里自問行何遲還鄉無他計罷郡有餘資進不慕富貴退未憂寒飢以此易過日騰騰何所為逢山輙倚櫂遇寺多題詩酒醒夜深後睡足日髙時眼底一無事心中百不知想到京國後嬾放亦如斯何必冒風水促促赴程歸
　　除日荅夢得同發楚州
　　共作千里伴俱為一郡廻嵗隂中路盡鄉思先春來山雪晚猶在淮冰晴欲開歸歟吟可作休戀主人杯
　　問楊瓊
　　古人唱歌兼唱情今人唱歌唯唱聲欲説向君君不㑹試將此語問楊瓊
　　有感三首
　　鬢髪〈一作毛〉已斑白衣綬方朱紫窮賤當壯年富榮臨暮齒車輿紅塵合第宅青煙起彼來此須去品物之常理第宅非吾廬逆旅暫留止子孫非吾有委蛻而已矣有如蠶造繭又似花生子子結花暗凋繭成蠶老死悲哉可奈何舉世皆如此
　　莫飬瘦馬駒莫教小妓女後事在目前不信君看取馬肥快行走妓長能歌舞三年五嵗間已聞換一主借問新舊主誰樂誰辛苦請君大帶上把筆書此語
　　往事勿追思追思多悲愴來事勿相迎相迎已〈一作亦〉惆悵不如兀然坐不如塌然臥食來即開口睡來即合眼二事最關身安寢加餐飯忘懐任行止委命隨修短若更有興來狂歌酒一醆
　　宿滎陽
　　生長在滎陽少小辭鄉曲迢迢四十載復向滎陽宿去時十一二今年五十六追思兒戲時宛然猶在目舊居失處所故里無宗族豈唯變市朝兼亦遷陵谷獨有溱洧水無情依舊緑
　　經溱洧
　　落日駐行騎沈吟懐古情鄭風變已盡溱洧至今清不見士與女亦無芍藥名
　　就花枝
　　就花枝移酒海今朝不醉明朝悔且算歡娛逐日來任他容鬢隨年改醉翻衫袖拋小令笑擲骰盤呼大采自量氣力與心情三五年間猶得在
　　喜雨
　　圃旱憂葵董農旱憂禾菽人各有所私吾旱憂松竹松乾竹焦死眷眷在心目灑葉溉其根汲水勞僮僕油雲忽東起涼雨淒相續似靣洗垢塵如頭得膏沐千柯習習潤萬葉欣欣緑十日澆灌功不如一霢霂方知宰生靈何異活草木所以聖與賢同心調玉燭
　　題道宗上人十韻〈並序〉
　　普濟寺律大徳宗上人法堂中有故相國鄭司徒歸尚書陸刑部元少尹及今吏部鄭相中書韋相錢左丞詩覽其題皆與上人唱詶閱其人皆朝賢省其文皆義語予始知上人之文為義作為法作為方便智作為解脫性作不為詩而作也知上人者雲爾恐不知上人者謂為䕶國法振靈一皎然之徒與故予題二十句以解之
　　如來説偈讚菩薩著論議是故宗律師以詩為佛事一音無差別四句有詮次欲使第一流皆知不二義精潔霑戒體閒淡藏禪味從容恣語言縹緲離文字旁延邦國彥上逹王公貴先以詩句牽後令入佛智人多愛師句我獨知師意不似休上人空多碧雲思
　　寄皇甫賔客
　　名利既兩忘形體方自遂臥掩羅雀門無人驚我睡睡足斗擻衣閒歩中庭地食飽摩挲腹心頭無一事除卻𤣥晏翁何人知此味
　　寄庾侍郎
　　一雙華亭鶴數片太湖石巉巉蒼玉峰矯矯青雲翮是時歳雲暮淡薄煙景夕庭霜封石稜池雪印鶴跡幽致竟誰別閒靜聊自適懐哉庾順之好是今宵客
　　寄崔少監
　　微微西風生稍稍東方明入秋神骨爽琴曉絲桐清彈為古宮調玉水寒泠泠自覺指下不是尋常聲須臾羣動息掩琴坐空庭直至日出後猶得心和平惜哉意未已不使崔君聽
　　醉題沈子明壁
　　不愛君池東〈池東一作家〉十叢菊不愛君池南〈池南一作家〉萬竿竹愛君簾下唱歌人色似芙蓉聲似玉我有陽關君未聞若聞亦應愁殺君
　　勸酒
　　勸君一醆〈一作杯下同〉君莫辭勸君兩醆君莫疑勸君三醆君始知面上今日老昨日心中醉時勝醒時天地迢遙自〈一作迢日〉長久白兎赤烏相趂走身後堆金拄北斗不如生前一樽酒君不見春明門外天欲明喧喧歌哭半死生逰人駐馬出不得白轝素車爭路行歸去來頭已白典錢將用買酒喫
　　落花
　　留春春不住春歸人寂寞厭風風不定風起花蕭索既興風前歎重命花下酌勸君嘗緑醅教人拾紅萼桃飄火𦦨𦦨梨墮雪漠漠獨有病眼花春風吹不落
　　對鏡吟
　　白頭老人照鏡時掩鏡沈吟吟舊詩二十年前一莖白如今變作滿頭絲〈餘二十年前嘗有詩云白髪生一莖朝來明鏡裏勿言一莖少滿頭從此始今則滿頭矣〉吟罷廻頭索杯酒醉來屈指數親知老於我者多窮賤設使身存寒且飢少於我者半為土墓樹已抽三五枝我今幸得見頭白祿俸不薄官不卑眼前有酒心無苦只合歡娯不合悲
　　耳順吟寄敦詩夢得
　　三十四十五慾牽七十八十百病躔五十六十卻不惡恬淡清浄心安然已過愛貪聲利後猶在病羸昏耄前未無筋力尋山水尚有心情聽管閒開新酒嘗數醆醉憶舊詩吟一篇敦詩夢得且相勸不用嫌他耳順年
　　別氊帳火爐
　　憶昨臘月天北風三尺雪年老不禁寒夜長安可徹頼有青氊帳風前自張設復此紅火爐雪中相暖熱如魚入淵水似兔藏深穴婉軟蟄鱗蘇溫燉凍肌活方安隂慘夕遽變陽和節無奈時𠉀遷豈是恩情絶毳䈴逐日巻香燎隨灰滅離恨屬三春佳期在十月但令此身健不作多時別
　　六年春贈分司東都諸公〈時為河南尹〉
　　我為同州牧內愧無才術忝擢恩已多遭逢幸非一偶當榖賤嵗適值民安日郡縣獄空虛鄉閭盜奔逸其間最幸者朝客〈一作夕〉多分秩行接鴛鷺羣坐成芝蘭室時聨拜表騎間動題詩筆夜雪秉燭逰春風攜榼出花教鶯㸃檢栁付風排比法酒淡清漿含桃嫋紅實洛童調〈去聲〉金管盧女鏗瑤瑟黛慘歌思深腰凝舞拍密每因同醉樂自覺忘衰疾始悟肘後方不如杯中物生涯隨日過世事何時畢老子苦乖慵希君數牽率
　　九日代羅樊二妓招舒著作〈齊梁格〉
　　羅敷歛雙袂樊姬獻一杯不見舒員外秋菊為誰開
　　憶舊逰〈寄劉蘇州〉
　　憶舊遊舊逰安在哉舊逰之人半白首舊逰之地多蒼苔江南舊逰凡幾處就中最憶呉江隈長洲苑緑栁萬樹齊雲樓春酒一杯閶門曉嚴旗鼔出臯橋夕閙船舫廻脩蛾慢臉燈下醉急管繁頭上催六七年前狂爛熳三千里外思裵回李娟張態一春夢周五殷三歸夜臺虎丘月色為誰好娃宮花枝應自開頼得劉郎解吟詠江山氣色合歸來〈娟態蘇州妓名周殷蘇州從事〉
　　荅崔賔客晦叔十二月四日見寄〈來篇雲共相呼喚醉歸來〉
　　今嵗日餘二十六來嵗年登六十二尙不能憂眼下身因何更算人間事居士忘筌黙黙坐先生枕麴昏昏睡早晚相從歸醉鄉醉鄉去此無多地
　　勸我酒
　　勸我酒我不辭請君歌歌莫遲歌聲長辭亦切此辭聽者堪愁絶洛陽女兒面似花河南大尹頭如雪
　　贈韋處士六年夏大熱旱
　　驕陽連毒暑動植皆枯槁旱日乾密雲炎煙焦茂草少壯猶困苦況予病且老脫〈一作既〉無白栴檀何以除熱惱〈華嚴經雲以白栴檀塗身能除一切熱惱而得清涼也〉汗巾束頭鬢羶食熏襟抱始覺韋山人休糧散髪好









　　御定全唐詩巻四百四十四
　　欽定四庫全書
　　御定全唐詩巻四百四十五
　　白居易
　　和微之詩二十三首〈並序〉
　　微之又以近作四十三首寄來命僕繼和其間瘀䋈四百字車斜二十篇者流皆韻劇辭殫瓌竒怪譎又題雲奉煩只此一度乞不見辭意欲定霸取威置僕於窮地耳大凡依次用韻韻同而意殊約體為文文成而理勝此足下素所長者僕何有焉今足下果用所長過䝉見窘然敵則氣作急則計生四十二章麾掃並畢不知大敵以為如何夫劚石破山先觀鑱跡發矢中的兼聽聲以足下來章唯求相困故老僕報語不覺大誇況曩者唱酬近來因繼已十六巻凡千餘首矣其為敵也當今不見其為多也從古未聞所謂天下英雄唯使君與操耳戲及此者亦欲三千里外一破愁顔勿示
　　他人以取笑誚樂天白
　　和晨霞〈此後在上都作〉
　　君歌仙氏真我歌慈氏真慈氏發真念念此閻浮人左命大迦葉右召桓提因千萬化菩薩百億諸鬼神上自非相頂下及風水輪胎卵濕化類蠢蠢難具陳𢎞願在救㧞大悲忘辛勤無論善不善豈間寃與親抉開生盲眼擺去煩惱塵燭以智慧日灑之甘露津千界一時度萬法無與鄰借問晨霞子何如朝玉宸
　　和送劉道士遊天台
　　聞君夢逰仙輕舉超世雰握持尊皇節統衛吏兵軍靈旂星月象天衣龍鳯紋佩服交帶籙諷吟蘂珠文閬宮縹緲間鈞樂依稀聞齋心謁西母暝〈一作膜〉拜朝東君煙霏子晉裾霞爛麻姑帬倐忽別真侶悵望隨歸雲人生同大夢夢與覺誰分況此夢中夢悠哉何足雲假如金闕頂設使銀河濆既未出三界猶應在五藴飲嚥日月精茹嚼沆瀣芬尚是色香味六塵之所熏仙中有大〈一作天〉仙首出夢幻羣慈光一照燭奧法相絪緼不知萬齡暮不見三光曛一性自了了萬緣徒紛紛苦海不能漂刼火不能焚此是竺乾教先生垂典墳
　　和櫛沐寄道友
　　櫛沐事朝謁中門初動關盛服去尚早假寐須臾間鐘聲發東寺夜色藏南山停驂待五漏人馬同時閒髙星粲金粟落月沈玉環出門向關〈一作闕〉路坦坦無阻艱始出里北閈稍轉市西闤晨燭照朝服紫爛復朱殷由來朝廷士一入多不還因循擲白日積漸凋朱顔青雲已難致碧落安能攀但且知止足尚可銷憂患
　　和祝蒼華〈蒼華髪神名〉
　　日居復月諸環迴照下土使我𤣥雲髪化為素絲縷稟質本羸劣飬生仍莽鹵痛飲困連宵悲吟飢過午遂令頭上髪種種無尺五根稀比黍苗梢細同釵股豈是乏膏沐非關櫛風雨最為悲傷多心焦衰落苦餘者能有幾落者不可數禿似鵲填河墮如烏解羽蒼華何用祝苦辭亦休吐正如剃頭僧豈要巾冠主
　　和我年三首
　　我年五十七榮名得幾許甲乙三道科蘇杭兩州主才能本淺薄心力虛勞苦可〈一作何〉能隨衆人終老於塵土我年五十七歸去誠已遲歴官十五政數若珠纍纍野萍始賓薦場苗初縶維因讀管蕭書竊慕大有為及遭榮遇來乃覺才力羸黃紙詔頻草朱輪車載脂妻孥及僕使皆免寒與飢省躬私自媿知我者微之永懐山隂守未遂嵩陽期如何坐留滯頭白江之湄
　　我年五十七榮名得非少報國竟何如謀身猶未了昔嘗速官謗恩大而懲小一黜鶴辭軒七年魚在沼將枯鱗再躍經鎩翮重矯白日上昭昭青雲髙渺渺平生頗同病老大宜相曉紫綬足可榮白頭不為夭夙懐慕箕潁晚節期松篠何當闕下來同拜陳情表
　　和三月三十日四十韻
　　送春君何在君在山隂署憶我蘇杭時春逰亦多處為君歌往事豈敢〈一作取〉辭勞慮莫怪言語狂須知酬答遽江南臘月半水凍凝如瘀寒景尚蒼茫和風已吹噓女牆城似竈雁齒橋如鋸魚尾上奫淪草芽生沮洳律遲太簇管日暖羲和馭布澤木龍催迎春土牛助雨師習習灑雲將飄飄翥四野萬里晴千山一時曙杭土麗且康蘇民富而庻善惡有懲勸剛柔無吐茹兩衙少辭牒四境稀書䟽俗以勞徠安政因閒暇著仙亭日登眺虎丘時逰豫〈望仙亭在杭虎丘寺在蘇〉尋幽駐旌軒選勝迴賓御舟移溪鳥避樂作林猨覻池古莫耶沈石竒羅剎踞〈劒池在蘇州羅剎石在杭州〉水苗泥易耨畬粟灰難鋤紫蕨抽出畦白蓮埋在淤萎花紅帶黯濕葉黃含菸〈楚辭雲葉菸色而就黃〉鏡動波颭菱雪迴風旋絮手經攀桂馥齒為嘗梅楚坐併船腳欹行多馬蹄跙聖賢清濁醉水陸鮮肥飫魚鱠芥醬調水葵鹽豉絮〈敕慮反〉雖微五袴詠倖免兆人詛但令樂不荒何必遊無倨吳苑僕尋罷越城公尚據舊逰幾客存新宴誰人與〈去聲〉莫空文舉酒強下何曾箸江上易優㳺城中多毀譽分應當自盡〈一作畫〉事勿求人恕我既無子孫君仍畢婚娶久為雲雨別終擬江湖去范蠡有扁舟陶潛有籃轝兩心苦相憶兩口遙相語最恨七年春春來各一處
　　和寄樂天
　　賢愚類相交人情之大率然自古今來幾人號膠漆近聞屈指數元某與白乙旁愛及弟兄中權〈一作懽〉避家室松筠與金石未足喻堅密在車如輪轅在身如肘腋又如風雲㑹天使相召〈一作終〉匹不似勢利交有名而無實頃我在杭歳值君之越日望愁來儀遲宴惜流景疾坐耀黃金帶酌酡頳玉質酣歌口不停狂舞衣相拂平生賞心事施展十未一㑹笑始啞啞離嗟乃唧唧餞筵纔收拾征櫂遽排北後恨苦緜緜前歡何卒卒居人色慘淡行子心紆鬰風袂去時揮雲帆望中失宿酲和別思目心忽忽病魂黯然銷老淚淒其出別君只如昨芳嵗換六七俱是官家身後期難自必〈籍田賦雲難望嵗而自必〉
　　和寄問劉白〈時夢得與樂天方舟西上〉
　　正與劉夢得醉笑大開口適值此詩來歡喜君知否遂令髙巻幕兼遣重添酒起望㑹稽雲東南一回首愛君金玉句舉世誰人有功用隨日新資材本天授吟哦不能散自午將及酉遂留夢得眠匡牀宿東牖
　　和新樓北園偶集從孫公度周廵官韓秀才盧秀才范處士小飲鄭侍御判官周劉二從事皆先歸
　　聞君新樓宴下對北園花主人既賢豪賔客皆才華初筵日未髙中飲景已斜天地為幕席富貴如泥沙嵇劉陶阮徒不足置齒牙臥甕鄙畢卓落㡌嗤孟嘉芳草供枕藉亂鶯助諠譁醉鄉得道路狂海無津涯一嵗春又盡百年期不賖同醉君莫辭獨醒古所嗟銷愁若沃雪破悶如割〈一作剖〉𤓰稱觴起為夀此樂無以加歌聲凝貫珠舞袖飄亂麻相公謂四座今日非自誇有奴善吹笙有婢彈琵琶十指纎若筍雙鬟黳如鵶履舄起交雜杯盤散紛拏歸去勿擁遏倒載逃難遮明日宴東武後日遊若耶豈獨相公樂謳歌千萬家
　　和除夜作
　　君賦此詩夜窮隂嵗之餘我和此詩日微和春之初老知顔狀改病覺肢體虛頭上毛髪短口中牙齒踈一落老病界難逃生死墟況此促促世與君多索居君在浙江東榮駕方伯輿我在魏闕下謬乗大夫車妻孥常各飽奴婢亦盈廬唯是利人事比君全不如我統十郎官君領百吏胥我掌四曹局君管十鄉閭君為父母君大惠在資儲我為刀筆吏小惡乃誅鋤君提七郡籍我按二尺書俱已佩金印嘗同趨玉除外寵信非薄中懐何不攄恩光未報荅日月空居諸磊落嘗許君跼促應笑予所以自知分欲先賦歸歟
　　和知非
　　因君知非問詮較天下事第一莫若禪第二無如醉禪能冺人我醉可忘榮悴與君次第言為我少留意儒教重禮法道家飬神氣重禮足滋彰飬神多避忌不如學禪定中有甚深味曠廓了如空澄凝勝於睡屏除黙黙念銷盡悠悠思春無傷春心秋無感秋淚坐成真諦樂如受空王賜既得脫塵勞兼應離慙媿除禪其次醉此說非無謂一酌機即忘三杯性咸遂逐臣去室婦降虜敗軍帥思苦膏火煎憂深扄鏁祕須憑百杯沃莫惜千金費便似罩中魚脫飛生兩翅勸君雖老大逢酒莫迴避不然即學禪兩途同一致
　　和望曉
　　休吟稽山曉聽詠秦城旦鳴雞初有聲宿鳥猶未散丁丁漏向盡鼕鼕鼓過半南山青沈沈東方白漫漫街心若流水城角如斷岸星河稍隅落宮闕方輪奐朝車雷四合騎火星一貫赫奕冠蓋盛熒煌朱紫爛沙堤亙蟇池〈子城東北低下處舊號蝦蟇池〉市路遶龍斷白日忽照耀紅塵紛散亂貴教過客避榮任行人看祥煙滿虛空春色無邊畔鵷行𠉀晷刻龍尾登霄漢臺殿暖宜攀風光晴可翫草鋪地茵褥雲巻天幃幔鶯雜佩鏘鏘花饒〈一作遶〉衣粲粲何言終日樂獨起臨風歎歎我同心人一別春七換相望山隔礙欲去官羇絆何日到江東超然似張翰
　　和李勢女
　　減一分太短增一分太長不朱面若花不粉肌如霜色為天下豓心乃女中郎自言重不幸家破身未亡人各有一死此死職所當忍將先人體與主為疣瘡妾死主意快從此兩無妨願信赤心語速即白刃光南郡忽感激卻立捨鋒鋩撫背稱阿姉歸我如歸鄉竟以恩信待豈止猜妬忘由來几上肉不足揮干將南郡死已久骨枯墓蒼蒼願於墓上頭立石鐫此章勸誡天下婦不令隂勝陽
　　和酬鄭侍御東陽春悶放懐追越逰見寄
　　君得嘉魚置賓席樂如南有嘉魚時勁氣森爽竹竿竦妍文煥爛芙蓉披載筆在幕名已重補袞於朝官尚卑一緘疏入掩谷永三都賦成排左思自言拜辭主人後離心蕩颺風前旗東南門館別經嵗春眼悵望秋心悲〈已上敘嘉魚〉昨日嘉魚來訪我方駕同出何所之樂逰原頭春尚早百舌新語聲椑椑日趂花忙向南拆風催栁急從東吹流年𢠵怳不饒我美景鮮妍來為誰紅塵三條界阡陌碧草千里鋪郊畿餘霞斷時綺幅裂斜雲展處羅文紕暮鐘逺近聲互動暝鳥髙下飛追隨酒酣將歸未能去悵然迴望天四垂生何足飬嵇著論途何足泣楊漣洏胡不花下伴春醉滿酌緑酒聽黃鸝嘉魚㸃頭時一歎聽我此言不知疲語終興盡各分散東西軒騎分逶迤此詩勿遣閒人見見恐與他為笑資白首舊寮知我者憑君一詠向周師〈周判官師範蘇杭舊判官去範字叶韻〉
　　和自勸二首
　　稀稀疎疎遶籬竹窄窄狹狹向陽屋屋中有一曝背翁委置形骸如土木日暮半爐麩炭火夜深一醆紗籠燭不知有益及民無二十來年食官祿就暖移盤簷下食防寒擁被帷中宿秋官月俸八九萬豈徒遣爾身溫足勤操丹筆念黃沙莫使飢寒囚滯獄
　　急景凋年急於水念此攬衣中夜起門無宿客共誰言暖酒挑燈對妻子身〈一作自〉飲數杯妻一醆餘酌分張與兒女微酣靜坐未能眠風霰蕭蕭打窗紙自問有何才與術入為丞郎出刺史爭知〈一作如〉壽命短復長豈得營營心不止請看韋孔與錢崔半月之間四人死〈韋中書孔京兆錢尚書崔華州十五日間相次而逝〉
　　和雨中花
　　真宰倒持生殺柄閑物命長人短命松枝上鶴蓍下⻱千年不死仍無病人生不得似⻱鶴少去老來同旦暝何異花開旦暝間未落仍遭風雨橫草得經年菜〈一作萊〉連月唯花不與多時節一年三百六十日花能幾日供攀折桃李無言難自訴黃鶯解語憑君説鶯雖為說不分明葉底枝頭謾饒舌
　　和晨興因報問⻱兒
　　冬旦寒慘澹雲日無晶輝當此嵗暮感見君晨興詩君詩亦多苦苦在兄逺離我苦不在逺纒綿肝與脾西院病孀婦後牀孤姪兒黃昏一慟後夜半十起時病眼兩行血〈一作淚〉衰〈一作悲〉鬢萬莖絲咽絶五臟脈瘦消〈一作消滲〉百骸脂雙目失一目四肢斷兩肢不如溘然逝〈一作盡〉安用半活為誰謂荼蘗苦荼蘗甘如飴誰謂湯火熱湯火冷如澌前時君寄詩憂念問阿⻱喉燥聲氣窒經年無報辭及覩晨興句未吟先涕垂因茲漣洳〈一作漣〉際一吐心中悲茫茫四海間此苦唯君知去我四千里使我告訴誰仰頭向青天但見雁南飛憑雁寄一語為我逹微之絶有續膠樹斬可接枝唯我中腸斷應無連得期
　　和朝回與王鍊師遊南山下
　　藹藹春景餘峩峩夏雲初躞蹀退朝騎飄颻隨風裾晨從四丞相入拜白玉除暮與一道士出尋青谿居吏隱本齊致朝野孰雲殊道在有中適機忘無外虞但媿煙霄上鸞鳯為吾徒又慙雲林〈一作水〉間鷗鶴不我疎坐傾數杯酒臥枕一巻書興酣頭兀兀睡覺心于于以此送日月問師為何如
　　和嘗新酒
　　空腹嘗新酒偶成夘時醉醉來擁褐裘直至齋時睡睡酣不語笑真寢無夢寐殆欲忘形骸詎知屬天地醒〈一作酲〉餘和未散起坐澹無事舉臂一欠伸引琴彈秋思
　　和順之琴者
　　隂隂花院月耿耿蘭房燭中有弄琴人聲貌俱如玉清泠石泉引雅澹〈一作澹濘〉風松曲遂使君子心不愛凡絲竹
　　感舊寫真
　　李放寫我真寫來二十載莫問真何如畫亦銷光彩朱顔與𤣥鬢日夜改復改無嗟貌遽非且喜身猶在
　　授太子賓客歸洛〈自此後東都作〉
　　南省去拂衣東都來掩扉病將老齊至心與身同歸白首外縁少紅塵前事非懐哉紫芝叟千載心相依
　　秋池二首
　　身閒無所為心閒無所思況當故園夜復此新秋池岸闇鳥棲後橋明月出時菱風香散漫桂露光參差靜境多獨得幽懐竟誰知悠然心中語自問來何遲
　　朝衣薄且健晚簟清仍滑社近燕影稀雨餘蟬聲歇閒中得詩境此境幽難說露荷珠自傾風竹玉相戛誰能一同宿共翫新秋月暑退早涼歸池邊好時節
　　中隱
　　大隱住朝市小隱入丘樊丘樊太冷落朝市太囂諠不如作中隱隱在留司官似出復似處非忙亦非閒不勞心與力又免飢與寒終嵗無公事隨月有俸錢君若好登臨城南有秋山君若愛逰蕩城東有春園君若欲一醉時出赴賓筵洛中多君子可以恣歡言君若欲髙臥但自深掩關亦無車馬客造次到門前人生處一世其道難兩全賤即苦凍餒貴則多憂患唯此中隱士致身吉且安窮通與豐約正在四者間
　　問秋光
　　殷卿領北鎮崔尹開南幕外事信為榮中懐未必樂何如不才者兀兀無所作不引窗下琴即舉池上酌淡交唯對水老伴無如鶴自適頗從容旁觀誠濩落身心轉恬泰煙景彌淡泊迴首語秋光東來應不錯
　　引泉
　　一為止足限二為衰疾牽邴罷不因事陶歸非待年歸來嵩洛下閉戶何翛然靜掃林下地閒疏池畔泉伊流狹似帶洛石大如拳誰教明月下為我聲濺濺竟夕舟中坐有時橋上眠何用施屏障水竹繞牀前
　　知足吟〈和崔十八未貧作〉
　　不種一隴田倉中有餘粟不採一株〈一作枝〉桑箱中有餘服官閒離憂責身泰無羈束中人百戶稅賔客一年祿樽中不乏酒籬下仍多菊是物皆有餘非心無所欲吟君未貧作因歌知足曲自問此時心不足何時足酬集賢劉郎中對月見寄兼懐元浙東
　　月在洛陽天天髙淨如水下有白頭人擥衣中夜起思逺鏡亭上光深書殿裏眇然三處心相去各千里
　　太湖石
　　逺望老嵳峩近觀怪嶔崟纔髙八九尺勢若千萬尋嵌空華陽洞重疊匡〈一作屏〉山岑邈矣仙掌迥呀然劒門深形質冠今古氣色通晴隂未秋已瑟瑟欲雨先沈沈天姿信為異時用非所任磨刀不如礪擣帛不如砧何乃主人意重之如萬金豈伊造物者獨能知我心
　　偶作二首
　　擾擾貪生人幾何不夭閼遑遑愛名人幾何能貴逹伊余信多幸拖紫垂白髪身為三品官年已五十八筋骸雖早衰尚未苦羸惙資産雖不豐亦不甚貧竭登山力猶在遇酒興時發無事日月長不羈天地濶安身有處所適意無時節解帶松下風抱琴池上月人間所重者相印將軍鉞謀慮繫安危威權主生殺焦心一身苦炙手旁人熱未必方寸間得如吾快活
　　日出起盥櫛振衣入道場寂然無他念但對一爐香日髙始就食食亦非膏粱精麤隨所有亦足飽充腸日午脫巾簪燕息窗下牀清風颯然至臥可致羲皇日西引杖屨散歩逰林塘或飲茶一醆或吟詩一章日入多不食有時唯命觴何以送閒夜一曲秋霓裳一日分五時作息率有常自喜老後健不嫌閒中忙是非一以貫身世交相忘若問此何許此是無何鄉
　　葺池上舊亭
　　池月夜淒涼池風曉蕭颯欲入池上冬先葺池上閤向暖窗戶開迎寒簾幕合苔封舊瓦木水照新朱蠟軟火深土爐香醪小瓷榼中有獨宿翁一燈對一榻
　　崔十八新池
　　愛君新小池池色無人知見底月明夜無波風定時忽看不似水一泊稀琉璃
　　翫止水
　　動者樂流水靜者樂止水利物不如流鑒形不如止淒清早霜降淅瀝微風起中靣紅葉開四隅緑萍委廣狹八九丈灣環有涯涘淺深三四尺洞徹無表裏浄分鶴翹足澄見魚掉尾迎眸洗眼塵隔胷蕩心滓定將禪不別明與誠相似清能律貪夫淡可交君子豈唯空狎翫亦取相倫擬欲識靜者心心源只如此
　　聞崔十八宿予新昌弊宅時予亦宿崔家依仁新亭一宵偶同兩興暗合因而成詠聊以寫懐
　　陋巷掩弊廬髙居敞華屋新昌七株松依仁萬莖竹松前月臺白竹下風池緑君向我齋眠我在君亭宿平生有微尚彼此多幽獨何必本〈一作求〉主人兩心聊自足
　　日長
　　日長晝加餐夜短朝餘睡春來寢食間雖老猶有味林塘得芳景園曲生幽致愛水多櫂舟惜花不掃地幸無眼下病且向樽前醉身外何足言人間本無事
　　三月三十日作
　　今朝三月盡寂寞春事畢黃鳥漸無聲朱櫻新結實臨風獨長歎此歎意非一半百過九年豓陽殘一日隨年減歡笑逐日添衰疾且遣花下歌送此杯中物
　　慵不能
　　架上非無書眼慵不能看匣中亦有琴手慵不能彈腰慵不能帶頭慵不能冠午後恣情寢午時隨事餐一餐終日飽一寢至夜安飢寒亦閒事況乃不飢寒
　　晨興
　　宿鳥動前林晨光上東屋銅爐添早香紗籠滅殘燭頭醒風稍愈眼飽睡初足起坐兀無思叩齒三十六何以解宿齋一杯雲母粥
　　朝課
　　平甃白石渠靜掃青苔院池上好風來新荷大如扇小亭中何有素琴對黃巻蘂珠諷數篇秋思彈一徧從容朝課畢方與客相見
　　天竺寺七葉堂避暑
　　鬰鬱復鬱鬱伏熱何時畢行入七葉堂煩暑隨歩失簷雨稍霏微窗風正蕭瑟清宵一覺睡可以銷百疾
　　香山寺石樓潭夜浴
　　炎光晝方熾暑氣宵彌毒揺扇風甚微褰裳汗霢霂起向月下行來就潭中〈一作上〉浴平石為浴牀窪石為浴斛綃巾薄露頂草屨輕乗足清涼詠而歸歸上石樓宿
　　嗟髪落
　　朝亦嗟髪落暮亦嗟髪落落盡誠可嗟盡來亦不惡既不勞洗沐又不煩梳掠最宜濕暑天頭輕無髻縛脫置垢巾情解去塵纓絡銀瓶貯寒泉當頂傾一勺有如醍醐灌坐受清涼樂因悟自在僧亦資於剃削
　　安穩眠
　　家雖日漸貧猶未苦飢凍身雖日漸老幸無急病痛眼逢閙處合心向閒時用既得安穩眠亦無顛倒夢
　　池上夜境
　　晴空星月落池塘澄鮮浄緑表裏光露簟清瑩迎夜滑風襟瀟灑先秋涼無人驚處野禽下新睡覺時幽草香但問塵埃能去否濯纓何必向滄浪
　　書紳
　　仕有職役勞農有畎畮勤優哉分司叟心力無苦辛嵗晚頭又白自問何欣欣新酒始開甕舊榖猶滿囷吾嘗靜自思往往夜逹晨何以送吾老何以安吾貧嵗計莫如榖飽則不幹人日計莫如醉醉則兼忘身誠知有道理未敢勸交親恐為人所哂聊自書諸紳
　　秋逰平泉贈章處士閑禪師
　　秋景引閒歩山逰不知疲杖藜捨輿馬十里與僧期昔嘗憂六十四體不支持今來已及此猶未苦衰羸〈予往年有詩云三十氣太壯胷中多是非六十年太老四體不支持今故云〉心興遇境發身力因行知尋雲到起處愛泉聽滴時南村韋處士西寺閑禪師山頭與澗底聞健且相隨
　　遊坊口懸泉偶題石上〈時為河南尹〉
　　濟源山水好老尹知之久常日聽人言今秋入吾手孔山刀劒立沁水龍蛇走危磴上懸泉澄灣轉坊口虛明見深底浄緑無纎垢仙櫂浪悠揚塵纓風斗藪巖寒松柏短石古莓苔厚錦坐纓髙低翠屏張左右雖無安石妓不乏文舉酒談笑逐身來管隨事有時逢杖錫客或值垂綸叟相與澹忘歸自辰將及酉公門欲逐駕溪路猶廻首早晚重來逰心期罷官後
　　對火翫雪
　　平生所心愛愛火兼憐雪火是臘天春雪為隂夜月鵝毛紛正墮獸炭敲初折盈尺白鹽寒滿爐紅玉熱稍宜杯酌動漸引笙歌發但識歡來由不知醉時節銀盤堆栁絮羅袖摶瓊屑共愁明日銷便作經年別
　　六年寒食洛下宴逰贈馮李二少尹
　　豐年寒食節美景洛陽城三尹皆強健七日盡晴明東郊蹋青草南園攀紫荊風拆海榴豓露墜木蘭英假開春未老宴合〈一作洽〉日屢傾珠翠混花影管藏水聲佳㑹不易得良辰亦難並聽吟歌暫輟看舞杯徐行米價賤如土酒味濃於餳此時不盡醉但恐負平生殷勤二曹長各奉一銀觥
　　苦熱中寄舒員外
　　何堪日衰病復此時炎燠厭對俗杯盤倦聽凡絲竹藤牀鋪晚雪角枕截寒玉安得清瘦人新秋夜同宿非君固不可何夕枉髙躅
　　閒夕
　　一聲早蟬發數㸃新螢度蘭釭耿無煙筠簟清有露未歸後房寢且下前軒歩斜月入低廊涼風滿髙樹放懐常自適遇境多成趣何法使之然心中無細故
　　寄情
　　灼灼早春梅東南枝最早持來翫未足花向手中老芳香銷掌握悵望生懐抱豈無後開花念此先開好舒員外逰香山寺數日不歸兼辱尺書大誇勝事時正值坐衙慮囚之際走筆題長句以贈之
　　香山石樓倚天開翠屏壁立波環迴黃菊繁時好客到碧雲合處佳人來〈謂遣英蒨二妓與舒君同逰〉酡顔一笑夭桃綻清吟數聲寒玉哀軒騎逶遲櫂容與留連三日不能囘白頭老尹府中坐早衙纔退暮衙催庭前堦上何所有纍囚成貫案成堆豈無池塘長秋草亦有絲竹生塵埃今日清光昨夜月竟無人來勸一杯
　　早冬遊王屋自靈都抵陽臺上方望天壇偶吟成章寄溫谷周尊師中書李相公
　　霜降山水清王屋十月時石泉碧𣻌𣻌巖樹紅離離朝為靈都遊暮有陽臺期飄然世塵外鸞鶴如可追忽念公程盡復慙身力衰天壇在天半欲上心遲遲嘗聞此遊者隱客與損之各抱貴仙骨俱非泥垢姿二人相顧言彼此稱男兒若不為松喬即須作臯䕫今果如其語光彩雙葳㽔一人佩金印一人翳玉芝我來髙其事詠歎偶成詩為君題石上欲使故山知
　　吳宮辭
　　淡紅花帔淺檀蛾睡臉初開似剪波坐對珠籠閒理曲琵琶鸚鵡語相和

　　御定全唐詩巻四百四十五
<集部,總集類,御定全唐詩>
　　欽定四庫全書
　　御定全唐詩巻四百四十六
　　白居易
　　元微之除浙東觀察使喜得杭越鄰州先贈長句〈十七首並與微之和荅〉
　　稽山鏡水歡逰地犀帶〈一作角〉金章榮貴身官職比君雖校小封疆與我且為鄰郡樓對翫千峰〈一作望千山〉月江界平分兩岸春杭越風光詩酒主相看更合與何人
　　席上荅微之
　　我住浙江西君去浙江東勿言一水隔便與千里同富貴無人勸君酒今宵為我盡杯中
　　荅微之上船後留別
　　燭下尊前一分手舟中岸上兩廻頭歸來虛白堂中夢合眼先應到越州
　　荅微之泊西陵驛見寄〈一無泊字〉
　　煙波盡處一㸃白應是西陵古驛臺知在臺邊望不見
　　暮潮空送渡船廻
　　荅微之誇越州州宅
　　賀上人回得報書大誇州宅似仙居厭看馮翊風沙久喜見蘭亭煙景初日出旌旗生氣色月明樓閣在空虛知君暗數江南郡除卻餘杭盡不如
　　微之重誇州居其落句有西州羅剎之謔因嘲茲石聊以寄懐
　　君問西州城下事醉中疊紙為君書嵌空石面標羅剎壓潮頭敵子胥神鬼曾鞭猶不動波濤雖打欲何如誰知太守心相似抵滯堅頑兩有餘
　　張十八員外以新詩二十五首見寄郡樓月下吟翫通夕因題巻後封寄微之
　　秦城南省清秋夜江郡東樓明月時去我三千六百里得君二十五篇詩陽春曲調髙難和淡水交情老始知坐到天明吟未足重封轉寄與微之
　　酬微之〈微之題雲郡務稍簡因得整集舊詩並連綴刪削封章諫草繁委箱笥僅踰百軸偶成自歎兼寄樂天〉
　　滿袠〈一作篋〉填箱唱和詩少年為戲老成悲聲聲麗曲敲寒玉句句妍辭綴色絲吟翫獨當明月夜傷嗟同是白頭時由來才命相磨折天遣無兒欲怨誰〈微之句雲天遣兩家無嗣子欲將文字付誰人故以此荅之〉
　　餘思未盡加為六韻重寄微之〈一作微之整集舊詩及文筆為百軸以七言長句寄樂天樂天次韻酬之餘思未盡加為六韻〉
　　海內聲華併在身篋中文字絶無倫〈美微之也〉遙知獨對封章草忽憶同為獻納臣走筆往來盈卷軸〈予與微之前後寄和詩數百篇近代無如此多有也〉除官逓互掌絲綸〈予除中書舍人微之撰制詞微之除翰林學士予撰制詞〉制從長慶辭髙古〈微之長慶初知制誥文格髙古始變俗體繼者効之也〉詩到元和體變新〈衆稱元白為千字律詩或號元和格〉各有文姬才稚齒〈蔡邕無兒有女琰字文姬〉俱無通子繼餘塵〈陶潛小兒名通子〉琴書何必求王粲與女猶勝與外人
　　荅微之詠懐見寄
　　閤中同直前春事船裏相逢昨日情分袂二年勞夢寐並牀三宿話平生紫微北畔辭宮闕滄海西頭對郡城聚散窮通何足道醉來一曲放歌行
　　酬微之誇鏡湖
　　我嗟身老嵗方徂君更官髙興轉孤軍門郡閤曾閑否禹穴耶溪得到無酒盞省陪波巻白骰盤思共彩呼盧一鏡水誰能羨自有胷中萬頃湖〈微之詩云孫園虎寺隨宜看不必遙遙羨鏡湖故以此戱言荅之〉
　　雪中即事荅〈一作寄〉微之
　　連夜江雲黃慘澹平明山色白糢糊銀河沙漲三千里梅嶺花排一萬株北寺風生飄散麫東樓日出照凝酥誰家髙士關門戶何處行人失道途舞鶴庭前毛稍定擣衣碪上練新鋪戲團稚女呵紅手愁坐衰翁對白鬚壓瘴一州除疾苦呈豐萬井盡歡娛潤含玉徳懐君子寒助霜威憶大夫莫道煙波一水隔何妨氣𠉀兩鄉殊越中地暖多成雨還有瑤臺瓊樹無
　　醉封詩筒寄微之
　　一生休戚與窮通處處相隨事事同未死又隣滄海郡無兒俱作白頭翁展眉只仰三桮後代面唯憑五字中為向兩州郵吏道莫辭來去逓詩筒
　　除夜寄微之
　　𩯭毛不覺白毿毿一事無成百不堪共惜盛時辭闕下同嗟除夜在江南家山泉石尋常憶世路風波子細諳老校於君合先退明年半百又加三
　　蘇州李中丞以元日郡齋感懐詩寄微之及予輙依來篇七言八韻走筆奉荅兼呈微之
　　白首餘杭白太守落魄〈一作拓〉拋名來已久一辭渭北故園春再把江南新嵗酒桮前笑歌徒勉強鏡裏形容漸衰朽領郡慙當潦倒年鄰州喜得平生友長洲草接松江岸曲水花連鏡湖口老去還能痛飲無春來曾作閒逰否憑鶯傳語報李六倩鴈將書與元九莫嗟一日日催人且貴一年年入手
　　早春西湖閒逰悵然興懐憶與微之同賞因思在越官重事殷鏡湖之遊或恐未暇偶成十八韻寄微之
　　上馬復呼賔湖邊景氣新管三數事騎從十餘人立換登山屐行攜漉酒巾逢花看當妓遇草坐為茵西日籠黃栁東風蕩白蘋小橋裝鴈齒輕浪甃魚鱗畫舫牽徐轉銀船酌慢廵野情遺世累醉態任天真彼此年將老平生分最親髙天從所願逺地得為鄰雲樹分三驛煙波限一津飜嗟寸歩隔卻厭尺書頻浙右稱雄鎮山隂委重臣貴垂長紫綬榮駕大朱輪出動刀槍隊歸生道路塵鴈驚弓易散鷗怕鼓難馴百吏瞻相面千夫捧擁身自然閒興少應負鏡湖春
　　荅微之見寄〈時在郡樓對雪〉
　　可憐風景浙東西先數餘杭次㑹稽禹廟未勝天竺寺錢湖不羨若耶溪擺塵野鶴春毛暖拍水沙鷗濕翅低更對雪樓君愛否紅欄碧甃㸃銀泥
　　祭社宵興燈前偶作
　　城頭傳鼓角燈下整衣冠夜鏡藏鬚白秋泉潄齒寒欲將閒送老須著病辭官更待年終後支持歸計看
　　閒臥
　　盡日前軒臥神閒境亦空有山當枕上無事到心中簾卷侵牀日屏遮入座風望春春未到應在海門東
　　新春江次
　　浦乾潮未應堤濕凍初銷粉片妝梅朶金絲刷栁條鴨頭新緑水鴈齒小紅橋莫怪珂聲碎春來五馬驕
　　春題湖上
　　湖上春來似畫圗亂峰圍繞水平鋪松排山面千重翠月㸃波心一顆珠碧毯線頭抽早稻青羅帬帶展新蒲未能拋得杭州去一半句留是此湖
　　早春憶微之
　　昏昏老與病相和感物思君歎復歌聲早雞先知夜短色濃栁最占春多沙頭雨染斑斑草水面風驅瑟瑟波可道眼前光景惡其如難見故人何
　　失鶴
　　失為庭前雪飛因海上風九霄應得侶三夜不歸籠聲斷碧雲外影沈明月中郡齋從此後誰伴白頭翁
　　自感〈一作自歎〉
　　宴遊寢食漸無味桮酒管徒繞身賔客歡娛僮僕飽始知官職為他人
　　得湖州崔十八使君書喜與杭越鄰郡因成長句代賀兼寄微之
　　三郡何因此結縁貞元科第忝同年故情歡喜開書後舊事思量在眼前越國封疆吞碧海杭城樓閤入青煙吳興卑小君應屈為是蓬萊最後仙〈貞元初同登科崔君名最在後當時崔自詠雲人間不㑹雲間事應笑蓬萊最後仙〉
　　同諸客攜酒早看櫻桃花
　　曉報櫻桃發春攜酒客過緑餳黏盞杓紅雪壓枝柯天色晴明少人生事故多停桮替花語不醉擬如何
　　柳絮
　　三月盡是頭白日與春老別更依依憑鶯為向楊花道絆惹春風莫放歸
　　早飲湖州酒寄崔使君
　　一榼扶頭酒澄瀉玉壺十分蘸甲酌㶑𤅿滿銀盂捧出光華動嘗看氣味殊手中稀琥珀舌上冷醍醐瓶裏有時盡江邊無處沽不知崔太守更有寄來無
　　病中書事
　　三載臥山城閒知節物情鶯多過春語蟬不待秋鳴氣𠻳因寒發風痰欲雨生病身無所用唯解卜隂晴與微之唱和來去常以竹筒貯詩陳協律美而成篇因以此答
　　揀得琅玕截作〈一作短〉筒緘題章句寫心胷隨風每喜飛如鳥渡水常憂化作龍粉節堅如太守信霜筠冷稱大夫容煩君讚詠心知愧魚目驪珠同一封
　　醉戱諸妓
　　席上爭飛使君酒歌中多唱舍人詩不知明日休官後逐我東山去是誰
　　北院
　　北院人稀到東窗事最偏竹煙行竈上石壁臥房前性拙身多暇心慵事少縁還如病居士唯置一牀眠
　　酬周協律
　　五十錢唐守應為送老官濫䝉辭客愛猶作近臣看鑿落愁須飲琵琶悶遣彈白頭雖強醉不似少年歡
　　題石山人
　　騰騰兀兀在人間貴賤賢愚盡往還羶膩筵中唯飲酒歌鐘㑹處獨思山存神不許三屍住混俗無妨兩𩯭斑除卻餘杭白太守何人更解愛君閒
　　詩解
　　新篇日日成不是愛聲名舊句時時改無妨恱性情但令長守郡不覺〈一作覔〉卻歸城祗擬江湖上吟哦過一生
　　潮
　　早潮纔落晚潮來一月周流六十回不獨光隂朝復暮杭州老去被潮催
　　聞歌妓唱嚴郎中詩因以絶句寄之〈嚴前為郡守〉
　　已留舊政布中和又付新詞與豓歌但是人家有遺愛就中蘇小感恩多
　　柘枝妓
　　平鋪一合錦筵開連擊三聲畫鼓催紅蠟燭移桃葉起紫羅衫動柘枝來帶垂鈿胯花腰重帽轉金鈴〈一作鈿〉雪靣廻看即曲終留不住雲飄雨送向陽臺
　　急樂世辭〈樂府詩作急世樂〉
　　正抽碧線繡紅羅忽聽黃鶯斂翠蛾秋思冬愁春悵望大都不稱〈一作得〉意時多
　　天竺寺送堅上人歸廬山
　　錫杖登髙寺香爐憶舊峰偶來舟不繫忽去鳥無蹤豈要留離偈寜勞動別容與師俱是夢夢裏暫相逢
　　除官赴闕留贈微之
　　去年十月半君來過浙東今年五月盡我發向關中兩鄉黙黙心相別一水盈盈路不通從此津人應省事寂寥無復逓詩筒
　　留題郡齋
　　吟山歌水嘲風月便是三年官滿時春為醉眠多閉閤秋因晴望暫褰帷更無一事移風俗唯化州民解詠詩
　　別州民
　　耆老遮歸路壺漿滿別筵甘棠無一樹那得淚澘然稅重多貧戶農饑足旱田唯留一湖水與汝救凶年〈今春增築錢唐湖堤貯水以防天旱故云〉
　　留題天竺靈隱兩寺
　　在郡六百日入山十二回宿因月桂落醉為海榴開〈天竺嘗有月中桂子落靈隱多海石榴花也〉黃紙除書到青宮詔命催僧徒多悵望賓從亦裵回寺闇煙埋竹林香雨落梅別橋憐白石辭洞戀青苔〈石橋在天竺明洞在靈隠〉漸出松間路猶飛馬上桮誰教冷泉水送我下山來
　　西湖留別
　　征途行色慘風煙祖帳離聲咽管絃翠黛不須留五馬皇恩只許住三年緑藤隂下鋪歌席紅藕花中泊妓船處處回頭盡堪戀就中難別是湖邊
　　重寄別微之
　　憑仗江波寄一辭不須惆悵報微之猶勝往嵗峽中別𤅿澦堆邊招手時
　　重題別東樓
　　東樓勝事我偏知氣象多隨昏旦移湖巻衣裳白重疊山張屏障緑參差海仙樓塔晴方出江女笙簫夜始吹春雨星攅尋蟹火秋風霞颭弄濤旗〈餘杭風俗每寒食雨後夜涼家家持燭尋蟹動盈萬人每嵗八月迎濤弄水者悉舉旗幟焉〉宴宜雲髻新梳後曲愛霓裳未拍時太守三年嘲不盡郡齋空作百篇詩
　　別周軍事
　　主人頭白官仍冷去後憐君是底人試謁㑹稽元相去不妨相見卻殷勤
　　看常州柘枝贈賈使君
　　莫惜新衣舞柘枝也從塵汚汗霑垂料君即卻歸朝去不見銀泥衫故時
　　汴河路有感
　　三十年前路孤舟重往還繞身新眷屬舉目舊鄉關事去唯留水人非但見山啼襟與愁鬢此日兩成斑
　　埇槗舊業
　　別業埇城北拋來二十春改移新逕路變換舊村鄰有稅田疇薄無官弟姪貧田園何用問強半屬他人
　　茅城驛
　　汴河無景思秋日又淒淒地薄桑麻瘦村貧屋舍低早苗多間草濁水半和泥最是蕭條處茅城驛向西
　　河隂夜泊憶微之
　　憶君我正泊行舟望我君應上郡樓萬里月明同此夜黃河東面海西頭
　　杭州廻舫
　　自別錢塘山水後不多飲酒嬾吟詩欲將此意憑廻櫂報與西湖風月知
　　途中題山泉
　　決決涌巖穴濺濺出洞門向東應入海從此不歸源似葉飄辭樹如雲斷別根吾身亦如此何日返鄉園
　　欲到東洛得楊使君書因以此報
　　向公心切向財疎淮上休官洛下居三郡政能從獨歩十年生計復何如使君灘上久分手別駕渡頭先得書且喜平安又相見其餘外事盡空虛
　　洛下寓居
　　秋館清涼日書因解悶看夜窗幽獨處琴不為人彈逰宴慵多廢趨朝老漸難禪僧教斷酒道士勸休官渭曲莊猶在錢唐俸尚殘如能便歸去亦不至飢寒
　　味道
　　叩齒晨興秋院靜焚香𠖇坐晚窗深七篇真誥論仙事一巻檀經説佛心此日盡知前境妄多生曾被外塵侵自嫌習性猶殘處愛詠閒詩好聽琴
　　好聽〈一作彈〉琴
　　本性好〈一作愛〉絲桐塵機聞即空一聲來耳裏萬事離心中清暢堪銷疾恬和好養䝉尤宜聽三樂安慰白頭翁
　　愛詠詩
　　辭章諷詠成千首心行歸依向一乗坐倚繩牀閒自念前生應是一詩僧
　　酬皇甫庻子見寄
　　掌綸不稱君應笑典郡無能我自知別詔忽驚新命出同寮偶與夙心期春坊瀟灑優閒地秋鬢蒼浪老大時獨占二疏應未可龍樓見擬覓分司
　　臥疾
　　閒官臥疾絶經過居處蕭條近洛河水北水南秋月夜管聲少杵聲多
　　逺師
　　東宮白庻子南寺逺禪師何處遙相見心無一事時
　　問逺師
　　葷羶停夜食吟詠散秋懐笑問東林老詩應不破齋
　　小院酒醒
　　酒醒閒獨歩小院夜深涼一領新秋簟三間明月廊未收殘盞杓初換熱衣裳好是幽眠處松隂六尺牀
　　贈侯三郎中
　　老愛東都好寄身足泉多竹少埃塵年豐最喜唯賔客秋冷先知是瘦人幸有琴書堪作伴苦無田宅可為鄰洛中縱未長居得且與蘇田逰過春
　　求分司東都寄牛相公十韻
　　忽忽心如夢星星鬢似絲縱貧長有酒雖老未拋詩儉薄身都慣疎頑性頗宜飯麤飱亦飽被暖起常遲萬里歸何得三年伴是誰華亭鶴不去天竺石相隨〈余罷杭州得華亭鶴天竺石同載而歸〉王尹貰將馬田家賣與池開門閒坐日遶水獨行時嬾漫交逰許衰羸相府知官寮幸無事可惜不分司
　　酬楊八
　　君以曠懐宜靜境我因蹇歩稱閒官閉門足病非髙士勞作雲心鶴眼看
　　履道新居二十韻
　　履道坊西角官河曲北頭林園四鄰好風景一家秋門閉深沈樹池通淺沮〈秋夜反〉溝㧞青松直上鋪碧水平流籬菊黃金合窗筠緑玉稠疑連紫陽洞似到白蘋洲僧至多同宿賔來輙少留豈無詩引興兼有酒銷憂移榻臨平岸攜茶上小舟果穿聞鳥啄萍破見魚逰地與塵相逺人將境共幽汎潭菱㸃鏡沈浦月生鉤廚曉煙孤起庭寒雨半收老飢初愛粥瘦冷早披裘洛下招新隱秦中忘舊逰辭章留鳯閤班籍寄龍樓病愜官曹靜閒慙俸祿優琴書中有得衣食外何求濟世才無取謀身智不周應須共心語萬事一時休
　　九日思杭州舊逰寄周判官及諸客
　　忽憶郡南山頂上昔時同醉是今辰笙歌委曲聲延耳金翠動揺光照身風景不隨宮相去歡娛應逐使君新江山賔客皆如舊唯是當筵換主人
　　秋晩
　　煙景澹濛濛池邊微有風覺寒蛬近壁知暝鶴歸籠長貌隨年改衰情與物同夜來霜厚薄梨葉半低紅
　　分司
　　散秩留司殊有味最宜病拙不才身行香拜表為公事碧洛青嵩當主人已出閒逰多到夜卻歸慵臥又經旬錢唐五馬留三匹還擬騎逰攪擾春
　　河南王尹〈一作王僕射〉初到以詩代書先問之
　　別來王閣老三歳似須臾鬢上斑多少桮前興有無官從分𦂳慢情莫問榮枯許入朱門否籃輿一病夫
　　池西亭
　　朱欄映晚樹金魄落秋池還似錢唐夜西樓月出時
　　臨池閒臥
　　小竹圍庭匝平池與砌連閒多臨水坐老愛向陽眠營役拋身外幽奇送枕前誰家臥牀腳觧繫釣魚船
　　吾廬
　　吾廬不獨貯妻兒自覺年侵身力衰眼下營求容足地心中凖擬掛冠時新昌小院松當戶履道幽居竹遶池莫道兩都空有宅林泉風月是家資
　　題新居寄宣州崔相公〈所居南鄰即崔家池〉
　　門庭有水巷無塵好稱閒官作主人冷似雀羅雖少客寛扵蝸舍足容身疎通竹逕將迎月掃掠莎臺欲待春濟世料君歸未得南園北曲謾為鄰
　　憶杭州梅花因敘舊逰寄蕭協律
　　二年閒悶在餘杭曾為梅花醉幾場伍相廟邊繁似雪孤山園裏麗如妝蹋隨逰騎心長惜折贈佳人手亦香賞自初開直至落歡因小飲便成狂薛劉相次埋新壠沈謝雙飛出故鄉〈薛劉二客沈謝二妓皆當時歌酒之侶〉歌伴酒徒零散盡唯殘頭白老蕭郎
　　病中辱張常侍題集賢院詩因以繼和
　　天祿閣門開甘泉侍從回圗書皆帝籍寮友盡仙才騎省通中掖龍樓隔上臺猶憐病宮相詩寄洛陽來
　　早春晚歸
　　晚歸騎馬過天津沙白橋紅返照新草色連延多隙地鼓聲閒緩少忙人還如南國饒溝水不似西京足路塵金谷風光依舊在無人管領石家春
　　贈楊使君
　　曾嗟放逐同巴峽且喜歸還㑹洛陽時命到來須作用功名未立莫思量銀銜叱撥欺風雪金屑琵琶費酒漿更待城東桃李發共君沈醉兩三場
　　贈皇甫庻子
　　何因散地共徘徊人道君才我不才騎少馬蹄生易蹶用稀印鏁澀難開妻知年老添衣絮婢報天寒撥酒醅更媿小胥諮拜表單衫衝雪夜深來
　　池上竹下作
　　穿籬遶舍碧逶迤十畮閒居半是池食飽窗間新睡後腳輕林下獨行時水能性淡為吾友竹解心虛即我師何必悠悠人世上勞心費目覓親知
　　閒出覓春戲贈諸郎官
　　年來數出覓風光亦不全閒亦不忙放鞚體安騎穩馬隔袍身暖照晴陽迎春日日添詩思送老時時放酒狂除卻髭鬚白一色其餘未伏少年郎
　　別春爐
　　暖閣春初入溫爐興稍䦨晚風猶冷在夜火且留看獨宿相依久多情慾別難誰能共天語長遣四時寒
　　汎小䑳二首
　　水一塘䑳一隻䑳頭漾漾知風起䑳背蕭蕭聞雨滴醉臥船中欲醒時忽疑身是江南客
　　船緩進水平流一莖竹篙剔船尾兩幅青慕覆船頭亞竹亂藤多照岸如從鳯口向湖州
　　夢行簡
　　天氣妍和水色鮮閒吟獨歩小橋邊池塘草緑無佳句虛臥春窗夢阿憐〈一作連〉
　　題新居呈王尹兼簡府中三掾
　　弊宅須重葺貧家乏羨財橋慿川守造樹倩府僚栽朱板新猶濕紅英暖漸開仍期更攜酒倚檻看花來
　　雲和
　　非琴非瑟亦非箏撥柱推調未成欲散白頭千萬恨只消紅袖兩三聲
　　春老
　　欲隨年少強逰春自覺風光不屬身歌舞屏風花障上㡬時曾畫白頭人
　　春雪過皇甫家
　　晚來籃轝雪中回喜遇君家門正開唯要主人青眼待琴詩談笑自將來
　　崔侍御以孩子三日示其所生詩見示因以二絶句和之
　　洞房門上掛桑弧香水盆中浴鳯雛還似初生三日魄嫦娥滿月即成珠
　　愛惜肯將同寳玉喜歡應勝得王侯弄璋詩句多才思愁殺無兒老鄧攸
　　與皇甫庻子同逰城東
　　閒逰何必多徒侶相勸時時舉一桮博望苑中無職役建春門外足池臺緑油剪葉蒲新長紅蠟黏枝杏欲開白馬朱衣兩宮相可憐天氣出城來
　　洛城東花下作
　　記得舊詩章花多數洛陽〈舊詩云洛陽城東靣今來花似雪又雲更待城東桃李發又雲花滿洛陽城〉及逢花似雪已是鬢成霜向後光隂促從前事意忙無因重年少何計駐時芳欲送愁離面須傾酒入腸白頭無藉在醉倒亦何妨
　　晚春寄微之並崔湖州
　　洛陽陌上少交親履道城邊欲暮春崔在吳興元在越出門騎馬覓何人
　　城東閒行因題尉遲司業水閣
　　閒遶洛陽城無人知姓名病乗籃轝出老著茜衫行處處花相引時時酒一傾借君溪閣上醉詠兩三聲
　　寄皇甫七
　　孟夏愛吾廬陶潛語不虛花樽飄落酒風案展開書鄰女偷新果家僮漉小魚不知皇甫七池上興何如
　　訪皇甫七
　　上馬行數里逢花傾一桮更無停泊處還是覓君來









　　御定全唐詩巻四百四十六
　　欽定四庫全書
　　御定全唐詩巻四百四十七
　　白居易
　　除蘇州刺史別洛城東花
　　亂雪千花落新絲兩𩯭生老除吳郡守春別洛陽城江上今重去城東更一行別花何用伴勸酒有殘鶯
　　奉和汴州令狐令公二十二韻〈同用淹字〉
　　客有東征者夷門一落帆二年方得到五日未為淹〈相府領鎮隔年居易方到既到陪奉逰宴凡經五日〉在浚旌重葺逰梁館更添心因好善樂貌為禮賢謙俗阜知敦勸民安見察廉仁風扇〈平聲〉道路隂雨膏〈去聲〉閭閻文律操將柄兵機釣得鈐碧幢油葉葉〈一作業業〉紅斾火䄡䄡景象春加麗威容曉助嚴槍森赤豹尾纛吒黒龍髯門靜塵初歛城昏日半銜選幽開後院占勝坐前簷平展絲頭毯髙褰錦額簾雷搥柘枝鼓雪擺胡〈音鶻一作鶻〉騰衫髪滑歌釵墜妝光舞汗霑回燈花簇簇過酒玉纖纎饌盛盤心殢醅濃盞底黏陸珍
　　熊掌爛海味蟹螯鹹福履千夫祝形儀四座〈一作海〉瞻羊公長在峴傅説莫歸巖〈蓋祝者詞意也〉眷愛人人遍風情事事兼猶嫌客不醉同賦夜厭厭
　　船夜援琴
　　鳥棲魚不動月照夜江深身外都無事舟中只有琴七為益友兩耳是知音心靜即聲淡其間無古今
　　荅劉和州禹錫
　　換印雖頻命未通歴陽湖上又秋風不教才展休明代為罰詩爭造化功我亦思歸田舍下君應厭臥郡齋中好相收拾為閒伴年齒官班約略同
　　渡淮
　　淮水東南濶無風渡亦難孤煙生乍直逺樹望多圎春浪櫂聲急夕陽帆影殘清流宜映月今夜重吟看
　　赴蘇州至常州荅賈舍人
　　杭城隔歳轉蘇臺還擁前時五馬回厭見簿書先眼合喜逢桮酒暫眉開未酬恩寵年空去欲立功名命不來一別承明三領郡甘從人道是麤才
　　去歳罷杭州今春領吳郡慙無善政聊寫鄙懐兼寄三相公
　　為問三丞相如何秉國鈞那將最劇郡付與苦慵人豈有吟詩客堪為持節臣不才空飽暖無惠及飢貧昨臥南城月今行北境春鉛刀磨欲盡銀印換何頻杭老遮車轍吳童掃路塵虛迎復虛送慙見兩州民
　　宣武令狐相公以詩寄贈傳播吳中聊奉短章用申酬謝
　　新詩傳詠忽紛紛楚老吳娃耳徧聞盡解呼為好才子不知官是〈一作在〉上將軍辭人命薄多無位戰將功髙少有文謝脁篇章韓信鉞一生雙得不如君
　　自詠
　　形容瘦薄詩情苦豈是人間有相人只合一生眠白屋何因三度擁朱輪金章未佩雖非貴銀榼常攜亦不貧唯是無兒頭早白被天磨折恰平均
　　吟前篇因寄微之
　　君顔貴茂不清羸君句雄華不苦悲何事遣君還似我髭鬚早白亦無兒
　　紫薇花
　　紫薇花對紫薇翁名目雖同貌不同獨占芳菲當夏景不將顔色託春風潯陽官舍雙髙樹興善僧庭一大叢何似蘇州安置處花堂欄下月明中
　　自到郡齋僅經旬日方專公務未及宴逰偷閒走筆題二十四韻兼寄常州賈舍人湖州崔郎中仍呈吳中諸客
　　渭北離鄉客江南守土臣渉途初改月入境已經旬甲郡標天下環封極海濵版圗十萬戶兵籍五千人自顧才能少何堪寵命頻冒榮慙印綬虛奨負絲綸〈除蘇州制雲藏扵己為道義施扵物為政能在公形骨鯁之志闔境有袴襦之樂〉𠉀病須通脈防流要塞津救煩無若靜補拙莫如勤削使科條簡攤令賦役均以茲為報効安敢不躬親襦袴提扵手韋佩在紳敢辭稱俗吏且願活疲民常〈常州〉未徴黃霸湖〈湖州〉猶借宼恂媿無鐺腳政〈河北三郡相鄰皆有善政時為鐺腳刺史見唐書〉徒忝犬牙鄰制誥〈一作詔〉誇黃絹〈美賈常州也〉詩篇占白蘋〈美崔吳興也〉銅符拋不得〈自謂也〉瓊樹見無因警寐鐘傳夜催衙鼓報晨唯知對胥吏未暇接親賔色變雲迎夏聲殘鳥過春麥風非逐扇梅雨異隨輪武寺山如故〈武丘寺也〉王樓月自新〈郡內東南樓名也〉池塘閒長草絲竹廢生塵暑遣燒神酎晴教㬠舞茵待還公事了亦擬樂吾身
　　題籠鶴
　　經旬不飲酒踰月未聞歌豈是風情少其如塵事多虎丘慙客問娃館妬人過莫笑籠中鶴相看去㡬何
　　荅客問杭州
　　為我踟躕停酒盞與君約略説杭州山名天竺堆青黛湖號錢塘瀉緑油大屋簷多裝鴈齒小航船亦畫龍頭所嗟水路無三百官繫何因得再逰
　　登閶門閒望
　　閶門四望鬰蒼蒼始覺州雄土俗強十萬夫家供課稅五千子弟守封疆闔閭城碧鋪秋草烏鵲橋紅帶夕陽處處樓前飄管吹家家門外泊舟航雲埋虎寺山藏色月耀娃宮水放光曾賞錢唐嫌〈一作兼〉茂苑今來未敢苦誇張
　　代諸妓贈送周判官
　　妓筵今夜別姑蘇客櫂明朝向鏡湖莫汎扁舟尋范蠡且隨五馬覓羅敷蘭亭月破能迴否娃館秋涼卻到無好與使君為老伴歸來休染白髭鬚
　　秋寄微之十二韻
　　娃館松江北稽城浙水東屈君為長吏伴我作衰翁旌斾知非逺煙雲望不通忙多對酒榼興少閱詩筒〈比在杭州兩浙唱和詩贈荅扵筒中逓來往〉淡白秋來日疎涼雨後風餘霞數片綺新月一張弓影滿衰桐樹香凋晚蕙叢飢啼春榖鳥寒怨絡絲蟲覽鏡頭雖白聽歌耳未聾老愁從此遣醉笑與誰同清旦方堆案黃昏始退公可憐朝暮景銷在兩衙中
　　池上早秋
　　荷芰緑參差新秋水滿池早涼生北檻殘照下東籬露飽蟬聲嬾風乾栁意衰過潘二十歳何必更愁悲
　　郡西亭偶詠
　　常愛西亭面北林公私塵事不能侵共閒作伴無如鶴與老相宜只有琴莫遣是非分作界須教吏隱合為心可憐此道人皆見但要修行功用深
　　故衫
　　闇淡緋衫稱老身半披半曳出朱門袖中吳郡新詩本襟上杭州舊酒痕殘色過梅看向盡故香因洗嗅猶存曾經爛熳三年著欲棄空箱似少恩
　　郡中夜聴李山人彈三樂
　　風琴秋拂匣月戶夜開關榮啟先生樂姑蘇太守閑傳聲千古後得意一時間卻怪鍾期耳唯聴水與山
　　東城桂三首〈並序一作桂華曲〉
　　蘇之東城古吳都城也今為樵牧之場有桂一株生乎城下惜其不得地因賦三絶句以唁之
　　子墮本從天竺寺根盤今在闔閭城當時應逐南風落洛向人間取次生〈舊説杭州天竺寺每歳秋中有月桂子墮〉
　　霜雪〈一作雪霰〉壓多雖不死荊榛長疾欲相埋長憂落在樵人手賣作蘇州一束柴
　　遙知〈一作可憐〉天上桂花孤試問嫦娥更要無月宮幸有閒田地何不中央種兩株
　　聞行簡恩賜章服喜成長句寄之
　　吾年五十加朝散爾亦今年賜服章齒髪恰同知命歳官銜俱是客曹郎〈予與行簡俱年五十始著緋皆是主客郎中〉榮傳錦帳花聨萼彩動綾袍鴈趂行〈緋多以鴈衘瑞莎為之也〉大抵著緋宜老大莫嫌秋鬢數莖霜
　　喚笙歌
　　露墜萎花槿風吹敗葉荷老心歡樂少秋眼感傷多芳歳今如此衰翁可奈何猶應不如醉試遣喚笙歌
　　對酒吟
　　一拋學士筆三佩使君符未換銀青綬唯添雪白鬚公門衙退掩妓席客來鋪履舄從相近謳吟任所須金銜嘶五馬鈿帶舞雙姝不得當年有猶勝到老無合聲歌漢月齊手拍吳歈今夜還先醉應煩紅袖扶
　　偶飲
　　三盞醺醺四體融妓亭簷下夕陽中千聲方響敲相續一曲纔和戞未終今日心情如往日秋風氣味似春風唯憎小吏樽前報道去衙時水五筒
　　早發赴洞庭舟中作
　　閶門曙色慾蒼蒼星月髙低宿水光櫂舉影揺燈燭動舟移聲拽管長漸看海樹紅生日遙見包山白帶霜出郭已行十五里唯消一曲慢霓裳
　　宿湖中
　　水天向晚碧沉沉樹影霞光重疊深浸月冷波千頃練包霜新橘萬株金幸無案牘何妨醉縱有笙歌不廢吟十隻畫何處宿洞庭山腳太湖心
　　揀貢橘書情
　　洞庭貢橘揀宜精太守勤王請自行珠顆形容隨日長瓊漿氣味得霜成登山敢惜駑駘力望闕難伸螻蟻情疎賤無由親跪獻願憑朱實表丹誠
　　夜泛陽塢入明月灣即事寄崔湖州
　　湖山處處好淹留最愛東灣北塢頭掩映橘林千㸃火澄潭水一盆油龍頭畫舸銜明月鵲腳紅旗蘸碧流為報茶山崔太守與君各是一家逰〈嘗羨吳興每春茶山之逰洎入太湖羨意減矣故云〉
　　泛太湖書事寄微之
　　煙渚雲帆處處通飄然舟似入虛空玉桮淺酌廵初匝金管徐吹曲未終黃夾纈林寒有葉碧琉璃水淨無風避旗飛鷺翩翻白驚鼓跳魚撥剌紅澗雪壓多松偃蹇巖泉滴久石玲瓏書為故事留湖上〈所見勝景多記在湖中石上〉吟作新詩寄浙東軍府威容從道盛江山氣色定知同報君一事君應羨五宿澄波皓月中
　　題新館
　　曾為白社羇逰客今作朱門醉飽身十萬戶州尤覺貴二千石祿敢言貧重裘每念單衣士兼味嘗思旅食人新館寒來多少客欲囬歌酒暖風塵
　　西樓喜雪命宴
　　宿雲黃慘澹曉雪白飄颻散麫遮槐市堆花壓栁橋四郊鋪縞素萬室甃瓊瑤銀榼攜桑落金爐上麗譙光迎舞妓動寒近醉人銷歌樂雖盈耳慙無五袴謡
　　新栽梅
　　池邊新種七株梅欲到花時㸃檢來莫怕長洲桃李妬今年好為使君開
　　酬劉和州戲贈
　　錢唐山水接蘇臺兩地褰帷媿不才政事素無爭學得風情舊有且將來雙蛾解珮啼相送五馬鳴珂笑卻囬不似劉郎無景行長拋春恨在天台
　　戲和賈常州醉中二絶句
　　聞道毗陵詩酒興近來積漸學姑蘇罨頭新令從偷去刮骨清吟得佀無
　　越調管吹留客曲吳吟詩送暖寒桮娃宮無限風流事好遣孫心暫學來
　　歳暮寄微之三首
　　微之別久能無歎知退書稀豈免愁甲子百年過半後光隂一歳欲終頭池冰曉合膠船底樓雪晴銷露瓦溝自覺歡情隨日減蘇州心不及杭州
　　榮進雖頻退亦頻與君才命不調勻若不九重中掌事即須千里外拋身紫垣南北㕔曾對滄海東西郡又鄰唯欠結廬嵩洛下一時歸去作閒人
　　白頭歳暮苦相思除卻悲吟無可為枕上從妨一夜睡燈前讀盡十年詩〈讀前後唱和詩〉龍鍾校正騎驢日顦顇通江司馬時〈通州江州〉若並如今是全活紆朱拖紫且開眉歳日家宴戲示弟姪等兼呈張侍御二十八丈殷判官二十三兄
　　弟妹妻孥小姪甥嬌癡弄我助歡情歳盞後推藍尾酒春盤先勸膠〈去聲〉牙餳形骸潦倒雖堪歎骨肉團圎亦可榮猶有誇張少年處笑呼張丈喚殷兄
　　正月三日閒行
　　黃鸝巷口鶯欲語烏鵲河頭冰欲銷〈黃鸝坊名烏鵲河名〉緑浪東西南北水紅欄三百九十橋〈蘇之官橋大數〉鴛鴦蕩𣻌雙雙翅楊栁交加萬萬條借問春風來早晚只從前日到今朝
　　夜歸
　　逐勝移朝宴留歡放晚衙賔寮多謝客騎從半吳娃到處銷春景歸時及月華城隂一道直燭熖兩行斜東吹先催栁南霜不殺花臯橋夜沽酒燈火是誰家
　　自歎
　　豈獨年相廹兼為病所侵春來痰氣動老去嗽聲深眼暗猶操筆頭斑未掛簪因循過日月真是俗人心
　　郡中閒獨寄微之及崔湖州
　　少年賔旅非吾軰晚嵗簮纓束我身酒散更無同宿客詩成長作獨吟人蘋洲㑹靣知何日鏡水離心又一春兩處也應相憶在官髙年長少情親
　　小舫
　　小舫一艘新造了輕裝樑柱庳安篷深坊靜岸逰應徧淺水低橋去盡通黃栁影籠隨櫂月白蘋香起打頭風慢牽欲傍櫻桃泊借問誰家花最紅
　　馬墜強出贈同座
　　足傷遭馬墜腰重倩人擡秪合窗間臥何由花下來坐依桃葉妓行呷地黃桮強出非他意東風落盡梅夜聞賈常州崔湖州茶山境㑹想羨歡宴因寄此詩
　　遙聞境㑹茶山夜珠翠歌鐘俱遶身盤下中分兩州界燈前合作一家春青娥遰舞應爭妙紫筍齊嘗各鬪新自歎花時北窗下蒲黃酒對病眠人〈時馬墜損腰正勸蒲黃酒〉酬微之開拆新樓初畢相報末聨見戲之作
　　海山鬱鬰石稜稜新豁髙居正好登南臨瞻部三千界東對蓬宮十二層報我樓成秋望月把君詩讀夜回燈無妨卻有他心眼妝㸃亭臺即不能
　　病中多雨逢寒食
　　水國多隂常嬾出老夫饒病愛閒眠三旬臥度鶯花月一半春銷風雨天薄暮何人吹觱篥新晴㡬處縛鞦韆綵繩芳樹長如舊唯是年年換少年
　　清明夜
　　好風朧月清明夜碧砌紅軒刺史家獨遶廻廊行復歇遙聴管暗看花
　　蘇州栁
　　金谷園中黃嫋娜曲江亭畔碧婆〈一作毿〉娑老來處處逰行〈一作行應〉徧不似蘇州栁最多絮撲白頭條拂面使君無計奈春何
　　三月二十八日贈周判官
　　一春惆悵殘三日醉問周郎憶得無栁絮送人鶯勸酒去年今日別東都
　　偶作
　　紅杏初生葉青梅已綴枝䦨珊花落後寂寞酒醒時坐悶低眉久行慵舉足遲少年君莫怪頭白自應知重荅劉和州〈來篇雲蘇州刺史例能詩西掖吟來替左司又雲若共吳王鬪百草不如唯是欠西施〉
　　分無佳麗敵西施敢有文章替左司隨分笙歌聊自樂等閒篇詠被人知花邊妓引尋香徑月下僧留宿劒池可惜當時好風景吳王應不解吟詩〈採香徑在館娃宮〉
　　奉送三兄
　　少年曾管二千兵晝聽笙歌夜斫營自反丘園頭盡白每逢旗鼓眼猶明杭州暮醉連牀臥吳郡春逰並馬行自媿阿連官職慢只教兄作使君兄
　　城上夜宴
　　留春不住登城望惜夜相將秉燭逰風月萬家河兩岸笙歌一曲郡西樓詩聽越客吟何苦酒被吳娃勸不休從道人生都是夢夢中歡笑亦勝愁
　　重題小舫贈周從事兼戲微之
　　細蓬青篾織魚鱗小眼紅窗襯麴塵濶狹纔容從事座髙低恰稱使君身舞筵須揀腰輕女仙櫂難勝骨重人不似鏡湖廉使出髙檣大艑閙驚春
　　吳櫻桃
　　含桃最説出東吳香色鮮穠氣味殊洽恰舉頭千萬顆婆娑拂靣兩三株鳥偷飛處銜將火人摘爭時蹋破珠可惜風吹兼雨打明朝後日即應無
　　春盡勸客酒
　　林下春將盡池邊日半斜櫻桃落砌顆夜合隔簾花嘗酒留閒客行茶使小娃殘桮勸不飲留醉向誰家仲夏齋居偶題八韻寄微之及崔湖州
　　腥血與葷蔬停來一月餘飢膚雖瘦損方寸任清虛體適通宵坐頭慵隔日梳眼前無俗物身外即僧居水榭風來逺松廊雨過初褰簾放巢燕投食施池魚久別閒逰伴頻勞問疾書不知湖與越吏隱興何如
　　官宅
　　紅紫共紛紛祗承老使君移舟木蘭櫂行酒石榴裠水色窗窗見花香院院聞戀他官舍住雙鬢白如雲
　　六月三日夜聞蟬
　　荷香清露墜栁動好風生微月初三夜新蟬第一聲乍聞愁北客靜聽憶東京我有竹林宅別來蟬再鳴不知池上月誰撥小船行
　　蓮石
　　青石一兩片白蓮三四枝寄將東洛去心與物相隨石倚風前樹蓮栽月下池遙知安置處預想發榮時領郡來何逺還鄉去已遲莫言千里別歳晚有心期
　　眼病二首
　　散亂空中千片雪䝉籠物上一重紗縱逢晴景如看霧不是春天亦見花〈已上四句皆病眼中所見者〉僧說客塵來眼界醫言風在肝家兩頭治療何曾瘥藥力微茫佛力賒眼藏損傷來已久病根牢固去應難醫師盡勸先停酒道侶多教早罷官案上謾鋪龍樹論盒中虛撚決明丸人間方藥應無益爭得金箆試刮看
　　題東武〈一作虎〉丘寺六韻
　　香剎看非逺祗園入始深龍蟠松矯矯玉立竹森森怪石千僧坐靈池一劒沈海當亭兩面山在寺中心酒熟〈一作熱〉慿花勸詩成倩鳥吟寄言軒冕客此地好抽簮
　　夜逰西武〈一作虎〉丘寺八韻
　　不厭西丘寺閒來即一過舟船轉雲島樓閣出煙蘿路入青松影門臨白月波魚跳驚秉燭猨覻怪鳴珂揺曳雙紅斾娉婷十翠娥〈容滿蟬態等十妓從逰也〉香花助羅綺鐘梵避笙歌領郡時將久逰山數㡬何一年十二度非少亦非多
　　詠懐
　　蘇杭自昔稱名郡牧守當今當好官兩地江山蹋得徧五年風月詠將〈一作來〉殘㡬時酒醆曾拋卻何處花枝不把看白髪滿頭歸得也詩情酒興漸䦨珊
　　重詠
　　日覺雙眸暗年驚兩鬢蒼病應無處避老更不宜忙徇俗心情少休官道理長今秋歸去定何必重思量
　　百日假滿
　　心中久有歸田計身上都無濟世才長告初從百日滿故鄉元約一年回馬辭轅下頭髙舉鶴出籠中翅大開但拂衣行莫回顧的無官職趂人來
　　九日寄微之
　　眼闇頭風事事妨遶籬新菊為誰黃閒逰日久心慵倦痛飲年深肺損傷吳郡兩回逢九月越州四度見重陽怕飛杯酒多分數厭聽笙歌舊曲章蟋蟀聲寒初過雨茱萸色淺未經霜去秋共數登髙㑹又被今年減一場
　　題報恩寺
　　好是清涼地都無繫絆身晚晴宜野寺秋景屬閒人淨石堪敷坐寒泉可濯巾自慙容鬢上猶帶郡庭塵
　　晚起
　　臥聽鼕鼕衙鼓聲起遲睡足長心情華簮脫後頭雖白堆案拋來眼校明閒上籃轝乗興出醉回花舫信風行明朝更濯塵纓去聞道松江水最清
　　自思益寺次楞伽寺作
　　朝從思益峰逰後晩到楞伽寺歇時照水姿容雖已老上山筋力未全衰行逢禪客多相問坐倚漁舟一自思猶去懸車十五載休官非早亦非遲
　　松江亭㩦樂觀漁宴宿
　　震澤平蕪岸松〈一作吳〉江落葉波在官常夢想為客始經過水面排罾網船頭簇綺羅朝盤鱠紅鯉夜燭舞青娥雁斷知風急潮〈一作湖〉平見〈一作得〉月多繁絲與促管不解和漁歌
　　宿靈巖寺上院
　　髙髙白月上青林客去僧歸獨夜深葷血屏除唯對酒歌鐘放散只留琴更無俗物當人眼但有泉聲洗我心最愛曉亭東望好太湖煙水緑沈沈
　　酬別周從事二首
　　腰痛拜迎人客倦眼昏勾押簿書難辭官歸去縁衰病莫作陶潛范蠡看
　　洛下田園久拋擲吳中歌酒莫留連嵩陽雲樹伊川月已校歸遲四五年
　　武丘寺路〈去年重開寺路桃李蓮荷約種數千株〉
　　自開山寺路水陸往來頻銀勒牽驕馬花船載麗人芰荷生欲徧桃李種仍新好住湖堤上長留一道春齊雲樓晩望偶題十韻兼呈馮侍御周殷二協律〈樓在蘇州〉
　　潦倒宦情盡蕭條芳歳闌欲辭南國去重上北城看複疊江山壯平鋪井邑寛人稠過楊府坊閙半長安插霧峰頭沒穿霞日腳殘水光紅𣻌𣻌樹色緑漫漫約略留遺愛殷勤念舊歡病拋官職易老別友朋難九月全無熱西風亦未寒齊雲樓北面半日憑欄干
　　河亭晴望〈九月八日〉
　　風轉雲頭歛煙銷水面開晴虹橋影出秋雁櫓聲來郡靜官初罷鄉遙信未廻明朝是重九誰勸菊花桮
　　留別微之
　　干時久與本心違悟道深知前事非猶厭勞形辭郡印那將〈一作能〉趂伴著朝衣五千言裏教知足三百篇中勸式微少室雲邊伊水畔比君校老合先歸
　　自喜
　　自喜天教我少縁家徒行計兩翩翩身兼妻子都三口鶴與琴書共一船僮僕減來無冗食資糧算外有餘錢攜將貯作丘中費猶免飢寒得數年
　　武丘寺路宴留別諸妓
　　銀泥帬映錦障泥畫舸停橈馬簇蹄清管曲終鸚鵡語紅旗影動䮂䮧〈一作潑汗〉嘶漸消醉色朱顔淺欲語離情翠黛低莫忘使君吟詠處女墳湖北武〈一作虎〉丘西
　　江上對酒二首
　　酒助疎頑性琴資緩慢情有傭將送老無智可勞生忽忽忘機坐倀倀任運行家鄉安處是那獨在神京久貯滄浪意初辭桎梏身昏昏常帶酒黙黙不譍人坐穩便箕踞眠多愛欠伸客來存禮數始著白綸巾
　　望亭驛酬別周判官
　　何事出長洲連宵飲不休醒應難作別歡漸少扵愁燈火穿村市笙歌上驛樓何言五十里已不屬蘇州見小姪⻱兒詠燈詩並臘娘製衣因寄行簡
　　已知臘子能裁服復報⻱兒解詠燈巧婦才人常薄命莫教男女苦多能
　　酒筵上荅張居士
　　但要前塵〈一作程〉減無妨外相同雖過酒肆上不離道場中管聲非實花鈿色是空何人知此義唯有淨名翁
　　鸚鵡
　　隴西鸚鵡到江東養得經年觜漸紅常恐思歸先剪翅每因餧食暫開籠人憐巧語情雖重鳥憶髙飛意不同應似朱門歌舞妓深藏牢閉後房中
　　聽琵琶妓彈略略
　　腕軟撥頭輕新教略略成四千遍語一曲萬重情法向師邊得能從意上生莫欺江外手別是一家聲
　　寫新詩寄微之偶題巻後
　　寫了吟看滿巻愁淺紅牋紙小銀鉤未容寄與微之去已被人傳到越州
　　寳歴二年八月三十日夜夢後作
　　塵纓忽解誠堪喜世網重來未可知莫忘全吳館中夢嶺南泥雨歩行時
　　與夢得同登棲靈塔〈一無棲字〉
　　半月悠悠在廣陵何樓何塔不同登共憐筋力猶堪在上到棲靈第九層
　　夢蘇州水閣寄馮侍御
　　揚州驛裏夢蘇州夢到花橋水閣頭覺後不知馮侍御〈一作御史〉此中昨夜共誰逰
　　喜罷郡
　　五年兩郡亦堪嗟偷出逰山走看花自此光隂為已有從前日月屬官家樽前免被催迎使枕上休聞報坐衙睡到午時歡到夜囬看官職是泥沙
　　荅次休上人〈來篇雲聞有餘霞千萬首何妨一句乞閒人〉
　　姓白使君無麗句名休座主有新文禪心不合生分別莫愛餘霞嫌碧雲








　　御定全唐詩巻四百四十七
<集部,總集類,御定全唐詩>
　　欽定四庫全書
　　御定全唐詩巻四百四十八
　　白居易
　　感悟妄緣題如上人壁
　　自從為騃童直至作衰翁所好隨年異為忙終日同弄沙成佛塔鏘玉謁王宮彼此皆兒戲湏臾即色空有營非了義無著是真宗兼恐勤脩道猶應在妄中思子臺有感二首〈凡題思子臺者皆罪江充子觀禍胎不獨在此偶以二絶句辨之〉
　　曽家機上聞投杼尹氏園中見掇蜂但以恩情生隙罅何人不解作江充
　　闇生魑魅蠧生蟲何異讒生疑阻中但使武皇心似燭江充不敢作江充
　　賦得邉城角
　　邉角兩三枝霜天隴上兒望鄉相並立向月一時吹戰馬頭皆舉征人手盡垂嗚嗚三奏罷城上展旌旗
　　憶洛中所居
　　忽憶東都宅春來事宛然雪銷行徑裏水上臥房前厭綠栽黃竹嫌紅種白蓮醉教鶯送酒閒遣鶴看船幸是林園主慙為食祿牽宦情薄似紙鄉思急於豈合姑蘓守歸休更待年
　　想歸田園
　　戀他朝市求何事想取丘園樂此身千首惡詩吟過日一壺好酒醉消春歸鄉年亦非全老罷郡家仍未苦貧快活不知如我者人間能有幾多人
　　琴茶
　　兀兀寄形羣動內陶陶任性一生間自拋官後春多醉不讀書來老更閒琴裏知聞唯淥水茶中故舊是蒙山窮通行止長相伴誰道吾今無往還
　　贈楚州郭使君
　　淮水東南第一州山園雉堞月當樓黃金印綬懸腰底白雪歌詩落筆頭笑看兒童騎竹馬醉攜賓客上仙舟當家美事堆身上何啻林宗與細侯
　　和郭使君題枸杞〈一作枸杞寄郭使君〉
　　山陽〈一作隂〉太守政嚴明吏〈一作夜〉靜人安無犬驚不知靈藥根成狗怪得時聞吠夜聲
　　初到洛下〈一作陽〉閒遊
　　漢庭重少身宜退洛下閒居跡可逃趂伴入朝應老醜尋春放醉尚粗豪詩攜綵紙新裝巻酒典緋花舊賜袍曽在東方千騎上至今躞蹀馬頭髙
　　醉贈劉二十八使君
　　為我引桮添酒飲與君把箸繫盤歌詩稱國手徒為爾命壓人頭不奈何舉眼風光長寂寞滿朝官職獨蹉跎亦知合被才名折二十三年折太多
　　太湖石
　　煙翠三秋色波濤萬古痕削成青玉片截斷碧雲根風氣通巖穴苔文䕶洞門三𡶶具體小應是華山孫
　　過敷水
　　垂鞭欲渡羅敷水處分鳴騶且緩驅秦氏雙蛾久㝠漠蘓臺五馬尚踟躕村童店女仰頭笑今日使君真是愚
　　南院
　　林院無情緒經春不一開楊花飛作穗榆莢落成堆壯氣〈一作志〉從中減流年逐後催只應如過客病去老迎來
　　閒詠
　　歩月憐清景眠松愛綠隂早年詩思苦晩嵗道情深夜學禪多坐秋牽興暫吟悠然兩事外無處更留心初授袐監拜賜金紫閒吟小酌偶寫所懐
　　紫袍新祕監白首舊書生鬢雪人間壽腰金世上榮子孫無可念産業不能營酒引眼前興詩留身後名閒傾三數酌醉詠十餘聲便是羲皇代先從心太平
　　新昌閒居招揚郎中兄弟
　　紗巾角枕病眠翁忙少閒多誰與同但有雙松當砌下更無一事到心中金章紫綬堪如夢皂蓋朱輪別似空暑月貧家何所有客來唯贈北窗風
　　祕省後㕔
　　槐花雨潤新秋地桐葉風翻欲夜天盡日後㕔無一事白頭老監枕書眠
　　松齋偶興
　　置心思慮外滅跡是非間約俸為生計隨官換往還耳煩聞暁角〈一作鼓〉眼醒見秋山賴此松簷下朝回半日閒和楊郎中賀楊僕射致仕後楊侍郎門生合宴席上作
　　業重闗西繼大名恩深闕下遂髙情祥鱣降伴趨庭鯉賀燕飛和出谷鶯范蠡舟中無子弟疏家席上欠門生可憐玉樹連桃李從古無如此㑹榮
　　松下琴贈客
　　松寂風初定琴清夜欲䦨偶因羣動息試撥一聲看寡鶴當徽怨秋泉應指寒慙君此傾聼本不為君彈
　　秋齋
　　晨起秋齋冷蕭條稱病容清風兩窗竹白露一庭松阮籍謀身拙嵇康向事慵生涯別有處浩氣在心胸
　　塗山寺獨遊
　　野徑行無伴僧房宿有期塗山來去熟唯是馬蹄知
　　登觀音臺望〈一作賢〉城
　　百千家似圍棋局十二街如種萊畦遙認微微入朝火一條星宿五門西
　　登靈〈一作寳〉應臺北望
　　臨髙始見人寰小對逺方知色界空回首卻歸朝市去一稊米落太倉中
　　酬裴相公題興化小池見招長句
　　為愛小塘招散客不嫌老監與新詩山公〈一作翁〉倒載無妨學范蠡扁舟未要追蓬斷偶飄桃李徑鷗驚誤拂鳳皇池敢辭課拙詶髙韻一勺爭禁萬頃陂
　　閒行
　　五十年來思慮熟忙人應未勝閒人林園傲逸真成貴衣食單疎不是貧專掌圖書無過地遍尋山水自由身儻年七十猶強健尚得閒行十五春
　　閒出
　　兀兀出門何處去新昌街晩樹隂斜馬蹄知意緣行熟不向楊家即庾家
　　與僧智如夜話
　　嬾鈍尤知命幽棲漸得朋門閒無謁客室靜有禪僧爐向初冬火籠停半夜燈憂勞緣智巧自喜百無能
　　憶廬山舊隠及洛下新居
　　形骸僶俛班行內骨肉句留俸祿中無奈攀緣隨手長亦知恩愛到頭空草堂久閉廬山下竹院新拋洛水東自是未能歸去得世間誰要白鬚翁
　　晩寒〈晩一作暝〉
　　急景流如箭淒風利似刀暝催雞翅歛寒束樹枝髙縮水濃和酒加緜厚絮袍可憐冬計畢暖臥醉陶陶
　　偶眠〈偶一作醉〉
　　放桮書案上枕臂火爐前老愛尋思事〈一作睡〉慵多〈一作便〉取次眠妻教卸烏㡌婢與展青氊便是屏風様何勞畫古賢
　　華城西北雉堞最髙崔相公首創樓臺錢左丞繼種花果合為勝境題在雅篇嵗暮獨遊悵然成詠〈時華州未除刺史〉
　　髙居稱君子瀟灑四無鄰丞相棟梁久使君桃李新凝情看麗句駐歩想清塵況是寒天客樓空無主人
　　奉使途中戲贈張常侍
　　早風吹土滿長衢驛騎星軺盡疾驅共笑籃舁〈一作轝〉亦稱使日馳一驛向東都
　　有小白馬乘馭多時奉使東行至稠桑驛溘然而斃足可驚傷不能忘情題二十韻
　　能驟復能馳翩翩白馬兒毛寒一團雪鬃薄萬條絲早蓋春行日驪駒曉從〈一作促〉時雙旌前獨歩五馬內偏騎芳草承蹄葉垂楊拂頂枝跨將迎好客惜不換妖姬慢鞚遊蕭寺閒驅醉習池睡來乗作夢興發倚成詩鞭為馴難下鞍緣穏不離北歸還共到東使亦相隨赭白何曽變𤣥黃豈得知嘶風覺聲〈一作聲覺〉急蹋雪怪行遲昨夜猶芻秣今朝尚縶維臥槽應不起顧主遂長辭塵滅駸駸跡霜留皎皎姿度關形未改過隙影難追念倍燕求〈一作來〉駿情深項別騅銀收鉤臆帶金卸絡頭羈何處埋竒骨誰家覓弊帷稠桑驛門外吟罷涕雙垂
　　題噴玉泉〈泉在壽安山下髙百餘尺直瀉潭中〉
　　泉噴聲如玉潭澄色似空練垂青嶂〈一作障〉上珠瀉綠盆中溜滴三秋兩寒生六月風何時此岩下來作濯纓翁
　　酬皇甫賓客
　　閒官兼慢使著處易停輪況欲逄新嵗仍初見故人冐寒尋到洛待煖始歸秦亦擬同攜手城東畧看春
　　種白蓮
　　呉中白藕洛中栽莫戀江南花嬾開萬里攜歸爾知否紅蕉朱槿不將來
　　答蘓庶子
　　偶作關東使重陪洛下遊病來從斷酒老去可禁愁款曲偏青眼蹉跎各白頭蓬山閒氣味依約似龍樓
　　答尉遲少監水閣重宴
　　人情依舊嵗華新今日重招徃日賓雞黍重回千里駕林園闇換四年春水軒平寫琉璃鏡草岸斜鋪翡翠茵聞道經營費心力忍教成後屬他人〈時主人慾賣林亭〉
　　和劉郎中傷鄂姬
　　不獨君嗟我亦嗟西風北雪殺南花不知月夜魂歸處鸚鵡洲頭第幾家〈姬鄂人也〉
　　贈東鄰王十三
　　攜手池邉月開襟竹下風驅愁知酒力破睡見茶功居處東西接年顔老少同能來為伴否伊上作漁翁
　　早春同劉郎中寄宣武令狐相公
　　梁園不到一年強遙想清吟對綠觴更有何人能飲酌新添幾巻好篇章馬頭拂桞時回轡豹尾穿花暫亞槍誰引相公開口笑不逢白監與劉郎
　　寄太原李相公
　　聞道北都今一變政和軍樂萬人安綺羅二八圍賓榻組練三千夾將壇蟬鬢應誇丞相少貂裘不覺太原寒世間大有虛榮貴百嵗無君一日歡
　　雪中寄令狐相公兼呈夢得
　　兔園春雪梁王㑹想對金罍詠玉塵今日相如身在此不知客右坐何人
　　出使在途所騎馬死改乗肩轝將歸長安偶詠旅懷寄太原李相公
　　驛路﨑嶇泥〈一作況〉雪寒欲登籃轝一長嘆風光不見桃花騎塵土空留杏葉鞍䘮乗獨歸殊不易脫驂相贈豈為難并州好馬應無數不怕旌旄試覓看
　　有雙鶴留在洛中忽見劉郎中依然鳴顧劉因為鶴嘆二篇寄予予以二絶句答之
　　辭鄉逺隔華亭水逐我來棲緱嶺雲慚媿稻粱長不飽未曽回眼向雞羣
　　荒草院中池水畔銜恩不去又經春見君驚喜雙回顧應為吟聲似主人
　　宿竇使君莊水亭
　　使君何在在江東池栁初黃杏欲紅有興即來閒便宿不知誰是主人翁
　　龍門下作
　　龍門澗下濯塵纓擬作閒人過此生筋力不將諸處用登山臨水詠詩行
　　姚侍御見過戲贈
　　晩起春寒慵裹頭客來池上偶同遊東臺御史多提舉莫按金章繫布裘
　　履道春居
　　微雨灑園林新晴好一尋低風洗池面斜日拆花心暝助嵐陰重春添水色深不如陶省事猶抱有絃琴
　　題洛中第宅
　　水木誰家宅門髙占地寛懸魚掛青甃行馬䕶朱欄春榭籠煙煖秋庭鎖月寒松膠粘琥珀筠粉撲琅玕試問池臺主多為將相官終身不曽到唯展宅圖看
　　寄殷協律〈多敘江南舊遊〉
　　五嵗優㳺同過日一朝消散侶浮雲琴詩酒伴皆拋我雪月花時最憶君幾度聼雞歌白日亦曽騎馬詠紅⿰〈予在杭州日有歌雲聼唱黃雞與白日又有詩云著紅騎馬是何人〉吳娘暮雨蕭蕭曲自別江南更不聞〈江南呉二娘曲詞雲暮雨蕭蕭郎不歸〉
　　洛下諸客就宅相送偶題西亭
　　几榻臨池坐軒車冐雪過交親致桮酒僮僕解笙歌流嵗行將晩浮榮得幾多林泉應問我不住意如何
　　答林泉
　　好住舊林泉回頭一悵然漸知吾潦倒深愧爾留連欲作棲雲計湏營種黍錢更容求一郡不得亦歸田將發洛中枉令狐相公手札兼辱二篇寵行以長句答之
　　尺素忽驚來梓澤雙金不惜送蓬山八行落泊飛雲雨五字鎗鏦動珮環玉韻乍聼堪醒酒銀鉤細讀當披顔收藏便作終身寳何啻三年懷袖間
　　臨都驛答夢得六言二首
　　揚子津頭月下臨都驛裏燈前昨日老於前日去年春似今年
　　謝守歸為秘監馮公老作郎官前事不湏問著新詩且更吟看
　　喜錢左丞再除華州以詩伸賀
　　左轄輟中臺門東委上才彤襜經宿到綘帳及春開民望懇難奪天心慈易回那知不隔嵗重借冦恂來
　　和錢華州題少華清光絶句
　　髙情雅韻三峯守主領清光管白雲自笑亦曽為刺史蘇州肥膩不如君
　　送陜府王大夫
　　金馬門前回劍珮鐡牛城下擁旌旗他時萬一為交代留取甘棠三兩枝
　　代迎春花招劉郎中
　　幸與松筠相近栽不隨桃李一時開杏園豈敢妨君去未有花時且看來
　　翫迎春花贈楊郎中
　　金英翠萼帶春寒黃色花中有幾般馮君與〈一作語〉向遊人道莫作蔓菁花眼看
　　閒出
　　身外無羈束心中少是非被花留便住逢酒醉方歸人事行時少官曹入日稀春寒遊正好穩馬薄綿衣
　　座上贈盧判官
　　把酒承花花落頻花香酒味相和春莫言不是江南㑹虛白亭中舊主人
　　曲江有感
　　曲江西岸又春風萬樹花前一老翁遇酒逢花還且醉若〈一作莫〉論惆悵事何窮
　　杏園花下贈劉郎中
　　怪君把酒偏惆悵曽是貞元花下人自別花來多少事東風二十四回春
　　花前有感兼呈崔相公劉郎中
　　落花如雪鬢如霜醉把〈一作拾〉花看益自傷少日為名〈一作文〉多撿束長年無興可顛狂四時輪轉春常少百刻支分夜苦長何事同生〈一作共同〉壬子嵗老於崔相及劉郎〈余與崔劉年同獨早衰白〉
　　㣲之就拜尚書居易續除刑部因書賀意兼詠離懷
　　我為憲部入南宮君作尚書鎮浙東老去一時成白首別來七度換春風簮纓假合虛名在筋力銷磨實事空遠地官髙親故少些些談笑與誰同
　　喜與韋左丞同入南省因敘舊以贈之
　　早年同遇陶鈞主利鈍精粗共在鎔〈憲宗朝與韋同入翰林〉金劍淬來長透匣鉛刀磨盡不成鋒差肩北省慙非據接武南宮幸再容跛鼈雖遲騏驥病何妨中路亦相逢
　　伊州
　　老去將何散老愁新教小玉唱伊州亦應不得多年聼未教成時已白頭
　　早朝
　　鼓動出新昌雞鳴赴建章翩翩穩鞍馬楚楚健衣裳宮漏傳殘夜城陰送早涼月堤槐露氣風燭樺煙香雙闕龍相對千官鴈一行漢庭方尚少慙嘆鬢如霜
　　答裴相公乞鶴〈一作酬裴相公乞予雙鶴〉
　　驚露聲音好沖天相貌殊終宜向遼廓不稱在泥塗白首勞為伴朱門幸見呼不知疎野性解愛鳳池無
　　晩從省歸
　　朝回北闕值清晨晩出南宮送暮春入去丞郎非散秩歸來詩酒是閒人猶思泉石多成夢尚嘆簮裾未離身終是不如山下去心頭眼底兩無塵
　　北窗閒坐
　　虛窗兩叢竹靜室一爐香門外紅塵合城中白日忙無煩尋道士不要學仙方自有延年術心閒嵗月長
　　酬嚴給事〈聞玉橤花下有遊仙絶句〉
　　嬴女偷乗鳳去時洞中潛歇弄瓊枝不緣啼鳥春饒舌青𤨏仙郎可得知
　　京路
　　西來為看秦山雪東去緣尋洛苑春來去騰騰兩京路閒行除我更無人
　　華州西
　　每逢人靜慵多歇不計程行困即眠上得籃轝未能去春風敷水店門前
　　從陜至東京
　　從陜至東京山低路漸平風光四百里車馬十三程花共垂鞭看桮多並轡傾笙歌與談笑隨分自將行
　　送春
　　銀花鑿落從君勸金屑琵琶為我彈不獨送春兼送老更嘗一酌更聼看
　　宿杜曲花下
　　覓得花千樹攜來酒一壺嬾歸兼擬宿未醉豈勞扶但惜春將晩寜愁日漸晡籃轝為臥舎漆盝是行廚斑竹盛茶櫃紅泥罨飯爐眼前無所闕身外更何湏小面琵琶婢蒼頭觱篥奴從君飽富貴曽作此遊無
　　逢舊
　　久別偶相逢俱疑是〈一作似〉夢中即今歡樂事放醆又成空
　　繡婦嘆
　　連枝花様繡羅襦本擬新年餉小姑自覺逢春饒悵望誰能每日趂功夫針頭不解愁睂結線縷難穿淚臉珠雖憑繡牀都不繡同牀繡伴得知無
　　春詞
　　低花樹暎小妝樓春入睂心兩㸃愁斜倚欄干背〈一作臂〉鸚鵡思量何事不回頭
　　恨詞
　　翠黛睂低歛紅珠淚暗銷從來恨人意不省似今朝
　　山石榴花十二韻
　　曄曄復煌煌花中無比方豔夭宜小院條短稱低廊本是山頭物今為砌上芳千叢相向背萬朶互低昻照灼連朱檻玲瓏暎粉牆風來添意態日出助晶光漸綻臙脂萼猶含琴軫房離披亂剪綵斑駮未勻妝絳熖燈千炷紅裙妓一行此時逢國色何處覓天香恐合栽金闕思將獻玉皇好差青鳥使封作百花王
　　送敏中歸豳寕幕
　　六十衰翁兒女悲傍人應笑爾應知兄弟垂老相逢日桮酒臨歡欲散時前路加飱湏努力今宵盡醉莫推辭司徒知我難為別直過秋歸未訝遲
　　宴散
　　小宴追涼散平橋歩月回笙歌歸院落燈火下樓臺殘暑蟬催盡新秋鴈帶〈一作戴〉來將何迎睡興臨臥舉殘桮
　　人定
　　人定月朧明香消枕簟清翠屏遮燭影紅袖下簾聲坐久吟方罷眠初夢未成誰家教鸚鵡故故語相驚
　　池上
　　褭褭涼風動淒淒寒露零蘭衰花始白荷破葉猶青獨立棲沙鶴雙飛照水螢若為寥落境仍值酒初醒
　　池窗
　　池晩蓮芳謝窗秋竹意深更無人作伴唯對一張琴
　　花酒
　　香醅淺酌浮如蟻雪鬢新梳薄似蟬為報洛城花酒道莫辭送老二三年
　　題崔常侍濟源莊
　　谷口誰家住雲扃鎻竹泉主人何處去蘿薜換貂蟬籍在金閨內班排玉扆前誠知憶山水歸得是何年
　　認春戲呈馮少尹李郎中陳主簿
　　認得春風先到處西園南面水東頭桞初變後條猶重花未開時枝已稠闇助醉歡尋綠酒潛添睡興著紅樓知君未別陽和意直待春深始擬遊
　　魏堤有懷
　　魏王堤下水聲似使君灘惆悵回頭聼躇躕立馬看蕩風波眼急翻雪浪心寒憶得瞿唐事重吟行路難
　　柘枝詞
　　桞闇長廊合花深小院開蒼頭鋪錦褥皓腕捧銀桮繡㡌珠稠綴香衫袖窄裁將軍拄毬杖看按柘枝來
　　代夢得吟
　　後來變化三分貴同軰凋零大半無世上爭先從盡〈上聲〉汝人間鬬在不如吾竿頭已到應難久局勢雖遲未必輸不見山苖與林葉迎春先綠亦先枯
　　寄答周協律〈來詩多敘蘓州舊遊〉
　　故人敘舊寄新篇惆悵江南到眼前闇想樓臺萬餘里不聞歌吹一周年橋頭誰更看新月池畔猶應泊舊船最憶後庭桮酒散紅屏風掩綠窗眠
　　御定全唐詩巻四百四十八
　　欽定四庫全書
　　御定全唐詩巻四百四十九
　　白居易
　　太和戊申嵗大有年詔賜百寮出城觀稼謹書盛事以俟采詩
　　清晨承詔命豐嵗閲田閭膏雨抽苖足涼風吐穗初早禾黃錯落晩稻綠扶疎好入詩家詠宜令史館書㪚為萬姓食堆作九年儲莫道如雲稼今秋雲不如
　　贈悼懷太子輓歌辭二首〈奉詔撰進〉
　　竹馬書薨嵗銅龍表葬時永言窀穸事全用少陽儀壽夭由天命哀榮出聖慈㳟聞褒贈詔軫念在與夷剪葉藩封早承華冊命尊笙歌辭洛苑風雪蔽梁園鹵簿凌霜宿銘旌向月翻宮寮不逮事哭送出都門
　　雨中招張司業宿
　　過夏衣香潤迎秋簟色鮮斜支花石枕臥詠蘂珠篇泥濘非遊日陰沈好睡天能來同宿否聼雨對牀眠
　　和集賢劉學士早朝作
　　吟君昨日早朝詩金御爐前喚仗時煙吐白龍頭宛轉扇開青雉尾參差暫留春〈一作書〉殿多稱屈合入綸闈即可知從此摩霄去非晩鬢邉〈一作間〉未有一莖絲
　　送陜州王司馬建赴任〈建善詩者〉
　　陜州司馬去何如養靜〈一作病〉資貧兩有餘公事閒忙同少尹料錢多少敵尚書秪攜羙酒為行伴唯〈一作獨〉作新詩趂下車自有〈一作得〉鐡牛無詠者料君投刃必應虛
　　對琴待月
　　竹院新晴夜松窗未臥時共琴為老伴與月有秋期玉軫臨風久金波出霧遲幽音待清景唯是我心知
　　楊家南亭
　　小亭門向月斜開滿地涼風滿地苔此〈一作北〉院好彈秋思處終湏一夜抱琴來
　　早寒
　　黃葉聚牆角青苔圍柱根被經霜後薄鏡遇雨來昬半巻寒簷幕斜開暖閣門迎冬兼送老只仰酒盈尊
　　齋月靜居
　　病來心靜一無思老去身閒百不為忽忽眼塵猶愛睡些些口業尚誇詩葷腥毎斷齋居月香火常親宴坐時萬慮消停百神泰唯應寂寞殺三屍
　　宿裴相公興化池亭〈兼蒙借船舫遊汎〉
　　林亭一出宿風塵忘卻平津是要津松閣晴看山色近石渠秋放水聲新孫𢎞閣閙無閒客傅説舟忙不借人何似掄才濟川外別開池館待交親
　　和劉郎中望終南山秋雪
　　遍覧古今集都無秋雪詩陽春先唱後陰嶺未消時草訝霜凝重松疑鶴散遲清光莫獨占亦〈一作還〉對白雲司
　　廣府胡尚書頻寄詩因答絶句
　　尚書清白臨南海雖飲貪泉心不回唯向詩中得珠玉時時寄到帝鄉來
　　送鶴與裴相臨別贈詩
　　司空愛爾爾湏知不信聼吟送〈一作乞〉鶴詩羽翮勢髙寧惜別稻粱恩厚〈一作重〉莫愁饑夜棲少〈一作莫〉共雞爭樹曉〈一作日〉浴先饒鳳占池穩上青雲勿回顧的應勝在白家時
　　令狐相公拜尚書後有喜從〈一作罷〉鎮歸朝之作劉郎中先和因以繼之
　　車騎新從梁苑回履聲珮響入中臺鳯池望在終重去龍節功成且納來金勒最宜乗雪出玉觴何必待花開尚書首唱郎中和不計官資只計才
　　送河南尹馮學士赴任
　　石渠金谷中間路軒騎翩翩十日程清洛飲冰添苦節碧嵩看雪助髙情謾誇河北操旄鉞莫羨江西〈一作南〉擁斾旌〈時新除二鎮節度〉何似府寮京令外別教三十六峰迎
　　讀鄂公傳
　　髙臥深居不見人功名斗藪似灰塵唯留一部清商樂月下風前伴老身
　　烏夜啼〈一有賦得字〉
　　城上歸時晩庭前宿處危月明無葉樹霜滑有風枝啼澀饑喉咽飛低凍翅垂畫堂鸚鵡鳥冷暖不相知
　　鏡換桮
　　欲將珠〈一作朱〉匣青銅鏡換取金尊白玉巵鏡裏老來無避處尊前愁至有消時茶能散悶為功淺萱縱忘憂得力遲不似〈一作是〉杜康神用速十分一盞便開睂
　　冬夜聞蟲
　　蟲聲冬思苦於秋不解愁人聞亦愁我是老翁聼不畏少年莫聼白君頭
　　雙鸚鵡
　　綠衣整頓雙棲起紅觜分明對語時始覺琵琶莽鹵方知吉了舌參差鄭牛識字吾常嘆〈諺雲鄭𤣥家牛觸牆成八字〉丁鶴能歌爾亦知若稱白家鸚鵡鳥籠中兼合解吟詩
　　贈朱道士
　　儀容白晳上仙郎方寸清虛內道場兩翼化生因服藥三屍臥〈一作餓〉死為休糧醮壇北向宵占斗寢室東開早納陽盡日窗間更無事唯燒一炷降真香
　　昨以拙詩十首寄西川杜相公相公亦以新作十首惠然報示首數雖等工拙不倫重以一章用伸答謝
　　詩家律手在成都權與尋常將相殊翦截五言兼用鉞陶鈞六義別開爐驚人巻軸湏知有隨事文章不道無篇數雖同光價異十魚目換十驪珠
　　和汴州令狐相公新於郡內栽竹百竿拆壁開軒旦夕對翫偶題七言五韻
　　梁園修竹舊傳名園廢年深竹不生千畆荒涼尋〈一作栽〉未得百竿青翠種新成牆開乍見重添興窗靜時聞別有情煙葉蒙籠侵夜色風枝蕭颯欲秋聲更登樓望尤堪重千萬人家無一莖〈汴州人家並無竹〉
　　重答汝州李六使君見和憶呉中舊遊五首
　　為憶娃宮與虎丘翫君新作不能休蜀牋寫出篇篇好呉調吟時句句愁洛下林園終共住江南風月㑹重遊〈先與李六有此二句之約〉由來事過多堪惜何況蘇州勝汝州〈李前刺蘇州故有是句〉
　　見殷堯藩侍御憶江南詩三十首詩中多敘蘇杭勝事余嘗典二郡因繼和之
　　江南名郡數蘇杭寫在〈一作題寫〉殷家三十章君是旅人猶苦憶我為刺史更難忘境牽吟詠真詩國興入笙歌好醉鄉為念舊遊終一去扁舟直擬到滄浪
　　聞新蟬贈劉二十八
　　蟬發一聲時槐花帶兩枝只應催我老兼遣報君知白髪生頭速青雲入手遲無過一桮酒相勸數開睂
　　贈王山人
　　玉芝觀裏王居士服氣餐霞善飬身夜後不聞⻱喘息秋來唯長鶴精神容顔盡怪長如故名姓多疑不是真貴重榮華輕壽命知君悶見世間人
　　和劉郎中學士題集賢閣
　　朱閣青山髙庳齊與君才子作詩題傍聞大內笙歌近下視諸司屋舎低萬巻圗書天祿上一條風景月華西欲知丞相優賢意百歩新廊不蹋泥
　　觀幻
　　有起皆因滅無暌不暫同從歡終作慼轉苦又成空次第花生眼湏臾燭〈一作竹〉過風更無尋覓處鳥跡印空中
　　病假中龎少尹攜魚酒相過
　　宦情牢落年將暮病假聯緜日漸深被老相催雖白首與春無分未甘心閒停茶椀從容語醉把花枝取次吟勞動故人龎閣老提魚攜酒逺相尋
　　聼田順兒歌
　　戞玉敲冰聲未停嫌雲不遏入青㝠爭得黃金滿衫袖一時拋與斷年聼
　　聼曹剛琵琶兼示重蓮
　　撥撥意不同胡啼畨語兩玲瓏誰能截得曹剛手插向重蓮衣袖中
　　酬令狐相公春日尋花見寄六韻
　　病臥帝王州花時不得逰老應隨日至春肻為人留粉壊杏將謝火緐桃尚稠白飄僧院地紅落酒家樓空裏雪相似晩來風不休吟君悵望句如到曲江頭
　　和劉郎中曲江春望見示
　　芳景多遊客衰翁獨在家肺傷妨飲酒眼痛忌看花寺路隨江曲宮〈一作官〉牆夾道斜羨君猶壯健不枉度年華
　　送東都留守令狐尚書赴任
　　翠華黃屋未東廵碧洛青嵩付大臣地稱髙情多水竹山宜閒望少風塵龍門即擬為遊客金谷先憑作主人歌酒家家花處處莫空管領上陽春
　　自題新昌居止因招楊郎中小飲
　　地偏坊逺巷仍斜最近東頭是白家宿雨長齊鄰舎桞晴光照出夾城花春風小榼三升酒寒食深爐一椀茶能到南園同醉否笙歌隨分有些些
　　南園試小樂
　　小園斑駮花初發新樂錚摐教欲成紅萼紫房皆手植蒼頭碧玉盡家生髙調管色吹銀字慢拽歌詞唱渭城不飲一桮聼一曲將何安慰老心情
　　和微之春日投簡陽明洞天五十韻
　　青陽行已半白日坐將徂越國強仍大稽城髙且孤利饒鹽煮海名勝水澄湖牛斗天垂象台明地展圗〈天台四明二山〉瓌竒填市井佳麗溢闉闍勾踐遺風霸西施舊俗姝船頭龍夭矯橋腳獸睢盱鄉味珍蟛蚏〈一作彭越〉時鮮貴鷓鴣語言諸夏異方服一方殊擣練蛾睂婢鳴榔蛙角奴江清敵伊洛山翠勝荊巫華表雙棲鶴聯檣㡬㸃烏煙波分渡口雲樹接城隅澗逺松如畫洲平水似鋪緑科秧早稻紫筍折新蘆暖蹋泥中藕香尋石上蒲雨來萌盡逹雷後蟄全蘇柳眼黃絲纇花房蜂䗶珠林風新竹折野燒老桑枯帶嚲長枝蕙錢穿短貫榆暄和生野萊卑濕長街蕪女浣紗相伴児烹鯉一呼山魈啼稚子林狖掛山都産業論蠶蟻孳生計鴨雛泉岩雪飄灑苔壁錦漫糊堰限舟航路堤通車馬途耶溪岸回合禹廟徑盤紆洞穴何因鑿星槎誰與刳石凹仙藥臼峰峭佛香爐去為投金簡來因挈玉壺貴仍招客宿健未要人扶聞望賢丞相儀形美丈夫前驅駐旌斾偏坐列笙竽刺史旟翻隼尚書履曵鳧學禪超後有觀妙造虛無髻裏傳僧寶環中得道樞登樓詩八詠置硯賦三都捧擁羅將綺趨蹌紫與朱廟謨藏稷卨兵略貯孫呉令下三軍整風髙四海趨千家得慈母六郡事嚴姑重士過三哺輕財抵一銖送觥歌宛轉嘲妓笑盧胡佐飲時炮鼈蠲酲數鱠鱸醉鄉雖咫尺樂事亦湏臾若不中賢聖何由外智愚伊予一生志我爾百年軀江上三千里城中十二衢出多無伴侶歸只對妻孥白首青山約抽身去得無
　　酬鄭侍御多雨春空過詩三十韻〈次用本韻〉
　　南雨來多滯東風動即狂月行離畢急龍走召雲忙鬼轉雷車響蛇騰電策光浸滛天似漏沮洳地成瘡慘淡陰煙白空濛宿霧黃闇遮千里目悶結九回腸寂寞羇臣館深沈思婦房鏡昬鸞滅影衣潤麝消香蘭濕難紉珮花凋易落妝沾黃鶯翅重滋綠草心長紫陌皆泥濘黃汚共淼茫恐霖成怪沴望霽劇禎祥楚柳腰肢軃湘筠涕淚滂晝昏疑是夜陰盛勝於陽居士巾皆墊行人蓋盡張跳跬還屢出移蟻欲深藏端坐交遊廢閒行去歩妨愁生垂白叟惱殺蹋青娘變海常湏慮為魚慎勿忘此時方共懼何處可相將〈此以下敘浙東政事〉已望東溟禱仍封北戶禳卻思逢旱魃誰喜見商羊預怕為蠶病先憂作麥傷惠應施浹洽政豈假揄揚祀典脩咸秩農書振滿牀丹誠期懇苦白日㑹昭彰賑廩賙饑戶苫城備壊牆且當營嵗事寧暇惜年芳徳勝令災弭人安在吏良尚書心若此不枉繫金章
　　和春深二十首
　　何處春深好春深富貴家馬為中路鳥妓作後庭花羅綺驅論隊金銀用斷〈一作短〉車眼前何所苦唯苦日西斜何處春深好春深貧賤家荒涼三徑草冷落四鄰花奴困歸傭力妻愁出賃車途窮平路險舉足劇褒斜何處春深好春深執政家鳳池添硯水雞樹落衣花詔借當衢宅恩容上殿車延英開對久門與日西斜何處春深好春深方鎮家通犀排帶胯瑞鶻〈一作鶴〉勘袍花飛絮衝毬馬垂楊拂妓車戎裝拜春設左握寳刀斜何處春深好春深刺史家陰緐棠布葉岐秀麥分花五匹鳴珂馬雙輪畫軾〈一作㦸〉車和風引行樂葉葉隼旟斜何處春深好春深學士家鳳書裁五色馬鬛剪三花蠟炬開明火銀臺賜物車相逢不敢揖彼此㡌低斜何處春深好春深女學家慣看溫室樹飽識浴堂花御印提隨仗香牋把下車宋家宮様髻一片綠雲斜何處春深好春深御史家絮縈驄馬尾蝶繞繡衣花破柱行持斧埋輪立駐車入班遙認得魚貫一行斜何處春深好春深遷客家一桮寒食酒萬里故園花炎瘴蒸如火光陰走似車為憂鵩鳥至只恐日光斜何處春深好春深經業家唯求太常第不管曲江花折桂名慙郄收螢志慕車官場泥補處最怕寸陰斜何處春深好春深隱士家野衣裁薜葉山飯曬松花蘭索紉幽珮蒲輪駐軟車林間箕踞坐白眼向人斜何處春深好春深漁父家松灣隨櫂月桃浦落船花投餌移輕楫牽輪轉小車蕭蕭蘆葉裏風起釣絲斜何處春深好春深潮戶家濤翻三月雪浪噴四時花曵練馳千馬驚雷走萬車餘波落何處江轉富陽斜何處春深好春深痛飲家十分桮裏物五色眼前花餔歠眠糟甕流涎見麴車〈杜甫詩云路見麴車口流涎〉中山一沈醉千度日西斜
　　何處春深好春深上已家蘭亭席上酒麴洛岸邉花弄水遊童櫂湔裾小婦車齊橈爭渡處一匹錦標斜何處春深好春深寒食家玲瓏鏤雞子宛轉綵毬花碧草追遊騎紅塵拜掃車鞦韆細腰女揺曵逐風斜何處春深好春深博奕家一先爭破眼亦聚鬬成花鼓應投壺馬兵衝象戲車彈碁局上事最妙是長斜何處春深好春深嫁女家紫排襦上雉黃帖鬢邉花轉燭初移障鳴環欲上車青衣傳〈去聲〉氊褥錦繡一條斜何處春深好春深娶婦家兩行籠裏燭一樹扇間花賓拜登華席新迎障幰車催妝詩未了星斗漸傾斜何處春深好春深妓女家睂欺楊桞葉裙妬石榴花蘭麝熏行被金銅釘坐車杭州蘇小小人道最夭〈伊耶反〉斜
　　詠家醖十韻
　　獨醒從古笑靈均長醉如今斆伯倫舊法依稀傳自杜〈杜康〉新方要妙得於陳〈陳郎中岵傳受此法〉井泉王相資重九麴蘗精靈用上寅〈水用九月九日麴用七月上寅〉釀糯豈勞炊范黍撇篘何假漉陶巾常嫌竹葉猶凡濁始覺榴花不正真甕掲開時香酷烈缾封貯後味甘辛捧疑明水從空化飲似陽和滿腹春色洞玉壺無表裏光揺金醆有精神能銷忙事成閒事轉得憂人作樂人應是世間賢聖物與君還徃擬終身
　　池鶴二首
　　髙竹籠前無伴侶亂雞羣裏有風標低頭乍恐丹砂落曬翅常疑白雪消轉覺鸕鷀毛色下苦嫌鸚鵡語聲嬌臨風一唳思何事悵望青田雲水遙
　　池中此鶴鶴中稀恐是遼東老令威帶雪松枝翹膝脛放花菱片綴毛衣低廻且向林〈一作籠〉間宿奮迅終湏天外飛若問故巢知處在主人相戀未能歸
　　對酒五首
　　巧拙賢愚相是非何如一醉盡㤀機君知天地中寛窄鵰鶚鸞皇各自飛
　　蝸牛角上爭何事石火光中寄此身隨富隨貧且歡樂不開口笑是癡人
　　丹砂見火去無跡白髪泥人來不休頼有酒仙相暖熱松喬醉即到前頭
　　百嵗無多時壯健一春能㡬日晴明相逢且莫推辭醉聼唱陽關第四聲〈第四聲勸君更盡一桮酒西出陽關無故人〉
　　昨日低睂問疾來今朝收淚弔人回眼前流例君看取且遣琵琶送一桮
　　僧院花
　　欲悟色空為佛事故栽芳樹在僧家細看便是華嚴偈方便風開智慧花
　　老戒
　　我有白頭戒聞於韓侍郎老多憂活計病更戀班行矍鑠誇身健周遮説話長不知吾免否兩鬢已成霜
　　洛橋寒食日作十韻
　　上苑風煙好中橋道路平蹴毬塵不起潑火雨新晴宿醉頭仍重晨遊眼乍明老慵雖省事春誘尚多情遇客踟躕立尋花取次行連錢嚼金勒鑿落寫銀罌府醖傷〈一作觴〉教送官娃豈〈一作喜一作氣〉要迎舞腰那及桞歌舌不如鶯鄉國真堪戀光陰可合輕三年遇寒食〈一作寒食節〉盡在洛陽城
　　快活
　　可惜鶯啼花落處一壷濁酒送殘春可憐月好風涼夜一部清商伴老身飽食安眠消日月閒談冷笑接交親誰知將相王侯外別有優㳺快活人
　　送令狐相公赴太原
　　六纛雙旌萬鐡衣並汾舊路滿光輝青衫書記何年去紅斾將軍〈藩鎮例駈紅斾〉昨日歸詩作馬蹄隨筆走獵酣鷹翅伴觥飛此〈一作北〉都莫作多時計再為蒼生入紫微
　　不出
　　簷前新葉覆殘花席上餘桮對早茶好是老身銷日處誰能騎馬傍人家
　　惜落花
　　夜來風雨急無復舊花林枝上三分落園中二〈一作一〉寸深日斜啼鳥思春盡老人心莫怪添桮飲多情酒不禁
　　老病
　　晝聼笙歌夜醉眠若非月下即花前如今老病湏知分不負春來二十年
　　憶晦叔
　　遊山弄水攜詩巻看月尋花把酒桮六事盡思君作伴㡬時歸到洛陽來
　　送徐州髙僕射赴鎮
　　大紅斾引碧幢〈一作油〉旌新拜將軍指㸃行戰將易求何足貴書生難得始堪榮離筵歌舞花叢散候騎刀槍雪隊迎應笑蹉跎白頭尹風塵唯管洛陽城
　　琴酒
　　耳根得聼琴初暢心地忘機酒半酣若使啟期兼解醉應言四樂不言三
　　聼幽蘭
　　琴中古曲是幽蘭為我慇懃更弄看欲得身心俱靜好身彈不及聼人彈
　　六年秋重題白蓮
　　素房含露玉冠鮮紺葉揺風鈿扇圓本是吳州供進藕今為伊水寄生蓮移根到此三千里結子今經六七年不獨池中花故舊兼乗舊日採花船
　　元相公輓歌詞三首
　　銘旌官重威儀盛騎吹聲緐鹵簿長後魏帝孫唐宰相六年七月葬咸陽
　　墓門已閉笳簫去〈一作逺〉唯有夫人哭不休蒼蒼露草咸陽壠此是千秋第一秋
　　送葬萬人皆慘澹反虞駟馬亦悲嗚琴書劍珮誰収拾三嵗遺孤新學行
　　臥聼法曲霓裳
　　金磬玉笙調〈一作和〉已久牙牀角枕睡常遲朦朧閒夢初成後宛轉柔聲入破時樂可理心應不謬酒能陶性信〈一作定〉無疑起嘗殘酌聼餘曲斜背銀缸半下帷
　　結之
　　歡愛今何在悲啼亦是空同為一夜夢共過十年中
　　五鳳樓晩望〈六年八月十日作〉
　　晴陽晩照濕煙銷五鳳樓髙天泬寥野綠全經朝雨洗林紅半被暮雲燒龍門翠黛睂相對伊水黃金線一條自入秋來風景好就中最好是今朝
　　寄劉蘇州
　　去年八月哭微之今年八月哭敦詩何堪老淚交流日多是秋風揺落時泣罷㡬廻深自念情來一倍苦相思同年同病同心事除卻蘇州更是〈一作有〉誰
　　送客
　　病上籃輿相送來衰容秋思兩悠哉涼風褭褭吹槐子卻請行人勸一桮
　　秋思
　　夕照紅於燒晴空碧勝藍獸形雲不一弓勢月初三鴈思來天北砧愁滿水南蕭條秋氣味未老已深諳
　　酬夢得秋夕不寐見寄〈次用本韻〉
　　碧簟綘紗帳夜涼風景清病聞和藥氣渴聼碾茶聲露竹偷燈影煙松䕶月明何言千里隔秋思一時生
　　題周家歌者
　　清𦂳如敲玉深圓似轉簧一聲腸一斷能有㡬多腸
　　憶夢得〈夢得能唱竹枝聼者絶愁〉
　　齒髪各蹉跎疎慵與病和愛花心在否見酒興如何年長風情少官髙俗慮多㡬時紅燭下聞唱竹枝歌
　　贈同座
　　春黛雙蛾嫩〈一作歛〉秋蓬兩鬢侵謀歡身太晩恨老意彌深薄解燈前舞尤能酒後吟花叢便不入猶自未甘心
　　失婢〈今集本脫此首〉
　　宅院小牆庳坊門帖牓遲舊恩慚自薄前事悔難追籠鳥無常主風花不戀枝今宵在何處唯有月明知
　　夜招晦叔
　　庭草留霜池結冰黃昏鐘絶凍雲凝碧氊帳上正飄雪紅火爐前初炷燈髙調秦箏一兩弄小花蠻榼二三升為君更奏湘神曲夜就儂來〈一作家〉能不能
　　戲答皇甫監〈時皇甫監初喪偶〉
　　寒宵勸酒君湏飲君是孤眠七十身莫道非人身不煖十分一醆煖於人
　　和楊師臯傷小姬英英
　　自從嬌騃一相依共見楊花七度飛玳瑁牀空收枕席琵琶斷倚屏幃人間有夢何曾入泉下無家豈是歸墳上少啼留取淚明年寒食更沾衣
　　池邉即事
　　氊帳胡琴出塞曲蘭塘越櫂弄潮聲何言此處同風月薊北江南萬里情
　　聞樂感鄰
　　老去親朋零落盡秋來管感傷多尚書宅畔悲鄰笛廷尉門前歎雀羅〈東鄰王大理去冬雲亡南鄰崔尚書今秋薨逝〉緑綺窗空分妓女綘紗帳掩罷笙歌歡娛未足身先去爭奈書生薄命何


　　御定全唐詩巻四百四十九
<集部,總集類,御定全唐詩>
　　欽定四庫全書
　　御定全唐詩巻四百五十
　　白居易
　　戊申嵗暮詠懷三首
　　窮冬月末兩三日半百年過六七時龍尾趂朝無氣力牛頭叅道有心期榮華外物終湏悟老病傍人豈得知猶被妻兒教漸退莫求致仕且分司
　　唯生一女才十二秪欠三年未六旬㛰嫁累輕何怕老饑寒心慣不憂貧紫泥丹筆皆經手赤紱金章盡到身更擬踟躕覓何事不歸嵩洛作閒人
　　七年囚閉作籠禽但願開籠便入林幸得展張今日翅不能辜負惜時心人間禍福愚難料世上風波老不禁萬一差池似前事又應追悔不抽簪
　　贈夢得
　　心中萬事不思量坐倚屏風臥向陽漸覺詠詩猶老醜豈宜憑酒更麄狂頭垂白髪我思退腳蹋青雲君欲忙
　　只有今春相伴在花前賸醉兩三場
　　想東遊五十韻〈並序〉
　　大和三年春予病免官後憶遊浙右數郡兼思到越一訪微之故兩浙之間一物以上想皆在目吟且成篇不能自休盈五百字亦猶孫興公想天台山而賦之也
　　海內時無事江南嵗有秋生民皆樂業地主盡賢侯郊靜銷戎馬城髙逼鬥牛平河七百里沃壤二三州〈自常及杭凡三百里〉坐有湖山趣行無風浪憂食寧妨解䌫寢不廢乗流泉石諳天竺煙霞識虎丘〈天竺虎丘寺皆領郡時舊㳺最熟處〉餘芳認蘭澤遺詠思蘋洲〈古詩云蘭澤多芳草又桞惲詩云汀洲採白蘋〉菡萏紅塗粉菰蒲綠潑油鱗差漁戶舎綺錯稻田溝紫洞藏仙窟𤣥泉貯怪湫精神昻老鶴姿彩媚濳蚪〈大謝詩云濳蚪媚幽姿〉靜閲天工妙閒窺物狀幽投竿出比目擲果下獮猴味苦蓮心小漿甜蔗節稠橘苞從自結藕孔是誰鎪逐日移潮信隨風變櫂謳遞夫交烈火候吏次鳴騶梵塔形疑踴〈重𤣥閣〉閶門勢欲浮〈呉閶門〉客迎攜酒榼僧待置茶甌小宴閒談笑初筵雅獻酬稍催朱蠟炬徐動碧牙籌圓醆飛蓮子長裾曵石榴柘枝隨畫鼓調笑從香毬幕颺雲飄檻簾褰月露鉤舞緐紅袖凝〈去聲〉歌切翠睂愁管寧容歇桮盤未許收良辰宜酩酊卒嵗好優㳺鱠縷鮮仍細蓴絲滑且柔飽飱為日計穩睡是身謀名媿空虛得官知止足休自嫌猶屑屑衆笑大悠悠物表疎形役人寰足悔尤蛾湏逺燈燭兔勿近罝罘幻世春來夢浮生水上漚百憂中莫入一醉外何求未死癡王湛無兒老鄧攸蜀琴安膝上周易在牀頭去去無程客行行不繫舟勞君頻問訊勸我少淹留〈自此後竝屬微之〉雲雨多分散關山苦阻修一吟江月別七見日星周〈昔在杭州別微之微之留詩云明朝又向江頭別月落潮平是去時〉珠玉傳新什鵷鸞念故儔懸旌心宛轉束楚意綢繆驛舫粧青雀官槽䬴紫騮鏡湖期逺汎禹穴約㝠搜預掃題詩壁先開望海樓飲思親履舄宿憶竝衾裯志氣吾衰也風情子在不應須相見後別作一家遊〈吾衰子在竝出家語〉
　　病免後喜除賓客
　　臥在漳濱滿十旬起為商皓伴三人從君且莫嫌身病不病何由索得身
　　長樂亭留別
　　㶚滻風煙函谷路曽經㡬度別長安昔時蹙促為遷客今日從容自去官優詔幸分四皓秩祖筵慚繼二疎歡塵纓世重重縳廻顧方知出得難
　　陜府王大夫相迎偶贈
　　紫微閣老自多情白首園公豈要迎伴我綠槐隂下歇向君紅斾影前行綸巾髮少渾欹仄籃轝肩齊甚穩平但問主人留㡬日分司賓客去無程
　　別陜州王司馬
　　笙歌惆悵欲為別風景闌珊初過春爭得遣君詩不苦黃河岸上白頭人
　　將至東都先寄令狐留守
　　黃鳥無聲葉滿枝閒吟想到洛城時惜逢金谷三春盡恨拜銅樓一月遲詩境忽來還自得醉鄉濳去與誰期東都添箇狂賓客先報壺觴風月知
　　答崔十八見寄
　　明朝欲見琴尊伴洗拭金桮拂玉徽君乞曹州刺史替我拋刑部侍郎歸倚瘡老馬收蹄立避箭高鴻盡翅飛豈料洛陽風月夜故人垂老得相依
　　贈皇甫賓客
　　輕衣穩馬槐陰路漸近東來漸少塵耳閙久憎聞俗事眼明初喜見閒人昔曾對作承華相今復連為博望賓始信淡交宜久逺與君轉老轉相親
　　歸履道宅
　　驛吏引藤轝家童開竹扉往時多暫住今日是長歸眼下有衣食耳邉無是非不論貧與富飲水亦應肥
　　問江南物
　　歸來未及問生涯先問江南物在耶引手摩挲青石筍廻頭㸃撿白蓮花蘓州舫故龍頭闇王尹橋傾鴈齒斜別有夜深惆悵事月明雙鶴在裴家
　　蕭庶子相過
　　半日停車馬何人在白家慇懃蕭庶子愛酒不嫌茶
　　答尉遲少尹問所須
　　乍到頻勞問所須所須非玉亦非珠愛君水閣宜閒詠每有詩成許去無
　　詠閒
　　但有閒銷日都無事繫懷朝眠因客起午飲伴僧齋樹合陰交戶池分水夾階就中今夜好風月似江淮
　　同崔十八寄元浙東王陜州
　　未能同隱雲林下且復相招祿仕間隨月有錢勝賣藥終年無事抵歸山鏡湖水逺何由汎棠樹枝高不昜攀惆悵八科殘四在兩人榮閙兩人閒
　　答蘇庶子月夜聞家僮奏樂見贈
　　牆西明月水東亭一曲霓裳按小伶不敢邀君無別意生管澀未堪聼
　　偶吟
　　里巷多通水林園盡不扃松身為外戶池面是中庭元氏詩三帙陳家酒一瓶醉來狂發詠鄰女暎籬聼
　　白蓮池汎舟
　　白藕新花照水開紅窗小舫信風廻誰教一片江南興逐我慇懃萬里來
　　池上即事
　　行尋甃石引新泉坐看修橋補釣船綠竹掛衣涼處歇清風展簟困時眠身閒當貴真天爵官散無憂即地仙林下水邉無厭日便堪終老豈論年
　　酬裴相公見寄二絶
　　習靜心方㤗勞生事漸稀可憐安穩地捨此欲何歸一雙垂翅鶴數首解嘲文總是迂閒物爭堪伴相君
　　答夢得聞蟬見寄〈一作新蟬酬劉夢得見寄〉
　　開緘思浩然獨詠晩風前人貌非前日蟬聲似去年槐cq=395花新雨後栁影欲秋天聼罷無他計相思又一篇
　　令狐尚書許過弊居先贈長句
　　不矜軒冕愛林泉許到池頭一醉眠已遣平治行藥逕兼教掃拂釣魚船應將筆硯隨詩主定有笙歌伴酒仙祗候高情無別物蒼苔石筍白花蓮
　　自題
　　老宜官冷靜貧賴俸優饒熱月無堆案寒天不趂朝傍看應寂寞自覺甚逍遙徒對盈尊酒兼無愁可銷
　　答崔十八
　　勞將白叟比黃公今古由來事不同我有商山君未見清泉白石在胸中
　　偶詠
　　禦熱蕉衣健扶羸竹杖輕誦經憑檻立㪚藥繞廊行暝槿無風落秋蟲欲雨嗚身閒當將息病亦有心情
　　答蘇六
　　但喜暑隨三伏去不知秋送二毛來更無別計相寛慰故遣陽關勸一桮
　　秋遊
　　下馬閒行伊水頭涼風清景勝春遊何事古今詩句裏不多説著洛陽秋
　　偶作
　　張翰一桮酒榮期三樂歌聰明傷混沌煩老汚頭陁簟冷秋生早堦閒日上多近來門更靜無雀可張羅
　　遊平原贈晦叔
　　照水容雖老登山力未衰欲眠先命酒暫歇亦吟詩且喜身無縳終慙鬢有絲廻頭語閒伴閒校十年遲
　　不出門
　　不出門來又數旬將何銷日與誰親鶴籠開處見君子書巻展時逢古人自靜其心延夀命無求於物長精神能行便是真脩道何必降魔調伏身
　　歎〈一作勸〉鶴病
　　右翅低垂左脛傷可憐風貌甚昂藏亦知白日青天好未要髙飛且養瘡
　　臨都驛送崔十八
　　勿言臨都五六里扶病出城相送來莫道長安一歩地馬頭西去㡬時廻與君後㑹知何處為我今朝盡一桮
　　對鏡
　　三分鬢髪二分絲曉鏡秋容相對時去作忙官應太老退為閒叟未全遲靜中得味何湏道穩處安身更莫疑若使至今黃綺在聞吾此語亦分司
　　勸酒十四首〈並序〉
　　予分秩東都居多暇日閒來輙飲醉後輙吟若〈一作苦〉無詞章不成謡詠每發一意則成一篇凡十四篇皆主於酒聊以自勸故以何處難忘酒不如來飲酒命篇
　　何處難忘酒七首
　　何處難忘酒長安喜氣新初登髙第後乍作好官人省壁明張牓朝衣穩稱身此時無一醆爭奈帝城春何處難忘酒天涯話舊情青雲俱不逹白髮遞相驚二十年前別三千里外行此時無一醆何以敘平生何處難忘酒朱門羨少年春分花發後寒食月明前小院廻羅綺深房理管此時無一醆爭過艷陽天何處難忘酒霜庭老病翁闇聲啼蟋蟀乾葉落梧桐鬢為愁先白顔因醉暫紅此時無一醆何計奈秋風何處難忘酒軍功第一髙還鄉隨露布半路授旌旄玉柱剝蔥手金章爛椹袍此時無一醆何以騁雄豪何處難忘酒青門送別多歛襟收涕淚簇馬聼笙歌煙樹㶚陵岸風塵長樂坡此時無一醆爭奈去留何何處難忘酒逐臣歸故園赦書逢驛騎賀客出都門半面瘴煙色滿衫鄉淚痕此時無一醆何物可招魂
　　不如來飲酒七首
　　莫隠深山去君應到自嫌齒傷朝水冷貌苦夜霜嚴漁去風生浦樵歸雪滿巖不如來飲酒相對醉厭厭莫作農夫去君應見自愁迎春犂瘦地趂晩餧羸牛數被官加稅稀逢嵗有秋不如來飲酒相伴醉悠悠莫作商人去恓惶君未諳雪霜行塞北風水宿江南藏鏹百千萬沈舟十二三不如來飲酒仰面醉酣酣莫事長征去辛勤難具論何曽畫麟閣袛是老轅門蟣蝨衣中物刀槍面上痕不如來飲酒合眼醉昏昏莫學長生去仙方悞殺君那將薤上露擬待鶴邉雲矻矻皆燒藥纍纍盡作墳不如來飲酒閒坐醉醺醺莫上青雲去青雲足愛憎自賢誇智慧相糺鬬功能魚爛緣吞餌蛾燋為撲燈不如來飲酒任性醉騰騰莫入紅塵去令人心力勞相爭兩蝸角所得一牛毛且滅嗔中火休磨笑裏刀不如來飲酒穏臥醉陶陶
　　和令狐相公寄劉郎中兼見示長句
　　日月天衢仰面看尚淹池鳳滯臺鸞碧幢千里空移鎮赤筆三年未轉官別後縱吟終少興病來雖飲不多歡酒軍詩敵如相遇臨老猶能一據鞍
　　即事
　　見月連宵坐聞風盡日眠室香羅藥氣籠煖焙茶煙鶴啄新晴地雞棲薄暮天自看淘酒米倚杖小池前
　　期宿客不至
　　風飄雨灑簾帷故竹暎松遮燈火深宿客不來嫌冷落一尊酒對一張琴
　　問移竹
　　問君移竹意如何慎勿排行但間〈一作見〉窠多種少栽皆有意大都少校不如多
　　重陽席上賦白菊
　　滿園花菊鬰金黃中有孤叢色似霜還似今朝歌酒席白頭翁入少年場
　　偶吟二首
　　眼下有衣兼有食心中無喜亦無憂正如身後有何事應向人間無所求靜念道經深閉目閒迎禪客小低頭猶殘少許雲泉興一嵗龍門數度遊
　　晴教曬藥泥茶竈閒看科松洗竹林活計縱貧長淨潔池亭雖小頗幽深廚香炊黍調和酒窗暖安拂拭琴老去生涯祗如此更無餘事可勞心
　　何處春先到
　　何處春先到橋東水北亭凍花開未得冷酒酌〈一作著〉難醒就日移輕榻遮風展小屏不勞人勸醉鶯語漸丁寧
　　勉閒遊
　　天時人事常多故一嵗春能㡬處遊不是塵埃便風雨若非疾病即悲憂〈一作愁〉貧窮心苦多無興富貴身忙不自由唯有分司官恰好閒遊雖老未能休
　　寄兩銀榼與裴侍郎因題兩絶句
　　貧無好物堪為信雙榼雖輕意不輕願奉謝公池上酌丹心綠酒一時傾
　　慣和麴糵堪盛否重用鹽梅試洗看小器不知容㡬許襄陽米賤酒升寛〈銀匠洗銀多以鹽花梅漿也〉
　　小橋柳
　　細水涓涓似淚流日西惆悵小橋頭衰楊葉盡空枝在猶被霜風吹不休
　　哭微之二首
　　八月涼風吹白幕寢門廊下哭微之妻孥朋友來相弔唯道皇天無所知
　　文章卓犖生無敵風骨英靈歿有神哭送咸陽北原上可能隨例作灰塵
　　馬上晩吟
　　人少街荒已寂寥風多塵起重蕭條上陽落葉飄宮樹中渡流澌擁渭橋出早冐寒衣挍薄歸遲侵黒酒全消如今不是閒行日日短天陰坊曲遙
　　醉中重留夢得
　　劉郎劉郎莫先起蘇臺蘇臺隔雲水酒醆來從一百分馬頭去便三千里
　　雪夜喜李郎中見訪兼酬所贈
　　可憐今夜鵝毛雪引得髙情鶴氅人紅蠟燭前明似晝青氊帳裏暖如春十分滿醆黃金液一尺中庭白玉塵對此欲留君便宿詩情酒分合相親
　　任老
　　不愁陌上春光盡亦任庭前日影斜面黒眼昬頭雪白老應無可更増加
　　勸歡
　　火急歡娯慎〈一作切〉勿遲眼看老病悔難追尊前花下歌筵裏㑹有求來不得時
　　荅王尚書問履道池舊橋
　　虹梁鴈齒隨年換素板朱欄逐日修但恨尚書能久別莫愁州〈一作川〉守不頻遊重移舊住開中眼亂種新花擁兩頭李郭小船何足問待君乘過濟川舟
　　晩歸府
　　晩從履道來歸府街路雖長尹不嫌馬上涼於床上坐綠槐風透紫蕉衫
　　從龍潭寺至少林寺題贈同遊者
　　山屐田衣六七賢搴芳蹋翠弄潺湲九龍潭月落桮酒三品松風飄管強健且宜遊勝地清涼不覺過炎天始知駕鶴乗雲外別有逍遙地上仙
　　夜從法王寺下歸嶽寺
　　雙剎夾虛空綠雲一徑通似從忉利下如過劍門中燈火光初合笙歌曲未終可憐獅子座舁出淨名翁
　　宿龍潭寺
　　夜上九潭誰是伴雲隨飛蓋月隨桮明年尚作三川守此地兼將歌舞來
　　嵩陽觀夜奏霓裳
　　開元遺曲自淒涼況近秋天調是商愛者誰人唯白尹奏時何處在嵩陽迥臨山月聲彌怨散入松風韻更長子晉少姨聞定怪人間亦便有霓裳
　　過元家履信宅
　　雞犬䘮家分散後林園失主寂寥時落花不語空辭樹流水無情自入池風蕩醼船初破漏雨淋歌閣欲傾欹前庭後院傷心事唯是春風秋月知
　　和杜錄事題紅葉
　　寒山十月旦霜葉一時新似燒非因火如花不待春連行排絳帳亂落剪紅巾解駐籃轝看風前唯兩人題崔常侍濟上別墅〈時常侍以長告罷歸今故先報泉石〉
　　求榮爭寵任紛紛脫棄金貂祗有君散員疏去未為貴小邑陶休何足雲山色好當晴後見泉聲宜向醉中聞主人憶爾爾知否拋卻青雲歸白雲
　　過溫尚書舊莊
　　白石清泉拋濟口碧幢紅斾照河陽邨人都不知時事猶自呼為處士莊
　　天壇峰下贈杜錄事
　　年顔氣力漸衰殘王屋中峰欲上難頂上將探小有洞〈小有洞在天壇頂上〉喉中湏嚥大還丹〈時杜方煉伏火砂次〉河車九轉宜精鍊火候三年在好看他日藥成分一粒與君先去掃天壇
　　贈僧五首
　　鉢塔院如大師〈師年八十三登壇秉律凡六十年每嵗於師處授八關戒者九度〉
　　百千萬刼菩提種八十三年功德林若不秉持僧行苦將何報答佛恩深慈悲不瞬諸天眼清淨無塵㡬地心每嵗八關蒙九授慇懃一戒重千金
　　神照上人〈照以説壇為佛事〉
　　心如定水隨形應口似懸河逐病治曾向衆中先禮拜西方去日莫相遺
　　自逺禪師〈逺以無事為佛事〉
　　自出家來長自在身縁一衲一繩牀令人見即心無事每一相逢是道場
　　宗實上人〈實即樊司空之子捨官位妻子出家〉
　　榮華恩愛棄成唾戒定真如和作香今古雖殊同一法瞿曇拋卻轉輪王
　　清閒上人〈自蜀入洛於長壽寺説法度人〉
　　梓潼眷屬何年別長壽壇場近日開應是蜀人皆度了法輪移向洛中來
　　彈秋思
　　信意閒彈秋思時調清聲直韻疎遲近來漸喜無人聼琴格髙低心自知
　　自詠
　　隨宜飲食聊充腹取次衣裘亦煖身未必得年非瘦薄無妨長福是單貧老⻱豈羨犧牲飽蟠木寧爭桃李春隨分自安心自斷是非何用問閒人
　　分司初到洛中偶題六韻兼戲呈馮尹
　　相府念多病春宮容不才官銜依〈一作隨〉口得俸料〈一作祿〉逐身來白首林園在紅塵車馬迴招呼新客侶〈一作旅〉掃掠舊池臺小舫宜攜樂新荷好蓋桮不知金谷主早晩賀筵開
　　春風
　　春風先發苑中梅櫻杏桃梨次第開薺花榆莢深邨裏亦道春風為我來















　　御定全唐詩巻四百五十
　　欽定四庫全書
　　御定全唐詩巻四百五十一
　　白居易
　　洛陽春
　　洛陽陌上春長在惜〈一作昔〉別今來二十年唯覓少年心不得其餘萬事盡依然
　　恨去年
　　老去唯〈一作猶〉躭酒春來不著家去年來校晩不見洛陽花
　　早出晩歸
　　早起或因攜酒出晩歸多是看花迴若拋風景長閒坐自問東京作底來
　　魏王堤
　　花寒嬾發鳥慵啼信馬閒行到日西何處未春先有思柳條無力魏王堤
　　嘗黃醅新酎憶微之
　　世間好物黃醅酒天下閒人白侍郎愛向卯時謀洽樂亦曾酉日放麄狂醉來枕麴貧如富〈詩云一醉日富〉身後堆金有若亡元九計程殊未到甕頭一醆共誰嘗
　　勸行樂
　　少年信美何曽久春日雖遲不再中〈一作逄〉歡笑勝愁歌勝哭請君莫道等頭空
　　老慵
　　豈是交親向我疎老慵自愛閉門居近來漸喜知聞斷免惱嵇康索報書
　　酬別微之〈臨都驛醉後作〉
　　澧頭峽口錢唐岸三別都經二十年且喜筋骸俱健在勿嫌鬚鬢各皤然君歸北闕朝天帝我住東京作地仙博望自來非棄置承明重入莫拘牽醉収桮杓停燈語寒展衾裯對枕眠猶被分司官繫絆送君不得過甘泉予與㣲之老而無子發於言歎著在詩篇今年冬各有一子戲作二什一以相賀一以自嘲
　　常憂到老都無子何況新生又是兒陰德自然宜有慶〈於公陰徳其後蕃昌〉皇天可得道無知〈皇天無知伯道無兒〉一園水竹今為主〈㣲之履信新居多水竹也〉百巻文章更付誰〈㣲之文集凡一百巻〉莫慮鵷鶵無浴處即應重入鳳皇池
　　五十八翁方有後靜思堪喜亦堪嗟一珠甚小〈一作少〉還慚蚌八〈一作九〉子雖多不羨鴉秋月晩生丹桂實春風新長紫蘭芽持桮祝願無他語慎勿頑愚似汝爺
　　自問
　　年來私自問何故不歸京佩玉腰無力看花眼不明老慵難發遣春病昜滋生賴有彈琴女時時聼一聲
　　晩桃花
　　一樹紅桃亞拂池竹遮松蔭晚開時非因斜日無由見不是閒人豈得知寒地生材遺挍易貧家養女嫁常遲春深〈一作風〉欲落誰憐惜白侍郎來折一枝
　　夜調琴憶崔少卿
　　今夜調琴忽有情慾彈惆悵憶崔卿何人解愛中徽上秋思頭邉八九聲
　　阿崔
　　謝病臥東都羸然一老夫孤單同伯道遲暮過商瞿豈料鬢成雪方看掌弄珠已衰寧望有雖晩亦勝無蘭入前春夢桑懸昨日弧里閭多慶賀親戚共歡娯膩剃新胎髮香綳小繡襦玉芽開手爪酥顆㸃肌膚弓冶將傳汝琴書勿墜吾未能知壽夭何暇慮賢愚乳氣初離殻啼聲漸變鶵何時能反哺供養白頭烏
　　贈鄰里往還
　　問予何故獨安然免被饑寒㛰嫁牽骨肉都盧無十口糧儲依約有三年但能斗藪人間事便是逍遙地上仙唯恐往還相厭賤南家飲酒北家眠
　　王子晉廟
　　子晉廟前山月明人聞〈一作間〉往往夜吹笙鸞吟鳳唱聼無拍多似霓裳散序聲
　　晩起
　　起晚憐春暖歸遲愛月明放慵長飽睡聞健且閒行北闕停朝簿西方入社名唯吟一句偈無念是無生
　　酬皇甫賓客
　　𤣥晏家風黃綺身深居髙臥養精神性慵無病常稱病心足雖貧不道貧竹院君閒銷永日花亭我醉送殘春自嫌詩酒猶多興若比先生是俗人
　　池上贈韋山人
　　新竹夾平流新荷拂小舟衆皆嫌好拙誰肯伴閒遊客為忙多去僧因飯暫留獨憐韋處士盡日共悠悠
　　無夢
　　老眼花前闇春衣雨後寒舊詩多忘卻新酒且嘗看拙定於身穏慵應趂伴難漸銷名利想無夢到長安
　　對小潭寄逺上人
　　小潭澄見底閒客坐開襟借問不流水何如無念心彼惟清且淺此乃寂而深是義誰能荅明朝問道林
　　閒吟二首
　　留司老賓客春盡興如何官寺行香少僧房寄宿多閒傾一醆酒醉聼兩聲歌憶得陶潛語羲皇無以過閒遊來早晩已得一周年嵩洛供雲水朝廷乞俸錢長歌時獨酌飽食後安眠聞道山榴發明朝向玉泉
　　獨遊玉泉寺〈三月三十日〉
　　雲樹玉泉寺肩舁半日程更無人作伴祗共酒同行新葉千萬影殘鶯三兩聲閒遊竟未足春盡有餘情
　　晩出尋人不遇
　　籃轝不乗乗晩涼相尋不遇亦無妨輕衣穩馬槐陰下自要閒行一兩坊
　　苦熱
　　頭痛汗盈巾連宵復達晨不堪逢苦熱猶賴是閒人朝客應煩倦農夫更苦辛始慙當此日得作自由身
　　銷暑
　　何以銷煩暑端居一院中眼前無長物窗下有清風熱散由心靜涼生為室空此時身自得難更與人同
　　行香歸
　　出作行香客歸如坐夏僧牀前雙草屨簷下一紗燈珮委腰無力冠欹髮不勝鸞臺龍尾道合盡〈上聲〉少年登同王十七庶子李六員外鄭二侍御同年四人遊龍門有感而作
　　一曲悲歌酒一尊同年零落㡬人存世如閲水應堪歎名是浮雲豈足論各從仕祿休明代共感平生知己恩今日與君重上處龍門不是舊龍門
　　池上小宴問程秀才
　　洛下林園好自知江南景〈一作境〉物闇相隨淨淘紅粒罯香飯薄切紫鱗烹水葵雨滴篷聲青雀舫浪揺花影白蓮池停桮一問蘇州客何似呉松江上時
　　橋亭卯飲
　　卯時偶飲齋時臥林下髙橋橋上亭松影過窗眠始覺竹風吹面醉初醒就荷葉上包魚鮓當石渠中浸酒缾生計悠悠身兀兀甘從妻喚作劉伶〈一作靈〉
　　舟中夜坐
　　潭邉霽後多清景橋下涼來足好風秋鶴一雙船一隻夜深相伴月明中
　　戲和㣲之荅竇七行軍之作〈依本韻〉
　　旌鉞從櫜鞬賓僚禮數全䕫龍來要地鵷鷺下遼天赭汗騎驕馬青娥舞醉仙合成江上作散到洛中傳陋巷能無酒貧池亦有船春裝秋未寄謾道有閒錢
　　閒忙
　　奔走朝行內棲遲林墅間多因病後退少及健時還斑白霜侵鬢蒼黃日下山閒忙俱過日忙挍不如閒
　　西風
　　西風來㡬日一葉已先飛新霽乗輕屐初涼換熟衣淺渠銷〈一作鋪〉慢水疎竹漏斜暉薄暮青苔巷家僮引鶴歸
　　題西亭
　　多見朱門富貴人林園未畢即無身我今幸作西亭主已見池塘五度春
　　觀㳺魚
　　繞池閒歩看魚㳺正值兒童弄釣舟一種愛魚心各異我來施食爾垂鉤
　　看採蓮
　　小桃閒上小蓮船半採紅蓮半白蓮不似江南惡風浪芙蓉池在臥牀前
　　看採菱
　　菱池如鏡淨無波白㸃花稀青角多時唱一聲新水調謾人道是採菱歌
　　夭老
　　早世身如風裏燭暮年髮似鏡中絲誰人斷得人間事少夭堪傷老又悲
　　秋池
　　洗浪清風透水霜水邉閒坐一䋲牀眼塵心垢見皆盡不是秋池是道場
　　登天宮閣
　　午時乗興出薄暮未能還髙上煙中閣平看雪後山委形羣動裏任性一生間洛下多閒客其中我最閒
　　新雪二首〈寄楊舎人〉
　　不思北省煙霄地不憶南宮風月天唯憶靜恭楊閣老小園新雪煖爐前
　　不思朱雀街東鼓不憶青龍寺後鐘唯憶夜深新雪後新昌臺上七株松
　　日髙臥
　　怕寒放嬾日髙臥臨老誰言牽率身夾幕繞房深似洞重裀襯枕煖於春小青衣動桃根起嫩綠醅浮竹葉新未裹頭前傾一醆何如衝雪趂朝人
　　和㣲之任校書郎日過三鄉
　　三鄉過日君年㡬今日君年五十餘不獨年催身亦變校書郎變作尚書
　　和㣲之十七與君別及隴月花枝之詠
　　別時十七今頭白惱亂君心三十年垂老休吟花月句恐君更結後身縁
　　和微之歎槿花
　　朝榮殊可惜暮落實堪嗟若向花中比猶應勝眼花
　　思往喜今
　　憶除司馬向江州及此凡經十五秋雖在簪裾從俗累半尋山水是閒遊謫居終帶鄉關思領郡猶分邦國憂爭似如今作賓客都無一念到心頭
　　題平泉薛家雪堆莊
　　怪石千年應自結靈泉一帶是誰開蹙為宛轉青蛇項噴作玲瓏白雪堆赤日旱天長看雨𤣥陰臘月亦聞雷所嗟地去都門逺不得肩舁每日來
　　和微之道保生三日
　　相看鬢似絲始作弄璋詩且有承家望誰論得力時莫興三日歎猶勝七年遲〈予老微之七嵗〉我未能忘喜君應不合悲嘉名稱道保乞姓號崔兒但恐持相竝蒹葭瓊樹枝
　　哭皇甫七郎中〈湜〉
　　志業過𤣥晏詞華似禰衡多才非福祿薄命是聰明不得人間壽還留身後名渉江文一首便可敵公卿〈持正竒文甚多渉江一章尤著〉
　　晩起
　　爛漫朝眠後頻伸晩起時煖爐生火早寒鏡裹頭遲融雪煎香茗調酥煮乳糜慵饞還自哂快活亦誰知酒性溫無毒琴聲淡不悲榮公三樂外仍弄小男兒
　　疑夢二首
　　莫驚寵辱虛憂喜莫計恩讐浪苦辛黃帝孔丘無處問安知不是夢中身
　　鹿疑鄭相終難辨蝶化莊生詎可知假使如今不是夢能長於夢㡬多時
　　夜宴惜別
　　笙歌旖旎曲終頭轉作離聲滿坐愁箏怨朱絃從此斷燭啼紅淚為誰流夜長似嵗歡宜盡醉未如泥飲莫休何況雞鳴即湏別門前風雨冷修修
　　歸來二周嵗
　　歸來二周嵗二嵗似湏㬰池藕重生葉林鴉再引鶵時豐實倉廩春暖葺庖廚更作三年計三年身健無
　　吾土
　　身心安處為吾土豈限長安與洛陽水竹花前謀活計琴詩酒裏到家鄉榮先生老何妨樂楚接輿歌未必狂不用將金買莊宅城東無主是春光
　　題岐王舊山池石壁
　　樹深藤老竹迴環石壁重重錦翠斑俗客看來猶解愛忙人到此亦湏閒況當霽景涼風後如在千巖萬壑間黃綺更歸何處去洛陽城內有商山
　　病眼花
　　頭風目乗衰老祗有增加豈有瘳〈傳雲有加而無瘳〉花發眼中猶足怪桞生肘上亦湏休大窠羅綺看纔辨小字文書見便愁必若不能分黒白卻應無悔復無尤
　　早飲醉中除河南尹敇到
　　雪擁衡門水滿池溫爐卯後煖寒時綠醅新酎嘗初醉黃紙除書到不知厚俸自來誠忝濫老身欲起尚遲疑應湏了卻丘中計女嫁男㛰三逕資
　　除夜
　　病眼少眠非守嵗老心多感又臨春火銷燈盡天明後便是平頭六十人
　　府西池
　　栁無氣力枝先動池有波紋冰盡開今日不知誰計㑹春風春水一時來
　　天津橋
　　津橋東北斗亭西到此令人詩思迷睂月晩生神女浦臉波春傍窈娘堤栁絲褭褭風繰出草縷茸茸雨剪齊報道前驅少呼喝恐驚黃鳥不成啼
　　不准擬二首
　　籃轝騰騰一老夫褐裘烏㡌白髭鬚早衰饒病多蔬食筋力消磨合有無不准擬身年六十上山仍未要人扶憶昔謫居炎瘴地巴猿引哭虎隨行多於賈誼長沙苦小挍潘安白髪生不准擬身年六十逰春猶自有心情
　　府中夜賞
　　櫻桃㕔院春偏好石井欄堂夜更幽白粉墻頭花半出緋紗燭下水平流閒留賓客嘗新酒醉領笙歌上小舟舞袖飄颻櫂容與忽疑身是夢中遊
　　府西池北新葺水齊即事招賓偶題十六韻
　　繚繞府西面潺湲池北頭鑿開明月峽決破白蘋洲清淺漪瀾急夤縁浦嶼幽直衝行徑斷平入臥齋流石疉青稜玉波翻白片鷗噴時千㸃雨澄處一油絶境應難別〈悲列反〉同心豈易求少逄人愛翫多是我淹留夾岸鋪長簟當軒泊小舟枕前看鶴浴牀下見魚遊洞戶斜開扇疎簾半上鉤紫浮萍泛泛碧亞竹修修讀罷書仍展碁終局未收午茶能散睡卯酒善銷愁簷雨晩初霽窗風涼欲休誰能伴老尹時復一閒遊
　　哭崔兒
　　掌珠一顆兒三嵗鬢〈一作髪〉雪千莖父六旬豈料汝先為異物常憂吾不見成人悲腸自斷非因劍啼眼加昏不是塵懷抱又空天黙黙依前重作鄧攸身
　　初䘮崔兒報微之晦叔
　　書報微之晦叔知欲題崔字淚先垂世間此恨偏敦我〈敦音堆見詩注〉天下何人不哭兒蟬老悲鳴拋蛻後龍眠驚覺失珠時文章十〈一作千〉帙官三品身後傳誰庇廕誰府齋感懷酬夢得〈時初䘮崔兒夢得以詩相安雲從此期君比瓊樹一枝吹折一枝生故有此落句以報之〉
　　府伶呼喚爭先到家醖提𢹂動輙隨合是人生開眼日自當年老歛睂時丹砂鍊作三銖土𤣥髮看成一把絲勞寄新詩逺安慰不聞枯樹再生枝
　　齋居
　　香火多相對葷腥久不嘗黃耆數匙粥赤箭一甌湯厚俸將何用閒居不可忘明年官滿後擬買雪堆莊
　　與諸道者同遊二室至九龍潭作
　　喜逢二室遊仙子厭作三川守土臣舉手摩挲潭上石開襟斗藪府中塵他日終為獨徃客今朝未是自由身若言尹是嵩山主三十六峰應笑人
　　履道池上作
　　家池動作經旬別松竹琴魚好在無樹暗小巢藏巧婦渠荒新葉長慈姑不因車馬時時到豈覺林園日日蕪猶喜春深公事少每來花下得踟躕
　　六十拜河南尹
　　六十河南尹前途足可知老應無處避病不與人期幸遇芳菲日猶當強健時萬金何假藉一醆莫推辭流水光陰急浮雲富貴遲人間若無酒盡合鬢成絲
　　重修府西水亭院
　　因下疏為沼隨髙築作臺龍門分水入金谷取花栽繞岸行初匝憑軒立未迴園西有池位留與後人開
　　與諸公同出城觀稼
　　老尹醉醺醺來隨年少羣不憂頭似雪但喜稼如雲歳望千箱積秋憐五榖分何人知帝力堯舜正為君
　　水堂醉臥問杜三十一
　　聞君洛下住多年何處春流最可憐為問魏王堤岸下何如同徳寺門前無妨水色堪閒翫不得泉聲伴醉眠那似此堂簾幙底連明連夜碧潺湲
　　嵗暮言懷
　　職與才相背心將口自言磨鉛教切玉驅鶴〈一作鴈〉遣乗軒只合居巖窟何因入府門年終若無替轉恐負君恩
　　座中戲呈諸少年
　　衰容禁得無多酒秋鬢新添㡬許霜縱有風情應淡薄假如老健莫誇張興來吟詠從成癖飲後酣歌少放狂不為倚官兼挾勢因何入得少年場
　　雪後早過天津橋偶呈諸客
　　官橋晴雪曉峩峩老尹行吟獨一過紫綬相輝應不惡白鬚同色復如何悠揚短景凋年急牢落衰情感事多猶賴洛中饒醉客時時泥我喚笙歌
　　新製綾襖成感而有詠
　　水波文襖造新成綾軟綿勻溫復輕晨興好擁向陽坐晩出宜披蹋雪行鶴氅毳疎無實事木棉花冷得虛名宴安徃徃歡侵夜臥穏昏昏睡到明百姓多寒無可救一身獨煖亦何情心中為念農桑苦耳裏如聞饑凍聲爭得大裘長萬丈與君都蓋洛陽城
　　早春雪後贈洛陽李長官長水鄭明府二同年
　　獻嵗晴和風景新銅駞街郭暖無塵府庭〈一作亭〉共賀三川雪縣道分行百里春朱紱洛陽官位屈青袍長水俸錢貧有何功徳紆金紫若比同年是幸人
　　醉吟
　　醉來忘渴復忘饑冠帶形骸杳若遺耳底齋鐘初過後心頭卯酒未消時臨風朗詠從人聼看雪閒行任馬遲應被衆疑公事慢承前府尹不吟詩
　　府酒五絶
　　變法
　　自慚到府來周嵗惠愛威稜一事無唯是改張官酒法漸從濁水作醍醐
　　招客
　　日午微風且暮寒春風冷峭雪乾殘碧氊帳下紅爐畔試為來嘗一醆看
　　辨味
　　甘露太甜非正味醴泉雖潔不芳馨桮中此物何人別柔㫖之中有典刑
　　自勸
　　憶昔羇貧應舉年脫衣典酒麴〈一作出〉江邉十千一斗猶賖飲何況官供不著錢
　　諭妓
　　燭淚夜粘桃葉袖酒痕春汚石榴裙莫辭辛苦供歡宴老後思量悔煞君
　　晩歸早出
　　筋力年年減風光日日新退衙歸逼夜拜表出侵晨何處臺無月誰家池不春莫言無勝地自是少閒人坐厭推囚案行嫌引馬塵㡬時辭府印卻作自由身
　　南龍興寺殘雪
　　南龍興寺春晴後緩歩徐吟繞〈一作到〉四廊老趂風花應不稱閒尋松雪正相當吏人引從多乗轝賓客逢迎少下堂不擬人間更求事些些疎嬾亦何妨
　　天宮閣早春
　　天宮髙閣上何頻每上令人耳目新前日晩登緣看雪今朝晴望為迎春林鶯何處吟箏柱牆栁誰家曬麴塵可惜三川虛作主風光不屬白頭人
　　履道居三首
　　莫嫌地窄林亭小莫厭貧家活計㣲大有髙門鏁寛宅主人到老不曽歸
　　東里素帷猶未徹南鄰丹旐又新懸衡門蝸舍自慙媿收得身來已五年
　　世事平分衆所知何嘗苦樂不相隨唯餘躭酒狂歌客只有樂時無苦時
　　和夢得冬日晨興
　　漏傳初五㸃雞報第三聲帳下從容起窗間曨⿰明照書燈未滅煖酒火重生理曲歌動先聞唱渭城
　　雪夜對酒招客
　　帳小青氊煖桮香醁蟻新醉憐今夜月歡憶去年人闇落燈花燼閒生草座塵慇懃報管明日有嘉賓
　　贈晦叔憶夢得
　　自別崔公四五秋因何臨老轉風流歸來不説秦中事歇定唯謀洛下遊酒面浮花應是喜歌睂歛黛不關愁得君更有無厭意猶恨尊前欠老劉
　　醉後重贈晦叔
　　老伴知君少歡情向我偏無論疎與數相見輙欣然各以詩成癖俱因酒得仙笑迴青眼語醉竝白頭眠豈是今投分多疑宿結緣人間更何事攜手送衰年
　　睡覺
　　星河耿耿漏綿綿月闇燈㣲欲曙天轉枕頻伸書帳下披裘箕踞火爐前老眠早覺常殘夜病力先衰不待年五欲已銷諸念息世間無境可勾牽












　　御定全唐詩巻四百五十一
<集部,總集類,御定全唐詩>
