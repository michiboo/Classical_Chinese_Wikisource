　　欽定四庫全書
　　御定全唐詩巻七百三
　　翁承賛
　　翁承賛字文堯〈一作饒〉閩人乾寜二年登進士第又擢宏詞科任京兆府㕘軍天祐元年以右拾遺受詔𠕋王審知為王梁開平四年復為閩王𠕋禮副使尋擢諫議大夫福建鹽鐵副使就加左散騎常侍御史大夫留相閩卒詩一巻
　　晨興
　　晨起竹軒外逍遙清興多早涼生戶牖孤月照闗河旅食甘藜藿歸心憶薜蘿一尊如有地放意且狂歌
　　題莒潭安閩院
　　祧宗營祀舎幽異勝珠林名士穿雲訪飛禽傍竹吟牕含孤岫影牧臥斷霞隂景福滋閩壤芳名亙古今
　　華下霽後曉眺
　　結茅幽寂近禪林霽景煙光著栁隂千嶂華山雲外秀
　　萬重鄉思望中深老嫌白髪還偷鑷貧對春風亦強吟花畔水邉人不㑹騰騰閑歩一披襟
　　喜弟承檢登科
　　兩篇佳句敵瓊瑰憐我三清道路開荊璞獻多還得售桂堂恩在敢輕回花繁不怕尋香客榜到應傾賀喜杯知爾苦心功業就早擕長䇿出山來
　　䝉閩王改賜鄉里
　　鄉名文秀里光賢別向鈞台造化權閥閱便因今日貴徳音兼與後人傳自從受賜身無力向未酬恩骨肻鐫歸闕路遙心更切不嫌扶病倚旌旃
　　訪建陽馬驛僧亞齊
　　蕭蕭風雨建陽溪溪畔維舟訪亞齊一軸新詩劔潭北十年舊識華山西吟魂惜向江村老空性元知世路迷應笑乗軺青瑣客此時無暇聴猿啼
　　題景祥院
　　一溪拖碧遶崔嵬瓶鉢偏宜向此隈農罷樹隂黃犢臥齋時山下白衣來松多徃日門人種路是前朝釋子開三巻貝多金粟語可能心煉得成灰
　　寄舎弟承裕員外
　　江花岸草晚萋萋公子王孫思合迷無主園林饒採伐忘情鷗鳥恣〈一作自〉髙低長江月上魚翻鬛荒圃人稀獺印蹄何事斜陽再回首休愁離別峴〈一作雁〉山西
　　文眀殿受𠕋封閩王
　　龍墀班聴漏聲長竹帛昭勲撲御香鳴佩洞庭辭帝主登車故里冊閩王一千年改江山瑞十萬軍䝉雨露光吟寄短篇追徃事留文功業不尋常
　　御命歸鄉䝉賜錦衣
　　九重宣㫖下丹墀面對天顔賜錦衣中使擎來三殿曉寳箱開處五雲飛徳音耳聆君恩重金印腰懸已力微更待臨軒陳鼓吹星軺便指故鄉歸
　　奉使封閩王歸京洛
　　泥緘紫誥御恩光信馬嘶風出洛陽此去願言歸梓里預憑魂夢展維桑客程回首瞻文陛驛路乗軺憶故鄉指日還家堪自重恩榮晝錦賀封王
　　奉使封王次宜春驛
　　微宦淹留鬢已斑此心長憶舊林泉不因列土封千乗爭得銜恩拜二天雲斷自宜鄉樹出月髙猶伴客心懸夜來夢到南臺上徧看江山勝徃年
　　甲子嵗銜命到家至榕城冊封次日閩王降旌旗於新豐市堤餞別
　　登庸樓上方停樂新市堤邉又舉杯正是離情傷逺別忽聞台旨許重來此時暫與交親好今日還將簡冊回爭得長房猶在世縮教地近釣魚臺
　　寄示兒孫
　　力學燒丹二十年辛勤方得遇真仙便隨羽客歸三島旋聴霓裳適九天得路自能酬造化立身何必戀林泉予家藥鼎分眀在好把仙方次第傳
　　天祐元年以右拾遺使𠕋閩王而作
　　蓬萊宮闕曉光勻紅案舁麻降紫宸鸞奏八音諧律呂鳳銜五色顯絲綸蕭何相印鈞衡重韓信齋壇雨露新得侍丹墀官異寵此身何幸沐恩頻
　　漢上登舟憶閩
　　漢臯庭畔起西風半掛征帆立向東乆客自憐歸路近算程不怕酒觴空參差雁陣天初碧零落漁家蓼欲紅一片歸心隨去櫂願言指日拜文翁
　　對雨述懐示弟承檢
　　淋淋霎霎結秋霖欲使秦城歎陸沈曉勢遮回朝客馬夜聲滴破旅人心青苔重疉封顔巷白髪蕭踈引越吟不有惠連同此景江南歸思㡬般深
　　題壺山
　　井邑斜連北蓬瀛直倚東秋髙巖溜白日上海波紅
　　題故居
　　一為鵝子二連花三望青湖四石斜惟有嶺湖居第五山前卻是宰臣家
　　題槐
　　雨中妝㸃望中黃勾引蟬聲送夕陽憶昔當年隨計吏馬蹄終日為君忙
　　擢進士
　　霓旌引上大羅天別領新銜意自憐蝴蝶流鶯莫先去滿城春色屬羣仙
　　擢探花使三首
　　洪崖差遣探花來檢㸃芳叢飲數杯深紫濃香三百朶眀朝為我一時開
　　九重煙暖折槐芽自是昇平好物華今日始知春氣味長安虛過四年花
　　探花時節日偏長恬淡春風稱意忙每到黃昏醉歸去紵衣惹得牡丹香
　　書齋謾興二首
　　池塘四五尺深水籬落兩三般様花過客不須頻問姓讀書聲裏是吾家
　　官事歸來衣雪埋兒童燈火小茅齋人家不必論貧富惟有讀書聲最佳
　　辭閩王歸朝寄倪先軰
　　時人莫訝再還鄉簡冊分眀劔佩光駟馬髙車太常樂登庸門下憶賢良
　　曉望
　　清霜散漫似輕嵐玉闕參差萬象涵獨上秦臺最髙處舊山依約在東南
　　萬夀寺牡丹
　　爛漫香風引貴逰髙僧移歩亦遲留可憐殿角長松色不得王孫一舉頭
　　松
　　倚澗臨溪自屈蟠雪花銷盡蘚花乾幽枝好折為談柄入手方知有嵗寒
　　栁
　　斜拂中橋逺映樓翠光駘蕩曉煙収洛陽才子多情思橫把金鞭約馬頭
　　髙出營門逺出墻朱䦨門閉緑成行將軍宴罷東風急閑襯旌旗簇畫堂
　　彭澤先生酒滿船五株栽向九江邊長條細葉無窮盡管領春風不計年
　　煬帝東逰意緒多宮娃眉翠兩相和一聲水調春風暮千里交隂鎖汴河
　　纒繞春情卒未休秦娥蕭史兩相求玉句闌內朱簾巻瑟瑟絲籠十二樓
　　隋堤栁
　　春半煙深汴水東黃金絲軟不勝風輕籠行殿迷天子拋擲長安似夢中
　　句
　　煙蘿況逼神仙窟丹竈還應許獨尋〈贈黃璞見福州志〉

　　御定全唐詩巻七百三
<集部,總集類,御定全唐詩>
