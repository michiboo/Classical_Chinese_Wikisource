　　欽定四庫全書
　　御定全唐詩巻一百五十二
　　顔眞卿
　　顔眞卿字清臣京兆長安人博學工辭章事親孝開元中舉進士又擢制科調醴泉尉累遷殿中侍御史忤宰相楊國忠岀為平原太守安祿山反河朔盡陷獨平原城守具備使司兵參軍李平馳奏明皇大喜即拜戶部侍郎肅宗即位靈武眞卿數遣使以蠟丸裹書陳事拜工部尚書兼御史大夫為河北招討採訪處置使至徳二年朝於鳳翔授憲部尚書遷御史大夫軍國之事知無不言為宰相所忌出為馮翊太守改蒲州刺史御史唐旻誣劾貶饒州刺史旋拜浙西節度使召入為刑部侍郎李輔國銜之貶蓬州長史代宗立起為戶部侍郎除荊南節度使未行改尚書右丞尋除檢校刑部尚書兼御史大夫封魯國公與元載不合貶峽州別駕改吉州司馬遷撫湖二州刺史載誅擢刑部尚書進吏部盧
　　杞當國益惡之改太子太師李希烈陷汝州杞奏遣眞卿往諭拘脅累歳不屈而死贈司徒諡文忠眞卿立朝正色剛而有禮非公言直道不萌於心天下不以姓名稱而獨曰魯公善正草書筆力遒婉世寳傳之詩一巻
　　題杼山癸亭得暮字〈亭陸鴻漸所創〉
　　杼山多幽絶勝事盈跬歩前者雖登攀淹留恨晨暮及茲紆勝引曽是美無度歘搆三癸亭實為陸生故髙賢能剏物疏鑿皆有趣不越方丈間居然雲霄遇巍峩倚脩岫曠望臨古渡左右苔石攢低昻桂枝蠧山僧狎猨狖巢鳥來枳椇俯視何楷臺傍瞻戴顒路遲廻未能下夕照明村樹
　　謝陸處士杼山折青桂花見寄之什
　　羣子遊杼山山寒桂花白緑荑舍素萼采折自逋客忽枉巖中詩芳香潤金石全髙南越蠧豈謝東堂策㑹愜名山期從君恣幽覿
　　贈裵將軍
　　大君制六合猛將清九垓戰馬若龍虎騰凌何壯哉將軍臨八荒烜赫耀英材劒舞若游電隨風縈且迴登髙望天山白雲正崔巍入陣破驕虜威名雄震雷一射百馬倒再射萬夫開匈奴不敢敵相呼歸去來功成報天子可以畫麟臺
　　贈僧皎然
　　秋意西山多別岑縈左次繕亭歴三癸趾趾鄰什寺元化隱靈蹤始君啓髙致誅榛養翹楚鞭草理芳穂俯砌披水容逼天掃峰翠境新耳目換物逺風塵異倚石忘世情援雲得真意嘉林幸勿剪禪侶欣可庇衛法大臣過佐遊羣英萃龍池䕶清激虎節到深䆳徒想嵊頂期於今沒遺記
　　詠陶淵明
　　張良思報韓龔勝恥事新狙擊不肯就捨生悲搢紳嗚呼陶淵明奕葉為晉臣自以公相後每懐宗國屯題詩庚子歳自謂羲皇人手持山海經頭戴漉酒巾興逐孤雲外心隨還鳥泯
　　三言擬五雜組二首
　　五雜組繡與錦往復還興又寢不得巳病伏枕
　　五雜組甘鹹醋往復還烏與兎不得已韶光度
　　使過瑤臺寺有懐圎寂上人〈並序〉
　　眞卿昔以天寳元年尉醴泉亟過瑤臺寺圎寂上人院秩滿遷監察御史廵覆諸陵而上人巳去〈一作離〉此寺大厯十三年春二月以刑部尚書謁拜昭陵慨然有懐
　　上人居此寺不出三十年萬法元無著〈一作靈法盡無染〉一心唯趣禪忽紆塵外軫逺訪區中〈一作世間〉縁及爾不復見支提猶岌〈一作巋〉然
　　登平望橋下作
　　登橋試長望望極與天平際海兼葭色終朝鳬鴈聲近山猶〈一作全〉髣髴逺水忽微明更覽諸公作知髙題柱名
　　刻清逺道士詩因而繼作cq=363
　　不到東西寺於今五十春朅來從舊賞林壑宛相親呉子多藏日秦王厭勝辰劍池穿萬仞盤石坐千人金氣騰為虎琴臺化若神登壇仰生一捨宅歎珣珉中嶺分雙樹迴巒絶四鄰窺臨江海接崇飾四時新客有神仙者於茲雅麗陳名髙清逺峽文聚鬥牛津跡異心寧間聲同質豈均悠然千載後知我揖光塵









　　御定全唐詩巻一百五十二
　　欽定四庫全書
　　御定全唐詩巻一百五十三
　　李華
　　李華字遐叔贊皇人開元中第進士擢宏詞科累官監察御史右補闕以受安祿山偽署貶杭州司戶上元中召為左補闕司封員外郎華稱疾不拜李峴領選江南表置幕府擢檢校吏部員外郎苦風痺去官客隱山陽勒子弟力農安於窮槁大厯初卒集三十卷今編詩一巻
　　雜詩六首
　　黃鍾叩元音律呂更循環邪氣悖正聲鄭衛生其間典樂忽涓微波浪與天渾嘈嘈鴟梟動好鳥徒緜蠻王吉歸鄉里甘心長閉闗
　　𤣥黃與丹青五氣之正色聖人端其源上下皆有則齊侯好紫衣魏帝婦人飾女奴厭金翠傾海未滿臆何忍嚴子陵羊裘死荊棘
　　甘酸不私人元和運五行生人受其用味正心亦平爪牙相踐傷日與性命爭聖人不能絶鑽燧與炮烹嗜慾乘此熾百金資一傾正銷神耗衰邪勝體充盈顔子有餘樂瓢中寒水清
　　隂魄淪宇宙太陽假其明臣道不敢専由此見虧盈未聞東菑稼一氣嘉榖成上天降寒暑地利乃可生葛藟附柔木繁隂蔽曾原風霜摧枝幹不復庇夲根女蘿依松栢然後得長存
　　孔光尊董賢胡廣慚李固儒風冠天下而乃敗王度絳侯與愽陸忠朴受遺顧求名不考實文弊反成蠧結交得書生書生鈍且直爭權復爭利終不得其力我逢縱橫者是我牙與翼相旋如疾風並命趨紫極奔車得停軌風火何相逼仁義豈有常肝膽反為賊勿嫌書生直鈍直深可憶
　　詠史十一首
　　昂藏獬豸獸出自太平年亂代乃潛伏縱人為禍愆嘗聞斷馬劍每壯朱雲賢身死名不滅寒風吹墓田精靈如有在幽憤滿松煙
　　漢皇修雅樂乘輿臨太學三老與五更天王親割牲一人調風俗萬國和且平單于驟款塞武庫欲銷兵文物此朝盛君臣何穆清至今壝壇下如有簫韶聲
　　巢許在嵩潁陶唐不得臣九州尚洗耳一命安能親緜邈數千祀丘中誰隱淪朝遊公卿府夕是山林人蒲帛揚側陋薜蘿為搢紳九重念入夢三事思降神且設庭中燎寕窺泉下鱗
　　漢時征百粵楊僕將樓船幕府功未立江湖巳騷然島夷非敢亂政暴地仍偏得罪因懐璧防身輙控三軍求裂土萬里詎聞天魏闕心猶在旗門首巳懸如何得良吏一為制方圓
　　秦滅漢帝興南山有遺老危冠揖萬乘幸得厭征討當君逐鹿時臣等巳枯槁寧知市朝變但覺林泉好髙臥三〈一作五〉十年相看成四〈一作首成〉皓帝言翁甚善見顧何不早咸稱太子仁重義亦尊道側聞驪姫事申生不自保暫出商山雲朅來趨灑掃東宮成羽翼楚舞傷懐抱後代無其人戾園滿秋草
　　日照崑崙上〈一作山〉羽人披羽衣乘龍駕雲霧欲往心無違此山在西北乃是神仙國靈氣皆自然求之不可得何為漢武帝精思〈一作意〉徧羣山糜費巨萬計宮車終不還蒼蒼茂陵樹足以戒人間
　　天生忠與義本以佐雍熈何意李司隸而當昏亂時古墳襄城野斜徑橫秋陂況不禁樵採茅莎無孑遺髙標尚可仰精爽今何之一忤中常侍銜寃誰見知嘗觀黨錮傳撫巻不勝悲
　　文侯耽鄭衛一聼一忘餐白雪燕姬舞朱趙女彈滛聲流不返慆蕩日無端獻嵗受朝時鳴鐘讌百官兩牀陳管磬九奏殊未䦨對此唯恐臥更能整衣冠
　　蜀主相諸葛功髙名亦尊驅馳千萬衆怒目瞰中原曹伯任公孫國亡身不存社宮久蕪沒白雁猶飛翻勿言君臣合可以濟黎元為蜀諒不易如曹難復論
　　六國韓最弱末年尤畏秦鄭生為韓計且欲疲秦人利物可分社原情堪滅身咸陽古城下萬頃稻苖新沂水春可渉泮宮映楊葉麗色異人間珊珊揺珮環展禽恆〈一作常〉獨處深巷生禾黍城上飛海雲城中暗春雨適來鳴珮者復是誰家女泥沾珠綴履雨濕翠毛簪電影開蓮臉雷聲飛蕙心自言沂水曲采萍兼采菉歸逕雖可尋天隂光景促憐君貞且獨願許君家宿徒勞惜衾枕了不顧雙蛾豔質誠可重滛風如禮何周王惑褎姒城闕成陂陁
　　雲母泉詩〈並序〉
　　洞庭湖西𤣥石山俗謂之墨山山南有佛寺寺倚松嶺下有雲母泉泉出石引流分渠周遍庭宇發如乳湩末派如淳漿烹茶淅蒸灌園潄齒皆用之大浸不盈大旱不耗自墨山西北至石門東南至東陵廣輪二十里盡生雲母牆階道路炯炯如列星井泉溪澗色皆純白鄉人多壽考無癖痼疥搔之疾華深樂之潁川陳公天寳中與華同為諌官公性與道合忽於權利方掛冠投簪顧華以名山之契乾元初公貶清江丞移武陵亟華貶杭州司功恩復左補闕上元中俱奉詔徴公自清江至武陵道路多虞制書不至華泝江而西次於岳陽江山延望日夕相顧屬思與髙賢共飲雲母之泉躬耕墨山之下敢違朝命以狥私慾秋風露寒洞庭微波一聞猿聲不覺涕下況支離多病年甫始衰願餌藥扶壽以究無生之學事乖志負火爇予心寄懐此篇亦以書余之志也
　　晨登𤣥石嶺嶺上寒松聲朗日風雨霽髙秋天地清山門開古寺石竇含純精洞徹浄金界夤縁流玉英澤藥滋畦茂氣染茶甌馨飲液盡眉壽飡和皆體平瓊漿駐容髪甘露瑩心靈岱谷謝巧妙匡山徒有名願言構蓬蓽荷鍤引泠泠訪道出人世招賢依福庭此心不能巳寤寐見吾兄曾結潁陽契窮年無所成東西同放逐虵豕尚縱橫江漢阻擕手天涯萬里情恩光起憔悴西上謁承明秋色變江樹相思紛以盈猨啼巴丘戍月上武陵城共恨川路永無由㑹友生雲泉不可忘何日遂躬耕
　　寄趙七侍御〈並序〉
　　自餘干溪行經弋陽至上饒山川幽麗思與雲卿同遊邈不可得因敘疇昔之素寄懐於篇雲
　　揺槳曙江流江清山復重心愜賞未足川迴失前峰淩灘出極浦曠若天池〈一作地〉通君陽青嵯峨開拆混元中九潭魚龍窟仙成羽人宮隂奧潛鬼物精光動煙空𤣥猨啼深蘢〈楚越謂竹樹深者為蘢　蘢一作靘〉白鳥戲蔥䝉飛湍鳴金石激溜鼓雷風雨濯萬木鮮霞照千山濃草閒長餘緑花靜落幽紅渚煙見晨釣山月聞夜舂覆溪窈窕波涵〈一作滔〉石淘〈一作洶〉溶溶丹丘忽聚散素壁相奔衝白日破昏靄靈山出其東勢排昊蒼上氣壓吳越雄迴頭望雲卿此恨發吾衷昔日蕭邵遊〈蕭頴士邵軫〉四人纔成童屬詞慕孔門入仕希上公緯卿䧟非罪折我昆吾鋒〈邵字緯卿以寃橫貶卒南中〉茂挺獨先覺㧞身渡京虹斯人謝明代百代墜鵷鴻〈蕭天寳末知亂棄官往江東殯𦵏先人逝於江南〉世故墜橫流與君哀路窮〈邊胡䧟兩京予與趙受辱賊中〉相顧無死節蒙恩逐殊封〈華貶杭州司功趙貶泉州晉江尉〉天波洗其瑕朱衣備朝容〈華承恩累遷尚書郎趙拜補闕御史〉一別凡十年豈期復相從餘生得攜手遺此兩孱翁羣遷失鶯羽後凋惜長松衰旅難重別悽悽滿心胸遇勝悲獨遊貪竒悵孤逢禽尚彼何人胡為束樊籠吾師度門教投弁躡遐蹤
　　仙遊寺〈有龍潭穴弄玉祠〉
　　捨事入樵逕雲木深谷口萬壑移晦明千峰轉前後嶷然龍潭上石勢若奔走開拆秋天光崩騰夏〈一作萬〉雷吼靈谿自茲去紆直互紛糾聼聲靜復喧望色無更有㝠㝠翠微下髙殿映杉栁滴滴洞穴中懸泉響相扣昔時秦王女羽化年代久日暮松風來簫聲生左右早窺神仙籙願結芝術友安得羨門方青囊繫吾肘
　　春遊吟
　　初春遍芳甸千里藹盈矚美人摘新英歩歩翫春緑所思杳何處宛在吳江曲可憐不得共芳菲日暮歸來淚滿衣
　　長門怨
　　弱體鴛鴦薦啼妝翡翠衾雅鳴秋殿曉人靜禁門深每憶椒房寵那堪永巷隂自驚羅帶緩非復舊來心
　　奉使朔方贈郭都護
　　絶塞臨光祿孤營佐貳師鐵衣山〈一作三〉月冷金鼓朔風悲都䕶徴兵日將軍破虜時揚鞭玉關道回首望旌旗
　　尚書都堂瓦松
　　華省祕仙蹤髙堂露瓦松葉因春後長花為雨來濃影混鴛鴦色光含翡翠容天然斯所寄地勢太無從接棟臨雙闕連甍近九重寧知深澗底霜雪歳兼封
　　海上生明月〈科試〉
　　皎皎秋中月圑團海上生影開金鏡滿輪抱玉壺清漸出三山岊將凌一漢橫素娥嘗藥去烏鵲遶枝驚照水光偏白浮雲色最明此時堯砌下蓂莢自將榮
　　晩日湖上寄所思
　　與君為近別不啻逺相思落日平湖上看山對此時
　　寄從弟
　　眼病身亦病浮生巳半空迢迢千里月應與恵連同
　　奉寄彭城公
　　公子三千客人人願報恩應憐抱闗者貧病老夷門
　　春行寄興
　　宜陽城下草萋萋澗水東流復向西芳樹無人花自落春山一路鳥空啼




　　御定全唐詩巻一百五十三
　　欽定四庫全書
　　御定全唐詩巻一百五十四
　　蕭穎士
　　蕭穎士字茂挺開元中對策第一補祕書正字奉使括遺書趙衛間淹乆不報為有司劾免留客濮陽教授時號蕭夫子召為集賢校理宰相李林甫怒其不下巳調廣陵參軍事史官韋述薦穎士自代召詣史館待制林甫愈見疾遂免官尋調河南府參軍事山南莭度使源洧辟掌書記洧卒崔圎署為揚州功曹參軍至官信宿去後客死汝南逆旅門人私諡曰文元先生穎士樂聞人善以推引後進為己任所奬目皆為名士集十卷今編詩一巻
　　江有楓一篇十章〈並序〉
　　江有楓思陸鄭二友吳㑹舊遊且疾讒也臣〈一作君〉宦於尹府以直方不偶見逼讒佞惟古之賢者有避色避言之義矯然去之二室之間有槭樹焉與江
　　南楓形胥類憩於其下而作是詩以貽夫二三子焉
　　江有楓其葉蒙蒙我友自東於以遊從
　　山有槭其葉漠漠我友徂北於以休息
　　想彼槭矣亦類其楓矧伊懐人而忘其東
　　東可遊矣㑹之丘矣于山於水於廟於寺於亭於里君子遊焉於以宴喜其樂亹亹
　　粵東可居彼吳之墟有田有庭有朋有書有蓴有魚君子居焉惟以宴醑其樂徐徐
　　我朋在矣彼陸之子〈淹也〉如松如杞淑問不巳
　　我友於征彼鄭之子〈愕也〉如琇如英徳音孔明
　　我思震澤菱芡幕幕寤寐如覿我思剡谿杉篠萋萋寤寐無迷
　　有鳥有鳥粵鷗與鷺浮湍戲渚皓然潔素忘其猜妒彼何人斯曽足傷懼
　　此懼惟何懼寘於羅彼驕者子讒言孔多我聞先師體命委和公伯之愬則如予何悵然山河惟以嘯歌其憂也哉
　　菊榮一篇五章〈並序〉
　　菊榮酬贈離且申志也久寓大邑賢宰宋侯恵而好予賦鳴蟬以貺別有懐相規備厥卒章於以報焉
　　采采者菊芬其榮斯紫英黃萼照灼丹墀愷悌君子佩服攸宜王國是維大君是毗貽爾子孫百祿萃之采采者菊於邑之城舊根新莖布葉垂英彼羙淑人應家之禎有既鳴我政則平宜爾棟崇必復其慶采采者菊於邦之府隂槐翳栁邇楹近宇彼勞者子喧卑是處慨其莫知藴結誰語企彼髙人色斯遐舉采采者菊於賔之館既低其枝又弱其幹有斐君子是焉披翫良辰㫖酒宴飲無算愴其仳別終然永歎歳方晏矣霜露殘促誰其榮斯有英者菊豈微春華懿此貞色人之侮我混於薪棘詩人有言好是正直
　　涼雨一章〈並序〉
　　涼雨志楊侯樂賔僚也
　　習習涼風泠泠浮飇君子樂胥於其賔僚有女斯夭式歌且謡欲言終宥惟以招邀於胥樂兮
　　有竹一篇七章〈並序〉
　　有竹懿李新後閤而宴親友也
　　有竹斯竿於閣之前君子秉心惟其貞堅兮
　　有竿斯竹於閣之側君子秉操惟其正直兮
　　彼蔚者竹蕭其森矣有開者閤宛其深矣迴簷幽砌如翼如齒
　　冬之宵霰雪斯瀌我有金爐熺其以歊
　　夏之日炎景斯鬱我有珍簟淒其以栗
　　彼紛者務體其豫矣有㫖者酒歡其且矣友僚萃止跗萼載韡
　　彼美公之姓兮那歟應積慶兮期子惟去之柄兮
　　江有歸舟三章〈並序〉
　　記有之尊道成徳嚴師其難哉故在三之禮極乎君親而師也叅焉無犯與隱義斯貫矣孔聖稱顔子有視余猶父歎其至歟今吾於太眞也然乎爾且後進而余師者自賈邕盧冀之後比歳舉進士登科名與實皆相望騰遷凡數子其佗自京畿太學踰於淮泗行束脩以上而未及門者亦云倍之餘弗敏曷雲當乎而莫之讓蓋有來學微往教蒙匪余求若之何其拒哉猗爾之所以求我之所以誨學乎文乎學也者非雲徴辨説摭文字以扇夫談端輮厥詞意其於識也必鄙而近矣所務乎憲章典法膏腴徳義而巳文也者非雲尚形似牽比類以局夫儷偶放於竒靡其於言也必淺而乖矣所務乎激揚雅訓彰宣事實而巳衆之言文學者或不然於戲彼以我為僻爾以我為正同聲相求爾後我先安得而不問哉問而教教而從從而逹欲辭師也得乎孔門四科吾是以竊其一矣然夫徳行政事非學不言言而無文行之不逺豈相異哉四者一夫正而巳矣故曰詩三百一言以蔽之曰思無邪不正之謂也吾嘗謂門弟子有尹徴之學劉太眞之文首其選焉今茲春連茹甲乙淑問休闡為時之冠浹旬有詔俾徴典校袐書且馳傳壠首領元戎書記之事四牡騑騑薄言旋歸聲動日下浹於寰外而太眞元昆前巳甲科未始間歳翩其連舉謂予不信豈其然乎夏五月迴棹京洛告歸江表岵兮屺兮歡既萃矣兄矣弟矣榮斯繼矣搢紳之徒習禮聞詩者僉曰劉氏二子可謂立乎身光乎親蹈極致於人倫者矣上京餞別庭闈望歸從古巳來未之聞也余羇宦此都色斯雲舉彼吳之丘曽是昔遊心乎往矣有懐伊阻行矣風帆載飛載揚爾思不及黯然以泣先師孝弟謹信泛愛親仁餘力學文之訓爾其志之南條北固朱方舊里昔與太眞初㑹於茲余之門人有栁幷者前是一歳亦嘗覯茲地其請業也必始乎此焉幷也有尹之敏劉之工其少且疾故莫之逮太眞亦嘗曰何敢望幷幷與眞難乎其相奪矣緬彼江隂京阜是臨言念二子從予於此爾雲過之其可忘諸同是餞者賦江有歸舟以寵夫嘉慶焉爾詩曰
　　江有歸舟亦亂其流之子言旋嘉名孔修揚於王庭允焯其休
　　舟既歸止人亦榮止兄矣弟矣孝斯踐矣稱觴燕喜於岵於屺
　　彼遊惟帆匪風不揚有彬伊父匪學不彰予其懐而勉爾無忘
　　過河濵和文學張志尹
　　隆古日以逺舉世䘮其淳慷慨懐黃虞化理何由臻歩出城西門裵回見河濵當其側陋時河水清且潾滄桑一以變莽然翳荊榛至化無苦窳宇宙將陶甄太息感悲泉人往跡未湮瑟瑟寒原暮冷風吹衣巾顧我謭劣質希聖杳無因且盡登臨意斗酒歡相親
　　舟中遇陸棣兄西歸數日得廣陵二三子書知遲晩次沙墊西㟁作
　　林烏遙㟁鳴早知東方曙波上風雨歇舟人叫將去蒼蒼前洲日的的回沙鷺水氣清曉隂灘聲隱川霧舊山勞魂想憶人阻洄泝信宿千里餘佳期曷由遇前程入楚鄉弭棹問維揚但見土音異始知程路長寥寥晩空靜漫漫風淮涼雲景信可羙風潮殊未央故人江臯上永日念容光中路枉尺書謂余瓊樹芳深期結晤語竟夕恨相望冀願崇朝霽吾其一葦航
　　重陽日陪元魯山徳秀登北城矚對新霽因以贈別〈時元兄屢有掛冠之意〉
　　山縣遶古堞悠悠快登望雨餘秋天髙目盡無隱狀綿連滍川迴杳𣺌鴉路深彭澤興不淺臨風〈一作流〉動歸心頼茲琴堂暇傲睨傾菊酒人和歳巳登從政復何有逺山十里碧一道銜長雲青霞半落日混合疑晴曛漸聞驚棲〈一作棲林〉羽坐歎清夜月中歡愴有違行子念明發僅能泯寵辱未免傷別離江湖不可忘風雨勞相思明時當盛才短伎安所設何日謝百里從君漢之澨
　　留別二三子得韻字
　　二紀尚雌伏徒然忝先進英英爾衆賢名實鬱雙振殘春惜將別清洛行不近相與愛後時無令孤逸韻
　　仰荅韋司業垂訪五首
　　呦呦食苹鹿常飲清泠川但恱豐草美寧知牢饌鮮主人有幽意將以充林泉羅網倖免傷蒙君復羈牽髙堂列衆賔廣座鳴清俯仰轉驚〈一作傷〉惕徘徊獨憂煎緬懐雲巖路欲往無由緣物各有所好違之傷自然
　　神龜在南國緬邈湘川隂遊止蓮葉上歳時嘉樹林毒蟲且不近斤斧何由尋錯落負竒文熒煌耀丹金江山萬里餘淮海阻且深獨保貞素質不為寒暑侵一逢盛明代應見通靈心
　　晉代有儒臣當年富詞藻立言寄青史將以贊王道遼落緬歳時辛勤歴江島且言風波倦探渉豈為寳不遇庾征西雲誰展懐抱士貧乏知己安得成所好
　　彭陽昔遊說願謁南郢都王果尚未逹況從夷節謨豈知晉叔向無罪嬰囚拘臨難俟解紛獨知祁大夫舉讐且不棄何必論親踈夫子覺者也其能〈一作肯〉遺我乎闗西一公子年貌獨青春被褐來上京翳然聲未振中郎何為者倒屣驚座賔詞賦豈不佳盛名亦相因為君奏此曲此曲多苦辛千載不可誣孰言今無人
　　答鄒象先
　　桂枝常共擢茅茨冀同薦一命何阻脩載馳各川縣壯圖悲歳月明代恥貧賤回首無津梁祗令二毛變
　　䝉山作
　　東蒙鎮海沂合沓餘百里清秋淨氛靄崖崿隱天起於役勞往還息徒暫攀躋將窮絶跡處偶得冥心理雲氣雜虹霓松聲亂風水微明緑林際杳窱丹洞裏仙鳥時可聞羽人邈難視此焉多深邃賢逹昔所止子尚捐俗紛季隨躡遐軌藴真道彌曠懐古情未巳白鹿凡幾遊黃精復奚似顧予尚牽纒家業重書史少學務從師壯年貴趨仕方馳桂林譽未暇桃源美歳暮期再尋幽哉羨門子
　　早春過七嶺寄題硤石裴丞㕔壁
　　出硤寄趣少晩行偏憶君依然向來處官路谿邉雲茲路豈不劇能無俗累紛槐隂永未合泉聲細猶聞彌歎春罷酒牽卑〈一夲二字缺〉從此分登髙望城入斜影半風薫
　　送張翬下第歸江東〈翬一作暈〉
　　俱飛仍失路綵服邇清波地積東南美朝遺甲乙科客愁千里別春色五湖多明日舊山去其如相望何
　　越江秋曙
　　扁舟東路逺曉月下江濆瀲灧信潮上蒼茫孤嶼分林聲寒動葉水氣曙連雲暾日浪中出榜歌天際聞伯鸞常去國安道惜離羣延首剡谿近詠言懐數君
　　山莊月夜作
　　獻書嗟棄置疲拙歸田園且事計然策將符公冶言桑榆清〈一作畏〉暮景雞犬應遙村蠶罷里閭晏麥秋田野喧澗聲連枕簟峰勢入堦軒未奏東山妓先傾北海尊隴𤓰香早熟庭果落初繁更愜野人意農談朝竟昏











　　御定全唐詩巻一百五十四
　　欽定四庫全書
　　御定全唐詩巻一百五十五
　　崔曙
　　崔曙宋州人開元二十六年登進士第以試明堂火珠詩得名詩一卷
　　古意
　　緑筍總成竹紅花亦成子能當此時好獨自幽閨裏夜夜苦更長愁來不〈一作劇〉如死
　　宿大通和尚塔敬〈一本無敬字〉贈如上人兼呈常孫二山人
　　支公巳寂滅影塔山上古更有眞僧來道場救諸苦一承微妙法寓宿清淨土身心能自觀色相了無取森森松映月漠漠雲近戶嶺〈一作雲〉外飛電明夜來前山雨然燈見棲鴿作禮聞信鼔曉霽南軒開秋華淨天宇願言出世塵〈一作長出世〉謝爾申及甫
　　送薛據之宋州
　　無媒嗟〈一作悲〉失路有道亦乘流客處不堪別異鄉應共愁我生早孤賤淪落居此州風土至今憶山河皆昔〈一作舊〉遊一從文章事〈一作士〉兩京春復秋君去問相識幾人今〈一作成〉白頭
　　山下晩晴
　　寥寥逺天淨谿路何空濛斜光照踈雨秋氣生白虹雲盡山色暝蕭條西北風故林歸宿處一葉下梧桐
　　潁陽東溪懐古
　　靈溪氛霧歇皎鏡清心顔空色不〈一作下〉映水秋聲多在山世人久踈曠萬物皆自閒白鷺寒更浴孤雲晴未還昔時譲王者此地閉𤣥〈一作紫一作柴〉闗無以躡髙歩淒涼岑〈一作林〉壑間
　　早發交崖山還太室作
　　東林氣微白寒鳥急〈一作忽〉髙翔吾亦自茲去北山歸草堂仲〈一作杪〉冬正三五日月遙相望蕭蕭〈一作肅肅〉過潁上曨曨辨少陽川氷生積雪野火出枯桑獨往路難盡窮隂人易傷傷此無衣客如何䝉雪〈一作雨〉霜
　　奉試明堂火珠
　　正位開重屋凌空〈一作中天〉出火珠夜來雙月滿〈一作合〉曙後一星孤天淨光難滅雲生望欲無遙知太平代〈一作還知聖明代〉國寳在名都
　　途中曉〈一作晩〉發
　　曉〈一作晩〉霽長風裏勞歌赴逺期雲輕歸海疾月滿下山〈一作峰〉遲旅望因髙盡鄉心遇物悲故林遙不見況在〈一作復〉落花時
　　緱山廟
　　遺廟宿隂隂孤峰映緑林歩隨仙路逺意入道門深澗水流年月山雲變古今祗聞風竹裏猶有鳳笙音
　　同諸公謁啓母祠
　　閟宮凌紫微芳草閉閒扉帝子復何在王孫遊不歸春風鳴玉珮暮雨拂靈衣豈但湘江口能令懐二妃
　　九日登望仙臺呈劉明府容
　　漢文皇帝有髙臺此日登臨曙色開三晉雲山皆北向二陵風雨自東〈一作西〉來闗門令尹誰能識河上仙翁去不回且欲近尋彭澤宰陶然共〈一作一〉醉菊花杯
　　奉酬中書相公至日圓丘攝事合於中書後閣宿齋移止於集賢院敘懐見寄之作
　　典籍開書府恩榮避鼎司郊丘資有事齋戒守無為宿霧蒙瓊樹餘香覆玉墀進經逢乙夜展禮值明時勲共山河列名同竹帛垂年年佐堯舜相與致雍熈
　　登水門樓見亡友張貞期題望黃河詩因以感興〈一作寄友〉
　　吾友東南美昔聞登此樓人隨〈一作從〉川上逝〈一去〉作書向〈一作在〉壁中留嚴子好眞隱謝公耽逺遊清風初作頌暇日復銷憂〈一作愁〉時〈一作思〉與文字〈一作章〉古跡將〈一作隨〉山水幽巳孤〈一作辜〉蒼生望空〈一作坐〉見黃河流流落年〈一作榮落春〉將晩悲涼物巳〈一作似〉秋天髙不可問掩泣赴行舟
　　對雨送鄭陵
　　別愁復經雨別淚還如霰寄心海上雲千里常相見
　　嵩山尋馮鍊師不遇
　　青溪訪道凌煙曙王子仙成巳飛去更值空山雷雨時雲林薄暮歸何處











　　御定全唐詩巻一百五十五
　　欽定四庫全書
　　御定全唐詩巻一百五十六
　　王翰
　　王翰字子羽晉陽人登進士第舉直言極諫調昌樂尉復舉超拔羣類召為袐書正字擢通事舍人駕部員外出為汝州長史改仙州別駕日與才士豪俠飲樂遊畋坐貶道州司馬卒集十巻今存詩一巻
　　贈唐祖二子
　　鴻飛遵枉渚鹿鳴思故羣物情尚勞愛況乃予別君別時花始發別後蘭再薰瑤觴滋白露寳瑟凝涼氛徘徊北林月悵望南山雲雲月𣺌千里音徽不可聞
　　飛燕篇
　　孝成皇帝本嬌奢行幸平陽公主家可憐女兒三五許䒠茸惜是一園花歌舞向來人不貴〈一作歌舞來時由不歸〉一旦逢君感君意君心見賞不見忘姊妹雙飛入紫房紫房綵女不得見専榮固寵昭陽殿紅妝寳鏡珊瑚臺青𤨏
　　銀簧雲母扇日夕風傳歌舞聲祗擾長信憂人情長信憂人氣欲絶君王歌吹終不歇朝弄瓊簫下綵雲夜踏金梯上明月明月薄蝕陽精昏嬌妬傾城惑至尊巳見白虹橫紫極復聞飛燕啄皇孫皇孫不死燕啄折女弟一朝如火絶明明天子咸戒之赫赫宗周褎姒滅古來賢聖歎狐裘一國荒滛萬國羞安得上方斷馬劍斬取朱門公子頭
　　飲馬長城窟行〈一作古長城吟〉
　　長安少年無逺圖一生惟羨執金吾麒麟前殿拜天子走馬西擊長城胡〈一作走馬為君西擊胡〉胡沙獵獵吹人靣漢虜相逢不相見遙聞鼙鼓動地來傳道單于夜猶戰此時顧恩寧顧身為君一行摧萬人壯士揮戈迴白日單于濺血染朱輪歸來飲馬長城窟長城道傍多白骨問之耆老何代人云是秦王築城卒黃昏塞北無人煙鬼哭啾啾聲沸天無罪見誅功不賞孤魂流落此城邉當昔秦王按劍起諸侯膝行不敢視富國強兵二十年築怨興徭〈一作聲寃〉九千里秦王築城何太愚天實亡秦非北胡一朝禍起蕭墻內渭水咸陽不復都
　　賦得明星玉女壇送亷察尉華隂
　　洪河之南曰秦鎮發地削成五千仞三峰離地皆倚天唯獨中峰特修峻上有明星玉女祠祠壇髙眇路逶迤三十六梯入河漢樵人往往見蛾眉蛾眉嬋娟又宜笑一見樵人下靈廟仙車欲駕五雲飛香扇斜開九華照含情遲佇惜韶年願侍君邉復中旋江妃玉珮留為念嬴女銀簫空自憐仙俗途殊兩情遽感君無盡辭君去遙見明星是妾家風飄雪散不知處故人家在西長安賣藥往來投此山綵雲蕩漾不可見緑蘿蒙茸鳥綿蠻欲求玉女長生法日夜燒香應自還
　　春女行〈一作歌〉
　　紫臺穹跨連緑波紅軒鉿匝垂纎羅中有一人金作靣隔幌玲瓏遙可見忽聞黃鳥鳴且悲鏡邉含笑著春衣羅袖嬋娟似無力行拾落花比容色落花一度無再春人生作樂須及辰君不見楚王臺上紅顔子今日皆成狐兔塵
　　古蛾眉怨
　　君不見宜春苑中九華殿飛閣連連直如髪白日全含朱鳥窓流雲半入蒼龍闕宮中綵女夜無事學鳳吹簫弄清越珠簾北卷待涼風繡戶南開向明月忽聞天子憶蛾眉寳鳳銜花揲兩螭傳聲走馬開金屋夾路鳴環上玉墀長樂彤庭宴華寢三千美人曵花〈一作光〉錦燈前含笑更羅衣帳裏承恩薦瑤枕不意君心半路迴求仙別作望仙臺琳琅〈一作倉〉禁闥遙相憶紫翠巖房晝不開欲向人間種桃實先從海底覔蓬萊蓬萊可求不可上孤舟縹緲知何往黃金作盤銅作莖青〈一作晴〉天白露掌中擎王母嫣然感君意雲車羽斾欲相迎飛廉觀前空怨慕少君何事〈一作辜〉須相誤一朝埋沒茂陵田賤妾蛾眉不重顧宮車晩出向南山仙衛逶迤去不還朝晡泣對麒麟樹樹下蒼苔日漸斑人生百年夜將半對酒長歌莫長歎情〈一作𢬵〉知白日不可私〈一作期〉一死一生何足筭
　　子夜春歌
　　春氣滿林香春遊不可忘落花吹欲盡垂桞折還長桑女淮南曲金鞍塞北裝行行小垂手日暮渭川陽奉和聖製同二相巳下羣官樂遊園宴
　　未極人心暢如何帝道明仍嫌酺宴促復寵樂遊行陸海披珍藏天河直〈一作望〉斗城四闗青靄合數處白雲生飪〈一作鼎〉餗調元氣歌鐘溢雅聲空慚堯舜日〈一作力〉至徳杳〈一作眷〉難名
　　奉和聖製送張說上集賢學士賜宴得筵字
　　東堂起集賢貴得從〈一作後〉神仙首命台階老將崇御府員送人鏘玉珮中使拂瓊筵和樂薫風解湛恩時雨連長材成磊落短翮強翩翾〈一作躚〉徒仰蓬萊地〈一作峻〉何階不讓縁
　　奉和聖製送張尚書廵邉
　　紫綬〈一作盭〉尚書印朱軿丞相車登朝身許國出閫將辭家不憚炎蒸苦親嘗走集〈一作馬〉賒選徒軍有政〈一作令〉誓卒爾無譁帝樂風初起王城日半斜寵行流聖作寅餞照台華騎歴河南樹旌揺塞北沙榮懐應盡服嚴殺巳先加業峻靈祗保功成道路嗟寧如鑿空使逺致石榴花
　　涼州詞二首
　　蒲萄美酒夜光杯欲飲琵琶馬上催醉臥沙場君莫笑古來征戰幾人回
　　秦中花鳥巳應䦨塞外風沙猶自寒夜聼胡笳折楊栁教人意氣〈一作氣盡〉憶長安
　　春日歸思
　　楊栁青青杏發花年光誤客轉思家不知湖上菱歌女幾箇春舟在若耶
　　觀蠻童為伎之作
　　長裙錦帶還留客廣額青娥亦效嚬共惜不成金谷妓虛令看殺玉車人













　　御定全唐詩巻一百五十六
　　欽定四庫全書
　　御定全唐詩巻一百五十七
　　孟雲卿
　　孟雲卿河南人一曰武昌人第進士為校書郎與杜甫元結友善詩一巻
　　古別離
　　朝日上髙臺離人怨秋草但見萬里天不見萬里道君行本迢逺苦樂良難保宿昔夢同衾憂心常傾倒含酸欲誰訴展轉傷懐抱結〈一作白〉髪年已遲〈一作深〉征行去何早寒暄有時謝憔悴難再好人皆筭年夀死者何曽老少壯無見〈一作㑹無〉期水深風浩浩
　　今別離〈一作別離曲〉
　　結髪生別離相思復相保如何〈一作何知〉日巳久五變庭中草𣺌𣺌大海途悠悠吳江島但恐不出門出門無逺道逺道行既難家貧衣復單嚴風吹積雪晨起鼻何酸人生各有志豈不懐所安分明天上日生死願〈一作誓〉同歡
　　悲哉行
　　孤兒去慈親逺客喪主人莫吟辛苦曲此曲誰忍聞可聞不可說去去無期別〈一作形跡〉行人念前程不待參辰沒〈一作晨設〉朝亦常苦饑暮亦常苦饑飄飄萬餘里貧賤多是非少年莫逺遊逺遊多不歸
　　行行且遊獵篇
　　少年多武力勇氣冠幽州何以縱心賞馬啼春草頭遲遲平原上狐兔奔林丘猛虎忽前逝俊鷹連下韛俯身逐南北輕㨗固難儔所發無不中失之如我讐豈唯務馳騁猗爾暴田疇殘殺非不痛古來良有由
　　古輓歌
　　草草閭巷喧塗車儼成位冥冥何所須〈一作得盡〉盡〈一作戴〉我生人意北邙路非逺此別終天地臨穴頻撫棺至哀反無淚爾形未衰老〈一作色猶童稚〉爾息纔〈一作猶〉童稚骨肉安〈一作不〉可離皇天若〈一作苦〉容易房帷即靈帳庭宇為哀次薤露歌若斯人生盡如寄
　　放歌行
　　吾觀天地圖世界亦可〈一作何〉小落落大海中飄浮數洲島賢愚與蟻蝨一種同草草地脈日夜流天衣有時掃東山謁居士了我生死道目見難噬臍心通可親腦軒皇竟磨滅周孔亦衰老永謝當時人吾將寳非寳
　　傷懐贈〈一作酬〉故人〈一作友〉
　　稍稍〈一作悄悄〉晨鳥〈一作雞〉翔淅淅草上霜人生早罹〈一作艱〉苦夀命恐不長二十學巳成三十名不彰豈無同門友貴賤易中腸驅馬行萬里悠悠過帝鄉幸因歌末得上君子堂衆樂互喧奏獨子〈一作余〉備笙簧〈一作篁〉坐中無知音安得神揚揚〈一作洋洋〉願因髙風起上感白日光
　　鄴城〈一作中〉懐古
　　朝〈一作欲〉發淇水南將尋北燕路魏家舊宮闕寥落無人住伊昔天地屯曹公〈一作瞞〉獨中〈一作守〉據羣臣將北靣白日忽西暮三臺竟寂寞萬事良難固雄圖〈一作豪〉安在哉衰草霑霜露崔嵬長河北尚見應劉墓古樹藏龍蛇荒茅伏狐兔永懐故池館數子連章句逸興驅山河雄詞變雲霧我行覩遺跡精爽如可遇斗酒將酹君悲風白楊樹
　　傷情
　　為長心易憂早孤意常傷出門先躊躇入戶亦彷徨此生一何苦前事安可忘兄弟先我沒孤㓜盈我傍舊居近東南河水新為梁松栢今在茲安忍思故鄉四時與日月萬物各有常秋風巳一〈一作一以〉起草木無不霜行行當自勉〈一作勉旃〉不忍再思量
　　傷時二首〈一作宋郊〉
　　徘徊宋郊上不覩平生親獨立正傷心悲風來孟津大方載羣物生死有常倫虎豹不相食哀哉人食人豈伊〈一作知〉逢世運天道亮云云
　　太空流素月三五何明〈一作皎〉明光耀侵白日賢愚迷至精四時更變化天道有虧盈常恐今夜〈一作已〉沒須㬰還復生
　　田園觀雨兼晴後作
　　貧賤少情慾借〈一作惜〉荒種南陂我非老農圃安得良土宜秋成不亷儉歳餘多餒饑顧視倉廩間有糧不成炊晨登南園上暮歇清蟬悲早苗既芃芃晩田尚離離五行孰堪廢萬物當及時賢哉數夫子開翅愼勿遲
　　汴河阻風
　　清晨自梁宋掛席之楚荊〈一作城〉出浦風漸惡傍灘舟欲橫大河噴〈一作復〉東注羣動〈一作㓊〉皆窅〈一作昏〉冥白霧魚龍氣黒〈一作黃〉雲牛馬〈一作虎〉形蒼茫迷所適危安懼〈一作色懼安〉暫寧信此天地內孰為身命輕丈夫茍未逹所向須存誠〈一作有成〉前路捨舟去東南仍〈一作應〉曉〈一作晩〉晴
　　行路難
　　君不見髙山萬仞連蒼旻天長地久成埃塵君不見長松百尺多勁節狂風暴雨終摧折古今何世無聖賢吾愛伯陽眞乃天金堂玉闕朝羣仙拍手東海成桑田海中之水愼勿枯烏鳶啄蚌傷明珠行路難艱險莫踟躕
　　途中寄友人
　　昔時聞逺路謂是等閒行及到求人地始知為客情事將公道背塵遶馬蹄生儻使長如此便堪休去程
　　寒食
　　二月江南花滿枝他鄉寒食逺堪悲貧居往往無煙火不獨明朝為子推
　　新安江上寄處士
　　深潭與淺灘萬轉出新安人逺禽魚靜山空水木寒嘯起青蘋末吟矚白雲端即事遂幽賞何必掛儒冠
　　句
　　羣物歸大化六龍頹西荒〈感懐〉安知浮雲外日月不運行〈苦雨　見張為主客圖〉



　　御定全唐詩卷一百五十七
　　欽定四庫全書
　　御定全唐詩巻一百五十八
　　張廵
　　張廵蒲州河東人開元末舉進士第三以書判㧞萃入等天寳中為眞源令祿山之亂廵起兵討賊後至睢陽與太守許逺嬰城固守經年乏食城陷死之廵博通羣書為文操紙筆立就有謝金吾表雲想峨眉之碧峰豫遊西蜀追緑耳於懸圃保夀南山臣被圍四十七日凡一千八百餘戰當臣効命之時是賊滅亡之日文辭悲壯讀者哀之詩二首
　　聞笛
　　岧嶤試一臨虜騎附〈一作俯〉城隂不辨風塵色安知天地心營〈一作門〉開邉月近戰苦陣雲深旦夕更樓上遙聞橫笛音〈一作吟〉
　　守睢陽作
　　接戰春來苦孤城日漸危合圍侔月暈分守若〈一作効〉魚
　　麗屢厭黃塵起時將白羽揮裹瘡猶出陣飲血更登陴忠信應難敵堅貞諒不移無人報天子心計欲何施張抃
　　張抃滑人與張廵固守睢陽城陷死難者三十六人抃其一也宋汪應辰作廟記雲初顯於湖湘間後及江右至玉山皆祀之碑載詩一首
　　題衡陽泗州寺
　　一水悠悠百粵通片帆無柰信秋風幾層峽浪寒舂月盡日江天雨打篷漂泊漸揺青草外鄉闗誰念雪園東未知今夜依何處一㸃漁燈出葦叢
　　賀蘭進明
　　賀蘭進明開元十六年登進士第祿山亂以御史大夫為節度使守臨淮張廵被圍睢陽遣南霽雲乞師進明嫉廵聲威不應廵遂陷沒肅宗時為北海太守詣行在上以為南海太守攝御史大夫嶺南節度使後貶秦州司馬詩七首
　　古意二首
　　秦庭初指鹿羣盜滿山東忤意皆誅死所言誰肻忠武闗猶未啓兵入望夷宮為祟非涇水人君道自窮崇蘭生澗底香氣滿幽林采采欲為贈何人是同心日暮徒盈把裵回憂思深慨然紉雜佩重奏丘中琴
　　行路難五首
　　君不見巖下井百尺不及泉君不見山上苗〈一作蒿〉數寸凌雲煙人生賦命亦如此何苦太息自憂煎但願親友長含笑相逢不乏〈一作莫吝〉杖頭錢寒夜邀歡須秉燭豈得〈一作不〉常思花栁年
　　君不見門前栁榮耀暫〈一作幾〉時蕭索久君不見陌上花狂風吹去落誰家鄰〈一作誰〉家思婦見之歎蓬首不梳心歴亂盛年夫壻長別離歳暮相逢色巳〈一作凋〉換
　　君不見芳樹枝春花落盡蜂不窺君不見樑上泥秋風始髙燕不棲蕩子從軍事征戰娥眉嬋娟守空閨獨宿自然堪下淚況復時聞烏夜啼
　　君不見雲中月暫盈還復缺君不見林下風聲逺意難窮親故平生或聚散歡娛未盡尊酒空歎息青青陵上栢歳寒能有幾人同
　　君不見東流水一去無窮巳君不見西郊雲日夕空氛氳羣鴈裵回不能去一鴈悲〈一作驚〉鳴復失羣人生結交在終始莫以〈一作為〉升沈中路分
　　閭丘曉
　　閭丘曉為濠州刺史祿山之亂張鎬檄之救宋州張廵圍以後期杖死詩一首
　　夜渡江
　　舟人自相報落日下芳潭夜火連淮市春風滿客㠶水窮滄海畔路盡小山南且喜鄉園近言榮意未甘〈一作能令意味甘〉
　　庾光先
　　庾光先新野人官至吏部侍郎嘗陷安祿山不受偽署詩一首
　　奉和劉採訪縉雲南嶺作
　　百越城池枕海圻永嘉山水復相依懸蘿弱篠垂清淺宿雨朝暾和翠微鳥訝山經傳不盡花隨月令數仍稀幸陪謝客題詩句誰與王孫此地歸
　　韋丹
　　韋丹字文明京兆萬年人早孤從外祖顔眞卿學擢明經調安逺令以讓庻兄入紫閣山復舉五經髙第順宗為太子時以殿中侍御史為舍人尋拜司封郎中使新羅故事鬻州縣官十人以便其私號私覿官丹曰使外國不足於貲宜上請安有賣官受錢奏聞帝命有司與之還為容州刺史遷河南少尹召拜諫議大夫奏劉闢當誅憲宗褒美使代李康為劒南東川節度使丹至漢中上言康守方盡力不可易乃徴還終江南西道觀察使宣宗讀元和實録見丹政事卓然詔上丹功狀刻於碑謂宰相周墀曰丹有子否與好官乃拜其子宙為侍御史三遷度支郎中丹有詩二首
　　思歸寄東林澈上人〈並序〉
　　澈公近以匡廬七詠見寄及吟詠之皆麗絶於文圃也此七詠者俾予益發歸歟之興且芳時勝侶卜遊於三二道人必當攀躋千仞之峰觀九江之派是時也飄然而去不希京口之顧黙然而遊不假東門之送天地為一朝萬物任陶鑄夫二林翼翼松逕幽䆳則何必措足於丹霄馳心於太古矣偶為思歸絶句詩一首以寄上人法友幸先逹其深趣矣
　　王事紛紛無暇日浮生冉冉只如雲巳為平子歸休計五老巖前必共聞
　　答澈公
　　空山泉落松窗靜閒地草生春日遲白髪漸多身未退依依常在永禪師
　　蕭昕
　　蕭昕字中明梁鄱陽王七世孫居河南中博學宏詞科調夀安尉累遷左補闕從明皇幸蜀奉冊於靈武代宗立進中書舍人禮部侍郎徳宗朝以太子太師致仕詩二首
　　洛出書
　　海內昔凋瘵天綱斯浡潏⻱靈啓聖圖龍馬負書出大哉明徳盛逺矣彛倫秩地敷作乂功人免為魚恤既彰千國理豈止百川溢永頼至於今疇庸未雲畢
　　臨風舒錦
　　麗錦疋雲終襜襜〈一作當檐〉展向風花開翻覆翠色亂動揺紅縷散悠揚〈一作颺〉裏文迴照灼中低垂疑歩障吹起作晴虹既與丘遲夢深知卓氏功還鄉將製服從此表亨通
　　李希仲
　　李希仲趙郡人天寳初宰偃師范陽兵起挈家避亂入江淮詩三首
　　東皇太一詞
　　吉日初齋戒靈巫穆上皇焚香布瑤席鳴珮奠椒漿緩舞花飛滿清歌水去長迴波送神曲雲雨滿瀟湘
　　薊北行二首
　　旄頭有精芒胡騎獵秋草羽檄南渡河邉庭用兵早漢家愛征戰宿將今巳老辛苦羽林兒從戎榆闗道一身救邉速烽火通〈一作連〉薊門前軍飛鳥斷格鬬塵沙昏寒日鼔聲急單于夜將〈一作火〉奔當須徇忠義身死報國恩
　　楊志堅
　　楊志堅臨川人與顔眞卿同時詩一首
　　送妻〈志堅啫學而貧其妻告離志堅以詩送之時顔眞卿為內史妻持詩詣州請公牒求別醮真卿判雲王歡之廩既虛豈遵黃卷朱叟之妻必去寧見錦衣汚辱鄉閭敗傷風化若無褒貶僥倖者多遂箠之後遂無棄夫者〉
　　平生志業在琴詩頭上如今有二絲漁父尚知谿谷暗山妻不信出身遲荊釵任意撩新鬢明鏡從他別畫眉今日便同行路客相逢即是下山時















　　御定全唐詩巻一百五十八
<集部,總集類,御定全唐詩>
　　欽定四庫全書
　　御定全唐詩巻一百五十九
　　孟浩然
　　孟浩然字浩然襄陽人少隱鹿門山年四十乃遊京師常於太學賦詩一坐嗟伏與張九齡王維為忘形交維私邀入內署適明皇至浩然匿牀下維以實對帝喜曰朕聞其人而未見也詔浩然出誦所為詩至不才明主棄帝曰卿不求仕朕未常棄卿奈何誣我因放還採訪使韓朝宗約浩然偕至京師欲薦諸朝㑹與故人劇飲懽甚不赴朝宗怒辭行浩然亦不悔也張九齡鎮荊州署為從事開元末疽發背卒浩然為詩佇興而作造意極苦篇什旣成洗削凡近超然獨妙雖氣象清逺而采秀內映藻思所不及當明皇時章句之風大得建安體論者推李杜為尤介其間能不媿者浩然也集三巻今編詩二巻
　　從張丞相遊南紀城獵戲贈裵廸張叅軍
　　從禽非吾樂不好雲夢田歳暮登城望偏令鄉思懸公卿有幾幾〈一作數子〉車〈一作聯〉騎何翩翩世祿金張貴官曹幕府賢〈一作連〉順時行殺氣飛刃爭割鮮十里屆賔館徴聲匝妓筵髙標回落日平楚散〈一作壓〉芳煙何意狂歌客從公亦在㫋
　　登江中孤嶼贈白雲先生王迥
　　悠悠清江水水落沙嶼出回潭石下深緑篠岸傍密鮫人潛不見漁父歌自逸憶與君別時泛舟如昨日夕陽開返照中坐興非一南望鹿門山歸來恨如〈一作相〉失
　　晩春臥病寄張八
　　南陌春將晩北窗猶臥病林園乆不遊草木一何盛狹逕花障迷〈一作將盡〉閒庭竹掃淨翠羽戲蘭苕頳鱗動荷柄念我平生好江鄉逺從政雲山阻夢思衾枕勞歌〈一作感〉詠歌〈一作感〉詠復何為同心恨別離世途皆自媚流俗寡相知賈誼才空逸安仁鬢欲絲〈一作垂〉遙情每東注奔晷復西馳常恐填溝壑無由振羽儀窮通若有命欲向論中推
　　秋登蘭山寄張五〈一作九月九日峴山寄張子容一作秋登萬山寄張文儃〉
　　北〈一作此〉山白雲裏隱者自怡悅相望試〈一作始〉登髙心飛逐鳥滅〈一作心隨雁飛滅〉愁因薄暮起興是清秋發時見歸村人〈一作村人歸〉沙行〈一作平一作平沙〉渡頭歇天邊樹若薺江畔舟如月何當載酒來共醉重陽節
　　入峽寄弟
　　吾昔與爾〈一作汝〉輩讀書常閉門未嘗冒湍險豈顧垂堂言自此歴江湖辛勤難具論徃來行旅𡚁開鑿禹功存壁〈一作直〉立千峰〈一作巖〉峻潨流萬壑奔我來凡幾宿無夕不聞猿浦上揺〈一作思〉歸戀舟中失夢魂淚沾明月峽心斷鶺鴒原離闊星難聚秋深露已繁因君下南楚書此示〈一作寄〉鄉園
　　湖中〈一作襄陽〉旅泊寄閻九司戶防
　　桂水通百越扁舟期曉發荊雲蔽三巴夕望不見家襄王夢行雨才子謫長沙長沙饒瘴癘胡為苦留滯久別思欵顔承歡懷接袂接袂杳無由徒增旅泊愁清猿不可聽沿月下湘流
　　大堤行寄萬七
　　大堤行樂處車馬相馳突歳歳春草生踏青二三月王孫挾珠彈遊女矜羅襪擕手今莫同江花為誰發仲夏歸漢南園寄京邑耆舊〈一作仲夏歸南園寄京邑舊遊〉
　　嘗讀髙士傳最嘉陶徵君日躭〈一作覩〉田園趣自謂羲皇人予復何為者棲棲徒問津中年廢丘壑上國〈一作十上〉旅風塵忠欲事明主孝思侍老親歸來當炎夏〈一作冐炎暑〉耕稼不及春扇枕北窗下采芝南澗濱因聲謝同列吾慕潁陽眞
　　題雲門山〈一作寺一作遊龍門寺〉寄越府包戶曹徐起居
　　我行適諸越夢寐懷所歡久負獨往願今來恣遊盤台嶺踐磴石耶溪泝林湍捨舟入香界登閣憇㫋檀晴山秦望近春水鏡湖寛逺懷〈一作行〉佇應接卑位徒勞安白雲日夕滯滄海去〈一作朅〉來觀故國眇天末良朋在朝端遲爾同攜手何時方掛冠
　　宿楊子津寄潤州長山劉隱士
　　所思在建業〈一作夢寐〉欲往大江深日夕望京口煙波愁我心心馳茅山洞目極楓樹林不見少微星〈一作隱〉星〈一作風〉霜勞〈一作徒〉夜吟
　　書懷貽京邑同好
　　維先自鄒魯家世重儒風詩禮襲遺訓趨庭霑〈一作紹〉末躬晝夜常自強詞翰〈一作賦〉頗亦工〈一作攻〉三十旣成立嗟吁命不通慈親向羸老喜懼在深衷甘脆朝不足簟瓢夕屢空執鞭慕夫子捧檄懷毛公感激遂彈冠安能守固窮當途訴知已投刺匪求蒙秦楚邈離異飜飛何日同
　　還山貽湛法師
　　㓜〈一作幻〉聞無生理常欲觀此身心跡罕兼遂嶇﨑多在塵晚途歸舊壑偶與支公鄰導以微妙法結為清淨因〈近本無以上二句下有喜得林下契共推席上珍念茲汎苦海方便示迷津四句〉煩惱業頓捨山林情轉殷朝來問疑義夕話得清眞墨妙稱古絶詞華驚世人禪房閉虛靜花藥連冬春平石藉琴硯落泉灑衣巾欲知㝠滅意〈一作意㝠滅〉朝夕海鷗馴
　　夏日〈一作夕〉南亭懐辛大
　　山光忽西落〈一作發〉池月漸東上散髮乘夕涼開軒臥閒敞荷風送香氣竹露滴清響欲取鳴琴彈恨無知音賞感此懷故人中宵勞夢想
　　秋宵月下有懷
　　秋空明月懸光彩露霑濕驚鵲棲未〈一作不〉定飛螢捲簾入庭槐寒影疎鄰杵夜聲急佳期曠何許望望空佇立
　　將適天台留別臨安李主簿
　　枳棘君尚棲匏𤓰吾豈繫念離當夏首〈一作誰念離亭下〉漂〈一作淡〉泊指炎裔江海非墮〈一作惰〉遊田園失歸計定山旣早發漁浦亦宵濟泛泛隨波瀾行行任艫枻故林日已逺羣木坐成翳羽人在丹丘吾亦從此逝
　　送丁大鳳進士赴舉呈張九齡
　　吾觀鷦鷯賦君負王佐才惜無金張援十上空歸來棄置鄉園老翻飛羽翼摧故人今在位岐路莫遲囬
　　送呉恱遊韶陽
　　五色憐鳳雛南飛適鷓鴣楚人不相識何處求椅梧去去日千里茫茫天一隅安能與斥鷃決起但槍榆
　　適越留別譙縣張主簿申屠少府
　　朝乘汴河流〈一作去〉夕次譙縣界幸值〈一作因〉西風吹得與故人㑹君學梅福隱余從〈一作隨〉伯鸞邁別後能相思浮雲在〈一作去〉呉㑹
　　送陳七赴西軍
　　吾觀非常者碌碌在目前君負鴻鵠志蹉跎書劒年一聞邊烽動萬里忽爭先余亦赴京國〈一作闕〉何當獻凱還
　　送從弟邕下第後尋㑹稽
　　疾風吹征帆倐爾向空沒千里在〈一作去〉俄頃三江坐超忽向來共歡娯日夕成楚越落羽更分飛誰能不驚骨
　　送辛大之鄂渚不及
　　送君不相見日暮獨愁緒〈一作余楚詞曰眇眇兮愁予余予唐韻竝有上聲或改作緒非〉江上空〈一作久〉裵回天邊迷處所郡邑經樊鄧山河〈一作雲山〉入嵩汝蒲輪去漸遙石徑徒延佇
　　江上別流人
　　以我越鄉客〈一作里〉逢君謫居者分飛黃鶴樓流落〈一作宕〉蒼梧野驛使乘雲去征帆沿溜下不知從此分還袂何時把
　　宴包二融宅〈一作宴鮑二宅〉
　　閒居枕清洛左右接大野門庭無雜賓車轍多長者是時〈一作歳〉方盛夏風物自瀟灑五日休沐歸相攜竹林下開襟成歡趣對酒不能罷煙暝棲鳥迷〈一作還〉余將〈一作亦〉歸白社
　　與王昌齡宴王道士房〈一作與王昌齡宴黃十一〉
　　歸來臥青山常夢遊清都漆園有傲吏惠好〈一作我一作縣〉在招呼書幌神仙籙畵屛山海圖酌霞復對此宛似入蓬壺
　　襄陽公宅飲
　　窈窕夕陽〈一作陰〉佳〈一作在〉䒠茸春色好欲覓淹留處無過狹斜道綺席捲龍鬚香杯浮碼碯北林積修樹南池生別島手撥金翠花心迷玉紅〈一作芝〉草談笑光六義發論明三倒座非陳子驚門還魏公掃榮辱〈一作華〉應無間歡娯當共保
　　尋香山湛上人
　　朝遊訪名山山逺在〈一作若〉空翠氛氳亙百里日入行始至杖策尋故人解鞭暫停騎石門殊豁險篁逕轉森〈一作深〉䆳法侶欣相逢清談曉不寐平生慕眞隱累日探〈一作求〉奇〈一作靈〉異野老朝入田〈一作雲〉山僧暮歸寺松泉多逸〈一作清〉響苔壁饒古意谷口聞鐘聲林端識香氣〈近夲以上二句在第五第六〉願言投此山身世兩相棄
　　雲門寺西六七里聞符公蘭若最幽與薛八同徃
　　謂予獨迷〈一作遊〉方逢子亦在野結交指松柏問法尋蘭若小溪劣容舟怪石屢驚馬所居最幽絶所住〈一作往〉皆靜者雲簇興座隅天空落階下〈以上二句一作密篠夾路傍清泉流舍下〉上人亦何聞〈一作閑〉塵念都巳捨四禪合眞如一切是虛假願承甘露潤喜得惠風灑依止託〈一作此〉山門誰能〈一作願又作知誰〉效丘也
　　宿天台桐柏觀
　　海行信風帆夕宿逗雲島緬尋滄洲趣近愛赤城好捫蘿亦踐苔輟櫂恣探〈一作窮〉討息陰憇桐柏采秀弄芝草鶴唳清露垂鷄鳴信潮早願言解纓紱〈一作絡〉從此去〈一作無〉煩惱髙歩凌四明〈一作壁〉𤣥蹤得三老紛吾逺遊意學〈一作樂〉彼長生道日夕望三山雲濤空浩浩
　　峴潭〈一作山〉作
　　石潭傍隈隩沙岸〈一作榜〉曉夤縁試垂竹竿釣果得槎〈一作查〉頭鯿美人騁金錯纖手膾紅鮮因謝陸內史蓴羮何足傳
　　題終南翠微寺空上人房〈一作宿終南翠微寺〉
　　翠微終南裏雨後宜返照閉關久沈㝠杖䇿一登眺遂造幽人室始知靜者妙儒道雖異門雲林頗同調兩心相喜〈一作喜相〉得畢景共談笑暝還髙窗眠〈一作昬〉時見逺山燒緬懷赤城標更憶臨海嶠風泉有清音〈一作聽〉何必蘇門嘯
　　初春漢中漾舟
　　羊公峴山下〈一作漾舟逗何處〉神女漢臯曲雪罷氷復開春潭千丈緑輕舟恣來徃探翫無厭足波影揺妓釵沙光逐人目傾杯魚鳥醉聯句鶯花續良㑹難再逢日入須秉燭〈輕舟二句良㑹二句宋刻竝無〉
　　宿業師〈一作來公〉山房期〈一作待〉丁大不至
　　夕陽度西嶺羣壑倐已暝松月生夜涼風泉滿清聽樵人歸欲盡煙〈一作磴〉鳥棲初定之子期宿〈一作未〉來孤琴〈一作宿〉𠋫蘿逕
　　耶溪泛舟
　　落景餘清輝輕橈〈一作欋〉弄溪渚澄明〈一作澄〉愛水物臨泛何容與白首垂釣翁新妝浣紗女相看〈一作看看〉似〈一作未〉相識脈脈不得語
　　彭蠡湖中望廬山
　　太虛生月暈舟子〈一作中〉知天風掛席𠋫〈一作知〉明發眇漫平湖中中流見匡阜勢壓九江雄黤黕容霽〈一作凝黛〉色崢嶸當曉〈一作曙〉空香爐〈一作爐峰〉初上日瀑布〈一作水〉噴成虹久欲追尚子況茲懷逺公我來限〈一作恨〉於役未暇息微躬淮海途將半星霜歳欲窮寄言巖棲者畢趣當來同
　　登〈一作題〉鹿門山〈題下一有懷古二字〉
　　清曉因興來乘流越江峴沙禽近方〈一作初又作相〉識浦樹遙〈一作逺〉莫辨漸至〈一作到〉鹿門山山明翠微淺巖潭多屈曲舟檝屢回轉昔聞龎德公采藥遂不返金澗餌〈一作養〉芝術石牀臥苔蘚紛吾感耆舊結攬事攀踐隱跡今尚存髙風邈已逺白雲何時去丹桂空偃蹇探討意未窮回艇〈一作艫〉夕陽晩
　　遊明禪師西山蘭若
　　西山多竒狀秀出倚前楹停午收彩翠夕陽照分明吾師住其下禪坐證〈一作説〉無生結廬就嵌窟剪苕〈一作竹〉通往〈一作徑〉行談空對樵叟授法與山精日暮方辭去田園歸冶城
　　登望楚山最髙頂
　　山水觀形勝襄陽美㑹稽最髙唯望楚曾未一攀躋石壁疑削成衆山比全低晴明試登陟目極無端倪雲夢掌中小武陵花處迷暝還歸騎下蘿月映〈一作在〉深谿
　　疾愈過龍泉寺精舍呈易業二公
　　停午聞山鐘起行散〈一作送〉愁疾尋林采芝去轉谷松翠〈一作蘿〉密傍見精舍開長廊飯僧畢石渠〈一作梁〉流雪水金子〈一作烏〉耀霜橘竹房思舊遊過憇終永日入洞窺石髓傍崖采蜂蜜日暮辭逺公虎溪相送出
　　萬山潭作
　　垂釣坐盤石水清心亦〈一作益〉閒魚行〈一作遊〉潭樹下猿掛島藤間游女昔解佩傳聞於此山求之不可得沿月櫂歌還
　　與黃侍御北津泛舟
　　津無蛟龍患日夕常安流本欲避驄馬何如〈一作知〉同鷁舟豈伊今日幸曾是昔年遊莫奏琴中鶴且隨波上鷗隄縁九里郭山面百城樓自顧躬耕者才非管樂儔聞君薦草澤從此泛滄洲
　　洗然弟竹亭
　　吾與二三子平生結交深俱懷鴻鵠志昔〈一作共〉有鶺鴒心逸氣假毫翰清風在竹林達〈一作逺〉是酒中趣琴上偶然音
　　山中逢道士雲公
　　春餘草木繁耕種滿田園酌酒聊自勸農夫安與言忽聞荊山子時出桃花源采樵過北谷賣藥來西村村煙日雲夕榛路有歸客杖䇿前相逢依然是疇昔邂逅歡覯止殷勤敘離隔謂予搏扶桑輕舉振六翮奈何偶昌運獨見遺草澤旣笑接輿狂仍憐孔丘厄物情趨勢利吾道貴閒寂偃息西山下門庭罕人跡何時還清溪從爾鍊丹液
　　越中逢天台太乙子
　　仙穴逢羽人停艫向前拜問余渉風水何處逺行邁登陸尋天台順流下呉㑹茲山夙所尚安得問〈一作聞〉靈怪上逼青天髙俯臨滄海大鷄鳴見日出常覿仙人斾〈一作每與仙人㑹〉往來〈一作去去又作來去〉赤城中逍遙白雲外莓苔異人間瀑布當〈一作作〉空界福庭長自然〈一作不死〉華頂〈一作勝境〉舊稱最永此〈一作懷又作願〉從之〈一作此〉遊何當濟所屆
　　家園臥疾畢太祝曜〈一無此字〉見尋
　　伏枕舊遊曠笙簧〈一作歌〉勞夢思平生重交結迨此令人疑氷室無煖氣炎〈一作火〉雲空赫曦隙駒不暫駐日聽涼蟬悲壯圖哀未立斑白恨吾衰夫子自南楚緬懷嵩汝期顧予衡茅下兼致稟物資脫分趨庭禮殷勤伐木詩脫君車前鞅設我園中葵斗酒須寒興明朝難重持〈一夲無以上八句〉
　　白雲先生〈一無此四字〉王迥見訪
　　閒歸〈一作歸閒〉日無事雲臥晝不起有客欵柴扉自雲巢居子居閒好芝術〈一作花木〉采藥來城市家在鹿門山常遊澗澤水手持白羽扇腳歩青芒履聞道鶴書徵臨流還洗耳
　　田園〈一作家〉作
　　𡚁廬隔塵喧惟先養〈一作尚〉恬素卜鄰近〈一作勞〉三徑植果盈千樹粵余任推遷三十猶未遇書劔時將晩丘園日已〈一作空〉暮晨興自多懷晝坐常寡悟沖天羨鴻鵠爭食羞〈一作嗟〉鷄鶩望斷金馬門勞歌采樵路鄉曲無知已朝端乏親故誰能為揚雄一薦甘泉賦
　　采樵作
　　采樵入深山山深樹重疊橋崩臥槎擁路險垂藤接日落伴將稀山風拂蘿〈一作薜〉衣長歌負輕䇿平野望煙歸
　　自潯陽泛舟經明〈一作湖〉海
　　大江分九流〈一作派〉淼淼〈一作漫漫一作淼漫〉成水鄉舟子乘利渉往來至〈一作過又作經〉潯陽因之泛五湖流浪經三湘觀濤壯枚發弔屈痛沈湘魏闕心恆〈一作常〉在金門詔不忘遙憐上林雁冰泮也〈一作已〉迴翔
　　早發漁浦潭
　　東〈一作晨〉旭早光芒〈一作光蒼茫〉渚禽已〈一作似〉驚聒臥聞漁浦口橈聲暗相撥日出氣象分始知江湖〈一作路〉濶美人常晏起〈一作然〉照影弄流沫飲水畏驚猿祭魚時〈一作常〉見獺舟行自無悶況值晴景豁
　　經七里灘
　　予奉垂堂誡千金非所輕為多山水樂頻作泛舟行五嶽追向子三湘弔屈平湖經洞庭濶江入新安清復聞嚴陵瀬乃在茲湍〈一作川又作此行〉路疊障數百里沿洄非一趣彩翠相氛氳別流亂奔注釣磯平可坐苔磴滑難歩猨飲石下潭鳥還日邊樹觀奇恨來晚倚櫂惜將暮揮手弄潺湲從茲洗塵慮
　　歳暮海上作
　　仲尼旣雲〈一作已〉歿余亦浮于海昏〈一作又〉見斗柄回方〈一作始〉知歳星〈一作新歲〉改虛舟任所適垂釣非有待為問乘槎人滄洲〈一作浪〉復誰〈一作何〉在
　　南歸阻雪〈一作南陽北阻雪〉
　　我行滯宛許日夕望京豫曠野莽茫茫鄉山在何處孤煙村際起歸雁天邊去積雪覆平臯〈一作湍〉饑鷹捉寒兎少年弄文墨屬意在章句十上恥還家裵囬守歸路
　　聽鄭五愔彈琴
　　阮籍推名飲清風滿〈一作坐〉竹林半酣下衫袖拂拭龍唇琴一杯彈一曲不覺夕陽沈予意在山水聞之諧夙心
　　同張明府清鏡歎
　　妾有盤龍鏡清光常晝發自從生塵埃有若霧中月愁來試取照坐歎生白髮寄語邊塞人如何久離別
　　庭橘
　　明發覽羣物萬木何陰森凝霜漸漸氷庭橘似懸金女伴爭攀摘摘窺礙葉深竝生憐共蔕相示感同心骨刺紅羅帔香黏翠羽簪擎來玉盤裏全勝在幽林
　　早梅
　　園中有早梅年例犯寒開少婦曾〈一作爭〉攀折將歸插鏡臺猶言看不足更欲剪刀裁
　　清明即事
　　帝里重清明人心自愁思車聲上路合柳色東城翠花落草齊生鶯飛蝶雙戲空堂坐相憶酌茗聊代醉
　　和盧明府送鄭十三還京兼寄之什
　　昔時風景登臨地今日衣冠送別筵醉坐〈一作閒臥〉自傾彭澤酒思歸長望白雲天洞庭一葉驚秋早濩落空嗟滯江島寄語朝廷當世人何時重見長安道
　　髙陽池送朱二
　　當昔襄陽雄盛時山公常醉習家池池邊釣女日〈一作自〉相隨妝成照影競〈一作近〉來窺澄〈一作紅〉波澹澹芙蓉發緑岸𣯶𣯶〈一作□□〉楊柳垂一朝物變人亦非四面荒涼人徑〈一作住〉稀意氣豪華何處在空餘草露濕羅〈一作征〉衣此地朝來餞行者翻向此中牧征馬征馬分飛日漸斜見此空為人所嗟殷勤為訪桃源路予亦歸來松子家
　　鸚鵡洲送王九之〈一作遊〉江左
　　昔登江上黃鶴樓遙愛江中鸚鵡洲洲勢逶迤遶〈一作還〉碧流鴛鴦鸂䳵滿灘〈一作沙〉頭灘頭日落沙磧長金沙熠熠〈一作燿燿〉動飇光舟人牽錦纜浣女結羅裳月明全見蘆花白風起遙聞杜若香君行采采莫相忘
　　送王七尉松滋得陽臺雲
　　君不見巫山神女作行雲霏紅〈一作虹蜺〉沓翠曉氛氳嬋娟流〈一作遊〉入楚〈一作襄〉王夢倐忽〈一作覺後〉還隨零雨分空中飛〈一作曉〉去復飛來朝朝暮暮下陽臺愁君此去〈一作處〉為仙尉便逐行雲去不回
　　夜歸鹿門山歌
　　山寺鐘鳴晝已昬漁梁〈一作陽〉渡頭爭渡喧人隨沙路〈一作岸〉向江村余亦乘舟歸鹿門鹿門月照開煙〈一作煙中〉樹忽到〈一作辨〉龎公棲隱處巖扉松〈一作草〉徑〈一作樵逕非遙〉長寂寥〈一作寞〉惟有幽人夜來去
　　長樂宮
　　秦城舊來稱窈窕漢家更衣應不少紅粉邀君在何處青樓苦夜長難曉長樂宮中鐘暗來可憐歌舞慣相催歡娯此事今寂寞惟有年年陵樹哀
　　示孟郊〈按浩然與郊年代邈不相及詩題疑有繆誤〉
　　蔓草蔽極野蘭芝結孤根衆音何其繁伯牙獨不喧當時髙深意舉世無能分鐘期一見知山水千秋聞爾其保靜節薄俗徒云云






　　御定全唐詩巻一百五十九
　　欽定四庫全書
　　御定全唐詩巻一百六十
　　孟浩然
　　和張丞相春朝對雪
　　迎氣當春至〈一作立〉承恩喜雪來潤從河漢下〈一作落〉花逼豓陽開不覩豐年瑞焉〈一作安〉知燮理才撒鹽如可擬願糝和羮梅
　　和張明府登鹿門作〈一作山〉
　　忽示登髙作能寛旅寓情歌旣多暇山水思微〈一作彌〉清草得〈一作色〉風光〈一作先〉動虹因雨氣〈一作後〉成謬承巴里和非敢應同聲
　　和張二自穰縣還途中遇雪
　　風吹沙海雪漸〈一作來〉作柳園春宛轉隨香騎輕盈伴玉人歌疑郢中客態比洛川神今日南歸楚雙飛似入秦
　　和賈主簿弁九日登峴山
　　楚萬重陽日羣公賞讌來共乘休沐暇同醉菊花杯逸
　　思髙秋發歡情落景催國人咸寡和遙媿洛陽才
　　望洞庭湖贈張丞相〈一作臨洞庭〉
　　八月湖水平涵虛混太清氣蒸雲夢澤波撼〈一作動〉岳陽城欲濟無舟楫端居恥聖明坐觀〈一作徒憐〉垂釣者〈一作叟〉空〈一作徒〉有羨魚情
　　贈道士參寥
　　蜀琴久不弄玉匣細塵生絲脆將斷金徽色尚榮知音徒自惜聾俗本相輕不遇鍾期聽誰知鸞鳳聲
　　京還贈張〈一作王〉維
　　拂衣何處去〈一作去何處〉髙枕南山南欲徇五斗祿其如七不堪早朝非晩〈一作晏〉起束帶異抽簪因向智者說遊魚思舊潭
　　題李十四莊兼贈綦毋校書
　　聞君息陰〈一作蔭〉地東郭柳林間左右瀍澗水門庭緱氏山抱琴來取醉垂釣坐乘閒歸客莫相待尋〈一作緣〉源殊未還
　　九日龍沙作寄劉大眘虛
　　龍沙豫章北九日掛帆過風俗因時見湖山發興多客中誰送酒櫂裏自成歌歌竟乘流去滔滔任夕波
　　寄趙正字
　　正字芸香閣幽人竹素〈一作葉〉園經過宛如昨歸臥寂無喧髙鳥能擇木羝羊漫〈一作屢〉觸藩物情今已見從此〈一作徒自〉願〈一作欲〉忘〈一作無〉言
　　洞庭湖寄閻九
　　洞庭秋正濶余欲泛歸船莫辨荊呉地唯餘水共天渺瀰江樹沒合沓海潮〈一作湖〉連遲爾為舟楫相將濟巨川
　　秦中感秋寄逺上人〈一作崔國輔詩〉
　　一丘常欲臥三徑苦無資北土〈一作上〉非吾願東林懷我師黃金然桂盡壯志逐年衰日〈一作旦〉夕涼風至聞蟬但益悲
　　宿永嘉江寄山陰崔少府國輔
　　我行窮水國君使入京華相去日千里孤帆天一涯臥聞海潮至起視江月斜借問同舟客何時到永嘉
　　上已洛中寄王九迥〈一作王迥十九〉
　　卜洛成周地浮杯上已筵鬬雞寒食下走馬射堂前垂柳金堤合平沙翠幙連不知王逸少何處㑹羣賢聞裵侍御朏自襄州司戶除豫州司戶因以投寄
　　故人荊府〈一作河〉掾尚有柏臺威移職自樊衍〈一作沔〉芳聲聞帝畿昔余〈一作共子〉臥林巷載酒過柴扉松菊無時〈一作君〉賞鄉園欲懶〈一作懶欲〉歸〈一作飛〉
　　江上寄山陰崔少府國輔
　　春堤楊柳發憶與故人期草木本無意榮枯自有時山陰定逺近江上日相思不及蘭亭會〈一作事〉空吟祓禊詩夜泊廬江聞故人在東〈一有林字〉寺以詩寄之
　　江路經廬阜松門入虎谿聞君尋寂樂清夜宿招提石鏡山精怯禪枝〈一作林〉怖鴿棲一燈如悟道為照客心迷
　　宿桐廬江寄廣陵舊遊
　　山暝聞〈一作聽〉猿愁滄江急夜流風鳴兩岸葉月照一孤舟建德非吾土維揚憶舊遊還將兩〈一作數〉行淚遙寄海西頭
　　南還舟中寄袁太祝
　　沿泝非便習風波厭苦辛忽聞遷谷鳥來報五〈一作武〉陵春嶺北回征㠶〈一作擢〉巴東問故人桃〈一作花〉源何處是〈一作在何處〉遊子正迷津
　　東陂遇雨率爾貽謝南池
　　田家春事起丁壯就東陂殷殷雷聲作森森雨足垂海虹晴始見河柳潤初移予意在耕鑿因君問土宜〈一作問君田事宜〉
　　行至汝墳寄盧徵君
　　行乏憇予駕依然見汝墳洛川方罷雪嵩嶂有殘雲曵曵半空裏明明〈一作溶溶〉五色分聊題一時興因寄盧徵君
　　寄天台道士
　　海上求仙客三山望幾時焚香宿華頂裛露采靈芝屢躡〈一作踐〉莓苔滑將尋汗漫期倘因松子去長與世人辭
　　唐城館中早發寄楊使君
　　犯霜驅曉駕數里見唐城旅館歸心逼荒村客思盈訪人留後信䇿蹇赴前程欲識離魂斷長空聽雁聲
　　澗南即事貽皎上人
　　敝廬在郭外素産惟田園左右林野曠不聞朝〈一作城〉市喧釣竿垂北澗樵唱入南軒書取幽棲事將尋靜者論〈一作言〉
　　重酬李少府見贈
　　養疾衡簷〈一作茅〉下由來浩氣真五行將禁火十歩任〈一作想又作枉〉尋春致敬惟桑梓邀歡即主〈一作故〉人回〈一作還〉看後彫色青翠有松筠
　　九日懷襄陽〈題上一有途中二字〉
　　去國似〈一作已〉如昨倐然〈一作焉〉經杪秋峴山不可〈一作望不〉見風景令人愁誰采籬下菊應閒池上樓宜城多美酒〈一作名善醖〉歸與葛彊遊
　　初出關旅亭夜坐懷王大校書
　　向夕槐煙起蔥蘢池館曛客中無偶坐闗外惜離羣燭至螢光滅荷枯雨滴聞永懷芸〈一作蓬〉閣友寂寞滯揚雲
　　人日登南陽驛門亭子懷漢川諸友
　　朝來登陟處不似豓陽時異縣殊風物覊懷多所思剪花驚歳早看柳訝春遲未有南飛雁裁書〈一作衣〉欲寄誰
　　早寒江上有懷〈一作江上思歸〉
　　木落雁南〈一作初〉度北風江上寒我家襄〈一作湘又作江〉水上〈一作曲〉遙隔楚雲〈一作山〉端鄉淚客中盡孤〈一作歸〉帆天際〈一作外〉看迷津欲有問平海夕漫漫
　　閒園懷蘇子
　　林園雖少事幽獨自多違向夕開簾坐庭陰落景〈一作葉落〉微鳥過〈一作從〉煙樹宿螢傍水軒飛感念同懷子京華去不歸
　　同盧明府餞張郎中除義王府司馬海園作〈就張園作題下一無海園作三字〉
　　上國山〈一作星〉河列〈一作裂〉賢王邸〈一作甲〉第開故人分職去潘令寵行來冠蓋趨梁苑江湘〈一作山〉失楚材豫愁軒騎動賔客散池臺
　　送張子容進士赴舉〈一作赴進士舉〉
　　夕曛山照滅送客出柴門惆悵野中別殷勤岐路〈一作醉後〉言茂林予偃息喬木爾飛翻無使谷風誚須令友道存
　　送張參明經舉兼向涇州覲省
　　十五綵衣年承歡慈〈一作戀〉母前孝亷因歳貢懷橘向秦川四座推文舉中郎許仲宣泛舟江上別誰不仰神仙
　　送張祥之房陵
　　我家南渡頭慣習野人舟日夕弄清淺林湍逆上流山河〈一作鄢陵〉據形勝天地生豪首君意在利往〈一作渉〉知音期自〈一作暗又一作暝〉投
　　送呉宣從事〈一作送蘇六從軍〉
　　才有幕中士〈一作畫〉寧〈一作而〉無塞上勲漢兵將滅虜王粲始從軍旌斾邊庭去山川地脈分平生一匕首感激贈夫君
　　送桓子之郢成禮
　　聞君馳綵騎躞蹀指南荊〈一作荊衡〉為結潘楊好言過鄢郢城摽梅詩有贈羔雁禮將行今夜神仙女應來感夢情
　　留別王侍御維
　　寂寂竟何待朝朝空自歸欲㝷芳草去惜與故人違當路誰相假知音世所稀秪應守索〈一作寂〉寞還掩故園扉
　　早春潤州送從弟還鄉
　　兄弟遊呉國庭闈戀楚關已多新歲感〈一作改〉更餞白眉還歸泛西江水離筵北固山鄉園欲有贈梅柳著〈一作看〉先攀
　　峴山餞〈一作贈〉房琯崔宗之
　　貴賤平生隔軒車是日來青陽一覯止雲路〈一作霧〉豁然開祖道衣冠列分亭驛騎催方期九日聚還待二星囬
　　送謝錄事之越
　　清旦江天迥涼風西北吹白雲向吳㑹征帆亦相隨想到耶溪日應探禹穴竒仙書倘相示予在此〈一作北〉山陲
　　洛中送奚三還揚州
　　水國無邊際舟行共〈一作興〉使〈一作便〉風羨君從此去朝夕見鄉中予亦離家久南歸恨不同音書若有問江上㑹相逢
　　送告八從軍
　　男兒一片氣何必五車書好勇方過我多才便起予運籌將入幕養拙就閒居正待功名遂從君繼兩踈
　　送元公之鄂渚尋觀主張驂鸞
　　桃花春水漲之子忽乗流峴首辭〈一作下離〉蛟浦江中〈一作邊〉問鶴樓贈君青竹杖送爾白蘋洲應是神仙子〈一作輩〉相期〈一作逢〉汗漫遊
　　送王五昆季省覲
　　公子戀庭闈勞歌渉海涯〈一作沂〉水乗舟檝去親望老萊歸斜日催烏鳥清江照綵衣平生急難意遙仰鶺鴒飛
　　送崔遏〈一作逷一作易〉
　　片玉來誇楚治中作主人江山增潤色詞賦動陽春別館當虛敞離情任吐伸因聲兩京舊誰念臥漳濱
　　送盧少府使入秦
　　楚關望秦國相去千里餘州縣勤王事山河轉使車祖筵江上列離恨別前書願及芳年賞嬌鶯二月初
　　送袁十〈一有三字〉嶺南尋弟
　　早聞牛渚詠今見鶺鴒心羽翼嗟零落悲鳴別故林蒼梧白雲逺煙水洞庭深萬里獨飛去南風遲爾音
　　永嘉別張子容
　　舊國余歸楚新年子北征掛帆愁海路分手戀朋情日夕故園意汀洲春草生何時一杯酒重與季鷹傾
　　東京留別諸公〈一題作京還別新豐諸友〉
　　吾道昧所適驅車還向東主人開舊館留客醉新豐樹繞溫泉緑塵遮晩〈一作曉〉日紅拂衣從此去髙歩躡華嵩
　　送袁太祝尉豫章
　　何幸遇休明觀光來上京相逢武陵客獨送豫章行隨牒牽黃綬離羣㑹墨卿江南佳麗地山水舊難名
　　都下送辛大之鄂
　　南國辛居士言歸舊竹林未逢調鼎用徒有濟川心予亦忘機者田園在漢陰因君故鄉去遙〈一作還〉寄式微吟
　　送席大
　　惜爾懷其寶迷邦倦客遊江山歴全楚河洛越成周道路疲千里鄉園老一丘知君命不偶同病亦同憂
　　送賈昇主簿之荊府
　　奉使推能者勤王不暫閒觀風隨按察乗騎度荊關送別登何處開筵舊峴山征軒明日逺空望郢門間
　　送王大校書
　　導漾自嶓冡東流為漢川維桑君有意解纜我開筵雲雨從茲別林端意渺然尺書能不恡時望鯉魚傳遊江西留別富陽裵劉二少府〈一題作浙江西上留別裵劉二少府〉
　　西上遊〈一作浙〉江西臨流恨〈一作慍〉解攜千山疉成嶂萬水㵼〈一作壑合〉為溪石淺流難泝〈一作注〉藤長險易躋誰憐問津者〈一作客〉歳晏此中迷
　　廣陵別薛八〈一題作送友東歸〉
　　士有不得志棲棲吳楚間廣陵相遇罷彭蠡泛舟還檣出江中樹波連海上山風帆明日逺何處更追攀
　　送洗然弟進士舉
　　獻策金門去承歡綵服違以吾一日長念爾聚星稀昏定須溫席寒多未授衣桂枝如已擢早逐雁南飛
　　崔明府宅夜觀妓
　　白日旣雲暮朱顔亦已酡畵堂初㸃燭金幌半垂羅長袖平陽曲新聲子夜歌從來慣留客茲夕為誰多
　　同盧明府早秋宴張郎中海亭
　　側聽歌宰文書遊夏徒故園欣賞竹為邑幸來蘇華省曾聯事仙舟復與俱欲知臨泛久荷露漸成珠盧明府早秋宴張郎中海園即事得秋字〈一作盧象詩〉
　　邑有歌宰翔鸞狎野〈一作已狎〉鷗眷言華省舊暫拂〈一作滯〉海池遊鬱島藏深竹前溪對舞樓更聞書即事雲物是清秋
　　宴榮二山池〈一題作宴榮山人池亭〉
　　甲第開金穴〈一作金張宅〉榮期樂自多櫪嘶支遁馬池養右軍鵝竹引攜〈一作稽〉琴入花邀載酒〈一作戴客〉過山公來取醉時唱接䍦歌
　　夏日與崔二十一同集衛明府宅〈一作宴衛明府宅遇北使〉
　　言避一時暑池亭五月開喜逢金馬客同飲玉人杯舞鶴乗軒至遊魚擁釣來座中殊未起簫管莫相催
　　清明日宴梅〈一作張〉道士房
　　林臥愁春盡開軒〈一作褰帷〉覽物華忽逢青鳥使邀入〈一作我〉赤松家丹竈初開火仙桃正落〈一作發〉花童顔若可駐何惜醉流霞
　　寒夜張明府宅宴
　　瑞雪初盈尺寒宵始半更列筵邀酒伴刻燭限詩成香炭金爐煖嬌玉指清醉來方欲臥不覺曉雞鳴〈末二句一作厭厭不覺醉歸路曉霞生〉
　　宴張別駕新齋
　　世業傳珪組江城佐股肱髙齋徵學問虛薄濫先登講論陪諸子文章得舊朋士元多賞激衰病恨無能
　　與諸子登峴山
　　人事有代謝往來成古今江山留勝跡我輩復登臨水落魚梁淺天寒夢澤深羊公碑字〈一作尚〉在讀罷淚沾襟
　　與杭州薛司戶登樟〈一作梓〉亭樓作
　　水樓一登眺〈一作望〉半出青林髙帟幕英僚敞芳筵下客叨山藏伯禹穴城壓伍胥濤今日觀溟漲垂綸學〈一作欲〉釣鼇
　　尋天台山
　　吾友〈一作愛〉太乙子餐霞臥赤城欲尋華頂去不憚惡谿名歇馬憑雲宿揚帆截海行髙髙翠微裏遙見石樑橫
　　同曹三御史行泛湖歸越
　　秋入詩人意〈一作興〉巴歌和者稀泛湖同逸旅〈一作旅泊〉吟㑹是思歸白簡徒推薦滄洲已拂衣杳冥雲外〈一作海〉去誰不羨鴻飛
　　晩泊潯陽望廬山
　　掛席幾千里名山都未逢泊舟潯陽郭始見香爐峰嘗讀逺公傳永懷塵外蹤東林精舍近日暮但聞鐘
　　陪張丞相登嵩陽樓
　　獨歩人何在嵩陽有故樓歳寒問耆舊行縣擁諸侯林〈一作泱〉莽北彌望沮漳東㑹流客中遇知已無復越鄉憂
　　武陵泛舟
　　武陵川路狹前櫂入花林莫測幽源裏仙家信幾深水囘青嶂合雲度緑溪陰坐聽閒猿嘯彌清塵外心
　　與顔錢塘登障樓〈一作樟亭〉望潮作
　　百里聞雷震鳴絃暫輟彈府中連騎出江上待潮觀照日秋雲〈一作空〉迥浮天〈一作雲〉渤澥寛驚濤來似雪一坐凜生寒
　　姚開府山池
　　主人新邸第相國舊池臺館是招賢闢樓因敎舞開軒車人已散簫管鳳初來今日龍門下誰知文舉才
　　夏日浮舟過陳大水亭〈一作浮舟過滕逸人別業〉
　　水亭涼氣多閒櫂晚來過澗影見松〈一作藤〉竹潭香聞芰荷野童扶醉舞山鳥助〈一作笑〉酣歌幽賞未雲徧煙光〈一作花〉柰夕何
　　與白明府遊江
　　故人來自逺邑宰復初臨執手恨為別同舟無異心沿洄洲渚趣演漾歌音誰識〈一作為〉躬耕者年年梁甫吟
　　遊鳳林寺西嶺
　　共喜年華好來遊水石間煙容開逺樹春色滿幽山壺酒朋情洽琴歌野興閒莫愁歸路暝招月伴人還秋日陪〈一作和題上無秋日二字〉李侍御渡松滋江
　　南紀西江濶皇華御史雄截流寧假楫掛席自生風僚寀爭攀鷁魚龍亦避驄坐聽〈一作聞〉白雲唱翻入櫂歌中陪獨孤使君同與蕭員外證登萬山亭
　　萬山青嶂曲千騎使君遊神女鳴環佩仙郎接獻酬遍觀雲夢野自愛江城樓何必東南守空傳沈隱侯
　　秋登張明府海亭
　　海亭秋日望委曲見江山染翰聊題壁傾壺一解顔歌〈一作歡〉逢彭澤令歸賞故園間予亦將琴史棲遲共取閒臨渙裵明府席遇張十一房六〈一題作臨渙裵贊席遇張十六〉
　　河縣柳林邊河橋晩泊船文叨才子㑹官喜故人連〈一作憐〉笑語同今夕輕肥異往年晨風理歸〈一作征〉櫂吳楚各依然
　　梅道士水亭
　　傲吏非凡吏名流即道流隱居不可見髙論莫能酬水接仙源近山藏鬼谷幽再來迷處所花下問漁舟
　　遊景空〈一作光〉寺蘭若
　　龍象經行處山腰度石關屢迷青嶂合時愛緑蘿閒宴息花林下髙談竹嶼間寥寥隔塵事疑是入雞山陪李侍御訪聰上人禪居〈一作陪柏臺友訪聰上人〉
　　欣逢柏臺友〈一作舊〉共謁聰公禪石室無人到繩牀見虎眠陰崖常抱雪枯澗為生泉出處雖雲異同歡在法筵
　　遊精思觀囘王白雲在後
　　出谷未停午到〈一作至〉家日已曛囘瞻下山〈一作山下〉路但見牛羊羣樵子暗相失草蟲寒不聞衡門猶未掩佇立望〈一作待〉夫君
　　夏日辨玉法師茅齋
　　夏日茅齋裏無風坐亦涼竹林深〈一作新〉筍穊〈一作穉〉藤架引梢長燕覓巢窠處蜂來造蜜房物華皆可翫花橤四時芳
　　與張折衝遊耆闍寺
　　釋子彌天秀將軍武庫才橫行塞北盡獨歩漢南來貝葉傳金口山樓〈一作櫻〉作賦開因君振嘉藻江楚氣雄哉
　　遊精思題觀主山房
　　誤入桃源裏初憐竹逕深方知仙子宅未有世人尋舞鶴過閒砌飛猿嘯密林漸通𤣥妙理深得坐忘心
　　宿立公房
　　支遁初求道深公笑買山何如石巖趣自入戶庭間苔澗春泉滿蘿軒夜月閒能令許𤣥度吟臥不知還
　　尋陳〈一作滕〉逸人故居
　　人事一朝盡荒蕪三徑休始聞漳浦臥奄作岱宗遊池水猶含〈一作涵〉墨風〈一作山〉雲已落秋今宵〈一作朝〉泉壑裏何處覓藏舟
　　尋梅道士〈一作尋梅道士張山人〉
　　彭澤先生柳山陰道士鵞我來從所好停䇿漢陰〈一作夏雲〉多重以觀〈一作窺〉魚樂因之鼔枻歌崔徐跡未朽千載揖清波
　　陪姚使君題惠上人房〈題下一有得青字三字〉
　　帶雪梅初煖含煙柳尚青來窺童子偈得聽法王經㑹理知無我觀空厭有形迷心應覺悟客思未〈一作不〉遑寧
　　晩春題逺上人南亭
　　給園支遁隱虛寂養身〈一作閒〉和春晩羣木秀間〈一作關〉關黃鳥歌林棲居士竹池養右軍鵝炎〈一作花〉月北窗下清風期再過
　　題大禹寺義公禪房
　　義公習禪處〈一作寂〉結構〈一作宇〉依空林戶外一峰秀堦前羣〈一作衆〉壑深夕陽連〈一作照〉雨足空翠落庭陰看取蓮花淨應〈一作方〉知不染心
　　尋白鶴巖張子容〈一作顔〉隱居
　　白鶴青巖半幽人有隱〈一作舊〉居階庭空水石林壑罷樵漁歳月青松老風霜苦竹疎〈一作餘〉覩茲懷舊業囘〈一作杖一作攜〉䇿返吾廬
　　題融公蘭若〈一作題容山主蘭若〉
　　精舍買金開〈一作地〉流泉遶砌囘芰荷薫講席松栢映〈一作繞〉香臺法雨晴飛〈一作霏〉去天花書下來談𤣥殊未已〈一作一乗談未了〉歸騎夕陽催
　　過景空〈一作光〉寺故融公蘭若〈一題作遇潛上人舊房一作悼正𢎞禪師〉
　　池上青蓮宇林間白馬泉故人成異物過客〈一作憇〉獨澘然旣禮新松塔還尋舊石筵平生竹如意猶掛草堂前
　　題〈一作憶〉張野〈一作逸〉人園廬
　　與君園廬竝微尚頗亦同耕釣方自逸壺觴趣不空門無俗士駕人有上皇風何處〈一作必〉先賢傳惟稱龎德公
　　李少府與楊〈一作王〉九再來
　　弱歲早登龍今來喜再逢如何春月柳猶憶歳寒松煙火臨寒食笙歌逹〈一作咽〉曙鐘喧喧鬬雞道行樂羨朋從
　　尋張五囘夜園作〈一無下四字〉
　　閒就龎公隱移居近洞〈一作澗〉湖興來林是竹歸臥谷名愚掛席樵風便開軒琴月孤歳寒何用賞霜落故園蕪裵司士〈一作功〉員司戶〈一作士〉見尋〈一題作裵司士見訪〉
　　府僚能枉駕〈一作顧〉家醖復新開落日池上酌清風松下來廚人具雞黍稚子摘楊梅誰道山公醉猶能騎馬囘
　　春中喜王九相尋〈一題作晚春〉
　　二月湖水清家家春鳥鳴林花掃更落徑草踏還生酒伴來相命開尊共解酲當杯已入手歌妓莫停聲
　　李氏園林臥疾
　　我愛陶家趣園林無俗情春雷百卉坼寒食四鄰清伏枕嗟公幹歸山〈一作田〉羨子平年年白社客空滯洛陽城
　　過故人莊
　　故人具雞黍邀我至田家緑樹村邊合青山郭外斜開筵面場圃把酒話桑麻待到重陽日還來就菊花張七及辛大見尋南亭醉作〈一作張七及辛大見訪〉
　　山公能飲酒居士好彈箏世外交初得林中契已幷納涼風颯至逃暑日將傾便就南亭裏餘尊惜解酲
　　歳暮歸南山〈一題作歸故園作一作歸終南山〉
　　北闕休上書南山歸敝廬不才明主棄多〈一作臥〉病故人疎白髮催年老〈一作去〉青陽逼歳除永懷愁不寐〈一作寢〉松月夜窗〈一作堂〉虛
　　南山下與老圃期種𤓰
　　樵牧南山近林閭北郭賒先人留素業老圃作鄰家不種千株橘惟資五色𤓰邵平能就我開徑剪〈一作有〉蓬麻
　　泝江至武昌
　　家本洞湖〈一作庭〉上歳時歸思催客心徒欲速江路苦邅囘殘凍因風解新正度〈一作梅變〉臘開行看武昌柳髣髴映樓臺
　　舟中曉〈一作晚〉望
　　掛席東南望青山水國遙舳艫爭利渉來往接〈一作任〉風潮問我今何去〈一作適〉天台訪石橋坐看霞色曉〈一作晚〉疑是赤城標
　　自洛之越
　　皇皇三十載書劒兩無成山水尋呉越風塵厭洛京扁舟泛湖海長揖謝公卿且樂杯中物〈一作酒〉誰論世上名
　　途中遇晴
　　已失巴〈一作武〉陵雨〈一作巳失五陵道〉猶逢蜀坂泥天開斜景遍山出晩雲低餘濕猶霑草殘流尚入溪今宵有明月鄉思逺悽悽
　　歸至郢中
　　逺遊經海嶠返櫂歸山阿日夕見喬木鄉關〈一作園〉在〈一作成〉伐柯愁隨江路盡喜〈一作意〉入郢門多左右看桑土依然即匪他
　　夕次蔡陽館
　　日暮馬行疾城荒人住稀聽歌知〈一作疑〉近楚投館忽如歸魯堰田疇廣章陵氣色微明朝拜嘉〈一作家〉慶須著老萊衣
　　他鄉七夕
　　他鄉逢七夕旅館益羇愁不見穿鍼婦空懷故國樓緒風初減熱新月始臨〈一作登〉秋誰忍窺河漢迢迢問〈一作望〉鬥牛
　　夜泊牛渚趁薛八船不及
　　星羅牛渚夕風退鷁舟遲浦漵嘗同宿煙波忽間之榜歌空裏失船火望中疑明發泛潮〈一作湖〉海茫茫何處期
　　曉入南山
　　瘴氣曉氛氳南山復〈一作沒〉水雲鯤飛今始見鳥墮舊來聞地接長沙近江從汨渚分賈生曾弔屈予亦痛斯文
　　夜渡湘水〈一作崔國輔詩〉
　　客舟〈一作行〉貪利渉闇〈一作夜〉裏渡湘川露氣聞芳杜歌聲識采〈一作暗〉蓮榜人投岸火漁子宿潭煙行侶時〈一作遙〉相問潯〈一作涔〉陽何處邊
　　赴京途中遇雪
　　迢遞秦京道蒼茫歳暮天窮陰連晦朔積雪滿〈一作遍〉山川落雁迷沙渚饑烏集〈一作噪〉野田客愁空佇立不見有人煙
　　途次〈一作落日〉望鄉
　　客行愁落日鄉思重相催況在他山外天寒夕鳥來雪深迷郢路雲暗失陽臺可歎悽惶〈一作棲遲〉子髙〈一作狂又作勞〉歌誰為媒
　　永嘉上浦館逢張八子容〈一題作永嘉浦逢張子容客卿〉
　　逆旅相逢處江村日暮時衆山遙對酒孤嶼共題詩廨宇鄰鮫室人煙接島夷鄉園〈一作關〉萬餘里失路一相悲
　　宿武陽〈一作陵〉卽事〈一作宿武陽川〉
　　川暗夕陽盡孤舟泊岸初嶺猿相呌嘯潭嶂〈一作影〉似空虛就枕滅明燭扣舷聞夜漁雞鳴問何處人物是秦餘
　　渡揚子江
　　桂檝〈一作掛席〉中流望京江〈一作空波〉兩畔明林開揚子驛山出潤州城海盡邊陰靜江寒朔吹生更聞楓葉下淅瀝度秋聲
　　田家元日
　　昨夜斗回北今朝歳起東我年已強仕無祿尚憂〈一作惟尚〉農桑野就耕父〈一作野老就耕去〉荷鋤隨牧童田家占氣𠋫共說此年豐
　　九日得新字
　　初九〈一作九日〉未成旬重陽即此晨登髙聞古〈一作尋故〉事載酒訪幽人落帽恣歡飲授衣同試新茱茰正可佩折取寄情親
　　除夜樂城逢張少府
　　雲海泛〈一作訪〉甌閩風潮〈一作濤〉泊島濵何知歳除夜得見故鄉親子是乗槎客予為失路人平生復能幾一別十餘春
　　歳除夜㑹樂城張少府宅
　　疇昔通家好相知〈一作思〉無間然續明催畫燭守歳接長筵舊曲梅花唱新正柏酒傳客行隨處樂不見度年年
　　寒夜
　　閨夕綺窗閉佳人罷縫衣理琴開寶匣就枕臥重〈一作羅〉幃夜久燈花落薰籠香氣微錦衾重自煖遮莫曉霜飛
　　賦得盈盈樓上女
　　夫壻久離別青樓空望歸妝成卷簾坐愁思嬾縫衣燕子家家入楊花處處飛空牀難獨守誰為報〈一作解〉金徽
　　春意〈一題作春怨〉
　　佳人能畵睂妝罷出簾帷照水空自愛折花將遺誰春情多豓逸春意倍相思愁心極楊柳一種亂如絲
　　閨情
　　一別隔炎涼君衣忘短長裁縫無處等以意忖情量畏瘦疑傷窄防寒更厚裝半啼封裹了知欲寄誰將
　　美人分香
　　豓色本傾城分香更有情髻鬟垂欲解睂黛拂能輕舞學平陽態歌翻子夜聲春風狹斜道含笑待逢迎
　　傷峴山雲表觀主
　　少小學書劒秦呉多歲年歸來一登眺陵谷尚依然豈意餐霞客溘〈一作忽〉隨朝露先因之問閭里把臂幾人全
　　題梧州陳司馬山齋〈一作宋之問詩〉
　　南國無霜霰連年對物華青林暗換葉紅橤亦開花春去無山鳥秋來見海槎流芳雖可恱㑹自泣長沙
　　歲除夜有懷〈一題作除夜〉
　　迢遞三巴路覊危萬里身亂山殘雪夜孤燭異鄉人漸與骨肉逺轉於奴僕親那堪正飄泊來日嵗華新
　　登安陽城樓
　　縣城南面漢江流江漲〈一作嶂〉開成南雍州才子乘春來騁望羣公暇日坐銷憂樓臺晩映青山郭羅綺晴驕〈一作嬌〉緑水洲向夕波揺明月動更疑神女弄珠遊
　　登萬歲樓
　　萬歲樓頭望故鄉獨令鄉思更茫茫天寒雁度堪垂淚日〈一作月〉落猿啼欲斷腸曲引古堤臨凍浦斜分逺岸近枯楊今朝偶見同袍友卻喜家書寄八行
　　除夜有懷
　　五更鐘漏欲相催四氣推遷往復囘帳裏殘燈纔去〈一作猶有〉熖爐中香氣盡成灰漸看春逼芙蓉枕頓覺寒銷竹葉杯守歲家家應未臥相思那得夢魂來
　　春情〈一作晴〉
　　青樓曉日〈一作色〉珠簾映紅粉春妝寶鏡催已厭交歡憐枕席相將遊戲繞池臺坐時衣帶縈纖草行即帬裾掃落梅更道明朝不當作相期共鬭管來
　　長安早春〈一作張子容詩〉
　　關戌〈一作開國〉惟東井〈一作漢〉城池起北辰咸歌太平日共樂建寅春雪盡青山樹氷開黑水濱草迎金埒馬花伴玉樓人鴻漸看無數鶯歌聽欲頻何當遂榮〈一作桂枝〉擢歸及柳條新
　　荊門上張丞相
　　共理分荊國招賢媿不材召南風更闡丞相閣還開覯止欣睂睫沈淪㧞草萊坐登徐孺榻頻接李膺杯始慰蟬鳴柳〈一作稻〉俄看雪間梅四時年籥盡千里客程催日下瞻歸翼沙邊厭曝鰓佇聞宣室召星象列三台〈一作復中台〉
　　陪張丞相登荊城樓因寄薊州〈一作蘇臺〉張使君及浪泊戌主劉家
　　薊門天北畔銅柱日南端出守聲彌逺投荒法未寛側身聊倚望攜手莫同歡白璧無瑕玷青松有歲寒府中丞相閣江上使君灘興盡囘舟去方知行〈一作茲〉路難
　　陪張丞相祠紫蓋山途經玉泉寺
　　望秩宣王命齋心待漏行青衿列胄子從事有參卿五馬尋歸路雙林指化城聞鐘度門近照膽玉泉清皁蓋依松憩緇徒擁錫迎天宮上兜率沙界豁迷明欲就終焉志恭〈一作先〉聞智者名人隨逝水沒〈一作歎〉波〈一作山〉逐覆舟傾想像若在眼周流空復情謝公還欲臥誰與濟蒼生
　　陪張丞相自松滋江東泊渚宮
　　放溜下松滋登舟命檝師詎〈一作寧〉忘經濟日不憚沍寒時洗幘豈獨古濯纓良在玆政成人自理機息鳥無疑雲物凝〈一作吟〉孤嶼江山辨四維晩來風稍急〈一作𦂳〉冬至日行遲獵響驚雲夢漁歌激楚辭渚宮何處是川暝欲安之
　　和張〈一作趙一作於〉判官登萬山亭因贈洪府都督韓公
　　韓公是〈一作美〉襄士〈一作土〉日賞城西岑結搆意不淺巖潭趣轉〈一作亦〉深皇華一動詠荊國幾謡〈一作盛謳〉吟舊徑蘭勿剪新堤柳欲陰砌傍餘怪石沙上有閒禽自牧豫章郡空瞻楓樹林因聲寄流水善聽在知音耆舊眇不接崔徐無處尋物情多貴逺賢俊豈無〈一作遙〉今遲爾長江暮澄清一洗心
　　和宋太史〈一作大使〉北樓新亭
　　返耕意未遂日夕登城隅誰道〈一作謂〉山林近坐為符竹拘麗譙非改作軒檻是新圖逺水自嶓冡長雲吞具區願隨〈一作為〉江燕賀羞逐府僚趨欲識狂歌者〈一作客〉丘園一豎儒
　　贈蕭少府
　　上德如流〈一作流如〉水安仁道若山聞君秉髙節而得奉清顔鴻漸昇儀羽牛刀列下班處腴能不潤居劇體常閒去詐〈一作訐〉人無謟除邪吏息姦欲知清與潔明月照〈一作在〉澄灣
　　秦中苦雨思歸贈袁左丞賀侍郎
　　苦〈一作為〉學三十載閉門江漢陰用賢遭聖日〈一作明𫾻逢聖代〉羇旅屬秋霖豈直昏墊苦亦為權勢沈二毛催白髪百鎰罄黃金淚憶峴山墮愁懷湘水深謝公積憤懣莊舄空謡吟躍馬非吾事狎鷗宜〈一作眞〉我心寄言當路者去矣北山岑
　　同張明府碧溪贈答
　　別業聞新製同聲和者多還看碧溪答不羨緑珠歌自有陽臺女朝朝拾翠過綺筵〈一作舞庭〉鋪錦繡妝牖閉藤蘿秩滿休閒日春餘景氣〈一作色〉和仙鳬能作伴羅襪共凌波曲〈一作別〉島尋花藥囘潭折芰荷更憐斜日照紅粉豓青娥
　　久滯越中貽謝南池㑹稽賀少府
　　陳平無産業尼父倦東西負郭昔雲翳問津今亦〈一作已〉迷未能忘魏闕空此滯秦稽兩見夏雲起再聞春鳥啼懷仙梅福市訪舊若耶溪聖主賢為寶君〈一作卿〉何隱遯棲
　　送韓使君除洪州都曹〈韓公父常為襄州使〉
　　述職撫荊衡分符襲寵榮往來看擁傳前後頼專城勿翦棠猶在波澄水更清重推江漢理旋改豫章行召父多遺愛羊公有令名衣冠列祖道耆舊擁前旌〈一作程〉峴首晨風送〈一作接〉江陵夜火迎無才慙孺子千里媿同聲
　　送莫甥兼諸昆弟從韓司馬入西軍
　　念爾習詩禮未曾違〈一作常離〉戶庭平生早偏露〈一作嚴君先早露〉萬里更飄零坐棄三牲養〈一作冬業〉行觀八陣形飾裝辭故里謀䇿赴邊庭壯志吞鴻鵠遙心伴鶺鴒所從文且〈一作與〉武不戰自應寧
　　峴山送蕭員外之荊州
　　峴山江岸曲郢水郭門前自古登臨處非今獨黯然亭樓明落照〈一作日〉井邑秀通川澗竹生幽興林風入管再飛鵬激水一舉鶴沖天佇立三荊使看君駟馬旋
　　送王昌齡之嶺南
　　洞庭去逺近楓葉早驚〈一作經〉秋峴首羊公愛長沙賈誼愁土毛〈一作風〉無縞紵鄉味有槎〈一作查〉頭已抱沈痼〈一作痾〉疾更貽魑魅憂數年同筆硯玆夕間〈一作異〉衾裯意氣今何在相思望鬥牛
　　峴山送張去非遊巴東〈一題作峴山亭送朱大〉
　　峴山南郭外送別毎登臨沙岸江村近松〈一作村〉門山寺深一言予有贈三峽爾將〈一作相〉尋祖席宜城酒征途雲夢林蹉跎遊子意眷戀故人心去矣勿淹滯巴東〈一作江〉猿夜吟
　　奉先張明府休沐還鄉海亭宴集〈探得堦字〉
　　自君理畿甸予亦經江淮萬里書信斷數年雲雨乖歸來休澣日始得賞心諧朱紱恩雖重滄洲趣每懷樹低新舞閣山對舊書齋何以發秋興陰蟲鳴夜堦
　　宴張記室宅
　　甲第金張館門庭車〈一作軒〉騎多家封漢陽郡文㑹楚材過曲島浮觴酌前山入詠歌妓堂花映發書閣柳逶迤玉指調箏柱金泥飾舞羅寧〈一作誰〉知書劒者歲月獨蹉跎
　　宴崔明府宅夜觀妓
　　畫堂〈一作書室〉觀妙妓長夜正留賓燭吐蓮花豓妝成桃李春髻鬟低舞席衫袖掩歌脣汗濕偏宜粉羅輕詎著身調移箏柱促歡㑹酒杯頻倘使曹王見應嫌洛浦神盧明府九日峴山宴袁〈一作馬〉使君張郎中崔員外
　　宇宙誰開闢江山此鬱盤登臨今古用風俗歲時觀地理荊州分天涯楚塞寛百城今刺史華省舊郎官共美重陽節俱懷落帽歡酒邀彭澤載琴輟武城彈獻壽先浮菊尋幽或藉蘭煙虹鋪藻翰〈一作麗〉松竹掛衣冠叔子神如在山公興未闌傳〈一作常〉聞騎馬醉還向習池看
　　登龍興寺閣
　　閣道乗空出披軒逺目開逶迤見江勢客至屢緣囘玆郡何塡委遙山復幾哉蒼蒼皆草木處處盡樓臺驟雨一陽散行舟四海來鳥歸餘興逺周覽更裵囬
　　登總持寺浮圖
　　半空躋寶塔晴望盡京華竹遶渭川遍山連上苑斜四門〈一作郊〉開帝宅阡陌俯人家累劫從初地為童憶聚沙一窺功德見彌益道心加坐覺諸天近空香送〈一作逐〉落花〈一無一窺功德見二句〉
　　與崔二十一遊鏡湖寄包賀二公
　　試覽鏡湖水中流到〈一作見〉底清不知鱸魚味但識鷗鳥情帆得樵風送春逢榖雨晴將探〈一作特尋〉夏禹穴稍背越王城府〈一作守〉掾有包子文章推賀生滄浪醉後唱因此寄同聲
　　夜登孔伯昭南樓時沈太清朱昇在座
　　誰家無風月此地有琴尊山水㑹稽郡詩書孔氏門再來值秋杪髙閣夜〈一作閒〉無喧華燭罷然蠟清方奏鵾沈生隱侯𦙍朱子買臣孫好我意不淺登玆共〈一作同〉話言
　　陪盧明府泛舟囘〈一有峴山二字〉作
　　百里行春返清流逸興多鷁舟隨雁泊〈一作鳥沒〉江火共星羅已救田家旱仍醫〈一作憂〉俗化訛文章推後輩風雅激頽波髙岸迷陵谷新聲滿櫂歌猶憐不才子〈一作調者〉白首未登科
　　臘月八日於剡縣石城寺禮拜
　　石壁開金像香山倚〈一作繞〉鐵圍下生彌勒見囘向一心歸竹柏〈一作松竹〉禪庭古樓臺世界稀夕嵐增氣色餘照發光輝講席邀談柄泉堂施浴衣願承功徳水從此濯塵機
　　同獨孤使君東齋作
　　郎官舊華省天子命分憂襄土歲頻旱隨車雨再流雲陰自南楚河潤及東周廨宇宜新霽田家賀有秋竹間殘照入池上夕陽浮寄謝東陽守何如八詠樓
　　同王九題就師山房
　　晩憩支公室故人逢右軍軒窗避炎暑翰墨動新文竹蔽〈一作開〉簷前〈一作窗裏〉日雨隨堦下雲周〈一作同〉遊清蔭徧吟臥夕陽曛江靜櫂歌歇溪深樵語聞歸途未忍去攜手戀清芬
　　冬至後過吳張二子檀溪別業
　　卜築因自然檀溪不更穿園廬二友接水竹數家連直與〈一作取〉南山對非關選地偏〈一本此下有卜鄰依孟母共井讓王宣曾是歌三樂仍聞詠五篇四句〉草堂時偃曝蘭枻〈一作櫂〉日周旋外事情都逺〈一作遣〉中流性所便閒垂太公釣興發子猷船余亦幽棲者經過竊慕焉梅花殘〈一作初〉臘月〈一作日〉柳色半春天鳥泊隨陽雁魚藏縮項鯿停杯問山簡何似習池邊
　　韓大使東齋㑹岳上人諸學士
　　郡守虛陳榻林間召楚材山川祈雨畢雲〈一作品〉物喜晴開抗禮尊縫掖臨流揖渡杯徒攀朱仲李誰〈一作更〉薦和羮梅翰墨緣情製髙深以意裁滄洲趣不逺何必問蓬萊
　　上巳日澗南園期王山人陳七諸公不至
　　揺艇𠋫明發花源弄晩春在山懷綺季臨漢憶荀陳上已期三月浮杯興十旬坐歌空有待行樂恨無鄰日晩蘭亭北煙開〈一作花〉曲水濱浴蠶逢奼女采艾值幽人石壁堪題序沙場好解紳〈一作神〉羣公望不至虛擲此芳辰
　　齒坐呈山南諸隱
　　習公有遺坐髙在白雲陲樵子不見識山僧賞自知以余為好事攜手一來窺竹露閒夜滴松風清晝吹從來抱微尚況復感前規於此無奇䇿蒼生奚以為
　　來〈一作本〉闍黎新亭作
　　八解禪林秀三明給苑才地偏香界逺心淨水亭開傍險山查立尋幽石逕囘瑞花長自下靈藥豈須栽碧網交紅樹清泉盡綠苔戲魚聞法聚閒鳥誦經來棄象𤣥應悟忘言理必該靜中何所得吟詠也徒哉
　　西山尋辛諤
　　漾舟尋〈一作乘〉水便因訪故人居落日清川裏誰言獨羨魚石潭窺洞徹沙岸歴紆徐竹嶼見垂釣茅齋聞讀書款言忘景夕清興屬涼初囘也一瓢飲賢哉常晏如
　　題長安主人壁
　　久廢南山田叨〈一作謬〉陪東閣賢欲隨平子去猶未獻甘泉枕籍〈一作席〉琴書滿褰帷逺岫連我來如昨日庭樹忽鳴蟬促織驚寒女秋風感長年授衣當九月無褐竟誰憐
　　行出東山望漢川〈一題作行至漢川作〉
　　異縣非吾土連山盡緑篁平田出郭少盤坂入雲長萬壑歸於漢〈一作海〉千峰劃彼蒼猿聲亂楚峽人語帶巴鄉石上攢椒樹藤間綴〈一作養〉蜜房雪餘春未煖嵐解晝初陽征馬疲登頓歸帆愛𣺌茫坐欣沿溜下信宿見維〈一作浮〉桑
　　夜泊宣城界〈一題作旅行欲泊宣州界〉
　　西塞沿江島南陵問驛樓湖平津濟濶風止客帆收去去懷前浦茫茫泛夕流石逢羅剎礙山泊敬亭幽火識〈一作熾〉梅根冶煙迷楊葉洲離家復水宿相伴頼沙鷗
　　下灨石
　　灨石三百里沿洄千嶂間沸聲常活活〈一作浩浩〉洊勢亦潺潺跳沫魚龍沸垂藤猿狖攀榜人苦奔峭而我忘險艱放溜情彌〈一作深〉愜〈一作逺〉登艫目自閒暝帆何處宿〈一作泊〉遙指落星灣
　　初年樂城館中臥疾懷歸作
　　異縣天隅僻孤帆海畔過徃來鄉信斷留滯客情多臘月聞雷震東風感歲和蟄蟲驚戶穴巢鵲眄庭柯徒對芳尊酒其如伏枕何歸歟〈一作來〉理舟楫江海正無波
　　醉後贈馬〈一作髙〉四
　　四海重然諾吾嘗聞白睂秦城遊俠客〈一作窟〉相得半酣時
　　贈王九〈題上一有口號二字〉
　　日暮田家逺山中勿久淹歸人須早去稚子望陶潛
　　登峴山亭寄晉陵張少府
　　峴首風湍急雲帆若鳥飛憑軒試一問張翰欲來歸
　　送朱大入秦
　　遊人五陵去寶劒直千金分手脫相贈平生一片心
　　送友人之京
　　君登青雲去予望青山歸雲山從此別淚濕薜蘿衣
　　送張郎中遷京
　　碧溪常共賞朱邸忽遷榮豫有相思意聞君琴上聲
　　同張將薊門觀燈
　　異俗非鄉俗新年改故年薊門看火樹疑是燭龍然
　　張郎中梅園中〈一作作〉
　　綺席鋪蘭桂珠盤折芰荷故園留不住應是戀歌
　　北澗泛舟
　　北澗流恆滿浮舟觸處通沿洄自有趣何必五湖中
　　春曉
　　春眠不覺曉處處聞啼鳥夜來風雨聲花落知多少〈一作欲知昨夜風花落無多少〉
　　洛中訪袁拾遺不遇
　　洛陽訪才子江嶺作流人聞説梅花早何如北〈一作此〉地春
　　尋菊花潭主人不遇
　　行至菊花潭村西日已斜主人登髙去雞犬空在家
　　檀溪尋故人〈一題作檀溪尋古〉
　　花伴〈一作苑半〉成龍竹池分躍馬溪田園人不見疑向洞中棲〈一作武陵迷〉
　　揚子津望京口
　　北固臨京口夷山近〈一作對〉海濱江風白浪起愁殺渡頭人
　　同儲十二洛陽道中作
　　珠彈繁華子金羈遊俠人酒酣白日暮走馬入紅塵
　　初下浙江舟中口號
　　八月觀潮〈一作濤〉罷三江越海潯囘瞻魏闕路空〈一作無〉復子牟心
　　宿建德江
　　移舟泊煙〈一作幽〉渚日暮客愁新野曠天低樹江清月近人
　　問舟子
　　向夕問舟子前程復〈一作無〉幾多灣頭正堪〈一作好〉泊淮裏足風波
　　戲題〈一作戲贈主人〉
　　客醉眠未起主人呼解酲已言雞黍熟復道〈一作說〉甕頭清
　　涼州詞
　　渾成紫檀金屑文作得琵琶聲入雲胡地迢迢三萬里那堪馬上送明君
　　異方之樂令人悲羌笛胡笳不用吹坐看今夜關山月思殺邊城游俠兒
　　送新安張少府歸秦中〈一題作越中送人歸秦中〉
　　試登秦嶺〈一作望〉望秦川遙憶青門春可憐仲月送君從此去𤓰時須及邵平田
　　送杜十四之江南〈一無題下三字一題作送杜晃進士之東呉〉
　　荊吳相接水為〈一作連〉鄉君去春江〈一作江村〉正淼茫日暮征帆何處泊〈一作泊何處〉天涯一望斷人腸
　　渡浙江問舟中人〈一題作濟江問同舟人一作崔國輔詩〉
　　潮落江平未有風扁舟〈一作舫〉共濟與君同時時引領望天末何處青山是越中
　　初秋
　　不覺初秋夜漸長清風習習重淒涼炎炎暑退茅齋靜堦下叢莎有露光
　　過融上人蘭若
　　山頭〈一作間〉禪室掛僧衣窗外無人水〈一作溪〉鳥飛黃昏半在下山路卻聽泉聲戀翠微
　　句
　　微雲淡河漢疎雨滴梧桐〈王士源雲浩然常閒遊秘省秋月新霽諸英聯詩次當浩然云云舉坐嗟其清絶不復為綴〉逐逐懷良馭蕭蕭顧樂鳴〈省試騏驥長鳴詩見丹陽集〉
　　御定全唐詩巻一百六十
<集部,總集類,御定全唐詩>
　　欽定四庫全書
　　御定全唐詩巻一百六十一
　　李白
　　李白字太白隴西成紀人涼武昭王暠九世孫或曰山東人或曰蜀人白少有逸才志氣宏放飄然有超世之心初隱岷山益州長史蘇頲見而異之曰是子天才英特可比相如天寳初至長安徃見賀知章知章見其文歎曰子謪仙人也言於明皇召見金鑾殿奏頌一篇帝賜食親為調羮有詔供奉翰林白猶與酒徒飲於市帝坐沈香亭子意有所感欲得白為樂章召入而白已醉左右以水頮面稍解援筆成文婉麗精切帝愛其才數宴見白常侍帝醉使髙力士脫鞾力士素貴恥之摘其詩以激楊貴妃帝欲官白妃輙沮止白自知不為親近所容懇求還山帝賜金放還乃浪跡江湖終日沈飲永王璘都督江陵辟為僚佐璘謀亂兵敗白坐長流夜郎㑹赦得還族人陽氷為當塗令白徃依之代宗立以左
　　拾遺召而白已卒文宗時詔以白歌詩裵旻劒舞張旭草書為三絶雲集三十巻今編詩二十五巻
　　古風
　　大雅久不作吾衰竟誰陳王風委蔓草戰國多荊榛龍虎相啖食兵戈逮狂秦正聲何微茫哀怨起騷人揚馬激頹波開流蕩無垠廢興雖萬變憲章亦已淪自從建安來綺麗不足珍聖代復元古垂衣貴清真羣才屬休明乗運共躍鱗文質相炳煥衆星羅秋旻我志在刪述垂輝暎千春希聖如有立絶筆於獲麟
　　蟾蜍薄太清蝕此瑤臺月圎光虧中天金魄遂淪沒螮蝀入紫微大明夷朝暉浮雲隔兩曜萬象昏隂霏蕭蕭長門宮昔是今已非桂蠧花不實天霜下嚴威沈歎終永夕感我涕沾衣
　　秦皇掃六合虎視何雄哉飛〈一作揮〉劒決浮雲諸侯盡西來明斷自天啟大畧駕羣才収兵鑄金人函谷正東開銘功㑹稽嶺騁望瑯琊臺刑徒七十萬起土驪山隈尚採不死藥茫然使心哀連弩射海魚長鯨正崔嵬額鼻象五嶽揚波噴雲雷鬐鬛蔽青天何由覩蓬萊徐市載秦女樓船㡬時廻但見三泉下金棺塟寒灰
　　鳯飛九千仞五章僃綵珍銜書且虛歸空入周與秦橫絶歴四海所居未得隣吾營紫河車千載落風塵藥物秘海嶽採鉛青溪濵時登大樓山舉手〈一作首〉望仙真羽駕滅去影颷車絶廻輪尚恐丹液遲志願不及申徒霜鏡中髮羞彼鶴上人桃李何處開此花非我春唯應清都境長與韓衆親
　　太白何蒼蒼星辰上森列去天三百里邈爾與世絶中有綠髮翁披雲臥松雪不笑亦不語𡨋棲在巖穴我來逢真人長跪問寳訣粲然啟玉齒〈一作忽自哂〉授以鍊藥說銘骨傳其語竦身已電滅仰望不可及蒼然五情熱吾將營丹砂永與世人別
　　代馬不思越越禽不戀燕情性有所習土風固其然〈一作其固然〉昔別雁門闗今戍龍庭前驚沙亂海日飛雪迷胡天蟣蝨生虎鶡心魂逐旌㫋苦戰功不賞忠誠難可宣誰憐李飛將白首沒三邊
　　五鶴西北來飛飛淩太清仙人緑雲上自道安期名兩兩白玉童雙吹紫鸞笙去影忽不見回風送天聲我欲一問之〈一作舉首逺望之〉飄然若流星願餐金光草夀與天齊傾〈一作客有鶴上仙飛飛淩太清揚言碧雲裏自道安期名兩兩白玉童雙吹紫鸞笙飄然下倒影倐忽無留形遺我金光草服之四體輕將隨赤松去對博坐蓬灜〉
　　咸陽二三月宮栁黃金枝緑幘誰家子賣珠輕薄兒日暮醉酒歸白馬驕且馳意氣人所仰冶逰方及時子雲不曉事晩獻長楊辭賦達身已老草𤣥鬢若絲投閣良可歎但為此輩嗤
　　莊周夢胡蝶胡蝶為莊周一體更變易萬事良悠悠乃知蓬萊水復作清淺流青門種瓜人舊日東陵侯富貴故〈一作固〉如此營營何所求
　　齊有倜儻生魯連特髙妙明月出海底一朝開光曜卻秦振英聲後世仰末照意輕千金贈顧向平原笑吾亦澹蕩人拂衣可同調
　　黃河走東溟白日落西海逝川與流光飄忽不相待春容捨我去秋髮已衰改人生非寒松年貎豈長在吾當乗雲螭吸㬌駐光彩〈一作誰能學天飛三秀與君採〉
　　松栢夲孤直難為桃李顔昭昭嚴子陵垂釣滄波間身將客星隱心與浮雲閒長揖萬乗君還歸富春山清風灑六合邈然不可攀使我長歎息𡨋棲巖石間
　　君平既棄世世亦棄君平觀變窮太易探元化羣生寂寞綴道論空簾閉幽情騶虞不虛來鸑鴦有時鳴安知天漢上白日懸髙名海客去已久誰人測沈㝠
　　胡闗饒風沙蕭索竟終古木落秋草黃登髙望戎虜荒城空大漠邊邑無遺堵白骨橫千霜嵯峨蔽榛莽借問誰凌虐天驕毒威武赫怒我聖皇勞師事鼙鼓陽和變殺氣發卒騷中土三十六萬人哀哀淚如雨且悲就行役安得營農圃不見征戍兒豈知闗山苦〈一夲此下有爭鋒徒死節秉鉞皆庸䜿戰士死蒿萊將軍獲圭組四句〉李牧今不在邊人飼豺虎燕昭延郭隗遂築黃金臺劇辛方趙至鄒衍復齊來奈何青雲士棄我如塵埃珠玉買歌笑糟糠飬賢才方知黃鶴舉千里獨裵回
　　寳劒雙蛟龍雪花照芙蓉精光射天地雷騰不可衝一去別金匣飛沈失相從風胡滅已久所以潛其鋒吳水深萬丈楚山邈千重雌雄終不隔神物㑹當〈一作相〉逢金華牧羊兒乃是紫煙客我願從之逰未去髮已白不知繁華子擾擾何所廹崑山採瓊蘂〈一作㽔〉可以煉精魄天津三月時千門桃與李朝為斷腸花暮逐東流水前水復後水古今相續流新人非舊人年年橋上逰雞鳴海色動謁帝羅公侯月落西上陽〈一作上陽西〉餘輝半城樓衣冠照雲日朝下散皇州鞍馬如飛龍黃金絡馬頭行人皆辟易志氣橫嵩丘入門上髙堂列鼎錯珍羞香風引趙舞清管隨齊謳七十紫鴛鴦雙雙戱庭幽行樂爭晝夜自言度千秋功成身不退自古多愆尤黃犬空歎息緑珠成釁讐何如鴟夷子散髮櫂〈一作弄〉扁舟
　　西嶽〈一作上〉蓮花山迢迢見明星素手把芙蓉虛歩躡太清霓裳曵廣帶飄拂昇天行邀我登雲臺髙揖衛叔卿恍恍與之去駕鴻凌紫㝠俯視洛陽川茫茫走胡兵流血塗野草豺狼盡冠纓
　　昔我逰齊都登華不注峯茲山何峻秀緑翠如芙蓉蕭颯古仙人了知是赤松借子一白鹿自挾兩青龍含笑凌倒㬌欣然願相從〈一夲此十句作一首〉泣與親友別欲語再三咽朂君青松心努力保霜雪世路多險艱白日欺紅顔分手各千里去去何時還〈一夲此八句作一首〉在世復㡬時倐如飄風度空聞紫金經白首愁相誤撫已忽自笑沈吟為誰故名利徒煎熬安得閒余歩終留赤玉舄東上蓬萊〈一作山〉路秦帝如我求蒼蒼但煙霧〈一夲此十二句作一首〉
　　郢客吟白雪遺響飛青天徒勞歌此曲舉世誰為傳試為巴人唱和者乃數千吞聲何足道歎息空淒然秦水別隴首幽咽多悲聲胡馬顧朔雪躞蹀長嘶鳴感物動我心緬然含歸情昔視秋蛾飛今見春蠶生嫋嫋桑柘葉萋萋栁垂榮急節謝流水覊心揺懸旌揮涕且復去惻愴何時平
　　秋露白如玉團圑下庭緑我行忽見之寒早悲嵗促人生鳥過目胡乃自結束㬌公一何愚牛山淚相續物苦不知足得隴又望蜀人心若波瀾世路有屈曲三萬六千日夜夜當秉燭
　　大車揚飛塵亭午暗阡陌中貴多黃金連雲開甲宅路逢鬬雞者冠蓋何輝赫鼻息干虹蜺行人皆怵惕世無洗耳翁誰知堯與跖
　　世道日交喪澆風散淳源不採芳桂枝反棲惡木根所以桃李樹吐花竟不言大運有興沒羣動爭飛奔歸來廣成子去入無窮門
　　碧荷生幽泉朝日艷且鮮秋花冐綠水宻葉羅青煙秀色空絶世馨香竟誰傳坐看飛霜滿凋此紅芳年結根未得所願託華池邊
　　燕趙有秀色綺樓青雲端睂目艷皎月一笑傾城歡常恐碧草晩坐泣秋風寒纎手怨玉琴清晨起長歎焉得偶君子共乗雙飛鸞
　　容顔若飛電時㬌如飄風草緑霜已白日西月復東華鬢〈一作髮〉不耐秋颯然成衰蓬古來賢聖人一一誰成功君子變猿鶴小人為沙蟲不及廣成子乗雲駕輕鴻三季分戰國七雄成亂麻王風何怨怒世道終紛拏至人洞𤣥象髙舉凌紫霞仲尼欲浮海吾祖之流沙聖賢共淪沒臨岐胡咄嗟
　　𤣥風變太古道喪無時還擾擾季葉〈一作市井〉人雞鳴趨四闗但識金馬門誰〈一作詎〉知蓬萊山白首死羅綺笑歌無時閒緑酒哂丹液青娥凋素顔〈一作萋萋千金骨風塵凋素顔〉大儒揮金椎琢之詩禮間蒼蒼三珠樹㝠目焉䏻攀
　　鄭客西入闗行行未能已白馬華山君相逢平原里璧遺鎬池君明年祖龍死秦人相謂曰吾屬可去矣一徃桃花源千春隔流水
　　蓐收肅金氣西陸海月秋蟬號階軒感物憂不歇良辰竟何許大運有淪忽天寒悲風生夜久衆星沒惻惻不忍言哀歌逮明發
　　北溟有巨魚身長數千里仰噴三山雪〈一作雲〉橫吞百川水憑陵隨海運燀赫因風起吾觀摩天飛九萬方未已羽檄如流星虎符合専城喧呼救邊急羣鳥皆夜鳴白日曜紫微三公運權衡天地皆得一澹然四海清借問此何為荅言楚徴兵渡瀘及五月將赴雲南征〈一作行〉怯卒非戰士炎方難逺行〈一作征〉長號別嚴親日月慘光晶泣盡繼以血心摧兩無聲困獸當猛虎窮魚餌奔鯨千去不一回投軀豈全生如何舞干戚一使有苗平醜女來效顰還家驚四隣夀陵失夲歩笑殺邯鄲人一曲斐然子雕蟲喪天真棘刺造沐猴三年費精神功成無所用楚楚且華身大雅思文王頌聲久崩淪安得郢中質一揮成斧斤
　　抱玉入楚國見疑古所聞良寳終見棄徒勞三獻君直木忌先伐芳蘭哀自焚盈滿天所損沈𡨋道為羣東海沈碧水西闗乗紫雲魯連及柱史可以躡清芬〈此詩一作感興雲朅來荊山客誰為珉玉分良寳絶見棄虛持三獻君直木忌先伐芬蘭哀自焚盈滿天所損沈㝠道所羣東海有碧水西山多白雲魯連及夷齊可以躡清芬〉
　　燕臣昔慟哭五月飛秋霜庶女號蒼天震風擊齊堂精誠有所感造化為悲傷而我竟何辜逺身金殿傍〈一夲無此二句〉浮雲蔽紫闥白日難回光羣沙穢明珠衆草凌孤芳古來共歎息流淚空霑裳
　　孤蘭生幽園衆草共蕪沒雖照陽春暉復悲髙秋月飛霜早淅瀝緑豔恐休歇若無清風吹香氣為誰發登髙望四海天地何漫漫霜被羣物秋風飄大荒寒榮華東流水萬事皆波瀾白日掩徂輝浮雲無定端梧桐巢燕雀枳棘棲鴛鸞且復歸去來劒歌行〈一作悲〉路難〈一作登髙望四海天地何漫漫霜被羣物秋風飄大荒寒殺氣落喬木浮雲蔽層巒孤鳯鳴天倪遺聲何辛酸逰人悲舊國撫心亦盤桓倚劒歌所思曲終涕泗瀾〉
　　鳯飢不啄粟所食唯琅玕焉能與羣雞刺蹙〈一作蹙促〉爭一餐朝鳴崑丘樹夕飲砥柱湍歸飛海路逺獨宿天霜寒幸遇王子晉結交青雲端懐恩未得報感別空長歎朝弄紫沂海〈一作朝駕碧鸞車〉夕披丹霞裳揮手摺若木拂此西日光雲臥〈一作舉〉逰八極玉顔已千〈一作如清〉霜飄飄入無倪稽首祈上皇呼我逰太素玉杯賜瓊漿一餐歴萬嵗何用還故鄉永隨長風去天外恣飄揚〈一夲無此二句〉
　　揺裔雙白鷗鳴飛滄江流宜與海人狎豈伊雲鶴儔寄形〈一作影〉宿沙月㳂芳戱春洲吾亦洗心者忘機從爾逰周穆八荒意漢皇萬乗尊滛樂心不極雄豪安足論西海宴王母北宮邀上元瑤水聞遺歌玉杯竟空言靈跡成蔓草徒悲千載魂
　　緑蘿紛葳蕤繚繞松栢枝草木有所託嵗寒尚不移奈何天桃色坐歎葑菲詩玉顔豔紅彩雲髮非素絲君子恩已畢賤妾將何為
　　八荒馳驚飈萬物盡凋落浮雲蔽頹陽洪波振大壑龍鳯脫罔罟飄颻將安託去去乗白駒空山詠場藿一百四十年國容何赫然隱隱五鳯樓峨峨橫三川王侯象星月賔客如雲煙〈以上六句一作帝京信佳麗國容何赫然劒㦸擁九闗歌鍾沸三川蓬萊象天構珠翠誇雲仙〉鬬雞金宮裏蹴踘瑤臺邊舉動揺白日指揮回青天當塗何翕忽失路長棄捐獨有揚執㦸閉闗草太𤣥
　　桃花開東園含笑誇白日偶䝉東風榮生〈一作矜〉此豔陽質豈無佳人色但恐花不實宛轉龍火飛零落早相失詎知南山松獨立自蕭飋〈此詩一作感興雲芙蓉嬌緑波桃李誇白日偶䝉春風榮生此豔陽質豈無佳人色但恐花不實宛轉龍火飛零落互相失詎知凌寒松千載長守一〉
　　秦皇按寳劒赫怒震威神逐日廵海右驅石駕〈一作架〉滄津徴卒空九㝢作橋傷萬人但求蓬島藥豈思農鳸春力盡功不贍千載為悲辛
　　美人出南國灼灼芙蓉姿皓齒終不發芳心空自持由來紫宮女共妬青蛾睂歸去瀟湘沚沈吟何足悲宋國梧臺東野人得燕石〈一作宋人枉千金去國買燕石〉誇作天下珍卻哂趙王璧趙璧無緇磷燕石非貞真流俗多錯誤豈知玉與珉
　　殷後亂天紀楚懷亦已昬夷羊滿中野菉葹盈髙門比干諫而死屈平竄湘源虎口何婉孌女𡡓空嬋媛彭咸久淪沒此意與誰論
　　青春流驚湍朱明〈一作火〉驟回薄不忍看秋蓬飄揚竟何託光風滅蘭蕙白露灑葵藿〈一作委蕭藿〉美人不我期草木日零落
　　戰國何紛紛兵戈亂浮雲趙倚兩虎鬬晉為六卿分姦臣欲竊位樹黨自相羣果然田成子一旦殺齊君倚劒登髙臺悠悠送春目蒼榛蔽層丘瓊草隱深谷鳯鳥鳴西海欲集無珍木鸒斯得所居蒿下盈萬族晉風日已頽窮途方慟哭〈以上六句一作翩翩衆鳥飛翺翔在珍木羣花亦便娟榮耀非一族歸來愴途窮日暮還慟哭〉
　　齊瑟彈〈一作揮〉東吟秦弄西音慷慨動顔魄〈一作色〉使人成荒滛彼美佞邪子婉孌來相尋一笑雙白璧再歌千黃金珍色不貴道詎惜飛光沈安識紫霞客瑤臺鳴素〈一作玉〉琴kao
　　越客採明珠提攜出南隅清輝照海月美價傾皇都獻君君按劍懷寳空長吁魚目復相哂寸心増煩紆羽族稟萬化小大各有依周周亦何辜六翮掩不揮願銜衆禽翼一向黃河飛飛者莫我顧歎息將安歸我到〈一作行〉巫山渚尋古登陽臺天空綵雲滅地逺清風來神女去已久襄王安在哉荒滛竟淪替〈一作沒〉樵牧徒悲哀惻惻泣路岐哀哀悲素絲路岐有南北素絲易變移萬事固如此人生無定期田竇相傾奪賔客互盈虧世途多飜覆〈一作谷風刺輕薄〉交道方嶮巇斗酒強然諾寸心終自疑張陳竟火滅蕭朱亦星離衆鳥集榮柯窮魚守枯池嗟嗟失權〈一作懽〉客勤問何所規〈一作悲〉




　　御定全唐詩巻一百六十一
　　欽定四庫全書
　　御定全唐詩巻一百六十二
　　李白
　　逺別離
　　逺別離古有皇英之二女乃在洞庭之南瀟湘之浦海水直下萬里深誰人不言此離苦日慘慘兮雲㝠㝠猩猩啼煙兮鬼嘯雨我縱言之將何補皇穹竊恐不照余之忠誠雲〈一作雷〉慿慿兮欲吼怒堯舜當之亦禪禹君失臣兮龍為魚權歸臣兮䑕變虎或言〈一作雲〉堯幽囚舜野死九疑聮綿皆相似重瞳孤墳竟何〈一作誰〉是帝子泣兮緑雲間隨風波兮去無還慟哭兮逺望見蒼梧之深山蒼梧山崩湘水絶竹上之淚乃可滅
　　公無渡河
　　黃河西來決崑崙咆哮〈一作吼〉萬里觸龍門波滔天堯咨嗟大禹理百川兒啼不窺家殺湍湮洪水九州始蠶麻其害乃去茫然風沙被髮之叟狂而癡清晨臨〈一作徑〉流
　　欲奚為旁人不惜妻止之公無渡河苦渡之虎可搏河難慿公果溺死流海湄有長鯨白齒若雪山公乎公乎掛罥〈一作骨〉於其間箜篌所悲竟不還
　　蜀道難
　　噫吁戲危乎髙哉蜀道之難難於上青天蠶叢及魚鳧開國何茫然爾來四萬八千嵗不與秦塞通人煙西當太白有鳥道可以橫絶峨睂巔地崩山摧壯士死然後天梯石棧相〈一作方〉鈎連上有六龍回日之髙標〈一作橫河斷海之浮雲〉下有衝波逆折之回川黃鶴之飛尚不得過猨猱欲度愁攀援〈一作縁〉青泥何盤盤百歩九折縈巖巒捫參歴井仰脅息以手撫膺坐長歎問君〈一作征人〉西逰何時〈一作當〉還畏途巉巖不可攀但見悲鳥號古〈一作枯〉木雄飛雌從〈一作呼雌一作從雌〉繞林間又聞子規啼夜月愁空山蜀道之難難於上青天使人聽此凋朱顔連峯去天不盈尺〈一作入煙㡬千尺〉枯松倒掛倚絶壁飛湍瀑流爭喧豗砯厓轉石萬壑雷其險也如〈一作若〉此嗟爾逺道之人胡為乎來哉劒閣崢嶸而崔嵬一夫當闗萬夫〈一作人〉莫開所守或匪親〈一作人〉化為狼與豺朝避猛虎夕避長蛇磨牙吮血殺人如麻錦城雖雲樂不如早還家蜀道之難難於上青天側身西望長咨〈一作令人〉嗟
　　梁甫吟
　　長嘯梁甫吟何時見陽春君不見朝歌屠叟辭棘津八十西來釣渭濵寜羞白髮照清〈一作淥〉水逢時吐〈一作壯〉氣思經綸廣張三千六百釣風期〈一作雅〉暗與文王親大賢虎變愚不測當年頗似尋常人君不見髙陽酒徒起草中長揖山東隆準公入門不拜〈一作入門開說一作一開㳺說〉騁雄辯兩女輟洗來趨風東下齊城七十二指揮〈一作麾〉楚漢如旋蓬狂客〈一作生〉落魄〈一作拓〉尚如此何況壯士當羣雄我欲攀龍見眀主雷公砰訇震天鼔帝傍投壺多玉女三時大笑開〈一作生〉電光倐爍晦㝠起風雨閶闔九門不可通以額扣闗閽者怒白日不照吾精誠杞國無事憂天傾猰㺄磨牙競人肉騶虞不折生草莖手接飛猱搏彫虎側足焦原未言苦智者可巻愚者豪世人見我輕鴻毛力排南山三壯士齊相殺之費二桃吳楚弄兵無劇孟亞夫咍爾為徒勞梁甫吟梁甫吟聲正悲張公兩龍劒神物合有時風雲感㑹起屠釣大人𡸣屼當安之
　　烏夜啼
　　黃雲城邊烏欲棲歸飛啞啞枝上啼機中織錦〈一作閨中織婦〉秦川〈一作家〉女碧紗如煙隔窗語停梭悵然憶逺人〈一作向人問故夫〉獨宿孤〈一作空〉房〈一作欲說遼西〉淚如雨
　　烏棲曲
　　姑蘇臺上烏棲時吳王宮裏醉西施吳歌楚舞歡未畢青山欲〈一作猶〉銜半邉日銀箭金壺〈一作金壺丁丁〉漏水多起看秋月墜江波東方漸髙奈樂〈一作爾〉何
　　戰城南
　　去年戰桑乾源今年戰蔥河道洗兵條支海上波放馬天山雪中草萬里長征戰三軍盡衰老匈奴以殺戮為耕作古來唯見白骨黃沙田秦家築城避〈一作僃〉胡䖏漢家還有烽火然烽火然不息征戰〈一作長征〉無已時野戰格鬬死敗馬號鳴向天悲烏鳶啄人腸銜飛上掛枯樹枝〈一作銜飛上枯枝〉士卒塗草莽將軍空爾為乃知兵者是㓙器聖人不得已而用之
　　將進酒
　　君不見黃河之水天上來奔流到海不復廻君不見髙堂眀鏡悲白髪朝如青絲暮成雪人生得意須盡歡莫使金樽空對月天生我材必有用千金散盡還復來烹羊宰牛且為樂㑹須一飲三百盃岑夫子丹丘生將進酒君〈一作杯〉莫停與君歌一曲請君為我側耳聽鐘鼓饌玉不足貴〈一作鐘鼎玉帛豈足貴〉但願長醉不願〈一作復〉醒古來聖賢皆寂寞惟有飲者留其名陳王昔時宴平樂斗酒十千恣讙謔主人何為言少錢徑須沽取對君酌五花馬千金裘呼兒將出換美酒與爾同銷萬古愁
　　行行逰且獵篇
　　邊城兒生年不讀一字書但將逰獵誇輕趫胡馬秋肥宜白草騎來躡影何矜〈一作可憐〉驕金鞭拂雪〈一作雲〉揮鳴鞘半酣呼鷹出逺郊弓彎〈一作彎弧〉滿月不虛發雙鶬迸落連飛髇〈一作𩩉〉海邉觀者皆辟易猛氣英風振沙磧儒生不及逰俠人白首下帷復何益
　　飛龍引二首
　　黃帝鑄鼎於荊山鍊丹砂丹砂成黃金騎龍飛上太清家雲愁海思令人嗟宮中綵女顔如花飄然揮手淩紫霞從風縱體登鸞車登鸞車侍軒轅遨逰青天中其樂不可言
　　鼎湖流水清且閒軒轅去時有弓劒古人傳道留其間後宮嬋娟多花顔乗鸞飛煙亦不還騎龍攀天造天闗造天闗聞天語長雲河車載玉女載玉女過紫皇紫皇乃賜白兎所𢷬之藥方後天而老彫三光下視瑤池見王母蛾睂蕭䬃如秋霜
　　天馬歌
　　天馬來出月支窟背為虎文龍翼骨嘶青雲振緑髪蘭筋權竒走滅沒騰崑崙歴西極四足無一蹷雞鳴刷燕晡秣越神行電邁躡慌惚天馬呼飛龍趨目明長庚臆雙鳧尾如流〈一作煙〉星首渇烏口噴紅光汗溝朱〈一作珠〉曽陪時龍躡天衢覊金絡月照皇都逸氣稜稜淩九區白璧如山誰敢沽回頭笑紫燕但覺爾輩愚天馬奔戀君軒駷〈音竦〉躍驚矯浮雲飜萬里足躑躅遙瞻閶闔門不逢寒風子誰採逸㬌孫白雲在青天〈一夲無青字〉丘陵逺崔嵬〈一作崔嵬逺〉鹽車上峻坂倒行逆施畏日晩伯樂翦拂中道遺少盡其力老棄之願逢田子方惻然為我悲〈一作思〉雖有玉山禾不能療苦飢嚴霜五月凋桂枝伏櫪銜寃摧兩睂請君贖獻穆天子猶堪弄影舞瑤池
　　行路難三首
　　金樽清酒斗十千玉盤珍羞直萬錢停杯投筯不能食㧞劒四顧心茫然欲渡黃河氷塞川將登太行雪滿山〈一作暗天〉閒來垂釣碧〈一作坐〉溪上忽復乗舟夢日邊行路難行路難多岐路今安在長風破浪㑹有時直掛雲帆濟滄海
　　大道如青天我獨不得出羞逐長安社中兒赤雞白狗〈一作雉〉賭梨栗彈劒作歌奏苦聲曵裾王門不稱情淮隂市井笑韓信漢朝公卿忌賈生君不見昔時燕家重郭隗擁篲折節〈一作腰〉無嫌猜劇辛樂毅感恩分輸肝剖膽效英才昭王白骨縈爛〈一作蔓〉草誰人更掃黃金臺行路難歸去來
　　有耳莫洗潁川水有口莫食首陽蕨含光混世貴無名何用孤髙比雲月吾觀自古賢達人功成不退皆殞身子胥既棄吳江上屈原終投湘水濵陸機雄才〈一作才多〉豈自保李斯稅駕苦不早華亭鶴唳詎可聞上蔡蒼鷹何足道君不見吳中張翰稱〈一作真〉達生秋風忽憶江東行且樂生前一杯酒何須身後千載名
　　長相思
　　長相思在長安絡緯秋啼金井䦨微〈一作凝〉霜淒淒簟色寒孤燈不明〈一作寐〉思欲絶巻帷望月空長歎美人如花〈一作佳期迢迢〉隔雲端上有青㝠之長天下有淥水之波瀾天長路逺魂飛苦夢魂不到闗山難長相思摧心肝
　　上留田行
　　行至上留田孤墳何崢嶸積此萬古恨春草不復生悲風四邊來腸斷白楊聲借問誰家地埋沒蒿里塋古老向余言言是上留田蓬科馬鬛今已平昔之弟死兄不塟他人於此舉銘旌一鳥死百鳥鳴一獸走百獸驚桓山之禽別離苦欲去廻翔不能征田氏倉卒骨肉分青天白日摧紫荊交柯之木夲同形東枝顦顇西枝榮無心之物尚如此參商胡乃尋天兵孤竹延陵讓國揚名髙風緬邈頹波激清尺布之謡塞耳不能聽
　　春日行
　　深宮髙樓入紫清金作蛟龍盤繡〈一作繡作〉楹佳人當窗弄白日將手語彈鳴箏春風吹落君王耳此曲乃是昇天行因出天池泛蓬瀛樓船蹙㳫波浪驚三千雙蛾獻歌笑撾鐘考鼓宮殿傾萬姓聚舞歌太平我無為人自寜三十六帝欲相迎仙人飄翩下雲軿帝不去留鎬京安能為軒轅獨徃入窅㝠小臣拜獻南山夀陛下萬古垂鴻名
　　前有一樽酒行二首〈一夲無一字〉
　　春風東來忽相過金樽淥酒生微波落花紛紛稍覺多美人慾醉朱顔酡青軒桃李能㡬何流光欺人忽蹉跎君起舞日西夕當年意氣不肯平〈一作傾〉白髪如絲歎何益
　　琴奏龍門之綠桐玉壺美酒清若空催拂柱與君飲看朱成碧顔始紅胡姬貎如花當壚笑春風笑春風舞羅衣君今不醉將〈一作欲〉安歸
　　夜坐吟
　　冬夜夜寒覺夜長沈吟久坐坐北堂氷合井泉月入閨金〈一作青〉缸青凝〈一作凝明〉照悲啼金〈一作青〉缸滅啼轉多掩妾淚聽君歌歌有聲妾有情情聲合兩無違一語不入意從君萬曲梁塵飛
　　野田黃雀行
　　逰莫逐炎洲翠棲莫近吳宮燕吳宮火起焚巢〈一作爾〉窠炎洲逐翠遭網羅蕭條兩翅蓬蒿下縱有鷹鸇奈若〈一作爾〉何
　　箜篌謡
　　攀天莫登龍走山莫騎虎貴賤結交心不移唯有嚴陵及光武周公稱大聖管蔡寜相容漢謡一斗粟不與淮南舂兄弟尚路人吾心安所從他人方寸間山海㡬千重輕言託朋友對靣九疑峯開〈一作多〉花必早落桃李不如松管鮑久已死何人繼其蹤
　　雉朝飛
　　麥隴青青三月時白雉朝飛挾兩雌錦衣繡翼何離褷犢牧〈一作犢沭〉採薪感之悲春天和白日暖啄食飲泉勇氣滿爭雄鬬死繡頸斷雉子班奏急管傾心酒美〈一作心傾美酒〉盡玉椀枯楊枯楊爾生稊〈一作荑〉我獨七十而孤棲彈寫恨意不盡瞑目歸黃泥
　　上雲樂
　　金天之西白日所沒康老胡雛生彼月窟巉巖容儀戍削風骨碧玉炅炅雙目瞳黃金拳拳兩鬢紅華蓋垂下睫嵩嶽臨上唇不覩詭譎貎豈知造化神大道是文康之嚴父元氣乃文康之老親撫頂弄盤古推車轉天輪雲見日月初生時鑄冶火精與水銀陽烏未出谷顧兎半藏身女媧戱黃土團作愚下人散在六合間濛濛若沙塵生死了不盡誰明此胡是仙真西海栽若木東溟植扶桑別來㡬多時枝葉萬里長中國有七聖半路頹洪〈一作鴻〉荒陛下應運起龍飛入咸陽赤睂立盆子白水興漢光叱咤四海動洪濤為𥳽揚舉足蹋紫微天闗自開張老胡感至徳東來進仙倡五色師子九苞鳯皇是老胡雞犬鳴舞飛帝鄉淋漓颯㳫進退成行能胡歌獻漢酒跪雙膝立〈一作並〉兩肘散花指天舉素手拜龍顔獻聖夀北斗戾南山摧天子九九八十一萬嵗長傾萬嵗〈一作年一作夀〉杯
　　白鳩辭〈一作夷則格上白鳩拂舞辭〉
　　鏗鳴鐘考朗鼓歌白鳩引拂舞白鳩之白誰與隣霜衣雪襟誠可珍含哺七子能平均食不噎〈一作咽〉性安馴首農政鳴陽春天子刻玉杖鏤形賜耆人白鷺〈一作鷹〉之〈一作亦〉白非純真外潔其色心匪仁闕五徳無司晨胡為啄我葭下之紫鱗鷹鸇鵰鶚貪而好殺鳯凰雖大聖不願以為臣
　　日出行〈一作日出入行〉
　　日出東方隈似從地底來歴天又入海六龍所舍安在哉其始與終古不息〈一作其行終古不休息〉人非元氣安得與之久裵徊草不謝榮於春風木不怨落於秋天誰揮鞭䇿驅四運萬物興歇皆自然羲和羲和汝奚汨沒於荒滛之波魯陽何徳駐㬌揮戈逆道違天矯誣實多吾將嚢括大塊浩然與溟涬同科
　　胡無人
　　嚴風吹霜海草凋筋幹精堅胡馬驕漢家戰士三十萬將軍兼領〈一作誰者〉霍嫖姚流星白羽腰間挿劒花秋蓮光出匣天兵照雪下玉闗虜箭如沙射金甲雲龍風虎盡交回太白入月敵可摧敵可摧旄頭滅履胡之腸渉胡血懸胡青天上埋胡紫塞傍胡無人漢道昌〈一夲此下有陛下之夀三千霜但歌大風雲飛揚安得猛士兮守四方胡無人漢道昌五句〉
　　北風行
　　燭龍棲寒門光曜猶旦開日月照之何不及此唯有北風號怒天上來燕山雪花大如席片片吹落軒轅臺幽州思婦十二月停歌罷笑雙蛾摧倚門望行人念君長城苦寒良可哀別時提劒救邊去遺此虎紋金鞞靫〈一作髀釵〉中有一雙白羽箭蜘蛛結網生塵埃箭空在人今戰死不復回不忍見此物焚之已成灰黃河捧土尚可塞北風雨雪恨難裁
　　俠客行
　　趙客縵胡纓吳鉤霜雪明銀鞍照白馬颯沓如流星十歩殺一人千里不留行事了拂衣去深藏身與名閒過信陵飲脫劒膝前橫將炙啖朱亥持觴勸侯嬴三盃吐然諾五嶽倒為輕眼花耳熱後意氣素霓生救趙揮金槌邯鄲先震驚千秋二壯士烜赫大梁城縱死俠骨香不慙世上英誰能書閤下白首太𤣥經











　　御定全唐詩巻一百六十二
　　欽定四庫全書
　　御定全唐詩巻一百六十三
　　李白
　　闗山月
　　明月出天山蒼茫雲海間長風㡬萬里吹度玉門闗漢下白登道胡窺青海灣由來征戰地不見有人還戍客望邊色〈一作邑〉思歸多苦顔髙樓當此夜歎息未應閒〈一作還〉
　　獨漉篇
　　獨漉水中泥水濁不見月不見月尚可水深行人沒越鳥從南來胡鷹亦北渡我欲彎弓向天射惜其中道失歸路落葉別樹飄零隨風客無所託悲與此同羅幃舒巻似有人開明月直入無心可猜雄劒掛壁時時龍鳴不斷犀象繡澀苔生國恥未雪何由成名神鷹夢澤不顧鴟鳶為君一擊鵬搏〈一作搏鵰〉九天
　　登髙丘而望逺
　　登髙丘望逺海六鼇骨已霜三山流安在扶桑半摧折白日沈光彩銀臺金闕如夢中秦皇漢武空相待精衛費木石黿鼉無所慿君不見驪山茂陵盡灰滅牧羊之子來攀登盜賊刼寳玉精靈竟何能窮兵黷武今如此鼎湖飛龍安可乗
　　陽春歌
　　長安白日照春空綠楊結煙桑褭風披香殿前花始紅流芳發色繡戶中繡戶中相經過飛燕皇后輕身舞紫宮夫人絶世〈一作代〉歌聖君三萬六千日嵗嵗年年奈樂何
　　楊叛兒
　　君歌楊叛兒妾勸新豐酒何許㝡闗人烏啼白門栁烏啼隱楊花君醉留妾家博山爐中沈香火雙煙一氣凌紫霞
　　雙燕離
　　雙燕復雙燕雙飛令人羨玉樓珠閣不獨棲金窗繡戶長相見柏梁失火去因入吳王宮吳宮又焚蕩雛盡巢亦空憔悴一身在孀雌憶故雄雙飛難再得傷我寸心中
　　山人勸酒
　　蒼蒼雲松落落綺皓春風爾來為阿誰蝴蝶忽然滿芳草秀睂霜雪顔桃花骨青髄緑長美好〈一作秀睂雪霜桃花貎青髄緑髪長美好〉稱是秦時避世人勸酒相歡不知老各守麋〈一作兎〉鹿志恥隨龍虎爭歘起佐太子漢王〈一作皇〉乃復驚顧謂戚夫人彼翁羽翼成歸來商〈一作南〉山下泛若雲無情舉觴酹巢由洗耳何獨〈一作太〉清浩歌望嵩嶽意氣還〈一作遙〉相傾
　　于闐採花
　　于闐採花人自言花相似明妃一朝西入胡胡中美女多羞死乃知漢地多名姝胡中無花可方比丹青能令醜者妍無鹽翻在深宮裏自古妬蛾睂胡沙埋皓齒
　　鞠歌行
　　玉不自言如桃李魚目笑之卞和恥楚國青蠅何太多連城白璧遭讒毀荊山長號泣血人忠臣死為刖足鬼聽曲知𡩋戚夷吾因小妻秦穆五羊皮買死百里奚洗拂青雲上當時賤如泥朝歌鼔刀叟虎變磻谿中一舉釣六合遂荒營丘東平生渭水曲誰識〈一作數〉此老翁奈何今之人雙目送飛〈一作征〉鴻
　　幽澗泉
　　拂彼白石彈吾素琴幽澗愀兮流泉深善手明徽髙張清心寂歴似千古松颼飀兮萬尋中見愁猨弔影而危䖏兮呌秋木而長吟客有哀時失職〈一作志〉而聽者淚淋浪以霑襟乃緝商綴羽潺湲成音吾但寫聲發情於妙指殊不知此曲之古今幽澗泉鳴深林
　　王昭君二首
　　漢家秦地月流影照〈一作送〉明妃一上玉闗道天涯去不歸漢月還從東海出明妃西嫁無來日燕支長寒雪作花蛾睂憔悴沒胡沙生乏黃金枉圗畫死留青塜使人嗟
　　昭君拂玉鞍上馬啼紅頰今日漢宮人明朝胡地妾
　　中山孺子妾歌
　　中山孺子妾特以色見珍雖然不如延年妹亦是當時絶世人桃李出深井花豔驚上春一貴復一賤闗天豈由身芙蓉老秋霜團扇羞網塵戚姬髠髮〈一作翦〉入舂市萬古共悲辛
　　荊州歌〈一作樂〉
　　白帝城邊足風波瞿塘五月誰敢過荊州麥熟繭成蛾繰絲憶君頭緒多撥榖飛鳴奈妾何
　　雉子斑〈一作設辟邪伎鼔吹雉子斑曲辭〉
　　辟邪伎作鼔吹驚雉子斑之奏曲成喔咿振迅欲飛鳴扇錦翼雄風生雙雌同飲啄趫悍誰能爭乍向草中耿介死不求黃金籠下生天地至廣大何惜遂物情善卷讓天子務光亦逃名所貴曠士懷朗然合太清
　　[[#{{{1}}}|{{{1}}}]]
　　相逢紅塵內髙揖黃金鞭萬戶垂楊裏君家阿那邊
　　有所思〈一作古有所思行〉
　　我思仙〈一作佳〉人乃在碧海之東隅海寒多天風白波連山〈一作天〉倒蓬壺長鯨噴湧不可渉撫心茫茫淚如珠西來青鳥東飛去願寄一書謝麻姑
　　久別離
　　別來㡬春未還家玉窗五見櫻桃花況有錦字書開緘使人嗟至此腸斷彼心絶雲鬟綠鬢罷梳〈一作攬〉結愁如回颷亂白雪去年寄書報陽臺今年寄書重相催東風兮東風為我吹行雲使西來待來竟不來落花寂寂委青苔
　　白頭吟
　　錦水東北流波蕩雙鴛鴦雄巢漢宮樹雌弄秦草芳寜同萬死碎綺翼不忍〈一作分〉雲間兩分張此時阿嬌正嬌妬獨坐長門愁日暮但願君恩顧妾深豈惜黃金買詞〈一作將買〉賦相如作賦得黃金丈夫好新多異心一朝將聘茂陵女文君因贈〈一作賦〉白頭吟東流不作西歸水落花辭條羞故林兎絲固〈一作夲〉無情隨風任傾倒誰使女蘿枝而來強縈抱兩草猶一心人心不如草莫巻龍鬚席從他生網絲且留琥珀枕或有夢來時覆水再收豈滿杯棄妾已去難重廻古來得意不相負祇今惟見青陵臺〈一作錦水東流碧波蕩雙鴛鴦雄巢漢宮樹雌弄秦草芳相如去蜀謁武帝赤車駟馬生輝光一朝再覽大人作萬乗忽欲凌雲翔間道阿嬌失恩寵千金買賦要君王相如不憶貧賤日位髙金多聘私室茂陵姝子皆見求文君歡愛從此畢淚如雙泉水行墮紫羅襟五更雞三唱清晨白頭吟長吁不整緑雲鬢仰訢青天哀怨深城崩杞梁妻誰道土無心東流不作西歸水落花辭枝羞故林頭上玉燕釵是妾嫁時物贈君表相思羅袖幸時拂莫捲龍鬚席從他生網絲且留琥珀枕還有夢來時鷫鸘裘在錦屏上自君一掛無由披妾有秦樓鏡照心勝照井願持照新人雙對可憐影覆水卻収不滿杯相如還謝文君廻古來得意不相負秖今惟有青陵臺〉
　　採蓮曲
　　若耶谿傍採蓮女笑隔荷花共人語日照新妝水底明風飄香袂〈一作袖〉空中舉岸上誰家逰冶郎三三五五暎垂楊紫騮嘶入落花去見此踟躕空斷腸
　　臨江王節士歌
　　洞庭白波木葉稀燕鴻始入吳雲飛吳雲寒燕鴻苦風號沙宿瀟湘浦節士悲秋〈一作感〉淚如雨白日當天心照之可以事明主壯士憤雄風生安得倚天劒跨海斬長鯨
　　司馬將軍歌〈以代隴上健兒陳安〉
　　狂風吹古月竊弄章華臺北落明星動光彩南征猛將如雲雷手中電擊〈一作曵〉倚天劒直斬長鯨海水開我見樓船壯心目頗似龍驤下三蜀揚兵習戰張虎旗江中白浪如銀屋身居玉帳臨河魁紫髯若㦸冠崔嵬細栁開營揖天子始知㶚上為嬰孩羌笛橫吹阿嚲廻向月樓中吹落梅將軍自起舞長劒壯士呼聲動九垓功成獻凱見明主丹青畫像麒麟臺
　　君道曲〈梁之雅歌有五篇今作一章〉
　　大君若天覆廣運無不至軒後爪牙嘗先太山稽如心之使臂小白鴻翼於夷吾劉葛魚水夲無二土校〈一作扶〉可成墻積徳為厚地
　　結襪子
　　燕南壯士吳門豪築中置鉛魚隱刀感君恩重許君命太山一擲輕鴻毛
　　結客少年場行
　　紫燕黃金瞳啾啾〈一作稜稜〉揺緑鬉平明相馳逐結客洛門東少年學劒術凌轢白猨公珠袍曵錦帶匕首插吳鴻由來萬夫勇挾此生雄風託交從劇孟買醉入新豐笑盡一杯酒殺人都市中羞道易水寒從〈一作徒〉令日貫虹燕丹事不立虛沒秦帝宮舞陽死灰人安可與成功
　　長干行二首
　　妾髪初覆額折花門前劇郎騎竹馬來遶牀弄青梅同居長干里兩小無嫌猜十四為君婦羞顔未嘗〈一作尚不〉開低頭向暗壁千喚不一廻十五始展睂願同塵與灰常存抱柱信豈〈一作恥〉上望夫臺十六君逺行瞿塘𤅿澦堆五月不可觸猨聲〈一作鳴〉天上哀門前遲〈一作舊〉行跡一一生緑〈一作蒼〉苔苔深不能掃落葉秋風早八月胡蝶來〈一作黃〉雙飛西園草感此傷妾心坐愁紅顔老早晩下三巴預將書報家相迎不道逺直至長風沙
　　憶妾〈一作昔〉深閨裏煙塵不曽識嫁與長幹人沙頭𠉀風色五月南風興思君下〈一作在〉巴陵八月西風起想君發揚子去來悲如何見少離別多湘潭㡬日到妾夢越風波昨夜狂風度吹折江頭樹淼淼暗無邊行人在何䖏好乗浮雲驄佳期蘭渚東鴛鴦緑蒲上翡翠錦屏中自憐十五餘顔色桃花紅那作商人婦愁水復愁風〈此篇一作張潮黃庭堅作李益〉
　　古朗月行
　　小時不識月呼作白玉盤又疑瑤臺鏡飛在白〈一作青〉雲端仙人垂兩足桂樹作〈一作何〉團團白兔𢷬藥成問言與誰〈一作誰與〉餐蟾蜍蝕圎影大明夜已殘羿昔落九烏天人清且安隂精此淪惑去去不足觀憂來其如何悽〈一作惻〉愴摧心肝
　　上之回
　　三十六離宮樓臺與天通閣道歩行月美人愁煙空恩疎寵不及桃李傷春風滛樂意何極金輿向回中萬乗出黃道千旗揚彩虹前軍細栁北後騎甘泉東豈問渭川老寜邀襄野童但慕〈一作秋暮〉瑤池宴歸來樂未窮
　　獨不見
　　白馬誰家子黃龍邊塞兒天山三丈雪豈是逺行時春蕙忽秋草莎雞鳴西〈一作曲〉池風摧寒㯶〈一作梭〉響月入霜閨悲憶與君別年種桃齊蛾睂桃今百餘尺花落成枯枝終然獨不見流淚空自知
　　白紵辭三首
　　揚清歌〈一作音〉發皓齒北方佳人東隣子且〈一作旦〉吟白紵停淥水長袖拂面為君起寒雲夜卷霜海空胡風吹天飄塞鴻玉顔滿堂樂未終舘娃日落歌吹濛〈一作中〉月寒江清夜沈沈美人一笑千黃金垂羅舞縠揚哀音郢中白雪且莫吟子夜吳歌動君心動君心冀君賞願作天池雙鴛鴦一朝飛去青雲上
　　吳刀剪綵〈一作綺〉縫舞衣明妝麗服奪春暉揚睂轉袖若雪飛傾城獨立世所稀激楚結風醉忘歸髙堂月落燭巳微玉釵掛纓君莫違
　　鳴雁行
　　胡雁鳴辭燕山昨發委羽朝度闗一一銜蘆枝南飛散落天地間連行接翼徃復還客居煙波寄湘吳凌霜觸雪毛體枯畏逢矰繳驚相呼聞虛墜良可吁君更彈射何為乎
　　妾薄命
　　漢帝寵〈一作重〉阿嬌貯之黃金屋咳唾落九天隨風生珠玉寵極愛還歇妬深情卻踈長門一歩地不肯暫廻車雨落不上天水覆難再〈一作重難〉収君情與妾意各自東西流昔日芙蓉花今成斷根草以色事他人能得㡬時好
　　幽州胡馬客歌
　　幽州胡馬客綠眼虎皮冠笑拂兩隻箭萬人不可干彎弓若轉月白雁落雲端雙雙掉鞭行逰獵向樓蘭出門不顧後報國死何難天驕五單于狼戾好兇殘牛馬散北海割鮮若虎餐雖居燕支山不道朔雪寒婦女馬上笑顔如赬玉盤飜飛射鳥獸花月醉雕鞍旄頭四光芒爭戰若蜂攢白刃灑赤血流沙為之丹名將古誰是疲兵良可歎何時天狼滅父子得閒安









　　御定全唐詩巻一百六十三
<集部,總集類,御定全唐詩>
　　欽定四庫全書
　　御定全唐詩巻一百六十四
　　李白
　　門有車馬客行
　　門有車馬賓〈一作客〉金鞍曜朱輪謂從丹〈一作雲〉霄落乃是故鄉親呼兒掃中堂坐客論悲辛對酒兩不飲停觴淚盈巾歎我萬里逰飄飄三十春空談帝〈一作覇〉王略紫綬不掛身雄劒藏玉匣隂符生素塵廓落無所合流離湘水濵借問宗黨間多為泉下人生苦百戰役死託萬鬼隣北風揚胡沙埋翳周與秦大運且如此蒼穹寜匪仁惻愴竟何道存亡任大鈞
　　君子有所思行
　　紫閣連終南青冥天倪色憑崖望咸陽宮闕羅北極萬井驚畫出九衢如直渭水銀河清〈一作清銀河〉橫天流不息朝野盛文物衣冠何翕赩廏馬散連山軍容威絶域伊臯運元化衛霍輸筋力歌鐘樂未休〈一作休明〉榮去老還
　　逼圎光過滿缺太陽移中昃不散東海金何爭西飛〈一作輝〉匿無作牛山悲惻愴淚沾臆
　　東海有勇婦〈代闗中有賢女〉
　　梁山感杞妻慟哭為之傾金石忽蹔開都由激深情東海有勇婦何慚蘇子卿學劒越䖏子超然〈一作騰〉若流星捐軀報夫讐萬死不顧生白刃耀素雪蒼天感精誠十歩兩躩〈一作跳〉躍三呼一交兵斬首掉國門蹴踏五藏行豁此伉儷憤粲然大義明北海李使〈一作府〉君飛章奏天庭捨罪警風俗流芳播滄瀛名〈一作志〉在列女籍竹帛已光榮淳于免詔獄漢主為緹縈津妾一櫂歌脫父於嚴刑十子若不肖不如一女英豫讓斬空衣有心竟無成要離殺慶忌壯夫所素〈一作素所〉輕妻子亦何辜焚之買虛聲豈如東海婦事立獨揚名
　　黃葛篇
　　黃葛生洛溪黃花自綿羃青煙蔓長條繚繞㡬百尺閨人費素手採緝作絺綌縫為絶國衣逺寄日南客蒼梧大火落暑服莫輕擲此物雖過時是妾手中跡
　　白馬篇
　　龍馬花雪毛金鞍五陵豪秋霜切玉劒落日明珠袍鬬雞事萬乗軒蓋一何髙弓摧南山虎手接太行猱酒後競風采三杯弄寳刀殺人如剪草劇孟同逰遨發憤去函谷從軍向臨洮叱咤萬戰場〈一作經百戰〉匈奴盡奔逃〈一作波濤〉歸來使酒氣未肯拜〈一作下〉蕭曹羞入原憲室荒滛〈一作徑〉隱蓬蒿
　　鳯吹笙曲〈一作鳯笙篇送別〉
　　仙人十五愛吹笙學得崑丘彩鳯鳴始聞鍊氣餐金液復道朝天赴玉京玉京迢迢㡬千里鳯笙去去無窮〈一作邊〉已欲歎離聲發絳唇更嗟別調流纎指此時惜別詎堪聞此地相看未忍分重吟真曲和清吹卻奏仙歌響緑雲緑雲紫氣向函闗訪道應尋緱氏山莫學吹笙王子晉一遇浮丘斷不還
　　怨歌行〈長安見內人出嫁友人令余代為之〉
　　十五入漢宮花顔笑春紅君王選玉色侍寢金屏〈一作錦幈〉中薦枕嬌夕月巻衣戀春〈一作香〉風寜知趙飛燕奪寵恨無窮沈憂能傷人緑鬢成霜蓬一朝不得意世事徒為空鷫鸘換美酒舞衣罷雕龍〈一作籠〉寒苦不忍言為君奏絲桐腸斷絃亦絶悲心夜忡忡
　　塞下曲六首
　　五月天山雪無花祇有寒笛中聞折栁春色未曾看暁戰隨金鼓宵眠抱玉鞍願將腰下劒直為斬樓蘭天兵下北荒胡馬欲南飲橫戈從百戰直為銜恩甚握雪海上餐拂沙隴頭寢何當破月氐然後方髙枕駿馬似〈一作如〉風飈鳴鞭出渭橋彎弓辭漢月揷羽破天驕陣解星芒盡營空海霧消功成畫麟閣獨有霍嫖姚白馬黃金塞雲砂遶夢思那堪愁苦節逺憶邊城兒螢飛秋窗滿月度霜閨遲摧殘梧桐葉蕭颯沙棠枝無時獨不見流淚空自知
　　塞虜乗秋下天兵出漢家將軍分虎竹戰士臥龍沙邊月隨弓影胡霜拂劒花玉闗殊未入少婦莫長嗟烽火動沙漠連照甘泉雲漢皇按劒起還召李將軍兵〈一作殺〉氣天上合鼓聲隴底聞橫行負勇氣一戰浄妖氛
　　來日大難
　　來日一身攜糧負薪道長〈一作長鳴〉食盡苦口焦唇今日醉飽樂過千春仙人相存誘我逺學海淩三山陸憩五嶽乗龍天飛目瞻兩角授以仙〈一作神〉藥金丹滿握蟪蛄䝉恩深愧短促思填東海強銜一木道重天地軒師廣成蟬翼九五以求長生下士大笑如蒼蠅聲
　　塞上曲
　　大漢無中䇿匈奴犯渭橋五原秋草綠胡馬一何驕命將征西極橫行隂山側燕支落漢家婦女無華色轉戰渡黃河休兵樂事多蕭條清萬里瀚海寂無波
　　玉階怨
　　玉階生白露夜久侵羅襪卻下水晶簾玲瓏望秋月
　　襄陽曲四首
　　襄陽行樂䖏歌舞白銅鞮江城回淥水花月使人迷山公醉酒時酩酊髙〈一作襄〉陽下頭上白接䍦倒著還騎馬
　　峴山臨漢江水緑沙如雪〈一作水色如霜雪〉上有墮淚碑青苔久磨滅
　　且醉習家池莫看墮淚碑山公欲上馬笑殺襄陽兒
　　大堤曲
　　漢水臨〈一作橫〉襄陽花開大堤暖佳期大堤下淚向南雲滿春風無復〈一作復無〉情吹我夢魂散不見眼中人天長音信斷
　　宮中行樂詞八首〈奉詔作　明皇坐沈香亭意有所感欲得白為樂章召入而白已醉左右以水頮靣稍解援筆成文婉麗精切〉
　　小小生金屋盈盈在紫微山花插寳髻石竹繡羅衣毎出〈一作上〉深宮裏常隨歩輦歸只愁歌舞散〈一作罷〉化作綵雲飛
　　栁色黃金嫩梨花白雪香玉樓巢〈一作闗〉翡翠金〈一作珠〉殿鎻鴛鴦選妓隨雕〈一作朝〉輦徴歌出洞房宮中誰第一飛燕在昭陽
　　盧橘為秦樹蒲萄出漢宮煙花宜落日絲管醉春風笛奏龍吟水簫鳴鳯下空君王多樂事還與萬方同〈一作何必向回中〉
　　玉樹〈一作殿〉春歸日〈一作好〉金宮樂事多後庭朝未入輕輦夜相過笑出花間語嬌來竹〈一作燭〉下歌莫教明月去留著醉嫦娥
　　繡戶香風暖紗窗曙色新宮花爭笑日池草暗生春緑樹聞歌鳥青樓見舞人昭陽桃李月羅綺自〈一作坐〉相親今日明光裏還須結伴逰春風開紫殿天樂下朱樓豔舞全知巧嬌歌半欲羞更憐花月夜宮女笑藏鉤寒雪梅中盡春風栁上歸宮鶯嬌欲醉簷燕語還飛遲日明歌席新花艷舞衣晩來移綵仗行樂泥光輝水緑南薫殿花紅北闕樓鶯歌聞太液鳯吹繞瀛洲素女鳴珠珮天人弄綵毬今朝風日好宜入未央逰清平調詞三首〈天寳中白供奉翰林禁中初重木芍藥得四夲紅紫淺紅通白者移植於興慶池東沈香亭㑹花開上乗照夜白太真妃以歩輦從詔選梨園中弟子尤者得樂一十六色李⻱年以歌擅一時手捧檀板押衆樂前欲歌之上曰賞名花對妃子焉用舊樂詞遂命⻱年持金花牋宣賜李白立進清平調三章白承詔宿酲未解因援筆賦之⻱年歌之太真持頗梨七寳杯酌西涼州蒲萄酒笑領歌詞意甚厚上因調玉笛以倚曲每曲徧將換則遲其聲以媚之太真飲罷斂繡巾重拜上自是顧李翰林尤異於諸學士〉
　　雲想衣裳花想容春風拂檻露華濃若非羣玉山頭見㑹向瑤臺月下逢
　　一枝穠〈一作紅〉豔露凝香雲雨巫山枉斷腸借問漢宮誰得似可憐飛燕倚新妝
　　名花傾國兩相歡長得君王帶笑看解釋春風無限恨沈香亭北倚䦨干
　　入朝曲〈一作鼔吹入朝曲〉
　　金陵控海浦淥水帶吳京鐃歌列騎吹颯㳫引公卿槌鐘速嚴妝伐鼔啟重城天子憑玉幾〈一作案〉劒履若雲行日出照萬戶簮裾爛明星朝罷沭浴閒遨逰閬風亭濟濟雙闕下歡娛樂恩榮
　　秦女休行〈魏協律都尉左延年所作今擬之〉
　　西門秦氏女秀色如瓊花手揮白楊刀〈一作刃〉清晝殺讐家羅袖灑赤血英氣〈一作聲〉凌紫霞直上西山去闗吏相邀遮壻為燕國王身被詔獄加犯刑若履虎不畏落爪牙素頸未及斷摧睂伏泥沙金雞忽放赦大辟得寛賖何慙聶政姊萬古共驚嗟
　　秦女卷衣
　　天子居未央妾侍〈一作來〉巻衣裳顧無紫宮寵敢拂黃金牀水至亦不去熊來尚可當微身奉〈一作捧〉日月飄若螢之〈一作火〉光願君采葑菲無以下體妨
　　東武吟〈一作出東門後書懷留別翰林諸公又作還山留別金門知已〉
　　好古笑流俗素聞賢達風方希佐明主長揖辭成功白日在髙天廻光燭微躬恭承鳯凰詔歘起雲蘿中清切紫霄〈一作垣〉迥優㳺丹禁通君王賜顔色聲價凌煙虹乗輿擁翠蓋扈從金城東寳馬麗絶㬌錦衣入新豐依〈一作倚〉巖望松雪對酒鳴絲桐因學揚子雲獻賦甘泉宮天書美片善清芬播無窮歸來入〈一作向〉咸陽談笑皆王公〈一夲無此二句〉一朝去金馬飄落成飛蓬賓客〈一作友〉日疎散玉樽亦已空〈一作日成空〉才力猶可倚〈一作恃〉不慙世上雄閒作東武吟曲盡情未終書此謝知已吾尋黃綺翁〈一作扁舟尋釣翁〉
　　邯鄲才人嫁為廝飬卒婦
　　妾夲崇〈一作叢〉臺女揚蛾入丹闕自倚顔如花寜知有凋歇一辭玉階下去若朝雲沒毎憶邯鄲城深宮夢秋月君王不可見惆悵至明發
　　出自薊北門行
　　虜陣橫北荒胡星耀精芒羽書速驚電烽火晝連光虎竹救邊急戎車森已行明主不安席按劒心飛揚推轂出猛將連旗登戰場兵威衝絶幕殺氣凌穹蒼列卒〈一作陣〉赤山下開營紫塞傍孟冬〈一作秋〉風沙𦂳旌旗颯凋傷畫角悲海月征衣巻天霜揮刃斬樓蘭彎弓射賢〈一作訾〉王單于一平蕩種落自奔亡収功報天子行歌〈一作歌舞〉歸咸陽
　　洛陽陌
　　白玉誰家郎回車渡天津看花東陌上驚動洛陽人
　　北上行
　　北上何所苦北上縁太行磴道盤且峻巉巖凌穹蒼馬足蹶側石車輪摧髙岡沙塵接幽州烽火連朔方殺氣毒劒㦸嚴風裂衣裳奔鯨夾黃河鑿齒屯洛陽前行無歸日返顧思舊鄉慘戚氷雪裏悲號絶中腸尺布不掩體皮膚劇枯桑汲水澗谷阻採薪隴坂長猛虎又掉尾磨牙皓秋霜草木不可餐飢飲零露漿歎此北上苦停驂為之傷何日王道平開顔覩天光
　　短歌行
　　白日何短短百年苦易滿蒼穹浩茫茫萬刼太極長麻姑垂兩鬢一半已成霜天公見玉女大笑億千場吾欲攬六龍廻車掛扶桑北斗酌美酒勸龍各一觴富貴非所願與〈一作為〉人駐顔〈一作頽一作流〉光
　　空城雀
　　嗷嗷空城雀身計何戚促本與鷦鷯羣不隨鳯凰族提擕四黃口飲乳未嘗足食君糠粃餘嘗恐烏鳶逐〈一作啄〉恥渉太行險羞營覆車粟天命有定端守分絶所欲










　　御定全唐詩巻一百六十四
　　欽定四庫全書
　　御定全唐詩巻一百六十五
　　李白
　　發白馬
　　將軍發白馬旌節度黃河簫鼔聒川嶽滄溟湧濤〈一作洪〉波武安有振瓦易水無寒歌鐵騎若雪山飲流涸滹沱揚兵獵月窟轉戰畧朝那倚劒登燕然邊烽列嵯峨蕭條萬里外耕作五原多一掃清大漠包虎戢金戈
　　陌上桑
　　美女渭橋東〈一作緗綺衣〉春還事蠶作五馬如飛龍〈一作花〉青絲結金絡不知誰家子調笑來相謔妾夲秦羅敷玉顔豔名都緑條暎素手採桑向城隅使君且不顧況復論秋胡寒螿愛碧草鳴鳯棲青梧託心自有䖏但怪傍人愚徒令白日暮髙駕空踟躕
　　枯魚過河泣
　　白龍改常服偶被豫且制誰使爾為魚徒勞訴天帝作
　　書報鯨鯢勿恃風濤勢濤落歸泥沙翻遭螻蟻噬萬乗慎出入柏人以為識〈一作誡〉
　　丁督〈一作都〉䕶歌
　　雲陽上征去兩岸饒商賈吳牛喘月時拖船一何苦水濁不可飲壺漿半成土一唱督〈一作都〉䕶歌心摧淚如雨萬人鑿盤石無由達江滸君看石芒碭掩淚悲千古
　　相逢行
　　朝騎五花馬謁帝出銀臺秀色誰家子雲車〈一作中〉珠箔開金鞭遙指㸃玉勒近遲回夾轂相借問疑〈一作知〉從天上來蹙〈一作邀〉入青綺門當歌共銜杯〈一作嬌羞初解珮語笑共銜杯〉銜杯暎歌扇似月雲中見相見不得〈一作相〉親不如不相見相見情已〈一作已情〉深未語可知心胡為守空閨孤眠愁錦衾錦衾與羅幃纒綿㑹有時春風正澹蕩暮雨來何遲願因三青鳥更報長相思光㬌不待人須㬰髮成絲當年失行樂老去徒傷悲持此道宻意毋令曠佳期〈一夲長相思下無此六句〉
　　千里思
　　李陵沒胡沙蘇武還漢家迢迢五原闗朔雪亂邊花〈一作愁見雪如花〉一去隔絶國思歸但長嗟鴻雁向西北因〈一作飛〉書報天涯
　　樹中草
　　鳥銜野田草誤入枯桑裏客土植危根逢春猶不死草木雖無情因依尚可生如何同枝葉各自有枯榮
　　君馬黃
　　君馬黃我馬白馬色雖不同人心夲無隔共作逰冶盤雙行洛陽陌長劒既照曜髙冠何赩赫各有千金裘俱為五侯客猛虎落䧟穽壯夫時屈厄相知在急難獨好亦〈一作知〉何益
　　擬古
　　融融白玉輝暎我青蛾睂寳鏡似空水落花如風吹出門望帝子蕩漾不可期安得黃鶴羽一報佳人知
　　折楊栁
　　垂楊拂緑水揺豔〈一作豔裔〉東風年花明玉闗雪葉暖金牕煙美人結長想〈一作恨〉對此〈一作相對〉心淒然攀條折春色逺寄龍庭前〈一作沙邊〉
　　少年子
　　青雲年少〈一作少年〉子挾彈章臺左鞍馬四邊開突如流星過金丸落飛鳥夜入瓊樓臥夷齊是何人獨守西山餓
　　紫騮馬
　　紫騮行且嘶雙翻碧玉蹄臨流不肯渡似惜錦障泥白雪闗山〈一作城〉逺黃雲海戍〈一作樹〉迷揮鞭萬里去安得念〈一作戀〉春閨
　　少年行二首
　　擊築飲美酒劒歌易水湄經過燕太子結託并州兒少年負壯氣奮烈自有時因擊〈一作聲〉魯句踐爭博勿相欺五陵年少金市東銀鞍白馬度春風落花踏盡逰何䖏笑入胡姬酒肆中
　　白鼻騧
　　銀鞍白鼻騧緑地障泥錦細雨春風花落時〈一作春風細雨落花時〉揮鞭直〈一作且〉就胡姬飲
　　豫章行
　　胡風吹代馬〈一作燕人攢赤羽〉北擁魯陽闗吳兵照海雪西討何時還半渡上遼津黃雲慘無顔老母與子別呼天野草間白馬〈一作百鳥〉繞旌旗悲鳴相追攀白楊秋月苦早落豫章山本為休明人斬虜素不閑豈惜戰鬬死為君掃兇頑精感石沒羽豈雲憚險艱樓船若鯨飛波蕩落星灣此曲不可奏三軍鬢成斑
　　沭浴子
　　沭芳莫彈冠浴蘭莫振衣䖏世忌太潔至〈一作志〉人貴藏暉滄浪有釣叟吾與爾同歸
　　髙句驪
　　金花折風㡌白馬小遲回翩翩舞廣袖似鳥海東來
　　舍利弗
　　金繩界寳地珍木䕃瑤池雲間妙音奏天際法蠡吹
　　靜夜思
　　牀前看月光疑是地上霜舉頭望山月低頭思故鄉
　　淥水曲
　　淥水明秋月〈一作日〉南湖採白蘋荷花嬌欲語愁殺蕩舟人
　　鳯凰曲
　　嬴女吹玉簫吟弄天上春青鸞不獨去更有攜手人影滅彩雲斷遺聲落西秦
　　鳯臺曲
　　嘗聞秦帝女傳得鳯凰聲是日逢仙子當時別有情人吹綵簫去天借緑雲迎曲〈一作心〉在身不返空餘弄玉名
　　從軍行
　　從軍玉門道逐虜金微山笛奏梅花曲刀開明月環鼓聲鳴海上兵氣擁雲間願斬單于首長驅靜鐵闗
　　秋思
　　春陽如昨日碧樹鳴黃鸝蕪然蕙草暮颯爾涼風吹天秋木葉下月冷莎雞悲坐愁羣芳歇白露凋華滋
　　春思
　　燕草如碧絲秦桑低緑枝當君懐歸日是妾斷腸時春風不相識何事入羅幃
　　秋思
　　燕支〈一作閼氏〉黃葉落妾望自〈一作白〉登臺海上〈一作月出〉碧雲斷單于〈一作蟬聲〉秋色來胡兵沙塞合漢使玉闗回征客無歸日空悲蕙草摧
　　子夜吳歌〈一作子夜四時歌〉
　　春歌
　　秦地羅敷女採桑淥水邊素手青條上紅妝白日鮮蠶飢妾欲去五馬莫留連
　　夏歌
　　鏡湖三百里菡蓞發荷花五月西施採人看隘若耶回舟不待月歸去越王家
　　秋歌
　　長安一片月萬戶𢷬衣聲秋風吹不盡總是玉闗情何日平胡虜良人罷逺征
　　冬歌
　　明朝驛使發一夜絮征袍素手抽針冷那堪把剪刀裁縫寄逺道㡬日到臨洮
　　對酒行
　　松子棲金華安期入蓬海此人古之仙羽化竟何在浮生速流電倐忽變光彩天地無凋換容顔有遷改對酒不肯飲含情慾誰待
　　估客行〈一作樂〉
　　海客乗天風將船逺行役譬如雲中鳥一去無蹤跡
　　𢷬衣篇
　　閨裏佳人年十餘嚬蛾對影恨離居忽逢江上春歸燕銜得雲中尺素書玉手開緘長歎息狂〈一作征〉夫猶戍交河北萬里交河水北流願為雙燕泛中洲君邊雲擁青絲騎妾䖏苔生紅粉樓樓上春風日將歇誰能攬鏡看愁髮曉吹貟管隨落花夜𢷬戎衣向明月明月髙髙刻漏長真珠簾箔掩蘭堂橫垂寳幄同心結半拂瓊筵蘇合香瓊筵寳幄連枝錦燈燭熒熒照孤寢有便慿將金剪刀為君留下相思枕摘盡庭蘭不見君紅巾拭淚生氤氳明年若更征邊塞願作陽臺一段雲
　　少年行〈此詩嚴粲雲是偽作〉
　　君不見淮南少年㳺俠客白日毬獵夜擁擲呼盧百萬終不惜報讐千里如咫尺少年㳺俠好經過渾身裝束皆綺羅蕙蘭相隨喧妓女風光去䖏滿笙歌驕矜自言不可有俠士堂中養來久好鞍好馬乞與人十千五千旋沽酒赤心用盡為知已黃金不惜栽桃李桃李栽來㡬度春一回花落一回新府縣盡為門下客王侯皆是平交人男兒百年且樂命何須徇〈一作讀〉書受貧病男兒百年且榮身何須徇節甘風塵衣冠半是征戰士窮儒浪作林泉民遮莫枝根長百丈不如當代多還徃遮莫姻親連帝城不如當身自簮纓看取富貴眼前者何用悠悠身後名
　　長歌行
　　桃李待〈一作得〉日開榮華照當年東風動百物草木盡欲言枯枝無醜葉涸水吐清泉大力運天地羲和無停鞭功名不早著竹帛將何宣桃李務青春誰能貫白日富貴與神仙蹉跎成兩失金石猶銷鑠風霜無久質畏落日月後強歡〈一作飲〉歌與酒秋霜不惜人倐忽侵蒲栁
　　長相思
　　日色已盡花含煙月明欲素愁不眠趙瑟初停鳯凰柱蜀琴欲奏鴛鴦此曲有意無人傳願隨春風寄燕然憶君迢迢隔青天昔日〈一作時〉橫波目今成流淚泉不信妾腸斷歸來看取明鏡前
　　美人在時花滿堂美人去後空〈一作花〉餘〈一作餘空〉牀牀中繡被巻不寢〈一作更不巻〉至今三載猶聞香〈一作聞餘香〉香亦竟不滅人亦竟不來相思黃葉落〈一作盡〉白露㸃〈一作濕〉青苔〈此篇一作寄逺〉
　　猛虎行〈此詩蕭士贇雲是偽作〉
　　朝作猛虎行暮作猛虎吟腸斷非闗隴頭水淚下不為雍門琴旌旗〈一作旍旌〉繽紛兩河道戰鼓驚山欲顛〈一作傾〉倒秦人半作燕地囚胡馬翻銜洛陽草一輸一失闗下兵朝降夕叛幽薊城巨鼇未斬海水動魚龍奔走安得寜頗似楚漢時翻覆無定止朝過博浪沙暮入淮隂市張良未遇韓信貧劉頃存亡在兩臣蹔到下邳受兵略來投漂母作主人賢哲棲棲古如此今時亦棄青雲士有䇿不敢犯龍鱗竄身南國避胡塵寳書玉〈一作長〉劒掛髙閣金鞍駿馬散故人昨日方為宣城客掣鈴交通二千石有時六博快壯心遶牀三匝呼一擲楚人毎道張旭竒心藏風雲世莫知三吳邦伯皆〈一作多〉顧盻四海雄俠兩追隨〈一作皆相推〉蕭曹曽作沛中吏攀龍附鳯當有時溧陽酒樓三月春楊花茫茫〈一作漠漠〉愁殺人胡雛〈一作人〉緑眼吹玉笛吳歌白紵飛梁塵丈夫相見〈一作到䖏〉且為樂槌牛檛鼔㑹衆賔我從此去釣東海得魚笑寄情相親
　　去婦詞〈一作顧況詩〉
　　古來有棄婦棄婦有歸䖏今日妾辭君辭君遣何去夲家零落盡慟哭來時路憶昔未嫁君聞君卻周旋綺羅錦繡段有贈黃金千十五許嫁君二十移所天自從結髪日未㡬離君緬山川家家盡歡喜孤妾長自憐幽閨多怨思盛色無十年相思若循環枕席生流泉流泉咽不掃獨夢闗山道及此見君歸君歸妾已老物情惡衰賤新寵方妍好掩淚出故房傷心劇秋草自妾為君妻君東妾在西羅幃到曉恨玉貎一生啼自從離別久不覺塵埃厚嘗嫌玳瑁孤猶羨鴛鴦偶嵗華逐霜霰賤妾何能久寒沼落芙蓉秋風散楊栁以比顦顇顔空持舊物還餘生欲何寄誰肯相牽攀君恩既斷絶相見何年月悔傾連理杯虛作同心結女蘿附青松貴欲相依投浮萍失緑水教作若為流不歎君棄妾自歎妾緣業憶昔初嫁君小姑纔倚牀今日妾辭君小姑如妾長回頭語小姑莫嫁如兄夫















　　御定全唐詩巻一百六十五
　　欽定四庫全書
　　御定全唐詩巻一百六十六
　　李白
　　襄陽歌
　　落日欲沒峴山西倒著接䍦花下迷襄陽小兒齊拍手欄街爭唱白銅鞮傍人借問笑何事笑殺山翁〈一作公〉醉似泥鸕鷀杓鸚鵡杯百年三萬六千日一日須傾三百杯遙看漢水鴨頭緑恰似葡萄初醱〈一作撥〉醅此江若變作春酒壘麴便築糟丘臺千金駿馬換小〈一作少〉妾笑〈一作醉〉坐雕鞍歌落梅車傍側掛一壺酒鳯笙龍管行相催咸陽市中歎黃犬何如月下傾金罍君不見晉朝羊公一片石⻱頭〈一作龍〉剝落生莓苔淚亦不能為之墮心亦不能為之哀〈一夲此下有誰能憂彼身後事金鳧銀鴨塟死灰二句〉清風朗〈一作明〉月不用一錢買玉山自倒非人推舒州杓力士鐺李白與爾同死生襄王雲雨今安在江水東流猨夜聲
　　南都行
　　南都信佳麗武闕橫西闗白水真人居萬商羅鄽闤髙樓對紫陌甲第連青山此地多英豪邈然不可攀陶朱與五羖名播天壤間麗華秀玉色漢女嬌朱顔清歌遏流雲艷舞有餘閒遨逰盛宛洛冠蓋隨風還走馬紅陽城呼鷹白河灣誰識臥龍客長吟愁鬢斑
　　江上吟
　　木蘭之枻沙棠舟玉簫金管坐兩頭美酒尊中置千斛載妓隨波任去留仙人有待乗黃鶴海客無心隨白鷗屈平詞賦懸日月楚王臺榭空山丘興酣落筆揺五嶽詩成笑傲凌滄洲功名富貴若長在漢水亦應西北流侍從宜春苑奉詔賦龍池栁色初青聽新鶯百囀歌
　　東風已緑瀛洲草紫殿紅樓覺春好池南栁色半青青縈煙嫋娜拂綺城垂絲百尺掛雕楹上有好鳥相和鳴間闗早得春風情春風巻入碧雲去千門萬戶皆春聲是時君王在鎬京五雲垂暉耀紫清仗出金宮隨日轉天回玉輦繞花行始向蓬萊看舞鶴還過茝若聽新鶯新鶯飛繞上林苑願入簫韶雜鳯笙
　　玉壺吟
　　烈士擊玉壺壯心惜暮年三杯拂劒舞秋月忽然髙詠涕泗漣鳯凰初下紫泥詔謁帝稱觴登御筵揄揚九重萬乗主謔浪赤墀青瑣賢朝天數換飛龍馬勅賜珊瑚白玉鞭世人不識東方朔大隱金門是謫仙西施宜笑復宜嚬醜女效之徒累身君王雖愛蛾睂好無奈宮中妬殺人
　　豳歌行上新平長史兄粲
　　豳谷稍稍振庭柯涇水浩浩揚湍波哀鴻酸嘶暮聲急愁雲蒼慘寒氣多憶昨去家此為客荷花初紅栁條碧中宵出飲三百杯明朝歸揖二千石寜知流寓變光輝胡霜蕭颯繞客衣寒灰寂寞慿誰暖落葉飄揚何䖏歸吾兄行樂窮曛旭滿堂有美顔如玉趙女長歌入綵雲燕姬醉舞嬌紅燭狐裘獸炭酌流霞壯士悲吟寜見嗟前榮後枯相翻覆何惜餘光及棣華
　　西嶽雲臺歌送丹丘子
　　西嶽崢嶸何壯哉黃河如絲天際來黃河萬里觸山動盤渦轂轉秦地雷榮光休氣紛五彩千年一清聖人在巨靈咆哮擘兩山洪波噴箭〈一作流〉射東海三峯卻立如欲摧翠厓丹谷髙掌開白帝金精運元氣石作蓮花雲作臺雲臺閣道連窈𡨋中有不死丹丘生明星玉女僃灑掃麻姑搔背指爪輕我皇手把天地戶丹丘談天與天語九重出入生光輝東來蓬萊復西歸玉漿儻恵故人飲騎二茅龍上天飛
　　元丹丘歌
　　元丹丘愛神仙朝飲潁川之清流暮還嵩岑之紫煙三十六峰長周旋長周旋躡星虹身騎飛龍耳生風橫河跨海與天通我知爾逰心無窮
　　扶風豪士歌
　　洛陽三月飛胡沙洛陽城中人怨嗟天津流水波赤血白骨相撐如亂麻我亦東奔向吳國浮雲四塞道路賖東方日出啼早鴉城門人開掃落花梧桐楊栁拂金井來醉扶風豪士家扶風豪士天下竒意氣相傾山可移作人不倚將軍勢飲酒豈顧尚書期雕盤綺食㑹衆客吳歌趙舞香風吹原嘗春陵六國時開心寫意君所知堂中各有三千士明日報恩知是誰撫長劍一揚睂清水白石何離離脫吾㡌向君笑飲君酒為君吟張良未逐赤松去橋邊黃石知我心
　　同族弟金城尉叔卿燭照山水壁畫歌
　　髙堂粉壁圗蓬瀛燭前一見滄洲清洪波洶湧山崢嶸皎若丹丘隔海望赤城光中乍喜嵐氣滅謂逢山隂晴後雪廻溪碧流寂無喧又如秦人月下窺花源瞭然不覺清心魂祇將疊嶂鳴秋猨與君對此歡未歇放歌行吟達明發卻顧海客揚雲帆便欲因之向溟渤
　　白毫子歌
　　淮南小山白毫子乃在淮南小山裏夜臥松下雲〈一作雪〉朝餐石中髄小山連緜向江開碧峰巉巖緑水廻余配白毫子獨酌流霞杯拂花㺯琴坐青苔緑蘿樹下春風來南窗蕭颯松聲起慿厓一聽清心耳可得見未得親八公攜手五雲去空餘桂樹愁殺人
　　梁園吟
　　我浮黃雲〈一作河〉去京闕掛席欲進波連山天長水濶厭逺渉訪古始及平臺間平臺為客憂思多對酒遂作梁園歌卻憶蓬池阮公詠因吟淥水揚洪波洪波浩蕩迷舊國路逺西歸安可得人生達命豈暇愁且飲美酒登髙樓平頭奴子揺大扇五月不熱疑清秋玉盤楊梅為君設吳鹽如花皎白雪持鹽把酒但飲之莫學夷齊事髙潔〈一作何用孤髙比雲月〉昔人豪貴信陵君今人耕種信陵墳荒城虛照碧山月古木盡入蒼梧雲梁王宮闕今安在枚馬先歸不相待舞影歌聲散緑池空餘汴水東流海沈吟此事淚滿衣黃金買醉未能歸連呼五白行六博分曹賭酒酣馳輝歌且謡意方逺東山髙臥時起來欲濟蒼生未應晩
　　鳴臯歌送岑徴君〈時梁園三尺雪在清泠池作〉
　　若有人兮思鳴臯阻積雪兮心煩勞洪河凌競不可以徑度氷龍鱗兮難容舠邈仙山之峻極兮聞天籟之嘈嘈霜厓縞皓以合沓兮若長風扇海湧滄溟之波濤𤣥猨緑羆舔〈同餂〉舕〈同演〉崟岌危柯振石駭膽慄魄羣呼而相號峯崢嶸以路絶掛星辰於巖㟼送君之歸兮動鳴臯之新作交鼔吹兮彈絲觴清泠之池閣君不行兮何待若反顧之黃鶴掃梁園之羣英振大雅於東洛巾征軒兮歴阻折尋幽居兮越巘㟧盤白石兮坐素月琴松風兮寂萬壑望不見兮心氛氳蘿𡨋𡨋兮霰紛紛水橫洞以下淥波小聲而上聞虎嘯谷而生風龍藏溪而吐雲寡鶴清唳飢鼯嚬呻䰟獨䖏此幽黙兮愀空山而愁人雞聚族以爭食鳯孤飛而無隣蝘蜓嘲龍魚目混珍嫫母衣錦西施負薪若使巢由桎梏於軒冕兮亦奚異乎䕫龍䠥𨇨於風塵哭何苦而救楚笑何誇而卻秦吾誠不能學二子沽名矯節以耀世兮固將棄天地而遺身白鷗兮飛來長與君兮相親
　　鳴臯歌奉餞從翁清歸五厓山居〈河南府陸渾縣有鳴臯山〉
　　憶昨鳴臯夢裏還手㺯素月清潭間覺時枕席非碧山側身西望阻秦闗麒麟閣上春還早著書卻憶伊陽好青松來風吹古〈一作石〉道緑蘿飛花覆煙草我家仙翁〈一作公〉愛清真才雄草聖凌古人慾臥鳴臯絶世塵鳴臯微茫在何䖏五厓峽〈一作谿〉水橫樵路身披翠雲裘袖拂紫煙去去時應過嵩少間相思為折三花樹
　　勞勞亭歌〈在江寜縣南十五里古送別之所一名臨滄觀〉
　　金陵勞勞送客堂蔓草離離生道傍古情不盡東流水此地悲風愁白楊我乗素舸同康樂朗詠清川飛夜霜昔聞牛渚吟五章今來何謝袁家郎苦竹寒聲動秋月獨宿空簾歸夢長
　　橫江詞六首
　　人道〈一作言〉橫江好儂道橫江惡一風三日〈一作一月〉吹倒山〈一作猛風吹倒天門山〉白浪髙於瓦官閣
　　海潮南去過潯陽牛渚由來險馬當橫江欲渡風波惡一水牽愁萬里長
　　橫江西望阻西秦漢〈一作楚〉水東連〈一作流〉楊子津白浪如山那可渡狂風愁殺峭帆人
　　海神來〈一作東〉過惡風廻浪打天門石壁開浙江八月何如此濤似連山噴雪來
　　橫江館前津吏迎向余東指海雲生郎今欲渡緣何事如此風波不可行
　　月〈一作日〉暈天風霧不開海鯨東蹙百川廻驚波一起三山動公無渡河歸去來
　　金陵城西樓月下吟
　　金陵夜寂涼風發獨上髙樓望吳越白雲暎水揺空城白露垂珠滴秋月月下沈吟久不歸古來相接眼中稀解道澄江浄如練令人長憶謝𤣥暉
　　東山吟〈土山去江寜城二十五里晉謝安攜妓之所　一作醉過謝安東山作東山吟〉
　　攜妓東土山〈一作東山去〉悵然悲謝安我妓今朝如花月他妓古墳荒草寒白雞夢後三百嵗灑酒澆君同所歡酣來自作青海舞秋風吹落紫綺冠彼亦一時此亦一時浩浩洪流之詠何必竒
　　僧伽歌
　　真僧法號號僧伽有時與我論三車問言誦咒㡬千徧口道恆河沙復沙此僧夲住南天竺為法頭陀來此國戒得長天秋月明心如世上青蓮色意清浄貎稜稜亦不減亦不增瓶裏千年鐵柱〈一作舍利〉骨手中萬嵗胡孫藤嗟予落魄江淮〈一作湖〉久罕遇真僧説空有一言懴盡波羅夷再禮渾除犯輕垢
　　白雲歌送劉十六歸山
　　楚山秦山皆白雲白雲䖏䖏長隨君長隨君君入楚山裏雲亦隨君渡湘水湘水上女蘿衣白雲堪臥君早歸〈一作白雲歌送友人云楚山秦山皆白雲白雲䖏䖏長隨君君今還入楚山裏雲亦隨君渡湘水水上女蘿衣白雲早臥早行君早起〉
　　金陵歌送別范宣
　　石頭巉巖如虎踞凌波欲過滄江去鍾山龍盤走勢來秀色橫分歴陽樹四十餘帝三百秋功名事跡隨東流白馬小兒誰家子泰清之嵗來闗囚〈一作吹脣虎嘯鳳皇樓〉金陵昔時何壯哉席巻英豪天下來冠蓋散為煙霧盡金輿玉座成寒灰扣劒悲吟空咄嗟梁陳白骨亂如麻天子龍沈㬌陽井誰歌玉樹後庭花此地傷心不能道目下離離長春草送爾長江萬里心他年來訪南山老〈一作皓〉
　　笑歌行〈以下二首蘇軾雲是偽作〉
　　笑矣乎笑矣乎君不見曲如鈎古人知爾封公侯君不見直如古人知爾死道邊張儀所以只掉三寸舌蘇秦所以不墾一頃田笑矣乎笑矣乎君不見滄浪老人歌一曲還道滄浪濯吾足平生不解謀此身虛作離騷遣人讀笑矣乎笑矣乎趙有豫讓楚屈平賣身買得千年名巢由洗耳有何益夷齊餓死終無成君愛身後名我愛眼前酒飲酒眼前樂虛名何䖏有男兒窮通當有時曲腰向君君不知猛虎不看几上肉洪鑪不鑄囊中錐笑矣乎笑矣乎𡩋武子朱買臣扣角行歌背負薪今日逢君君不識豈得不如佯狂人
　　悲歌行
　　悲來乎悲來乎主人有酒且莫斟聽我一曲悲來吟悲來不吟還不笑天下無人知我心君有數斗酒我有三尺琴琴鳴酒樂兩相得一杯不啻千鈞金悲來乎悲來乎天雖長地雖久金玉滿堂應不守富貴百年能㡬何死生一度人皆有孤猨坐啼墳上月且須一盡杯中酒悲來乎悲來乎鳯皇不至河無圗微子去之箕子奴漢帝不憶李將軍楚王放卻屈大夫悲來乎悲來乎秦家李斯早追悔虛名撥向身之外范子何曽愛五湖功成名遂身自退劍是一夫用書能知姓名恵施不肯干萬乗卜式未必窮一經還須黒頭取方伯莫謾白首為儒生
　　御定全唐詩巻一百六十六
　　欽定四庫全書
　　御定全唐詩巻一百六十七
　　李白
　　秋浦歌十七首
　　秋浦長似秋蕭條使人愁客愁不可度行上東大樓正西望長安下見江水流寄言向江水汝意憶儂不遙傳一掬淚為我達揚州
　　秋浦猨夜愁黃山堪白頭清溪非隴水翻作斷腸流欲去不得去薄逰成久逰何年是歸日雨淚下孤舟秋浦錦駝鳥人間天上稀山雞羞淥水不敢照毛衣兩鬢入秋浦一朝颯已衰猨聲催白髪長短盡成絲秋浦多白猨超騰若飛雪牽引條上兒飲弄水中月愁作秋浦客強看秋浦花山川如剡縣風日似長沙醉上山公馬寒歌𡩋戚牛空吟白石爛淚滿黒貂裘秋浦千重嶺水車嶺㝡竒天傾欲墮石水拂寄生枝江祖一片石青天掃畫屛題詩留萬古緑字錦苔生
　　千千石楠樹萬萬女貞林山山白鷺滿澗澗白猨吟君莫向秋浦猨聲碎客心
　　邏人〈一作義〉橫鳥道江祖出魚梁水急客舟〈一作行〉疾山花拂靣香
　　水如一匹練此地即平天耐可乗明月看花上酒船淥水浄素月月明白鷺飛郎聽採菱女一道夜歌歸爐火照天地紅星亂紫煙𧹞郎明月夜歌曲動寒川白髪三千丈緣愁似個長不知明鏡裏何䖏得秋霜秋浦田舍翁採魚水中宿妻子張白鷴結罝暎深竹桃波〈一作陂〉一歩地了了語聲聞闇與山僧別低頭禮白雲
　　當塗趙炎少府粉圗山水歌
　　峩睂髙出西極天羅浮直與南溟連名公繹思揮彩筆驅山走海置眼前滿堂空翠如可掃赤城霞氣蒼梧煙洞庭瀟湘意渺綿三江七澤情洄㳂驚濤洶湧向何䖏孤舟一去迷歸年征帆不動亦不旋飄如隨風落天邊心揺目斷興難盡㡬時可到三山巔西峯崢嶸噴流泉橫石蹙水波潺湲東厓合沓蔽輕霧深林雜樹空芊綿此中𠖇昧失晝夜隱几寂聽無鳴蟬長松之下列羽客對坐不語南昌仙南昌仙人趙夫子妙年歴落青雲士訟庭無事羅衆賔杳然如在丹青裏五色粉圗安足珍真仙可以全吾身若待功成拂衣去武陵桃花笑殺人永王東廵歌十一首〈永王璘明皇子也天寳十五載安祿山反詔璘領山南嶺南黔中江南四道節度使十一月璘至江陵募士得數萬遂有窺江左意十二月引舟師東廵〉
　　永王正月東出師天子遙分龍虎旗樓船一舉風波靜江漢翻為雁鶩池
　　三川北虜亂如麻四海南奔似永嘉但用東山謝安石為君談笑靜胡沙
　　雷鼔嘈嘈喧武昌雲旗獵獵過潯陽秋毫不犯三吳恱春日遙看五色光
　　龍蟠虎踞帝王州帝子金陵訪古丘春風試暖昭陽殿明月還過鳷鵲樓
　　二帝廵逰俱未廻五陵松栢使人哀諸侯不救河南地更喜賢王逺道來
　　丹陽北固是吳闗畫出樓臺雲水間千巖烽火連滄海兩岸旌旗繞碧山
　　王出三山按五湖樓船跨海次陪都戰艦森森羅虎士征帆一一引龍駒
　　長風掛席勢難廻海動山傾古月摧君看帝子浮江日何似龍驤出峽來
　　祖龍浮海不成橋漢武尋陽空射蛟我王樓艦輕秦漢卻似文皇欲渡遼〈此首蕭士贇雲是偽作〉
　　帝寵賢王入楚闗掃清江漢始應還初從雲夢開朱邸更〈一作直〉取金陵作小山
　　試借君王玉馬鞭指揮戎虜坐瓊筵南風一掃胡塵靜西入長安到日邊
　　上皇西廵南京歌十首〈天寳十五載六月已亥祿山䧟京師七月庚辰次蜀郡八月癸已皇太子即皇帝位於靈武十二月丁未上皇天帝至自蜀郡大赦以蜀郡為南京〉
　　胡塵輕拂建章臺聖主西廵蜀道來劒壁門髙五千尺石為樓閣九天開
　　九天開出一成都萬戶千門入畫圗草樹雲山如錦繡秦川得及此間無
　　華陽春樹號〈一作似〉新豐行入新都若舊宮栁色未饒秦地緑花光不減上陽〈一作林〉紅
　　誰道君王行路難六龍西幸萬人歡地轉錦江成渭水天廻玉壘作長安
　　萬國同風共一時錦江何謝曲江池石鏡更明天上月後宮親〈一作新〉得照蛾睂
　　濯錦清江萬里流雲帆龍舸下揚州北地雖誇上林苑南京還有散花樓
　　錦水東流繞錦城星橋北掛象天星四海此中朝聖主峨睂山下列仙庭
　　秦開蜀道置金牛漢水元通星漢流天子一行遺聖跡錦城長作帝王州
　　水緑天青不起塵風光和暖勝三秦萬國煙花隨玉輦西來添作錦江春
　　劒閣重闗蜀北門上皇歸馬若雲屯少帝長安開紫極雙懸日月照乾坤
　　峩睂山月歌
　　峩睂山月半輪秋影入平羌江水流夜發清溪向三峽思君不見下渝州
　　峩睂山月歌送蜀僧晏入中京
　　我在巴東三峽〈一作月〉時西看明月憶峩睂月出峩睂照滄海與人萬里長相隨黃鶴樓前月華白此中忽見峩睂客峩睂山月還送君風吹西到長安陌長安大道橫九天峩睂山月照秦川黃金獅子乗髙座白玉麈尾談重𤣥我似浮雲殢吳越君逢聖主逰丹闕一振髙名滿帝都歸時還弄峩睂月
　　赤壁歌送別
　　二龍爭戰決雌雄赤壁樓船掃地空烈火張天照雲海周瑜於此破曹公君去滄江望〈一作㺯〉澄碧鯨鯢唐突留餘跡一一書來報故人我欲因之壯心魄
　　江夏行
　　憶昔嬌小姿春心亦自持為言嫁夫壻得免長相思誰知嫁商賈令人卻愁苦自從為夫妻何曽在鄉土去年下揚州相送黃鶴樓眼看帆去逺心逐江水流只言期一載誰謂歴三秋使妾腸欲斷恨君情悠悠東家西舍同時發北去南來不逾月未知行李逰何方作箇音書能斷絶適來徃南浦欲問西江船正見當壚女紅粧二八年一種為人妻獨自多悲悽對鏡便垂淚逢人只欲啼不如輕薄兒旦暮長相隨悔作商人婦青春長別離如今正好同懽樂君去容華誰得知
　　懷仙歌
　　一鶴東飛過滄海放心散漫知何在仙人浩歌望我來應攀玉樹長相待堯舜之事不足驚自餘囂囂直可輕巨鼇莫戴三山去我欲蓬萊頂上行
　　玉真仙人詞
　　玉真之仙人時徃太華峰清晨鳴天鼔飈歘騰雙龍㺯電不輟手行雲夲無蹤㡬時入少室王母應相逢
　　清溪行〈一作宣州清溪〉
　　清溪清我心水色異諸水借問新安江見底何如此人行明鏡中鳥度屏風裏向晩猩猩啼空悲逺逰子
　　詶殷明佐見贈五雲裘歌
　　我吟謝朓詩上語朔風颯颯吹飛雨謝朓已沒青山空後來繼之有殷公粉圗珍裘五雲色曄如晴天散彩虹文章彪炳光陸離應是素娥玉女之所為輕如松花落金粉濃似苔錦含碧滋逺山積翠橫海島殘霞飛丹暎江草凝毫採掇花露〈一作霧〉容㡬年功成奪天造故人贈我我不違著令山水含清暉頓驚謝康樂詩興生我衣襟前林壑斂暝色袖上雲霞収夕霏羣仙長歎驚此物千厓萬嶺相縈鬱身騎白鹿行飄颻手翳紫芝笑披拂相如不足誇鷫鸘王恭鶴氅安可方瑤臺雪花數千㸃片片吹落春風香為君持此凌蒼蒼上朝三十六玉皇下窺夫子不可及矯首相思空斷腸
　　臨路歌
　　大鵬飛兮振八裔中天摧兮力不濟餘風激兮萬世逰扶〈一作搏〉桑兮掛石〈一作左〉袂後人得之傳此仲尼亡兮誰為出涕
　　古意
　　君為女蘿草妾作兔絲花輕條不自引為逐春風斜百丈託逺松纒綿成一家誰言㑹靣〈一作合〉易各在青山厓女蘿發馨香兔絲斷人腸枝枝相紏結葉葉競飄揚生子不知根因誰共芬芳中巢雙翡翠上宿紫鴛鴦若識二草心海潮亦可量
　　山鷓鴣詞
　　苦竹嶺頭秋月輝苦竹南枝鷓鴣飛嫁得燕山胡雁壻欲銜我向雁門歸山雞翟雉來相勸南禽多被北禽欺紫塞嚴霜如劒㦸蒼梧欲巢難背違我今誓死不能去哀鳴驚呌淚沾衣
　　歴陽壯士勤將軍名思齊歌〈並序　以下二首蕭士贇雲是偽作〉
　　歴陽壯士勤將軍神力出於百夫則天太后召見竒之授逰擊將軍賜錦袍玉帶朝野榮之後拜橫南將軍大臣慕義結十友即燕公張說館陶公郭元振為首余壯之遂作詩
　　太古歴陽郡化為洪川在江山猶鬱盤龍虎祕光彩蓄洩數千載風雲何霮䨴特生勤將軍神力百夫倍
　　草書歌行
　　少年上人號懷素草書天下稱獨歩墨池飛出北溟魚筆鋒殺盡中山兔八月九月天氣涼酒徒詞客滿髙堂牋麻素絹排數廂宣州石硯墨色光吾師醉後倚繩牀須㬰掃盡數千張飄風驟雨驚颯颯落花飛雪何茫茫起來向壁不停手一行數字大如斗怳怳如聞神鬼驚時時只見龍蛇走左盤右蹙如驚電狀同楚漢相攻戰湖南七郡凡㡬家家家屏障書題徧王逸少張伯英古來㡬許浪得名張顛老死不足數我師此義不師古古來萬事貴天生何必要公孫大娘渾脫舞
　　和盧侍御通塘曲
　　君誇通塘好通塘勝耶溪邇塘在何處逺在尋陽西青蘿嫋嫋掛煙樹白鷴處處聚沙堤石門中斷平湖出百丈金潭照雲日何處滄浪垂釣翁鼔櫂漁歌趣非一相逢不相識出沒繞通塘浦邊清水明素足別有浣沙吳女郎行盡緑潭潭轉幽疑是武陵春碧流秦人雞犬桃花裏將比通塘渠見羞通塘不忍別十去九遲回偶逢佳境心巳醉忽有一鳥從天來月出青山送行子四邊苦竹秋聲起長吟白雪望星河雙垂兩足揚素波梁鴻徳耀㑹稽日寜知此中樂事多

　　御定全唐詩巻一百六十七
<集部,總集類,御定全唐詩>
　　欽定四庫全書
　　御定全唐詩巻一百六十八
　　李白
　　贈孟浩然
　　吾愛孟夫子風流天下聞紅顔棄軒冕白首臥松雲醉月頻中聖迷花不事君髙山安可仰徒此揖清芬
　　贈從兄襄陽少府皓
　　結髪未識事所交盡豪雄卻秦不受賞擊晉〈一作救趙〉寜為功〈一夲此下有脫身白刃裏殺人紅塵中當朝揖髙義舉世稱英雄四句〉小節豈足言退耕舂陵東歸來無産業生事如轉蓬一朝烏裘敝百鎰黃金空彈劒徒激昻出門悲路窮吾兄青雲士然諾聞諸公所以陳片言片言貴情通棣華儻不接甘與秋草同
　　淮海對雪贈傳靄〈一作淮南對雪贈孟浩然〉
　　朔雪落吳天從風渡溟渤海樹成陽春江沙浩明月〈一夲此下有飄颻四荒外想像千花發瑤草生階墀玉塵散庭闕四句〉興從剡溪起思繞梁
　　園發寄君郢中歌曲罷心斷絶〈一夲此四句作剡溪興空在郢路歌未歇寄君梁父吟曲盡心斷絶〉
　　贈徐安宜
　　白田見楚老歌詠徐安宜製錦不擇地操刀良在茲清風動百里恵化聞京師浮人若雲歸耕種滿郊岐川光浄麥隴日色明桑枝訟息但長嘯賓來或解頥青橙〈一作槐〉拂戶牖白水流園池逰子滯安邑懐恩未忍辭翳君樹桃李嵗晩託深期
　　贈任城盧主簿
　　海鳥知天風竄身魯門東臨觴不能飲矯翼思凌空鐘鼔不為樂煙霜誰與同歸飛未忍去流淚謝鴛鴻
　　早秋贈裵十七仲堪
　　逺海動風色吹愁落天涯南星變大火熱氣餘丹霞光不可廻六龍轉天車荊人泣美玉魯叟悲匏𤓰功業若夢裏撫琴發長嗟裵生信英邁崛起多才華歴抵海岱豪結交魯朱家復攜兩少女豔色驚荷葩〈一作花〉雙歌入青雲但惜白日斜窮溟出寳貝大澤饒龍蛇明主儻見収煙霞路非賖時命若不㑹歸應鍊丹砂〈一作知飛萬里道勿使嵗寒嗟〉
　　贈範金卿二首
　　君子枉清盼不知東走迷離家來㡬月絡緯鳴中閨桃李君不言攀花願成蹊那能吐芳信恵好相招攜我有結緑珍久藏濁水泥時人棄此物乃與燕珉齊摭拭欲贈之申睂路無梯遼東慙白豕楚客羞山雞徒有獻芹心終流泣玉啼祗應自索漠留舌示山妻
　　范宰不買名歌對前楹為邦黙自化日覺氷壺清百里雞犬靜千廬機杼鳴浮人少蕩析愛客多逢迎逰子覩嘉政因之聽頌聲
　　贈瑕丘王少府
　　皎皎鸞鳯姿飄飄神仙氣梅生亦何事來作南昌尉清風佐鳴琴寂寞道為貴一見過所聞操持難與羣毫揮魯邑訟目送瀛洲雲我隱屠釣下爾當玉石分無由接髙論空此仰清芬
　　東魯見狄博通
　　去年別我向何䖏有人傳道逰江東謂言掛席度滄海卻來應是無長風
　　見京兆韋參軍量移東陽二首
　　潮水還歸海流人卻到吳相逢問愁苦淚盡日南珠聞說金華渡東連五百灘全勝若耶好莫道此行難猨嘯千谿合松風五月寒他年一攜手揺艇入新安
　　贈丹陽橫山周䖏士惟長
　　周子橫山隱開門臨城隅連峯入戶牖勝槩凌方壺時作白紵詞放歌丹陽湖水色傲溟渤川光秀菰蒲當其得意時心與天壤俱閒雲隨舒巻安識身有無抱石恥獻玉沈泉笑探珠羽化如可作相攜上清都
　　玉真公主別館苦雨贈衛尉張卿二首
　　秋〈一作愁〉坐金張館繁隂晝不開空煙迷雨色蕭颯望中來翳翳昬墊苦沈沈憂恨催清秋何以慰白酒盈吾杯吟詠思管樂此人巳成灰獨酌聊自勉誰貴經綸才彈劒謝公子無魚良可哀
　　苦雨思白日浮雲何由巻稷卨和天人隂陽乃〈一作仍〉驕蹇秋霖劇倒井昬霧橫絶巘欲徃咫尺塗遂成山川限潨潨奔溜聞〈一作瀉〉浩浩驚波轉泥沙塞中途牛馬不可辨飢從漂母食閒綴羽陵簡園家逢秋蔬藜藿不滿眼蠨蛸結思幽蟋蟀傷褊淺廚竈無青煙刀機生緑蘚投筯觧鷫鸘換酒醉北堂丹徒布衣者慷慨未可量何時黃金盤一斛薦檳榔功成拂衣去揺曵滄洲傍
　　贈韋袐書子春二首
　　谷口鄭子真躬耕在巖石髙名動京師天下皆籍籍斯人竟不起雲臥從所適茍無濟代心獨善亦何益惟君家世者偃息逢休明談天信浩蕩說劒紛縱橫謝公不徒然起來為蒼生祕書何寂寂無乃覊豪英且復歸碧山安能戀金闕舊宅樵漁地蓬蒿已應沒卻顧女幾峯胡顔見雲月
　　徒為風塵苦一官已白鬚氣同萬里合訪我來瓊都披雲覩青天捫蝨話良圗留侯將綺里出䖏未雲殊終與安社稷功成去五湖〈一夲二詩合作一首〉
　　贈韋侍御黃裳二首
　　太華生長松亭亭凌霜雪天與百尺髙豈為微颷折桃李賣陽艷路人行且迷春光掃〈一作拂〉地盡碧葉成黃泥願君學長松慎勿作桃李受屈不改心然後知君子見君乗驄馬知上太山〈一作行〉道此地果摧輪全身以為寳我如豐年玉棄置秋田草但朂冰壺心無為歎衰老
　　贈薛校書
　　我有吳越曲無人知此音姑蘇成蔓草麋鹿空悲吟未誇觀濤作空鬱釣鼇心舉手謝東海虛行歸故林
　　贈何七判官昌浩
　　有時忽惆悵匡坐至夜分平明空嘯咤思欲解世紛心隨長風去吹散萬里雲羞作濟南生九十誦古文不然拂劒起沙漠収竒勲老死阡陌間何因揚清芬夫子今管樂英才冠三軍終與同出䖏豈將沮溺羣
　　讀諸葛武侯傳書懷贈長安崔少府叔封昆季
　　漢道昔雲季羣雄方戰爭覇圗各未立割據資豪英赤伏起頽運臥龍得孔明當其南陽時隴畆躬自耕魚水三顧合風雲四海生武侯立岷蜀壯志吞咸京何人先見許但有崔州平余亦草間人頗懷拯物情晚途值子玉華髪同衰榮託意在經濟結交為弟兄毋令管與鮑千載獨知名
　　贈郭將軍
　　將軍少年出武威〈一作豪蕩有英威〉入〈一作昔〉掌銀臺䕶紫微平明拂劒朝天去薄暮垂鞭醉酒歸愛子臨風吹玉笛美人向月舞羅衣疇昔雄豪如夢裏相逢且欲醉春暉〈一作今日相逢俱失路何年㶚上㺯春暉〉
　　駕去溫泉後贈楊山人
　　少年落魄楚漢間風塵蕭瑟多苦顏自言管葛竟誰許長吁莫錯還閉闗一朝君王垂拂拭剖心輸丹雪胸臆忽䝉白日回㬌光直上青雲生羽翼幸陪鸞輦出鴻都身騎飛龍天馬駒王公大人借顔色金章紫綬來相趨當時結交何紛紛片言道合惟有君待吾盡節報明主然後相攜臥白雲
　　溫泉侍從歸逢故人
　　漢帝長楊苑誇胡羽獵歸子雲叨侍從獻賦有光輝激賞揺天筆承恩賜御衣逢君奏明主他日共飜飛
　　贈裵十四
　　朝見裵叔則朗如行玉山黃河落天走東海萬里寫入胸懷間身騎白黿不敢度金髙南山買君顧裵回六合無相知飄若浮雲且西去
　　贈崔侍郎
　　黃河二〈一作三〉尺鯉本在孟津居㸃額不成龍歸來伴凡魚故人東海客一見借吹噓風濤儻相見〈一作因〉更欲凌崑墟〈一本此下有何當赤車使再徃召相如二句〉
　　述徳兼陳情上哥舒大夫
　　天為國家孕英才森森矛㦸擁靈臺浩蕩深謀噴江海縱橫逸氣走風雷丈夫立身有如此一呼三軍皆披靡衛青謾作大將軍白起真成一豎子
　　雪讒詩贈友人
　　嗟予沈迷猖獗已久五十知非古人嘗有立言補過庶存不朽包荒匿瑕蓄此頑醜月出致譏貽愧皓首感悟遂晩事徃日遷白璧何辜青蠅屢前羣輕折軸下沈黃泉衆毛飛骨上凌青天萋斐暗成貝錦粲然泥沙聚埃珠玉不鮮洪燄爍山發自纎煙蒼波蕩日起於微㳙交亂四國播於八埏拾塵掇蜂疑聖猜賢哀哉悲夫誰察予之貞堅彼婦人之猖狂不如鵲之彊彊彼婦人之滛昏不如鶉之奔奔坦蕩〈一作皎皎〉君子無恱簧言擢髮續〈一作贖〉罪罪乃孔多傾海流惡惡無以過人生實難逢此織羅積毀銷金沈憂作歌天未喪文其如余何妲已滅紂褒女惑周天維蕩覆職此之由漢祖呂氏食其在傍秦皇太后毒亦滛荒螮蝀作昏遂掩太陽萬乗尚爾匹夫何傷辭殫意窮心切理直如或妄談昊天是殛子野善聽離婁至明神靡遁響鬼無逃形不我遐棄庶昭忠誠
　　贈參寥子
　　白鶴飛天書南荊訪髙士五雲在峴山果得參寥子骯髒辭故園昂藏入君門天子分玉帛百官接話言毫墨時灑落探𤣥有竒作著論窮天人千春祕麟閣長揖不受官拂衣歸林巒余亦去金馬藤蘿同所歡相思在何䖏桂樹青雲端
　　贈饒陽張司戶燧
　　朝飲蒼梧泉夕棲碧海煙寜知鸞鳯意逺託椅桐前慕藺豈曩古攀𥞇是當年愧非黃石老安識子房賢功業嗟落日容華棄徂川一語已道意三山期著鞭蹉跎人間世寥落壺中天獨見逰物祖探元窮化先何當共攜手相與排㝠筌
　　贈清漳明府姪聿
　　我李百萬葉柯條布中州天開青雲器日為蒼生憂小邑且割雞大刀佇烹牛雷聲動四境恵與清漳流歌詠唐堯脫落隱簮組心和得天真風俗猶太古牛羊散阡陌夜寢不扄戶問此何以然賢人宰吾土舉邑樹桃李垂隂亦流芬河堤繞緑水桑柘連青雲趙女不冶容提籠晝成羣繰絲鳴機杼百里聲相聞訟息鳥下堦髙臥披道帙蒲鞭掛簷枝示恥無撲抶琴清月當戶人寂風入室長嘯無一言陶然上皇逸白玉壺氷水壺中見底清清光洞毫髪皎潔照羣情趙北美佳政燕南播髙名過客覽行謡因之誦徳聲
　　贈臨洺縣令皓弟〈時被訟停官〉
　　陶令去彭澤茫然太古心大音自成曲但奏無琴釣水路非逺連鼇意何深終期龍伯國與爾相招尋
　　贈郭季鷹
　　河東郭有道於世若浮雲盛徳無我位清光獨暎君恥將雞並食長與鳯為羣一擊九千仞相期凌紫氛
　　鄴中贈王大〈一作鄴中王大勸入髙鳯石門山幽居〉
　　一身竟無託逺與孤蓬征千里失所依復將落葉並中途偶良朋問我將何行欲獻濟時䇿此心誰見明君王制六合海塞無交兵壯士伏草間沈憂亂縱橫飄飄不得意昨發南都城紫燕櫪下〈一作上〉嘶青萍匣中鳴投軀寄天下長嘯尋豪英恥學瑯琊人龍蟠事躬耕富貴吾自取建功及春榮我願執爾手爾方達我情相知同一已豈惟弟與兌抱子㺯白雲琴歌發清聲臨別意難盡各希存令名
　　贈華州王司士
　　淮水不絶濤瀾髙盛徳未泯生英髦知君先負廟堂器今日還須贈寳刀
　　贈盧徴君昆弟
　　明主訪賢逸雲泉今已空二盧竟不起萬乗髙其風河上喜相得壺中趣毎同滄州即此地觀化逰無窮水落海上清〈一作青〉鼇背覩方蓬與君㺯倒㬌攜手凌星虹
　　贈新平少年
　　韓信在淮隂少年相欺凌屈體若無骨壯心有所憑一遭龍顔君嘯咤從此興千金荅漂母萬古共嗟稱而我竟何為寒苦坐相仍長風入短袂兩手如懷冰故友不相恤新交寜見矜摧殘檻中虎覊紲韝上鷹何時騰風雲搏擊申所能
　　贈崔侍郎〈一作御〉
　　長劒一杯酒男兒方寸心洛陽因劇孟託宿話胸襟但仰山嶽秀不知江海深長安復攜手再顧重千金君乃輶軒〈一作軒轅〉佐予叨翰墨林髙風摧秀木虛彈落驚禽不取回舟興而來命駕尋扶揺應借力桃李願成隂笑吐張儀舌愁為莊舄吟誰憐明月夜腸斷聽秋砧
　　走筆贈獨孤駙馬
　　都尉朝天躍馬歸香風吹人花亂飛銀鞍紫鞚照雲日左顧右盻生光輝是時僕在金門裏待詔公車謁天子長揖䝉垂國士恩壯心剖出酬知已一別蹉跎朝市間青雲之交不可攀儻其公子重回顧何必侯嬴長抱闗
　　贈嵩山焦鍊師〈並序〉
　　嵩丘有神人焦鍊師者不知何許婦人也又雲生於齊梁時其年貎可稱五六十常胎息絶榖居少室廬逰行若飛倐忽萬里世或傳其入東海登蓬萊竟莫能測其徃也余訪道少室盡登三十六峯聞風有寄灑翰遙贈
　　二室凌青天三花含紫煙中有蓬海客宛疑麻姑仙道在喧莫染跡髙想巳綿時餐金鵞蘂〈一作蛾藥〉屢讀青〈一作古〉苔篇八極恣逰憩九垓長周旋下瓢酌潁水舞鶴來伊川還歸空山上獨拂秋霞眠蘿月掛朝鏡松風鳴夜潛光隱嵩嶽鍊魄棲雲幄霓裳〈一作衣〉何飄颻〈一作萎蕤〉鳯吹轉緜邈願同西王母下顧東方朔紫書儻可傳銘骨誓相學
　　口號贈徴君鴻〈此公時被徴〉
　　陶令辭彭澤梁鴻入㑹稽我尋髙士傳君與古人齊雲臥留丹壑天書降紫泥不知楊伯起早晩向闗西
　　上李邕
　　大鵬一日同風起摶揺直上九萬里假令風歇時下來猶能𥳽卻滄溟水世人見我恆殊調聞余大言皆冷笑宣父猶能畏後生丈夫未可輕年少〈此首蕭士贇雲是偽作〉
　　贈張公洲革處士
　　列子居鄭圃不將衆庶分革侯遁南浦常恐楚人聞抱甕灌秋蔬心閒逰天雲毎將瓜田叟耕種漢水濆時登張公洲入獸不亂羣井無桔橰事門絶刺繡文長揖二千石逺辭百里君斯為真隱者吾黨慕清芬






　　御定全唐詩巻一百六十八
　　欽定四庫全書
　　御定全唐詩巻一百六十九
　　李白
　　秋日鍊藥院鑷白髮贈元六兄林宗
　　木落識嵗秋瓶氷知天寒桂枝日已緑拂雪凌雲端弱齡接光景矯翼攀鴻鸞投分三十載榮枯同所歡長吁望青雲鑷白坐相㸔秋顔入曉鏡壯髪凋危冠窮與鮑生賈饑從漂母餐時來極天人道在豈吟嘆樂毅方適趙蘇秦初說韓卷舒固在我何事空摧殘
　　書情贈蔡舎人雄
　　嘗髙謝太傅〈一作甞聞謝安石〉擕妓東山門楚舞醉碧雲吳歌斷淸猿蹔因蒼生起談笑安黎元余亦愛此人丹霄冀飛飜遭逢聖明主敢進興亡言〈一本此下有娥睂積讒妬魚目嗤璵璠二句〉白璧竟何辜〈一作本無瑕〉青蠅遂成寃一朝去京國十載客梁園猛犬吠九闗殺人憤精魂皇穹雪寃枉白日開氛昏泰階得䕫龍桃李滿中原倒海索明月凌山採芳蓀
　　媿無橫草功虛負雨露恩跡謝雲臺閣心隨天馬轅夫子王佐才而今復誰論層飇振六翮不日思騰騫我縱五湖櫂煙濤恣崩奔夢釣子陵湍英風〈一作芬〉緬猶存彼〈一作徒〉希客星隠弱植不足援千里一廻首萬里一長歌黃鶴不復來清風愁柰何舟浮瀟湘月山倒洞庭波投汨笑古人臨濠得天和閒時田畝中搔背牧鷄鵞別離解相訪應在武陵多
　　憶襄陽舊遊贈馬少府巨
　　昔為大堤客曾上山公樓開牕碧嶂滿拂鏡滄江流髙冠佩雄劒長揖韓荊州此地別夫子今來思舊遊朱顔君未老白髪我先秋壯志恐蹉跎功名若雲浮歸心結逺夢落日懸春愁空思羊叔子墮淚峴山頭〈一作何時共攜手便醉峴山頭〉
　　對雪獻從兄虞城宰
　　昨夜梁園裏弟寒兄不知庭前㸔玉樹腸斷憶連枝訪道安陵遇蓋還為余造真籙臨別留贈
　　清水見白石仙人識青童安陵蓋夫子十嵗與天通懸河與㣲言談論安可窮能令二千石撫背驚神聰揮毫贈新詩髙價掩山東至今平原客感激慕清風學道北海仙傳書蘂珠宮丹田了玉闕白日思雲空為我草真籙天人慙妙工七元洞豁落八角輝星虹三災蕩璿璣蛟龍翼微躬舉手謝天地虛無齊始終黃金滿髙堂荅荷難克充下笑世上士沉魂北羅酆昔日萬乗墳今成一科蓬贈言若可重實此䡖華嵩
　　贈崔郎中宗之〈時謫官金陵〉
　　胡雁拂海翼翺翔鳴素秋驚雲辭沙朔飄蕩迷河洲有如飛蓬人去逐萬里遊登髙望浮雲彷彿如舊丘日從海傍沒水向天邉流長嘯倚孤劔目極心悠悠嵗晏歸去來富貴安可求仲尼七十說歴聘莫見收魯連逃千金珪組豈可酬時哉茍不會草木為我儔希君同攜手長往南山幽
　　贈崔諮議
　　綠驥本天馬素非伏櫪駒長嘶向清風倐忽凌九區何言西北至卻走東南隅世道有飜覆前期難豫圗希君一翦拂猶可騁中衢
　　贈昇州王使君忠臣
　　六代帝王國三吳佳麗城賢人當重寄天子借髙名巨海一邉靜長江萬里清應須救趙筞未肯棄侯嬴
　　贈別從甥髙五
　　魚目髙泰山不如一璵璠賢甥即明月聲價動天門能成吾宅相不減魏陽元自顧寡籌畧功名安所存五木思一擲如繩繫竆猨櫪中駿馬空堂上醉人喧黃金乆已罄為報故交恩聞君隴西行使我驚心魂與爾共飄颻雲天各飛飜江水流或巻此心難具論貧家〈一作居〉羞好客語拙覺辭繁三朝空錯莫對飯〈一作飲〉卻慚寃自笑我非夫生事多契闊蓄積萬古憤向誰得開豁天地一浮雲此身乃毫末忽見無端倪太虛可包括去去何足道臨岐空復愁肝膽不楚越山河亦衾裯雲龍若相從明主㑹見收成功解〈一作若〉相訪溪〈一作緑〉水桃花流
　　贈裵司馬
　　翡翠黃金縷繡成歌舞衣若無雲間月誰可比光輝秀色一如此多為衆女譏君㤙移昔愛失寵秋風歸愁苦不窺隣泣上流黃機天寒素手冷夜長燭復微十日不滿匹鬢蓬亂若絲猶是可憐人容華世中稀向君發皓齒顧我莫相違
　　敘舊贈江陽宰陸調
　　泰伯讓天下仲雍揚波濤清風蕩萬古跡與星辰髙開吳食東溟陸氏世英髦多君秉古節嶽立冠人曹風流少年時京洛事逰遨腰間延陵劔玉帶明珠袍我昔鬬雞徒連延五陵豪邀遮相組織呵嚇來煎熬君開萬叢人鞍馬皆辟易告急清憲臺脫余北門厄間宰江陽邑翦棘樹蘭芳城門何肅穆五月飛秋霜好鳥集珍木髙才列華堂時從府中歸絲管儼成行但苦隔逺道無由共銜觴江北荷花開江南楊梅熟正好飲酒時懐賢在心目掛席拾海月乘風下長川多沽新豐醁滿載剡溪船中途不遇人直到爾門前大笑同一醉取樂平生年〈一本作太伯讓天下仲雍揚波濤清風蕩萬古跡與星辰髙開吳食東溟陸氏世英髦夫子特峻秀岳立冠人曹風流少年時京洛事逰遨驂驔紅陽燕玉劒明珠袍一諾許他人千金雙錯刀滿堂青雲士望美期丹霄我昔北門厄摧如一枝蒿有虎挾雞徒連延五陵豪邀遮來組織呵嚇相煎熬君披萬人叢脫我如貔牢此恥竟未刷且食綏山桃非天雨文章所祖託風騷蒼蓬老壯髪長筞未逢遭別君㡬何時君無相思否鳴琴坐髙樓淥水浄𥦗牖政成聞雅頌人吏皆拱手投刃有餘地廻車攝江陽錯雜非易理先威挫豪強城門何肅穆五月飛秋霜好鳥集珍木髙才列華堂時從府中歸絲管儼成行但苦隔逺道無由共銜觴江北荷花開江南楊梅鮮掛席拾海月乗風下長川多沽新豐醁滿載剡溪船中途不遇人直到爾門前大笑同一醉取樂平生年〉
　　贈從孫義興宰銘
　　天子思茂宰天枝得英才朗然清秋月獨出映呉臺落筆生綺繡操刀振風雷蠖屈雖百里鵬騫望三台退食無外事琴堂向山開緑水寂以閒白雲有時來河陽富竒藻彭澤縱名杯所恨不見之猶如仰昭回元惡昔滔天疲人散幽草驚川無活鱗舉邑罕遺老誓雪會稽恥將奔宛陵道亞相素所重投刃應桑林獨坐傷激揚神融一開襟歌欣𠕂理和樂醉人心蠧政除害馬傾巢有歸禽壺漿𠉀君來聚舞共謳吟農人棄蓑笠蠶女墮纓簪歡笑相拜賀則知惠愛深〈亞相李公重之以能政中丞李公免罷以移官〉歴職吾所聞稱賢爾為㝡化洽一邦上名馳三江外峻節貫雲霄通方堪逺大能文變風俗好客留軒葢他日一來遊因之嚴光瀨
　　草創大還贈桞官廸
　　天地為槖籥周流行太易造化合元符交媾騰精魄自然成妙用孰知其指的羅絡四季間綿微無一隙日月更出沒雙光豈雲隻奼女乗河車黃金充轅軛執樞相管轄摧伏傷羽翮朱鳥張炎威白虎守本宅相煎成苦老消鑠凝津液髣髴明窗塵死灰同至寂𢷬〈一作鑄〉冶入赤色十二周律厯赫然稱大還與道本無隔白日可撫弄清都在咫尺北酆落死名南斗上生籍抑予是何者身在方士格才術信縱橫世途自輕擲吾求仙棄俗君曉損勝益不向金闕逰思為玉皇客鸞車速風電龍騎無鞭策一舉上九天相攜同所適
　　贈崔司戶文昆季
　　雙珠出海底俱是連城珍明月兩特逹餘輝傍照人英聲振名都髙價動殊鄰豈伊箕山故特以風期親惟昔不自媒擔簦西入秦攀龍九天上忝列嵗星臣布衣侍丹墀宻勿草絲綸才微惠渥重䜛巧生緇磷一去已十載今來復盈旬清霜入曉鬢白露生衣巾側見綠水亭開門列華茵千金散義士四坐無凡賔欲折月中桂持〈一作特〉為寒者薪路傍已竊笑天路將何因垂㤙儻丘山報徳有微身
　　贈溧陽宋少府陟
　　李斯未相秦且逐東門兔宋玉事襄王能為髙唐賦常聞綠水曲忽此相逄遇掃灑青天開豁然披雲霧葳蕤紫鸞鳥巢在崐山樹驚風西北吹飛落南溟去早懐經濟策特受龍顔顧白玉棲青蠅君臣忽行路人生感分義貴欲呈丹素何日清中原相期廓天歩
　　戲贈鄭溧陽
　　陶令日日醉不知五栁春素琴本無漉酒用葛巾清風北牕下自謂羲皇人何時到栗里一見平生親
　　贈僧崖公
　　昔在朗陵東學禪白眉空大地了鏡徹廻旋寄輪風攬彼造化力持為我神通晩謁泰山君親見日沒雲中夜臥山月〈一作夜臥雪上月〉拂衣逃人羣授余金仙道曠刼未始聞㝠機發天光獨朗謝垢氛虛舟不繫物觀化遊江濆江濆遇同聲道崖乃僧英說法動海嶽遊方化公卿手秉玉塵尾如豋白樓亭微言注百川亹亹信可聼一風鼓羣有萬籟各自鳴啓閉入牕牖託宿掣雷霆自言歴天台搏壁躡翠屛凌兢石橋去恍惚入青㝠昔往今來歸絶景無不絰何日更擕手乗杯向蓬瀛
　　遊溧陽北湖亭望瓦屋山懷古贈同旅〈一作贈孟浩然〉
　　朝登北湖亭遙望瓦屋山天清白露下始覺秋風還遊子託主人仰觀眉睫間目色送飛鴻邈然不可攀長吁相勸勉何事來吳闗聞有貞義女振竆溧水灣清光了在眼白日如披顔髙墳五六墩崒兀棲猛虎遺跡翳九泉芳名動千古子胥昔乞食此女傾壺漿運開展宿憤入楚鞭平王凜冽天地間聞名若懷霜壯夫或未達十歩九太行與君拂衣去萬里同翺翔
　　醉後贈從甥髙鎮
　　馬上相逢揖馬鞭客中相見客中憐欲邀擊築悲歌飲正值傾家無酒錢江東風光不借人枉殺落花空自春黃金逐手快意盡昨日破産今朝貧丈夫何事空嘯傲不如燒卻頭上巾君為進士不得進我被秋霜生旅鬢時清不及英豪人三尺童兒重亷藺匣中盤劒裝䱜〈音鵲又音錯〉魚閒在腰間未用渠且將換酒與君醉醉歸託宿吳専諸
　　贈秋浦栁少府
　　秋浦舊蕭索公庭人吏稀因君樹桃李此地忽芳菲揺筆望白雲開簾當翠微時來引山月縱酒酣清暉而我愛夫子淹留未忍歸
　　贈崔秋浦三首
　　吾愛崔秋浦宛然陶令風門前五楊桞井上二梧桐山鳥下㕔事簷花落酒中懷君未忍去惆悵意無窮崔令學陶令北牕常晝眠抱琴時弄月取意任無見客但傾酒為官不愛錢東臯春事起種黍早歸田〈一作東臯多種黍勸爾早耕田〉
　　河陽花作縣秋浦玉為人地逐名賢好風隨恵化春水從天漢落山逼畫屛新應念金門客投沙弔楚臣
　　望九華贈青陽韋仲堪
　　昔在九江上遙望九華峰天河掛緑水秀出九芙蓉我欲一揮手誰人可相從君為東道主於此臥雲松



　　御定全唐詩巻一百六十九
　　欽定四庫全書
　　御定全唐詩巻一百七十
　　李白
　　贈王判官時余歸隠居廬山屛風曡
　　昔別黃鶴樓蹉跎淮海秋俱飄零落葉各散洞庭流中年不相見蹭蹬逰吳越何處我思君天台緑蘿月㑹稽風月好卻遶剡溪迴雲山海上出人物鏡中來一度浙江北十年醉楚臺荊門倒屈宋梁苑傾鄒枚苦〈一作若〉笑我誇誕知音安在哉大盜割鴻溝如風掃秋葉吾非濟代人且隠屛風曡中夜天中望憶君思見君明朝拂衣去永與海鷗羣
　　在水軍宴贈幕府諸侍御
　　月化五白龍翻飛凌九天胡沙驚北海電掃落陽川虜箭雨宮闕皇輿成播遷英王受廟略秉鉞清南邉雲旗卷海雪金㦸羅江煙聚散百萬人弛張在一賢霜臺降羣彥水國奉戎旃繡服開宴語天人借樓船如登黃金
　　臺遙謁紫霞仙巻身編蓬下冥機四十年寜知草間人腰下有龍泉浮雲在一決誓欲清幽燕願與四座公靜談金匱篇齊心戴朝㤙不惜微軀捐所冀旄頭滅功成追魯連
　　贈武十七諤〈幷序〉
　　門人武諤深於義者也質本沉悍慕要離之風潛釣川〈一作江〉海不數數於世間事聞中原作難西來訪〈一作謁〉余余愛子伯禽在魯許將冐胡兵以致之酒酣感激援筆而贈
　　馬如一匹練明日過吳門乃是要離客西來欲報㤙笑開燕匕首拂拭竟無言狄犬吠清洛天津成塞垣愛子隔東魯空悲斷腸猨林回棄白璧千里阻同奔君為我致之輕齎渉淮源精誠合天道不媿逺逰〈一作鄧攸〉魂
　　贈閭丘宿松
　　阮籍為太守乗驢上東平剖竹十日間一朝風化清偶來拂衣去誰測主人情夫子理宿鬆浮雲知古城掃地物莾然秋來百草生飛鳥還舊巢遷人返躬耕何慙宓子賤不減陶淵明吾知千載後卻掩二賢名
　　獄中上崔相渙
　　胡馬渡洛水血流徵戰場千門閉秋景萬姓危朝霜賢相燮元氣再欣海縣康台庭有䕫龍列宿粲成行羽翼三元聖發輝兩太陽應念覆盆下雪泣拜天光
　　中丞宋公以吳兵三千赴河南軍次尋陽脫余之囚叅謀幕府因贈之
　　獨坐清天下専征出海隅九江皆渡虎三郡盡還珠組練明秋浦樓船入郢都風髙初選將月滿欲平胡殺氣橫千里軍聲動九區白猨慙劒術黃石借兵符戎虜行當翦鯨鯢立可誅自憐非劇孟何以佐良圗
　　流夜郎贈辛判官
　　昔在長安醉花桞五侯七貴同杯酒氣岸遙凌豪士前風流肯落他人後夫子紅顔我少年章䑓走馬著金鞭文章獻納麒麟殿歌舞淹留玳瑁筵與君自謂長如此寕知草動風塵起函谷忽驚胡馬來秦宮桃李向明〈一作胡〉開我愁逺謫夜郎去何日金雞放赦回
　　贈劉都使
　　東平劉公榦南國秀餘芳一鳴即朱紱五十佩銀章飲氷事戎幕衣錦華水鄉銅官㡬萬人諍訟清玉堂吐言貴珠玉落筆迴風霜而我謝明主銜哀投夜郎歸家酒債多門客粲成行髙談滿四座一日傾千觴所求竟無緒裘馬欲摧藏主人若不顧明發釣滄浪
　　贈常侍御
　　安石在東山無心濟天下一起振橫流功成復瀟灑大賢有巻舒季葉䡖風雅匡復屬何人君為知音者傳聞武安將氣振長平瓦燕趙期洗清周秦保宗社豋朝若有言為訪南遷賈
　　贈易秀才
　　少年解長劒投贈即分離何不斷犀象精光暗往時蹉跎君自惜竄逐我因誰地遠虞翻老秋深宋玉悲空摧芳桂色不屈古松姿感激平生意勞歌寄此辭
　　經亂離後天㤙流夜郎憶舊遊書懷贈江夏韋太守良宰
　　天上白玉京十二樓五城仙人撫我頂結髪受長生誤逐世間樂頗窮理亂情九十六聖君浮雲掛空名天地賭一擲未能忘戰爭試渉覇王略將期軒冕榮時命乃大謬棄之海上行學劒翻自哂為文竟何成劒非萬人敵文竊四海聲兒戲不足道五噫岀西京臨當欲去時慷慨淚沾纓嘆君倜儻才標舉冠羣英開筵引祖帳慰此逺徂征鞍馬若浮雲送余驃騎亭歌鍾不盡意白日落昆明十月到幽州戈鋋若羅星君王棄北海掃地借長鯨呼吸走百川燕然可摧傾心知不得語卻欲棲蓬瀛彎弧懼天狼挾矢不敢張攬涕黃金臺呼天哭昭王無人貴駿骨騄耳空騰驤樂毅儻再生於今亦奔亡蹉跎不得意驅馬還貴鄉逢君聼歌肅穆坐華堂百里獨太古陶然臥羲皇徴樂昌樂館開筵列壺觴賢豪間青娥對燭儼成行醉舞紛綺席清歌繞飛梁歡娛未終朝秩滿歸咸陽祖道擁萬人供帳遙相望一別隔千里榮枯異炎涼炎涼㡬度改九土中橫潰漢甲連胡兵沙塵暗雲海草木揺殺氣星辰無光彩白骨成丘山蒼生竟何罪函闗壯帝居國命懸哥舒長㦸三十萬開門納兇渠公卿如犬羊忠讜醢與葅二聖出遊豫両京遂丘墟帝子許専征秉旄控強楚節制非桓文軍師擁熊虎人心失去就賊勢騰風雨惟君固房陵誠節冠終古僕臥香爐頂餐霞潄瑤泉門開九江轉枕下五湖連半夜水軍來潯陽滿旌旃空名適自誤廹脅上樓船徒賜五百金棄之若浮煙辭官不受賞飜謫夜郎天夜郎萬里道西上令人老掃蕩六合清仍為負霜草日月無偏照何由訴蒼昊良牧稱神明深仁恤交道一忝青雲客三登黃鶴樓顧慙禰處士虛對鸚鵡洲樊山霸氣盡寥落天地秋江帶峨眉雪川橫三峽流萬舸此中來連帆過揚州送此萬里目曠然散我愁紗窗倚天開水樹緑如髪窺日畏銜山促酒喜得月呉娃與越艶窈窕誇鉛紅呼來上雲梯含笑出簾櫳對客小垂手羅衣舞春風賔跪請休息主人情未極覽君荊山作江鮑堪動色清水出芙蓉天然去雕飾逸興橫素襟無時不招尋朱門擁虎士列㦸何森森剪鑿竹石開縈流漲清深豋臺坐水閣吐論多英音片辭貴白璧一諾輊黃金謂我不愧君青鳥明丹心五色雲間鵲飛鳴天上來傳聞赦書至卻放夜郎迴暖氣變寒谷炎煙生死灰君登鳯池去忽棄賈生才桀犬尚吠堯匈奴笑千秋中夜四五歎常為大國憂旌斾夾兩山黃河當中流連雞不得進飲馬空夷猶安得羿善射一箭落旄頭
　　江夏使君叔席上贈史郎中
　　鳯凰丹禁裏銜出紫泥書昔放三湘去今還萬死餘仙郎乆為別客舎問何如涸轍思流水浮雲失舊居多慙華省貴不以逐臣踈復如竹林下叨陪芳宴初希君生羽翼一化北溟魚
　　博平鄭太守自廬山千里相尋入江夏北市門見訪卻之武陵立馬贈別
　　大梁貴公子氣蓋蒼梧雲若無三千客誰道信陵君救趙復存魏英威天下聞邯鄲能屈節訪博從毛薛夷門得隠淪而與侯生親仍要鼓刀者乃是袖槌人好士不盡心何能保其身多君重然諾意氣遙相託五馬入市門金鞍照城郭都忘虎竹貴且與荷衣樂去去桃花源有時見歸軒相思無終極腸斷朗江猨
　　江上贈竇長史
　　漢求季布魯朱家楚逐伍胥去章華萬里南遷夜郎國三年歸及長風沙聞道青雲貴公子錦帆遊戱西江水人疑天上坐樓船水浄霞明兩重綺相約相期何太深棹歌揺艇月中尋不同珠履三千客別欲論交一片心
　　贈王漢陽
　　天落白〈一作上墮〉玉棺王喬辭葉縣一去未千年漢陽復相見猶乗飛鳧舄尚識仙人面鬢髪何青青童顔皎如練吾曾弄海水清淺嗟三變果愜麻姑言時光速流電與君數杯酒可以窮歡宴白雲歸去來何事坐交戰
　　贈漢陽輔録事二首
　　聞君罷官意我抱漢川湄借問乆踈索何如聽訟時天清江月白心靜海鷗知應念投沙客空餘弔屈悲鸚鵡洲橫漢陽渡水引寒煙沒江樹南浦豋樓不見君君今罷官在何處漢口雙魚白錦鱗令傳尺素報情人其中字數無多少祗是相思秋復春
　　江夏贈韋南陵氷
　　胡驕馬驚沙塵起胡雛飲馬天津水君為張掖近酒泉我竄三巴九千里天地再新法令寛夜郎遷客帶霜寒西憶故人不可見東風吹夢到長安寜期此地忽相遇驚喜茫如墮煙霧玉簫金管喧四筵苦心不得申長句昨日繡衣傾緑尊病如桃李竟何言昔騎天子大宛馬今乗欵叚諸侯門賴遇南平豁方寸復兼夫子持清論有似山開萬里雲四望青天解人悶人悶還心悶苦辛長苦辛愁來飲酒二千石寒灰重暖生陽春山公醉後能騎馬別是風流賢主人頭陀雲月多僧氣山水何曾稱人意不然〈一作能〉鳴笳按鼓戲滄流呼取江南女兒歌櫂謳我且為君槌碎黃鶴樓君亦為吾倒卻鸚鵡洲赤壁爭䧺如夢裏且須歌舞寛離憂
　　贈盧司戶
　　秋色無遠近出門盡寒山白雲遙相識待我蒼梧間借問盧躭鶴西飛㡬嵗還
　　贈從弟南平太守之遙二首
　　少年不得意落魄無安居願隨任公子欲釣吞舟魚常時飲酒逐風景壯心遂與功名疎蘭生谷底人不鋤雲在髙山空巻舒漢家天子馳駟馬赤車蜀道迎相如天門九重謁聖人龍顔一解四海春彤廷左右呼萬嵗拜賀明主收沉淪翰林秉筆回英眄麟閣崢嶸誰可見承㤙初入銀臺門〈一作侍從甘泉宮〉著書獨在金鑾殿龍駒雕鐙白玉鞍象牀綺席黃金盤當時笑我㣲賤者卻來請謁為交歡一朝謝病遊江海疇昔相知幾人在前門長揖後門闗今日結交明日改愛君山嶽心不移隨君雲霧迷所為夢得池塘生春草使我長價豋樓詩別後遙傳臨海作可見羊何共和之
　　東平與南平今古兩歩兵素心愛美酒不是顧專城謫官桃源去尋花幾處行秦人如舊識出戶笑相迎〈南平時因飲酒過度貶武陵〉
　　贈潘侍御論錢少陽
　　繡衣柱史何昂藏鐵冠白筆橫秋霜三軍論事多引納堦前虎士羅干將雖無二十五老者且有一翁錢少陽眉如松雪齊四皓調笑可以安儲皇君能禮此最下士九州拭目瞻清光
　　贈栁圎
　　竹實滿秋浦鳯來何苦飢還同月下鵲三繞未安枝夫子即瓊樹傾柯拂羽儀懷君戀明徳歸去日相思流夜郎半道承㤙放還兼欣尅復之美書懷示息秀才
　　黃口為人羅白龍乃魚服得罪豈怨天以愚䧟網目鯨鯢未翦滅豺狼〈一作虎〉屢翻覆悲作楚地囚何日〈一作由〉秦庭哭遭逢二明主前後兩遷逐去國愁夜郎投身竄荒谷半道雪屯䝉曠如鳥出籠遙欣剋復美光武安可同天子廵劔閣儲皇守扶風揚袂正北辰開襟攬羣䧺胡兵出月窟雷破闗之東左掃因右拂旋收洛陽宮廻輿入咸京席巻六合通叱咤開帝業〈一作宇〉手成天地功大駕還長安兩日忽再中一朝讓寳位劒璽傳無窮媿無秋毫力誰念矍鑠翁弋者何所慕髙飛仰㝠鴻棄劒學丹砂臨罏雙玉童寄言息夫子嵗晩陟方蓬
　　贈張相鎬二首〈時逃難在宿松山作蕭士贇雲此下八首非白作〉
　　神器難竊弄天狼窺紫宸六龍遷白日四海暗胡塵昊穹䧏元宰君子方經綸澹然養浩氣歘起持大鈞秀骨象山嶽英謀合鬼神佐漢解鴻門生唐為後身擁旄秉金鉞伐鼓乗朱輪虎將如雷霆縂戎向東廵諸侯拜馬首猛士騎鯨鱗澤被魚鳥悅令行草木春聖智不失時建功及良辰醜虜安足紀可貽幗與巾倒㵼溟海珠盡為入幕珍馮異獻赤伏鄧主倐來臻庻同昆陽舉再覩漢儀新昔為管將鮑中奔吳隔秦一生欲報主百代期榮親其事竟不就哀哉難重陳臥病宿松山〈一作古松滋〉蒼茫空四隣風雲激壯志枯槁驚常倫聞君自天來目張氣益振亞夫得劇孟敵〈一作七〉國空〈一作定〉無人捫蝨對桓公願得論悲辛大塊方噫氣何辭鼓青蘋斯言儻不合歸老漢江濵
　　本家隴西人先為漢邉將功略葢天地名飛青雲上苦戰竟不侯富〈一作當〉年頗惆悵世傳崆峒勇氣激金風壯英烈遺厥孫百代神猶王十五觀竒書作賦凌相如龍顔恵殊寵麟閣憑天居〈一作侍從承明廬〉晩途未雲巳蹭蹬遭讒毀想像晉末時崩騰胡塵起衣冠䧟鋒鏑戎虜盈〈一作荊棘生〉朝市石勒窺神州劉聰劫天子撫劔夜吟嘯䧺心日千里誓欲斬鯨鯢澄清洛陽水六合〈一作三台〉灑霖雨萬物〈一作六合〉無彫枯我揮一杯水自笑何區區因人恥成事貴欲決良圗滅虜不言功飄然陟〈一作向〉蓬壺惟有安期舄留之滄海隅
　　聞謝楊兒吟猛虎詞因此有贈
　　同州隔秋浦聞吟猛虎詞晨朝來借問知是謝楊兒
　　宿清溪主人
　　夜到清溪宿主人碧巖裏簷楹掛星斗枕席響風水月落西山時啾啾夜猨起
　　繫尋陽上崔相渙三首
　　邯鄲四十萬同日䧟長平能迴造化筆或兾一人生毛遂不墮井曾參寜殺人虛言誤公子投杼惑慈親白璧雙明月方知一玉真
　　虛傳一片雨枉作陽臺神縱為夢裏相隨去不是襄王傾國人〈此首蕭士贇雲非上崔相〉
　　巴陵贈賈舎人
　　賈生西望憶京華湘浦南遷莫怨嗟聖主恩深漢文帝憐君不遣到長沙














　　御定全唐詩巻一百七十
　　欽定四庫全書
　　御定全唐詩巻一百七十一
　　李白
　　贈別舎人弟臺卿之江南
　　去國客行遠還山秋夢長梧桐落金井一葉飛銀牀覺罷攬明鏡鬢毛颯巳霜良圗委蔓草古貎成枯桑欲道心下事時人疑夜光因為洞庭葉飄落之瀟湘令弟經濟士謫居我何傷〈一作出門見我傷〉潛虬隠尺水著論談興亡客遇〈一作雲見〉王子喬口傳不死方入洞過天地登真朝玉皇吾將撫爾背揮手遂翺翔〈一作凌蒼蒼〉
　　醉後贈王歴陽〈歴陽和州也〉
　　書禿千兔毫詩裁兩牛腰筆蹤起龍虎舞袖拂雲霄雙歌二胡姬更奏逺清朝舉酒挑朔雪從君不相饒
　　贈歴陽褚司馬〈時此公為稚子舞故作是詩〉
　　北堂千萬夀侍奉有光輝先同稚子舞更著老萊衣因為小兒啼醉倒月下歸人間無此樂此樂世中稀
　　對雪醉後贈王歴陽
　　有身莫犯飛龍鱗有手莫辮猛虎鬚君㸔昔日汝南市白頭仙人隠玉壺子猷聞風動窻竹相邀共醉杯中緑歴陽何異山隂時白雪飛花亂人目君家有酒我何愁客多樂酣秉燭遊謝尚自能鸜鵒舞相如免脫鷫鸘裘清晨〈一作興罷〉鼓櫂過江去千里相思明月樓〈一作他日西㸔卻月樓〉
　　贈宣城宇文太守兼呈崔侍御
　　白若白鷺鮮清如清唳蟬受氣有本性不為外物遷飲水箕山上食雪首陽顛廻車避朝歌掩口去盜泉岧嶤廣成子倜儻魯仲連卓絶二公外丹心無間然昔攀六龍飛今作百鍊鉛懷㤙欲報主投佩向北燕彎弓緑開滿月不憚堅閒騎駿馬獵一射兩虎穿迴旋若流光轉背落雙鳶胡虜三嘆息兼知五兵權鎗鎗突雲將卻掩我之姸多逢勦絶兒先著祖生鞭據鞍空矍鑠壯志竟誰宣蹉跎復來歸憂恨坐相煎無風難破浪失計長江邉危苦惜頺光金波忽三圎時遊敬亭上閒聼松風眠或弄宛溪月虛舟信洄沿顔公二〈一作三〉十萬盡付酒家錢興發每取之聊向醉中仙〈一作眠〉過此無一事靜談秋水篇君從九卿來水國有豐年魚鹽滿市井布帛如雲煙下馬不作威氷壺照清川霜眉邑中叟皆美太守賢時時慰風俗往往出東田竹馬數小兒拜迎白鹿前含笑問使君日晩可迴旋遂歸池上酌掩抑清風曾標橫浮雲下撫謝朓肩樓髙碧海出樹古青蘿懸光祿紫霞杯伊昔忝相傳良圗掃沙漠別夢繞旌旃富貴日成踈願言杳無縁登龍有直道倚玉阻芳筵敢獻繞朝筞思同郭㤗船何言一水淺似隔九重天崔生何傲岸縱酒復談𤣥身為名公子英才苦迍邅鳴鳯託髙梧凌風何翩翩安知慕羣客彈劒拂秋蓮
　　贈宣城趙太守恱
　　趙得寳符盛山河功業存三千堂上客出入擁平原六國揚清風英聲何喧喧大賢茂逺業虎竹光南藩錯落千丈松虬龍盤古根枝下無俗草所植唯蘭蓀憶在南陽時始承國士恩公為柱下史脫繡歸田園伊昔簮白筆幽都逐遊魂持斧冠三軍霜清天北門差池宰兩邑鶚立重飛翻焚香入蘭臺起草多芳言䕫龍一顧重矯翼凌翔鵷赤縣揚雷聲彊項聞至尊驚飇頺秀木跡屈道彌敦出牧歴三郡所居猛獸奔遷人同衛鶴謬上懿公軒自笑東郭履側慙狐白溫閒吟歩竹石精義忘朝昏顦顇成醜士風雲何論獼猴騎土牛羸馬夾雙轅願借羲皇景為人照覆盆溟海不振蕩何由縱鵬鵾所期𤣥〈一作要〉津白〈一作日〉倜儻假騰鶱
　　贈從弟宣州長史昭
　　淮南〈一作北〉望江南千里碧山對我行倦〈一作盡〉過之半落青天外宗英佐䧺郡水陸相控帶長川豁中流千里㵼吳會君心亦如此包納無小大揺筆起風霜推誠結仁愛訟庭垂桃李賔館羅軒葢何意蒼梧雲飄然忽相會才將聖不偶命與時俱背獨立山海間空老聖明代知音不易得撫劔増感慨當結九萬期中途莫先退
　　於五松山贈南陵常贊府
　　為草當作蘭為木當作松蘭秋香風逺松寒不改容松蘭相因依蕭艾徒丰茸雞與雞並食鸞與鸞同枝揀珠去沙礫但有珠相隨逺客投名賢直堪寫懷抱若惜方寸心待誰可傾倒虞卿棄趙相便與魏齊行海上五百人同日死田橫當時不好賢豈傳千古名願君同心人於我少留情寂寂還寂寂出門迷所適長鋏歸來乎〈一作長劒歌歸來〉秋風思歸客
　　自梁園至敬亭山見會公談陵陽山水兼期同遊因有此贈
　　我隨秋風來瑤草恐衰歇中途寡名山安得弄雲月渡江如昨日黃葉向人飛敬亭愜素尚弭櫂流清輝氷谷眀且秀陵巒抱江城粲粲吳與史衣冠耀天京水國饒英竒潛光臥幽草會公真名僧所在即為寳開堂振白拂髙論橫青雲雪山掃粉壁墨客多新文為余話幽棲且述陵陽美天開白龍潭月映清秋水黃山望石柱突兀誰開張〈一作白柱撞星漢西厓誰開張〉黃鶴乆不來子安在蒼茫東南焉可窮山鳥飛絶處〈一作猨狖絶行處〉稠疉千萬峰相連入雲去聞此期振筞歸來空閉闗相思如明月可望不可攀何當移白足早晩凌蒼山且寄一書札令予觧愁顔
　　贈友人三首
　　蘭生不當戶別是閒庭草夙被霜露欺紅榮已先老謬接瑤華枝結根君王池顧無馨香美叨沭清風吹餘芳若可佩卒嵗長相隨
　　袖中趙匕首買自徐夫人玉匣閉霜雪經燕復歴秦其事竟不㨗淪落歸沙塵持此願投贈與君同急難〈一作嵗寒〉荊卿一去後壯士多摧殘長號易水上為我揚波瀾鑿井當及泉張㠶當濟川亷夫唯重義駿馬不勞鞭人生貴相知何必金與錢
　　慢世薄功業非無胷中畫謔浪萬古賢以為兒童劇立産如廣費匡君懷長筞但苦山北寒誰知〈一作分〉道南宅嵗酒上逐風霜鬢兩邉白蜀主思孔明晉家望安石時人〈一作來〉列五鼎談笑期一擲虎伏被胡塵漁歌遊海濱敝裘恥妻嫂長劒託交親夫子秉家義羣公難與隣莫持西江水空許東溟臣他日青雲去黃金報主人
　　陳情贈友人
　　延陵有寳劒價重千黃金觀風歴上國暗許故人深歸來掛墳松萬古知其心懦夫感逹節壯士〈一作氣〉激青〈一作素〉衿鮑生薦夷吾一舉置齊相斯人無良朋豈有青雲望臨財不茍取推〈一作揣〉分固辭譲後世稱其賢英風邈難尚論交但若此友道孰雲喪多君騁逸藻掩映當時人舒文振頺波秉徳冠彛倫卜居乃此地共井為比鄰清琴弄雲月美酒娛冬春薄徳中見捐忽之如遺塵英豪未豹變自古多艱辛他人縱以踈君意宜獨親柰何成離居相去復幾許飄風吹雲霓蔽目不得語投珠兾相〈一作有〉報按劒恐相距所思採芳蘭欲贈隔荊〈一作修〉渚沈憂心若醉積恨淚如雨願假東壁輝餘光照貧女
　　贈從弟冽
　　楚人不識鳯重〈一作髙〉價求山雞獻主昔雲是今來方覺迷自居漆園北乆別咸陽西風飄落日去節變流鶯啼桃李寒未開幽闗豈來〈一作成〉蹊逢君發花萼若與青雲齊及此桑葉緑春蠶起中閨日出布穀鳴田家擁鋤犁顧余乏尺土東作誰相攜傅說降霖雨公輸造雲梯𦍑戎事未息君子悲塗泥報國有長筞成功羞執珪無由謁明主杖筞還蓬藜他年爾相訪知我在磻溪
　　贈閭丘處士
　　賢人有素業乃在沙塘陂竹影掃秋月荷衣〈一作花〉落古池閒讀山海經散帙臥遙帷且耽田家樂遂曠林中期野酌勸芳酒園蔬烹露葵如能樹桃李為我結茅茨
　　贈錢徵君少陽〈一作送趙雲卿〉
　　白玉一杯酒緑楊三月時春風餘㡬日兩鬢各成絲秉燭唯須飲投竿也未遲如逢渭川〈一作水〉獵猶可帝王師
　　贈宣州靈源寺仲濬公
　　敬亭白雲氣秀色連蒼梧下映雙溪水如天落鏡湖此中積龍象獨許濬公殊風韻逸江左文章動海隅觀心同水月觧領得明珠今日逢支遁髙談出有無
　　贈僧朝美
　　水客凌洪波長鯨湧溟海百川隨龍舟噓吸竟安在中有不死者探得明月珠髙價傾宇宙餘輝照江湖苞巻金縷褐蕭然若空無誰人識此寳竊笑有狂夫了心何言說各勉黃金軀
　　贈僧行融
　　梁有湯恵休常從鮑照遊峨眉史懷一獨映陳公出卓絶二道人結交鳯與麟行融亦俊發吾知有英骨海若不隠珠驪龍吐明月大海乗虛舟隨波任安流賦詩旃檀閣縱酒鸚鵡洲待我適東越相攜上白樓
　　贈黃山胡公求白鷴〈幷序〉
　　聞黃山胡公有雙白鷴葢是家雞所伏自小馴狎了無驚猜以其名呼之皆就掌取食然此鳥耿介尤難畜之餘平生酷好竟莫能致而胡公輟贈於我唯求一詩聞之欣然適會宿意因援筆三叫文不加㸃以贈之
　　請以雙白璧買君雙白鷴白鷴白如錦白雪恥容顔照影玉潭裏刷毛琪樹間夜棲寒月靜朝歩落花閒我願得此鳥玩之坐碧山胡公能輟贈籠寄野人還
　　登敬亭山南望懷古贈竇主簿
　　敬亭一迴首目盡天南端仙者五六人常聞此遊盤谿流琴髙水石聳麻姑壇白龍降陵陽黃鶴呼子安羽化騎日月雲行翼鴛〈一作鵾〉鸞下視宇宙間四溟皆〈一作空〉波瀾汰絶目下事從之復何難百嵗落半途前期浩漫漫彊食不成味清晨起長嘆願隨子明去鍊火燒金丹
　　經亂後將避地剡中留贈崔宣城
　　雙鵝飛洛陽五馬渡江徼何意上東門胡雛更長嘯中原走豺虎烈火焚宗廟太白晝經天頺陽掩餘照王城皆蕩覆世路成奔峭四海望長安嚬眉寡西笑蒼生疑落葉白骨空相弔連兵似雪山破敵誰能料我垂北溟翼且學南山豹崔子賢主人歡娛每相召胡牀紫玉笛卻坐青雲呌楊花滿州城置酒同臨眺忽思剡溪水水石逺清妙雪盡天地明風開湖山貎悶為洛生詠醉發呉越調赤霞動金光日足森海嶠獨散萬古意閒垂一溪釣猨近天上啼人移月邉櫂無以墨綬苦來求丹砂要華髪長折腰將貽陶公誚
　　獻從叔當塗宰陽氷
　　金鏡霾六國亡新亂天經焉知髙光起自有羽翼生蕭曹安𡸣屼耿賈摧欃槍吾家有季父傑出聖代英雖無三台位不借四豪名激昂風雲氣終恊龍虎精弱冠燕趙來賢彥多逢迎魯連善談笑季布折公卿遙知禮數絶常恐不合併惕想結宵夢素心乆已㝠顧慙青雲器謬奉玉樽傾山陽五百年緑竹忽再榮髙歌振林木大笑喧雷霆落筆灑篆文崩雲使人驚吐辭又炳煥五色羅華星秀句滿江國髙才掞天庭宰邑艱難時浮雲空古城居人若薙草掃地無纎莖恵澤及飛走農夫盡歸耕廣漢水萬里長流玉琴聲雅頌播吳越還如泰階平小子別金陵來時白下亭羣鳯憐客鳥差池相哀鳴各㧞五色毛意重泰山輕贈㣲所費廣斗水澆長鯨彈劒歌苦寒嚴風起前楹月銜天門曉霜落牛渚清長歎即歸路臨川空屛營
　　書懷贈南陵常贊府
　　嵗星入漢年方朔見明主調笑當時人中天謝雲雨一去麒麟閣遂將朝市乖故交不過門秋草日上階當時何特達獨與我心諧置酒凌歊臺歡娛未曾歇歌動白紵山舞迴天門月問我心中事為君前致辭君看我才能何似魯仲尼大聖猶不遇小儒安足悲雲南五月中頻喪渡瀘師毒草殺漢馬張兵奪雲〈一作秦〉旗至今西二河流血擁僵屍將無七擒畧魯女惜園葵咸陽天下樞累嵗人不足雖有數斗玉不如一盤粟賴得契宰衡持鈞慰風俗自顧無所用辭家方來歸霜驚壯士髮淚滿逐臣衣以此不安席蹉跎身世違終當滅衞謗不受魯人譏
　　贈汪倫〈白遊涇縣桃花潭村人汪倫常醖美酒以待白〉
　　李白乘舟將欲行忽聞㟁上踏歌聲桃花潭水深千尺不及汪倫送我情











　　御定全唐詩巻一百七十一
<集部,總集類,御定全唐詩>
　　欽定四庫全書
　　御定全唐詩巻一百七十二
　　李白
　　安陸白兆山桃花喦寄劉侍御綰〈一作春歸桃花嵒貽許侍御〉
　　雲臥三十年好閒復愛仙蓬壺雖㝠絶鸞鶴心悠然歸來桃花喦得憩雲窗眠〈此六句一作幼采紫房談早愛滄溟仙心跡頗相誤世事空徂遷歸來丹巖曲得憩青霞眠〉對嶺人共語飲潭猨相連時昇翠微上邈若羅浮巔兩岑抱東壑一嶂橫西天樹雜日易隠崖傾月難圎〈一作延〉芳草換野色飛蘿揺春煙入逺構石室選幽開上田獨此林下意杳無區中緣永辭霜臺客千載方來旋
　　淮南臥病書懷寄蜀中趙徵君蕤
　　吳會一浮雲飄如逺行客〈一作萬里無主人一身獨為客〉功業莫從就嵗光屢奔廹良圗俄棄捐衰疾乃綿劇古琴藏虛匣長劒掛空壁楚冠〈一作懐〉懐〈一作奏〉鍾儀越吟比莊舄國門遙天
　　外鄉路逺山隔〈一作臥來恨已乆興發思逾積〉朝憶相如臺夜夢子雲宅旅情初結緝秋氣方寂歴風入松下清露出草間白故人不可見幽夢誰與適寄書西飛鴻贈爾慰離析
　　寄弄月溪吳山人
　　嘗聞龎徳公家住洞湖水終身棲鹿門不入襄陽市夫君弄明月滅景清淮裏髙蹤邈難追可與古人比清揚杳莫覩白雲空望美待我辭人間攜手訪松子
　　秋山寄衛尉張鄉及王徵君
　　何以折相贈白花青桂枝月華若夜雪見此令人思雖然剡溪興不異山隂時明發懐二子空吟招隠詩
　　望終南山寄紫閣隠者
　　出門見南山引領意無限秀色難為名蒼翠日在眼有時白雲起天際自舒巻心中與之然託興每不淺何當造幽人滅跡棲絶巘
　　夕霽杜陵登樓寄韋繇
　　浮陽〈一作雲〉滅霽景萬物生秋容登樓送逺目伏檻觀羣峰原野曠超緬闗河紛雜〈一作錯〉重清暉映竹日翠色明雲松蹈海寄遐想還山迷舊蹤徒然廹晩暮未果諧心胷結桂空佇立折麻恨莫從思君達永夜長樂聞踈鐘秋夜宿龍門香山寺奉寄王方城十七丈奉國瑩上人從弟幼成令問
　　朝發汝海東暮棲龍門中水寒夕波急木落秋山空望極九霄迥賞幽萬壑通目皓沙上月心清松下風玉斗橫網戶銀河耿花宮興在趣方逸歡餘情未終〈一作咫尺世喧隔㣲㝠真理融〉鳯駕憶王子虎溪懷逺公桂枝坐蕭瑟棣華不復同流恨寄伊水盈盈焉可窮
　　春日獨坐寄鄭明府
　　燕麥青青遊子悲河堤弱桞鬱金枝長條一拂春風去盡日飄揚無定時我在河南別離乆那堪坐此對窻牖情人道來竟不來何人共醉新豐酒
　　寄淮南友人
　　紅顔悲舊國青嵗歇芳洲不待金門詔空持寳劒逰海雲迷驛道江月隠鄉樓復作淮南客因逢桂樹留
　　沙丘城下寄杜甫
　　我來竟何事髙臥沙丘城城邉有古樹日夕連秋聲魯酒不可醉齊歌空復情思君若汶水浩蕩寄南征聞丹丘子於城北營石門幽居中有髙鳯遺跡僕離羣逺懷亦有棲遁之志因敘舊以寄之
　　春華滄江月秋色碧海雲離居盈寒暑對此長思君思君楚水南望君淮山北夢魂雖飛來會面不可得疇昔在嵩陽同衾臥羲皇緑蘿笑簪紱丹壑賤巖廊晩途各分析乗興任所適僕在雁門闗君為峨嵋客心懸萬里外影滯兩鄉隔長劔復歸來相逢洛陽陌陌上何喧喧都令心意煩迷津覺路失託勢隨風飜以茲謝朝列長嘯歸故園故園恣閒逸求古散縹帙乆欲入〈一作尋〉名山婚娶〈一作嫁〉殊未畢人生信多故世事豈惟一念此憂如焚悵然若有失聞君臥石門宿昔契彌敦方從桂樹隠不羨桃花源髙風起遐曠幽人跡復存松風清瑤瑟溪月湛芳樽安居偶佳賞丹心期此論
　　淮陰書懐寄王宗成〈一作王宗城〉
　　沙墩至梁苑二十五長亭大舶夾雙艣中流鵝鸛鳴雲天掃空碧川嶽涵餘淸飛鳬從西來適與佳興並眷言王喬舄婉孌故人情復此親懿會而增交道榮沿洄且不定飄忽悵徂征暝投淮陰宿欣得漂母迎斗酒烹黃雞一餐感素誠予為楚壯士不是魯諸生有徳必報之千金恥為輕緬書羇孤意逺寄櫂歌聲
　　聞王昌齡左遷龍標遙有此寄
　　楊花落盡〈一作楊州花落〉子規啼聞道龍標過五溪我寄愁心與明月隨風直到夜郎西
　　寄王屋山人孟大融
　　我昔東海上勞山餐紫霞親見安期公食棗大如瓜中年謁漢主不愜還歸家朱顔謝春輝白髪見生涯所期就金液飛步登雲車願隨夫子天壇上閒與仙人掃落花
　　憶舊逰寄譙郡元參軍
　　憶昔洛陽董糟丘為余天津橋南造酒樓黃金白璧買歌笑一醉累月輕王侯海內賢豪青雲客就中與君心莫逆迴山轉海不作難傾情倒意無所惜我向淮南攀桂枝君留洛北愁夢思不忍別還相隨相隨迢迢訪仙城三十六曲水迴縈一溪初入千花明萬壑度盡松風聲銀鞍金絡倒平地漢東太守來相迎紫陽之真人邀我吹玉笙餐霞樓上動仙樂嘈然宛似鸞鳯鳴袖長管催欲輕舉漢中太守醉起舞手持錦袍覆我身我醉橫眠枕其股當筵意氣凌九霄星離雨散不終朝分飛楚闗山水遙余既還山尋故巢君亦歸家渡渭橋君家嚴君勇貔虎作尹幷州遏戎虜五月相呼度太行摧輪不道羊腸苦行來北涼嵗月深感君貴〈一作重〉義輕黃金瓊杯綺食青玉案使我醉飽無歸心時時出向城西曲晉祠流水如碧玉浮舟弄水簫鼓鳴微波龍鱗莎草緑興來攜妓恣經過其若楊花似雪何紅粧欲醉宜斜日百尺清潭寫翠娥翠娥嬋娟初月輝美人更唱舞羅衣清風吹歌入空去歌曲自繞行雲飛此時行〈一作歡〉樂難再遇西遊因獻長楊賦北闕青雲不可期東山白首還歸去渭橋南頭一遇君酇臺之北又離羣問余別恨知多少落花春暮爭紛紛言亦不可盡情亦不可極呼兒長跪緘此辭寄君千里遙相憶
　　月夜江行寄崔員外宗之
　　飄飄〈一作颻〉江風起蕭颯海樹秋登艫美清夜掛席移輕舟月隨碧山轉水合青天流杳如星河上但覺雲林幽歸路方浩浩徂川去悠悠徒悲蕙草歇復聽菱歌愁岸曲迷後浦沙明瞰前洲懐君不可見望逺増離憂
　　宿白鷺洲寄楊江寜
　　朝別朱雀門暮棲白鷺洲波光揺海月星影入城樓望美金陵宰如思瓊樹憂徒令魂入夢飜覺夜成秋緑水解人意為余西北流因聲玉琴裏蕩漾寄君愁
　　新林浦阻風寄友人
　　潮水定可信天風難與期清晨西北轉薄暮東南吹以此難掛席佳期益相思海月破圎影菰蔣生緑池昨日北湖梅開花巳滿枝今朝東門桞夾道垂青絲嵗物忽如此我來定㡬時紛紛江上雪草草客中悲明發新林浦空吟謝朓詩〈一本題作金陵阻風雪書懐寄楊江寜雲潮水定可信天風難與期清晨西北轉薄暮東南吹以此難掛席沿洄頗淹遲使索金陵書又叨賢宰知歌止過客恵化聞京師嵗物忽如此我來復㡬時紛紛江上雪草草客中悲明發新林浦空吟謝朓詩〉
　　寄韋南陵氷餘江上乗興訪之遇尋顔尚書笑有此贈
　　南船正東風北船來自緩江上相逢借問君語笑未了風吹斷聞君攜伎訪情人應為尚書不顧身堂上三千珠履客甕中百斛金陵春恨我阻此樂淹留楚江濵月色醉逺客山花開欲然春風狂殺人一日劇三年乗興嫌太遲焚卻子猷船夢見五桞枝已堪掛馬鞭何日到彭澤長歌陶令前
　　題情深樹寄象公
　　腸斷枝上猨淚添山下樽白雲見我去亦為我飛翻
　　北山獨酌寄韋六
　　巢父將許由未聞買山隠道存跡自髙何憚去人近紛吾下茲嶺地閒喧亦泯門橫羣岫開水鑿衆泉引屛髙而在雲竇深莫能準川光晝昏凝林氣夕淒緊於焉摘朱果兼得養𤣥牝坐月觀寶書拂霜弄瑤軫傾壺事幽酌顧影還獨盡念君風塵游傲爾令自哂〈一本此下有安知世上人名利空蠢蠢二句〉
　　寄當塗趙少府炎
　　晩登髙樓望木落雙江清寒山饒積翠秀色連州城目送楚雲盡心悲胡雁聲相思不可見迴首故人情
　　寄東魯二稚子〈在金陵作〉
　　吳地桑葉緑呉蠶已三眠我家寄東魯誰種⻱隂田春事已不及江行復茫然南風吹歸心飛墮酒樓前樓東一株桃枝葉拂青煙此樹我所種別來向三年桃今與樓齊我行尚未旋嬌女字平陽折花倚桃邉折花不見我淚下如流泉小兒名伯禽與姊亦齊肩雙行桃樹下撫背復誰憐念此失次第肝腸日憂煎裂素冩逺意因之汶陽川〈嬌女字平陽下一作嬌女字平陽有弟與齊肩雙行桃樹下折花倚桃邊折花不見我淚下如流泉〉
　　獨酌淸溪江石上寄權昭夷
　　我攜一樽酒獨上江祖石自從天地開更長幾千尺舉杯向天笑天迴日西照永願坐此石長垂嚴陵釣寄謝山中人可與爾同調
　　禪房懐友人岑倫〈時南遊羅浮兼泛桂海自春徂秋不返僕旅江外書情寄之〉
　　嬋娟羅浮月揺艶桂水雲美人竟獨徃而我安得羣一朝語笑隔萬里懽情分沉吟綵霞沒夢寐羣〈一作瓊〉芳歇歸鴻渡三湘遊子在百粵邊塵染衣劔白日彫華髪春風〈一作氣〉變楚闗秋聲落呉山草木結悲緒風沙淒苦顔朅來已永久頺思如循環飄飄〈一作颻〉限江裔想像空留滯離憂每醉心別淚徒盈袂坐愁青天末出望黃雲蔽目極何悠悠梅花南〈一作徧〉嶺頭空長〈一作長空〉滅征〈一作去〉鳥水濶無還舟寳劔終難託金囊非易求歸來儻有問桂樹山之幽











　　御定全唐詩巻一百七十二
　　欽定四庫全書
　　御定全唐詩巻一百七十三
　　李白
　　廬山謡寄盧侍御虛舟
　　我本楚狂人鳯歌笑孔丘手持緑玉杖朝別黃鶴樓五嶽尋仙不辭逺一生好入名山遊廬山秀出南斗傍屛風九疊雲錦張影落明湖青黛光金闕前開二𡶶長銀河倒掛三石樑香爐瀑布遙相望迴厓沓嶂凌蒼蒼翠影紅霞映朝日鳥飛不到吳天長登髙壯觀天地間大江茫茫去不還黃雲萬里動風色白波九道流雪山好為廬山謡興因廬山發閒窺石鏡清我心謝公行處蒼苔沒早服還丹無世情琴心三疊道初成遙見仙人綵雲裏手把芙蓉朝玉京先期汗漫九垓上願接盧敖遊太清
　　下潯陽城汎彭蠡寄黃判官
　　浪動灌嬰井潯陽江上風開帆入天鏡直向彭湖東落
　　景轉疎雨晴雲散逺空〈一作返景照疎雨輕煙澹逺空〉名山發〈一作中流得〉佳興清賞亦何窮石鏡掛遙月香爐滅彩虹〈一作瀑布灑青壁遙山掛彩虹〉相思俱對此舉目與君同
　　書情寄從弟邠州長史昭
　　自笑客行乆我行定㡬時緑楊已可折攀取㝡長枝翩翩弄春色延佇寄相思誰言貴此物意願〈一作厚〉重瓊蕤昨夢見恵連朝吟謝公詩東風引碧草不覺生華池臨翫忽雲夕杜鵑夜鳴悲懷君芳嵗歇庭樹落紅滋
　　寄王漢陽
　　南湖秋月白王宰夜相邀錦帳郎官醉羅衣舞女嬌笛聲喧沔鄂歌曲上雲霄別後空愁我相思一水遙
　　春日歸山寄孟浩然
　　朱紱遺塵境青山謁梵筵金繩開覺路寳筏度迷川嶺樹攢飛栱嵒花覆谷泉墖形標海月樓勢出江煙香氣三天下鐘聲萬壑連荷秋珠已滿松宻葢初圎鳥聚疑聞法龍參若護禪媿非流水韻叨入伯牙絃
　　流夜郎永華寺寄尋陽羣官
　　朝別凌煙樓賢豪滿行舟暝投永華寺賔散予獨醉願結九江流添成萬行淚寫意寄廬嶽何當來此地天命有所懸安得苦愁思
　　流夜郎至西塞驛寄裵隠
　　揚帆借天風水驛苦不緩平明及西塞已先投沙伴迴巒引羣𡶶橫蹙楚山斷砯衝萬壑㑹震沓百川滿龍怪潛溟波俟〈一作𠉀〉時救災旱我行望雷雨安得霑枯散鳥去天路長人愁〈一作悲〉春光短空將澤畔吟寄爾江南管
　　自漢陽病酒歸寄王明府
　　去嵗左遷夜郎道琉璃硯水長枯槁今年敕放巫山陽蛟龍筆翰生輝光聖主還聽子虛賦相如卻與〈一作欲〉論文章願掃鸚鵡洲與君醉百場嘯起白雲飛七澤歌吟淥水動三湘莫惜連船沽美酒千金一擲買春芳
　　望漢陽桞色寄王宰
　　漢陽江上桞望客引東枝樹樹花如雪紛紛亂若絲春風傳我意草木別前知〈一作發前墀〉寄謝歌宰西來定未遲
　　江夏寄漢陽輔録事
　　誰道此水廣狹如一匹練江夏黃鶴樓靑山漢陽縣大語猶可聞故人難可見君草陳琳檄我書魯連箭報國有壯心龍顏不迴眷西飛精衞鳥東海何由填鼓角徒悲鳴樓船習征戰抽劔歩霜月夜行空庭徧長呼結浮雲埋沒顧榮扇他日觀軍容投壺接髙宴
　　早春寄王漢陽
　　聞道春還未相識走傍寒梅訪消息昨夜東風入武陽〈一作昌〉陌頭楊桞黃金色碧水浩浩雲茫茫美人不來空斷腸預拂靑山一片石與君連日醉壺觴
　　江上寄巴東故人
　　漢水波浪逺巫山雲雨飛東風吹客夢西落此中時覺後思白帝佳人與我違瞿塘饒賈客音信莫令稀
　　江上寄元六林宗
　　霜落江始寒楓葉緑未脫客行悲清秋永路苦不達滄波眇川汜白日隠天末停櫂依林巒驚猿相呌聒夜分河漢轉起視溟漲濶涼風何蕭蕭流水鳴活活浦沙浄如洗海月明可掇蘭交空懐思瓊樹詎解渇朂哉滄洲心嵗晩庶不奪幽賞頗自得興逺與誰豁
　　寄從弟宣州長史昭
　　爾佐宣州郡守官清且閒常誇雲月好邀我敬亭山五落洞庭葉三江遊未還相思不可見歎息損朱顔
　　涇溪東亭寄鄭少府諤
　　我遊東亭不見君沙上行將白鷺羣白鷺行時散飛去又如雪㸃青山雲欲往涇溪不辭遠龍門蹙波虎眼轉杜䳌花開春巳䦨歸向陵陽釣魚晩
　　宣州九日聞崔四侍御與宇文太守遊敬亭余時登響山不同此賞醉後寄崔侍御二首
　　九日茱茰熟插鬢傷早白登髙望山海滿目悲古昔逺訪投沙人因為逃名〈一作名山〉客故交竟誰在獨有崔亭伯重陽不相知載酒任所適手持一枝菊調笑二千石日暮岸幘歸傳呼隘阡陌彤襜雙白鹿賔從何輝赫夫子在其間遂成雲霄隔良辰與美景兩地方虛擲晩從南𡶶歸蘿月下水壁卻登郡樓望松色寒轉碧咫尺不可親棄我如遺舄
　　九卿天上落五馬道傍來列㦸朱門曉褰幃碧嶂開登髙望逺海召客得英才紫綬懽情洽黃花逸興催山從〈一作依〉圗上見溪即〈一作向〉鏡中迴遙羨重陽作應過戱馬臺
　　寄崔侍御
　　宛溪霜夜聽猿愁去國長為不繫舟獨憐一雁飛南海卻羨雙溪解北流髙人屢觧陳蕃榻過客難〈一作還〉登謝朓樓此處別離同落葉朝朝分散敬亭秋
　　涇溪南藍山下有落星潭可以卜築余泊舟石上寄何判官昌浩
　　藍岑竦天壁突兀如鯨額奔蹙橫澄潭勢吞落星石沙帶秋月明水揺寒山碧佳境宜緩櫂清輝能留客恨君阻歡遊使我自驚惕所期俱卜築結茅錬金液
　　早過漆林渡寄萬巨
　　西經大藍山南來漆林渡水色倒空青林煙橫積素漏流昔吞翕沓浪競奔注潭落天上星龍開水中霧嶢〈一作巉〉巖注公柵突兀陳焦墓嶺峭紛上干川明屢迴顧因思萬夫子解渇同瓊樹何日覩清光相歡詠佳句
　　遊敬亭寄崔侍御〈一本作登古城望府中寄崔侍御〉
　　我家敬亭下輒繼謝公作相去數百年風期宛如昨登髙素秋月下望青山郭俯視鴛鷺羣〈一作府中鴻鷖羣〉飲啄自鳴躍夫子雖蹭蹬瑤臺雪中鶴獨立窺浮雲其心在寥廓時來顧我笑一飯葵與藿世路如秋風相逢盡蕭索腰間玉具劔意許無遺諾〈一作願為經冬柏不逐天霜落〉壯士不可輕相期在雲閣
　　三山望金陵寄殷淑
　　三山懷謝朓水澹〈一作淥水〉望長安蕪沒河陽縣秋江正北看盧龍霜氣冷鳷鵲月光寒耿耿憶瓊樹天涯寄一懽自金陵泝流過白璧山翫月達天門寄句容王主簿
　　滄江泝流歸白璧見秋月秋月照白璧皓如山隂雪幽人停宵征賈客忘早發進帆天門山迴首牛渚沒川長信風來日出宿霧歇故人在咫尺新賞成胡越寄君青蘭花恵好庻不絶
　　寄上吳王三首
　　淮王愛八公攜手緑雲中小子沗枝葉亦攀丹桂叢謬以詞賦重而將枚馬同何日背淮水東之觀土風坐嘯廬江靜閒聞進玉觴去時無一物東壁掛胡牀英明廬江守聲譽廣平籍灑掃黃金臺招邀青雲客客曾與天通出入清禁中襄王憐宋玉願入蘭臺宮


　　御定全唐詩巻一百七十三kao
　　欽定四庫全書
　　御定全唐詩巻一百七十四
　　李白
　　秋日魯郡堯祠亭上宴別杜補闕范侍御
　　我覺秋興逸誰雲秋興悲山將落日去水與晴空宜魯酒白玉壺送行駐金羈歇〈一作欹〉鞍憩古木解帶掛橫枝歌鼓川上亭曲度神飇吹〈一本無此二句卻添南歌憶郢客東囀見齊姬清波忽澹蕩白雪紛逶迤一隔范杜遊此歡忽若遺三韻〉雲歸碧海夕鴈沒青天時相失各萬里茫然空爾思
　　別魯頌
　　誰道泰山髙下卻魯連節誰雲秦軍衆摧卻魯連舌獨立天地間清風灑蘭雪夫子還倜儻攻文繼前烈錯落石上松無為秋霜折贈言鏤寳刀千嵗庶不滅
　　別中都明府兄
　　吾兄詩酒繼陶君試宰中都天下聞東樓喜奉連枝㑹南陌愁為落葉分城隅淥水明秋日海上青山隔暮雲
　　取醉不辭留夜月鴈行中斷惜離羣
　　夢遊天姥吟留別〈一作別東魯諸公〉
　　海客談瀛洲煙濤微茫信難求越人語天姥雲霓明滅或可覩天姥連天向天橫勢㧞五嶽掩赤城天台四萬八千丈對此欲倒東南傾我欲因之夢吳越一夜飛度鏡湖月湖月照我影送我至剡溪謝公宿處今尚在淥水蕩漾清猨啼腳著謝公屐身登青雲梯半壁見海日空中聞天雞千巖萬轉路不定迷花倚石忽巳暝熊咆龍吟殷巖泉慄深林兮驚層巔雲青青兮欲雨水澹澹兮生煙列缺霹靂丘巒崩摧洞天石扇訇然中開青𡨋浩蕩不見底日月照耀金銀臺霓為衣兮風為馬雲之君兮紛紛而來下虎鼓瑟兮鸞迴車仙之人兮列如麻忽魂悸以魄動怳驚起而長嗟惟覺時之枕席失向來之煙霞世間行樂亦如此古來萬事東流水別君去時何時還且放白鹿青崖間須行即騎訪名山安能摧眉折腰事權貴使我不得開心顔
　　留別曹南羣官之江南
　　我昔釣白龍放龍溪水傍道成本欲去揮手凌蒼蒼時來不闗人談笑遊軒皇獻納少成事歸休辭建章十年罷西笑覧鏡如秋霜閉劔琉璃匣錬丹紫翠房身佩豁落圗腰垂虎鞶囊仙人駕彩鳯志在窮遐荒戀子四五人裵回未翺翔東流送白日驟歌蘭蕙芳仙宮兩無從人間乆摧藏范蠡說句踐屈平去懐王飄飄〈一作颻〉紫霞心流浪憶江鄉愁為萬里別復此一銜觴淮水帝王州金陵繞丹陽樓臺照海色衣馬揺川光及此北望君相思淚成行朝雲落夢渚瑤草空髙堂帝子隔洞庭青楓滿瀟湘懐君路綿邈覽古情淒涼登岳眺百川杳然萬恨長知〈一作卻〉戀峨眉去弄景偶騎羊
　　留別於十一兄逖裵十三遊塞垣
　　太公渭川水李斯上蔡門釣周獵秦安黎元小魚㕙兎何足言天張雲巻有時節吾徒莫嘆羝觸籓於公白首大梁野使人悵望何可論旣知朱亥為壯士且願束心秋毫裏秦趙虎爭血中原當去抱闗救公子裵生覽千古龍鸞炳文章悲吟雨雪動林木放書輟劔思髙堂勸爾一杯酒拂爾裘上霜爾為我楚舞吾為爾楚歌且探虎穴向沙漠鳴鞭走馬凌黃河恥作易水別臨岐淚滂沱
　　留別王司馬嵩
　　魯連賣談笑豈是顧千金陶朱雖相越本有五湖心餘亦南陽子時為梁甫吟蒼山容偃蹇白日惜頺侵願一佐明主功成還舊林西來何所為孤劍託知音鳥愛碧山遠魚遊滄〈一作江〉海深呼鷹過上蔡賣畚向嵩岑他日閒相訪丘中有素琴
　　夜別張五
　　吾多張公子別酌酣髙堂聽歌舞銀燭把酒輕羅裳橫笛弄秋月琵琶彈陌桑龍泉解錦帶為爾傾千觴
　　魏郡別蘇明府因北遊
　　魏都接燕趙美女誇芙蓉淇水流碧玉舟車日奔衝青樓夾兩岸萬室喧歌鍾天下稱豪貴遊此每相逢〈一作天下稱豪遊此中每相逢〉洛陽蘇季子劍㦸森詞鋒六印雖未佩軒車若飛龍黃金數百鎰白璧有㡬雙散盡空掉臂髙歌賦還卭落魄乃如此何人不相從逺別隔兩河雲山杳千重〈一作雲天滿愁容〉何時更杯酒再得論心胸
　　留別西河劉少府
　　秋〈一作我〉髪已種種所為竟無成閒傾魯壺酒笑對劉公榮謂我是方朔人間落嵗星白衣干萬乗何事去天庭君亦不得意髙歌羨鴻㝠世人若醯雞安可識梅生雖為刀筆吏緬懐在赤城余亦如流萍隨波樂休明自有兩少妾雙騎駿馬行東山春酒緑歸隠謝浮名
　　潁陽別元丹丘之淮陽
　　吾將元夫子異姓為天倫本無軒裳契素以煙霞親嘗恨迫世網銘意俱未伸松柏雖寒苦羞逐桃李春悠悠市朝間玉顔日緇磷所失重山嶽所得輕埃塵精魄漸蕪穢衰老相憑因我有錦囊訣可以持君身當餐黃金藥去為紫陽賔萬事難並立百年猶崇晨別爾東南去悠悠多悲辛前志庶不易遠途期所遵巳矣歸去來白雲飛天津
　　留別廣陵諸公〈一作留別邯鄲故人〉
　　憶昔作少年結交趙與燕金羈絡駿馬錦帶橫龍泉寸心無疑事所向非徒然晩節覺此踈獵精草太𤣥空名束壯士薄俗棄髙賢中囘聖明顧揮翰凌雲煙騎虎不敢下攀龍忽墮天還家守清真孤潔勵秋蟬錬丹費火石採藥窮山川臥海不關人租稅遼東田乗興忽復起櫂歌溪中船臨醉謝葛彊山公欲倒鞭狂歌自此別垂釣滄浪前
　　廣陵贈別
　　玉瓶沽美酒數里送君還繫馬垂楊下銜盃大道間天邉看淥水海上見青山興罷各分袂何須醉別顔
　　感時留別從兄徐王延年從弟延陵
　　天籟何參差噫然大塊吹𤣥元包〈一作苞〉槖籥紫氣何逶迤七葉運皇化千齡光本支仙風生指樹大雅歌螽斯諸王若鸞虬肅穆列藩維哲兄錫茅土聖代羅〈一作含〉榮滋九卿領徐方七歩繼陳思伊昔全盛日雄豪動京師冠劍朝鳯闕樓船侍龍池鼓鐘出朱邸金翠照丹墀君王一顧盻選色獻蛾眉列㦸十八年未曾輙遷移大臣小喑嗚謫竄天南垂長沙不足舞貝錦且成詩佐郡浙江西病閒絶驅馳階軒日苔蘚鳥雀噪簷帷時乗平肩輿出入畏人知北宅聊偃憩歡愉恤惸嫠羞言梁苑地烜赫耀旌旗兄弟八九人吳秦各分離大賢達機兆豈獨慮安危小子謝麟閣雁行忝肩隨令弟字延陵鳯毛出天姿清英神仙骨芬馥茝蘭蕤夢得春草句將非恵連誰深心紫河車與我特相宜金膏猶罔象玉液尚磷緇伏枕寄賔館宛同清漳湄藥物多見饋珍羞亦兼之誰道溟渤深猶言淺恩慈鳴蟬遊子意促織念歸期驕陽何太〈一作火〉赫海水爍龍龜百川盡凋枯舟檝閣中逵策馬揺涼月通宵出郊圻泣別目眷眷傷心歩遲遲願言保明徳王室佇清夷摻袂何所道援毫投此辭
　　別儲邕之剡中
　　借問剡中道東南指越鄉舟從廣陵去水入會稽長竹色溪下緑荷花鏡裏香辭君向天姥拂石臥秋霜
　　留別金陵諸公
　　海水昔飛動三龍紛戰爭鍾山危波瀾傾側駭奔鯨黃旗一掃蕩割壤開吳京六代更霸王遺跡〈一作都〉見都〈一作空〉城至今秦淮間禮樂秀羣英地扇鄒魯學詩騰顔謝名五月金陵西祖余白下亭欲尋廬峰頂先遶漢水行香爐紫煙滅瀑布落太清若攀星辰去揮手緬含情
　　口號〈一作口號留別金陵諸公〉
　　食出野田羙酒臨逺水傾東流若未盡應見別離情
　　金陵酒肆留別
　　風吹〈一作白門〉栁花滿店香呉姬壓酒喚〈一作勸一作使〉客嘗金陵子弟來相送欲行不行各盡觴請君試問〈一作問取〉東流水別意與之誰短長
　　金陵白下亭留別
　　驛亭三楊樹正當白下門呉煙暝長條漢水齧古根向來送行處迴首阻笑言別後若見之為餘一攀翻
　　別東林寺僧
　　東林送客處月出白猨啼笑別廬山逺何煩過虎溪
　　竄夜郎於烏江留別宗十六璟
　　君家全盛日台鼎何陸離斬鼇翼媧皇錬石補天維一迴日月顧三入鳯皇池失勢青門傍種𤓰復㡬時猶會衆〈一作舊〉賔客三千光路岐皇恩雪憤懣松柏含榮滋我非東牀人令姊忝齊眉浪跡未出世空名動京師適遭雲羅解翻謫夜郎悲拙妻莫邪劍及此〈一作比〉二龍隨慙君湍波苦千里逺從之白帝曉猨斷黃牛過客遲遙瞻明月峽西去益相思
　　留別龔處士
　　龔子棲閒地都無人世喧桞深陶令宅竹暗辟疆園我去黃牛峽遙愁白帝猨贈君卷葹草心斷竟何言
　　贈別鄭判官
　　竄逐勿復哀慚君問寒灰浮雲本無意吹落章華臺逺別淚空盡長愁心已摧二〈一作三〉年吟澤畔顦顇㡬時迴
　　黃鶴樓送孟浩然之廣陵
　　故人西辭黃鶴樓煙花三月下揚州孤帆逺影碧山盡唯見長江天際流
　　將遊衡嶽過漢陽雙松亭留別族弟浮屠談皓
　　秦欺趙氏璧卻入邯鄲宮本是楚家玉還來荊山中丹彩㵼〈一作照〉滄溟精輝凌白虹青蠅一相點流落此時同卓絶道門秀談𤣥乃支公延蘿結幽居剪竹繞芳叢涼花拂戶牖天籟鳴虛空憶我初來時蒲萄開景風今茲大火落秋葉黃梧桐水色夢沅湘長沙去何窮寄書訪衡嶠但與南飛鴻
　　留別賈舎人至二首
　　大梁白雲起飄颻來南洲裵囘蒼梧野十見羅浮秋鼇抃山海傾四溟揚洪流意欲託孤鳯從之摩天遊鳯苦道路難翺翔還崑丘不肯銜我去哀鳴慙不周遠客謝主人明珠難暗投拂拭倚天劍西登岳陽樓長嘯萬里風掃清胷中憂誰念劉越石化為繞指柔
　　秋風吹胡霜凋此簷下芳折芳怨嵗晩離別悽以傷攀青𤨏賢延我於北堂君為長沙客我獨之夜郎勸此一杯酒豈惟道路長割珠両分贈寸心貴不忘何必兒女仁相看淚成行
　　渡荊門送別
　　渡逺荊門外來從楚國遊山隨平野盡江入大荒流月下飛天鏡雲生結海樓仍連故鄉水萬里送行舟聞李太尉大舉秦兵百萬出征東南懦夫請纓冀申一割之用半道病還留別金陵崔侍御十九韻
　　秦出天下兵蹴踏燕趙傾黃河飲馬竭赤羽連天明太尉杖旄鉞雲旗繞彭城三軍受號令千里肅雷霆函谷絶飛鳥武闗擁連營意在斬巨鼇何論鱠長鯨〈一作鯢與鯨〉恨無左車略多愧魯連生拂劍照嚴霜彫戈鬘胡纓願雪會稽恥將期報恩榮半道謝病還無因東南征亞夫未見顧劇孟阻先行天奪壯士心長吁別呉京金陵遇太守倒屣相〈一作欣〉逢迎羣公咸祖餞四座羅朝英初發臨滄觀醉棲征虜亭舊國見秋月長江流寒聲帝車信迴轉河漢復縱橫孤鳯向西海飛鴻辭北溟因之出寥廓揮手謝公卿
　　別韋少府
　　西出蒼龍門南登白鹿原欲尋商山皓猶戀漢皇恩水國逺行邁仙經深討論洗心向溪月清耳敬亭猨築室在人境閉門無世喧多君枉髙駕贈我以㣲言交乃意氣合道因風雅存別離有相思瑤瑟與金樽
　　南陵別兒童入京
　　白酒新熟山中歸黃雞啄黍秋正肥呼童烹雞酌白酒兒女嬉笑牽人衣髙歌取醉欲自慰起舞落日爭光輝游說萬乘苦不早著鞭跨馬涉逺道會稽愚婦輕買臣余亦辭家西入秦仰天大笑出門去我輩豈是蓬蒿人
　　別山僧
　　何處名僧到水西乗舟〈一作杯〉弄月宿涇溪平明別我上山去手攜金䇿蹈雲梯騰身轉覺三天近舉足迴看萬嶺低謔浪肯居支遁下風流還與逺公齊此度別離何日見相思一夜暝猨啼
　　贈別王山人歸布山
　　王子析道論微言破秋毫還歸布山隠興入天雲髙爾去安可遲瑤草恐衰歇我心亦懷歸屢夢松上月傲然遂獨往長嘯開巖扉林壑乆已蕪石道生薔薇願言弄笙鶴嵗晩來相依
　　江夏別宋之悌
　　楚水清若空遙將碧海通人分千里外興在一杯中谷鳥吟晴日江猨嘯晩風平生不下淚於此泣無窮

　　御定全唐詩巻一百七十四
　　欽定四庫全書
　　御定全唐詩巻一百七十五
　　李白
　　南陽送客
　　斗酒勿為薄寸心貴不忘坐惜故人去偏令遊子傷離顔怨芳草春思結垂楊揮手𠕂二別臨岐空斷腸
　　送張舎人之江東
　　張翰江東去正值秋風時天清一鴈逺海濶孤帆遲白日行欲暮滄波杳難期吳洲如見月千里幸相思
　　送王屋山人魏萬還王屋〈幷序〉
　　王屋山人魏萬雲自嵩宋沿吳相訪數千里不遇乗興遊台越經永嘉觀謝公石門後於廣陵相見美其愛文好古浪跡方外因述其行而贈是詩〈一作見王屋山人魏萬雲自嵩歴兗遊梁入吳計程三千里相訪不遇因下江東尋諸名山往復百越後於廣陵一面遂乗興共過金陵此公愛竒好古獨出物表因述其行李遂有此作〉
　　僊人東方生浩蕩弄雲海沛然乗天遊獨往失所在〈一作〉
　　〈東方不辭家獨訪紫泥海時人少相逢往往失所在〉魏侯繼大名本家聊攝城巻舒入元化跡與古賢幷十三弄文史揮筆如振綺辯折田巴生心齊魯連子西渉清洛源頗驚人世喧采秀臥王屋因窺洞天門朅來遊嵩峰羽客何雙雙朝攜月光子暮宿玉女牕鬼谷上窈窕龍潭下奔潨東浮汴河水訪我三千里逸興滿吳雲飄颻淛江汜揮手杭越間樟亭望潮還濤卷海門石雲橫天際山白馬走素車雷奔駭心顔遙聞會稽美且度〈一作一弄〉耶溪水萬壑與千巖崢嶸鏡湖裏秀色不可名清輝滿江城人遊月邉去舟在空中行此中乆延佇入剡尋王許笑讀曹娥碑沈吟黃絹語天台連四明日入向國清五峰轉月色百里行松聲靈溪咨沿越華頂殊超忽石樑橫青天側足履半月忽然思永嘉不憚海路賖掛席歴海嶠迴瞻赤城霞赤城漸微沒孤嶼前嶢兀水續萬古流亭空千霜〈一作山〉月縉雲川谷難石門最可觀瀑布掛北斗莫窮此水端噴壁灑素雪空濛生晝寒卻思〈一作尋〉惡溪去寜懼惡溪惡咆哮七十灘水石相噴薄路創李北海巖開謝康樂松風和猨聲搜索連洞壑徑出梅花橋雙溪納歸潮落帆金華岸赤松若可招沈約八詠樓城西孤岧嶤岧嶤四荒外曠望羣川會雲卷天地開波連浙西大亂流新安口北指嚴光瀨釣臺碧雲中邈與蒼嶺對稍稍來吳都裵囘上姑蘇煙綿橫九疑漭蕩見五湖目極心更逺悲歌但長吁迴橈楚江濵揮筞揚子津身著日本裘〈裘則朝卿所贈日本布為之〉昻藏出風塵五月造我語知非佁〈一作儓〉儗人相逢樂無限水石日在眼徒干五諸侯不致百〈一作千〉金産吾友揚子雲歌播清芬雖為江寜宰好與山公羣乗興但一行且知我愛君君來㡬何時僊臺應有期東窗緑玉樹定長三五枝至今天壇人當笑爾歸遲我苦惜逺別茫然使心悲黃河若不斷白首長相思
　　送當塗趙少府赴長蘆
　　我來揚都市送客回輕舠因誇楚太子便覩廣陵濤仙尉趙家玉英風凌四豪維舟至長蘆目送煙雲髙揺扇對酒樓持袂把蟹螯前途儻相思登嶽一長謡
　　送友人尋越中山水
　　聞道稽山去偏宜謝客才千巖泉灑落萬壑樹縈迴東海橫秦望西陵遶越臺湖清霜鏡曉濤白雪山來八月枚乗筆三吳張翰杯此中多逸興早晩向天台
　　送族弟凝之滁求婚崔氏
　　與爾情不淺忘筌巳得魚玉臺掛寳鏡持此意何如坦腹東牀下由來志氣疎遙知向前路擲果定盈車
　　送友人遊梅湖
　　送君遊梅湖應見梅花發有使寄我來無令紅芳歇暫行新林浦定醉金陵月莫惜一鴈書音塵坐胡越
　　送崔十二遊天竺寺
　　還聞天竺寺夢想懷東越每年海樹霜桂子落秋月送君遊此地巳屬流芳歇待我來嵗行相隨浮溟渤
　　送楊山人歸天台
　　客有思天台東行路超忽濤落浙江秋沙明浦陽月今遊方厭楚昨夢先歸越且盡秉燭歡無辭凌晨發我家小阮賢剖竹赤城邊詩人多見重官燭未曾然興引登山屐情催泛海船石橋如可度攜手弄雲煙
　　送溫處士歸黃山白鵞峰舊居
　　黃山四千仭三十二蓮峰丹崖夾石柱䓿蓞金芙蓉伊昔昇絶頂下窺天目松仙人錬玉處羽化留餘蹤亦聞溫伯雪獨徃今相逢採秀辭五嶽攀巖歴萬重歸休白鵞嶺渴飲丹砂井鳯吹我時來雲車爾當整去去陵陽東行行芳桂叢迴溪十六度碧嶂盡晴空他日還相訪乘橋躡綵虹
　　送方士趙叟之東平
　　長桑曉洞視五藏無全牛趙叟得秘訣還從方士遊西過獲麟臺為我弔孔丘念別復懐古澘然空淚流
　　送韓凖裴政孔巢父還山
　　獵客張兎罝不能掛龍虎所以青雲人髙〈一作浩〉歌在巖戸韓生信英彥裴子含淸眞孔侯復秀出俱與雲霞親峻節凌逺松同衾臥盤石斧氷𠻳寒泉三子同二屐時時或乗興往往雲無心出山揖牧伯長嘯輕衣簪昨宵夢裏還雲弄竹溪月今晨魯東門帳飲與君別雪崖滑去馬蘿徑迷歸人相思若煙草歴亂無冬春
　　送楊少府赴選
　　大國置衡鏡凖平天地心羣賢無邪人朗鑒窮情深吾君詠南風袞冕彈鳴琴時泰多美〈一作英〉士京國會〈一作富〉纓簪山苖落澗底幽松出髙岑夫子有盛才主司得球琳流水非鄭曲前行遇知音衣工剪綺繡一悞傷千金何惜刀尺餘不裁寒女衾我非彈冠者感別但開襟空谷無白駒賢人豈悲吟大道安棄物時來或招尋爾見山吏部當應無陸沉
　　對雪奉餞任城六父秩滿歸京
　　龍虎謝鞭策鵷鸞不司晨君看海上鶴何似籠中鶉獨用天地心浮雲乃吾身雖將簪組狎若與煙霞親季父有英風白眉超常倫一官即夢寐脫屣歸西秦竇公敞華筵墨客盡來臻燕歌落胡鴈郢曲迴陽春征馬百度嘶遊車動行塵躊躇未忍去戀此四座人餞離駐髙駕惜別空殷勤何時竹林下更與步兵鄰
　　魯郡堯祠送吳五之瑯琊
　　堯沒三千嵗青松古廟存送行奠桂酒拜舞清心魂日色促歸人連歌倒芳樽馬嘶俱醉起分手更何言魯郡堯祠送竇明府薄華還西京〈時乆病初起作〉
　　朝筞犁眉騧舉鞭力不堪強扶愁疾向何處角巾微服〈一作步〉堯祠南長楊掃地不見日石門噴作金沙潭笑誇故人指絶境山光水色青於藍廟中往往來擊鼓堯本無心爾何苦門前長跪雙石人有女如花日歌舞銀鞍繡轂往復迴簸林蹶〈一作氷〉石鳴風雷逺煙空翠時明滅白鷗歴亂長飛雪紅泥亭子赤䦨干碧流環轉青錦湍深沈百丈洞海底那知不有蛟龍蟠君不見緑珠潭水流東海緑珠紅粉沈光彩緑珠樓下花滿園今日曾無一枝在昨夜秋聲閶闔來洞庭木落騷人哀遂將三五cq=365少年輩登髙逺望形神開生前一笑輕九鼎魏武何悲銅雀臺我歌白雲倚牕牖爾聞其聲但揮手長風吹月度海來遙勸僊人一杯酒酒中樂酣宵向分舉觴酹堯堯可聞何不令臯繇擁篲橫八極直上青天揮〈一作掃〉浮雲髙陽小飲真𤨏𤨏山公酩酊何如我竹林七子去道賖蘭亭䧺筆安足誇堯祠笑殺五湖水至今顦顇空荷花爾向西秦我東越暫向瀛洲訪金闕藍田太白若可期為余掃灑石上月
　　金鄉送韋八之西京
　　客自長安來還歸長安去狂風吹我心西掛咸陽樹此情不可道此別何時遇望望不見君連山起煙霧
　　送薛九被讒去魯
　　宋人不辨玉魯賤東家丘我笑薛夫子胡為兩地遊黃金消衆口白璧竟難投梧桐生蒺藜緑竹乏佳實鳯凰宿誰家遂與羣雞匹田家養老馬窮士歸其門蛾眉笑躄者賔客去平原卻斬美人首三千還駿奔毛公一挺劍楚趙兩相存孟嘗習狡兎三窟賴馮諼信陵奪兵符為用侯生言春申一何愚刎首為李園賢哉四公子撫掌黃泉裏借問笑何人笑人不好士爾去且勿諠桃李竟何言沙丘無漂母誰肯飯王孫
　　單父東樓秋夜送族弟沈之秦〈時凝弟在席〉
　　爾從咸陽來問我何勞苦沐猴而冠不足言身騎土牛滯東魯沈弟欲行凝弟留孤飛一雁秦雲秋坐來黃葉落四五北斗已掛西城樓絲桐感人絃亦絶滿堂送君皆惜別巻簾見月清興來疑是山隂夜中雪明日斗酒別惆悵清路塵遙望長安日不見長安人長安宮闕九天上此地曾經為近臣一朝復一朝髪白心不改屈原憔悴滯江潭亭伯流離放遼海折翮翻飛隨轉蓬聞虛墜下霜空聖朝乆棄青雲士他日誰憐張長公
　　送族弟凝至晏堌〈單父三十里〉
　　雪滿原野白戎裝出盤遊揮鞭布獵騎四顧登髙丘兔起馬足間蒼鷹下平疇喧呼相馳逐取樂銷人憂舎此戒禽荒微聲列齊謳鳴雞發晏堌別雁驚淶溝西行有東音寄與長河流
　　魯城北郭曲腰桑下送張子還嵩陽
　　送別枯桑下凋葉落半空我行懵道逺爾獨知天風誰念張仲蔚還依蒿與蓬何時一杯酒更與李膺同










　　御定全唐詩巻一百七十五
　　欽定四庫全書
　　御定全唐詩巻一百七十六
　　李白
　　送魯郡劉長史遷𢎞農長史
　　魯國一杯水難容橫海鱗仲尼且不敬況乃尋常人白玉換斗粟黃金買尺薪閉門木葉下始覺秋非春聞君向西遷地即鼎湖鄰寳鏡匣蒼蘚丹經埋素塵軒後上天時攀龍遺小臣及此留恵愛庻㡬風化淳魯縞如白煙五縑不成束臨行贈貧交一尺重山嶽相國齊晏子贈行不及言託隂當樹李忘憂當樹萱他日見張祿綈袍懷舊恩
　　送族弟單父主簿凝攝宋城主簿至郭南月橋卻迴棲霞山留飲贈之
　　吾家青萍劍操割有餘閒往來糾二邑此去何時還鞍馬月橋南光輝岐路間賢豪相追餞卻到棲霞山羣花散芳園斗酒開離顏樂酣相顧起征馬無由攀
　　魯郡東石門送杜二甫
　　醉別復㡬日登臨徧池臺何時石門路重有金樽開秋波落泗水海色明徂徠飛蓬各自逺且盡手中杯
　　魯郡堯祠送張十四遊河北
　　猛虎伏尺草雖藏難蔽身有如張公子骯髒在風塵豈無橫腰劍屈彼淮隂人擊築向北燕燕歌易水濵歸來泰山上當與爾為鄰
　　杭州送裵大澤赴廬州長史
　　西江天柱逺東越海門深去割慈親戀行憂報國心好風吹落日流水引長吟五月披裘者應知不取金
　　灞陵行送別
　　送君灞陵亭灞水流浩浩上有無花之古樹下有傷心之春草我向秦人問路岐雲是王粲南登之古道古道連綿走西京紫闕〈一作闗〉落日浮雲生正當今夕斷腸處黃鸝〈一作驪歌〉愁絶不忍聽
　　送賀監歸四明應制
　　乆辭榮祿遂初衣曾向長生說息機真訣自從茅氏得恩波寜阻〈一作應許〉洞庭歸瑤臺含霧星辰滿仙嶠浮空島嶼微借問欲棲珠樹鶴何年卻向帝城飛
　　送竇司馬貶宜春
　　天馬白銀鞍親承明主歡鬭雞金宮裏射鴈碧雲端堂上羅中貴歌鐘清夜䦨何言謫南國拂劍坐長歎趙璧為誰點隋珠枉被彈聖朝多雨露莫厭此行難
　　送羽林陶將軍
　　將軍出使擁樓船江上旌旗拂紫煙萬里橫戈探虎穴三杯㧞劍舞龍泉莫道詞人無膽氣臨行將贈繞朝鞭送程劉二侍郎兼獨孤判官赴安西幕府
　　安西幕府多材雄喧喧惟道三數公繡衣貂裘明積雪飛書走檄如飄風朝辭明主出紫宮銀鞍送別金城空天外飛霜下蔥海火旗雲馬生光彩胡塞清塵㡬日歸漢家草緑遙相待
　　送姪良攜二妓赴會稽戲有此贈
　　攜妓東山去春光半道催遙看若桃李雙入鏡中開
　　送賀賔客歸越
　　鏡湖流水漾清波狂客歸舟逸興多山隂道士如相見應寫黃庭換白鵞
　　送張遙之夀陽幕府
　　夀陽信天險天險橫荊闗苻堅百萬衆遙阻八公山不假築長城大賢在其間戰夫若熊虎破敵有餘閒張子勇且英少輕衞霍孱投軀紫髯將千里望風顔朂爾効才略功成衣錦還
　　送裵十八圗南歸嵩山二首
　　何處可為別長安青綺門胡姬招素手延〈一作留〉客醉金樽臨當上馬時我獨與君言風吹芳蘭折日沒鳥雀喧舉手指飛鴻此情難具論同歸無蚤晩潁水有清源君思潁水緑忽復歸嵩岑歸時莫洗耳為我洗其心洗心得真情洗耳徒買名謝公終一起相與濟蒼生同王昌齡送族弟襄歸桂陽二首〈一作同王昌齡崔國輔送李舟歸郴州〉
　　秦地見碧草楚謡對清樽把酒爾何思鷓鴣啼南園余欲羅浮隠猶懐明主恩躊躇紫宮戀孤負滄洲言終然無心雲海上同飛翻相期乃不淺幽桂有芳根
　　爾家何在瀟湘川青莎白石長沙邉昨夢江花照江日〈一作月〉㡬枝正發東牕前覺來欲往心悠然魂隨越鳥飛南天秦雲連山海相接桂水橫煙不可渉送君此去令人愁風帆茫茫隔河洲春潭瓊草緑可折西寄長安明月樓
　　送外甥鄭灌從軍三首
　　六博爭雄好彩來金盤一擲萬人開丈夫賭命報天子當斬胡頭衣錦回
　　丈八蛇矛出隴西彎弧拂箭白猨啼破胡必用龍韜䇿積甲應將熊耳齊
　　月蝕西方破敵時及瓜歸日未應遲斬胡血變黃河水梟首當懸白鵲旗
　　送於十八應四子舉落第還嵩山
　　吾祖吹槖籥天人信森羅歸根復太素羣動熙元和炎炎四真人摛辯若濤波交流無時寂楊墨日成科夫子聞洛誦誇才才固多為金好踴躍乆客方蹉跎道可束賣之五寳溢山河勸君還嵩丘開酌盼庭柯三花如未落乗興一來過
　　送別
　　尋陽五溪水㳂洄直入巫山裏勝境由來人共傳君到南中自稱美送君別有八月秋颯颯蘆花復益愁雲帆望逺不相見日暮長江空自流
　　送族弟綰從軍安西
　　漢家兵馬乗北風鼓行而西破犬戎爾隨漢將出門去剪虜若草收竒功君王按劍望邉色〈一作邑〉旄頭已落胡天空匈奴繫頸數應盡明年應入蒲萄宮
　　送梁公昌從信安北征
　　入幕推英選捐書事逺戎髙談百戰術鬰作萬夫雄起舞蓮花劍行歌明月弓將飛天地陣兵岀塞垣通祖席留丹景征麾拂彩虹旋應獻凱入麟閣佇深功
　　送白利從金吾董將軍西征
　　西𦍑延國討白起佐軍威劍決浮雲氣弓彎明月輝馬行邉草緑旌〈一作旗〉卷曙霜飛抗手凜相顧寒風生鐵衣
　　送張秀才從軍
　　六駁食猛虎恥從駑馬羣一朝長鳴去矯若龍行雲壯士懐逺略志存解世紛周粟猶不顧齊珪安肯分抱劍辭髙堂將投崔冠軍長䇿掃河洛寜親歸汝墳當令千古後麟閣著竒勲
　　送崔度還吳〈度故人禮部員外輔國之子〉
　　幽燕沙雪地萬里盡黃雲朝吹歸秋雁南飛日㡬羣中有孤鳯雛哀鳴九天聞我乃重此鳥綵章五色分胡為雜凡禽雞鶩輕賤君舉手捧爾足疾心若火焚拂羽淚滿面送之吳江濆去影忽不見躊躇日將曛
　　送祝八之江東賦得浣紗石
　　西施越溪女明豓光雲海未〈一作來〉入吳王宮殿時浣紗古〈一作故〉石今猶在桃李新開映古查菖蒲猶短出平沙昔時紅粉〈一作顔〉照流水今日青苔覆落花君去西秦適東越碧山青江㡬超忽若到天涯思故人浣紗石上窺明月
　　送侯十一
　　朱亥巳擊晉侯嬴尚隠身時無魏公子豈貴抱闗人余亦不火食遊梁同在陳空餘湛盧劍贈爾託交親
　　魯中送二從弟赴舉之西京〈一作送族弟鍠〉
　　魯客向西笑君門若夢中霜凋逐臣髮日憶明光宮復羨二龍去才華冠世雄平衢騁髙足逸翰凌長風舞袖拂秋月歌筵聞蚤鴻送君日千里良會何由同
　　奉餞髙尊師如貴道士傳道籙畢歸北海
　　道隠不可見靈書藏洞天吾師四萬劫歴世遰相傳別杖留青竹行歌躡紫煙離心無逺近長在玉京懸
　　金陵送張十一再遊東吳
　　張翰黃花句風流五百年誰人今繼作夫子世稱賢再動游吳櫂還浮入海船春光白門栁霞色赤城天去國難為別思歸各未旋空餘賈生淚相顧共悽然
　　送紀秀才遊越
　　海水不滿眼觀濤難稱心即知蓬萊石卻是巨鼇簪送爾遊華頂令余發舄吟仙人居射的道士住山隂禹穴尋溪入雲門隔嶺深緑蘿秋月夜相憶在鳴琴
　　送長沙陳太守二首
　　長沙陳太守逸氣凌青松英主賜五馬本是天池龍湘水迴九曲衡山望五峰榮君按節去不及逺相從七郡長沙國南連湘水濵定〈一作吳〉王垂舞袖地窄不迴身莫小二千石當安逺俗人洞庭鄉路逺遙羨錦衣春
　　送楊燕之東魯
　　闗西楊伯起漢日舊稱賢四代三〈一作五〉公族清風播人天夫子華隂居開門對玉蓮何事歴衡霍雲帆今始還君坐稍解顔為君歌此篇我固侯門士謬登聖主筵一辭金華殿蹭蹬長江邊二子魯門東別來已經年因君此中去不覺淚如泉
　　送蔡山人
　　我本不棄世世人自棄我一乗無倪舟八極縱逺柂燕客期躍馬唐生安敢譏採珠勿驚龍大道可暗歸故山有松月遲爾翫清暉
　　送蕭三十一之魯中兼問稚子伯禽
　　六月南風吹白沙呉牛喘月氣成霞水國鬱〈一作歊〉蒸不可處時炎道逺無行車夫子如何涉江路雲帆嫋嫋金陵去髙堂倚門望伯魚魯中正是趨庭處我家寄在沙丘傍三年不歸空斷腸君行旣識伯禽子應駕小車騎白羊
　　送楊山人歸嵩山
　　我有萬古宅嵩陽玉女峰長留一片月掛在東溪松爾去掇仙草菖蒲花紫茸〈一作君行到此峰餐霞駐衰容〉嵗晩或相訪青天騎白龍
　　送殷淑三首
　　海水不可解連江夜為潮俄然浦嶼濶岸去酒船遙惜別耐取醉鳴榔且長謡天明爾當去應便有風飄白鷺洲前月天明送客回青龍山後日早出海雲來流水無情去征帆逐吹開相看不忍別更進手中杯痛飲龍笻下燈青月復寒醉歌驚白鷺半夜起沙灘
　　送岑徵君歸鳴臯山
　　岑公相門子雅望歸安石奕世皆䕫龍中台竟三拆至人達機兆髙揖九州伯奈何天地間而作隠淪客貴道能〈一作皆〉全真潛輝臥幽鄰〈一作鱗〉探元入窅黙觀化游無垠光武有天下嚴陵為故人雖登洛陽殿不屈巢由身余亦謝明主今稱偃蹇臣登髙覽萬古思與廣成鄰蹈海寜受賞還山非問津西來〈一作終期〉一揺扇共拂元規塵
　　送范山人歸泰山
　　魯客抱白鶴〈一作雞〉別余往泰山初行若片雲〈一作雪〉杳在青崖間髙髙至天門日觀〈一作海日〉近可攀雲山望不及此去何時還













　　御定全唐詩巻一百七十六
　　欽定四庫全書
　　御定全唐詩巻一百七十七
　　李白
　　送韓侍御之廣徳
　　昔日繡衣何足榮今宵貰酒與君傾暫就東山賖月色酣歌一夜送泉明
　　送通禪師還南陵隠靜寺
　　我聞隠靜寺山水多竒蹤巖種朗公橘門深杯渡松道人制猛虎振錫還孤峰他日南陵下相期谷口逢
　　送友人
　　青山橫北郭白水遶東城此地一為別孤蓬萬里征浮雲遊子意落日故人情揮手自茲去蕭蕭班馬鳴
　　送別
　　斗酒渭城邉壚頭醉不眠梨花千樹雪楊葉萬條煙惜別傾壺醑臨分贈馬鞭看君潁上去新月到應圓
　　江上送女道士褚三清遊南嶽
　　呉江女道士頭戴蓮花巾霓衣〈一作裳〉不濕雨特異陽臺雲足下逺遊履凌波生素塵尋仙向南嶽應見魏夫人
　　送友人入蜀
　　見說蠶叢路﨑嶇不易行山從人靣起雲傍馬頭生芳樹籠秦棧春流遶蜀城升沈應已定不必問君平
　　送李青歸南葉〈一作華〉陽川
　　伯陽仙家子容色如青春日月祕靈洞雲霞辭世人化心養精魄隠幾窅天真莫作千年別歸來城郭新
　　送舎弟
　　吾家白額〈一作馬〉駒逺別臨東道他日相思一夢君應得池塘生春草
　　送別得書字
　　水色南天逺舟行若在虛遷人發佳興吾子訪閒居日落看歸鳥潭澄羨〈一作憐〉躍魚聖朝思賈誼應䧏紫泥書
　　送麴十少府
　　試發清秋興因為吳會吟碧雲斂海色流水折江心我有延陵劍君無陸賈金艱難此為別惆悵一何深
　　送張秀才謁髙中丞〈並序〉
　　余時繫潯陽獄中正讀留侯傳秀才張孟熊藴滅胡之筞將之廣陵謁髙中丞余嘉子房之風感激於斯人因作是詩以送之
　　秦帝淪玉鏡〈一作六雄滅金虎〉留侯䧏氛氳感激黃石老經過滄海君壯士揮金槌報讐六國聞智勇冠終古蕭陳難與羣兩龍爭鬭時天地動風雲酒酣〈一作縱橫〉舞長劍倉卒解漢紛宇宙初倒懸鴻溝勢將分英謀信竒絶夫子揚清芬〈一作夫子稱卓絶超然繼清芬〉胡月入紫微三光亂天文髙公鎮淮海談笑卻妖氛採爾幕中畫戡難光殊勲我無燕霜感玉石俱燒焚但灑一行淚臨岐竟何雲
　　尋陽送弟昌峒鄱陽司馬作
　　桑落洲渚連滄江無雲煙潯陽非剡水忽見子猷船飄然欲相近來遲杳若仙人乗海上月帆落湖中天一覩無二諾朝懽更勝昨爾則吾恵連吾非爾康樂朱紱白銀章上官佐鄱陽松門拂中道石鏡迴清光揺扇及于越水亭風氣涼與爾期此亭期在秋月滿時過或未來兩鄉心巳斷呉山對楚岸彭蠡當中州相思定如此有窮盡年愁
　　餞校書叔雲
　　少年費白日歌笑矜朱顔不知忽巳老喜見春風還惜別且為歡裵回桃李間看花飲美酒聽鳥臨晴山向晚竹林寂無人空閉闗
　　送王孝廉覲省
　　彭蠡將天合姑蘇在日邉寜親候海色慾動孝廉船窈窕晴江轉參差逺岫連相思無晝夜東泣似長川
　　同呉王送杜秀芝赴舉入京
　　秀才何翩翩王許回也賢暫別廬江守將遊京兆天秋山宜落日秀水出寒煙欲折一枝桂還來雁沼前洞庭醉後送絳州呂使君果〈一作杲〉流澧州
　　昔別若夢中天涯忽相逢洞庭破秋月縱酒開愁容贈劍刻玉字延平兩蛟龍送君不盡意書及雁迴峯
　　與諸公送陳郎將歸衡陽〈並序〉
　　仲尼旅人文王明夷茍非其時聖賢低眉況僕之不肖者而遷逐枯槁固非其宜朝心不開暮髪盡白而登髙送逺使人増愁陳郎將義風凜然英思逸發來下曹城之榻去邀才子之詩動清興於中流泛素波而逕去諸公仰望不及連章祖之序慚起予輒冠名賢之首作者嗤我乃為撫掌之資乎
　　衡山蒼蒼入紫㝠下看南極老人星迴飇吹散五峰雪往往飛花落洞庭氣清嶽秀有如此郎將一家拖金紫門前食客亂浮雲世人皆比孟嘗君江上送行無白璧臨岐惆悵若為分
　　送趙判官赴黔府中丞叔幕
　　廓落青雲心交結黃金盡富貴翻相忘令人忽自哂蹭蹬鬢毛斑盛時難再還巨源咄石生何事馬蹄間緑蘿長不厭卻欲還東山君為魯曾子拜揖髙堂裏叔繼趙平原偏承明主恩風霜推獨坐旌節鎮雄藩虎士秉金鉞蛾眉開玉樽才髙幕下去義重林中言水宿五溪月霜啼三峽猨東風春草緑江上𠉀歸軒
　　送陸判官往琵琶峽
　　水國秋風夜殊非逺別時長安如夢裏何日是歸期
　　送梁四歸東平
　　玉壺挈美酒送別強為歡大火南星月長郊北路難殷王期負鼎汶水起垂竿莫學東山臥參差老謝安
　　江夏送〈一作祖〉友人
　　雪㸃翠雲裘送君黃鶴樓黃鶴振玉羽西飛帝王州鳯無琅玕實何以贈逺遊裵回相顧影淚下漢江流
　　送郄昻謫巴中
　　瑤草寒不死移植滄江濵東風灑雨露會入天地〈一作池〉春予若洞庭葉隨波送逐臣思歸未可得書此謝情人
　　江夏送張丞
　　欲別心不忍臨行情更親酒傾無限月客醉㡬重春藉草依流水攀花贈逺人送君從此去迴首泣迷津
　　賦得白鷺鷥送宋少府入三峽
　　白鷺拳一足月明秋水寒人驚逺飛去直向使君灘
　　送二季之江東
　　初發強中作題詩與惠連多慚一日長不及二龍賢西塞當中路南風欲進船雲峰出逺海帆影掛淸川禹穴藏書地匡山種杏田此行俱有適遲爾早歸旋
　　江西送友人之羅浮
　　桂水分五嶺衡山朝九疑鄉闗𣺌安西流浪將何之素色愁明湖秋渚晦寒姿疇昔紫芳意已過黃髪期君王縱疎散雲壑借巢夷爾去之羅浮我還憩峨眉中濶道萬里霞月遙相思如尋楚狂子瓊樹有芳枝
　　宣州謝朓樓餞別校書叔雲〈一作陪侍御叔華登樓歌〉
　　棄我去者昨日之日不可留亂我心者今日之日多煩憂長風萬里送秋雁對此可以酣髙樓蓬萊文章建安骨中間小謝又清發俱懷逸興壯思飛欲上靑天覽日月抽刀斷水水更流舉杯銷愁愁更〈一作復〉愁人生〈一作男兒〉在世不稱意明朝散髪弄扁舟〈一作舉櫂還滄洲〉
　　宣城送劉副使入秦
　　君即劉越石雄豪冠當時淒清橫吹曲慷慨扶風詞虎嘯俟騰躍雞鳴遭亂離千金市駿馬萬里逐王師結交樓煩將侍從羽林兒統兵捍吳越豺虎不敢窺大勲竟莫敘已過秋風吹秉鉞有季公凜然負英姿寄深且戎幕望重必台司感激一然諾縱橫兩無疑伏奏歸北闕鳴騶忽西馳列將咸出祖英寮惜分離斗酒滿四筵歌嘯宛溪湄君攜東山妓我詠北門詩貴賤交不易恐傷中園葵昔贈紫騮駒今傾白玉巵同歡萬斛酒未足解相思此別又千里〈一作此外別千里〉秦吳𣺌天涯月明闗山苦水劇隴頭悲借問㡬時還春風入黃池無令長相憶折斷緑楊枝
　　涇川送族弟錞
　　涇川三百里若耶羞見之錦石照碧山兩邉白鷺鷥佳境千萬曲客行無歇時上有琴髙水下有陵陽祠仙人不見我明月空相知問我何事來盧敖結幽期蓬山振雄筆繡服揮清詞江湖發秀色草木含榮滋置酒送恵連吾家稱白眉愧無海嶠作敢闕河梁詩見爾復㡬朝俄然告將離中流漾彩鷁列岸叢金羈歎息蒼梧鳯分棲瓊樹枝清晨各飛去飄落天南垂望極落日盡秋深暝猨悲寄情與流水但有長相思
　　五松山送殷淑
　　秀色發江左風流奈若何仲文了不還獨立揚清波載酒五松山穨然白雲歌中天度落月萬里遙相過撫酒惜此月流光畏蹉跎明日別離去連峰鬱嵯峨
　　送崔氏昆季之金陵〈一作秋夜崔八丈水亭送別〉
　　放〈一作吳〉歌倚東樓行子期曉發秋風渡江來吹落山上月主人出美酒滅燭延清光二崔向金陵安得不盡觴水客弄歸櫂雲帆卷輕霜扁舟敬亭下五兩先飄揚峽石入水花碧流日更長思君無嵗月西笑阻河梁登黃山凌歊臺送族弟溧陽尉濟充泛舟赴華隂〈得齊字〉
　　鸞乃鳯之族翺翔紫雲霓文章輝五色雙在瓊樹棲一朝各飛去鳯與鸞俱啼炎赫五月中朱曦爍河堤爾從泛舟役使我心魂悽秦地無碧草南雲喧鼓鼙君王減玉膳早起思鳴雞漕引救闗輔疲人免塗泥宰相作霖雨農夫得耕犂靜者伏草間羣才滿金閨空手無壯士窮居使人低送君登黃山長嘯倚〈一作上〉天梯小舟若鳧鴈大舟若鯨鯢開帆散長風舒捲與雲齊日入牛渚晦蒼然夕煙迷相思定〈一作在〉何許〈一作所〉杳在洛陽西
　　送儲邕之武昌
　　黃鶴西〈一作髙〉樓月長江萬里情春風三十度空憶武昌城送爾難為別銜杯惜未傾湖連張樂地山逐泛舟行諾為楚人重詩傳謝朓清滄浪吾有曲寄入櫂歌聲

　　御定全唐詩巻一百七十七
　　欽定四庫全書
　　御定全唐詩巻一百七十八
　　李白
　　詶談少府
　　一尉居倐忽梅生有仙骨三事或可羞匈奴哂千秋壯心屈黃綬浪跡寄滄洲昨觀荊峴作如從雲漢遊老夫當暮矣蹀足懼驊騮
　　詶宇文少府見贈桃竹書筒
　　桃竹書筒綺繡文良工巧妙稱絶羣靈心圎映三江月彩質疊成五色雲中藏寳訣峨眉去千里提擕長憶君
　　五月東魯行荅汶上君〈一作翁〉
　　五月梅始〈一作子〉黃蠶凋桑柘空魯人重織作機杼鳴簾櫳顧余不及仕學劍來山東舉鞭訪前途獲笑汶上翁下愚忽壯士未足論窮通我以一箭書能取聊城功終然不受賞羞與時人同西歸去直道落日昏隂虹此〈一作我〉去爾勿言甘心為轉蓬
　　早秋單父南樓詶竇公衡
　　白露見日滅紅顔隨霜凋別君若俯仰春芳辭秋條泰山嵯峨夏雲在疑是白波漲東海散為飛雨川上來遙帷卻巻清浮埃知君獨坐青軒下此時結念同所懐〈一作同懐者〉我閉南樓㸔道書幽簾清寂在仙居曽無好事來相訪頼爾高文一起予
　　山中問荅
　　問余何意〈一作事〉棲碧山笑而不荅心自閒桃花流水窅然去別有天地非人間
　　荅友人贈烏紗帽
　　領得烏紗帽全勝白接䍦山人不照鏡稚子道相宜
　　詶張司馬贈墨
　　上黨碧松煙夷陵丹砂末蘭麝凝珍墨精光乃堪掇黃頭奴子雙鴉鬟錦嚢養之懐袖間今日贈予蘭亭去興來灑筆㑹稽山
　　荅湖州迦葉司馬問白是何人
　　青蓮居士謫仙人酒肆藏名三十春湖州司馬何湏問金粟如來是後身
　　荅長安崔少府叔封逰終南翠微寺太宗皇帝金沙泉見寄
　　河伯見海若傲然誇秋水小物昧逺圗寧知通方士多君紫霄意獨往蒼山裏地古寒雲深巗高長風起初登翠微嶺復憩金沙泉踐苔朝霜滑弄波夕月圎飲彼石下流結蘿宿溪煙鼎湖夢淥水龍駕空〈一作何〉茫然早行子午闗〈一作間又作〉卻登山路逺〈一作卻歎山路逺又作頗識闗路逺〉拂琴聴霜猨滅燭乃星飯人煙無明〈一作同〉異鳥道絶往返攀厓倒青天下視白日晚既過〈一作遇〉石門隠還唱〈一作聞〉石潭歌渉雪搴紫芳〈一作採紫莖〉濯纓想〈一作掬〉清波此人不可見此地君自過為余謝風泉其如幽意何
　　詶崔五郎中
　　朔雲橫髙天萬里起秋色壯士心飛揚落日空歎息長嘯出原野凜然寒風生幸遭聖明時功業猶未成柰何懐良圗鬰悒獨愁坐〈一作空獨坐〉杖策尋英豪立談乃知我崔公生民秀緬邈青雲姿製作㕘造化託諷含神祗海嶽尚可傾吐諾終不移是時霜飇寒逸興臨華池起舞拂長劍四座皆揚眉因得窮歡情贈我以新詩又結汗漫期九垓逺相待舉身憩蓬壺濯足弄滄海從此凌倒景一去無時還朝逰明光宮暮入閶闔闗但得長把袂何必嵩丘山
　　以詩代書荅元丹丘
　　青鳥〈一作烏〉海上來今朝發何䖏口銜雲錦字〈一作書〉與我忽飛去鳥去凌紫煙書留綺窻前開緘方〈一作時〉一笑乃是故人傳故人深相朂憶我勞心曲離居在咸陽三見秦草緑置書䨇袂間引領不暫閒長望〈一作歎〉杳難見浮雲橫逺山
　　金門荅蘓秀才
　　君還石門日朱火始改木春草如有情山中尚含緑折芳愧遙憶永路當自朂逺見故人心平生以此足巨海納百川麟閣多才賢獻書入金闕酌醴奉瓊筵屢忝白雲唱恭聞黃竹篇恩光照拙薄雲漢希騰遷銘鼎倘雲遂扁舟方𣺌然我留在金門君去臥丹壑未果三山期遙欣一丘樂𤣥珠寄象罔赤水非寥廓願狎東海鷗共營西山藥棲巗君寂滅䖏世余龍蠖良辰不同賞永日應閒居鳥吟簷前樹花落窻下書縁溪見緑篠隔岫窺紅蕖採薇行笑歌眷我情何巳月出石鏡間松鳴風琴裏得心自虛妙外物空頺靡身世如兩忘從君老煙水
　　詶坊州王司馬與閻正字對雪見贈
　　逰子東南來自宛適京國飄然無心雲倐忽復西北訪戴昔未偶尋嵇此相得愁顔發新歡終宴敘前識閻公漢庭舊沈鬰富才力價重銅龍樓聲高重門側寧期此相遇華館陪逰息積雪眀逺峰寒城鎻春色主人蒼生望假我青雲翼風水如見資投竿佐皇極
　　詶中都小吏攜斗酒雙魚於逆旅見贈
　　魯酒若琥珀〈一作琥珀色〉汶魚紫錦鱗山東豪吏有俊氣手攜〈一作持〉此物贈逺人意氣相傾兩相顧斗酒雙魚表情素〈一夲此下有酒來我飲之鱠作別離䖏二句〉雙鰓呀呷鰭鬛張蹳刺銀盤欲飛去呼兒拂幾霜刃揮紅肌花落白雪霏為君下筯一餐飽〈一作罷〉醉著金鞍上馬歸
　　詶張卿夜宿南陵見贈
　　月出魯城東眀如天上雪魯女驚莎雞鳴機應秋莭當君相思夜火落金風高河漢掛戶牖欲濟無輕舠我昔辭林丘雲龍忽相見客星動太微朝去洛陽殿爾來得茂彥七葉仕漢餘身為下邳客家有圯橋書傅說未夢時終當起巗野萬古騎辰星光輝照天下與君各未遇長策委蒿萊寳刀隱玉匣鏽澁空莓苔遂令世上愚輕我土與灰一朝攀龍去鼃黽安在㦲故山定有酒與爾傾金罍
　　詶岑勲見尋就元丹丘對酒相待以詩見招
　　黃鶴東南來寄書寫心曲倚松開其緘憶我腸斷續不以千里遙命駕來相招中逢元丹丘登嶺宴碧霄對酒忽思我長嘯臨清飈蹇予未相知茫茫緑雲垂俄然素書及解此長渇飢策馬望山月途窮造階墀喜茲一會面若覩瓊樹枝憶君我逺來我歡方速至開顔酌美酒樂極忽成醉我情既不淺君意方亦深相知兩相得一顧輕千金且向山客笑與君論素心
　　荅従弟幼成過西園見贈
　　一身自瀟灑萬物何囂喧拙薄謝眀時棲閒歸故園二季過舊壑四鄰馳華軒衣劍照松宇賔徒光石門山童薦珎果野老開芳樽上陳樵漁事下敘農圃言昨來荷花滿今見蘭苕繁一笑復一歌不知夕景昏醉罷同所樂此情難具論
　　詶王補闕惠翼荘廟宋丞泚贈別
　　學道三千〈一作十〉春自言羲和人軒葢宛若夢雲松長相親偶將二公合復與三山鄰喜結海上契自為天外賔鸞翮我先鎩龍性君莫馴朴散不尚古時訛皆失真勿踏荒溪坡朅來浩然津薜帶何辭楚桃源堪避秦世廹且離別心在期隱淪酬贈非炯戒永言銘佩紳
　　詶裴侍御對酒感時見贈
　　雨色秋來寒風嚴清江爽孤高繡衣人瀟灑青霞賞平生多感激忠義非外奨禍連積怨生事及徂川往楚邦有壯士鄢郢翻掃蕩申包哭秦庭泣血將安仰鞭屍辱巳及堂上羅宿莽頗似今之人蟊賊〈一作𧌒〉䧟忠讜𣺌然一水隔何由稅歸鞅日夕聴猨怨懐賢盈夣想
　　詶崔侍御〈一夲此下有成甫二字〉
　　嚴陵不從萬乗逰歸臥空山釣碧流自是客星辭帝座元非太白醉揚州
　　翫月金陵城西孫楚酒樓逹曙歌吹日晩乗醉著紫綺裘烏紗巾與酒客數人櫂歌秦淮往石頭訪崔四侍御
　　昨翫西城月青天垂玉鈎朝沽金陵酒歌吹孫楚樓忽憶繡衣人乗船往石頭草裹烏紗巾倒被紫綺裘兩岸拍手笑疑是王子猷酒客十數公崩騰醉中流謔浪櫂海客喧呼傲陽矦半道逢吳姬巻簾出揶揄我憶君到此不知狂與羞一月〈一作月下〉一見君三杯便囬橈舎舟共連袂行上南渡橋興發歌緑水秦客為之揺雞鳴復相招清宴逸雲霄贈我數百字字字凌風飈繫之衣裘上相憶每長謡
　　江上荅崔宣城
　　太華三芙蓉眀星玉女峰尋仙下西嶽陶令忽相逢問我將何事湍波歴㡬重貂裘非季子鶴氅似王恭謬忝燕臺召而陪郭隗蹤水流知入海雲去或従龍樹繞蘆洲月山鳴鵲鎮鐘還期如可訪台嶺䕃長松
　　荅族姪僧中孚贈玉泉仙人掌茶〈並序〉
　　余聞荊州玉泉寺近清溪諸山山洞往往有乳窟窟中多玉泉交流其中有白蝙蝠大如鴉按山經蝙蝠一名仙䑕千嵗之後體白如雪棲則倒懸葢飲乳水而長生也其水邉䖏䖏有茗草羅生枝葉如碧玉唯玉泉真公常採而飲之年八十餘嵗顔色如桃李而此茗清香滑熟異於他者所以能還童振枯扶人夀也余逰金陵見宗僧中孚示余茶數十片拳然重曡其狀如手號為仙人掌茶葢新出乎玉泉之山曠古未覿因持之見遺兼贈詩要余荅之遂有此作後之高僧大隱知仙人掌茶發乎中孚禪子及青蓮居士李白也
　　常聞玉泉山山洞多乳窟仙䑕如白鴉倒懸清溪月茗生此中石玉泉流不歇根柯灑芳津採服潤肌骨叢〈一作楚〉老巻緑葉枝枝相接連曝成仙人掌似拍洪崖肩舉世未見之其名定誰傳宗英乃禪伯投贈有佳萹清鏡燭無鹽顧慚西子妍朝坐有餘興長唫播諸天
　　詶裴侍御留岫師彈琴見寄
　　君同鮑明逺邀彼休上人鼓琴亂白雪秋變江上春瑤草緑未衰攀翻寄情親相思兩不見流淚空盈巾張相公出鎮荊州尋除太子詹事余時流夜郎行至江夏與張公去千里公因太府丞王昔使車寄羅衣二事及五月五日贈余詩余荅以此詩
　　張衡殊不樂應有四愁詩慙君錦繡段贈我慰相思鴻鵠復矯翼鳯凰憶故池榮樂一如此商山老紫芝醉後荅丁十八以詩譏余搥碎黃鶴樓〈此詩楊慎雲是偽作〉
　　黃鶴髙樓已搥碎黃鶴仙人無所依黃鶴上天訴玉帝卻放黃鶴江南歸神明太守𠕂雕飾新圗粉壁還芳菲一州笑我為狂客少年往往來相譏君平簾下誰家子云是遼東丁令威作詩調我驚逸興白雲繞筆窗前飛待取明朝酒醒罷與君爛熳尋春暉
　　荅裴侍御先行至石頭驛以書見招期月滿泛洞庭
　　君至石頭驛寄書黃鶴樓開緘識逺意速此南行舟風水無定準湍波或〈一作成〉滯留憶昨新月生西簷若瓊鈎今來何所似破鏡懸清秋恨不三五眀平湖泛澄流此歡竟莫遂狂〈一作枉〉殺王子猷巴陵定遙逺持贈解人憂
　　荅高山人兼呈權顧二侯
　　虹霓掩天光哲後起康濟應運生䕫龍開元掃氛翳太微廓金鏡端拱清遐裔輕塵集嵩嶽虛㸃盛眀意謬揮紫泥詔獻納青雲際䜛惑英主心恩疎佞臣計彷徨庭闕下歎息光隂逝未作仲宣詩先流賈生涕掛帆秋江上不為雲羅制山海向東傾百川無盡勢我於鴟夷子相去千餘嵗運濶英逹稀同風遙執袂登艫望逺水忽見滄浪枻高士何處來虛舟𣺌安繫衣藐本淳古文章多佳麗延引故鄊人風義未淪替顧侯逹語黙權子識通蓛曽是無心雲俱為此留滯雙萍易飄轉獨鶴思凌厲明晨去瀟湘共謁蒼梧帝
　　荅杜秀才五松見贈〈五松山在南陵銅坑西五六里〉
　　昔獻長楊賦天開雲雨歡當時待詔承眀裏皆道揚雄才可觀勅賜飛龍二天馬黃金絡頭白玉鞍浮雲蔽日去不返總為秋風摧紫蘭角巾東出商山道採秀行歌詠芝草路逢園綺笑向人兩君解來一何好聞道金陵龍虎盤還同謝朓望長安千峰夾水向秋浦五松名山當夏寒銅井炎罏歊九天赫如鑄鼎荊山前陶公矍鑠呵赤電回祿睢盱揚紫煙此中豈是久留䖏便欲燒丹従列仙愛聴松風且高臥颼颼吹盡炎氛〈一作風〉過登崖𤢜立望九州陽春欲奏誰相和聞君往年逰錦城章仇尚書倒屣迎飛箋絡驛奏眀主天書降問逥恩榮骯髒不能就珪組至今空掦高蹈名夫子工文絶世竒五松新作天下推吾非謝尚邀彥伯異代風流各一時一時相逢樂在今袖拂白雲開素琴彈為三峽流泉音從茲一別五陵去去後桃花春水深
　　至陵陽山登天柱石詶韓侍御見招隠黃山
　　韓衆騎白鹿西往華山中玉女千餘人相隨在雲空見我傳秘訣精誠與天通何意到陵陽逰目送飛鴻天子昔避狄與君亦乗驄擁兵五陵下長策遏胡戎時㤗解繡衣脫身若飛蓬鸞鳯翻羽翼啄粟坐樊籠海鶴一笑之思歸向遼東黃山過石柱巘崿上攅叢因巢翠玉樹忽見浮丘公又引王子喬吹笙舞松風朗詠紫霞篇請開蘂珠宮歩綱繞碧落倚樹招青童何日可攜手遺形入無窮
　　詶崔十五見招
　　爾有鳥跡書相招琴溪飲手跡尺素中如天落雲錦讀罷向空笑疑君在我前長吟字不滅懐袖且三年荅王十二寒夜獨酌有懐〈此詩蕭士贇雲是偽作〉
　　昨夜吳中雪子猷佳興發萬里浮雲捲碧山青天中道流孤月孤月滄浪河漢清北斗錯落長庚眀懐余對酒夜霜白玉牀金井氷崢嶸人生飄忽百年內且須酣暢萬古情君不能狸膏金距學闘雞坐令鼻息吹虹霓君不能學哥舒橫行青海夜帶刀西屠石堡取紫袍唫詩作賦北窻裏萬言不直一杯水世人聞此皆掉頭有如東風射馬耳魚目亦笑我請〈一作謂〉與明月同驊騮拳跼不能食蹇驢得志鳴春風折楊皇華合流俗晉君聴琴枉清角巴人誰肯和陽春楚地由來賤竒璞黃金散盡交不成白首為儒身被輕一談一笑失顔色蒼蠅貝錦喧謗聲曽參豈是殺人者䜛言三及慈母驚與君論心握君手榮辱於余亦何有孔聖猶聞傷鳯麟董龍更是何雞狗一生傲岸苦不諧恩疎媒勞志多乖嚴陵高揖漢天子何必長劍拄頤事玉階逹亦不足貴窮亦不足悲韓信羞將絳灌比禰衡恥逐屠沽兒君不見李北海英風豪氣今何在君不見裴尚書土墳三尺蒿棘〈一作下〉居少年早欲五湖去見此彌將鐘鼎踈






　　御定全唐詩巻一百七十八
　　欽定四庫全書
　　御定全唐詩巻一百七十九
　　李白
　　逰南陽白水登石激作
　　朝渉白水源暫與人俗踈島嶼佳境色江天涵清虛日送去海雲心閒逰川魚長歌盡落日乗月歸田廬
　　逰南陽清泠泉
　　惜彼落日暮愛此寒泉清西輝逐流水蕩漾逰子情空歌望雲月曲盡長松聲
　　尋魯城北范居士失道落蒼耳中見范置酒摘蒼耳作
　　雁度秋色逺日靜無雲時客心不自得浩漫將何之忽憶范野人閒園飬幽姿茫然起逸興但恐行來遲城壕失往路馬首迷荒陂不惜翠雲裘遂為蒼耳欺入門且一笑把臂君為誰酒客愛秋蔬山盤薦霜梨他筵不下筯此席忘朝飢酸棗垂北郭寒𤓰蔓東籬還傾四五酌
　　自詠猛虎詞近作十日歡逺為千載期風流自簸蕩謔浪偏相宜酣來上馬去卻笑高陽池
　　東魯門泛舟二首
　　日落沙眀天倒開波揺石動水縈迴輕舟泛月尋溪轉疑是山隂雪後來
　　水作青龍盤石堤桃花夾岸魯門西若教月下乗舟去何啻風流到剡溪
　　秋獵孟諸夜歸置酒單父東樓觀妓
　　傾暉速短炬走海無停川兾餐圎丘草欲以還頺年此事不可得微生若浮煙駿發跨名駒雕弓控鳴鷹豪魯艸白狐兎多肥鮮邀遮相馳逐遂出城東田一掃四野空喧呼鞍馬前歸來獻所獲炮炙宜霜天出舞兩美人飄颻若雲仙留歡不知疲清曉方來旋
　　逰泰山六首〈天寳元年四月從故御道上泰山〉
　　四月上泰山石屏〈一作平〉御道開六龍過萬壑澗谷隨縈迴馬跡遶碧峰於今滿青苔飛流灑絶巘水急松聲哀北眺崿嶂竒傾崖向東摧洞門閉石扇地底興雲雷登髙望蓬瀛想像金銀臺天門一長嘯萬里清風來玉女四五人飄颻下九垓含笑引素手遺我流霞杯稽首再拜之自愧非仙才曠然小宇宙棄世何悠哉
　　清曉騎白鹿直上天門山山際逢羽人方瞳好容顔捫蘿欲就語卻掩青雲闗遺我鳥跡書飄然落巗間其字乃上古讀之了不閒感此三歎息從師方未還
　　平眀登日觀舉手開雲闗精神四飛揚如出天地間黃河從西來窈窕入逺山憑崖攬〈一作覽〉八極目盡長空閒偶然值青童緑髮雙雲鬟笑我晩學仙蹉跎凋朱顔躊躇忽不見浩蕩難追攀
　　清齋三千〈一作十〉日裂素冩道經唫誦有所得衆神衛我形雲行信長風颯若羽翼生攀崕上日觀伏檻窺東溟海色動逺山天雞巳先鳴銀臺出倒景白浪翻長鯨安得不死藥髙飛向蓬瀛
　　日觀東北傾兩崕夾雙石海水落眼前天光遙〈一作揺〉空碧千峰爭攅聚萬壑絶凌歴緬彼鶴上仙去無雲中跡長松入雲〈一作霄〉漢逺望不盈尺山花異人間五月雪中白終當遇安期於此鍊玉液
　　朝飲王母池暝投天門闗獨抱緑綺琴夜行青山間山明月露白夜靜松風歇仙人逰碧峰䖏處笙歌發寂靜〈一作聴〉娛清暉玉真連翠微想像鸞鳯舞飄颻龍虎衣捫天摘匏𤓰恍惚不憶歸舉手弄清淺誤攀織女機明晨坐相失但見五雲飛
　　秋夜與劉碭山泛宴喜亭池
　　明宰試舟楫張燈宴華池文招梁苑客歌動郢中兒月色望不盡空天交相宜令人慾泛海只待長風吹
　　攜妓登梁王棲霞山孟氏桃園中
　　碧艸已滿地栁與梅爭春謝公自有東山妓金屏笑坐如花人今日非昨日明日還復來白髮對緑酒強歌心巳摧君不見梁王池上月昔照梁王樽酒中梁王巳去眀月在黃鸝愁醉啼春風分眀感激眼前事莫惜醉臥桃園東
　　與從姪杭州刺史良逰天竺寺
　　掛席凌蓬丘觀濤憩樟樓三山動逸興五馬同遨逰天竺森在眼松風颯驚秋覽雲測變化弄水窮清幽疊嶂隔遙海當軒寫歸流詩成傲雲月佳趣滿吳洲
　　同友人舟行逰台越作
　　楚臣傷江楓謝客拾海月懐沙去瀟湘掛席泛溟渤蹇予訪前跡獨往造窮髮古人不可攀去若浮雲沒願言弄倒景從此錬真骨華頂窺絶溟蓬壺望超忽不知青春度但怪緑芳歇空持釣鼇心從此謝魏闕
　　下終南山過斛斯山人宿置酒
　　暮從碧山下山月隨人歸卻顧所來徑蒼蒼橫翠微相攜及田家童稚開荊扉緑竹入幽徑青蘿拂行衣歡言得所憩美酒聊共揮長歌吟松風曲盡河星〈一作星河〉稀我醉君復樂陶然共忘機
　　朝下過盧郎中敘舊逰
　　君登金華省我入銀臺門幸遇〈一作逢〉聖明主俱承雲雨恩復此休浣時閒為疇昔言卻話山海事宛然林壑存明湖思曉月疊嶂憶清猿何由返初服田野醉芳樽
　　侍從逰宿溫泉宮作
　　羽林十二將羅列應星文霜仗懸秋月霓旌巻夜雲嚴更千戶肅清樂九天聞日出瞻佳氣蔥蔥繞聖君
　　邯鄲南亭觀妓
　　歌鼓〈一作妓〉燕趙兒魏姝弄鳴絲粉色艶日〈一作月〉彩舞袖〈一作衫〉拂花枝把酒顧美人請歌邯鄲詞清箏何繚繞度曲緑雲垂平原君安在科斗生古池座客三千人於今知有誰我軰不作樂但為後代悲
　　春日逰羅敷潭
　　行歌入谷口路盡無人躋攀崕度絶壑弄水尋迴溪雲從石上起客到花間迷淹留未盡興日落羣峰西春陪商州裴使君遊石娥溪〈時欲東歸遂有此贈〉
　　裴公有仙標㧞俗數千丈澹蕩滄州雲飄颻紫霞想剖竹商洛間政成心巳閒蕭條出世表㝠寂閉𤣥闗我來屬芳莭解榻時相恱褰帷對雲峰揚袂指松雪蹔出東城邉遂逰西巗前橫天聳翠壁噴壑鳴紅泉尋幽殊未歇愛此春光發溪傍饒名花石上有好月命駕歸去來露華生翠〈一作緑〉苔淹留惜將晩復聴清猿哀清猨斷人腸遊子思故鄉眀發首東路此懽焉可忘
　　陪從祖濟南太守泛鵲山湖三首
　　初謂鵲山近寧知湖水遙此行殊訪戴自可緩歸橈湖濶數千里湖光揺碧山湖西正有月獨送李膺還水入北湖去舟從南浦回遙㸔鵲山轉卻似送人來春日陪楊江寧及諸官宴北湖感古作
　　昔聞顔光祿攀龍宴京〈一作重一作明〉湖樓船入天鏡帳殿開雲衢君王歌大風如樂豐沛都延年獻佳作邈與詩人俱我來不及此獨立鍾山孤楊宰穆清風〈一作飈〉芳聲騰海隅英僚滿四座粲若瓊林敷鷁首弄倒景蛾眉綴眀珠新採〈一作來〉梨園古舞嬌吳歈曲度繞雲〈一作清〉漢聽者皆歡娛雞棲何嘈嘈㳂〈一作江〉月沸笙竽古之帝宮苑今乃人樵蘓感此勸一觴願君覆瓢壺榮盛〈一作盛時〉當作樂無令後賢吁
　　宴鄭㕘卿山池
　　爾恐碧草晩我畏朱顔移愁㸔楊花飛置酒正相宜歌聲送落日舞影迴清池今夕不盡杯留歡更邀誰
　　遊謝氏山亭
　　淪老臥江海𠕂歡天地清病閒久寂寞嵗物徒芬榮借君西池逰聊以散我情掃雪松下去捫蘿石道行謝公池塘上春草颯巳生花枝拂人來山鳥向我鳴田家有美酒落日與之傾醉罷弄歸月遙欣稚子迎
　　把酒問月〈故人賈淳令予問之〉
　　青天有月來㡬時我今停杯一問之人攀明月不可得月行卻與人相隨皎如飛鏡臨丹闕緑煙滅盡清輝發但見宵從海上來寧知曉向雲間沒白兎𢷬藥秋復春嫦娥孤棲與誰鄰今人不見古時月今月曽經照古人古人今人若流水共㸔明月皆如此唯願當歌對酒時月光長照金樽裏
　　同族姪評事黯遊昌禪師山池二首
　　逺公愛康樂為我開禪闗蕭然松石下何異清涼山花將色不染水與心俱閒一坐度小刼觀空天地間客來花雨際秋水落金池片石寒青錦疎楊掛緑絲高僧拂玉柄童子獻霜梨惜去愛佳景煙蘿欲暝時
　　金陵鳯皇䑓置酒
　　置酒延落景金陵鳯皇䑓長波冩萬古心與雲俱開借問往昔時鳯皇為誰來鳯皇去巳久正當今日迴明君越羲軒天老坐三台豪士無所用彈醉金罍東風吹山花安可不盡杯六帝沒幽草深宮㝠緑苔置酒勿復道歌鐘但相催
　　秋浦清溪雪夜對酒客有唱山鷓鴣者
　　披君〈一作我〉貂襜褕對君白玉壺雪花酒上滅頓覺夜寒無客有桂陽至能吟山鷓鴣清風動窻竹越鳥起相呼持此足為樂何煩笙與竽
　　與周剛清溪玉鏡潭宴別〈潭在秋浦桃樹陂下余新名此潭〉
　　康樂上官去永嘉逰石門江亭〈一作中〉有孤嶼千載跡猶存我來逰〈一作憩〉秋浦三入桃陂源千峰照積雪萬壑盡啼猿興與謝公合文因周子論掃厓去落葉席〈一作帶〉月開清樽溪當大樓南溪水正南奔迴作玉鏡潭澄眀洗心魂此中得佳境可以絶囂喧清夜方歸來酣歌出平原別後經此地為余謝蘭蓀
　　遊秋浦白笴陂二首
　　何䖏夜行好月明白笴陂山光揺積雪猿影掛寒枝但恐佳景晩小令歸櫂移人來有清興及此有相思白笴夜長嘯爽然溪谷寒魚龍動陂水䖏處生波瀾天借一明月飛來碧雲端故鄉不可見腸斷正西㸔
　　宴陶家亭子
　　曲巷幽人宅髙門大士家池開照膽鏡林吐破顔花緑水藏春日青軒祕晩霞若聞管妙金谷不能誇
　　在水軍宴韋司馬樓船觀妓
　　揺曵帆在空清流〈一作川〉順歸風詩因鼔吹發酒為劍歌雄對舞青樓妓雙鬟白玉童行雲且莫去留醉楚王宮流夜郎至江夏陪長史叔及薛明府宴興徳寺南閣
　　紺殿橫江上青山落鏡中岸迴沙不盡日暎水成空天樂流〈一作聞〉香閣蓮舟颺晚風恭陪竹林宴留醉與陶公
　　泛沔州城南郎官湖〈並序〉
　　乾元嵗秋八月白遷於夜郎遇故人尚書郎張謂出使夏口沔州牧杜公漢陽宰王公觴於江城之南湖樂天下之再平也方夜水月如練清光可掇張公殊有勝槩四望超然乃顧白曰此湖古來賢豪逰者非一而枉踐佳景寂寥無聞夫子可為我標之嘉名以傳不朽白因舉酒酹水號之曰郎官湖亦猶鄭圃之有僕射陂也席上文士輔翼岑靜以為知言乃命賦詩紀事刻石湖側將與大別山共相磨滅焉
　　張公多逸興共泛沔城隅當時秋月好不減武昌都四座醉清光為歡古來無郎官愛此水因號郎官湖風流若未減名與此山俱
　　陪侍郎叔逰洞庭醉後三首
　　今日竹林宴我家賢侍郎三杯容小阮醉後發清狂船上齊橈樂湖心泛月歸白鷗閒不去爭拂酒筵飛剗卻君山好平鋪湘水流巴陵無限酒醉殺洞庭秋
　　夜泛洞庭尋裵侍御清酌
　　日晩湘水緑孤舟無端倪眀湖漲秋月獨泛巴陵西過憩裴逸人巗居陵丹梯抱琴出深竹為我彈鵾雞曲盡酒亦傾北窗醉如泥人生且行樂何必組與珪
　　陪族叔刑部侍郎及中書賈舎人至逰洞庭五首
　　洞庭西望楚江分水盡南天不見雲日落長沙秋色逺不知何䖏弔湘君
　　南湖秋水夜無煙耐可乗流直上天且就〈一作問〉洞庭賖月色將船買酒白雲邉
　　洛陽才子謫湘川元禮同舟月下仙記得長安還欲笑不知何䖏是西天
　　洞庭湖西秋月輝瀟湘江北早鴻飛醉客滿船歌白薴不知霜露入秋衣
　　帝子瀟湘去不還空餘秋草洞庭間淡掃明湖開玉鏡丹青畫出是君山
　　楚江黃龍磯南宴楊執㦸治樓
　　五月入五洲碧山對青樓故人楊執㦸春賞楚江流一見醉〈一作波〉漂月三杯歌〈一作縱〉櫂謳桂枝攀不盡他日更相求
　　銅官山醉後絶句
　　我愛銅官樂千年未擬還要須逥舞袖拂盡五松山與南陵常賛府逰五松山〈山在南陵銅井西五里有古精舎〉
　　安石泛溟渤獨嘯長風還逸韻動海上髙情出人間靈異可並跡澹然與世閒我來五松下置酒窮躋攀徴古絶遺老因名五松山五松何清幽勝境美沃州蕭颯鳴洞壑終年風雨秋響入百泉去聴如三峽流剪竹掃天花且從傲吏逰龍堂若可憩吾欲歸精修
　　宣城青溪〈一作入清溪山〉
　　青溪勝桐廬水木有佳色山貌日髙古石容天傾側綵鳥昔未名白猨初相識不見同懐人對之空歎息
　　與謝良輔逰涇川陵巗寺
　　乗君素舸泛涇西宛似雲門對若溪且從康樂尋山水何必東逰入會稽
　　逰水西簡鄭明府
　　天宮水西寺雲錦照東郭清湍鳴迴溪緑水繞飛閣涼風日瀟灑幽客時憩泊五月思貂裘謂言秋霜落石蘿引古蔓㟁筍開新籜唫翫空復情相思爾佳作鄭公詩人秀逸韻宏寥廓何當一來逰愜我雪山諾
　　九日登山
　　淵明歸去來不與世相逐為無杯中物遂偶夲州牧因招白衣人笑酌黃花菊我來不得意虛過重陽時題輿何俊發遂結城南期築土按響山俯臨宛水湄胡人呌玉笛越女彈霜絲自作英王胄斯樂不可窺赤鯉湧琴髙白⻱道馮夷靈仙如彷彿奠酹遙相知古來登高人今復㡬人在滄洲違宿諾明日猶可待連山似驚波合沓出溟海揚袂揮四座酩酊安所知齊歌送清揚起舞亂㕘差賔隨落葉散帽逐秋風吹別後登此臺願言長相思
　　九日
　　今日雲景好水緑秋山明攜壺酌流霞搴菊泛寒榮地逺松石古風揚管清窺觴照歡顔獨笑還自傾落帽醉山月空歌懐友生
　　九日龍山飲
　　九日龍山飲黃花笑逐臣醉㸔風落帽舞愛月留人
　　九月十日即事
　　昨日登髙罷今朝更舉觴菊花何太苦遭此兩重陽陪族叔當塗宰遊化城寺升公清風亭
　　化城若化出金牓天宮開疑是海上雲飛空結樓臺升公湖上〈一作山〉秀粲然有辯才濟人不利已立俗無嫌猜了見水中月青蓮出塵埃閒居清風亭左右清風來當暑隂廣殿太陽為裵回茗酌待幽客珍盤薦彫梅飛文何灑落萬象為之摧季父擁鳴琴徳聲布雲雷雖遊道林室亦舉陶潛杯清樂動諸天長松自吟哀留歡若可盡刼石乃成灰






　　御定全唐詩巻一百七十九
<集部,總集類,御定全唐詩>
　　欽定四庫全書
　　御定全唐詩巻一百八十
　　李白
　　登錦城散花樓
　　日照錦城頭朝光散花樓金窗夾繡戶珠箔懸銀〈一作瓊〉鉤飛梯緑雲中極目散我憂〈一作愁〉暮雨向三峽春江繞雙流今來一登望如上九天逰
　　登峨眉山
　　蜀國多仙山峩眉邈難匹周流試登覽絶怪安可息青冥倚天開〈一作闕〉彩錯疑畫出泠然紫霞賞果得錦囊術雲間唫瓊簫石上弄寳瑟平生有微尚歡笑自此畢煙容如在顔塵累忽相失儻逢騎羊子攜手凌白日
　　大庭庫
　　朝登大庭庫雲物何蒼然莫辨陳鄭火空霾鄒魯煙我來尋梓慎觀化入寥天古木朔氣多松風如五絃帝圗終㝠沒歎息滿山川
　　登單父陶少府半月臺
　　陶公有逸興不與常人俱築臺像半月迴向〈一作迥出〉髙城隅置酒望白雲商〈一作髙〉飈起寒梧秋山入逺海桑柘羅平蕪水色淥且明〈一作清〉令人思鏡湖終當過江去愛此暫踟躕
　　天台曉望
　　天台鄰四明華頂髙百越門標赤城霞樓棲滄島月憑髙登逺覽直下見溟渤雲垂大鵬翻波動巨鼇沒風潮爭洶湧神怪何翕忽觀竒跡無倪好道心不歇攀條摘朱實服藥煉金骨安得生羽毛千春臥蓬闕
　　早望海霞邉
　　四明三千里朝起赤城霞日出紅光散分輝照雪厓一餐嚥瓊液五內發金沙舉手何所待青龍白虎車
　　焦山望松寥山
　　石壁望松寥宛然在碧霄安得五綵虹駕天作長橋仙人如愛我舉手來相招
　　杜陵絶句
　　南登杜陵上北望五陵間秋水明落日流光滅逺山
　　登太白峰
　　西上太白峰夕陽窮登攀太白與我語為我開天闗願乗泠風去直出〈一作上〉浮雲間舉手可近月前行若無山一別武功去何時復見還
　　登邯鄲洪波臺置酒觀發兵
　　我把兩赤羽來逰燕趙間天狼正可射感無時閒觀兵洪波臺倚劍望玉闗請纓不繫越且向燕然山風引龍虎旗歌鐘昔〈一作憶一作共〉追攀擊築落髙月投壺破愁顔遙知百戰勝定掃鬼方還
　　登新平樓
　　去國登茲樓懐歸傷暮秋天長落日逺水淨寒波流秦雲起嶺樹胡雁飛沙洲蒼蒼㡬萬里目極令人愁
　　謁老君廟
　　先君懐聖徳靈廟肅神心草合人蹤斷塵濃鳥跡深流沙丹竈滅闗路紫煙沉獨傷千載後空餘松柏林
　　秋日登揚州西靈塔
　　寳塔凌蒼蒼登攀覽四荒頂髙元氣合標出海雲長萬象分空界三天接畫梁水揺金剎影日動火珠光鳥拂瓊簾度霞連繡栱張目隨征路斷心逐去帆揚露浴梧楸白霜催橘柚黃玉毫如可見於此照迷方
　　登金陵冶城西北謝安墩〈此墩即晉太傅謝安與右軍王羲之同登超然有髙世之志余將營園其上故作是詩也〉
　　晉室昔橫潰永嘉遂南奔沙塵何茫茫龍虎鬭朝昏胡馬風漢草天驕蹙中原哲匠感頺運雲鵬忽飛翻組練照楚國旌旗連海門西秦百萬衆戈甲如雲屯投鞭〈一作策〉可填江一埽不足論〈一作一朝為我吞〉皇運有返正醜虜無遺魂談笑遏橫流蒼生望斯存冶城訪古跡〈一作至今古城隅〉猶有謝安墩憑覽周地險髙標絶人喧想像東山姿緬懐右軍言梧桐識嘉樹蕙草留芳根白鷺暎春洲青龍見朝暾地古雲物在臺傾黍稷繁我來酌清波於此樹名園功成拂衣去歸入〈一作長嘯〉武陵源
　　登瓦官閣
　　晨登瓦官閣極眺金陵城鍾山對北戶淮水入南榮漫漫雨花落嘈嘈天樂鳴兩廊振法鼓四角唫〈一作吹〉風箏杳出霄漢上仰攀日月行山空覇氣滅地古寒隂生寥廓雲海晚蒼茫宮觀平門餘閶闔字樓識鳯凰名雷作百山動神扶萬栱傾靈光何足貴長此鎮吳亰
　　登梅岡望金陵贈族姪高座寺僧中孚
　　鍾山抱金陵覇氣昔騰發天開帝王居海色照宮闕羣峰如逐鹿奔走相馳突江水九道來雲端遙明沒時遷大運去龍虎勢休歇我來屬天清登覽窮楚越吾宗挺禪伯特秀鸞鳯骨〈一作吾宗道門秀特異鸞鳯骨〉衆星羅青天明〈一作朗〉者獨有月冥居順生理草木不剪伐煙窗引薔薇石壁老野蕨吳風謝安屐白足傲履韈㡬宿一下山〈一作下山來〉蕭然忘干謁談經演金倡降鶴舞海雪時聞天香來了與世事絶佳逰不可得春風惜逺別賦詩留巗屏千載庶不滅
　　登金陵鳯凰䑓
　　鳯凰䑓上鳯凰逰鳯去䑓空江自流呉宮花草埋幽徑晉代衣冠成古丘三山半落青天外二水中分白鷺洲總為浮雲能蓛日長安不見使人愁
　　望廬山瀑布水二首
　　西登香爐峰南見瀑布水掛流三百〈一作千〉丈噴壑數十里歘如飛電〈一作練〉來隠若白虹起初驚河漢〈一作銀河〉落半灑雲天裏〈一作半㵼金潭裏〉仰觀勢轉雄壯哉造化功海風吹不斷江〈一作山〉月照還空空中亂潨射左右洗青壁飛珠散輕霞流沫沸穹石而我樂名山對之心益閒無論潄瓊液還得洗塵顔且諧宿所好永願辭人間
　　日照香爐生紫煙遙㸔瀑布掛前川〈一作廬山上與星斗連日照香爐生紫煙〉飛流直下三千尺疑是銀河落九天
　　登廬山五老峰
　　廬山東南五老峰青天削出金芙蓉九江秀色可攬結吾將此地巢雲松
　　江上望皖公山
　　竒峰出竒雲秀木含秀氣清宴皖公山巉絶稱人意獨逰滄江上終日淡無味但愛茲嶺高何由討靈異黙然遙相許欲往心莫遂待吾還丹城投跡歸此地
　　望黃鶴樓
　　東望黃鶴山雄雄半空出四面生白雲中峰倚紅日巗巒行穹跨峰嶂亦冥宻頗聞列仙人於此學飛術一朝向蓬海千載空石室金竈生煙埃玉潭祕清謐地古遺草木庭寒老芝術蹇予羨攀躋因欲保閒逸觀竒徧諸嶽茲嶺不可匹結心寄青松永悟客情畢
　　鸚鵡洲
　　鸚鵡來過呉江水江上洲傳鸚鵡名鸚鵡西飛隴山去芳洲之樹何青青煙開蘭葉香風暖岸夾桃花錦浪生遷客此時徒極目長洲孤月向誰明
　　九日登巴陵置酒望洞庭水軍〈時賊逼華容縣〉
　　九日天氣清登高無秋雲造化闢川嶽瞭然楚漢分長風鼓橫波合沓蹙龍文憶昔傳逰豫樓船壯橫汾今茲討鯨鯢旌斾何繽紛白羽落酒樽洞庭羅三軍黃花不掇手戰鼔遙相聞劍舞轉頺陽當時日停曛酣歌激壯士可以摧妖氛齷齪東籬下淵明不足羣
　　秋登巴陵望洞庭
　　清晨登巴陵周覽無不極明湖暎天光徹底見秋色秋色何蒼然際海俱澄鮮山青滅逺樹水緑無寒煙來帆出江中去鳥向日邉風清長沙浦山〈一作霜〉空雲夢田瞻光惜頺髪閲水悲徂年北渚既蕩漾東流自潺湲郢人唱白雪越女歌採蓮聴此更腸斷憑厓淚如泉
　　與夏十二登岳陽樓
　　樓觀岳陽盡川逈〈一作向〉洞庭開雁引愁心去〈一作雁別秋江去〉山銜好月來雲間連〈一作逢〉下榻天上接行杯醉後涼風起吹人舞袖迴
　　登巴陵開元寺西閣贈衡嶽僧方外
　　衡岳有闡〈一作開〉士五峰秀真骨見君萬里心海水照秋月大臣南溟去問道皆請謁灑以甘露言清涼潤肌髪明湖落天鏡香閣凌銀闕登眺餐恵風新花期唘發與賈至舎人於龍興寺剪落梧桐枝望㴩湖
　　剪落青梧枝㴩湖坐可窺雨洗秋山淨林光澹碧滋水閒明鏡轉雲繞畫屏移千古風流事名賢共此時
　　掛席江上待月有懐
　　待月月未出望江江自流倐忽城西郭青天懸玉鈎素華雖可攬清㬌不同逰耿耿金波裏空瞻鳷鵲樓
　　金陵望漢江
　　漢江迴萬里𣲖作九龍盤橫潰豁中國崔嵬飛迅湍六帝淪亡後三吳不足觀我君混區宇垂拱衆流安今日任公子滄浪罷釣竿
　　秋登宣城謝朓北樓
　　江城如畫裏山曉望晴空兩水夾明鏡雙橋落彩虹人煙寒橘柚秋色老梧桐誰念北樓上臨風懐謝公
　　望天門山
　　天門中斷楚江開碧水東流至〈一作直〉北迴兩岸青山相對出孤帆一片日邉來
　　望木𤓰山
　　早起見日出暮見棲鳥還客心自酸楚況對木𤓰山登敬亭北二小山余時送客逢崔侍御並登此地
　　送客謝亭北逢君縱酒還屈盤戱白馬大笑上青山迴鞭指長安西日落秦闗帝鄉三千里杳在碧雲間
　　過崔八丈水亭
　　髙閣橫秀氣清幽併在君簷飛宛溪水窗落敬亭雲猨嘯風中斷漁歌月裏聞閒隨白鷗去沙上自為羣
　　登廣武古戰塲懐古
　　秦鹿奔野草逐之若飛蓬項王氣葢世紫電明雙瞳呼吸八千人橫行起江東赤精斬白帝叱咤入闗中兩龍不並躍五緯與天同楚滅無英圗漢興有成功按劍清八極歸酣歌大風伊昔臨廣武連兵決雌雄分我一杯羮太皇乃汝翁戰爭有古跡壁壘頺層穹猛虎嘯〈一作吟〉洞壑飢鷹鳴〈一作獵〉秋空翔雲列曉陣殺氣赫長虹撥亂屬豪聖俗儒安可通沉湎呼䜿子狂言非至公撫掌黃河曲嗤嗤阮嗣宗










　　御定全唐詩巻一百八十
　　欽定四庫全書
　　御定全唐詩巻一百八十一
　　李白
　　安州應城玉女湯作〈荊州記雲常有玉女乗車投此泉〉
　　神女歿幽境湯池流大川隂陽結炎炭造化開靈泉地底爍朱火沙傍歊素煙沸珠躍明〈一作晴〉月皎鏡函空天氣浮蘭芳滿色漲桃花然精覽萬殊入潛行七澤連愈疾功莫尚變盈道乃全濯濯氣清泚〈一作濯纓掬清泚〉晞髪弄潺湲散下楚王國分澆宋玉田可以奉廵幸柰何隔窮偏獨隨朝宗水赴海輸微㳙
　　之廣陵宿常二南郭幽居
　　緑水接柴門有如桃花源忘憂或假草滿院羅叢萱暝色湖上來微雨飛南軒故人宿茅宇夕鳥棲楊園還惜詩酒別深為江海言明朝廣陵道獨憶此傾樽夜下征虜亭〈丹陽記亭是晉太安中征虜將軍謝安所立因以為名〉
　　船下廣陵去月明徵虜亭山花如繡頬江火似流螢
　　下途歸石門舊居
　　吳山高越水清握手無言傷別情將欲辭君掛帆去離魂不散煙郊樹此心鬰悵誰能論有愧叨承國士恩雲物共傾三月酒嵗時同餞五侯門羨君素書常滿案含丹照白霞色爛余嘗學道窮冥筌夢中往往逰仙山何當脫屣謝時去壺中別有日月天俯仰人間易凋朽鍾峰五雲在軒牖惜別愁窺玉女窗歸來笑把洪厓手隱居寺隠居山陶公錬液棲其間靈神閉氣昔登攀恬然但覺心緒閒數人不知㡬甲子昨夜〈一作來〉猶帶氷霜顔我離雖則嵗物改如今瞭然識所在別君莫道不盡歡懸知樂客遙相待石門流水徧桃花我亦曽到秦人家不知何䖏得雞豕就中仍見繁桑麻翛然逺與世事間裝鸞駕鶴又復逺何必長従七貴逰勞生徒聚萬金産挹君去長相思雲逰雨散從此辭欲知悵別心易苦向暮春風楊栁絲
　　客中行
　　蘭陵美酒鬰金香玉椀盛來琥珀光但使主人能醉客不知何處是他鄉
　　太原早秋
　　嵗落衆芳歇時當大火流霜威出塞早雲色渡河秋夢繞邉城月心飛故國樓思歸若汾水無日不悠悠
　　奔亡道中五首
　　蘓武天山上田橫海島邉萬重闗塞斷何日是歸年亭伯去安在李陵降未歸愁容變海色短服改胡衣談笑三軍卻交㳺七貴疎仍留一隻箭未射魯連書函谷如玉闗㡬時可生還洛陽為易水嵩嶽是燕山俗變𦍑胡語人多沙塞顔申包惟慟哭七日鬢毛斑淼淼望湖水青青蘆葉齊歸心落何䖏日沒大江西歇馬傍春草欲行逺道迷誰忍子規鳥連聲向我啼
　　郢門秋懐
　　郢門一為客巴月三成朔風正揺落行子愁歸旋杳杳山外日茫茫江上天人迷洞庭水鴈度瀟湘煙清曠諧宿好緇磷及此年百齡何蕩漾萬化相推遷空謁蒼梧帝徒尋溟海仙巳聞蓬海淺豈見三桃圎倚劍増浩歎捫襟還自憐終當逰五湖濯足滄浪泉
　　至鴨欄驛上白馬磯贈裵侍御
　　側疊萬古石橫為白馬磯亂流若電轉舉櫂揚珠輝臨驛卷緹幕升堂接繡衣情親不避馬為我解霜威
　　荊門浮舟望蜀江
　　春水月峽來浮舟望安極正是桃花流依然錦江色江色緑且明茫茫與天平逶迤巴山盡揺曵楚雲行雪照聚沙鴈花飛出谷鶯芳洲卻巳轉碧樹森森迎流目浦煙夕揚帆海月生江陵識遙火應到渚宮城
　　上三峽
　　巫山夾青天巴水流若茲巴水或可盡青天無到時三朝上黃牛三暮行太遲三朝又三暮不覺鬢成絲自巴東舟行經瞿唐峽登巫山最高峰晩還題壁
　　江行㡬千里海月十五圎始經瞿塘峽遂歩巫山巔巫山髙不窮巴國盡所歴日邉攀垂蘿霞外倚穹石飛歩凌絶頂極目無纎煙卻顧失丹壑仰觀臨青天青天若可捫銀漢去安在望雲知蒼梧記水辨瀛海周逰孤光晩歴覽幽意多積雪照空谷悲風鳴森柯歸途行欲曛佳趣尚未歇江寒早啼猿松暝巳吐月月色何悠悠青猨響啾啾辭山不忍聴揮筞還孤舟
　　早發白帝城〈一作白帝下江陵〉
　　朝辭白帝彩雲間千里江陵一日還兩岸猨聲啼不盡輕舟巳過萬重山
　　秋下荊門
　　霜落荊門江樹空布帆無恙掛秋風此行不為鱸魚鱠自愛名山入剡中
　　江行寄逺
　　刳木出吳楚危槎百餘尺疾風吹片帆日暮千里隔別時酒猶在巳為異鄉客思君不可得愁見江水碧
　　宿五松山下荀媼家
　　我宿五松下寂寥無所歡田家秋作苦鄰女夜舂寒跪進雕胡飯月光眀素盤令人慚漂母三謝不能餐
　　下涇縣陵陽溪至澁灘
　　澁灘鳴嘈嘈兩山足猨猱白波若巻雪側足不容舠漁子與舟人撐折萬張篙
　　下陵陽㳂髙溪三門六刺灘
　　三門橫峻灘六刺赱波瀾石驚虎伏起水狀龍縈盤何慚七里瀨使我欲垂竿
　　夜泊黃山聞殷十四呉唫
　　昨夜誰為呉㑹吟風生萬壑振空林龍驚不敢水中臥猿嘯時聞巗下音我宿黃山碧溪月聴之卻罷松間琴朝來果是滄洲逸酤酒醍〈一作提〉盤飯霜栗半酣更發江海聲客愁頓向杯中失
　　宿鰕湖
　　雞鳴發黃山暝投鰕湖宿白雨暎寒山森森似銀竹提攜採鈆客結荷水邉沐半夜四天開星河爛人目眀晨大樓去岡隴多屈伏當與持斧翁前溪伐雲木
　　西施
　　西施越溪女出自薴蘿山秀色掩今古荷花羞玉顔浣紗弄碧水自與清波閒皓齒信難開沉吟碧雲間勾踐徴絶艶揚蛾入呉闗提攜館娃宮杳𣺌詎可攀一破夫差國千秋竟不還
　　王右軍
　　右軍夲清真瀟灑出〈一作在〉風塵山隂過羽客愛此好鵞賔掃素冩道經筆精妙入神書罷籠鵞去何曽別主人
　　上元夫人
　　上元誰夫人偏得王母嬌嵯峩三角髻餘髪散垂腰裘披青毛錦身著赤霜袍手提嬴女兒閒與鳯吹簫眉語兩自笑忽然隨風飄
　　蘇䑓覽古
　　舊苑荒䑓楊栁新菱歌清唱不勝春只今惟有西江月曽照呉王宮裏人
　　越中覽古
　　越王勾踐破呉歸義士還鄉〈一作家〉盡錦衣宮女如花滿春殿只今惟有鷓鴣飛
　　商山四皓
　　白髪四老人昂藏南山側偃臥松雪間冥翳不可識雲窗拂青靄石壁橫翠色龍虎方戰爭於焉自休息秦人失金鏡漢祖昇紫極隂虹濁太陽前星遂淪匿一行佐明聖〈一作兩〉倐起生羽翼功成身不居舒巻在胸臆窅冥合元化茫昧信難測飛聲塞天衢萬古仰遺則
　　過四皓墓
　　我行至商洛幽獨訪神仙園綺復安在雲蘿尚宛然荒涼千古跡蕪沒四墳連伊昔錬金鼎何年閉玉泉隴寒惟有月松古漸無煙木魅風號去山精雨嘯旋紫芝髙詠罷青史舊名傳今日併如此哀哉信可憐
　　峴山懐古
　　訪古登峴首憑高眺襄中天清逺峰出水落寒沙空弄珠見逰女醉酒〈一作月〉懐山公感歎發秋興長松鳴夜風
　　蘇武
　　蘓武在匈奴十年持漢莭白鴈上林飛空傳一書札牧羊邉地苦落日歸心絶渇飲月窟氷飢餐天上雪東還沙塞逺北愴河梁別泣把李陵衣相看淚成血
　　經下邳圯橋懐張子房
　　子房未虎嘯破産不為家滄海得壯士椎秦博浪沙報韓雖不成天地皆振動潛匿㳺下邳豈曰非智勇我來圯橋上懐古欽英風惟見碧流水曽無黃石公歎息此人去蕭條徐泗空
　　金陵三首
　　晉家南渡日此地舊〈一作即〉長安地即帝王宅山為龍虎盤〈一作碧宇樓䑓滿青山龍虎盤〉金陵空壯觀天塹〈一作江塞〉浄波瀾醉客回橈去呉歌且自歡〈一作誰雲行路難〉
　　地擁金陵勢城逥江〈一作漢〉水流當時百萬戶夾道起朱樓亡國生春草離宮沒古丘空餘後湖月波上對江〈一作瀛〉州
　　六代興三國三杯為爾歌苑方秦地少〈一作小〉山似洛陽多古殿吳花草深宮晉綺羅併隨人事滅東逝與〈一作只〉滄波
　　秋夜板橋浦泛月獨酌懐謝朓
　　天上何所有迢迢白玉䋲斜低建章闕耿耿對金陵漢水舊如練霜江夜清澄長川㵼落月洲渚曉寒凝獨酌板橋浦古人誰可徴𤣥暉難再得灑酒〈一作淚〉氣填膺入彭蠡經松門觀石鏡緬懐謝康樂題詩書逰覽之志
　　謝公之彭蠡因此逰松門余方窺石鏡兼得窮江源將欲〈一作欲將〉繼風雅豈徒清心魂前賞逾所見後來道空存況屬臨汎美而無洲渚喧漾水向東去漳流直南奔空濛三川夕回合千里昬青桂隠遙月緑楓鳴愁猨水碧或可採金精秘莫論吾將學仙去兾與琴髙言〈一作過彭蠡湖雲謝公入彭蠡因此逰松門余方窺石鏡兼得窮江源前賞跡可見後來道空存而欲繼風雅豈惟清心䰟雲海方助興波濤何足論青嶂憶遙月緑蘿鳴愁猿水碧或可採金膏秘莫言余將振衣去羽化出囂煩〉
　　廬江主人婦
　　孔雀東飛何處棲廬江小吏仲卿妻為客裁縫君自見城烏獨宿夜空啼
　　陪宋中丞武昌夜飲懐古
　　清景南樓夜風流在武昌庾公愛秋月乗興坐胡床龍笛吟寒水天河落曉霜我心還不淺懐古醉餘觴
　　望鸚鵡洲懐禰衡
　　魏帝營八極蟻觀一禰衡黃祖斗筲人殺之受惡名呉江賦鸚鵡落茟超羣英鏘鏘振金玉句句欲飛鳴鷙鶚啄孤鳯千春傷我情五嶽起方寸隠然詎可平才高竟何施寡識冒天刑至今芳洲上蘭蕙不忍生
　　宿巫山下
　　昨夜巫山下猿聲夣裏長桃花飛緑水三月下瞿塘雨色風吹去南行拂楚王髙丘懐宋玉訪古一霑裳
　　金陵白楊十字巷
　　白楊十字巷北夾湖溝道不見吳時人空生唐年草天地有反覆宮城盡傾倒六帝餘古丘樵蘓泣遺老
　　謝公亭〈葢謝朓范雲之所逰〉
　　謝公離別處風景每生愁客散青天月山空碧水流池花春暎日窗竹夜鳴秋今古一相接長歌懐舊逰
　　紀南陵題五松山
　　聖逹有去就潛光愚其徳魚與龍同池龍去魚不測當時版築軰豈知傅説情一朝和殷羮光氣為列星伊尹生空桑捐庖佐皇極桐宮放太甲攝政無愧色三年帝道眀委質終輔翼曠哉至人心萬古可為則時命或大繆仲尼將〈一作其〉柰何鸞鳯忽覆巢麒麟不來過⻱山蔽魯國有斧且無柯歸來歸去來〈一作歸去來歸去〉宵濟越洪波
　　夜泊牛渚懐古〈此地即謝尚聞袁宏詠史處〉
　　牛渚西江夜青天無片雲登舟望秋月空憶謝將軍余亦能髙詠斯人不可聞明朝掛帆席〈一作洞庭去〉楓葉落〈一作正〉紛紛
　　姑孰十詠〈一作李赤詩〉
　　姑孰溪
　　愛此溪水閒乗流興無極漾楫怕鷗驚垂竿待魚食波翻曉霞影岸疊春山色何處浣紗人紅顔未相識
　　丹陽湖
　　湖與元氣連風波浩難止天外賈客歸雲間片帆起⻱㳺蓮葉上鳥宿蘆花裏少女櫂歸舟歌聲逐流水
　　謝公宅
　　青山日將暝寂寞謝公宅竹裏無人聲池中虛月白荒庭衰草徧廢井蒼苔積惟有清風閒時時起泉石
　　陵歊䑓
　　曠望登古䑓䑓髙極人目疊嶂列逺空雜花間平陸閒雲入窗牖野翠生松竹欲覽碑上文苔侵豈堪讀
　　桓公井
　　桓公名已古廢井曽未竭石甃冷蒼苔寒泉湛孤月秋來桐暫落春至桃還發路逺人罕窺誰能見清徹〈一作潔〉
　　慈姥竹
　　野竹攅石生含煙暎江島翠色落波深虛聲帶寒早龍唫曽未聴鳯曲吹應好不學蒲栁凋貞心嘗自保
　　望夫山
　　顒望臨碧空怨情感離別江草不知愁巗花但爭發雲山萬重隔音信千里絶春去秋復來相思㡬時歇
　　牛渚磯
　　絶壁臨巨川連峰勢相向亂石流洑間迴波自成浪但驚羣木秀莫測精靈狀更聴猿夜啼憂心醉江上
　　靈墟山
　　丁令辭世人拂衣向仙路伏錬九丹成方隨五雲去松蘿蔽幽洞桃杏深隱處不知曽化鶴遼海歸㡬度
　　天門山
　　逈出江山上雙峰自相對岸暎松色寒石分浪花碎㕘差逺天際縹緲晴霞外落日舟去遙迴首沉青靄














　　御定全唐詩卷一百八十一
