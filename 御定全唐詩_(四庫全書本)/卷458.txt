　　欽定四庫全書
　　御定全唐詩卷四百五十八
　　白居易
　　病中詩十五首〈並序〉
　　開成已未嵗余蒲柳之年六十有八冬十月甲寅旦始得風痺之疾體瘝〈音闗〉目左足不支葢老病相乗時而至耳餘早棲心釋梵浪跡老莊因疾觀身果有所得何則外形骸而內忘憂恚先禪觀而後順醫治旬月以還厥疾少間杜門髙枕澹然安閒吟諷興來亦不能遏因成十五首題為病中詩且貽所知兼用自廣昔劉公幹病漳浦謝康樂臥臨川咸有篇章抒詠其志今引而序之者慮不知我者或加誚焉
　　初病風
　　六十八衰翁乗衰百疾攻朽株難免蠧空穴易來風肘痺宜生柳頭旋劇轉蓬恬然不動處虛白在胷中
　　枕上作
　　風疾侵凌臨老頭血凝筋滯不調柔甘從此後支離臥賴是從前爛漫遊廻思往事紛如夢轉覺餘生杳若浮浩氣自能充靜室驚飇何必蕩虛舟腹空先進松花酒膝冷重裝桂布裘若問樂天憂病否樂天知命了無憂
　　荅閒上人來問因何風疾
　　一牀方丈向陽開勞動文殊問疾來欲界凡夫何足道四禪天始免風災〈色界四天初禪具三災二禪無火災三禪無水災四禪無風災〉
　　病中五絶句
　　世間生老病相隨此事心中久自知今日行年將七十猶須慙媿病來遲
　　方寸成灰鬢作絲假如強健亦何為家無憂累身無事正是安閒好病時
　　李君墓上松應拱元相池頭竹盡枯多幸樂天今始病不知合要苦治無〈李元皆予執友也杓直少予八嵗即世巳九年微之少予七年薨已八年矣今予始病得非幸乎〉
　　目昏思〈一作畏〉寢即安眠足軟妨行便坐禪身作醫王心是藥不勞和扁到門前
　　交親不要苦相憂亦擬時時強出遊但有心情何用腳陸乘肩轝水乗舟
　　送嵩客
　　登山臨水分無期泉石煙霞今屬誰君到嵩陽吟此句與教二〈一作三〉十六峰知
　　罷炙
　　病身佛説將何喻變滅須臾豈不聞莫遣淨〈一作浮〉名知〈一作和〉我笑休將火艾炙浮雲〈雜摩經雲是身如浮雲須臾變滅也〉
　　賣駱馬
　　五年花下醉騎行臨賣回頭嘶一聲項籍顧騅猶解歎樂天別駱豈無情
　　別柳枝
　　兩枝楊柳小樓中嫋嫋多年伴醉翁明日〈一作白〉放歸歸去後世間應不要春風
　　就暖偶酌戲諸詩酒舊侶
　　低屏軟褥臥藤牀舁向前軒就日陽一足任他為外物三杯自要沃中腸頭風若見詩應愈齒折仍誇笑不妨細酌徐吟猶得在舊逰未必便相忘
　　嵗暮呈思黯相公皇甫朗之及夢得尚書
　　嵗暮皤然一老夫十分流軰九分無莫嫌身病人扶侍猶勝無身可遣扶
　　自解
　　房傳往世為禪客〈世傳房太尉前生為禪僧與婁師德友善慕其為人故今生有婁之遺風也〉王道前生應畫師〈王右丞詩云宿世是詞客前身應畫師〉我亦定中觀宿命多生債負是歌詩不然何故狂吟詠病後多於未病時
　　嵗暮病懐贈夢得〈時與夢得同患足疾〉
　　十年四海故交親零落惟殘兩病身共遣數竒從是命同教歩蹇有何因眼隨老減嫌長夜體待陽舒望早春新樂堂前舊池上相過亦不要他人
　　雪後過集賢裵令公舊宅有感
　　梁王捐館後枚叟過門時有淚人還泣無情雪不知臺亭㽞盡在賔客散何之唯有蕭條雁時來下故池
　　酬夢得貧居詠懐見贈
　　嵗隂生計兩蹉跎相顧悠悠醉且歌廚冷難㽞烏止屋〈詩云瞻烏爰止於誰之屋言烏多止富家之屋也〉門閒可與雀張羅病添荘舄吟聲苦貧欠韓康藥債多日望揮金賀新命〈來萹雲若有金揮勝二疎〉俸錢依舊又如何〈時夢得罷賔客除祕監祿俸畧同故云〉
　　酬夢得見喜疾瘳
　　暖臥摩綿褥晨〈一作寒〉傾藥酒螺昏昏布裘底病醉睡相和末疾徒雲爾〈傳雲風滛末疾末謂四肢〉餘年有㡬何須知差與否相去校無多
　　夜聞箏中彈瀟湘送神曲感舊
　　縹緲巫山女歸來七八年殷勤湘水曲㽞在十三苦調吟還出深情咽不傳萬重雲水思今夜月明前
　　感蘇州舊舫
　　畫梁朽折紅窗破獨立池邊盡日看守得蘇州船舫爛此身爭合不衰殘
　　感舊石上字
　　閒撥行尋舊池幽情徃事復誰知太湖石上鐫三字十五年前陳結之
　　見敏中初到邠寧秋日登城樓詩詩中頗多鄉思因以寄和〈從殿中侍御出副邠寧〉
　　想爾到邉頭蕭條正值秋二年貧御史八月古邠州絲管聞雖樂風沙見亦愁望鄉心若苦不用數登樓
　　齋戒
　　每因齋戒㫁葷腥漸覺塵勞染愛輕六賊定知無氣色三屍應恨少恩情酒魔降伏終須盡詩債填還亦欲平從此始堪為弟子竺乾師是古先生
　　戲禮經老僧
　　香火一爐燈一醆白頭夜禮佛名經何年飲著聲聞酒直到如今醉未醒
　　近見慕巢尚書詩中屢有歎老思退之意又於洛下新置郊居然寵寄方深歸心大速因以長句戲而諭之
　　近見詩中歎白髮遙知閫外憶東都煙霞偷眼窺來乆富貴黏身擺得無新置林園猶濩落未終婚嫁且踟躕應須待到懸車嵗然後東歸伴老夫
　　對鏡偶吟贈張道士抱元
　　閒來對鏡自思量年貎衰殘分所當白髮萬莖何所怪丹砂一粒不曽嘗眼昏乆被書料理肺渇多因酒損傷今日逢師雖已晩枕中治老有何方
　　病入新正
　　枕上驚新嵗花前念舊歡是身老所逼非意病相干風月情猶在杯觴興漸〈一作又〉闌便休心未伏更試一春看
　　臥疾來早晚
　　臥疾來早晚懸懸將十旬婢能尋本草犬不吠醫人酒甕全生醭歌筵半委塵風光還欲好爭向枕前春
　　強起迎春戲寄思黯
　　杖策人扶廢病身晴和強起一迎春他時蹇跛縱行得笑殺平原樓上人
　　夢得前所酬篇有鍊盡美少年之句因思往事兼詠今懐重以長句答之
　　鍊盡少年成白首憶初相識到今朝昔饒春桂長先折今伴寒松取〈一作最〉後凋〈昔登科第夢得多居先今同暮年洛下為老伴〉生事縱貧猶可過風情雖老未全銷聲華寵命人皆得若箇如君厯七朝〈夢得貞元中及今凡仕七朝也〉
　　病後寒食
　　故紗絳帳舊青氊藥酒醺醺引醉眠斗擻弊袍春晚後摩挲病腳日陽前行無筋力尋山水坐少精神聽管拋擲風光負寒食曽來未省似今年
　　老病相仍以詩自解
　　榮枯憂喜與彭殤都是人間戲一場蟲臂鼠肝猶不怪雞膚鶴髮復何傷昨因風發甘長往今遇陽和又小康〈春暖來風痺稍退也〉還似逺行裝束了遲廻且住亦何妨
　　皇甫郎中親家翁赴任絳州宴送出城贈別
　　慕賢入室交先定結援通家好復成新婦不嫌貧活計嬌孫同慰老心情洛橋歌酒今朝散絳路風煙㡬日行欲識離羣相戀意為君扶病出都城
　　春暖
　　風痺宜和暖春來腳較輕鶯㽞花下立鶴引水邊行髮少嫌巾重顔衰訝鏡明不論親與故自亦昧平生
　　殘春晚起伴客笑談
　　掩戶下簾朝睡足一聲黃鳥報殘春披衣岸幘日髙起兩角青衣扶老身䇿杖強行過里巷引杯閒酌伴親賔莫言病後妨談笑猶恐多於不病人
　　送唐州崔使君侍親赴任
　　連持使莭歴専城獨賀崔侯最慶榮烏府一拋霜簡去朱輪四從板輿行〈崔郎中從殿中連典四郡皆侍親赴任〉發時止許沙鷗送到日方乗竹馬迎唯慮郡齋賓友少數杯春酒共誰傾
　　春晚詠懐贈皇甫朗之
　　艷陽時節又蹉跎遲暮光隂復若何一嵗平分春日少百年通計老時多多中更被愁牽引少處兼遭病折磨賴有銷憂治悶藥君家濃酎我狂歌
　　春盡日宴罷感事獨吟〈開成五年三月三十日作〉
　　五年三月今朝盡客散筵空獨掩扉病共樂天相伴住春隨樊子一時歸閒聽鶯語移時立思逐楊花觸處飛金帶縋腰衫委地年年衰瘦不勝衣
　　病中辱崔宣城長句見寄兼有觥綺之贈因以四韻總而酬之
　　劉禎病發經春臥謝朓詩來盡日吟三道舊誇收片玉〈昔予考制茦崔君登科也〉一章新喜獲雙金信題霞綺緘情重酒試銀觥表分深科第門生滿霄漢嵗寒少得似君心前有別楊柳枝絶句夢得繼和雲春盡絮飛㽞不得隨風好去落誰家又復戲答
　　柳老春深日又斜任他飛向別人家誰能更學孩童戲尋逐春風捉柳花
　　池上早夏
　　水積春塘晚隂交夏木繁舟船如野渡籬落似江村靜拂琴牀席香開酒庫門慵閒無一事時㺯小嬌孫談氏外孫生三日喜是男偶吟成篇兼戲呈夢得
　　玉芽珠顆小男兒羅薦蘭湯浴罷時芣苢春來盈女手梧桐老去長孫枝慶傳媒氏燕先賀喜報談家烏預知明日貧翁具雞黍應須酬賽引雛詩〈前年談氏外孫女初生夢得有賀詩云從此引鴛雛今幸是男前言似有徴故云〉
　　開成大行皇帝輓歌詞四首奉敕撰進
　　御宇恢皇化傳家葉至公華夷臣妾內堯舜弟兄中制度移民俗文章變國風開成與貞觀實錄事多同晏駕辭雙闕靈儀出九衢上雲歸碧落下席葬蒼梧蓂晚餘堯厯龜新啓夏圖三朝聫棣蕚從古帝王無嚴恭七月禮哀慟萬人心地感勝秋氣天愁結夕隂鼎湖龍漸逺濛汜日初沉唯有雲韶樂長㽞治世音化成同軌表清平恩結連枝感聖明帝與九齡雖吉夢山呼萬嵗是虛聲月低儀仗辭蘭路風引笳簫入柏城老病龍髯攀不及東周退傅最傷情
　　時熱少客因詠所懐
　　冠心多懶逢迎興漸㣲況當時熱甚幸遇客來稀濕灑池邊地涼開竹下扉露牀青篾簟風架白蕉衣院靜㽞僧宿樓空放妓歸衰殘強歡宴此事乆知非
　　宣州崔大夫閣老忽以近詩數十首見示吟諷之下竊有所喜因成長句寄題郡齋
　　謝𤣥暉歿吟聲寢郡閣寥寥筆硯閒無復新詩題壁上虛教逺岫列窗間〈謝宣城郡內詩云窗中列逺岫〉忽驚歌雪今朝至必恐文星昨夜還再喜宣城章句動飛觴遙賀敬亭山〈謝又有題敬亭山詩竝見文選中〉
　　足疾
　　足疾無加亦不瘳綿春歴夏復經秋開顔且酌尊中酒代歩多乘池上舟幸有眼前衣食在兼無身後子孫憂應須學取陶彭澤但委心形任去㽞
　　晩池汎舟遇景成詠贈呂處士
　　岸淺橋平池面寛飄然輕櫂汎澄瀾風宜扇引開懐入樹愛舟行仰臥看別境客稀知不易能詩人少詠應難唯憐呂叟時相伴同把磻溪舊釣竿
　　夢㣲之
　　夜來攜手夢同遊晨起盈巾淚莫收漳浦老身三度病咸陽草樹〈一作宿草〉八廻秋君埋泉下泥銷骨我寄人間雪滿頭阿衞韓郎相次去夜臺茫昧得知不〈阿衛㣲之小男韓郎微之愛壻〉
　　感秋詠意
　　炎涼遷次速如飛又脫生衣著熟衣遶壁闇蛩無限思戀巢寒燕未能歸湏知流軰年年失莫歎衰容日日非舊語相傳聊自慰世間七十老人稀
　　老病幽獨偶吟所懐
　　眼漸昏昏耳漸聾滿頭霜雪半身風已將身出浮雲外〈維摩經雲是身如浮雲也〉猶寄形於逆旅中觴詠罷來賔閣閉笙歌散後妓房空世縁俗念消除盡別是人間清浄翁和楊尚書罷相後夏日遊永安水亭兼招本曹楊侍郎同行
　　道行無喜退無憂舒巻如雲得自由良冶動時為哲匠巨川濟了作虛舟竹亭隂合偏宜夏水檻風涼不待秋遙愛翩翩雙紫鳯入同官署出同逰
　　在家出家
　　衣食支吾婚嫁畢從今家事不相仍夜眠身是投林鳥朝飯心同乞食僧清唳數聲松下鶴寒光一㸃竹間燈中宵入定跏趺坐女喚妻呼多不應
　　夜涼
　　露白風清庭戶涼老人先著夾衣裳舞腰歌袖拋何處唯對無琴一張
　　繼之尚書自余病來寄遺非一又䝉覽醉吟先生傳題詩以美之今以此篇用伸酬謝
　　衰殘與世日相疎惠好唯君分有餘茶藥贈多因病乆衣裳寄早及寒初〈所寄贈之物皆及時〉交情鄭重金相似詩韻清鏘玉不如醉傅狂言人盡笑獨知我者是尚書
　　五年秋病後獨宿香山寺三絶句
　　經年不到龍門寺今夜何人知我情還向暢師房裏宿新秋月色舊灘聲
　　飲徒歌伴今何在雨散雲飛盡不迴從此香山風月夜祗應長是一身來
　　石盆泉畔石樓頭十二年來晝夜逰更過今年年七十假如無病亦宜休
　　題香山新經堂招僧
　　煙滿秋堂月滿庭香花漠漠磬泠泠誰能來此尋真諦白老新開一藏經
　　偶題鄧公〈公即給事中珽之子也飢窮老病退居此村〉
　　偶因攜酒尋村客聊復迴車訪薜蘿且值雪寒相慰問不妨春暖更經過翁居山下年空老我得人間事校多一種共翁頭似雪翁無衣食自〈一作又〉如何
　　早入皇城贈王㽞守僕射
　　津橋殘月曉沈沈風露淒清禁署深城柳宮槐謾揺落悲愁不到貴人心
　　寄題廬山舊草堂兼呈二林寺道侶
　　三十年前草堂主而今雖在鬢如絲登山尋水應無力不似江州司馬時漸伏酒魔休放醉猶殘口業未拋詩君行過到鑪峰下為報東林長老知〈此詩憑錢知進侍御往題草堂中也〉
　　改業
　　先生老去飲無興居士病來閒有餘猶覺醉吟多放逸不如禪定更清虛〈予先有醉吟先生傳今故云〉柘枝紫袖教丸藥羯鼓蒼頭遣種蔬卻被山僧戲相問一時改業意何如
　　山下㽞別佛光和尚
　　勞師送我下山行此別何人識此情我已七旬師九十當知後㑹在他生
　　山中五絶句〈遊嵩陽見五物各有所感感興不同隨興而吟因成五絶〉嶺上雲
　　嶺上白雲朝未散田中青麥旱將枯自生自滅〈一作減〉成何事能逐東風作雨無
　　石上苔
　　漠漠斑斑石上苔幽芳靜綠絶纎埃路傍凡草榮遭遇曽得七香車輾來
　　林下樗
　　香檀文桂苦雕鐫生理何曽得自全知我無材老樗否一枝不損盡天年
　　澗中魚
　　海水桑田欲變時風濤翻覆沸天池鯨吞蛟鬭波成血深澗遊魚樂不知
　　洞中蝙蝠
　　千年鼠化白蝙蝠黒洞深藏避網羅逺害全身誠得計一生幽暗又如何
　　自戲三絶句〈閒臥獨吟無人酬和聊假身心相戲往復偶成三章〉
　　心問身
　　心問身云何泰然嚴冬暖被日髙眠放君快活知恩否不早朝來十一年
　　身報心
　　心是身王身是宮君今居在我宮中是君家舍君須愛何事論恩自說功
　　心重答身
　　因我疎慵休罷早遣君安樂嵗時多世間老苦人何限不放君閒奈我何
　　㑹昌元年春五絶句
　　病後喜過劉家〈一作夢得〉
　　忽憶前年初病後此生甘分不銜杯誰能料得今春事又向劉家飲酒來
　　贈舉之僕射〈今春與僕射三為寒食之會〉
　　雞毬𩛿粥屢開筵談笑謳吟間管一月三迴寒食㑹春光應不負今年
　　盧尹賀夢得㑹中作
　　病聞川守賀筵開起伴尚書飲一杯任意少年長笑我老人自覔老人來
　　題朗之槐亭
　　春風可惜無多日家醖唯殘軟半瓶猶望君歸同一醉籃舁早晚入槐亭
　　勸夢得酒
　　誰人功畫麒麟閣何〈一作酒〉客新投魑魅鄉兩處榮枯君莫問殘春更醉兩三場
　　過裵令公宅二絶句〈裵令公在日常同聽楊柳枝歌每遇雪天無非招宴二物如故因成感情〉
　　風吹楊柳出墻枝憶得同歡共醉時每到集賢坊地〈一作北〉過不曽一度不低眉
　　梁王舊館雪濛濛愁殺鄒枚二老翁〈此句兼屬夢得〉假使明朝深一尺亦無人到兔園中
　　百日假滿少傅官停自喜言懐
　　長吿今朝滿十旬從茲蕭灑便終身老嫌手重拋牙笏病喜頭輕換角巾疎傅不朝懸組綬尚平無累畢婚姻人言世事何時了我是人間事了人
　　早熱
　　畏景又加旱火雲殊未收籬暄飢有雀池涸渴無鷗岸幘頭仍痛褰裳汗亦流若為當此日遷客向炎州〈時楊李二相各貶潮韶〉
　　題崔少尹上林坊新居
　　坊靜居新深且幽〈一作深居新且幽〉忽疑縮地到滄洲宅東籬缺嵩峰出堂後池〈一作門〉開洛水流髙下三層盤野徑㳂洄十里汎漁舟若能為客烹雞黍願伴田蘇日日遊
　　新澗亭
　　煙蘿初合澗新開閒上西亭日㡬迴老病歸山應未得且移泉石就身來
　　對酒有懐寄李十九郎中
　　往年江外拋桃葉〈結之也〉去嵗樓中別柳枝〈樊蠻也〉寂寞春來一杯酒此情唯有李君知吟君舊句情難忘風月何時是盡時〈李君甞有悼故妓詩云直應人世無風月始是心中忘卻時今故云〉
　　楊六尚書頻寄新詩詩中多有思閒相就之志因書鄙意報而諭之
　　君年殊未及懸車未合將閒逐老夫身健正宜金印綬位髙方稱白髭鬚若論塵事何由了但問雲心自在無進退是非俱是夢丘中闕下亦何殊
　　偶吟自慰兼呈夢得〈予與夢得甲子同今俱七十〉
　　且喜同年滿七旬莫嫌衰病莫嫌貧已為海內有名客又占世間長命人耳裏聲聞新將相眼前失盡故交親尊榮富夀難兼得閒坐思量最要身
　　寄潮州楊繼之
　　相府潮陽俱夢中夢中何者是窮通他時事過方應悟不獨榮空辱亦空
　　雪暮偶與夢得同致仕裵賔客王尚書飲
　　黃昏慘慘雪霏霏白首相歡醉不歸四箇老人三百嵗〈裵年九十餘王八十餘予與夢得俱七十合三百餘嵗可謂希有之㑹也〉人間此㑹亦應稀雪朝乘興欲詣李司徒㽞守先以五韻戲之
　　夜寒生酒思曉雪引詩情熱飲一兩醆冷吟三五聲鋪花憐地凍銷玉畏天晴好拂烏巾出宜披鶴氅行梁園應有興何不召鄒生
　　贈思黯〈前以履道新小灘詩寄思黯報章雲請向歸仁砌下看思黯歸仁宅亦有小灘〉
　　為憐清淺愛潺湲一日三迴到水邊若道歸仁灘更好主人何故別三年
　　聽歌六絶句
　　聽都子歌〈詞雲試問嫦娥更要無〉
　　都子新歌有性靈一聲格轉已堪聽更聽唱到嫦娥字猶有樊家舊典型
　　樂世〈一名六么〉
　　管急〈一作絲〉繁拍漸稠緑腰宛轉曲終頭誠知樂世聲聲樂老病人聽未免愁
　　水調〈第五徧乃五言調調韻最切〉
　　五言一徧最殷勤調少情多似有因不㑹當時翻曲意此聲腸㫁為何人
　　想夫憐〈王維右丞詞雲秦川一半夕陽開此句尤佳〉
　　玉管朱莫急催容聽歌送十分杯長愛夫憐第二句請君重唱夕陽開
　　何滿子〈開元中滄洲有歌者何滿子臨刑進此曲以贖死上竟不免〉
　　世傳滿子是人名臨就刑時曲始成一曲四調〈一作詞〉歌八疊從頭便是㫁腸聲
　　離別難〈一下有詞字〉
　　綠楊陌上送行人馬去車迴一望塵不覺別時紅淚盡歸來無淚可〈一作更〉霑巾
　　閒樂
　　坐安臥穩輿〈仄聲〉平肩倚杖披衫遶四邊空腹三杯卯後酒麴肱一覺醉中眠更無忙苦吟閒樂恐是人間自在天














　　御定全唐詩巻四百五十八
