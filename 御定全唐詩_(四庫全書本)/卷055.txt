　　欽定四庫全書
　　御定全唐詩巻五十五
　　王勃
　　王勃字子安絳州龍門人文中子通之孫六歳善文辭未冠應舉及第授朝散郎數獻頌闕下沛王聞其名召署府修撰是時諸王鬬雞勃戲為文檄英王雞髙宗斥之勃既廢客劍南久之補虢州叅軍坐事復除名勃父福畤坐勃故左遷交趾令勃往交趾省父渡海溺水悸而卒年二十八勃好讀書屬文初不精思先磨墨數升引被覆面而臥忽起書之不易一字時人謂之腹藁與楊炯盧照隣駱賔王皆以文章齊名天下稱王楊盧駱號四傑勃有集三十巻今編詩二巻
　　倬彼我系
　　倬彼我系舍弟虢州叅軍勃所作也傷廹乎家貧道未成而受祿不得如古之君子四十強而仕也故本其情性原其事業因陳先人之跡以議出處
　　致天爵之艱難也〈勃兄勵序〉
　　倬彼我系出自有周分疆錫社𣲖別支流居衞仕宋臣〈一作匡〉嬴相劉廼武廼文或公或侯
　　晉歴崩坼衣冠擾弊粵自太原播徂江澨禮喪賢隱時屯道閉王室如燬生人多殪
　　伊我有器思逢其主自東施〈一作旋〉西擇木開宇田彼河曲家乎汾浦天未厭亂吾將誰輔
　　伊我祖德思濟九埏不常厥所於茲五遷欲及時也夫豈願焉其位雖屈其言則傳
　　爰述帝制大蒐王道曰天曰人是祖是考禮樂咸若詩書具草貽厥孫謀永為家寶
　　伊余小子信慙明哲彼網有條彼車有轍思屏人事克終前烈於嗟代網卒余來絏
　　來絏伊何謂余曰仕我瞻先達三十方起夫豈不懷髙山仰止願言毓徳啜菽飲水
　　有鳥反哺其聲嗷嗷言念舊徳憂心忉忉今我不養歳月其滔僶俛從役豈敢告勞
　　從役伊何薄求卑位告勞伊何來叅卿事名存實爽負信愆義靜言遐思中心是愧
　　上巳浮江宴韻得阯字
　　披觀玉京路駐賞金臺阯逸興懐九仙良辰傾四美松唫白雲際桂馥青溪裏別有江海〈一作漢〉心日暮情何巳
　　春日宴樂遊園賦韻得接字
　　帝里寒光盡神臯春望浹梅郊落晚英柳甸驚初葉流水抽竒㺯崩雲灑芳牒清尊湛不空暫喜平生接
　　山亭夜宴
　　桂宇幽襟積山亭〈一作松臺〉涼夜永森沈野徑寒肅穆巖扉靜竹晦南汀〈一作阿〉色荷翻北潭影清興殊未闌林端照初景
　　詠風
　　肅肅涼景〈一作風〉生加我林壑清驅煙尋〈一作入〉磵戶巻霧〈一作露〉出山楹去來固無跡〈一作際〉動息如有情日落山水靜為君起松聲
　　懐仙〈並序〉
　　客有自幽山來者起予以林壑之事而煙霞在焉思解纓紱永詠山水〈一作林〉神與道超跡為形滯故書其事焉
　　鶴岑有竒徑麟洲富仙家紫泉潄珠液𤣥巖列丹葩常希〈一作若〉披塵網眇然登雲車鸞情極霄漢鳳想疲煙霞道存蓬瀛近意愜朝市賖無為坐惆悵虛此江上華
　　忽夢遊仙
　　僕本江上客牽跡在方內寤寐霄漢間居然有靈對翕爾登霞首依然躡雲背電策驅龍光煙途儼鸞態乗月披金帔連星解瓊珮浮識俄易歸真遊邈難〈一作魂莫〉再寥廓沈遐想周遑奉遺誨流俗非我鄉何當釋塵昧
　　雜曲
　　智瓊神女來訪文君蛾眉始約羅袖初薰歌齊曲韻舞亂行紛若向陽臺薦枕何啻得勝朝雲
　　秋夜長
　　秋夜長殊未央月明白露澄清光層城綺閣遙相望遙相望川無梁北風受節南鴈翔崇蘭委質時菊芳鳴環曵履〈一作佩〉出長廊為君秋夜𢷬衣裳纎羅對鳳皇丹綺雙鴛鴦調砧亂杵思自傷思自傷征夫萬里戍他鄉鶴關音信斷龍門道路長君〈一作所〉在天一方寒衣徒自香
　　採蓮曲〈樂府作採蓮歸〉
　　採蓮歸緑水芙蓉衣秋風起浪鳬鴈飛桂櫂蘭橈下長浦羅裙玉腕輕揺櫓葉嶼花潭極望平江謳越吹相思苦相思苦佳期不可駐塞外征夫猶未還江南採蓮今已暮今已暮採〈樂府詩作摘〉蓮花渠今〈一作今渠〉那必盡娼家官道城南把桑葉何如江上採蓮花蓮花復蓮花花葉何稠〈一作重〉疉葉翠本羞眉花紅強如頰佳人不在茲〈一作茲期〉悵望別離時牽花憐共蒂折藕愛連絲故情無〈一作何〉處所新物從〈一作徒〉華滋不惜西〈一作南〉津交佩解還羞北海鴈書遲採蓮歌有節採蓮夜未歇正逢浩蕩江上風又值裵囘〈樂府詩集無裵囘二字〉江上月裵囘蓮浦夜相逢吳姬越女何丰茸共問寒江〈一作光〉千里外征客關山路〈一作更〉幾重
　　臨髙臺
　　臨髙臺髙臺迢遰絶浮埃瑤軒綺構何崔嵬鸞歌鳳吹清且哀俯瞰長安道萋萋御溝草斜對甘泉路蒼蒼茂陵樹髙臺四望同帝郷〈一本無此二字〉佳氣鬰蔥蔥紫閣丹樓紛照耀璧房錦殿相玲瓏東彌長樂觀西指未央宮赤城映朝日緑樹揺春風旗亭百隧開新市甲第千甍分戚里朱輪翠蓋不勝春疉樹層楹相對起復有青樓大道中繡戶文窗雕綺櫳錦衾夜〈一作晝〉不襞羅帷晝〈一作夕〉未空歌屏朝揜翠妝鏡晚窺紅為君〈一作吾〉安寶髻蛾眉罷花叢塵間狹路〈一作狹路塵間〉黯將暮雲間〈一作開〉月色明如素鴛鴦池上兩兩飛鳳凰樓下雙雙度物色正如此佳期那不顧銀鞍繡轂盛繁華可憐今夜宿娼家娼家少婦不須顰東園桃李片時春君看舊日髙臺處栢梁銅cq=355雀生〈一作尚〉黃塵
　　滕王閣
　　滕王髙閣臨江渚珮玉鳴鸞罷歌舞畫棟朝飛南浦雲珠簾暮捲西山雨閒雲潭影日悠悠物換星移幾度秋閣中帝子今何在檻外長江空自流
　　江南弄
　　江南弄巫山連楚夢行雨行雲幾相送瑤軒金谷上春時玉童仙女無見期紫露〈一作霧〉香煙渺難託清風明月遙相思遙相思草徒緑為聽雙飛鳳凰曲






　　御定全唐詩巻五十五
