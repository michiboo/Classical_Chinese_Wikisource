　　欽定四庫全書
　　御定全唐詩巻四
　　肅宗皇帝
　　帝諱亨明皇第三子初名嗣昇封陜王開元十五年更名浚徙封忠王二十三年又更名璵明年立為皇太子二十八年又更名紹天寶三載乃更名亨明皇幸蜀即位於靈武聰明彊記屬詞典麗在位七年諡曰宣詩四首
　　延英殿玉靈芝詩三章章八句〈上元二年七月甲辰延英殿御座上生玉靈芝一莖三花上親製詩〉
　　玉殿肅肅靈芝煌煌重英發秀連葉分房宗廟之福垂其耿〈一作景〉光〈此章缺二句〉
　　元氣產芝明神合徳紫微間采白蕣呈色載啓瑞圖庻符皇極天心有眷王道惟直
　　幸生芳本〈一作卉〉當我扆〈一作宸〉旒效〈一作放〉此靈質賁其王猷神惟不愛道亦無求端拱思惟永荷天休
　　賜棃李泌與諸王聨句〈鄴侯外傳雲肅宗嘗夜坐召潁信益三王同就地壚食以泌多絶粒帝自燒一棃賜之潁王固求不與請三弟共乞一顆亦不與別命他果賜之王曰先生㤙渥如此臣等請聨句以為他日故事　潁王名璬信王名瑝益王史失傳〉
　　先生年幾許顔色似童兒〈潁王〉夜抱九仙骨朝披一品衣〈信王〉不食千鍾粟唯餐兩顆棃〈益王〉天生此間氣助我化無為〈帝〉
　　徳宗皇帝
　　帝諱適代宗長子初封奉節郡王乾元元年進封魯王八月徙封雍王廣徳二年立為皇太子善屬文尤長於篇什毎與學士言詩於浴堂殿夜分不寐三令節御製詩敕羣臣賡和品第優劣四方貢藝者帝多親試或有乖謬濃㸃筆抹之稱㫖即翹足朗吟詫宰相此朕門生無不服帝之藻鑑焉在位二十五年諡曰孝文集不傳今存詩十五首
　　中和節日宴百僚賜詩〈帝移晦日為中和節鄴侯家傳雲夜夢見賜御製中和節詩於金花牋上第二對首忘一字雲茲中和節式慶天地春及中和日百寮㑹曲江亭賜御製詩曰肇茲中和節云云其金花牋上花雲皆夢所見者奉詔同用春字〉
　　韶年啓仲序初吉諧良辰肇茲中和節式慶天地春歡酣朝野同生徳區宇均雲開灑膏露草疏芳河津歲華今載陽東作方肆勤慙非熏風唱曷用慰吾人
　　中和節賜百官燕集因示所懷
　　至化恆〈一作常〉在宥保和茲息人推誠撫諸夏與物長為春仲月風景暖禁城花柳新芳時協金奏賜宴同〈一作錫宴周〉羣臣絲竹豈雲樂忠賢惟所親庻洽朝野意曠然天地〈一作下〉均
　　重陽日賜宴曲江亭賦六韻詩用清字〈並序〉
　　朕在位僅將十載實頼忠賢左右克致小康是以擇三令節錫茲宴賞俾大夫卿士得同歡洽也夫共其戚者同其休有其初者貴其終咨爾羣寮順朕不暇樂而能節職思其憂咸若時則庻乎理矣因重陽之㑹聊示所懷
　　早衣〈一作依〉對庭燎躬化勤意誠時此萬機暇適與佳節並曲池潔寒流芳菊舒金英乾坤爽氣滿臺殿秋光〈一作老〉清朝野慶年豐髙㑹多歡聲永懷無荒戒良士同斯〈一作其〉情〈因詔曰卿等重陽㑹宴朕想歡洽欣慰良多情發於中因製詩序令賜卿等一本可中書門下簡定文詞士三五十人應制同用清字明日內於延英門進來宰臣李泌等雖奉詔簡擇難於取捨由是百僚皆和上自考其詩以劉大眞及李紓等四人為上等鮑防於邵等四人為次等張濛殷亮等二十三人為下等而李晟馬燧李泌三宰相之詩不加考第時貞元四年九月也〉
　　九月十八賜百寮追賞因書所懷
　　雨霽霜氣肅天髙雲日明繁林巳墜葉寒菊仍舒榮懿此秋節時更延追賞情池臺列廣宴絲竹傳新聲至樂非外奬浹歡同中誠庻敦朝野意永使風化清
　　送徐州張建封還鎭〈貞元十三年徐州節度使張建封來朝及命歸鎮上御製詩以賜之〉
　　牧守寄所重才賢生為時宣風自淮甸授鉞膺藩維入覲展遐戀臨軒慰來思忠誠在方寸感激陳情詞報國爾所向恤人予是資歡宴不盡懷車馬當還期榖雨將應𠉀行春猶未遲勿以千里遙而雲無已知〈於時藩鎭馬燧渾瑊劉元佐李抱真等勲寵卓越未有以詩餞獨建封獲賜〉
　　麟徳殿宴百僚
　　憂勤承聖緒開㤗喜時康恭巳臨羣後垂衣御八荒務閒春向暮朝罷日猶長紫殿初筵列彤庭廣樂張成功歸輔弼致理頼忠良共此歡娛事千秋樂未央
　　元日退朝觀軍仗歸營
　　獻歲視元朔萬方咸在庭端旒揖羣後囘輦閲師貞綵仗宿華殿退朝歸禁營分行左右出轉斾風雲生歴歴趨複道容容映層城勇餘矜捷技令肅無喧聲眷此戎旅節載嘉良士誠順時傾宴賞亦以助文經
　　中和節賜羣臣宴賦七韻〈貞元五年初製中和節帝製詩寫本賜戴叔倫於容州〉
　　東風變梅柳萬彚生春光中和紀月令方與天地長耽樂豈予尚懿茲時景良庶遂亭育恩同致寰海康君臣永終始交泰符隂陽曲沼水新碧華林桃稍芳勝賞信多歡戒之在無荒
　　三日書懐因示百僚〈貞元六年三月庚子百僚宴曲江亭上賦上巳詩一篇賜之〉
　　佳節上元已芳時屬暮春流觴想蘭亭捧劒得金人風輕水初綠日晴花更新天文信昭囘皇道頗敷陳恭巳每從儉清心常保真戒茲游衍樂書以示羣臣
　　重陽日中外同歡以詩言志因示羣官〈餘字韻〉
　　爽節在重九物華新雨餘清秋黃葉下菊散金潭初萬寳行就稔百工欣所如歡心暢遐邇殊俗同車書至化自敦睦良辰宜宴胥鏘鏘間絲竹濟濟羅簮裾此樂匪足耽此誠期永孚
　　重陽日即事
　　令節曉澄霽四郊煙靄空天清白露潔菊散黃金叢寡徳荷天貺順時休百工豈懷歌鐘樂思為君臣同至化在亭育相成資始終未知康衢詠所仰惟年豐
　　豐年多慶九日示懷〈貞元十八年九月癸亥重陽御製詩賜羣臣〉
　　爽氣肅時令早衣聞朔鴻重陽有佳節具物欣年豐皎潔暮潭色芬敷新菊叢芳尊滿衢室繁吹凝煙空惠合信吾道保和惟爾同推誠至𤣥化天下期為公
　　七月十五日題章敬寺〈貞元七年七月癸酉幸章敬寺賦詩九韻皇太子與羣臣畢和題之寺壁〉
　　招提邇皇邑複道連重城法筵㑹早秋駕言訪襌扄嘗聞大仙教清淨宗無生七物〈一作珍〉匪吾寶萬行先求成名相旣雙寂繁華奚所榮金風扇微涼逺煙凝翠晶松院靜苔色竹房深磬聲境幽眞慮恬道勝外物輕意適本非說含毫空復情
　　中春麟徳殿㑹百寮觀新樂詩一章章十六句〈貞元十四年二月戊午上製中春麟徳殿㑹百寮觀新樂詩令太子書示百官序曰朕以中春之首紀為令節聽政之暇韻於歌詩象中和之容作中和之舞聊復成篇其詩八韻中書門下謝賜詩請頒示天下編入樂府〉
　　芳歲肇佳節物華當仲春乾坤旣昭泰煙景含氤氳徳淺荷𤣥貺樂成思治〈一作思洽〉人前庭列鐘鼓廣殿延羣臣八卦隨舞意五音轉曲新顧非咸池奏庻協南風熏式宴禮所重浹歡情必均同和諒在茲萬國希可親
　　九日絶句
　　禁苑秋來爽氣多昆明風動起滄波中流簫鼓誠堪賞詎假橫汾發櫂歌
　　文宗皇帝
　　帝諱昂穆宗第二子初名涵封江王寶厯二年即位㳟儉儒雅聽政之暇博通羣籍顧謂左右曰若不甲夜視事乙夜觀書何以為人君每試進士親裁題目及所司進所試披覽吟詠終日忘倦延學士於內庭討論經義好製五言古調清峻常欲置詩博士李珏言今翰林學士皆能文詞且古今篇什足可怡恱聖情乃止又嘗與宰相論詩之工拙鄭覃曰詩之工者無若三百篇皆國人作之以刺美時政王者采之以觀風俗後代詞人華而不實無補於事帝甚重其言在位十三年諡曰昭獻今存詩七首
　　暮春喜雨詩〈開成元年三月觀內人賽雨賦〉
　　風雲喜際㑹雷雨遂流滋薦幣虛陳禮動天實精思漸侵九夏節復在三春時霢霂垂朱闕飄颻入緑墀郊坰旣霑足黍稷有豐期百辟同康樂萬方佇雍熙
　　題程修巳竹障〈修巳冀州人學周昉畫嘗畫竹障於文思殿帝賜以詩朝士皆奉詔繼和〉
　　良工運精思巧極似有神臨窗忽覩繁隂合再盼真假殊未分〈後二句一作臨窗時乍覩繁隂合再明〉
　　宮中題〈太和九年李訓鄭注敗後仇士良愈專恣上登臨遊幸未嘗為樂或瞠目獨語左右莫敢進問因賦此詩〉
　　輦路生春〈一作秋〉草上林花發時〈一作滿枝〉憑髙何限意無復侍臣知
　　上巳日賜裵度〈裵度拜中書令以疾未任朝謝上巳曲江賜宴羣臣賦詩帝遣中使賜度詩仍賜御札曰朕詩集中要有卿倡和詩故令示此卿疾未差可異日進來御札及門而度薨〉
　　注想待元老識君恨不早我家柱石衰憂來學丘禱
　　上元日二首
　　上元髙㑹集羣仙心齋何事欲祈年丹誠儻徹玉帝座且共吾人慶大田
　　蓂生三五葉初齊上元羽客出桃蹊不愛仙家登真訣願䝉四海福黔黎
　　夏日聨句〈開成三年夏日與學士聨句時五學士屬和帝獨謂柳公權詞清意足〉
　　人皆苦炎熱我愛夏日長〈帝〉熏風自南來殿閣生微涼〈柳公權〉
　　宣宗皇帝
　　帝諱忱憲宗第十三子初名怡封光王㑹昌六年立為皇太叔㳟儉好善虛襟聽納大中之政有貞觀風毎曲宴與學士倡和公卿出鎮多賦詩餞行重科第留心貢舉常微行采輿論察知選士之得失其對朝臣必問及第與所試詩賦題主司姓氏茍有科名對者必大喜或佳人物偶不中第必歎息移時常於內自題鄕貢進士李道龍雲在位十三年諡曰獻文詩六首
　　百丈山〈庚溪詩話帝為光王時為武宗所忌多晦跡為方外遊至百丈山作詩云〉
　　大雄真跡枕危巒梵宇層樓聳萬般日月每從肩上過山河長在掌中看仙峰不間三春秀靈境何時六月寒更有上方人罕到暮鐘朝磬碧雲端
　　弔白居易
　　綴玉聨珠六十年誰敎冥路作詩仙浮雲不繫名居易造化無為字樂天童子觧吟長恨曲胡兒能唱琵琶篇文章巳滿行人耳一度思卿一愴然
　　幸華嚴寺
　　雲散晴山幾萬重煙收春色更沖融帳殿出空登碧漢遐川俯望色藍籠林光入戸低韶景嶺氣通宵展霽風今日追遊何所似莫慙漢武賞汾中
　　重陽錫宴羣臣〈時收復河湟〉
　　款塞旋征騎和戎委廟賢傾心方倚注葉力共安邊
　　題涇縣水西寺〈一作題嘉興水西寺〉
　　大殿連雲接爽〈一作賞〉溪鐘聲還與鼔聲齊長安若問江南事說道風光在水西
　　瀑布聨句〈詩史雲帝遊方外至黃檗與黃檗禪師同觀瀑布聨句　佛祖統紀雲帝至廬山與香嚴閒禪師詠時黃檗在海昌詩史誤〉
　　千巖萬壑不辭勞逺看方知出處髙〈黃檗〉溪澗豈能留得住終歸大海作波濤〈帝〉
　　句
　　海岳宴咸通〈南部新書雲宣皇置秦邊陲曲有此句後懿皇以咸通建號其先兆也〉七載秉鈞調四序一方獄市獲來蘓〈大中九年七月甲午崔由左僕射為淮南節度帝於太液亭宴餞賜詩有七載秉鈞之句儒者榮之〉
　　昭宗皇帝
　　帝諱懿宗第七子初名傑封壽王文徳元年立為皇太弟在位十四年帝攻書好文而承廣明㓂亂之後唐祚日衰遺詩隻韻皆其播遷所製也
　　詠雷句〈紀事雲天復元年帝為鳯翔兵劫幸岐城一日大雷雨牛馬震死街西古槐殿東鴟吻立碎帝為詩云〉
　　只觧劈牛兼劈樹不能誅惡與誅兇〈紀事又雲帝在𠗂日憂不測與皇后內人唯沈飲自寛嘗歌雲紇于山頭凍殺雀何不飛去生處樂此古語帝述之者附記〉















　　御定全唐詩巻四
