　　欽定四庫全書
　　御定全唐詩巻六百十七
　　陸⻱䝉
　　陸⻱䝉字魯望蘇州人元方七世孫舉進士不第辟蘇湖二郡從事退隱松江甫里多所論撰自號天隨子以髙士召不赴李蔚盧攜素重之及當國召拜拾遺詔方下卒光化中贈右補闕集二十巻今編詩十四巻讀襄陽耆舊傳因作詩五百言寄皮襲美
　　漢臯古來䧺山水天下秀髙當軫翼分化作英髦囿暴秦之前人灰滅不可究自從宋生賢特立冠耆舊離騷既〈一作紀〉日月九辯即列宿卓哉悲秋辭合在風雅右龎公樂幽隠辟聘無所就祇愛鹿門泉泠泠倚巖漱孔明臥龍者潛伏躬耕耨忽遭𤣥徳雲遂起鱗角鬬三胡節皆峻二習名亦茂其餘文武家相望如斥堠緬思齊梁降寂寞寡清胄凝融為漪瀾復結作瑩琇不知粹和氣有得方大受〈一作授〉將生皮夫子上帝可其奏並包數公
　　才用以殿厥後嘗聞兒童歳嬉戲陳俎豆積漸開詞源一派分萬溜先崇丘旦室大懼隳結構次補荀孟垣所貴亡罅漏仰瞻三皇道蟣虱在宇宙卻視五霸圖股掌弄孩幼或能醢髖髀或與翼雛鷇或喜掉直舌或樂斬邪脰或耨鉏翳薈或整理錯謬或如百千騎合沓原野狩又如曉江平風死波不皺幽埋力須掘遺落貲必購乃於文學中十倍猗頓富囊乏向咸鎬馬重遲步驟専場射䇿時縛虎當羿彀歸來把通籍且作髙堂夀未足逞戈矛誰雲被文繡從知偶東下帆影拂吳岫物象悉摧蔵精靈畏雕鏤伊余抱沈疾顦顇守圭竇方推洪範疇更念大𤣥首〈去聲〉陳詩採風俗學古窮篆籀朝朝貰薪米往往逢責詬既被鄰里輕亦為妻子陋持冠適甌越敢怨不得售窘若曬沙魚悲如哭霜狖唯君枉車轍以逐海上臭披襟兩相對半夜忽白晝執熱濯清風忘憂飲醇酎驅為文翰侶駑皁參驥廐有時諧宮商自喜真邂逅道孤情易苦語直詩還瘦藻匠如見酬終身致懐袖
　　襲美先輩以⻱䝉所獻五百言既䝉見和復示榮唱至於千字提奬之重蔑有稱實再抒鄙懐用伸酬謝
　　洪範分九疇轉成天下規河圖孕八卦煥作𤣥中竒先開否臧源次築經緯基粵若魯聖出正當周徳衰越疆必載質厯國將扶危諸侯恣崛強王室方陵遲歌鳯時不偶獲麟心益悲始嗟吾道窮竟使空言垂首贊五十易又刪三百詩遂令萹籍光可並日月姿向非筆削功未必無瑕疵迨至夫子沒〈一作遐〉微言散如枝〈一作披〉所宗既不同所得亦異宜名法在深刻虛𤣥致希夷自從戰伐來一派縱橫馳寒谷生豓木沸潭結流澌驚奔失壯士好惡隨纖兒嬴氏並六合勢尊丞相斯加於挾書律盡取坑焚之南勒㑹稽頌北恢胡亥阺猶懐徧巡狩不暇親維持及漢文景後鴻生方䤨摫〈出三都賦〉簸揚堯舜風反作三代吹飄颻四百載左右為藩籬鄴下曹父子獵賢甚熊羆發論若霞駁〈魏文帝典論有論文萹〉裁詩如錦摛徐王應劉輩頭角咸相衰或有妙絶賞或為獨步推或許潤色美或嫌詆訶癡倏以中利病且非混醇醨雅當乎魏文麗矣哉陳思不肎少選妄恐貽後世吾祖仗才力〈士衡文賦〉革車䝉虎皮手持一白旄直向文場麾輕〈去聲〉若脫鉗釱豁如抽扊扅精鋼不足利騕褭何勞追大可罩山嶽微堪析毫釐十體免負贅百家咸起痿爭入鬼神奧不容天地私一萹邁華藻萬古無孑遺刻鵠尚未已雕龍奮而為〈劉勰有文心雕龍〉劉生吐英辯上下窮髙卑下臻宋與齊上指軒從羲豈但標八索殆將包兩儀人謡洞野老騷怨眀湘纍立本以致詰驅宏來抵隵清如朔雪嚴緩若春煙羸或欲開戶牖或將飾纓緌雖非倚天劒亦是囊中錐皆由內史意致得東莞詞梁元盡索虜後主終亡隋哀音但浮脆豈望分䧺雌吾唐揖讓初陛列森咎䕫作頌嫓吉甫直言過祖伊眀皇踐中日墨客肩參差岳淨秀擢削海寒光陸離皆能取穴鳯盡擬乗雲螭邇來二十祀俊造相追隨餘生落其下亦值文眀時少小不好弄逡巡奉弓箕雖然苦貧賤未省親嚅㖇秋倚抱風桂曉烹承露葵窮年只敗袍積日無晨炊逺訪賣藥客閒尋捕魚師歸來蠧編上得以含情窺抗韻吟比雅覃思念棿㰚因知昭眀前剖石呈清琪又嗟昭眀後敗葉埋芳㽔縱有月旦評未能天下知徒為強貔豹不免參狐狸誰蹇行地足誰抽刺天鬐誰作河畔草誰為洞中芝誰若靈囿鹿誰猶清廟犧誰輕如鴻毛誰密如凝脂誰比蜀嚴靜誰方巴賨貲誰能釣抃鼇誰能灼神⻱誰背如水火誰同若塤箎誰可作梁棟誰敢驅谷蠡〈音鹿黎〉用此常不快無人動交鈹空消病裏骨枉白愁中髭鹿門先生才大小無不怡就彼六籍內説詩直解頤顧我迷未逺開懐潰其疑初開〈一作看〉鑿本源漸乃疏旁支䆳古派泛濫皇朝光赫曦揣摩是非際一一如襟期李杜氣不易孟陳節難移信知君子言可並神眀蓍枯腐尚求律膏肓猶謁醫況將太牢味見啗逋懸飢今來置家地正枕吳江湄餌薄鉤不曲跫然守空坻嘿坐無影響唯君欵茅茨抽書亂籖帙酌茗煩甌㰕或伴補缺砌或偕詣荒祠孤笻倚煙蔓細木橫風漪觸雨妨屝屨臨流泥江蘺既狎野人調甘為豪士訾〈一作嗤〉不敢負建鼓唯憂掉降旗希君念餘勇挽袖登文陴
　　奉酬襲美先輩吳中苦雨一百韻
　　微生參最靈天與意緒拙人皆機巧求百逕無一達家為唐臣來奕世唯稷卨只垂清白風凜凜自貽厥〈⻱𫎇五代祖六代祖皇朝繼在台輔〉猶殘賜書在編簡苦斷絶其間忠孝字萬古光不滅孱孫誠瞢昧有志常搰搰敢雲嗣良弓但欲終守節諠譁不入耳讒佞不掛舌仰詠堯舜言俯遵周孔轍所貪既仁義豈暇理生活縱有舊田園拋來亦蕪沒因之成否塞十載真契濶凍骭一襜䄖飢腸少糠籺甘心付天壤委分任迴斡笠澤臥孤雲桐江釣眀月盈筐盛芡芰滿釡煮鱸鱖酒幟風外㩻茶槍露中擷〈茶芽未展者曰槍巳展者曰旗〉歌謡非大雅捃摭為小説上可補熏莖傍堪跐〈一作蹈〉芽櫱〈龜䝉嘗著稗説三巻〉方當賣罾罩盡以易紙札蹤跡尚吳門夢魂先魏闕尋聞天子詔赫怒誅叛卒宵旰憫烝黎謨〈一作謀〉眀問征伐王師雖繼下賊壘未即拔此時淮海波半是生人血霜戈驅少壯敗屋棄羸耋踐蹋比塵埃焚燒同稿秸吾皇自神聖執事皆間傑射䇿亦何為春卿遂聊輟伊余將貢技未有恥可刷卻問漁樵津重耕煙雨墢諸侯急兵食冗賸方翦截不可抱〈一作把〉詞章巡門事干謁歸來闔蓬楗壁立空豎褐煖手抱孤煙披書向殘雪幽憂和憤懣忽愁〈一作忽〉自驚蹶文兮乏寸毫武也無尺鐵平生所韜蓄到死不開豁念此令人悲翕然生內熱加之被皸瘃況復久藜糲既為霜露侵一臥増百疾筋骸將束縛腠理如箠撻初謂抵狂貙又如當毒蠍江南多事鬼巫覡連甌粵可口是妖訛恣情専賞罰良醫只備位藥肆或虛設而我正萎痿安能致訶咄椒蘭任芳苾精〈一作糈〉粣從羅列醆斚既屢傾錢刀亦隨爇兼之凟財賄不止行盜〈一作諂〉竊天地如有知微妖豈逃殺其時心力憤益使氣息惙永夜更呻吟空牀但皮骨君來贊賢牧野鶴聊簪笏謂我同光塵心中有溟渤輪蹄相壓至問遺無虛月首〈一作直〉到春鴻濛猶殘病根茇看花雖眼暈見酒忘肺渴隠幾還自怡逢盧亦爭喝抽毫更唱和劒㦸相磨戛何大不包羅何微不挑刮今來值霖雨晝夜無暫歇雜若碎淵淪髙如破轇轕何勞鼉吼岸詎要鸛鳴垤祇意江海翻更愁山嶽裂初驚蚩尤陣虎豹爭搏嚙又疑伍胥濤蛟蜃相蹙桚千家濛瀑練忽似好披拂萬瓦垂玉繩如堪取縈結況余居低下本是蛙蚓窟邇來増號呼得以恣唐突先夸屋舍好又恃頭角凸厚地雖直方身能徧穿穴常參莊辯裏亦造揚𤣥末偃仰縱無機形容且相忽低頭増歎詫到口復嗢咽沮洳瀆琴書莓苔染巾襪解衣換倉粟秕稗猶未脫飢烏屢窺臨泥僮苦舂䑔〈音伐〉或聞秋稼穡大半沈澎汃耕父蠧齊民農夫思旱魃吾觀天之意未必洪水割且要虐飛龍又圖滋跛鼈三吳眀太守左右皆儒哲有力即扶危懐仁過救暍鹿門皮夫子氣調真俊逸截海上雲鷹橫空〈一作天〉下霜〈一作韝〉鶻文壇如命將可以持玉鉞不獨扆羲軒便當城老佛顧余為山者所得纔簣撮譬如飾箭材尚欠鏃與筈閒將歈兒唱強倚帝子瑟幸得逺瀟湘不然嗤賈屈開緘窺寳肆璣貝光比櫛朗詠衝樂懸陶匏響鏗擖古來愁霖賦不是不清越非君頓挫才沴氣難摧折馳情扣虛寂力盡無所掇不足謝徽音祇令凋鬢髮
　　奉酬襲美先輩初夏見寄次韻
　　積雨晦臯圃門前煙水平蘋蘅増遙吹枕席分餘清村斾詫酒美賒來滿鋞程〈一作鋐〉未必減宣子何羨謝公榮借宅去人逺敗牆連古城愁鴟占枯枿野鼠趨前楹昨日雲破損晚林先覺晴幽篁倚㣲照碧粉含疎莖蠧簡有遺字㪇〈一作㾌〉琴無泛聲蠶寒蠒尚薄鷰喜雛新成覽物正揺思得君初夏行誠眀復散誕化匠〈一作工〉安能爭海浪刷三島天風吹六英洪崖領玉節坐使虛音生吾祖傲洛客因言㡬為傖末裔實漁者敢懐干墨卿唯思釣璜老遂得持竿情何湏乞鵝炙豈在斟羊羮畦蔬與甕醁便可相攜迎蟠木幾甚曲筍皮冠且輕閑心放羈靮醉腳從欹傾一逕有餘逺一窻有餘眀秦皇苦不達天下何足並
　　奉和襲美二遊詩
　　徐詩
　　嘗聞四書曰經史子集焉茍非天祿中此事無由全自從秦火來厯代逢迍邅漢祖入關日蕭何為政年盡力取圖籍遂持天下權中興熹平〈一作延嘉〉時教化還相宣立石刻五經置於太學前賊卓亂王室君臣如轉圜洛陽且煨燼載籍宜為煙逮晉武革命生民纔息肩恵懐亟寡昧戎羯俄腥羶已覺天地閉競為東南遷日既不暇給墳索何由専爾後國脆弱人多尚虛𤣥任學者得謗清言者為賢直至沈范輩〈沈約范雲皆蔵書數萬巻〉始家蔵簡編御府有不足仍令就之傳梁元渚宮日盡取如蚔蝝兵威忽破碎焚爇無遺萹近者隋後主搜羅勢駢闐寳函映玉軸彩翠眀霞鮮伊唐受命初載史聲連延砥柱不我助驚波湧淪漣遂令因去〈一作往古〉書半在餘浮泉貞觀購亡逸蓬瀛漸周旋炅然東壁光與月爭流天偉矣開元中王道真平平八萬五千巻一一皆塗鈆〈案開元麗正殿書録雲〉人間盛傳寫海內奔窮研自雲西齋書有過東臯田吾聞徐氏子奕世皆才賢因知遺孫謀不用黃金錢插架㡬萬軸森森若戈鋋風吹籖牌聲滿室鏗鏘然佳哉鹿門子好問如除㾓倐來參卿處遂得參卿憐開懐展櫥簏唯在性所便素業已千仞今為峻雲巔雄才舊百派相近浮日〈一作百〉川君抱〈一作苞〉王佐圖縱步凌陶甄他時若報徳誰在參卿先
　　任詩
　　吳之辟疆園在昔勝概敵前聞富脩竹後説紛怪石〈竟陵子陸羽翫月詩云辟疆舊林園怪石紛相向〉風煙慘無主載祀將六百草色與行人誰能問遺跡不知清景在盡付任君宅卻是五湖光偷來傍簷隙出門向城路車馬聲躪躒〈一作轥轢〉入門望亭隈水木氣岑寂犨牆繞曲岸勢似行無極十步一危梁乍疑當絶壁池容澹而古樹意蒼然僻魚驚尾半紅鳥下衣全碧斜來島嶼隠恍若瀟湘隔雨靜掛殘絲煙消有餘脈朅來任公子擺落名利役雖將祿代耕頗愛巾隨䇿秋籠支遁鶴夜榻戴顒客説史足為師譚禪差作伯君多鹿門思到此情便適偶䕃桂堪帷縱吟苔可席顧余真任誕雅遂中心獲但喜醉還醒豈知𤣥尚白甘閒在雞口不貴封龍額即此自怡神何勞謝公屐
　　次追和清逺道士詩韻
　　一代先後賢聲容劇河漢況茲邁古士復厯蒼崖竄辰經㡬十萬邈與靈夀翫海嶽尚推移都鄙固蕪漫羸僧下髙閣獨鳥沒逺岸嘯初風雨來吟餘鐘唄亂如何鍊精魄萬祀忽欲半寧為斷臂憂肎作秋柏〈一作拍〉散吾聞酆宮內日月自昬旦左右脩文郎縱橫灑篇翰斯人久㝠漠得不垂慨歎庶或有神交相從重興讚
　　補沈恭子詩〈並序〉
　　案清逺道士詩題中有沈恭子同遊既為神怪之儔得非姓氏諡為恭子乎〈一作若〉趙宣子韓獻子之類耶恭子美諡也而詩中有風流詞翰之稱豈獨唱而不和者歟疑闕其文以為恭子之恨乃作一章存於編中亦補亡之義也
　　靈質貫軒昊遐年越商周自然失逺裔安得怨寡儔我亦小國𦙍易名慙見優雖非放曠懐雅奉逍遙遊攜手桂枝下屬詞山之幽風雨一以過林麓颯然秋落日倚石壁天寒登古丘荒泉已無夕敗葉翳不流亂翠缺月隠衰紅清露愁覽物性未逸反為情所囚異才偶絶境佳藻窮㝠搜虛傾寂寞音敢作雜珮酬




　　御定全唐詩巻六百十七
