　　欽定四庫全書
　　御定全唐詩巻五百七十四
　　賈島
　　送饒州張使君
　　終南雲雨連城闕去路西江白浪頭滁上郡齋離昨日鄱陽農事勸今秋道心生向前朝寺文思來因靜夜樓借問泊帆干謁者誰人曾聼峽猨愁
　　觀冬設上東川楊尚書
　　匏革奏冬非獨樂軍城未曉啟重門何時卻〈一作去〉入三台貴此日空知入座尊羅綺舞中〈一作時〉收雨㸃貔貅閫外巻雲根逐遷屬吏隨賔列撥〈一作去〉櫂扁舟不忘恩
　　巴興作
　　三年未省聞鴻呌九〈一作臘〉月何曾見草枯寒暑氣均思白社星辰位正憶皇都蘇卿持節終還漢葛相行師自渡瀘郷味朔山林果別北歸期掛海帆孤
　　早蟬
　　早蟬孤抱芳槐葉噪向殘陽意度秋也任一聲催我老堪聼〈一作憐〉兩耳畏吟休得非下第無髙韻湏是青山隠白頭若問此心嗟嘆否天人不可怨而尤
　　投元郎中
　　心〈一作秋〉在瀟湘歸未期巻中多是得名詩髙臺聊望清秋色片水堪〈一作難〉留白鷺鷥省宿有時聞急雨朝迴盡日伴禪師舊文去歳曾將獻蒙與人來說始知
　　阮籍嘯臺
　　如聞長嘯春風裏荊棘叢邊訪舊蹤地接蘇門山近逺荒臺突兀抵髙峰
　　滕校書使院小池〈一本無上三字〉
　　小池誰見鑿時初走水南來十里餘樓上日斜吹暮角院中人出鎖遊魚
　　送陜府王建〈一本無建字〉司馬
　　司馬雖然聼暁鐘尚猶髙枕恣疎慵請詩〈一作持〉僧過三門水賣藥人歸五老峰移舫緑隂〈一作萍〉深處息登樓涼夜此時逢杜陵惆悵臨相〈一作岐〉餞未寢月前多屐〈一作履〉蹤
　　上谷旅夜
　　世難那堪恨旅逰龍鍾更是對窮秋故園千里數行淚鄰杵一聲終夜愁月到寒窗空皓皛風翻落葉更颼飀此心不向常人說倚識平津萬戸侯
　　寄無得頭陀
　　夏臘今應三十餘不離樹下塜間居貎堪良匠抽毫寫行稱髙僧續傳書落澗水聲來逺逺當空月色自如如白衣只在青門裏心每相親跡且踈
　　崔卿池上雙白鷺
　　鷺雛相逐出深籠頂各有絲莖數同灑石多霜移足冷隔城逺樹掛巢空其如盡在灘聲外何似雙飛浦色中見此池潭〈一作塘〉卿自鑿清泠太液底潛通
　　送胡道士
　　短褐身披滿漬〈一作野一作翠〉苔靈溪深處觀門開卻從城裏移〈一作㩗〉琴去許到山中寄藥來臨水〈一作灑雪〉古壇秋醮罷〈一作後〉宿杉〈一作松〉幽〈一作啄查寒〉鳥夜〈一作暮〉飛迴丹梯願逐真人上〈一作未逰彼地空勞想〉日夕歸心白髪催〈一作師徃如雲不可陪〉
　　寄韓潮州愈
　　此心〈一作身〉曽與木蘭舟直到天南潮〈一作湖〉水頭隔嶺篇章來華岳出關書信過瀧流峰懸驛路殘雲㫁海浸城根〈一作闉〉老樹秋一夕瘴煙風巻盡月明初上浪西樓
　　詶張籍王建
　　疎林荒宅古坡〈一作陂〉前乆住還因太守憐漸老更思深處隱多閒數得上方眠鼠拋貧屋收田日鴈度寒江擬〈一作撒〉雪天身是〈一作事〉龍鍾應是分水曹芸閣枉來篇
　　逢博陵故人彭兵曹
　　曲陽分散㑹京華見說三年住海涯別後觧餐蓬虆子向前未識牡丹花偶逢日者教求祿終傍泉聲擬置家蹋雪攜琴〈一作衾〉相就宿夜深開戸鬥牛〈一作月先〉斜
　　贈牛〈一作劉〉山人
　　二十年中餌茯苓致書〈一作身〉半是老君經東都舊住商人宅南國新修道士亭鑿石養蜂休買蜜坐山秤藥不爭星古來隱者多能卜欲就先生問丙丁
　　送於中丞使回紇冊立
　　君立天驕發使車冊文字字著金書漸通〈一作過〉青塜郷山盡欲達皇情譯語初調角寒城邊色動下霜秋磧鴈行疎旌旗來徃幾多日應向途中見嵗除
　　送劉侍御重使江西
　　時當苦熱逺行人石壁飛泉濺馬身又到鍾陵知務大還浮湓浦屬秋新早程猨呌雲深極宿館禽驚葉動頻前者巳聞廉使薦兼言有畫靜邊塵
　　贈圓上人
　　誦經千紙得為僧麈尾持行不拂蠅古塔月髙聞呪水新壇日午見燒燈一雙童子澆紅藥百八真珠貫綵繩且說近來心裏事仇讎相對似親朋
　　處州李使君改任遂州因寄贈
　　庭樹幾株隂入戸主人何在客聞蟬鑰開原上髙樓鎖瓶汲池東古井泉趂靜野禽〈一作因趂野僧〉曽後到休吟鄰叟始安眠仙都山〈一作弱〉水誰能憶西去風濤書滿船
　　酬慈恩寺文郁上人
　　袈裟影入禁〈一作鏡〉池清猶憶鄉山近赤城籬落罅間寒蟹過莓苔石上晩蛩行〈一作鳴〉期登野閣閒應甚阻宿山〈一作幽〉房疾未平聞說又尋南嶽去無端詩思忽然生
　　訪鑒𤣥師姪
　　維摩青石講初休縁訪親宗到普州我有軍持憑弟子岳陽溪裏汲寒流
　　夜坐
　　蟋蟀漸多秋不淺蟾蜍巳沒夜應深三更兩鬢幾枝雪一念雙峰四祖心
　　送別
　　門外便伸千里別無車不得到河梁髙樓直上百餘尺今日為君南望長
　　聞蟬感懷
　　新蟬忽發最髙枝不覺立聼無限時正遇友人來告別一心〈一作聲〉分作兩般悲
　　夏夜上谷宿開元寺
　　詩成一夜月中題便臥松風到曙雞帶月時聞山鳥語郡城知近武陵溪
　　送於總持歸京
　　出家初𨽻何方寺上國西明御水東卻見舊房堦下樹別來二十一春風
　　崔卿池上鶴
　　月中時呌葉紛紛不異洞庭霜夜聞翎羽如今從放長〈一作從今如罷翦〉猶能飛起向〈一作上〉孤雲
　　登田中丞髙亭
　　高亭林表迥嵯峨獨坐秋宵不寢〈一作寐〉多玉免〈一作貎〉玉人歌裏出白雲難似〈一作雖白〉莫相和
　　友人婚楊氏催妝
　　不知今夕是何夕催促陽臺近鏡臺誰道芙蓉水中種青銅鏡裏一枝開
　　酬朱侍御望月見寄
　　他寢〈一作今夜〉此時吾不寢近秋三五日〈一作月〉逢晴〈一作晴時〉相思唯有霜臺月望盡孤光見卻生〈一作遲〉
　　題韋雲叟草堂
　　新起此〈一作北〉堂開北窗當窓山隔一重江白茅草苫〈一作苫蓋〉重重宻愛此〈一作殺〉秋天夜雨淙
　　和韓吏部泛南溪
　　溪裏晩從池岸出石泉秋急夜深聞木蘭船共山人上月映渡頭零落雲
　　方鏡
　　背如刀截機頭錦靣似升量澗底泉銅雀臺南秋日後〈一作得〉照來照去已三年
　　詶姚合
　　黍穗豆苖侵古道晴原午後早秋時故人相憶僧〈一作曽〉來說楊栁無風蟬滿枝
　　送靈應上人
　　遍參尊宿逰方乆名岳竒峰問此公五月半間看瀑布青城山裏白雲中
　　贈丘先生
　　常言喫藥全勝飯華岳松邊採茯神不遣髭鬚一莖白擬為白日上昇人
　　渡桑乾
　　客舍并州巳十霜歸心日夜憶咸陽無端更渡桑乾水卻望并州是故郷
　　夜期嘯客呂逸人不至〈一作期呂逸人不至一作夜期嘯客不至〉
　　逸人期宿石牀中遣我開扉對晩空不知何處嘯秋月閑著〈一作閉一作卻〉松門一夜風
　　夜集烏行中所居
　　環爐促席復持杯松院雙扉向月開座上同聲半先達名山獨入此心來
　　贈梁浦秀才斑竹拄杖
　　揀得林中最細枝結根石上長身遲莫嫌滴瀝紅斑少恰似〈一作是〉湘妃淚盡時
　　尋石甕寺上方
　　野寺入時春雪後﨑嶇得到此房前老僧不出迎朝客巳住上方三十年
　　早秋寄題天竺靈隱寺
　　峯前峰後寺新秋絶頂髙窓見沃洲人在定中聞蟋蟀鶴從〈一作曽〉棲處掛獼猴山鐘夜度空江水汀月寒生古石樓心憶懸〈一作掛〉帆身未遂謝公此地昔年遊
　　黎陽寄姚合
　　魏都城裏曾遊〈一作遊從〉熟才子齋中止泊多去日緑楊垂紫陌歸時白草夾〈一作映〉黃河新詩不覺千迴詠古鏡曽〈一作重〉經幾度〈一作番〉磨惆悵心思滑臺北滿杯濃酒與愁和
　　送崔約秀才
　　歸寕髣髴三千里月向船𥦗見幾宵野䑕獨偷髙樹果前山漸見短禾苖更深柵鎖淮波疾葦動風生雨氣遙重入石頭城下寺南朝杉老未乾燋
　　詠懐
　　縱把書看未省勤一生生計秖長貧可能在世無成事不覺離家作老人中嶽深林秋獨徃南原多草夜無鄰經年抱疾誰來問野鳥相過啄木頻
　　夏日寄髙洗馬
　　三十年來長在客兩三行淚忽然垂白衣蒼鬢經過嬾赤日朱門偃息遲花發應耽新熟酒草顛還寫早朝詩不縁馬死西州去畫角堪聼是暁吹
　　送周判官元範赴越
　　原下相逢便別離蟬鳴關路使迴時過淮漸有懸帆興到越應將墜葉期城上秋山生菊早驛西寒渡落潮遲巳曽幾遍隨旌斾去謁荒郊〈一作涼〉大禹祠
　　送羅少府歸牛渚
　　作尉長安始三日〈一作三月罷〉忽思牛渚夢天台楚山逺色獨歸去灞水空流相送回霜覆鶴身松子落月分螢影石房開白雲多處應頻到寒澗泠泠漱〈一作濺〉古苔
　　題童真上人
　　江上修持積嵗年灘聲未擬住潺湲誓從五十身披衲便向三千界坐禪月峽青城那有滯天台廬岳豈無縁昨宵忽夢逰滄海萬里波濤在目前
　　贈溫觀主
　　一別羅浮竟未還觀深廊古院多關君來幾日行虛洞仙去空壇在逺山胎息存思當黒處井華懸綆取朝間弊廬道室雖鄰近自樂冬陽炙背閒
　　賀龎少尹除太常少卿
　　太白山前終日見十旬假滿擬秋尋中峯絶頂非無路北闕除書阻〈一作又〉入林朝謁此時閒野屐宿齋何處止〈一作正〉鳴砧省中石鐙陪隨歩唯賞煙霞不厭深
　　上邠寕邢司徒
　　箭頭破帖〈一作栝〉渾〈一作全〉無敵杖底敲毬逺有聲馬走千蹄朝萬乗地分三郡擁雙旌春風欲盡山花發暁角初吹客夢驚不是刑公來鎮此長安西北未能行
　　欲遊嵩岳留別李少尹益〈一本無益字〉
　　孤䇿遲迴洛水湄孤禽嘹唳〈一作喨〉幸人知嵩岳望中常待我河梁欲上未題詩新秋愛月愁多雨古觀逢〈一作尋〉仙看盡棋微𦕈此來將敢問鳯凰何日定〈一作始〉歸池
　　病鶻吟
　　俊鳥還投髙處棲騰身戞戞下雲梯有時透霧凌空去無事隨風入草迷迅疾月邊捎玉免遲迴日裏拂金雞不縁毛羽遭零落焉肯雄心向爾低
　　贈僧
　　從來多〈一作只〉是遊山水省泊禪舟月下濤初過石橋年尚少乆辭天柱臘應髙青松帶雪懸銅錫白髪如霜落鐵刀常恐畫工〈一作師〉援筆冩身長七尺有眉毫
　　贈〈一本有某字〉翰林
　　清重無〈一作可〉過知內製從前禮絶外庭人看花在處多隨駕召宴無時不及〈一作覲〉身馬自賜來騎覺穩詩縁見徹語長〈一作當〉新應憐獨向名場苦曽十餘年浪過〈一作度〉春
　　頌德上賈常侍
　　邊臣說使朝天子發語轟然激夏雷髙節羽書期獨傳分符絳郡滯長材啁啾鳥恐鷹鸇起流散人歸父母來自顧此身無所立㳟談祖德朶頤開
　　田將軍書院
　　滿庭花木半新栽石自平湖逺岸來筍迸鄰家還長竹地經山雨幾層苔井當深夜泉微上閣入髙秋戸盡開行背曲江誰到此琴書鎖著未朝迴
　　投龎少尹
　　閉戶息機搔白首中庭一樹有清隂年年不改風塵趣日日轉多泉石心病起望山臺上立覺來聼雨燭前吟龎公相識元和歲眷分依依直至今
　　夏夜登南樓
　　水岸寒〈一作閑〉樓帶月躋夏林初見岳陽溪一㸃新螢報秋信不知何處〈一作樹〉是菩提
　　題青龍寺
　　碣石山人一軸詩終南山北數人知擬看青龍寺裏月待無一㸃夜雲時
　　贈李文通
　　營當萬勝岡頭下誓立千年不朽功天子手擎新鉞斧諫官請贈李文通
　　題虢州三堂贈呉郎中〈一作題虢州吳郎中三堂〉
　　無窮草樹昔誰栽新起臨湖白石臺半岸泥沙孤鶴立三堂風雨四門開荷翻團〈一作圓〉露驚秋近栁轉斜陽過水來昨夜北樓堪朗詠虢城初鎖月裵回
　　送僧
　　池上時時松雪落焚香煙起見孤燈靜夜憶誰來對坐曲江南岸寺中僧
　　三月晦日贈劉評事
　　三月正〈一作更〉當三十日風〈一作春〉光別我苦吟身共君今夜不湏睡〈一作寢〉未到暁鐘猶〈一作五更還〉是春
　　送張道者
　　新嵗抱琴何處去洛陽三十六峰西生來未識山人面不得一聼烏夜啼
　　題魚尊師院
　　老子堂前花萬樹先生曽見幾迴春夜煎白石平明喫不擬敎人哭此身
　　宿村家亭子〈一作宿杜司空東亭一作題杜司戸亭子〉
　　牀頭枕是溪中石井底泉通竹下池宿客未眠過夜半〈一作當半夜〉獨聞山雨到來時
　　送稱上人
　　歸蜀擬從巫峽過何時得入舊房禪寺中來後誰身化起塔栽松向野田
　　楊祕書新居
　　城角新居鄰靜寺時從新閣上經樓南山泉入宮中去先向詩人門外流
　　聼樂山人彈易水
　　朱絲底燕泉急燕將雲孫白日彈嬴氏歸山陵巳掘聲聲猶帶髪衝冠
　　經蘇秦墓
　　沙埋古篆折碑文六國興亡事繫〈一作計〉君今日淒涼無處說亂山秋盡有寒雲
　　題戴勝
　　星㸃花冠道士衣紫陽宮女化身飛能傳上界春消息若到蓬山莫放歸
　　題隱者居
　　雖有柴門常不關片雲孤木伴身閒猶嫌住乆人知處見擬移家更上山
　　哭孟東野
　　蘭無香氣鶴無聲哭盡秋天月不明自從東野先生死側近雲山得散行
　　過京索先生墳
　　京索先生三尺墳秋風漠漠吐寒雲從來有恨君多哭今日何人更哭君
　　客思
　　促織聲尖尖似針更深刺著旅人心獨言獨語月明裏驚覺眠童與宿禽
　　鹽池院觀鹿
　　條峰五老勢相連此鹿來從若箇邊別有野麋人不見一生長飲白雲泉
　　黃鵠下太液池
　　髙飛空外鵠下向禁中池岸印行蹤淺波揺立影危來從千里島舞拂萬年枝踉蹌孤風起裵回水沫移幽音清露滴野性白雲隨太液無彈射靈禽翅不垂
　　代舊將
　　舊事說如夢誰當信老夫戰塲幾處在部曲一人無落日收病〈一作疲〉馬晴天曬陣圖猶希聖朝用自鑷白髭鬚
　　老將
　　膽壯亂鬚白金瘡蠧百骸旌旗猶入夢歌舞不開懷燕雀來鷹架塵埃滿箭靫自誇勲業重開府是官階
　　春行
　　去去行人逺塵隨馬不窮旅情斜日後春色早煙中流木穿空舘閒花發故宮舊郷千里思池上綠楊風
　　題鄭常侍㕔前竹
　　綠竹臨詩酒嬋娟思不窮亂枝低積雪繁葉亞寒風蕭䬃疑泉過縈迴有逕通侵庭根出土隔壁筍成叢疎影紗𥦗外清音寳瑟中巻簾終日看欹枕幾秋同萬頃歌王子千竿伴阮公露光憐片片雨潤愛濛濛嶰谷蠻湖北湘川灀水東何如軒檻側蒼翠褭長空
　　早行
　　早起赴前程鄰雞尚未鳴主人燈下別羸馬暗中行蹋石新霜滑穿林宿鳥驚逺山鐘動後曙色漸分明
　　送人南歸
　　分手向天涯迢迢泛海波雖然南地逺見說北人多山暖花常發秋深鴈不過炎方饒勝事此去莫蹉跎
　　送人南逰
　　此別天涯逺孤舟泛海中夜行常認火帆去每因風蠻國人多富炎方語不同鴈飛難度嶺書信若為通
　　送道者
　　獨向山中見今朝又別離一心無掛住萬里獨何之到處絶煙火逢人話古時此行無弟子白犬自相隨
　　風蟬
　　風蟬旦夕鳴伴葉送新聲故里客歸盡水邊身獨行噪軒髙樹合驚枕暮山橫聼處無人見塵埃滿甑生
　　清明日園林寄友人
　　今日清明節園林勝事偏晴風吹栁絮新火起廚煙杜草開三逕文章憶二賢幾時能命駕對酒落花前
　　上杜駙馬
　　玉山突兀壓乾坤出得朱門入㦸門妻是九重天子女身為一品令公孫鴛鴦殿裏參皇后龍鳯堂前賀至尊今日澧陽非乆駐佇為霖雨拜新恩
　　蓮峰歌
　　錦礫潺湲玉溪水暁來微雨藤花紫冉冉山雞紅尾長一聲樵斧驚飛起松刺梳空石差〈一作室〉齒煙香〈一作空〉風軟人參蕊陽崖一夢伴雲根仙菌靈芝夢魂裏
　　壯士吟
　　壯士不曾悲悲〈一作去〉即無回期如何易水上未歌先淚垂
　　題興化園亭
　　破卻千家作一池不栽桃李種薔薇薔薇花落秋風起荊棘滿庭君始知
　　竹
　　籬外清隂接藥欄暁風交戞碧琅玕子猷沒後知音少粉節霜筠漫嵗寒
　　李斯井
　　井存上蔡南門外置此井時來相秦㫁綆數尋垂古甃取將寒水是何人
　　題詩後〈島吟成獨行潭底影數息樹邊身二句下註此一絶〉
　　二句三年得一吟雙淚流知音如不賞歸臥故山秋
　　送友人之南陵
　　莫歎徒勞向宦途不羣氣岸有誰如南陵暫掌仇香印北闕終行賈誼書好趂江山尋勝境莫辭韋杜別幽居少年躍馬同心使免得詩中道跨驢
　　尋人不遇〈一作寄人〉
　　聞說到揚州吹簫有舊㳺人來多不見莫是上迷樓
　　尋隠者不遇〈一作孫革訪羊尊師詩〉
　　松下問童子言師採藥去只在此山中雲深不知處
　　行次漢上
　　習家池沼草萋萋嵐樹光中信馬蹄漢主廟前湘水碧一聲風角夕陽低
　　馬嵬
　　長川幾處樹青青孤驛危樓對翠屏一自上皇惆悵後至今來徃馬蹄腥
　　冬夜送人
　　平眀走馬上村橋花落梅溪雪未消日短天寒愁送客楚山無限路迢迢
　　句
　　晴風吹栁絮新火起廚煙〈見事文類聚〉　長江風送客孤館雨留人〈見楊升菴集〉　古岸崩將盡平沙長未休〈見吟𥦗雜錄〉不如牛與羊猶得日暮歸〈見紀事〉






　　御定全唐詩巻五百七十四
<集部,總集類,御定全唐詩>
