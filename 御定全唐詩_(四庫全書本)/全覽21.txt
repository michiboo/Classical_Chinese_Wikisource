　　欽定四庫全書
　　御定全唐詩巻六百二
　　汪遵〈一作王遒〉
　　汪遵宣城人幼爲縣吏後辭役就貢咸通七年登進士第詩一巻
　　彭澤
　　鶴愛孤松雲愛山宦情微祿免相關栽成五栁吟歸去漉酒巾邊伴菊閒
　　杜郵館
　　殺盡降兵熱血流一心猶自逞戈矛功成若解求身退豈得將軍死杜郵
　　細腰宮
　　鼓聲連日燭連宵貪向春風舞細腰爭奈君王正沈醉秦兵江上促征橈
　　瑤臺
　　仙夢香魂不乆留滿川雲雨滿宮愁直須待得荊王死
　　始向瑤臺一處遊
　　吳坂
　　踡跼鹽車萬里蹄忽逢良鑒始能嘶不緣伯樂稱竒幾與駑駘價一齊
　　箕山
　　薄世臨流洗耳塵便歸雲洞任天真一瓢風入猶嫌閙何況人間萬種人
　　息國
　　家國興亡身獨存玉容還受楚王恩銜寃只合甘先死何待花間不肯言
　　梁寺
　　立國從來爲戰功一朝何事卻談空臺城兵匝無人敵閒臥髙僧滿梵宮
　　南陽
　　陸困泥蟠未適從豈妨耕稼隱高蹤若非先主垂三顧誰識茅廬一臥龍
　　杞梁墓
　　一呌長城萬仞摧梁遺骨逐妻囘南鄰北里皆孀婦誰解堅心繼此來
　　夷門
　　晉鄙兵囘爲重難秦師收斾亦西還今來不是無朱亥誰降軒車問抱關
　　汴河
　　隋皇意欲泛龍舟千里崑崙水別流還待春風錦颿暖栁隂相送到迷樓
　　燕臺
　　禮士招賢萬古名髙臺依舊對燕城如今寂寞無人上春去秋來草自生
　　聊城
　　刃血攻聊已越年竟慿儒術罷戈鋋田單漫逞燒牛計一箭終輸魯仲連
　　西河
　　花貌年年溺水濵俗傳河伯娶生人自從明宰投巫後直至如今鬼不神
　　密縣
　　百里能將濟猛寛飛蝗不到邑人安至今閭里逢災沴猶祝當時卓長官
　　昇仙橋
　　題橋貴欲露先誠此日人皆笑率情應訝臨卭沽酒客逢人還作漢公卿
　　破陳
　　獵獵朱旗映綵霞紛紛白刃入陳家看看打破東平苑猶舞庭前玉樹花
　　白頭吟
　　失卻青絲素髪生合歡羅帶意全輕古今人事皆如此不獨文君與馬卿
　　短歌行
　　箭飛烏兎競東西貴賤賢愚不夢齊匣裏有琴樽有酒人間便是武陵溪
　　晉河
　　風引征帆管吹高晉君張晏俟雄豪舟人笑指千餘客誰是煙霄六翮毛
　　干將墓
　　槖籥氷霜萬古聞拍灰松地見餘墳應緣神劒飛揚乆水水山山盡是雲
　　金谷
　　晉臣榮盛更誰過常向堦前舞翠娥香散豔消如一夢但留風月伴煙蘿
　　三閭廟
　　爲嫌朝野盡陶陶不覺官高怨亦髙憔悴莫酬漁父笑浪交〈一作教〉千載詠離騷
　　易水
　　匕首空磨事不成誤留龍袂待琴聲斯須卻作秦中鬼青史徒標烈士名
　　嚴陵臺
　　一釣淒涼在杳㝠故人飛詔入山扄終將寵辱輕軒冕髙臥五雲爲客星
　　淮陰
　　秦季賢愚混不分只應漂母識王孫歸榮便累千金贈爲報當時一飯恩
　　雞鳴曲
　　金距花冠傍舎棲清晨相呌一聲齊開關自有馮生計不必天明待汝啼
　　採桑婦
　　為報躊躇陌上郎蠶飢日晩妾心忙本來若愛黃金好不肯𢹂籠更採桑
　　漁父
　　棹月眠流處處通綠簑葦帶混元風靈均說盡孤髙事全與逍遙意不同
　　越女
　　玉貌何曾爲浣沙只圖句踐獻夫差蘇臺日夜唯歌舞不覺干戈犯翠華
　　望思臺
　　不憂家國任姦臣骨肉翻為驀路人巫蠱事行寃莫雪九層徒築見無因
　　比干墓
　　國亂時危道不行忠賢諫死勝謀生一沈寃骨千年後壠水雖平恨未平
　　郢中
　　莫言白雪少人聽髙調都難稱俗情不是楚詞詢宋玉巴歌猶掩繞梁聲
　　北海
　　漢臣曾此作縲囚茹血衣毛十九秋鶴髪半垂龍節在不聞青史說封侯
　　招屈亭
　　三閭溺處殺懷王感得荊人盡縞裳招屈亭邊兩重恨逺天秋色暮蒼蒼
　　屈祠
　　不肯迂囘入醉鄉乍吞忠梗沒滄浪至今祠畔猨啼月了了猶疑恨楚王
　　銅雀臺
　　銅雀臺成玉座空短歌長袖盡悲風不知仙駕歸何處徒遣顰眉望漢宮
　　斑竹祠
　　九處煙霞九處昏一囘延首一銷魂因慿直節流紅淚圖得千秋見血痕
　　題李太尉平泉莊
　　水〈一作平〉泉花木好高眠嵩少縱橫滿目前惆悵人間不平事今朝身在海南邊
　　戰城南
　　風沙刮地塞雲愁平旦交鋒晚未休白骨又霑新戰血青天猶列舊旄頭
　　延平津
　　三尺晶熒射鬥牛豈隨凡手報寃讐延平一旦為龍處看取風雲布九州
　　項亭
　　不修仁徳合文明天道如何擬力爭隔岸故鄉歸不得十年空負㧞山名
　　烏江
　　兵散弓殘挫虎威單槍匹馬突重圍英雄去盡羞容在看卻江東不得歸
　　綠珠
　　大扺花顔最怕秋南家歌歇北家愁從來幾許如君貌不肯如君墜玉樓
　　升仙橋
　　漢朝卿相盡風雲司馬題橋衆又聞何事不如楊得意解搜賢哲薦明君
　　隋栁
　　夾浪分堤萬樹餘為迎龍舸到江都君看靖節髙眠處只向衡門種五株
　　楊栁
　　亞夫營畔栁濛濛隋主堤邊四路通攀折贈君還有意翠眉輕嫩怕春風
　　桐江
　　光武重興四海寧漢臣無不受浮榮嚴陵何事輕軒冕獨向桐江釣月明
　　招隱
　　罷聽泉聲看鹿羣丈夫才策合匡君早攜書劒離巖谷莫待蒲輪輾白雲
　　陳宮
　　椒宮荒宴竟無疑倐忽山河盡入隋留得後庭亡國曲至今猶與酒家吹
　　樊將軍廟
　　玉輦曾經陷楚營漢皇心怯擬休兵當時不得將軍力日月須分一半明
　　東海
　　𣻌舟雪浪映花顔徐福𢹂將竟不還同作危時避秦客此行何似武陵灘
　　昭君
　　漢家天子鎭寰瀛塞北羌胡未罷兵猛將謀臣徒自貴蛾眉一笑塞塵清
　　五湖
　　已立平吳覇越功片帆髙颺五湖風不知戰國官榮〈一作縱橫〉者誰似陶朱得始終
　　澠池
　　西秦北趙各稱髙池上張筵列我曹何事君王親擊缶相如有劒可吹毛
　　函谷關
　　脫禍束奔壯氣摧馬如飛電轂如雷當時若不聽彈鋏那得關門半夜開
　　詠酒二首
　　九醖松醪一曲歌本圖閒放養天和後人不識前賢意破國亡家事甚多
　　萬事銷沉向一杯竹門啞軋為風開秋宵睡足芭蕉雨又是江湖入夢來
　　蒼頡臺
　　觀跡成文代結繩皇風儒教浩然興幾人從此休耕釣吟對長安雪夜燈
　　長城
　　秦築長城比鐵牢蕃戎不敢過臨洮雖然萬里連雲際爭及堯階三尺髙




　　御定全唐詩卷六百二
　　欽定四庫全書
　　御定全唐詩巻六百三
　　許棠
　　許棠字文化宣州涇縣人咸通十二年登進士第授涇縣尉又嘗為江寜丞集一卷今編詩二巻
　　過洞庭湖
　　驚波常不定半日鬢堪斑四顧疑無地中流忽有山鳥髙〈一作飛〉恆〈一作應〉畏墜〈一作墮〉帆逺卻如閒漁父閒〈一作時〉相引時〈一作行〉歌浩𣺌間
　　登渭南縣樓
　　近甸名偏著登城〈一作樓〉景又寛半空分太華極目是長安雪助河流漲〈一作廣一作急〉人耕燒色殘閒來時甚少欲下重慿欄
　　送李頻之南陵主簿
　　赴縣是還鄉途程豈覺長聽鶯離灞岸盪槳入陵陽野蕨生公署閒雲拂印床〈一作章〉晴天調膳外垂釣有池塘
　　寫懷
　　汨沒與辛勤全鍾在此身半生爲下客終老託何人兩鬢關中改千巖海上春青雲知有路〈一作非有礙〉自是致無因
　　過中條山
　　徒爲經異岳不得訪靈蹤日盡行難盡千重復萬重雲垂多作雨雷動半和鐘孤竹人蔵處無因認本峰
　　早發洛中
　　半夜發清洛不知過石橋雲增中嶽大樹隱上陽遙塹黒初沉月河明欲認潮孤村人尚夢無處暫停橈
　　汝州郡樓望嵩山
　　不共衆山同岧嶤出迥空幾層髙鳥外萬仞一樓中水落難歸地雲離便逐風唯應霄漢客絶頂路方通
　　將歸江南留別友人
　　連春不得意所業已疑非舊國亂離後新年惆悵歸雪開還楚地〈一作路〉花惹別秦衣江徼多留滯髙秋㑹恐違
　　塞外書事
　　征路出窮邊孤吟傍戍煙河光深蕩塞磧色迥連天殘日沉鵰外驚蓬到馬前空懷釣魚所未定卜歸年
　　日暮江上
　　孤帆收廣岸落照在遙峰南北渡人少高低歸鳥重潮囘沙出樹雨過浦沉鐘漁父雖相問那能話所從
　　客行
　　旅食〈一作日日〉唯草草此生誰我同故園䰟夢外長路別離中人事萍隨水年光鳥過空欲吟先落淚多是怨途窮
　　送李員外知楊子州留務〈一作後〉
　　帝命分留務東南向楚天幾程迴送騎中路見迎船冶例開山鑄民多酌海煎青雲名素重此去豈經年
　　春暮途次華山下
　　他皆宴牡丹獨又出長安逺道行非易無圖住自難離城風已暖近岳雨翻寒此去知誰顧閒吟祇自寛
　　旅次滑臺投獻陸侍御
　　已是鴻來日堪驚卻背秦天遙三楚樹路逺兩河人旅夢難歸隱吟魂不在身霜臺欹冠豸〈一作豸次〉頼許徃來頻
　　重歸江南
　　無成歸故里不似在他鄉嵗月逐流水山川空夕陽囘潮迷古渡迸竹過鄰墻〈一作岸移迷釣石竹廣認鄰墻〉耆舊休〈一作稀〉存省〈一作者〉胡爲止淚行
　　寄黔南李校書
　　從戎巫峽外吟興更應多郡響蠻江漲山昬蜀雨過公筵饒越味俗土尚巴歌中夜懷呉夢知經〈一作驚〉𤅿澦波
　　東歸留辭沈侍郎
　　一第乆乖期深心〈一作終身〉已自疑滄江歸恨逺紫閣別愁遲稽古成何事龍鐘負巳知依門非近日不慮舊恩移
　　題開明里友人居
　　城中塵〈一作園〉外住入望是田家井出深山〈一作泉〉水闌蔵異國花風巢和鳥動雪竹向人斜來往唯君熟鄉園共海涯
　　遣懷
　　此生何處遂屑屑復悠悠舊國歸無計他鄉夢亦愁飛塵長滿眼衰髮暗添頭章句非經濟終難動五侯
　　送龍州樊使君
　　曾見卭人說龍州地未深碧溪飛白鳥紅斾映青林土産唯宜藥王租只貢金政成開〈一作閑〉宴日誰伴使君吟
　　寄盩厔薛能少府
　　滿縣唯雲水何曾似近畿曉庭猿〈一作禽〉集慣寒署吏衙稀冰色封深澗樵聲出〈一作在〉紫〈一作翠〉微時聞迎隱者依舊著山衣
　　送李左丞廵邊
　　狂戎侵內地左轄去蕭關走馬衝邊雪鳴鞞動塞山風收枮草定月滿〈一作日閉〉廣沙閒西繞河蘭匝應多隔嵗還
　　題青山館〈即謝公舊居〉
　　境槩殊諸處依然是謝家遺文齊日月舊井照煙霞水隔平蕪逺山橫度鳥斜無人能此隱來徃謾興嗟
　　鴈門關野望
　　髙關閑獨望望乆轉愁人紫塞唯多雪胡山不盡春河遙分斷野樹亂起飛塵時見東來騎心知近別秦
　　五原書事
　　西出黃雲外東懷白浪遙星河愁立夜雷電獨行朝磧迥人防寇天空鴈避鵰如何非戰卒弓劒不離腰
　　送從弟歸泉州
　　問省歸南服懸帆任北風何山猶見雪半路已無鴻瘴雜春雲重星垂夜海空往來如不住亦是一年中
　　留別故人
　　殊〈一作孤〉立本不偶非唯今所難無門〈一作聞〉閒共老盡日泣相看鳥畏聞鶗鴂花慚〈一作愁〉背牡丹何人知此計復議出長安
　　塞下二首
　　胡虜偏狂悍邊兵不敢閒防秋朝伏弩縱火夜搜山鴈逆風鼙振沙飛獵騎還安西雖有路難更出陽關征役已不定又縁無定河塞深烽砦宻山亂犬羊多漢卒聞笳泣胡兒擊劒歌畨情終未測今昔謾言和
　　題張喬昇平里居
　　下馬似無人開門只一身心同孤鶴靜行過老僧眞亂水蔵幽徑髙原隔逺津匡廬曾共隱相見自相親
　　題鄭拾遺南齋
　　明時無事諫豈是隠明君每值離丹陛多陪宴白雲門連蕭洞僻地〈一作路〉與曲江分滿院皆檉竹〈一作柏〉期棲鸞鶴羣
　　渭上送人南歸
　　逺役與歸愁同來渭水頭南浮應到海北去阻無州楚雨天連地胡風夏甚秋江人如見問爲話復貧遊
　　寄睦州陸〈一作侯〉郎中〈一作寄陸睦州〉
　　下國多髙趣終年半是吟海濤〈一作汐潮〉通越分部伍雜閩〈一作蠻〉音曉郭雲藏市春山鳥䕶林東浮〈一作遊〉雖未遂日日至中心
　　投徐端公
　　無謀尋舊友強喜亦如愁丹桂阻丹懇白衣成白頭窮吳迷釣業大漠事貧遊霄漢期提引龍鍾未擬休
　　出塞門
　　歩歩經戎虜防兵不離身山多曽戰處路斷野行人暴雨聲同瀑奔沙勢異塵片時懐萬慮白髪數莖新
　　新年呈友
　　一月月相似一年年不同清晨窺古鏡旅貌近衰翁處世閒難得關身事半空浮生能幾許莫惜醉春風
　　銀州北書事
　　南辭采石逺北背乞銀深磧路雖多險〈一作阻〉江人不廢吟鵰依孤堠立鷗向迥沙沉因共邊人熟行行起戰心
　　寄趙能卿
　　我命同君命君詩似我詩俱無中道計各失半生期素業滄江逺清時白髪垂蹉跎一如此何處卜棲遲
　　夏州道中
　　茫茫沙漠廣漸逺赫連城堡迥烽〈一作旗〉相見河移浪旋生無蟬嘶折柳有寇似防兵不耐饑寒迫終誰〈一作難〉至此行
　　經故楊太尉舊居
　　在漢信垂功於唐道更隆一川留古蹟多代仰髙風樹折巢墮鳥階荒草覆蟲行人過豈少獨駐夕陽中
　　東歸次採石江
　　東下經牛渚依然是故關客程臨岸盡鄉思入鷗閒雨漲巴來〈一作天〉浪雲増楚際〈一作國〉山漁翁知未逹相顧不開顔
　　隴上書事
　　城疉〈一作堞〉連雲壑人家似隱居樹飛鸚鵡衆川下鶺鴒疎滴夢關山雨資餐隴水魚誰知江徼客此景倍相於
　　陳情獻江西李常侍五首
　　二十二三年遊秦復滯燕徒陪羣彥後自苦此生前徑折啼猿樹巖荒噴月泉東堂曾受薦垂白志猶堅淅淅復棲棲人間只自迷終年愁逺道到老去何蹊始見紅葉落又聞黃鳥啼不因趨大斾誰肻暫提攜童䝉即苦辛未識杏園春謾倚無為日還成不偶人鄉程長恨逺旅夢亦愁貧天地雖雲廣殊難寄此身春闈乆巳滯秋賦又逄停選士疑〈一作宜〉長阻傷時自不寧秦城還逐夢楚徼影隨形此去吟雖苦何人更肻聽孤立時全塞求名勢轉難身多離下國分合阻長安越鳥啼春早蠻花送雨寒丘門沾顧重未別欲闌干
　　經八合坂
　　躡險入髙空初疑勢不窮又縁千嶂盡還共七盤同下辨東流水平隨北去鴻天然無此道應免患窮通
　　送友人北遊
　　北出陰關去何人肻待君無青山擁晉半濁水通汾鴈塞雖多鴈雲州卻少雲茲遊殊不惡莫恨暫離羣
　　登凌歊臺
　　平蕪望已極況復倚凌歊江截呉山斷天臨楚澤遙雲帆髙出樹水市迥分橋立乆斜陽盡無言似寂寥
　　曲江三月三日
　　滿國賞芳辰飛蹄復走輪好花皆折盡明日恐無春鳥避連雲幄魚驚逺浪塵如何當此節獨自作愁人
　　贈棲白上人
　　閒身卻不閒日日對天顔巳住城中寺難歸海上山詩傳華夏外偈布市朝間欲問空門事空門豈有關
　　野歩
　　閒賞歩易逺野吟聲自髙路無人到跡林有鶴遺毛物外趣都別塵中心枉勞沿溪收墮果坐石喚飢猱
　　過湍溝〈一作浦〉谷
　　西去窮胡〈一作湖〉處嵓崖境不常石形相對聳天勢一條長棧底鳴流水林端歛夕陽雖隨兵馬至未免畏豺狼
　　送友人遊蜀〈一本無友字〉
　　巴興千萬岑此去若為心蟋蟀既將定獮猴應正吟劒門秋斷鴈褒谷夜多砧自古西南路艱難直至今
　　題秦州城
　　聖澤滋遐徼河隄四向通大荒收虜帳遺土復秦風亂燒迷歸路遙山似夢中此時懷感切極目思無窮
　　寄敬亭山清越上人
　　南朝山半寺謝眺故鄉鄰嶺上非無主秋詩復有人髙禪星月近野火虎狼馴舊許陪閒社終應待此身
　　秋江霽望
　　髙秋偏入望霽景倍闗情落木〈一作葉〉滿江水離人懷渭城山髙孤戍斷野極暮天平漁父時相問羞〈一作修〉真道姓名
　　隴州旅中〈一作舎〉書事寄李中丞
　　三伏客吟過長安未擬還蛩聲〈一作驚〉秋不動燕別思仍閒亂葉隨寒雨孤蟾起暮關經時髙嶺〈一作枕〉外來徃斾旌間
　　秋日歸舊山
　　山雲蟬滿樹欲住更何安上國回將晩孤峰別自難磧遙鴻未到江近夜先寒泉石雖堪戀行人不願看
　　下黃耳盤
　　獨下黃盤路多虞部落連雲晴仍著地樹古自叅天亂鳥飛人上驚麋起馬前行行無郡邑唯見虎狼煙
　　旅懐
　　終年唯旅舎只似已無家白髪除還出丹霄去轉賖夏遊窮塞路春醉負秦花應是穹蒼意空敎老若耶
　　題金山寺
　　四靣波濤匝中樓〈一作峰〉日月鄰上窮如出世下瞷忽驚神剎〈一作塔〉礙長空鳥船通外國人房房皆疉石風掃永無塵
　　送王侍御〈一作郎〉赴宣城
　　朝回離九陌島外賞殘春經宿留閒客看雲作主人時清難議隱位重亦甘貧岩洞真仙境應休別臥鄰
　　題汧湖二首
　　偶得湖中趣都忘隴坻愁邊聲風下鴈楚思浪移舟靜極亭連寺涼多島近樓吟遊終不厭還似曲江頭隴首時無事湖邊日縱吟遊魚來復去浴鳥出還沉蜃氣藏孤嶼波光到逺林無人見垂釣暗起洞庭心
　　宿青山舘
　　下馬青山下無言有所思雲藏李白墓苔暗謝公詩烈燒飛荒野棲鳬宿廣陂東來與西去皆是不閒時
　　宿同州厲評事舊業寄華下
　　從戎依逺地無日見家山地近風沙處城當甸服間阻河通渭水曲苑帶秦關待月登樓夜何人相伴閒
　　聞蟬十二韻
　　造化生微物常能〈一作偏宜〉應𠉀鳴初離何處樹又發去年聲未蛻唯愁〈一作微能〉動纔飛似解驚聞來鄰海徼恨起過邊城騷屑隨風逺悠揚類雪輕報秋涼漸至嘶月思偏清互黙疑相荅微揺似欲行繁音人已厭朽殻蟻猶爭朝士嚴冠飾宮嬪逞鬢名亂依西日噪多引北歸情篠露凝濳吸蛛絲忽迸縈此時吟立者〈一作聽乆〉不覺萬愁生〈一本只十韻雲造化全微物常能應𠉀鳴初離何處樹又發去年聲騷屑隨風逺悠揚類葉輕報秋涼漸至嘶夜思偏清黙守疑相荅微揺似欲行繁音人已厭朽殻蟻相爭朝士嚴冠飾宮嬪逞鬢名亂依西月噪多引北歸情篠露凝濳吸蛛絲迸忽縈此時吟立久萬緒一時生〉
　　冬杪歸陵陽別業五首
　　無媒歸別業所向自乖心閭里故人少田園荒草深浪翻全失岸竹迸別成林鷗鳥猶相識時來聽苦吟眠雲終未遂䇿馬暫休期上國勞魂夢中心甚別離冰封巖溜斷雪壓砌松欹骨肉嗟名晚看歸卻淚垂學劒雖無術吟詩似有魔已貧甘事晚臨老愛閑多雞犬唯隨鹿兒童只衣簔時因尋野叟狂醉復狂歌鄉國亂離後交親半旅遊逺聞誠可念歸見豈無愁敗葦迷荒徑寒簑沒壞舟衡門終不掩倚杖看波流遊秦復滯燕不覺近衰年旅貌同柴毀行衣對骨穿籬寒多啄雀木落斷浮煙楚夜聞鳴鴈猶疑在塞天
　　送王侍御赴宣城〈一作赴越城令〉
　　戴豸卻〈一作忽〉驅雞東南上句溪路過金谷口〈一作外一作盡〉帆轉石城西水樹連天暗山禽繞郡〈一作縣〉啼江人諳舊化那復俟招𢹂
　　春日烏延道中
　　邊窮厄未窮復此逐歸鴻去路多相似行人半不同山川藏北狄草木背東風虛負男兒志無因立戰功
　　寄華隂劉拾遺
　　堅心持諫諍自古亦艱難寄邑雖行化眠雲似去官河分中野斷岳入半天寒瀑布冰成日誰陪吟復看
　　憶江南
　　南楚西秦逺名遲別嵗深欲歸難遂去閒憶自成吟雷電閒傾雨猿猱鬬墮林眠雲機尚在未忍負初心




　　御定全唐詩卷六百三
<集部,總集類,御定全唐詩>
　　欽定四庫全書
　　御定全唐詩卷六百四
　　許棠
　　送前汝州李侍御罷歸宣城
　　吟詩早得名戴豸又加榮下國閒歸去他人少此情雲移寒嶠出燒夾夜江明重引池塘思還登謝眺城
　　失題〈一作送前汝州李侍御罷歸宣城第二首一作塞下曲〉
　　獨夜長城下孤吟近北辰半天初去鴈窮磧逺來人月黯氛埃積風羶帳幙鄰惟聞防虜寇不語暗傷神
　　送裴拾遺宰下邽〈一作赴畿令〉
　　受謫因廷諫茲〈一作東〉行不出關直廬辭玉陛上馬向〈一作過〉仙山地古桑麻廣城偏僕御閒縣齋髙枕臥猶〈一作應〉夢犯天顔
　　隗囂宮晩望
　　西顧伊蘭近方驚滯極邊水隨空谷轉山向夕陽偏磧鳥多依地胡雲不滿天秋風動衰草只覺犬羊羶
　　江上行
　　片席隨髙鳥連天積浪間葦寛雲不匝風廣雨無閒戍影臨孤浦潮痕在半山東〈一作秦〉原歸未得荏苒滯江關
　　登山
　　信歩上鳥道不知身忽髙近空〈一作雲〉無世界當楚見波濤頂峭松多瘦崖懸石盡牢獮猴呼獨散隔水向人號
　　哭宣城元徴君〈一作士〉
　　髙眠終不起逺趣固難知琴劒今無主園林舊許誰苔封僧坐石葦漲鶴翹池後代傳青史方欽道徳垂
　　寄建州姚員外
　　誣譖遭遐謫明君即自知鄉遙辭劒外身獨向天涯嶺堠蠻雲積閩空瘴雨垂南來終不遂日探北歸期
　　送厲校書從事鳳翔
　　赴辟依丞相超榮事豈同城池當隴右山水是闗中日有來巴使秋髙出塞鴻旬休隨大斾應到九成宮
　　春夜同厲文學先輩㑹宿
　　江漢乆分路京闗重聚吟更為他夜約方盡昔年心月隔明河逺花蔵宿鳥深無眠將及曙多是說山陰
　　長安書情
　　疎散過閒人同人不在秦近來驚白髪方解惜青春僻寺居將遍權門到絶因行藏如此輩何以謂謀身
　　過故洛城
　　七百數還窮城池一旦空夕陽唯照草危堞不勝風岸斷河聲別田荒野色同去來皆過客何處問遺宮
　　寄廬山賈䖏士
　　時泰亦髙眠人皆謂不然窮經休望辟餌術止期仙彭蠡波涵月爐峰雪照天常聞風雨夜到曉在漁船
　　下第東歸留別鄭侍郎
　　無才副至公豈是命難通分合吟詩老家宜逐浪空別心懸闕下歸念極吳東唯畏重囘日初情恐不同
　　泗上早發
　　獨起無人見長河〈一作淮〉夜泛時平蕪疑自動落月似相隨楚外離空早闗西去已遲漁歌聞不絶卻軫洞庭思
　　贈天台僧
　　赤城霞外寺不忘舊登年石上吟分海樓中語近天重遊空有夢再隠定無縁獨夜休行道星辰靜照禪
　　冬夜與友人㑹宿
　　君初離鴈塞我久滯雕陰隔閏俱勞夢通宵各話心禁風吹漏出原樹映星沉白晝常多事無妨到曉吟
　　送元遂上人歸吳中
　　落髮在王畿承恩著紫衣印心誰受請講疏自攜歸泛浦龍驚錫禪雲虎繞扉吳中知久別菴樹想成圍
　　贈志空上人
　　了了在心中南宗與北宗行髙無外染骨瘦是真容飯野盂埋雪禪雲杖倚松常修不住性必擬老何峰
　　邊城晚望
　　廣漠杳無窮孤城四面空馬行髙磧上日墮迥沙中逼曉人移帳當川樹列風迢迢河外路知直去崆峒
　　汴上暮秋
　　獨立長堤上西風滿客衣日臨秋草廣山接逺天微岸葉隨波盡沙雲與鳥飛秦人寜有素去意自知歸
　　春日言懷
　　東風萬物新獨未到幽人賦命自多蹇陽和非不均五陵三月暮百越一家貧早悞閒眠處無愁異此身
　　奉天寒食書事
　　處處無煙火人家似暫空曉林花落雨寒谷鳥啼風故里芳洲外殘春甸服中誰知獨西去歩歩泣途窮
　　長安寓居
　　貧寄帝城居交朋日自疎愁迎離磧鴈夢逐出闗書經雨蟬聲盡兼風杵韻餘誰知江徼塞所憶在樵漁
　　寫懷
　　此生居此世堪笑復堪悲在處有岐路何人無別離長當多難日愁過少年時窮逹都判了休閒鑷白髭
　　白菊
　　所尚雪霜姿非關落㡌期香飄風外別影到月中疑發在林彫後繁當露冷時人間稀有此自古乃無詩
　　中秋夜對月
　　月月勢皆圓中秋朗最偏萬方期一夕到曉是經年影蔽星芒盡光分物狀全惟應苦吟者目斷向遙天
　　陪郢州張員外宴白雪樓
　　髙情日日閒多宴雪樓間灑檻江干雨當筵天際山帶帆分浪色駐樂話朝班豈料羇浮者樽前得解顔
　　和〈一作同〉薛侍御題興善寺松
　　何年斸到城滿國響〈一作向〉髙名半寺隂常匝鄰坊景亦清代多無朽勢風定有餘聲自得天然狀非同澗底生
　　題鄭侍郎巖隱〈一作隠巖〉十韻
　　朝退常歸隠真修大隠情園林應得趣巖谷自為名野步難尋寺閒吟少在城樹藏幽洞黒花照逺村明海石分湖路風泉遰雨聲性髙憐散逸官逹厭公卿架引藤重長階延筍迸生青門無到客紫閣有來鶯物外身雖隱區中望本清終難依此境坐〈一作堅〉臥避鈞衡
　　宿靈山蘭若
　　江心天半寺一夕萬縁空地出浮雲上星揺積浪中滴漚垂閣雨吹檜送帆風旦夕聞清磬唯應是釣翁
　　親仁里雙鷺
　　雙去雙來日巳頻只應知我是江人對欹雪頂思尋水更振霜翎恐染塵三楚幾時初失侶五陵何樹又棲身天然不與凡禽類傍砌聴吟性自馴
　　成紀書事二首
　　東吳逺別客西秦懷舊傷時暗灑巾滿野多成無主塜防邊半是異鄉人山河再濶千餘里城市曽經一百春閒與將軍議戎事伊蘭猶未絶胡塵
　　蹉跎逺入犬羊中荏苒將成白首翁三楚田園歸未得五原岐路去無窮天垂大野鵰盤草月落孤城角嘯風難問開元向前事依稀猶認隗囂宮
　　秦中遇友人
　　半生南走復西馳愁過楊朱罷泣岐逺夢亦羞歸海徼貧遊多是滯邊陲胡雲不聚風無定隴路難行棧更危旦暮唯聞語征戰看看已欲廢吟詩
　　過分水嶺
　　隴山髙共鳥行齊瞰險盤空甚躡梯雲勢崩騰時向背水聲嗚咽若東西風兼雨氣吹人面石帶冰稜礙馬蹄此去秦川無別路隔崖窮谷卻難迷
　　講徳陳情上淮南李僕射八首
　　天降賢人佐聖時自然聲教滿華夷英明不獨中朝仰清重兼聞外國知涼夜酒醒多對月曉庭公退半吟詩梁城東下雖經戰風俗猶傳守舊規
　　多〈一作累〉朝軒冕冠乾坤四海皆推聖最尊楚玉已曾分卞玉膺門依舊是龍門筵開樂振髙雲動城掩鼙收落日昬嘗念蒼生如赤子九州無處不沾恩
　　未領春闈望早清況聯戎閫控強兵風威遍布江山靜教化髙同日月明九郡竟歌兼煑海四方皆得共和羮東南自此全無事只為期年政已成
　　帝念淮堧疫疹頻牢籠山海委名臣古來比徳由無侶當代同途豈有人夜宴獨吟梁苑月朝遊重見廣陵春多年疲瘵全蘇息須到謳謡日滿秦
　　三紀吟詩望一名丹霄待得白頭成已期到老還沾祿無復偷閒〈一作安〉卻養生當宴每垂聴樂淚望雲長起憶山情朱門舊是登龍客初脫魚鱗膽尚驚
　　東來淮海拜旌旟不把公卿一字書曾侍晩齋吟對雪又容華館食兼魚孤微自省恩非次際㑹誰知分有餘唯恥舊橋題處在榮歸無計似相如
　　平生南北逐蓬飄待得名成鬢已彫寒浦一從拋釣艇舊林無處認風飈程途雖喜闗河盡時節猶驚骨肉遙愁䇿羸蹄更歸去亂山流水滿翻潮
　　丹霄空把桂枝歸白首依前着布衣當路公卿誰見待故鄉親愛自疑非東風乍喜還滄海棲旅終愁出翠㣲應念無媒居選限二年須更守漁磯
　　獻獨孤尚書
　　虛拋南楚滯西秦白首依前衣白身退鷁已經三十載登龍曽見一千人魂離為役詩篇苦淚竭縁嗟骨相貧今日鞠躬髙斾下欲傾肝膽杳無因
　　將過單于
　　荒磧連天堡戍稀日憂蕃寇卻忘機江山不到處皆到隴鴈已歸時〈一作身〉未歸行李亦須攜戰器趨迎當便著戎衣幷州去路殊迢遰風雨何當逹近畿
　　貞女祠
　　何穴藏貞骨荒祠見舊顔精靈應自在雲雨不相闗落石泉多咽無風樹盡閒唯疑千古後為瑞向人間
　　宿華山
　　異境良難測非仙豈合遊星辰方滿岳風雨忽移舟噴月泉垂壁棲松鶴在樓因知修養處不必在嵩丘
　　送張員外西川從事
　　為郎不入朝自是赴嘉招豸角初離首金章已在腰劔橫陰緑野棧響近丹霄迎驛應相續懸愁去路遙
　　題慈恩寺元遂上人院
　　竹檻匝囘廊城中似外方月雲開作片枝鳥立成行徑接河源潤庭容塔影涼天台頻去說誰占最髙房
　　送杜倉曹往滄洲覲叔常侍
　　浮陽橫巨浸南巷擁旌旃別帶秦城雨行聞魏國蟬磧鴻來每後朝日見常先東〈一作北〉鄙雲霞廣髙林間〈一作秋媚〉水天
　　雕隂道中作
　　五月綏州北途程少鬱蒸馬依羶草聚人抱濁河澄〈邊人多以甕抱水〉蹟〈一作彊〉固長城壘寃深太子陵往來經此地悲苦有誰能
　　留別從弟郴〈一作琳〉
　　同承太嶽𦙍俱值太平時丹陛懷趨計滄洲負去期乆貧成蹭蹬多病惜支離宗分兼交分吾知汝亦知
　　尋山
　　躡履復支笻深山草木中隔溪遙避虎當塢忽聞鐘落葉多相似幽禽半不同羣猱呼卻散如此異林翁
　　送徐侍御充南詔判官
　　西去安夷落乘軺從節行彤庭傳聖㫖異域化戎情瘴路窮巴徼蠻川過嶠城地偏風自雜天漏月稀明危棧連空動長江到底清笑宜防狒狒言好聴猩猩撫論如敦行歸情自合盟迴期佩印綬何更見新正
　　送省𤣥上人歸江東
　　釋律周儒禮嚴持用戒身安禪思剡石留偈別都人雨合吳江黒潮移海路新缾盂自此去應不更還秦
　　送劉校書遊東魯
　　內閣勞讎校東邦忽縱遊才偏精二雅分合遇諸侯暗海⻱䝉雨連空趙魏秋如經麟見處駐馬瞰荒丘
　　送金吾侍御奉使日東
　　還鄉兼作使到日倍榮親向化雖多國如公有幾人孤山無返照積水合蒼旻膝下知難住金章已繫身
　　題甘露寺
　　丹檻拂丹霄人寰下瞰遙何年增造化萬古出塵囂地勢盤三楚江聲換㡬朝滿欄皆異藥到頂盡飛橋澤廣方雲夢山孤數沃焦中霄霞始散經臘木稀凋鐸動天風度窓明海氣消帶鼙分迥堞當日辨翻潮鳥去沉葭菼帆來映泬㵳浮生自多事無計免迴鑣
　　冬夜懷真里友人㑹宿
　　靜語與髙吟搜神又爽心各來依帝里相對似山陰漏永星河沒堂寒月彩深從容不易到莫惜曙鐘侵
　　陪〈一作同〉友人夏夜對月
　　後伏中宵月髙秋滿魄齊輪移仙掌外影下玉繩西蟬雀飛多悞星螢出自迷煩蒸驚頓絶吟翫畏〈一作悵〉聞雞
　　送從弟籌任告成尉
　　海上從戎罷嵩陽佐縣初故人皆羨去吾祖舊曽居地古多生藥溪靈不聚魚唯應尋隠者閒寺講仙書
　　秋日陪陸校書遊玉泉kao
　　共愛泉源異頻來不覺勞散光垂草細繁響出風髙沫滯潭花片沙遺浴鳥毛塵間喧與悶須向此中逃
　　送防州鄔員外
　　千溪與萬嶂繚繞復崢嶸太守勞車馬何從駐斾旌椒香近滿郭漆貨逺通京唯滌雙塵耳東南聽政聲
　　過穆陵闗
　　荒闗無守吏亦恥白衣過地廣人耕絶天寒鴈下多東西方自感雨雪更相和日暮聊攄思揺鞭一放歌
　　江上遇友人
　　闕下分離日杏園花半開江邊相值夜榆塞鴈初來坐乆河沉斗吟長月浸杯鱸魚非不戀共有客程〈一作塵〉催
　　憶宛陵舊居
　　舊憶陵陽北林園近板橋江晴帆影滿野迥鶴聲遙島徑通山市汀扉上海潮秦城歸去夢夜夜到漁樵
　　題聞琴館
　　城非宓賤邑館亦聞琴乃是前賢意常留化俗心代公存緑綺誰更寄清音此跡應無改寥寥畢古今
　　寄江上弟妹
　　無成歸未得不是不謀歸垂老登雲路猶勝守釣磯大荒身去數窮海信來稀孤立皆難進非闗命獨違
　　題李昌符豐樂幽居
　　詩家依闕下野景似山中蘭菊俱含露杉梧為奏〈一作起〉風破門韋曲對淺岸御溝通莫歎連年屈君須遇至公
　　青山晚望
　　昔人懷感䖏此地倍魂消四海經揺落三吳正寂寥風移殘燒逺帆帯夕陽遙欲繼前賢跡誰能似隠招
　　宣城送進士鄭徽赴舉
　　長安去是歸上馬肻沾衣水國車通少秦人楚薦稀鴻方離北鄙葉下已西畿好整丹霄歩知音在紫微
　　言懷
　　萬事不闗心終朝但苦吟乆貧慙負債漸老愛山深日月銷天外帆檣棄海陰榮枯應已定無復繫浮沉
　　汴河十二韻
　　昔年開汴水元應別有由或兼通楚塞寧獨為揚州直斷平蕪色橫分積石流所思千里便豈計萬方憂首甚資功濟終難弭宴遊空懐龍舸下不見錦帆收浪倒長汀栁風欹逺岸樓奔逾懐許竭澄徹泗濱休路要多行客魚稀少釣舟日開天際晚鴈合磧西秋一派注滄海幾人生白頭常期身事畢於此泳東浮
　　旅中送人歸九華
　　分與仙山背多年負翠微無因隨鹿去只是送人歸頂木晴摩日根嵐曉潤衣㑹於猨鳥外相對掩髙扉
　　送友人歸江南
　　皇州五更鼓月落西南維此時有行客別我孤舟歸上國身無主下第誠可悲
　　洞庭湖
　　空江浩蕩景蕭然盡日菰蒲泊釣船青草浪髙三月渡緑楊花撲一溪煙情多莫舉傷春目愁極兼無買酒錢猶有漁人數家住不成村落夕陽邊
　　句
　　曉嶂猿開戸寒湫鹿䑛冰　當空吟待月到晩坐看山〈以上見紀事〉　一年三領郡領郡管仙山〈贈段成式見語林〉










　　御定全唐詩巻六百四
　　欽定四庫全書
　　御定全唐詩巻六百五
　　邵謁
　　邵謁韶州翁源縣人少爲縣吏令怒逐去遂截髻著縣門發憤讀書工古調釋褐赴官不知所終詩一巻
　　放歌行
　　⻱為秉靈亡魚為弄珠死心中自有賊莫怨任公子屈原若不賢焉得沈湘水
　　長安寒食
　　春日照九衢春風媚羅綺萬騎出都門擁在香塵裏莫辭弔枯骨千載長如此安知今日身不是昔時鬼但看平地遊亦見摧輈死
　　貞女墓
　　生持節操心死作堅貞鬼至今墳上春草木無花卉
　　自歎
　　春蠶未成蠒已賀箱籠實蟢子徒有絲終年不成疋每
　　念古人言有得則有失我命獨如何憔悴長如一白日九衢中幽獨暗如漆流泉有枯時窮賤無盡日惆悵復惆悵幾迴新月出
　　送徐羣宰望江
　　古人力文學所務安疲甿今人力文學所務惟公卿大賢重邦本屈跡官武城勸民勤機杼自然國用幷但見富貴者知食不知耕忽爾秋不熟儲〈一作庾〉廩焉得盈貢藝既精苦用心必公平吾道不遺賢霄漢期芳馨一夫若有徳千古稱其英陶潛雖理邑崔烈徒台衡濁者必惡清瞽者必惡明孤松自有色豈奪衆草榮為刀若不利焉得宰牛名為絲若不直焉得琴上聲好去立髙節重來振羽翎
　　秋夕
　　萬里憑夢歸骨肉皆在眼覺來益惆悵不信長安逺人人皆為農我獨常逢旱惡命如漏巵滴滴添不滿天末雁來時一呌一腸斷
　　覽孟東野集
　　蚌死留夜光劍折留鋒鋩哲人歸大夜千古傳珪璋珪璋徧四海人倫多變改題花花已無翫月月猶在不知天地間白日㡬時昧
　　送友人江行
　　送君若浪水疊疉愁〈一作悲〉思起夢魂如月明相送秋江裏
　　下第有感
　　古人有遺言天地如掌濶我行三十載青雲路未〈一作難〉逹嘗聞讀書者所貴免徵伐誰知失意時痛於刃〈一作楚欲〉傷骨身如石上草根蔕淺難活人人皆愛春我獨愁花發如何歸故山相攜採薇蕨
　　論政
　　賢哉三握髪為有天下憂孫𢎞不開閣丙吉寧問牛內政由股肱外政由諸侯股肱政若行諸侯政自修一物不得所蟻穴滿山丘莫言萬木死不因一葉秋朱雲若不直漢帝終自由子嬰一失國渭水東悠悠
　　戰城南
　　武皇重征伐戰士輕生死朝爭刃上功暮作泉下鬼悲風弔枯骨明月照荒壘千載留長聲嗚咽城南水
　　贈鄭殷處士
　　善琴不得聽嘉玉不得名知音既已死良匠亦未生退居一河湄山中物景清魚沈池水碧鶴去松枝輕長材靡入用大廈失巨楹顔子不得祿誰謂天道平
　　古樂府
　　對酒彈古琴中發新音新音不可辨十指幽怨深妾顔不自保四時如車輪不知今夜月曽照幾時人露滴芙蓉香香銷心亦死良時無可留殘紅謝池水
　　經安容先生舊居
　　羽化留遺蹤千載蹤難沒一泉巖下水幾度換明月松老不改柯龍久皆變骨雲雨有歸時雞犬無還日至今青山中寂寞桃花發
　　望行人
　　登樓恐不髙及髙君已逺雲行郎即行雲歸郎不返嗟為樓上人望望不相近若作轍中泥不放郎車轉白日下西山望盡妾腸斷
　　嵗豐
　　皇天降豐年本憂貧士食貧士無良疇安能得稼穡工傭輸富家日落長歎息為供豪者糧役盡匹夫力天地莫施恩施恩強者得
　　金谷園懷古
　　在富莫驕奢驕奢多自亡為女莫騁容騁容多自傷如何金谷園鬱鬱椒蘭房昨夜綺羅列今日池館荒竹死不變〈一作改〉節花落有餘香美人抱義死千載名猶彰嬌歌無遺音明月留清光浮雲易改色衰草難重芳不學韓侯婦銜寃報宋王
　　春日有感
　　我心如櫱苦他見如薺甘火未到身者痛楚難共諳但言貧者拙不言富者貪誰知苦寒女力盡為桑蠶
　　學仙詞〈第三句缺三字〉
　　上仙傳祕訣澹薄與無營錬藥　　　變姓不變形三屍既無累百慮自不生是知寸心中有路通上清祖龍好仙術燒卻黃金精
　　妓女
　　天若許人登青山髙不止地若許人窮黃泉深無水量諸造化情物成皆有以如何上青𠖇視之平若砥日下騁琅玕空中無羅綺但見勢騰凌將為長如此燿一時間逡廵九泉裏一種為埃塵不學墮樓死
　　寒女行
　　寒女命自薄生來多賤微家貧人不聘一身無所歸養蠶多苦心蠒熟他人絲織素徒苦力素成他人衣青樓富家女纔生便有主終日著羅綺何曽識機杼清夜聞歌聲聴之淚如雨他人如何歡我意又何苦所以問皇天皇天竟無語
　　覽鏡
　　一照一廻悲再照顔色衰日月自流水不知身老時昨日照紅顔今朝照白絲白絲與紅顔相去咫尺間
　　輕薄行
　　薄薄身上衣輕輕浮雲質長安一花開九陌馬蹄疾誰言公子車不是天上力
　　苦別離
　　十五為君婚二十入君門自從入戸後見君長出門朝看相送人暮看相送人若遣折楊栁此地樹無根願為陌上土得作馬蹄塵願為曲木枝得作雙車輪安得太行山移來君馬前
　　覽張騫傳
　　採藥不得根尋河不得源此時虛白首徒感武皇恩桑田未聞改日月曽㡬昏仙骨若求得壟頭無新墳不見杜陵草至今空自繁
　　白頭吟
　　漢家天宇濶日月不暫閒常將古今骨禆作北邙山山髙勢已極猶自凋朱顔
　　瞽者歎
　　我心豈不平我目自不明徒雲備雙足天下何由行
　　送從弟長安下第南歸覲親
　　白日不得照戴天如戴盆青雲未見路丹車勞出門採薇秦山鎮養親湘水源心中豈不切其如行路難為文清益峻為心直且安芝蘭未入用馨香志獨存他門種桃李猶能䕃子孫我家有棠隂枝葉竟不繁心醉豈因酒愁多徒見萱征徒忽告歸執袂殷勤論在鳥終為鳳為魚湏化鯤富貴豈長守貧賤寧有根丈夫志不大何以佐乾坤晝短疾於箭早來獻天言莫戀蒼梧畔野煙橫破村
　　少年行
　　丈夫十八九膽氣欺韓彭報讎不用劍輔國不用兵以目為水鑑以心作權衡願君似堯舜能使天下平何必走馬誇弓矢然後致得人心爭
　　漢宮井
　　轆轤聲絶離宮靜班姬幾度照金井梧桐老去殘花開猶似當時〈一作年〉美人影
　　顯〈一作題〉茂樓
　　秦山渭水尚悠悠如何草樹迷宮闕繁華朱翠盡東流唯有望樓對明月
　　紫閣峯
　　壯國山河倚空碧迥拔煙霞侵太白緑崖下視千萬尋青天只據百餘尺





　　御定全唐詩巻六百五
　　欽定四庫全書
　　御定全唐詩巻六百六
　　林寛
　　林寛侯官人詩一巻
　　送李員外頻之建州
　　句踐江頭月客星臺畔松為郎乆不見出守暫相逢鳥泊牽灘索花空押號鐘逺人思化切休上武夷峰
　　送許棠先輩歸宣州
　　髪枯窮律韻字字合塤箎日月所到處姓名無不知鶯啼謝守壘苔老謫仙碑詩道喪來乆東歸為弔之
　　窮冬太學
　　投跡依槐館荒亭草合時雪深鳶嘯急薪濕鼎吟遲黙坐同誰話非僧不我知匡廬瀑布畔何日副心期
　　陪鄭諴郎中假日省中寓直
　　憲㕔名最重假日許從容牀滿諸司印庭髙五粒松井尋芸吏汲茶拆岳僧封鳥度簾旌暮猶吟隔苑鐘
　　送謝石先輩歸宣州
　　名隨春色逺湖外已先知花盡方辭醉鶯殘是放時天寒千尺嶽頷白半聯詩筍蕨猶堪採榮歸及養期
　　下第寄歐陽瓚
　　詩人道僻命多奇更值干〈一作兵〉戈亂起時莫作江寧王少府一生吟苦竟誰知
　　寄何紹餘
　　雁過君猶未入城清賢門下舊知名風波凍馬遙逢見革槖飢僮尚挈行住在閑坊無轍跡別來何寺有泉聲芙蓉苑北曲江岸期看終南新雪晴
　　送人宰浦城
　　東南猶阻冦梨嶺更誰登作宰應無俸歸船必有僧灘平眠獺石燒斷飲猨藤嵗盡校殊最方當見異能
　　省試臘後望春宮
　　皇都初度臘鳳輦出深宮髙憑樓臺上遙瞻灞滻中仗凝霜彩白袍映日華紅栁眼方開凍鶯聲漸轉風御溝穿斷靄驪岫照斜空時見宸游興因觀稼穡功
　　寄省中知已
　　門掩清曹晚靜將烏府鄰花開封印早雪下典衣頻怪木風吹閣廢巢時落薪每憐吾道苦長說向同人
　　朱坡
　　朱坡坡上望不似在秦京漸覺溪山秀更髙魚鳥情夜吟禪子室曉㸑獵人鐺恃此偷佳賞九衢蜩未鳴
　　酬陳樵見寄
　　失意閒眠起更遲又將羈薄謝深知囊書旋入酒家盡紗㡌長依僧壁垂待月句新遭鬼哭尋山貌古被猨窺元和才子多如此除卻清吟何所為
　　華清宮
　　殿角鐘殘立宿鴉朝元歸駕望無涯香泉空浸宮前草未到春時爭發花
　　終南山
　　標竒聳峻壯長安影入千門萬戶寒徒自倚天生氣色塵中誰為舉頭看
　　歌風臺
　　蒿棘空存百尺基酒酣曾唱大風詞〈一作時〉莫言馬上得天下〈一作子〉自古英雄盡解詩
　　送人歸日東
　　滄溟西畔望一望一心摧地即同正朔天教阻往來波翻夜作電鯨吼晝為雷門外人葠徑到時花幾開
　　寓興
　　西母一杯酒空言浩劫春英雄歸厚土日月照閒人衰草珠璣塜冷灰龍鳳身茂陵驪岫晚過者暗傷神
　　少年行
　　柳煙侵御道門映夾城開白日莫空過青春不再來報讐衝雪去乘醉臂鷹迴看取歌鐘地殘陽滿壞臺
　　塞上還荅友人
　　無端遊絶塞歸鬢已蒼然戎羯圍中過風沙馬上眠草衰頻過〈一作遇〉燒耳冷不聞蟬從此甘貧坐休言更到邊
　　哭棲白供奉
　　侍輦才難得三朝有上人琢詩方到骨至死不離貧風帳孤螢入霜堦積葉頻夕陽門半掩過此亦無因
　　送昇道靖恭相公分司
　　東風時不遇果見致君難海〈一作華〉岳影猶動鵾鵬勢未安星沈闗鎻冷雞唱驛燈殘誰似〈一作問〉二賔客門閒嵩洛寒
　　關下早行
　　軋軋推危轍聽雞獨早行風吹宿靄散月照華山明白首東西客黃河晝夜清相逢皆有事唯我是閒情
　　曲江
　　曲江初碧草初青萬轂千蹄匝岸行傾國妖姬雲鬢重薄徒公子雪衫輕瓊鐫狒□遶觥舞金蹙辟邪拏撥鳴栁絮杏花留不得隨風處處逐歌聲
　　長安遣懷
　　醉下髙樓醒復登任從浮薄笑才能青龍寺裏三門上立為南山不為僧
　　送僧遊太白峰
　　雲深遊太白莫惜遍探竒頂上多靈跡塵中少客知懸崖倚凍瀑飛狖過孤枝出定更何事相逢必有詩
　　哭造㣲禪師
　　神僊不火葬新塔露疎檉是物皆磨滅唯師出死生虛堂〈一作壑〉散釣叟怪木〈一作土〉哭山精林下路長在無因更此行
　　獻同年孔郎中
　　炊瓊爇桂帝關居賣盡寒衣典盡書驅馬每尋霜影裏到門常在鼓聲初蟾枝交彩清蘭署鸞珮排光映玉除一顧深恩身未殺爭期皎日負吹噓
　　聞雁
　　接影橫空背雪飛聲聲寒出玉關遲上陽宮裏三千夢月冷風清聞過時
　　送惠補闕
　　詔下搜巖野髙人入竹〈一作舊〉林長因抗疏日便作去官心清俸供僧盡滄洲寄跡深東門有歸路徒自棄華簪
　　和友人賊後
　　帶號乞兵急英雄䧟賊圍江山猶未靜魚鳥欲何歸城露桑榆盡時平老幼稀書從戰後得讀徹血盈衣
　　長安即事
　　暝鼓纔終復曉雞九門何計出沈迷樵童亂打金吾鼓豪馬爭奔丞相隄翡翠鬟欹釵上燕麒麟衫東海中犀須知不是詩人事空憶泉聲菊畔畦
　　和周繇校書先輩省中寓直
　　古木重門掩幽深秖欠溪此中真吏隱何必更巖棲名姓鐫幢記經書逐庫題字隨飛蠧缺堦與落星齊伴直僧談靜侵霜蛩韻低粘塵賀草沒剝粉薛禽迷〈賀知章草書薛稷鶴也〉衰蘚墻千堵微陽菊半畦鼓殘鴉去北漏在月沈西每憶終南雪幾登雲閣梯時因搜句次那惜一招攜
　　苦雨
　　𩆍霖翳日月窮巷變溝坑驟灑纎枝折奔傾壞堵平䝉䔲來客絶躍甃噪蛙獰敗屐隂苔積摧簷濕菌生斜飛穿裂瓦迸落打空鐺葉底遲歸蝶林中滯出鶯潤侵書縫黒冷浸鬢絲明牖暗參差影堦寒斷續聲尺薪功比桂寸粒價髙瓊遙想管裏無因識此情










　　御定全唐詩巻六百六
　　欽定四庫全書
　　御定全唐詩卷六百七
　　劉鄴
　　劉鄴字漢藩三復之子咸通中從藩幕召入內庭特賜及第歴相位僖宗朝再遷尚書左僕射死黃巢之難甘棠集三巻今存詩二首
　　翰林作
　　曽是江波垂釣人自憐深厭九衢塵浮生漸老年隨水徃事曽聞淚滿巾巳覺逺天秋色動不堪閒夜雨聲頻多慚不是相如筆虛直金鑾接侍臣
　　待漏院吟
　　玉堂簾外獨遲遲明月初沈勘契時閒聽景陽鐘盡後兩鶯飛上萬年枝
　　李隲
　　李隲官至江南西道都團練觀察處置等使詩五首
　　慧山寺肄業送懐坦上人
　　流水何山分浮雲空中遇我生無根株聚散亦難固憶昨鬬龍春巖棲侶髙步清懐去羈束幽境無滓汚日落九峯明煙生萬華暮茲歡未雲隔前笑倐巳故四時難信留百草換霜露離襟一成觧悵抱將何諭驚泉有餘哀永日誰與度緬思孤帆影再徃重江路去去忽悽悲因風暫回顧
　　讀惠山若冰師集因題故院三首
　　五天何處望心念起皆知化塔留今日泉鳴自昔時古苔生石靜秋草滿山悲莫道聲容逺長歌白雪詞髙懐逢異境佳句想吟頻月冷松溪夜煙濃草寺春浮雲將世逺清聽與名新不見開巖日空為拜影人景物搜求歇山雲放縱飛樹寒煙鶴去池靜水龍歸暗榻塵飄滿隂簷月到稀何年燈焰盡風動影堂扉
　　自惠山至吳下寄酬南徐從事
　　不接芳晨游獨此長洲苑風顔一成阻翰墨勞空返悠悠汀渚長杳杳蘋花晩如何西府歡尚念東吳逺瑤音動清韻蘭思芬盈畹猶及九峰春歸吟白雲巘
　　孫蜀
　　孫蜀與方干同時詩一首
　　中秋夜戲酬顧道流
　　不那此身偏愛月等閒看月即更深仙翁每被嫦娥使一度逢圎一度吟
　　歐陽澥
　　歐陽澥四門博士詹之孫詩一首
　　詠燕上主司鄭愚
　　翩翩雙燕畫堂開送古迎今㡬萬回長向春秋社前後為誰歸去為誰來
　　句
　　黃菊離家十四〈一作四十〉年　離家已是夢松年　落日望鄉處何人知客情〈見紀事〉
　　陳黯
　　陳黯字希孺泉州人㑹昌迄咸通累舉不第集五巻今存詩一首
　　自詠豆花
　　玳瑁應難比斑犀定不加天嫌未端正滿靣與妝花張孜
　　張孜京兆人躭酒如狂與李山甫善詩一首
　　雪詩
　　長安大雪天鳥雀難相覓其中豪貴家搗椒泥四壁到處爇紅爐周迴下羅羃暖手調金絲蘸甲斟瓊液醉唱玉塵飛困融香汗滴豈知飢寒人手腳生皴劈
　　句
　　著牙賣朱紫斷錢賖舉選〈見紀事〉　華山秀作英雄骨黃河瀉出縱橫才　夢破青霄春煙霞無去塵若誇郭璞五色筆江淹卻是尋常人〈夢李白歌〉
　　鄭仁表
　　鄭仁表字休範滎陽人累擢起居郎劉鄴作相時貶死嶺外詩二首
　　贈妓僊哥〈北里志天水仙哥住平康南曲善談謔能歌仁表席上贈詩〉
　　嚴吹如何下太清玉肌無疹六銖輕自知不是流霞酌願聽雲和瑟一聲
　　贈妓命洛真〈北里志洛真有風貌且辨慧時為席紏善章程〉
　　巧製新章拍拍新金罍廵舉助精神時時欲得橫波睇又怕回籌錯指人
　　句
　　文章世上爭開路閥閱山東拄破天
　　趙鴻
　　趙鴻咸通中人詩三首
　　杜甫同谷茅茨
　　工部棲遲後鄰家大半無青羌迷道路白社寄杯盂大雅何人繼全生此地孤孤雲飛鳥什空勒舊山隅
　　栗亭〈趙鴻刻石同谷曰工部題栗亭十韻不復見〉
　　杜甫栗亭詩詩人多在口悠悠二甲子題紀今何有
　　泥功山
　　立石泥功狀天然詭怪形未嘗私禍福終不費丹青童翰卿
　　童翰卿大中咸通間人詩二首
　　昆明池織女石〈一作司馬復詩〉
　　一片昆明石千秋織女名見人虛脈脈臨水更盈盈苔作輕衣色波為促杼聲岸雲連鬢濕沙月對眉生有臉蓮同笑無心鳥不驚還如朝鏡裏形影兩分明
　　絶句
　　大朴逐物盡哀我天地功爭得榮辱心灑然歸西風






　　御定全唐詩巻六百七
<集部,總集類,御定全唐詩>
　　欽定四庫全書
　　御定全唐詩巻六百八
　　皮日休
　　皮日休字襲美一字逸少襄陽人性傲誕隠居鹿門自號間氣布衣咸通八年登進士第崔璞守蘇辟軍事判官入朝授太常博士黃巢陷長安偽署學士使為䜟文疑其譏巳遂及禍集二十八巻今編詩九巻
　　補周禮九夏系文〈並序〉
　　周禮鍾師掌金奏凡樂事以鐘鼔奏九夏案鄭康成注云夏者大也樂之大者歌有九也九夏者皆詩篇名也頌之類也〈一作九夏者皆詩篇銘頌之類也〉此歌之大者載在樂章樂崩亦從而亡是以頌不能具也嗚呼吾觀之魯頌其古也亦乆矣九夏亡者吾能頌乎夫大樂既去至音不嗣頌於古不足以補亡頌於今不足以入用庸可〈一作何〉頌乎頌之亡者俾千古之下鄭衛之內窈窈〈一作杳杳〉冥冥不獨有大巻〈音拳〉
　　〈黃帝樂名〉之音者乎
　　九夏歌九篇
　　王夏之歌者王出入之所奏也〈四章章四句〉
　　爣爣皎日歘麗於天厥明御舒如王出焉
　　爣爣皎日歘入於地厥晦厥貞如王入焉
　　出有龍旂入有珩珮勿驅勿馳惟慎惟戒
　　出有嘉謀入有內則繄彼臣庶欽王之式
　　肆夏之歌者屍出入之所奏也〈二章章四句〉
　　愔愔清廟儀儀象服我屍出矣迎神之穀
　　杳杳隂竹坎坎路鼓我屍入矣得神之祐
　　昭夏之歌者牲出入之所奏也〈二章章四句〉
　　有鬱其鬯有儼其彝九變未作全乘來之
　　既醑既酢爰𣌾〈音孕一作暢〉爰舞象物既降全乘之去納夏之歌者四方賓客來之所奏也〈四章章四句〉
　　麟之儀儀不縶不維樂徳而至如賓之嬉
　　鳯之愉愉不篝不笯樂徳而至如賓之娛
　　自筐及筥我有牢醑自筐及篚我有貨幣
　　我牢不愆我貨不匱碩碩其才有樂而止
　　章夏之歌者臣有功之所奏也〈四章章四句〉
　　王有虎臣錫之鈇鉞征彼不憓一撲而滅
　　王有虎臣錫之圭瓚征彼不享一烘而泮
　　王有掌訝遉〈音偵〉爾疆理王有掌客饋爾饔餼
　　何以樂之金石九奏何以錫之龍旂九旒
　　齊夏之歌者夫人祭之所奏也〈一章四句〉
　　𤫩𤫩衡笄翬衣〈一作翬〉䄖翟自內而祭為君之則
　　族夏之歌者族人酌之所奏也〈二章章四句〉
　　洪源誰孕疏為江河大塊孰埏播為山阿
　　厥流浩漾〈一作㳾〉厥勢嵯峨今君之酌慰我實多
　　械〈與陔同一作裓〉夏之歌者賔既出之所奏也〈三章章三句〉
　　禮酒既酌嘉賔既厚牘為之奏
　　禮酒既竭嘉賔既悅應為之節
　　禮酒既罄嘉賔既醒〈一作酲〉雅為之行〈牘應雅三樂器也賔醉而出奏械夏以此三器築地為之行事也〉
　　驁夏之歌者公出入之所奏也〈二章章四句〉
　　桓桓其珪袞袞其衣出作二伯天子是毗
　　桓桓其珪袞袞其服入作三孤國人是福
　　三羞詩三首〈並序〉
　　丙戌嵗日休射䇿不上東退於肥陵出都門見朝列中論犯當權者得罪南竄邜詔辰發持法吏不容一息留私室視其色若將厭祿位悔名望者皮子闚之愵然泣衂然羞故作是詩以贐之
　　吾聞古君子介介勵其節入門疑儲宮撫巳思鈇鉞志〈一作忠〉者若不退佞者何由逹君臣一殽膳家國共殘殺此道見於今永思心若裂王臣方謇謇佐我無玷缺如何以謀計中道生芽櫱憲司遵故典分道播南越蒼惶出班行家室不容別𤣥鬢行為霜清淚立成血乘遽劇飛鳥就傳過風發嗟吾何為者叨在造士列獻文不上第歸於淮之汭蹇蹄可再犇退羽可後歇利則侶軒裳塞則友松月而於方寸內未有是愁結未為祿食仕俯不媿梁糲未為冠冕人死不慙忠烈如何有是心不能叩丹闕赫赫負君歸南山采芝蕨
　　日休旅次於許傳舍聞叫咷之聲動於城郭問於道民民曰蠻圍我交阯奉詔徴許兵二千征之其征且再有戰皆沒其哭者許兵之屬嗚呼揚子不雲夫朱崖之絶捐之之力也否則介鱗易我衣裳其是之謂耶皮子為之內過曰吾之道不足以濟時不可以備位又手不提桴鼓身不被兵械恬然自順恬然自樂吾亦為許師之罪人耳作詩以弔之
　　南荒不擇吏致我交阯覆緜聫三四年流為中夏辱懦者闘即退武者兵則黷軍庸滿天下戰將多金玉刮則齊民癕分為猛士祿雄徤許昌師忠武冠其族去為萬騎風住作一川肉昨朝殘卒回千門萬戸哭哀聲動閭里怨氣成山谷誰能聽晝鼙不忍看金鏃吾有制勝術不奈賤碌碌貯之胷臆間慙見許師屬自嗟胡為者得躡前修躅家不出軍租身不識部曲亦衣許師衣亦食許師粟方知古人道䕃我巳為足念此向誰羞悠悠潁川緑
　　丙戍嵗淮右蝗旱日休寓小墅於州東下第後歸之見潁民轉徙者盈途塞陌至有父捨其子夫捐其妻行哭立匄朝去夕死嗚呼天地誠不仁耶皮子之山居椸有襲鍑有炊晏眠而夕飽朝樂而暮娛何能於潁川民而獨享是為將天地遺之耶因羞不自容作詩以唁之
　　天子丙戍年淮右民多飢就中潁之汭轉徙何纍纍夫婦相顧亡棄卻抱中兒兄弟各自散出門如大癡一金易蘆蔔一縑換鳬茈荒村暮鳥樹空屋野花籬兒童齧草根倚桑空羸羸斑白死路傍枕土皆離離方知聖人敎於民良在斯厲能去人愛荒能奪人慈如何司牧者有術皆在茲粵吾何為人數畝清溪湄一寫落第文一家歡復嬉朝食有麥饘晨起有布衣一身既飽暖一家無怨咨家雖有畎𠭇手不秉鎡基嵗雖有札瘥庖不廢晨炊何道以致是我有明公知食之以侯食衣之以侯衣歸時䘏金帛使我奉庭闈撫巳媿潁民奚不進徳為因茲感知巳盡日空涕洟
　　七愛詩〈並序〉
　　皮子之志常以真純自許每謂立大化者必有真相以房杜為真相焉定大亂者必有真將以李太尉為真將焉傲大君者必有真隠以盧徴君為真隠焉鎮澆俗者必有真吏以元魯山為真吏焉負逸氣者必有真放以李翰林為真放焉為名臣者必有真才以白太傅為真才焉嗚呼吾之道時耶行其事也在乎愛忠矣不時耶行其事也亦在乎愛忠矣茍有心歌詠者豈徒然哉
　　房杜二相國〈𤣥齡如晦〉
　　吾愛房與杜貧賤共聫歩脫身拋亂世䇿杖歸真主縱橫握中筭左右天下務骯髒無敵才磊落不世遇美矣名公卿魁然真宰輔黃閣三十年清風一萬古巨業照國史大勲鎮王府遂使後世民至今受陶鑄粵吾少有志敢躡前賢路茍得同其時願為執鞭豎
　　李大尉〈晟〉
　　吾愛李太尉崛起定中原驍雄十萬兵四靣圍國門一戰取王畿一叱散妖氛乘輿既反正兇豎爭亡魂巍巍柱天功蕩蕩蓋世勲仁於曹孟徳勇過霍將軍丹劵入帑藏青史傳子孫所謂大丈夫動合驚乾坤所謂聖天子難得忠貞臣下以契魚水上以合風雲百世必一亂千年方一人吾雖翰墨子氣槩敢不羣願以太平頌題向甘泉春
　　盧徵君〈鴻〉
　　吾愛盧徵君高臥嵩山裏百辟未一顧三徵方暫起坦腹對宰相岸幘揖天子建禮門前吟金鑾殿裏醉天下皆餔糟徵君獨潔己天下皆樂聞徵君獨洗耳天下皆懐羞徵君獨多恥銀黃不妨懸赤紱不妨被而於心抱中獨作羲皇地籃轝一雲返泥詔褒不巳再看緱山雲重酌嵩陽水放曠書裏終逍遙醉中死吾謂伊與周不若徵君貴吾謂巢與許不若徵君義高名無階級逸跡絶涯涘萬世唐書中逸名不可比粵吾慕真隠強以骨肉累如敎不為名敢有徵君志
　　元魯山〈徳秀〉
　　吾愛元紫芝清介如伯夷輦母逺之官宰邑無玷疵三年魯山民豐稔不暫饑三年魯山吏清慎各自持只飲魯山泉只採魯山薇一室氷檗苦四逺聲光飛退歸舊隠來斗酒入茅茨雞黍匪家畜琴尊常自怡盡日一菜食窮年一布衣清似匣中鏡直如琴上絲世無用賢人青山生白髭既臥黔婁衾空立陳寔碑吾無魯山道空有魯山辭所恨不相識援毫空涕垂
　　李翰林〈白〉
　　吾愛李太白身是酒星魄口吐天上文跡作人間客磥砢千丈林澄澈萬尋碧醉中草樂府十幅筆一息召見承明廬天子親賜食醉曽吐御床傲幾觸天澤權臣妬逸才心如斗筲窄失恩出內署海岳甘自適刺謁戴接㒿赴宴著縠〈一作榖〉屐諸侯百歩迎明君九天憶竟遭腐脅疾醉魄歸八極大鵬不可籠大椿不可植蓬壺不可見姑射不可識五嶽為辭鋒四溟作胷臆惜哉千萬年此俊不可得
　　白太傅〈居易〉
　　吾愛白樂天逸才生自然誰謂辭翰器乃是經綸賢欻從浮豔詩作得典誥篇立身百行足為文六藝全清望逸內署直聲驚諫垣所刺必有思所臨必可傳忘形任詩酒寄傲徧林泉所望標文柄所希持化權何期遇訾毀中道多左遷天下皆汲汲樂天獨怡然天下皆悶悶樂天獨舍旃高吟辭兩掖清嘯罷三川處世似孤鶴遺榮同脫蟬仕若不得志可為⻱鏡焉
　　正樂府十篇〈幷序〉
　　樂府蓋古聖王采天下之詩欲以知國之利病民之休戚者也得之者命司樂氏入之於塤箎和之以管籥詩之美也聞之足以勸乎功詩之刺也聞之足以戒乎政故周禮太師之職掌教六師小師之職掌諷誦詩由是觀之樂府之道大矣今之所謂樂府者唯以魏晉之侈麗陳梁之浮豔謂之樂府詩真不然矣故嘗有可悲可懼者時宣於詠歌總十篇故命曰正樂府詩
　　卒妻怨
　　河湟戍卒去一半多不迴家有半菽食身為一囊灰官吏按其籍伍中斥其妻處處魯人髽家家婦哀少者任所歸老者無所攜況當札瘥年米粒如瓊瑰纍纍作餓殍見之心若摧其夫死鋒刃其室委塵埃其命即用矣其賞安在哉豈無黔敖恩救此窮餓骸誰知白屋士念此飜欸欸
　　橡媼歎
　　秋深橡子熟散落榛蕪岡傴傴黃髪媼拾之踐晨霜移時始盈掬盡日方滿筐幾曝復幾蒸用作三冬糧山前有熟稻紫穗襲人香細穫又精舂粒粒如玉璫持之納於官私室無倉箱如何一石餘只作五斗量狡吏不畏刑貪官不避贓農時作私債農畢歸官倉自冬及於春橡實誑飢腸吾聞田成子詐仁猶自王吁嗟逢橡媼不覺淚霑裳
　　貪官怨
　　國家省闥吏賞之皆與位素來不知書豈能精吏理大者或宰邑小者皆尉史愚者若混沌毒者如雄虺傷哉堯舜民肉袒受鞭箠吾聞古聖王天下無遺士朝廷及下邑治者皆仁義國家選賢良定志兼拘忌所以用此徒令之充祿仕何不廣取人何不廣歴試下位既賢哉上位何如矣胥徒賞以財俊造悉為吏天下若不平吾當甘棄市
　　農父謠
　　農父寃辛苦向我述其情難將一人農可備十人征如何江淮粟輓漕輸咸京黃河水如電一半沈與傾均輸利其事職司安敢評三川豈不農三輔豈不耕奚不車其粟用以供天兵美哉農父言何計逹王程
　　路臣恨
　　路臣何方來去馬真如龍行驕不動塵滿轡金瓏璁有人自天來將避荊棘叢獰呼不覺止推〈一作椎〉下蒼黃中十夫掣鞭䇿御之如驚鴻日行六七郵瞥若鷹無蹤路臣慎勿愬愬則刑爾躬軍期方似雨天命正如風七雄戰爭時賔旅猶自通如何太平世動歩卻途窮
　　賤貢士
　　南越貢珠璣西蜀進羅綺到京未晨旦一一見天子如何賢與俊為貢賤如此所知不可求敢望前席事吾聞古聖人射宮親選士不肖盡屏跡賢能皆得位所以謂得人所以稱多士歎息幾編書時哉又何異
　　頌夷臣
　　夷師本學外仍善唐文字吾人本尚捨何況夷臣事所以不學者反為夷臣戲所以尸祿人反為夷臣忌吁嗟華風衰何嘗不由是
　　惜義鳥
　　商顔多義鳥義鳥實可嗟危巢末〈一作年〉纍纍隠在栲木花他巢若有雛乳之如一家他巢若遭捕投之同一羅商人每秋貢所貴復如何飽以稻粱滋餙以組繡華惜哉仁義禽委戲於宮娥吾聞鳯之貴仁義亦足夸所以不遭捕蓋縁生不多
　　誚虛器
　　襄陽作髹器中有庫露真持以遺北虜紿雲生有神每嵗走其使所費如雲屯吾聞古聖王修徳來逺人未聞作巧詐用欺禽獸君吾道尚如此戎心安足雲如何漢宣帝卻得呼韓臣
　　哀隴民
　　隴上千萬仭鸚鵡巢其巔窮危又極嶮其山猶〈一作獨〉不全蚩蚩隴之民懸度如登天空中覘其巢墮者爭紛然百禽不得一十人九死焉隴川有戍卒戍卒亦不閒將命提雕籠直到金臺〈一作堂〉前彼毛不自珍彼舌不自言胡為輕人命奉此玩好端吾聞古聖王珍禽皆舍旃今此隴民屬每嵗啼漣漣
　　奉獻致政裵祕監
　　何𦙍本徴士高情動天地既無閥閲門常嫌冠冕累宰邑著嘉政為郡留高致移官在書府方樂鴛池貴玉季牧江西泣之不忍離捨杖隨之去天下欽高義烏㡌白絺裘籃輿竹如意黃菊陶潛酒青山謝公妓月檻詠詩情花溪釣魚戲鍾陵既方舟魏闕將結駟甘求白首閒不為蒼生起優詔加大監所以符公議既為逍遙公又作鴟夷子安車懸不出駟馬閒無事㣲雨漢陂舟殘日終南騎富貴盡凌雲何人能至此猜禍皆及身何復至如是賢哉此丈夫百世一人矣
　　秋夜有懐
　　夢裏憂身泣覺來衣尚濕骨肉煎我身不是謀生急如何欲佐主功名未成立處世既孤特傳家無承襲明朝走梁楚歩歩出門澀如何一寸心千愁萬愁入
　　喜鵲
　　棄羶在庭際雙鵲來搖尾欲啄怕人驚喜語晴光裏何況佞倖人㣲禽解如此
　　蚊子
　　隠隠聚若雷噆膚不知足皇天若不平㣲物教食肉貧士無絳紗忍苦臥茅屋何事覓膏腴腹無太倉粟
　　鹿門夏日
　　滿院松桂隂日午卻不知山人睡一覺庭鵲立未移出檐趂雲去忘戴白接㒿書眼若薄霧酒腸如漏巵身外所勞者飲食須自持何如便絶粒直使身無為
　　偶書
　　女媧掉繩索絙泥成下人至今頑愚者生如土偶身雲物養吾道天爵高我貧大笑猗氏輩為富皆不仁
　　讀書
　　家資是何物積帙列梁梠高齋曉開巻獨共聖人語英賢雖異世自古心相許案頭見蠧魚猶勝凡儔侶
　　貧居秋日
　　亭午頭未冠端坐獨愁予貧家煙爨稀竈底隂蟲語門小媿車馬廩空慙雀鼠盡室未寒衣機聲羨鄰女









　　御定全唐詩巻六百八
　　欽定四庫全書
　　御定全唐詩巻六百九
　　皮日休
　　魯望讀襄陽耆舊傳見贈五百言過褒庸材靡有稱是然襄陽曩事歴歴在目夫耆舊傳所未載者漢陽王則宗杜元勲孟浩然則文章大匠予次而贊之因而寄荅亦詩人無言不詶之義也次韻
　　漢水碧於天南荊廓然秀廬羅遵古俗鄢郢迷昔囿幽竒無得狀巉絶不能究興替忽矣新山川悄然舊斑斑生造士一一應𤣥宿巴庸乃嶮岨屈景實豪右是非既自分涇渭不相就粵自靈均來清才若天潄偉哉洞上隠卓爾隆中耨始將麋鹿狎遂與麒麟鬬萬乘不可謁千鍾固非茂爰從景升死境上多兵𠉀〈一作堠〉檀溪試戈船峴嶺屯貝胄寂莫數百年質唯包礫琇上𤣥賞唐徳生賢命之授是為漢陽王帝曰俞爾奏臣徳聳神鬼宏
　　才轢前後勢端唯金莖質古乃玉豆行葉䕃大椿詞源吐洪溜六成清廟音一柱明堂構在昔房陵遷圓穹正中漏繄王掲然出上下拓宇宙俯視三事者騃騃若童幼低催護中興若鳯視其鷇遇險必伸足逢誅將引脰既正北極尊遂治衆星謬重聞章陵幸再見岐陽狩日似新刮膜天如重熨縐易政疾似欬求賢甚於購化之未期年民安而國富翼衛兩舜趨鉤陳十堯驟忽然遺相印如羿卸〈一作御〉其彀姦倖卻乘釁播遷遂終夀遺廟屹峰崿功名紛組繡開元文物盛孟子生荊岫斯文縱竒巧秦璽新雕鏤甘窮臥牛衣受辱對狗竇思變如易爻才通似元首祕於龍宮室怪於〈一作即〉天篆籀知者競欲戴嫉者或將詬任達且百觚遂為當時陋既作才鬼終恐為仙籍售予生二賢末得作升木狖兼濟與獨善俱敢懐其臭江漢稱炳靈克明嗣清晝繼彼欲為三如醨如〈一作和〉醇酎既見陸天子駑心卻伏廏結彼世外交遇之於邂逅兩鶴思競閒雙松格爭瘦唯恐別仙才漣漣涕襟袖
　　魯望昨以五百言見貽過有褒美內揣庸陋彌增媿悚因成一千言上述吾唐文物之盛次敘相得之歡亦迭和之㣲㫖也
　　三辰至精氣生自蒼頡前粵從有文字精氣銖於緜所以楊墨後文詞縱橫顛元狩富材術建安儼英賢厥祀四百餘作者如排穿五馬渡江日羣魚食蒲年大風蕩天地萬陣黃鬚羶縱有命世才不如一空弮後至陳隋世得之拘且緛太浮如㶑灧太細如蚳蝝太亂如靡靡太輕如芊芊流之為䣱醟變之為游畋百足雖雲衆不救殺馬蚿君臣作降虜北走如㺦猭所以文字妖致其國朝遷吾唐革其弊取士將科縣文星下為人洪秀宻於緶大開紫宸扉來者皆詳延日宴朝不罷龍姿歡𨌈𨌈〈音田呂氏春秋雲天子𨌈𨌈〉於焉周道反由是秦法悛射洪陳子昻其聲亦喧闐惜哉不得時將奮猶拘攣玉壘李太白銅隄孟浩然李寛包堪輿孟澹擬〈一作凝〉漪漣埋骨採石壙留神鹿門埏俾其羇旅死實覺天地孱猗與子美思不盡如轉輇縱為三十車一字不可捐既作風雅主遂司歌詠權誰知耒陽土埋卻真神仙當於李杜際名輩或泝沿良御非異馬由弓非他其物無同異其人有媸妍自開元至今宗匠紛如煙爽若沆□英高如崐崘巔百家囂浮説諸子率寓篇築之為京觀解之為牲牷各持天地維率意東西牽競抵元化首爭扼真宰咽或作制誥藪或為宮體淵或堪被金石或可投花鈿或為輿𨽻唱或被兒童憐烏壘虜亦寫雞林夷爭傳披掲〈一作猖〉覆載樞捭闔神異鍵力掀尾閭立思〈一作鬼〉軋大塊旋降氣或若虹耀影或如□萬象瘡復痏百靈瘠且□謂乎數十公筆若明堂椽其中有擬者不絶當如綖齊驅不讓䇿竝駕或爭駢所以吾唐風直將三代甄被此文物盛由乎聲詩宣采彼風人謠輶軒輕似鸇麗者固不捨鄙者亦為銓其中有鑒戒一一堪雕鐫乙夜以觀之吾君無釋焉遂命大司樂度之如星躔播於樂府中俾為萬代蠲吹彼圓丘竹誦茲清廟不惟娛列祖兼可格上𤣥粵予何為者生自江海壖騃騃自總角不甘耕一㙻諸昆指倉庫謂我死道邊何為不力農稽古真可嘕遂與襏襫著兼之籉笠全風吹蔓草花颯颯盈荒田老牛瞪不行力弱誰能鞭乃將耒與耜竝換槧與鉛閱彼圖籍肆致之千百編攜將入蘇嶺〈鹿門別名〉不就無出縁堆書塞低屋添研涸小泉對燈任髻爇慿案從肘研茍無切玉刀難除指上胼爾來五寒暑試藝稱精專昌黎道未著文敎如欲騫其中有聲病於我如𦧝𦧴〈音天蟬語不正貎〉是敢驅頹波歸之於大川其文如可用不敢佞與便明水在稾秸太羮臨豆籩將來示時人䝟貐垂饞涎亦或尚華縟亦曽為便嬛亦能制灝灝亦解攻翩翩唯思逢陣敵與彼爭後先避兵入句吳窮悴祗自跧平原陸夫子投刺來翩蹮開巻讀數行為之加敬䖍忽窮一兩首反顧唯曲拳始來遺巾幗乃敢排戈鋋或為拔幟走或遭劘壘還不能收亂轍豈暇重為篿雖然未三北亦可輸千鐉〈丑専切尚書雲贖罪千鐉〉向來説文字爾汝名可聯聖人病歿世不患窮而蹎我未九品位君無一囊錢相逢得何事兩籠酬唱牋無顔解媮合底事居冗員方知萬鍾祿不博五湖船夷險但明月死生應白蓮吟餘憑几飲釣罷偎蓑眠終拋峴山業相共此留連
　　吳中苦雨因書一百韻寄魯望
　　全吳臨巨溟百里到滬瀆海物競駢羅水怪爭滲漉狂蜃吐其氣千㝷勃然蹙一刷半天墨架為欹危屋怒鯨瞪相向吹浪山轂轂倏忽腥杳冥須㬰坼崖谷帝命有嚴程慈物敢潛伏噓之為𤣥雲彌亙千萬幅直拔倚天劒又建橫海纛化之為暴雨潨潨射平陸如將月窟寫似把天河撲著樹勝㦸支中人過箭鏃龍光倏閃照虯角搊琤觸此時一千里平下天台瀑雷公恣其志䃱磹裂電目蹋破霹靂車折卻三四輻雨工避罪者必在蚊睫宿狂發鏗訇音不得懈怠僇頃刻勢稍止尚自傾䔩䔩不敢履洿處恐蹋爛地軸自爾凡十日茫然晦林麓只是遇滂沱少曽逢霢霂伊余之廨宇古製拙卜築頹檐倒菌黃破砌頑莎緑只有方丈居其中蹐且跼朽處或似醉漏時又如沃階前平汎濫牆下起趢趚唯堪著籉笠復可乘舶宿〈一作䑿〉雞犬並淋漓兒童但咿噢勃勃生濕氣人人牢於鋦鬚眉漬將㫁肝膈蒸欲熟當庭死蘭芷四垣盛薋菉解帙展㫁書拂牀安壊櫝〈一作牘〉跳梁老蛙黽直向牀前浴蹲前但相聒似把白丁辱空廚方欲炊漬米未離䉛薪蒸濕不著白晝須然燭汙萊既巳濘買魚不獲䱙竟未成麥饘安能得粱肉更有陸先生荒林抱窮蹙壊宅四五舎病篠三兩束蓋檐低礙首蘚地滑澾足注欲透承塵濕難庇廚簏低摧在圭竇索漠拋偏裻手指既巳胼肌膚亦將瘯一苞〈一作庖〉勢欲陊將撐乏寸木盡日欠束薪經時無斗粟䗂蝓將入甑蟚蜞巳臨鍑〈音復説文雲如釜而口大〉嬌兒未十嵗枵然自啼哭一錢買粔籹數里走病僕破碎舊鶴籠狼藉晩蠶蔟千巻素書外此外無餘蓄著處紵衣裂戴次紗㡌醭惡隂潛過午未及烹葵菽吳中銅臭戸七萬沸如臛嗇止甘蟹䱬侈唯僭車服皆希尉吏㫖盡怕里胥録低眉事庸奴開顔納金玉唯到陸先生不能分一斛先生之志氣薄漢如鴻鵠遇善必擎跽見才輒馳逐㢘不受一芥其餘安可黷如何鄉里輩見之乃蝟縮粵予苦心者師仰但踖踧受易既可注請𤣥又堪卜百家皆搜蕩六藝盡飜覆似餒見太牢如迷遇華燭半年得酬唱一日屢徃復三秀間稂莠九成雜巴濮奔命既不暇乞降但相續吟詩口吻噅把筆指節瘃君才既不窮吾道由是篤所益諒𢎞多厥交過親族相逢似丹漆相望如朓⿰論業敢並驅量分合繼躅相違始兩日忡忡想華縟出門泥漫漶恨無直轅輂十錢賃一輪逢〈一作蓬〉上鳴斛觫赤腳枕書帙訪予穿詰曲入門且抵掌大噱時碌碌茲〈一作滋〉淋既浹旬無乃害九穀予惟餓不死得非道之福手中捉詩巻語快還共讀解帶似歸來脫巾若沐浴疎如松間篁野甚麋對鹿行譚弄書籖臥話枕棊局呼童具盤餐㩎衣換雞鶩或蒸一升麻或煠兩把菊用以閲幽竒豈能資口腹十分煎臯盧半榼挽醽醁高談繄無盡晝漏何太促我公大司諫一切從民欲梅潤侵束杖和氣生空獄而民當斯時不覺有煩溽念澇為之災拜神再三告太隂霍然收天地一澄肅燔炙既芬芬威儀乃毣毣須權元化柄用拯中夏酷我願薦先生左右輔司牧茲雨何足雲唯思舉顔歜
　　初夏即事寄魯望
　　夏景恬且曠逺人疾初平黃鳥語方熟紫桐隂正清廨宇有幽處私游無定程歸來閉雙關亦忘枯與榮土室作深谷蘚垣為干城㩻杉突柂架迸筍支檐楹片石共坐穩病鶴同喜晴癭木四五器筇杖一兩莖泉為葛天味松作羲皇聲或看名畫徹或吟閒詩成忽枕素琴睡時把仙書行自然寡儔侶莫説更紛爭具區包地髓震澤含天英粵從三讓來俊造紛然生顧予客茲地薄我皆為傖唯有陸夫子盡力提客卿各負出俗才俱懐超世情駐我一棧車啜君數藜羮敲門若我訪倒屣〈一作屧〉欣逢迎胡餅蒸甚熟貊盤舉尤輕茗脆不禁炙酒肥或難傾埽除就藤下移榻尋虛明唯共陸夫子醉與天壤並
　　二遊詩〈並序〉
　　吳之士有恩王府參軍徐修矩者守世書萬巻優游自適余假其書數千巻未一年悉償夙志酣飫經史或日宴忘飲食次有前涇縣尉任晦者其居有深林曲沼危亭幽砌余並次以見之或退公之暇必造以息焉林泉隠事恣用研詠大凡游於二君宅無浹旬之間因作詩以留贈名〈一作目〉之曰二遊兼寄陸魯望
　　徐詩
　　東莞為著姓奕代皆雋喆強學取科第名聲盡孤掲自為方州來清操稱凜冽唯冩墳籍多必雲清俸絶宣毫利若風剡紙光於月札吏指欲胼萬通排未闋樓船若夏屋欲載如垤㙞轉徙入吳都縱橫礙門闑縹囊輕似霧緗帙殷於血以此為基構將斯用貽厥重於通侯印貴卻全師節我愛參卿道承家能介潔潮田五萬歩草屋十餘〈一作數〉楶㣲宦不能去歸來坐如刖保茲萬巻書守慎如羈紲念我曽苦心相逢無間別引之看祕寳任得窮披閲軸閒翠鈿剝籖古紅牙折帙解帶芸香巻開和桂屑枕兼石峰刃榻共松瘡癤一臥寂無諠數編看盡徹或㩦歸廨宇或把穿林樾挈過太湖風抱宿支硎雪如斯未星紀悉得分毫末翦除幽僻藪滌蕩𤣥㣲窟學海正狂波予頭向中⿰〈烏沒切〉聖人患不學垂誡尤為切茍昩古與今何殊瘖共𦘍〈五骨切〉昔之慕經史有以傭筆札何況遇斯文借之不曽輟吾衣任縠纑吾食甘糠覈其道茍可光斯文那自伐何竹青堪殺何蒲重好截如能盈兼兩便足酬飢渇有此競茍榮聞之兼可噦東臯耨煙雨南嶺提薇蕨何以謝徐君公車不聞設
　　任詩
　　任君恣高放斯道能寡合一宅閒林泉終身逺囂雜嘗聞佐浩穰散性多儑〈五盍切〉⿰〈音沓不任事貌〉歘爾解其綬遺之如棄靸歸來鄉黨內卻與親朋洽開溪未讓丁列第方稱甲入門約百步古木聲霎霎廣檻小山欹斜廊怪石夾白蓮倚蘭楯翠鳥縁簾押地勢似五瀉巖形若三峽猿眠但膃肭鳧食時啑唼撥荇下文竿結藤縈桂檝門留醫樹客壁倚栽花鍤度嵗止褐衣經旬唯白㡊多君方閉戸顧我能倒屧請題在茅棟留坐於石榻魂從清景遛衣任煙霞裛階墀⻱任上枕席鷗方狎沼以頗黎鏡當中見魚貶杯杓悉杉瘤盤筵盡荷葉閒斟不置罰閒奕無爭劫閑日不整冠閒風無用箑以斯為思慮吾道寜疲薾袞衣競璀璨鼓吹爭鞺鞳欲者解擠排詬者能詀讘權豪暫飜覆刑禍相填壓此時一圭竇不肎饒閶闔有第可棲息有書可漁獵吾欲與任君終身以斯愜
　　追和虎丘寺清逺道士詩〈並序〉
　　聖人為春秋凡諸侯有告則書無告則不書蓋所以懲其偽而敦其實也夫怪之與神雖曰不言在傳則書之者亦摭其實而為之也若然者神之與怪果安〈一本作果有〉邪噫聖賢有不得其志者則必垂之於言也大則為經誥小則為歌詠蓋不信於當時則取愬於後世抑鬼神有生不得其志者死亦然邪若憑而宣之則石言乎晉物叫於宋是也若夢而辯之則良夫有昆吾之歌聲伯有瓊瑰之謡是也自茲巳後人倫不修神藻益熾在君人者悟之則為瑞逆之則為妖其冥諷昩刺時出於世者則與騷人狎客徃徃敵於忽㣲焉虎丘山有清逺道士詩一首其所稱自殷周而歴秦漢迄於近代抑二千年末以鬼神自謂亦神怪之甚者格之以清健飾之以俊麗一句一字若奮若搏彼建安詞人儻在不得居其右矣顔太師魯公愛之不暇遂刻於巖際並有繼作李太尉衛公欽清逺之髙致慕魯公之素尚又次而和之顔之敘事也典李之屬思也麗並一時之寡和又幽獨君詩二首亦甚竒愴予嗜古者觀而樂之因繼而為和荅幽獨君一篇不知孰氏之作其詞古而悲亦存於篇末太𤣥曰大無方易無時然後為鬼神也噫清逺道士果鬼神乎抑道家者流乎抑隠君子乎詞則巳矣人則吾不知也
　　成道自衰周避世窮炎漢荊杞雖雲梗煙霞尚容竄茲岑信靈異吾懐愜流玩石澀古鐡鉎嵐重輕埃漫松膏膩幽徑蘋末著孤岸諸蘿幄幕暗衆鳥陶匏亂巖罅地中心海光天一半𤣥猨行列歸白雲次第散蟾蜍生夕景沆□餘清旦風日采幽什墨客學靈翰嗟予慕斯文一詠復三歎顯晦雖不同茲吟粗堪贊
　　追和幽獨君詩次韻
　　念爾風雅魄幽咽猶能文空令傷魂鳥啼破山邊墳恨劇但埋土聲幽難放哀墳古春自晩愁緒空崔嵬白楊老無花枯根侵夜臺天高有時裂川去何時廻雙睫不能濡六藏無可摧不聞搴蓬事何必深悲哉
　　奉和魯望讀隂符經見寄
　　三百八十言出自伊祈氏上以生神仙次雲立仁義𤣥機一以發五賊紛然起結為日月精融作天地髓不測似隂陽難名若神鬼得之升高天失之沈厚地具茨雲木老大塊煙霞委自顓頊以降賊為聖人軌堯乃一庶人得之賊帝摯摯見其徳尊脫身授其位舜唯一鰥民冗冗作什器得之賊帝堯白丁作天子禹本刑人後以功繼其嗣得之賊帝舜用以平洚水自禹及文武天機⿰然弛姬公樹其綱賊之為聖智聲詩川競大禮樂山爭峙爰從幽厲餘宸極若孩穉九伯真犬彘諸侯實虎兕五星合其耀白日下闕里由是聖人生〈一作生聖人〉於焉當亂紀黃帝之五賊拾之若青紫高揮春秋筆不可刋一字賊子虐其斨姦臣痛於箠至今千餘年蚩蚩受其賜時代更復改刑政崩且陊予將賊其道所動多訾毀叔孫與臧倉賢聖多如此如何黃帝機吾得多坎躓縱失生前祿亦多身後利我欲賊其名垂之千萬祀
　　初夏遊楞伽精舍
　　越舼輕似萍𣻌𣻌出煙郭人聲漸踈曠天氣忽寥廓伊予愜斯志有似劀⿴瘼遇勝即夷猶逢幽且淹泊俄然櫂深處虛無倚巖崿霜毫一道人引我登龍閣當中見夀象欲禮光紛箔珠幡時相鏗恐是諸天樂樹杪見觚稜林端逢赭堊千尋井猶在萬祀靈不涸下通蛟人道水色黮而惡欲照六藏驚將窺百骸愕朅去山南嶺其險如邛笮悠然放吾興欲把青天摸紫藤垂罽珥紅荔懸纓絡蘚厚滑似漦峰尖利如鍔斯湏到絶頂似愈漸離㸌〈一作曤〉一片太湖光只驚天漢落梅風脫綸㡌乳水透芒屩嵐姿與波彩不動渾相著既不暇供應將何以酬酢卻來穿竹徑似入青油幕穴恐水君開龕如鬼工鑿窮幽入茲院前楯臨巨壑遺畫龍奴獰殘香蟲篆薄褫魂窺玉鏡澄慮聞金鐸雲態共縈留鳥言相許諾古木勢如虺近之恐相蠚怒泉聲似激聞之意爭博時禽倏巳嘿衆籟蕭然作遂令不羈性戀此如纒縛念彼上人者將生付寂寞曽無膚撓事肎把心源度胡為儒家流沒齒勤且恪沐猴本不冠未是謀生錯言行既異調棲遲亦同託願力儻不遺請作華林鶴
　　公齋四詠
　　小松
　　婆娑只三尺移來白雲徑亭亭向空意巳解凌遼夐葉健似虯鬚枝脆如鶴脛清音猶未成紺彩空不定隂圓小芝蓋鱗澀脩荷柄先愁被鷃搶預恐遭蝸病結根幸得地且免離離映磥砢不難遇在保晩成性一日造明堂為君當畢命
　　小桂
　　一子落天上生此青璧枝歘從山之幽斸㫁雲根移勁挺隠珪質盤珊緹油姿葉彩碧髓融花狀白毫蕤稜層立翠節偃蹇樛青螭影澹雪霽後香汎風和時吾祖在月竁孤貞能見怡願老君子地不敢辭喧卑
　　新竹
　　笠澤多異竹移之植後楹一架三百本緑沈森冥冥圓緊珊瑚節釤利翡翠翎儼若青帝仗矗如紫姑屏槭槭㣲風度漠漠輕靄生如神語鈞天似樂奏洞庭一玩九藏冷再聞百骸醒有根可以執有𥳇〈音福竹譜雲竹實也〉可以馨願稟君子操不敢先凋零
　　鶴屏
　　三幅吹空縠孰冩仙禽狀䯔耳側以〈一作似〉聽〈相鶴經雲䯓頬䯔耳則聽響逺〉赤精曠如望〈露眼赤精則眎逺〉引吭看雲勢翹足臨池様頗似近蓐席還如入方丈盡日空不明窮年但相向未許子晉乘難敎道林放貌既合羽儀骨亦符法相願升君子堂不必思崑閬
　　奉酬崔璐進士見寄次韻
　　伊余幼且賤所稟自以殊弱嵗謬知道有心匡皇符意超海上鷹運跼轅下駒縱性作古文所為皆自如但恐才格劣敢誇詞彩敷句句考事實篇篇窮𤣥虛誰能變羊質競不獲驪珠粵有造化手曽開天地鑪文章鄴下秀氣貌淹中儒展我此志業期君持中樞蒼生眼穿望勿作磻溪謨











　　御定全唐詩巻六百九
　　欽定四庫全書
　　御定全唐詩巻六百十
　　皮日休
　　太湖詩〈並序〉
　　余頃在江漢嘗耨鹿門䱷泂湖然而未能放形者抑志於道也爾後以文事造請於是南浮至二別渉洞庭迴觀敷淺源登廬阜濟九江由天柱抵霍嶽又自箕潁轉樊鄧陟商顔入藍關凡自江漢至於京千者十數侯繞者二萬里道之不行者有困辱危殆志之可適者有山水遊玩則休戚不孤矣咸通九年自京東遊復得宿太華樂荊山賞女幾度轘轅窮嵩高入京索浮汴渠至揚州又航天塹從北固至姑蘇噫江山幽絶見貴於地誌者余之所到不翅於半則煙霞魚鳥林壑雲月可為屬厭之具矣尚枵然於志者抑古聖人所謂獨行之性乎逸民之流乎余真得而為也爾後聞震澤包山
　　其中有靈異學黃老徒樂之多不返益欲一觀豁平生之鬱鬱焉十一年夏六月㑹大司諫清河公憂霖雨之為患乃擇日休將公命禱於震澤祀事既畢神應如響於是太湖之中所謂洞庭山者得以恣討凡所歴皆圖籍稱為靈異者遂為詩二十章以志其事兼寄天隨子
　　初入太湖〈自胥口入去州五十里〉
　　聞有太湖名十年未曽識今朝得遊汎大笑稱平昔一舎行胥塘盡日到震澤三萬六千頃千頃頗黎色連空澹無纇照野平絶隟好放青翰舟堪弄白玉疎岑七十二𡾼𡾼露矛㦸悠然嘯傲去天上搖畫艗西風乍獵獵驚波罨涵碧倏忽雷陣吼須㬰玉崖〈一作岸〉坼樹動為蜃尾山浮似鼇脊落照射鴻溶清輝蕩拋𢶉〈一作擲〉雲輕似可染霞爛如堪摘漸暝無處泊挽帆從所適枕下聞澎湃〈一作汃〉肌上生瘮□討異足邅迴尋幽多阻隔願風與良便吹入神仙宅甘將一蘊書永事嵩山伯
　　曉次神景宮
　　夜半幽夢中扁舟似鳧躍曉來到何許俄倚包山腳三百六十丈攢空利如削遐瞻但徙倚欲上先矍鑠濃露濕莎裳淺泉漸草屩行行未一里節境轉寂寞靜徑侵泬寥仙扉傍巖崿松聲正清絶海日方照灼歘臨幽虛天萬想皆擺落壇靈有芝菌殿聖無鳥雀瓊幃自迴旋錦旌空粲錯鼎氣為龍虎香煙混丹雘凝看出次雲黙聽語時鶴緑書不可注雲笈應無鑰晴來鳥思喜崦裏花光弱天籟如擊琴泉聲似摐鐸清齋洞前院敢負𤣥科約空中悉羽章地上皆靈藥金醴可酣暢玉䜴堪咀嚼存心服燕胎叩齒讀龍蹻福地七十二茲焉永堪〈一作堪永〉託在獸乏虎貙於蟲不毒蠚嘗聞擇骨録仙誌非可作緑腸既朱髓青肝復紫絡伊余乏此相天與形貌惡每嗟原憲瘇常苦齊侯瘧終然合委頓剛亦慕寥廓三茅亦常〈一作嘗〉住竟與珪組薄欲問包山神來賒少巖壑
　　入林屋洞
　　齋心巳三日筋骨如煙輕腰下佩金獸手中持火鈴幽塘四百里中有日月精連互三十六各各為玉京自非心至誠必被神物烹顧余慕大道不能惜㣲生遂招放曠侶同作幽憂行其門纔函丈初若盤薄硎洞氣黒昳□苔髪紅鬇鬡試足值坎窞低頭避崢嶸攀縁不知倦怪異焉敢驚匍匐一百步稍稍䇿可橫忽然白蝙蝠來撲松炬明人語散澒洞石響高玲玎腳底龍蛇氣頭上波濤聲有時若服匿偪仄如見繃俄爾造平澹豁然逢光晶金堂似鑴出玉座如琢成前有方文沼凝碧融人情雲漿湛不動璚露涵而馨漱之恐減算酌之必延齡愁為三官責不敢𢹂一□昔雲夏后氏於此藏真經刻之以紫琳祕之以丹瓊期之以萬祀守之以百靈焉得彼丈人竊之不加刑石匱一以出左神俄不扃禹書既雲得吳國由是傾蘚縫纔半尺中有怪物腥欲去既嚄唶將𢌞又伶俜卻遵舊時道半日出杳冥屨泥〈去聲〉惹石髓衣濕霑雲英𤣥籙乏仙骨青文無絳名雖然入隂宮不得朝上清對彼神仙窟自厭濁俗形卻憎造物者遣我騎文星
　　雨中遊包山精舍
　　松門亙五里彩碧高下絢幽人共躋攀勝事頗清便翣翣林上雨隠隠湖中電薜帶輕束腰荷笠低遮面濕屨黏煙霧〈一作露〉穿衣落霜霰笑次度巖壑困中遇臺殿老僧三四人梵字十數巻施稀無夏屋境僻乏朝膳散髪抵泉流支頤數雲片坐石忽忘起捫蘿不知倦異蝶時似錦幽禽或如鈿篥簩還戛刃栟櫚自揺扇俗態既斗藪野情空眷戀道人摘芝菌為予備午饌渇興〈一作與〉石榴羮飢愜胡麻飯如何事於役茲遊急於傳卻將塵土衣一任瀑絲濺
　　遊毛公壇
　　卻上南山路松行儼如廡松根礙幽徑孱顔不能斧擺履跨亂雲側中蹲怪樹三休且半日始到毛公塢兩水合一澗潨崖卻為浦相敵百千㦸共攂十萬鼔噴散日月精射破神仙府唯愁絶地脈又恐折天柱一窺耳目再聽雲髪竪次到鍊丹井井幹翳宿莽下有蘂剛丹勺之百疾愈凝於白獺髓湛似桐馬乳黃露醒齒牙碧粘甘胏腑檜異松復怪枯疎互撐拄乾蛟一百尺髐然半天舞下有毛公壇壇方不盈𠭇當時雲龍篆一片苔蘚古〈有劉先生鎮壇符今存於堂〉時時仙禽來忽忽祥煙聚我愛周息元忽起應明主〈周徵若名曰息元〉三諫卻歸來迴頭唾圭組伊余何不幸斯人不復覩如何大開口與世爭枯腐將山待夸娥以肉投猰㺄歘坐侵桂隂不知巳與午茲地足靈境他年終結宇敢道萬石君輕於一絲縷
　　三宿神景宮
　　古觀岑且寂幽人情自怡一來包山下三宿湖之湄況此深夏夕不逢清月姿玉泉浣衣後金殿添香時客省高且敞客牀蟠復竒石枕冷入腦筍席寒侵肌氣清寐不著起坐臨階墀松隂忽㣲照獨見螢火芝素鶴警㣲露白蓮明暗池窗櫺帶乳蘚壁縫含雲蕤聞磬走魍魎見燭奔羈雌沆□欲滴瀝芭蕉未離披五更山蟬響醒發如吹箎杉風忽然起飄破步虛詞道客巾屨様上清朝禮儀明發作此事豈復甘趨馳
　　以毛公泉一缾獻上諫議因寄
　　劉根昔成道茲塢四百年毿毿被其體號為緑毛仙因思清冷汲鑿彼岝〈一作崔〉𡿃巔五色既錬矣一勺方鏗然既用文武火俄窮雌雄篇赤鹽撲紅霧白華飛素煙服之生羽翼倏爾沖𤣥天真隠尚有跡厥祀將近千我來討靈勝到此期終焉滴苦破竇淨蘚深餘甃圓澄如玉髓潔汎若金精鮮顔色半帶乳氣味全和鉛飲之融痞蹇濯之伸拘攣有時玩者觸倏忽風雷顛素綆絲不短越罌腹甚便汲時月液動擔處玉漿旋敢獻大司諫置之鈴閣前清如介潔性滌比埽蕩權炙背野人興亦思侯伯憐也知飲冰苦願受一缾泉
　　縹緲峰
　　頭戴華陽帽手拄大夏筇清晨陪道侶來上縹緲峰帶露齅藥蔓和雲尋鹿蹤時驚𪕍䶃鼠飛上千丈松翠壁內有室叩之虛䃔〈戸冬切〉䃧〈音隆〉古穴下徹海視之寒鴻濛遇歇有佳思縁危無倦容須臾到絶頂似鳥穿樊籠恐足蹈海日疑身凌天風衆岫㸃巨浸四方接圓穹似將青螺髻撒在明月中片白作越分孤嵐為吳宮一陣靉靆氣隠隠生湖東激雷與波起狂電將日紅礊礊雨㸃大金髇轟下空暴光隔雲閃髣髴亙天龍連拳百丈尾下拔湖之洪捽為一雪山欲與昭回通移時卻⿰下細碎衡與嵩神物諒不測絶景尤難窮杖䇿下返照漸聞仙觀鐘煙波噴肌骨雲壑闐心胷竟死愛未足當生且歡逢不然把天爵自拜太湖公
　　桃花塢
　　夤縁度南嶺盡日穿林樾窮深到茲塢逸興轉超忽塢名雖然在不見桃花發恐是武陵溪自閉仙日月倚峰小精舍當嶺殘耕垡將洞任迴環把雲恣披拂閒禽啼叫窱險狖眠硉矹㣲風吹重嵐碧埃輕勃勃清隂減鶴cq=412睡秀色治人渇敲竹鬬錚摐弄泉爭咽嗢空齋蒸柏葉野飯調石髪空羨塢中人終身無履韤
　　明月灣
　　曉景澹無際孤舟恣迴環試問最幽處號為明月灣半巖翡翠巢望見不可攀栁弱下絲網藤深垂花鬘松癭忽似狖石文或如虥釣壇兩三處苔老腥斒斑沙雨幾處霽水禽相向閒野人波濤上白屋幽深間曉培橘栽去暮作魚梁還清泉出石砌好樹臨柴關對此老且死不知憂與患好境無處住好處無境刪赧然不自適脈脈當湖山
　　練瀆〈吳王所開〉
　　吳王厭得國所玩終不足一上姑蘇臺猶自嫌侷促艅艎六宮閙艨衝後軍肅一陣水麝風空中蕩平淥鳥困避錦帆龍跧防鐡軸流蘇惹煙浪羽葆飄巖谷靈境太蹂踐因茲塞林屋空闊嫌太湖﨑嶇開練瀆三尋齾石齒數里穿山腹底靜似金膏礫碎如丹粟波殿鄭妲醉蟾閣西施宿幾轉含煙舟一唱來雲曲不知闌楯上夜有越人鏃君王掩面死嬪御不敢哭豔魄逐波濤荒宮養麋鹿國破溝亦淺代變草空緑白鳥都不知朝眠還暮浴
　　投龍潭〈在⻱山〉
　　⻱山下最深惡氣何洋溢涎水瀑龍巢腥風巻蛟室曉來林岑靜獰色如怒日氣涌撲炱煤波澄埽純漆下有水君府貝闕光比櫛左右列介臣縱橫守鱗卒月中珠母見煙際楓人出生犀不敢燒水怪恐摧捽時有慕道者作彼投龍術端嚴持碧簡齋戒揮紫筆兼以金蜿蜒投之光焌律琴高坐赤鯉何許縱仙逸我願與之遊茲焉託靈質
　　孤園寺〈梁散騎常侍吳猛宅〉
　　艇子小且兀縁湖蕩白芷縈紆泊一碕宛到孤園寺蘿㠀凝清隂松門湛虛翠寒泉飛碧螭古木鬬蒼兕鐘梵在水魄樓臺入雲肆巖邊足鳴𧔢樹杪多飛鸓香莎滿院落風汎金靃靡靜鶴啄柏蠧閒猱弄榲䗁小殿熏陸香古經貝多紙老僧方瞑坐見客還強起指茲正險絶何以來到此先言洞壑數次話真如理磬韻醒悶心茶香凝皓齒巾之劫貝布饌以栴檀餌數客得清淨終身欲依止可憐陶侍讀身列丹臺位雅號曰勝力亦聞師佛氏〈陶隠居嘗夢見神像謂巳曰爾當七地大王號曰勝力也〉今日到孤園何妨稱弟子
　　上真觀
　　徑盤在山肋繚繞窮雲端摘菌杖頭紫緑崖屐齒刓半日到上真洞宮知造難雙戸啓真景齋心方可觀天鈞鳴響亮天祿行蹣跚琪樹夾一徑萬條青琅玕兩松峙庭際怪獸吁可歎大螾騰共結脩蛇飛相盤皮膚坼甲冑枝節擒貙犴罅處似天裂朽中如井眢襹⿰風聲㾌跁跒地力痑〈音灘〉根上露鉗釱空中狂波瀾合時若莽蒼闢處如轘轅儼對無霸陣靜問嚴陵灘靈飛一以護山都焉敢幹兩廊潔寂歴中殿高巑岏靜架九色節閒懸十絶幡㣲風時一吹百寳清闌珊昔有葉道士位當升靈官欲箋紫㣲志唯食虹影丹既逐隠龍去道風由此殘猶聞絳目草徃徃生空壇羽客兩三人石上譚泥丸謂我或龍胄粲然與之歡衣巾紫華冷食次白芝寒自覺有真氣恐隨風力摶明朝若更住必擬隳儒冠
　　銷夏灣
　　太湖有曲處其門為兩崖當中數十頃別如一天池號為銷夏灣此名無所私赤日莫斜照清風多遙吹沙嶼埽粉墨松竹調塤箎山果紅靺鞨水苔青䯱髵木隂厚若瓦巖磴滑如飴我來此遊息夏景方赫曦一坐盤石上肅肅寒生肌小艖〈方言云小舸謂之艖〉或可汎短䇿或可支行驚翠羽起坐見白蓮披歛袖弄輕浪解巾敵涼颸但有水雲見更餘沙禽知京洛徃來客暍死縁奔馳此中便可老焉用名利為
　　包山祠
　　白雲最深處像設盈巖堂村祭足茗粣水奠多桃漿䇹䉦突古砌薜荔繃頹牆爐灰寂不然風送杉桂香積雨晦州里流波漂稻粱恭惟大司諫憫此如發狂命予傳明禱祇事實不遑一奠若肸蠁再祝如激揚出廟未半日隔雲逢澹光𡾼𡾼雨㸃少漸收羽林槍忽然山家犬起吠白日傍公心與神志相向如𤣥黃我願作一疏奏之於穹蒼留神千萬祀永福吳封疆
　　聖姑廟〈在大姑山晉王彪二女相次而歿有靈因而廟焉〉
　　洛神有靈逸古廟臨空渚暴雨駁丹青荒蘿繞梁梠野風旋芝蓋飢烏銜椒糈寂寂落楓花時時鬬鼯䑕常雲三五夕盡㑹妍神侶月下留紫姑霜中召青女俄然響環珮倏爾鳴機杼樂至有聞時香來無定處目瞪如有待魂㫁空無語雲雨竟不生留情在何處
　　太湖石〈出黿頭山〉
　　茲山有石岸抵浪如受屠雪陣千萬戰蘚巖高下刳乃是天詭怪信非人功夫白丁一雲取難甚網珊瑚厥狀復若何鬼工不可圖或拳若虺蜴或蹲如虎貙連絡若鉤鏁重疊如萼跗或若巨人骼或如太帝符胮肛篔簹筍格磔琅玕株㫁處露海眼移來和沙鬚求之煩耄倪戴之勞舳艫通侯一以盼貴卻驪龍珠厚賜以賝賮逺去窮京都五侯土山下要爾添嵒齬賞玩若稱意爵祿行斯須茍有王佐士崛起於太湖試問欲西笑得如茲石無
　　崦裏〈傍⻱山下有良田二十頃〉
　　崦裏何幽竒膏腴二十頃風吹稻花香直過⻱山頂青苗細膩臥白羽悠溶靜塍畔起鸊鵜田中通舴艋幾家傍潭洞孤戍當林嶺罷釣時煑蔆停繰或焙茗峭然八十翁生計於此永苦力供征賦怡顔過朝暝洞庭取異事包山極幽景念爾飽得知亦是遺民幸
　　石板〈在石公山前〉
　　翠石數百步如板漂不流空疑水妃意浮出青玉洲中若營龍劒外唯疊蛇矛狂波忽然死浩氣清且浮似將翠黛色抹破太湖秋安得三五夕攜酒櫂扁舟召取月夫人嘯歌於上頭又恐霄景闊虛皇拜仙侯欲建九錫碑當立十二樓瓊文忽然下石板誰能留此事少知者唯應波上鷗












　　御定全唐詩巻六百十
<集部,總集類,御定全唐詩>
　　欽定四庫全書
　　御定全唐詩巻六百十一
　　皮日休
　　奉和魯望漁具十五詠
　　網
　　晩掛溪上網暎空如霧縠閒來發其機旋旋沈平緑下處若煙雨牽時似崖谷必若遇鯤鮞從教通一目
　　罩
　　芒鞋下葑中步步沈輕罩旣為菱浪颭亦為蓮泥膠人立獨無聲魚煩似相抄滿手搦霜鱗思歸舉輕櫂
　　𠉁
　　煙雨晩來好東塘下𠉁去網小正星⿱舟輕欲騰翥誰知荇深後恰值魚多處浦口更有人停橈一延竚
　　釣筒
　　籠籦截數尺標置能幽絶從浮笠澤煙任臥桐江月絲隨碧波〈一作潭〉漫餌逐清灘發好是趁筒時秋聲正清越
　　釣車
　　得樂湖海志不厭華輈小月中拋一聲驚起灘上鳥心將潭底測手把波文褭何處覓奔車平波今𣺌𣺌
　　漁梁
　　波際插翠筠離離似清籞遊鱗到溪口入此無逃所斜臨楊栁津靜下鸕鷀侶編此欲何之終焉富春渚
　　叉魚
　　列炬春溪口平潭如不流照見游泳魚一一如清晝中目碎瓊碧毀鱗殷組繡樂此何太荒居然媿川後
　　射魚
　　注矢寂不動澄潭晴轉烘下窺見魚樂怳若翔在空驚羽決凝碧傷鱗浮殷紅堪將指杯術授與太湖公
　　鳴桹
　　盡日平湖上鳴桹仍動槳丁丁入波心澄澈和清響鷺聽獨寂寞魚驚昧來徃盡水無所逃川中有鉤黨
　　滬
　　波中植甚固磔磔如蝦鬚濤頭倏爾過數頃跳鯆䱐〈音逋夫〉不是細羅宻自為朝夕驅空憐指魚命遣出海邊租
　　𥶌
　　伐彼槎櫱枝放於冰雪浦遊魚趁暖處忽爾來相聚徒為棲託心不問庇庥主一旦懸鼎鑊禍機真自取
　　種魚
　　移土湖岸邊一半和魚子池中得春雨㸃㸃活如蟻一月便翠鱗終年必頳尾借問兩綬人誰知種魚利
　　藥魚
　　吾無竭澤心何用藥魚藥見説放溪上㸃㸃波光惡食時競夷猶死者爭紛泊何必重傷魚毒涇猶可作
　　舴艋
　　濶處只三尺翛然足吾事低蓬掛釣車枯蚌盛魚餌只好攜橈坐唯堪蓋蓑睡若遣遂平生艅艎不如是
　　笭箵
　　朝空笭箵去暮實笭箵歸歸來倒卻魚掛在幽窗扉但聞〈一作覺〉蝦蜆氣欲生蘋藻衣十年佩此處煙雨苦霏霏
　　添魚具詩〈並序〉
　　天隨子為魚具詩十五首以遺予凡有䱷巳來術之與器莫不盡於是也噫古之人或有溺於漁者行其術而不能言用其器而不能狀此與澤助之䱷者又何異哉如吟魯望之詩想其致則江風海雨槭槭生齒牙間真世外漁者之才也余昔之漁所在浻上則為菴以守之居峴下則占磯以待之江漢間時候率多雨唯以籉笠自庇每伺魚必多俯籉笠不能庇其上由是織篷以障之上抱而下仰字之曰背篷今觀魯望之十五篇未有是作因次而詠之用以浦其遺者漁家生具獲足於吾屬之文也
　　魚菴
　　菴中只方丈恰稱幽人住枕上悉漁經門前空釣具束竿時〈一作將〉倚壁曬網還侵戸上浻有楊顒須留徃來路
　　釣磯
　　盤灘一片石置我山居足窪處著筣笓〈桂苑雲取鰕具〉竅中維舶䑿多逢沙鳥汚愛彼潭雲觸狂奴臥此多所以蹋帝腹
　　蓑衣
　　一領簔正新著來沙塢中隔溪遙望見疑是緑毛翁襟色裛䐑〈直筆切〉靄䄂香䙰褷風前頭不施袞何以為三公
　　篛笠
　　圓似寫月魂輕如織煙翠涔涔向上雨不亂窺魚思攜來沙日㣲掛處江風起縱帶二梁冠終身不忘爾
　　背篷
　　儂家背篷様似箇大⻱甲雨中跼蹐時一向聽霎霎甘從魚不見亦任鷗相狎深擁竟無言空成睡齁〈虛勾切〉䶎〈虛甲切〉
　　奉和魯望樵人十詠
　　樵谿
　　何時有此谿應便生幽木橡實養山禽藤花䝉澗鹿不止産蒸薪願當歌棫樸君知天意無以此安吾族
　　樵家
　　空山最深處太古兩三家雲蘿共夙世猨鳥同生涯衣服濯春泉盤餐烹野花居茲老復老不解歎年華
　　樵叟
　　不曽照青鏡豈解傷華髪至老未息肩至今無病骨家風是林嶺世祿為薇蕨所以兩大夫天年自為〈一作為自〉伐
　　樵子
　　相約晩樵去跳踉上山路將花餌鹿麛以果投猨父束薪白雲濕負擔春日暮何不夀童烏果為𤣥所誤
　　樵徑
　　蒙蘢中一徑繞在千峰裏歇處遇松根危中值石齒花穿枲衣落雲拂芒鞵起自古行此途不聞顛與墜
　　樵斧
　　腰間插大柯直入深谿裏空林伐一聲幽鳥相呼起倒樹去李父傾巢啼木魅不知仗鉞者除害誰如此
　　樵擔
　　不敢量樵重唯知益薪束軋軋下山時彎彎向身曲清泉洗得㓗翠靄侵來緑看取荷戈人誰能似吾屬
　　樵風
　　野船渡樵客來徃平波中縱橫清飇吹旦暮歸期同蘋光惹衣白蓮影涵薪紅吾當請封爾直作鏡湖公
　　樵火
　　山客地爐裏然薪如陽輝松膏作𣺫〈思有切〉瀡杉子為珠璣響誤擊刺閙燄疑彗孛飛傍邊煖白酒不覺瀑冰垂
　　樵歌
　　此曲太古音由來無管奏多雲採樵樂或説林泉候一唱凝閒雲再謠悲顧獸若遇採詩人無辭收鄙陋
　　酒中十詠〈並序〉
　　鹿門子性介而行獨於道無所全於才無所全於進無所全於退無所全豈天民之惷者邪然進之與退天行未覺於余也則有窮有厄有病有殆果安而受邪未若全於酒也夫聖人之誡酒禍也大矣在書為沈湎在詩為童羖在禮為豢豕在史為狂藥余飲至酣徒以為融肌柔神消沮迷䘮頹然無思以天地大順為隄封傲然不持以洪荒至化為爵賞抑無懐氏之民乎葛天氏之民乎茍沈而亂狂而身禍而族真蚩蚩之為也若余者於物無所斥於性有所適真全於酒者也噫天之不全余也多矣獨以麴櫱全之抑天猶幸於遺民焉太𤣥曰君子在𤣥則正在福則沖在禍則反小人在𤣥則邪在福則驕在禍則窮余之於酒得其樂人之於酒得其禍亦若是而巳矣於是徴其具悉為之詠用繼東臯子酒譜之後夫酒之始名天有星地有泉人有鄉今總而詠之者亦古人初終必全之義也天隨子深於酒道寄而請之和
　　酒星
　　誰遣酒旗耀天文列其位彩㣲嘗似酣芒弱偏如醉唯憂犯帝座只恐騎天駟若遇巻舌星讒君應墮地
　　酒泉
　　羲皇有𤣥酒滋味何太薄玉液是澆漓金沙乃糟粕春從野鳥沽晝仍門猨酌我願葬茲泉醉魂似鳧躍
　　酒篘
　　翠篾初織來或如古魚器新從山下買靜向甔中試輕可網金醅疎能容玉蟻自此好成功無貽我罍恥
　　酒牀
　　糟牀帶松節酒膩肥如羜滴滴連有聲空疑杜康語開眉既壓後染指偷嘗處自此得公田不過渾種黍
　　酒壚
　　紅壚高幾尺頗稱幽人意火作縹醪香灰為冬醷氣有鎗盡龍頭有主皆犢鼻倘得作杜根傭保何足媿
　　酒樓
　　鉤楯跨通衢喧閙當九市金罍㶑灩後玉斚紛綸起舞蝶傍應酣啼鶯聞亦醉野客莫登臨相讎多失意
　　酒旗
　　青幟濶數尺懸於徃來道多為風所颺時見酒名號拂拂野橋幽翻翻江市好雙眸復何事終竟望君老
　　酒樽
　　犧樽一何古我抱期幽客少恐消醍醐滿擬〈一作疑〉烘琥珀猨窺曽撲瀉鳥蹋經欹仄度度醒來看皆如死生隔
　　酒城
　　萬仞峻為城沈酣浸其俗香侵井幹過味染濠波淥朝傾踰百榼暮壓幾千斛吾將𨽻此中但為閽者足
　　酒鄉
　　何人置此鄉杳在人皇外有事忘哀樂有時忘顯晦如尋罔象歸似與希夷㑹從此共君遊無煩用冠帶
　　奉和添酒中六詠
　　酒池
　　八齊競奔注不知深幾丈竹葉島紆徐鳧花波蕩漾〈鳧花酒名出梁簡文帝集〉醺應爛地軸浸可柔天壤以此獻吾君願銘於几杖
　　酒龍
　　銅為蚴蟉鱗鑄作鱙⿰角吐處百里雷瀉時千丈壑初疑潛苑囿忽似拏寥廓遂使銅雀臺香消野花落
　　酒甕
　　堅淨不苦窳陶於醉封疆臨溪刷舊痕隔屋聞新香移來近麴室倒處臨糟牀所嗟無比鄰余亦能偷嘗
　　酒船
　　剡桂復刳蘭陶陶任行樂但知涵泳好不計風濤惡嘗行麴封內稍繫糟邱泊東海如可傾乘之就斟酌
　　酒鎗
　　象鼎格仍高其中不烹餁唯將煮濁醪用以資酣飲偏宜旋樵火稍近餘酲枕若得伴琴書吾將著閒品
　　酒杯
　　昔有嵇氏子龍章而鳯姿手揮五罷聊復一樽持但取性澹泊不知味醇醨茲器不復見家家唯玉巵
　　茶中雜詠〈並序〉
　　案周禮酒正之職辨四飲之物其三曰漿又漿人之職共王之六飲水漿醴涼醫酏入於酒府鄭司農雲以水和酒也蓋當時人率以酒醴為飲謂乎六漿酒之醨者也何得姬公製爾雅雲檟苦茶即不擷而飲之豈聖人純於用乎抑草木之濟人取捨有時也自周巳降及於國朝茶事竟陵子陸季疵言之詳矣然季疵以前稱茗飲者必渾以烹之與夫瀹蔬而啜者無異也季疵之始為經三巻由是分其源制其具教其造設其器命其煑俾飲之者除痟而去癘雖疾毉之不若也其為利也於人豈小哉余始得季疵書以為備矣後又獲其顧渚山記二篇其中多茶事後又太原溫從雲武威叚⿰之各補茶事十數節並存於方冊茶之事由周至於今竟無纎遺矣昔晉杜育有荈賦季疵有茶歌餘缺然於懐者謂有其具而不形於詩亦季疵之餘恨也遂為十詠寄天隨子
　　茶塢
　　閒尋堯氏山遂入深深塢種荈巳成園栽葭寜記𠭇石窪泉似掬巖⿰雲如縷好是夏初時白花滿煙雨〈茶經雲其花白如薔薇〉
　　茶人
　　生於顧渚山老在漫石塢語氣為茶荈衣香是煙霧庭從𣟓〈一作𣟓九字反其木如玉色渚人以為杖〉子遮果任獳師虜日晩相笑歸腰間佩輕簍
　　茶筍
　　褎然三五寸生必依巖洞寒恐結紅鉛暖疑銷紫汞圓如玉軸光脆似瓊英凍每為遇之疎南山掛幽夢
　　茶籯
　　筤篣曉攜去驀箇山桑塢開時送紫茗負處沾清露歇把傍雲泉歸將掛煙樹滿此是生涯黃金何足數
　　茶舍
　　陽崖枕白屋幾口嬉嬉活棚上汲紅泉焙前蒸紫蕨乃翁研茗後中婦拍茶歇相向掩柴扉清香滿山月
　　茶竈
　　南山茶事動竈起巖根傍水煮石髪氣薪然杉脂香青瓊蒸後凝緑髓炊來光如何重辛苦一一輸膏粱
　　茶焙
　　鑿彼碧巖下恰應深二尺泥易帶雲根燒難礙石脈初能燥金餅漸見乾瓊液九里共杉林〈皆焙名〉相望在山側
　　茶鼎
　　龍舒有良匠鑄此佳様成立作菌蠢勢煎為潺湲聲草堂暮雲隂松窗殘雪明此時勺複茗野語知逾清
　　茶甌
　　邢客與越人皆能造茲器圓似月魂墮輕如雲魄起棗花勢旋眼蘋沫香沾齒松下時一看支公亦如此
　　煮茶
　　香泉一合乳煎作連珠沸時看蟹目濺乍見魚鱗起聲疑松帶〈一作帶松〉雨餑恐生煙翠尚〈一作倘〉把瀝中山必無千日醉
　　石榴歌
　　蟬噪秋枝槐葉黃石榴香老愁寒霜流霞包染紫鸚粟黃蠟紙裹紅瓠房玉刻氷壺含露濕斕斑似帶湘娥泣蕭孃初嫁嗜甘酸嚼破水精千萬粒








　　御定全唐詩巻六百十一
　　欽定四庫全書
　　御定全唐詩巻六百十二
　　皮日休
　　奉和魯望四明山九題
　　石窗
　　窗開自真宰四達見蒼涯苔染渾成綺雲漫便當紗櫺中空吐月扉際不扃霞未㑹通何處應憐〈一作連一作鄰〉玉女家
　　過雲
　　粉洞二十里當中幽客行片時迷鹿跡寸步隔人聲以杖探虛翠將襟惹薄明經時未過得恐是入層城
　　雲南
　　雲南背一川無雁到峰前墟里生紅藥人家發白泉兒童皆似古婚嫁盡如仙共作真官戸無由稅石田
　　雲北
　　雲北晝㝠㝠空疑背夀星犬能諳藥氣人解寫芝形野
　　歇遇松蓋醉書逢石屏焚香住此地應得入金庭
　　鹿亭
　　鹿羣多此住因構白雲楣待侶傍花乆引麛穿竹遲經時掊玉澗盡日嗅金芝為在石窗下成仙自不知
　　樊榭
　　主人成列仙故榭獨依然石洞閧人笑松聲驚鹿眠井香為大藥鶴語是靈篇欲買重棲隠雲峰不售錢
　　潺湲洞
　　隂宮何處淵〈一作源〉到此洞潺湲敲碎一輪月鎔銷半叚天響高吹谷動勢急歕雲旋料得深秋夜臨流盡古仙
　　青櫺子
　　山風熟異果應是供真仙味似雲腴美形如玉腦圓銜來多野鶴落處半靈泉必共𤣥都柰花開不記年
　　鞠侯
　　堪羨鞠侯國碧巖千萬重煙蘿為印綬雲壑是隄〈一作提〉封泉遣狙公䕶果教𤟤子供爾徒如不死應得躡𤣥蹤
　　五貺詩〈並序〉
　　毘陵處士魏君不琢氣真而志放居毘陵凡二紀閉門窮學是乎里民不得以師之非乎里民不得以訾之用之不難進利之被人也捨之不難退辱非及巳也噫古君子處乎進退而全者由此道乎抑夷之隘惠之不恭不能造於是也江南秋風時鱸肥而難釣菰脆而易挽不過乘短䑧〈方言曰船短而深者謂之䑧〉載一甔酒加以隠具由五瀉涇入震澤穿松陵抵杭越耳日休嘗聞道於不琢敢不求雅物成雅思乎於是買釣船一修二丈濶三尺施篷以庇煙雨謂之五瀉舟天台杖一色黯而力遒謂之華頂杖有⻱頭山疊石硯一高不二寸其仞數百謂之太湖硯有桐廬養和一怪形拳跼坐若變去謂之烏龍養和有南海鱟魚殻樽一澀鋒齾角內𤣥外黃謂之訶陵樽皆寄於不琢行以資雲水之興止以益琴籍之玩真古人之雅貺也因思乘韋之義不過於詞遂為五篇目之曰五貺兼請魯望同作
　　五瀉舟
　　何事有青錢因人買釣船濶容兼餌坐深許共蓑眠短好隨朱鷺輕堪倚白蓮自知無用處卻寄五湖仙
　　華頂杖
　　金庭仙樹枝道客自攜持探洞求丹粟挑雲覓白芝量泉將濯足䦨鶴把支頤以此將為贈惟君盡得知
　　太湖硯
　　求於花石間怪狀乃天然中瑩五寸劒外荖千疊蓮月融還似洗雲濕便堪研寄與先生後應添內外篇
　　烏龍養和
　　夀木拳數尺天生形狀幽把疑傷虺節用恐破蛇瘤置合月觀內買須雲肆頭料君攜去處煙雨太湖舟
　　訶陵樽
　　一片鱟魚殻其中生翠波買須能〈一作饒〉紫貝用合對紅螺盡㵼判狂藥禁敲任浩歌明朝與君後爭那玉山何
　　早春病中書事寄魯望
　　眼暈見雲母耳虛聞海濤惜春狂似蝶養病躁於猱案靜方書古堂空藥氣高可憐真宰意偏解困吾曹
　　又寄次前韻
　　病根冬養得春到一時生眼暗憐晨慘心寒怯夜清妻仍嫌酒癖醫只〈一作又〉禁詩情應被高人笑憂身不似名
　　秋晩留題魯望郊居二首
　　竹樹冷濩落入門神巳清寒蛩傍枕響秋菜上牆生黃犬病仍吠白驢飢不鳴唯將一杯酒盡日慰劉楨冷臥空齋內餘酲夕未消秋花如有恨寒蝶似無憀簷上落鬬雀籬根生晩潮若論羇旅事猶自勝臯橋
　　初冬章上人院
　　寒到無妨睡僧吟不廢禪尚闗經病鶴猶濾欲枯泉靜案貝多紙閒爐波律煙清譚兩三句相向自翛然臨頓〈里名〉為吳中偏勝之地陸魯望居之不出郛郭曠若郊墅余每相訪欵然惜去因成五言十首奉題屋壁
　　一方蕭灑地之子獨深居繞屋親栽竹堆床手冩書高風翔砌鳥暴雨失池魚暗識歸山計村邊買鹿車籬疎從緑槿簷亂任黃茅壓酒移谿石煎茶拾野巢靜窗縣雨笠閒壁掛煙匏支遁今無骨誰為世外交繭稀初上簇醅盡未乾牀盡日留蠶母移時祭麴王趁泉澆竹急候雨種蓮忙更葺園中景應為顧辟疆靜僻無人到幽深每自知鶴來添口數琴到益家資壊塹生魚沫頹簷落燕兒空將緑蕉葉來徃寄閒詩夏過無擔石日高開板扉僧雖與筒簟人不典蕉衣鶴靜共眠覺鷺馴同釣歸生公石上月何夕約譚㣲經嵗岸烏紗讀書三十車水痕侵病竹蛛網上衰花詩任傳漁客衣從逓酒家知君秋晩事白幘刈胡麻寂歴秋懐動蕭條夏思殘乆貧空酒庫多病束魚竿𤣥想凝鶴扇清齋拂鹿冠夢魂無俗事夜夜到金壇閉門無一事安穩臥涼天砌下翹飢鶴庭隂落病蟬倚杉閒抱易燒術靜論𤣥賴有包山客時時寄紫泉病起扶靈夀翛然強到門與杉除敗葉為石整危根薜蔓任〈一作狂〉遮壁蓮莖臥枕盆明朝有忙事召客斵桐孫緩頰稱無利低眉號不能世情都太薄俗意就中憎雲態不知驟鶴情非㑹徵畫臣誰奉詔來此冩姜肱
　　遊棲霞寺
　　不見明居士空山但寂寥白蓮吟次缺青靄坐來銷泉冷無三伏松枯有六朝何時石上月相對論逍遙
　　旅舍除夜
　　永夜誰能守羇心不放眠挑燈猶故嵗聽角已新年出谷空嗟晩銜杯尚媿先晩來辭逆旅雪涕野槐天魯望示廣文先生吳門二章情格高散可醒俗態因追想山中風度次韻屬和存於詩編魯望之命也
　　我見先生道休思鄭廣文鶴翻希作伴鷗卻覓為羣逸好冠清月高宜著白雲朝廷未無事爭任醉醺醺能諳肉芝様解講隠書文終古神仙窟窮年麋鹿羣行廚煑白石臥具拂青雲應在雷平上支頤復半醺虎丘寺殿前有古杉一本形狀醜怪圖之不盡況百卉競媚若妬若媢唯此杉死抱竒節髐然闖然不知雨露之可生也風霜之可瘁也乃造化者方外之材乎遂賦三百言以見志
　　種日應逢晉枯來必自隨鰐狂將立處螭鬬未開時卓犖擲槍榦義牙束㦸枝初驚蟉篆活復訝獝狂癡勁質如堯瘦貞容學舜黴勢能擒土伯醜可駭山祗虎爪拏巖穩虬身脫浪欹槎頭脫似刷枿觜利於錐突兀方相脛鱗皴夏氏胝根應藏鬼血柯欲漏龍漦抝似神荼怒呀如猰㺄飢朽癰難可吮枯瘇〈一作腫〉不堪治一炷𤣥雲拔三尋黒矟竒狼頭㪍窣豎蠆尾掘攣垂目燥那逢爟心開豈中鈹任苔為疥癬從蠧作瘡痍品格齊遼鶴年齡等寳⻱將懐縮地力欲負㧞山姿未倒防風骨初僵負貳屍漆書明古本鐵室抗全師碨礧還無極伶俜又莫持堅應敵駿骨文定冩甝皮蟠屈愁凌剎騰驤恐攫池搶煙寒嶱𡾲披蔦靜䙰褷威仰誠難識句芒恐不知好燒胡律看堪共達多期寡色諸芳笑無聲衆籟疑終添八柱位未要一繩維盡日來唯我當春翫更誰他年如入用直構太平基
　　新秋言懐寄魯望三十韻
　　新秋入破宅疎澹若平郊戸牖深如窟詩書亂似巢移牀驚蟋蟀拂匣動蠨蛸靜把泉華掬閒拈乳管敲檜身渾箇矮石面得能䫜小桂如拳葉新松似手梢鶴鳴轉清角鶻下撲金𩩉合藥還慵服為文亦懶抄煩心入夜醒疾首帶涼㧓杉葉尖如鏃藤絲靭似鞘僨田含紫芋低蔓隠青匏老柏渾如疥隂苔忽似膠王餘落敗塹胡孟入空庖度日忘冠帶經時憶酒肴有心同木偶無舌並金鐃興欲添𤣥測狂將換易爻逹人唯落落俗士自譊譊底力將排難何顔用解嘲欲銷毀後骨空轉坐來胞猶豫應難抱狐疑不易包等閒逢毒蠚容易遇咆哮時事方千蠍公途正二崤名㣲甘世棄性拙任時拋白日須投分青雲合定交仕應同五栁歸莫捨三茅澗鹿從來去煙蘿任溷殽狙公閙後戲雲母病來𦾱從此居方丈終非競斗筲道窮應鬼遣性拙必天敎無限疎慵事憑君解一爮
　　奉和魯望秋日遣懐次韻
　　高蹈為時背幽懐是事兼神仙君可致江海我能淹共守庚申夜同看乙已占藥囊除紫蠧丹竈拂紅鹽與物深無競於生亦太㢘鴻災因足警魚禍為稀潛筆硯秋光洗衣巾夏蘚霑酒甔香竹院魚籠掛茅簷琴忘因拋譜詩存為致籖茶旗經雨展石筍帶雲尖鶴共心情慢烏同面色黔向陽裁白帢終嵗憶貂襜取嶺為山障將泉作水簾溪晴多晩鷺池廢足秋蟾破衲雖雲補閒齋未辦苫共君還有役竟夕得厭厭
　　江南書情二十韻寄秘閣韋校書貽之商洛宋先輩垂文二同年
　　四載加前字今來未改銜君批鳯尾詔我住虎頭巖季氏唯謀逐臧倉只擬讒時訛輕五羖俗淺重三緘瘦去形如鶴憂來態似獑才非師趙壹直欲效陳咸孤竹寜收黃琮未作瑊作羊寜免狠為兔即須毚枕戸槐從亞侵堦草嬾芟擁泉教咽咽壘石放巉巉掣釣隨心動抽書任意杴茶教弩父摘酒遣僰童監黙坐看山困清齋飲水嚴蘚生天竺屐煙外〈一作壊〉洞庭帆病乆新烏㡌閒多著白衫藥苞陳雨匼詩草蠧雲函遣客呼林狖辭人寄海𧍧室唯搜古器錢只買秋杉寡合無深契相期有至諴他年如訪問煙蔦暗髟髟
　　憶洞庭觀步十韻
　　前時登觀步暑雨正錚摐上戍看綿蕝登村度石矼𡹛花時有蔟溪鳥不成雙逺樹㸃黒矟遙峯露碧幢巖根瘦似殻杉破腹〈一作腹破〉如腔䘨𧘈〈音絞了〉漁人服筕篖野店窗多攜白木鍤愛買紫泉缸仙犬聲音古遺民意緒厖何文堪緯地底䇿可經邦自此將妻子歸山不姓龎諫議以罷郡將歸以六韻賜示因佇詶獻
　　欲下持衡詔先容解印歸露濃春後澤霜薄霽來威舊化堪治疾餘恩可療飢隔花攀去櫂穿栁挽行衣佐理能無取酬知力甚㣲空將千感淚異日拜黃扉










　　御定全唐詩巻六百十二
　　欽定四庫全書
　　御定全唐詩巻六百十三
　　皮日休
　　過〈一作題〉雲居院𤣥福上人舊居
　　重到雲居獨悄然隔窗窺影尚疑禪不逢野老來聽法猶見鄰僧為引泉龕上巳生新石耳壁間空帶舊茶煙南宗弟子時時到泣把山花奠几筵
　　陪江西裵公遊襄州延慶寺
　　丹霄路上歇征輪勝地偷閒一日身不署前驅驚野鳥唯將後乘載詩人巖邊候吏雲遮卻竹下朝衣露滴新更向碧山深處問不妨猶有草茅臣
　　西塞山泊漁家
　　白綸巾下髪如絲靜倚楓根坐釣磯中婦桑村挑葉去小兒沙市買蓑歸雨來蓴菜流船滑春後鱸魚墜釣肥西塞山前終日客隔波相羨盡依依
　　襄州春遊
　　信馬騰騰觸處行春風相引與詩情等閒遇事成歌詠取次衝筵隠姓名映栁〈一作竹〉認人多錯誤透花窺鳥最分明岑牟單絞何曽著莫道猖狂似禰衡
　　送從弟皮〈一本無此字〉崇歸復州
　　羨爾優游正少年竟陵煙〈一作風〉月似吳天車螯近岸無妨〈一作勞〉取舴艋隨風不費牽處處路傍千頃稻家家門外一渠蓮慇懃莫笑襄陽住為愛南溪〈一作塘〉縮項鯿
　　題潼關蘭若
　　潼津罷警有招提近百年無戰馬嘶壯士不言三尺劒謀臣休道一丸泥昔時馳道洪波上今日宸居紫氣西關吏不勞重借問棄繻生擬入耶溪
　　襄陽閒居與友生夜㑹
　　習隠悠悠世不知林園幽事遞相期舊絲再上琴調晩壊葉重燒酒煖遲三徑引時寒步月四隣偷得夜吟詩草𤣥寂淡無人愛不遇劉歆更語誰
　　習池晨起
　　清曙蕭森載酒來涼風相引繞亭臺數聲翡翠背人去一番〈一作朶〉芙蓉含日開茭葉深深埋釣艇魚兒𣻌𣻌逐流杯竹屏風下登山屐十宿高陽忘卻迴
　　秋晩自洞庭湖別業寄穆秀才
　　破村寥落過重陽獨自攖寜葺草房風撦紅蕉仍換葉雨淋黃菊不成香野猨偷栗重窺戸落雁疑人更繞塘他日若修耆舊傳為予添取此書堂
　　華山李鍊師所居
　　麻姑古貌上仙才謫向蓮峯管玉臺瑞氣染衣金液啟香煙映面紫文開孤雲盡日方離洞雙鶴移時只有苔深夜寂寥存想歇月天時下草堂來
　　宏詞下第感恩獻兵部侍郎
　　分明仙籍列清虛自是還丹九轉疎畫虎已成翻類狗登龍纔變即為魚空慙季布千金諾但負劉𢎞一紙書猶有報恩方寸在不知通塞竟何如
　　襄州漢陽王故宅
　　碑字依稀廟已荒猶聞耆舊憶賢王園林一半為他主山水虛言是故鄉㦸戶野蒿生翠瓦舞樓棲鴿汙雕樑柱天功業縁何事不得終身似霍光
　　傷盧獻秀才〈獻有愍征賦一巻人為作注〉
　　愍征新價欲凌空一首堪欺左太沖只為白衣聲過重且非青漢路難通貴侯待冩過門下詞客偷名入巻中手弄桂枝嫌不折直敎身歿負春風
　　南陽
　　昆陽王氣已蕭疎依舊山河捧帝居廢路塌平殘瓦礫破墳耕出爛圖書緑莎滿縣年荒後白鳥盈溪雨霽初二百年來霸王業可知今日是丘墟
　　秋晩訪李處士所居
　　門前襄水碧潺潺靜釣歸來不掩關書閣䑕穿廚簏破竹園霜後桔橰閒兒童不許驚幽鳥藥草須教上假山莫為愛詩偏念我訪君多得醉中還
　　李處士郊居
　　石衣如髪小〈一作水〉溪清溪上柴門架樹成園裏水流澆竹響窗中人靜下棋聲幾多狎鳥皆諳性無限幽花未得名滿引紅螺詩一首劉楨失卻病心情
　　送令狐補闕歸朝
　　文如日月氣如虹舉國重生正始風且願仲山居左掖只憂徐邈入南宮朝衣正在天香裏諫草應焚禁漏中為説明年今日事晉廷新拜黒頭公
　　洛中寒食二首
　　千門萬戶掩斜暉繡金銜晩未歸擊鞠王孫如錦地鬬雞公子似花衣嵩雲靜對行臺起洛鳥閒穿上苑飛唯有路傍無意者獻書未納問淮肥
　　逺近垂楊映鈿車天津橋影壓神霞弄春公子正迴首趁節行人不到家洛水萬年雲母竹漢陵千載野棠花欲知豪貴堪愁處請看邙山晩照斜
　　登第後寒食杏園有宴因寄録事宋垂丈同年
　　雨洗清明萬象鮮滿城車馬簇紅筵恩榮雖得陪高㑹科禁惟憂犯列仙當醉不知開火日正貧那似看花年縱來恐被青娥笑未納春風一宴錢
　　陳先輩故居
　　杉桂交隂一里餘逢人渾似洞天居千株橘樹唯沽酒十頃蓮塘不買魚藜杖閒來侵徑竹角巾端坐滿樓書襄陽無限煙霞地難覓幽竒似此殊
　　奉和魯望寒夜訪寂上人次韻
　　院寒青〈一作清〉靄正沈沈霜棧乾鳴入古林數葉貝書松火暗一聲金磬檜煙深陶潛見社無妨醉殷浩譚經不廢吟何事欲攀塵外契除君皆有利名心
　　江南道中懐茅山廣文南陽博士三首
　　寒嵐依約認華陽遙想高人臥草堂半日始齋青䭀飯移時空印白檀香鶴雛入夜歸雲屋乳管逢春落石牀誰道夫君無伴侶不離窗下見羲皇
　　住在華陽第八天望君唯欲結良縁堂扃洞裏千秋燕〈一作雁〉廚蓋巖根數斗〈一作井〉泉壇上古松疑度世觀中幽鳥恐成仙不知何事迎新嵗烏納裘中一覺眠〈烏納裘出王筠集〉
　　五色香煙惹內文〈許逺遊燒香五色煙〉石飴初熟酒初〈一作㣲〉醺將開丹竈那防鶴欲算碁圖卻望雲海氣平〈一作半〉生當洞見瀑冰初坼隔山聞如何世外無交者〈許邁與王羲之父子為世外之交〉一臥金壇只有君
　　奉和魯望早春雪中作吳體見寄
　　威仰噤死不敢語瓊花雲魄清珊珊溪光冷射觸鳿栁帶凍脆攢欄杆竹根乍燒玉節快酒面新潑金膏寒全吳縹瓦千萬戸惟君與我如袁安
　　吳中言情寄魯望
　　古來傖父愛吳鄉一上胥臺不可忘愛酒有情如手足除詩無計似膏肓宴時不輟琅書味齋日難判玉鱠香為説松江堪老處滿船煙月濕莎裳
　　行次野梅
　　蔦拂蘿捎一樹梅玉妃無侶獨裵囘好臨王母瑤池發合傍蕭家粉水開共月已為迷眼伴與春先作㫁腸媒不堪便向多情道萬片霜華雨損來
　　揚州看辛夷花
　　臘前千朶亞芳叢細膩偏勝素柰功螓首不言披曉雪麝臍無主任春風一枝拂地成瑤圃數樹參庭是蘂宮應為當時天女服至今猶未放全紅
　　暇日獨處寄魯望
　　幽慵不覺耗年光犀柄金徽亂一床野客共為賒酒計家人同作借書忙園蔬預遣分僧料廩粟先敎算鶴糧無限高情好風月不妨猶得事吾王
　　屣歩訪魯望不遇
　　雪晴墟里竹欹斜蠟屐徐吟到陸家荒徑埽稀堆柏子破扉開澀染苔花壁閒定欲圖雙檜廚靜空如飯一麻擬受太𤣥今不遇可憐遺恨似侯芭
　　開元寺客省早景即事
　　客省蕭條柿葉紅樓臺如畫倚霜空銅池數滴桂上雨金鐸一聲松杪風鶴靜時來珠像側鴿馴多在寳幡中如何〈一作今〉塵外虛為契不得支公此㑹同
　　奉和魯望獨夜有懐吳體見寄
　　病鶴帶霜傍獨屋破巢含雪傾孤梧濯足將加漢光腹抵掌欲捋梁武鬚隠幾清吟誰敢敵枕琴高〈一作酣〉臥真堪圖此時枉欠高散物楠瘤作樽石作壚
　　病中有人惠海蟹轉寄魯望
　　紺甲青筐染菭衣島夷初寄北人時離居定有石㠶覺失伴唯應海月知族類分明連璅𤥐〈璅𤥐似小蚌有小蟹在腹中𤥐出求食故淮海之人呼為蟹奴〉形容好箇似蟛蜞病中無用霜螯處寄與夫君左手持
　　病中姜景頗阻追遊因寄魯望
　　癭牀閒臥晝迢迢唯把真如慰寂寥南國不須收薏苡百年終竟是芭蕉藥前美祿應難㫁枕上芳辰豈易銷看取病來多少日早梅零落玉華焦
　　魯望以花翁之什見招因次韻詶之
　　九十攜鋤傴僂翁小園幽事盡能通劚煙栽藥為身計負水澆花是世功婚嫁定期杉葉紫蓋藏應待桂枝紅不知家道能多少只在句芒一夜風
　　病中庭際海石榴花盛發感而有寄
　　一夜春光〈一作工〉綻絳囊碧油枝上晝煌煌風勻秪似調紅露日暖唯憂化赤霜火齊滿枝燒夜月金津含蘂滴朝陽不知桂樹知情否無限同遊阻陸郎
　　早春以橘子寄魯望
　　箇箇和枝葉捧鮮彩凝〈一作疑〉猶帶洞庭煙不為韓嫣金丸重直是周王玉果圓剖似石魂初破後弄如星髓未銷前知君多病仍中聖盡送寒苞到枕邊
　　病中書情寄上崔諫議〈時眼疾未平〉
　　十日來來曠奉公閉門無事忌春風蟲絲度日縈琴薦蛀粉經時落酒筒馬足歇從殘漏外魚須拋在亂書中慇勤莫怪求醫切只為山櫻欲放紅
　　病孔雀
　　煙花雖媚思沉㝠猶自擡頭䕶翠翎強聽紫簫如欲舞困眠紅樹似依屏因思桂蠧傷飢骨為憶松鵝損〈一作換〉性靈盡日春風吹不起鈿毫金縷一星星
　　奉和魯望上元日道室焚修
　　明真臺上下仙官𤣥藻初吟萬寒飇御有聲時杳杳寳衣無影自珊珊蘂書乞見齋心易玉籍求添〈一作天〉拜首難端簡不知清景暮靈蕪香燼落金壇
　　奉詶魯望惜春見寄
　　十五日中春日好可憐沈痼冷如灰以前雖被愁將去向後須教醉〈一作酒〉領來梅片盡飄輕粉靨栁芽初吐爛金醅病中無限花番次為約東風且住開
　　聞魯望遊顔家林園病中有寄
　　一夜韶姿著水光謝家春草滿池塘細挑泉眼尋新脈輕把花枝嗅〈一作換〉宿香蝶欲試飛猶護粉鶯初學囀尚羞簧分明不得同君賞盡日傾心羨索郎
　　奉和魯望春雨即事次韻
　　織恨凝愁映鳥飛半旬飄灑掩韶暉山容洗得如煙瘦地脈流來似乳肥野客正門移竹逺幽人多病探花稀何年細濕華陽道兩乘巾車相並歸
　　魯望春日多尋野景日休抱疾杜門因有是寄
　　野侶相逢不待期半縁幽事半縁詩烏紗任岸穿筋竹白袷從披趁肉芝數巻蠧書棊處展幾升菰米釣前炊病中不用君相憶折取山櫻寄一枝
　　魯望以躬掇野蔬兼示雅什用以詶謝
　　杖擿春煙暖向陽煩君為我致盈筐深挑乍見牛脣液〈爾雅雲藚牛脣一名水蕮〉細掐徐聞鼠耳香〈本草雲葉似䑕耳莖赤可生食〉紫甲採從泉脈畔翠牙搜自石根傍彫胡飯熟⿰餬軟不是高人不合嘗
　　臥病感春寄魯望
　　烏皮几上困騰騰玉柄清羸媿不能昨夜眠時稀似鶴今朝餐數減於僧藥銷美祿應〈一作因〉天折醫過芳辰定鬼憎任是雨多遊未得也須收在探花朋
　　奉和魯望徐方平後聞赦次韻
　　金雞煙外上臨軒紫誥新垂作解恩涿鹿未銷初敗血新安頓雪已坑魂空林葉盡蝗來郡腐骨花生戰後村未遣蒲車問幽隠共君應老抱桐孫
　　奉詶魯望見荅魚牋之什
　　輕如隠起膩如飴除卻鮫工解製稀欲寫恐成河伯詔試裁疑是水仙衣毫端白獺脂猶濕指下冰蠶子欲飛若用莫將閒處去好題春思贈江妃
　　病後春思
　　連錢錦暗麝氛氳荊思多才詠鄂君孔雀鈿寒窺沼見石榴紅重墮堦聞牢愁有度應如月春夢無心秖似雲應笑病來慙滿願花牋好作㫁腸文
　　偶成小酌招魯望不至以詩為解因次韻詶之
　　醉侶相邀愛早陽小筵催辦不勝忙衝深栁駐吳娃幰倚短花排羯鼓牀金鳯欲為鶯引去鈿蟬疑被蝶勾將如何共是忘形者不見漁陽摻一
　　以紗巾寄魯望因而有作
　　周家新様替三梁〈頭巾起後周武帝〉裹髪偏宜白面郎掩歛乍疑裁黒霧輕明渾似戴𤣥霜今朝定見看花昃明日應聞漉酒香更有一般君未識虎文巾在絳霄房
　　臨頓宅將有歸於〈一作於歸〉之日魯望以詩見貺因抒懐詶之
　　共老林泉忍暫分此生應不識迴文幾枚竹笥送徳曜一乘柴車迎少君舉案品多縁澗藥承家事少為谿雲居然自是幽人事輒莫教他孫夀聞
　　奉和魯望謝惠巨魚之半
　　釣公來信自松江三尺春雲撥剌霜腹內舊鉤苔染澀腮中新餌藻和香冷鱗中㫁榆錢破寒骨平分玉筯光何事貺君偏得所秖縁同是越航郎
　　館娃宮懐古
　　豔骨巳成蘭麝土宮牆依舊壓層崖弩臺雨壞逢金鏃香徑泥銷露玉釵硯沼只留溪〈一作山〉鳥浴屧廊空信〈一作任〉野花埋姑蘇麋鹿真閒事須為當時一愴懐
　　以紫石硯寄魯望兼詶見贈
　　様如金蹙小能輕㣲潤將融紫玉英石墨一研為鳯尾寒泉半勺是龍晴騷人白芷傷心暗狎客紅筵奪眼明兩地有期皆好用不湏空把洗溪聲
　　奉和魯望同遊北禪院
　　戚歴杉隂入草堂老僧相見似相忘吟多幾轉蓮花漏坐乆重焚柏子香魯慣齋時分浄食鴿能閒處傍禪牀雲林滿眼空羇滯欲對彌天卻自傷
　　孫發百篇將遊天台請詩贈行因以送之
　　孫子荊家思有餘元戎曽薦入公車百篇宮體喧金屋一日官銜下玉除紫府近通齋後夢赤城新有寄來書因逢二老如相問正滯江南為鮸魚
　　奉和魯望薔薇次韻
　　誰繡連延滿戸陳暫應遮得陸郎貧紅芳掩歛將迷蝶翠蔓飄颻欲掛人低拂地時如墮馬高臨牆處似窺鄰秖應是董雙成戲剪得神霞寸寸新
　　聞開元寺開筍園寄章上人
　　園鏁開聲駭鹿羣滿林鮮籜水犀文森森競林梢雨𡾼𡾼〈一作㩳㩳〉爭穿石上雲並出亦如鵝管合各生還似犬牙分折煙束露如相遺何𦙍明朝不茹葷
　　開元寺佛鉢詩〈並序〉
　　按釋法顯傳雲佛鉢本在毘舍離今在乾陀衛竟若千百年當復至西月支國若千百年至于闐國若千百年當至屈茨國若千百年當復來漢地晉建興二年二聖像浮海而至滬瀆僧尼輩取之以歸今存於開元寺後建興八年漁者於滬瀆沙汭上獲之以為臼類乃葷而用焉俄有佛像見於外漁者始為異意滬瀆二聖之遺祥也乃以鉢供之迄今尚存余遂觀而為之詠因寄天隨子
　　帝青石作緑氷姿〈佛律雲此鉢帝青玉石也四天王所獻也〉曽得金人手自持拘律樹邊齋散後提羅花下洗來時乳麋味㫁中天覺麥麨香消大刼知從此共君親頂戴斜風應不等閒吹
　　夏首病癒因招魯望
　　曉入清和尚袷衣夏隂初合掩雙扉一聲撥榖桑柘晩數㸃春鋤煙雨㣲貧養山禽能箇瘦病關芳草就中肥明朝早起非無事買得蓴絲待陸機
　　奉和魯望新夏東郊閒泛〈一本此下有見懐次韻四字〉
　　水物輕明淡似秋多情才子倚蘭舟碧莎裳下攜詩草黃篾樓中掛酒篘蓮葉蘸波初轉櫂魚兒簇餌未諳鉤共君莫問當時事一㸃沙禽〈一作鷗〉勝五侯
　　奉和魯望四月十五日道室書事
　　望朝齋戒是尋常靜〈一作盡〉啟金根〈經名〉第幾章竹葉飲為甘露色蓮花鮓作肉芝香松膏背日〈一作雨〉凝雲磴丹粉經年染石牀剩欲與君終此志頑仙唯恐鬢成霜
　　奉和魯望看壓新醅〈一本此下有次韻二字〉
　　一簀松花細有聲旋將渠椀撇寒清秦吳只恐篘來近劉項真能釀得平酒徳有神多客頌醉鄉無貨沒人爭五湖煙水郎山月合向樽前問底名
　　登初陽樓寄懐北平郎中
　　危樓新製號初陽白粉青葌射沼光避酒幾浮輕舴艋下棋曽覺睡鴛鴦投鉤列坐圍華燭格簺分朋占靚妝莫怪重登頻有恨二年曽侍〈一作待〉舊吳王
　　夏初訪魯望偶題小齋
　　半里芳隂到陸家藜牀相勸飯胡麻林間度宿拋棊局壁上經旬掛釣車野客病時分竹米鄰翁齋日乞藤花踟躕未放閒人去半片紗帩待月華
　　所居首夏水木尤清適然有作
　　病來無事草堂空晝水〈一作永〉休聞十二筒桂靜似逢青眼客松閒如見緑毛翁潮期暗動庭泉碧梅信㣲侵地障紅盡日枕書慵起得被君猶自笑從公
　　重𤣥寺元達年逾八十好種名藥凡所植者多至自天台四明包山句曲叢翠紛糅各可指名余竒而訪之因題二章
　　雨滌煙鋤傴僂賫〈一作偃破籬〉紺牙紅甲兩三畦藥名卻笑桐君少年紀翻嫌竹祖低白石靜敲蒸術火清泉閒洗種花泥怪來昨日休持鉢一尺彫胡似掌齊
　　香蔓蒙蘢覆昔邪桂煙杉露濕袈裟石盆換水撈松葉竹徑穿牀避筍芽藜杖移時挑細藥銅缾盡日灌幽花支公謾道憐神駿不及今朝種一麻








　　御定全唐詩巻六百十三
<集部,總集類,御定全唐詩>
　　欽定四庫全書
　　御定全唐詩巻六百十四
　　皮日休
　　懐華陽潤卿愽士三首
　　先生一向事虛皇天市壇西與世忘環堵養⻱看氣訣刀圭餌犬試仙方靜探石腦衣裾潤閒鍊松脂院落香聞道徴賢須有詔不知何日到良常
　　㝠心唯事白英君不問人間爵與勲林下醉眠仙鹿見洞中閒話隠芝聞石牀臥苦渾無蘚藤篋開稀恐有雲料得虛皇新詔様青瓊板上緑為文
　　鳯骨輕來稱瘦容華陽館主未成翁〈陶隠君昔為華陽館主〉數行玉札存心乆一掬雲漿漱齒空白石煮多熏屋黒丹砂埋乆染泉紅他年欲事先生去十賚須加陸逸沖〈逸沖嘗事隠居隠居錫名棲靜處士十賚猶人間九錫也〉
　　魯望以竹夾膝見寄因次韻詶謝
　　圓於玉柱滑於龍來自衡陽彩翠中拂潤恐飛清夏雨
　　叩虛疑貯碧湘風大勝書客裁成柬頗賽溪翁截竹筒從此角巾因爾戴俗人相訪若為通
　　夏景無事因懐章來二上人二首
　　澹景㣲隂正送梅幽人逃暑癭柟杯水花移得和魚子山蕨收時帶竹胎嘯館大都偏見〈一作得〉月醉鄉終竟不聞雷更無一事唯留客卻被高僧怕不來
　　佳樹盤珊枕草堂此中隨分亦閒忙平鋪風簟尋琴譜靜掃煙窗著藥方幽鳥見貧留好語白蓮知臥送清香從今有計消閑日更為支公置一牀
　　寄瓊州楊舍人
　　徳星芒彩瘴天涯酒樹堪消謫宦嗟行邁竹王因設奠居逢木客又遷家清齋淨溲桄榔麪逺信閒封荳蔲花清切㑹須歸有日莫貪句漏足丹砂
　　魯望以輪鉤相示緬懐高致因作三篇
　　角柄孤輪細膩輕翠篷十載伴君行撚時解轉蟾蜍魄拋處能啼絡緯聲七里灘波喧一舎五雲溪月靜三更朱衣鮒足和蓑睡誰信人間有利名
　　一線飄然下碧塘溪翁無語逺相望蓑衣舊去煙披重篛笠新來雨打香白鳥白蓮為夢寐清風清月是家鄉明朝有物充君信㰂酒三缾寄夜航〈㰂酒出沈約集〉
　　盡日幽然舴艋輕小輪聲細雨溟溟三尋絲帶桐江爛一寸鉤含笠澤腥用近詹何傳釣法收和范蠡養魚經孤蓬半夜無餘事應被嚴灘聒酒醒
　　吳中書事寄漢南裵尚書
　　萬家無事鏁蘭橈鄉味腥多厭紫䖀〈江文通集雲紫䖀石劫也〉水似棊文交度郭栁如行障儼遮橋青梅蔕重初迎雨白鳥羣高欲避潮唯望舊知憐此意得為傖鬼也逍遙
　　夏景沖澹偶然作二首
　　秖隈蒲褥岸烏紗味道澄懐景更斜紅印寄泉慙郡守青筐與筍媿僧家茗爐盡日燒松子書按經時剝瓦花園吏暫棲君莫笑不妨猶更著南華
　　一室無喧事事幽還如貞白在高樓天台畫得千迴看湖目〈一作月〉芳來百度遊〈湖目蓮子也〉無限世機吟處息幾多身計釣前休他年謁帝言何事請贈劉伶作醉侯
　　送李明府之任海南
　　五羊城在蜃樓邊墨綬垂腰正少年山靜不應聞屈鳥草深從使翳貪泉蟹奴晴上臨潮檻燕婢秋隨過海船一事與君消逺宦乳蕉花發訟庭前
　　寄題羅浮軒轅先生所居
　　亂峯四百三十二〈羅浮山峯數〉欲問徵君何處尋紅翠〈山鳥名〉數聲瑤室響〈山有璇房瑤室七十有二〉真檀一炷石樓深山都遣負沽來酒樵客容看化後金從此謁師知不逺求官先有葛洪心
　　宿報恩寺水閣
　　寺鏁雙峰寂不開幽人中夜獨裵回池文帶月鋪金簟蓮朶含風動玉杯徃徃竹梢搖翡翠時時杉子擲莓苔可憐此際誰曽見唯有支公盡看來
　　醉中偶作呈魯望
　　谿雲澗鳥本吾儕剛為浮名事事乖十里尋山為思役五更看月是情差分將吟詠華霜鬢力以壺觴固百骸爭得草堂歸臥去共君同作太常齋
　　寄滑州李副使員外
　　兵繞臨淮數十重鐵衣才子正從公軍前草奏旄頭下城上封書箭簳中圍合只應聞曉雁血腥何處避春風故人勲重金章貴猶在江湖積劒功
　　傷史拱山人
　　一緘幽信自襄陽上報先生去嵗亡山客為醫翻貰藥野僧因弔卻焚香峰頭孤冢為雲穴松下靈筵是石牀宗炳死來君又去終身不復到柴桑
　　吳中言懐寄南海二同年
　　曲水分飛嵗已賒東南為客各天涯退公只傍蘇勞竹移宴多隨末利花銅鼔夜敲溪上月布㠶晴照海邊霞三年謾被鱸魚累不得橫經侍絳紗
　　奉和魯望白鷗詩
　　雪羽䙰褷半惹泥海雲深處舊巢迷池無飛浪爭教舞洲少輕沙若遣棲煙外失羣慙雁鶩波中得志羨鳬鷖主人恩重真難遇莫為心孤憶舊溪
　　奉和魯望懐楊台文楊鼎文二秀才
　　羊曇留我昔經春各以篇章鬬五雲賔草每容閒處見擊琴多任醉中聞釣前青翰交加倚醉後紅魚取次分為説風標曾入夢上仙初著翠霞帬
　　友人以人參見惠因以詩謝之
　　神草延年出道家〈神草別名〉是誰披露記三椏開時的定涵雲液劚後還因帶石花名士寄來消酒渇野人煎處撇泉華從今湯劑如相續不用金山焙上茶
　　傷進士嚴子重詩〈並序〉
　　余為童在鄉校時簡上抄杜舎人牧之集見有與進士嚴惲詩後至吳一日有客曰嚴某余志其名久矣遽懐文見造於是樂得禮而觀之其所為工於七字徃徃有清便柔媚時可軼駭於常軌其佳者曰春光冉冉歸何處更向花前把一杯盡日問花花不語為誰零落為誰開余美之諷而未嘗怠生舉進士亦十餘計偕余方寃之謂乎竟有得於時也未幾歸吳興後兩月〈咸通十一年也〉霅人至雲生以疾亡於所居矣噫生徒以詞聞於士大夫竟不名而逝豈止此而湮沒耶江湖間多美材士君子茍樂退而有文者死無不為時惜可勝言耶於是哭而為詩魯望生之友也當為我同作
　　十哭都門牓上塵蓋棺終是五湖人生前有敵唯丹桂沒後無家秖白蘋箬下斬新醒處月江南依舊詠來春知君精爽應無盡必在酆都頌帝晨〈梁成酆都官頌紂絶標帝晨〉
　　奉和魯望早秋吳體次韻
　　書淫傳癖窮欲死譊譊何必頻相仍日乾隂蘚厚堪剝藤把欹松牢似䋲搗藥香侵白袷袖穿雲潤破烏紗稜安得瑤池飲殘酒半醉騎下垂天鵬
　　奉和魯望秋賦有期次韻
　　十載江湖〈一作南〉盡是閒客兒詩句滿人間郡侯聞譽親邀得鄉老知名不放還應帶瓦花經汴水更攜雲實出包山太㣲宮裏環岡樹無限瑤枝待爾攀
　　奉和魯望病中秋懐次韻
　　貧病於君亦太兼才高應亦被天嫌因分鶴料家資減為置僧餐口數添靜裏改詩空憑几寒中注易不開簾清詞一一侵真宰甘取窮愁不用占
　　新秋即事三首
　　癡號多於顧愷之更無餘事可從知酒坊吏到常先見鶴料符來每探支〈吳郡有鶴料案〉涼後每謀清月社晩來專赴白蓮期共君無事堪相賀又到金虀玉鱠時
　　堪笑高陽病酒徒幅巾瀟灑在東吳秋期浄掃雲根瘦山信迴緘乳管粗白月半窗抄術序清泉一器授芝圖乞求待得西風起盡挽煙帆入太湖
　　露槿風杉滿曲除高秋無事似雲廬醉多巳任家人厭病乆還甘吏道疎青桂巾箱時寄藥白綸臥具半拋書君卿脣舌非吾事且向江南問鰒魚
　　南陽潤卿將歸雷平因而有贈
　　借問山中許道士此迴歸去復何如竹屛風扇抄遺事柘步輿竿繫隠書絳樹實多分紫鹿丹砂泉淺種紅魚東卿旄節看看至靜啟茅齋慎掃除
　　訪寂上人不遇
　　何處尋雲暫廢禪客來還寄草堂眠桂寒自落翻經案石冷空消洗鉢泉爐裏尚飄殘玉篆龕中仍鏁小金仙須將二百籖迴去得〈一作待〉得支公恐隔年
　　顧道士亡弟子以束帛乞銘於余魯望因賦戲贈日休奉和
　　師去東華卻鍊形門人求我誌金庭大椿枯後新為記仙鶴亡來始有銘〈前朝文集未有道士銘誌〉瓊板欲刋知不朽冰紈將受恐通靈君才莫歎無茲分合注神𤣥劒解經
　　秋夕文宴得遙字
　　啼螿衰葉共蕭蕭文宴無喧夜轉遙高韻最宜題雪讚逸才偏稱和雲謠風吹翠蠟應難刻月照清香太易消無限𤣥言一杯酒可能容得蓋寛饒
　　南陽廣文欲於荊襄卜居因而有贈
　　地脈從來是福鄉廣文高致更無雙青精飯熟雲侵竈白⿰裘成雪濺窗度日竹書千萬字經冬術煎兩三缸鱸魚自是君家味莫背松江憶漢江
　　寄毘陵魏處士朴
　　文籍先生不肎官絮巾衝雪把魚竿一堆方冊為侯印三級幽巖是將臺醉少最因吟月冷瘦多偏為臥雲寒兔皮衾暖篷舟穏欲共誰遊七里灘
　　初冬偶作寄南陽潤卿
　　寓居無事入清冬雖設樽罍酒半空白菊為霜翻帶紫蒼苔因雨卻成紅迎潮預遣収魚笱防雪先教蓋鶴籠唯待支硎最寒夜共君披氅訪林公
　　冬曉章上人院
　　山堂冬曉寂無聞一句清言憶領軍琥珀珠黏行處雪㯶櫚箒掃臥來雲松扉欲啟如鳴鶴石鼎初煎若聚蚊不是戀師終去晩陸機茸內足毛羣
　　寄題鏡巖周尊師所居〈並序〉
　　處州仙都山山之半有洞口下望之如鑑目之曰鏡巖下去地二百尺上者以竹梯為級中如方丈內有乳水滴瀝嵌罅黃老徒周君景復居焉迨八十年不食乎粟日唯焚降真香一炷讀靈寳度人經而已東牟叚公柯昔為州日聞其名梯其室以造之且曰君居此乆矣乳水之滴晝夜可知量乎周君曰某常揣之盡晝與夜一斛加半焉公異而禮之後柯別十二年日休至吳處人過説周君尚存吟想其道無由以覩因寄題是詩云
　　八十餘年住鏡巖鹿皮巾下雪髟髟牀寒不奈雲縈枕經潤何妨雨滴函飲澗猨迴窺絶洞縁梯人歇倚危杉如何計吏窮於鳥慾望仙都舉一㠶
　　寒夜文宴得泉字
　　分明競襞七香牋王朗風姿盡列仙盈篋共開華頂藥滿缾同坼惠山泉蟹因霜重金膏溢橘為風多玉腦鮮吟罷不知詩首數隔林明月過中天
　　庚寅嵗十一月新羅𢎞惠上人與本國同書請日休為靈鷲山周禪師碑將還以詩送之
　　三十麻衣弄渚禽豈知名字徹雞林勒銘雖即多遺草越海還能扺萬金鯨鬛曉掀峰正燒鼇晴夜沒島還隂〈一作深〉二千餘字終天別東望辰韓涙灑襟
　　送潤卿博士還華陽
　　雪打篷舟離酒旗華陽居士半酣歸逍遙只恐逢雲將恬澹真應降月妃仙市鹿胎如錦嫰隂宮燕肉似酥肥公車草合蒲輪壊爭不教他白日飛
　　寒日書齋即事三首
　　參佐三間似草堂恬然無事可成忙移時寂歴燒松子盡日殷勤拂乳牀將近道齋先衣褐欲清詩思更焚香空庭好待中宵月獨禮星辰學步罡
　　不知何事有生涯皮褐親裁學道家深夜數甌唯柏葉清晨一器是雲華盆池有鷺窺蘋沫石版無人掃桂花江漢欲歸應未得夜來頻夢赤城霞
　　方朔家貧未有車肎從榮利捨樵漁從公未怪多侵酒見客唯求轉借書暫聽松風生意足偶看溪月世情疎如鉤得貴非吾事合向煙波為五魚〈松江有五魚〉
　　臘後送內大徳從朂遊天台
　　講散重雲下九天大君恩賜許隨縁霜中一鉢無辭乞湖上孤舟不廢禪夢入瓊樓寒有月〈天台山有金庭不死之鄉及瓊樓玉室〉行過石樹凍無煙〈按消山有石樓樹吳大皇元年郡吏伍曜於海際得之枝莖紫色有光南越謂之石連理也〉他時𤓰鏡知何用吳越風光滿御筵
　　寄題玉霄峰葉涵象尊師所居
　　青㝠向上玉霄峰元始先生戴紫蓉曉案瓊文光洞壑夜檀香氣惹杉松閒迎仙客來為鶴靜噀靈符去是龍子細捫心無偃骨〈偃骨在胸者名入星骨〉欲隨師去肎相容奉和魯望寄南陽廣文〈一本此下有還雷平二字〉次韻
　　春彩融融釋凍塘日精閒嚥坐巖房瓊函靜啟從猨覻金液初開與鶴嘗八㑹舊文多搭〈一作榻〉寫𠤎真遺語剰思量不知夢到為〈一作驚〉何處紅藥滿山煙月香
　　題支山南峰僧
　　雲侵壊衲重隈肩不下南峯不記年池裏羣魚曽受戒林間孤鶴欲參禪雞頭竹上開危徑鴨腳花中擿廢泉無限吳都堪賞事何如來此看師眠
　　送董少卿游茅山
　　名卿風度足杓斜一舸閒尋二許家天影曉通金井水山靈深護玉門沙空壇禮後銷香母隂洞縁時觸乳花盡待於公作廷尉〈卿嘗為大理用法有㢘平之稱〉不須從此便餐霞
　　詶魯望見迎緑罽次韻
　　輕裁鴨緑任金刀不怕西風㫁野蒿詶贈既無青玉案纎華猶欠赤霜袍煙披怪石難同逸竹映山禽未勝高成後料君無別事只應酣飲詠離騷
　　寄懐南陽潤卿
　　鹿門山下捕魚郎今向江南作渇𦍑無事只陪看藕様有錢唯欲買湖光醉來渾忘移花處病起空聞焙藥香何事對君猶有媿一篷衝雪返華陽
　　魯望憫承吉之孤為詩序邀予屬和欲用予道振其孤而利之噫承吉之困身後乎魯望視予困與承吉生前孰若〈一作苦〉哉未有已困而能振人者抑為之辭用塞良友
　　先生清骨𦵏煙霞業破孤存孰為嗟幾篋詩篇貴位一林石筍散豪家兒過舊宅啼楓影姬繞荒田泣稗花唯我共君堪便戒莫將文譽作生涯
　　寄潤卿博士
　　高眠可為要𤣥纁鵲尾金爐一世焚〈陶貞白有金鵲尾香罏〉塵外鄉人為許椽山中地主是茅君將收芝菌唯防雪欲曬圖書不奈雲若使華陽終臥去漢家封禪用誰文
　　奉和魯望白菊
　　已過重陽半月天琅華千㸃照寒煙蘂香亦似浮金靨花様還如鏤玉錢玩影馮妃堪比豔鍊形蕭史好爭妍無由擿向牙箱裏飛上方諸贈列仙
　　華亭鶴聞之舊矣及來吳中以錢半千得一隻養之殆經嵗不幸為飲啄所悞經夕而卒悼之不已遂繼以詩南陽潤卿博士浙東徳師侍御毘陵魏不琢處士東吳陸魯望秀才及厚於予者悉寄之請垂見和
　　池上低摧病不行誰教仙魄反層城隂苔尚有前朝跡皎月新無昨夜聲菰米正殘三日料筠籠休礙九霄程不知此恨何時盡遇著雲泉即愴情
　　傷開元觀顧道士
　　恊晨宮上啟金扉詔使先生坐蛻歸鶴有一聲應是哭丹無餘粒恐潛飛煙淒玉笥封雲篆月慘琪花𦵏羽衣腸㫁雷平舊遊處五芝無影草㣲㣲
　　醉中即席贈潤卿博士
　　適越遊吳一散仙銀缾玉柄兩翛然茅山頂上攜書簏笠澤心中漾酒船桐木布溫吟倦後桃花飯熟醉醒前謝安四十餘方起猶自高閒得數年
　　偶留羊振文先輩及一二文友小飲日休以眼病初平不敢飲酒遣侍宻歡因成四韻
　　謝莊初起恰花晴強侍紅筵不避觥乆㫁杯孟華蓋喜忽聞歌吹穀神驚䙰褷正重新開栁呫囁難通乍囀鶯猶有僧䖍多宻炬不辭相伴到天明
　　奉送浙東徳師侍御罷府西歸
　　建安才子太㣲仙暫上金臺許二年形影欲歸溫室樹夢魂猶傍越溪蓮空將海月為京信尚使樵風送酒船從此受恩知有處免為傖鬼恨吳天
　　送羊振文先輩徃桂陽歸覲
　　桂陽新命下彤墀彩服行當欲雪時登第巳聞傳禰賦問安猶聽講韓詩竹人臨水迎符節〈曹毘湘中賦雲篔簹中實內有實狀如人也〉風母穿雲避信旗〈桂陽山中有風母獸擊殺見風輙活〉無限湘中悼騷恨憑君此去謝江蘺
　　褚家林亭
　　廣亭遙對舊娃宮竹島蘿溪委曲通茂苑樓臺低檻外太湖魚鳥徹池中蕭踈桂影移茶具狼籍蘋花上釣筒爭得共君來此住便披鶴氅對清風
　　送圓載上人歸日本國
　　講殿談餘著賜衣椰帆卻返舊禪扉貝多紙上經文動如意缾中佛爪飛𩗗母影邊持戒宿波神宮裏受齋歸家山到日將何入〈一作日〉白象新秋十二圍
　　重送
　　雲濤萬里最東頭射馬臺深玉署秋〈射馬臺即今王城也〉無限屬城為躶國幾多分界是亶州〈州在㑹稽海外傳是徐福之裔〉取經海底開龍藏誦咒空中散蜃樓不奈此時貧且病乘桴直欲伴師遊
　　潤卿遺青䭀飯兼之一絶聊用荅謝
　　傳得三元䭀飯名大宛聞説有仙卿〈案西梁子文撰黃錦素書十通其二傳大宛北穀子自號青精先生〉分泉過屋舂青稻〈此飯以青龍稻為之〉拂霧彯衣折紫莖〈南稻莖㣲紫色〉蒸處不教雙鶴見服來唯怕五雲生草堂空坐無飢色時把金津漱一聲
　　鴛鴦二首
　　雙絲絹上為新様連理枝頭是故園翠浪萬迴同過影玉沙千處共棲㾗若非足恨佳人魄即是多情年少魂應念孤飛爭別宿蘆花蕭瑟雨黃昏
　　鈿□雕鏤費深功舞妓衣邊繡莫窮無日不來湘渚上有時還在鏡湖中煙濃共拂芭蕉雨浪細雙遊菡萏風應笑豪家鸚鵡伴年年徒被鎖金籠






　　御定全唐詩巻六百十四
　　欽定四庫全書
　　御定全唐詩巻六百十五
　　皮日休
　　傷小女
　　一嵗猶未滿九泉何太深唯餘巻書〈一作葹〉草相對共傷心
　　秋〈一作漢〉江曉望
　　萬頃湖天碧一星飛鷺白此時放懐望不厭為浮客
　　閒夜酒醒
　　醒來山月高孤枕羣〈一作琴〉書裏酒渴漫思茶山童呼不起
　　和魯望風人詩三首
　　刻石書離恨因成別後悲莫言春繭薄猶有萬里思鏤出容刀飾親逢巧笑難日中騷客佩爭奈即闌干江上秋聲起從來浪得名逆風猶掛席苦不㑹凡〈一作帆〉情
　　古函闗
　　破落古闗城猶能扼帝京今朝行客過不待曉鷄鳴
　　聰明泉
　　一勺如瓊液將愚擬望賢欲知心不變還似飲貪泉
　　史處士
　　山期須早赴世累莫遲留忽遇狂風起閒心不自由
　　芳草渡
　　溪南越鄉音古栁渡江深日晩無來客閒船繫緑陰
　　古宮詞三首
　　樓殿倚明月參差如亂峯宮花半夜發不待景陽鐘閒騎小步馬獨遶萬年枝盡日看花足君王自不知玉枕寐不足宮花空觸簷梁間燕不睡應怪夜明簾
　　春日陪崔諫議櫻桃園宴
　　萬樹香飄冰麝風蠟燻花雪盡成紅夜深歡態不得醉客圖開明月中〈衛協畫醉客圖〉
　　松江早春
　　松陵清淨雪消初見底新安恐未如穏憑船舷無一事分明數得鱠殘魚
　　女墳湖〈即吳王葬女之所〉
　　萬貴千奢已寂寥可憐幽憤為誰嬌須知韓重相思骨直在芙蓉向下消
　　㤗伯廟
　　一廟爭祠兩讓君㡬千年後轉清氛當時盡解稱高義誰敢教他莽卓聞
　　宿木蘭院
　　木蘭院裏雙棲鶴長被金鉦聒不眠今夜宿來還似爾到明無計夢雲泉
　　重題薔薇
　　濃似猩猩初染素輕如燕燕欲凌空可憐細麗難勝日照得深紅作淺紅
　　春夕酒醒
　　四纔罷醉蠻奴酃緑餘香在翠爐夜半醒來紅蠟短一枝寒淚作珊瑚
　　青〈一作胥〉門閒泛
　　青翰虛徐夏思清愁煙漠漠荇花平醉來欲把田田葉盡裏當時醒酒鯖
　　木蘭後池三詠
　　重臺蓮花
　　欹紅婑媠力難任每葉頭邊半米金可得教他水妃見兩重元是一重心
　　浮萍
　　嫩似金脂颺似煙多情渾欲擁紅蓮明朝擬附南風信寄與湘妃作翠鈿
　　白蓮
　　但恐醍醐難並潔祗應薝蔔可齊香半垂金粉知何似靜婉臨溪照額黃
　　重題後池
　　細雨闌珊眠鷺覺鈿波悠漾並鴛嬌適來㑹得荊王意秪為蓮莖重細腰
　　庭中初植松桂魯望偶題奉和次韻
　　毿毿落髪垂輕露獵獵丹華動細風恰似青童君欲㑹儼然相向立庭中
　　魯望戲題書印囊奉和次韻
　　金篆方圓一寸餘可憐銀艾未思渠不知夫子將心印印破人間萬巻書
　　館娃宮懐古五絶
　　綺閤飄香下太湖亂兵侵曉上姑蘇越王大有堪羞處秖把西施賺得吳
　　鄭妲無言下玉墀夜來飛箭滿罘罳越王定指高臺笑卻見當時金鏤楣
　　半夜娃宮作戰場血腥猶雜宴時香西施不及燒殘蠟猶為君王泣數行
　　素襪雖遮未掩羞越王猶怕伍員頭吳王恨魄今如在只合西施瀨上遊kao
　　響屧廊中金玉步采蘋〈一作蘭〉山上綺羅身不知水葬今何處溪月彎彎欲效顰
　　虎丘寺西小溪閒泛三絶
　　鼓子花明白石岸桃枝竹覆翠嵐溪分明似對天台洞應厭頑仙不肎迷
　　絶壑秪憐白羽傲窮溪唯覺錦鱗癡更深尚有通樵處或是秦人未可知
　　高下不驚紅翡翠淺深還礙白薔薇船頭繫箇松根上欲待逢仙不擬歸
　　天竺寺八月十五日夜桂子
　　玉顆珊珊下月輪殿前拾得露華新至今不㑹天中事應是嫦〈一作姮〉娥擲與人
　　釣侶二章
　　趁眠無事避風濤一斗霜鱗換濁醪〈吳中賣魚論斗〉驚怪兒童呼不得盡衝煙雨漉車螯
　　嚴陵灘勢似雲崩釣具歸來放石層煙浪濺篷寒不睡更將枯蚌㸃漁燈
　　寄同年韋校書
　　二年疎放飽江潭水物山容盡足躭唯有故人憐未替欲封乾鱠寄終南
　　初冬偶作
　　豹皮茵下百餘錢劉墮閒沽盡醉眠酒病校來無一事亡松老似經年
　　醉中寄魯望一壺並一絶
　　門巷寥寥空紫苔先生應渴解醒杯醉中不得親相倚故遣青州從事來
　　更次來韻寄魯望
　　蕭蕭紅葉擲蒼苔𤣥晏先生欠一杯從此問君還酒債顧延之送㡬錢來
　　重𤣥寺雙矮檜
　　撲地枝回是翠鈿碧絲籠細不成煙應如天竺難陀寺一對狻猊相枕眠
　　奉酬魯望醉中戲贈
　　秦吳風俗昔難同唯有才情〈一作清才〉事事通剛戀水雲歸不得前身應是太湖公
　　臯橋
　　臯橋依舊緑楊中閭里猶生隱士風唯我到來居上館不知何道勝梁鴻
　　軍事院霜菊盛開因書一絶寄上諫議〈一本無寄字〉
　　金華千㸃曉霜凝獨對壺觴又不能已過重陽三十日至今猶是待王𢎞
　　悼鶴
　　莫怪朝來淚滿衣墜毛猶傍水花飛遼東舊事今千古卻向人間塟令威
　　醉中先起李縠戲贈走筆奉酬
　　麝煙苒苒生銀兔蠟淚漣漣滴繡閨舞袖莫欺先醉去醒來還解騐金泥
　　奉和魯望招潤卿博士辭以道侶將至之作
　　癭木樽前地胏圖為君偏輟俗功夫靈真散盡光〈一作先〉來此莫戀安妃在後無
　　奉和再招〈一作文燕招潤卿〉
　　飇御已應歸杳渺博山猶自對氛氳不知入夜能來否紅蠟先教刻五分
　　酒病偶作
　　鬱林步陣畫遮明一炷濃香養病酲何事晩來還欲飲隔牆聞賣蛤蜊聲
　　潤卿魯望寒夜見訪各惜其志遂成一絶
　　世外為交不是親醉吟俱岸白綸巾風清月白更三㸃未放華陽鶴上人
　　奉和魯望玩金鸂鶒戲贈
　　鏤羽雕毛迥出羣溫黁飄出麝臍熏夜來曾吐紅茵畔猶似〈一作自〉溪邊睡不聞
　　友人許惠酒以詩徵之
　　野客蕭然訪我家霜威白菊兩三花子山病起無餘事只望蒲臺酒一車〈庾信集雲蒲州刺史中山公許酒一車未送〉
　　寒夜文讌潤卿有期不至
　　草堂虛灑待高真不意清齋避世塵料得焚香無別事存心應降月夫人
　　汴河懐古二首
　　萬艘龍舸緑絲間載到揚州盡不還應是天教開汴水一千餘里地無山
　　盡道隋亡為此河至今千里賴通波若無水殿龍舟事共禹論功不較多
　　寄題天台國清寺齊梁體
　　十里松門國清路飯猨臺上菩提樹怪來煙雨落晴天元是海風吹瀑布
　　詠蟹
　　未遊滄海早知名有骨還從肉上生莫道無心畏雷電海龍王處也橫行
　　金錢花
　　陰陽為炭地為爐鑄出金錢不用模莫向人間逞顔色不知還解濟貧無
　　惠山聴松菴
　　千葉蓮花舊有香半山金剎照方塘殿前日暮高風起松子聲聲打石床










　　御定全唐詩巻六百十五
　　欽定四庫全書
　　御定全唐詩巻六百十六
　　皮日休
　　雜體詩〈並序〉
　　案舜典帝曰䕫命汝典樂敎胄子詩言志歌永言在焉周禮太師之職掌教六詩諷賦既興風雅互作雜體遂生焉後係之於樂府蓋典樂之職也在漢代李延年為恊律造新聲雅道雖缺樂府乃盛鐃歌鼔吹拂舞予俞因斯而興詞之體不得不因時而易也古樂書論之甚詳今不能備載載其他見者案漢武集元封三年作柏梁臺詔羣臣二千石有能為七言詩者乃得上坐帝曰日月星辰和四時梁王曰驂駕駟馬從梁來由是聫句興焉孔融詩曰漁父屈節水潛匿方作郡姓名字離合也由是離合興焉晉傅咸有迴文反覆詩二首雲反覆其文者以示憂心展轉也悠悠逺邁獨煢煢是
　　也由是反覆興焉晉溫嶠有迴文虛言詩云寜神靜泊損有崇亡由是迴文興焉梁武帝雲後牖有朽栁沈約雲偏眠船舷邊由是疊韻興焉詩云螮蝀在東又曰鴛鴦在梁由是雙聲興焉詩云維南有箕不可以簸揚維北有斗不可以挹酒漿近乎戲也古詩或為之蓋風俗之言也古有采詩官命之曰風人圍棊燒敗襖看子故依然由是風人之作興焉梁書雲昭明善賦短韻吳均善壓強韻今亦效而為之存於編中陸生與余各有是為凡八十六首至如四聲詩三字離合全篇雙聲疊韻之作悉陸生所為又足見其多能也案齊竟陵王郡縣詩曰追芳承荔浦揖道信雲丘縣名由是興焉案梁元藥名詩曰戍客恆山下當思衣錦歸藥名由是興焉陸與予亦有是作至如鮑昭之建除沈炯之六甲十二屬梁簡文之卦名陸惠曉之百姓梁元帝之鳥名⻱兆蔡黃門之口字古兩頭纖纖藁砧五雜組已降非不能也皆鄙而不為噫由古至律由律至雜詩之道盡乎此也近代作雜體唯劉賔客集中有迴文離合雙聲疊韻如聫句則莫若孟東野與韓文公之多他集罕見足知為之之難也陸與予竊慕其為人遂合己作為雜體一巻屬予序雜體之始雲
　　苦雨雜言寄魯望
　　吳中十日涔涔雨歊蒸庳下豪家苦可憐臨頓陸先生獨自翛然守環堵兒飢僕病漏空廚無人肯典破衣裾螺蠃時時上几案鼃黽徃徃跳琴書桃花米斗半百錢枯荒濕壊炊不然兩牀苮席一素幾仰臥高聲吟太𤣥知君志氣如鐵石甌冶雖神銷不得乃知苦雨不復侵枉費畢星無限力鹿門人作州從事周章似鼠唯知醉府金廩粟虛請來憶著先生便知媿媿多饋少真徒然相見唯知攜酒錢豪華滿眼語不信不如直上天公牋天公牋方修次且榜鳴篷來一醉
　　奉和魯望齊梁怨別次韻
　　芙蓉泣恨紅鉛落一朶別時煙似幕鴛鴦剛解惱離心夜夜飛來櫂邊泊
　　奉和魯望曉起迴文
　　孤煙曉起初原曲碎樹㣲分半浪中湖後釣筒移夜雨竹傍眠幾側晨風圖梅帶潤輕霑墨畫蘚經蒸半失紅無事有杯持永日共君惟好隠墻東
　　奉詶魯望夏日四聲四首
　　平聲
　　塘平芙蓉低庭閒梧桐高清煙埋陽烏藍空含秋毫冠傾慵移簪杯乾將餔糟翛然非隨時夫君真吾曹
　　平上聲
　　溝渠通疎荷浦嶼隠殘篠舟閒攢輕蘋槳動起靜鳥隂稀餘桑閒縷盡晩繭小吾徒當斯時此道可以了
　　平去聲
　　怡神時高吟快意乍四顧村深啼愁鵑浪霽醒睡鷺書疲行終朝罩困臥至暮吁嗟當今交暫貴便異路
　　平入聲
　　先生何違時一室習寂歴松聲將飄堂岳色慾壓席彈琴奔𤣥雲斸藥折白石如教題君詩若得札玉冊
　　苦雨中又作四聲詩寄魯望
　　平聲
　　涔涔將經旬昏昏空迷天鸕鷀成羣嬉芙蓉相偎眠魚通蓑衣城㠶過菱花田秋收吾無望悲之真徒然
　　平上聲
　　河平州橋危壘晩水鳥上衝崖搜松根㸃沼寫芡響舟輕通縈紆棧墮阻指掌攜橈將尋君渚滿坐可徃
　　平去聲
　　狂霖昏悲吟瘦桂對病臥檐虛能彯斜舍蠹易漏破宵愁將琴攻晝悶用睡過堆書仍傾觴富貴未換箇
　　平入聲
　　羇棲愁霖中缺宅屋木惡荷傾還驚魚竹滴復觸鶴閒僧千聲琴宿客一笈藥悠然思夫君忽憶蠟屐著
　　奉和魯望疊韻雙聲二首
　　疊韻山中吟
　　穿煙泉潺湲觸竹犢轂觫荒篁香牆匡熟鹿伏屋〈一作屈〉曲
　　雙聲溪上思
　　疎杉低通灘冷鷺立亂浪草彩欲夷猶雲容空澹蕩
　　奉和魯望疊韻吳宮詞二首
　　侵深尋嶔岑勢厲衛睥睨荒王將鄉亡細麗蔽袂逝枍栺替製曳康莊傷荒涼主虜部伍苦嬙亡房廊香
　　奉和魯望閒居雜題五首
　　晩秋吟〈以題十五字離合〉
　　東臯煙雨歸耕日免去𤣥〈一作黃〉冠手刈禾火滿酒爐詩在口今人無計奈儂何
　　好詩景
　　青盤香露傾荷女子墨風流更不言寺寺雲蘿堪度日京塵到死撲侯門
　　醒聞檜
　　解洗餘酲晨半酉〈一作酒〉星星先吹起雲門耳根無〈一作莫〉厭聽佳木㑹盡山中寂靜源
　　寺鐘暝
　　百縁斗藪無塵土寸地章煌欲布金重擊蒲牢㟏山日冥冥煙樹覩棲禽
　　砌思步
　　襹襹古薜繃危石切切隂螿應晩田心事萬端何處止少夷峰下舊雲泉
　　奉和魯望藥名離合夏日即事三首
　　季春人病拋芳杜仲夏溪波繞壊垣衣典濁醪身倚桂心中無事到雲昏
　　數曲急溪衝細竹葉舟來徃盡能通草香石冷無辭逺志在天台一遇中
　　桂葉似茸含露紫葛花如綬蘸溪黃連雲更入幽深地骨録閒㩦相獵郎
　　懐錫山藥名離合二首
　　暗竇養泉容決決明園䕶桂放亭亭歴山居處當天半夏裏松風盡足聽
　　曉景半和山氣白薇香清淨雜纖雲實頭自〈一事〉作是眠平石腦側空林看虎羣
　　懐鹿門縣名離合二首
　　山瘦更培秋後桂溪澄閒數晩來魚臺前過雁盈千百泉石無情不寄書
　　十里松蘿隂亂石門前幽事雨來新野霜濃處憐殘菊潭上花開不見人
　　奉和魯望寒日古人名一絶
　　北顧歡遊悲沈宋〈梁武改為北顧〉南徐陵寢歎齊梁水邊韶景無窮栁寒被江淹一半黃
　　胥口即事六言二首
　　波光杳杳不極霽景澹澹初斜黒蛺蝶粘蓮蘂紅蜻蜓褭蔆花鴛鴦一處兩處舴艋三家五家㑹把酒船偎荻共君作箇生涯
　　拂釣清風細麗飄蓑暑雨霏㣲湖雲欲散未散嶼鳥將飛不飛換酒帩頭把看載蓮艇子撐歸斯人到死還樂誰道剛須用機
　　夜㑹問荅十
　　寒夜清〈日休問⻱䝉〉簾外迢迢星斗明況有蕭閒洞中客吟為紫鳯呼凰聲〈時華陽廣文先生在焉〉
　　癭木杯〈⻱䝉問日休〉杉贅楠瘤刳得來莫怪家人畔邊笑渠心祗愛黃金罍
　　落霞琴〈日休問賁〉寥寥山水揚清音玉皇仙馭碧雲逺空使松風終日吟
　　蓮花燭〈賁問日休〉亭亭嫰蘂生紅玉不知含淚怨何人慾問無由得心曲
　　金火障〈日休問⻱䝉〉紅獸飛來射羅幌夜來斜展掩深爐半睡芙蓉香蕩漾
　　憶山月〈⻱䝉問賁〉前溪後溪清復絶看看又及桂花時空寄子規啼處血
　　錦鯨薦〈賁問日休〉碧香紅膩承君宴幾度閒眠卻覺來彩鱗飛出雲濤靣
　　懐溪雲〈日休問⻱䝉〉漠漠閒籠鷗鷺羣有時日暮碧將合還被魚舟來觸分
　　霜中笛〈⻱䝉問日休〉落梅一曲瑤華滴不知青女是何人三奏未終頭已白
　　月下橋〈日休問⻱䝉〉風外拂殘衰栁條倚欄杆處獨自立青翰何人吹玉簫





　　御定全唐詩巻六百十六
<集部,總集類,御定全唐詩>
　　欽定四庫全書
　　御定全唐詩巻六百十七
　　陸⻱䝉
　　陸⻱䝉字魯望蘇州人元方七世孫舉進士不第辟蘇湖二郡從事退隱松江甫里多所論撰自號天隨子以髙士召不赴李蔚盧攜素重之及當國召拜拾遺詔方下卒光化中贈右補闕集二十巻今編詩十四巻讀襄陽耆舊傳因作詩五百言寄皮襲美
　　漢臯古來䧺山水天下秀髙當軫翼分化作英髦囿暴秦之前人灰滅不可究自從宋生賢特立冠耆舊離騷既〈一作紀〉日月九辯即列宿卓哉悲秋辭合在風雅右龎公樂幽隠辟聘無所就祇愛鹿門泉泠泠倚巖漱孔明臥龍者潛伏躬耕耨忽遭𤣥徳雲遂起鱗角鬬三胡節皆峻二習名亦茂其餘文武家相望如斥堠緬思齊梁降寂寞寡清胄凝融為漪瀾復結作瑩琇不知粹和氣有得方大受〈一作授〉將生皮夫子上帝可其奏並包數公
　　才用以殿厥後嘗聞兒童歳嬉戲陳俎豆積漸開詞源一派分萬溜先崇丘旦室大懼隳結構次補荀孟垣所貴亡罅漏仰瞻三皇道蟣虱在宇宙卻視五霸圖股掌弄孩幼或能醢髖髀或與翼雛鷇或喜掉直舌或樂斬邪脰或耨鉏翳薈或整理錯謬或如百千騎合沓原野狩又如曉江平風死波不皺幽埋力須掘遺落貲必購乃於文學中十倍猗頓富囊乏向咸鎬馬重遲步驟専場射䇿時縛虎當羿彀歸來把通籍且作髙堂夀未足逞戈矛誰雲被文繡從知偶東下帆影拂吳岫物象悉摧蔵精靈畏雕鏤伊余抱沈疾顦顇守圭竇方推洪範疇更念大𤣥首〈去聲〉陳詩採風俗學古窮篆籀朝朝貰薪米往往逢責詬既被鄰里輕亦為妻子陋持冠適甌越敢怨不得售窘若曬沙魚悲如哭霜狖唯君枉車轍以逐海上臭披襟兩相對半夜忽白晝執熱濯清風忘憂飲醇酎驅為文翰侶駑皁參驥廐有時諧宮商自喜真邂逅道孤情易苦語直詩還瘦藻匠如見酬終身致懐袖
　　襲美先輩以⻱䝉所獻五百言既䝉見和復示榮唱至於千字提奬之重蔑有稱實再抒鄙懐用伸酬謝
　　洪範分九疇轉成天下規河圖孕八卦煥作𤣥中竒先開否臧源次築經緯基粵若魯聖出正當周徳衰越疆必載質厯國將扶危諸侯恣崛強王室方陵遲歌鳯時不偶獲麟心益悲始嗟吾道窮竟使空言垂首贊五十易又刪三百詩遂令萹籍光可並日月姿向非筆削功未必無瑕疵迨至夫子沒〈一作遐〉微言散如枝〈一作披〉所宗既不同所得亦異宜名法在深刻虛𤣥致希夷自從戰伐來一派縱橫馳寒谷生豓木沸潭結流澌驚奔失壯士好惡隨纖兒嬴氏並六合勢尊丞相斯加於挾書律盡取坑焚之南勒㑹稽頌北恢胡亥阺猶懐徧巡狩不暇親維持及漢文景後鴻生方䤨摫〈出三都賦〉簸揚堯舜風反作三代吹飄颻四百載左右為藩籬鄴下曹父子獵賢甚熊羆發論若霞駁〈魏文帝典論有論文萹〉裁詩如錦摛徐王應劉輩頭角咸相衰或有妙絶賞或為獨步推或許潤色美或嫌詆訶癡倏以中利病且非混醇醨雅當乎魏文麗矣哉陳思不肎少選妄恐貽後世吾祖仗才力〈士衡文賦〉革車䝉虎皮手持一白旄直向文場麾輕〈去聲〉若脫鉗釱豁如抽扊扅精鋼不足利騕褭何勞追大可罩山嶽微堪析毫釐十體免負贅百家咸起痿爭入鬼神奧不容天地私一萹邁華藻萬古無孑遺刻鵠尚未已雕龍奮而為〈劉勰有文心雕龍〉劉生吐英辯上下窮髙卑下臻宋與齊上指軒從羲豈但標八索殆將包兩儀人謡洞野老騷怨眀湘纍立本以致詰驅宏來抵隵清如朔雪嚴緩若春煙羸或欲開戶牖或將飾纓緌雖非倚天劒亦是囊中錐皆由內史意致得東莞詞梁元盡索虜後主終亡隋哀音但浮脆豈望分䧺雌吾唐揖讓初陛列森咎䕫作頌嫓吉甫直言過祖伊眀皇踐中日墨客肩參差岳淨秀擢削海寒光陸離皆能取穴鳯盡擬乗雲螭邇來二十祀俊造相追隨餘生落其下亦值文眀時少小不好弄逡巡奉弓箕雖然苦貧賤未省親嚅㖇秋倚抱風桂曉烹承露葵窮年只敗袍積日無晨炊逺訪賣藥客閒尋捕魚師歸來蠧編上得以含情窺抗韻吟比雅覃思念棿㰚因知昭眀前剖石呈清琪又嗟昭眀後敗葉埋芳㽔縱有月旦評未能天下知徒為強貔豹不免參狐狸誰蹇行地足誰抽刺天鬐誰作河畔草誰為洞中芝誰若靈囿鹿誰猶清廟犧誰輕如鴻毛誰密如凝脂誰比蜀嚴靜誰方巴賨貲誰能釣抃鼇誰能灼神⻱誰背如水火誰同若塤箎誰可作梁棟誰敢驅谷蠡〈音鹿黎〉用此常不快無人動交鈹空消病裏骨枉白愁中髭鹿門先生才大小無不怡就彼六籍內説詩直解頤顧我迷未逺開懐潰其疑初開〈一作看〉鑿本源漸乃疏旁支䆳古派泛濫皇朝光赫曦揣摩是非際一一如襟期李杜氣不易孟陳節難移信知君子言可並神眀蓍枯腐尚求律膏肓猶謁醫況將太牢味見啗逋懸飢今來置家地正枕吳江湄餌薄鉤不曲跫然守空坻嘿坐無影響唯君欵茅茨抽書亂籖帙酌茗煩甌㰕或伴補缺砌或偕詣荒祠孤笻倚煙蔓細木橫風漪觸雨妨屝屨臨流泥江蘺既狎野人調甘為豪士訾〈一作嗤〉不敢負建鼓唯憂掉降旗希君念餘勇挽袖登文陴
　　奉酬襲美先輩吳中苦雨一百韻
　　微生參最靈天與意緒拙人皆機巧求百逕無一達家為唐臣來奕世唯稷卨只垂清白風凜凜自貽厥〈⻱𫎇五代祖六代祖皇朝繼在台輔〉猶殘賜書在編簡苦斷絶其間忠孝字萬古光不滅孱孫誠瞢昧有志常搰搰敢雲嗣良弓但欲終守節諠譁不入耳讒佞不掛舌仰詠堯舜言俯遵周孔轍所貪既仁義豈暇理生活縱有舊田園拋來亦蕪沒因之成否塞十載真契濶凍骭一襜䄖飢腸少糠籺甘心付天壤委分任迴斡笠澤臥孤雲桐江釣眀月盈筐盛芡芰滿釡煮鱸鱖酒幟風外㩻茶槍露中擷〈茶芽未展者曰槍巳展者曰旗〉歌謡非大雅捃摭為小説上可補熏莖傍堪跐〈一作蹈〉芽櫱〈龜䝉嘗著稗説三巻〉方當賣罾罩盡以易紙札蹤跡尚吳門夢魂先魏闕尋聞天子詔赫怒誅叛卒宵旰憫烝黎謨〈一作謀〉眀問征伐王師雖繼下賊壘未即拔此時淮海波半是生人血霜戈驅少壯敗屋棄羸耋踐蹋比塵埃焚燒同稿秸吾皇自神聖執事皆間傑射䇿亦何為春卿遂聊輟伊余將貢技未有恥可刷卻問漁樵津重耕煙雨墢諸侯急兵食冗賸方翦截不可抱〈一作把〉詞章巡門事干謁歸來闔蓬楗壁立空豎褐煖手抱孤煙披書向殘雪幽憂和憤懣忽愁〈一作忽〉自驚蹶文兮乏寸毫武也無尺鐵平生所韜蓄到死不開豁念此令人悲翕然生內熱加之被皸瘃況復久藜糲既為霜露侵一臥増百疾筋骸將束縛腠理如箠撻初謂抵狂貙又如當毒蠍江南多事鬼巫覡連甌粵可口是妖訛恣情専賞罰良醫只備位藥肆或虛設而我正萎痿安能致訶咄椒蘭任芳苾精〈一作糈〉粣從羅列醆斚既屢傾錢刀亦隨爇兼之凟財賄不止行盜〈一作諂〉竊天地如有知微妖豈逃殺其時心力憤益使氣息惙永夜更呻吟空牀但皮骨君來贊賢牧野鶴聊簪笏謂我同光塵心中有溟渤輪蹄相壓至問遺無虛月首〈一作直〉到春鴻濛猶殘病根茇看花雖眼暈見酒忘肺渴隠幾還自怡逢盧亦爭喝抽毫更唱和劒㦸相磨戛何大不包羅何微不挑刮今來值霖雨晝夜無暫歇雜若碎淵淪髙如破轇轕何勞鼉吼岸詎要鸛鳴垤祇意江海翻更愁山嶽裂初驚蚩尤陣虎豹爭搏嚙又疑伍胥濤蛟蜃相蹙桚千家濛瀑練忽似好披拂萬瓦垂玉繩如堪取縈結況余居低下本是蛙蚓窟邇來増號呼得以恣唐突先夸屋舍好又恃頭角凸厚地雖直方身能徧穿穴常參莊辯裏亦造揚𤣥末偃仰縱無機形容且相忽低頭増歎詫到口復嗢咽沮洳瀆琴書莓苔染巾襪解衣換倉粟秕稗猶未脫飢烏屢窺臨泥僮苦舂䑔〈音伐〉或聞秋稼穡大半沈澎汃耕父蠧齊民農夫思旱魃吾觀天之意未必洪水割且要虐飛龍又圖滋跛鼈三吳眀太守左右皆儒哲有力即扶危懐仁過救暍鹿門皮夫子氣調真俊逸截海上雲鷹橫空〈一作天〉下霜〈一作韝〉鶻文壇如命將可以持玉鉞不獨扆羲軒便當城老佛顧余為山者所得纔簣撮譬如飾箭材尚欠鏃與筈閒將歈兒唱強倚帝子瑟幸得逺瀟湘不然嗤賈屈開緘窺寳肆璣貝光比櫛朗詠衝樂懸陶匏響鏗擖古來愁霖賦不是不清越非君頓挫才沴氣難摧折馳情扣虛寂力盡無所掇不足謝徽音祇令凋鬢髮
　　奉酬襲美先輩初夏見寄次韻
　　積雨晦臯圃門前煙水平蘋蘅増遙吹枕席分餘清村斾詫酒美賒來滿鋞程〈一作鋐〉未必減宣子何羨謝公榮借宅去人逺敗牆連古城愁鴟占枯枿野鼠趨前楹昨日雲破損晚林先覺晴幽篁倚㣲照碧粉含疎莖蠧簡有遺字㪇〈一作㾌〉琴無泛聲蠶寒蠒尚薄鷰喜雛新成覽物正揺思得君初夏行誠眀復散誕化匠〈一作工〉安能爭海浪刷三島天風吹六英洪崖領玉節坐使虛音生吾祖傲洛客因言㡬為傖末裔實漁者敢懐干墨卿唯思釣璜老遂得持竿情何湏乞鵝炙豈在斟羊羮畦蔬與甕醁便可相攜迎蟠木幾甚曲筍皮冠且輕閑心放羈靮醉腳從欹傾一逕有餘逺一窻有餘眀秦皇苦不達天下何足並
　　奉和襲美二遊詩
　　徐詩
　　嘗聞四書曰經史子集焉茍非天祿中此事無由全自從秦火來厯代逢迍邅漢祖入關日蕭何為政年盡力取圖籍遂持天下權中興熹平〈一作延嘉〉時教化還相宣立石刻五經置於太學前賊卓亂王室君臣如轉圜洛陽且煨燼載籍宜為煙逮晉武革命生民纔息肩恵懐亟寡昧戎羯俄腥羶已覺天地閉競為東南遷日既不暇給墳索何由専爾後國脆弱人多尚虛𤣥任學者得謗清言者為賢直至沈范輩〈沈約范雲皆蔵書數萬巻〉始家蔵簡編御府有不足仍令就之傳梁元渚宮日盡取如蚔蝝兵威忽破碎焚爇無遺萹近者隋後主搜羅勢駢闐寳函映玉軸彩翠眀霞鮮伊唐受命初載史聲連延砥柱不我助驚波湧淪漣遂令因去〈一作往古〉書半在餘浮泉貞觀購亡逸蓬瀛漸周旋炅然東壁光與月爭流天偉矣開元中王道真平平八萬五千巻一一皆塗鈆〈案開元麗正殿書録雲〉人間盛傳寫海內奔窮研自雲西齋書有過東臯田吾聞徐氏子奕世皆才賢因知遺孫謀不用黃金錢插架㡬萬軸森森若戈鋋風吹籖牌聲滿室鏗鏘然佳哉鹿門子好問如除㾓倐來參卿處遂得參卿憐開懐展櫥簏唯在性所便素業已千仞今為峻雲巔雄才舊百派相近浮日〈一作百〉川君抱〈一作苞〉王佐圖縱步凌陶甄他時若報徳誰在參卿先
　　任詩
　　吳之辟疆園在昔勝概敵前聞富脩竹後説紛怪石〈竟陵子陸羽翫月詩云辟疆舊林園怪石紛相向〉風煙慘無主載祀將六百草色與行人誰能問遺跡不知清景在盡付任君宅卻是五湖光偷來傍簷隙出門向城路車馬聲躪躒〈一作轥轢〉入門望亭隈水木氣岑寂犨牆繞曲岸勢似行無極十步一危梁乍疑當絶壁池容澹而古樹意蒼然僻魚驚尾半紅鳥下衣全碧斜來島嶼隠恍若瀟湘隔雨靜掛殘絲煙消有餘脈朅來任公子擺落名利役雖將祿代耕頗愛巾隨䇿秋籠支遁鶴夜榻戴顒客説史足為師譚禪差作伯君多鹿門思到此情便適偶䕃桂堪帷縱吟苔可席顧余真任誕雅遂中心獲但喜醉還醒豈知𤣥尚白甘閒在雞口不貴封龍額即此自怡神何勞謝公屐
　　次追和清逺道士詩韻
　　一代先後賢聲容劇河漢況茲邁古士復厯蒼崖竄辰經㡬十萬邈與靈夀翫海嶽尚推移都鄙固蕪漫羸僧下髙閣獨鳥沒逺岸嘯初風雨來吟餘鐘唄亂如何鍊精魄萬祀忽欲半寧為斷臂憂肎作秋柏〈一作拍〉散吾聞酆宮內日月自昬旦左右脩文郎縱橫灑篇翰斯人久㝠漠得不垂慨歎庶或有神交相從重興讚
　　補沈恭子詩〈並序〉
　　案清逺道士詩題中有沈恭子同遊既為神怪之儔得非姓氏諡為恭子乎〈一作若〉趙宣子韓獻子之類耶恭子美諡也而詩中有風流詞翰之稱豈獨唱而不和者歟疑闕其文以為恭子之恨乃作一章存於編中亦補亡之義也
　　靈質貫軒昊遐年越商周自然失逺裔安得怨寡儔我亦小國𦙍易名慙見優雖非放曠懐雅奉逍遙遊攜手桂枝下屬詞山之幽風雨一以過林麓颯然秋落日倚石壁天寒登古丘荒泉已無夕敗葉翳不流亂翠缺月隠衰紅清露愁覽物性未逸反為情所囚異才偶絶境佳藻窮㝠搜虛傾寂寞音敢作雜珮酬




　　御定全唐詩巻六百十七
　　欽定四庫全書
　　御定全唐詩巻六百十八
　　陸⻱蒙
　　讀隂符經寄鹿門子
　　清晨整冠坐朗詠三百言備識天地意獻詞犯乾坤何事不隠徳降靈生軒轅口銜造化斧鑿破機關門五賊忽迸逸萬物爭崩奔虛施神仙要莫救華池源但學戰勝術相髙甲兵屯龍蛇競起陸鬬血浮中原成湯與周武反覆更為尊下及秦漢得〈一作傳〉黷弄兵亦煩姦強自林據仁弱無枝蹲狂喉恣吞噬逆翼爭飛翻家家伺天發不肎匡淫昬生民墜塗炭比屋為寃魂祇為讀此書大樸難久存微臣與軒轅亦是萬世孫未能窮意義豈敢求瑕痕曽亦愛兩句可與賢達論生者死之根死者生之根方寸了十字萬化皆胚腪身外更何事眼前徒自喧黃河但東注不見歸崑崙晝短苦夜永勸君傾一尊
　　奉和襲美初夏遊楞伽精舍次韻
　　吳都涵汀洲碧液浸郡郭微雨蕩春醉上下一清廓奇蹤欲探討靈物先瘵瘼飄然蘭葉舟旋倚煙霞泊吟譚亂篙艣夢寐雜巘崿纎情不可逃洪筆難暫閣豈知楞伽會〈一作舍〉乃在山水箔金仙著書日世界名極樂薝蔔冠諸香琉璃代華堊禽言經不輟象口川寧涸萬善峻為城巉巉扞羣惡清晨欲登造安得無自愕險穴駭坤牢髙蘿掛天笮〈一作索〉池容澹相向蛟怪如可摸苔蔽石髓根蒲差水心鍔嵐侵荅〈一作達〉摩髻日照狻猊絡仰首乍旋迴眸更煇㸌簷端凝〈去聲〉飛羽磴外浮碧落到迴〈一作迥〉解風襟臨幽濯雲屩塵機性非便靜境心所著自取海鷗知何煩尸祝酢峯圍震澤岸翠浪舞綃幕瀲𤅿豈堯遭㟞嵃非禹鑿濳聽鐘梵處別有松桂壑靄重燈不光泉寒網猶薄僮能躡孤剎鳥慣親摐鐸服道身可遺乞閒心已諾人間亦何事萬態相毒蠚戰壘競髙深儒衣謾褒博宣尼名位達未必春秋作管氏包覇圖湏人解其縛伊余採樵者蓬藋方索寞近得風雅情聊將聖賢度多君富遒采識度兩清恪詎寵生滅詞肎教夷夏錯未為堯舜用且向煙霞託我亦擺塵埃他年附鴻鶴
　　奉和襲美公齋四詠次韻
　　小松
　　擢秀逋客巖遺根飛鳥逕因求飾清閟遂得辭危夐貞同柏有心立若珠無脛枝形短未怪鬛數差難定〈名山記雲松有兩鬛三鬛七鬛者言如馬鬛形也言粒者非〉況密三天風方遵四時柄那興培塿歎免荅鄰里病微霜靜可分片月疎堪映竒當虎頭筆韻葉通眀性會拂陽烏胸掄才膺帝命
　　小桂
　　諷賦輕八植擅名方一枝才髙不滿意更自寒山移宛宛別雲態蒼蒼出塵姿煙歸助華杪雪㸃迎芳㽔青條坐可結白日如奔螭諒無𠠜〈音鶯〉翦憂即是蕭森時洛浦雖有䕃騷人聊自怡終為濟川檝豈在論髙卑
　　新竹
　　別塢破苔蘚嚴城樹軒楹恭聞稟璇璣化質離青㝠〈竹璇璣玉精受氣於𤣥軒之宿〉色可定雞頸實堪招鳯翎立窺五嶺秀坐對三都屏晴月窈窕入曙煙霏㣲生昔者尚借宅況來處賓庭金罍縱傾倒碧露還鮮醒若非抱苦節何以偶惟馨徐觀穉龍出更賦錦苞零
　　鶴屏
　　時人重花屏獨即胎化狀叢毛練分彩疎節笻相望〈八公相鶴經雲大毛落叢毛生其色如雪又雲髙腳疎節則多跛也〉曽無氃氋態頗得連軒様勢擬搶髙尋身猶在函丈如憂雞鶩鬬似憶煙霞向塵世任縱橫霜襟自閒放空資眀逺思不待浮丘相何由振玉衣一舉棲瀛閬
　　奉和襲美酬前進士崔潞盛製見寄因贈至一百四十言
　　孔聖鑄顔事垂之千載餘其間王道乖化作荊榛墟天必授賢哲為時攻翦除軻雄骨已朽百代徒趦趄近者韓文公首為閑〈一作開〉闢鋤夫子又繼起隂霾終廓如搜得萬古遺裁成十編書南山盛雲雨東序堆瓊琚偶此真籍客悠揚兩情攄清詞忽窈窕雅韻何虛徐唱既野芳坼酬還天籟疎輕波掠翡翠曉露披芙蕖儷曲信寡和末流難嗣初空持一竿餌有意䱷鯨魚
　　奉和襲美太湖詩二十首
　　初入太湖
　　東南具區雄天水合為一髙帆大弓滿羿射爭箭疾時當暑雨後氣象仍鬱密乍如開雕笯〈音奴籠也〉聳翅忽飛出行將十洲近坐覺八極溢耳目駭鴻濛精神寒佶栗坑來斗呀豁湧處驚嵳崒𡽗異〈一作險若〉拔龍湫喧如破蛟室斯湏風妥帖若受命平秩㣲茫識端倪逺嶠疑格〈音閣〉筆巉巉見銅闕〈湖中穹崇山有銅鬬〉左右皆輔弼盤空儼相趨去勢猶橫逸嘗聞咸池氣下注作清質至今涵赤霄尚且浴白日〈太湖上稟咸池五車之氣故一水五名也〉又雲構浮玉宛與崑閬匹肅為靈官家此事難致詰〈太湖乃仙家浮玉之北堂〉纔迎沙嶼好指顧俄已失山川互蔽虧魚鳥空聱〈語彪切〉耴〈魚乙切〉何當授真檢得召天吳術一一問朝宗方應可譚悉
　　曉次神景宮
　　曉帆逗碕岸髙步入神景灑灑襟袖清如臨蘂珠屏雖然羣動息此地常寂靜翠鑷有寒鏘碧花無定影憑軒羽人傲夾戶天獸猛稽首朝元君褰衣就虛省呀空雪牙利嗽水石齒冷香母未垂嬰芝田不論頃遙通河漢口近撫松桂頂飯薦七白蔬杯釃九光杏人間附塵躅固陋真鉗頸肎信抃鼇傾猶疑夏蟲永𤣥津蕩瓊壟紫汞啼金鼎盡出冰霜書期君一披省
　　入林屋洞
　　知名十小天林屋當第九〈人間三十六洞天知名者十爾餘二十六天出九㣲志未行於世〉題之為左神理之以天后〈林屋洞為左神幽居之天即天后真君之便闕〉魁堆〈一作罡〉辟邪輩左右専備守自非方瞳人不敢窺洞口唯君好竒士復嘯忘情友致〈一作斂〉傘在風林低冠入雲竇中深劇苔井傍坎纔藥臼石角忽支頤藤根時束肘初為大幽怖漸見微眀誘屹若造靈封森如達仙藪嘗聞白芝秀狀與琅花偶又坐紫泉光甘如酌天酒〈白芝紫泉皆此洞所出乃神仙之飲餌非常人所能得〉何人能挹嚼餌以代漿糗卻笑探五符徒勞步雙斗真君不可見焚盥空遲久眷戀玉碣文行行但廻首
　　雨中遊包山精舍
　　包山信神仙主者上真職及棲鐘梵侶又是清涼域乃知煙霞地絶俗無不得巖開一逕分柏擁深殿黒僧閒若圖畫像古非雕刻海客施眀珠湘㽔料〈平聲〉淨食有魚皆玉尾有烏盡金臆手攜鞞鐸怯〈唐言楊枝佉一作供〉若在中印國千峰殘雨過萬籟清且極此時空寂心可以遺智識知君戰未勝尚倚功名力卻下聽經徒〈生公有聽經石〉孤帆有行色
　　毛公壇
　　古有韓終道授之劉先生身如碧鳯皇羽翼披輕輕先生盛驅役臣伏甲與丁勢可倒五嶽不唯鞭羣靈飄颻駕翔螭白日朝太清空遺古壇在稠疊煙蘿屏逺懐步罡夕列宿森然眀四角鎮露獸三層差羽嬰迴眸盼七炁運足馳疎星象外真既感區中道俄成邇來向千祀雲嶠空崢嶸石上橘花落石根瑤草青時時白鹿下此外無人行我訪岑寂境自言齋戒精如今君安死〈字君安〉魂魄猶羶腥有笈皆緑字有芝皆紫莖相將望瀛島浩蕩凌滄溟
　　三宿神景宮
　　靈蹤未徧尋不覺谿色暝迴頭問棲所稍下杉蘿逕巖居更幽絶澗戶相隠映過此即神宮虛堂愜雲性四軒盡疎達一榻何清零〈去聲〉髣髴聞玉笙鼓鏗動涼磬風凝古松粒露壓脩荷柄萬籟既無聲澄眀但心聽希微辨真語若授虛皇命尺宅按來平華池漱餘淨頻窺宿羽麗三吸晨霞盛豈獨冷衣襟便堪遺造請徒深〈一作探〉物外趣未脫塵中病舉首〈一作手〉謝靈峰徜徉事歸榜
　　以毛公泉獻大諫清河公
　　先生鍊飛精羽化成翩翻荒壇與古甃隱軫清泠存四面蹙山骨中心含月魂除非紫水脈即是金沙源香實灑桂蘂甘惟漬雲根向來探幽人酌罷祛䝉昬況公珪璋質近處諫諍垣又聞虛靜姿早掛冰雪痕君對瑤華味重獻蘭薫言當應滌煩暑朗詠翬飛軒我願得一掬攀天呌重閽霏霏散為雨用以移焦原
　　縹緲峰
　　左右皆跳岑孤峰挺然起因思縹緲稱乃在虛無裏清晨躋磴道便是孱顔〈一作頑〉始據石即更歌遇泉還徙倚花竒忽如薦樹曲渾成幾樂靜煙靄知忘機猨狖喜頻攀峻過斗末造平如砥舉首閡青㝠迴眸聊下眎高帆大於鳥廣墠纔類蟻就此㣲茫中爭先未嘗已葛洪話剛氣去地四千〈一作十〉里茍能乗之遊止若道路耳吾將自峰頂便可朝帝扆盡欲活羣生不唯私一已超騎眀月蜍復弄華星蘂卻下蓬萊巔重窺清淺水身為大塊客自號天隨子他日向華陽敲雲問名氏
　　桃花塢
　　行行問絶境貴與名相親空經桃花塢不見秦時人願此為東風吹起枝上春願此作流水濳浮蘂中塵願此為好鳥得棲花際鄰願此作幽蝶得隨花下賓朝為照花日暮作涵花津試為探花士作此〈一作出作〉偷桃臣桃源不我棄庶可全天真
　　眀月灣
　　昔聞眀月觀〈在建業故臺城〉祇傷荒野基今逢眀月灣不值三五時擇此二眀月洞庭看最竒連山忽中斷逺樹分毫釐周迴二十里一片澄風漪見説秋半夜淨無雲物欺兼之星斗蔵獨有神仙期初聞鏘鐐跳〈一作銚〉積漸調參差空中卓羽衛波上停龍螭蹤〈一作縱〉舞玉煙節髙歌碧霜詞清光悄不動萬象寒咿咿此㑹非俗致無由得旁窺但當乗扁舟酒甕仍相隨或徹三弄笛或成數聯詩自然瑩心骨何用神仙為
　　練瀆〈一雲吳王開以練兵〉
　　越恃君子衆大將壓全吳〈越有私卒君子六千人〉吳將派天澤以練舟師徒一鏡止千里支流忽然迂蒼奩束洪波坐似馮夷軀戰艦百萬輩浮宮三十餘平川盛丁寧絶島分儲胥鳯押半鶴膝錦槓雜肥胡香煙與殺氣浩浩隨風驅彈射盡髙鳥杯觥醉濳魚山靈恐見鞭水府愁為墟兵利徳日削反為讎國屠至今鉤鏃殘尚與泥沙俱照此月倍苦來茲煙亦孤丁魂尚有淚合灑青楓枯
　　投龍潭
　　名山潭洞中自古多秘邃君將接神物聊用申祀事鎔金象牙角尺木無不備亦既奉真官因之徇前志持來展眀誥敬以投嘉瑞鱗光煥水容目色燒山翠吾皇病秦漢豈獨探幽異所貴風雨時民皆受其賜良田為巨浸汚澤成赤地掌職一不行精靈又何寄唯貪血食飽但據驪珠睡何必費黃金年年授星使
　　孤園寺
　　浮屠從西來事者極梁武巖幽與水曲結構無遺土窮山林幹盡竭海珠璣聚況即侍從臣敢愛煙波塢幡條玉龍扣殿角金虬舞釋子厭樓臺生人露風雨今來四百載像設蔵雲浦輕鴿亂馴鷗鳴鐘和朝艣庭蕉裂旗斾野蔓差纓組石上解空人窻前聽經虎林虛葉如織水淨沙堪數徧問得中天歸脩釋迦譜
　　上真觀
　　嘗聞昇三清真有上中下官居乗佩服一一自相亞霄裙或霞粲侍女忽玉奼坐進金碧腴去馳飇歘駕今來上真觀恍若心靈訝祇恐暫神遊又疑新羽化風餘撼朱草雲破生瑤榭望極覺波平行虛信煙藉閒開飛⻱帙靜倚宿鳯架俗狀既能遺塵冠聊以卸人間方大火此境無朱夏松蓋䕃日車泉紳垂天罅窮幽不知倦復息芝園舍鏘珮引涼姿焚香禮遙夜無情走聲利有志依閒暇何處好迎僧希將石樓借
　　銷夏灣
　　霞島焰難泊雲峰竒未收蕭條千里灣獨自清如秋古岸過新雨髙蘿䕃橫流遙風吹蒹葭折處鳴颼颼昔予守圭竇過於囘祿囚日為籧筁徒〈渠曲二音簟之異名〉分作祇裯讎〈低刁二音並單衣〉願狎寒水怪不封朱轂侯豈知煙浪涯坐可思重裘健若數尺鯉泛然雙白鷗不識號火井孰問名焦丘我真魚鳥家盡室營扁舟遺名復避世消夏還消憂
　　包山祠
　　靜境林麓好古祠煙靄濃自非通靈才敢陟羣仙峰百里波浪沓中堂簫鼓重真君具瓊轝髣髴來相從清露濯巢鳥隂雲生晝〈一作畫〉龍風飄橘柚香日動旛蓋容將命禮且潔所祈年不㓙終當以疏聞特用諸侯封
　　聖姑廟
　　渺渺洞庭水盈盈芳嶼神因知古佳麗不獨湘夫人流蘇蕩遙吹斜領生輕塵蜀彩駮霞碎吳綃盤霧勻可憐飛燕姿合是乗鸞賓坐想煙雨夕兼知〈一作之〉花草春空登油壁車窈窕誰相親好贈玉條脫堪攜紫綸巾殷勤撥香池重薦汀洲蘋眀朝動蘭檝不翅星河津
　　太湖石
　　他山豈無石厥狀皆可薦端然遇良工坐使天質變或裁基棟宇礧砢成廣殿或剖出溫瑜精光具華瑱或將破仇敵百礮資苦戰或用鏡功名萬古如會面今之洞庭者一以非此選槎牙真不材反作天下彥所竒者嵌崆所尚者蔥蒨旁穿參洞穴內竅均環釧刻削九琳窻玲瓏五眀扇新雕碧霞叚旋破秋天片無力置池塘臨風只流眄
　　崦裏
　　山橫路若絶轉檝逢平川川中水木幽髙下兼良田溝塍墮㣲溜桑柘含疎煙處處倚蠶箔家家下魚筌騃犢臥新⿱野禽爭折蓮試招搔首翁共語殘陽邊今來九州內未得皆恬然賊陣始吉語狂波又㓙年吾翁欲何道守此常安眠笑我掉頭去蘆中聞刺船余知隱地術可以齊真仙終當從之遊庶復全於天
　　石板
　　一片倒山屏何時隳洞門屹然空濶中萬古波濤痕我意上帝命持來壓泉源恐為庚辰官囚怪力所掀又疑廣袤次零落潛驚奔不然遭霹靂強半沈無垠如何造化首便截秋雲根往事不足問奇蹤安可論吾今病煩暑據簟常昬昬欲從石公乞〈石板在石公山前〉瑩理平如璊前後植桂檜東西置琴尊盡攜天壤徒浩唱羲皇言








　　御定全唐詩巻六百十八
　　欽定四庫全書
　　御定全唐詩巻六百十九
　　陸⻱䝉
　　雜諷九首
　　紅蠶縁枯桑青繭大如甕人爭捩其臂羿矢亦不中微㣲待賢祿一一希入夢縱操上古言口噤難即貢蛟龍在怒水拔取牙角弄丹穴如可遊家家畜孤鳯㓙門尚兒戲戰血波澒〈一作鴻〉溶社鬼茍有靈誰能遏秋慟童麋來觸犀徳力不相及伊無愜心事祇有碎首泣況將鵬蝨校數又百與十攻如餓鴟呌勢若脫急斯為朽闗鍵怒犖抉以入年來橫干戈未見拔城邑得非佐饔者齒齒待啜汁羈維豪傑輩四駭方少縶此皆乗時利縱舍在呼吸吾欲斧其吭無雷動幽蟄
　　𪃿鵝慘於冰陸立懐所適斯人道乃閟〈一作悶〉不得不鳴呃當時布衣士亦作天子客至今東方生滿口自誇白終為萬乗交談笑無所隔致君非有書乃是堯舜畫祇
　　今侯門峻日掃貧賤跡朝趨九韶音暮列五鼎食如聞恭儉語謇謇事夕惕可拍伊牧肩功名被金石
　　赤舌〈一作石〉可燒城讒邪易為伍詩人疾〈一作病〉之甚取俾投豺虎長風吹窽木始有音韻吐無木亦無風笙簧由喜怒女媧鍊五石天缺猶可補當其利口銜罅漏不復數元精遺萬類雙目如牖戶非是既相叅重瞳亦為瞽東南有狂兕獵者西北矢利塵白〈一作日〉㝠㝠獨此清夜止無人語其事偶坐窺天紀安得東壁眀洪洪用墳史搜揚好古士一以罄雲水流堪灑菁英風足去稗秕如能出奇計坐可平賊壘徐陳羲皇道髙駕太平軌攫疏成特雄濯垢為具美貢賢當上賞景福視所履永播南熏音垂之萬年耳
　　有蘗何青青空城雪霜裏千林盡枯槁苦節獨不死他遭匠石顧總入犧黃美遂得保天年私心未為恥髙從〈一作徒〉宿梟怪下亦容螻蟻大廈若掄材亭亭託君子左右佩劒者彼此亦相笑趨時與閉門喧寂不同調濳機取聲利自許臻乎妙志士以神窺慚然〈一作寂〉真可弔天之發遐籟大小隨萬竅魁其罏冶姿形質惟所召鞀笙磬竽瑟是必〈一作以〉登清廟伊聖不可〈一作吾〉欺誰能守蓬藋
　　橫笛喝〈一作鳴〉秋風清商入疏越君居不夜城肎怨孤戍月吳兵甚犀利太白光突兀日已費千金厪聞侵一撥〈一作墢〉豈無惡年少縱酒遊俠窟募為敢死軍〈一作士〉去以梟叛卒豈無中林士貫穿學問骨兵法五十家浩蕩如溟渤髙懸鹿皮睡清澗〈一作潤〉時依樾分已諾煙霞全遺事干謁既非格猛獸未可輕華髮北面師其謀㡬能止征伐何妨秦堇勇又有曹劌説堯舜尚詢芻〈一作事〉公乎聽無忽
　　朝為壯士歌暮為壯士歌壯士心獨苦傍人謂之何古鐵久不快倚天無處磨將來易水上猶足生寒波捷可搏飛狖健能超槖駞羣兒被堅利索手安馮河驚飇掃長林直木謝㰐科嚴霜凍大澤僵龍不如蛇昔者天血碧吾徒安歎嗟
　　美人
　　美人抱瑤瑟哀怨彈別鶴雌雄南北飛一旦異棲託諒非金石性安得宛如昨生為並蒂花亦有先後落秋林對斜日光景自相薄猶欲悟君心朝朝佩蘭若
　　感事
　　將軍被鮫函祇畏金石鏃豈知讒箭利一中成赤族古來信簧舌巧韻淒鏘曲君聞悅耳音盡日聽不足初因起毫髮漸可離骨肉所以賢達〈一作達賢〉心求人須任目
　　素絲
　　園客麗獨繭詩人吟五緵如何墨子淚反以悲途窮我意豈如是願參天地功為綫補君袞為繫君桐左右脩闕職宮商還古風端然潔白心可與神眀通
　　次幽獨君韻〈二首〉
　　靈氣獨不死尚能成綺文如何孤窆裏猶自讀三墳落日送萬古秋聲含七哀枯株不蕭瑟枝幹虛崔嵬伊昔臨大道歌鐘醉髙臺臺今已平地〈一作髙臺今已平〉祇有春風迴眀月白草死積隂荒隴摧聖賢亦如此慟絶真悠哉
　　贈逺
　　芙蓉匣中鏡欲照心還嬾本是細腰人別來羅帶緩從君出門後不奏雲和管妾思冷如簧時時望君暖心期夢中見路永魂夢短怨坐〈一作生〉泣西風秋窻月華滿
　　村夜二篇
　　江上冬日短裵囘草堂暝鴻當絶塞來客向孤村病緜緜起歸念咽咽興㣲詠菊逕月方髙橘齋霜巳併盤飱蔬粟粗史籍籖牌盛目冷松桂寒〈一作閑〉耳喧兒女競開瓶浮螘綠試筆秋毫勁晝戶亦重闗寒屏遞相映詩從騷雅得字向鉛槧〈一作黃〉正遇敵舞蛇矛逢談捉犀柄無名升甲乙有志扶荀孟守道希昔賢為文〈一作人〉通古聖幽憂廢〈一作拂〉長劒顦顇慚清鏡祇會魚鳥情詎知時俗性浮虛多徇勢老〈一作疎〉嬾圖〈一作徒〉厯聘既不務人知空餘樂天命吾家〈一作如何〉在田野家事苦遼夐耕稼一以㣲囷倉自然罄愁襟風葉亂獨坐燈花〈一作然燈〉迸眀發成浩歌誰能少傾聽
　　世既賤文章歸來事耕稼伊人著農道〈元倉子有農道萹〉我亦賦田舍所悲勞者苦敢用詞為詫祇効芻牧言誰防輕薄罵嘻今居寵祿各自矜雄覇堂上考華鐘門前竚髙駕纎洪動絲竹水陸供鱠炙小雨靜樓臺㣲風動蘭麝〈一作送檀麝〉吹噓川可倒眄睞花爭奼〈一作俹〉萬戶膏血〈一作雨〉窮一筵歌舞價安〈一作寜〉知勤播植卒歳無閒暇種以春鳸初穫從秋隼下〈一作鷹乍〉専専望穜稑搰搰條桑柘日晏腹未充霜繁體猶躶平生守仁義所疾唯狙詐上誦周孔書沈溟〈一作𭰫〉至酣藉豈無致君術堯舜不〈一作馳〉上下豈無活國方頗〈一作稽〉牧齊教化蛟龍任乾死雲雨終不借羿臂束如囚徒勞誇善射才能誚箕斗辯可移嵩華若與甿輩量飢寒殆相亞長吟倚清瑟孤憤生遙夜自古有遺賢吾容偏稱謝
　　記事
　　本作漁釣徒心將遂疎放苦為飢寒〈一作衣食〉累未得恣閒暢去年十二月身住霅溪上病裏賀〈一作見〉豐登雞豚聊饋餉巍峩卞山雪凝冽不可向瘦骨倍加寒徒為厚繒纊晴來露青靄千〈一作萬〉仭缺尋丈臥恐玉華銷時時推枕望雖然營衛困亦覺精神王把筆強題詩粗言瓌怪狀吳興鄭太守文律頗清壯鳯尾與鯨牙紛披落雜〈一作新〉唱緘書寄城內搪突無以況料峭採蓮船縱橫簸天浪方傾謝公酒〈一作詠一作言〉忽值莊生〈一作叟〉䘮〈鄭員外仁規是年受代俄䘮偶〉黙黙阻音徽〈一作徽音〉臨風但惆悵春歸迨〈一作待〉秋末固自嬰㣲恙歳晏〈一作早〉弗躬親何由免欺誑今來觀刈穫乃在松江並〈步浪切〉門外兩潮過波瀾光蕩𣻌都縁新卜築是事皆草創爾後如有年還應愜㣲尚天髙氣味爽野迥襟懐曠感物動牢〈一作勞〉愁憤時頻骯髒平生樂篇翰至老安敢忘駿骨正牽鹽𤣥文終覆醬嗟今多赤舌見善惟蔽謗忖度大為防涵容寛作量圖書筐簏外闗眼皆賸長餓𨽻亦勝無薄田家所仰稍離飢寒患學古〈一作古學〉真可強聖道庶經營世途多踉蹌近聞天子詔復許私醖釀促使舂〈一作奉〉酒材呼兒具盆盎宵長擁吟褐日晏開書幌我醉卿可還陶然似元亮
　　孤雁
　　我生天地間獨作南賓雁哀鳴慕前侶不免飲啄晏雖䝉小雅詠未脫魚〈一作生〉網患況〈一作矧〉是婚〈一作摽〉禮須〈一作經〉憂為弋者晴鳶爭上下意氣苦凌慢吾常嚇鴛雛爾輩安足訕迴頭語晴鳶汝食腐鼠慣無異駑駘羣戀短豆皁棧豈知瀟湘岸葭菼蘋萍〈一作藜萍蘋〉間有石形狀竒寒流古來灣閒看麋鹿〈一作甫里〉志了不憂〈一作愛〉芻豢世所重巾冠何妨野夫丱騷人誇蕙芷易象取陸莧漆園逍遙篇中亦載斥鷃汝惟材性下嗜好不可諫身雖慕髙翔糞壤是〈一作長〉盻盼或聞通鬼魅怪祟立可辯硩蔟書尚存寧容恣妖幻〈硩蔟周禮秋官司寇下硩蔟氏掌覆夭鳥之巢硩鄭司農讀為摘又他厯反蔟讀為爵蔟之蔟謂巢也夭鳥惡鳴鳥〉
　　南涇〈一作溪〉漁父
　　予方任疎慵地僻即所好江流背村落偶往心已嫪田家相去逺岑寂且縱傲出戶手先笻見人頭未帽南涇〈一作溪〉有漁父往往攜稚造問其所以漁對我真蹈道我初簎魚鼈童丱至於耄窟穴與生成自然通〈一作知〉壼奧孜孜戒吾屬天物不可暴大小叅去留𠋫其孳養報終朝獲魚〈一作漁〉利魚亦未常耗同覆天地中違仁辜覆燾余觀為政者此意諒難到民皆死搜求莫肎興〈一作與〉愍悼今年川澤旱前歳山源潦牒訴已盈庭聞之類禽噪譬如死〈一作豢〉雞鶩豈不容乳抱孟子譏宋人非其揠苗躁吾嘉漁父㫖雅葉賢哲操倘遇採詩官斯文誠敢告
　　引泉詩〈睦州龍興觀老君院作〉
　　上嗣位六載吾宗刺桐川余來拜旌㦸詔下之眀年是時春三月繞郭花蟬聫嵐盤百萬髻上插黃金鈿授以道士館置榻於東偏滿院聲碧樹空堂形〈一作影〉老仙本性樂凝淡及來更虛𤣥焚香禮真像盥手披靈編新定〈一作安〉山角角烏龍〈山名〉獨巉然除非淨晴日〈一作睛目〉不見蒼崖巔上有拏雲峰下有噴壑泉泉分數十落處皆崢潺寒聲入爛醉聒破西窻眠支笻起獨尋祇在牆東邊呼童具畚鍤立鑿莓苔穿灇淙〈一作漴〉一派墮練帶橫斜牽亂石拋落落寒流響濺濺狂奴〈一作怒〉七里瀨縮到疎楹前跳花〈一作光〉潑半散湧沫飛旋圓勢束三峽掛瀉危孤磴懸曽聞瑤池溜亦灌朱草田鳧伯弄翠蘂鸞雛舞丹煙凌風捩桂柂隔霧〈一作霞〉馳犀船況當𤣥元家嘗著道徳篇上善可比水斯文參五千精靈若在此肎惡㣲波傳不擬爭滴瀝還應會淪漣出門復〈一作後〉飛箭合勢浮青天必有學真子鹿冠秋鶴顔如能輔余志日使疏其源
　　紀夢遊甘露寺〈寺在京口北固山上第十四句缺三字〉
　　昔臥嵩髙雲雲窻正寒夕披裘忽生夢似到空王宅峩天一峰立欄楯橫半壁級倚綠巔差闗臨赤霄闢捫虛陟孤峭不翅千餘尺疊掌望罘罳分眀袒肩釋凌香稽首罷嘹嘵〈一作喨〉　　　髙戶乗〈一作承〉北風聲號大波白光中目難送定驗方可覿樹細鴻濛煙島疎零落碧須臾羣籟入空水相噴激積浪亞寒堆呀如鬬危石跳音簇鞞鼓濺沫交矛㦸鳥疾帆亦奔紛紛助勁敵思非水靈怒即是飢龍擘怯懾不敢前荷襟汗霑霢迴經定僧處泉木光相射巖磴雲族棲柖〈一作松〉柯露華適逍遙得真趨邐迤尋常跡山腹貯孤亭嵐根四垂帟誰題雪月句乃是曹劉格〈愛樹亭有故太尉房公詩〉閬闕一枝瓊邊樓數聲笛吟髙矍然起若自蒼旻擲短燭墮餘花圓蟾掛斜魄自從神錫境無處不登陟忽上南徐山心期豁而獲豈伊煩惱骨合到清涼域暗得胡蝶身幽期〈一作奇〉盡相識奈何有名氏未列金閨籍翻慙丱頂童得奉真如䇿雲濤觸風望毫管和煙搦聊記夢中遊留之問禪客
　　惜花
　　人夀期滿百花開唯一春其間風雨至旦夕旋為塵若使花解愁愁於看花人
　　別離
　　丈夫非無淚不灑離別間杖〈一作仗〉劒對尊酒恥為遊子顔蝮蛇一螫手壯士即解腕所志在功名離別何足歎
　　鳴雁行
　　朔風動地來吹起沙上聲閨中有邊思玉筯此時橫莫怕兒女恨主人烹不鳴
　　短歌行
　　爪牙在身上陷穽猶可制爪牙在胸中劒㦸無所畏人言畏猛虎誰是撩頭𡚁祇見古來心姦雄暗相噬
　　挾瑟〈一作琴〉歌
　　挾瑟〈一作琴〉為君撫君嫌聲太古寥寥倚浪系㗫㗫沈湘語賴有秋風知清泠吹玉柱
　　婕妤怨
　　妾貌非傾國君王忽然寵南山掌上來下〈一作不〉敵新恩重後宮多窈窕日日學新聲一落君王耳南山又須輕
　　江南曲
　　為愛江南春涉江聊采蘋水深煙浩浩空對雙車輪車輪眀月團車蓋浮雲盤雲月徒自好水中行路難遙遙洛陽道夾道生春草寄語櫂船郎莫誇風浪好












　　御定全唐詩巻六百十九
　　欽定四庫全書
　　御定全唐詩巻六百二十
　　陸⻱蒙
　　漁具詩〈並序〉
　　天隨子䱷於海山之顔有年矣矢魚之具莫不窮極其趣大凡結繩持綱者總謂之網罟網罟之流曰罛曰罾曰罺〈側交切〉圓而縱捨曰罩挾而昇降曰𠉁〈女減切〉緡而竿者總謂之筌筌之流曰筒曰車橫川曰梁承虛曰笱編而沈之曰箄〈音卑〉矛而卓之曰獵〈音冊矛也〉棘而中之曰義鏃而綸之曰射扣而駭之曰桹〈以薄板置瓦器上擊之以馳魚〉置而守之曰神〈鯉魚滿三百六十歳蛟龍輙率而飛去置一神守之則不能去矣神⻱也〉列竹於海澨曰滬〈吳之滬瀆是也〉錯薪於水中曰𥶌〈音槮〉所載之舟曰舴艋所貯之器曰笭箵其他或術以招之或藥而盡之皆出於詩書雜傳及今之聞見可考而驗之不誣也今擇其任詠者作十五題以諷噫矢魚之具也如此予既
　　歌之矣矢民之具也如彼誰其嗣之鹿門子有髙灑之才必為我同作
　　網
　　大罟綱目繁空江波浪黒沈沈到波底恰共波同色牽時萬鬐入已有千鈞力尚悔不橫流恐他人更得
　　罩
　　左手揭圎罛輕橈弄舟子不知潛鱗處但去籠煙水時穿紫屏〈一作萍〉破忽值朱衣起〈松江有朱衣鮒〉貴得不貴名敢論魴與鯉
　　𠉁
　　有意烹小鮮乗流駐孤櫂雖然煩取捨未肎求津要多為蝦蜆誤已分鵁鶄笑寄語龍伯人荒唐不同調
　　釣筒
　　短短截筠光悠悠臥江色蓬差㯭相應雨慢煙交織湏臾中芳餌迅疾如飛翼彼竭我還浮君看不爭得
　　釣車
　　溪上持隻輪溪邊指茅屋閒乗風水便敢議朱丹轂髙多倚衡懼下有折軸速曷若載逍遙歸來臥雲族
　　魚梁
　　能編似雲薄橫絶清川口缺處欲隨波波中先置笱投身入籠檻自古難飛走盡日水濱吟殷勤謝漁叟
　　義魚
　　春溪正含緑良夜才參半持矛若羽輕列燭如星爛傷鱗跳密藻碎首沈遙岸盡族染東流傍人作佳翫
　　射魚
　　彎弓注碧潯掉尾行涼沚青楓下晩照正在澄眀裏抨斷荷扇濺血殷菱蘂若使禽荒聞移之暴煙水
　　鳴桹
　　水淺藻荇澀鉤罩無所及鏗如木鐸音勢若金鉦急敺之就深處用以資俯拾搜羅爾甚微遁去將何入
　　滬〈吳人今謂之籪〉
　　萬植禦洪波森然倒林薄千顱咽雲上過半隨潮落其間風信背更值雷聲惡天道亦裒多吾將移海若
　　𥶌〈吳人今謂之叢〉
　　斬木置水中枝條互相蔽寒魚遂家此自以為生計春冰忽融冶盡取無遺裔所託成禍機臨川一凝睇
　　種魚
　　鑿池收赬鱗疎疎置雲嶼還同汘漫遊遂以江湖處如非一神守潛被蛟龍主蛟龍若無道跛鼈亦可禦
　　藥魚
　　香餌綴金鉤日〈一作目〉中懸者㡬盈川是毒流細大同時死不唯空飼犬便可將貽蟻茍負竭澤心其他盡如此
　　舴艋
　　蓬櫂兩三事天然相與閒朝隨穉子去暮唱菱歌還倚石遲後侶徐橈供遠山君看萬斛載沈溺湏臾間
　　笭箵
　　誰謂笭箵小我謂笭箵大盛魚自足餐寘璧能為害時將刷蘋浪又取懸藤帶不及腰上金何勞問蓍蔡
　　奉和襲美添漁具五篇
　　漁菴
　　結茅次煙水用以資嘯傲豈謂釣家流忽同禪室號閒憑山叟占晩有溪禽嫪華屋莫相非各隨吾所好
　　釣磯
　　揀得白雲根秋潮未曽沒坡陁坐鼇背散漫垂龍髪持竿從掩霧置酒復待月即此放神情何勞適吳越
　　蓑衣
　　山前度微雨不廢小澗漁上有青襏襫下有新腒〈一作葋〉疎滴瀝珠影離披嵐彩虛君看荷製者不得安吾廬
　　篛笠
　　朝攜下楓浦晚戴出煙艇冒雪或平簷聽泉時仄頂飇移靄然色波亂危如影不識九衢塵終年居下泂
　　背蓬
　　敏手劈〈一作試〉江筠隨身織煙殻沙禽固不知釣伴猶初覺閒從翠微拂靜唱滄浪濯見説萬山潭漁童盡能學
　　樵人十詠〈並序〉
　　環中先生謂天隨子曰子與鹿門子應和為漁具詩信盡其道而美矣世言樵漁者必聯其命稱且常為隠君子事詩之言錯薪禮之言負薪傳之言積薪史之言束薪非樵者之實乎可不足以寄興詠獨缺其詞耶退作十樵以補其闕漏寄鹿門子
　　樵谿
　　山髙谿且深蒼蒼但羣木抽條欲千尺衆亦疑樸𣙙一朝蒙翦伐萬古辭林麓若遇燎𤣥穹微煙出雲族
　　樵家
　　草木黃落時比鄰見相喜門當清澗盡屋在寒雲裏山棚日纔下野竈煙初起所謂順天民唐堯亦如此
　　樵叟
　　自小即胼胝至今凋鬢髪所圖山褐厚所愛山鑪熱不知冠蓋好但信煙霞活富貴如疾顛吾從老岩穴
　　樵子
　　生自〈一作在〉蒼崖邊能諳白雲養〈山家謂養柴地為養〉纔穿遠林去已在孤峰上薪如野花束步帶山詞唱日暮不歸來柴扉有人望
　　樵徑
　　石脈青靄間行行自幽絶方愁山繚繞更值雲遮截爭推好林浪共約歸時節不似名利途相期覆車轍
　　樵斧
　　淬礪秋水清攜持遠山曙丁丁在前澗杳杳無尋處巢傾鳥猶在樹盡猨方去授鉞者何人吾今〈一作方〉易其慮
　　樵擔
　　輕無斗儲價重則筋力絶欲下半巖時憂襟兩如結風髙埶還卻雪厚疑中折負荷誠獨難移之贈來哲
　　樵風
　　朝隨早潮去暮帶殘陽返向背得清飇相追無近遠採山一何遲服道常苦蹇仙術信能為年華未將晩
　　樵火
　　積雪抱松塢蠧根然草堂深鑪與遠燒此夜仍交光或似坐竒獸或如焚異香堪嗟宦遊子凍死道路傍
　　樵歌
　　縱調為野吟徐徐下雲磴因知負樵樂不減援琴興出林方自轉隔水猶相應但取天壤情何求郢人稱
　　奉和襲美酒中十詠
　　酒星
　　萬古醇酎氣結而成晶熒降為嵇阮徒動與尊罍並不獨祭天廟亦應邀客星何當八月槎載我遊青㝠
　　酒泉
　　初懸碧崖口漸注青谿腹味既敵中山飲寧拘一斛春疑浸花骨暮若酣雲族此地得封侯終身持美祿
　　酒篘
　　山齋醖方熟野童編近成持來歡伯內坐使賢人清不待盎中滿旋供花下傾汪汪日可挹未羨黃金籯
　　酒牀
　　六尺様何竒溪邊濯來潔糟深貯方半石重流還咽閒移秋病可偶聽寒夢缺往往枕眠時自疑陶靖節
　　酒壚
　　錦里多佳人當壚自沽酒髙低過反坫大小隨圓瓿數錢紅燭下滌器春江口若得奉君歡十千求一斗
　　酒樓
　　百尺江上起東風吹酒香行人落帆上遠樹涵殘陽凝睇復凝睇一觴還一觴湏知憑欄客不醉難為腸
　　酒旗
　　揺揺倚青岸遠蕩遊人思風欹翠竹槓雨澹香醪字纔來隔煙見已覺臨江遲大斾非不榮其如有王事
　　酒尊
　　黃金即為侈白石又太拙斵得奇樹根中如老蛟穴時招山下叟共酌林間月盡醉兩忘言誰能作天舌
　　酒城
　　何代驅生靈築之為釀地殊無甲兵守但有糟漿氣雉堞屹如狂女牆低似醉必若據而爭先登儀狄氏
　　酒鄉
　　誰知此中路暗出虛無際廣莫是鄰封華胥為附麗三杯聞古樂伯雅逢遺裔自爾等榮枯何勞問𤣥弟
　　添酒中六詠〈並序〉
　　鹿門子示予酒中十詠物古而詞麗㫖髙而性真可謂窮天人之際矣予既和而且曰昔人之於酒有注為池而飲之者象為龍而吐之者親盜甕間而臥者將實舟中而浮者可為四荒矣徐景山有酒鎗嵇叔夜有酒杯皆傳於後代可謂二髙矣四荒不得不刺二髙不得不頌更作六章附於末雲
　　酒池
　　萬斛輸曲沼千鍾未為多殘霞入醍齊遠岸澄白酇后土亦沈醉姦臣空浩歌邇來荒淫君尚得乗餘波
　　酒龍
　　銅雀羽儀麗金龍光彩竒潛傾鄴宮酒忽作商庭漦若怒鱗甲赤如酣頭角垂君臣坐相滅安用驕奢為
　　酒甕
　　𠋫煖麴糵調覆深苫蓋淨溢處每淋漓沈來還濎瀅常聞清涼酎可養希夷性盜飲以為名得非君子病
　　酒船
　　昔人性何誕欲載無窮酒波上任浮身風來即開口荒唐意難遂沈湎名不朽千古如比肩問君能繼不
　　酒鎗
　　景山實名士所玩垂清塵嘗作酒家語自言中聖人竒器質含古挫糟味應醇唯懐魏公子即此飛觴頻
　　酒杯
　　叔夜傲天壤不將琴酒疎製為酒中物恐是琴之餘一弄廣陵散又裁絶交書頽然擲林下身世俱何如
　　奉和襲美茶具十詠
　　茶塢
　　茗地曲隈囘野行多繚繞向陽就中密背澗差還少遙盤雲髻慢亂簇香篝小何處好幽期滿巖春露曉
　　茶人
　　天賦識靈草自然鍾野姿閒來北山下似與東風期雨後探芳去雲間幽路危唯應報春鳥得共斯人知〈顧渚山有報春鳥〉
　　茶筍
　　所孕和氣深時抽玉苕短輕煙漸結華嫩蘂初成管尋來青靄曙欲去紅雲煖秀色自難逢傾筐不曽滿
　　茶籯
　　金刀劈翠筠織似波文斜製作自野老攜持伴山娃昨日鬬煙粒今朝貯綠華爭歌調笑曲日暮方還家
　　茶舍
　　旋取山上材架為山下屋門因水勢斜壁任岩隈曲朝隨鳥俱散暮與雲同宿不憚採掇勞祇憂官未足
　　茶竈〈經雲茶竈無突〉
　　無突抱輕嵐有煙映初旭盈鍋玉泉沸滿甑雲芽熟竒香襲春桂嫩色凌秋菊者若吾徒年年看不足
　　茶焙
　　左右𢷬凝膏朝昬布煙縷方圎隨様拍次第依層取山謡縱髙下火𠋫還文武見説焙前人時時炙花脯〈紫花焙人以花為脯〉
　　茶鼎
　　新泉氣味良古鐵形狀醜那堪風雪夜更值煙霞友曽過赬石下又住清溪口〈赬石清溪皆江南出茶處〉且共薦臯盧〈茶名〉何勞傾斗酒
　　茶甌
　　昔人謝塸埞徒為妍詞飾〈劉孝威集有謝塸埞啟〉豈如珪璧姿又有煙嵐色光參筠席上韻雅金罍側直使于闐君從來未嘗識
　　煮茶
　　閒來松間坐看煮松上雪時於浪花裏併下藍英末傾餘精爽健忽似氛埃滅不合別觀書但宜窺玉札















　　御定全唐詩巻六百二十
　　欽定四庫全書
　　御定全唐詩巻六百二十一
　　陸⻱蒙
　　置酒行
　　落塵花片排香痕闌珊醉露棲愁魂洞庭波色惜不得東風領入黃金尊千筠擲毫春譜大碧舞紅啼相唱和安知寂寞西海頭青𥳇未垂孤鳯餓
　　江湖散人歌〈並傳〉
　　散人者散誕之人也心散意散形散神散既無羈限為時之怪民束於禮樂者外之曰此散人也散人不知恥乃從而稱之人或笑曰彼病子散而目之子反以為其號何也散人曰天地大者也在大虛中一物耳勞乎覆載勞乎運行差之晷度寒暑錯亂望斯須之散其可得耶水土之散皆有用乎水之散為雨為露為霜雪水之局為瀦為洳為潢汙土之散封之可崇穴之可深生可以藝死可以cq=413
　　入土之局塤不可以為埏甓不可以為盂得非散能通於變化局不能耶退若不散守名之筌進若不散執時之權筌可守耶權可執耶遂為散歌散傳以志其散
　　江湖散人天骨竒短髮搔〈一作抓〉來蓬半垂手提〈一作捉〉孤篁曳寒繭口誦太古滄浪詞詞雲太古萬萬古民性甚〈一作怪〉野無風期夜棲止與禽獸雜獨自構架〈一作架結〉縱橫枝因而稱曰有巢氏民共〈一作相與〉敬貴如君師當時只效烏鵲輩豈是有意陳尊卑無端後聖穿鑿破一派前導千流隨多方惱亂元氣死日使文字〈一作父子〉生姦欺聖人事業轉銷耗尚有漁者存熙熙風波不獨困〈一作因〉一士凡百器具〈一作用〉皆能施罛疎滬腐鱸鱖脫〈一作肥〉止〈一作正〉失〈一作上失〉檢馭無〈一作非〉讒疵人間所謂好男子我見婦女留鬚睂奴顔婢膝真乞丐反以正直為狂癡所以頭欲散不散弁〈一作冠〉峩巍所以腰欲散不散珮陸離行散任之適坐散從傾欹語散空谷應笑散春雲〈一作容〉披衣散單複便食散酸醎宜書散渾真草酒散甘醇醨屋散勢斜直樹散行參差客散忘簪屨禽散虛籠池物外〈一作外物〉一以散中心散何疑不共諸侯分邑里不與天子専隍陴靜則守桑柘亂則逃妻兒金鑣〈一作鏕〉貝〈一作紳〉帶未嘗識白刄殺〈一作投〉我窮生為或聞蕃將負恩澤號令鐵馬如風馳大君年小丞相少當軸自請都〈一作諸〉旌旗神鋒悉出羽林仗繢畫日月蟠龍螭太宗基業甚牢固小醜背叛當殲夷禁軍近自肅宗置〈一作署〉抑遏輔國爭雄雌必然大段剪兇逆須召勁勇持〈一作扶〉軍麾四方賊壘猶占地死者暴骨生寒飢歸來輙擬荷鋤笠詬吏已責租錢遲興師十萬一日費不啻千金何以支祇今利口且箕斂何暇俛首哀惸嫠均荒補敗豈無術布在方冊撐頹隵氷霜襦袴易反掌白面諸郎殊不知江湖散人悲古道悠悠幸寄羲皇傲官家〈一作吾皇〉未議活蒼生拜賜江湖散人號
　　五歌〈並序〉
　　古者歌永言詩云我歌且謡傳曰勞者願歌其事吾言之拙艱不足稱詠且謡而歌其事者非吾而誰作五歌以自釋意
　　放牛
　　江草秋窮似秋半十角吳牛放江岸鄰肩抵尾乍依隈〈一作偎〉橫去斜奔忽分散荒陂斷壍無端入背上時時孤鳥立日暮相將帶雨歸田家煙火㣲茫濕
　　水鳥
　　水鳥山禽雖異名天工各與雙翅翎雛巢吞啄即一例游處髙卑殊不停則〈一作別〉有觜鈹爪㦸勁立直眎者擊搏挽裂圖羶腥如此等色恣豪橫聳身往往凌青㝠為人羅絆取材力韋韝綵綬〈一作綴〉懸金鈴三驅不以鳥捕鳥矢下先得聞諸經超然可繼義勇後恰似有志〈一作意〉行天刑鷗閒鶴散兩自遂意思不受人丁寧今朝櫂倚寒江汀舂〈一作□〉鉏翡翠參鵁鶄孤翹側睨瞥滅沒未是即肎馴簷楹婦女衣襟便佞舌始得金籠日提挈精神卓犖〈一作槊〉背人飛冷〈一作合〉抱蒹葭宿煙月我與時情太乖刺祇是江禽有毛髮慇懃謝汝莫相猜歸來長短同羣活
　　刈穫
　　自春徂秋天弗雨㢘㢘早稻纔遮畝芒粒稀疎熟更輕地與〈一作上〉禾頭不相拄我來愁築心如堵更聽農夫夜深語㓙年是物即為災百陣野鳧千穴䑕平眀抱杖入田中十穗蕭條〈一作然〉九穗空敢言一歳囷倉實不了如〈一作而〉今朝暮舂天職誰司下民籍茍有區區〈一作分〉宜㭊㭊〈即析字〉本作耕耘意若何蟲豸兼教食人食古者為邦須蓄積魯饑尚責如齊糴今之為政異當時一任流離恣徴索平生幸〈一作早〉遇華陽客向日餐霞轉〈一作亦〉肥白欲賣耕牛棄水田移家且〈一作直〉傍三茅宅
　　雨夜
　　屋小茅乾雨聲大自疑身著蓑衣臥兼似〈一作是〉孤舟小泊時風吹折葦來相佐我有愁襟無可那纔成好夢剛驚破背壁殘〈一作寒〉燈不及螢重挑卻向燈前坐
　　食魚
　　江南春旱魚無澤歳晏未曽腥鼎鬲今朝有客賣鱸魴手提見我長於尺呼兒舂取紅蓮米輕重相當加十倍且作〈一作圖〉吳羮助早〈一作朝〉餐飽臥晴簷曝寒背橫戈負羽正紛紛祇用驍雄不用文爭如曉夕謳吟様好伴滄洲白鳥羣
　　丁隱君歌〈並序〉
　　隱君姓丁氏字翰之濟陽人也名飛舉讀老子莊周書善養生能鼔琴居錢塘龍洞之左右或曰憩館耳別業在深山中非得得行不可適到其下畜妻子事耕稼如常人余嘗南浮桐江途而詣龍憩館獲見綸巾布裘貌古而意澹好古文樂聞歌詩見待加厚因曰他時願為山中僕丁笑而不應問之年曰七十二當咸通丙午歳逮今十四年矣雷平道士葛參寥話與翰之熟至今齒髮不衰氣力益壯疏繁導蒙灌溉剉㓢皆自執綆缶斤斸輩升髙望逺不翅履平地時時書細字作文紀事皆有楷法意義夜半山靜取琴彈之奏雅弄一二而已少睡寡言語與人相接禮簡而情至周旋累年未嘗有罷倦之色不唯疾病也非養生之效歟又不見其有所服餌或問之對曰治心修身之外復有何物予始嘉其遯世又聞其老而益精又悅其治心修身之説孔子所謂樂而夀者斯人也歟既樂而夀則仁智充乎其內充乎其內者非有徳者歟有徳而不耀於世者非隱君子歟乃作丁隱君歌以寄其聲雲
　　華陽道士南遊歸手中半巻青蘿衣〈一作皮〉自言逋客持贈我乃是錢塘丁翰之連江〈一作天〉大抵多奇岫獨話君家最奇秀盤燒天竺春筍肥琴倚洞庭秋石瘦草堂暗引龍溜老樹根株若蹲獸霜濃果熟未容收往往兒童雜猨狖去歳猖狂有黃寇官軍解〈一作駭〉散無人鬬滿城奔迸翰之閒只把枯松塞圭竇前度相逢正賣文一錢不直虛云云今來利作採樵客可以拋身麋鹿羣丁隱君丁隱君叩〈一作昻〉頭且莫變名氏即日更尋丁隱君紫溪翁歌〈紫溪翁過甫里先生舉酒相屬醉而歌先生側弁而和之歌□而去〉
　　一丘之木其棲深也屋吾容不辱一溪之石其居平也席吾勞以息一竇之泉其音清也吾方在懸得乎人得乎天吾不知所以然而然
　　賡歌
　　采江之魚兮朝船有鱸采江之蔬兮暮筐有蒲左圖且書右琴與壺夀歟天歟貴歟賤歟
　　鶴媒歌
　　偶繫漁舟〈一作江船〉汀樹枝因看射鳥令人悲盤空野鶴忽然下背翳見媒心不疑媒閒靜立如無事清唳時時入遙吹裵囘未忍過南塘且應同聲就〈一作與〉同類梳翎宛若相逢喜祇怕纔來又驚起窺鱗啄藻乍低昻立〈一作注〉定當胷流一矢媒歡舞躍勢離披似諂功能邀〈一作腰一作罾〉弩兒雲飛水宿各自物妬侶害羣猶爾為而〈一作何〉況世〈一作人〉間有名利外頭笑語中猜忌君不見荒陂野鶴陷良媒同類同聲真可畏
　　慶封宅古井行〈並序〉
　　春秋左氏傳雲襄二十八年齊慶封亂而來奔既而齊人來讓奔吳吳句餘與之朱方聚族而居之富於其舊後七年荊人使屈申圍朱方執慶封而盡滅其族按圖經潤之城南一里則封所居之地詢諸故老井尚存焉因覽其遺甃故歌之以志其惡
　　古甓團團蘚花碧鼎渫〈一作瀅〉寒泉深百尺江南戴白盡能言此地曽為慶封宅慶封嗜酒荒齊政齊人剪族封奔迸雖過魯國羞魯儒欲弄吳民竊吳柄吳分巖邑號朱方子家負固心彊梁澤車豪馬馳似水錦鳯玉龍森若牆一朝雲夢圍兵至胷陷鋒鋩腦塗地因知富徳不富財顔氏簞瓢有深意宣父嘗違盜泉水懦夫立事貪夫止今歌此井示吳人斷綆沉瓶自茲始
　　小雞山樵人歌〈並序〉
　　小雞山在胥門外光福之西⻱䝉歳入薪五千束於其山其供事之樵甿曰顧及乾符六年九月致薪二百五十責之曰何數㢘而至晩得非赭吾山為汝之利耶與之酒繼之以歌
　　長其船兮利其斧輸予薪兮勿予侮田予登兮榖予庾突晨煙兮蓬縷縷窻有眀兮編有古飽而安兮惟編是伍時不用兮吾無汝撫
　　吳俞兒舞歌
　　劒俞
　　枝月喉櫂霜脊北斗離離在寒碧龍魂清虎尾白秋照海心同一色纛影吒沙千〈一作干〉影側神豪髮直四睨之人股佶栗欲定不定定不得舂牘殘兒且止狄胡有膽大如山怖亦死
　　矛俞
　　手盤風頭背分電光戰扇欲刺敲心留半綫纒肩繞脰合旋卓植赴列奪避中節前衝函禮穴上指孛彗滅與君一用來有截
　　弩俞
　　牛來開人為置鏃捩機闗迸山谷鹿駭澀隼擊遲析毫中睫洞腋分⻱達堅壘殘雄師可以冠猛樂壯曲抑揚蹈厲有裂犀兕之氣者非公與
　　句曲山朝真詞二首〈並序〉
　　歳三月十八日句曲山道士朝真於大茅峰上學神仙有至自千萬里者余距華陽洞天程止信宿塵約不能遂去馳神旦旦忽若載昇矣因作朝真詞迎送各二解以自塞意
　　迎真
　　九華磬荅寒泉急十絶幡揺翠㣲濕司命旍旌未下來焚香抱簡凝神立殘星下照霓襟冷缺月纔分鶴輪影空洞靈章發一聲春來萬壑煙花醒
　　送真
　　縈雲鳯髻飄然解玉龯𤣥干儼先邁朝真弟子悄無言再拜碧杯添沆瀣火⿰跳躍龍毛蓋腦髪青青赮綷綷萬象銷沈一瞬間空餘月外聞殘佩
　　戰秋辭
　　八月空堂前臨隙荒抽闗散扇晨烏未光左右物態森疎強梁天隨子爽駴恂慄恍軍庸之我當濠然而溝壘然而牆纛然而桂隊然而篁杉巉攢矛蕉標建常槁艾矢束矯蔓張鼃合助吹鳥分啓行若革進而金止固違隂而就陽無何雲顏師風㫖〈一作日〉伯蒼茫慘〈一作湛〉澹隳危摵劃煙䝉上焚雨陣下棘如濠者注如壘者闢如纛者亞如隊者析如矛者折如常者拆如矢者仆如者磔如吹者瘖如行者惕石有髮兮盡纍木有耳兮咸馘〈一作木具耳而盛馘〉雲風雨煙乗勝之勢驕杉篁蕉蔓敗北之氣摵天隨子曰吁秋無神則已如其有神吾為爾羞之南北畿圻盜興五朞方州大都虎節龍旗瓦解氷碎𤓰分豆離斧抵耋老乾〈一作戈〉穿乳兒昨宇今燼朝人暮屍萬犢一啗千倉一炊擾踐邊朔殲傷蜑夷制質守帥披攘城池弓弮不刓甲綴不離兇渠歌笑〈一作兇魁嘯歌〉裂地無疑天有四序秋為司刑少昊負扆親朝百靈蓐收相臣太白將星可霾可電可風可霆可壍溺顛陷可夭札迷㝠曽忘〈一作無〉鏖剪自意澄寧茍蠟禮之雲責觸天怒而誰丁奈何欺荒庭凌壊砌摋〈一作撒〉崇茝批宿蕙揭編茅而逞力斷緯蕭而作勢不過約弱欹垂戕殘廢替可謂棄其本而趨其末捨其大而從其細也辭猶未已色若媿恥於是墮者止偃者起
　　祝牛宮辭〈並序〉
　　冬十月耕牛為寒築宮納而皁之建之前日老農請乞靈於土官以從鄉教予勉之而為之辭
　　四牸三牯中一去乳天霜降寒納此室處老農拘拘度地不畝東西㡬何七舉其武南北㡬何丈二加五偶楹當閒載尺入土太歳在亥餘不足數上締蓬茅下逺官府耕耨以時飲食得所或寢或臥免風免雨宜爾子孫實我倉庾
　　迎潮送潮辭〈並序〉
　　余耕稼所在松江南旁田廬門外有溝通浦漵而朝夕之潮至焉天弗雨則軋而留之用以滌濯灌溉及物之功甚鉅其羸壯遲速繫望晦盈虛也用之則順而進捨之則黜而退有類乎君子之道翫而感之作迎潮送潮詞二首聊寄聲於騷人之末
　　迎潮
　　江霜嚴兮楓葉丹潮聲髙兮墟落寒鷗巢卑兮漁箔〈一作箱〉短逺岸沒兮光爛爛潮之徳兮無際既充其大兮又充其細密幽人兮欵柴門寂寞流連兮依稀舊痕濡腴〈一作餘〉澤槁兮潮之恩不屍其功兮歸於混元
　　送潮
　　潮西來兮又東下日染中流兮紅灑灑汀葭蒼兮嶼蓼枯風騷牢兮愁煙孤大㡬望兮㣲將晦翳睨瀛溶兮斂然而退愛長波兮數數一幅巾兮無纓可濯帆生塵兮檝有衣悵潮之還兮吾猶未歸
　　問吳宮辭〈並序〉
　　甫里之鄉曰吳宮在長洲苑東南五十里非夫差所幸之別館耶披圖籍不見其説詢故老不得其地其名存其跡滅悵然興懐古之思作問吳宮辭雲
　　彼吳之宮兮江之那涯複道盤兮當髙且斜波揺疏兮霧濛箔菡萏國兮鴛鴦家鸞之簫兮蛟之瑟駢筠參差兮界絲密讌曲房兮上初日月落星稀兮歌酣未畢越山叢叢兮越溪疾美人雄劒兮相先後火出姑蘇兮沼長洲此宮之麗人兮留乎不留霜氛重兮孤榜曉逺樹扶蘇兮愁煙悄眇欲摭愁煙兮問故基又恐愁煙兮推白鳥

　　御定全唐詩巻六百二十一
　　欽定四庫全書
　　御定全唐詩巻六百二十二
　　陸⻱䝉
　　螢詩
　　肖翹雖振羽戚促盡疑氷風助流還急煙遮㸃漸〈一作暫〉凝不須輕列〈一作別〉宿纔可擬〈一作亂〉孤燈莫倚隋家事曽煩下詔徴
　　蟬
　　祇憑風作使全仰栁為都一腹清何甚雙翎薄更無伴貂金換酒〈一作置影〉並雀畫成圖恐是千年恨偏令落日呼
　　秋熱
　　自惜秋捐扇今來意未衰慇懃付柔握淅瀝待清吹午氣朱崖近宵聲白羽隨總如南國候無復婕妤悲
　　村中晩望
　　抱杖柴門立江村日易斜鴈寒猶憶侶人病更離家短鬢看成雪雙眸舊有花何須萬〈一作千〉里外即此是天涯
　　四眀山詩〈並序〉
　　謝遺塵者有道之士也嘗隱於四眀之南雷一旦訪予來語不及世務且曰吾得於玉泉生知子性誕逸樂神仙中書探海岳遺事以期方外之交雖銅牆鬼炊虎獄劒餌無不窺也〈巳上八言謝語不知所謂者何一雲出隠中書〉今為子語吾山之竒者有峰最髙四穴在峰上每天地澄霽望之如牖戶相傳謂之石窻即四眀之目也山中有雲不絶者二十里民皆家雲之南北每相從謂之過雲有鹿亭有樊榭有潺湲洞木實有青櫺子味極甘而堅不可卒破有猨山家謂之鞠侯其他在圖籍不足道也凡此佳處各為我賦詩予因作九題題四十字謝省之曰玉泉生真不誣矣好事者為予傳之因呈襲美
　　石窻
　　石窻何處見萬仭倚晴虛積靄迷青璅殘霞動綺疏山應列圎嶠宮便接方諸祇有三奔客時來教隱書
　　過雲
　　相訪一程雲雲深路僅分嘯臺隨日辨樵斧帶風聞曉著衣全濕寒衝酒不醺㡬迴歸思靜髣髴見蘇君
　　雲南
　　雲南更有溪丹礫盡無泥藥有巴賨賣枝多越鳥啼夜清先月午秋近少嵐迷若得山顔住芝𥰭手自攜
　　雲北
　　雲北是陽川人家洞壑連壇當星斗下樓拶翠㣲邊一半遙峰雨三條古井煙金庭如有路應到左神天
　　鹿亭
　　鹿亭巖下置〈一作坐〉時領白麛過草細眠應久泉香飲自多認聲來月塢尋跡到煙蘿早晚吞金液騎將上絳河
　　樊榭
　　樊榭何年築人應白日飛至今山客説時駕玉麟歸乳蔕縁松嫩芝臺出石㣲憑欄虛目斷不見羽華衣
　　潺湲洞
　　石淺洞門深潺潺萬古音似吹雙羽管如奏落霞琴倒穴漂龍沫穿松濺鶴襟何人乗月弄應作上清吟
　　青櫺子
　　山實號青櫺環岡次第生外形堅緑殻中味敵璚英隨石樵兒拾敲林宿鳥驚亦應仙吏守時取薦層城
　　鞠侯
　　何事鞠侯名先封在四眀但為連臂飲不作斷腸聲野蔓垂纓細寒泉佩玉清滿林遊宦子誰為作君卿
　　奉和襲美贈魏處士五貺詩
　　五瀉舟
　　様自桐川得詞因隱地成好漁翁亦喜新白鳥還驚沙際擁江沫渡頭橫雨聲尚應嫌越相遺禍不遺名
　　華頂杖
　　萬古隂崖雪靈根不為枯瘦於霜鶴脛奇似黒龍鬚拄訪譚𤣥客持看潑墨圖湖雲如有路兼可到仙都
　　太湖硯
　　誰截小秋灘閒窺四緒寛繞為千嶂逺深置一潭寒坐久雲應出詩成墨未乾不知新博物何處擬重刋
　　烏龍養和
　　養和名字好偏寄道情深所以親逋客兼能助五禽倚肩滄海望鉤膝白雲吟不是逍遙侶誰知世外心
　　訶陵尊
　　魚骼匠成尊猶殘海浪痕外堪欺玳瑁中可酌崑崙〈酒名〉水繞苔磯曲山當草閣門此中醒復醉何必問乾坤
　　奉酬襲美早春病中書事
　　祇貪詩調苦不計病容生我亦休文瘦君能叔寳清藥須勤一服春莫累多情慾入毘耶問無人敵淨名
　　又酬次韻
　　從來多逺思尤向靜中生所以令心苦還應是骨清酒香偏入夢花落又闗情積此風流事爭無後世名
　　奉酬襲美秋晩見題二首
　　為愛晩窻眀門前亦嬾行圖書看得熟鄰里見還生鳥啄琴材響僧傳藥味精縁君多古思攜手上空城何事樂漁樵巾車或倚橈和詩盈古篋賒酒半寒瓢失雨園蔬赤無風蚛葉彫清言一相遺吾道未全消
　　奉和襲美初冬章上人院
　　每伴來方丈還如到四禪菊承荒砌露茶待逺山泉畫古全無跡林寒卻有煙相看吟未竟金磬已泠然襲美見題郊居十首因次韻酬之以伸榮謝
　　近來唯樂靜移傍故城居閒打修琴料時封謝藥書夜停江上鳥晴曬篋中魚出亦圖何事無勞置棧車倩人醫病樹看僕補衡茅散髮還同阮無心敢慕巢簡便書露竹尊待破霜匏日好林間坐煙蘿近〈一作僅〉欲交倭僧留海紙山匠製雲牀嬾外應無敵貧中直是王池平鷗思喜花盡蝶情忙欲問新秋計菱絲一畝強故山空自擲當路竟誰知祇有經時䇿全無養拙資病深憐炙客炊晩信樵兒謾欲陳風俗周官未採詩福地能容壍𤣥闗詎有扉靜思瓊版字閒洗鐵笻衣鳥破涼煙下人衝暮雨歸故園秋草夢猶記綠㣲㣲水影沈魚器鄰聲動緯車燕輕捎墜葉蜂嬾臥燋花説史評諸例論兵到百家眀時如不用歸去種桑麻禹穴奇編缺雷平異境殘靜吟封籙檢歸興削帆竿白石堪為飯青蘿好作冠㡬時當斗柄同上步罡壇強起披衣坐徐行處暑天上階來鬬雀移樹去驚蟬莫問鹽車駿誰看醬瓿𤣥黃金如可化相近買雲泉野入青蕪巷陂侵白竹門風髙開栗刺沙淺露芹根迸鼠緣藤桁飢烏立石盆東吳雖不改誰是武王孫疎慵真有素時勢盡無能風月雖為敵林泉幸未憎酒材經夏闕詩債待秋徴祇有君同癖閒來對曲肱
　　和張廣文賁旅泊吳門次韻
　　髙秋能叩觸天籟忽成文苦調雖濳倚靈音自絶羣茅峰曽醮斗笠澤久眠雲許伴山中躅三年任一醺
　　又次前韻酬廣文
　　獨倚秋光㟁風漪學簟文𤣥堪教鳯集書好換鵝羣葉墮平臺月香消古徑雲強歌非白紵聊以送餘醺
　　送延陵張宰
　　春盡未離闗之官亦似閒不嫌請薄俸為喜帶名山黙禱三真後髙吟十字還〈季子有仲尼所書十字碑〉祇應江上鳥時下訟庭間
　　送人罷官歸茅山
　　呼僮曉拂鞍歸上大茅端薄俸雖休入眀霞自足餐暗霜松粒赤疎雨草堂寒又鑿中峰石重修醮月壇
　　立春日
　　去年花落時題作送春詩自為重相見應無今日悲道孤逢識寡身病買名遲一夜東風起開簾不敢窺
　　中秋夜寄友生
　　秋來一度滿重見色難齊獨坐猶過午同吟不到西疎芒唯斗在殘白合河迷更憶前年望孤舟泊大溪

　　御定全唐詩巻六百二十二
　　欽定四庫全書
　　御定全唐詩巻六百二十三
　　陸⻱䝉
　　奉和襲美古杉三十韻
　　衆木盡相遺孤芳〈一作杉〉獨任奇鍤天形硉兀當殿勢㩻危恐是夸娥怒教臨嶻嶭衰節穿開耳目根癭坐熊羆世只論榮落人誰問等衰〈初危切〉有巔從日上無葉與秋欺虎搏應難動鵰蹲不敢遲戰鋒新缺齾燒岸黒□黧鬬死龍骸雜爭奔鹿角差肢〈一作胈〉銷洪水腦稜聳梵天睂磔索珊瑚湧森嚴獬豸窺向空分犖指衝浪出鯨鬐楊僕船橦在蚩尤陣纛隳下連金粟固髙用鐵菱披挺若苻堅棰浮於祖納椎崢嶸驚露鶴䟐趚閡雲螭傍宇將支壓撐霄欲抵隵背交蟲臂挶相向鶻拳追格〈音閣〉筆荖〈初加切〉猶立階干卓未麾鬼神應暗畫風雨恐潛移已覺寒松伏偏宜后土疲好邀清嘯傲堪映古茅茨材大應容蠍年深必孕䕫後雕依佛氏初植必僧彌〈寺即東晉王家〉
　　〈別墅僧彌王珉小字〉擁腫煩莊辯槎牙費庾詞詠多靈府困搜苦化權卑類既區中寡朋當物外推蟠桃標日域珠草侍仙墀真宰誠求夢春工幸可醫若能噓嶰竹猶足動華滋
　　奉和襲美新秋言懐三十韻次韻
　　身閒唯愛靜籬外是荒郊地僻憐同巷庭喧厭累巢㟁聲揺舴艋窻影辨蠨蛸徑祇溪禽下闗唯野客敲竹岡從古凸池緣本來䫜早藕擎霜節涼花束紫梢漁情隨錘網獵興起鳴𩩉好夢經年説名方著處抄才〈一作木〉疎惟自補技癢欲誰抓窻靜常懸䕹鞭閑不正鞘山衣輕斧藻天籟逸匏蕙轉〈一作展〉風前帶桃烘雨後膠蘚乾黏晩砌煙濕動晨庖沈約便圖籍揚雄重酒肴日曽窺絶洞耳不犯征鐃厯外窮飛朔蓍中記伏爻石林空寂歴雲肆肎嘵譊松桂何妨蠧⻱龍亦任嘲未能丹作髓誰相紫為胞莫把榮枯異但〈平聲〉和大小包由弓猨不捷梁圏虎忘虓舊友懐三益闗山阻二崤道隨書簏古時共釣輪拋好作忘機士須為莫逆交看君馳諫草憐我臥衡茅出處雖㝠黙薰蕕肯溷殽岸沙從鶴印崖蜜勸人⿱白菌盈枯枿黃精滿緑筲仙因隱居信禪是淨名教勿謂江湖永終浮一大爮〈一作泡〉
　　和襲美江南書情二十韻寄祕閣韋校書貽之商洛宋先輩垂文二同年次韻
　　我志如魚樂君詞稱鳯銜暫來從露冕何事買雲巖水石應容病松篁未聽讒罐〈一作鑵〉香松蠧膩山信藥苗緘愛鷺欹危立思猨矍鑠獑謝才偏許朓阮放最憐咸大樂寧忘缶奇工肯顧瑊客愁述舊隱鷹健想秋毚硯缺猶慵琢文繁卻要芟雨餘幽沼淨霞散逺峰巉洗筆煙成段培花土作杴訪僧還覓伴醫鶴自須監荒廟猶懐季清灘㡬夢嚴背風開蠧簡衝浪試新帆悶憶年支酒閑裁古様衫釣家隨野舫仙藴逐雕函度歳賒羸馬先春買小𧍧共疏泉入竹同坐月過杉染翰窮髙致懐賢發至諴不堪潘子鬢愁促易髟髟
　　憶襲美洞庭觀步奉和次韻
　　聞君遊靜境雅具更摐摐竹傘遮雲徑藤鞵踏蘚矼杖斑花不一尊大癭成雙水鳥行沙嶼山僧禮石幢已甘三秀味誰念百牢腔逺棹投何處殘陽到㡬窻仙謡珠樹曲村餉白醅缸地里方吳會人風似冉厖探幽非遯世尋勝肯迷邦為讀江南傳何賢過二龎
　　江墅言懐
　　病身兼稚子田舍劣相容跡共公卿絶貧須稼穡供月方行〈一作行方〉到閏霜始近言〈一作來〉濃樹少棲禽雜村孤守犬重汀洲藏晩弋籬落露寒舂野弁欹還整家書拆又封杉篁宜夕照窻戶倚疎鐘南北唯聞戰縱橫未勝農大春雖苦學叔夜本多慵直使貂裘弊猶〈一作還〉堪過一冬
　　自和次前韻
　　命既時相背才非世所容著書糧易絶多病藥難供夢為懐山數愁因戒〈一作忌〉酒濃鳥媒呈不一魚寨下仍重晚桁蓑兼褐晴簷織帶舂著籖分水味標石認田封此地家三戶何人祿萬鍾草堂聊當貴金穴任輕農把釣竿初冷題詩筆未慵莫憂寒事晚江上少嚴冬
　　秋日遣懐十六韻寄道侶
　　盡日臨風坐雄詞妙略兼共知時世薄寧恨歳華淹且把靈方試休憑吉夢占夜然燒汞火朝煉洗金鹽有路求真隱無媒舉孝㢘自然成嘯傲不是學沈潛水恨同心隔霜愁兩鬢霑鶴屏憐掩扇烏帽愛垂簷雅調宜觀樂清才稱典籖冠㩻𤣥髮少書健紫毫尖故疾因秋召塵容畏日黔壯圖須行行儒服謾襜襜片石聊當枕橫煙欲代簾蠧根延穴蟻疎葉漏庭蟾藥鼎髙低鑄雲菴早晩苫胡麻如重寄從誚我無厭
　　京口與友生話別
　　共是悲秋客相逢恨不堪鴈頻辭薊北人尚在江南名利機初發樵漁事先諳松門穿戴寺荷徑繞秦潭〈秦潭始皇所開〉繩檢真難束疎慵卻易耽枕當髙樹穩茶試逺泉甘架上經唯一尊前雅祇三風雲勞夢想天地入醺酣厯自堯階數書因禹穴探御龍雖世祿下馬亦清譚國計徒盈䇿家儲不滿甔斷簾從燕出㩻弁請〈一作倩〉人簪木墜涼來葉山橫霽後嵐竹窻深䆗窱苔洞緑龕弇積行依顔子和光則老聃杖誠為虎節披〈一作被〉信作鮫函養鷺看窺沼尋僧助結菴功名思馬援歌唱咽羊曇乞食羞孤鳯無衣羨八蠶繫帆留宿客吟句任羸驂寵鶴空無衛占烏未見𨝸香還須是桂青㑹出於藍蜀酒時傾瓿吳鰕徧〈一作偏〉發坩〈苦甘切〉玉封千挺藕霜閉一筒柑惜佩終邀禍辭環好激貪宗溟雖甽澮成廈必楩柟碧玉雕琴薦黃金飾劒鐔煙緣莎砌引水為藥畦擔博物君能繼多才我尚慙別離猶得在秋鬢未鬖鬖
　　丹陽道中寄友生
　　煙樹綠㣲微春流浸竹扉短蓑攜稚去孤艇載魚歸海俗蘆編室村娃練束衣舊栽奴橘老新刈女桑肥錦鯉衝風擲絲禽掠浪飛短亭幽徑入陳廟數峰圍地廢金牛暗陵荒石獸稀思君同一望帆上怨餘暉
　　寄茅山何道士
　　終身持玉舄丹訣未應傳況是曽同宿相違便隔年問顔知更少聽話想踰𤣥古籙文垂露新金汞絶煙蜂供和餌蜜人寄買溪錢紫燕長巢硐青⻱忽上蓮篋蔵徴隱詔囊佩攝生篇圃暖芝臺秀巖春乳管圎池棲子孫鶴堂宿弟兄仙幸閲靈書次心期賜一編
　　江南秋懐寄華陽山人
　　櫛髮涼天曙含毫故國情歸心一夜極病體九秋輕忽起襜褕詠因悲絡緯鳴逢山即堪隱何路可圖榮揲䇿空占命持竿不釣名忘憂如有待縱嬾似無營小徑纔分草斜扉劣辨〈一作辮〉荊冷荷承露菂疎菊臥煙莖譜為聽琴閲圖緣看海㡠〈一作䆸〉鷺毛浮島白魚尾撇波赬庭橘低攀嗅園葵旋折烹餓烏窺食案鬬鼠落書棚種豆悲楊惲投𤓰憶衛旍東林誰處士南郭自先生分野星多蹇連山卦少亨衣裾徒博大文籍漫縱橫蘭葉騷人佩蓴絲內史羮鶡冠難適越羊酪未饒傖倚嘯微抽恨論𤣥好析酲棲遲勞鼓篋豪俠愛金籯鍊藥傳丹鼎嘗茶試石⿰沼連枯葦暗窻對脫梧眀未達譏張翰非才嫉禰衡逺懐魂易黯幽憤骨堪驚礪缺知矛利磨瑕見璧瑛道源疏滴瀝儒肆售精誠敢歎良時擲猶勝亂世攖相秦猶㡬死王漢尚當黥飲啄期應定窮通勢莫爭髠鉗為皂𨽻譚笑得公卿浴日安知量追風不計程塵埃張耳分肝膽季心傾諭蜀専操檄通甌獨請纓匹夫能曲踴萬騎可橫行許國輕妻子防邊重戰耕俄分上尊酒驟厭五侯鯖靜默供三語從容等一枰𢎞深司馬法雄傑貳師兵朔雪埋烽燧寒笳裂斾旌乗時收句注即日掃欃槍武昔威殊俗文今被八紘琮璜陳始畢韶夏教初成芽孽羣妖滅松筠百度貞郎官青𤨏拜使者繡衣迎帝道將雲闢澆波漸砥平學徒羞説霸佳士恥為跉負杖歌棲畝操觚賦北徵才當曹斗怯書比惠車盈謝氏憐兒女郗家貴舅甥唯荒稚珪宅莫贈景山鎗賢彥風流逺江湖思緒縈謳啞揺舴艋出沒𣻌鵁鶄晩樹參差碧竒峰邐迤晴水喧揌紫芡村響□香秔荷苙漁翁古穿籬守犬獰公衫白紵巻田餉緑筲擎地與膏腴錯人多富夀並相歡時帖泰獨坐歳崢嶸唧嘖蛩吟壁連軒鶴舞楹戍風飄疊鼓鄰月動哀箏未得文章力何由俸祿請和鉛還搰搰持斧自丁丁驚懼疑凋朽功勤過屑瓊凝神披夕秀盡力取朝英蠧簡開塵篋寒燈立曉檠靜翻詞客系閑難史官評天地寧舒慘山川自變更秖能分跖惠誰解等殤彭項豈重瞳聖䕫猶一足𨆪阮髙酣麴櫱莊達謝犧牲齚舌無勞話寛心豈可盛但從罏冶鍜莫受罻羅嬰硯撥萍根洗舟衝蓼穗撐短床編翠竹低機〈一作幾〉憑紅檉霜信催楊栁煙容褭杜蘅桁排巢燕燕屏畫醉猩猩嬾檜推嵐影飛泉撼玉琤𦪽𦨰尋逺近握槊鬭輸贏枝壓離披瓠簷垂礧磊橙忘情及宗炳抱疾過劉楨野饋夸菰飯江商賈蔗餳送神枹瓦釜留客上瓷觥舉檝揮青劒鳴榔扣逺鉦鳥行沈莽碧〈一作蒼〉魚隊破澄手㦸非吾事腰鎌且發硎諒難求摽摽聊欲取錚錚㡬歎蟲甘蓼還思鹿美苹愁長難自剪歌斷有誰賡未去師黃石空能説白珩性湍休激浪言莠罷抽萌地僻琴尊獨溪寒杖屨清物齊消臆對戈倒共心盟絲曳靈妃瑟金涵太子笙幽棲膠竹塢仙慮驛蓬瀛想像珠襦鳯追飛翠蘂鶯霧簾深杳悄雲磬冷敲鏗籙字多階品華陽足弟兄焚香凝一室盡日思層城匿景崦嵫色呀空渤澥聲吾當營巨黍東去射長鯨
　　送宣武從事越中按獄
　　曉看呈使範知欲敕星軺水國難驅傳山城便倚橈秉籌先獨立持法稱髙標旌斾臨危堞金絲發麗譙別愁當翠巘寃望隔風潮木落孤帆迥江寒疊鼓飄客鴻吳島盡殘雪剡汀消坐想休秦獄春應到栁條
　　江南冬至和人懐洛下
　　昔居清洛涯長恨苦寒遲自作江南客稀遲下雪時有煙棲菊梗無凍落杉枝背日能尋徑臨風尚覆棊鳥聲渾欲轉草色固應知與看平湖上東流或片澌
　　謹和諫議罷郡敘懐六韻
　　已報東吳政初捐左契歸天應酬苦節人不犯寒威江上思重借朝端望載飢紫泥封夜詔金殿賜春衣對酒情何逺裁詩思極微待升鎔造日江海問漁扉










　　御定全唐詩巻六百二十三
<集部,總集類,御定全唐詩>
　　欽定四庫全書
　　御定全唐詩巻六百二十四
　　陸⻱䝉
　　二遺詩〈並序〉
　　二遺者何石枕材琴薦也石者何松之所化也松者〈一作化於〉何越之東陽也東陽多名山就中金華為最枝峰蔓壑秀氣磅礴者數百里不啻神仙登臨草木芬怪永康之地亦蟬聫其間中饒古松往往化而為石盤根大柯文理曲折盡為好事者得〈一作攻〉而致於人間以為耳目之異太山羊振文得枕材趙郡李中秀得琴薦皆茲石也咸以遺予予以二遺之奇聊賦詩以謝
　　誰從毫末見參天又到蒼蒼化石年萬古清風吹作籟一條寒溜滴〈一作滌〉成穿〈一作川〉閒追金帶徒勞恨靜格朱絲更〈一作也〉可憐幸與野人俱〈一作供〉散誕不煩良匠更雕鐫
　　鵁鶄〈並序〉
　　客有過震澤得〈一作尋〉水鳥所謂鵁鶄者貺予黒襟青脛碧爪丹噣〈一作碧噣丹爪〉色㡬及項質甚髙而意甚卑〈一作草〉戚畏人予極哀其野逸性又非以能招累者而囚錄籠檻逼迫窻戶俛啄仰飲為活大不快真天地之窮鳥也為之賦詩擬好事者和
　　詞賦曽誇鸀鳿流果為名誤別滄洲雖䝉靜置疎籠晩不似閒棲折葦秋自昔稻粱髙鳥畏至今珪組野人讐防徽避繳〈一作釣〉無窮事好與裁書〈一作詩〉謝白鷗
　　新秋月夕客有自逺相尋者作吳體二首以贈
　　風初寥寥月乍滿杉篁左右供〈一作有〉餘清因君一話故山事憶鶴互應深溪聲雲門老僧定未起白閣道士遙相迎日聞〈一作世間〉羽檄日夜急〈一作至〉掉臂欲歸巖下行驚聞逺客訪良夜扶病起坐綸巾欹清談白紵思悄悄玉繩銀漢光離離三吳煙霧且如此百越琛賮來何時林端片月落未落強慰別情言後期
　　閒書
　　病學髙僧置一牀披衣纔暇即焚香門階雨過苔花潤小簟風來薤葉涼南國羽書催部曲〈時黃巢圍廣州告急〉東山毛褐傲羲皇昇平聞〈一作人〉道無時節試問中林亦不妨
　　獨夜
　　新秋霽夜有清境窮襜〈一作檐〉病客無佳期生公把經向石説而我對月須人為獨行獨坐亦獨酌獨玩獨吟還獨悲古稱獨坐與獨立若比羣居終校奇
　　寄吳融
　　一夜秋聲入井桐數枝危綠怕西風霏霏晚砌煙華上淅淅疎簾雨氣〈一作欲〉通君整〈一作隠〉輪蹄名未了我依琴〈一作雲〉鶴病相攻到頭江畔從漁事織作中流萬尺〈一作疋〉篊
　　中秋待月
　　轉缺霜輪上轉遲好風偏似送佳期簾斜樹隔情無限燭暗香〈一作花〉殘坐不辭最愛笙調聞北里漸看星澹失南箕何人為校清涼力未似〈一作欲減〉初圓欲〈一作及〉午時
　　重憶白菊〈一本作二絶句〉
　　我憐貞白重寒芳前後叢生夾小堂月〈一作霜〉朶暮〈一作併〉開無絶豔風莖時動有竒香何慙謝雪清才〈一作中情〉詠不羨劉梅貴主〈一作色〉妝更憶幽窻凝一夢〈一作望〉夜來村落〈一作月〉有㣲霜
　　別墅懐歸
　　水國初冬和暖天南榮方好背陽眠題詩朝憶復暮憶見月上還下遙為晚花吟白菊近炊香稻識紅蓮何人授我黃金百買取蘇君負郭田
　　寄淮南鄭〈一作竇〉寳書記
　　記室千年翰墨孤唯君才學似應徐五丁驅得神功盡二酉搜來祕檢疎煬帝帆檣留澤國淮王牋奏入班書清詞醉草無因〈一作人〉見但釣寒江半尺鱸
　　小雪後書事
　　時候頻過小雪天江南寒色未曽〈一作多〉偏楓汀尚憶逢人別麥隴唯應〈一作憑〉欠雉眠更擬結茅臨水次偶因行藥到村前鄰翁意緒相安慰多〈一作曽〉説眀年是稔年
　　寒夜同襲美訪北禪院寂上人
　　月樓風殿靜沈沈披拂霜華訪道林鳥在寒枝棲影動人依古堞坐禪深眀時尚阻青雲步半夜猶追白石吟自是海邊鷗伴侶不勞金偈更降心
　　和襲美江南道中懐茅山廣文南陽博士三首次韻
　　一片輕帆背夕陽望三峰拜七真堂〈三茅二許一楊一郭是為七真〉天寒夜潄雲牙淨雪壊晴梳石髮香自拂煙霞安筆格獨開封檢試砂牀莫言洞府能招隠會輾飇輪見玉皇壺中行坐可攜天何況〈一作向〉林間息萬緣組綬任垂三品石佩環從落四公泉丹臺已運隂陽火〈一作氣〉碧簡須雕〈一作調〉次第仙〈廣文三年猶在場中〉想得雷平春色動五〈一作玉〉芝煙甲〈一作草〉又芊眠
　　良常應不動移文金醴從酸亦自醺〈蓬萊公洛廣文以金醴四升待主簿主簿恨其味酸〉桂父舊歌飛絳雪桐孫新〈一作遺〉韻倚𤣥雲春臨桞谷鶯先覺曙醮蕪香〈一作靈蕪〉鶴共聞珍重雙雙玉條脫盡憑三島寄羊君
　　早春雪中作吳體寄襲美
　　迎春避臘不肎下欺花凍草還飄然光填馬窟蓋塞外勢壓鶴巢偏殿巔山爐癭節萬狀火墨突乾衰孤穂煙君披鶴氅獨自立何人解道真神仙
　　奉和襲美吳中言情見寄次韻
　　菰煙蘆雪是儂鄉釣線隨身好坐忘徒愛右軍遺㸃畫閒披左氏得膏肓無因月殿聞移屧秖有風汀去採香莫問江邊漁艇子玉皇看賜羽衣裳
　　和襲美揚州看辛夷花次韻
　　栁疎梅墮少春叢天遣花神別致功髙處朶稀難避日動時枝弱易為風堪將亂蘂添雲肆若得千株〈一作枝〉便雪宮不待羣芳應有意等閒桃杏即爭紅
　　奉和襲美行次野梅次韻
　　飛櫂參差拂早梅強欺寒色尚低徊風憐薄媚留香與月㑹深情借豔開梁殿得非蕭帝瑞齊宮應是玉兒媒不知謝客離腸醒臨水應〈一作剛〉添萬恨來
　　奉和襲美暇日獨處見寄
　　謝府殷樓少暇時又拋清晏入書帷三千餘歳上下古八十一家文字奇〈司馬遷書上下紀三千餘歳太𤣥有八十一家率多奇字〉冷夢漢臯懐鹿隱靜憐煙島覺鴻離知君滿篋前朝事鳯諾龍奴借與窺
　　奉和襲美見訪不遇
　　為愁煙岸老塵囂扶病呼兒斸翠苕秖道府中持簡牘不知林下訪漁樵花盤小墢晴初壓葉擁疎籬凍未燒倚杖徧吟春照午一池氷㡬多消
　　酬襲美見寄海蟹
　　藥杯應阻蟹螯香卻乞江邊採捕郎自是揚雄知郭索〈太𤣥經雲蟹之郭索〉且非何𦙍敢餦餭〈何𦙍侈於食味稍欲去其甚者猶有䱇臘槽蟹〉骨清猶似含春靄沫白還疑帶海霜強作南朝風雅客夜來偷醉早梅傍
　　奉和襲美開元寺客省早景即事次韻
　　日上罘罳疊影紅一聲清梵萬緣空䙰褷滿地貝多雪料峭入樓于闐風水榭初抽寥泬思竹窻猶掛夢魂中靈香散盡禪家接誰共殷源小品同〈辨正論亦有九流一曰禪家者流殷浩讀小品經下二百籖疑義以問支道林〉
　　獨夜有懐因作吳體寄襲美
　　人吟側景抱凍竹鶴夢缺月沈枯梧清澗無波鹿無魄白雲有根虬有鬚雲虬澗鹿真逸調刀名錐利非良圖不然快作燕市飲笑撫肉枅〈音磬〉眠酒壚
　　闔閭城北有賣花翁討春之士往往造焉因招襲美
　　故城邊有賣花翁水曲舟輕去盡通十畝芳菲為舊業一家煙雨是元功閒添藥品年年別笑指生涯樹樹紅若要見春歸處所不過攜手問東風
　　奉和襲美病中庭際海石榴花盛發見寄次韻
　　紫府真人餉露囊猗蘭燈燭未熒煌丹華乞曙先侵日金焰欺寒卻照霜誰與佳名從海曲秖應芳裔出河陽那堪謝氏庭前見一清香染郄郎
　　襲美以春橘見恵兼之雅篇因次韻酬謝
　　到春猶作九秋鮮應是親封白帝煙良玉有漿須讓味眀珠無纇亦羞圓堪居漢苑霜梨上合在仙家火棗前珍重更過三十子不堪分付野人邊〈王僧辯嘗為荊南得橘一蔕三十子以獻梁元帝〉
　　奉和襲美病中書情寄上崔諫議次韻
　　或偃虛齋或在公藹然林下昔賢風庭前有蜨爭煙蘂簾外無人報水筒行藥不離深幌底〈時患眼疾〉寄書多向逺山中西園夜燭偏堪憶曽為題詩刻半紅
　　奉酬襲美病中見寄
　　逢花逢月便相招忽臥雲航〈一作疏〉隔野橋春恨與誰同酩酊𤣥言何處問逍遙題詩石上空迴筆拾蕙汀邊獨倚橈早晚卻還巖下電〈襲美時有眼疾〉共尋芳徑結煙條
　　奉和襲美病孔雀
　　嬾移金翠傍簷楹斜倚芳叢舊態生唯奈〈一作耐〉瘴煙籠飲啄可堪春雨滯飛鳴鴛鴦水畔迴頭羨荳蔲圖前舉眼驚爭得鷓鴣來伴〈一作往〉著不妨還校有心情
　　上元日道室焚修寄襲美
　　三清今日聚靈官玉刺齊抽謁廣寒執蓋冒花香寂厯侍晨交佩響闌珊〈執蓋侍晨皆仙之貴侶矣〉將排鳯節分階易欲校龍書下筆難唯有世塵中小兆夜來心拜七星壇
　　正月十五惜春寄襲美
　　六分春色一分休滿眼東波盡是愁花匠凝寒應束手酒龍多病尚垂頭無窮嬾惰齊中散有底機謀敵右侯見織短篷裁小檝拏煙閒弄箇漁舟
　　襲美病中聞余遊顔家園見寄次韻酬之
　　日華風蕙正交光羯末相攜藉草塘〈羯謝𤣥小字末謝川小字〉佳酒旋傾𨤀醁嫩短船閒弄木蘭香煙絲鳥拂來縈帶蘂榼人收去約簧今日好為聫句會不成剛為欠檀郎
　　春雨即事寄襲美
　　小謝輕埃日日飛〈小謝詠雨詩有散漫似輕埃句〉城邊江上阻春暉雖愁野岸花房凍還得山家藥筍肥雙屐著頻看齒折敗裘披苦見毛稀比鄰釣叟無塵事灑笠鳴蓑夜半歸
　　奉和襲美抱疾杜門見寄次韻
　　雖失春城醉上期下帷裁徧未裁詩因吟郢岸百畝蕙復采商崖三秀枝棲野鶴籠寛使織施山僧飯別教炊但醫沈約重瞳健不怕江花不滿枝
　　偶掇野蔬寄襲美有作
　　野園煙裏自幽尋嫩甲香蕤引漸深行歇每依鵶舅影挑頻時見鼠姑心凌風藹彩初攜籠帶露虛疎或貯襟欲助春盤還愛否不妨蕭灑似家林
　　奉和襲美臥疾感春見寄次韻
　　共尋花思極飛騰病帶春寒去未能煙徑水涯多好鳥竹牀蒲椅但髙僧須知日富為神授秖有家貧免盜憎除卻數函圖籍外更將何事結良朋
　　徐方平後聞赦因寄襲美
　　新春旒扆御翬軒海內初傳渙汗恩秦獄已收為厲氣瘴江初返未招魂英材盡作龍蛇蟄〈時停貢舉〉戰地多成虎豹村除卻數般傷痛外不知何事及王孫
　　襲美以魚牋見寄因謝成篇
　　擣成霜粒細鱗鱗知作愁吟喜〈一作幸〉見分向日乍驚新繭色臨風時辨白萍文〈魚子曰白萍〉好將花下承金粉堪送天邉詠碧雲見倚小窻親襞染盡圖春色寄夫君
　　次和襲美病後春思
　　氣和靈府漸氤氳酒有賢人藥有君七字篇章看月得百勞言語傍花聞閒尋古寺消晴日最憶深溪枕夜雲早晚共揺孤艇去紫屏風外碧波文
　　襲美以公齋小宴見招因代書寄之
　　早雲纔破漏春陽野客晨興喜又忙自與酌量煎藥水別教安置曬書牀依方釀酒愁遲去借様裁巾怕索將唯待數般幽事了不妨還入少年塲
　　京口
　　江干古渡傷離情斷山零落春潮平東風料峭客帆逺落葉夕陽天際眀戰舸昔浮千騎去釣舟今載一翁輕可憐宋帝籌帷處蒼翠無煙草自生
　　潤州送人往長洲
　　秋來頻上向吳亭每上思歸意剰生廢苑池臺煙裏色夜村蓑笠雨中聲汀洲月下菱船疾楊栁風髙酒斾輕君住松江多少日為嘗鱸鱠與蓴羮
　　潤州江口送人謁池陽衛郎中
　　山翁曽約舊交歡須拂侯門側注冠月在石頭揺戍角風生江口亞帆竿閒隨野醉溪聲閙獨伴清譚曉色殘待取新秋歸更好九華蒼翠入樓寒



　　御定全唐詩巻六百二十四
　　欽定四庫全書
　　御定全唐詩巻六百二十五
　　陸⻱䝉
　　襲美以紗巾見恵繼以雅音因次韻酬謝
　　薄如蟬翅背斜陽不稱春前贈𠉁郎初覺頂寒生逺吹預憂頭白透新霜堪窺水檻澄波影好拂花牆亞蘂香知有芙蓉留自戴〈桐柏真人戴芙蓉冠也〉欲峨煙霧訪黃房
　　聞襲美有親迎之期因以寄賀
　　梁鴻夫婦欲雙飛細雨輕寒拂雉衣初下雪窻因眷戀次乗煙幰奈光輝參差扇影分華月斷續簫聲落翠㣲見説春風偏有賀露花千朶照庭闈
　　襲美以巨魚之半見分因以酬謝
　　誰與春江上信魚可憐霜刃截來初鱗隳似撒騷人屋腹斷疑傷逺客書避網㡬跳山影破逆風曽蹙浪花虛今朝最是家童喜免泥荒畦掇野蔬
　　奉和襲美館娃宮懐古次韻
　　鏤楣消落濯春雨蒼翠無言空斷崖草碧未能忘帝女燕輕猶自識宮釵江山祇有愁容在劒珮應和媿色埋賴有伍員騷思少吳王纔免似荊懐
　　同襲美遊北禪院〈院即故司勲陸郎中舊宅〉
　　連延花蔓映風廊岸幘披襟到竹房居士祇今開梵處先生曽是草𤣥堂清尊林下看香印逺岫窻中掛鉢囊今日有情消未得欲將名理問思光
　　襲美以紫石硯見贈以詩迎之
　　霞骨堅來玉自愁琢成飛燕〈一作物象〉古釵頭澄沙脆弱聞應伏青鐵沈埋見亦羞最稱風亭批碧簡好將雲〈一作雪〉竇漬寒流君能把贈閒吟客徧寫江南物象酬
　　和襲美送孫發百篇遊天台
　　直應天授與詩情百詠唯消一日成去把彩毫揮下國歸參黃綬別春卿閒窺碧落懐煙霧暫向金庭隱姓名珍重興公徒有賦石樑深處是君行
　　奉和襲美聞開元寺開筍園寄章上人
　　春龍爭地養檀欒況是雙林雨後看迸出似毫當垤㙞孤生如恨倚欄干凌虛勢欲齊金剎折贈光宜照玉盤更得錦苞零落後粉環髙下挶煙寒
　　薔薇
　　倚牆當戶自橫陳致得貧家似不貧外布芳菲雖笑日中含芒刺欲傷人清香往往生遙吹狂蔓看看及四鄰遇有客來堪玩處一端晴綺照煙新
　　奉和襲美開元寺佛鉢詩
　　空王初受逞神功四鉢須臾現一重〈至今鉢緣有四重也〉持次想添香積飯覆時應帶步羅鍾光寒好照金毛鹿響靜堪降白耳龍從此寳函香裏見不須〈一作煩〉西去詣靈峰
　　酬襲美夏首病癒見招次韻
　　雨多青合是垣衣一幅蠻牋夜欵扉蕙帶又聞寛沈約茅齋猶自憶王㣲方靈祇在君臣正篆古須拋㸃畫肥除卻伴談秋水外野鷗何處更忘機
　　新夏東郊閒泛有懐襲美
　　遲於春日好於秋野客相攜上釣舟經畧彴時冠暫亞佩笭箵後帶頻搊蒹葭鷺起波揺笠村落蠶眠樹掛鉤料得祇君能愛此不爭煙水似封侯
　　四月十五日道室書事寄襲美
　　烏飯新炊芼臛香道家齋日以為常月苗杯舉存三洞雲蘂函開叩九章一掬陽泉堪作雨數株秋石欲成霜可中值著雷平信為覓閒眠苦竹牀
　　看壓新醅寄懐襲美
　　曉壓糟牀漸有聲旋如虎澗野泉清身前古態燻應出世上愁痕滴合平飲啄斷年同鶴儉風波終日看人爭尊中若使常能淥兩綬通侯總強名
　　奉和襲美登初陽樓寄懐北平郎中
　　逺窻浮檻亦成年㡬伴楊公白晝筵日暖煙花曽撲地氣浮星象卻歸天閑將水石侵軍壘醉引笙歌上釣船無限恩波猶在目東風吹起細漪漣
　　奉和夏初襲美見訪題小齋次韻
　　四鄰多是老農家百樹雞桑半頃麻盡趁清眀修網架每和煙雨掉繰車啼鶯偶坐身蔵葉餉婦歸來鬢有花不是對君吟復醉更將何事送年華
　　奉和襲美所居首夏水木尤清適然有作次韻
　　柿隂成列藥花空卻憶桐江下釣筒亦以魚蝦供熟鷺近緣櫻筍識鄰翁閒分酒劑多還少自記書籖白間紅更愛夜來風月好轉思𤣥度對支公
　　奉和襲美題達上人藥圃二首
　　藥味多從逺客齎旋添花圃旋成畦三椏舊種根應異九節初移葉尚低山莢便和幽澗石水芝須帶本池泥從今直到清秋〈一作眀〉日又有香苗㡬畨〈一作畚筐也〉齊淨名無語示清羸藥草搜來喻更㣲一雨一風皆遂性花開花落盡忘機教疏免鏤金亂〈絲別名〉自擁龍芻紫汞肥莫怪獨親幽圃坐病容銷盡欲依歸
　　奉和襲美懐華陽潤卿博士三首
　　㡬降真官授隱書洛公曽到夢中無眉間入靜三辰影肘後通靈五嶽圖北洞樹形如曲蓋東凹山色似薰爐金墟福地能容否願作岡前蔣負芻
　　火景應難到洞宮蕭閒堂冷任天風談𤣥麈尾拋雲底服散龍胎在酒中有路還將赤城接無泉不共紫河通奇編早晚教傳授免以神仙問葛洪
　　終日焚香禮洞雲更思琪樹轉勞神曽尋下泊〈宮名〉常經月不到中峰又累春仙道最髙黃玉籙暑天偏稱白綸巾清齋若見茅司命乞取朱兒十二斤
　　以竹夾膝寄贈襲美
　　截得篔簹冷似龍翠光橫在暑天中堪臨薤簟閒憑月好向松窻臥跂風持贈敢齊青玉案醉吟偏稱碧荷筒添君雅具教多著為著西齋譜一通
　　奉和襲美夏景無事因懐章來二上人次韻
　　簷外青陽有二梅折來堪下凍醪杯〈離騷注云盛夏以醇酒置冰上〉髙杉自欲生龍腦小弁誰能寄鹿胎麗事肯教饒沈謝談微〈一作㣲談〉何必減宗雷還聞擬結東林社爭奈淵眀醉不來
　　忽憶髙僧坐夏堂厭泉聲閙笑雲忙山重海澹懐中印月冷風微宿上方病後書求嵩少藥定迴衣染貝多香何時更問逍遙義〈道林有逍遙遊別義〉五粒松隂半石牀
　　頃自桐江得一釣車以襲美樂煙波之思因出以為玩俄辱三篇復抒酬荅
　　旋屈金鉤劈翠筠手中盤作釣魚輪忘情不效孤醒客有意閒窺百尺鱗雨似輕埃時一起雲如髙蓋強相親任他華轂低頭笑此地終無覆敗人
　　曽招漁侶下清潯獨蠒初隨一錘深細輾煙華無轍跡靜含風力有車音相呼野飯依芳草迭和山歌逗逺林得失任渠但取樂不曽生箇是非心
　　病來縣著脆緡絲獨喜髙情為我持數幅尚凝煙雨態三篇能賦蕙蘭詞雲深石靜閒眠穩月上江平放溜遲第一莫教諳此境倚天功業待君為
　　奉和襲美吳中書事寄漢南裴尚書
　　風清地古帶前朝遺事紛紛未寂寥三涼波魚蕝動〈逺祖士衡對晉武帝以三冬溫夏凊〉五茸春草雉媒嬌〈五茸吳王獵所草各有名〉雲蔵野寺分金剎月在江樓倚玉簫不用懐歸忘此景吳王看即奉弓招
　　奉和襲美夏景沖澹偶作次韻二首
　　蟬雀參差在扇紗竹襟輕利籜冠斜壚中有酒文園㑹琴上無靖節家芝畹煙霞全覆穗橘洲風浪半浮花閒思兩地忘名者不信人間髪解華
　　祇於池曲象山幽便是瀟湘浸石樓斜拂芡盤輕鶩下細穿菱線小鯢遊閒開茗焙嘗須徧醉撥書帷臥始休莫道仙家無好爵方諸還拜碧琳侯
　　奉和襲美送李眀府之任南海
　　春盡之官直到秋嶺雲深處憑瀧樓居人愛近沈珠浦𠋫吏多來拾翠洲賨稅盡應輸紫貝蠻童多學佩金鉤知君不戀南枝久拋卻經冬白罽裘
　　奉和襲美寄題羅浮軒轅先生所居
　　鼎成仙馭入崆峒百世猶傳至道風暫應青詞為穴鳯卻思丹徼伴㝠鴻金公的的生爐際瓊刃時時到夢中預恐浮山歸有日載將雲室十洲東
　　奉和襲美寄瓊州楊舍人
　　眀時非罪謫何偏鵬鳥巢南更數千酒滿椰杯消毒霧風隨蕉葉〈一作扇〉下瀧船人多藥戶生〈一作行〉狂蠱吏有珠官出俸錢祇以直誠天自信不勞詩句詠貪泉
　　奉和襲美宿報恩寺水閣
　　峰抱池光曲岸平月臨虛檻夜何清僧穿小檜纔分影魚擲髙荷漸有聲因憶故山吟易苦各橫秋簟夢難成周顒不用裁書勸自得涼天證道情
　　奉和襲美醉中偶作見寄次韻
　　海鶴飄飄韻莫儕在公猶與俗情乖初呈酒務求専判合禱山祠請自差永夜譚𤣥侵罔象一生交態忘形骸憐君醉墨風流甚㡬度題詩小謝齋
　　奉和襲美寄滑州李副使員外
　　洛生閒詠正抽毫忽傍旌旗著戰袍檄下連營皆破膽劒離孤匣欲吹毛清秋月色臨軍壘半夜淮聲入賊壕除卻征南為上將平徐功業更誰髙
　　奉和襲美吳中言懐寄南海二同年
　　曽見凌風上赤霄盡將華藻赴嘉招城連虎踞山圖麗路入龍編海舶遙江客漁歌衝白荇野禽人語映紅蕉庭中必有君遷樹莫向空臺望漢朝〈交州記雲有君遷樹有朝臺尉陀望漢所築〉
　　奉和襲美傷史拱山人
　　曽説山棲欲去尋豈知霜骨葬寒林常依淨住師㝠目兼事容成學算心〈史學浮圖兼善算術〉逋客預齋還梵唱老猨窺祭亦悲吟唯君獨在江雲外誰誄孤貞置峴岑
　　白鷗詩〈並序〉
　　樂安任君嘗為涇尉居吳城中地纔數畝而不佩俗物有池池中有島嶼池之南西北邊合二亭修篁嘉木掩隱隈隩處其一不見其二也君好竒樂異喜文學名理之士所得皆清散凝瑩襲美知而偕詣既坐有白鷗翩然馴於砌下因請浮而翫之主人曰池中之族老矣每以豪健據有鷗之始浮輙逐而害之今畏不敢入吁昔人之心蓄機事猶或舞而不下況害之哉且羽族麗於水者多矣獨鷗為閒暇其致不髙耶一旦水有鯨鯢之患陸有狐狸之憂儔侶不得命嘯塵埃不得澡刷雖䝉人之流賞亦天地之窮鳥也感而為詩邀襲美同作
　　慣向溪頭𣻌淺沙薄煙微雨是生涯時時失伴沈山影往往爭飛雜浪花晚樹清涼還鳿舊巢零落寄蒹葭池塘信美應難戀針在魚唇劒在蝦
　　懐楊台文楊鼎文〈一作台鼎〉二秀才
　　秋早相逢待得春崇蘭清露小山雲〈崇蘭小山郡中二堂〉寒花獨自愁中見曙角多同醒後聞釣具每隨輕舸去詩題閒上小樓分重思醉墨縱橫甚書破羊欣白練裙
　　奉和襲美謝友人惠人參
　　五葉初成椵樹隂紫團峰外即雞林名參鬼蓋須難見材似人形不可尋品第已聞升碧簡攜持應合重黃金殷勤潤取相如肺封禪書成動帝心
　　嚴子重以詩遊於名勝間舊矣余晩於江南相遇甚樂不幸且沒襲美作詩序而弔之其名真不朽矣又何戚其死哉余因息悲而為之和
　　每值〈一作憶〉江南日落春十年詩酒愛逢君芙蓉湖上吟船倚翡翠岩前醉馬分祇有汀洲連舊業豈無章疏動遺文猶憐未卜佳城處更斸要離冢畔雲
　　算山
　　水繞蒼山固䕶來當時盤踞實雄才周郎計䇿清宵定曹氏樓船白晝灰五十八年爭虎視三千餘騎騁龍媒何如今日家天下閶闔門臨萬國開
　　寄茅山何威儀二首
　　大小三峰次九華靈蹤今盡屬何家漢時仙上雲巔鶴蜀地春開洞底花閒傍積嵐尋瀑眼便凌殘雪探芝芽年來已奉黃庭教夕鍊腥魂曉吸霞
　　曽向人間拜節旄乍疑因夢到仙曹身輕曳羽霞襟狹髻聳峨煙鹿幘髙山暖不葷峰上薤水寒仍落洞中桃從聞此日搜奇話轉覺魂飛夜夜勞










　　御定全唐詩巻六百二十五
　　欽定四庫全書
　　御定全唐詩巻六百二十六
　　陸⻱䝉
　　早秋吳體寄襲美
　　荒庭古樹只獨倚敗蟬殘蛩苦相仍雖然詩膽大如〈一作於〉斗爭奈愁腸牽似繩短燭初添蕙幌影微風漸折蕉衣稜安得彎弓似眀月快箭拂下西飛鵬
　　病中秋懐寄襲美
　　病容愁思苦相兼清鏡無情未我嫌貪廣異蔬行徑窄故求偏藥出錢添同人散後休賒酒雙燕辭來始下簾更有是非齊未得重憑詹尹拂⻱占
　　秋賦有期因寄襲美〈時將主試貢士〉
　　雲似無心水似閒忽思名在貢書間煙霞鹿弁聊懸著隣里漁舠暫解還文草病來猶滿篋藥苗衰後即離山廣寒宮樹枝多少風送髙低便可攀
　　和襲美新秋即事次韻三首
　　心似孤雲任所之世塵中更有誰知愁尋冷落驚雙鬢病得清涼減四支懐舊藥溪終獨往宿枯杉寺已頻期兼須為月求髙處即是霜輪殺滿時
　　帆檝衣裳盡釣徒往來蹤跡遍三吳閒中展巻興亡小醉後題詩㸃畫麤松島伴譚多道氣竹窻孤夢豈良圖還須待致昇平了即往〈一作任〉扁舟放五湖
　　聲利從來解破除秋灘唯憶下桐廬鸕鷀陣合殘陽少蜻蛚吟髙冷雨疎辯伏南華論指指才非𤣥晏借書書當時任使真堪笑波上三年學炙魚
　　和襲美贈南陽潤卿將歸雷平
　　朝市山林隱一般卻歸那減臥雲懽墮階紅葉誰收得半盎清醪客酹〈一作醉〉乾玉笈詩成吟處曉金沙泉落夢中寒真仙若降如相問曽步星罡繞醮壇
　　顧道士亡弟子奉束帛乞銘於襲美因賦戲贈
　　童初真府召為郎君與抽毫刻便房亦謂神仙同許郭不妨才力似班揚比於黃絹詞尤妙酬以霜縑價未當唯我有文無賣處筆鋒銷盡墨池荒
　　和訪寂上人不遇
　　芭蕉霜後石欄荒林下無人閉竹房經抄未成拋素幾錫環應撼過寒塘蒲團為拂浮埃散茶器空懐碧餑香早晩卻還宗炳社夜深風雪對禪牀
　　秋夕文宴〈得成字〉
　　筆陣初臨夜正清擊銅遙認小金鉦飛觥壯若遊燕市覓句難於下趙城隔嶺故人因會憶傍簷棲鳥帶吟驚梁王座上多詞客五韻甘心第七成〈梁昭明嘗文宴賦詩各五韻劉孝威第七方成〉
　　南陽廣文欲於荊襄卜居襲美有贈代酬次韻
　　不知天隱在何鄉且欲煙霞跡暫雙鶴廟未能齊月馭鹿門聊擬並雲窻蘚銜荒磴移桑屐花浸春醪挹石缸莫惜查頭容釣伴也應東印有餘江
　　和襲美寄毗陵魏處士朴
　　經苑初成墨沼開何人林下肯尋來若非宗測圖山後即是韓康賣藥迴溪籟自吟朱鷺曲沙雲還作白鷗媒唯應地主公田熟時送君家麴糵材
　　和襲美初冬偶作寄南陽潤卿次韻
　　逐日生涯敢計冬可嗟寒事落然空窻憐返照緣書小庭喜新霜為橘紅衰栁尚能和月動敗蘭猶擬倩煙籠不知海上今清淺試與飛書問洛公
　　和襲美冬曉章上人院
　　山寒偏是曉來多況值禪窻雪氣和病客功夫經未演故人書信衲新磨閒臨靜案修茶品獨傍深溪記藥科從此逍遙知有地更乗清月伴君過
　　和襲美寄題鏡巖周尊師所居
　　見説身輕鶴不如石房無侶共雲居清晨自削靈香柹獨夜空吟碧落書十洞飛精應徧吸一簪秋髪未曽梳知君便入懸珠會早晩東騎白鯉魚
　　寒夜文宴得驚字
　　各將寒調觸詩情旋見微澌入硯生霜月滿庭人暫起汀洲半夜雁初驚三秋每為仙題想一日〈一作勺〉多因累句傾千里建康衰草外含毫誰是憶昭眀
　　送潤卿還華陽
　　何事輕舟近臘囘茅家兄弟欲歸來〈茅司命以三月十八日十二月二日會於華陽天〉封題玉洞虛無奏㸃檢霜壇沆瀣杯雲肆先生分氣調山圖公子愛詞才殷勤為向東鄉薦灑掃含真雪後臺
　　和襲美為新羅𢎞惠上人撰靈鷲山周禪師碑送歸詩
　　一函迢遞過東瀛祇為先生處乞銘已得雄詞封靜檢卻懐孤影在禪庭春過異國人應寫夜讀滄洲怪亦聽遙想勒成新塔下盡望空碧禮文星
　　和襲美寒日書齋即事三首每篇各用一韻
　　不必探幽上鬱岡公齋吟嘯亦何妨唯求薏苡供僧食別著氍毹待客牀春近帶煙分短蕙曉來衝雪撼疎篁餘杭山酒猶封在遙囑髙人未肯嘗
　　已上星津八月槎文通猶自學丹砂〈江文通有丹砂可學賦〉仙經寫得空三洞隱士招來別九華靜對真圖呼緑齒偶開神室問黃芽方諸更是憐才子錫賚於君合有差名價皆酬百萬餘尚憐方丈講𤣥虛西都賓問曽成賦東海人求近著書〈襲美嘗作弔江都賦又新羅僧請為大師碑文〉茅洞煙霞侵寤寐檀溪風月掛樵漁清朝還要廷臣在兩地寧容便結廬
　　和襲美臘後送內大徳從朂遊天台
　　應緣南國盡南宗欲訪靈溪路暗通〈溪在天台山下〉歸思不離雙闕下去程猶在四眀東銅缾淨貯桃花雨金䇿閒揺麥穗風〈上人指期國清過夏〉若戀吾君先拜疏為論台嶽未封公和襲美寄題玉霄峰葉涵象尊師所居
　　天台一萬八千丈師在浮雲端掩扉永夜祇知星斗大深秋猶見海山微風前㡬降青毛節雪後應披白羽衣南望煙霞空再拜欲將飛魄問靈威
　　南陽廣文博士還雷平後寄
　　微微春色染林塘親撥煙霞坐澗房隂洞雪膠知未入濁醪風破的偷嘗芝臺曉用金鐺〈一作鑅〉煮星度閒將玉鉿量㡬遍待晨官欲降曙壇先起獨焚香
　　和襲美題支山南峰僧次韻
　　眉毫霜細欲垂肩自説初棲海嶽年萬壑煙霞秋後到一林風雨夜深禪時翻貝葉添新蔵間插松枝䕶小泉好是清冬無外事匡牀齋罷向陽眠
　　送董少卿遊茅山
　　威輦髙懸度世名至今仙裔作公卿將隨羽節朝珠闕曽佩魚符管赤城〈董嘗判台州〉雲凍尚含孤石色雪乾猶墮古松聲應知四扇靈方在待取歸時緑髪生
　　和襲美寄懐南陽潤卿
　　髙抱相逢各絶塵水經山疏不離身才情未擬湯從事𤣥解猶嫌竺道人霞染洞泉渾變紫雪披江樹半和春誰憐故國無生計唯種南塘二畝芹
　　襲美將以綠罽為贈因成四韻
　　三逕風霜利若刀襜褕吹斷罥蓬蒿病中祇自悲龍具世上何人識羽袍狐貉近懐珠履貴薜蘿遙羨白巾髙陳王輕煖如相遺免致衰荷效廣騷
　　和過張祜處士丹陽故居〈並序〉
　　張祜字承吉元和中作宮體小詩辭曲豔發當時輕薄之流能其才合譟得譽及老大稍窺建安風格誦樂府録知作者本意短章大篇往往間出諫諷怨譎時與六義相左右善題目佳境言不可刋置別處此為才子之最也由是賢俊之士及髙位重名者多與之遊謂有鵠鷺之野孔翠之鮮竹柏之貞琴磬之韻或薦之於天子書奏不下亦受辟諸侯府性狷介不容物輙自劾去以曲阿地古澹有南朝之遺風遂築室種樹而家焉性嗜水石常悉力致之從知南海間罷職載羅浮石筍還不蓄善田利產為身後計死未二十年而故姬遺孕凍餒不暇前所謂鵠鷺孔翠竹柏琴磬之家雖朱輪尚乗遺編尚吟未嘗一省其孤而恤其窮也噫人假之為玩好不根於道義耶懼其怨刺於神眀耶天果不愛才沒而猶譴耶吾一不知之友人顔𢎞至行江南道中訪其廬作詩弔而序之屬余應和余汨沒者不足哀承吉之道邀襲美同作庶乎承吉之孤倚其傳而有憐者
　　勝華通子共悲辛荒逕今為舊宅鄰一代交遊非不貴五湖風月合教貧魂應絶地為才鬼名與遺編在史臣聞道平生多愛石至今猶泣洞庭人
　　和襲美寄廣文先生
　　忽辭眀主事真君直取姜巴路入雲龍篆拜時輕誥命霓襟披後小𤣥纁峰前北帝三元會石上東卿九錫文應笑世間名利火等閑靈府剰先焚
　　和襲美先輩悼鶴
　　一夜圓吭絶不鳴八公虛道得千齡方添上客雲眠思忽伴中仙劒解形但掩叢〈一作翛〉毛穿古堞永留寒影在空屏君才幸自清如水更向芝田為刻銘
　　幽居有白菊一叢因而成詠呈知已
　　還是延年一種材〈菊之別名〉即將瑤〈一作瓊〉朶冒霜開不如〈一作知〉紅豔臨歌扇欲伴黃英入酒杯陶令接䍦堪岸著梁王髙屋好欹來〈梁朝有白紗髙屋帽〉月中若有閒田地為勸嫦娥作意裁
　　和襲美傷開元觀顧道士
　　何事神超入杳㝠不騎孤鶴上三清多應白簡迎將去即是朱陵鍊更生藥奠肯同椒醑味雲謡空替薤歌聲武皇徒有飄飄思誰問山中宰相名
　　和襲美醉中即席贈潤卿博士次韻
　　共是虛皇簡上仙清詞如羽欲飄然登山凡著幾緉〈一作量〉屐破浪欲乗千里船逺夢只留丹井畔閒吟多在酒旗前誰知海上無名者只記漁歌不記年
　　送浙東徳師侍御罷府西歸
　　王謝遺蹤玉籍仙三年閒上鄂君船詩懐白閣僧吟苦俸買青田鶴價偏行次野楓臨逺水醉中衰菊臥涼煙芙蓉散盡西歸去唯有山隂九萬牋
　　送羊振文先輩往桂陽歸覲
　　風雅先生去一麾過庭才子趣歸期〈時使君文人自毛詩博士出牧〉讓王門外開帆葉義帝城中望㦸支郢路漸寒飄雪逺湘波初暖漲雲遲靈均精魄如能問又得千年賈傅詞襲美留振文宴⻱䝉抱病不赴猥示倡和因次韻酬謝
　　綺席風開照露晴祇將茶荈代雲觥繁似玉紛紛碎佳妓如鴻一一驚毫健㡬多飛藻客羽寒寥落映花鶯幽人獨自西窻晚閑憑香檉反照眀
　　和襲美重送圓載上人歸日本國
　　老思東極舊巖扉卻待秋風泛舶歸曉梵陽烏當石磬夜禪隂火照田衣見翻經論多盈篋親植杉松大㡬圍遙想到時思魏闕只應遙拜望斜暉
　　和襲美禇家林亭
　　一陣西風起浪花繞欄杆下散瑤華髙窻曲檻仙侯府臥〈一作折〉葦荒芹白鳥家孤島待寒凝片月逺山終日送餘霞若知方外還〈一作仙〉如此不要秋乗上海槎
　　歸雁
　　北走南徵象我曹天涯迢遞翼應勞似悲邊雪音猶苦初背岳雲行未髙月島聚棲防暗繳風灘斜起避驚濤時人不問隨陽意空拾欄邊翡翠毛
　　王先輩草堂
　　松逕隈雲到靜堂杏花臨澗水流香身從亂後全家隱日校人間一倍長金籙漸加新品秩玉皇偏賜羽衣裳何如聖代彈冠出方朔曽為漢侍郎
　　傷越
　　越谿自古好風煙盜束兵纒已半年訪戴客愁隨水逺浣紗人泣共埃捐臨焦賴灑王師雨欲墮重登刺史天早晩山川盡如故清吟閒上鄂君船
　　新定陪太守一百五夜南館翫月
　　風雨教春處處傷一宵雲盡見滄浪全無片燭侵光彩只有清灘助雪霜煙蔽櫂歌歸浦漵露將花影到衣裳卻嫌殷浩南樓夕一帶秋聲入恨長
　　中元夜寄道侶二首
　　學餌霜茸骨未輕每逢真夕夢還清丁寧獨受金妃約許與親題玉篆名月苦撼殘臨水珮風微飄斷繫雲纓須臾枕上桐窻曉露壓千枝滴滴聲
　　橘齋風露已清餘東郭先生病未除孤枕易為蛩破夢短簷難得燕傳書廣雲披日君應近倒影裁花我尚疎唯羨羽人襟似水平持旄節步空虛
　　寄懐華陽道士
　　華陽門外五芝生飡罷愁君入杳㝠遙夜獨棲還有夢昔年相見便忘形為分科斗親鉛槧與説蜉蝣坐竹櫺醮後㡬時歸紫閣別來終日誦黃庭閒教辨藥僮名甲靜識窺巢鶴姓丁絶澗飲羊春水膩傍林燒石野煙腥深沈谷響含疎磬片段嵐光落畫屏休採古書探禹穴自刋新厯鬬堯蓂珠宮鳯合迎蕭史玉籍人誰訪蔡經架上黒椽長褐穩案頭丹篆小符靈霓軒入洞齊初月羽節升壇拜七星當路獨行衝虎豹向風孤嘯起雷霆凝神密室多生白敘事聨編盡殺青匝地山川皆暗寫隱天竽籟祇閒聽分張火力燒金竈拂拭苔痕洗酒缾翠壁上吟朝復暮暖雲邉臥醉還醒倚身長短裁笻杖倩客髙低結草亭直用森嚴朝北帝愛將清淺問東溟常思近圃看栽杏擬借鄰峰伴采苓揜樹半扉晴靄靄背琴殘燭曉熒熒舊來捫虱知王猛欲去為龍歎管寧蟾魄㡬應臨蕙帳漁竿猶尚枕楓汀銜煙細草無端緑冒雨閒花作意馨掠岸驚波沈翡翠入簷斜照礙蜻蜓初征漢棧宜飛檄待破燕山好勒銘六轡未收千里馬一囊空負九秋螢我悲雌伏真方枘他騁雄才似建瓴合在深崖齊散術〈一作木〉自求滄海㸃流萍頻拋俗物心還爽逺憶幽期目剰瞑見買扁舟束真誥手披仙語任揚舲















　　御定全唐詩巻六百二十六
　　欽定四庫全書
　　御定全唐詩巻六百二十七
　　陸⻱䝉
　　人日代客子〈是日立春〉
　　人日兼春日長懐復短懐遙知雙綵勝併作一金釵
　　築城詞二首
　　城上一培〈一作杯一作掊〉土手中千萬杵築城畏不堅堅城在何處
　　莫歎將軍逼〈一作築城勞〉將軍要卻敵城髙功亦髙爾命何勞〈一作足〉惜
　　古意
　　君心莫淡薄妾意正棲託願得雙車輪一夜生四角
　　春曉
　　春庭曉景別清露花邐迤黃蜂一過慵夜夜棲香蘂
　　雜興
　　桃李傍簷楹無人賞春華時情重不見卻憶菖蒲花
　　鴈
　　南北路何長中間萬弋張不知煙霧裏㡬隻到衡陽
　　寄逺
　　鬢亂羞雲巻眉空羨月生中原猶將將何日重卿卿
　　庭前
　　合歡能解恚萱草信忘憂盡向庭前種萋萋特地愁
　　洞房怨
　　玉鍤朝扶鬢金梯晚下臺春衫將別淚一夜兩難裁
　　江行
　　酒旗菰葉外樓影浪花中醉帆張數幅唯待鯉魚風
　　巫峽
　　巫峽七百里巫山十二重年年自雲雨環佩竟誰逢
　　歸路
　　漸入新豐路衰紅映小橋渾如七年病初得一丸銷
　　南塘曲
　　妾住東湖下郎居南浦邊閒臨煙水望認得采菱船
　　黃金二首
　　自古黃金貴猶沽駿與才近來簪珥重無可〈一作復〉上髙臺
　　平分從滿篋醉擲任成堆恰莫持千萬眀眀買禍胎
　　夕陽
　　渡口和帆落城邊帶角收如何茂陵客江上倚危樓
　　殘雪
　　桂冷微停素峰乾不徧嵐何谿背林處猶覆定僧菴
　　古態
　　古態日漸薄新妝心更勞城中皆一尺非妾髻鬟髙
　　大堤
　　大堤春日暮驄馬解鏤衢請君留上客容妾薦彫胡
　　金陵道
　　北鴈行行直東流澹澹春當時六朝客還道帝鄉人
　　離騷
　　天問復招魂無因徹帝閽豈知千麗句不敵一讒言kao
　　對酒
　　後代稱歡伯前賢號聖人且須謀日富不要道家貧
　　寄南嶽客乞靈蕪香
　　聞説融峰下靈香似反魂春來正堪采試為斸雲根
　　山陽燕中郊樂錄
　　淮上能無雨囘頭總是情蒲帆渾未織爭得一歡成
　　偶作
　　雙眉初出繭兩鬢正蔵鴉自有王昌在何勞近宋家
　　有示
　　相對莫辭貧蓬蒿任塞門無情是金玉不報主人恩
　　秋思三首
　　桐露珪初落蘭風佩欲衰不知能賦客何似枉〈一作捉〉刀兒
　　誰作嫖姚幕能教霹靂車至今思禿尾無以代寒葅未得同虀杵何時減藥囊莫言天帝醉秦暴不靈長
　　早春
　　雨冷唯添暑煙初不著春數枝花纇〈一作類〉小愁殺扈芳人
　　懐仙三首
　　聞道陽都女連娟耳細長自非黃犢客不得到雲房但服鐶剛子兼吟曲素詞須知臣漢客還見布龍兒神燭光華麗靈祛羽翼生已傳餐玉粒猶自買雲英
　　芙蓉
　　閒吟鮑照賦更起屈平愁莫引西風動紅衣不耐秋
　　春思
　　怨鶯新語澀雙蜨鬭飛髙作箇名春恨浮生百倍勞
　　風人詩四首
　　十萬全師出遙知正憶君一心如瑞麥長〈一作惟〉作兩岐分
　　破檗供朝爨須憐是苦辛曉天窺落宿誰識獨醒人旦日思雙屨眀時願早諧丹青傳四瀆難寫是秋懐聞道更新幟多應廢舊旗征衣無伴擣獨處自然悲
　　樂府雜詠六首
　　雙吹管
　　長短裁浮筠參差作飛鳯髙樓微〈一作明〉月夜吹出江南弄
　　東飛鳧
　　裁得尺錦書欲寄東飛鳧脛短翅亦短雌雄戀菰蒲
　　花成子
　　春風等君意亦解欺桃李寫得去時真歸來不相似
　　月成
　　孤光照還沒轉益傷離別妾若是嫦娥長圓不教缺
　　孤燭怨
　　前囘邊使至聞道交河戰坐想鼓鞞聲寸心攢百箭
　　金吾子
　　嫁得金吾子常聞輕薄名君心如不重妾腰徒自輕
　　子夜四時歌
　　春
　　山連翠羽屏草接煙華席望盡南飛燕佳人斷消息
　　夏
　　蘭眼擡路斜鶯脣映花老金龍傾漏盡玉井敲氷早
　　秋
　　涼漢清泬寥衰林怨風雨愁聽絡緯唱似與羈魂語
　　冬
　　南雲〈一作光〉走冷圭北籟號空木年年任霜霰不減篔簹綠
　　大子夜歌二首
　　歌謡數百種子夜最可憐慷慨吐清音眀轉出天然絲竹發歌響假器揚清音不知歌謡妙聲勢出口心
　　子夜警歌二首
　　鏤椀傳綠酒雕鑪薰紫煙誰知苦寒調共作白雪恃愛如欲進含羞出不前朱口發豔歌玉指弄嬌
　　子夜變歌三首
　　人傳歡負情我自未嘗見三更開門去始知子夜變歳月如流邁春盡秋已至熒熒條上花零落何乃駛歳月如流邁行已及素秋蟋蟀吟堂前惆悵使儂愁
　　江南曲五首
　　魚戲蓮葉間參差隱葉扇鵁鶄鳿窺瀲灩無因見魚戲蓮葉東初霞射紅尾傍臨謝山側恰值清風起魚戲蓮葉西盤盤舞波急潛依曲岸涼正直斜光入魚戲蓮葉南欹危舞煙疊光揺越鳥巢影亂吳娃檝魚戲蓮葉北澄陽動微漣囘看帝子渚稍背鄂君船







　　御定全唐詩巻六百二十七
<集部,總集類,御定全唐詩>
　　欽定四庫全書
　　御定全唐詩巻六百二十八
　　陸⻱䝉
　　陌上桑
　　皓齒還如貝色〈一作光〉含長眉亦似煙華貼鄰娃盡著繡襠襦獨自提筐採蠶葉
　　自遣詩三十首
　　自遣詩者震澤別業之所作也故疾未平厭厭臥田舍中農夫日以耒耜事相聒每至夜分不睡則百端興懐攪人思益紛亂無緒且詩者持也謂持其情性使不暴去因作四句詩累至三十絶絶各有意既曰自遣亦何必題為
　　五年重別〈一作到〉舊山村樹有交柯犢有孫更〈一作重〉感卞峰顔色好曉雲纔散便〈一作已〉當門
　　雪下孤村淅淅鳴病魂無睡灑來清心揺秖〈一作只〉待東窻曉長媿寒雞第一聲
　　多情多感自難忘秖有風流共古長座上不遺金帶枕陳王詞賦為誰傷
　　甫〈一作甪〉里先生未白頭酒旗猶可戰髙樓長鯨好鱠無因得乞取艅艎作釣舟
　　花瀨濛濛紫氣昏〈紫花瀨在顧渚步〉水邊山曲更深〈一作容〉村終須揀取幽棲處〈一作地〉老檜成雙便作門
　　隂洞曽為採藥行冷雲凝絶燭微眀玉芝敲折琤然墮合有真人〈一作官〉上姓名
　　長歎人間髮易華暗將心事許煙霞病來前約分眀在藥鼎書囊便是家
　　醖得秋泉似玉容比於雲液更應濃思量北海徐劉輩枉向人間號酒龍
　　羊偘多應自古豪解盤金矟置纎腰縱然此事教雙得不博溪田二頃苗
　　偶然攜稚看微波臨水春寒一倍多便使筆精如逸少嬾能書字換羣鵝
　　昔聞莊叟迢迢夢又道韓生〈一作馮〉苒苒〈一作冉冉〉飛知有姓名聊寄問更無言語抱斜暉
　　雪侵春事太無端舞急微還近臘寒應是也疑真宰怪休時猶未徧林巒
　　數尺遊絲墮碧空年年長是惹東〈一作春〉風爭知天上無人住亦有春愁鶴髮翁
　　誰使寒鴉意緒嬌雲情山晚動情憀亂和殘照紛紛舞應索陽烏次第饒
　　古往天髙事渺茫爭知靈媛不淒涼月娥如有相思淚秖待方諸寄兩行
　　本來雲外寄閒身遂與溪雲作主人一夜逆風愁四散曉來零落傍衣巾
　　淵眀不待公田熟乗興先秋解印歸我為餘糧春未去到頭誰是復誰非
　　雲擁根株抱石危斵來文似瘦蛟螭幽人帶病慵〈一作愁〉朝起秖向春山盡日欹
　　月澹花閒夜已深宋家微詠若遺音重思萬古無人賞露濕清香獨滿襟〈宋玉有微詠賦〉
　　南岸春田手自農往來橫截半江風有時不耐輕橈興暫欲蓬山訪洛公
　　賢達垂竿小隠中我來真作捕魚翁前溪一夜春流急已學嚴灘下釣筒
　　水國君王又姓蕭風情由是冠南朝靈和殿下巴江栁十二旒前舞翠條
　　強梳蓬鬢整斜冠片燭光微夜思闌天意最饒惆悵事單棲分付與春寒
　　無多藥圃近南榮合有新苗次第生稚子不知名品上恐隨春草鬭輸贏
　　一派溪隨箬〈一作若〉下流春來無處不汀洲漪瀾未碧蒲猶短不見鴛鴦正自由
　　山下花眀水上曛一橈青翰破霞文越人但愛風流客繡被何須屬鄂君
　　妍華須是占時生準擬差肩不近情佳麗㡬時腰不細荊王辛苦致宮名
　　奼女精神似月孤敢將容易入洪爐人間縱道鉛華少蝶翅新篁未肯無
　　貞白求丹變姓名主恩潛助亦無成侯家竟換梁天子王整徒勞作外兵
　　春雨能膏草木肥就中林野碧含滋唯餘病客相逢背一夜寒聲減四肢
　　別墅懐歸
　　東去滄溟百里餘沿江潮信到吾廬就中家在蓬山下一日堪憑兩寄書
　　野井
　　朱閣前頭露井多碧梧桐〈一作桃花〉下美人過寒泉未必能如此奈有銀缾素綆何
　　南征
　　丞相南征定有無幕中誰是騁良圖遙知賊膽縱橫破〈一作大〉繞帳生犀一萬株
　　北渡
　　江客柴門枕浪花鳴機寒艣任嘔啞輕舟過去真堪畫驚起鸕鷀一陣斜
　　夜泊詠棲鴻
　　可憐霜月暫相依莫向衡陽趁逐〈一作隊〉飛同是江南〈一作天〉寒夜客羽毛單薄稻粱微
　　早行
　　水〈一作氷〉寒孤櫂觸天文直似乗槎去問津縱使碧虛無限好客星名字也愁人
　　木蘭堂〈一作李商隠詩〉
　　洞庭波浪渺無津日日征㠶送逺人㡬度木蘭舟上望不知元是此花身
　　和襲美春夕陪崔諫議櫻桃園宴
　　佳人芳樹雜春蹊花外煙濛月漸低㡬度豔歌清欲轉流鶯驚起不成棲
　　和襲美松江早春
　　栁下江餐待好風暫時還得狎漁翁一生無事煙波足唯有沙邊水勃公
　　和襲美女墳湖〈即吳王葬女之所〉
　　水平波淡遶迴塘鶴殉人沈萬古傷應是離魂雙不得至今沙上少鴛鴦
　　和襲美泰伯廟
　　故國城荒徳未荒年年椒奠濕中堂邇來父子爭天下不信人間有讓王
　　和襲美木蘭院次韻
　　苦吟清漏迢迢極月過花西尚未眠猶憶故山欹警枕夜來嗚咽似流泉
　　和襲美重題薔薇
　　穠華自古不得久況是倚春春已空更被夜來風雨惡滿階狼籍沒〈一作許〉多紅
　　和襲美春夕酒醒
　　㡬年無事傍江湖醉倒黃公舊酒壚覺後不知眀月上滿身花影倩人扶
　　和襲美木蘭後池三詠
　　重臺蓮花
　　水國煙鄉足芰荷就中芳瑞此難過風情為與吳王近紅萼常教一倍多
　　浮萍
　　晚來風約半池眀重疊侵沙緑罽成不用臨池更相笑最無根蔕是浮名
　　白蓮
　　素蘤多䝉別豔欺此花真〈一作端〉合在瑤池還應〈一作無情〉有恨無〈一作何〉人覺月曉風清欲墮時
　　和襲美重題後池
　　曉煙清露暗相和浴雁浮鷗意緒多卻是陳王詞賦錯枉將心事托微波
　　和胥〈一作青〉門閒泛
　　細槳輕撶下白蘋故城花謝緑隂新豈無今日逃名士試問南塘著屧人
　　襲美初植松桂偶題
　　軒隂冉冉移斜日寒韻泠泠入晚風煙格月姿曽不改至今猶似在山中
　　和襲美館娃宮懐古五絶
　　三千雖衣水犀珠半夜夫差國暗屠猶有八人皆二八獨教西子占亡吳
　　一宮花渚漾漣漪俀墮鴉鬟出繭眉可料座中歌舞袖便將殘節拂降旗
　　幾多雲榭倚青㝠越燄燒來一片平此地最應沾恨血至今春草不勻生
　　江色分眀練繞臺戰帆遙隔綺疏開波神自厭荒淫主句踐樓船穩帖來
　　寳襪香綦碎曉塵亂兵誰惜似花人伯勞應是精靈使猶向殘陽泣暮春
　　和襲美虎丘寺西小溪閒泛三絶
　　樹號相思枝拂地鳥語提壺聲滿溪雲涯一里千萬曲直是漁翁行也迷
　　荒栁臥波渾似困宿雲遮塢未全癡雲情栁意蕭蕭會若問諸餘總不知
　　每逢孤嶼一倚檝便欲狂歌同採薇任是煙蘿中待月不妨欹枕扣舷歸
　　和襲美天竺寺八月十五夜桂子
　　霜實常聞秋半夜天台天竺墮雲岑〈垂拱中天台桂子落一百餘日方止〉如何兩地無人種卻是湘灕是桂林
　　戲題襲美書印囊
　　鵲銜⻱顧妙無餘不愛封侯愛石渠應笑休文過萬巻至今誰道沈家書
　　和襲美釣侶二章
　　一艇輕撶看曉濤接䍦拋卞漉春醪相逢便倚蒹葭泊更唱菱歌擘蟹螯
　　雨後沙虛古岸崩魚梁移入亂雲層歸時月墮汀洲暗認得妻兒結網燈
　　和襲美寄同年韋挍書
　　萬古風煙滿故都清才搜括妙無餘可中寄與芸香客便是江南地里書
　　和襲美初冬偶作
　　桐下空堦疊緑錢貂裘初綻擁髙眠小爐低幌還遮掩酒滴清香似去年
　　襲美醉中寄一壺並一絶走筆次韻奉酬
　　酒痕衣上雜莓苔猶憶紅螺一兩杯正被遶籬荒菊笑日斜還有白衣來
　　再和次韻
　　堦下飢禽啄嫩苔野人方倒病中杯寒蔬賣卻還沽喫可有金貂換得來
　　和襲美重𤣥寺雙矮檜
　　可憐煙刺是青螺如到雙林誤禮多更憶早秋登北固海門蒼翠出晴波
　　醉中戲贈襲美
　　南北風流舊不同傖吳今日若相通病來猶伴金杯滿欲得人呼小禇公
　　潤卿遺青䭀飯兼之一絶聊用荅謝
　　舊聞香積金仙食今見青精玉斧餐自笑鏡中無骨録可能飛上紫雲端
　　文讌招潤卿博士辭以道侶將至一絶寄之
　　仙客何時下鶴翎方瞳如水腦華清不過傳達楊君夢從許人間小兆聽
　　再招
　　遙知道侶談𤣥次又是文交麗事時雖是寒輕雲重日也留花簟待徐摛
　　玩金鸂𪆟戲贈襲美
　　曽向溪邊泊暮雲至今猶憶浪花羣不知鏤羽凝香露堪與鴛鴦覺後聞
　　子規一首
　　碧竿微露月玲瓏謝豹傷心獨叫風髙處巳應聞滴血山榴一夜幾枝紅
　　寄題天台國清寺齊梁體
　　峰帶樓臺天外立眀河色近罘罳濕松間石上定僧寒半夜楢溪水聲急
　　奉和諫議酬先輩霜菊
　　紫莖芳豔照西風秖怕霜華掠斷叢爭奈病夫〈一作雖伴應劉〉難強飲〈一作醉〉應須速自召車〈一作路人終要識山〉公
　　和襲美詠臯橋
　　橫截春流架斷虹憑欄猶思五噫風今來未必非梁孟卻是無人斷伯通
　　和襲美悼鶴
　　酆都香稻字重思遙想飛魂去未飢爭奈野鴉無數健黃昏來占舊棲枝
　　和醉中襲美先起次韻
　　莫唱豔歌凝翠黛已通仙籍在金閨他時若寄相思淚紅粉痕應伴紫泥
　　和襲美酒病偶作次韻
　　栁疎桐下晚窻眀秖有微風為折酲唯欠白綃籠解散〈解散王儉髻名時人皆慕之也〉洛生閒詠兩三聲
　　憶白菊
　　稚子書傳白菊開西成相滯未容迴月眀階下窻紗薄多少清香透入來
　　和同潤卿寒夜訪襲美各惜其志次韻
　　醉韻飄飄不可親掉頭吟側華陽巾如能跂腳南〈一作東〉窻下便是羲皇世上人
　　和襲美寒夜文讌潤卿有期不至
　　細雨輕觴玉漏終上清詞句落吟中松齋一夜懐貞白霜外空聞五粒風
　　移石盆
　　移得龍瀲灩寒月輪初下白雲端無人盡日澄心坐倒影新篁一兩竿
　　石竹花詠
　　曽看南朝畫國娃古蘿〈一作羅〉衣上碎眀霞而今莫共金錢鬬買卻春風是此花











　　御定全唐詩巻六百二十八
　　欽定四庫全書
　　御定全唐詩巻六百二十九
　　陸⻱蒙
　　和襲美友人許惠酒以詩徴之
　　涷醪初漉嫰如春輕蟻漂漂雜蘂塵得伴方平同一醉眀朝應作蔡經身
　　聞圓載上人挾儒書洎釋典歸日本國更作一絶以送之
　　九流三蔵一時傾萬軸光凌渤澥聲從此遺編東去後卻應荒外有諸生
　　閒吟
　　閒吟料得三更盡始把孤燈背竹窻一夜西風髙浪起不教歸夢過寒江
　　秘色越器
　　九秋風露越窯開奪得千峰翠色來好向中宵盛沆瀣共嵇中散鬬遺杯
　　景陽宮井
　　古堞煙埋宮井樹陳主吳姬墮泉處舜沒蒼梧萬里雲卻不聞將二妃去
　　江南二首
　　便風船尾香秔熟細雨層頭赤鯉跳待得江餐閑望足〈一作處〉日斜方動木蘭橈
　　村邊紫豆花垂次岸上紅梨葉戰初莫怪煙中重囘首酒家〈一作旗〉青紵一行書
　　溪思雨中
　　雨映前山萬絇〈一作句〉絲㯭聲衝破〈一作碎〉似鳴機無端織得愁成段堪作騷人酒病衣
　　江城夜泊
　　漏移寒箭丁丁急月掛虛弓靄靄眀此夜離魂堪射斷更須江笛兩三聲
　　宮人斜
　　草著〈一作樹〉愁煙似不春晚鶯哀怨問行人須知一種埋香骨猶勝昭君作虜塵
　　送棊客
　　滿目山川似勢棊況當秋雁正斜飛金門若召羊𤣥保賭取江東太守歸
　　漢宮詞
　　招靈閣上霓旌絶柏梁臺中珠翠稠一身三十六宮夜露滴玉盤青桂秋
　　上清
　　玉林風露寂寥清仙妃對月閒吹笙新篁冷澀曲未盡細拂雲枝棲鳯驚
　　秋荷
　　蒲茸承露有佳色茭葉束煙如效顰盈盈一水不得渡冷翠遺香愁向人
　　有別二首
　　且將絲䋏繫蘭舟醉下煙汀減去愁江上有樓君莫上落花隨浪〈一作水〉正東流
　　池上已看鶯舌黙雲間應即雁翰開唯愁別後當風立萬樹將秋入恨來
　　病中曉思
　　月墮霜西竹井寒轆轤絲凍下缾難幽人病久渾成渴愁見龍書一鼎乾
　　送友人之湖上
　　故人溪上有漁舟竿倚風蘋夜不收欲寄一函聊問訊洪喬寧作置書郵
　　寒日逢僧
　　瘦脛髙褰梵屧輕野塘風勁錫環鳴如何不向深山裏坐擁閑雲過一生
　　冬栁
　　栁汀斜對野人窻零落衰條傍曉江正是霜風飄斷處寒鷗驚起一雙雙
　　寄友人
　　敬亭寒夜溪聲裏同聽先生講太𤣥上得雲梯不囘首釣竿猶在五湖邊
　　島樹
　　波濤漱苦盤根淺風雨飄多著葉遲迥出孤煙殘照裏鷺鶿相對立髙枝
　　頭陀僧
　　萬峰圍繞一峰深向此長修苦行心自埽雪中歸鹿跡天眀恐被獵人尋
　　晚渡
　　半波風〈一作飛〉雨半波晴漁曲飄秋野調清各様蓮船逗村去笠簷蓑袂有殘〈一作餘〉聲
　　贈老僧二首
　　枯貌自同霜裏木餘生唯指佛前燈少時寫得坐禪影今見問人何處僧
　　自有家山供衲線不離溪曲取菴茅舊曽聞説林中鳥定後長來頂上巢
　　憶山泉
　　一夜寒聲來夢裏平眀著屐到聲邊心期盛夏同〈一作重〉過此脫卻荷衣石上眠
　　白芙蓉
　　澹然相對卻成勞月染風裁箇箇髙似説玉皇親謫墮至今猶著水霜袍
　　嚴光釣臺
　　片帆竿外揖清風石立〈一作上〉雲孤萬古中不是狂奴為故態仲華爭得黒頭公
　　讀陳拾遺集
　　蓬顆何時與恨平蜀江衣帶蜀山輕尋聞騎士梟黃祖自是無人祭禰衡
　　吳宮懐古
　　香逕長洲盡棘叢奢雲豔雨秖悲風吳王事事須亡國未必西施勝六宮
　　送琴客之建康
　　蕙風杉露共泠泠三峽寒泉漱玉清君到南朝訪遺事栁家雙鎻舊知名
　　閨怨
　　白袷行人又逺遊日斜空上映花樓愁絲墮絮相逢著絆惹春風卒未休
　　丁香
　　江上悠悠人不問十年雲外醉中身殷勤解卻丁香結縱〈一作從〉放繁枝散誕春
　　種蒲
　　杜若溪邊手自移旋抽煙劒碧參差何時織得孤帆去懸向秋風訪所思
　　范蠡
　　平吳専越禍胎深豈是功成有去心句踐不知嫌鳥喙歸來猶自鑄良金
　　山僧二首
　　山蘚㡬重生草履澗〈一作洞〉泉長自滿銅缾時將如意敲眠虎遣向林間坐聽經
　　一夏不離蒼島上秋來頻話石城南思歸瀑布聲前坐卻把松枝拂舊菴
　　上雲樂
　　青絲作筰〈一作笮〉桂為船白兎𢷬藥蝦蟇丸便浮天漢泊星渚囘首笑君承露盤
　　新秋雜題六百
　　眠
　　一簟臨窻薤葉秋小簾風蕩半離鉤魂清雨急夢難到身在五湖波上頭
　　行
　　尋人直到月塢北覓鶴便過雲峰西只今猶有疎野調但繞莓苔風雨畦
　　倚
　　橘下凝情香染巾竹邊留思露揺身背煙垂首〈一作手〉盡日立憶得山中無事人
　　吟
　　憶山揺膝石上晚懐古掉頭溪畔涼有時得句一聲發驚起鷺鶿和夕陽
　　食
　　日午空齋帶睡痕水蔬山藥薦盤飱林烏信我無機事長到而今下石盆
　　坐
　　偶避蟬聲來隙地忽隨鴻影入遼天閒僧不會寂寥意道學西方人坐禪
　　新沙
　　渤澥聲中漲小隄官家知後海鷗知蓬萊有路教人到應亦年年稅紫芝
　　鄴宮詞二首
　　魏武平生不好香楓膠蕙炷潔宮房可知遺令非前事卻有餘薫在繡囊
　　花飛蝶駭不愁人水殿雲廊別置春曉日靚妝千騎女白櫻桃下紫綸巾
　　古別離
　　仙人左手把長箭欲射日烏烏不棲何事離情畏眀發一心唯恨汝南雞
　　髙道士
　　峩眉道士風骨峻手把玉皇書一通東遊借得琴髙鯉騎入蓬萊清淺中
　　蔬食
　　孔融不要留殘膾庾悅無端恡子鵝香稻熟來秋菜嫰伴僧餐了聽雲和
　　寄逺
　　縹梨花謝鶯口喫黃犢少年人未歸畫扇紅相掩映獨看斜月下簾衣
　　山中僧
　　手闗〈一作開〉一室翠微裏日暮白雲棲半間白雲朝出天際去若比老僧猶〈一作雲〉未閒
　　洞宮秋夕
　　濃霜打葉落地聲南溪石泉細泠泠洞宮寂寞人不去坐見月生雲母屏
　　連昌宮詞二首
　　門
　　金鋪零落獸鐶空斜揜雙扉細草中日暮鳥歸〈一作啼〉宮樹緑不聞鴉軋閉春風
　　階
　　草沒苔封疊翠斜墜紅千葉擁殘霞年年直為秋霖苦滴陷青珉隱起花
　　懐宛陵舊遊
　　陵陽佳地昔年遊謝朓青山李白樓唯有日斜溪上思酒旗風影落春流
　　松石曉景圖
　　霜骨雲根慘澹愁宿煙封著未全收將歸與説文通後寫得松江岸上秋
　　釣車
　　小輪輕線妙無雙曽伴幽人酒一缸洛客見詩如有問輾煙衝雨過桐江
　　漉酒巾
　　靖節髙風不可攀此巾猶墜〈一作墮〉凍醪間偏宜雪夜山中戴認取時情與醉顔
　　華陽巾
　　蓮花峰下得佳名雲褐相兼上鶴翎須是古壇秋霽後靜焚香炷禮寒星
　　方響
　　擊霜寒玉亂丁丁花底秋風拂坐生王母閒看漢天子滿猗蘭殿佩環聲
　　白鷺
　　雪然飛下立蒼苔應伴江鷗拒我來見欲扁舟揺蕩去倩君先作水雲媒
　　溪行
　　晚天寒雨上灘時他已揚舲我尚遲自是檣低帆幅少溪風終不兩般吹
　　太湖叟
　　細槳輕船賣石歸酒痕狼籍徧苔衣攻車戰艦繁如織不肯囘頭問是非
　　荅友人
　　荊卿雄骨化為塵燕市應無共飲人能脫鷫鸘來換酒五湖賖與一年春
　　偶作
　　酒信巧為繰病緒花音長作嫁愁媒也知愁病堪囘避爭奈流鶯喚起來
　　春思二首
　　竹外麥煙愁漠漠短翅啼禽飛魄魄此時憶著千里人獨坐支頤看花落
　　江南酒熟清眀天髙髙緑斾當風懸誰家無事少年子滿面落花猶醉眠
　　訪僧不遇
　　櫂倚東林欲問禪逺公飛錫未應還䝉莊弟子相看笑何事空門亦有闗
　　謝山泉
　　決決春泉出洞霞石壜封寄野人家草堂盡日留僧坐自向前溪摘茗芽
　　洞宮夕〈一作華陽觀〉
　　月午山空桂花〈一作中天月冷霜華〉落華陽道士雲衣薄石壇香〈一作風〉散步虛聲杉雲〈一作露〉清泠〈一作泠泠〉滴棲鶴
　　峽客行
　　萬仞峰排千劒束孤舟夜繫峰頭宿蠻溪雪壊蜀江傾灩澦朝來大如屋
　　江邊
　　江邊日晚潮煙上樹裏鴉鴉桔橰響無因得似灌園翁十畝春蔬一藜杖
　　簾
　　枕映疎容晩向欹秋煙脈脈雨微微逆風障燕尋常事不學人前當妓衣
　　開元雜題七首
　　玉龍子
　　何代奇工碾玉英細髯纎角盡雕成煙乾霧悄君心苦風雨長隨一擲聲
　　照夜白
　　雪虯輕駿步如飛一練騰光透月旗應笑穆王拋萬乗踏風鞭露向瑤池
　　舞馬
　　月窟龍孫四百蹄驕驤輕步應金鞞曲終似要君王寵囘望紅樓不敢嘶
　　雜伎
　　拜象馴犀角觝豪星丸霜劒出花髙六宮爭近乗輿望珠翠三千擁赭袍
　　雪衣女
　　嫩紅鉤曲雪花攢月殿棲時片影殘自説夜來春夢惡學持金偈玉欄干
　　繡嶺宮
　　繡嶺花殘翠倚空碧窻瑤砌舊行宮閑乗小駟濃隂下時舉金鞭半袖風
　　湯泉
　　暖殿流湯數十間玉渠香細浪囘環上皇初解雲衣浴珠櫂時敲瑟瑟山
　　題杜秀才水亭〈一本題上有荊溪早景四字〉
　　曉和風露立晴煙秖恐腥魂涴洞天雲肆有龍君若買便敲初日鑄金錢
　　翠碧
　　紅襟翠翰兩參差徑拂煙華上細枝春水漸生魚易得莫辭風雨坐多時


　　御定全唐詩巻六百二十九
　　欽定四庫全書
　　御定全唐詩巻六百三十
　　陸⻱䝉
　　水國詩〈以下雜體詩〉
　　水國不堪旱斯民生甚微直至葭菼少敢言魚蟹肥我到荒村無食啗對案又非梁謝覽況是乾苗結子疎歸時祇得藜羮糝
　　井上桐
　　美人傷別離汲井長待曉愁因轆轤轉驚起雙棲鳥獨立傍銀牀碧桐風嫋嫋
　　門前路
　　門前向城路一直復一曲曲去日中〈一作終〉還直行日暮宿何必日中還曲途荊棘間
　　彼農二章
　　世路澆〈一作巇〉險淳風蕩除彼農家流猶存厥初藁焉而席茨焉而居首亂如葆形枯若腒大耋既鮐童子未□
　　〈音魚〉以負以載悉薅悉鉏我慕聖道我躭古書小倦於學時遊汝廬有飯一盛莫鹽莫蔬有繻一緹不襟不袪所謂飢寒汝何逭歟
　　禹貢厥田上下各異善人為邦民受其賜去年西成野有遺穗今夏南畝旱氣赤地遭其豐㓙槩斂無二退輸弗供進訴弗視號於旻天以血為淚孟子有言王無罪歳詩之窮辭以嫉悍吏
　　奉酬襲美苦雨見寄
　　松篁交加午隂黒別是江南煙靄國頑雲猛雨更相欺聲似虓號色如墨茅茨裛爛簷生衣夜夜化為螢火飛螢飛漸多屋漸薄一注愁霖當面落愁霖愁霖爾何錯滅頂於余奚所作既不能賦似陳思王又不能詩似謝康樂〈曹有愁霖賦謝有愁霖詩〉昔年嘗過杜子美亦得髙歌破印紙慣曽掀攪大筆多為我才情也如此髙揖愁霖詞未已披文忽自皮夫子哀絃怨柱合為吟㤞我窮棲蓬藋裏初悲濕翼何由起末欲牋天叩天耳其如玉女正投壺笑電霏霏作天喜我本曽無一稜〈去聲〉田平生嘯傲空漁船有時赤腳弄眀月踏破五湖光底天去歳王師東下急輸兵粟盡民相泣伊予不戰不耕人敢怨烝黎無糝粒不然受性圓如規千姿萬態分毫釐唾壺虎子盡能執䑛痔折枝無所辭有頭強方心強直撐拄頺風不量力自愛垂名野史中寧論抱困荒城側唯君浩歎非庸人分衣輟飲來相親橫眠木榻忘華薦對食露葵輕八珍欲窮𤣥鳯未白欲懐仙鯨尚隔不如驅入醉鄉中只恐醉鄉田地窄
　　夏日閒居作四聲詩寄襲美
　　平聲
　　荒池菰蒲深閒堦莓苔平江邊松篁多人家簾櫳清為書凌遺編調夸新聲求歡雖殊途探幽聊怡情
　　平上聲
　　朝煙涵樓臺晩雨染島嶼漁童驚狂歌艇子喜野語山容堪停杯栁影好隱暑年華如飛鴻斗酒幸且舉
　　平去聲
　　新開窻猶偏自種蕙未徧書籖風揺聞釣榭霧破見耕耘閑之資嘯詠性最便希夷全天真詎要問貴賤
　　平入聲
　　端居愁無涯一夕髪欲白因為鸞章吟忽憶鶴骨客手披丹臺文腳著赤玉舄如蒙清音酬若渴吸月液
　　奉酬襲美苦雨四聲重寄三十二句
　　平聲
　　幽棲眠疎窻豪居憑髙樓浮漚驚跳丸寒聲思重裘牀前垂文竿巢邊登輕舟雖無東臯田還生魚乎憂
　　平上聲
　　層雲愁天低久雨倚檻冷絲禽蔵荷香錦鯉繞島影心將時人乖道與隱者靜桐隂無深泉所以逞短綆
　　平去聲
　　烏蟾俱沈光晝夜恨暗度何當乗雲螭面見上帝愬臣言隂雲〈一作靈〉欺詔用利劒付迴車誅羣姦自散萬籟怒
　　平入聲
　　危簷仍空堦十日滴不歇青莎看成狂白菊即欲沒吳王荒金尊越妾挾玉瑟當時雖愁霖亦若惜落月
　　曉起即事因成迴文寄襲美
　　平波落〈一作送〉月吟閒景〈一作境〉暗幌浮煙思起人清露曉垂花謝半逺風微動蕙抽新城荒上處樵童小石蘚分來宿鷺馴晴寺野尋同去好古碑苔字細書勻
　　囘文
　　靜煙臨碧樹殘雪背晴樓冷天侵極戍寒月對行舟
　　疊韻山中吟
　　瓊英輕眀生石脈滴瀝碧𤣥鈆仙偏憐白幘客亦惜
　　雙聲溪上思
　　溪空唯容雲木密不隕雨迎漁隱映間安問謳鴉㯭
　　疊韻吳宮詞二首
　　膚愉吳都姝眷戀便殿宴逡巡新春人轉面見戰箭紅櫳通東風翠珥醉易墜平眀兵盈城棄置遂至地
　　和胥口即事
　　雨後山容若動天寒樹色如消目送迴汀隱隱心隨掛鹿揺揺白蔣知秋露裛青楓欲暮煙饒莫問吳趨行樂酒旗竿倚河橋
　　把釣絲隨浪逺采蓮衣染香濃緑倒紅飄欲盡風斜雨細相逢斷岸沈漁□□〈約畧二音魚網也〉鄰村送客𦪽𦨰即是清霜剖野乗閑莫厭來重
　　齊梁怨別
　　寥寥缺月看將落簷外霜華染羅幕不知蘭櫂到何山應倚相思樹邊泊
　　閒居雜題五首〈以題十五字離合〉
　　鳴蜩早
　　閒來倚杖柴門口鳥下深枝啄晩蟲周步一池銷半日十年聽此鬢如蓬
　　野態真
　　君如有意躭田裡予亦無機向藝能心跡所便唯是直人間聞道最先憎
　　松間斟
　　子山園靜憐幽木公幹詞清詠蓽門月上風微蕭灑甚斗醪何惜置盈尊
　　飲巖泉
　　已甘茅洞三君食欠買桐江一朶山嚴子瀨髙秋浪白水禽飛盡釣舟還
　　當軒鶴
　　自笑與人乖好尚田家山客共柴車干時未似棲廬〈一作接盧〉雀鳥道閒攜相爾書
　　藥名離合夏日即事三首
　　乗屐著來幽砌滑石甖煎得逺泉甘草堂祇待新秋景天色微涼酒半酣
　　避暑醉眠從樸野葛巾筠席更相當歸來又好乗涼釣藤蔓隂隂著雨香
　　窻外曉簾還自巻柏煙蘭露思晴空青箱有意終須續斷簡遺編一半通
　　和襲美懐錫山藥名離合二首
　　鶴伴前溪栽白杏人來隂洞寫枯松蘿深境靜日欲落石上未眠聞逺鐘
　　佳句成來誰不伏神丹偷去亦須防風前莫怪攜詩藁本是吳吟蕩槳郎
　　和襲美懐鹿門縣名離合二首
　　雲容覆枕無非白水色侵磯直是藍田種紫芝食可夀春來何事戀江南
　　竹溪深處猿同宿松閣秋來客共登封逕古苔侵石鹿城中誰解訪山僧
　　寒日古人名
　　初寒朗詠裴囘立欲謝𤣥闗早晚開昨日登樓望江色魚梁鴻雁㡬多來
　　句
　　㡬㸃社翁雨一畨花信風〈見提要錄〉　水鳥歌婦女衣襟便佞舌〈以下並見海録碎事〉　溪山自是清涼國松竹合封蕭灑侯山上花眀水上曛一橈青翰破霞文　白帝霜輿欲
　　御秋　但説漱流並枕石不辭蟬腹與⻱腸〈以下見侯鯖録〉頭方不會王門事塵土空緇白薴衣　秋來嬾上向吳亭〈見方輿勝覽〉










　　御定全唐詩巻六百三十
　　欽定四庫全書
　　御定全唐詩巻六百三十一
　　張賁
　　張賁字潤卿南陽人登大中進士第唐末為廣文博士嘗隱於茅山後寓吳中與皮陸遊詩十六首
　　旅泊吳門
　　一舸吳江晩堪憂病廣文鱸魚誰與伴鷗鳥自成羣反照縱橫水斜空斷續雲異鄉無限思盡付酒醺醺賁中間有吳門旅泊之什䝉魯望垂和更作一章以伸酬謝
　　偶發陶匏響皆䝉組繡文清秋將落㡌子夏正離羣有恨書燕雁無聊賦郢雲徧看心自醉不是酒能醺
　　酬襲美先見寄倒來韻
　　尋疑天意䘮斯文故選茅峰寄白雲酒後只留滄海客香前唯見紫陽君近年巳絶詩書癖今日兼將筆硯焚為有此身猶苦患不知何者是𤣥纁
　　奉和襲美醉中即席見贈次韻
　　桂枝新下月中仙學海詞鋒譽藹然文陣巳推忠信甲窮波猶認孝亷船清標稱住羊車上俗韻慚居鶴氅前共許逄䝉快弓箭再穿楊葉在明年
　　奉和襲美題禇家林亭
　　疎野林亭震澤西朗吟閒歩喜相擕時時風折蘆花亂處處霜摧稻穗低百本敗荷魚不動一枝寒菊蝶空迷今朝偶得高陽伴從放山翁醉似泥
　　奉和襲美傷開元觀顧道士
　　鳯麟膠盡夜如何共歎先生劔解多幾度弔來唯白鶴此時乘去必青騾圖中含景隨殘照琴裏流泉寄逝波惆悵眞靈又空返玉書誰授紫微歌
　　和魯望白菊
　　雪彩冰姿號女華寄身多是地仙家有時南國和霜立幾處東籬伴月斜謝客瓊枝空貯恨袁金鈿不成誇自知終古清香在更出梅粧弄晩霞
　　奉和襲美先輩悼鶴
　　池塘蕭索掩空籠玉樹同嗟一土中莎徑罷鳴唯泣露松軒休舞但悲風丹臺舊氅難重緝紫府新書豈更通雲減霧消無處問只留華髪與衰翁
　　偶約道流終乖文㑹荅皮陸
　　僊侶無何訪蔡經兩煩韶濩出彤庭人間若有登樓望應怪文星近客星
　　和襲美寒夜見訪
　　雲孤鶴獨且相親倣効從它折角巾不用吳江歎留滯風姿俱是玉清人
　　和襲美醉中先起次韻
　　何事桃源路忽迷惟留雲雨怨空閨僊郎共許多情調莫遣重歌濁水泥
　　和皮陸酒病偶作
　　白編椰席鏤冰明應助楊青解宿酲難繼二賢金玉唱可憐空作斷猿聲
　　送浙東徳師侍御罷府西歸
　　孤雲獨鳥本無依江海重逄故舊稀楊柳漸疎蘆葦白可憐斜日送君歸
　　以青䭀飯分送襲美魯望因成一絶
　　誰屑瓊瑤事青䭀舊傳名品出華陽應宜仙子胡麻拌因送劉郎與阮
　　玩金鸂鶒和陸魯望
　　翠羽紅鏤彩雲雙飛常笑白鷗羣誰憐化作彫金質從倩沈檀十里聞
　　悼鶴和襲美
　　渥頂鮮毛品格馴莎庭閑暇重難羣無端日暮東風起飄散春空一片雲
　　崔璐
　　崔璐登咸通七年進士第詩一首
　　覽皮先輩盛製因作十韻以寄用伸欵仰
　　河嶽挺靈異星辰精氣殊在人為英傑與國作禎符襄陽得竒士俊邁眞龍駒勇果魯仲由文賦蜀相如渾浩江海廣葩華桃李敷小言入無間大言塞空虛幾人遊赤水夫子得𤣥珠鬼神爭奧秘天地惜洪鑪既有曾參行仍兼君子儒吾知上帝意將使居黃樞好保千金體須為萬姓謨
　　李縠
　　李縠字徳師咸徳進士唐末為浙東觀察推官兼殿中侍御史詩四首
　　浙東罷府西歸酬別張廣文皮先輩陸秀才
　　豈有頭風筆下痊浪成蠻語向初筵蘭亭舊趾雖曾見柯笛遺音更不傳照曜文星吳分野留連花月晉名賢相逄只恨相知晩一曲驪歌又幾年
　　和皮日休悼鸖
　　才子襟期本上清陸雲家鸖伴閑情猶憐反顧五六里何意忽歸十二城露滴誰聞高葉墜月沈休藉半階明人間華表堪留語剩向秋風寄一聲
　　道林曾放雪翎飛應悔庭除閉羽衣料得王恭披鶴氅倚吟猶待月中歸
　　醉中襲美先月中歸
　　休文雖即逃瓊液阿鶩還須掩玉閨月落金鷄一聲後不知誰悔醉如泥
　　崔璞
　　崔璞清河人蘇州刺史咸通初歴右散騎常侍詩二首
　　奉酬皮先輩霜菊見贈
　　菊花開晩過秋風聞道芳香正滿叢爭奈病夫難強飲應湏速自召車公
　　䝉恩除替將還京洛偶敘所懐因成六韻呈軍事院諸公郡中一二秀才
　　兩載求人瘼三春受代歸務繁多簿籍才短乏恩威共理乖天奬分憂值歲饑遽䝉交郡印〈到任十二箇月除替未及三年〉安敢整朝衣作牧慙為政思鄉念式微儻容還故里高臥掩柴扉
　　魏朴
　　魏朴字不琢毘陵人詩二首
　　和皮日休悼鶴
　　直欲裁詩問杳𡨋豈教靈化亦浮生風林月動疑留魄沙島香愁似蘊情雪骨夜封蒼蘚冷練衣寒在碧塘輕人間飛去猶堪恨況是泉臺遠玉京
　　經秋宋玉巳悲傷況報胎禽昨夜亡霜曉起來無問處伴僧彈指遶荷塘
　　羊昭業
　　羊昭業字振文吳人唐末登進士第大順中嘗預修國史有集十五巻今存詩一首
　　皮襲美見留小讌次韻
　　澤國春來少遇晴有花開日且飛觥王戎似電休推病周顗纔醒衆卻驚芳景漸濃偏屬酒煖風初暢欲調鶯知君不肯然官燭爭得華筵徹夜明〈時襲美眼疾未平不飲酒故云〉顔萱
　　顔萱字𢎞至江南進士中書舍人蕘之弟詩三首
　　送羊振文歸覲桂陽
　　高掛吳帆喜動容問安歸去指湘峯懸魚庭內芝蘭秀馭鶴門前薜荔封〈蘇耽舊宅在桂州〉紅斾正憐棠影茂綵衣偏帶桂香濃臨岐獨有霑襟戀南巷當年共化龍〈先輩與拾遺叔父同年〉
　　送圓載上人
　　師來一世恣經行卻泛滄波問去程心靜巳能防渴鹿鼙喧時為駭長鯨〈師雲舟人遇鯨則鳴鼔以恐之〉禪林幾結金桃重〈日本金桃一實重一斤〉梵室重修鐵瓦輕〈以鐵為瓦輕於陶者〉料得還鄉無別利只應先見日華生
　　過張祜處士丹陽故居〈有序〉
　　萱與故張處士祜世家通舊尚憶孩稚之歲與伯氏嘗承處士撫抱之仁目管輅為神童期孔融於偉器光隂徂謝二紀於茲適經其故居巳易他主訪遺孤之所止則距故居之右二十餘歩荊榛之下蓽門啓焉處士有四男一女男曰椿兒桂子椅兒兒問之三巳物故唯杞為遺孕與其女尚存欲揖與言則又求食於汝墳矣但有霜鬢而黃冠者杖䇿迎門乃昔時愛姬崔氏也與之話舊歴然可聽嗟乎葛帔練裙兼非所有琴書圖籍盡屬他人又雲橫塘之西有故田數百畆力既貧窶十年不耕唯歲賦萬錢求免無所嗚呼昔為穆生置醴鄭公立鄉者復何人哉因吟五十六字以聞好事者
　　憶昔為兒逐我兄曾拋竹馬拜先生書齋巳換當時主詩壁空題故友名豈是爭權留怨敵可憐當路盡公卿柴扉草屋無人問猶向荒田責地征
　　鄭璧
　　鄭璧唐末江南進士詩四首
　　和襲美傷顧道士
　　斜漢銀瀾一夜東飄飄何處五雲中空留華表千年約纔畢丹爐九轉功形蛻遠山孤壙月影寒深院曉松風門人不覩飛昇去猶與浮生哭恨同
　　奉和陸魯望白菊
　　白艶輕明帶露痕始知佳色重難羣終朝疑笑梁王雪盡日慵飛蜀帝魂燕雨似翻瑤渚浪雁風疑巻玉綃紋瓊妃若㑹寛裁剪堪作蟾宮夜舞裙
　　和襲美索友人酒
　　乘興閑來小謝家便裁詩句乞榴花邴原雖不無端醉也愛臨風從鹿車
　　文燕潤卿不至
　　巳知羽駕朝金闕不用燒蘭望玉京應是易遷明月好玉皇留看舞雙成



　　御定全唐詩巻六百三十一
<集部,總集類,御定全唐詩>
