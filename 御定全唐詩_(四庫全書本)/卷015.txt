　　欽定四庫全書
　　御定全唐詩卷十五
　　郊廟歌辭
　　讓皇帝廟樂章〈吏部侍郎李舒撰〉
　　迎神
　　皇矣天宗徳先王季因心則友克讓以位爰命有司式遵前志神其降靈昭饗祀事
　　奠幣
　　惟帝時若去而上仙祀用商舞樂備宮懸白璧加薦𤣥纁告䖍子孫拜後承茲吉蠲
　　迎俎
　　祀盛體薦禮協粢盛方周假廟用魯純牲捧徹祗敬擊拊和鳴受釐歸胙既戒而平
　　酌獻
　　八音具舉三夀既盥潔茲宗彛瑟彼圭瓚蘭餚重錯椒醑飄散降胙維城永為藩翰
　　亞獻終獻
　　秩禮有序和音既同九儀不忒三揖將終孝感藩後相維辟公四時之典永永無窮
　　送神
　　奠獻已事昏昕載分風揺雨散靈衞絪緼龍駕帝服上騰五雲泮宮復閟寂寞無聞
　　享隱太子廟樂章〈唐書樂志曰貞觀中享隱太子廟樂迎神用誠和登歌奠玉帛用肅和迎爼用雍和送文舞出迎武舞入用舒和武舞用凱安送神用誠和詞同迎神〉誠和
　　道閟鶴闗運纒鳩里門集大命俾歆嘉祀禮亞六瑚誠殫二簋有誠顒若神斯戾止
　　肅和
　　歲肇春宗乾開震長瑤山既寂戾園斯享玉肅其事物昭其象誦成風笙歌合響
　　雍和
　　眀典肅陳神居邃啓春伯聮事秋官相禮有來雍雍登歌濟濟緬維主鬯庶歆芳醴
　　舒和
　　三縣已判歌鐘列六佾將開羽鏚分尚想燕飛來蔽日終疑鶴影降凌雲
　　凱安
　　天歩昔將開商郊初欲踐撫戎金陣廓貳極瑤圖闡雞㦸遂崇儀龍樓期好善弄兵隳震業啓聖隆嗣典隱太子廟樂章〈唐書樂志曰太樂舊有隱太子廟迎送神辭二章不詳所起〉迎神
　　蒼震有位黃離蔽眀江充禍結戾據災成銜寃昔痛贈典今榮享靈有秩奉樂以迎
　　送神
　　皇情悼往祀議増設鐘鼔鏗鏘羽旄昭晰掌禮雲備司筵告徹樂以送神靈其鑒闋
　　享章懐太子廟樂章〈唐書樂志曰神龍初享章懐太子廟樂章第一迎神第二登歌酌鬯第三迎爼及酌獻第四送文舞出迎武舞入第五武舞作第六送神詞同隱廟〉迎神
　　副君昭象道應黃離銅樓備徳玉裕成規仙氣靄靄靈従師師前驅戾止控鶴來儀
　　登歌酌鬯
　　忠孝本著羽翼先成寢門昭徳馳道為程幣帛有典容衞無聲司存既肅廟享惟清
　　迎俎酌獻
　　通三錫𦙍眀兩承英太山比赫伊水聞笙宗祧是寄禮樂其亨嘉辰薦俎以發聲眀
　　送文舞迎武舞
　　羽籥崇文禮以畢干鏚奮武事將行用舎繇來其有致壯志宣威樂太平
　　武舞作
　　綠林熾炎厯黃虞格有苖沙塵驚塞外帷幄命嫖姚七徳干戈止三邊雲霧消寳祚長無極歌舞盛今朝享懿徳太子廟樂章〈唐書樂志曰神龍初享懿徳太子廟樂章第一迎神第二登歌酌鬯第三迎爼及酌獻第四送文舞出迎武舞入第五武舞作第六送神詞同隱廟〉迎神
　　甲觀昭祥畫堂升位禮絶羣後望尊儲貳啟誦慙徳莊丕掩粹伊浦鳯翔緱峰鶴至
　　登歌酌鬯
　　譽闡元儲寄崇眀兩玉裕雖晦銅樓可想誦輟音笙歌罷響幣帛言設禮容無爽
　　迎俎酌獻
　　雍雍盛典肅肅靈祠賔天有聖對日無期飄颻羽服掣曳雲旗眷言主鬯心乎愴茲
　　送文舞迎武舞
　　八音協奏陳金石六佾分行整禮容滄溟赴海還稱少素月開輪即是重
　　武舞作
　　隋季昔雲終唐年初啟聖纂戎將禁暴崇儒更敷政威略靜三邊仁恩覃萬姓
　　享節愍太子廟樂章〈唐書樂志曰景雲中享節愍太子廟樂章第一迎神第二登歌酌鬯第三迎爼及酌獻第四送文舞出迎武舞入第五武舞作第六送神詞同隱廟〉迎神
　　儲後望崇元良寄切寢門是仰馳道不絶仙袂雲㑹靈旗電晰煌煌而來禮物攸設
　　登歌酌鬯
　　灼灼重眀仰承元首既賢且哲惟孝與友惟孝雖遙靈規不朽禮〈一作祀〉因誠致備絜𤣥酒
　　迎俎酌獻
　　嘉薦有典至誠莫愆畫梁雲亙雕俎星連樂器周列禮容備宣依稀如在若未賔天
　　送文舞出迎武舞入
　　邕邕闡化憑文徳赫赫宣威藉武功既執羽旄先拂吹還持玉鏚更揮空
　　武舞作
　　武徳諒雍雍由來掃宼戎劔光揮作電旗影列成虹霧廓三邊靜波澄四海同睿圖今已盛相共舞皇風
　　享文敬太子廟樂章
　　請神〈許孟容作〉
　　觴牢具品管磬有節祝道夤恭神儀昭晰桐圭早貴象輅追設聲達樂成降歆豐潔
　　登歌〈陳京作〉
　　歌以徳發聲以樂貴樂善名存追仙禮異鸞旌拱修鳯鳴合吹神聼皇慈仲月皆至
　　迎俎酌獻〈馮伉作〉
　　撰日瞻景誠陳樂張禮容秩秩羽舞煌煌肅將滌濯祗薦芬芳永錫繁祉思深饗嘗
　　送文舞迎武舞〈不詳作者〉
　　干旄羽籥相虧蔽一進一退殊行綴昔獻三雍盛禮容今陳六佾崇儀制
　　亞獻終獻〈崔邠作〉
　　醴齊泛尊彛軒縣動干戚入室僾如在升階䖍所歴奮疾合威容定利舒皦繹方崇廟貌禮永被君恩錫
　　送神〈張薦作〉
　　三獻具舉九旗將旋追勞表徳罷享賔天風引仙管堂虛畫筵芳馨常在瞻望悠然
　　享惠昭太子廟樂章
　　請神〈歸登作〉
　　嘉薦既陳祀事孔眀間歌在堂萬舞在庭外則盡物內則盡誠鳯笙如聞歆其潔精
　　登歌〈杜羔作〉
　　因心克孝位震遺芬賔天道茂軫懐氣分發祗乃祀咳歎如聞二歌斯升以詠徳薰
　　迎俎酌獻〈李逢吉作〉
　　既潔酒醴聿陳熟腥肅將震念昭格儲靈展矣禮典薫然徳馨愔愔管磬亦具是聼
　　送文舞出迎武舞入〈孟簡作〉
　　喧喧金石容既缺肅肅羽駕就行列緱山遺響昔所聞廟庭進旅今攸設
　　亞獻終獻〈裴度作〉
　　重輪始發祥齒胄方興學冥然升紫府鏗爾薦清樂奠斚致馨香在庭紛羽籥禮成神既醉髣髴緱山鶴
　　送神〈王涯作〉
　　威儀畢陳備樂將闋苞茅酒縮膋蕭香徹宮臣展事肅雍在列迎精送往厥鑒昭晰
　　武后崇先廟樂章〈載本集〉
　　先徳謙撝冠昔嚴規節素超今奉國忠誠每竭承家至孝純深追崇懼乖尊意顯號恐玷徽音既廹王公屢請方乃俯遂羣心有限無由展敬奠醑毎闕親斟大禮䖍申典冊蘋藻敬薦翹襟
　　襃徳廟樂章〈唐書樂志曰神龍中中宗為皇后韋氏祖考立廟曰襃徳其廟樂迎神用昭徳登歌用進徳爼入初獻用襃徳次武舞作亞獻及送神用彰徳詞並內出〉昭徳
　　道赫梧宮悲盈蒿里爰賜徽烈載敷嘉祀享洽四時規陳二簋靈應昭格神其戾止
　　進徳
　　塗山懿戚媯汭崇姻祠筵肇啟祭典方申禮以備物樂以感神用隆敦敘載穆彛倫
　　襃徳
　　家著累仁門昭積善瑤篚既列金縣式展
　　武舞作
　　昭昭竹殿開奕奕蘭宮啟懿範隆丹掖殊榮闢朱邸六佾薦徽容三簋陳芳醴萬石覃貽厥分珪崇祖禰
　　彰徳
　　名隆五嶽秩映三台嚴祠已備晬影方迴
　　舞曲歌辭
　　功成慶善樂舞詞〈一曰九功舞殿庭朝㑹所奏文舞也新唐禮樂志曰太宗生於武功之慶善宮貞觀六年幸之宴従臣賞賜閭里同漢沛宛帝歡甚賦詩呂才被之管名曰功成慶善樂以童兒六十四人冠進徳冠紫袴褶長褏漆髻屣履而舞舊書樂志曰慶善樂太宗所造也名九功之舞舞蹈安徐以象文徳洽而天下安樂也冬正享讌及國有大慶與七徳舞偕奏於庭〉
　　夀丘惟舊跡酆邑乃前基粵余承累聖懸弧亦在茲弱齡逢運改提劔鬱匡時指麾八荒定懐柔萬國夷梯山盛入欵駕海亦來思單于陪武帳日逐衞文㮰端扆朝四岳無為任百司霜節眀秋景輕氷結水湄芸黃遍原隰禾頴積京坻共樂還譙宴歡比大風詩
　　中和樂舞詞〈唐㑹要曰貞元十四年徳宗以中和節自製中和舞舞中成八卦又敘其舞曰朕以中春之首紀為令節象中和之容作中和之舞按此曲蓋因繼天誕聖樂而作也〉
　　芳歲肇佳節物華當仲春乾坤既昭泰煙景含氤氳徳淺荷𤣥貺樂成思治人前庭列鐘鼔廣殿延羣臣八卦隨舞意五音轉曲新顧非咸池奏庶協南風薫式宴禮所重浹歡情必均同和諒在茲萬國希可親
　　凱樂歌辭〈唐書樂志曰唐制凡命將出征有大功獻俘馘其凱樂用鐃吹二部樂器有笛篳篥簫笳鐃鼔歌七種迭奏破陣樂等四曲一破陣樂二應聖期三賀聖歡四君臣同慶樂初太宗平東都破宋金剛其後蘇定方執賀魯李勣平髙麗皆備軍容凱歌以入而貞觀顯慶開元禮並無儀注太常舊有破陣樂應聖期兩曲歌詞至太和三年始具儀注又補撰二曲為四曲雲〉
　　破陣樂
　　受律辭元首相將討叛臣咸歌破陣樂共賞太平人
　　應聖期
　　聖徳期昌運雍熈萬㝢清乾坤資化育海嶽共休眀闢土欣耕稼銷戈遂偃兵殊方歌帝澤執贄賀昇平
　　賀聖歡
　　四海皇風被千年徳永清戎衣更不著今日告功成
　　君臣同慶樂
　　主聖開昌歴臣忠奉大猷君看偃革後便是太平秋




　　御定全唐詩巻十五
