　　欽定四庫全書
　　御定全唐詩巻三百五十三
　　柳宗元
　　茅簷下始栽竹
　　瘴茅葺為宇溽暑常侵肌適有重膇疾蒸欝寧所宜東鄰幸導我樹竹邀涼颸欣然愜吾志荷鍤西巖垂楚壤多怪石墾鑿力已疲江風忽雲暮輿曳還相追蕭瑟過極浦旖〈音倚〉旎〈乃倚切〉附幽墀貞根期永固貽爾寒泉滋夜牕遂不掩羽扇寧復持清泠集濃露枕簟淒已知網〈一作細〉蟲依宻葉曉禽棲逈枝豈伊紛囂閒重以心慮怡嘉爾亭亭質自逺棄幽期不見野蔓草蓊蔚有華姿諒無凌寒〈一作雲〉色豈與青山辭
　　種仙靈毗〈本草滛羊藿即仙靈毗也〉
　　窮陋〈一作巷〉闕自養癘氣劇囂煩隆冬乏霜霰日夕南風溫杖藜下庭際曳踵不及門門有野田吏慰我飄零魂及言有靈藥近在湘西原服之不盈旬蹩〈蒲結切〉𨇨〈音薛〉皆
　　騰鶱笑忭前即吏為我擢其根蔚蔚遂充庭英翹忽已繁晨起自採曝杵臼通夜喧靈和理內藏攻疾貴自源擁覆逃積霧伸舒委餘暄竒功茍可徴寧復資蘭蓀我聞畸人術一氣中夜存能令深深息呼吸還歸跟〈音根〉疎放固難效且以藥餌論痿者不忘起窮者寧復言神哉輔吾足幸及兒女奔
　　種術
　　守閒事服餌採術東山阿東山幽且阻疲苶〈乃結切〉煩經過戒徒斸靈根封植閟天和違爾澗底石徹我庭中莎土膏滋𤣥液松露墜繁柯南東自成畝繚繞紛相羅晨歩佳色媚夜眠幽氣多離憂茍可怡孰能知其他㸑竹茹芳葉寧慮瘵〈側界切〉與瘥留連樹蕙辭婉娩採薇歌悟拙甘自足激清媿同波單〈音善〉豹且理內髙門復如何
　　種白蘘〈人羊切〉荷
　　血〈一作皿〉蟲化為癘夷俗多所神銜猜毎腊毒謀富不為仁蔬果自逺至盃酒盈肆陳言甘中必苦何用知其真華潔事外飾尤病中州人錢刀恐賈害飢至益逡廵竄伏常戰慄懐故逾悲辛庶氏〈一作民〉有嘉草攻襘事久冺炎帝垂靈編言此殊足珍﨑嶇乃有得託以全余身紛敷碧樹隂盻睞心所親
　　新植海石榴
　　弱植不盈尺逺意駐蓬瀛月寒空堦曙幽夢綵雲生糞壤擢珠樹莓苔插瓊英芳根閟顔色徂嵗為誰榮
　　戱題堦前芍藥
　　凡卉與時謝妍華麗茲晨欹紅醉濃露窈窕留餘春孤賞白日暮暄風動揺頻夜牕藹芳氣幽臥知相親願致溱洧贈悠悠南國人
　　始見白髪題所植海石榴
　　幾年封植愛芳叢韶𧰚朱顔竟不同從此休論上春事看成古木對衰翁
　　植靈夀木
　　白華照〈一作鑒〉寒水怡我適野情前趨問長老重復欣嘉名蹇連易衰朽方剛謝經營敢期齒杖賜聊且移孤莖叢萼中競秀分房外舒英柔條乍反植勁節常對生循翫足忘疲稍覺歩武輕安能事翦伐持用資徒行自衡陽移桂十餘本植零陵所住精舎
　　謫官去南裔清湘繞靈岳晨登蒹葭岸霜景霽紛濁離披得幽桂芳本欣盈握火耕困煙燼薪採久摧剝道旁且不願岑嶺況悠邈傾筐壅故壤棲息期鸞鷟〈仕角反〉路逺清涼宮一雨悟無學南人始珍重微我誰先覺芳意不可傳丹心徒自渥
　　湘岸移木芙蓉植龍興精舎
　　有美不自蔽安能守孤根盈盈湘西岸秋至風露繁麗影別寒水穠芳委前軒芰荷諒難雜反此生髙原
　　早梅
　　早梅發髙樹逈映楚天碧朔吹飄夜香繁霜滋曉白〈一作日〉欲為萬里贈杳杳山水隔寒英坐銷落何用慰逺客
　　南中榮橘柚
　　橘柚懐貞質受命此炎方宻林耀朱緑晚嵗有餘芳殊風限清漢飛雪滯故鄉攀條何所歎北望熊與湘〈熊湘二山名〉
　　紅蕉
　　晚英值窮節緑潤含朱光以茲正陽〈一作隂〉色窈窕凌清霜逺物世所重旅人心獨〈一作所〉傷回暉眺林際摵摵〈一作戚戚〉無遺芳
　　㢲公院五詠
　　浄土堂
　　結習自無始淪溺窮苦源流形及茲世始悟三空門華堂開浄域圖像煥且繁清泠焚衆香微妙歌法言稽首媿導師超遙謝塵昬
　　曲講堂
　　寂滅本非斷文字安可離曲堂何為設髙士方在斯聖黙寄言宣分別乃無知趣中即空假名相與誰期願言絶聞得忘意聊思惟
　　禪堂
　　發地結菁茅團團抱虛白山花落幽戶中有忘機客渉有本非取照空不待析萬籟俱縁生窅然喧中寂心境本洞〈一作同〉如鳥飛無遺跡
　　芙蓉亭
　　新亭俯朱檻嘉木開芙蓉清香晨風逺縟彩寒露濃瀟灑出人世低昻多異容嘗聞色空喻造物誰為工留連秋月晏迢遞來山鐘
　　苦竹橋
　　危橋屬幽徑繚繞穿疎林迸籜分苦節輕筠抱虛心俯瞰涓涓流仰聆蕭蕭吟差池下煙日嘲𠹗〈一作哳〉鳴山禽諒無要津用棲息有餘隂
　　梅雨
　　梅實迎時雨蒼茫值晚春愁深楚猿夜夢斷越雞晨海霧連南極江雲暗北津素衣今盡化非為帝京塵
　　零陵早春
　　問春從此去㡬日到秦原慿寄還鄉夢殷勤入故園
　　田家三首
　　蓐食徇所務驅牛向東阡雞鳴村巷白夜色歸暮田札札耒耜聲飛飛來烏鳶竭茲筋力事持用窮嵗年盡輸助徭役聊就空自眠子孫日已長世世還復然
　　籬落隔煙火農談四鄰夕庭際秋蟲〈一作蛩〉鳴疎麻方寂歴蠶絲盡輸稅機杼空倚壁里胥夜經過雞黍事筵席各言官長峻文字多督責東鄉後租期車轂䧟泥澤公門少推恕鞭朴恣狼籍努力慎經營肌膚真可惜迎新在此嵗唯恐踵前跡
　　古道饒蒺藜縈廻古城曲蓼花被堤岸陂水寒更緑是時収穫竟落日多樵牧風髙榆栁疎霜重棃棗熟行人迷去住野鳥競棲宿田翁笑相念昬黒慎原陸今年幸少豐無厭饘與粥
　　行路難三首
　　君不見夸父逐日窺虞淵跳踉北海超崑崙披霄決漢出沆漭瞥裂左右遺星辰須臾力盡道渇死狐䑕蜂蟻爭噬吞北方竫人長九寸開口抵掌更笑喧啾啾飲食滴與粒生死亦足終天年睢盱大志小成遂坐使兒女相悲憐
　　虞衡斤斧羅千山工命採斫杙〈音弋〉與椽深林土剪十取一百牛連鞅摧雙轅萬圍千尋妨道路東西蹶倒山火焚遺餘毫末不見保躪躒磵壑何當存羣材未成質已夭突兀哮豁空巖巒柏梁天災武庫火匠石狼顧相愁寃君不見南山棟梁益稀少愛材養育誰復論
　　飛雪斷道氷成梁侯家熾炭雕玉房蟠龍吐耀虎喙張熊蹲豹躑爭低昻攅巒叢㟧〈五穀反〉射朱光丹霞翠霧飄竒香美人四向廻眀璫雪山氷谷晞太陽星躔奔走不得〈一作可〉止奄忽雙燕棲虹梁風臺露榭生光餙死灰棄置參與商盛時一去貴反賤桃笙葵扇安可當
　　聞籍田有感〈元和五年十月憲宗詔來年正月十六日東郊籍田〉
　　天田不日降皇輿留滯長沙嵗又除宣室無由問釐〈音禧〉事周南何處託成書
　　跂烏祠
　　城上日出羣烏飛鵶鵶爭赴朝陽枝刷毛伸翼和且樂爾獨落魄今何為無乃慕髙近白日三足妬爾令爾疾無乃飢啼走道〈一作路〉旁貪鮮攫肉人所傷翹肖獨足下叢薄口銜低枝始能躍還顧泥塗備螻蟻仰看棟梁防燕雀左右六翮利如刀踴身失勢不得髙支離無趾猶自免努力低飛逃後患
　　籠鷹詞
　　淒風淅瀝飛嚴霜蒼鷹上擊翻曙光雲披霧裂虹蜺斷霹靂掣電捎平岡砉〈霍虢切〉然勁翮翦荊棘下攫狐兎騰蒼茫爪毛吻血百鳥逝獨立四顧時激昻炎風溽暑忽然至羽翼脫落自摧藏草中狸䑕足為患一夕十顧驚且傷但願清商復為假㧞去萬累〈一作里〉雲間翔
　　放鷓鴣詞
　　楚越有鳥甘且腴嘲嘲自名為鷓鴣徇媒得食不復慮機械潛發罹罝〈音嗟〉罦〈音孚〉羽毛摧折觸籠籞煙火煽赫驚庖廚鼎前芍藥調五味膳夫攘腕左右視齊王不忍觳觫牛簡子亦放邯鄲鳩二子〈一作君〉得意猶念此況我萬里為孤囚破籠展翅當逺去同類相呼莫相顧
　　⻱背戲
　　長安新技出宮掖喧喧初徧王侯宅玉盤滴瀝黃金錢皎如文⻱麗秋天八方定位開神卦六甲離離齊上下投變轉動𤣥機卑星流霞破相參差四分五裂勢未已出無入有誰能知乍驚散漫無處所須臾羅列已如故徒言萬事有盈虛終朝一擲知勝負脩門象棋不復貴魏宮妝奩世所棄豈如瑞質耀竒文願持千嵗夀吾君廟堂巾笥非余慕錢刀兒女徒紛紛
　　聞黃鸝
　　倦聞子規朝暮聲不意忽有黃鸝鳴一聲夢斷楚江曲滿眼故園春意生〈一作草緑〉目極〈一作故園〉千里無山河麥芒際天揺清波王畿優本少賦役務閑酒熟饒經過此時晴煙㝡深處舎南巷北遙相語翻日逈度昆眀飛凌風邪看細栁翥我今誤落千萬山身同傖人不思還鄉禽何事亦來此令我生心憶桑梓閉聲廻翅歸務速西林紫椹行當熟
　　渾鴻臚宅聞歌效白紵
　　翠帷雙卷出傾城龍劒破匣霜月眀朱脣掩抑悄無聲金簧玉磬宮中生下沈秋水激太清天髙地逈凝日晶羽觴蕩漾何事傾
　　楊白花
　　楊白花風吹渡江水坐令宮樹無顔色揺蕩春光千萬里茫茫曉日下長秋〈一作林〉哀歌未斷城鴉起
　　漁翁
　　漁翁夜傍西巖宿曉汲清湘燃楚竹煙銷日出不見人欵乃〈音襖靄〉一聲山水緑廻看天際下中流巖上無心雲相逐
　　飲酒
　　今夕〈一作旦〉少愉樂起坐開清尊舉觴酹〈音耒〉先酒〈始為酒者也〉為〈一作遺〉我驅憂煩須臾心自殊頓覺天地暄連山變幽晦緑水函晏溫藹藹南郭門樹木一何繁清隂可自庇竟夕聞佳言盡醉無復辭偃臥有芳蓀彼哉晉楚富此道未必存
　　讀書
　　幽沈謝世事俛黙〈一作然〉窺唐虞上下觀古今起伏千萬途遇欣或自笑感戚亦以吁縹帙各舒散前後互相逾瘴痾擾靈府日與徃昔殊臨文乍了了徹巻兀若無竟夕誰與言但與竹素俱倦極便〈一作更〉倒臥熟寐乃一蘇欠伸展肢體吟詠心自愉得意適其適非願為世儒道盡即閉口蕭散捐囚拘巧者為我拙智者為我愚書史足自恱安用勤與劬貴爾六尺軀勿為名所驅
　　感遇二首〈永州作〉
　　西陸動涼氣驚烏號北林棲息豈殊性集枯安可任鴻鵠去不返勾吳阻且深徒嗟日沈湎丸鼓騖竒音東海久揺蕩南風已駸駸坐使青天暮小星愁太隂衆情嗜姦利居貨捐〈一作損〉千金危根一以振齊斧來相尋攬衣中夜起感物涕盈襟微霜衆所踐誰念嵗寒心
　　旭日照寒野鸒〈音豫〉斯起蒿萊啁啾有餘樂飛舞西陵隈廻風旦夕至零葉委陳荄所棲不足恃鷹隼縱橫來
　　詠史
　　燕有黃金臺逺致望諸君〈樂毅為望諸君〉嗛嗛事強怨三嵗有竒勲悠哉闢疆理東海漫浮雲寧知世情異嘉榖坐熇焚致令委金石誰顧蠢蠕〈時兗切〉羣風波歘〈許勿切〉潛□遺恨意紛紜豈不善圖後交私非所聞為忠不顧內〈一作內顧〉晏子亦垂文
　　詠三良
　　束帶值眀後顧盻流輝光一心在陳力鼎列夸四方欵欵效忠信恩義皎如霜生時亮同體死沒寧分張壯軀閉幽隧猛志填黃腸殉死禮所非況乃用其良覇基弊不振晉楚更張皇疾病命固亂魏氏言有章從邪䧟厥父吾欲討彼狂
　　詠荊軻
　　燕秦不兩立太子已為虞千金奉短計匕首荊卿趨窮年徇所欲兵勢且見屠微言激幽憤怒目辭燕都朔風動易水揮爵前長驅函首致宿怨獻田開版圖炯然耀〈一作曜〉電光掌握罔正〈一作匹〉夫造端何其銳臨事竟趦趄長虹吐白日倉卒反受誅按劒赫慿怒風雷助號呼慈父斷子首狂走無容軀夷城芟七族臺觀皆焚汙始期憂患弭卒動災禍樞秦皇本詐力事與桓公殊奈何效曹子實謂勇且愚世傳故多謬太史徴無且
　　掩役夫張進骸
　　生死悠悠爾一氣聚散之偶來紛喜怒奄忽已復辭為役孰賤辱為貴非神竒一朝纊息定枯朽無妍媸生平勤皂櫪剉秣不告疲既死給槥櫝葬之東山基奈何值崩湍蕩析臨路垂髐然暴百骸〈一作體〉散亂不復支從者幸告余睠之涓然悲貓虎獲迎祭犬馬有蓋帷佇立唁爾魂豈復識此為畚〈音本〉鍤載埋瘞溝瀆䕶其危我心得所安不謂爾有知掩骼著春令茲焉適其時及物非吾事〈一作輩〉聊且顧爾私
　　省試觀慶雲圖詩
　　設色既〈一作初一作方〉成象卿雲示國都九天開秘祉百辟贊嘉謨抱日依龍袞非煙近御爐髙標連汗漫逈〈一作廻〉望接虛無裂素榮光發舒華瑞色敷恆將配堯徳重慶代河圖
　　春懐故園
　　九扈鳴已晚楚鄉農事春悠悠故池水空待灌園人





　　御定全唐詩巻三百五十三
<集部,總集類,御定全唐詩>
