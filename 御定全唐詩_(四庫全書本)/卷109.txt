　　欽定四庫全書
　　御定全唐詩巻一百九
　　李適之
　　李適之一名昌恆山王承乾之孫開元中累官通州刺史擢秦州都督轉陜州刺史入為河南尹拜御史大夫歴刑部尚書天寳元年代牛仙客為左相李林甫搆之罷知政事守太子少保尋貶宜春太守詩二首
　　朝退
　　朱門長不閉親友恣相過年今將半百不樂復〈一作待〉如何
　　罷相作〈本事雲適之疎直坦夷為相時譽甚羙為李林甫所搆及罷免朝客雖知無罪謁問甚稀適之意憤日飲醇酣恣且為此詩林甫愈怒終遂不免〉
　　避賢初罷相樂聖且銜杯為〈一作借〉問門前客今朝幾箇來
　　房琯
　　房琯字次律河南人則天時平章事融之子以門䕃補
　　𢎞文生開元中明皇將封岱嶽琯撰封禪書以獻張說竒其才授祕書省校書郎又應堪任縣令舉為盧氏令尋拜監察御史天寳初遷主客員外累憲部侍郎明皇幸蜀琯獨馳赴行在上大恱即日拜文部尚書同平章事與左相韋見素等奉冊靈武因陳時事言詞慷慨肅宗為之改容詔持節充招討節度等使後為賀蘭進明所搆罷相尋貶邠州刺史詩一首
　　題漢州西湖
　　髙流纒峻隅城下緬丘墟決渠信浩蕩潭島成江湖結宇依廻渚水中信可居三伏氣不蒸四達暑自徂同人千里駕鄰國五馬車月出共登舟風生隨所如舉麾指極浦欲極更盤紆繚繞各殊致夜盡情有餘遭亂意不開即理還暫袪安得長晤語使我憂更除
　　李泌
　　李泌字長源京兆人七嵗知為文明皇召令供奉東宮肅宗即位㕘預軍國大議拜銀青光祿大夫仍請還山代宗朝召為翰林學士尋為杭州刺史徳宗幸奉天徴授散騎常侍貞元中拜中書侍郎平章事封鄴縣侯集二十巻今存詩四首
　　詠方圎動靜〈明皇召見方與張說觀碁命說試之詩即令詠方圎動靜泌曰願聞其狀說曰方如碁局圎如碁子動如碁生靜如碁死泌即詠此說賀曰聖代嘉瑞也明皇大恱賜果餌衣物及綵數十〉
　　方如行義圎如用智動如逞才靜如遂意
　　長歌行
　　天覆吾地載吾天地生吾有意無不然絶粒昇天衢不然鳴珂遊帝都焉能不貴復不去空作昂藏一丈夫一丈夫兮一丈夫千生氣志是良圗請君看取百年事業就扁舟泛五湖
　　奉和聖製中和節曲江宴百寮
　　風俗時有變中和節惟新軒車雙闕下宴㑹曲江濱金石何鏗鏘簪纓亦紛綸皇恩降自天品物感知春慈恩匝寰瀛歌詠同君臣〈缺一韻〉
　　奉和聖製重陽賜㑹聊示所懐
　　大唐造昌運品物荷時成乗秋逄令節錫宴歡羣情俯臨秦山川髙㑹漢公卿〈缺一韻〉未追赤松子且泛黃菊英賡歌聖人作海內同休明
　　句
　　青青東門栁嵗晏復憔悴〈見鄴侯家傳〉　良弓摧折久誰識是龍韜〈見吟窗雜録〉　旋沫翻成碧玉池添酥散出琉璃眼〈賦茶〉
　　郭子儀
　　郭子儀華州鄭人以武舉起家後平安祿山史思明之亂累官至中書令封汾陽王賜號尚父年八十五卒贈太師諡忠武詩二首
　　享太廟樂章〈唐書樂志曰代宗寳應已後續造享太廟樂章獻明皇用廣運之舞肅宗用維新之舞代宗用保大之舞徳宗用文明之舞順宗用大順之舞憲宗用象徳之舞穆宗用和寧之舞武宗用大定之舞昭宗用咸寧之舞宣宗懿宗有舞詞而名不𫝊〉廣運舞
　　於赫皇祖昭明有融惟文之徳惟武之功河海靜謐車書混同䖍恭孝饗穆穆𤣥風
　　保大舞
　　於穆文考聖神昭彰簫勺羣慝含光逺方萬物茂遂九夷賓王愔愔雲韶徳音不忘










　　御定全唐詩巻一百九
