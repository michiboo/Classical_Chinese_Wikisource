　　欽定四庫全書
　　御定全唐詩巻七百五十三
　　徐
　　贈維揚故人
　　東京少長認維桑書劒誰教入帝鄉一事無成空放逐故人相見重淒涼樓臺寂寞官河晩人物稀疎驛路長莫怪臨風惆悵乆十年春色憶維揚
　　泰州道中卻寄東京故人
　　風𦂳雨淒淒川廻岸漸低吳州林外近隋苑霧中迷聚散紛如此悲歡豈易齊料君殘酒醒還聴子規啼得浙西郝判官書未及報聞燕王移鎮京口因寄此詩問方判官田書記消息
　　秋風海上乆離居曾得劉公一紙書淡水心情長若此銀鈎蹤跡更無如嘗憂座側飛鴞鳥未暇江中覓鯉魚今日京吳建朱邸問君誰共曳長裾
　　贈陶使君求梨kao
　　昨宵宴罷醉如泥惟憶張公大谷梨白玉花繁曾綴處黃金色嫩乍成時冷侵肺腑醒偏早香惹衣襟歇倍遲今旦中山方酒渇唯應此物最相宜
　　陳覺放還至泰州以詩見寄作此答之
　　朱雲曾為漢家憂不怕交親作世仇壯氣未平空咄咄狂言無驗信悠悠今朝我作傷弓鳥卻羨君為不繫舟勞寄新詩平宿憾此生心氣貫清秋
　　王三十七自京垂訪作此送之
　　失鄉遷客在天涯門掩苔垣向水斜只就鱗鴻求逺信敢言車馬訪貧家煙生桞岸將垂縷雪壓梅園半是花惆悵明朝尊酒散夢魂相送到京華
　　陶使君輓歌二首
　　太守今何在行春去不歸筵空收管吹郊迥儼驂騑營外星纔落園中露巳稀傷心樑上燕猶觧向人飛始憶花前宴笙歌醉夕陽那堪城外送哀輓逐歸艎鈴閣朝猶閉風亭日巳荒唯餘遷客淚霑灑後池傍
　　雪中作
　　賦分多情客經年去國心疎鐘寒郭晩宻雪水亭深影迥鴻投渚聲愁雀噪林他鄉一尊酒獨坐不成斟
　　賦得風光草際浮
　　宿露依芳草春郊古陌旁風輕不盡偃日早未晞陽耿耿依平逺離離入望長映空無定彩飄逕有餘光颭若荷珠亂紛如爝火颺詩人多感物凝思繞池塘
　　寒食成判官垂訪因贈
　　常年寒食在京華今歲清眀在海涯逺巷蹋歌深夜月隔牆吹管數枝花鴛鸞得路音塵濶鴻雁分飛道里賖不是多情成二十斷無人觧訪貧家
　　送客至城西望圗山因寄浙西府中
　　枚叟鄒生笑語同莫嗟江上聴秋風君看逐客思鄉處猶在圗山更向東
　　送寫真成處士入京
　　傳神蹤跡本來髙澤畔形容媿彩毫京邑功臣多佇望凌煙閣上莫辭勞
　　九日雨中
　　茱萸房重雨霏微去國逢秋此恨稀目極暫登臺上望心遙長向夢中歸荃蘪路逺愁霜早兄弟鄉遙羨鴈飛唯有多情一枝菊滿杯顔色自依依
　　寄外甥苗武仲
　　放逐今來漲海邉親情多在鳳臺前且將聚散為閑事須信華枯是偶然蟬噪疎林村倚郭鳥飛殘照水連天此中唯欠韓康伯共對秋風詠數篇
　　寄從兄憲兼示二弟
　　別路吳將楚離憂弟與兄斷雲驚晩吹秋色滿孤城信逺鴻初下鄉遙月共明一枝棲未穏廻首望三京
　　附書與鍾郎中因寄京妓越賔
　　暮春橋下手封書〈暮春海陵橋名〉寄向江南問越姑不道諸郎少歡笑經年相別憶儂無
　　代鍾答
　　一幅輕綃寄海濱越姑長感昔時恩欲知別後情多少㸃㸃憑君看淚痕
　　亞元舎人不替深知猥貽佳作三篇清絶不敢輕酬因為長歌聊以為報未竟復得子喬校書示問故兼寄陳君庶資一笑耳
　　海陵城裏春正月海畔朝陽照殘雪城中有客獨登樓遙望天邉白銀闕〈天帝以黃金白銀為宮闕〉白銀闕下何英英雕鞍繡轂趨承明閶門曉闢旌旗影玉墀風細佩環聲此處追飛皆俊彥當年何事容疵賤懐鈆晝坐紫微宮焚香夜直眀光殿王言簡靜官司閒朋好殷勤多徃還新亭風景如東洛邙嶺林泉似北山光隂暗度盃盂裏職業未妨談笑間有時邀賔復攜妓造門不問都非是酣歌呌笑驚四鄰賦筆縱橫動千字任他銀箭轉更籌不怕金吾司夜吏可憐諸貴賢且才時情物望兩無猜伊余獨稟狂狷性褊量多言仍薄命吞舟可漏豈無恩負乗自貽非不幸一朝削跡為遷客旦暮青雲千里隔離鴻別雁各分飛折柳攀花兩無色盧龍渡口問迷津𤓰歩山前送暮春〈去年三月三十日𤓰歩阻風〉白沙江上曾行路青林花落何紛紛漢皇昔幸囘中道〈昇元中扈駕東㳺之路〉極目牛羊臥芳草舊宅重㳺盡隟荒故人相見多衰老禪智寺山光橋風瑟瑟兮雨蕭蕭行盃巳醒殘夢斷征途未極離魂銷海陵郡中陶太守相逢本是隨行舊乍申拜起已開眉卻問辛勤還執手精廬水榭最清幽一稅征車聊駐留閉門思過謝來客知恩省分寛離憂郡齋勝境有後池山亭菌閣互參差有時虛左來相召舉白飛觴任所為多才太守能撾鼔醉送金船間歌舞酒酣耳熱眼生花暫似京華歡㑹處歸來旅館還端居清風朗月夜窓虛駸駸流景歲雲暮天涯望斷故人書春來憑檻方歎息仰頭忽見南來翼足繫紅箋墮我前引頸長鳴如有言開緘試讀相思字乃是多情喬亞元短韻三篇皆麗絶小梅寄意情偏切〈亞元詩云借問小梅應得信春風新自海邉來此篇尤嘉〉金蘭投分一何堅銀鈎置袖終難滅醉後狂言何足竒感君知已不相遺長卿曾作美人賦𤣥成今有責躬詩〈去春醉中贈醉妓長歌酷為喬君所賞來篇所引故以謝之〉報章欲託還京信筆拙紙窮情未盡珍重芸香陳子喬亦觧貽書逺相問寧須買藥療覊愁只恨無書消鄙吝〈子喬問藥物所要又問置新書故有此句〉㳺處當時靡不同歡娛今日兩成空天子尚應憐賈誼時人未要嘲揚雄曲終筆閣緘封巳翩翩驛騎行塵起寄向中朝謝故人為說相思意如此
　　送蒯司錄歸京〈亮〉
　　早年聞有蒯先生二十餘年道不行抵掌曾論天下事折腰猶悟俗人情老還上國歡娛少貧聚〈一作裏〉歸資〈一作裝〉結束輕遷客臨流倍惆悵冷風黃葉滿山城
　　聞查建州陷賊寄鍾郎中〈謨即查從事也〉
　　聞道將軍輕壯圖螺江城下委犀渠旌旗零落沉荒服簪履蕭條返故居皓首應全蘇武節故人誰得李陵書自憐放逐無長策空使盧諶淚滿裾
　　還過東都留守周公筵上贈座客
　　賈生三載在長沙故友相思道路賒已分終年甘寂寞豈知今日返京華麟符上相恩偏厚隋苑留歡日欲斜明旦江頭倍惆悵逺山芳草映殘霞
　　送楊郎中唐員外奉使湖南
　　江邉微雨桞條新握節含香二使臣兩綬對懸雲夢日方舟齊汎洞庭春今朝草木逢新律昨日山川滿戰塵同是多情懐古客不妨為賦弔靈均
　　表弟包潁見寄〈此子侍親在饒州累年臥疾〉
　　常思帝里奉交親別後光隂屈指頻蘭佩卻歸綸閣下荊枝猶寄楚江濱十程山水勞幽夢滿院煙花醉別人料得此生強健在㑹須重賞昔年春
　　寄蕭給事〈蕭江西致仕〉
　　危言危行古時人歸向西山臥白雲買宅尚尋徐處士餐霞終訪許真君容顔別後應如故詩詠年來更不聞今日城中春又至落梅愁緒共紛紛
　　賦石奉送鍾徳林少尹員外〈並序〉
　　歲辛亥冬十月天子命吾友徳林為東府亞尹大弟諭徳蕭君洎諸客餞於石頭城雲日蒼茫園林揺落尊酒將竭征帆欲飛處者眷眷而不能廻行者遲遲而不忍去煙生景夕風靜江平君子曰公足以滅私子當促棹詩所以言志我當分題故以風月松竹山石寄情於贈別雲爾
　　我愛他山石中含絶代珍煙披寒落落沙淺靜磷磷翠色辭文陛清聲出泗濱扁舟載歸去知是汎槎人








　　御定全唐詩巻七百五十三
　　欽定四庫全書
　　御定全唐詩巻七百五十四
　　徐
　　贈泰州椽令狐克已〈文公曾孫〉
　　念子才多命且竒亂中拋擲少年時深藏七澤衣如雪卻見中朝鬢似絲舊徳在人終逺大扁舟為吏莫推辭孤芳自愛凌霜處詠取文公白菊詩
　　送荻栽與秀才朱觀
　　羨子清吟處茅齋面碧流解憎蓮艷俗唯欠荻花幽鷺立低枝晚風驚折葉秋贈君須種取不必樹忘憂
　　使浙西先寄獻燕王侍中
　　京江風靜喜乗流極目遙瞻萬歲樓喜氣蘢䓗甘露晚水煙波淡海門秋五年不見鸞臺長明日將陪兔苑逰欲問平臺門下吏相君還許吐茵不
　　常州驛中喜雨
　　颯颯旱天雨涼風一夕廻逺尋南畆去細入驛亭來蓑
　　唱牛初牧漁歌棹正開盈庭頓無事歸思酌金罍
　　驛中十夕
　　七夕雨初霽行人正憶家江天望河漢水館折蓮花獨坐涼何甚微吟月易斜今年不乞巧鈍拙轉堪嗟
　　贈浙西顧推官
　　盛府賓寮八十餘閉門髙臥興無如梁王苑裏相逢早潤浦城中得信疎狼籍盃盤重㑹面風流才調一如初願君百歲猶強健他日相尋隠士廬
　　贈浙西妓亞仙〈筵上作〉
　　翠黛嚬如怨朱顔醉更春占將南國貌惱殺別家人粉汗沾廵盞花鈿逐舞茵明朝綺窓下離恨兩殷勤
　　廻至𤓰洲獻侍中
　　紫微垣裏舊賔從來向吳門謁府公奉使謬持嚴助節登門初識魯王宮笙歌隱隱違離後煙水茫茫悵望中日暮𤓰洲江北岸兩行清淚滴西風
　　邵伯埭下寄髙郵陳郎中
　　故人相別動經年候館相逢倍慘然顧我飲冰難輟櫂感君扶病為開筵河灣水淺翹秋鷺桞岸風微噪暮蟬欲識酒醒魂斷處謝公祠畔客亭前
　　謫居舒州累得韓髙二舎人書作此寄之
　　三峰煙靄碧臨谿中有騷人理釣絲㑹友少於分袂日謫居多卻在朝時丹心歴歴吾終信俗慮悠悠爾不知珍重韓君與髙子殷勤書札寄相思〈舒人以灊皖天柱為三峰〉
　　和張先輩見寄二首
　　去國離羣擲歲華病容憔悴媿丹砂谿連舎下衣長潤山帶城邉日易斜幾處垂鈎依野岸有時披褐到鄰家故人書札頻相慰誰道西京道路賒
　　清時淪放在山州卭竹紗巾處處㳺野日蒼茫悲鵩舎水風隂濕弊貂裘雞鳴候旦寧辭晦松節凌霜幾換秋兩首新詩千里道感君情分獨知丘
　　印秀才至舒州見尋別後寄詩依韻和
　　羈㳺白社身雖屈髙歩辭場道不卑投分共為知我者相尋多媿謫居時離懐耿耿年來夢厚意勤勤別後詩今日谿邉正相憶雪晴山秀桞絲垂
　　行園樹
　　松節凌霜乆蓬根逐吹頻羣生各有性桃李但爭春
　　題雷公井
　　揜靄愚公谷蕭寥羽客家俗人知處所應為有桃花
　　送彭秀才
　　賈生去國已三年裋褐閒行皖水邉盡日野雲生舎下有時京信到門前無人與和投湘賦媿子來浮訪戴船滿袖新詩好廻去莫隨騷客醉林泉
　　移饒州別周使君
　　正憐東道感賢侯何幸南冠脫楚囚皖伯臺前收別宴喬公亭下𫇢行舟四年去國身將老百郡徵兵主尚憂更向鄱陽湖上去青衫憔悴淚交流
　　避難東歸依韻和黃秀才見寄
　　慼慼逢人問所之東流相送向京畿自甘逐客紉蘭佩不料平民著戰衣樹帶荒村春冷落江澄霽色霧霏微時危道喪無才術空手徘徊不忍歸
　　酬郭先輩
　　太原郭夫子行髙文炳蔚弱齡負世譽一舉㳺月窟仙籍第三人時人故稱屈昔余吏西省傾蓋名籍籍及我竄羣舒向風心鬱鬱歸來暮江上雲霧一披拂雷雨不下施猶作池中物念君介然氣感時思奮發示我數篇文與古爭馳突綵縟粲英華理深刮肌骨古詩尤精奧史論皆宏拔舉此措諸民何憂民不活吁嗟吾道薄與世長迂濶顧我徒有心數竒身正絀論兵屬少年經國須儒術夫子無自輕蒼生正愁疾
　　和集賢鍾郎中
　　石渠冊府神仙署當用明朝第一人腰下別懸新印綬座中皆是故交親龍池樹色供清景浴殿香風接近鄰從此翻飛應更逺徧尋三十六天春
　　送劉山陽
　　舊族知名士朱衣宰楚城所嗟吾道薄豈是主恩輕戰鼓何時息儒冠獨自行此心多感激相送若為情
　　題伏⻱山北隅
　　茲山信岑寂隂崖積蒼翠水石何必多宛有千巖意孰知近人境旦暮含佳氣池影揺輕風林光澹新霽支頤籍芳草自足忘世事未得歸去來聊為宴居地
　　送黃梅江明府〈江前為江夏令有善政今更宰小邑賦詩留別作此和之〉
　　封疆多難正經綸臺閣如何不用君江上又勞為小邑篋中徒自有雄文書生膽氣人誰信逺俗歌謡主不聞一首新詩無限意再三吟味向秋雲
　　詠梅子真送郭先輩
　　忠臣本愛君仁人本愛民寧知貴與賤豈計名與身梅生為一尉獻疏來君門君門深萬里金虎重千鈞向永且不用〈劉向谷永〉況復論子真拂衣遂長徃髙節邈無鄰至今仙籍中謂之梅真人郭生負逸氣百代繼遺塵進退生自知得喪吾不陳斯民茍有幸期子一朝伸
　　和蕭郎中午日見寄
　　細雨輕風采藥時褰簾隱几更何為豈知澤畔紉蘭客來赴城中角黍期多罪靜思如剉蘗赦書纔聽似含飴謝公制勝常閒暇願接西州敵手棊
　　送黃秀才姑孰辟命
　　世亂離情苦家貧色養難水雲孤櫂去風雨暮春寒幕府才方急騷人淚未乾何時王道泰萬里看鵬摶
　　送王四十五歸東都
　　海內兵方起離筵淚易垂憐君負米去惜此落花時想憶看來信相寛指後期殷勤手中桞此是向南枝
　　和太常蕭少卿近郊馬上偶吟
　　田園經雨綠分畦飛蓋閒行九里堤拂袖清風塵不起滿川芳草路如迷林開始覺晴天迥潮上初驚浦岸齊怪得仙郎詩句好斷霞殘照逺山西
　　又和
　　抱甕何人灌藥畦金銜為爾駐平堤村橋野店景無限綠水晴天思欲迷橫笛乍隨輕吹斷歸帆疑與逺山齊鳳城廻望真堪畫萬戶千門蔣嶠西
　　拋毬樂辭二首
　　歌舞送飛毬金觥碧玉籌管桃李月簾幕鳳凰樓一笑千場醉浮生任白頭
　　灼灼傳花枝紛紛度畫旗不知紅燭下照見彩毬飛借勢因期尅巫山暮雨歸
　　離歌辭五首
　　莫折紅芳樹但知盡意看狂風幸無意那忍折教殘朝日城南路旌旗照綠蕪使君何處去桑下覓羅敷事與年俱徃情將分共深莫驚容鬢改只是舊時心暫別勞相送佳期願莫違朱顔不須老留取待郎歸拂匣收珠佩廻燈拭薄粧莫嫌春夜短匹似楚襄王
　　夢㳺三首
　　魂夢悠揚不奈何夜來還在故人家香濛蠟燭時時暗戶映屏風故故斜檀的慢調銀字管雲鬟低綴折枝花天明又作人間別洞口春深道路賒
　　繡幌銀屏杳靄間若非魂夢到應難窓前人靜偏宜夜戶內春濃不識寒蘸甲遰觴纎似玉含詞忍笑膩於檀錦書若要知名字滿縣花開不姓潘
　　南國佳人字玉兒芙蓉雙臉逺山眉仙郎有約長相憶阿母何〈一作無〉猜不得知夢裏行雲還倐忽暗中攜手乍疑遲因思別後閑窓下織得廻文幾首詩
　　和蕭少卿見慶新居
　　湘浦懐沙巳不疑京城賜第豈前期鼓聲到晩知坊逺山色來多與靜宜簪屨〈一作履〉尚應憐故物稻粱空自媿華池新詩問我偏饒思還念鷦鷯得一枝
　　又和
　　驚蓬偶駐知多幸斷雁重聫愜素期當戶小山如舊識上墻幽蘚最相宜清風不去因栽竹隙地無多也鑿池更喜良鄰有嘉樹綠隂分得近南枝
　　送勲道人之建安
　　下國兵方起君家義獨聞若為輕世利歸去臥溪雲掛席衝嵐翠攜笻破蘚紋離情似霜葉江上正紛紛
　　送許郎中歙州判官兼黟縣
　　嘗聞黟縣似桃源況是優㳺冠玳筵遺愛非遙應臥理〈許嘗宰涇縣〉祖風猶在好尋仙〈許宣平黟人得道〉朝衣舊識薰香史祿米初營種秫田大抵宦㳺須自適莫辭離別二三年
　　送彭秀才南㳺
　　問君孤櫂去何之玉笥春風楚水西山上斷雲分翠靄林間晴雪入澄溪琴心酒趣神相㑹道士仙童手共攜他日時清更隨計莫如劉阮洞中迷
　　和明上人除夜見寄
　　酌酒圍爐乆愁襟默自增長年逢歲暮多病見兵興夜色開庭燎寒威入硯氷湯師無別念吟坐一燈凝
　　正初和鄂州邉郎中見寄
　　潦倒含香客淒涼賦鵩人未能全巻舌終擬學垂綸故友暌離乆音書問訊頻相思俱老大又見一年新
　　送劉司直出宰
　　之子有雄文風標秀不羣低飛從墨綬逸志在青雲桞色臨流動春光到縣分賢人多靜理未爽醉醺醺
　　送從兄赴臨川幕
　　梁王籍寵就東藩還召鄒枚坐兔園今日好論天下事昔年同受主人恩石頭城下春潮滿金柅亭邉綠樹繁唯有音書慰離別一盃相送別無言〈方輿勝覽臨川郡舊有金柅園園中瀛洲亭景物為一州冠〉
　　送龔員外赴江州幕
　　煩君更上築金臺世難民勞藉俊才自有聲名馳羽檄不妨談笑奉尊罍元規樓迥清風滿匡裕山春畫障開莫忘故人離別恨海潮廻處寄書來
　　送朱先輩歸廬陵
　　我重朱夫子依然見古人成名無媿色得祿及慈親莫歎官資屈寧論活計貧平生心氣在終任靜邉塵
　　送鍾徳林郎中學士赴東府詩〈並序〉
　　徳林始以才術優贍入參近司旋以地望清雅寵登書殿㑹東畿克復上以君有遺愛於淮海之都故輟侍從之班攝尹正之任吾一二親友共餞行舟也不才請以言贈理大國若烹小鮮言不可撓之也況亂後乎徳林當本仁守信體寛務斷大兵之後民各思乂聽其自理任其自營為之上者導其䝉遏其淫而巳示之以聰明則民益迷拘之以禁令則民重困棄仁則吏暴失信則衆惑急則民傷不斷則民懈慎此四者何徃而不臧噫嘻吾黨皆忘形者也平生以來胥㑹者幾何思當雞犬相聞舟輿相接開口而笑攜手而㳺在吾輩勉之而已忘身殉國急病讓夷徳林此行宜減離戀盍各賦一物以為贈乎九月十十日序
　　得酒
　　酌此盃中物茱茰滿把秋今朝將送別他日是忘憂世亂方多事年加易得愁政成頻一醉亦未減風流















　　御定全唐詩巻七百五十四
<集部,總集類,御定全唐詩>
　　欽定四庫全書
　　御定全唐詩巻七百五十五
　　徐
　　送陳先生之洪井寄蕭少卿
　　聞君仙袂指洪厓我憶情人別路賒知有歡娛㳺楚澤更無書札到京華雲間驛閣連江靜春滿西山倚漢斜此處相逢應見問為言搔首望龍沙
　　送龔明府九江歸寧
　　茂宰隳官去扁舟著綵衣湓城春酒熟匡阜野花稀解䌫垂楊綠開帆宿鷺飛一朝吾道泰還逐落潮歸
　　和江西蕭少卿見寄二首
　　亡羊岐路媿司南二紀窮通聚散三老去何妨從笑傲病來看欲嬾朝㕘離腸似線常憂斷世態如湯不可探珍重加餐省思慮時時斟酒壓山嵐
　　身遙上國三千里名在朝中二十春金印不須辭入幕麻衣曾此歎迷津巻舒由我真齊物憂喜忘心即養神
　　世路風波自翻覆虛舟無計得沉淪
　　送薛少卿赴青陽
　　我愛陶靖節吏隱從絃歌我愛費徵君髙臥歸九華清風頽波來者無以加我志兩不遂漂淪浩無涯數竒時且亂此圖今愈賒賢哉薛夫子髙舉凌晨霞安民即是道投足皆為家功名與權位悠悠何用誇攜朋出逺郊酌酒藉平沙雲收逺天靜江濶片帆斜離懐與企羨南望長咨嗟
　　送髙起居之涇縣
　　右史罷朝歸之官句水湄別我行千里送君傾一巵酒罷長歎息此歎君應悲亂中吾道薄卿族舊人稀胡為佩銅墨去此白玉墀吏事豈所堪民病何可醫藏用清其心此外慎勿為縣郭有佳境千峰谿水西雲樹杳廻合巖巒互蔽虧彈琴坐其中世事吾不知時時寄書札以慰長相思
　　宿茅山寄舎弟
　　茅許稟靈氣一家同上賔仙山空有廟舉世更無人獨徃誠違俗浮名亦累真當年各自勉雲洞鎮長春
　　晩憇白鶴廟寄句容張少府
　　日入林初靜山空暑更寒泉鳴細巖竇鶴唳眇雲端拂榻安棊局焚香戴道冠望君殊不見終夕憑欄干
　　題紫陽觀
　　南朝名士富仙才追歩東卿遂不廻丹井自深桐暗老祠宮長在鶴頻來巖邉桂樹攀仍倚洞口桃花落復開惆悵霓裳太平事一函真跡鎖昭臺
　　贈奚道士〈含象〉
　　先生曾有洞天期猶傍天壇摘紫芝處世自能心混沌全真誰見徳支離玉霄塵閉人長在金鼎功成俗未知他日飈輪謁茅許願同雞犬去相隨
　　題碧巖亭贈孫尊師
　　絶境何人識髙亭萬象含憑軒臨樹杪送目極天南積靄生泉洞歸雲鎖石龕丹霞披翠巘白鳥帶晴嵐仙去留虛室龍歸漲碧潭幽巖君獨愛𤣥味我曾耽世上愁何限人間事乆諳終須脫羈鞅來此㑹空談
　　題白鶴廟
　　平生心事向𤣥闗一入仙鄉似舊山白鶴唳空晴眇眇丹砂流澗暮潺潺嘗嗟多病嫌中藥擬問真經乞小還滿洞煙霞互陵亂何峰臺榭是蕭閑
　　歩虛詞五首
　　氣為還元正心由抱一靈凝神歸罔象飛歩入青㝠整服乗三素旋綱躡九星瓊章開後學稽首奉真經天帝黃金闕真人紫錦書霓裳紛蔽景羽服迥凌虛白鶴能為使班麟解駕車靈符終願借轉共世情疎聖主過幽谷虛皇在蘂宮五千宗物母七字祕神童世上金壺逺人間玉籥空唯餘養身法脩此與天通何處求𤣥解人間有洞天勤行皆是道謫下尚為仙蔽景乗朱鳳排虛駕紫煙不嫌園吏傲願在玉宸前三素霏霏逺盟威凜凜寒火鈴空滅沒星斗曉闌干佩響流虛殿爐煙在醮壇蕭寥不可極驂駕上雲端
　　留題仙觀
　　瑤壇醮罷晩雲開羽客分飛俗士廻為報移文不須勒未曾㳺處待重來
　　和陳洗馬山莊新泉
　　已開山館待抽簪更要巖泉欲洗心常被松聲迷細韻忽流花片落髙岑便疏淺瀬穿莎徑始有清光映竹林何日煎茶醖香酒沙邉同聴暝猿吟
　　奉和十夕應令
　　今宵星漢共晶光應笑羅敷嫁侍郎斗柄易傾離恨促河流不盡後期長靜聞天籟疑鳴佩醉折荷花想艷粧誰見宣猷堂上宴一篇清韻振金鐺
　　又和八日
　　微雲疎雨淡新秋曉夢依稀十二樓故作別離應有以擬延更漏共無由那教人世長多恨未必天仙不解愁博望苑中殘酒醒香風佳氣獨遲留
　　和印先輩及第後獻座主朱舎人郊居之作
　　成名郊外掩柴扉樹影蟬聲共息機積雨暗封青蘚徑好風輕透白綀〈所於切〉衣嘉魚始賦人爭誦荊玉頻收國自肥獨坐公㕔正煩暑喜吟新詠見𤣥微〈印以南有嘉魚賦及第〉
　　和致仕張尚書新創道院
　　梓澤成新致金丹有舊情掛冠朝睡足隠幾暮江清藥圃分輕綠松窓起細聲養髙寧厭病默坐對諸生〈尚書時有瘖疾〉
　　和尉遲贊善秋暮僻居
　　登髙節物最堪憐小嶺疎林對檻前輕吹斷時雲縹緲夕陽明處水澄鮮江城秋早催寒事望苑朝稀足晏眠庭有菊花尊有酒若方陶令媿前賢
　　和陳贊善致仕還京口
　　海門山下一漁舟中有髙人未白頭已駕安車歸故里尚通閨籍在龍樓泉聲潄玉窓前落江色和煙檻外流今日君臣厚終始不須辛苦畫雙牛
　　京使廻自臨川得從兄書寄詩依韻和
　　珍重還京使殷勤話故人別離長掛夢寵祿不闗身趣向今成道聲華舊絶塵莫嗟客鬢老詩句逐時新
　　陪鄭王相公賦筵前垂冰應教依韻
　　窓外虛明雪乍晴簷前垂霤盡成冰長廊瓦疊行行宻晚院風髙寸寸增玉指乍拈簪尚媿金階時墜磬難勝晨餐堪醒曹參酒自恨空腸病不能
　　送禮部潘尚書致仕還建安
　　名遂功成累復輕鱸魚因起舊鄉情履聲初下金華省帆影看離石首城化劒津頭尋故老同亭㑹上問仙卿㝠鴻髙舉真難事相送何須淚滿纓〈幔亭亦號同亭〉
　　和尉遲贊善病中見寄
　　仙郎移病暑天過卻似㝠鴻避罻羅晝夢乍驚風動竹夜吟時覺露霑莎情親稍喜貧居近性嬾猶嫌上直多望苑恩深期勿藥青雲岐路未蹉跎
　　池州陳使君見示㳺齊山詩因寄
　　徃歲曾㳺弄水亭齊峰濃翠暮軒橫哀猿出檻心雖喜傷鳥聞勢易驚病後簪纓殊寡興老來泉石倍闗情今朝池口風波靜遙賀山前有頌聲
　　再領制誥和王明府見賀
　　蹇歩還依列宿邉拱辰重認舊雲天自嗟多難飄零困不似當年膽氣全雞樹晚花疎向日龍池輕浪細含煙從來不解為身計一葉悠悠任大川
　　送髙舎人使嶺南
　　西掖官曹近南溟道路遙使星將渡漢仙櫂乍乗潮柳映〈一作䀹〉靈和折梅依大庾飄江帆風淅淅山館雨蕭蕭陸賈真迂濶終童乆寂寥送君何限意把酒一長謡
　　和王明府見寄
　　時情世難消吾道薄宦流年危此身莫歎京華同寂寞曾經兵革共漂淪對山開戶唯求靜貰酒留賔不道貧善政空多尚淹屈不知誰是解憂民
　　和方泰州見寄
　　逐客淒淒重入京舊愁新恨兩難勝雲收楚塞千山雪風結秦淮一尺冰置醴筵空情豈盡投湘文就思如凝更殘月落知孤坐遙望船窓一點星
　　文獻太子輓歌詞五首
　　國有承祧重人知秉哲尊清風來望苑遺烈在東藩此日升緱嶺何因到寢門天髙不可問煙靄共昏昏夏啟吾君子周儲上帝賔音容一飄忽功業自紛綸露泣承華月風驚麗正塵空餘商嶺客行淚〈一作𡘜〉下宜春出處成交讓經綸有大功淚碑𤓰歩北棠樹蒜山東百揆方時敘重離遂不融故臣偏感咽曾是歎三窮甲觀光隂促園陵天地長簫笳咽無韻賔御哭相將盛烈傳彜鼎遺文被樂章君臣知已分零涙亂無行綵仗清晨出非同齒胄時愁煙鎖平甸朔吹繞寒枝楚客來何補緱山去莫追廻瞻飛蓋處掩袂不勝悲
　　送王員外宰徳安
　　家世朱門貴官資粉署優今為百里長應好五峰㳺柳影連彭澤湖光接庾樓承明須再入官滿莫淹留以端谿硯酬張員外水精珠兼和來篇
　　請以端谿潤酬君水玉明方圓雖異器功用信俱呈自得山川秀能分日月精巾箱各珍重所貴在交情
　　奉使九華山中途遇青陽薛郎中
　　故人相別動相思此地相逢豈素期九子峰前閑未得五谿橋上坐多時甘泉從幸余知忝宣室徵還子未遲且飲一盃消別恨野花風起漸離披
　　奉命南使經彭澤〈值王明府不在留此〉
　　逺使程途未一分離心常要醉醺醺那堪彭澤門前立黃菊蕭疎不見君
　　南都遇前嘉魚劉令言㳺閩嶺作此與之
　　我持使節經韶石君作閑㳺過武夷兩地山光成獨賞隔年鄉思暗相知洪厓壇上長岑寂孺子亭前自別離珍重分岐一盃酒強加餐飯數吟詩
　　閣皁山
　　殿影髙低雲掩映松隂繚繞歩徘徊從今莫厭簪裾累不是乗軺不得來
　　玉笥山留題
　　仙鄉㑹應逺王事知何極征傳莫辭勞玉峰聊一息形骸巳銷散心想都凝寂真氣自清虛非闗好松石九仙皆積學洞壑多遺跡㳺子歸去來胡為但征役
　　廬陵別朱觀先輩
　　桂籍知名有幾人翻飛相續上青雲觧憐才子寧唯我逺作卑官尚見君嶺外獨持嚴助節宮中誰薦長卿文新詩試為重髙詠朝漢臺前不可聞
　　文彧少卿文山郎中交好深至二紀已餘暌別數年二子長逝奉使嶺表途次南康弔孫氏之孤於其家覩文彧手書於僧室慷慨悲歎留題此詩
　　孫家虛座弔諸孤張叟僧房見手書二紀歡㳺今若此滿衣零淚欲何如腰間金印從如斗鏡裏霜華巳滿梳珍重逺公應笑我塵心唯此未能除
　　朱處士相與有山水之願見送至南康作此以別之
　　憐君送我至南康更憶梅花庾嶺芳多少仙山共逰在願君百歲尚康強
　　清明日清逺峽作
　　嶺外春過半途中火又新殷勤清逺峽留戀北歸人
　　廻至南康題紫極宮裏道士房
　　王事信靡盬飲冰安足辭胡為擁征傳乃至天南陲天南非我鄉留滯忽踰時還經羽人家豁若雲霧披何以寛吾懐老莊有微詞逹士無不可至人豈偏為客愁勿復道為君吟此詩
　　和歙州陳使君見寄
　　新安風景好時令肅轅門身貴心彌下功多口不言韜鈐家法在儒雅素風存簪履陪㳺盛鄉閭俗化敦臨窓山色秀繞郭水聲喧織絡文章麗矜嚴道義尊樓臺秋月靜京庾晩雲屯暁吹傳衙鼓晴陽展信旛一篇貽友好千里倍心論未見歸驂動空能役夢魂
　　和賈員外戩見贈玉蘂花栽
　　瓊瑤一簇帶花來便劚蒼苔手自栽喜見唐昌舊顔色為君判病酌金罍
　　光穆皇后輓歌三首
　　仙馭期難改坤儀道自光閟宮新表徳沙麓舊膺祥素帟堯門掩凝笳畢陌長東風慘陵樹無復見親桑永樂留虛位長陵啓夕扉返虞嚴吉仗復土掩空衣功業投三母光靈極四妃唯應彤史在不與露花晞隱隱閶門路煙雲曉更愁空瞻金輅出非是濯龍㳺徳感人倫正風行內職脩還隨偶物化同此思軒丘
　　嚴相公宅牡丹
　　但是豪家重牡丹爭如丞相閣前看鳳樓日暖開偏早雞樹隂濃謝更難數朶巳應迷國艷一枝何幸上塵冠不知更許憑欄否爛熳春光未肯殘
　　侍宴賦得歸鴈
　　夜靜羣動息翩翩一鴈歸清音天際逺寒影月中微何處雲同宿長空雪共飛陽和常借便免與素心違
　　又賦早春書事
　　苑裏芳華早皇家勝事多弓聲逹春氣奕思養天和煖酒紅爐火浮舟綠水波雪晴農事起擊壤聴賡歌
　　依韻和令公大王薔薇詩
　　綠樹成隂後羣芳稍歇時誰將新濯錦掛向最長枝巻箔香先入憑欄影任移賞頻嫌酒渇吟苦怕霜髭架迥籠雲幄庭虛展繡帷有時縈舞袖無力罥逰絲嫩蘂鶯偷采柔條桞伴垂荀池波自照梁苑客嘗窺玉李尋皆謝金桃亦暗衰花中應獨貴庭下故開遲委艷妝苔砌分華借槿籬低昻勻灼爍濃淡疊參差幸植王宮裏仍逢宰府知芳心向誰許醉態不能支芍藥天教避玫瑰衆共嗤光明烘晝景潤膩裛輕𩅰麗似期神女珍如重衛姬君王偏屬詠七子盡搜竒
　　和門下殷侍郎新茶二十韻
　　暖吹入春園新芽競粲然才教鷹觜拆未放雪花妍荷杖青林下攜筐旭景前〈採茶須在日未出前〉孕靈資雨露鍾秀自山川碾後香彌逺烹來色更鮮名隨土地貴味逐水泉遷力藉流黃暖形模紫筍圓〈茶之美者有圓捲紫筍〉正當鑽桞火遙想湧金泉〈陽羨茶山有金沙泉脩貢時出〉任道時新物須依古法煎輕甌浮綠乳孤竈散餘煙甘薺非予匹宮槐讓我先〈槐芽亦可為茶〉竹孤空冉冉荷弱謾田田觧渇消殘酒清神感夜眠十漿何足饋百榼盡堪捐采擷唯憂晩營求不計錢任公因焙顯陸氏有經傳愛甚真成癖嘗多合得仙亭臺虛靜處風月艷陽天自可臨泉石何妨雜管東山似䝉頂願得從諸賢
　　春雪應制
　　繁隂連曙景瑞雪灑芳辰勢宻猶疑臘風和始覺春縈林開玉蘂飄座裛香塵欲識宸心恱雲謡慰兆人
　　進雪詩
　　欲使新正識有年故飄輕絮伴春還近看瓊樹籠銀闕逺想瑤池帶玉闗潤逐麳〈力該切〉麰鋪綠野暖隨杯酒上朱顔朝來花蕚樓中宴數曲賡歌雅頌間
　　自題山亭三首
　　簪組非無累園林未是歸世喧長不到何必故山薇小舫行乗月髙齋臥看山退公聊自足爭敢望長閑跂石仍臨水披襟復掛冠機心忘未得棊局與魚竿
　　和陳表用員外求酒
　　暑天頻雨亦頻晴簾外閑雲重復輕珍重一壺酬絶唱向風遙想醉吟聲
　　奉和右省僕射西亭髙臥作
　　院靜蒼苔積庭幽怪石欹蟬聲當檻急虹影向簷垂晝漏猶憐永叢蘭未覺衰疎篁巢翡翠折葦覆鸕鷀對酒襟懐曠圍棊旨趣遲景皆隨所尚物各遂其宜道與時相㑹才非世所覉賦詩貽座客秋事爾何悲
　　憶新淦觴池寄孟賔於員外
　　徃年淦水駐行軒引得清流似月圓自有谿光還碧甃不勞人力逓金船潤滋苔蘚欺茵席聲入杉松當管珍重詩人頻管領莫教塵土咽潺潺
　　右省僕射後湖亭閑宴鉉以宿直先歸賦詩留獻
　　湖上一陽生虛亭啟髙宴楓林煙際出白鳥波心見主人忘貴達座客容疵賤獨慚殘照催歸宿明光殿









　　御定全唐詩巻七百五十五
　　欽定四庫全書
　　御定全唐詩巻七百五十六
　　徐
　　送孟賔於員外還新淦
　　暫來城闕不從容卻佩銀魚隱玉峰雙澗水邉欹醉石九仙臺下聴風松題詩翠壁稱逋客采藥春畦狎老農野鶴乗軒雲出岫不知何日再相逢
　　孟君別後相續寄書作此酬之
　　多病怯煩暑短才憂近職跂足北窓風遙懐浩無極故人易成別詩句空相憶尺素寄天涯淦江秋水色
　　納後夕侍宴
　　天上軒星正雲間湛露垂禮容過渭水宴喜勝瑤池彩霧籠花燭升龍肅羽儀君臣歡樂日文物盛明時簾捲銀河轉香凝玉漏遲華封傾祝意觴酒與聲詩
　　又三絶
　　時平物茂歲功成重翟排雲到玉京四海未知春色至
　　今宵先入九重城
　　銀燭金爐禁漏移月輪初照萬年枝造舟已似文王事卜世應同八百期
　　漢主承乾帝道光天家花燭宴昭陽六衣盛禮如金屋彩筆分題似柏梁
　　北苑侍宴雜詠詩
　　竹
　　勁節生宮苑虛心奉豫逰自然名價重不羨渭川侯
　　松
　　細韻風中逺寒青雪後濃繁隂堪避雨効用待東封
　　水
　　碧草垂低岸東風起細波橫汾從逰宴何謝到天河
　　風
　　昨朝纔觧凍今日又開花帝力無人識誰知玩物華
　　菊
　　細麗披金彩氤氳散逺馨汎杯頻奉賜緣觧制頽齡
　　柳枝詞十首〈座中應制〉
　　金馬辭臣賦小詩梨園弟子唱新詞君恩還似東風意先入靈和蜀桞枝
　　百草千花共待春綠楊顔色最驚人天邉雨露年年在上苑芳華歲歲新
　　長愛龍池二月時毿毿金線弄春姿假饒葉落枝空後更有梨園笛裏吹
　　綠水成文桞帶揺東風初到不鳴條龍舟欲過偏留戀萬縷輕絲拂御橋
　　百尺長條婉〈一作宛〉麴塵詩題不盡畫難真憑君折向人間種還似君恩處處春
　　風暖雲開晩照明翠條深映鳳凰城人間欲識靈和態聴取新詞玉管聲
　　醉折垂楊唱桞枝金城三月走金羈年年為愛新條好不覺蒼華也似絲
　　新春花桞競芳姿偏愛垂楊拂地枝天子徧教詞客賦宮中要唱洞簫詞
　　凝碧池頭蘸翠漣鳳凰樓畔簇晴煙新詞欲詠知難詠說與雙成入管
　　侍從甘泉與未央移舟偏要近垂楊櫻桃未綻梅花老折得柔條百尺長
　　奉和宮傳相公懐舊見寄四十韻
　　謝傅功成徳望全鸞臺初下正蕭然摶風乍息三千里感舊重懐四十年西掖新官同賈馬南朝興運似開天文辭職業分工拙流輩班資讓後先每愧陋容勞刻畫長慙頑石費彫鐫晨趨綸掖吟春永夕㑹精廬待月圓立馬有時同草詔聨鑣幾處共成篇閑歌柳葉翻新曲醉詠桃花促綺筵少壯況逢時世好經過寕慮歲華遷雲龍得路須騰躍社櫟非材合棄捐再謁湘江猶是幸兩還宣室竟何緣已知瑕玷勞磨瑩又得官司重接連聴漏分宵趨建禮從逰同召赴甘泉雲開閶闔分臺殿風過華林度管行止不離宮仗影衣裾嘗惹御爐煙師資稷契論中禮依止山公典小銓多謝天波垂赤管敢教晨景過華塼翾飛附驥方經逺巨楫垂風遂濟川玉燭調時鈞軸正台階平處徳星懸巖廊禮絶威容肅布素情深友好偏長擬營巢安大廈忽驚操龯領中權吳門日麗龍銜節京口沙晴鷁畫船蓋代名髙方赫赫戀恩心切更乾乾袁安辭氣忠仍懇吳漢精誠直且專卻許丘明師紀傳更容疏廣奉周旋朱門自得施行馬厚祿何妨食萬錢宻疏尚應勞獻替清談唯見論空𤣥東山妓樂供閑歩北牖風涼足晏眠𤣥武湖邉林隠見五城橋下櫂洄㳂曾移苑樹開紅藥新鑿家池種白蓮不遣前騶妨野逸別尋逋客互招延棊枰寂靜陳虛閣詩筆沉吟劈彩牋徃事偶來春夢裏閑愁因動落花前青雲舊侶嗟誰在白首親情倍見憐盡日凝思殊悵望一章追敘信精研韶顔莫與年爭競世慮須憑道節宣幸喜書生為將相定由隂徳致神仙羊公剰有登臨興尚子都無嫁娶牽退象天山鎮浮競起為霖雨潤原田從容自保君臣契何必扁舟始是賢
　　右省僕射相公垂覽和詩復貽長句輙次來韻
　　西院春歸道思深披衣閑聴暝猿吟鋪陳政事留黃閣偃息神機在素琴玉柄暫時疎末座瑤華頻復惠清音開晴便作東山約共賞煙霞放曠心
　　九日落星山登髙
　　秋暮天髙稻穟成落星山上㑹諸賓黃花汎酒依流俗白髮滿頭思古人巖影晚看雲出岫湖光遙見客垂綸風煙不改年長度終待林泉老此身
　　十日和張少監
　　重陽髙㑹古平臺吟徧秋光始下來黃菊後期香未減新詩捧得眼還開每因佳節知身老卻憶前歡似夢廻且喜清時屢行樂是非名利盡悠哉
　　御筵送鄧王
　　禁裏秋〈一作花〉光似水清林煙池影共離情暫移黃閣只三載卻望紫垣都數程滿座清風天子送隨車甘雨郡人迎綺霞閣上詩題在從此還應有頌聲
　　和張少監晚菊
　　憶共庭蘭倚砌栽柔條輕吹獨依隈自知佳節終堪賞為惜流光未忍開采擷也須盈掌握馨香還解滿尊罍今朝旬假猶無事更好登臨汎一盃
　　送馮侍郎
　　聞君竹馬戱毘陵誰道觀風自六卿今日聲明光舊物共看旌斾擁書生斬蛟橋下谿煙碧射虎亭邉草路清應念筵中倍離恨老來偏重十年兄
　　又絶句寄題毘陵驛
　　曾持使節駐毘陵長與州人有舊情為向驛橋風月道舎人髭鬢白千莖
　　陳侍郎宅觀花燭
　　今夜銀河萬里秋人言織女嫁牽牛佩聲寥亮和金奏燭影熒煌映玉鈎座客亦從天子賜更籌須為主人留世間盛事君知否朝下鸞臺夕鳳樓
　　送蕭尚書致仕歸廬陵
　　江海分飛二十春重論前事不堪聞主憂臣辱誰非我曲突徙新唯有君金紫滿身皆外物雪霜垂領便離羣鶴歸華表望不盡玉笥山頭多白雲
　　賦得秋江晚照
　　落日照平流晴空萬里秋輕明動楓葉㸃的亂沙鷗罾網魚梁靜籉簦稻穗收不教行樂倦冉冉下城樓
　　奉和子龍大監與舎弟贈答之什
　　石渠東觀兩優賢明主知臣豈偶然鴛鷺分行皆接武金蘭同好共忘年懐恩未遂林泉約竊位空慙組綬懸多少深情知不盡好音相慰強成篇
　　史館庭梅見其毫末歴載三十今巳半枯嘗僚諸公唯相公與鉉在耳覩物興感率成短篇謹書獻上伏惟垂覽
　　東觀婆娑樹曾憐甲坼時繁英共攀折芳歲幾推移徃事皆陳跡清香亦暗衰相看宜自喜雙鬢合垂絲太傅相公深感庭梅再成絶唱曲垂借示倍認知憐謹用舊韻攀和
　　禁省繁華地含芳自一時雪英開復落紅藥植還移〈謂嘗為翰林又為史館〉靜想分今昔頻吟歎盛衰多情共如此爭免鬢成絲
　　太傅相公以庭梅二篇許舎弟同賦再迂藻思曲有虛稱謹依韻奉和庶申感謝
　　舊眷終無替流光自足悲攀條感花蕚和曲許塤箎前㑹成春夢何人更已知緣情聊借喻爭敢道言詩
　　和鍾大監汎舟同㳺見示
　　潮溝橫趣北山阿一月三㳺未是多老去交親難暫捨閑中滋味更無過谿橋樹映行人渡村徑風飄牧䜿歌孤櫂亂流偏有興滿川晴日弄微波
　　又和㳺光睦院
　　寺門山水際清淺照孱顔客櫂晩維岸僧房猶掩闗日華穿竹靜雲影過堦閑箕踞一長嘯忘懐物我間
　　和張少監舟中望蔣山
　　谿路向還背前山髙復重紛披紅葉樹間斷白雲峰盡日慵移櫂何年醉倚松自知閒未得不敢笑周顒茱茰詩〈一本作奉御札賦茱茰詩御札雲新酒初熟偶與鄭王諸公開嘗於清宴堂廡之間既覽秋物復矚霜牋因賦茱萸〉〈一題以遣此時之興卿鴻才敏思不可獨醒宜應急徵同賦前旨因進詩云〉
　　萬物慶西成茱茰獨擅名芳排紅結小香透夾衣輕宿露霑猶重朝陽照更明長和菊花酒髙宴奉西清
　　奉和御製茱茰
　　臺畔西風御果新芳香精彩麗蕭辰柔條細葉妝治好紫蔕紅芳點綴勻幾朶得陪天上宴千株長作洞中春今朝聖藻偏流詠黃菊無由更敢鄰
　　䝉恩賜酒旨令醉進詩以謝
　　明光殿裏夜迢迢多病逢秋自寂寥〈臣以病戒酒多時〉蠟炬乍傳丹鳳詔御題初認白雲謡今宵幸識衢尊味明日知停入閤朝為感君恩判一醉不煩辛苦解金貂
　　秋日泛舟賦蘋花
　　素艷擁行舟清香覆碧流逺煙分的的輕浪汎悠悠雨歇平湖滿風涼運瀆秋今朝流詠處即是白蘋洲
　　題梁王舊園
　　梁王舊館枕潮溝共引垂藤繫小舟樹倚危臺風淅淅草埋欹石雨修修門前不見鄒枚醉池上時聞鴈鶩愁節士逢秋多感激不須頻向此中㳺
　　奉酬度支陳員外
　　古來賢逹士馳騖唯羣書非禮誓弗習違道無與居儒家若迂濶遂將世情疎吾友嗣世徳古風藹有餘幸遇漢文皇握蘭佩金魚俯視長沙賦悽悽將焉如
　　明道人歸西林求題院額作此送之
　　昔從岐陽狩簪纓滿翠微十年勞我夢今日送師歸曳尾⻱應樂乗軒鶴謾肥含情題小篆將去掛巖扉
　　送宣州丘判官
　　憲署㳺從阻平臺道路賒喜君馳後乗於此㑹仙槎緩酌遲飛蓋微吟望綺霞相迎在春渚暫別莫咨嗟
　　北使還襄邑道中作〈九月三十日〉
　　九月三十日獨行梁宋道河流激似飛林葉翻如掃程遙苦晝短野迥知寒早還家亦不閑要且還家了
　　禁中新月
　　今夕拜新月沉沉禁署中玉繩疎間彩金掌靜無風節換知身老時平見歲功吟看北墀暝蘭燼墜微紅
　　觀吉王從謙花燭
　　王門嘉禮萬人觀況是新承置醴歡花燭喧闐丞相府星辰揺動逺逰冠歌聲暫闋聞宮漏雲影初開見露盤帝里佳期頻賦頌長留故事在金鑾
　　棊賭賦詩輸劉起居〈奐〉
　　刻燭知無取爭先素未精本圖忘物我何必計輸贏賭墅終規利焚囊亦近名不如相視笑髙詠兩三聲
　　春盡日㳺後湖贈劉起居〈劉時方燒藥〉
　　今朝湖上送春歸萬頃澄波照白髭笑折殘花勸君酒金丹成熟是何時
　　送察院李侍御使廬陵因寄孟員外
　　繡衣乗驛急如星山水何妨寄野情肯向九仙臺下歇閑聴孟叟醉吟聲
　　後湖訪古各賦一題得西邸
　　南朝藩閫地八友舊招尋事徃山光在春晴草色深曲池魚自樂叢桂鳥頻吟今日中興運猶懐翰墨林
　　送徳邁道人之豫章
　　禪靈橋畔落殘花橋上離情對日斜顧我乗軒慙組綬羨師飛錫指煙霞樓中西嶺真君宅門外南州處士家莫道空談便無事碧雲詩思更無涯
　　送陳祕監歸泉州
　　風滿潮溝木葉飛水邉行客駐驂騑三朝恩澤馮唐老萬里鄉闗賀監歸世路窮通前事逺半生談笑此心違離歌不識髙堂慶特地令人淚滿衣
　　又聴霓裳羽衣曲送陳君
　　清商一曲逺人行桃葉津頭月正明此是開元太平曲莫教偏作別離聲
　　又題白鷺洲江鷗送陳君
　　白鷺洲邉江路斜輕鷗接翼滿平沙吾徒來送逺行客停舟為爾長歎息酒旗漁艇兩無猜月影蘆花鎮相得離筵一曲怨復清滿座銷魂鳥不驚人生不及水禽樂安用虛名上麟閣同心攜手今如此金鼎丹砂何寂寞天涯後㑹眇難期從此又應添白髭願君不忘分飛處長保翩翩潔白姿
　　哭刑部侍郎喬公詩〈並序〉
　　公臨終數日舎弟徃候之怡然言曰吾徃矣君兄弟可各為一詩哭我翼日復告門生曰吾巳得徐君兄弟許我詩餘無事矣其忘懐死生也如此嗚呼絮酒之禮已隔平生掛劒之信永畀穹壤故以二章為誌〈鍇詩一章見本集〉閟於九原其詩云
　　舉世重文雅夫君更質真曾嗟混雞鶴終日異淄磷詞賦離騷客封章諫諍臣襟懐道家侶標格古時人逸老誠雲福遺形未免貧求文空得草埋玉遂為塵靜想忘年契㝠思接武晨連宵洽杯酒分日掌絲綸蠧簡書陳事遺孤託世親前賢同此歎非我獨霑巾












　　御定全唐詩巻七百五十六
　　欽定四庫全書
　　御定全唐詩巻七百五十七
　　徐鍇
　　徐鍇字楚金廣陵人鉉之弟南唐時為屯田郎中知制誥集賢殿學士集十五巻今存詩五首
　　送程徳琳郎中學士〈得逺山〉
　　𤓰歩妖氛滅崐岡草樹青終朝空望極今日送君行報政秋雲靜微吟曉月生樓中長可見特用滅離情太傅相公以東觀庭梅西垣舊植昔陪盛賞今獨家兄唱和之餘俾令攀和輙依本韻伏愧斐然
　　靜對含章樹〈漢有含章簷下樹〉閑思共有時香隨茍令在根異武昌移物性雖揺落人心豈變衰唱詶勝笛曲來往韻朱
　　太傅相公與家兄梅花詶唱許綴末篇再賜新詩俯光拙句謹奉清韻用感鈞私伏惟采覽
　　重歎梅花落非闗塞笛悲論文叨接萼末曲愧吹箎〈毛詩云仲氏吹箎〉枝逐清風動香因白雪知陶鈞敷左悌更賦邵公詩
　　同家兄哭喬侍郎
　　諸公長者鄭當時事事無心性坦夷但是登臨皆有作未甞相見不伸眉生前適意無過酒身後遺言只要詩三日笑談成理命一篇投弔尚應知
　　秋詞
　　井梧紛墮砌寒雁逺橫空雨久莓苔紫霜濃薜荔紅包頴
　　包頴南唐時人詩一首
　　和徐鼎臣見寄
　　平生中表最情親浮世那堪聚散頻謝朓卻吟歸省閣劉楨猶自臥漳濵舊游半似前生事要路多逢後進人且喜新吟報強健明年相望杏園春
　　鍾謨
　　鍾謨字仲益其先㑹稽人徙閩之崇安已而僑居金陵李璟時為翰林學士進禮部侍郎判尚書省詩三首
　　貽耀州將
　　翩翩歸盡塞垣鴻隠隠驚開蟄戶蟲渭北離愁春色裏江南家事戰塵中還同逐客紉蘭佩誰聽縲囚奏土風多謝賢侯振吾道免令搔首泣途窮
　　獻周世宗
　　三年耀武羣雄服一日回鑾萬國春南北通歡永無事謝恩歸去老陪臣
　　代京妓越賔荅徐鉉
　　一幅輕綃寄海濵越姑長感昔時恩欲知別後情多少點點憑君㸔淚㾗
　　查文徽
　　查文徽字光慎歙州休寧人李璟時元宗以取閩功拜撫州觀察使建州留後詩一首
　　寄麻姑仙壇道士
　　別後相思鶴信稀郡樓南望逺峰迷人歸仙洞雲連地花落春林水滿溪白髮只應悲鏡鑷丹砂猶待寄刀圭方平車駕今何在常苦塵中日易西
　　馬彧〈一作郁〉
　　馬彧少負文藝李匡威領鎮盧龍署幕職匡威滅復事劉仁恭詩一首
　　贈韓定辭
　　燧林芳草綿綿思盡日相攜陟麗譙別後巏嵍山上望羨君時復見王喬
　　韓定辭
　　韓定辭深州人為鎮州觀察判官檢校尚書祠部郎中兼侍御史詩一首
　　荅馬彧
　　崇霞臺上神仙客學辨癡龍藝最多盛徳好將銀管述麗詞堪與雪兒歌
　　何昌齡
　　何昌齡南唐時廬陵宰詩一首
　　題楊克儉池館
　　經旬因雨不重來門有蛛絲徑有苔再向白蓮亭上望不知花木為誰開
　　李羽
　　李羽廬州人登南唐進士第詩一首
　　獻江淮郡守盧公
　　塞詔東來淝水濵時情惟望秉陶鈞將軍一陣為功業忍見沙塲百戰人
　　梁藻
　　梁藻字仲華長汀人南唐總殿前歩軍暉之子性樂蕭散應襲父任不就處士集若干巻今存詩一首
　　南山池
　　翡翠戲翻荷葉雨鷺鷥飛破竹林煙時沽村酒臨軒酌擬摘新茶靠石煎
　　陳坑
　　陳沆南唐時廬阜處士詩一首
　　嘲廬山道士〈南唐近事雲廬山九天使者廟有一道士體貌魁偉飲㗖酒肉晚節服餌丹砂躁於沖舉有鶴因風所飄憇於廟庭道士驚喜謂當赴昇騰之召令山童控而乗之羽儀清弱不勝其載毛傷骨折而斃翌日馴飬者知訴於公府沆以詩嘲之〉
　　㗖肉先生欲上昇黃雲踏破紫雲崩龍腰鶴背無多力傳與麻姑借大鵬
　　句
　　罷卻兒女戲放他花木生〈寒食〉　掃地雲粘箒耕山鳥怕牛〈閑居〉　㸃入旱雲千國仰力浮塵世一毫輕〈題水〉
　　李詢
　　李詢南唐時人詩一首
　　贈織錦人
　　札札機聲曉復晡眼穿力盡竟何如美人一曲成千賜心裏猶嫌花様疎
　　韓垂
　　韓垂南唐時人詩一首
　　題金山
　　靈山一𡶶秀岌然殊衆山盤根大江底挿影浮雲間雷霆常間作風雨時徃還象外懸清影千載長躋攀朱存
　　朱存金陵人詩一首
　　後湖
　　雷轟疊鼓火翻旗三異翩翩試水師驚起黒龍眠不得狂風猛雨不多時
　　陳彥
　　陳彥司門郎中詩一首
　　和徐舍人九月十一日見寄
　　衡門寂寂逢迎少不見仙郎向五旬莫問龍山前日事菊花開卻為閒人
　　許堅
　　許堅有異術甞往來廬阜茅山間李璟時以異人召不至後不知所終詩五首
　　登游齊山
　　星使南馳入楚重此山偏得駐行蹤落花滿地月華冷寂寞舊山三四峰
　　遊溧陽下山寺〈一作靈泉精舍限韻〉
　　地枕吳溪與越峰前朝恩錫靈泉額竹林晴見〈一作層建〉雁塔髙石室曽〈一作幽〉棲㡬禪伯荒碑字〈一作蕪〉沒秋〈一作蒼〉苔深古池香泛荷花白客有經年説別林落日啼猨情脈脈
　　題幽棲觀
　　仙翁上昇去丹井寄晴壑山色接天台湖光照寥廓玉洞絶無人老檜猶棲鶴我欲掣青蛇他時沖碧落
　　上舍人徐
　　㡬宵煙月鎖樓臺欲寄侯門薦下才滿面塵埃人不識謾隨流水出山來
　　題茅山觀
　　常恨清風千載鬱洞天令得恣遊遨松楸古色玉壇靜鸞鶴不來青漢髙茅氏井寒丹已化𤣥宗碑斷夢仍勞分明有個長生路休向紅塵嘆二毛
　　王感化
　　王感化建州人後入金陵敎坊少聰敏未甞執巻而多識善為詞滑稽無窮元宗嗣位宴樂擊鞠不輟嘗乗醉命感化奏水調詞感化唯歌南朝天子愛風流一句如是者數四元宗悟覆杯歎曰使孫陳二主得此一句不當有銜璧之辱也由是有寵詩二首
　　建州節帥更代筵上獻詩
　　旌旗赴天臺溪山曉色開萬家悲更喜迎佛送如來
　　奉元宗命詠苑中白野鵲
　　碧岩深洞恣遊遨天與蘆花作羽毛要識此來棲宿處上林瓊樹一枝髙
　　句
　　草中誤認將軍虎山上曽為道士羊〈題怪石八句皆用故事今但存其一聨〉李家明
　　李家明廬州西昌人元宗時為樂部頭談諧敏給善為諷辭詩四首
　　元宗釣魚無獲進詩
　　玉甃垂鉤興正濃碧池春暖水溶溶凡鱗不敢呑香餌知是君王合釣龍
　　詠臥牛〈元宗游後苑登臺見牛晚臥美䕃家明曰臣不學敢上絶句輔相皆慙〉
　　曽遭甯戚鞭敲角又被田單火燎身閒向斜陽嚼枯草近來問喘為無人
　　題紙鳶止宋齊丘哭子〈烈祖受楊氏禪遷譲皇于海陵元宗繼統用齊丘之謀無少長殺之齊丘無子晚得一子隨卒慟不止家明曰惟臣能止之乃為詩書紙鳶上乗風吹之度至齊丘家遂絶其縷齊丘見之慚感乃止一作布衣李匡堯作〉
　　安排唐祚革強吳盡是先生作計謨一個孩兒不得讓皇百口合何如〈一作化家為國實良圗總是先生畫計謨今日䘮雛猶自哭讓皇宮眷合何如〉
　　詠皖公山
　　龍舟輕颭錦帆風正值宸游望逺空迴首皖公山色翠影斜不到夀杯中
　　湯悅
　　湯悅陳州西華人本姓殷文圭之子仕南唐官學士歴樞宻使右僕射元宗時淮上用兵書檄敎誥皆出其手詩五首
　　奉和聖制送鄧王牧宣城
　　千里陵陽同峽服鑿門胙土寄親賢曙煙已別黃金殿晚照重登白玉筵江上浮光宜雨後郡中逺岫列窓前天心待報期年政留與工師播管
　　早春寄華下同志
　　正是花時節思君寢復興市沽終不醉春夢亦無憑嶽面懸清雨河心走濁冰東門一條路離恨正相仍鼎臣學士侍郎以東館庭梅昔翰苑之毫末今復半枯向時同僚零落都盡素髮垂領茲唯二人感舊傷懐發於吟詠恵然好我不能無言輙次來韻攀和
　　憶見萌芽日還憐合抱時舊歡如夢想物態暗遷移素艷今無㡬朱顔亦自衰樹將人共老何暇更悲絲
　　再次前韻代梅荅
　　託植經多稔頃筐向盛時枝條雖巳故情分不曽移莫向堦前老還同鏡裏衰更應憐墮葉殘吹掛蟲絲鼎臣學士侍郎楚金舍人學士以再傷庭梅詩同垂寵和清絶感歎情致俱深因成四十字陳謝
　　人物同遷謝重成念舊悲連華得瓊玖合奏發塤箎餘枿雖無取殘芳尚獲知問君何所似珍重杜杕詩蕭彧
　　蕭彧字文彧官少卿詩二首
　　送鍾員外〈賦月〉
　　麗漢金波滿當筵玉斚傾因思頻聚散㡬復換虧盈光徹離襟冷聲符別管清那堪還目此兩地倚樓情
　　送徳林郎中學士赴東府〈得菊〉
　　離情折楊栁此別異春㢤含露東籬艷汛香南浦杯惜持行次贈留插醉中廻暮齒如能制玉山甘判頹孫峴
　　孫峴字文山南康人官郎中詩一首
　　送鍾員外〈賦竹〉
　　萬物中蕭灑修篁獨逸羣貞姿曽冒雪髙節欲凌雲細韻風初發濃煙日正曛因題偏惜別不可暫無君謝仲宣
　　謝仲宣嘗為齊王景逹宮寮詩一首
　　送鍾員外〈賦松〉
　　送人多折栁唯我獨吟松若保嵗寒在何妨霜雪重森梢逢靜境廓落見孤峰還似君髙節亭亭尠繼蹤鍾蒨
　　鍾蒨字徳林東都尹勤政殿學士國亡死節詩一首
　　別諸同志〈得新鴻〉
　　隨陽來萬里㸃㸃度遙空影落長江水聲悲半夜風殘秋辭絶漠無定似驚蓬我有離羣恨飄飄類此鴻喬舜
　　喬舜字亞元髙郵人初為袐書省正字保大中歴中書舍人終刑部侍郎詩一首
　　送徳林郎中學士赴東府〈得江〉
　　摻袂向江頭朝宗勢未休何人乗桂楫之子過揚州颯颯翹沙鴈漂漂逐浪鷗欲知離別恨半是淚和流王沂
　　王沂南唐時人詩一首
　　送鍾員外〈賦風〉
　　靜追蘋末興況復值蕭條猛勢資新鴈寒聲伴暮潮過山雲散亂經樹葉飄颻今日煙江上征帆望望遙陳元裕
　　陳元裕南唐時人詩一首
　　送徳林郎中學士赴東府〈得水〉
　　上善湛然秋恩波洽帝猷謾言生險浪豈爽見安流汛去星槎逺澄來月練浮滔滔對離酌入洛稱仙舟














　　御定全唐詩巻七百五十七
<集部,總集類,御定全唐詩>
　　欽定四庫全書
　　御定全唐詩巻七百五十八
　　孟貫
　　孟貫字一之建安人初客江南後仕周詩一巻
　　宿山寺
　　溪山盡日行方聽逺鍾聲入院逢僧定登樓見月生露垂羣木潤泉落一岩清此景闗吾事通宵寐不成
　　贈棲隱洞譚先生
　　先生雙鬢華深谷臥雲霞不伐有巢樹多移無主花石泉春釀酒松火夜煎茶因問山中事如君有㡬家
　　歸鴈
　　春至衡陽鴈思歸塞路長汀洲齊奮翼霄漢共成行雪盡翻風暖寒收度月涼直應到秋日依舊返瀟湘
　　春江送人
　　春江多去情相去枕長汀數鴈別湓浦片帆離洞庭雨餘莎草緑雲散岸峰青誰共觀明月漁歌夜好聽
　　過秦嶺
　　古今傳此嶺髙下勢崢嶸安得青山路化為平地行蒼苔留虎跡碧樹障溪聲欲過一回首踟躕無限情
　　送吳夢誾歸閩
　　甌閩在天末此去整行衣久客逢春盡思家冒暑歸海雲添晚景山瘴滅〈一作減〉晴暉相憶吟偏苦不堪書信稀
　　山中夏日
　　深山宜避暑門戶映嵐光夏木䕃溪路晝雲埋石牀心源澄道靜衣葛蘸泉涼算得紅塵裏誰知此興長
　　宿故人江居
　　渡口樹冥冥南山漸隱青漁舟歸舊浦鷗鳥宿前汀靜榻懸燈坐閑門對浪扃相思頻到此㡬番醉還醒
　　寄伍喬
　　蹉跎春又晚天末信來遲長憶分攜日正當揺落時獨遊饒旅恨多事失歸期君看前溪樹山禽巢㡬枝
　　山中訪人不遇
　　負琴兼杖藜特地過巖西巳見竹軒閉又聞山鳥啼長松寒倚谷細草暗連溪久立無人事煙霞歸路迷
　　贈隱者
　　世路爭名利深山獨結茅安情自得所非道豈相交百尺松當戶千年鶴在巢知君於此景未欲等閑拋
　　寄暹上人
　　聞罷城中講來安頂上禪夜燈明石室清磬出巖泉欲訪慙多事相思恨隔年終期息塵慮接話虎溪邉
　　江邊閑歩
　　閑來南渡口迤邐看江楓一路波濤畔數家蘆葦中逺汀排晚樹深浦漾寒鴻吟罷慵回首此情誰與同
　　過王〈一作林〉逸人園林
　　谷口何時住煙霞一徑深水聲離逺洞山色出踈林雪彩從沾鬢年光不計心自言人少到猶喜我來尋
　　寄李處士
　　僧話磻溪叟平生重赤松夜堂悲蟋蟀秋水老芙蓉吟坐倦垂釣閑行多倚笻聞名來已久未得一相逢
　　夏日寄史處士
　　掩闗苔滿地終日坐騰騰暑氣冷衣葛暮雲催燭燈寂寥知得趣踈嬾似無能還憶舊遊否何年別杜陵
　　夏日登瀑頂寺因寄諸知已
　　曽於塵裏望此景在煙霄巖靜水聲近山深暑氣遙杖藜青石路煮茗白雲樵寄語為郎者誰能訪寂寥
　　懐果上人
　　擁鍚南遊去名香㡬處焚別來無逺信多恐在深雲好月曽同歩幽香省共聞相思不相見林下葉紛紛
　　寄故園兄弟
　　久與鄉闗阻風塵損舊衣水思和月泛山憶共僧歸林想添鄰舍溪應改釣磯弟兄無苦事不用別庭闈
　　早秋吟眺
　　新秋初〈一作新〉雨後獨立對遙山去鳥望中沒好雲吟裏還長年慙道薄明代取身閑從有西征思園林嬾閉闗
　　送江為歸嶺南
　　舊山臨海色歸路到天涯此別各多事重逢是㡬時江行晴望逺嶺宿夜吟遲珍重南方客清風失所思
　　山中荅友人
　　偶愛春山住因循值暑時風塵非所願泉石本相宜坐久松隂轉吟餘蟬韻移自慙踈野甚多失故人期
　　山齋早秋雨中
　　深居少往還巻箔早秋間雨灑吟蟬樹雲藏嘯狖山炎蒸如便退衣葛亦堪閑靜坐得無事酒巵聊暢顔
　　送人遊南越
　　孑然南越去替爾畏前程見説路岐嶮不通車馬行瘴煙迷海色嶺樹帶猨聲獨向山家宿多應鄉思生
　　酬東溪史處士
　　咫尺東溪路年來偶訪遲泉聲迷夜雨花片落空枝石徑逢僧出山牀見鶴移貧齋有琴酒曽許月圓期
　　秋江送客
　　秋風楚江上送子話遊遨逺水宿何處孤舟春夜濤浦雲沈鴈影山月照猨嘷莫為飢寒苦便成名利勞
　　寄山中髙逸人
　　煙霞多放曠吟嘯是尋常猨共摘山果僧鄰住石房躡雲雙屐冷採藥一〈一作滿〉身香我憶相逢夜松潭月色涼
　　懐友人
　　浮世況多事飄流每歎君路岐何處去消息㡬時聞吟裏落秋葉望中生暮雲孤懐誰慰我夕鳥自成羣
　　送人歸別業
　　別業五湖上春殘去路賖還尋舊山水重到故人家門徑掩芳草園林落異花君知釣磯在猶喜有生涯
　　冬日登江樓
　　髙樓臨古㟁野歩〈一作老〉晚來登江水因寒落山雲為雪凝逺村雖入望危檻不堪憑親老未歸去鄉愁徒自興
　　寄張山人
　　草堂南澗邉有客嘯雲煙掃葉林風後拾薪山雨前野橋通竹徑流水入芝田琴月相親夜更深戀不眠














　　御定全唐詩巻七百五十八
　　欽定四庫全書
　　御定全唐詩巻七百五十九
　　成彥雄
　　成彥雄字文幹南唐進士梅嶺集五巻今編詩一巻
　　杜鵑花
　　杜鵑花與鳥怨艷兩何賖疑是口中血滴成枝上花一聲寒食夜數朶野僧家謝豹出不出日遲遲又斜
　　江上楓
　　江楓自蓊鬱不競松筠力一葉落漁家殘陽帶秋色
　　夜夜曲
　　自從君去夜錦幌孤蘭麝攲枕對銀缸秦箏緑窓下
　　村行
　　曖曖村煙暮牧童出深塢騎牛不顧人吹笛尋山去
　　煎茶
　　岳寺春深睡起時虎跑泉畔思遲遲蜀茶倩箇雲僧碾自拾枯松三四枝
　　松
　　大夫名價古今聞盤屈孤貞更出羣將謂嶺頭閑得了夕陽猶掛數枝雲
　　新燕
　　纔離海〈一作江〉島宿江濵應夢笙歌作近鄰減省雕梁竝頭語畫堂中有未歸人
　　㑹友不至
　　王孫還是負佳期玉馬追遊日漸西獨上郊原人不見鷓鴣飛過落花溪
　　惜花
　　忘餐為戀滿枝紅錦障頻移䕶晚風客散酒酣歸未得欄邊獨立月明中
　　中秋月
　　王母糚成鏡未收倚欄人在水精樓笙歌莫占清光盡留與溪翁一釣舟
　　暮春日宴溪亭
　　寒食尋芳遊不足溪亭還醉綠楊煙誰家花落臨流樹數片殘紅到檻前
　　曉
　　列宿回元朝北極爽神晞露滴樓臺佳人巻箔臨階砌笑指庭花昨夜開
　　夕
　　臺榭沈沈禁漏初麝煙紅蠟透蝦鬚雕籠鸚鵡將棲宿不許鵶鬟轉轆轤
　　露
　　銀河昨夜降醍醐灑遍坤維萬象蘇疑是鮫人曽泣處滿池荷葉捧真珠
　　遊紫陽宮
　　古殿煙霞簇畫屏直疑蹤跡到蓬瀛碧桃滿地眠花鹿深院松窓𢷬藥聲
　　除夜
　　銅龍看卻送春來莫惜顛狂酒百杯吟鬂就中専擬白那堪更被二更催
　　元日
　　戴星先捧祝堯觴鏡裏堪驚兩鬂霜好是燈前偷失笑屠蘇應不得先甞
　　寒夜吟
　　洞房脈脈寒宵永燭影香消金鳳冷猧兒睡魘喚不醒滿窓撲落銀蟾影
　　栁枝辭九首
　　輕籠小徑近誰家玉馬追風翠影斜愛把長條惱公子惹他頭上海棠花
　　鵝黃剪出小花鈿綴上芳枝色轉鮮飲散無人收拾得月明階下伴鞦韆
　　東君愛惜與先春草澤無人處也新委囑露華並細雨莫敎遲日惹風塵
　　句踐初迎西子年琉璃為箒掃溪煙至今不改當時色留與王孫繫酒船
　　綠楊移傍小亭栽便擁穠煙撥不開誰把金刀為刪掠放敎明月入窓來
　　逺接闗河髙接雲雨餘洗出半天津牡丹不用相輕薄自有清隂覆得人
　　掩映鶯花媚有餘風流才調比應無朝朝奉御臨池上不羨青松拜大夫
　　王孫宴罷曲江池折取春光伴醉歸怪得美人爭闘乞要他穠翠染羅衣
　　殘照林梢嫋數枝能招醉客上金堤馬驕如練纓如火瑟瑟隂中歩歩嘶
　　句
　　莎草放茵深䕶砌海榴噴火巧橫牆　紋鱗引子跳銀海紫燕呼雛語畫梁〈見吟窓雜録〉


　　御定全唐詩巻七百五十九
　　欽定四庫全書
　　御定全唐詩巻七百六十
　　周庠
　　周庠唐龍州司倉後事王建累官御史中丞中書侍郎同平章事王衍嗣位進司徒詩一首
　　寄禪月大師
　　昨日塵遊到㡬家就中偏省近宣麻水田鋪座時移畫金地譚空説盡沙傍竹欲添犀浦石栽松更碾味江茶有時捻得休公巻倚柱閑吟見落霞
　　張格
　　張格字義師河間人仕蜀為翰林學士拜中書侍郎同平章事累加右僕射太傅詩一首
　　寄禪月大師
　　龍華咫尺斷來音日夕空馳詠徳心禪月字清師號別夀春詩古帝恩深畫成羅漢驚三界書似張顛直萬金莫倚名髙忘故舊曉晴閑歩一相尋cq=426
　　王鍇
　　王鍇字鱣祥仕蜀為翰林學士遷御史中丞歴中書侍郎同平章事詩一首
　　贈禪月大師
　　長愛吾師性自然天心白月水中蓮神通力遍恆沙外詩句名髙八米前尋訪不聞朝振錫修行唯説夜安禪太平時節俱無事莫惜時來話草𤣥
　　牛希濟
　　牛希濟隴西人仕蜀為起居郎累官翰林學士御史中丞後入唐為雍州節度副使詩一首
　　奉詔賦蜀主降唐
　　滿城文武欲朝天不覺鄰師犯塞煙唐主再懸新日月蜀王難保舊山川非干將相扶持拙自是君臣數盡年古往今來亦如此㡬曽歡笑㡬潸然
　　馮涓
　　馮涓字信之東陽人或曰信都人舉進士登大中四年宏詞科為京兆府叅軍尋隱商山昭宗起為祠部郎中擢眉州刺史田陳拒命不令之任涓於成都墨池灌園自給王建據蜀以為翰林學士終御史大夫集十三巻今存詩二首
　　蜀䭾引
　　昻藏大歩蠶叢國曲頸微伸髙九尺卓女窺窓莫我知嚴仙據案何曽識
　　自古皆傳蜀道難爾何能過㧞蛇山忽驚登得雞翁磧又恐礙著鹿頭闗
　　句
　　不隨俗物皆成土只待良時卻補天〈題支機石見紀事〉　釡魚化作池中物木履浮為天際船〈苦雨〉
　　李浩弼
　　李浩弼蜀翰林學士詩一首
　　從幸秦川賦鷙獸詩
　　巖下年年自寢訛生靈餐盡意如何爪牙衆後民隨減溪壑深來骨已多天子紀綱猶被弄客人窮獨固難過長途莫怪無人跡盡被山王稜殺他
　　楊玢
　　楊玢字靖夫虞卿之曽孫也蜀王建時累官禮部尚書衍嗣位謫榮經尉乾徳中復為太常少卿後歸唐授工部尚書詩三首
　　批子弟理舊居狀〈談苑雲玢自蜀歸唐長安舊居多為鄰里侵佔子弟欲詣府訴其事以狀白玢玢批紙尾云云子弟不復敢言〉
　　四鄰侵我我從伊畢竟湏思未有時試上含元殿基望秋風秋草正離離
　　登慈恩寺塔
　　紫雲樓下曲江平鴉噪殘陽麥隴青莫上慈恩最髙處不堪㸔又不堪聽
　　遣歌妓
　　垂老無端用意乖誰知道侶厭清齋如今又采蘼蕪去辜負張君繡靸鞋
　　韓昭
　　韓昭字徳華長安人為蜀後主王衍狎客累官禮部尚書文思殿大學士唐兵入蜀王宗弼殺之詩二首
　　和題劔門
　　閉闗防老寇孰敢振威稜險固疑天設山河自古憑二川奚所賴雙劒最堪矜鳥道微通處煙霞鎖百層
　　從幸秦川過白衛獻詩
　　吾王廵狩為安邉此去秦亭尚數千夜照路岐山店火曉通消息戍瓶煙為雲巫峽雖神女跨鳳秦樓是謫仙八駿似龍人似虎何愁飛過大漫天
　　楊鼎夫
　　楊鼎夫成都人舉進士為蜀安思謙幕吏判㩁鹽院事詩一首
　　記皂江墮水事〈鼎夫遊青城山過皂江至中流遇暴風船抵巨石覆洪濤間同濟盡沒獨鼎夫似有物扶助達岸有老人以杖接引鼎夫未及致謝旋失所之因作詩以記〉
　　青城山峭皂江寒欲度當時作等閒櫂逆狂風趍近岸舟逢怪石碎前灣手攜弱杖倉皇處命出洪濤頃刻間今日深恩無以報令人羞記雀銜環
　　蔣貽恭
　　蔣貽恭江淮人唐末入蜀孟氏時官大井縣令詩二首
　　題張道隱太山祠畫龍
　　世人空解競丹青惟子通𤣥得墨靈應有鬼神看下筆豈無風雨助成形威疑噴浪歸滄海勢欲拏雲上杳冥靜閉綠堂深夜後曉來簾幕似聞腥
　　詠蠶
　　辛勤得繭不盈筐燈下繅絲恨更長著處不知來處苦但貪衣上繡鴛鴦
　　李珣
　　李珣字徳潤梓州人有瓊瑤集今存詩三首
　　漁父歌三首
　　水接衡門十里餘信船歸去臥看書輕爵祿慕𤣥虛莫道漁人只為魚
　　避世垂綸不記年官髙爭得似君閒傾白酒對青山笑指柴閒待月還
　　掉警鷗飛水濺袍影侵潭面栁垂絛終日醉絶塵勞曽見錢塘八月濤
　　顧夐
　　顧夐蜀王建時給事內庭擢茂州刺史後復事孟知祥官至太尉詩一首
　　感禿鶖潛吟
　　昔日曾看瑞應圖萬般祥瑞不如無摩訶池上分明見仔細看來是那鶘
　　張令問
　　張令問唐興人隱居不仕號天國山人詩一首
　　與杜光庭
　　試問朝中為宰相何如林下作神仙一壺美酒一爐藥飽聽松風白晝眠
　　御定全唐詩巻七百六十
　　欽定四庫全書
　　御定全唐詩巻七百六十一
　　徐光溥〈一作浦〉
　　徐光溥蜀人事孟知祥為觀察判官知祥稱尊號進翰林學士後主㫤時拜中書侍郎同平章事詩二首
　　題黃居寀秋山圖〈第十七句缺一字〉
　　天與黃筌藝竒絶筆精廻感重瞳悅運思潛通造化工揮毫定得神仙訣秋來奉詔寫秋山寫在輕綃數幅間髙低向背無遺勢重巒疊嶂何孱顔目想心存妙尤極研巧覈能狀不得珍禽異獸皆自馴竒花怪木非因植﨑嶇石磴絶遊蹤薄霧冥冥藏半峰娑蘿掩映迷仙洞薜荔纍垂繳古松月檻參橋闕僧老坐搘笻屈原江上嬋娟竹陶潛籬下芳菲菊良宵祗恐鷓鴣啼晴波但見鴛鴦浴暮煙羃羃鏁村塢一葉扁舟橫野渡颯颯白蘋欲起風黯黯紅蕉猶帶雨曲沼芙蓉香馥郁長汀蘆荻花⿱蓛雁過孤峰帖逺青鹿傍小溪飲殘綠秋山秀兮
　　秋江靜江光山色相輝映雪迸飛泉濺釣磯雲分落葉擁樵徑張璪松石徒稱竒邉鸞花鳥何足窺白旻鷹逞凌風勢薛稷鶴誇警露姿方原畫山空巉巖峭壁枯槎人見嫌孫位畫水多洶湧驚湍怒濤人見恐若教對此定妍媸必定伏膺懐愧悚再三展向冕旒側便是移山回磵力大李小李滅聲華獻之愷之無顔色髣髴垂綸渭水濵吾皇覩之思良臣依稀荷鍤傅巖野吾皇覩之求賢者從茲仄展復懸旌宵衣旰食安天下才當老人星應𠉀願與南山俱獻夀微臣稽首貢長歌丹青景化同天和
　　同劉侍郎詠筍
　　迸出班犀數十株更添幽景向蓬壺出來似有凌雲勢用作丹梯得也無
　　歐陽烱〈一作廻〉
　　歐陽烱益州華陽人少事王衍為中書舍人孟㫤時拜翰林學士歴門下侍郎平章事後從㫤歸宋詩六首
　　貫休應夢羅漢畫歌〈一作禪月大師歌〉
　　西嶽髙僧名貫休孤情峭㧞凌清秋天敎水墨畫羅漢魁岸古容生筆頭時捎大絹泥髙壁閉目焚香坐禪室忽然夢裏見真儀脫下〈一作去〉袈裟㸃神筆髙握〈一作擡〉節腕當空擲窸窣毫端任狂逸逡廵便是兩三軀不似畫工虛費日怪石安拂嵌復枯真僧列坐連跏趺形如瘦鶴精神健頂似伏犀頭骨麤倚松根傍巖縫曲録腰身長欲動看經弟子擬聞聲瞌睡山童疑有夢不知夏臘㡬多年一手搘頥偏袒肩口開或若共人語身定復疑初坐禪案前臥象低垂鼻崖畔戲猨斜展臂芭蕉花裏刷輕紅苔蘚文中暈深翠硬笻杖矮松床雪色眉毛一寸長繩開梵夾兩三片線補衲衣千萬行林間亂葉紛紛墮一印殘香斷煙火皮穿木屐不曽拖筍織蒲團鎮長坐休公休公逸藝無人加〈一作偕〉聲譽喧喧遍海涯五七字句一千首大小篆書三十家唐朝歴歴多名士蕭子雲兼吳道子若將書畫比休公只恐當時浪生死休公休公始自江南來入秦於今到蜀無交親詩名畫手皆竒絶覻你凡人爭是人〈一作事事精〉瓦棺寺裏維摩詰舍衛城中辟支佛若將此畫比量看總在人間為第一
　　題景煥畫應天寺壁天王歌
　　錦城東北黃金地故跡何人興此寺白眉長老重名公曽識㑹稽山處士寺門左壁圖天王威儀部從來何方鬼神怪異滿壁走當簷颯颯生秋光我聞天王分理四天下水晶宮殿琉璃瓦綵仗時驅狒□裝金鞭頻策騏驎馬毗沙大像何光輝手擎巨塔凌雲飛地神對出寳缾子天女倒披金縷衣唐朝説著名公畫周昉毫端善圖寫張僧繇是有神人吳道子稱無敵者竒㦲妙手傳孫公能如此地留神蹤斜窺小鬼怒雙目直倚越狼髙半胷寳冠動總生威容趨蹌左右來傾恭臂橫鷹爪尖纖利腰纒虎皮斑剝紅飄飄但恐入雲中歩驟還疑歸海東蟒蛇拖得渾身墮精魅搦來雙眼空當時此藝實難有鎮在寳坊稱不朽東邉畫了空西邊留與後人敎敵手後人見者皆心驚盡為名公不敢爭誰知未滿三十載或有異人來間生匡山處士名稱樸頭骨髙竒連五嶽曽持象簡累為官又有蛇珠常在握昔年長老遇竒蹤今日門師識景公興來便請泥髙壁亂槍筆頭如疾風逡廵隊仗何顛逸散漫竒形皆湧出交加器械滿虛空兩面或然如闘敵聖王怒色覽東西劒刅一揮皆整齊腕頭獅子咬金甲腳底夜義擊絡鞮馬頭壯健多筋節烏觜彎環如屈鐵遍身虵虺亂縱橫遶頷髑髏乾孑裂眉麤眼䜿髮如錐怪異令人不可知科頭巨卒欲生鬼半面女郎安小兒況聞此寺初興置地脈沈沈當正氣如何請得二山人下筆咸成千古事君不見明皇天寳年畫龍致雨非偶然包含萬象藏心裏變現百般生眼前後來畫品列名賢唯此二人堪比肩人間是物皆求得此様欲於何處傳嘗憂壁底生雲霧揭起寺門天上去
　　漁父歌二首
　　擺脫塵機上釣船免敎榮辱有流年無繫絆沒愁煎湏信船中有散仙
　　風浩寒溪照膽明小君山上玉蟾生荷露墜翠煙輕撥剌遊魚㡬處〈一作個〉驚
　　大遊仙詩〈一作歐陽炳〉
　　赤城霞起武陵春桐柏先生解守真白石橋髙曽縱歩朱陽館靜每存神囊中隱訣多仙術肘後方書濟俗人自領蓬萊都水監只憂滄海變成塵
　　楊栁枝
　　軟碧揺煙似送人映花時把翠蛾嚬青青自是風流主慢颯金絲待洛神
　　句
　　古人重到今人愛萬局都無一局同〈賦棋　見韻語陽秋〉
　　劉義度
　　劉義度後蜀工部侍郎詩一首
　　感懐詩
　　昨日方髽髻如今滿頷髯紫閣無心戀青山有意潛劉羲叟
　　劉羲叟後蜀翰林學士詩一首
　　同徐學士詠筍
　　徐徐出土非人種枝葉難投日月壺為是因緣生此地從他長飬譬如無
　　詹敦仁
　　詹敦仁字君澤固始人初隱仙遊後為清溪令詩六首復留侯從効問南漢劉巖改名龑字音義
　　伏羲初畫卦蒼氏乃製字㸃畫有偏旁隂陽貴協比古者不嫌名周公始稱諱始諱猶未酷後習轉多忌或援他代易或變文廻避濫觴久滋蔓傷心日益熾孫休命子名吳國尊王意𩅦𦯶⿱⿱僻⿰昷⿱⿱異梁復踵巳非時亦跡舊事⿰自其一蜀闖是其二鄙㦲化䁈名陋矣⿴䵎義大唐有天下武后擁神器私制迄無取古音實相類□□□囝星□□□□□□圀及曌□作史難詳備唐祚值傾危劉龑懐僭偽吁嗟毒蛟輩睥睨飛龍位龑巖雖同音形軆殊乖致廢學愧未𢎞來問辱不棄竒字難雄博摛文伏韓智因誦鄙所聞敢布諸下吏
　　栁堤詩〈並序　序內缺一字〉
　　夫栁之性斷根挿地遂有生意越一二年而籠晴蔽隂矣予不知天地生物之心且得以為負耒息耕之便焉況是木刪之則枝葉倍長剪之則芽櫱滋多又得以供火㸑之用焉時方春也綠染方勻柔絲裊風攪詩腸之百結宜吾一詠而一觴也春雲暮矣雪絮飛毬悠揚逺近嘆人生之聚散宜閒居而自適也於是秉耒就耕書橫牛角鋤且帶經或偃息乎繁隂之下開巻自得悠然而樂雖盛夏溽暑白扇可置風〈闕〉是快則是栁之繁茂不謂無庇物之効也俄而涼飇颯至一葉驚秋露滴疎枝月篩淡影放出千巖霽色靜籠數頃黃雲覺嵗月以驚心嘆年華之暗度雨雪飄飄未春而絮青山改色覺老其容既當收歛暇餘廼且呼童削其繁冗伐其朽蠧夫挿栁之効予既兩資其利泚筆綴字以示後人使知予挿栁之意不為徒耳仍記之以詩曰
　　種稻三十頃種栁百餘株稻可供飦粥栁可㸑庖廚息耒栁隂下讀書稻田隅以樂堯舜道同是耕莘夫
　　勸王氏入貢寵予以官作辭命篇
　　爭霸圖王事總非中原失統可傷悲往來賔主如郵傳勝負干戈似局棊周粟縱榮寧忍食葛廬頻顧謾勞思江山有待早歸去好向鷦林擇一枝
　　余遷泉山城留侯招遊郡圃作此
　　當年巧匠製茅亭臺館翬飛匝郡城萬竈貔貅戈甲散千家羅綺管鳴栁腰舞罷香風度花臉粧勻酒暈生試問亭前花與栁㡬番衰謝㡬番榮
　　留侯受南唐節度使知郡事辟予為屬以詩謝之
　　晉江江畔趁春風耕破雲山㡬萬重雨足一犂無外事使君何啻五侯封
　　遣子訪劉乙
　　掃石耕山舊子真布衣草履自隨身石崖壁立題詩處知是當年鳳閣人
　　詹琲
　　詹琲敦仁子勸陳洪進納土歸隱鳳山詩三首
　　永嘉亂衣冠南渡流落南泉作憶昔吟
　　憶昔永嘉際中原板蕩年衣冠墜塗炭輿輅染腥膻國勢多危厄宗人苦播遷南來頻灑淚渴驥每思泉癸卯閩亂從弟監察御史敬凝迎仕別作
　　一別㡬經春棲遲晉水濵鶺鴒長在念鴻雁忽來賔五斗嫌腰折朋山刺眼新善辭如復我四海五湖身追和秦隱君辭薦之韻上陳侯乞歸鳳山〈第八句缺一字〉
　　誰言悅口是甘肥獨酌鵝兒噉翠微蠅利薄於青紙扇羊裘煖甚紫羅衣心隨倦鳥甘棲宿目送征鴻逺奮飛擊壤太平朝野客鳳山深處〈闕〉生輝
　　幸夤遜
　　幸夤遜䕫州雲安監人〈一雲成都人〉仕後蜀為翰林學士工部侍郎隨昶入宋詩一首
　　雲
　　因登巨石知來處勃勃元生緑蘚痕靜即等閒藏草木動時頃刻遍乾坤橫天未必朋元惡捧日還曽瑞至尊不獨朝朝在巫峽楚王何事謾勞魂
　　句
　　苦敎作鎮居中國爭得泥金在泰山〈岷山　見吟窓雜録〉　纔聞暖律先偷眼既待和風始展眉〈栁〉　䝉君知重恵瓊實薄起金刀釘玉深　嚼處春氷敲齒冷嚥時雪液沃心寒〈梨　以上見事文類聚〉　深粧玉瓦平無壠亂拂蘆花細有聲〈雪〉　日回禽影穿疎木風遞猨聲入小樓
　　丁元和
　　丁元和後蜀時人詩一首
　　詩
　　九重天子人中貴五等諸侯閫外尊爭似布衣雲水客不將名字掛乾坤
　　張立〈一作𤣥〉
　　張立新津人李昊嘗薦之孟昶不赴自號皁江漁翁詩二首
　　詠蜀都城上芙蓉花
　　四十里城花發時錦囊髙下照坤維雖粧蜀國三秋色難入豳風七月詩
　　又詠
　　去年今日到成都城上芙蓉錦繡舒今日重來舊遊處此花顦顇不如初
　　句
　　朝廷不用憂巴蜀稱覇何曽是蜀人〈初唐明宗徙蜀豪傑入洛賦〉
　　御定全唐詩巻七百六十一
　　欽定四庫全書
　　御定全唐詩巻七百六十二
　　劉昭禹
　　劉昭禹字休明桂陽人〈一雲婺州人〉在湖南累為縣令後署天策府學士終巖州刺史集一巻今存詩九首
　　括蒼〈一作王幾〉山
　　盡日行方半諸山直下看白雲隨歩起危徑極天盤瀑頂橋形小溪邉店影寒往來空太息𤣥鬢改非難
　　憶天台山
　　常記遊靈境道人情不低巖房容偃息天路許相攜霞散曙峰外虹生涼瀑西何當塵役了重去聽猨啼
　　冬日暮國清寺留題
　　天台山下寺冬暮景如屏樹密風長在年深像有靈髙鐘疑到月逺燒欲連星因共真僧話心中萬慮寧
　　靈溪觀
　　鼇海西邊地宵吟景象寛雲開孤月上瀑噴一山寒人
　　異髪常緑草靈秋不乾無由此棲息魂夢在長安
　　懐華山隱者
　　先生入太華杳杳絶良音秋夢有時見孤雲無處尋神清峰頂立衣冷瀑邊吟應笑干名者六街塵土深
　　贈恵律大師
　　秋是憶山日禪窓露灑餘㡬懸華頂夢應寄沃洲書風月資吟筆杉篁籠靜居滿城誰不重見著紫衣初
　　經費冠卿舊隱
　　節髙終不起死戀九華山聖主情何切孤雲性本閑名傳中國外墳在亂松間依約曽棲處斜陽鳥自還
　　聞蟬
　　一雨一番晴山林冷落青莫侵殘日噪正在異鄉聽孤館宿漳浦扁舟離洞庭年年當此際那免鬢凋零
　　送休公歸衡
　　草履初登南嶽船銅瓶猶貯北山泉衡陽舊寺春歸晚門鎖寒潭幾樹蟬
　　句
　　句向夜深得心從天外歸〈見紀事〉　危樓聊側耳髙栁又鳴蟬〈秋日登樓見吟窓雜錄〉　蘚色圍波井花隂上竹樓〈以下見海録碎事〉　對面雷瞋樹當街雨趁人〈夏雨〉　春光懐玉闕萬里起初程〈送人〉　江上呼風去天邉掛席飛〈送人舟行〉　漆燈尋黑洞之字上危峰〈送人遊九疑〉
　　李宏臯
　　李宏臯善夷之子仕湖南為天䇿學士官至刑部侍郎集二巻今存詩二首
　　銅柱辭
　　招靈鑄柱垂英烈手執干戈征百越誕今鑄柱庇黔黎指畫風雷開五溪五溪之險不足恃我旅爭登若平地五溪之衆不足平我師輕躡如春氷溪人畏威思納質棄汙歸明求立誓誓山川兮告鬼神保子孫兮千萬春
　　題桃源
　　山翠參差水渺茫秦人昔在楚封疆當時避世乾坤窄此地安家日月長草色㡬經壇杏老巖花猶帶澗〈一作露〉桃香他年倘遂平生志來著霞衣侍玉皇
　　何仲舉
　　何仲舉營道人後唐天成中登進士第仕楚署天䇿府學士全衡二州刺史詩一首
　　李臯試詩〈仲舉年十三家貧輸縣稅不及限李臯為令荷項繫之獄或有言其能詩臯試之立成釋而延禮焉於是遂鋭意就學〉
　　似玉來投獄拋家去就枷可憐兩片木夾卻一枝花
　　句
　　碧雲章句纔離手紫府神仙盡㸃頭〈獻秦王〉　樹迎髙鳥歸深野雲傍斜陽過逺山〈秋日晚望　以上見五代史補〉
　　徐仲雅〈一作東野〉
　　徐仲雅其先秦中人徙居長沙事馬氏為觀察判官天冊府學士所業百餘巻行世今存詩六首
　　畊〈一作農〉夫謡
　　張緒逞風流王衍事輕薄出門逢畊夫顔色必不樂肥膚如玉潔力抝絲不折半日無畊夫此輩總餓殺
　　贈齊已
　　我唐有僧號齊巳未出家時宰相器爰見夢中逢五丁毀形自學無生理骨瘦神清風一襟松老霜天鶴病深一言悟得生死海芙蓉吐出琉璃心悶見有唐風雅缺敲破冰天飛白雪清塞清江卻有靈遺魂泣對荒郊月格何古天工未生誰知主混沌鑿開雞子黃散作純風如膽苦意何新織女星機挑白雲真宰夜來調暖律聲聲吹出嫩青春調何雅澗底孤松秋雨灑嫦娥月裏學歩虛桂風吹落玉山下語何竒血潑乾坤龍戰時祖龍跨海日方出一鞭風雨萬山飛巳公已公道如此浩浩寰中如獨自一簟松風冷如冰長伴巢由伸腳睡
　　贈江處士
　　門在松隂裏山僧㡬度過藥靈丸不大棊妙子無多薄霧籠寒徑殘風戀綠蘿金烏兼玉兎年㡬〈一作紀〉柰公何
　　東華觀偃松
　　半巳化為石有靈通碧湘生逢堯雨露老直漢風霜月滴蟾心水龍遺腦骨香始於毫末後曽見㡬興亡
　　詠椶樹
　　葉似新蒲綠身如亂錦纒任君千度剝意氣自衝天
　　宮詞
　　內人曉起怯春寒輕揭珠簾看牡丹一把栁絲收不得和風搭在玉欄杆
　　句
　　屋面盡生人耳朶籬頭多是老翁鬚〈閑居〉　平分造化雙苞去拆破春風兩面開〈合歡牡丹〉　雲路半開千里月洞門斜掩一天春〈馬希範夜宴迎四儀夫人〉　鑿開青帝春風國移下姮娥夜月樓〈馬殷明月圃野客叢談〉　珠璣影冷偏粘草蘭麝香濃卻損花〈春園宴〉　山色曉堆螺黛雨草梢春戞麝香風衰蘭寂寞含愁緑小杏妖嬈弄色紅　旁搜水脈湘心滿遍揭泉根梵底通　水　滴殘青　瘦石脂傾盡白雲空〈缺二字〉深浦送回芳草日急灘牽斷綠楊風　藕梢逆入銀塘裏蘋跡潛來玉井中　敗菊籬疎臨野渡落梅村冷隔江楓　剪開淨澗分苖稼劃破漣漪下釣筒〈以上見湘湖故事〉
　　伍彬
　　伍彬邳陽人初仕楚後入宋詩一首
　　分水嶺
　　前賢功及物禹後杳難儔不改古今色平分南北流寒衝山影岸清繞荻花洲盡是朝宗去潺潺早晚休
　　句
　　稚子出看莎徑沒漁翁來報竹橋流〈夏日喜雨〉　蹤跡未辭鴛鷺客夢魂先到鷓鴣村〈辭解牧〉
　　楊徽之
　　楊徽之楚馬殷時人詩一首
　　留宿廖融山齋
　　清和春尚在歡醉日何長谷鳥隨柯轉庭花奪酒香初晴巖翠滴向晚樹隂涼別有堪吟處相留宿草堂
　　句
　　新霜染楓葉皎月借蘆花〈秋日〉　廢宅寒塘水荒墳宿草煙〈哭江為見紀事〉
　　王元
　　王元字文元桂林人隱居不仕詩五首
　　登祝融峰
　　草疊到孤頂身齊髙鳥翔勢疑撞翼軫翠欲滴瀟湘雲濕幽崖滑風梳古木香晴空聊縱目杳杳極窮荒
　　懐翁宏
　　獨夜思君切無人知此情滄州歸未得華髪別來生孤館木初落髙空月正明逺書多隔嵗獨念沒前程
　　聽琴
　　拂塵開素匣有客獨傷時古調俗不樂正聲君自知寒泉出澗澀老檜倚風悲縱有來聽者誰堪繼子期
　　哭李韶
　　韶也命何竒生前與世違貧棲古梵剎終著舊麻衣雅句僧抄遍孤墳客弔稀故園今孰在應見夢中歸
　　題鄧真人遺址
　　三千功滿仙昇去留得山前舊隱基但見白雲長掩映不知浮世㡬興衰松稍風觸霓旌動椶葉霜霑鶴翅垂近代無人尋異事野泉噴月瀉秋池
　　句
　　伴行惟瘦鶴尋歩入深雲〈贈廖融見紀事〉
　　廖融
　　廖融字元素隱居衡山詩七首
　　謝翁宏以詩百篇見示
　　髙竒一百篇造化見工全積思遊滄海冥搜入洞天神珠迷罔象端玉匪雕鐫休嘆不得力離騷千古傳
　　贈天台逸人
　　移檜托禪子攜家上赤城拂琴天籟寂攲枕海濤生雲白寒峰晚鳥歌春谷晴又聞求桂檝載月十洲行
　　古檜
　　何人見植初老樹梵王居山鬼暗棲托樵夫難破除聲髙秋漢㢠影倒月潭虛盡日無僧倚清風長有餘
　　題伍彬屋壁
　　圓塘綠水平魚躍紫蓴生要路貧無力深村老退耕犢隨原草逺蛙傍塹籬鳴撥櫂茶川去初逢榖雨晴
　　夢仙謡
　　琪木扶疎繫辟邪麻姑夜宴紫皇家銀河旌節揺波影珠閣笙簫吸月華翠鳳引遊三島路赤龍齊駕五雲車星稀猶倚虹橋立擬就張騫搭漢槎
　　退宮妓
　　神仙風格本難儔曽從前皇翠輦遊紅躑躅繁金殿暖碧芙蓉笑水宮秋寳箏鈿剝隂塵覆錦帳香消畫燭幽一旦色衰歸故里月明猶夢按梁州
　　句
　　圭竈先知曉盆池別見天　古寺尋僧飯寒巖衣鹿裘雲穿𢷬藥屋雪壓釣魚舟
　　王正巳
　　王正巳楚逸人與任鵠凌蟾廖融王元友善詩一首
　　贈廖融
　　病起正當秋閣㢠酒醒迎對夜濤寒爐中藥熟分僧飯枕上琴閒借客彈
　　句
　　洗盂秋澗日華動搗藥夜坐秋氣深〈贈隱者見紀事〉
　　翁宏
　　翁宏字大舉桂州人詩三首
　　送廖融處士南遊
　　病臥瘴雲間莓苔漬竹闗孤吟牛渚月老憶洞庭山壯志潛消盡淳風竟未還今朝忽相遇執手一開顔
　　春殘
　　又是春殘也如何出翠幃落花人獨立微雨燕雙飛寓目魂將斷經年夢亦非那堪向愁夕蕭颯暮蟬輝
　　秋殘
　　又是秋殘也無聊意若何客程江外逺歸思夜深多峴首飛黃葉湘湄走白波仍聞漢都䕶今嵗合休戈
　　句
　　萬木橫秋裏孤舟半夜猨〈送人〉　漏光殘井甃缺影背山椒〈詠曉月〉　風回山火斷潮落岸冰髙〈湘江吟〉
　　張觀
　　張觀楚馬殷時人詩一首
　　過衡山贈廖處士
　　未向漆園為傲吏定應明代作徵君傳家奕世無金玉樂道經年有典墳帶雨小舟橫別澗隔花幽犬吠深雲到頭終為蒼生起休戀耕煙楚水濆
　　孫光憲
　　孫光憲字孟文陵州人為荊南髙從誨書記厯檢校秘書兼御史大夫有集五十餘巻今存詩八首
　　竹枝詞二首
　　門前春水白蘋花岸上無人小艇斜商女經過江欲暮散拋殘食飼神鴉
　　亂繩千結絆人深越羅萬丈表長尋楊栁在身垂意緒藕花落盡見蓮心
　　楊栁枝詞四首
　　閶〈一作閭〉門風暖落花乾飛遍江城雪不寒獨有晚來臨水驛閑人多憑赤欄干
　　有池有榭即濛濛浸潤翻成長飬功恰似有人長㸃檢著行排立向春風
　　根柢雖然傍濁河無妨終日近笙歌毿毿金帶誰堪比還共黃鶯不較多
　　萬株枯槁怨亡隋似弔吳臺各自垂好是淮隂明月裏酒樓橫笛不勝吹
　　採蓮
　　菡蓞香連十頃陂小姑貪戲採蓮遲晚來弄水船頭濕更脫紅裙裹鴨兒
　　八拍蠻
　　孔雀尾拖金線長怕人飛起入丁香越女沙頭爭拾翠相呼歸去背斜陽
　　句
　　曉廚烹淡菜春杼種橦花〈和南越詩〉
　　劉章
　　劉章字克明江左人事湖南馬氏詩一首
　　詠蒲鞋
　　吳江浪浸白蒲春越女初挑一様新纔自繡窓離玉指便隨羅襪上香塵石榴裙下從客久玳瑁筵前整頓頻今日髙樓鴛瓦上不知拋擲是何人
　　路洵美
　　路洵美永州祁陽人唐相巖之孫避地湘潭事馬氏署連州從事詩一首
　　夜坐
　　簾捲竹軒清四鄰無語聲漏從吟裏轉月自坐來明草木露華濕衣裳寒氣生難逢知鍳者空恱此時情
　　梁震
　　梁震卭州依政人登進士第梁開平初歸蜀道過江陵髙季興留之與司空薫王保義同為賔客震獨不受辟署自號荊臺隱士集一巻今存詩一首
　　荊臺道院
　　桑田一變賦歸來爵祿焉能凂我㦲黃犢依然花竹外清風萬古凜荊臺








　　御定全唐詩巻七百六十二
<集部,總集類,御定全唐詩>
　　欽定四庫全書
　　御定全唐詩巻七百六十三
　　楊䕫
　　楊䕫唐末為田頵客集五巻今存詩十二首
　　寧州道中
　　城枕蕭闗路胡兵日夕臨唯憑一炬火以慰萬人心春老雪猶重沙寒草不深如何驅匹馬向此獨閑吟
　　尋九華王山人
　　下馬扣荊扉相尋春半時捫蘿盤磴險疊石渡溪危松夾莓苔逕花藏薜荔籬臥雲情自逸名姓厭人知
　　金陵逢張喬
　　殊鄉㑹面時辛苦兩情知有志年空過無媒命共竒吟餘春漏急語舊酒廵遲天爵如堪倚休驚鬢上絲
　　送鄒尊師歸洞庭
　　衆島在波心曾居〈一作為〉舊隱林近聞飛檄急轉億臥雲深賣藥唯供酒歸舟只載琴遙知明月夜坐石自開襟
　　送日東僧遊天台
　　一瓶離日外行指赤城中去自重雲下來從積水東攀蘿躋石徑掛錫憩松風廻首鷄林道唯應夢想通
　　題甘露寺
　　髙殿拂雲霓登臨想虎溪風勻帆影衆煙亂鳥行迷北倚波濤濶南窺井邑低滿城塵漠漠隔岸草萋萋虛閣延秋磬澄江響暮鼙客心還惜去新月掛樓西
　　送張相公出征
　　得意在當年登壇秉國權漢推周勃重晉讓趙宣賢儒徳尼丘降兵鈐太白傳援毫飛鳳藻發匣吼龍泉歴火金難耗零霜桂益堅從來稱玉潔此更讓朱妍鴛鷺臻門下貔貅擁帳前去知清朔漠行不費陶甄獻畫符中㫖推誠契上𤣥願將班固筆書頌勒燕然
　　題鄭山人郊居
　　谷口今逢避世才入門瀟灑絶塵埃漁舟下釣乗風去藥醖留賔待月開數片石從青嶂得一條泉自白雲來竹軒相對無言語盡日〈一作肆目〉南山不欲廻
　　題宣州延慶寺益公院〈咸通中入講極承恩澤〉
　　嘿坐能除萬種情臘髙兼有賜衣榮講經舊說傾朝聽登殿曽聞降輦迎幽逕北連千嶂碧虛窓東望一川平長年門外無塵客時見元戎駐斾旌
　　寄當陽袁皓明府
　　髙人為縣在南京竹遶琴堂水遶城地古既資攜酒興務閒偏長看山情松軒待月僧同坐藥圃尋花鶴伴行百里甚堪留恵愛莫敎空説魯恭名
　　送杜郎中入茶山修貢
　　一道澄瀾徹底清仙郎輕棹出重城採蘋虛得當時稱述職那同此日榮劍㦸歩經〈一作揺〉髙障黒綺羅光動百花明謝公攜妓東山去何似乗春奉詔行
　　送鄭谷
　　春江㶑㶑清且急春雨濛濛宻復疎一曲狂歌兩行淚送君兼寄故鄉書
　　杜建徽
　　杜建徽字延光新登人隨錢鏐征伐累立戰功官至丞相中書令封鄖國公詩一首
　　自敘〈建徽累征伐皆單衣入陣敵無不披靡年老尚能騎射嘗從擊毬於廣場興酣有宿中箭鏃自臂中飛出人皆壯之為詩自敘〉
　　中劍斫耳缺被箭射胛過為將湏有膽有膽即無賈沈韜文
　　沈韜文湖州人事錢鏐為元帥府典謁累官左衛上將軍改湖州刺史詩一首
　　游西湖〈首句缺〉
　　菰米蘋花似故鄉不是不歸歸未得
　　好風明月一思量
　　王繼勲
　　王繼勲審知諸孫連重遇之亂泉州軍將留從效擁立為刺史後執送南唐詩一首
　　贈和龍妙空禪師
　　白面山南靈慶院茅〈一作卯〉齋道者雪峰禪只棲雲樹兩三畝不下煙蘿四五年猨鳥認聲呼喚易龍神降伏住持堅誰知今日秋江畔獨歩醫王闡法筵
　　劉乙
　　劉乙字子真泉州人仕閩為鳳閣舍人棄官隱安溪鳳髻山集一巻今存詩一首
　　題建造寺
　　曾看畫圖勞健羨如今親見畫猶麄減除天半石初泐欠卻㡬株松未枯題像閣人漁浦叟集生臺鳥謝城烏我來一聽支公論自是吾身幻得吾
　　句
　　掃石雲隨帚耕山鳥傍人〈閩志〉
　　夏鴻
　　夏鴻閩王氏客也詩一首
　　和贈和龍妙空禪師
　　翰林遺跡鏡潭前孤峭髙僧此處禪出為信門興化日坐當吾國太平年身同瑩澈尼珠淨語並鋒鋩慧劒堅道果已圓名巳遂即看千匝遶香筵
　　劉山甫
　　劉山甫彭城人為王審知判官詩一首
　　題青草湖神祠〈並序〉
　　山甫父官嶺外侍從北歸泊青草湖見天王祠廟宇傾頺香火不續題詩云雲是夜夢為天王所責雲我南嶽神主張此地何為見侮俄而驚覺風浪暴起殆欲沈溺遽起令撤詩板然後方定
　　壊墻風雨㡬經春草色盈庭一座塵自是神明無感應盛衰何得卻由人
　　張昭
　　張昭南漢時人詩一首
　　漢宗廟樂舞辭
　　髙廟明靈再啟圖金根玉輅幸神都巢阿丹鳳銜書命入昴飛星獻寳符正撫薰娛赤子忽登仙駕泣蒼梧薦櫻鶴館笳簫咽酌鬯金楹劒珮趨星俎雲罍兼魯禮朱干象箾雜巴渝氤氳龍麝交青瑣髣髴鍚鑾下蘂珠薦豆奉觴親玉幾配天合祖耀璿樞受釐飲酒皇歡洽仰俟餘靈泰九區
　　顔仁郁
　　顔仁郁字文傑泉州人仕王審知為歸徳場長詩二首
　　農家
　　夜半呼兒趁曉耕羸牛無力漸艱行時人不識農家苦將謂田中榖自生
　　山居
　　栢樹松隂覆竹齋罷燒藥竈縱髙懐世間應少山間景雲遶青松水遶堦
　　王延彬
　　王延彬閩王審知弟審邽之子官節度使時中原人士楊承休鄭璘韓偓歸傳懿楊贊圖鄭戩等皆避亂入閩依審邽審邽振賦以財遣延彬作招賢館禮焉詩二首
　　春日寓感
　　兩衙前後訟堂清軟錦披袍擁鼻行雨後緑苔侵履跡春深紅杏鎖〈一作啟〉鶯聲因攜久醖松醪酒自煮新抽竹〈一作緑〉筍羹也解為詩也為政儂家何似謝宣城
　　哭徐夤
　　延夀溪頭歎逝波古今人事半消磨昔除正字今何在所謂人生能㡬何〈延夀溪夤所居也〉








　　御定全唐詩巻七百六十三
　　欽定四庫全書
　　御定全唐詩巻七百六十四
　　譚用之
　　譚用之字藏用五代末人善為詩而官不達詩一巻
　　塞上
　　秋風漢北雁飛天單騎那堪遶賀蘭磧暗更無巖樹影地平時有野燒瘢貂披寒色和衣冷劒佩胡霜隔匣寒早晚橫戈似飛尉擁旄深入異田單
　　鉢略城邊日欲西遊人卻憶舊山歸牛羊集水煙黏歩鵰鶚盤空雪滿圍獵騎靜逢邊氣薄戍樓寒對暮煙微橫行總是男兒事早晚重來似漢飛
　　贈索處士
　　不將桂子種諸天長得尋君水石邊𤣥豹夜寒和霧隱驪龍春暖抱珠眠山中宰相陶𢎞景洞裏真人葛稚川一度相思一惆悵水寒煙澹落花前
　　別雒下一二知已
　　金鼎光輝照雪袍雒陽春夢憶波濤塵埃滿眼人情異風雨前程馬足勞接塞峨眉通蜀險過山仙掌倚秦髙別來無限幽求子應笑區區味六韜
　　約張處士遊梁
　　莫學區區老一經夷門闗吏舊書生晉朝滅後無中散韓國亡來絶上卿龍變洞中千谷冷劒橫天外八風清好攜長策干時去免逐漁樵度太平
　　送友人歸青社
　　鵰鶚途程在碧天綵衣東去復何言三千賔客舊知巳十二山河新故園吟看桂生溪月上醉聽鯤化海濤翻好期聖代重相見莫學袁生老竹軒
　　送丁道士歸南中
　　孤雲無定鶴辭巢自負焦桐不説勞服藥㡬年期碧落驗符何處咒丹毫子陵山曉紅雲宻〈一作落〉青草湖平雪浪髙從此人稀見蹤跡還應選地種仙桃
　　月夜懐寄友人
　　劒氣徒勞望鬥牛故人別後阻仙舟殘春謾道深傾酒好月那堪獨上樓何處是非隨馬足由來得䘮白人頭清風未許重攜手㡬度髙吟寄水流
　　閑居寄陳山人
　　閑居何處得閑名坐掩衡茅損性靈破夢曉鍾聞竹寺沁心秋雨浸莎庭甕邉難負千杯〈一作鍾〉緑海上終眠萬仞青珍重先生全太古應看名利似浮萍
　　憶南中
　　碧江頭與白雲門別後秋霜㸃鬢根長記學禪青石寺最思共醉落花村林間竹有湘妃淚窓外禽多杜宇魂未棹扁舟重回首採薇收橘不堪論
　　寄友人
　　病多慵引架書看官職無才思〈一作興〉已䦨穴鳳瑞時來卻易人龍別後見何難琴樽風月閑生計金玉松筠舊嵗寒早晚煙村碧江畔掛罾重對蓼花灘
　　別江上一二友生
　　國風千載務重華湏逐浮雲背若耶無地可歸堪種玉有天教上且乗槎白綸巾卸蘇門月紅錦衣裁御苑花他日成都卻回首東山看取謝鯤家
　　寄岐山林逢吉明府
　　岐山髙與隴山連製錦無私服晏眠鸚鵡語中分百里鳳凰聲裏過三年秦無舊俗雲煙媚周有遺風父老賢莫役生靈種楊栁一枝枝折㶚橋邊
　　感懐呈所知
　　十年流落賦歸鴻誰傍昬衢駕燭龍竹屋亂煙思梓澤酒家疎雨夢臨卭千年別恨調琴懶一片年光覽鏡慵早晚休歌白石爛放教歸去臥羣峰
　　江上聞笛
　　誰為梅花怨未平一聲髙喚百龍驚風當閶闔庭初靜月在姑蘇秋正明曲盡綠楊涵野渡管吹青玊動江城臨流不欲殷勤聽芳草王孫舊有情
　　寄孟進士
　　依舊池邊草色芳故人何處憶山陽書回科斗江帆暮曲罷騶虞海樹蒼吟望曉煙思桂渚醉依殘月夢餘杭別來南國知誰在空對襜褕一斷腸
　　寄閻記室
　　織錦歌成下翠微豈勞西去問榰機未開水府珠先見不掘豐城劒自輝鼇逐玉蟾攀桂上馬隨青帝踏花歸相逢半是雲霄客應笑歌牛一布衣
　　幽居寄李袐書
　　㡬年帝里阻煙波敢向明時叩角歌看盡好花春臥穩醉殘紅日夜吟多印開夕照垂楊栁畫破寒潭老芰荷昨夜前溪有龍闘石橋風雨少人過
　　貽釣魚李處士
　　罷吟鸚鵡草芊芊又泛鴛鴦水上天一棹冷涵楊栁雨片帆香掛芰荷煙綠揺江澹萍離㟁紅㸃雲疎橘滿川何處邈將歸畫府數莖紅蓼一漁船
　　河橋樓賦得羣公夜讌
　　芙蓉簾幕扇秋紅蠻府新郎夜讌同滿座馬融吹笛月一樓張翰過江風杯黏紫酒金螺重談轉琱璫玉塵空深荷良宵慰顦顇徳星池館在江東
　　寄左先輩
　　狂歌白鹿上青天何似蘭塘釣紫煙萬巻祖龍坑外物一孫楚耳中泉翩翾蠻榼薰晴浦轂轆魚車響夜船學取青蓮李居士一生杯酒在神仙
　　貽費道人
　　誰如南浦傲煙霞白葛衣輕稱㡌紗碧玉蜉蝣迎客酒黃金轂轆釣魚車吟歌雲鳥歸樵谷臥愛神仙入畫家他日鳳書何處覔武陵煙樹半桃花
　　寄許下前管記王侍御
　　昔年南去得娛賔頓遜杯前共好春螘泛羽觴蠻酒斜鳳銜瑤句蜀牋新花憐遊騎紅隨轡草戀征車碧遶輪別後青青鄭南陌不知風月屬何人
　　秋日圃田送人隨計
　　僕射陂前是傳郵去程鵰鶚弄髙秋吟拋芍藥裁詩圃醉下茱茰飲酒樓向日迥飛駒皎皎臨風誰和鹿呦呦明年二月仙山下莫遣桃花逐水流
　　途次宿友人別墅
　　千里崤函一夢勞豈知雲館共蕭騷半簾緑透偎寒竹一榻紅侵墜晚桃蠻酒客稀知味長蜀琴風定覺髙感君巖下閑招隱細縷金盤鱠錯刀
　　春日期巢湖舊事
　　暖掠紅香燕燕飛五雲仙珮曉相攜花開鸚鵡韋郎曲竹亞虬龍白帝溪富貴萬場歸紫酒是非千載逐芳泥不知多少開元事露泣春叢向日低
　　再遊韋曲山寺
　　鵲巖煙斷玉巢攲罨畫春塘太白低馬踏翠開垂栁寺人耕紅破落花蹊千年勝槩咸原上㡬代荒涼繡嶺西碧吐紅芳舊行處豈堪回首草萋萋
　　寄徐拾遺
　　長竿一繫白龍吟誰和騶虞發素琴野客碧雲魂易斷故人芳草夢難〈一作同〉尋天從補後星辰穩海自潮來島嶼深好向明庭拾遺事莫敎𤣥豹老泉林
　　秋宿湘江遇雨
　　江上隂雲鎖夢魂江邊深夜舞劉琨秋風萬里芙蓉國暮雨千家薜荔村鄉思不堪悲橘柚旅遊誰肻重王孫漁人相見不相問長笛一聲歸島門
　　貽南康陳處士陶
　　白玉堆邉蔣逕橫空涵二十四灘聲老無征戰軒轅國貧有茅茨帝舜城丹鳳晝飛羣木冷一龍秋臥九江清時人莫笑非經濟還待中原致太平
　　渭城春晚
　　秦樹朦朧春色微香風煙煖樹依依邉城夜靜月初上芳草路長人未歸折栁且堪吟晚檻弄花何處醉殘暉釣鄉千里斷消息滿目碧雲空自飛
　　山中春晚寄賈員外
　　不隨黃鶴起煙波應笑無成返薜蘿看盡好花春臥穏醉殘紅日夜吟多髙添雅興松千尺暗飬清音竹數科珍重仙曹舊知已往來星騎一相過
　　貽淨〈一作安〉居寺新及第
　　秋池雲下白蓮香池上吟仙寄竹房閒頌國風文字古靜消心火夢魂涼三春蓬島花無限八月銀河路更長此境空門不曽有從頭好語與醫王
　　江邊秋夕
　　千鍾紫酒薦〈一作煮〉菖蒲松島蘭舟瀲灧居曲內橘香江客笛字中嵐氣岳僧書吟期汗漫驅金虎坐約丹青跨玉魚七色花虬一聲鶴㡬時乗興上清虛
　　送僧中孚南歸
　　琵琶峽口月溪邊玊乳頭佗憶舊川一錫冷涵蘭徑路片帆香掛橘洲煙苔封石錦棲霞室水迸衣珠噴玉蟬莫道翩翩去如夢本來吟鳥在林泉
　　江館秋夕
　　耿耿銀河鴈半橫夢攲金井轆轤輕滿窓謝練江風白一枕齊紈海月明楊栁敗梢飛葉響芰荷香柄折秋鳴誰人更唱陽闗曲牢落煙霞夢不成
　　秋夜同友人話舊
　　露下銀河鴈度頻囊中壚火㡬時眞數莖白髮生浮世一盞寒燈共故人雲外簟涼吟嶠月島邉花暖釣江春何當歸去重攜手依舊紅霞作近鄰
　　古劍
　　鑄時天匠待英豪紫焰寒星匣倍牢三尺何年拂塵土四溟今日絶波濤雄應垓下收蛇陣滯想溪頭伴豹韜惜是真龍懶拋擲夜來衝斗氣何髙
　　寄王侍御
　　鳥盡弓藏良可哀誰知歸釣子陵臺鍊多不信黃金耗吟苦湏驚白髮催喘月吳牛知夜至嘶風胡馬識秋來燕歌別後休惆悵黍已成畦菊已開
　　別何處士陵俊老
　　三皇上人春夢醒東侯老大麒麟生洞連龍穴全山冷窓透鼇波盡室清計拙恥居巖麓老氣狂慙與鬥牛平誰人為向青編上直傍巢由寫一名
　　句
　　流水物情諳世態落花春夢厭塵勞〈貽僧〉　織檻錦紋苔乍結墮書花印菊初殘〈宿西溪隱士〉　光隂老去無成事富貴不來爭奈何〈途中〉　眠雲無限好知已應笑不歸花滿樽〈入闗以上並吟窓雜錄〉







　　御定全唐詩巻七百六十四
　　欽定四庫全書
　　御定全唐詩巻七百六十五
　　王周
　　王周登進士第曽官巴蜀詩一巻〈胡震亨雲唐宋藝文志並無其人惟文獻通考載入唐人集目中今考峽船詩序引陸魯望茶具詩其人蓋在魯望之後而詩題紀年有戊寅已夘兩嵗近則梁之貞明逺則宋之太平興國也自註地名又有漢陽軍興國軍為宋郡號殆五代人而入宋者〉
　　泊姑熟口
　　杳杳金陵路難禁慾斷魂雨晴山有態風晚水無㾗逺色千檣㟁愁聲一笛村如何遣懐抱詩畢自開尊
　　湖口縣
　　柴桑分邑載圖經屈曲山光展畫〈一作翠〉屏最是蘆洲東北望人家殘照隔煙汀
　　岳州衆湖阻風二首
　　衆湖湖口繫蘭船睡起中餐又卻眠風伯如何解廻怒數宵檣倚碧蘆煙
　　偶繫扁舟枕緑莎旋移深處避驚波曉來閑共漁人話
　　此去巴陵路㡬多
　　問春
　　遊絲垂幄雨依依枝上紅香片片飛把酒問春因底意為誰來後為誰歸
　　春荅
　　花枝千萬趁春開三月瓓珊即自回剰向東園種桃李明年依舊為君來
　　西塞山二首〈今謂之道士磯即興國軍大冶縣所𨽻也〉
　　西塞名山立翠屏濃嵐橫入半江青千尋鐵鏁無由問石壁空存道者形
　　匹婦頑然莫問因匹夫何去望千春翻思岵屺傳詩什舉世曾無化石人
　　使風
　　風起即千里風回翻問津沈思宦遊者何啻使風人石首山〈荊江東南流至此山即西北流下川峽　澤之大首有石因而為名也〉
　　首出崔嵬占上游迥存濃翠向荊州空聞別有回山力卻見長江曲尺流
　　金口歩〈在江北漢陽軍下必鐵也〉
　　兩山闘咽喉羣石矗牙齒行客無限愁橫呑一江水
　　採桑女二首
　　渡水採桑歸蠶老催上機札札得盈尺輕素何人衣採桑知蠶飢投梭惜夜遲誰誇羅綺叢新畫學月眉
　　渡溪
　　渡溪溪水急水濺羅衣濕日暮猶未歸盈盈水邊立
　　落葉
　　素律鑠欲脆青女妒復稀月冷天風吹葉葉乾紅飛
　　宿疎陂驛
　　秋染棠梨葉半紅荊州東望草平空誰知孤宦天涯意微雨蕭蕭古驛中
　　再經秭歸二首
　　總角曾隨上峽船尋思如夢可悽然夜來孤館重來宿枕底灘聲似舊年
　　秭歸城邑昔曾過舊識無人奈老何獨有淒清難改處月明聞唱竹枝歌
　　霞
　　拂拂生殘暉層層如裂緋天風翦成片疑作仙人衣巫山公署壁有無名氏戲書二韻〈施州路一百八盤〉
　　南陵直上路盤盤平地凌雲勢萬端堪笑巴民不厭足更嫌山少畫山看
　　道院
　　白日人稀到簾垂道院深雨苔生古壁雪雀聚寒林忘慮憑三樂消閑信五禽誰知是官府煙縷滿鑪沈
　　㑹噲岑山人〈戊寅仲冬六日〉
　　渝州江上忽相逢説隱西山最上峰略坐移時又分別片雲孤鶴一枝笻
　　巴江
　　巴江江水色一帶濃藍碧仙女瑟瑟衣風梭晚來織
　　小園桃李始花偶以成詠
　　桃李栽成豔〈一作置〉格新數枝留得小園春半紅半白無風雨隨分夭容解笑人
　　公居
　　公居門館靜旅寄萬州城山共秋煙紫霜並夜月清無愁干酒律有句入詩評何必湏林下方馳吏隱名
　　富池口
　　扁舟閑引望望極更盤桓山宻礙江曲雨多饒地寒短莎煙苒苒驚浪雪漫漫難寫愁何限鄉闗在一端
　　䕫州病中
　　隱几經旬疾未痊孤燈孤驛若為眠郡樓昨夜西風急一一更籌到枕前
　　題㕔壁
　　永日無他念孤清吏隱心竹聲並雪碎溪色共煙深數息閑憑几緣情黙寄琴誰知同寂寞相與結知音
　　過武寧縣〈九月十九日〉
　　行過武寧縣初晴物景和㟁回驚水急山淺見天多細草濃藍潑輕煙疋練拖晚來何處宿一笛起漁歌
　　路次覆盆驛
　　曽上青泥蜀道難架空成路入雲寒如何卻向巴東去三十六盤天外盤
　　藕池阻風寄同行撫牧裘駕
　　船檣相望荊江中㟁蘆汀樹煙濛濛路間隄缺水如箭未知何日生南風
　　無題二首
　　冰雪肌膚力不勝落花飛絮遶風亭不知何事鞦韆下蹙破愁眉兩㸃青
　　梨花如雪巳相迷更被驚烏半夜啼簾捲玊樓人寂寂一鉤新月未沉西
　　泊巴東
　　偶泊巴東古縣前宦情鄉思兩綿綿不堪蠟炬燒殘淚雨打船窓半夜天
　　道中未開木杏花
　　粉英香蕚一般般無限行人立馬看村女浴蠶桑柘綠枉將顔色忍春寒
　　西山晚景
　　公局長清淡池亭晚景中蔗竿閒倚碧蓮朶靜淹紅半引彎彎月微生飋飋風無思復無慮此味㡬人同
　　自和
　　一片殘陽景朦朧淡月中蘭芽紆嫩紫梨頰抹生紅琴阮資清格冠簪養素風煙霄半知足〈一作巳〉吏隱少相同
　　齒落詞
　　已夘至庚辰仲夏晦之暮吾齒右排上一齒脫而去呼吸缺吾防咀嚼欠吾助年籥惜不返日馭走為蠧脣亡得無寒舌在從何訴輔車宜長依髮膚可增懼不湏考前古聊且為近喻有如雲中雨雨散絶回顧有如枝上葉葉脫難再附白髮非獨愁紅顔豈私駐何必鬱九回何必牽百慮開尊復開懐引筆作長句
　　淘金磧
　　畫船晚過淘金磧不見黃金惟見石猶恐黃金價未髙見得錙銖㡬多力
　　施南路偶書〈俗謂大市嶺即音之訛近峕嵗再去秭歸寄家處〉
　　大石嶺頭梅欲發南陵陂上雪初飛苦無酒解愁成陣又附蘭橈向秭歸
　　大石嶺驛梅花〈巳卯十一月十三日〉
　　仙中姑射接瑤姬成陣清香擁路岐半出驛牆誰畫得雪英相倚兩三枝
　　贈怤師
　　水中有片月照耀嬋娟姿庭前有孤栢竦秀嵗寒期堅然物莫遷寂焉心為師聲發響必荅形存影即隨雪花安結子雪葉寧附枝蘭死不改香井寒豈生澌晨鑪煙褭褭病髮霜絲絲丈室冰凜冽一衲雲離披顧此名利場得不慙冠綏〈一作緌〉
　　遊仙都觀
　　冷杉枯栢路盤空毛髮生寒略略風兩漢真仙在何處廵香行遶蘂珠宮
　　誌峽船具詩〈並序〉
　　峽山之船與下之船大抵觀浮葉而為之其狀一也執而為用者或狀殊而用一或狀同而名異皆有謂也下之船有檣有五兩有帆所以使風也尾有柂傍有棚上者以其山曲水急下有石皆不可用也狀直如艣前後各一者謂之梢船之斜正攲側為船之司命者梢類柂其狀殊而船之便於事者悉不如梢作梢詩㯭槳橈櫂拔使其進而無退利渉川澤為船之陳力者艣㡬槳類其狀同而異名也在船有力悉不如艣作艣詩峽水湍峻激石忽發者謂之濆沲洑而漩者謂之腦㟁石壁立濆之忽作篙力難制以其木之堅韌竿直㦸其首以竹納䕶之者謂之戙竹為𦁤而句其戙者謂之納為船之良輔者戙與篙狀殊而用一也在船獨出悉不如戙作戙詩崖石如齒非麻枲紉繩之為前牽取竹之筯者破而用枲為勒以續之以備其牽者謂之百丈繫其船首者謂之陽紐牽之者擊鼓以號令之人聲灘亂無以相接所以節動止進退牽之防礙者謂之下緯濟其不通為船之先進者枲與竹狀殊而用一也在船先容悉不如百丈作百丈詩噫古人觀物因事為誌者甚多也予祗命憲局沿泝巴賨抵瞿塘耳目熟於長年三老輩矣船具之於船有力者作詩以稱之庶㡬魯望茶經者也俾系其末詩云
　　梢
　　制之居首尾俾之辨斜正首動尾聿隨斜取正為定有如提吏筆有如執時柄有如秉師律有如宣命令守彼方與直得其剛且勁既能濟險難〈一作艱〉何畏渉遼夐招招俾作主汎汎實司命風烏愧斟酌畫鷁空輝映古人存豐規猗歟聊引證
　　艣
　　用之大曰艣冠乎小者楫通津既能濟巨浸即橫渉身之使者頰虎之拏者爪魚之撥者鬛弩之進者筴此實為相湏相湏航一葉
　　戙
　　箭飛峽中水鋸立峽中石峽與水為隘水與石相擊濆為生險艱聲發甚霹靂三老航一葉百丈空千尺蒼黃徒爾為倐忽何可測篙之小難制戙之獨有力猗嗟戙之為彬彬堅且直有如用武人森森矗戈㦸有如敢言士落落吐胸臆拯危居坦夷濟險免兢愓誌彼哲匠心俾其來〈一作求〉者識
　　百丈
　　少嘗侍先君餘閒誦白氏始得入峽詩深味作詩㫖雲有萬仞山雲有千丈水自念坎壈時尤多兢慎理山束峽如口水潄石如齒孤舟行其中薄冰猶坦履孱顔屹焉立洶湧勃然起百丈為前牽萬險即平砥破之以篔簹續之以麻枲礪之堅以節引之直如矢杼軸連半空長短隨兩涘鐵鎖枉馳名錦纜謾稱美長繩豈能繫朽索何足擬茍非𦁤之為胡可力行此
　　早春西園
　　引歩攜笻竹西園小徑通雪攲梅蔕綠春入杏梢紅靜意崖穿溜孤愁笛破空如何將此景收拾向圖中
　　金盤草詩〈生寧江巫山南陵林木中〉
　　今春從南陵得草名金盤金盤有仁性生在林一端根節嵗一節〈其根一年生一節人採而服可解毒也〉食之甘而酸風俗競採掇俾人防急難巴中虵虺毒解之如走丸巨葉展六出軟幹分長竿揺揺緑玉活褭褭香荷寒世雲暑酷月鬱有神物看〈夏中採之則必有巨蛇衝足人即難採〉天之産於此意欲生民安今之為政者何不反此觀知彼苛且猛慎勿虐而殘一物茍失所萬金惟可歎莫並蒿與萊豈羨芝及蘭勤渠䕶根本栽植當庭欄寄言好生者休説神仙丹
　　和程刑部三首
　　公㑹亭
　　公事公言地標名信必臧江山如得助談笑若為妨均賦鄉原肅詳刑郡邑康官箴居座右夙夜算難忘
　　碧鮮亭
　　飋飋籠清籟蕭蕭鏁翠隂向髙思盡節從直羙虛心迥砌滋蒼蘚幽窓伴素琴公餘時引歩一徑靜中深
　　清漣閣
　　照影翻窓綺層紋滉額波絲青迷㟁栁茸緑蘸汀莎片雪〈一作雲〉翹飢〈一作野〉鷺孤香巻嫩荷憑欄堪入畫時聽竹枝歌
　　自喻
　　予念天之生生本空疎器五嵗稟慈訓憤悱讀書志七嵗辨聲律勤苦㑹詩賦九嵗執公巻倜儻干名意乞薦鄉老書幸㑹春官試折桂愧巍峩依蓮何氣味性拙絶不佞才短無餘地前年㑹知已薦章實非據寧見民説平空荷君恩寄瞿塘抵巴渝往來名攬轡孤舟一水中艱險實可畏羣操百丈牽臨難無茍避濆向江底發水在石中沸槌鼓稱打寛繫紉呼下緯善惡胡可分死生何足諱騎衡與垂堂非不知前喻臨淵與履冰非不知深慮我今縻搢紳善地誰人致城狐與社䑕巧佞誰從庇奴顔與婢膝醜直誰從媚妻兒夐限越容顔㡬憔悴致身霄漢人呝嚱盡賢智
　　巫山廟
　　廟前溪水流潺潺廟中修竹聲珊珊襄王一夢杳難問晚晴天氣歸雲閒
　　下瞿塘寄時同年
　　春寒天氣下瞿塘大壤溪前栁線長湏信孤雲似孤宦莫將鄉思附歸艎
　　和杜運使巴峽地暖節物與中土異黯然有感詩三首
　　隨栁參差破綠芽此中依約欲飛花春光是處傷離思何況歸期未有涯
　　始看菊蘂開籬下又見梅花寄嶺頭攬轡巴西官局冷㡬憑春酒沃鄉愁
　　花品姚黃冠洛陽巴中春早羨孤芳不知別有栽培力流詠新詩與激昻
　　施南太守以猨兒為寄作詩答之〈得之黔中生即頭白〉
　　虞人初獲酉江西長臂難將意馬齊今日未啼頭已白不堪深入白雲啼
　　巫廟
　　巴水走若箭峽山開如屏洶湧疋練白𡺚崒濃藍青崖空蓄雲雨灘惡驚雷霆神仙宅幽邃廟貌橫杳㝠隠約可一夢縹緲餘千齡名利有所役舟楫無暫停悉窣垂肹蠁祠禱希安寧鵶鵶爾何物飛飛來廟庭紛紛颺寥泬逺近隨虛舲鐵石礪觜爪金碧輝光翎翔集託隂險鵮啄貪羶腥日既恃威福嵗久為精靈依草與附木誣詭殊不經城狐與社䑕瑣細何足聽況乎人假人心闊呑滄溟
　　御定全唐詩巻七百六十五
　　欽定四庫全書
　　御定全唐詩巻七百六十六
　　劉兼
　　劉兼長安人官榮州刺史詩一巻〈胡震亨雲雲間朱氏得宋刻唐百家詩兼集中有長春節詩為宋太祖誕節其人蓋五代人而入宋者〉
　　貴遊
　　繡衣公子宴池塘淑景融融萬卉芳珠翠照天春未老管臨水日初長風飄栁線金成穂雨洗梨花玉有香醉後不能離綺席擬憑青帝繫斜陽
　　夢歸故園
　　桐葉飛霜落井欄菱花藏雪助衰顔夜窓颯颯揺寒竹秋枕迢迢夢故山臨水釣舟橫荻〈一作葦〉岸隔溪禪侶啟柴闗覺來依舊三更月離緒鄉心起萬端
　　舊館秋寒夜夢長水簾疎影入廻塘宦情率爾拖魚〈一作漁〉艇客恨依然在燕梁白鷺獨飄山面雪紅蕖全謝鏡心香起來不語無人㑹醉倚東軒半夕陽kao
　　蜀都春晚感懐
　　蜀都春色漸離披夢斷雲空事莫追宮闕一城荒作草王孫猶自醉如泥誰家玉笛吹殘照栁市金絲拂舊堤可惜錦江無錦濯海棠花下杜鵑啼
　　對雨
　　幽庭凝碧亦漣漪簷霤聲繁聒夢歸半岫金烏纔委照一川石燕又交飛濯枝霢霂榴花吐吹渚飄颻暑氣㣲因憶故園閑釣處蒼苔斑駁滿漁磯
　　春霽
　　春霽江山似畫圖醉垂鞭袂出康衝猖狂亂打貔貅鼓懶慢遲〈一作稽懶慵〉修鴛鷺書老色漸來欺鬢髮閑情將欲傲簪裾苔錢遍地知多少買得花枝不落無
　　秋夕書懐
　　荒僻淹留嵗已深解⻱無計恨難任守方半㑹蠻夷語賀廈全忘燕雀心夜靜倚樓悲月笛秋寒攲枕泣霜砧宦情總逐愁腸斷一筯鱸魚直萬金
　　直氣從來不入時掩闗慵更釣磻溪斯文未䘮宣尼歎吾道將窮阮籍悲輕粉覆霜凝夜砌亂金鋪菊織秋籬南陽臥久無人問薄命非才有可疑
　　春宵
　　春雲春日共朦朧滿院梨花半夜風宿酒未醒珠箔捲艷歌初闋玉樓空五湖范蠡才堪重六印蘇秦道不同再取素琴聊假寐南柯靈夢莫相通
　　秋夕書懐呈戎州郎中
　　素律初廻枕簟涼松風飄泊入華堂譚雞寂黙紗窓靜夢蝶蕭條玉漏長歸去水雲多阻隔別來情緒足悲傷霜砧月笛休相引只有離襟淚兩行
　　風送秋荷滿鼻香竹聲敲玉近虛廊夢廻故國情方黯月過疎簾夜正涼菱鏡也知移艷態錦書其柰隔年光鸞膠處處難尋覔斷盡相思寸寸腸
　　晚樓寓懐
　　薄暮疎林宿鳥還倚樓垂袂復憑欄月沈江底珠輪淨雲鎖峰頭玉葉寒劉毅暫貧雖壯志馮唐將老自低顔無言獨對秋風立擬把朝簪換釣竿
　　征婦怨
　　金閨寂寞罷妝臺玉筯䦨干界粉腮花落掩闗春欲暮月圓攲枕夢初廻鸞膠豈續愁腸斷龍劒難揮別緒開曽寄錦書無限意塞鴻何事不歸來
　　對鏡
　　青鏡重磨照白鬚白鬚閑撚意何如故園迢遰千山外荒郡淹留四載餘風送竹聲侵枕簟月移花影過庭除秋霜滿領難消釋莫讀離騷失意書
　　春燕
　　多時窓外語呢喃只要佳人捲繡簾大廈已成湏慶賀髙門頻入莫憎嫌花間舞蝶和香趁江畔春泥帶雨銜棲息數年情巳厚營巢爭肻傍他簷
　　春晚寓懐
　　一承兊澤蒞方州八度春光照郡樓好景㡬將官吏醉名山時領管遊空花任爾頻侵眼老雪從他漸滿頭歸去杜陵池閣在只能歡笑不能愁
　　中春宴遊
　　二月風光似洞天紅英翠萼簇芳筵楚王雲雨迷巫峽江令文章媚蜀箋歌黛入顰春袖〈一作岫〉斂舞衣新繡曉霞鮮酒䦨香袂初分散笑指漁翁釣暮煙
　　春晚閒望
　　東風滿地是梨花只把琴心殢酒家立處晚樓橫短笛望中春草接平沙雁行斷續晴天逺燕翼參差翠幕斜歸計未成頭欲白釣舟煙浪思無涯
　　秋夕書事
　　揺落江天萬木空雁行斜戞塞垣風征閨𢷬月離愁逺舊館眠雲旅夢通郢客豈能陪下里臯禽爭肻戀樊籠此心曠蕩誰相㑹盡在南華十巻中
　　蓮塘霽望
　　新秋菡蓞發紅英向晩風飄滿郡馨萬疊水紋羅乍展一雙鸂鶒繡初成採蓮女散吳歌闋拾翠人歸楚雨晴逺岸牧童吹短笛蓼花深處信牛行
　　送從弟舍人入蜀
　　嘉陵江畔餞行車離袂難分十里餘慷慨莫誇心似鐵留連不覺淚成珠風光川谷梅將發音信雲天雁未疎立馬舉鞭無限意㑹稀別逺擬何如
　　新廻車院筵上作
　　廻車院子未廻車三載疲民詠袴襦借寇已承英主詔乞骸湏上老臣書黃金蜀栁籠朱戶碧玉湘筠映綺疏因問滿筵詩酒客錦江何處有鱸魚
　　寄長安鄭員外
　　屈指良交十四人隙駒風燭漸為塵當初花下三秦客只有天涯二老身乗醉㡬同遊北內尋芳多共謁東隣此時阻隔闗山逺月滿江樓淚滿巾
　　咸陽懐古
　　髙秋咸鎬起霜風秦漢荒陵樹葉紅七國鬪雞方賈勇中原逐鹿更爭雄南山漠漠雲常在渭水悠悠事旋空立馬舉鞭遙望處阿房遺址夕陽東
　　春怨
　　繡林紅岸落花鈿故去新來感自然絶塞杪春悲漢月長林深夜泣湘錦書雁斷應難寄菱鏡鸞孤貌可憐獨倚畫屏人不㑹夢魂纔別戍樓邊
　　登樓寓望
　　憑髙多是偶汍瀾紅葉何堪照病顔萬疊雲山供逺恨一軒風物送秋寒背琴鶴客歸松徑橫笛牛童臥蓼灘獨倚郡樓無限意夕陽西去〈一作邁〉水東還
　　江岸獨歩
　　醉卓寒笻傍水行漁翁不㑹獨吟情⻱能顧印誰相重鶴偶乗軒自可輕簪組百年終長物文章千古亦虛名是非得䘮皆閑事休向南柯與夢爭
　　江樓望鄉寄內
　　獨上江樓望故鄉淚襟霜笛共淒涼雲生隴首秋雖早月在天心夜已長魂夢只能隨蛺蝶煙波無計學鴛鴦蜀箋都有三千幅總寫離情寄孟光
　　命妓不至
　　琴中難挑孰憐才獨對良宵酒數杯蘇子黑貂將已盡〈一作敝〉宋𢎞青鳥又空回月穿浄牖霜成隙風捲殘花錦作堆攲枕夢魂何處去醉和春色入天台
　　宣賜錦袍設上贈諸郡客
　　十月芙蓉花滿枝天庭驛騎賜寒衣將同玉蝶侵肌冷也遣金鵬遍體飛夜臥始知多忝竊晝行方覺轉光輝深冬若得朝丹闕太華峰前衣錦歸
　　晨雞
　　朱冠金距綵毛身昧爽髙聲已報晨作瑞莫慚先貢楚擅塲湏信獨推秦淮南也伴升仙犬函谷曽容借曉人此日卑棲隨飲啄宰君驅我亦相馴
　　芳春
　　微雨微風隔晝簾金爐檀炷冷慵添桃花滿地春牢落栁絮成堆雪棄嫌寳瑟不能邀卓氏綵毫何必夢江淹宦情歸興休相撓隼斾漁舟總未厭
　　春遊
　　栁成金穂草如茵載酒尋花共賞春先入醉鄉君莫問十年風景在三秦
　　揺揺離緒不能持滿郡花開酒𤍨時羞聽黃鶯求善友強隨緑栁展愁眉隔雲故國山千疊傍水芳林錦萬枝聖主未容歸北闕且將勤儉撫南夷
　　重陽感懐
　　重陽不忍上髙樓寒菊年年照暮秋萬疊故山雲總隔兩行鄉淚血和流黃茅莽莽連邊郡紅葉紛紛落釣舟歸計未成年漸老茱茰羞戴雪霜頭
　　載花乗酒上髙山四望秋空八極寛蜀國江山存不得劉家豚犬取何難張儀舊壁蒼苔厚葛亮荒祠古木寒獨對斜陽更惆悵錦江東注似波瀾
　　宴遊池館
　　綺筵金碧照芳菲酒滿瑤巵水滿池去嵗南岐離郡日今春東蜀看花時儉蓮發臉當籌著緒栁生腰按柘枝座客半酣言笑狎孔融懐抱正怡怡
　　寄髙書記
　　齊朝慶裔祖敖曹麟角無雙鳳九毛聲價五侯爭辟命文章一代振風騷醉琴自寄陶家意夢枕誰聽益郡刀補袞應星曽奏舉北山南海孰為髙
　　再見從弟舍人
　　屈指依稀十五年鸞臺秘閣位相懸分飛淮甸雁行斷重見江樓蟾影圓滯跡未偕朝北闕髙才方命入西川願君通理湏還早拜慶慈親几杖前
　　春晝醉眠
　　朱欄芳草綠纖纖攲枕髙堂捲晝簾處處落花春寂寂時時中酒病懨懨塞鴻信斷雖堪訝梁燕詞多且莫嫌自有巻書銷永日霜華未用鬢邊添
　　中夏晝臥
　　寂寂無聊九夏中傍簷依壁待清風壯圖竒䇿無人問不及南陽一臥龍
　　春夕寓興
　　忘憂何必在庭萱是事悠悠竟可寛酒病未能辭錦里春狂又擬入桃源風吹楊栁絲千縷月照梨花雪萬團閑泥金徽度芳夕幽泉石上自潺湲
　　春夜
　　薄薄春雲籠皓月杏花滿地堆香雪醉垂羅袂倚朱欄小數玉仙歌未闋
　　訪飲妓不遇招酒徒不至
　　小橋流水接平沙何處行雲不在家畢卓未來輕竹葉劉晨重到殢桃花琴樽冷落春將盡幃幌蕭條日又斜回首卻尋芳草路金鞍拂栁思無涯
　　春宴河亭
　　栁擺輕絲拂嫩黃檻前流水滿池塘一筵金翠臨芳㟁四面煙花出粉墻舞袖逐風翻繡浪歌塵隨燕下雕梁蠻箋象管休凝思且放春心入醉鄉
　　蜀都道中
　　劒闗雲棧亂崢嶸得䘮何由險與平千載⻱城終失守一堆鬼録漫留名季年必不延昏主薄賞那堪激懦兵李特後來多二世納降歸擬盡公卿
　　萬葛樹〈第六句缺一字〉
　　葉如羽蓋豈堪論百歩清隂鎖綠雲善政已聞思召伯英風偏稱號將軍靜鋪講席麟經潤髙拂〈闕〉枝兔影分更有嵗寒霜雪操莫將樗櫟擬相羣
　　春夕遣懐
　　窮通分定莫淒涼且放歡情入醉鄉范蠡扁舟終去相馮唐半世只為郎風飄玉笛梅初落酒汎金樽月未央休把虛名撓懐抱九原丘隴盡侯王
　　西齋
　　西齋新竹兩三莖也有風敲碎玉聲莫恨移來欄檻逺譬如元本此間生
　　新蟬
　　齊女屏幃失舊容侍中冠冕有芳蹤翅翻晩鬢尋香露聲引秋絲逐逺風旅館聽時髭欲白戍樓聞處葉多紅只知送恨添愁事誰見凌霄羽蛻功
　　寄滑州文秀大師
　　分飛屈指十三年菡蓞峰前別社蓮薄宦偶然來左蜀孤雲何事在南燕一封瑤簡音初達兩處金沙色共圓珍重湯休恵佳句郡齋吟久不成眠
　　中春登樓
　　金杯不以滌愁腸江郡芳時憶故鄉兩岸煙花春富貴一樓風月夜淒涼王章莫恥牛衣淚潘岳休驚鶴鬢霜歸去蓮花歸未得白雲深處有茅堂
　　古今通塞莫咨嗟謾把霜髯敵嵗華失手已慙蛇有足用心休為䑕無牙九天雲淨方憐月一夜風髙便厭花獨倚郡樓人不㑹釣舟春浪接平沙
　　自遣
　　未上亨衢獨醉吟賦成無處博黃金家人莫問張儀舌國士須知豫讓心照乗始堪沽善價陽春爭忍混凡音鵾鵬鱗翼途程在九萬風雲海浪深
　　偶有下殤因而自遣
　　彭夀殤齡共兩空幻泡縁影夢魂中缺圓宿㑹長如月飄忽浮生疾似風修短百年先後定賢愚千古是非同南柯太守知人意休問陶陶塞上翁
　　倦學〈此首用韻錯訛〉
　　樂廣亡來冰鏡稀宓妃嫫母混妍媸且於霧裏藏𤣥豹休向窓中問碧鷄百氏典墳空自苦一堆螢雪竟誰知門前春色芳如晝好掩書齋任所之
　　去年今日
　　去年今日到榮州五騎紅塵入郡樓貔虎只知迎太守蠻夷不信是儒流姦豪已息時將泰疲瘵全蘇嵗又周聖主若容辭重祿便歸煙水狎羣鷗
　　晝寢
　　花落青苔錦數重書滛不覺避春慵恐情枕上飛荘蝶任爾雲間騁陸龍玉液未能消氣魄牙籖方可滌昏䝉起來已被詩魔引窓外寒敲翠竹風
　　郡齋寓興
　　依約樊川似旭川郡齋風物盡蕭然秋庭碧蘚鋪雲錦晚閣紅蕖簇水仙醉筆語狂揮粉壁歌梁塵亂拂花鈿情懐放蕩無覊束地角天涯亦信緣
　　郡樓閒望書懐
　　郡城樓閣繞江濵風物清秋入望頻銅鼓祭龍雲塞廟蘆花飄市雪粘人蓮披淨沼羣香散鷺㸃寒煙玉片新歸去杜陵池館在且將朝服拂埃塵
　　玊燭花
　　嫋嫋香英三四枝亭亭紅艷照階墀正當晩檻初開處卻似春闈就試時少女不吹方熠爚東君偏惜未離披夜深斜倚朱欄外擬把隣光借與誰
　　從弟舍人恵茶
　　曽求芳茗貢蕪詞果沐頒霑味甚竒⻱背起紋輕炙處雲頭翻液乍烹時老丞倦悶偏宜矣舊客過從別有之珍重宗親相寄惠水亭山閣自攜持
　　再看光福寺牡丹
　　去年曽看牡丹花蛺蝶迎人傍彩霞今日再遊光福寺春風吹我入仙家當筵芬馥歌唇動倚檻嬌羞醉眼斜來嵗未朝金闕去依前和露載歸衙
　　海棠花
　　淡淡微紅色不深依依偏得似春心煙輕虢國顰歌黛露重長門斂淚衿低傍繡簾人易折密藏香蘂蝶難尋良宵更有多情處月下芬芳伴醉吟
　　新竹
　　近窓臥砌兩三叢佐靜添幽別有功影鏤碎金初透月聲敲寒玉乍揺風無憑費叟煙波碧莫信湘妃淚㸃紅自是子猷偏愛爾虛心髙節雪霜中
　　木芙蓉
　　素靈失律詐風流強把芳菲半載偷是葉葳蕤霜照夜此花爛縵火燒秋謝蓮色淡爭堪種陶菊香穠亦合羞誰道金風能肅物因何厚薄不相侔
　　送二郎君歸長安
　　我兒辭去淚雙流蜀郡秦川兩處愁紅葉滿山歸故國黃茅徧地住他州荷衣曉掛慙官吏菱鏡秋窺訝鬢髹好向雲泉營舊隠莫教荘叟畏犧牛
　　送文英大師
　　屈指平陽別社蓮蟾光一百度曽圓孤雲自在知何處薄宦參差亦信縁山郡披風方穆若花時分袂更淒然揺鞭相送嘉陵㟁回首羣峰隔翠煙
　　酬勾評事
　　閑庭攲枕正悲秋忽覺新編浣逺愁才薄只愁安雁戶〈夷人內有雁戶蓋徙移不定之故也〉年髙空憶復漁舟鷺翹皓雪臨汀㟁蓮嫋紅香匝郡樓對景卻慙無藻思南金荊玉卒難酬
　　初至郡界
　　嘉陵江畔接榮川兩畔旌旗下瀨船郡印已分炎瘴地朝衣猶惹御爐煙蓮塘小飲香隨艇月榭髙吟水壓天錦字莫嫌歸路逺華夷一統太平年
　　到郡後有寄〈一作到郡後寄西川從弟舍人右司閻郎中齊殿院〉
　　蜀路新修盡坦平交親深幸再逢迎正當返袂思鄉國卻似歸家見弟兄霑澤只慙堯綍重泝流還喜范舟輕欲將感戀裁書㫖多少魚箋寫得成
　　長春節
　　聖朝佳節遇長春跪捧金爐祝又焚寳藏發來天地秀兵戈銷後帝皇尊太平基址千年永混一車書萬古存更有馨香滿芳檻和風遲日在蘭蓀
　　登郡樓書事
　　偶奉綸書蒞旭川郡樓嘉致盡依然松攲鳥道雲藏寺月滿漁舟水浸天望帝古祠花簇簇錦城歸路草芊芊有時倚檻垂雙袂故國風光似眼前
　　旭川祁宰思家而卒因述意呈秦川知巳
　　嵗稔民康絶訟論政成公暇自由身朝看五馬閒如社夜擁雙姬煖似春家計不憂憑冡子官資無愧是朝臣豈同齷齪祁員外至死悲涼一婦人
　　登郡樓書懐
　　煙雨樓臺漸晦冥錦江澄碧浪花平卞和未雪荊山恥荘舄空傷越國情天際寂寥無雁下雲端依約有僧行登髙欲繼離騷詠魂斷愁深寫不成
　　邊郡荒涼悲且歌故園迢遰隔煙波琴聲背俗終如是劔氣衝星又若何朝客漸通書信少釣舟頻引夢魂多北山更有移文者白首無塵歸去麼
　　莫嗔阮氏哭途窮萬代深沈恨亦同瑞玊豈知將抵鵲鉛刀何事卻屠龍九夷欲適嗟吾道五栁終歸效古風獨倚郡樓無限意滿江煙雨正冥濛
　　偶聞官吏舉請輙有一篇寄從弟舍人
　　官吏潛陳借寇詞宦情鄉夢兩相違青城錦水無心住紫閣蓮峰有意歸張翰鱸魚因醉憶孟光書信近春稀黃茅瘴色看看起貪者猶疑別是機
　　誡是非
　　巧舌如簧總莫聽是非多自愛憎生三人告母雖投杼百犬聞風只吠聲辨玉且寛和氏罪誣金須認不疑情因思疇昔遊談者六國交馳亦受烹
　　簡豎儒
　　蹄涔豈信有滄浪螢火何堪竝太陽淵奧未曽探禹穴矜誇便擬越邱墻小巫神氣終湏怯下里音聲必不長近日冰壺多晦昧虎皮羊質也觀光
　　貽諸學童
　　橫經義手歩還趨積善方知慶有餘五個小雛離學院一行新雁入貧居攘羊告罪言何直䑛犢牽情理豈虛勸汝立身湏苦志月中丹桂自扶疎


　　御定全唐詩巻七百六十六
<集部,總集類,御定全唐詩>
　　欽定四庫全書
　　御定全唐詩巻七百六十七
　　孫元晏
　　孫元晏不知何許人曽著詠史詩七十五首今編為一巻
　　吳
　　黃金車
　　分擘山河即漸開許昌基業已傾頹黃金車與斑斕耳早個須知入䜟來
　　赤壁
　　㑹獵書來舉國驚祗應周魯不教迎曹公一戰奔波後赤壁功傳萬古名
　　魯肅指囷
　　破産移家事亦難佐吳從此覇江山爭教不立功勲得指出千囷如等閒
　　甘寧斫營
　　夜深婾入魏軍營滿寨驚忙火似星百口寳刀千匹絹也應消得與甘寧
　　徐盛
　　欲把江山鼎足分邢真銜冊到江南當時將相誰堪重徐盛將軍最不甘
　　魯肅
　　斫案興言斷衆疑鼎分從此定雄雌若無子敬心相似爭得烏林破魏師
　　武昌
　　西塞山髙截九垓䜟謡終日自相催武昌魚美應難戀歴數須歸建業來
　　顧雍
　　贊國經綸更有誰蔡公相歎亦相師貴為丞相封侯了歸後家人總不知
　　呂蒙
　　幼小家貧實可哀願征行去志難回不探虎穴求身逹爭得人間富貴來
　　介象
　　好道君王遇亦難變通靈異幾多般介先生有神仙術釣得鱸魚在玉盤
　　濡須塢
　　風揭洪濤響若雷枕波為壘險相隈莫言有箇濡湏塢㡬度曹公失志囬
　　周泰
　　名與諸公又不同金瘡痕在滿身中不將御蓋宣恩澤誰信將軍別有功
　　張紘
　　東部張公與衆殊共施經畧贊全吳陳琳漫自稱雄伯神氣應湏怯大巫
　　太史慈
　　聖徳招賢逺近知曹公心計卻成欺陳韓昔日嘗投楚豈是當歸召得伊
　　孫堅後
　　委付張公翊聖材幾將賢德贊文臺爭教不覇江山得日月徵曾入夢來
　　陸統
　　將軍身歿有兒孤虎子為名教讀書更向宮中教騎馬感君恩重合何如
　　青蓋
　　歴數將終勢已摧不脩君徳更堪哀被他青蓋言相誤元是湏教入晉來
　　晉
　　七寶鞭
　　天命湏知豈偶然亂臣徒欲用兵權聖謨廟略還應別渾不消他七寳鞭
　　庾恱鵝炙
　　春暖江南景氣新子鵝炙美就中珍庾家㕑盛劉公困渾弗相貽也惱人
　　謝𤣥
　　百萬兵來逼合肥謝𤣥為將統雄師旌旗首尾千餘里渾不消他一局棊
　　謝混
　　尚主當初偶未成此時誰合更闗情可憐謝混風華在千古翻傳禁臠名
　　陸玩
　　陸公髙論亦由衷謙譲還慙未有功天下忠良人慾盡始應交我作三公
　　王坦之
　　晉祚安危只此行坦之何必苦憂驚謝公合定寰區在爭遣當時事得成
　　蒲葵扇
　　拋捨東山嵗月遙幾施經畧挫雄豪若非名徳喧寰宇爭得蒲葵價數髙
　　王郎
　　太尉門庭亦甚髙王郎名重禮相饒自家妻父猶如此誰更逢君得折腰
　　劉毅
　　遶牀堪壯喝盧聲似鐵容儀衆盡驚二十七人同舉義幾人全得舊功名
　　王恭
　　春風濯濯栁容儀鶴氅神情舉世推可惜教君仗旄鉞枉將心地託牢之
　　謝公賭墅
　　發遣將軍欲去時畧無情撓只貪棊自從乞與羊曇後賭墅功成更有誰
　　苻堅投箠
　　投箠填江語未終謝安乗此立殊功三台星爛乾坤在且與張華死不同
　　衛玠
　　叔寳羊車海內稀山家女壻好風姿江東士女無端甚看殺玉人渾不知
　　郭璞脫襦
　　吟坐因思郭景純每言窮逹似通神到頭分命難移改觧脫青襦與別人
　　庾樓
　　江州樓上月明中從事同登眺逺空玉樹忽薶千載後有誰重此繼清風
　　新亭
　　容易乗虛逼帝畿滿江艛艣與旌旗盧循若觧新亭上勝負還應未可知
　　宋
　　大峴
　　大峴纔過喜可知指空言已副心期公孫計策嗟無用天與南朝作覇基
　　放宮人
　　納諫廷臣免犯顔自然恩可覇江山姚興侍女方承寵放出宮闈若等閒
　　借南苑
　　人主詞應不偶然幾人曽説笑掀天不知南苑今何在借與張公三百年
　　謝澹雲霞友
　　仗氣凌人豈可親只將范泰是知聞縁何喚作雲霞友卻恐雲霞未似君
　　烏衣巷
　　古蹟荒基好歎嗟滿川吟景只煙霞烏衣巷在何人住回首令人憶謝家
　　袁粲
　　負才尚氣滿朝知髙臥閑吟見客稀獨歩何人識袁尹白楊郊外醉方歸
　　劉伯龍
　　位重何如不厭貧伯龍孤子只脩身固知生計還湏有窮鬼臨時也笑人
　　王方平
　　拂衣畊釣已多時江上山前樂可知著卻貂裘將採藥任他人喚作漁師
　　黃羅襦
　　戚屬羣臣盡見猜預憂身後又堪哀到頭委付何曽是虛把羅襦與彥回
　　謝朏
　　謝家諸子盡蘭香各震芳名滿帝鄉惟有千金更堪重只將髙臥向齊王
　　羊𤣥保
　　運命將來各有期好官才闕即思之就中堪愛羊𤣥保偏受君王分外知
　　齊
　　謝朏
　　解璽傳呼詔侍中卻來高臥豈疎慵此時忠節還希有堪羨君王特地容
　　小兒執燭
　　謝公情量已難量忠宋心誠豈暫忘執燭小兒渾放去略無言語與君王
　　王僧祐
　　肯與公卿作等倫澹然名徳只推君任他車騎來相訪簫鼓盈庭似不聞
　　王僧䖍
　　位髙名重不堪疑懇讓儀同帝亦知不學常流爭進取卻憂門有二台司
　　明帝裹蒸
　　至尊尊貴異人間御膳天㕑豈等閒惜得裹蒸無用處不如安覇取江山
　　鬱林王
　　強哀強慘亦從伊歸到私庭喜可知喜字漫書三十六到頭能得幾多時
　　何氏小山
　　顯逹何曽肯繫心築居郊外好園林賺他謝朏出山去贏得髙名直至今
　　王倫之
　　豫章太守重詞林圗畫陳蕃與華歆更奠子將並孺子為君千載作知音
　　潘妃
　　曽歩金蓮寵絶倫豈甘今日委埃塵玉兒還有懷恩䖏不肯將身嫁小臣
　　王亮
　　後見梁王未免哀奈何無計拯傾頽若教彼相顛扶得爭遣明公到此來
　　梁
　　分宮女
　　滌蕩齊宮法令新分張宮女二千人可憐無限如花貌重見世間桃李春
　　馬仙埤
　　齊朝太守不甘降忠莭當時動四方義士要教天下見且㽞君住待袁昻
　　勍敵
　　傳聞天子重儒才特為皇華綺宴開今日方驚遇勍敵此人元自北朝來
　　蔡撙
　　紫茄白莧以為珍守任清真轉更貧不飲吳興郡中水古今能有幾多人
　　楚祠
　　曽與蕭侯醉玉桮此時神影盡傾頽莫雲千古無靈聖也向西川助敵來
　　謝朏小輿
　　小輿升殿掌鈞台不免無憀卻憶回應恨被他何𦙍誤悔先容易出山來
　　八闗齋
　　依憑金地甚䖍誠忍溺空王為聖明內殿設齋申禱祝豈無功徳及臺城
　　庾信
　　苦心詞賦向誰談淪落周朝志豈甘可惜多才庾開府一生惆悵憶江南
　　陳
　　王僧辨
　　彼此英雄各有名石頭髙臥擬爭衡當時堪笑王僧辨待欲將心託聖明
　　武帝蚌盤
　　金翠絲黃略不舒蚌盤清宴意何如豈知三閣繁華日解為君王妙破除
　　虞居士
　　苦諫將軍縂不知幾隨煙焰作塵飛東山居士何人識惟有君王卻許歸
　　姚察
　　曽佐徐陵向北遊剖陳疑事動名流卻歸掌選清何甚一匹花練不肯收
　　宣帝傷將卒
　　前後兵師戰勝回百餘城壘盡歸來當時將卒應知感況得君王為舉哀
　　臨春閣
　　臨春髙閣上侵雲風起香飄數里聞自是君王正沈醉豈知消息報隋軍
　　結綺閣
　　結綺髙宜眺海涯上凌丹漢拂雲霞一千朱翠同居此爭柰恩多屬麗華
　　望僊閣
　　多少沈檀結築成望僊為號倚青冥不知孔氏何形狀醉得君王不解醒
　　三閣
　　三閣相通綺宴開數千朱翠遶周回只知斷送君王醉不道韓擒已到來
　　狎客
　　八宮妃盡賦篇章風揭歌聲錦繡香選得十人為狎客有誰能觧諫君王
　　淮水
　　文物衣冠盡入秦六朝繁盛忽埃塵自從淮水乾枯後不見王家更有人
　　江令宅
　　不向南朝立諫名舊居基在事分明令人惆悵江中令只作篇章過一生
　　後庭舞
　　嬿婉囬風態若飛麗華翹袖玉為姿後庭一曲從教舞舞破江山君未知



　　御定全唐詩巻七百六十七
　　欽定四庫全書
　　御定全唐詩巻七百六十八
　　嚴識𤣥〈以下有爵里無世次〉
　　嚴識𤣥魏州刺史後為兵部郎中詩一首
　　班偼伃〈一作嚴武詩〉
　　賤妾如桃李君王若嵗時秋風一已勁揺落不勝悲寂寂蒼苔滿沈沈緑草滋繁華非此日指輦競何辭何象
　　何象遂寧令詩一首
　　賦得御製句朔野陣雲飛
　　塞日穿痕斷邉鴻背影飛縹緲浮黃屋隂沈䕶御衣〈御製詩有鑾輿臨紫塞朔野陣雲飛之句象進鑾輿臨紫塞賦朔野陣雲飛詩召對嘉賞授賛善大夫〉張震
　　張震河間人江西採訪使詩一首
　　宿金河戍
　　朝發鐵麟驛夕宿金河戍奔波急王程一日千里路但
　　見容鬢改不知歳華暮悠悠沙漠行王事彌多故丘光庭
　　丘光庭吳興人國子博士集三巻今存詩七首
　　補新宮〈並序　解〉
　　新宮成室也宮室畢乃祭而落之又與羣臣賓客燕飲謂之成也　昭二十五年左傳叔孫昭子聘於宋公享之賦新宮又燕禮升歌鹿鳴下管新宮今詩序無此篇蓋孔子返魯之後其詩散逸採之不得故也三百之篇孔子既已刪定子夏從而序之其序不冠諸篇別為編簡縱其辭尋逸則厥義猶存若南陔白華之類故束晳得以補之惟此新宮則辭義俱失茍非精考難究根源按新者有舊之辭也新作南門新作延□是也宮者居處燕遊宗廟之總稱也士蒍城絳以深其宮梁伯溝其公宮居處之宮也楚之章華晉之虒祁燕遊之宮也成三年新宮災禰廟之宮也然則正言新宮居處之宮也蓋文王作豐之時新建宮室宮室初成而祭之因之以燕賔客謂之為考考成也若宣王斯干考成室之類是也亦謂之落落者以酒澆落之也若楚子成章華之䑓願與諸侯落之類是也因此之時時人歌詠其羙以成篇章故周公採之為燕享歌焉必知此新宮為文王詩者以燕禮雲下管新宮下管者堂下以笙奏詩也鄉飲酒禮雲工升而歌鹿鳴四牡皇皇者華歌訖笙入立於堂下奏南陔白華華黍笙之所奏例皆小雅皆是文王之詩新宮既為下管所奏正與南陔事同故知為文王詩也知非天子詩者以天子之詩非宋公所賦下管所奏故也知非諸侯詩者以諸侯之詩不得入雅當在國風故也知非禰廟詩者以禰廟之詩不可享賔故也知非燕遊之宮詩者以燕遊之宮多不如禮其詩必當規刺規刺之作是為變雅享賓不用變雅故也由此而論則新宮為文王之詩亦已眀矣或問曰文王既非天子又非諸侯為何事也荅曰周室本為諸侯文王身有聖徳當殷紂之代三分天下之衆二分歸周而文王猶服事紂武王克殷之後諡之曰文追尊為王其詩有風焉周召南是也有小雅焉鹿鳴南陔之類是也有大雅焉大明棫樸之類是也有頌焉清廟我將之類是也四始之中皆有詩者以其國為諸侯身行王道薨後追尊故也新宮既為小雅今依其體以補之雲爾
　　奐奐新宮禮樂其融爾徳惟賢爾〈缺〉惟忠為忠以公斯筵是同人之醉我與我延賓〈第四句缺一字〉
　　奐奐新宮既奐而輪其固如山其儼如雲其寢斯安〈缺〉
　　分我既考落以燕羣臣〈苐六句缺三字〉
　　奐奐新宮既祭既延我〈缺〉　鏞於以醉賢有禮無愆我有斯宮斯宮以安康後萬年〈苐三句缺二字〉
　　新宮三章章八句
　　補茅鴟〈並序　觧〉
　　茅鴟刺食祿而無禮也在位之人有重祿而無禮度君子以為茅鴟之不若作詩以刺之　襄二十八年左傳齊慶封奔魯叔孫穆子食慶封慶封氾祭穆子不說使工為之諷茅鴟杜元凱曰茅鴟逸詩刺不敬也凡詩先儒所不見者皆謂之逸不分其舊亡與刪去也臣以茅鴟非舊亡蓋孔子刪去耳何以明之按襄二十八年孔子時年八嵗記曰男子十年出就外傅學書記十有三年學樂誦詩舞勺論語曰吾十有五而志於學則慶封奔魯之日與孔子就學之年其間相去不逺其詩未至流散況周禮盡在魯國孔子賢於叔孫豈叔孫尚得見之而孔子反不得見也由此而論茅鴟之作不合禮又為依孔子刪去亦已明矣或曰安知新宮不為刪去耶荅曰新宮為周公所收燕禮所用不與茅鴟同也曰茅鴟為風乎為雅乎非雅也風也何以言之以叔孫大夫所賦多是國風故也今之所補亦體風焉
　　茅鴟茅鴟無集我岡汝食汝飽莫我為祥願彈去汝來彼鳳凰來彼鳯凰其儀有章
　　茅鴟茅鴟無啄我雀汝食汝飽莫我肯略願彈去汝來彼瑞鵲來彼瑞鵲其音可樂
　　茅鴟茅鴟無搏鷅鶹汝食汝飽莫我為休願彈去汝來彼鳲鳩來彼鳲鳩食子其周
　　茅鴟茅鴟無㗲我陵汝食汝飽莫我好聲願彈去汝來彼蒼鷹來彼蒼鷹祭鳥是徵
　　茅鴟四章章八句
　　武翊黃
　　武翊黃府選為解頭及第為狀頭宏詞為勅頭時號武氏三頭詩一首
　　瑕瑜不相掩
　　抱璞應難辨妍𡟎每自融貞姿偏特逹微玷遇磨礱涇渭流終異瑕瑜自不同半曾光透石未掩氣如虹縝宻誠為智包蔵豈謂忠停看分羙惡今得值良工
　　李祜
　　李祜江南錄事參軍纂之子詩一首
　　袁江口懷王司勲王吏部
　　京華不啻三千里客淚如今一萬雙若箇最為相憶處青楓黃竹入袁江
　　韓嶼
　　韓嶼祠部郎中詩一首
　　贈進士李守微
　　一定童顔老歳華貧寒游歴貴人家煉成正氣功應大
　　養得元神道不差舃曵鶴毛乾毾𣬬杖攜笻節瘦槎牙如何蓬閬不歸去落盡蟠桃㡬度花
　　李茂復
　　李茂復泗州刺史詩二首
　　馬上有見
　　行盡疎林見小橋緑楊深處有紅蕉無端眼界無分別安置心頭不肻銷
　　自歎
　　落日西山近一竿世間恩愛極難𢬵近來不作顛狂事免被寃家惡眼看
　　李曜
　　李曜官尚書嘗為歙州刺史詩一首
　　贈吳圎〈抒情詩曜罷歙州與吳圎交代有酒錄事名媚川明慧曜頗留意托圎令存䘏有詩云〉
　　經年理郡少歡娛為習干戈間飲徒今日臨行盡交割分眀收取媚川珠
　　吳圓
　　吳圎歙州刺史詩一首
　　荅李曜
　　曵履優容日日歡須言逹徳倍汍瀾韶光今已輸先手領得蠙珠掌上看〈韶光營籍妓名〉
　　陸𢎞休
　　陸𢎞休桂府從事詩一首
　　和訾家洲宴遊
　　新春蘂綻訾家洲信是南方最勝游酒滿百分殊不怕人添一歳更堪愁鶯聲暗逐歌聲艶花態還隨舞態羞莫惜今朝同酩酊任他⻱鶴與蜉蝣
　　安〈一作鄭〉錡
　　安錡普州從事詩一首
　　題賈島墓
　　倚恃才難繼昻蔵貌不恭騎驢衝大尹奪卷忤宣宗馳譽超先輩居官下我儂司倉舊曹署一見一心忡油蔚
　　油蔚淮南幕職奉使塞北詩一首
　　贈別營妓卿卿
　　憐君無那是多情枕上相看直到明日照綠窓人去住鴉啼紅粉淚縦橫愁腸只向金閨斷白髮應從玉塞生為報花時少惆悵此生終不負卿卿
　　胡玢〈一作汾〉
　　胡玢隠廬山苦心五言李騰廉問江西弓旌不至人惜之詩三首
　　巢燕
　　燕來巣我簷我屋非髙大所貴兒童善保爾無殃禍莫巢孀婦家孀婦怨孤坐妒爾長雙飛打爾危巢破
　　廬山桑落洲
　　莫問桑田事但看桑落洲數家新住處昔日大江流古岸崩欲盡平沙長未休想應百年後人世更悠悠
　　石楠樹
　　本是清江石上生移栽此處〈一作地〉稱閑情青雲士盡識珍木白屋人多喚俗名重布緑陰滋蘚色深蔵好鳥引雛聲余今一日千迴㸔每度看來眼益明
　　句
　　輪中別有物光外更無空〈詠月〉
　　盧汪
　　盧汪家荊南舉進士二十上不第詩二首
　　酒鬍子
　　同心相遇思同歡擎出酒胡當玉盤盤中𦤞𠨜不自定四座清賓注意看可亦不在心否亦不在面狥客隨時自圓轉酒胡五藏屬他人十分亦是無情勸爾不耕亦不飢爾不蠶亦有衣有眼不能分黼黻有口不能明是非鼻何尖眼何碧儀形本非天地力雕鐫匠意苦多端翠㡌朱衫巧裝飾長安斗酒十千酤劉伶平生為酒徒劉伶虛向酒中死不得酒池中拍浮酒胡一滴不入眼空令酒胡名酒胡
　　西施
　　惆悵興亡繫綺羅世人猶自選青娥越王解破夫差國一箇西施已是多
　　胡幽貞
　　胡幽貞四明人自號無生居士詩二首
　　題西施浣紗石
　　一朝入紫宮萬古遺芳塵至今溪邉花不敢嬌青春
　　歸四明
　　海色連四明仙舟去容易天籍豈輒問不是卑朝士狄煥
　　狄煥字子炎梁公仁傑之後隠於南嶽詩三首
　　送人游邵州
　　春江正𣺌渺送別兩依依煙裏櫂將逺渡頭人未歸漁家侵疊浪島樹掛殘暉況入湖湘路那堪花亂飛
　　題柳
　　天南與天北此處影婆娑翠色折不盡離情生更多雨餘籠㶚岸煙暝夾隋河自有佳名在秦松繼得麼
　　詠南嶽徑松
　　一陣雨聲歸嶽嶠兩條寒色下瀟湘客吟晩景停孤櫂僧踏清陰徹上方
　　句
　　數㸃當秋霽不知何處峰〈石樓曉望〉　更無聲接續空有影相隨〈孤雁　見詩話拾遺〉
　　韓溉
　　韓溉江南人詩一巻今存七首
　　潯陽觀水〈一作韓喜詩〉
　　朝宗漢水接陽䑓唅呀塡坑吼作雷莫見九江平穏去還從三峽嶮巇來南經夢澤寛浮日西出岷山劣泛杯直至滄溟涵貯盡沈深不動浸昭回
　　水〈一作韓喜詩〉
　　方圓不定性空求〈一作柔〉東注滄溟早晩休高截碧塘長耿耿逺飛青嶂更悠悠瀟湘月浸千年色夢澤煙含萬古愁別有嶺頭嗚咽處為君分作斷腸流
　　松
　　倚空髙檻冷無塵往事閑徵夢欲分翠色本宜霜後見寒聲偏向月中聞啼猿想帶蒼山雨歸鶴應和紫府雲莫向東園競桃李春光還是不容君
　　柳
　　雪盡青門弄影微暖風遲日早鶯歸如憑細葉㽞春色湏把長條繫落暉彭澤有情還鬱鬱隋堤無主自依依世間惹恨偏饒此可是行人折贈稀
　　竹
　　樹色連雲萬葉開王孫〈一作家〉不厭滿庭栽凌霜盡節無人見終日虛心待鳳來誰許風流添興詠自憐瀟灑出塵埃朱門處處多閑地正好移陰覆〈一作結〉翠苔
　　鵲
　　纔見離巢羽翼開盡能輕颺出塵埃人間樹好紛紛占天上橋成草草回幾度送風臨玉戶一時傳喜到妝臺若教顔色如霜雪應與清平作瑞來
　　燈〈一作韓喜詩〉
　　分影由來恨不同緑窗孤館兩何窮熒煌短焰長疑暗零落殘花旋委空㡬處隔簾愁夜雨誰家當戶怯秋風莫言明滅無多重曽比人生一世中
　　句
　　門掩落花人別後窓含殘月酒醒時〈愁詩　見吟窓雜録〉金昌緒
　　金昌緒餘杭人詩一首
　　春怨〈一作伊州歌〉
　　打〈一作卻〉起黃鶯兒莫教枝上啼啼時〈一作㡬迴〉驚妾夢不得到遼西
　　曽麻幾
　　曽麻幾吉州人詩一首
　　放猿
　　孤猿鎖檻歳年深放出城南百丈林綠水任從聨臂飲青山不用斷腸吟



　　御定全唐詩巻七百六十八
　　欽定四庫全書
　　御定全唐詩巻七百六十九
　　鄭軌〈詩一首　以下無世次爵里可考〉
　　觀兄弟同夜成婚
　　棠棣開雙蕚夭桃照兩花分庭含佩響隔扇偶妝華迎風俱似雪映綺共如霞今宵二神女並在一仙家劉戩〈詩一首〉
　　夏彈琴〈一作劉希戩詩一作劉希夷詩〉
　　碧山本岑寂素琴何清幽彈為風入松崖谷颯已秋庭鶴舞白雪泉魚躍洪流予欲娛世人明月難暗投感歎未終曲淚下不可收嗚呼鍾子期零落歸荒丘死而若有知魂兮從我游
　　楊齊哲〈詩一首〉
　　過函谷闗
　　地險崤函北途經分陝東逶迤衆山盡荒涼古塞空河光流曉日樹影散朝風聖徳今無外何處是闗中劉夷道〈詩一首〉
　　傷死奴
　　丹籍生涯淺黃泉歸路深不及江陵樹千秋長作林楊希道〈詩五首〉
　　侍宴賦得起坐彈鳴琴二首〈此下俱互見楊師道集〉
　　北林鵲夜飛南軒月初進調絃發清徵蕩心祛褊恡變作離鴻聲還入思歸引長歎未終極秋風飄素鬢絲傳園客意曲奏楚妃情罕有知音者空勞流水聲
　　詠琴
　　久擅龍門質孤竦嶧陽名齊蛾初發弄趙女正調聲嘉客勿遽反繁曲未成
　　詠笙
　　短長插鳯翼洪細摹鸞音能令楚妃歎復使荊王吟切切孤竹管來應雲和琴
　　詠舞
　　二八如同雪三春類早花分行向燭轉一種逐風斜王勣〈詩三首〉
　　詠妓〈此下詩俱互見王績集〉
　　妖姬飾靚妝窈窕出蘭房日照當軒影風吹滿路香早時歌扇薄今日舞衫長不應令曲誤持此試周郎
　　益州城西張超亭觀妓
　　落日明歌席行雲逐舞人江前飛暮雨樑上下輕塵冶服看疑畫妝臺望似春高車勿遽返長袖欲相親
　　辛司法宅觀妓
　　南國佳人至北堂羅薦開長裙隨鳯管促柱送鸞杯雲光身後落雪態掌中回到愁金谷晩不怪玉山頺郭恭〈詩一首〉
　　秋池一枝蓮
　　秋至皆零落凌波獨吐紅託根方得所未肯即隨風張烜〈詩一首〉
　　婕妤怨
　　賤妾裁紈扇初揺明月姿君王看舞席坐起秋風時玉樹清御路金陳翳垂絲昭陽無分理愁寂任前期張修之〈詩一首〉
　　長門怨〈一作張循之詩〉
　　長門落景盡洞房秋月明玉階草露積金屋網塵生妾妒今應改君恩昔未平寄語臨卭客何時作賦成梁獻〈詩一首〉
　　王昭君
　　圖畫失天真容華坐誤人君恩不可再妾命在和親淚㸃闗山月衣銷邉塞塵一聞陽鳥至思絶漢宮春符子珪〈詩一首〉
　　芳樹
　　芳樹宜三月曈曈艷綺年香交珠箔氣陰占緑庭煙小葉風吹長繁花露濯鮮遂令穠李貎折取簮花鈿李何〈詩一首〉
　　觀妓
　　向晩小乗遊朝來新上頭從來許長袖未有客難留鄭鏦〈詩四首〉
　　邯鄲俠少年
　　夜渡濁河津衣中劔滿身兵符刼晉鄙匕首刺秦人執事非無膽髙堂念有親昨縁秦苦趙來往大梁頻
　　玉階怨
　　昔日同飛燕今朝似伯勞情深爭擲果寵罷怨殘桃別殿春心斷長門夜樹髙雖能不自悔誰見舊衣褒
　　媫妤怨
　　南國承歡日東方𠉀暁時那能妒褒姒祇愛笑唐兒寳葉隨雲髻珠絲鍜履綦不知飛燕意何事苦相疑
　　入塞曲
　　留滯邉庭乆歸思嵗月賖黃雲同入塞白首獨還家宛馬隨秦草胡人問漢花還傷李都尉獨自沒黃沙紇干著〈詩四首〉
　　賞殘花
　　零落多依草芳香散著人低簷一枝在猶占滿堂春
　　古仙詞
　　珠幡絳節曉霞中漢武清齋待少翁不向人間戀春色桃花自滿紫陽宮
　　感春詞
　　未得鳴珂謁漢宮江頭寂寞向春風悲歌一曲心應醉萬葉千花淚眼中
　　㶚上
　　鳴鞭晩日禁城東渭水晴煙㶚㟁風都傍栁陰回首望春天樓閣五雲中
　　李習〈詩一首〉
　　凌雲寺
　　古寺臨江間碧波石梯深入白雲窠僧禪寂寂無人跡滿地落花春又過
　　顔舒〈詩一首〉
　　鳳棲〈一作樓〉怨
　　佳人名莫愁珠箔上花鉤清鏡鴛鴦匣新妝翡翠樓𢷬衣明月夜吹管白雲秋惟恨金吾子年年向隴頭朱絳〈詩一首〉
　　春女怨
　　獨坐紗窓刺繡遲紫荊花下囀黃鸝欲知無限傷春意盡在停針不語時
　　徐璧〈詩一首〉
　　失題
　　雙燕今朝至何時發海濵窺簷向人語〈一作窺人向簷語〉如道故鄉春
　　徐安期〈詩一首〉
　　催妝
　　傳聞燭〈一作燈〉下調紅粉明鏡臺前別作春不湏面上〈一作滿面〉渾妝卻留著雙眉待畫人
　　裵延〈詩一首〉
　　隔壁聞奏伎〈一作陳蕭琳詩〉
　　徒聞管切不見舞腰回頼有歌梁合塵飛一半來
　　詠翦花
　　花寒未聚蝶色豓已驚人懸知陌上栁應妒手中春陳述〈詩一首〉
　　歎美人照鏡
　　挿花枝共動含笑靨俱生衫分兩處色〈一作彩〉釧響一邉聲就中還妒影恐奪可憐名
　　朱琳〈詩一首〉
　　開緘怨
　　夫壻邉庭乆幽閨恨幾重玉琴知別日金鏡識愁容嬾寄雲中服慵開海上封年年得衣慣且試莫裁縫謝陶〈詩一首〉
　　雜言
　　天不與人言禍福能自至水火雖活人暫不得即死蹈之㷊斯須憑之溺容易水火與禍福豈有先言耳何贊〈詩一首〉
　　書事
　　果決生涯向路中西投知已話從容雲遮劒閣三千里水隔瞿塘十二峰闊歩文翁坊裏月閑尋杜老宅邉松到頭須卜林泉隠自愧無能繼臥龍
　　解彥融〈詩一首〉
　　鴈塔〈開元八年清河傅巖題此詩於鴈塔〉
　　崢嶸徹倒景刻峭俯無地勇進攀有縁即嶮恐迷墜窅然喪五藴蠢爾懷萬類實際㒺他尋波羅必可致南山繚上苑祇樹連巖翠北斗臨帝城扶宮切太清餐和裨日用味道懿天明緑野冷風浹紫微佳氣晶馴禽演法要忍草藉經行本願從茲適方知物世輕





　　御定全唐詩巻七百六十九
　　欽定四庫全書
　　御定全唐詩巻七百七十
　　董初〈詩一首〉
　　昭君怨
　　新年猶尚小那堪逺聘秦裾衫沾馬汗眉黛染胡塵舉眼無相識路逢皆異人唯有梅將李猶帶故鄉春〈一作董思恭詩〉
　　賀朝清〈詩二首〉
　　南山〈一作賀朝詩〉
　　湖北雨初晴湖南山盡見嵒嵒石㠶影如得海風便仙穴茅山峰彩雲時一見邀君共探此異籙殘幾卷
　　賦得遊人乆不歸〈一作劉孝孫詩又作賀朝詩〉
　　鄉闗𦕈天末引領悵懷歸覊旅乆淫滯物色屢芳菲稍覺私意盡行看鬔鬢稀如何千里外佇立霑裳衣楊衡〈詩二首〉
　　白紵辭〈此二首又見貞元進士楊衡集中詩紀詩所俱編入初唐〉
　　玉纓翠珮雜輕羅香汗微漬朱顔酡為君起唱白紵歌清聲褭雲思繁多凝笳哀琴時相和金壺半傾芳夜促梁塵霏霏暗紅燭令君安坐聼終曲墜葉飄花難再復躡珠履歩瓊筵輕身起舞紅燭前芳姿豔態妖且妍廽眸轉袖暗催涼風蕭蕭漏〈一作流〉水急月華泛溢紅蓮濕牽裙攬帶翻成泣
　　唐暄〈詩三首〉
　　還渭南感舊二首
　　寢室悲長簟妝樓泣鏡䑓獨悲桃李節不共一時〈一作夜泉〉開魂兮若有感髣髴夢中來
　　常時華室靜笑語度更籌恍惚人事改㝠漠委荒丘陽原歎薤露陰壑悼蔵舟清夜妝䑓月空想畫眉愁
　　贈亡妻張氏
　　嶧陽桐半死延津劔一沈如何宿昔內空負百年心李韶〈詩一首〉
　　題司空山觀
　　梁代真人上紫微水盤山腳五雲飛松杉老盡無消息猶得千年一度歸
　　韋鵬翼〈詩一首〉
　　戲題盱眙壁
　　豈肻閑尋竹徑行卻嫌絲管好蛙聲自從煮鶴燒琴後背卻青山臥月明
　　安鴻漸〈詩一首〉
　　題楊少卿書後
　　端溪石硯宣城管王屋松煙紫兔毫更得孤卿老書札人間無此五般髙
　　李延陵〈詩一首〉
　　自紫陽觀至華陽洞宿侯尊師草堂簡同遊
　　石林媚煙景句曲盤江甸南向佳氣濃峰峰遙隠見漸臨華陽口微路入蔥蒨七曜懸洞宮五雲抱山殿銀函意誰發金液徒堪薦千載桃花春〈一作空桃花〉秦人深不見東溪喜相遇貞白如㑹面青鳥來去閑紅霞朝夕變一從化真骨萬里乗飛電蘿月延歩虛松花醉閑晏幽人即長往茂宰應交戰明發歸琴堂知君嬾為縣
　　秦尚運〈詩一首〉
　　題鍾雅青紗枕
　　陰香裝豓入青紗還與欹眠好事家夢裏卻成山色雨沈山不敢鬬青華
　　張仲謀〈詩一首〉
　　題搔口
　　嘗聞燒尾便拏空只過天門更一重大禹未生門未鑿可能天下總無龍
　　馮少吉〈詩一首〉
　　山寺見楊少卿書壁因題其尾
　　少卿真跡滿僧居祇恐鍾王也不如為報逺公湏愛惜此書書後更無書
　　殷陶〈詩一首〉
　　經杜甫舊宅
　　浣花溪裏花多處為憶先生在蜀時萬古只應留舊宅千金無復換新詩沙棚水檻鷗飛盡樹壓村橋馬過時山月不知人事變夜來江上與誰期
　　羅炯〈詩一首〉
　　行縣至浮查寺〈一作羅晌詩〉
　　二十年前此布衣鹿鳴西上虎符歸行時賓從光前事到䖏松杉長舊圍野老競遮官道拜沙鷗遙避隼旟飛春風一宿琉璃地自有泉聲愜素機
　　韓雄〈詩一首〉
　　敕和元相公家園即事寄王相公
　　共列中台貴能齊物外心迴車青閣晩解帶碧芳深夜水隨畦入晴花度竹尋題詩更相應一字重千金苗仲方〈詩一首〉
　　仲秋太常寺觀公輅車拜陵
　　南宮初開律金風已戒涼拜陵將展敬車輅儼成行士庶觀祠禮公卿習章郊原佳氣引園寢瑞煙長鹵簿辭丹闕威儀列太常聖心何所寄惟徳在無忘
　　陳嶰〈詩一首〉
　　㝷易尊師不遇
　　爛熳紅霞光照衣苔封白石路微微華陽洞裏何人在落盡松花不見歸
　　張起〈詩二首〉
　　早過棃嶺喜雪書情呈崔判官
　　度嶺逢朝雪行看馬跡深輕標南國瑞寒慰北人心皎潔停丹嶂飄颻映綠林共君歌樂土無作白頭吟
　　春情
　　畫閣餘寒在新年舊燕歸梅花猶帶雪未得試春衣陳政〈詩一首〉
　　贈竇蔡二記室入蜀
　　崑山積良寳大廈構衆材馬卿委官去鄒子背淮來風流信多美朝夕豫平臺逸翮獨不羣清才復遒上六輔昔推名二江今振響英華雖外發磨琢終內朗四海奮羽儀清風久播馳沈鬱林難厠青山翻易阻迴首望煙霞誰知慕儔侶飄然不繫舟為情自可求若奉西園夜浩想北園愁無因逐萍藻從爾泛清流
　　李建業〈詩一首〉
　　採菊
　　簇簇竟相鮮一枝開幾番味甘資麴蘗香好勝蘭蓀古道風揺逺荒籬露壓繁盈筐時採得服餌近知門羅維〈詩一首〉
　　水精環
　　王室符長慶環中得水精任圓循不極見素質仍貞信是天然瑞非因樸斵成無瑕勝玉美至潔過冰清未肻齊珉價寧同雜佩聲能銜任黃雀亦欲應時明
　　殷益〈詩一首〉
　　看牡丹
　　擁毳對芳叢由來趣不同髮從今日白花是去年紅豓色隨朝露馨香逐晩風何須待零落然後始知空李得〈詩一首〉
　　賦得垣衣
　　漠漠復霏霏為君垣上衣昭陽輦下草應笑此生非掩藹青春去蒼茫白露稀猶勝萍逐水流浪不相依王邵〈詩一首〉
　　冬晩對雪憶胡䖏士
　　寒更傳唱晩清鏡覧衰顔隔牖風驚竹開簾雪滿山灑空深巷靜積素廣庭閑借問袁安舍翛然尚閉闗曹脩古〈詩一首〉
　　池上
　　荷葉罩芙蓉圎青映嫰紅佳人南陌上翠蓋立春風朱子真〈詩一首〉
　　對趙穎歌
　　人間幾日變桑田誰識神仙洞裏天短促雖知有殊異且須歡醉〈一作笑〉在生前
　　嚴郭〈詩一首〉
　　賦百舌鳥
　　此禽輕巧少同倫我聽長疑舌滿身星未沒河先報曉柳猶粘雪便迎春頻嫌海燕巢難定卻訝林鶯語不真莫倚清風更多事玉樓還有晏眠人
　　張子明〈詩一首〉
　　孤雁
　　隻影翩翩下碧湘傍池鴛鷺宿銀塘雖逢夜雨迷深浦終向晴天著舊行憶伴幾回思片月蛻翎多為繫繁霜江南塞北俱闗念兩地飛歸是故鄉
　　李謹言〈詩二首〉
　　水殿拋毬曲二首
　　侍宴黃昬曉未休玉階夜色月如流朝來自覺承恩最笑倩傍人認繡毬
　　堪恨隋家㡬帝王舞裀揉盡繡鴛鴦如今重到拋毬處不是金鑪舊日香
　　吳燭〈詩一首〉
　　銅雀妓
　　秋色西陵滿綠蕪繁絃急管強歡娛長舒羅袖不成舞卻向風前承淚珠
　　張保嗣〈詩一首〉
　　戲示諸妓
　　綠羅裙上標三棒紅粉腮邉淚兩行抄手向前咨大使這回不敢惱兒郎
　　潘圖〈詩一首〉
　　末秋到家
　　歸來無所利骨肉亦不喜黃犬卻有情當門臥揺尾潘佐〈詩一首〉
　　送人往宣城
　　江畔送行人千山生暮氛謝安團扇上為畫敬亭雲李逸〈詩一首〉
　　洛陽河亭奉酬留守郡公追送〈一作李益詩〉
　　離亭餞落暉臘酒減征衣嵗晩煙霞重川寒雲樹微戎裝千里至舊路十年歸還似汀洲雁相逢又背飛沈麟〈詩一首〉
　　送道士曽昭瑩
　　南北東西事人間㑹也無昔曽棲玉笥今也返𤣥都雪片隨天闊泉聲落石孤丹霄人有約去採石菖蒲安鳳〈詩一首〉
　　贈別徐侃
　　一自離鄉國十年在咸秦泣盡卞和血不逢一故人今日舊友別羞此漂泊身離情吟詩䖏麻衣掩淚頻淚別各分袂且及來年春
　　李倫〈詩一首〉
　　顧城
　　世乆荒墟在白雲幾代耕市㕓新草緑里社故煙輕不謹罹天討來蘇豈忿兵誰雲殷鑒逺今古在人程盧子發〈詩一首〉
　　金錢花
　　輪廓休誇四字書紅窠寫出對庭除時時買得佳人笑本色金錢卻不如
　　王夢周〈詩一首〉
　　故白巖禪師院
　　能師還世名還在空閉禪堂滿院苔花樹不隨人寂寞數株猶自出墻來
　　孫咸〈詩一首〉
　　題九天使者廟〈又見䜟記卷〉
　　獨入𤣥宮禮至真焚香不為賤貧身秦淮兩岸沙埋骨湓浦千家血染塵廬阜煙霞誰是主虎溪風月屬何人九江太守勤王事好放天兵渡要津
　　李澣〈詩一首〉
　　房公舊竹亭聞琴
　　石室寒飇警孫枝雅器裁坐來山水操斷弔塵埃錢戭〈詩一首〉
　　清溪館作
　　指途清溪裏左右唯深林雲蔽望鄉䖏雨愁為客心遇人多物役聽鳥時幽音何必滄浪水庶茲浣塵襟韋道遜〈詩一首〉
　　晩春宴
　　日斜賓館晚春輕麥𠉀初簷暄巢幕燕池躍戲蓮魚石聲隨流響桐影傍巖疎誰能千里外獨寄八行書王揆〈詩一首〉
　　長沙六快詩
　　湖外風物奇長沙信難續衡峰排古青湘水湛寒緑舟檝通大江車輪㑹平陸昔賢官是邦仁澤流豐沃今賢官是邦刳㗖人脂肉懷昔甘棠花傷今猛虎毒然此一郡內所樂人纔六漕與二憲僚守連兩通屬髙堂日暮㑹深夜繼以燭幃幙皆綺紈器皿盡金玉歌喉若珠纍舞腰如素束千態與萬狀六人歡不足因成快活詩薦之堯舜目
　　王言史〈詩一首〉
　　廣州王園寺伏日即事寄北中親友
　　南越逢初伏東林度一朝曲池煎畏景髙閣絶微飇竹簟移先灑蒲葵破復揺地偏毛瘴近山毒火威饒裛汗絺如濯親牀枕並燒墮枝傷翠羽萎葉惜紅蕉且困流金熾難成獨酌謡望霖窺潤礎思吹𠉀纎條旅恨生烏滸鄉心繫浴橋誰憐在炎客一夕壯容銷









　　御定全唐詩巻七百七十
　　欽定四庫全書
　　御定全唐詩卷七百七十一
　　宋雍〈一作邕詩二首　以下爵里世次俱無考〉
　　春日
　　輕花細葉滿林端昨夜春風暁色寒黃鳥不堪愁裏聽緑楊宜向雨中㸔
　　失題
　　斜雨飛絲織晩風疎簾半捲野亭空荷花開盡秋光晚零落殘紅緑沼中
　　戴休珽〈詩一首〉
　　古意
　　窮秋朔風起滄海愁陰漲虜騎掠河南漢兵屯㶚上羽書驚沙漠刁斗喧亭障關塞何蒼茫遙烽遞相望弱齡負竒節俠客多招訪投筆棄繻〈一作書〉生提戈逐飛將拔劒照霜白怒髮衝冠壯㑹立萬里功視君封侯相盧鉟〈詩一首〉
　　朂曹生
　　桑扈交飛百舌忙祖亭聞樂倍思鄉尊前有恨慚卑宦席上無憀愛艶妝莫為狂花迷眼界湏求真理定心王遊蜂採掇何時已祗恐多言議短長
　　趙〈詩二首〉
　　琴歌
　　緑琴製自桐孫枝十年窗下無人知清聲不與衆樂雜所以屈受塵埃欺七絃脆斷蟲絲朽辨別不曽逢好手琴聲若似琵琶聲賣與時人應已乆玉徽冷落無光彩堪恨鍾期不相待鳳囀吟幽鶴舞時撚弄錚摐聲亦在向曽守貧貧不徹賤價與人人不別前迴忍淚卻收來泣向秋風兩條血乃知凡俗難可名輕者卻重重者輕真龍不聖土龍聖鳯皇啞舌鴟鴞鳴何殊此琴哀怨苦寂寞沈埋在幽戶萬重山水不肯聽俗耳樂聞人打鼓知君立身待分義驅喝風雷在平地一生從事不因人徤歩窣雲皆自致不辭重拂上塵市㕓不買多讒人莫辭憔悴與買取為君一曲號青春
　　廢長行〈辨其惑於無益之戲而不務恤民也〉
　　紫牙鏤合方如斗二十四星銜月口貴人迷此華筵中運木手交如陣鬬不算勞神運枯木且廢為官恤惸獨門前有吏嚇孤窮欲訴門深抱寃哭耳厭人催坐衙早纔聞此戲身先到理人似愛長行心天下安平多草草何當化局為明鏡掛在髙堂辨邪正何當化子作筆鋒常在手中行法令莫令終日迷如此不治生民負天子張安石〈有涪江集一卷今存詩二首〉
　　玉女詞
　　綺薦銀屏空積塵栁眉桃臉暗銷春不湏更學陽䑓女為雨為雲趁惱人
　　苦別
　　向前不信別離苦而今自到別離處兩行粉淚紅䦨干一朶芙蕖帶殘露
　　蔣吉〈詩十五首〉
　　石城
　　繫纜石城下恣吟懷暫開江人橈艇子將謂莫愁來
　　漢東道中
　　九十九岡遙天寒雪未消羸童牽瘦馬不敢過危橋
　　髙溪有懷
　　駐馬髙溪側旅人千里情雁山山下水還作此泉聲
　　寄進士賈希
　　恨苦淚不落耿然東北心空嚢與瘦馬羈紲意應深
　　出塞
　　瘦馬羸童行背秦暮鴉撩亂入殘雲北風吹起寒營角直至榆闗人盡聞
　　旅泊
　　霜月正髙鸚鵡洲美人清唱發紅樓鄉心暗逐秋江水直到吳山腳下流
　　次青雲驛
　　馬轉櫟林山鳥飛商溪流水背殘暉行人幾在青雲路底事風塵猶滿衣
　　大庾驛有懷
　　一嚢書重百餘斤郵吏寧知去計貧莫訝偏吟望鄉句明朝便見𡽹南人
　　題商山修路僧院
　　此地修行山幾枯草堂生計只缾盂支郎既解除艱險試看人心平得無
　　題長安僧院
　　出門爭走九衢塵總是浮生不了身惟有水田衣下客大家忙處作閒人
　　次商於感舊寄盧中丞
　　昔年簮組隘丘門今日旌幢一院存何事商於淚如雨小儒偏受陸家恩
　　樵翁
　　獨入深山信腳行慣當貙虎不曽驚路旁花發無心看惟見枯枝刮眼明
　　四老廟
　　無端捨釣學干名不得溪山養性情自省此身非逹者今朝羞拜四先生
　　昭君冢
　　曽為漢帝眼中人今作狂胡陌上塵身死不知多少載冢花猶帶洛陽春
　　聞歌竹枝
　　廵隄聽唱竹枝詞正是月髙風靜時獨向東南人不㑹弟兄俱在楚江湄
　　周濆〈詩四首〉
　　重門曲
　　憔悴容華怯對春寂寥宮殿鎻閒門此身卻羨宮中樹不失芳時雨露恩
　　山下水
　　背雲衝石出深山淺碧泠泠一帶寒不獨有聲流出此㑹歸滄海助波瀾
　　逢鄰女
　　日髙鄰女笑相逢慢束羅裙半露胸莫向秋池照緑水參差羞殺白芙蓉
　　廢宅
　　牢落畫堂空鎻塵荒涼庭樹暗消春豪家莫笑此中事曽見此中人笑人









　　御定全唐詩巻七百七十一
　　欽定四庫全書
　　御定全唐詩卷七百七十二
　　趙起〈詩一首　以下無世次爵里可考〉
　　奉和登㑹昌山應制〈一作錢起詩〉
　　睿想入希夷真游到具茨玉鸞登嶂逺雲輅出花遲泉壑凝神處陽和布澤時六龍多順動四海正雍熈王瓚〈詩二首〉
　　冬日與羣公泛舟焦山
　　江外水〈一作水初〉不凍今年寒復遲衆芳且未歇近臘仍裌衣載酒適我情興來趣漸微方舟大川上環酌對落暉兩片青石稜波際無因依三山安可到欲到風引歸滄溟壯觀多心目豁暫時況得窮日夕乗槎何所之縱歩不知逺夕陽猶未囘好花隨處發流水趂人來慕容韋〈詩一首〉
　　度揭鴻嶺〈漳州〉
　　閩越曾為塞將軍舊置營我歌空感慨西北望神京黃文〈詩一首〉
　　湘江
　　瀟湘江頭三月春栁條弄日揺黃金鷓鴣一聲在何許黃陵廟前煙靄深丹青欲畫無好手穩提王勒沈吟乆馬蹄不為行客留心掛長林屢回首
　　唐溫如〈詩一首〉
　　題龍陽縣青草湖
　　西風吹老洞庭波一夜湘君白髪多醉後不知天在水滿船清夢壓星河
　　歐陽賓〈一作臏詩一首〉
　　訾家洲
　　舊業分明桂水頭人歸業盡水東流春風日暮江頭立不及漁人有釣舟
　　何敬〈詩一首〉
　　題吉州龍溪
　　龍溪之山秀而峙龍溪之水清無底狂風激烈翻春濤薄霧冥濛溢清泚奔流百折銀河通落花滾滾浮霞紅四時佳境不可窮彷彿直與桃源通
　　楊彝〈詩一首〉
　　過睦州青溪渡
　　天濶銜江雨冥冥上客衣潭清魚可數沙晩鴈爭飛川谷㽞雲氣鵜鶘傍釣磯飄零江海客欹側一帆歸裵瑤〈詩一首〉
　　闔閭城懷古
　　五湖春水接遙天國破君亡不記年惟有妖娥曽舞處古臺寂寞起愁煙
　　鄭玉〈詩一首〉
　　葦谷
　　水㑹三川漾碧波雕陰人唱採花歌舊時白翟今荒壤葦谷淒淒風雨多
　　麻溫其〈詩一首〉
　　[[#{{{1}}}|{{{1}}}]]
　　湖邉景物屬秋天樓上風光似去年仙侶緱生㽞福地湘娥帝子寄哀雲門自繞軒臺外木葉偏飛楚客前極目江山何處是一帆萬里信歸船
　　韋鎰〈詩一首〉
　　經望湖驛
　　大漠無屯雲孤峯出亂栁前驅白登道顧失飛狐口遙憶代王城俯臨恆山後纍纍多古墓寂寞為墟乆豈不固金湯終聞擊銅斗交懽初仗信接讌翻貽咎埋寳賊夫人磨笄傷彼婦功成行且薄義立名不朽莫慎纎微端其何社稷守身歿國遂亡此立人君醜
　　謝太虛〈詩一首〉
　　杪秋洞庭懷王道士
　　漂泊日復日洞庭今更秋青桃亦何意此夜催人愁惆悵客中月裵回江上樓心知楚天逺目送滄波流謝客久已滅微言無䖏求空餘白雲在客興隨孤舟千里杳難盡一身常獨㳺故園復何許江漢徒遲留
　　周岳秀〈詩一首〉
　　君山祠
　　萬頃湖波浸碧天旌封香火幾千年風濤澎湃魚龍舞棟宇崢嶸燕雀遷逺岫光中濃淡樹斜陽影裏往來船江河願借吹噓便應有神功在目前
　　馬逢〈詩五首〉
　　新樂府
　　溫谷春生至宸遊近甸榮雲隨天上轉風入御筵輕翠蓋浮佳氣朱樓依太清朝臣冠劔退宮女管迎
　　部落曲
　　蕃軍傍塞遊代馬噴風秋老將垂金甲閼支著錦裘琱戈䝉豹尾紅斾插狼頭日暮天山下鳴笳漢使愁
　　從軍
　　漢馬千蹄合一羣單于鼓角隔山聞沙塠風起紅樓下飛上胡天作陣雲
　　宮詞二首〈一作顧況詩〉
　　金吾持㦸䕶軒簷天樂傳教萬姓瞻樓上美人相倚看紅妝透出水晶簾
　　玉樓天半起笙歌風送宮人笑語和月影殿開聞曉漏水晶簾捲近秋河











　　御定全唐詩巻七百七十二
　　欽定四庫全書
　　御定全唐詩卷七百七十三
　　蕭意〈詩一首　以下見玉䑓後集〉
　　長門失寵
　　自從別鑾殿長門㡬度春不知金屋裏更貯若為人徐之才〈詩一首〉
　　下山逢故夫
　　踟躕下山婦共申別離乆為問織縑人何必長相守張陵〈詩一首〉
　　虜患
　　今日漢家探使迴蟻疊胡兵來未歇春風渭水不敢流縂作六軍心上血
　　蔡瓌〈詩一首〉
　　夏日閨怨
　　桃徑李蹊絶芳園炎氛熾日滿愁軒枝上鳥驚朱槿落池中魚戲緑蘋翻君戀京師久㽞滯妾怨髙樓積年嵗
　　非關曽入楚王宮直為相思腰轉細臥簟乘閑乍逐涼熏爐畏熱嬾㷊香雨霑柳葉如啼眼露滴蓮花似汗妝全由獨自羞㸔影艶是孤眠疑夜永無情拂鏡不成妝有時卻扇還風靜近日書來道欲歸鴛鴦文錦字息機但恐愁容不相識為教恆著別時衣
　　唐怡〈詩二首〉
　　詠破扇
　　輪如明月盡羅似薄雲穿無由重掩笑分在秋風前
　　述懷
　　萬事皆零落平生不可思惟餘酒中趣不減少年時潘求仁〈詩一首〉
　　詠燭寄人
　　燭與人相似通宵遽白煎不應須下淚祗是為人然閻德隱〈詩二首〉
　　薛王花燭行〈第三句缺六字〉
　　王子仙車下鳳䑓紫纓金勒馭龍媒　　　　　　出環佩鏘鏘天上來鳷鵲樓前雲半捲鴛鴦殿上月裵囘玉盤錯落銀燈照珠帳𤫩瓏寳扇開盈盈二八誰家子紅粉新妝勝桃李從來六行比齊姜自許千門奉楚王楚王宮裏能服餙顧盻傾城復傾國合歡錦帶蒲萄花連理香裠石榴色金爐半夜起氛氳翡翠被重蘇合熏不學曹王遇神女莫言羅敷邀使君同心婉娩若琴瑟更笑天河有靈匹一朝福履盛王門百代光輝增帝室富貴榮華實可憐路旁觀者謂神仙祗應早得淮南術㑹見雙飛入紫煙
　　三月歌
　　洛陽城路九春衢洛陽城外栁千株能得來時作眼覓天津槗側錦屠蘇
　　劉元叔〈一作淑詩一首〉
　　妾薄命
　　自從離別守空閨遙聞征戰赴〈一作起〉雲梯夜夜思君遼海北年年棄〈一作拋〉妾渭橋西陽春白日照空暖紫燕銜〈一作紅〉花向庭滿彩鸞琴裏怨聲多飛鵲鏡前妝梳〈一作顔色〉斷誰家夫壻不從征應是漁陽別有情莫道紅顔燕地少家家還似洛陽城旦〈一作且〉逐新人殊未歸還令秋至夜霜飛北斗星前橫旅〈一作度〉鴈南樓月下𢷬寒衣夜〈一作更〉深聞鴈腸欲絶獨坐縫衣燈又滅〈一作獨處挑燈燈復滅〉暗啼羅帳空自憐夢度陽闗向誰説每憐容貌宛如神如何薄命不如人待君朝夕燕山至好作明年楊栁春常理〈詩二首〉
　　古別離
　　君御狐白裘妾居緗綺幬粟鈿金夾膝花錯玉搔頭離別生庭草征衣斷戍樓蠨蛸網清曙菡萏落紅秋小膽空房怯長睂滿鏡愁為傳兒女意不用逺封侯
　　妾薄命
　　十五玉童色雙蛾青彎彎鳥銜櫻桃花此時刺繡閒嬌小恣所愛誤人金指環艶花句引落滅燭屏風關妾怕愁中畫君偷薄裏還初謂來心平若案誰知別意險如山乍啼羅袖嬌遮面不忍看君莫惜顔
　　馮待徵〈詩一首〉
　　虞姬怨〈第二十句缺三字〉
　　妾本江南采蓮女君是江東學劍人逢君遊俠英雄日值妾年華桃李春年華灼灼艶桃李結髮簮花配君子行逢楚漢正相持辭家上馬從君起嵗嵗年年事征戰侍君帷幙損紅顔不惜羅衣沾馬汗不辭紅粉著刀環相期相許定闗中鳴鑾鳴佩入秦宮誰誤四面楚歌起果知五星漢道雄天時人事有興滅智窮計屈心摧折澤中馬力先戰疲帳下蛾眉　　　君王是日無神彩賤妾此時容貌改拔山意氣都已無渡江面目今何在終天隔地與君辭恨似流波無息時使妾本來不相識豈見中途懷苦悲
　　冷朝光〈詩一首〉
　　越谿怨
　　越王宮裏如花人越水谿頭采白蘋白蘋未盡人先盡誰見江南春復春
　　衛萬〈詩一首〉
　　吳宮怨
　　君不見吳王宮閣臨江起不見珠簾見江水曉氣晴來雙闕間潮聲夜落千門裏句踐城中非舊春姑蘇䑓下〈一作上〉起黃塵祗今唯有西江月曽照吳王宮裏人李章〈詩一首〉
　　春遊吟
　　初春徧芳甸十里藹盈矚美人摘新英歩歩翫春綠所思杳何處宛在吳江曲可憐不得共芳菲日暮歸來淚滿衣
　　王沈〈詩一首〉
　　媫妤怨
　　長信梨花暗欲棲應門上鑰草萋萋春風吹花亂撲戶〈一作石〉斑絶車聲不至啼
　　王偃〈詩二首〉
　　夜夜曲
　　北斗星移銀漢低班姬愁思鳳城西青槐陌上行人絶明月樓前烏夜啼
　　明君詞
　　北望單于日半斜明君馬上泣胡沙一雙淚滴黃河水應得東流入漢家
　　李暇〈詩五首〉
　　擬古東飛伯勞歌
　　秦王龍劍燕後琴珊瑚寳匣鏤雙心誰家女兒抱香枕開衾滅燭願侍寢瓊牕半上金鏤幬輕羅掩〈一作隠〉面不遮〈一作障〉羞青綺幃〈一作帳〉中坐相憶紅鸞鏡裏見愁色簷花照月鶯對棲空將可憐暗中啼
　　怨詩三首
　　羅敷初總髻蕙芳正嬌小月落始歸船春眠恆著曉何處期郎遊小苑花臺間相憶不可見且復乗月還別前花照路別後露垂葉歌舞須及時如何坐悲妾
　　碧玉歌
　　碧玉上官妓出入千花林珠被玳瑁牀感郎情意深李播〈詩一首〉
　　見美人聞琴不聽
　　洛浦風流雪陽䑓朝暮雲聞琴不肻聽似妒卓文君辛𢎞智〈詩三首〉
　　賦詩〈談賔録雲𢎞智在國子監賦此詩同房常定宗改始字為轉字爭之為已作同下牒見博士羅道琮判雲昔五字㝎表以理切稱竒今一言競詩取詞多為主詩歸𢎞智轉還定宗以狀牒知任為公驗〉
　　君為河邉草逢春心剰生妾如臺上鏡得照始分明自君之出矣〈樂府詩集作李康成詩按康成撰玉䑓後集以此首為𢎞智作康成別有一作〉
　　自君之岀矣梁塵靜不飛思君如滿月夜夜減容輝
　　又〈見吟窗雜録〉
　　自君之出矣寶鏡為誰明思君如隴水常聞嗚咽聲
　　御定全唐詩卷七百七十三
<集部,總集類,御定全唐詩>
　　欽定四庫全書
　　御定全唐詩卷七百七十四
　　吉師老〈詩四首　以下世次爵里俱無考〉
　　題春夢秋歸故里〈一本無秋歸故里四字〉
　　故國歸路賒春晩在天涯明月夜來夢碧山秋到家開𥦗聞落葉逺墅見晴鴉驚起曉庭際鶯啼桃杏花
　　看蜀女轉昭君變
　　妖姬未著石榴裙自道家連錦水濆檀口解知千載事清詞堪歎九秋文翠眉嚬處楚邉月畫卷開時塞外雲説盡綺羅當日恨昭君傳意向文君
　　放猨
　　放爾千山萬水〈一作里〉身野泉晴樹好為鄰啼時莫近〈一作向〉瀟湘岸明月孤舟有旅人
　　鴛鴦
　　江島濛濛煙靄微緑蕪深處刷毛衣渡頭驚起一雙去飛上文君舊錦機
　　吳商浩〈詩九首〉
　　巫峽聽猨
　　巴江猨嘯苦響入客舟中孤枕破殘夢三聲隨曉風連雲波澹澹和霧雨濛濛巫峽去家逺不堪魂斷空
　　長安春贈友人
　　繁華堪泣帝城春粉堞青樓勢礙雲花對玉鉤簾外發歌飄塵土路邉聞㡬多逺客魂空斷何處王孫酒自醺各有歸程千萬里東風時節恨離羣
　　塞上即事
　　身似星流跡似蓬玉闗孤望杳溟濛寒沙萬里平鋪月曉角一聲髙捲〈一作繞〉風戰士歿邉魂尚哭單于獵處火〈一作燒〉猶紅分明更想殘宵夢故國依然在〈一作到〉甬東
　　宿山驛
　　文戰何堪功未圗又驅羸馬指天衢露華凝夜渚蓮盡月彩滿輪山驛孤岐路辛勤終日有鄉闗音信隔年無好同〈一作乗〉范蠡扁舟興髙掛一帆歸五湖
　　北邙山
　　北邙山草又青青今日銷魂事可明綠酒醉來春未歇白楊風起栁初晴岡原旋𦵏松新長年代無人闕半平堪取金爐九還藥不能隨夢向浮生
　　秋塘曉望
　　鐘盡疎桐散曙鴉故山煙樹隔天涯西風一夜秋塘曉零落幾多紅藕花
　　水樓感事
　　髙柳螿啼雨後秋年光空感淚如流滿湖菱荇東歸晚閑倚南軒盡日愁
　　泊舟
　　身逐煙波魂自驚木蘭舟上一帆輕雲中有寺在何䖏山底宿時聞磬聲
　　湘雲〈首句缺一字〉
　　滿湘江雲瑩空紛紛長對水溶溶日西遙望自歸處
　　盡掛九疑千萬峰
　　沈祖仙〈一作山詩一首〉
　　秋閨
　　白馬三軍客青娥十載思玉庭霜落夜羅幌月明時鑪冷蜘蛛喜燈髙〈一作寒〉熠燿期愁多不可曙流涕坐空幃邵士彥〈詩一首〉
　　秋閨
　　斜日空庭暮幽閨積恨盈細風吹帳冷微月度窗明怨坐啼相續愁眠夢不成調琴欲有弄畏作斷腸聲吳大江〈詩一首〉
　　𢷬衣
　　沙塞秋應晩金閨恨已空那堪裂紈素時許出房櫳杵影弄寒月砧聲調夜風裁縫雙淚盡萬里寄雲中荊叔〈詩一首〉
　　題慈恩塔
　　漢國山河在秦陵草樹深暮雲千里色無䖏不傷心蕭靜〈詩一首〉
　　三湘有懷
　　栁絮飛來別洛陽梅花落後到三湘世情已逐浮雲散離恨空隨江水長
　　元凜〈詩二首〉
　　九日對酒
　　嘉辰復遇登髙䑓良朋笑語傾金罍煙攤秋色正堪翫風惹菊香無限來未保亂離今日後且謀歡洽玉山頽誰知靖節當時事空學狂歌倒載迴
　　中秋夜不見月
　　蟾輪何事色全微賺得佳人出繡幃四野霧凝空寂寞九霄雲鎖絶光輝吟詩得句翻停筆翫處臨尊卻掩扉公子倚欄猶悵望嬾將紅燭草堂歸
　　徐振〈詩二首〉
　　雷塘
　　九重城闕悲涼盡一聚園林怨恨長花憶所為猶自笑草知無道更應荒詩名占得風流在酒興催教運祚亡若問皇天惆悵事只應斜日照雷塘
　　古意
　　擾擾都城曉又昏六街車馬五侯門箕山渭水空明月可是巢由絶子孫
　　張侹〈詩一首〉
　　寄人
　　酷憐風月為多情還到春時別恨生倚柱尋思倍惆悵一塲春夢不分明
　　方澤〈詩一首〉
　　武昌阻風
　　江上春風留客舟無窮歸思滿東流與君盡日閑臨水貪看飛花忘卻愁
　　景池〈詩一首〉
　　秋夜宿淮口
　　露白草猶青淮舟倚岸停風帆幾處客天地兩河星樹靜禽眠草沙寒鹿過汀明朝誰結伴直去泛滄溟張鴻〈詩一首〉
　　贈喬尊師
　　長忌時人識有家雲澗深性惟耽嗜酒貧不破除琴靜鼓三通齒頻湯一味參知師最知我相引坐檉陰姚揆〈詩二首〉
　　村行
　　天淡雨初晴遊人恨不勝亂山啼蜀魄孤櫂宿巴陵影暗村橋栁光寒水寺燈罷吟思故國𥦗外有漁罾
　　潁川客舍
　　素琴孤劔尚閑遊誰共芳尊話唱酬鄉夢有時生枕上客情終日在睂頭雲拖雨腳連天去樹夾河聲繞郡流回首帝京歸未得不堪吟倚夕陽樓
　　王訓〈詩一首〉
　　獨不見
　　日晚宜春暮風軟上林朝對酒近初莭開樓蕩夜謡石橋通小澗竹路上青霄持底誰見許長愁成細腰張熾〈詩一首〉
　　歸去來引
　　歸去來歸期不可違相見旋明月浮雲共我歸
　　虞羽客〈詩一首〉
　　結客少年塲行
　　幽并俠少年金絡控連錢竊符方救趙擊築正懷燕輕生辭鳯闕揮袂上祈連陸離橫寳劒出沒騖征旃蒙輪恆顧敵超乗忽〈一作縂〉爭先摧枯逾百戰拓地逺三千骨都魂已散樓蘭首復傳龍城含宿霧瀚海接〈一作隔〉遙天歌吹金微返振旅玉門旋烽火今已息非復照甘泉鄭渥〈詩二首〉
　　塞上
　　出門何䖏問西東指畫翻為語論同到此客頭潛覺白未秋山葉已飄紅帳前影落傳書鴈日下聲交失馬翁早晚回鞭復南去大衣髙蓋漢鄉風
　　洛陽道
　　客亭門外路東西多少喧騰事不齊楊栁惹鞭公子醉苧麻掩淚魯人迷通宵塵土飛山月是䖏經營夾御堤頃刻知音幾存歿半回依約認輪蹄












　　御定全唐詩巻七百七十四
　　欽定四庫全書
　　御定全唐詩卷七百七十五
　　崔江〈詩一首　以下世次爵里俱無考〉
　　宜春郡城聞猨
　　怨抱霜枝向月啼數聲清繞郡城低那堪日夜有雲雨便似巫山與建溪
　　李伉〈詩一首〉
　　謫宜陽到荊渚
　　漢江江水水連天被謫宜陽路幾千為問〈一作恨〉野人山鳥語問予歸櫂是何年
　　劉望〈詩一首〉
　　九嶷山〈山在萍鄉上有九嶷仙觀〉
　　鼎湖冠劒有遺蹤晉漢真人羽化同九轉藥成丹竈冷五車雲去玉堂空仙家日月蓬壺裏塵世煙花夢寐中徒有舊山流水畔老松枝葉苦吟風
　　易思〈一作偲詩四首〉
　　郡城放猨獻衞使君
　　千巖萬壑與雲連放出雕籠任自然葉灑驚風啼暮雨月凝殘雪飲流泉臨岐莫似三聲日避射須依繞樹年應解感恩尋太守攀蘿時復到樓前
　　題袁州龍興寺
　　百尺古松松下寺寶幡朱蓋畫珊珊閒庭甘露幾回落青石綠苔猶未乾
　　山中送弟方質
　　山中殷勤弟別兄兄還送弟下山行蘆花飛處秋風起日暮不堪聞鴈聲
　　尋易尊師不遇
　　爛漫紅霞光照衣苔封白石路㣲㣲華陽洞裏人何在落盡松花不見歸
　　趙防〈詩一首〉
　　秋日寄弟
　　涼風颯庭戶漸疑華髮侵已經楊栁謝猶聽蟪蛄吟雨助灘聲出雲連野色深鶺鴒今在逺年酒共誰斟劉廓〈詩一首〉
　　楊岐山
　　千𡶶圍古寺深處敞樓臺景異尋常處人須特達來松杉寒更茂嵐靄晝還開欲續豐碑語含毫恨不才姚偓〈詩一首〉
　　南源山
　　修徑投幽隠輕裘怯暮寒閑僧能解榻倦客得休鞍白雨鳴山麓青燈語夜䦨明朝梯石路更仗筍輿安戴衢〈詩一首〉
　　下第夜吟
　　擾擾東西南北情何人於此悟浮生還緣無月春風夜暫得獨聞流水聲
　　句
　　坐落千門日吟殘午夜燈
　　李建樞〈詩一首〉
　　詠月
　　昨夜圓非今夜圓卻疑圓處減嬋娟一年十二度圓缺能得幾多時少年
　　謝邈〈詩二首〉
　　謝人惠琴材
　　風撼桐絲帶月明羽人乗醉截秋聲七絃妙制饒仙品三尺良材稱道情池小未開春浪泛岳低猶欠暮雲生何因乞與元中術臨化無妨膝上橫
　　謝僧寄拄杖
　　峭壁猨啼採處深一枝竒異出孤岑感師千里寄來意發我片雲歸去心窗外冷敲簷凍折溪邊閑㸃戲魚沉他年必藉相攜力蹇歩猶能返故林
　　唐備〈詩三首〉
　　失題二首
　　天若無雪霜青松不如草地若無山川何人重平道一日天無風四溟波盡息人心風不吹波浪髙百尺
　　道傍木
　　狂風㧞倒樹樹倒根已露上有數枝藤青青猶未悟方棫〈詩一首〉
　　失題〈一作陳叔寶詩〉
　　午醉醒來晩無人夢自驚夕陽如有意長傍小窗明範夜〈詩一首〉
　　失題
　　舉意三江竭興心四海枯南遊李邕死北望宋珪殂盧羣玉〈詩二首〉
　　失題
　　酒瀉銀瓶到底清夜深絲竹鳳凰鳴紅妝醉起一花落更引春風無限情
　　投盧尚書
　　無力不任為走役有文安敢滯清平從來若把耕桑定免恃雕蟲悞此生
　　楊行敏〈詩二首〉
　　失題二首
　　駑駘嘶叫知無定騏驥低垂自有心山上髙松溪畔竹清風纔動是知音
　　杜鵑花裏杜鵑啼淺紫深紅更傍溪遲日霽光搜客思曉來山路恨如迷
　　張懐〈詩一首〉
　　吳江別王長史
　　多年襆被玉山岑鬢雪欺人忽滿簪駑馬雖然貪短豆野麋終是憶長林鱸魚未得乗歸興鷗鳥惟應信此心見説新橋好風景會須乗月濯煩襟
　　趙湘〈詩一首〉
　　題天台石橋
　　白石峰猶在橫橋一徑微多年無客過落日有雲歸水淨苔生髮山寒樹著衣如何方廣寺千古去人稀楊持〈詩一首〉
　　寄朗陵兄
　　刺舉官猶屈風謡政已成行看換⻱組奏最謁承明李聰〈詩一首〉
　　詠𣻕溪在歷陽西一里〈第二句缺一字〉
　　泠泠一帶清溪水逺派　通厯陽市涓涓出自碧湖中流入楚江煙霧裏
　　徐介〈詩一首〉
　　耒陽杜工部祠堂
　　手接汨羅水天心知所存故教工部死來伴大夫魂流落同千古風騷共一源消凝傷往事斜日隠頽垣李士元〈或雲嘗為僧返初詩二首〉
　　登單于臺
　　悔上層樓望翻成極目愁路沿蔥嶺去河背玉闗流馬散眠沙磧兵閑倚戍樓殘陽三會角吹白旅人頭
　　登閣
　　亂後獨來登大閣憑䦨舉目盡傷心長堤過雨人行少廢苑經秋草自深破落侯家通永巷蕭條宮樹接疎林總輸釋氏青蓮館依舊重重布地金














　　御定全唐詩卷七百七十五
　　欽定四庫全書
　　御定全唐詩卷七百七十六
　　馮道之〈一作用之　詩一首以下無世次爵里可考〉
　　山中作
　　草堂在巖下卜居聊自適桂氣滿堦庭松隂生枕席逺瞻惟鳥度旁信無人跡靄靄雲生𡶶潺潺水流石頗尋黃巻理庶就丹砂益此即契吾生何為苦塵役徐謙〈詩二首〉
　　短歌二首
　　窮通皆是運榮辱豈闗身不願〈一作顧〉門前客看時逄故人
　　意氣青雲裏爽朗煙霞外不羨一囊錢唯重心襟㑹楊達〈詩二首〉
　　塞下曲
　　秋日并州路黃榆落故闗孤城吹角罷數騎射鵰還帳幕遙臨水牛羊自下山行人正垂淚𤇺火起雲間
　　明妃怨
　　漢國明妃去不還馬駝絃管向隂山匣中縱有菱花鏡羞對單于照舊顔
　　楊逵〈詩一首〉
　　送鄒尊師歸洞庭〈一作楊逹詩〉
　　衆島在波心曽居〈一作為〉舊隱林近聞飛檄急轉憶臥雲深賣藥唯供酒歸舟只載琴遙知明月夜坐石自開襟魏兼恕〈詩一首〉
　　送張兵曹赴營田
　　河曲今無戰王師每務農選才當重委足食乃深功草色孤城外雲隂絶漠〈一作漢〉中蕭闗休歎別歸望在乗騘賈彥璋〈詩四首〉
　　晩霽登汝南大雲閣
　　禪宮新歇雨香閣晩登臨邑樹晴光起川苖佳氣深水包城下岸雲細郢中岑自歎牽卑日聊開望逺心
　　宿香山閣
　　暝望香山閣梯雲宿半空軒窗閉潮海枕席拂煙虹朱網防棲鴿紗燈䕶夕蟲一聞雞唱曉已見日曈曈
　　蘇著作山池
　　水樹子雲家峯瀛宛不賖芥浮舟是葉蓮發岫為花酌蟻開春瓮觀魚憑海查游蘇多石友題贈滿瑤華
　　王龍驤墓
　　昔擅登壇寵爰光典午朝刀懸臨益夢龍啟渡江謡茂績當年舉英魂此地銷唯餘孤壠上日夕起松飇歐陽瑾〈詩一首〉
　　折楊柳
　　垂柳拂妝臺葳㽔葉半開年華枝上見邊思曲中來嫰色宜新雨輕花伴落梅朝朝倦攀折征戍幾時回李叔卿〈詩二首〉
　　江南曲
　　湖上女江南花無䨇越女春浣紗風似箭月如少年吳兒曉進船郗家子弟謝家郎烏巾白袷紫香囊菱歌思欲絶楚舞斷人腸歌舞未終涕雙隕舊宮坡陁纔〈一作絶〉嶙隠西山暮雨過江來北渚春雲沿海盡渡口水流緩妾歸宵剰遲含情為君再理曲月華照出澄江時
　　芳樹
　　春看玫瑰樹西鄰即宋家門深重暗葉牆近度飛花影拂桃隂淺香傳李逕斜靚妝愁日暮流涕向窗紗熊曜〈詩一首〉
　　送楊諫議赴河西節度判官兼呈韓王二侍御
　　賢哉征西將幕府多俊人籌議秉刀尺話言在經綸先鞭羨之子走馬辭咸秦庭論許名實數公當即真行行弄文翰婉婉光使臣今者所從誰不聞歌苦辛黃雲蕭闗道白日驚沙塵虜冦有時獵漢兵行〈一作仍〉復〈一作夜〉廵王師已無戰傳檄奉良臣
　　李賓〈詩二首〉
　　登巴陵開元寺西閣贈衡嶽僧方外
　　衡嶽有開士五峰秀貞骨見君萬里心海水照秋月大臣南溟去問道皆請謁灑以〈一作明非〉甘露言清涼潤肌髮湖海落天鏡香閣凌銀闕登眺餐惠風心花期啟發
　　登瓦官寺閣
　　晨登瓦官閣極眺金陵城鍾山對北戶淮水入南榮漫漫雨花落嘈嘈天樂鳴兩廊振法鼓四角吹風箏杳無〈一作出〉霄漢上仰攀日月行山空覇氣滅地古寒隂生寥廓雲海晩蒼茫宮觀平門餘閶闔字樓識鳳凰名雷作百川〈一作山〉動神扶萬栱傾靈光一向貴長此鎮吳京唐堯臣〈詩一首〉
　　金陵懐古
　　晉末英雄起神器淪荒服胡月蝕中原白日升暘谷金陵實形勝闗山固重複巨壑隍北壖長江塹西隩鑿山擬嵩華穿地象伊榖草昧席羅圖蓽路戴黃屋一時因地險五世享天祿禮樂何煌煌文章紛鬱鬱多士春林秀作頌清風穆出入三百年朝事幾翻覆攙搶如雲勃鯨鯢旋自曝倦聞金鼎移驟覩靈⻱卜吁嗟王氣盡坐悲天運倐天道何茫茫善滛乃相復行路偏衣半遂亡大梁族日隠汀洲上登艫𦪇川陸月廻吳山樹風聞楚江鵠因依蘭蕙藂採襭不盈掬
　　鄭縉〈詩二首〉
　　詠浮漚為辛明府作
　　行潦散輕漚清規吐〈一作晩〉未收雨來波際合風起浪中浮晶晃明苔砌參差繞芥舟影疑星泛曉光似露涵〈一作含〉秋皎皎珠同淨漂漂梗共流潔容無變染圓知有謙柔欲作微涓效先從淡水游
　　鶯〈一作孫處𤣥詩〉
　　欲囀聲猶澀將飛羽未調髙風不借便何處得遷喬吳英秀〈詩一首〉
　　鸚鵡
　　莫把金籠閉鸚鵡箇箇聰明解人語忽然更向君前言三十六宮愁幾許
　　陳凝〈詩一首〉
　　馬
　　未明龍骨駿幸得到神州自有千金價寕忘伯樂酬雖知殊欵段莫敢比驊騮若遇追風便當軒一舉頭伊夢昌〈詩一首〉
　　鳳
　　好是山家鳳歌成非楚雞毫光灑風雨紋綵動雲霓竹實不得飽桐孫何足棲岐陽今好去律呂正淒淒鄭嚴〈詩一首〉
　　送韋員外赴朔方
　　白露邊秋早皇華戎事催已推仙省妙更是幕中才出餞傾朝列深功佇帝臺坐聞長策利終見勒銘廻柳曽〈詩一首〉
　　險竿行
　　山險驚摧輈水險能覆舟奈何平地不肻立走上百尺髙竿頭我不知爾是人耶復猱耶使我為爾長嘆嗟我聞孝子不許國忠臣不愛家爾今輕命重黃金忠孝兩虧徒爾誇始以險技悅君目終以貪心媚君祿百尺髙竿百度緣一足參差一家哭險竿兒聽我語更有險徒險於汝重於權者失君恩落向天涯海邊去險竿兒爾須知險途欲往爾可思上得不下下不得我謂此軰險於險竿兒
　　牛殳〈詩二首〉
　　琵琶行
　　何人斸得一片木三尺春冰五音足一彈決破真珠囊迸落金盤聲斷續飄飄颻颻寒丁丁蟲豸出蟄神鬼驚秋鴻叫侶代雲黒猩猩夜啼蠻月明潏潏汨汨聲不定羌人學漢語未正若似長安月蝕時滿城敲鼓聲噒噒青山飛起不壓物野水流來欲濕人傷心憶得陳後主春殿半酣細腰舞黃鶯百舌正相呼玉樹後庭花帶雨二妃哭處山重重二妃沒後雲溶溶夜深霜露鎖空廟零落一叢斑竹風金谷園中草初綠石崇一弄思歸曲當時二十四友人手把金杯聽不足又似賈客蜀道間千鐸萬磬鳴空山未若此調呦呦兮啁啁嘈嘈兮啾啾引之於山獸不能走吹之於水魚不能遊方知此藝不可有人間萬事憑雙手若何為我再三彈送卻花前一尊酒
　　方響歌
　　樂中何樂偏堪賞無過夜深聽方響緩擊急擊曲未終暴雨飄飄生坐上鏗鏗鐺鐺寒重重盤渦蹙𣲖鳴蛟龍髙樓漏滴金壺水碎電打著山寺鐘又似公卿入朝去環珮鳴玉長街路忽然碎打入破聲石崇推倒珊瑚樹長短參差十六片敲擊宮商無不遍此樂不教外人聞尋常只向堂前宴
　　衛光一〈詩一首〉
　　經太華
　　太華五千尋重嵒合〈一作才〉沓起勢飛白雲外影倒黃河裏上有千蓮葉服之久不死山髙採難得歎息徒仰止林璠〈詩一首〉
　　季夏入北山
　　整駕俟明發逶迤歷險途天形逼峰盡地勢入谿無樹繞圓潭密雲橫疊障孤誰憐後時者六月未南圖顔胄〈詩一首〉
　　適思
　　芳歲不我與颯然涼風生繁華掃地歇蟋蟀充堂鳴感物増憂思奮衣出遊行行值古墓林白骨下縱橫田䜿鞭髑髏村童掃〈一作揺〉精靈精靈無奈何像設安所榮〈一作營〉石人徒瞑目表柱燒無聲試讀碑上文乃是昔時英位極君詔𦵏勲髙盈忠貞寵終禁樵採立嗣修墳塋運否前政缺羣盜多蚊䖟即此丘壠壊鐵心為霑纓當其崇樹日豈意侵奪並㝠漠生變故淒涼結幽明悲端豈自我外物紛相縈所適非所見前登江上城倚樓臨綠〈一作浸〉水一望解傷情

　　御定全唐詩卷七百七十六
　　欽定四庫全書
　　御定全唐詩卷七百七十七
　　邢象玉〈詩一首〉
　　古意
　　家中酒新𤍨園裏葉初榮佇杯欲取醉悒然思友生忽聞有竒客何姓復何名嗜酒陶彭澤能琴阮歩兵何須問寒暑徑共坐山亭舉袂袪啼鳥揚巾掃落英心神無俗累歌詠有新聲新聲是何曲滄浪之水清
　　張敬徽〈詩一首〉
　　採蓮曲
　　遊女泛江晴蓮紅水復清競多愁日暮爭疾畏船傾波動疑釵落風生覺袖輕相看未盡意歸浦櫂歌聲徐𤣥之〈詩一首〉
　　采蓮
　　越艷荊姝慣采蓮蘭橈畫檝滿長川秋來江上澄如練映水紅妝如可見此時蓮浦珠翠光此日荷風羅綺香
　　纎手周遊不暫息紅英爛漫殊未極夕鳥棲林人慾稀長歌哀怨采蓮歸
　　郭汭〈詩一首〉
　　同崔員外溫泉宮即事
　　輦輅移雙闕宸遊整六師天廻紫微座日轉羽林旗雷氣寒戈㦸軍容壯武貔弓鳴射雁處泉暖躍龍時惠化成觀俗謳謡入賦詩同歡王道盛相與詠雍熙
　　權徹〈詩一首〉
　　題沈黎城
　　蘇子臥北海馬翁渡南洲跡恨事乃立功達名遂休夜聞羽書至召募此邊州鐵騎燿楚甲玉匣橫吳鉤雪厚羣山凍蓬飛荒塞秋久戍曷辭苦數戰期封侯不學䜿儒軰談經空白頭
　　豆盧回〈一作田詩一首〉
　　登樂遊原懐古
　　緬維漢宣帝初謂皇曽孫雖在襁褓中亦遭巫蠱寃至哉丙廷尉感激義彌敦馳逐蓮勺道出入諸陵門一朝風雲㑹竟登天位尊握符升寶歷負扆御華軒赫奕文物備葳蕤休瑞繁卒為中興主垂名於後昆雄圖奄巳謝餘址空復存昔為樂遊苑今為狐兔園朝見牧䜿集夕聞棲鳥喧蕭條㶚亭岸寂寞杜陵原羃䍥野煙起蒼茫嵐氣昏二曜屢廻薄四時更涼溫天道尚如此人理安可論
　　張南容〈詩一首〉
　　靜女歌
　　靜女樂於靜動合古人則妙年工詩書弱歲勤組織端居愁若癡誰復理容色十五坐幽閨四鄰不相識夭夭鄰家子百花裝首餙日月淇上遊笑人不踰閾河水自濁濟自清仙臺蛾眉秦鏡明為照齊王門下醜何如漢帝掌中輕
　　沈徽〈詩二首〉
　　古興二首
　　蔓草自細微女蘿始夭夭夤緣至百尺榮耀非一朝敷色髙碧嶺流芳薄丹霄如何摧秀木正為餘波漂莖葉落巖跡英蕤從風飇洪柯不足恃況乃託陵苕
　　長安富豪右信是天下樞戚里笙歌發禁門冠蓋趨攀雲無醜士唾地盡成珠日晏下雙闕煙花亂九衢恩榮在片言零落亦須臾何意還自及曲池今已蕪
　　林琨〈詩一首〉
　　晩望〈一作夕次華隂北亭〉
　　清晨孤亭裏極目對前岑逺與天水合長霞生夕林蒼然平楚意杳靄半秋隂落日川上盡闗城雲外深方予事巖壑及此欲抽簪詩〈一作待〉就蓬山道還茲契宿心吳象之〈詩二首〉
　　陽春歌
　　簾低曉露濕簾捲鶯聲急欲起把〈一作抱〉箜篌如凝綵〈一作管〉澀孤眠愁不轉㸃淚聲相及淨掃階上花風來更吹入
　　少年行
　　承恩借獵小平津使氣常遊中貴人一擲千金渾是膽家無四壁不知貧
　　鄭德𤣥〈詩一首〉
　　晩至鄉亭
　　長亭日已暮駐馬暫盤桓山川杳不極徒侶黙相看雲夕荊臺暗風秋郢路寒客心一如此誰復采芳蘭張軫〈詩一首〉
　　舟行旦發
　　夜帆時未發同侶暗相催山曉月初下江鳴潮欲來稍分楊子岸不辨越王臺自客水鄉裏舟行知幾廻蔡文恭〈詩一首〉
　　奉和夏日遊山應制
　　首夏林壑清薄暮煙霞上連巖聳百仭絶壑臨千文照灼晚花鮮潺湲夕流響悠然動睿思息駕尋真賞掞彼渦川作懐茲洛濵想竊吹等齊竽何用承恩奬
　　賈宗〈一作琮詩一首〉
　　旅泊江津言懐
　　征途幾迢遰客子倦西東乗流如泛梗逐吹似驚蓬飄颻萬里外辛苦百年中異縣心期阻他鄉風月同雲歸全嶺暗日落半江紅自然堪迸淚非是泣途窮
　　唐堯客〈詩一首〉
　　大梁行
　　客有成都來為我彈鳴琴前彈別鶴操後奏大梁吟大梁傷客情荒臺對古城版築有陳跡歌吹無遺聲雄哉魏公子疇日好羅英秀士三千人煌煌列衆〈一作象〉星金槌奪晉鄙白刃刎侯嬴邯鄲救趙北函谷走秦兵君子榮且昧忠信莫之明間諜忽來及雄圖靡克成千齡萬化盡但見汴水清舊國多孤壘夷門荊棘生蒼梧綵雲沒湘浦綠池平聞有東山去蕭蕭班馬鳴河洲搴宿莽日夕淚霑纓因之唁公子慷慨此歌行
　　朱晦〈詩一首〉
　　秋日送別
　　荒郊古陌時時斷野水浮雲處處秋唯有河邊衰柳樹蟬聲相送到揚州
　　石召〈詩二首〉
　　送人歸山
　　相逢唯道在誰不共知貧歸路分殘雨停舟別故人霜明松嶺曉花暗竹房春亦有棲閑意何年可寄身
　　早行遇雪
　　荒郊昨夜雪羸馬又須行四顧無人跡雞鳴第一聲林珝〈詩一首〉
　　送安養閻主簿還竹寺
　　分手怨河梁南征歷漢陽江山追宋玉雲雨夢襄王醉裏宜城近歌中郢路長更尋棲枳處猶是念仇香衞葉〈詩一首〉
　　晩投南村
　　客行逢日暮原野散秋暉南陌人初斷西林鳥盡歸暗蓬沙上轉寒葉月中飛村落無多在聲聲近𢷬衣














　　御定全唐詩卷七百七十七
　　欽定四庫全書
　　御定全唐詩卷七百七十八
　　李季華〈詩一首　以下無世次爵里可考〉
　　題季子廟
　　季子讓社稷又能聽國風寧知千載後蘋藻冷祠宮王𤣥〈詩一首〉
　　聽琴
　　拂塵開按匣何事獨顰眉古調俗不樂正聲君自知李歸唐〈詩一首〉
　　失鷺鶿
　　惜養來來嵗月深籠開不見意沈吟也知祗在秋江上明月蘆花何處尋
　　朱光弼〈詩二首〉
　　銅雀妓
　　魏王銅雀妓日暮管清一見西陵樹心悲舞不成
　　宮詞
　　夢裏君王近宮中河漢髙秋風能再熱團扇不辭勞顧甄逺〈詩九首〉
　　惆悵詩九首
　　魂黯黯兮情脈脈簾風清兮窗月白夢驚枕上爐燼銷不見蘂珠宮裏客
　　禁漏聲稀蟾魄冷紗廚筠簟波光淨獨坐愁吟暗斷魂滿窗風動芭蕉影
　　別恨離腸空惻惻風動虛軒池水白莫言靈圃歩難尋有心終效偷桃客
　　愁遇人間好風景焦桐韻滿華堂靜鑑鸞釵燕恨何窮忍向銀牀空抱影
　　綠槐影裏傍青樓陌上行人空舉頭煙水露花無處問揺鞭凝睇不勝愁
　　役盡心神銷盡骨恩情未斷忽分離平生此恨無言處只有衣襟淚得知
　　濃醪豔唱愁難破骨瘦魂銷病已成若為多羅年少死始甘人道有風情
　　淚滿羅衣酒滿巵一聲歌斷怨傷離如今兩地心中事直是瞿曇也不知
　　橫泥杯觴醉復醒愁牽時有小詩成早知惹得千般恨悔不天生解薄情
　　魏巒〈詩一首〉
　　登清居臺
　　迤邐清居臺連延白雲外側聆天上語下視飛鳥背柳明獻〈詩一首〉
　　游昌化精舍
　　寶臺侵漢逺金地接霞髙何必遊天外忻此契盧敖蔡崑〈詩一首〉
　　善巻先生壇
　　幾到壇邊登閣望因思遺跡詠今朝當時為有重華出不是先生傲帝堯
　　句
　　飄飄隨暮雨颯颯落秋山〈落葉　王正字詩格〉
　　令狐挺〈詩一首〉
　　題鄜州相思鋪〈一作令狐楚詩〉
　　誰把相思號此河塞垣車馬往來多隻應自古征人淚灑向空川作逝波
　　滕潛〈詩二首〉
　　鳳歸雲二首
　　金井欄邊見羽儀梧桐枝上宿寒枝五陵公子憐文彩畫與佳人刺繡衣
　　飲啄蓬山最上頭和煙飛下禁城秋曽將弄玉歸雲去金翿斜開十二樓
　　夏侯子雲〈詩一首〉
　　藥圃
　　綠葉紅英遍僊經自討論偶移巖畔菊鋤斷白雲根方愚〈詩一首〉
　　讀孝經
　　星彩滿天朝北極源流是處赴東溟為臣為子不忠孝辜負宣尼一巻經
　　潘雍〈詩一首〉
　　贈葛氏小娘子
　　曽聞仙子住天台欲結靈姻媿短才若許隨君洞中住不同劉阮郤歸來
　　梁陟〈詩一首〉
　　送孫舍人歸湘州
　　盛才傾世重清論滿朝歸作隼他年計〈一作繫〉為鴛此日飛比肩移〈一作趨〉日近抗首出郊畿為報清漳水分明照錦衣
　　朱延〈詩一首〉
　　再登河陽城懐古
　　客遊倦旅思憇駕陟崇墉元凱標竒跡安仁擅羙蹤逺近〈一作逺逺〉濁河流〈一作溜〉出沒〈一作浸〉青山峰佇想空不極懐古悵無從
　　寇埴〈詩一首〉
　　題瑩上人院
　　捨筏求香偈因泉演妙音是明捐俗網何獨〈一作必〉在山林繚繞藤軒密逶迤竹徑深為傳同學志茲宇可清心馮渚〈詩一首〉
　　燕啣泥〈一作馮著詩〉
　　雙燕碌碌飛入屋屋中老人喜燕歸裵回繞我牀頭飛去年為爾逐黃雀雨多屋漏泥土落爾莫厭老翁茅屋低梁頭作窠梁下棲爾不見東家黃𪆪鳴嘖嘖𧉮盤瓦溝鼠穿壁豪家大屋爾莫居驕兒少婦採爾雛井旁寫水泥自足啣泥上屋隨爾欲




　　御定全唐詩卷七百七十八
　　欽定四庫全書
　　御定全唐詩卷七百七十九
　　王約〈詩一首以下並省試詩爵里世次俱無考〉
　　日暖萬年枝
　　靄靄彤庭裏沈沈玉砌陲初升九華日濳暖萬年枝煦嫗光偏好青蔥色轉宜每因韶景麗長沐惠風吹隱暎當龍闕氛氳隔鳳池朝陽光照處唯有近臣知郭求〈詩一首〉
　　日暖萬年枝
　　旭日升溟海芳枝散曙煙溫仁臨樹久煦嫗在條偏陽徳符君惠嘉名表聖年若承恩渥厚常屬棟梁賢生植雖依地光華只信天不才堪仄陋徒望向榮先鄭師貞〈詩一首〉
　　日暖萬年枝
　　禁樹敷榮早偏將麗日宜光揺連北闕影泛滿南枝得地方知照逢時異赫曦葉和盈數積根是永年移宵露
　　猶殘潤薫風更共吹餘暉誠可託況近鳳凰池
　　石殷士〈詩二首〉
　　日華川上動
　　曙霞攢旭日浮景弄晴川晃曜層潭上悠揚極浦前岸髙時擁媚波逺漸澄鮮萍實空隨浪珠胎不照淵早暄依曲渚微動觸〈一作澄〉輕漣孰假咸池望幽情得古篇
　　聞擊壤
　　堯年聽野老擊壤復何雲自謂歡由已寧知徳在君氣平閑易暢聲賀作難分耕鑿方隨日恩威比望雲蕢桴均下調和木等南薫無落於吾事誰將帝力聞
　　柴宿〈詩二首〉
　　初日照華清宮
　　靈山初〈一作煦〉照澤〈一作日〉逺近見離宮影動參差裏光分縹緲中鮮飇收晚翠佳氣滿晴空林潤溫泉入樓深複道通璇題生烱晃珠綴引⿰朧鳳輦何時幸朝朝此望同
　　瑜不掩瑕
　　朗玉微瑕在分明異璞瑜堅貞寧可雜羙惡自能殊待價知彌久稱忠定不誣光輝今見黜毫髪外呈符豈假良〈一作相〉工指堪〈一作甘〉為逹士模他山儻磨琢慕愛是洪鑪
　　陶拱〈一作洪詩一首〉
　　秋日懸清光
　　秋至雲容歛天中日景清懸空寒色淨委照曙光盈看彌上輝輝望最明煙霞輪乍透葵藿影初生鑒下應無極升髙自有程何當廻盛彩一為表精誠
　　劉𤥟〈詩一首〉
　　三讓月成魄〈不得泛説鄉飲之事〉
　　為禮依天象周旋逐月成教人三讓羙為客一宵生初進輪猶暗終辭影漸明幸陪賓主〈一作客〉位取捨任虧盈朱華〈詩一首〉
　　海上生明月
　　皎皎秋中月團圓〈一作團〉海上生影開金鏡滿輪抱玉壺清漸出三山岊將凌一漢橫素娥嘗藥去烏鵲遶枝驚照水光偏白浮雲色最明此時堯砌下蓂莢自將榮戴察〈詩一首〉
　　月夜梧桐葉上見寒露
　　蕭疎桐葉上月白露初團滴瀝清光滿熒煌素彩寒風揺愁玉墜枝動惜珠乾氣冷疑秋晩聲微覺夜䦨凝空流欲遍潤物淨宜看莫厭窺臨倦將晞聚更難
　　孫顧〈詩一首〉
　　清露被臯蘭
　　九臯蘭葉茂八月露華清稍與秋隂合還將曉色並向空羅細影臨水微明的皪添幽興芊綿動逺情夕芳人未採初降鶴先驚為感生成惠心同葵藿傾
　　孫頠〈詩二首〉
　　宿煙含白露
　　㭊㭊有新意微微曙色幽露含疎月淨光與曉煙浮迥野遙凝素空林望已秋著霜寒未結凝葉滴還流比玉偏清潔如珠詎可收裵回阡陌上瞻想但淹留
　　送薛大夫和蕃
　　亞相獨推賢乗軺向逺邊一心傾漢日萬里望胡天忠信皇恩重要荒聖徳傳戎人方屈膝塞月復嬋娟別思流鶯晩歸朝候雁先當書外垣傳廻奏赤墀前
　　陳璀〈詩一首〉
　　風光草際浮
　　春風泛揺草旭日遍神州已向花間積還來葉上浮曉光緣圃麗芳氣滿街流澹蕩依朱萼䬙颺帶玉溝向空看轉媚臨水見彌幽況被崇蘭色王孫正可遊
　　裵杞〈詩一首〉
　　風光草際浮
　　澹蕩和風至芊綿碧草長徐吹遙〈一作揺〉撲翠半偃乍浮光葉似翻宵露藂疑扇夕陽逶迤明曲渚照耀滿廻塘白芷生還暮崇蘭泛更香誰知攬結處含思向餘芳陳祜〈詩一首〉
　　風光草際浮
　　香發王孫草春生君子風光揺低偃處影散豔陽中稍稍移蘋末微微轉蕙叢浮煙傾綠野逺色澹晴空泛彩池塘媚含芳景氣融清暉誰不挹幾許賞心同
　　吳秘〈詩一首〉
　　風光草際浮
　　草色春沙裏風光曉正幽輕明揺不散郁昱麗仍浮吹緩苖難轉暉閒葉本柔碧凝煙彩入紅是日華流耐可披襟對誰應滿掬收恭聞掇芳客為此尚淹留
　　張復元〈詩一首〉
　　風光草際浮
　　纎纎春草長遲日度風光靃靡含新彩霏微籠逺芳殊姿媚原野佳色滿池塘最好垂清露偏宜帶豔陽淺深浮嫩綠輕麗拂餘香好助鶯遷勢乗時冀便翔
　　穆寂〈詩二首〉
　　冬至日祥風應𠉀
　　節逢清景至占氣二儀中獨喜登臺日先知應𠉀風呈祥光舜化表慶感堯聦既〈一作況〉與乗時葉還將入律同微微萬井遍習習九門通更繞鑪煙起殷勤報歲功
　　清風戒寒
　　風清物𠉀殘蕭灑報將寒掃得天衢靜吹來眼界寛條鳴方有異蟲思亂無端就樹收鮮膩衝池起澀瀾過山嵐可掬度月色宜看華實從茲始何嗟歲序殫
　　王景中〈詩一首〉
　　風草不留霜
　　繁霜當永夜寒草正驚風飄素衰蘋末流光晚蕙叢悠揚方泛影皎潔卻飛空不定離披際難凝蘙薈中低昻閒散質肅殺想成功獨感𤣥暉詠依依此夕同
　　鄧倚〈詩一首〉
　　春雲
　　揺曵自西東依林又逐風勢移青道裏影泛綠波中夕霽方明日朝陽復蔽空度闗隨去馬出塞引歸鴻色任寒暄變光將逺近同為霖如見用還得助成功
　　湯洙〈詩一首〉
　　登雲梯
　　謝客常游處層巒枕碧溪經過殊俗境登陟象雲梯歩歩勞山屐行行躡澗霓迥臨天路廣俯眺夕陽低賞詠情彌愜風塵事已暌前修如可慕投足固思齊
　　殷琮〈詩一首〉
　　登雲梯
　　碧落逺澄澄青山路可昇身輕疑易蹋歩獨覺難憑邐迤排將近迴翔勢漸登上寧愁屈曲髙更喜超騰江樹遙分藹山嵐宛若凝赤城容許到敢憚百千層
　　朱延齡〈詩一首〉
　　秋山極天淨
　　雨洗髙秋淨天臨大野閑蔥蘢清萬象繚繞出層山日落千峯上雲銷萬壑間綠蘿霜後翠紅葉雨來殷散彩輝吳甸分形壓楚闗欲尋霄漢路延首願登攀














　　御定全唐詩卷七百七十九
<集部,總集類,御定全唐詩>
　　欽定四庫全書
　　御定全唐詩卷七百八十
　　鄭蕡〈詩二首〉
　　春臺晴望
　　追賞層臺迥登臨四望頻熙熙山雨霽處處柳條新草長秦城夕花明漢苑春晴林翻去〈一作度〉鳥紫陌閱行人旅客風塵厭山家夢寐親遷鶯思出谷鶱翥待芳辰
　　天驥呈材
　　毛骨合天經拳竒歩驟輕曽邀于闐駕新出貳師營噴勒金鈴響追風汗血生酒亭留去跡虞坂認嘶聲力可通衢試材堪聖代呈王良如顧盻垂耳欲長鳴裵元〈詩一首一作裵次元詩〉
　　律中應鐘
　　律窮方數寸室暗在三重伶管灰先動秦正節已逢商聲辭玉笛羽調入金鐘密葉翻霜彩輕冰歛水容望鴻南去絶迎氣北來濃願託無凋性寒林自比松杜周士〈詩一首〉
　　閏月定四時
　　得閏因貞歲吾君敬授時體元承夏道推厯法堯咨直取歸餘改非如再失欺葭灰初變律斗柄正當離寒暑功前定春秋氣可推更憐幽谷羽鳴躍尚須期
　　樂伸〈詩一首〉
　　閏月定四時
　　聖代承堯厯恆將閏正時六旬餘可借四序應如期分至寧愆素盈虛信不欺斗杓重指甲灰琯再推離羲氏兼和氏行之又則之願言符大化永永作元⻱
　　徐至〈詩一首〉
　　閏月定四時
　　積數歸成閏羲和職舊司分銖標斗建盈縮正人時節𠉀潛相應星辰自合期寸隂寧越度長厯信無欺定向銅壺辨還從玉律推髙明終不謬委鑑本無私
　　紇干諷〈詩一首〉
　　新陽改故隂
　　律管才推𠉀寒郊忽變隂微和方應節積慘已辭林暗覺餘澌斷潛驚麗景侵禁城佳氣換北陸翠煙深有截知遐布無私荷照臨韶光如可及鶯谷免幽沈
　　朱休〈詩一首〉
　　春水綠波
　　芳時淑氣和春水澹煙波滉瀁滋蘭杜淪漣長芰荷晩光扶翠㶑潭影寫青莎歸雁追飛盡纖鱗遊泳多朝宗終到海潤下每盈科願假中流便從茲發櫂歌
　　李沛〈詩二首〉
　　海水不揚波
　　明朝崇大道寰海免波揚既合千年聖能安百穀王天心隨澤廣水徳共靈長不撓魚彌樂無瀾葦可航化流霑率土恩浸及殊方豈只朝宗國惟聞有越裳
　　四水合流
　　禹鑿山川地因通四水流縈迴過鳳闕㑹合出皇州天影長波裏寒聲古渡頭入河無晝夜歸海有謙柔順物宜投石逢時可載舟羨魚猶未已臨水欲垂鉤
　　成㟧〈詩一首〉
　　登聖善寺閣望龍門
　　髙閣聊登望遙分禹鑿門剎連多寳塔樹滿給孤園香境超三界清流振陸渾報慈𢎞孝理行道得真源空淨祥煙霽時光受日溫願從初地起長奉下生尊
　　夏侯楚〈詩一首〉
　　秋霽望廬山瀑布
　　常思瀑布幽晴眺喜逢秋一帶連青嶂千尋倒碧流濕雲應悞鶴飜浪定驚鷗星浦虹初下爐峰煙未收巖髙時褭褭天淨起〈一作越〉悠悠儻見朝宗日還須濟巨舟胡權〈詩一首〉
　　濟川用舟檝
　　𣺌𣺌水連天歸程想幾千孤舟辭曲岸輕檝濟長川迥指波濤雪廻瞻島嶼煙心迷滄海上目斷白雲邉泛濫雖無定維持且自專還如聖明代理國用英賢
　　郭邕〈詩一首〉
　　洛出書
　　德合天貺呈龍飛聖人作光宅被寰區圖書薦河洛象登四氣順文闢九疇錯氤氳瑞彩浮左右靈儀廓微造功不宰神行利攸博一見皇家慶方知禹功薄
　　張欽敬〈詩一首〉
　　洛出書
　　浮空九洛水瑞聖千年質竒象八卦分圖書九疇出含微卜筮逺抱數隂陽密中得天地心傍探鬼神吉昔聞夏禹代今獻唐堯日謬此敘彝倫寰宇賀清謐
　　叔孫𤣥觀〈詩一首〉
　　洛出書
　　清洛含溫溜𤣥⻱薦寶書波開綠字出瑞應紫宸居物著羣靈首文成列卦初羙珍翔閣鳳慶邁躍舟魚俾姒惟何逺休皇復在諸東都主人意歌頌望乗輿kao
　　王季友〈詩一首與開寶間王季友同名另一人也〉
　　玉壺冰
　　玉壺知素結止水復中澄堅白能虛受清寒得自凝分形同曉鏡照物掩宵燈璧映圓光入〈一作出〉人驚爽氣凌金罍何足貴瑤席幾回升正值求珪瓚提攜共飲冰南巨川〈詩一首〉
　　美玉
　　抱玉將何適良工正在斯有瑕寧自掩匪石幸君知雕琢嗟成器緇磷志不移餙罇光宴賞入珮奉威儀象徳曾留記〈一作譽〉如虹竊可竒終希逢善價還得桂林枝丁居晦〈詩一首〉
　　琢玉
　　卞玉何時獻初疑尚在荊琢來聞制器價勝連城虹氣衝天白雲浮入信貞珮為㢘節徳杯作侈奢名露璞方期辨雕文幸既成他山豈無石寧及此時呈
　　辛宏〈詩一首〉
　　白珪無玷
　　片玉表堅貞逢時寶自呈色鮮同雪白光潤奪冰清皎皎無瑕玷鏘鏘有珮聲崐山標重價垂棘振香名抱璞心常苦全真道未行琢磨忻大匠還冀動連城
　　康翊仁〈詩一首〉
　　鮫人潛織
　　珠館馮夷室靈鮫信所潛幽閒雲母牖滉瀁水精簾機動龍梭躍絲縈藕綷添七襄牛女恨三日大人嫌〈古樂府焦仲卿妻詩三日斷五匹大人故嫌遲〉透手擊吳練凝冰笑越縑無因聽札札空想濯纖纖
　　陳中師〈詩一首〉
　　瑕瑜不相掩
　　出石溫然玉瑕瑜素在中妍蚩因異彩音韻〈一作響〉信殊風讓羙心方竝求疵意本同光華開縝密清潤仰磨礲秀質非攘善貞姿肯廢忠今來儻成器分別在良工管雄甫〈詩一首〉
　　戞玉有餘聲
　　戞玉音難盡凝人思轉清依稀流戶牖髣髴在簷楹更逐松風起還將澗水並樂中和舊曲天際轉餘聲縹〈一作飄〉緲浮煙逺溫柔入耳輕想如君子佩時得上堂鳴鄧陟〈詩一首〉
　　珠還合浦
　　至寶含沖粹清虛映浦灣素輝明蕩漾圓彩色玢㻞昔逐諸侯去今隨太守還影揺波裏月光動水中山魚目徒相比驪龍乍可攀願將車餙用長得耀君顔
　　呂價〈詩一首〉
　　濁水求珠
　　至寶誠難得潛光在濁流深沈當處晦皎潔庶來求綴履將還用褰裳必更收蚌胎應自別魚目豈能儔日彩逢髙鍳星光詎暗投不因今日取泥滓出無由
　　苑䛆〈詩一首一作范䛆〉
　　暗投明珠
　　至寶欣懐日良茲豈可儔神光非易鍳夜色信難投錯落珍寰宇圓明隔淺流精靈辭合浦素彩耀神州抱影希人識承時望帝求誰言按劒者猜忌卻生讐
　　羅泰〈詩一首〉
　　暗投明珠
　　媚川時未識在掌共傳名報徳能欺暗投人自欲明月臨幽室朗星沒曉河傾的皪驪龍頷熒煌彩鳳呈守恩辭合浦擅羙掩連城魚目應難近誰知按劒情
　　崔藩〈詩一首〉
　　暗投明珠
　　至寶看懐袖明珠出後收向人光不定離掌勢難留皎澈虛臨夜孤圓泠瑩秋乍來驚月落疾轉怕星流有淚甘瑕棄無媒自暗投今朝感恩處將欲報隋侯
　　李勲〈詩一首〉
　　泗濵得石磬
　　浮磬潛清深依依呈碧潯出水見貞質在懸含玉音對此喜還歎幾秋還到今器古契良覿韻和諧宿心何為值明鍳適得離幽沈自茲入清廟無復泥沙侵













　　御定全唐詩卷七百八十
　　欽定四庫全書
　　御定全唐詩卷七百八十一
　　趙鐸〈一作驛詩一首〉
　　𤣥元皇帝應見賀聖祚無疆
　　聖主今司契神功格上𤣥豈唯求傅野更有葉鈞天審夢西〈一作南〉山下焚香北闕前道光尊聖日福應集靈年咫尺真容近巍峩大象懸觴從百寮獻形為萬方傳聲教唯皇矣英威固邈然慚無羙周頌徒上祝堯篇徐元鼎〈詩一首〉
　　太常寺觀舞聖夀樂
　　舞字傳新慶人文邁舊章沖融和氣洽悠逺聖功長盛徳流無外明時樂未央日華増顧眄風物助低昻翥鳳方齊首髙鴻忽斷行雲門與茲曲同是奉陶唐嚴巨川〈詩二首〉
　　太清宮聞滴漏
　　玉漏移中禁齊車入太清漸知催辨色復聽續餘聲乍
　　逐微風轉時因雜珮輕青樓人罷夢紫陌騎將行殘魄棲初盡餘寒滴更生慚非朝謁客空有振衣情
　　仲秋太常寺觀公卿輅車拜陵
　　南呂初開律金風已戒涼拜陵將展敬車輅儼成行士庶觀祠禮公卿習舊章郊原佳氣引園寢瑞煙長鹵簿辭丹闕威儀列太常聖心何所寄惟徳在無忘
　　呂炅〈詩一首〉
　　貢舉人謁先師聞雅樂
　　禮聖來羣彥觀光在此時聞歌音乍逺合樂和還遲調朗能諧竹聲微又契絲輕泠流簨簴繚繞動纓緌九變將隨節三終必盡儀國風由是正王化自雍熙
　　劉公興〈詩一首〉
　　望凌煙閣
　　畫閣凌虛搆遙瞻在九天丹楹崇壯麗素壁繪勲賢靄靄浮元氣亭亭出瑞煙近看分百辟逺揖誤羣仙圖列青雲外儀刑紫禁前望中空霽景驤首幾留連
　　王卓〈詩一首〉
　　觀北番謁廟
　　肅肅層城裏巍巍祖廟清聖恩覃布濩異域獻精誠冠蓋分行列戎夷變姓名禮終齊百拜心潔盡忠貞瑞氣千重色簫韶九奏聲杖移迎日轉斾動逐風輕休運威儀盛豐年爼豆盈不堪慚頌徳空此望簪纓
　　石倚〈詩一首〉
　　舞干羽兩階
　　干羽能柔逺前階舞正陳欲稱文徳盛先表樂聲新肅肅行初列森森氣益振動容和律呂變曲靜風塵化羙超千古恩波及七旬巳知天下服不獨有苖人
　　葉元良〈一作亮詩一首〉
　　御製段太尉碑
　　多難全髙節時清軫聖君園塋標石篆雨露降天文義激忠貞沒詞傷蘭蕙焚國人皆墮淚玉府已銘勲揭出臨新陌長留對古墳睿情幽感處應使九泉聞
　　裵大章〈詩一首〉
　　恩賜魏文貞公諸孫舊第以導直臣
　　邢茅雖舊錫邸第是初榮跡往傷遺事恩深感直聲雲孫方慶襲池館忽春生古甃開泉井新禽繞畫楹自然垂帶礪況復激忠貞必使千年後長書竹帛名
　　崔宗〈詩一首〉
　　恩賜耆老布帛〈一作李絳詩〉
　　渙汗中天發殊私海外存衰顔逢聖代華髮受皇恩燭物明堯日垂衣闢禹門惜時悲落景賜帛慰餘魂厚澤沾祥詠微生保子孫盛明今尚齒歡洽九衢罇
　　鄭馥〈詩一首〉
　　東都父老望幸
　　鑾輿秦地久羽衞洛陽空彼土雖憑固茲川乃得中龍顔覲白日鶴髮仰清風望幸誠逾邈懐來意不窮昔因封泰岳今佇躡維嵩天地心無異神祇理亦同翠華翔渭北玉檢候闗東衆願其難阻明君早勒功
　　吳叔逹〈詩一首〉
　　言行相顧
　　聖人垂政教萬古意常傳立志言為本修身行乃先相須寧得闕相顧在無偏榮辱當於已忠貞必動天大名如副寶〈一作實〉至道亦通𤣥千里猶能應何雲邇者焉孟翺〈詩一首〉
　　言行相顧
　　將使言堪復常聞行欲先比珪斯不玷修已直如跬歩非全進吹噓稟自然當令夫子察無宿仲由賢正遇興邦際因懐入署年坐知清鑑下相顧有人焉
　　鄭昉〈詩一首〉
　　人不易知
　　如面誠非一深心豈易知入秦書十上投楚歲三移和玉翻為泣齊竽或濫吹周行雖有寘殷鑒在前規寅亮推多士清通固賞竒病諸方號哲敢相反成疵冬日承餘愛霜雲喜暫披無令見瞻後廻照復雲疲
　　袁求賢〈詩一首〉
　　早春送郎官出宰
　　仙郎今出宰聖主下憂民紫陌軒車送丹墀雨露新趨程猶犯雪行縣正逢春粉署時廻首銅章已在身鳴琴化欲展起草戀空頻今日都門外悠悠別漢臣
　　孟匡明〈詩一首〉
　　餞王將軍赴雲中
　　一師憑廟畧分閫佐元戎勢亞彤弓寵時推金印雄闗山橫代北旌節壯河東日轉前茅影春生細柳風飲氷君〈一作傳〉命速揮涕餞〈一作別〉筵空佇聽隂山靜誰爭萬里功
　　李子昻〈詩一首〉
　　西戎即敘
　　懸首藁街中天兵破犬戎營收低隴月旗偃度湟風肅殺三邊勁蕭條萬里空元戎咸服罪餘孽盡輸忠聖理符軒化仁恩契禹功降逾洞庭險梟擬郅支窮已散軍容㨗還資廟算通今朝觀即敘非與獻獒同














　　御定全唐詩卷七百八十一
　　欽定四庫全書
　　御定全唐詩卷七百八十二
　　員南溟〈詩二首〉
　　禁中春松
　　鬱鬱貞松樹隂隂在紫宸蔥蘢偏近日青翠更宜春雅韻風來起輕煙霽後新葉深棲語鶴枝亞拂朝臣全節長依地凌雲欲致身山苖䕃不得生植荷陶鈞
　　玉燭〈一作閏月〉
　　厯象璿璣正休徴玉燭明四時佳氣滿五緯太階平律呂風光至煙雲瑞色呈年和知歲稔道泰喜秋成寰海皇恩被乾坤至化清自憐同野老帝力詎能名李胄〈詩一首〉
　　文宣王廟古松
　　列植成均裏分行古廟前隂森非一日蒼翠自何年寒影煙霜暗晨光枝葉妍近簷隂更靜臨砌色相鮮每愧聞鐘磬多慚接豆籩更宜教胄子於此學貞堅鄭述誠〈詩一首〉
　　華林園早梅
　　曉日東樓路林端見早梅獨凌寒氣發不逐衆花開素彩風前艷韶光雪後催蘂香霑〈一作繁香〉紫陌枝亞拂青苔止渴曾為用和羮舊有才含情慾攀折瞻望幾裵回宋廸〈詩一首〉
　　龍池春草
　　鳳闕韶光遍龍池草色勻煙波全讓綠堤柳不爭新翻葉迎紅日飄香借白蘋幽姿偏占暮芳意欲留春已勝生金埒長思藉玉輪翠華如見幸正好及茲辰
　　万俟造〈詩一首〉
　　龍池春草
　　暖積龍池綠晴連御苑春迎風莖未偃裛露色猶新苒苒分階砌離離雜荇蘋細叢依逺渚疎影落輕淪遲引縈花蝶偏宜拾翠人那憐獻賦者惆悵惜茲辰
　　錢衆仲〈詩二首〉
　　貢院樓北新栽小松
　　愛此凌霜操移來獨占春貞心初得地勁節始依人籠月煙猶薄當軒色轉新枝低無宿羽葉靜不留塵每與芝蘭近常慚雨露均幸因逢顧盼生植及茲辰
　　玉壺冰
　　冬律初隂結寒冰貯玉壺霜姿雖異稟虹氣亦相符對月光宜竝臨池影不孤貞堅方共濟同處豈殊途色瑩〈一作潤〉連城璧形分照乗珠提攜今在此抱素節寧渝呂敞〈詩二首〉
　　潘安仁戴星看河陽花發
　　行春潘令至勤恤戴星光為政宵忘寢臨人俗冀康曉花迎徑發新蘂滿城香秀色霑輕露鮮輝麗早陽津橋見來往空霧拂衣裳桃李今無數從茲願比方
　　⻱茲聞鶯
　　邊樹正參差新鶯復陸離嬌非胡俗變啼是漢音移繡羽花間覆繁聲風外吹人言曽不辨鳥語卻相知出谷情何寄遷喬義取斯今朝鄉陌伴幾處坐髙枝
　　鄭袞〈詩一首〉
　　好鳥鳴髙枝
　　養翮非無待遷喬信自卑影髙遲日度聲逺好風隨雲拂千尋直花催百囀竒驚人時向晩求友聽應知委質經三歲先鳴在一枝上林如可托弱羽願差池
　　張公乂〈詩一首〉
　　金谷園花發懐古
　　今日春風至花開石氏園未全紅艷坼半與素光翻㸃綴疎林遍微明古徑繁窺臨鶯欲語寂寞李無言谷變迷鋪錦臺餘認樹萱川流人事共千載竟誰論
　　張何〈詩一首〉
　　織鳥
　　季春三月裏戴勝下桑來映日華冠動迎風繡羽開𠉀驚蠶事晩織向女工裁旅宿依花定輕飛遶樹迴欲過髙閣柳更拂小庭梅所寄一枝在寧憂弋者猜
　　濮陽瓘〈詩一首〉
　　出籠鶻
　　玉鏃分花袖金鈴出綵籠揺心長捧日逸翰鎮生風一㸃青霄裏千聲碧落中星眸隨狡兔霜爪落飛鴻每念提攜力常懐搏擊功以君能惠好不敢沒遙空
　　王若嵒〈詩一首〉
　　試越裳貢白雉
　　素翟宛昭彰遙遙自越裳冰睛朝映日玉羽夜含霜歲月三年逺山川九譯長來從碧海路入見白雲鄉作瑞興周后登歌美漢皇朝天資孝理惠化且無疆
　　張隨〈詩二首〉
　　勅賜三相馬
　　上苑驊騮出中宮詔命傳九天班錫禮三相代勞年顧主聲猶發追風力正全鳴珂龍闕下噴玉鳳池前四足疑雲滅雙瞳比鏡懸為因能致逺今日表求賢
　　河中獻㨗
　　叛將忘恩久王師不戰通凱歌千里內喜氣二儀中冦盡條山下兵廻漢苑東將軍初執訊明主欲論功落日煙塵靜寒郊壁壘空蒼生幸無事自此樂堯風
　　徐仁嗣〈詩一首〉
　　天驥呈材
　　至徳符天道龍媒應聖明追風竒質異噴玉彩毛輕𨇾蹀形難狀連拳勢乍呈効材矜逸態絶影表殊名岐路寧辭逺闗山豈憚行鹽車雖不駕今日亦長鳴
　　盧征〈詩一首〉
　　天驥呈材
　　異産應堯年龍媒順制牽權竒初得地𨇾蹀欲行天詎假調金埒寧須動玉鞭嘶風深有戀逐日定無前周滿誇常馭燕昭恨不傳應知流赭汗來自海西偏
　　顧偉〈詩一首〉
　　雪夜聽猨吟
　　寒巖飛暮雪絶壁夜猨吟歴歴和羣雁寥寥思客心繞枝猶避箭過嶺卻投林風冷聲偏苦山寒響更深聽時無有定靜裏固難尋一宿扶桑月聊看懐好音
　　沈鵬〈詩一首〉
　　寒蟬樹
　　一葉初飛日寒蟬益易驚入林慙質細依樹媿身輕大榦時容息喬枝或借鳴心由飲露靜響為逐風清忝有翩翾分〈一作翼〉應憐嘒唳聲不知微薄影早晩掛緌纓薛少殷〈詩一首〉
　　臨川羨魚
　　曽是歸家客今年且未旋遊鱗方有待織網豈能捐向水煙波夕吟風歲月遷莓苔生古岸葭菼變清川不逐滄波叟還宗內外篇良辰難自擲此日願忘筌
　　張元正〈詩一首〉
　　臨川羨魚
　　有客百愁侵求魚正在今廣川何𣺌漫髙岸幾登臨風水寧相阻煙霞豈憚深不應同逐鹿詎肯比從禽結網非無力忘筌自有心永存芳餌在佇立思沈沈














　　御定全唐詩卷七百八十二
