　　欽定四庫全書
　　御定全唐詩巻一百二十三
　　盧鴻一〈新唐書作盧鴻〉
　　盧鴻一字浩然范陽人徙家洛陽少有學業頗善籀篆楷𨽻隠於嵩山開元中以諌議大夫召鴻一固辭乃聼還山詩十首編為一巻
　　嵩山十志十首
　　草堂
　　草堂者蓋因自然之谿阜前當墉洫資人力之締構後加茅茨將以避燥濕成棟宇之用昭簡易葉乾坤之徳道可容膝休閒穀神同道此其所貴也及靡者居之則妄為剪餙失天理矣詞曰
　　山為宅兮草為堂芝蘭兮葯房羅蘼蕪兮拍薜荔荃壁兮蘭砌蘼蕪薜荔兮成草堂隂隂邃兮馥馥香中有人兮信宜常讀金書兮飲玉漿童顔幽操兮不易長〈一作長不揚〉
　　倒景臺
　　倒景臺者蓋太室南麓天門右崖傑峰如臺氣凌倒景登路有三䖏可憩或曰三休臺可以邀馭風之客㑹絶塵之子超逸真盪遐襟此其所絶也及世人登焉則魂散神越目極心傷矣詞曰
　　天門豁兮仙臺聳傑屹崪兮零〈一作雲〉澒湧窮三休兮曠一觀〈一作覩〉忽若登崑崙兮中期汗漫仙聳天関〈一作開〉兮倒景臺鯊〈一作凌〉顥氣兮軼囂埃皎皎之子兮自獨立雲可朋兮赮可吸曽何榮辱之所及
　　樾館
　　樾館者蓋即林取材基顛柘架茅茨居不期逸為不至勞清談娛賔斯為尚矣及盪者鄙其隘閴茍事宏湎乖其實矣詞曰
　　紫巖隈兮青磎側雲松煙蔦兮千古色芳靃蘼兮䕃蒙蘢幽人構館兮在其中靃蘼蒙蘢兮開樾館臥風霄兮坐赮〈一作赭〉旦粵有賔兮時戾止樵蘇不㸑兮清談〈一夲此下有而字〉已永嵗終朝兮常若此
　　枕煙庭
　　枕煙庭者蓋特峰秀起意若枕煙祕庭凝虛窅若仙㑹即揚雄所謂爰靜神遊之庭是也可以超絶紛世永潔精神矣及機士登焉則寥閴戃恍愁懐情累矣詞曰
　　臨泱漭兮背青熒吐雲煙兮合窅㝠怳歘翕兮沓幽靄意縹緲兮群仙㑹窅㝠仙㑹兮枕煙庭竦魂形兮凝視聽聞夫至誠必感兮祈此巔契〈一作潔〉顥氣養丹田終彷像兮覯靈仙
　　雲錦淙
　　雲錦淙者蓋激溜衝攅傾石叢倚鳴湍疊濯〈一作浪〉噴若雷風詭輝分麗煥若雲錦可以瑩發靈矚幽翫忘歸及匪士觀之則反曰寒泉傷玉趾矣詞曰
　　水攅衝兮石叢聳煥雲錦兮噴洶湧苔駮犖兮草夤縁芳羃羃兮瀬濺濺石攅叢兮雲錦淙波連珠兮文沓絳有潔㝠〈一作員〉者媚此幽潄靈液兮樂天休實獲我心兮夫何求
　　期仙磴
　　期仙磴者蓋危磴穹窿迥接雲路靈仙髣髴若可期及儒者毀所不見則黜之蓋疑氷之談信矣詞曰
　　霏㣲隂壑兮氣騰虹迤邐危磴兮上凌空青霞杪兮紫雲垂鸞歌鳯舞兮吹參差鸞歌鳯舞兮期仙磴鴻駕迎兮瑤華贈山中人兮好神仙想像聞此兮欲升煙鑄月煉液兮竚還年
　　滌煩磯
　　滌煩磯者蓋窮谷峻崖發地盤石飛流攅激積潄成渠澡性滌煩迥有幽致可為智者說難為俗人言詞曰
　　靈磯盤礴兮溜奔錯潄泠風兮鎮㝠壑研苔滋兮泉珠潔一飲一憩兮氣想滅磷漣清淬兮滌煩磯靈仙境兮仁智歸中有琴兮徽以玉峨峨湯湯兮彈此曲寄聲知音兮同所欲
　　羃翠庭
　　羃翠庭者蓋崖巚積隂林蘿沓翠其上緜羃其下深湛可以王神可以㝠道矣及喧者遊之則酣謔永日汨清薄厚詞曰
　　青崖隂兮月磵曲重幽疊䆳兮隠淪躅草樹〈一作附一作拊〉緜羃兮翠蒙蘢當其無兮庭在中當無有用兮羃翠庭神可谷兮道可㝠有幽人兮張素琴皇徽兮緑水隂徳之愔兮澹多〈一作忘〉心
　　洞元室
　　洞元室者蓋因巖作室即理談𤣥室返自然元斯洞矣及邪者居之則假容竊次妄作虗誕竟以盜言詞曰
　　嵐氣肅兮巖翠㝠〈一作沓〉空〈一作室〉隂虛兮戶芳迎〈一作匝〉披蕙帳兮促蘿筵談空空兮覈𤣥𤣥蕙帳蘿筵兮洞元室祕而幽兮真可〈一作且〉吉返自然兮道可冥澤妙思兮草𤣥經結幽門兮在黃庭
　　金碧潭
　　金碧潭者蓋水潔石鮮光涵金碧巖葩林蔦有助芳隂鍳空洞虛道斯勝矣而世生纒乎利害則未暇遊之詞曰
　　水碧色兮石金光灔熠熠兮濙湟湟泉葩映兮煙蔦臨紅灼灼翠隂隂翠相鮮兮金碧潭霜天洞兮煙景涵有幽人兮好㝠絶炳其煥兮凝其潔悠悠千古兮長不滅






　　御定全唐詩巻一百二十三
