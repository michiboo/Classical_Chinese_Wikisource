　　欽定四庫全書
　　御定全唐詩巻二十六
　　雜曲歌辭
　　古別離〈沈佺期〉
　　白水東悠悠中有西行舟舟行有返棹水去無還流奈何生別者戚戚懷逺遊逺遊誰當惜所悲㑹難收自君間〈集作閴〉芳躧青陽四五遒皓月掩蘭室光風虛蕙樓相思無明晦長歎累冬秋離居分遲暮髙駕何淹留
　　同前〈孟雲卿〉
　　朝日上髙臺離人怨秋草但見萬里天不見萬里道君行本遙〈集作迢〉逺苦樂良難保宿昔夢同衾憂心夢顛〈集作常傾〉倒含酸欲誰訴轉轉傷懷抱結髮年已遲征行去何早寒暄有時謝顦顇難再好人皆算年壽死者何曾老少壯無見期水深風浩浩
　　同前〈李益〉
　　雙劒欲別風〈一作心〉悽然雌瀋水底雄上天江迴漢轉兩
　　不見雲交雨合知何年古來萬事皆由命何用臨岐苦涕漣
　　同前二首〈於濆〉
　　入室少情意出門多路岐黃鶴有歸日蕩子無還時人誰無分命妾身何太竒君為東南風妾作西北枝青樓鄰里婦終年畫長眉自倚對良匹笑妾空羅幃
　　郎本東家兒妾本西家女對門中道間終謂無離阻豈知中道間遣作空閨主自是愛封侯非關備胡虜知子去從軍何處無良人
　　同前二首〈李端〉
　　水國葉黃時洞庭霜落夜行舟聞商估宿在楓林下此地送君還茫茫似夢間後期知㡬日前路轉多山巫峽通湘浦迢迢隔雲雨天晴見海檣月落聞津鼔人老自多愁水深難急流清宵歌一曲白首對汀洲
　　與君桂陽別令君岳陽待後事忽差池前期日空在木落鴈嗷嗷洞庭波浪髙逺山雲似蓋極浦樹如毫朝發能㡬里暮來風又起如何兩處愁皆在孤舟裏昨夜天月明長川寒且清菊花開欲盡薺菜拍〈一作泊〉來生下江帆勢速五兩遙相逐欲問去時人知投何處宿空令猨嘯時泣對湘潭〈集作簟〉竹
　　同前〈王縉〉
　　下階欲離別相對映蘭叢含辭未及吐淚落蘭叢中髙堂靜秋日羅衣飄暮風誰能待明月迴首見牀空
　　同前〈僧皎然〉
　　太湖三山口呉王在時道寂寞千載心無人見春草誰堪〈集作識〉緘怨者持此傷懷抱孤舟畏狂風一㸃宿煙島望所思兮若何月蕩漾兮空波雲離離兮北斷鴈〈集作鴻〉眇眇兮南多身去兮天畔心折兮湖岸春山胡為兮塞路使我歸夢兮撩亂
　　同前〈聶夷中〉
　　欲別牽郎衣問郎遊何處不恨歸日遲莫向臨卭去
　　同前二首〈施肩吾〉
　　古人謾歌西飛燕十年不見狂夫面三更風作切夢刀萬轉愁成繫腸線所嗟不及牛女星一年一度得相見老母別愛子少妻送征郎血流既四面乃亦斷二腸不愁寒無衣不怕飢無糧惟恐征戰不還鄉母化為鬼妻為孀
　　同前〈呉融〉
　　紫燕〈集作鸞〉黃鵠雖別離一舉千里何難追猶聞啼風與呌月流連斷續令人悲賦情更有深繾綣碧甃千尋尚為淺蟾蜍正向清夜流蛺蝶須教墮絲罥莫道斷絲不可續丹穴鳳皇膠不逺草草通流水不迴〈集作莫道流水不迴波〉海上兩潮長自返
　　古離別〈王適〉
　　昔歲驚楊柳髙樓悲獨守今年芳樹枝孤棲怨別離珠簾晝不巻羅幔曉長垂苦調琴先覺愁容鏡獨知頻來鴈度無消息罷去〈集作卻〉鴛文何用織夜還羅帳空有情春著帬腰自無力青軒桃李落紛紛紫庭蘭蕙日氛氳已能顦顇今如此更復含情一待君
　　同前〈常理〉
　　君御狐白裘妾居緗綺幬粟鈿金夾膝花錯玉搔頭離別生庭草征行斷戍樓蠨蛸網清曙菡蓞落紅秋小膽空房怯長眉滿鏡愁為傳兒女意不用逺封侯
　　同前〈姚係〉
　　涼風已嫋嫋露重木蘭枝獨上髙樓望行人逺不知輕寒入洞戸明月滿秋池燕去鴻方至年年是別離
　　同前〈張彪〉
　　離別無逺近事歡情亦悲不聞車輪聲後會將何時去日忘寄書來日乖前期縱知明當還一夕千萬思
　　同前〈趙微明〉
　　違〈集作為〉別未㡬日一日如三秋猶疑望可見日日上髙樓惟見分手處白蘋滿芳洲寸心寧死別不忍生離愁
　　同前二首〈孟郊〉
　　松山雲繚繞萍路水分離雲去有歸日水分無合時春芳役雙眼春色柔四支楊柳織別愁千條萬條絲山川古今路縱橫無斷絶來往天地間人皆有離別行衣未束帶中腸已先結不用看鏡中自知生白髮欲陳去留意聲向言前咽愁結填心胸茫茫若為說荒郊煙莽蒼曠野風淒切處處得相隨人那不如月
　　同前〈顧況〉
　　西江上風動麻姑嫁時浪西山為水水為塵不是人間離別人
　　同前〈僧貫休〉
　　離恨如㫖酒古今飲皆醉只恐長江水盡是兒女淚伊余非此軰送人空把臂他日再相逢清風動天地
　　同前〈韋莊〉
　　晴煙漠漠柳毿毿不那離情酒半酣更把馬鞭雲外指斷腸春色在江南
　　生別離〈孟雲卿〉
　　結髮生別離相思復相保何知〈集作如何〉日已久五變庭中草眇眇天海途悠悠呉江島但恐不出門出門無逺道逺道行既難家貧衣服單嚴風吹積雪晨起鼻何酸人生各有戀〈一作志〉豈不懷所安分明天上日生死誓〈集作願〉同歡
　　同前〈白居易〉
　　食蘗不易食梅難蘗能苦兮梅能酸未如生別之為難苦在心兮酸在肝晨雞載鳴殘月沒征馬重〈一作連〉嘶行人出迴看骨肉哭一聲梅酸蘗苦甘如蜜黃河水白黃雲秋行人河邊相對愁天寒野曠何處宿棠梨葉戰風颼颼生離別生離別憂從中來無斷絶憂積〈一作極〉心勞血氣衰未年三十生白髮
　　逺別離〈李白〉
　　逺別離古有皇英之二女乃在洞庭之南瀟湘之浦海水直下萬里深誰人不言此離苦日慘慘兮雲冥冥猩猩啼煙兮鬼嘯雨我縱言之將何補皇穹竊恐不照余之忠誠雷馮馮兮欲吼怒堯舜當之亦禪禹君失臣兮龍為魚權歸臣兮䑕變虎或雲〈集作言〉堯幽囚舜野死九疑聨緜皆相似重瞳孤墳竟何是帝子泣兮綠雲間隨風波兮去無還慟哭兮逺望見蒼梧之深山蒼梧山崩湘水絶竹上之淚乃可滅
　　同前〈張籍〉
　　蓮葉團團杏花拆長江鯉魚鰭鬛赤念君少年棄親戚千里萬里獨為客誰言逺別心不易天星墜地能為石㡬時斷得城南陌勿使居人有行役
　　同前二首〈令孤楚〉
　　楊柳黃金穗梧桐碧玉枝春來消息斷早晚是歸時〈集作期〉
　　玳織鴛鴦履金裝翡翠篸畏人相問著〈集作借問〉不擬到城南
　　久別離〈李白〉
　　別來㡬春未還家玉窗五見櫻桃花況有錦字書開緘使人嗟至此腸斷彼心絶雲鬟緑〈一作霧〉鬢罷攬〈一作梳〉結愁如迴飇亂白雪去年寄書報陽臺今年寄書重相催胡為東風〈集作東風兮東風〉為我吹行雲使西來待來竟不來落花寂寂〈一作寞〉委青苔
　　新別離〈戴叔倫〉
　　手把杏花枝未曾經別離黃昏掩閨後寂寞自心〈集作心自〉知
　　今別離〈崔國輔〉
　　送別未能旋相望連水口船行欲映洲㡬度急揺手
　　暗別離〈劉氏瑤〉
　　槐花結子桐葉焦單飛越鳥嗁青霄翠軒輾雲輕遙遙燕脂淚迸紅線條瑤草歇芳心耿耿玉佩無聲畫屏冷朱暗斷不見人風動花枝月中影青鸞脈脈西飛去海闊天髙不知處
　　潛別離〈白居易〉
　　不得哭潛別離不得語暗相思兩心之外無人知深籠夜瑣獨棲鳥利劍舂斷連理枝河水雖濁有清日烏頭雖黑有白時惟有潛離與暗別彼此甘心無後期
　　別離曲〈張籍〉
　　行人結束出門去馬蹏㡬時踏門路〈集作㡬時更踏門前路〉憶昔君初納綵時不言身屬遼陽戍早知今日當別離成君家計良為誰男兒生身自有役那得悞我少年時不如逐君征戰死誰能獨老空閨裏
　　同前〈陸⻱䝉〉
　　丈夫非無淚不灑離別間仗劍對尊酒恥為遊子顔蝮蛇一螫手壯士疾〈集作即〉解腕所思在功名離別何足歎
　　西洲曲〈溫庭筠　一作西州詞〉
　　悠悠復悠悠昨日下西洲西洲風色好遙見武昌樓武昌何鬱鬱儂家定無匹小婦被流黃登樓撫瑤瑟朱繁復輕素手直淒清一彈三四解掩抑似含情南樓登且望西江廣復平艇子揺兩槳催過石頭城門前烏臼樹慘澹天將曙鵾鵊〈一作鸂鷘〉飛復還郎隨早帆去迴頭語同伴定復負情儂去帆不安幅作抵使西風他日相尋索莫作西洲客西洲人不歸春草年年碧
　　荊州樂〈李白〉
　　白帝城邊足風波瞿塘五月誰敢過荊州麥熟繭成蛾繰絲憶君頭緒多撥榖飛鳴奈妾何
　　同前二首〈劉禹錫〉
　　渚宮楊柳暗麥城朝雉飛可憐踏青伴乗暖著輕衣今日好南風商旅相催發沙頭檣竿上始見春江闊
　　荊州泊〈李端〉
　　南樓西下時月裏聞來棹桂水舳艫回荊州津濟鬧移帷望星漢引帶思容貌今夜一江人惟應妾身覺
　　紀南歌〈劉禹錫〉
　　風煙紀南城塵土荊門路天寒獵獸者〈一作多獵騎〉走上樊姬墓
　　宜城歌〈劉禹錫〉
　　野水遶空城行塵起孤驛花〈集作荒〉臺側生樹〈集作栢〉石碣陽鐫額靡靡度行人溫風吹宿麥
　　長干曲四首〈崔灝〉
　　君家定何處〈集作何處住〉妾住在橫塘停舟暫借問或恐是同鄉
　　家臨九江水去來九江側同是長幹人生小不相識下渚多風浪蓮舟漸覺稀那能不相待獨自逆潮歸三江潮水急五湖風浪湧由來花性輕莫畏蓮舟重
　　長干行二首〈李白〉
　　妾髮初覆額折花門前劇郎騎竹馬來遶牀弄青梅同居長干里兩小無嫌猜十四為君婦羞顔尚不〈一作未嘗〉開低頭向暗壁千喚不一迴十五始展眉願同塵與灰常存抱柱信豈〈一作恥〉上望夫臺十六君逺行瞿塘灩預堆五月不可觸猨鳴〈一作聲〉天上哀門前遲〈一作舊〉行跡一一生緑苔苔深不能掃落葉秋風早八月蝴蝶來雙飛西園草感此傷妾心坐愁紅顔老早晚下三巴預將書報家相迎不道逺直至長風沙
　　憶妾〈一作昔〉深閨裏煙塵不曾識嫁與長幹人沙頭候風色五月南風興思君在〈一作下〉巴陵八月西風起想君發揚子去來悲如何見少別離多湘潭㡬日到妾夢越風波昨夜狂風度吹折江頭樹淼淼暗無邊行人在何處北客真王公朱衣滿江中日暮來投宿數朝不肎東〈集無此四句〉好乗浮雲驄佳期蘭渚東鴛鴦綠浦上翡翠錦屏中自憐十五餘顔色桃李紅那作商人婦愁水復愁風
　　同前〈張潮〉
　　壻貧如珠玉壻富如埃塵貧時不忘舊富貴〈集作日〉多寵新妾本富家女與君為偶匹惠好一何深中門不曾出妾有繡衣裳葳蕤金縷光念君貧且賤易此從逺方逺方三千里發去悔不已〈集作思君心未巳〉日暮情更來空望去時水孟夏麥始秀江上多南風商賈歸欲盡君今尚巴東巴東有巫山窈窕神女顔常恐遊此山〈集作方〉果然不知還
　　小長干曲〈崔國輔〉
　　月暗送湖〈集作潮〉風相尋路不通菱歌唱不輟知在此塘中
　　[[#梁妻|梁妻]]〈僧貫休〉
　　秦之無道兮四海枯築長城兮遮北胡築人築土一萬里梁貞婦嗁嗚嗚上無父兮中無夫下無子兮孤復孤一號城崩塞色苦再號梁骨出土疲魂飢魄相逐歸陌上少年莫相非
　　盧女曲〈崔灝〉
　　二月春來半宮中日漸長柳垂金屋暖花覆〈集作發〉玉樓香拂匣先臨鏡調笙更炙簧還將盧女曲〈集作歌舞態〉夜夜〈集作只擬〉奉君王
　　盧姬篇〈崔灝〉
　　盧姬小〈集作少〉小魏王家緑鬢紅脣桃李花魏王綺樓十二重水精簾箔繡芙蓉白玉闌干金作柱樓上朝朝學歌舞前堂後堂羅袖人南窗北窗花發春翠幌珠簾鬬〈集作絲〉管一奏一彈雲欲斷君王日晚下朝歸鳴環佩玉生光輝人生今日得驕〈集作嬌〉貴誰道盧姬身細微
　　邯鄲才人嫁為廝養卒婦〈李白〉
　　妾本叢臺女揚蛾入丹闕自倚顔如花寧知有凋歇一辭玉階下去若朝雲沒每憶邯鄲城深宮夢秋月君王不可見惆悵至明發
　　楊白花〈柳宗元〉
　　楊白花風吹度江水坐令宮樹無顔色揺蕩春光千萬里茫茫曉日下長秋哀歌未斷城鵶起
　　茱茰女〈萬楚〉
　　山隂柳家女九日采茱茰復得東鄰伴雙為陌上姝插花向髙髻結子置長裾作性恆〈集作常〉遲緩非關詫丈夫平明折林樹〈集作樾〉日入反城隅俠客邀羅袖行人挑短書蛾眉自有主年少莫踟躕
　　于闐採花〈李白〉
　　于闐採花人自言花相似明妃一朝西入胡胡中美女多羞死乃知漢地多名姝胡中無花可方比丹青能令醜者妍無鹽翻在深宮裏自古妒蛾眉胡沙埋皓齒
　　秦女巻衣〈李白〉
　　天子居未央妾侍〈一作來〉巻衣裳顧無紫宮寵敢拂黃金牀水至亦不去熊來尚可當微身奉日月飄若螢火〈集作之〉光願君采葑菲無以下體妨
　　愛妾換馬二首〈張祜〉
　　一面妖桃千里蹏嬌姿駿骨價應齊乍牽玉勒辭金棧催整花鈿出繡閨去日豈無霑袂泣歸時還有頓銜嘶嬋娟躞蹀春風裏揮手揺鞭楊柳堤
　　綺閣香銷華廏空忍將行雨換追風休憐柳葉雙眉翠卻愛桃花兩耳紅侍宴永辭春色裏趂朝休立漏聲中恩勞未盡情先盡暗泣嘶風兩意同
　　枯魚過河泣〈李白〉
　　白龍改常服偶被豫且制誰使爾為魚徒勞訴天帝作書報鯨鯢勿恃風濤勢濤落歸泥沙翻遭螻蟻噬萬乗慎出入柏人以為誡〈一作識〉
　　飲酒樂〈聶夷中　商調曲也〉
　　日月似有事一夜行一周草木猶須老人生得無愁一飲解百結再飲破百憂白髮欺貧賤不入醉人頭我願東海水盡向杯中流安得阮歩兵同入醉鄉遊
　　王孫遊〈崔國輔〉
　　自與王孫別頻看黃鳥飛應由春草誤著處不成歸
　　發白馬〈李白〉
　　將軍發白馬旌節渡黃河簫鼔聒川嶽滄溟湧洪〈一作濤〉波武安有振瓦易水無寒歌鐵騎若雪山飲流涸滹沱揚兵獵月窟轉戰畧朝那倚劍登燕然邊烽列嵯峨蕭條萬里外耕作五原多一掃清太漠包虎戢金戈
　　結韈子〈李白〉
　　燕南壯士呉門豪築中置鉛魚隱刀感君恩重許君命泰山一擲輕鴻毛
　　沐浴子〈李白〉
　　沐芳莫彈冠浴蘭莫振衣處世忌太潔志〈一作至〉人貴藏輝滄浪有釣叟吾與爾同歸
　　三臺二首〈韋應物　天寳中羽調曲〉
　　一年一年老去明日後日花開未報長安平定萬國豈得銜杯
　　冰泮寒塘始緑雨餘百草皆生朝來門閤無事晩下髙齋有情
　　上皇三臺〈韋應物〉
　　不寐倦長更披衣出戶行月寒秋竹冷風切夜窗聲
　　突厥三臺
　　鴈門山上鴈初飛馬邑闌中馬正肥日旰山西逢驛使殷勤南北送征衣
　　宮中三臺二首〈王建〉
　　魚藻池邊射鴨芙蓉園裏看花日色柘袍相似不著紅鸞扇遮
　　池北池南草緑殿前殿後花紅天子千年萬歲未央明月清風
　　江南三臺四首〈王建〉
　　揚州橋邊小〈集作少〉婦長干市裏商人三〈集作二〉年不得消息各自拜鬼求神
　　青草湖邊草色飛猨嶺上猨聲萬里三湘〈集作湘江〉客到有風有雨人行
　　樹頭花落花開道上人去人來朝愁暮愁即老百年㡬度三臺
　　聞身彊〈一作康〉健且〈一作早〉為頭白齒落難追准擬百年千歲能得㡬許多時
　　築城曲〈張籍　築城曲以小鼔為節築者下杵以和之謂為睢陽曲唐書樂志曰睢陽操用舂牘是也〉
　　築城去〈集作處〉千人萬人齊抱〈集作把〉杵重重土堅試行錐軍吏執鞭催作遲來時一年深磧裏著盡短衣渇無水力盡不得拋〈一作休〉杵聲杵聲未定〈集作盡〉人皆死家家養男當門戶今日作君城下土
　　同前五解〈元稹〉
　　年年塞下丁長作出塞兵自從冒頓彊官築遮虜城〈一解〉築城須努力城髙遮得賊但恐賊路多有城遮不得〈二解〉丁口傳父口莫問城堅不平城被虜圍漢斸城牆走〈三解〉因茲虜請〈一作請休〉和虜往騎來多〈集作過〉半疑兼半信築城猶嵯峨〈四解〉築城安敢煩願聽丁一言請築鴻臚寺兼愁虜出關〈五解〉
　　同前〈陸⻱蒙〉
　　城上一掊土手中千萬杵築城畏不堅堅城在何處莫歎築城勞〈集作將軍逼〉將軍要卻敵城髙功亦髙爾命何處〈一作足集作勞〉惜〈集作二首〉
　　湖隂曲〈溫庭筠　序曰晉王敦舉兵至湖隂明帝微行視其營伍由是樂府有湖隂曲後其詞亡因作而附之〉
　　祖龍黃須珊瑚鞭鐵驄金面青連錢虎髯㧞劍欲成夢日壓賊營如血鮮海旗風急驚眠起甲重光揺照湖水蒼黃追騎塵外歸森索妖星陣前死五陵愁碧春萋萋灞川玉馬空中嘶羽書如電入青瑣雪腕如搥催畫鞞白虬天子金煌鋩髙臨帝座迴龍章呉波不動楚山晚花壓闌干春晝長
　　無愁果有愁曲〈李商隱　無愁曲北齊歌也天寳十三載改無愁為長歡〉
　　東有青龍西白虎中含福皇包世度玉壺渭水笑清潭鑿天不到牽牛處騏驎踏雲天馬獰牛山撼碎珊瑚聲秋娥㸃滴不成淚十二玉樓無故釘推煙唾月拋千里十番紅桐一行死白楊別屋鬼迷人空留暗記如蠶紙日暮向風牽短絲血凝血散今誰是
　　起夜來〈施肩吾〉
　　香銷連理帶塵覆合歡杯嬾臥相思枕愁吟起夜來
　　起夜半〈聶夷中〉
　　念逺心如燒不覺中夜起桃花帶露泛立在月明裏
　　獨不見〈沈佺期〉
　　盧家小〈集作少〉婦鬱金堂海燕雙棲瑇瑁梁九月寒砧催木葉十年征戍憶遼陽白狼河北音書斷丹鳳城南秋夜長誰知〈集作謂〉含愁獨不見使妾〈集作更教〉明月照流黃
　　同前〈王訓〉
　　日晚宜春暮風輭上林朝對酒近初節開樓蕩夜嬌〈集作謡〉石橋通小澗竹路上青霄持底誰見許長愁成細腰
　　同前〈楊巨源〉
　　東風豔陽色柳緑花如霰競理同心鬟爭持合歡扇香傳賈娘手粉離何郎面最恨巻簾時含情獨不見
　　同前〈李白〉
　　白馬誰家子黃龍邊塞兒天山三丈雪豈是逺行時春蕙忽秋草莎雞鳴曲〈集作西〉池風催寒㯶響月入霜閨悲憶與君別年種桃齊蛾眉桃今百餘尺花落成枯枝終然獨不見流淚空自知
　　同前〈戴叔倫〉
　　前宮路非逺舊苑春將遍玉戸看早梅雕梁數歸〈集作飛〉燕身輕逐舞袖香暖傳歌扇自和秋風詞長侍昭陽殿誰信後庭人年年獨不見
　　同前〈胡曾〉
　　玉關一自有氛埃年少從軍竟未回門外塵凝張樂榭水邊香滅按歌臺窗殘夜月人何處簾巻春風燕復來萬里寂寥音信絶寸心爭忍不成灰
　　攜手曲〈田娥〉
　　攜手共惜芳菲節鶯嗁錦花滿城闕行樂逶迤念容色色衰祇恐君恩歇鳳笙龍管白日隂盈虧自感青天月
　　大垂手〈聶夷中　言舞而垂其手也〉
　　金刀翦輕雲盤用黃金縷裝束趙飛燕教來掌上舞舞罷飛燕死片片隨風去
　　夜夜曲〈闕〉
　　愁人夜獨傷滅燭臥蘭房秖恐多情月旋來照妾牀
　　同前〈王偃〉
　　北斗星移銀漢低班姬愁思鳳城西青槐陌上人行絶明月樓前烏夜嗁
　　同前〈僧貫休〉
　　蟪蛄切切風騷騷芙蓉噴香蟾蜍髙孤燈耿耿征婦勞更深撲落金錯刀
　　秋夜長〈王勃〉
　　秋夜長殊未央月明白露澄清光層城綺閣遙相望遙相望川無梁北風受節鴈南〈集作南鴈〉翔崇蘭委質時菊芳鳴環曵履出長廊為君秋夜擣衣裳纎羅對鳳皇丹綺雙鴛鴦調砧亂杵思自傷思自傷征夫萬里戍他鄉鶴關音信斷龍門道路長所〈集作君〉在天一方寒衣徒自香
　　同前〈張籍〉
　　秋天如水夜未央天漢東西月色光愁人不寐畏枕席暗蟲唧唧遶我傍荒城為村無更聲起看北斗天未明白露滿田風褭褭千聲萬聲鶡鳥鳴
　　秋夜曲二首〈王建〉
　　天清漏長霜泊泊蘭緑收榮桂膏涸髙樓雲鬟弄嬋娟古瑟暗斷秋風玉關遙隔萬里道金刀不翦雙淚泉香囊火死香氣少向帷合眼〈一作誰眠閣〉何時曉城烏作營嗁野月秦川少婦生離別
　　秋燈向壁掩洞房良人此夜直明光天河悠悠漏水長南樓北斗兩相當
　　同前〈張仲素〉
　　丁丁漏水夜何長漫漫輕雲露月光秋壁闇蟲通夕響寒衣未寄莫飛霜
　　同前〈王涯〉
　　桂魄初生秋露微輕羅已薄未更衣銀箏夜久殷勤弄心怯空房不忍歸
　　夜坐吟〈李白〉
　　冬夜夜寒覺夜長沈吟久坐坐北堂冰合井泉月入閨青缸凝明〈一作金缸青凝〉照悲嗁青〈一作金〉缸滅嗁轉多掩妾淚聽君歌歌有聲妾有情情聲合兩無違一語不入意從君萬曲梁塵飛
　　同前〈李賀〉
　　踏踏馬頭〈一作蹏〉誰見過眼看北斗直天河西風羅幕生翠波鉛華笑妾顰青蛾為君起唱〈一作舞〉長相思簾外嚴霜皆倒飛明星爛爛東方陲紅霞稍出東南涯陸郎去矣乗斑騅
　　夜寒吟〈鮑溶〉
　　九衢金吾夜行行上宮玉漏遙分明霜飇乗隂掃地起旅鴻迷雪繞枕聲逺人歸夢既不成留家惜夜歡心發羅幕畫堂深皎潔蘭煙對酒客㡬人獸火揚光二三月細腰楚姬絲竹間白紵長䄂歌閑閑豈識苦寒損朱顔
　　定情篇〈喬知之〉
　　共君結新婚歲寒心未卜相與遊春園各隨情所逐君念菖蒲花妾感苦寒竹菖花多豔姿寒竹有貞葉此時妾比君君心不如妾簪玉歩河堤妖韶援緑籖〈集作荑〉鳧鴈將子遊鶯燕從雙棲君念春光好妾向春光嗁君時不得意妾棄〈集作棄妾〉還金閨結言本同心悲懽何未齊怨咽前致辭願得申所悲人間丈夫易世路婦難為始經天月照〈集作始如經天月〉終若流星馳〈此下集有天月相終始流星無定期二句〉長信佳麗人失意非蛾眉廬江小吏婦非關織作遲本願長相對今已長相思復有遊宦子結援從梁陳燕居崇三朝去來歴九春誓心妾終始蠶桑奉所親歸願未克從黃金贈路人潔婦懷明義從汎河之津於今千萬年誰當問水濵更憶倡家樓夫壻事封侯去時思〈集作恩〉灼灼去罷心悠悠不憐妾歲晏千載隴西頭以茲常惕惕百慮恆盈積由來共結褵㡬人同匪石故歲雕梁燕雙去今來隻今日玉庭梅朝紅暮成碧碧榮始芬敷黃葉已淅瀝何用念芳春芳春有流易何用重懽娯懽娯俄戚戚家本巫山陽歸去路何長敘言情未盡采菉已盈筐桑榆日映物〈集作及㬌〉草〈集作物〉色盈髙岡下有碧流水上有丹桂香桂枝不須折碧流清且潔贈君比芳菲受惠常不滅〈集作歇〉贈君淚潺湲相思無斷絶妾有秦家鏡寳匣裝珠璣鑑來年二八不記易隂暉妾無光寂寂委照影依依今日持為贈相識莫相違
　　定情樂〈施肩吾〉
　　敢嗟君不憐自是命不諧著破三條裾〈集作裙〉卻還雙股釵
　　春江曲〈郭元振　春江巴女曲也〉
　　江水春沈沈上有雙竹林竹葉壞水色郎亦壞人心
　　同前〈張籍〉
　　春江無雲潮水平蒲心出水鳧雛鳴長干夫壻愛逺行自染春衣縫已成妾身生長金陵側去年隨夫住江北春來未到父母家舟小風多渡不得欲辭舅姑先問人私向江頭祭水神
　　同前〈王涯〉
　　揺漾越江春相將看〈集作采〉白蘋歸時不覺夜出浦月隨人
　　同前二首〈張仲素〉
　　家寄征江〈集作河〉岸征人㡬歲遊不知潮水信每日到沙頭
　　乗曉南湖去參差疉浪橫前洲在何處霧〈集作霜〉裏鴈嚶嚶
　　江上曲〈李嘉祐〉
　　江上澹澹芙蓉花江口蛾眉獨浣紗可憐應是陽臺女坐對鸕鷀嬌不語掩面羞看北地人回首〈集作身〉忽作空山雨〈集作語〉蒼梧秋色不堪論千載依依帝子魂君看峯上斑斑竹盡是湘妃泣淚痕
　　桃花曲〈顧況〉
　　魏帝宮人舞鳳樓隋家天子泛龍舟君王夜醉春眠宴不覺桃花逐水流
　　樹中草〈李白〉
　　鳥銜野田草誤入枯桑裏客土植危根逢春猶不死草木雖無情因依尚可生如何同枝葉各自有枯榮
　　同前〈張祜〉
　　青青樹中草託根非不危草生樹卻死榮枯君可知
　　春遊吟〈李章〉
　　初春遍芳甸千里靄盈矚美人摘新英歩歩玩春綠所思杳何處宛在呉江曲可憐不得共芳菲日暮歸來淚滿衣
　　春遊樂〈施肩吾〉
　　一年三百六十日賞心那似春中物草迷曲塢花滿園東家少年西家出
　　同前二首〈李端〉
　　遊童蘇合帶〈集作彈〉倡女蒲葵扇初日映城時相思忽相見褰裳踏露草理鬢回花面薄暮不同歸留情此芳甸柘彈連錢馬銀鉤妥墮鬟采〈集作摘〉桑春陌上踏草夕陽間意合辭先露心誠貌卻閒明朝若相憶雲雨出巫山
　　春遊曲三首〈張仲素〉
　　煙柳飛輕絮風榆落小錢濛濛百花裏羅綺競鞦韆騁望登香閣爭髙下砌臺林間踏青去席上意錢〈集作寄牋〉來
　　行樂三春節林花百和香當年重意氣先占鬭雞場
　　樂府二首〈劉言史〉
　　花頷紅騣一向〈集作何〉偏綠槐香陌欲朝天仍嫌衆裏嬌行疾傍鐙深藏白玉鞭
　　噴珠〈集作沫〉團香小桂條玉鞭兼賜霍嫖姚弄影便從天禁出碧蹏聲碎五門橋
　　同前〈顧況〉
　　暖谷春光至宸遊近甸榮雲隨天仗轉風入御簾輕翠蓋浮佳氣朱樓倚太清朝臣冠劍退宮女管迎細草承雕輦繁花入幔城文房開聖藻武衛宿天營玉醴隨觴至銅壺逐漏行五星含土德萬姓徹中聲親祀先崇典躬推示勸耕國風新正樂農器近消兵道德關河固刑章日月明野人同鳥獸率舞感昇平
　　同前〈權德輿〉
　　光風澹蕩百花吐樓上朝朝學歌舞身年二八壻侍中幼妹承恩兄尚主綠窗珠箔繡鴛鴦侍婢先焚百和香鶯嗁日出不知曙寂寂羅幃春夢長
　　同前三首〈孟郊〉
　　蓮子不可得荷花生水中猶勝道傍柳無事蕩春風淥萍與荷葉同此一水中風吹荷葉在淥萍西復東蓮花未開時苦心終日巻春水〈一作風〉徒蕩漾荷花未開展
　　同前〈陸長源〉
　　芙蓉初出水菡蓞露中花風吹著枯木無奈值空槎
　　雜曲〈王勃〉
　　智瓊神女來訪文君蛾眉始約羅袖初薰歌齊曲韻舞亂行分〈集作紛〉若向陽臺薦枕何啻得勝朝雲
　　古曲五首〈施肩吾〉
　　可憐江北女慣唱江南曲揺蕩木蘭舟雙鳧不成浴郎為匕上香妾為〈集作作〉籠上灰歸時雖〈集作即〉暖熱去罷生塵埃
　　夜裁鴛鴦綺朝織蒲桃綾欲試一寸心待縫三尺冰憐時魚得水怨罷商與參不如山支子卻解〈集作能〉結同心
　　紅顔感暮花白日同流水思君如〈集作若〉孤燈一夜一心死
　　髙句麗〈李白　唐亦有髙麗曲李勣破髙麗所進後改夷賔引者是也〉
　　金花折風帽白馬小遲回翩翩舞廣袖似鳥海東來
　　摩多樓子〈李賀〉
　　玉塞去金人二萬四千里風吹沙作雲一時渡遼水天白水如練甲絲雙串斷行行莫苦辛城月猶殘半曉氣朔煙上趢趗胡馬蹏行人聽水別隔隴長東西









　　御定全唐詩巻二十六
<集部,總集類,御定全唐詩>
