　　欽定四庫全書
　　御定全唐詩巻四百五十二
　　白居昜
　　詠興五首〈並序〉
　　七年四月予罷河南府歸履道第廬舍自給衣儲自充無欲無營或歌或舞頹然自適蓋河洛間一幸人也遇興發詠偶成五章各以首句命為題目
　　解印出公府
　　解印出公府斗藪塵土衣百吏放爾散雙鶴隨我歸歸來履道宅下馬入柴扉馬嘶返舊櫪鶴舞還故池雞犬何忻忻隣里亦依依年顔老去日生計勝前時有帛禦冬寒有榖防嵗饑飽於東方朔樂於榮啟期人生且如此此外吾不知
　　出府歸吾廬
　　出府歸吾廬靜然安且逸更無客干謁時有僧問疾家僮十餘人櫪馬三四匹慵發經旬臥興來連日出出遊
　　愛何處嵩碧伊瑟瑟況有清和天正當疎散日身閒自為貴何必居榮秩心足即非貧豈唯金滿室吾觀權勢者苦以身狥物炙手外炎炎履冰中慄慄朝饑口忘味夕惕心憂失但有富貴名而無富貴實
　　池上有小舟
　　池上有小舟舟中有胡牀牀前有新酒獨酌還獨嘗熏若春日氣皎如秋水光可洗機巧心可蕩塵垢腸岸曲舟行遲一曲進一觴未知㡬曲醉醉入無何鄉寅緣潭島間水竹深青蒼身閒心無事白日為我長我若未忘世雖閒心亦忙世若未忘我雖退身難藏我今異於是身世交相忘
　　四月池水滿
　　四月池水滿⻱㳺魚躍出吾亦愛吾池池邉開一室人魚雖異族其樂歸於一且與爾為徒逍遙同過日爾無羨滄海蒲藻可委質吾亦忘青雲衡茅足容膝況吾與爾輩本非蛟龍匹假如雲雨來袛是池中物
　　小庭亦有月
　　小庭亦有月小院亦有花可憐好風景不解嫌貧家菱角執笙簧谷兒抹琵琶紅綃信手舞紫綃隨意歌〈菱谷紫紅皆小臧獲名也〉邨歌與社舞客哂主人誇但問樂不樂豈在鐘鼓多客告暮將歸主稱日未斜請客稍深酌願見朱顔酡客知主意厚分數隨口〈一作後〉加堂上燭未秉座中冠已峩左顧短紅袖右命小青娥長跪謝貴客蓬門勞見過客散有餘興醉臥獨吟哦幕天而席地誰奈劉伶何
　　秋涼閒臥
　　殘暑晝猶長早涼秋尚嫩露荷散清香風竹含疎韻幽閒竟日臥衰病無人問薄暮宅門前槐花深一寸
　　酬思黯相公見過弊居戲贈
　　軒蓋光照地行人為裵回呼傳君子出乃是故人來訪我入窮巷引君登小臺臺前多竹樹池上無塵埃貧家何所有新酒三兩桮停桮欵曲語上馬復遲迴〈一本作款曲語上馬從容復遲迴〉留守不外宿日斜宮漏催但留金刀贈未接玉山頽家醖不敢惜待君來即開邨妓不辭出恐君囅然咍
　　再授賓客分司
　　優穩四皓官清崇三品列伊予再塵忝內媿非才哲俸錢七八萬給受無虛月分命在東司又不勞朝謁既資閒養疾亦賴慵藏拙賓友得從容琴觴恣怡悅乗籃城外去繫馬花前歇六遊金谷春五看龍門雪吾若黙無語安知吾快活吾欲更盡言復恐人豪奪應為時所笑苦〈一作古〉惜分司闕但問適意無豈論官冷熱
　　把酒
　　把酒仰問天古今誰不死所貴未死間少憂多歡喜窮通諒在天憂喜即由已是故達道人去彼而取此勿言未富貴久忝居祿仕借問宗族間㡬人拖金紫勿憂漸衰老且喜加年紀試數班行中㡬人及暮齒朝飱不過飽五鼎徒為爾夕寢止求安一衾而已矣此外皆長〈去聲〉物於我雲相似有子不留金何況兼無子
　　首夏
　　林靜蚊未生池靜蛙未鳴景長天氣好竟日和且清春禽餘哢在夏木新陰成兀爾水邉坐翛然橋上行自問一何適身閒官不輕料錢隨月用生計逐日營食飽慙伯夷酒足媿淵明〈陶潛詩云飲酒常不足〉壽倍顔氏子富百黔婁生有一即為樂況吾四者並所以私自慰雖老有心情
　　代鶴
　　我本海上鶴偶逢江南客感君一顧恩同來洛陽陌洛陽寡族類皎皎唯兩翼貌是天與髙色非日浴白主人誠可戀其奈軒庭窄飲啄雜雞羣年深損標格故鄉渺何處雲水重重隔誰念深籠中七換摩天翮
　　立秋夕有懷夢得
　　露簟荻竹清風扇蒲葵輕一與故人別再見新蟬鳴是夕涼飈起閒境入幽情迴燈見棲鶴隔竹聞吹笙夜茶一兩杓秋吟三數聲所思渺千里雲外〈一作水〉長洲城
　　哭崔常侍晦叔
　　頑賤一拳石精珍百鍊金名價既相逺交分何其深中誠一以合外物不能侵逶迤二十年與世同浮沈晩有退閒〈一作寒〉約白首歸雲林垂老忽相失悲哉口語心春日嵩髙〈一作髙嵩〉陽秋夜清洛隂丘園共誰卜山水共誰尋風月共誰賞詩篇共誰吟花開共誰看酒熟共誰斟惠死莊杜口鍾歿師廢琴道理使之然從古非獨今吾道自此孤我情安可任唯將病眼淚一灑秋風襟
　　新秋曉興
　　濁暑忽已退清宵未全長晨釭耿殘熖宿閤凝微香喔喔雞下樹輝輝日上樑枕低茵席軟臥穏身入牀睡足景猶早起初風乍涼展張小屏幛收拾生衣裳還有惆悵事遲遲未能忘拂鏡梳白髪可憐冰照霜
　　秋日與張賓客舒著作同遊龍門醉中狂歌凡二百三十八字
　　秋天髙髙秋光清秋風褭褭秋蟲鳴嵩峰餘霞錦綺巻伊水細浪鱗甲生洛陽閒客知無數少出遊山多在城商嶺老人自追逐蓬丘逸士相逢迎南出鼎門十八里莊店邐迤橋道平不寒不熱好時節鞍馬穏快衣衫輕竝轡踟躕下西岸扣舷容與繞中汀開懷曠達無所繫觸目勝絶不可名荷衰欲黃荇猶綠魚樂自躍鷗不驚翠藻蔓長孔雀尾彩船櫓急寒鴈聲家醖一壺白玉液野花數把黃金英晝遊四看西日暮夜話三及東方明暫停桮觴輟吟詠我有狂言君試聼丈夫一生有二志兼濟獨善難得並不能救療生民病即湏先濯塵土纓況吾頭白眼已闇終日戚促何所成不如展睂開口笑龍門醉臥香山行
　　履信池櫻桃島上醉後走筆送別舒員外兼寄宗正李卿考功崔郎中
　　櫻桃島前春去春花萬枝忽憶與宗卿閒飲日又憶與考功狂醉時嵗晩無花空有葉風吹滿地乾重疉蹋葉悲秋復憶春池邉樹下重殷勤今朝一酌臨寒水此地三迴別故人櫻桃花來春千萬朶來春共誰花下坐不論崔李上青雲明日舒三亦拋我
　　秋池獨汎
　　蕭疎秋竹籬清淺秋風池一隻短舫艇一張斑鹿皮皮上有野叟手中持酒巵半酣箕踞坐自問身為誰嚴子垂釣日蘇門長嘯時悠然意自得意外何人知
　　冬日早起閒詠
　　水〈一作冰〉塘耀初旭風竹飄餘霰幽境雖目前不因閒不見晨起對爐香道經尋兩巻晩坐拂琴塵秋思彈一遍此外更無事開尊時自勸何必東風來一桮春上面
　　歳暮
　　慘澹歳雲暮窮陰動經旬霜風裂人面冰雪摧車輪而我當是時獨不知苦辛晨炊廩有米夕㸑廚有薪夾㡌長覆耳重裘寛裹身加之一桮酒煦嫗如陽春洛城士與庶比屋多饑貧何處爐有火誰家甑無塵如我飽煖者百人無一人安得不慙媿放歌聊自陳
　　南池早春有懷
　　朝遊北橋上晩憇南塘畔西日雪全銷東風冰盡泮簁簁魚尾掉瞥瞥鵝毛換泥煖草芽生沙虛泉脈散晴芳冐苔島宿潤侵蒲岸洛下日初長江南春欲半時光共拋擲人事堪嗟歎倚櫂忽尋思去年池上伴
　　古意
　　脈脈復脈脈美人千里隔不見來㡬時瑤草三四碧玉琴聲悄悄鸞鏡塵羃羃昔為連理枝今作分飛翮寄書多不達加飯終無益心腸不自寛衣帶何由窄
　　山遊示小妓
　　雙鬟垂未合三十纔過半本是綺羅人今為山水伴春泉共揮弄好樹同攀翫笑容花底迷酒思風前亂紅凝舞袖急黛慘歌聲緩莫唱楊栁枝無腸與君斷
　　神照禪師同宿
　　八年三〈一作二〉月晦山梨花滿枝龍門水西寺夜與逺公期晏坐自相對密語誰得〈一作能〉知前後際斷處一念不生時
　　張常侍相訪
　　西亭晩寂寞鶯散栁陰緐水戶簾不巻風牀席自翻忽聞車馬客來訪蓬蒿門況是張常侍安得不開尊
　　感白蓮花
　　白白芙蓉花本生呉江濆不與紅者雜色類自區分誰移爾至此姑蘇白使君初來苦顦顇久乃芳氛氳月月葉換葉年年根生根陳根與故葉銷化成泥塵化者日已逺來者日復新一為池中物永別江南春忽想西涼州中有天寶民埋歿漢父祖亦孳生子孫已忘鄉土戀豈念君親恩生人尚復爾草木何足雲
　　詠所樂
　　獸樂在山谷魚樂在陂池蟲樂在深草鳥樂在髙枝所樂雖不同同歸適其宜不以彼昜此況論是與非而我何所樂所樂在分司分司有何樂樂哉人不知官優有祿料職散無羈縻嬾與道相近鈍將閒自隨昨朝拜表迴今晩行香歸歸來北窗下解巾脫塵衣冷泉灌我頂暖水濯四肢體中幸無疾臥任清風吹心中又無事坐任白日移或開書一篇或引酒一巵但得如今日終身無厭時
　　思舊
　　閒日一思舊舊遊如目前再思今何在零落歸下泉退之服硫黃一病訖不痊微之鍊秋石未老身溘然杜子得丹訣終日斷腥羶崔君誇藥力經冬不衣綿或疾或暴夭悉不過中年唯予不服食老命反遲延況在少壯時亦為嗜慾牽但躭葷與血不識汞與鉛饑來吞熱物渴來飲寒泉詩役五藏神酒汨三丹田隨日合破壞至今粗完全齒牙未缺落肢體尚輕便已開第七秩飽食仍安眠且進〈一作盡〉桮中物其餘皆付天
　　寄盧少尹〈一作卿〉
　　老誨心不亂莊戒形太勞生命既能保死籍亦可逃嘉肴與㫖酒信是腐腸膏豔聲與麗色真為伐性刀補養在積功如裘集衆毛將欲致千里可得差一毫〈心不亂形太勞至差一毫皆出老莊及諸道書仙方禁誡〉顔回何為者簞瓢纔自給肥醲不到口年不登三十張蒼何為者染愛浩無際妾媵填後房竟壽百餘嵗蒼壽有何德回夭有何辜誰謂具聖體不如肥瓠軀遂使世俗心多疑仙道書寄問盧先生此理當何如
　　池上清晨候皇甫郎中
　　曉景麗未熱晨飈鮮且涼池幽綠蘋合霜潔白蓮香深掃竹間逕靜拂松下牀玉柄鶴翎扇銀甖雲母漿屏除無俗物瞻望唯清光何人擬相訪嬴女從蕭郎
　　詠懷
　　我知世無幻了無干世意世知我無堪亦無責我事由茲兩相忘因得長自遂自遂意何如閒官在閒地閒地唯東都東都少名利閒官是賓客賓客無牽累嵇康日日嬾畢卓時時醉酒肆夜深歸僧房日髙睡形安不勞苦神㤗無憂畏從官三十年無如今氣味鴻雖脫羅弋鶴尚居祿位唯此未忘懷有時猶內媿
　　北窗三友
　　今日北窗下自問何所為欣然得三友三友者為誰琴罷輙舉酒酒罷輙吟詩三友遞相引循環無已時一彈愜中心一詠暢四肢猶恐中有間以酒彌縫之豈獨吾拙好古人多若斯嗜詩有淵明嗜琴有啟期嗜酒有伯倫三人皆吾師或乏儋石儲或穿帶索衣歌復觴詠樂道知所歸三師去巳逺髙風不可追三友㳺甚熟無日不相隨左擲白玉巵右拂黃金徽興酣不疉紙走筆操狂詞誰能持此詞為我謝親知縱未以為是豈以我為非
　　吟四雖〈雜言〉
　　酒酣後歌歇時請君添一酌聼我吟四雖年雖老猶少於韋長史命雖薄猶勝於鄭長水眼雖病猶明於徐郎中家雖貧猶富於郭庶子省躬審分何僥倖值酒逢歌且歡喜忘榮知足委天和亦應得盡生生理〈分司同官中韋長史績年七十餘郭庶子求貧苦最甚徐郎中晦因疾䘮明予為河南尹時見同年鄭俞始受長水縣令因歎四子而成此篇也〉
　　裴侍中晉公以集賢林亭即事詩三十六韻見贈猥蒙徴和才拙詞緐輙廣為五百言以伸酬獻
　　三江路千里五湖天一涯何如集賢第中有平津池池勝主見覺景新人未知竹森翠琅玕水深同琉璃水竹以為質質立而文隨文之者何人公來親指麾疏鑿出人意結構得地宜靈襟一搜索勝概無遁遺因下張沼沚依髙築階基嵩峰見數片伊水分一支南溪脩且直長波碧逶迤北館壯復麗倒影紅參差東島號晨光杲〈一作泉〉曜迎朝曦西嶺名夕陽杳曖留落暉前有水心亭動蕩架漣漪後有開闔堂寒溫變天時幽泉鏡澄怪石山欹危〈以上八所各具本名〉春葩雪漠漠〈謂杏花島〉夏果珠離離〈謂櫻桃島〉主人命方舟宛在水中坻親賓次第至酒樂前後施解䌫始登汎山遊仍水嬉㳂洄無滯礙向背窮幽竒瞥過逺橋下飄旋深澗陲管去縹緲羅綺來霏微櫂風逐舞迴梁塵隨歌飛宴餘日雲暮醉客未放歸髙聲索彩牋大笑催金巵唱和筆走疾問答桮行遲一詠清兩耳一酣暢四肢主客忘貴賤不知俱是誰客有詩魔者吟哦不知疲乞公殘紙墨一掃狂歌詞維雲社稷臣赫赫文武姿十授丞相印五建大將旗四朝致勛華一身冠臯䕫去年才七十決赴懸車期公志不可奪君恩亦難希〈一作違〉從容就中道俛僶來保釐貂蟬雖未脫鸞皇已不羈歴徴今與古獨歩無等夷陸賈功業少二疏官秩卑乗舟范蠡懼辟榖留侯饑豈若公今日身安家國肥羊祜在漢南空留峴首碑栁惲在江南祗賦汀洲詩謝安入東山但説攜蛾睂山簡醉髙陽唯聞倒接䍦豈如公今日餘力兼有之願公壽如山安樂長在茲願我比蒲稗永得相因依〈謝靈運詩云蒲稗相因依〉
　　晩歸香山寺因詠所懷
　　我年日已老我身日巳閒閒出都門望但見水與山闗塞碧巖巖伊流清潺潺中有古精舎軒戶無扃闗岸草歇可藉逕蘿行可攀朝隨浮雲出夕與飛鳥還吾道本迂拙世途多險艱嘗聞嵇呂輩尤悔生疎頑巢悟入箕潁皓知返商巔〈一作顔〉豈唯樂肥遁聊復祛憂患吾亦從此去終老伊嵩間
　　張常侍池涼夜閒讌贈諸公
　　竹橋新月上水岸涼風至對月五六人管絃三兩事留連池上酌款曲城外意或嘯或謳吟誰知此閒味迴看市朝客矻矻趨名利朝忙少遊宴夕困多眠睡清涼屬吾徒相逢勿辭醉
　　和皇甫郎中秋曉同登天宮閣言懷六韻
　　碧天忽已髙白日猶未短玲瓏曉樓閣清脆秋絲管張翰一桮酣嵇康終日嬾塵中足憂累雲外多疎散病木斧斤遺㝠鴻羈緤斷逍遙二三子永願為閒伴
　　送呂漳州
　　今朝一壺酒言送漳州牧半自要閒遊愛花憐草綠花前下鞍馬草上攜絲竹行客飲數桮主人歌一曲端居惜風景屢出勞僮僕獨醉似無名借君作題目
　　短歌曲〈一作行〉
　　世人求富貴多為奉嗜欲盛衰不自由得失常相逐問君少年日苦學將干祿負笈塵中逰抱書雪前讀布衾不周體藜茹〈一作茄〉纔充腹三〈一作四〉十登宦途五十被朝服奴溫新〈一作已〉挾纊馬肥初食粟未敢議歡遊尚為名檢束耳目聾闇後堂上調絲竹牙齒缺落時盤中堆酒肉彼來此已去外餘中不足少壯與榮華相避如寒燠青雲去地逺白日經天速從古無奈何短歌聼〈一作空〉一曲
　　詠懷
　　髙人樂丘園中人慕官職一事尚難成兩途安可得遑遑干世者多苦時命塞亦有愛閒人又為窮餓逼我今幸雙遂祿仕兼㳺息未嘗羨榮華不省勞心力妻孥與婢僕亦免愁衣食所以吾一家面無憂喜色
　　府西亭納涼歸
　　避暑府西亭晩歸有閒思夏淺蟬未多綠槐陰滿地帶寛衫解領馬穩人攏轡面上有涼風眼前無俗事路經府門過落日照官次牽聯縲紲囚奔走塵埃吏低睂悄不語誰復知茲意憶得五年前晩衙時氣味
　　老熱
　　一飽百情足一酣萬事休何人不衰老我老心無憂仕者拘職役農者勞田疇何人不苦熱我熱身自由臥風北窗下坐月南池頭腦涼脫烏㡌足熱濯清流慵發晝髙枕興來夜汎舟何乃有餘適祗緣無過求或問諸親友樂天是與不亦無別言語多道天〈一作大〉悠悠悠悠君不知此味深且幽但恐君知後亦來從我遊
　　新秋喜涼因寄兵部楊侍郎
　　外強火未退中鋭金方戰一夕風雨來炎涼隨數變徐徐炎景度稍稍涼飈扇枕簟忽淒清巾裳亦輕健老夫納秋候心體殊安便睡足一屈伸搔首摩挲面褰簾對池竹幽寂如僧院俯觀㳺魚羣仰數浮雲片閒忙各有趣彼此寧相見昨日聞慕巢召對延英殿
　　嬾放二首呈劉夢得呉方之
　　青衣報平旦呼我起盥櫛今早天氣寒郎君應不出又無賓客至何以銷閒日已向微陽前煖酒開詩帙朝憐一牀日暮愛一爐火牀暖日髙眠爐溫夜深坐雀羅門嬾出鶴髪頭慵裹除卻劉與呉何人來問我
　　六十六
　　病知心力減老覺光陰速五十八歸來今年六十六鬢絲千萬白池草八九緑童稚盡成人園林半喬木看山倚髙石引水穿深竹雖有潺湲聲至今聼未足
　　三適贈道友
　　褐綾袍厚暖臥蓋行坐披紫氊履寛穏蹇歩頗相宜足適已忘履身適已忘衣況我心又適兼忘是與非三適今〈一作合〉為一怡怡復熙熙禪那不動處混沌未鑿時此固不可説為君強言之
　　洛陽春贈劉李二賓客〈齊梁格〉
　　水南冠蓋地城東桃李園雪消洛陽堰春入永通門淑景方靄靄逰人稍喧喧年豐酒漿賤日晏歌吹緐中有老朝客華髪暎朱軒從容三兩人藉草開一尊尊前春可惜身外事勿論明日期何處杏花遊趙邨〈洛城東有趙邨杏花千餘樹〉
　　寒食
　　人老何所樂樂在歸鄉國我歸故園來九度逢寒食故園在何處池館東城側四隣梨花時二月伊水色豈獨好風土仍多舊親戚出去恣歡遊歸來聊燕息有官供祿俸無事勞心力但恐優穩多微躬銷不得
　　和裴令公一日日一年年雜言見贈
　　一日日作老翁一年年過春風公心不以貴隔我我散唯將閒伴公我無才能忝髙秩合是人間閒散物公有功德在生民何因得作自由身前日魏王潭上宴連夜今日午橋池頭遊拂晨山客硯前吟待月野人尊前醉送春不敢與公閒中爭第一亦應占得第二第三人















　　御定全唐詩巻四百五十二
　　欽定四庫全書
　　御定全唐詩巻四百五十三
　　白居易
　　題裵晉公女幾山刻石詩後〈並序　一本此篇無此題序即題也〉
　　裵侍中晉公出討淮西時過女幾山下刻石題詩末句雲待平賊壘報天子莫指仙山示武夫果如所言剋期平賊由是淮蔡迄今底寧殆二十年人安生業夫嗟歎不足則詠歌之故居易作詩二百言繼題公之篇末欲使採詩者修史者後之徃來觀者知公之功徳本末前後也
　　何處畫功業何處題詩篇麒麟髙閣上女幾小山前爾後多少時四朝二十年賊骨化為土賊壘犂為田一從賊壘平陳蔡民晏然騾軍成牛戶〈蔡㓂號騾子軍陳蔡間農驍鋭者人畜牛者呼為牛戶〉鬼火變人煙生子已嫁娶種桑亦絲緜皆雲公之徳欲報無由緣公今在何處守都鎮三川舊宅留永樂新居開集賢公今在〈一作作〉何官被袞珥貂蟬戰袍破
　　猶在髀肉生欲圓襟懐轉蕭灑氣力彌精堅登山不拄杖上馬能掉鞭利澤浸入地福降昇自〈一作自昇〉天昔號天下將今稱地上仙勿追赤松逰勿拍洪崖肩商山有遺老可以奉周旋
　　洛陽有愚叟
　　洛陽有愚叟白黒無分別浪跡雖似狂謀身亦不拙㸃檢盤中飯非精亦非糲㸃檢身上衣無餘亦無闕天時方得所不寒復不熱體氣正調和不飢仍不渴閒將酒壺出醉向人家歇野食或烹鮮寓眠多擁褐抱琴榮啟樂荷鍤劉伶達放眼看青山任頭生白髪不知天地內更得幾年活從此到終身盡為閒日月
　　飽食閒坐
　　紅粒陸渾稻白鱗伊水魴庖童呼我食飯熱魚鮮香筯筯適我口匙匙充我腸八珍與五鼎無復心思量捫腹起盥潄下階振衣裳繞庭〈一作亭〉行數匝卻上簷下牀箕踞擁裘坐半身在日暘可憐飽暖味誰肯來同嘗是嵗太和入兵銷時漸康朝廷重經術草澤搜賢良堯舜求理切夔龍啟沃忙懐才抱智者無不走遑遑唯此不才叟頑慵戀洛陽飽食不出門閒坐不下堂子弟多寂寞僮僕少精光衣食雖充給神意不揚揚為爾謀則短為吾謀甚長
　　閒居自題
　　門前有流水牆上多髙樹竹逕繞荷池縈廻百餘歩波閒戲魚鱉風靜下鷗鷺寂無城市喧渺有江湖趣吾廬在其上偃臥朝復暮洛下安一居山中亦慵去時逢過客愛問是誰家住此是白家翁閉門終老處
　　覽鏡喜老
　　今朝覽眀鏡鬚鬢盡成絲行年六十四安得不衰羸親屬惜我老相頋興歎咨而我獨微笑此意何人知笑罷仍命酒掩鏡捋白髭爾輩且安坐從容聽我詞生若不足戀老亦何足悲生若茍可戀老即生多時不老即須夭不夭即須衰晩衰勝早夭此理決不疑古人亦有言浮生七十稀我今欠六嵗多幸或庶幾儻得及此限何羨榮啟期當喜不當歎更傾酒一巵
　　風雪中作
　　嵗暮風動地夜寒雪連天老夫何處宿暖帳溫爐前兩重褐綺衾一領花茸〈一作叢〉氊粥熟呼不起日髙安穩眠是時心與身了無閒事牽以此度風雪閒居來六年忽思逺逰客復想早朝士蹋凍侵夜行凌寒未眀起心為身君父身為心臣子不得身自由皆為心所使我心既知足我身自安止方寸語形骸吾應不負爾
　　對琴酒
　　西窗眀且暖晩坐巻書帷琴匣拂開後酒瓶添滿時角尊白螺醆玉軫黃金徽未及彈與酌相對已依依泠泠秋泉韻貯在龍鳳池油油春雲心一桮可致之自古有琴酒得此味者稀祗因康與籍及我三心知
　　雪中晏起偶詠所懐兼呈張常侍韋庶子皇甫郎中〈雜言〉
　　窮隂蒼蒼雪雰雰雪深沒脛泥埋輪東家典錢歸礙夜南家貰米出凌晨我獨何者無此弊複帳重衾暖若春怕寒放嬾不肎動日髙眠足方頻伸瓶中有酒爐有炭甕中有飯庖有薪奴溫婢飽身晏起致茲快活良有因上無臯陶伯益廊廟材的不能匡君輔國活生民下無巢父許由箕潁操又不能食薇飲水自苦辛君不見南山悠悠多白雲又不見西京〈一作北闕〉浩浩唯紅塵紅塵閙熱白雲冷好扵冷熱中間安置身三年徼倖忝洛尹兩任優穩為商賔非賢非愚非智慧不貴不富不賤貧冉冉老去過六十騰騰閒來經七春不知張韋與皇甫私喚我作何如人
　　和裵侍中南園靜興見示
　　池館清且幽髙懐亦如此有時簾動風盡日橋照水靜將鶴為伴閒與雲相似何必學留侯崎嶇覓松子
　　春寒
　　今朝春氣寒自問何所欲酥煖薤白酒乳和地黃粥豈惟厭饞口亦可調病腹助酌有枯魚佐餐兼㫖蓄省躬念前哲醉飽多慚忸君不聞靖節先生尊長空廣文先生飯不足
　　菩提寺上方晩望香山寺寄舒員外
　　晩登西寳剎晴望東精舎反照轉樓臺輝輝似圗畫冰浮水眀滅雪壓松偃亞石閣僧上來雲汀雁飛下西京閙扵市東洛閒如社曽憶舊逰無香山眀月夜
　　二月一日作贈韋七庶子
　　園杏紅萼坼庭蘭紫芽出不覺春已深今朝二月一去冬病瘡痏將養遵醫術今春入道場清浄依僧律嘗聞聖賢語所慎齋與疾遂使愛酒人停桮一百日眀朝二月二疾平齋復畢應須挈一壺尋花覓韋七
　　犬鳶
　　晩來天氣好散歩中門前門前何所有偶覩犬與鳶鳶飽凌風飛犬暖向日眠腹舒穩貼地翅凝〈去聲〉髙摩天上無羅弋憂下無羈鎖牽見彼物遂性我亦心適然心適復何為一詠逍遙篇此仍著扵適〈一作跡〉尚未能忘言
　　夢劉二十八因詩問之
　　昨夜夢夢得初覺思踟躕忽忘來汝郡猶疑在吳都吳都三千里汝郡二百餘非夢亦不見近與逺何殊尚能齊近逺焉用論榮枯但問寢與食近日兩何如病後能吟否春來曽醉無樓臺與風景汝又何如蘇相思一相報勿復慵為書
　　閒吟
　　貧窮汲汲求衣食富貴營營役心力人生不富即貧窮光陰易過閒難得我今幸在窮富間雖在朝廷不入山看雪尋花翫風月洛陽城裏七年閒
　　西行
　　衣裘不單薄車馬不羸弱藹藹三月天閒行亦不惡壽安流水館硤石青山郭官道桞陰陰行宮花漠漠常聞俗間語有錢在處樂我雖非富人亦不苦寂寞家僮解管騎從攜桮杓時向春風前歇鞍開一酌
　　東歸
　　翩翩平肩輿〈一作舁〉中有醉老夫膝上展詩巻竿頭懸酒壺食宿無定程僕馬多緩驅臨水歇半日望山傾一盂藉草坐嵬峩〈並上聲〉攀花行踟躕風將景共暖體與心同舒始悟有營者居家如在途方知無繫者在道如安居前夕宿三堂〈三堂在虢〉今旦逰申湖〈申湖在陝〉殘春三百里送我歸東都
　　途中作
　　早起上肩舁〈一作輿〉一杯平旦醉晩憩下肩舁一覺殘春睡身不經營物心不思量事但恐綺與里只如吾氣味
　　小臺
　　新樹低如帳小臺平似掌六尺白藤牀一莖青竹杖風飄竹皮落苔印鶴跡上幽境與誰同閒人自來往
　　睡後茶興憶楊同州
　　昨晩飲太多嵬峩〈並上聲〉連宵醉今朝餐又飽爛漫移時睡睡足摩挲眼眼前無一事信腳繞池行偶然得幽致婆娑緑陰樹斑駮青苔地此處置繩牀傍邉洗茶器白瓷甌甚潔紅爐炭方熾沫下麴塵香花浮魚眼沸盛來有佳色嚥罷餘芳氣不見楊慕巢誰人知此味
　　題文集櫃
　　破柏作書櫃櫃牢栢復堅收貯誰家集題雲白樂天我生業文字自幼及老年前後七十巻小大三千篇誠知終散失未忍遽棄捐自開自鎖閉置在書帷前身是鄧伯道世無王仲宣只應分付女留與外孫傳
　　早熱二首
　　彤雲散不雨赫日吁可畏端坐猶揮汗出門豈容易忽思公府內青衫折腰吏復想驛路中紅塵走馬使征夫更辛苦逐客彌顦顇日入尚趨程宵分不遑寐安知北窗叟偃臥風颯至簟拂碧龍鱗扇揺白鶴翅豈唯身所得兼示心無事誰言苦熱天元有清涼地
　　勃勃旱塵氣炎炎赤日光飛禽颭將墜行人渇欲狂壯者不耐飢飢火燒其腸肥者不禁熱喘急汗如漿此時方自悟老瘦亦何妨肉輕足健逸髪少頭清涼薄食不飢渴端居省衣裳數匙粱飯冷一領綃衫香持此聊過日焉知畏景長
　　偶作二首
　　戰馬春放歸農牛冬歇息何獨狥名人終身役心力來者殊未已去者不知還我今悟已晩六十方退閒猶勝不悟者老死紅塵間
　　名無髙與卑未得多健羨事無小與大已得多厭賤如此常自苦反此或自安此理知甚易此道行甚難勿信人虛語君當事上看
　　池上作〈西溪南潭皆池中勝地也〉
　　西溪風生竹森森南潭萍開水沈沈叢翠萬竿湘岸色空碧一泊松江心浦派縈廻誤逺近橋島向背迷窺臨澄瀾方丈若萬頃倒影咫尺如千尋泛然獨逰邈然坐坐念行心思古今菟裘不聞有泉沼西河亦恐無雲林豈如白翁退老地樹髙竹宻池塘深華亭雙鶴白矯矯太湖四石青岑岑眼前盡日更無客膝上此時唯有琴洛陽冠葢自相索誰肯來此同抽簪
　　何處堪避暑
　　何處堪避暑林間背日樓何處好追涼池上隨風舟日髙飢始食食竟飽還逰逰罷睡一覺覺來茶一甌眼眀見青山耳醒聞碧流脫襪閒濯足解巾快搔頭如此來幾時已過六七秋從心至百骸無一不自由拙退是其分榮耀非所求雖被世間笑終無身外憂此語君莫怪靜思吾亦愁如何三伏月楊尹謫䖍州
　　詔下
　　昨日詔下去罪人今日詔下得賢臣進退者誰非我事世間寵辱常紛紛我心與世兩相忘時事雖聞如不聞但喜今年飽飯吃洛陽禾稼如秋雲更傾一尊歌一曲不獨忘世兼忘身
　　七月一日作
　　七月一日天秋生履道里閒居見清景髙興從此始林間暑雨歇池上涼風起橋竹碧鮮鮮岸莎青靡靡蒼然古磐石清淺平流水何言中門前便是深山裏雙僮侍坐臥一杖扶行止飢聞麻粥香渴覺雲湯美〈胡麻粥雲母湯〉平生所好物今日多在此此外更何思市朝心已矣
　　開襟
　　開襟何處好竹下池邉地餘熱體猶煩早涼風有味黃萎槐蘂結紅破蓮芳〈一作房〉墜無奈每年秋先來入衰思
　　自賔客遷太子少傅分司
　　頭上漸無髪耳間新有毫形容逐日老官秩隨年髙優饒又加俸閒穩仍分曹飲食免藜藿居處非蓬蒿何言家尚貧銀榼提緑醪勿謂身未貴金章照紫袍誠合知止足豈宜更貪饕黙黙〈一作然〉心自問扵國有何勞
　　自在
　　杲杲冬日光眀暖真可愛移榻向陽坐擁裘仍解帶小奴搥我足小婢搔我背自問我為誰胡然獨安㤗安㤗良有以與君論梗概心了事未了飢寒迫扵外事了心未了念慮煎扵內我今實多幸事與心和㑹內外及中間瞭然無一礙所以日陽中向君言自在
　　詠史〈九年十一月作〉
　　秦磨利刀斬李斯齊燒沸鼎烹酈其可憐黃綺入商洛閒臥白雲歌紫芝彼為葅醢機上盡此為鸞皇天外飛去者逍遙來者死乃知禍福非天為
　　因夢有悟〈一作寤〉
　　交友淪歿盡悠悠勞夢思平生所厚者昨夜夢見之夢中幾許事枕上無多時欵曲數杯酒從容一局碁〈碁酒皆夢中所見事〉初見〈一作是〉韋尚書〈𢎞景〉金紫何輝輝中遇李侍郎〈建〉笑言甚怡怡終為崔常侍〈𤣥亮〉意色苦依依一夕三改變夢心不驚疑此事人盡怪此理誰得知我粗知此理聞扵竺乾師識行妄分別智隱迷是非若轉識為智菩提其庶幾
　　春逰
　　上馬臨出門出門復逡巡迴頭問妻子應怪春逰頻誠知春逰頻其奈老大身朱顔去復去白髪新更新請君屈十指為我數交親大限年〈一作言〉百嵗幾人及七旬我今六十五走若下坂輪假使得七十祗有五度春逢春不逰樂但恐是癡人
　　題天竺南院贈閒元旻清四上人
　　雜芳澗草合繁緑巖樹新山深景𠉀晩四月有餘春竹寺過微雨石逕無纎塵白衣一居士方袍四道人地是佛國土人非俗交親城中山下別相送亦殷勤
　　哭師臯
　　南康丹旐引魂迴洛陽籃舁送葬來北邙原邉尹村〈一作草樹〉畔月苦煙愁夜過半妻孥兄弟號一聲十二人腸一時斷往者何人送者誰樂天哭別師臯時平生分義向人盡今日哀寃唯我知我知何益徒垂淚籃轝迴竿馬迴轡何日重聞掃市歌誰家收得琵琶伎〈師臯醉後善歌掃市詞又有小妓工琵琶不知今落何處〉蕭蕭風樹白楊影蒼蒼露草青蒿氣更就墳前哭一聲與君此別終天地
　　隱几贈客
　　宦情本淡薄年貌又老醜紫綬與金章扵予亦何有有時獨〈一作猶〉隱几荅〈音塔〉然無所偶臥枕一巻書起嘗一杯酒書將引昬睡酒用扶衰朽客到忽已酣脫巾坐搔首疎頑倚老病容恕慚交友忽思荘生言亦擬鞭其後
　　夏日作
　　葛衣疎且單紗帽輕復寛一衣與一帽可以過炎天止扵便吾體何必被羅紈宿雨林筍嫩晨露園葵鮮烹葵炮嫩筍可以備朝餐止扵適吾口何必飫腥羶飯訖盥潄已捫腹方果然婆娑庭前歩安穩窗下眠外養物不費內歸心不煩不費用難盡不煩神易安庶幾無夭閼得以終天年
　　晩涼偶詠
　　日下西牆西風來北窗北中有逐涼人單牀獨棲息飄蕭過雲雨揺曵歸飛翼新葉多好隂初筠有佳色幽深小池館優穩閒官職不愛勿復論愛亦不易得
　　酬牛相公宮城早秋寓言見示兼呈夢得〈時夢得有疾〉
　　七月中氣後金與水交爭一聞白雪唱暑退清風生碧樹未揺落寒蟬始悲鳴夜涼枕簟滑秋燥衣巾輕疎受老慵出劉楨疾未平何人伴公醉新月上宮城
　　小臺晩坐憶夢得
　　汲泉灑小臺臺上無纎埃解帶靣西坐輕襟隨風開晩涼閒興動憶同傾一杯月眀𠉀柴戶藜杖何時來
　　種桃歌
　　食桃種其核一年核生芽二年長枝葉三年桃有花憶昨五六嵗灼灼盛芬華迨茲八九載有減而無加去春已稀少今春漸無多眀年後年後芳意當如何命酒樹下飲停杯拾餘葩因桃忽自感悲吒成狂歌
　　狂言示諸姪
　　世欺不識字我忝攻文筆世欺不得官我忝居班秩人老多病苦我今幸無疾人老多憂累我今㛰嫁畢心安不移轉身泰無牽率所以十年來形神閒且逸況當垂老嵗所要無多物一裘煖過冬一飯飽終日勿言舎宅小不過寢一室何用鞍馬多不能騎兩匹如我優幸身人中十有七如我知足心人中百無一傍觀愚亦見當已賢多失不敢論他人狂言示諸姪
　　偶以拙詩數首寄呈裵少尹侍郎䝉以盛製四篇一時酬和重投長句美而謝之
　　投君之文甚荒蕪數篇價直一束芻報我之章何璀璨纍纍四貫驪龍珠毛詩三百篇後得文選六十巻中無一麋麗⻱絶報賽五鹿連柱難支梧髙興獨因秋日盡清吟多與好風俱銀鉤金錯兩殊重宜上屏風張座隅




　　御定全唐詩巻四百五十三
　　欽定四庫全書
　　御定全唐詩巻四百五十四
　　白居易
　　六年冬暮贈崔常侍晦叔〈時為河南尹〉
　　鬢毛霜一色光景水爭流易過唯冬日難消是老愁香開緑蟻酒煖擁褐綾裘已共崔君約尊前倒即休
　　戲招諸客
　　黃醅綠醑迎冬熟絳帳紅爐逐夜開誰道洛中多逸客不將書喚不曾來
　　十二月二十三日作兼呈晦叔
　　案頭歷日雖未盡向後唯殘六七行牀下酒瓶雖不滿猶應醉得兩三場病身不許依年老拙宦虛教逐日忙聞健偷閒且勤〈一作歡〉飲一杯之外莫思量
　　七年元日對酒五首
　　慶弔經過嬾逢迎跪拜遲不因時節日豈覺此身羸〈一作時衰〉
　　衆老憂添嵗余衰喜入春年開第七秩屈指幾多人三杯藍尾酒一楪膠牙餳除卻崔常侍無人共我爭今朝吳與洛相憶一欣然夢得君知否俱過本命年〈余與蘇州劉郎中同壬子嵗今年六十二〉
　　同嵗崔何在同年杜又無〈余與吏部崔相公甲子同嵗與循州杜相公及第同年秋冬二人俱逝〉應無藏避處只有且歡娛
　　七年春題府廳
　　潦倒守三川因循渉四年推誠廢鉤距示恥用蒲鞭以此稱公事將何銷俸錢雖非好官職嵗久亦妨賢早春醉吟寄太原令狐相公蘇州劉郎中
　　雪夜閒逰多秉燭花時蹔出亦提壺別來少遇新詩敵老去難逢舊飲徒大振威名降北虜勤行惠化活東吳不知歌酒騰騰興得似河南醉尹無
　　洛下送牛相公出鎮淮南
　　北闕至東京風光十六程坐移丞相閣春入廣陵城紅斾擁雙節白鬚無一莖萬人開路看百吏立班迎閫外君彌重尊前我亦榮何須身自得將相是門生〈元和初牛相公應制策登第三等予為翰林考覈官〉
　　箏
　　雲髻飄蕭緑花顔旖旎紅雙眸剪秋水十指剝春蔥楚豓為門閥秦聲是女工甲眀銀玓瓅柱觸玉玲瓏猨苦啼嫌月鶯〈一作鸞〉嬌語䛏〈一作泥〉風移愁來手底送恨入中趙瑟清〈一作情〉相似胡琴閙〈一作調〉不同慢彈迴斷雁急奏轉飛蓬霜珮鏘還委冰泉咽復通珠聯千拍碎刀截一聲終倚麗精神定矜能意態融歇時情不斷休去思無窮燈下青春夜〈一作清歌夜〉尊前白首翁且聽應得在老耳未多聾
　　洛中春逰呈諸親友
　　莫歎年將暮須憐嵗又新府中三遇臘洛下五逢春春樹花珠顆春塘水麴塵春娃無氣力春馬有精神〈詠春逰一時之態〉並轡鞭徐動連盤酒慢巡經過舊鄰里追逐好交親笑語銷閒日酣歌送老身一生歡樂事亦不少扵人
　　酬舒三員外見贈長句
　　自請假來多少日五旬光景似須臾巳判到老為狂客不分當春作病夫楊桞花飄新白雪櫻桃子綴小紅珠頭風不敢多多飲能酌三分相勸無
　　將歸一絶
　　欲去公門返野扉預思泉竹已依依更憐家醖迎春熟一甕醍醐待我歸
　　罷府歸舊居〈自此後重授賔客歸履道宅作〉
　　陋巷乗籃入朱門掛印迴腰間拋組綬纓上拂塵埃屈曲閒池沼無非手自開青蒼好竹樹亦是眼看栽石片擡琴匣松枝閣酒杯此生終老處昨日卻歸來
　　睡覺偶吟
　　官初罷後歸來夜天欲眀前睡覺時起坐思量更無事身心安樂復誰知
　　問支琴石
　　疑因星隕空中落歎被泥埋澗底沈天上定應勝地上支機未必及支琴提攜拂拭知恩否雖不能言合有心
　　自喜
　　身慵難勉強性拙易遲迴布被辰時起柴門午後開忙驅能者去閒逐鈍人來自喜誰能㑹無才勝有才裵常侍以題薔薇架十八韻見示因廣為三十韻以和之
　　託質依髙架攅花對小堂晩開春去後獨秀院中央霽景朱眀早芳時白晝長穠因天與色麗共日爭光剪碧排千萼研朱染萬房煙條塗石緑粉蘂撲雌〈一作雄〉黃根動彤雲涌枝揺赤羽翔九微燈轉七寳帳熒煌淑氣熏行徑清陰接歩廊照梁迷藻梲耀壁變雕牆爛若藂然火殷扵葉得霜臙脂含臉笑蘇合裛衣香浹洽濡晨露玲瓏漏夕陽合羅排勘纈醉暈淺深妝乍見疑迴面遙看誤斷腸風朝舞飛燕雨夜泣蕭娘桃李慙無語芝蘭讓不芳山榴何細碎石竹苦尋常蕙慘偎欄避蓮羞映浦藏怯教蕉葉戰妬得桞花狂豈可輕嘲詠應須痛比方畫幈風自展繡繖葢誰張翠錦挑成字丹砂印著行猩猩凝血㸃瑟瑟蹙金匡散亂萎紅片尖纎嫩紫芒觸僧飄毳褐留妓冒羅裳寡和陽春曲多情騎省郎緣誇美顔色引出好文章東頋辭仁里〈語曰里仁為美又裵君所居名仁和里〉西歸入帝鄉假如君愛殺留著莫移將〈裵君題詩之次而常侍詔到唱和未竟而軒騎西歸故云〉
　　感舊詩巻
　　夜深吟罷一長吁老淚燈前濕白鬚二十年前舊詩巻十人酬和九人無
　　酬李二十侍郎
　　筍老蘭長花漸稀衰翁相對惜芳菲殘鶯著雨慵休囀落絮無風凝不飛行掇木芽供野食坐牽蘿蔓掛朝衣十年分手今同醉醉未如泥莫道歸
　　和夢得〈夢得來詩云謾讀圗書四十車年年為郡老天涯一生不得文章力百口空為飽煖家〉
　　綸閣沈沈無寵命蘇臺籍籍有能聲豈唯不得清文力但恐空傳冗吏名郎署迴翔何水部江湖留滯謝宣城所嗟非獨君如此自古才難共命爭
　　贈草堂宗宻上人
　　吾師道與佛相應念念無為法法能口藏宣傳十二〈一作五〉部心臺〈一作傳〉照耀百千燈盡離文字非中道長住虛空是小乗少有人知菩薩行世間只是重髙僧
　　喜照宻閒實四上人見過
　　紫袍〈一作衫〉朝士白髯翁與俗乖疎與道通官秩三迴分洛下交逰一半在僧中臭帑世界終須出香火因緣久願同齋後將何充供養西軒泉石北窗風
　　贈皇甫六張十五李二十三賔客
　　昨日三川新罷守今年四皓盡分司幸陪散秩閒居日好是登山臨水時家未苦貧常醖酒身雖衰病尚吟詩龍門泉石香山月早晩同逰報一期
　　微之敦詩晦叔相次長逝巋然自傷因成二絶
　　併失鵷鸞侶空留麋鹿身只應嵩洛下長作獨逰人長夜君先去殘年我幾何秋風滿衫淚泉下故人多
　　池上閒詠
　　青莎臺上起書樓緑藻潭中繫釣舟日晩愛行深竹〈一作徑〉裏月眀多上〈一作在〉小橋頭蹔嘗新酒還成醉亦出中門便當逰一部清商聊送老白鬚蕭颯管秋
　　涼風歎
　　昨夜涼風又颯然螢飄葉墜臥牀前逢秋莫歎須知分已過潘安三十年
　　和髙僕射罷節度讓尚書授少保分司喜遂逰山水之作
　　蹔辭八座罷雙旌便作登山臨水行能以忠貞酬重任不將富貴礙髙情朱門出去簮纓從絳帳歸來歌吹迎鞍轡閙裝光滿馬何人信道是書生
　　送考功崔郎中赴闕
　　稱意新官又少年秋涼身健好朝天青雲上了無多路卻要徐驅穩著鞭
　　重修香山寺畢題二十二韻以紀之
　　闕塞龍門口祗園鷲嶺頭曾隨減刼壞今遇勝緣修再瑩新金剎重裝舊石樓病僧皆引起忙客亦淹留四望窮沙界孤標出贍州地圗鋪洛邑天柱倚崧〈一作松〉丘兩面蒼蒼岸中心瑟瑟流波翻八灘雪堰䕶一潭油臺殿朝彌麗房廊夜更幽千花髙下塔一葉徃來舟岫合雲初吐林開霧半收靜聞樵子語逺聽棹郎謳官散殊無事身閒甚自由吟來攜筆硯宿去抱衾裯霽月當窗〈一作軒〉白涼風滿簟秋煙香封藥竈泉冷洗茶甌南祖心應學西方社可投先宜知止足次要悟浮休覺路隨方樂迷塗到老愁須除愛名障莫作戀家囚便合窮年住何言竟日逰可憐終老地此是我菟裘
　　送楊八給事赴常州
　　無嗟別青瑣且喜擁朱輪五十得三品百千無一人須勤念黎庶莫苦憶交親此外無過醉毗陵何限春
　　聞歌者唱微之詩
　　新詩絶筆聲名歇舊巻生塵篋笥深時向歌中聞一句未容傾耳已傷心
　　醉送李二十常侍赴鎮浙東
　　靖安客舎花枝下共脫青衫典濁醪今日洛橋還醉別金杯翻汙麒麟袍喧闐夙駕君脂轄酩酊離筵我藉糟好去商山紫芝伴珊瑚鞭動馬頭髙
　　醉別程秀才
　　五度龍門㸃額迴卻緣多藝復多才貧泥客路粘難出愁鎖鄉心掣不開何必更逰京國去不如且入醉鄉來吳楚調瀟湘弄為我殷勤送一杯〈程生善琴尤能沈湘曲〉
　　自詠
　　白衣居士紫芝仙半醉行歌半坐禪今日維摩兼飲酒當時綺季不請〈平聲〉錢等閒池上留賔客隨事燈前有管但問此身銷得否分司氣味不論年
　　把酒思閒事二首
　　把酒思閒事春愁誰最深乞錢羇客面落第舉人心月下低眉立燈前抱膝吟憑君勸一醉勝與萬黃金把酒思閒事春嬌何處多試鞍新白馬弄鏡小青娥掌上初教舞花前欲按歌憑君勸一醉勸了問如何
　　衰荷
　　白露凋花花不殘涼風吹葉葉初乾無人解愛蕭條境更繞衰藂一匝看
　　池上送考功崔郎中兼別房竇二妓
　　文昌列宿徴還日洛浦行雲放散時鵷鷺上天花逐水無因〈一作由〉再㑹白家池
　　自問
　　依仁臺廢悲風晩履信池荒宿草春〈晦叔亭臺在依仁微之池館在履信〉自問老身騎馬出洛陽城裏覓何人
　　送陳許髙僕射赴鎮
　　敦詩説禮中軍帥重士輕財大丈夫常與師徒同苦樂不教親故隔榮枯花鈿坐繞黃金印絲管〈一作竹〉行隨白玉壺商皓老狂唯愛醉時時能寄酒錢無
　　青氊帳二十韻
　　合聚千羊〈一作年〉毳施張百子弮〈司馬遷書雲張空弮〉骨盤邉桞健色染塞藍鮮北製因戎剏南移逐虜遷汰〈音闥〉風吹不動禦雨濕彌堅有頂中央聳無隅四嚮圎傍通門豁爾內宻氣溫然逺別闗山外初安庭戶前影孤眀月夜價重苦寒年軟煖圍氊毯鎗摐束管最宜霜後地偏稱雪中天側置低歌坐平鋪小舞筵閒多揭簾入醉便擁袍眠鐵檠〈去聲〉移燈背銀囊帶火懸深藏曉蘭焰闇貯宿香煙獸炭休親近狐裘可棄捐硯溫融凍墨瓶煖變春泉蕙帳徒招隱茅庵浪坐禪貧僧應歎羨寒士定留連賔客扵中接兒孫向後傳王家誇舊物未及此青氊〈王子敬語偷兒雲青氊我家舊物〉
　　荅夢得秋日書懐見寄
　　倖免非常病甘當本分衰眼昏燈最覺腰瘦帶先知樹葉霜紅日髭鬚雪白時悲愁緣欲老老過卻無悲
　　同諸客題於家公主舊宅
　　平陽舊宅少人逰應是逰人到即愁布〈一作舂〉榖鳥啼桃李院絡絲蟲怨鳳皇樓臺傾滑石猶殘砌簾斷珍珠不滿鉤聞道至今蕭史在髭鬚雪白向眀〈一作韶〉州
　　荅夢得八月十五日夜翫月見寄
　　南國碧雲客東京白首翁松江初有〈一作上〉月伊水正無風逺思兩鄉斷清光千里同不知娃館上何似石樓中〈其夜余在龍門石樓上望月〉
　　初冬早起寄夢得
　　起戴烏紗帽行披白布裘爐溫先煖酒手冷未梳頭早起〈一作景〉煙霜白初寒鳥雀愁詩成遣誰和還是寄蘇州
　　秋夜聽髙調涼州
　　樓上金風聲漸𦂳月中銀字韻初調促張柱吹髙管一曲涼州入泬寥
　　香山寺二絶
　　空山寂靜老夫閒伴鳥隨雲往復還家醖滿瓶書滿架半移生計入香山
　　愛風巖上攀松葢戀月潭邉坐石〈一作住日〉稜且共雲泉結緣境他生當作此山僧
　　送舒著作重授省郎赴闕
　　三嵗相依在洛都逰花宴月飽歡娛惜別笙歌多怨咽願留軒葢少踟躕劍磨光彩依前出鵬舉風雲逐後驅從此求閒應不得更能重醉白家無
　　同諸客嘲雪中馬上妓
　　珊瑚鞭嚲馬踟躕引手低蛾索一盂腰為逆風成弱桞面因衝冷作凝酥銀篦穩篸〈去聲〉烏紗帽花襜宜乗叱撥駒雪裏君看何所似王昭君妹寫真圗
　　喜劉蘇州恩賜金紫遙相賀宴以詩慶之
　　海內姑蘇太守賢恩加章綬豈徒然賀賔喜色欺杯酒醉妓歡聲遏管魚珮葺鱗光照地鶻銜瑞帯勢衝天莫嫌鬢上些些白金紫由來稱長年
　　藍田劉眀府攜酌〈一作酎〉相過與皇甫郎中卯時同飲醉後贈之
　　臘月九日煖寒客卯時十分空腹杯𤣥晏舞狂烏帽落藍田醉倒玉山頽貌偷花色老蹔去歌蹋栁枝春闇來不為劉家聖賢物愁翁笑口大難開
　　劉蘇州以華亭一鶴逺寄以詩謝之
　　老鶴風姿異衰翁詩思深素毛如我鬢丹頂似君心松際雪相映雞羣塵不侵殷勤逺來意一隻重千金
　　早春憶蘇州寄夢得
　　吳苑四時風景好就中偏好是春天霞光曙後殷扵火水色晴來嫩似煙士女笙歌宜月下使君金紫稱花前誠知歡樂堪留戀其奈離鄉已四年
　　嘗新酒憶晦叔二首
　　尊裏看無色杯中動有光自君拋我去此物共誰嘗世上強欺弱人間醉勝醒自君拋我去此語更誰聽
　　負春
　　病來道士教調氣老去山僧勸坐禪孤負春風楊栁曲去年斷酒到今年
　　池上閒吟二首
　　髙臥閒行自在身池邉六見栁條新幸逢堯舜無為日得作羲皇向上人四皓再除猶且健三州罷守未全貧莫愁客到無供給家醖香濃野菜春
　　非荘非宅非蘭若竹樹池亭十畆餘非道非僧非俗吏褐裘烏帽閉門居夢逰信意寧殊蝶心樂身閒便是魚雖未定知生與死其間勝負兩何如
　　早春招張賔客
　　久雨初晴天氣新風煙草樹盡欣欣雖當冷落衰殘日還有陽和暖活身池色溶溶藍染水花光燄燄火燒春商山老伴相收拾不用隨他年少人
　　營閒事
　　自笑營閒事從朝到日斜澆畦引泉脈掃徑避蘭芽暖變牆衣色晴催木筆花桃根知酒渴晩送一甌茶
　　感春
　　老思不禁春風光照眼新花房紅鳥觜池浪碧魚鱗倚櫂誰為伴持杯自問身心情多少在六十二三人
　　春池上戲贈李郎中
　　滿池春水何人愛唯我迴看指似君直似挼藍新汁色與君南宅染羅裙
　　翫半開花贈皇甫郎中〈八年寒食日池東小樓上作〉
　　勿訝春來晩無嫌花發遲人憐全盛日我愛半開時紫蠟粘為蔕紅蘇㸃作㽔成都新夾纈梁漢碎臙脂樹杪真珠顆牆頭小女兒淺深妝駮落髙下火參差蝶戲爭香朶鶯啼選穩枝好教郎作伴合共酒相隨醉翫無勝此狂嘲更讓誰猶殘少年興不似〈一作未是〉老人詩西日憑輕照東風莫殺〈去聲〉吹眀朝應爛漫後夜更〈一作即〉離披林下遙相憶尊前闇有期銜杯嚼蘂思唯我與君知
　　池邉
　　栁老香絲宛荷新鈿扇圓殘春深樹裏斜日小樓前醉遣收杯杓閒聽理管池邉更無事看補採蓮船家釀新熟毎嘗輙醉妻姪等勸令少飲因成長句以諭之
　　君應怪我朝朝飲不説向君君不知身上幸無疼痛處甕頭正是撇嘗時劉妻勸諫夫休醉王姪分疎叔不癡六十三翁頭雪白假如醒黠欲何為
　　送常秀才下第東歸
　　東歸多旅恨西上少知音寒食看花眼春風落第心百憂當二月一醉直千金到處公卿席無辭酒醆深
　　且逰
　　手裏一杯滿心中百事休春應唯仰醉老更不禁愁弄水迴船尾尋花信馬頭眼看筋力減逰得且須逰
　　題王家荘臨水栁亭
　　弱栁緣堤種虛亭壓水開條疑逐風去波欲上階來翠羽偷魚入紅腰學舞迴春愁正無緒爭不盡殘杯
　　題令狐家木蘭花
　　膩如玉指塗朱粉光似金刀剪紫霞從此時時春夢裏應添一樹女郎花
　　拜表迴閒逰
　　玉珮金章紫花綬紵衫藤帯白綸巾晨興拜表稱朝士晩出逰山作野人達磨傳心令息念𤣥元留意遣同塵八闗浄戒齋銷日一曲狂歌醉送春酒肆法堂方丈裏其間豈是兩般身
　　西街渠中種蓮疉石頗有幽致偶題小樓
　　朱檻低牆上清流小閣前僱人栽菡萏買石造潺湲影落江心月聲移谷口泉閒看捲簾坐醉聽掩窗眠路笑淘官水家愁費料錢是非君莫問一對一翛然
　　晩春閒居楊工部寄詩楊常州寄茶同到因以長句荅之
　　宿酲寂寞眠初起春意闌珊日又斜勸我加餐因早筍恨人休醉是殘花悶吟工部新來句渴飲毗陵逺到茶兄弟東西官職冷門前車馬向誰家
　　玉泉寺南三里澗下多深紅躑躅繁豓殊常感惜題詩以示逰者
　　玉泉南澗花竒怪不似花叢似火堆今日多情唯我到每年無故為誰開寧辭辛苦行三里更與留連飲兩杯猶有一般辜負事不將歌舞管來
　　早服雲母散
　　曉服雲英潄井華寥然身若在煙霞藥銷日晏三匙飯酒渴春深一椀茶毎夜坐禪觀水月有時行醉翫風花浄名事理人難解身不出家心出家
　　三月晦日〈一下又有日字〉晩聞鳥聲
　　晩來林鳥語殷勤似惜風光説向人遣脫破袍勞報煖催沽美酒敢辭貧聲聲勸醉應須醉一嵗唯殘半日春
　　早夏逰平原迴
　　夏早日初長南風草木香肩輿頗平穩澗路甚清涼紫蕨行看採青梅旋摘嘗療飢兼解渴一醆冷雲漿
　　宿天竺寺迴
　　野寺經三宿都城復一還家仍念㛰嫁身尚繫官〈一作朝〉班蕭灑秋臨水沈吟晩下山長閒猶未得逐日且偷閒侍中晉公欲到東洛先䝉書問期宿龍門思往感今輙獻長句
　　昔䝉興化池頭送〈太和三年春居易授賔客分司東來特䝉侍中扵興化里池上宴送〉今許龍門潭上期聚散但慙長見念榮枯安敢道相思功成名遂來雖久雲臥山逰去未遲聞説風情筋力在只如初破蔡州時
　　奉和晉公侍中䝉除留守行及洛師感恱發中斐然成詠之作
　　鸞鳳翺翔在寥廓貂蟬蕭灑出埃塵致成堯舜昇平代收得䕫龍強健身拋擲功名還史冊分張歡樂與交親商山老皓雖休去終是留侯門下人
　　送劉五司馬赴任硤州兼寄崔使君
　　位下才髙多怨天劉兄道勝獨恬然貧扵揚子兩三倍老過榮公六七年筆硯莫拋留壓案簞瓢從陋也銷錢郡丞自合當優禮何況夷陵太守賢
　　菩隄寺上方晩眺
　　樓閣髙低樹淺深山光水色暝沈沈嵩煙半巻青綃幕伊浪平鋪緑綺衾飛鳥滅時宜極目逺風來處好開襟誰知不離簪纓內長得逍遙自在心
　　楊栁枝詞八首
　　六么水調家家唱白雪梅花處處吹古歌舊曲君休聽聽取新翻楊栁枝
　　陶令門前四五樹亞夫營裏百千條何似東都正二月黃金枝映洛陽橋
　　依依褭褭復青青句引春〈一作清〉風無限情白雪花繁空撲地緑絲條弱不勝鶯
　　紅板江橋青酒旗館娃宮暖日斜時可憐雨歇東風定萬樹千條各自垂
　　蘇州楊栁任君誇更有錢塘勝館娃若解多情尋小小緑楊深處是蘇家
　　蘇家小女舊知名楊栁風前別有情剝條盤作銀環様巻葉吹為玉笛聲kao
　　葉含濃露如啼眼枝褭輕風似舞腰小樹不禁攀折苦乞君留取兩三條
　　人言栁葉似愁眉更有愁腸似栁絲栁絲挽斷腸牽斷彼此應無續得期











　　御定全唐詩巻四百五十四
　　欽定四庫全書
　　御定全唐詩巻四百五十五
　　白居易
　　讀老子
　　言者不如〈一作知〉知者黙此語吾聞扵老君若道老君是知者緣何自著五千文
　　讀荘子
　　荘生齊物同歸一我道同中有不同遂性逍遙雖一致鸞凰終校勝虵蟲〈萬首絶句作去國辭家謫異方中心自怪少憂傷為尋荘子知歸處認得無何是本鄉〉
　　讀禪經
　　須知諸相皆非相若住無餘卻有餘言下忘言一時了夢中説夢兩重虛空花豈得兼求果陽〈一作物〉燄如何更覓魚攝動是禪禪是動不禪不動即如如
　　感興二首
　　吉凶禍福有來由但要深知不要憂只見火光燒潤屋
　　不聞風浪覆虛舟名為公器無多取利是身災合少求雖異匏𤓰難不食大都食足早宜休
　　魚能深入寧憂釣鳥解髙飛豈觸羅熱處先爭炙手去悔時其奈噬臍何尊前誘得猩猩血幕上偷安鷰鷰窠我有一言君記取世間自取苦人多
　　問鶴
　　烏鳶爭食雀爭窠獨立池邉風雪多盡日蹋冰翹一足不鳴不動意如何
　　代鶴荅
　　鷹爪攫雞雞肋折鶻拳蹵雁雁頭垂何如斂翅水邉立飛上雲松棲穩枝
　　閒臥〈一作居〉有所思二首
　　向夕搴簾臥枕琴微涼入戶起開襟偶因眀月清風夜忽想遷臣逐客心何處投荒初恐懼誰人繞澤正悲吟始知洛下分司坐一日安閒直萬金
　　權門要路是〈一作足〉身災散地閒居少禍胎今日憐君嶺南去當時笑我洛中來蟲全性命縁無毒木盡天年為不才大抵吉凶多自致李斯一去二疎迴
　　喜閒
　　蕭灑伊嵩下優㳺黃綺間未曾一日悶已得六年閒魚鳥為徒侶煙霞是往還伴僧禪閉目迎客笑開顔興發宵逰寺慵時晝掩闗夜來風月好悔不宿香山
　　詩酒琴人例多薄命予酷好三事雅當此科而所得已多為幸斯甚偶成狂詠聊寫媿懐
　　愛琴愛酒愛詩客多賤多窮多苦辛中散歩兵終不貴孟郊張籍過扵貧一之已歎闗扵命三者何堪併在身只合飄零隨草木誰教凌厲出風塵榮名厚祿二千石樂飲閒逰三十春何得無厭時咄咄猶言薄命不如人
　　寄眀州於駙馬使君三絶句
　　有花有酒有笙歌其奈難逢親故何近海饒風春足雨白鬚太守悶時多
　　平陽音樂隨都尉留滯三年在浙東吳越聲邪無法用莫教偷入管中
　　何郎小妓歌喉好嚴老呼為一串珠〈嚴尚書與於駙馬詩云莫惜歌喉一串珠〉海味腥鹹損聲氣聽看猶得斷腸無
　　閒臥
　　薄食當齋戒散班同隱淪佛容為弟子天許作閒人唯置牀臨水都無物近身清風散髪臥兼不要紗巾春早秋初因時即事兼寄浙東李侍郎
　　春早秋初晝夜長可憐天氣好年光和風細動簾帷暖清露微凝枕簟涼窗下曉眠初減被池邉晩坐乍移牀閒從蕙草侵堦緑靜任槐花滿地黃理曲管聞後院熨衣燈火映深房四時新景〈一作境〉何人別遙憶多情李侍郎
　　新秋喜涼
　　過得炎蒸月尤宜老病身衣裳朝不潤枕簟夜相親樓月纎纎早波風褭褭新光陰與時節先感是詩人
　　初夏閒吟兼呈韋賔客
　　孟夏清和月東都閒散官體中無病痛眼下未飢寒世事聞常悶交逰見即歡杯觴留客切妓樂取人寛雪鬢隨身老雲心著處安此中殊有味試説向君看
　　哭崔二十四常侍〈崔好酒放歌忘懐生死知疾不起自為誌文〉
　　貂冠初別九重門馬鬛新封四尺墳薤露歌詞非白雪旌銘官爵是浮雲伯倫每置隨身鍤元亮先〈一作初〉為自祭文莫道髙風無繼者一千年內有崔君
　　奉酬侍中夏中雨後逰城南荘見示八韻
　　島樹間林巒雲收雨氣殘四山嵐色重五月水聲寒老鶴兩三隻新篁千萬竿化成天竺寺移得子陵灘心覺閒彌貴身緣健更歡帝將風后待人作謝公看甪里年雖老髙陽興未䦨佳晨不見召爭免趂杯盤〈來詩云何處趂杯盤〉送兗州崔大夫駙馬赴鎮〈唐人絶句作送崔駙馬赴兗州〉
　　戚里誇為賢駙馬儒家認作好詩人魯侯不得辜風景沂水年年有暮春
　　少年問
　　少年怪我問如何何事朝朝醉復歌作樂天應不錯憂愁時少樂時多
　　問少年
　　千首詩堆青玉案十分酒寫白金盂迴頭卻問諸年少作箇狂夫得了無
　　代琵琶弟子謝女師曹供奉寄新調弄譜
　　琵琶師在九重城忽得書來喜且驚一紙展看非舊譜四翻出是新聲㽔賔掩抑嬌多怨散水玲瓏峭更清珠顆淚霑金捍撥紅妝弟子不勝情〈㽔賔散水皆新調名〉
　　代林園戲贈〈裵侍中新修集賢宅成池館甚盛數往逰宴醉歸自戲耳〉
　　南院今秋逰宴少西坊近日往來頻假如宰相池亭好作客何如作主人
　　戲荅林園
　　豈獨西坊來往頻偷閒處處作逰人衡門雖是棲遲地不可終朝鏁老身
　　重戲贈
　　集賢池館從他盛履道林亭勿自輕往往歸來嫌窄小年年為主莫無情
　　重戲荅
　　小水低亭自可親大池髙館不闗身林園莫妬裵家好憎故憐新豈是人
　　早秋登天宮寺閣贈諸客
　　天宮閣上醉蕭辰絲管閒聽酒慢巡為向涼風清景道今朝屬我兩三人
　　暁上天津橋〈一作閣〉閒望偶逢盧郎中張員外攜酒同傾
　　上陽宮裏暁鐘後天津橋頭殘月前空濶境疑非下界飄颻身似在寥天星河隱映初生日樓閣蔥蘢半出煙此處相逢傾一醆始知地上有神仙
　　八月十五日夜同諸客翫月
　　月好共傳唯此夜境閒皆道是東都嵩山表裏千重雪洛水髙低兩顆珠清景難逢宜愛惜白頭相勸強歡娛誠知亦有來年㑹保得晴眀強健無
　　對晩開夜合花贈皇甫郎中
　　移晩校一月花遲過半年紅開杪秋日翠合欲昬天白露滴未〈一作不〉死涼風吹更鮮後時誰肯頋唯我與君憐
　　醉逰平泉
　　狂歌箕踞酒尊前眼不看人面向天洛客最閒唯有我一年四度到平泉
　　題贈平泉韋徵君拾遺
　　箕潁千年後唯君得古風位留丹陛上身入白雲中躁靜心相背髙低跡不同籠雞與梁燕不信有㝠鴻
　　酬皇甫郎中對新菊花見憶
　　愛菊髙人吟逸韻悲秋病客感衰懐黃花助興方攜酒紅葉添愁正滿堦居士葷腥今已斷仙郎杯杓為誰排媿君相憶東籬下擬廢重陽一日齋
　　夜宴醉後留獻裵侍中
　　九燭臺前十二姝主人留醉任歡娛翩翻舞䄂䨇飛蝶宛轉歌聲一索珠坐久欲醒還酩酊夜深初散又踟躕南山賔客東山妓此㑹人間曾有無
　　和韋庶子逺坊赴宴未夜先歸之作兼呈裵員外〈員外亦愛先逃歸〉
　　促席留歡日未曛逺坊歸思已紛紛無妨按轡行乗月何必逃杯走似雲銀燭忍〈一作忽〉拋楊栁曲金鞍潛送石榴裙到時常晩歸時早笑樂三分校一分
　　集賢池荅侍中問
　　主人晩入皇城宿問客裵回何所須池月幸閒無用處今宵能借客逰無
　　楊栁枝二十韻〈並序〉
　　楊栁枝洛下新聲也洛之小妓有善歌之者詞章音韻聽可動人故賦之
　　小妓攜桃葉新聲蹋栁枝妝成剪燭後醉起舞衫時繡履嬌行緩花筵笑上遲身輕委迴雪羅薄透凝脂笙引簧頻煖箏催柱數移樂童翻怨調才子與妍詞便想人如樹先將髪比絲風條揺兩帯煙葉貼雙眉口動櫻桃破鬟低翡翠垂枝柔腰嫋娜荑嫩手葳㽔唳鶴晴呼侶哀猨夜呌兒玉敲音歴歴珠貫字纍纍袖為收聲㸃釵因赴節遺重重遍頭別一一拍心知塞北愁攀折江南苦別離黃遮金谷岸緑映杏園池春惜芳華好秋憐顔〈一作翠〉色衰取來歌裏唱勝向笛中吹曲罷那能別情多不自持纒頭無別物一首斷腸詩
　　荅皇甫十郎中秋深酒熟見憶
　　煙景冷蒼茫秋深夜夜霜為思池上酌先覺甕頭香未暇傾巾漉還應染指嘗醍醐慙氣味琥珀讓晶光若許陪歌席須容散道場月終齋戒畢猶及菊花黃
　　老去
　　老去媿妻兒冬來有勸詞煖寒從飲酒衝冷少吟詩戰勝心還壯齋勤體校羸由來世間法損益合相隨
　　送宗實上人逰江南
　　忽辭洛下緣何事擬向江南住幾時每過渡〈一作船〉頭應〈一作傷〉問法無妨菩薩是船師
　　和同州楊侍郎誇柘枝見寄
　　細吟馮翊使君詩憶作餘杭太守時君有一般輸我事柘枝看校十年遲
　　冬初酒熟二首
　　霜繁脆庭栁風利剪池何月色曉彌苦鳥聲寒更多秋懐久寥落冬計又如何一甕新醅酒萍浮春水波酒熟無來客因成獨酌謡人間老黃綺地上散松喬忽忽醒還醉悠悠暮復朝殘年多少在盡付此中銷
　　送姚杭州赴任因思舊逰二首
　　與君細話杭州事為我留心莫等閒閭里固宜勤撫恤樓臺亦要數躋攀笙歌縹緲虛空裏風月依稀夢想間且喜詩人重管領遙飛一醆賀江山
　　渺渺錢唐路幾千想君到後事依然靜逢竺寺猨偷橘閒看蘇家女採蓮故妓數人憑問訊新詩兩首倩留傳舎人雖健無多興老挍當時八九年〈杭民至今呼余為白舎人〉
　　寄李相公
　　漸老只謀歡雖貧不要官唯求造化力試為駐春看
　　冬日平泉路晩歸
　　山路難行日易斜煙村霜樹欲棲鵶夜歸不到應閒事熱飲三杯即是家
　　利仁北街作
　　草色斑斑春雨晴利仁坊北面西行踟躕立馬緣何事認得張家歌吹聲
　　洛陽堰閒行
　　洛陽堰上新晴日長夏門前欲暮春遇酒即沽逢樹歇七年此地作閒人
　　過永寧
　　村杏野桃繁似雪行人不醉為誰開頼逢山縣盧眀府引我花前勸一杯
　　往年稠桑曾䘮白馬題詩㕔壁今來尚存又復感懐更題絶句
　　路傍埋骨蒿草合壁上題詩塵蘚生馬死七年猶悵望自知無乃太多情
　　羅敷水
　　野店東頭花落處一條流水號羅敷芳魂豓骨知何處春草茫茫墓亦無
　　路逢青州王大夫赴鎮立馬贈別
　　大斾擁金羈書生得者稀何勞問官職豈不見光輝赫赫人爭看翩翩馬欲飛不期〈一作欺〉前嵗尹駐節語依依〈前年春余為河南尹王為少尹〉
　　和楊同州寒食乾坑㑹後聞楊工部欲到知予與工部有宿酲
　　夜飲歸常晩朝眠起更遲舉頭中酒後引手索茶時拂枕青長袖欹簮白接䍦宿酲無興味先是肺神知和劉汝州酬侍中見寄長句因書集賢坊勝事戲而問之
　　洛川汝海封畿接履道集賢來往頻一復時程雖不逺百餘歩地更相親〈汝去洛程一宿履道集賢兩宅相去一百三十歩〉朱門陪宴多投轄青眼留歡任吐茵聞道郡齋還有酒花前月下對何人
　　池上二絶
　　山僧對棊坐局上竹陰清映竹無人見時聞下子聲小娃撐小艇偷採白蓮迴不解藏蹤跡浮萍一道開
　　白羽扇
　　素是自然色圓因裁製功颯如松起籟飄似鶴翻空盛夏不銷雪終年無盡風引秋生手裏藏月入懐中麈尾斑非疋蒲葵陋不同何人稱相對清瘦白鬚翁
　　五月齊戒罷㝠徹樂聞韋賔客皇甫郎中飲㑹亦稀又知欲攜酒饌出齋先以長句呈謝
　　妓房匣鏡滿紅埃酒庫封瓶生緑苔居士爾時緣䕶戒車公何事亦停杯散齋香火今朝散開素盤筵後日開隨意往還君莫怪坐禪僧去飲徒來
　　閒園獨賞〈因夢得所寄蜂鶴之詠因成此篇以和之〉
　　午後郊園靜晴來景物新雨添山氣色風借水精神永日若為度獨逰何所親仙禽狎君子芳樹倚佳人蟻鬬王爭肉蝸移舎逐身蝶雙知伉儷蜂分見君臣蠢蠕形雖小逍遙性即均不知鵬與鷃相去幾微塵
　　種栁三詠
　　白頭種松桂早晩見成林不及栽楊栁眀年便有陰春風為催促副取老人心
　　從君種楊栁夾水意如何凖擬三年後青絲拂綠波仍教小樓上對唱栁枝歌
　　更想五年後千千條麴塵路傍深映月樓上闇藏春愁殺閒逰客聞歌不見人
　　偶吟
　　好官病免曾三度散地歸休已七年老自退閒非世棄貧䝉強健是天憐韋荊南去留春服王侍中來乞酒錢便得一年生計足與君美食復甘眠
　　池上即事
　　移牀避日依松竹解帯當風掛薜蘿鈿砌池心緑蘋合粉開花面白蓮多久陰新霽宜絲管苦熱初涼入綺羅家醖瓶空人客絶今宵爭奈月眀多
　　南塘暝興
　　水色昬猶白霞光闇漸無風荷揺破扇波月動連珠蟋蟀啼相應鴛鴦宿不孤小僮頻報夜歸歩〈一作路〉尚踟躕
　　小宅
　　小宅里閭接疎籬雞犬通渠分南巷水窗借北家風庾信園殊小陶潛屋不豐何勞問寛窄寛窄在心中
　　諭親友
　　適情處處皆安樂大抵園林勝市朝煩閙榮華猶易過優閒福祿更難銷自憐老大宜疎散卻被交親歎寂寥終日相逢不相見兩心相去一何遙
　　龍門送別皇甫澤州赴任韋山人南逰
　　隼旟歸洛知何日鶴駕還嵩莫過春惆悵香山雲水冷眀朝便是獨逰人
　　劉蘇州寄釀酒糯米李浙東寄楊栁枝舞衫偶因嘗酒試衫輙成長句寄謝之
　　栁枝謾蹋試雙袖桑落初香嘗一杯金屑醅濃吳米釀銀泥衫穩越娃裁舞時已覺愁眉展醉後仍教笑口開慙媿故人憐寂寞三千里外寄歡來
　　詔授同州刺史病不赴任因詠所懐
　　同州慵不去此意復誰知誠愛俸錢厚其如身力衰可憐病判案何似醉吟詩勞逸懸相逺行藏決不疑徒煩人勸諌只合自尋思白髪來無限青山去有期野心惟怕閙家口莫愁飢賣卻新昌宅聊充送老資
　　寄楊六侍郎〈時楊初授戶部予不赴同州〉
　　西戶最榮君好去左馮雖穩我慵來秋風一筯鱸魚鱠張翰揺頭喚不迴
　　韋七自太子賔客再除祕書監以長句賀而餞之〈韋往年嘗與予同為祕監〉
　　離筵莫愴且同歡共賀新恩拜舊官屈就商山伴麋鹿好歸芸閣狎鵷鸞落星石上蒼苔古畫鶴㕔前白露寒老監姓名應〈一作題〉在壁相思試為拂塵看
　　酒熟憶皇甫十
　　新酒此時熟故人何日來自從金谷別不見玉山頽疎索栁花盌寂寥荷葉杯今冬問氊帳雪裏為誰開九年十一月二十一日感事而作〈其日獨逰香山寺〉
　　禍福茫茫不可期大都早退似先知當君白首同歸日是我青山獨往時顧索素琴應不暇憶牽黃犬定難追麒麟作脯龍為醢何似泥中曵尾⻱
　　即事重題
　　重裘暖帽寛氊履小閣低窗深地爐身穩心安眠未起西京朝士得知無
　　將歸渭村先寄舎弟
　　一年年覺此身衰一日日知前事非詠月嘲風〈一作花〉先要減登山臨水亦宜稀子平嫁娶貧中畢元亮田園醉裏歸為報阿連寒食下與君釀酒掃柴扉
　　看嵩洛有歎
　　今日看嵩洛迴頭歎世間榮華急如水憂患大扵山見苦方知樂經忙始愛閒未聞籠裏鳥飛出肯飛還
　　詠懐
　　隨緣逐處便安閒不入〈一作住〉朝廷不住〈一作入〉山心似虛舟浮水上身同宿鳥寄林間尚平㛰嫁了無累馮翊符章封卻還〈時阿羅初嫁及同州官吏放歸〉處分貧家殘活計匹〈一作正〉如身後莫相闗
　　詠老贈夢得
　　與君俱老也自問老何如眼澀夜先臥頭慵朝未梳有時扶杖出盡日閉門居嬾照新磨鏡休看小字書情扵故人重跡共少年疎唯是閒談興相逢尚有餘



　　御定全唐詩巻四百五十五
<集部,總集類,御定全唐詩>
　　欽定四庫全書
　　御定全唐詩卷四百五十六
　　白居易
　　從同州刺史改授太子少傅分司
　　承華東署三分務履道西池七過春歌酒優㳺聊卒嵗園林蕭灑可終身留侯爵秩誠虛貴疏受生涯未苦貧月俸百千官二品朝廷雇我作閒人〈張良疏受並為太子少傅〉奉和裵令公新成午橋荘緑野堂即事
　　舊徑開桃李新池鑿鳳皇只添丞相閣不改午橋荘逺處塵埃少閒中日月長青山為外屏緑野是前堂引水多隨勢栽松不趂行年華玩風景春事看農桑花妬謝家妓蘭偷荀令香遊絲飄酒席瀑布濺琴牀巢許終身穩蕭曹到老忙千年落公便進退處中央〈時裵加中書令〉
　　自題小草亭
　　新結一茅茨規模儉且卑土堦全壘塊山木半留皮隂合連藤架藂香近菊籬壁宜藜杖倚門稱荻簾垂窗裏
　　風清夜簷間月好時留連嘗酒客句引坐禪師伴宿雙棲鶴扶行一侍兒緑醅量醆飲紅稻約升炊齷齪豪家笑酸寒富室欺陶廬閒自愛顔巷陋誰知螻蟻謀深穴鷦鷯占小枝各隨其分足焉用有餘為
　　自詠
　　細故隨縁盡衰形具體微鬬閒僧尚閙較瘦鶴猶肥老遣寛裁襪寒教厚絮衣馬從銜草展雞任啄籠飛只要天和在無令物性違自餘君莫問何是復何非
　　新亭病後獨坐招李侍郎公垂
　　新亭未有客竟日獨何為趂暖泥茶竈防寒夾竹籬頭風初定從眼闇欲眀時淺把三分酒閒題數句詩應須置兩榻一榻待公垂
　　閒臥寄劉同州
　　軟褥短屏風昬昬醉臥翁鼻香茶熟後腰暖日陽中伴老琴長在迎春酒不空可憐閒氣味唯欠與君同
　　殘酌晩餐
　　閒傾殘酒後煖擁小爐時舞看新翻曲歌聽自作詞魚香肥潑火飯細滑流匙除卻慵饞外其餘盡不知
　　喜見劉同州夢得
　　紫綬白髭鬚同年二老夫論心共牢落見靣且歡娛酒好㩦來否詩多記得無應須為春草五馬少踟躕
　　裵令公席上贈別夢得
　　年老官髙多別離轉難相見轉相思雪銷酒盡梁王起便是鄒枚分散時
　　尋春題諸家園林
　　聞健朝朝出乗春處處尋天供閒日月人借好園林漸以狂為態都無悶到心平生身得所未省似而今
　　又題一絶
　　貌隨年老欲何如興遇春牽尚有餘遙見人家花便入不論貴賤與親疎
　　家園三絶
　　滄浪峽水子陵灘路逺江深欲去難何似家池通小院臥房階下插魚竿
　　籬下先生時得醉甕間吏部暫偷閒何如家醖雙魚榼雪夜花時長在前
　　鴛鴦怕捉竟難親鸚鵡雖籠不著人何似家禽雙白鶴閒行一歩亦隨身
　　老來生計
　　老來生計君看取白日逰〈一作閒〉行夜醉吟陶令有田唯種黍鄧家無子不留金人間榮耀因緣淺林下幽閒氣味深煩慮漸消虛白長一年心勝一年心
　　早春題少室東巖
　　三十六峰晴雪銷嵐翠〈一作氣〉生月留三夜宿春引四山行逺草初含色寒禽未變聲東巖最髙石唯我有題名
　　早春即事
　　眼重朝眠足頭輕宿酒醒陽光滿前戶雪水半中庭物變隨天氣春生逐地形北簷梅晩白東㟁栁先青蔥壠抽羊角松巢墮鶴翎老來詩更拙吟罷少人聽
　　歎〈一作笑〉春風兼贈李二十侍郎二絶
　　樹根雪盡催花發池岸冰消放草生唯有鬚霜依舊白春風扵我獨無情
　　道塲齋戒今初畢酒伴歡娛久不同不把一杯來勸我無情亦得似春風
　　春來頻與李二賔客郭外同逰因贈長句
　　風光引歩酒開顔送老消春嵩洛間朝蹋落花相伴出暮隨飛鳥一時還我為病叟誠宜退君是才臣豈合閒可惜濟時心力在放教臨水復登山
　　二月二日
　　二月二日新雨晴草芽菜甲一時生輕衫細馬春年少十字津頭一字行
　　奉和令公緑野堂種花
　　緑野堂開占物華路人指道令公家令公桃李滿天下何用堂前更種花
　　清眀日登老君閣望洛城贈韓道士
　　風光煙火清眀日歌哭悲歡城市間何事不隨東洛水誰家又𦵏北邙山中橋車馬長無已下渡舟航亦不閒冢墓纍纍人擾擾遼東悵望鶴飛還
　　三月三日
　　畫堂三月初三日絮撲窗紗燕拂簷蓮子數杯嘗冷酒柘枝一曲試春衫階臨池面勝看鏡戶映花藂當下簾指㸃樓南玩新月玉鉤素手兩纎纎
　　雨中聽琴者彈別鶴操
　　雙鶴分離一何苦連陰雨夜不堪聞莫教遷客孀妻聽嗟歎悲啼䛏〈一作泥〉殺君
　　酬鄭二司録與李六郎中寒食日相過同宴見贈〈二人並是同年〉
　　偶因冷節㑹嘉賔況是平生心所親迎接須矜疎傳老祗供莫笑阮家貧杯盤狼籍宜侵〈一作親〉夜風景闌珊欲過春相對喜歡還悵望同年只有此三人
　　喜楊六侍御同宿〈一喜下有與字〉
　　岸幘靜言眀月夜匡牀閒臥落花朝二三月裏饒春睡七八年來不早朝濁水清塵難㑹合髙鵬低鷃各逍遙眼看又上青雲去更卜同衾一兩宵
　　殘春詠懐贈楊慕巢侍郎
　　位逾三品日〈太子少傅官三品〉年過六旬時〈予今年六十五〉不道官班下其如筋力衰猶憐好風景轉重舊親知少壯難重得歡娛且強為興來池上酌醉出袖中詩靜話開襟久閒吟放醆遲落花無限雪殘鬢幾多絲莫説傷心事春翁易酒悲
　　閒居春盡
　　閒泊池舟靜掩扉老身慵出客來稀愁應暮雨留教住春被殘鶯喚遣歸揭甕偷嘗新熟酒開箱試著舊生衣冬裘夏葛相催促垂老光陰速似飛
　　春盡日天津橋醉吟偶〈一無偶字〉呈李尹侍郎
　　宿雨洗天津無泥未有塵初晴迎早夏落照送殘春興發詩隨口狂來酒寄身水邉行嵬峨橋上立逡巡疎傅心情老吳公政化新三川徒有主風景屬閒人
　　池上逐涼二首
　　青苔地上消殘暑綠樹陰前逐晩涼輕屐單衫薄紗帽淺池平岸庳藤牀簮纓怪我情何薄泉石諳君味甚長偏問交親為老計多言宜靜不宜忙
　　窗間睡足休髙枕水畔閒〈一作行〉來上小船櫂遣禿頭奴子撥茶教纎手侍兒煎門前便是紅塵地林外無非赤日天誰信好風清簟上更無一事但翛然
　　香山避暑二絶
　　六月灘聲如猛雨香山樓北暢師房夜深起憑闌干立滿耳潺湲滿面涼
　　紗巾草履竹疎衣晩下香山蹋翠微一路涼風十八里臥乗籃轝睡中歸
　　老夫
　　七八年來逰洛都三分逰伴二分無風前月下花園裏處處唯殘個老夫世事勞心非富貴人間〈一作生〉實事是歡娛誰能逐我來閒坐時共酣歌傾一壺
　　香山下〈一無下字〉卜居
　　老須為老計老計在抽簮山下初投足人間久息心亂藤遮石壁絶澗䕶雲林若要深藏處無如此處深
　　無長物
　　莫訝家居窄無嫌活計貧只緣無長物始得作閒人青竹單牀簟烏紗獨幅巾其餘皆稱是亦足奉吾身宿香山寺酬廣陵牛相公見寄〈來詩云唯羨東都白居士月明香積問禪師時牛相三表乞退有詔不許〉
　　手札八行詩一篇無由相見但依然君匡聖主方行道我事空王正坐禪支許徒思逰白月夔龍未放下青天應須且為蒼生住猶去懸車十四年〈牛相公今年五十七〉
　　以詩代書寄戶部楊侍郎勸買東鄰王家宅
　　勸君買取東鄰宅與我衡門相並開雲映嵩峯當戶牖月和伊水入池臺林園亦要趂閒置筋力應須及健迴莫學因循白賔客欲年六十始歸來
　　贈談客
　　上客清談何亹亹幽人閒思自寥寥請君休説長安事膝上風清琴正調
　　初入香山院對月〈大和六年秋作〉
　　老住香山初到夜秋逢白月正圓時從今便是家山月試問清光知不知
　　題龍門堰西澗
　　東岸菊叢西岸栁栁陰煙合菊花開一條秋水琉璃色濶狹纔容小舫〈一作艇〉迴除卻悠悠白少傅何人解入此中來
　　秋霖中奉裵令公見招早出赴㑹馬上先寄六韻
　　雨暗三秋日泥深一尺時老人平旦出自問欲何之不是尋醫藥非干送別離素書傳好語絳帳赴佳期續借桃花馬催迎楊栁姬只愁張録事罰我怪來遲
　　嘗酒聽歌招客
　　一甕香〈一作新〉醪新插芻〈一作篘〉雙鬟小妓薄能謳管漸好新教得羅綺雖貧免外求世上貪忙不覺苦人間除醉即須愁不知此事君知否君若知時從我逰
　　八月三日夜作〈一無夜字〉
　　露白月微眀天涼景物清草頭珠顆冷樓角玉鉤生氣爽衣裳健風疎砧杵鳴夜衾香有思秋簟冷無情夢短眠頻覺宵長起暫行燭凝臨暁影蟲怨欲寒聲槿老花先盡蓮凋子始成四時無了日何用歎衰榮
　　病中贈南鄰覓酒
　　頭痛牙疼三日臥妻看煎藥婢來扶今朝自校擡頭語先問南鄰有酒無
　　暁眠後寄楊戶部
　　輭綾腰褥薄緜被涼冷秋天穩暖身一覺曉眠殊有味無因寄與早朝人
　　秋雨夜眠
　　涼冷三秋夜安閒一老翁臥遲燈滅後睡美雨聲中灰宿溫瓶火香添煖被籠暁晴寒未起霜葉滿階紅
　　喜夢得自馮翊歸洛兼呈令公
　　上客新從左輔迴髙陽興助洛陽才已將四海聲名去又占三春風景來甲子等頭憐共老文章敵手莫相猜鄒枚未用爭詩酒且飲梁王賀喜杯
　　齋戒滿夜戲招夢得
　　紗籠燈下道塲前白日持齋夜坐禪無復更思身外事未能全盡世間緣眀朝又擬親杯酒今夕先聞理管方丈若能來問疾不妨兼有散花天
　　和令公問劉賔客歸來稱意無之作
　　水南秋一半風景未蕭條皂葢迴沙苑藍轝上洛橋閒嘗黃菊酒醉唱紫芝謡稱意那勞問請〈平聲〉錢不早朝
　　酬夢得窮秋夜坐即事見寄
　　焰細燈將盡聲遙漏正長老人秋向火小女夜縫裳菊悴籬經雨萍銷水得霜今冬煖寒酒先擬共君嘗偶扵維揚牛相公處覓得箏箏未到先寄詩來走筆戲荅〈來詩云但恐封寄去魔物或驚禪〉
　　楚匠饒巧思秦箏多好音如能惠一面何啻直雙金玉柱調須品朱絃染要深㑹教魔女弄不動是禪心
　　荅夢得秋庭獨坐見贈
　　林梢隱映夕陽殘庭際蕭疎夜氣寒霜草欲枯蟲思急風枝未定鳥棲難容衰見鏡同惆悵身健逢杯且喜歡應是天教相煖熱一時垂老與閒官
　　長齋月滿攜酒先與夢得對酌醉中同赴令公之宴戲贈夢得
　　齋宮〈一作公〉前日滿三旬酒榼今朝一拂塵乗興還同訪戴客解酲仍對姓劉人病心湯沃寒灰活老面花生朽木春若怕平原怪先醉知君未慣吐車茵
　　奉酬淮南牛相公思黯見寄二十四韻〈每對雙闗分敘兩意〉
　　白老忘機客牛公濟世賢鷗棲心戀水鵬舉翅摩天累就優閒〈一作賢〉秩連操造化權貧司甚蕭灑榮路自喧闐望苑三千日台階十五年是人皆棄忘何物不陶甄〈居易三任宮寮皆分司東都扵茲八載思黯出入外內凡十五年皆同平章事〉籃轝逰嵩嶺油幢鎮海壖竹篙撐釣艇金甲擁樓船雪夜尋僧舎春朝列妓筵長齋儼香火宻宴簇花鈿自覺閒勝閙遙知醉笑禪是非分未定㑹合杳無緣我正思楊府君應望洛川西來風褭褭南去雁連連日落龍門外潮生瓜歩前秋同一時盡月共兩鄉圎舊眷交歡在新文氣調全慙無白雪曲難荅碧雲篇金谷詩誰賞蕪城賦衆傳珠應哂魚目鈆未伏龍泉逺訊〈一作許〉驚魔物深情寄酒錢霜紈一百疋玉柱十三〈思黯逺寄箏來先寄詩云但愁封寄去魔物或驚禪仍與酒資同去〉楚醴來尊裏秦聲〈一作箏〉送耳邉何時〈一作如〉紅燭下相對一陶然
　　吳祕監每有美酒獨酌獨醉但䝉詩報不以飲招輙此戲酬兼呈夢得
　　蓬山仙客下煙霄對酒唯吟獨酌謡不怕道狂揮玉爵〈記雲飲玉爵者弗揮〉亦曾乗興解金貂〈吳監前任散騎常侍〉君稱名士誇能飲〈王孝伯雲但常無事讀離騷痛飲即可稱名士〉我是愚夫肯〈一作可〉見招〈獨酌謡雲愚夫子不招〉頼有伯倫為醉伴何愁不解傲松喬
　　酬夢得霜夜對月見懐
　　淒清冬夜景揺落長年情月帯新霜色碪和逺雁聲煖憐爐火近寒覺被衣輕枕上酬佳句詩成夢不成初冬月夜得皇甫澤州手札並詩數篇因遣報書偶題長句
　　清泠玉韻兩三章落箔銀鉤七八行心逐報書懸雁足夢尋來路繞羊腸水南地空多眀月山北天寒足早霜〈履道所居在水南澤州在太行之北地也〉最恨潑醅新熟酒迎冬不得共君嘗
　　雪中酒熟欲攜訪吳監先寄此詩
　　新雪對新酒憶同傾一杯自然須訪戴不必待延枚〈雪賦雲延枚叟〉陳榻無辭解袁門莫嬾開笙歌與談笑隨事自將來
　　酬令公雪中見贈訝不與夢得同相訪
　　雪似鵝毛飛散亂人披鶴氅立裵回鄒生枚叟非無興唯待梁王召即來
　　題酒甕呈夢得
　　若無清酒兩三甕爭向白鬚千萬莖麴糵銷愁真得力光陰催老苦無情凌煙閣上功無分伏火爐中藥未成更擬共君何處去且來同作醉先生
　　迂叟
　　一辭魏闕就商賔散地閒居八九春初時被目為迂叟近日䝉呼作隱人冷暖俗情諳世路是非閒論任交親應須繩墨機闗外安置疎愚鈍滯身
　　洛下閒居寄山南令狐相公
　　已收身向園林下猶寄名扵祿仕間不鍜𥞇康彌嬾靜無金疎傅更貧閒支分門內餘生計謝絶朝中舊往還唯是相君忘未得時思漢水夢巴山
　　惜春贈李尹
　　春色有時盡公門終日忙兩衙但〈平聲〉不闕一醉亦何妨芳樹花團雪衰翁鬢撲霜知君倚年少未苦惜風光
　　對酒勸令公開春逰宴
　　時㤗嵗豐無事日功成名遂自由身前頭更有忘憂日向上應無快活人自去年來多事故從今日去少交親宜須數數謀歡㑹好作開成第二春
　　與夢得偶同到敦詩宅感而題壁
　　山東纔副蒼生〈漢書雲山東出相〉川上俄驚逝水波履道淒涼新第宅〈敦詩宅在履道修造初成〉宣城零落舊笙歌〈崔家妓樂多歸宣州也〉園荒唯有薪堪採門冷兼無雀可羅今日相逢〈一作隨〉偶同到傷心不是故經過
　　楊六尚書新授東川節度使代妻戲賀兄嫂二絶
　　劉綱與婦共昇仙弄玉隨夫亦上天何似沙哥領崔嫂碧油幢引向東川
　　金花銀椀饒君〈一作兄〉用罨畫羅衣盡〈上聲〉嫂裁覓得黔婁為妹壻可能空寄蜀茶來
　　閒逰即事
　　郊野逰行熟村園次第過驀山尋浥澗蹋水渡伊河寒食青青草春風瑟瑟波逢人共杯酒隨馬有笙歌勝事經非少芳辰過亦多還須自知分不老擬如何
　　六十六
　　七十欠四嵗此生那足論毎因悲物故還且喜身存安得頭長黒爭教眼不昬交㳺成拱木婢僕見曾孫瘦覺腰金重衰憐𩯭雪繁將何理老病應付與空門
　　池上早春即事招〈英華作嘲〉夢得
　　老更驚年改閒先覺日長晴熏榆莢黒春染栁梢黃雲〈一作雪〉破山呈色冰融水放光低平穩舩舫輕暖好衣裳白角三升榼紅茵六尺牀偶逰難得伴獨醉不成狂我有中心樂君無外事忙經過莫慵嬾相去兩三坊
　　因夢得題公垂所寄蠟燭因寄公垂
　　照梁初日光相似出水新蓮豓不如卻寄兩條君令〈一作領〉取眀年雙引入中書〈宰相入朝舉雙燭餘官各一〉
　　令公南庄花栁正盛欲偷一賞先寄二篇
　　最憶樓花千萬朶偏憐堤栁兩三株擬提社酒攜村妓擅入朱門莫怪無〈映樓桃花拂堤垂栁是荘上最勝絶處故舉以為對〉
　　可惜亭臺閒度日欲偷風景暫逰春只愁花裏鶯饒舌飛入宮城報主人
　　春夜宴席上戲贈裵淄川
　　九十不衰真地仙〈裵年九十不衰羸〉六旬猶健亦天憐〈予自謂也〉今年相遇鶯花月此夜同歡歌酒筵四座齊聲和絲竹兩家隨分鬭金鈿留君到曉無他意圗向君前作少年
　　贈夢得
　　年顏老少與君同眼未全昬耳未聾放醉臥為春日伴趂歡行入少年叢尋花借馬煩川守弄水偷船惱令公聞道洛城人盡怪呼為劉白二狂翁
　　晩春欲攜酒尋沈四著作先以六韻寄之
　　病容衰慘澹芳景晩蹉跎無計留春得爭能奈老何篇章慵報荅杯讌喜經過顧我酒狂久負君詩債多〈沈前後惠詩十餘首春來多醉竟未酬荅今故云爾〉敢辭攜緑蟻只願見青娥最憶陽闗唱真珠一串歌〈沈有謳者善唱西出陽闗無故人詞〉
　　三月三日祓禊洛濵〈並序　才調集作祓禊日逰扵斗門亭一本無此題序即題也〉
　　開成二年三月三日河南尹李待價以人和嵗稔將禊扵洛濱前一日啟留守裵令公令公眀日召太子少傅白居易太子賔客蕭籍李仍叔劉禹錫前中書舎人鄭居中國子司業裵惲河南少尹李道樞倉部郎中崔晉司封員外郎張可續〈一作績〉駕部員外郎盧言虞部員外郎苖愔和州刺史裵儔淄州刺史裵洽檢校禮部員外郎楊魯士四門博士談𢎞謩等一十五人合宴扵舟中由斗亭歴魏堤抵津橋登臨沂㳂自晨及暮簮組交映歌笑間發前水嬉而後妓樂左筆硯而右壺觴望之若仙觀者如堵盡風光之賞極逰泛之娛美景良辰賞心樂事盡得扵今日矣若不記録謂洛無人晉公首賦一章鏗然玉振頋謂四座繼而和之居易舉酒抽毫奉十二韻以獻〈座上作〉
　　三月草萋萋黃鶯歇又啼栁橋晴有絮沙路潤無泥禊事修初半〈一作畢〉逰人到欲齊金鈿耀桃李絲管駭鳧鷖轉岸迴船尾臨流簇馬蹄閙翻〈一作扵〉揚子渡蹋破魏王堤妓接謝公宴詩陪荀令題舟同李膺泛醴為穆生攜水引春心蕩花牽醉眼迷塵街從鼓動煙樹任鴉棲舞急紅腰軟〈一作凝〉歌遲翠黛低夜歸何用燭新月鳳樓西
　　同夢得暮春寄賀東西川二楊尚書
　　龍節對持真可愛雁行相接更堪誇兩川風景同三月千里江山屬一家魯衛定知連氣色潘楊亦覺有光華〈予與二公皆忝姻眷〉應憐洛下分司伴冷宴閒逰老看花
　　喜小樓西新栁抽條
　　一行弱栁前年種數尺柔條今日新漸欲拂他騎馬客未多遮得上樓人須教碧玉羞眉黛莫與紅桃作麴塵為報金堤千萬樹饒伊未敢苦爭春
　　晩春酒醒尋夢得
　　料合同惆悵花殘酒亦殘醉心忘老易醒眼別春難獨出雖慵嬾相逢定喜歡還攜小蠻去試覓老劉看〈小蠻酒榼名也〉
　　感事
　　服氣崔常侍〈晦叔〉燒丹鄭舎人〈居中〉常期生羽翼那忽化灰塵毎遇淒涼事還思潦倒身唯知趂杯酒不解鍊金銀睡適三屍性慵安五藏神無憂亦無喜六十六年春和裵令公南庄絶句〈裵雲野人不識中書令喚作陶家與謝家〉
　　陶廬僻陋那堪比謝墅幽微不足攀何似嵩峰三十六長隨申甫作家山
　　宅西有流水牆下構小樓臨玩之時頗有幽趣因命歌酒聊以自娛獨醉獨吟偶題五絶句
　　伊水分來不自由無人解愛為誰流家家拋向牆根底唯我栽蓮越〈一作起〉小樓
　　水色波文何所似麴塵羅帯一條斜莫言羅帯春無主自置樓來屬白家
　　日𤅿水光揺素壁風飄樹影拂朱欄皆言此處宜管試奏霓裳一曲看
　　霓裳奏〈一作試〉罷唱梁州紅袖斜翻翠黛愁應是遙聞勝近聽行人慾過盡逥頭
　　獨醉還須得歌舞自娛何必要親賔當時一部清商樂亦不長將樂外人
　　偶作
　　籃舁出即忘歸舎柴戶昏猶未掩闗聞客病時慙體健見人忙處覺心閒清涼秋寺行香去和暖春城拜表還木雁一篇須記取致身才與不才間
　　因夢得酬牛相公初到洛中小飲見贈〈時牛相公辭罷揚州節度就拜東都留守〉
　　淮南揮手拋紅斾洛下迴頭向白雲政事堂中老丞相制科場裏舊將軍宮城煙月饒全占闗塞風光請半分詩酒放狂猶得在莫欺白叟與劉君
　　幽居早秋閒詠
　　幽僻囂塵外清涼水木間臥風秋拂簟歩月夜開闗且得身安泰從他世險艱但休爭要路不必入深山軒鶴留何用泉魚放不還誰人知此味臨老十年閒
　　和令狐僕射小飲聽阮咸
　　掩抑復淒清非琴不是箏還彈樂府曲別占阮家名古調何人識初聞滿座驚落盤珠歴歴揺珮玉琤琤似勸杯中物如含林下情時移音律改豈是昔時聲
　　燒藥不成命酒獨醉
　　白髪逢秋王〈去聲〉丹砂見火空不能留奼女爭免作衰翁頼有杯中綠能為面上紅少年心不逺只在半酣中
　　送盧郎中赴河東裵令公幕
　　別時暮雨洛橋㟁到日涼風汾水波荀令見君應問我為言秋草閉門多
　　送李滁州
　　君扵覺路深留意我亦禪門薄致功未悟病時須去病已知空後莫依空白衣臥病〈一作疾〉嵩山下皁葢行春楚水東誰道三年千里別兩心同在道場中
　　長齋月滿寄思黯
　　一日不見如三月一月相思如七年似隔山河千里地仍當風雨九秋天眀朝齋滿相尋去挈榼抱衾同醉眠
　　冬夜對酒寄皇甫十
　　霜殺中庭草冰生後院池有風空動樹無葉可辭枝十月苦長夜百年強半時新開一瓶酒那得不相思
　　嵗除夜對酒
　　衰翁嵗除夜對酒思悠然草白經霜地雲黃欲雪天醉依〈烏皆切〉香枕坐慵傍煖爐眠洛下閒來乆眀朝是十年




　　御定全唐詩巻四百五十六
　　欽定四庫全書
　　御定全唐詩巻四百五十七
　　白居易
　　寄獻北都留守裵令公〈並序　今本以序為題此從英華本増〉
　　司徒令公分守東洛移鎮北都一心勤王三月成政形容盛徳實在歌詩況辱知音敢不先唱輙奉五言四十韻寄獻以抒下情
　　天上中台正人間一品髙〈中書令上應中台司徒官一品〉休眀值堯舜勲業過蕭曹始擅文三㨗〈進士及第博學制策連登三科〉終兼武六韜動人名赫赫憂國意忉忉盪〈一作伐〉蔡擒封豕〈吳元濟也〉平齊斬巨鼇〈李師道也〉兩河收土宇四海定波濤寵重移宮籥〈自東都留守授北京留守〉恩新換閫旄保釐東宅靜〈周公召公東治洛邑〉守䕶北門牢晉國封疆闊并州士馬豪胡兵驚赤幟邉雁避烏號令下流如水仁霑澤似膏路喧歌五袴軍醉感單醪將校森貔武賔僚儼雋髦客無煩夜柝吏不犯秋毫神在臺駘助魂亡獫狁逃徳星銷彗孛霖雨㓕腥臊烽戍
　　髙臨代闗河逺控洮汾雲晴〈一作時〉漠漠朔吹冷颾颾豹尾交牙㦸蚪鬚捧佩刀通天白犀帯照地紫麟袍羌管吹楊栁燕姬酌蒲萄〈蒲萄酒出太原〉銀含鑿落醆〈一作線〉金屑琵琶槽遙想從軍樂應忘報國勞紫微留〈一作含〉北闕〈中書令即紫微令也〉綠野寄東臯〈綠野堂在東都午橋荘也〉忽憶前時㑹多慙下客叨清宵陪讌話美景從逰遨花月還同賞琴詩雅自操朱絃拂宮徵洪筆振風騷近竹開方丈依林架桔橰春池八九曲畫舫兩三艘徑滑苔黏屐潭深水沒篙綠絲縈岸栁紅粉映樓桃〈皆午橋荘中佳境〉為穆先陳醴〈居易每十齋日在㑹常䝉以二勒湯代酒也〉招劉共藉糟〈劉夢得也〉舞鬟金翡翠歌頸玉蠐螬盛徳終難過〈一作退〉明時豈易遭公雖慕張范〈張良范蠡〉帝未舎伊臯眷戀心方結踟躕首已搔鸞皇上寥廓燕雀任蓬蒿欲獻文狂簡徒煩思鬱陶可憐四百字輕重抵鴻毛
　　和東川楊慕巢尚書府中獨坐感戚在懐見寄十四韻〈慕巢感戚䖍州弟䘮逝感已之榮盛有歸洛之意故敘而和之也〉
　　我是知君者君今意若何窮通時不定苦樂事相和東蜀歡殊渥西江歎逝波只緣榮貴極翻使感傷多行斷風驚雁〈慕巢及楊九楊十前年來兄弟三人各在一處〉年侵日下坡片心休慘戚雙鬢已蹉跎紫綬黃金印青幢白玉珂老將榮補貼愁用道銷磨外府饒杯酒中堂有綺羅應須引滿飲何不放狂歌錦水通巴峽香山對洛河將軍馳鐵馬少傅歩銅駝深契憐松竹髙情憶薜蘿懸車年甚逺未敢故〈一作放〉相過
　　分司洛中多暇數與諸客宴逰醉後狂吟偶成十韻因招夢得賔客兼呈思黯寄章公
　　性與時相逺身將世兩忘寄名朝士籍寓興少年場老豈無談笑貧猶有酒漿隨時來伴侶逐日用風光數數逰何爽些些病未妨天教榮啟樂人恕接輿狂改業為逋客移家住醉鄉不論招夢得兼擬誘奇章要路風波險權門市井忙世間無可戀不是不思量
　　小嵗日喜談氏外孫女孩滿月
　　今旦夫妻喜他人豈得知自嗟生女晩敢訝見孫遲物以稀為貴情因老更慈新年逢吉日滿月乞名時〈因名引珠〉桂燎熏花果蘭湯洗玉肌懐中有可抱何必是男兒
　　閒吟贈皇甫郎中親家翁〈新與皇甫結姻〉
　　誰能嗟歎光陰暮豈得憂愁活計貧忽忽不知頭上事時時猶憶眼中人早為良友非交勢晩接嘉姻不失親最喜兩家婚嫁畢一時抽得尚平身
　　夢得臥病攜酒相尋先以此寄
　　病來知少客誰可以為娛日晏開門未秋寒有酒無自宜相慰問何必待招呼小疾無妨飲還須挈一壺
　　酬思黯戲贈同用狂字
　　鍾乳三千兩金釵十二行妬他心似火欺我鬢如霜〈思黯自誇前後服鍾乳三千兩甚得力而歌舞之妓頗多來詩謔予羸老故戲荅之〉慰老資歌笑銷愁仰酒漿眼看狂不得狂得且須狂
　　又戲荅絶句〈來句雲不是道公狂不得恨公逢我不教狂〉
　　狂夫與我兩相忘故態些些亦不妨縱酒放歌聊自樂接輿爭解教人狂
　　令狐相公與夢得交情素深眷予分亦不淺一聞薨逝相頋然旋有使來得前月未歿之前數日書及詩寄贈夢得哀吟悲歎寄情於詩詩成示予感而繼和
　　緘題重疊語殷勤存沒交親自此分前月使來猶理命今朝詩到是遺文銀鉤見晩書無報玉樹埋深哭不聞最感一行絶筆字尚言千萬樂天君〈令狐與夢得手札後雲見樂天君為伸千萬之誠也〉
　　洛下雪中頻與劉李二賔客宴集因寄汴州李尚書
　　水南水北雪紛紛雪裏歡逰莫厭頻日日暗〈一作多〉來唯老病年年少去是交親碧氊帳暖梅花濕紅燎爐香竹葉春今日鄒枚俱在洛梁園置酒召何人
　　看夢得題荅李侍郎詩詩中有文星之句因戲和之
　　看題錦繡報瓊瓌俱是人天第一才好遣文星守躔次亦須防有客星來
　　閒適
　　祿俸優饒官不卑就中閒適是分司風光暖助逰行〈一作人〉處雨雪寒供飲宴時肥馬輕裘還且有麤歌薄酒亦相隨微躬所要今皆得只是蹉跎得校遲
　　戲荅思黯〈思黯有能箏者以此戲之〉
　　何時得見十三待取無雲有月天願得金波眀似鏡鏡中照出月中仙
　　酬裵令公贈馬相戲〈裵詩云君若有心求逸足我還留意在名姝葢引妾換馬戲意亦有所屬也〉
　　安石風流無奈何欲將赤驥換青娥不辭便送東山去臨老何人與唱歌
　　新嵗贈夢得
　　暮齒忽將及同心私自憐漸衰宜減食已喜更加年紫綬行聮袂籃轝出比肩與君同甲子嵗酒合誰先
　　早春持齋荅皇甫十見贈
　　正月晴和風氣〈一作景〉新紛紛已有醉逰人帝城花笑長齋客三〈一作二〉十年來負早春
　　戲贈夢得兼呈思黯
　　霜〈一作雙〉鬢莫欺今老矣〈傳曰今老矣無能為也〉一杯莫笑更陶然陳郎中處為髙戶裵使君前作少年〈陳商郎中酒戶涓滴裵洽使君年九十餘〉頋我獨狂多自哂與君同病最相憐月終齋滿誰開素須擬〈一作䛏〉竒章置一筵
　　早春憶逰思黯南荘因寄長句
　　南荘勝處心常憶借問軒車早晩逰美景難忘竹廊下好風爭奈栁橋頭冰消見水多扵地雪霽看山盡入樓若待春深始同賞鶯殘花落卻堪愁
　　酬皇甫十早春對雪見贈
　　漠漠復雰雰東風散玉塵眀催竹窗暁寒退栁園春緑醖〈一作醑〉香堪憶紅爐暖可親忍心三兩日莫作破齋人
　　奉和思黯自題南荘見示兼呈夢得
　　謝家別墅最新奇山展屏風花夾籬曉月漸沈橋腳底晨光初照屋樑時臺頭有酒鶯呼客水面無塵風洗池除卻吟詩兩閒客此中情狀更誰知
　　送蘄春李十九使君赴郡
　　可憐官職好文詞五十專城未是遲曉日鏡前無白髪春風門外有紅旗郡中何處堪攜酒席上誰人解和詩唯共交親開口笑知君不及洛陽時
　　自題酒庫
　　野鶴一辭籠虛舟長任風送愁還閙處移老入閒中身更求何事天將富此翁此翁何處富酒庫不曽空〈劉仁軌詩云天將富此翁以一醉為富也〉
　　寒食日寄楊東川
　　不知楊六逢寒食作〈古做字〉底歡娛過此辰兜率寺髙宜望月嘉陵江近好逰春蠻旗似火行隨馬蜀妓如花坐遶身不使黔婁夫婦看誇張富貴向何人
　　醉後聽唱桂華曲〈{{{1}}}〉
　　桂華詞意苦丁寧唱到常娥醉便醒此是人間腸斷曲莫教不得意人聽
　　酬夢得以予五月長齋延僧徒絶賔友見戲十韻
　　賔客嬾逢迎翛然池館清簷閒空燕語林靜未蟬鳴葷血還〈一作初〉休食杯觴亦罷傾三春多放逸五月暫修行香印朝煙細紗燈夕焰眀交逰諸長老師事古先生〈竺乾古先生也〉禪後心彌寂齋來體更輕不唯忘肉味兼擬滅風情䝉以聲聞待難將戲論爭虛空若有佛靈運恐先成奉和裵令公三月上已日逰太原龍泉憶去嵗禊洛見示之作〈依來體雜言〉
　　去嵗暮春上已共泛洛水中流今嵗暮春上已獨立香山下頭風光閒寂寂旌斾逺悠悠丞相府歸晉國太行山礙并州鵬背負天⻱曵尾雲泥不可得同逰
　　又和令公新開龍泉晉水二池
　　舊有潢汚泊今為白水塘〈詩云方塘含白水〉笙歌聞四面樓閣在中央春變煙波色晴添樹木光龍泉信為美莫忘午橋荘
　　早夏曉興贈夢得
　　窗眀簾薄透朝光臥整巾簪起下牀背壁燈殘經宿焰開箱衣帯隔年香無情亦任他春去不醉爭銷得晝長一部清商一壺酒與君眀日暖新堂
　　春日題乾元寺上方最髙峰亭
　　危亭絶頂四無鄰見盡三千世界春但覺虛空無障礙不知髙下幾由旬迴看官路三條線卻望都城一片塵賔客暫逰無半日王侯不到便終身始知天造空閒境不為忙人富貴人
　　奉和思黯相公以李蘇州所寄太湖石奇狀絶倫因題二十韻見示兼呈夢得
　　錯落復崔嵬蒼然玉一堆峰駢仙掌出罅坼劍門開峭頂髙危矣盤根下壯哉精神欺竹樹氣色壓亭臺隱起磷磷狀凝成瑟瑟胚㢘稜露鋒刃清越扣瓊瑰岌嶪形將動巍峩勢欲摧竒應潛鬼怪靈合蓄雲〈一作風〉雷黛潤霑新雨斑眀㸃古苔未曾棲鳥雀不肻染塵埃尖削琅玕筍窪剜瑪瑙罍海神移碣石畫障簇天台在世為尤物如人負逸才渡江一葦載入洛五丁推出處雖無意升沈亦有媒〈媒為李蘇州〉㧞從水府底置向相庭隈對稱吟詩句看宜把酒杯終隨金礪用不學玉山頽疎傅心偏愛園公眼屢迴共嗟無此分虛管太湖來〈居易與夢得俱典姑蘇而不獲此石〉
　　奉和思黯相公雨後林園四韻見示
　　新晴夏景好復此池邉地煙樹緑含滋水風清有味便成林下隱都忘門前事騎吏引歸軒始知身富貴晩夏閒居絶無賔客欲尋夢得先寄此詩
　　魚筍朝餐飽蕉紗暑服輕欲為窗下寢先倚水邉行晴引鶴雙舞秋生蟬一聲無人解相訪有酒共誰傾老更諳時事閒多見物情只應劉與白二叟自相迎
　　寄李蘄州
　　下車書奏龔黃課動筆詩傳鮑謝風江郡謳謡誇杜母洛城〈一作陽〉歡㑹憶車公笛愁春盡梅花裏簟冷秋生薤葉中〈蘄州出好笛並薤葉簟〉不道蘄州歌酒少使君難稱與誰同
　　酬思黯相公晩夏雨後感秋見贈
　　暮去朝來無歇期炎涼闇向雨中移夜長祗合愁人覺秋冷先應瘦客知兩幅彩箋揮逸翰一聲寒玉振清辭無憂無病身榮貴何故沈吟亦感時
　　久雨閒悶對酒偶吟
　　淒淒苦雨暗銅駞嫋嫋涼風起漕〈在到切〉河自夏及秋晴日少從朝至暮悶時多鷺臨池立窺魚笱隼傍林飛拂雀羅頼有杯中神聖物百憂無奈十分何
　　雨後秋涼
　　夜來秋雨後秋氣颯然新團扇先辭手生衣不著身更添砧引思難與簟相親此境誰偏覺貧閒老瘦人
　　酬夢得早秋夜對月見寄
　　吾衰寡情趣君病懶經過其奈西樓上新秋眀月何庭蕪淒白露池色澹金波況是初長夜東城砧杵多
　　題謝公東山障子
　　賢愚共在浮生內貴賤同趍羣動間多見忙時已衰病少聞健日肻休閒鷹飢受緤從難退鶴老乗軒亦不還唯有風流謝安石拂衣攜妓入東山
　　謝楊東川寄衣服
　　年年衰老交逰少處處蕭條書信稀唯有巢兄不相忘春茶未斷寄秋衣
　　詠懐寄皇甫朗之
　　老大多情足往還招僧待客夜開闗學調氣後衰中健不用心來閙處閒養病未能辭薄俸忘名何必入深山與君別有相知分同置身扵木雁間
　　東城晩歸
　　一條卭杖懸⻱榼雙角吳童控馬銜晩入東城誰識我短靴低帽白蕉衫
　　與夢得沽酒閒飲且約後期
　　少時猶不憂生計老後誰能惜酒錢共把十千沽一斗相看七十欠三年閒徴雅令窮經史醉聽清吟勝管更待菊黃家醖熟共君一醉一陶然
　　與牛家妓樂雨後合宴
　　玉管清聲旖旎翠釵紅袖坐參差兩家合奏洞房夜八月連陰秋雨時歌臉有情凝睇久舞腰無力轉帬遲人間歡樂無過此上界西方即不知
　　和楊六尚書喜兩弟漢公轉吳興魯士賜章服命賔開宴用慶恩榮賦長句見示
　　華筵賀客日紛紛劍外歡娛洛下聞朱紱寵光新照地彤襜喜氣逺凌雲榮聮花蕚詩難和樂助塤箎酒易醺感羨料應知我意今生此事不如君
　　自詠
　　鬚白面微紅醺醺半醉中百年隨手過萬事轉頭空臥疾瘦居士行歌狂老翁仍聞好事者將我畫屏風夢得相過援琴命酒因彈秋思偶詠所懐兼寄繼之待價二相府
　　閒居靜侶偶相招小飲初酣琴欲調我正風前㺯秋思君應天上聽雲韶〈雲韶雅曲上多與宰相同聽之〉時和始見陶鈞力物遂方知盛聖朝雙鳳棲梧魚在藻飛沈隨分各逍遙
　　九月八日酬皇甫十見贈
　　君方對酒綴詩章我正持齋坐道場處處追逰雖不去時時吟詠亦無妨霜蓬舊鬢三分白露菊新花一半黃惆悵東籬不同醉陶家眀日是重陽
　　慕巢尚書書雲室人慾為置〈一作買〉一歌者非所安也以詩相報因而和之
　　東川巳過二三春南國須求一兩人富貴大都多老大歡娛太半為親賔如愁翠黛應堪重買笑黃金莫訴貧他日相逢一杯酒尊前還要落梁塵
　　杪秋獨夜
　　無限少年非我伴可憐清夜與誰同歡娛牢落中心少親故凋零四面空紅葉樹飄風起後白鬚人立月眀中前頭更有蕭條物老菊衰蘭三兩叢
　　憑李睦州訪徐凝山人〈凝即睦州之民也〉
　　郡守輕詩客鄉人薄釣翁解憐徐處士唯有李郎中
　　蘇州故吏
　　江南故吏別來久今日池邉識我無不獨使君頭似雪華亭鶴死白蓮枯〈蓮鶴皆蘇州同來〉
　　得楊湖州書頗誇撫民接賔縱酒題詩因以絶句戲之
　　豈獨愛民兼愛客不唯能飲又能文白蘋洲上春傳語栁使君輸楊使君
　　天宮〈一作官〉閣秋晴晩望
　　洛城秋霽後梵閣暮登時此日風煙好今秋節𠉀遲霞光紅泛豓樹影碧參差莫慮言歸晩牛家有宿期
　　酬夢得暮秋晴夜對月相憶
　　霽月光如練盈庭復滿池秋深無熱後夜淺未寒時露葉團荒菊風枝落病梨相思懶相訪應是各年衰同夢得和思黯見贈來詩中先敘三人同讌之歡次有歎𩯭髪漸衰嫌孫子催老之意因酬〈一作繼〉妍唱兼吟鄙懐
　　醉伴騰騰白與劉何朝何夕不同逰留連燈下眀猶飲斷送尊前倒即休催老莫嫌孫稚長加年須喜鬢毛秋教他伯道爭存活無子無孫亦白頭
　　聽歌
　　管妙清歌入雲老人合眼醉醺醺誠知不及當年聽猶覺聞時勝不聞
　　三年冬隨事鋪設小堂寢處稍似穩暖因念衰病偶吟所懐
　　小宅非全陋中堂不甚卑聊堪㑹親族足以貯妻兒暖帳迎冬設溫爐向夜施裘新青兎褐褥軟白猨皮似鹿眠深草如雞宿穩枝逐身安枕席隨事有屏帷病致衰殘早貧營活計遲由來蠶老後方是繭成時
　　初冬即事呈夢得
　　青氊帳暖喜微雪紅地爐深宜早寒走筆小詩能和否潑醅新酒試嘗看僧來乞食因留宿客到開尊便共歡臨老交親零落盡希君恕我取人寛
　　自罷河南已換七尹每一入府悵然舊逰因宿內㕔偶題西壁兼呈韋尹常侍
　　每日河南府依然似到家杯嘗七尹酒〈七官酒味不同備嘗之矣〉樹看十年花〈即府中新果園〉且健須歡喜雖衰莫歎嗟迎門無故吏侍坐有新娃暖閣謀宵宴寒庭放晩衙主人留宿定一任夕陽斜
　　天寒晩起引酌詠懐寄許州王尚書汝州李常侍
　　葉覆冰池雪滿山日髙慵起未開闗寒來更亦無過醉老後何由可得閒四海故交唯許汝十年貧健是樊蠻相思莫忘櫻桃㑹一放狂歌一破顔〈櫻桃花時數與許汝二君歡㑹甚樂〉
　　四年春
　　栁梢黃嫩草芽新又入開成第四春近日放慵多不出少年嫌老可相親分司吉傅頻過舎致仕崔卿擬卜鄰時輩推遷年事到往還多是白頭人
　　白髪
　　白髪生來三十年而今鬚鬢盡皤然歌吟終日如狂叟衰疾多時似瘦仙八戒夜持香火印三光〈一作元〉朝念蘂珠篇其餘便被春收拾不作閒逰即醉眠
　　追歡偶作
　　追歡逐樂少閒時補貼〈一作帖〉平生得事遲何處花開曾後看誰家酒熟不先知石樓月下吹蘆管金谷風前舞栁枝十聽春啼變鶯舌三嫌老醜換蛾眉樂天一過難知分猶自咨嗟兩鬢絲〈蘆管栁枝已下皆十年來洛中之事〉
　　公垂尚書以白馬見寄光潔穩善以詩謝之
　　翩翩白馬稱金羈領綴銀花尾曳絲毛色鮮眀人盡愛性靈馴善主偏知免將妾換慙來處試使奴牽欲上時不蹶不驚行歩穩最宜山簡醉中騎
　　西樓獨立
　　身著白衣頭似雪時時醉立小樓中路人迴顧應相怪十一年來見此翁
　　書事詠懐
　　官俸將生計雖貧豈敢嫌金多輸陸賈酒足勝陶潛〈陶潛詩云常苦酒不足〉牀煖僧敷坐樓晴妓巻簾日遭齋破用〈毎月常持十齋〉春賴閏加添〈是年閏正月也〉老向歡彌切狂扵飲不㢘十年閒未足亦恐渉無厭
　　酬夢得比萱草見贈〈來篇雲唯君比萱草相見可忘憂〉
　　杜康能散悶萱草解忘憂借問萱逢杜何如白見劉老衰勝少夭閒樂笑忙愁試問同年內何人得白頭
　　問皇甫十
　　苦樂心由我窮通命任他坐傾張翰酒行唱接輿歌榮盛傍看好優閒自適多知君能斷事勝負兩如何
　　早春獨登天宮閣〈一作闕〉
　　天宮日暖閣門開獨上迎春飲一杯無限逰人遙怪我縁何最老最先來
　　送蘇州李使君赴郡二絶句
　　憶拋印綬辭吳郡衰病當時已有餘今日賀君兼自喜八迴看換舊銅魚〈予自罷蘇州及茲換八刺史也〉
　　館娃宮深春日長〈館娃宮今靈巖寺也〉烏鵲橋髙秋夜涼〈烏鵲橋在蘇州南門〉風月不知人世變奉君直似奉吳王
　　長洲曲新詞
　　茂苑綺羅佳麗地女湖桃李豓陽時心奴已死胡容老後輩風流是阿誰
　　憶江南詞三首〈此曲亦名謝秋娘毎首五句〉
　　江南好風景舊曽諳日出江花紅勝火春來江水緑如藍能不憶江南
　　江南憶最憶是杭州山寺月中尋桂子郡亭枕上看潮頭何日更重逰
　　江南憶其次憶吳宮吳酒一杯春竹葉吳娃雙舞醉芙蓉早晩復相逢















　　御定全唐詩巻四百五十七
<集部,總集類,御定全唐詩>
　　欽定四庫全書
　　御定全唐詩卷四百五十八
　　白居易
　　病中詩十五首〈並序〉
　　開成已未嵗余蒲柳之年六十有八冬十月甲寅旦始得風痺之疾體瘝〈音闗〉目左足不支葢老病相乗時而至耳餘早棲心釋梵浪跡老莊因疾觀身果有所得何則外形骸而內忘憂恚先禪觀而後順醫治旬月以還厥疾少間杜門髙枕澹然安閒吟諷興來亦不能遏因成十五首題為病中詩且貽所知兼用自廣昔劉公幹病漳浦謝康樂臥臨川咸有篇章抒詠其志今引而序之者慮不知我者或加誚焉
　　初病風
　　六十八衰翁乗衰百疾攻朽株難免蠧空穴易來風肘痺宜生柳頭旋劇轉蓬恬然不動處虛白在胷中
　　枕上作
　　風疾侵凌臨老頭血凝筋滯不調柔甘從此後支離臥賴是從前爛漫遊廻思往事紛如夢轉覺餘生杳若浮浩氣自能充靜室驚飇何必蕩虛舟腹空先進松花酒膝冷重裝桂布裘若問樂天憂病否樂天知命了無憂
　　荅閒上人來問因何風疾
　　一牀方丈向陽開勞動文殊問疾來欲界凡夫何足道四禪天始免風災〈色界四天初禪具三災二禪無火災三禪無水災四禪無風災〉
　　病中五絶句
　　世間生老病相隨此事心中久自知今日行年將七十猶須慙媿病來遲
　　方寸成灰鬢作絲假如強健亦何為家無憂累身無事正是安閒好病時
　　李君墓上松應拱元相池頭竹盡枯多幸樂天今始病不知合要苦治無〈李元皆予執友也杓直少予八嵗即世巳九年微之少予七年薨已八年矣今予始病得非幸乎〉
　　目昏思〈一作畏〉寢即安眠足軟妨行便坐禪身作醫王心是藥不勞和扁到門前
　　交親不要苦相憂亦擬時時強出遊但有心情何用腳陸乘肩轝水乗舟
　　送嵩客
　　登山臨水分無期泉石煙霞今屬誰君到嵩陽吟此句與教二〈一作三〉十六峰知
　　罷炙
　　病身佛説將何喻變滅須臾豈不聞莫遣淨〈一作浮〉名知〈一作和〉我笑休將火艾炙浮雲〈雜摩經雲是身如浮雲須臾變滅也〉
　　賣駱馬
　　五年花下醉騎行臨賣回頭嘶一聲項籍顧騅猶解歎樂天別駱豈無情
　　別柳枝
　　兩枝楊柳小樓中嫋嫋多年伴醉翁明日〈一作白〉放歸歸去後世間應不要春風
　　就暖偶酌戲諸詩酒舊侶
　　低屏軟褥臥藤牀舁向前軒就日陽一足任他為外物三杯自要沃中腸頭風若見詩應愈齒折仍誇笑不妨細酌徐吟猶得在舊逰未必便相忘
　　嵗暮呈思黯相公皇甫朗之及夢得尚書
　　嵗暮皤然一老夫十分流軰九分無莫嫌身病人扶侍猶勝無身可遣扶
　　自解
　　房傳往世為禪客〈世傳房太尉前生為禪僧與婁師德友善慕其為人故今生有婁之遺風也〉王道前生應畫師〈王右丞詩云宿世是詞客前身應畫師〉我亦定中觀宿命多生債負是歌詩不然何故狂吟詠病後多於未病時
　　嵗暮病懐贈夢得〈時與夢得同患足疾〉
　　十年四海故交親零落惟殘兩病身共遣數竒從是命同教歩蹇有何因眼隨老減嫌長夜體待陽舒望早春新樂堂前舊池上相過亦不要他人
　　雪後過集賢裵令公舊宅有感
　　梁王捐館後枚叟過門時有淚人還泣無情雪不知臺亭㽞盡在賔客散何之唯有蕭條雁時來下故池
　　酬夢得貧居詠懐見贈
　　嵗隂生計兩蹉跎相顧悠悠醉且歌廚冷難㽞烏止屋〈詩云瞻烏爰止於誰之屋言烏多止富家之屋也〉門閒可與雀張羅病添荘舄吟聲苦貧欠韓康藥債多日望揮金賀新命〈來萹雲若有金揮勝二疎〉俸錢依舊又如何〈時夢得罷賔客除祕監祿俸畧同故云〉
　　酬夢得見喜疾瘳
　　暖臥摩綿褥晨〈一作寒〉傾藥酒螺昏昏布裘底病醉睡相和末疾徒雲爾〈傳雲風滛末疾末謂四肢〉餘年有㡬何須知差與否相去校無多
　　夜聞箏中彈瀟湘送神曲感舊
　　縹緲巫山女歸來七八年殷勤湘水曲㽞在十三苦調吟還出深情咽不傳萬重雲水思今夜月明前
　　感蘇州舊舫
　　畫梁朽折紅窗破獨立池邊盡日看守得蘇州船舫爛此身爭合不衰殘
　　感舊石上字
　　閒撥行尋舊池幽情徃事復誰知太湖石上鐫三字十五年前陳結之
　　見敏中初到邠寧秋日登城樓詩詩中頗多鄉思因以寄和〈從殿中侍御出副邠寧〉
　　想爾到邉頭蕭條正值秋二年貧御史八月古邠州絲管聞雖樂風沙見亦愁望鄉心若苦不用數登樓
　　齋戒
　　每因齋戒㫁葷腥漸覺塵勞染愛輕六賊定知無氣色三屍應恨少恩情酒魔降伏終須盡詩債填還亦欲平從此始堪為弟子竺乾師是古先生
　　戲禮經老僧
　　香火一爐燈一醆白頭夜禮佛名經何年飲著聲聞酒直到如今醉未醒
　　近見慕巢尚書詩中屢有歎老思退之意又於洛下新置郊居然寵寄方深歸心大速因以長句戲而諭之
　　近見詩中歎白髮遙知閫外憶東都煙霞偷眼窺來乆富貴黏身擺得無新置林園猶濩落未終婚嫁且踟躕應須待到懸車嵗然後東歸伴老夫
　　對鏡偶吟贈張道士抱元
　　閒來對鏡自思量年貎衰殘分所當白髮萬莖何所怪丹砂一粒不曽嘗眼昏乆被書料理肺渇多因酒損傷今日逢師雖已晩枕中治老有何方
　　病入新正
　　枕上驚新嵗花前念舊歡是身老所逼非意病相干風月情猶在杯觴興漸〈一作又〉闌便休心未伏更試一春看
　　臥疾來早晚
　　臥疾來早晚懸懸將十旬婢能尋本草犬不吠醫人酒甕全生醭歌筵半委塵風光還欲好爭向枕前春
　　強起迎春戲寄思黯
　　杖策人扶廢病身晴和強起一迎春他時蹇跛縱行得笑殺平原樓上人
　　夢得前所酬篇有鍊盡美少年之句因思往事兼詠今懐重以長句答之
　　鍊盡少年成白首憶初相識到今朝昔饒春桂長先折今伴寒松取〈一作最〉後凋〈昔登科第夢得多居先今同暮年洛下為老伴〉生事縱貧猶可過風情雖老未全銷聲華寵命人皆得若箇如君厯七朝〈夢得貞元中及今凡仕七朝也〉
　　病後寒食
　　故紗絳帳舊青氊藥酒醺醺引醉眠斗擻弊袍春晚後摩挲病腳日陽前行無筋力尋山水坐少精神聽管拋擲風光負寒食曽來未省似今年
　　老病相仍以詩自解
　　榮枯憂喜與彭殤都是人間戲一場蟲臂鼠肝猶不怪雞膚鶴髮復何傷昨因風發甘長往今遇陽和又小康〈春暖來風痺稍退也〉還似逺行裝束了遲廻且住亦何妨
　　皇甫郎中親家翁赴任絳州宴送出城贈別
　　慕賢入室交先定結援通家好復成新婦不嫌貧活計嬌孫同慰老心情洛橋歌酒今朝散絳路風煙㡬日行欲識離羣相戀意為君扶病出都城
　　春暖
　　風痺宜和暖春來腳較輕鶯㽞花下立鶴引水邊行髮少嫌巾重顔衰訝鏡明不論親與故自亦昧平生
　　殘春晚起伴客笑談
　　掩戶下簾朝睡足一聲黃鳥報殘春披衣岸幘日髙起兩角青衣扶老身䇿杖強行過里巷引杯閒酌伴親賔莫言病後妨談笑猶恐多於不病人
　　送唐州崔使君侍親赴任
　　連持使莭歴専城獨賀崔侯最慶榮烏府一拋霜簡去朱輪四從板輿行〈崔郎中從殿中連典四郡皆侍親赴任〉發時止許沙鷗送到日方乗竹馬迎唯慮郡齋賓友少數杯春酒共誰傾
　　春晚詠懐贈皇甫朗之
　　艷陽時節又蹉跎遲暮光隂復若何一嵗平分春日少百年通計老時多多中更被愁牽引少處兼遭病折磨賴有銷憂治悶藥君家濃酎我狂歌
　　春盡日宴罷感事獨吟〈開成五年三月三十日作〉
　　五年三月今朝盡客散筵空獨掩扉病共樂天相伴住春隨樊子一時歸閒聽鶯語移時立思逐楊花觸處飛金帶縋腰衫委地年年衰瘦不勝衣
　　病中辱崔宣城長句見寄兼有觥綺之贈因以四韻總而酬之
　　劉禎病發經春臥謝朓詩來盡日吟三道舊誇收片玉〈昔予考制茦崔君登科也〉一章新喜獲雙金信題霞綺緘情重酒試銀觥表分深科第門生滿霄漢嵗寒少得似君心前有別楊柳枝絶句夢得繼和雲春盡絮飛㽞不得隨風好去落誰家又復戲答
　　柳老春深日又斜任他飛向別人家誰能更學孩童戲尋逐春風捉柳花
　　池上早夏
　　水積春塘晚隂交夏木繁舟船如野渡籬落似江村靜拂琴牀席香開酒庫門慵閒無一事時㺯小嬌孫談氏外孫生三日喜是男偶吟成篇兼戲呈夢得
　　玉芽珠顆小男兒羅薦蘭湯浴罷時芣苢春來盈女手梧桐老去長孫枝慶傳媒氏燕先賀喜報談家烏預知明日貧翁具雞黍應須酬賽引雛詩〈前年談氏外孫女初生夢得有賀詩云從此引鴛雛今幸是男前言似有徴故云〉
　　開成大行皇帝輓歌詞四首奉敕撰進
　　御宇恢皇化傳家葉至公華夷臣妾內堯舜弟兄中制度移民俗文章變國風開成與貞觀實錄事多同晏駕辭雙闕靈儀出九衢上雲歸碧落下席葬蒼梧蓂晚餘堯厯龜新啓夏圖三朝聫棣蕚從古帝王無嚴恭七月禮哀慟萬人心地感勝秋氣天愁結夕隂鼎湖龍漸逺濛汜日初沉唯有雲韶樂長㽞治世音化成同軌表清平恩結連枝感聖明帝與九齡雖吉夢山呼萬嵗是虛聲月低儀仗辭蘭路風引笳簫入柏城老病龍髯攀不及東周退傅最傷情
　　時熱少客因詠所懐
　　冠心多懶逢迎興漸㣲況當時熱甚幸遇客來稀濕灑池邊地涼開竹下扉露牀青篾簟風架白蕉衣院靜㽞僧宿樓空放妓歸衰殘強歡宴此事乆知非
　　宣州崔大夫閣老忽以近詩數十首見示吟諷之下竊有所喜因成長句寄題郡齋
　　謝𤣥暉歿吟聲寢郡閣寥寥筆硯閒無復新詩題壁上虛教逺岫列窗間〈謝宣城郡內詩云窗中列逺岫〉忽驚歌雪今朝至必恐文星昨夜還再喜宣城章句動飛觴遙賀敬亭山〈謝又有題敬亭山詩竝見文選中〉
　　足疾
　　足疾無加亦不瘳綿春歴夏復經秋開顔且酌尊中酒代歩多乘池上舟幸有眼前衣食在兼無身後子孫憂應須學取陶彭澤但委心形任去㽞
　　晩池汎舟遇景成詠贈呂處士
　　岸淺橋平池面寛飄然輕櫂汎澄瀾風宜扇引開懐入樹愛舟行仰臥看別境客稀知不易能詩人少詠應難唯憐呂叟時相伴同把磻溪舊釣竿
　　夢㣲之
　　夜來攜手夢同遊晨起盈巾淚莫收漳浦老身三度病咸陽草樹〈一作宿草〉八廻秋君埋泉下泥銷骨我寄人間雪滿頭阿衞韓郎相次去夜臺茫昧得知不〈阿衛㣲之小男韓郎微之愛壻〉
　　感秋詠意
　　炎涼遷次速如飛又脫生衣著熟衣遶壁闇蛩無限思戀巢寒燕未能歸湏知流軰年年失莫歎衰容日日非舊語相傳聊自慰世間七十老人稀
　　老病幽獨偶吟所懐
　　眼漸昏昏耳漸聾滿頭霜雪半身風已將身出浮雲外〈維摩經雲是身如浮雲也〉猶寄形於逆旅中觴詠罷來賔閣閉笙歌散後妓房空世縁俗念消除盡別是人間清浄翁和楊尚書罷相後夏日遊永安水亭兼招本曹楊侍郎同行
　　道行無喜退無憂舒巻如雲得自由良冶動時為哲匠巨川濟了作虛舟竹亭隂合偏宜夏水檻風涼不待秋遙愛翩翩雙紫鳯入同官署出同逰
　　在家出家
　　衣食支吾婚嫁畢從今家事不相仍夜眠身是投林鳥朝飯心同乞食僧清唳數聲松下鶴寒光一㸃竹間燈中宵入定跏趺坐女喚妻呼多不應
　　夜涼
　　露白風清庭戶涼老人先著夾衣裳舞腰歌袖拋何處唯對無琴一張
　　繼之尚書自余病來寄遺非一又䝉覽醉吟先生傳題詩以美之今以此篇用伸酬謝
　　衰殘與世日相疎惠好唯君分有餘茶藥贈多因病乆衣裳寄早及寒初〈所寄贈之物皆及時〉交情鄭重金相似詩韻清鏘玉不如醉傅狂言人盡笑獨知我者是尚書
　　五年秋病後獨宿香山寺三絶句
　　經年不到龍門寺今夜何人知我情還向暢師房裏宿新秋月色舊灘聲
　　飲徒歌伴今何在雨散雲飛盡不迴從此香山風月夜祗應長是一身來
　　石盆泉畔石樓頭十二年來晝夜逰更過今年年七十假如無病亦宜休
　　題香山新經堂招僧
　　煙滿秋堂月滿庭香花漠漠磬泠泠誰能來此尋真諦白老新開一藏經
　　偶題鄧公〈公即給事中珽之子也飢窮老病退居此村〉
　　偶因攜酒尋村客聊復迴車訪薜蘿且值雪寒相慰問不妨春暖更經過翁居山下年空老我得人間事校多一種共翁頭似雪翁無衣食自〈一作又〉如何
　　早入皇城贈王㽞守僕射
　　津橋殘月曉沈沈風露淒清禁署深城柳宮槐謾揺落悲愁不到貴人心
　　寄題廬山舊草堂兼呈二林寺道侶
　　三十年前草堂主而今雖在鬢如絲登山尋水應無力不似江州司馬時漸伏酒魔休放醉猶殘口業未拋詩君行過到鑪峰下為報東林長老知〈此詩憑錢知進侍御往題草堂中也〉
　　改業
　　先生老去飲無興居士病來閒有餘猶覺醉吟多放逸不如禪定更清虛〈予先有醉吟先生傳今故云〉柘枝紫袖教丸藥羯鼓蒼頭遣種蔬卻被山僧戲相問一時改業意何如
　　山下㽞別佛光和尚
　　勞師送我下山行此別何人識此情我已七旬師九十當知後㑹在他生
　　山中五絶句〈遊嵩陽見五物各有所感感興不同隨興而吟因成五絶〉嶺上雲
　　嶺上白雲朝未散田中青麥旱將枯自生自滅〈一作減〉成何事能逐東風作雨無
　　石上苔
　　漠漠斑斑石上苔幽芳靜綠絶纎埃路傍凡草榮遭遇曽得七香車輾來
　　林下樗
　　香檀文桂苦雕鐫生理何曽得自全知我無材老樗否一枝不損盡天年
　　澗中魚
　　海水桑田欲變時風濤翻覆沸天池鯨吞蛟鬭波成血深澗遊魚樂不知
　　洞中蝙蝠
　　千年鼠化白蝙蝠黒洞深藏避網羅逺害全身誠得計一生幽暗又如何
　　自戲三絶句〈閒臥獨吟無人酬和聊假身心相戲往復偶成三章〉
　　心問身
　　心問身云何泰然嚴冬暖被日髙眠放君快活知恩否不早朝來十一年
　　身報心
　　心是身王身是宮君今居在我宮中是君家舍君須愛何事論恩自說功
　　心重答身
　　因我疎慵休罷早遣君安樂嵗時多世間老苦人何限不放君閒奈我何
　　㑹昌元年春五絶句
　　病後喜過劉家〈一作夢得〉
　　忽憶前年初病後此生甘分不銜杯誰能料得今春事又向劉家飲酒來
　　贈舉之僕射〈今春與僕射三為寒食之會〉
　　雞毬𩛿粥屢開筵談笑謳吟間管一月三迴寒食㑹春光應不負今年
　　盧尹賀夢得㑹中作
　　病聞川守賀筵開起伴尚書飲一杯任意少年長笑我老人自覔老人來
　　題朗之槐亭
　　春風可惜無多日家醖唯殘軟半瓶猶望君歸同一醉籃舁早晚入槐亭
　　勸夢得酒
　　誰人功畫麒麟閣何〈一作酒〉客新投魑魅鄉兩處榮枯君莫問殘春更醉兩三場
　　過裵令公宅二絶句〈裵令公在日常同聽楊柳枝歌每遇雪天無非招宴二物如故因成感情〉
　　風吹楊柳出墻枝憶得同歡共醉時每到集賢坊地〈一作北〉過不曽一度不低眉
　　梁王舊館雪濛濛愁殺鄒枚二老翁〈此句兼屬夢得〉假使明朝深一尺亦無人到兔園中
　　百日假滿少傅官停自喜言懐
　　長吿今朝滿十旬從茲蕭灑便終身老嫌手重拋牙笏病喜頭輕換角巾疎傅不朝懸組綬尚平無累畢婚姻人言世事何時了我是人間事了人
　　早熱
　　畏景又加旱火雲殊未收籬暄飢有雀池涸渴無鷗岸幘頭仍痛褰裳汗亦流若為當此日遷客向炎州〈時楊李二相各貶潮韶〉
　　題崔少尹上林坊新居
　　坊靜居新深且幽〈一作深居新且幽〉忽疑縮地到滄洲宅東籬缺嵩峰出堂後池〈一作門〉開洛水流髙下三層盤野徑㳂洄十里汎漁舟若能為客烹雞黍願伴田蘇日日遊
　　新澗亭
　　煙蘿初合澗新開閒上西亭日㡬迴老病歸山應未得且移泉石就身來
　　對酒有懐寄李十九郎中
　　往年江外拋桃葉〈結之也〉去嵗樓中別柳枝〈樊蠻也〉寂寞春來一杯酒此情唯有李君知吟君舊句情難忘風月何時是盡時〈李君甞有悼故妓詩云直應人世無風月始是心中忘卻時今故云〉
　　楊六尚書頻寄新詩詩中多有思閒相就之志因書鄙意報而諭之
　　君年殊未及懸車未合將閒逐老夫身健正宜金印綬位髙方稱白髭鬚若論塵事何由了但問雲心自在無進退是非俱是夢丘中闕下亦何殊
　　偶吟自慰兼呈夢得〈予與夢得甲子同今俱七十〉
　　且喜同年滿七旬莫嫌衰病莫嫌貧已為海內有名客又占世間長命人耳裏聲聞新將相眼前失盡故交親尊榮富夀難兼得閒坐思量最要身
　　寄潮州楊繼之
　　相府潮陽俱夢中夢中何者是窮通他時事過方應悟不獨榮空辱亦空
　　雪暮偶與夢得同致仕裵賔客王尚書飲
　　黃昏慘慘雪霏霏白首相歡醉不歸四箇老人三百嵗〈裵年九十餘王八十餘予與夢得俱七十合三百餘嵗可謂希有之㑹也〉人間此㑹亦應稀雪朝乘興欲詣李司徒㽞守先以五韻戲之
　　夜寒生酒思曉雪引詩情熱飲一兩醆冷吟三五聲鋪花憐地凍銷玉畏天晴好拂烏巾出宜披鶴氅行梁園應有興何不召鄒生
　　贈思黯〈前以履道新小灘詩寄思黯報章雲請向歸仁砌下看思黯歸仁宅亦有小灘〉
　　為憐清淺愛潺湲一日三迴到水邊若道歸仁灘更好主人何故別三年
　　聽歌六絶句
　　聽都子歌〈詞雲試問嫦娥更要無〉
　　都子新歌有性靈一聲格轉已堪聽更聽唱到嫦娥字猶有樊家舊典型
　　樂世〈一名六么〉
　　管急〈一作絲〉繁拍漸稠緑腰宛轉曲終頭誠知樂世聲聲樂老病人聽未免愁
　　水調〈第五徧乃五言調調韻最切〉
　　五言一徧最殷勤調少情多似有因不㑹當時翻曲意此聲腸㫁為何人
　　想夫憐〈王維右丞詞雲秦川一半夕陽開此句尤佳〉
　　玉管朱莫急催容聽歌送十分杯長愛夫憐第二句請君重唱夕陽開
　　何滿子〈開元中滄洲有歌者何滿子臨刑進此曲以贖死上竟不免〉
　　世傳滿子是人名臨就刑時曲始成一曲四調〈一作詞〉歌八疊從頭便是㫁腸聲
　　離別難〈一下有詞字〉
　　綠楊陌上送行人馬去車迴一望塵不覺別時紅淚盡歸來無淚可〈一作更〉霑巾
　　閒樂
　　坐安臥穩輿〈仄聲〉平肩倚杖披衫遶四邊空腹三杯卯後酒麴肱一覺醉中眠更無忙苦吟閒樂恐是人間自在天














　　御定全唐詩巻四百五十八
　　欽定四庫全書
　　御定全唐詩巻四百五十九
　　白居易
　　立秋夕涼風忽至炎暑稍消即事詠懐寄汴州節度使李二十尚書
　　嫋嫋簷樹動好風西南來紅缸霏微滅碧幌飄颻開披襟有餘涼拂簟無纎埃但喜煩暑退不惜光隂催河秋稍清淺月午方裵囘或行或坐臥體適心悠哉美人在浚都旌旗繞樓臺雖非滄溟阻難見如蓬萊蟬迎節又換雁送書未迴君位日寵重我年日摧頽無因風月下一舉平生〈一作與共持〉杯
　　開成二年夏聞新蟬贈夢得〈十年來常與夢得索居同在洛下毎聞蟬多有寄答今喜以此篇唱之〉
　　十載與君別常感新蟬鳴今年共君聽同在洛陽城噪處知林靜聞時覺景清涼風忽嫋嫋秋思先秋生殘槿花邊立老槐隂下行雖無索居恨還動長年情且喜未
　　聾耳年年聞此聲
　　題牛相公歸仁里宅新成小灘
　　平生見流水見此轉㽞連況此朱門內君家新引泉伊流決一帶洛石砌千拳與君三伏月滿耳作潺湲深處碧磷磷淺處清濺濺碕岸束嗚〈一作鳴〉咽沙汀散淪漣翻浪雪不盡澄波空共鮮兩岸𤅿澦口一泊瀟湘天曽作天南客漂流六七年何山不倚杖何水不停船巴峽聲心裏松江色眼前今朝小灘上能不思悠然
　　春日閒居三首
　　陶雲愛吾廬吾亦愛吾屋屋中有琴書聊以慰幽獨是時三月半花落庭蕪綠舍上晨鳩鳴窗間春睡足睡足起閒坐景晏方櫛沐今日非十齋庖童饋魚肉飢來恣餐歠冷熱隨所欲飽竟快搔爬筋骸無檢束豈徒暢肢體兼欲遺耳目便可傲松喬何假杯中淥
　　廣池春水平羣魚恣遊泳新林綠隂成衆鳥欣相鳴〈叶韻〉時我亦瀟灑適無累與病魚鳥人則殊同歸於遂性緬思山樑雉時哉感孔聖聖人不得所慨然歎時命我今對鱗羽取樂成謡詠得所仍得時吾生一何幸
　　勞者不覺歌歌其勞苦事逸者不覺歌歌其逸樂意問我逸如何閒居多興味問我樂如何閒官少憂累又問俸厚薄百千隨月至又問年㡬何七十行欠二所得皆過望省躬良可媿馬閒無羈絆鶴老有祿位設自化為工優饒只如是安得不歌詠黙黙受天賜
　　小閣閒坐
　　閣前竹蕭蕭閣下水潺潺拂簟卷簾坐清風生其間靜聞新蟬鳴逺見飛鳥還但有巾掛壁而無客叩闗二踈返故里四老歸舊山吾亦適所願求閒而得閒
　　遊平泉宴浥澗宿香山石樓贈座客
　　逸少集蘭亭季倫宴金谷金谷太繁華蘭亭闕絲竹何如今日㑹浥澗平泉曲杯酒與管貧中隨分足紫鮮林筍嫩紅潤園桃熟採摘助盤筵芳滋盈口腹閒吟暮雲碧醉藉春草綠舞妙豓流風歌清叩寒玉古詩惜晝短勸我令秉燭是夜勿言歸相攜石樓宿
　　池上幽境
　　褭褭過水橋微微入林路幽境深誰知老身閒獨歩行行何所愛遇物自成趣平滑青盤石低密綠隂樹石上一素琴樹下雙草屨此是榮先生坐禪三樂處
　　夏日閒放
　　時暑不出門亦無賔客至靜室深下簾小庭新掃地褰裳復岸幘閒傲得自恣朝景枕簟清乗涼一覺睡午餐何所有魚肉一兩味夏服亦無多蕉紗三五事資身既給足長〈音丈〉物徒煩費若比簞瓢人吾今太富貴
　　和思黯居守獨飲偶醉見示六韻時夢得和篇先成頗為麗絶因添兩韻繼而美之
　　宮漏滴漸闌城烏啼復歇此時若不醉爭柰千門月主人中夜起〈一作坐〉妓燭前羅列歌袂黙收聲舞鬟低赴節吟玉柱品酒透金杯熱朱顔忽已𨠑清奏猶未闋妍詞黯先唱逸韻劉繼發鏗然雙雅音金石相磨戛
　　和夢得洛中早春見贈七韻
　　衆皆賞春色君獨憐春意春意竟如何老夫知此味燭餘減夜漏衾暖添朝睡恬和臺上風虛潤池邊地開遲花養豓語懶鶯含思似訝隔年齋如勸迎春醉何日同宴遊心期二月二〈此日出齋故云〉
　　櫻桃花下有感而作〈開成三年春季美周賔客南池者〉
　　藹藹美周宅櫻繁春日斜一為洛下客十見池上花爛漫豈無意為君占年〈一作物〉華風光饒此樹歌舞勝諸家失盡白頭伴長成紅粉娃停杯兩相顧堪喜亦堪嗟〈白頭伴紅粉娃皆有所屬〉
　　洗竹
　　布裘寒擁頸氊履溫承足獨立冰池前乆看洗霜竹先除老且病次去纎而曲剪棄猶可憐琅玕十餘束青青復籊籊頗異凡草木依然若有情回頭語僮僕小者截魚竿大者編茅屋勿作篲與箕而令糞土辱
　　新沐浴
　　形適外無恙心恬內無憂夜來新沐浴肌髮舒且柔寛裁夾烏帽厚絮長白裘裘溫裹我足帽暖覆我頭先進酒一杯次舉粥一甌半酣半飽時四體春悠悠是月嵗隂暮慘冽天地愁白日冷無光黃河凍不流何處征戍行何人覉旅遊窮途絶糧客寒獄無燈囚勞生彼何苦遂性我何優撫心但自媿孰知其所由
　　三年除夜
　　晰晰燎火光氳氳臘酒香嗤嗤童稚戲迢迢嵗夜長堂上書帳前長㓜合成行以我年最長次第來稱觴七十期漸近萬縁心已忘不唯少歡樂兼亦無悲傷素屛居士青衣侍孟光夫妻老相對各坐一繩牀〈顧虎頭畫維摩居士圖白衣素屛也〉
　　自題小園
　　不鬭門館華不鬭林園大但鬭為主人一坐十餘載迴看甲乙第列在都城內素垣夾朱門藹藹遙相對主人安在哉富貴去不迴池乃為魚鑿林乃為禽栽何如小園主拄杖閒即來親賔有時㑹琴酒連夜開以此聊自足不羨大池臺
　　病中宴坐
　　有酒病不飲有詩慵不吟頭〈平聲〉罷垂鉤手痺休援琴竟日悄無事所居閒且深外安支離體中養希夷心窗戶納秋景竹木澄夕隂宴坐小池畔清風時動襟
　　戒藥
　　促促急景中蠢蠢㣲塵裏生涯有分限愛戀無終巳早夭羨中年中年羨暮齒暮齒又貪生服食求不死朝吞太陽精夕吸秋石髄徼福反成災藥誤者多矣以之資嗜慾又望延甲子天人隂隲間亦恐無此理域中有真道所說不如此後身始身存吾聞諸老氏
　　贈夢得
　　前日君家飲昨日王家宴今日過我廬三日三㑹面當歌聊自放對酒交相勸為我盡一杯與君發三願一願世清平二願身強健三願臨老頭與君數相見
　　逸老〈荘子云勞我以生逸我以老息我以死也〉
　　白日下駸駸青天髙浩浩人生在其中適時即為好勞我以少壯息我以衰老順之多吉夀違之或凶夭我初五十八息老雖非早一閒十三年所得亦不少況加祿仕後衣食常溫飽又從風疾來女嫁男婚了胷中一無事浩氣凝襟抱飄若雲信風樂於魚在藻桑榆坐巳暮鐘漏行將曉皤然七十翁亦足稱夀考筋骸本非實一束芭蕉草眷屬偶相依一夕同棲鳥去何有顧戀住亦無憂惱生死尚復然其餘安足道是故臨老心𠖇然合𤣥造
　　遇物感興因示子弟
　　聖擇狂夫言俗信老人語我有老狂詞聽之吾語汝吾觀器用中劒銳鋒多傷吾觀形骸內骨勁〈一作勁骨〉齒先亡寄言處世者不可苦剛強龜性愚且善鳩心鈍無惡人賤拾支牀鶻欺擒暖腳寄言立身者不得全柔弱彼固〈一作因〉罹禍難此未免憂患〈平聲〉於何保終吉強弱剛柔間上遵周孔訓旁鑒老荘言不唯鞭其後亦要軛其先
　　首夏南池獨酌
　　春盡雜英歇夏初芳草深薫風自南至吹我池上林緑蘋散還合頳鯉跳復沈新葉有佳色殘鶯猶好音依然謝家物池酌對風琴慙無康樂作秉筆思沉吟境勝才思劣詩成不稱心
　　官俸初罷親故見憂以詩諭之
　　七年為少傅品髙俸不薄乗軒已多慙況是一病鶴又及懸車嵗筋力轉衰弱豈以貧是憂尚為名所縛今春始病免纓組初擺落蜩甲有何知雲心無所著囷中殘舊榖可備嵗饑惡園中多新蔬未至食藜藿不求安師卜不問陳生藥但對丘中琴時開池上酌信風舟不繫掉尾魚方樂親友不我知而憂我寂寞〈安與陳皆洛下藝術精者〉
　　閒居偶吟招鄭庶子皇甫郎中
　　自哂此迂叟少迂老更迂家計不一問園林聊自娛竹間琴一張池上酒一壺更無俗物到但與秋光俱古石蒼錯落新泉碧縈紆焉用車馬客即此是吾徒猶有所思人各在城一隅杳然愛不見搔首方踟躕𤣥晏風韻逺子真雲貌孤誠知厭朝市何必憶江湖能來小澗上一聽潺湲無
　　亭西墻下伊渠水中置石激流潺湲成韻頗有幽趣以詩記之
　　嵌巉嵩石峭皎潔伊流清立為逺峰勢激作寒玉聲夾岸羅密樹面灘開小亭忽疑嚴子瀨流入洛陽城是時羣動息風靜㣲月明髙枕夜悄悄滿耳秋泠泠終日臨大道何人知此情此情茍自愜亦不要人聽
　　閒題家池寄王屋張道士
　　有石白磷磷有水清潺潺有叟頭似雪婆娑乎其間進不趨要路退不入深山深山太濩落要路多險艱不如家池上樂逸無憂患有食適吾口有酒𨠑吾顔恍惚遊醉鄉希夷造𤣥關五千言下〈一作不〉悟十二年來閒富者我不顧貴者我不攀唯有天壇子時來一往還
　　李盧二中丞各創山居俱誇勝絶然去城稍逺來往頗勞𡚁居新泉實在宇下偶題十五韻聊戲二君
　　龍門蒼石壁〈李所有也〉浥澗碧潭水〈盧所有也〉各在一山隅迢遙〈一作迢〉㡬十里清鏡碧屛風惜哉信為美愛而不得見亦與無相似聞君每去來矻矻事行李脂轄復裹糧心力頗勞止未如吾舍下石與泉甚邇鑿鑿復濺濺晝夜流不已洛石千萬拳襯波鋪錦綺海珉一兩片激瀨含宮徴綠宜春濯足浄可朝潄齒遶砌紫鱗遊拂簾白鳥起何言履道叟便是滄浪子君若趁歸程請君先到此願以潺湲聲洗君塵土耳
　　北窗竹石〈一作石竹〉
　　一片瑟瑟石數竿青青竹向我如有情依然看不足況臨北窗〈一作簷〉下復近西塘曲筠風散餘清苔雨含微緑有妻亦衰老無子方㷀獨莫掩夜窗扉共渠相伴宿
　　飲後戲示弟子
　　吾為爾先生爾為吾弟子孔門有遺訓復坐吾吿爾先生饌酒食弟子服勞止孝敬不在他在茲而已矣欲我少憂愁欲我多歡喜無如醖好酒酒須多且㫖旨即賔可㽞多即罍不恥吾更有一言爾宜聽入耳人老多憂貧人病多憂死我今雖老病所憂不在此憂在半酣時尊空座客起
　　閒坐看書貽諸少年
　　雨砌長寒蕪風庭落秋果窗間有閒叟盡日看書坐書中見往事歴歴知福禍多取終厚亡疾驅必先墮勸君少干名名為錮身鏁勸君少求利利是焚身火我心知已乆吾道無不可所以雀羅門不能寂寞我
　　夢上山〈時足疾未平〉
　　夜夢上嵩山獨攜藜杖出千巖與萬壑遊覽皆周畢夢中足不病健似少年日既悟神返初依然舊形質始知形神內形病神無疾形神兩是幻夢寐〈一作悟〉俱非實晝行雖蹇澀夜歩頗安逸晝夜既平分其間何得失
　　對酒閒吟贈同老者
　　人生七十稀我年幸過之逺行將盡路〈一作路盡〉春夢欲覺時家事口不問世名心不思老既不足歎病亦不能治扶持仰婢僕將養信妻兒飢飽進退食寒暄加減衣聲妓放鄭衞裘馬脫輕肥百事盡除去尚餘酒與詩興來吟一篇吟罷酒一巵不獨適情性兼用扶衰羸雲液灑六腑陽和生四肢於中我自樂此外吾不知寄問同老者捨此將安歸莫學蓬心叟胷中殘是非
　　晚起閒行
　　皤然一老子擁裘仍隱几坐穏夜忘眠臥安朝不起起來無可作閉目時叩齒靜對銅爐香暖潄銀瓶水午齋何儉潔餅與蔬而己西寺講楞伽閒行一隨喜
　　香山居士寫真詩〈並序〉
　　元和五年予為左拾遺翰林學士奉詔寫真於集賢殿御書院時年三十七會昌二年罷太子少傅為白衣居士又寫真於香山寺藏經堂時年七十一前後相望殆將三紀觀今照昔慨然自歎者乆之形容非一世事㡬變因題六十字以寫所懐
　　昔作少學士圖形入集賢今為老居士寫貌寄香山鶴毳變𤣥髮雞膚換朱顔前形與後貌相去三十年勿歎韶華子俄成皤叟仙請看東海水亦變作桑田
　　二年三月五日齋畢開素當食偶吟贈妻𢎞農郡君
　　睡足肢體暢晨起開中堂初旭泛簾幕微風拂衣裳二婢扶盥櫛雙童舁簟牀庭東有茂樹其下多隂涼前月事齋戒昨日散道塲以我乆蔬素加籩仍異糧魴鱗白如雪蒸炙加桂薑稻飯紅似花調沃新酪漿佐以脯醢味間之椒薤芳老憐口尚美病喜鼻聞香嬌騃三四孫索哺遶我旁山妻未舉案饞叟已先嘗憶同牢初家貧共糟糠今食且如此何必烹豬羊況觀姻族間夫妻半存亡偕老不易得白頭何足傷食罷酒一杯醉飽吟又狂緬想梁髙士樂道喜文章徒誇五噫作不解贈孟光
　　不出門
　　彌月不出門永日無來賔食飽更拂牀睡覺一嚬伸輕箑白鳥羽新簟青箭筠方寸方丈室空然兩無塵披衣腰不帶散髮頭不巾袒跣北窗下葛天之遺民一日亦自足況得以終身不知天壤內目我為何人
　　感舊〈並序〉
　　故李侍郎杓直長慶元年春薨元相公㣲之太和六年秋薨崔侍郎晦叔太和七年夏薨劉尚書夢得會昌二年秋薨四君子予之執友也二十年間凋零共盡唯予衰病至今獨存因詠悲懐題為感舊
　　晦叔墳荒草已陳夢得墓濕土猶新微之捐館將一紀杓直歸丘二十春城中雖有故第宅庭蕪園廢生荊榛篋中亦有舊書札紙穿字蠧成灰塵平生定交取人窄屈指相知唯五人四人先去我在後一枝蒲柳衰殘身豈無晩嵗新相識相識面親心不親人生莫羨苦長命命長感舊多悲辛
　　送毛仙翁〈江州司馬時作〉
　　仙翁已得道混跡尋巖泉肌膚冰雪瑩衣服雲霞鮮紺髮絲竝緻齠容花共妍方瞳㸃𤣥漆髙歩凌非〈一作飛〉煙㡬見桑海變莫知龜鶴年所憇九清外所遊五嶽巔軒昊舊為侶松喬難比肩每嗟人世人役役如狂顛孰能脫羈鞅盡遭名利牽貌隨嵗律換神逐光隂遷唯余負憂譴顦顇湓江壖衰鬢忽霜白愁腸如火煎覉旅坐多感裵囘私自憐晴眺五老峰玉洞多神仙何當憫湮厄授道安虛孱我師惠然來論道窮重𤣥浩蕩八溟闊志泰心超然形骸既無束得喪亦都捐豈識椿菌異那知鵬鷃懸丹華既相付促景定當延𤣥功曷可報感極惟勤拳霓旌不肯駐又歸武夷川語罷倐然別孤鶴升遙天賦詩敘明徳永續歩虛篇
　　逹哉樂天行〈一作健哉樂天行〉
　　逹哉逹哉白樂天分司東都十三年七旬纔滿冠已掛半祿未及車先懸或伴遊客春行樂或隨山僧夜坐禪二年忘卻問家事門庭多草廚少煙庖童朝吿鹽米盡侍婢暮訴衣裳穿妻孥不恱甥姪悶而我醉臥方陶然起來與爾畫生計薄産處置有後先先賣南坊十畆園次賣東都五頃田然後兼賣所居宅髣髴獲緡二三千半與爾充衣食費半與吾供酒肉錢吾今已年七十一眼昏鬚白頭風〈平聲〉但恐此錢用不盡即先朝露歸夜泉未歸且住亦不惡飢餐樂飲安穩眠死生無可無不可逹哉逹哉白樂天〈此巻自此首以上俱題作半格詩〉
　　春池閒泛
　　綠塘新水平紅檻小舟輕解纜隨風去開襟信意行淺憐清演漾深愛綠澄白撲柳飛絮紅浮桃落英古文科斗出新葉剪刀生樹集鶯朋友雲行雁弟兄飛沈皆適性酣詠自怡情花助銀杯氣〈一作器〉松添玉軫聲魚跳何事樂鷗起復誰驚莫唱滄浪曲無塵可濯纓
　　池上寓興二絶
　　濠梁荘惠謾相爭未必人情知物情獺捕魚來魚躍出此非魚樂是魚驚
　　水淺魚稀白鷺飢勞心瞪目待魚時外容閒暇中心苦似是而非誰得知
　　宴後題府中水堂贈盧尹中丞〈昔予為尹日創造之〉
　　水齋嵗乆漸荒蕪自媿甘棠無一株新酒客來方宴飲舊堂主在重歡娛莫言楊柳枝空老〈府妓有歌楊柳枝曲者因以名焉〉直致櫻桃樹已枯〈府西有櫻桃㕔因樹為名今樹亦枯也〉從我到君十一尹相看自置府來無〈自予罷後至中丞凡十一尹也〉
　　和敏中洛下即事〈時敏中為殿中分司〉
　　昨日池塘春草生阿連新有好詩成花園到處鶯呼入驄馬遊時客避行水暖魚多似南國人稀塵少勝西京洛中佳境應無限若欲諳知問老兄
　　送敏中新授戶部員外郎西歸
　　千里歸程三伏天官新身健馬翩翩行衝赤日加餐飯上到青雲穩著鞭長慶老郎惟我在客曹故事望君傳前鴻後雁行難續相去迢迢二十年〈長慶初予為主客郎中知制誥遷中書舎人去今二十一年也〉
　　南侍御以石相贈助成水聲因以絶句謝之
　　泉石磷磷聲似琴閒眠靜聽洗塵心莫輕兩片青苔石一夜潺湲直萬金
　　閒居自題戲招宿客
　　水畔竹林邊閒居二十年健常攜酒出病即掩門眠解綬收朝佩褰裳出野屏除身外物擺落世間縁報曙窗何早知秋簟最先微風深樹裏斜日小樓前渠口添新石籬根寫亂泉欲招同宿客誰解愛潺湲〈西亭墻下泉石有聲〉李㽞守相公見過池上汎舟舉酒話及翰林舊事因成四韻以獻之
　　引櫂尋池岸移尊就菊叢何言濟川後相訪釣中白首故情在青雲往事空同時六學士五相一漁翁
　　閏九月九日獨飲
　　黃花叢畔綠尊前猶有些些舊管偶遇閏秋重九日東籬獨酌一陶然自從九月持齋戒不醉重陽十五年覽盧子䝉侍御舊詩多與㣲之唱和感今傷昔因贈子䝉題於巻後
　　早聞元九詠君詩恨與盧君相識遲今日逢君開舊巻巻中多道贈㣲之相看掩淚情難説別有傷心事豈知聞道咸陽墳上樹已抽三丈白楊枝
　　寒亭㽞客
　　今朝閒坐石亭中爐火銷殘尊又空冷落若為㽞客住冰池霜竹雪髯翁
　　新小灘
　　石淺沙平流水寒水邊斜挿一漁竿江南客見生鄉思道似嚴陵七里灘
　　和李中丞與李給事山居雪夜同宿小酌
　　憲府觸邪峩豸角璅闈駮正犯龍鱗〈二人當官盛事為時所稱也〉那知近地齋居〈一作名〉客忽作深山同宿人一醆寒燈雲外夜數杯溫酎雪中春林泉莫作多時計諌獵登封憶舊臣
　　履道西門二首
　　履道西門有𡚁居池塘竹樹遶吾廬豪華肥壯雖無分飽溫安閒即有餘行竈朝香炊早飯小園春暖掇新蔬夷齊黃綺誇芝蕨比我盤飱恐不如
　　履道西門獨掩扉官休病退客來稀亦知軒冕榮堪戀其奈田園老合歸跛鼈難隨騏驥足傷禽莫趁鳯凰飛世間認得身人少今我雖愚亦庶㡬
　　偶吟
　　人生變改故無窮昔是朝官今野翁乆寄形於朱紫內漸抽身入蕙荷中〈荷衣蕙帶是楚詞也〉無情水任方圓器不繫舟隨去住風猶有鱸魚蓴菜興來春或擬往江東
　　雪夜小飲贈夢得
　　同為懶慢園林客共對蕭條雨雪天小酌酒廵銷永夜大開笑口送殘年乆將時背成遺老多被人呼作散仙呼作𣪚仙應有以曽看東海變桑田
　　嵗暮夜長病中燈下聞盧尹夜宴以詩戲之且為來日張本也
　　榮閙興多嫌晝短衰閒睡少覺明遲當君秉燭銜杯夜是我停飱〈一作燈〉服藥時枕上愁吟堪發病府中歡笑勝尋醫明朝強出須謀樂不擬車公更擬〈一作䛏〉誰
　　病中數會張道士見譏以此荅之
　　亦知數出妨將息不可端居守寂寥病即藥窗眠盡日興來酒席坐通宵賢人易狎須勤飲奼女難禁莫慢燒張道士輸白道士一杯沆𤅈便逍遙
　　卯飲
　　短屏風掩臥牀頭烏帽青氊白㲲裘卯飲一杯眠一覺世間何事不悠悠
　　寄題餘杭郡樓兼呈裵使君
　　官歴二十政宦遊三十秋江山與風月最憶是杭州北郭沙堤尾西湖〈一作潮〉石岸頭緑觴春送客紅燭夜迴舟不敢言遺愛空知念舊遊憑君吟此句題向望濤樓楊六尚書㽞太湖石在洛下借置庭中因對舉杯寄贈絶句
　　借君片石意何如置向庭中慰索居每就玉山傾一醉興來如對醉尚書
　　喜入新年自詠〈時年七十一〉
　　白鬚如雪五朝臣又值新正第七旬老過占他藍尾酒病餘收得到頭身銷磨嵗月成髙位比類時流是幸人大厯年中騎竹馬㡬人得見會昌春
　　灘聲
　　碧玉班班沙歴歴清流決決響泠泠自從造得灘聲後玉管朱絃可要聽
　　題石泉
　　殷勤傍石遶泉行不說何人知我情漸恐耳聾兼眼闇聽泉看石不分明
　　送王卿使君赴任蘇州因思花迎新使感舊遊寄題郡中木蘭西院一別〈一無此二字〉
　　一別蘇州十八載時光人事隨年改不論竹馬盡成人亦恐桑田半為海鶯入故宮含意思花迎新使生光彩為報江山風月知至今白使君猶在
　　出齋日喜皇甫十早訪
　　三旬齋滿欲銜杯平旦敲門門未開除卻朗之攜一榼的應不是別人來
　　會昌二年春題池西小樓
　　花邊春水水邊樓一坐經今四十秋望月橋傾三遍換採蓮破五迴修園林一半成喬木鄰里三分作白頭蘇李𠖇䝉隨燭滅陳樊漂泊逐萍流〈蘇庶子𢎞李中丞道樞及陳樊二妓十餘年皆樓中歌酒中伴或歿或散獨予在焉〉雖貧眼下無妨樂縱病心中不與愁自笑靈光巋然在春來遊得且須遊
　　酬南洛陽早春見贈
　　物華春意尚遲迴賴有東風晝夜催寒縋柳腰收未得暖熏花口噤初開〈古詩云口噤不能𨳩〉欲披雲霧聫襟去先喜瓊琚入袖來乆病長齋詩老退爭禁年少洛陽才
　　對新家醖翫自種花
　　香麴親看造芳叢手自栽迎春報酒熟垂老看花開紅蠟半含萼綠油新醱醅玲瓏五六樹㶑𤅿兩三杯恐有狂風起愁無好客來獨酣還獨語待取月明迴
　　攜酒往朗之荘居同飲
　　慵中又少經過處別後都無勸酒人不挈一壺相就醉若為將老度殘春
　　以詩代書酬慕巢尚書見寄〈慕巢書中頗切歸休結侶之意故以此答〉
　　書意詩情不偶然苦〈一作若〉雲夢想在林泉願為愚谷煙霞侶恩結空門香火縁每媿尚書情眷眷自憐居士病綿綿不知待得心期否老校於君六七年
　　春盡日
　　芳景銷殘暑氣生感時思事坐含情無人開口共誰語有酒迴頭還自傾醉對數叢紅芍藥渇嘗一盌綠昌明〈蜀茶之名也〉春歸似〈一作自〉遣鶯㽞語好住園林兩三聲
　　招山僧
　　能入城中乞食否莫辭塵土汚袈裟欲知住處東城下遶竹泉聲是白家
　　夏日與閒禪師林下避暑
　　洛景城〈一作落景城〉西塵土紅伴僧閒坐竹泉東緑蘿潭上不見日白石灘邊長有風熱惱〈一作熟閙〉漸知隨念盡清涼常願與人同每因毒暑悲親故多在炎方瘴海中〈是嵗潮韶等郡皆有親友謫居〉
　　題新澗亭兼酬寄朝中親故見贈
　　何處披襟風快哉一亭臨澗四門開金章紫綬辭腰去白石清泉就眼來自得所宜還獨樂各行其志莫相咍禽魚出得池籠後縱有人呼可更迴
　　病中看經贈諸道侶
　　右眼昏花左足風金篦石水用無功〈金篦刮眼病見湼槃經磁石水治風見外方〉不如迴念三乘樂便得浮生百病空無子同居草庵下〈見法華經〉有妻偕老道塲中何煩更請僧為侶月上新歸伴〈一作侍〉病翁〈時適談氏女子自太原初歸維摩詰有女名月上也〉
　　遊豐樂招提佛光三寺
　　竹鞋葵扇白綃巾林野為家雲是身山寺每遊多寄宿都城暫出即經旬漢容黃綺為逋客堯放巢由作外臣昨日制書臨郡縣不該〈一作談〉愚谷醉鄉人
　　醉中得上都親友書以予停俸多時憂問貧乏偶乘酒興詠而報之
　　頭白醉昏昏狂歌秋復春一生躭酒客五度棄官人〈蘇州刑部侍郎河南尹同州刺史太子少傅皆以病免也〉異世陶元亮前生劉伯倫臥將琴作枕行以鍤隨身嵗要衣三對年支穀一囷園葵烹佐飯林〈一作秋〉葉掃添薪沒齒甘蔬食揺頭謝縉紳自能拋爵祿終不惱交親但得杯中淥從生甑上塵煩君問生計憂醒不憂貧
　　池畔逐涼
　　風清泉冷竹修修三伏炎天涼似秋黃犬引迎騎馬客青衣扶下釣魚舟衰容自覺宜閒坐蹇歩誰能更逺遊料得此身終老處只應林下與灘頭
　　池鶴八絶句〈池上有鶴介然不羣鳥鳶雞鵞次第嘲噪諸禽似有所誚鶴亦時復一鳴予非冶長不通其意因戲與贈荅以意斟酌之聊亦自取笑耳〉
　　雞贈鶴
　　一聲警露君能薄五徳司晨我用多不㑹悠悠時俗士重君輕我意如何
　　鶴荅雞
　　爾爭伉儷泥中鬬吾整羽儀松上棲不可遣他天下眼卻輕野鶴重家雞
　　烏贈鶴
　　與君白黒大分明縱不相親莫見輕我每夜啼君怨別玉徽琴裏忝同聲〈琴曲有烏夜啼別鶴怨〉
　　鶴荅烏
　　吾愛棲雲上華表汝多攫肉下田中吾音中羽汝聲角琴曲雖同調不同〈別鶴怨在羽調夜烏啼在角調〉
　　鳶贈鶴
　　君誇名鶴我名鳶君呌聞天我戾天更有與君相似處飢來一種啄腥羶
　　鶴荅鳶
　　無妨自是莫相非清濁髙低各有歸鸞鶴羣中彩雲裏㡬時曽見喘鳶飛
　　鵞贈鶴
　　君因風送〈一作起〉入青雲我被人驅向鴨羣雪頸霜毛紅網掌請看何處不如君
　　鶴荅鵞
　　右軍歿後欲何依只合隨雞逐鴨飛未必犧牲及吾軰大都我瘦勝君肥
　　談氏小外孫玉童
　　外翁七十孫三嵗笑指琴書欲遣傳自念老夫今耄矣因思稚子更茫然中郎餘慶〈一作祚〉鍾羊祜子幼能文似馬遷才與不才爭料得東牀空後且嬌憐〈談氏初逝〉
　　送後集往廬山東林寺兼寄雲臯上人
　　後集寄將何處去故山迢遞在匡廬舊僧獨有雲臯在三二年來不得書別後道情添㡬許老來筋力又何如來生縁㑹非逺彼此年過七十餘
　　客有說〈客即李浙東也所説不能具録其事〉
　　近有人從海上迴海山深處見樓臺中有仙龕虛一室多傳此待樂天來
　　荅客說
　　吾學空門非學仙恐君此說是虗傳海山不是吾歸處歸即應歸兜率天〈予晚年結彌勒上生業故云〉
　　哭劉尚書夢得二首
　　四海齊名白與劉百年交分兩綢繆同貧同病退閒日一死一生臨老頭杯酒英雄君與操〈曹公曰天下英雄唯使君與操耳〉
　　文章㣲婉我知丘〈仲尼雲後世知丘者春秋又雲春秋之㫖㣲而婉也〉賢豪雖歿精靈在應共㣲之地下遊
　　今日哭君吾道孤寢門淚滿白髭鬚不知箭折弓何用兼恐脣亡齒亦枯窅窅窮泉埋寳玉駸駸落景掛桑榆夜臺暮齒期非逺但問前頭相見無













　　御定全唐詩巻四百五十九
<集部,總集類,御定全唐詩>
　　欽定四庫全書
　　御定全唐詩巻四百六十
　　白居易
　　昨日復今辰
　　昨日復今辰悠悠七十春所經多故處卻想似前身散秩優游老閒居淨潔〈一作清浄〉貧螺杯中有物鶴氅上無塵解佩收朝帶抽簮換野巾風儀與名號別是一生人
　　病瘡
　　門有醫來往庭無客送迎病銷談笑興老足歎嗟聲鶴伴臨池立人扶下砌行腳瘡春㫁酒那得有心情
　　遊趙村杏花〈一無遊字〉
　　趙村紅杏每年開十五年來看㡬迴七十三人難再到今春來是別花來
　　刑部尚書致仕
　　十五年來洛下居道縁俗累兩何如迷路心迴因向佛宦途事了是懸車全家遁世曽無悶半俸資身亦有餘
　　唯是名銜人不會毘耶長者白尚書
　　初致仕後戲酬留守牛相公並呈分司諸寮友
　　南北東西無所羈掛冠自在勝分司探花嘗酒多先到拜表行香盡不知炮筍烹魚飽飱後擁袍枕臂醉眼時報君一語君應笑兼亦無心羨保釐
　　問諸親友
　　七十人難到過三更較稀占花租野寺定酒典朝衣趁醉春多出貪歡夜未歸不知親故口道我是耶非
　　戲問牛司徒
　　抖擻塵纓捋白鬚半酣扶起問司徒不知詔下懸車後醉舞狂歌有例無
　　不與老為期
　　不與老為期因何兩𩯭絲纔應免夭促便已及衰羸昨夜夢何在明朝身不知百憂非我所三樂是吾師閉目常閒坐低頭每靜思存神機慮息養氣語言遲行亦攜詩篋眠多枕酒巵自慙無一事少有不安時
　　開龍門八節石灘詩二首〈並序〉
　　東都龍門潭之南有八節灘九峭石筏過此例及破傷舟人檝師推挽束縛大寒之月躶跣水中饑凍有聲聞於終夜予甞有願力及則救之會昌四年有悲智僧道遇適同發心經營開鑿貧者出力仁者施財於戲從古有礙之險未來無窮之苦忽乎一旦盡除去之茲吾所用適願快心拔苦施樂者耳豈獨以功徳福報為意哉因作二詩刻題石上以其地屬寺事因僧故多引僧言見志
　　鐵鑿金鎚殷若雷八灘九石劒稜摧竹篙桂檝飛如箭百筏千艘魚貫來振錫導師憑衆力揮金退傅施家財他時相逐西方去莫慮塵沙路不開
　　七十三翁旦暮身誓開險路作通津夜舟過此無傾覆朝脛從今免苦辛十里叱灘變河漢八寒隂獄化陽春〈八寒地獄見佛名及湼槃經故以八節灘為比〉我身雖歿心長在闇施慈悲與後人
　　閒坐
　　婆娑放雞犬嬉戲任兒童閒坐槐隂下開襟向晩風漚麻池水裏曬棗日陽中人物何相稱居然田舍翁
　　酬寄牛相公同宿話舊勸酒見贈
　　每來政事堂中宿共憶華陽觀裏時日暮獨歸愁米盡泥深同出借驢騎交遊今日唯殘我富貴當年更有誰彼此相看頭雪白一杯可合重推辭
　　道場獨坐
　　整頓衣巾拂淨牀一瓶秋水一爐香不論煩惱先須去直到菩提亦擬忘朝謁乆停收劒珮宴遊漸罷廢壺觴世間無用殘年處祗合逍遙坐道場
　　偶作寄朗之
　　歴想為官日無如刺史時歡娛接賔客飽暖及妻兒自到東都後安閒更得宜分司勝刺史𦤺仕勝分司何況園林下欣然得朗之仰名同舊識為樂即新知有雪先相訪無花不作期鬬醲乾釀酒誇妙細吟詩里巷千來往都門五別離岐分兩迴首書到一開睂葉落槐亭院冰生竹閣池雀羅誰問訊鶴氅罷追隨身與心俱病容將力共哀老來多健忘唯不忘相思
　　狂吟七言十四韻
　　亦知世是休明世自想身非富貴身但恐人間為長物不如林下作遺民遊依二室成三友住近雙林當四鄰性海澄渟平少浪心田灑掃浄無塵香山閒宿一千夜梓澤連遊十六春是客相逢皆故舊無僧每見不殷勤藥停有喜閒銷疾金盡無憂醉忘貧補綻衣裳媿妻女支持酒肉賴交親俸隨日計錢盈貫祿逐年支粟滿囷〈尚書仕請半俸百斛亦五十千嵗給祿粟二千可為〉洛堰魚鮮供取足遊村果熟饋爭新詩章人與傳千首夀命天教過七旬㸃檢一生徼倖事東都除我更無人
　　喜裵濤使君攜詩見訪醉中戲贈
　　忽聞扣戶醉吟聲不覺停杯倒屣迎共放詩狂同酒癖與君別是一親情
　　得潮州楊相公繼之書並詩以此寄之
　　詩情書意兩殷勤來自天南瘴海濵初覩銀鉤還啟齒細吟瓊什欲霑巾鳯池隔絶三千里蝸舎沈𠖇十五春唯有新昌故園月至今分照兩鄉人〈鳯池屬楊相也蝸舍自謂也〉
　　宿府池西亭
　　池上平橋橋下亭夜深睡覺上橋行白頭老尹重來宿十五年前舊月明
　　閒眠
　　暖牀斜臥日曛腰一覺閒眠百病銷盡日一餐茶兩碗更無所要到明朝
　　楊柳枝詞〈雲溪友議居易有妓樊素善歌小蠻善舞甞為詩曰櫻桃樊素口楊柳小蠻腰年既髙邁而小蠻方豐𧰚因楊栁詞以託意雲〉
　　一樹春風千萬枝嫩於金色軟於絲永豐西角荒園裏盡日無人屬阿誰
　　詔取永豐柳植禁苑感賦〈又雲宣宗朝國樂唱前詞上問誰作永豐在何處左右具以對遂因東使命取永豐柳兩枝植於禁中居易感上知其名且好尚風雅又為詩一章〉
　　一樹衰殘委泥土雙枝榮耀植天庭定知𤣥象今春後柳宿光中添兩星
　　齋居春乆感事遣懐
　　齋戒坐三旬笙歌發四鄰月明停酒夜眼闇看花人賴學空為觀深知念是塵猶思閒笑語未忘舊交親乆作龍門主多為兔苑賔水嬉歌盡日雪宴燭通晨事事皆過分時時自問身風光拋得也七十四年春
　　每見呂南二郎中新文輒竊有所歎惜因成長句以詠所懐
　　雙金百鍊少人知縱我知君徒爾為望梅閤老無妨渇〈二賢詞藻贍䴡衆多以予曽忝制詰故呼閤老〉畫餅尚書不救飢〈喻無益自戲也〉白日迴頭看又晚青雲舉足躡何遲壯年可惜虛銷擲遣把閒杯吟詠詩
　　胡吉鄭劉盧張等六賢皆多年夀予亦次焉偶於𡚁居合成尚齒之會七老相顧既醉且歡靜而思之此會稀有因成七言六韻以紀之傳好事者
　　七人五百七十嵗〈一作八十四〉拖紫紆朱垂白鬚手裏無金莫嗟歎尊中有酒且歡娛詩吟兩句〈一作吟成六韻〉神還王酒飲〈一作飲到〉三杯氣尚麤嵬峩狂歌教婢拍婆娑醉舞遣孫扶天年髙過二疎傅人數多於四皓圖除卻三山五天竺人間此㑹更應無〈三仙山五天竺國多老夀者　前懐州司馬安定胡杲年八十九衞尉卿𦤺仕馮翊吉皎年八十六　前右龍武軍長史滎陽鄭據年八十四　前磁州刺史廣平劉真年八十二　前侍御史內供奉官范陽盧真年七十二　前永州刺史清河張渾年七十四　刑部尚書𦤺仕太原白居易年七十四　已上七人合五百七十嵗㑹昌五年三月二十一日於白家履道宅同宴宴罷賦詩時祕書監狄兼謩河南尹盧貞以年未七十雖與㑹而不及列〉
　　歡喜二偈
　　得老加年誠可喜當春對酒亦宜歡心中別有歡喜事開得龍門八節灘
　　眼闇頭旋耳重聽唯餘心口尚醒醒今朝歡喜緣何事禮徹佛名百部經
　　閒居貧活計
　　冠葢閒居少簞瓢陋巷深稱家開戶牖量力置園林儉薄身都慣營為力不任飢烹一斤肉暖臥兩重衾尊有陶潛酒囊無陸賈金莫嫌貧活計更富即勞心
　　贈諸少年
　　少年莫笑我蹉跎聽我狂翁一曲歌入手榮名取雖少闗心穩事得還多老慙退馬霑蒭秣〈謂𦤺仕半俸也〉髙喜歸鴻脫弋羅官給俸錢天與夀些些貧病奈吾何
　　感所見
　　巧者焦勞智者愁愚翁何喜復何憂莫嫌山木無人用大勝籠禽不自由網外老雞因斷尾盤中鮮鱠為吞鉤誰人㑹我心中事冷笑時時一掉頭
　　寄黔州馬常侍
　　閒看雙節信為貴樂飲一杯誰與同可惜風情與心力五年拋擲在黔中
　　和李相公㽞守題漕上新橋六韻〈同用𥠖字〉
　　選石鋪新路安橋壓古堤似從銀漢下落傍玉川西影定欄杆倒標髙華表齊煙開虹半見月冷鶴雙棲材映䕫龍小功嫌元凱低從容濟世後餘力及黔黎
　　閒居
　　風雨蕭條秋少客門庭冷靜晝多闗金羈駱馬近賣〈一作貰〉卻羅袖柳枝尋放還書卷畧尋聊取睡酒杯淺把麤開顔眼昏入夜休看月腳重經春不上山心靜無妨喧處寂機忘兼覺夢中閒是非愛惡銷停盡唯寄空身在世間
　　新秋夜雨
　　蟋蟀暮啾啾光隂不少㽞松簷半夜雨風幌滿林秋曙早燈猶在涼初簟未收新晴好天氣誰伴老人遊
　　春眠
　　枕低被暖身安穩日照房門帳未開還有少年春氣味時時蹔到夢中來
　　喜老自嘲
　　面黒頭雪白自嫌還自憐毛龜蓍下老蝙蝠鼠中仙名籍同逋客衣裝類古賢裘輕被白㲲靴暖蹋烏氊周易休開卦陶琴不上任從人棄擲自與我周旋鐵馬因疲退鉛刀以鈍全行開第八秩可謂盡天年〈時俗謂七十已上為開第八秩〉
　　能無媿
　　十兩新綿褐披行暖似春一團香絮枕倚坐穩於人婢僕遣他嘗藥草兒孫與我拂衣巾迴看左右能無媿養活枯殘廢退身
　　河陽石尚書破迴鶻迎貴主過上黨射鷺𪆁繪畫為圖猥䝉見示稱歎不足以詩美之
　　塞北虜郊隨手破山東賊壘掉鞭收烏孫公主歸秦地白馬將軍入潞州劒拔青鱗蛇尾活抨赤羽火星流湏知鳥目猶難漏〈尚書將入潞府偶逢水鳥鷺𪆁引弓射之一發中目三軍踴躍其事上聞詔下美之〉縱有天狼豈足憂畫角三聲刁斗曉清商一部管秋他時麟閣圖勲業更合何人居上頭
　　自詠老身示諸家屬
　　夀及七十五俸霑五十千夫妻偕老日甥姪聚居年粥美嘗新米袍溫換故綿家居雖濩落眷屬幸團圓置榻素屏下移爐青帳前書聽孫子讀湯看侍兒煎走筆還詩債抽衣當藥錢支分閒事了爬背向陽眠
　　自問此心呈諸老伴
　　朝問此心何所思暮問此心何所為不入公門慵歛手不看人面免低眉居士室間眠得所少年場上飲非宜閒談亹亹㽞諸老美醖徐徐進一巵心未曽求過分事身常少有不安時此心除自謀身外更問其餘盡不知
　　六年立春日人日作
　　二日立春人七日盤蔬餅餌逐時新年方吉鄭猶為少家比劉韓未是貧鄉園節嵗應堪重親故歡遊莫厭頻試作循潮封眼想何由得見洛陽春〈分司致仕官中吉傅鄭諮議最老韓庶子劉員外尤貧循潮封三郡遷客皆洛下舊遊也〉
　　齋居偶作
　　童子裝爐火行添一炷香老翁持麈尾坐拂半張牀巻縵看天色移齋近日陽甘鮮新餅果穩暖舊衣裳止足安生理悠閒樂性場是非一以遣動靜百無妨豈有物相累兼無情可忘不湏憂老病心是自醫王
　　詠身
　　自中風來三歴閏〈病風八年凡三閏矣〉從懸車後㡬逢春周南㽞滯稱遺老〈見太史公傳〉漢上羸殘號半人〈見習鑿齒傳〉薄有文章傳子弟㫁無書札荅交親餘年自問將何用恐是人間賸長身
　　予與山〈一作荊〉南王僕射起淮南李僕射紳事歴五朝踰三紀海內年軰今唯三人榮路雖殊交情不替聊題長句寄舉之公垂二相公
　　故交海內只三人二坐巖廊一臥雲老愛詩書還似我〈一作應是我〉榮兼將相不如君百年膠漆初心在萬里煙霄中路分阿閣鸞凰野田鶴何〈一作誰〉人信道舊同羣
　　讀道徳經
　　𤣥元皇帝著遺文烏角先生仰後塵金玉滿堂非已物子孫委蛻是他人世間盡不闗吾事天下無親於我身只有一身宜愛護少教冰炭逼心神
　　禽蟲十二章〈並序〉
　　荘列寓言風騷比興多假蟲鳥以為筌蹄故詩義始於闗睢鵲巢道說先乎鯤鵬蜩鷃之類是也予閒居乗興偶作一十二章頗類志怪放言每章可致一哂一哂之外亦有以自警其衰耄封執之惑焉頃如此作多與故人微之夢得共之㣲之夢得甞雲此乃九奏中新聲八珍中異味也有㫖哉有㫖哉今則獨吟想二君在目能無恨乎
　　燕違戊已鵲避嵗茲事因何羽族知疑有鳯凰〈一作王〉頒鳥厯一時一日不參差〈不知其然也燕衘泥常避戊已日鵲巢口常避太嵗驗之皆信〉水中科斗長成蛙林下桑蟲老作蛾蛙跳蛾舞仰頭笑焉用鯤鵬鱗羽多〈齊物也〉
　　江魚羣從稱妻妾塞雁聫行號弟兄但恐世間真眷屬親疎亦是強為名〈故名也江沱間有魚每游輒三如媵隨妻一先二後土人號為婢妾魚禮雲雁兄弟行〉
　　蠶老繭成不庇身蜂飢蜜熟屬他人湏知年老憂家者恐是二蟲虛苦辛〈自警也〉
　　阿閣鵷鸞田舎烏妍蚩貴賤兩懸殊如何閉向深籠裏一種摧頽觸四隅〈有所感也〉
　　獸中刀鎗多怒吼鳥遭羅弋盡哀鳴羔羊口在縁何事闇死屠門無一聲〈有所悲也〉
　　蟭螟殺敵蚊巢上蠻觸交爭蝸角中應是諸天觀下界一微塵內鬬英雄〈自照也〉
　　蠨蛸網上罥蜉蝣反覆相持死始休何異浮生臨老日一彈指頃報恩讐〈誡報也〉
　　蟻王化飯為臣妾蜾母偷蟲作子孫彼此假名非本物其間何怨復何恩
　　豆苗鹿嚼解烏毒艾葉雀銜奪燕巢鳥獸不曽看本草諳知藥性是誰教〈嘗獵者説雲鹿若中箭發即嚼豆葉食之多消解箭毒多用烏頭故云烏毒又燕惡艾雀欲奪其巢先銜一艾致其巢輙避去因而有之〉
　　一鼠得仙生羽翼衆鼠相看有羨色豈知飛上未半空已作烏鳶口中食
　　鵞乳養雛遺在水魚心想子變成鱗細微幽隱何窮事知者唯應是聖人〈鵞放乳水中不能離羣雛從而食之皆飽而去之又如魚想子子成魚竝是佛經中語〉









　　御定全唐詩巻四百六十
　　欽定四庫全書
　　御定全唐詩巻四百六十一
　　白居易〈以下別集〉
　　窗中列逺岫〈題中以平聲為韻　見本集宣州試射中正鵠賦後〉
　　天靜秋山好窗開曉翠通遙憐峰窈窕不隔竹朦朧〈一作䝉籠〉萬㸃當虛室千重疊逺空列檐攢秀氣緣隙助清風碧愛新晴後明宜反照中宣城郡齋在望與古時〈一作古詩〉同
　　玉水記方流〈以流字為韻六十字成　見本集省試性習相逺近賦後　中書侍郎髙郢下試貞元十六年二月十四日及第第四人〉
　　良璞含章乆寒泉徹底幽矩浮光𤅿𤅿〈一作尹和光泛泛〉方折浪悠悠凌亂波紋異縈迴水性柔似風揺淺瀨疑〈一作如〉月落清流潛潁應傍達藏真豈上浮玉人如不見淪棄即千秋
　　大社觀獻捷詩〈以功字為韻四韻成　元和二年十一月四日自集賢院召赴銀臺𠉀㫖五日召入翰林奉敕試制書詔批荅詩等五首翰林院使梁守謙奉宣宜授翰林學〉
　　〈士數月除左拾遺〉
　　淮海妖氛滅乾坤嘉〈一作喜〉氣通班師郊社內操袂凱歌中廟算無遺策天兵不戰功小臣同鳥獸率舞向皇風
　　自誨
　　樂天樂天來與汝言汝宜拳拳終身行焉物有萬類錮人如鎖事有萬感爇人如火萬類遰來鏁汝形骸使汝未老形枯如柴萬感遰至火汝心懐使汝未死心化為灰樂天樂天可不大哀汝胡不懲往而念來人生百嵗七十稀設使與汝七十期汝今年已四十四卻後二十六年能㡬時汝不思二十五六年來事疾速倐忽如一寐徃日來日皆瞥然胡為自苦於其間樂天樂天可不大哀而今而後汝宜飢而食渇而飲晝而興夜而寢無浪喜無妄憂病則臥死則休此中是汝家此中是汝鄉汝何捨此而去自取其遑遑遑遑兮欲安往哉樂天樂天歸去來
　　三謡〈並序〉
　　余廬山草堂中有朱藤杖一蟠木機一素屏風二時多杖藤而行隱機而坐掩屏而臥宴息之暇茟研在前偶為三謡各導其意亦猶座右陋室銘之類爾
　　蟠木謡
　　蟠木蟠木有似我身不中乎器無用於人下擁腫而上轔菌桷不桷兮輪不輪天子建明堂兮既非梁棟諸侯斵大輅兮材又不中唯我病夫或有所用用爾為幾承吾臂支吾頤而巳矣不傷爾性不枉爾理爾怏怏為幾之外無所用爾爾既不材吾亦不材胡為乎人間裵囘蟠木蟠木吾與汝歸草堂去來
　　素屏謡
　　素屏素屏胡為乎不文不飾不丹不青當世豈無李陽冰之篆字張旭之筆跡邊鸞之花鳥張璪之松石吾不令加一㸃一畫於其上欲爾保真而全白吾於香爐峰下置草堂二屏倚在東西牆夜如明月入我室〈一作懐〉曉如白雲圍我牀我心久養浩然氣亦欲與爾表裏相輝光爾不見當今甲第與王宮織成歩障銀屏風綴珠陷鈿貼雲母五金七寳相玲瓏貴豪待此方恱目晏然寢臥乎其中素屏素屏物各有所宜用各有所施爾今木為骨兮紙為面捨吾草堂欲何之
　　朱藤謡
　　朱藤朱藤溫如紅玉直如朱繩自我得爾以為杖大有裨於股肱前年左選東南萬里交遊別我於國門親友送我於滻水登髙山兮車倒輪摧渡漢水兮馬跙蹄開中途不進部曲多迴唯此朱藤實隨我來瘴癘之鄉無人之地扶衞衰病驅訶魑魅吾獨一身賴爾為二或水或陸自北徂南泥黏雪滑足力不堪吾本兩足得爾為三紫霄峰頭黃石巖下松門石磴不通輿馬吾與爾披雲撥水環山繞野二年蹋徧匡廬間未嘗一歩而相捨雖有佳子弟良友朋扶危助蹇不如朱藤嗟乎窮既若是通復何如吾不以常杖待爾爾勿以常人望吾朱藤朱藤吾雖青雲之上黃泥之下誓不棄爾於斯須
　　無可奈何歌〈一無歌字〉
　　無可奈何兮白日走而朱顔頽少日往而老日催生者不住兮死者不迴況乎寵辱豐顇之外物又何常不十去而一來去不可挽兮來不可推無可奈何兮已焉哉惟天長而地乆前無始兮後無終嗟吾生之㡬何寄瞬息乎其中又如太倉之稊米委一粒於萬鍾何不與道逍遙委化從容縱心放志洩洩融融胡為乎分愛惡於生死繫憂喜於窮通倔強其骨髄齟齬其心胷合冰炭以交戰祗自苦其厥躬彼造物者云何不為此與化者云何不隨或喣或吹或盛或衰雖千變與萬化委一順以貫之為彼何非為此何是誰𠖇此心夢蝶之子何禍非福何吉非凶誰達此觀䘮馬之翁俾吾為秋毫之杪吾亦自足不見其小俾吾為泰山之阿吾亦無餘不見其多是以逹人靜則脗然與隂合跡動則浩然與陽同波委順而已孰知其他時耶命耶吾其無奈彼何委耶順邪彼亦無奈吾何夫兩無奈何然後能𠖇至順而合太和故吾所以飲太和扣至順而為無可奈何之歌
　　池上篇〈並序〉
　　都城風土水木之勝在東南偏東南之勝在履道里里之勝在西北隅西閈北垣第一第即白氏叟樂天退老之地地方十七畆屋室三之一水五之一竹九之一而島樹橋道間之初樂天既為主喜且曰雖有臺無粟不能守也乃作池東粟廩又曰雖有子弟無書不能訓也乃作池北書庫又曰雖有賔朋無琴酒不能娛也乃作池西琴亭加石樽焉樂天罷杭州刺史時得天竺石一華亭鶴二以歸始作西平橋開環池路罷蘇州刺史時得太湖石白蓮折腰菱青版舫以歸又作中髙橋通三島徑罷刑部侍郎時有粟千斛書一車洎臧獲之習筦磬歌者指百以歸先是潁川陳孝山與釀法酒味甚佳博陵崔晦叔與琴韻甚清蜀客姜發授秋思聲甚淡𢎞農楊貞一與青石三方長平滑可以坐臥太和三年夏樂天始得請為太子賔客分秩於洛下息躬於池上凡三任所得四人所與洎吾不才身今率為池中物矣每至池風春池月秋水香蓮開之旦露清鶴淚之夕拂楊石舉陳酒援崔琴彈姜秋思頽然自適不知其他酒酣琴罷又命樂童登中島亭合奏霓裳𣪚序聲隨風飄或凝或散悠揚於竹煙波月之間者乆之曲未竟而樂天陶然已醉睡於石上矣睡起偶詠非詩非賦阿龜握筆因題石間視其麤成韻章命為池上萹雲爾
　　十畆之宅五畆之園有水一池有竹千竿勿謂土狹勿謂地偏足以容膝足以息肩有堂有庭有橋有有書有酒有歌有有叟在中白鬚飄然識分知足外無求焉如鳥擇木姑務巢安如龜居坎不知海寛靈鶴怪石紫菱白蓮皆吾所好盡在吾前時飲一杯或吟一篇妻孥熈熈雞犬閑閑優哉游哉吾將終老乎其間
　　齒落辭〈並序〉
　　開成二年予春秋六十六瘠黒衰白老狀具矣而雙齒又墮慨然感歎者乆之因為齒落辭以自廣其辭曰
　　嗟嗟乎雙齒自吾有之爾俾爾嚼肉咀蔬銜杯潄水豐吾膚革滋吾血髄從幼逮老勤亦至矣幸有輔車非無齗齶胡然捨我一旦雙落齒雖無情吾豈無情老與齒別齒隨涕零我老日來爾去不迴嗟嗟乎雙齒孰謂而來哉孰謂而去哉齒不能言請以意宣為口中之物忽乎六十餘年昔君之壯也血剛齒堅今君之老矣血衰齒寒輔車齗齶日削月朘上參差而下𠨜𦤞曽何足以少安嘻君其聽哉女長辭姥臣老辭主髮衰辭頭葉枯辭樹物無細大功成者去君何嗟嗟獨不聞諸道經我身非我有也蓋天地之委形君何嗟嗟又不聞諸佛說是身如浮雲湏臾變滅由是而言君何有焉所宜委百骸而順萬化胡為乎嗟嗟於一牙一齒之間吾應曰吾過矣爾之言然
　　不能忘情吟〈並序〉
　　樂天既老又病風乃録家事㑹經費去長物妓有樊素者年二十餘綽綽有歌舞態善唱楊枝人多以曲名名之由是名聞洛下籍在經費中將放之馬有駱者駔壯駿穩乗之亦有年籍在經物中將鬻之圉人牽馬出門馬驤首反顧一鳴聲音間佀知去而旋戀者素聞馬嘶慘然立且拜婉孌有辭〈辭具下〉辭畢泣下予聞素言亦愍黙不能對且命迴勒反袂飲素酒自飲一杯快吟數十聲聲成文文無定句句隨吟之短長也凡二百五十五言噫予非聖達不能忘情又不至於不及情者事來攪情情動不可柅因自哂題其篇曰不能忘情吟吟曰
　　鬻駱馬兮放楊柳枝掩翠黛兮頓金羈馬不能言兮長鳴而卻顧楊柳枝再拜長跪而致辭辭曰主乘此駱五年凡千有八百日銜橜之下不驚不逸素事主十年凡三千有六百日巾櫛之間無違無失今素貌雖陋未至衰摧駱力猶壯又無虺隤即駱之力尚可以代主一歩素之歌亦可以送主一杯一旦雙去有去無迴故素將去其辭也苦駱將去其鳴也哀此人之情也馬之情也豈主君獨無情哉予俯而歎仰而咍且曰駱駱爾勿嘶素素爾勿啼駱反廐素反閨吾疾雖作年雖頽幸未及項籍之將死何必一日之內棄騅兮而別虞兮乃目素兮素兮為我歌楊柳枝我姑酌彼金罍我與爾歸醉鄉去來





　　御定全唐詩巻四百六十一kao
　　欽定四庫全書
　　御定全唐詩巻四百六十二
　　白居易〈以下補遺〉
　　勸酒〈以下見文苑英華〉
　　昨與美人對尊酒朱顔如花腰似柳今與美人傾一杯秋風颯颯頭上來年光似水向東去兩鬢不禁白日催東鄰起樓髙百尺璇題照日光相射珠翠無非二八人盤筵何啻三千客鄰家儒者方下帷夜誦古書朝忍飢身年三十未入仕仰望東鄰安可期一朝逸翮乗風勢金榜髙張登上第春闈未了冬登科九萬摶風誰與繼不逾十稔居台衡門前車馬紛縱橫人人仰望在何處造化筆頭雲雨生東鄰髙樓色未改主人〈一作父〉雲亡息猶在金玉車馬一不存朱門更有何人待牆垣反鎖長安春樓臺漸漸屬西鄰松篁薄暮亦棲鳥〈一作鳴棲鳥〉桃李無情還笑人憶昔東鄰宅初搆雲甍彩棟皆非舊瑇瑁筵前翡翠棲芙蓉池上鴛鴦鬬日往月來凡㡬秋一衰
　　一盛何〈一作皆〉悠悠但教帝里笙歌在池上年年醉五侯南陽小將張彥硤口鎮稅人場射虎歌
　　海內昔年狎太平橫目穰穰何崢嶸天生天殺豈天怒忍使朝朝餵猛虎闗東驛路多丘荒行人最忌稅人場張彥雄特製殘暴見之叱起如叱羊鳴霹靂越幽阻往往依林猶旅拒草際旋看委錦茵腰間不更〈一作見〉抽白羽老饕已斃衆雛恐童穉揶揄皆自勇忠良效順勢亦然一劍猜狂敢輕動有文有武方為國不是英雄伏不得試徵張彥作將軍㡬箇將軍願策勲
　　隂雨
　　潤葉濡枝浹四方濃雲來去勢何長曠然寰宇清風滿救旱功髙暑氣涼
　　喜雨
　　西北油然雲勢濃湏臾霶沛雨飄空頓疎萬物焦枯意定看秋郊稼穡豐
　　過故洛城
　　故城門前春日斜故城門裏無人家市朝欲認不知處漠漠野田飛草花
　　江南喜逢蕭九徹因話長安舊遊戲贈五十韻〈見才調集〉
　　憶昔嬉遊伴多陪歡宴場寓居同永樂幽㑹共平康師子尋前曲聲兒出內坊花深態奴宅竹錯得憐堂庭晩開紅藥門閒䕃綠楊經過悉同巷居處盡連墻時世髙梳髻風流澹作妝戴花紅石竹帔暈紫㯽榔鬢動懸蟬翼釵垂小鳯行拂胷輕粉絮煖手小香囊選勝移銀燭邀歡舉玉觴爐煙凝麝氣酒色注鵝黃急管停還奏繁慢更張雪飛迴舞袖塵起繞歌梁舊曲翻調笑新聲打義揚名情推阿軌巧語許秋孃風暖春將暮星迴夜未央宴餘添粉黛坐乆換衣裳結伴歸深院分頭入洞房綵帷開翡翠羅薦拂鴛鴦㽞宿爭牽袖貪眠各占牀綠窗籠水影紅壁背燈光索鏡收花鈿邀人解袷襠暗嬌妝靨笑私語口脂香怕聽鐘聲坐羞明映縵藏眉殘蛾翠淺鬟解綠雲長聚散知無定憂歡事不常離筵開夕宴別騎促晨裝去住青門外㽞連滻水傍車行遙寄語馬駐共相望雲雨分何處山川共異方野行初寂寞店宿乍恓惶別後嫌宵永愁來厭嵗芳㡬㸔花結子頻見露為霜嵗月何超忽音容坐渺茫往還書斷絶來去夢逰揚自我辭秦地逢君客楚鄉常嗟異岐路忽喜共舟航話舊堪垂淚思鄉數斷腸愁雲接巫峽淚竹近瀟湘月落江湖濶天髙節𠉀涼浦深煙渺渺沙冷月蒼蒼紅葉江楓老青蕪驛路荒野風吹蟋蟀湖水浸菰蔣帝路何由見心期不可忘舊遊千里外往事十年強春晝提壺飲秋林摘橘嘗強歌還自感縱飲不成狂永夜長相憶逢君各共傷殷勤萬里意並寫贈蕭郎
　　贈薛濤〈見張為主客圖〉
　　蛾眉山勢接雲霓欲逐劉郎北路迷若似剡中容易到春風猶隔武陵溪
　　酬令狐㽞守尚書見贈十韻
　　長慶清風在䕫龍燮理餘太和膏雨降周邵保釐初嵩少當宮署伊瀍入禁渠曉闗開玉兔夕鑰納銀魚舊眷憐移疾新吟念索居離聲雙白鸝行色一籃轝罷免無餘俸休閒有敝廬慵於嵇叔夜渴似馬相如酒每䝉酤我〈詩鄭箋雲酤賣也音沽〉詩嘗許起予洛中歸計定一半為尚書
　　聽蘆管
　　幽咽新蘆管淒涼古竹枝似臨猨峽唱疑在雁門吹調為髙多切聲縁小乍遲麤豪嫌觱篥細妙勝參差雲水巴南客風沙隴上兒屈原收淚夜蘇武斷腸時仰秣胡駒聽驚棲越鳥知何言胡越異聞此一同悲
　　送滕庶子致仕歸婺州
　　春風秋月攜歌酒八十年來翫物華已見曽孫騎竹馬猶聽侍女唱梅花入鄉不杖歸時健出郭乘軺到處誇兒著繡衣身衣錦東陽門戶勝滕家
　　送劉郎中赴任蘇州
　　仁風膏雨去隨輪勝境歡遊到逐身水驛路穿兒店月花棹入女湖春〈語兒店女墳湖皆勝地也〉宣城獨詠窗中岫柳惲單題汀上蘋何似姑蘇詩太守吟詩相繼有三人〈領吳郡日劉嘗贈予詩云蘇州刺史例能詩西掖今來替左司故有三人之戲耳〉
　　福先寺雪中餞劉蘇州
　　送君何處展離筵大梵王宮大雪天庾嶺梅花落歌管謝家柳絮撲金田亂從紈袖交加舞醉入籃轝取次眠卻笑召鄒兼訪戴只持空酒駕空
　　除夜言懐兼贈張常侍
　　三百六旬今夜盡六十四年明日催不用歎身隨日老亦湏知夀逐年來加添雪興憑氊帳消殺春愁付酒杯唯恨詩成君去後紅箋紙卷為〈一作共〉誰開
　　送張常侍西歸
　　二年花下為閒伴一旦尊前棄老夫西午橋街行悵望南龍興寺立踟躕洛城乆住㽞情否省騎重歸稱意無出鎮歸朝但相訪此身應不離東都
　　和河南鄭尹新嵗對雪
　　白雪吟詩鈴閣開故情新興兩裵囘昔經勤苦照書巻今助歡娛飄酒杯楚客難酬郢中曲吳公兼占洛陽才銅街金谷春知否又有詩人作尹來
　　吹笙內人出家
　　雨露難忘君念重電泡易滅妾身輕金刀已剃頭然髮〈佛經雲若救頭然〉玉管休吹腸㫁聲新戒珠從衣裏得初心蓮向火中生道場夜半香花冷猶在燈前禮佛名
　　醉中見㣲之舊卷有感
　　今朝何事一霑襟檢得君詩醉後吟老涙交流風病眼春箋揺動酒杯心銀鉤塵覆年年暗玉樹泥埋日日深聞道墓松髙一丈更無消息到如今
　　夀安歇馬重吟
　　春衫細薄馬蹄輕一日遲遲進一程野棗花含新蜜氣山禽語帶破匏聲垂鞭晚就槐隂歇低倡閒衝柳絮行忽憶家園湏速去櫻桃欲熟筍應生
　　贈張處士山人
　　蘿襟蕙帶竹皮巾雖到塵中不染塵每見俗人多慘澹唯逢美酒即殷勤浮雲心事誰能㑹老鶴風標不可親世說三生如不謬共疑巢許是前身
　　池畔閒坐兼呈侍中
　　池畔最平處樹隂新合時移牀解衣帶坐任清風吹舉棹鳥先覺垂綸魚未知前頭何所有一卷晉公詩
　　初冬即事憶皇甫十
　　冷竹風成韻荒街葉作堆欲尋聨句卷先飲煖寒杯帽為迎霜戴爐因試火開時時還有客終不當君來
　　小庭寒夜寄夢得
　　庭小同蝸舍門閒稱雀羅火將燈共盡風與雪相和老睡隨年減衰情向夕多不知同病者爭奈夜長何
　　西還夀安路西歇馬
　　槐隂歇鞍馬柳絮惹衣巾日晩獨歸路春深多思人去家纔百里為客只三旬巳念紗窗下應生寳瑟塵
　　雨中訪崔十八
　　肩舁仍挈榼莫怪就君來秋雨經三宿無人勸一杯
　　夢得得新詩
　　池上今宵風月涼閒教少樂理霓裳集仙殿裏新詞到便播笙歌作樂章
　　初見劉二十八郎中有感
　　欲話毘陵君反袂欲言夏口我霑衣誰知臨老相逢日悲歎聲多笑語稀
　　夜題玉泉
　　遇客多言愛山水逢僧盡道厭囂塵玉泉潭畔松間宿要且經年無一人
　　拜表早出贈皇甫賔客
　　一月一囘同拜表莫辭侵早過中橋老於君者應無數猶趁西京十五朝
　　贈鄭尹
　　府池東北舊亭臺乆別長思醉一囘但請主人空埽地自攜杯酒管來
　　別楊同州後卻寄
　　潘驛橋南醉中別下邽邨北醒時歸春風怪我君知否榆葉楊花撲面飛
　　狐泉店前作
　　野狐泉上柳花飛逐水東流便不歸花水悠悠兩無意因風吹落偶相依
　　贈盧績
　　餘杭縣裏盧明府虗白亭中白舍人今日相逢頭似雪一杯相勸送殘春
　　與裴華州同過敷水戲贈
　　使君五馬且踟躕馬上能聽絶句無每過桑間試㽞意何妨後代有羅敷
　　閒遊
　　欲笑隨情酒逐身此身雖老未辜春春來㸃檢閒遊數猶自多於年少人
　　招韜光禪師〈見咸淳臨安志〉
　　白屋炊香飯葷膻不入家濾泉澄葛粉洗手摘藤花青芥除黃葉紅薑帶紫芽命師相伴食齋罷一甌茶
　　和柳公權登齊雲樓
　　樓外春晴百鳥鳴樓中春酒美人傾路傍花日添衣色雲裏天風散珮聲向此髙吟誰得意偶來閒客獨多情佳時莫起興亡恨遊樂今逢四海清
　　毛公壇
　　毛公壇上片雲閒得道何年去不還千載鶴翎歸碧落五湖空鎮萬重山
　　靈巖寺
　　館娃宮畔千年寺水闊雲多客到稀聞說春來更惆悵百花深處一僧歸
　　白雲泉
　　天平山上白雲泉雲自無心水自閒何必奔衝山下去更添波浪向人間
　　寄韜光禪師
　　一山門〈一作分〉作兩山門兩寺原從一寺分東澗水流西澗水南山雲起北山雲前臺花發後臺見上界鐘聲下界聞遙想吾師行道處天香桂子落紛紛
　　和夢得夏至憶蘇州呈盧賔客
　　憶在蘇州日常諳夏至筵糉香筒竹嫩炙脆子鵞鮮水國多臺榭吳風尚管每家皆有酒無處不過船交印君相次褰帷我在前此鄉俱老矣東望共依然〈予與劉盧三人前後相次典蘇州今同分司老於洛下〉洛下麥秋月江南梅雨天齊雲樓上事已上十三年
　　曲江
　　細草岸西東酒旗揺水風樓臺在花杪鷗鷺下煙中翠幄晴相接芳洲夜暫空何人賞秋景興與此時同
　　嵗夜詠懐兼寄思黯
　　徧數故交親何人得六旬〈與思黯夢得數還淪沒者少過得六十〉今年已入手餘事豈闗身老自無多興春應不揀人陶窗與𢎞閣風景一時新
　　寒食日過棗糰店
　　寒食棗糰店春低楊柳枝酒香㽞客住鶯語和人詩困立攀花乆慵行上馬遲若為將此意前字與僧期
　　宿張雲舉院
　　不食胡麻飯杯中自得仙隔房〈一作籬〉招好客可室致芳筵美〈一作家〉醖香醪嫩時新異果鮮夜深唯畏曉坐穩不〈一作豈〉思眠棊罷嫌無敵詩成愧在前明朝題壁上誰得衆人傳
　　惜花
　　可憐夭〈一作妍〉豓正當時剛被狂風一夜吹今日流鶯來舊處百般言語泥〈一作啼〉空枝
　　七夕
　　煙霄㣲月澹長空銀漢秋期萬古同㡬許歡情與離恨年年並在此宵中
　　宿誠禪師山房題贈
　　不出孤峰上人間四十秋視身如傳舍閱世任東流法為因縁立心從次第脩中宵問真偈有住是吾憂
　　新池
　　數日自穿鑿引泉來近陂尋渠通咽處繞岸待清時深好求魚養閒堪與鶴期幽聲聽難盡入夜睡常遲
　　南池
　　蕭條微雨絶荒岸抱清源入舫山侵塞分泉道接邨秋聲依樹色月影在蒲根淹泊方難遂他宵闗夢魂
　　宿池上
　　泉來從絶壑亭敞在中流竹密無空岸松長可絆舟蟪蛄潭上夜河漢島前秋異夕期新漲攜琴卻此遊
　　翻經臺〈見咸淳臨安志〉
　　一會靈山猶未散重翻貝葉有來由是名精進纔開眼巖石無端亦㸃頭
　　寄題上強山精舎寺〈見王象之地輿紀勝〉
　　慣遊山水住南州行盡天台及虎丘惟有上強精舍寺最堪遊處未曽遊
　　一字至七字詩〈賦得詩　樂天分司東洛朝賢悉會興化池亭送別酒酣各請一字至七字詩以題為韻〉
　　詩綺美瓌竒明月夜落花時能助歡笑亦傷別離調清金石怨吟苦鬼神悲天下只應我愛世間唯有君知自從都尉別蘇句便到司空送白辭
　　九老圖詩〈並序〉
　　會昌五年三月胡吉劉鄭盧張等六賢於東都敝居履道坊合尚齒之㑹其年夏又有二老年貌絶倫同歸故鄉亦來斯會續命書姓名年齒寫其形貌附於圖右與前七老題為九老圖仍以一絶贈之〈二老謂洛中遺老李元爽年一百三十六歸洛僧如滿年九十五嵗〉
　　雪作鬚眉雲作衣遼東華表鶴雙歸當時一鶴猶希有何況今逢兩令威
　　和裵相公傍水閒行絶句
　　行尋春水坐看山早出中書晩未還為報野僧巖客道偷閒氣味〈一作意味〉勝長閒















　　御定全唐詩巻四百六十二
<集部,總集類,御定全唐詩>
　　欽定四庫全書
　　御定全唐詩巻四百六十三
　　胡杲
　　胡杲安定人懐州司馬詩一首
　　七老㑹詩〈杲年八十九〉
　　閒居同㑹在三春大抵愚年㝡出羣霜𩯭不嫌杯酒興白頭仍愛玉爐熏裵回玩栁心猶健老大㸔花意卻勤鑿落滿斟判酩酊香嚢髙掛任氤氳捜神得句題紅葉望景長吟對白雲今日交情何不替齊年同事聖明君吉皎
　　吉皎馮翊人衛尉卿致仕詩一首
　　七老㑹詩〈皎年八十八〉
　　休官罷任已閒居林苑園亭興有餘對酒㝡宜花藻發邀歡不厭栁條初低腰醉舞垂緋袖擊築謳歌任褐裾寧用管來合雜自親松竹且清虛飛觥酒到須先酌賦詠成詩不住書借問商山賢四皓不知此後更何如劉真〈一作貞〉
　　劉真廣平人磁州刺史詩一首
　　七老㑹詩〈真年八十七〉
　　垂絲今日幸同筵朱紫居身是大年賞景尚知心未退吟詩猶覺力完全閒庭飲酒當三月在席揮毫象七賢山茗煮時秋霧碧玉杯斟處彩霞鮮臨堦花笑如歌妓傍竹松聲當管雖未學窮生死訣人間豈不是神仙鄭據
　　鄭據滎陽人右龍武軍長史詩一首
　　七老㑹詩〈據年八十五〉
　　東洛幽閒日暮春邀歡多是白頭賔官班朱紫多相似年紀髙低次第勻聮句每言松竹意停杯多說古今人更無外事來心肺空有清虛入思神醉舞兩回迎勸酒狂歌一曲㑹娛身今朝何事偏情重同作明時列任臣盧真
　　盧真范陽人侍御史內供奉詩一首
　　七老㑹詩〈真年八十三〉
　　三春已盡洛陽宮天氣初晴景象中千朶嫩桃迎曉日萬株垂栁逐和風非論官位皆相似及至年高亦共同對酒歌聲猶覺妙玩花詩思豈能窮先時共作三朝貴今日猶逄七老翁但醁醽常滿酌煙霞萬里㑹應通張渾
　　張渾清河人永州刺史詩一首
　　七老㑹詩〈渾年七十七〉
　　幽亭春盡共為歡印綬居身是大官遁跡豈勞登逺岫垂絲何必坐谿磻詩聮六韻猶應易酒飲三杯未覺難每況襟懐同宴㑹共將心事比波瀾風吹野桞垂羅帶日照庭花落綺紈此席不煩鋪錦帳斯筵堪作畫圖㸔韋式
　　韋式太和中人詩一首
　　一字至七字詩〈以題為韻同王起諸公送白居易分司東都作〉
　　竹
　　竹臨池似玉裛露靜和煙綠抱節寧改貞心自束渭曲偏種多王家㸔不足仙杖正驚龍化美實當隨鳳熟唯愁吹作別離聲回首駕驂舞陣速
　　張彤
　　張彤長慶時人詩一首
　　奉和白太守㨂橘
　　凌霜逺渉太湖深雙卷朱旗望橘林樹樹籠煙疑帶火山山照日似懸金行看採掇方盈手暗覺馨香已滿襟㨂選封題皆盡力無人不感近臣心
　　周元範
　　周元範句曲人詩一首
　　和白太守㨂貢橘
　　離離朱實緑叢中似火燒山䖏處紅影下寒林沈綠水光搖髙樹照晴空銀章自竭人臣力〈一作分〉玉液誰知造化功看取明朝船發後餘香猶尚逐仁風
　　句
　　誰雲蒿上煙隨雲依碧落〈投白公〉　莫怪西陵風景別鏡湖花草為先春〈賀朱慶餘及第　已上並見張為主客圖〉
　　繁知一
　　繁知一秭歸令詩一首
　　書巫山神女祠〈雲溪友議白居易除忠州刺史自峽沿流赴郡時秭歸縣繁知一聞居易將過巫山先於神女祠粉壁大書此詩居易覩之悵然邀知一至曰厯山劉郎中禹錫三年理白帝欲作一詩於此怯而不為罷郡經過悉去詩板千餘首但㽞沈佺期王無競皇甫冉李端四章而已此四章古今絶唱人造次不合為之與知一同濟卒不賦詩〉
　　忠州刺史今才子行到巫山必有詩為報髙唐神女道速排雲雨𠉀清詞
　　嚴休復
　　嚴休復官散騎常侍平盧節度使詩二首
　　唐昌觀玉蘂花折有仙人遊悵然成二絶〈劇談錄長安安業坊唐昌觀有玉□花每發若瓊林瑤樹元和中見一女子年可十七八容色婉娩從二女冠造花所佇立良久折花枝曰曩有玉峯之期可以行矣行百許歩不復見〉
　　終日齋心禱玉宸魂銷目斷未逄真不如滿樹瓊瑤蘂笑對藏花洞裏人
　　羽車潛下玉⻱山塵世何由覩蕣顔唯有多情枝上雪好風吹綴緑雲鬟
　　盧拱
　　盧拱祕書郎終申州刺史與白居易同時詩二首
　　江亭寓目
　　江郭帶林巒津亭倚檻看水風蒲葉戰沙雨鷺鷥寒晚木初凋栁秋叢欲敗蘭哀猨自相叫鄉淚好無端
　　中元日觀法事
　　四孟逄秋序三元得氣中雲迎碧落歩章奏玉皇宮壇滴槐花露香飄栢子風羽衣凌縹緲瑤轂輾虛空乆慕餐霞客常悲習蓼蟲青囊如可授從此訪鴻䝉
　　句
　　地甃如拳石溪橫似葉舟〈駱浚春日見語林〉
　　李諒
　　李諒字復言三宰劇縣再為郡牧終京兆尹詩一首蘇州元日郡齋感懐寄越州元相公杭州白舍人〈時長慶四年也〉
　　稱慶還鄉郡吏歸端憂明發儼朝衣首開三百六旬日〈一作厯〉新知四十九年非當官補拙猶勤慮遊宦量才已息機舉族共資隨月俸一身惟憶故山薇舊交邂逅封疆近老牧蕭條宴賞稀書札毎來同笑語篇章時到借光輝絲綸暫厭分符竹舟楫初登擁羽旗未知今日情何似應與幽人事有違
　　劉猛
　　劉猛梁州進士與元稹同時詩二首
　　月生
　　月生十五前日望光彩圎月滿十五後日畏光彩瘦不見夜花色一尊成暗酒匣中苔背銅光短不照〈一作遍〉空不惜補明月慚無此良工
　　苦雨
　　自念數年間兩手中藏鉤於心且無恨他日為我羞古老傳童歌連滛亦兵象夜夢戈甲鳴苦不年長
　　曉
　　朝梳一把白夜淚千滴雨可恥垂拱時老作在家女萬彤雲
　　萬彤雲為白居易所賞詩一首
　　獻盧尚書〈雲溪友議雲彤雲遊梓州謁盧尚書𢎞宣為閽人艱阻為詩以獻公怒閽者而禮萬生焉〉
　　荷衣拭淚幾回穿欲謁朱門抵上天不是尚書輕下客山家無物與王權
　　盧貞
　　盧貞字子䝉官河南尹開成中為大理卿終福建觀察使詩二首
　　和白尚書賦永豐栁〈有序〉
　　永豐坊西南角有垂栁一株柔條極茂白尚書曾賦詩傳入樂府遍流京都近有詔㫖取兩枝植於禁苑乃知一顧增十倍之價非虛言也因此偶成絶句非敢繼和前篇
　　一樹依依在永豐兩枝飛去杳無蹤玉皇曾採人間曲應逐歌聲入九重
　　和劉夢得嵗夜懐友
　　文翰走天下琴尊臥洛陽貞元朝士盡新嵗一悲涼名早縁才大官遲為壽長時來知病已莫歎歩趨妨









　　御定全唐詩巻四百六十三
　　欽定四庫全書
　　御定全唐詩巻四百六十四
　　王起
　　王起字舉之揚州人宰相播之弟貞元十四年進士第又登制䇿直言極諫科累官尚書左僕射終山南西道節度使起書無不讀一經目弗㤀三典貢舉皆得人集一百二十卷今存詩六首
　　和李校書雨中自秘省見訪知早入朝便入集賢不遇詩〈有序〉
　　起頃任集賢校書及升柏臺又與秘閣相對今直書殿有張學士嘗忝同幕而與秘書稍逺故瞻望之詞多
　　台庭才子來欵扉典校初從天祿歸已慚陋巷廻玉趾仍聞細雨霑綵衣詰朝始趨鳳闕去此日遂愁雞黍違憶昨謬官在烏府喜君對門討魚魯直廬相望夜更䦨髙閣遙臨月時吐昔聞三入承明廬今來重入中〈一作今日〉
　　〈重來入〉秘書校文復忝丞相屬博物更與張侯居新冠峨峨不變鐵舊泉脈脈猶在渠忽枉情人吐芳訊臨風不羨潘錦舒憶見青天霞未巻吟翫瑤華不知晩自憐豈是風引舟如何漸與蓬山逺
　　貢舉人謁先師聞雅樂
　　藹藹觀光士來同鵠鷺羣鞠躬遺像在稽首雅歌聞度曲飄清漢餘音遏曉雲兩楹淒已合九仭杳難斷續同清吹洪纎入紫氛長言聴已罷千載仰斯文
　　濁水求珠
　　行潦沈明月光輝也不浮識𤤽能洞鍳精寳〈一作意〉此來求㡬被泥沙雜常隨混濁流潤川終自媚照乗且何由的皪終難掩晶熒見收蛇行無脛至飲徳已聞酬和周侍郎見寄〈㑹昌三年起三典舉場周侍郎墀時刺華州以詩賀之起因荅和門生亦皆有和〉
　　貢院離來二十霜誰知更忝主文場楊葉縱能穿舊的桂枝何必發新香九重毎憶同仙禁六義初吟得夜光莫道相知不相見蓮𡶶之下欲徵黃
　　贈毛仙翁
　　氷霜肌骨稱童年羽駕何由到俗間丹竈化金㽞秘訣仙宮𠻳玉叩𤣥闗壷中世界青天近洞裏煙霞白日閒若許隨師去塵陪鸞鶴向三山
　　賦花〈並序〉
　　樂天分司東都起與朝賢悉㑹興化亭送別酒酣各賦一字至七字詩以題為韻
　　花點綴分葩露初裛月未斜一枝曲水千樹山家戲蝶未成夢嬌鶯語更誇既見東園成徑何殊西子同車漸覺風飄輕似雪能令醉者亂如麻
　　王損之
　　王損之貞元十四年進士第詩一首
　　賦得濁水求珠
　　積水非澄徹明珠不易求依稀沉極浦想像在中流瞪目思清淺褰裳恨暗扱徒㸔川色媚空愛夜光浮月入疑龍吐星歸似蚌游終希識真者採掇冀𡨋搜
　　王炎
　　王炎宰相播之弟鐸之父登貞元進士第累官至太常博士詩一首
　　賦得行不由徑
　　邪徑趨時㨗端心惡此名長衢貴高歩大路自規行且慮〈一作避〉縈紆僻將求〈一作還多〉坦蕩情詎同流俗好方保立身〈一作心〉貞逺跡如違險修仁在履平始知夫子道從此得堅誠
　　封孟紳〈一作孟對又作孟封〉
　　封孟紳貞元十五年進士第一人官終太常卿詩一首
　　賦得行不由徑〈一作蕭昕詩〉
　　欲速意〈一作竟〉何成康荘欲〈一作亦〉砥平天衢皆利徃吾道泰〈一作本〉方行不復由萊〈一作荒〉徑無由見〈一作因訪〉蔣生三條遵廣達〈一作道〉九軌尚安貞紫陌悠悠去芳塵歩歩清澹臺千載後公正〈一作道〉有遺名
　　邵楚萇
　　邵楚萇字待倫閩縣人貞元十五年進士第官校書郎詩一首
　　題馬侍中燧木香亭
　　春日遲遲木香閣窈窕佳人褰繡幕淋漓玉露滴紫蕤綿蠻黃鳥窺朱蕚橫漢碧雲歌處斷滿地花鈿舞時落樹影參差斜入簷風動玲瓏水晶箔
　　鄭俞
　　鄭俞貞元十六年登進士第為長水縣令詩一首
　　賦得玉水記方流
　　積水綦文動因知玉産幽如天涵素色侔地引方流潛潤滋雲起熒華射浪浮魚龍泉不夜草木㟁無秋璧沼寧堪比瑤池詎可儔若非懸坐測誰復寄㝠搜
　　吳丹
　　吳丹字真存吳人貞元十六年登第厯官至鎮州宣慰副使尚書郎饒州刺史詩一首
　　賦得玉水記方流
　　玉泉何處記四折水紋浮潤下寧踰矩居方在上流映空虛漾漾涵白浄悠悠影碎疑衝斗光清耐觸〈一作掩〉舟珪璋分辨狀沙礫共懐柔〈一作愁〉願赴朝宗日〈一作願獻朝賔海〉縈迴入御溝
　　王鑑
　　王鑑貞元十六年登進士第詩一首
　　賦得玉水記方流
　　玉潤在中洲光臨碕㟁幽氤氳冥瑞影演瀁度方流乍似輕漣合還疑駭浪收夤縁知有異洞徹信無儔比徳稱殊賞𠲒輝處至柔沈淪如見念況乃屬時休
　　陳昌言
　　陳昌言貞元十六年進士詩二首
　　賦得玉水記方流
　　明媚如懐玉竒姿自託幽白虹深不見綠水折空流方珏清沙遍縱橫氣色浮類圭才有角寫月讓成鉤久處沈潛貴希當特達収滔滔在何許揭厲願從游
　　白日麗江臯〈一作□溶詩〉
　　遲景臨遙水晴空似不高清明開曉鏡昭晰辨秋毫鬱鬱長隄土離離淺渚毛煙銷占一𠉀風靜擁千艘獨媚青春栁宜看白鷺濤何年謝公賞遺韻在江臯
　　杜元穎
　　杜元穎杜陵人如晦五世孫貞元十六年登第又擢宏詞累官司勲貟外穆宗時拜中書舍人不閱嵗至宰相再朞出為劒南西川節度使太和中貶循州司馬有五題詩一卷今存一首
　　賦得玉水記方流
　　重泉生美玉積水異常流始玩清堪賞因知寳可求斗回虹氣見磬折紫光浮中矩皆明徳同方葉至柔月華偏共映風暖佇將遊遇鑒終無暗逢時願見収〈一作異寶雖無脛逢時俯收〉
　　胡直鈞
　　胡直鈞登貞元十九年進士第詩一首
　　太常觀閱驃國新樂
　　異音來驃國初被奉常人纔可宮商辨殊驚節奏新轉規迴繡靣曲折度文身舒散隨鸞吹喧呼雜鳥春襟袵懐舊識絲竹變恆陳何事㽞中夏長令表化淳
　　俞簡
　　俞簡貞元進士詩一首
　　行不由徑
　　古人心有尚乃是孔門生為計安貧樂當從大道行詎應流逺跡方欲料前程㨗徑雖雲易長衢豈不平後來無枉路先達擅前名一示遵途意微衷益自精
　　楊嗣復
　　楊嗣復字繼之於陵子也貞元中擢第初署幕府進右拾遺累遷中書舍人牛僧孺李宗閔引之由戸部侍郎擢尚書右丞太和中宗閔罷相嗣復出為劍南東川節度使宗閔復知政事入為戸部侍郎俄拜同中書門下平章事武宗立貶潮州刺史宣宗大中初以吏部尚書召卒諡孝穆詩五首
　　丁已嵗八月祭武侯祠堂因題臨淮公舊碑
　　齋荘修祀事旌斾出郊闉薙草軒墀狹塗牆赭堊新謀猷期〈一作開〉作聖風俗奉為神酹酒成㘭澤持兵列偶人非才膺寵任異代揖芳塵況是平津客碑前淚滿巾
　　儀鳳
　　八方該帝澤威鳳忽來賔向日朱光動迎風翠羽新低昻多異趣飲啄迥無鄰郊藪今翔集河圖意等倫聞韶知鼓舞偶聖願逡廵比屋初同俗垂恩擊壤人
　　贈毛仙翁
　　天上玉郎騎白鶴肘後金壺盛妙藥暫遊下界傲五侯重看當時舊城郭羽衣茸茸輕似雪雲上雙童持絳節王母親縫紫錦囊令向懐中藏秘訣令威𠔃晉皆儔侶東嶽同尋太眞女搜竒綴韻和陽春文章不是人間語藥成自固黃金骨天地齊兮身不沒日月宮中便是家下視崑崙何突兀童姿玉貎誰方比𤣥髪緑髯光彌彌滿朝將相門弟子隨師盡願拋塵滓九轉琅玕必有餘願乞刀圭救生死
　　題李處士山居
　　臥龍決起為時君寂寞匡廬惟白雲今日仲容修故業草堂焉敢更移文
　　謝寄新茶〈嗣復作相後止貶觀察郡守此稱司馬疑非嗣復詩〉
　　石上生芽二月中䝉山顧渚莫爭雄封題寄與楊司馬應為前銜是相公






　　御定全唐詩巻四百六十四
　　欽定四庫全書
　　御定全唐詩巻四百六十五
　　楊衡
　　楊衡字仲師吳興人初與符載崔羣宋濟隱廬山號山中四友後登第官至大理評事詩一卷
　　盧十五竹亭送姪偁歸山
　　落葉寒擁壁清霜夜霑石正是憶山時復送歸山客殷勤一尊酒曉月當窗白
　　旅次江亭
　　扣舷不能寐皓露清衣襟彌傷孤舟夜逺結萬里心幽興惜瑤草素懐寄鳴琴三奏月初上寂寥寒江深
　　賦得夜雨滴空堦送魏秀才
　　委簷方滴滴霑紅復灑綠醉聽作朦朧愁聞多斷續始兼泉〈一作松〉響細稍雜更聲促百慮自縈心況有人如玉
　　征人〈一作思歸〉
　　西風屢鳴雁東郊未升日繁煙羃羃昬暗騎蕭蕭出望
　　雲愁玉塞眠月想蕙質借問露霑衣何如香滿室
　　遊陸先生故巖居
　　獨壑臨萬〈一作髙〉嶂蒼苔絶行跡仰窺猨掛樹〈一作松〉俯對鶴巢石上有一巖屋相傳靈人宅深林無陽暉幽水轉鮮碧拾薪遇遺鼎探穴得古籍結念候〈一作俟〉雲興燒香坐終夕
　　題𤣥和師仙藥室
　　山邊蕭寂〈一作寥〉室石掩浮雲扄遶室微有路松煙深㝠𡨋入松汲寒水對鶴問仙經石几香未盡水花風欲零何年去華表㡬度窮蒼㝠卻顧宦遊子眇如霜中螢
　　宿陸氏齋賦得殘燈詩
　　殷勤照永夜屬思未成眠餘暉𠲒薄霧落燼迸空筵誰比秦樓曉緘愁別幌前
　　夷陵郡內敘別
　　禮娶嗣明徳同牢夙所欽況䝉生死契豈顧蓬蒿心雁幣任野薄恩愛縁義深同聲若鼓瑟合韻似鳴琴將迓空未立就贅意難任皎月託言誓滄波信浮沈荊臺理晨轍巫渚疑宵襟憫憫百慮起回回萬恨深候更促徒侶先曉徹夜禽燈彩凝寒風蟬思噪宻林留念同心帶贈逺芙蓉簮撫懐極投漆感物重黃金分鸞豈遐阻別劍念相尋儻甘蓬戸賤願俟故山岑
　　將之荊州南與張伯剛馬惣鍾陵夜別
　　荊臺別路長密緒分離狀莫訴杯來促更籌屢巳倡燭花侵霧暗瑟調寒風亮誰〈一作詎〉念曉㠶開黙睇〈一作㸃淚〉參差浪
　　經端溪峽中
　　隂岸東流水上有微風生素羽𣻌翆澗碧苔敷丹英重林宿雨晦逺岫孤霞眀飛猱相攀牽白雲亂縱橫有客泝輕檝閱勝匪覊程逍遙一息間糞土五侯榮搴茗庶蠲熱潄泉聊析酲〈禮樂志秦尊柘漿析朝酲〉寄言絲竹者詎識松風聲
　　南海苦雨寄贈王四侍御
　　炎風雜海氣苦雨毎成霖塗泥親杖屨苔蘚漬衣襟念近劇懐逺涉淺定知深暗溝夜滴滴荒庭書霪霪折簡展離曠理逕俟招尋處隂誠多慘況乃觸隅禽
　　秋夜閒居即事寄廬山鄭貟外蜀郡符處士
　　憂思繁未整良辰㑹無由引領遲佳音星紀屢以周蓬閬絶華耀況乃處窮愁墜葉寒擁砌燈火〈一作光〉夜悠悠開琴弄清窺月俯澄流冉冉鴻雁度蕭蕭帷箔秋悵懐石門詠𬗟慕碧雞遊髣髴䝉顔色崇蘭隱芳洲
　　寄贈田倉曺灣
　　芳蘭媚庭除灼灼紅英舒身為陋巷客門有絳轅車朝覽夷胡〈一作吳〉傳暮習潁陽書盻雲髙羽翼待賈藴璠璵纓弁雖雲阻音塵豈復疎若因風雨晦應念寂寥居
　　詠春色
　　靄靄復濛濛非〈一作霏〉霧滿晴空密添宮栁翠暗泄路〈一作露〉桃紅縈絲光乍失縁隟影纔通夕迷鴛枕上朝漫綺中促駟馳香陌勞鶯轉豔叢可憐腸斷望倂在洛城東
　　送春
　　三月三十日春歸日復暮惆悵問春風明朝應不住送春曲江上眷眷東西顧但見撲水花紛紛不知數人生似行客兩足無停歩日日進前程前程幾多路兵刅與水火盡可違之去惟有老到來人間無避處感時良未已獨倚池南樹今日送春心心如別親故
　　遊峽山寺
　　結搆天南畔勝絶固難儔幸蒙時所漏遂得恣閒遊路石䕃松蓋檻藤維鶴舟雨霽花木潤風和景氣柔寳殿敞丹扉靈幡垂綘旒照曜芙蓉壺金人居上頭翔禽拂危剎落日避層樓端溪瀰漫駛曲澗潺湲流髙居何重沓登覽自夷猶煙霞無隠態巖洞詎遺幽奔駟非久耀馳波肯暫留會從香火縁滅跡此山丘
　　宿陟岵寺雲律師院
　　像宇鬱參差寳林疎復宻中有彌天子燃燈坐虛室心證紅蓮喻跡覊青眼律玉爐揚翠煙金經開縹帙肆陳堅固學破我夢幻質碧水灑塵纓涼扇當夏日宿禽詎相保迸火煙欲失願廻戚促勞趨隅事休逸
　　秋夜桂州宴送鄭十九侍御
　　秋至觸物愁況當離別筵短歌銷夜燭繁緒遍髙桂水舟始泛蘭堂榻詎懸一盃勾〈一作勿〉離阻三載奉周旋鴉噪更漏颯露濡風景鮮斯湏不共此且為更留連
　　九日陪樊尚書龍山宴集
　　孟嘉從宴地千乗復登臨縁危陟髙歩憑曠寫幽襟黃花翫初馥翠物喜盈斟雲雜組繡色樂和山水音斾揺秋吹急筵巻夕光沈都人瞻騎火猶知隔寺深
　　江陵送客歸河北
　　逺客歸故里臨路結裵回山長水復濶無因重此來聊將歌一曲送子手中盃
　　送鄭丞之羅浮中習業
　　百年泛飄忽萬事繫衰榮髙鴻脫矰繳逹士去簮纓始從天目遊復作羅浮行雲臥石林宻月窺花洞明全形在氣和習黙憑境清夙秘綘嚢訣屢投金簡名鐘管促離觴煙霞隨去程何當真府內重得欵平生
　　送王秀才往安南
　　君為蹈海客客路誰諳悉鯨度乍疑山鷄鳴先見日所嗟廽櫂晩倍結離情宻無貪合浦珠念守江陵橘
　　送公孫器自桂林歸蜀
　　桂林淺復碧濕湲半露石將乗觸物舟暫駐飛空錫蜀鄉異青眼蓬戶髙朱㦸風度杳難尋雲飄詎留跡舊戶閒花草馴鴿傍簷隟揮手共忘懷日墮千山夕
　　贈羅浮易鍊師
　　海上多仙嶠靈人信長生榮衛氷雪姿嚥嚼日月精黙書絳符遍晦歩鬥文成翠髪披肩長金蓋凌風輕曉籟息塵響天雞〈一作鹿〉叱幽聲碧樹來戶隂丹霞照窗明焚香叩虛寂稽首廻太清鸞鷺振羽儀飛翻拂斾旌左挹玉泉液右搴雲芝英念得參龍駕攀天度赤城
　　登紫霄峰贈黃仙師
　　紫霄不可陟靈峰信穹崇下有瓊樹枝上有翠髪翁雞鳴秋漢側日出紅霞中璨璨真仙子執旄為侍童焚香杳忘言黙念合〈一作思含〉太空世華徒熠耀虛室自朦朧雲飛瓊瑤圃⻱息芝蘭藂玉籙掩不開天窗㣲㣲風茲焉悟佳㫖塵境亦幽通浩渺臨廣津永用挹無窮
　　烏啼曲
　　可憐楊葉復楊花雪淨煙深碧玉家烏棲不定枝條弱城頭夜半聲啞啞浮萍流蕩門前水任罥芙蓉莫浣紗
　　白紵歌〈一作詞〉二首
　　玉纓翠佩雜輕羅香汗㣲漬朱顔𨠑為君起唱白紵歌清聲褭雲繁思〈一作思繁〉多凝笳哀瑟〈一作琴〉時相和金壺半傾芳夜促梁塵霏霏暗紅燭令君安坐聼終曲墜葉飄花難再復
　　躡珠履歩瓊筵輕身起舞紅燭前芳姿艷態妖且妍廻眸轉袖暗催涼風蕭蕭漏〈一作流〉水急月華泛艷紅蓮濕牽裙攬帶翻成泣
　　長門怨
　　絲聲繁兮管聲急珠簾不捲風吹入萬遍凝愁枕上聼千廽候命花間立望望昭陽信不來廽眸獨掩紅巾泣
　　寄徹公
　　北風吹霜霜月明荷葉枯盡越水清別來幾度龍宮宿雪山童子應相逐
　　哭李象
　　白雞黃犬不將去寂寞空餘塟時路草死花開年復〈一作更㡬〉年後人知是何人墓憶君思君獨不眠夜寒月照青楓樹
　　宿雲溪觀賦得秋燈引送客
　　雲房寄宿秋夜客一燈熒熒照虛壁蟲聲呼客客未眠幾人語話清景側不可離別愁紛多秋燈秋燈奈別何
　　採蓮曲
　　凝鮮霧渚夕陽豔緑波風魚遊乍散藻露重稍欹紅楚客傷暮節吳娃泣敗藂促令芳本固寧望雪霜中
　　他鄉七夕〈一本無他鄉二字〉
　　漢渚〈一作浦〉常多別山〈一作星〉橋忽重遊向雲迎翠輦當月拜珠旒寢幌凝宵態妝奩閉曉〈一作晩〉愁不堪鳴杼日空對白榆秋
　　春日偶題
　　何處春先到橋東水北亭涷花開未得冷酒酌難醒就日移輕榻遮風展小屛更無〈一作不勞〉人勸飲〈一作醉〉鶯語漸叮嚀
　　題山寺
　　千峯白露後雲〈一作雪〉壁掛殘燈曙色海邉日〈一作月〉經聲松下僧意閒門不閉年去水空澄稽首如何問森羅盡一乗
　　廣州石門寺重送李尚赴朝時兼宗正卿
　　象闕趨雲陛龍宮憇石門清鐃猶啓路黃髪重攀轅藻變朝天服珠懷委地言那令蓬蒿客茲席未〈一作詠〉離尊
　　送孔周之南海謁王尚書
　　泛櫂若〈一作送〉流萍桂寒山更青望雲生碧落看日下滄溟潮盡收珠母沙閒拾翠翎自趨龍㦸下再為誦芳馨
　　冬夜舉公房送崔秀才歸南陽
　　聞君動征櫂犯夜故來尋強置一尊酒重欵百年心燈白霜氣冷室虛松韻深南陽三顧地幸偶價千金
　　送陳房謁撫州周使君
　　匡山一畝宮尚有桂蘭叢鑿壁年雖異穿楊志幸同貌羸縁塞苦道蹇為囊空去謁臨川守因憐鶴在籠
　　山齋獨宿贈晏上人
　　幢〈一作石〉幢雲樹秋黃葉下山頭蟲響夜難〈一作空〉度夢閒神不遊窗燈寒幾盡〈一作浄〉簾雨曉階愁何以禪棲客灰心在沃州
　　桂州與陳羽念別
　　慘戚損志抱因君時解顔重歎今夕㑹復在㡬夕間碧桂水連海蒼梧雲滿山茫茫從此去何路入秦關
　　經趙處士居
　　雲居避世客髮白習儒經有地水空緑無人山自青廢梁悲逝水臥木思荒庭向夕霏煙斂徒看處士星
　　病中赴袁州次香館
　　病輿憇上館繚繞向山隅荒葛漫欹壁幽禽啄朽株力微怯升降意欲結踟躇誰能挹香水一為濯煩紆
　　送人流雷州
　　逐客指天涯人間此路賖地圖經大庾水驛過長沙臘月雷州雨秋風桂嶺花不知荒徼外何處有人家
　　送〈一作贈〉徹公
　　白首年空度幽居俗豈知敗蕉依晩日孤鶴立秋墀〈一作池〉乆客何由造禪門不可窺㑹同塵外友齋沐奉威儀
　　贈廬山道士
　　寂寥高室古松寒松下仙人字委鸞頭垂白髮朝鳴磬手把青芝夜遶壇物像自隨塵外滅真源長向性中看悠悠萬古皆如此秋比松枝春比蘭
　　賦得直如朱絲
　　寂寞瑤琴上深知直者情幸傳朱鷺曲那止素絲名瑞草人空仰王言世久行大方聞正位樂府動清聲文武音初合宮商調屢更誰能向機杼終日泣無成
　　早春即事
　　眼重朝眠足頭輕宿醉醒陽光滿前戶雪水半中庭𠉀〈一作物〉變隨天氣春生逐地形北簷梅晩白東㟁栁先青蔥壠抽羊角松巢墮鶴翎老來詩更拙吟罷少人聽
　　題花樹
　　都無看花意偶到樹邉來可憐枝上色一一為愁開
　　宿吉祥寺寄廬山隱者
　　風〈一作鳳〉鳴雲外鐘鶴宿千年松相思杳不見月出山重重〈一作孤月出山重〉
　　邉思
　　蘇武節旄盡李陵音信稀梅〈一作花〉當隴上發人向隴頭歸
　　夜半歩次古城
　　茫茫死復生〈一作行復坐〉惟有古時城夜半無鳥雀花枝當月明
　　春夢
　　空庭日照花如錦紅妝美人當晝寢傍人不知夢中事唯見玉釵時墜枕
　　宿青牛谷〈一本此下有梁鍊師隱居五字〉
　　隨雲歩入青牛谷青牛道士留我宿可憐夜乆月明中唯有壇邉一枝竹
　　槿〈一作戎昱詩〉
　　自用金錢買槿栽二年方始一花開憐紅未許家〈一作佳〉人見胡蜨爭知早到來
　　九日
　　黃菊〈一作花〉紫菊傍籬落摘菊泛酒愛芳新不堪今日望鄉意強挿茱萸隨衆人
　　仙女詞
　　玉京〈一作笄〉初侍紫皇君金縷鴛鴦滿絳裙仙宮一閉無消息遙結芳心向碧雲
　　句
　　賢人處霄漢荒澤自耕耘　隴首降時雨雷聲出夏雲〈荅崔錢二補闕　見詩式〉　一一鶴聲飛上天〈見紀事〉










　　御定全唐詩巻四百六十五
　　欽定四庫全書
　　御定全唐詩巻四百六十六
　　牛僧孺
　　牛僧孺字思黯隴西人貞元中擢進士第厯相穆敬兩朝封竒章郡公後出為武昌節度使文宗朝徵入再相夙與李徳裕相惡㑹昌中貶循州長史大中初還為太子少師卒集五巻今存詩四首
　　享太廟樂章
　　湜湜頎頎融昭徳輝不紐不舒貫成九圍武烈文經敷施當宜纂堯付啟億萬熈熈
　　樂天夢得有嵗夜詩聊以奉和
　　惜嵗嵗今盡少年應不知淒涼數流輩歡喜見孫兒暗減一身力潛添滿鬢絲莫愁花笑老花自幾多時李蘇州遺太湖石竒狀絶倫因題二十韻奏呈夢得樂天
　　胚渾何時結嵌空此日成掀蹲龍虎鬬挾怪鬼神驚帶
　　雨新水靜輕敲碎玉鳴攙義鋒刄簇縷絡釣絲縈近水揺竒冷依松助澹清通身鱗甲隠透穴洞天明醜凸隆胡凖深凹刻兕觵雷風疑欲變陰黒訝將行噤㾕微寒早輪囷數片橫地祇愁墊壓鰲足困支撐珍重姑蘇守相憐嬾慢情為探湖裏〈一作底〉物不怕浪中鯨利渉餘千里山河僅百程池塘初展見金玉自凡輕側魂猶悚周觀意漸平似逢三益友如對十年兄旺興添魔力消煩破宿酲嫓人當綺皓視秩即公卿〈南朝有司空石蓋以定石之流品〉念此園林寳還湏別識精詩仙有劉白為汝數逢迎
　　席上贈劉夢得
　　粉署為郎四十春今來名輩更無人休論世上升沉事且鬬樽前見在身珠玉㑹應成咳唾山川猶覺露精神莫嫌恃酒輕言語曽把文章謁後塵
　　句
　　但愁封寄去魔物或驚禪〈贈白樂天箏〉　惟羨東都白居士年年香積問禪師〈贈白下同〉　不是道公狂不得恨公逢我不教狂　地瘦草叢短　求人氣色沮憑酒意乃伸葉季良
　　葉季良登貞元進士第詩三首
　　賦得月照氷池
　　霽夕雲初斂棲娥月未虧圎光生碧海素色滿瑤池天迥輪空見波凝影詎窺浮霜玉比彩照像鏡同規皎㓗寒偏浄裵回夜轉宜誰憐幽境在長與賞心隨
　　賦得琢玉成器
　　片玉寄幽石紛綸當代名荊人獻始遇良匠琢初成氷映寒光動虹開晚〈一作曉〉色明雅容看更澈餘響扣彌清自與瓊瑤比方隨掌握榮因知君有用高價佇連城
　　省試吳宮敎美人戰
　　強吳矜覇略講武在深宮盡出嬌娥技先觀上將風揮戈羅袖巻擐甲汗妝紅掩笑分旗下含羞入隊中鼓停行未正刑舉令纔崇自可威隣國何勞逞戰功
　　湛賁
　　湛賁宋長史茂之十二世孫本家毘陵後為宜春人貞元中登第嘗以江陰縣主簿權知無錫縣事後為毘陵守詩三首
　　題厯山司徒右長史祖宅
　　隳官長史籍髙歩厯山椒麗句傳黃絹香名播宋朝分能知止足跡貴出塵囂松竹心長固池臺興自饒龍宮欣訪舊鶯谷忝遷喬從事叨承乏銅章媿在腰
　　伏覽呂侍郎〈渭〉丘員外〈丹〉舊題十三代祖厯山草堂詩因書記事
　　名遂貴知己道勝方晦跡高居葺蓮宮遺文煥石壁桑田代已變池草春猶碧識曲遇周郎知音荷宗伯調逸南平兆風清建安跡祖徳今發揚還同書史冊
　　別慧山書堂
　　捲簾暁望雲平檻下榻宵唫月半窗病守未能依結社更施何術去為邦
　　[[#{{{1}}}|{{{1}}}]]
　　薛存誠字資明河東人登貞元進士第元和末官至御史中丞詩十二首
　　暮春自南臺丞再除給事中〈仍是本㕔几榻杖履宛然如舊〉
　　再入青瑣闈忝官誠自非拂塵驚物在開戶似〈一作待〉僧歸積草漸無逕殘花猶灑衣禁垣偏日近行坐是恩輝
　　御製叚太尉碑〈一作薛有誠詩〉
　　葬儀從儉禮刋石荷堯君露跡垂繁字〈一作藻〉天哀灑麗文詔深榮嗣子海變記孤墳寳思皆涵象皇心永念勲雅詞黃絹妙渥澤紫泥分青史應同久芳名萬古聞
　　御題國子監門
　　宸翰符𤣥造榮題國子門筆鋒迴日月字勢動乾坤簷下雲光絶梁間鵲影飜張英聖莫擬索靖妙難言為著盤龍跡能彰舞鳯蹲更隨垂露像常以沐皇恩
　　御箭連中雙兔
　　宸遊經上苑羽獵向閒田狡兔初迷窟纎驪詎著鞭三驅仍百歩一發遂雙連影射含霜草魂消向月驩聲動寒木喜氣滿晴天那似陳王意空隨樂府篇
　　太學創置石經
　　聖唐復古制徳義功無替奧㫖恱詩書遺文分篆𨽻銀鉤互交映石壁靡塵翳永與乾坤期不逐日月逝儒林道益廣學者心彌鋭從此理化成恩光遍遐裔
　　觀南郊回仗
　　傳警千門寂南郊綵仗回但驚龍再見誰識日雙開徳澤施雲雨恩光變燼灰閲兵貔虎振聽樂鳳皇來𠉀刻移宸輦遵時集觀䑓多慚逺臣賤不得禮容陪
　　聞擊壤
　　堯年聽野老擊壤復何雲自謂歡由巳寧知徳在君氣平閒易暢聲賀作難分耕鑿方隨日恩威比望雲簣桴均下調和木等南薫無落於吾事誰將帝已聞
　　膏澤多豐年
　　帝徳方多澤莓莓井逕同八方甘雨布四逺報年豐厫庾千廂在幽流萬壑通𠉀時勤稼穡擊壤樂農功畎畞人無惰田廬嵗不空何湏憂伏臘千載賀堯風
　　東都父老望幸
　　鑾輿秦地久羽衛洛陽空彼土雖憑固茲川乃得中龍顔覲白日鶴髮仰清風望幸誠逾邈懐來意不窮昔因封泰岳今佇躡維嵩天地心無異神祗理亦同翠華翔渭北玉檢𠉀闗東衆願其難阻明君早勒功
　　嵩山望幸
　　峻極位何崇方知造化功降靈逢聖主望幸表維嵩隠映連青壁嵯峩向碧空象車因葉瑞龍駕願升中萬嵗聲長在千巖氣轉雄東都歌盛事西笑佇皇風
　　華清宮望幸
　　驪岫接新豐岧嶤駕碧空鑿山開秘殿隱霧蔽仙宮絳闕猶棲鳳雕梁尚帶虹溫泉曽浴日華館舊迎風肅穆瞻雲輦深沉閉綺櫳東郊望幸䖏瑞氣靄濛濛
　　謁見日將至雙闕
　　曉色臨雙闕微臣禮位陪逺驚龍鳳覩誰識冕旒開藹藹千年盛顒顒萬國來天文標日月時令布雲雷迥出黃金殿全分白玉臺雕蟲竟何取瞻戀不知迴
　　裵次元
　　裵次元貞元中第進士元和中為福州刺史河南尹終江西觀察使詩三首
　　南至日隔仗望含元殿爐香〈一作煙〉
　　冕旒初負扆卉服盡朝天暘谷初移〈一作移時〉日金爐漸起〈一作出御〉煙芬馨流逺近散漫入貂蟬霜仗凝逾白朱欄映轉鮮始看浮闕在稍見逐風遷為沐皇家慶來瞻羽衛前
　　律中應鐘〈一作裵元詩〉
　　律窮方數寸室暗在三重伶管灰先動秦正節已逢商聲辭玉笛羽調入金鐘宻葉翻霜彩輕氷斂水容望鴻南去絶迎氣北來濃願託無凋性寒林自比松
　　賦得亞父碎玉斗
　　雄謀竟不決寳玉將何愛倐爾霜刃揮颯然春氷碎飛光動旗幟散響驚環珮霜濃繡帳前星流錦筵內圖王業已失為虜言空悔獨有青史中英風冠千載
　　句
　　積高依郡城迥拔凌霄漢〈題望京山見閩志〉
　　李宣逺
　　李宣逺貞元進士登第詩二首
　　并州路〈一作楊逹詩題雲塞下作〉
　　秋日并州路黃榆落故關〈一作照間〉孤城吹角罷數騎射鵰還帳幕遙臨水牛羊自下山征人正垂淚烽火起雲間
　　近無西耗〈一作李敬方詩〉
　　逺戎兵壓境遷客淚橫襟烽堠驚秦塞囚居困越吟自憐牛馬走未識犬羊心一月無消息西看日又沈李君何
　　李君何貞元中進士第詩一首
　　曲江亭望慈恩寺杏園花發
　　春晴憑水軒仙杏發南園開蘂風初暁浮香景欲暄光華臨御陌色相對空閒野雪遙添淨山煙近借繁地門分鹿苑景勝類桃源況值新晴日芳枝度彩鴛
　　周𢎞亮
　　周𢎞亮登貞元進士第詩三首
　　除夜書情
　　何䖏風塵嵗雲陽古驛前三冬不再稔曉日又明年春入江南栁寒歸塞北天還傷知𠉀客花景對韋編
　　曲江亭望慈恩寺杏園花發
　　江亭閒望䖏逺近見秦源古寺遲春景新花發杏園蕚中輕蘂宻枝上素姿繁拂雨雲初起含風雪欲翻容輝明十地香氣遍千門願莫隨桃李芳菲不為言
　　故鄉除夜
　　三百六十日雲終故鄉還與異鄉同非唯律變情堪恨抑亦才疎命未通何䖏夜歌銷臘酒誰家髙燭𠉀春風詩成始欲吟將看早是去年牽課中
　　陳翥
　　陳翥貞元進士第詩一首
　　曲江亭望慈恩寺杏園花發
　　曲江晴望好近接梵王家十畝開金地千林發杏花映雲猶誤雪煦日欲成霞紫陌傳香逺紅泉落影斜園中春尚早亭上路非賖芳景堪游䖏其如惜物華
　　曹著
　　曹著貞元進士第詩一首
　　曲江亭望慈恩寺杏園花發
　　渚亭臨淨域憑望一開軒晚日分初地東風發杏園異香飄九陌麗色映千門照灼瑤華散葳蕤玉露繁未教游妓折乍聽早鶯喧誰復爭桃李含芳自不言
　　王公亮
　　王公亮登貞元進士第長慶初自司門郎中為商州刺史詩一首
　　魚上氷
　　春生寒氣減稍動久潛魚乍喜東風至來看曲㟁初出氷朱鬛見望日錦鱗舒漸覺流澌近還欣掉尾餘噞喁情自樂㳂泝意寧疎儻得隨鯤化終能上太虛
　　張仲方
　　張仲方韶州始興人九齡族孫貞元中擢進士宏詞厯散騎常侍京兆尹左遷華州刺史入為祕書監集三十巻今存詩二首
　　賦得竹箭有筠
　　東南生綠竹獨美有筠箭枝葉詎曽凋風霜孰雲變偏宜林表秀多向嵗寒見碧色乍蔥蘢清光常蒨練皮開鳳彩出節勁龍文現愛此守堅貞含歌屬時彥
　　贈毛仙翁
　　毛仙翁毛仙翁容貌常如二八童幾嵗頭梳雲𩯭緑無時靣帶桃花紅眼前人世閱滄海肘後藥成辭月宮方口秀睂編貝齒瞭然炅炅雙瞳子芝椿稟氣本堅強⻱鶴計年應不死四海五山長獨遊矜貧傲富欺王侯靈通〈一作通靈〉指下甎甓〈一作龍虎〉化瑞氣爐中金玉流定是煙霞列仙侶暫來塵俗救危苦紫霞妖女瓊華飛秘法䖍心傳付與陰功足陰功成羽駕何年歸上清待我休官了㛰嫁桃源洞裏覔仙兄
　　句
　　入門池色靜登閣雨聲來〈見三山志〉
　　崔𤣥亮
　　崔𤣥毫字晦叔磁州人貞元中與元白同登第憲宗時為監察御史歴宻歙湖三州刺史太和中由諫議大夫遷散騎常侍終虢州刺史有三州倡和集今存詩二首
　　和白樂天〈時以太子賓客分司東都〉
　　病餘歸到洛陽頭拭目開睂見白侯鳳詔恐君今嵗去龍門欠我舊時遊〈自到未遊龍門〉幾人樽下同歌詠數盞燈前共獻酬相對憶劉劉在逺寒宵耿耿夢長洲
　　臨終詩
　　蹔榮蹔悴石敲火即空即色眼生花許時為客今歸去大厯元年是我家
　　句
　　共相呼喚醉歸來
　　徐牧
　　徐牧貞元進士詩一首
　　省試臨淵〈一作川〉羨魚
　　清泚濯纓䖏今來喜一臨慙無下釣䖏空有羨魚心退省時頻改謀身嵗屢沈鬣成川上媚網就水寧深頳尾臨波裏朱鬚破浪潯此時儻不漏江上免行吟
　　王播
　　王播字明敭其先太原人父恕為揚州倉曹參軍遂家焉播與弟炎起皆有文名並擢進士長慶初拜相太和初復專政卒贈太尉詩三首
　　淮南遊故居感舊酬西川李尚書徳裕〈一本題作為淮南節度使遊故居感舊〉
　　昔年獻賦去江渚今日行春到卻悲三徑僅存新竹樹四鄰惟見舊孫兒壁間潛認偷光處川上寧㤀結網時更見橋邉記名姓始知題柱免人嗤
　　題木蘭院〈一作惠照寺〉二首
　　播少孤貧嘗客揚州惠照寺木蘭院隨僧齋餐僧厭怠乃齋罷而後擊鐘後二紀播自重位出鎮是邦因訪舊游向之題名皆以碧紗幕其詩播繼以二絶句
　　三十年前此院遊木蘭花發院新修如今再到經行處樹老無花僧白頭
　　上堂已了各西東慚愧闍黎飯後鐘三十年來塵撲靣如〈一作而〉今始得碧紗籠
　　獨孤良弼
　　獨孤良弼貞元間進士官左司郎中詩一首
　　上已接清明游宴
　　上已歡初罷清明賞又追閏年侵舊厯令節併芳時細〈一作暮〉雨鶯飛重春風酒醖遲尋花迷白雪看栁拆青絲淑氣如相待天和意為誰吁嗟名未立空詠宴遊詩沈傳師
　　沈傳師字子言吳人貞元末登第歴官拾遺翰林學士中書舍人寳厯中由尚書右丞出為宣歙觀察使復入為吏部侍郎有才行工楷法詩五首
　　次潭州酬唐侍御姚員外游道林嶽𪋤寺題示
　　承明年老輙自論乞得湘守東南奔為聞楚國富山水青嶂邐迤僧家園含香珥筆皆眷舊謙抑〈一作撝〉自忘臺省尊不令執簡𠉀亭館直許擕手遊山樊忽驚列岫曉〈一作晩〉來逼朔雪洗盡煙嵐昬碧波迴嶼三山轉丹檻繚郭千艘屯華鑣𨇾蹀絢砂歩大斾綵錯輝松門樛枝競騖龍蛇勢折幹不滅風霆痕相重古殿倚嵓腹別引新徑縈雲根目傷平楚虞帝魂情多思逺聊開樽危細管逐歌飄〈一作颺〉畫鼔繡靴隨節飜鏘金七言凌老杜入木八法蟠髙軒嗟余潦倒乆不利〈一作知〉忍復感激論元元
　　和李徳裕觀玉蘂花見懐之作
　　曽對金鑾直同依玉樹陰雪英飛舞近煙葉動揺深素蕚年年宻衰容日日侵勞君想華髮近欲不勝簮〈徳裕元倡有今來想顔色還似憶瓊枝之句故云〉
　　贈毛仙翁
　　安期何事出雲煙為把仙方與世傳只向人間稱百嵗誰知洞裏過千年青牛到日迎方朔丹竈開時共稚川更説桃源更深處異花長占四時天
　　寄大府兄侍史〈見雲煙過眼録〉
　　積雪山隂馬過難殘更深夜鐵衣寒將軍破了單于陣更把兵書仔細看
　　蒙泉〈見方輿勝覧〉
　　京路馬駸駸塵勞日向深䝉泉聊息駕可以洗君心白行簡
　　白行簡字知退白居易之弟貞元末第進士累官度支郎中有兄風嘗從居易謫所天性友愛當時無比集二十巻今存詩七首
　　春從何處來
　　欲識春生處先從木徳來入門潛報栁度嶺暗驚梅透雪寒光散消氷水鏡開曉迎郊騎發夜逐斗杓迴淑氣空中變新聲雨後催偏宜資律呂應是𠉀陽䑓
　　貢院樓北新栽小松
　　華省春霜曙樓陰植小松移根依厚地委質別危峰北戶知猶逺東堂幸見容心堅終待鶴枝嫩未成龍夜影看仍薄朝嵐色漸濃山苗不可蔭孤直俟秦封
　　金在鎔
　　巨槖方鎔物洪鑪欲範金紫光看漸發赤氣望逾深燄熱晴雲變煙浮晝景陰堅剛由我性鼓鑄任君心踴躍徒標異沈潛自可欽何當得成器待叩向知音
　　歸馬華山
　　牧野功成後周王戰馬閑驅馳休伏皁飲齕任依山逐日朝仍去隨風暮自還氷生疑隴坂葉落似榆關𨇾蹀仙峰下騰驤渭水灣幸逢時偃武不復鼔鼙間
　　夫子鼓琴得其人
　　宣父窮𤣥奧師襄授素琴稍殊流水引全辨聖人心慕徳聲逾感懷人意自深泠泠傳妙手摵摵振空林促調清風至操白日沈曲終情不盡千古仰知音
　　李都尉重陽日得蘇屬國書
　　降虜意何如窮荒九月初三秋異鄉節一紙故人書對酒情無極開緘思有餘感時空寂寞懷舊幾躊躇鴈盡平沙迥煙銷大漠虛登䑓南望䖏掩淚對雙魚
　　在巴南望郡南山呈樂天〈時從樂天忠州〉
　　臨江一嶂白雲間紅綠層層錦繡班不作巴南天外意何殊昭應望驪山
　　裵澄
　　裵澄聞喜人徳宗朝登第官至蘇州刺史詩一首
　　春雲
　　漠漠復溶溶乗春任所從映林初展葉觸石未成峰旭日消寒翠晴煙㸃浄容霏微將似滅深淺又如重薄彩臨溪散輕陰帶雨濃空餘負樵者嶺上自相逢羅立言
　　羅立言宣州人太和中厯司農少卿李訓引為京兆少尹知府事同謀誅宦官被害詩一首
　　賦得沽美玉
　　誰憐被褐士懷玉正求沽成器終期逹逢時豈見誣寳同珠照乘價重劍論都浮彩朝虹滿懸光夜月〈一作月影〉孤幾年淪瓦礫今日出泥塗采斵資良匠無令瑕掩瑜張燦
　　張燦貞元元和間進士詩一首
　　寒食遣懐
　　繁華泣清露悄悄落衣巾明日逢寒食春風見故人病來羞滯楚西去欲迷秦憔悴此時乆〈一作夜〉青山歸四鄰


　　御定全唐詩巻四百六十六
<集部,總集類,御定全唐詩>
　　欽定四庫全書
　　御定全唐詩巻四百六十七
　　牟融
　　牟融有贈歐陽詹張藉韓翃諸人詩蓋貞元元和間人也詩一巻
　　春日山亭
　　醉來重整華陽巾搔首驚㸔白髪新莫道愁多因病酒只縁命薄不辭貧龍魚失水難為用龜玉䝉塵未見珍正是聖朝全盛日詎知林下有閒人
　　寄周韶州
　　十年學道困窮廬空有長才重老儒功業要當垂永乆利名那得在湏臾山中荊璞誰知玉海底驪龍不見珠寄語故人休悵怏古來賢逹事多殊
　　秋夜醉歸有感而賦
　　銜盃誰道易更闌沈醉歸來不自歡惆悵後時孤劔冷寂寥無寐一燈殘竹窗涼雨鳴秋籟江郭清砧𢷬夜寒
　　多少客懷消不得臨風搔首浩漫漫
　　寄范使君
　　未秋為別已終秋咫尺婁江路阻心上惟君知委曲眼前獨我逐漂流從來姑息難為好到底依棲總是諏西望家山成浩歎臨風搔首不勝愁
　　送羅約
　　雨晴江館栁依依握手那堪此別離獨鶴孤琴隨逺斾紅亭綠酒惜分岐月明野店聞雞早花暗關城匹馬遲後夜定知相憶䖏東風囘首不勝悲
　　題李昭訓山水
　　卜築藏修地自偏尊前詩酒集羣賢半岩松暝時藏鶴一枕秋聲夜聼泉風月謾勞酬逸興漁樵隨處度流年南州人物依然在山水幽居勝輞川
　　處厚遊杭作詩寄之
　　江村搖落暫逢秋況是聞君獨逺遊浙水風煙思弔古楚鄉人物賦登樓書沈寒鴈雲邉影夢繞清猨月下愁念我故人勞碌乆不如投老臥滄洲
　　山中有懐李十二〈第七句缺三字第八句缺一字〉
　　林前風景晚蒼蒼林下懐人路杳茫白髪流年淹舊業碧山茅屋臥斜陽客邉秋興悲張翰病裏春情笑沈郎何事登樓　　　幾廽搔首　思歸
　　客中作
　　異鄉歳晚悵離懐遊子馳驅媿不才夜夜砧聲催客去年年鴈影帶寒來半林殘葉迎霜落三徑黃花近節開㡬度無聊倍惆悵臨風搔首獨興哀
　　山寺律僧畫蘭竹圗
　　偶來絶頂興無窮獨有山僧筆最工綠徑日長袁戶在紫荃秋晩謝庭空離花影度湘江月遺珮香生洛浦風欲結歳寒盟不去忘機相對畫圖中
　　送客之杭
　　西風吹冷透貂裘行色匆匆不暫㽞帆帶夕陽投越浦心隨明月到杭州風清聽漏驚鄉夢燈下聞歌亂別愁懸想到杭州興地尊前應與話離憂
　　有感二首
　　何事離懷入夢頻貧居寂寞四無鄰詩因韻險難成律酒為愁多不顧身眼底故人驚嵗別尊前華髪逐時新十年飄泊如萍跡一度登臨一悵神
　　搔首臨風獨倚欄客邉驚覺嵗華殘棲遲未遇常鋾薦邂逅寧彈貢禹冠有興不愁詩韻險無聊只怕酒杯乾何如日日長如醉付與詩人一笑看
　　送沈侯之京
　　悠悠旌斾出東樓特出仙郎上帝州劉旻才髙能富國蕭何人傑足封侯關河弱栁垂金縷水驛青簾拂畫樓欲盡故人尊酒意春風江上暫停舟
　　寄羽士
　　別來有路隔仙凡幾度臨風欲去難樂道無時忘鶴伴談𤣥何日到星壇山中勝景常留客林下清風好煉丹使我浮生塵鞅脫相從應得一盤桓
　　題趙支
　　林間曲徑掩衡茅遶屋青青翡翠稍一枕秋聲鸞舞月半窓雲影鶴歸巢曽聞賈誼陳奇策肯學揚雄賦解嘲我有清風髙節在知君不負嵗寒交
　　司馬遷墓
　　落落長才負不覊中原囘首益堪悲英雄此日誰能薦聲價當時衆所推一代髙風留異國百年遺跡剰殘碑經過詞客空惆悵落日寒煙賦黍離
　　春遊
　　錦袍日暖耀冰蠶上客陪遊酒半酣笑拂吟鞭邀好興醉欹烏㡌逞雄談樓前弱栁揺金縷林外遙山隔翠嵐正是太平行樂處春風花下且停驂
　　水西草堂〈第四句缺二字第七句缺一字〉
　　蘿徑蕭然曲業存閒雲流水四無隣身留白屋潛蹤跡門　　吟學隠淪吟對琴尊江上月笑看花木鏡中春遺書自有親　䖏何必驅馳擾世塵
　　送羽衣之京
　　羽衣縹緲拂塵囂悵別河梁贈栁條閬苑雲深孤鶴逈蓬萊天近一身遙香浮寳輦仙風潤花落瑤壇絳雨消自是長生林下客也陪鴛鷺入清朝
　　題道院壁
　　山中舊宅四無隣草浄雲和逈絶塵神棗胡麻能飯客桃花流水䕃通津星壇火伏煙霞暝林壑春香鳥雀馴若使凡縁終可脫也應從此度閒身
　　贈歐陽詹
　　為客囊無季子金半生蹤跡任浮沈服勤因念劬勞重思養徒懷感慨深島外斷雲凝逺日天涯芳草動愁心家林千里遙相憶㡬度停車一悵吟
　　邵公母
　　搔首驚聞楚些歌拂衣歸去淚懸河劬勞長想三春恨思養其如寸草何淛水夢懷千里逺蘇䑓愁望白雲多傷心獨有黃堂客幾度臨風詠蓼莪
　　客中作
　　千里雲山戀舊遊寒窓涼雨夜悠悠浮亭花竹頻勞夢別路風煙半是愁芳草傍人空對酒流年多病倦登樓一杯重向樽前醉莫遣相思累白頭
　　贈楊處厚
　　十年學道苦勞神贏得尊前一病身天上故人皆是貴山中明月獨相親客心淡泊偏冝靜吾道從容不厭貧幾度臨風一囬首笑看華髮及時新
　　重贈張籍
　　舊日儀容只宛然笑談不覺度流年凡縁未了嗟無子薄命能孤不怨天一醉便同塵外客百杯疑是酒中仙人生隨䖏堪為樂管甚秋香滿鬢邉
　　贈殷以道
　　世路紅塵懶歩趨長年結屋傍巖隅獨留鄉井誠非隠老向山林不自愚肯信白圭終在璞誰憐滄海竟遺珠閒來撫景窮吟䖏尊酒臨風不自娛
　　翁母些
　　滿頭華髪向人垂長逝音容逈莫追先壠每懐風木夜畫堂無復綵衣時停車遙望孤雲影翹首驚看弔鶴悲獨有賢人崇孝義傷心共詠蓼莪詩
　　題山莊
　　蘿屋蕭蕭事事幽臨風搔首逺凝眸東園松菊存遺業晚景桑榆樂舊遊吟對清尊江上月笑談華髪鏡中秋牀頭濁酒時時漉上客相過一任留
　　沈存尚林亭夜宴
　　草堂寂寂景偏幽到此令人一縱眸松菊寒香三徑晚桑榆煙景兩淮秋近山紅葉堆林屋隔浦青簾拂畫樓終日忘情能自樂清尊應得遣閒愁
　　題孫君山亭
　　長年樂道逺塵氛靜築藏修學隠淪吟對琴樽庭下月笑看花木檻前春閒來欲著登山屐醉裏還披漉酒巾林壑能忘軒冕貴白雲黃鶴好相親
　　題徐俞山居
　　青山重疊巧裁攅引水流泉夜激湍嵐鎻巖扉清晝暝雲歸松壑翠隂寒不因李相門前見曽向袁生畫裏看我老不堪詩思杳幾囬吟倚曲欄干
　　送范啓東還京
　　蕭蕭行李上征鞍滿目離情慾去難客裏故人尊酒別天涯遊子弊裘寒官橋楊栁和愁折驛路梅花帶雪看重到京華舊遊地春風佳麗好盤桓
　　樓城敘別
　　故人為客上神州傾蓋相逢感昔逰屈指年華嗟逺別對牀風雨話離愁清樽不負花前約白髪驚看鏡裏秋此際那堪重分手緑波芳草暫停舟
　　寫意二首
　　寂寥荒館閉閒門苔徑隂隂屐少痕白髪顛狂塵夢斷青氊泠落客心存髙山流水琴三弄明月清風酒一樽醉後曲肱林下臥此生榮辱不湏論
　　蕭蕭華髪滿頭生深逺蓬門倦送迎獨喜𠖇心無外慕自憐知命不求榮閒情慾賦思陶令臥病何人問馬卿林下貧居甘困守儘教城市不知名
　　贈浙西李相公
　　長庚烈烈獨遙天盛世應知降謫仙月裏昔曾分兎藥人間今喜得椿年文章政事追先逹冠蓋聲華羨昔賢尊酒與君稱夀畢春風入醉綺羅筵
　　天台
　　碧溪流水泛桃花樹繞天台逈不賒洞裏無塵通客境人間有路入仙家雞鳴犬吠三山近草靜雲和一徑斜此地不知何處去暫留瓊珮臥煙霞
　　送陳衡
　　秋江煙景晚蒼蒼江上離人促去航千里一官嗟獨往十年雙鬢付三霜雲迷樓曲親庭逺夢遶通山客路長不必臨風悲冷落古來白首尚為郎
　　送沈翔
　　江上西風一櫂歸故人此別㑹應稀清朝盡道無遺逸當路誰曽訪少㣲謾有才華嗟未逹閒尋鷗鳥暫忘機臨岐不用空惆悵未必新豐老布衣
　　過蠡湖
　　東湖煙水浩漫漫湘浦秋聲入夜寒風外暗香飄落粉月中清影舞離鸞多情袁尹頻移席有道喬仙獨倚䦨幾度篝簾相對處無邉詩思到吟壇
　　登環翠樓
　　山中地僻好藏修寂寂幽居架小樓雲樹四圍當戶暝煙嵐一帶隔𬖄浮舉杯對月邀詩興撫景令人豁醉眸我亦人間肥遁客也將蹤跡寄林丘
　　遊淮雲寺
　　白雲深鎖沃州山冠蓋登臨衆仰攀松徑風清聞鶴淚曇花香暝見僧還𤣥機隠隠應難覺塵事悠悠了不關興盡凡縁因未晚裵回依舊到人間
　　遊報本寺
　　山房寂寂蓽門開此日相期社友來雅興共尋方外樂新詩爭羨郢中才茶煙褭褭籠禪榻竹影蕭蕭掃徑苔醉後不知明月上狂歌直到夜深回
　　瞭然塵事不相關錫杖時時獨看山白髪任教䨇鬢改黃金難買一生閒不留活計存嚢底贏得詩名滿世間自笑微軀長碌碌㡬時來此學無還
　　題陳侯竹亭
　　曽向幽亭一榻分清風滿座絶塵氛丹山鳳泣鉤簾聼滄海龍吟對酒聞漠漠暝隂籠砌月盈盈寒翠動湘雲歳寒髙節誰能識獨有王猷愛此君
　　送報本寺分韻得通字〈第七句第八句缺〉
　　㡬度乗閒謁梵宮此郎聲價重江東貴侯知重曽忘勢閒客頻來也悟空滿地新蔬和雨緑半林殘葉帶霜紅〈闕〉
　　寄永平友人
　　故人千里隔天涯㡬度臨風動逺思賈誼上書曾伏闕仲舒陳策欲匡時髙風落落誰同調往事悠悠我獨悲何日歸來話疇昔一樽重敘舊襟期
　　朔風獵獵慘寒沙關月寥寥咽暮笳放逐一心終去國驅馳千里未還家青蠅點玊原非病滄海遺珠世所嗟直道未容淹屈乆暫勞蹤跡寄天涯
　　陳使君山莊
　　新卜幽居地自偏士林爭羨使君賢數椽瀟灑臨溪屋十畝膏腴附郭田流水斷橋芳草路淡煙疎雨落花天秋成凖擬重來此沈醉何妨一榻眠
　　題寺壁
　　僧家勝景瞰平川霧重嵐深馬不前宛轉數聲花外鳥往來㡬葉渡頭船青山逺隔紅塵路碧殿深籠緑樹煙聞道此中堪遁跡肯容一榻學逃禪
　　送徐浩
　　渡口潮平促去舟莫辭尊酒暫相留弟兄聚散天邉鴈蹤跡浮瀋水上鷗千里好山青入楚幾家深樹碧藏樓知君此去情偏切堂上椿萱雪滿頭
　　謝𠅤劔
　　感君三尺鐡揮霍鬼神驚浩氣中心發雄風兩腋生犬戎從此滅巢穴不時平萬里橫行去封侯賴有成
　　送僧
　　梵王生別思之子事遐征煙水浮杯渡雲山隻履行三生塵夢醒一錫衲衣輕此去家林近飄飄物外情
　　送友人
　　有客櫂扁舟相逢不暫留衣冠重文物詩酒足風流官路生歸興家林想舊遊臨岐分手後乗月過蘇州
　　題朱慶餘閒居四首
　　瀟灑藏修處琴書與畫圗白丁門外逺俗子眼前無楚楚臨軒竹青青暎水蒲道人能愛靜諸事近清枯盡日衡門閉蒼苔一徑新客心非厭靜悟道不憂貧白屋懸塵榻清樽憶故人近來疎懶甚詩債後吟身閒客幽棲處瀟然一草廬路通元亮宅門對子雲居按劔心猶壯琴書樂有餘黃金都散盡收得鄴侯書寂寥荒館下投老欲何為草色凝陳榻書聲出董帷閒雲長作伴歸鶴獨相隨才薄知無用安貧不自危
　　寄張源
　　咫尺西江路悲歡暫莫聞青年俱未逹白社莫離羣曲徑荒秋草衡茅掩夕曛相思不相見愁絶賦停雲
　　題竹
　　瀟灑碧玉枝清風追晉賢數㸃渭川雨一縷湘江煙不見鳳皇尾誰識珊瑚鞭柯亭可相遇驚聼奏鈞天
　　有感
　　盛世嗟沈伏中情怏未舒途窮悲阮籍病乆憶相如無客空塵榻閒門閉草廬不勝岑絶處髙臥半牀書
　　題山房壁
　　珠林春寂寂寶地夜沈沈𤣥奧凝神乆禪機入妙深叅同大塊理窺測至人心定䖏波羅蜜湏從物外尋
　　訪請上人
　　曲徑遶叢林鐘聲雜梵音松風吹定衲蘿月照禪心撫景吟行逺談𤣥入悟深不能塵鞅脫聊復一登臨
　　送范啓東
　　楊柳春江上東風一櫂輕行嚢歸客興尊酒故人情書史名當代聲華重兩京臨岐分手䖏無奈別離生
　　客中作
　　十年江漢客幾度帝京遊跡比風前葉身如水上鷗醉吟愁裏月羞對鏡中秋悵望頻囬首西風憶故丘
　　贈韓翃
　　京國乆知名江河近識荊不辭今日醉便有故人情細雨孤鴻逺西風一櫂輕暫時分手去應不負詩盟
　　禁煙作
　　栁拖金縷拂朱欄花撲香塵滿繡鞍尊酒臨風酬令節越羅衣薄覺春寒
　　閩中囬
　　帆影隨風過富陽櫓聲揺月下錢塘千山積雪凝寒碧夢入楓宸遶御牀














　　御定全唐詩巻四百六十七
　　欽定四庫全書
　　御定全唐詩巻四百六十八
　　劉言史
　　劉言史邯鄲人與李賀同時歌詩美麗恢贍自賀外世莫能比亦與孟郊友善初客鎮冀王武俊奏為棗強令辭疾不受人因稱為劉棗強後客漢南李夷簡署司空掾尋卒歌詩六巻今編一巻
　　苦婦詞
　　地逺易驕崇用刑匪精硏哀㦲苦婦身夫死百殃纒草草催出門衣墮髪披肩獨隨軍吏行當夕余〈一作途〉欲遷〈一作還〉來時巳厭生〈一作坐〉到此自不全臨江臥黃沙二子死在邉氣噦不發聲背頭血涓涓有時強為言祇是尤青天藁蓐無一枝冷氣兩懸懸窮荒夷教卑骨肉病棄捐況非本族音〈一作姻〉肌露誰為憐事痛感行賓住得貪程船必當負嚴法豈有胎孕篇遊畋復釋麛羔兎尚免鸇何處擯逐深一罪三見顛校尉勲望重〈一作崇〉幕府才
　　且賢蘭裙間珠履食玉處花筵但勿輕所暗莫慮無人焉
　　與孟郊洛北野泉上煎茶
　　粉細越筍芽野煎寒溪濵恐乖靈草性觸事皆手親敲石取鮮火撇泉避腥鱗熒熒爨風鐺拾得墜巢薪潔色旣爽別浮氳亦慇懃以茲委曲靜求得正味真宛如摘山時自歠指下春湘瓷泛輕花滌盡昬渴神此遊愜醒趣可以話髙人
　　七夕歌
　　星寥寥兮月細輪佳期可想兮不可親雲衣香薄粧態新彩輧悠悠渡天津玊幌相逢夜將極妖紅慘黛生愁色寂寞低容入舊機歇著金梭思往夕人間不見因誰知萬家閨艷求此時碧空露重彩盤濕花上乞得蜘蛛絲
　　立秋日
　　商風動葉初蕭索一貧居老性容茶少羸肌與簟疎舊醅難重漉新菜未勝鉏才薄無潘興便便畫〈一作晝〉偃廬
　　題茅山仙䑓藥院
　　擾擾浮生外華陽一洞春道書金字小仙圃玊苖新芝草迎飛燕桃花笑俗人樓䑓爭聳漢鷄犬亦嫌秦願得青芽散長年駐此身
　　送婆羅門歸本國
　　剎利王孫字迦攝竹錐橫寫叱蘿葉遙知漢地未有經手牽白馬遶天行龜茲磧西胡雪黒大師凍死來不得地盡年深始到船海裏更行三十國行多耳斷金環落冉冉悠悠不停腳馬死經留卻去時往來應盡一生期出漠〈一作漢〉獨行人絶處磧西天漏雨絲絲
　　瀟湘遊
　　夷女采山蕉緝紗浸江水野花滿髻妝色新閒歌款乃深峽裏款乃知從何處生當時泣舜腸斷聲翠華寂寞嬋姢沒野篠空餘紅淚情青煙𠖇𠖇覆杉桂崖壁凌天風雨細昔人幽恨此地遺綠芳紅艷𠲒怨姿清猨未盡鼯鼠切淚水流到湘妃祠北人莫作瀟湘遊九疑雲入蒼梧愁
　　放螢怨
　　放螢去不湏留聚時年少今白頭架中科斗萬餘巻一字千囬重照見青雲杳渺不可親開嚢欲放増餘怨且逍遙還酩酊仲舒漫不窺園井那將寂寞老病身更就㣲蟲借光影欲放時淚沾裳衝籬落千㸃光〈一作去衝籬落千㸃光〉
　　觀繩伎〈潞府李相公席上作〉
　　泰陵遺樂何最珍綵繩冉冉天仙人廣場寒食風日好百夫伐皷錦臂新銀畫青綃抹雲髪髙處綺羅香更切重肩接立三四層著屐背行仍應節兩邉丸〈一作圓〉劔漸相迎側身交歩何輕盈閃然欲落卻收得萬人肉上寒毛生危機險勢無不有倒掛纎⿱學垂柳下來一一芙蓉姿粉薄鈿稀態轉奇坐中還有沾巾者曾見先皇初教時
　　買〈一作賣〉花謡
　　杜陵村人不田穡入谷經谿復縁壁每至南山草木春即向侯家取金碧幽艶凝華春景曙林〈一作村〉夫〈一作采來〉移得將何處蝶惜芳叢送下山尋斷孤香始囘去豪少居連鳷鵲東千金使買一株紅院多花少栽未得零落綠娥纖指中咸陽親戚長安里無限將金買花子澆紅溼綠千萬家青絲玊轤聲啞啞
　　王中丞宅夜觀舞胡騰〈王中丞武俊也〉
　　石國胡兒人見少蹲舞尊前急如鳥織成蕃㡌虛頂尖細㲲胡衫䨇袖小手中拋下蒲萄盞西顧忽思鄉路逺跳身轉轂寳帶鳴㺯腳繽紛錦靴軟四坐無言皆瞪目橫笛琵琶徧頭促亂騰新毯雪朱毛傍拂輕花下紅燭酒闌舞罷絲管絶木槿花西見殘月
　　竹裏梅
　　竹裏〈一作與〉梅花相竝枝梅花正發竹枝垂風吹總向竹枝上直似王家雪下時
　　春過趙墟
　　下馬邯鄲陌頭歇寂寥崩隧臨車轍古栢重生枝亦乾餘燎〈一作漆〉見風幽燄滅白蒿微發紫槿新行人感此復悲春
　　初下東周贈孟郊
　　鶴老身〈一作耳〉更卬〈一作工〉龜死殻亦靈正信〈一作性〉非外㳂終始全本情童子不戱塵積書就巖扃身著木葉衣養鹿兼牸耕偶隨下山雲荏苒失故程漸入機險中危思難太行十髪九縷絲悠然東周城言詞野麋態出口多累形因依漢元寮未似羇細輕冷竈助新熱靜砧與寒聲斷蓬在門欄豈當桃李榮寄食若蠧蟲侵損利㣲生固非拙為強懦劣外〈一作寂〉療幷素堅冰櫱心潔持保堅貞修文返正風刋字齊古經慙將衰末分髙棲喧世名
　　過春秋峽
　　峭壁蒼蒼苔色新無風晴景自勝春不知何樹〈一作事〉幽崖裏臘月開花似北人
　　長門怨
　　獨坐爐邉結夜愁暫時思〈一作恩〉去亦難畱〈一作收〉手持金筯垂紅淚亂撥寒灰不舉頭
　　春遊曲〈一作樂府〉
　　花頷紅騣〈一作顔𩯭髪〉一何〈一作向〉偏綠槐香陌欲朝天仍嫌衆裏嬌行疾傍𩍐深藏白玊鞭
　　噴沫〈一作珠噴〉團香小桂條玊鞭兼賜霍嫖姚㺯影便從天禁出碧蹄聲碎五門橋
　　廣州王園寺伏日即事寄北中親友
　　南越初逢伏東林度一朝曲池煎畏景髙閣絶微飇竹簟移先灑蒲葵破復揺地偏毛瘴近山毒火威饒裛汗絺如濯親牀枕竝燒墮枝傷翠羽萎葉惜紅蕉且困流金熾難成獨酌謡望霖窺潤礎思吹候生〈一作鳴〉條旅恨生烏滸鄉心繫洛橋誰憐在炎客一夕壯容銷
　　立秋
　　茲晨戒流火商飇早巳驚雲天收夏色木葉動秋聲
　　別落花
　　風艷霏霏去羈人處處游明年縱相見不在此枝頭
　　登甘露䑓
　　偶至無塵空翠間雨花甘露境閑閑身心未寂終為累非想天中獨退還
　　夜泊潤州江口
　　秋江欲起白頭波賈客占風無渡河千船火絶寒宵半獨聼鐘聲覺寺多
　　看山木𤓰花二首
　　裛露凝氛紫艷新千般婉娜不勝春年年此樹花開日出盡丹陽郭裏人
　　柔枝濕艷亞朱欄暫作庭芳便欲殘深藏數片將歸去紅縷金針繡取看
　　題十三弟竹園
　　繞屋扶疎聳翠莖苔滋粉漾有幽情丹陽萬戶春光靜獨自君家秋雨聲
　　樂府雜詞三首
　　紫禁梨花飛雪毛春風絲管翠樓髙城裏萬家聞不見君王試舞鄭櫻桃
　　蟬𩯭紅冠粉黛輕雲和新敎羽衣成月光如雪金堦上迸卻頗梨義甲聲
　　不耐簷前紅槿枝薄妝春寢覺仍遲夢中無限風流事夫壻多情亦未知
　　嵗暮題楊録事江亭〈楊生蜀客〉
　　垂絲蜀客涕濡衣嵗盡長沙未得歸腸斷錦帆風日好可憐桐鳥出花飛
　　冬日峽中旅泊
　　霜月明明雪復殘孤舟夜泊使君灘一聲鐘出逺山裏暗想雪窗僧起寒
　　泊花石浦
　　舊業叢䑓廢苑東幾年為梗復為蓬杜鵑啼斷囬家夢半在邯鄲驛樹中
　　聞崔倚旅葬
　　逺客那能返故廬蒼梧埋骨痛何如他時親戚空相憶席上同悲一紙書
　　賦蕃子牧馬
　　磧淨山髙見極邉孤烽引上一條煙蕃落多晴塵擾擾天軍獵到鸊鵜泉
　　牧馬泉
　　平沙漫漫馬悠悠弓箭閒拋郊水頭䑕毛衣裏取𦍑笛吹向秋天睂眼愁
　　越井䑓望
　　獨立陽䑓望廣州更添羈客異鄉愁晚潮未至早潮落井邑暫依沙上頭
　　扶病春亭
　　強梳稀髪著綸巾捨杖空行試病身花間自欲裵回立穉子牽衣不許人
　　贈童尼
　　舊時艷質如明玉今日空心是冷灰料得㐮王惆悵極更無雲雨到陽䑓
　　讀故友於君集
　　大底從頭總是悲就中偏愴築城詞依然想得初成日寄出秋山與我時
　　病僧二首
　　竺國鄉程算不回病中衣錫徧浮埃如今漢地諸經本自過流沙逺背來
　　空林衰病臥多時白髪從成數寸絲西行卻過流沙日枕上寥寥心獨知
　　右軍墨池
　　永嘉人事盡歸空逸少遺居蔓草中至今池水涵餘墨猶共諸泉色不同
　　送僧歸山
　　楚俗飜〈一作蕃〉花自送迎宻人來往豈知情夜行獨自寒山寺雪徑泠泠金錫聲
　　題源分竹亭
　　繞屋扶疎千萬竿年年〈一作人〉相誘獨行看日光不透煙常在先校諸家一月寒
　　山寺看櫻桃花題僧壁
　　楚寺春風臘盡時𠲒桃先坼一千枝老僧不語傍邉坐花發人來總不知
　　傷清江上人
　　往年偏共仰師遊聞過流沙淚不休此身豈得多時住更著塵心起外愁
　　山寺看海榴花
　　琉璃地上紺宮前發翠凝紅已〈一作幾〉十年夜乆月明人去盡火光霞燄遞相燃
　　贈成鍊師四首
　　花冠蘂帔色嬋姢一曲清簫凌紫煙不知今日重來意更住人間㡬百年
　　黃昬騎得下天龍廵遍茅山數十峰採芝卻到蓬萊上花裏猶殘碧玊鐘
　　等閒何處得靈方丹臉雲鬟日月長大羅過卻三千歳更向人間魅阮郎
　　曽隨阿母漢宮齋鳳駕龍軿列玊〈一作御〉堦當時白燕無尋處今日雲鬟見玊釵
　　上已日陪㐮陽李尚書宴光風亭
　　碧池萍嫩栁垂波綺席絲鏞舞翠娥為報㑹稽亭上客永和應不勝元和
　　奉酬
　　閏餘春早景沈沈禊飲風亭恣賞心紅袖青娥留永夕漢隂寧肯羨山隂
　　病中客散復〈一作後〉言懷
　　華髪離披臥滿頭暗蟲衰草入鄉愁枕前人去空庭暮又見芭蕉白露秋
　　處州月夜穆中丞席和主人
　　羌竹繁銀燭紅月光初出柳城東忽見隠侯裁一詠還湏書向郡樓中
　　尋花
　　遊春未足春將度訪紫尋紅少在家借問流鶯與飛蝶更知何䖏有幽花
　　贈陳長史妓〈本內宮人〉
　　寳鈿雲和玉禁僊深含媚靨褭朱春風不怕君王恨引出幽花落外邉
　　題王況故居
　　入巷蕭條起悲緒兒女猶居舊貧處塵滿空牀屋見天獨作驢鳴一聲去
　　偶題
　　遲日新妝遊冶娘盈盈綵艇白蓮塘掬水逺濕㟁邉郎紅綃縷中玉釧光
　　慟柳論
　　孀妻棲戶仍無嗣欲訪孤墳誰引至裵回無䖏展哀情惟有衣襟知下淚
　　夜入簡子古城
　　逺火熒熒聚寒鬼綠燄欲銷還復起夜深風雪古城空行客衣巾汗如水
　　桂江中題香頂䑓
　　岧岧香積凌空翠天上名花落幽地老僧相對竟無言山鳥卻呼諸佛字
　　僧簷前獨竹詠
　　亂石田中寄孤本亭亭不住凌虗引欲以袈裟拂著來一邉碧玉無輕粉
　　送人隨姊夫任雲安令
　　閒逐維私向武城北風青雀片時行孤帆瞥過荊州㟁認得瞿塘急浪聲
　　山中喜崔補闕見尋
　　鹿袖青藜鼠耳巾潛夫豈解拜朝臣白屋藜牀還共入山妻老大不羞人
　　偶題二首
　　金榜榮名俱失盡病身為庶更投魑春娥慢笑無愁色別向人家舞柘枝
　　得罪除名謫海頭驚心無暇與身愁中使不知何處住家書莫寄向春州
　　嘉興社日
　　消渴天涯寄病身臨卭知我是何人今年社日分餘肉不值陳平又不均
　　席上贈李尹
　　傴僂山夫髪似絲松間石上坐多時瓢飲不曽看酒肆世人空笑亦何為
　　弼公院問病
　　一頭細髪兩分絲臥見芭蕉白露滋欲令居士身無病直待衆生苦盡時
　　惜花
　　年少共憐含露色老人偏惜委塵紅如何遂得心中事毎要花時不厭風
　　代胡僧留別
　　此地縁踈語未通歸時老病去無窮定知不徹南天竺死在條支隂磧中
　　桂江逢王使君旅櫬歸
　　故人丹旐出南威少婦隨䘮哭漸歸遙想北原新壠上日寒光淺水松稀
　　玉京詞
　　絶景寥寥日更遲人間甲子不同時未知樵客終何得歸後無家是看棋
　　葛巾歌〈貝州漳南縣贈楊炯燗〉
　　一片白葛巾潛夫自能結籬邉折枯蒿聊用簮華髪有時醉倒長松側酒醒不見心還憶谷鳥銜將卻趁來野風吹去還尋得十年紫竹溪南住跡同𤣥豹依深霧草堂窗底漉春醅山寺門前逢暮雨臨汝袁郎得相見閒雲引到東陽縣魯性將他類此身還拈野物贈傍人空留梲杖犢鼻褌濛濛煙雨歸山村
　　北原情三首
　　錯莫天色愁輓歌出重闉誰家白網車送客入幽塵銘旌下官道葬輿去轔轔蕭條黃蒿中奠酒花翠新米雪晚霏㣲墓成悄無人烏鳶下空地煙火殘荒榛生人更多苦入戶事盈身營營日易深卻到不得頻寂寥孤隧頭草綠棠梨春
　　洛陽城北山古今塟𠖇客聚骨朽成泥此山土多白近來送葬人亦去聞歸聲豈能車輪疾漸是墓侵城城中人不絶哀輓相次行莫非北邙後重向洛城生
　　卜地起孤墳全家送𦵏去歸來卻到時不復重知處疊疊葬相續土乾草已綠列紙瀉壺漿空向春雲哭
　　林中獨醒
　　晚來林沼靜獨坐間瓢尊向巳非前跡齊心欲不言㣲涼生亂篠輕馥起孤萱未得渾無事𤓰田草正繁
　　江陵客舎留別樊尚書
　　信陵門館下多病有歸思墜履忘情後寒灰更濕時委欄芳蕙晩憑几雪髫垂明日秋關外單車風雨隨














　　御定全唐詩巻四百六十八
　　欽定四庫全書
　　御定全唐詩巻四百六十九
　　長孫佐輔
　　長孫佐輔德宗時人其弟公輔為吉州刺史往依焉其詩號古調集今存十七首
　　擬古詠河邉枯樹
　　野火〈一作人〉燒枝水洗根數圍孤樹〈一作枯朽〉半心存應是無機承雨露卻將春色寄苔痕
　　別友人
　　愁多不忍醒時別想極還尋靜處行誰遣同衾又分手不如行路本無情
　　傷故人歌妓
　　愁臉無紅衣滿塵萬家門戶不容身曽將一笑君前去悞殺㡬多囘顧人
　　南中客舎對雨送故人歸北
　　猨聲啾啾雁聲苦巻𬖄相對愁不語幾年客吳君在楚
　　況送君歸我猶阻家書作得不忍封北風吹斷階前雨
　　杭州秋日別故友
　　相見又相別大江秋水深悲歡一世事去住兩鄉心淅瀝籬下葉淒清階上琴獨隨孤櫂去何處更同衾
　　代別後夢別
　　別中還夢別悲後更生悲覺夢俱千里追隨難再期翻思夢裏苦卻恨覺來遲縱是非真事何妨夢㑹時
　　答邊信〈一作代答邊信同心結〉
　　征人去年戍遼水夜得邊書字盈紙揮刀就燭裁紅綺結作同心答千里君寄邊書書莫絶妾答同心心自結同心再解心不離書字頻看字愁滅結成一夜和涙封貯書只在懐袖中莫如書字故難乆願學同心長可同
　　對鏡吟
　　憶昔逢君新納娉青銅鑄出千年鏡意憐光彩固無瑕義比恩情永相暎毎將鑒面兼鑒心鑒來不輟情逾深君非結心空結帶結處尚新恩巳背開𬖄覽鏡悲難語對面相看孟門阻掩匣徒慙雙鳯飛懸臺欲效孤鸞舞〈王安石百家詩選此下有妝成持照尚當時只畏愁多遽變衰二句〉昔日照來人共許今朝照罷自生疑鏡上有塵猶可淬〈一作拂〉君恩詎肯無廻時
　　山行書事
　　日落風䬘䬘驅車行逺郊中心有所悲古墓穿黃茅茅中狐兎窠四面烏鳶巢鬼火時獨出人煙不相交行行近破村一徑欹還坳迎霜聼蟋蟀向月看蠨蛸翁喜客來至〈一作坐〉客來羞廚庖濁醪誇潑〈一作撥〉螘時果仍新苞相勸對寒燈呼兒𬋖枯梢性朴頗近古其言無斗筲憂世上並嵗月途中拋誰知問津客空作揚雄嘲
　　古宮怨
　　窗前好樹名玫瑰去年花落今年開無情春色尚識返君心忽斷何時來憶昔妝成候僊仗宮璅玲瓏日新上拊心卻笑西子顰掩鼻誰憂鄭姬謗草染文章衣下履花粘甲乙牀前帳三千玉貎休自誇十二金釵獨相向盛衰傾奪欲何如嬌愛翻悲逐佞䛕重逺豈能慙沼鵠棄前方見泣船魚看籠不記薫龍腦詠扇空曾禿鼠鬚始喜〈一作意〉類蘿新託栢終傷如薺卻甘荼院深〈一作深院〉獨開還獨閉鸚鵡驚飛苔覆地滿箱舊賜前日衣漬枕新垂夜來淚痕多開鏡照還悲綠髻青蛾尚未衰莫道新縑長絶比猶逢故劔會相追
　　關山月
　　淒淒還切切戍客多離別何處最傷心關山見秋月關月竟如何由來逺近過始經𤣥莵塞終繞〈一作照〉白狼河忽憶秦樓婦流光應共有巳得並蛾睂還知攬纎手去歳照同行比翼復連形今宵照獨立顧影自㷀㷀餘暉漸西落夜夜看如昨借問暎旌旗何如鑒帷幕拂曉朔風悲蓬驚雁不飛幾時征戍罷還向月中歸
　　隴西行
　　隂雲凝朔氣隴上正飛雪四月草不生北風勁如切朝來羽書急夜救長城窟道隘行不前相呼抱鞍歇人寒指欲墮馬凍蹄亦裂射雁旋充飢斧冰還止渴寧辭解圍鬬但恐乗疲沒早晚邉候空歸來養羸卒〈一作骨〉
　　尋山家〈見才調集紀事作羊士諤詩〉
　　獨訪山家歇還渉〈一作歩還歇〉茅屋斜連隔松葉主人聞語未開門繞籬野菜飛黃蝶
　　山居
　　看書愛幽寂結宇青𠖇間飛泉引風聼古桂和雲攀地深草木稠境靜魚鳥閒隂氣晩出谷朝光先照山有時獨杖藜入夜猶啓關星昬歸鳥過火出樵童還神體自和適不是離人寰
　　楚州鹽𡏖古牆望海
　　混沌本㝠㝠泄為洪川流雄哉大造化萬古橫中州我從西北來登髙望蓬丘隂晴乍開合天地相沈浮長風巻繁雲日出扶桑頭水淨露鮫室煙銷凝蜃樓時來㑹雲翔道蹇即津遊明發促歸軫滄波非宿謀
　　聞韋駙馬使君遷拜台州
　　溟藩軫帝憂見說初鳴騶徳勝禍先戢情閒思自流蠶殷桑柘空廩實雀鼠稠諫虎昔賜駿安人將問牛曾陪後乗光共逐平津遊旌斾擁追賞歌鐘催獻酬音徽一寂寥貴賤䨇沈浮北郭乏中崖東方稱上頭躋山望百城目盡増遐愁海逼日月近天髙星漢秋無階異漸鴻有志慙馴鷗終期促孤櫂暫訪天台幽
　　山行經村徑
　　一徑有人跡到來唯數家依稀聼機杼寂厯看桑麻雨濕渡頭草風吹墳上花卻驅羸馬去數㸃歸林鴉張碧
　　張碧字太碧貞元時人孟郊讀其集詩云天寳太白沒六義巳消歇先生今復生斯文信難缺下筆證興亡陳辭備風骨髙秋數奏琴澄潭一輪月推之者至矣詩十六首
　　野田行
　　風昬晝色飛斜雨寃骨千堆髑髏語八紘牢落人物悲〈一作稀〉是箇〈一作盡是〉田園荒廢主悲嗟自古爭天下〈一作子〉㡬度乾坤復如此秦皇矻矻築長城漢祖〈一作主〉區區白蛇死野田之骨兮又成塵樓閣風煙兮還復新願得華山之下長歸馬野田無復堆寃者
　　貧女
　　豈是昧容華豈不知機織自是生寒門良媒不相識
　　幽思
　　金爐煙靄㣲銀釭殘影滅出戶獨裵囬落花滿明月
　　惜花三首
　　千枝萬枝占春開彤霞著地紅成堆一窖閒愁驅不去殷勤對爾酌金杯
　　老鴉拍翼盤空疾准擬浮生如瞬息阿母蟠桃香未齊漢皇骨葬秋山碧
　　朝開暮落煎人老無人為報東君道留取穠紅伴醉吟莫敎少女來吹掃
　　遊春引三首
　　勾芒愛弄春風開萌發翠無黨偏句芒小女精神巧機羅杼綺滿平川
　　五陵年少輕薄客蠻錦花多春袖窄酌桂鳴金翫物華星蹄繡轂填香陌
　　千條碧緑輕拖水金毛泣怕春江死萬彚俱𠲒造化恩見我春工無私理
　　農父
　　運鋤耕斸侵星起隴畝豐盈滿家喜到頭禾黍屬他人不知何處拋妻子
　　古意
　　鑾輿不碾香塵滅更殘三十六宮月手持紈扇獨含情秋風吹落橫波血
　　秋日登岳陽樓晴望
　　三秋倚練飛金盞洞庭波定平如剗天髙雲巻綠羅低一㸃君山礙人眼漫漫萬頃鋪琉璃煙波闊逺無鳥飛西南東北競〈一作竟〉無際直疑侵斷青天涯屈原回日牽愁吟龍宮感激致應沈賈生憔悴說不得茫茫煙靄堆湖心〈又雲范蠡張帆一掌風無人來往繼其中〉
　　鴻溝
　　毒龍銜日天地昬八紘靉靆生愁雲秦園走鹿無藏處紛紛爭處蜂成羣四溟波立鯨相〈一作用〉吞蕩揺五嶽崩山根魚蝦舞浪〈一作渡〉狂鰍鯤龍蛇膽戰登鴻門星旗羽鏃強者尊黑風白雨東西屯山河欲拆人煙分壯士鼓勇君王存項荘憤氣吐不得亞父㪷聲天上聞玉光墮地驚崑崙留侯氣魄吞太華舌頭一寸生陽春神農女媧愁不言蛇枯老媼啼淚痕星曹定秤秤王孫項籍骨輕迷精魂沛公仰靣爭乾坤湏臾垓下賊星起歌聲繚繞悽人耳吳娃捧酒橫秋波霜天月照空城壘力㧞山兮忽〈一作呼〉到此騅嘶懶渡烏江水新豐瑞色生樓䑓西楚寒蒿哭愁鬼三尺霜鳴金匣裏神光一掉〈一作透〉八千里漢皇驟馬意氣生西南掃地迎天子
　　美人梳頭
　　玉堂花院小枝紅緑窗一片春光曉玉容驚覺濃睡醒圓蟾掛出妝䑓表金盤解下叢鬟碎三尺巫雲綰朝翠皓指髙低寸黛愁水精梳滑參差墜湏臾攏掠蟬鬢生玉釵冷透冬冰明芙蓉拆向新開臉秋泉慢轉眸波橫鸚鵡偷來話心曲屏風半倚遙山緑
　　題祖山人池上怪石
　　寒姿數片竒突兀曽作秋江秋水骨先生應是厭風雲〈一作雷〉著向江邉塞龍窟我來池上傾酒尊半酣書破青煙痕參差翠縷擺不落筆頭驚怪粘秋雲我聞吳中項容水墨有髙價〈一作溶溶水墨有髙價〉邀得將來倚松下鋪卻䨇繒直道難掉首空歸不成畫
　　山居雨霽即事〈一作長孫佐輔詩〉
　　結茅蒼𡽹下自與喧卑隔況值雷雨晴郊原轉岑寂出門看反照繞屋殘溜滴古路絶人行荒陂響螻蟈籬崩𠂢豆蔓圃壞牛羊跡斷續古祠鴉髙低逺村笛喜聞東臯潤欲往未通屐杖䇿試危橋攀蘿瞰苔壁隣翁夜相訪緩酌聊跂石新月出汙尊浮雲在巾舄常隳腐儒操謬習經邦畫有待時未知非關慕沮溺
　　張瀛
　　張瀛碧之子事廣南劉氏官至曹郎詩一首
　　贈琴棋僧歌
　　我嘗聽法師一說波上蓮花水中月不垢不浄是色空無法無空亦無滅我嘗聼師禪一觀浪溢鰲頭蟾魄滿河沙世界盡空空一寸寒灰冷燈畔我又聼師琴一撫長松喚住秋山雨中雅㺯若鏗金指下寒泉流太古我又聼師棋一著山頂坐沈紅日腳阿誰稱是國手人羅浮道士賭卻鶴輸卻藥法懷斟下紅霞丹束手不敢爭頭角




　　御定全唐詩巻四百六十九
<集部,總集類,御定全唐詩>
　　欽定四庫全書
　　御定全唐詩巻四百七十
　　盧殷〈宋時避諱改作隠〉
　　盧殷范陽人為登封尉詩十三首
　　妾換馬
　　伴鳳樓中妾如龍櫪上宛同年辭舊寵異地受新恩香閣更衣處塵蒙噴草痕連嘶將忍淚俱戀主人門
　　七夕
　　河耿月涼時牽牛織女期歡娛方在此〈一作此在〉漏刻竟由誰定不嫌秋駛唯當乞夜遲全勝客子媍十載泣生離
　　月夜
　　露下涼生簟無人月滿庭難聞逆河浪徒望白榆星樹遶孤棲鵲窗飛就暗螢移時宿蘭影思共習芳馨
　　仲夏寄江南
　　五月行將近三年客未廽夢成千里去酒醒百憂來晚暮時看槿悲酸不食梅空將白團扇從寄復裵回
　　欲銷雲
　　欲隠從龍質仍餘觸石文霏微依碧落髣髴悞非雲度月光無隔傾河影不分如逢作霖處當為起氤氳
　　遇邉使
　　累年無的信每夜夢邉城袖掩千行淚書封一尺情
　　移住別居〈一作友〉
　　自到西川住唯君別有情常逢對門逺又隔一重城
　　堋口逢友人
　　艱難別離乆中外往還深已改當時法空餘舊日心
　　雨霽登北岸〈一作原〉寄友人
　　稲黃撲撲黍油油野樹連山澗自〈一作北〉流憶得年時馮翊部謝郎相引上樓頭
　　長安親故
　　楚蘭不佩佩吳鉤帶酒城頭別舊遊年事已多筋力在試將弓箭到幷州
　　悲秋
　　秋空雁度青天逺疎樹蟬嘶白露寒階下敗蘭猶有氣手中團扇漸無端
　　晩蟬
　　深藏髙栁背斜暉能軫孤愁減昔圍猶畏旅人頭不白再三移樹帶聲飛
　　維揚郡西亭贈友人
　　萍颯風池香滿船楊花漠漠暮春天玉人此日心中事何似乗羊入市年
　　獨孤申叔
　　獨孤申叔字子重以愽學宏詞為校書郎詩一首
　　終南精舎月中聞磬
　　精廬殘夜景天宇滅埃氛幽磬此時擊餘音㡬處聞隨風樹杪去支䇿月中分斷絶如殘漏淒清不隔雲覉人方罷夢獨鴈忽迷羣響盡河漢落千山空紏紛
　　嚴公弼
　　嚴公弼梓州人擢進士第襲父震爵封鄖國公詩一首
　　題漢州西湖
　　西湖創置自房公心匠縱橫造化同見說鳳池推獨歩髙名何事滯川中
　　嚴公貺
　　巖公貺公弼之弟詩一首
　　題漢州西湖
　　鳳沼才難盡餘思鑿西湖珍木羅修岸冰光映坐隅琴䑓今寂寞竹島尚縈紆猶藴濟川志芳名終不渝莊南傑
　　荘南傑進士與賈島同時雜歌行一巻今存詩五首
　　湘曲
　　楚雲錚錚戞秋露巫雲峽雨飛朝暮古磬髙敲百尺樓孤猨夜哭千丈樹雲軒碾火聲瓏瓏連山巻盡長江空鶯啼寂寞花枝雨鬼嘯荒郊松栢風滿堂怨咽悲相續苦調中𠲒古離曲繁響絶楚魂遙湘江水碧湘山緑
　　黃雀行
　　穿屋穿墻不知止爭樹爭巢入營死林間公子挾彈弓一丸致斃花叢裏小口黃雛未有知青天不解髙髙飛虞人設網當要路白日啾嘲禍萬機
　　雁門太守行
　　旌旗閃閃揺天末長笛橫吹虜塵闊跨下嘶風白練獰腰間切玉青蛇活擊革摐金燧牛尾犬羊兵敗如山死九泉寂寞𦵏秋蟲濕雲荒草啼秋思
　　陽春曲
　　紫錦紅嚢香滿風金鸞玉軾揺丁冬沙鷗白羽剪晴碧野桃紅艷燒春空芳草緜延鏁平地壠蝶䨇雙舞幽翠鳳葉龍吟白日長落花聲底仙娥醉
　　傷歌行
　　兔走烏飛不相見人事依稀速如電王母夭桃一度開玉樓紅粉千囘變車馳馬走咸陽道石家舊宅空荒草秋雨無情不惜花芙蓉一一驚香倒勸君莫謾栽荊棘秦皇虛費〈一作負〉驅山力英風一去更無言白骨沈埋暮山碧
　　李溟
　　李溟與賈島同時詩一首
　　無題
　　喬木掛斗邑〈一作色〉水驛壞門開向月片帆去背雲行雁來晩年名利跡寧免路岐哀前計不能息若為𤣥鬢廽賀蘭朋吉
　　賀蘭朋吉與賈島同時詩一首
　　客舎喜友人相訪
　　荒居無四隣誰𡧓訪來頻古樹秋中葉他鄉病裏身鴈聲風送急螢影月流新獨為成名晩多慙見友人王魯復
　　王魯復字夢周連江人從事邕府詩四首
　　詣李侍郎
　　文字元無底功夫轉到難苦心三百首暫請侍郎看
　　弔靈均
　　萬古汨羅深騷人道不沈明明唐日月應見楚臣心
　　弔韓侍郎
　　星落少㣲宮髙人入古風幾年才子淚倂寫五言中
　　故白巖禪師院
　　能師還世名還在空閉禪堂滿院苔花樹不隨人寂寞數枝猶自出牆來
　　徐希仁
　　徐希仁與盧仝同時詩一首
　　招玉川子詠新文
　　清氣宿我心結為清泠音一夜吟不足君來相和吟





　　御定全唐詩巻四百七十
　　欽定四庫全書
　　御定全唐詩巻四百七十一
　　雍裕之
　　雍裕之貞元後詩人也詩一巻
　　五雜組
　　五雜組刺繡窠往復還織錦梭不得已戌交河
　　剪綵花
　　敢競桃李色自呈刀尺功蝶猶迷剪翠人豈辨裁紅
　　春晦送客〈一作三月晦日郊外送客〉
　　野酌亂無廵送君兼送春明年春色至莫作未歸人
　　自君之出矣
　　自君之出矣寳鏡為誰明思君如隴水長聞嗚咽聲
　　四氣
　　春禽猶競囀夏木忽交隂稍覺秋山逺俄驚冬霰深
　　四色
　　壺中冰始結盤上露初圎何意瑤池雪欲奪鶴毛鮮
　　道士牛已至仙家鳥亦來骨為神不朽眼向故人開勞魴蓮渚內汗馬火旂間平生血誠盡不獨左輪殷已見池盡墨誰言突不黔漆身㤙未報貂裘弊豈嫌
　　大言
　　四溟杯淥醑五嶽髻青螺揮汗曽成雨畫地亦成河
　　細言
　　蚊眉自可託蝸角豈勞爭欲効絲毫力誰知螻蟻誠
　　山中桂
　　八樹拂丹霄四時青不凋秋風何處起先褭最長條
　　蘆花
　　夾岸復連沙枝枝揺浪花月明渾似雪無處認漁家
　　江邉栁
　　嫋嫋古堤邊青青一樹煙若為絲不㫁留取繋郎船
　　江上山〈一本無山字〉
　　綺霞明赤岸錦纜繞丹枝楚客正愁絶西風且莫吹
　　游絲
　　游絲何所似應最似春心一向風前亂千條不可尋
　　栁絮
　　無風纔到地有風還滿空縁渠偏似雪莫近鬂毛生
　　殘鶯
　　花闌鶯亦嬾不語似含情何言百囀舌唯餘一兩聲
　　早蟬
　　一聲清溽暑幾處促流年志士心偏苦初聞獨然
　　秋蛩
　　雨絕蒼苔地月斜青草階蛩鳴誰不怨況是正離懐
　　江上聞猨
　　楓岸月斜明猨啼旅夢驚愁多腸易斷不待第三聲
　　折栁贈行人
　　那言栁亂垂盡日任風吹欲識千條恨和煙折一枝
　　題蒲葵扇
　　傾心曾向日在手幸揺風羨爾逄提握知名自謝公
　　贈苦行僧
　　幽深紅葉寺清淨白毫僧古殿長鳴磬低頭禮晝燈
　　兩頭纎纎
　　兩頭纎纎八字眉半白半黑燈影帷腷腷膞膞曉禽飛磊磊落落秋果垂
　　了語
　　掃卻煙塵寇初勦深水髙林放魚鳥雞人唱絶殘漏曉仙樂拍終天悄悄
　　不了語
　　浮名世利知多少朝市喧喧塵擾擾車馬交馳往復來鐘鼓相催天又曉
　　聼彈沈湘
　　賈誼投文弔屈平瑤琴能寫此時情秋風一奏沈湘曲流水千年作恨聲
　　豪家夏冰詠
　　金錯銀盤貯賜冰清光如聳玉山稜無論塵客閒停扇直到消時不見蠅
　　宿棣華館聞雁
　　不堪旅宿棣花館況有離羣鴻雁聲一㸃秋燈殘影下不知寒夢幾囬驚
　　農家望晴
　　甞聞秦地西風雨為問西風早晚囬白髮老農如鶴立麥場髙處望雲開
　　宮人斜
　　幾多紅粉委黃泥野鳥如歌又似啼應有春魂化為燕年來〈一作年年〉飛入未央棲
　　曲江池上
　　殷勤春在曲江頭全藉羣仙占勝逰何必三山待鸞鶴年年此地是瀛洲



　　御定全唐詩巻四百七十一
　　欽定四庫全書
　　御定全唐詩巻四百七十二
　　段𢎞古
　　叚𢎞古澧州人呂溫守道州嘗客焉後謁竇羣容州歿旅舎詩一首
　　奉陪呂使君〈一作郎中〉樓上夜〈一本下有把火二字〉看花
　　城上芳園花滿枝城頭太守夜看時為〈一作與〉報林中髙舉燭感人情思欲題詩
　　何元上〈一作𤣥之〉
　　何元上自稱峩眉山人嘗居道州詩一首
　　所居寺院涼夜書情呈上呂和叔溫郎中
　　庾公念病宜清暑遣向僧家占上方月光似水衣裳濕松氣如秋枕簟涼幸以薄才當客次無因弱羽逐鸞翔何由一示雲霄路腸斷星星兩鬢霜
　　宋濟
　　宋濟徳宗時人與楊衡符載同棲青城詩二首
　　塞上聞笛〈一作和王七度玉門關上吹笛〉
　　胡兒吹笛戍樓間樓上蕭條海月閒借問梅花何處落風吹一夜滿關山
　　東鄰美人歌
　　花暖江城斜日隂鶯啼繡戶曉雲深春風不道珠簾隔傳得歌聲與客心
　　符載
　　符載字厚之蜀人初隠廬山後辟西川掌書記加授監察御史集十四巻今存詩二首
　　題李八百洞
　　太極之年混沌坼此山亦是神仙宅後世何人來飛昇紫陽真人李八百
　　甘州歌
　　月裏嫦娥不畵眉只將雲霧作羅衣不知夢逐青鸞去猶把花枝葢面歸
　　句
　　綠迸穿籬筍紅飄隔戶花〈見楊慎外集〉
　　張儼
　　張儼貞元中人詩三首
　　貞元八年十二月謁先主廟絶句三首
　　仗順繼皇業併吞勢由已天命屈雄圖誰歌大風起得股肱賢明能以竒用兵何事傷客情何人歸帝京雄名垂竹帛荒陵壓阡陌終古更何聞悲風入松栢先汪
　　先汪合江人貞元中舉孝廉詩一首
　　題安樂山〈合江青溪上六七里隋劉珍登真之地有祠〉
　　碧峯橫倚白雲端隋氏真人化蹟殘翠栢不凋龍骨瘦石泉猶在鏡光寒
　　李赤
　　李赤吳郡舉子嘗自比李白故名赤詩十首
　　姑熟雜詠〈一作李白詩〉
　　姑熟溪
　　愛此溪水閒乘流興無極擊檝怕鷗驚垂竿待魚食波翻曉霞影岸疊春山色何處浣紗人紅顔未相識
　　丹陽湖
　　湖與元氣通風波浩難止天外賈客歸雲間片㠶起龜㳺蓮葉上鳥宿蘆花裏少女棹舟歸歌聲逐流水
　　謝公宅
　　青山日將暝寂寞謝公宅竹裏無人聲池中虛月白荒庭衰草徧廢井蒼苔積唯有清風聞時時起泉石
　　凌敲臺
　　曠望登古䑓臺髙極人目疊嶂列逺空閒花雜平陸白雲入𥦗牖野翆生松竹欲覽碑上文苔侵豈堪讀
　　桓公井
　　桓公名已古廢井曾未竭石甃冷蒼苔寒泉湛孤月秋來桐暫落春至桃還發路逺人罕窺誰能見清澈
　　慈姥竹
　　野竹攢石生含煙映江島翠色落波深虛聲帶寒早龍吟曾未聼鳳曲吹應好不學蒲栁凋貞心常自保
　　望夫山
　　顒望臨碧空怨情感離別芳草不知愁巖花但爭發雲山萬重隔音信千里絶春去秋復來相思幾時歇
　　牛渚磯
　　絶璧臨巨川連𡶶勢相向亂石流洑間廻波自成浪但驚羣木秀莫測精靈狀更聼猿夜啼憂心醉江上
　　靈墟山
　　丁令辭世人拂衣向仙路伏錬九丹成方隨五雲去松蘿蔽幽洞桃杏深隠處不知曾化鶴遼海歸幾度
　　天門山
　　迥出江水上雙𡶶自相對岸映松色寒石分浪花碎參差逺天際縹緲晴霞外落日舟去遙回首沈青靄薛⿱
　　薛⿱河東人徳宗朝詩人也詩一首
　　勅贈康尚書〈日知〉美人
　　天門喜氣曉氛氳聖主臨軒召冠軍欲令従此行霖雨先賜巫山一片雲
　　孫叔向
　　孫叔向徳宗時人詩三首
　　將赴東都上李相國
　　四海兵初偃平津閣正開誰知大爐火還有不然灰
　　題昭應溫泉
　　一道溫泉繞御樓先皇曾向此中游雖然水是無情物也到宮前咽不流
　　送咸安公主
　　鹵簿遲遲出國門漢家公主嫁烏孫玉顔便向穹廬去衞霍空承眀主恩
　　劉皂
　　劉皂貞元間人詩五首
　　邊城栁
　　一株新栁色十里斷孤城為近東西路長懸離別情
　　長門怨三首
　　雨〈一作涙〉滴長門秋夜長愁心和雨到昭陽淚痕不學〈一作共〉君恩斷拭卻千行更萬行
　　宮殿沉沉月欲〈一作色〉分昭陽更漏不堪聞珊瑚枕上千行淚不是思君是恨君
　　蟬鬢慵梳倚帳門蛾睂不掃慣承恩旁人未必知心事一面殘妝空淚痕
　　旅次朔方〈一作賈島詩〉
　　客舍并州數十霜歸心日夜憶咸陽無端又渡桑亁水卻望并州似故鄉
　　楊厚
　　楊厚貞元間詩人詩一首
　　早起
　　星漢轉寒更伊余索寞情鐘催歸夢斷雁引逺愁生危壁蘭光暗疎簾露氣清閒庭聊一望海日未分明裴交泰
　　裴交泰貞元間詩人詩一首
　　長門怨
　　自閉長門經幾秋羅衣濕盡淚還流一種蛾睂明月夜南宮歌管〈一作吹〉北宮愁
　　李秘
　　李秘唐宗室也貞元元和間人詩一首
　　禁中送任山人〈此人自青城獻伏火諸石恩命令扵本山更取大還〉
　　子去非長往君恩取大還補天留彩石縮地入青山獻壽千春〈一作秋〉外來朝數月間莫拋殘藥物竊取〈一作切欲〉駐童顔
　　殷堯〈一作克〉恭
　　殷堯恭元和間人詩一首
　　府試中元觀道流歩虛〈一作殷堯藩詩〉
　　𤣥都開秘籙白石禮先生上界秋光靜中元夜景清星辰朝帝處鸞鶴歩虛聲玉洞花長發珠宮月最明掃壇天地肅投簡鬼神驚儻賜刀圭藥還成不死名
　　林傑
　　林傑字智周閩人幼而秀異六嵗賦詩援筆立成唐扶見而賞之又精琴棋草𨽻舉神童年十七卒詩二首
　　王仙壇
　　羽客已登仙路去丹鑪草木盡凋殘不知千載歸何日空使時人掃舊壇
　　乞巧
　　七夕今宵看碧霄牽牛織女渡河橋家家乞巧望秋月穿盡紅絲幾萬條
　　句
　　金盤摘下掛朱顆紅殻開時飲玉漿〈詠荔枝見紀事〉
　　鄭立之
　　鄭立之貞元元和中人詩一首
　　哭林傑
　　才髙未及賈生年何事孤魂逐逝川螢聚帳中人已去鶴離䑓上月空圎
　　蘓郁
　　蘇郁貞元元和間詩人詩三首
　　詠和親〈一作和戎〉
　　關月夜懸青冡鏡寒雲秋薄漢宮羅君王莫信和親䇿生得胡雛虜〈一作轉〉更多
　　鸚鵡詞
　　莫把金籠閉鸚鵡箇箇分明觧人語忽然更向君前言三十六宮愁幾許
　　歩虛詞
　　十二樓藏玉堞中鳯凰雙宿碧芙蓉〈一作梧桐〉流霞淺酌誰同〈一作留君〉醉今夜笙歌〈一作吹簫〉第幾重
　　句
　　吟倚雨殘樹月收山下村〈見張為主客圖〉
　　浩虛舟
　　浩虛舟隰州刺史聿之子中宏詞科詩一首
　　賦得琢玉成器
　　已沐識堅貞應憐器未成輝山方可重散璞乍堪驚玷滅隨心正瑕消奪眼明琢磨虹氣在拂拭水容生賞翫冰光冷提攜月魄輕佇當親捧握瑚璉幸齊名
　　蔡京
　　蔡京初為僧令狐楚鎮滑臺勸之學後以進士舉上第官御史謫澧州刺史遷撫州詩三首
　　責商山四皓
　　秦末家家思逐鹿商山四皓獨㤀機如何鬢髮霜相似更出深山定是非
　　假節邕交道由吳溪
　　停橈橫水中舉目孤煙外借問吳溪人誰家有山賣
　　詠子規
　　千年寃魄化為禽永逐悲風呌逺林愁血滴花春艷死月明飄浪冷光沈凝成紫塞風前淚驚破紅樓夢裏心腸㫁楚詞歸不得劒門迢遰蜀江深
　　張頂
　　張頂撫州人詩一首
　　獻蔡京〈蔡京刺撫州州有放生池京禁魚罟頂乘小舟垂釣京捕之因獻此詩〉
　　拋卻長竿巻卻絲手持蓑笠獻新詩臨川太守清如鏡不是漁人下釣時











　　御定全唐詩巻四百七十二
　　欽定四庫全書
　　御定全唐詩巻四百七十三
　　李逢吉
　　李逢吉字虛舟隴西人登進士第元和長慶兩朝嘗再為宰相太和中以司徒致仕卒諡曰成其詩與令狐楚同編者名斷金集今存八首
　　享惠昭太子廟樂章
　　既潔酒醴聿陳熟腥肅將震念昭格儲靈展矣禮典薰然徳馨愔愔管磬亦具是聽
　　望京樓〈一作臺〉上寄令狐華州
　　祇役滯南服頽思屬暮年閒上望京臺萬山蔽其前落日歸飛翼連翩東北天涪江適在下為我久潺湲中葉成文教徳威清逺邊頒條信徒爾華髪生蒼然寄懐三峰守岐路隔雲煙
　　再赴襄陽辱宣武相公貽詩今用奉酬
　　解韍辭丹禁揚旌去赤墀自驚非素望何力及清時又
　　據三公席多慙四老祠峴山風已逺棠樹事難追江漢饒春色荊蠻足夢思唯憐吐鳳句相示鑿龍期
　　奉送李相公重鎮襄陽
　　海內埏埴徧漢隂旌斾還望留丹闕下恩在紫霄間氷雪背秦嶺風煙經武闗樹皆人尚愛轅即吏曽攀自惜兩心合相看雙鬢斑終期謝戎務同隠鑿龍山
　　和嚴揆省中宿齋遇令狐員外當直之作
　　致齋分直宿南宮越石盧諶此夜同位極班行猶念舊名題章奏亦從公曽驅爪士三邊靜新贈髯參六義窮竟夕文昌知有月可憐如在庾樓中
　　奉酬忠武李相公見寄
　　直繼先朝衛與英能移孝友作忠貞劒門失險曽縳〈一作摶〉虎淮水安流縁斬鯨黃閣碧幢惟是儉三公二伯未為榮恵連忽贈池塘句又遣羸師破膽驚
　　酬致政楊祭酒見寄
　　初還相印罷戎旃獲守皇居在紫煙妄比酇侯功蔑爾毎懐䟽傳意〈一作思〉悠然應將半俸霑閭里料入中條訪洞天十載別離那可道倍令驚喜見來篇
　　送令狐秀才赴舉
　　子有雄文藻思繁齠年射策向金門前隨鸞鶴登霄漢卻望風沙走塞垣獨憶忘機陪出䖏自憐何力繼飛翻那堪兩地生離緒蓬戸長扃行旅喧
　　於頔
　　於頔字允元河南人以䕃補千牛擢累駕部郎中湖蘇二州刺史襄州節度觀察使元和初拜司空尋貶恩王傅終太子賔客詩二首
　　郡齋臥疾贈晝上人
　　夙陪翰墨徒深論窮文格麗則風騷後公然我詞客晩依方外友極理探精𧷤𦙑合南北宗晝公我禪伯尤眀性不染故我行貞白隨順令得解故我言芳澤霅水𣻌清潯吳山橫碧岑含珠復藴玉價重雙南金的皪曜竒彩淒清流雅音商聲發楚調調切譜瑤琴吳山為我髙霅水為我深萬景徒有象孤雲本無心衆木豈無聲椅桐有清響衆耳豈不聆鍾期有真賞髙潔古人操素懐夙所仰覿君氷雪姿祛我滛滯想常吟栁惲詩苕浦久相思逮此逺為郡蘋洲芳草衰逢師年臘長值我病容羸共話無生理聊用契心期
　　和丘員外題湛長史舊居
　　蕭條歴山下水木無氛滓王門結長裾巖扃怡暮齒昔賢枕髙躅今彥仰知止依依矚煙霞眷眷返墟里湛生久巳沒丘也亦同恥立言咸不朽何必在青史
　　盧景亮
　　盧景亮字長晦范陽人少孤力學善屬文徳宗時歴右補闕鯁毅無所回貶斥二十年至元和初召還再遷中書舎人詩一首
　　寒夜聞霜鐘
　　洪鐘發長夜清響出層岑暗入繁霜切遙傳古寺深何城亂逺漏幾䖏雜疎砧巳警離人夢仍霑旅客襟待時當命侶抱器本無心儻若無知者誰能設此音
　　李渤
　　李渤字濬之洛陽人少隠嵩山元和中徴為著作郎敬宗時由考功郎中拜給事中伉直敢言出為桂管觀察使詩五首
　　南溪詩〈並序〉
　　桂水灕山右匯陽江數里餘得南溪口溪左屛外崖巘鬬麗爭髙其孕翠曵煙邐迤如畫左連幽墅園田雞犬疑非人間泝流數百歩至巖巖下有灣壤沮洳因導為新泉山有二洞九室西南曰白龍洞橫透㢲維蛻骨如玉西北曰𤣥巖洞曲通坎隅晴眺灕水𤣥巖之上曰丹室白龍之右曰夕室㢲維北梯險至仙窟北又有石室參差呀豁延景宿雲其洞室並乳溜凝化詭勢竒狀俯而察之如如軬如欒櫨支撐如蓮蔓藻井左睨右瞰似𬖄似幃似松偃竹褭似海蕩雲驚其玉池井嵐飇迴遝交錯迷不可紀從夕室梁溪向郭四里而近去松衢二百歩而遙余獲之若獲荊璆與虵珠焉亦疑夫大舜逰此而忘歸矣遂命發潛敞深磴危宅既翼之以亭榭又韻之以松竹似讌方丈似昇瑤臺麗如也暢如也以溪在郡之南因目為南溪兼賦詩以紀之寳歴三年三月七日
　　𤣥巖麗南溪新泉發幽色巖泉孕靈秀雲煙紛崖壁斜峰信天揷竒洞固神闢窈窕去未窮環迴勢難極玉池似無水𤣥井昏不測仙戸掩復開乳膏凝更滴丹砂有遺址石徑無留跡南眺蒼梧雲北望洞庭客蕭條風煙外爽朗形神寂若值浮丘翁從此謝塵役
　　喜弟淑再至為長歌〈第六句缺四字〉
　　前年別時秋九月白露吹霜金吹烈離鴻一別影初分淚袖雙揮心哽咽別來㡬度得音書南嶽知
　　廬山峨峨倚天碧捧排空崖千萬尺社牓長題髙士名食堂毎記雲山跡我本開雲此山住偶為名利相縈誤自負心機四十年差聞社客山中篇憂時魂夢憶歸路覺來疑在林中眠昨日亭前烏鵲喜果得今朝爾來此吾吟行路五十篇盡說江南數千里自憐兄弟今五人共縈儒素家尚貧雖然廩餼各不一就中總免拘常倫長兄年少曽落拓拔劍沙場隨衛霍口裏雖譚周孔文懐中不舎孫吳略次兄一生能苦節夏聚流螢冬映雪非論疾惡志如霜更覺臨泉心似鐡第三之兄更竒異昻昻獨負青雲志下看金玉不如泥肯道王侯身可貴卻愁清逸不干時髙蹤大器無人知倘逢感激許然諾必能萬古留清規念爾年來方二十夙夜孜孜能獨立巻中筆落星漢揺洞裏丹靈鬼神泣嗟余流浪心最狂十年學劍逢時康心中不觧事拘束世間談笑多相妨廣海青山殊未足逢著髙樓還醉宿朝走安公櫪上駒暮倫陶令籬邊菊近來詩思殊無況苦被時流不相放雲騰浪走勢未衰鶴膝蜂腰豈能障送爾為文殊不識貴從一一傳胷臆若到湖南見紫霄㑹湏待我同攀陟kao
　　留別南溪二首
　　常歎春泉去不回我今此去更難來欲知別後留情䖏手種巖花次第開
　　如雲不厭蒼梧逺似鴈逢春又北歸惟有隠山溪上月年年相望兩依依
　　桂林歎鴈
　　三朝四黜倦遐征徃復皆愁萬里程爾觧分飛卻回去我方從此向南行
　　孟簡
　　孟簡字幾道徳州人舉進士宏詞皆及第元和中累官至戸部侍郎坐事貶吉州司馬詩七首
　　享惠昭太子廟樂章
　　喧喧金石容既缺肅肅羽駕就行列緱山遺響昔所聞廟庭進旅今攸設
　　擬古
　　劍客不誇貎主人知此心但營纖毫義𡧓計千萬金勇發看鷙擊憤來聴虎吟平生貴酬徳刃敵無幽深
　　詠歐陽行周事〈並序〉
　　閩越之英惟歐陽生以能文擢第爰始一命食太學之祿助成均之教有庸績矣我唐貞元年巳卯嵗曽獻書相府論大事風韻清雅詞旨切直㑹東方軍興府縣未暇慰薦久之倦㳺太原還來帝京卒官靈臺悲夫生於單貧以狥名故心専勤儉不識聲色及茲筮仕未知洞房纎腰之為蟲惑初抵太原居大將軍宴席上有妓北方之尤者屢目於生生感恱之留賞累月以為燕婉之樂盡在是矣既而南轅妓請同行生曰十目所視不可不畏辭焉請待至都而來迎許之乃去生竟以蹇連不克如約過期命甲遣乗宻徃迎妓妓因積望成疾不可為也先死之夕剪其雲髻謂侍兒曰所歡應訪我當以髻為貺甲至得之以乗空歸授髻於生生為之慟怨渉旬而生亦歿則韓退之作何蕃書所謂歐陽詹生者也河南穆𤣥道訪予常歎息其事嗚呼鍾愛於男女素期效死夫亦不蔽也大凡以斷割不為麗色所汨豈若是乎古樂府詩有華山畿玉臺新詠有廬江小吏相死或類於此暇日偶作詩以繼之雲
　　有客西北逐驅馬次太原太原有佳人神豓照行雲座上轉橫波流光注夫君夫君意蕩漾即日相交歡定情非一詞結念誓青山生死不變易中誠無間言此為太學徒彼屬北府官中夜欲相從嚴城限軍門白日欲同居君畏仁人聞忽如隴頭水坐作東西分驚離腸千結滴淚眼雙昏本達京師迴賀期相追攀宿約始乖阻彼憂已纒綿髙髻若黃鸝危鬢如玉蟬纎手自整理剪刀斷其根柔情託侍兒為我遺所歡所歡使者來侍兒因復前抆淚取遺寄深誠祈為傳封來贈君子願言慰窮泉使者迴復命遲遲蓄悲酸詹生喜言旋倒屨走迎門長跪聴未畢驚傷涕漣漣不飲亦不食哀心百千端襟情一夕空精爽旦日殘哀哉浩然氣潰散歸化元短生雖別離長夜無阻難雙魂終㑹合兩劍遂蜿蜒丈夫早通脫巧笑安能幹防身本苦節一去何由還後生莫沈迷沈迷䘮其真
　　惜分隂
　　業廣因功苦拳拳志士心九流難酌挹四海易消沈對景嗟移晷窺園詎改隂三冬勞聚學駟景重兼金刺股情方勵偷光思益深再中如可冀終嗣絶編音
　　嘉禾合頴
　　玉燭將成嵗封人亦自歌八方霑聖澤異畆發嘉禾共秀芳何逺連莖瑞且多頴低甘露滴影亂恵風過表稔由神化為祥識氣和因知興嗣嵗王道舊無頗
　　賦得亞父碎玉斗
　　獻謀既我違積憤從心痗鴻門入巳廹赤帝時潛退寳位方苦競玉斗何情愛猶看虹氣凝詎惜氷姿碎而嗟大事返當起千里悔誰為西楚王坐見東城潰
　　酬施先輩
　　襄陽才子得聲多四海皆傳古鏡歌樂府正聲三百首梨園新入教青娥
　　王仲舒
　　王仲舒字𢎞中幷州祁人少客江南與梁肅楊憑㳺並有文名元和初為職方郎中知制誥穆宗初為中書舎人終江南西道觀察使詩一首
　　寄李十員外
　　百丈懸泉舊臥龍欲將肝膽佐時雍惟愁又入煙霞去知在廬峰第㡬重
　　孫革〈一作華〉
　　孫革憲宗朝為監察御史詩一首
　　訪羊尊師〈一作賈島詩〉
　　松下問童子言師採藥去只在此山中雲深不知䖏汪萬於
　　汪萬於字叔振歙人憲宗時為江陵戸曺參軍詩一首
　　晩眺
　　杖策倚柴門泉聲隔岸聞夕陽諸嶺出晴雪萬山分靜對豺狼窟幽觀鹿豕羣今宵寒月近東北埽浮雲何儒亮
　　何儒亮與孟簡同時人詩一首
　　亞父碎玉斗
　　嬴女昔解楚王有遺躅破闗既定秦碎首聞獻玉貞姿應刃𣪚清響因風續匪狥切泥功將明懐璧辱莫量漢祖徳空受項君勗事去見前心千秋渭水綠
　　李宗閔
　　李宗閔字損之擢進士補洛陽尉累官駕部郎中知制誥穆宗即位拜中書舎人寳歴初進兵部侍郎太和中同中書門下平章事遷中書侍郎出為山南西道節度使尋復秉政後貶死詩一首
　　贈毛仙翁
　　不知仙客占青春肌骨纔教稱兩旬俗眼暫驚相見日疑心未測㡬時人閒推甲子經何代笑說浮生老此身殘藥儻能沾朽質願將霄漢永為鄰
　　韋表微
　　韋表微字子眀擢進士第數辟諸使府入授監察御史裏行俄為翰林學士知制誥久之遷中書舎人文宗立進戸部侍郎卒贈禮部尚書詩一首
　　池州夫子廟麟臺
　　二儀既閉三象乃乖聖道埋鬱人心不開上無文武下有定哀吁嗟麟兮孰為來哉周雖不綱孔實嗣聖詩書既刪禮樂大定勸善懲惡姦邪乃正吁嗟麟兮克昭符命聖與時合化行位尊茍或乖戾身窮道存於昭魯邑棲遲孔門吁嗟麟兮孰知其仁運極數殘徳至時否楚國寖廣秦封益侈牆仭迫阨﨑嶇闕里吁嗟麟兮靡有攸止世治則麟世亂則麕出非其時麋鹿同羣孔不自聖麟不自祥吁嗟麟兮天何所亡
　　御定全唐詩巻四百七十三
<集部,總集類,御定全唐詩>
　　欽定四庫全書
　　御定全唐詩卷四百七十四
　　徐凝
　　徐凝睦州人元和中官至侍郎詩一巻
　　送馬向入蜀
　　逰子岀咸京巴山萬里程白雲連鳥道青壁遰猨聲雨雪經泥坂煙花望錦城工文人共許應紀蜀中行
　　送李補闕歸朝
　　駟馬歸咸秦〈一作城闕〉雙鳧出〈一作去〉海門還從清切禁再沐聖眀恩禮樂中朝貴〈一作盛〉文章大雅存江湖多放〈一作旅〉逸獻替欲誰論
　　送日本使還
　　絶國將無外扶桑更有東來朝逢聖日歸去及秋風夜泛潮迴際晨征蒼莽中鯨波騰水府蜃氣壯仙宮天眷何期逺王文久已同相望杳不見離恨托飛鴻
　　題開元寺牡丹
　　此花南地知難種慚愧僧閒用意栽海燕解憐頻睥睨胡蜂未識更徘徊虛生芍藥徒勞妒羞殺玫瑰不敢開惟有數苞紅蕚在含芳只待舎人來
　　香爐峰
　　香爐一峰絶頂在寺門前盡是玲瓏石時生旦暮煙
　　白銅鞮
　　騕褭錦障泥樓頭日又西留歡住不住素齒白銅鞮
　　楊叛兒
　　哀怨楊叛兒駘蕩郎知否香死博山爐煙生白門栁
　　春寒
　　亂雪從教舞回風任聴吹春寒能作底已被栁條欺
　　廬山獨夜
　　寒空五老雪斜月九江雲鐘聲知何䖏蒼蒼樹裏聞
　　天台獨夜
　　銀地秋月色石樑夜溪聲誰知屐齒盡為破煙〈一作蒼〉苔行
　　送寒巖歸士
　　不掛絲纊衣歸向寒巖棲寒巖風雪夜又過巖前溪
　　送陳司馬
　　家寄茅洞中身逰越城下寧知許長史不憶陳司馬
　　武夷山仙城
　　武夷無上路毛徑不通風欲共麻姑住仙城半在空
　　避暑二首
　　一株金染密數畆碧鮮疎避暑臨溪坐何妨直釣魚斑多筒簟冷髪少角冠清避暑長林下寒蟬又有聲
　　浙西李尚書奏毀滛昏廟
　　傳聞廢滛祀萬里靜山陂欲慰靈均恨先燒靳尚祠
　　酬相公再逰雲門寺
　　逺羨五雲路逶迤千騎回遺簪唯一去貴賞不重來
　　杭州祝濤頭二首
　　不道沙堤盡猶欺石棧頑寄言飛白雪休去打青山倒打錢塘郭長驅白浪花吞吳休得也輸卻五千家
　　問漁叟
　　生事同漂梗機心在野船如何臨逝水白髪未忘筌
　　雲封菴
　　登巖背山河立石秋風裏隠見浙江濤一尺東溝水
　　漢宮曲
　　水色簾前流玉霜趙家飛燕侍昭陽掌中舞罷簫聲絶三十六宮秋夜長
　　和嵩陽客月夜憶上清人
　　獨夜嵩陽憶上仙月眀三十六峰前瑤池月勝嵩陽月人在玉清眠不眠
　　八月望夕雨
　　今年八月十五夜寒雨蕭蕭不可聞如練如霜在何䖏吳山越水萬重雲
　　觀浙江濤〈一作看潮〉
　　浙江悠悠海西緑〈一作曲〉驚濤日夜〈一作一日波濤〉兩翻覆錢塘郭裏看潮人直至〈一作到〉白頭看不足
　　廬山瀑布
　　虛空落泉〈一作瀑布瀑布〉千仭〈一作丈〉直雷奔入江〈一作海〉不暫息今古長如白練飛一條界〈一作解〉破青山色
　　嘉興寒食
　　嘉興郭裏逢寒食落日家家拜掃回唯有縣前蘇小小無人送與紙錢來
　　憶揚州
　　蕭娘臉下難勝淚桃葉睂頭〈一作尖〉易得愁天下三分眀月夜二分無頼是揚州
　　八月燈夕寄㳺越施秀才
　　四天淨色寒如水八月清輝冷似霜想得越人今夜見孟家珠在鏡中央
　　八月十五夜
　　皎皎秋空八月圓常娥端正桂枝鮮一年無似如今夜十二峰前看不眠
　　題伍員廟
　　千載空祠雲海頭夫差亡國已千秋浙波只有靈濤在拜奠青山人不休
　　員嶠先生
　　員嶠先生無白髪海煙深䖏採青芝逢人借問陶唐主欲進氷蠶五色絲
　　莫愁曲
　　玳瑁牀頭刺戰袍碧紗窗外葉騷騷若為教作遼西夢月冷如丁〈一作針〉風似刀
　　寄白司馬
　　三條九陌花時節萬戸千車㸔牡丹爭遣江州白司馬五年風景憶長安
　　相思林
　　逰客逺逰新過嶺毎逢芳樹問芳名長林遍是相思樹爭遣愁人獨自行
　　寄海嶠丈人
　　萬丈只愁滄海淺一身誰測嵗華遙自言來此雲邊住曽㸔秦王樹石橋
　　寄潘先生
　　至人知姓不知名聞道黃金骨節輕世上仙方無覓處欲來西嶽事先生
　　宮中曲二首
　　披香侍宴揷山花厭著龍綃著越紗恃頼傾城人不及檀妝唯約數條霞
　　身輕入寵盡㤙私腰細偏能舞柘枝一日新妝拋舊様六宮爭畫黒煙睂
　　七夕
　　一道鵲橋橫𣺌𣺌千聲玉佩過玲玲別離還有經年客悵望不如河鼔星
　　八月九月望夕雨
　　八月繁雲連九月兩回三五晦漫漫一年悵望秋將盡不得常娥正面看
　　喜雪
　　長愛謝家能詠雪今朝見雪亦狂歌楊花道即偷人句不那楊花似雪何
　　春飲
　　烏家若下蟻還浮白玉尊前倒即休不是春來偏愛酒應湏得酒遣春愁
　　二月望日
　　長短一年相似夜中秋未必勝中春不寒不暖㸔眀月況是從來少睡人
　　讀逺書
　　兩轉三回讀逺書畫簷愁見燕歸初百花時節教人懶雲髻朝來不欲梳
　　古樹
　　古樹欹斜臨古道枝不生花腹生草行人不見樹少時樹見行人㡬番老
　　獨住僧
　　百補袈裟一比丘數莖長𥈤覆青眸多應獨住山林慣唯照寒泉自剃頭
　　傷畫松道芬上人〈因畫釣臺江山而逝〉
　　百法驅馳百年夀五勞消瘦五株松昨來聞道嚴死畫到青山第㡬重
　　觀釣臺畫圖
　　一水寂寥青靄合兩崖崔崒白雲殘畫人心到啼猨破欲作三聲出樹難
　　荊巫夢思
　　楚水白波風嫋嫋荊門暮色雨蕭蕭相思合眼夢何䖏十二峰髙巴字遙
　　浙東故孟尚書種栁
　　孟家種栁東城去臨水逶迤思故人不似當時大司馬重來得見漢南春
　　長洲覽古
　　吳王上國長洲奢翠黛寒江一道斜傷見摧殘舊宮樹美人曽揷九枝花
　　卻歸舊山望月有寄
　　年年明月總相似大抵人情自不同今夜故山依舊見班家扇様碧峰東
　　再歸松溪舊居宿西林
　　五粒松深溪水清衆山揺落月偏眀西林靜夜重來宿暗記人家犬吠聲
　　翫花五首
　　一樹梨花春向暮雪枝殘䖏怨風來明朝漸校無多去㸔到黃昏不欲回
　　麴塵溪上素紅枝影在溪流半落時時人自惜花腸斷春風卻是等閒吹
　　朱霞燄燄山枝動綠野聲聲杜宇來誰為蜀王身作鳥自啼還自有花開
　　誰家躑躅青林裏半見殷花燄燄枝憶得倡樓人送客深紅衫子影門時
　　花到薔薇明豔絶燕支顆破麥風秋一番弄色一番退小婦輕妝大婦愁
　　長慶春
　　山頭水色薄籠煙久客新愁長慶年身上五勞仍病酒夭桃窗下背花眠
　　山鷓鴣詞
　　南越嶺頭山鷓鴣傳是當時守貞女化為飛鳥怨何人猶有啼聲帶蠻語
　　鄭女出參丈人詞
　　鳳釵翠翹雙宛轉出見丈人梳洗晩掣曵羅綃跪拜時栁條無力花枝軟
　　春雨
　　花時悶見聫綿雨雲入人家水毀堤昨日春風源上路可憐紅錦枉拋泥
　　和白使君木蘭花
　　枝枝轉勢雕弓動片片揺光玉劍斜見說木蘭征戍女不知那作酒邊花
　　正月十五夜呈幕中諸公
　　宵逰二萬七千人獨坐重城圏一身歩月逰山俱不得可憐辜負白頭春
　　樂府新詩
　　一聲盧女十三早嫁城西好少年不羨越溪歌者苦采蓮歸去緑窗眠
　　春陪相公㸔花宴㑹二首
　　丞相邀歡事事同玉簫金管咽東風百分春酒莫辭醉明日的無今日紅
　　木蘭花謝可憐條逺道音書轉寂寥春去一年春又盡㡬回空上望江橋
　　牡丹
　　何人不愛牡丹花占斷城中好物華疑是洛川神女作千嬌萬態破朝霞
　　過馬當
　　風波隠隠石蒼蒼送客靈鴉拂去檣三月盡頭雲葉秀小姑新著好衣裳
　　金谷覽古
　　金谷園中數尺土問人知是緑珠臺綠珠歌舞天下絶唯與石家生禍胎
　　上陽紅葉
　　洛下三分紅葉秋二分翻作上陽愁千聲萬片御溝上一片出宮何䖏流
　　洛城秋砧
　　三川水上秋砧發五鳳樓前眀月新誰為秋砧眀月夜洛陽城裏更愁人
　　和川守侍郎緱山題仙廟
　　王子緱山石殿眀白家詩句詠吹笙安知散席人間曲不是寥天鶴上聲
　　和夜題玉泉寺
　　嵗嵗雲山玉泉寺年年車馬洛陽塵風清月冷水邉宿詩好官髙能㡬人
　　和秋逰洛陽
　　洛陽自古多才子唯愛春風爛漫遊今到白家詩句出無人不詠洛陽秋
　　和嘲春風
　　源上拂桃燒水發江邊吹杏暗園開可憐半死龍門樹懊惱春風作底來
　　侍郎宅泛池
　　蓮子花邉回竹岸鷄頭葉上盪蘭舟誰知洛北朱門裏便到江南綠水逰
　　和侍郎邀宿不至
　　蟾蜍有色門應鎖街鼔無聲夜自深料得白家詩思苦一篇詩了一彈琴
　　自鄂渚至河南將歸江外留辭侍郎
　　一生所遇唯元白天下無人重布衣欲別朱門淚先盡白頭逰子白身歸
　　蠻入西川後
　　守隘一夫何䖏在長橋萬里只堪傷紛紛塞外烏蠻賊驅盡江頭濯錦娘
　　憶紫溪
　　長憶紫溪春欲盡千巖交映水回斜巖空水滿溪自紫水態更籠南燭花
　　誇紅槿
　　誰道槿花生感促可憐相計半年紅何如桃李無多少併打千枝一夜風
　　題縉雲山鼎池二首
　　黃帝旌旗去不回空餘片石碧崔嵬有時風巻鼎湖浪散作晴天雨㸃來
　　天地茫茫成古今仙都凡有幾人尋到來唯見山髙下只是不知湖淺深
　　宿冽上人房
　　浮生不定若蓬飄林下真僧偶見招覺後始知身是夢更聞寒雨滴芭蕉
　　汴河覽古
　　煬帝龍舟向此行三千宮女采橈輕渡河不似如今唱為是楊家怨思聲
　　柬白丈人
　　昔時丈人𩯭髪白千年松下鋤茯苓今來見此松樹死丈人斬新𩯭髪青
　　覽鏡詞
　　寳鏡磨來寒水清青衣把就綠窗眀潘郎懊惱新秋髪拔卻一莖生兩莖
　　寄𤣥陽先生
　　不能相見見人傳⿰岸山中岱㟁邊顔貌只如三二十道年三百亦藏年
　　白人
　　煖風入煙花漠漠白人梳洗㝷常薄泥郎為揷瓏璁釵爭教一朶牙雲落
　　奉酬元相公上元
　　出擁樓船千萬人入為台輔九霄身如何更羨看燈夜曽見宮花拂面春
　　奉和鸚鵡
　　毛羽曽經翦䖏殘學人言語道暄寒任饒長被金籠闔也免棲飛雨雪難
　　將至妙喜寺
　　清風嫋嫋越水陂逺樹蒼蒼妙喜寺自有車輪與馬蹄未曽到此波心地
　　紅蕉
　　紅蕉曽到嶺南㸔校小芭蕉㡬一般差是斜刀翦紅絹巻來開去葉中安
　　見少室
　　適我一簞孤客性問人三十六峰名青雲無忘白雲在便可嵩陽老此生
　　語兒見新月
　　㡬䖏天邉見新月經過草市憶西施娟娟水宿初三夜曽伴愁蛾到語兒
　　回施先輩見寄新詩二首
　　九幽仙子西山巻讀了絛繩繫又開此巻玉清宮裏少曽㝷真誥讀詩來
　　紫河車裏丹成也皁莢枝頭早晚飛料得仙宮列仙籍如君進士出身稀
　　送沈亞之赴郢掾
　　千萬乘驄沈司戶不須惆悵郢中逰㡬年白雪無人唱今日唯君上雪樓
　　答白公
　　髙景爭來草木頭一生心事酒前休山公自是仙〈一作山〉人侶攜手醉登城上樓
　　句
　　青山舊路在白首醉還鄉〈別白公〉　試到第三橋便入千頃花〈以上並見紀事〉　亂後見淮水歸心忽迢遙〈京都還汴口作〉　乍疑鯨噴浪忽似鷁風呀呷汀洲動喧闐里巷空〈競渡見詩式〉














　　御定全唐詩巻四百七十四
　　欽定四庫全書
　　御定全唐詩巻四百七十五
　　李徳裕
　　李徳裕字文饒趙郡人宰相吉甫子也以䕃補校書郎拜監察御史穆宗即位擢翰林學士再進中書舎人未㡬授御史中丞牛僧孺李宗閔追怨吉甫出徳裕為浙江觀察使太和三年召拜兵部侍郎宗閔秉政復出為鄭滑節度使踰年徙劔南西川以兵部尚書召俄拜中書門下平章事封皇縣伯宗閔罷代為中書侍郎集賢殿大學士鄭注李訓怨之乃召宗閔拜徳裕為興元節度使入見帝自陳願留闕下復拜兵部尚書為王璠李漢所譖貶太子賔客分司東都再貶袁州刺史未㡬徙滁州開成初起為浙西觀察使遷淮南節度使武宗立召為門下侍郎同中書門下平章事拜太尉封衛國公當國凡六年威名獨重於時宣宗即位罷為荊南節度使白敏中令狐綯使黨人搆之貶崖州司戶叅軍卒
　　德裕少力學善為文雖在大位手不去書㑹昌一品集二十巻別集十巻外集四巻今編詩一卷
　　奉和聖製南郊禮畢詩
　　磬筦歌大呂冕裘旅天神燒蕭闢閶闔祈糓為蒸人羽旗灑輕雪麥隴含陽春昌運嵗〈一作感〉今㑹王猷從此新三臣皆就日萬國望如雲仁夀信非逺羣生方在鈞郊壇回輿中書二相公䝉聖慈召至御馬前仰感恩遇輒書是詩兼呈二相公
　　七萃和鑾動三條葆吹回相星環〈一作還〉日道蒼〈一作臣〉馬近龍媒〈古詞歌臣馬蒼〉咫尺天顔接光華喜氣來自慙衰且病無以效涓埃
　　寒食日三殿侍宴奉進詩一首
　　宛轉龍歌節參差燕羽髙風光揺禁栁霽色暖宮桃春露眀仙掌晨霞照御〈一作日一作錦〉袍雪凝陳組練林植聳干旄廣樂初蹌鳳神山欲抃鼇鳴笳朱鷺起疊鼔紫騂〈一作騮〉豪象舞嚴金鎧豐歌耀寳刀不勞孫子法自得太公韜〈已上四句奉述內樂破陣樂〉分席羅𤣥冕行觴舉綠醪彀中時落羽橦末乍升猱瑞景開隂翳薰風散鬱陶天顔歡益醉臣節勁尤髙〈一作罄忘勞〉楛矢方來貢雕弓巳載櫜英威揚絶漠神算盡臨洮〈巳上四句奉述北虜欵塞西戎畏威〉赤縣陽和布蒼生雨露膏野平惟有〈一作秀〉麥田闢久無蒿祿秩榮三事功勲〈一作勤〉乏一毫寢謀慙汲黯秉羽貴孫敖煥若逰𤣥圃歡如享太牢輕生何以報祗〈一作只〉自比鴻毛
　　雨中自秘書省訪王三侍御知早入朝便入集賢侍御任集賢校書及升柏臺又與秘閣相對同院張學士亦余特厚故以詩贈之
　　共憐獨鶴青霞姿瀛洲故山歸已遲仁者焉能效鷙鶚飛舞自合追長離梧桐迥齊鳷鵲觀煙雨屢拂蛟龍旗鴻鴈衝颷去不盡寒聲晚下天泉池顧我蓬萊靜無事玉版寳書藏衆瑞青編盡以〈一作似〉汲冢來科斗皆從魯室至金門待詔何逍遙名儒早問張子僑王褒軼材晩始入宮女已能傳洞簫應令柏臺長對戸別來相望獨寥寥
　　奉和太原張尚書〈一作相公〉山亭書懐
　　巖石在朱戸風泉當翠樓始知峴亭賞難與清暉留餘景淡將夕凝嵐輕欲收東山有歸志方接赤松逰奉和韋侍御陪相公逰開義五言六韻
　　羊公追勝槩茲地暫逍遙風景同南峴丹青見北朝石渠清夏氣髙樹激鮮飇念法珍禽集聞經醉象調偶分甘露味偏覺衆香饒〈便食僧飯故云〉為問毘城〈一作田〉內餘薰㡬日銷
　　贈圓明上人〈圓公佛頂之最〉
　　逺公說易長松下龍樹雙經海藏中今日導師聞佛慧始知前路化成〈一作城〉空
　　贈奉律上人〈律公精於維摩經〉
　　知君學地厭多聞廣渡羣生出世氛飯色不應殊寳噐樹香皆遣入禪薫
　　戲贈慎㣲寺主道安上座三僧正
　　甘露灑空惟一味栴檀移植自成薰遙知暢獻分南北應用調柔致六羣
　　長安秋夜
　　內宮〈一作官〉傳詔問戎機載筆金鑾夜始歸萬戶千門皆寂寂月中清露㸃朝衣
　　清冷池懐古〈余別有序刻石〉
　　區囿〈一作有〉三百里常聞駟馬來旌旗朝甬道簫鼔燕平臺追昔賦文雅從容逰上才竹園秋水浄風苑雪煙開牛禍釁將發羊孫謀始回〈羊勝公孫詭〉袁絲徒伏劍長孺欲成灰〈韓安國〉興廢由所感湮淪斯可哀空留故池鴈刷羽尚徘徊
　　述夢詩四十韻〈有序〉
　　去年七月溽暑之後驪降其夕五鼔未盡涼風淒然始覺枕簟微冷俄而假寐斯熟忽夢賦詩懐禁掖舊逰凡四十餘韻初覺尚憶其半經時悉已遺忘今屬嵗杪無事羇懐多感因綴其所遺為述夢詩以寄一二僚友
　　賦命誠非薄良時幸巳遭君當堯舜日官接鳳皇曺目睇煙霄闊心驚羽翼髙〈此六句夢中作〉椅梧連鶴禁壀〈一作埤〉堄接龍韜〈內署北連春宮西接羽林軍〉我後憐詞客〈先朝曽宣諭卿等是我門客〉吾僚並雋髦著書同陸賈待詔比王褒重價連懸〈一作憐𤣥〉璧英詞淬寳刀泉流初落澗〈文賦稱言泉流於吻齒〉露滴更濡毫赤豹欣來獻彤弓喜暫櫜〈時西戎乞盟幽鎮二帥束身赴闕海內無事累月詩稱赤豹黃羆蓋蠻貊之貢物〉非煙含瑞氣馴雉潔霜毛靜室便幽獨虛樓散鬱陶〈學士各有一室西垣有小樓時宴語於此〉花光晨豓豓松韻晩騷騷畫壁看飛鶴仙〈一作山〉圖見巨鼇〈肉署垣壁皆畫松鶴先是西壁畫海中曲龍山憲宗曽欲臨幸中使懼而塗焉〉倚〈一作傍〉簷隂藥樹落格〈一作□〉蔓蒲桃〈此八句悉是內署物色惟嘗逰者依然可想也〉荷靜蓬池鱠氷寒郢水醪〈每學士初上賜食皆是蓬萊池魚鱠夏至後頒賜氷及燒香酒以酒味稍濃每和冰而飲禁中有郢酒坊也〉荔枝來自逺盧橘賜仍〈一作常〉叨〈先朝初臨御南方曽獻荔枝亦䝉頒賜自後以道逺罷獻也〉麝氣隨蘭澤霜華入杏膏恩光惟覺重攜挈未為勞〈此八句以述恩賜每有賜與常攜挈而歸〉夕閱梨園騎宵聞禁仗獒〈每梨園獵回或抵暮夜院門常見歸騎〉扇回交彩翟鵰起颺銀〈一作金〉絛轡待袁絲攬書期蜀客操盡規常謇謇退食〈一作舎〉尚忉忉〈此八句述內庭所覩〉⻱顧垂金鈕鸞飛〈一作迴〉曵錦袍〈曽䝉賜錦袍曵者蓋取詩人不曵不婁之義也〉御溝楊栁弱天廐驌驦豪〈學士皆䝉借飛龍馬〉屢換青春直閒隨上苑遨〈普濟寺與芙蓉苑相連常所逰眺芙蓉亦謂之南苑也〉煙低行殿竹風拆繞墻〈一作垣〉桃〈此八句述休澣日逰戱〉聚散俄成昔悲愁益自熬每懐仙駕逺更望茂陵號地接三茅嶺川迎伍子濤〈代稱海濤是伍子憤氣所作〉花迷𤓰歩暗石固蒜山牢〈此兩句又是夢中所作〉蘭野凝香管梅洲動翠篙泉魚驚綵妓溪鳥避干旄感舊心猶絶思歸首更搔無聊燃宻炬誰復勸金舠〈余自到此絶無夜宴酒噐中大者呼為舠賔僚顧形跡未曽以此相勸〉嵐氣朝生棟城隂夜〈一作溟〉入濠望煙歸海嶠送鴈渡江臯宛馬嘶寒櫪吳鉤在錦弢未能追狡兎空覺長黃〈一作江〉蒿水國逾千里風㠶過萬艘閱川終古恨惟見暮滔滔
　　招隠山觀玉蘂樹戲書即事奉寄江西沈大夫閣老〈此樹吳人不識因予嘗玩乃得此名〉
　　玉蘂天中樹金閨昔共窺落英閒舞雪宻葉乍低帷〈內署沈大夫所居門前有此樹每花落空中迴旋乆之方集庭際大夫草詔之月皆邀予同玩〉舊賞煙霄逺前歡嵗月移今來想顔色還似憶瓊枝
　　寄題恵林李侍郎舊館
　　棟宇非吾室煙山是我鄰百齡惟待盡一世樂長貧半壁懸秋日空林滿夕塵祗應雙鶴弔松路更無人
　　寄茅山孫鍊師
　　何地最翛然華陽第八天松風清有露蘿月浄無煙乍警瑤壇鶴時嘶玉樹蟬欲馳千里戀〈一作思〉惟有〈一作戀〉鳳門泉
　　又二絶
　　石上谿蓀發紫茸碧山幽藹水溶溶菖花定是無人見春日惟應羽客逢
　　獨尋蘭渚翫遲暉閒倚松窗望翠微遙想春山明月曙〈一作曉〉玉壇清磬歩虛歸
　　題竒石〈石在浙西公署〉
　　藴玉抱清輝閒庭日瀟灑塊然天地間自是孤生者
　　送張中丞入臺從事
　　驛騎朝天去江城睠闕深夜珠先去握芳桂乍辭隂澤國三千里羇孤萬感心自嗟文廢久此曲為盧諶
　　懐京國
　　海上東風犯雪來臘前先折鏡湖梅遙思禁苑青春夜坐待宮人畫詔迥
　　追和太師顔〈一本此下有魯字〉公同〈一作刻〉清逺道士逰虎丘寺〈一作詩〉
　　茂苑有靈峰嗟余未逰觀藏山半〈一作在〉平陸壌谷為髙岸岡繞數仭墻巖潛千丈幹乃知造化意回幹資竒玩鏐騰昔虎踞劒沒嘗龍煥潭黛入海底崟岑聳霄半層巒未升日哀狖寧知旦緑篠夏凝隂碧林秋不換㝠搜既窈窕回〈一作迥〉望何蕭散川晴〈一作曉〉嵐氣收江春雜英亂逸人綴清藻前哲留篇翰共扣哀玉音皆舒文繡叚難追彥回賞徒起興公歎一夕如再升含毫星斗爛
　　東郡懐古二首〈太和四年六月一日題〉
　　王京兆
　　河水昔將決衝波溢川潯崢嶸金堤下噴薄風雷音投馬災未弭為魚歎方深惟公執珪璧誓與身俱沉誠信不虛發神明宜爾臨湍流自此回咫尺焉能侵逮我守東郡悽然懐所欽雖非識君面自謂知君心意氣苟相合神眀無古今登城見遺廟日夕空悲吟
　　陽給事
　　宋氏逺家〈一作江〉左豺狼滿中州陽君守滑臺終古垂英猷數仭城既毀萬夫心莫留跳身入飛鏃免胄臨霜矛畢命在旗下殭屍橫道周義風激河汴壯氣淪山丘嗟爾抱忠烈古來誰與儔就烹感漢使握節悲陽秋顔子綴清藻鏗然如素璆徘徊望故壘尚想精魂逰
　　秋日登郡樓望賛皇山感而成詠
　　昔人懐井邑為有掛冠期〈一本此字缺〉顧我飄蓬者長隨泛梗移越吟因病感潘𩯭入秋悲北指邯鄲道應無歸去時
　　雨後浄望河西連山愴然成詠
　　宿雨初收晩吹繁秋光極目自銷魂煙山北下歸遼海鴻雁南飛出薊門只恨無功書史籍豈悲臨老事戎軒唯懐藥餌蠲衰病為惜餘年報主恩
　　秋日美晴郡樓閒眺寄荊南張書記
　　髙檻涼風起清川旭景開秋聲向野去爽氣自山來霄外鴻初返簷間燕已歸不因煙雨夕何䖏夢陽臺
　　故人寄茶
　　劍外九華英緘題下玉京開時微月上碾䖏亂泉聲半夜邀僧至孤吟對竹烹碧流霞腳碎香泛乳花輕六腑睡神去數朝詩思清其餘不敢費留伴讀〈一作肘〉書行奉送相公十八丈鎮楊州〈一作和王播逰故居感舊〉
　　千騎風生大斾舒春江重到武侯廬共懸⻱印銜新綬同憶鱣庭訪舊居取履橋邉啼鳥換釣璜溪畔落花〈一作霞〉初〈一作野花踈〉今來卻笑臨卭客入蜀空馳使者車
　　題劍門
　　竒峰百仭懸清眺出嵐煙迥若戈回日髙疑創倚天參差霞壁聳合沓翠屛連想是三刀夢森然在目前
　　漢州月夕逰房太尉〈一作房公〉西湖
　　丞相鳴琴地何年閉〈一作黯〉玉徽〈房公以好琴聞於四海〉偶因明月夕重敞故樓扉桃栁谿空在芙蓉客暫依〈南史安陸侯與王仲寳長史庾杲之書稱泛淥水依芙蓉何其麗也〉誰〈一作唯〉憐濟川楫長與夜舟歸
　　重題
　　晩日臨寒渚微風發櫂謳鳳池波自闊〈一作□〉魚水運難留亭古思宏棟川長憶夜〈一作濟〉舟想公髙世志祗似冶〈一作化〉城逰
　　房公舊竹亭聞琴緬慕風流神期如在〈一作對〉因重題此作
　　流水音長在青霞意不傳獨悲形觧後誰聴廣陵絃
　　憶金門舊逰奉寄江西沈大夫
　　東望滄溟路㡬重無因白首更相逢已悲泉下雙琪樹〈韋中令武元昌皆已淪沒〉又惜天邉一臥龍〈杜西川謫官南海〉人事升沉纔十載宦逰漂泊過千峰思君逺寄西山藥〈大夫嘗鎮鍾陵兼好金丹之術〉歳暮相期向赤松
　　早入中書行公主冊禮事畢登集賢閣成詠
　　眀星入東陌燦燦光層宙皎月映髙梧輕風發涼𠉀金門列葆吹鐘室傳清漏簡冊自中來貂黃忝宣授更登天祿閣極眺終南岫遙羨商山翁門歌紫芝秀晨興念始〈一作殆〉辱夕惕思致宼傾奪非我心悽然感田竇
　　題羅浮石〈刻於石上〉
　　清景持芳菊涼天倚茂松名山何必去此地有羣峰重過列子廟追感頃年自淮服與居守王僕射同題名於廟壁僕射已為御史余尚布衣自後俱列紫垣繼逰內署兩為夏官之代復聨左揆之榮荷寵多同感涕何極因書四韻奉寄
　　白首過遺廟朱輪入故城已慚聨左揆猶喜抗前旌曵履忘年舊彈冠久要情重看題壁䖏豈羨棄繻生
　　遙傷茅山縣孫尊師三首
　　蟬蛻遺虛白蜺飛入上清同人悲劒觧舊友覺衣輕黃鵠遙將舉斑麟儼未行惟應鮑靚室中夜識琴聲金格期初至飇輪去不停山摧武擔石矢隕少㣲星弟子悲徐甲門人泣蔡經空聞留玉舄猶在阜鄉亭空宇留丹竈層霞被羽衣舊山聞鹿化遺舄尚鳬飛數日竒香在何年白鶴歸想君旋下淚〈一作逰下泊〉方欵里閭扉
　　尊師是桃源黃先生傳法弟子常見尊師稱先師靈跡今重賦此詩兼寄題黃先生舊館
　　後學方成市吾師又上賔〈今茅山宮觀道士並是先生弟子〉洞天應不夜源樹秪如春〈此並述桃源事〉棋客留童子〈瞿山童即先生弟子桃源得仙人棋子載在傳記〉山精避直神〈先生初至茅山童子觸法坐有聲先生疑山神所為書符召至之其靈異如此矣〉無因握石髓及〈一作分〉與養生人
　　僕射相公偶話於故集賢張學士㕔冩得徳裕與僕射舊唱和詩其時和者五人惟僕射與徳裕皆列髙位淒然懐舊輒獻此詩
　　賦感鄰人篴詩留夫子墻延年如有作應不用山王〈顔延年五君詠山濤王戎以貴不得列於五君之數〉
　　恵泉
　　茲泉由太潔終不畜纎鱗到底清何益含虛勢自貧明璣〈一作珠〉難秘彩美玉詎潛〈一作藏〉珍未及黃陂量滔滔豈有津
　　無題
　　松倚蒼崖老蘭臨碧洞〈一作澗〉衰不勞鄰舎篴吹起舊時悲
　　題冠蓋里〈在襄州南大山下〉
　　偶來冠蓋里媿是舊三公自喜無兵術輕裘上閟宮
　　離平泉馬上作〈一作離東都平泉〉
　　十年紫殿掌洪鈞出入三朝一品身文帝寵深陪雉尾武皇恩厚〈一作重〉宴龍津黒山永破和親虜烏嶺全阬䟦扈臣自是功髙臨盡䖏禍來眀滅不由人
　　謫嶺南道中作
　　嶺水爭分路轉迷桄榔椰葉暗蠻溪愁衝毒霧逢虵草畏落沙蟲避燕泥五月畬田收火米三更津吏報潮雞不堪腸斷思鄉䖏紅槿花中越鳥啼
　　到惡溪夜泊蘆島
　　甘露花香不再持逺公應怪負前期青蠅豈獨悲虞氏黃犬應聞笑李斯風雨瘴昬蠻日月煙波魂斷惡溪時嶺頭無限相思淚泣向寒梅近北枝
　　登崖州城作
　　獨上髙樓望帝京鳥飛猶是半年程青山似欲留人住〈一作也恐人歸去〉百匝千遭遶郡城
　　鴛鴦篇
　　君不見昔時同心人化作鴛鴦鳥和鳴一夕不暫離交頸千年尚為少二月草菲菲山櫻花未稀金塘風日好何䖏不相依既逢觧佩㳺女更值凌波宓妃精光揺翠蓋麗色映珠璣雙影相伴雙心莫違淹留碧沙上蕩𣻌洗紅衣春光兮宛轉嬉逰兮未反宿莫近天泉池飛莫近長洲苑爾願歡愛不相忘須去人間羅網逺南有瀟湘洲且為千里逰洞庭無苦寒沅江多碧流昔為薄命妾無日不含愁今為水中鳥頡頏自相求洛陽女兒在青閣二月羅衣輕更薄金泥文彩未足珍畫作鴛鴦始堪著亦有少婦破𤓰年春閨無伴獨嬋娟夜夜學織連枝錦織作鴛鴦人共憐悠悠湘水濵清淺漾初蘋菖花發豓無人識江栁逶迤空自春唯憐獨鶴依琴曲更念孤鸞隠鏡塵願作鴛鴦被長覆有情人
　　南梁行〈和二十二兄〉
　　江南鬱鬱春草長悠悠漢水浮清光雜英飛盡空和景緑楊隂重官舎靜此時醉客縱橫書公言可薦承眀廬青天詔下寵光至頒籍金閨徴石渠重歸山路煙嵐隔巫山未深晩花折澗底紅光奪目〈一作日〉燃揺風有毒愁行客杜鵑啼咽花亦殷聲悲絶豓連空山斜陽瞥映淺深樹雲雨翻迷崖谷間山鷄錦質矜毛羽透竹穿蘿命儔侶喬木幽谷上下同雄雌不異飛棲䖏望秦峰迥過商顔浪疊雲堆萬簇山行盡杳㝠青嶂外九重鐘漏紫雲間元和列侍明光殿諫草初焚市朝變北闕趨臣半隟塵南梁笑客皆飛霰追思感歎卻昬迷霜鬢愁吟到暁鷄故園嵗深開斷簡秋堂月暁掩遺袿嗚嗚暁角霞輝粲撫劒當楹一長歎芻狗無由學聖賢空持感激終昬旦
　　近於伊川卜山居將命者畫圖而至欣然有感聊賦此詩兼寄上浙東元相公大夫使求青田胎化鶴〈乙巳嵗作〉
　　弱嵗弄詞翰遂叨眀主恩懐章過越邸建斾守吳門西圯隂難駐東臯意尚存慙逾六百石愧負五千言寄世知〈一作如〉嬰繳辭榮類觸藩欲追綿上隠況近子平村邑有桐鄉愛山餘黍谷暄既〈一作雖〉非逃相地乃是故侯園野竹多㣲逕巖泉豈一源映池方〈一作芳〉樹密傍澗古藤繁卭杖堪扶老黃牛已服轅只應將唳鶴幽谷共翩翻
　　憶平泉山居贈沈吏部一首〈中書作〉
　　昔聞羊叔子茅屋在東渠豈不念歸路徘徊畏簡書乃知軒冕客自與田園疎歿世有遺恨精誠何所如嗟予寡時用夙志在林閭雖抱山水癖敢希仁智居清泉繞舎下修竹䕃庭除幽松蓋密小池蓮葉初從來有好鳥近復躍鯈魚少室映川陸鳴臯對蓬廬張何舊寮宷〈予與吏部乃金門寮故也〉相勉在懸輿常恐似伯玉瞻前慙魏舒
　　夏晩有懐平泉林居〈宜春作〉
　　孟夏守畏途捨舟在徂暑愀然何所念念我龍門塢密竹無蹊徑髙松有四五飛泉鳴樹間颯颯如度雨菌桂秀層嶺芳蓀媚幽渚稚子𠉀我歸衡門獨延佇誰言聖與哲曽是不懐土公旦既思周宣尼亦念魯矧余竄炎裔日夕誰晤語眷闕悲子牟班荊感椒舉悽悽視環玦惻惻歩庭廡豈待莊舄吟方知倦羇旅
　　早秋龍興寺江亭閒眺憶龍門山居寄崔張舊從事〈宜春作〉
　　江亭感秋至蘭徑悲露秔稻秀晩川杉松鬱〈一作蔚〉晴巘嗟予有林壑茲夕念原〈一作繁〉衍綠篠〈一作竹〉連嶺多青莎近溪淺淵明菊猶在仲蔚蒿莫翦喬木粲凌苕〈一作霄〉隂崖積幽蘚遙思伊川水北渡龍門峴蒼翠雙闕間逶迤清灘〈一作溪〉轉故人在鄉國嵗晏路悠緬惆悵此生涯無由共登踐
　　比聞龍門敬善寺有紅桂樹獨秀伊川嘗於江南諸山訪之莫致陳侍御知予所好因訪剡溪樵客偶得數株移植郊園衆芳色沮乃知敬善所有是蜀道菵〈一作茴〉草徒得嘉名因賦是詩兼贈陳侍御〈金陵作〉
　　昔聞紅桂枝〈一作樹〉獨秀龍門側越叟遺數株周人未嘗識平生愛此樹攀翫無由得君子知我心因之為羽翼豈煩嘉客譽且就清隂息來自天姥岑長疑〈一作凝〉翠嵐色芬芳世所絶偃蹇枝漸直瓊葉潤不凋珠英粲如織猶疑翡翠宿想待鵷雛〈一作鸞〉食寧止暫淹留終當更封植
　　懐山居邀松陽子同作
　　我有愛山心如飢復如渴出谷一年餘常疑十年別春思巖花爛夏憶寒泉冽秋憶泛蘭巵冬思翫松雪晨思小山桂暝憶深潭月醉憶剖紅梨飯思食紫蕨坐思藤蘿密歩憶莓苔滑晝夜百刻中愁腸㡬回絶每念羊叔子言之豈常輟人生不如意十乃居七八我未及懸輿今猶佩朝紱焉能逐麋鹿便得逰林樾范恣滄波舟張懐赤松列惟應詎身恤豈敢忘臣節噐滿自當欹物盈終有缺從茲返樵徑庶可希前哲
　　思歸赤松村呈松陽子
　　昔人思避世惟恐不深幽禽慶潛名岳鴟夷𣻌釣舟顧余知止足所樂在歸休不似尋山者忘家恣逺逰
　　近臘對雪有懐林居
　　蓬門常晝掩竹徑寂無人鳥起飄松霰麕行動谷榛應知〈一作惟應〉禽魚侶合〈一作得〉與薜蘿親遙憶平臯望溪煙巳發春
　　思山居一十首
　　清明〈一作寒食〉後憶山中
　　遙思寒食後野老林下醉月照一山明風吹百花氣飛泉與萬籟髣髴疑簫吹不待曙華分巳應喧鳥至
　　題寄商山石
　　綺皓巖中石嘗經伴〈一作坐〉隠淪紫芝呈〈一作餘〉㡬曲紅蘚閟千春聊用支琴尾寧惟倚病身自知來䖏所何暇問嚴遵
　　憶種苽時
　　尚平方畢娶疎廣念歸期澗底松成蓋簷前桂長枝徑閒芳草合山靜落花遲雖有苽園在無因及種時
　　春日獨坐思歸
　　壯齡心已盡孤賞意猶存豈望圖麟閣惟思臥鹿門無謀堪適野何力可拘原只有容〈一作客〉身去幽山自灌園
　　思登家山林嶺
　　自知無世用只是愛山逰舊有嵇康嬾今慙趙武偷登巒未覺疾泛水便忘憂最惜殘筋力捫蘿遍一丘
　　思鄉園老人
　　常羨蓽門翁所思惟嵗稔遙知松月曙尚在山窗寢蘭氣入幽𬖄禽言傍孤枕晨興歩巖徑更酌寒泉飲
　　寄龍門僧
　　龍門有開士愛我春潭碧清景出東山閒來翫松石應憐林壑主逺作滄溟客為我謝此僧終當理歸䇿
　　憶藥苗
　　溪上藥苗齊丰茸正堪掇皆能扶我夀豈止堅肌骨味掩商山芝英逾首陽蕨豈如甘谷士只得香泉啜〈南陽甘谷有菊水是胡廣飲者〉
　　憶村中老人春酒〈有劉楊二叟善釀〉
　　一叟茅茨下清晨飲濁醪雨殘紅芍藥風落紫櫻桃巢燕銜泥疾簷蟲掛髙閒思春谷事轉覺宦途勞
　　憶葛勝〈一作藤〉木禪床
　　憶我齋中榻寒宵㡬獨眠管寧穿亦坐徐孺去常懸蟲網垂應遍苔㾗染更鮮何人及身在歸對老僧禪
　　初夏有懐山居
　　山中有所憶夏景始清幽野竹隂無日巖泉冷似秋翠岑當累榭皓月入輕舟只有思歸夕空𬖄且夢逰
　　張公超谷中石
　　鼔篋依綠槐橫經起秋霧有時連岳客尚辦歌䖏自予去幽谷誰人襲芳杜空留古苔石對我巖中樹初歸平泉過龍門南嶺遙望山居即事
　　初歸故鄉陌極望且徐輪近野樵蒸至平泉煙火新農夫饋鷄黍漁子薦霜鱗惆悵懐楊僕慚為闗外人
　　伊川晩眺
　　桑葉初黃梨葉紅伊川落日盡無風漢儲何假終南客甪里先生在谷中
　　潭上喜見新月
　　簮組十年夢園廬今夕情誰憐故鄉月復映碧潭生皓彩松上見寒光波際輕還將孤賞意暫寄玉琴聲
　　郊外即事寄侍郎大尹
　　髙秋慙非隠閒林喜退居老農爭席坐稚子帯經鋤竹徑難迴騎仙舟但跂予豈知陶靖節秪自愛吾廬
　　山居遇雪喜道者相訪
　　幽居近谷西喬木與山齊野竹連池合巖松映雪低喜君來白社值我在青谿應笑於陵子遺榮自灌畦
　　雪霽晨起
　　雪覆寒溪竹風巻野田蓬四望無行跡誰憐孤老翁洛中士君子多以平泉見呼愧獲方外之名因以此詩為報奉寄劉賔客
　　非髙栁下逸自愛竹林閒才異居東里愚因在北山徑荒寒未掃門設晝長闗不及鴟夷子悠悠煙水間早春至言禪公法堂憶平泉別業〈金陵作〉
　　昔我伊原上孤逰竹樹間人依紅桂靜鳥傍碧潭閒松蓋低春雪藤輪倚暮山永懐桑梓邑衰老若為還峽山亭月夜獨宿對櫻桃花有懐伊川別墅〈金陵作〉
　　皎月照芳樹鮮葩含素輝愁人惜春夜達曙想巖扉風靜隂滿砌露濃香入衣恨無金谷妓為我奏思歸
　　春暮思平泉雜詠二十首〈自此並淮南作〉
　　望伊川
　　逺村寒食後細雨度川來芳草連谿合梨花映墅開槿籬懸落照松徑長新苔向夕亭臯望逰禽㡬䖏回
　　潭上紫藤
　　故鄉春欲盡一嵗芳難再巖樹巳青蔥吾廬日堪愛幽溪人未去芳草行應礙遙憶紫藤垂繁英照潭黛
　　書樓晴望
　　幽居人世外久厭市朝喧蒼翠連雙闕微茫認九原〈東望盡見萬安山南名臣丘壠〉殘紅〈一作虹〉映鞏樹斜日照轘轅薄暮柴扉掩誰知仲蔚園
　　西嶺望鳴皐山
　　髙秋對涼野四望何蕭瑟逺見鳴臯山青峰原上出晨興採薇蕨向暮歸蓬蓽詎假數揮金餐和養餘日
　　瀑泉亭
　　向老多悲恨悽然念一丘巖泉終古在風月㡬年逰菌閣繞佳樹菱潭有釣舟不如羊叔子名與峴山留
　　紅桂樹〈此樹白花紅心因以為號〉
　　欲求塵外物此樹是瑤林後素合餘絢如丹見本心妍姿無㸃辱芳意託幽深願以鮮葩色凌霜照碧潯
　　金松〈出天台山葉帯金色〉
　　台嶺生竒樹佳名世未知纎纎疑大菊落落是松枝照日含金晰籠煙淡翠滋勿言人去晩猶有嵗寒期
　　月桂〈出蔣山淺黃色〉
　　何年霜夜月桂子落寒山翠幹生巖下金英在世間幽崖空自老清漢未知還惟有涼秋夜嫦娥來暫攀
　　山桂〈此花紫色英藻繁縟〉
　　吾愛山中樹繁英滿目鮮臨風飄碎錦映日亂非煙影入春潭底香凝月榭前豈知幽獨客頼此當朱
　　柏〈別樹經霜暫紅惟此柏枝葉盡丹四時一色一本題作朱柏〉
　　聞有三株樹惟應秘閬風珊瑚不生葉朱草又無叢未若凌雲柏常能終嵗紅晨霞與落日相照在巖中
　　芳蓀〈生茅山東溪陶隠居謂之溪蓀花紫色生淺水中〉
　　楚客重蘭蓀遺芳今未歇葉抽清淺水花照暄妍節紫豓映渠鮮輕香含露潔〈一作結一作發〉離居若有贈暫與幽人折
　　流盃亭
　　激水自山椒析波分淺瀨回環疑古篆詰曲如縈帯寧愬羽觴遲惟歡〈一作貪〉親友㑹欲知中聖䖏皓月臨松蓋
　　東谿
　　近蓄東谿水悠悠起淥波綵鴛留不去芳草日應多夾岸生竒篠縁巖覆女蘿蘭橈思無限為感濯纓歌
　　鸂𪆟
　　清沚雙鸂𪆟前年海上雛今來戀洲嶼思若在江湖欲起揺荷蓋閒飛濺水珠不能常泛泛惟作逐波鳬
　　西園
　　西園最多趣永日自忘歸石瀨流清淺風岑澹翠㣲暁翻紅藥豓晴裊碧潭輝獨望娟娟月宵分半掩扉
　　海石楠
　　昔見歴陽山鷄籠已孤秀今看海嶠樹翠蓋何幽茂霰雪詎能侵〈此樹枝葉宻霜雪不侵〉煙嵐自相揉攀條獨臨憩況值清隂晝
　　雙碧潭
　　清剡與嚴湍潺湲皆可憶適來玩山水無此秋潭色莫辨幽蘭叢難分翠禽翼遲遲洲渚歩臨眺忘餐食
　　竹徑
　　野竹自成徑繞溪三里餘檀欒被層阜蕭瑟䕃清渠日落見林靜風行知谷虛田家故人少誰肻共焚魚
　　花藥欄〈花藥四時相續常可留翫〉
　　蕙草春已碧蘭花秋更紅四時發英豓三徑滿芳叢秀cq=398色濯清露鮮輝揺惠風王孫未知返幽賞竟誰同
　　自敘〈非尚子遍逰五嶽〉
　　五嶽徑雖深遍逰心已蕩茍能知止足所遇皆清曠七十難可期一丘乃㣲尚遙懐少室山常恐非吾望
　　首夏清景想望山居〈一本此下有贈幕僚三字〉
　　嘉樹隂初合山中賞更新禽言未知夏蘭徑尚餘春散滿蘿垂帶扶疎桂長輪丹青寫不盡宵夢歎非真累榭空留月虛舟若待人何時倚蘭棹相與掇汀蘋
　　思平泉樹石雜詠一十首
　　釣臺
　　我有嚴湍思懐人訪故臺客星依釣隠仙石逐槎回倒影含清沚凝隂長碧苔飛泉信可挹幽客未歸來
　　似鹿石
　　林中有竒石髣髴獸潛行乍似依巖桂還疑食野苹茸長緑蘚映斑細紫苔生不是見羇者何勞如頓纓
　　海上石筍
　　常愛仙都山竒峰千仭懸迢迢一何迥不與衆山連忽逢海嶠石稍慰平生憶何以慰〈一作似〉我心亭亭孤且直
　　疊石〈此石韓給事所遺〉
　　潺湲桂水湍潄石多竒狀鱗次冠煙霞蟬聨疊波浪今來碧梧下迥出秋潭上嵗晩苔蘚滋懐賢益惆悵
　　重臺芙蓉
　　芙蓉含露時秀色波中溢玉女襲朱裳重重映皓質晨霞耀丹景〈一作紫〉片片明秋日蘭澤多衆芳妍姿不相匹
　　白鷺鶿
　　余心憐白鷺潭上日相依拂石疑星落風似雪飛碧沙常獨立清景自忘歸所樂惟煙水徘徊戀釣磯
　　海魚骨
　　昔日任公子期年釣此魚無由見成岳聊喜識専車皎皎連霜月髙髙映碧渠陶潛雖好事觀海只披圖
　　泛池舟
　　桂舟蘭作枻芬芳皆絶世只可弄潺湲焉能濟大川樹懸涼夜月風散碧潭煙未得同魚子菱歌共扣舷
　　舴艋舟
　　無輕舴艋舟始自鴟夷子雙闕掛朝衣五湖極煙水時逰杏壇下乍入湘川裏永日歌濯纓超然謝塵滓
　　二猿
　　釣瀨水漣漪富春山合沓松上夜猿鳴谷中清響合衝網忽見羈故山從此辭無由碧潭飲爭接緑蘿枝思在山居日偶成此詠邀松陽子同作
　　閒思昔嵗事忽忽念伊川乗月〈一作興〉歩秋坂滿山聞石泉回塘碧潭映髙樹緑蘿懸露下呌田鶴風來嘶晩蟬懐茲長在夢歸去且無縁幽穀人未至蘭苕應更鮮
　　重憶山居六首
　　平泉源
　　出谷纔浮芥中園已濫觴逶迤過竹塢浩淼走蘭塘夜靜聞魚躍風微見鴈翔從茲東向海可泛濟川航
　　泰山石〈兗州從事所寄〉
　　雞鳴日觀望逺與扶桑對〈一作外〉滄海似鎔金衆山如㸃黛遙知碧峰首獨立煙嵐內此石依五松蒼蒼㡬千載
　　巫山石
　　十二峰前月三聲猿夜愁此中多怪石日夕漱寒流必是歸星渚先求歴鬥牛〈揚州是鬥牛分〉還疑煙雨霽髣髴是嵩丘
　　羅浮山〈畨禺連帥所遺〉
　　龍伯釣鼇時蓬萊一峰坼〈斐淵廣州記羅浮山是蓬萊邉山浮來〉飛來碧海畔遂與三山隔其下多長溪〈茅君內傳山下有七十二長溪〉潺湲淙亂石知君分〈一作介〉如此贈逾荊山璧
　　漏潭石〈魯客見遺〉
　　常疑六合外未信漆園書及此聞溪漏方欣驗尾閭大哉天地氣呼吸有盈虛美石勞相贈瓊瑰自不如
　　釣石〈於谿人䖏求得〉
　　嚴光隠富春山色谿又碧所釣不在魚揮綸以自適余懐慕君子且欲坐潭石持此返伊川悠然慰衰疾
　　懐伊川郊居
　　衰疾常懐土郊園欲掩扉雖知眀目〈一作日〉地不及有身歸鞏樹秋隂遍伊原霽色㣲此生看白首良願巳應違
　　晨起見雪憶山居
　　忽憶巖中雪誰人拂薜蘿竹梢低未舉松蓋偃應多山溜隨氷落林麕帯霰過不勞聞鶴語方奏苦寒歌
　　憶平泉雜詠
　　憶初暖
　　今日初春暖山中事若何雪開喧鳥至澌散躍魚多幽翠生松栝〈一作柏〉輕煙起薜蘿柴扉常晝掩惟有野人過
　　憶辛夷〈余赴金陵日辛夷欲開〉
　　昔年將出谷㡬日對幸夷倚樹憐芳意攀條惜嵗滋清隂須暫憇秀色正堪思只待揮金日慇懃泛羽巵
　　憶寒梅
　　寒塘數樹梅常近臘前開雪映縁巖竹香侵泛水苔遙思清景暮還有野禽來誰是攀枝客茲辰醉始迴
　　憶藥欄
　　野人清旦起掃雪見蘭芽始畎春泉入惟愁暮景斜未抽萱草葉纔發欵冬花誰念江潭老中宵旅夢賒
　　憶茗芽
　　谷中春日暖漸憶掇茶英欲及清明火能銷醉客酲松花飄鼎泛蘭氣入甌輕飲罷閒無事捫蘿溪上行
　　憶野花〈余未嘗春到故園〉
　　雖逰洛陽道未識故園花曉憶東谿雪晴思冠嶺霞谷深蘭色秀村迥栁隂斜悵望龍門晩誰知小隠家
　　憶春雨
　　春鳩鳴野樹細雨入池塘潭上花㣲落溪邉草更長梳風白鷺起拂水綵鴛翔最羨歸飛燕年年在故鄉
　　憶晩眺
　　伊川新雨霽原上見春山緱嶺晴虹斷龍門宿鳥還牛羊平野外桑柘夕煙間不及鄉園叟悠悠盡日閒
　　憶新藤
　　遙聞碧潭上春晩紫藤開水似晨霞照林疑綵鳯來清香凝島嶼繁豓映莓苔金谷如相並應將錦帳回
　　憶春耕
　　郊外杏花坼林間布榖鳴原田春雨後谿水夕流平野老荷蓑至和風吹草輕無因共沮溺相與事巖耕余所居平泉村舎近䝉韋常侍大尹特改嘉名因寄詩以謝
　　未謝留侯疾常懐仲蔚園閒謡紫芝曲歸夢赤松村忽改蓬蒿色俄吹黍谷暄多慙孔北海傳教及衡門山信至說平泉別墅草木滋長地轉幽深悵然思歸復此作
　　忽聞樵客語暫慰野人心幽徑芳蘭宻閒庭秀木深麕䴥來澗底鳧鵠遍川潯誰念滄溟上歸歟起歎音
　　臨海太守惠予赤城石報以是詩
　　聞君採竒石剪斷赤城霞潭上倒虹影波中揺日華仙巖接絳氣谿路雜桃花若值客星去便應隨海槎
　　上已憶江南禊事
　　黃河西繞郡城流上已應無祓禊逰為憶淥江春水色更無宵夢向吳州
　　北固懐古
　　自有此山川於今㡬太守近世二千石畢公宣化厚丞相量納川平陽氣衝斗三賢若時雨所至躋仁夀〈畢構政事為開元第一陸丞相象先平陽齊澣三賢皆為此郡〉
　　汨羅
　　逺謫南荒一病身停舟暫弔汨羅人都縁靳尚圖専國豈是懐王厭直臣萬里碧潭秋景靜四時愁色野花新不勞漁父重相問自有招魂拭淚巾
　　嶺外守嵗〈一作李福業詩〉
　　冬逐更籌盡春隨斗柄回寒暄一夜隔客鬢兩年催
　　訪韋楚老不遇
　　昔日徴黃綺余慚在鳯池今來招隠士恨不見瓊枝
　　題栁郎中故居
　　下馬荒堦日欲曛潺潺石溜靜中聞鳥啼花發人聲絶寂寞山窗掩白雲
　　盤陀嶺驛樓
　　嵩少心期杳莫攀好山聊復一開顔明朝便是南荒路更上層樓望故闗
　　句
　　檢經求緑字憑酒借紅顔　君不見秋山寂歴風飇歇半夜青崖吐明月寒光乍出松篠間萬籟蕭蕭從此發忽聞歌管吟朔風精魂想在幽巖中〈霜夜聴小童薛陽陶吹笛〉　銀花懸院榜神撼引鈴縧〈題學士院〉　葳㽔輕風裏若銜若垂何可擬〈以上並事文類聚〉　自從一夢髙唐後可是無人勝楚王〈賦巫山神女見雲溪友議〉　牛羊具特俎〈武昌詩見東觀餘論〉　心悟覺身勞雲中棄寳刀久閒生脾肉多夀長眉毫〈有懐甘露寺自省上人京口志〉　書空蹺足睡路險側身行〈徳裕嘗吟此句雲是先逹詩附記見桂苑叢談〉誰家幼女敲筯歌何䖏丁妻㸃燈織　魚蝦集橘市
　　〈以下並海録碎事〉　休咎占人甲挨持見天丁　洛下推年少山東許地高　世上文章士誰為第一人老生誇隱拙時輩毀尖新　㵿濴寒泉深百尺　竒觚率爾操諷諫欣然納












　　御定全唐詩巻四百七十五
　　欽定四庫全書
　　御定全唐詩巻四百七十六
　　熊孺登
　　熊孺登鍾陵人登進士第元和中終藩鎮從事詩一巻
　　至日荷李常侍過郊居
　　賤子守柴荊誰人記姓名風雲千騎降草木一陽生禮異江河動歡殊里巷驚稱觴容侍坐看竹許同行遇覺滄溟淺恩疑太嶽輕盡搜天地物無論此時情
　　日暮天無雲
　　杳杳復蒼然無雲日暮天象分青氣外景盡赤霄前漸吐星河色遙生水木煙從容〈一作龍〉難附麗顧歩欲澄鮮但見收三素何能測上𤣥應非暫呈瑞不許出山川
　　新成小亭月夜
　　已被月知䖏斬新風到來無人伴幽境多取木蘭栽
　　和竇中丞嵗酒喜見小男兩歳
　　更添十嵗應為相嵗酒從今把未休聞得一毛添五色
　　眼看相逐鳯池頭
　　寒食
　　東風潑火雨新休舁盡春泥掃雪溝走馬犢車當御路漢陽公主謝鷄毬
　　送僧逰山
　　雲身自在山山去何䖏靈山不是歸日暮寒林投古寺雪花飛滿水田衣
　　雪中荅僧書
　　八行銀字非常草六出天花盡是梅無所與陳童子別雪中辛苦逺山來
　　題逍遙樓傷故韋大夫
　　利及生人無更為落花流水舊城池逍遙樓上雕龍字便是羊公墮淚碑
　　戲贈費冠卿
　　但恐紅塵虛白首寜論蹇逸分先後莫占鶯花笑寂寥長安春色年年有
　　與左興宗湓城別
　　江逢九派人將別猨到三聲月為秋不知相見更何日此夜少年堪白頭
　　八月十五夜臥疾
　　一年秖有今宵月盡上江樓獨病眠寂寞竹窗閒不閉夜深斜影到牀前
　　正月十五日
　　漢家遺事今宵見楚郭眀燈㡬䖏張深夜行歌聲絶後紫姑神下月蒼蒼
　　曲池陪宴即事上竇中丞
　　水自山阿繞坐來珊瑚臺上木綿開欲知舉目無情罰一片花流酒一杯
　　董監廟
　　仁傑滛祠廢欲無枯楓老櫟兩三株神烏慣得商人食飛趂征㠶過蠡湖
　　贈侯山人
　　一見清容愜素聞有人傳是紫陽君來時玉女裁春服翦破湘山㡬片雲〈湘山在泉州郡治後〉
　　送馬判官赴安南
　　故人交趾去從軍應笑狂生揮陣雲省得蔡州今日事舊曽都䕶帳前聞
　　送準上人歸石經院
　　栴檀刻像今猶少白石鐫經古未曽歸去更㝷翻譯寺前山應遇鴈門僧
　　寒食野望
　　拜掃無過骨肉親一年唯此兩三辰冡頭莫種有花樹春色不闗泉下人
　　祗役遇風謝湘中春色
　　水生風熟布㠶新只〈一作唯〉見公程不見春應被百花撩亂笑比來天地一閒人
　　湘江夜泛
　　江流如箭月如弓行盡三湘數夜中無那子規知向蜀一聲聲似怨春〈一作東〉風
　　蜀江水〈來自蕃界〉
　　日夜朝宗來萬里共憐江水引蕃心若論巴峽愁人䖏猨比灘聲是好音
　　寄安南馬中丞
　　龍韜能致虎符分萬里霜臺壓瘴雲蕃客不須愁海路波神今伏馬將軍
　　甘子堂陪宴上韋大夫
　　武陵樓上春長早甘子堂前花落遲楚樂怪來聲競起新歌盡是大夫詞
　　青溪村居二首
　　家占溪南千箇竹地臨湖上一羣山漁船多在馬長放出䖏自由閒不閒
　　深樹黃驪曉一聲林西江上月猶眀野人早起無他事貪繞沙泉看筍生
　　奉和興元鄭相公早春送楊侍郎
　　征鞍欲上醉還留南浦春生百草頭丞相新裁別離曲聲聲飛出舊梁州
　　送舎弟孺復徃廬山
　　能騎竹馬辨西東未省煙花暫不同第一早歸春欲盡廬山好看過湖風
　　野別留少㣲上人
　　若為相見還分散翻覺浮雲亦不閒何䖏留師暫且住家貧唯有坐中山
　　經古墓
　　碑折松枯山火燒夜臺從閉不曽朝那將逝者比流水流水東流逢上潮
　　贈靈徹上人
　　詩句能生世界春僧家更有姓湯人況聞暗憶前朝事知是修行第㡬身
　　春郊醉中贈章八元
　　三月踏青能㡬日百囬添酒莫辭頻看君倒臥楊花裏始覺春光為醉人














　　御定全唐詩巻四百七十六
<集部,總集類,御定全唐詩>
　　欽定四庫全書
　　御定全唐詩巻四百七十七
　　李渉
　　李渉洛陽人初與弟渤同隱廬山後應陳許辟憲宗時為太子通事舎人尋謫峽州司倉參軍太和中為太學博士復流康州自號清谿子集二巻今編詩一巻
　　懐古
　　尼父未適魯屢屢倦迷津徒懐教化心紆鬱不能伸一遇知已言萬方始喧喧至今百王則孰不挹其源
　　詠古
　　大智思濟物道行心始休垂綸自消息歲月任春秋紂虐武既賢風雲固可求順天行殺機所向協良謀況以丈人師將濟安川流何勞問枯骨再取陰陽籌霸國不務仁兵戈恣相酬空令渭水跡千古獨悠悠
　　題清溪鬼谷先生舊居
　　翠壁開天池青崖列雲樹水容不可狀杳若清河霧常
　　聞先生教指示秦儀路二子才不同逞詞過尺度偶因從吏役逺到𠖇棲處松月想舊山煙霞了如故未遑錬金鼎日覺容光暮萬慮隨境生何由返真素寂寞天籟息清逈鳥聲曙迴首望重重無期挹風馭
　　感興
　　隋氏造宮闕峨峨倚雲煙搜竒竭四海立制謀千年秦兵半夜來烈火焚髙臺萬人聚筋血一旦為塵埃君看汴河路尚說隋家栁但問哭陵人秋草沒來乆
　　鷓鴣詞二首
　　湘江煙水深沙岸隔楓林何處鷓鴣飛日斜斑竹隂二女空〈一作虗〉垂淚三閭枉自沉惟有鷓鴣啼獨傷行客心越岡連越井越鳥更南飛何處鷓鴣啼夕煙東嶺歸嶺外〈一作頭〉行人少天涯北客稀鷓鴣啼別處相對淚沾衣
　　山中
　　無奈牧童何放牛喫我竹隔林呼不譍呌笑如生鹿欲報田舎翁更深不歸屋
　　寄荊娘寫真
　　章華臺南莎草齊長河栁色連金堤青樓曈曨曙光蚤梨花滿巷鶯新啼章臺玉顏年十六小來能唱西梁曲教坊大使乆知名郢上詞人歌不足少年才子心相許夜夜髙堂夢雲雨五銖香帔結同心三寸紅牋替傳語縁池並戲雙鴛鴦田田翠葉紅蓮香百年恩愛兩相許一夕〈一作日〉不見生愁腸上清仙女徴遊伴欲從湘𤫊住河漢只愁陵谷變人寰空歎桑田歸海岸願分精魄定形影永似銀壺掛金井召得丹青絶世工寫真與身真相同忽然相對兩不語疑是妝成來鏡中豈期人願天不違雲軿卻駐從山歸畫圖封裹寄箱篋洞房艶艷生光輝良人翻作東飛翼卻遣江頭問消息經年不得一封書翠幕雲屛遶空壁結客有少年名總身姓江征帆三千里前月發豫章知我別時言識我馬上郎恨無羽翼飛使我徒怨滄波長開篋取畫圖寄我形影與客將如今憔悴不相似恐君重見生悲傷蒼梧九疑在何處斑斑竹淚連瀟湘
　　與弟渤新羅劒歌
　　我有神劒異人與暗中往往精靈語識者知從東海來來時一夜因風雨長河臨曉北斗殘秋水露背青螭寒昨夜大梁城下宿不借𨁂跌光顔看刃邊颯颯塵沙缺瘢痕半是蛟龍血雷煥張華乆已無沉寃知向何人說我有愛弟都九江一條直氣今無雙青光好去莫惆悵必斬長鯨須少壯
　　六歎〈並序　本六首今存三首〉
　　五噫四愁九歌七啟皆創文者立意之終紀其數而名之也清江白雲孤山逺嶼皆得時之人吟詠性情耳餘無暇於是焉窮居歳隂偶懐無悰因追感聞見成文六篇目曰六歎懼質文之不備復何全於比興乎録之私齋以示同道格韻枯缺多慙見知
　　綺羅〈一作幙〉香風翡翠車清明獨傍芙蓉渠上有雲鬟洞仙女垂羅掩縠煙中語風月頻驚桃李時滄波乆別鴛鴻侶欲傳一札孤飛翼山長水逺無消息卻鎖重門一院深半夜空庭明月色
　　深院梧桐夾金井上有轆轤青絲索美人清晝汲寒泉寒泉欲上銀缾落迢迢碧甃千餘尺竟日倚䦨空歎息惆悵不來照明鏡卻掩洞房抱〈一作花〉寂寂
　　漢臣一沒丁零塞牧羊西過隂沙外朝憑南鴈信難回夜望北辰心獨在漢家茅土橫九州髙門長㦸封〈一作分〉王侯但將鐘鼓恱私愛肯以犬羊〈一作戎〉為國羞夜宿〈一作夜夜〉寒雲臥氷雪嚴風觸刃垂旌節丁年奉使白頭歸泣盡李陵衣上血
　　春山三朅來
　　釣魚朅來春日暖沿溪不厭舟行緩野竹初栽碧玉長澄潭欲下青絲短昔人避世兼避讐暮棲雲外朝悠悠我今無事亦如此赤鯉忽到長竿頭汎汎隨波凡幾里碧莎如煙沙似砥瘦壁橫空怪石危山花鬬日禽爭水有時帶月歸扣舷身閒自是漁家仙
　　山上朅來採新茗新花亂發前山頂瓊英動揺鍾乳碧叢叢髙下隨崖嶺未必蓬萊有仙藥能向鼎中雲漠漠越甌遙見裂鼻香欲覺身輕騎白鶴
　　採藥朅萊藥苖盛藥生只傍行人徑世人重耳不重目指似藥苖心不足野客住山三十載妻兒共寄浮雲外小男學語便分別已辯君臣知匹配都市廣長開大鋪疾來求者多相悞見說韓康舊姓名識之不識先相怒
　　牧童詞
　　朝牧牛牧牛下江曲夜牧牛牧牛度村谷〈一作村口〉荷蓑〈一作笠〉出林春雨細蘆管臥吹莎草緑亂挿蓬蒿箭滿腰不怕猛虎欺黃犢
　　醉中贈崔膺
　　與君兄弟匡嶺故與君相逢楊子渡白浪南分吳塞雲緑楊深入隋宮路隋家文物今雖改舞館歌臺基尚在煬帝陵邊草木深汴河流水空歸海古今悠悠人自別此地緐華終未歇大道青樓夾翠煙瓊墀繡帳開明月與君一言兩相許外捨形骸中爾女揚州歌酒不可追洛神映箔湘妃語白馬黃金為身置誰能獨羨他人醉暫到香爐一夕間能展愁眉百世〈一作年〉事君看白日光如箭一度別來顏色變早謀侯印佩腰間莫遣看花𩯭如霰
　　岳陽別張祐
　　十年蹭蹬為逐臣鬢毛白盡巴江春鹿鳴猨嘯雖寂寞水蛟山魅多精神山瘧困中聞有赦死灰不望光隂借半夜州符喚牧童虗教衰病生驚怕巫峽洞庭千里餘蠻陬水國何親疎由來真宰不宰我徒勞歎者懐吹霸橋昔與張生別萬變桑田何處說龍蛇縱在沒泥塗長衢卻為駑駘設愛君氣堅風骨峭文章真把江淹笑洛下諸生懼刺先烏鳶不得齊鷹鷂岳陽西南湖上寺水閣松房遍文字新釘張生一首詩自餘吟著皆無味䇿馬前途須努力莫學龍鍾虗歎息
　　寄河陽從事楊潛
　　憶昨天台尋石樑赤城枕下看扶桑金烏欲上海如血翠色一㸃蓬萊光安期先生不可見蓬萊目極滄海長回舟偶得風水便煙帆數夕歸瀟湘瀟湘水清巖嶂曲夜宿朝遊常不足一自無名身事閒五湖雲月偏相屬進者恐不榮退者恐不深魚遊鳥逝兩雖異彼此各有遂生心身解耕耘妾能織歲晏飢寒免相逼稚子纔年七歲餘漁樵一半分渠力吾友從軍在河上腰佩吳鉤佐飛將偶與嵩山道士期西尋汴水來相訪見君顏色猶憔悴知君未展心中事落日驅車出孟津髙歌共歎傷心地洛邑秦城少年別兩都陳事空聞說漢家天子不東遊古木行宮閉煙月洛濵老翁年八十西望殘陽臨水泣自言生長開元中武皇恩化親霑及當時天下無甲兵雖聞賦斂毫毛輕紅車翠蓋滿衢路洛中歡笑爭逢迎一從戎馬來幽薊山谷虎狼無捍制九重宮殿閉豺狼萬國生人自相噬蹭蹬瘡痍今不平干戈南北常縱橫中原膏血焦欲盡四郊貪將猶憑陵秦中豪寵爭出羣巧將言智寛明君南山四皓不敢語渭上釣人何足雲君不見昔時槐栁八百里路傍五月清隂起只今零落幾株殘枯根半死黃河水
　　重登滕王閣
　　滕王閣上唱伊州二十年前向此遊半是半非君莫問好山長在水長流
　　重到襄陽哭亡友韋夀朋
　　故人墳樹立秋風伯道無兒跡便空重到笙歌分散地隔江吹笛月明中
　　再至長安
　　十年謫宦鬼方人三遇鴻恩始到秦今日九衢騎馬望卻疑渾是剎那身
　　贈道器法師
　　氷作形〈一作儀〉容雪作眉早知談論兩川知如今不用空求佛但把令狐宰相詩
　　廬山得元侍御書
　　慙君知我命龍鍾一紙書來意萬重正著白衣尋古寺忽然郵遞到雲峰
　　竹枝詞〈一作歌〉
　　荊門灘急水潺潺兩岸猨啼煙滿山渡頭少年〈一作年少〉應官去月落西陵望不還
　　巫峽雲開神女祠緑潭紅樹影參差不勞〈一作下牢〉戍口初相問無義灘頭剰別離
　　石壁千重樹萬重白雲斜掩碧芙蓉昭君溪上年年月偏照〈一作獨自〉嬋娟色最濃
　　十二峰頭月欲低空聆〈一作濛義作澪〉灘上子規啼孤舟一夜東歸客泣向東〈一作春〉風憶建溪
　　京口送朱晝之淮南〈一作寄贈妓人〉
　　兩行客淚愁中落萬樹山花雨後〈一作裏〉殘君到揚州見桃葉為傳風水渡江難
　　題鶴林寺僧舎〈寺在鎮江〉
　　終日昏昏醉夢間忽聞春盡強登山因過竹院逢僧話又〈一作偷〉得浮生半日閒
　　重過文上人院
　　南隨越鳥北燕鴻松月三年別逺公無限心中不平事一宵清話又成空
　　雙峰寺得舎弟書
　　暫入松門拜祖師殷勤再讀塔前碑回頭忽向〈一作見〉尋陽使太守如今是惠持
　　木蘭花
　　碧落真人著紫衣始堪相並木蘭枝今朝繞郭花看遍盡是深村田舎兒
　　過招隱寺
　　每憶中林訪惠持今來正遇早春時自從休去無心事唯向髙僧說便知
　　酬舉生許遇山居
　　琉璃潭上新秋月清淨泉中智惠珠不似本宗疎二教許過雲壑訪潛夫
　　春晚遊鶴林寺寄使府諸公
　　野寺尋花春已遲背巖唯有兩三枝明朝𢹂酒猶堪賞〈一作醉〉為報春風且莫吹
　　題開聖寺
　　宿雨初收草木濃羣鴉飛散下堂鐘長廊無事僧歸院盡日門前獨看松
　　奉使淮南
　　漢使徴兵詔未休兩行〈一作南行〉旌斾接揚州試上髙樓望春色一年風景盡堪愁
　　登北固山亭
　　海繞重山江抱城隋家宮苑此分明居人不覺三吳恨卻笑闗河〈一作山〉又戰爭
　　秋日過員太祝林園
　　望水尋山二里餘竹林斜到地仙居秋光何處堪消日𤣥晏先生滿架書
　　題武闗
　　來往悲歡萬里心多從此路計浮沉皆縁不得空門要舜葬蒼梧直至今
　　題溫泉〈一本此下有宮字〉
　　能使時平四十春開元聖主得賢臣當時姚宋並燕許盡是驪山從駕人
　　經溳川館寄使府羣公
　　溳川水竹十家餘漁艇蓬門對岸居大勝塵中走鞍馬與他軍府判文書
　　葺夷陵幽居
　　負郭依山一徑深萬竿如束翠沉沉從來愛物多成癖辛苦移家為竹林
　　再遊頭陀寺
　　無因暫泊魯陽戈白髪兼愁日日多隻恐雪晴花便盡數來山寺亦無他
　　看射栁枝
　　玉弝朱絃敕賜弓新加二斗得秋風萬人齊看翻金勒百歩穿楊逐箭空
　　寄峽州韋郎中
　　年過五十鬢如絲不必前程更問師幸得休耕樂堯化楚山深處最相宜
　　贈田玉卿
　　長安里巷舊鄰居未解梳頭五歲餘今朝嫁得風流壻歌舞閑時看讀書
　　題招隱寺即戴顒舊宅
　　兩崖古樹千般色一井寒泉數丈氷欲問前朝戴居士野煙秋色〈一作草〉是丘陵
　　山居送僧〈一本題上有青溪二字〉
　　失意因休便買山白雲深處寄柴闗若逢城邑人相問報道花時也不閒
　　過襄陽上於司空頔
　　方城漢水舊城池陵谷依然世自移歇馬獨來尋故事逢人唯説峴山碑
　　送魏簡能東遊二首
　　獻賦論兵命未通卻乗羸馬出〈一作去〉闗東灞陵原上重回首十載長安似〈一作是〉夢中
　　燕市悲歌又送君目隨征鴈過寒雲孤亭宿處時看劒莫使塵埃蔽鬥文
　　中秋夜君山臺望月
　　大堤花裏錦江前詩酒同遊四十年不料中秋最明夜洞庭湖上見當天
　　酬彭伉
　　公孫閣裏見君初衣錦南歸二十餘莫歎屈聲猶未展同年今日在中書
　　硤石遇赦
　　天網初開釋楚囚殘骸已廢自知休荷簔不是人間事歸去滄江有釣舟
　　贈龍泉洞塵上人
　　八十山僧眼未昏獨尋流水到窮源自言共得龍神語擬作茅菴住洞門
　　題湖臺
　　山有松門江有亭不勞他處問青𠖇有時帶月牀舁到一陣風來酒盡醒
　　送妻入道
　　人無回意似波瀾琴有離聲為一彈縱使空門再相見還如秋月水中看
　　遇湖州妓宋態宜二首
　　曽識〈一作嘗憶〉雲仙至小時芙蓉頭上綰青絲當時驚覺髙唐夢唯有如〈一作而〉今宋玉知
　　陵陽夜㑹〈一作讌〉使君筵解語花枝出〈一作在〉眼前一〈一作自〉從明月西沉海不見嫦娥二十年
　　逢舊二首
　　碧落髙髙雲萬重當時孤鶴去無蹤不期陵谷遷朝市今日遼東特地逢
　　將作乗槎去不還便尋雲海住三山不知留得支機石卻逐黃河到世間
　　潤州聽暮角〈一作晚泊潤州聞角〉
　　江〈一作孤〉城吹角水茫茫曲引邊聲〈一作風引胡笳〉怨思長驚起暮天沙上鴈海門斜去兩三行
　　頭陀寺看竹
　　寺前新筍已成竿䇿馬重來獨自看可惜班皮空滿地無人解取作頭冠
　　奉使京西
　　盧龍已復兩河平烽火樓邊處處耕何事書生走羸馬原州城下又添兵
　　題連雲堡
　　由來天地有闗扄斷壑連山接杳𠖇一出縱知邊上事滿朝誰信語堪聽
　　再宿武闗〈一作從秦城回再題武闗〉
　　逺別秦城萬里遊亂山髙下出商州闗門不鎖寒溪水一夜潺湲〈一作潺潺〉送客愁
　　長安悶作
　　宵分獨坐到天明又䇿羸驂信腳行每日除書空〈一作雖〉滿紙不曽聞有介推名
　　和尚書舅見寄
　　欲隨流水去幽棲喜伴歸雲入虎溪深謝陳蕃憐寂寞逺飛芳字警沉迷
　　送王六覲巢縣叔父二首
　　巢岸南分戰鳥山水雲程盡到東闗歌自是君家事莫怪今來一邑閒
　　長憶山隂舊㑹時王家兄弟盡相隨老來放逐瀟湘路淚滴秋風引〈一作別〉獻之
　　偶懐
　　轉知名〈一作久〉宦是悠悠分付空源始到頭待送妻兒下山了便隨雲水一生休
　　秋夜題夷陵水館
　　凝碧初髙海氣秋桂輪斜落到江樓三更浦上巴歌歇山影沉沉水不流
　　與梧州劉中丞
　　三代盧龍將相家五分符竹到天涯瘴山江上重相見醉裏同看荳蔲花
　　聽多美唱歌
　　黃鶯慢轉〈一作囀語〉引秋蟬衝斷行〈一作浮〉雲直入天一曲梁州聽初了為君別唱想夫憐
　　題澗飲寺
　　百年如夢竟何成白髪重來此地行還似蕭郎許𤣥度再看庭石悟前生
　　題蘇仙宅枯松
　　幾年蒼翠在仙家一旦枝枯類海槎不如酸澁棠梨樹卻占髙城獨放花
　　山居
　　一從身世兩相遺往往闗門到午時想得俗流應大笑不知年老識便宜
　　聽鄰女吟
　　含情遙夜幾人知閒詠風流小謝詩還似霓旌下煙露月邊吹落上清詞
　　題宇文秀才櫻桃
　　風光莫占少年家白髪殷勤最戀花今日顛狂任君笑趂愁得醉眼麻茶
　　漢上偶題
　　謫仙唐世游茲郡花下聽歌醉眼迷今日漢江煙樹盡更無人唱白銅鞮
　　送楊敬之倅湖南
　　乆嗟塵匣掩青萍見説除書試一聽聞君卻作長沙傅便逐秋風過洞庭
　　送孫堯夫赴舉
　　自説軒皇息戰威萬方無復事戎衣卻教孫子藏兵法〈一作術〉空把文章向禮闈
　　題水月臺
　　平流白日無人愛橋上閒行若箇知水似晴天天似水兩重星㸃碧琉璃
　　早春霽後發頭陀寺寄院中
　　紅樓金剎倚晴岡雨雪初收望漢陽草檄可中能有暇迎春一醉也無妨
　　哭田布
　　魏師臨陣卻抽營誰管豺狼作信兵縱使將軍能伏劒何人島上哭田橫
　　黃葵花
　　此花莫遣俗人看新染鵝黃色未乾好逐秋風上天〈一作天上〉去紫陽宮女要頭冠
　　別南溪二首
　　如雲不厭蒼梧逺似鴈逢春又北飛唯有隱山溪上月年年相望兩依依
　　常歎春泉去不回我今此去更難來欲知別後留情處手種巖花次第開
　　井欄砂宿遇夜客〈渉嘗過九江至皖口遇盜問何人從者曰李博士也其豪首曰若是李渉博士不用剽奪乆聞詩名願題一篇足矣渉遂贈詩云雲〉
　　暮〈一作春〉雨蕭蕭江上村緑林豪客夜知聞〈一作敲門〉他時不用逃名姓〈一作他時不用相廻避一作相逢不必論相識〉世上如今半是君
　　謝王連州送海陽圖
　　謝家為郡實風流畫得青山寄楚囚驚起草堂寒氣晚海陽潮水到牀頭
　　再謫夷陵題長樂寺
　　當時謫宦向夷陵願得身閒便作僧誰知漸漸因縁重羞見長燃一盞燈
　　譴謫康州先寄弟渤
　　唯將直道信蒼蒼可料無名抵憲章隂隲卻應先有謂已交鴻鴈早隨陽
　　贈廖道士
　　膏已明煎信矣哉二年人世不歸來庭前為報仙桃樹今歲花時好好開
　　山花
　　六出花開赤玉盤當中紅濕耐春寒長安若在五侯宅誰肯將錢買牡丹
　　聽歌
　　颯颯先飛樑上塵朱脣不動翠眉顰願得春風吹更逺直教愁殺滿城人
　　送顔覺赴舉
　　顏子將才應四科料量時輩更誰過居然一片荊山玉可怕無人是卞和
　　題五松驛
　　雲木蒼蒼數萬株此中言命的應無人生不得如松樹卻遇秦封作大夫
　　湘妃廟
　　斑竹林邊有古祠鳥啼花發盡堪悲當時惆悵同今日南北行人可得知
　　贈長安小主人
　　上清真〈一作童〉子玉童〈一作真〉顔花態嬌羞月思閒仙路迷人應有術桃源不必在深山
　　邠州詞獻髙尚書三首
　　單于都䕶再分疆西引雙旌出帝鄉朝日詔書添戰馬即聞千騎取河湟
　　將家難立是威聲不見多傳衛霍名一自元和平蜀後馬頭行處即長城
　　朔方忠義舊來聞盡是邠城父子軍今日兵符歸上將旄頭不用更妖氛
　　游西林寺
　　十地初心在此身水能生月即離塵如今再結林中社可羨當年㑹裏人
　　題白鹿蘭若
　　只去都門十里強竹隂流水遶迴廊滿城車馬皆知有毎喚同游盡道忙
　　寄趙凖乞湘川山居
　　閒説班超有舊居山橫水曲占商於知君不用磻溪石乞取終年獨釣魚
　　曉過函谷闗
　　因韓為趙兩游秦十月冰霜渡孟津縱使鷄鳴遇闗吏不知余也是何人
　　奉和九弟渤見寄絶句
　　忽啓新緘吟近詩詩中韻出碧雲詞且喜陟岡愁已散登舟只恨渡江遲
　　贈友人孩子
　　驪龍頷下亦生珠便與人間衆寳殊他時若要追風日須得君家萬里駒
　　奉宣慰使魚十四郎
　　年纔二十衆知名孤鶴儀容徹骨清口傳天語來人世卻逐祥雲上玉亰
　　題善光寺
　　雲門天竺舊姻縁臨老移家住玉泉早到可中溳南寺免得翻經住幾年
　　題宣化寺道光上人居
　　二十年前不繋身草堂曽與雪為鄰常思和尚當時語衣鉢留將與此人
　　栁枝詞
　　錦池江上栁垂橋風引蟬聲送寂寥不必如絲千萬縷只禁離恨兩三條
　　竹枝詞
　　十二山晴花盡開楚宮雙闕對陽臺細腰爭舞君沉醉白日秦兵天下來
　　竹裏
　　竹裏編茅倚石門竹莖疎處見前村閒眠盡日無人到自有春風為掃門
　　失題
　　華表千年一鶴歸丹砂為頂雪為衣泠泠仙語人聽盡卻向五雲翻翅飛














　　御定全唐詩巻四百七十七
　　欽定四庫全書
　　御定全唐詩巻四百七十八
　　陸暢
　　陸暢字達夫吳郡人元和元年登進士第為皇太子僚屬後官鳯翔少尹詩一巻
　　雲安公主下降〈一本無此六字〉奉詔作催粧詩〈順宗女下嫁劉士涇百僚舉暢為儐相〉
　　雲安公主貴出嫁五侯家天母親調粉日兄憐賜花催鋪百子帳待障七香車借問妝成未東方欲曉霞
　　山出雲
　　靈山蓄雲彩紛郁出清晨望樹繁花白看峰小雪新映松張蓋影依澗布魚鱗髙似從龍䖏低如觸石頻濃光藏半岫淺色類飄塵玉葉開天際遙憐占早春
　　驚〈一作對〉雪
　　怪得北風急前庭如月輝天人寧許〈一作底〉巧翦水作花飛
　　聞早蟬
　　落日早蟬急客心聞更愁一聲來枕上夢裏故園秋
　　別劉端公
　　連騎出都門秋蟬噪髙栁落日辭故人自醉不闗酒
　　新晴愛月〈一作山齋玩月〉
　　野性平生惟愛〈一作好〉月新晴半夜覩嬋娟起來自擘紗窗破恰〈一作教〉漏清光落枕前
　　雲安公主出降雜詠催妝二首〈一作為儐相詩六首〉
　　天上瓊花不避秋今宵織女嫁牽牛萬人惟待乘鸞出乞巧齊登眀月樓
　　少妝銀粉飾金鈿端正天花貴自然聞道禁中時節異九秋香滿鏡臺前
　　坐障
　　白〈一作碧〉玉為竿丁字成黃金〈一作鴛鴦〉繡帶短長輕〈一作馨〉強遮天上花顔色不隔雲中語笑聲
　　𬖄
　　勞將素手捲蝦鬚瓊室流光更綴珠玉漏報來過半夜可憐潘岳立踟躕〈一本作真珠文織掛簷端錦縁羅旌千萬端早把玉鉤和月巻神仙愁怕水晶寒〉
　　階
　　甃玉編金次第平花紋隠起踏無聲㡬重便上華堂裏得見天人吹鳳笙
　　扇
　　寳扇持來入禁宮本教花下動香風姮娥須逐彩雲降不可通宵在月中
　　解內人嘲〈一作酬宮人　時內人以暢吳音才捷作詩嘲之暢酬詩云雲〉
　　粉面仙郎選聖朝偶逢秦女學吹簫須教翡翠聞王母不奈烏鳶噪鵲橋
　　成都贈別席䕫
　　不值分流二江水定應猶得且同行三千里外情人別更被子規啼數聲
　　逰城東王駙馬亭
　　城外無塵水間松秋天木落見山容共㝷蕭史江亭去一望終南紫閣峰
　　望毛女峰
　　我種東峰千葉蓮此峯毛女始求仙今朝暗筭當時事已是人間七萬年
　　送李山人歸山
　　來□千山萬山裏歸向千山萬山去山中白雲千萬重卻望人間不知䖏
　　長安新晴
　　九重深淺人不知金殿玉樓倚朝日一夜城中新雨晴御溝流得宮花出
　　出藍田闗寄董使君
　　萬里煙蘿錦悵間雲迎水送度藍闗七盤九折難行䖏盡是龔黃界外山
　　題悟公禪堂
　　臨壇付法十三春家本長城若下人芸閣少年應不識南山鈔主是前身
　　宿陜府北樓奉酬崔大夫二首
　　樓壓黃河山滿坐風清水涼誰忍臥人定軍州禁漏傳不妨秋月城頭過
　　一別朱門三四春再來應笑尚風塵昨宵唯有樓前月識是謝公詩酒人
　　陜州逢竇鞏同宿寄江陵韋協律
　　共出丘門嵗九霜相逢悽愴對離觴荊南為報韋從事一宿同眠御史牀
　　夜到泗州酬崔使君
　　徐城洪盡到淮頭月裏山河見泗州聞道泗濵清廟磬雅聲今在謝家樓
　　送崔員外使回入京金鉤驛逢因贈〈一本無下六字〉
　　六星宮裏一星歸行到金鉤近紫微侍史別來經嵗月今宵應夢䕶香衣
　　成都送別費冠卿
　　紅椒花落桂花開萬里同逰俱未回莫厭客中頻送客思鄉獨上望鄉臺
　　題商山廟
　　商洛秦時四老翁人傳羽化此山空若無仙眼何由見總在廟前花洞中
　　題獨孤少府園林
　　四面青山是四隣煙霞成伴草成茵年年洞口桃花發不記曽經迷㡬人
　　送獨孤秀才下第歸太白山
　　逸翮暫時成落羽將歸太白賞靈蹤須㝷最近碧霄䖏擬倩和雲買一峯
　　下第後病中
　　獻玉頻年命未通窮秋成病悟真空笑看朝市趨名者不病那知在病中
　　送深上人歸江南
　　留得蓮花偈付誰獨攜金䇿欲歸時江南無限蕭家寺曽與白雲何䖏期
　　題自然觀
　　劔閣門西第一峯道陵成道有髙蹤行人若上升仙䖏須撥白雲三四重
　　疾愈歩庭花
　　桃紅李白覺春歸強歩閒庭力尚㣲從困不扶靈夀杖恐驚花裏早鶯飛
　　籌筆店江亭
　　九折巖邉下馬行江亭暫歇聴江聲白雲緑樹不闗我枉與樵人樂一生
　　贈賀若少府
　　十日廣陵城裏住聴君花下撫金徽新聲指上懐中紙莫怪潛偷數曲歸
　　太子劉舎人邀看花
　　年少風流七品官朱衣白馬冶逰盤負心不報春光主㡬䖏偷看紅牡丹
　　薔薇花
　　錦窠花朶燈叢醉翠葉眉稠裛露垂莫引美人來架下恐驚紅片落燕支
　　句
　　蜀道易易於履平地〈蜀道易〉　蟬噪入雲樹風開無主花〈崔諫議林亭〉









　　御定全唐詩巻四百七十八
　　欽定四庫全書
　　御定全唐詩巻四百七十九
　　栁公權
　　栁公權字誠懸公綽之弟精於書學元和初擢進士第穆宗時拜右拾遺侍書學士改𢎞文館學士文宗復召侍書㝷以諫議為學士知制誥轉工部侍郎咸通初改太子少師詩五首
　　應制賀邊軍支春衣
　　去嵗雖無戰今年未得歸皇恩何以報春日得春衣挾纊非真纊分衣是假衣從今貔虎士不憚戍金微應制為宮嬪詠〈太平廣記雲武宗嘗怒一宮嬪久之既而復召謂公權曰朕怪此人若得學士一篇當釋然矣公權畧不佇思而成一絶上大恱賜錦綵二百疋命宮人上前拜謝之〉
　　不分前時忤主恩已甘寂寞守長門今朝郤得君王顧重入椒房拭淚痕
　　題朱審寺壁山水畫
　　朱審偏能視夕嵐洞邊深墨寫秋潭與君一顧西牆畫從此看山不向南
　　閶門即事
　　耕夫占募逐樓船春草青青萬頃田試上吳門看郡郭清明㡬䖏有新煙
　　吳武陵
　　吳武陵信州人元和初擢進士第竇易直判度支表武陵主鹽北邉入為太學博士太和中出刺韶州㝷貶潘州司戶參軍詩一巻今存二首
　　貢院樓北新栽小松
　　拂檻愛貞容移根自逺峰巳曽經草沒終不任苔封葉少初陵雪鱗生欲化龍乘春濯雨露得地近垣墉逐吹香微動含煙色漸濃時迴日月照為謝小山松
　　題路左佛堂
　　雀兒來逐颺風髙下視鷹鸇意氣豪自謂能生千里翼黃昬依舊委〈一作入〉蓬蒿
　　韋䖏厚
　　韋䖏厚字徳載京兆人元和初登第又擢賢良方正異等授秘書郎兼史職改咸陽尉遷右拾遺轉考功員外出為開州刺史入拜戶部郎中知制誥穆宗召入翰林為侍講學士改中書舎人文宗即位拜兵部侍郎尋以中書侍郎同平章事集七十巻今存詩十二首
　　盛山十二詩
　　隠月岫
　　初映鉤如線終銜鏡似鉤逺澄秋水色髙倚曉河流
　　流桮渠
　　激曲縈飛箭浮溝泛滿巵將來山太守早向習家池
　　竹巖
　　不資冬日秀為作暑天寒先植誠非鳯來翔定是鸞
　　繡衣石榻〈為溫侍御置〉
　　巉〈一作嵓〉巉雪中嶠磊磊〈一作落〉標方峭勿為枕蒼山還當礎清廟
　　宿雲亭
　　雨合飛危砌天開巻曉窗齊平聨郭栁帶繞抱城江
　　梅谿
　　夾岸凝清素交枝𣻌淺淪味調方薦實臘近又先春
　　桃塢
　　噴日舒紅景通蹊茂綠隂終期王母摘不羨武陵深
　　胡盧沼
　　流鑿徒為巧圓窪自可澄倒花紛錯秀鑑月靜涵冰
　　茶嶺
　　顧渚吳商絶䝉山蜀信稀千叢因此始含露紫英肥
　　盤石磴
　　繚繞縁雲上璘玢甃玉聨髙髙曽㡬折極目瞰秋鳶
　　琵琶臺
　　褊地難層土因厓遂削成淺深嵐嶂色盡向此中呈
　　上士缾泉〈為栁律師置〉
　　綆汲豈無井顛崖貴非浚願灑塵垢餘一雨根莖潤楊敬之
　　楊敬之字茂孝元和初登進士第擢累屯田戶部二郎中坐李宗閔黨貶連州刺史文宗向儒術以敬之為國子祭酒詩二首
　　客思吟
　　禾黍正離離南園翦白芝細腰沈趙女髙髻唱蠻姬路愧前岡月梳慚一頷絲鄉人不可語獨念畏人知
　　贈項斯
　　㡬度見詩詩總好及觀標格過於詩平生不解藏人善到䖏逢人說項斯
　　句
　　霜樹烏棲夜空街雀報明　碧山相倚暮歸鴈一行斜〈並見張為主客圖〉
　　李虞仲
　　李虞仲字見之端之子元和初登進士第累官中書舎人知制誥終吏部侍郎詩集四巻今存一首
　　初日照鳳樓
　　旭日煙雲殿朝陽燭帝居斷霞生峻宇通閣麗晴虛流彩連朱檻騰輝照綺疏曈曨晨景裏明減曉光初戶牖仙山近軒楹鳳翼舒還如王母過遙度五雲車
　　張又新
　　張又新字孔昭工部侍郎薦之子元和中擢第歴左右補闕坐李逢吉黨貶江州刺史後附李訓遷刑部郎中訓死復貶申州刺史詩十七首
　　郡齋三月下旬作〈以下三首一作崔䕶詩〉
　　春事日已歇池塘曠幽㝷殘紅披獨墜初綠間淺深偃仰倦芳褥顧歩愛新隂謀春未及竟夏初遽見侵
　　五月水邉栁
　　結根挺涯涘垂影覆清淺睡臉寒未開嬾腰晴更軟揺空條已重拂水帶方展似醉煙景凝如愁月露絲長魚悞恐枝弱禽驚踐悵別㡬多情含春任攀搴
　　三月五日陪大夫泛長沙東湖〈一作李羣玉詩〉
　　上已餘風景芳辰集逺坰綵舟浮泛蕩繡轂下娉婷棲樹迴蔥蒨笙歌轉杳㝠湖光迷翡翠草色醉蜻蜓鳥弄桐花日魚飜穀雨萍泛今留勝㑹誰看畫蘭亭
　　贈廣陵妓
　　雲雨分飛二十年當時求夢不曽眠今來頭白重相見還上襄王玳瑁筵
　　牡丹　〈作成㛰〉
　　牡丹一朶值千金將謂□來色最深今日滿欄開似雪一生辜負看花心
　　游白鶴山〈末句缺一字〉
　　白鶴山邊秋復春張文宅畔少風塵欲驅五馬㝷真隠誰是當初〈闕〉竹人
　　行田詩〈一作白石巖〉
　　白石巖前湖水春湖邉舊境有清塵欲追謝守行田意今古同憂是長人
　　羅浮山
　　江北重巒積翠濃綺霞遙映碧芙蓉不知末後滄溟上減卻瀛洲第㡬峰
　　青障山〈一作慈湖山〉
　　一派逺光澄碧月萬株聳翠獵金飇陶仙謾學長生術暑徃寒來更寂寥
　　中界山
　　琴瑟峰頭玉水流晉時遺跡更堪愁愁人到此勞長望何䖏煙波是祖州
　　帆遊山
　　漲海嘗從此地流千帆飛過碧山頭君看深谷為陵後翻覆人間未肯休
　　謝池
　　郡郭東南積穀山謝公曽是此躋攀今來惟有靈池月猶是嬋娟一水間
　　華蓋山
　　一岫坡陀凝綠草千重虛翠透紅霞愁來始上消歸思見盡江城數百家
　　吹臺山
　　吹臺山上綵煙凝日落雲收疊翠屏應謂焦桐堪採斵不知誰是柳吳興
　　青㠗山
　　靈海澄匝翠峰昔賢心賞已成空今朝亭館無遺制積水滄浪一望中
　　孤嶼
　　碧水逶迤浮翠巘綠蘿䝉密媚晴江不知誰與名孤嶼其實中川是一雙
　　春草池
　　謝公夢草一差微謫宦當時道不機且謂飛霞逰賞地池塘煙栁亦依依
　　封敖
　　封敖字碩夫蓚人元和中登第㑹昌初以左司員外郎召為翰林學士知制誥遷御史中丞大中中歴平盧興元節度使終尚書右僕射翰藁八巻今存詩二首
　　春色滿皇州
　　帝里春光正蔥蘢喜氣浮錦鋪仙禁側鏡寫曲江頭紅萼開蕭閣黃絲拂御樓千門歌吹動九陌綺羅游日近風先滿仁深澤共流應非顦顇質辛苦在神州
　　題西隠寺
　　三年未到九華山終日披圖一室間秋寺喜因晴後賞靈峰看待足時還猨從有性留僧坐雲靄無心伴客閒勝事儻能銷嵗月已𢬵名利不相闗
　　馬植
　　馬植字存之扶風人元和中進士擢第歴安南招討黔中觀察使宣宗朝以戶部侍郎同中書門下平章事㝷罷為太子賔客分司東都起忠武節度使徙宣武卒詩一首
　　奉和白敏中聖道和平致茲休運嵗終功就合詠盛眀呈上
　　舜徳堯仁化犬戎許提河隴欵皇風指揮貙虎皆神算恢拓乾坤是聖功四帥有徵無汗馬七闗雖戍已弢弓天留此事還英主不在他年在大中
　　李廓
　　李廓宰相程之子登元和進士第累官潁州刺史大中中終武寧節度使詩十八首
　　夏日途中
　　樹夾炎風路行人正午稀初蟬數聲起戲蝶一團飛日色欺清鏡槐膏㸃白衣無成歸故里自覺少光輝
　　長安〈一作漢宮〉少年行
　　金紫少年郎繞街鞍馬光〈一作狂〉身從左中尉官屬右春坊剗戴揚州㡌重薰異國香垂鞭踏青草來去杏園芳追逐輕薄伴閒遊不著緋長攏出獵馬數換打毬衣曉日㝷花去春風帶酒歸青樓無晝夜歌舞歇時稀日髙春睡足帖馬賞年華倒揷銀魚袋行隨金犢車還攜新市酒逺醉曲江花㡬度歸侵黑金吾送到家好勝耽長夜天眀燭滿樓留人看獨腳賭馬換偏頭樂奏曽無歇盃廵不暫休時時遙冷笑怪客有春愁遨遊攜艶妓裝束似男兒盃酒逢花住笙歌簇馬吹鶯聲催曲急春色送〈一作訝〉歸遲不以聞街鼔華筵待月移賞春惟逐勝大宅可曽歸不樂還逃席多狂慣衩衣歌人踏日起語燕巻簾飛婦好〈一作好婦〉唯相妬倡樓不醉稀㦸門連日閉苦飲惜殘春開鎖通新客教姬屈醉人倩〈一作請〉歌牽白馬自舞踏紅茵時輩皆相許平生不負身新年髙殿上始見有光輝玉鴈排方帶金鵞立仗衣酒深和椀賜馬疾打珂飛朝下人爭看香街意氣歸遊市慵騎馬隨姬入坐車樓邉聴歌吹簾外見鶯〈一作揷釵〉花樂服從人閙歸心畏日斜蒼頭來去報飲伴到倡家小婦教鸚鵡頭邊喚醉醒犬嬌眠玉簟〈一作鼻〉鷹掣憾金鈴碧地攅花障紅泥待客亭雖然長按曲不飲不曽聴
　　鷄鳴曲
　　星稀月沒入〈一作上〉五更膠膠角角鷄初鳴征人牽馬出門立辭妾欲向安西行再鳴引頸簷頭下樓中角聲催上馬纔分曙色第二〈應作三〉鳴旌斾紅塵已出城婦人上城亂招手夫婿不聞遙哭聲長恨鷄鳴別時苦不遣鷄棲近窗戶
　　鏡聴詞〈古之鏡聴猶今之瓢卦也〉
　　匣中取鏡辭竈王羅衣掩盡眀月光昔時長著照容色今夜潛將聴消息門前地黑〈一作黒地〉人來〈一作未〉稀無人錯道朝夕歸更深弱體冷如鐵繡帶菱花懐裏熱銅片銅片如有靈願照得〈一作得照〉見行人千里形
　　猛士行
　　戰鼓驚沙惡天色猛士虬髯眼前黒單于衣錦日行兵陣頭走馬生擒得幽并少年不敢輕虎狼窟裏空手行
　　送振武將軍
　　葉葉歸邉騎風頭萬里乾金裝腰帶重鐵〈一作錦〉縫耳衣寒蘆酒燒蓬煖霜鴻撚箭看黃河古戍道秋雪白漫漫
　　落第
　　牓前潛制淚衆裏自嫌身氣味如中酒情懐似別人煖風張樂席晴日看花塵盡是添愁䖏深居〈一作宮〉乞過春
　　贈商山東於嶺僧
　　商嶺東西路欲分兩間茅屋一溪雲師言耳重知師意人是人非不欲聞
　　上令狐舎人
　　名利生愁地貧居嵗月移買書添架上斷酒過花時宿客嫌吟苦乖童恨睡遲近來唯儉靜持此荅深知







　　御定全唐詩巻四百七十九
　　欽定四庫全書
　　御定全唐詩巻四百八十
　　李紳
　　李紳字公垂潤州無錫人為人短小精悍於詩最有名時號短李元和初擢進士第補國子助教不樂輒去李錡辟掌書記錡抗命不為草表幾見害穆宗召為右拾遺翰林學士與李徳裕元稹同時號三俊歴中書舎人御史中丞戶部侍郎敬宗立李逢吉構之貶端州司馬徙江州長史遷滁壽二州刺史以太子賓客分司東都太和中擢浙東觀察使開成初遷河南尹宣武節度使武宗即位召拜中書侍郎同平章事進尚書右僕射封趙郡公居位四年以檢校右僕射平章事節度淮南卒贈太尉謚文肅追昔遊詩三巻雜詩一巻今合編為四巻
　　南梁行
　　江城鬱鬱春草長悠悠漢水浮青〈一作清〉光雜英飛盡空
　　晝景緑楊重隂官舎靜此時醉客縱橫書公言可薦承眀廬〈元和十四年故山南節度僕射崔公奏觀察判官䝉以書奏見委常戲拙速〉青天詔下寵光至頒籍金閨徵石渠〈是歲五月䝉恩除右拾遺〉秭歸山路煙嵐隔山木幽深晚花坼澗底紅光奪火燃揺風扇毒愁行客〈駱谷中多毒樹名山琵琶其花明艷與杜鵑花同樵者識之言曰早花殺人〉杜鵑啼咽花亦殷聲悲絶艷連〈一作憐〉空山斜陽瞥映淺深樹雲雨翻迷崖谷間山鷄錦質矜毛羽透竹穿蘿命儔侶喬木幽谿上下同雄雌不惑〈一作異〉飛棲處望秦峰迴過商顔浪疊雲〈一作波〉堆萬簇山行盡杳冥青嶂外九重鐘漏紫霄間元和列侍明光殿諌草初焚市朝變北闕趨承〈一作臣〉半隙塵南梁笑客〈一作吟嘯〉皆飛霰追思感歎卻昏迷霜髩愁吟到暁鷄故篋歲深開斷簡秋堂月曙掩遺題〈一作袿〉嗚嗚曉角霞輝燦撫劔當應〈一作楹〉一長歎芻狗無由學聖賢空持感激〈一作謝〉終昏旦
　　趨翰苑遭誣構四十六韻
　　九五當乾徳三千應瑞符纂堯昌聖厯宗禹盛丕圖〈穆宗正月登位〉畫象垂新令消兵易舊謨選賢方去智招諫忽升愚〈穆宗聽政五日蒙恩除右拾遺與淮南李公召入翰林也〉大樂調元氣神功運化罏脫鱗超沆瀣翻翼集蓬壺捧日恩光別抽毫顧問殊鳳形憐彩筆龍頷借驪珠擲地聲名寡摩天羽翮孤潔身酬雨露利口扇讒諛碧海同宸眷鴻毛比賤軀辨疑分黒白舉直觝朋徒〈思政靣論逢吉崔楨姦邪劉棲楚柏耆兇險張又新蘇景修朋黨也〉庭獸方呈角階蓂始効莩日傾烏掩魄星落斗摧樞〈穆宗升遐〉墜劍悲喬岳號弓泣鼎湖亂羣逢害馬擇肉縱狂貙〈逢吉守澄棲楚柏耆又新等連為搏噬之徒〉膽為隳肝竭心因瀝血枯滿㠶摧駭浪征棹折危途〈余以戸部侍郎貶端州司馬〉燕客書方詐堯門信未孚〈敬宗即位之初遭逢吉等誣構宸襟未察銜寃遂㴱〉謗興金就鑠毀極玉生瘉礪吻矜先搏張羅騁疾驅〈余遭逢吉搆成遂敬宗聽政之前一日宣命於月華門外竄逐〉地嫌稀魍魎海恨止番禺〈棲楚等見逢吉怒所貶太近〉瘴嶺衝蛇入蒸池躡虺趨望天收雪涕看鏡攬霜鬚草毒人驚剪茅荒室未誅火風晴處扇山鬼雨中呼窮老鄊闗逺羇愁骨肉無鵲靈窺牖戶⻱瑞出泥途〈余到端州有紅⻱一州人李再榮來獻稱嘗有里人言吉徵也余放之於江中回頭者三四游泳前後不去乆之又南中小鵲名曰蠻鵲形小如燕雀里中言此鳥不常見至而鳥舞必有喜應是日與⻱同至於館也〉煙島深千瘴滄波淼四隅海標傳信使江棹認妻孥到接三冬暮來經六月徂暗灘朝不怒驚瀨夜無虞〈從吉州而南歴封康竝足湍瀨危險至極其名有滅門𢷬鮓覇州等灘惟江水泛漲則無此患康州恱城縣有媼龍祠或能致雲雨余以書祝之家累以十月泝流龍為之三漲江水以達也〉俛首安羸業齊眉慰病夫涸魚思雨潤僵燕望雷蘇詔下因頒朔恩移詎省辜〈余以寳歴元年五月量移江州長史〉誑天猶指鹿依社尚憑狐〈逢吉尚為相〉度嶺瞻牛斗浮江淬轆轤未平人睚眥誰懼鬼揶揄盆〈一作湓〉浦潮通楚匡山地接吳庾樓清桂滿逺寺數蓮敷髣髴皆停馬悲歡盡隙駒舊交封宿草〈沈八侍郎武十五侍郎元九相公龎嚴京兆蔣防舍人皆為塵世〉衰髩重生芻萬㦸分梁苑雙旌寄魯儒駸駸移歲月冉冉近桑榆疲馬愁千里孤鴻念五湖終當賦歸去那更學楊朱
　　憶春日太液池〈一作東〉亭〈一作亭東〉𠉀對〈長慶三年〉
　　宮鶯報曉〈一作曉報〉瑞煙開三島靈禽拂水迴橋轉彩虹當綺殿艦浮花鷁近蓬萊草承香〈一作步〉輦王孫長桃艶仙顔阿母栽簮筆此時方侍從卻思金馬笑鄒枚
　　憶夜直金鑾殿承㫖〈二年〉
　　月當銀漢玉繩低深聽簫韶碧落齊門壓紫垣髙綺樹閣連青𤨏近丹梯墨宣外渥催飛詔草布〈一作定〉深〈一作新〉㤙促換題眀日〈一作惟我〉獨歸花路逺〈一作近〉可憐人世隔雲霓〈一作泥〉
　　憶春日曲江宴後許至芙蓉園
　　春風上苑開桃李詔許看花入御園香逕草中廻玉勒鳳凰池畔泛金樽緑絲垂栁遮風暗紅藥低叢拂砌繁歸繞曲江煙景晚未央明月鎻千門
　　新昌宅書堂前有藥樹一株今已盈拱前長慶中於翰林院內西軒藥樹下移得纔長一寸僕夫封一泥丸以歸植今則長成名之天上樹
　　白榆星底開紅甲珠樹宮中長紫霄丹彩結心纔辨質碧枝〈一作姿〉抽葉乍成〈一作舒〉條羽衣道士偷𤣥圃金簡真人䕶玉苗長帶九天餘雨露近來蔥翠欲成喬
　　過荊門
　　荊江水濶煙波轉荊門路遶〈一作逺〉山蔥蒨㠶勢侵雲滅又眀山程背日昏還見青青麥隴啼飛鴉寂寞野徑棠梨花行行驅馬萬里逺漸入煙嵐危棧賖林中有鳥飛出〈一作幽〉谷月上千巖一聲哭腸斷思歸不可聞人言恨魄來巴蜀我聽此鳥祝我魂魂死莫學〈一作死勿學此〉聲銜寃縱為羽族莫棲息直上青雲呼帝閽此時山月如銜鏡嵒樹〈一作岫〉參差互輝映皎潔深看入澗泉分眀細見樵人徑隂森鬼廟當郵亭鷄豚日宰聞膻腥愚夫禍福自迷惑魍魎憑何通百靈月〈一作日〉低山曉〈一作晚〉問行客已酹椒漿拜荒陌惆悵忠貞徒自持誰祭山頭望夫石
　　涉沅瀟〈一作湘　註內缺二字〉
　　屈原死處瀟湘隂滄浪淼淼雲沈沈蛟龍長怒虎長嘯山木翛翛波浪深煙橫日落驚鴻起山映餘〈一作雲〉霞杳〈一作淼〉千里鴻叫離離入暮天霞消漠漠深雲水水靈〈一作虗〉江暗揚波濤黿鼉動盪風騷騷行人愁望待明月星漢沈浮𩳤鬼號屈原爾為懐王〈一作忠〉沒水府通天化靈物何不驅雷擊電除姦邪可憐空作沈泉〈一本此下有抱寃二字〉骨舉杯瀝酒招爾魂月影〈一作彩〉滉漾開乾坤波白〈一作明〉水黒山隱見汨羅之上遙昏昏風㠶𠉀曉看五兩戍鼓鼕鼕〈一作𪔱𪔱〉逺山響潮滿江津猿鳥啼荊夫楚語飛蠻槳瀟湘島浦無人居風驚水暗惟鮫魚行來擊棹獨長歎問爾精魄何所如
　　逾嶺嶠止荒陬抵髙要
　　天將南北分寒燠北被羔裘南卉服寒氣凝為戎虜驕炎蒸結作蟲虺毒周王止化惟荊蠻漢武鑿逺通孱顔南標銅柱限荒徼五嶺從茲窮險艱衡山截斷炎方北迴雁峰南瘴煙黒萬壑奔赴溢作瀧湍飛浪激如繩直〈南人謂水為瀧如原瀑流自郴南自韶北有八瀧其名神瀧傷瀧雞附等瀧皆急險不可上南中䡖舟迅疾可入此水者因名之瀧船善游者為瀧夫〉千崖傍聳猿嘯悲丹蛇𤣥虺潛蜲蛇瀧夫擬檝劈髙浪瞥忽浮沈如電隨嶺頭刺竹䝉籠宻火折紅蕉焰燒日嶺上泉分南北流行人照水愁腸骨隂森石路盤縈紆雨寒日煖常斯須瘴雲暫巻火山外蒼茫海氣窮番禺鷓鴣猿鳥聲相續椎髻嘵呼同戚促百處溪灘異雨晴四時雷電迷昏旭魚腸雁足望緘封地逺三江嶺萬重魚躍豈通清逺〈一作遂〉峽雁飛難度漳江東〈余在南中日知家累以其年九月九日發衡州因寄雲菊花開日有人逢知過衡陽迴雁峰江樹送秋黃葉少海天迎逺碧雲重音書斷達聽蠻鵲風水多虞祝媼龍想見病身渾不識自磨青鏡照衰容慨然追感以疏其下又端州界有清逺峽深險莫測皆言水府為魚龍之限也〉雲蒸地熱無霜霰桃李冬華匪時變天際長垂飲澗虹簷前不去銜泥燕〈南中虹四時長見見數則多𩗗風燕不歸蟄燕泥多沙人懼其沾汚於人每逐其巢也〉幸逢雷雨盪妖昏提挈悲歡出海門西日眼眀看少長北風身醒辨寒溫賈生謫去因前席痛哭書成竟何益物忌忠良表是非朝驅綘灌為讐敵眀皇聖徳異文皇不使無辜困鬼方漢日〈一作口〉傅臣終委棄如今衰叟重輝光髙眀白日恩深海齒髪雖殘壯心在空媿駑駘異一毛無令朽骨慙〈一作仍〉千載
　　移九江〈效何水部余自九江及今周一紀矣〉
　　秋波入白水帆去侵空小五兩劇奔星檣烏疾飛鳥盆城依落日盆浦看雲眇雲眇更蒼蒼匡山低夕陽楚客喜風水秦人悲異鄊異鄊秋思苦江臯月華吐漾漾隱波亭悠悠通月浦津橋歸𠉀吏竹巷開門戶容膝有匡牀及肩纔數堵隙光非白駒懸磬我無虞體瘦寡行立家肥安啜哺天書憐譴謫重作朱轓客四座眼全青一麾頭半白今來思往事往事益悽然風月同今昔悲歡異目前四時嗟閲水一紀換流年獨有西庭鶴孤鳴白露天
　　泛五湖〈效謝惠連〉
　　范子蛻冠履扁舟逸霄漢嗟予抱險艱怵惕驚瀰漫窮通泛濫勞趣適殊昏旦浴日盪層空浮天淼無畔依灘落葉聚立浦驚鴻散浪疊雪峰連山孤翠〈一作紫〉崖斷風帆同巨壑雲矗成髙㟁宇宙可〈一作或〉東西星辰沈粲爛霞生澒洞逺月吐青熒亂豈復問津迷休為呂梁歎漂沈自詎保覆溺心長判呉越郡異鄉嬰童及為翫依稀占井邑嘹唳同鵝鸛舉棹未宵分維舟方日旰徵斯濟川力若鼓凌風翰易狎當悔逰臨深罔知難
　　過鍾陵〈余長慶三年除江西觀察使奉詔不之任〉
　　龍沙江尾抱鍾陵水郭村〈一作津〉橋晚景澄江對楚山千里月郭連漁浦萬家燈省拋雙斾辭榮寵遽落丹霄起愛憎惆悵舊逰同草露卻思恩顧一霑膺
　　泝西江
　　江風不定半晴隂愁對花時盡日吟孤棹自遲從蹭蹬亂帆爭疾競浮沈一身累困懐千載百口無虞貴萬金空濶逺看波浪息楚山安穩過雲岑
　　早發
　　沙洲月落宿禽驚潮起風微曉霧生黃鶴浪眀知上信黒龍山暗避前程火旗似辨吳門戍水驛遙迷楚塞城蕭索更看江葉下兩鄉俱是宦逰情
　　守滁陽深秋憶登郡城望瑯琊
　　山城小閣臨青嶂紅〈一作江〉樹蓮宮接薜蘿斜日半巖開古殿野煙浮水掩輕波菊迎秋節西風急雁引砧聲北思多深夜獨吟還不寐坐看凝露滿庭莎
　　滁陽春日懐果園閒宴〈園中雜樹多手植也〉
　　西園到日栽桃李紅白低枝拂酒杯繁艶只愁風處落醉筵多就月中開勸人莫折憐芳早把燭頻看畏曉催聞道數年深草露幾株猶得近池臺
　　悲善才
　　余守郡日有客逰者善彈琵琶問其所傳乃善才所授頃在內庭日別承恩顧賜宴曲江勅善才等二十人偹樂自余經播遷善才已沒因追感前事為悲善才
　　穆王夜幸蓬池曲金鑾殿開髙秉燭東頭弟子曹善才琵琶請進〈一作奏〉新翻曲翠蛾列座層城女笙笛〈一作歌〉參差齊笑語天顔靜聽朱絲彈衆樂寂然無敢舉銜花金鳳當承撥轉腕攏〈一作籠〉促揮抹〈一作霍〉花翻鳳嘯〈一作扶花翻鳯〉天上來裵回滿殿飛春雪抽度曲新聲發金鈴玉珮相瑳切流鶯子母飛上林仙鶴雌雄唳眀月此時奉詔侍金鑾別殿承恩許召彈〈一作看〉三月曲江春草緑九霄天樂下雲端紫髯供奉前屈膝盡彈妙曲當春日寒泉注射隴水開胡雁翻飛向〈一作朔〉天沒日曛塵暗車馬散為惜新聲有餘歎眀年冠劍閉橋山萬里孤臣投海畔籠〈一作離〉禽鎩翮〈一作羽〉尚還〈一作強廻〉飛白首生從五嶺歸聞道善才成朽骨空餘弟子奉音〈一作宣〉徽南譙寂寞三春晩有客彈獨悽怨靜聽深奏楚月光憶昔初聞曲江宴心悲不覺淚闌干更為調反覆彈秋吹動搖神女佩月珠敲擊水晶盤自憐淮海同泥滓恨魄凝心未能死惆悵追懐萬事空雍門感慨〈一作琴瑟〉徒為爾
　　聞里謡效古歌
　　鄉里兒桑麻鬱鬱禾黍肥冬有襤襦夏有絺兄鋤弟耨妻在機夜犬不吠開蓬扉鄉里兒醉還飽濁醪初熟勸翁媼〈一作嫂〉鳴鳩拂羽知年好齊和楊花踏春草勸年少樂耕桑使君為我剪荊棘使君為我驅豺狼林中無虎山有鹿水底無蛟魚有魴父漁子獵日歸暮〈一作父子獵歸白日暮〉月眀處處舂黃粱鄉里兒東家父老為爾言鼓腹那知生育恩莫令太守馳朱轓懸鼓一鳴盧鵲喧惡聲主吏噪爾門唧唧力力烹雞豚鄉里兒莫悲咤上有眀王頒詔下重選賢良恤孤寡春日遲遲驅五馬留犢投錢以為謝鄉里兒終爾詞我無工〈一作卻〉巧惟〈一作惠〉無私舉手一揮臨路岐
　　轉夀春守太和庚戌歳二月祗命夀陽時替裵五墉終歿因視壁題自墉而上或除名在邉坐殿歿凡七子無一存焉夀人多㓂盜好訴訐時謂之凶郡獷俗特著䝉此處之顧余衰年甘躡前患俾三月而㓂靜朞歳而人和虎不暴物姦吏屏竄三載復遭邪佞所惡授賓客分司東都或舉其目或寄於風亦麤繼詩人之末雲
　　未登崖谷尋丹竈且歴軒窓看壁題那遇八公生羽翼空悲七子委塵泥舊壇無復翔雲鶴廢壘曽經振鼔鼙㸃檢遺編盡朝菌應難求〈一作永〉望一刀圭
　　憶壽春廢虎坑余以春二月至郡主吏舉所職稱霍山多虎每歳採茶為患擇肉於人至春常修陷穽數十所勒獵者採其皮睛余悉除罷之是歳虎不復為害至余去郡三載
　　匪將履尾求兢惕那效探雛所患爭當路絕羣嘗誡〈一作試〉暴為貓驅獮亦先迎每推至化宣餘力豈用潛機害爾生休逐豺狼止貪戾好為仁獸答皇眀
　　夀陽罷郡日有詩十首與追懐不殊今編於後兼紀瑞物〈今止八首〉
　　肥河維舟阻凍袛待勅命〈太和七年十二月〉
　　罷分符竹作閒官舟凍肥河擬棹難食蘗苦心甘處困飲冰持操敢辭寒夜燈空應漁家火朝食還依雁宿灘西奏血誠遙稽首乞容歸病老江干
　　淮陽效理空多病踈受辭榮豈戀班陳力不任趍北闕有家無處寄東山疲驂豈念前程稅倦鳥安能待暮還珍重八公山下叟不勞重淚更追攀
　　別連理樹
　　盛唐縣有連理樹二株一株生於長樂鄉百姓地內從底兩枝向上為一體一本生於龍泉鄉百姓徐徳地內兩根隔澗水交榦合為一體澗名香風水濶一丈五尺
　　垂隂敢慕甘棠葉附幹將呈瑞木符十步蘭茶〈一作芝蘭〉同秀彩萬年枝葉表皇圖芟夷不及知無患雨露曽霑自不枯好住孤根託桃李莫令從此混樵蘇
　　虎不食人
　　霍山縣多猛獸頃常擇肉於人每至採茶及樵蘇常遭啖食人不堪命自太和四年至六年遂無侵暴雞犬不鳴深山窮谷夜行不止得攝令和僎狀稱潛山縣鄉村正趙珍夜歸中路與虎同行至家竟無傷害之意
　　南山白額同馴擾亦變仁心去殺機不競牛甘令買患免遭狐假妄憑威渡河豈適他邦害據谷終無暴物非爾效騶虞䕶生草豈徒柔伏在淮淝
　　發夀陽分司勅到又遇新正感懐書事〈七年正月八日立春在夀陽凡四年〉
　　休為建隼臨淝守轉作垂絲入洛人罷閱舊林三載籍又開新厯四年春雲遮北雁愁行客栁起東風慰病身漸喜雪霜消解盡得隨風水到天津
　　初出淝口入淮
　　東風百里〈一作五日〉雪初晴淝口氷開好濯纓野老擁途知意重病夫拋郡喜身輕人心莫厭如直淮水長憐似鏡清回首夕嵐山翠逺楚郊煙樹隱襄〈一作憶層〉城
　　入淮至盱眙
　　山凝翠黛孤峯迥淮起銀花五兩髙天外綺霞迷海鶴日邉紅樹艷仙桃岸驚目同奔馬浦溢心疑覩抃鼇寄謝雲帆疾飛鳥莫誇廻雁巻輕毛
　　憶東湖〈南昌志洪州城內有大湖通章江名曰東湖〉
　　菱歌唱罷鷁舟廻雪鷺銀鷗左右來霞散浦邉雲錦截月昇〈一作臨〉湖靣鏡波開魚驚翠羽金鱗躍蓮脫紅衣紫菂摧淮口值春偏悵望數株臨水是寒梅











　　御定全唐詩巻四百八十
<集部,總集類,御定全唐詩>
　　欽定四庫全書
　　御定全唐詩巻四百八十一
　　李紳
　　七年初到洛陽寓居宣教里時已春暮而四老俱在洛中分司
　　青莎滿地無三徑白髪緣〈一作簪〉頭忝四人官職謬齊商嶺客姓名那重漢廷臣聖朝寡罪容衰齒愚叟多慙未退身惟有門人憐鈍拙勸教沈醉洛陽春
　　初秋忽奉詔除浙東觀察使檢校右貂
　　龍樓寄引簪裾客鳯闕陪趨朔望朝疎受杜門期脫屣買臣歸邸忽乘軺印封⻱紐知頒爵冠飾蟬緌更珥貂飛詔寵榮歡里舍豈徒斑白與垂髫
　　憶至鞏縣河宿待家累追懐
　　鞏樹翻紅秋日斜水分伊洛照餘霞弓開後騎低初月鶚駐前旌拂暮鴉閨信坐遲青玉案弄兒閒望白羊車今來憶事涼風晩煙浦空悲黃〈一作寒〉菊花
　　宿揚州
　　江橫渡濶煙波晩潮過金陵落葉秋嘹唳塞鴻經楚澤淺深紅樹見揚州夜橋燈火連星漢水郭帆檣近鬥牛今日市朝風俗變不須開口問迷樓
　　憶被牛相留醉州中時無他賔牛公夜出真珠輩數人〈余有換樂曲詞時小有傳於歌者〉
　　嚴城畫角三聲閉清宴金樽一夕同銀燭坐隅聼子夜寶箏筵上起春風酒徴舊對慙衰質曲換新詞感上宮〈一作公〉淮海一從雲雨散杳然俱是夢魂中
　　早渡楊子江〈時王璠在浙西〉
　　日衝海浪翻銀屋江轉秋波走雪山青嶂迥開蹲虎戍碧流潛伏躍龍闗地分吳楚星辰內水廹滄溟宇宙間焚卻戍船無戰伐使知風教被烏蠻
　　憶過潤州
　　元和二年余以前進士為鎮海軍書奏從事秋九月兵亂余以不從書奏飛檄之詐〈一作請〉遭庶人李錡暴怒腰領不殊者再三後軍平尚書李公欲具事以聞余以本乃誓節非欲求榮請罷所奏
　　昔年從宦干戈地黃綬青春一魯儒弓犯控招武旅〈一作族〉劒當抽匣問狂夫帛書投筆封魚腹𤣥髮衝冠捋虎鬚談笑謝金何所媿〈一作貴〉不為偷買用兵符
　　憶登棲〈一作西〉霞寺峰〈效梁簡文一本下有懐望一字〉
　　香印煙火息法堂鐘磬餘紗燈耿晨焰釋子安禪居林葉脫紅影竹煙含綺疎星珠錯落耀月宇參差虛顧眺匪恣適曠襟懐巻舒江海淼清盪丘陵何所如滔滔可問津耕者非長沮茅嶺感仙客蕭園成古墟移歩下碧峰渉澗更躊躇烏噪〈一作戱〉啄秋果翠驚銜素魚廻塘彩鷁來落景標〈一作在〉林箊𣻌𣻌棹翻月蕭蕭風襲裾勞歌起舊思戚〈一作感〉歎竟難〈一作誰〉攄卻數共遊者凋落非里閭
　　憶萬歲樓望金山
　　里言金山有龍盤䕶吳志雲金陵虎踞又雲萬歲樓往年清夜浮於江中有宿樓者覺之金鏁縻於城上
　　樓髙雉堞千師壘峰拔驚波萬壑攢山絶地維消虎踞水浮天險尚〈一作上〉龍盤蜃噓雲拱飛江島鼇噴仙巖隔海瀾長對碧波臨古渡幾經風月與悲歡
　　過梅里七首　家於無錫四十載今敝廬數堵猶存今列題於後
　　上家山〈山即惠山〉
　　余頃居梅里常於惠山肄業舊室猶在垂白重遊追感多思因效吳均體
　　上家山家山依舊好昔去松桂長今來容鬚老上家山臨古道髙低入雲樹蕪沒連天草草色緑萋萋寒蛩徧草啼噪鴉啼樹逺行雁帖雲齊嵒光翻落日僧火開經室竹洞磬聲長松樓鐘韻疾苔階泉溜缺石甃青莎宻舊徑行處迷前交坐中失歎息整華冠持杯強自歡笑歌憐稚孺絃竹縱吹彈山明溪月上酒滿心聊放丱髪此淹留垂絲匪閒曠青山不可上昔事還惆悵況復白頭人追懐空望望
　　憶東郭居〈效丘遲〉
　　昔余過稚齒從師昧知奧徒懐利物心不獲藏身寶曳婁一縫掖出處勞昏早醒醉迷啜哺衣裳辨顛倒忠誠貫白日直已憑蒼昊巻舌墮讒諛驚波息行潦衰禽識〈一作息〉舊木疲馬知歸道楊柳長庭柯蘭荃覆階草旌旄光里舍騎服歡妻嫂緑髩絶新知蒼鬚稀舊老冠緌身忝貴齋沐心常禱笙磬諒諧和庭除還灑掃棲遲還竹巷物役浸江島倐忽變星霜悲傷滿衷〈一作懐〉抱
　　憶題惠山寺書堂
　　故山一別光隂改秋露清風歳月多松下壯心年少去池邊衰影老人過白雲生滅依巖岫青桂榮枯託薜蘿惟有此身長是客又驅旌斾寄煙波
　　憶西湖雙鸂鶒〈效鮑明逺〉
　　雙鸂鶒錦毛斕斑長比翼戱繞蓮藂迴錦臆照灼花叢兩相得漁歌驚起飛南北繚繞追隨不迷惑雲間上下同棲息不作驚禽逺相憶東家少婦機中語剪斷迴文泣機杼徒嗟孔雀銜毛羽一去東南別離苦五里裵回竟何補
　　早梅橋
　　早梅花滿枝發東風報春春未徹紫萼迎風玉珠裂楊桞未黃鶯結舌委素飄香照新月橋邊一樹傷離別遊蕩行人莫攀折不競江南豔陽節任落東風伴春雪
　　翡翠塢
　　翡翠飛飛繞蓮塢一啄嘉魚一鳴舞蓮莖觸散蓮葉欹露滴珠光似還浦虞人掠水輕浮弋翡翠驚飛飛不息直上層空翠影髙還向雲間雙比翼彈射莫及弋不得日暮虞人空歎息
　　憶放鶴
　　頃年無錫閒居里人獻鶴雛余馴養之周歲羽毛既成見其宛頸長鳴有煙霄之志開籠放之一舉沖天復迴翔久之乃去
　　羽毛似雪無瑕㸃顧影秋池舞白雲閒整素儀三島近迴飄清唳九霄聞好風順舉應摩日逸翮將成〈一作翔〉莫戀羣凌勵坐看空碧外更憐鳬鷺老江濆
　　過吳門二十四韻
　　煙水吳都郭閶門架碧流綠楊深淺巷青翰往來舟朱戶千家室丹楹百處樓水光揺極浦草色辨長洲憶作〈一作昨〉麻衣翠〈一作日一作客〉曽為旅棹遊放歌隨楚老清宴奉諸侯〈貞元中余以布衣多逰吳郡中夏卿首為知遇常陪宴席段平仲李季何劉從周綦母咸十餘輩日同杯酒及余以太和七年領鎮㑹稽則當時賔客羣吏樂徒寺僧里客無一人存者至於韋公子凋䘮畧盡〉花寺聼鶯入春湖看雁留里吟傳綺唱鄉語認歈謳橋轉攢虹飲〈一作影〉波通鬬鷁浮竹扉梅圃靜水巷橘園幽縫堵荒麋苑穿巖破虎丘舊風猶越鼓餘俗尚吳鉤故館曽閒訪遺基〈一作蹤〉亦徧捜吹臺山木盡香徑佛宮秋帳殿菰蒲掩雲房露霧收薴蘿妖覆〈一作廢〉滅荊棘鬼包羞風月俄黃綬經過半白頭〈元和七年余以校書郎從役再至蘇州時范十五傳正為郡而貞元中賓客散落半已殂謝及宴而伶人酒徒悉往日者問僧惟令起二人已疾〉重來冠蓋客非復別離愁〈太和七年余鎮㑹稽劉禹錫為郡則元和中蘇州相識知與不知索然皆盡河栁衰謝邑居更易乃甚令□之歎也〉𠉀火分通陌前旌駐外郵水風揺綵斾堤栁引鳴騶問吏兒孫隔呼名禮敬修顧瞻殊宿昔語黙過悲憂義感心空在容衰日易偷還持滄海詔從此布皇猷
　　杭州天竺靈隱二寺頃歲亦布衣一遊及赴鎮㑹稽不敢以登臨自適竟不復到寺寺多猨猱謂之孫團彌長其類因追思為詩二首〈此寺殷富〉
　　翠巖幽谷髙低寺十里松風碧嶂連開盡春花芳草澗徧通秋水月明泉石文照日分霞壁竹影侵雲拂暮煙時有猨猱擾鍾磬老僧無復得安禪
　　人煙不隔江城近水石雖清海氣深波動只觀羅剎相靜居難識梵王心魚扃晝鏁龍宮寶雁塔髙摩欲界金近日尤聞重雕飾世人遙禮二檀林
　　渡西陵十六韻
　　七年冬十有三日早渡浙江寒雨方霖軍吏悉在江次越人年榖未成霪雨不止田畝浸溢水不及穗者數寸余至驛命押衙裴行宗先齎祝辭東望拜大禹廟且以百姓請命雨收雲息日朗者三旬有五日刈穫皆畢有以見神之不欺也
　　雨送奔濤逺風收駭浪平截流張斾影分岸走鼙聲獸逐銜波湧⻱艨噴棹輕海門凝霧暗江渚濕雲橫雁翼看舟子魚鱗辨水營騎交遮戍合戈簇擁沙明謬履一夫長將詢百吏情下車占黍稷冬雨害粢盛望禱依前聖垂休冀厚生半江猶慘澹全野已澄清愛景三辰朗祥農萬庾盈浦程通曲嶼海色媚重城弓日鞬櫜動旗風虎豹爭及郊揮白羽入里巻紅旌愷悌思陳力端莊冀表誠臨人與安俗非止奉師貞
　　新樓詩二十首
　　到越州日初引家累登新樓望鏡湖見元相微之題壁詩云我是玉京天上客謫居猶得小蓬萊四面尋常對屏障一家終日在樓臺微之與樂天此時只隔江津日有酬和相答時余移官九江各乖音問頃在越之日荏苒多故未能書壁今追思為新樓詩二十首
　　新樓
　　戎容罷引旌旗巻朱戶褰開雉堞髙山聳翠微連郡閣地臨滄海接靈鼇坐疑許宅驅雞犬笑類樊妻化羽毛惆悵桂枝零落促莫思方朔種仙桃
　　海榴亭〈在新樓北花開最早所望更髙〉
　　海榴亭早開繁蘂光照晴霞破碧煙髙近紫霄疑菡萏迥依江月半嬋姢懐芳不作翻風艷別萼猶含泣露妍揺落舊叢雲水隔不堪行坐數流年
　　望海亭〈在臥龍山頂上越中最髙處〉
　　烏盈兎缺天涯迥鶴背松梢拂檻低湖鏡坐隅㸔匣滿海濤生處辨雲齊夕嵐明滅江㠶小煙樹蒼茫客思迷蕭索感心俱是夢九天應共草萋萋kao
　　杜鵑樓
　　七年冬所造自西軒延架城隅樓前植其杜鵑因以為名宴遊多在其上
　　杜鵑如火千房圻丹檻低㸔晩景中繁艷向人啼宿露落英飄砌怨春風早梅昔待佳人折好月誰將老子同惟有此花隨越鳥一聲啼處滿山紅
　　滿桂樓
　　八年春造架州城西南臨眺於外盡見湖山別開水扉通杜鵑樓不啟重扃清夜可以閒宴因以滿桂為名也
　　為憐湖水通宵望不學樊楊卻月樓惟待素䂓澄滿鏡莫㸔纎魄掛如鉤巻簾方影侵紅燭繞竹斜暉透碧流蕭瑟曉〈一作晩〉風聞木落此時何異〈一作似〉洞庭秋
　　東武亭
　　亭在鏡湖上即元相所建亭至宏敞春秋為競渡大設會之所余為増以板檻延入湖中足加歩廊以列環衛
　　緑波春水湖光滿丹檻連楹碧嶂遙蘭鷁對飛漁棹急彩虹翻影海旗揺鬪疑斑虎歸三島散作遊龍上九霄鼉鼓若雷爭勝負栁堤花岸萬人招
　　龍宮寺
　　此寺摧毀積歲貞元十六年余為布衣東游天台故人江西觀察使崔公以殿中謫官移疾剡溪崔公坐中有僧人修真自言居龍宮寺起謂余言異日〈一本此下有必當鎮此四字〉為修此寺時以狂易之言不之應僧相視久之而退至元和二年余以前進士為故薛革〈一作苹〉常侍招至越中此僧已臥疾使門人相告曩日所言必當鎮此修寺之託幸不見忘僧又偶言寺中靈祗所相告耳餘問疾而已不能對及後符其言而訊其存沒則僧及門人悉已殂謝寺更頹毀惟荒基餘像而已因召僧人會真余出俸錢為葺之累月而畢以成其往願
　　銀地溪邊遇衲師笑將花宇指潛知定觀𤣥度生前事不道靈山別後期真相有無因色界化城興滅在蓮基好令滄海龍宮子長䕶金人舊浴池
　　禹廟
　　削平水土窮滄海畚鍤東南盡㑹稽山擁翠屏朝玉帛穴通金闕架雲霓秘文鏤石蔵青壁寶檢封雲化紫泥清廟萬年長血食始知明徳與天齊
　　晏安寺
　　寺在州城東北隅越中謂之小北邙
　　寺深松桂〈一作徑〉無塵事地接荒郊帶夕陽啼鳥歇時山寂寂野花殘處月蒼蒼絳紗凝焰〈一作艷〉開金像清梵銷聲閉竹房邱壠漸平連茂草九原何處不心傷
　　⻱山
　　在鏡湖中山形如⻱山上有寺名永安則元相所移置者
　　一峰凝黛當明鏡十仭喬松倚翠屏秋月滿時侵兎魄素波揺處動⻱形舊深崖谷藏仙島新結樓臺起佛扃不學大蛟憑水怪等閒雪〈一作雷〉雨害生靈
　　重臺蓮
　　緑荷舒巻涼風曉紅萼開縈紫菂重遊〈一作雙〉女漢臯爭笑臉二妃湘浦並〈一作對〉愁容自含秋露貞姿結〈一作潔〉不競春妖冶態穠終恐玉京仙子識卻將〈一作持〉歸種碧池峰〈一作中〉
　　橘園
　　江城霧斂輕霜早園橘千株欲變金朱實摘時天路〈一作露〉近素英飄處海雲深懼同枳棘愁遷徙每抱馨香委照臨憐爾結根能〈一作宜〉自保不隨寒暑換貞心
　　寒林寺
　　寺在城郭最囂煩處自有一峰巖壑皆入寺中
　　最深城郭在人煙疑借壺中到梵天巖樹桂花開月殿石樓風鐸繞金仙地無塵染多靈草室鑒真空有定泉應是法宮傳覺路使無煩惱見青蓮
　　北樓櫻桃花
　　開花占得春光早雪綴雲裝萬萼輕凝艷拆時初照日落英頻處乍聞鶯舞空柔弱㸔無力帶月蔥蘢似有情多事東風入閨闥盡飄芳思委江城
　　城上薔薇
　　薔薇繁艷滿城隂爛漫開紅次第深新蘂度香翻宿蝶宻房飄影戲晨〈一作新〉禽竇閨織婦慙詩句南國佳人怨錦衾風月寂寥思往事暮春空賦白頭吟
　　南庭竹
　　東南舊美凌霜操五月凝隂入坐寒煙惹翠梢含玉露粉開春籜聳琅玕莫令戲馬童兒見試引為龍道士㸔知爾〈一作須信〉結根香實在鳯皇終擬下雲端
　　琪樹
　　琪樹垂條如弱栁結子如碧珠三年子可一熟每歲生者相續一年緑二年碧三年者紅綴於條上璀錯相間
　　石橋峰上棲𤣥鶴碧闕〈一作澗〉巖邊䕃羽人冰葉萬條垂碧實玉珠千日保青春月中泣露應同浥澗底侵雲尚有塵徒使茯苓成琥珀不為松〈一作枯〉老化龍鱗〈一本第三聨缺第七句作長向月中清泣露〉
　　海棠〈一本下有梨字〉
　　海邊佳樹生竒彩知是仙山取得栽瓊蘂籍中聞閬苑紫芝圖上見蓬萊淺深芳萼通宵換委積紅英報曉開寄語春園百花道莫爭顔色泛金杯
　　水寺
　　煙波野寺經過處水國蒼茫夢想中雲散浦間江月迥日曛洲渚海潮通坐㸔魚鳥沈浮逺靜見樓臺上下同聞道化城方便喻只應從此到龍宮
　　靈汜橋
　　靈汜橋邊多感傷分明湖派繞廻塘岸花前後聞幽鳥湖月髙低怨〈一作映〉緑楊能促歳隂惟白髪巧乘風馬是春光何須化鶴歸華表卻數凋零念越鄉
　　若耶溪
　　西施採蓮歐冶鑄劒所
　　嵐光花影繞山隂山轉花稀到碧潯傾國美人妖艷逺鑿山良冶鑄鑪深凌波莫惜臨妝面瑩鍔當期出匣心應是蛟龍長不去若耶秋水尚沈沈
　　登〈一作祭〉禹廟迴降雪五言二十韻
　　此詩一首在越所作今編入巻內大和八年十月冬暄無雪自訪禹廟所〈一作祈〉禱其日廻舟至湖半隂雲四合飛霰大降者三日積雪盈尺浙江中流乃分隂雪杭州並無所霑
　　金奏雲壇畢同雲拂雪〈一作海〉來玉田千畝合瓊室萬家開湖暗冰封鏡山明樹變梅裂繒分井陌連璧混樓臺麻引詩人興鹽牽謝女才細疑歌響盡旋作舞腰廻著水鵞毛失鋪松鶴羽摧半崖雲掩映當砌月裵囘遇物纎能狀隨方巧若裁玉花全綴萼珠蚌盡呈胎志士書頻照鮫人杼正催妬妝凌粉匣欺酒上瓊杯海使迷奔轍江濤認暗雷疾飄風作馭輕集霰為媒劒客休矜利農師正念摧瑞彰知有感靈貺表無災堯歴占新慶虞階想舊陪粉凝鸞閣下銀結鳯池隈鷄樹花驚笑龍池絮欲猜勞歌㑹稽守遙祝永康哉
　　題法華寺五言二十韻〈注內缺一字〉
　　此一首亦在越所作寺內靈異隨注其下以越人題詩者前後皆不備言今編於追昔遊巻中寺內禪師草廬持經感普賢見於前
　　花界無生地慈宮有相天化娥騰寶像留影閟金仙〈寺內因普賢見身於持經僧前因此置寺〉殿湧全身塔池開半月泉十峰排碧落雙澗合清漣〈寺前後有十峰廻繞雙澗合流之〉藥草經行徧香燈次第燃戒珠髙臘䕶心印祖僧傳〈此寺僧律嚴肅持經皆承師教〉瓶識先羅漢衣存舊福田〈寺內有約法師水瓶梁朝宮人所製袈裟〉幻身觀火宅昏眼照青蓮住覺超真境依遊渡法船化城珠百億靈跡冠三千蕭壁將沈影梁薪尚綴煙〈寺前昭明太於畫真又梁時薪公影尚在〉色塵知有數劫燼豈無年龍噴疑通海鯨吞想漏川〈寺內有梁朝銅龍吐泉銅鯨飲水以注諸院〉磬疎聞啟梵鐘息見安禪指喻三車覺開迷五隂纒教通方便入心達是非詮貝葉千花藏檀林萬寶篇坐嚴獅子迅幢飾網珠懸極樂知無礙分明應有緣還將意功徳〈一作功徳意〉留偈法王前











　　御定全唐詩巻四百八十一
