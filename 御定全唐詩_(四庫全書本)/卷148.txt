　　欽定四庫全書
　　御定全唐詩巻一百四十八
　　劉長卿
　　夏口送徐郎中歸朝
　　星象南宮逺風流上客稀九重思曉奏萬里見春歸棹發空江響城孤落日暉離心與楊栁臨水更依依
　　鄂渚聽杜別駕彈胡琴
　　文姬留此曲千載一知音不解胡人語空留〈一作愁〉楚客心聲隨邊草動意入隴雲深何事長江上蕭蕭出塞吟
　　過鸚鵡洲王處士別業
　　白首此為漁青山對結廬問人尋野筍留客饋家蔬古柳依沙發〈一作岸〉春苖帶雨鋤共憐芳杜色終日伴閒居
　　寄萬州崔使君〈令欽〉
　　時艱方用武儒者任浮沈揺落秋江暮憐君巴峽深孔〈一作立〉門多白首蜀郡滿青襟自解書生詠愁猨莫夜吟
　　送馬秀才移家京洛便赴舉
　　自從為楚客不復掃荊扉劒共丹誠在書隨白髮歸舊遊經亂靜後進識君稀空把相如賦何人薦禮闈
　　送南特進赴歸行營
　　聞道軍書至揚鞭不問家虜雲連白草漢月到黃沙汗馬河源飲燒羌隴坻遮翩翩新結束去逐李輕車
　　送道標上人歸南嶽
　　悠然〈一作悠〉倚孤棹卻憶臥中林江草將歸逺湘山獨往深白雲留不住淥水去無心衡岳千峰亂禪房何處尋
　　送梁侍御廵〈一作赴〉永州
　　蕭蕭江雨暮客散野〈一作短〉亭空憂國天涯去思鄉嵗暮同到時猨未斷迴處水應窮莫望零陵路千峰萬木中
　　歲夜喜魏萬成郭夏〈一作廈〉雪中相尋
　　新年欲變栁舊客共霑衣歲〈一作旅〉夜猶難盡鄊春又獨歸寒燈映虛牖暮雪掩閒扉且莫〈一作旦暮〉乗船去平生相訪稀
　　送蔡侍御赴上都
　　遲遲立駟馬久客戀瀟湘明日誰同路新年獨到〈一作別〉鄉孤煙〈一作燈〉向驛逺積雪去關長秦地看春色南枝不可忘
　　晦日陪辛大夫宴南亭
　　月晦逄休澣年光逐宴移早鶯留客醉春日為人遲蓂草全無葉梅花遍壓枝政閒風景好莫比峴山時
　　送獨孤判官赴嶺
　　伏波初樹羽待爾靜川鱗嶺海看飛鳥天涯問逺人蒼梧雲裏夕青草嶂中春遙想文身國迎舟拜使臣
　　長沙館中與郭夏〈一作廈〉對雨
　　長沙積雨晦深巷絶人幽潤上春衣冷聲連暮角愁雲橫全楚地樹暗古湘洲杳藹江天外空堂生百憂
　　陪辛大夫西亭宴觀妓
　　歌舞憐〈一作連〉遲日旄麾〈一作旗〉映早春鶯窺隴西將花對洛陽人醉罷知何事恩深忘此身任他行雨去歸路裛香〈一作輕〉塵
　　題魏萬成江亭
　　蕭條方嵗晏牢落對空洲才出時人右家貧湘水頭蒼山隠暮雪白鳥沒寒流不是蓮花府㝠㝠不可求
　　春過裵虬郊園〈時裵不在因以寄之〉
　　郊原春欲暮桃杏落紛紛何處隨芳草留家寄白雲聽鶯情念友看竹恨無君長嘯髙臺上南風冀爾聞
　　送韋贊善使嶺南
　　欲逐〈一作報〉樓船將方安卉服夷炎洲經瘴逺春水上瀧遲歲貢隨重譯年芳徧四時番禺靜無事空詠飲泉詩
　　送喬判官赴福州
　　揚帆向何處挿羽逐征東夷落人煙迥王程鳥路通江流回澗底山色聚閩中君去凋殘後應憐百越空
　　送李補闕之上都
　　獨歸西掖去難接後塵遊向日三千里朝天十二樓路看新栁夕家對舊山秋惆悵離心逺滄江空自流
　　送袁明府之任
　　既有親人術還逢試吏年蓬蒿千里閉村樹幾家全雪覆淮南道春生潁谷煙何時當蒞政相府待聞天
　　海鹽官舍早春
　　小邑滄洲吏新年白首翁一官如逺客萬事極飄蓬栁色孤城裏鶯聲細雨中覉心早巳亂何事更春風
　　南湖送徐二十七西上
　　家在橫塘曲那能萬里違門臨秋水掩〈一作淹〉帆帶夕陽飛傲俗宜紗㡌干時倚布衣獨將湖上月相逐去還歸
　　曲阿對月別岑況徐說
　　金陵已蕪沒函谷復煙塵猶見南朝月還隨上國人白雲心自逺滄海意相親何事須成別汀洲欲暮春
　　送李侍御貶鄱陽〈此公近由此州使迴〉
　　迴車仍昨日謫去已秋風干越知何處雲山只向東暮天江色裏田鶴稲花中卻見鄱陽吏猶應舊馬驄送路少府使東京便應制舉〈時梁宋初失守一題作送駱三少府西山應制〉
　　故人西奉使胡騎正紛紛〈一作汀洲芳草緑日暮更氛氳〉舊國無來信春江獨送君五言淩白雪六翮向青雲誰念滄洲吏〈一作史〉忘機鷗鳥羣〈一作自是無機者沙鷗已可羣又作空自無機事沙鷗已可羣〉
　　松江獨宿
　　洞庭初下葉孤客不勝愁明月天涯夜青山江上秋一官成白首萬里寄滄洲久被浮名繫能無媿海鷗
　　尋白石山真禪師舊草堂
　　惆悵雲山暮閑門獨不開何時飛杖錫終日閉蒼苔隔嶺春猶在無人燕亦來誰堪暝投處空復一猨哀
　　送行軍張司馬罷使迴〈一作送張扈司直歸越中〉
　　時危身赴敵事往任浮沈末路〈一作萬里〉三江去當時〈一作孤城〉百戰心春風吳苑〈一作草〉緑古木剡山深千里滄波上〈一作明日滄洲路〉孤舟〈一作雲〉不可尋
　　喜李翰自越至
　　南浮滄海上萬里到吳臺久別長相憶孤舟何處來春風催客醉江月向人開羨爾無覊束沙鷗獨不猜
　　罪所留繫寄張十四
　　不見君來久寃深意未傳冶長空得罪夷甫豈言錢直道天何在愁容鏡亦憐因書欲自訴無淚可澘然
　　送勤照和尚往睢陽赴太守請
　　燃燈傳七祖杖錫為諸侯來去〈一作去住〉雲無意東西水自流青山春滿目白日夜隨舟知到梁園下蒼生賴〈一作眷〉此遊
　　長門怨
　　何事長門閉珠簾只自垂月移深殿早春向後宮遲蕙草生閒地棃花發舊枝芳菲自〈一作似〉恩幸看著〈一作卻〉被風吹
　　過橫山顧山人草堂
　　只〈一作秪〉見山相掩誰言路尚通人來千嶂外犬吠百花中細草香飄雨垂楊閒臥風卻尋樵徑去惆悵緑溪東
　　送李校書適越謁杜中丞
　　江風處處盡旦暮水空波揺落行人去雲山向越多陳蕃懸榻待謝客枉帆過相見耶溪路逶迤入薜蘿
　　秋夜雨中諸公過靈光寺所居
　　晤語青蓮舍重門閉夕陰向人寒燭靜帯雨夜鐘沈〈一作深〉流水從他事孤雲任此心不能捐斗粟終日媿瑤琴
　　西庭夜燕喜評事兄拜會
　　猶是南州吏江城又一春隔簾湖上月對酒眼中人棘寺初銜命梅仙已誤身無心羨榮祿唯待卻垂綸尋南溪常山道人隠居〈一作尋常山南溪道士隱居〉
　　一路經行處莓〈一作蒼〉苔見履痕白雲依靜渚〈一作者〉春〈一作芳〉草閉閒門過雨看松色隨山到水源溪花與禪意相對亦忘言
　　揚州雨中張十宅觀妓〈一作張謂詩〉
　　夜色帶〈一作對又作滯〉春煙燈花拂更然殘粧添石黛艶舞落金鈿掩笑頻欹扇迎歌乍動不知巫峽雨何事海西邊
　　赴宣州使院夜宴寂上人房留辭前蘇州韋使君
　　白雲乖始願滄海有㣲波戀舊爭趨府臨危欲負戈春歸花殿暗秋〈一作寒〉傍竹房多耐可機心息其如羽檄何
　　送薛承矩秩滿北遊
　　匹馬向何處北遊殊未還寒雲帶飛雪日暮雁門關一路傍汾水數州看晉山知君喜初服秪愛此身閒
　　餞別王十一南遊
　　望君煙水濶揮手淚霑巾飛鳥沒何處青山空向人長江一帆逺落日五湖春誰見汀洲上相思愁白蘋
　　送嚴維尉諸暨〈嚴即越州人〉
　　愛爾文章逺還家印綬榮退公兼色飬臨下帶郷情喬木映官舍春山宜縣城應憐釣臺石閒卻為浮名
　　送李七之莋水謁張相公
　　惆悵青春晩慇懃濁酒壚後時長劒澀斜日片帆孤東閣邀才子南昌老腐儒梁園舊相識誰憶臥江湖
　　送崔處士先適越
　　山陰好雲物此去又春風越鳥聞花裏曹娥想鏡中小江潮易滿萬井水皆通徒羨扁舟客㣲官事不同
　　奉陪使君西庭送淮西魏判官〈得山字〉
　　羽檄催歸恨春風醉別顔能邀五馬送自逐一星還破竹從軍樂看花聽訟閒遙知用兵處多在八公山
　　獄中見壁畫佛
　　不謂銜寃處而能窺大悲獨棲叢棘下還見雨花時地狹青蓮小城髙白日遲幸親方便力猶畏毒龍欺
　　送許拾遺還京
　　萬里辭三殿金陵到舊居文星出西掖卿月在南徐故里驚朝服髙堂捧詔書暫容乗駟馬誰許戀鱸魚
　　送張七判官還京覲省〈大夫之子時初〉
　　春蘭方可採此去葉初齊函谷鶯聲裏秦山馬首西庭闈新栢署門館舊桃蹊春色〈一作日〉長安道相隨入禁閨〈一本缺〉
　　送孫瑩京監擢第歸蜀覲省
　　適賀一枝新旋驚萬里分禮闈稱獨歩太學許能文征馬望春草行人看暮雲遙知倚門處江樹正氛氳送史九赴任寧陵兼呈單父史八時監察五兄初入臺
　　趨府弟聨兄看君此去榮春隨千里道河帶萬家城繡服棠花映青袍草色迎梁園脩竹在持贈結交情
　　臥病喜田九見寄〈一作過〉
　　臥來能幾日春事已依然不解謝公意翻令靜者便庭陰殘舊雪柳色帶新年寂寞深村裏唯君相訪偏
　　重過宣峰寺山房寄靈一上人
　　西陵潮信滿島嶼入中流越客依風水相思南渡頭寒光生極浦暮雪映滄洲何事揚帆去空驚海上鷗
　　雲門寺訪靈一上人
　　所思勞日夕惆悵去西東禪客知何在春山到處同獨行殘雪裏相見白雲中請近東林寺窮年事逺公
　　送陸羽之茅山寄李延陵
　　延陵衰草遍有路問茅山鷄犬驅將去煙霞擬不還新家彭澤縣舊國穆陵關處處逃名姓無名亦是閒
　　寄靈一上人初還雲門〈一作皇甫曽詩〉
　　寒霜白雲裏法侶自相攜竹逕通城下松風隔水西方同沃洲去不作武陵迷髣髴知心處髙峰是會稽
　　寄靈一上人〈一作皇甫冉詩一作郎士元詩〉
　　髙僧本姓竺開士舊名林一去春山裏千峰不可尋新年芳草遍終日白雲深欲徇㣲官去懸知訝此心
　　送韓司直
　　遊吳還入越來往任風波復送王孫去其如春草何岸明殘雪在潮滿夕陽多季子留遺廟停舟試一過
　　酬李郎中夜登蘇〈一作福〉州城樓見寄
　　辛勤萬里道蕭索九秋殘日照閩中夜天凝海上寒客程無地逺主意在人安遙寄登樓作空知行路難
　　送人遊越〈一作郎士元詩〉
　　未習風波事初為吳越遊露霑湖色曉〈一作晩〉月照海門〈一作山〉秋梅市門何在蘭亭水尚流西陵待潮處落日滿扁〈一作孤〉舟
　　贈普門上人
　　支公身欲老長在沃洲多惠力堪傳敎禪心人伏魔山雲隨坐夏江草伴頭陀借問迴心後賢愚去幾何
　　送康判官往新安〈一作皇甫冉詩〉
　　不向新安去那知江路長猨聲近廬霍水色勝瀟湘驛路收殘雨漁家帶夕陽何須愁旅泊使者有輝光
　　送顧長〈一本題下有往新安三字〉
　　由來山水客復道向新安半是乗槎便全非行路難晨裝林月在野飯浦沙寒嚴子千年後何人釣舊灘
　　九日登李明府北樓
　　九日登髙望蒼蒼逺樹低人煙湖草裏山翠縣樓西霜降鴻聲切秋深客思迷無勞白衣酒陶令自相𢹂
　　同諸公登樓
　　秋草行將暮登樓客思驚千家同霽色一鴈報寒聲北望無鄉信東遊滯客行今君佩銅墨還有越鄉情
　　送友人南遊
　　不愁尋水逺自愛逐連山雖在春風裏猶從芳草間去程何用計勝事且相關旅逸同羣鳥悠悠往復還
　　送裵二十一
　　多病長無事開筵暫送君正愁帆帶雨莫望水連雲客思閒偏極川程逺更分不須論〈一本缺〉早晩惆悵又離羣
　　送張判官罷使東歸
　　白首辭知巳滄洲憶舊居落潮迴野艇積雪臥官廬范叔寒猶在周王歲欲除春山數畆地歸去帶經鉏
　　早春
　　㣲雨夜來歇江南春色迴本驚時不住還恐老相催人好干場醉花無百日開豈堪滄海畔為客十年來
　　送青苖鄭判官歸江西
　　三苖餘古地五稼滿秋田來問周公稅歸輸漢俸錢江城寒背日湓水暮連天南楚凋殘後疲民賴爾憐
　　過包尊師山院
　　賣藥曾相識吹簫此復聞杏花誰是主桂樹獨留君漱玉臨丹井圍碁訪白雲道經今為寫不慮惜鵝羣
　　故女道士婉儀太原郭氏輓歌詞
　　作範宮闈睦歸真道藝〈一作藝業〉超馭風仙路逺背日帝宮〈一作居〉遙鸞殿空留處霓裳巳罷朝淮王哀不盡松栢但蕭蕭
　　宮禁恩〈一作思〉長隔神仙道巳分人間驚早露天上失朝雲逝水年無限佳城日易曛簫聲將薤曲哀斷不堪聞
　　少年行
　　射飛誇侍獵行樂愛聨鑣薦枕青蛾豔鳴鞭白馬驕曲房珠翠合深巷管調日晩春風裏衣香滿路飄
　　歸弋陽山居留別盧邵二侍御
　　渺渺歸何處㳂流附客船久依鄱水住頻稅越人田偶俗機偏少安閒性所便祗應君少慣又欲寄林泉
　　赴江西湖上贈皇甫曾之宣州
　　莫恨扁舟去〈一作此去君何恨〉川途〈一作南行〉我更遙東西潮𣺌𣺌離別雨蕭蕭流水通春谷青山過板橋天涯有來客遲爾訪漁樵〈一作潯陽如枉棹千里有歸潮〉
　　湘中紀行十首
　　湘妃廟
　　荒祠古木暗寂寂此江濆未作湘〈一作湖〉南雨知為何處雲苔痕斷珠履草色帶羅裙莫唱迎仙曲空山不可聞
　　斑竹巖
　　蒼梧在何處斑竹自成林㸃㸃留殘淚枝枝寄此心寒山響易滿秋水影偏深欲覓樵人路䝉籠〈一作朦朧〉不可尋
　　洞山陽〈浮丘公舊隱處一作洞陽山〉
　　舊日仙成處荒林客到稀白雲將犬去芳草任人歸空谷無行徑深山少〈一作多〉落暉桃園幾家住誰為掃荊扉
　　雲母溪
　　雲母映溪水溪流知幾春深藏武陵客時過洞庭人白髮慚皎鏡清光媚奫淪寥寥古松下歳晩掛頭巾
　　赤沙湖
　　茫茫葭菼外一望一霑衣秋水連天濶涔陽何處歸沙鷗積暮雪川日動寒暉楚客來相問孤舟泊釣磯
　　秋雲嶺
　　山色無定姿如煙復如黛孤峰夕陽後翠嶺秋天外雲起遙蔽虧江迴頻向背不知今逺近到處猶相對
　　花石潭
　　江楓日揺落轉愛寒潭靜水色淡如空山光復相映人閑流更慢魚戲波難定楚客往來多偏知白鷗性
　　石圍峰〈一作石菌山〉
　　前山帶秋色獨往〈一作住〉秋江晩疊嶂入雲多孤峰去人逺寅縁不可到蒼翠空在眼渡口問漁家桃源路深淺
　　浮石瀨
　　秋月照瀟湘月明聞盪槳石橫晩瀨急水落寒沙廣衆嶺猨嘯重空江人語響清暉朝復暮如待扁舟賞
　　橫龍渡
　　空傳古岸下曾見蛟龍去秋水晩沈沈猶〈一作獨〉疑在深〈一作何〉處亂聲沙上石倒影雲中樹獨見〈一作繫〉一扁舟樵人往來渡
　　雜詠八首上禮部李侍郎
　　幽琴〈中二聨作聽琴絶句巳見前巻〉
　　月色滿軒白琴聲宜夜䦨飀飀青絲上靜聽松風寒古調雖自愛今人多不彈向君投此曲所貴知音難
　　晩桃
　　四月深澗底桃花方欲然寧知地勢下遂使春風偏此意頗堪惜無言誰為傳過時君未賞空媚幽林前
　　疲馬
　　𤣥黃一疲馬筋力盡胡塵驤首北風夕徘徊鳴向人誰憐棄置久卻與駑駘親猶戀長城外青青塞草春
　　春鏡
　　寳鏡凌曙開含虛淨如水獨懸秦臺上萬象清光裏豈慮髙鑒偏但防流塵委不知娉婷色回照今何似
　　古劒
　　龍泉閒古匣苔蘚淪此地何意久藏鋒翻令世人棄鐵衣今正澀寳刃猶可試儻遇拂拭恩應知剸犀利
　　舊井
　　舊井依舊城寒水深洞徹下看百餘尺一鏡光不滅素綆久未垂清涼尚含潔豈能無汲引長訝君恩絶
　　白鷺
　　亭亭常獨立川上時延頸秋水寒白毛夕陽弔孤影幽姿閒自媚逸翮思一騁如有長風吹青雲在俄頃
　　寒釭
　　向夕燈稍進空堂彌寂寞光寒對愁人時復一花落但恐明見累何愁暗難托戀君秋夜永無使蘭膏薄
　　寄李侍御
　　舊國人未歸芳〈一作滄〉洲草還碧年年湖上亭〈一作春〉悵望江南客驄馬入關西白雲獨何適相思煙水外唯有心不隔
　　晩泊湘江懐故人
　　天涯片雲去遙指帝鄊憶惆悵增暮情瀟湘復秋色扁舟宿何處落日羨歸翼萬里無故人江鷗不相識
　　過鄔三湖上書齋
　　何事東南客忘機一釣竿酒香開甕老湖色對門寒向郭青山送臨池白鳥看見君能浪跡予亦厭㣲官
　　從軍六首
　　迴看虜騎合城下漢兵稀白刃兩相向黃雲愁不飛手中無尺鐵徒欲突重圍
　　目極鴈門道青青邊草春一身事征戰匹馬同苦辛末路成白首功歸天下人
　　倚劒白日暮望鄊登戍樓北風吹羌笛此夜關山愁迴首不無意滹河空自流
　　黃沙一萬里白首無人憐報國劒巳折歸鄊身幸全單于古臺下邊色寒蒼然
　　落日更蕭條北風動枯草將軍追虜騎夜失陰山道戰敗仍樹勳韓彭但空老
　　草枯〈一作秋草〉秋塞上望見漁陽郭胡馬嘶一聲漢兵淚雙落誰為吮瘡者此事今人薄
　　龍門八詠
　　闕口
　　秋山日〈一作向〉揺落秋水急波瀾獨見魚龍氣長令煙雨寒誰窮造化力空向兩崖看
　　水東渡
　　山葉傍崖赤千峰秋色多夜泉發清響寒渚生㣲波稍見沙上月歸人爭渡河
　　福公塔
　　寂寞對伊水經行長未還東流自朝暮千載空雲山誰見白鷗鳥無心洲渚間
　　逺公龕
　　松路向精舍花龕歸老僧閒雲隨錫杖落日低金繩入夜翠㣲裏千峰明一燈
　　石樓
　　隱隱見花閣隔河映青林水田秋鴈下山寺夜鐘深寂寞羣動息風泉清道心
　　下山
　　誰識往來意孤雲長自閒風寒未渡水日暮更看山木落衆峰出龍宮蒼翠間
　　水西渡〈一作西渡水〉
　　伊水揺鏡光纖鱗如不隔千龕道傍古一鳥沙上白何事還〈一作閑〉山雲〈一作寒〉能留向城客
　　渡水
　　日暮下山來千山暮鐘發不知波上棹還弄山中月伊水連白雲東南逺明滅
　　月下聽砧
　　夜靜掩寒城清砧發何處聲聲𢷬秋月腸斷蘆龍戍未得〈一作有〉寄征人愁霜復愁露
　　送丘為赴上都〈一作送皇甫曽〉
　　帝鄊何處是岐路空垂泣楚思〈一作客〉愁暮多川程〈一作長〉帶潮急潮歸人不歸獨向空〈一作迴〉塘立
　　題大理黃主簿湖上髙齋
　　閉門湖水畔自與白鷗親竟日窗中岫終年林下人俗輕儒服弊家厭法官貧多雨茅簷夜空洲草徑春桃源君莫愛且作漢朝臣
　　平蕃曲三首
　　吹角報蕃營迴軍欲洗兵已敎青海外自築漢家城𣺌𣺌戍煙孤茫茫塞草枯隴頭那用閉萬里不防胡絶漠大軍還平沙獨戍閒空留一片石萬古在燕山
　　送鄭說之歙州謁薛侍郎〈一作薛能郎中〉
　　漂泊來千里謳謡滿百城漢家尊太守魯國重諸生俗變人難理江傳〈一作流〉水至清船經危石住〈一作往〉路入亂山行老得滄洲趣春傷白首情嘗聞馬南郡門下有康成
　　題獨孤使君〈一作常州〉湖上林〈一作新〉亭
　　出樹倚朱闌吹鐃引上官老農持鍤拜時稼捲簾看水對登龍浄山當建隼寒夕陽湖草動秋色渚田寛渤海人無事荊州客獨安謝公何足比來往石門難
　　酬滁州李十六使君見贈〈李公與予俱於陽羨山中新營別墅以其同志因有此作〉
　　滿鏡悲華髮空山寄此身白雲家自有黃卷業長貧嬾任垂竿老狂因釀黍春桃花迷聖代桂樹狎幽人幢蓋方臨郡柴荊忝作鄰但愁千騎至石路卻生塵
　　送嚴維赴河南充嚴中丞幕府
　　久別耶溪客來乗使者軒用才榮入幕扶病喜同樽山屐留何處江帆去獨翻暮情辭鏡水秋夢識雲門蓮府開花萼桃園寄子孫何當舉嚴助偏沐漢朝恩
　　酬包諌議佶見寄之什
　　佐郡媿頑疎殊方親里閭家貧寒未度身老歳將除過雪山僧至依陽野客舒藥陳隨逺宦梅發對幽居落日棲鴞鳥行人遺〈一作達〉鯉魚髙文不可和空媿學相如
　　棲霞寺東峰尋南齊明徴君故居
　　山人今不見山鳥自相從長嘯辭明主終身臥此峰泉源通石徑磵戶掩塵容古墓依寒草前朝寄老松片雲生斷壁萬壑遍疎鐘惆悵空歸去猶疑林下逢
　　奉和趙給事使君留贈李婺州舍人兼謝舍人別駕之什
　　便道訪情親東方千騎塵禁深分直夜地逺獨行春綘闕辭明主滄洲識近臣雲山隨候吏鷄犬逐歸人庭顧婆娑老邦傳蔽芾新𤣥暉翻佐理聞到郡齋頻
　　行營酬呂侍御時尚書問罪襄陽軍次漢東境上侍御以州鄰冦賊復有水火廹於徵稅詩以見諭
　　不敢淮南臥來趨漢將營受辭瞻左鉞扶疾往前旌井稅鶉衣樂壺漿鶴髮迎水歸餘斷岸烽至掩孤城晩日歸千騎秋風合五兵孔璋才素徤早晩檄書成
　　登遷〈一作僊〉仁樓詶子壻李穆
　　臨風敞麗譙落日聽吹鐃歸路空迴首新章已在腰非才受官謗無政作人謡儉歲安三戶餘年寄六條春蕪生楚國古樹過隋朝賴有東牀客池塘免寂寥
　　別李氏女子
　　念爾嫁猶近稚年那別親臨岐方敎誨所貴和六姻俛首戴荊釵欲拜淒且嚬本來儒家子莫恥梁鴻貧漢川若可渉水清石磷磷天涯逺鄊婦月下孤舟人
　　長沙早春雪後臨湘水呈同遊諸子
　　汀洲暖漸淥煙景淡相和舉目方如此歸心豈奈何日華浮野雪春色染湘波北渚生芳草東風變舊柯江山古思逺猨鳥暮情多君問漁人意滄浪自有歌
　　自道林寺西入石路至麓山寺過法崇禪師故居
　　山僧候谷口石路拂〈一作掃〉莓苔深入泉源去遙從樹杪回香隨青靄散鐘過白雲來野雪空齋掩山風古殿開桂寒知自發松老問誰栽惆悵湘江水何人更渡杯和袁郎中破賊後軍行過剡中山水謹上太尉〈即李光弼〉
　　剡路除荊棘王師罷鼓鼙農歸滄海畔圍解赤城西赦罪春陽發收兵太白低逺峰來馬首橫笛入猨啼蘭渚催新幄桃源識故蹊已聞開閣待誰許臥東溪
　　送鄭十二〈一作山人〉還廬山別業
　　潯陽數畆宅歸臥掩柴關谷口何人待〈一作在〉門前秋草閑忘〈一作無〉機賣藥罷無語〈一作揮手〉杖藜還舊筍成寒竹空齋向暮山水流經〈一作過〉舍下雲去〈一作起〉到人間桂樹花應發因行寄一攀
　　至饒州尋陶十七不在寄贈
　　謫宦投東道逄君已北轅孤蓬向何䖏五栁不開門去國空迴首懐賢欲訴寃梅枝橫嶺嶠竹路過湘源月下髙秋鴈天南獨夜猨離心與流水萬里共朝昏
　　奉陪鄭中丞自宣州解印與諸姪宴餘干後溪
　　跡逺〈一作心逺一作意愜〉親魚鳥功成厭鼓鼙林中阮生集〈一作阮家醉一作阮氏集〉池上謝公題戶牖垂藤合藩籬挿槿齊〈一本無此二句一作門徑蒼苔合窗陰緑篠低一作深巷行人少閒門臥柳低〉夕陽山向背春〈一作秋〉草水東西度雨諸峰出看花幾路迷〈一作看竹誰家好髙原幾處迷〉何勞問秦漢更入武陵溪〈後四句一本作舊架懸藤老疎籬挿槿齊風塵不可到誰羨五陵溪塵一作煙〉










　　御定全唐詩巻一百四十八
<集部,總集類,御定全唐詩>
