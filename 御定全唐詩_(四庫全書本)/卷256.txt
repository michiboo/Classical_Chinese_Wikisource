　　欽定四庫全書
　　御定全唐詩巻二百五十六
　　劉眘虗
　　劉眘虛江東人天寶時官夏縣令詩一卷
　　江南曲
　　美人何蕩瀁湖上風日〈一作月〉長玉手欲有贈裵囘雙明璫歌聲隨緑水怨色起青〈一作朝一作春〉陽日暮還家望雲波橫洞房
　　九日送人
　　海上正揺落客中還別離同舟去未巳逺送新相知流水意何極滿尊徒爾為從來菊花節早已醉東籬
　　暮秋揚子江寄孟浩然
　　木葉紛紛下東南日煙〈一作雨〉霜林山相晩〈一作曉〉暮天海空〈一作深〉青蒼色況復久秋聲亦何長孤舟兼㣲月獨夜仍越鄉寒笛對京口故人在襄陽詠思勞今夕江漢遙相望
　　潯陽陶氏別業
　　陶家習先隠種栁長江邊朝夕潯陽郭白衣來㡬年霽雲明孤嶺秋水澄寒天物象自清曠野情何綿聨蕭蕭丘中賞明宰非徒然願守黍稷稅歸耕東山田
　　登廬山峰頂寺
　　孤峰臨萬象秋氣何髙清天際南郡出林端西江明山門二緇叟振錫聞幽聲心照有無界業懸前後生雖〈一作徒〉知真機靜尚與愛網並方首金門路未遑參道情
　　尋東溪還湖中作
　　出山更囘首日暮清溪深東嶺新別處數猿呌空林昔逰有初跡此路還獨尋幽興方在往歸懐復為今雲峰勞前意湖水成逺心望望已超越坐鳴舟中琴
　　送韓平兼寄郭微
　　上客夜相過小童能酤酒即為臨水處正值歸鴈後前路望鄉山〈一作闗〉近家見門柳到時春未暮風景自應有餘憶東州〈一作周〉人經年別來久殷勤為傳語日夕念攜手兼問前寄書書中〈一作中閒〉復達否
　　寄閻防〈防時在終南豐徳寺讀書〉
　　青㝠南山口〈一作色〉君與緇錫鄰深路入古寺亂花隨暮春紛紛對寂寞往往落衣巾松色空照〈一作照空〉水經聲時有人晩心復南望山逺情獨親應以修往業亦惟立此身深林度空夜煙月資清真莫歎〈一作欲〉文明日彌年徒隱淪
　　海上詩送薛文學歸海東
　　何處歸且逺送君東悠悠滄溟千萬里日夜一孤舟曠望絶國所微茫天際愁有時近仙境不定若夢逰或見青色古〈一作石〉孤山百里〈一作丈〉秋前心方杳眇後路勞夷猶離別惜吾道風波敬皇休春浮花氣逺思逐海水流日暮驪歌後永懐空滄洲
　　越中問海客
　　風雨滄洲暮一帆今始歸自雲發南海萬里速如飛初謂落何處永將無所依𡨋茫漸西見山色越中㣲誰念去時逺人經此路稀泊舟悲且泣使我亦霑衣浮海焉用說憶鄉難久違縱為魯連子山路有柴扉
　　闕題
　　道由白雲盡春與青溪長時有落花至逺隨流水香閒門向山路深柳讀書堂幽映每白日清輝照衣裳
　　寄江滔求孟六遺文
　　南望襄陽路思君情轉親偏知漢水廣應與孟家鄰在日貪爲善昨來聞更貧相如有遺草一為問家人
　　積雪為小山
　　飛雪伴春還春庭曉自閒虛心應任道遇賞遂成山峰小形全秀巖虛勢莫攀以幽能皎潔謂近可循環孤影臨氷鏡寒光對玉顔不隨遲日盡留顧歲華閒
　　贈喬琳〈一作張謂詩〉
　　去年上策不見收今年寄食仍淹留羨君有酒能共醉羨君無錢能不憂如今五侯不待客羨君不問五侯宅如今七貴方自尊羨君不過七貴門丈夫㑹應有知已世上悠悠何足論
　　茙葵花歌〈一作岑參詩〉
　　昨日一花開今日一花開今日花正好昨日花已老人生不得長〈一作恆〉少年莫惜牀頭酤酒錢請君有錢向酒家君不見茙葵花
　　句
　　歸夢如春水悠悠遶故鄉　駐馬渡江處望鄉待歸舟








　　御定全唐詩卷二百五十六
