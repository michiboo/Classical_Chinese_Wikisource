　　欽定四庫全書
　　御定全唐詩巻六百六十四
　　羅隱
　　虛白堂前牡丹相傳雲太傅手植在錢塘
　　欲詢往事奈無言六十年來託此〈一作此託〉根香暖幾飄袁虎扇格髙長對孔融罇曾憂世亂陰難合且喜春殘色上〈一作尚〉存莫背闌干便相笑與君俱受主人恩
　　縣齋秋晩酬友人朱瓚見寄
　　中秋節後捧瓊瑰坐讀行吟數月來只歎雕龍方擅價不知頳尾竟空囘千枝白露陶潛柳百尺黃金郭隗臺惆悵報君無玉案水天東望一裵囘
　　第五將軍於餘杭天柱宮〈一作觀〉入道因題寄
　　交棃火棗味何如聞說苕川已下車〈一作卜車〉瓦榼尚攜京口酒草堂應冩潁陽書亦知得意須乗鶴未必忘機便釣魚卻〈一作即〉恐武皇還望祀〈一作祝〉軟輪徴入問𤣥虛
　　寄無相禪師
　　老住西𡶶第幾層為師回首憶南能有縁有相應非佛無我無人始是僧爛椹作袍名復利鑠金為講愛兼憎何如一衲塵埃外日日香煙夜夜燈
　　秋日有寄
　　丹靑未合便回頭見盡人間事始休只有百神朝寳鏡永無纎浪犯虛舟曾臨鐡甕雖分軄近得金陵亦偶遊東去西來人不會上卿蹤跡本𤣥洲
　　送前南昌崔令替任映攝新城縣〈一作崔令映替任〉
　　五年苛政甚蟲螟深喜夫君已〈一作幾〉戴星大族不唯專禮樂上才終是惜生靈亦知單父琴猶在莫厭東歸酒未醒二月春風何處好亞夫營畔柳靑靑
　　下第作
　　年年模様一般般何似東歸把釣竿嵒谷謾勞思雨露彩雲終是逐鵷鸞塵迷魏闕身應老水到呉門葉欲殘至竟窮途〈一作才多〉也須逹不能長與世人看
　　丁亥歲作〈中元甲子〉
　　病想醫門渴望梅十年心地僅成灰早知世事長如此自是孤寒不合來谷畔氣濃髙蔽日蟄邊聲煖乍聞雷滿城桃李君看取一一還從舊處開
　　北邙山
　　一種山前路入秦嵩山堪愛此傷神魏明未死虛留意莊叟雖生酌〈一作的〉滿巾何必更尋無主骨也知曾有弄權人羨他緱嶺吹簫客閒訪雲頭看俗塵
　　重過三衢哭孫員外
　　爛柯山下忍重到雙檜樓前日欲殘華屋未移春照灼故侯何在淚汍瀾不唯濟物工夫大長憶容才尺度寛一慟旁人莫相笑知音衰盡路行難
　　送蘄州裵員外
　　六枝仙桂最先春蕭灑髙辭九陌塵兩晉家聲須有主六朝文雅別無人榮驅豹尾拋同輩貴上螭頭見近臣蘄水蒼生莫相羨早看歸去掌絲綸
　　重九日廣陵道中
　　秋山抱病何處登前時韋曲今廣陵廣陵大醉不解悶韋曲舊遊堪拊膺佳節縱饒隨分過流年無奈得人憎卻驅羸馬向前去牢落路岐非所能
　　東歸別所知
　　芙蓉宮闕二妃壇兩處因依五歲寒鄒律有風吹不變郄枝無分住應難愁心似火還燒鬢別淚非珠謾落盤卻羨淮南好雞犬也能終始逐劉安
　　旅舍書懐寄所知二首
　　思量前事不堪尋牢落餘情滿素琴四海豈無騰躍路一家長有別離心道從汨沒甘雌伏跡恐因循更陸沉寂寞誰應弔空館異鄉時節獨霑襟
　　簟巻兩〈一作雨〉牀琴瑟秋暫憑前計奈相尤〈一作留〉塵飄馬尾甘蓬轉酒憶江邊有夢留〈一作休一作遊〉隋帝舊祠雖寂寞楚妃淸唱亦風流可憐別恨無人見獨背殘陽下寺樓〈此首江東集作漢東秋思〉
　　西京道中
　　半夜秋聲觸斷蓬百年身事筭成空禰生詞賦拋江夏漢祖精神〈一作靈〉憶沛中未必他時能富貴只應從此見窮通邊禽隴水休相笑自有滄洲一棹風
　　粉
　　每持纎白助君時霜自無憀雪自疑郎若姓何應解傅女能窺宋不勞施妝成麗色唯花妬落盡啼痕只鏡知最好玉京仙署裏更和秋月照瓊枝
　　贈漁翁
　　葉艇悠揚鶴髮垂生涯空托一輪絲是非不向眼前起寒暑任從波上移風瀁長歌籠〈一作秋〉月裏夢和春雨晝眠時逍遙此意誰人會應有靑山淥水知
　　下第寄張坤
　　謾費精神掉五侯破琴孤劒是身讐九衢雙闕擬何去玉壘銅梁空舊遊蝴蜨有情牽晩夢杜鵑無頼伴春愁思量不及張公子經歲池江倚酒樓
　　東歸別常修
　　六載辛勤九陌中卻尋歸路五湖東名慙桂苑一枝緑鱠憶松江兩筯紅浮世到頭須適性男兒何必盡成功唯慙鮑叔深知我他日蒲帆百尺風
　　言
　　珪玷由來尚可磨似簧終日復如何成名成事皆因慎亡國亡家只為多須信禍胎生利口莫將譏思逞懸河猩猩鸚鵡無端解長向人間被網羅
　　簡〈一作荀〉令生日
　　祥煙靄靄拂樓臺慶積〈一作績〉𤣥元節後來已向靑陽摽四序便從嵩嶽應三台⻱銜玉柄增年筭鶴舞瓊筵獻壽杯自顧下儒何以祝柱天功業濟時才
　　晩眺
　　憑古城邊眺晩晴逺村髙樹轉分明天如鏡面都來靜地似人心總不平雲向嶺頭閑不徹水流溪裏太忙生誰人得及莊居老免被榮枯寵辱驚
　　野花〈一作羅鄴詩〉
　　萬㸃紅芳血色殷為無名字對空山多因戲蜨尋香住少有行人輟櫂攀若在籬閒看不足為生江岸見如閒結根畢竟輸桃李長向春城紫陌間
　　病驄馬
　　上病驄蹄褭褭江邊廢宅路迢迢自經梅雨長垂耳乍食菰漿欲折腰金絡銜頭光未滅玉花毛色瘦來焦曾聽禁漏驚街皷慣踏康莊怕小橋夜半雄聲心尚壯日中髙臥尾還揺龍媒落地天池逺何事牽牛在碧霄
　　狄〈一作秋〉浦
　　晴川倚落暉極目思依依野色寒來淺人家亂後稀久貧〈一作遊〉身不達多病意長違還有漁舟在時時夢裏歸
　　南康道中
　　弱冠負文翰此中聽鹿鳴使君延上榻時輩仰前程丹桂竟多故白雲空有情唯餘路旁淚霑灑向塵纓
　　北固亭東望寄黙師
　　髙亭暮色中往事更誰同水謾矜天濶山應到此窮病憐京口酒老怯海門風唯有言堪解何由見遠公
　　華清宮
　　樓殿層層佳氣多開元時節好笙歌也知道德勝堯舜爭奈楊妃解笑何
　　韓信廟
　　翦項移秦勢自〈一作已〉雄布衣還是負深功寡妻稚女〈一作懦夫女子〉俱堪恨卻〈一作休〉把餘〈一作閒〉杯奠蒯通
　　韋公子
　　擊柱狂歌慘別顔百年人事夢魂閒李將軍自嘉〈一作家〉聲在不得封侯亦自〈一作是〉閑
　　望思臺
　　芳草臺邊魂不歸野煙喬木弄殘暉可憐髙祖淸平業留與閑人作是非
　　帝幸蜀〈乾符歲　一作狄歸昌詩〉
　　馬嵬山色翠〈一作煙柳正〉依依又見鑾輿幸蜀歸泉下阿蠻應有語這迴休更怨楊妃
　　王夷甫
　　把得閒書坐水濵讀來前事亦酸辛莫言麈尾清譚柄壞卻淳風是此人
　　鷺鷥
　　斜陽澹澹柳陰陰風褭寒絲映水深不要向人誇素白也知常有羨魚心
　　書淮陰侯傳
　　寒燈挑盡見遺塵試瀝椒漿合有神莫恨髙皇不終始滅秦謀項是何人
　　青山廟〈子胥廟〉
　　市蕭聲咽跡﨑嶇雪恥酬恩此丈夫霸主兩忘時亦異不知魂魄更歸無
　　小松〈一作杜荀鶴詩非〉
　　已有淸陰逼座隅愛聲仙客肯過無陵遷谷變須髙節莫向人間作大夫
　　竹
　　籬外清陰接藥闌曉〈一作晩〉風交戞碧琅玕子猷死〈一作歿〉後知音少粉節霜筠謾歲寒
　　謾天嶺
　　西去休言蜀道難此中危峻已多端到頭未會蒼蒼色爭得禁他兩度謾〈嶺有大謾天小謾天故云〉










　　御定全唐詩巻六百六十四
