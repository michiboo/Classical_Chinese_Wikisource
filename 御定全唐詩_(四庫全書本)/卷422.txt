　　欽定四庫全書
　　御定全唐詩巻四百二十二
　　元稹
　　夢遊春七十韻
　　昔嵗〈一作君〉夢遊春夢遊何所遇夢入深洞中果遂平生趣清泠淺漫流〈一作溪〉畫舫蘭篙渡過盡萬株桃盤旋竹林路長廊抱小樓門牖相回互樓下雜花叢叢邊繞鴛鷺池光漾霞影〈一作彩霞〉曉日初明煦未敢上階行頻移曲池歩烏龍不作聲碧玉曽相慕漸到𬖄幕間裴回意猶懼閒窺東西閤竒玩參差布隔子碧油糊駝鉤紫金鍍逡巡日漸髙影響人將寤鸚鵡饑亂鳴嬌娃睡猶怒𬖄開侍兒起見我遙相諭鋪設繡紅茵施張鈿糚具潛褰翡翠帷瞥見珊瑚樹不辨〈一作見〉花貎人空驚香若霧身回夜合偏態斂晨霞聚睡臉桃破風汗糚蓮委露叢梳百葉髻金蹙重臺屨紕輭鈿頭帬玲瓏合歡袴鮮妍脂粉薄闇澹衣裳故最似紅牡丹雨來春欲暮夢魂良易
　　驚靈境難久寓夜夜望天河無由重沿泝結念心所期返如禪頓悟覺來八九年不向花迴顧雜合〈一作洽〉兩京春喧闐衆禽䕶我到看花時但作懐仙句浮生轉經歴道性尤堅固近作夢仙詩亦知勞肺腑一夢何足雲良時事〈一作自〉婚娶當年二紀初嘉節三星度朝蕣玉佩迎髙松女蘿附韋門正全盛出入多歡裕甲第漲清池鳴騶引朱輅廣榭舞萎㽔長筵賔雜厝青春詎幾日華實潛幽蠧秋月照潘郎空山懐謝傅紅樓嗟壊壁金谷迷荒戍石壓破闌干門摧舊梐枑雖雲覺夢殊同是終難駐悰緒竟何如棼絲不成絇卓女白頭吟阿嬌金屋賦重璧盛姬臺青冡明妃墓盡委窮塵骨皆隨流波注幸有古如今何勞縑比素況余當盛時早嵗諧如務詔冊冠賢良諫垣陳好惡三十再登朝一登還一仆寵榮非不早邅迴亦云屢直氣在膏肓氛氳日沈痼不言意不快快意言多忤忤誠人所賊性亦天之付乍可沈為香不能浮作瓠誠為堅所守未為明所措事事身巳經營營計何誤美玉琢文珪良金填武庫徒謂自堅貞安知受礱鑄長絲羈野馬宻網羅隂兔物外各迢迢誰能逺相錮時來既若飛禍速當如騖曩意自未精此行何所訴努力去江陵笑言誰與晤江花縱可憐奈非心所慕石竹逞奸黠蔓青誇畝數一種薄地生淺深何足妒荷葉水上生團團水中住瀉水置葉中君看不相汚
　　桐花落
　　莎草徧桐隂桐花滿莎落蓋覆相團圓可憐無厚薄昔嵗幽院中深堂下𬖄幕同在後門前因論花好惡君誇沈檀樣雲是指撝作暗澹滅紫花勾連蹙金萼都繡六七枝鬬成雙孔雀尾上稠疊花又將金解絡我愛看不已君煩睡先著我作繡桐詩繫君帬帶著別來苦修道此意都蕭索今日竟相牽思量偶然錯
　　夢昔時
　　閒窻結幽夢此夢誰人知夜半初得處天明臨去時山川已久隔雲雨兩無期何事來相感又成新別離
　　恨糚成
　　曉日穿隙明開帷理糚㸃傅粉貴重重施朱憐冉冉柔鬟背額垂叢鬢隨釵斂凝翠暈蛾眉輕紅拂花臉滿頭行小梳當面施圓靨最恨落花時糚成獨披掩
　　古決絶詞
　　乍可為天上牽牛織女星不願為庭前紅槿枝七月七日一相見相見故心終不移那能朝開暮飛去一任東西南北吹分不兩相守恨不兩相思對面且如此背面當可知〈一作何如〉春風撩亂伯勞語況是此時拋去時〈一本無況是二字〉握手苦相問竟不言後期君情既決絶妾意已〈一作亦〉參差借如死生別安得長苦悲
　　噫春冰之將泮何予懐之獨結有美一人於焉曠絶一日不見比一日於三年況三年之曠別水得風兮小而已波筍在苞兮髙不見節矧桃李之當春競衆人而〈一作之〉攀折我自顧悠悠而若雲又安能保君皚皚〈一作皓皓〉之如雪感破鏡之分明睹淚痕之餘血幸他人之既不我先又安能使他人之終不我奪巳焉哉織女別黃姑一年一度暫相見彼此隔河何事無
　　夜夜相抱眠幽懐尚沈結那堪一年事長遣一宵説但感久相思何暇暫相悅虹橋薄夜成龍駕侵晨列生憎野鶴性〈一作鵲往〉遲迴死恨天雞識時節曙色漸曈曈〈一作曨曨〉華星欲〈一作次〉明滅一去又一年一年何可〈一作時〉徹有此迢遞期不如死生別天公隔〈一作可一作何〉是妒相憐何不便教相決絶
　　櫻桃花
　　櫻桃花一枝兩枝千萬朶花塼曽立摘花人窣破羅帬紅似火
　　曹十九舞綠鈿
　　急管清弄頻舞衣纔攬結含情獨揺手雙袖參差列騕褭栁牽絲轉風回雪凝眄嬌不移往往度繁節
　　閨晩
　　紅帬委塼堦玉爪剺朱橘素臆光如砑明瞳豔疑溢調不成曲學書徒弄筆夜色侵洞房春煙透𬖄出
　　曉將別
　　風露曉淒淒月下西牆西行人帳中起思婦枕前啼屑屑命僮御晨裝儼巳齊將去復攜手日髙方解攜
　　薔薇架〈清水驛〉
　　五色階前架一張籠上被殷紅稠疊花半綠鮮明地風蔓羅帬帶露英蓮臉淚多逢走馬郎可惜𬖄邊思
　　月暗〈第六句缺四字〉
　　月暗燈殘面牆泣羅纓斗重知啼濕真珠𬖄斷蝙蝠飛燕子巢空螢火入深殿門重夜漏嚴柔〈缺〉　　　年急君王掌上容一人更有輕身何處立
　　新秋
　　旦暮巳淒涼離人逺思忙夏衣臨曉薄秋影入檐長前事風隨扇歸心燕在梁殷勤寄牛女河漢正相望
　　贈雙文
　　豔極翻含怨〈一作態〉憐多轉自嬌有時還暫〈一作自〉笑閒坐愛〈一作更〉無憀曉月行看墮春酥見欲消何因肯垂手不敢望回腰〈舞曲二名〉
　　春別
　　幽芳本未闌君去蕙花殘河漢秋期逺關山世路難雲屏留粉絮風幌引香蘭腸斷迴文錦春深獨自看
　　和樂天示楊瓊
　　我在江陵少年日知有楊瓊初喚出腰身瘦小歌圓𦂳依約年應十六七去年十月過蘇州瓊來拜問郎不識青衫玉貌何處去安得紅旗遮頭白我語楊瓊瓊莫語汝雖笑我我笑汝汝今無復小腰身不似江陵時好女楊瓊為我歌送酒爾憶江陵縣中否江陵王令骨為灰車來嫁作尚書婦盧戡及第嚴澗在其餘死者十八九我今賀爾亦自多爾得老成余〈一作亦〉白首〈楊瓊本名播少為江陵酒妓去年姑蘇過瓊敘舊及今見樂天此篇因走筆追書此曲〉
　　魚中素
　　重疊魚中素幽緘手自開斜紅餘淚蹟知著臉邊來
　　代九九
　　昔年桃李月顏色共花宜迴臉蓮初破低蛾栁並垂望山多倚樹弄水愛臨池逺被登樓識潛因倒影窺隔林徒想像上砌轉逶迤漫擲庭中果虛攀牆外枝強持文玉佩求結麝香縭阿母憐金重親兄要馬騎把將嬌小女嫁與冶遊兒自隱勤勤索相要事事隨每常同坐臥不省暫參差纔學羞兼妒何言寵便移青春來易皎白日誓先虧僻性嗔來見邪行醉後知別牀鋪枕席當面指瑕疵妾貎應猶在君情遽若斯的成終世恨焉用此宵為鸞鏡燈前撲鴛衾手下隳參商半夜起琴瑟一聲離努力新叢豔狂風次第吹
　　盧十九子䝉吟盧七員外洛川懐古六韻命余和
　　聞道盧明府閒行詠洛神浪圓疑靨笑波鬬憶眉嚬蹀躞橋頭馬空濛水上塵草芽猶犯雪冰岸欲消春寓目終無限通辭未有因子䝉將此曲吟似獨眠人
　　劉阮妻〈一作山〉二首
　　仙洞千年一度開等閒偷入又偷迴桃花飛盡東風起何處消沈去不來
　　芙蓉脂肉綠雲鬟罨畫樓臺青黛山千樹桃花萬年藥不知何事憶人間
　　桃花
　　桃花淺深處似勻深淺糚春風助腸斷吹落白衣裳
　　暮秋
　　看著牆西日又沈歩廊迴合㦸門深棲烏滿樹聲聲絶小玉上牀鋪夜衾
　　壓牆花
　　野性大都迷里巷愛將髙樹記人家春來偏認平陽宅為見牆頭拂面花
　　舞腰
　　帬裾旋旋手迢迢不趁音聲自趁嬌未必諸郎知曲誤一時偷眼為迴腰
　　白衣裳二首
　　雨濕輕塵隔院香玉人初著白衣裳半含惆悵閒看繡一朶棃花壓象牀
　　藕絲衫子栁花帬空著沈香慢火熏閒倚屏風笑周昉枉拋心力畫朝雲
　　憶事
　　夜深閒到㦸門邊卻繞行廊又獨眠明月滿庭池水綠桐花垂在翠〈一作繡〉簾前
　　寄舊詩與薛濤因成長句
　　詩篇調態人皆有細膩風光我獨知月夜詠花憐暗澹雨朝題栁為攲垂長教碧玉藏深處總向紅牋寫自隨老大不能收拾得與君閒似好男兒
　　友封體
　　雨送浮涼夏簟清小樓腰褥怕單輕微風暗度香囊轉朧月斜穿隔子明樺燭燄髙黃耳吠栁堤風靜紫騮聲頻頻聞動中門鎻桃葉知嗔未敢迎
　　看花
　　努力少年求好官好花須是少年看君看老大逢花樹未折一枝心巳闌
　　斑竹〈得之湘流〉
　　一枝斑竹渡湘沅萬里行人感別魂知是娥皇廟前物逺隨風雨送啼痕
　　箏
　　莫愁私地愛王昌夜夜箏聲怨隔牆火鳯有凰求不得春鶯無伴囀空長急揮舞破催飛燕慢逐歌詞弄小娘死恨相如新索婦枉將心力為他狂
　　春曉
　　半欲天明半未明醉聞花氣睡聞鶯⿰兒撼起鐘聲動二十年前曉寺情
　　所思二首〈一作劉禹錫詩題作有所嗟〉
　　庾亮樓中初見時武昌春栁似腰肢相逢相失還如夢為雨為雲今不知
　　鄂渚濛濛煙雨微女郎魂逐暮雲歸只應長在漢陽渡化作鴛鴦一隻飛
　　鶯鶯詩〈一作離思詩之首篇〉
　　殷紅淺碧舊衣裳取次梳頭闇澹糚夜合帶煙籠曉日牡丹經雨泣殘陽低迷隱〈一作依稀似〉笑原非笑散漫清〈一作彷彿聞〉香不似〈一作是〉香頻動橫波嗔阿母〈一作嬌不語〉等閒教見小兒郎
　　離思五首〈一本並前首作六首〉
　　自愛殘糚曉鏡中環釵漫篸綠絲〈一作雲〉叢須臾日射燕脂頰一朶紅蘇旋欲〈一作玉〉融
　　山泉散漫繞階流萬樹桃花映小樓閒讀道書慵未起水晶簾下看梳頭
　　紅羅著壓逐時新吉了〈一作杏子〉花紗嫩麴塵第一莫嫌材地弱些些紕縵最宜人
　　曽經滄海難為水除卻巫山不是雲取次花叢嬾迴顧半縁修道半縁君
　　尋常百種花齊發偏摘棃花與白人今日江頭兩三樹可憐和〈一作枝〉葉度殘春
　　雜憶五首
　　今年寒食月無光夜色纔侵巳上牀憶得雙文通內裏玉櫳深處暗聞香
　　花籠微月竹籠煙百尺〈一作丈〉絲繩拂地懸憶得雙文人靜後潛教桃葉送鞦韆
　　寒輕夜淺繞迴廊不辨花叢暗辨香憶得雙文朧月下小樓前後捉迷藏
　　山榴似火葉相兼亞拂塼階〈一作低牆〉半拂檐憶得雙文獨披掩滿頭花草倚新𬖄
　　春冰消盡碧波湖漾影殘霞似有無憶得雙文衫子薄〈一作裏〉鈿頭雲暎褪紅酥〈一作蘇〉
　　有所教
　　莫畫長眉畫短眉斜紅傷豎莫傷垂人人總解爭時勢都大須看各自宜
　　襄陽為盧竇紀事
　　帝下真符召玉真偶逢遊女暫相親素書三巻留為贈從向人間說向人
　　風弄花枝月照階醉和春睡倚香懐依稀似覺雙環動潛被蕭郎卸玉釵
　　鶯聲撩亂曙燈殘暗覔金釵動曉寒猶帶春酲嬾相送櫻桃花下隔𬖄看
　　琉璃波面月籠煙暫逐蕭郎走上天今日歸時最腸斷回江還是夜來船
　　花枝臨水復臨堤閒照江流〈一作清江〉亦照泥千萬春風好擡舉夜來曽有鳯皇棲〈此首一作馬戴詩題作襄陽席上呈於司空〉
　　㑹真詩三十韻
　　微月透𬖄櫳螢光度碧空遙天初縹緲低樹漸蔥蘢龍吹過庭竹鸞歌拂井桐羅綃垂薄霧環佩響輕風絳節隨金母雲心捧玉童更深人悄悄晨㑹雨濛濛珠瑩光文履花明隱繡櫳寳釵行彩鳯羅帔掩丹虹言自瑤華浦將朝碧帝宮因遊李〈一作洛〉城北偶向宋家東戲調初微拒柔情巳暗通低鬟蟬影動迴歩玉塵䝉轉面流花雪登牀抱綺叢鴛鴦交頸舞翡翠合歡籠眉黛羞頻聚朱脣暖更融氣清蘭蘂馥膚潤玉肌豐無力慵移腕多嬌愛斂躬汗光珠㸃㸃髪亂綠鬆鬆方喜千年㑹俄聞五夜窮留連時有限繾綣意難終慢臉含愁態芳詞誓素衷贈環明運合留結表心同啼粉流清鏡殘燈繞暗蟲華光猶冉冉旭日漸曈曈警乗〈一作乗鶩〉還歸洛吹簫亦上〈一作止〉嵩衣香猶染麝枕膩尚殘紅羃羃臨塘草飄飄思渚〈一作緒〉蓬素琴鳴怨鶴清漢望歸鴻海濶誠難度天髙不易沖行雲無處所蕭史在樓中
　　古豔詩二首
　　春來頻到宋家東垂袖開懐待好風鶯藏栁闇無人語惟有牆花滿樹紅
　　深院無人草樹光嬌鶯不語趁隂藏等閒弄水浮〈一作流〉花片流出門前賺阮郎















　　御定全唐詩巻四百二十二
