　　欽定四庫全書
　　御定全唐詩巻二十
　　相和歌辭
　　前苦寒行二首〈杜甫　以後竝清調曲其器有笙笛下聲弄髙弄遊弄箎節琴瑟箏琵琶八種歌四〉
　　漢時長安雪一丈牛馬毛寒縮如蝟楚江巫峽冰入懷虎豹哀號又堪記秦城老翁荊揚客慣習炎蒸歲絺綌𤣥㝠祝融氣或交手持白羽未敢釋
　　去年白帝雪在山今年白帝雪在地凍埋蛟龍南浦縮寒刮肌膚北風利楚人四時皆麻衣楚天萬里無晶輝三足之烏足恐斷羲和送將安〈集作何〉所歸
　　後苦寒行二首〈杜甫〉
　　南紀巫廬瘴不絶太古已來無尺雪蠻夷長老怨苦寒崐崘天關凍應折𤣥猨口噤不能嘯白鵠翅垂眼流血安得春泥補地裂
　　晩來江門失大木猛風中夜吹白屋天兵斷斬〈集作斬斷〉青
　　海戎殺氣南行動坤軸不爾苦寒何太酷巴東之峽生凌凘彼蒼迴幹人得知
　　苦寒行〈劉駕〉
　　嚴寒動八荒䓶莿〈集作刺刺〉無休時陽烏不自暖雪壓扶桑枝歲暮寒益壯青春安得歸朔雁到南海越禽何處飛誰言貧士歎不為身無衣
　　同前〈僧貫休〉
　　北風北風職何嚴毒摧壯士心縮金烏足凍雲囂囂礙雪一片下不得聲繞枯桑根在沙塞黃河徹底頑直到海一氣搏束萬物無態唯有吾庭前杉松樹枝枝枝健在
　　同前〈僧齊已〉
　　冰峰撐空寒矗矗雲凝水凍埋海陸殺物之性傷人之慾既不能斷絶蒺藜荊棘之根株又不能展鳳皇麒麟之拳跼如此則何如為和煦為膏雨自然天下之榮枯融融於萬戶
　　北上行〈李白〉
　　北上何所苦北上縁太行磴道盤且峻巉巖凌穹蒼馬足蹶側石車輪摧髙岡沙塵接幽州烽火連朔方殺氣毒劒㦸嚴風裂衣裳奔鯨夾黃河鑿齒屯洛陽前行無歸日返顧思舊鄉慘戚冰雪裏悲號絶中腸尺布不掩體皮膚劇枯桑汲水澗谷阻採薪隴坂長猛虎又掉尾磨牙皓秋霜草木不可飡飢飲零露漿歎此北上苦停驂為之傷何日王道平開顏覩天光
　　豫章行〈李白〉
　　胡風吹代馬〈一作燕人攢赤月〉北擁魯陽關吳兵照海雪西討何時還半渡上遼津黃雲慘無顏老母與子別呼天野草間白馬〈一作百烏〉繞旌旗悲鳴相追攀白楊秋月苦早落豫章山本為休眀人斬虜素不閒豈惜戰鬬死為君埽兇頑精感石沒羽豈忘〈集作雲〉憚險艱樓船若鯨飛波蕩落星灣此曲不可奏三軍鬢成斑
　　董逃行〈元稹〉
　　董逃董逃董卓逃揩鏗戈甲聲勞嘈剜剜深臍脂燄燄人皆數歎曰爾獨不憶年年取我身上膏膏銷骨盡煙火死長安城中賊毛起城門四走公卿士走勸劉虞作天子劉虞不敢作天子曹瞞篡亂從此始董逃董逃人莫喜勝負飜〈一作相〉環相枕倚縫綴難成裁破易何況曲鍼不能伸巧指欲學裁縫須準擬
　　同前〈張籍〉
　　洛陽城頭火曈曈亂兵燒我天子宮宮城南面有深山盡將老幼藏其間重巖為屋橡為食丁男夜行候消息聞道官軍猶掠人舊里如今歸未得董逃行漢家幾時重太平
　　相逢行〈崔顥〉
　　妾年初二八家住洛橋頭玉戶臨馳道朱門近御溝使君何假問夫壻大長秋女弟新承寵諸兄近拜侯春生百子殿花發五城樓出入千門裏年年樂未休
　　同前二首〈李白〉
　　朝騎五花馬謁帝出銀臺秀色誰家子雲車〈一作中〉珠箔開金鞭遙指㸃玉勒近遲囘夾轂相借問疑〈一作知〉從天上來憐腸愁欲斷斜日復相催下車何輕盈飄然似落梅〈集無此四句〉邀〈集作蹙〉入青綺門〈一作嬌羞初解珮〉當歌〈一作語笑〉共銜杯銜杯映歌扇似月雲中見相見不相親不如不相見相見情已深未語可知心胡為守空閨孤眠愁錦衾錦衾與羅幃纏緜會有時春風正澹蕩〈一作糾結〉暮雨〈一作青鳥〉來何遲願因三青鳥更報長相思光景不待人須㬰髮成絲當年失行樂老去徒傷悲持此道宻意無令曠佳期相逢紅塵內髙揖黃金鞭萬戶垂楊裏君家阿那邊
　　同前〈韋應物〉
　　二十登漢朝英聲邁今古適從東方來又欲謁明主猶酣新豐酒尚帶霸陵雨邂逅兩相逢別來間〈集作問〉寒暑寜知白日晩暫向花間語忽聞長樂鐘走馬東西去
　　三婦豔詩〈董思恭〉
　　大婦裁紈素中婦弄明璫小婦多姿態登樓紅粉妝丈人且安坐初日漸流光
　　中婦織流黃〈虞世南〉
　　寒閨織素錦含怨歛雙蛾綜新交縷澀經脆斷絲多衣香逐舉袖釧動應鳴梭還恐裁縫罷無信達交河
　　難忘曲〈李賀〉
　　夾道開洞門弱楊低畫㦸簾影竹葉〈集作華〉起簫聲吹日色蠭語繞妝鏡拂蛾學春碧亂繫丁香梢滿䦨花向夕
　　塘上行〈李賀〉
　　藕花涼露溼花缺藕根澀飛下雌鴛鴦塘水聲溢溢〈集作溘溘〉
　　苦辛行〈戎昱〉
　　且莫奏短歌聼余苦辛詞如今刀筆士不及屠酤兒少年無事學詩賦豈意文章復相誤東西南北少知音終年竟歲悲行路仰面訴天天不聞低頭告地地不言天地生我尚如此陌上他人何足論誰謂西江深涉之固無憂誰謂南山髙可以登之遊險巇惟有世間路一嚮令人堪白頭貴人立意不可測等閒桃李成荊棘風塵之士深可親心如雞犬能依人悲來卻憶漢天子不棄相如家舊貧〈此下集有勸君且三字〉飲酒酒能散羇愁誰家有酒判一醉萬事從他江水流
　　秋胡行〈髙適〉
　　妾本邯鄲未嫁時容華倚翠人未知一朝結髪從君子將妾迢迢東路陲時逢大道無難阻君方遊宦從陳汝蕙樓獨臥頻度春彩落〈集作閣〉辭君幾徂暑三月垂楊蠶未眠攜籠結侶南陌邉道逢行子不相識贈妾黃金買少年妾家夫壻輕離久寸心誓與長相守願言行路莫多情送〈集作道〉妾貞心在人口日暮蠶飢相命歸攜籠端飾來庭闈勞心苦力終無恨所冀君恩那〈集作即〉可依聞說行人已歸止乃是向來贈金子相看顏色不復言相顧懷慙有何巳從來自隱無疑背直為君情也相㑹如何咫尺仍有情況復迢迢千里外此時〈集作誓將〉顧恩不顧身念君此日赴河津莫道向來不得意故欲留規誡後人
　　善哉行〈僧貫休　以後竝瑟調曲其器有笙笛節琴瑟箏琵琶七種歌六部〉
　　有美一人兮婉如清揚識曲別音兮令姿煌煌繡袂捧琴兮登君子堂如彼萱草兮使我憂忘欲贈之以紫玉尺白銀璫久不見之兮湘水茫茫
　　同前〈僧齊已〉
　　大鵬刷翮謝溟渤青雲萬層髙突出下視秋濤空渺瀰舊處魚龍皆細物人生在世何容易眼濁心昏信生死願除嗜慾待身輕攜手同尋列仙事
　　來日大難〈李白〉
　　來日一身攜糧負薪道長食盡苦口焦脣今日醉飽樂過千春仙人相存誘我逺學海凌三山陸憩五嶽乘龍上三〈集無此二字〉天飛目瞻兩角授以神〈集作仙〉藥金丹滿握蟪蛄蒙恩深媿短促思填東海彊銜一木道重天地軒師廣成蟬翼九五以求長生下士大笑如蒼蠅聲
　　當來日大難〈元稹〉
　　當來日大難行前有坂後有坑大梁側小梁傾兩軸相絞兩輪相撐大牛豎小牛橫烏啄牛背足跌力獰當來日大難行太行雖險險可使平輪軸自撓牽制不停泥潦漸久荊棘旋生行必不得不如不行
　　隴西行〈王維〉
　　十里一走馬五里一揚鞭都䕶軍書至匈奴圍酒泉關山正飛雪烽戍斷無煙
　　同前〈耿湋〉
　　雪下陽關路人稀隴戍頭封狐猶未翦邊將豈無羞白草三冬色黃雲萬里愁因思李都尉畢竟不封侯
　　同前〈長孫佐輔〉
　　陰雲凝朔氣隴上正飛雪四月草不生北風勁如切朝來羽書急夜救長城窟道隘行不前相呼抱鞍歇人寒指欲墮馬凍蹄亦裂射雁旋充飢斧冰還止渴寜辭解圍鬬但恐乘疲沒早晩〈一作望〉邊候空歸來養羸卒
　　東門行〈栁宗元〉
　　漢家三十六將軍東方雷動橫陣雲雞鳴函谷客如霧貌同心異不可數赤丸夜語飛電光徼巡司隸眠如羊當街一叱百吏走馮敬胷中函匕首兇徒側耳潛愜心悍臣破膽皆杜口魏王臥內藏兵符子西掩袂真無辜羌胡轂下一朝起敵國舟中非所擬安陵誰辨削礪工韓國詎眀深井裡絶咽斷骨那下補萬金寵贈不如土
　　飲馬長城窟行〈太宗皇帝〉
　　塞外悲風切交河冰已結瀚海百重波陰山千里雪迥戍危烽火層巒引髙節悠悠巻斾旌飲馬出長城寒沙連騎跡朔吹斷邊聲胡塵清玉塞羌笛韻金鉦絶漠干戈戢車徒振原隰都尉反龍堆將軍旋馬邑揚麾氛霧靜紀石功名立荒裔一戎衣雲〈集作靈〉臺凱歌入
　　同前〈虞世南〉
　　馳馬渡河幹流深馬渡難前逢錦車使都䕶在樓蘭輕騎猶銜勒疑兵尚解鞍溫池下絶澗棧道接危巒拓地勲未賞亡城律詎〈集作豈〉寛有月關猶暗經春隴尚寒雲昏無復影冰合不聞湍懐君不可遇聊持報一湌
　　同前〈袁朗〉
　　朔風動秋草清蹕長安道長城連不窮所以隔華戎規模惟聖作荷負〈集作負荷〉曉成功鳥庭已向內龍荒更鑿空玉關塵巻靜金微路已通湯征隨北怨舜詠起南風畫野〈集作地〉功初立綏邊事雲集朝服踐狼居凱歌旋馬邑山響傳鳳吹霜華藻瓊鈒屬國擁節歸單于欵關入日落寒雲〈集作風〉起驚沙〈集作蓬〉被原隰零落葉已寒河流清且急四時徭役盡千載干戈戢太平今若斯汗馬竟無施惟當事筆研歸去草封禪
　　同前〈王翰〉
　　長安少年無逺圖一生惟羨執金吾騏驎前殿拜天子走馬為君西擊〈集作西擊長城〉胡胡沙獵獵吹人面漢虜相逢不相見遙聞鼙鼓動地來傳道單于夜猶戰此時顧恩寜顧身為君一行摧萬人壯士揮戈回白日單于濺血染朱輪回〈集作歸〉來飲馬長城窟長安道傍多白骨問之耆老何代人云是秦王築城卒黃昏塞北無人煙鬼哭啾啾聲沸天無罪見誅功不賞孤魂流落此城邊當昔秦王按劒起諸侯膝行不敢視富國彊兵二十年築怨興徭九千里秦王築城何太愚天實亡秦非北胡一朝禍起蕭牆內渭水咸陽不復都
　　同前〈王建〉
　　長城窟長城窟邊多馬骨古來此地無井泉賴得秦家築城卒征人飲馬愁不回長城變作望鄉堆蹄跡〈集作蹤〉未乾人去近續後馬來泥汙盡枕弓睡著待水生不見陰山在前陣馬蹄足脫裝馬頭健兒戰死誰封侯
　　同前〈僧子蘭〉
　　遊客長城下飲馬長城窟馬嘶聞水腥為浸征人骨豈不是流泉終不成潺湲洗盡骨上土不洗骨中寃骨若比流水四海有還魂空流嗚咽聲聲中疑是言
　　上留田〈李白〉
　　行至上留田孤墳何崢嶸積此萬古恨春草不復生悲風四邊來腸斷白楊聲借問誰家地埋沒蒿里塋古老向余言言是上留田蓬科馬鬛今已平昔之弟死兄不葬他人於此舉銘旌一鳥死百鳥鳴一獸死百獸驚桓山之禽別離苦欲去迴翔不能征田氏倉卒骨肉分青天白日摧紫荊交柯之木本同形東枝顦顇西枝榮無心之物尚如此參商胡乃尋天兵孤竹延陵讓國揚名髙風緬邈穨波激清尺布之謠塞耳不能聼
　　同前〈僧貫休〉
　　父不父兄不兄上留田蝥賊生徒陟岡淚崢嶸我欲使諸凡鳥雀盡變為鶺鴒我欲使諸凡草木盡變為田荊鄰人歌鄰人歌古風清清風生
　　安樂宮〈李賀〉
　　深〈一作漆〉井桐烏起尚復牽清水未盥邵陵王〈集作爪〉缾中弄長翠新城安樂宮宮如鳳皇翅歌迴蠟版鳴大綰〈集作左悺〉提壺使〈一作伎〉綠繁悲水曲茱茰別秋子
　　放歌行〈王昌齡〉
　　南渡洛陽津西望十二樓眀堂坐天子月朔朝諸侯清樂動千門皇風被九州慶雲從東來泱漭抱日流昇平貴論道文墨將何求有詔徵草澤微臣獻謀猷〈集作將獻謀〉冠冕如星羅拜揖曹與周望塵非吾事入賦且遲留幸䝉國士識因脫負薪裘今者放歌行以慰梁父愁但營數斗祿奉養毋〈集作毎〉豐羞若得金膏遂飛雲亦可儔
　　野田黃雀行〈李白〉
　　遊莫逐炎洲翠棲莫近吳宮燕吳宮火起焚爾〈集作巢〉窠炎洲逐翠遭網羅蕭條兩翅蓬蒿下縱有鷹鸇奈若何
　　同前〈儲光羲〉
　　嘖嘖野田雀不知軀體微閒穿深蒿裏爭食復爭飛窮老一穨舍棗多桑樹稀無棗猶可食無桑何以衣蕭條空倉暮相引時來歸邪路豈不捷渚田豈不肥水長路且壞惻惻與心違
　　同前〈僧貫休〉
　　髙樹風多吹爾巢落深蒿葉暖宜爾依薄莫近鴞類珠〈集作蛛〉網亦惡飲野田之清水食野田之黃粟深花中睡𡋯土裏浴如此即全勝啄太倉之穀而更穿人〈集有之字〉屋
　　同前〈僧齊已〉
　　雙雙野田雀上下同飲啄暖去棲蓬蒿寒歸傍籬落殷勤避羅網乍可遇鵰鶚鵰鶚雖不仁分眀在寥廓
　　雁門太守行〈李賀〉
　　黑雲壓城城欲摧甲光向月〈一作日〉金鱗開角聲滿天秋色裏塞上燕支凝夜紫半巻紅旗臨易水霜重鼓寒聲〈一作聲寒〉不起報君黃金臺上意提攜玉龍為君死
　　同前〈張祜〉
　　城頭月沒霜如水趚趚蹋沙人似鬼燈前拭淚試香裘長引一聲殘漏子駝囊瀉酒酒一杯前頭啑〈集作滴〉血心不囘寄語年少妻莫哀魚金虎竹天上來雁門山邊骨成灰
　　同前〈荘南傑〉
　　旌旗閃閃搖天末長笛橫吹虜塵闊跨下嘶風白練獰腰間切玉青蛇活擊革摐金燧牛尾犬羊兵敗如山死九泉寂寞葬秋蟲溼雲荒草啼秋思
　　飛來雙白鶴〈虞世南〉
　　飛來雙白鶴奮翼逺凌煙雙棲集紫蓋一舉背青田颺影過伊洛流聲入管鳴羣倒景外刷羽閬風前映海疑浮雪拂澗瀉飛泉燕雀寜知去蜉蝣不識還何言別儔侶從此間山川顧步已相失裵囘反〈集作各〉自憐危心猶警露哀響詎聞天無因振六翮輕舉復隨仙
　　門有車馬客行〈虞世南〉
　　財雄〈集作陳遵〉重交結戚里擅豪華曲臺臨上路髙門〈集作軒〉抵狹斜赭汗千金馬繡轂五香車白鶴隨飛蓋朱鷺入鳴笳夏蓮開劒水春桃發露〈集作綬〉花輕帬染囘雪浮蟻泛流霞〈集無此二句〉髙談辨飛兔摛藻握靈蛇逢恩借羽翼〈集作出毛羽〉失路委泥沙曖曖風煙晩路長歸騎逺日斜青𤨏第塵飛金谷苑危絃促柱奏巴渝遺簪墮珥解羅𥜗如何守直道飜使谷名愚
　　同前〈李白〉
　　門有車馬客金鞍耀朱輪謂從丹〈一作雲〉霄落乃是故鄉親呼兒埽中堂坐客論悲辛對酒兩不飲停觴淚盈巾歎我萬里遊飄颻〈集作飄〉三十春空談霸〈集作帝〉王略紫綬不掛身雄劒藏玉匣陰符生素塵廓落無所合流離湘水濵借問宗黨間多為泉下人生苦百戰役死託萬鬼鄰北風揚胡沙埋翳周與秦大運且如此蒼穹寜匪仁惻愴竟何道存亡任大鈞
　　蜀道難〈張文琮〉
　　梁山鎮地險積石阻雲端深谷下寥廓層巖上鬱盤飛梁架絶嶺棧道接危巒攬轡獨長息方知斯路難
　　同前〈李白〉
　　噫吁嚱危乎髙哉蜀道之難難於上青天蠶叢及魚鳧開國何茫然爾來四萬八千歲乃〈一作不〉與秦塞通人煙西當太白有鳥道可以橫絶峨睂巔地崩山摧壯士死然後天梯石棧方〈一作相〉鉤連上有六龍迴日之髙標〈一作橫河斷海之浮雲〉下有衝波逆折之迴川黃鶴之飛尚不得〈一作過〉猨猱欲度愁攀緣青泥何盤盤百步九折縈巖巒捫參歴井仰脅息以手撫膺坐長歎問君西遊何時還畏途巉巖不可攀但見悲鳥〈一作鳴〉號枯〈一作古〉木雄飛呼雌〈一作雌從〉繞林間又聞子規啼夜月愁空山蜀道之難難於上青天使人聼此彫朱顏連峰去天不盈尺〈一作入煙幾千里〉枯松倒掛倚絶壁飛湍瀑流相喧豗砅崖轉石萬壑雷其嶮也若此嗟爾逺道之人胡為乎來哉劒閣崢嶸而崔嵬一夫當關萬夫莫開所守或匪親〈一作人〉化為狼與豺朝避猛虎夕避長蛇磨牙吮血殺人如麻錦城雖雲樂不如早還家蜀道之難難於上青天側身西望長咨〈一作令人〉嗟
　　櫂歌行〈駱賓王〉
　　寫月圖〈集作塗〉黃罷凌波拾翠通鏡花搖芰日衣麝入荷風葉密舟難蕩蓮疎浦易空鳳媒羞自託鴛翼恨難窮秋帳燈花翠倡樓粉色紅相思無別曲並在櫂歌中
　　同前〈徐堅〉
　　櫂女飾銀鉤新妝下翠樓霜絲青桂檝蘭栧紫霞舟水落金陵曙風起洞庭秋扣船過曲浦飛帆越囘流影入桃花浪香飄杜若洲洲長殊未返蕭散雲霞晩日下大江平煙生歸岸逺岸逺聞潮波爭途遊戲多因聲趙津女來聼采菱歌
　　胡無人行〈徐彥伯〉
　　十月繁霜下征人逺鑿空雲搖錦更〈集作車〉節海照角端弓暗磧埋沙樹衝飇巻塞蓬方隨膜拜入歌舞玉門中
　　同前〈聶夷中〉
　　男兒徇大義立節不沽名腰間懸陸離大歌胡無行不讀戰國書不覽黃石經醉臥咸陽樓夢入受降城更願生羽翼飛身入青冥請攜天子劒斫下旄頭星自然胡無人雖有無戰爭悠哉典屬國驅羊老一生
　　同前〈李白〉
　　嚴風吹霜海草彫筋幹精堅胡馬驕漢家戰士三十萬將軍兼領〈一作誰者〉霍嫖姚流星白羽腰間插劒花秋蓮光出匣天兵照雪下玉關虜箭如沙射金甲雲龍風虎盡交迴太白入月敵可摧敵可摧旄頭滅履胡之腸涉胡血懸胡青天上埋胡紫塞旁胡無人漢道昌陛下之壽三千霜但歌大風雲飛揚安得猛士兮守四方胡無人漢道昌〈一本無此六字集無陛下之夀五句〉
　　同前〈僧貫休〉
　　霍嫖姚趙充國天子將之平朔漠肉胡之肉燼胡帳幄千里萬里惟留胡之空殼邊風蕭蕭榆葉初落殺氣晝赤枯骨夜哭將軍既立殊勲遂有胡無人曲我聞之天子富有四海徳被無垠但令一物得所八表來賓亦何必令彼胡無人
　　白頭吟〈劉希夷　楚調曲其器有笙笛弄節琴箏琵琶瑟七種〉
　　洛陽城東桃李花飛來飛去落誰家洛陽女兒惜顏色行逢〈集作坐見〉落花長歎息今年花落顏色改眀年花開復誰在巳見松柏摧為薪更聞桑田變成海古人無復洛城東今人還對落花風年年歲歲花相似歲歲年年人不同寄言全盛紅顏子須〈集作應〉憐半死白頭翁此翁白頭真可憐伊昔紅顏美少年公子王孫芳樹下清歌妙舞落花前光祿池臺文〈集作開〉錦繡將軍樓閣畫神仙一朝臥病無人識三春行樂在誰邊宛轉蛾睂能幾時須臾白〈集作寉〉髮亂如絲但看舊〈集作古〉來歌舞地惟有黃昏鳥雀悲
　　同前二首〈李白〉
　　錦水東北流波蕩雙鴛鴦雄巢漢宮樹雌弄秦草芳寜同萬死碎綺翼不忍雲間兩分張此時阿嬌正嬌妬獨坐長門愁日暮但願君恩顧妾深豈惜黃金將買賦〈一作買詞賦〉相如作賦得黃金丈夫好新多異心一朝將聘茂陵女文君因贈〈一作賦〉白頭吟東流不作西歸水落花辭條歸故林兔絲固無情隨風任顛倒誰使女蘿枝而來彊縈抱兩草猶一心人心不如草莫巻龍須席從他生網絲且留琥珀枕或有夢來時覆水再收豈滿杯棄妾已去難重囘古時得意不相負祗今惟見青陵臺錦水東流碧波蕩雙鴛鴦雄巢漢宮樹雌弄秦草芳相如去蜀謁武帝赤車駟馬生輝光一朝再覽大人作萬乘忽欲凌雲翔聞道阿嬌失恩寵千金買賦要君王相如不憶貧賤日官髙金多聘私室茂陵姝子皆見求文君歡愛從此畢淚如雙泉水行墮紫羅襟五更雞三唱清晨白頭吟長吁不整緑雲鬢仰訴青天哀怨深城崩梁妻誰道土無心東流不作西歸水落花辭枝羞故林頭上玉燕釵是妾嫁時物贈君表相思羅袖幸時拂莫巻龍須席從他生網絲且留琥珀枕還有夢來時鷫鸘裘在錦屏上自君一掛無由披妾有秦樓鏡照心勝照井願持照新人雙對可憐影覆水卻收不滿杯相如還謝文君囘古來得意不相負祗今惟有青陵臺
　　同前〈張籍〉
　　請君膝上琴彈我白頭吟憶昔君前嬌笑語兩情宛轉如縈素宮中為我起髙樓更開華池種芳樹春天百草秋始衰棄我不待白頭時羅襦玉珥色未暗今朝巳道不相宜揚州青銅作眀鏡暗中持照不見影人心囘互自無窮眼前好惡那能定君恩已去若再返菖蒲花生〈集作開〉月長滿
　　反白頭吟〈白居易　鮑照作白頭吟居易反其致為反白頭吟〉
　　炎炎者烈火營營者小蠅火不熱真玉蠅不㸃清冰此茍無所受彼莫能相仍乃知物性中各有能不能古稱怨報〈集作恨〉死則人有所懲懲淫或應可在道未為𢎞譬如蜩鷃徒啾啾啅龍鵬宜當委之去寥廓髙飛騰豈能泥塵下區區酬怨憎胡為坐自苦吞悲仍撫膺
　　決絶詞三首〈元稹〉
　　乍可為天上牽牛織女星不願為庭前紅槿枝七月七日一相見故心終不移那能朝開暮飛去一任東西南北吹分不兩相守恨不兩相思對面且如此背面當何知春風撩亂伯勞語〈此下集有況是二字〉此時拋去時握手苦相問竟不言後期君情既決絶妾意已參差借如死生別安得長苦悲
　　噫春冰之將泮何余懐之獨結有美一人於焉曠絶一日不見比一日於三年況三年之曠別水得風兮小而已波筍在苞兮髙不見節矧桃李之當春競衆人之〈集作而〉攀折我自顧悠悠而若雲又安能保君皓皓〈集作皚皚〉之如雪感破鏡之分眀覩淚痕之餘血幸他人之既不我先又安能使他人之終不我奪已焉哉織女別黃姑一年一度暫相見彼此隔河何事無
　　夜夜相抱眠幽懷尚沈結那堪一年事長遣一宵說但感久相思何暇暫相恱虹橋薄夜成龍駕侵晨列生憎野鵲徃〈集作寉性〉遲囘死恨天雞識時節曙色漸曈曨〈集作曈〉華星次〈集作欲〉眀滅一去又一年一年何時〈一作可〉徹有此迢遰期不如生死〈集作死生〉別天公隔是妬相憐何不便敎相決絶
　　梁甫吟〈李白〉
　　長嘯梁甫吟何時見陽春君不見朝歌屠叟辭棘津八十西來釣渭濱寜羞白髮照淥〈集作清〉水逢時吐〈一作壯〉氣思經綸廣張三千六百釣風期暗與文王親大賢虎變愚不測當年頗似尋常人君不見髙陽酒徒起草中長揖山東隆準公入門不拜〈一作開說〉騁雄辨兩女輟洗來趨風東下齊城七十二指麾楚漢如旋蓬狂生落拓尚如此何況壯士當羣雄我欲攀龍見眀主雷公砰訇震天鼓帝旁投壺多玉女三時大笑開電光倏爍晦冥起風雨閶闔九門不可通以額叩關閽者怒白日不照吾精誠國無事憂天傾䝟貐磨牙競人肉騶虞不折生草莖手接飛猱彫虎側足焦原未言苦智者可巻愚者豪世人見我輕鴻毛力排南山三壯士齊相殺之費二桃吳楚弄兵無劇孟亞夫咍爾為徒勞梁父吟梁父吟聲正悲張公兩龍劒神物合有時風雲感會起屠釣大人𡸣屼當安之
　　東武吟〈李白〉
　　好古笑流俗素聞賢達風方希佐眀主長揖辭成功白日在髙天囘光燭微躬恭承鳳皇詔歘起雲蘿中清切紫霄迥優游丹禁通君王賜顏色聲價凌煙虹乘輿擁翠蓋扈從金城東寶馬麗絶景錦衣入新豐倚巖望松雪對酒鳴絲桐因學揚子雲獻賦甘泉宮天書美片善清芬播無窮歸來入咸陽談笑皆王公一朝去金馬飄落成飛蓬賓友〈集作客〉日疎散玉尊亦已空才力猶可倚〈一作待〉不慙世上雄閒作東武吟曲盡情未終書此謝知已吾尋黃綺翁〈一作扁舟尋釣翁〉
　　怨詩二首〈薛奇童〉
　　日晩梧桐落微寒入禁垣月懸三雀觀霜度萬秋門豔舞矜新寵愁容泣舊恩不堪深殿裏簾外欲黃昏禁苑春風起流鶯繞合歡玉窗通日氣珠箔巻輕寒楊葉垂金〈一作陰〉砌棃花入井闌君王好長袖新作舞衣寛
　　同前〈張汯〉
　　去年離別雁初歸今夜裁縫螢已飛征客去〈集作近〉來音信斷不知何處寄寒衣
　　同前〈劉元濟〉
　　玉關芳信斷蘭閨錦字新愁來好自抑念切已含嚬虛牖風驚夢空牀月厭人歸期儻可促勿度栁園春
　　同前三首〈李暇〉
　　羅敷初總髻蕙芳正嬌小月落始歸船春眠恆著曉何處期郎遊小苑花臺間相憶不可見且復乘月還別來花照路別後露垂葉歌舞須及時如何坐悲妾
　　同前二首〈崔國輔〉
　　樓前桃李疎池上芙蓉落織錦猶未成蟲聲入羅幕妾有羅衣裳秦王在時作為舞春風多秋來不堪著
　　同前〈孟郊〉
　　試妾與君淚兩處滴池水看取芙蓉花今年為誰死
　　同前〈劉義〉
　　君莫嫌醜婦醜婦死守貞山頭一怪石長作望夫名鳥有竝翼飛獸有比肩行丈夫不立義豈如鳥獸情
　　同前〈鮑溶〉
　　女蘿寄松柏〈集作青松〉緑蔓花緜緜三五定君婚結髪早移天肅肅羊雁禮泠泠琴瑟篇恭承采蘩祀敢效同居〈集作車〉賢皎日不留景良時〈集作辰〉如逝川秋〈集作愁〉心還遺〈集作忽移〉愛春貌無歸妍翠袖洗朱〈集作皓硃〉粉碧階封綺〈集作綠〉錢新人易如玉廢瑟難為寄羨〈集作謝〉蕣華木榮名香閣前豈無搖落苦貴與根蔕連希君舊光景照妾薄暮年
　　同前〈白居易〉
　　奪寵心那慣尋思倚殿門不知移舊愛何處作新恩
　　同前二首〈姚氏月華〉
　　春水悠悠春草綠對此思君淚相續羞將離恨向東風理盡秦箏不成曲
　　與君形影分胡越玉枕終年對離別登臺北望煙雨深囘身泣向寥天月
　　怨歌行〈虞世南〉
　　紫殿秋風冷彫甍白〈集作落〉日沈裁紈悽斷曲織素別離心掖庭羞改畫長門不惜金寵移恩稍薄情疎恨轉深香銷翠羽帳斷鳳皇琴鏡前紅粉歇階上緑苔侵誰言掩歌扇飜作白頭吟
　　同前〈李白〉
　　十五入漢宮花顏笑春紅君王選玉色侍寢金〈一作錦〉屏中薦枕嬌夕月巻衣戀春〈一作香〉風寜知趙飛燕奪寵恨無窮沈憂能傷人緑鬢成霜蓬一朝不得意世事徒為空鷫鸘換美酒舞衣罷雕龍寒苦不忍言為君奏絲桐腸斷亦絶悲心夜忡忡
　　同前〈吳少微　此詩中有逸句〉
　　城南有怨婦含怨倚蘭〈集作傍芳〉叢自謂二八時歌舞入漢宮皇恩弄幸玉堂中〈集作皇恩數流盼承幸玉堂中〉緑陌〈集作柏〉黃花催夜酒錦衣羅袂逐春風建章西宮煥若神燕趙美女二〈集作三〉千人君王厭徳不忘新況羣豔冶紛來陳是時別君不再見三十三春長信殿長信重門晝掩關清房暁帳幽且閒綺窗蟲網氛塵色文軒鶯對桃李顏天王貴宮不貯老浩然淚隕〈集作含淚〉今來還自憐〈集有春色二字〉轉晩暮試逐佳遊芳草路小腰麗女奪人奇金鞍少年曽不顧歸來誰為夫請謝西家婦莫辭先醉解羅襦
　　眀月照髙樓〈雍陶〉
　　朗月何髙髙樓中簾影寒一婦獨含歎四坐誰成歡時節屢已移遊旅杳不還滄溟倘未涸妾淚終不乾君若無定雲妾若不動山雲行出山易山逐雲去難願為邊塞塵因風委君顏君顏良洗多盪妾濁水間
　　長門怨〈徐賢妃〉
　　舊愛柏梁臺新寵昭陽殿守分辭方〈集作芳〉輦含情泣團扇一朝歌舞榮夙昔詩書賤穨恩誠巳矣覆水難重薦
　　同前〈沈佺期〉
　　月皎風泠泠長門次掖庭玉階聞墜葉羅幌見飛螢清露凝珠綴流塵下翠屏妾心君未察愁歎劇繁星
　　同前〈吳少微〉
　　月出映曽城孤圜上太清君王春〈集作眷〉愛歇枕席涼風生怨咽不能寢踟躕歩前楹空階白露色百草寒蟲鳴念昔金房裏猶嫌玉座輕如何嬌所誤長夜泣恩情
　　同前〈張脩之〉
　　長門落景盡洞房秋月眀玉階草露積金屋網塵生妾妬今應改君恩昔未平寄語臨邛客何時作賦成
　　同前〈裵交㤗〉
　　自閉長門經幾秋羅衣溼盡淚還流一種蛾睂眀月夜南宮歌管北宮愁
　　同前〈劉皁〉
　　宮殿沈沈月欲分昭陽更漏不堪聞珊瑚枕上千行淚不是思君是恨君
　　同前〈袁暉〉
　　早知君愛歇本自無縈妬誰使恩情深今來反相誤愁眠羅帳曉泣坐金閨暮獨有夢中魂猶言意如故
　　同前〈劉言史〉
　　獨坐爐邊結夜愁暫時恩〈集作思〉去亦難留〈一作收〉手持金箸垂紅淚亂撥寒灰不舉頭
　　同前二首〈李白〉
　　天囘北斗掛西樓金屋無人螢火流月光欲到長門殿別作深宮一叚愁
　　桂殿長愁不記春黃金四屋起秋塵夜懸眀鏡青天上獨照長門宮裏人
　　同前〈李華〉
　　弱體鴛鴦薦啼妝翡翠衾鵶鳴秋殿曉人靜禁門深每憶椒房寵那堪永巷陰日驚羅帶緩非復舊來心
　　同前〈岑參〉
　　君王嫌妾妬閉妾在長門舞袖垂新寵愁睂結舊恩綠錢生履跡紅粉溼啼痕羞被桃花笑看春獨不言
　　同前〈齊澣〉
　　煢煢孤思逼寂寂長門夕妾妬亦非深君恩那不惜攜琴就玉階調悲聲未諧將心託眀月流影入君懷
　　同前〈劉長卿〉
　　何事長門閉珠簾只自垂月移深殿早春向後宮遲蕙草生閒地棃花發舊枝芳菲自恩幸看卻〈集作著〉被風吹
　　同前〈僧皎然〉
　　春風日日閉長門搖蕩春心自〈集作似〉夢魂若遣花開只笑妾不如桃李正無言
　　同前〈盧綸〉
　　空宮〈集作空〉古廊殿寒月照斜暉臥聼未央曲滿箱歌舞衣
　　同前〈戴叔倫〉
　　自憶專房寵曽居第一流移恩向何〈集作他〉處暫妬不容收夜久絲管〈集作靜管〉絶月眀宮殿秋空將舊時意長望鳳皇樓
　　同前〈劉駕〉
　　御泉長繞鳳皇樓只是恩波別處流閒揲舞衣歸未得夜來砧杵六宮秋
　　同前二首〈髙蟾〉
　　天上何勞萬古春君前誰是百年人魂銷尚媿金爐燼思起猶慙玉輦塵煙翠薄情攀不得星芒浮豔采無因可憐眀鏡來相向何似恩光朝夕新
　　天上鳳皇休寄夢人間鸚鵡舊堪悲平生心緒無人識一隻金梭萬丈絲
　　同前〈張祜〉
　　日映宮牆栁色寒笙歌遙指碧雲端珠鉛滴盡無心語彊把花枝冷笑看
　　同前二首〈鄭谷〉
　　閒把羅衣泣鳳皇先朝曽敎舞霓裳春來卻羨庭花落得逐晴風出禁牆
　　流水君恩共不囘杏花爭忍埽成堆殘春未必多煙雨淚滴閒階長綠苔
　　同前二首〈劉氏媛〉
　　雨滴梧桐秋夜長愁心和雨到昭陽淚痕不學君恩斷拭卻千行更萬行
　　學畫蛾睂獨出羣當時人道便承恩經年不見君王面花落黃昏空掩門
　　阿嬌怨〈劉禹錫〉
　　望見葳蕤舉翠華試開金屋埽庭花須㬰宮女傳來信雲〈一作言〉幸平陽公主家
　　班倢伃〈徐彥伯〉
　　君恩忽斷絶妾思終未央巾櫛不可見枕席空餘香窗暗網羅白階秋苔蘚黃應門寂已閉流涕向昭陽
　　同前〈嚴識元〉
　　賤妾如桃李君王若歲時秋風一已勁搖落不勝悲寂寂蒼苔滿沈沈緑草滋榮〈一作繁〉華非此日指輦競何辭
　　同前三首〈王維〉
　　玉窗螢影度金殿人聲絶秋夜守羅幃孤燈耿不滅宮殿生秋草君王恩幸疎那堪聞鳳吹門外度金輿怪來妝閣閉朝下不相迎總向春園裏花間語笑聲
　　倢伃怨〈崔湜〉
　　不分君恩斷新妝視鏡中容華尚春日嬌愛巳秋風枕席臨窗曉幃屏向月空年年後庭樹榮落在深宮
　　同前〈崔國輔〉
　　長信宮中草年年愁處生故侵珠履跡不使玉階行
　　同前〈張烜〉
　　賤妾裁紈扇初搖眀月姿君王看舞席坐起秋風時玉樹清御路金陳翳垂絲昭陽無分理愁寂任前期
　　同前〈劉方平〉
　　夕殿別君王宮深月似霜人愁〈集作幽〉在長信螢出向昭陽露裛紅蘭死〈集作溼〉秋彫碧樹傷惟當合歡扇從此篋中藏
　　同前〈王沈〉
　　長信棃花暗欲棲應門上籥草萋萋春風吹花亂撲戶班倢〈集作斑絶〉車聲不至啼
　　同前〈皇甫冉〉
　　由來詠團扇今與值秋風事逐時皆往恩無日再中早鴻聞上苑寒露下深宮顏色年年謝相如賦豈工
　　同前〈陸⻱蒙〉
　　妾貌非傾國君王忽然寵南山掌上來不及新恩重後宮多窈窕日日學新聲一落君王耳南山又須輕
　　同前〈翁綬〉
　　讒謗潛來起百憂朝承恩寵暮仇讐火燒白玉非因玷霜翦紅蘭不待秋花落昭陽誰共輦月眀長信獨登樓繁華事逐東流水團扇悲歌萬古愁
　　同前〈劉氏雲〉
　　君恩不可見妾豈如秋扇秋扇尚有時妾身永微賤莫言朝花不復落嬌容幾奪昭陽殿
　　長信怨〈王諲〉
　　飛燕倚身輕爭人巧笑名生君棄妾意増妾怨君情日落昭陽殿秋來長信城寥寥金殿裏歌吹夜無聲
　　同前〈王昌齡〉
　　金井梧桐秋葉黃珠簾不捲夜來霜金爐〈集作熏籠〉玉枕無顏色臥聼南宮〈一作宮中〉清漏長
　　奉帚平眀金殿開暫〈集作且〉將團扇共〈集作暫〉裵囘玉顏不及寒鵶色猶帶昭陽日影來
　　同前〈李白〉
　　月皎昭陽殿霜清長信宮天行乘玉輦飛燕與君同更有留情處承恩樂未窮誰憐團扇妾獨坐怨秋風
　　蛾睂怨〈王翰〉
　　君不見宜春苑中九華殿飛閣連連直如髪白日全含朱鳥窗流雲半入蒼龍闕宮中綵女夜無事學鳳吹簫弄清越珠簾北巻待涼風繡戶南開向眀月忽聞天子憶蛾睂寶鳳銜花揲兩螭傳聲走馬開金屋夾路鳴環上玉墀長樂彤庭宴華寢三千美人曳光〈集作花〉錦燈前含笑更羅衣帳裏承恩薦瑤枕不意君心半路迴求仙別作望仙臺倉琅〈集作琳〉禁闥遙相憶紫翠巖房晝不開欲向人間種桃實先從海底覓蓬萊蓬萊可求不可上孤舟縹緲知何往黃金作盤銅作莖晴〈集作青〉天白露掌中擎王母嫣然感君意雲車雨斾欲相迎飛廉觀前空怨慕少君何事須相誤一朝埋沒茂陵田賤妾蛾睂不重顧宮車晩出向南山仙衞逶迤去不還朝晡泣對麒麟樹樹下蒼苔日漸斑人生百年夜將半對酒長歌莫長歎賸〈集作情〉知白日不可思一死一生何足算
　　玉階怨〈李白〉
　　玉階生白露夜久侵羅韤卻下水精簾玲瓏望秋月
　　宮怨〈長孫佐輔〉
　　窗前好樹名玫瑰去年花落今年開無情春色尚識返君心忽斷何時來憶昔妝成候仙仗宮𤨏玲瓏日新上拊心卻笑西子嚬掩鼻誰憂鄭姬謗草染文章衣下履花黏甲乙牀前帳三千玉貌休自誇十二金釵獨相向盛衰傾奪欲何如嬌愛飜悲逐佞䛕重逺豈能慙沼鵠棄前方見泣船魚看籠不記熏龍腦詠扇空曽禿鼠須始意〈一作喜〉類蘿新託柏終傷如薺卻甘荼深院〈集作院深〉獨開還獨閉鸚鵡驚飛苔覆地滿箱舊賜前日衣漬枕新垂夜來淚痕多開鏡照還悲綠髻青蛾尚未衰莫道新縑長絶比猶逢故劒㑹相追
　　同前〈李益〉
　　露溼晴花宮〈集作春〉殿香月眀歌吹在昭陽似將海水添宮漏共滴長門一夜長
　　同前〈於濆〉
　　妾家望江口少年家財厚臨江起珠樓不賣文君酒當年樂貞獨巢燕時為友父兄未許人畏妾事姑舅西牆鄰宋玉窺見妾睂宇一旦及天聰恩光生戶牖謂言入漢宮富貴可長久君王縱有情不奈陳皇后誰憐頰似桃孰知腰勝栁今日在長門從來不如醜
　　同前〈柯崇〉
　　塵滿金爐不炷香黃昏獨自立重廊笙歌何處承恩寵一一隨風入上陽
　　長門槐栁半蕭疎玉輦沈思恨有餘紅淚旋銷傾國態黃金誰為達相如
　　雜怨三首〈聶夷中〉
　　生在綺羅下豈識漁陽道良人自戍來夜夜夢中到漁陽萬里逺近於中門限中門逾有時漁陽常在眼良人昨日去眀日又不還〈一作明月又不圜〉別時各有淚零落青樓前
　　君淚濡羅巾妾淚滴路塵羅巾今在手日得隨妾身路塵如因飛得上君車輪
　　同前三首〈孟郊〉
　　夭桃花清晨遊女紅粉新夭桃花薄暮遊女紅粉故樹有百年〈一作度〉花人無一定顏花送人老盡人悲花自閒貧女鏡不眀寒花日少容暗蛩有虛織短線無長縫浪水不可照狂夫不可從浪水多散影狂夫多異蹤持此一生薄空成百〈集作萬〉恨濃
　　憶人莫至悲至悲空自衰寄人莫翦衣翦衣未必歸朝為雙〈一作同〉蔕花暮為四散飛花落卻繞樹遊子不顧期

　　御定全唐詩卷二十
