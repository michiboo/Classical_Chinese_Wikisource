　　欽定四庫全書
　　御定全唐詩巻四十一
　　盧照鄰
　　盧照鄰字昇之范陽人十歳從曹憲王義方授蒼雅調鄧王府典籖王有書十二車照鄰總披覽略能記憶王愛重比之相如調新都尉染風疾去官居太白山以服餌為事又客東龍門山疾甚足攣一手又廢乃去陽翟具茨山下買園數十畝疏潁水周舍復豫為墓偃臥其中後不堪其苦與親屬訣自投潁水死年四十嘗著五悲文以自眀有集二十卷又幽憂子三巻今編詩二巻
　　中和樂九章
　　歌登封第一
　　炎圖䘮寳黃歴開璿祖武類帝宗文配天玉鑾垂日翠華陵煙東雲干呂南風入山稱萬歳河慶千年金繩永結璧麗長懸
　　歌明堂第二
　　穆穆聖皇雍雍明堂左平右墄上圓下方調均風雨制度陰陽四牕八達五室九房南通夏火西瞰秋霜天子臨御萬玉鏘鏘
　　歌東軍第三
　　遐哉廟略赫矣台臣橫戈碣石倚劍浮津風丘拂籜日域清塵島夷復祀龍伯來賓休兵㝢縣獻馘天闉斾海凱入耀輝震震
　　歌南郊第四
　　虔郊上帝肅事圓丘龍駕四牡鸞旂九斿鐘歌晩引紫煬髙浮日麗蒼璧雲飛鳴球皇之慶矣萬壽千秋
　　歌中宮第五
　　祥遊沙麓慶洽瑤衣黃雲晝聚白氣宵飛居中履正稟和體微儀刑赤縣演教椒闈陶鈞萬國丹青四妃河洲在詠風化攸歸
　　歌儲宮第六
　　波澄少海景麗前星髙禖誕聖甲觀昇靈承規翠所問寢瑤庭宗儒側席問道橫經山賓皎皎國胄青青黃裳元吉邦家以寜
　　歌諸王第七
　　星陳帝子嶽列天孫義光帶礪象著乾坤我有明徳利建攸存苴以茅社錫以犧尊藩屏王室翼亮堯門八才兩獻夫何足論
　　歌公卿第八
　　蹇蹇三事師師百寮羣龍在職振鷺盈朝豐金輝首珮玉鳴腰青蒲翼翼丹地翹翹歌雲佐漢捧日匡堯天工人代邈邈昭昭
　　總歌第九
　　明明天子兮聖徳揚穆穆皇后兮隂化康登若木兮坐眀堂池濛汜兮家扶桑武化偃兮文化昌禮樂昭兮股肱良君臣已定兮君永無疆顔子更生兮徒皇皇若有人兮天一方忠為衣兮信為裳飡白玉兮飲瓊芳心思荃兮路阻長
　　闗山月
　　塞垣通碣石虜障〈一作陣〉抵祁連相思在萬里明月正孤懸影移金岫北光斷玉門前寄言閨中婦時看鴻雁天
　　上之回
　　回中道路險蕭闗烽候多五營屯北〈一作右〉地萬乘出西河單于拜玉璽天子按雕戈振旅汾川曲秋風橫大歌
　　紫騮馬
　　騮馬照金鞍轉戰入臯蘭塞門風稍急長城水正寒雪暗鳴珂重山長噴玉難不辭橫絶漠流血㡬時乾
　　戰城南
　　將軍出紫塞冒頓在烏貪笳喧雁門北陣翼龍城南琱弓夜宛轉鐵騎曉參驔〈一作潭〉應湏駐白日為待戰方酣
　　梅花落
　　梅嶺花初發天山雪未開雪處疑花滿花邉似雪迴因風入舞䄂雜粉向妝臺匈奴㡬萬里春至不知來
　　結客少年塲行
　　長安重遊俠洛陽富財雄玉劍浮雲騎金鞭〈一作鞍〉明月弓鬬雞過渭北走馬向闗東孫賓遙見待郭解暗相通不受千金爵誰論萬里功將軍下天上虜騎入雲中烽火夜似月兵氣曉成虹橫行徇知已負羽逺從戎龍旌昬朔霧鳥陣捲胡風追奔瀚海咽戰罷隂山空歸來謝天子何如馬上翁
　　詠史四首
　　季生昔未達身辱功不成髠鉗為臺𨽻灌園變姓名幸逢滕將軍兼遇曹丘生漢祖廣招納一朝拜公卿百金孰雲重一諾良匪輕廷議斬樊噲羣公寂無聲處身孤且直遭時坦而平丈夫當如此唯唯何足榮
　　大漢昔雲季小人道遂振玉帛委奄〈一作閽〉尹斧鑕嬰縉紳邈哉郭先生卷舒得其眞雍容謝朝廷談笑奨人倫在晦不絶俗處亂不為親諸侯不得友天子不得臣沖情甄負甑重價折角巾悠悠天下士相送洛橋津誰知仙舟上寂寂無四鄰
　　公業負竒志交結盡才雄良田四百頃所食常不充一為侍御史慷慨說何公何公何為敗吾謀適不同仲頴恣殘忍廢興良在躬死人如亂麻天子如轉蓬干戈及黃屋荊棘生紫宮鄭生運其謀將以清國戎時來命不遂脫身歸山東凜凜千載下穆然〈一作如〉懐清風
　　昔有平陵男姓朱名阿游直髪上衝冠壯氣橫三秋願得〈一作請〉斬馬劍先斷佞臣頭天子玉檻折將軍丹血流捐生不肯拜視死其若休歸來教鄉里童䝉逺相求弟子數百人散在十二州三公不敢吏五鹿何能酬名與日月懸義與天壤儔何必疲執㦸區區在封侯偉哉曠達士知命固不憂
　　贈李榮道士
　　錦節銜天使瓊仙駕羽君投金翠山曲奠璧清江濆圓洞開丹鼎方壇聚綘雲寳〈一作資〉貺幽難識空歌迥易分風揺十洲影日亂九江文敷誠歸上帝應詔在眀君獨有南冠客耿耿泣離羣遙看八㑹所眞氣曉氤氳
　　早度分水嶺
　　丁〈一作千〉年遊蜀道斑鬢〈一作萬里〉向長安徒費周王粟空彈漢吏冠馬蹄穿欲盡貂裘敝〈一作故〉轉寒層冰橫九折積石凌七盤重溪既下潄峻峰亦上干隴頭聞戍鼓嶺〈一作雲〉外咽飛湍瑟瑟松風急蒼蒼山月團傳語後來者斯路誠獨難
　　三月曲水宴得尊字
　　風煙彭澤里山水仲長園由來棄銅墨本自重琴尊髙情邈不嗣雅道今復存有美光時彥養徳坐山樊門開芳杜逕室距〈一作拒〉桃花源公子黃金勒仙人紫氣軒長懐去城市髙詠狎蘭蓀連沙飛白鷺孤嶼嘯𤣥猿日影巖前落雲花江上翻興䦨車馬散林塘夕鳥喧
　　奉使益州至長安發鍾陽驛
　　躋〈一作踰〉險方未夷乗春聊騁望落花赴丹谷奔流下青嶂〈一作障〉葳蕤曉〈一作雜〉樹滋滉瀁春江漲平川看釣侶狹徑聞樵唱蝶戲緑苔前鶯歌白雲上耳目多異賞風煙有竒狀峻阻埒長城髙標吞巨舫〈一作防〉聮翩事覊靮辛苦勞疲恙夕濟㡬潺湲晨登每惆悵誰念復芻狗山河獨偏䘮
　　和王奭秋夜有所思
　　寂寂南軒夜悠然懐所知長河落雁苑明月下鯨池鳯臺有清曲此曲何人吹丹唇間玉齒妙響入雲涯窮巷秋風葉空庭寒露枝勞歌欲有和星鬢已將垂
　　望宅中樹有所思
　　我家有庭樹秋葉正離離上舞雙棲鳥中秀合歡枝勞思復勞望相見不相知何當共攀折歌笑此〈一作北〉堂垂
　　宿晉安亭
　　聞有歌地穿鑿本多竒遊人試一覽臨翫果忘疲窗橫暮捲〈一作落〉葉簷臥古生枝舊石開紅蘚新荷覆緑池孤猿稍斷絶宿〈一作百〉鳥復參差汎灔月華曉裵回星鬢垂今日刪書客悽惶君詎知
　　於時春也慨然有江湖之思寄贈栁九隴
　　提琴一萬里負書三十年晨攀偃蹇樹暮宿清泠泉翔禽鳴我側旅獸過我前無人且無事獨酌還獨眠遙聞彭澤宰髙弄武城形骸寄文墨意氣託神仙我有壺中要題為物外篇將以貽好道道逺莫致旃相思勞日夜相望阻風煙坐惜春華晩徒令客思懸水去東南地氣凝西北天闗山悲蜀道花鳥憶秦川天子何時問公卿本亦〈一作不〉憐自哀還自樂歸藪復歸田海屋銀為棟雲車電作鞭倘遇鸞將鶴誰論貂與蟬萊洲頻度淺桃實㡬成圓寄言飛鳬舄嵗宴同〈一作共〉聯翩
　　至望喜矚目言懐貽劍外知已
　　聖圖夷九折神化掩三分緘愁赴蜀道題拙奉虞薫隠轔度深谷遙褭上髙雲碧流遞縈注青山互糾紛澗松咽風緒巖花濯露文思北常依馭圖南每䘮羣〈一本無澗松四句〉無由召宣室何以荅吾君
　　赤谷安禪師塔
　　獨坐巖之曲悠然無俗紛酌酒呈丹桂思詩贈白雲煙霞朝晩聚猿鳥歳〈一作四〉時聞水華競〈一作鏡〉秋色山翠含夕曛髙談十二部細覈五千文如如數冥昧生生理氛〈一作氤〉氳古人有糟粕輪扁情未分且當事芝術從吾所好雲
　　贈益府裴録事
　　忽忽歳雲暮相望限風煙長歌欲對酒危坐遂停停變霜露對酒懐朋故朝看桂蟾晩夜聞鴻雁度鴻雁何時還桂晚不同攀浮雲映丹壑明月滿青山青山雲路深丹壑月華臨耿耿離憂積空令星鬢〈一作髪〉侵
　　贈益府羣官
　　一鳥自北燕飛來向西蜀單棲劍門上獨舞岷山足昂藏多古貌哀怨有新曲羣鳯從之遊問之何所欲荅言寒鄉子飄颻萬餘里不息惡木枝不飲盜泉水常思稻粱遇願棲梧桐樹智者不我邀愚夫余不顧所以成獨立耿耿歳雲暮日夕苦風霜思歸赴洛陽羽翮毛衣短闗山道路長明月流客思白雲迷故鄉誰能借風便一舉凌蒼蒼
　　送梓州髙參軍還京
　　京洛風塵逺褒斜煙露〈一作霧〉深北遊君似智南飛我異禽別路琴聲斷秋山猿鳥吟一乖青巖酌空佇白雲心
　　大劍送別劉右史
　　金碧禺山逺闗梁蜀道難相逢屬晩歳相送動征鞍地咽綿川冷雲凝劍閣寒倘遇忠孝所為道憶長安
　　同臨津紀明府孤雁
　　三秋違北地〈一作雁〉萬里向南翔河洲花稍白闗塞葉初黃避繳風霜勁懐書道路長水流疑箭動月照似弓傷橫天無有陣度海不成行㑹刷能鳴羽還赴上林鄉
　　失羣雁〈並序〉
　　溫縣明府以雁詩垂示余以為古之郎官出宰百里今之墨綬入應千官事止雁行未宜傷歎至如羸臥空巖者乃可為失羣慟耳聊因伏枕多暇以斯文應之
　　三秋北地雪皚皚萬里南翔渡海來欲隨石燕沈湘水試逐銅烏繞帝臺帝臺銀闕距金塘中間鵷鷺已成行先過上苑傳書信暫下中州戲稻粱虞人負繳來相及齊客虛弓忽見傷毛翎頻頓〈一作顦顇〉飛無力羽翮摧頹君不識唯有莊周解愛鳴復道郊哥〈一作歌〉重竒色惆悵驚思悲未已裵囘自憐中罔極傳聞有鳥集朝陽詎勝仙鳬邇帝鄉雲間海上應鳴舞逺得鵾猶獨撫金⻱全寫中牟印玉鵠當變萊蕪釜願君弄影鳯皇池時憶籠中摧折羽
　　行路難
　　君不見長安城北渭橋邊枯木橫槎臥古田昔日含紅復含紫常時留霧亦留煙春景春風花似雪香車玉轝恆闐咽若箇遊人〈一作童〉不競攀若箇娼家不來折娼家寶襪蛟龍帔公子銀鞍千萬騎黃鶯一一向花嬌青鳥雙雙將子戲千尺長條百尺枝月〈一作丹〉桂星〈一作青〉榆相蔽虧珊瑚葉上鴛鴦鳥鳯皇巢裏雛鵷兒巢傾枝折鳯歸去〈一作巢傾折鳯歸去〉條枯葉落任〈一作狂〉風吹一朝零落無人問萬古摧殘君詎知人生貴賤無終始倏忽須臾難乆恃誰家能駐西山日誰家能堰東流水漢家陵樹滿秦川行來行去盡哀憐自昔公卿二千石咸擬榮華一萬年不見朱唇將白〈一作玉〉貌唯聞素〈一作青〉棘與黃泉金貂有時換美〈一作便換〉酒玉麈但〈一作恆〉揺莫計錢寄言坐客神仙署一生一死交情處蒼龍闕下君不來白鶴山前我應去雲間海上邈難期赤心會合在何時但願堯年一百萬長作巢由也不辭
　　長安古意
　　長安大道連狹斜青牛白馬七香車玉輦縱橫過主第金鞭絡繹向侯家龍銜寳蓋承朝日鳯吐流蘇帶晚霞百丈遊絲爭繞樹一羣嬌鳥共啼花啼花戲蝶千門側碧樹銀臺萬種色複道交窗作合歡雙闕連甍垂鳯翼梁家畫閣天中起漢帝金莖雲外直樓前相望不相知陌上相逢詎相識借問吹簫向紫煙曽經學舞度芳年得成比目何辭死願作鴛鴦不羨仙比目鴛鴦眞可羨雙去雙來君不見生憎帳額繡孤鸞好取門簾帖雙燕雙燕雙飛繞畫梁羅幃翠被鬱金香片片行雲著蟬鬢纎纎初月上鴉黃鴉黃粉白車中出含嬌含態情非一妖童寳馬鐵連錢娼婦盤龍金屈膝御史府中烏夜啼廷尉門前雀欲棲隠隠朱城臨玉道遙遙翠幰沒金堤挾彈飛鷹杜陵北探丸借客渭橋西俱邀俠客芙蓉劍共宿娼家桃李蹊娼家日暮紫羅裙清歌一囀口氛氳北堂夜夜人如月南陌朝朝騎似雲南陌北堂連北里五劇三條控三市弱栁青槐拂地垂佳氣紅塵暗天起漢代金吾千騎來翡翠屠蘇鸚鵡杯羅𥜗寳帶為君解燕歌趙舞為君開別有豪華稱將相轉日囘天不相讓意氣由來排灌夫專權判不容蕭相專權意氣本豪雄青虬紫燕坐春〈一作生〉風自言歌舞長千載自謂驕奢凌五公節物風光不相待桑田碧海須臾改昔時金階白玉堂即今唯見青松在寂寂寥寥揚子居年年歳歳一牀書獨有南山桂花發飛來飛去襲人裾
　　明月引
　　洞庭波起兮鴻雁翔風瑟瑟兮埜蒼蒼浮雲巻靄明月流光荊南兮趙北碣石兮瀟湘澄清規於萬里照離思於千行橫桂枝於西第繞菱花於北堂髙樓思婦飛蓋君王文姬絶域侍子他鄉見胡鞍之似練知漢劍之如霜試登髙而騁〈一作極〉目莫不變而囘腸
　　獄中學騷體
　　夫何秋夜之無情兮皎皛悠悠而太長圜戶杳其幽䆳兮愁人披此嚴霜見河漢之西落聞鴻雁之南翔山有桂兮桂有芳心思君兮君不將憂與憂兮相積歡與歡兮兩忘風嫋嫋兮木紛紛凋緑葉兮吹白雲寸歩千里兮不相聞思公子兮日將曛林已暮兮鳥羣飛重門掩兮人徑稀萬族皆有所託兮蹇獨淹留而不歸
　　懐仙引
　　若有人兮山之曲駕青虬兮乗白鹿徃從之遊願心足披澗戶訪巖軒石瀨潺湲橫石徑松蘿羃䍥掩松門下空濛而無鳥上巉巖而有猨懐飛閣度飛梁休余馬於幽谷掛余冠於夕陽曲復曲兮煙莊䆳行復行兮天路長修途杳其未半飛雨忽以茫茫山坱軋磴〈一作嶝〉連褰攀石壁而無據泝泥溪而不前向無情之白日竊有恨於皇天囘行遵故道通川遍流潦囘首望羣峰白雲正溶溶珠為闕兮玉為樓青雲蓋兮紫霜裘天長地乆時相憶千齡萬代一來遊
　　七日登樂遊故墓
　　四序周緹籥三正紀璿耀緑野變初黃暘山開曉眺中天擢露掌匝地分星徼漢寢睠遺靈秦江想餘弔蟻泛青田酌鶯歌紫芝調栁色揺歳華冰文蕩春照逺跡謝羣動髙情符衆妙蘭遊澹未歸傾光下巖窈
　　釋疾文三首
　　歳將暮兮歡不再時已晩兮憂來多東郊絶此麒麟筆西山秘此鳯凰柯死去死去今如此生兮生兮奈汝何歳去憂來兮東流水地乆天長兮人共死明鏡羞窺兮向十年駿馬停驅兮㡬千里麟兮鳯兮自古吞恨無已茨山有薇兮潁水有漪夷為柏兮秋有實叔為栁兮春向〈一作雨〉飛倏爾而笑汎滄浪兮不歸











　　御定全唐詩巻四十一
