　　欽定四庫全書
　　御定全唐詩卷七百八十五
　　無名氏
　　明月湖醉後薔薇花歌
　　萬朶當軒紅灼灼晩隂照水塵不著西施醉後情不禁侍兒扶下蘂珠閣柔條嫩蘂〈一作葉〉輕□鰓一低一昂合又開深紅淺綠狀不得日斜池畔香風來紅能柔綠能軟濃淡參差相宛轉舞蝶雙雙誰喚來輕綃片片何人剪白髮使君思帝鄉驅妻領女遊花傍持盃憶著曲江事千花萬葉垂宮牆復有同心初上第日暮華筵移水際笙歌日日徴教坊傾國名倡盡佳麗我曽此處同諸生飛盂落盞紛縱橫將欲得到上天路剛向直道中行去一朝失勢當如此萬事如灰壯心死誰知奏御數萬言翻割⻱符四千里丈夫逹則賢窮則愚胡為紫胡為朱莫思身外窮通事且醉花前一百壺
　　春二首
　　褭褭東風吹水國金鴉影暖南山北蒲抽小劒割湘波柳拂長眉舞春色白銅鞮下煙蒼蒼林端細蘂參差香綠桑枝下見桃葉迴看青雲空斷腸
　　烏足遲遲日宮裏天門擊鼓龍蛇起風師剪翠換枯條青帝挼藍染江水蜂蝶繽紛抱香蘂錦鱗跳擲紅雲尾繡衣白馬不歸來雙成倚檻春心醉
　　夏
　　赤帝旗迎火雲起南山石裂吳牛死繡楹夜夜箔鰕鬚象榻重重簟湘水彤彤日腳燒氷井古陌塵飛野煙靜漢帝髙堂汗若珠班姬明月無停影
　　秋
　　月色驅秋下穹昊梁間燕語辭巢蚤古苔凝紫貼瑤堦露槿啼紅墮江草越客羇魂掛長道西風欲揭南山倒粉娥恨骨不勝衣映門楚碧蟬聲老
　　冬
　　蒼茫枯磧隂雲滿古木號空晝光短雲擁三峯嶽色低氷堅九曲河聲斷浩汗霜風刮天地溫泉火井無生意澤國龍蛇凍不伸南山瘦柏銷殘翠
　　雞頭
　　湖浪參差疊寒玉水仙曉展鉢盤綠淡黃根老栗皺圓染青刺短金罌熟紫羅小囊光𦂳蹙一掬真珠藏蝟腹叢叢引觜傍蓮洲滿川恐作天雞哭
　　紅薔薇〈一作莊南傑詩〉
　　九天碎霞明澤國造化工夫潛剪刻淺碧眉長約細枝深紅刺短鉤春色晴日當樓曉香歇錦帶盤空欲成結謝豹聲催麥隴秋春風吹落猩猩血
　　斑竹簟
　　龍鱗滿牀波浪濕血光㸃㸃湘娥泣一片晴霞凍不飛深沈盡訝蛟人立百朶排花蜀纈明珊瑚枕滑葛衣輕閒窗獨臥曉不起冷浸羈魂錦江裏
　　聽琴
　　六律鏗鏘間宮徴伶倫寫入梧桐尾七條瘦玉叩〈一作印〉寒星萬派流泉哭纎指空山雨腳隨雲起古木燈青嘯山鬼田文墮淚曲未終子規啼血哀猿死
　　石榴
　　蟬嘯秋雲槐葉齊石榴香老庭枝低流霞色染紫罌粟黃蠟紙苞紅瓠犀玉刻氷壺含露溼斒斑似帶湘娥泣蕭娘初嫁嗜甘酸嚼破水精千萬粒
　　秦家行
　　彗孛飛光照天地九天瓦裂屯寃氣鬼哭聲聲怨趙髙宮花滴盡扶蘇淚禍起蕭牆不知戢羽書催築長城急劒上忠臣血未乾沛公已向函闗入
　　小蘇家
　　雙月謳䛩輾秋碧細風斜掩神仙宅麥門冬長馬鬛青茱茰蘂綻蠅頭赤流蘇斗帳懸髙壁綵鳳盤龍繳香額堂內月娥橫剪波倚門腸斷鰕鬚隔
　　斑竹
　　濃綠疎莖遶湘水春風抽出蛟龍尾色抱霜花粉黛光枝撐蜀錦紅霞起交戞敲欹無俗聲滿林風曵刀槍橫殷痕苦雨洗不落猶帶湘娥淚血腥嫋娜梢頭掃秋月影穿林下疑殘雪我今慙愧子猷心觧愛此君名不滅
　　天竺國胡僧水晶念珠
　　天竺胡僧踏雲立紅精素貫鮫人泣細影疑隨焰〈一作爛〉火銷圓光恐滴袈裟溼夜梵西天千佛聲指輪次第驅寒星若非葉下滴秋露則是井底圓春氷淒清妙麗應難並眼界真如意珠靜碧蓮花下獨提攜堅潔何如幻泡影
　　白雪歌
　　皇穹何處飛瓊屑散下人間作春雪五花馬踏白雲衢七香車碾瑤墀月蘇嵒乳洞擁山家澗藤古栗盤銀虵寒郊複疊鋪柳絮古磧爛漫吹蘆花流泉不下孤汀咽斷臂老猿聲欲絶鳥啄氷潭玉鏡開風敲簷溜水晶折拂戶初疑粉蝶飛看山又訝白鷗歸孫康凍死讀書闈火井不煖溫泉微
　　琵琶
　　粉胷繡臆誰家女香撥星星共春語七盤嶺上走鸞鈴十二峯頭弄雲雨千悲萬恨四五絃絃中甲馬聲駢闐山僧撲破瑠璃鉢壯士擊折珊瑚鞭珊瑚鞭折聲交戞玉盤傾瀉真珠滑海神驅趁夜濤回江娥蹙踏春氷裂滿坐紅妝盡淚垂望鄉之客不勝悲曲終調絶忽飛去洞庭月落孤雲歸
　　傷哉行
　　兎走烏飛不相見人事依稀速如電王母夭桃一度開玉樓紅粉千回變車馳馬走咸陽道石家舊宅空荒草秋雨無情不惜花芙蓉一一驚顛倒勸君莫謾栽荊棘秦皇虛費驅山力英風一去更無言白骨沈埋暮山碧
　　留贈偃師主人
　　孤城漏未殘徒侶拂征鞍洛北去愁逺淮南歸夢闌曉燈廻壁暗晴雪巻簾寒更盡主人酒出門行路難
　　長門
　　悵望黃金屋恩衰似越逃花生針眼刺月送剪腸刀地近歡娛逺天低雨露髙時看廻輦處淚臉濕夭桃
　　宴李家宅
　　畫屏深掩瑞雲光羅綺花飛白玉堂銀榼酒傾魚尾倒金鑪灰滿鴨心香輕揺綠水青蛾歛亂觸紅絲皓腕狂今日恩榮許同聽不辭沈醉一千觴
　　長信宮
　　細草侵堦亂碧鮮宮門深鎖綠楊天珠簾欲捲擡秋水羅幌微開動冷煙風引漏聲過枕上月移花影到窗前獨挑殘燭魂堪斷卻恨青蛾誤少年
　　驪山感懐
　　武帝尋仙駕海遊禁門髙閉水空流深宮帶日年年色翠柏凝煙夜夜愁鸞鳳影沈歸萬古歌鐘聲斷夢千秋晩來惆悵無人㑹雲雨能飛傍玉樓
　　絶句
　　石沈遼海濶劒別楚山長㑹合知無日離心滿夕陽
　　聽唱鷓鴣
　　金谷歌傳第一流鷓鴣清怨碧雲愁夜來省得曽聞處萬里月明湘水流
　　雜詩
　　勸君莫惜金縷衣勸君須惜少年時有花堪折直須折莫待無花空折枝
　　青天無雲月如燭露泣梨花白如玉子規一夜啼到明美人獨在空房宿
　　空賜羅衣不賜恩一薫香後一銷魂雖然舞袖何曽〈一作時〉舞常對春風裛淚痕
　　不洗殘粧憑繡床也同女伴〈一作卻嫌鸚鵡〉繡鴛鴦迴鍼刺到雙飛處憶著征夫淚數行
　　眼想心思夢裏驚無人知我此時情不如池上鴛鴦鳥雙宿雙飛過一生
　　一去遼陽繫夢魂忽傳征騎到中門紗窗不肯施紅粉徒遣蕭郎問淚痕
　　鸎啼露冷酒初醒罨畫樓西曉角鳴翠羽帳中人夢覺寶釵斜墜枕函聲
　　行人南北分征路流水東西接御溝終日坡前怨離別謾名長樂是長愁〈一作白居易詩〉
　　偏倚繡床愁不起雙垂玉筯翠鬟低巻簾相待無消息夜合花前〈一作開〉日又西
　　悔將淚眼向東開特地愁從望裏來三十六峯猶不見況伊如鷰這身材
　　滿目笙歌一段空萬般離恨總隨風多情為謝殘陽意與展晴霞片片紅
　　兩心不語暗知情燈下裁縫月下行行到堦前知未睡夜深聞放剪刀聲
　　近寒食雨草萋萋著麥苖風栁映堤早是有家歸未得杜鵑休向耳邊啼
　　水紋珍簟思悠悠千里佳期一夕休從此無心愛良夜任他明月下西樓
　　數日相隨兩不忘郎心如妾妾如郎出門便是東西路把取紅牋各斷膓
　　無定河邊暮角聲赫連臺畔旅人情函關歸路千餘里一夕秋風白髮生
　　花落長川草色青暮山重疊雨㝠㝠逢春便覺飄蓬苦今日分飛一涕零
　　洛陽才子隣簫恨湘水佳人錦瑟愁今昔兩成惆悵事臨卭春盡暮江流
　　浙江輕浪去悠悠望海樓吹望海愁莫怪鄉心隨魄斷十年為客在他州
　　初過漢江
　　襄陽好向峴亭看人物蕭條值歲䦨為報習家多置酒夜來風雪過江寒
　　讀庾信集
　　四朝十帝盡風流建業長安兩醉遊惟有一篇楊柳曲江南江北為君愁















　　御定全唐詩卷七百八十五
