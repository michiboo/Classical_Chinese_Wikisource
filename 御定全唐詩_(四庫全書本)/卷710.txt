　　欽定四庫全書
　　御定全唐詩巻七百十
　　徐夤
　　蜀
　　雖倚關張敵萬夫豈勝恩信作良圖能均漢祚三分業不負荊州六尺孤緑水有魚賢巳得青桑如蓋瑞先符君王幸是中山後建國如何號蜀都
　　魏
　　伐罪書勲令不常爭敎為帝與為王十年小怨誅桓邵一檄深讐怨孔璋在井蟄龍如屈伏食槽驕馬忽騰驤姦雄事過分明見英識空懐許子將
　　呉
　　一主參差六十年父兄猶慶授孫權不迎曹操真長䇿終謝張昭見碩賢建業龍盤雖可貴武昌魚味亦何偏秦嬴漫作東遊計紫氣黃旗豈偶然
　　兩晉
　　三世深謀啓帝基可憐孀婦與孤兒罪歸成濟皇天恨戈犯明君萬古悲巴蜀削平輕似紙勾呉吞卻美如飴誰知髙鼻能知數競向中原簸戰旗
　　宋二首
　　天爵休將儋石論一身恭儉萬邦尊賭將金帶驚寰海留得耕衣誡子孫締構不應饒漢祖姦雄何足數王敦草中求活非吾事豈啻橫身向廟門
　　百萬人甘一擲輸𤣥穹惟與道相符豈知紫殿新天子只是丹徒舊嗇夫五色龍章身早見六終鴻業數難逾三年未得分明夢卻為蘭陵起霸圖
　　陳
　　三惑昏昏中紫宸萬機拋卻醉臨春書中不禮隋文帝井底常攜張貴嬪玉樹歌聲移入哭金陵天子化為臣兵戈半渡前江水狎客猶聞爭酒巡
　　讀史
　　亞父淒涼別楚營天留三傑翼龍爭髙才無主不能用直道有時方始平喜慍子文何頴悟巻藏蘧瑗甚分明須知飲啄繇天命休問黃河早晚清
　　漢宮新寵
　　位在嬪妃最上頭笑他長信女悲秋日中月滿可能久花落色衰殊未憂公主鏡中爭翠羽君王袖底奪金鉤妾家兄弟知多少恰要同時拜列侯
　　開元即事
　　曲江真宰國中訛尋奏漁陽怱荷戈堂上有兵天不用幄中無䇿印空多〈楊國忠時兼諸使館三十二印一本作課印〉塵驚騎透潼關鎖雲䕶龍遊渭水波未必蛾眉能破國千秋休恨馬嵬坡
　　李翰林
　　謫下三清列八仙獲調羮鼎侍龍顔吟開鎖闥窺天近醉臥金鑾待詔閒舊隠不歸劉備國旅魂長寄謝公山遺編往簡應飛去散入祥雲瑞日間
　　聞長安庚子嵗事
　　羽檄交馳觸冕旒函關飛入鐵兜鍪皇王去國未為恨寰海失君方是憂五色大雲凝蜀郡㡬般妖氣撲神州唐堯縱禪乾坤位不是重華莫漫求
　　公子行
　　十五轅門學控六街騎馬去如煙金多倍著牡丹價髮白未知章甫賢有耳不聞經國事拜官方買謝恩箋相如漫說凌雲賦四壁何曾有一錢
　　依韻贈嚴司直
　　曾轉雙蓬到玉京宣尼恩奏樂卿名歌殘白石扣牛角賦換黃金愛馬卿滄海二隅身漸老太行千疊路難行夫君才大官何小堪恨人間事不平
　　傷前翰林楊左丞〈一本有贊圖二字〉
　　飛上鰲頭侍玉皇三台遺耀換餘光人間搦管窮蒼頡地下修文待卜商真魄肯隨金石化真風留伴蕙蘭香皇天未啓昇平運不使伊臯相禹湯
　　日月無情
　　日月無情也有情朝昇夕沒照均平雖催前代英雄死還促後來賢聖生三尺靈烏金借耀一輪飛鏡水饒清憑誰築斷東溟路龍影蟾光免運行
　　新月
　　雲際娟嬋出又藏美人腸斷拜金方姮娥一隻眉先掃織女三分鏡未光珠箔寄鉤懸杳靄白龍遺爪印穹蒼更期十五圓明夜與破陰霾照八荒
　　和尚書詠煙
　　無根無蒂結還融曽觸嵐光徹底空不散㡬知離畢雨欲飛須待落花風玲瓏薄展蛟綃片羃歴輕含鳳竹叢瓊什捧來思舊隠撲窗穿戸曉溟濛
　　宮鸎
　　領得春光在帝家早從深谷出煙霞閑棲仙禁日邊栁飢啄御園天上花睍睆只宜陪閣鳳間關多是問宮娃可憐鸚鵡矜言語長閉雕籠嵗月賖
　　鬢髮
　　鬢添華髮數莖新羅雀門前絶故人減食為縁疎五味不眠非是守庚申深園竹緑齊抽筍古木蛇青自脫鱗天地有鑪長鑄物濁泥遺塊待陶鈞
　　春入鯉湖
　　到來峭壁白雲齊載酒春遊渡九溪鐵嶂有樓霾欲墮石門無鎖路還迷湖頭鯉去轟雷在樹杪猨啼落日低回首浮生真幻夢何如斯地傍幽棲
　　雙鷺
　　雙鷺雕籠昨夜開月明飛出立庭隈但敎緑水池塘在自有碧天鴻雁來清韻呌霜歸島樹素翎遺雪落漁臺何人為我追尋得重勸溪翁酒一桮
　　鷓鴣
　　繡僕梅兼羽翼全楚雞非瑞莫爭先啼歸明月落邊樹飛入百花深處煙避燒㡬曽遺逺岫引雛時見飲晴川荔枝初熟無人際啄破紅苞墜野田
　　鷹
　　害物傷生性豈馴且宜籠罩待知人惟擒燕雀啗腥血卻笑鸞皇啄翠筠狡兎穴多非爾識鳴鳩脰短罰君身豪門不讀詩書者走馬平原放翫頻
　　蝴蝶二首
　　縹緲青蟲脫殻㣲不堪煙重雨霏霏一枝穠豔留敎住㡬處春風借與飛防患每憂雞雀口憐香偏遶綺羅衣無情豈解關魂夢莫信莊周說是非
　　拂緑穿紅麗日長一生心事住春光最嫌神女來行雨愛伴西施去採香風定只應攢蘂粉夜寒長是宿花房鳴蟬性分殊迂濶空解三秋噪夕陽
　　郡侯坐上觀琉璃瓶中遊魚
　　寳器一銀漢水錦鱗纔動即先知似涵明月波寜隔欲上輕氷律未移薄霧罩來分咫尺碧綃籠處較毫釐文翁未得沈香餌擬置金盤召左慈
　　翦刀
　　寳持多用繡為囊雙日〈一作目〉交加兩鬢霜金匣掠平花翡翠緑窗裁破錦鴛鴦初栽連理枝猶短誤綰同心帶不長欲製緼袍先把看質非紈綺愧銛鋩
　　紙被
　　文采鴛鴦罷合歡細柔輕綴好魚牋一牀明月蓋歸夢數尺白雲籠冷眠披對勁風溫勝酒擁聽寒雨暖於綿赤眉豪客見皆笑卻問儒生直㡬錢
　　紙帳
　　㡬笑文園四壁空避寒深入剡藤中誤懸謝守澄江練自宿嫦娥白兔宮㡬疊玉山開洞壑半巖春霧結房櫳針羅截錦饒君侈爭及䝉茸煖避風
　　貢餘秘色茶盞
　　捩翠融青瑞色新陶成先得貢吾君巧剜明月染春水輕旋薄氷盛緑雲古鏡破苔當席上嫩荷涵露別江濆中山竹葉醅初發多病那堪中十分
　　筍鞭
　　笻竹岩邊剔翠苔錦江波冷洗瓊瑰纍纍節轉蒼龍骨寸寸珠聨巨蚌胎須向廣場驅駔駿莫從閒處撻駑駘寜同晉帝環營日拋賺中途後騎來
　　詠簾
　　素節輕盈珠影勻何人巧思間成文閒垂別殿風應度半掩行宮麝欲薰繡戸逺籠寒熖重玉樓髙掛曙光分無情㡬恨黃昏月纔到如鉤便墮雲
　　詠燈
　　分影繇來恨不同緑窗孤館兩何窮熒煌短熖長疑暗零落殘花旋委空㡬處隔簾愁夜雨誰家當戸怯秋風莫言明滅無多事曽比人生一世中
　　詠扇
　　為發涼飇滿玉堂每親襟袖便難忘霜濃雪暗知何在道契時來忽自揚曽伴一樽臨小檻㡬遮殘日過迴廊漢宮如有秋風起誰信班姬淚數行
　　詠筆二首
　　秦代將軍欲建功截龍搜兎助英雄用多誰念毛皆㧞拋卻更嫌心不中史氏只應歸道直江淹何獨偶靈通班超握管不成事投擲翻從萬里戎
　　君子三歸擅一名秋毫雖細握非輕軍書羽檄敎誰録帝命王言待我成勢健豈饒淝水陣鋒銛還學歴山耕毛乾時有何人潤盡把燒焚恨始平
　　詠錢
　　多蓄多藏豈足論有誰還議濟王孫能於旤處翻為福解向讐家買得恩㡬怪鄧通難免餓須知夷甫不曽言朝爭暮競歸何處盡入權門與倖門
　　尚書筵中詠紅手帕
　　鶴綾三尺曉霞濃送與東家二八容羅帶繡裙輕好繫藕絲紅縷細初縫別來拭淚遮桃臉行去包香墜粉胸無事把將纒皓腕為君池上折芙蓉
　　尚書新造花箋
　　濃染紅桃二月花只宜神筆縱龍蛇淺澄秋水看雲母碎擘輕苔間粉霞寫賦好追陳後寵題詩堪送竇滔家使君即入金鑾殿夜直無非草白麻
　　釣車
　　荻灣漁客巧妝成硾鑄銀星一㸃輕拋過碧江鸂𪆟岸軋殘金井轆轤聲軸磨騂角氷光滑輪巻春絲水面平把向嚴灘尋轍跡漁臺基在輾難傾
　　栁
　　漠漠金條引線㣲年年先〈一作光〉翠報春歸解籠飛靄延芳景不逐亂花飄夕暉啼鳥噪蟬堪悵望舞煙揺水自因依五株名顯陶家後見說辭榮種者稀
　　愁
　　夜長偏覺漏聲遲往往隨歌慘翠眉黃葉落催砧杵日子規啼破夢魂時明妃去泣千行淚蔡琰歸梳兩鬢絲四皓入山招不得無家歸客最堪欺
　　草
　　廢苑荒堦伴緑苔恩疎長信恨難開姑蘇麋鹿食〈一作應〉思食楚澤王孫來〈一作巳〉不來色嫩似將藍汁染葉齊如把翦刀裁燕昭沒後多卿士千載流芳郭隗臺
　　螢
　　螢墜西樓夜影空透簾穿幕達房櫳流光堪在珠璣列為火不生榆栁中一一照通黃巻字輕輕化出緑蕪叢欲知應𠉀何時節六月初迎大暑風
　　水
　　火性何如水性柔西來東出㡬時休莫言通海能通漢雖解浮舟也覆舟湘浦暮沈堯女怨汾河秋泛漢皇愁洪波激湍歸何處二月桃花滿眼流
　　苔
　　印留麋鹿野禽蹤岩壁漁磯㡬處逢金谷曉凝花影重章華春映栁陰濃石橋羽客遺前跡陳閣才人沒舊容歸去掃除階砌下蘚痕殘緑一重重
　　曉
　　水盡銅龍滴漸㣲景陽鍾動夢魂飛潼關雞唱促歸騎金殿燭殘求御衣窗下寒機猶自織梁間棲燕欲雙飛羲和晴聳扶桑轡借與寰瀛看早暉
　　別
　　酒盡歌終問後期泛萍浮梗不勝悲東門疋馬夜歸處南浦片帆飛去時賦罷江淹吟更苦詩成蘇武思何遲可憐范陸分襟後空折梅花寄所思
　　夜
　　日墜虞淵燭影開沈沈煙霧壓浮埃剡川雪滿子猷去漢殿月生王母來簷掛蛛絲應漸織風吹螢火不成灰愁人莫道何時旦自有鐘鳴漏滴催
　　雨
　　引電隨龍密又輕酒桮閑噀得嘉名千山草木如雲暗陸地波瀾接海平灑竹㡬添春睡重滴簷偏遣夜愁生陰妖冷孽成何怪敢蔽髙天日月明
　　萍
　　為實隨流瑞色新泛風縈草䕶遊鱗密行碧水澄涵月澁滯輕橈去採蘋比物何名腰下劍無根堪並鏡中身平湖春渚知何限撥破閒投獨蠒綸
　　恨
　　事與時違不自繇如燒如刺寸心頭烏江項籍忍歸去雁塞李陵長繫留燕國飛霜將破夏漢宮紈扇豈禁秋須知入骨難銷處莫比人間取次愁
　　鴻
　　行如兄弟影連空春去秋來燕不同紫塞別當秋露白碧山飛入暮霞紅宣王德美周詩內蘇武書傳漢苑中況解銜蘆避弓箭一聲歸唳楚天風
　　鶴
　　閬苑瑤臺嵗月長一歸華表好増傷新聲乍警初零露折羽閒飛㡬片霜要伴神仙歸碧落豈隨龜雁住方〈一作往西〉塘三山頂上無人處瓊樹堪巢不死鄉
　　鵲
　　神化難源瑞印開雕陵毛羽出塵埃香閨報喜行人至碧漢填河織女回明月解隨烏繞樹青銅寜愧雀為臺瓊枝翠葉庭前植從待翩翩去又來
　　霜
　　應節誰窮造化端菊黃豺祭問應難紅窗透出鴛衾冷白草飛時雁塞寒露結芝蘭瓊屑厚日乾葵藿粉痕殘世間無比催揺落松竹何人肯更看
　　風
　　城上寒來思莫窮土囊萍末兩難同飄成逺浪江湖際吹起暮塵京洛中飛雪蕭條殘臘節落花狼藉古行宮春能和煦秋揺落生殺還同造化功
　　帆
　　豈勞孤棹送行舟輕過天涯勢未休斷岸曉看殘月掛逺灣寒背夕陽收川平直可追飛箭風健還能泝急流幸遇濟川恩不淺北溟東海更何愁
　　夢
　　月落燈前閉北堂神魂交入杳𡨋鄉文通毫管醒來異武帝蘅蕪覺後香傅說巳徴賢可輔周公不見恨何長生松十八年方應通塞人間豈合忙
　　東
　　紫氣天元出故關大明先照九垓間鰲山海上秦娥去鱸鱠江邊齊掾還青帝郊坰平似砥主人階級峻如山蟠桃樹在煙濤水解凍風髙未得攀
　　西
　　密雲郊外巳回秋日下崦嵫景懶收秦帝城髙堅似鐵李斯書上曲如鉤寜惟東岳凌天秀更有長庚瞰曙流見說山傍偏出將犬戎降盡復何愁
　　南
　　罩罩嘉魚憶此方送君前浦恨難量火山逺照蒼梧郡銅柱髙標碧海鄉陸賈㡬時來越島三閭何日濯滄浪鍾儀冠帶歸心阻蝴蝶飛園萬草芳
　　北〈第五句缺三字〉
　　雪滿胡天日影㣲李君降虜失良時窮溟駕浪鯤鵬化極海寄書鴻雁遲　　來猶未啟殘兵奔去杳難追可憐燕谷花開晩鄒律如何為一吹
　　雲
　　漠漠沈沈向夕暉蒼梧巫峽兩相依天心白日休空蔽海上故山應自歸似蓋好臨千乘載如羅堪翦六銖衣為霖須救蒼生旱莫向西郊作雨稀
　　燕
　　從待銜泥濺客衣百禽靈性比他稀何嫌何恨秋須去無約無期春自歸鵰鶚不容應不怪棟梁相庇願相依呉王宮女嬌相襲合整雙毛預奮飛
　　蟬
　　寒鳴寜與衆蟲同翼鬢緌冠豈道窮殻蛻巳從今日化聲愁何似去年中朝催籬菊花開露暮促庭槐葉墜風從此最能驚賦客計居何處轉飛蓬
　　露
　　鶴鳴先警雁來天洗竹沾花處處鮮散綵㡬當蟬飲際凝光宜對蚌胎前朝垂苑草煙猶重夜滴宮槐月正圓𪫟惕與霜同降日蘋蘩思薦獨淒然
　　霞
　　天際何人濯錦歸偏宜殘照與晨暉流為洞府千年酒化作靈山㡬襲衣野燒燄連殊赫奕愁雲隂隔乍依稀勞生願學長生術飡盡紅桃上漢飛
　　蒲
　　濯秀盤根在碧流紫茵含露向晴抽編為細履隨君歩織作輕帆送客愁疎葉稍為投餌釣密叢還礙採蓮舟鴛鴦鸂𪄠多情甚日日雙雙遶傍游
　　泉
　　非鑿非疏出洞門源深流嶮合還分髙成瀑布潄逋客清入御溝朝聖君迸滴㡬山穿破石迅飛層嶠噴開雲舊齋一帶連松竹明月窗前枕上聞
　　煙
　　燎野焚林見所從惹空橫水展形容能滋甘雨隨車潤不並行雲逐夢蹤晴鳥迴籠嘉樹薄春亭嬌幕好花濃有時片片風吹去海碧山清過㡬重
　　閒
　　不管人間是與非白雲流水自相依一瓢掛樹傲時代五栁種門吟落暉江上翠娥遺佩去岸邊紅袖采蓮歸客星辭得漢光武卻坐東江舊蘚磯
　　忙
　　雙競龍舟疾似風一星毬子兩明〈一作朋〉同平呉破蜀三除裏滅楚圖秦百戰中春近杜鵑啼不斷寒催歸雁去何窮兵還失路旌旗亂驚起紅塵似轉蓬
　　淚
　　發事牽情不自繇偶然惆悵即難收巳聞抱玉沾衣濕見說迷途滿目流滴盡綺筵紅燭暗墜殘妝閣曉花羞世間何處偏留得萬㸃分明湘水頭
　　月
　　碧落誰分造化權結霜凝雪作嬋娟寒蟬〈一作蟾〉若不開三穴狡兔何從上九天莫見團圓明處逺須看灣曲鑒時偏郄詵樹老堯蓂換惆悵今年似去年














　　御定全唐詩巻七百十
