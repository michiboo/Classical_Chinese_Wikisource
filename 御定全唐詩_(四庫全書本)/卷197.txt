　　欽定四庫全書
　　御定全唐詩巻一百九十七
　　張謂
　　張謂字正言河南人天寶二年登進士第乾元中為尚書郎大厯間官至禮部侍郎三典貢舉詩一巻
　　讀後漢逸人傳二首
　　子陵沒已久讀史思其賢誰謂潁陽人千秋如此肩嘗聞漢皇帝曾是曠周旋名位茍無心對君猶可眠東過富春渚樂此佳山川夜臥松下月朝㸔江上煙釣時如有待釣罷應忘筌生事在林壑悠悠經暮年於今七里瀨〈一作灘〉遺跡尚依然髙臺竟寂寞流水空潺湲龎公南郡人家在襄陽里何處偏來往襄陽東陂是誓將業田種終得保妻子何言二千石乃欲勸吾仕鸛鵲巢茂林黿鼉穴深水萬物從所欲吾心亦如此不見鹿門山朝朝白雲起采藥復采樵優游終暮齒
　　同孫構免官後登薊樓
　　昔在五〈一作平〉陵時年少心亦壯嘗矜有竒骨必是封侯相東走到營州投身似邊將一朝去鄉國十載履亭障部曲皆武夫功成不相讓猶希虜塵動更取林胡帳去年大將軍忽〈一作一〉負樂生謗北別傷士卒南遷死炎瘴濩落悲無成行登薊丘上長安三十里日夕西南望寒沙榆塞沒秋水灤河漲䇿馬從此辭雲山保閒放
　　代北州老翁答
　　負薪老翁往北州北望鄉闗生客愁自言老翁有三子兩人已向黃沙死如今小兒新長成明年聞道又徴兵定知此別必零落不及相隨同死生盡將田宅借鄰伍且復伶俜去鄉土在生本求多子孫及有誰知更辛苦近傳天子尊武臣強兵直欲靜胡塵安邉自合有長䇿何必流離中國人
　　湖上對酒行
　　夜坐不厭湖上月晝行不厭湖上山眼前一尊又長滿心中萬事如等閒主人有黍百餘石濁醪數斗應不惜即今相對〈一作逄〉不盡歡別後相思復何益茱茰灣頭歸路賖願君且宿黃公家風光若此人不醉參差辜負東園花
　　贈喬琳〈一作劉眘虛詩〉
　　去年上䇿不見收今年寄食仍淹留羨君有酒能便醉羨君無錢能不憂如今五侯不愛〈一作待〉客羨君不問〈一作過〉五侯宅如今七貴方自尊羨君不過七貴門丈夫㑹應有知已世上悠悠何足論
　　邵陵作
　　嘗聞虞帝苦憂人祇為蒼生不為身已道〈一作到〉一朝辭北闕何須五月更南巡昔時文武皆銷鑠今日精靈常寂寞斑竹年來筍自生白蘋春盡花空落遙望零陵見舊丘蒼梧雲起至今愁惟餘帝子千行淚添作瀟湘萬里流〈一作秋〉
　　寄李侍御
　　柱下聞周史書中慰越吟近㸔三嵗字遙見百年心價以吹噓長恩從顧盻深不栽桃李樹何日得成隂
　　寄崔澧州
　　共襆臺郎被俱褰郡守帷罰金殊徃日鳴玉幸同時五馬來何晚雙魚贈已遲江頭望鄉月無夜不相思
　　送裴侍御歸上都
　　楚地勞行役秦城罷鼔鼙舟移洞庭岸路出武陵谿江月隨人影山花趁〈一作逐〉馬蹄離魂將別夢先已〈一作爾〉到闗西
　　送青龍一公
　　事佛輕金印勤王度玉闗不知從樹下還肯〈一作許〉到人間楚水青蓮浄吳門白日閒聖朝須助理〈一作治〉絶〈一作切〉莫愛東山
　　送韋侍御赴上都
　　天朝辟書下風憲取才難更謁麒麟殿重簪獬豸冠月明湘水夜霜重桂林寒別後頭堪白時時鏡裏看
　　餞田尚書還兗州cq=367
　　忠義三朝許威名四海聞更乘歸魯詔猶憶破胡勲別路逢霜雨行營對雪雲明朝郭門外長揖大將軍
　　送杜侍御赴上都
　　避馬臺中貴登車嶺外遙還因貢賦禮來謁大明朝地入商山路鄉連渭水橋承恩返南越尊酒重相邀
　　道林寺送莫侍御〈一作䴡州精舍送莫侍御歸寕〉
　　何處堪留客香林隔翠㣲薜蘿通驛騎山竹掛朝衣霜引臺烏集風驚塔鴈飛飲茶勝飲酒聊以送將〈一作君〉歸
　　別睢陽故人
　　少小客遊梁依然似故鄉城池經戰陣人物恨存亡夏雨桑條緑秋風麥穂黃有書無寄處相送一霑裳
　　郡南亭子宴〈一作春宴〉
　　亭子春城外朱門向緑林柳枝經雨重松色帶煙深漉酒迎山客穿池集水禽白雲常在眼聊足慰人心
　　早春陪崔中丞浣花溪宴得暄字
　　旌節臨溪口寒郊斗覺暄紅亭移酒席畫鷁逗江村雲帶歌聲颺風飄舞袖翻花間催秉燭川上欲黃昏
　　讌鄭伯璵宅
　　正月風光好逄君上客稀曉風催鳥囀春雪帶花飛堂上吹金管庭前試舞衣俸錢供酒債〈一作價〉行子未須歸
　　夜同宴用人字
　　北斗囘新歲東園值早春竹風能醒酒花月觧留人邑宰陶元亮山家鄭子真平生頗同道相見日相親
　　過從弟制疑官舍竹齋
　　羨爾方為吏衡門獨宴如野猿偷紙筆山鳥汚圖書竹裏藏公事花間隱使車不妨垂釣坐時膾小江魚
　　揚州雨中張十七宅觀妓〈一作劉長卿詩〉
　　夜色帶寒煙燈花拂更然殘妝添石黛豔舞落金鈿掩笑須欹扇迎歌乍動絃不知巫峽雨何事海西邉
　　登金陵臨江驛樓
　　古戍依重險髙樓見五梁山根盤驛道河水浸城牆庭樹巢鸚鵡園花隱麝香忽然江浦上憶作捕魚郎
　　同王徵君湘中有懐〈一作嚴維詩〉
　　八月洞庭秋瀟湘水北流還家萬里夢為客五更愁不用開書帙〈一作篋〉偏宜上酒樓故人京洛滿〈一作客〉何日復同遊
　　官舍早梅
　　堦下雙梅樹春來畫不成晩時花未〈一作易〉落隂處葉難生摘子防人到攀枝畏鳥驚風光先占得桃李莫相輕
　　玉清公主輓歌〈代宗之女〉
　　學鳯年猶小乘龍日尚賖初封千戶邑忽駕五雲車地接金人岸山通〈一作藏〉玉女家秋風何太早吹落禁園花
　　別韋郎中
　　星軺計日赴岷峨雲樹連天阻笑歌南入洞庭隨鴈去西過巫峽聴猿多崢嶸洲上飛黃蝶灩澦堆邉起白波不醉郎中桑落酒教人無奈別離何
　　送皇甫齡宰交河
　　將軍帳下來從客小邑彈琴不易逢樓上胡笳傳別怨尊中臘酒為誰濃行人醉出雙門道少婦愁看七里𤇺今日相如輕武騎多應朝暮〈一作旦〉客臨卭
　　杜侍御送貢物戲贈
　　銅柱朱崖道路難伏波橫海舊登壇越人自貢珊瑚樹漢使何勞獬豸冠疲馬山中愁日晩孤舟江上畏春寒由來此貨稱難得多恐君王不忍看
　　春園家宴
　　南園春色正相宜大婦同行少婦隨竹裏登樓人不見花間覓路鳥先知櫻桃觧結垂簷子楊柳能低入戶枝山簡醉時歌一曲參差笑殺郢中兒
　　西亭子言懐
　　數叢芳草在堂隂幾處閒花映竹林攀樹𤣥猨呼郡吏傍谿白鳥應家禽青山看景知髙下流水聞聲覺淺深官屬不令拘禮數時時緩步一相尋
　　辰陽即事〈一作劉長卿詩題雲感懐〉
　　青楓落葉正堪悲黃菊殘花欲待誰水近偏逄寒氣早山深常見日光遲愁中卜命看周易病裏招魂讀楚詞自恨不如湘浦鴈春來即是北歸時
　　送僧
　　童子學修道誦經求出家手持貝多葉心念優曇花得度〈一作處〉北州近隨緣東路賖一身求清淨百毳納袈裟鍾嶺更飛錫爐𡶶期結跏深心大海水廣願恆河沙此去不堪別彼行安可涯殷勤結香火來世上牛車
　　同諸公遊雲公禪寺〈一作院〉
　　共許尋雞足誰能惜馬蹄長空淨雲雨斜日半虹霓簷下千𡶶轉𥦗前萬木低看花尋徑逺聴鳥入林迷地與喧聞〈一作卑〉隔人將物我齊不知樵客意何事武陵谿
　　哭䕶國上人
　　昔喜三身淨今悲萬刼長不應歸北斗應〈一作多〉是向西方舍利衆生得袈裟弟子將鼠行殘藥椀〈一作枕〉蟲網舊繩牀別起千花塔空留一草堂支公何處在神理竟茫茫
　　送盧舉使河源
　　故人行役向邉州匹馬今朝不少留長路闗山何日盡滿堂絲竹〈一作管〉為君愁
　　題長安壁主人
　　世人結交須黃金黃金不多交不深縱令然諾暫相許終是悠悠行路心
　　長沙失火後戲題蓮花寺
　　金園寳剎半長沙燒刼旁延一萬家樓殿縱隨煙焰去〈一作盡〉火中何處出〈一作有〉蓮花
　　早梅
　　一樹寒梅白玉條逈臨村路傍谿橋不知近水花先發疑是經春〈一作冬〉雪未銷
　　贈趙使君美人
　　紅粉青蛾映楚雲桃花馬上石榴裙羅敷獨向東方去漫學他家作使君
　　句
　　嵇山賀老麤知名吳郡張顛曾不易　奔蛇走虺勢入坐驟雨旋風聲滿堂〈贈懷素　見顔真卿集〉













　　御定全唐詩巻一百九十七
<集部,總集類,御定全唐詩>
