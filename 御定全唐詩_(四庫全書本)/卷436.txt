　　欽定四庫全書
　　御定全唐詩卷四百三十六
　　白居易
　　代書詩一百韻寄微之
　　憶在貞元嵗初登〈一作俱升〉典校司身名同日授心事一言知〈貞元中與微之同登科第俱授祕書省校書郎始相識也〉肺腑都無隔形骸兩不羈疎狂屬年少閒散為官卑分定金蘭契言通藥石規交賢方汲汲友直每偲偲有月多同賞無杯不共持秋風拂琴匣夜雪卷書帷髙上慈恩塔幽尋皇子陂唐昌玉蘂㑹崇敬牡丹期〈唐昌觀玉蘂崇敬寺牡丹花時多與微之有期〉笑勸迂辛酒閒吟短李詩〈辛大立度性迂嗜酒李二十紳形短能詩故當時有迂辛短李之號〉儒風愛敦質佛理賞𤣥師〈劉三十二敦質雅有儒風庾七𤣥師談佛理有可賞者〉度日曾無悶通宵靡不為雙聲聨律句八面對〈一作數〉宮棊〈雙聲聨句八面宮棊皆當時事〉往往遊三省騰騰出九逵寒銷直城路春到〈一作滿〉曲江池樹暖枝條弱山晴彩翠竒峰攢石緑㸃栁宛〈一作惹〉麴塵絲岸草煙鋪地園花雪壓枝早光紅照
　　耀新溜碧逶迤幄幕侵〈一作分〉堤布盤筵占地施徴伶皆〈一作求〉絶藝選〈一作迎〉伎悉〈一作選〉名姬粉黛〈一作鉛粉〉凝春態〈一作豔〉金鈿耀水嬉風流誇墮髻時世鬬啼〈一作愁〉眉〈貞元末城中復為墮馬髻啼眉妝也〉密坐隨歡促華尊逐勝移香飄歌袂動翠落舞釵遺籌插紅螺椀觥飛白玉巵打嫌調笑易飲訝巻波遲〈拋打曲有調笑令飲酒麴有巻白波〉殘席諠譁散歸鞍酩酊騎酡顔烏帽側醉袖玉鞭垂紫陌傳鐘鼓紅塵塞路岐幾時曾蹔別何處不相隨荏苒星霜換廻環節𠉀催〈一作推〉兩衙多請告〈一作假〉三考欲〈一作遂〉成資運啓千年聖天成萬物宜皆當少壯日同惜盛明時光景嗟虛擲雲霄竊暗窺攻文朝矻矻講學夜孜孜策目穿如札〈時與微之結集䇿畧之目其數至百十〉鋒毫〈一作毫鋒〉銳若錐〈時與微之各有纎鋒細管筆攜以就試相顧輒笑目為毫錐〉繁張獲鳥網堅守釣魚坻〈謂自冬至夏頻改試期竟與微之堅待制試也〉竝受䕫龍薦齊陳〈一作登〉鼂董詞萬言經濟畧三策〈一作道〉太平基中〈一作取〉第爭無敵專場戰不疲輔車排勝陣掎角搴〈一作奪〉降旗〈竝謂同鋪席共筆硏〉雙闕紛容衛千僚儼等衰〈謂制舉人慾唱第之時也〉恩隨紫泥降名向白麻披既在髙科選還從好爵縻東垣君諫諍西邑我驅馳〈元和元年同登制科微之拜拾遺予授盩厔尉〉再喜登烏府多慙侍赤墀〈四年微之復拜監察予為拾遺學士也〉官班分內外遊處遂參差每列鵷鸞序偏瞻獬豸姿簡威霜凜冽衣彩繡葳蕤正色摧強禦剛腸嫉喔咿常憎持祿位不擬保妻兒養勇期除惡輸忠在滅私下韝驚燕雀當道懾狐貍南國人無怨〈一作枉〉東臺吏不欺〈微之使東川奏寃八十餘家詔從而平之因分司東都〉理〈一作雪〉寃多定國切〈一作犯〉諫甚辛毗造次行於是平生志在茲〈一作斯〉道將心共直言與行兼〈一作相〉危水暗波飜覆山蔵路險巇未為明主識已被倖臣疑木秀遭風折蘭芳遇霰萎千鈞勢易壓一柱力難搘騰口因〈一作方〉成痏吹毛遂得疵憂來吟貝錦謫去詠江蘺邂逅塵中遇殷勤馬上辭賈生離魏闕王粲向荊夷水過〈一作度〉清源寺山經綺季〈一作里〉祠心揺漢臯珮淚墮峴亭〈一作山〉碑〈竝途中所經歴者也〉驛路緣雲際城樓枕水湄思鄉多繞澤望闕〈一作國〉獨登陴林晚青蕭索江平緑𣺌瀰野秋鳴蟋蟀沙冷聚鸕鷀官舍黃茅屋人家苦竹籬白醪充夜酌紅粟備晨炊寡鶴摧風翮鰥魚失水鬐闇雛啼渴〈一作鶡〉旦涼葉墜相思〈此四句兼含微之鰥居之思〉一㸃寒〈一作秋〉燈滅三聲曉角吹藍衫經雨故驄馬臥霜羸念涸誰濡沫嫌醒自歠醨耳垂無〈一作懐〉伯樂舌在有〈一作感〉張儀負氣衝星劍傾心向日葵金言自銷鑠玉性肎磷緇伸屈須看蠖窮通莫問⻱定知身是患應用道為醫想子今如彼嗟予獨在斯〈一作茲〉無憀〈一作悰〉當嵗杪有夢到天涯坐阻連襟帯行乖接履綦潤銷衣上霧香散室中芝念逺緣〈一作傷〉遷貶驚時為〈一作歎〉別離素書三往復明月七盈虧〈自與微之別經七月三度得書〉舊里〈一作理〉非難到餘歡不可〈一作易〉追樹依興善老草傍靜〈一作靖〉安衰〈微之宅在靖安坊西近興善寺〉前事思如昨中懐冩向誰北村尋古柏南宅訪辛夷〈開元觀西北院即隋時龍村佛堂有古柏一株至今存焉微之宅中有辛夷兩樹常與微之遊息其下〉此日空〈一作徒〉搔首何人共解頤病多知夜永年長覺秋悲不飲長如醉加餐亦似飢狂吟〈一作書〉一千字因使寄微之
　　和鄭元〈一作方〉及第後秋歸洛下閒居〈同髙侍郎下隔年及第〉
　　勤苦成名後優游得意間玉憐同匠琢桂恨隔年攀山靜豹難隱谷幽鶯暫還微吟詩引歩淺酌酒開顔門㢠暮臨水窗深朝對山雲衢日相待莫誤許身閒
　　與諸同年賀座主侍郎新拜太常同宴蕭尚書亭子〈座主於蕭尚書下及第得羣字韻〉
　　寵新卿典禮㑹盛客徴文不失遷鶯侶因成賀燕羣池臺〈一作塘〉晴間雪冠蓋暮和雲共仰曾攀處年深桂尚熏東都冬日㑹諸同年宴鄭家林亭〈得先字〉
　　盛時陪上第暇日㑹羣賢桂折因同樹鶯遷各異年賓階紛組佩〈一作綬〉妓席儼花鈿促膝齊榮賤差肩次後先助歌林下水銷酒雪中天他日升沈者無忘共此筵敘徳書情四十韻上宣歙翟〈一作崔〉中丞〈宣州薦送及第後重投此詩〉
　　元聖生乗運忠賢出應期還將稽古力助立太平基土控吳兼越州連歙與池山河地襟帯軍鎮國藩維亷察安江甸澄清肅海夷股肱分外守耳目付中司楚老歌來暮秦人詠去思望如時雨至福是〈一作似〉嵗星移政靜民無訟刑行吏不欺撝謙驚主寵隂徳畏人知白玉慙溫色朱繩讓直辭行為時領袖言作世蓍⻱盛幕招賢士連營訓銳師光華下鵷鷺氣色動熊羆出入麾幢引登臨劍㦸隨好風迎解榻美景待搴帷晴野霞飛綺春郊栁宛絲城烏驚畫角江雁避紅旗藉草朱輪駐攀花紫綬垂山宜謝公屐洲稱栁家詩酒氣和芳杜聲亂子規分毬齊馬首列舞匝蛾眉醉惜年光晚歡憐日影遲𢌞塘排玉櫂歸路擁金羈自顧龍鍾者嘗䝉噢咻之仰山塵不讓渉海水難為身忝鄉人薦名因國士推提攜增善價拂拭長妍姿射策端心術遷喬整羽儀幸穿楊逺葉謬折桂髙枝佩徳潛書帯銘仁暗勒肌飭〈一作鞠〉躬趨館舍拜手挹階墀霄漢程雖在風塵跡尚卑敝衣羞布素敗屋厭茅茨養乏晨昏膳居無伏臘資盛時貧可恥壯嵗病堪嗤擢第名方立耽書力未疲磨鉛重剸割策蹇再奔馳相馬須憐瘦呼鷹正及飢扶揺重即事㑹有荅恩時
　　和渭北劉大夫借便秋遮虜寄朝中親友
　　巨鎮為邦屏全材作國楨韜鈐漢上將文墨魯諸生豹虎闗西卒金湯渭北城寵深初受棨威重正揚兵陣占山河布軍諳水草行夏苗侵虎〈一作部〉落宵遁失蕃營雲隊攢戈㦸風行巻斾旌堆空烽火滅氣勝鼔鼙鳴胡馬辭南牧周師罷北征𢌞頭問天下何處有欃槍
　　題故曹王宅〈宅在檀溪〉
　　甲第何年置朱門此地開山當賔閣出溪繞妓堂廻覆井桐新長隂窗竹舊栽池荒紅菡萏砌老緑莓苔捐館梁王去思人楚客來西園飛蓋處依舊月裵回
　　自江陵之徐州路上寄兄弟
　　岐路南將北離憂弟與兄闗河千里別風雪一身行夕宿勞鄉夢晨裝慘旅情家貧憂後事日短念前程煙鴈飜寒渚霜烏聚古城誰憐陟岡者西楚望南荊
　　酬哥舒大見贈〈去年與哥舒等八人同登科第今敘㑹散之意〉
　　去嵗歡遊何處去〈一作好〉曲江西岸杏園東花下忘歸因美景尊前勸酒是春風名從微宦風塵裏共度流年離別中今日相逢愁又喜八人分散兩人同
　　和談校書秋夜感懐呈朝中親友
　　遙夜涼風楚客悲清砧繁漏月髙時秋霜似鬢年空長春草如袍位尚卑詞賦擅名來已乆煙霄得路去何遲漢庭卿相皆知已不薦揚雄欲薦誰
　　感秋寄逺
　　惆悵時節晚兩情千里同離憂不散處庭樹正秋風燕影動歸翼蕙香銷故叢佳期與芳歳牢落兩成空
　　春題華陽觀〈觀即華陽公主故宅有舊內人存焉〉
　　帝子吹簫逐鳳皇空留仙洞號華陽落花何處堪惆悵頭白宮人埽影堂
　　秋雨中贈元九
　　不堪紅葉青苔地又是涼風暮雨天莫怪獨吟秋思苦比君校近二毛年
　　城東閒遊
　　寵辱憂歡不到情任他朝市自營營獨尋秋景城東去白鹿原頭信馬行
　　荅韋八
　　麗句勞相贈佳期恨〈一作音悵〉有違早知留酒待悔不趁花歸春盡緑醅老雨多紅萼稀今朝如一醉猶得及芳菲
　　華陽觀桃花時招李六拾遺飲
　　華陽觀裏仙桃發把酒看花心自知爭忍開時不同醉明朝後日即空枝
　　和友人洛中春感〈一作感春〉
　　莫悲金谷園中月莫歎天津橋上春若學多情尋往事人間何處不傷神
　　送張南簡入蜀
　　昨日詔書下求賢訪陸沈無論能與否皆起徇名心君獨南遊去雲山蜀路深
　　寄陸補闕〈前年同登科〉
　　忽憶前年科第後此時雞鶴暫同羣秋風惆悵須吹散雞在中庭〈一作庭前〉鶴在雲
　　華陽觀中八月十五日夜招友玩月
　　人道秋中〈一作中秋〉明月好欲邀同賞意如何華陽洞裏秋壇上今夜清光此處多
　　曲江憶元九
　　春來無伴閒遊少行樂三分減二分何況今朝杏園裏閒人逢盡不逢君
　　過劉三十二故宅
　　不見劉君來近逺門前兩度滿枝花朝來惆悵宣平過柳巷當頭第一家
　　下邽莊南桃花
　　村南無限桃花發唯我多情獨自來日暮風吹紅滿地無人解惜為誰開
　　三月三十日題慈恩寺
　　慈恩春色今朝盡盡日裵回倚寺門惆悵春歸留不得紫藤花下漸黃昏
　　看惲〈一作渾〉家牡丹花戲贈李二十
　　香勝燒蘭紅勝霞城中最數令公家人人散後君須看歸到江南無此花
　　春中與盧四周諒〈一作鯨〉華陽觀同居
　　性情嬾慢好相親門巷蕭條稱作鄰背燭共憐深夜月蹋花同惜少年春杏壇住僻雖宜病芸閣官微不救貧文行如君尚顦顇不知霄漢待何人
　　自城東至以詩代書戲招李六拾遺崔二十六先輩
　　青門走馬趁心期惆悵歸來已校遲應過唐昌玉蘂後猶當崇敬牡丹時暫遊還憶崔先輩欲醉先邀李拾遺尚殘半月芸香俸不作歸糧作酒貲
　　盩厔縣北樓望山〈自此後詩為畿尉時作〉
　　一為趨走吏塵土不開顔孤負平生眼今朝始見山
　　縣西郊秋寄贈馬造〈一作達〉
　　紫閣峰西清渭東野煙深處夕陽中風荷老〈一作落〉葉蕭條緑水蓼殘〈一作開〉花寂寞紅我厭宦遊君失意可憐秋思兩心同
　　別韋蘇州
　　百年愁裏過萬感醉中來惆悵城西別愁眉兩不開
　　戲題新栽薔薇〈時尉盩厔〉
　　移根易地莫顦顇野外庭前一種春少府無妻春寂寞花開將爾當夫人
　　酬王十八李大見招遊山
　　自憐幽㑹心期阻復媿嘉招書信頻王事牽身去不得滿山松雪屬他人
　　縣南花下醉中留劉五
　　百嵗幾廻同酩酊一年今日最芳菲願將花贈天台女留取劉郎到夜歸
　　宿楊家
　　楊氏弟兄俱醉臥披衣獨起下髙齋夜深不語中庭立月照藤花影上〈一作下〉階
　　醉中留別楊六兄弟〈三月二十日別〉
　　春初攜手春深散無日花間不醉狂別後何人堪共醉猶殘十日好風光
　　醉中歸盩厔
　　金光門外昆明路半醉騰騰信馬廻數日非闗王事繫牡丹花盡始歸來
　　遊雲居寺贈穆三十六地主
　　亂峯深處雲居路共蹋花行獨惜春勝地本來無定主大都山屬愛山人
　　和王十八薔薇澗花時有懐蕭侍御兼見贈
　　霄漢風塵俱是繫薔薇花委故山深憐君獨向澗中立一把紅芳三處心
　　再因公事到駱口驛
　　今年到時夏雲白去年來時秋樹紅兩度見山心有媿皆因王事到山中
　　期李二十文畧王十八質夫不至獨宿仙遊寺
　　文畧也從牽吏役質夫何故戀囂塵始知解愛山中宿千萬人中無一人
　　酬趙秀才贈新登科諸先輩
　　莫羨蓬萊鸞鶴侶道成羽翼自生身君看名在丹臺者盡是人間修道人
　　過天門街
　　雪盡終南又欲春遙憐翠色對紅塵千車萬馬九衢上囘首看山無一人
　　惜玉蘂花有懐集賢王校書起
　　芳意將闌風又吹白雲離葉雪辭枝集賢讎校無閒日落盡瑤花君不知
　　春送盧秀才下第遊太原謁嚴尚書
　　未將時㑹合且與俗浮沈鴻養青𠖇翮蛟潛雲雨心煙郊春別逺風磧暮程深墨客投何處并州舊翰林
　　長安送栁大東歸
　　白社羈遊伴青門逺別離浮名相引住歸路不同歸
　　送文暢上人東遊
　　得道即無著隨縁西復東貌依年臘老心到夜禪空山宿馴溪虎江行濾水蟲悠悠塵客思春滿碧〈一作色滿〉雲中
　　社日闗路作
　　晚景函闗路涼風社日天青巖新有燕紅樹欲無蟬愁立驛樓上厭行官堠前蕭條秋興苦漸近二毛年
　　重到毓村〈一作材〉宅有感
　　欲入中門淚滿巾庭花無主兩廻春軒窗簾幕皆依舊只是堂前欠一人
　　亂後過流溝寺
　　九月徐州新戰後悲〈一作急〉風殺氣滿山河唯有流溝山下寺門前依舊白雲多
　　歎髪落
　　多病多愁心自知行年未老髪先衰隨梳落去何須惜不落終須變作絲
　　留別吳七正字
　　成名共記甲科上署吏同登芸閣間唯是塵心殊道性秋蓬常轉水長閒
　　除夜宿洺州
　　家寄闗西住身為河北遊蕭條嵗除夜旅泊在洺州
　　邯鄲冬至〈一作至除〉夜思家
　　邯鄲驛裏逢冬至抱膝燈前影伴身想得家中夜深坐還應說著逺行人
　　冬至夜懐湘靈
　　豔質無由見寒衾不可親何堪最長夜俱作獨眠人
　　感故張僕射諸妓
　　黃金不惜買蛾眉揀得如花三四枝歌舞教成心力盡一朝身去不相隨
　　遊仙遊山
　　闇將心地出人間五六年來人怪閒自嫌戀著未全盡猶愛雲泉多在山
　　見尹公亮新詩偶贈絶句
　　袖裏新詩十首餘吟看句句是瓊琚如何持此將干謁不及公卿一字書
　　長安閒居
　　風竹松煙晝掩闗意中長似在深山無人不怪長安住何獨朝朝暮暮間
　　早春獨遊曲江〈時為校書郎〉
　　散職無羈〈一作拘〉束羸驂少送迎朝從直城出春傍曲江行風起池東暖雲開山北晴氷銷泉脈動雪盡草芽生露杏紅初坼煙楊緑未成影遲新度鴈聲澀欲啼鶯閒地心俱靜韶光眼共明酒狂憐性逸藥效喜身輕慵慢疎人事幽棲逐〈一作遂〉野情廻看芸閣笑不似有浮名
　　祕書省中憶舊山
　　厭從薄宦校青簡悔別故山思白雲猶喜蘭臺非傲吏歸時應免動移文
　　涼夜有懐〈自此後詩竝未應舉時作〉
　　清風吹枕席白露濕衣裳好是相親夜漏遲天氣涼
　　送武士曹歸蜀〈士曹即武中丞兄〉
　　花落鳥嚶嚶南歸稱野情月宜秦嶺宿〈一作過〉春好蜀江行鄉路通雲棧郊扉近錦城烏臺陟岡送〈一作老〉人羨別時榮
　　江南送北客因憑寄徐州兄弟書〈時年十五〉
　　故園望斷欲何如楚水吳山萬里餘今日因君訪兄弟數行鄉淚一封書
　　賦得古原草送別
　　離離原上草一嵗一枯榮野火燒不盡春風吹又生逺芳侵古道晴翠接荒城又送王孫去萋萋滿別情
　　夜哭李夷道
　　逝者絶影響空庭朝復昏家人哀臨畢夜鏁夀堂門無妻無子何人葬空見銘旌向月飜
　　病中作〈時年十八〉
　　乆為勞生事不學攝生道年少已多病此身豈堪老
　　秋江晚泊
　　扁舟泊雲島倚櫂念鄉國四望不見人煙江澹秋色客心貧易動日入愁未息
　　旅次〈一作泊〉景空寺宿幽上人院
　　不與人境接寺門開向山暮鐘寒鳥聚秋雨病僧閒月隠雲樹外螢飛廊宇間幸投花界宿暫得靜心顔
　　長安正月十五日
　　諠諠車騎帝王州羇病無心逐勝遊明月春風三五夜萬人行樂一人愁
　　過髙將軍墓
　　原上新墳委一身城中舊宅有何人妓堂賓閣無歸日野草山花又欲春門客空將感恩淚白楊風裏一霑巾
　　寒食臥病
　　病逢佳節長歎息春雨濛濛榆栁色羸坐全非舊日容扶行半是他人力諠諠里巷蹋青歸笑閉柴門度寒食
　　宿桐廬館同崔存度醉後作
　　江海漂漂共旅遊一尊相勸散窮愁夜深醒後愁還在雨滴梧桐山館秋
　　江樓望歸〈時避難在越中〉
　　滿眼雲水色月明樓上人旅愁春入越鄉夢夜歸秦道路通荒服田園隔虜塵悠悠滄海畔十載避黃巾
　　除夜寄弟妹
　　感時思弟妹不寐百憂生萬里經年別孤燈此夜情病容非舊日歸思逼新正早晚重歡㑹羇離各長成
　　寒食月夜
　　風香露重棃花濕草舍無燈〈一作煙〉愁未入南鄰北里歌吹時獨倚柴門月中立
　　感芍藥花寄正一上人
　　今日階前紅芍藥幾花欲老幾花新開時不解比色相落後始知如幻身空門此去幾多地欲把殘花問上人
　　晩秋閒居
　　地僻門深少送迎披衣閒坐養幽情秋庭不埽攜藤杖閒蹋梧桐黃葉行
　　秋暮郊居書懐
　　郊居人事少書臥對林巒窮巷厭多雨貧家愁早寒葛衣秋未換書巻病仍看若問生涯計前溪一釣竿
　　為薛台悼亡
　　半死梧桐老病身重泉一念一傷神手攜穉子夜歸院月冷空房不見人
　　途中寒食
　　路旁寒食行人盡〈一作絶〉獨占春愁在路旁馬上垂鞭愁不語風吹百草野田香
　　題流溝寺古松
　　煙葉蔥蘢蒼麈尾霜皮剝落紫龍鱗欲知松老看塵壁死卻題詩幾許人
　　感月悲逝者
　　存亡感月一澘然月色今宵似往年何處曾經同望月櫻桃樹下後堂前
　　代鄰叟言懐
　　人生何事心無定宿昔如今意不同宿昔愁身不得老如今恨作白頭翁
　　自河南經亂闗內阻饑兄弟離散各在一處因望月有感聊書所懐寄上浮梁大兄於潛七兄烏江十五兄兼示符離及下邽弟妹
　　時難年饑〈一作荒〉世業空弟兄羇旅各西東田園寥落干戈後骨肉流離道路中弔影分為千里鴈辭根散作九秋蓬共看明月應垂淚一夜鄉心五處同
　　長安早春旅懐
　　軒車歌吹諠都邑中有一人向隅立夜深明月巻簾愁日暮青山望鄉泣風吹新緑草芽坼雨灑輕黃栁條濕此生知負少年春不展愁眉欲三十
　　寒閨夜
　　夜半衾裯冷孤眠嬾未能籠香銷盡火巾淚滴成冰為惜影相伴通宵不滅燈
　　寄湘靈
　　淚眼凌寒凍不流每經髙處即廻頭遙知別後西樓上應憑闌干獨自愁
　　冬至宿楊梅館
　　十一月中長至夜三千里外逺行人若為獨宿楊梅館冷枕單牀一病身
　　臨江送夏瞻〈瞻年七十餘〉
　　悲君老別我霑巾七十無家萬里身愁見舟行風又起白頭浪裏白頭人
　　冬夜示敏巢〈時在東都宅〉
　　爐火欲銷燈欲盡夜長相對百憂生他時諸處重相見莫忘今宵燈下情
　　客中守嵗〈在栁家莊〉
　　守嵗尊無酒思鄉淚滿巾始知為客苦不及在家貧畏老偏驚節防愁預惡春故園今夜裏應念未歸人
　　問淮水
　　自差名利客擾擾在人間何事長淮水東流亦不閒
　　宿樟亭驛
　　夜半樟亭驛愁人起望鄉月明何所見潮水白茫茫
　　及第後憶舊山
　　偶獻子虛登上第卻吟招隱憶中林春蘿秋桂莫惆悵縱有浮名不繫心
　　題李次雲〈一作虛〉窗竹
　　不用裁為鳴鳳管不須截作釣魚竿千花百草凋零後留向紛紛雪裏看
　　花下自勸酒
　　酒醆酌來須滿滿花枝看即落紛紛莫言三十是年少百嵗三分已一分
　　題李十一東亭
　　相思夕上松臺立蛩思蟬聲滿耳秋惆悵東亭風月好主人今夜在鄜州
　　春村
　　二月村園暖桑間戴勝飛農夫舂舊穀蠶妾𢷬新衣牛馬因風逺雞豚過社稀黃昏林下路鼔笛賽神歸
　　題施山人野居
　　得道應無著謀生亦不妨春泥秧稻暖夜火焙茶香水巷風塵少松齋日月長髙閒真是貴何處覔侯王








　　御定全唐詩巻四百三十六
