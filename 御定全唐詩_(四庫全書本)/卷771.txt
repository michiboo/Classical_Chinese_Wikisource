　　欽定四庫全書
　　御定全唐詩卷七百七十一
　　宋雍〈一作邕詩二首　以下爵里世次俱無考〉
　　春日
　　輕花細葉滿林端昨夜春風暁色寒黃鳥不堪愁裏聽緑楊宜向雨中㸔
　　失題
　　斜雨飛絲織晩風疎簾半捲野亭空荷花開盡秋光晚零落殘紅緑沼中
　　戴休珽〈詩一首〉
　　古意
　　窮秋朔風起滄海愁陰漲虜騎掠河南漢兵屯㶚上羽書驚沙漠刁斗喧亭障關塞何蒼茫遙烽遞相望弱齡負竒節俠客多招訪投筆棄繻〈一作書〉生提戈逐飛將拔劒照霜白怒髮衝冠壯㑹立萬里功視君封侯相盧鉟〈詩一首〉
　　朂曹生
　　桑扈交飛百舌忙祖亭聞樂倍思鄉尊前有恨慚卑宦席上無憀愛艶妝莫為狂花迷眼界湏求真理定心王遊蜂採掇何時已祗恐多言議短長
　　趙〈詩二首〉
　　琴歌
　　緑琴製自桐孫枝十年窗下無人知清聲不與衆樂雜所以屈受塵埃欺七絃脆斷蟲絲朽辨別不曽逢好手琴聲若似琵琶聲賣與時人應已乆玉徽冷落無光彩堪恨鍾期不相待鳳囀吟幽鶴舞時撚弄錚摐聲亦在向曽守貧貧不徹賤價與人人不別前迴忍淚卻收來泣向秋風兩條血乃知凡俗難可名輕者卻重重者輕真龍不聖土龍聖鳯皇啞舌鴟鴞鳴何殊此琴哀怨苦寂寞沈埋在幽戶萬重山水不肯聽俗耳樂聞人打鼓知君立身待分義驅喝風雷在平地一生從事不因人徤歩窣雲皆自致不辭重拂上塵市㕓不買多讒人莫辭憔悴與買取為君一曲號青春
　　廢長行〈辨其惑於無益之戲而不務恤民也〉
　　紫牙鏤合方如斗二十四星銜月口貴人迷此華筵中運木手交如陣鬬不算勞神運枯木且廢為官恤惸獨門前有吏嚇孤窮欲訴門深抱寃哭耳厭人催坐衙早纔聞此戲身先到理人似愛長行心天下安平多草草何當化局為明鏡掛在髙堂辨邪正何當化子作筆鋒常在手中行法令莫令終日迷如此不治生民負天子張安石〈有涪江集一卷今存詩二首〉
　　玉女詞
　　綺薦銀屏空積塵栁眉桃臉暗銷春不湏更學陽䑓女為雨為雲趁惱人
　　苦別
　　向前不信別離苦而今自到別離處兩行粉淚紅䦨干一朶芙蕖帶殘露
　　蔣吉〈詩十五首〉
　　石城
　　繫纜石城下恣吟懷暫開江人橈艇子將謂莫愁來
　　漢東道中
　　九十九岡遙天寒雪未消羸童牽瘦馬不敢過危橋
　　髙溪有懷
　　駐馬髙溪側旅人千里情雁山山下水還作此泉聲
　　寄進士賈希
　　恨苦淚不落耿然東北心空嚢與瘦馬羈紲意應深
　　出塞
　　瘦馬羸童行背秦暮鴉撩亂入殘雲北風吹起寒營角直至榆闗人盡聞
　　旅泊
　　霜月正髙鸚鵡洲美人清唱發紅樓鄉心暗逐秋江水直到吳山腳下流
　　次青雲驛
　　馬轉櫟林山鳥飛商溪流水背殘暉行人幾在青雲路底事風塵猶滿衣
　　大庾驛有懷
　　一嚢書重百餘斤郵吏寧知去計貧莫訝偏吟望鄉句明朝便見𡽹南人
　　題商山修路僧院
　　此地修行山幾枯草堂生計只缾盂支郎既解除艱險試看人心平得無
　　題長安僧院
　　出門爭走九衢塵總是浮生不了身惟有水田衣下客大家忙處作閒人
　　次商於感舊寄盧中丞
　　昔年簮組隘丘門今日旌幢一院存何事商於淚如雨小儒偏受陸家恩
　　樵翁
　　獨入深山信腳行慣當貙虎不曽驚路旁花發無心看惟見枯枝刮眼明
　　四老廟
　　無端捨釣學干名不得溪山養性情自省此身非逹者今朝羞拜四先生
　　昭君冢
　　曽為漢帝眼中人今作狂胡陌上塵身死不知多少載冢花猶帶洛陽春
　　聞歌竹枝
　　廵隄聽唱竹枝詞正是月髙風靜時獨向東南人不㑹弟兄俱在楚江湄
　　周濆〈詩四首〉
　　重門曲
　　憔悴容華怯對春寂寥宮殿鎻閒門此身卻羨宮中樹不失芳時雨露恩
　　山下水
　　背雲衝石出深山淺碧泠泠一帶寒不獨有聲流出此㑹歸滄海助波瀾
　　逢鄰女
　　日髙鄰女笑相逢慢束羅裙半露胸莫向秋池照緑水參差羞殺白芙蓉
　　廢宅
　　牢落畫堂空鎻塵荒涼庭樹暗消春豪家莫笑此中事曽見此中人笑人









　　御定全唐詩巻七百七十一
