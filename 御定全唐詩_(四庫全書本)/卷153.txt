　　欽定四庫全書
　　御定全唐詩巻一百五十三
　　李華
　　李華字遐叔贊皇人開元中第進士擢宏詞科累官監察御史右補闕以受安祿山偽署貶杭州司戶上元中召為左補闕司封員外郎華稱疾不拜李峴領選江南表置幕府擢檢校吏部員外郎苦風痺去官客隱山陽勒子弟力農安於窮槁大厯初卒集三十卷今編詩一巻
　　雜詩六首
　　黃鍾叩元音律呂更循環邪氣悖正聲鄭衛生其間典樂忽涓微波浪與天渾嘈嘈鴟梟動好鳥徒緜蠻王吉歸鄉里甘心長閉闗
　　𤣥黃與丹青五氣之正色聖人端其源上下皆有則齊侯好紫衣魏帝婦人飾女奴厭金翠傾海未滿臆何忍嚴子陵羊裘死荊棘
　　甘酸不私人元和運五行生人受其用味正心亦平爪牙相踐傷日與性命爭聖人不能絶鑽燧與炮烹嗜慾乘此熾百金資一傾正銷神耗衰邪勝體充盈顔子有餘樂瓢中寒水清
　　隂魄淪宇宙太陽假其明臣道不敢専由此見虧盈未聞東菑稼一氣嘉榖成上天降寒暑地利乃可生葛藟附柔木繁隂蔽曾原風霜摧枝幹不復庇夲根女蘿依松栢然後得長存
　　孔光尊董賢胡廣慚李固儒風冠天下而乃敗王度絳侯與愽陸忠朴受遺顧求名不考實文弊反成蠧結交得書生書生鈍且直爭權復爭利終不得其力我逢縱橫者是我牙與翼相旋如疾風並命趨紫極奔車得停軌風火何相逼仁義豈有常肝膽反為賊勿嫌書生直鈍直深可憶
　　詠史十一首
　　昂藏獬豸獸出自太平年亂代乃潛伏縱人為禍愆嘗聞斷馬劍每壯朱雲賢身死名不滅寒風吹墓田精靈如有在幽憤滿松煙
　　漢皇修雅樂乘輿臨太學三老與五更天王親割牲一人調風俗萬國和且平單于驟款塞武庫欲銷兵文物此朝盛君臣何穆清至今壝壇下如有簫韶聲
　　巢許在嵩潁陶唐不得臣九州尚洗耳一命安能親緜邈數千祀丘中誰隱淪朝遊公卿府夕是山林人蒲帛揚側陋薜蘿為搢紳九重念入夢三事思降神且設庭中燎寕窺泉下鱗
　　漢時征百粵楊僕將樓船幕府功未立江湖巳騷然島夷非敢亂政暴地仍偏得罪因懐璧防身輙控三軍求裂土萬里詎聞天魏闕心猶在旗門首巳懸如何得良吏一為制方圓
　　秦滅漢帝興南山有遺老危冠揖萬乘幸得厭征討當君逐鹿時臣等巳枯槁寧知市朝變但覺林泉好髙臥三〈一作五〉十年相看成四〈一作首成〉皓帝言翁甚善見顧何不早咸稱太子仁重義亦尊道側聞驪姫事申生不自保暫出商山雲朅來趨灑掃東宮成羽翼楚舞傷懐抱後代無其人戾園滿秋草
　　日照崑崙上〈一作山〉羽人披羽衣乘龍駕雲霧欲往心無違此山在西北乃是神仙國靈氣皆自然求之不可得何為漢武帝精思〈一作意〉徧羣山糜費巨萬計宮車終不還蒼蒼茂陵樹足以戒人間
　　天生忠與義本以佐雍熈何意李司隸而當昏亂時古墳襄城野斜徑橫秋陂況不禁樵採茅莎無孑遺髙標尚可仰精爽今何之一忤中常侍銜寃誰見知嘗觀黨錮傳撫巻不勝悲
　　文侯耽鄭衛一聼一忘餐白雪燕姬舞朱趙女彈滛聲流不返慆蕩日無端獻嵗受朝時鳴鐘讌百官兩牀陳管磬九奏殊未䦨對此唯恐臥更能整衣冠
　　蜀主相諸葛功髙名亦尊驅馳千萬衆怒目瞰中原曹伯任公孫國亡身不存社宮久蕪沒白雁猶飛翻勿言君臣合可以濟黎元為蜀諒不易如曹難復論
　　六國韓最弱末年尤畏秦鄭生為韓計且欲疲秦人利物可分社原情堪滅身咸陽古城下萬頃稻苖新沂水春可渉泮宮映楊葉麗色異人間珊珊揺珮環展禽恆〈一作常〉獨處深巷生禾黍城上飛海雲城中暗春雨適來鳴珮者復是誰家女泥沾珠綴履雨濕翠毛簪電影開蓮臉雷聲飛蕙心自言沂水曲采萍兼采菉歸逕雖可尋天隂光景促憐君貞且獨願許君家宿徒勞惜衾枕了不顧雙蛾豔質誠可重滛風如禮何周王惑褎姒城闕成陂陁
　　雲母泉詩〈並序〉
　　洞庭湖西𤣥石山俗謂之墨山山南有佛寺寺倚松嶺下有雲母泉泉出石引流分渠周遍庭宇發如乳湩末派如淳漿烹茶淅蒸灌園潄齒皆用之大浸不盈大旱不耗自墨山西北至石門東南至東陵廣輪二十里盡生雲母牆階道路炯炯如列星井泉溪澗色皆純白鄉人多壽考無癖痼疥搔之疾華深樂之潁川陳公天寳中與華同為諌官公性與道合忽於權利方掛冠投簪顧華以名山之契乾元初公貶清江丞移武陵亟華貶杭州司功恩復左補闕上元中俱奉詔徴公自清江至武陵道路多虞制書不至華泝江而西次於岳陽江山延望日夕相顧屬思與髙賢共飲雲母之泉躬耕墨山之下敢違朝命以狥私慾秋風露寒洞庭微波一聞猿聲不覺涕下況支離多病年甫始衰願餌藥扶壽以究無生之學事乖志負火爇予心寄懐此篇亦以書余之志也
　　晨登𤣥石嶺嶺上寒松聲朗日風雨霽髙秋天地清山門開古寺石竇含純精洞徹浄金界夤縁流玉英澤藥滋畦茂氣染茶甌馨飲液盡眉壽飡和皆體平瓊漿駐容髪甘露瑩心靈岱谷謝巧妙匡山徒有名願言構蓬蓽荷鍤引泠泠訪道出人世招賢依福庭此心不能巳寤寐見吾兄曾結潁陽契窮年無所成東西同放逐虵豕尚縱橫江漢阻擕手天涯萬里情恩光起憔悴西上謁承明秋色變江樹相思紛以盈猨啼巴丘戍月上武陵城共恨川路永無由㑹友生雲泉不可忘何日遂躬耕
　　寄趙七侍御〈並序〉
　　自餘干溪行經弋陽至上饒山川幽麗思與雲卿同遊邈不可得因敘疇昔之素寄懐於篇雲
　　揺槳曙江流江清山復重心愜賞未足川迴失前峰淩灘出極浦曠若天池〈一作地〉通君陽青嵯峨開拆混元中九潭魚龍窟仙成羽人宮隂奧潛鬼物精光動煙空𤣥猨啼深蘢〈楚越謂竹樹深者為蘢　蘢一作靘〉白鳥戲蔥䝉飛湍鳴金石激溜鼓雷風雨濯萬木鮮霞照千山濃草閒長餘緑花靜落幽紅渚煙見晨釣山月聞夜舂覆溪窈窕波涵〈一作滔〉石淘〈一作洶〉溶溶丹丘忽聚散素壁相奔衝白日破昏靄靈山出其東勢排昊蒼上氣壓吳越雄迴頭望雲卿此恨發吾衷昔日蕭邵遊〈蕭頴士邵軫〉四人纔成童屬詞慕孔門入仕希上公緯卿䧟非罪折我昆吾鋒〈邵字緯卿以寃橫貶卒南中〉茂挺獨先覺㧞身渡京虹斯人謝明代百代墜鵷鴻〈蕭天寳末知亂棄官往江東殯𦵏先人逝於江南〉世故墜橫流與君哀路窮〈邊胡䧟兩京予與趙受辱賊中〉相顧無死節蒙恩逐殊封〈華貶杭州司功趙貶泉州晉江尉〉天波洗其瑕朱衣備朝容〈華承恩累遷尚書郎趙拜補闕御史〉一別凡十年豈期復相從餘生得攜手遺此兩孱翁羣遷失鶯羽後凋惜長松衰旅難重別悽悽滿心胸遇勝悲獨遊貪竒悵孤逢禽尚彼何人胡為束樊籠吾師度門教投弁躡遐蹤
　　仙遊寺〈有龍潭穴弄玉祠〉
　　捨事入樵逕雲木深谷口萬壑移晦明千峰轉前後嶷然龍潭上石勢若奔走開拆秋天光崩騰夏〈一作萬〉雷吼靈谿自茲去紆直互紛糾聼聲靜復喧望色無更有㝠㝠翠微下髙殿映杉栁滴滴洞穴中懸泉響相扣昔時秦王女羽化年代久日暮松風來簫聲生左右早窺神仙籙願結芝術友安得羨門方青囊繫吾肘
　　春遊吟
　　初春遍芳甸千里藹盈矚美人摘新英歩歩翫春緑所思杳何處宛在吳江曲可憐不得共芳菲日暮歸來淚滿衣
　　長門怨
　　弱體鴛鴦薦啼妝翡翠衾雅鳴秋殿曉人靜禁門深每憶椒房寵那堪永巷隂自驚羅帶緩非復舊來心
　　奉使朔方贈郭都護
　　絶塞臨光祿孤營佐貳師鐵衣山〈一作三〉月冷金鼓朔風悲都䕶徴兵日將軍破虜時揚鞭玉關道回首望旌旗
　　尚書都堂瓦松
　　華省祕仙蹤髙堂露瓦松葉因春後長花為雨來濃影混鴛鴦色光含翡翠容天然斯所寄地勢太無從接棟臨雙闕連甍近九重寧知深澗底霜雪歳兼封
　　海上生明月〈科試〉
　　皎皎秋中月圑團海上生影開金鏡滿輪抱玉壺清漸出三山岊將凌一漢橫素娥嘗藥去烏鵲遶枝驚照水光偏白浮雲色最明此時堯砌下蓂莢自將榮
　　晩日湖上寄所思
　　與君為近別不啻逺相思落日平湖上看山對此時
　　寄從弟
　　眼病身亦病浮生巳半空迢迢千里月應與恵連同
　　奉寄彭城公
　　公子三千客人人願報恩應憐抱闗者貧病老夷門
　　春行寄興
　　宜陽城下草萋萋澗水東流復向西芳樹無人花自落春山一路鳥空啼




　　御定全唐詩巻一百五十三
