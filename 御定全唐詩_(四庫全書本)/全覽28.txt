　　欽定四庫全書
　　御定全唐詩巻八百十三
　　無可
　　無可范陽人姓賈氏島從弟居天仙寺詩名亦與島齊集一巻今編為二巻
　　送呂郎中赴滄〈一作海〉州
　　出守滄州去西風送斾旌路遙經〈一作過〉幾郡地盡到孤城拜廟千山緑登〈一作開〉樓遍海清〈一作晴〉何人共東望日〈一作月〉向積濤生
　　書馬如文石門居
　　別業逸髙情暮泉喧客亭林迴天闕近雨過石門青野果誰來拾山禽獨臥聽要迎文㑹友時復掃柴扃
　　送章正字秩滿東歸
　　朝衣登別席春色滿秦闗芸閣吏誰替海門身又還尋僧流水僻見月逺林閑雖是忘機者難齊去住間
　　賦得望逺山送客歸
　　遙山寒雨過正向暮天橫隱隱凌雲出〈一作去〉蒼蒼與〈一作共〉水平何時凝厚地幾處映〈一作向〉孤城歸客秋風裏迴看傷別情
　　送宜春裴宰〈一作明府〉是將軍旻之孫
　　垂白方為縣徒〈一作從〉知大父雄山春南去棹楚夜北飛鴻疉嶂和雲滅孤城與嶺通誰知持惠化一境動清〈一作秋〉風
　　送朴山人歸日本
　　海霽〈一作際〉晩帆開應無鄉信催水從荒外積人指日邊迴望國乘風乆浮天絶島來儻因華夏使〈一作下夢〉書札轉悠哉
　　送姚宰任吉州安福縣〈一作送王明府之任安福〉
　　落絮滿衣裳攜琴問酒〈一作水〉鄉掛帆南入楚到縣半浮湘吏散翠禽下庭閑斑竹長人安宜〈一作知〉逺泛沙上蕙蘭香〈一作芳〉
　　送李少府之任臨卭
　　卭南方作尉調補一何卑發論唯公幹承家乃帝枝山長風褭棧江䕃石和澌舊井王孫宅還〈一作過〉尋獨有期
　　遊〈一作廬〉山寺
　　千峰路盤〈一作盤磴〉盡林寺昔何〈一作年〉名歩歩入山影房房聞水聲多年人跡斷〈一作絶〉殘照一〈作日作月〉石陰〈一作冰〉清自〈一作便〉可求居止安閒過此生
　　酬姚員外見過林下
　　掃苔迎五馬蒔〈一作蔬〉藥過申鐘鶴共林僧見雲隨野客逢入樓山隔水滴斾露垂松日暮題詩去空知雅調重〈一作濃〉
　　寄華州馬戴〈一作秋中聞馬戴遊華山因寄〉
　　三峰待秋上鳥外掛衣巾猶〈一作獨〉見無窮景應非暫往〈一作住〉身水寒仙掌路山逺〈一作林靜一作雲住〉華陽人慾問壇邊月尋思闕復新
　　秋夜寄青龍〈一作龍池〉寺空貞〈一作貞空〉二上人
　　夜來思道侶木葉向人飄精舍池邊古秋山樹〈一作月〉下遙磬寒〈一作聲〉徹幾里雲白已經宵未得同居止〈一作居名世〉蕭〈一作翛〉然自寂寥
　　過杏〈一作石〉溪寺寄姚員外
　　門徑衆峰頭盤巖復轉溝雲僧隨樹老杏水落江流峽狖有時到秦人今日遊謝公多晩眺此景〈一作境〉在南樓
　　送僧歸中條〈一作送覺法師往中條舊隱〉
　　夜葉動飄飄寒來話數宵巻經歸鳥〈一作物〉外轉雪過〈一作下〉山椒舊長〈一作坐〉松杉大難行水石遙元戎宗內學應就白雲招
　　送人罷舉東遊
　　東堂今巳負況此逺行難兼雨風聲過連天草色乾鴻嘶荒壘閉兵燒廣川寒若向龍門宿懸知拭淚看金州冬月陪太守遊池〈一作林下對雪送僧歸草堂寺〉
　　殘臘雪紛紛林間起送君苦吟行迥野投跡向寒雲絶頂晴多去幽〈一作遙〉泉凍不〈一作未〉聞唯應草堂寺髙枕脫人羣
　　寄青龍寺原〈一作源〉上人〈一作冬日寄僧友〉
　　斂屨〈一作履〉入寒竹安禪過漏聲髙杉殘子〈一作葉〉落深井凍痕生罷磬風枝動懸燈雪屋明何當招我宿〈一作友〉乘月上方行
　　秋寄從兄賈島〈一作秋夜宿西林寄賈島〉
　　暝〈一作暗〉蟲喧〈一作分〉暮色黙思坐〈一作坐思〉西林聽雨寒更徹〈一作盡〉開門落葉深昔因京邑病倂起洞庭心亦是吾兄事〈一作弟〉遲迴共〈一作直〉至今
　　新年
　　燃燈朝復夕漸作長年身紫〈一作白〉閣未歸日青門又見〈一作直〉春掩闗寒過盡開〈一作出〉定草生新自有林中趣誰驚嵗去〈一作月〉頻
　　夏日送崔秀才遊南
　　南方山水地念子為貧遊縱是〈一作便〉逢佳景〈一作境〉那能緩〈一作免〉旅愁夕陽行逺道煩暑在孤舟莫向巴江〈一作山〉過猿啼促〈一作蹙一作感〉淚流
　　晩秋酬姚合〈一作侍御〉見寄
　　新命起髙眠江湖空浩然木衰猶有菊燕去即無蟬分察千官內孤懷逺嶽邊蕭條人外寺暌阻又〈一作復〉經年
　　暮秋宿友人居
　　招我郊居宿開門但苦吟秋眠山燒盡暮歇竹園深寒浦鴻相呌風窗月欲沈翻嫌坐禪石不在此松隂
　　送李騎曹之武寜〈一作送威武李騎曹之靈武寜省〉
　　一嵗一歸寧涼天數騎行河來當塞曲〈一作盡一作斷〉山逺與沙平縱獵旗風巻聽笳帳月生新鴻引寒色迴日滿〈一作落〉京城
　　秋日寄厲𤣥先輩
　　楊柳起秋色故人猶未還別離俱〈一作何〉自苦〈一作老〉少壯豈能閒夜雨吟殘燭秋城憶逺山何當一〈一作同〉相見語黙此林間
　　冬晩與諸文士㑹太僕田卿宅
　　從容〈一作客〉啓華館饌玉復燒蘭是嵗茲旬盡良〈一作青〉宵幾刻〈一作客〉殘風〈一作燈〉迴松竹動人息鬥牛寒此〈一作別〉後思良〈一作吟〉集須〈一作先〉期月再團
　　贈詩僧
　　寒山對水塘〈一作廊〉竹葉影侵堂洗藥冰生㟁開門月滿牀病多身又老枕倦夜兼長來謁吾曹者呈詩問否臧
　　寒夜過叡川師院
　　長生推獻壽法坐四朝登問難無彊敵聲名掩古僧絶塵苔積地棲竹鳥驚燈語黙俱忘寐殘窗半月稜送顥法師往太原講兼呈〈一作謁〉李司徒〈一作空〉
　　近臘辭精舍幷州謁尚〈一作上〉公路長山忽盡塞廣雪無窮講席開晴壘禪衣渉逺風聞經諸弟子應滿此〈一作北〉門中
　　冬日諸禪自商山禮正師真塔〈一作喜緒法師往岐陽禮塔〉迴見訪
　　乆思今忽〈一作欲〉來雙屨汚〈一作滑〉青苔拂〈一作掃〉雪從山〈一作雲〉起過房禮塔迴偈〈一作句〉留閑夜作禪請暫時開欲作孤雲去賦詩〈一作此時〉余不才
　　題青龍寺縱公房
　　從誰得〈一作傳〉法印不離上方傳夕磬城霜下寒房〈一作窗〉竹月圓煙〈一作燈〉殘衰木畔〈一作落〉客住〈一作往〉積〈一作磧〉雲邊未隱滄洲去時來於此禪
　　贈圭峰禪師〈一作寄圭峰宗密師〉
　　絶壑禪牀底泉分落石層霧交髙〈一作露澆齊〉頂草雲〈一作雪〉隱下方燈朝滿傾心客溪連〈一作通〉學道僧半旬持〈一作時〉一食此事〈一作行〉有誰能
　　陪姚合遊金州南池〈一作金州夏晩陪姚合員外遊南池〉
　　栁暗清波漲衝萍復潄苔張筵〈一作帆〉白鳥起〈一作下〉掃㟁使君來洲島秋應沒荷花晩〈一作暁〉盡開髙城吹角絶〈一作罷〉騶馭尚裵回
　　金州別姚合
　　日日西亭〈一作臺〉上春留到夏殘言之別離易勉以道途難山出一千里溪〈一作江〉行三百灘松間樓裏月〈一作月裏〉秋入五陵看〈一作寒〉
　　夏日送田中丞赴蔡州
　　出守汝〈一作海〉南城應多戀闕情地遙人乆望風起斾初行楚廟繁蟬斷淮田細雨生賞心知有處蔣宅古津〈一作松〉平
　　菊
　　東籬揺落後密艶被寒催夾雨驚新拆經霜忽盡開野香盈客袖禁蘂泛天杯不共春蘭竝悠揚逺蝶來
　　松
　　枝幹怪鱗皴煙梢出澗新屈盤髙極目蒼翠逺驚人待鶴移隂〈一作隂移〉過聽風落子〈一作子落〉頻青青寒木外自與九霄鄰
　　蘭
　　蘭色結春光氛氳掩衆芳過門階露〈一作覆〉葉尋澤徑連香畹靜風吹亂亭秋雨引長靈均曽采〈一作搴〉擷紉珮掛荷裳
　　隕葉
　　遶巷夾〈一作隔〉溪紅蕭條逐北風別林遺宿鳥浮水載鳴蟲石小埋初盡枝長落未終帶霜書麗什閒讀白雲中
　　李常侍書堂
　　結搆因墳籍簷前竹未生塗油〈一作鉛〉窗日早閱槧幌風輕息架蛩驚客垂燈雨過城已應窮古史師律孰齊名
　　寄和蔡州田郎中〈一作寄和蔡州中丞題蔣亭〉
　　遺跡仍〈一作路惟〉留蔡幽人出漢〈一作濮〉朝門深荒徑在臺迥數峰遙㟁石攲相倚〈一作對〉窗松偃未凋尋思方一去豈待使君招
　　經貞女祠
　　朝賽暮還祈開唐復歴隋精誠山雨至嵗月廟松衰窺穴龍潭黒過門鳥道危不同巫峽女來往楚王祠
　　行漢〈一作竹溪〉水晩次神灘阻風
　　驚風山半起舟子忽停橈㟁荻吹先亂灘聲〈一作波〉落更跳聽松今欲暮過島或〈一作忽〉明朝若盡平生趣東浮看石橋
　　送田中丞使西戎〈同用旗字〉
　　朝元下赤墀玉節使西夷闗隴風〈一作烽〉迴首河湟雪灑旗磧砂行幾月戎帳到何時應盡平生志髙全大國儀
　　送董正字歸覲毘陵
　　暫辭讐校去未發見新鴻路入江波上人歸楚邑東山遙晴出樹野極暮連空何以念兄弟應思潔膳同
　　送邵錫及第歸湖州
　　春闗鳥罷啼〈一作啼罷〉歸慶浙煙西郡守招〈一作邀〉延重鄉人慕仰〈一作羨〉齊橘青逃〈一作陶〉暑寺茶長〈一作緑〉隔湖溪乘暇知髙眺微應辨㑹稽
　　送薛重中丞充太原副使
　　中司出華省〈一作中書華省外〉副相晉陽行書答偏州啓籌參上將營踏沙夜〈一作寒〉馬細吹〈一作收〉雨曉笳清正報胡塵滅桃花汾水生
　　送靈武李侍御
　　靈州天一涯幕客似還家地得江南壤程分磧裏砂禁鹽調上味〈一作鹽調土味貢〉麥穗結秋花前席因籌畫清吟塞日斜
　　冬夜姚侍御宅送李廓少府
　　王事圭峰下將還禁漏餘偶歡新嵗近惜別後期疎雪罷見來吏川昬聊整車獨吟多暇日應寄柏臺書
　　送喻鳬及第歸陽羨
　　姓字載科名無過子最榮宗中初及第江上覲難兄月向波濤沒茶連洞壑生石橋髙思在且為看東坑
　　送沅江宋明府即開府璟之孫
　　初聞從事日鄂渚動芳菲一遂鈞衡薦今為長吏歸人臨沅水望鴈映楚山飛唯有傳聲政家風重發揮〈一作輝〉
　　送薛秀才遊河中兼投任郎中留後
　　詩古〈一作苦〉賦縱橫令人畏後生駕言遊禹跡知已在蒲城日〈一作月〉射雲煙〈一作凝〉散風吹草木〈一作未〉榮孤吟臨冦境莫問〈一作欲〉請長纓
　　寄姚諫議
　　鳴鞭靜路塵籍籍〈一作寂寞〉諫垣臣函疏辭專〈一作封還〉密爐香立獨親篋多臨水作窗宿臥雲人危坐開寒紙燈前起草頻
　　大理正任二十和江淹擬古詩二十章寄示
　　不啻迴青眼應疑似碧雲古風真往哲雅道濫朝聞活獄威豪右銷時賴典墳如何經濟意未克致吾君
　　寄殿院薛侍御
　　名髙意本〈一作轉〉閑浮俗自〈一作牆仭日〉難攀佐蜀連錢出朝天獬豸還迴翔歴清院彈奏迥離班休澣通𤣥㫖留僧晝掩闗〈一作僧到休揮翰開軒復解顔〉
　　禪林寺
　　台山朝佛隴勝地絶埃氛冷色石橋月素光華頂雲逺泉和雪澑幽磬帶松聞終斷遊方念爐香繼此焚

　　御定全唐詩巻八百十三
　　欽定四庫全書
　　御定全唐詩巻八百十四
　　無可
　　奉和裴舍人春日杜城舊事
　　早晩辭綸綍觀農下杜西草新池似鏡麥暖土如泥鵷鷺依川宿〈一作息〉驊騮向野嘶春來詩更苦松韻亦含淒
　　酬厲侍御秋中思歸樹石所居見寄
　　三峰居接近數里躡雲行深去通仙境思歸厭宦名月從西掌出泉向亂松鳴坐石眠霞侶秋來短褐成奉和叚著作山居呈諸同志三首次本韻
　　香花懷道侶巾舄立雙童解印鴛鴻內抽毫水石中履溫行燒地衣赤動霞風又似朝天去諸僧不可同官辭中祕府疎放野麋齊偃仰青霄近登臨白日低折腰窺乳竇定足渉冰溪染翰揮嵐翠僧名幾處題蹔収丹陛跡獨往亂山居入雪知人逺眠雲覺俗虛足垂巖頂石纓濯洞中渠只見僧酬答新歸絶壑書
　　春日送酈處士歸龍山
　　愛弟直霜臺家山羨獨迴出門時返顧何日更西來柳亦臨闗發花應到越開漁舟誰伴上依舊恣㳂洄
　　寄興善寺崔律師
　　沐浴前朝像深秋白髪師從來居此寺未〈一作應〉省有東池幽石叢圭片孤松動雪枝頃曾聽道話別起逺山思
　　送清散〈一作徹〉遊太白山
　　巻經歸太白躡蘚別蘿龕若履浮雲上須看積翠南倚身松入漢瞑目月離潭此境堪長徃塵中事可諳冬晩姚諫議宅㑹送元緒上人歸南山
　　禪客詩家見凝寒忽告〈一作過〉還分題迴諫筆留偈在商闗盤徑縁髙雪閒〈一作開〉房在半山自知麋鹿性亦欲離人間
　　送契公自桂陽赴南海
　　南行登嶺首與俗洗煩埃磬罷孤舟發禪移積瘴開中餐湘鳥下朝講海人來莫便將經卷炎方去不迴冬中〈一作日〉與諸公㑹宿姚端公宅懷永樂殷侍御
　　柱史靜開筵所思何地偏故人為縣吏五老逺峰前賓榻寒侵樹〈一作燒〉公庭夜落泉㑹當隨假務一就白雲禪
　　同劉秀才宿見贈
　　浮雲流水心只是愛山林共恨多年別相逢一夜吟既能持苦節勿謂少知音憶就西池宿月圓松竹深
　　官池上
　　迥疏城闕內寒瀉出雲波㟁廣山魚到汀閑海鷺過泛溝侵道急流葉入宮多移舸浮中沚清宵徹曉河
　　中秋〈一本有翫字〉月
　　蟾宜天地靜三五對堦蓂照耀超諸夜光芒掩衆星影寒池更澈露冷樹銷〈一作梢〉青枉值中秋半〈一作夜〉長乖宿洞庭
　　雪
　　松亞竹珊珊心知萬井歡山明迷舊逕溪滿漲新瀾客醉瑤臺曙兵防玉塞寒紅樓知有酒誰肯學袁安
　　宿西嶽白石院
　　白石上嵌空寒雲西復東瀑流懸住處鶵鶴失禪中嶽壁松多古壇基雪不通未能親近去擁褐媿相同
　　送僧
　　四海無拘繫行心興自濃百年三事衲萬里一枝笻夜減當晴影春消過雪蹤白雲深處去知宿在何峰
　　送贊律師歸嵩山〈一作清江詩〉
　　禪意歸心急山深定易安清貧脩道苦孝友別家難雪路尋溪轉花宮映嶽看到時孤塔暮松月向人寒
　　春晩喜悟禪師自琉璃上方見過
　　琉璃師到城談性外諸經下嶺雪霜在近人林木清苔痕深草履瀑布滴銅瓶樂問山中事宵言徹曉星
　　秋暮與諸文士集宿姚端公所居
　　宵清月復圓共集侍臣筵獨寡區中學空論樹下禪風多秋晩竹雲盡夜深天此㑹東西去堪愁又隔年
　　客中聞從兄島遊蒲絳因寄
　　遙遙行李心蒼野入寒深吟待黃河雪眠聽綘郡砧差期逢缺月訪信出空林何處孤燈下只聞嘹唳禽
　　送李長吉之任東井
　　江盤棧轉虛𠉀吏拜行車家世維城後官資宰邑初市饒黃犢賣田躡白雲鉏萬里千山路何因欲寄書
　　宿安國簡公院〈一作安國寺靜居法師故院〉
　　雨後清涼境因還〈一作過〉欲不回井甘桐有露竹逬地多苔幡映宮牆動香從御苑〈一作殿〉來青龍舊經疏〈德山著青龍疏鈔〉寥落有誰開
　　京口別崔固
　　積雨晴時近西風葉滿泉相逢嵩嶽客共聽楚城蟬宿館橫秋島歸帆張逺田別君還寂寞不似剡中年
　　中秋夜隴州徐常侍座中詠月
　　隴城秋月滿太守待停歌與鶴來松杪開煙出海波氣籠星欲盡光滿露初多若遣山僧說髙明不可過
　　中秋江驛示韋益
　　莫惜三更坐難銷萬里情同㸔一片月俱在廣州城淚逐金波滿魂隨夜鵲驚支頤鄉思斷無語到雞鳴
　　中秋臺㸔月
　　海雨洗煙埃月從空碧來水光籠草樹練影掛樓臺皓耀迷鯨口晶熒失蚌胎宵分憑欄望應合見蓬萊
　　中秋夜南樓寄友人
　　海月出白浪湖光射髙樓朗吟無綠酒賤價買清秋氣冷魚龍寂輪髙星漢幽他鄉此夜客對酌經多愁
　　弔從兄島
　　盡日歎沉淪孤髙碣石人詩名從蓋代謫宦竟終身蜀集重編否巴儀薄葬新青門臨舊卷欲見永無因
　　題崔駙馬林亭
　　宮花野藥半相和藤蔓參差惜不科纎草連門留徑細髙樓岀樹見山多洞庭避暑青苔滿池上吟詩白鳥過更買太湖千片石疊成雲頂綠㠁峨
　　送韓校書赴江西
　　車馬東門別揚帆過楚津花繁期到幕雪在已離秦吟落江沙月行飛驛騎塵猿聲孤島雨草色五湖春折葦鳴風㟁遙煙起暮蘋鄱江連郡府髙興寄何人
　　送姚中丞赴陜州
　　二陜周分地恩除左掖臣門闌開幕重槍甲下天新夾道行霜騎迎風滿草人河流銀漢水城賽鐵牛神意氣思髙謝依違許上陳何妨向紅斾自與白雲親
　　送李使君赴瓊州兼五州招討使
　　分竹雄兼使南方到海行臨門雙斾引隔嶺五州迎猨鶴同枝宿蘭蕉夾道生雲垂前騎失山豁去帆輕雨霧〈一作露〉蒸秋㟁浪〈一作潮〉濤震夜城政閑開迥閣欹枕島風清
　　送姚明府赴招義縣
　　濠梁古縣城結束赴王程道路攜家去波濤隔月行車臨芳草下吏踏落花迎暮郭山遙見〈一作在〉春洲鳥不驚風煙譙國逺桑柘楚田平何以書能化長淮徹海清
　　送杜司馬再遊蜀中
　　為客應非願愁成欲別時還遊蜀國去不惜杜陵期劍水啼猨在關林轉棧遲日光低峽口雨勢出峨嵋山〈一作川〉迥逢〈一作遲〉殘角雲開識逺夷勿令雙鬢髮倂向錦城衰
　　贈王將軍
　　勲髙絶少年分衛玉階前雄勇明王重溫恭執友賢功書唐史滿〈一作闕〉名到塞垣偏劒彩浮龍影衣香襲御煙搜書秋霽閣走馬夕陽田急兔投深草瞋鷹下半天野人盈〈一作迎〉邸第朝客醉盤筵位在〈一作立〉將軍列官隨憲府遷刻心思報國吁氣欲開邊選帥如公議須知少比肩
　　寄羽林盧大夫將軍
　　將軍〈一作焚香〉直禁闈繡服耀〈一作黃〉金羈羽衛九天靜英豪四塞知望雲回朔鴈隔水射宮麋〈一作聽水入宮池〉舊國無歸思秋堂夢戰時門風荀氏敵劒藝霍家推計日旌旄下蕭蕭萬馬隨〈一作里追〉
　　書事寄萬年厲員外
　　帝城皆劇縣令尹美居東遂拜趙張下暫離星象中擁歸從北闕送上動南宮舉起盆中日驅行草上風不驚盧犬〈一作聞靈鵲〉吠漸見夏臺空紫禁黃山遶滄溟素滻通封疆親日月邑里出王公逐盜千門啓興祥五稼豐胥徒迎曉集賦稅共秋終條教闗天道歌謠入聖聰土膏寒麥覆人海晝塵䝉廨宇松連翠朝街日〈一作火〉散紅文塲新桂茂粉署舊蘭崇留客把〈一作揮〉盈爵抽毫詠早鴻〈公與諸文士賦早鴻詩也〉前騶潘岳貴故里邵平窮勸隱蓮峰乆期耕樹谷同鳬飛將去葉劒氣尚埋豐何必華隂土方垂拂拭功
　　小雪
　　片片牙〈一作下〉玲瓏飛揚玉漏終〈一作露中〉乍微全滿地漸密更無風集物圓方別連雲逺近同作膏凝瘠土呈瑞下深宮氣射重衣透花窺小隙通〈一作透漏推窗隙紛紜失藥叢〉飄秦増舊嶺發漢攬長空迥冒巢松鶴孤鳴穴島蟲過三知臘盡盈尺賀年豐委積休聞竹稀疎漸見鴻蓋沙資澶漫灑海助沖融草木潛加潤山河更益雄因知天地力覆育有全功
　　和賔客相國詠雪詩
　　近臘千巖白迎春四氣催雲隂連海起風急度山來盡日隋堤絮經冬越嶺梅艶疑歌處散輕似舞時廻道韞詩傳麗相如賦騁才霽添松篠媚寒積蕙蘭猜暗漲宮池水平封輦路埃燭龍初照耀巢鶴乍裵回簷日瓊先掛牆風粉旋摧五門環玉壘雙闕對瑤臺綺席陵寒坐珠簾逺曙開靈芝霜下秀仙桂月中栽卷幌書千帙援琴酒百杯垂休編太史呈瑞表中台皓夜迷三徑浮光徹九垓茲辰是豐嵗歌詠屬良哉
　　中秋夜君山腳下看月
　　洶湧吹蒼霧朦朣吐玉盤雨師清滓穢川後掃波瀾氣射繁星滅光籠八表寒來駈雲漲晩路上碧霄寛熠燿遊何在蟾蜍食漸難棹飛銀電碎林映白虹攢水魄連空合霜輝壓樹乾夜深髙不動天下仰頭看
　　哭張籍司業
　　先生抱衰疾不起茂陵間夕臨諸孤少荒居弔客還遺文禪東岳留語葬鄉山多雨銘旌故殘燈素帳閑樂章誰與集壠樹即堪攀神理今難問予將呌帝闗
　　寄題廬山二林寺
　　廬岳東南秀香花恵逺蹤名齊松〈一作髙〉嶺峻氣比沃州濃積岫連何處幽崖越幾重雙流湓隱隱九派棹憧憧山限東西寺林交旦暮鐘半天傾瀑溜數郡見鑪峰巖竝金繩道潭分玉像容江微匡裕路日杲晉朝松椶逕新苞拆梅籬故葉壅嵐光生疊砌霞焰發髙墉窗籟虛聞狖庭黑過龍定僧仙嶠起逋客虎溪逢濩落垂楊戶荒涼種杏封塔留紅舍利池吐白芙蓉畫壁披〈一作和〉雲見禪衣對鶴縫喧經泉滴瀝沒履草丰茸翠竇欹攀乳苔橋側杖笻探竒盈夢想搜峭滌心胸冥奧終難盡登臨惜未從上方薇蕨滿歸去養乖慵
　　御溝水
　　鑿禁疏雲數道開垂風㟁柳拂青苔銀波玉沫空池去曾厯千巖萬壑來
　　中秋月彩如晝寄上南海從翁侍御
　　海靜天髙景氣殊鯨睛失彩蚌潛珠不知今夜越臺上望見瀛洲方丈無








　　御定全唐詩卷八百十四
<集部,總集類,御定全唐詩>
　　欽定四庫全書
　　御定全唐詩卷八百十五
　　皎然
　　皎然名晝姓謝氏長城人靈運十世孫也居杼山文章儁麗顔眞卿韋應物並重之與之酬倡貞元中勅寫其文集入於秘閣詩七卷
　　奉酬於中丞使君郡齋臥病見示一首
　　宿昔祖師教了空無不可枯槁未死身理心寄行坐仁公施春令和風來澤我生成一草木大道無負荷論入空王室明月開心胸性起妙不染心行寂無蹤若非禪中侶君為雷次宗比聞朝端名今貽郡齋作眞思凝瑤瑟髙情屬雲鶴抉得驪龍珠光彩曜掌握若作詩中友君為謝康樂盤薄西山氣貯在君子衿澄澹秋水影用為字人心羣物如鳬鷖遊翺愛清深格居第一品髙歩凌前躅精義䆒天人四坐聽不足伊昔柳太守曾賞汀洲蘋如何五百年重見江南春公每省徃事詠歌懷昔
　　辰以茲得髙臥任物化自淳還因訪禪隱知有雪山人
　　贈李中丞洪一首
　　深沉閫外畧〈一作權〉奕世當榮寄地裂大將封〈一作軍〉家傳介珪瑞至今漳河俗猶受仁人賜公初鎭惟邢〈一作淮荊〉決勝無精兵重圍逼大敵六月守孤城政用仁恕立恩繇賞罰明遂令麾下士感徳不顧生於時聞王師諸將兵頗黷天子狩南漢煙塵滿函谷純臣獨耿介下士多反覆明公仗忠節一言感萬夫物性如蒺蔾化作春蘭敷見說〈一作讒〉金被鑠終期玊有瑜移官萬里道君子情何如伊昔避事心乃是方袍客頓了空王〈一作心〉㫖仍髙致君䇿安知七十年一朝値宗伯言如及清風醒然開我懐晏息與遊樂〈一作遨〉不將衣褐乖海底取明月鯨〈一作衝〉波不可度上有巨蟒吞下有〈一作多〉毒龍䕶一與吾師言乃於中心悟咄哉㝠㝠子胡為自塵汚〈一作塵自汚〉
　　杼山禪居寄贈東溪吳處士馮一首
　　青雲何潤澤下有賢人隱路入菱湖深跡與黃鶴近野風吹白芷山月揺清軫詩祖呉叔庠致君名〈一作才〉不盡身當青山秀〈詩曰家住青山下青山有呉均故宅後改為吳均山〉文體多郢聲澄澈湘水碧泬寥楚山〈一作天〉青〈一作清〉時人格不同至今罕知名昔賢敦師友此道君獨行既得廬霍趣乃髙雷遠情別時春風多掃盡雪山雪為君中夜起孤坐石上月悠然遺塵想邈矣達性說故人不在茲幽桂惜未結妙喜寺髙房期靈澈上人不至重招之一首
　　晨起峯頂心懐人望空碧掃雪開寺門灑水淨僧席言笑形外阻風儀想中覿馳心驚葉動傾耳聞泉滴豈慮咆虎逢乍疑崩湍隔前期或不顧知爾隳常格如今誰山下〈一作下山〉秋霖歩淅瀝吾亦聊自得行禪荷輕䇿松聲暢幽情山意𨗳遐跡舉目無世人題詩足竒石貧山何所有持此邀來客
　　奉和薛員外誼贈湯評事衡反招隱之跡〈一作作〉兼見寄十二韻
　　喜友稱髙儒曠懐美無度近為東田誘遂耽西山趣庭有介隱心得無雲泉誤府公中司貴頻貽咫尺素郡佐仙省髙亦贈瓊瑤句誚茲長徃志紆彼獨遊歩禪子方外期夢想山中路艱難親稼穡晨夕苦煙霧曷若孟嘗門日榮國士遇鏗鏘聆綺瑟攀折邇瓊樹幽踐隨鹿麋久期怨蟾兔情同不繫舟有跡道所惡
　　答黎士曹黎生前適越後之楚
　　楚木紛如麻髙松自孤直願得苦寒枝與君比顔色故鄉𦕈天末羈旅滄江隅委質在忠信苦心無變渝何繇表名義贈君金轆轤何以美知才投我懸黎珠遽為千里別南風思越絶愛君隨海鷗倚櫂宿沙月不棲惡木上肻蹈巴蛇穴〈台人表朝逆命故君不踐其土〉一上蕭然峯擬蹤幽人轍晨興獨西望郢水期泝沿夜到洞庭月秋經雲夢天黎生知吾道此地不潸然欲寄楚人住學拏漁子船奈何北風至攪我𥦗中遊子動歸思江蘺亦綿綿篋中封禪書欲獻無繇緣豈乏晨風翼翻飛到日邊
　　答豆盧次方
　　吾愛道交論為髙貴世名昔稱柴桑令今聞豆盧生彼生清淮氣獨鍾文中彩近作公讌詩如逢何柳在吾用古人耳採君四座珍賢士勝朝暉溫溫無冬春朝暉爍我肌賢士清我神微爾與雲鵠幽懐何繇申別來秋風至獨坐楚山碧髙月當清㝠禪心正寂厯增波徒相駭人逺情不隔有書遺瓊什以代貂襜褕風教凌越絶聲名掩呉趨懸璧安可酬徙倚還踟躕
　　答蘇州韋應物郎中
　　詩教殆淪缺庸音互相傾忽觀風騷韻㑹我夙昔情蕩漾學海資鬱為詩人英格將寒松髙氣與秋江清何必鄴中作可為千載程受辭分虎竹萬里臨江城到日掃煩政況今休黷兵應憐禪家子林下寂無營跡隳世上華心得道中精脫畧文字累免為外物攖書衣流埃積硯石駮蘚生恨未識君子空傳手中瓊安可誘我性始願愆素誠為無鸑鷟意繼公雲和笙吟之向禪藪反媿幽松聲
　　答鄭方囬
　　獨禪外念入中夜不成定顧我顦顇容澤君陽春詠詞貞思且逸瓊彩何暉映如聆雲和音況覩聲名盛琴語掩為〈去聲〉聞山心聲宜聽是時寒光澈萬境澄以淨髙秋日月清中氣天地正逺情偶茲夕道用增寥夐思君處虛空一操不可更時美城北徐家承谷口鄭軒車未有轍蒿蘭且同徑莊生誡近名夫子罕言命是以〈一作時〉耕楚田曠然殊獨行萎蕤鸞鳳彩特達珪璋性通隱嘉黃綺髙儒重荀孟世汚〈平聲〉我未起道蹇吾猶病逸翮思㝠㝠濳鱗樂游泳宗師許學外恨不逢孔聖說詩迷頹靡偶俗傷趨競此道誰共〈一作共誰〉詮因君情慾罄
　　答俞校書冬夜
　　夜閑〈一作來〉禪用精空界亦清迥子眞仙曹吏好我如宗炳一宿覿幽勝形清煩慮屏新聲殊激楚麗句同歌郢遺此感予懐沈吟忘夕永月彩散瑤碧示君禪中境眞思在杳㝠浮念寄形影遙得四明心〈答四明〉何須蹈岑嶺詩情聊作用空性惟〈一作復〉寂靜若許林下期看君辭簿領
　　妙喜寺達公禪齋寄李司直公孫房都曹徳裕從事方舟顔武康士騁四十二韻
　　我祖傳六經精義思朝澈〈莊子曰守之九日而後能外生外生而後能朝澈〉方舟頗周覽逸書亦備閲墨家傷刻薄〈墨流刻薄而不仁可以理身不可以濟世〉儒氏知優劣弱植庶可彫苦心未嘗輟中年慕仙術永願傳其訣歳駐若木景日餐瓊禾屑嬋娟羨門子斯語豈徒設天上生白榆葳蕤信好折實可反柔顔花堪養元髪求之性分外業棄金亦竭藥化成白雲形彫辭素穴〈素穴山名〉一聞西天㫖初禪已無熱〈第四禪中有天名無熱無三災之患故以為名今初禪即得葢詩人美已證超出常〉涓子非我宗然公有眞訣卻尋丘壑趣始與纓紱別野飯敵膏粱山楹代藻梲與君北巖侶遊寓日常昳靜對春谷泉晴披陽林雪境清覺神王道勝知機滅詣寂長杳㝠忘歸暫采擷物生豈有心麗容俟予別桂子何蓂苓琪葩亦皎潔此木生意髙亦與衆芳列賞心識屢換省躬悟彌切微尚若不虧足以全吾節北風吹蕙帶蕭寥聞蜻蛚宿昔廬𡶶期流芳已再歇不有清屏鍳使我商絶願寄千里心月髙不可掇優游邦之直逺矣踵前烈立俗忘毀譽遇物遺巧拙眞氣獨翛然軒裳詎能紲都曹風韻整綱紀信明決於交必傾寫立行豈矜伐政與清渭同分流自澄澈裴侯資亮直中誠豈徒說古人比明義清士願交結溫溫躬珪彩終始聲不缺顔生炯介士有志不可越仗義冒險難〈一作艱〉持操去淄涅世論髙二賢〈即魯公猶子也〉賢賢繼前四子遭明盛裒然皆秀傑理明雖殊跡悟道寧異轍愛爾竹栢姿為予寒不折
　　遙酬袁使君髙春暮行縣過報徳寺見懐
　　江春行求瘼偶與眞境期見說三陵下前朝開佛祠停舟仰麗剎繡組發香墀咫尺空界色天人花落時盛游限羸疾悚踴瞻旌旗峯翠羨閑歩松聲入遙思素髙淮陽理況負東山姿迨此一登覽深情見新詩
　　冬日遙〈一作奉〉和盧使君㓜平綦母居士遊法華寺髙頂臨湖亭〈一作奉和盧使君㓜平逰朝陽山寺臨太湖時在郭不得徃〉
　　仁坊〈一作祠〉標〈一作當〉絶境亷守〈一作明牧〉躡髙〈一作靈〉蹤天曉纔分剎風傳欲盡鐘〈一作欲到心涼地初聞斷續鐘〉城中歸路逺〈一作在〉湖上碧山重水照千花界雲開七葉峯寒芳〈一作空〉艾綬滿空〈一作晴〉翠白綸濃逸韻知難繼佳遊恨不逢仍聞撫禪石為我久從容
　　秋日遙和盧使君遊何山寺宿敭上人房論涅槃經義
　　江郡當秋景期將道者同跡髙憐竹寺夜靜賞蓮宮古罄清霜下寒山曉月中詩情縁境發法性寄筌空翻譯推南本何人繼謝公
　　酬秦山人系題贈
　　出齋歩杉影手自開禪扉花滿不汚地雲多從觸衣思山石蘚淨欵客露葵肥果得宗居士論心到極微奉酬袁使君髙寺院新亭對雨〈其亭即使君所創kao〉
　　茲亭跡素淺勝事併隨公法界飄香雨禪𥦗灑竹風浮煙披夕景髙鶴下秋空㝠寂四山久寧期此會同奉酬顔使君眞卿見過郭中寺寺無山水之賞故予述其意以答焉
　　州西栁家寺禪舍隱人間證性輕觀水棲心不買山履聲知客貴雲影悟身閑彥㑹前賢事方今可得攀酬烏程楊明府華雨後小亭對月見呈
　　夜涼喜無訟霽色揺閒情暑退不因雨陶家風自清凝停片景發詠靜秋聲何事禪中隱詩題忽記名
　　自蘇州訪醫廽酬盧士闗判官見贈
　　尋醫初疾理忽憶故山雲逺訪桑公子還依栁使君周旋承惠愛佩服此蘭薫從事因髙唱秋風起處聞
　　題沈〈一作雷〉道士新亭
　　何處好攀躋新亭俯舊溪坐中千里近簷下四山低小浦依林曲廽塘繞郭西桃花春滿地歸路莫相迷
　　送盧仲舒移家海陵
　　世故多離散東西不可嗟小秦非本國楚塞復移家海島無隣里鹽居少物華山中吟夜月相送在天涯
　　陪盧使君登樓送方〈一作萬〉巨之還京
　　萬里汀洲上東樓欲別難春風潮水漫正月栁條寒旅逸逢漁浦清髙愛鳥冠雲山寧不起今日向長安
　　同裴錄事樓上望〈一本此下有月字〉
　　退食髙樓上湖山向晩晴桐花落萬井月影出重城水竹涼風起𬖄幃暑氣清蕭蕭獨無事因見涖人情
　　寓興
　　天下〈一作上〉生白榆白榆直上連天根髙枝不知幾萬丈世人仰望徒攀援誰能上天採其子種向人間笑桃李因問老仙求種法老仙咍我愚不答〈一作咍咍不我答〉始知此道無所〈一作終無〉成還如瞽夫學長生
　　寄常一上人
　　雁塞〈一作塞雁〉五山臨汗漫雲州一路出青㝠何因請住嘉祥寺內史新修湖上亭
　　送祕上人遊京
　　共君方異路山伴與誰同日冷行人少時清古鎭空煖瓶和雪水鳴錫帶江風撩亂終南色遙應入夢中
　　賦得〈一本此下有巴峽二字〉啼猿送客
　　萬里巴江外〈一作水〉三聲月〈一作出〉峽深何年有此路幾客共霑襟斷壁〈一作臂〉分垂〈一作連一作重〉影流泉入苦吟悽涼離別後〈一作淒淒別離處〉聞此更傷心
　　南樓望月
　　夜月家家望亭亭愛此樓纖雲溪上斷疎栁影中秋漸映千峯出遙分萬派流闗山誰〈一作時〉復見應獨起邊愁
　　尋陸鴻漸不遇
　　移家雖〈一作唯〉帶郭野徑入桑麻近種籬邊菊秋來未著花扣門無犬吠欲去問西家報道中山去〈一作出〉歸時每日斜〈一作歸來日每斜〉
　　懐舊山〈一作滄浩詩題雲留別嘉興知已〉
　　一坐西林寺從來未下山不因尋長者無事到人間宿雨愁為客寒花笑未還空懐舊山月童子念經閑
　　宿吳匡山破寺
　　雙峯百戰後眞界滿塵埃蔓草縁空壁悲風起故臺野花寒更發山月暝還來何事池中水東流獨不廽
　　九月十日
　　愛殺柴桑隱名溪近訟庭掃沙開野歩揺舸出閑汀宿簡邀詩伴餘花在酒瓶悠然南望意自有峴山情
　　秋晩〈一作晩秋〉宿破山寺
　　秋風落葉滿空山古寺〈一作殿〉殘燈石壁間昔日經行人去盡寒雲夜夜自飛還
　　青陽上人院說金陵故事
　　君說南朝全盛日秣陵才子更多人千〈一作十〉年秋色古池館誰見齊王西邸春
　　送僧之京師
　　綿綿𣺌𣺌楚雲繁萬里西歸望國門禪子初心易悽斷秋風莫上少陵原
　　送許丞還洛陽
　　剡茗情來亦好斟空門一別肻霑襟悲風不動罷瑤軫忘卻洛陽歸客心
　　題湖上草堂
　　山居不買剡中山湖上千峯處處閑芳草白雲留我住世人何事得相闗
　　酬李司直縱諸公冬日遊妙喜寺題照昱二上人房寄長城潘丞述
　　達賢貴貞隱常懼跡不滅遂與永公期遺身坐林樾華軒何轔轔為我到幽絶心境寒草花空門青山月潘生獨不見清景屢盈缺林下常寂寥人間自離別何時解輕佩來稅丘中轍
　　贈烏程李明府伯宜沈兵曹仲昌
　　水國苦彫瘵東臯豈遺黍雲陰無盡時日出常帶雨昨夜西溪漲扁舟入簷廡野人同鳥巢暴客若蜂聚歲晏無斗粟寄身欲何所空羨鸞鶴姿翩翩自輕舉
　　奉酬顔使君眞卿王員外圓宿寺兼送員外使廻
　　魯公邀省客貧寺人過少錦帳惟野花竹屏有𥦗篠朝行石色淨夜聽泉聲小釋事情已髙依禪靜無擾超遙長路首悵望空林杪離思從此生還將此心了
　　杼山上峯和顔使君眞卿袁侍御五韻賦得印字仍期明日登開元寺樓之㑹
　　道情寄逺岳放曠臨千仭香路延絳騶華泉寫金印日欹諸天近雨過三華潤留客雲外心忘機松中韻靈嘉早晩期為布東山信
　　同薛員外誼喜雨詩兼上楊使君
　　積旱忽〈一作思〉飛澍〈一作灑〉烝民心〈一作喜〉亦傾郊雲不待族雨色飛江城燋稼濯又發敗荷滋更榮時隨霧縠重乍集柳絲輕一宿恐魚飛數朝徵鸛鳴毒暑澄為冷髙塵滌還清乃知陰隲數制在造〈一作理〉化情及此接歡賀臨風聞頌聲
　　南湖春泛有客自北至說友人岑元和見懐因敘相思之志以寄焉
　　故人隔楚水日夕望芳洲春草思眇眇征雲暮悠悠心期無形影跡曠成阻修有客江上至知君佐雄州鏗鏘佩蒼玉躞蹀驅絳騶伊昔中峯心從來非此流資予長生訣〈予嘗授以胎息之訣〉希彼髙山儔此情今如何宿昔師吾謀別後謁禪老更添石室籌深見人間世飄如水上漚蟬號齊王邸月苦隋帝樓聲華盡㝠寞麋鹿徒我有一字教坐然遺此憂何煩脫絓組不用辭王侯祗在名位中空門兼可遊
　　同薛員外誼久旱感懐寄兼呈上楊使君
　　皇天鍳不昧緬想何亢極絲雨久愆期綺霞徒相惑陰雲舒又巻濯枝安可得涸井不纍瓶乾溪一憑軾赤地芳草死飈塵驚四塞戎寇夜刺閨民荒嵗傷國頼以王猷盛中原無凶慝楊公當此晨省災常旰食獨感下堂雨〈自州南諸鄉降廿澤長城顧渚平地雨一尺水分流澤數鄉也〉偏喜越境域秋郊天根見我疆看稼穡請廻雲漢詩為君歌樂職
　　兵後早春登故鄣南樓望崑山寺白鶴觀示清道人並沈道士〈第十九句空一字〉
　　新陽故樓上眇眇傷遐睠違世情易忘羇時得無倦春歸華栁發世故陵谷變擾擾陌上心悠悠夢中見蒼林有靈境杳映遙可羨春日倚東峯華泉落西甸鐘聲在空碧幡影揺蔥蒨𬗟想山中人神期如㑹面別離芳月積岐路浮雲徧正　入空門仙君依苦縣隳形捨簪紱烹玉思精鍊事外宜我心人間豈予戀身遺世自薄道勝名必賤耳目何所娛白雲與黃卷
　　酬烏程楊明府華將赴渭北對月見懐
　　釋印及秋夜身閑境亦清風襟自瀟灑月意何髙明聞説武安君萬里驅妖精開府集秀士先招士林英晉家用元凱亦是魯諸生北望撫長劍感君知已行邊塵昏玉帳殺氣凝金鐙大敵折齊爼一書下聊城翻飛青雲路宿昔滄洲情〈答來詩云悠然顧山侶之句〉
　　酬邢端公濟春日蘇臺有呈袁州李使君兼書並寄辛陽王三侍御
　　大賢當佐世堯時難退身如何丹霄侶卻在滄江濵栁色變又徧鶯聲聞亦〈一作又〉頻賴逢宜春守共賞南湖春營道知止足飾躬無緇磷家將詩流近跡與禪僧親放曠臨海門翺翔望雲津雖髙〈一作多〉空王説不久山中人〈上句答端公學無為之句〉
　　奉和裴使君清春夜南堂聽陳山人彈白雪
　　春宵凝麗思閑坐開南圍郢客彈白雪紛綸發金徽散從天上至集向瓊臺飛上疑颯颯虛中想霏霏通幽鬼神駭合道精鑒稀變態風更入含情月初歸方知阮太守一聽識其微
　　答孟秀才
　　羸疾依小院空閑趣自深躡苔憐靜色掃樹共芳陰物外好風至意中佳客㝷虛名誰欲累世事我無心投贈荷君芷馨香滿幽襟
　　酬崔侍御見贈
　　買得東山後逢君小隱時五湖遊不厭〈一作未足〉栢署跡如遺市隱〈一作儒服〉何妨道禪棲〈一作心〉不廢詩與君為此說〈一從居士説〉長破小乘疑〈一本無前四句〉
　　贈栁喜得嵩山法門自號嵩山老〈一作贈栁先生〉
　　一見嵩山老吾生恨太遲問君年幾許曾出〈一作見〉上皇時
　　酬李補闕紓
　　不住東林寺雲泉處處行近臣那得識禪客本無名
　　湖南蘭若示大乘諸公
　　未到無為岸空憐不繫舟東山白雲意歳晩尚悠悠兵後經永安法空寺寄悟禪師〈其寺賊所焚〉
　　常説人間法自空何言出世法還同微蹤舊是香林下餘燼今成火宅中後夜池心生素月春天樹色起悲風吾知世代相看盡誰悟浮生似影公
　　春日杼山寄贈李員外縦
　　南山唯與北山鄰古樹連拳伴我身〈一作一閉禪門老此身〉黃鶴有心多不住白雲無〈一作何〉事獨相親閑持竹錫深〈一作時一作行〉看水嬾繫麻衣出見人慾掇幽芳聊贈逺〈一作無限幽蘭從欲寄〉郎官那賞〈一作許〉石門春
　　酬秦山人贈別二首
　　知君髙隱占賢星巻葉時時注佛經姓被名公題舊里〈秦君里〉詩將麗句號新亭〈麗句亭〉來觀新月依清室欲潄香泉䕶觸瓶我有主人江太守如何相伴住禪靈〈江淹為宣城守常㑹禪靈寺〉
　　誰知臥病不妨禪跡寄詩流性似偏葉示黃金童子愛書題青字古人傳時髙獨鶴來雲外每羨閑花在眼前對此留君還欲別應思石瀃〈音四〉訪春泉
　　山居〈一作歸〉示靈澈上人
　　晴明路出山初暖行踏春蕪看茗歸乍削栁枝聊代札時窺雲影學裁衣身閑始覺隳名是心了方知苦行非物外寂中誰似我松聲草色共無〈一作忘〉機
　　遙和康録事李侍御蕚小寒食夜重集康氏園林
　　習家寒食㑹何頻應恐流芳不待人已愛治書詩句逸更聞從事酒名新庭蕪暗積承雙履林蘤雷飛灑幅巾誰見柰園時節共還持緑茗賞殘春
　　釋裴循春愁〈一作怨〉
　　蝶舞鶯歌喜嵗芳栁絲褭褭蕙帶長〈一作蘭香〉江南春色共君有〈一作看〉何事君心獨自傷
　　西白溪期裴方舟不至
　　望君不見復何情野草閑雲處處生應向秦時武陵路花間寂厯一行人
　　勞山憶棲霞寺道素上人久期不至
　　逺寺蕭蕭獨坐心山情自得趣何深泉聲稍滴芙蓉漏月影纔分鸚鵡林滿地雲輕常礙屣繞松風近每吹襟貪閑不記前心偈念別聊為出世吟更待花開徧山雪山山相似若為尋
　　酬秦山人出山見呈
　　手擕酒榼共書幃迴語長松我即歸若是出山機已息嶺雲何事背君飛
　　酬秦山人見尋
　　左右香童不識君擔簦訪我領鷗羣山僧待客無俗物惟有𥦗前片碧雲
　　宿法華寺簡靈澈上人
　　至道無機但〈一作心與空林共〉杳㝠孤燈寒竹自青〈一作熒〉熒不知何處小乘客一夜風來〈一作前〉聞誦經
　　潛別離
　　烏頭雖黑白有〈一作有白〉時惟有潛離與暗別彼此甘心無後期



　　御定全唐詩巻八百十五
　　欽定四庫全書
　　御定全唐詩卷八百十六
　　皎然
　　奉酬袁使君髙春遊鶺鴒峯蘭若見懐
　　鶺鴒中峯近髙竒古人遺常欲乞此地養松掛藤絲昨聞雙旌出一川花滿時恨無翔雲歩逺赴闗山期躋險與誰賞折芳應自怡遙知忘歸趣喜得春景遲已見郢人唱新題石門詩
　　答裴濟從事
　　遲遲雲鶴意奮翅知有期三秉綱紀局累登清白資應懐青塘居蕙草沒前墀舊月照秋水廢田留故陂至今髙風在為君吹桂枝昨逢洞庭客果得故人詩何異王內史來招道林師欲攜山侶出難與白雲辭
　　白雲上人精舍尋杼山禪師兼示崔子向何山道上人
　　望逺渉寒水懐人在幽境為髙皎皎姿及愛蒼蒼嶺果
　　見棲禪子潺湲灌眞頂積疑一念破澄息萬縁靜世事花上塵惠心空中境清閑誘我性遂使腸〈一作煩〉慮屏許共林客遊欲從山王〈一作主〉請木棲無名樹水汲忘機井持此一日髙未肻謝箕潁夕霽山態好空月生俄頃識妙聆細泉悟深滌清茗此心誰得失笑向西林永
　　酬薛員外誼苦熱行見寄
　　六月金數伏茲辰日在庚炎曦爍〈一作曝〉肌膚毒霧〈一作靄〉昏性情〈一作檐楹〉安得奮輕〈一作翅〉翮超〈一作迢〉遙出雲征不知天地心如何匠生成火徳燒百卉瑤草不及榮省〈一作有〉客當此時忽貽懐中瓊捧翫煩袂〈一作衿〉滌嘯歌美〈一作善〉風生遲君佐元氣調使四序平中令霜不祓〈一作祅〉大〈一作火〉餘氣常貞江南詩騷客休吟苦熱行
　　採實心竹杖寄贈李萼侍御
　　竹杖裁碧鮮歩林賞髙直實心去內矯全節無外飾行藥聊自持扶危資爾力初生在榛莽孤秀豈封殖干雪不死枝贈君期君識
　　酬薛員外誼見戲一首
　　方知正始作麗掩碧雲詩文彩盈懐袖風規發詠思遺弓逢大敵摩壘怯偏師頻有移書讓多慙繫組遲淺才迂且拙虛譽喜還疑猶倚披沙鑒長歌向子期
　　奉酬李中丞洪湖州西亭即事見寄兼呈吳馮處士時中丞量移湖州長史
　　愛君溪上住遲月開前扄山火照書巻野風吹酒瓶為誰留此物意在眼中青樵子逗煙墅漁翁宿沙汀主人非楚客莫謾譏獨醒宿昔邢城功道髙心已冥貪將到處士放醉烏家亭
　　苕溪草堂自大厯三年夏新營洎秋及春彌覺境勝因紀其事簡潘丞述湯評事衡四十三韻
　　萬慮皆可遺愛山情不易自從東溪住始與人羣隔應物非宿心遺身是吾䇿先民崆峒子淪景事金液綺里猶近名於陵未冺跡吾師逆流教禪隱殊古昔〈僧傳雲人皆隱於山我獨隱於禪〉洗足臨潺湲銷聲寄松栢緗荷採堪服柔草持可席道心制野猿法語授幽客境浄萬象眞寄目皆有益原上無情花〈聖教意草木等器世間雖無情而理性通又雲鬰鬱黃花無非般若是其義〉山中聼經石〈髙僧詮公詩曰學徒數塊石生公有通經石〉竹生自蕭散雲性常潔白卻見羈世人逺髙摩霄翮達賢觀此意煩想遂氷櫱伊予戰苦勝覽境情不溺智以動念昏功繇無心積形骸爾何有生死誰所戚為與勝悟𠖇不憂頹齡廹春風自駘蕩禪地常閴寂擲札成柳枝〈僧傳北逺法師作涅槃經疏畢擲扎於庭栁枝生焉〉漑瓶飬泉脈道人知止足盥潄聊自適學外見古賢頗令我心惕眇綿雲官世夢幻羽陵籍鬼籙徒相矜九原誰家宅俗情封淺近至理昧堯跖蹈善嗟沈㝠履仁傷堙阨匠心聖亦尤攻異天見責〈世論謂堯聖徳而嗣不肖盜跖毀行而享長富無福仁禍淫之應師心攻異之士反怨天責聖不知有昭昭之業論空者又失性空之實〉試以慧眼觀斯言諒可覿外事非吾道忘縁倦所歴中宵廢耳目形靜神不役色天夜清迥花漏時滴〈髙僧逺公刻蓮花漏〉東風吹杉梧幽月到石壁此中一悟心可與千載敵故交徒好我筐中無咫尺潘生入空門祖師傳秘賾〈潘生曾受曹溪禪門〉湯子自天德精詣功不僻放世與成名兩圖在所擇〈逺公謂劉處士雲世間唯是想耳茍放有世之見心即道豈有世外物來羈爾耶〉吾髙鴟夷子身退無瑕摘吾嘉魯仲連功成棄珪璧二賢兼彼才晩節何感激不然作山計改服我下澤君隳元亮冠我脫濳師屐〈僧傳沙門法濳著山屐入朝〉倚臥髙松根共逃金閨籍
　　答裴集陽伯明二賢各垂贈二十韻今以一章用酬兩作
　　知音如瓊枝天生為予有攀折若無階何殊天上栁裴生清通嗣陽子盛徳後詩名比元長〈二子詩比王融為俱少年著名〉賦體凌延壽〈賦如文考亦俱盛年〉珠生驪龍頷或生靈蛇口何似雙瓊章英英曜吾手白日不可汙清源肻容垢持此山上心待君忘情友且伴邱壑賞未隨名宦誘坐石代瓊茵製荷捐艾綬清宵集我寺烹茗開禪牖發論教可垂正文言不朽白雲供詩用清吹生座右不嫌逸令醉莫試仙壺酒皎皎尋陽隱千年可為偶一從漢道平世事無紛糺星文齊七政天軸明二斗召士揚弓旌知君〈一作君今〉在林藪莫學潁陽子請師髙山叟出處藩我君還來㑹厓阜
　　答豆盧居士春夜逰東園見懐
　　春意賞不足承夕歩東園事表精慮逺月中華木繁開襟寄清景遐想屬空門安得纚芳屣看君幽徑萱
　　寄崔萬芳䕫
　　氣殺髙隼擊惜芳歩寒林風揺蒼琅根霜剪荍〈音翹〉□心歸思忽眇眇佳氣亦沈沈我身豈遐逺如隔湘漢深事邇智莫及願乖情不任遲君忘言侶一笑開吾襟
　　訪朱放山人
　　野人未相識何處異鄉隔昨逢雲陽信教向雲陽覔空聞天上風飄颻不可覿應非矍爍翁或是滄浪客早晩從我遊共攜春山䇿
　　晩冬廢溪東寺懐李司直縱
　　廢溪無人跡益見離思深歸來始昨日恍惚驚嵗陰清想屬遙夜圓景當空林宿昔月未改何如故人心遊從閒芳趾揺落棲寒岑眇眇湖上別含情初至今道流安寂寞世路倦嶇嶔此意欲誰見懐賢獨難任徽聲反冥黙夕籟何哀吟禪念破離夢吾師誡援琴耿耿已及旦曷繇開此襟幽期諒未偶勝境徒自尋安得西歸雲因之傳素音
　　兵後與故人別予西上至今在揚楚因有是寄
　　日月不相待思君魂屢驚草𤣥寄揚子作賦得蕪城溫溫獨游跡遙遙相望情淮上春草歇楚子秋風生辟士天下盡君何獨屏營運開應佐世業就可成名誰借楚山住年年事耦耕
　　因遊支硎寺寄邢端公
　　大廈資多士掄材得豫章清門推問望早嵗騁康莊作用方開物聲名久擅塲丹延分塞郡宿夕領戎行始馭屏星乘旋陰蔽茀棠〈始佐延州俄典茲州〉朝端瞻鶚立闗右仰鷹揚威令兼寧朔英聲重䕶羌三軍成父子夷落避封疆身執金吾貴時遭寳運昌雍容持漢矟肅穆衞周堂排難知臣節攻疑定國章一言明大義千載揖休光踐職勲庸列〈一作烈〉修躬志行彰優游應慕陸止足定師張中扆懐殊政南州佇小康仁為桂江雨威是栢臺霜〈自桂州除侍御史〉謇諤言無隱公忠禍不防譴深辭紫禁恩在副朱方〈左遷溫州治中量移潤州長史〉切玉鋒休淬垂天翅罷翔論文徵賈馬述隱許求羊肘後看金碧腰間笑水蒼詩題白羽扇酒挈緑油囊曠達機何有深沈器莫量時應登古寺佳趣在春岡止水平香砌鮮雲滿石牀山情何寂樂塵世自飛揚已遇鑪峯社還思緝蕙房外心親地主內學事空王花㑹宜春淺禪遊喜夜涼髙明依月境蕭散躡庭芳得道殊秦佚隳名似楚狂餘生於此足不欲返韶陽同諸公奉侍祭岳瀆使大理盧㓜平自會稽廻經平望將赴於朝廷期過故林不至〈用題中韻〉
　　望祀崇周典皇華出漢庭紫泥頒㑹計元酒薦芳馨聖慮多䖍肅〈一作祈多祜〉齋心合至靈占祥刋史竹筮日數堯蓂禮秩加新命朝章篤〈一作重〉理刑敷誠通北〈一作九〉闕遺愛在南〈一作西〉亭〈一本此下冇五袴歌仍詠三碑石重銘躊躇問存歿委曲向郊迥四句〉苕水思曾泛磯山憶重經清風門客仰佳頌國人聼攀桂留卿月徵文待使星春郊廻駟牡遙識故林青
　　早秋桐廬思歸示道諺〈一作該〉上人
　　桐江秋信早憶在故山時靜夜風鳴磬無人竹掃墀猨來觸浄水鳥下啄寒棃可即〈一作何暇〉闗吾事歸〈一作闗〉心自有期
　　勞勞山〈一作勞山〉居寄呈吳處士
　　山事繇來別只應中老身寒園掃綻栗秋浪拾乾薪〈楚人呼飬柴為秋浪〉領鶴閑書竹誇雲笑向人俗家〈一作流〉相去逺野水作東鄰
　　寄報徳寺從上人〈鼔吹山在寺西〉
　　宗流許身子物表飬髙閑空色清涼寺秋聲鼔吹山看心水磬後行道雨花前七葉翻章句時時啟義闗
　　山中月夜寄無錫長官
　　湖上涼風早雙𡶶月色秋遙知秣陵令今夜在西樓別葉蕭蕭下含霜處處流如何共清景異縣不同遊奉賀顔使君眞卿二十八郎隔絶自河北逺歸
　　相〈一作自〉失値氛煙纔應掌上年久離驚貌長多難喜身全比信尚書重如威太守憐滿庭看玉樹更有一枝連
　　題湖上蘭若示清㑹上人
　　𡶶心惠忍寺嵊頂謝公山何似南湖近芳洲一畆間意中雲木秀事外水堂閑永日無人到時看獨鶴還
　　秋宵書事寄吳憑處士〈一本無處士二字〉
　　眞〈一作禪〉性在〈一作愛〉方丈寂〈一作寥〉寥無四鄰秋天月色正清夜道心眞大夢觀前事〈一作遺跡〉浮名悟〈一作悞〉此身不知庭樹意榮落感何人
　　題山壁示道維上人
　　獨居何意足山色在前門身野長無事心𠖇自不言閑行數亂竹靜坐照清源物外從知少禪徒不耐煩
　　秋晩登佛川南峯懐裴例
　　登嶺望落日眇然傷別魂亭臯秋色徧遊子在荊門世故東西客山空斷續猿此心誰復見寂寞偶芳蓀
　　訪陸處士羽〈一作訪陸羽處士不遇〉
　　太湖東西路吳主〈一作一王〉古山前所思不可見歸鴻〈一作雁〉自翩翩何山賞春茗何處弄春泉莫是滄浪子悠悠一釣船
　　酬李侍御萼題看心道場賦以眉毛腸心牙等五字〈晝得牙字〉
　　我法從誰悟心師是貫花三塵觀種子一雨發萌牙定起輪燈缺宵分印月斜了空如藏史始肻㑹禪家〈辯正論亦有九流一曰禪家者流〉
　　酬姚補闕南仲雲溪館中戲題隨書見寄〈一作清江詩〉
　　寺溪臨使府風景借仁祠補袞周官貴能名漢主思臥雲知獨處望月憶同時忽枉緘中贈瓊瑤滿手持
　　春夜期裴都曹濟集心上人院不至
　　東林期隱吏日月為虛盈逺望浮雲隔空憐定水清逍遙方外侶荏苒府中情漸聼寒鞞發淵淵在郡城
　　和裴少府懐京〈一本有都字〉兄弟
　　宦遊三楚外家在五陵原涼夜多歸夢秋風滿故園北書無逺信西候獨傷魂空念青門別殷勤岐路言
　　和閻士和望池月答人
　　片月忽臨池雙蛾憶畫時光浮空似粉影散不成眉孤枕應驚夢寒林正入幃情知兩處望莫怨獨相思遙和塵外上人與陸澧夜集山寺問涅槃義兼賞陸生文巻〈上人自號北山子〉
　　共是竹林賢〈孫綽僧史以七人配徳嵇阮號竹林七僧〉心從貝葉傳說經看月喻〈一作過〉開巻愛珠連清浄遙城外蕭疎〈一作條〉古塔前應隨北山子髙頂枕雲眠
　　春日和盧使君㓜平開元寺聼妙奘上人講〈時上人將遊五臺〉
　　仁聖垂文在虛空日月懸陵遲追匠宗㫖發幽詮法受諸侯請心教四子傳春生雪山草香下棘林天顧我從今日聞經悟宿縁涼山萬里去應為教猶偏
　　答李侍御問
　　入道曾經離亂前長干古寺住多年愛貧惟製蓮花足取性閒書樹葉篇自笑不歸看石牓誰髙無事弄苔泉身外空名何足問吾心已出第三禪
　　奉酬李員外使君嘉祐蘇臺屏營居春首有懐
　　昔嵗為邦初未識今朝休沐〈一作宦〉始相親移家水巷貧〈一作貪〉依靜種栁風窗欲占春詩思先邀烏府客山情還訪白樓人登臨許作〈一作接〉煙霞伴髙在方袍間幅巾
　　和李舍人使君紓題雲明府道室
　　許令如今道姓雲曾經西嶽事桐君流霞手把憐壽黃鶴心期擬作羣金籙時教弟子檢砂牀不遣世人聞桂陽亦是神仙守分別無嗟兩地分
　　奉和陸中丞使君長源寒食日作
　　寒食江天氣最清庾公晨望動髙情因逢內火千家靜便覩行春萬木榮深淺山容飛雨細縈紆水態拂雲輕腰章本郡誰相似數日臨人政已成
　　奉酬袁使君送陸㶚卻廻期道寺院
　　欲別湖上客暮期西林還髙歌風音表放舟月色間更人莫報夜禪閣本無闗
　　招〈一作贈〉韓武康章
　　山僧雖不飲酤酒引陶濳此意〈一作興〉無〈一作少〉人別多為俗士嫌
　　秋居法華寺下院望髙頂〈一作峯〉贈如獻上人
　　峯色秋天見松聲靜夜聞影孤長不出行道在寒雲〈一作入深雲〉
　　贈韋早〈一作卓〉陸羽
　　只將陶與謝終日可〈一作好〉忘情不欲多相識逢人懶道名
　　戲呈薛彝
　　山僧不厭野才子㑹須狂何處銷君興春風擺緑楊
　　贈顔主簿
　　漢家儀禮盛名教出諸顔更見尚書後能文在子山
　　贈融上人
　　常愛西林寺池中月出〈一作在〉時芭蕉一片葉書取寄吾師
　　聼寒更寄朱兵曹巨川
　　欹枕〈一作獨自〉聼寒更寒更發還住一夜千萬聲幾聲到君處
　　早春書懐寄李少府仲宣〈並序〉
　　予故里在長城卞山昔歳屬狂冦陷沒江左親故離散永望枌梓不覺傷懐因李使君長城遂寄是詩以見情也
　　早年初問法因悟目中花忽値干戈起芟夷若亂麻脫身投彼岸弔影念生涯跡與空門合心將世路賖東田已蕪沒〈東部公有東田詩〉南澗益傷嗟〈秣陵記曰南澗竭謝氏滅〉崇替驚人事凋殘感物華知君過我里惆悵舊煙霞
　　贈和評事判官
　　廷評年少法家流心似澄江月正秋學䆒天人知逺識權分鹽鐵許良籌春風憶酒烏家近好月論禪謝寺幽清白比來誰見賞憐君獨有富人侯
　　酬秦系山人題〈一作戲〉贈
　　雲林出空〈一作定〉烏〈一作鳥〉未歸松吹時飄雨浴〈一作沐〉衣石語花愁〈一作悲〉徒自詫吾心見境盡為非
　　酬秦系山人戲贈
　　正論禪寂忽狂歌莫是塵心顚倒多白足行花曾不染黃囊貯酒欲如何
　　貽李湯
　　茅士常論七眞記壺公愛〈一作好〉説三山事寧知梅福在人間獨為蒼生作仙吏日服丹砂骨自清膚如氷雪心更明山中玉筍是仙藥袖裏素書題飬生願隨黃鶴一輕舉仰望青霄獨延佇平生好駿君巳知何必山陰訪王許
　　述祖徳贈湖上諸沈
　　我祖文章有盛名千年海內重嘉聲雪飛梁苑操竒賦〈梁苑出惠連公雪賦〉春發池塘得佳句〈康樂雲池上樓詩夢惠連方得池塘生芳草之句〉世業相承及我身風流自謂過時人初看甲乙矜言語對客偏能鴝鵒舞〈尚公少年善焉〉飽用黃金無所求長裾曵地干王侯一朝金盡長裾裂吾道不行計亦拙歳晩髙歌悲苦寒空堂危坐百憂攢昔時軒葢金陵下何處不傳沈與謝〈田公與約俱是西邸八友〉綿綿芳藉至今聞眷眷通宗冇數君誰見予心獨飄泊依山寄水似浮雲
　　舟行懐閻士和
　　二月湖南春草徧橫山渡口花如霰相思一日在孤舟空見歸雲兩三片
　　贈張道士
　　玉京眞子名太一因服日華心如日此心不許世人知只向仙宮未曾出
　　戲呈吳馮
　　世人不知心是道只言道在他方妙還如瞽者〈一作老〉望長安長安在西向東笑
　　宿山寺寄李中丞洪〈第五句缺三字〉
　　偶來中峯宿閑坐見眞境寂寂孤月心亭亭圓泉影滿山花落始知靜從他半夜愁猨驚不廢此心長
　　杳冥
　　戲贈吳馮
　　予讀古人書遂識古人面不是識古人邪正心自見貴義輕財求俗譽一錢與人便驕倨昨朝為火今為氷此道非君獨撫膺
　　感興贈烏程李明府伯宜兼簡諸秀才
　　門前峴山近無路可登陟徒愛峴山髙仰之常歎息不知松與桂生在重巖側
　　晩秋宿李軍道所居
　　清溪路不遙都尉每相招落日休戎馬秋風罷射鵰術花生野徑栢實滿寒條永夜依山府禪心共寂寥
　　送陸判官歸杭州
　　芳草潛州路乘軺憶再旋餘花故林下殘月舊池邊𡶶色雲端寺潮聲海上天明朝富春渚應見謝公船












　　御定全唐詩巻八百十六
<集部,總集類,御定全唐詩>
　　欽定四庫全書
　　御定全唐詩巻八百十七
　　皎然
　　奉和顔使君眞卿與陸處士羽登妙喜寺三癸亭〈亭即陸生所創〉
　　秋意西山多列岑縈左次繕亭厯三癸〈三癸以癸丑嵗癸夘朔癸亥日立〉疎趾鄰什寺元化靈隱蹤始君啟髙誄〈一作致〉誅榛飬翹楚鞭草理芳穗俯砌披水容逼天掃𡶶翠境新耳目換物逺風煙異倚石忘世情援雲得眞意嘉林幸勿剪禪侶欣可庇衞法大臣過佐遊羣英萃龍池䕶清徹虎節到深邃徒想嵊頂期於今沒遺記
　　奉陪陸使君長源裴端公樞春遊東西武丘寺
　　雲水夾雙剎遙疑涌平陂入門見藏山元化何繇窺曵組探詭怪停驄訪幽竒情髙氣為爽徳煖春亦隨瑤草自的皪蕙樓爭蔽虧金精落壞陵劍彩沈古池一覽市天界中峯歩未移應嘉〈一作喜〉生公石列坐援松枝奉和陸使君長源夏月遊太湖〈此時公權領湖州〉
　　庾公心曠逺府事局耳目遂與南湖遊虛襟滌煩燠始知皇天意積水在亭育細流信不讓動物欣所蓄萬頃合天容洗然無雲族峭蒨矚仙嶺〈神仙傳洞庭神仙所居也〉超遙隨眀牧知公愛澄清波靜氣亦肅已見橫流極況聞長鯨戮〈㑹北信至王師已収長安〉中州暫採蘋〈即栁惲汀洲採白蘋之意也〉南郡思剖竹〈公時改授信州〉向夕分好風飄然送歸舳
　　奉和崔中丞使君論李侍御萼登爛柯山宿石橋寺效小謝體
　　常愛謝公郡幽期願相從果廻青驄憶共躡𤣥仙蹤靈境若髣髴爛柯思再逢飛梁丹霞接古局蒼苔封徃想冥昧理誰親氷雪容蕙樓聳空界蓮宇開中𡶶〈今為仙寺晉是仙山遺局古橋升仙之處見在〉昔化沖虛鶴今藏䕶法龍雲窺香樹杳月見色天重永夜寄岑寂清言滌心胸盛遊千年後書在巖中松
　　同顔使君眞卿李侍御萼遊法華寺登鳳翅山望太湖
　　雙峯開鳳翅秀出南湖州地勢抱郊樹山威增郡樓正逢周柱史來㑹魯諸侯緩歩凌彩蒨清鐃發颼飀披雲得靈境拂石臨芳洲積翠遙空碧含風廣澤秋蕭辰資麗思髙論驚精修何似鍾山集微文及惠休
　　奉陪陸使君長源諸公遊支硎寺〈寺即支公學道處〉
　　嘗覽髙逸傳山僧有遺蹤佐遊繼雅篇嘉㑹何繇逢塵世即下界色天當上𡶶春暉徧衆草寒色留髙松繚繞彩雲合參差綺樓重瓊葩灑巾舄石瀃清心胸靈境若可托道情知所從
　　奉陪鄭使君諤遊太湖至洞庭山登上眞觀卻望湖水
　　郡齋得無事放舟下南湖湖中見仙邸果與心賞俱不逺風物變忽與寰宇殊背雲視層崖別是登蓬壺突兀盤水府參差沓天衢廽瞻平蕪盡洪流豁中區氣吞江山勢色浄氛靄無靈長習水徳勝勢當地樞朝宗動歸心萬里思鴻途
　　奉和袁使君髙郡中新亭㑹張鍊師晝㑹二上人
　　置亭隱城堞事簡跡易幽公性崇儉素雅才非廣求傍簷竹雨清拂案杉風秋不移府中歩登茲如逺遊坐覺詩思髙俯知物役休虛寂偶禪子逍遙親道流更聞臨川作下節安能酬
　　奉和陸使君長源水堂納涼效曹劉體
　　栁家陶〈一作避〉暑亭意逺不可齊煩襟蕩朱髙歩援緑荑愛公滿亭客來是清風攜瀅渟前溪上曠望古郡西六月正中伏水軒氣常淒野香襲荷芰道性親鳬鷖禪子顧惠休逸民重劉黎乃知髙世量不以出處暌
　　夏日奉陪陸使君長源公堂集
　　府中自清逺六月髙梧間寥亮泛雅瑟逍遙扣𤣥闗嶺雲與人靜庭鶴隨公閒動息諒兼遂茲情即東山
　　九日和於使君思上京親故
　　霽景滿水國我公望江城碧山與黃花爛熳多秋情揺落見松栢嵗寒比忠貞歡娛在鴻都是日思朝英
　　伏日就湯評事衡湖上避暑
　　大火方燥石停雲晝亦收將從賞心侶寸景難逺遊擁幾苦炎伏出門望汀洲廽溪照軒宇廣陌臨梧楸釋悶命雅瑟放情思亂流更持無生論可以清煩憂
　　奉和顔使君眞卿修韻海畢㑹諸文士東堂重校
　　外學宗碩儒游焉從後進恃以仁恕廣不學門欄峻著書禆理化奉上表誠信探討始河圖紛綸歸海韻親承大匠琢況覩頽波振錯簡記鈆槧〈音籖〉閲書移玉鎭曷繇旌不朽盛美流歌引
　　喜義興權明府自君山至集陸處士羽青塘別業
　　應難久辭秩暫寄君陽隱已見縣名花㑹逢闈是粉本自尋人至寧因看竹引身闗白雲多門占春山盡最賞無事心籬邉釣溪近
　　夏日集李司直縱溪齋
　　修景屬良㑹逺飈生煩襟泄雲浄緑衆木積芳陰疏滌府中務迢遙湖上心習閑得招我賞夜宜泛琴山近資性靜月來寄情深澹然若事外豈藉隳華簪
　　夏日題桐廬楊明府納涼山齋
　　陶家無炎暑自有林中𡶶席上落山影桐梢廻水容放懐涼風至緩歩清陰重何事親堆按猶多髙世蹤
　　和楊明府早秋遊法華寺
　　釋事出縣閤初聞茲山靈寺扉隱天色影剎遙丁丁碧𡶶委合沓香蔓垂蓂苓清景為公有放曠雲邉亭秋賞石潭潔夜嘉杉月清誦空性不昧助近跡又經是以於物理紛然若未形移來字人要全與此道冥
　　宿道士觀
　　古觀秋木秀冷然屬鮮飈瓊葩被修蔓柏實滿寒條影殿山寂寂寥天月昭昭幽期寄仙侶習定至中宵清佩聞虛歩眞官方宿朝
　　冬日天井〈一作目〉西峯張鍊師所居
　　採薪逢野泉漸見棲閑所坎坎山上聲幽幽林中語仙卿何代隱鄉服言亦楚開水〈一作氷〉浄〈一作洗〉藥苖掃雪候山侶零葉聚敗籬幽花積寒渚冥冥孤鶴性天外思輕舉
　　奉同顔使君眞卿開元寺經藏院㑹觀樹文殊碑
　　萬國布殊私千年降祖師雁門傳法至龍藏立言時故實刋周典新聲播魯詩六銖那更拂刼石盡無期
　　奉同盧使君㓜平遊精舍寺
　　影剎西方在虛空翠色分人天霽後見猨鳥定中聞眞界隱青壁春山凌白雲今朝石門㑹千古仰斯文奉同顔使君眞卿袁侍御駱駝橋翫月
　　山中常見月不及共遊時水上恐將缺林端愛落遲烏驚憲府客人詠鮑家詩永夜南樓望裵回若有期和邢端公登臺春望句句有春字之什
　　春日繡衣輕春臺別有情春煙間草色春鳥隔花聲春樹亂無次春山遙得名春風正飄蕩春甕莫須傾經仙人渚即沈山下古人沈義〈一作羲〉白日昇仙處
　　日月人間短何時此得仙古山春已盡遺渚事空傳不見騰雲駕徒臨洗藥泉如今成逝水翻使恨流年
　　獨遊二首
　　性野趣無端春晴路又乾逢泉破石弄放鶴向雲看好僻誰相似從狂我自安芳洲亦有意歩上白沙灘臨水興不盡虛舟可同嬉還雲與歸鳥若共山僧期世事吾不預此心誰得知西峯有禪老應見獨遊時
　　遊溪待月
　　溪色思泛月沿洄欲未歸殘燈逢水店疎磬憶山扉夜浦漁驚少空林鵲繞稀可中纔望見撩亂擣寒衣
　　西溪獨泛
　　道情何所寄素舸漫流間眞性憐髙鶴無名羨野山經寒叢〈一作苦〉竹秀入靜片雲閑泛泛誰為侶惟應共月還早秋陪韓明府泛阮元公溪〈公嘗雲禪功可入而宦情詎能忘故詩中有此意戲之〉
　　雨信清殘暑蕭條古縣西早涼生浦漵秋意滿髙低前事雖堆案閑情得泝溪何言戰未勝空寂用還齊
　　九日陪顔使君眞卿登水樓
　　重陽荊楚尚髙㑹此難陪偶見登龍客同遊戲馬臺風文向水疊雲態擁歌廻持菊須相問捫襟媿不才
　　與盧孟明別後宿南湖對月
　　五〈一作南〉湖生夜月千里滿寒流曠望煙霞盡淒涼天地秋相思路渺渺獨夢〈一作望〉水悠悠何處空江上〈一作裏〉裴回送〈一作涓涓伴〉客舟
　　自義亭驛送李長史縱夜泊臨平東湖
　　長亭賔馭散岐路起悲風千里勤王事驅車明月中寒生洞庭水夜度塞門鴻處處堪傷別歸來山又空
　　出遊
　　少時不見山便覺無竒趣狂發從亂歌情來任閑歩此心誰共證笑看風吹樹
　　界石守風望天竺靈隱二寺
　　山頂東西寺江中旦暮湖歸心不可到松路在青霄奉和顔使君眞卿修韻海畢州中重宴
　　世學髙南郡身封盛魯邦九流宗韻海七字揖文江借賞雲歸堞留歡月在窗不知名教樂千載與誰雙
　　晦日陪顔使君白蘋洲集
　　南朝分古郡山水似湘東堤月吳風在湔裾楚客同桂寒初結斾蘋小欲成叢時晦佳遊促髙歌聼未終
　　冬至日陪裴端公使君清水堂集
　　亞嵗崇佳〈一作髙〉宴華軒照淥波渚芳迎氣早山翠向晴多推徃知時訓書祥〈一作雲〉辨政和從公惜日短留賞夜如何
　　陪盧判官水堂夜宴
　　暑氣當宵盡裵回坐月前靜依山堞近涼入水扉偏久是棲林客初逢佐幕賢愛君髙野意烹茗釣淪漣
　　新秋同盧侍御薛員外白蘋洲月夜
　　隔暑蘋洲近迎涼欲泛舟榮從憲府至喜㑹夕郎遊氣奪滄浪色風欺汗漫流誰言三伏夜獨此月前秋
　　夏日集裴録事北亭避暑
　　前林夏雨歇為我生涼風一室煩暑外衆山清景中忘歸親野水適性許雲鴻蕭散都曹吏還將靜者同與王録事㑹張徵君姊妹鍊師院翫雪兼懐清㑹上人
　　何意㢘從事還來㑹黙仙寒空驚雪徧春意入歌偏瑤草三花發瓊林七葉連飄颻過栁寺應滿譯經前和李侍御萼嵗初夜集處士書閣〈書閣即侍御所創〉
　　遲賢新置閣髙意此郊居古徑行春早新窗見月初放歌還倚瑟講道亦觀書為我留禪位來逢此㑹疎
　　湯評事衡水亭㑹覺禪師
　　山侶相逢少清晨㑹水亭雪晴松葉翠煙煖藥苖青靜對滄洲鶴閑看古寺經應憐叩〈一作疏〉闗子了義共心㝠與朝陽山人張朝夜集湖亭賦得各言其志
　　洞庭孤月在秋色望無邊零露集衰草寒螿鳴古田茫茫區中想寂寂塵外縁從此悟浮世胡為傷暮年晦夜李侍御萼宅集招潘述湯衡海上人飲茶賦
　　晦夜不生月〈一作可坐〉琴軒猶為開牆東隱者在淇上逸僧來茗愛傳花飲詩看巻素裁風流髙此㑹曉景屢裴囬
　　寄昱上人上方居
　　厭向人間住逢山欲懶歸片雲閒似我日日在禪扉地靜松陰徧門空鳥語飛夜涼疎磬盡師友自相依
　　夏日與綦母居士昱上人納涼
　　為依爐峰住境勝增道情涼日暑不變空門風自清坐援香實近轉愛緑蕪生宗炳青霞士如何知我名
　　建元寺集皇甫侍御書閣
　　不因居佛里無事得相逢名重朝端望身髙俗外蹤〈公愛講佛經嘗雲慕劉處士深詣至理〉機閒開浄水境寂聼疎鐘宣室恩長在知君志未成
　　郭北尋徐主簿別業
　　近依城北住幽逺少人知積雪行深巷閒雲繞古籬竹花冬更發橙實晩仍垂還共巖中鶴今朝下淥池題報徳〈一作㤙〉寺清幽上人西峯〈寺即陳文帝故鄉〉
　　陳世凋亡後仁祠識舊山帝鄉喬木在空見白雲還雙塔寒林外三陵暮雨間此中難〈一作雖〉戰勝君獨啟禪闗
　　題鄭谷江畔桐齋〈鄭生好琴性達兼寡慾〉
　　客齋開別住坐占緑江濆流水非外物閒雲長屬君浮榮未可累曠達若為羣風起髙梧下清絃日日聞
　　和閻士和李蕙冬夜重集
　　郡理日閒曠洗心宿香𡶶雙林秋見月萬壑靜聞鐘珮玉行山翠交麾動水容如何股肱守塵外得相從春日陪顔使君眞卿皇甫曾西亭重㑹韻海諸生
　　為重南臺客朝朝㑹魯儒暄風衆木變清景片雲無𡶶翠飄簷下溪光照座隅不將簪艾隔知與道情俱寒食日同陸處〈一本無此字〉士行報徳寺宿觧公房
　　古寺〈一作欲問〉章陵下〈一作寺〉潛〈一作支〉公住幾年安心生輭草灌頂引春泉〈一作亂山春靄裏微徑古松邊〉寂寂傳燈地寥寥禁火天世間〈一作人〉多暗室白日為誰懸
　　兵馬曹季良宅夜集
　　清景不可失尋君趣有餘身髙避事後〈一作外〉道長問心初出處名則異遊從跡何疎吟看刻盡燭笑巻讀殘書露彩生筆硯風音入庭除平明仙侶散觳觫動廻車同李侍御萼李判官集陸處士羽新宅
　　素風千戸敵新語陸生能借宅心常逺移籬力更宏釣絲初種竹衣帶近裁藤戎佐推兄弟詩流得友朋柳陰容過客花徑許招僧不為牆東隱人家到未曾
　　題報恩寺惟照上人房
　　上界雨色乾涼宮日遲遲水文披菡萏山翠動罘罳中有清眞子愔愔歩閑墀手縈頗黎縷願證黃金姿旋草階下生看心當此時〈亦名苾蒭草枝葉皆右旋故名旋草草冇五徳〉
　　尋天目徐君
　　常見仙翁變姓名豈知松子號初平逢人不道徃來處賣藥還將雞犬行獨鶴天邊俱得性浮雲世上共無情三花落地君猶在笑撫安期昨日生
　　同李著作縱題塵外上人院
　　百縁惟有什公瓶萬法但看一字經從遣鳥喧心不動任教香醉境常冥蓮花天晝浮雲卷貝葉宮春好月停禪伴欲邀何著作空音宜向夜中聼
　　題周諌別業〈予寺與周生所居俱苕水〉
　　隱身苕上欲如何不著青袍愛緑蘿栁巷任疎容馬入水籬從破許船過昂藏獨鶴閑心逺寂厯秋花野意多若訪禪齋遙可見竹書幌共煙波
　　同李中丞洪水亭夜集
　　佳人但〈一作且〉莫吹參差正憐月色生酒巵山公〈一作翁〉取醉不闗我為〈一作自〉愛樽前白鷺鷥
　　題秦系山人麗句亭
　　獨將詩教領諸生但看青山不愛名滿院竹聲堪愈疾亂牀〈一作林〉花片足忘情
　　春夜集陸處士居〈一本無此字〉翫月
　　欲賞芳菲肻〈一作不〉待辰〈一作晨〉忘情人訪有情人西林可〈一作豈〉是無清景祗為忘情不記春
　　寄題雲門寺梵月無側房〈時人相傳是寳月道人後身也〉
　　越山千萬雲門絶西僧貌古還名月清朝掃石行道歸林下眠禪看松雪
　　法華寺上方題江上人禪室
　　路入松聲逺更竒山光水色共參差中𡶶禪寂一僧在坐對梁朝老桂枝
　　冬日山行過〈一作遇〉薛徵君
　　我行倦修坂四顧無平陸雨霽鳴鷹鸇天寒聚麋鹿幽人訪名士家在南岡曲菜實縈小園稻花繞山屋深居寡憂悔勝境怡耳目徵心尚與我永言謝浮俗
　　徃丹陽尋陸處士不遇
　　逺客殊未歸我來幾惆悵叩闗一日不見人繞屋寒花笑相向寒花寂寂徧荒阡栁色蕭蕭愁暮蟬行人無數不相識獨立雲陽古驛邉鳳翅山中思本寺魚竿村口望歸船歸船不見見寒煙離心逺水共悠然他日相期那可定閑僧著處即經年
　　集湯評事衡湖上望㣲雨
　　蒼涼逺景中雨色縁山有雲送滿洞庭風吹繞楊柳蕭蕭解輕袂盡日隨林叟
　　九日與陸處士羽飲茶
　　九日山僧院東籬菊也黃俗人多泛酒誰解助茶香
　　夜過康録事造㑹兄弟
　　愛君門館夜來清瓊樹雙枝是弟兄月在詩家偏足思風過客位更多情
　　題沈少府書齋
　　不下南昌縣書齋每日閑野花當砌落溪鳥逐人還有興常臨水無時不見山千峯數可盡不出小間
　　春夜與諸公同宴呈陸郎中
　　南國宴佳賔交情老倍親月慙紅淚燭花笑白頭人寶瑟絙〈一作垣〉餘怨瓊枝不讓春更聞歌子夜桃李艶妝新
　　九日阻雨簡髙侍御〈時與髙公近鄰〉
　　江上重雲起何曾裛　塵不能成落帽翻欲更摧巾素髮閑依枕黃花暗待人且應攜下價芒屨就諸隣〈第二句缺一字〉
　　晩春尋桃源觀
　　武陵何處訪仙鄉古觀雲根路已荒細草擁壇人跡絶落花沈磵水流香山深有雨寒猶在松老無風韻亦長全覺此身離俗境𤣥機亦可照迷方
　　同盧使君㓜平郊外送閻侍御歸臺
　　留餞飛旌駐離亭草色間栢臺今上客竹使舊朝班日落東西水天寒逺近山古江分楚望殘柳入隋闗戀闕心常積廻軒日不閑芳辰倚門道猶得及春還













　　御定全唐詩卷八百十七
　　欽定四庫全書
　　御定全唐詩巻八百十八
　　皎然
　　送梁拾遺肅歸朝
　　明主重文諫才臣出江東束書辭東山改服臨北風萬里望皇邑九重當曙空天開芙蓉闕日上蒲桃宮天子初未起金閨籍先通身逢軒轅氏名貴鴛鸞中故人榮此別何用悲絲桐
　　奉陪楊使君頊送段校書赴南海幕
　　碩賢靜廣州信為天下貞屈茲大將佐藉彼延閣英聲動柳呉興郊餞意不輕吾知段夫子髙論闗蒼生處以徳為藩出則道可行遙知南樓㑹新景當詩情天髙林瘴洗秋逺海色清時泰罷飛檄惟應頌公成
　　送陸侍御士佳赴上京
　　長安三千里喜行不言永清路黃塵飛大河滄流靜更懐西川府主公昔和鼎伊鬱瑤瑟情威遲花驄影此時
　　已難別日又無停景出餞闕相從心隨過前嶺
　　奉陪顔使君眞卿登峴山送張侍御嚴歸臺
　　峴首千里情北轅自茲發煙霞正登覽簪筆限趨謁黃鶴望天衢白雲歸帝闕客心南浦柳離思西樓月留賞景不延〈一作不延景〉感時芳易歇他晨有山信一為訪林樾
　　酬元主簿子球別贈
　　故人方逺適訪我陳別情此夜偶禪室一言了無生覽君緘中寳如搴清玉瑛胡為藴髙價嵗晩徒營營辭秩貧且病何人見艱貞出無黃金槖空歌白薴行威遲䇿駑馬獨望故闗樹渺渺千里心春風起中路近聞新拜命鸞鳳猶棲棘勸君寄一枝且飬𠖇冥翼甘泉多竹花明年待君食
　　答道素上人別
　　春色徧逺道寂寞閩中行碧水何渺渺白雲亦英英離人不可望日暮芳洲情黃鶴有逸翮翹首白雲傾欲為山中侶肻祕遼天聲藍縷眞子褐葳蕤近臣纓以茲奪爾懐常恐道不成吾門弟子中不減惠休名一性研已逺五言功更精從君汗漫遊莫廢學無生忍草肻揺落禪枝不枯榮采采𢠢長路知吾心不輕幻情有去住眞性無離別留取老桂枝歸來共攀折
　　霅溪館送韓明府章辭滿歸
　　洛令從告還故人東門餞惠愛三年積軒車一夜逺曉月離館空秋風故山晩榮君有嘉薦顧我阻遊衍宿昔𡶶頂心依依不可巻
　　送穆寂赴舉
　　天子錫𤣥纁傾山禮隱淪君拋青霞去榮資觀國賔劍光旣陸離瓊彩何璘玢夙駕別情逺商秋意新𠖇𠖇鴻鵠姿數尺看蒼旻殘寇近宋郊西行惡飇塵立身素耿介處難思經綸春府搜才日髙科得一人
　　送張〈一本有仲字〉彝歸長沙
　　早聞凌雲彩謂在鴛鷺儔華髮始相遇滄江仍旅遊䇿名忘茍進澹慮輕所求常服逺遊誡緬懐經世謀片帆背風渚萬里還湘洲別望荊雲積歸心漢水流蘭苕行采采桂櫂思悠悠宿昔無機者為君動離憂
　　秋日毘陵南寺送潘述之揚州
　　孤客秋易傷嘶蟬靜仍續佳晨亦已屢歡㑹常不足禪地非路岐我心豈羈束情生逺別時坐恨清景促望中千里隔暮歸西山曲蕭條月中道彩蒨原上緑不見同心人幽懐增躑躅
　　春日又送潘述之揚州
　　別渚望䢴城岐路春日徧柔風吹楊栁芳景流郊甸日日東林期今夕異鄉縣文房曠佳士禪室阻清盼〈潘生曾受禪印〉離恨奪賞心不得諧所願莫憶山中人碧雲遙可見
　　新秋送盧判官
　　故人念宿昔欲別增逺情入座炎氣屏為君秋景清繇來空山客不怨離聲惟有暮蟬起相思碧雲生奉送袁髙使君詔徵赴行在效曹劉體
　　皇心亭毒廣蝥賊皆陶甄未刈蚩尤旗方同軒後年天子幸漢中轘轅阻氛煙璽書召幕〈一作英〉牧名在列岳仙國難倚長城廟謀資大賢清損休汝騎仁留述職篇遐路渺天末繁笳思河邉飾徒促逺期祗命赴急宣謏才豈足稱深仁顧何偏那堪臨流意千里望旂旃
　　奉送陸中丞長源詔徵入朝
　　詔下酇侯幕徵賢寵上〈一作大〉勲才當持漢典道可致堯君藩牧今榮餞詩流此盛文水從呉渚別樹向楚門分宿寺期嘉月看山識故雲歸心復〈一作欲〉何奈〈一作托〉怊悵在江濆
　　奉送李中丞道昌入朝
　　文憲中司盛恩榮外鎮崇諸侯皆取則八使獨推功詔喜新銜鳳車看舊飾熊去思今武子餘教昔文翁清在〈一作白〉如江水仁留是國風光〈一作先〉徵二千石掃第望司空
　　冬日〈一本有奉字〉送顔延之明府撫州覲叔父〈一作覲省〉
　　臨川千里別惆悵上津橋日暮人歸盡山空雪未消鄉雲心渺渺楚水路遙遙林下方歡㑹山中獨寂寥天寒驚斷雁江信望回潮嵗晩流芳歇思君在此宵〈一作紫宵〉
　　送闗小師還金陵
　　如何有歸思愛別欲忘難白鷺沙洲晩青龍水寺寒蕉花鋪浄地桂子落空壇持此心為境〈一作鏡〉應堪月夜看
　　峴山送裴秀才赴舉
　　漢家招秀士峴上送君行萬里見秋色兩河傷逺〈一作別〉情王師出西鎬狡寇避〈一作寢〉東平天府登名後廻看楚水清
　　酬別襄陽詩僧少微〈詩中荅上人歸夢之意〉
　　證心何有夢示說夢歸頻文字齎秦本詩騷學楚人蘭開衣上色栁向手中春別後須相見浮雲是我身
　　送契上人遊揚州
　　西陵古江口逺見東揚州淥水不同泛春山應獨遊尋僧白巖寺望月謝家樓宿昔心期在人寰非久留
　　送徳清衛明府赴選〈時栁黜陟冇薦狀〉
　　八使愼求能東人獨薦君身猶千里限名已九霄聞逺路翻喜別離言暫惜分鳳門多士㑹擁佩入卿雲
　　送鄭孝亷淮西覲省
　　離袂翠華滿晨羞欲早行春風生楚樹曉角發隋城野靄〈一作山露〉濕衣彩江鴻增客情征途不用戒坐見〈一作月〉白波清
　　送沈秀才之閩中
　　越客不成歌春風起淥波嶺重寒不到海近瘴偏多野戍桄榔發人家翡翠過翻疑此中好君問定如何
　　送清㑹上人遊京
　　佳遊限衰疾一笑向西風思見青門外曾臨素滻東𡶶明雲際寺〈寺名〉日出露寒宮〈宮名〉行道禪長在香塵不染空
　　送沈居士還太原
　　辭官〈一作鄉〉因世難家族盛南朝名重郊居賦〈沈休文作郊居賦〉才髙獨酌謡〈沈文子作〉浪花飄一葉𡶶色向三條髙逸雖成性弓旌肻忘〈一作妄〉招
　　同顔使君眞卿峴山送李法曹陽氷西上獻書時㑹有詔徵赴京
　　漢日中郎妙周王太史才雲書捧日去鶴版下天來草見吳洲〈一作宮〉發花思御苑開羊公惜〈一作昔〉風景欲別幾遲廽
　　兵後送姚太祝赴選
　　兩河兵已偃處處見歸舟日夜故人散江臯芳樹秋楚雲傷逺思秦月憶佳遊名動春宮籍翩翩才少儔
　　兵後送薛居士移家安吉
　　舊遊經喪亂道在復何人寒草心易折閒雲性常眞交情別後見詩句比來新向我桃州住惜君東嶺春
　　送鄔傪之洪州覲兄弟
　　年少足詩情西江楚月清書囊山翠濕琴匣雪花輕久別經離亂新正憶弟兄贈君題樂府為是豫章行
　　送乾封李成
　　羽檄飛未息離情逺近同感君繇泛瑟闗我是征鴻眇黙歸人盡疎蕪夜渡空還期當嵗晩獨在路行中
　　送崔判官還揚子
　　輕傳祇逺役依依下姑亭秋聲滿楊栁暮色繞郊坰煙水揺歸思山當楚驛青
　　奉酬袁使君西樓餞秦山人與晝同赴李侍御招三韻
　　秋風怨別情江守上西城竹署寒流淺琴窗宿雨晴治書招逺意知共楚狂行
　　送清涼上人
　　何意欲歸山道髙繇境勝花空覺性了月盡知心證永夜出禪吟清猿自相應
　　送李丞使宣州
　　結駟何翩翩落葉暗寒渚夢裏春榖泉愁中洞庭雨聊持剡山茗以代宜城醑
　　送至洪沙彌遊越
　　知爾學無生不應傷此別相逢宿我寺獨徃遊靈越早晩花㑹中經行剡山月
　　送皇甫侍御曾還丹陽別業
　　雲陽別夜憶春耕花發菱湖問去程積水悠揚何處夢亂山稠疊此時情將離有月教斷贈逺無蘭覺意輕朝右要君持漢典明年北墅可須營
　　白蘋洲送洛陽李丞使還
　　蘋洲北望楚山重千里逥軺止一封臨水情來還共載看花醉去更相從罷官風渚何時別寄隱雲陽幾處逢後㑹那應似疇昔年年覺老雪山容
　　送履霜上人還金陵西山
　　攜錫西山歩綠莎禪心未了奈情何湘宮水寺清秋夜月落風悲松栢多
　　送辨聰上人還廣陵
　　莫學休公學逺公了心須〈一作還〉與我心同隋家古栁數株在看取人間萬事空
　　送清勵上人遊福建
　　禪子自矜禪性成將來〈一作心〉擬照建溪清南看閩樹花不落更取何縁〈一作情〉了妄情
　　送顧道士遊洞庭山
　　見説洞庭無上路春遊亂踏五靈芝含桃風起花狼籍正是仙翁碁散時
　　送邢台州濟〈一作送獨孤使君赴岳州〉
　　海上仙山屬使君石橋琪樹古〈一作此〉來聞他時畫出白團扇乞取天台一片雲
　　送栁察諫議叔
　　東城南陌強經過怨別無心亦放歌明日院〈一作阮〉公應問我閑雲長在石門多
　　送栁淡扶侍赴洪州〈此子素少宦情共予有西山之好〉
　　中林許師友忽阻夙心期自顧青緺好來將黃鶴辭少年輕逺渉世道得無欺煙雨孤舟上晨昏千里時離魂渺天末相望在江湄無限江南栁春風捲亂絲
　　同李司直題武丘寺兼留諸公與陸羽之無錫
　　陵寢成香阜禪枝出白楊劍池留故事月樹即他方應世縁須別棲心趣不忘還將陸居士晨發泛歸航
　　夏日題鄭谷江上納涼館
　　迢遙山意外清風又對君若為於此地翻作路岐分別館琴徒語前洲鶴自羣明朝天畔逺何處逐閒雲
　　太湖館送殷秀才赴舉
　　春風洞庭路揺蕩暮天多衰疾見芳草別離傷逺波詩名推首薦賦甲擬前科數日聞天府山衣製芰荷
　　送重釣上人遊天台
　　漸看華頂出幽賞意〈一作意尚〉隨生十里行松色千重過水聲海容雲正盡山色雨〈一作態雪〉初晴事事將心證知君道可成
　　早春送顔主簿遊越東兼謁元中丞
　　輕舸趣不已東風吹緑蘋欲看梅市雪知賞栁家春別意傾呉醑〈一作醥〉芳聲動越人山陰三月㑹內史得嘉賔
　　同顔使君清明日遊因送蕭主簿
　　誰知賞佳節別意忽相和暮色汀洲徧春情楊栁多髙城戀旌斾極浦宿風波惆悵支山月今宵不再過
　　送道琚上人還金陵
　　一與鍾山別山中得信稀經年求法後及夏問安歸野實充甘膳池花當彩衣慈親莫返拜外禮欲無為
　　送裴邕之上京
　　辭山偶世清挾䇿忽西行帆過隨江疾衣霑楚雪輕尚文須獻賦重道莫論兵東觀今多事應髙白馬生送珍上人還天竺兼寄廣通上人秦山人
　　江寺名天竺多居躡逺蹤春帆依柳浦輕履上蓮𡶶禪子兼三隱空書共一封因君達山信應向白雲逢
　　送張孝亷赴舉
　　名在諸生右家經見素風春田休學稼秋賦出儒宮別路殘雲濕離情晩桂叢明年石渠署應繼叔孫通
　　送劉司法之越〈一本有州字〉
　　蕭蕭鳴夜角驅馬背城濠雨後寒流急秋來朔吹髙三山期望海八月欲觀濤幾日西陵路應逢謝法曹
　　送簡棲上人之建州覲使君舅
　　亂𡶶江上色羨爾及秋行釋氏推眞子郗家許貴甥𬇇花新雨浄帆葉好風輕〈海人以木葉為帆〉千里依元舅廽潮亦有情〈一作廽橈冇逺情〉
　　登開元寺樓送崔少府還平望驛
　　登望思慮積長亭樹連連悠揚下樓日杳映傍帆煙入夜四郊靜南湖月待船
　　送王居士遊越
　　野性配雲泉詩情屬風景愛作爛熳遊閑尋東路永何山最好望須上蕭然嶺
　　雜言重送皇甫侍御曾
　　人獨歸日將暮孤帆帶孤嶼逺水連逺樹難作別時心還看別時路
　　送演上人之撫州覲使君叔
　　臨川內史憐諸謝爾在生縁比惠宗逺別應將秦本去幽尋定有楚僧逢停船夜坐親孤月把錫秋行入亂𡶶便道須過大師寺白蓮池上訪髙蹤
　　送大寳上人歸楚山
　　厭上烏橋送別頻湖光爛漫望行人慾將夜舸陪嘉月肻住空林伴老身獨鶴翩翻飛不定歸雲蕭散㑹無因從何得道懐惆悵莫是人間屢見春
　　送侯秀才南遊
　　芳草隨君自有情不闗山色與猿聲為看嚴子灘頭石曾憶題詩不著名
　　別〈一作送〉洞庭維諒上人
　　白雲闗我不闗他此物留君情最多情〈一作憶〉著春風生橘樹歸心不怕洞庭波
　　康造録事宅送太祝姪之䖍吉訪兄弟
　　阮咸別曲四座愁賴是春風不是秋漫漫江行〈一作帆〉訪兄弟猿聲幾夜宿蘆洲
　　冬日梅溪送裴方舟宣州
　　平明疋〈一作走〉馬上村橋花發〈一作落〉梅溪雪未消日短天寒愁送客楚山無限路遙遙〈一作迢迢〉
　　送韋向睦州謁獨孤使君汜
　　才子南看多逺情閑舟蕩漾任春行新安江色長如此何似新安太守清
　　送至嚴山人歸山〈一作送嚴上人〉
　　初到人間柳始陰山書昨夜報春深朝朝花落幾株樹惱殺禪僧〈一作翁〉未證心
　　送僧遊〈一作之〉揚州
　　平明擇鉢〈一作環錫〉向風輕正及隋堤栁色行知爾禪心還似我故宮春物〈一作草〉肻傷情
　　對陸迅飲天目山茶因寄元居士晟
　　喜見幽人㑹初開野客茶日成東井葉露採北山芽文火香偏勝寒泉味轉嘉投鐺湧作沫著椀聚生花稍與禪經近聊將睡網賖知君在天目此意日無涯
　　渡前溪
　　不意入前溪愛溪從錯落清清鑑不足非是深難度
　　送靈澈
　　我欲長生夢無心解傷別千里萬里心只似眼前月
　　寄陸溫州
　　欲問采靈藥如何學無生愛鶴頗似君且非求仙情
　　浣紗女〈一作王維詩題雲白石灘〉
　　清淺白沙灘緑蒲尚堪把家住水東西浣紗明月下
　　待山月
　　夜夜憶故人長教山月待今宵故人至山月知何在
　　雜興
　　人生分已定富貴豈妄來不見海底泥飛上成塵埃
　　春陵登望
　　西底空流水東垣但聚雲最傷梅嶺望花雪正紛紛
　　投知已
　　若為令憶洞庭春上有閑雲可隱身無限白雲山要買不知山價出何人















　　御定全唐詩卷八百十八
　　欽定四庫全書
　　御定全唐詩巻八百十九
　　皎然
　　兵後餘不亭重送盧孟明遊江西
　　孟明常引支子元道人修習禪心兼餌芝術遂與予有棲山之契其宦情未遣故勸勉之
　　攜手曾此分怳如隔秦越倫侯古封邑榮盛風雨歇飢鼯號空亭野草生故轍如何此路岐更作千年別馮軾望逺道春山無斷絶朝行入郢樹夜泊依楚月佳士持操髙揚才日昭晰離言何所贈盈滿有虧缺時節傷蟪蛄芳菲忌鶗鴂予思鹿門隱心跡貴冥滅頽顔反芝術昔貌成氷雪嵗晏期爾來銷聲坐巖穴
　　別山詩
　　時因主人寄風溪蘭若與道士石脇𡶶相鄰禪僧仙師時得道㑹至秋中値外縁有請別山懐舊遂有是詩
　　山翁亦好禪借我風溪樹採藥多近𡶶〈一作秋蓬〉汲泉有春渡幽僧時相偶〈一作遇〉仙子或與晤自許戰勝心彌髙獨遊歩如何區中事奪我林棲趣辭山下復上戀石行仍顧宿昔情或乖庻幾跡無誤松聲莫相誚此心冥去住
　　同袁髙使君送李判官使廻
　　庾公歡此別路逺意猶賖為出塘邊栁榮歸府中花馳陽照古堞遙思凝寒笳延歩下前渚泝觴流淺沙湖光引行色輕舸傍殘霞
　　陪顔使君餞宣諭蕭常侍
　　江濤凋瘵後逺使發天都昏墊宸心及哀矜詔命敷恤民驅急傳訪舊枉征艫外鎭藩條最中朝顧問殊文皆正風俗名共溢寰區已事方懐闕歸期早戒塗繁笳咽水閣髙葢擁雲衢暮色生千嶂秋聲入五湖離歌猶宛轉歸馭已踟躇今夕庾公意西樓月亦孤
　　春陪顔使君修韻海畢東溪泛舟餞諸文士
　　諸侯崇魯學羔鴈日成羣外史刋新韻中郎定古文〈魯公著書依切韻起東字腳皆列古篆〉菁華兼百氏縑〈一作雅〉素備三墳國語思開物王言欲致君研精業已就懽宴惜應分獨望西山去將身寄白雲
　　今上初登極嵗送皇甫孝亷赴選〈孝亷即故大夫之子〉
　　行應㑹府春欲勸及芳辰北極天文正東風漢律新少年逢聖代歡笑別情親況是勲庸後恩榮襲爾身同楊使君白蘋洲送陸侍御士佳入朝
　　久愛呉興客來依道徳藩旋師聞杕杜歸路憶轘轅舊佩蒼玉在新歌白芷繁今朝天地靜北望重飛翻雪夜送海上人常州覲叔父上人𣪞仲文後
　　繼世風流在傳心向一燈望雲裁衲慣翫雪歩花能交戰情忘久銷魂別未曾明朝阮家集知有竹林僧
　　送常清上人還舒州
　　𤅬〈徐林反〉人思爾法楚信有廻船估客親宵語閑鷗偶晝禪經聲含石瀲麈尾拂江煙常說歸山意誅茅廬霍前
　　峴山送崔子向之宣州謁裴使君
　　楚思入詩清晨登峴山情秋天水西寺古木宛陵城琴匣應將徃書車亦共行吾知江太守一顧重君名
　　送嚴明府入闗謁黎京兆
　　春日異秋風何為怨別同潮迴芳渚沒花落晝山空旅候聞嘶馬殘陽望斷鴻應思右內史相見直城中
　　送丘秀才遊越
　　山情與詩思爛熳欲何從夜舸誰相逐空江月自逢春明越草秀晴憶剡雲濃便擬將輕錫攜居入亂峯
　　送楊校書還濟源
　　妖𤇺昨日靜故里近嵩丘楚月揺歸夢江楓見早秋鄉心無逺道北信減離憂禪子還無事辭君買沃州
　　送楊遂初赴選
　　秋風吹別袂客思在長安若得臨觴醉何須減瑟彈秉心凌竹栢仗信越波瀾春㑹文昌府思君每北看
　　送贇上人還京
　　久遊春草盡還寄北船歸沙鳥窺中食江雲入〈一作滿〉浄衣秦原山色近楚寺磬聲微見説翻經館多聞似〈一作爾〉者稀
　　送廣通上人遊江西
　　香爐七嶺秀秋色九江清自古多禪隱吾常愛此行尋師經鄂渚受請到青城離別人間事何闗道者情
　　送羅判官還壽州幕
　　君章才五色知爾得家風故里旋歸駕夀春思奉戎天寒長蛇伏飇烈文虎雄定頌張征虜桓桓戡難功
　　送李秀才赴婺州招
　　山開江色上孤賞去應遲緑水迎吳榜秋風入楚詞〈一作祠〉猿清獨宿處木落逺行時見説東陽守登樓爲爾期
　　送薛逢之宣州謁廢使〈一作謁裴使君〉
　　六月鵬盡化鴻飛獨𠖇𠖇秋𤇺家不定險路客頻經牛渚何時到漁船幾處停遙知詠史夜謝守月中聼
　　送徳守二叔姪上人還國清寺覲師
　　道賢齊二阮俱向竹林歸古偈穿花線春裝巻葉衣僧墟廻水寺佛隴啟山扉愛別吾何有人心強有違
　　同明府章送沈秀才還石門山讀書
　　身為郢〈一作卭〉令客心許楚山雲文墨應經世林泉漫誘君欲隨樵子去惜與道流分肻謝申公軰治詩事漢文
　　送吉判官還京赴崔尹幕
　　江南梅雨天別思極春前長路飛鳴鶴離帆聚散煙清晨趨九陌秋色望三邊見説王都尹山陽辟一賢
　　送裴判官赴商幕
　　商洛近京師才難赴幕時離歌紛白佇侯騎擁青絲㑹喜疲人息應逢黠宼衰看君䇿髙足自此煙霄期
　　送李喻之處士洪州謁曹王
　　獨思賢王府遂作豫章行雄鎭廬霍秀髙秋江漢清見聞驚苦節艱故傷逺情西邸延嘉士遺才得正平
　　送唐贊善遊越
　　田園臨漢水離亂寄隨闗今日煙塵盡東西又未還長亭百越外孤櫂五湖間何處遊芳草雲門千萬山
　　送韋秀才
　　晨裝行墮葉萬里望桑乾舊説涇闗險猶聞易水寒黃雲戰後積白草暮來看近得君苖信時教旅思寛
　　送陳秀才赴舉
　　諸侯懼削地選士皆不覊休隱脫荷芰將鳴矜羽儀甲科爭玉片詩句擬花枝君實三楚秀承家有清規烏程李明府水堂同盧使君㓜平送奘上人遊五臺
　　身將劉令隱經共謝公翻有此宗師在應知我法存問心常寂樂為別豈傷魂獨訪華泉去秋風入雁門
　　送李季良北歸
　　風吹殘栁細〈一作緑〉孤客欲歸時掩抑楚絃絶離披湘葉衰前軍猶轉戰故國杳難期北望鴈門雪空吟平子詩
　　送淳于秀才蘭陵覲省
　　歡言欲忘別風信忽相驚栁浦歸人思蘭陵春草生擷芳心未及視枕戀常盈此去非長路還如千里情送至洪沙彌赴上元受戒〈上元江中蔡州冇梁戒壇〉
　　不肻資章甫勝衣被木蘭今隨秣陵信欲及蔡州壇野寺鐘聲逺春山戒足寒歸來次第學應見後心難九日同盧使君㓜平吳興郊外送李司倉赴選
　　重陽千騎出送客為踟躕曠野多揺落寒山滿路隅晴空懸蒨斾秋色起菱湖幾日登司㑹揚才盛五都
　　送盧孟明還上都
　　江臯北風至歸客獨傷魂楚水逢鄉雁平陵憶故園征驂嘶別館落日隱寒原應及秦川望春華滿國門
　　送李少賔赴舉
　　豈謂江南別心如塞上行苦雲揺陣色亂水攪秋聲周穀雨未散漢河流尚橫春思遲爾䇿方用靜妖兵
　　留別閻士和
　　不慣人間別多應忘別時逢山又逢水只畏〈一作卻〉卻〈一作恐〉來遲
　　送李道士
　　常隨山上下忽限江南北共是忘情人何繇肻相憶
　　送裴參軍還下邳舊居
　　北望煙鋪〈一作銷〉驃騎營邉𤇺無火楚天晴此時千里西〈一作思〉歸客泗上春風得及〈一作返〉耕
　　送文㑹上人還富陽
　　悠悠渺渺屬〈一作渉〉寒波故寺思歸意若何長憶孤洲〈一作舟〉二三〈一作三二〉月春山偏愛〈一作賞〉富春〈一作陽〉多
　　送維諒上人歸洞庭
　　從來湖上勝人間逺愛浮雲獨自還孤月空天見心地寥寥一水〈一作三鏡〉鏡〈一作水〉中山
　　九月八日送蕭少府歸洪州
　　明日重陽今日歸布帆絲雨望霏霏行過鶴渚知堪任家在龍沙意有違
　　同顔魯公泛舟送皇甫侍御曾
　　維舟若許暫從容送過重江不厭重霜簡別來今始見雪山歸去又難逢
　　送孫侍御遊越
　　不知持斧客吟㑹是何情丹陛恩猶在滄洲賞暫行江橈隨月泛山䇿逐雲行佳句傳零雨詩流許盛名
　　送顔處士還長沙覲省
　　西候風信起三湘孤客心天寒漢水廣鄉逺楚雲深服綵將侍膳擷芳思滿襟歸人忘〈一作志〉艱阻別恨獨何任
　　送還本上人遊江西
　　欲廣分何教心將江漢期雲招望寺處月待泝杯時眞侶誰傷別降猿汝自悲多應過廬阜幽賞卻來遲
　　送路少府使京兼覲侍御兄
　　國賦推能吏今朝發貢湖佇瞻雙闕鳳思見栢臺烏樹向秦闗逺江分楚驛孤榮君有兄弟相繼騁長途
　　於武原從送盧士舉
　　落日獨歸客空山疋〈一作走〉馬嘶蕭條古闗外岐路更東西大澤雲寂寂長亭雨淒淒君還到湘水寒夜滿猿啼
　　送烏程李明府得陟狀赴京
　　驛吏滿江城深仁見此情士林推玉振公府薦氷清爲政移風久承恩就日行仲容綸綍貴南巷有光榮
　　送裴秀才徃㑹稽山讀書
　　一身齎萬卷編室寄煙蘿硯滴穿池小書衣種楮多吟詩山響答泛瑟竹聲和鶴板求儒術深居意若何
　　送崔詹事論之上都〈崔嘗典吳興〉
　　金虎城池在銅龍劍佩新重看前浦栁猶憶舊洲蘋逺思秦雲暮歸心臘月春青園昔遊處惆悵別離人
　　京口送盧孟明還揚州
　　蕭蕭北風起孤櫂下江濆暮客去來盡春流南北分萋萋御亭草渺渺蕪城雲相送目千里空山獨望君
　　送沙彌大智遊五臺
　　童年隨法侶家世本儒流章句三生學清涼萬里遊雲歸龍沼暗木落雁門秋長老應〈一作憶〉相問〈一作待〉傳予向祖州
　　送稟上人遊越
　　雲泉誰不賞獨見爾情髙投石輕龍窟臨流笑鷺濤折荷為片席灑水浄方袍剡路逢禪侶多應問我曹
　　送潘秀才之舒州
　　楚水清風生揚舲泛月行荻洲寒露彩雷岸曙潮聲東道思才子西人望客卿從來金谷集相繼有詩名
　　送王山人遊廬山
　　千里訪靈竒山資亦相隨葉舟過鶴市花漏宿龍池峯頂應閑散人間足別離白雲將世事吾見爾心知
　　送道契上人之越覲大夫叔
　　楚僧推後輩唐本學新經外國傳香𬇇何人施竹瓶秋風別李寺春日向柯亭大阮今為郡看君眼最青
　　送沙彌長文遊京
　　白版年猶小黃花褐已通若為詩思逸早欲似休公邁俗多眞氣傳家有素風應須學心地宗㫖在闗東
　　秋日送擇髙上人徃江西謁曹王
　　超然獨遊趣無限別山情予病不同賞雲閑應共行齋容秋水照香𬇇早風輕曾被陳王識遙知江上迎
　　送如獻上人遊長安
　　闗中四子教猶存見説新經待爾翻為法應過七祖寺忘名不到五侯門閒尋鄠杜看修竹獨上風涼望古原髙逸詩情無別怨春遊從遣落花繁
　　日曜上人還潤州
　　送君何處最堪思孤月停空欲別時露茗猶芳邀重㑹寒花落盡不成期鶴令先去看山近雲礙初飛到寺遲莫倚禪功放心定蕭家陵樹誤人悲
　　寺院聼胡笳送李殷
　　一奏胡笳客未停野僧還欲廢禪聼難將此意臨江別無限春風葭菼青
　　送僧〈一作李〉繹
　　斜日揺〈一作悠〉揚在栁𢇁孤亭寂寂水逶迤誰堪別後行人盡唯有春風起路岐
　　答裴評事澄荻花間送梁蕭拾遺
　　波〈一作江〉上荻花非雪花風吹撩亂滿袈裟如今嵗宴無芳草獨對離樽作物華
　　送勝雲小師
　　昨日雪山記〈一作知〉爾名吾今坐石已三生少年道性易流動莫遣秋風入別情
　　誚士和別
　　今日同明日隔何事悠悠久為客吾憐溪上去來雲我羨磷磷水中石
　　送吳馮遊京
　　北期何意促蕙草夜來繁清月思淮水春風望國門此時休旋逸萬里忽飛翻若憶山陰㑹孤琴為我援
　　送僧遊宣州〈一作宣城〉
　　楚山千里一僧行念爾初縁道未成莫向舒姑泉口泊此中嗚咽為〈一作易〉傷情
　　宿支硎寺上房
　　上方精舍逺共宿白雲端寂寞千𡶶夜蕭條萬木寒山光霜下見松色月中看卻與西林別歸心即欲闌
　　答胡處士
　　西山禪隱比來聞長道唯應我與君書上無名心忘卻人間聚散似浮雲
　　答張烏程
　　莫道謫官無主人秣陵才令日相親前溪更有忘憂處荷葉田田間白蘋
　　酬張明府
　　愛君詩思動禪心使我休吟待鶴吟更説都中黃覇在朝朝無事許招尋
　　勞山居寄呈吳處士
　　官居鼎鼐古今無名世才臣獨一餘賢閣御題龍墨燦詔歸補袞在須㬰


　　御定全唐詩巻八百十九
<集部,總集類,御定全唐詩>
　　欽定四庫全書
　　御定全唐詩巻八百二十
　　皎然
　　從軍行五首
　　候〈一作雙〉騎出紛紛元戎霍冠軍漢鞞秋聒地羌火晝燒雲萬里戈〈一作戎〉城合三邊羽檄分烏孫驅未〈一作不〉盡肻顧遼陽勲
　　漢斾拂丹霄漢軍新破遼紅塵驅鹵簿白羽擁嫖姚戰苦軍猶樂功髙將不驕至今丁零塞朔吹空蕭蕭百萬逐呼韓頻年不解鞍兵屯絶漠暗馬飲濁河乾破敵功未録勞師力已殫須防肘腋下飛禍出無端飛將下天來竒謀閫外裁水心龍劍動地肺鴈山開望氣燕師鋭當鋒敵陣摧從今射鵰騎不敢過雲堆黃紙君王詔青泥校尉書誓師張虎落選將擐犀渠霧暗津蒲〈一作浦〉失天寒塞栁疎橫行十萬騎欲掃敵烽餘
　　[[#{{{1}}}|{{{1}}}]]
　　隴頭〈一作西〉水〈一作心〉欲絶隴水不堪聞碎影揺槍壘寒聲咽幔軍素從鹽海積綠帶柳城分日落天邊望逶迤入塞雲
　　秦隴逼氐羌征人去未央如何幽咽水併欲斷君腸西注悲窮漠東分憶故鄉旅魂聲攪亂無夢到咸陽〈一作遼陽〉
　　塞下曲二首
　　寒塞無因見落梅邉人吹入笛聲來勞勞亭上春應度夜夜城南戰未逥
　　都䕶今年破武威風沙萬里鳥空飛旄竿瀚海掃雲出氊騎天山蹋雪歸
　　覽史
　　黃綺皆皓髮秦時隱商山嘉謀匡帝道髙歩遊天闗不愛珪組紲卻思林壑還放歌長松下日與孤雲閑
　　詠史
　　獨負髙世資𠖇冥寄浮俗卞子去不歸何人辯荊玉鬻舂意不淺汚跡身豈辱鸞鎩樂迍邅虬蟠甘窘束五噫譎且正可以見心曲
　　詠史
　　田氏門下客馮公衆中賤一朝市義還百代名獨擅始知下客不可輕能使主人功業成借問髙車與珠履何知卑賤一書生
　　讀張曲江集
　　相公乃天蓋〈一作啟〉人文佐生成立程正頽靡繹思何縱橫春杼弄緗綺陽林敷玉英飄然飛動姿邈矣簡髙情後輩驚失歩前修敢爭衡始欣耳目逺再使機慮清體正力已全理精識何妙昔年歌陽春徒推郢中調今朝聼鸞鳳豈獨羨〈一作蘓〉門嘯帝命鎭雄州待濟寄上流才兼荊衡秀氣助瀟湘秋逸蕩子山匹經竒文暢儔沈吟未終巻變態紛難數曜耳代明璫襲衣同芳杜愔愔聞玉磬寤寐在靈府
　　奉酬陸使君見過各賦院中一物得江蘺
　　江蘺生古砌花毎落禪床嘉客未採掇空門自馨香名因詩目見色對道心忘不遇陸內史誰知殊衆芳
　　賦得謝墅送王長史〈其墅即晝七代祖呉興守舊居〉
　　世業西山〈一作西州〉墅移家長我身蕭疎遺樹老寂寞廢田春車巷傷前轍籬溝憶舊隣何堪再過日〈一作此〉更送北歸人
　　夏日同崔使君論登城樓賦得逺山
　　逺山湖上小青翠望依稀纔向窗中列還從林表微色濃春草在𡶶起夏雲歸不是蓬萊島如何人去稀
　　詠數探得七
　　鄒子談天歳黃童對日年求眞初作傳鍊魄已成仙鶴駕迎緱嶺星橋下蜀川逢君竹林客相對弄清奉同顔使君眞卿送李侍御萼賦得荻塘路
　　落日車遙遙客心在歸路細草暗囬塘春泉縈古渡遺蹤嘆蕪沒逺道悲去住寂寞荻花空行人別無數賦顔氏古今一事得晉仙傳送顔逸〈梁湘東王國常侍顔協著晉仙傳五篇〉
　　曾看顔氏傳多記晉時仙卻憶桐君老俱還桂父年青春留鬢髮白日向雲煙逺別賫遺簡嚢中有幾篇
　　賦得石樑泉送崔逵
　　架石通霞壁懸崖散碧沙天晴虹影渡風細練文斜舉〈一作攀〉陟幽期阻沿洄客意賖河梁非此路別恨亦無涯賦得夜雨滴空堦送陸羽歸龍山〈同字〉
　　閑堦夜雨滴偏入別情中斷續清猿應淋漓候館空氣令煩慮散時與早秋同歸客龍山道東來雜好風
　　賦得燈心送李侍御萼〈光字〉
　　燈心生衆草因有始知芳綵妓𥦗偏麗金桃動更香花驚春未盡焰喜夜初長別後空離室何人借末光
　　賦得竹如意送詳師赴講〈青字〉
　　縹竹湘南美吾師尚毀形仍留負霜節不變在林青每入楊枝手因談貝葉經誰期沃州講持此別東亭
　　聼素法師講法華經
　　法子出西秦名齊漆〈一作七〉道人纔敷藥草義便見雪山春䕶法龍來逺聞經鶴下頻應機如一雨誰不滌心塵
　　詠上人座右畫松
　　寫得長松意千尋數尺中翠陰疑背日寒色慾生風眞樹孤標在髙人立操同一枝遙可折吾欲問生公
　　夏日〈一作微雨〉登觀農樓和崔使君
　　片雨拂簷楹煩襟四坐清霏微過麥隴蕭散〈一作瑟〉傍莎城靜愛和花落幽聞入竹聲朝觀趣無限髙詠寄深〈一作閑〉情
　　妙喜寺逵公院賦得夜磬送呂評事
　　一磬寒山至凝心轉清越細和虛籟盡疎繞懸〈一作寒〉泉發在夜吟更長停空韻難絶幽僧悟深定歸客忘逺別寂歴無性中眞聲何起滅
　　詠小瀑布
　　瀑布小更竒潺湲二三尺細脈穿亂沙叢聲咽危石初因智者賞果㑹幽人跡不向定中聞那知我心寂
　　仙女臺〈得仙字〉
　　寂寂〈一作寞〉舊桑田〈一作朱田〉誰家〈一作何時〉女得仙應無雞犬在空有子孫傳古木花猶發荒臺路未遷〈一作月尚懸〉暮來雲一片〈一作片雲低不散〉疑是欲〈一作卻〉歸年
　　靈澈上人何山寺七賢石詩
　　七石配七賢隱僧山上移石性殊磊落君子又髙竒跂禪服宜壞坐客冠可隳夜倚月樹影晝傾風竹枝集質患追琢表頑用磷緇佚火玉亦害塊然長在茲
　　潘丞孩子
　　愛子性情竒初生玉樹枝人曾天上見名向月中知我識嬰兒意何須待佩觽
　　南池雜詠五首〈並序〉
　　余草堂在池上洲昔柳吳興詩汀洲採白蘋即此地也左右雲山滿目一坐遂有終焉之志㑹廣徳中寇盜淮海騷動宵人肆志吾屬不安因賦南池五詠以自適
　　水月
　　夜夜池上觀禪身坐月邊虛無色可取皎潔意難傳若向空心了長如影正圓
　　溪雲
　　舒捲意何窮縈流復帶空有形不累物無跡去隨風莫怪長相逐飄然與我同
　　虛舟
　　虛舟動又靜忽似去逢時觸物知無迕為梁幸見遺因風到此岸非有濟川期
　　寒山
　　侵空掩亂色獨愛我中𡶶無事負輕䇿閑行躡幽蹤衆山揺落盡寒翠更重重
　　寒竹
　　褭褭孤生竹獨立山中雪蒼翠揺動〈一作勁〉風嬋娟帶寒月狂花不相似還共凌冬發
　　望逺村
　　林杪不可分水歩遙難辨一片山翠邊依稀見村逺
　　惜暮景
　　疎隂花不〈一作下〉動片景松梢度夏日舊來長佳遊何易暮
　　效古〈天寳十四年〉
　　日出天地正煌煌闢晨曦六龍驅羣動古今無盡時夸父亦何愚競走先自疲飲乾咸池水折盡扶〈一作長〉桑枝暍死化爝火嗟嗟徒爾為空留鄧林在折盡〈一作摧折〉令人嗤
　　古別離〈代人答閻士和〉
　　太湖三山口吳王在時道寂寞千載心無人見春草誰識〈一作堪〉緘怨者持此傷懐抱孤舟畏狂風一㸃宿煙島望所思兮若何月蕩漾兮空波雲離離兮北斷鴻〈一作雁〉眇眇兮南多身去兮天畔心折兮湖岸春風胡為兮塞路使我歸夢兮撩亂
　　擬長安春詞
　　春信在河源春風蕩妾魂春歌雜鶗鴂春夢繞轘轅春絮愁偏滿春思悶更繁春期不可定春曲嬾新翻
　　效古
　　思君轉戰度交河強弄胡琴不成曲日落應愁隴底難春來定夢江南數萬丈游絲是妾心惹蝶縈花亂相續
　　昭君怨
　　自倚嬋娟望主恩誰知美惡忽相翻黃金不買漢宮貌青塜空埋異〈一作秦〉地魂
　　銅雀妓
　　強開尊酒向陵看憶得君王舊日懽不覺餘歌悲自斷非闗艶曲轉聲難
　　長門怨
　　春風日日閉長門揺蕩春心似〈一作自〉夢魂誰〈一作若〉遣花開只笑妾不如桃李正〈一作自〉無言
　　哭吳縣房聳明府
　　仁人邁厚徳可謂名實全撫跡若疎曠㑹心極精研履危節詎屈〈廣徳初江南寇盜充斥賊通名宰長城縣屢至害而竟不就〉著論識不偏〈公著道性論一篇〉恨以榮級淺嘉猷未及宣伊人期遠大志業難比肩昭世既合併吾君藉陶甄奈何明明理與善徒空詮徵教或稽聖窮源反問天一官自吳邑六翮委江壖始是牽絲日翻成撤瑟年金膏果不就〈房公昔日就沈道士學長生之術晝以佛理難之〉玉佩長此捐倚伏信冥昧夭修驚後先安知忘情子愛網素已褰為有深仁感遂令眞性遷心悲空林下淚灑秋景前夫子寡兄弟撫孤傷藐然傾雲為慘結弔鶴共聨翩割念命歸駕訣辭向空筵樹桃陰始合愛客位常懸幡然〈一作怳若〉逺行時崇望歸朝旋悟茲懽晏隔哀被〈一作彼〉嵗月延書帶變芳草履㾗移緑錢冥期儻可逢生盡㑹無縁〈王坦之與生法師為㝠期前死者歸報其罪福〉因願示因業代君運精專〈沈約死後冥中見十　因師雲師急為我造經捨　我苦難〉相思轉寂寞獨徃西林泉欲見故人心時閲所贈篇素髙陶靖節今重楚先賢芳躅將遺愛可為終古傳
　　哭覺上人〈時絆剡中〉
　　憶君南適越不作買山期昨得耶溪信翻為逝水悲神交如可見生盡杳難思白日東林下空懐歩影時
　　題餘不溪廢寺
　　武源離亂後〈一作武陵罹亂後〉眞界積塵埃殘月生秋水悲風起故臺居人今已盡樓鴿冥還來不到無生理應堪賦七哀〈與宿吳匡山破寺詩畧同〉
　　同李洗馬入餘不溪經辛將軍故城
　　慘慘寒城望將軍下世時髙墉暮草遍大樹野風悲壁壘今惟〈一作猶〉在勲庸近可思蒼然古溪上川逝共悽其
　　憶天台
　　箬溪朝雨散雲色似天台應是東風便吹從海上來靈山逰汗漫仙石過莓苔誤到人間世經年不早廽
　　萬囬寺
　　萬里稱逆化愚蠢性亦全紫紱拖身上妖姬安膝前〈一作邊〉見他拘坐寂故我是眠禪吾知至人心杳若青冥天
　　禪詩
　　萬法出無門紛紛使智昏徒稱誰氏子獨立天地元實際且何有物先安可存須知不動念照出萬重源
　　哀教
　　本師不得已強為我著書知盡百慮遣名存萬象拘如何工言子終日論虛無伊人獨𠖇冥時人以為愚
　　聞鐘
　　古寺寒山上逺鐘揚好風聲餘月樹動響盡霜天空永夜一禪子泠然心境中
　　溪上月
　　秋水月娟娟初生色界天蟾光散浦漵素影動淪漣何事無心見虧盈向夜禪
　　山雪
　　夕陽在西𡶶疊翠榮殘雪狂風卷絮廻驚猨攀玉折何意山中人誤報山花發
　　江上風
　　江風西復東飄暴復何窮初生虛無際稍起蕩漾中應吹夏口檣竿折定蹙溢城浪花咽今朝莫怪沙岸明〈一作崩〉昨夜聲狂巻成雪
　　山雨
　　一片雨山半晴長風吹落西山上滿樹蕭蕭心耳清雲鶴驚亂下水香凝不然風廻雨定芭焦濕一㸃時時入晝禪
　　問遙山禪老
　　天與松子夀獨飲日月精復令顔子賢胡為夭其生吾將尋河源上天問天何不平吾將詰仙老大道無私誰強名仙老難逢天不近世人何人解應盡明朝欲向翅頭山問取禪公此義還
　　禪思
　　眞我性無主誰為塵識昏奈何求其本若㧞大木根妄以一念動勢若千波翻傷哉子桑扈蟲臂徒虛言神威興外論宗邪生異源空何妨色在妙豈廢身存寂滅本非寂諠譁曾未諠嗟嗟世上禪不共智者論
　　支公詩
　　支公飬馬復飬鶴率性無機多脫畧天生支公與凡異凡情不到支公地得道由來天上仙為僧卻下人間寺〈一作世〉道家諸子論自然此公唯許逍遙篇山隂詩友喧四座佳句縱橫不廢禪
　　述夢
　　夢中歸見西陵雪渺渺茫茫行路絶覺來還到剡東𡶶鄉心繚繞愁夜鐘寺北禪岡猶記得夢歸長見山重重
　　赤松〈一作赤松澗〉
　　縁〈一作緑〉岸䝉籠出見天晴沙瀝瀝〈一作歷歷〉水濺濺何處羽人長洗藥殘花無數逐流泉
　　戲題松樹
　　為愛松聲聼不足每逢松樹遂忘還翛然此外更何事笑向閒雲似我閒
　　戲題二首
　　看飲逢歌日屢曛我身何似繫浮雲時人不解野僧意歸去溪頭作鳥羣
　　喧喧共在是非間終日誰知我自閑偶客狂歌何所為欲於人事強相闗
　　雜寓興
　　嗟嗟號呶子世稱謫僲儔媚俗被鮫鮹欺天薦昫脩奔景謂可致馳齡言易流燕昭昧徃事嬴政亡前籌三山果不見九僊忽悠悠君看牛山樂君見麋浦逰昨日千金子聨綿成古邱吾將攬明月照爾生死流至樂享爰居暫貽達者尤冥冥光塵內機喪成海漚
　　雜興六首
　　吾觀談天客工言喪其精萬物資廣庇此中何有情若為昧顔跖修短怨太清髙論讓鄒子放詞徵屈生請從象外推至論尤明明
　　短齡役長世擾擾晤不早嬪女身後空歡娛夢中好從教西陵樹千載傷懐抱鶴駕何冥冥鼇洲去浩浩柔顔感三花凋發悲蔓草月中伐桂人是誰翻使年年不衰老
　　誰髙齊公子泣聼雍門琴死且何足傷殊非逹人心獨髙庭中鶴意逺貴氛埃有時青冥遊顧我還下來白雲琅玕色一片生虛無此物若無心若何巻還舒疎散遂吾性棲山更無機寥寥髙松下獨有閑雲歸精意不可道冥然還掩扉
　　偶然五首
　　樂禪心似蕩吾道不相妨獨悟歌還笑誰言老更狂偶然〈一作世〉寂無喧吾了〈一作心〉心〈一作了〉性源可嫌蟲食木不笑鳥能言
　　隱心不隱跡卻欲住人寰欠樹移春樹無山看畫山居喧我未錯眞意在其間
　　綺語嫌不學梵音從不翻説禪顚倒是樂殺金王孫眞隱須無矯〈一作不須矯〉忘名要似愚只將兩條事空卻漢濳夫
　　問天
　　天公〈一作翁〉何時有談者皆不經誰道賢人死今為傅説星
　　寓言
　　吾道本無我未曾嫌世人如今到城市彌覺此心眞
　　前溪作
　　春歌已寂寂古水自涓涓徒誤時人輩傷心作逝川
　　戲作
　　乞我百萬金封我異姓王不如獨悟時大笑放清狂
　　浮雲三章
　　浮雲刺讒也葢取夫盛明之時為浮雲所䝉非不明也小人比於君側讒言熒惑亦如浮雲之害明予覽古史極觀君臣之際敗亡之兆生於讒慝遂作是詩
　　浮雲浮雲集於扶桑扶桑茫茫日暮之光匪日之暮浮雲之汙嗟我懐人憂心如蠧
　　浮雲浮雲集於咸池咸池微微日昃之時匪日之昃浮雲之惑嗟我懐人憂心如織
　　浮雲浮雲集於髙舂髙舂濛濛日夕之容匪日之夕浮雲之積嗟我懐人憂心如慗
　　寓言
　　人生百年我過半天生才定不可換東海釣鼇鼇不食南山坐石石欲爛
　　若邪春興
　　春生若邪〈一作溪〉水雨後漫流通芳草行無盡清〈一作春〉源去不窮野煙迷極〈一作急〉浦斜日起微風數處乘流望依稀似剡中
　　晨登樂遊原望終南積雪
　　凌晨擁𡚁裘徑上古源頭雪霽山疑近天髙思若浮瓊𡶶埋積翠玉嶂掩飛流曜彩含朝日揺光奪寸眸寒空標瑞色爽氣襲皇州清眺何人得終當獨再遊
　　送商季臯
　　比來知爾有詩名莫恨東歸學未成新豐有酒為我飲消取故園傷別情















　　御定全唐詩巻八百二十
　　欽定四庫全書
　　御定全唐詩卷八百二十一
　　皎然
　　弔靈均詞
　　昧天道兮有無聼汨〈音覔〉渚兮躊躇期靈均兮若存問神理兮何如願君精兮為月出孤影兮示予天獨何兮有君君在萬兮不羣既氷心兮皎潔上問天兮胡不聞天不聞神莫覩若雲冥冥兮雷霆怒蕭條杳眇兮餘草莾古山春兮爲誰今猿哀兮何思風激烈兮楚竹死國殤人悲兮雨颸颸雨颸颸兮望君時光茫蕩漾兮化為水萬古忠貞兮徒爾為
　　歩虛詞
　　予因覽眞訣遂感西城〈一作域〉君玉笙〈一作皇〉下青冥人間未曾聞日華鍊精〈一作魂〉魄皎皎無垢氛謂我有僊骨且令餌氤氳俯仰媿靈顔願隨鸞鵠羣俄然動風馭縹渺歸青雲
　　奉應顔尚書眞卿觀𤣥眞子置酒張樂舞破陣畫洞庭三山歌
　　道流跡異人共驚寄向畫中觀道情如何萬象自心出而心澹然無所營手援毫足蹈節披縑灑墨稱麗絶石文亂㸃急管催雲態徐揮慢歌發樂〈音洛〉縱酒酣狂更好攢𡶶若雨縱橫埽尺波澶漫意無涯片嶺崚嶒勢將倒盼睞方知造境難象忘神遇非筆端昨日幽竒湖上見今朝舒捲手中看興餘輕拂逺天色曾向𡶶東海邉識秋空暮景颯颯容翻疑是眞畫不得顔公素髙山水意常恨三山不可至賞君狂畫忘逺遊不出軒墀坐蒼翠
　　答韋山人隱起龍文藥瓢歌
　　隱人藥瓢天下絶全如渾金割如月彪炳文章智使然生成在我不在天若言有物不繇物何意中虛道性全韋生能詩兼好異獲此靈瓢逺相遺仙侯玉帖人漫傳若士青囊世何秘一捧一開如見君藥盛五色香氤氳背〈一作階〉上驪龍蟠不睡張鱗擺頷生風雲世人強知金丹道黙僊不成穢僊老年少紛如陌上塵不見吾瓢盡枯槁聊將繫肘歩何輕便有三山孤鶴情東方小兒乏此物遂令僊籍獨無名
　　桃花石枕歌贈康從事
　　卞山幽石産竒璞荊人至死採不著何人琢枕持贈君片片桃花開未落劍工見兮可為劍〈昆吾石鐡可鑄為劍〉玉工辨兮知非石至寳繇來覽〈一作鑑〉者稀今君獨鍳應欲惜何辭售〈一作集〉與章〈一作韋〉天眞幸得提擕近玉人可中棄置君不顧天生秀色徒璘玢四座喧喧爭目悅巧過造化稱一絶莫言昨日因錯磨看取從來無㸃缺六月江南暑未䦨一尺花氷試枕看髙窗正午風颯變室中不減春天寒主人所重重枕徳文章外餙徒相惑更有堅貞不易心與君天下為士則
　　張伯英〈一作伯髙〉草書歌
　　伯英死後生伯髙朝看手把山中毫先賢草律我草狂風雲陣發愁鍾王須臾變態皆自我象形類物無不可閬風遊雲千萬朶驚龍蹴踏飛欲墮更睹鄧林花落〈一作落葉〉朝狂風亂攪何飄飄〈一作飄颻〉有時凝然筆空握情在寥天獨飛鶴有時取勢氣更髙憶得春江千里濤張生竒〈一作草〉絶難再遇〈王小令草書古今稱草絶〉草罷臨風展輕素陰慘陽舒如有道鬼狀魑容若可懼黃公酒壚興偏入阮籍不嗔嵇亦顧長安酒牓醉後書此日騁君千里歩
　　寒棲子歌〈曾居廬山欲有事羅浮之行〉
　　君在廬山知不羣有疑是鶴又是雲生死塵埃汚不得眼前榮利徒紛紛今日惠然來訪我酒榼書囊肩背荷拂除衣上餌煙霞昨夜胥門宿蔡家天然不飲亦不食拋名換姓覔不得且向人間作酒僊不肻將身生羽翼停形為餌天地根〈胎息道成〉世人皆死我獨存洗慮因吞清明籙世人皆貪我常足棲子妙今道已成手把𤣥樞心運冥能令鬼哭神效靈身如飄風不可絆朝遊崆峒夕汗漫向來坐客猶未散忽憶羅浮欲去時遙指孤雲作路岐海上仙遊不可見人間日落空桑枝
　　翔隼歌送王端公
　　古人賞神駿何如秋隼擊獨立髙標望霜翮應看天宇如咫尺低廽拂地凌風翔鵬雛敢下鴈斷行晴空四顧忽不見有時獨出青霞傍窮陰萬里落寒日氣殺草枯增奮逸雲塞斜飛攪葉迷雪天直上穿花疾見君髙情有所屬贈別因歌翔隼曲離亭慘慘客散時歌盡路長意不足
　　白雲歌寄陸中丞使君長源
　　一見西山雲使人情意逺憑髙發詠何超遙道妙如君〈一作冇如〉有〈一作君〉舒捲縈空疊景多麗容衆𡶶𡶶上自為𡶶潔白不繇陰雨積髙明肻共雜煙重萬物有形皆有著白雲有形無〈一作難〉繫縛黃金被爍玉亦瑕一片飄然汙不著或逢天上或人間人自營營雲自閑忽爾飛來暫爲侶忽然飛去莫能攀逸民對雲效髙致禪子逢雲增道意白雲遇物無偏頗自是人心見同異閶闔天門宜曙看為〈一作華〉纓作蓋擁千官從龍合沓臨清暑〈殿名〉就日逶迤繞露寒〈宮名〉誰憐西山雲亭亭處幽絶坐石長看非我羈手中欲攬〈一作攪〉待君説貞白先生那得知只〈一作解〉向空山〈一作山中〉自怡悅
　　裴端公使君清席賦得青桂歌送徐長史
　　昔年攀桂為留人今朝攀桂送歸客秋風桃李揺落盡爲君青青伴松柏謝公南樓送客還髙歌桂樹凌寒山應憐獨秀空林上空賞敷華積雪間昨夜一枝生在月嬋娟可望不可折若為天上堪贈行徒使亭亭照離別
　　周長史昉畫毗沙門天王歌
　　長史畫神獨感神髙歩〈一作妙〉區中無兩人雅而逸髙且眞形生虛無忽可親降魔大㦸縮在手倚天長劍橫諸紳慈威示物雖凜凜在徳無秋唯有春吾知眞象本非色此中妙用君心得茍能下筆合神造誤㸃一㸃亦為道寫出霜縑可舒捲何人應〈一作能〉識此情遠秋齋清寂無外物盥手焚香聊自展憶昔邉兵圍未解感得此神天上下至今雲旗圖我形為君一顧煙塵清
　　奉和顔魯公眞卿落𤣥眞子舴艋舟歌〈楚章華臺成願與諸侯落之〉
　　滄浪子後𤣥眞子冥冥釣隱江之汜刳木新成舴艋舟諸侯落舟自茲始得道身不繫無機舟亦閑從水逺逝兮任風還朝五湖兮夕三山停綸乍入芙蓉浦擊汰時過明月灣太公取璜我不取龍伯釣鼇我不釣竹竿嫋嫋魚簁簁此中自得還自笑汗漫一遊何可期後來誰遇氷雪姿上古初聞出堯世今朝還見在堯時
　　鄭容全成蛟形木機歌
　　萬物貴天然天然不可得渾樸無勞剞劂工幽姿自可蛟龍質欲騰未去何翩翩揚袂爭前誰敢拂可中風雨一朝至還應不是池中物蒼山萬重採一枝形如噐車生意竒風號雨噴心不折衆木千藂君獨知〈廣徳中鄭生避賊吳興毗山於稠人之中遇予獨見稱賞〉髙人心多越格有時就月吟春風持來座右驚神客愛君開閤江之濵白雲黃鶴長相親南郭子綦我不識非君獨是是何人
　　奉同顔使君眞卿清風樓賦得洞庭歌送吳鍊師歸林屋洞
　　名山洞府到金庭三十六洞稱最靈不有古僊啟其祕今日安知靈寳經中山鍊師棲白雲道成仙秩號元君〈安之髙仙者有元君次有天人元君有秩比左仙公〉三千甲子朝玉帝世上如今名始聞吐納青牙飬肌髮花冠玉舄何髙潔不聞天上來謫仙自是人間授眞訣呉興太守道家流仙師逺放清風樓應將內景還飛去且從分風當此留湖之山兮樓上見山冥冥兮水悠悠世人不到君自到縹緲仙都誰與儔黃鶴孤雲天上物物外飄然自天匹一別千年未可期仙家不數人間日
　　戞銅椀為龍吟歌〈並序〉
　　唐故太尉房公琯早嵗嘗隱終南山峻壁之下徃徃聞龍吟聲清而靜滌人邪想時有好事僧潛戞之以五金寫之唯銅聲酷似他日房公偶至山寺聞林嶺間有此聲乃曰龍吟復遷於茲矣僧因出其器以告公命戞之驚曰眞龍吟也大厯十三祀秦僧傳至桐江予使童兒戞金倣之亦不減秦聲也緇人或有譏者曰此達僧之事可以嬉娯爾曹無以𤨏行自拘因賦龍吟歌以見其意
　　逸僧戞椀為〈一作聞〉龍吟世上未曾聞此音一從太尉房公賞遂使秦人傳至今初戞徐徐聲漸顯樂音不管何人辯似出龍泉〈一作淵〉萬丈底乍怪聲來近而逺未必全繇戞者功〈一作工〉聲生虛無非椀中寥亮掩清笛縈迴凌細風遙聞不斷在煙杪萬籟無聲天境空〈聼專一境則衆音不聞非萬籟之無聲也〉乍〈一作昨〉向天台宿華頂秋宵一吟更清迥能令聼者易常性憂人忘憂躁人靜今日鏗鍠江上聞蛟螭奔飛如得羣聲過陰嶺恐成雨響駐晴天將起〈一作遏〉雲坐來吟盡空江〈一作江上〉碧卻尋向者聼〈一作聲〉無跡人生萬事將此同暮賤朝榮動還寂
　　飲茶歌誚崔石使君
　　越人遺我剡溪〈一作山〉茗採得金牙爨金鼎素瓷雪色縹〈一作飄〉沫香何似諸仙瓊蕊漿一飲滌昏寐情來〈一作思〉朗爽〈一作爽朗〉滿天地再飲清我神忽如飛雨灑輕塵三飲便得道何須苦心破煩惱此物清髙世莫知世人飲酒多〈一作徒〉自欺愁〈一作好〉看畢卓甕間夜笑向陶濳籬下時崔侯啜之意不巳狂歌一曲驚人耳孰知茶道全爾眞唯有丹邱得如此
　　買藥歌送楊山人
　　華陰少年何所希欲餌丹砂化骨飛江南藥少淮南有暫別胥門上京口京口斜通江水流裴回應上青山頭夜驚潮沒鸕鷀堰朝看日出芙蓉樓揺蕩〈一作蕩漾〉春風亂帆影片雲無數是揚州揚州喧喧賣藥市浮俗無由識仙子河間奼女直千金紫陽夫人服不死吾於此道復何如昨朝新得蓬萊書
　　薛卿教長行歌〈時量移湖州別駕〉
　　桂陽仙柳道家説昔傳蘇君今是薛聊將握槊偶時人便〈一作卻〉被人間稱冠絶黃楊文局龜螭蟠琢成骰〈一作頭〉子䨇琅玕初疑月破雲中墮復怪星移指下攢誰識兵竒勢可保坐看將軍上〈一作占〉一道〈長行有將軍梁〉有時彩王〈去聲〉非所希笑擊單于出重圍鳧驚隼擊疾若飛左顧右盻生光輝家本聨姻漢戚里身是長安貴公子名髙藝絶何翩翩幾廻決勝君王前扈〈一作屢〉逰長樂與祈年人望青雲白日邊謫宦江南歳陰晩還將此道聊自遣繇來君子行最長〈長行經冇君子行小人行〉予亦知君寄心逺
　　桃花石枕歌送安吉康丞〈並序〉
　　安吉古桃州也今為吳興右邑士遐副焉於南山獲桃花石異而重之珍於席上士遐將赴京師故帥詩人以君所寶之物髙歌贈行
　　君吏桃州尚竒〈一作寄〉跡桃州採得桃花石爛疑朝日照已舒含似春風吹未坼圭璋特達世所珍吾知此物亦其倫應羨花開不凋悴應嘉玉片無緇磷立性堅剛平若砥君子偏將交道比何人亦秉堅剛姿吾見君心得如此君心所好我獨知別多見少長相思從來賞翫安左右萬里提擕君莫辭
　　賦得呉王送女潮歌送李判官之河中府
　　見説呉王送女時行宮直到荊溪口溪上千年送女潮爲感呉王至今有乃知昔人繇志誠流水無情翻有情平波忽起二三尺此上疑與神仙宅今人猶望荊之湄長令望者增所思呉王已歿女不返潮水無情那有期溪草何草號帝女溪竹何竹號湘妃靈濤旦暮自堪傷的皪嬋娟又爭發客歸千里自茲始覽古髙歌感行子不知別後相見期君意何如此潮水
　　觀李中丞洪二美人唱歌軋箏歌〈時量移湖州長史〉
　　君家雙美姬善歌工箏人莫知軋用蜀竹絃楚絲清哇〈哇音娃歌聲也〉宛轉聲相隨夜靜酒闌佳月前髙張水引何〈一作仍〉淵淵美人矜名曲不誤蹙響時時如迸泉趙琴〈一作瑟〉素所佳齊謳世稱絶箏歌一動凡音輟凝且莫停金罍滛〈一無淫字〉聲已闋雅聲來遊魚噞喁鶴裵回主人髙情始爲開髙情放浪出常格偶世有名道無跡勲業先登上將科文章已冠諸人籍每笑石崇無道情輕身重色禍亦成君有佳人當禪伴於中不廢學無生愛君天然性寡慾家貧祿薄常知足謫官無慍如古人交道忘言比前躅不意全家萬里來湖中再見春山緑呉興公舍幽且閒何妨寄隱在其間時議名齊謝太傅更看擕妓似東山
　　陳氏童子草書歌
　　書家孺子有竒名天然大草令人驚僧䖍老時把筆法孺子如今皆暗合飇揮電灑眼不及但覺毫端鳴颯颯有時作㸃險且能太行片石看欲崩偶然長掣濃又燥少室枯松欹不倒夏室炎炎少人歡山軒日色在闌干桐花飛盡子規思主人髙歌興不至濁醪不飲嫌昏沈欲玩草書開我襟龍爪狀竒鼠鬚鋭水〈一作氷〉牋白晳越人惠王家小令草最狂為予灑出〈一作揮灑〉驚騰勢
　　飲茶歌送鄭容
　　丹邱羽人輕玉食採茶飲之生羽翼〈天台記雲丹邱出大茗服之羽化〉名藏仙府世空〈一作莫〉知骨化雲宮人不識雲〈一作雪〉山童子調金鐺楚人茶經虛得名霜天半夜芳草折爛漫〈一作熳〉緗花啜又〈一作久〉生賞君〈一作常説〉此茶祛我疾〈一作賞君茶祛我疾〉使人胸中蕩憂慄日上香罏情未畢醉〈一作亂〉踏虎溪雲髙歌送君出
　　花石長枕歌答章居士贈
　　楚山有石郢人琢琢成長枕知是玉全疑氷片坐〈一作睡〉恐銷間發花藂驚不足贈予比之金琅玕瓊花爛漫〈一作爛爛〉浮席端吾師道〈一作遣〉吾不執寶今日感君因執看試叩鏗然應清律纖塵不留蠅敢拂萬物皆因造化資如何獨負清貞質南山有雲鵠在空長松爲我生涼風髙友〈一作文〉朗詠樂其中行住四儀皆道意不學小乘一曲〈一作西竺〉士唯將此物安座隅取次閑眠有禪味
　　觀王右丞維滄洲圖歌
　　滄洲誤是眞萋萋忽盈視便有春渚情褰裳掇芳芷颯然風至草不動始悟丹青得如此丹青變化不可尋翻空作有移人心猶言雨色斜拂座乍似水涼來入襟滄洲説近三湘口誰知巻得在君手披圖擁褐臨水時翛然不異滄洲叟
　　洞庭山維諒上人院階前孤生橘樹歌
　　洞庭仙山但生橘不生凡木與梨栗眞子無私〈一作松〉自不栽感得一株階下出細葉繁枝委露新四時常緑不闗春若言此物無道性何意孤生來就〈一作就來〉人二月三月山初暖最憂低簷數枝短白花不用烏〈一作鳥〉銜來自有風吹手中滿九月十月爭破顔金實離離色殷殷〈一作顔色殷〉一夜天晴香滿山天〈一作山〉生珍木異於俗俗士來逢不敢觸清隂獨歩禪起時徙倚前看看不足
　　春夜賦得漉水囊歌送鄭明府
　　吳縑楚練何白晳居士持來遺禪客禪客能裁漉水囊不用衣〈一作良〉工秉刀尺先師遺我〈一作戒〉式無缺一濾一翻心敢賖夕望東𡶶思潄盥曨曨斜月懸燈紗徙倚花前漏初斷白猨爭嘯驚禪伴玉瓶徐瀉賞〈一作尚〉涓涓濺著蓮衣水珠滿因識仁人爲宦情還如漉水愛蒼生聊歌一曲與君別莫忘寒泉見㡳清
　　湛處士枸杞架歌
　　天生靈草生靈地誤生人間人不貴獨君井上有一根始覺人間衆芳異拖線垂絲宜曙看裴囬滿架何珊珊春風亦解愛此物褭褭時來傍香實濕雲綴葉擺不去翠羽銜花驚畏失肻羨孤松不凋色皇天正氣肅不得我獨全生異此輩順時榮落不相背孤松自被斧斤傷獨我柔枝保無害黃油酒囊石棊局吾羨湛生心出俗〈一作吾湛生心出世俗〉擷芳生〈一作坐〉影風灑懐其致翛然此中足
　　觀裴秀才松石障歌
　　誰工此松唯拂墨巧思丹青營不得初寫松梢風正生此中勢與眞松爭髙柯細葉動颯颯乍聼幽飀如有聲左右雙松更竒絶龍鱗麈尾仍半折經春寒色聚不散逼座陰陰將下雪荊門石狀凌璵璠蹙成數片倚松根何年蒨蒨苔黏跡幾夜潺潺水擊㾗裴生詩家後來客為我開圖翫松石對之自有髙世心何事勞君上山屐
　　送顧處士歌〈呉興丘司議之女聓即況也〉
　　呉門顧子予早聞風貌眞古誰似君人中黃憲與顔子物表孤髙將片雲性背時人髙且逸平生好古無儔匹醉書在篋稱絶倫神畫開廚怕飛出謝氏檀郎亦可儔道情還似我家流安貧日日〈一作用晦〉讀書坐不見將名干五侯知君別業長洲外欲行秋田循〈一作脩〉畎澮門前便取觳觫乘腰上還將鹿盧〈一作轆轤〉佩禪子有情非世情御荈貢餘聊贈行滿道喧喧遇君別爭窺玉潤與氷清
　　水精數珠歌
　　西方眞人爲行宻〈一作蜜〉臂上記珠皎如日佛名無著心亦空珠去珠來體常一誰道佛身千萬身重重只向心中出
　　兵後西日溪行〈並序〉
　　沈羲仙記銅峴地肺可以逃水又聖桃源記天地改花源在即此地也此一章靈澈上人可以志之
　　一從清氣上為天仙叟何年見乾海黃河幾度濁復清此水如今未曾改西尋仙人渚誤入桃花穴風吹花片使我迷時時問山驚踏雪石樑丹竈意更竒〈石樑丹竈銅峴仙人渚靈跡有四所〉春草不生多故轍我來隱道非隱身如今世上無風塵路是武陵路人非秦代人飯松得髙侶濯足偶清津數片昔賢磐石在幾迴並坐戴綸巾
　　姑蘇行〈一作臺〉
　　古臺不見秋草衰〈一作淒〉卻憶吳王全盛時千年月照秋草上吳王在時幾廻望至今月出君不還世人空對姑蘇山山中精靈安可覩轍跡人蹤麋鹿聚嬋娟西子傾國容化作寒陵一堆土
　　短歌行
　　古人若不死吾亦何〈一作冇〉所悲蕭蕭煙雨九原上白楊青松葬者誰貴賤同一塵死生同一指人生在世〈一作萬代〉共如此何異浮雲與流水短歌行短歌無窮日巳傾鄴宮梁苑徒有名春草秋風傷我情何為不學金仙侶一悟空王無死生
　　山月行〈一作闗山月末句缺一字〉
　　家家望秋月不及秋山望山中萬境長寂寥夜夜孤明看月上海人皆言生海東山人自謂出山中憂虞歡樂皆占月月本無心同不同自從有月山不改古人望盡今人在不知萬世今夜時孤月將　誰更待〈一作孤月將誰更相待〉
　　顧渚行寄裴方舟
　　我有雲泉隣渚山山中茶事頗相闗鶗鴂鳴時芳草死山家漸欲收茶子伯勞飛日芳草滋山僧又是採茶時繇來慣採無近遠隂嶺長兮陽崖淺大寒山下葉未生小寒山中葉初卷〈二山名〉呉椀〈一作奼〉擕籠上翠微䝉䝉香㓨罥春衣迷山〈一作山述〉乍可〈一作可〉落花亂度水時驚啼鳥飛家園不逺乘露摘歸時露彩猶滴瀝初看怕〈一作抽〉出欺玉英更取煎來勝金液昨夜西𡶶雨色過朝尋新茗復如何女宮露澀青芽老堯市人稀紫筍多紫筍青芽誰得識日暮採〈一作探〉之長太息清冷眞人待子元〈仙傳清冷眞人裴君與道人支子元為友〉貯此芳香思何極
　　武源行贈邱卿岑
　　昔年羣盜阻江東呉山動揺楚澤空齊人亦戴蜂蠆毒美稷化為荊棘藂洶洶四顧多窟穴浮雲白波名不同萬人死地當虎口一旦生涯懸彀〈一作鼔〉中昨日將軍狥死節悉向生民陷成血胸中豹畧張陣雲握內虵矛揮白雪長洲南去接孤城居人散盡鼔譟驚三春不見芳草色四面唯聞刁斗聲此時狂寇紛如市君當要衝固深壘縱橫計出皆獲全士卒身先每輕死埽平氛祲望呉門人間歳美桑柘繁比屋生全〈一作全生〉受君賜連營罷戰頼〈一作頂〉君恩如何棄置功不〈一作未〉録通籍無名滯江曲㶚亭不重李將軍漢節猶輕蘇屬國荒營寂寂隱山椒春意空驚故柳條野戰攻城盡〈一作只〉如此即今誰是霍嫖姚
　　長安少年行
　　翠樓春酒蝦蟇陵長安少年皆共矜紛紛半醉緑槐道躞蹀花驄驕不勝
　　風入松
　　西嶺松聲落日鞦韆枝萬葉風飀飀美人援琴弄成曲寫得松間聲斷續聲斷續清我魂流波壊陵安足論美人夜坐月明裏含少商兮㸃〈一作照〉清徵風何淒〈一作淒淒〉兮飃飃〈一作何飃飉〉攪寒松兮又夜起夜未央曲何長金徽更促聲泱泱何人此時不得意意苦絃悲聞客堂
　　陪盧中丞閑逰山寺〈此首與和閻士和李蕙冬夜宴集詩畧同〉
　　野寺出人境捨舟登逺峯林開明見月萬壑靜聞鐘擁燭明山翠交麾動水容如何股肱守塵外得相逢
　　湖南草堂讀書招李少府
　　削去僧家〈一作中〉事南池便隱居為憐松子壽還卜道家書藥院常無客茶樽獨對余有時招逸史來飯野中蔬
　　答李季蘭
　　天女來相試〈一作識〉將花欲染衣禪心竟不起還捧舊花歸
　　酬鄭判官湖上見贈
　　歳歳湖南隱已成如何星使忽知名沙鷗慣識無心客今日逢君不解驚
　　送旻上人逰天台
　　眞心不廢別試看越溪清知汝機忘盡春山自有情月思華頂宿雲愛石門行海近應須汎無令鷗鷺驚
　　送別
　　聞説情人怨別情霜天淅瀝在寒城長宵漫漫角聲發禪子無心恨亦生
　　與昂上人兩字繼合四句初字日
　　有一鳥雛凌寒獨宿若逢雲雨兩兩相逐
　　次日
　　野外有一人獨立無四鄰彼見是我身我見是彼身

　　御定全唐詩卷八百二十一
<集部,總集類,御定全唐詩>
　　欽定四庫全書
　　御定全唐詩巻八百二十二
　　廣宣
　　廣宣姓廖氏蜀中人與劉禹錫最善元和長慶兩朝並為內供奉賜居安國寺紅樓院有紅樓集今存詩十七首編為一巻
　　皇太子頻賜存問並索唱和新詩因有陳謝
　　望苑招延〈一作賢〉後禪扉訪道餘祇言俟文雅何意及庸虛率性多非學縁情偶自書清風聞寺響白日見心初重道逢軒後崇儒過魏儲青宮列芳〈一作楩〉梓𤣥圃積瓊琚鄭鼠寧容者齊竽久舍諸空懐受恩感含思幾躊躇
　　禁中法㑹應制
　　天上萬年枝人間不可窺道塲三教㑹心地百王期侍讀霑恩早傳香駐日遲在筵還向道通籍許言詩空媿陪仙列何階答聖慈從今精至理長願契無為
　　降誕日內庭獻壽應制
　　慶夀千齡逺敷仁萬國通登霄欣有路捧日愧無功仙駕三山上龍生二月中修齋長樂殿講道大明宮此地人難到諸天事不同法筵花散後空界滿香風
　　寺中柿樹一蒂四顆詠應制
　　珍木生竒畆低枝拂梵宮因開四界分本自百花中當夏陰涵緑臨秋色變紅君看藥草喻何減太陽功
　　早秋降誕日獻壽二首應制
　　秋蓂開六葉元聖誕千年繞殿祥風起當空瑞日懸道光中國主人識大羅仙敢贊無疆壽香花上法筵萬方瞻聖日九土仰清光磬地山河壯彌天福壽長瑞煙薰法界眞偈啟仁〈一作人〉王看獻千秋樂千秋樂未央
　　駕幸天長寺應制
　　天界宜春賞禪門不掩闗宸逰雙闕外僧引〈一作隱〉百花間車馬喧長路煙雲浄逺山觀空復觀俗皇鑒此中閑
　　九月菊花詠應制〈一作清江詩〉
　　可訝東籬菊能知節候芳細枝青玉潤繁蕊碎金香爽〈一作浮〉氣浮〈一作凝〉朝露濃姿帶夜霜泛杯傳夀酒應共樂時康
　　駕幸聖容院應制
　　大唐國裏千年聖王舍城中百億身卻指容顔非我相自言空色是吾眞深殿䖍心隨寳輦廣庭徐歩引金輪古來貴重縁親近狂客慚為侍從臣
　　聖恩顧問獨逰月磴閣直書其事應制
　　禪居河畔無多地來徃尋春物正華磴道上盤千畆竹欄干低壓〈一作數〉萬人家簷前施飯來飛鳥林下行香踏落花自解剎那知佛性不勞更喻幾塵沙
　　安國寺隨駕幸興唐觀應制
　　東林何殿是西鄰禪客垣墻接羽人萬乘逰仙宗有道三車引路本無塵初傳寳訣長生術已證金剛不壊身兩地盡修天上事共瞻鑾駕〈一作鑾鶴〉重來廵
　　賀王起〈一作賀王侍郎典貢放榜〉
　　從辭鳳閣掌絲綸便向青雲領貢賔再闢文塲〈一作章〉無枉路兩開金榜絶寃人眼看龍化門前水手放鶯飛谷口春明日定歸台席去鶺鴒原上共陶鈞
　　駕幸普濟寺應制
　　南方寶界幾由旬八部同瞻一佛身寺壓山河天宇靜樓懸日月鏡光新重城柳暗東風曙〈一作暖〉複道花明上苑春向晩鑾輿歸鳳闕曲江池上動青蘋
　　紅樓院應制〈一作沈佺期詩〉
　　紅樓疑見白毫光寺逼宸居福盛唐支遁愛山情謾切曇摩泛海路空長經聲夜息聞天語爐氣晨飄接御香誰道此中難可到自憐深院得徊翔
　　再入道塲紀事應制〈一作沈佺期詩〉
　　南方歸去再生天內殿今年異昔年見闢乾坤新定位看題日月更髙懸行隨車〈一作香〉輦登仙路坐近爐煙講法筵自喜恩深陪侍從兩朝長在聖人前
　　寺中賞花應制
　　東風萬里送香來上界千花向日開卻笑霞樓紫芝侶桃源深洞訪仙才
　　九月十五日夜宿鄭尚書絪東亭望月寄杜給事
　　霜天晴〈一作昨〉夜宿東齋松竹交陰愜素懐迥出風塵心得地可憐三五月當階清光滿院恩〈一作思〉情見寒色臨門笑語諧霄漢路殊從道合徃來人事不相乖









　　御定全唐詩卷八百二十二
　　欽定四庫全書
　　御定全唐詩巻八百二十三
　　含曦
　　含曦元和太和間長夀寺僧詩一首
　　酬盧仝見訪不遇題壁〈一本無不遇題壁四字盧仝冇訪含曦上人詩〉
　　長夀寺石壁盧公一首詩渴讀〈一作飲〉即不渴飢讀〈一作食〉即不飢鯨吞海水盡露出珊瑚枝海神知貴不知價留向人間光照夜
　　善生
　　善生貞元時僧詩四首
　　旅中答喻軍事問客情
　　一自逰他國相逢少故人縱然為客樂爭似在家貧畜恨霜侵鬢摉詩病入神若非憐片善誰肻問風塵
　　贈盧逸人
　　髙眠巖野間至藝敵應難詩苦無多首藥靈惟一丸引泉魚落釡攀果露沾冠已得嵇康趣逢迎事每闌
　　送玉禪師
　　飄然無定跡迥與律乘違入郭隨縁住思山破夏歸〈過夏不終謂之破夏〉盂擎數家飯衲乞幾人衣洞了曹溪㫖寧輸俗者機
　　送智光之南値雨
　　結束衣囊了炎州定去逰草堂方惜別山雨為相留又得一宵話免生千里愁莫辭重卜日後㑹必經秋韜光
　　韜光蜀人卓錫靈隱之巢溝塢白居易守郡時題其堂曰法安詩一首
　　謝白樂天招
　　山僧野性好林泉每向巖阿倚石眠不解栽松陪玉勒惟能引水種金蓮白雲乍可來青嶂明月難教下碧天城市不能飛錫去恐妨鶯囀翠樓前
　　知𤣥
　　知𤣥字後覺姓陳氏眉州人僖宗時賜號悟達國師歌詩二十餘卷今存詩三首
　　五歳詠花
　　花開滿樹紅花落萬枝空惟餘一朶在明日定隨風
　　祝堯詩
　　生天本自生天業未必求仙便得仙鶴背傾危龍背滑君王且住一千年
　　答僧澈
　　觀君法苑思沖虛使我眞乘刃有餘若使龍光時可待應憐僧肇論成初五車外典知誰敵九趣多才恐不如蕭寺講軒橫淡蕩帝鄉雲樹正扶疎幾生曾得闍瑜意今日堪將貝葉書一振微言冠千古何人執巻問吾廬元孚
　　元孚宣城開元寺僧與許渾同時或曰楚中僧詩二首
　　月夜懐劉秀才
　　獨夜相思但自勞阮生吟罷夢雲濤此時小定未禪寂古塔月中松磬髙
　　送李四校書
　　朱絲寫別鶴冷冷詩滿紅箋月滿庭莫學楚狂隳姓字知音還有子期聼
　　棲白
　　棲白越中僧前與姚合交後與李洞曹松相贈答宣宗朝嘗居薦福寺內供奉賜紫詩一巻今存十六首
　　邊思
　　西北黃雲暮聲聲畫角愁山隂一夜雨白草四郊秋亂雁鳴寒渡飛沙入廢樓何時番色盡此地見芳洲
　　八月十五夜翫月
　　尋常三五夜不是不嬋娟及至中秋滿還勝別夜圓清光凝有露皓魄爽無煙自古人皆望年來又一年
　　尋山僧真勝上人不遇
　　松下禪棲所苔滋徑莫分青山春暮見流水夜深聞不坐看心石應隨出定雲猿猱非可問巖谷自空曛
　　贈李溟秀才
　　南居古廟深髙樹宿山禽明月上清漢騷人動楚吟數篇正始韻一片補亡心孤悄欺何謝雲波不可尋
　　送石秀才
　　正是歎羈逰知音拜楚侯何須辭逺道自可樂扁舟倚棹江洲雨聞猿島岫秋謝家山水興終日待詩流
　　送造微上人游五臺及禮本師
　　寒空金錫響欲過渭陽津極目多來雁孤城少故人與師雖別久於法本相親又對清涼月中宵語宿因
　　送禪師宗極歸玉𡶶
　　背郭去歸宿頭陀意頗濃鶴爭棲逺樹猿鬭上孤𡶶夜戍經霜月秋城過雨鐘由來無定止何處訪髙蹤
　　送僧歸舊山
　　談空與破邪獻夀復榮家白日〈一作百生〉得何偈青天落幾花傳燈皆有分化俗獨無涯卻入中峯寺還知有聚沙
　　送圓仁三藏歸本國
　　家山臨晩日海路信歸橈樹滅渾無㟁風生只有潮歳窮程未盡天末國仍遙已入閩王夢香花境外邀
　　送王鍊師歸嵩嶽
　　飄然緑毛節杳去洛城端隔水見秋嶽兼霜掃石壇一溪松色古半夜鶴聲寒迥與人寰別勞生不可觀
　　夀昌節賦得紅雲表夏日
　　景侯融融隂氣潛如𡶶雲共火相兼霞光捧日登天上丹彩乘風入殿簷行逐赤龍千歳出明當朱夏萬方瞻㣲臣多幸逢佳節得賦殊祥近御𬖄
　　經廢宮
　　終日河聲咽暮空煙愁此地晝濛濛錦帆東去沙侵苑玉輦西來樹滿宮魯客望津天欲雪朔鴻離㟁葦生風那堪獨立思前事囬首殘陽雉堞紅
　　贈識古法師
　　重城深寺講初休卻憶家山訪舊游對月與君相送夜聞蛩教我獨驚秋雲心杳杳難為別鶴性蕭蕭不可留遙想孤舟清渭上飄然帆影起離愁
　　月夜懐劉秀才〈一作元孚詩〉
　　獨夜相思但自勞阮生吟罷夢雲濤此時小定未禪寂古塔月中松磬髙
　　寄南山景禪師
　　一度林前見逺公靜聞眞語世情空至今寂寞禪心在任起桃花柳絮風
　　哭劉得仁
　　為愛詩名吟至死〈一作此〉風魂雪魄去難招直須桂子落墳上生得一枝寃始消
　　應物
　　應物大中時江南詩僧也嘗與羅鄴唱酬作九華山記詩二首
　　龍潭
　　石激懸流雪滿灣五龍潛處野雲閒暫收雷電九峯下且飲溪潭一水間浪引浮槎依北岸波分曉日浸東山囬瞻四面如看畫須信逰人不欲還
　　題化城寺
　　平髙選處創蓮宮一水縈流處處通畫閣晝開遲日畔禪房夜掩碧雲中平川不見龍行雨幽谷遙聞虎嘯風偶與㳺人論法要眞元浩浩理無窮
　　智亮
　　智亮大中中閩開元寺僧嘗袒膊行乞號袒膊和尚詩二首
　　戴雲山吟
　　人間謾説上天梯上萬千廻總是迷曾似老人巖上坐清風明月與心齊
　　又
　　戴雲山頂白雲齊登頂方知世界低異草竒花人不識一池分作九條溪
　　良乂
　　良乂大中時僧詩一首
　　答盧鄴〈一本題上有秋山二字〉
　　風泉祗〈一作只〉向夢中聞身外無餘可寄君當戸一輪惟曉月掛簷數片是秋雲
　　常達
　　常達字文舉俗姓顧發跡河陽大福山大中中居吳郡破山寺詩八首
　　山居八詠
　　身閒依祖寺志僻性多慵少室遺眞㫖層樓起暮鐘啜茶思好水對月數諸𡶶有問山中趣庭前是古松晩望虛庭物心心見祖情煙開分嶽色雨霧減泉聲逺樹猿長嘯層巖日乍明更堪論的意林下筍新生一室塵埃外翛然祇麼常睡來開寢帳鐘動下禪床溪浸山光冷秋凋木葉黃時提祖師意欹石看斜陽西來眞祖意祗在見聞中寒雁一聲過疎林幾葉空心閑憐水石身老怯霜風為報參𤣥者山山月色同眞性寂無機塵塵祖佛師日明庭砌暖霜苦藥苖衰汲水和煙酌栽松帶雪移好聼𤣥㫖處猿嘯嶺南枝古寺憑欄危時聞舉妙機庭空月色浄夜迥磬聲移漏轉寒更急燈殘冷焰微太虛同萬象相謂話𤣥微胡僧論的㫖物物唱圓成疎柳春來翠幽窗日漸明禪心清石室蝶翅覆花英好聼談𤣥處喬松鶴數聲祖祖唯心㫖春融日正長霜輕莎草緑風細藥苖香月滿眞如浄花開覺樹芳庭前鶯囀處時聼語圓常僧鸞
　　僧鸞少有逸才不事拘檢謁薛能尚書以其顚率令之出家後入京為文章供奉賜紫或雲即鮮于鳳詩二首
　　苦熱行
　　燭龍銜火飛天地平陸無風海波沸彤雲疊疊聳竒𡶶〈一作彤雲疊掛竒峯長〉焰焰凝光熱凝翠煙島搏鵬嚲雙翅羲和赫怒強總轡飲流夸父斃長途如見當中印王字明明夜西朝又東古來有道仍再中扶桑老葉蔽不得輝華直欲〈一作上〉凌蒼空行〈一作萬〉人揮汗翻成雨口燥喉乾嗌塵土西郊雲色晝冥冥如何不救生靈苦何山怪木藏蛟龍縮鱗巻鬛為乖慵不發滂澤注天下欲使風雷何所從旱苖原上枯成焰嶽靈徒祝無神騐豪家簾外喚清風水紋明角鋪長簟玉扇畫堂凝夜秋歌艶繞梁催莫愁陽烏落盡酒不醒扶上西園當月樓廢田暍死非吾屬庫有黃金倉有粟
　　贈李粲秀才
　　隴西輝用眞才子摉竒探險無倫比筆下銛磨巨闕鋒胸中靜灔西江水哀絃古樂清人耳月露激寒哭秋鬼苔地無塵到曉吟杉松老葉風乾起十軸示餘三百篇金碧爛光燒蜀牋雄芒逸氣測不得使我躑躅成狂顚大郊逺濶空無邊凝明淡緑收餘煙曠懐相對景何限落日亂𡶶青倚天又驚大舶帆髙懸行濤劈浪凌飛仙囬首瞥見五千仭撲下香爐瀑布泉何事古人誇八斗焉敢今朝定妍醜颯風驅雷暫不停始向塲中稱大手駿如健鶻鶚與鵰拏雲獵雪翻重霄狐狸竄伏不敢動卻下雙鳴當迅飈愁如湘靈哭湘浦咽咽哀音隔雲霧九嶷深翠轉巍峩仙骨寒消不知處清同野客敲越甌丁當急響涵清秋鸞雛相引呌未定霜結夜闌仍在樓髙若太空露雲物片白激清皆彷彿仙鶴閒從浄碧飛巨鼇頭戴蓬萊出前輩歌詩惟翰林神仙老格何髙深鞭馳造化繞筆轉燦爛不為愁苦吟夢乘明月清沈沈飛到天台天姥岑傾湖湧海數百字字字不朽長摐金此日多君可儔侶堆珠疊璣滿𤣥圃終日並轡逰崑崙十二樓中宴王母
　　神頴
　　神頴咸通中僧詩二首
　　和王季文題九華山
　　衆岳雄分野九華鎭南朝彩筆凝空逺崔嵬寄青霄龍潭古仙府靈藥今不凋瑩為滄海鏡煙霞作荒標造化心數竒性狀精氣饒玉樹鬱玲瓏天籟韻蕭寥寂寂尋乳竇兢兢行石橋通泉潄雲母藉草縈香苕我住〈一作在〉幽且深君賞昏復朝稀逢發清唱片片霜凌飈
　　宿嚴陵釣臺
　　寒谷荒臺七里洲賢人逺逐水東流獨𤠔呌斷青天月千古冥冥潭樹秋
　　澹文
　　澹文蘇州招隱寺僧乾符中人也詩三首
　　效古
　　榮辱又榮辱一何翻與覆人生百歳中孰肻死前足𤣥鬢忽如絲青叢不再緑自古爭名徒黃金是誰祿
　　病後作
　　未得忘〈一作亡〉身法此身終未安病腸猶可洗瘦骨不禁寒藥少心情〈一作神〉餌經無力氣看悠悠片雲質〈一作下〉獨對〈一作坐〉夕陽殘
　　寫眞
　　圖形期自見自見卻傷神已是夢中夢更逢身外身水花凝幻質墨彩染〈一作聚〉空塵堪笑予兼爾俱為未了人文秀
　　文秀江南僧居長安以文章應制與鄭谷善詩一首
　　端午
　　節分端午自〈一作有〉誰言萬古傳聞為屈原堪笑楚江空渺渺〈一作浩浩〉不能洗得直臣寃
　　懐楚
　　懐楚唐末僧住安州白兆竺乾院詩二首
　　謝友人見訪留詩
　　軒車誰肻到泉石自相親暮雨凋殘寺秋風悵望人庭新一片葉衣故〈一作上〉十年塵〈一作春〉賴有瑤華贈清吟愈病身
　　送新平故人
　　常聼〈一作逺得〉倉庚思舊友又因蝴蝶夢生涯一千餘里河連〈一作邉〉郭三十六峯寒到家隂島直分東虢〈一作曉〉雁晴樓髙入上陽鴉姜嫄廟北與君別應笑薄寒悲落花躭章
　　躭章俗姓黃莆田人出家於福州靈石嗣法洞宗慕曹溪六祖乃名其山曰曹世以曹山稱之後住仰山詩一首
　　辭南平鍾王召
　　摧殘枯木倚寒林幾度逢春不變心樵客見之猶不採郢人何事苦搜尋










　　御定全唐詩卷八百二十三
　　欽定四庫全書
　　御定全唐詩巻八百二十四
　　子蘭
　　子蘭昭宗朝文章供奉詩一卷
　　短歌行
　　日月何忙忙出沒住不得使我勇壯心少年如頃刻人生石火光通時少於塞四季倐徃來寒暑變爲賊偷人面上花奪人頭上黑
　　飲馬長城窟
　　遊客長城下飲馬長城窟馬嘶聞水腥爲浸〈一作泛〉征人骨豈不是流泉終不成潺湲〈一本無此二句〉洗盡骨上土不洗骨中寃骨若比〈一作不一作逐〉流水四海有還魂〈一本無此二字〉空流嗚咽聲聲中疑是〈一作骨〉言
　　夜直
　　大內隔重牆多聞樂未央燈明宮樹色茶煮禁泉香鳳輦通門靜雞歌入漏長宴榮陪御席話宻近龍章吟歩
　　彤庭月眠分玉署涼欲粘朱紱重頻草白麻忙筆力將羣吏人情在致唐萬方瞻仰處晨夕面吾皇
　　贈行腳僧
　　世界曾行遍全無行可修炎涼三衲共生死一身休片㫁雲隨體稀疎雪滿頭此門無所著不肯暫淹留
　　秋日思舊山
　　咸言上國〈一作天上〉繁華豈謂帝城覊旅十㸃五㸃殘螢千聲萬聲秋雨白雲江上故鄉月下風前吟處欲去不去遲遲未展平生所佇
　　寄乾陵楊侍郎
　　冷落官資不畏貧司曹且共內官分歩量野色成公案㸃檢樵聲入奏聞陵廟路因朝去掃御爐香每夜來焚碑寒樹古神門上管得無窮空白雲
　　登樓憶友
　　物象逺濛濛周迴極望中帶煙千井樹和磬一樓風月色寒沉地波聲夜颺空登臨無限趣恨不與君同kao
　　華嚴寺望樊川
　　萬木葉初紅人家樹色中疎鐘揺雨腳秋水浸雲容雪磧回寒雁村燈促夜舂舊山歸未得生計欲何從
　　與道侶同於水陸寺㑹宿
　　論道窮〈一作同〉心少有朋此時清話昔年曾柿凋紅葉鋪寒井鵠〈一作鴿〉墜霜毛著定僧風遰逺聲秋澗水竹穿深色夜房燈出門盡是勞生者只此長閑幾箇能
　　城上吟
　　古塜宻於草新墳侵官〈一作古〉道城外無閑地城中人又老
　　襄陽曲
　　爲憶南遊人移家大堤住千帆萬帆來盡過〈一作過盡〉門前去
　　誡貪
　　多求待心足未足旋傾覆明知貪者心求榮不求辱
　　蟬二首
　　獨蟬初唱古槐枝委曲悲涼㫁續遲雨後忽聞誰最苦異鄉孤館憶家時
　　衰栁蟬吟旁濁河正當殘日角聲和尋常不足〈一作是〉少愁思此際聞時愁更多
　　太平坊尋裴郎中故宅
　　不語淒涼無限情荒堦行盡又重行昔年住此何人〈一作此住人何〉在滿地〈一作空見〉槐花秋草生
　　登樓
　　邊邑鴻聲一例秋大波平日遶山流故人千里同明月盡夕無言空倚樓
　　長安早秋
　　風舞槐花落御溝終南山色入城秋門門走馬徵兵急公子笙歌醉玉樓
　　對雪
　　宻宻無聲墜碧空霏霏有韻舞微風幽人吟望搜辭處飄入𥦗來落硯中
　　鸚鵡
　　翠毛丹觜乍教時終日無聊似憶歸近來偷〈一作倚〉解人言語亂向金籠説是非
　　晩景
　　池荷衰颯菊芬芳䇿杖吟詩上草堂滿目暮雲風卷盡郡樓寒角數聲長
　　長安傷春
　　霜隕中春花半無狂遊恣飲盡兇徒年年賞翫公卿軰今委溝塍骨漸枯
　　河梁晩望二首
　　水勢滔滔不可量漁舟容易泛滄浪連山翠靄籠沙漵白鳥翩翩下夕陽
　　雨添一夜秋濤濶極目茫茫似接天不知龍物潛何處魚躍蛙鳴滿檻前
　　悲長安
　　何事天時禍未回生靈愁悴苦寒灰豈知萬頃繁華地強半今爲瓦礫堆
　　千葉石榴花
　　一朶花開千葉紅開時又不藉春風若教移在香閨畔定與佳人艶態同
　　觀碁
　　拂局盡消時能因長路遲㸃頭初得計格手待無疑寂黙親遺景凝神入過思共藏多少意不語兩相知








　　御定全唐詩卷八百二十四
　　欽定四庫全書
　　御定全唐詩巻八百二十五
　　可止
　　可止姓馬氏范陽房山人長近體律詩乾寧中賜紫後唐明宗令住持洛京長夀寺署號文智大師有三山集今存詩九首
　　山居
　　雪消春力展花漫洞門垂果長纖枝曲巖崩直道移重猿圍淺井鬬鼠下疎籬寒食微燈在髙風勢徹陂
　　贈樊川長老〈一作清尚詩〉
　　瘦顔顴骨見滿面雪毫垂坐石鳥疑死出門人謂癡照身潭入楚浸影檜生隋太白曾經夏清風涼四肢
　　寄積麥山㑹如長老
　　黙然如大道塵世不相闗青檜行時靜白雲禪處閑貧髙一生行病長十年顔夏滿期逰寺尋山又下山
　　送僧
　　四海無拘繫行心興自濃百年三事衲萬里一枝笻夜減當晴影春消過雪蹤白雲深處去知宿在何峯
　　哭賈島
　　燕生松雪地蜀死葬山根詩僻降今古官卑悞子孫塜欄寒月色人哭苦吟魂墓雨滴碑字年年添蘚㾗
　　雪十二韻
　　落處咸過尺翛然物象淒瑞凝金殿上寒甚玉闗西潤比江河普明將日月齊凌雲花頂膩鎖徑竹梢低岀谷樵童怯歸林野鳥迷煑茶融破練磨墨染成黳陷兔埋平澤和魚凍合溪入樓消酒力當檻冩詩題道路依憑馬朝昏委託雞洞深𤠔作族松亞鶴移棲及夏清巖穴經春溜石梯豊年兼泰國天道育黔黎
　　精舍遇雨
　　空門寂寂淡吾身溪雨㣲㣲洗客塵臥向白雲情未盡任他黃鳥醉芳春
　　小雪
　　落雪臨風不厭看更多還恐蔽林巒愁人正在書窗下一片飛來一片寒
　　送婆羅門僧
　　雪嶺金河獨向東吳山楚澤意無窮如今白首鄉心盡萬里歸程在夢中
　　句
　　不知誰㑹喃喃語必向王前報太平〈中山節度王處直座詠白鵲時諸侯兼併王欲繼好息民故云髙僧傳〉
　　雲表
　　雲表唐末於豫章講法華慈恩大疏法席稱盛詩一首
　　寒食日
　　寒食悲看郭外春野田無處不傷神平原纍纍〈一作累累〉添〈一作傷〉新塜半〈一作總〉是去年來哭人
　　歸仁
　　歸仁唐末江南僧住京洛靈泉詩六首
　　自遣
　　日日為詩苦誰論春與秋一聨如得意萬事總忘憂雨墮花臨砌風吹竹近樓不吟頭也白任白此生頭
　　酬沈先軰卷
　　一百八十首清泠韻可敲任從人不愛終是我難拋桂魄吟來滿蒲團坐得凹先生聲價在寰宇幾人抄
　　題賈島吟詩臺
　　此臺如可廢此恨有誰平縱使迷青草終難沒舊名天悲朝雨色嶽哭夜猿聲不是心偏苦應闗自古情
　　悼羅隱
　　一著䜛〈一作謝〉書未快心幾抽胸臆縱狂吟管中窺豹我猶在海上釣鼇君也沈歳月盡能消憤懣寰區那更有知音長安冠葢皆塗地仍喜先生葬碧岑
　　題楚廟
　　羞容難更返江東誰問從來百戰功天地有心歸道德山河無力為英雄蘆花尚認霜戈白海日猶思火陣紅也是男兒成敗事不須惆悵對西風
　　牡丹
　　三春堪惜牡丹竒半倚朱欄欲綻時天下更無花勝此人間偏得貴相宜偷香墨蟻斜穿葉覷蕊黃蜂倒掛枝除卻解禪心不動算應狂殺五陵兒
　　卿雲
　　卿雲唐末嶺南僧詩四首
　　舊國里〈一作舊里〉
　　舊居梨〈一作黎〉嶺下風景近炎方地暖生春早〈一作草〉家貧覺歳長石房雲過濕杉〈一作松〉徑雨餘香日夕竟〈一作久覺〉無事詩書聊自強
　　秋日江居閒詠
　　寄居江島邊閒詠見〈一作幾〉秋殘草薄牛羊瘦〈一作攫〉風髙猿鳥寒檢方醫故疾挑薺偹中餐時復停書卷鉏莎種木蘭
　　長安言懐寄沈彬侍郎
　　故園梨〈一作黎〉嶺下歸路接天涯生作長安草勝為邊地花雁南飛不到書北寄來賖堪羨神仙客青雲早致家
　　送人游塞
　　去去玉闗路省君曾未行塞深多伏寇時靜亦〈一作欲〉屯兵雪每先秋降花嘗近夏生閑陪射鵰將應到受降城隱巒
　　隱巒唐末匡廬僧詩五首
　　逢老人
　　路逢一老翁兩鬢白如雪一里二里行四囬五囬歇
　　牧童
　　牧童見人俱不識〈一作㑹〉盡著芒鞋戴篛笠朝陽未出衆山晴露滴蓑衣猶半濕二月三月時平原草初緑三箇五個騎羸牛前村後村來放牧笛聲纔一舉衆稚齊歌舞看看白日向西斜各自騎牛又歸去
　　蜀中送人㳺廬山
　　君游正値芳春月蜀道千山皆秀發溪邊十里五里花雲外三峯兩峯雪君上匡山我舊居松蘿拋擲十年餘君行試到山前問山鳥只今相憶無
　　琴
　　七條絲上寄深意澗水松風生十指自乃知音猶尚稀欲教更入何人耳
　　浮橋
　　橫壓驚波防沒溺當初元剏是軍機行人到此全無滯一片江雲踏欲飛
　　泠然
　　泠然唐末僧詩一首
　　宿九華化成寺莊
　　佛寺孤莊千障間我來詩境強相闗巖邊樹動𤠔下澗雲裏錫鳴僧上山松月影寒生碧落石泉聲亂噴潺湲明朝更躡層霄去誓共煙霞到老閑
　　大愚
　　大愚鄴都青蓮寺沙門詩一首
　　乞荊浩畫
　　六幅故牢健知君恣筆蹤不求千澗水止要兩株松樹下留盤石天邊縱逺𡶶近巖幽濕處惟藉墨煙濃懐濬
　　懐濬秭歸郡僧詩二首
　　上歸州刺史代通狀二首〈懐濬能逆知未兆之事東里人以神聖待之刺史於公捕詰乃以詩通狀於異而釋之〉
　　家在閩山西復西其中歳歳有鶯啼如今不在鶯啼處鶯在舊時啼處啼
　　家在閩山東復東其中歳歳有花紅而〈一作如〉今不在花紅處花在舊時紅處紅
　　恆超
　　恆超姓馮氏范陽人居棣州開元寺終於後漢之乾祐詩一首
　　辭郡守李公恩命
　　虛著褐衣老浮杯道不成誓傳經論死不染利名生厭樹遮山色憐窗向月明他時隨范蠡一棹五湖清浄顯
　　浄顯五代時洛陽首座沙門詩一首
　　題廣愛寺楞伽山
　　靈異不能棲鳥雀幽竒終不着猨猱為經巢賊應無損縱使秦驅也謾勞珍重昔賢留像跡陵遷谷變自堅牢〈失二句〉
　　修雅
　　修雅唐法師詩一首
　　聞誦法華經歌
　　山色沈沈松煙羃羃空林之下盤陀之石石上有僧結跏橫膝誦白蓮經從旦至夕左之右之虎跡狼跡十片五片異花狼籍偶然相見未深相識知是古之人今之人是曇彥是曇翼我聞此經有深㫖覺帝稱之有妙義合目㝠心子細聼醍醐滴入焦腸裏佛之意兮祖之髓我之心兮經之㫖可憐彈指及舉手不逹目前今正是大矣哉甚竒特空王要使羣生得光輝一萬八千土土土皆作黃金色四生六道一光中狂夫猶自問彌勒我亦當年學空寂一得無心便休息今日親聞誦此經始覺驢乘非端的我亦當年不出戶不欲紅塵沾歩武今日親聞誦此經始覺行行皆寳所我亦當年愛吟詠將謂冥搜亂神定今日親聞誦此經何妨筆硯資眞性我亦當年狎兒戲將謂光隂半虛棄今日親聞誦此經始覺聚沙非小事我昔曾游山與水將謂他山非故里今日親聞誦此經始覺山河無寸地我昔心猨未調伏常將金鎖虛拘束今日親聞誦此經始覺無物爲拳拲師誦此經經一字字字爛嚼醍醐味醍醐之味珍且美不在唇不在齒只在勞生方寸裏師誦此經經一句句句白牛親動歩白牛之歩疾如風不在西不在東只在浮生日用中日用不知一何苦酒之腸飯之腑長者揚聲喚不迴何異聾何異瞽世人之耳非不聰耳聰特向經中聾世人之目非不明目明特向經中盲合聰不聰合明不明轆轤上下浪死虛生世人縱識師之音誰人能識師之心世人縱識師之形誰人能識師之名師名醫王行佛令來與衆生治心病能使迷者醒狂者定垢者凈邪者正凡者聖如是則非但天恭敬人恭敬亦合龍讚詠鬼讚詠佛讚詠豈得背覺合塵之徒不稽首而歸命
　　元寂
　　元寂俗姓髙居昇元寺保大中授左街僧録內供奉賜紫坐飲酒狂歌落職後醉死於石子岡詩一首
　　歌〈馬令書雲寂日以狂歌為事大醉則十數小兒隨之行歌於路與羣兒互相應和旁若無人〉
　　酒禿酒禿何榮何辱但見衣冠成古丘不見江河變陵谷
　　若虛
　　若虛南唐僧隱廬山石室李主累徵不就詩三首
　　懐廬山舊隱
　　九疊嵯峨倚著天悔隨寒瀑下巖煙深秋猨鳥來心上夜靜松杉到眼前書架想遭苔蘚裹石窗應被薜蘿纒一枝笻竹游江北不見爐𡶶二十年
　　樂仙〈一作真〉觀
　　樂氏騎龍上碧天東吳遺宅尚依然悟來大道無多事眞後丹元〈一作經一作丸〉不値錢老樹夜風蟲咬葉古垣春雨蘚生甎〈一作氊〉松傾鶴〈一作馬〉死桑田變〈一作宅〉華表歸鄉未有年
　　古鏡
　　軒後紅〈一作洪〉爐獨鑄成蘚㾗磨落月輪呈萬般物象皆能鑒一箇人心不可明匣內乍開鸞鳳活臺前髙掛鬼神驚百年肝膽堪將比祇怕看頻素髮生
　　文益
　　文益餘杭人姓魯住金陵清涼寺世稱法眼宗詩一首
　　覩木平和尚
　　木平山裏人貌古年〈一作言〉復少相看陌路同論心秋月皎懐〈一作壊〉衲線非蠶助歌聲有鳥城闕今日來一謳〈一作漚〉曾已曉
　　旡則
　　旡則五代時人爲法眼文益禪師弟子詩三首
　　鷺鷥
　　白蘋紅蓼碧江涯日煖雙雙立睡時願掲金籠放歸去卻隨沙鶴鬭輕絲
　　百舌鳥二首
　　千愁萬恨過花時似向春風怨別離若使衆禽俱解語一生懐抱有誰知
　　長截隣雞呌五更數般名字百般聲饒伊揺舌先知曉也待青天明即鳴
　　謙光
　　謙光金陵人素有才辨江南國主禮之詩一首
　　賞牡丹應教
　　擁衲對芳叢由來事不同鬢從今日白花似去年紅艶異隨朝露馨香逐曉風何須對零落然後始知空















　　御定全唐詩卷八百二十五
<集部,總集類,御定全唐詩>
　　欽定四庫全書
　　御定全唐詩巻八百二十六
　　貫休
　　貫休字徳隱俗姓姜氏蘭溪人七嵗出家日讀經書千字過目不忘旣精奧義詩亦竒險兼工書畫初為呉越錢鏐所重後謁成汭荊南汭欲授書法休曰須登壇乃授汭怒遰放之黔天復中入益州王建禮遇之署號禪月大師或呼為得得來和尚終於蜀年八十一初有西嶽集呉融為序極稱之後弟子曇域更名寶月集其全集三十巻已亡胡震亨謂宋睦州刻本多載他人詩不足信其説亦不知何據胡存詩僅三巻今編十二巻
　　善哉行〈傷古曲無知音〉
　　有美一人兮婉如清揚識曲別音兮令姿煌煌繡袂捧琴兮登君子堂如彼萱草兮使我憂忘欲贈之以紫玉尺白銀鐺久不見之兮湘水茫茫
　　讀離騷經
　　湘江濱湘江濱蘭紅芷白波如銀終須一去呼湘君問湘神雲中君不知何以交靈均我恐湘江之魚兮死後盡為人曽食靈均之肉兮箇箇為忠臣又想靈均之骨兮終不曲千年波底色如玉誰能入水少取得香沐圅題貢上國貢上國即全勝和璞懸瓈垂棘結綠
　　陽春曲〈江東廣明初作〉
　　為口莫學阮嗣宗不言是非非至公為手須似朱雲輩折檻英風至今在男兒結髮事君親須斆前賢多慷慨厯數雍熙房與杜魏公姚公宋開府盡向天上仙宮閒處坐何不卻辭上帝下下土忍見蒼生苦苦苦
　　白雪曲
　　列鼎佩金章淚眼㸔風枝卻思食藜藿身作屠沽兒負米無逺近所希升斗歸為人無貴賤莫學雞狗肥斯言如不忘別更無光輝斯言如或忘即安用人為
　　上留田
　　父不父兄不兄上留田蝥賊生徒陟岡淚崢嶸我欲使諸凡鳥雀盡變為鶺鴒我欲使諸凡草木盡變為田荊鄰人歌鄰人歌古風清清風生
　　了仙謠
　　海中紫霧蓬萊島安期子喬去何早遊戲多騎白騏驎鬚髪如銀未曽老亦留仙訣在人間齧鏃終言藥非道始皇不得此深㫖逺遣徐福生憂惱紫術黃精心上苗大還小還行中寶若師方術棄心師浪似雪山何處討〈何一作無〉
　　苦寒行
　　北風北風職何嚴毒摧壯士心縮金烏足凍雲囂囂礙雪一片下不得聲遶枯桑根在沙塞黃河徹厎頑直到海一氣摶束萬物無態唯有吾庭前杉松樹枝枝枝健在
　　蒿里〈一本有曲字〉
　　兔不遲烏更急但恐穆王八駿著鞭不及所以蒿里墳出蕺蕺氣凌雲天龍騰鳳集盡為風消土喫狐掇蟻拾黃金不啼玉不泣白楊騷屑亂風愁月折碑石人莽穢榛沒牛羊窸窣時見牧童兒弄枯骨
　　臨髙臺
　　涼風吹逺念使我升髙臺寧知數片雲不是舊山來故人天一涯久客殊未囘鴈來不得書空寄聲哀哀
　　杞梁妻
　　秦之無道兮四海枯築長城兮遮匈奴築人築土一萬里梁貞婦啼嗚嗚上無父兮中無夫下無子兮孤復孤一號城崩塞色苦再號梁骨出土疲魂飢魄相逐歸陌上少年莫相非
　　古離別
　　離恨如㫖酒古今飲皆醉只恐長江水盡是兒女淚伊余非此輩送人空把臂他日再相逢清風動天地
　　戰城南二首
　　萬里桑乾傍茫茫古蕃壤將軍貎憔悴撫劍悲年長㓂兵尚陵逼久住亦非強邯鄲少年輩箇箇有伎倆拖槍半夜去雪片大如掌
　　磧中有陰兵戰馬時驚蹶輕猛李陵心摧殘蘇武節黃金鎖子甲風吹色如鐵十載不封侯茫茫向誰說少年行〈紀事作公子行一本後二首作公子行休入蜀王建遇之甚厚一日召令誦近詩時貴戚皆坐休欲諷之乃稱公子行建善之貴倖皆怨之〉
　　錦衣鮮華手擎鶻閒行氣貎多輕忽稼穡艱難總不知五帝三皇〈一作王〉是何物
　　自拳五色裘迸入他人宅卻捉蒼頭奴玉鞭打一百面白如削玉猖狂曲江曲馬上黃金鞍適來新賭得
　　夢逰仙四首
　　夢到海中山入箇白銀宅逢見一道士稱是李八伯三四仙女兒身著瑟瑟衣手把明月珠打落金色梨車渠地無塵行至瑤池濵森森椿樹下白龍來嗅人宮殿崢嶸籠紫氣金渠玉砂五色水守閽仙婢相倚睡偷摘蟠桃幾倒地
　　輕薄篇二首
　　繡林錦野春態相壓誰家少年馬蹄蹋蹋鬭雞走狗夜不歸一擲賭卻如花妾誰雲〈一作惟言〉不顚不狂其名不彰悲夫
　　木落蕭蕭蟲〈一作蛩〉鳴唧唧不覺朱蔫臉紅霜刼鬢漆世途多事泣向秋日方今少壯不努力老大徒傷悲如何
　　長安道
　　憧憧合合八表一轍黃塵霧合車馬火熱名湯風雨利輾霜雪千車萬䭾半宿闗月上有堯禹下有䕫禼紫氣銀輪兮〈一本無兮字〉常覆金闕仙掌捧日兮〈一本無兮字〉濁河澄澈愚將草木兮有言〈一本作有言有言〉與華封人兮不別〈一本作不別不別〉
　　洛陽塵
　　昔時昔時洛城人今作茫茫洛城塵我聞富有石季倫樓臺五色干星辰樂如天樂日夜聞錦姝繡妾何紛紛真珠簾中姑射神人文金線玉香成暮雲孫秀若不殺晉室應更貧伊水削行路塚石花磷磷蒼茫金谷園牛羊齕荊榛飛鳥好羽毛疑是緑珠身
　　富貴曲二首
　　有金張族驕奢相續瓊樹玉堂雕墻繡轂紈綺雜雜鐘鼓合合美人如白牡丹花半日只舞得一曲樂不樂足不足爭教他愛山青水綠
　　如神若仙似蘭同雪樂戒於極胡不知輟只欲更綴上落花恨不能把住明月太山肉盡東海酒竭佳人醉唱敲玉釵折寧知耘田車水翁日日日炙背欲裂
　　野田黃雀行
　　髙樹風多吹爾巢落深蒿葉暖宜爾依泊莫近鴞類蛛網亦惡飲野田之清水食野田之黃粟深花中睡𡋯土裏浴如此即全勝啄太倉之榖而更穿人之屋
　　古意九首
　　一雨火雲盡閉門心冥冥蘭花與芙蓉滿院同芳馨佳人天一涯好鳥何嚶嚶〈一作嚶鳴〉我有雙白璧不羨於虞卿我有徑寸珠別是天地精玩之室生白瀟灑身安輕只應天上人見我雙眼明
　　陽烏爍萬物草木懷春恩茫茫塵土飛培壅名利根我本是蓑笠幼知天子尊學為毛氏詩亦多直致言不慕需臑〈一作蠕蠕〉類附勢同崩奔唯㝷桃李蹊去去長者門美人如游龍被服金鴛鴦手把古刀尺在彼白玉堂文章深掣曳珂佩鳴丁當好風吹桃花片片落銀床何妨學〈一作當舉〉羽翰逺逐朱鳥翔
　　乾坤有清氣散入詩人脾聖賢遺清風不在惡木枝千人萬人中一人兩人知憶在東溪日花開葉落時幾〈一作我〉擬以黃金鑄作鍾子期
　　莫輕白雲白不與風雨會莫見守羊兒或是初平輩人生非日月光輝豈常在一榮與一辱古今〈一作今古〉常相對君〈一本無君字〉不見於公門子孫好冠蓋
　　古交如眞金百煉色不囘今交如暴流儵忽生塵埃我願君子氣散為青松栽我恐荊棘花只為小人開傷心復傷心吟上髙髙臺
　　常思謝康樂文章有神力是何清風清凜然似相識一種為頑嚚得作翻經石一種為枯槁得作登山屐永嘉為郡後山水添鮮碧何當學羽翰一去觀遺跡
　　常思李太白仙筆驅造化𤣥宗致之𠤎寶床虎殿龍樓無不可一朝力士脫靴後玉上青蠅生一箇紫皇殿前五色麟忽然掣斷黃金鎖五湖大浪如銀山滿船載酒撾鼓過賀老成異物顚狂誰敢和寧知江邊墳不是猶醉臥
　　憶在山中時丹桂花葳蕤紅泉浸瑤草白日〈一作日夕〉生華滋箬屋開地鑪翠墻掛藤衣㸔經竹窗邊白猨三兩〈一作四〉枝東峰有老人眼碧頭骨竒種薤煮白石㫖趣如嬰兒月上來打門月落方始歸授我微妙訣恬澹〈一作然〉無所為別來六七年只恐白日飛
　　酷吏詞〈唐末寇亂休避地渚宮荊帥髙氏優待之館於龍興寺㑹有謁宿話時政不治乃作酷吏詞以刺之〉
　　霰雨灂灂風吼如斸有叟有叟暮投我宿吁歎自語雲太守酷如何如何掠脂斡肉呉姬唱一曲等閒破紅束韓娥唱一曲錦殷鮮照屋寧知一曲兩曲謌曾使千人萬人哭不惟哭亦白其頭飢其族所以祥風不來和氣〈一作風〉不復蝗乎〈一作兮〉賊乎〈一作兮〉東西南北
　　還舉人歌行巻
　　厚於鐵圍山上鐵薄似雙成仙體纈蜀機鳳雛動蹩躠珊瑚枝枝撐著月王愷家中藏難掘顔囘飢僝愁天雪古松直筆雷不折雪衣女啄蟠桃缺佩入龍宮歩遲遲繡簾銀殿何參差即不知驪龍失珠知不知
　　陳宮詞
　　緬想當時宮闕盛荒宴椒房懱堯聖玉樹花歌百花裏珊瑚窗中海日迸大臣來朝酒未醒酒醒忠諫多不聽陳宮因此成野田耕人犁破宮人鏡
　　擬齊梁酬所知見贈二首
　　靜只焚香坐詠懷悲歲闌佳人忽有贈滿手紅琅玕不獨耀肌魄將行為羽翰酬如上青天風雪空漫漫美如仙鼎金清如纖手琴孫登嘯一聲縹緲不可尋但覺神洋洋如入三昧林釋手復在手古意深復深慚無英瓊瑤何以酬知音
　　經古戰場
　　茫茫凶荒迥如天設駐馬四顧氣候迂結秋空崢嶸黃日將沒多少行人白日見物莫道路髙低盡是戰骨莫見地赤碧盡是征血昔人昔人既能忠盡於力身糜戈㦸脂其風膏其域今人何不繩其塍植其食而使空曠年年常貯愁煙使我至此不能無言
　　村行遇獵
　　獵師紛紛走榛莽女亦相隨把弓矢南北東西盡殺心斷燒殘雲在圍裏鶻拂荒四兔成血竿打黃茅雉驚起傷嗟箇輩亦是人一生將此闗身已我聞天地之大徳曰生又聞萬事皆天意何遣此人又如此猶更願天公一丈雪深山麋鹿盡凍死
　　漁家
　　赤蘆蓋屋低壓恰沙漲柴門水痕疊黃雞青犬花蒙籠漁女漁兒掃風葉有叟相逢帶秋醉自拔船樁色無媿前山腳下得魚多惡浪堆中盡頭睡但得忘筌心自樂肯羨前賢釣清渭終須畫取掛秋堂與爾為鄰有深意
　　田家作
　　田家老翁無可作書甑蒸梨香漠漠只向堦前曝背眠赤桑大葉時時落古壍侵門桃竹宻倉囤峨峨欲遮〈一作蔽〉日自雲孫子解耕耘四五年來腹多寔我聞此語心自悲世上悠悠豈得知稼而不穡徒爾為
　　江邊祠
　　松森森江渾渾江邊古祠空閉門精靈應醉社日酒白龜咬斷菖蒲根花殘冷紅宿雨滴土龍甲濕鬼眼赤天符早晩下空碧昨夜前村行霹靂
　　苦熱寄赤松道者
　　天雲如燒人如炙天地鑪中更何適蟬喘雷乾冰井融些子清風有何益守羊眞人𣆀之役髙吟招隱倚碧壁紫氣紅煙鮮的的澗茗園麴塵色驕冷奢涼合相憶
　　偶作二首
　　新詩一千首古錦初下機除月與鬼神別未有人知子期去不返浩浩良不悲不知天地間知者復是誰門前數枝路路路車馬鳴名埃與利塵千里萬里行只見青山髙豈見青山平朱門勢峨峨冠蓋何光明黃鳥在花裏青蟬奪其聲爾生非金玉豈常貴復貞寄言之子心可以歸無形
　　夜〈一作秋〉夜曲
　　蟪蛄切切風騷騷芙蓉噴香蟾蜍髙孤燈耿耿征婦勞更深撲落金錯刀
　　春晩書山家〈一本有主人二字〉屋壁二首
　　柴門寂寂黍飯馨山家煙火春雨晴庭花濛濛水泠泠小兒啼索樹上鶯
　　水〈一作𣞼〉香塘黑蒲森森鴛鴦鸂𪆟如家禽前村後壟桑柘深東鄰西舍無相侵蠶娘洗蠒前溪淥牧童吹笛和衣浴山翁畱我宿又宿笑指西坡𤓰豆熟
　　春晩閒居寄陳嵩伯
　　春霖閉門久春色聚庭木一夢辭舊山四鄰有新哭菰蒲生白水風篁擢纖玉為憶湖上翁花時獨瞑目
　　長持經僧
　　嘮嘮長夜坐嘮嘮早起杉森森不見長人聲續續如流水摐金掙玉吐宮嚥徵頭低草木手合神鬼日消三兩黃金爭得止〈佛言常持經者可日食三兩金〉而槁木朽枝一食而已傷嗟浮世之人善事不曽入耳
　　茫茫曲
　　茫茫復茫茫滿眼皆埃塵莫言白髪多莖莖是愁筋未逹苦雕偽及逹多不仁淺深與髙低盡能生棘榛茫茫四大愁殺人
　　古鏡詞上劉侍郎
　　至寶不自寶照古還照今仙人手胼胝寥泬秋沈沈不是十二靣不是百煉金若非八彩睂不可輙照臨即歸玉案頭為君整冠簪即居吾君手照出天下心恭聞太宗朝此鏡當宸襟六合懸清光萬里無塵侵此鏡今又出天地還得一
　　送姜道士歸南嶽〈缺二字〉
　　松品落落雪格索索眼有三角頭峭五嶽若不居岳此處難著藥僮貎蠻名鄙彼葫蘆酒滿擔劣起萬里長風嘯一聲九貞須拍黃金幾落葉蕭蕭　杳　送師言了意未了意未了他時為我致取一部音聲鳥







　　御定全唐詩巻八百二十六
　　欽定四庫全書
　　御定全唐詩巻八百二十七
　　貫休
　　循吏曲上王使君
　　需宿需宿炳爛光合蒸蒸婺民鍾此多福自東自西自南自北伊飛伊走乳乳良牧和氣無形春光自成大信不信貽厥無朕需女需女爾亦須語使君為理𤣥風震古需女需女爾亦須語我願喙長三千里枕著玉階奏明主
　　古鏡詞
　　我有一面鏡新磨似秋月上唯金膏香下狀驪龍窟等閒不欲開醜者多不悅或問幾千年軒轅手中物
　　懷張為周朴
　　張周二夫子詩好人太癖更不過嶺來如今頭盡白人傳禹力不到處河聲流向西〈周〉又到處即閉戶逢君方展睂〈張〉不知是不是若是即大竒我又聞二公心與人
　　不同一生常在寂寞中有時狂吟入僧宅錦囊鳥啼荔枝紅有時冥摉海山腦珊瑚枝動日杲杲聖君在上知不知赤面濁醪許多好
　　題𢎞顗三藏院
　　儀清態淡雕瓊瓌捲簾瀟灑無塵埃嶽茶如乳庭花開信心弟子時時來灌頂壇嚴伸㽬塞三十年功苦拘束梵僧夢裏授微言雪嶺白牛力深得〈師曽受神僧眞言於夢中〉水精一索香一爐紅蓮花舌生醍醐初聽喉音寶樓閣如聞魔王宮殿拉〈一作掠〉金瓦落次聽妙音大隨求更覺人間萬事深悠悠四音俱作清且柔愛河濁浪卻倒流卻倒流兮無處去碧海含空日初曙
　　古意代友人投所知
　　青松雖有花有花不如無貧井泉雖清且無金轆轤客從逺方來遺我古銅鏡掛之玉堂上如對軒轅聖天龍睡坤腹土蝕金鬛綠因知燕趙佳人顔似玉不得此鏡終不〈缺一字〉
　　聞知已入翰林
　　天驥頭似鳥儵忽四天下南金色如椹入火不見火吾交二名士遽立於帝左鳳姿既出世大意囑在我竒哉子淵頌無可無不可
　　上裵大夫二首
　　我有一端綺花彩鸞鳳羣佳人金錯刀何以裁此文我有白雲琴樸斵天地精俚耳不使聞慮同衆樂聽指指法仙法〈應作指〉聲聲聖人聲一彈四時和再彈中古清庭前梧桐枝颯颯南風生還希師曠懷見我心不輕
　　上劉商州
　　周邵吁噓氣結為禎祥雲客從逺方來持此將贈君時命偶不謬授館終南東愔愔良吏師不寐如老農丘軻文之天代天有餘功代天復代天后稷何所從
　　閒居擬齊梁四首
　　夜雨山草滋爽籟生古木閑吟竹仙偈清於嚼金玉蟋蟀啼壞牆茍免悲侷促道人優曇花迢迢逺山綠果熟無低枝芳香入屏帷故人久不來萱草何離離苦吟齋貌減更被杉風吹獨賴湖上翁時為烹露葵紅藕暎嘉魴澄池照孤坐池痕放文彩雨氣増慵惰山翁寄術藥幸得秋病可終召十七人雲中備香火清氣生滄洲殘雲落林藪放鶴久不歸不知更歸否支䇿到江湄江皋木葉飛自憐為客逺還如鵲遶枝南枝復北枝玉露沾毛衣
　　塞上曲二首
　　錦袷健兒黒如漆騎羊上氷如箭疾蒲萄酒白雕臘紅苜蓿根甜沙鼠出單于右臂何須斷天子昭昭本如日一握黳髯一握絲須知只為平戎術
　　去年轉鬬陰山腳生得單于卻放卻今年深入於不毛㓂兵拔帳遺弓刀男兒須〈一作貴〉展平生志為國輸忠合天地甲穿雖即〈一作則〉失黃金劔缺猶能生紫氣塞草萋萋兵士苦橫刀誓死清邉土封侯十萬始無心玉闗凱〈一作生〉入君看取
　　擬齊梁體寄馮使君三首
　　庭鳥多好音相呼灌木中竹房更何有還如鳥巢空賴逢富人侯眞東晉謝公煌煌發令姿珂珮鳴丁冬故山有深霞未如旌旗紅慚非衛霍松何以當清風
　　露益蟬聲長蕙蘭垂紫帶清吟待明月孤雲忽為蓋伊余石林人本是燒畬輩頻接謝公棊輸多未曽賽大道貴無心聖賢為始慕秋空共澄潔美玉同貞素偉哉桐江守雌黃出金口為文能廢興談道弭空有雪林槁枯者坐石聽亦久還疑紫磨身成居靈運後
　　書匡山老僧菴
　　篔簹紅實好鳥語銀髯瘦僧貌如祖香煙濛濛衣上聚冥心縹緲〈一作渺渺〉入鐵圄白麏作夢枕藤履東峯山媼貢瓜乳
　　讀顧況歌行
　　雪泥露金氷滴瓦楓檉火著僧留坐忽覩逋翁〈況別號〉一軸歌始覺詩魔辜負我花飛飛雪霏霏三珠樹曉珠纍纍妖狐爬出西子骨雷車拶破織女機憶昔鄱陽寺中見一碣逋翁詞兮逋翁札庾翼未伏王右軍李白不知誰擬殺別別若非仙眼應難別不可説不可説離亂亂離應打折
　　冬末病中作二首
　　冬風吹草木亦吹我病根故人久不來冷落如丘園𨈭龍與摩詰吁歎非不聞顧惟年少時未合多憂懃風鍾逺孤枕雪水流凍痕空餘微妙心期空靜者論
　　胸中有一物旅拒復攻擊向下還上來唯疑是肺石山童頑且小用之復何益教洗煮茶鐺雪團打鄰壁宛轉無好姿裵囘更何適庭前早梅樹坐見花盡碧屋老多鼠窠窗卑〈一本缺〉露山脊近來胸中物已似輸藥力微吟復微吟依稀似莊舄
　　遇葉進士
　　文章擬眞宰儀冠冷如壁山寺偶相逢眼青勝山色氣隆多慷慨語澹無他力金繩殘果落竹閣涼雨滴自媿龍鍾人見此沖天翼
　　寄杜使君
　　清辰捲珠簾盥潄香滿室杉松經雪後別有精彩出琅圅芙蓉書開之向堦日好鳥常解來孤雲偶相失有時作章句氣概還鮮逸茫茫世情世誰人愛眞實清髙慕𤣥度宴黙攀道一殘磬隔風林微陽解氷筆亦知休明代諒無經濟術門前九箇峯終擬為文乞
　　寄髙員外
　　冷冽蒼黃風似劈雪骨氷筋滿瑤席庭松流汙相抵喫霜絮重裘火無力孤峯地鑪燒白櫪龎睂道者應相憶儵忽維陽歲雲暮寂寥不覺成章句惟應將寄蘂珠宮〈一作人〉禪剎雲深一來去
　　書陳處士屋壁二首
　　有叟傲堯日髮白肌膚紅妻子亦讀書種蘭清溪東〈處士有種蘭篇〉白雲有竒色紫桂含天風即應迎鶴書肻羨於洞洪髙歩前山前髙歌北山北數載賣甘橙山貲近雲足新詩不將出徃徃僧乞得唯雲李太白亦是偷桃賊吟狂鬼神走酒釅天地昃青芻生堦除擷之束成束
　　對月作
　　今人看此月古人看此月如何古人心難向今人説古人求祿以及親及親如之何忠孝為朱輪今人求祿唯庇身庇身如之何惡木多斜文斜文復斜文顛窒何紛紛
　　山茶花
　　風裁日染開仙囿百花色死猩血謬今朝一朶墮堦前應有看人怨孫秀
　　上孫使君〈三十九句缺一字〉
　　聖主得賢臣天地方交泰恭惟嶽精粹多出於昭代君侯握文鏡獨立塵埃外王演俗容儀崔陵小風概馨香擁蘭雪峻秀髙嵩岱嵇松領歲寒莊劒無礱淬威稜玉霜直匠石金槌大詩穿明月珠道拍安期背中興鸞鳳集直道風雲㑹萬卷似無書三山如歴塊徳乎天所縱清矣誰堪對有法在朝端無塵到冠蓋具瞻從宻勿旦夕調鼎鼐為君整衢尊為君戢蕃塞豈知吾後意憂此毗陵最親手賜彤弓蒼生是繄賴下車鄰寇散是物氷壺內龔遂喪亷平次公太繁碎袴襦砧動地父母歌闤闠〈闕〉雪鏁戈鋋非煙遶旌斾寧思子産氷肻羨任棠薤忽如春再來不獨天重戴昻藏海嶠鶴冷碧仙庭檜物物動和氣家家有新態芙蓉開帟幕錦帳無纖𡏖鼓角穿凍雲恩波動耕耒奸囘改精魄禮教書紳帶必於堯舜日還似房杜輩野人有章句格力亦慷慨若不入丘門世間更誰愛
　　哭靈一上人
　　一公何不在空有逺公名共説岑山路今時不可行舊房松更老新塔草初生經論傳緇侶文章遍墨卿禪林枝幹折法宇棟梁傾誰俊修僧史應知傳已成
　　行路難
　　君不見山髙海深人不測古徃今來轉青碧淺近輕浮莫與交地卑只解生荊棘誰道黃金如糞土張耳陳餘斷消息行路難行路君自看
　　不會當時〈一作初〉作天地剛有多般愚與智到頭還用真宰心何如上下皆清氣大道冥冥不知處那堪頓得羲和轡義不義兮仁不仁擬學長生更容易負心〈一作薪〉為罏復為火緣木求魚應且止君不見燒金煉石古帝王鬼火熒熒白楊裏
　　君不見道傍廢井生古木本是驕奢貴人屋幾度美人照影來素綆銀缾濯纖玉雲飛雨散今如此繡闥雕甍作荒谷沸渭笙歌君莫誇不應常〈一作長〉是西家哭休説遺編行者幾至竟終須合天理敗他成此亦何功蘇張終作多言鬼行路難行路難不在羊腸裏
　　九有茫茫共堯日浪死虛生亦非一清淨𤣥音竟不聞花眼酒腸暗如漆或偶因片言隻字登第光二親又不能獻可替否航要津口譚羲軒與周孔履行不及屠沽人行路難行路難日暮途逺空悲歎
　　君不見道傍樹有寄生枝青青鬱鬱同榮衰無情之物尚如此為人不及還堪悲父歸墳兮未朝〈一作期〉夕已分黃金爭田宅髙堂老母頭似霜〈一作雪〉心作數支〈一作枝〉淚常滴我聞忽如負芒刺不獨為君空歎息古人尺布猶可縫潯陽義犬〈一作夫〉令人憶寄言世上為人子孝義團圓莫如此若如此不遄死兮更何俟
　　泊秋江
　　岸如洞庭山似剡船漾清溪涼勝簟月白風髙不得眠枯葦叢邊釣師魘
　　嘲商客
　　葦蕭蕭風摵摵落日江頭何處客斜倚帆檣不喚人五湖浪向心中白
　　寄王滌
　　梅月多開戶衣裳潤欲滴寂寥雖無形不是小讐敵地虛草木壯雨白桃李赤永日無人來庭花苦狼籍吟髙好鳥覷風靜茶煙直唯思萊子來衣拖五般色
　　上馮使君五首
　　撐船碧江上春日何遲遲汀花最深處拾得鴛鴦兒漁父無憂苦水仙亦何別眠在綠葦邊不知釣筒發樵叟無憂苦地仙亦何別茆屋岸花中弄孫頭似雪扣舷得新詩茶煮桃花水㠔㠔數片帆去去殊未已仁政無不及乳獺將子行誰家苦竹林中有讀書聲
　　擬〈一本無擬字〉君子有所思二首
　　我愛正考甫思賢作商頌我愛揚子雲理亂皆如鳳振衣中夜起露花香旖旎撲碎驪龍明月珠敲出鳳皇五色髓陋巷蕭蕭風㭊㭊〈一作淅淅〉緬想斯人勝珪璧寂寥千載不相逢無限區區盡虛擲君不見沈約道佳人不在茲春光為誰惜
　　安得龍猛筆㸃石為黃金〈西嶽龍猛大士於硯中磨藥㸃筆成金西天有龍猛金其色紫〉散為〈一作問一作向〉酷吏家使無貪殘心甘棠宻葉成翠幄欵〈一作穎〉鳳不來天地塞所以傾國傾城人如今如今不可得〈一作所以傾城人如今不可得〉
　　古塞下曲四首〈一本無古字亦無四首二字第三首另一題〉
　　古塞苦寒地戎馬聚如蠅寒鵰中𩩉石落在黃河氷蒼茫邏逤城枿枿賊氣興鑄金禱秋穹還擬相憑陵戰〈一作白〉骨踐成〈一作化黃〉塵飛入征人目黃雲〈一作塵〉忽變黒戰鬼作陣〈一作夜〉哭陰風吼大漠火號出不得誰為天子前唱此邊城曲
　　日向平沙出還向平沙沒飛蓬落軍〈一作陣〉營驚鵰去天末帝鄉青樓倚霄漢歌吹掀天對花月豈知塞上望鄉人日日雙眸滴清血
　　狼煙在陣雲匈奴愛輕敵領兵不知數牛羊復吞磧嚴冬大河枯嫖姚去深擊戰血染黃沙風吹暎天赤
　　鼓腹曲
　　我昔不幸兮遭百罹蒼蒼留我兮到好時耳聞鐘鼓兮生豐肌白髪卻黑兮自不知東鄰老人好吹笛倉囤峩峩榖多赤餅紅鰕兮㭊麋臘有酒如濁醯兮呼我喫徃徃醉倒潢洿之水邊兮人盡識孰雲六五帝兮四三皇如䕫如龍兮如龔黃吾不知此之言兮是何之言兮
　　經曠禪師院
　　吾師楞伽山中人氣岸古淡僧麒麟曹溪老兄一與語金玉聲利泥棄唾委兀兀如頑雲驪珠兮固難價其價靈芝兮何以根其根眞貌枯槁言樸略衲衣爛黒燒嶽痕憶昔十四五年前苦寒節禮師問師楞伽月此時師握玉麈尾報我卻雲非日月一敲粉碎狂性歇庭松無韻冷撼骨搔窗擦簷數枝雪邇來流浪於呉越一片閑雲空皎潔再來尋師已蟬蛻薝蔔枝枯醴泉竭水檀香火遺影在甘露松枝月中折〈師去世有甘露降於庭松〉寶師徃日真隱心今日不能墮雙血
　　邊上作三〈一作二〉首〈一本缺第三首〉
　　山無綠兮水無清風既毒兮沙亦腥健兒走馬疾飛鳥聨翩射落雲中聲
　　陣雲忽向沙中起探得匈奴過遼水堪嗟䕶塞征戍兒未戰已疑身是鬼
　　見説青塜穴中有白野狐時時出沙磧向東而號呼號呼復號呼畫師圖得無
　　送張拾遺赴施州司戶
　　道之大道古太古二字為名爭莽鹵社稷安危在直言須　堯階撾諫鼓恭聞吾皇至聖深無比推席卻幾聽至理一言偶未合堯聰賈生須看湘江水君不見頃者百官排闥赴延英陽城不死存令名又不見仲尼遙竒司馬子珮玉垂紳厯如此公乎公乎施之掾江上春風喜相見畏天之命復行行芙蓉為衣勝絁絹好音入耳應非久三峽聞猨莫迴首且啜千年羮醉巴酒
　　書倪氏屋壁三首
　　茶烹綠乳花暎簾撐沙苦筍銀纖纖窗中山色青翠粘主人於我情無厭
　　白桑紅椹鶯咽咽麵揉玉塵餅桃雪將為數日已一月主人於我特地切
　　水嬌草媚掩山路睡槎鴛鴦如畫作春光靄靄忽已暮主人剛地不放去
　　續姚梁公坐右銘〈並序〉
　　愚嘗覽白太保所作續崔子玉座右銘一首其詞㫖乃典乃文再懇再切實可警策未悟貽厥將來又見姚崇卞蘭張説李邕皆有斯文尤為奧妙其於束勗婉娩乃千古之鑒戒資腴矣愚竊愛其文惟恨世人不能行之十得其二一日抽毫遂作續白氏之續命曰續姚梁公座右銘一首雖文經理緯不逮於羣公而亦可書於屋壁雲
　　善為爾諸身行為爾性命禍福必可轉莫慤言前定見人之得如已之得則美無不克見人之失如已之失是亨貞吉反此之徒天鬼必誅福先禍始好殺滅絶不得不止守謙寡慾善善惡惡不得不作無見貴熱諂走蹩躠無輕賤微上下相依古聖著書矻矻孳孳忠孝信行越食逾衣生天地間未或非假身危彩虹景速奔馬胡不自彊將升玉堂胡為自墜言虛行偽豔殃爾夀須戒酒腐爾腸須畏勵志須至撲滿必破非莫非於飾非過莫過於文過及物陰功子孫必封無恃文學是司竒薄患隨不忍害逐無足一此一彼諧宮合徵親仁下問立節求已惡木之隂匪隂盜泉之水匪水世孚草草能生幾幾直須如氷如玉種桃種李嫉人之惡酬恩報義忽已之慢成人之美毋擔虛譽無背至理恬和愻暢沖融終始天人之行盡此而已丁寧丁寧戴髪含齒
　　上盧少卿覓干文
　　荊山有美玉含華尚炳爛堪為聖君璽堪為聖君案草木潤不彫煙霞覆不散野人到山下仰視星辰畔倘或如栗黃保之上霄漢
　　謝盧少卿惠千文
　　盧山有石鏡髙倚無塵垢晝景分煙蘿夜魄侵星斗苞含物象列摉照魚龍吼寄謝天地間毫端皆我有

　　御定全唐詩卷八百二十七
　　欽定四庫全書
　　御定全唐詩巻八百二十八
　　貫休
　　大蜀皇帝夀春節進堯銘舜頌二首
　　堯銘
　　金冊昭昭列聖孤標仲尼有言巍巍帝堯承天眷命罔厥矜驕四徳炎炎堦蓂不凋永孚於休垂衣飄颻吾皇則之小心翼翼秉陽亭毒不遑暇食土堦苔綠茅茨雪滴君既天賦相亦天錫徳輈金鏡以聖繼聖漢髙將將太宗兵柄吾皇則之日新徳盛朽索六馬罔墜厥命熙熙蓼蕭塊潤風調舞擎干羽囿入蒭蕘旣玉其葉亦金其枝葉葉枝枝百工允釐享國如堯不疑不疑
　　舜頌
　　髙髙歴山有黍有粟皇皇大舜合堯𤣥徳五典克從四門伊穆大道將行天下為公臨下有赫選賢用能吾皇則之無斁無逸綏厥品彚光光得一千輻臨頂十在隨
　　蹕大哉大同為光為龍吾皇則之聖謀隆隆納隍孜孜攷攷切切六宗是禋五瑞斯列排麟環鳳披香立雪四裔納賮九圍〈一作囿〉有截昔救世師降生竺乾夀春亦然萬年萬年
　　大蜀髙祖潛龍日獻陳情偈頌
　　有叟有叟居岳之室忽振金湯下彼巉崪聞蜀風景地寧得一富人侯王旦奭摩詰龍角日角紫氣盤屈揭日月行符湯禹出天歩孔艱橫流犯蹕穆穆蜀俗整整師律髯髪垂雪忠貞貫日四人蘇活萬里豐謐無雨不膏有露皆滴有叟有叟無實行實一瓶一衲旣樸且質幸蒙顧盼詞煖恩鬱軒鏡光中願如善吉
　　寄大願和尚〈注內缺三字〉
　　道朗居太山逹磨住熊耳手擎清涼月靈光溢天地盡騎金師子去世久巳矣吾師隱廬岳外念全刳削擲孔聖之日月相空王之槖籥曽升麟德殿譚無著賜衣三銖讓不著〈太平裵相公與師詩云竟辭聖主宮中詔來赴遺民社內期〉唯思紅泉白石閣因隨裵楷離京索〈時裵公出守鍾陵與師同行〉邇來便止於匡霍瀑布千尋噴冷煙栴檀一枝翹瘦鶴峴首故人清信在千書萬書取不諾〈裵公鎮襄陽頻使迎取師堅不徃〉微人昔為門下人扣𤣥佩惠無邊垠自憐亦是師子子未逾三載能嚬呻〈江西三載誦法華經〉一從散席歸寧後溪寺更有誰相親青山古木入白浪赤松道士為東鄰焚香西望情何極不及曇詵淚空滴〈詵逺公弟子常在左右〉桐江太守社中人還送郄超米千石〈昔郗鑒送米入山與道安〉寶書遽掩修章句萬里空圅亦何益終須一替辟虵人未解融神出空寂〈匡山神為逺公侍者　辟虵人大師曽　書　不知何緣得相見惟沖融無相而㑹耳〉
　　上顧大夫
　　碧海漾仙洲驪珠外無寶一岳倚青冥羣山盡如草君侯聖朝瑞動只闗𤣥造誰雲倚天劍含霜在懷抱誰雲青雲險門前是平道洪民亦何幸里巷清如掃至化無經綸至神無祝禱即應炳文柄孤平去浩浩即應調鼎味比屋堪封保野人慕正化來自海邊島經傳髻裏珠詩學池中藻閉門十餘載庭杉共枯槁今朝投至鑒得不傾肝腦斯文如未精歸山更探討
　　寒月送𤣥〈一本有道字〉士入天台
　　之子逍遙塵世薄格淡於雲語如鶴相見唯談海上山碧側青斜冷相沓芒鞋竹杖寒凍時玉霄忽去非有期僮擔赤籠宻雪裏世人〈一作上〉無人留得之想入紅霞路深䆳孤峰縱嘯仙飇起星精聚觀泣海鬼月湧薄煙花㸃水送君丁寧有深旨好尋佛窟遊銀地〈佛窟銀地皆天台雲境也〉雪睂衲僧皆正氣伊昔貞白先生同此意若得神聖之藥即莫忘逺相寄
　　上杜使君
　　為魚須處海為木須在岳一登君子堂頓覺心寥廓右聽青女鏡左聽宣尼鐸政術似蒲盧詩情出沖漠從來苦清苦近更加澹薄訟庭何所有一隻兩隻鶴煙霞色擁墻禾黍香侵郭嚴霜與美雨皆從二天落蒼生苦瘡痍如何盡消削聖君新雨露更作誰恩渥即捉五色筆宻勿金鑾角即同房杜手把乾坤橐籥休説卜圭峰開門對林壑
　　送僧入馬頭山
　　馬頭寶峰秀塞寒空有叟有叟真隱其中無味醍醐亦非般若白趾碧目數百瀟灑苦竹大於杉白熊臥如馬金鍾撼壑布水噴瓦芙蓉堂開峰月入岳精踏雪立屋下伊余解攀緣已是非常者更有叟獨徃來與我語情無剛彊氣透今古竹笠援補芒鞋藤乳北風倒人乾雪不聚滿頭霜雪湯雪去湯雪去無人及空望真氣江上立
　　上盧使君〈第二十四句缺一字〉
　　䕫龍在廟堂雖然有僉議蒼生得父母自是天之意鄱陽氣𠉀正文物皆鮮媚金鏡有餘光春風少閑地膺門倚寒碧到者寧容易賓從皆鳳毛爪牙悉猨臂樓臺千萬戶錦繡龍歌沸大惠蟲鳥全至嚴龍虎畏可憐召伯樹婆娑不勝翠詩摉日月華道嚥神仙味嘉樹白雀來祥煙甘露墜中川一帶香　開幽䆳地逸少情有餘東山境不啻恭聞聖天子廊廟猶虛位應知黎庶心只恐徵書至
　　送顥雅禪師
　　霜鋒檘石鳥雀聚帆凍陰飇吹不舉芬陀利香釋驎虎幡幢冒雪爭迎取春光主芙蓉堂窄堆花乳手提金桴打金鼓天花娉婷下如雨狻猊座上師子語苦卻樂樂卻苦盧至黃金忽如土
　　和楊使君遊赤松山
　　為郡三星無一事龔黃意外扳喬松日邊揚歴不爭路雲外苔蘚須留蹤溪月未落漏滴滴隼旟已入山重重捫蘿葢輸山屐伴駐斾不見朝霞濃乳猨劇黠掛險樹露木翠脆生諸峰初平謝公道非逺黯然物外心相逢石羊依稀齕瑤草桃花仿彿開仙宮終當歸補吾君袞好山好水那相容
　　送崔使君〈缺二字〉
　　栁門栁門芳草芊綿日日日日黯然黯然子牟戀闕歸闕王粲下樓相別食實得地頗淹歲月今朝天子在上合雪必雪況絳之牧文行炳潔釋謂縁因久昵清塵王嘉迎安逺狎遺民嫓彼二子厥或相似論文不文話道無滓士有貴逼勢不可遏麟歩規矩鳳翥昂枿峴首仁蹤項頻跋商雲乳麝香可提望塵　　連紫闥吾皇必用整乾坤莫忘江頭白頭逹〈白頭逹事見髙僧傳〉
　　杜侯行〈並序〉
　　愚自江東兵荒之後受杜氏兄弟深知徃曽見陳陶與撫州蔡京使君雜言曰蔡氏行今亦擬之曰杜侯行雲耳
　　天目連天摶秀氣崢嶸作起新城地徳門鍾秀光盛時三虎八龍皆世瑞頃者天厖亂下鯨翻海烽火崩騰照行在江表唯傳君子營劍衝牛斗疏真宰金昆玉季輕三鼓煮海懸魚臣節苦鴈影參差入瑞煙荊花燦爛開仙圃我聞大中咸通眞令主相惟大杜兼小杜但能致君活國濟生人亦何必須踏金梯折桂樹宣宗懿宗調舜琴大杜小杜為殷霖出將入相兮功徳深生人受賜兮直至今杜侯兄弟繼之後璞玉渾金美騰口常言一呼百萬何足雲終取封侯之印大如斗恭聞吾皇似堯禹摉索賢良皆面覩杜侯杜侯君儻修令徳克有終即必還為大杜兼小杜人之戴兮天筆註國之福兮天固祚四海無波八表臣如今而後君看取
　　偶作五首
　　誰信心火多多能焚大國誰信鬢上絲莖莖出蠶腹嘗聞養蠶婦未曉上桑樹下樹畏蠶飢兒啼亦不顧一春膏血盡豈止應王賦如何酷吏酷盡為摉將去蠶蛾為蝶飛偽葉空滿枝寃梭與恨機一見一霑衣
　　機生機巧生巧心鑊烘烘日煎炒闖蜀睂嚬遊海島扶桑椹熟金烏飽金烏飽飛復飛四天下人眼𣅿𣅿孰雲我輕薄石頭如何喚作玉孰雲我是非隨邪逐惡又爭得古人終不事悠悠一言道合死即休豈不見大鵬㸃翼葢十洲是何之物鳴啾啾
　　君子食即食何必在珍華小人食不食縱食如泥沙清歌且莫唱妙舞亦休誇爾非鳳炙麒麟肉焉能一掛於齒牙去來去來歸去來紅泉正灑芙蓉霞
　　君不見金陵風臺月榭煙霞光如今五里十里野火燒茫茫君不見西施綠珠顔色可傾國樂極悲來留不得君不見漢王力盡得乾坤如何秋雨灑廟門銅臺老樹作精魅金谷野狐多子孫幾許繁華幾更改唯有堯舜周召丘軻似長在坐看樓閣成丘墟莫話桑田變成海吾有清涼雪山雪天上人間常皎潔茫茫慾火欲燒人惆悵無因為君説
　　山中作
　　山為水精宮藉花無塵埃吟狂岳似動筆落天瓊瓌伊余自樂道不論才不才有時鬼笑兩三聲疑是大謝小謝李白來
　　聞前王使君在澤潞居
　　為善無近名竊名者得聲不如心誠哉是言也使君聖朝瑞乾符初刺婺徳變人性靈筆變人風土煙霞與蟲鳥和氣將美雨千里與萬里各各來相附信哉有良吏𤣥讖應百數〈東陽古老相傳有記雲刺史滿一百即有好刺史來後有大寇至使君來正當一百人兩年後果有黃賊來公避地逺去〉古人古人自古人今日又見民歌六七袴不幸大寇崩騰來孤城勢孤固難錮攀轅旣不及旌斾衝風露大駕已西幸飄零何處去婺人空悲哀對生祠泣沾莓苔忽聞暫寄河之北兵強四面無塵埃唯祝鑾輿早歸來用此咎繇仲虺才使四野霧廓八紘鏡開皇天無親長與善鄰宜哉宜哉
　　將入匡山別芳晝二公二首〈一作將入廬山別僧〉
　　噴嵐堆黛塞寒碧窗前古雪如白石臨岐約我來不來若來須撥紅霞覓
　　紅豆樹〈一作花〉間滴紅雨戀師不得依師住世情世界愁殺人錦繡谷中歸捨去
　　送楊秀才
　　北山峨峨香拂拂翠漲青奔勢巉崪赤松君宅在其中紫金為墻珠作室玻璃門外仙獓睡幢節森森綘煙宻水精簾捲桃花開文錦娉婷衆非一撫長離坎荅鼓花姑吹簫弄玉起舞三萬八千為半日海涸鼇枯等閑覩愛共安期碁苦識彭祖祖有時朝玉京紅雲擁金虎石橋亦是神仙住〈一作柱〉白鳳飛來又飛來五雲縹緲羽翼髙世人仰望心空勞
　　別杜將軍
　　伊余本是胡為者採蕈鋤茶在窮野偶披蓑笠事空王餘力為文擬何謝少年心在青雲端知音滿地皆龍鸞遽逢天歩艱難日深藏溪谷空長歎偶出重圍遇英哲留我江樓經歲月身隈玉帳香滿衣夢歴金盆〈金華山最髙處〉雨和雪東風來兮歌式微深雲道人召來歸燕辭大廈兮將何為濛濛花雨兮鶯飛飛一汀楊栁同依依
　　送夢上人歸
　　伊余龍鍾歸海涯千山萬水情自怡夢公別我還上國江邊慘執行遲遲向我道雲中覓伴未得伴又示我數首新詩盡是詩只恐不如此若如此如此即須天子知蕭蕭金吹荊門口槐菊鬬黃落葉走前程勝事未可涯但恐圭峰難入手蓮峰掌記韓拾遺鴈行雍穆世所稀二十年前即別離憑師一話吟朝飢
　　問岳禪師疾
　　世病如山嶽世醫皆拱手道病如金鎖師遭鎖鎖否〈大塵為世病無為無事為道病如金鎖〉伊昔芙蓉頰談經似主渉蘇合晝氤氳天花似飛蝶覺樹垂寔魔輩刺疾病也不問終不皴膝〈師常坐不臥也〉春光冉冉不上爾質東風浩浩謾入爾室云何斯人而有斯疾
　　上荊南府主三讓徳政碑
　　明明赫赫中興主動納諸隍冠前古四海英雄盡戢兵皆如圪圪〈一作矻矻〉天金柱萬姓多論政與徳請樹豐碑似山嶽一從寇滅二十年琬琰雕鐫賜重疊荊州化風何卓異寡慾無為合天地雖立貞碑與衆殊字字皆是吾皇意君侯捧碑西拜泣臣且何人恩洊及鳳皇〈一作詔〉銜下雕龍文徳昧政虛爭敢立函封三奏心匍匐堅讓此碑聲葢國我恐江淹五色筆作不立此碑之碑文不得
　　施萬病丸
　　我聞昔有海上翁鬚睂皎白塵土中葫蘆盛藥行如風病者與藥皆惺憁藥王藥上親兄弟救人急於已諸體玉毫調御偏讃揚金輪釋梵咸歸禮賢守運心亦相似不吝親親拘子子曽聞古徳有深言由來大士皆如此
　　甘雨應祈
　　春雨偶愆期草木亦未覺君侯不遑處退食或閉閣東海浪滔滔西江波漠漠得不願身為大虬金其角玉其甲一吸再喢雲平霧匝華暢九有清傾六合使不蘇者蘇不足者足情通上𤣥如膏綿綿有叟有叟鼓腹歌於道邊歌曰麥苗芃芃兮鶬鷓飛日出而作兮日入歸如彼草木兮雨露肥古人三樂兮我樂多之天之成兮地之平兮柘系黃兮瓠葉青兮乳女啼兮蒸黍馨兮炙背捫虱兮復何經營兮
　　寄韓圑練
　　眞宰動洪鑪萬物皆消息唯有三珠樹不用東風力君子天廟器頭骨何巉崱海內久聞名江西偶相識誰不有詩機麟龍不解織誰不有心地蘭茝不曽植多君二俱作獨立千仞壁話道出先天憑師動臻〈一作榛〉極青霄鴈行律紅露荊花滴偶然成逺別別後長相憶行出鄱陽郡又見謝安石留我遇殘冬身心苦恬寂江上春又至引頸山空積何日再相逢天香滿瑤席
　　春野作五首
　　閒歩淺青平綠流水征車自逐誰家挾彈少年擬打紅衣啄木
　　山花雨打盡滿衣如爛錦逺尋鷓鴣雛拾得一團蕈大牛苦耕田乳犢望似泣萬事皆天意綠草頭蕺蕺斜陽射破冡髑髏半出地不知誰氏子猶自作意氣牛兒小牛女少拋牛沙上鬬百草鉏隴老人又太老薄煙漠漠覆桑棗戴嵩醉後取次掃
　　深山逢老僧二首
　　衲衣線麄心似月自把短鋤鋤榾柮青石溪邊踏葉行數片雲隨兩睂雪
　　山童貌頑名乞乞放火燒畬采崖蜜擔頭何物帶山香一籮白蕈一籮栗
　　道情偈
　　草木亦有性與我將不別我若似草木成道無時節世人不會道向道卻嗔道傷嗟此輩人寶山不得寶
　　懷二三朝友
　　傷心復傷心流光似飛電有惠驪龍十斛珠不如一見君子面愁人復愁人滿眼皆埃塵有惠黃金一萬斤不如一見於仁人我昔讀詩書如今盡拋也只記得田叔孟溫舒帝王滿口呼長者
　　偶作
　　君子稱一善馨香遍九垓小人妒一善處處生嫌猜口如暴死人鐵尺抝不開稂莠蝕田髓積陰成冬雷因知咋舌人千古空悠哉
　　義士行
　　先生先生不可遇愛平不平睂斗豎黃昏雨雹空似黳別我不知何處去
　　觀懐素〈一本有上人二字〉草書歌
　　張顚顚後顛非顛直至懷素之顚始是顚師不譚經不説禪筋力唯於草書朽〈一作妙〉顚狂卻恐是神仙有神助兮人〈一作神〉莫及鐵石畫兮墨須入金尊竹葉數斗餘半斜〈一作飲〉半傾山衲濕醉來把筆獰〈一作猛〉如虎粉壁素屏不問主亂拏亂抺無規矩羅剎石上坐伍子胥蒯通八字立對漢髙祖勢崩騰兮不可止天機暗轉鋒鋩裏閃電光邊霹靂飛古柏身中𣵡〈一作旱〉龍死駭人心兮目眓〈音莂〉瞁〈音旭〉頓人足兮神辟易乍如沙場大戰〈一作戰敗〉後斷槍橛箭〈一作斷骸析骨〉皆〈一作何〉狼籍又似深山朽〈一作怪〉石上古病松枝掛鐵錫月兔筆天竈墨斜鑿黃金側剉玉珊瑚枝長大束〈一作如〉束天馬驕獰不可勒東卻西南又北倒又〈一作還〉起斷復續忽如鄂公喝〈一作捉〉住單雄信秦王肩上⿰〈一作搭〉著棗木槊懷素師懷素師若不是星辰降瑞即必是河嶽孕靈固宜須冷〈一作令〉笑逸少爭得不心醉伯英天台古杉一千尺崖崩劁〈一作岸〉折何崢嶸或細微仙衣半拆〈一作縫綻〉金線垂或妍媚桃花半紅公子醉我恐山為墨兮磨海水天與筆兮書大地〈一作海為水天為筆兮書大地〉乃能畧展狂僧意常恨與師不相識一見此書空歎息伊昔張渭〈一作謂〉任華葉季良數子贈歌豈虛飾所不足者渾未曽道著其神力石橋被燒燒〈一作卻〉良玉土不〈一作不土〉蝕錐畫沙兮印印泥世人世人爭得測知師雄名在世間明月清風有何極
　　送盧舍人三首
　　一曰勸君不用登峴首山讀羊祐碑男兒事業須自竒此碑山頭如日月日日照人人不知人不知青山白雲徒爾為
　　二曰勸君登商山不用覓商山皓雲深雪深騾馬倒我願終南太華變為金吾後見之不為寶我願九州四海紙幅幅與君為諫草使躡禼踐䕫逢軒見皥日環五色是物得老如此即商山皓商山皓君不用討他他必來相討
　　三曰君不見釋梵諸天夀億垓天上人間去復來君又不見紫金為輪一千幅寶洲〈〉四皆臣伏輪王釋梵作何因祗是𢎞隆大乘福自古皇王與賢哲頂敬心師刻金玉報通三世釋迦言莫將梁武為題目君不見近代韋裵蔣與蕭〈韋處厚相國出入廟堂禮佛如朝見君父裵休相國師事空王信敬無比出將入相偏重禪門蔣伸相國牆壍空門為大檀越中書藩鎮常事天王蕭倣相國清徳冠世白業常修為佛骨碑見行於當世〉文房書府師百僚代天理物映千古布髪掩泥非一朝大哉釋梵輪王璞已矣何人繼先覺行行珍重寄斯言斯不是尋常曲〈缺一字〉
　　宿深村
　　行行一宿深村裏雞犬豐年鬧如市黃昏見客合家喜月下取魚戽塘水
　　黃鶯
　　一種為春禽花中開羽翼如何此鳥身便是黃金色黃金色若逢竹實終不食
　　送越將歸㑹稽
　　面如玉盤身八尺燕語清獰戰袍窄古嶽龍腥一匣霜江上相逢雙眼碧冉冉春光方婉娩黯然別我歸稽巘他年必帥邯鄲兒與我殺輕班定逺
　　別仙客
　　巨鼇頭縮翻仙翠蟠桃爛落珊瑚地浪濺霓旌濕鵬翅畧別千年太容易
　　寒江上望
　　荒岸燒未死白雲癡不動極目無人行浪打取魚籠
　　讀唐史
　　我愛李景伯內宴執良規君臣道昭彰天顔終熙怡大簸怕清風糠粃繚亂飛洪鑪烹五金黃金終自竒大哉為忠臣捨此何所之
　　樵叟
　　樵父貌飢帶塵土〈一作風雨〉自言一生苦寒苦〈一作暑〉擔頭擔箇赤瓷甖斜陽獨立〈一作入〉濛籠塢











　　御定全唐詩巻八百二十八
<集部,總集類,御定全唐詩>
　　欽定四庫全書
　　御定全唐詩巻八百二十九
　　貫休
　　春山行
　　重疊太古色濛濛花雨時好峰〈一作山〉行恐盡流水語相隨黒壤生紅黍〈一作米〉黃猨領白兒因思石橋月曽與故〈一作道〉人期
　　送諫官南遷
　　危行危言者從天落海涯如斯為逺客始是好男兒瘴雜交州雨犀揩馬援碑不知千萬里誰復識辛毗
　　懷香爐峰道人
　　常思峰頂叟石窟土為牀日日先見日煙霞多異香冥心同槁木掃雪帶微陽終必相尋去斯人不可忘
　　觀李翰林眞二首
　　日角浮紫氣凜然塵外清雖稱李太白知是那星精御宴千鍾飲蕃書一筆成宜哉杜工部不錯道騎鯨
　　誰氏子丹青毫端曲有靈屹如山忽墮爽似酒初醒天馬難攏勒仙房久閉扃若非如此輩何以傲彤庭
　　晩泊湘江作〈一作晩泊湘江懷古〉
　　煙浪瀁〈一作濛〉秋色髙吟似有〈一作得〉鄰一輪湘渚月萬〈一作千〉古獨醒人岸濕穿花逺風香禱廟頻祇應諛佞者到此不傷神
　　淮上逢故人
　　故園離亂後十載始逢君長恨南熏奏尋常只自聞荒窗秋見岳赤地夜生雲莫歎謀身晩中興正用文
　　讀杜工部集二首
　　造化拾無遺唯應杜甫詩豈非𤣥域橐〈一作藁〉奪得古人旗日月精華薄山川氣槩卑古今吟不盡惆悵不同時甫也道亦喪孤身出蜀城彩毫終不撅白雪更能輕命薄相如命名齊李白名不知耒陽令何以葬先生
　　題簡禪師院
　　機忘室亦空靜與沃洲同唯有半庭竹能生竟日風思山海月上出定印香終繼後傳衣者還須立雪中
　　讀劉得仁賈島集二首
　　二公俱作者其柰亦迂儒且有諸峰在何將一第吁句還如菡萏誰復贈襜褕想得重泉下依前與衆殊役思曾衝尹多言阻國親桂枝何所直陋巷不勝貧馬病唯〈一作難〉湯雪門荒劣有人伊余吟亦苦為爾一睂嚬
　　天台〈一本無上二字〉老僧
　　獨住無人處松龕嶽色侵僧中九十臘雲外一生心白髪垂不剃青眸笑轉深猶能指孤月為我暫開襟
　　經費隱君舊宅
　　巉巖玉九株秀濕掩蒼梧祥瑞久不出羲軒消得無雨和髙瀑濁燒熁大櫧枯到此思歸去迢迢隔五湖
　　秋末懷舊山
　　昔住匡廬北無人知姓名侵雲收榖粟引蟻上柑橙寒雨雪兼落枯林虎獨行誰能將白髮共向此中生
　　春過鄱陽湖
　　百慮片帆下風波極目看呉山兼鳥沒楚色入衣寒過此愁人處始知行路難夕陽沙鳥上囘首一長歎
　　寄僧野和尚
　　鳥〈一作島〉外更誰親諸峰即四鄰白頭寒枕石青衲爛無塵橡栗堆行徑猨猴遶定身儻然重結社願作掃壇人
　　寄馮使君
　　端居碧雲暮好鳥啼紅芳滿郭桃李熟捲簾風雨香清吟繡段句黙念芙蓉章未得歸山去頻升謝守堂
　　寄紫閣隱者
　　積翠藏一叟常思未得逰不知在巖下為復在峰頭苔上枯藤笐泉淋破石樓伊余更何事不學此翁休
　　寄天台道友
　　大是清虛地髙吟到日晡水聲金磬亂雲片玉盤粗仙有遺蹤在人還得意無石碑文不直壁畫色多枯冷立千年鶴閑燒六一爐松枝垂似物山勢秀難圖紫府程非逺清溪徑不迂馨香柏上露皎潔水中珠賢聖無他術圓融只在吾寄言桐柏子珍重保之乎
　　旅中懷孫路
　　暮塵微雨收蟬急楚鄉秋一片月出海幾家人上樓砌香殘果落汀草宿煙浮唯有知音者相思歌白頭
　　貽世
　　至理不誤物悠悠自不明黃金燒欲盡白髮火邊生苦惑神仙䜝難收日月精捕風兼繫影信矣不須爭
　　覽李秀才巻
　　香沐整山衣開君一軸詩吟當秋景苦味出雪林遲經濟幾人到工夫兩鬢知因嗟和氏淚不是等閑垂
　　懷方干張為
　　冥摉入仙窟半夜水堂前吾道祇如此古人多亦然螢沈荒塢霧月苦綠梧蟬因憶垂綸者滄浪何處邊
　　四皓圖
　　何人圖四皓如語話嘮嘮雙鬢雪相似是誰年最髙溪苔連豹褥仙酒汙雲想得忘秦日伊余亦合逃
　　懷白閣道侶
　　寒思白閣層石屋兩三僧斜雪掃不盡飢猨喚得應香然一字火磬過數潭氷終必相尋去孤懷久不勝
　　讀孟郊集
　　東野子何之詩人始見詩清刳霜雪髓吟動鬼神司舉世言多媚無人師此師因知吾道後冷淡亦如斯
　　懷四明亮公
　　孤峰含紫煙師住此安禪不下便不〈一作石〉下如斯太可憐坐侵天井黑吟久海霞蔫豈覺塵埃裏干戈已十年
　　秋過錢塘江
　　巨浸東隅極山吞大野平因知呉相恨不盡海濤聲黒氣騰蛟窟秋雲入戰城逰人千萬里過此白髭生
　　上俞許二判官
　　近拋蓑笠者急善遇休明未審親宗伯焉能識正聲病容經夏在岳夢入秋並無限林中意今逢許郭傾
　　懷劉得仁
　　詩名動帝畿身謝亦因詩白日只如哭皇天得不知旅墳孤⿰岳羸僕泣如兒多少求名者聞之淚盡垂
　　歸故林後寄二三知已
　　昨別楚江邊逡廵早數年詩雖清到後人更於前岸翠連喬嶽汀沙入壞〈一作瀼〉田何時重一見談笑有茶煙
　　春寄西山陳陶
　　搔首復搔首孤懷草萋萋春光已滿目君在西山西壍水成文去庭柯擎翠低所思不可見黃鳥花中啼
　　秋末江行
　　四顧木落盡扁舟増所思雲衝逺燒出帆轉大荒遲天際霜雪作水邊蒿艾衰斷猨不堪聽一聽亦同悲
　　送人歸新羅
　　昨夜西風起送君歸故鄉積愁窮地角見日上扶桑蜃氣生初霽潮㾗匝亂荒從茲頭各白魂夢一相望
　　思匡山賈匡〈一作寒夜思廬山賈生〉
　　山兄詩癖甚寒夜更何為覓句唯〈一如〉作頑坐嚴霜打不知石膏黏木屐〈一作履〉崖蜜〈一作栗〉落冰池近見禪僧説生涯勝徃時
　　偶作
　　十載獨扃扉唯為二雅詩道孤終不雜頭白更何疑句冷杉松與霜嚴鼓角知修心對閒鏡明月印秋池
　　贈方干
　　盛名與髙隱合近謝敷村弟子已得桂先生猶灌園垂綸侵海介拾句歷雲根白日昇天路如君別有門〈弟子謂李頻也〉
　　漁父
　　一葉一竿竹睂鬚雲欲零陸應無祖業香必是伊腥兒亦名魚鷓歌稱我〈一作爾〉洞庭囘頭深自媿舊業近滄溟
　　題友人山居
　　卜居鄰塢寺魂夢又相闗鶴本如雲白君初似我閑月明僧渡水木落火連山從此天台約來茲未得還
　　寄宋使君
　　寺倚烏龍腹窗中見碧稜空廊人畫祖古殿鶴窺燈風吼深松雪爐寒一鼎冰唯應謝內史知此道心澄
　　懷武夷紅石子二首
　　常思紅石子獨自住山椒窗外猩猩語爐中奼奼嬌乳香諸洞滴地秀衆峰朝曾見竒人説煙霞恨太遙弋者終何慕髙吟坐綠鼇燒侵薑芋窖僧與水雲袍竹鞘畬刀缺松枝獵箭牢何時一相見清話擘蟠桃
　　送人征蠻
　　七縱七擒處君行事可攀亦知磨一劍不獨定諸蠻樹盡低銅柱潮常沸火山名須麟閣上好去及𤓰還
　　懷周朴張為
　　二子無消息多應各自耕巴江思杜甫漳水憶劉楨白髮應全白生涯作麼生寄書多不逹空念重行行
　　寄令狐郎中
　　雨打繁暑盡放懷歩微涼綠苔狂似人入我白玉堂壍鳥眠堪畫庭檉夜益香唯應蘂宮子時到虎溪傍
　　鄱陽道中作
　　鄱陽古岸邊無一樹無蟬路轉仙山大砧驅鄉思偏湖平帆盡落天淡月初圓何事堯雲下干戈滿許田
　　歸故林別知已
　　別離無古今柳色向人深萬里長江水平生不印心逺書容北鴈贈別謝南金愧勉青雲志余懷非陸沈
　　送僧遊天台
　　囊空心亦空城郭去騰騰眼作麼是眼僧誰識此僧歇隈紅樹久笑看白雪崩已有天台約深秋必共登
　　詠竹根珓子
　　出處慙林藪才微幸一陽不縁懷片善豈得近馨香節亦因人淨聲從擲地彰但令筋力在永願報時昌
　　硯瓦
　　淺薄雖頑朴其如近筆端低心蒙潤久入匣更身安應念研磨苦無為瓦礫看儻然仁不棄還可比琅玕
　　水壺子
　　良匠曽陶瑩多居筆硯中一從親几案常恐近兒童卓立澄心久提攜注意通不應嫌器小還有濟人功
　　筆
　　莫訝書紳苦功成在一毫自從蒙管錄便覺用心勞手㸃時難棄身閒架亦髙何妨成五色永願助風騷
　　棊
　　棊信無聲樂偏宜境寂寥著髙圖暗合勢王氣彌驕人事掀天盡光陰動地銷因知韋氏論不獨為呉朝
　　夜對雪作寄友生
　　皓彩中宵合開門失所蹤〈一作從〉何年今夜意共子在〈一作老〉孤峯氣射燈花落光侵壁罅濃唯君心似我吟到五更鐘
　　題惠琮律師院
　　苦節兼青目公卿話有餘唯傳黃葉喻還似白泉居猨撥孤雲破鐘撞衆木疎社壇蹤跡在重結復何如
　　寄清冷山道人
　　常憶清冷子深雲種早禾萬緣雖不渉一句子如何蹤跡諸峰匝衣裳老虱多江頭無事也終必到煙蘿
　　秋盡途中作
　　行行芳草歇潭島葉紛紛山色路無盡砧聲客強聞殘陽曜極野黑水浸空墳那得無鄉思前程入楚雲
　　秋居寄王相公三首〈首句缺一字〉
　　禪林蟬　落地燥可生苔好句慵收拾清風作麼來餅唯餐喜悅社已得宗雷還似山中日柴門更不開松聲髙似瀑藥熟色如花誰道全無病時猶不在家〈逐六塵名不在家也〉山童舂菽粉園叟送銀𤓰誰訪孫𢎞閣談𤣥到日斜
　　氣與非常合常人爭得知直須窮到底始是出家兒閣雀銜紅粟鄰僧背古碑祇應王與謝時有沃州期
　　讀𤣥宗幸蜀記
　　宋璟姚崇死中庸遂變移如何遊萬里祇為一羌兒泣溻乾坤色飄零日月旗火從龍闕起淚向馬嵬垂始憶張丞相全師郭子儀百官皆剽劫九廟盡崩隳塵撲銀輪〈一作榦〉暗雷奔棧閣危倖臣方賜死野老不勝悲〈時有羣叟遮道泣見於上〉及霤飄淪日行宮寂寞時人心雖未厭天意亦難知聖兩歸丹禁承乾動四夷因知納諫諍始是太平基










　　御定全唐詩卷八百二十九
　　欽定四庫全書
　　御定全唐詩卷八百三十
　　貫休
　　聞徵四處士
　　一詔羣公起移山四海聞因知丈夫事須佐聖明君白酒全傾甕蒲輪半載雲從茲居諫署筆硯幾人焚
　　送友人下第遊邊
　　失意窮邊去孤城值晩春黑山霞不赤白日鬼隨人角咽邊風𦂳沙昏磧月新明時至公在廻首莫因循
　　寄匡山紀公
　　錦繡谷中人相思入夢頻寄言無別事琢句似終身書巻須求㫖鬚根易得銀斯言如不惑千里亦相親
　　聞無相道人順世五首
　　一事不經營孤峰長老情惟餐橡子餅愛説道君兄池藕香貍掘山神白日行又聞行腳也何處化羣生自昔尋師日顚峰絶頂頭雖聞不相似特地使人愁庭
　　樹雪摧殘上有白獮猴大哉法中龍去去不可留常思將道者髙論地爐傍迂談無世味夜深山木僵下山遭離亂多病惟深藏一別三十年煙水空茫茫石霜既順世吾師亦不住杉桂有猩猩糠粃無句句土肥多孟蕨道老如孾孺莫比優曇花斯人更難遇百千萬億偈共他勿交渉所以那老人密傳與迦葉吾師得此法不論劫不劫去矣不可留無蹤若為躡
　　苦熱
　　松桂枝〈一作晝〉不動陽烏飛半天稻麻須〈一作傾又作難〉結實沙石欲生煙毒氣仍干扇髙枝不立蟬舊山多積〈一作貯〉雪歸去是何年
　　鄂渚贈祥公
　　寂寥堆積者自為是髙僧客逺何人識吟多冷病増松煙青透壁雪氣細吹燈猶賴師於我依依非面朋
　　懷武昌棲一二首
　　常憶能吟一房連古帝墟無端多忤物唯我獨知渠病癒囊空後神清木落初祇因烽火起書札自茲疎清風江上月霜灑月中砧得句先呈佛無人知此心〈師得句祇雲堪供養佛〉寂寥從鬼出蒼翠到門深惟有雙峰寺時時獨去尋
　　寒食郊外
　　寒食將吾族相隨過石溪塚花沾酒落林鳥學人啼白水穿蕪疾新霞出霧低不堪迴首望家在赤松西
　　送道士歸天台
　　道髙畱不住道去更何雲舉世皆趨世如君始愛君徑侵銀地滑瀑到石城聞它日如相憶金桃一為分
　　經孟浩然鹿門舊居二首
　　孟子終焉處遊人得得過𣞼深黃狖小地煗白雲多孔聖嗟大謬𤣥宗爭奈何空餘峴山色千古共嵯峨花落谷鶯啼精靈安在哉青山不可問永日獨裵囘塚穴應藏虎荒碑祇見苔伊余亦惆悵昨日郢城迴
　　春送禪師歸閩中cq=432
　　春色滿三湘送師還故鄉穿霞逢黒鴆乞食得紅薑大化宗門闢孤禪海樹涼儻為新句偈寄我亦何妨
　　途中逢周朴
　　東西南北路相遇共興哀世濁〈一作獨〉無知已子從何處來菊衰芳草在程逺宿煙開儻遇中興主還應不用媒
　　避寇山中作
　　山翠碧嵯峨攀牽去者多淺深俱得地好惡未知他有草皆為戶無人不荷戈相逢空悵望更有好時麼
　　避寇上唐臺山
　　蒼黃緣鳥道峰脅見樓臺檉桂香皆滴煙霞濕不開僧髙睂半白山老石多摧莫問塵中事如今正可哀
　　題嶧桐〈一作擇詞〉律師院
　　律中麟角者髙談出塵埃芳草不曽觸幾生如此來壑風吹磬斷杉露滴花開如結林中社伊余亦願陪
　　上馮使君渡水僧障子
　　跣足拄巴藤潺湲渡幾曽盡權無著印不是等閑僧熊耳應初到牛頭始去登畫來偏覺好將寄柳呉興
　　秋夜翫月懷玉霄道士
　　光異磨礱出輪非雕斵成今宵剛道別舉世勿人爭征婦砧添怨詩人哭到明惟宜華頂叟笙磬有餘聲
　　上杭州令狐使君
　　顔冉徳無鄰分憂浙水濱愛山成大癖求瘼似諸身視事奸囘盡登樓海岳春野人如有幸應得見陶鈞
　　懷諸葛珏〈一作覺〉二首
　　諸葛子作者詩曽我細看出山因覓孟踏雪去尋韓〈遇孟郊韓愈於洛下〉謬獨哭不錯〈諸葛雲思牽呉岫起吟索剡雲開〉常流飲寔難〈諸葛曽為僧名然有詩云到處自鑿井不能飲常流〉知音知便了歸去舊江干羸馬與羸童微吟冒北風店孤僧共歇日落思無窮囊草無非刺魏人那識公〈投魏不遇而去〉鶯花五陵道去去與誰同
　　懷錢唐羅隱章魯封
　　二子依公子雞鳴狗盜徒青雲十上苦白髮一莖無風澀潮聲惡天寒角韻孤別離千萬里何以慰榮枯
　　送沈侍郎
　　從知無逺近木落去閩城地入無諸俗冠峩甲乙精山多髙興亂江直好風生儉府清無事唯應薦禰衡
　　題宿禪師院
　　身閑心亦然如此已多年語淡不著物茶香別有泉古衣和蘚衲新偈幾人傳時説秋歸夢孤峰在海邊
　　秋晩泊石頭驛有寄
　　蕭索漳江北何人慰寂寥北風人獨立南國信空遙燒塢新雲白漁家衆木凋所思不可見行鴈在青霄
　　別盧使君
　　杜宇聲聲急行行楚水濱道無裨政化行處傲孤雲幸到膺門下頻蒙俸粟分詩雖曽引玉棊數中埋軍山好還尋去恩深豈易雲扇風千里泰車雨九重聞晴霧和花氣危檣鼓浪文終期陶鑄日再見信陵君
　　秋夜吟
　　如愚復愛詩木落即眠遲思苦香消盡更深筆尚隨飢童舂赤黍繁露灑烏椑看卻龍鍾也歸山是底時
　　桐江閒居作十二首
　　木落雨翛翛桐江古岸頭擬歸仙掌去剛被謝公留猛燒侵茶塢殘霞照角樓坐來還有意流水面前流香剎通真觀樓臺倚郡城陰森古樹氣粗淡老僧情壁畫連山潤仙鐘扣月清何須結西社大道本無生靜室焚檀印深爐燒鐵瓶茶和阿魏煖火種柏根馨數隻飛來鶴成堆讀了經何妨似支遁騎馬入青冥不問賡桑子唯師妙吉祥等閑眠片石不覺到斜陽獨自收櫧葉教童探柏瓤王孫莫指笑淡泊味還長詩琢冰成句多將大道論人誰知此意日日祇闗門乳鼠穿荒壁溪⻱上淨盆因知無事貴言外更無言紅黍飯溪苔清吟茗數杯祇應唯道在〈一作庇〉無意俟時來樹疊藏仙洞山蒸足爆雷從他嫌復笑門更不曽開蟬急野蕭蕭山中信屢招樹香烹菌術詩　　瓊瑤諸境教人認荒榛引燒燒吾皇禮金骨誰　美南朝〈第四句八句缺三字〉
　　露滴滴蘅茅秋成爽氣交霜椑如蜜裹　　似鹽苞浮蘚侵蛩穴微陽落鶴巢還如山裏日門更絶人敲〈第四句缺二字〉
　　壍鳥毛衣別頻來似愛吟蕭條秋病後斑駁綠苔深珠翠籠金像風泉灑玉琴孰知吾所適終不是心心芙蓉峰裏居闗閉復何如白玃兼花鹿多年不見渠紅泉香滴瀝丹桂冷扶疎唯有西溪叟時時到𡚁廬憶在山中日為僧鬢欲衰一燈常到曉十載不離師水汲冰溪滑鐘撞雪閣危從來多自省不學擬何為囊非撲滿器門更絶人過土井連岡冷風簾迸葉多村童頑似鐵山菜硬如莎唯有前山色窗中無奈何
　　寄馮使君
　　山風與霜氣浩浩滿松枝永日燒杉子無人共此時為文攀諷諫得道在毫釐唯有桐江守常憐志不卑
　　經棲白舊院二首
　　竺卿何處去觸目盡淒涼不見中秋月空餘一炷香殘花飄暮雨枯葉葢啼螿誰禮新墳塔蕭條渭水傍國寶還亡一時多李徳林故人卿相泣承製渥恩深舊藁誰收得空堂影似吟裵囘不能去寒日下西岑
　　贈李祐道人〈一作贈道士〉
　　闒茸復埃塵難親復易親皆疑有仙術問著卻愁人祇是耽浮蟻曽雲見泣麟相逢先合手渾似有前因
　　贈景和尚院
　　藏經看幾徧睂有數條霜萬境心都冺深冬日亦長窗虛花木氣衲掛水雲鄉時説秋歸夢峰頭雪滿牀
　　上宋使君
　　折桂文如錦分憂力若春位髙空倚命詩妙古無人有感禾爭熟無私吏盡貧野人如有幸應得見陶鈞
　　離亂後寄九峰和尚二首
　　亂後知深隱菴應近石樓異香因雪歇仙果落池浮詩老全拋格心空未到頭還應嫌笑我世路獨悠悠蕭灑復蕭灑松根獨據梧瀑冰吟次折逺燒坐來無老𤣎寒披衲孤雲靜入㕑不知知我否已到不區區
　　送黃賓於赴舉〈第三句第七句各缺一字〉
　　冬暮雨霏霏行人喜可稀二階　夜雪亞聖在春闈馬疾頑童逺山荒凍葉飛　師無一事應見麗⻱歸
　　題靈溪暢公墅
　　境清僧格冷新斬古林開舊隱還如此令人來又來嵐飛黏似霧茶好碧於苔但使心清淨從渠歲月催
　　送髙九經赴舉
　　囘也曽言志明君則事之中興今若此須去更何疑志列秋霜好忠言劇諫竒〈志列忠言皆舊人也〉陸機遊洛日文舉薦衡時虎跡商山雪雲㾗岳廟碑夫〈一作憑〉君將潦倒一説向深知
　　東西二林寺流水
　　水爾何如此區區矻矻流牆牆邊瀝瀝砌砌下啾啾味不卑於乳聲常占得秋崩騰成大瀑落托出深溝逺歴神仙窟髙淋竹樹頭數家舂碓磑幾處浴𤠔猴共月穿峰罅喧僧睡石樓派通天宇〈一作井〉濶霤入楚江浮為潤知何極無邊始自由好歸江海裏長負濟川舟
　　送王貞白重試東歸
　　心苦酬心了東歸謝所知可憐重試者如折兩三枝雨毒逢花少山多愛馬遲此行三可羨正值倒戈時
　　早秋即事寄馮使君
　　金脈火初微開門竹杖隨此身全是病今日更嗔誰落葉崢嶸處諸峰爽拔時唯思棠樹下髙論入圓伊
　　贈景和尚院
　　貌古睂如雪看經二十霜尋常對詩客祇勸療心瘡炭火邕湖瀅山晴紫竹涼怡然無一事流水自湯湯
　　寄西山胡汾
　　待價欲要君山前獨灌園雖然不識面要且已消魂鹿睡紅霞影泉淋白石門伊余心更苦何日共深論
　　題師穎和尚院
　　師院清無敵師心智不知臘髙清眼細閒甚白雲卑煮茗然楓枿泥牆札祖碑愛師終不及謾住許多時
　　遊雲頂山晩望
　　雲頂聊一望山靈草木竒黔南在何處堪笑復堪悲菊歇香未歇露繁蟬不飢明朝又西去錦水與峨睂
　　劉相公見訪
　　千騎擁朱輪香塵豈是塵如何補袞服來看衲衣人莊叟因先覺空王有宿因對花無俗態愛竹見天眞欹枕松窗迥題橋道意新戒師慙匪什都講更勝詢桃熟多紅璺茶香有碧筋髙宗多不寐終是夢中人
　　寄赤松舒道士二首
　　不見髙人久空令鄙恡多遙思青嶂下無那白雲何子愛寒山子歌惟樂道歌會應陪太守一日到煙蘿余亦如君也詩魔不敢魔一餐兼午睡萬事不如他雨陣衝溪月蛛絲罥砌莎近知山果熟還擬寄來麼
　　鄂渚逢楊賛禹
　　流浪兵荒苦相思嵗月闌理惟通至道人或謂無端燒猛湖煙赤窗空雪月寒知音不可見始為一吟看
　　別性空禪師
　　積翠迸一瀑紅霞碧霧開方尋此境去莫問幾時迴盪槳入檐石思詩聞早雷唯師心似我欲近不然灰
　　送胡處士
　　不名兼不利相遇海西濆白字未乾髮清時錯愛雲頭巾多酒氣竹杖有苔文久積希顔意林中又送君
　　寄瀾公二首
　　小一頭應白孤髙住歙城不知安樂否何以近無生〈師常供養十六羅漢羅漢梵語此雲無生〉燒逼鴻行側風乾雪朕清途中逢此信珍重未精誠
　　荒亂拋深隱飄零逺寓居片雲無定所得力是逢渠〈光洞山道人云吾生獨自徃處處得逢渠〉瀑灂羣公社江崩古帝墟終期再相見招手復何如
　　寄棲一上人
　　花塹接滄洲陰雲閑楚丘雨聲雖到夜吟味不如秋古屋藏花鴿荒園聚亂流無機心便是何用話歸休
　　送僧之湖南
　　湘水萬餘里師遊芳草生登山乞食後無伴入雲行宿雨和花落春牛擁霧耕不知今夜月何處聽猿聲
　　秋末寄張侍郎
　　靜坐〈一作處〉黔城北離仁半嵗彊霧中紅黍熟燒後白雲香多病如何好無心去始長寂寥還得句溪上寄三張
　　古〈一作入〉塞曲三首
　　單于烽火動都䕶去天涯別賜黃金甲親臨白玉除〈一作墀〉塞垣須靜謐師旅審安危定逺條支寵如今勝古時方見將軍貴分明帶冕旒聖恩如逺被狂敵不難收臣節唯期死功勲敢望侯終辭脩里第從此出皇州百萬精兵動參差便渡遼如何好白日亦照此夭驕逺樹深疑賊驚蓬迥似鵰凱歌何日唱磧路共天遙
　　古塞下曲七首
　　下營依遁甲分帥把河隍地使人心惡風吹旗燄荒摉山得〈一作見〉探卒放火獵黃羊唯有南飛鴈聲聲斷客腸歸去是何年山連邏逤川蒼黃曽戰地空闊養鵰天旗插蒸沙堡槍擔卓槊泉蕭條寒日落號令徹窮邊強寇日相持如龍馬不肥突圍金甲破趂賊鐵槍飛漢月堂堂上邉雲慘慘微黃河氷已合猶未送征衣南北惟堪恨東西寔可嗟常飛侵夏雪何處有人家風刮陰山薄河推大岸斜祇應寒夜夢時見故園花不是將軍勇邉兵豈易當雨曽淋火陣箭又中金瘡鐵嶺全無土豺羣亦有狼因思無戰日天子是陶唐榆葉飄蕭盡闗防烽寨重寒來知馬疾戰後覺人兇燒逐飛蓬死沙生毒霧濃誰能奏明主功業已堪封萬戰千征地蒼茫古塞門陰兵為客祟惡酒發刀痕風落崑崙石河崩苜蓿根將軍更移帳日日近西蕃
　　古塞上曲七首
　　幽并兒百萬百戰未曽輸蕃界已深入將軍仍逺圖月明風拔帳磧暗鬼騎狐但有東歸日甘從筋力枯中軍殺白馬白日祭蒼蒼號變旗幡亂鼙〈一作沙〉乾草木黃朔雲含凍雨枯骨放妖光故國今何處參差近鬼方白雁兼羌笛幾年垂淚聽陰風吹殺氣永日在青冥逺戍秋添將邊烽夜雜星嫖姚頭半白猶自看兵經久〈一作大〉雨始無塵邊聲四散聞浸河荒寨柱吹角白頭軍戰〈一作牛〉馬齕𦎬草烏鳶識陣雲征人心力盡枮骨更遭焚
　　帳幕侵邉界憑陵未可涯擒生行別路尋箭向平沙赤落蒲桃葉香微甘草花不堪登隴望白日又西斜地角天涯外人號鬼哭邊大河流敗卒寒日下蒼煙殺氣諸蕃動軍書一箭傳將軍莫惆悵髙處是燕然山接龍門水河連勃勃城數州今已伏此命豈堪輕磧吼旄頭落風乾刁斗清因嗟李陵苦祇得沒蕃名
　　古出塞曲三首
　　掃盡烽煙跡迴頭〈一作戈〉望故闗相逢惟死鬬豈易得生還縱宴參蕃樂收兵過雪山不封十萬戶此事亦應閒玉帳將軍意殷勤把酒論功髙寧在我陣沒與招魂塞色干戈束軍容喜氣屯男兒今始是譀出玉闗門囘首隴山頭連天草木秋聖君應入夢半路遣封侯水不擔陰雪柴令倒戍樓歸來麟閣上春色滿皇州
　　聞赤松舒道士下世〈東陽未亂前相別〉
　　地變賢人喪瘡痍不可觀一聞消息苦千種破除難陰隲那虛擲深山近始安𤣥闗評兔角玉器琢雞冠傲野髙難狎融怡美不殫冀迎新渥澤〈時太守方錄道業奏聞徵出〉遽逐逝波瀾蛻殻埋金隧飛精駕錦鸞傾摧千仞壁枯歇一株蘭〈一作難〉仙廟詩雖繼苔牆篆必鞔〈師善大小篆嘗有詩題赤松子廟〉煙霞成片黯松桂著行乾影拄溪流咽堂扃隟月寒寂寥遺藥犬縹緲想瓊竿伊昔相尋逺留連幾盡歡論詩花作席炙菌葉為盤彭伉心相似承禎趣一般琴彈溪月側棊次砌雲殘儵忽成千古飄零見百端荊襄春浩浩呉越浪漫漫已矣紅霞子空留白石壇無絃亦湏絶囘首一長歎
　　贈抱麻劉舍人
　　郡政今良吏門風古縉紳萬年唐社稷一箇哭麻人憤烈身先死敷𫾻氣益貞〈一作真〉天乎資大寶泰矣見忠臣得罪鍾多故投荒豈是迍玉寒方重澀松古更青皴鵬⿰寧唯白龍多豈止荀道孤梳有雪恩重淚盈巾喻蜀須憑草成周必仗仁三峰宵旰切萬里渥恩新賦鵩言無累依劉徳有鄰風期仁祖帽鼠訝史雲塵禪叟知何幸𤣥談有宿因雙溪逢陸海〈東陽見故浙西侍郎〉荊渚遇平津〈江陵見吏部相公〉落日愁聞笛何人為吐茵生徒希匠化寰海仰經綸疾愈蟬聲老〈時公在荊州閑居夏疾方可〉年豐雨滴頻劉虬師弟子時喜一相親


　　御定全唐詩巻八百三十
　　欽定四庫全書
　　御定全唐詩卷八百三十一
　　貫休
　　夜寒寄盧給事二首
　　刻羽流商否霜風動地吹邇來唯自惜知合是誰知塹雪消難盡鄰僧睡太竒知音不可得始為一吟之心苦味不苦世衰吾道微清如吞雪雹誰把比珠璣作者相收拾常人任是非舊居滄海上歸去即應歸
　　送葉䝉赴舉
　　年年屈復屈惆悵曲江自古身榮者多非年少時空囊投刺逺大雪入闗遲來歳還公道平人不用疑
　　聞王慥常侍卒三首
　　世亂君巡狩清賢又告亡星辰皆有角日月略無光金柱連天折瑤階被賊荒令人轉惆悵無路問蒼蒼宗社運微衰山摧甘井枯不知千載後更有此人無政入龔黃甲詩輕沈宋徒受恩酬未得不覺祇長吁
　　儻在扶天歩重興古國風還如齊晏子再見狄梁公棠樹梅溪北〈公為婺州大理梅溪婺之亭名〉佳城舜廟東誰修循吏傳對此莫悤悤
　　秋晩野歩
　　藤屨兼閩竹吟行一水傍樹涼蟬不少溪斷路多荒燒岳陰風起田家濁酒香登髙吟更苦微月出蒼茫
　　聞大願和尚順世三首
　　王室今如燬仍聞喪我師古容圖得否內院去無疑〈大師行髙徳廣必生彌勒內院〉岳鬼月中哭松龕雪次隳直須文五色始可立髙碑
　　鄴衞松杉外芝蘭季孟間盡希重詔出祇待六龍還不疾成千古令焚動四山感恩終有淚遙寄水潺潺師稟盡名卿孤峰老稱情若逰三㸃外爭把七賢平苦霧埋空室啼猨有咽聲今朝益惆悵曽沐下牀迎〈愚常念法華經師見即下牀迎雲吾不敢以衆人相待也〉
　　聞葉蒙及第
　　憶昨送君詩平人不用疑吾徒若不得天道即應私塵土茫茫曉麟龍草草騎相思不可見又是落花時
　　送僧之靈夏
　　舊識為邊帥師遊勝事兼連天唯白草野餅有紅鹽蕃近風多㪍河渾磧半淹因知心似月處處有人瞻
　　書無相道人菴
　　造化太茫茫端居紫石房心遺無句句頂處有霜霜白鹿眠枯葉清泉灑毳囊寄言疑未決〈一作已〉須道雪溪旁
　　明進士北齋避暑
　　相訪多衝雨由來徳有鄰卷簾繁暑退濕樹一蟬新道在誰為主吾衰自有因祇應江海上還作狎鷗人
　　晩春寄呉融於競二侍郎
　　白頭為逺客常憶白雲間祇覺老轉老不知閒是閒花含宜細雨室冷是深山唯有霜臺客依依是往還
　　喜不思上人來
　　沃州那不住一別許多時幾度懷君夜相逢出夢遲瓶擔千丈瀑偈是七言詩若向羅浮去伊余亦願隨
　　秋懷赤松道士
　　仙觀在雲端相思星斗寒〈一作闌〉常憐呼鶴易卻恨見君難石罅青虵濕風榸白菌乾終期花月下壇上聽君彈
　　送劉逖赴閩辟
　　離亂生涯盡依劉是見機從來吟太苦不得力還稀路入閩山熟江浮瘴雨肥何須折楊柳相送已依依
　　苦雨中作
　　通宵復連夕其狀祇如傾卻遣思山者忽然嫌水聲好花飄草盡古壁欲雲生不奈天難問迢迢逺客情
　　送僧歸日本
　　焚香祝海靈開眼夢中行得達即便是無生可作輕流黃山火著碇石索雷鳴想到夷王禮還為上寺迎〈有僧遊日本雲彼祇有三寺上寺名兜率國王供養中寺名浮上極品官人供養下寺名祇上寺風俗供養有徳行即漸遷上也〉
　　贈信安鄭道人
　　貌古似蒼鶴心清如鼎湖仍聞得新義便欲註陰符㸃化金〈一作黙坐詩〉常有閑行影漸無杳兮中便是應不食菖蒲
　　送吏部劉相公除東川
　　帝念梓州民年年戰伐頻山川無草木烽火沒煙塵政亂皆因亂安人必藉仁皇天開白日殷鼎輟誠臣一日離君側千官送渭濱酒傾紅琥珀馬控白騏驎渥澤番番降壺漿處處陳旌幢山色濕卭僰鳥啼新帟幕還名儉良醫始姓秦軍雄城似岳地變物含春白必侵雙鬢清應誡四鄰吾皇重命相更合是何人
　　送智光禪伯
　　萬事歸一衲曹溪初去尋從來相狎輩盡不是知音乞食林花落穿雲翠巘深終希重一見示我祖師心
　　夜對雪寄杜使君〈第十四句缺一字〉
　　片片含天意紛紛勢莫拘灑於諸瑞後〈時有柏樹再生甘露頻降〉憂恐一冬無鶴凚聲偏宻風焦片益粗冷牽人夢轉清逼瘴根徂掃徑僧傾笠為詩士棄爐橋髙銀螮蝀峰峻玉浮圖盈尺何須問豐年已可　遙思郢中曲句句出冰壺
　　送王轂及第後歸江西
　　太宗羅俊彥桂玉比光輝難得終須得言歸始是歸風帆天際吼金鶚月中飛五府如交辟魚書莫便稀
　　送盧瞻罷廬陵幕歸閿鄉
　　文行成身事從知貴得仁歸來還寂寞何以慰交親芳草色似動胡桃花又新昌朝有知己好作諫垣臣
　　避寇白沙驛作〈第五句缺三字〉
　　避亂無深淺蒼黃古驛東草枯牛尚齕霞濕燒微紅時時　人愁處處同猶逢好時否孤坐雪濛濛
　　聞李頻員外卒
　　蒼蒼難可問問荅亦難聞落葉平津岸愁人李使君文章應力竭茅土始天分又逐東風去迢迢隔嶺雲
　　江陵寄翰林韓偓學士
　　久住荊溪北禪闗掛綠蘿風清閑客去睡美落花多萬事皆妨道孤峰謾憶他新詩舊知已始為味如何
　　閑居作
　　閑門微雪下慵惰計全成黙坐便終日孤峰祇此清身心閑少夢杉竹冷多聲唯有西峰叟相逢眼最明
　　和韋相公見示閒臥
　　刻形求得相事事未嘗眠霖雨方為雨非煙豈是煙童收庭樹果風曵案頭牋仲虺專為誥何充雅愛禪靜嫌山色逺病是酒杯偏蜩響初穿壁蘭芽半出甎堂懸金粟像〈相公常供養維摩居士〉門枕御溝泉旦沐雖頻握融帷孰敢褰徳髙羣彥表善植幾生前修補烏皮幾深藏子敬氊扶持千載聖瀟灑一聲蟬棊陣連殘月僧交似大顛〈韓吏部重大顛禪師〉常知生似幻維重直如餅憶蓴羹美茶思岳瀑煎祇聞溫樹譽堪鄙竹林賢脫頴三千士馨香四十年寬平開義路淡濘潤清田哲後知如子空王夙有緣對歸香滿袖吟次月當川休説慙如揵堯天即梵天
　　寄山中伉禪師
　　舉世遭心使吾師獨使心萬緣瞑目盡一句不言深野火燒禪石殘霞照栗林秋風溪上路終願一相尋
　　秋寄棲一
　　一別一公後相思時一吁眼中瘡校未般若偈持無〈公時有眼瘡因為之念多心經〉巻句冰團大爐煙櫪橛粗勸君君記取不用更他圖
　　懷匡山山長二首
　　白石峰之半先生好在麼捲簾當大瀑常恨不如他杉罅龍涎溢潭㘭石髮多吾皇摉草澤爭柰謝安何見説面前峰尋常醉亦登雨餘多菌出燒甚古崖崩覓句曽衝虎耕田半為僧聞名多嵗也常恨不飛騰
　　懷髙眞動二首
　　知爾今何處孤髙獨不羣論詩唯許我窮易到無文貰酒兒穿雪尋僧月照雲何時再相見兵寇尚紛紛久別無消息今秋忽得書諸孤婚嫁苦求已世情疎亂甚無喬木溪多不釣魚祇應金〈一作全〉岳色如爾復如余
　　秋末入匡山船行八首
　　楚國茱萸月吳吟梨栗船逺逰無定所髙臥是何年浪卷紛紛葉檣衝澹澹煙去心還自喜廬岳倚青天蘆葦深花裏漁歌一曲長人心雖憶越帆態似浮湘石獺銜魚白汀茅浸浪黃等閒千萬里道在亦無妨島上離家化茅茨竹戶開黃桑雙鵲喜白日有誰來擔浪澆秋芋緣灘取淨苔回頭深自媿舊業本蒿萊匡阜層層翠修江疊疊波從來未曽到此去復如何水廟寒鴉集沙村夕照多誰如垂釣者孤坐𩯭皤皤晩泊蒼茫浦風微浪亦粗估喧如亥合檣宻似林枯地峻湖無　潮寒蚌有珠東西無定所何用問前途〈第五句缺一字〉
　　島香思賈島江碧憶清江囊橐誰相似饞慵世少雙鼉驚入窟月燒到繫船椿謾有歸鄉夢前頭是楚邦南北雖無適東西亦似萍霞根生石片象跡壞沙汀莽莽蒹葭赤微微蜃蛤腥因思范蠡輩未免亦飄零曉色千檣去長江八月時雨淙山骨出⿰擉岸形卑野水畬田黒荒汀獨鳥癡如今是清世誰道出山遲
　　送僧歸華山
　　心枯衲亦枯歸岳揭空盂七貴留不住孤雲出更〈一作便〉孤燒灰猶湯足雪片似黏鬚他日如相覓還應道到吳
　　送友人之嶺外〈第七句缺一字〉
　　五嶺難為客君逰早晩回一囊秋課苦萬里瘴雲開金柱根應動風雷舶欲來明時好　進苦滯長卿才
　　送盧舍人朝覲
　　羶行無為日垂衣帝道亨聖眞千載聖明必萬年明重徳須朝覲流年不可輕洪才傳出世清甲得髙名罕玉藏無映嵇松畫不成起銜軒後勅醉別亞夫營燒闊荊州熟霞新峴首晴重重堯雨露去去漢公卿白髮應從白清貧但更清夢緣丹陛險春傍綵衣生既握鍾繇筆須調傅説羮倘因星使出一望問支鏗
　　上馮使君山水障子
　　憶山歸未得畫出亦堪憐崩岸全隳路荒村半有煙筆句岡勢轉墨搶燒㾗顛逺浦深通海孤峰冷倚天柴棚坐逸士露茗煮紅泉繡與蓮峰競威如劒閣牽石門闗麈鹿氣𠉀有神仙茅屋書窗小苔堦滴瀑圓松根擊石朽桂葉蝕霜鮮畫出欺王墨擎將獻恵連新詩寧妄説舊隱實如然願似窗中列時聞大雅篇
　　送令狐煥赴闕
　　渚宮遙落日相送碧江陟也須為相天乎更賛誰風髙檣力出霞熱鳥行遲此去多來客無忘慰所思
　　送呉融員外赴闕
　　漢文思賈傅賈傅遂生還今日又如此送君非等閑雲寒猶惜雪燒猛似烹山應笑無機者騰騰天地間
　　送姚洎拾遺自江陵幕赴京
　　捧詔動征輪分飛楚水濱由來真廟器多作伏蒲人捨魯知非願朝天不話貧沙頭千騎送島上一蟬新莫使身侵貴無矜貴逼身玉階凝正色蘭苑漲芳塵鑾輅方離華車書漸似秦流年飄儵忽書札莫因循涼雨鳴紅葉非煙閉紫宸憑將西社意一説向荀陳
　　送僧入石霜〈註內缺一字〉
　　舉世祇堪吁空知與道俱論心齊至聖對鏡破凡夫業王如雲合頭低似箭驅〈牛頭大師雲猶妄心起業業如雲俱合論雲入地獄人頭向下也〉三清徒妄想千載亦須臾唯我流陽叟深雲領毳徒盡騎香白象皆握月明珠寂寞排松榻斕斑半雪鬚苔侵長者論嵐蝕祖師圖翠巘金鐘曉香林寳月孤兟兟齊白趾赫赫共洪爐山色鋤難盡松根踏欲無難評傳的的須到不區區撩舍新羅瘦爐煙榾柮粗燒畬平虎窟分瀑入香㕑師去情何切人間事莫拘穿林宿古塜踏葉揭空盂無事終無事令枯便合枯〈鳥窠和尚雲無事無事為法道雲學向上事不入即須如枯　好也〉他年相覓在亦不是生蘇
　　送僧歸南康
　　殻殻學得律還鄉見苦情逺思芳草盛不入楚山行帆入汀煙健經吟戍月清到鄉同學輩應到贑江迎
　　送陳秀才赴舉兼寄韓舍人
　　主聖臣賢日求名莫等閒直須詩似玉不用力如山草白兵初息年豐駕巳還憑將安養意一説向曽顔〈昔西社羣公盡生安養安養西方也〉
　　送友人及第後歸台州
　　得桂為邊辟翩翩頗合宜嫖姚留不住晝錦已歸遲島側花藏虎湖心浪撼棊終期華頂下共禮淥身師〈天台石橋有帛道猷坐化身淥也〉
　　晩春寄張侍郎
　　遐想涪陵岸山花半已殘人心何以遣天歩正艱難〈時昭宗在岐下〉鳥聽黃袍小〈黃袍禽也〉城臨白帝寒應知窗下夢日日到江干
　　寄景判官兼思州葉使君
　　獨住西峰半尋常欲下難石多桐屐齾香甚藥花乾荏苒新鶯老窮通亦自寬髯參與短簿始為一吟看
　　送盧秀才應舉
　　幾載阻兵荒一名終不忘還衝猛風雪如畫冷朝陽〈時名畫李白王昌齡常建冷朝陽冒風雪入京〉句好慵將出囊空卻不忙明年公道日去去必穿楊
　　聞新蟬寄桂雍
　　新蟬終夜呌嘒嘒隔溪濆杜宇仍相雜故人聞不聞捲簾花動月瞑目砌生雲終共謝時去西山鸞鶴羣
　　寄懷楚和尚二首
　　吾師師子兒而復貌瓌竒何得文明代不為王者師鐵盂湯雪早石炭煮茶遲謾有參尋意因循到亂時跳躑諸峰險迴翔萬里空爭將金鎻鎻那把玉籠籠印缺香崩火窗疎蠍喫風永懷今已矣吟坐雪濛濛
　　和韋相公話婺州陳事
　　昔事堪惆悵談𤣥愛白牛〈法華經以白牛喻大乘〉千場花下醉一片夢中逰耕避初平石燒殘沈約樓無因更重到且副濟川舟















　　御定全唐詩巻八百三十一
<集部,總集類,御定全唐詩>
　　欽定四庫全書
　　御定全唐詩卷八百三十二
　　貫休
　　遇五天僧入五臺五首
　　十萬里到此辛勤詎可論唯雲吾上祖見買給孤園一月行沙磧三更到鐵門白頭鄉思在迴首一銷魂雪嶺頂危坐乾坤四顧低河橫于闐北日落月支西水石香多白猨猱老不啼空餘忍辱草相對色萋萋逺禮清涼寺尋眞似善才身心無所得日月不將來白疊還圖象滄溟亦汎杯唐人亦何幸處處覺花開塗足油應盡乾陀帔半隳辟支迦狀貌剎利帝家兒結印魔應哭遊心聖不知深嗟頭已白不得逺相隨送迎經幾國多化帝王心電激青蓮目環垂紫磨金睂根霜入細梵夾蠧難侵必似陀波利他年不可尋
　　經普化禪師影院
　　大一今何處登堂似昔時曽蒙金印印得異野干兒影
　　束龍神在門荒桐竹衰誰雲續僧史別位著吾師
　　秋寄李頻使君二首
　　為郎須塞詔當路亦驅驅貴不因人得清還似句無燒煙連野白山藥拶階枯想得徵黃詔如今巳在途務簡趣難陪清吟共綠苔葉和秋蟻落僧帶野香〈一作風〉來留客朝嘗酒憂民夜畫灰終期冒風雪江上見宗雷
　　上東林和尚
　　讓紫歸青壁髙名四海聞雖然無一事得不是要君道祇傳伊字詩多笑碧雲應憐門下客餘力亦為文
　　江邊道士
　　獨住大江濱不知何代人藥罏生紫氣肌肉似紅銀酒釅竹屋斕符收山鬼仁何妨將我去一看武陵春
　　送僧之湖外
　　去㫖趣非常春風爾莫狂惟擎一鐵鉢舊亦講金剛午飯孤煙裏宵禪大石旁羨師終不及湘浪淥茫茫
　　懷謬獨一
　　常憶蘭陵子瓌竒皴渴才思還如我苦時不為伊來岳霞猱擲雪湖月浪翻杯未聞霑寸祿此事亦堪哀
　　送廬山衲僧
　　飛錫下崆㟅清髙世少雙凍天方篩雪別我去何邦燒繞赤烏亥雲漫白蚌江路人爭得識空仰鬢睂痝
　　寄西山胡汾吳樵
　　帶經鋤隴者何止手胼胝覓句句句好慙予筋力衰雲塠臨案冷鹿隊過門遲相憶空回首江頭日暮時
　　休糧僧
　　不食更何憂〈一作求〉自由中〈一作終〉自由身輕嫌衲重天旱為民愁應〈一作供〉器誰將去生臺〈一作靈〉蟻不逰會須傳此術相共〈一作去〉老山丘
　　送杜使君朝覲〈第十六句缺一字〉
　　借寇借不得清聲徹帝聰坐來千里泰歸去一囊空遺愛封疆熟扳轅草木同路遙山不少江靜思無窮花舸衝煙濕朱衣照浪紅援毫兩岸曉欹枕滿旗風道罕將人合心難與聖通從茲林下客應　代天功
　　送人之嶺外
　　見説還南去迢迢有侶無時危須早轉親老莫他圖小店虵羮黑空山象糞枯三閭遺廟在為我一嗚呼
　　題宏式和尚院兼呈杜使君
　　二雅兼二密愔愔祇自怡臘髙雲屐朽貌古畫師疑壍蟻緣金錫罏煙惹雪睂仍聞有新作祇是寄相思〈一作邱遲〉
　　湖頭別墅三首
　　梨栗鳥啾啾髙歌若自由人誰知此意舊業在湖頭飢鼠掀〈一作歡〉菱殻新蟬避栗皺不知江海上戈甲幾時休桑柘參桐竹陰陰一徑苔更無他事出祇有衲僧來壍蟻爭生食窗經卷燒灰可憐門外路日日起塵埃南北如仙境東西似畫圖園飛青啄木簷掛白蜘蛛鄰叟敎修廢牛童與納租寄言來往客不用問榮枯
　　三峽聞猨
　　厯厯數聲猨寥寥渡白煙應棲多月樹況是下霜天萬里客危坐千山境悄然更深仍不住使我欲移船
　　聞知聞赴成都辟請
　　文翁還化蜀帟幕列鵷鸞飲水臨人易燒山覓士難錦機花正合椶蕈火初乾知己相思否如何借羽翰
　　題淮南恵照寺律師院
　　儀冠凝寒玉端居似沃州學徒梧有鳳律藏目無牛茗滑香黏齒鐘清雪滴樓還須結西社來往悉諸侯
　　秋末長興寺作
　　荒寺古江濱莓苔地絶塵長廊飛亂葉寒雨更無人栗不和皺落僧多到骨貧行行行未得孤坐更誰親
　　寄杭州靈隱寺宋震使君
　　罷郡歸侵夏仍聞靈隱居僧房謝朓語寺額葛洪書〈晉道士葛洪與靈隠寺書額了去至今在〉月樹獼猴睡山池菡萏疎吾皇愛清靜莫便結吾廬
　　送人歸夏口
　　鴈鴈葉紛紛行人豈易聞千山與萬水何處更逢君貌不長如玉人生祇似雲倘經三祖寺一為禮龕墳
　　送新羅僧歸本國
　　忘身求至教求得卻東歸離岸乘空去終年無所依月衝陰火出帆拶大鵬飛想得還鄉後多應著紫衣
　　避寇入銀山
　　草草穿銀峽﨑嶇路未諳傍山為店戍永日繞溪潭燒地生芚蕨人家煑偽蠶翻如歸舊隱歩歩入煙嵐
　　聞友人駕前及第
　　見心知命好一別隔煙波世亂無全士君方掇大科早隨鑾輅轉莫戀蜀山多必貢安時策忠言柰爾何避地毘陵上王慥使君〈時黃賊陷東陽公避地於浙右〉
　　至理至昭昭心通即不遙聖威無逺近吾道太孤標辛苦蘇氓俗端貞荅盛朝氣髙吞海岳貧甚似漁樵庾亮風流澹劉寬政事超清須遭貴遇隱巳被誰招栗塢修禪寺仙香寄石橋風雷巡稼穡魚鳥合歌謡視事私終殺憂民態亦彫道髙無不及恩甚固難消大寇山難隔孤城數合燒烽煙終日起湯沐用心燋勇義排千陣誅鋤擬一朝誓盟違日月〈時賊偽降盟書終背〉旌斾過寒潮古驛江雲入荒宮海雨飄仙松添瘦碧天驥減豐臕似在陳兼衞終為宋與姚已觀雲似鹿即報首皆梟盡願迴清鏡重希在此條應憐千萬戶禱祝向唐堯
　　送崔尚書朝覲
　　至理契穹旻方生甫與申一麾歌政正三相賀仁人叵似盧懷慎全如邵信臣澄渟消宿蠧煦愛劇陽春對客煙花拆焚香渥澤新徵黃還有自〈令弟相公號當公遂避賢路也〉挽鄧住無因峽水全輸潔巫娥卻訝神宋均顔未老劉寵骨應貧大醉辭王翦含香望紫宸三峰初有雪萬里正無塵伊昔林中社多招席上珍終期仙掌下香火一相親
　　寒夜有懷同志
　　永夜殊不寐懷君正寂寥疎鐘寒徧郭微雪靜鳴條南省鴈孤下西林鶴屢招終當謝時去與子住山椒
　　寄新定桂雍
　　獨自住烏龍應憐是衲僧句須人未道君此事偏能塢濕雲埋觀溪寒月照〈一作在〉罾相思不可見江上立騰騰
　　贈靈鷲山道潤禪師院
　　常恨煙波隔聞名二十年結為清氣引來到法堂前薪拾紛紛葉茶烹滴滴泉莫嫌來又去天道本泠然
　　干霄亭晩望懷王棨侍郎
　　霜打汀島赤孤煙生池塘清吟倚大樹瑤草何馨香久別青雲士常思白石房誰能共歸去流水似鳴璫
　　海邊見羅鄴
　　清世詩聲出誰人得似君命通須有日天未喪斯文楚木寒連寺修江碧入雲相思喜相見庭葉正紛紛
　　送僧之東都
　　之子之東洛囊中有偈新紅塵誰不入獨鶴自難親定鼎門連岳黃河凍過春憑師將逺意説似社中人
　　送於兢補闕赴京
　　亂離吾道在不覺到清時得句下雪岳送君登玉墀冷驚蟬韻斷涼觸火雲隳倘遇南來使無忘問所之
　　送鄭凖赴舉
　　兩河兵火後西笑見吾曹海靜三山出天空一鶚髙賃居槐拶〈一作陟〉屋行巻雪埋袍他日如相覓栽桃近海濤
　　寄拄杖上王使君
　　拄杖鄰〈一作林〉僧與殊常不可名一條黳玉重百兩紫金輕有乳盤春力無心合道情惟宜髙處著將寄謝宣城
　　秋望寄王使君
　　靜躡紅蘭徑憑髙曠望時無端求句苦永日壑風吹大月生峰角殘霞在樹枝祇應劉越石清嘯正相宜
　　送緣有禪師與雷處士入武夷山
　　師與雷居士尋山道入閩應將熊耳印別授武夷君崖⿰仙棺出江垠毒草分他年相覓在莫苦入深雲
　　送友生入越投知己
　　才大終難住東浮景漸暄知將刖足恨去擊李膺門宿霧開花塢春潮入薴村預思秋薦後一鶚出乾坤
　　寄烏龍山賈泰處士
　　庭果色如丹相思夕照殘雲邊踏燒去月下把書看澗水仙居共窗風漆樹寒吾君方側席未可便懷安
　　題大安寺通禪師院
　　應行諸岳徧象屣半無綱一法尋常説此機仍未忘窗閑藤影老衲厚瀑㾗荒寄語迷津者來茲問不妨
　　春晩寄盧使君
　　滿郭春如畫空堂心自澄禪拋金鼎藥詩和玉壺氷白雨飄花盡晴霞向閣凝寂寥還得句因寄柳吳興
　　武昌縣與晝公兼寄邑宰
　　小一何人識騰騰天地間尋常如一鶴亦不愛青山鐵鉢年多赤麻衣帶毳斑祇聞尋五柳時到月中還
　　別東林僧〈第三句缺二字〉
　　大士宅裏宿芙蓉龕畔遊〈芙蓉道人坐處〉自憐　　在子莫苦相留燥葉飄山席孤雲傍茗甌裵回不能去房在好峰頭
　　避地寄髙蟾
　　荒寺雨微微空堂獨掩扉髙吟多忤俗此貌若為飢旅夢遭鴻喚家山被賊圍空餘老萊子相見獨依依
　　懷武夷山禪師
　　萬疊仙山裏無緣見有緣紅心蕉繞屋白額虎同禪古木苔封菌深崖乳雜泉終期還此去世事祇如然
　　秋末閒居作
　　幽居山不別落葉與階平盡日吟詩坐無端箇病成徑苔因旱赤池水入冬清惟有東峰叟相尋月下行
　　贈許徵君
　　晝公友秦系來往踏溪雲如今又到我還愛許徵君落花鳥銜來永日香氤氳終期將爾曹歸去麋鹿羣
　　秋夜作因懷天台道者
　　萬事何須問良時即此時髙秋半夜雨落葉滿前池靜怕龍神識貧從草木欺平生無限事祇有道人知
　　偶作因懷大同道友
　　蠻木葉不落微吟漳水濱二毛空有雪萬事不如人壍水平芳草山花落淨巾天童好眞伴何日更相親
　　邊上行
　　黑松〈一作白榆〉林外路風角逺嗈嗈朔氣生荒堡秋塵滿病容豺掊沙底骨人上月邊烽休作西行計西行地漸兇
　　江西再逢周璉
　　六七年不見相逢鬢巳蒼交情終淡薄詩語更清狂未得丹霄便依前四壁荒但令吾道在晩達亦何妨
　　登鄱陽寺閣
　　寺樓閑縱望不覺到斜暉故國在何處多年未得歸寒江平楚外細雨一鴻飛終斆於陵子吳山有綠薇
　　秋晩野居
　　僻居人不到吾道本來孤山色園中有詩魔象外無霜禾連島赤煙草倚橋枯何必求深隱門前似畫圖
　　酬杜使君見寄
　　軋軋復軋軋更深門未闗心疼無所得詩債若為還露灑一鶴睡鐘餘萬象閒慙將此時意明日寄東山
　　湖上作
　　我竟胡為者嘮嘮但愛吟身中多病在湖上住年深山霤穿苔壁風鐘度雪林近來心更苦誰復是知音
　　送僧歸天台寺
　　天台四絶寺歸去見師眞莫折枸杞葉令他十〈一作拾〉得嗔天空聞聖磬瀑細落花巾必若雲中老他時得〈一作徳〉有鄰〈天台國清寺有拾得花巾即波羅巾也〉







　　御定全唐詩卷八百三十二
　　欽定四庫全書
　　御定全唐詩巻八百三十三
　　貫休
　　壽春節進〈一本注武成元年作〉
　　聖運闗天紀龍飛古帝基振揺三蜀地聳發萬年枝出震同中古承乾動四夷恩頒新命廣淚向舊朝垂大寳歸𤣥讖殊祥出逺池〈時有黃龍見於嘉州之野〉法天深罔測體聖妙難知儉徳為全徳無思契十思丕圖非力致英武悉天資正直方親切回邪豈敢窺將排頗與牧相得稷兼䕫鹽出符眞主〈鹽湧並野〉麟來合大規〈麒麟見〉賡歌隨羽籥奕葉斆伊祁寡慾情雖泰憂民色未怡盛如唐創業宛勝晉朝儀旰食宮鶯囀宵衣禁漏遲多於湯土地還有禹胼胝視物如傷日勝殘去殺時守文情的的無逸戒孜孜軒頊風重振皇唐鼎創移始聞呈瑞石又報産靈芝〈瑞石放光靈芝生野〉覆幬髙緣大包容妙在卑兄呼春赫日師指佛牟尼〈大梵天王帝釋以佛為師也今上皇帝亦然〉佳氣宸居合淳風樂府吹
　　急賢彰帝業解網見天慈粟赤千千窖軍雄萬萬兒八蠻須稽顙四海仰昌期玉輦嬪嬙擁宮花錦繡欹堯雲同靉靆漢祖太驅馳氛祲根株盡澆訛眹兆隳山河方有截野逸詔無遺境靜消鋒鏑田香熟稻𪎭夢中逢傅説殿上見辛毗金鏡懸千古彤雲起四維盛行唐典法再覩舜雍熙祝夀乾文動郊天太一隨煌煌還宿衞亹亹葉聲詩飲醴和甘雨非煙遶御帷銀輪隨寳馬玉沼見金龜〈金色龜見〉杳杳聞韶濩重重降撫綏魏徵須卻出葛亮更何之簡約逾前古昇平美不疑觸邪羊唅唅鼔腹叟嘻嘻邁五方雲大超三始見竒錦霞連紫極仙鳥下峨睂謝傅還為傅周師又作師納隍為永任從諌契無為子子寰瀛主孫孫日月旗壽春嗟夀域萬國盡䖍祈捧日三車子恭思八彩睂願將七萬嵗匍匐拜瑤墀〈拜當作進〉
　　送僧之安南
　　安南千萬里師去趣何長鬢有炎〈一作沃〉州雪心為異國香退牙山象惡過海布帆荒早作歸呉計無忘父母鄉
　　送僧歸剡山
　　逺逃為亂處寺與石城連木落歸山路人初刈剡田荒林猴咬栗戰地鬼多年好去楞伽子精修莫偶然
　　送僧入幽州
　　髙士髙無敵騰騰話入燕無人知爾意向我道非禪栗逕穿蕃塜狼聲隔逺煙槃山多道侶應未有歸年
　　送僧遊五臺
　　羨師遊五頂乞食值年豐去去誰為侶棲棲力已充濁河髙岸拆衰草古城空必到華嚴寺憑師問辨公
　　送僧入五洩
　　五洩江山寺禪林境最竒九年喫菜粥此事少人知山響僧擔穀林香豹乳兒伊余頭巳白不去更何之
　　題令宣和尚院
　　軒窗領嵐翠師得世情忘惟愛談諸祖曽經宿大荒泉聲淹臥榻雲片犯鑪香寄語題門者看經在上方
　　寄四明閭丘道士二首
　　淮海兵荒日分飛直至今知擔諸子出卻入四明深衣必編仙草僧應共栗林秋風溪上路應得一相尋三千功未了大道本無程好共禪師好常將藥犬行石門紅蘚剝柘塢白雲生莫認無名是無名巳是名
　　經士馬中作
　　偷兒成大寇處處起煙塵黃葉滿空宅青山見俗人妖星芒刺越鬼哭勢連秦惆悵還惆悵茫茫江海濱
　　士馬後見赤松舒道士
　　滿眼盡瘡痍相逢相對悲亂階猶未巳一柱若為支堰茗蒸紅棗看花似好時不知今日後吾道竟何之
　　題方公院寄夏侯明府
　　銀地有餘光方公道益芳誰分修藏力頂有剃頭霜經勘松風燥簷垂塢茗香終須結西社此縣似柴桑
　　與劉象正字
　　獨居三島上〈在觀中住〉花竹映柴闗道廣羣仙惜名成萬事閑病多唯縱酒靜極不思山唯有逍遙子時時自往還
　　懷智體道人
　　棲碧思〈一作把筆懷〉吾友庭鶯百囀時唯應一處住方得不相思雲水淹門閫春雷在〈一作折〉樹枝平生無限事不獨白雲知
　　贈晦公禪人
　　流陽為役者相訪葉紛紛有句雖如我無心未似君搆林青及竹茆屋暖於雲何日相將去千山麋鹿羣
　　寄靜林別墅胡進士兄弟
　　見説山居好書樓被翠侵燒熛汀島境月色弟兄吟犬吠黃椑落牛歸紅樹深仍聞多白菌應許一相尋
　　懷赤松故舒道士
　　可惜復可惜如今何所之信來堪大慟余復用生為亂世今交鬬𤣥宮玉柱隳春風五陵道迴首不勝悲
　　偶作
　　無端為五字字字鬢星星祇覺人情薄空餘鶴眼青砌莎藏墜果窗雪浸殘經祇有歸山計茫茫何所營
　　春日許徵君見訪
　　龍鍾多病後日望遇昇平逺念穿嵩雪前林囀早鶯廚香烹瓠葉道友扣門聲還似青溪上微吟踏葉行
　　經先主廟作
　　古廟積煙蘿威靈及物多因知曹孟徳爭柰此公何樹古靁㾗剝碑荒篆畫訛今朝冥禱祝祇望息干戈
　　寄中條道者
　　柏梯杉影裏頭白藥山孫今古管不得是非爭肻論虎鬚懸瀑滴禪衲帶苔㾗常恨龍鐘也無因接話言
　　夏日晩望
　　登臨聊一望不覺意恞然陶侃寒溪寺如今何處邊汀沙生旱霧山火照平川終事東歸去干戈滿許田
　　送僧歸山〈第六句缺一字〉
　　眼青禪帔赤氣岸出塵埃霞外終須去人間作麼來崖香泉吐乳塢燥燒　靁他日終相覓山門何處開
　　覽皎然渠南鄉集
　　學力不相敵清還彷彿同髙於寳月月誰得射鵰弓至鑒封姚監良工遇魯公如斯深可羨千古共清風
　　覽姚合極𤣥集〈第四句缺一字〉
　　至鑒如日月今時即古時髮如邊草白誰念射聲　好鳥挨花落清風出院遲知音郭有道始為一吟之
　　大駕西幸秋日聞雷
　　軍書日日催處處起塵埃黎庶何由泰鑾輿早晩回夏租方減食秋日更聞雷莫道蒼蒼意蒼蒼眼甚開
　　詩〈紀事題作言詩〉
　　經天緯地物動必計〈一作是〉仙才幾處覓不得有時還自來真風含素髮秋色入靈臺吟向霜蟾下終須神鬼哀
　　秋末江上望
　　莽莽古江濱紛紛墜葉頻煙霞誰是主邱隴自傷神吞併寧唯漢淒涼莫問陳盡隨流水去寂莫野花春
　　乞食僧
　　擎鉢貌清羸天寒出寺遲朱門當大路風雪立多時似月心常淨如麻事不知行人莫輕誚古佛盡如斯
　　寒望九峰作
　　九朶碧芙蕖王維圖未圖層層皆有瀑一一合吾居雨歇如爭出霜嚴不例枯世猶多事在為爾久躊躇
　　薊北寒月作
　　薊門寒到骨戰磧鴈相悲古屋不勝雪嚴風欲斷髭清吟得冷向逺念失佳期寂莫誰相問迢迢天一涯
　　新猨〈一作新蟬〉
　　尋常看不見花落樹多苔忽向髙枝發又從何處來風清聲更揭月苦意〈一作思〉彌哀多少求名者年年被爾催
　　懷南嶽隱士二首〈一作贈隱者〉
　　千峰映碧湘真隱此中藏餅不煮石喫睂應似髮長風榸〈一作根〉支酒甕鶴蝨落琴床雖〈一作誰〉斆忘機者斯人尚未忘
　　見説祝融峰擎天勢似騰藏千尋瀑布出十八髙僧古路無人跡新霞出石稜終期將爾叟一一月中登
　　追憶馮少常
　　盛徳方清貴旋聞逐逝波令人翻不會積善合如何直道登朝晩分憂及物多至今新定郡猶詠袴襦歌
　　聞閔廷言周璉下第
　　前牓年年見髙名日日聞常因不平事便欲見吾君兄弟居清島園林生白雲相思空悵望庭葉赤紛紛
　　寄景地判官
　　渚宮江上別倐忽十餘年舉世唯攻説多君即不然浦珠為履重園柳助詩𤣥勉力酬知己昌朝正急賢
　　讀賈區賈島集
　　區終不下島島亦不多區冷格俱無敵貧根亦似愚青雲終歎命白閣久圍鑪今日成名者還堪為爾吁
　　送衲僧之江西
　　索索復索索無憑卻有憑過溪遭惡雨乞食得乾菱祇有山相伴終無事可仍如逢梅嶺旦向道祇寧馨
　　故林偶作
　　朗吟無一事孤坐瀔江濆𡡾世非吾道良圖有白雲蠧魚開巻落啄木隔花聞唯寄壺中客金丹許共分
　　寄棲白大師二首
　　流浪江湖久攀縁嵗月闌髙名當世重好句逼人寒月苦蟬聲嗄鐘清柿葉乾龍鍾千萬里擬欲訪師難蒼蒼龍闕晩九陌雜香塵方外無他事僧中有近臣青門玉露滴紫閣錦霞新莫話三峰去澆風正蕩淳
　　送人之渤海
　　國之東北角有國毎朝天海力侵不盡夷風常宛然山藏羅剎宅水雜巨鼇涎好去呉鄉子歸來莫隔年
　　寄李道士
　　常見髙人説猶來不偶然致身同槁木話道出忘筌長嘯仙鐘外眠楂海月邊倘修陰奼奼一望寄余焉
　　秋送夏郢歸錢塘
　　歸客指呉國風帆幾日程新詩陶雪字𤣥髮有霜莖微月生滄海殘濤傍石城從茲江島意應續子陵名
　　送僧歸翠微
　　祇衲一箇衲翠微歸舊岑不知何歲月即得到師心逕遶千峰細菴開亂木深倘然雲外老他日亦相尋
　　經友生墳
　　多君墳在此令我過悲涼可惜為人好剛須被數將白雲從塚出秋草為誰荒不覺頻回首西風滿白楊
　　懷洛下盧縉雲
　　一減三張價幽居少室前豈應貧似我不得信經年木落多詩藁山枯見墨煙何時深夜坐共話草堂禪
　　送李鉶赴舉
　　詩業務經綸新皆意外新因知登第牓不著不平人句得孤舟月心飛九陌塵明年相賀日應到曲江濱
　　寳禪師見訪
　　山兄心似我岸谷亦難交不見還相憶來唯添寂寥茶煙粘衲葉雲水透蘅茆因話流年〈一作陽〉事斯須不可拋
　　觀碁
　　逸格格難及半先相遇稀落花方滿地一局到斜暉禇𦙍死不死將軍飛已飛今朝慙一行無以造𤣥微
　　題一上人經閣
　　鳥外何須去衣如蘚亦從但能無一事即是住孤峰雨歇雲埋閣月明霜灑松師心多似我所以訪師重
　　和毛學士舍人早春
　　陋巷冬將盡東風細雜籃解牽窗夢逺先是澗梅諳茶癖金鐺快〈舍人有茶譜〉松香玉露含書齋山帚撅盤饌藥花甘雅得琴中妙〈舍人妙於七〉常挼臉似酣雪消聞苦蟄氣𠉀似宜蠶密勿須清甲朝歸遶碧潭丹心空拱北新作繼周南竹杖無斑㸃紗巾不著簪大朝名益重後進力皆覃至理雖亡一臣時亦説三不知門下客誰上晏嬰驂


　　御定全唐詩巻八百三十三
　　欽定四庫全書
　　御定全唐詩卷八百三十四
　　貫休
　　夀春進祝聖七首
　　千載降祥
　　九天宮上聖降世共昭回萬彚須亭毓羣仙送下來承乾當否極庶事盡康哉祇有羲軒比其餘不可陪
　　文有武備
　　武宿與文星常如掌上擎孫吳機不動周邵事多行旰食爐煙細宵衣隙月明還聞䕫進曲吹出泰階平
　　從諫如流
　　及霤龍鱗動君臣道義深萬年軒後鏡一片漢髙心北狄皆輸欵南夷盡貢琛從茲千萬歳枝葉玉森森
　　搜揚草澤
　　俟時兼待價垂棘出塵埃仄席三旌切移山萬里來煙霞衣上落閶闔雪中開壽酒今朝進無非出世才
　　守在四夷
　　天將興大蜀有道遂君臨四塞同諸子三邊共一心闍婆香似雪回鶻馬如林曽讀前皇傳巍巍冠古今
　　大興三教
　　曈曈懸佛日天俁動雲韶縫掖諸生集麟洲羽客朝非煙生玉砌御柳吐金條擊壤翁知否吾皇即帝堯
　　山呼萬歳
　　聲教無為日山呼萬歳聲隆隆如谷響合合似雷鳴翠拔為天柱根盤倚鳳城恭唯千萬歳歳歳致昇平
　　早秋夜坐
　　微涼砧滿城林下石牀平髮豈無端白詩須出世清鄰僧同樹影砌月浸蛩聲獨自更深坐無人知此情
　　早起
　　夜坐還早起寂寥多病身神清尋夢在香極覺花新樹露繁於雨溪雲動似人又知何處客軋軋轉征輪
　　秋晩野歩
　　閑歩不覺逺蕭蕭木落初詩情拋閫閾江影動襟裾閣北鴻行出霞西雨腳疎金峰秋更好乞取又何如
　　晩望
　　曠望危橋上微吟落照前煙霞濃浸海川岳闊連天白鳥格不俗孤雲態可憐終期將爾輩歸去舊江邊
　　寄翰林陸學士
　　顔冉商參甲鸞凰密勿才簾垂仙鳥下吟次聖人來寳輦千官捧宮花九色開何時重一見為我話蓬萊
　　贈造微禪師院
　　薝蔔氣雍雍門深聖澤重七絲奔小蠏五字逼雕龍藥轉紅金鼎茶開紫閣封圭峰爭去得卿相日憧憧
　　南海晩望
　　海上聊一望舶帆天際飛狂蠻莫掛甲聖主正垂衣風惡巨魚出山昬羣獠歸無人知此意吟到月騰輝
　　寄廬山大願和尚
　　石上桂成叢師菴在桂中皆雲習鑿齒未可扣真風雪洗香鑪碧霞藏瀑布紅何時甘露偈一寄剡山東
　　懷薛尚書兼呈東陽王使君
　　得力未得力髙吟夏又殘二毛非自出萬事到詩難蟬見木葉落雷將雨氣寒何妨槌琢後更獻至公看
　　上馮使君水晶數珠
　　泠泠瀑滴清貫串有規程將諷觀空偈全勝照乘明龍神多共惜金玉比終輕願在𤣥暉手常資物外情
　　送明覺大師兼寄鄭山人
　　去去楞伽子春深道路長鳥啼青嶂險花落紫衣香此去非餘事還歸內道場憑師將老倒一向説滎陽
　　廬山尋靈紀不遇
　　久別稀相見深山道益孤葉全離大朴君尚在新吳鐘嗄聲飄驛山頑氣噴湖留詩如和得一望寄前途
　　題曹溪祖師堂
　　皎潔曹溪月嵯峨七寳林空傳智藥記豈見祖禪心信衣非苧麻白雲無知音大哉雙峰溪萬古青沈沈
　　懷匡山道侶
　　常憶將吾友穿雲過西有碑皆讀徹無處不相攜檉桂株株濕猨猱箇箇啼等閑成逺別窗月又如珪
　　懷盧延讓〈時延讓新及第〉
　　冥搜忍飢凍嗟爾不能休幾歎不得力到頭還白頭姓名歸紫府妻子在滄洲又是蟬聲也如今何處逰
　　春晩訪鏡湖方干
　　幽居湖北濱相訪值殘春路逺諸峰雨時多獨鼈人蒸花初釀酒漁艇劣容身莫訝頻來此伊余亦隱淪
　　秋過相思寺
　　見説相思寺今來似有期瘴鄉終有出天意固難欺晝雨先花島秋雲掛戍旗故人多在蜀不去更何之



　　御定全唐詩卷八百三十四
　　欽定四庫全書
　　御定全唐詩巻八百三十五
　　貫休
　　蜀王入大慈寺聽講〈天復三年作〉
　　玉節金珂響似雷水晶宮殿歩裵回祇緣支遁談經妙所以許詢都講來帝釋鏡中遙仰止〈善法堂前有七寳鏡照四天下〉魔軍殿上動崔巍千重香擁龍鱗立五種風生錦繡開〈上界天王欲下遊行時先有三種風生一開其樓臺殿閣二香氣芬馥三吹去萎花更雨新者〉寬似大溟生日月秀如四岳出塵埃一條紫氣隨髙歩九色仙花落古臺謝太傅須同八凱姚梁公可並三台登樓喜色禾將熟望國誠明首不迴駕馭英雄如赤子雌黃賢哲貢瓊瑰六條消息心常苦一劒晶熒敵盡摧木鐸聲中天降福景星光裏地無災百千民擁聽經座始見重天社稷才
　　蜀王登福感寺塔三首
　　天資忠孝佐金輪香火空王有宿因此世喜登金骨塔
　　前生應是育王身〈佛記育王造四萬八千塔〉封疆歳暮笙歌合襦袴正初錦繡新釋子沾恩無以報祇擎章句貢平津似聖悲増道不窮憂民憂國契堯聰兩髯有雪丹霄外萬里無塵一望中南照微明連莽蒼峨𡼴擁秀接崆峒林僧歳月知何幸還似支公見謝公
　　歩歩層層孰可陪相輪邊日照三台喜歡烝庶皆相逐惆悵鑾輿尚未迴金鐸撼風天樂近仙花含露瑞煙開一年一度常如此願見文翁百度來
　　少監三首
　　器琢仙珪美有餘席珍國寳比難如銜花乳燕看調瑟衣錦佳人侍讀書荀氏門風龍變化謝家庭樹玉扶疎即期寰海隆平日歸佐吾皇侍玉除
　　益友相隨益自強趨庭問禮日昭彰袍新宮錦千人目馬駿桃花一巷香偏愛曽顔終必及或如韓白亦無妨八龍三虎森如也萬古千秋瑞聖唐
　　具體而微太少年鳳毛五色帶非煙倚天長劒看無敵kao遶樹號猨已應接士開襟清聖熟分題得句落花前即應出將傳家法聖澤恩波浩浩然
　　再到鍾陵作
　　六七年來到豫章舊遊知已半凋傷春風還有花千樹往事都如夢一場無限邱墟侵郭路幾多臺榭浸湖光祇應唯有西山色依舊崔巍上寺牆
　　經弟妹墳〈第五句缺二字〉
　　淚不曾垂此日垂山前弟妹塜離離年長於吾未得力家貧拋爾去多時鴻衝　　霜中斷蕙雜黃蒿塜上衰恩愛苦情拋未得不堪回首歩遲遲
　　到蜀與鄭中丞相遇
　　深隱猶為未死灰逺尋知己遇三台如何麋鹿羣中岀又見鵷鸞天上來劒閣霞粘殘雪在錦江香甚百花開謾期王謝來相訪不是支公出世才
　　別馮使君
　　瓦礫文章豈有媒兩三年祇在金臺本師頭白須歸去太守門清願再來皓皓玉霜孤鴈逺蕭蕭松島片帆開從茲林下終無事唯祇焚香祝上台
　　上新定宋使君
　　禪坐吟行誰與同杉松共在寂寥中碧雲詩裏終難到白藕花經講始終水疊山層擎草疏砧清月苦立霜風十年勤苦今酬了得句桐江識謝公
　　和李判官見新榜為兄下第
　　失意荊枝滴淚頻陟岡何翅不知春心中岐路平如砥天上文章妙入神休説宋風迴鷁首即看雷火燎龍鱗從茲相次紅霞裏畱取方書與世人
　　送羅鄴赴許昌辟
　　方得論心又別離黯然江上歩遲遲不堪迴首﨑嶇路正是寒風皴錯時美似郗超終有日去依劉表更何疑前程不少南飛鴈聊寄新詩慰所思
　　酬韋相公見寄
　　鹽梅金鼎美調和詩寄空林問訊多秦客奕棋拋已久楞嚴禪髓更無過萬般如幻希先覺一丈臨山且柰何〈日到天心乃相公之日老僧日去山乃一丈耳〉空諷平津好珠玉不知更得及門麼
　　酬張相公見寄
　　周郎懷抱好知音常愛山僧物外心閉戶不知芳草歇無能唯擬住山深感通未合三生石騷雅歡擎九轉金但似前朝蕭〈倣〉與蔣〈紳〉老僧風雪亦相尋
　　酬王相公見贈
　　孤拙將來豈偶然不能為漏滴青蓮一從麟筆題牆後常祇冥心古像前九徳陶鎔空有跡六窗清淨始通禪今朝幸捧瓊瑤贈始見𤣥中更有𤣥
　　酬周相公見贈
　　三界無家是出家豈宜拊鳳覩新麻幸生白髮逢今聖曾夢青蓮映玉沙境陟名山烹錦水睡忘東白洞平茶喜擎繡段攀金鼎謝朓餘霞始是霞
　　道情偈三首
　　崆峒老人專一一黃梅真叟卻無無獨坐松根石頭上四溟無限月輪孤
　　非色非空非不空空中眞色不玲瓏可憐盧大擔柴者拾得驪珠橐籥中
　　優鉢羅花萬劫春頻犂田地絶纖塵道吾道者相招好不是香林採葉人
　　馬上作
　　柳岸花堤夕照紅風清襟袖轡璁瓏行人莫訝頻迴首家在凝嵐一㸃中
　　道中逢乞食老僧
　　赤㯶櫚笠睂毫垂拄楖栗杖行遲遲時人祇施盂中飯心似白蓮那得知
　　秋末寄武昌一公
　　見説武昌江上住柏枯槐朽戰時風知師詩癖難醫也霜灑蘆花明月中
　　陋巷
　　墜葉如花欲滿溝破籬荒井一蟬幽亦知希驥無希者作麼令人強轉頭
　　終南僧
　　聲利掀天竟不聞草衣木食度朝昬遙知山雪深一丈時有仙人來打門
　　聽僧彈琴
　　家近吳王古戰城海風終日打牆聲今朝鄉思渾堆積琴上聞師大蠏行
　　漁者
　　風惡波狂身似閑滿頭霜雪背青山相逢略問家何在回指〈一作覷〉蘆花滿舍〈一作蒼莽〉間
　　大蜀皇帝潛龍日述聖徳詩五首
　　嶽瀆殊祥日月精入堯金鏡佐休明衣嚴黼黻皇恩重劒折芙蓉紫氣橫玉甃金湯山嶽峻花藏臺榭管清已聞圖上淩煙閣寵渥穹窿玉不名
　　扶持社稷似齊桓百萬雄師貴可觀神智發中真莫測
　　貢輸天下學應難風清鼙角　　　　肅神龍草木寒堪羨蜀民恆有福太平時節一般般〈第五句缺三字第六句缺一字〉珠履三千侍玉除〈一作坐隅〉宮〈一作棠〉花飄錦早鶯初雖然周孔心相似其柰龔黃政不如浩浩歌謡聞禁掖重重襦袴滿樵漁若論朝野艱難日第一之功美有餘
　　紫髯青眼代天才韓白孫吳稍可陪祇見赤心堯日下豈知真氣梵天來聽經瑞雪時時落登塔天花歩歩開盡祝莊椿同夀考人間歳月豈能催
　　丈夫勛業正乾坤麟鳳龜龍盡在門西伯最憐耕讓畔曹參空愛酒盈樽心慈為受金仙囑髮白縁酬玉砌恩從此於門轉髙大可憐子子與孫孫
　　陳情獻蜀皇帝
　　河北江東〈一作河南〉處處災唯聞全蜀勿〈一作少〉塵埃一缾一鉢垂垂老千水千山得得來柰菀〈一作秦苑〉幽棲多勝景巴歈陳貢媿非才自慙林藪龍鍾者亦得親登郭隗臺
　　壽春節進大蜀皇帝五首
　　上𤣥大帝降坤維箕尾為臣副聖期豈比赤光盈室日全同白象下天時文經武緯包三古日角龍顔遏四夷今日降神天上會願將天福比須彌
　　異香滴露降紛紛紫電環樞照禁門先冠百王臨億兆後稱十號震乾坤羲軒之道方為道草木沾恩始是恩今以謏才歌睿徳猶如飲海妙難論
　　茂祉遐宣勝事並薫風微入舜清四洲不必歸王化一統那能計聖情合合鼓鐘膏雨滴峩峩宮闕瑞煙橫西逾昆岳東連海誰不梯山賀聖明
　　逺人玉帛盡來歸及物天慈物物肥春力遍時皆甲拆王言聞者盡光輝家家錦繡香醪熟處處笙歌乳燕飛為報蜀皇勤禱祝聖明天子古今稀
　　積刼修來似煉金為皇為帝萬靈欽能當濁世為清世始見君心是佛心九野黎民耕浩浩百蠻朝騎日駸駸今朝獻夀將何比願似莊椿一萬尋
　　對雪寄新定馮使君二首
　　仙掌空思歸未能焚香冥目對殘燈豈知瑞雪千山合空覺春寒半夜増翳月素雲埋粉堞堆巢孤鶴下金繩因思太守憂民切吟對瓊枝喜不勝
　　政化由來通上靈豐年祥瑞滿窗明氣嚴坐久燈凝燄片大更深屋作聲飄掩煙霞何處去欹斜杉竹向簾傾雪林中客雖無事還有新詩半夜成
　　送劉相公朝覲二首
　　九苞仙瑞曜垂衣一品髙標百辟師魏相十思常自切曹溪一句幾生知〈公深入禪理〉久交玉帳雖難別須佐金輪去巳遲唯杜荊州最惆悵柳門迴首落花時
　　急徵祇是再登庸生意人心萬國同燮理久徵殷傅説譚眞欲過李元通程穿峴首春光老馬速商於曙色紅從此龍顔又應瘦寰瀛俱荷代天功
　　避寇逰成福山院
　　成福僧留不擬歸獼猴菌嫰豆苗肌那堪蠶月偏多雨況復衢城未解圍〈時孫端國逼衢城數月〉翠擁槿籬泉亂入雲開花島雉雙飛堪嗟大似悠悠者祇向詩中話息機
　　別李常侍
　　楚水和煙海浪通又擎杯錫去山東道情雖擬攀孤鶴詩業那堪至逺公夢入深雲香雨滴吟搜殘雪石林空朱門再到知何日一片征帆萬里風
　　送鄭閣赴閩辟
　　便便書腹徳無鄰健筆從知又入閩鸚鵡才須歸紫禁眞珠履不稱清貧武夷山夾仙霞薄螺女潭通海樹春從此應多好消息莫忘江上一閑人
　　寄信州張使君
　　水壇檉殿地含煙領鶴行吟積翠間數閣涼颸終日去滿懷明月上方還時來自有鵷鸞識道在從如草木閑唯羨靈溪賢太守一麾清坐似深山
　　春末寄周璉
　　暮角含風雨氣曛寂寥莓翠上衣巾道情不向鶯花薄詩意自如天地春夢入亂峰仍履雪吟看芳草祇思人手中孤桂月中在來聽泉聲莫厭頻
　　讀吳越春秋
　　猶來吳越盡須慙背徳違盟又信讒宰嚭一言終殺伍大夫七事祇須三功成獻夀歌飄雪誰愛扁舟水似藍今日雄圖又何在野花香徑鳥喃喃
　　春遊靈泉寺
　　水蹴危梁翠擁沙鐘聲微徑入深花嘴紅澗鳥啼芳草頭白山僧自扞〈一作杵〉茶松色摧殘遭賊火水聲幽咽落人家〈寺因泉得名自經沙汰其泉落在人家〉因尋古跡空惆悵滿袖香風白日斜
　　歸東陽臨岐上杜使君七首
　　小謝清髙大謝才聖君令泰此方來一從到後常無事鈴閣公庭滿緑苔
　　紅錦帳中歌白雪烏皮幾畔撫青英不知何物為心地賽卻澄江徹底清
　　誰報田中有黑蟲一家齋戒減仙容分憂若也皆如此天下家家有剰舂
　　憂民心切出衝炎禾稼如雲喜氣兼林下閑人亦何幸也隨旌斾到銀尖〈銀尖去郭二十里〉
　　方恐獄中桃樹出忽聞枯木卻生煙〈時有枯木再生〉禇祥為郡曾如此卻恐當時是偶然
　　枯骨縱橫遍水盡收為塚碧參差分明為報精靈輩好送旌旗到鳳池
　　捨魯依劉一片雲好風吹去逺纖塵猶期明月清風夜來作西園第八人






　　御定全唐詩巻八百三十五
　　欽定四庫全書
　　御定全唐詩巻八百三十六
　　貫休
　　春
　　自來自去動洪鑪無象無私無處無迴鴈不多消氣力染花應最費工夫溟濛便恨豪家惜濃暖深為政筆驅莫訝相逢只添睡伊余心不在榮枯
　　聞迎眞身
　　四海無波八表臣恭聞今歳禮眞身七重鏁未開金鑰五色光先入紫宸丹鳳樓臺飄瑞雪岐陽草木亞香塵可憐優鉢羅花樹三十年來一度春
　　灞陵戰叟
　　劒刓秋水𩯭梳霜迴首邉雲與恨長官竟不封右校尉鬬曽生挾左賢王尋班超傳空垂淚讀李陵書更斷腸今日灞陵陵畔見春風花霧共茫茫
　　遇道者
　　鶴骨松筋風貌殊不言名姓絶榮枯尋常藜杖九衢裏莫是商山一皓無身帶煙霞游汗漫藥兼神鬼在葫蘆只應張果支公輩時復相逢醉海隅
　　贈鍾陵陳處士
　　否極方生社稷才唯譚帝道鄙梯媒髙吟千首精怪動長嘯一聲天地開湖上獨居多草木山前頻醉過風雷吾皇仄席求賢久莫待徵書兩度來
　　懷鄰叟
　　常思東溪厖睂翁是非不解兩頰紅桔橰打水聲嘎嘎紫芋白薤肥濛濛鷗鴨靜逰深竹裏兒孫多在好花中千門萬戶皆車馬誰愛如斯太古風
　　贈軒轅先生
　　曽親文景上金鑾語共容城語一般久向紅霞居不出若非清世見應難滿鑪藥熟分仙盡幾局棊終看海乾略問先生眞甲子只言弟子是劉安
　　偶作因懷山中道侶
　　是是非非竟不眞桃花流水送青春姓劉姓項今何在爭利爭名愁殺人必竟輸他常寂黙只應贏得苦沈淪深雲道者相思否歸去來兮湘水濱
　　送新羅人及第歸
　　捧桂香和紫禁煙逺鄉程徹巨鼇邊莫言掛席飛連夜見説無風即數年衣上日光眞是火島旁魚骨大於船到鄉必遇來王使與作唐書寄一篇
　　送新羅衲僧
　　扶桑枝西眞氣奇古人呼為師子兒六環金錫輕擺撼萬仭雪嶠空參差枕上已無鄉國夢囊中猶挈石頭碑〈南嶽石頭大師劉珂郎中作碑文也〉多慙不便隨髙歩正是風清無事時
　　春晩桐江上閒望作
　　江上車聲落日催紛紛擾擾起紅埃更無人望青山立空有帆衝夜色來沙鳥似雲鐘外去汀花如火雨中開可憐瀟灑鴟夷子散髮扁舟去不迴
　　商山道者
　　五千言外得𤣥音石屋寒棲隔〈一作得〉雪林多傍松風梳綠髮只燒崖藥㸃黃金澄潭龍氣來縈砌月冷星精下聽琴曽夢先生非此處碧桃溪上紫煙深
　　聞許棠及第因寄桂雍
　　時清道合出塵埃清苦為詩不仗媒今日桂枝平折得幾年春色併將來勢扶九萬風初極名到三山花正開更有平人居蟄屋還應為作一聲雷
　　濲江秋居作
　　無事相闗性自攄庭前拾葉等閑書青山萬里竟不足好竹數竿涼有餘近看老經加澹泊欲歸少室復何如面前小沼清如鏡終養琴髙赤鯉魚
　　上縉雲段使君
　　清畏人知人盡知縉雲三載得宣尼活民刀尺雖無象出世文章豈有師術氣芝香粘甕榼雲㾗翠㸃滿旌旗今朝暫到金臺上頗覺心如太古時
　　春末蘭谿道中作
　　山花零落紅與緋汀煙蒙茸江水肥人擔犁鋤細雨歇路入桑柘斜陽微深喜東州雲寇去〈時黃連洞人出燒劫處州卻上〉不知西狩幾時歸清平時節何時是轉覺人心與道違
　　野居偶作
　　髙淡清虛即是家何須須占好煙霞無心於道道自得有意向人人轉賒風觸好花文錦落砌橫流水玉琴斜但令如此還如此誰羨前程未可涯
　　再逰東林寺作五首
　　臺殿參差聳瑞煙桂花飄雪水潺潺莫疑逺去無消息七萬餘年始半年〈傳記盡雲安逺持奘三車盡生兜率天人間四千年彼天一晝夜亦三十日為一月十二月為一年壽四千歳〉
　　桓𤣥舊輦殘雲濕耶舍孤墳落照遲〈昔桓𤣥入山禮逺公遂捨輦至今在逺公堂下〉有箇山僧倚松睡恐人來取白猨兒
　　玉像珠龕香陣橫錦霞多傍石牆生辟蛇行者今何在花裏唯聞鳩〈一作鴆〉鳥聲
　　愛陶長官醉兀兀送陸道士行遲遲買酒過溪皆破戒斯何人斯師如斯〈逺公髙節食後不飲蜜水而將詩博綠醑與陶潛別人不得又送客不以貴賤不過虎溪而送陸靜修道士過虎溪數百歩今寺門前有道士岡送道士至此止也〉
　　白薝蔔花露滴滴紅〈一作碧〉苾芻草香〈一作雨〉濛濛田地更無塵一㸃是何人合住其中
　　題蘭江言上人院二首〈時王藹先輩有詩二首題其院因和題之〉
　　一生只著一麻衣道業還欺習彥威手把新詩説山夢石橋天柱雪霏霏
　　只是危吟坐翠層門前岐路自崩騰青雲名士時相訪茶煑西峰瀑布氷
　　中秋十五夜月
　　噀雪噴霜滿碧虛王孫公子翫相呼從來天匠為輪足自是人心此夜餘靜入萬家危露滴清埋衆象叫鴻孤坐來惟覺情無極何況三湘與五湖
　　鷺鷥有懷〈前東陽王慥使君養一鷺鷥名瑤花〉
　　粉魄霜華為爾枯鴛鴦相伴更堪圖愛來沙島遺銀屋終作金籠養雪鶵棲宿必多清瀨夢品流還次白猨徒今朝不覺頻回首曽伴瑤花近玉壺
　　東陽罹亂後懷王慥使君五首〈第三句缺一字〉
　　昨來祗對漢諸侯勝事消磨不自由裂地鼓鼙軍　急連天烽火陣雲秋砍毛淬劒雖無數歃血為盟不到頭誰為今朝奉明主使君司戶在隋州〈時黃巢奔許公㸃土勇救萬禦押於㰱血連西而渠魁詐降都將連城為盟違約遂於戍地當不與衢睦杭守同貶中也〉
　　只報精兵過大河東西南北殺人多可憐白日渾如此來似蝗蟲爭柰何天意豈應容版亂人心都改太凋訛不勝惆悵還惆悵一曲東風月胯歌
　　為郡無如王使君一家清冷似雲根貨財不入崔洪口俎豆嘗聞夫子言鬚髮坐成三載雪黎氓空負二天恩不堪西望西風起縱火崑崙誰為論
　　魄懾魂飛骨亦銷此魂此魄亦難招黃金白玉家家盡繡闥雕甍處處燒驚動乾坤常黯慘深藏山嶽亦傾揺恭聞國有英雄將擬把何心荅聖朝
　　不是龔黃覆育才即須清苦逺塵埃無人與奏吾皇去致亂唯因酷吏來刳剝生靈為事業巧通豪譖作梯媒令人轉憶王夫子一片真風去不迴
　　秋夜懷嵩少因寄洛中舊知
　　鑪𤑔栴檀不稱貧霏霏玉露濕禪巾紫金地上三更月紅藕香中一病身少室少年偏入夢多時多事去無因如今憔悴頭成雪空想嵯峨羨故人
　　避地毘陵寒月上孫徽使君兼寄東陽王使君三首
　　一到毘陵心更勞冷吟閒歩擁雲袍豈縁思妙塵埃少自是風清物態髙野色疎黃連楚甸故山竒碧隔河橋終須愚谷中安致不是人間好羽毛
　　常憶雙溪八詠前講詩論道接清賢文欺白鳳眞難及藥撚紅蕖豈偶然花濕瑞煙粘玉磬簾垂幽鳥啄苔錢自憐不是悠悠者吟嚼眞風二十年
　　靁車雨滴階聲寂寞焚香獨閉扃錦繡文章無路達
　　袴襦歌詠隔牆聽松聲冷浸茶軒碧苔㸃狂吞納線青唯有孤髙江太守不忘病客在禪靈〈首句缺一字〉
　　秋末寄上桐江馮使君
　　山東山色勝諸山謝守清髙不可攀薄俗盡於言下泰苦心唯到醉中閑香凝錦帳抄書後月轉棠隂送客還野客霑恩歸未得蕭蕭霜葉滿柴闗
　　禪師
　　擊鼓求亡益是非木中生火更何為吾師別是醍醐味不是知心人不知
　　道士
　　花島相逢滿袖雲藉花論道過金巾騰騰又入仙山去只恐是青城丈人
　　風琴
　　至境心為造化功一枝青竹四風寥寥雙耳更深後如在緱山明月中
　　庭橘
　　蟻踏金苞四五株洞庭山上味何殊不縁松樹稱君子肯便甘人喚木奴
　　落花
　　蝶醉蜂癡一簇香繡葩紅蔕墮殘芳因嗟好徳人難得公子王孫盡斷腸
　　孤雲
　　將比鷺鷥還恐屈始思殘雪不如多清風相引去更逺皎潔孤髙柰爾何
　　苦吟
　　河薄星疎雪月孤松枝清氣入肌膚因知好句勝金玉心極神勞特地無
　　古戰處
　　鬼氣蒼黃棘葉紅昔時人血此時風相憐極目無疆地曽落將軍一陣中
　　偶然作
　　蟬聲引出石中蛩寂寞門扃葉數重誰道思山心不切等閑盡出〈一作畫作〉兩三峰
　　招友人宿
　　銀地無塵金菊開紫梨紅棗墮莓苔一秋水一輪月今夜故人來不來












　　御定全唐詩卷八百三十六
　　欽定四庫全書
　　御定全唐詩卷八百三十七
　　貫休
　　山居詩二十四首〈並序〉
　　愚咸通四五年中於鍾陵作山居詩二十四章放筆藁被人將去厥後或有散書於屋壁或吟詠於人口一首兩首時時聞之皆多字句舛錯洎乾符辛丑歳避寇於山寺偶全獲其本風調野俗格力低濁豈可聞於大雅君子一日抽毫改之或留之除之修之補之卻成二十四首亦斐然也蝕木也槩山謳之例也或作者氣合始為一朗吟之可也
　　休話諠譁事事難山翁只合住深山數聲清磬是非外一個閒人天地間綠圃空階雲冉冉異禽靈草水潺潺無人與向羣儒説〈一作為向君王道〉巖桂枝髙亦〈一作正〉好扳難〈一作誰〉是言休即便休清吟孤坐碧溪頭三間茆屋無人到十里松陰〈一作闗〉獨自逰明月清風宗炳社夕陽秋
　　色庾公樓修心未到無心地萬種千般逐水流
　　好鳥聲長睡眼開好茶擎乳坐莓苔不聞榮辱成番盡只見熊羆作隊來詩裏從前欺白雪道情終遣似嬰孩由來此事知音少不是眞風去不迴
　　萬境忘機是道華碧芙蓉裏日空斜幽深有徑通仙窟寂寞無人落異花掣電浮雲真好喻如龍似鳳不須誇君看江上英雄塚只有松根與柏槎
　　鞭後從他素髮兼湧清奔碧冷侵簾髙奇章句無人愛澹泊身心舉世嫌白石橋髙吟不足紅霞影暖臥無厭居山別有非山意莫錯將予比宋纖
　　鳥外塵中四十秋亦曽髙挹漢諸侯如斯標致雖清拙大丈夫兒合自由紫術黃菁苗蕺蕺錦囊香麝語啾啾終須心到曹溪叟千歳櫧根雪滿頭
　　慵甚嵇康竟不迴何妨方寸似寒灰山精日作兒童出仙者時將玉器來筠帚埽花驚睡鹿地壚燒樹帶枯苔不行朝市多時也許史金張安在哉
　　心心心不住希夷石屋〈一作室〉巉巗鬢〈一作白〉髮垂養〈一作惜〉竹不除當路筍愛松留得礙人枝焚香開卷霞〈一作雲〉生砌捲箔冥心月在池多少〈一作無限〉故人頭盡白不知今日〈一作頭白〉又何之
　　龍藏琅圅遍九垓霜鐘金鼓振瓊臺堪嗟一句無人得遂使吾師特地來無角鐵牛眠少室生兒石女老黃梅令人轉憶龎居士天上人間不可陪
　　五嶽煙霞連不斷三山洞穴去應通石窗欹枕疎疎雨水碓無人浩浩風童子念經深竹裏彌猴拾蝨夕陽中因思往事拋心力六七年來楚水東
　　塵埃中更有埃塵時復雙睂十為顰賴有年光飛似箭是何心地亦稱人回賢參孝時時説蜂蠆狼貪日日新天意剛容此徒在不堪惆悵不堪陳
　　翠竇煙巖〈一作霞〉畫不成桂華瀑沫雜芳馨撥霞掃雪和雲母掘石移松得茯苓好〈一作似〉鳥傍花窺玉磬嫩苔和〈一作如〉水沒〈一作汲〉金缾從他人説從他笑地覆天翻也只寧
　　騰騰兀兀歩遲遲兆聯消磨只自知龍猛金膏雖未作孫登土窟且相宜薜蘿山帔偏能□橡栗年糧亦且〈一作粗〉支巳得眞人好消息人間天上更無疑
　　嵐嫰風輕似碧紗雪樓金像隔煙霞葛苞玉粉生香壠菌簇銀釘滿淨楂舉世只知嗟逝水無人微解悟空花可憐擾擾塵埃裏雙鬢如銀〈一作絲〉事似麻
　　千巖萬壑路傾欹杉檜濛濛獨掩扉斸藥童穿溪⿰去採花蜂冒曉煙歸閑行放意尋流水靜坐支頤到落暉長憶南泉好言語如斯癡鈍者還稀〈南泉大師雲學道之人癡鈍者難得〉一菴瞑目在穹冥菌枕松牀蘚陣青乳鹿暗行檉徑雪瀑泉微濺石樓經閑行不覺過天井長嘯深能動岳靈應恐無人知此意非凡非聖獨醒醒
　　慵刻芙蓉傳永漏休誇麗藻鄙湯休且為小囤盛紅粟別有珍禽勝白鷗拾栗逺尋深澗底弄猿多在小峯頭不能更出塵中也百煉剛為繞指柔
　　業薪心火日燒煎浪死虛生自古然陸氏稱龍終妄矣漢家得鹿更空焉白衣居士深深説青眼胡僧逺逺傳剛地無人知此意不堪惆悵落花前
　　露滴紅蘭玉滿畦閑拖象屣到峯西但令心似蓮花潔何必身將槁木齊古壍細煙紅樹老半岩殘雪白猨啼雖然不是桃源洞春至桃花亦滿蹊
　　自休自已〈一作了〉自安排常願居山事偶諧僧採樹衣臨絶壑〈金華山出樹衣僧多採為蔬菜味極美也〉狖爭山果落空階閑擔茶器縁青嶂靜衲禪袍坐緑崖虛作新詩反招隱出來多與此心乖
　　石鑪金鼎紅蕖嫰香閣茶棚緑巘齊塢燒崩騰奔澗鼠岩花狼籍鬬山雞蒙莊環外知音少阮籍途窮㫖趣低應有世人來覓我水重山疊幾層迷
　　自古浮華能幾幾〈一作朝〉逝波終日去滔滔漢王廢苑生秋草呉主荒宮入夜濤滿屋黃金機不息一頭白髮氣猶髙豈知知足〈一作物外〉金仙子霞外〈一作甘露〉天香滿〈一作滴〉毳袍
　　如愚何止直如只合深藏碧嶂前但見山中常有雪不知世上是何年野人愛向菴前笑赤玃頻來袖畔眠只有逍遙好知已何須更問洞中天
　　支公放鶴情相似范泰論交趣不同有念盡為煩惱相無私方稱水晶宮香焚薝蔔諸峯曉珠掐金剛萬境〈一作象〉空若買山資言不及恆河沙劫用無窮
　　再逢虛中道士三首
　　天目西峯古壞壇壇邊相別雪漫漫如今四十餘年也還共當時恰一般
　　囊裏靈⻱小似錢道伊年與我同年壺中長挈天相逐何處昇天更有天
　　吾道將君道且殊君鬚全似老君鬚尋常有語爭堪信愛説蟠桃似甕麤
　　上盧使君二首
　　一領彤弓下赤墀惟將清淨作藩籬馬卿山嶽金相似張緒風情柳不如〈當作怨卑〉心染煙霞新句出筆驅奸蠧宿根隳鄱陽黎庶還堪羨頭有重天足有氂
　　司馬遷文亞聖人三頭九陌碾香塵盡傳棣萼麟兼鳳終作昌期甫與申樓聳嬌歌疎雨過風含和氣滿城春因知寰海昇平去又見髙宗夢裏人
　　陪馮使君遊六首
　　登干霄亭
　　擁翠捫蘿山屐輕飄颻紅斾在青冥仙科朱紱言非貴溪鳥林泉癖愛聽古桂林邊棊局濕白雲堆裏茗煙青因思廬岳彌天客手把金書倚石屏
　　遊靈泉院
　　珂珮喧喧滿路岐亂泉聲裏扣禪扉對花語合希夷境坐石苔黏黼黻衣鳥啄古杉雲冉冉風吹清磬露霏霏惠巖亦有孤峯在只戀繙經未得歸
　　過相思嶺
　　譽自馨香道自怡相思嶺上卻無機荒渠葉覆深霞在片石人吟一鳥飛何處風砧傳古曲誰家塚樹掛斜暉因思往事眞堪笑鶴背漁竿未是歸
　　錦沙墩
　　臨水登山興自竒錦沙墩上最多時雖雲髮白孤峯好其柰名清聖主知草𡡾蓮塘資逸歩雲生松壑有新詩翛然別是神仙趣豈羨東山妓樂隨
　　釣𦌘潭
　　境靜江清無事時紅旌畫鷁動漁磯心期只是行春去日暮還應待鶴歸風破綺霞山寺出人歌白雪島花飛自憐亦在僊舟上玉浪翻翻濺草衣
　　迎仙閣
　　澗香霞影遶樓臺捲箔憑䦨耳目開況從旌旗近鸞鳳可憐談笑出塵埃火雲不入長松徑露茗何須白玉杯誰道迎仙仙不至今朝還有謝公來
　　賀雨上王使君二首
　　一片丹心合萬靈應時甘雨帶龍腥驅塵煞燒連窮電衝霓滿窅冥處處巳知倉廩溢家家皆歇管聽
　　應須蚤勒南山石黃霸清風滿內庭〈第三句第四句各缺一字〉由來天賛徳唯馨朋禱心期事盡行𤣥妙久聞談佛母〈公久與東村大願和尚談般若般若者佛母也〉感通今日見神明破除秋熱飄蕭盡還似春時散漫傾他日為霖亦如此諸生無不沐經營
　　感懷寄盧給事二首
　　緜緜逺念近來多喜鵲隨圅到綠蘿雖匪二賢曽入洛忽驚六義減沈疴童扳鄰杏隳牆瓦燕啄花泥落砌莎好更因人寄消息沃州歸去已蹉跎
　　常憶團圓繡像前東歸經亂獨生全孤峯巳住六七處萬事無成三十年每想苑牆危逼路更思鉢塔曉淩煙如今憔悴荊枝盡一諷來書一愴然
　　賀鄭使君
　　三衢蜂蠆陷城池八詠龍韜整虎貔纔諭危亡書半幅便思父母淚雙垂〈時公檄書纔去即便歸降來欵雲思父母則血淚雙垂憶兄弟乃江山隔越〉戈收甲束投仁境汗浹魂飄拜虎旗死地再生知徳重精兵連譀覺山移人和美葉禎祥出陣善深為典敎推仗信輸誠方始是執俘折馘欲何為清威嚴令無纖𡏖長路深山不拾遺七邑恩波歌浩渺一方雲物自鮮竒天文仰視同諸掌劒術無前更數誰戰馬閑眠汀草逺秋鼙乾揭岳霞隳義為土地精靈伏仁作金湯鐵石卑龔遂劉寬同煦嫗張飛闗羽太驅馳笙歌席上偏憐客刀劒林中亦念詩縠渚美為長飲水金山髙作受降碑時猶草草秋方盡陳是堂堂孰敢窺寵渥豈唯分節鉞勲庸須勒上鍾彝神資天賛誰堪比名遂功成自不知捲箔倚闌雲欲雪擁罏傾榼酒如飴扶堯社稷常憂老到郭汾陽亦未遲釋子沾恩無以報只將葑菲賀階墀
　　送鄭使君
　　刺婺廉閩動帝臺唯將清淨作梯媒緑沈槍卓妖星落白玉壺澄苦霧開仁愛久懸溪上月恩光又發嶺頭梅天資劉邵龔黃筆神助韓彭衞霍才古驛劒江分掩映畫旗花舫下喧豗鳳麟帟幕芙蓉坼洞壑清威霹靂來禮樂封疆添禮樂塵埃時節勿塵埃荔枝花下驅千騎薝蔔林中禮萬迴〈時八安大師在回院也〉視事蠻奴磨玉硯邀賓海月射金杯謳歌合合千門樂鼙角雄雄一閣雷君父恩深頭早白子孫榮襲日難陪東陽緇素如何好空向生祠祝上台
　　贈楊公杜之舅
　　分盡君憂一不遺鳳書徵入萬民悲風雲終日如相逐雨露前程即可知畫舸還盛江革石秋山又看謝安棊談諧盡是經邦術頭角由來出世姿天地事須歸橐籥文章誰得到罘罳扣舷傍島清吟健問俗看漁晚泊遲霞影滿江揺枕簟鳥行和月下漣漪周秦漢魏書書在麟鳳龜龍歩歩隨金殿恩波將浩浩圭峯意緒謾孜孜郡中條令春常在境外謌謡美更竒道者藥罏留要妙林僧禪偈寄相思王楊盧駱眞何者房杜蕭張更是誰應念衢民千萬戶家家皆置一生祠
　　遊金華山禪院
　　茲地曽棲菩薩僧栴檀樓殿瀑崩騰因知境勝終難到問著人來悉不曽斜谷暗藏千載雪薄嵐常翳一龕燈多慙不及當時海又下嵯峨一萬層
　　寄鄭道士二首
　　常憶蘇眈好羽儀信安山觀住多時不知玉質雙棲處兩箇仙人是阿誰
　　誰帶金輪髻裏珠何妨相逐去清都舊山大有閑田地五色香茆有子無
　　送少年禪師二首
　　秀睂青目樹花衣一鉢隨縁智不知佛與輪王嫌不作世間剛有箇癡兒
　　萬水千山一鶴飛豈愁逰子暮何之古今此著無人會王積新輸更不疑
　　古劒池
　　秋水蓮花三四枝我來慷慨歩遲遲不決浮雲斬邪佞眞成龍去擬何為
　　曹娥碑
　　髙碑説爾孝應難彈指端思白浪間堪歎行人不迴首前山應是薴蘿山
　　比干傳
　　昏王亡國豈堪陳只見明誠不見身想得先生也知自欲將留與後來人
　　送人遊茆山
　　鳥啼花笑煖紛紛路入青雲白石門君到前頭好看好老僧或恐是茆君〈一作茅真舊宅基猶在藥竈苔深土尚殷君見道人憑與問大還還字若為還〉
　　聞杜宇
　　咽雨哀風更不停春光於爾豈無情宜須喚得謝豹出方始年年無此聲
　　聽曉角
　　三會單于滿閣風五行無忒月朦朧如何十萬家休戚只在嗚嗚咽咽中
　　宿赤松山觀題道人水閣兼寄郡守
　　珠殿香軿倚翠稜寒棲吾道寄孫登豈應肘後終無分見説仙中亦有僧雲歛石泉飛險竇月明山鼠下枯藤還如華頂清談夜因有新詩寄鄭宏
　　春逰涼泉寺
　　一到涼泉未擬歸迸珠噴玉落階除幾多僧祇因泉在無限松如潑墨為雲塹含香啼鳥細茗甌擎乳落花遲青山看著不可上多病多慵爭柰伊
　　經呉宮
　　夫差昏暗霸圖傾千古淒涼地不靈妖艷恩餘宮露濁忠臣心苦海山青蕭條陵隴侵寒水彷彿樓臺出杳冥此是前車況非逺六朝何更不惺惺
　　送薛侍郎貶峽州司馬
　　得罪唯驚恩未酬夷陵山水稱閑逰人如八凱須當國猨到三聲不用愁花落扁舟香冉冉草侵公署雨脩脩因人好寄新詩好不獨江東有沃州
　　將入匡山宿韓判官宅
　　一宿蘭堂接上才白雲歸去幾裵回黛青峯朶孤吟後雪白猨兒必寄來簾巻茶煙縈墮葉月明棊子落深苔明朝江上空迴首始覺清風不可陪
　　送鄭侍郎騫赴闕
　　文章國器盡琅玕朝騎駸駸歳欲殘彩筆祇宜天上用繡衣偏稱雪中看休驚斷鴈離三楚漸入祥煙下七槃翰苑舊知憑與説紫金輪畔寄書難
　　上盧使君
　　一別旌旗已一年二林眞子勸安禪常思雙㦸華堂裏還似孤峯峭壁前歩出林泉多吉夢帆侵分野入祥煙自憐酷似隨陽鴈霜打風飄到日邊
　　寄匡山大願和尚
　　一聽𤣥音下竹亭卻思窗雪與囊螢祇將清淨酬恩德敢信文章有性靈夢厯山牀聞鶴語吟思海月上沙汀不堪迴首滄江上萬仭廬峯在杳冥
　　別盧使君歸東陽二首
　　雨氣濛濛草滿庭式微吟劇更誰聽詩逢匠化唯貪住日覺恩深不易銘心苦祇應消鬢黒夢逰頻入倚天青從茲還似歸回首唯祝台星與福星
　　家在嚴陵釣渚旁細漣嘉樹拂窗涼難醫林藪煙霞癖又出芝蘭父母鄉孤帆好風千里煖深花黃鳥一聲長終期金鼎調羮日再近尼丘日月光
　　溪寺水閣閑眺因寄宋使君
　　溪木蕭條一憑闌玉霜飛後浪花寒釣魚船上風煙暝古木林中砧杵乾至竟道心方始是空耽山色亦無端誰如太守分憂外時把西經盡日看
　　春送趙文觀送故合州座主神櫬歸洛
　　喜繼於悲錦水東還鄉仙騎卻尋嵩再燒良玉堯雲動方報深恩綘帳空逺道靈輭春欲盡亂山羸馬恨無窮他年必立吾君側好把書紳荅至公
　　[[#光大師草書歌|光大師草書歌]]
　　雪壓千峰橫枕上窮困雖多還激壯看師逸蹟兩相宜髙適歌行李白詩海上驚驅山猛燒〈一作海上風驚驅猛燒〉吹斷狂煙著沙草江樓曽見落星石幾回試發將軍砲別有寒雕掠絶壁提上𤣥猨更生力又見呉中磨角來舞槊盤刀初觸擊好文天子揮宸翰御製本多堆玉案晨開水殿敎題壁題罷紫衣親寵錫僧家愛詩自拘束僧家愛畫亦侷促唯師草聖藝偏髙一掬山泉心便足題成都玉局觀孫位畫龍〈位東越人僖宗南巡隨入蜀後改名遇〉
　　我見蘇州崑山佛殿中金城柱上有二龍老僧相傳道是僧繇手尋常入海共龍鬬又聞蜀國玉局觀有孫遇蹟蟠屈身長八十尺遊人爭看不敢近頭覻寒泉萬丈碧
　　觀地獄圖
　　峨峨非〈一作水〉劒閣有樹不堪攀佛手遮不得人心似等閑周王應未雪白起作何顔盡日空彈指茫茫塵世間
　　贈雷卿張明府
　　任官征戰後度日寄閑身封卷還髙客飛書問野人廢田敎種榖生路遣尋薪若起柴桑興無先漉酒巾獻錢尚父〈錢鏐自稱吳越國王休以詩投之鏐諭改為四十州乃可相見休曰州亦難添詩亦難改閑雲孤鶴何天不可飛遂入蜀〉
　　貴逼人〈一作身〉來不自由龍驤鳳翥勢難收〈一作幾年勤苦踏林丘〉滿堂花醉三千客一劒霜寒十四州鼓角揭天嘉氣冷風濤動地海山秋東南永作金天柱〈一作萊子衣裳宮錦窄謝公篇詠綺霞羞他年名上淩煙閣〉誰〈一作豈〉羨當時萬戶侯
　　繡州張相公見訪
　　徳符唐徳瑞通天曽叱讒諛玉座前千襲彩衣宮錦薄數床御札主恩偏出師暫放張良箸得罪惟撐范蠡船未報君恩終必報不妨金地禮青蓮
　　題某公宅
　　宅成天下借圖看始笑平生眼力慳地占百灣多是水樓無一面不當山荷深似入苕溪路石怪疑行鴈蕩間只恐中原方鼎沸天心未遣主人閑
　　海覺禪師山院
　　人言海覺老宗師隱絶層巔世莫知青草不生行道跡白雲常䕶坐禪扉六環金錫飛來後一派銀河㵼落時借問大心能濟物龍門風雹捲天池
　　悼張道古〈昭宗時道古官拾遺以直諫貶蜀中死〉
　　清河逝水大悤悤東觀無人失至公天上君恩三載隔鑑中鸞影一時空墳生苦霧蒼茫外門掩寒雲寂寞中惆悵斯人又如此一聲蠻笛滿江風
　　月夕
　　霜月〈一作殘〉夜裵回樓中羌笛〈一作管〉催曉風吹不盡江上落殘梅
　　夜雨
　　夜雨山草濕爽籟雜枯木閑吟竺仙偈清絶過於玉
　　晚望
　　落日碧江靜蓮唱清且閑更尋花發處借月過前灣
　　早霜寄蔡大
　　昨夜楚鐘鳴飛霜下楚城定知遷客鬢先向鑑中生〈一作荒郊昨夜雪羸馬又須行四顧無人跡雞鳴第一聲〉
　　贈冩經僧楚雲
　　剔皮刺血誠何苦為寫靈山九會文十指瀝乾終七軸後來求法更無君
　　寄題詮律師院〈以下見統籤〉
　　錦溪光裏聳樓臺師院髙淩積翠開深竹杪聞殘磬盡一茶中見數帆來焚香只是看新律幽歩猶疑損緑苔莫訝題詩又東去石房清冷在天台
　　寄天台葉道士
　　負局髙風不可陪玉霄峯北置樓臺注參同契未將出尋楖栗僧多宿來颼槭松風山棗落閒闗溪鳥術花開終須肘後相傳好莫便乘鸞去不迴
　　送道友歸天台
　　蘚濃苔濕冷層層珍重先生獨去登氣養三田傳未得藥非八石許還曽雲根應狎玉斧子月逕多尋銀地僧太守苦留終不住可憐江上去騰騰
　　陶種柑橙令山童買之
　　髙歩南山南髙歌北山北數載買柑橙山資近又足
　　春送僧〈以下見汲古閣毛氏本〉
　　蜀魄闗闗花雨深送師衝雨到江潯不能更折江頭柳自有青青松柏心
　　律師
　　薝蔔花紅徑草青雪膚氷骨歩輕輕今朝暫到焚香處只恐牀前有蝨聲
　　書石壁禪居屋壁
　　赤栴檀塔六七級白菡萏花三四枝禪客相逢只彈指此心能有幾人知
　　句
　　今日再三難更識讖辭唯道待錢來〈周寶蒞丹陽州人有事輙雲待錢來後果以錢鏐代之此上錢鏐句也〉　鴈蕩經行雲漠漠龍湫宴坐雨濛濛〈鴈蕩山今有經行臺宴坐峯皆以休得名〉　刻成箏柱鴈相挨　黃昏風雨黒如磐別我不知何處去〈俠客　見劎俠傳〉　郭尚父休誇塞北裵中令莫説淮西〈野客叢談〉　萬計交人買華軒保惜深〈牡丹　吟窗雜録〉　如何忠為主至竟不封侯〈即邊將〉　但看千騎去知有幾人歸　一生不蓄買田錢華屋何心亦偶然客至多逢僧在坐釣歸惟許鶴隨船〈錦繡萬花谷〉　家為買琴添舊價廚因養鶴減晨炊〈合上〉　粘粉為題棲鳯竹帶香因洗落花泉〈合上〉






　　御定全唐詩巻八百三十七
<集部,總集類,御定全唐詩>
　　欽定四庫全書
　　御定全唐詩卷八百三十八
　　齊已
　　齊已名得生姓胡氏潭之益陽人出家大溈山同慶寺復棲衡嶽東林後欲入蜀經江陵髙従誨留為僧正居之龍興寺自號衡嶽沙門白蓮集十卷外編一卷今編詩十卷
　　夏日草堂作
　　沙泉帶草堂紙帳卷空牀靜是真消息吟非俗肺腸園林坐清影梅杏嚼紅香誰住原西寺鐘聲送夕陽
　　寄鏡湖方干處士〈一作寄方干處士鑑湖舊居〉
　　賀監舊山川空來近百年聞君與琴鶴終日在漁船島露深秋石湖澄半夜天雲門㡬廻去題徧好林泉
　　送人歸吳〈第三聨缺六字〉
　　比説歸耕釣迢迢向海涯春寒遊子路村晚主人家
　　山緑過茶重尋舊鄰里菱藕正開花
　　贈仰上人〈一夲題缺只一仰字〉
　　避地依真境安閒似舊溪干戈百里外泉石亂峰西草瑞香難歇松靈蓋盡低尋應報休馬瓶錫向南攜
　　夜坐
　　百蟲聲裏坐夜色共冥冥逺憶諸峰頂曽棲此性靈月華澄有象詩思在無形徹曙都忘寢虛牕日照經
　　新栽松
　　野僧敎種法苒苒出蓬蒿百嵗催人老千年待爾髙靜宜兼竹石幽合近猨猱他日成隂後秋風吹海濤
　　期友人
　　早晚逐〈一作遂〉茲來閒門日為開亂蛩鳴白草殘菊藉蒼苔困臥誰驚起閒行自欲迴何時此攜手吾子本多才
　　和鄭谷郎中看棊
　　箇是仙家事何人合用心幾時終一局萬木老千岑有路如飛出無機似陸沈樵夫可能解也此廢光隂
　　寄錢塘羅給事
　　憤憤嘔讒書無人誦子虛傷心天祐末搔首懿宗初海樹青叢短湖山㸃翠踈秋濤㸔足否羅剎石邉居
　　戊辰嵗湘中寄鄭谷郎中
　　白髪久慵簮常聞病亦吟瘦應成鶴骨閑想似禪心上國楊花亂滄洲荻筍深不堪思翠巘〈一作蓋〉西望獨沾
　　寓言
　　造化安能保山川鑿欲翻精華銷地底珠玉聚侯門始作驕奢本終為禍亂根亡家與亡國雲〈一作去〉此更何言
　　寄王振拾遺〈戊辰嵗第三聨缺九字〉
　　折檻意何如平安信不虛近來焚諫草深去覓山居
　　餘分明知在處難寄亂離書
　　經賈島舊居
　　先生居處所野燒幾為灰若有吟魂在應隨夜魄迴地寧銷志氣天忍罪清才古木霜風晚江禽共宿來
　　送人游塞
　　槐栁野橋邉行塵暗馬前秋風來漢地客路入氷天雁聚河流濁羊羣磧草膻那堪隴頭宿鄉夢逐潺湲
　　桃花
　　千株含露態何處照人紅風暖仙源裏春和水國中流鶯應見落舞蜨未知空擬欲求圗畫枝枝帶竹叢
　　聞雁
　　何處人驚起飛來過草堂丹心勞避弋萬里念隨陽影斷風天月聲孤荻岸霜明年趂春去江上別鴛鴦
　　送人遊南
　　南國多山水君遊興可知𦨣中江上景晚泊早行時子美遺魂地蔵真舊墨池經過幾銷日荒草裏尋碑
　　送益公歸舊居
　　舊隱終牽夢春殘結束歸溪山無伴過風雨有花飛片石留題字孤潭照浣衣鄰僧喜相接埽逕與開扉
　　不睡
　　永夜不欲睡虛堂閉復開卻離燈影去待得月光來落葉逢巢住飛螢值我迴天明拂經案一炷白檀灰
　　新秋雨後
　　夜雨洗河漢詩懐覺有靈籬聲新蟋蟀草影老蜻蜓靜引閑機發涼吹逺思醒逍遙向誰說時注漆園經
　　送劉蛻秀才赴舉〈首聨缺五字〉
　　百發百中　　　　　年丹枝如計分一箭的無偏文物兵銷國闗河雪霽天都人看春榜韓字在誰前
　　留題仰山大師塔院
　　嵐光疊杳㝠曉翠濕窗明欲起遊方去重來繞塔行亂雲開鳥道羣木發秋聲曽約諸徒弟香燈盡此生
　　亂中聞鄭谷吳延保下世
　　小諫纔埋玉星郎亦逝川國由〈一作猶〉多聚盜天似不容賢兵火焚詩草江流漲墓田長安已塗炭追想更淒然
　　送東林寺睦公徃吳國
　　八月江行好風帆日夜飄煙霞經北固禾黍過南朝社客無宗炳詩家有鮑昭莫因賢相請不返舊山椒
　　除夜
　　夜久誰同坐爐寒鼎亦澄亂松飄雨雪一室掩香燈白髪添新嵗清吟減舊朋明朝待晴旭池上㸔春氷
　　送秘上人
　　誰喜老閑身春山起送君欲憑蓮社信轉入洞庭雲道路長無阻干戈漸不聞秋來向何處相憶雁成羣
　　寓居嶽麓謝進士沈彬再訪
　　去嵗來尋我留題在蘚痕又因風雪夜重宿古松門玉有疑休泣詩無主且言明朝此相送披褐入桃源
　　對雪
　　松門堆復積埋石亦埋莎為瑞還難得居貧莫厭多聼憐終夜落吟惜一年過誰在江樓望漫漫墮緑波
　　和岷公送李評事徃宜春
　　兵火銷鄰境龍沙有去人江潭牽興逺風物入題新雪湛將殘臘霞明向早春郡侯開宴處桃李照歌塵
　　送僧〈一夲題缺〉
　　老憶遊方日天涯錫獨揺凌晨從北固衝雪向南朝𩯭髪泉邉剃香燈樹下燒雙峰諸道友夏滿有書招
　　過荊門
　　路出荊門逺行行日欲西草枯蠻塜亂山斷漢江低野店叢蒿短煙村簇樹齊翻思故林去在處有猨啼
　　山中荅人
　　謾道詩名出何曽著苦吟忽來還有意已過即無心夏月山長徃霜天寺獨尋故人憐拙樸時復寄空林
　　贈盧明府閑居
　　𩯭霜垂七十江國久辭官滿篋新風雅何人舊嵗寒閑居當野水幽鳥宿漁竿終欲相尋去兵戈時轉難
　　幽庭
　　不放生纎草従敎徧緑苔還防長者至未著牡丹栽蛺蜨空飛過鶺鴒時下來南鄰折芳子到此寂寥迴
　　送休師歸長沙寜覲
　　吾子此歸寜風煙是舊經無窮芳草色何處故山青偶泊鳴蟬島難眠好月汀殷勤問安外湘岸採詩靈
　　將遊嵩華行次荊渚
　　蓮峰映敷水嵩嶽壓伊河兩處思歸久前賢隱去多閑身應絶跡在世幸無他㑹向紅霞嶠僧龕對薜蘿
　　逺思
　　逺思極何處南樓煙水長秋風過鴻雁遊子在瀟湘海靣雲生白天涯墮晚光徘徊古堤上曽此贈垂楊
　　寄勉二三子〈第三聨缺七字〉
　　不見二三子悠然吳椘間盡應生白髪幾箇在青山
　　莫放閑君聞國風否千載詠闗闗
　　渚宮江亭寓目
　　津亭雖極望未稱夲心閑白有三江水青無一㸃山新鴻喧夕浦逺櫂聚空灣終遂歸匡社孤帆即此還
　　蝴蜨
　　何處背繁紅迷芳到檻重分飛還獨出成隊偶相逢逺害終防雀爭先不避蜂桃蹊牽徃復蘭徑引相従翠裛丹心冷香凝粉翅濃可尋穿樹影難覓宿花蹤日晚來仍急春殘舞未慵西風舊池館猶得採芙蓉
　　送劉秀才徃東洛
　　羨子去東周仃行非旅遊煙霄有兄弟事業盡曺劉洛水清奔夏嵩雲白入秋來年遂鵬化一舉上瀛洲
　　移竹
　　舊溪千萬竿風雨夜珊珊白首來江國黃金買嵗寒乍移傷粉節終遶著朱欄㑹得承春力新抽錦籜㸔
　　雉
　　角角類闗闗春晴錦羽乾文呈五色異瑞入九苞難暮宿紅蘭暖朝飛緑野寒山樑從行者錯解仲尼歎
　　懐軒轅先生
　　不得先生信空懐汗漫秋月華𩀌鶴背日影上鼇頭欲學孤雲去其如重骨留槎程在何處人世屢荒丘
　　永夜感懐寄鄭谷郎中
　　展轉復展轉所思安可論夜涼難就枕月好重開門霜殺百草盡蛩歸四壁根生來苦章句早遇至公言
　　賣松者
　　未得凌雲價何慙所買真自知桃李世有愛嵗寒人瑟瑟初離澗青青未識塵寧同賣花者貴逐片時春
　　丙寅嵗寄潘歸仁
　　九土盡荒墟干戈殺害餘更須憂去國未可守貧居康泰終來在編聨莫破除他年遇知已無恥報襜褕
　　甞茶
　　石屋晚煙生松窗䥫碾聲因留來客試共說寄僧名味擊詩魔亂香搜睡思輕春風霅川上憶傍緑叢行
　　楊花
　　暖景照悠悠遮空勢漸稠乍如飛雪逺未似落花休萬帶都門外千株渭水頭紛紜知近夏銷歇恐成秋軟著朝簮去狂隨別騎遊斾衝離館驛鶯撲繞宮樓江國晴愁對池塘晚見浮虛窗縈筆雅深院藉苔幽靜墮王孫酒繁黏客子裘詠吟何潔白根本屬風流向日還輕舉因風更自由不堪思汴岸千里到揚州
　　詠影
　　萬物患有象不能逃大明始隨殘魄滅又逐曉光生曲直寜相隱洪纎必自呈還如至公世洞鑒是非情
　　南歸舟中二首
　　南歸乗客櫂道路免﨑嶇江上經時節𦨣中聼鷓鴣春容含衆岫雨氣泛平蕪落日停舟望王維未有圗長江春氣寒客況櫂聲閑夜泊諸村雨程迴數郡山桑根垂斷㟁浪沫聚空灣已去鄰園近隨縁是暫還
　　送遷客
　　天涯即愛州謫去莫多愁若似承恩好〈一作寵〉何如傍〈一作佞〉主休瘴昏銅柱黒草赤火山秋應想堯隂〈一作堦〉下當時獬豸頭
　　題中上人院
　　髙房占境幽講退即㝠搜欠鶴同支遁多詩似恵休缾澄孤井浪案白小窗秋莫道歸山字朝賢日獻酬
　　逢鄉友
　　無況來江島逢君話滯留生縁同一國相勉共他州竹影斜青蘚茶香在白甌猶憐心道合多事亦冥搜
　　自勉
　　試筭平生事中年欠五年知非未落後讀易尚加前分受詩魔役寧容俗態牽閒吟見秋水數隻釣魚船
　　寄詩友
　　天地有萬物盡應輸苦心他人雖欲解此道奈何深返樸遺時態關門度嵗隂相思去秋夕共對冷燈吟
　　居道林寺書懐
　　花落水喧喧端居信晝昏誰來㸔山寺自要埽松門是事皆能諱唯詩未嬾言傳聞好時世亦欲背啼猨
　　經吳平觀
　　中元齋醮後殘燼滿空壇老鶴心何待尊師𩯭已乾幡燈古殿夜霜霰大椿寒誰見長生路人間事萬端
　　劒客
　　㧞劔遶殘樽歌終便出門西風滿天雪何處報人恩勇死尋常事輕讐不足論翻嫌易水上細碎動離魂
　　白髪
　　莫染亦莫鑷任從伊滿頭白雖無耐藥黒也不禁秋靜枕聴蟬臥閑垂看水流浮生未逹此多為爾為愁
　　秋興寄𦙍〈一作徹〉公
　　風聲吹竹健涼氣著身輕誰有閑心去江邉㸔水行村遙紅樹逺野闊白煙平試裂芭蕉片題詩問竺卿
　　野步
　　城裏無閑處卻尋城外行田園經雨水鄉國憶桑耕傍澗蕨薇老隔村岡隴橫何窮此心興時復鷓鴣聲
　　殘春
　　三月看無也芳時此可嗟園林欲向夕風雨更吹花影亂衝人蜨聲繁遶塹蛙那堪傍楊栁飛絮滿鄰家
　　酬尚顔
　　取盡風騷妙名髙身倍閑久離王者闕欲向祖師山幕府秋招去溪鄰日望還伊余豈酬敵來徃踏苔斑
　　苦熱
　　雲勢嶮於峰金流斷竹風萬方應望雨片景欲焚空毒害芙蓉死煩蒸瀑布紅恩多是團扇出入畫屏中
　　送歐陽秀才赴舉
　　莫疑空手去無援取髙科直是文章好爭如徳行多煙霄心一寸霜雪路千坡稱意東歸後交親那喜何
　　放鷺鷥
　　潔白雖堪愛腥膻不那何到頭從所欲還汝舊滄波
　　謝王秀才見示詩卷
　　誰見少年心低摧向苦吟後須離影響得必洞精深道院春苔徑僧樓夏竹林天如愛才子何慮未知音
　　送徐秀才之吳
　　吳都霸道昌才子去觀光望闕雲天近朝宗水路長海門收片雨建業泊殘陽欲問淮王信仙都即帝鄉
　　獨院偶作
　　風篁清一院坐臥潤肌膚此境終拋去鄰房肯信無身非王者役門是祖師徒畢竟伊雲鳥従來我友於
　　酬元員外見寄
　　僻巷誰相訪風籬翠蔓牽易中通性命貧裏過流年且有吟情撓都無俗事煎時聞得新意多是此忘縁
　　寄文秀大師
　　皎然靈一時還有屈扵詩世豈無英主天何惜大師道終歸正始心莫問多岐覧巻堪驚立貞風喜未衰
　　夏雨
　　霮䨴蔽穹蒼冥濛自一方當時消酷毒隨處有清涼著物聲雖暴滋農潤即長乍紅縈急電㣲白露殘陽應禱尤難得經旬甚不妨吟聼喧竹樹立見漲池塘衆類聲休出羣峰色盡蔵頹沲來洞壑汗漫入瀟湘下葉黎甿望髙袪旱暵光幽齋飄臥簟極浦灑歸檣蘚在堦従濕花衰苑任傷閑思濟時力謌詠發哀腸
　　謝興公上人寄山水簇子
　　半幅古潺顔看來心意閑何須尋鳥道即此出人間巘暮疑啼狖松深認掩闗知君逺相恵免我憶歸山
　　酬㣲上人
　　古律皆深妙新吟復造㣲搜難窮月窟琢苦盡天機晚檜清蟬咽寒江白鳥飛他年舊山去為子逺攜歸
　　同光嵗送人及第東歸
　　西笑道何光新朝舊桂堂春官如白傅內試似文皇變化龍三十升騰鳳一行還家幾多興滿袖月中香
　　寄江居耿處士
　　野癖雖相似生涯即不同紅霞禪石上明月釣船中醉倒蘆花白吟縁蓼㟁紅相思何以寄吾道本空空
　　病起二首
　　一臥四十日起來秋氣深已甘長逝魄還見舊交心撐拄笻猶重枝梧力未任終將此形陋歸死故丘林秋風已傷骨更帶竹聲吹抱疾闗門久扶羸傍砌時無生即不可有死必相隨除卻歸真覺何由擬免之
　　送中觀進公歸已陵
　　一論破雙空持行大國中不知従此去何處挫邪宗晝雨懸帆黒殘陽泊島紅應㳺到㴩岸相憶遶茶叢













　　御定全唐詩巻八百三十八
　　欽定四庫全書
　　御定全唐詩巻八百三十九
　　齊己
　　寄鄭谷郎中〈一作住襄州謁鄭谷獻詩〉
　　髙名喧省闥雅頌出吾唐疊巘供秋望無雲到夕陽自封修藥院別埽著僧牀幾夢中朝事依依〈一作久離〉鵷鷺行
　　歸雁
　　塞門春已〈一作亦〉暖連影起蘋風雲夢千行去瀟湘一夜空江人休〈一作空〉舉網塞將又虛弓莫失南來伴衡陽樹即紅
　　登大林寺觀白太傅題版
　　九疊蒼崖裏禪家鑿翠開清時誰夢到白傅獨尋來怪石和僧定閑雲共鶴迴任茲休去者心是不然灰
　　贈曹松先軰
　　今嵗赴春闈逹如夫子稀山中把巻去榜下注官歸楚月吟前落江禽酒外飛閑遊向諸寺卻看白麻衣
　　夏日江寺寄無上人
　　講終齋磬罷何處稱真心古寺髙杉下炎天獨院深燕和江鳥語牆奪暮花隂大府多才子閒過在竹林
　　夏日梅雨中寄睦公
　　梅月來林寺冥冥各閉門已應雙履跡全沒亂雲根琢句心無味㸔經眼亦昏何時見清霽招我憑巖軒
　　傷鄭谷郎中
　　鍾陵千首作筆絶亦身終知落干戈裏誰家煨燼中吟齋春長蕨釣渚夜鳴鴻惆悵秋江月曽招我㸔同
　　臨行題友生壁
　　山衲宜何處經行避暑深峰西多古寺日午亂松隂鶴黙堪分靜蟬涼解助吟慇懃題壁去秋早此相尋
　　別東林後迴寄修睦
　　昨夜從香社辭君出薜蘿晚來巾舄上已覺俗塵多逺路縈芳草遙空共白波南朝在天末此去重經過
　　古松
　　雷電不敢伐鱗皴勢萬端蠧依枯節死虵入朽根盤影浸僧禪濕聲吹鶴夢寒尋常風雨夜應〈一作疑〉有鬼神㸔
　　夏日西霞寺書懐寄張逸人
　　人中林下現名自有閒忙建業紅塵熱棲霞白石涼倚身檉幾穩灑面瀑流香不似髙齋裏花連竹影長
　　訪自牧上人不遇
　　然諾竟如何諸侯見重多髙房度江雨經月長寒莎道本同騷雅書曽到薜蘿相尋未相見危閣望滄波
　　題東林白蓮
　　大士生兜率空池滿白蓮秋風明月下齋日影堂前色後羣芳拆香殊百和然誰知不染性一片好心田
　　寄懐江西徴岷二律師
　　亂後江邉寺堪懐二律師幾畨新弟子一様舊威儀院影連春竹窗聲接雨池共縁山水癖久別共題詩
　　東林作寄金陵知己
　　十八賢真在時來拂榻〈一作蘚〉看已知前事逺更結後人難泉滴勝清磬松香掩白檀憑君聴朝貴誰欲厭簪冠
　　山寺喜道者至
　　閏年春過後山寺始花開還有無心者閒尋此境來鳥幽聲忽斷茶好味重迴知住南巖久冥心坐緑〈一作石〉苔
　　再遊匡山
　　紫霄兼二〈一作五〉老相對倚空寒久別成衰病重來更上難徑危雲母滑崖旱瀑流乾目斷嵐煙際神仙有石壇
　　贈浙西李推官
　　他皆〈一作家〉恃勲貴君獨愛詩𤣥終日秋光裏無人竹影邊東樓生倚月北固積吟煙聞説鴛行裏多才復少年
　　題終南山隱者室
　　終南山北面直下是長安自掃青苔室閑攲白石看〈一作壇〉風吹窗樹老日曬竇雲乾時向圭峰宿僧房瀑布寒
　　禪庭蘆竹十二韻呈鄭谷郎中
　　錯錯在禪庭髙宜與竹名健添秋雨響乾助夜風清雀靜知枯折僧閑見筍生對吟殊灑落負氣甚孤貞宻謝編欄固齊由灌溉平松姿真可敵栁態薄難並映帶兼苔石參差近畫楹雪霜消後色蟲鳥黙時聲逺憶滄洲岸寒連暮角城幽根狂亂迸勁葉動相撐避暑湏臨坐眠必遶行未逢仙手詠俗眼見猶輕
　　送孫鳳秀才赴舉
　　九重方側席四海仰文明好把孤吟去便隨公道行梁園浮雪氣汴水漲春聲此日登仙衆君應最後生
　　落花
　　朝開暮亦衰雨打復風吹古屋無人處殘陽滿地時靜依青蘚片閒綴緑莎枝繁艶根枝在明年向此期
　　秋苔
　　獨憐蒼翠文長與寂寥存鶴靜窺秋片僧閒踏冷痕月明疎竹徑雨歇敗莎根別有深宮裏兼花鎖斷魂
　　老將
　　破㓂與平戎曽居第一功明時不用武白首向秋風馬病霜飛草弓閒雁過空兒孫已成立膽氣亦英雄
　　城中示友人
　　久與寒灰合人中亦覺閒重城不鎖夢每夜自歸山雨破冥鴻出桐枯井月還唯君道心在來徃寂寥間
　　送友人遊湘中
　　懐才難自住此去亦如僧何處西風夜孤吟旅舎燈路沿湘樹疊山入楚雲層若有東來扎歸鴻亦可憑
　　經費徴君舊居
　　髙眠當聖代雲鳥未為孤天子徴不起閒人親得無猿猱狂欲墜水石怪難圗寂寞荒齋外松杉相倚枯
　　嚴陵釣臺
　　夫子垂竿處空江照古臺無人更如此白浪自成堆鶴靜尋僧去魚狂入海迴登臨秋值晚樹石盡多苔
　　原上晚望
　　倚杖聊攄望寒原逺近分夜來何處火燒出古人墳野勢盤空澤江流合暮雲殘陽催百鳥各自著〈一作看〉棲羣
　　送恵空上人歸
　　塵中名利熱鳥外水雲閒吾子多髙趣秋風獨自還空囊隨客櫂幾宿泊湖山應有吟僧在鄰居樹影間
　　酬章水知己
　　新吟忽有寄千里到荊門落日雲初碧殘年眼正昏已為難敵手誰更入深論後信多相寄吾生重此言
　　閒居
　　漸覺春光媚塵銷作土膏㣲寒放楊栁纎草入風騷睡少全無病身輕乍去袍前溪汎紅片何處落金桃
　　次韻酬鄭谷郎中
　　林下髙眠起相招得句時開門流水入靜話鷺鷥知每許題成晚多嫌雪阻期西齋坐來久風竹撼疎籬
　　思遊峨嵋寄林下諸友
　　剛有峨嵋念秋來錫欲飛㑹拋湘寺去便逐蜀帆歸難世堪言善閒人合見機殷勤別諸友莫厭楚江薇
　　送劉秀才南遊
　　南去謁諸侯名山亦得遊便應尋瀑布乗興上岣嶁髙鳥隨雲起寒星向地流相思應北望天晚石橋頭
　　示諸侄
　　莫問年將朽加餐已不多形容渾瘦削行止強牽拖死也何憂惱生而有詠歌侯門終謝去卻埽舊松蘿荊渚病中因思匡廬遂成三百字寄梁先輩
　　生老病死者早聞天竺書相隨幾汩沒不了堪欷歔自理自可適他人誰與袪應當入寂滅乃得長銷除前月已骨立今朝還貌舒披衣試步履倚䇿聊躊躇江月青眸冷秋風白髪疎新題憶剡硾舊約憶匡廬張野久絶跡樂夫曽卜居空龕掩薜荔瀑布歕蟾蜍古檜鳴𤣥鶴涼泉躍錦魚狂吟樹䕃映縱踏花蔫菸唇舌既已閒心脾亦散攄松窗有偃息石徑無趦趄夢冷通仙闕神融合太虛千峰杳靄際萬壑明清初長徃期非晚半生閑有餘依劉未是詠訪戴寧忘諸稽古堪求己觀時好笑渠埋頭逐小利沒腳拖長裾道種將閒養情田把藥鉏幽香發蘭蕙穢莽摧丘墟敢謂囊盈物那言庾滿儲㣲煙動晨㸑細雨滋園蔬蘚亂珍禽羽門稀長者車冥機坐兀兀著履行徐徐每許親朱履多憐奉隼旟簮嫌紅玳瑁社念金芙蕖海內競鐵馬篋中蔵紙驢常言謝時去此意將何如
　　竟陵遇晝公
　　髙跡何來此遊方漸老身欲投蓮岳夏初過竟陵春錫影離雲逺衣痕拂蘚新無言即相別此處不迷津
　　聞貫休下世
　　吾師詩匠者真箇碧雲流爭得梁太子重為文選樓錦江新塚樹婺女舊山秋欲去焚香禮啼猿峽阻修
　　金山寺
　　山帶金名逺樓臺壓翠層魚龍光照像風浪影揺燈檻外揚州樹𦨣通建業僧塵埃何所到青石坐如氷
　　早秋雨後晚望
　　暑氣時將薄蟲聲夜轉稠江湖經一雨日月換新秋有景堪援筆何人未上樓欲承涼冷興西向碧嵩遊
　　過西塞山
　　空江平野流風島葦颼颼殘日銜西塞孤帆向北洲邊鴻渡漢口楚樹出吳頭終入髙雲裏身依片石休
　　溪齋二首
　　豈敢言招隱歸休喜自安一溪雲臥穩四海路行難瑞獸蔵頭角幽禽惜羽翰子猷何處在老盡碧琅玕杉竹映溪闗修修共嵗寒幽人眠日晏花雨落春殘道妙言何強詩𤣥論甚難閑居有親〈一作新〉賦搔首憶潘安
　　新秋
　　始驚三伏盡又遇立秋時露彩朝還冷雲𡶶晚更竒壠香禾半熟原迥草㣲衰幸好清光裏安仁謾起悲
　　寄上荊渚因夢廬岳乃圖壁賦詩
　　夢繞嵯峨裏神疎骨亦寒覺來誰共說壁上自圗看古翠松蔵寺春紅杏濕壇歸心幾時遂日向漸衰殘
　　已夘嵗值凍阻歸有作
　　河冰連地凍朔氣壓春寒開戶思歸逺出門移步難湖雲黏雁重廟樹刮風乾坐看孤燈焰微微向曉殘
　　送盧說亂後投知已
　　兵宼殘江墅生涯盡蕩除事堪煎桂玉時莫倚詩書暮狖啼空半春山列雨餘舟中有新作迴寄示慵疎
　　讀峴山碑
　　三載羊公政千年峴首碑何人更墮淚此道亦殊時兵火燒文缺江雲觸蘚滋那堪望黎庶匝地是瘡痍
　　過鹿門作
　　鹿門埋孟子峴首載羊公萬古千秋裏青山明月中政從襄沔絶詩過洞庭空塵路誰迴眼松聲兩處風
　　題玉泉寺大師影堂
　　大化終華頂靈蹤示玉泉由來負髙尚合向好山川洞壑藏諸怪松杉列瘦煙千秋空樹影猶似覆長禪
　　秋日錢塘作
　　秋光明水國遊子倚長亭海浸〈一作漫〉全吳白山澄百越青英雄貴黎庻封土絶精靈勾踐魂如在應懸〈一作慙〉戰血腥
　　送人赴舉
　　分有爭忘得時來須出山白雲終許在清世莫空還驛樹秋聲健行衣雨㸃斑明年従月裏滿握度春關
　　友人寒夜所寄
　　通宵亦孤坐但念舊峰雲白日還如此清閒本共君二毛凋一半百嵗去三分早晚尋流水同歸麋鹿群
　　酬洞庭陳秀才
　　何必要識面見詩驚苦心此門從自古難學至如今青草湖雲闊黃陵廟木深精搜當好景得即動知音
　　題鶴鳴泉八韻
　　嘹唳遺蹤去澄明物掩難噴開山面碧飛落寺門寒汲引隨缾滿分流逐處安幽蟲乗葉過渇狖擁條看上有危峰疊旁宜怪石盤冷吞雙樹影甘潤百毛端異早聞⿰金𮥼玉靈終別建壇瀟湘在何處終日自波瀾
　　登金山寺
　　四面白波聲中流翠嶠橫望來堪目斷上徹始心平鳥向天涯去雲連水國生重來與誰約題罷自吟行
　　寄吳都沈員外彬
　　歸休興若何朱紱盡還他自有園林闊誰爭山水多村煙晴莽蒼僧磬晚嵯峨野醉題招隱相思可寄麼
　　寄明月山僧
　　山稱明月好月出徧山明要上諸峰去無妨半夜行白猨真雪色幽鳥古琴聲吾子居來乆應忘我在城
　　寄哭西川壇長廣濟大師
　　千萬僧中寳三朝帝寵身還源未化火舉國𦵏全真文集編金在碑銘刻玉新有誰於異代彈指禮遺塵
　　酬西川楚巒上人卷
　　玉疊峨嵋秀〈一作峻〉岷江錦水清古人搜不盡吾子得何精可信由前習堪聞正後生東西五千里多謝寄無成
　　覧延棲上人卷
　　今體雕鏤妙古風研考精何人忘律韻為子辨詩聲賈島苦兼此孟郊清獨行荊門見編集媿我老無成
　　寄洛下王彛訓先輩二首
　　賈島存正始王維留格言千篇千古在一詠一驚魂離別無他寄相思共此門陽春堪永恨郢路轉塵昏北極新英主髙科舊少年風流傳貴逹談笑取榮遷洛水秋空底嵩峰曉翠巔尋常誰竝馬橋上戱成篇
　　酬岳陽李主簿卷
　　把巻思髙興瀟湘闊浸門無雲生翠浪有月動清魂倚檻應窮底凝情合到源為君吟所寄難甚至忘筌
　　寄懐江西僧逹禪翁
　　長憶舊山日與君同聚沙未能精貝葉便學詠楊花苦甚傷心骨清還切齒牙何妨繼餘習前世是詩家
　　送吳守明先輩遊蜀
　　憑君遊蜀去細為話幽竒䘮亂嘉陵驛塵埃賈島詩未應過錦府且合上峨嵋既逐髙科後東西任所之
　　寄普明大師可凖
　　蓮嶽三徴者論詩舊與君相留曽幾嵗酬唱有新文翠竇容閒憇嵐峰許共分當年若同訪合得伴吟雲
　　還黃平素秀才巻
　　求己甚忘筌得之經渾然僻能離詭差清不尚妖妍冷澹聞姚監精竒見浪仙如君好風格自可繼前賢
　　與張先輩話別〈首句缺三字第五句缺二字〉
　　為　　　者各自話離心及第還全蜀遊方歸二林巴江　　漲楚野入吳深他日傳消息東西不易尋
　　寄朱拾遺
　　一聞歸闕下幾畨熟金桃滄海期仍晚清資路漸髙研冰濡諫筆賦雪擁朝袍豈念空林下冥心坐石勞
　　荊門送興禪師
　　灑落南宗子遊方跡似雲青山尋處處赤葉路〈一作落〉紛紛虎共松巖宿猨和石溜聞何峰一迴首憶我在人羣
　　過西山施肩吾舊居
　　大志終難起西峰臥翠堆牀前倒秋壑枕上過春雷鶴見丹成去僧聞栗熟來荒齋松竹老鸞鶴自裵囘
　　喜夏雨
　　四郊雲影合千里雨聲來盡洗紅埃去併將清氣迴潺湲浮楚甸蕭散露荊臺欲賦隨車瑞濡毫渇謏才
　　酬元員外見寄八韻
　　舊隱夢牽仍歸心只似蒸逺青憐島峭輕白愛雲騰艶冶叢翻蜨腥膻地聚蠅雨聲連灑竹詩興繼填膺訪戴情彌切依劉力不勝衆人忘苦苦獨自愧兢兢處世無他望流年有病僧時慙大雅客遺韻許相承
　　浣口泊舟曉望天柱峯
　　根盤潛岳半頂逼日輪邉冷碧無雲㸃危稜有瀑懸秀輕毛女下名與鼎湖偏誰見扶持力峩峩出後天
　　寄楚萍上人
　　北面香爐秀南邉瀑布寒自來還獨去夏滿又秋殘日影松杉亂雲容洞壑寛何峯是鄰側片石許相安
　　竹裏作六韻
　　我〈一作偶〉來深處坐剰覺有吟思忽似瀟湘岸欲生風雨時冷煙濛古屋乾籜墮秋墀徑熟因頻入身閒得徧欹踏多鞭節損題亂粉痕隳猶見前山疊㣲茫隔短籬
　　寄江西幕中孫魴員外
　　簪履為官興芙蓉結社縁應思陶令醉時訪逺公禪茶影中殘月松聲裏落泉此門曽共説知未遂終焉
　　盆池
　　盆沼陷〈一作稻〉花邊孤明似玉泉涵虛心不淺待月底長圎平穩承天澤依㣲泛曙煙何須照菱鏡即此鑒妍
　　喜乾晝上人逺相訪
　　彼此垂七十相逢意若何聖明殊未至離亂更應多澹泊門難到從容日易過餘生消息外只合聴詩魔



　　御定全唐詩卷八百三十九
　　欽定四庫全書
　　御定全唐詩卷八百四十
　　齊已
　　過陳陶處士舊居
　　一室貯琴尊詩皆大雅言夜過秋竹寺醉打老僧門逺燒來籬下寒蔬簇石根閒庭除鶴跡半是杖頭痕
　　寄敬亭清越
　　敬亭山色古廟與寺松連住此修行過春風四十年鼎甞天柱茗詩硾剡溪牋瞑目應思著終南北闕前
　　湘江漁父
　　湘潭春水滿㟁逺草青青有客釣煙月無人論醉醒門前蛟蜃氣簔上蕙蘭馨曽受蒙荘子逍遙一卷經
　　書古寺僧房
　　緑樹深深處長明焰焰燈春時遊寺客花落閉門僧萬法心中寂孤泉石上澄勞生莫相問喧黙不相應
　　湖西逸人
　　老隱洞庭西漁樵共一溪琴前孤鶴影石上逺僧題橘柚園林熟蒹葭徑路迷君能許鄰並分藥斸春畦
　　瀟湘二十韻
　　二水逺難論従離向坎奔冷穿千嶂脈清過幾州門闊去都凝白傍來盡帶渾經游聞舜禹表裏見乾坤浦靜魚閑釣灣涼雁自屯月來分夜底雲度見秋痕暮氣蔵鄰寺寒濤聒近村離騷傳永恨鼓瑟奏遺魂霧擁魚龍窟槎欹島嶼根秋風帆上下落日樹沈昏栁少沙洲缺苔多古岸存禽巢依橘柚獺逕入蘭蓀色自江南絶名聞海內尊吳頭雄莫遏漢口壯堪吞寥泬晴方映馮夷信忽翻渡遙峰翠疊汀小荻花繁勢接湖煙漲聲和瘴雨歕急揺吟客舫狂濺野人樽疏鑿誰窮夲澄鮮自有源對茲傷九曲含濁出崑崙
　　江行早發
　　舟子相呼起長江未五更幾㸔〈一作程〉星月在猶帶〈一作載〉夢魂行鳥亂村林逈人喧水柵橫蒼茫平野外漸認〈一作慚愧〉逺峰名
　　宜陽道中作
　　宜陽南面路下嶽又經過楓葉紅遮店芒花白滿坡猨無山漸薄雁衆水還多日落猶前去諸村牧豎歌
　　落日
　　晚照背髙臺殘鐘殘角催能銷幾度落已是半生來吹葉隂風發漫空暝色迴因思古人事更變盡塵埃
　　春興
　　栁暖鶯多語花明草盡長風流在詩句牽率遶池塘叫切禽名宇飛忙蜨姓荘時來真可惜自勉掇蘭芳
　　逺山
　　天際雲根破寒山列翠迴幽人當立久白鳥背飛來瀑濺何州地僧尋幾嶠苔終湏拂巾履獨去謝塵埃
　　和鄭谷郎中幽棲之什
　　誰知閒退跡門逕入寒汀靜倚雲僧杖孤㸔野燒星墨霑吟石黒苔染釣船青相對唯溪寺初宵聞念經
　　勉道林謙光鴻藴二姪
　　舊林諸姪在還住本師房共掃焚修地同聞水石香莫將閒世界擬敵好時光須㸔南山下無名塜滿岡
　　渚宮自勉二首
　　晨午殊豐足伊何撓肺腸形容侵老病山水憶韜蔵必謝金臺去還攜鐵錫將東林露壇畔舊對白蓮房畢竟擬何求隨縁去住休天涯遊勝境海上宿仙洲夢好尋無跡詩成旋不留従他笑輕事獨自憶荘周
　　謝㴩湖茶
　　㴩湖唯上貢何以恵尋常還是詩心苦堪消蠟面香碾聲通一室烹色帶殘陽若有新春者西來信勿忘
　　寄歸州馬判官
　　郡帶女𡡓名民康境亦寧晏梳秋鬢白閒坐暮山青贈客椒初熟尋僧酒半醒應懐舊居處歌管隔牆聴
　　倦客
　　閉眼即開門人間事倦聞如何迎好客不似看閒雲少欲資三要多言讓十分疎慵本吾性任笑早離羣
　　送靈𧦬上人遊五臺
　　此去清涼頂期瞻大聖容便應過洛水即未上嵩峰殘照催行影幽林惜駐蹤想登金閣望東北極兵鋒
　　靜坐
　　坐臥與行住入禪還出吟也應長日月消得箇身心黙論相如少黃梅付囑深門前古松徑時起步清隂
　　謝虛中上人寄示題天䇿閣詩
　　天䇿二首作境幽搜亦𤣥閣橫三楚上題掛九霄邉寺額因標勝詩人合遇賢他時誰倚檻吟此豈㤀筌
　　荊門寄懐章供奉兼呈幕中知己
　　紫衣居貴上青衲老闗中事佛門相似朝天路不同神凝無惡夢詩澹老真風聞道知音在官髙信莫通
　　江令石
　　思量江令意愛石甚悠悠貪向深宮去死同亡國休兩株荒草裏千古暮江頭若似黃金貴隋軍也不留
　　月下作
　　良夜如清晝幽人在小庭滿空垂列宿那箇是文星世界歸誰是心魂向自寧何當見堯舜重為造生靈
　　遊道林寺四絶亭觀宋杜詩版
　　宋杜詩題在風騷到此真獨來終日看一為拂秋塵古石生寒仞春松脫老鱗髙僧眼根靜應見客吟神〈一作頻〉
　　勉詩僧
　　莫把毛生刺低佪謁李膺須防知佛者解笑愛名僧道性宜如水詩情合似冰還同蓮社客聨唱遶香燈
　　謝人墨
　　珍重嵗寒煙攜來路幾千隻應真典誥消得苦磨研正色浮端硯精光動蜀牋因君強濡染捨此即忘筌
　　送人遊玉泉寺
　　西峰大雪開萬疊向空堆客貴猶尋去僧髙肯不來潭澄猨覰月竇冷鹿眠苔公子將才子聨題興未迴
　　寄鄭谷郎中
　　詩心何以傳所證自同禪覓句如探虎逢知似得仙神清太古在字好雅風全曽沐星郎許終慚是斐然
　　春雨
　　欲布如膏勢先聞動地雷雲龍相得起風電一時來霢霂農桑野冥濛楊栁臺何人待晴暖庭有牡丹開
　　明月峰
　　明月峰頭石曽聞學月明別舒長夜彩髙照一村耕頗亂無私理徒驚鄙俗情傳雲遭鑿後頑白在崢嶸
　　謝人恵紫栗拄杖
　　仙掌峰前得何當此見遺百年衰朽骨六尺嵗寒姿雪外兼松憑泉邉待月欹他時出山去猶謝見相隨
　　送人遊湘湖
　　君遊南國去旅夢若為寧一路隨鴻雁千峰遶洞庭林明楓盡落野黒燒初經有興尋僧否湘西寺最靈
　　小松
　　發地纔過膝〈一作盈尺〉蟠根已有靈嚴霜百草白深院一林青後夜蕭騷動空階蟋蟀聴誰於千嵗外吟遶〈一作倚〉老龍形
　　金江寓居
　　考槃應未永聊此養閑疎野趣今何似詩題舊不如春篁離籜盡陂藕折花初終要秋雲是從風恣巻舒
　　晚夏金江寓居答友生
　　日日衝殘熱相尋入亂蒿閑中滋味逺詩裏是非髙碧聳新生竹紅垂半熟桃時難未可出且欲淬豪曹
　　寄李洞秀才
　　到處聴時論知君屈最深秋風㡬西笑抱玉但傷心野水翻紅藕滄江老白禽相思未相識聞在蜀中吟
　　過商山
　　曡曡曡嵐寒紅塵翠裏盤前程有名利此路莫艱難雲水〈一作木〉侵天老輪蹄到月殘何能尋四皓過盡見長安
　　蟬八韻
　　咽咽復啾啾多來自早秋園林涼正好風雨思相收在處聲無別何人淚欲流冷憐天露滴傷共野禽遊靜息深依竹驚移瞥過樓分明晴渡口淒切暮闗頭時節推應定飛鳴即未休年年聞爾苦逺憶所居幽
　　鷺鷥二首
　　日日滄江去時時得意歸自能終潔白何處悞翻飛晚立銀塘闊秋棲玉露㣲殘陽葦花畔雙下釣魚磯雪裏曽迷我籠中舊養君忽従紅蓼岸飛出白鷗羣影照翹灘浪翎濡宿島雲鴛鴻解相憶天上列紛紛
　　送僧歸南嶽
　　濁世住終難孤峰念永安逆風眉磔磔衝雪錫珊珊石室關霞嫩松枝拂蘚乾巖猨應認得連臂下句欄
　　夏日林下作
　　煩暑莫相煎森森在眼前暫來還盡日獨坐只聞蟬草媚終難死花飛卒未蔫秋風捨此去滿篋貯新篇
　　村居寄懐
　　風雨如堯代何心欲退蔵諸侯行教化下國自耕桑道挫時機盡禪留話路長前溪久不過忽覺早禾香
　　酬王秀才
　　相於分倍親靜論到吟真王澤曽無外風騷甚少人鴻隨秋過盡雪向臘飛頻何處多幽勝期君作近鄰
　　贈無本上人
　　徃年吟月社因亂散揚州未免無端事何妨出世流洞庭禪過臘衡岳坐經秋終說將衣鉢天台老去休
　　寄華山司空圖
　　天下艱難際全家入華山幾勞丹詔問空見使臣還瀑布寒吹夢蓮峰翠濕闗兵戈阻相訪身老瘴雲間
　　題真州精舎
　　波心精舎好那岸是繁華礙目〈一作日〉無髙樹當門即逺沙晨齋來海客夜磬到漁家石鼎秋濤靜禪回有岳茶
　　懐道林寺因寄仁用二上人
　　名山知不逺長憶寺門松昨晚登樓見前年過夏峰雨餘雲腳樹風外日西鐘莫更來東岸紅塵沒馬蹤cq=433
　　尋陽道中作
　　秋聲連岳樹草色徧汀洲多事時為客無人處上樓雲疎片雨歇野闊九江流欲向南朝去詩僧有恵休
　　東林雨後望香爐峰
　　翠濕僧窗裏寒堆鳥道邊靜思尋去路急遶落來泉暮雨開青壁朝陽照紫煙二林多長老誰憶上頭禪
　　寄雙泉大師師兄
　　清泉流眼底白道倚巖稜後夜禪初入前溪樹折氷南涼來的的北魏去騰騰敢把吾師意宻傳門外僧
　　送人潤州尋兄弟
　　君話南徐去迢迢過建康弟兄新得信鴻雁久離行木落空林浪秋殘漸雪霜閒㳺登北固東望海蒼蒼
　　貽張生
　　日日見入寺未曽含酒容閒聴老僧語坐到夕陽鐘竹裏行多影花邉偶過蹤猶言謝生計隨我去孤峰
　　送人遊雍京
　　君來乞詩別聊與愴前程九野未無事少年何逺行商雲盤翠險秦甸下煙平應見周南化如今在雍京
　　春草
　　處處碧萋萋平原帶日西堪隨遊子路逺入鷓鴣啼金谷園應沒夫差國已迷欲尋蘭蕙徑荒穢滿汀畦
　　懐華頂道人
　　華頂星邊出真宜上士家無人觸牀榻滿屋貯煙霞坐臥臨天井晴明見海涯禪餘石橋去屐齒印松花
　　寄自牧上人
　　五老迴無計三峰去不成何言謝雲鳥此地識公卿夢媿將僧説心嫌觸類生南朝古山寺曽憶共尋行
　　靜坐
　　日日只騰騰心機何以興詩魔苦不利禪寂頗相應硯滿塵埃㸃衣多坐臥稜如斯自消息合是箇閒僧
　　送人遊衡岳
　　荊楚臘將殘江湖蒼莽間孤舟載髙興千里向名山雪浪來無定風帆去是閑石橋僧問我應寄岳茶還
　　荅知己自闕下寄書
　　故人勞札翰千里寄荊臺知戀文明在來尋江漢來羣機喧白晝陸海漲黃埃得路應相笑無成守死灰
　　新筍
　　亂迸苔錢破參差出小欄層層離錦籜節節露琅玕直上心終勁四垂煙漸寛欲知含古律試剪鳳簫㸔
　　寄唐洙處士
　　行僧去湘水歸雁度荊門彼此亡家國東西役夢魂多慵如長傲久住不生根曽問興亡事丁寧寄勿言
　　謝人恵竹蠅拂
　　妙刮筠篁製纎柔玉柄同拂蠅聲滿室指月影揺空敢捨經行外常將宴坐中揮談一無取千萬媿生公
　　新燕
　　燕燕知何事年年應𠉀來卻縁華屋在長得好時催花外銜去空中接食迴不同黃雀意迷逐羅媒
　　謝王先輩寄氊
　　深謝髙科客名氊寄恵重靜思生朔漠和雪長蒙茸摺坐資禪恱鋪眠減病容他年從破碎擔去臥孤〈一作髙〉峯
　　寄還闕下髙輦先輩巻
　　去嵗逄京使因還所寄詩難留天上作曽換月中枝趣極僧迷㫖功深鬼不知仍聞得名後特地更忘疲
　　和孫支使恵示院中庭竹之什
　　憶就江僧乞和煙得一莖剪黃憎舊夲科緑惜新生䕶噪蟬身穩資吟客眼明星郎有佳詠雅合此君聲
　　苦熱中江上懐爐峰舊居
　　舊寄爐峰下杉松遶石房年年五六月江上憶清涼久別應荒廢終歸隔渺茫何當便揺落披衲玩秋光
　　送僧遊龍門香山寺
　　君到香山寺探幽莫損神且尋風雅主細看樂天真
　　江上值春雨
　　江臯正月雨平陸亦波瀾半是峨嵋雪重為澤國寒農田淹寖盡客櫂徃來難愁殺騷人路滄浪正渺漫
　　七十作
　　七十去百嵗都來三十春縱饒生得到終免死無因宻理方通理棲真始見真沃洲匡阜客幾刧不迷人
　　謝虛中寄新詩
　　舊友一千里新詩五十篇此文經大匠不見已多年趣極同無跡精深合自然相思把行坐南望隔塵煙
　　送彬座主赴龍安請講
　　兩論久研精龍安受請行春城雨雪霽古寺殿堂明白髪老僧聼金毛師子聲同流有誰共別著國風清
　　夏日荊渚書懐
　　嵩岳去值亂匡廬迴阻兵中途息瓶錫十載依公卿不那猨鳥性但懐林泉聲何時遂情興吟遶杉松行
　　春日西湖作
　　一水遶孤島閑門掩春草曽無長者轍枉此問衰老
　　謝中上人寄茶
　　春山榖雨前併手摘芳煙緑嫩難盈籠清和易晚天且招鄰院客試指落花泉地逺勞相寄無來又隔年
　　送節大徳歸闕
　　西京曽入內東洛又朝天聖上方虛席僧中正乏賢晨光金殿裏紫氣玉簾前知祝唐堯化新恩異徃年
　　覽清尚巻
　　李洞僻相似得詩先示師鬼神迷去處風日背吟時格已搜清竭名還着紫卑從容味髙作翻為古人疑
　　荊門送晝公歸彭澤舊居
　　彭澤舊居在匡廬翠疊前因思従楚寺便附入吳船岸遶春殘樹江浮曉霽天應過虎溪社佇立想諸賢




　　御定全唐詩卷八百四十
<集部,總集類,御定全唐詩>
　　欽定四庫全書
　　御定全唐詩巻八百四十一
　　齊已
　　登祝融峯
　　猨鳥共不到我來身欲浮四邊空碧落絶頂正清秋宇宙知何極華夷見細流壇西獨立久白日轉神州
　　寄貫休
　　子美曾吟處吾師復去吟是何多勝地銷得二公心錦水流春闊峨嵋疊雪深時逢蜀僧說或道近遊黔
　　送唐稟正字歸萍川
　　霜鬚芸閣吏久掩白雲扉來謁元戎後還騎病馬歸煙村蔬飲淡江驛雪肥知到中林日春風長澗薇
　　寄懐江西棲公
　　龍沙為別日廬阜得書年不見來香社相思遶白蓮江僧歸海寺楚路接吳煙老病何堪説扶羸寄此篇
　　山中喜得友生書
　　柴門關樹石未省夢塵埃落日啼猨裏同人有信來自成為拙隱難以謝多才見說相思處前峰對古臺
　　謝人恵扇子及茶
　　鎗旗封蜀茗圎潔製鮫綃好客分烹煑青蠅避動搖陸生誇妙法班女恨涼飇多謝崔居士相思寄寂寥
　　寄監利司空學士
　　詩家為政別清苦日聞新亂後無荒地歸來盡逺人寛容民賦稅憔悴吏精神何必河陽縣空傳桃李春
　　荅陳秀才
　　萬事皆可了有詩門㝡深古人難得志吾子苦留心野疊涼雲朶苔重怪木隂他年立名字笑我老雙林
　　遊橘洲
　　春日上芳洲經春蘭杜幽此時尋橘岸昨日在城樓鷺立青楓杪沙沈白浪頭漁家好生計簷底繫扁舟
　　寄武陵道友
　　阮肇迷仙處禪門接紫霞不知尋鶴路幾里入桃花晚樹隂揺蘚春潭影弄砂何當見招我乞與片生涯
　　謝人恵藥
　　五金元造化九鍊更精新敢謂長生客將遺必死人久餐應換骨一服已通神終逐淮王去永拋浮世塵
　　還族弟巻〈第五句缺一字〉
　　豈要私相許君詩自入神風騷何句出瀑布一聨新若長如此名須逺逐身閑齋舒復巻留滯忽經旬
　　送周秀遊峽
　　又向蘷城去知難動旅魂自非亡國客何慮斷腸猨灔澦分髙仞瞿塘露淺痕明年期此約平穩到荊門
　　荊門夏日寄洞山節公
　　湖光揺翠木靈洞疊雲深五月經行處千秋檜栢隂山形臨北渚僧格繼東林莫惜相招信余心是此心
　　再經蔣山與諸長老夜話
　　逺跡都如雁南行又北迴老僧猶記得徃嵗已曽來話遍名山境燒殘黒櫟灰無因伴師住歸思在天台
　　寄當陽張明府
　　玉泉神運寺寒磬𢕿琴堂有境靈如此為官興亦長吏愁清白甚民樂賦輸忘聞説巴山縣今來尚憶張
　　遊三覺山
　　白石路重重縈紆勢忽窮孤峰擎像閣萬木蔽星空世論隨時變禪懐歴刼同良宵正㝠目海日上窗紅
　　庭際晚菊上主人
　　九月將欲盡幽叢始綻芳都縁含正氣不是背重陽採去蜂聲逺尋來蝶路長王孫歸未晚猶得泛金觴
　　送趙長史歸閩川
　　荊門與閩越闗戍隔三千風雪揚帆去臺隍指海邊客情消旅火王化似堯年莫失春迴約江城穀雨前
　　擬嵇康絶交寄湘中貫㣲
　　何處同𥞇懶吾徒道異諸本無文字學何有徃來書嶽寺逍遙夢侯門勉強居相知在𤣥契莫訝八行疎
　　寄許州清古
　　北來儒士說許下有吟僧白日身長倚清秋塔上層言雖依景得理要入無徴敢望多相示孱微老不勝
　　謝丁秀才見示賦巻
　　五首新裁翦搜羅盡指歸誰曽師古律君自負天機聖后求賢久明公得雋稀乘秋好攜去直望九霄飛
　　驚秋
　　褰簾聴秋信晚傍竹聲歸多故堪傷骨孤峯好拂衣梧桐凋緑盡菡萏墮紅稀卻恐吾形影嫌心與口違
　　夏日雨中寄幕中知已
　　北風吹夏雨和竹亞南軒豆枕欹涼冷蓮峰入夢魂窗多斜迸濕庭徧瀑流痕清興知無限晴來示一言
　　夜次湘隂
　　風濤出洞庭㠶影入澄清何處驚鴻起孤舟趂月行時難多戰地野闊絶春耕骨肉知存否林園近郡城
　　寄唐稟正字
　　疎野還如舊何曽稱在城水邉無伴立天際有山橫落日雲霞赤髙窗筆硯明鮑昭多所得時憶寄湯生
　　宿舒湖希上人房
　　入寺先來此經窗半在湖秋風新菡萏暮雨老菰蒲任聴浮生速能消黙坐無語來燈焰短嘒唳發髙梧
　　戊辰嵗江南感懐
　　忽忽動中私人間何所之老過離亂世生在太平時桃李春無主杉松寺有期曽吟子山賦何啻舊凌遲
　　送林〈一作休〉上人歸永嘉舊居
　　東越常懸思山門在永嘉秋光浮椘水㠶影背長沙城黒天台雨村明海嶠霞時尋謝公跡春草有瑤花
　　荅友生山居寄示
　　嘉遁有新吟因僧寄竹林靜思來鳥外閒味遶松隂兵寇憑陵甚溪山幾許深休為反招隱攜取一相尋
　　新秋霽後晚眺懐先公
　　雨霽湘楚晚水涼天亦澄山中應解夏渡口有行僧鳥列滄洲隊雲排碧落層孤峰磬聲絶一㸃石龕燈
　　池上感興
　　所向似無端風前吟憑欄旁人應悶見片水自閑㸔碧底紅鱗鬛澄邉白羽翰南山衆木葉飄著竹聲乾
　　和曇域上人寄贈之什
　　百病煎衰朽棲遲戰國中思量青壁寺行坐赤松風道寄虛無合書傳徃復空可憐禪月子香火國門東
　　弔雙泉大師真塔
　　塔聳層峰後碑鐫巨石新不知將一句分付與何人靜坐雲生衲空山月照真後徒游禮者猶認指迷津
　　暮冬送璘上人歸華容
　　故園雖不逺那免愴行思莽蒼平湖路霏㣲過雪時全無山阻隔或有客相隨得見交親後春風動栁絲
　　秋夜聴業上人彈琴
　　萬物都寂寂堪聞彈正聲人心盡如此天下自和平湘水瀉秋碧古風吹太清徃年廬岳奏今夕更分明
　　謝人恵丹藥
　　別後聞餐餌相逢訝道情肌膚紅色透髭髪黒光生仙洞誰傳與松房自鍊成常蒙逺分恵亦覺骨毛輕
　　荊門病中寄懐貫㣲上人
　　我衰君亦老相憶更何言除安禪力難醫必死根梅寒爭雪彩日冷讓氷痕早晚東歸去同尋入石門〈匡山逺大師嘗與諸賢遊石門洞玩錦繡谷〉
　　荅孔秀才
　　早向文章裏能降少壯心不愁人不愛閒處自閒吟水國雲雷闊僧園竹樹深無嫌我衰颯時此一相尋
　　秋江
　　兩岸山青映中流一櫂聲逺無風浪動正向夕陽橫島嶼蟬分宿沙洲客獨行浩然心自合何必濯吾纓
　　船窗
　　孤舸憑幽窗清波逼面涼舉頭還有礙低眼即無妨瞥過沙禽翠斜分夕照光何時到山寺上閣㸔江鄉
　　永夜
　　永日還欹枕良宵亦曲肱神閒無萬慮壁冷有殘燈香影浮龕象瓶聲著井氷尋思到何處海上斷崖僧
　　中春愴懐寄二三知已
　　眼暗心還白逢春強憑欄因聞積雨夜〈一作夜雨〉卻憶舊山寒竹撼煙叢滑花燒露朶乾故人相㑹處應話此衰殘
　　自遣
　　瞭然知是夢既覺更何求死入孤峰去灰飛一燼休雲無空碧在天靜月華流免有諸徒弟時來弔石頭
　　送陳霸歸閩
　　涼風動行興含笑話臨途已得身名了全忘客道孤鄉程過百越帆影遶重湖家在飛鴻外音書可寄無
　　寄孫闢呈鄭谷郎中
　　衡岳去都忘清吟戀省郎淹留才半月詶唱頗盈箱雪長松檉格茶添語話香因論樂安子年少老篇章
　　荊門送人自峩嵋㳺南嶽
　　峩嵋來已逺衡岳去猶賖南浦懸㠶影西風亂荻花天涯遙夢澤山衆近長沙有興多新作攜將大府誇
　　謝主人石筍
　　西園罷宴遊東閣念林邱特減花邉峭來添竹裏幽憶過陽朔見曽記大湖求從此頻吟遶歸山意亦休
　　經安公寺
　　大聖威靈地安公宴坐蹤未知長寂黙不見久從容塔影髙羣木江聲壓暮鐘此遊幽勝後來夢亦應重
　　秋夕寄諸姪
　　每到秋殘夜燈前憶故鄉園林紅橘柚窗戶碧瀟湘離別身垂老艱難路去長弟兄應健在兵火裏耕桑
　　謝炭
　　正擁寒灰次何當恵寂寥且留連夜向未敢滿爐燒必恐吞難盡唯愁撥易消豪家揑為獸紅迸錦茵焦
　　夏滿日偶作寄孫支使〈其年閏五月〉
　　一百二十日煎熬幾不勝憶歸滄海寺冷倚翠崕稜舊扇猶操執新秋更鬰蒸何當見涼月擁衲訪詩朋
　　寄清溪道友
　　山門揺落空霜霰滿杉松明月行禪處青苔遶石重泉聲喧萬壑鐘韻遍千峰終去焚香老同師大士蹤
　　謝重縁舊山水障子
　　敢望重縁飾㣲茫洞壑春坐看終未是歸臥始應真已覺中心朽猶憐四靣新不因公子鍳零落幾成塵
　　寺居
　　鄰井雙梧上一蟬鳴隔牆依稀舊林日撩亂遶山堂難嘿吟風口終清飲露腸老僧加䕶物應任噪殘陽
　　剃髪
　　金刀閃冷光一剃一清涼未免隨朝夕依前長雪霜夏林欹石膩春澗水泉香向老凋踈盡寒天不出房
　　謝髙輦先軰寄新唱和集
　　敢謂神仙手多懐老比丘編聨來鹿野酬唱在龍樓洛浦精靈懾邙山鬼魅愁二南風雅道從此化東周
　　送徐秀才遊吳國
　　西江東注急孤櫂若流星風浪相隨白雲中獨〈一作瞥〉過青他時誰共說此路我曽經好向吳朝看衣冠盡漢庭
　　憶在匡廬日
　　憶在匡廬日秋風八月時松聲虎溪寺塔影雁門師歩碧葳蕤徑吟香菡萏池何當舊泉石歸去洗心脾
　　寄三覺山從益上人
　　山下人來說多時不下山是應終未是閑得且須閑海面雲歸竇猨邉月上闗尋思亂峰頂空送衲僧還
　　殘秋感愴
　　日日加衰病心心趣寂寥殘陽起閑望萬木聳寒條楚寺新為客吳江舊㸔潮此懐何以寄風雨暮蕭蕭
　　寄南徐劉貟外二首
　　竟陵兵革際歸復舊園林早嵗為官苦常聞說此心海邉山夜上城外寺秋尋應訝嵩峰約蹉跎直到今晝公評衆製姚監選諸文風雅誰收我編聨獨有君餘生終此道萬事盡浮雲爭得重攜手探幽椘水濆
　　貽王秀才
　　功到難搜處知難始是詩自能探虎子何慮屈男兒此道真清氣前賢早白髭須教至公手不惜付丹枝
　　贈孫生
　　見君〈一作傳家〉詩自別君是繼詩人道出千途外功爭一字新寂寥中影跡霜雪裏精神待折東堂桂歸來更苦辛
　　酬元員外
　　清洛碧嵩根寒流白照門園林經難別桃李幾株存衰老江南日淒涼海上村閒來曬朱紱淚滴舊朝恩
　　與楊秀才話別
　　庾信哀何極仲宣悲苦多因思學文賦不勝弄乾戈自古有如此於今終若何到頭重䇿蹇歸去舊煙蘿
　　寄何崇邱貟外
　　門底桃源水涵空復映山髙吟煙雨霽殘日郡樓間變俗真無事分題是不閒尋思章岸見全未有年顔
　　贈劉五經
　　徃年長白山發憤忍飢寒埽葉雪霜濕讀書唇齒乾羣經通講解八十尚輕安今日江南寺相逢話世難
　　送游山道者
　　我亦遊山者常經舊所經雪消天外碧春曉海中青可見亂離世況臨衰病形憐君此行興獨入白雲屏
　　舟中江上望玉梁山懐李尊師
　　殘照玉梁巔峩峩逺櫂前古來傳勝異人去學神仙白鹿老碧壑黃猨啼紫煙誰心共無事局上度流年
　　角
　　聞說征人說嗚嗚何處邉孤城沙塞地殘月雪霜天㑹轉飈風急吹長磧雁連應傷漢車騎名未勒燕然
　　言詩
　　畢竟將何狀根元在正思逹人皆一貫迷者自多岐觸類風騷逺懐賢肺腑衰河橋送別者二子好相知
　　詶王秀才
　　離亂幾時休儒生厄逺遊亡家非漢代何處覓荊州旅夢寒燈屋鄉懐晝雨樓相逢話相殺誰復念風流
　　春居寄友生
　　莎徑荒蕪甚君應共此情江村雷雨發竹屋夢魂驚社過多來燕花繁漸老鶯相思意何切新作未曽評
　　寄答武陵幕中何支使二首
　　十萬雄軍幕三千上客才何當談笑外逺慰寂寥來騷雅鏘金擲風流醉玉頽爭知江雪寺老病向寒灰南州無百戰北地有長征閒殺何従事傷哉蘓子卿江樓聨雪句野寺看春耕門外滄浪水風波雜雨聲
　　浙江晚渡
　　去年曽到此久立滯前程岐路時難處風濤晚未平汀蟬含老韻岸荻簇枯聲莫泥闗河險多遊自逺行
　　送人下第東歸再謁舊主人
　　一戰偶不㨗東歸計未空還㩦故書劒去謁舊英雄楚雪連吳樹西江正北風男兒藝若是㑹合值明公
　　寄謝髙先輩見寄二首
　　穿鑿堪傷骨風騷久痛心永言無絶唱忽此恵希音楊栁江湖晚芙蓉島嶼深何因㑹仙手臨水一披詩在混茫前難搜到極𤣥有時還積思度嵗未終篇片月雙松際髙樓濶水邉前賢多此得風味若為傳











　　御定全唐詩卷八百四十一
　　欽定四庫全書
　　御定全唐詩巻八百四十二
　　齊已
　　寄仰山光味長者
　　大仰禪棲處杉松到頂隂下來雖有路歸去每無心鳥道峰形直龍湫石影深徑行誰得見半夜老猨吟
　　貽廬岳陳沆秀才
　　為儒老雙𩯭勤苦竟何如四海方磨劍空山自讀書石圍泉眼碧秋落洞門虛莫慮搜賢僻徴君舊此居
　　邉上
　　漢地從休馬邉人自牧羊都來銷帝道渾不用兵防草上孤城白沙翻大漠黃秋風起邉雁一一向瀟湘
　　蟋蟀
　　聲異蟪蛄聲聴須是正聴無風來竹院有月在莎庭雖不妨調瑟多堪伴誦經誰人向秋夕為爾欲忘形
　　寄西山鄭穀神
　　西望鄭先生焚修在杳㝠幾番松骨朽未換鬢根青石闕涼調瑟秋壇夜拜星俗人應撫掌閑處誦黃庭
　　讀參同契
　　堪笑修仙侶燒金覓大還不知消息火只在寂寥闗鬢白爐中術魂飛海上山悲哉五千字無用在人間
　　聞落葉
　　楚樹雪晴後蕭蕭落晚風因思故國〈一作園〉夜臨〈一作流〉水幾株〈一作林〉空煮茗燒乾脆行苔踏爛紅來年未離此還見碧叢叢
　　謝王先輩昆弟遊湘中廻各見示新詩
　　瀟湘多勝異宗社久裵囘兄弟同遊去幽竒盡采來只應求妙唱何以示寒灰上國擕歸後唯呈不世才
　　寄酬髙輦推官
　　道自閒機長詩從靜境生不知春豔盡但覺雅風清竹膩題幽碧蕉乾裂脆聲何當九霄客重疊寄無名
　　逢詩僧
　　禪𤣥無可並〈一作示〉詩妙有何評五七字中苦百千年後清難求方至理不朽始為名珍重重相見忘機話此情
　　話道
　　大道多大笑寂寥何以論霜楓翻落葉水鳥啄閑門服藥還傷性求珠亦損魂無端鑿混沌一死不還源
　　謝歐陽侍郎寄示新集
　　宮錦三十段金梭新織來殷勤謝君子迢逓寄寒灰鸑鷟對鼓舞神仙雙裵囘誰當巧裁製披去升瑤臺
　　西墅新居
　　漸漸見苔青疎疎遍地生閑穿藤屐起亂踏石階行野鳥啼幽樹名僧笑此情殘陽竹隂裏老圃打門聲
　　酬孫魴
　　幽人還愛雲才子已從軍可信鴛鴻侶更思麋鹿群新題雖有寄舊論竟難聞知已今如此編聨悉欲焚
　　掃地
　　日日掃復灑不容纎物侵敢望來客口道似主人心蟻過光中少苔依潤處深門前亦如此一徑入疎林
　　書匡山隱者壁
　　紅霞青壁底石室薜蘿垂應有迷仙者曽逢採藥時桃花饒兩頬松葉淺長髭直是來城市何人識得伊
　　送乾康禪師入山過夏
　　由來喧境難駐寂寥蹤逼夏揺孤錫離城入亂峰雲門應近寺石路或穿松知在棲禪外題詩寄北宗
　　野鴨
　　野鴨殊家鴨離羣忽逺飛長生縁甚瘦近死為傷肥江海㳺空闊池塘啄細㣲紅蘭白蘋渚春暖刷毛衣
　　傷秋
　　旦暮餘生在肌膚十分無眠寒半榻朽立月一株枯夢已隨雙樹詩猶卻萬夫名山未歸得可惜死江湖
　　懐東湖寺
　　鐵柱東湖岸寺髙人亦閑徃年曽每日來此看西山竹徑青苔合茶軒白鳥還而今在天末欲去己衰顔
　　寄峴山願公三首
　　形影更誰親應懐漆道人片言酬鑿齒半偈伏姚秦榛莽池經燒蒿萊寺過春心期重西去一共弔遺塵相思恨相逺至理那時何道笑忘言甚詩嫌背俗多青苔閑閣閉白日斷人過獨上西樓望荊門千萬坡彼此無消息所思江漢遙轉聞多患難甚說逺相招老至何悲歎生知便寂寥終期踏松影攜手虎溪橋
　　清夜作
　　不惜白日短乍容清夜長坐聞風露滴吟覺骨毛涼興寢無諸病空閑有一牀天明振衣起苔砌落花香
　　贈白處士
　　莘野居何定浮生知是誰衣衫同野叟指趣似禪師白髪應無也丹砂久服之仍聞創行計春暖向峩嵋
　　崔秀才宿話
　　事轉聞多事心休話苦心相留明月寺共憶白雲岑蘚壁殘蟲韻霜軒倒竹隂開門又言別誰竟慰塵
　　懐天台華頂僧
　　華頂危臨海丹霞裏石橋曽從國清寺上㸔月明潮好鳥親香火狂泉噴泬寥欲歸師智者頭白路迢迢
　　送人赴官
　　年少作初官還如行路難兵荒經邑里風俗久凋殘照硯花光淡漂書栁絮乾聊應充侍膳薄俸繼朝餐
　　水鶴
　　鴛鴦與鸂𪆟相狎豈慙君比雪還勝雪同羣亦出羣靜巢孤島月寒夢九臯雲歸路分明箇飛鳴即可聞
　　湘中感懐
　　漁翁那㑹我傲兀葦邉行亂世難逸跡乘流擬濯纓江花紅細碎沙鳥白分眀向夕題詩處春風斑竹聲
　　九日逢虛中虛受
　　楚後萍臺下相逢九日時干戈人事地荒廢菊花籬我已多衰病君猶盡黒髭皇天安罪得解語便吟詩
　　贈李明府
　　名家宰名邑將謂屈鋒鋩直是難蘇俗能消不下堂氷痕生硯水栁影透琴牀何必稱瀟灑獨為詩酒狂
　　暮春久雨作
　　積雨向春隂冥冥獨院深已無花落地空有竹蔵禽簷溜聲何暴鄰僧影亦沈誰知力耕者桑麥㝡闗心
　　渚宮莫問詩一十五首〈並序〉
　　予以辛已嵗蒙主人命居龍安寺察其疎鄙免以趨奉爰降手翰曰蓋知心不在常禮也予不覺欣然而作顧謂形影曰爾本青山一衲白石孤禪今王侯搆室安之給奉食之使之樂然萬事都外游息自得則雲泉猿鳥不必為狎其放縱若是夫何繫乎自是龍門牆仭厯稔不復瞻覬況他家哉因創莫問之題凡一十五篇皆以莫問為首焉
　　莫問疎人事王侯已任伊不妨隨野性還似在山時靜入無聲樂狂拋正律詩自為仍自愛清浄裏尋思〈一作敢望至公知〉
　　莫問伊嵇嬾流年已付他話通時事少詩着野題多夢外春桃李心中舊薜蘿浮生此不悟剃髪竟如何莫問休行腳南方已徧尋了應須自了心不是他心赤水珠何覓寒山偈莫吟誰同論此理杜口少知音莫問孱愚格天應只與閒合居長樹下那稱衆人間跡絶為真隱機忘是大還終當學支遁買取箇青山莫問無求意浮雲喻可知滿盈如不戒倚伏更何疑樂矣賢顔子窮乎聖仲尼已過知命嵗休把運行推莫問閑行趣春風野水涯千門無謝女兩岸有楊花好鶴曽為客真龍或作蛇躊躕自迴首日腳背樓斜莫問真消息中心只自知清風含笑詠明月混希夷壊衲涼天擁𤣥文靜夜披善哉溫伯子言望至公知〈一作言外認揚〉
　　莫問休持鉢從貧乞已疎侯門叨月俸齋食剰年儲簮履三千外形骸六十餘舊𡶶呵練若松徑接匡廬莫問依劉跡金臺又度秋威儀非上客譚笑愧諸侯禮許無拘撿詩推異輩流東林未歸得揺落楚江頭莫問無機性甘名百鈍人一牀鋪冷落長日臥精神分已踈知舊詩還得意新多才碧雲客時或此相親莫問闗門意從來寡徃還道應歸淡泊身合在空閑四面苔圍緑孤窗雨灑斑夢尋何處去秋色水邉山
　　莫問　　　　　逐性情人間髙此道禪外剰他名夏松邊坐秋光水畔行更無時忌諱容易得題成〈首聨缺五〉
　　〈字第五句缺一字〉
　　莫問多山興晴樓獨憑時六年滄海寺一別白蓮池句早逢名匠禪曽見祖師㝠搜與真性清外認揚眉〈一作清浄裏尋思〉
　　莫問衰殘質流光速可悲寸心修未了長命〈一作夀〉欲何為坐臥身多倦經行骨漸疲分明說此苦珍重竺乾師莫問野騰騰勞形已不能慇懃無上士珍重有名僧坐覺心心黙行思歩歩氷終歸石房裏一㸃夜深燈
　　荊州新秋病起雜題一十五首
　　病起見王化
　　病起見王化融融古帝鄉曉煙凝紫氣晚色作雲黃四野歌豊稔千門唱樂康老身仍未死猶詠好風光
　　病起見圗畫
　　病起見圗畫雲門興似饒衲衣椶笠重嵩岳華山遙命在齋猶赴刀閒髪盡凋秋光漸輕健欲去倚江橋
　　病起見苔錢
　　病起見苔錢規模遍地圎兒童掃不破子母自相連潤屋何曽有縁牆謾可憐虛教作銅𦤀空使外人傳
　　病起見庭竹
　　病起見庭竹君應悲我情何妨甚消瘦卻稱苦修行每謝侵牀影時迴傍枕聲秋來漸平復吟遶骨毛輕
　　病起見生涯
　　病起見生涯資縁覺甚奢方袍嫌垢弊律服變光華頗愧同諸俗何嘗異出家三衣如兩翼珍重汝〈一作爾〉寒鴉
　　病起見秋扇
　　病起見秋扇風前悟感傷念予當咽絶得爾致清涼沙鷺如揺影汀蓮似綻香不同婕妤詠託意怨君王
　　病起見衰葉
　　病起見衰葉飄然似我身偶乗風有韻初落地無塵縱得紅霑露爭如緑帶春因傷此懐抱聊寄一篇新
　　病起見庭栢
　　病起見庭栢青青我不任力扶乾瘦骨勉對嵗寒心韻謝疎篁合根容片石侵衰殘想長夀時倚就閒吟
　　病起見庭蓮
　　病起見庭蓮風荷已颯然開時聞馥郁枕上正纒綿本在滄江闊移來碧沼圎卻思香社裏葉葉漏聲連
　　病起見庭菊
　　病起見庭菊幾勞栽種工可能經臥疾相倚自成叢翠萼低含露金英盡亞風那知予愛爾不在酒杯中
　　病起見庭石
　　病起見庭石豈知經夏眠不能資藥價空自作苔錢翠憶藍光底青思瀑影邉巖僧應笑我細碎種階前
　　病起見庭莎
　　病起見庭莎緑階傍竹多遶行猶未得靜聴復如何蟋蟀幽中響蟪蛄深處歌不縁田地窄剰種任婆娑
　　病起見苔色
　　病起見苔色凝然陣未枯淺深圍柱礎詰曲遶廊廡碧翠文相間青黃勢自鋪為錢虛玷染畢竟不如無
　　病起見秋月
　　病起見秋月正當三五時清光應鍳我幽思更同誰惜坐身猶倦牽吟氣尚羸明年七十六約此健相期
　　病起見閒雲
　　病起見閒雲空中聚又分滯留堪笑我舒巻不如君觸石終無跡從風或有聞仙山足鸞鳳歸去自同羣
　　夜坐聞雪寄所知
　　初宵飛霰急竹樹灑乾輕不是知音者難教愛此聲漸凌孤燭白偏苦心清堪笑同文友忘眠坐到明
　　懐洞庭
　　憶過巴陵嵗無人問去留中宵滿湖月獨自在僧樓漁父真閒唱靈均是謾愁今來欲長徃誰借木蘭舟
　　欲遊龍山鹿苑有作
　　龍山門不逺鹿苑路非遙合逐閒身去何須待客招年華殘兩𩯭筋骨倦長宵聞說峯前寺新修白石橋
　　再逢晝公
　　竟陵西別後徧地起刀兵彼此無縁着雲山有處行久吟難敵句終忍不求名年鬢俱如雪相㸔眼且明
　　送人遊武陵湘中
　　為子歌行樂西南入武陵風煙無戰士賔榻有吟僧山遶軍城疊江臨寺閣層遍尋幽勝了湘水泛清澄
　　酬九經者
　　九經三史學窮妙又窮㣲長白山初出青雲路欲飛江僧酬雪句沙鶴識麻衣家在黃河北南來偶未歸
　　寄贈集灘二公
　　聞有難名境因君住更名軒窗中夜色風月遶灘聲客好過無厭禽幽畫不成終期一尋去聊且寄吟情
　　夏日作
　　燕雀語相和風池滿芰荷可驚成事晚殊喜得閑多竹衆涼欺水苔繁緑勝莎無慙孤聖代賦詠有詩歌
　　行路難
　　下浸與髙盤不為行路難是非真險惡翻覆作峰巒漆媿同時黒朱慙巧〈一作汚〉處丹令人畏相識欲畫白雲㸔
　　送玉泉道者迴山寺
　　卻憶西峰頂經行絶愛憎別來心念念歸去雪層層石塢尋春筍苔龕續夜燈應悲塵土裏追逐利名僧
　　謝王拾遺見訪兼寄篇什
　　竹裏安禪處生涯一印灰經年乞食過昨日諫臣來愧把黃梅偈曽酬白雪才因令識鳥跡重疊在蒼苔
　　題張氏池亭
　　樹石叢叢別詩家趣向幽有時閑客散始覺細泉流蝶到琴棋畔花過島嶼頭月明紅藕上應見白龜遊
　　送人南遊
　　且聴吟贈逺君此去蒙州瘴國頻聞說邉鴻亦不遊巒花蔵孔雀野石亂〈一作隱〉犀牛到彼誰相慰知音有郡侯
　　題明公房
　　寺北聞湘浪窗南見嶽雲自然髙日用何要出人羣瓦滴殘松雨香爐匝印文近年精易道疑者曉紛紛
　　寄顧處士
　　半年離別夢來徃即湖邉兩幅關山雪尋常在眼前項容蔵古翠張藻卷寒煙藍淀圗花鳥時人不惜錢
　　貽〈一作贈〉徐生
　　可能東海子清苦在貧居掃地無閑客堆窗有古書少年猶若此向老合何如去嵗頻相訪今來見亦疎
　　謝虛中上人晚秋見寄
　　楚外同文在荊門得信時幾重相別意一首晚秋詩日暮山沈雨蓮殘水滿池登樓試南望為子動歸思















　　御定全唐詩巻八百四十二
