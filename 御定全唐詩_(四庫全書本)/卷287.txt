　　欽定四庫全書
　　御定全唐詩卷二百八十七
　　暢當
　　暢當河東人初以子弟被召從軍後登大厯七年進士第貞元初為太常博士終果州刺史與弟諸皆有詩名詩一卷
　　南充謝郡客遊灃州留贈宇文中丞〈一作王昌齡詩誤〉
　　僕本濩落人辱當州郡使量力頗及早謝歸今即已蕭蕭若凌虛襟帶頓銷靡車服率然來涔陽作遊子鬱鬱寡開顔黙黙獨行李忽逢平生友一笑方在此秋情寧風日楚思浩雲水為語弋林者㝠㝠鴻逺矣
　　宿報恩寺精舍
　　鐘梵送沈景星多露漸光風中蘭靡靡月下樹蒼蒼夜殿若山橫深松如澗涼羸然虎溪子遲我一虛牀杳杳空寂舍濛濛蓮桂香擁褐依西壁紗燈靄中央
　　自平陽〈一作平阿〉館赴郡
　　晨興平陽〈一作平阿〉館見月沈江水溶溶山霧披肅肅沙鷺起奉恩謬符竹伏軾省頑鄙何當施教化愧迎小郡吏寥落火耕俗征途青㝠裏徳綏及吾民不徳將鹿矣〈一作刑施無乃耳〉擒姦非性能多愍㑹衰齒恭承共理詔恆懼墜諸地
　　天柱隱所重荅江州應物〈下四字一作韋江州〉
　　寂寞一悵望秋風山景清此中惟草色翻意見人行荒徑饒松子深蘿絶鳥聲陽崖全帶日寛嶂偶通耕拙昧難容世貧寒〈一作閒〉別有情煩君瓊玖贈幽懶百無成
　　山居酬韋蘇州見寄
　　孤柴〈一作茅〉泄煙處此中山叟居觀雲寧有事耽酒詎知餘水定鶴翻去松欹峰儼如猶煩使君問更欲結深〈一作環〉廬
　　春日過奉誠園〈一作曲江一作玉林園〉
　　帝里陽和日〈一作早〉遊人到御園暖催新景氣春認舊蘭蓀詠徳先臣沒成蹊大樹存見桐猶近井看栁尚依門獻地非更宅遺忠永奉恩又期攀桂後來賞百花繁
　　軍中醉飲寄沈八劉叟〈一作杜甫詩〉
　　酒渴愛江清餘酣激晩汀軟莎欹坐穩冷石醉眠醒野膳隨行帳華音發從伶數杯君不見都巳遣沈㝠
　　偶宴西蜀摩訶池
　　珍木鬱清池風荷〈一作和風〉左右披淺觴寧及醉慢舸不知移䕃簟流光冷凝簪照影欹〈一作䕃竹簟光冷照流簪影欹〉胡為獨羇者雪涕向漣漪
　　奉送杜中丞赴洪州
　　詔出鳯凰宮新恩連帥雄江湖經戰陣草木待仁風豪右貪〈一作弱須〉威愛紆繁徳簡通多慙君子顧攀餞路塵中
　　九日陪皇甫使君泛江宴赤岸亭
　　羇旅逄佳節逍遙〈一作追遊〉忽見招同傾菊花酒緩櫂木蘭橈平楚堪愁思長江去〈一作亦〉寂寥猿啼不離峽灘沸鎮如潮舉目闗山異傷心鄉國遙徒言歡滿座誰覺客魂消
　　蒲中道中二首
　　蒼蒼中條山厥形極竒磈我欲渉其崖濯足黃河水古剎棲柿林緑隂覆蒼瓦嵗晏來品題拾葉總堪寫
　　登鸛雀樓
　　逈臨飛鳥上髙出世塵間天勢圍平野河流入斷山
　　宿潭上二首
　　夜潭有仙舸與月當水中嘉賔愛明月遊子驚秋風青蒲野陂水白露明月天中夜秋風起心事坐澘然
　　別盧綸
　　故交君獨在又欲與君離我有新秋淚非闗宋玉〈一作秋氣〉悲
　　題沈八齋
　　江齋一入何亭亭因寄淪漣心杳㝠緑綺琴彈白雪引烏絲絹勒黃庭經
　　暢諸
　　早春
　　獻嵗春猶淺園林未盡開雪和新雨落風帶舊寒來聼鳥聞歸鴈看花識早梅生涯知幾日更被一年催













　　御定全唐詩巻二百八十七
