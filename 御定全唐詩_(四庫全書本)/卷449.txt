　　欽定四庫全書
　　御定全唐詩巻四百四十九
　　白居易
　　太和戊申嵗大有年詔賜百寮出城觀稼謹書盛事以俟采詩
　　清晨承詔命豐嵗閲田閭膏雨抽苖足涼風吐穗初早禾黃錯落晩稻綠扶疎好入詩家詠宜令史館書㪚為萬姓食堆作九年儲莫道如雲稼今秋雲不如
　　贈悼懷太子輓歌辭二首〈奉詔撰進〉
　　竹馬書薨嵗銅龍表葬時永言窀穸事全用少陽儀壽夭由天命哀榮出聖慈㳟聞褒贈詔軫念在與夷剪葉藩封早承華冊命尊笙歌辭洛苑風雪蔽梁園鹵簿凌霜宿銘旌向月翻宮寮不逮事哭送出都門
　　雨中招張司業宿
　　過夏衣香潤迎秋簟色鮮斜支花石枕臥詠蘂珠篇泥濘非遊日陰沈好睡天能來同宿否聼雨對牀眠
　　和集賢劉學士早朝作
　　吟君昨日早朝詩金御爐前喚仗時煙吐白龍頭宛轉扇開青雉尾參差暫留春〈一作書〉殿多稱屈合入綸闈即可知從此摩霄去非晩鬢邉〈一作間〉未有一莖絲
　　送陜州王司馬建赴任〈建善詩者〉
　　陜州司馬去何如養靜〈一作病〉資貧兩有餘公事閒忙同少尹料錢多少敵尚書秪攜羙酒為行伴唯〈一作獨〉作新詩趂下車自有〈一作得〉鐡牛無詠者料君投刃必應虛
　　對琴待月
　　竹院新晴夜松窗未臥時共琴為老伴與月有秋期玉軫臨風久金波出霧遲幽音待清景唯是我心知
　　楊家南亭
　　小亭門向月斜開滿地涼風滿地苔此〈一作北〉院好彈秋思處終湏一夜抱琴來
　　早寒
　　黃葉聚牆角青苔圍柱根被經霜後薄鏡遇雨來昬半巻寒簷幕斜開暖閣門迎冬兼送老只仰酒盈尊
　　齋月靜居
　　病來心靜一無思老去身閒百不為忽忽眼塵猶愛睡些些口業尚誇詩葷腥毎斷齋居月香火常親宴坐時萬慮消停百神泰唯應寂寞殺三屍
　　宿裴相公興化池亭〈兼蒙借船舫遊汎〉
　　林亭一出宿風塵忘卻平津是要津松閣晴看山色近石渠秋放水聲新孫𢎞閣閙無閒客傅説舟忙不借人何似掄才濟川外別開池館待交親
　　和劉郎中望終南山秋雪
　　遍覧古今集都無秋雪詩陽春先唱後陰嶺未消時草訝霜凝重松疑鶴散遲清光莫獨占亦〈一作還〉對白雲司
　　廣府胡尚書頻寄詩因答絶句
　　尚書清白臨南海雖飲貪泉心不回唯向詩中得珠玉時時寄到帝鄉來
　　送鶴與裴相臨別贈詩
　　司空愛爾爾湏知不信聼吟送〈一作乞〉鶴詩羽翮勢髙寧惜別稻粱恩厚〈一作重〉莫愁饑夜棲少〈一作莫〉共雞爭樹曉〈一作日〉浴先饒鳳占池穩上青雲勿回顧的應勝在白家時
　　令狐相公拜尚書後有喜從〈一作罷〉鎮歸朝之作劉郎中先和因以繼之
　　車騎新從梁苑回履聲珮響入中臺鳯池望在終重去龍節功成且納來金勒最宜乗雪出玉觴何必待花開尚書首唱郎中和不計官資只計才
　　送河南尹馮學士赴任
　　石渠金谷中間路軒騎翩翩十日程清洛飲冰添苦節碧嵩看雪助髙情謾誇河北操旄鉞莫羨江西〈一作南〉擁斾旌〈時新除二鎮節度〉何似府寮京令外別教三十六峰迎
　　讀鄂公傳
　　髙臥深居不見人功名斗藪似灰塵唯留一部清商樂月下風前伴老身
　　烏夜啼〈一有賦得字〉
　　城上歸時晩庭前宿處危月明無葉樹霜滑有風枝啼澀饑喉咽飛低凍翅垂畫堂鸚鵡鳥冷暖不相知
　　鏡換桮
　　欲將珠〈一作朱〉匣青銅鏡換取金尊白玉巵鏡裏老來無避處尊前愁至有消時茶能散悶為功淺萱縱忘憂得力遲不似〈一作是〉杜康神用速十分一盞便開睂
　　冬夜聞蟲
　　蟲聲冬思苦於秋不解愁人聞亦愁我是老翁聼不畏少年莫聼白君頭
　　雙鸚鵡
　　綠衣整頓雙棲起紅觜分明對語時始覺琵琶莽鹵方知吉了舌參差鄭牛識字吾常嘆〈諺雲鄭𤣥家牛觸牆成八字〉丁鶴能歌爾亦知若稱白家鸚鵡鳥籠中兼合解吟詩
　　贈朱道士
　　儀容白晳上仙郎方寸清虛內道場兩翼化生因服藥三屍臥〈一作餓〉死為休糧醮壇北向宵占斗寢室東開早納陽盡日窗間更無事唯燒一炷降真香
　　昨以拙詩十首寄西川杜相公相公亦以新作十首惠然報示首數雖等工拙不倫重以一章用伸答謝
　　詩家律手在成都權與尋常將相殊翦截五言兼用鉞陶鈞六義別開爐驚人巻軸湏知有隨事文章不道無篇數雖同光價異十魚目換十驪珠
　　和汴州令狐相公新於郡內栽竹百竿拆壁開軒旦夕對翫偶題七言五韻
　　梁園修竹舊傳名園廢年深竹不生千畆荒涼尋〈一作栽〉未得百竿青翠種新成牆開乍見重添興窗靜時聞別有情煙葉蒙籠侵夜色風枝蕭颯欲秋聲更登樓望尤堪重千萬人家無一莖〈汴州人家並無竹〉
　　重答汝州李六使君見和憶呉中舊遊五首
　　為憶娃宮與虎丘翫君新作不能休蜀牋寫出篇篇好呉調吟時句句愁洛下林園終共住江南風月㑹重遊〈先與李六有此二句之約〉由來事過多堪惜何況蘇州勝汝州〈李前刺蘇州故有是句〉
　　見殷堯藩侍御憶江南詩三十首詩中多敘蘇杭勝事余嘗典二郡因繼和之
　　江南名郡數蘇杭寫在〈一作題寫〉殷家三十章君是旅人猶苦憶我為刺史更難忘境牽吟詠真詩國興入笙歌好醉鄉為念舊遊終一去扁舟直擬到滄浪
　　聞新蟬贈劉二十八
　　蟬發一聲時槐花帶兩枝只應催我老兼遣報君知白髪生頭速青雲入手遲無過一桮酒相勸數開睂
　　贈王山人
　　玉芝觀裏王居士服氣餐霞善飬身夜後不聞⻱喘息秋來唯長鶴精神容顔盡怪長如故名姓多疑不是真貴重榮華輕壽命知君悶見世間人
　　和劉郎中學士題集賢閣
　　朱閣青山髙庳齊與君才子作詩題傍聞大內笙歌近下視諸司屋舎低萬巻圗書天祿上一條風景月華西欲知丞相優賢意百歩新廊不蹋泥
　　觀幻
　　有起皆因滅無暌不暫同從歡終作慼轉苦又成空次第花生眼湏臾燭〈一作竹〉過風更無尋覓處鳥跡印空中
　　病假中龎少尹攜魚酒相過
　　宦情牢落年將暮病假聯緜日漸深被老相催雖白首與春無分未甘心閒停茶椀從容語醉把花枝取次吟勞動故人龎閣老提魚攜酒逺相尋
　　聼田順兒歌
　　戞玉敲冰聲未停嫌雲不遏入青㝠爭得黃金滿衫袖一時拋與斷年聼
　　聼曹剛琵琶兼示重蓮
　　撥撥意不同胡啼畨語兩玲瓏誰能截得曹剛手插向重蓮衣袖中
　　酬令狐相公春日尋花見寄六韻
　　病臥帝王州花時不得逰老應隨日至春肻為人留粉壊杏將謝火緐桃尚稠白飄僧院地紅落酒家樓空裏雪相似晩來風不休吟君悵望句如到曲江頭
　　和劉郎中曲江春望見示
　　芳景多遊客衰翁獨在家肺傷妨飲酒眼痛忌看花寺路隨江曲宮〈一作官〉牆夾道斜羨君猶壯健不枉度年華
　　送東都留守令狐尚書赴任
　　翠華黃屋未東廵碧洛青嵩付大臣地稱髙情多水竹山宜閒望少風塵龍門即擬為遊客金谷先憑作主人歌酒家家花處處莫空管領上陽春
　　自題新昌居止因招楊郎中小飲
　　地偏坊逺巷仍斜最近東頭是白家宿雨長齊鄰舎桞晴光照出夾城花春風小榼三升酒寒食深爐一椀茶能到南園同醉否笙歌隨分有些些
　　南園試小樂
　　小園斑駮花初發新樂錚摐教欲成紅萼紫房皆手植蒼頭碧玉盡家生髙調管色吹銀字慢拽歌詞唱渭城不飲一桮聼一曲將何安慰老心情
　　和微之春日投簡陽明洞天五十韻
　　青陽行已半白日坐將徂越國強仍大稽城髙且孤利饒鹽煮海名勝水澄湖牛斗天垂象台明地展圗〈天台四明二山〉瓌竒填市井佳麗溢闉闍勾踐遺風霸西施舊俗姝船頭龍夭矯橋腳獸睢盱鄉味珍蟛蚏〈一作彭越〉時鮮貴鷓鴣語言諸夏異方服一方殊擣練蛾睂婢鳴榔蛙角奴江清敵伊洛山翠勝荊巫華表雙棲鶴聯檣㡬㸃烏煙波分渡口雲樹接城隅澗逺松如畫洲平水似鋪緑科秧早稻紫筍折新蘆暖蹋泥中藕香尋石上蒲雨來萌盡逹雷後蟄全蘇柳眼黃絲纇花房蜂䗶珠林風新竹折野燒老桑枯帶嚲長枝蕙錢穿短貫榆暄和生野萊卑濕長街蕪女浣紗相伴児烹鯉一呼山魈啼稚子林狖掛山都産業論蠶蟻孳生計鴨雛泉岩雪飄灑苔壁錦漫糊堰限舟航路堤通車馬途耶溪岸回合禹廟徑盤紆洞穴何因鑿星槎誰與刳石凹仙藥臼峰峭佛香爐去為投金簡來因挈玉壺貴仍招客宿健未要人扶聞望賢丞相儀形美丈夫前驅駐旌斾偏坐列笙竽刺史旟翻隼尚書履曵鳧學禪超後有觀妙造虛無髻裏傳僧寶環中得道樞登樓詩八詠置硯賦三都捧擁羅將綺趨蹌紫與朱廟謨藏稷卨兵略貯孫呉令下三軍整風髙四海趨千家得慈母六郡事嚴姑重士過三哺輕財抵一銖送觥歌宛轉嘲妓笑盧胡佐飲時炮鼈蠲酲數鱠鱸醉鄉雖咫尺樂事亦湏臾若不中賢聖何由外智愚伊予一生志我爾百年軀江上三千里城中十二衢出多無伴侶歸只對妻孥白首青山約抽身去得無
　　酬鄭侍御多雨春空過詩三十韻〈次用本韻〉
　　南雨來多滯東風動即狂月行離畢急龍走召雲忙鬼轉雷車響蛇騰電策光浸滛天似漏沮洳地成瘡慘淡陰煙白空濛宿霧黃闇遮千里目悶結九回腸寂寞羇臣館深沈思婦房鏡昬鸞滅影衣潤麝消香蘭濕難紉珮花凋易落妝沾黃鶯翅重滋綠草心長紫陌皆泥濘黃汚共淼茫恐霖成怪沴望霽劇禎祥楚柳腰肢軃湘筠涕淚滂晝昏疑是夜陰盛勝於陽居士巾皆墊行人蓋盡張跳跬還屢出移蟻欲深藏端坐交遊廢閒行去歩妨愁生垂白叟惱殺蹋青娘變海常湏慮為魚慎勿忘此時方共懼何處可相將〈此以下敘浙東政事〉已望東溟禱仍封北戶禳卻思逢旱魃誰喜見商羊預怕為蠶病先憂作麥傷惠應施浹洽政豈假揄揚祀典脩咸秩農書振滿牀丹誠期懇苦白日㑹昭彰賑廩賙饑戶苫城備壊牆且當營嵗事寧暇惜年芳徳勝令災弭人安在吏良尚書心若此不枉繫金章
　　和春深二十首
　　何處春深好春深富貴家馬為中路鳥妓作後庭花羅綺驅論隊金銀用斷〈一作短〉車眼前何所苦唯苦日西斜何處春深好春深貧賤家荒涼三徑草冷落四鄰花奴困歸傭力妻愁出賃車途窮平路險舉足劇褒斜何處春深好春深執政家鳳池添硯水雞樹落衣花詔借當衢宅恩容上殿車延英開對久門與日西斜何處春深好春深方鎮家通犀排帶胯瑞鶻〈一作鶴〉勘袍花飛絮衝毬馬垂楊拂妓車戎裝拜春設左握寳刀斜何處春深好春深刺史家陰緐棠布葉岐秀麥分花五匹鳴珂馬雙輪畫軾〈一作㦸〉車和風引行樂葉葉隼旟斜何處春深好春深學士家鳳書裁五色馬鬛剪三花蠟炬開明火銀臺賜物車相逢不敢揖彼此㡌低斜何處春深好春深女學家慣看溫室樹飽識浴堂花御印提隨仗香牋把下車宋家宮様髻一片綠雲斜何處春深好春深御史家絮縈驄馬尾蝶繞繡衣花破柱行持斧埋輪立駐車入班遙認得魚貫一行斜何處春深好春深遷客家一桮寒食酒萬里故園花炎瘴蒸如火光陰走似車為憂鵩鳥至只恐日光斜何處春深好春深經業家唯求太常第不管曲江花折桂名慙郄收螢志慕車官場泥補處最怕寸陰斜何處春深好春深隱士家野衣裁薜葉山飯曬松花蘭索紉幽珮蒲輪駐軟車林間箕踞坐白眼向人斜何處春深好春深漁父家松灣隨櫂月桃浦落船花投餌移輕楫牽輪轉小車蕭蕭蘆葉裏風起釣絲斜何處春深好春深潮戶家濤翻三月雪浪噴四時花曵練馳千馬驚雷走萬車餘波落何處江轉富陽斜何處春深好春深痛飲家十分桮裏物五色眼前花餔歠眠糟甕流涎見麴車〈杜甫詩云路見麴車口流涎〉中山一沈醉千度日西斜
　　何處春深好春深上已家蘭亭席上酒麴洛岸邉花弄水遊童櫂湔裾小婦車齊橈爭渡處一匹錦標斜何處春深好春深寒食家玲瓏鏤雞子宛轉綵毬花碧草追遊騎紅塵拜掃車鞦韆細腰女揺曵逐風斜何處春深好春深博奕家一先爭破眼亦聚鬬成花鼓應投壺馬兵衝象戲車彈碁局上事最妙是長斜何處春深好春深嫁女家紫排襦上雉黃帖鬢邉花轉燭初移障鳴環欲上車青衣傳〈去聲〉氊褥錦繡一條斜何處春深好春深娶婦家兩行籠裏燭一樹扇間花賓拜登華席新迎障幰車催妝詩未了星斗漸傾斜何處春深好春深妓女家睂欺楊桞葉裙妬石榴花蘭麝熏行被金銅釘坐車杭州蘇小小人道最夭〈伊耶反〉斜
　　詠家醖十韻
　　獨醒從古笑靈均長醉如今斆伯倫舊法依稀傳自杜〈杜康〉新方要妙得於陳〈陳郎中岵傳受此法〉井泉王相資重九麴蘗精靈用上寅〈水用九月九日麴用七月上寅〉釀糯豈勞炊范黍撇篘何假漉陶巾常嫌竹葉猶凡濁始覺榴花不正真甕掲開時香酷烈缾封貯後味甘辛捧疑明水從空化飲似陽和滿腹春色洞玉壺無表裏光揺金醆有精神能銷忙事成閒事轉得憂人作樂人應是世間賢聖物與君還徃擬終身
　　池鶴二首
　　髙竹籠前無伴侶亂雞羣裏有風標低頭乍恐丹砂落曬翅常疑白雪消轉覺鸕鷀毛色下苦嫌鸚鵡語聲嬌臨風一唳思何事悵望青田雲水遙
　　池中此鶴鶴中稀恐是遼東老令威帶雪松枝翹膝脛放花菱片綴毛衣低廻且向林〈一作籠〉間宿奮迅終湏天外飛若問故巢知處在主人相戀未能歸
　　對酒五首
　　巧拙賢愚相是非何如一醉盡㤀機君知天地中寛窄鵰鶚鸞皇各自飛
　　蝸牛角上爭何事石火光中寄此身隨富隨貧且歡樂不開口笑是癡人
　　丹砂見火去無跡白髪泥人來不休頼有酒仙相暖熱松喬醉即到前頭
　　百嵗無多時壯健一春能㡬日晴明相逢且莫推辭醉聼唱陽關第四聲〈第四聲勸君更盡一桮酒西出陽關無故人〉
　　昨日低睂問疾來今朝收淚弔人回眼前流例君看取且遣琵琶送一桮
　　僧院花
　　欲悟色空為佛事故栽芳樹在僧家細看便是華嚴偈方便風開智慧花
　　老戒
　　我有白頭戒聞於韓侍郎老多憂活計病更戀班行矍鑠誇身健周遮説話長不知吾免否兩鬢已成霜
　　洛橋寒食日作十韻
　　上苑風煙好中橋道路平蹴毬塵不起潑火雨新晴宿醉頭仍重晨遊眼乍明老慵雖省事春誘尚多情遇客踟躕立尋花取次行連錢嚼金勒鑿落寫銀罌府醖傷〈一作觴〉教送官娃豈〈一作喜一作氣〉要迎舞腰那及桞歌舌不如鶯鄉國真堪戀光陰可合輕三年遇寒食〈一作寒食節〉盡在洛陽城
　　快活
　　可惜鶯啼花落處一壷濁酒送殘春可憐月好風涼夜一部清商伴老身飽食安眠消日月閒談冷笑接交親誰知將相王侯外別有優㳺快活人
　　送令狐相公赴太原
　　六纛雙旌萬鐡衣並汾舊路滿光輝青衫書記何年去紅斾將軍〈藩鎮例駈紅斾〉昨日歸詩作馬蹄隨筆走獵酣鷹翅伴觥飛此〈一作北〉都莫作多時計再為蒼生入紫微
　　不出
　　簷前新葉覆殘花席上餘桮對早茶好是老身銷日處誰能騎馬傍人家
　　惜落花
　　夜來風雨急無復舊花林枝上三分落園中二〈一作一〉寸深日斜啼鳥思春盡老人心莫怪添桮飲多情酒不禁
　　老病
　　晝聼笙歌夜醉眠若非月下即花前如今老病湏知分不負春來二十年
　　憶晦叔
　　遊山弄水攜詩巻看月尋花把酒桮六事盡思君作伴㡬時歸到洛陽來
　　送徐州髙僕射赴鎮
　　大紅斾引碧幢〈一作油〉旌新拜將軍指㸃行戰將易求何足貴書生難得始堪榮離筵歌舞花叢散候騎刀槍雪隊迎應笑蹉跎白頭尹風塵唯管洛陽城
　　琴酒
　　耳根得聼琴初暢心地忘機酒半酣若使啟期兼解醉應言四樂不言三
　　聼幽蘭
　　琴中古曲是幽蘭為我慇懃更弄看欲得身心俱靜好身彈不及聼人彈
　　六年秋重題白蓮
　　素房含露玉冠鮮紺葉揺風鈿扇圓本是吳州供進藕今為伊水寄生蓮移根到此三千里結子今經六七年不獨池中花故舊兼乗舊日採花船
　　元相公輓歌詞三首
　　銘旌官重威儀盛騎吹聲緐鹵簿長後魏帝孫唐宰相六年七月葬咸陽
　　墓門已閉笳簫去〈一作逺〉唯有夫人哭不休蒼蒼露草咸陽壠此是千秋第一秋
　　送葬萬人皆慘澹反虞駟馬亦悲嗚琴書劍珮誰収拾三嵗遺孤新學行
　　臥聼法曲霓裳
　　金磬玉笙調〈一作和〉已久牙牀角枕睡常遲朦朧閒夢初成後宛轉柔聲入破時樂可理心應不謬酒能陶性信〈一作定〉無疑起嘗殘酌聼餘曲斜背銀缸半下帷
　　結之
　　歡愛今何在悲啼亦是空同為一夜夢共過十年中
　　五鳳樓晩望〈六年八月十日作〉
　　晴陽晩照濕煙銷五鳳樓髙天泬寥野綠全經朝雨洗林紅半被暮雲燒龍門翠黛睂相對伊水黃金線一條自入秋來風景好就中最好是今朝
　　寄劉蘇州
　　去年八月哭微之今年八月哭敦詩何堪老淚交流日多是秋風揺落時泣罷㡬廻深自念情來一倍苦相思同年同病同心事除卻蘇州更是〈一作有〉誰
　　送客
　　病上籃輿相送來衰容秋思兩悠哉涼風褭褭吹槐子卻請行人勸一桮
　　秋思
　　夕照紅於燒晴空碧勝藍獸形雲不一弓勢月初三鴈思來天北砧愁滿水南蕭條秋氣味未老已深諳
　　酬夢得秋夕不寐見寄〈次用本韻〉
　　碧簟綘紗帳夜涼風景清病聞和藥氣渴聼碾茶聲露竹偷燈影煙松䕶月明何言千里隔秋思一時生
　　題周家歌者
　　清𦂳如敲玉深圓似轉簧一聲腸一斷能有㡬多腸
　　憶夢得〈夢得能唱竹枝聼者絶愁〉
　　齒髪各蹉跎疎慵與病和愛花心在否見酒興如何年長風情少官髙俗慮多㡬時紅燭下聞唱竹枝歌
　　贈同座
　　春黛雙蛾嫩〈一作歛〉秋蓬兩鬢侵謀歡身太晩恨老意彌深薄解燈前舞尤能酒後吟花叢便不入猶自未甘心
　　失婢〈今集本脫此首〉
　　宅院小牆庳坊門帖牓遲舊恩慚自薄前事悔難追籠鳥無常主風花不戀枝今宵在何處唯有月明知
　　夜招晦叔
　　庭草留霜池結冰黃昏鐘絶凍雲凝碧氊帳上正飄雪紅火爐前初炷燈髙調秦箏一兩弄小花蠻榼二三升為君更奏湘神曲夜就儂來〈一作家〉能不能
　　戲答皇甫監〈時皇甫監初喪偶〉
　　寒宵勸酒君湏飲君是孤眠七十身莫道非人身不煖十分一醆煖於人
　　和楊師臯傷小姬英英
　　自從嬌騃一相依共見楊花七度飛玳瑁牀空收枕席琵琶斷倚屏幃人間有夢何曾入泉下無家豈是歸墳上少啼留取淚明年寒食更沾衣
　　池邉即事
　　氊帳胡琴出塞曲蘭塘越櫂弄潮聲何言此處同風月薊北江南萬里情
　　聞樂感鄰
　　老去親朋零落盡秋來管感傷多尚書宅畔悲鄰笛廷尉門前歎雀羅〈東鄰王大理去冬雲亡南鄰崔尚書今秋薨逝〉緑綺窗空分妓女綘紗帳掩罷笙歌歡娛未足身先去爭奈書生薄命何


　　御定全唐詩巻四百四十九
<集部,總集類,御定全唐詩>
