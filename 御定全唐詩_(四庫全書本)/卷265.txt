　　欽定四庫全書
　　御定全唐詩巻二百六十五
　　顧況
　　烏啼曲二首
　　玉房掣鎖聲翻葉銀箭添泉遶霜〈一作霜遶〉堞畢逋撥刺月〈一作日〉銜城八九雛飛其母驚此是天上老鵶鳴人間〈一作我聞〉老鵶無此聲揺風雜佩耿華燭夜聴羽人彈此曲東方曈曈〈一作曨〉赤日旭
　　月出江林西江林寂寂城鵶啼昔人何處為此曲今人何處聴不足城寒月曉馳思深江上青草為誰綠
　　幽居弄
　　苔衣生花〈一本疊花字〉露滴月入西林蕩東壁扣商占角兩三聲洞戶谿〈一作深〉窗一㝠寂獨去滄洲無四鄰身嬰世網此何身關情命曲寄惆悵久別山南山裏人
　　公子行
　　輕薄兒面〈一作白〉如玉紫陌春風纒馬足雙𩍐懸金縷鶻
　　飛長衫刺雪生犀束綠槐夾道陰初成珊瑚㡬節敵流星紅肌拂拂酒光獰〈一作凝〉當街背拉金吾行朝逰鼕鼕鼓聲發暮逰鼕鼕鼔聲絶入門不肻自升堂美人扶踏金階月
　　古離別
　　西江上風動麻姑嫁時浪西山為水水為塵不是人間離別人
　　長安道
　　長安道人無衣馬無草何不歸來山中老
　　龍宮操〈並序〉
　　顧況曰壬子癸丑二年大水時在滁遂作此操蓋大厯中也
　　龍宮月明光參差精衛銜石東飛時鮫人織綃採藕絲翻江倒海〈一作漢〉傾吳蜀漢女江妃杳相續龍王宮中水不足
　　梁廣畫花歌
　　王母欲過劉徹家飛瓊夜入雲軿車紫書分付與青鳥卻向人間求好花上元夫人最小女頭面端正能言語手把梁生畫花看凝嚬掩笑心相許心相許為白阿孃從嫁與
　　送別日晚歌〈一本題上無送別二字〉
　　日窅窅〈一作溟溟〉兮下山望佳人兮不還花落兮屋上草生兮堦間〈一作前〉日日兮春風芳菲兮欲歇〈一作滅〉老不可兮更少君何為兮輕別
　　行路難三首〈本集止有前二首英華第三首居前合為一首〉
　　君不見擔雪塞井空〈一作徒〉用力炊砂作飯豈堪食〈一作喫〉一生肝膽向人盡相識不如不相識冬青樹上掛凌霄歳晏花凋樹不凋凡物各自有根本種禾終不生荳苗行路難行路難〈一本有不知二字〉何處是平道中心無事當富貴今日看〈一作覺〉君顔色好
　　君不見少年頭上如雲髮少壯如雲老如雪豈知灌頂有醍醐能使清涼頭不熱呂梁之水掛飛流黿鼉蛟蜃不敢逰少年恃險若平地獨倚長劍凌清秋行路難行路難昔〈一本有日字〉少年今已老〈一本有炫日春光不長好一句〉前朝竹帛事皆空日暮牛羊占〈一作古〉城草
　　君不見古人〈一作來〉燒水銀變作北邙山上塵藕絲掛在虛空中〈一作掛山在虛空一作掛身在虛空〉欲落不落愁殺人睢水英雄多血刃建章宮闕成煨〈一作灰〉燼淮王身死桂樹〈一作枝〉折徐福〈一作市〉一去音書絶行路難行路難生死〈一本有有命二字〉皆由天秦皇漢武遭不脫汝獨何人學神仙
　　悲歌〈有序〉
　　情思發動聖賢所不免也故師乙陳其宜延陵審其音理亂之所經王化之所興信無逃於聲教豈徒文彩之麗耶遂作歌以悲之
　　邊城路今人犂田昔人墓岸上沙昔日〈一作時〉江水今人家今人昔人共長歎四氣相催節逥換明月皎皎入華池白雲離離渡霄〈一作青〉漢
　　二〈一作悲歌一作短歌行此首才調集分二首各四句〉
　　我欲昇天天隔霄我欲渡水水無橋我欲上山山路險我欲汲井井泉遙越人翠被今何夕獨立沙邊江草碧紫燕西飛欲寄書白雲何處逢來〈一作蓬萊〉客〈以上二首一本合作一首〉
　　三〈以下三首一本合為一首題作逺思曲〉
　　新繫青絲百尺繩心在君家轆轤上我心皎潔君不知轆轤一轉一惆悵
　　四
　　何處春風吹曉幕江南淥水通朱閣美人二八面如花泣向春〈一作東〉風畏花落
　　五
　　臨春風聽春鳥別時多見時少愁人夜永〈一作一夜〉不得眠瑤井玉繩相對曉
　　六〈一作攀龍引〉
　　軒轅黃帝初得仙鼎湖一去三千年周流三十六洞天洞中日月星辰聨騎龍駕景逰八極軒轅弓劍無人識東海青童寄消息〈本集自臨春風至軒轅以下為一首列之第三篇文苑所載多脫畧今從文粹及集本添入〉
　　春草謡
　　春草不解行隨人上東〈一作空〉城正月二月色綿綿千里萬里傷人情
　　苔蘚山歌
　　野人夜夢江南山江南山深松桂閒野人覺後長歎息帖蘚黏苔作山色閉門無事任盈虛終日欹眠觀四如一如白雲飛出壁二如飛雨巖前滴三如騰虎欲咆哮四如嬾龍遭霹靂嶮峭嵌空潭洞寒小兒兩手扶欄干
　　同裴觀察東湖望山歌
　　浴鮮積翠棲靈異石洞花宮橫半空〈胡震亨雲每句上四言下三言各為韻〉夜光潭上明星啓風雨壇邊樹如洗水淹徐孺宅恆乾繩墜洪崖井無底主人載酒東〈一作春〉湖陰遙望西山三四岑
　　八月五日歌
　　四月八日明星出摩耶夫人降前〈一作千〉佛八月五日佳氣新昭成太后生聖人開元九年燕公說奉詔聴置千秋節丹青廟裏貯姚宋花萼樓中宴岐薛清樂靈香㡬處聞鸞歌鳯吹動祥雲已於武庫見靈鳥仍向晉山逢老君率土普天無不樂河清海晏窮寥廓棃園弟子傳法曲張果先生進仙藥玉座淒涼逰帝京悲翁逥首望〈一作感〉承明雲韶九奏杳然逺唯有五陵松柏聲
　　露青竹杖〈一作鞭〉歌
　　鮮于仲通正當年章仇兼瓊在蜀川約束蜀兒採馬鞭蜀兒採鞭不敢眠橫截斜飛〈一作度〉飛鳥邊繩橋夜上層崖顛頭插白雲跨飛泉採得馬鞭長且堅浮漚丁子珠聨聨灰煮蠟揩光爛然章仇兼瓊持上天上天雨露何其偏飛龍閑廐馬數千朝飲吳江夕秣燕紅塵撲轡汗濕韀師子麒麟聊比肩江面〈一作曲江〉昆明洗刷牽四蹄踏浪頭枿天蛟龍稽顙河伯䖍拓羯胡雛腳手鮮陳閎韓幹丹青妍欲貌未貌眼欲穿金鞍玉勒錦連乾騎入桃花楊栁煙十二樓中奏管絃樓中美人奪神仙爭愛大家把此鞭祿山入關關破年忽見揚州北邙〈一作邸〉前秪有人還千一錢亭亭筆直無皴節磨捋〈一作將〉形相一條鐵市頭格〈一作終〉是無人別江海賤臣不拘絏垂窗〈一作鞘〉掛影西窗缺稚子覔衣挑仰穴家童拾薪㡬抝折玉潤猶沾玉壘雪碧鮮似染萇𢎞血蜀帝城〈一作祠〉邊子規咽相如橋上文君絶往年策馬降至尊七盤九折橫劍門穆王八駿超崑崙安用冉冉孤生根聖人不貴難得貨金玉珊瑚誰買恩
　　金璫玉珮歌
　　贈君金璫太霄之玉珮金鎖禹步之流珠五嶽真君之秘籙九天丈人之寳書東井沐浴辰巳畢先進洞房上奔日借問君欲何處來黃姑織女機邊出
　　瑤草春〈並序〉
　　隴西李迅者納別宅監奴出迅不喜欲訪故人為刺史強而配焉既歸而不合監奴投井而死因作瑤草春歌以悲之
　　瑤草春杳容與江南豔歌京〈一作涼〉西舞執心輕子都信節冠秋胡議以腰支嫁時論自有夫蟬鬢蛾睂明井底燕裙趙袂〈一作帶又作越帶〉縈轆轤李生聞之淚如綆不忍囬頭看此井月中桂樹落一枝池上鵁鶄唳孤影露桃穠李自成蹊流水終天不向西翠帳緑窗寒寂寂錦茵羅薦夜淒淒瑤草春丹井逺別後相思意深淺
　　蕭鄲草書歌
　　蕭子草書人不及洞庭葉落秋風急上林花開春露濕花枝濛濛向水垂〈一作泣〉見君數行之灑落石上之松松下鶴若把君書比仲將不知誰在〈一作上〉凌雲閣
　　范山人畫山水歌
　　山崢嶸水澄漫漫汗汗一筆耕一草一木棲〈一作淒〉神明忽如空中有物物中有聲復如逺道望鄉客夢遶山川身不行
　　嵇山道芬上人畫山水歌
　　鏡中〈一作湖〉真僧白道芬不服朱審李將軍淥〈一作漫〉汗〈一作墨汁〉平鋪洞庭水筆頭㸃出蒼梧雲且看八月十五夜月下看山盡如畫〈一作畫分〉
　　杜秀才畫立走水牛歌
　　崑崙兒騎白象時時鎖著師子項奚奴跨馬不搭鞍立走水牛驚漢官江村小兒好誇騁腳踏牛頭上牛領淺草平田攃過時大蟲著〈一作看〉鈍㡬落井杜生知我戀滄洲畫作一障張牀頭八十老婆拍手笑妬他織女嫁牽牛
　　梁司馬畫馬歌
　　畫精神畫筋骨一團旋風瞥滅沒仰秣如上賀蘭山低頭欲飲長城窟此馬昻然獨此〈一作出〉羣阿爺是龍飛入雲黃沙枯磧無寸草一日行過千里道展處把筆欲描時司馬一騧賽傾倒
　　丘小府小鼔歌
　　地盤山鷄〈一作鳴〉猶可像坎坎砰砰隨手長夜半髙樓沈〈一作客〉醉時萬里踏橋亂山響
　　宜城放琴客歌〈並序　柳渾封宜城縣伯〉
　　琴客宜城愛妾也宜城請老愛妾出嫁不禁人之欲而私耳目之娯達者也況承命作歌
　　佳人玉立生此〈一作北〉方家住邯鄲不是倡頭髻䰀鬌手爪長善撫琴瑟有文章新妍〈一作砑〉籠裙雲母光朱絃緑水喧洞房忽聞斗酒初決絶日暮浮雲古離別巴猿啾啾峽泉咽淚落羅衣顔色暍不知誰家更張設絲履墻偏釵股折南山闌干千丈雪七十非人不暖熱人情厭薄〈一作消歇〉古共然相公心在持事堅上善若水任方圓憶昨好之今棄捐服藥不如獨自眠從他更嫁一少年
　　李供奉彈箜篌歌
　　國府樂手彈箜篌赤黃絛索金鎝頭早晨有敕鴛鴦殿夜靜遂〈一作逐〉歌明月樓起坐可憐能抱撮大指調絃中指撥腕頭花落舞製〈一作衣〉裂手下鳥驚飛撥刺珊瑚席一聲一聲鳴錫錫羅綺屏一絃一絃如撼鈴急彈好遲亦好宜逺聴宜近聴左手低右手舉易調移音天賜與大似秋雁聨聨度隴關小似春燕喃喃向人語手頭疾腕頭軟來來去去如風巻聲清泠泠鳴索索垂珠碎玉空中落美女爭窺玳瑁簾聖人卷上真珠箔大長小短小𦂳快大緩初調鏘鏘似鴛鴦水上弄新聲入深似太清仙鶴逰秘館李供奉儀容質身才稍稍六尺一在外不曽輙教人內裏聲聲不遣出指剝蔥腕削玉饒鹽饒醬五味足弄調人間不識名彈盡天下崛竒曲胡曲漢曲聲皆好彈着曲髓曲肝腦往往從空入戶來瞥瞥隨風落春草草頭只覺風吹入風來草即隨風立草亦不知風到來風亦不知聲緩急爇玉燭㸃〈一作照〉銀燈光照手實可憎只照箜篌上手不照箜篌聲裏能馳鳳闕拜鸞殿天子一日一逥見王侯將相立〈一作五〉馬迎巧聲一日一逥變實可重不惜千金買一弄銀器胡瓶馬上䭾瑞錦輕羅滿車送此州好手非一國一國東西盡南北除卻天上化下來若向人間實難得
　　劉禪奴彈琵琶歌〈感相國韓公夢〉
　　樂府只傳橫吹好琵琶寫出關山道覊雁出塞繞黃雲邊馬仰天嘶白草明妃愁〈一作怨〉中漢使逥蔡琰愁處胡笳哀鬼神知妙欲收響陰風切切四面來李陵寄書別蘇武自有生人無此苦當時若值霍驃姚滅盡烏孫奪公主
　　李湖州孺人彈箏歌
　　武帝昇天留法曲淒情掩抑柱促上陽宮人〈一作女〉怨青苔此夜想夫憐碧玉思婦髙樓刺壁窺〈一作看〉愁猿呌月鸚呼兒寸心十指有長短妙入神處無人知獨把梁州凡㡬拍風沙對面胡秦隔聴中忘卻前溪碧醉後猶疑邊草白
　　鄭女彈箏歌
　　鄭女八歳能彈箏春風吹落天上聲一聲雍門淚承睫兩聲赤鯉露鬐鬛三聲白猿臂拓頬鄭女出參丈人時落花惹斷遊空絲髙樓不掩許聲出羞殺百舌黃鶯兒
　　諒公洞庭孤橘歌
　　不種自生一株橘誰教渠向堦前出不羨江陵千木奴下生白蟻子上生青雀雛飛花薝蔔旃檀香結實如綴摩尼珠洞庭橘樹籠煙碧洞庭波月連沙白待取天公放恩赦儂家定作湖中客
　　送行歌
　　送行人歌一曲何者為泥何者玉年華巳向秋草裏〈一作衰〉春夢猶傳故山綠
　　險竿歌
　　宛陵女兒擘飛手長竿橫空上下走已能輕險若平地豈肯身為一家婦宛陵將士天下雄一下定卻長稍弓翻身掛影恣騰蹋反綰頭髻盤旋風盤旋風撇飛鳥驚猿遶樹枝頭褭頭上打鼓不聞時手蹉腳跌蜘蛛絲忽雷掣斷流星尾矐睒劃破蚩尤旗若不隨仙作仙女即應嫁賊生賊兒中丞方畧通變化外戶不扃從女嫁
　　洛陽行送洛陽章七明府〈一有響字〉
　　始上龍門望洛川洛陽桃李豔陽天最好當年二三月上陽宮樹千花發疏家父子錯掛冠梁鴻夫妻虛適越
　　黃鵠樓歌送獨孤助
　　故人西去黃鵠樓西江之水上天流黃鵠杳杳江悠悠黃鵠徘徊故人別離壺酒盡清絲絶緑嶼沒餘煙白沙連曉月
　　廬山瀑布歌送李顧
　　飄白霓掛丹梯應從織女機邊落不遣潯陽湖〈一作潮〉向西火雷劈山珠噴日五老峰前九江溢九江悠悠萬古情古人行盡今人行老人也欲上山去上箇深山無姓名
　　朝上清歌
　　潔眼朝上清緑景開紫霞皇皇紫微君左右皆靈娥曼聲流睇和清歌些至陽無諼其樂多些旌蓋颯沓簫鼓和些金鳳玉麟鬱駢羅些反風名香香氣遐些瓊田瑤草夀無涯些君着玉衣升玉車些欲降瓊宮玉女家些其桃千年始着花些蕭寥天清而滅雲目瓊瓊兮情感珮隨香兮夜聞肅肅兮愔愔啓天和兮洞靈心和為丹兮雲為馬君乗之觴於瑤池之上兮三光羅列而在下
　　剡紙歌
　　雲門路上山陰雪中有玉人持玉節宛委山裏〈一作裹〉禹餘糧石中黃子黃金屑剡溪剡紙生剡藤噴水搗後為蕉葉欲寫金人金口經寄與山陰山裏僧手把山中紫羅筆思量㸃畫龍蛇出政是垂頭蹋翼時不免向君求此物







　　御定全唐詩卷二百六十五
