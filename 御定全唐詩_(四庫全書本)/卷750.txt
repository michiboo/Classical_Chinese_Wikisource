　　欽定四庫全書
　　御定全唐詩巻七百五十
　　李中
　　和潯陽宰感舊絶句五首
　　追感古今情不已竹軒閒取史書看欲親徃哲無因見空樹臨風襟袖寒
　　潯陽物景真難及練㵼澄江最好看曾上虛樓吟倚檻五峰擎雪照人寒
　　園林春媚千花發爛熳如將畫障看惟愛松筠多冷淡青青偏稱雪霜寒
　　知君百里鳴琴處公退千山盡日看政化有同風偃草更將餘力拯孤寒
　　昔歲尋芳忻得侶江堤物景盡情看就中吟戀垂楊下撼起啼鶯晩吹寒
　　哭柴郎中
　　昔歲遭逢在海城曾容孤跡奉雙旌酒邉不厭笙歌盛
　　花下只愁風雨生棊接山亭松影晩吟陪月檻露華清音塵自此無因問淚灑川波夕照明
　　訪章禪老
　　比尋禪客叩禪機澄卻心如月在池松下偶然醒一夢卻成無語問吾師
　　泊秋浦
　　葦㟁風髙宿鴈驚維舟特地起鄉情漁兒隔水吹橫笛半夜空江月正明
　　閒居言懐
　　未逹難隨衆從他俗所憎閒聴九秋雨逺憶四明僧病後倦吟嘯貧來疎友朋寂寥元合道未必是無能
　　舟次彭澤
　　飄泛經彭澤扁舟思莫窮無人秋浪晚一㟁蓼花風鄉里夢漸逺交親書未通今宵見圓月難坐冷光中
　　宿鍾山知覺院
　　宿投林下寺中夜覺神清磬罷僧初定山空月又生籠燈吐冷艷嵒樹起寒聲待暁紅塵裏依前冒逺程
　　逰茅山二首
　　綠蘚深迎歩紅霞爛滿衣洞天應不逺鸞鶴向人飛茅許仙蹤在煙霞一境清夷希〈一作希夷〉何許叩松徑月空明
　　鶴
　　九臯羽翼下晴空萬里心難駐玉籠清露滴時翹蘚徑白雲開處唳松風歸當華表千年後怨在瑤琴別操中好共靈⻱作儔侶十洲三島逐仙翁
　　暮春吟懐寄姚端先輩
　　無奈詩魔旦夕生更堪芳草滿長汀故人還爽花前約新月又生江上亭莊夢斷時燈欲燼蜀魂啼處酒初醒何時得見登龍客隔卻千山萬仭青
　　送圓〈一作圗〉上人歸廬山
　　蓮宮舊隠塵埃外策杖臨風拂袖還踏雪獨尋青嶂下聴猿重入白雲間蕭騷紅樹當門老斑駮蒼苔鏁徑閑預想松軒夜禪處虎溪圓月照空山
　　送相里秀才之匡山國子監
　　氣秀情閑杳莫羣廬山逰去志求文已能探虎窮騷雅又欲囊螢就典墳目豁乍窺千里浪夢寒初宿五峰雲業成早赴春闈約要使嘉名海內聞
　　漁父二首
　　偶向蘆花深處行溪光山色晚來晴漁家開戶相迎接稚子爭窺犬吠聲
　　雪鬢衰髯白布袍笑攜赬鯉換村醪慇懃留我宿溪上釣艇歸來明月髙
　　旅次聞砧
　　砧杵誰家夜搗衣金風淅淅露微微月中獨坐不成寐舊業經年未得歸
　　寄楊先生
　　仙翁別後無信應共煙霞卜鄰莫把壺中袐訣輕傳塵裏逰人浮生日月自急上境鶯花正春安得一招琴酒與君共泛天津
　　對酒招陳昭用
　　花開葉落堪悲似水年光暗移身世都如夢役是非空使神疲良圖有分終在所欲無勞妄〈一作逺〉思幸有一壺清酒且來閑語希夷
　　旅夜聞笛
　　長笛起誰家秋涼夜漏賒一聲來枕上孤客在天涯木末風微動窓前月漸斜暗牽詩思苦不獨落梅花
　　送紹眀上人之毘陵
　　忽起毘陵念飄然不可留聴蟬離古寺攜錫上扁舟月出沙汀冷風髙葦㟁秋囘期端的否千里路悠悠
　　再到山陽尋故人不遇二首
　　維舟登野㟁因訪故人居亂後知何處荊榛匝弊廬欲問當年事耕人都不知空餘堤上桞依舊自垂絲
　　寄廬山簡寂觀重道者
　　憶昔採芝廬岳頂清宮常接絳霄人玉書閑展石樓曉瑤瑟醉彈琪樹春惟恨仙桃遲結實不憂滄海易成塵似醒一夢歸凡世空向彤霞寄夢頻
　　思湓渚舊居
　　昔歲曾居湓水頭草堂吟嘯興何幽迎僧常踏竹間蘚愛月獨登溪上樓寒翠入簷嵐岫暁冷聲縈枕野泉秋從拘宦路無由到昨夜分明夢去逰
　　思朐陽春逰感舊寄柴司徒五首
　　王孫昔日甚相親共賞西園正媚春醉臥如茵芳草上覺來花月影籠身
　　徑鋪芳草正綿綿藉草傳杯似列仙暫輟笙歌且聨句含毫花下破香牋
　　南陌風和舞蝶狂惜春公子戀斜陽髙歌飲罷將廻轡衣上花兼百草香
　　春郊飲散暮煙收卻引絲簧上翠樓紅袖歌長金斚亂銀蟾飛出海東頭
　　昔年常接五陵狂洪〈一作共〉飲花間數十塲別後或驚如夢覺音塵難問水茫茫
　　泉
　　潺潺青嶂底來處一何長漱石苔痕滑侵松鶴夢涼泛花穿竹塢瀉月下蓮塘想得歸何處天涯助渺茫
　　題徐立教池亭
　　多〈一作名〉士池塘好塵中景恐無年來養鷗鷺夢不去江湖泉脈通深澗風聲起短蘆驚魚跳〈一作藏〉藻荇戲蝶上菰蒲泛泛容漁艇閒閒載酒壺漲痕山雨過翠積㟁苔鋪花影沈波底煙光入座隅曉香憐杜若夜浸愛蟾蜍歩逸心難厭看吟興不辜憑君命竒筆為我寫成圖
　　遙賦義興潛泉
　　見說靈泉好潺湲興莫窮誰當秋霽後獨聴月明中濺石苔花潤隨流木葉紅何當化霖雨濟物顯殊功
　　和毘陵尉〈一作糺〉曹昭用見寄
　　決獄多餘暇冥搜萬象空巻簾疎雨後鏁印夕陽中還徃多名士編題尚古風宦途知此味能有幾人同
　　梅花
　　羣木方憎雪開花長在先流鶯與舞蝶不見許因緣
　　舟次吉水逢蔡文慶秀才
　　別後音塵斷相逢又共吟雪霜今日鬢煙月舊時心艤櫂夕陽在聴鴻秋色深一尊開口笑不必話升沉
　　新喻縣偶寄彭仁正字
　　經年離象魏孤宦在南荒酒醒公齋冷雨多歸夢長志難酬國澤術欠致民康吾子應相笑區區道未光
　　和彭正字喜雪見寄
　　千門忻應瑞偏稱上樓看宻灑虛窓暁狂飄大野寒園深宜竹樹〈一作柏〉簾巻洽杯盤已作豐年兆黎民意盡安
　　海上和柴軍使清明書事
　　清明時節好煙光英傑髙吟興味長捧日即應還禁衛當春何惜醉朐陽千山過雨難藏翠百卉臨風不藉香卻是旅人悽屑甚夜來魂夢到家鄉
　　壬申歲承命之任淦陽再過廬山國學感舊寄劉鈞明府
　　三十年前共苦辛囊螢曾寄此煙岑讀書燈暗嫌雲重搜句石平憐蘚深各歴宦途悲聚散幾看時〈一作流〉輩或浮沈再來物景還依舊風冷松髙猨狖吟
　　留題胡參卿秀才幽居
　　竹廕庭除蘚色濃道心安逸寂寥中扣門時有棲禪客灑〈一作漉〉酒多招採藥翁江近好聽菱芡雨徑香偏愛蕙蘭風我慙名宦猶拘束脫屣心情未得同
　　放鷺鷥
　　池塘多謝久淹留長得霜翎放自由好去蒹葭深處宿月明應認舊江秋
　　柳絮
　　年年二〈一作三〉月暮散亂雜飛花雨過微風起狂飄千萬家
　　早春
　　一種和風至千花未放妍草心並柳眼長是被恩先
　　春雲
　　隂去為膏澤晴來媚曉空無心亦無滯舒巻在東風
　　送姚端秀才逰毘陵
　　毘陵嘉景太湖邉才子經逰稱少年風弄青簾沽酒市月眀紅袖採蓮船若耶罨畫應相似〈若耶溪名在毘陵〉越岫吳峰盡接連此去髙吟須早返廣寒丹桂莫遷延
　　和朐陽載筆魯裕見寄
　　燕臺多事每開顔相許論交淡薄間飲興共憐芳草㟁吟情同愛夕陽山露濃小徑蛩聲咽月冷空庭竹影閑何事此時攀憶甚與君俱是別鄉闗
　　敘吟二首
　　徃哲搜羅妙入神隋珠和璧未為珍而今所得慙難繼謬向平生著苦辛
　　成癖成魔二雅中每逢知已是亨通言之無罪終難厭欲把風騷繼古風
　　貽毘陵正勤禪院奉長老
　　隨緣駐瓶錫心已悟無生默坐煙霞散閑觀水月明竹深風倍冷堂迥磬偏清願作傳燈者忘言學浄名
　　冬日〈一作中〉書懐寄維真大師
　　自別吾師後風騷道甚孤雪霜侵鬢髮音信隔江湖擾擾悲時世悠悠役夢途向公期盡節多病怕傾壺賤跡雖慙滯幽情忍使辜詩成天外句棊覆夜中圗落壁燈花碎飄窓雪片麤煮茶燒栗興早晚復圍爐
　　獻中書潘舎人
　　運葉半千數天鍾許國臣鵬霄開羽翼鳳闕演絲綸顧問當清夜從容向紫宸立言成雅誥正意敘彜倫樸素偕前哲馨香越搢紳褒辭光萬代優旨重千鈞公退誰堪接清閑道是鄰世間身屬幻物外意通津弔徃兼春夢文髙賦復新〈舎人有弔徃文春夢賦行於世也〉琴彈三峽水屏畫十洲春庭冷鋪苔色池寒浸月輪竹風來枕簟藥氣上衣巾茶譜傳溪叟棊經受羽人清虛雖得趣獻替不妨陳杞梓呈才後神仙入侍頻孤寒皆有賴中外亦同忻有士曾多難無門得望塵忙忙罹險阻徃徃耗精神尋果巢枝願終全負米身連逢敦孝治蹇塞值通津最慶清朝祿還霑白髮親甘柔心既遂虛薄報何因逺宦聨綿歴卑棲夙夜勤良時空愛惜末路每悲辛骨立駒猶病顔凋女尚貧而今諧〈一作偕〉顧遇尺蠖願求伸












　　御定全唐詩巻七百五十
<集部,總集類,御定全唐詩>
