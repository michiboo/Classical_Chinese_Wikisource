　　欽定四庫全書
　　御定全唐詩巻二百十七
　　杜甫
　　蘇端薛復筵簡薛華醉歌
　　文章有神交有道端復得之名譽早愛客滿堂盡豪翰〈一作傑〉開筵上日〈一作月〉思芳草安得健歩移逺梅亂插繁花向晴昊千里猶殘舊冰雪百壺且試開懐抱垂老惡聞戰鼓悲急〈一作羽〉觴為緩憂心𢷬少年努力縱談笑㸔我形容已枯槁坐中薛華善〈一作能〉醉歌歌辭自作風格老近來海內為〈一作無〉長句汝與山東李白好何〈遜〉劉〈孝綽〉沈〈約〉謝〈朓〉力未工才兼鮑昭愁絶倒諸生頗盡新知樂萬事終傷不自保氣酣日落西風來願吹野水添〈一作注〉金杯如澠之酒常快意亦〈一作不〉知窮愁〈一作未知窮達〉安在哉忽憶雨時秋井塌古人白骨生青苔如何不飲令心哀
　　晦日尋崔戢李封
　　朝光入甕牖屍〈一作方一作宴〉寢驚敝裘起行視天宇春氣漸
　　和柔興來〈一作得興一作乗興〉不暇嬾今晨梳我頭出門無所待徒歩覺自由杖藜復恣意免值公與侯晚定崔李交㑹心眞罕儔每過得酒傾〈一作喫〉二宅可淹留喜結仁里歡況因令節求李生園欲荒舊〈一作有〉竹頗修修引客㸔埽除隨時成獻酬崔侯初筵色已畏空尊愁未知天下士至〈一作志〉性有此不草牙既青出蠭聲亦暖逰思見農器陳何當甲兵休上古葛天民〈一作氏〉不貽黃屋〈一作綺〉憂至今阮籍等熟醉為身謀威鳳髙其〈一作自髙〉翔長鯨吞九州地軸為之翻百川皆亂流當歌欲一放淚下恐莫收濁醪有妙理庶用〈一作與〉慰沈浮
　　雨過蘇端〈原注端置酒〉
　　雞鳴風雨〈一作雲〉交久旱雲〈一作雨〉亦好杖藜入春泥無食起我早諸家憶所歴一飯〈一作飽〉跡便〈一作更〉埽蘇侯得數過歡喜每傾倒也復〈一作復也〉可憐人呼兒具棃棗濁醪必在眼盡醉攄懐抱紅稠屋角花碧委〈一作秀〉牆隅草親賔縱〈一作絶〉談謔喧鬧畏〈一作慰〉衰老況䝉霈澤垂糧粒或自保妻孥隔軍壘撥棄不擬道
　　喜晴〈一作喜雨〉
　　皇天久不雨既雨晴亦佳出郭眺西郊肅肅〈一作蕭蕭〉春增華青熒陵陂麥窈窕桃李〈一作杏〉花春夏各有實我飢豈無涯干戈雖橫放慘澹鬬龍蛇甘澤不猶愈且耕今未賖丈夫則帶甲婦女終在家力難及黍稷得種菜與麻千載商山芝往者東門瓜其人骨已朽〈一作滅〉此道誰疵瑕英賢遇轗軻逺引蟠泥沙顧慙昧所適囘首白日斜漢陰有鹿門滄海有靈〈一作雲〉查焉能學衆口咄咄空〈一作同〉咨嗟
　　送率府程録事還鄉〈原注程攜酒饌相就取別〉
　　鄙夫行衰謝抱病昏妄〈一作忘〉集常時往還人記一不識十程侯晚相遇與語才傑立熏然耳目開頗覺聰明入千載得鮑叔末契有所及意鍾〈一作中〉老栢青義動修蛇蟄若人可數見慰我垂白泣告〈一作生〉別無淹晷百復相襲內媿突不黔庶羞以〈一作明似〉賙給素絲挈長魚碧酒隨玉粒途窮見交態世梗悲路澀東風吹春冰泱莽〈一作漭〉后土濕念君惜羽翮既飽更思戢莫作翻雲鶻聞呼向禽急
　　述懷一首〈此巳下自賊中竄歸鳯翔作〉
　　去年潼闗破妻子隔絶久今夏草木長脫身得西走麻鞋見天子衣䄂露兩肘朝廷慜生還親故傷老醜涕淚授拾遺流離主恩厚柴門雖得去未忍即開口寄書問三川不知家在否比聞同罹禍殺戮到雞狗山中漏茅屋誰復依戶牖摧頺蒼松根地冷骨未朽幾人全性命盡室豈相偶嶔岑〈一作崟〉猛虎場鬱結囘我首自寄一封書今已十月後反畏消息來寸心亦何有漢運初中興生平老耽酒沈思歡㑹處恐作窮獨〈一作途〉叟
　　送長孫九侍御赴武威判官
　　驄馬新鑿蹄銀鞍被來好繡衣黃白〈北齊樂曲懐黃綰白疑指金銀印〉郎騎向交河道問君適萬里取別何草草天子憂涼州嚴程到湏早去秋羣胡反不得無電埽此行收〈一作牧〉遺甿風俗方再造族父領元戎〈時杜鴻漸為河西節度使〉名聲國〈一作閣〉中老奪我同官良飄颻按城堡使我不能餐令我惡懐抱若人才思闊溟漲浸〈一作漫〉絶島尊前失詩流塞上得〈一作多〉國寶皇天悲送逺雲雨白浩浩東郊尚烽火朝野色枯槁西極柱亦傾如何正穹昊
　　送樊二十三侍御赴漢中判官
　　威弧不能〈弧矢星擬射狼弧不直狼則盜賊起〉自爾無寜嵗川谷血橫流豺狼沸相噬天子從北來〈靈武在鳯翔北〉長驅振凋敝頓兵岐梁下卻跨沙漠裔二京䧟未収四極我得制蕭索〈一作瑟〉漢水清緬通淮湖稅使者紛星散王綱尚旒綴南伯從事賢君行立談際生〈一作坐〉知七曜歴手畫三軍勢冰雪浄聰明雷霆走精鋭幕府輟諫官朝廷無此〈一作比〉例至尊方旰食仗爾布嘉惠補闕暮徴入柱史晨征憇〈一作補闕入柱史晨征固多憇〉正當艱難時實藉長久計囘風吹獨樹白日照執袂慟哭蒼煙根山門萬重〈一作里〉閉居人莽牢落逰子方迢遞裵囘悲生離侷促老一世陶唐歌遺民後漢更列〈一作別〉帝恨無匡復姿〈一作資〉聊欲從此逝
　　送從弟亞赴安西〈一作河西〉判官〈杜亞字次公京兆人肅宗在靈武上書論時政授校書郎時杜鴻漸節度河西辟為從事〉
　　南風作秋聲殺氣薄炎熾盛夏鷹隼擊時危異人至令弟草中來蒼然〈一作茫〉請論事詔書引上殿奮舌動天意兵法五十家爾腹為篋笥應對如轉丸〈一作圓〉疏通略文字經綸皆新語足以正神器宗廟尚為灰君臣俱〈一作皆〉下淚崆峒地無軸青〈一作清〉海天軒輊〈一作⿰見潘岳賦〉西極最瘡痍連山暗烽燧帝曰大布衣藉卿佐元帥坐㸔清流沙所以子奉使歸當再前席適逺非歴〈一作虛〉試須存武威郡為畫長久利孤峰石戴驛快馬金纒轡黃羊飫不羶蘆〈一作魯〉酒多還醉踴躍常人情慘澹苦士志安邊敵何有反正計始遂吾聞駕鼓車不合用騏驥龍吟囘其頭夾輔待所致
　　送韋十六評事充同谷郡防禦官
　　昔沒賊中時潛與子同逰今歸行在所王事有去留偪側兵馬間主憂急良籌子雖軀幹小老〈一作志〉氣橫九州挺身艱難際張目視寇讐朝廷壯其節奉詔令參謀鑾輿駐鳯翔同谷為咽喉西扼弱水道南鎮枹罕〈一作氐羌〉陬此邦承平日剽劫吏所羞況乃胡未滅控帶莽悠悠府中韋使君道足示懐柔令姪才俊茂二美又何求受詞太白腳走馬仇池頭古色〈一作邑〉沙土裂積隂雪雲〈一作霜雪〉稠〈一作積雪隂雲稠〉羗父豪豬靴〈一作㡌〉羗兒青兕裘〈一作漢兵黑貂裘〉吹角向月窟蒼山旌斾愁鳥驚出死樹龍怒拔老湫古來無人境今代橫戈矛傷哉文儒士憤激馳林丘中原正格鬬後㑹何縁由百年賦命定豈料沈與浮且復戀良友握手歩道周論兵逺壑浄〈一作靜〉亦可縱冥搜題詩得秀句札翰時相投
　　塞蘆子〈蘆子闗屬夏州北去塞門鎮一十八里〉
　　五城〈方鎮表朔方節度領定逺安豐二軍及三受降城為五城〉何迢迢迢迢隔河水邊兵盡東征城內空荊杞思明割懐衛秀巖西未已廻〈一作逈〉略大荒來〈一作東〉崤函蓋虛爾延州〈塞門鎮本屬延州開元二年移就蘆子闗〉秦北戶闗防猶可倚焉得一萬人疾驅塞蘆子岐〈一作頃〉有薛大夫〈薛景仙為扶風太守賊寇至擊卻之〉旁制山賊起近聞昆戎徒為退三百里蘆闗扼兩寇深意實在此誰能〈一作敢〉叫帝閽〈一作門〉胡行速如鬼
　　彭衙行〈郃陽縣西北有彭衙城〉
　　憶昔避賊初北走經險艱夜深彭衙道〈一作門〉月照白水山盡室久徒歩逢人多厚顔參差谷鳥吟〈一作鳴〉不見逰子還癡女飢齩我啼畏虎狼〈一作猛虎〉聞懐中掩其口反側聲愈嗔小兒強解事故索苦李餐一旬半雷雨泥濘相牽攀既無禦雨〈一作濕〉備徑滑衣又寒有時經〈一作最〉契闊竟日數里間野果充餱糧卑枝成屋椽早行石上水暮宿天邊煙少留周〈一作固一作同〉家窪欲出蘆子闗故人有孫宰髙義薄曾雲延客已曛黑張燈啟重門煖湯濯我足翦紙招我魂從此出妻孥相視涕闌干衆雛爛熳睡喚起霑盤餐誓將與夫子永結為弟昆遂空所坐堂安居奉我歡誰肻艱難際豁達露心肝別來嵗月周胡羯仍搆患何當有翅翎飛去墮我前
　　北征〈原注歸至鳯翔墨制放往鄜州作按鄜在鳯翔東北故曰北征〉
　　皇帝二載秋閏八月初吉杜子將北征蒼茫問家室維時遭艱虞〈一作危〉朝野少暇日顧慙恩私被詔許歸蓬蓽拜〈一作奉〉辭詣闕下〈一作閣門〉怵惕久未出雖乏諫諍姿恐君有遺失君誠中興主經緯固宻勿東胡反未已臣甫憤所切揮涕戀行在道途〈一作路〉猶恍惚乾坤含〈一作合〉瘡痍憂虞何時畢靡靡踰阡陌人煙眇蕭瑟〈一作索〉所遇多被傷呻吟更流血囘首鳳翔縣旌旗晚明滅前登寒山重屢得飲馬窟邠郊入地底涇水中蕩潏猛虎立我前蒼崖吼時裂菊垂今秋花石戴〈一作帶一作載〉古車轍青雲動髙興幽事亦可悅山果多瑣細羅生雜橡栗或紅如丹砂或黑如㸃漆雨露之所濡甘苦〈一作酸〉齊結實緬〈一作縹〉思桃源內益歎身世拙坡陀望鄜畤巖谷〈一作谷巖〉互出沒我行已水濵我僕猶木末鴟鳥〈一作梟〉鳴黃桑野䑕拱亂穴夜深〈一作中〉經戰場寒月照白骨潼闗百萬師往者散〈一作敗〉何卒遂令半秦民殘害為異物況我墮〈一作隨〉胡塵及歸盡華髮經年至茅屋妻子衣百結慟哭松聲囘〈一作迥〉悲泉共幽〈一作嗚〉咽平生所嬌兒顔色白勝雪見耶背面啼垢膩腳不韤牀前兩小女補綻才〈一作纔〉過䣛海圗坼波濤舊繡移曲折天吳及紫鳯顛倒在䄈〈一作短〉褐老夫情懐惡嘔泄〈一作咽〉臥數日〈一作數日臥嘔泄〉那無囊中帛救汝寒凜慄粉黛亦解苞〈一作包〉衾裯稍羅列瘦妻面復光癡女頭自櫛學母無不為曉妝隨手抹移時施朱鉛狼藉畫眉闊生還對童穉似欲忘飢渴問事競挽鬚誰能即嗔喝翻思在賊愁甘受雜亂聒新歸且慰意生理焉能説〈一作脫〉至尊尚䝉塵幾日休練卒仰觀〈一作㸔〉天色改坐〈一作旁〉覺祅氣〈一作氛〉豁隂風西北來慘澹隨囘鶻〈一作紇〉其王願助順其俗善〈一作喜〉馳突送兵五千人驅馬一萬匹此軰少為貴四方服勇決所用皆鷹騰破敵過〈一作如〉箭疾聖心頗虛佇時議氣欲奪伊洛指掌收西京不足拔官軍請深入蓄鋭何〈一作可一作伺〉俱發此舉開青徐旋瞻略恆碣昊天積霜露正氣有肅殺禍轉亡胡嵗勢成擒胡月胡命其能久皇綱未宜絶憶昨〈一作昔〉狼狽初事與古先別姦臣竟葅醢同惡隨蕩析不聞夏殷〈當作殷周〉衰中自誅褒妲周漢獲再興宣光果明哲桓桓陳將軍仗鉞奮忠烈微爾人盡非於今國猶活淒涼大同殿寂莫白獸闥都人望翠華佳氣向金闕園陵固有神埽灑數不缺煌煌太宗業樹立甚宏達
　　得舍弟消息
　　風吹紫荊樹色與春庭暮花落辭故枝風囘返〈一作反〉無處骨肉恩書重漂泊難相遇猶有淚成河經天復東注
　　徒歩歸行〈原注贈李特進自鳯翔赴鄜州途經邠州作〉
　　明公壯年值時危經濟實藉英雄姿國之社稷今若是武定禍亂非公誰鳳翔千官且飽飯衣馬不復能輕肥青袍朝士最困者白頭拾遺徒歩歸人生交契無老少論交〈一作心〉何必先同調妻子山中哭向天湏公櫪上追風驃
　　玉華宮〈貞觀二十一年作玉華宮後改為寺在宜君縣北鳳皇谷〉
　　溪囘〈一作迥〉松風長蒼鼠竄古瓦不知何王殿遺構絶壁下隂房鬼火青壊道哀湍瀉萬籟真笙竽〈一作竽瑟〉秋色〈一作氣一作光〉正〈一作極〉蕭灑美人為黃土況乃粉黛假當時侍金輿故物獨石馬憂來藉草坐浩歌淚盈把冉冉征途間誰是長年者
　　九成宮〈本隋仁夀宮貞觀修以避暑更名九成在麟逰縣西五里〉
　　蒼山入百里崖斷如杵臼曾宮憑風囘〈一作迥〉岌嶪土囊口立神扶棟梁〈一作宇〉鑿翠開戶牖其陽産靈芝其隂宿牛斗紛披〈一作扶〉長松倒〈一作側〉揭𡿗怪石走哀猨啼一聲客淚迸林藪荒哉隋家帝製此今頹朽向使國不亡焉為巨唐有雖無新増修尚置〈一作署〉官居守〈九成宮置總監一人副監一人丞簿録事各一人〉廵非瑤水逺跡是雕牆後我行〈一作來〉屬時危仰望嗟歎久天王守〈音狩〉太白駐馬更搔〈一作囘〉首
　　羌村
　　崢嶸赤雲西日腳下平地柴門鳥雀噪歸客〈一作客子〉千里至妻孥怪我在驚定〈一作走〉還拭淚世亂遭飄蕩生還偶然遂鄰人滿牆頭感歎亦歔欷夜闌更秉燭相對如夢寐
　　晚嵗廹偷生還家少歡趣嬌兒不離䣛畏我復卻去憶昔好追涼故繞池邊樹蕭蕭北風勁撫事煎百慮頼知禾黍〈一作黍柇一作黍稌〉收已覺糟牀注如今足斟酌且用慰遲暮
　　羣雞正〈一作忽〉亂叫客至雞鬬爭〈一作正生〉驅雞上樹木始聞叩柴荊父老四五人問我久逺行手中各有擕傾榼濁復清苦〈一作莫〉辭酒味薄黍地無人耕兵革既未息兒童〈一作郎〉盡東征請為父老歌艱難媿深〈一作餘〉情歌罷仰天歎四座淚縱橫
　　偪仄〈一作側〉行贈畢曜〈一作⿰⿰行篇中字亦作⿰⿰一作贈畢四曜〉
　　偪仄何偪仄我居巷南子巷北可恨鄰里間十日不一見顔色自從官馬送還官行路難行澀如棘我貧無乗非無足昔者相過今不得實不是〈一作未敢〉愛微軀〈一作慵相訪〉又非闗足無力〈一本二句起處無實又二字〉徒歩翻愁官長怒此心炯炯君應識曉來急雨春風顛睡美不聞鐘鼓傳東家蹇驢許借我泥滑不敢騎朝天已令請急㑹通籍〈一作已令把牒還請假〉男兒信〈一作性〉命絶可憐焉能終日心拳拳憶君誦詩神凜然辛夷始花亦〈一作又〉已落況我與子非壯年街頭酒價常苦貴方外酒徒稀醉眠速宜〈一作徑湏〉相就飲一斗恰有三百青銅錢〈建中三年置肆釀酒斛収直三千〉
　　送李校書二十六韻〈李舟隴西人後封隴西縣男父岑水部郎中眉州刺史〉
　　代北有豪鷹生子毛盡赤渥窪騏驥兒〈一作種〉尤異是龍〈一作虎〉脊李舟名父子清峻流〈一作時〉軰伯人間好〈一作妙〉少年不必須白晳十五富文史十八足賔客十九授校書二十聲輝〈一作燀一作烜一作□〉赫衆中每一見使我潛動魄自恐二男兒辛勤養無益乾元元〈一作二〉年春萬姓始安宅舟也衣綵衣告我欲逺適倚門固有望歛衽就行役南登吟白華已見楚山碧藹藹咸陽都冠蓋日雲〈一作巳如〉積何時太夫人堂上㑹親戚汝翁草明光天子正前席歸期豈爛漫〈一作熳〉別意終感激顧我蓬屋姿謬通金閨〈一作門〉籍小來習性嬾晚節〈一作嵗〉慵轉劇每愁悔吝作如覺天地窄羨君齒髪新行已能夕惕臨岐意頗切對酒不能喫囘身視緑野慘澹如荒澤老雁春忍〈一作忍春〉飢哀號待枯麥時哉髙飛燕絢練新羽翮長雲濕褒斜漢水饒巨石無令軒車遲衰疾悲夙昔
　　洗兵馬〈原注收京後作〉
　　中興諸將收山東㨗書日〈一作夜一作夕〉報清晝同河廣傳聞一葦過胡危〈一作兒〉命在破竹中祇殘鄴城不日得獨任朔方無限功〈郭子儀領朔方軍屢破賊拔衛州進圍鄴城〉京師皆騎汗血馬囘紇〈囘紇以驍騎三千助討安慶緒〉餵肉葡萄宮已喜皇威清海岱常思仙仗過崆峒〈山在平涼縣西〉三年笛裏闗山月萬國兵前草木風成王〈廣平王俶〉功大心轉小郭相〈中書令闗子儀〉謀深〈一作猷〉古來少司徒〈李光弼加檢校司徒〉清鑒懸明鏡尚書〈王思禮遷兵部尚書〉氣與秋天杳二三豪俊為時出整頓乾坤濟時了東走無復憶鱸魚南飛覺有安巢〈一作枝〉鳥青春復隨冠冕入紫禁〈一作駕〉正耐煙花繞鶴禁通霄鳯輦備雞鳴問寢龍樓〈一作蛇〉曉攀龍附鳯勢〈一作世〉莫當天下盡化為侯王〈加封蜀郡靈武元從功臣肅宗獨厚郭湜李輔國軰〉汝等豈知䝉〈一作象〉帝力時來不得誇身強闗中既留蕭丞相〈謂杜鴻漸肅宗至平涼鴻漸悉録軍資儲廥上之上喜曰靈武吾之闗中卿乃蕭何也〉幕下復用張子房〈時張鎬代房琯為相故下専言之〉張公一生江海客身長九尺鬚眉蒼徴起適遇風雲㑹扶顛始知籌策良青白馬更何有後漢今周喜再昌寸地尺天皆入貢竒祥異瑞爭來送不知何國致白環復道諸山得銀甕隠士〈謂李泌時求歸衡山〉休歌紫芝曲詞人解〈一作角〉撰河清〈一作清河〉頌〈時楊炎軰爭獻靈武受命鳯翔出師頌之類〉田家望望惜雨乾布糓處處催春種淇上健兒歸莫嬾城南思婦愁多夢安得壯士挽天河浄洗甲兵長不用
　　留花門〈甘州東北千餘里有居延海又北三百里有花門山堡又東北千里至囘紇牙帳肅宗還西京葉護辭歸奏曰囘紇戰兵留在沙𫟍今歸靈夏取馬更為陛下收范陽餘孽〉
　　北門〈一作北方一作花門〉天驕子飽肉氣勇決髙秋馬肥健挾矢射漢月自古以為患詩人厭薄伐修徳使其來羈縻固不絶胡為傾國至出入暗金闕中原有驅除隠忍用此物公主〈寜國公主妻囘紇可汗〉歌黃鵠君王指白日連雲屯左輔百里見積雪長㦸鳥休飛哀笳曙〈一作曉〉幽咽田家最恐懼麥倒桑枝折沙苑臨清渭泉香草豐潔渡河不用船千騎常撇烈〈一作滅沒一作捩〉胡塵踰太行雜種抵京室花門既湏留原野轉蕭瑟
　　病後遇〈一作過〉王倚飲贈歌
　　麟角〈一作鱗魚〉鳯觜世莫識〈一作辨〉煎膠續竒自見尚㸔王生抱此懐在於甫也何由羨且遇王生慰疇昔素知賤子甘貧賤酷見凍〈一作陳〉餒不足恥多病沈年苦無健王生怪我顔色惡答雲伏枕艱難徧瘧癘三秋孰可忍寒熱百日相交戰頭白眼暗坐有胝肉黃皮皺命如綫惟生哀我未平復為我力致羙殽膳遣人向市賖香稉喚婦出房親自饌長安冬葅酸且緑金城土酥靜如練兼求富〈一作畜〉豪〈一作畜豕〉且割鮮密沽斗酒諧終宴故人情義〈一作味〉晚誰似令我手腳輕欲漩〈一作旋〉老馬為駒信〈一作總〉不虛當時得意況深眷但使殘年飽喫飯只願無事常相見
　　湖城東遇孟雲卿復歸劉顥宅宿宴飲散因為醉歌〈蔡本題上有冬末以事之東都七字孟雲卿河南人與元結杜甫軰相友善〉
　　疾風吹塵暗河縣行子隔手不相見湖城城南〈一作東一作北〉一開眼駐馬偶識雲卿面向〈一作況〉非劉顥為地主嬾囘鞭轡成髙〈一作城南〉宴劉侯歎〈一作歡〉我攜客來置酒張燈促華饌且將欵曲終今夕〈一作經今冬〉休語〈一作話〉艱難尚酣戰照室紅爐促曙光〈一作簇曙花〉縈窗素月垂文〈一作秋〉練天開地裂長安陌〈一作春〉寒盡春生〈一作紫陌春寒〉洛陽殿豈知驅車復同軌可惜刻漏隨更箭人生㑹合不可常庭樹雞鳴淚如綫〈一作霰〉
　　閿鄉姜七少府設膾戲贈長歌
　　姜侯設膾當嚴冬昨日今日皆天風河凍未漁〈一作取魚一作黃河美魚一作黃河冰魚一作黃河味魚〉不易得鑿冰恐侵河伯宮饔人受魚鮫人手洗魚磨刀魚眼紅無聲細下飛碎〈一作素〉雪有骨已刴觜〈平聲喙也〉春蔥偏勸腹腴媿年少輭炊香飯〈一作稉〉縁老翁落碪何曾白紙濕放箸未覺金盤空新歡便飽姜侯徳清觴異味情屢極東歸貪〈一作貧〉路自覺難欲別上馬身無力可憐為人好心事扵我見子真顔色不恨我衰子貴時悵望且為今相憶
　　戲贈閿鄉秦少公〈一作翁一作府唐人稱尉為少公〉短歌
　　去年行宮當〈一作守〉太白朝囘君是同舍客同心不減骨肉親每語見許文章伯今日時清兩京道相逄苦覺人情好昨夜邀歡樂更無多才依舊能潦〈一作傾〉倒
　　李鄠縣丈人胡馬行
　　丈人駿馬名胡騮前年避胡〈一作賊〉過金牛囘鞭卻走見天子朝飲漢水暮靈州自矜胡騮竒絶代乗出千人萬人愛一聞説盡急難材轉益愁向駑駘軰頭上鋭耳批秋竹腳下髙蹄削寒玉始知神龍別有種不比俗〈一作凡〉馬空多肉洛陽大道時再清累日喜得俱東行鳯臆龍〈一作麟〉鬐〈一作麟一作麟髻〉未易識側身注目長風生
　　義鶻〈宋刻諸本皆有行字〉
　　隂崖有蒼〈一作二〉鷹養子黑柏顛白蛇登其巢吞噬〈一作之〉恣〈一作〉朝餐雄飛逺求食雌者鳴辛酸力強不可制黃口無〈一作寜〉半存其父從西歸〈一作來〉飜身入長煙斯湏領健鶻痛〈一作寃〉憤〈一作憤懣〉寄所宣斗上捩孤影噭哮〈一作無聲〉來九天修鱗脫逺枝巨顙坼老拳髙空得蹭蹬短〈一作茂〉草辭蜿蜒折尾能一掉〈一作擺〉飽〈一作飢〉腸皆〈一作今〉已〈一作以一作已皆〉穿生雖滅衆雛死亦垂千年物情有報復快意貴目前茲實鷙鳥最急難心炯〈一作皎〉然功成失所往〈一作在〉用舍何其賢近經潏水湄此事樵夫〈一作人〉傳飄蕭覺素髮凜欲〈一作烈一作若〉衝儒冠人生許與〈一作計有〉分只在〈一作亦存〉顧盼間聊為義鶻行用〈一作永〉激壯士肝
　　畫鶻行〈一作畫雕〉
　　髙堂見生〈一作老〉鶻颯爽動秋骨初驚無拘攣〈一作卷〉何得立突兀乃知畫師妙功〈一作巧〉刮造化窟寫作〈一作此〉神駿姿充君眼中物烏鵲滿樛枝軒然恐其出側腦㸔青霄寜為衆禽沒長翮如刀劎人寰可超越乾坤空崢嶸粉墨且蕭瑟緬思〈一作想〉雲沙際自有煙霧質吾今意何傷顧歩獨紆鬱
　　瘦馬行〈一作老馬〉
　　東郊痩〈一作老〉馬使我傷骨骼〈一作骸〉硉兀如堵牆絆之欲動轉欹側此豈有意仍騰驤細㸔六〈一作火〉印帶官字〈監牧馬右膊皆印官字〉衆道三〈一作官〉軍遺路旁皮乾剝落雜〈一作盡〉泥滓毛暗蕭條連雪霜去嵗奔波逐餘寇驊騮不慣不得將士卒多騎內廐馬惆悵恐是病乘黃當時歴塊誤一蹷委棄非汝能〈一作難〉周防見人慘澹若哀訴失主錯莫無晶〈一作精〉光天寒逺放雁為伴〈一作侶〉日暮不〈一作未〉收〈一作衣〉烏啄瘡誰家且養願終恵更試明年春草長
　　新安吏〈原注收京後作雖收兩京賊猶充斥朱長孺曰以下諸詩皆乾元二年自華州之東都道途所感而作〉
　　客行新安道喧呼聞㸃兵借問新安吏縣小更無丁府帖〈一作符〉昨夜〈一作日〉下次選中男〈天寶三載制百姓年十八為中男〉行中男絶短小何以守王城肥男有母送瘦男獨伶俜白水暮東流青山猶〈一作𨳩〉哭聲莫自使眼枯收汝淚縱橫眼枯即〈一作卻〉見骨天地終無情我軍取〈一作至一作收〉相州日夕望其平豈意賊難料歸軍星散營〈九節度圍鄴日久軍無統帥且乏食史思明自魏來救戰扵安陽官軍潰郭子儀斷河陽橋保東京〉就糧近故壘練卒依舊京掘壕不到水牧馬役亦輕〈此下俱言子儀留守事〉況乃王師順撫養甚分明送行勿泣血〈一作垂泣〉僕射如父兄〈子儀因潏水之敗從司徒降右僕射〉
　　潼闗吏〈安祿山兵北哥舒翰請堅守潼闗明皇聽楊國忠言力趣出兵翰撫膺慟哭而出兵至靈寶潰闗遂失守〉
　　士卒何草草築城潼闗道大城鐵不如小城萬丈餘借問潼闗吏修闗〈一作築城〉還備胡要我下馬行為我指山隅連雲列戰格飛鳥不能踰胡來但自守豈復憂西都丈〈一作大〉人視要處窄〈一作穿〉狹容單車艱難奮長㦸萬〈一作千〉古用一夫哀哉桃林戰百萬化為魚請囑防闗將慎勿〈一作莫〉學哥舒
　　石壕吏〈陜縣有石壕鎮〉
　　暮投石壕邨有吏夜捉人〈如延切見烈女頌〉老翁踰牆走老婦出門㸔〈一作㸔門一作首〉吏呼一何怒婦啼一何苦聽婦前致詞三男鄴城戍一男附書至〈一作到〉二男新戰死存〈一作在〉者且〈一作是〉偷生死者長巳矣室中更無人惟〈一作所〉有乳下孫有孫〈一作孫有〉母未去出入〈一作更〉無完帬〈一作孫母未便出見吏無完帬〉老嫗力雖衰請從吏夜歸急應河陽役〈李光弼與郭子儀相繼守河陽城〉猶得備晨炊夜久語聲絶如聞泣幽咽天明登前途獨與老翁別
　　新婚別
　　兔絲附蓬麻引蔓故〈一作固〉不長嫁女與征夫不如棄路旁結髪為妻子〈一作子妻一作君妻〉席不煖君牀暮婚晨告別無乃太怱忙君行雖〈一作既〉不逺守邊赴〈一作戍〉河陽妾身未分明何以拜姑嫜父母養我時日〈一作月〉夜令我藏生女有所歸雞狗〈一作犬〉亦得〈一作相〉將君今〈一作生〉往死〈一作死生〉地沈痛廹中腸誓欲隨君去〈一作往〉形勢反蒼黃勿為〈一作改〉新婚念努力事戎行婦人在軍中兵氣恐不揚自嗟貧家女久致〈一作致此〉羅𥜗裳羅𥜗不復施對君洗紅妝仰視百鳥飛大小必雙翔人事〈一作生〉多錯迕與君永相望
　　垂老別
　　四郊未寜靜垂老〈一作死〉不得安子孫陣亡盡焉用身獨完投杖出門去同行為辛酸幸有牙齒存〈一作好〉所悲骨髓〈一作肉〉乾男兒既介冑長揖別上官老妻臥路啼嵗暮衣裳單孰知是死別且復傷其寒此去必不歸還聞勸加餐土門〈井陘口名土門八陘之一〉壁甚堅杏園〈汲縣有杏園鎮土門杏園皆在河北〉度亦難勢異鄴城下縱死時猶〈一作獨〉寛人生有離合豈擇衰老〈一作盛〉端憶昔少壯日遲囘竟長歎萬國盡征戍〈一作東征〉烽火被岡巒積屍草木腥流血川原丹何鄉為樂土安敢尚盤桓棄絶蓬室居塌然摧肺肝
　　無家別
　　寂莫天寶後園廬但蒿藜我里百〈一作萬〉餘家世亂各東西存者無消息死者為〈一作委〉塵泥賤子因陣敗歸來尋舊〈一作故〉蹊人〈一作久〉行見空巷〈一作室〉日瘦氣慘悽但對狐與貍豎毛怒我啼四鄰何所有一二老寡妻宿鳥戀本枝安辭且窮棲方春獨荷鋤日暮還灌畦縣吏知我至召令習鼔鞞雖從本州役內顧無所擕近行止一身逺去終轉迷家鄉既盪盡逺近理亦齊永痛長病母五年委溝谿生我不得力終身兩酸嘶人生無家別何以為烝黎
　　夏日歎
　　夏日出東北陵天經〈一作經天陵〉中街〈即中道黃道所經也〉朱光徹厚地鬱蒸何由開上蒼久無雷無乃號令乖雨降不濡物良田起黃埃飛鳥苦熱死池魚涸其泥萬人尚流冗舉目唯蒿萊至今大河北化〈一作盡〉作虎與豺浩蕩想幽薊王師安在哉對食不能餐我心殊未諧眇然貞觀初難與數子偕〈謂長孫房魏之流〉
　　夏夜歎
　　永日不可暮炎蒸毒我〈一作中〉腸安得萬里風飄颻吹我裳昊天出華月茂林延踈光仲夏苦夜短開軒納微涼虛明見纎毫羽蟲亦飛揚物情無巨細自適固其常念彼荷戈士窮年守邊疆何由一洗濯執熱互相望竟夕擊刁斗喧聲連萬方青紫雖被體不如早還鄉北城悲笳發鸛鶴號且翔況復〈一作懐〉煩促倦激烈思時康
　　立秋後題
　　日月不相饒節序昨夜隔𤣥蟬無停號秋燕巳如客平生獨往願惆悵年半百罷官亦由人何事拘形役






　　御定全唐詩卷二百十七
<集部,總集類,御定全唐詩>
