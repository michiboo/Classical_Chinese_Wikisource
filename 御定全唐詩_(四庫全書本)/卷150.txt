　　欽定四庫全書
　　御定全唐詩巻一百五十
　　劉長卿
　　奉使新安自桐廬縣經嚴陵釣臺宿七里灘下寄使院諸公
　　悠然釣臺下懐古時一望江水自潺湲行人獨惆悵新安從此〈一作茲〉始桂檝方蕩漾囘轉百里〈一作里閭〉間青山千萬狀連崖去不斷對嶺遙相向夾岸黛色愁〈一作秋〉沈沈緑波上夕陽留古木水鳥拂寒浪月下扣舷聲煙中採菱唱猶憐負羈束未暇依清曠牽役徒自勞近名非所向何時故山裏卻醉松花釀囘首唯白雲孤舟復誰訪
　　題虎丘寺
　　青林虎丘寺林際翠微路仰〈一作卻〉見山僧來遙從飛鳥處茲峰淪寳玉千載唯丘墓埋劒人空傳鑿山龍已去捫蘿披翳薈路轉夕陽虎嘯崖谷寒猿鳴杉〈一作桂〉松暮裵囘北樓上江海窮一顧日映千里帆鴉歸萬家樹
　　蹔因愜所適果得捐外慮庭暗棲閒雲簷香滴甘露久迷空寂理多為繁華故永欲投死生餘生豈能誤
　　奉餞鄭中丞罷浙西節度還京
　　天上移將星元戎罷龍節三軍含怨慕橫吹聲斷絶五馬嘶城隅萬人臥車轍滄洲浮雲暮杳杳去帆發囘首不問家歸心遙向闕煙波限吳楚日夕事淮越弔影失所依側身隨下列孤蓬飛不定長劒光未滅緑綺為誰彈緑芳堪自擷悵然江南春獨此湖上月千里懐去思百憂變華髮頌聲滿江海今古流不竭
　　送裴四判官赴河西軍試
　　吏道豈易愜如君誰與儔逢年將騁驥臨事無全牛鮑叔幸相知田蘇頗同遊英資挺孤秀清論含古流〈一作風流又作九流〉出塞佐〈一作復〉持簡辭家擁鳴騶憲臺貴公舉幕府資良籌武士佇明試皇華難久留陽關望天盡洮水令人愁萬里看一鳥曠然煙霞收晩花對古戍春雪含〈一作寒〉邊州道路難暫隔音塵那〈一作仍〉可求他時相望處明月西南樓
　　旅次丹陽郡遇康侍御宣慰召募兼別岑單父
　　客心暮千里囘首煙花繁楚水渡歸夢春江連故園羇人懐上國驕虜窺中原胡馬暫為害漢臣多負恩羽書晝夜飛海〈一作塞〉內風塵昏雙鬢日已白孤舟心且〈一作可〉論繡衣從此〈一作北〉來汗馬宣王言憂憤激忠勇悲歡動黎元南徐爭赴難發卒如雲屯倚劒看太白洗兵臨海門故人亦滄洲少別堪傷魂積翠下京口歸潮落山根如何天外帆又此〈一作入此〉波上尊空使憶君䖏鶯聲催淚痕
　　客舍贈別韋九建赴任河南韋十七造赴任鄭縣就便覲省
　　與子頗疇昔常時仰英髦弟兄盡公器詩賦凌風騷頃者遊上國獨能光選曹香名冠二陸精鍳逢山濤且副倚門望莫辭趨府勞桃花照綵服草色連青袍征馬臨素滻離人傾濁醪華山微雨霽祠上殘雲髙而我倦棲息別君良鬱陶春風亦未已旅思空滔滔拙分甘棄置窮居長蓬蒿人生未鵾化物議如鴻毛迢遞兩鄉別殷勤一寶刀清琴有古調更向何人操
　　送元八遊汝南
　　元生實竒邁幸此論疇昔刀筆素推髙鋒鋩久無敵縱橫濟時意跌宕過人蹟破産供酒錢盈門皆食客田園頃失計資用深相迫生事誠可憂嚴裝逺何適世情薄恩義俗態輕窮厄四海金雖多其如向人惜迢遞朗陵道悵望都門夕向別伊水南行看楚雲隔繁蟬動髙栁疋馬嘶平澤潢潦今正深陂湖未澄碧人生不得已自可甘形役勿復尊前酒離居剩悽戚
　　奉和李大夫同呂評事太行苦熱行兼寄院中諸公仍呈王員外
　　迢遞太行路自古稱險惡千騎儼欲前羣峰望如削火雲從中出〈一作起〉仰視飛鳥落汗馬臥髙原危旌倚長薄清風竟〈一作何〉不至赤日方〈一作何〉煎鑠石枯〈一作露〉山木燋鱗窮水泉涸九重今旰食萬里傳明略諸將候軒車元兇愁鼎鑊何勞短兵接自有長纓縳通越事豈難渡瀘功未博朝辭羊腸阪夕望貝丘郭漳水斜遶營常山遙入幕永懐姑蘇下遙寄建安作白雪和難成滄波意空託陳琳書記好王粲從軍樂早晩歸漢廷隨公〈一作君〉上麟閣
　　洛陽主簿叔知和驛承恩赴選伏辭一首
　　仲父王佐材屈身仇香位一從理京劇萬事皆容易則知無不可通變有餘地器宇溟渤寛文鋒鏌鋣利憧憧洛陽道日夕皇華使二載出江亭一心奉王事功成良可録道在知無愧天府留香名銓闈就明試賦詩皆舊友攀轍多新吏綵服辭髙堂青袍擁征騎此行季春月時物正鮮媚官栁陰相連桃花色如醉長安想在目前路遙髣髴落日看華山關門逼青翠行襜稍已隔結戀無能慰誰念尊酒間裵囘竹林意
　　題寃句宋少府㕔留別
　　宋侯人之秀獨歩南曹吏世上無此才天生一公器尚甘黃綬屈未適青雲意洞澈萬頃陂昻藏千里驥從宦聞苦節應物推髙誼薄俸不自資傾家共人費顧予倦棲託終日憂窮匱開口即有求私心豈無愧幸逢東道主因輟西征騎對話堪息機披文欲忘味壺觴招過客几案無留事緑樹映層城蒼苔覆閒地一言重然諾累夕陪宴慰何意秋風來颯然動歸思留歡殊自愜去念能為累草色愁別時槐花落行次臨期仍把手此㑹良不易他日瓊樹枝相思勞夢寐
　　罷攝官後將還舊居留辭李侍御
　　江海今為客風波失所依白雲心已負黃綬計仍非累辱羣公薦頻霑一尉微去縁焚玉石來為采葑菲州縣名何在漁樵事亦違故山桃李月初服薜蘿衣熊軾分朝寄龍韜解賊圍風謡傳吏體雲物助兵威白雪飄詞律青春發禮闈引軍橫吹動援翰㨗書揮草映翻營緑花臨檄羽飛全吳爭轉戰狂虜怯知機憶昨趨金節臨時廢玉徽俗流應不厭靜者㦯相譏世難慵干謁時閒喜放歸潘郎悲白髮謝客愛清輝樗散材因棄交親跡已稀獨愁看五栁無事掩䨇扉世累多行路生涯向釣磯榜連溪水碧家羨渚田肥旅食傷飄梗巖棲憶採薇悠然獨歸去囘首望旌旗
　　贈別於〈一作韋〉羣投筆赴安西
　　風流一才子經史仍滿腹心鏡萬象生〈一作全〉文鋒衆人服頃遊靈臺下頻棄荊山玉蹭蹬空數年裵囘冀微祿朅來投筆硯長揖謝親族且欲圖〈一作從〉變通安能守拘束本持鄉曲譽肻料泥塗辱誰謂命迍邅還令計反〈一作身翻〉覆西戎今未弭〈一作殄〉胡騎屯山谷坐恃龍豹韜全輕蜂蠆毒拂衣從此去擁傳一何速元帥許提𢹂他人佇瞻矚出門寡儔侶矧乃無僮僕黠虜時相逢黃沙暮愁〈一作無一作難〉宿蕭條逺囘首萬里如在目漢境天西窮湖山海邊緑想聞羗笛處淚盡關山曲地闊鳥飛遲風寒馬毛縮邊愁殊浩蕩離思空斷續塞上〈一作下〉歸限〈一作恨歸〉賒尊前別期促知君志不小一舉凌鴻鵠且願樂從軍功名在殊俗
　　送薛據宰渉縣〈自永樂主簿陟狀尋復選受此官〉
　　故人河山秀獨立風神異人許白睂長天資青雲器雄詞變文名髙價喧時議下筆盈萬言皆合古人意一從負能名數載猶卑位寶劒誠可用烹鮮是虛棄昔聞在河上髙臥自無事几案終日閒蒲鞭使人畏頃因嵗月滿方謝風塵吏頌徳有輿人薦賢逢八使棲鸞往已屈馴雀今可嗣此道如不移雲霄坐應致縣前漳水緑郭外晉山翠日得謝客遊時堪陶令醉前期今尚逺握手空宴慰驛路疎柳長春城百花媚裵囘白日隱暝色含天地一鳥向灞陵孤雲送行騎夫君多述作而我常諷味賴有瓊瑤資能寛別離思槐陰覆堂殿苔色上階砌鳥倦自歸飛雲閒獨容㵝既將慕幽絶兼欲看定慧遇物忘世縁還家嬾生計無生妄已息有妄心可制心鏡常虛明時人自淪翳
　　早春贈別趙居士還江左時長卿下第歸嵩陽舊居
　　見君風塵裏意出風塵外自有滄洲期含情十餘載深居鳳城曲〈一作北〉日預龍華㑹果得〈一作有〉僧家縁能遺俗人態一身今已適萬物知何愛悟法電已空看心水無礙且將窮妙理兼欲〈一作亦〉尋勝槩何獨謝客遊當為逺公輩放舟馳楚郭負杖辭秦塞目送南飛雲令人想吳㑹遙思舊遊䖏髣髴疑相對夜火金陵城春煙石頭瀨滄波極天末萬里明如帶一片孤客帆飄然向青〈一作殘〉靄楚天合〈一作含〉江氣雲色常霮䨴隱見湖中山相連數州內君行意可得全與時人背歸路隨楓林還鄉念蓴菜顧予尚羈束何幸承眄睞素願徒自勤清機本難逮累幸忝賔薦末路逢沙汰濩落名不成裵囘意空大逢時雖〈一作難〉貴達守道甘易退逆旅鄉夢頻春風客心碎別君日已逺離念無明晦予亦返柴荊山田事耕耒夜宴洛陽程九主簿宅送楊三山人往天台尋智者禪師隠居
　　東林問逋客何處棲幽偏滿腹萬餘巻息機三十年志圖良已久鬢髮空蒼然調嘯寄疎曠形骸如棄捐本家關西族別業嵩陽田雲臥能獨往山棲幸周旋垂竿不在魚賣藥不為錢藜杖閒倚壁松花常醉眠頃辭青溪隠來訪赤縣仙南畆自甘賤中朝唯愛賢仍空世諦法逺結天台縁魏闕從此去滄洲知所便主人瓊枝秀寵別瑤華篇落日掃塵榻春風吹客船此行頗目適物外誰能牽弄棹白蘋裏掛帆飛鳥邊落潮見孤嶼徹底觀澄漣雁過湖上月猿聲峰際天羣峰趨海嶠千里黛相連遙倚赤城上曈曈初日圓昔聞智公隱此地常安禪千載已如夢一燈今尚傳雲龕閉遺影石窟無人煙古寺暗喬木春崖鳴細泉流塵既寂寞緬想增嬋娟山鳥怨庭樹門人思歩蓮夷猶懐永路悵望臨清川漁人來夢裏沙鷗飛眼前獨遊豈易愜羣動多相纒羨爾五湖夜往來閒扣舷
　　𤓰洲驛奉餞張侍御公拜膳部郎中卻復憲臺充賀蘭大夫留後使之嶺南時侍御先在淮南幕府
　　太華髙標峻青陽淑氣盤屬辭傾渤澥稱價掩琅玕楊葉頻推中芸香早拜官後來慚轍跡先達仰門䦨佐劇勞黃綬提綱疾素餐風生趨府歩筆偃觸邪冠骨鯁知難屈鋒鋩豈易干佇將調玉鉉翻自落金丸異議那容直專權本畏彈寸心寧有負三黜竟無端適喜鴻私降旋驚羽檄攢國憐朝市易人怨虎狼殘天地龍初見風塵虜未殫隨川歸少海就日背長安副相榮分寄輸忠義不刋擊胡馳汗馬遷蜀扈鳴鑾月罷名卿署星懸上將壇三軍揺斾出百越畫圖觀茅茹能相引沙肯再蟠兼榮知任重交辟許才難勁直隨臺柏芳香動省蘭璧從全趙去鵬自北溟摶星象銜新寵風霜帶舊寒是非生倚伏榮辱繫悲歡疇昔偏殊眄屯䝉獨永歎不才成擁腫失計似邯鄲江國傷移律家山憶考槃一為鷗鳥誤三見露華團囘首青雲裏應憐濁水瀾愧將生事托羞向鬢毛看知已傷愆素他人自好丹鄉春連楚越旅宿寄風湍世路東流水滄江一釣竿松聲伯禹穴草色子陵灘度嶺情何臨流興未䦨梅花分路逺揚子上潮寛夢想懐依倚煙波限渺漫且愁無去雁寧冀少囘鸞極浦春帆迥空郊晩騎單獨憐南渡月今夕送歸鞍
　　至徳三年春正月時謬䝉差攝海鹽令聞王師收二京因書事寄上浙西節度李侍郎中丞行營五十韻
　　天上胡星孛人間〈一作東山〉反氣橫風塵生汗馬河洛縱長鯨本謂〈一作為〉才非據誰知〈一作防〉禍已萌食叅將可待誅錯輙為名萬里兵鋒接三時羽檄驚負恩殊鳥獸流毒遍黎氓朝市成蕪沒干戈起戰爭人心懸反覆〈一作覆載〉天道暫虛盈略地侵中土傳烽到上京王師陷魑魅帝座逼欃槍渭水嘶胡馬秦山泣漢兵關原馳萬騎煙火亂千甍鳳駕瞻西幸龍樓議〈一作向〉北征自將行破竹誰學去吹笙白日重輪慶𤣥穹再造榮鬼神潛釋〈一作畜〉憤夷狄逺輸誠海內戎衣卷關中賊壘平山川隨轉戰草木困〈一作助〉橫行區宇神功立謳歌〈一作謡〉帝業成天囘萬象慶龍見五雲迎小苑春猶在長安日更明星辰歸正位〈一作路〉雷雨發殘生文物登前古簫韶下太清未央新栁色長樂舊鐘聲八使推邦彥中司案國程蒼生矚伊呂明主仗〈一作伏〉韓彭兇醜將除蔓姦豪已負荊世危看柱石時難識忠貞薄伐徴貔虎長驅擁斾旌吳山依重鎮江月帶行營金石懸詞律煙雲動筆精運籌初減竈調鼎未和羮北虜傳初解東人望已傾池塘催謝客花木待春卿昔忝登龍首能傷困驥鳴艱難悲伏〈一作仗〉劒提握喜懸衡巴曲誰堪聽秦臺自有情遂令辭短褐仍欲請長纓久客田園廢初官印綬輕榛蕪上國路苔蘚北山楹嬾慢羞趨府驅馳憶退耕榴花無暇醉蓬髪帶愁縈地僻方言異身微俗慮〈一作累〉並家憐䨇鯉斷才媿小鱗烹滄海今猶滯青陽歳又更洲香生杜若谿煖〈一作逺〉戲鵁鶄煙水〈一作雪〉宜春候褰關〈一作開〉值晩晴潮聲來萬井山色映孤城旅夢親喬木歸心亂早鶯倘無知已在今已訪蓬瀛
　　尋張逸人山居
　　危石纔通鳥道空山更有人家桃源定在深處澗水浮來落花
　　發越州赴潤州使院留別鮑侍御
　　對水看山別離孤舟日暮行遲江南江北春草獨向金陵去時
　　送陸灃還吳中〈一作李嘉祐詩〉
　　𤓰歩寒潮送客楊柳〈一作花〉暮雨沾衣故山南望何處秋草連天獨歸
　　苕溪酬梁耿別後見寄〈一作荅秦徴君徐少府春日見集苕溪酬梁耿別後見寄六言〉
　　清川永路何極〈一作清溪落日初低〉落日〈一作惆悵〉孤舟解攜鳥向〈一作去〉平蕪逺近人隨流水東西白雲千里萬里明月前溪後溪惆悵〈一作獨恨〉長沙謫去江潭芳〈一作春〉草萋萋
　　蛇浦橋下重送嚴維
　　秋風䬃䬃鳴條風月相和寂寥黃葉一離一別青山暮暮朝朝寒江漸出髙岸古木猶依斷橋明日行人已逺空餘淚滴囘潮
　　七里灘重送
　　秋江𣺌𣺌水空波越客孤舟欲榜歌手摺衰楊悲老大故人零落已無多
　　家園𤓰熟是故蕭相公所遺𤓰種悽然感舊因賦此詩
　　事去人亡跡自留黃花緑蔕不勝愁誰能更向青門外秋草茫茫覓故侯
　　重送裴郎中貶吉州
　　猿啼客散暮江頭人自傷心水自流同作逐臣君更逺青山萬里一孤舟
　　尋盛禪師蘭若
　　秋草黃花覆古阡隔林何處起人煙山僧獨在山中老唯有寒松見少年
　　寄許尊師
　　獨上雲梯入翠微䝉䝉〈一作濛濛〉煙雪映巖扉世人知在中峰裏遙禮青山恨不歸
　　酬李穆見寄
　　孤舟相訪至天涯萬轉雲山路更賒欲掃柴門迎逺客青苔黃葉滿貧家
　　送王司馬秩滿西歸
　　漢主〈一作代〉何時〈一作人〉放〈一作訪〉逐臣江邊幾度送歸人同官歲嵗先辭滿唯有青山伴老身
　　寄別朱拾遺
　　天書逺召滄浪客幾度臨岐病未能江海茫茫春欲遍行人一騎發金陵
　　㑹赦後酬主簿所問
　　江南海北長相憶淺水深山獨掩扉重見太平身〈一作人〉已老桃源久住不能歸
　　贈秦系
　　向風長嘯戴紗巾野鶴由來不可親明日東歸變名姓五湖煙水覓何人
　　酬靈徹公相招
　　石磵泉聲久不聞獨臨長路雪紛紛如今漸欲生黃髮願脫頭冠與白雲
　　贈崔九載華
　　憐君一見一悲歌歲歲無如老去何白屋漸看秋草沒青雲莫道故人多
　　同崔載華贈日本聘使
　　憐君異域朝周逺積水連天何處通遙指來從初日外始知更有扶桑東
　　送建州陸使君
　　漢庭初拜建安侯天子臨軒寄所憂從此向南無限路䨇旌已去水悠悠
　　送秦侍御外甥張篆之福州謁鮑大夫秦侍御與大夫有舊
　　萬里閩中去𣺌然孤舟水〈一作海〉上入寒煙轅門拜首儒衣弊貌似牢之豈不憐
　　聞奉迎皇太后使沈判官至因有此作〈太后徳宗皇帝母也安史之亂失於東都帝即位分命使臣周行天下求訪終不得〉
　　長樂宮人掃落花君王正候五雲車萬方臣妾同瞻望疑在曾城阿母家
　　送劉萱之道州謁崔大夫
　　沅水悠悠湘水春臨岐南望一沾巾信陵門下三千客君到長沙見幾人
　　過鄭山人所居
　　寂寂孤鶯啼杏園寥寥一犬吠桃源〈一作白首深藏谷口村春山犬吠武陵原〉落花芳草無尋處萬壑千峰獨閉門
　　奉送賀若郎中賊退後之杭州
　　江上初收戰馬塵鶯聲栁色待行春䨇旌誰道來何暮萬井如今有幾人
　　爪洲驛重送梁郎中赴吉州
　　渺𣺌雲山去幾重依依獨聽廣陵鐘明朝借問南來客五馬雙旌何處逢
　　奉使鄂渚至烏江道中作
　　滄洲不復戀魚竿白髮那堪戴鐵冠客路向南何處是蘆花千〈一作十〉里雪漫漫
　　新息道中作
　　蕭條獨向汝南行客路多逢漢騎營古木蒼蒼離亂後幾家同住一孤城
　　春日宴魏萬成湘水亭
　　何年家住〈一作在〉此江濵幾度門前北渚春白髮亂生相顧老黃鶯自語豈知人
　　重送道標上人
　　衡陽千里去人稀遙逐孤雲入翠微春草青青新覆地深山無路若為歸
　　送李判官之潤州行營
　　萬里辭家事鼓鼙金陵驛路楚雲西江春不肯留歸〈一作行〉客草色青青送馬蹄
　　將赴南巴至餘干別李十二
　　江上花催問禮人鄱陽鶯報越鄉春誰憐此別悲歡異萬里青山送逐臣
　　時平後春日思歸
　　一尉何曾及布衣時平卻憶臥柴扉故園栁色催南客春水桃花待北歸
　　送陶十赴杭州攝掾
　　莫歎江城一掾卑滄洲未是阻心期浙中山色千萬狀門外潮聲朝暮時
　　使還七里瀨上逢薛承規赴江西貶官
　　遷客歸人醉晩寒孤舟暫泊子陵灘憐君更去三千里落日青山江上看
　　使囘赴蘇州道中作
　　春風何事逺相催路盡天涯始卻囘萬里無人空楚水孤帆送客到魚臺
　　昭陽曲
　　昨夜承恩宿未央羅衣猶帶御衣〈一作爐〉香芙蓉帳小雲屏暗楊栁風多水殿涼
　　罪所留繫每夜聞長洲軍笛聲
　　白日浮雲閉不開黃沙誰問冶長猜只憐橫笛關山月知處愁人夜夜來
　　贈微上人
　　禪門來往翠微間萬里千峰在剡〈一作別〉山何時共到天台裏身與浮雲處處閒
　　東湖送朱逸人歸
　　山色湖光併在東扁舟歸去有樵風莫道野人無外事開田鑿井白雲中
　　舟中送李十八〈一作送僧〉
　　釋子身心無有分〈一作紛〉獨將衣鉢去人羣相思晩望西林寺唯有鐘聲出白雲
　　送李穆歸淮南
　　揚州春草新年緑未去先愁去不歸淮水問君來早晩老〈一作無〉人偏畏過芳菲
　　晩春歸山居題𥦗前竹〈一作錢起詩題雲暮春歸故山草堂〉
　　溪上〈一作谷口〉殘春黃鳥稀辛夷花盡杏花飛始憐幽竹山窗下不改清陰待我歸







　　御定全唐詩巻一百五十
