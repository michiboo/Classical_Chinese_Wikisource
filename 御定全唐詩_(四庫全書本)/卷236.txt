　　欽定四庫全書
　　御定全唐詩卷二百三十六
　　錢起
　　錢起字仲文呉興人天寳十載登進士第官祕書省校書郎終尚書考功郎中大厯中與韓翃李端輩號十才子詩格新竒理致清贍集十三卷今編詩四卷
　　紫參歌〈並序〉
　　紫參幽芳也五葩連蕚狀飛禽羽舉俗名之五鳥花起故山道人蘭若尤豐此藥校書劉公詠歌之俾予繼組
　　逺公林下滿青苔春藥偏宜間日開往往幽人尋水見時時仙蝶隔雲來隂陽雕刻花如鳥對鳳連鷄一何小春風宛轉虎溪傍紫翼紅翹翻霽光貝葉經前無住色蓮花㑹裏暫留香蓬山才子憐幽性白雪陽春動新詠應知仙卉老雲霞莫賞夭桃滿蹊逕
　　瑪瑙杯歌
　　瑤溪碧岸生竒寳剖質披心出文藻良工雕飾明且鮮得成珍器入芳筵含華炳麗金尊側翠斚瓊觴忽無色繁急管催獻酬倐若飛空生羽翼⿰⿰蘭英照豹斑滿堂詞客盡朱顔花光來去傳香袖霞影髙低傍玉山王孫彩筆題新詠碎錦連珠復輝映世情貴耳不貴竒謾説海底珊瑚枝寧及琢磨當妙用燕歌楚舞長相隨
　　鋤藥詠
　　蒔藥穿林復在巘濃香秀色深能淺雲氣垂來裛露偏松隂占〈一作古〉處知春晚拂曙殘鶯百囀催縈泉帶石幾花開不隨飛鳥縁枝去如笑幽人出谷來對之不覺忘疎嬾廢巻荷鋤嫌日短豈無萱草樹堦墀惜爾幽芳世所遺但使芝蘭出蕭艾不辭手足皆胼胝寧學陶潛空嗜酒頽齡捨此事東菑
　　病鶴篇
　　獨鶴聲哀羽摧折沙頭一㸃留殘雪三山侶〈一作仙〉伴能逺翔五里裵回忍為別驚羣各畏野人機誰肎相將霞水飛不及川鳧長比翼隨波雙泛復雙歸碧海滄江深且廣目盡天倪安得往雲山隔路不隔心宛頸和鳴長在想何時白霧捲青天接影追飛太液前
　　片玉篇
　　至寳未為代所竒韞靈示璞荊山陲獨使虹光天子識不將清韻世人知世人所貴惟燕石美玉對之成瓦礫空山埋照凡幾年古色蒼痕宛自然重溪羃羃暗雲樹一片熒熒光石泉美人之鑒明且徹玉指提攜嘆竒絶試勞香袖拂莓苔不覺清心皎冰雪連城美價幸逢時命代良工豈見遺試作珪璋禮天地何如瓀⿰在堦墀
　　畫鶴篇〈省中作〉
　　㸃素凝姿任畫工霜毛玉羽照簾櫳借問飛鳴華表上何如粉繢彩屏中文昌宮近芙蓉闕蘭室絪緼香且結鑪氣朝成緱嶺雲銀燈夜作華亭月日暖花明梁燕歸應驚片雪在仙闈主人顧盻千金重誰𡧓裵回五里飛
　　秋霖曲
　　君不見聖主旰食憂元元秋風苦雨暗九門鳳凰池裏沸泉騰蒼龍闕下生雲根隂精離畢太淹度倦鳥將歸不知樹愁隂慘淡時殷雷生靈墊溺若寒灰公卿紅粒㸑丹桂黔首白骨封青苔貂裘玉食張公子炰炙熏天㦸門裏且如歌笑日揮金應笑禹湯能罪已鸛鳴蛙躍正及〈一作其〉時豹隠蘭凋亦可悲焉得太阿決屏翳還令率土見朝曦
　　白石枕〈並序〉
　　起與監察御史畢公耀交之厚矣頃於藍水得片石皎然霜明如其徳也許為枕贈之及琢磨將成炎暑已謝俗曰猶班女之扇可退也君子曰不然此真畢公之佳賞也故珍而賦之
　　琢珉勝水碧所貴素且貞曽無白圭玷不作浮磬鳴捧來太陽前一片新氷清沈沈風憲地待爾秋巳至璞堅難為功誰怨晚成器比徳無磷緇論交亦如此
　　賦得青城山歌送楊杜二郎中赴蜀軍
　　蜀山西南千萬重仙經最説青城峰青城嶔岑倚空碧逺壓峨嵋吞劍壁錦屏雲起易成霞玉洞花明不知夕星臺二妙逐王師阮瑀軍書王粲詩日落猨聲連玉笛晴來山翠傍旌旗綠蘿春月營門近知君對酒遙相思
　　送李大夫赴廣州
　　一賢間氣生麟趾鳳凰羽何意人之望未為王者輔出鎮忽推才盛哉文且武南越寄維城雄雄擁〈一作推一作寄〉甲兵鼓門通幕府天井入軍營厥俗多豪侈古來難致禮唯君飲氷心可酌貪泉水忠臣感聖君徇義不邀勲龍鏡逃山魅霜風破嶂雲征途凡幾轉魏闕如〈一作終〉在眼向郡海潮迎指鄉關樹逺按節化甌閩下車佳政新應〈一作當〉令尉佗俗還作上皇人支離交俊哲弱冠至華髪昔許霄漢期今嗟鵬鷃別圖南不可御惆悵守薄暮〈一作劣〉
　　送崔校書從軍
　　雁門太守能愛賢麟閣書生亦投筆寧唯玉劒報知已更有龍韜佐師律別馬連嘶出御溝家人幾夜望刀頭燕南春草傷心色薊北黃雲滿眼愁聞道輕生能擊虜何嗟少壯不封侯
　　送張將軍征西〈一作西征〉
　　長安少年唯好武金殿承恩爭破虜沙場烽火隔天山鐵騎征西〈一作西征〉幾嵗還戰處黒雲霾瀚海愁中明月度陽關玉笛聲悲離酌晚金方路極行人逺計日霜戈盡敵歸回首戎城空落暉始笑子卿心計失徒看海上節旄稀
　　送修武元少府
　　寸祿榮色養此行寧歎惜自今〈一作矜〉黃綬采蘭時不厭丹墀芳草色百戰荒城復井田幾家春樹帶人煙黎甿久厭蓬飄苦遲爾西南恵月傳
　　送崔十三東遊
　　千里有同心十年一㑹靣當杯緩箏柱倐忽催離宴丹鳳城頭噪晚鴉行人馬首夕陽斜灞上春風留別袂關東新月宿誰家官柳依依兩鄉色誰能此別不相憶
　　送鄔三落第還鄉
　　郢客文章絶世稀常嗟時命與心違十年失路誰知已千里思親獨逺歸雲帆春水將何適日愛東南暮山碧關中新月對離尊江上殘花待歸客名宦無媒自古遲窮途此別不堪悲荷衣垂釣且安命金馬招賢㑹有時
　　送馬明府赴江陵
　　陶令南行心自永江天極目澄秋景萬室遙方〈一作知〉犬不鳴䨇鳧下處人皆靜清風髙興得湖山門柳蕭條䨇翟〈一作鶴〉閒黃花滿把應相憶落日登樓北望還
　　送畢侍御謫居
　　崇蘭香死玉簮折志士吞聲甘徇節忠藎不為明主知悲來莫向時人説滄浪之水見心清楚客辭天淚滿纓百鳥喧喧噪一鶚上林髙枝亦難託寧嗟人世棄虞翻且喜江山得康樂自憐黃綬老嬰身妻子朝來勸隠淪桃花洞裏舉家去此別相思復幾春
　　送褚大落第東歸
　　離琴彈苦調美人慘向隅頃來荷䇿干明主還復扁舟歸五湖漢家側席明敭久豈意遺賢在林藪玉堂金馬隔青雲墨客儒生皆白首昨夢芳洲采白蘋歸期且喜故園春稚子只思陶令至文君不厭馬卿貧剡中風月久相憶池上舊遊應再得酒熟寧孤芳杜春詩成不枉青山色念此那能不羨歸長楊〈一作上陽〉諌獵事皆違他日東流一乘興知君為我掃荊扉
　　送傅管記赴蜀軍
　　終童之死誰繼出燕頷儒生今俊逸主將早知鸚鵡賦飛書許載蛟龍筆峨嵋玉壘指霞標鳥沒天低幕府遙巴山雨色藏征斾漢水猨聲咽短簫賜璧腰金應可料才略縱橫年且妙無人不重樂毅賢何敵能當魯連嘯日暮黃雲千里昏壯心輕別不銷魂勸君用卻龍泉劍莫負平生國士恩
　　送張少府
　　愁雲破斜照別酌勸行子蓬驚馬首風雁拂天邉水寸晷如三嵗離心在萬里
　　行路難
　　君不見明星映空月太陽朝升光盡歇君不見凋零委路蓬長風飄舉入雲中由來人事何嘗定且莫驕奢笑賤窮
　　盧龍塞行送韋掌記
　　雨雪紛紛黒山外行人共指盧龍塞萬里飛沙咽鼓鼙三軍殺氣凝旌斾陳琳書記本翩翩料敵張兵奪酒泉聖主好文兼好武封侯莫比漢皇年
　　效古秋夜長
　　秋漢飛玉霜北風掃荷香含情紡織孤燈盡拭淚相思寒漏長簷前碧雲靜如水月弔棲烏啼鳥起誰家少婦事鴛機錦幕雲屏深掩扉白玉窗中聞落葉應憐寒女獨無衣
　　臥病李員外題扉而去
　　僻陋病者居蒿萊行逕失誰知簮紱貴能問幽憂疾珂聲未駐門蘭氣先入室沈痾不冠帶安得候蓬蓽清揚〈一作青陽〉去莫尋離念頃來侵雀棲髙窗靜日出修桐隂枕上憶君子悄悄唯苦心
　　酬王維春夜竹亭贈別
　　山月隨客來主人興不淺今宵竹林下誰覺花源逺惆悵曙〈一作曉〉鶯啼孤雲還絶巘
　　山中寄時校書
　　蓬萊紫氣〈一作之子〉溫如玉唯予知爾陽春曲別來幾日芳蓀緑百花酒滿〈一作滿眼〉不見君青山一望心〈一作腸〉斷續
　　送李四擢第歸覲省
　　當年貴得意文字各爭名齊唱陽春曲唯君金玉聲懸黎寳中出髙價世難掩鴻羽不低飛龍津徒自險直矜鸚鵡賦不貴芳桂枝少俊蔡邕許長鳴唐舉知梁城下熊軾朱㦸何暐耀才子欲歸寧棠花已含笑髙門知慶大子孝覺親榮獨攬還珠美寧唯問絹情離筵不盡醉摻〈一作操〉袂一何早馬蹄西別輕樹色東看好行塵忽不見惆悵青門道
　　過曹鈞隠居〈一作者〉
　　荃蕙有竒性馨香道為人不居衆芳下寧老空林春之子秉髙節攻文還守真素書寸隂盡流水怨情〈一作聲〉新濟濟振纓客煙霄各致身誰當舉𤣥晏不使作良臣
　　哭曹鈞
　　苦節推白首憐君負此生忠藎名空在〈一作立〉家貧道不行朝來相憶訪蓬蓽只謂淵明猶臥疾忽見江南弔鶴來始知天上文星失嘗恨知音千古稀那堪夫子九泉歸一聲鄰笛殘陽裏酹酒空堂淚滿衣
　　東陽郡齋中詣南山招韋十〈一作東陽郡齋書事〉
　　霽來海半〈一作畔〉山隠映城上〈一作中〉起中峰落照時殘雪翠微裏同心久為別孤興那對此良㑹何遲遲清揚〈一作陽〉瞻則邇
　　清〈一作青〉泥驛迎獻王侍御
　　候館掃清晝使車出明光森森入郭樹一道引飛霜仰視驄花白多慚綬色黃鷦鷯無羽翼願假憲烏翔
　　沭陽古渡作
　　日落問津處雲霞殘碧空牧牛避田燒退鷁隨潮風迴首故鄉逺臨流此路窮翩翩青㝠去羨彼髙飛鴻
　　臥疾荅劉道士
　　白露蠶〈一作蟲〉已絲〈一作急〉空林日淒清寥寥晝扉掩獨臥秋窗明寳字比仙藥羽人寄柴荊長吟想風馭怳若升蓬瀛
　　夢尋西山凖上人
　　別處秋泉聲至今猶在耳何嘗夢魂去不見雪山子新月隔林時千峰〈一作燈〉翠微裏言忘心更寂跡滅雲自起覺來纓上塵如洗功徳水
　　長安旅宿
　　九秋旅夜長萬感何時歇蕙花漸寒暮心事猶楚越直躬邅世道咫歩隔天闕每聞長樂鐘載泣靈臺月明旦北門外歸途堪白髪
　　過桐柏山
　　秋風過楚山山靜秋聲晩賞心無定極仙歩亦清逺返照雲竇空寒流石苔淺羽人昔已去靈跡欣方踐投䇿謝歸途世縁從此遣
　　李士曹㕔對雨
　　春雨暗重城訟庭深更寂終朝人吏少滿院煙雲集〈一作積〉溼鳥壓花枝新苔宜砌石掾曹富文史清興對詞客愛爾蕙蘭叢芳香飽時澤
　　登勝果寺南樓雨中望嚴協律
　　微雨侵晩陽連山半藏碧林端陟香榭雲外遲來客孤村凝片煙去水生逺白但佳川原趣不覺城池夕更喜眼中人清光漸咫尺
　　冬夜題旅館
　　退飛憶林藪樂業羨黎庶四海盡窮途一枝無宿處嚴冬北風急中夜哀鴻去孤燭思何深寒窗坐難曙勞歌待明發惆悵盈百慮
　　自終南山晩歸
　　采苓日往還得性非樵隠白水到初濶青山辭尚近絶境勝無倪歸途興不盡沮溺時返顧牛羊自相引逍遙不外求塵慮從茲泯
　　早渡伊川見舊鄰作
　　鵾鷄鳴早霜秋水寒旅渉漁人昔鄰舍相見具舟楫出浦興未盡向山心更愜村落通白雲茅茨隠紅葉東臯滿時稼歸客欣復業
　　夕發箭場巖下作
　　行役不遑安在幽機轉發山谷無明晦溪霞自興沒朝櫛杉下風夕飲石上月懿爾青雲士垂纓朝鳯闕寧知採竹人每食慚薇蕨
　　同李五夕次香山精舍訪憲上人
　　彼岸聞山鐘仙舟過苕水松門入幽映石逕趨迤𨓦初月開草堂逺公方覯止忘言在閒夜凝念得微理泠泠功徳池相與滌心耳
　　雨中望海上懐鬱林觀中道侶
　　山觀海頭雨懸沫動煙樹只疑蒼茫裏鬱島欲飛去大塊怒天呉驚潮蕩雲路羣真儼盈想一葦不可渡惆悵赤城期願假輕鴻馭
　　廣徳初鑾駕出關後登髙愁望二首
　　長安不可望望處邉愁起輦轂混戎夷山河空表裏黃雲壓城闕斜照移烽壘漢幟逺成霞胡馬來如蟻不知涿鹿戰早晩蚩尤死渴日候河清沈憂催暮齒
　　愁看秦川色慘慘雲景晦乾坤暫運行品物遺覆載黃塵漲戎馬紫氣隨龍斾掩泣指關東日月妖氛外臣心寄逺水朝海去如帶周徳更休明天衢佇開㤗
　　獨往覆釡山寄郎士元
　　賞心無逺近芳月好登望勝事引幽人山下復山上將尋洞中藥復愛湖外嶂古壁苔入雲隂溪樹穿浪誰言世縁絶更惜知音曠鶯啼緑蘿春迴首還〈一作逺〉惆悵
　　送王季友赴洪州幕下
　　列郡皆用武南征所從誰諸侯重才略見子如瓊枝撫劍感知已出門方逺辭煙波帶幕府海日生紅旗問我何功徳負恩留玉墀銷魂把別袂媿爾酬明時
　　客舍贈鄭賁
　　結交意不薄匪席言莫違世義隨波久人生知已稀先鳴誓相逹未遇還相依一望金門詔三看黃鳥飛暝投同旅食朝出易儒衣嵇向林廬接攜手行將歸
　　山中春仲寄汝上王恆潁川沈沖〈一作中〉
　　隠者守恬泊春山日深淨誰知蟠木材得性無人境座隅泉出洞竹上雲起嶺飢狖入山廚飲虹過藥井前溪堪放逸仲月好風景逰目來逺思摘芳寄汝潁
　　南中春意〈一作思〉
　　入仕無知言遊方隨世道平生願開濟遇物干懐抱已阻青雲期甘同散樗老客遊南海曲坐見韶陽蚤舊國別佳人他鄉思芳草惜無鴻鵠翅安得凌蒼昊
　　東陵藥堂寄張道士
　　木落蒼山空當軒秋水色清旦振衣坐永吟意何極願言金丹夀一假鸞鳳翼日夕開真經言㤀心更黙𤣥都有仙子採藥早相識煙霞〈一作路〉難再期焚香空歎息
　　苦雨憶皇甫冉
　　涼雨門巷深窮居成習靜獨吟愁霖雨更使秋思永疲痾苦昬墊日夕開軒屏草木森已悲衾幬清且冷如何遊宦客江海隨泛梗延首長相思憂襟孰能整
　　寄任山人
　　天階崇黼黻世路有趨競獨抱中孚爻誰知苦寒詠行潦難朝海散材空遇聖豈無鳴鳳時其如問津命所思青山郭再夢緑蘿逕林泉春可遊羨爾得其性
　　登秦嶺半巖遇雨
　　屏翳忽騰氣浮陽慘無暉千峰掛飛雨〈一作瀑〉百尺揺翠㣲震電〈一作霓〉閃雲逕奔流翻石磯倚巖假松蓋臨水羨荷衣不得采苓去空思乘月歸且憐東臯上水〈一作黍〉色侵荊扉
　　杪秋南山西峰題準上人蘭若
　　向山看霽色歩歩豁幽性返照亂流明寒空千嶂淨石門有餘好霞殘月欲暎上詣逺公廬孤峰懸一逕雲裏隔窗火松下聞〈一作間下〉山磬客到兩㤀言猨心與禪定
　　田園雨後贈鄰人
　　安排常任性偃臥晩開戸樵客荷蓑歸向來春山雨殘雲虹未落返景霞初吐時鳥鳴村墟新泉遶林圃堯年尚恬泊鄰里成太古室邇人遂遙相思怨芳杜
　　天門谷題孫逸人石壁
　　崖石〈一作口〉亂流處竹深斜照歸主人臥磻石心耳滌清暉春雷近作解空谷半芳菲雲棟綵虹宿藥圃蝴蝶飛惡囂慕嘉遯幾夜瞻少微相見竟何説㤀情同息機
　　藍溪休沐寄趙八給事
　　蟲鳴歸舊里田野秋農閒即事敦夙尚衡門方再關夕陽入東籬爽氣髙前山霜蕙後時老巢禽知暝還侍臣黃樞寵鳴玉青雲間肎想觀魚處寒泉照髪斑
　　遊輞川至南山寄谷口王十六
　　山色不厭逺我行隨處〈一作趣〉深蹟幽青蘿逕思絶孤霞岑獨鶴引過浦鳴猨呼入林褰裳百泉裏一歩一清心王子在何處隔雲雞犬音折麻定延佇乗月期招尋
　　藍田溪與漁者宿
　　獨遊屢㤀歸況此隠淪處濯髪清泠泉月明不能去更憐垂綸叟靜若沙上鷺一論白雲心千里滄洲〈一作浪〉趣蘆中夜火盡浦口秋山曙歎息分枝禽何時更相遇
　　淮上別范大
　　悲風隕涼葉送歸怨南楚窮年將別離寸晷申宴語長淮流不盡征櫂忽復舉碧落半愁雲黃鶴時顧侶遊宦且未逹前途各修阻分袂一相嗟良辰更何許
　　離居夜雨奉寄李京兆
　　永夜不可度蛩吟秋雨滴寂寞想章臺始歎雲泥隔雷聲匪君車猶時過我廬電影非君燭猶能明我目如何瓊樹枝夢裏看不足望望佳期阻愁生寒草緑
　　歎畢少府以持法無隠見繫
　　用法本禁邪盡心翻自極畢公在囹圄世事何糺纆翠鳳呈其瑞虞羅寄鎩翼囚中千念時窗外百花色落景閉圜扉春蟲網叢棘古人不念文紛淚莫霑臆
　　小園招隠
　　支離鮮兄弟形影如手足但遂飲氷節甘辭代耕祿斑衣在林巷始覺無羈束交柯低戸隂閒鳥將雛宿窮通世情阻日夜苔徑緑誰言北郭貧能分晏嬰粟
　　過溫逸人舊居
　　返真難合道懐舊仍無弔浮俗漸澆淳斯人誰繼妙聲容在心耳寧覺阻言笑𤣥堂閉幾春拱木齊雲嶠鶴傳居〈一作若〉士舞猨得蘇門嘯酹酒片陽微空山想埋照
　　縣內水亭晨興聽訟
　　晨光起宿露池上判黎甿借問秋泉色何如拙宦情磨鉛辱利用䇿蹇愁前程昨夜明月滿中心如鵲驚負恩時易失多病績難成坐惜寒塘晩霜風吹杜蘅
　　海畔秋思
　　匡濟難道合去留隨興牽偶為謝客事不顧平子田魏闕賁翹楚此身長棄捐箕裘空在念咄咄〈一作拙詘〉誰推賢無用即明代養痾仍壯年日夕望佳期帝鄉路幾千秋風晨夜起零落愁芳荃
　　太子李舍人城東別業〈一作李祭酒別業俯視川林前帶雷岫〉
　　南山轉羣木昬曉擁山翠小澤近龍居清蒼常雨氣君家北原〈一作源〉上千金買勝事丹闕退朝迴白雲迎賞至新晴村落外處處煙景異片水明斷岸〈一作崖〉餘霞入古寺東臯指歸翼目盡有餘意
　　谷口新居寄同省朋故
　　種黍傍煙溪榛蕪兼沮洳亦知生計薄所貴隠身處橡栗石上村〈一作林〉莓苔水中路蕭然授衣日得此還山趣汲井愛秋泉結茅因古樹閒雲與幽鳥對我不能去寄謝鴛鷺羣狎鷗拙所慕
　　京兆尹㕔前甘棠樹降甘露
　　內史用堯意理京宣恵慈氣和祥則降孰謂天難知濟旱露為兆有如塤應篪豈無夭桃樹灑此甘棠枝玉色與人淨珠光臨筆垂協風與之俱物性皆熙熙何必鳳池上方看作霖時
　　秋夜作
　　萬計各無成寸心日悠漫浮生竟何窮巧厯不能算流落四海間辛勤百年半商歌向秋月哀韻兼浩歎寤寐怨佳期美人隔霄漢寒雲度窮水別業遶垂幔窗中問談雞長夜何時旦
　　觀村人牧山田
　　六府且未盈三農爭務作貧民乏井稅塉土皆墾鑿禾黍入寒雲茫茫半山郭秋來積霖雨霜降方銍穫中田聚黎甿反景空村落顧慚不耕者微祿同衛鶴庶追周任言敢負謝生諾
　　裵侍郎湘川迴以青竹筒相遺因而贈之
　　楚竹青玉潤從來湘水隂緘書取直節君子知虛心入用隨憲簡積文不受金體將丹鳯直色映秋霜深寧肎假伶倫謬為龍鳯吟唯將翰院〈一作苑〉客昔〈一作惜〉祕瑤華音長跪捧嘉貺嵗寒慚所欽
　　東城初陷與薛員外王補闕暝投南山佛寺
　　日昃石門裏松聲山寺寒香雲空靜影定水無驚湍洗足解塵纓忽覺天形〈一作影〉寛清鐘揚虛谷微月深重巒噫我朝露世翻浮〈一作波〉與波〈一作浮〉瀾行運遘憂患何縁親盤桓庶將鏡中象盡作無生觀
　　奉和張荊州廵農晩望
　　太清霽雲雷陽春陶物象明牧行春令仁風助昇長時和俗勤業播殖農厥壤隂隂桑陌連漠漠水田廣郡中忽無事方外還獨往日暮駐歸軒湖山有佳賞宣城傳逸韻千載此嗣響
　　送包何東遊
　　水國嘗獨往送君還念茲湖山逺近色昬旦煙霞時子好謝公跡常吟孤嶼詩果乗扁舟去若與白鷗期野趣及春好客遊欣此辭入雲投館僻采碧過帆遲江上日迴首琴中勞別思春鴻刷歸翼一寄杜蘅枝
　　酬陶六辭秩歸舊居見東
　　靖節昔髙尚令孫嗣清徽舊廬雲𡶶下獻嵗車騎歸去俗因解綬憶山得採薇田疇春事起里巷相尋稀淵明醉乗興閒門秖掩扉花禽驚曙月鄰女上鳴機畢娶願已果養恬志寧違吾當掛朝服同爾緝荷衣
　　奉使採箭簳竹谷中晨興赴嶺
　　孤客倦夜坐聞猨乗早發背溪已斜漢登棧尚殘月重峰轉森爽幽歩更超越雲木聳鶴巢風蘿掃虎穴人羣徒自逺世役終難歇入山非買山采竹異采蕨誰見子牟意悁勞書魏闕
　　同嚴逸人東溪泛舟
　　子陵江海心髙跡此閒放漁舟在溪水曽是敦夙尚朝霽收雲物垂綸獨清曠寒花古岸傍唳鶴晴沙上紛吾好貞逸不逺來相訪已接方外遊仍陪郢中唱歡言盡佳酌髙興延秋望日暮浩歌還紅霞亂青嶂
　　過沈氏山居
　　雞鳴孤煙起靜者能卜築喬木出雲心閒門掩山腹貧交喜相見把臂歡不足空林留宴言永日清耳目泉聲冷尊爼荷氣香童僕往往仙犬鳴樵人度深竹酒酣出谷口世網何羈束始願今不從區區折腰祿
　　贈柏巖老人
　　日與麋鹿羣賢哉買山叟龎眉忽相見避世一何久林棲古崖曲野事佳春後瓠葉覆荊扉栗苞垂甕牖獨歌還獨酌不耕亦不耦磽田隔雲溪多雨長稂莠煙霞得情性身世同芻狗寄謝營道人天真此翁有
　　送薛判官赴蜀
　　橫笛〈一作吹〉聲轉悲羽觴酣欲別舉目叩關逺離心不可説邊陲勞帝念日下降才傑路極巴水長天銜劍峰缺單車動夙夜越境正炎節星橋過客稀火井蒸雲熱隂符能制勝千里在坐決始見儒者雄長纓繫餘孽
　　詔許昌崔明府拜補闕
　　儒者久營道詔書方問賢至精一耀世髙歩誰同年何樹可棲鳳髙梧枝拂天脫身鳧舄裏載筆虎闈前日月傳軒後衣冠真列仙則知驪龍珠不祕清泠泉才子貴難見郢歌空復傳惜哉效顰客心想〈一作賞〉勞嬋娟
　　仲春晚尋覆釜山
　　蝴蝶弄和風飛花不知晚王孫尋芳草歩歩忘路逺況我愛青山渉趣皆遊踐縈迴必中路隂晦陽復顯古岸生新泉霞峰映雪巘交枝花色異竒石雲根淺碧洞志忘歸紫芝行可搴應嗤嵇叔夜林臥方沈湎
　　贈東鄰鄭少府
　　一聞白雪唱願見清揚久誰謂結綬來得陪趨府後小邑藍溪上卑棲愜所偶忘言復連牆片月亦攜手草色同春逕鶯聲共髙柳美景百花時平生一盃〈一作盞〉酒聖朝法天地以我為芻狗秩滿歸白雲期君訪谷口
　　謝張法曹萬頃小山暇〈一作假〉景見憶
　　樂道隨去處養和解朝簮茅堂近丹闕佳致亦〈一作一〉何深退食不趨府忘機還在林清風亂流上永日小山隂解籜雨中竹將雛花際禽物華對幽寂酌兼詠吟自昔仰髙歩及茲勞所欽郢歌叨繼組知已復知音
　　罷章陵令山居過中峰道者二首
　　寧辭園令秩不改淵明調解印無與言見山始一笑幽人還絶境誰道苦奔峭隨雲剰渡溪出門更垂釣吾廬青霞裏窗樹𤣥猨嘯微月清風來方知散髪妙
　　丘壑趣如此暮年始棲偃賴遇無心雲不笑歸來晚鳴鳩拂紅枝初服傍清畎昨日山僧來猶嫌嘉遯淺託君紫陽家路滅心更逺梯雲創其居抱犢上絶巘杏田溪一曲霞境〈一作逕〉峰幾轉路〈一作跂〉石掛飛泉謝公應在眼願言攜手去採藥長不返
　　登覆釡山遇道人二首
　　晨䇿趣無涯名山深轉秀三休變覆景萬轉迷宇宙攀崖到天窗入洞窮玉溜側逕蹲怪石飛蘿擲驚狖花間錬藥人雞犬和乳竇散髪便迎客采芝仍滿袖郭璞賦遊仙始願今可就
　　真氣重嶂裏知君嘉遯幽山堦壓丹穴藥井通洑〈一作伏〉流道者帶經出洞中攜我逰欲驂白蜺去且為紫芝留忽憶武陵事別家疑數秋
　　尋華山雲臺觀道士
　　秋日西山明勝趣引孤䇿桃源數曲盡洞口兩岸坼還從㒺象來忽得仙靈宅霓裳誰之子霞酌能止客殘陽在翠微攜手更登歴林〈一作竹〉行拂煙雨溪望亂金碧飛鳥下天窗褭松際雲壁稍尋𤣥蹤逺宛入寥天寂願言葛仙翁終年鍊玉液
　　海上臥病寄王臨
　　離客窮海隂蕭辰歸思結一隨浮雲滯幾怨黃鵠別妙年即沈痾生事多所闕劍中負明義枕上惜𤣥髪之子良史才華簮偶時哲相思千里道愁望飛鳥絶嵗暮氷雪〈一作霜〉寒淮湖不可越百年去心慮孤影守薄劣獨餘慕侶情金石無休歇
　　登玉山諸峰偶至悟真寺
　　郭南雲水佳訟簡野情發紫芝每相引黃綬不能緤稍入石門幽始知靈境絶㝠搜未寸晷仙逕俄九折蟠木蓋石樑崩岸〈一作崖〉露雲穴數峰㧞崑崙〈一作嶠〉秀色與空澈〈一作徹〉玉氣交晴虹桂花留曙月半巖採珉者一㸃如片雪真賞無前程竒觀寧暫輟更聞東林磬可聽不可説興中尋覺化寂爾諸象滅
　　長安客舍贈李行父明府
　　藏器待〈一作偶〉時少知人自古難遂令丹穴鳯晩食金琅玕誰謂兵戈際鳴琴方一彈理煩善用簡濟猛能兼寛夙夜念黎庶寢興非宴安洪波未靜壑何樹不驚鸞鳧舄傍京輦甿心懸灌壇髙槐暗苦雨長劍生秋寒旅食還為〈一作時〉客饑年亦盡歡親勞攜斗水往往救泥蟠但恐酬明義蹉跎芳嵗闌
　　美楊侍御清文見示
　　伯牙道䘮來絶無人續誰知絶唱後更有難和曲層峰與清流逸勢競奔蹙清文不出戸仿像皆在目霧雪看滿懐蘭荃坐盈掬孤光碧潭月一片崑崙玉初見歌陽春韶光變枯木再見吟白雪便覺雲肅肅則知造化源方寸能展縮斯文不易遇清爽心豈足願言書諸紳可以為佩服
　　山居新種花藥與道士同遊賦詩
　　自樂魚鳥性寧求農牧資淺深愛巖壑疏鑿盡幽竒雨花相助好鶯鳴春草時種蘭入山翠引葛上花枝風露拆紅紫縁溪復映池新泉香杜若片石引〈一作隠〉江蘺宛謂武陵洞潛應造化移杖䇿攜煙客滿袖掇芳蕤蝴蝶舞留我仙雞閒傍籬但令黃精熟不慮韶光遲笑指雲蘿逕樵人那得知
　　初黃綬赴藍田縣作
　　蟠木無匠伯終年棄山樊苦心非良知安得入君門忽忝英逹顧寧窺造化恩螢光起腐草雲翼騰沈鯤〈一作鵾〉片石世何用良工心所存一叨尉京甸三省慚黎元賢尹正趨府僕夫儼歸軒眼中縣胥色耳裏蒼生言居人散山水即景〈一作境〉真桃源鹿聚入田逕雞鳴隔嶺村飡和俗久清〈一作靜〉到邑政空論且嘉訟庭寂前階滿芳蓀歸義寺題震上人壁〈寺即神堯皇帝讀書之所龍飛後創為精舍〉
　　入谷逢雨花香緑引幽歩招提饒泉石萬轉同一趣向背森碧峰淺深羅古樹堯皇未登極此地曽隠霧祕䜟得神謀因髙思虎踞太陽忽臨照物象俄光煦梵王宮始開長者金先布白水入禪境碭山通覺路往往無心雲猶起潛龍處仍聞七祖後佛子繼調御溪鳥投慧燈山蟬飽甘露不作解纓客寧知捨筏喻身世已悟空歸途復〈一作獨〉何去


　　御定全唐詩卷二百三十六
