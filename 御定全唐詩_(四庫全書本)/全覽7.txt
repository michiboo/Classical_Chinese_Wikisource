　　欽定四庫全書
　　御定全唐詩卷一百八十二
　　李白
　　與元丹在方城寺談𤣥作
　　茫茫大夢中惟我獨先覺騰轉風火來假合作容貌滅除昬疑盡領畧入精要澄慮觀此身因得通寂照朗悟前後際始知金仙妙幸逢禪居人酌玉坐相召彼我俱若䘮雲山豈殊調清風生虛空明月見談笑怡然青蓮宮永願恣逰眺
　　尋髙鳯石門山中元丹丘
　　尋幽無前期乗興不覺逺蒼厓𣺌難渉白日忽欲晚未窮三四山巳歴千萬轉寂寂聞猿愁行行見雲収髙松來好月空谷宜清秋溪深古雪在石斷寒泉流峰巒秀中天登眺不可盡丹丘遙相呼顧我忽而哂遂造窮谷間始知靜者閒留歡逹永夜清曉方言還
　　安州般若寺水閣納涼喜遇薛貟外乂
　　翛然金園賞逺近含晴光樓䑓成海氣草木皆天香忽逢青雲士共解丹霞裳水退池上熱風生松下涼吞討破萬象搴窺臨衆芳而我遺有漏與君用無方心垢都巳滅永言題禪房
　　魯中都東樓醉起作
　　昨日東樓醉〈一作城飲〉還應〈一作歸來〉倒接䍦阿誰扶上馬不省下樓時
　　對酒醉題屈突明府㕔
　　陶令八十日長歌歸去來故人建昌宰借問㡬時迴風落呉江雪紛紛入酒杯山翁今巳醉舞袖為君開
　　月下獨酌四首
　　花間〈一作下一作前〉一壺酒獨酌無相親舉杯邀眀月對影成三人月既不解飲影徒隨我身暫伴月將影行樂須及春我歌月裵回我舞影零亂醒時同交歡醉後各分散永結無情逰相期邈雲漢〈一作碧巖畔〉
　　天若不愛酒酒星不在天地若不愛酒地應無酒泉天地既愛酒愛酒不愧天已聞清比聖復道濁如賢賢聖既已飲何必求神仙三杯通大道一鬥合自然但得酒中趣勿為醒者傳
　　三月咸陽城〈一作時〉千花晝如錦〈一作好鳥吟清風落花散如錦一作園鳥已成歌庭花笑如錦〉誰能春獨愁對此徑須飲窮通與脩短造化夙所稟一樽齊死生萬事固難審醉後失天地兀然就孤枕不知有吾身此樂最為甚
　　窮愁千萬端〈一作有千端〉美酒三百杯〈一作唯數杯〉愁多酒雖少酒傾愁不來所以知酒聖酒酣心自開辭粟臥首陽〈一作伯夷〉屢空飢顔回當代不樂飲虛名安用哉蟹螯即金液糟丘是蓬萊且須飲美酒乗月醉髙䑓
　　春歸終南山松龕舊隠
　　我來南山陽事事不異昔卻尋溪中水還望巗下石薔薇縁東窗女蘿遶北壁別來能㡬日草木長數尺且復命酒樽獨酌陶永夕
　　冬夜醉宿龍門覺起言志
　　醉來脫寳劍旅憩髙堂眠中夜忽驚覺起立明燈前開軒聊直望曉雪河氷壯哀哀歌苦寒鬰鬰獨惆悵傅說版築臣李斯鷹犬人欻起匡社稷寧復長艱辛而我胡為者歎息龍門下富貴未可期殷憂向誰冩去去淚滿襟舉聲梁父吟青雲當自致何必求知音
　　尋山僧不遇作
　　石徑入丹壑松門閉青苔閒階有鳥跡禪室無人開窺窗見白拂掛壁生塵埃使我空歎息欲去仍裵回香雲徧山起花雨從天來巳有空樂好況聞青猨哀瞭然絶世事此地方悠哉
　　過汪氏別業二首
　　逰山誰可逰子明與浮丘疊嶺礙河漢連峰橫鬥牛汪生面北阜池館清且幽〈一作涵清幽〉我來感意氣搥炰列珍羞掃石待歸月開池漲寒流酒酣益爽氣為樂不知秋疇昔未識君知君好賢才隨山起館宇鑿石營池䑓星〈一作大〉火五月中景風從南來數枝石榴發一丈荷花開恨不當此時相過醉金罍我行值木落月苦清猨哀永夜逹五更呉歈送瓊杯酒酣欲起舞四座歌相催日岀逺海眀軒車且裵回更逰龍潭去枕石拂莓苔
　　待酒不至
　　玉壺繫青絲沽酒來何遲山花向我笑正好銜杯時晩酌東窗〈一作軒〉下流鶯復在茲春風與醉客今日乃相宜
　　獨酌
　　春草如有意羅生玉堂隂東風吹愁來白髪坐相侵獨酌勸孤影閑歌靣芳林長松爾何知〈一作夲無情〉蕭瑟為誰吟手舞石上月膝橫花間琴過此一壺外悠悠非我心〈一本雲春草遍緑野新鶯有佳音落日不盡歡恐為愁所侵獨酌勸孤影閒歌靣芳林清風尋空來巖松與共吟手舞石上月膝橫花下琴過此一壺外悠悠非我心〉
　　友人會宿
　　滌蕩千古愁留連百壺飲良宵宜清談皓月未〈一作誰〉能寢醉來臥空山天地即衾枕
　　春日獨酌二首
　　東風扇淑氣水木榮春暉白日照緑草落花散且飛孤雲還空山衆鳥各已歸彼物皆有託吾生獨無依對此石上月長醉歌〈一作歌醉〉芳菲
　　我有紫霞想緬懐滄洲間思〈一作且〉對一壺酒澹然萬事閒橫琴倚髙松把酒望逺山長空去鳥沒落日孤雲還但恐光㬌晩宿昔成秋顔
　　金陵江上遇蓬池隠者〈時於落星石上以紫綺裘換酒為飲〉
　　心愛名山逰身隨名山逺羅浮麻姑䑓此去或未返遇君蓬池隠就我石上飯空言不成歡強笑惜日晩緑水向鴈門黃雲蔽龍山歎息兩客鳥裵回呉越間共〈一作一〉語一執手留連夜將久解我紫綺裘且換金陵酒酒來笑復歌興酣樂事多水影弄月色清光柰愁何明晨掛帆席離恨滿滄波
　　月夜聴盧子順彈琴
　　閒坐夜〈一作夜坐〉明月幽人彈素琴忽聞悲風調宛若寒松吟白雪亂纎手緑水清虛心鍾期久巳沒世上無知音
　　清溪半夜聞笛
　　𦍑笛梅花引呉溪隴水情〈一作清〉寒山秋浦月腸斷玉闗聲〈一作情〉
　　日夕山中忽然有懐
　　久臥青〈一作名〉山雲遂為青〈一作名〉山客山深雲更好賞弄終日夕月銜樓間峰泉潄階下石素心自此得真趣非外惜鼯啼桂方秋風滅籟歸寂緬思洪厓術欲往滄海隔雲車來何遲撫幾空歎息
　　夏日山中
　　嬾揺白羽扇裸體青林中脫巾掛石壁露頂灑松風
　　山中與幽人對酌
　　兩人對酌山花開一杯一杯復一杯我醉欲眠卿且去明朝有意抱琴來
　　春日醉起言志
　　處世若大夢胡為勞其生所以終日醉頺然臥前楹覺來盼庭前一鳥花間鳴借問此何時春風語流鶯感之欲歎息對酒還自傾浩歌待眀月曲盡巳忘情
　　廬山東林寺夜懐
　　我尋青蓮宇獨往謝城闕霜清東林鐘水白虎溪月天香生虛空天樂鳴不歇宴坐寂不動大千入毫髪湛然冥真心曠劫斷出沒
　　尋雍尊師隠居
　　羣峭碧摩天逍遙不記年撥雲尋古道倚石聴流泉花暖青牛臥松髙白鶴眠語來江色暮獨自下寒煙
　　與史郎中欽聴黃鶴樓上吹笛
　　一為遷客去長沙西望長安不見家黃鶴樓中吹玉笛江城五月落梅花
　　對酒
　　勸君莫拒杯春風笑人來桃李如舊識傾花向我開流鶯啼碧樹明月窺金罍昨日〈一作來〉朱顔子今日白髪催棘生石虎殿鹿走姑蘓䑓自古帝王宅城闕閉黃埃君若不飲酒昔人安在哉
　　醉題王漢陽㕔
　　我似鷓鴣鳥南遷嬾北飛時尋漢陽令取醉月中歸
　　嘲王歴陽不肯飲酒
　　地白風色寒雪花大如手笑殺陶淵眀不飲杯中酒浪撫一張琴虛栽五株栁空負頭上巾吾於爾何有
　　獨坐敬亭山
　　衆鳥髙飛盡孤雲獨去閒相㸔兩不厭只有敬亭山
　　自遣
　　對酒不覺暝落花盈我衣醉起歩溪月鳥還人亦稀
　　訪戴天山道士不遇
　　犬吠水聲中桃花帶雨濃樹深時見鹿溪午不聞鐘野竹分青靄飛泉掛碧峰無人知所去愁倚兩三松秋日與張少府楚城韋公藏書髙齋作
　　日下空庭暮城荒古跡餘地形連海盡天影落江虛舊賞人雖隔新知樂未疎彩雲思作賦丹壁間藏書楂擁隨流葉萍開出水魚夕來秋興滿回首意何如
　　秋夜獨坐懐故山
　　小隠慕安石逺逰學屈〈一作子〉平天書訪江海雲臥起咸亰入侍瑤池宴出陪玉輦行誇胡新賦作諌獵短書成但奉紫霄顧非邀青史名荘周空說劍墨翟恥論兵拙薄遂疎絶歸閒事耦耕顧無蒼生望空愛紫芝榮寥落暝霞色微茫舊壑情秋山緑蘿月今昔為誰明
　　憶崔郎中宗之逰南陽遺吾孔子琴撫之澘然感舊
　　昔在南陽城唯餐獨山蕨憶與崔宗之白水弄素月時過菊潭上縱酒無休歇泛此黃金花頺然清歌發一朝摧玉樹生死殊飄忽留我孔子琴琴存人已沒誰傳廣陵歌但哭邙山骨泉戶何時明長掃〈一作歸〉狐兎窟
　　憶東山二首
　　不向東山久薔薇㡬度花白雲還自散眀月落誰家我今攜謝妓長嘯絶人羣欲報東山客開闗掃白雲
　　望月有懐
　　清泉暎疎松不知㡬千古寒月揺清波流光入窗戶對此空長吟思君意何深無因見安道興盡愁人心
　　對酒憶賀監二首〈並序〉
　　太子賔客賀公於長安紫極宮一見余呼余為謫仙人因解金⻱換酒為樂歿後對酒悵然有懐而作是詩
　　四明有狂客風流賀季真長安一相見呼我謪仙人昔好杯中物翻〈一作今〉為松下塵金⻱換酒處卻憶淚沾巾狂客歸四明山隂道士迎敇賜鏡湖水為君䑓沼榮人亡餘故宅空有荷花生念此杳如夢淒然傷我情
　　重憶一首
　　欲向江東去定將誰舉杯稽山無賀老卻櫂酒船囬
　　春滯沅湘有懐山中
　　沅湘春色還風暖煙草緑古之傷心人於此腸斷續予非懐沙客但美採菱曲所願歸東山寸心於此足
　　落日憶山中
　　雨後煙景緑晴天散餘霞東風隨春歸發我枝上花花落時欲暮見此令人嗟願遊名山去學道飛丹砂憶秋浦桃花舊遊時竄夜郎〈一夲無時竄夜郎四字〉
　　桃花春水生白石今出沒揺蕩女蘿枝半揺青天月不知舊行徑初拳幾枝蕨三載夜郎還於茲錬金骨










　　御定全唐詩卷一百八十二
<集部,總集類,御定全唐詩>
　　欽定四庫全書
　　御定全唐詩卷一百八十三
　　李白
　　越中秋懐
　　越水遶碧山周迴數千里乃是天鏡中分眀畫相似〈一本首四句作蹈海思仲連逰山慕康樂攀雲窮千峰弄水渉萬壑〉愛此從冥搜永懐臨湍逰〈一作幽〉一為滄波客十見紅蕖秋觀濤壯天險望海令人愁路遐廹西照嵗晩悲東流何必探禹穴逝將歸蓬丘不然五湖上亦可乗扁舟
　　效古二首
　　朝入天苑中謁帝蓬萊宮青山映輦道碧樹揺蒼空謬題金閨籍得與銀䑓通待詔奉明主抽毫頌清風歸時落日晩躞蹀浮雲驄人馬夲無意飛馳自豪雄入門紫鴛鴦金井雙梧桐清歌古曲美酒沽新豐快意且為樂列筵坐羣公光㬌不可留生世如轉蓬早逹勝晩遇羞比垂釣翁
　　自古有秀色西施與東鄰蛾眉不可妬況乃效其矉所以尹媫好羞見邢夫人低頭不出氣塞黙少精神寄與無鹽子如君何足珍
　　擬古十二首
　　青天何歴歴眀星如白石〈一作白如石〉黃姑與織女相去不盈尺銀河無鵲橋非時將安適閨人理紈素逰子悲行役瓶氷知冬寒霜露欺逺客客似秋葉飛飄颻不言歸別後羅帶長愁寛去時衣乗月託宵夢因之寄金徽髙樓入青天下有白玉堂明月㸔欲墮當窗懸清光遙夜一美人羅衣霑秋霜含情弄柔瑟彈作陌上桑聲何激烈風捲遶飛梁行人皆躑躅棲鳥起迴翔但冩妾意苦莫辭此曲傷願逢同心者飛作紫鴛鴦
　　長䋲難繫日自古共悲辛黃金髙北斗不惜買陽春石火無留光還如世中人即事巳如夢後來我誰身提壺莫辭貧取酒㑹四鄰仙人殊恍惚未若醉中真
　　清都緑玉樹灼爍瑤䑓春攀花弄秀色逺贈天仙人香風送紫蘂直到扶桑津取掇世上艶所貴心之珍相思傳一笑聊欲示情親
　　今日風日好明日恐不如春風笑旅人何乃愁自居吹簫舞彩鳯酌醴鱠神魚千金買一醉取樂不求餘逹士遺天地東門有二疏愚夫同瓦石有才知卷舒無事坐悲苦塊然涸轍〈一作鮒〉魚
　　運速天地閉胡風結飛霜百草死冬月六龍頺西荒太白出東方彗星揚精光鴛鴦非越鳥何為眷南翔惟昔鷹將犬今為侯與王得水成蛟龍爭池奪鳯凰北斗不酌酒南箕空簸揚
　　世路今太行迴車竟何託萬族皆凋枯遂無少可樂曠野多白骨幽魂共銷鑠榮貴當及時春華宜照灼人非崑山玉安得長璀錯身沒期不朽榮名在麟閣
　　月色不可掃客愁不可道玉露生秋衣流螢飛百草日月終銷毀天地同枯槁蟪蛅啼青松安見此樹老金丹寧誤俗昧者難精討爾非千嵗翁多恨去世早飲酒入玉壺藏身以為寳
　　生者為過客死者為歸人天地一逆旅同悲萬古塵月兎空搗藥扶桑巳成薪白骨寂無言青松豈知春前後更歎息浮榮安足珍
　　仙人騎彩鳯昨下閬風岑海水三清淺桃源一見尋遺我緑玉桮兼之紫瓊琴桮以傾美酒琴以閑素心二物非世有何論珠與金琴彈松裏風桮勸天上月風月長相知世人何倐忽
　　渉江弄秋水愛此荷花鮮攀荷弄其珠蕩漾不成圎佳人綵雲裏欲贈隔逺天相思無由見悵望涼風前〈又折荷有贈雲渉江翫秋水愛此紅蕖鮮攀荷弄其珠蕩漾不成圎佳期綵雲重欲贈隔逺天相思無由見惆悵涼風前〉去去復去去辭君還憶君漢水既殊流楚山亦此分人生難稱意豈得長為羣越燕喜海日燕鴻思朔雲別久容華晩琅玕不能飯日落知天昏夢長覺道逺望夫登髙山化石竟不返
　　感興六首〈集夲八首內二首與古風同前已附註不重錄〉
　　瑤姬天帝女精彩化朝雲宛轉入夢宵無心向楚君錦衾抱秋月綺席空蘭芬茫昧竟誰測虛傳宋玉文洛浦有宓妃飄颻雪爭飛輕雲拂素月了可見清輝解珮欲西去含情詎相違香塵動羅襪緑水不沾衣陳王徒作賦神女豈同歸好色傷大雅多為世所譏
　　裂素持作書將寄萬里懐眷眷待逺信竟嵗無人來征鴻務隨陽又不為我棲委之在深篋蠧魚壊其題何如投水中流落他人開不惜他人開但恐生是非
　　十五逰神仙仙逰未曽歇吹笙坐〈一作吟〉松風汎瑟窺海月西山玉童子使我錬金骨欲逐黃鶴飛相呼向蓬闕西國有美女結樓青雲端蛾眉艶曉月一笑傾城歡高莭不可奪炯心如凝丹常恐彩色晚不為人所觀安得配君子共乗雙飛鸞
　　嘉榖隠豐草草深苖且稀農夫既不異孤穂將安歸常恐委疇隴忽與秋蓬飛烏得薦宗廟為君生光輝
　　寓言三首
　　周公負斧扆成王何䕫䕫武王昔不豫剪爪投河湄賢聖遇䜛慝不免人君疑天風㧞大木禾黍咸傷萎管蔡扇蒼蠅公賦鴟鴞詩金縢若不唘忠信誰明之
　　揺裔雙彩鳯婉孌三青禽往還瑤䑓裏鳴舞玉山岑以歡秦娥意復得王母心區區精衛鳥銜木空哀〈一作沈〉吟長安春色歸先入青門道緑楊不自持從風欲傾倒海燕還秦宮雙飛入簾櫳相思不相見託夢遼城東
　　秋夕旅懐
　　涼風度秋海吹我鄉思飛連山去無際流水何時歸目極浮雲色心斷明月暉芳草歇柔艶白露催寒衣夢長銀漢落覺罷天星稀含悲想舊國泣下誰能揮
　　感遇四首
　　吾愛王子晉得道伊洛濵金骨既不毀玉顔長自春可憐浮丘公猗靡與情親舉首白日間分明謝時人二仙去巳逺夢想空殷勤
　　可歎東籬菊莖疎葉且微雖言異蘭蕙亦自有芳菲未泛盈樽酒徒霑清露輝當榮君不採飄落欲何依昔予聞姮娥竊藥駐雲髪不自嬌玉顔方希錬金骨飛去身莫返含笑坐明月紫宮誇蛾眉隨手會凋歇宋玉事楚王立身夲髙潔巫山賦綵雲郢路歌白雪舉國莫能和巴人皆巻舌一感登徒言恩情遂中絶翰林讀書言懐呈集賢〈一夲此下有院內二字〉諸學士
　　晨趨紫禁中夕待金門詔觀書散遺帙探古窮至妙片言茍會心掩卷忽而笑青蠅易相㸃白雪難同調本是疎散人屢貽褊促誚雲天屬清朗林壑憶逰眺或時清風來閒倚欄〈一作檐〉下嘯嚴光桐廬溪謝客臨海嶠功成謝人間〈一作君〉從此一投釣
　　潯陽紫極宮感秋作
　　何處聞秋聲翛翛北窗竹迴薄萬古心攬之不盈掬靜坐觀衆妙浩然媚幽獨白雲南山來就我檐下宿嬾從唐生決羞訪季主卜四十九年非一往不可復野情轉蕭灑世道有飜覆陶令歸去來田家酒應熟
　　江上秋懐
　　餐霞臥舊壑散髪謝逺逰山蟬號枯桑始復知天秋朔鴈別海裔越燕辭江樓颯颯風捲沙茫茫霧縈洲黃雲結暮色白水揚寒流惻愴心自悲潺湲淚難収蘅蘭方蕭瑟長嘆令人愁
　　秋夕書懐〈一作秋日南逰書懐〉
　　北風吹海鴈南渡落寒聲感此瀟湘客淒其流浪情海懐結滄洲〈一作逺心飛蒼梧〉霞〈一作遐〉想逰赤城始探蓬壺事〈一作術〉旋覺天地輕澹然吟〈一作思〉髙秋閒臥瞻太清蘿月掩〈一作隱〉空幕松霜結〈一作皓〉前楹〈一作松雲散前楹〉滅見息羣動獵微窮至精桃花有源水可以保吾生
　　避地司空原言懷
　　南風昔不競豪聖思經綸劉琨與祖逖起舞雞鳴晨雖有匡濟心終為樂禍人我則異於是潛光皖水濵卜築司空原北將天柱鄰雪霽萬里月雲開九江春俟乎泰階平然後託微身傾家事金鼎年貌可長新所願得此道終然保清真弄景奔日馭攀星戱河津一隨王喬去長年玉天賔
　　上崔相百憂章〈時在潯陽獄〉
　　共工赫怒天維中摧鯤鯨噴蕩揚濤起雷魚龍陷人成此禍胎火焚崑山玉石相磓仰希霖雨灑彼炎煨箭發石開戈揮日迴鄒衍慟哭燕霜颯來微誠不感猶縶夏䑓蒼鷹搏攫丹棘崔嵬豪聖凋枯王風傷哀斯文未䘮東嶽豈頺穆逃楚難鄒脫呉災見機苦遲二公所咍驥不驟進麟何來哉星離一門草擲二孩萬憤結習〈一作緝〉憂從中催金瑟玉壺盡為愁媒舉酒太息泣血盈桮台星𠕂朗天網重恢屈法申恩棄瑕取材冶長非罪尼父無猜覆盆儻舉應照寒灰
　　萬憤詞投魏郎中
　　海水渤潏人罹鯨鯢蓊胡沙而四塞始滔天於燕齊何六龍之浩蕩遷白日於秦西九土星分嗸嗸棲棲南冠君子呼天而啼戀髙堂而掩泣淚血地而成泥獄戶〈一作時當〉春而不草獨幽怨而成迷兄九江兮弟三峽悲羽化之難齊穆陵闗北愁愛子豫章天南隔老妻一門骨肉散百草遇難不復相提攜樹榛㧞桂囚鸞寵雞舜昔授禹伯成耕犁徳自此衰吾將安棲好我者恤我不好我者何忍臨危而相擠子胥鴟夷彭越醢醯自古豪烈胡為此繄蒼蒼之天高乎視低如其聴卑脫我牢狴儻辨美玉君収白珪
　　荊州賊平臨洞庭言懷作
　　脩蛇橫洞庭吞象臨江島積骨成巴陵遺言聞楚老水窮三苖國地窄三湘道嵗宴天崢嶸時危人枯槁思歸阻䘮亂去國傷懷抱郢路方丘墟章華亦傾倒風悲猨嘯苦木落鴻飛早日隱西赤沙月明東城草闗河望巳絶氛霧行當掃長呌天可聞吾將問蒼昊
　　覽鏡書懐
　　得道無古今失道還衰老自笑鏡中人白髪如霜草捫心空嘆息問影何枯槁桃李竟何言終成南山皓
　　田園言懐
　　賈誼三年謫班超萬里侯何如牽白犢飲水對清流
　　江南春懐
　　青春㡬何時黃鳥鳴不歇天涯失鄉〈一作歸〉路江外老華髪心飛秦塞雲影滯楚闗月身世殊爛漫田園久蕪沒嵗宴何所從長歌謝金闕
　　聴蜀僧濬彈琴
　　蜀僧抱緑綺西下峨眉峰為我一揮手如聴萬壑松客心洗流水餘響入霜鐘不覺碧山暮秋雲暗幾重
　　魯東門觀刈蒲
　　魯國寒事早初霜刈渚蒲揮鎌若轉月拂水生連珠此草最可珍何必貴龍鬚織作玉牀席欣承清夜娛羅衣能𠕂拂不畏素塵蕪
　　詠鄰女東窗海石榴
　　魯女東窗下海榴世所稀珊瑚映緑水未足比光輝清香隨風發落日好鳥歸願為東南枝低舉拂羅衣無由共攀折引領望金扉
　　南軒松
　　南軒有孤松柯葉自綿羃清風無閒時瀟灑終日夕隂生古苔緑色染秋煙碧何當凌雲霄直上數千尺
　　詠山樽二首
　　蟠木不彫飾且將斤斧疎樽成山嶽勢材是棟梁餘外與金罍並中涵玉醴虛慙君垂拂拭遂忝玳筵居〈此首題一作詠栁少府山癭木樽〉
　　擁腫寒山木嵌空成酒樽愧無江海量偃蹇在君門初出金門尋王侍御不遇詠壁上鸚鵡〈一作勑放歸山留別王侍御不遇詠鸚鵡〉
　　落羽辭金殿孤鳴咤〈一作託〉繡衣能言終見棄還向隴西〈一作山〉飛
　　紫藤樹
　　紫藤掛雲木花蔓宜陽春宻葉隠歌鳥香風留美人
　　觀放白鷹二首
　　八月邉風髙胡鷹白錦毛孤飛一片雪百里見秋毫寒冬十二月蒼鷹八九毛寄言燕雀莫相啅自有雲霄萬里髙
　　觀慱平王志安少府山水粉圗〈一作壁〉
　　粉壁為空天丹青狀江海逰雲不知歸日見白鷗在博平真人王志安沉吟至此願掛冠松溪石磴帶秋色愁客思歸坐曉寒
　　題雍丘崔明府丹竈
　　美人為政夲忘機服藥求仙事不違葉縣巳泥丹竈畢瀛洲當伴赤松歸先師有訣神將助大聖無心火自飛九轉但能生羽翼雙鳬忽去定何依
　　觀元丹丘坐巫山屏風
　　昔逰三峽見巫山見畫巫山宛相似疑是天邊十二峰飛入君家彩屛裏寒松蕭瑟如有聲陽䑓微茫如有情錦衾瑤席何寂寂楚王神女徒盈盈髙〈一夲有唐字〉咫尺如千里翠屏丹崖燦如綺蒼蒼逺樹圍荊門歴歴行舟泛巴水水石潺湲萬壑分煙光草色俱氛氳溪花笑日何年發江客聴猿㡬嵗聞使人對此心緬邈疑入嵩丘夢綵雲
　　求崔山人百丈崖瀑布圗
　　百丈素崖裂四山丹壁開龍潭中噴射晝夜生風雷但見瀑泉落如潨雲漢來聞君寫真圗島嶼備縈迴石黛刷幽草曽青澤古苔幽緘儻相傳何必向天台
　　見野草中有曰白頭翁者
　　醉入田家去行歌荒野中如何青草裏亦有白頭翁折取對眀鏡宛將衰鬢同微芳似相誚留恨向東風
　　流夜郎題葵葉
　　慙君能衛足歎我逺移根白日如分照還歸守故園
　　塋禪師房觀山海圗
　　真僧閉精宇滅跡含達觀列嶂圗雲山攅𡶶入霄漢丹崖森在目清晝疑卷幔蓬壺來軒窗瀛海入几案煙濤爭噴薄島嶼相凌亂征帆飄空中瀑水灑天半崢嶸若可陟想像徒盈歎杳與真心冥遂諧靜者翫如登赤城裏掲歩滄洲畔即事能娛人從茲得消散
　　白鷺鶿
　　白鷺下秋水孤飛如墜霜心閒且未去獨立沙洲傍
　　詠槿
　　園花笑芳年池草艶春色猶不如槿花嬋娟玉階側芬榮何夭促零落在瞬息豈若瓊樹枝終嵗長翕赩
　　詠桂
　　世人種桃李皆在金張門攀折爭㨗徑及此春風暄一朝天霜下榮耀難久存安知南山桂緑葉垂芳根清隂亦可託何惜樹君園
　　白胡桃
　　紅羅袖裏分眀見白玉盤中㸔卻無疑是老僧休念誦腕前推下水晶珠
　　巫山枕障
　　巫山枕障畫髙丘白帝城邉樹色秋朝雲夜入無行處巴水橫天更不流
　　南奔書懐〈一作自丹陽南奔道中作此詩蕭士贇雲是偽作〉
　　遙夜何漫漫〈一作何時旦〉空歌白石爛甯戚未匡齊陳平終佐漢攙搶掃河洛直割鴻溝半厯數方未遷雲雷屢多難天人秉旄鉞虎竹光藩翰侍筆黃金臺傳觴青玉案不因秋風起自有思歸歎主將動䜛疑王師忽離叛自來白沙上〈一作兵羅滄海上〉鼔譟丹陽岸賓御如浮雲從風各消散舟中指可掬城上骸爭㸑草草出近闗行行昧前筭南奔劇星火北冦無涯畔顧乏七寶鞭留連道傍翫太白夜食長虹日中貫秦趙興天兵茫茫九州亂感遇明主恩頗髙祖逖言過江誓流水志在清中原㧞劍擊前柱悲歌難重論



　　御定全唐詩巻一百八十三
　　欽定四庫全書
　　御定全唐詩巻一百八十四
　　李白
　　題隨州紫陽先生壁
　　神農好長生風俗久巳成復聞紫陽客早署丹䑓名喘息餐妙氣歩虛吟真聲道與古仙合心將元化並樓疑出蓬海鶴似飛玉亰松雪窗外曉池水階下明忽耽笙歌樂頗失軒冕情終願𠅤金液提攜凌太清
　　題元丹丘山居
　　故人棲東山自愛丘壑美青春臥空林白日猶不起松風清襟袖石潭洗心耳羨君無紛喧髙枕碧霞裏
　　題元丹丘潁陽山居〈並序〉
　　丹丘家於潁陽新卜別業其地北倚馬嶺連峰嵩丘南瞻鹿䑓極目汝海雲巗映鬰有佳致焉白從之逰故有此作
　　仙逰渡潁水訪隠同元君忽遺蒼生望獨與洪崖羣卜
　　地初晦跡興言且成文卻顧北山斷前瞻南嶺分遙通汝海月不隔嵩丘雲之子合逸趣而我欽清芬舉跡倚松石談笑迷朝曛益〈一作終〉願狎青鳥拂衣棲江濆
　　題𤓰州新河餞族叔舎人賁
　　齊公鑿新河萬古流不絶豐功利生人天地同朽滅兩橋對雙閣芳樹有行列愛此如甘棠誰雲敢攀折呉闗倚此固天險自茲設海水落斗門湖平見沙汭我行送季父弭櫂徒流恱楊花滿江來疑是龍山雪惜此林下興愴為山陽別瞻望清路塵歸來空寂滅
　　洗腳亭
　　白道向姑熟洪亭臨道傍前有昔時井下有五丈牀樵女洗素足行人歇金裝西望白鷺洲蘆花似朝霜送君此時去回首淚成行
　　勞勞亭
　　天下傷心處勞勞送客亭春風知別苦不遣栁條青題金陵王處士水亭〈此亭葢齊朝南苑又是陸機故宅〉
　　王子耽𤣥言賢豪多在門好鵞尋道士愛竹嘯名園樹色老〈一作秀〉荒苑池光蕩華軒此堂見眀月更憶陸平原埽拭青玉簟為余置金尊醉罷〈一作後〉欲歸去花枝宿鳥喧何時復來此𠕂得洗囂煩
　　題嵩山逸人元丹丘山居〈並序〉
　　白久在廬霍元公近逰嵩山故交深情出處無間巗信頻及許為主人欣然適會夲意當冀長往不返欲便舉家就之兼書共逰因有此贈
　　家本紫雲山道風未淪落沉懷丹丘志沖賞歸寂寞朅來逰閩荒捫渉窮禹鑿夤縁泛潮海偃蹇涉廬霍憑雷躡天窗弄影憩霞閣且欣登眺美頗愜隠淪諾三山曠幽期四岳聊所託故人契嵩潁髙義炳丹雘滅跡遺紛囂終言本峰壑自矜林湍好不羨朝市樂偶與真意並頓覺世情薄爾能折芳桂吾亦採蘭若拙妻好乗鸞嬌女愛飛鶴提攜訪神仙從此錬金藥
　　題江夏修靜寺〈此寺是李北海舊宅〉
　　我家北海宅作寺南江濵空庭無玉樹髙殿坐幽人書帶留青草琴堂〈一作臺〉羃素塵平生種桃李寂滅不成春
　　題宛溪館
　　吾憐宛溪好百尺照心眀〈一作久照心益眀〉何謝新安水千尋見底清白沙留月色緑竹助秋聲卻笑嚴湍上於今獨擅名
　　題東谿公幽居
　　杜陵賢人清且廉東溪卜築嵗將淹宅近青山同謝朓門垂碧栁似陶潛好鳥迎春歌後院飛花送酒舞前簷客到但知留一醉盤中祗有水晶鹽
　　嘲魯儒
　　魯叟談五經白髪死章句問以經濟筞茫如墜煙霧足著逺逰履首戴方山巾緩歩從直道未行先起塵秦家丞相府不重褒衣人君非叔孫通與我夲殊倫時事且未達歸耕汶上濵
　　懼䜛
　　二桃殺三士詎假劍如霜衆女妬蛾眉雙花競春芳魏姝信鄭褏掩袂對懷王一惑巧言子朱顔成死〈一作損〉傷行將泣團扇戚戚愁人腸
　　觀獵
　　太守耀清威乗閒弄晩暉江沙橫獵騎山火遶行圍箭逐雲鴻落鷹隨月兎飛不知白日暮歡賞夜方歸
　　觀〈一作聴〉胡人吹笛
　　胡人吹玉笛一半是秦聲十月呉山曉梅花落敬亭愁聞出塞曲淚滿逐臣纓卻望長安道空懷戀主情
　　軍行〈一作從軍行一作行軍〉
　　騮馬新跨〈一作誇〉白玉鞍戰罷沙場月色寒城頭鐡鼓聲猶震匣裏金刀血未乾
　　從軍行
　　百戰沙塲碎鐵衣城南巳合數重圍突營射殺呼延將獨領殘兵千騎歸
　　平虜將軍妻
　　平虜將軍婦入門二十年君心自有恱妾寵豈能専出解牀前帳行吟道上篇古人不唾井莫忘昔纒綿
　　春夜洛城聞笛
　　誰家玉笛暗飛聲散入春風滿洛城此夜曲中聞折栁何人不起故園情
　　嵩山採菖蒲者
　　神仙〈一作人〉多古貌雙耳下垂肩嵩嶽逢漢武疑是九疑仙我來採菖蒲服食可延年言終忽不見滅影入雲煙喻帝竟莫悟終歸茂陵田
　　金陵聴韓侍御吹笛
　　韓公吹玉笛倜儻流英音風吹繞鍾山萬壑皆龍吟王子停鳯管師襄掩瑤琴餘韻渡江去天涯安可尋
　　流夜郎聞酺不預
　　北闕聖人歌太康南冠君子竄遐荒漢酺聞奏鈞天樂願得風吹到夜郎
　　放後遇恩不霑
　　天作雲與雷霈然徳澤開東風日本至白雉越裳來獨棄長沙國三年未許回何時入宣室更問洛陽才
　　宣城見杜鵑花〈一作杜牧詩題雲子規〉
　　蜀國曾聞子規鳥宣城還見杜鵑花一呌一迴腸一斷三春三月憶三巴
　　白田馬上聞鶯
　　黃鸝啄紫椹五月鳴桑枝我行不記日誤作陽春時蠶老客未歸白田巳繰絲驅馬又前去捫心空自悲
　　三五七言
　　秋風清秋月明落葉聚還散寒鴉棲復驚相思相見知何日此時此夜難為情
　　雜詩
　　白日與明月晝夜尚〈一作常〉不閒況爾悠悠人安得久世間傳聞海水上乃有蓬萊山玉樹生緑葉靈仙每登攀一食駐𤣥髪𠕂食留紅顔吾欲從此去去之無時還
　　寄逺十一首
　　三鳥別王母銜書來見〈一作相〉過腸斷若剪其如愁思何遙知玉窗裏纎手弄雲和奏曲有深意青松交女蘿寫水山井中同泉豈殊波秦心與楚恨皎皎為誰多青樓何所在乃在碧雲中寳鏡掛秋水〈一作月〉羅衣輕春風新妝坐落日悵望金〈一作錦〉屏空念此〈一作剪綵〉送短書願因雙飛鴻
　　夲作一行書殷勤道相憶一行復一行滿紙情何極瑤臺有黃鶴為報青樓人朱顔凋落盡白髪一何新自知未應還離居〈一作君〉經三春桃李今若為當窗發光彩莫使香風飄留與紅芳待
　　玉筯落春鏡坐愁湖陽水聞與隂麗華風煙接鄰里青春已復過白日忽相催但恐荷〈一作飛〉花晚令人意巳摧相思不惜夣日夜向陽䑓
　　逺憶巫山陽花明淥江暖躊躇未得往淚向南雲滿春風復無情吹我夢魂斷不見眼中人天長音信短陽䑓隔楚水春草生黃河〈一作隂雲隔楚水轉蓬落渭河〉相思無日夜浩蕩若流波流波向海去欲見終無因〈一作定繞珠江濵〉遙將一㸃淚逺寄如花人
　　妾在舂陵東君居漢江島一日望花光往來成白道〈一作日日採靡蕪上山成白道〉一為雲雨別此地生秋草秋草秋蛾飛相思愁落暉何由一相見滅燭解羅衣〈一夲無此二句落暉下有昔時攜手去今日流淚歸遙知不得意玉筯㸃羅衣四句〉
　　憶昨東園桃李紅碧枝與君此時初別離金瓶落井無消息令人行歎復坐思坐思行歎成楚越春風玉顔畏銷歇碧窗紛紛下落花青樓寂寂空眀月兩不見但相思空留錦字表心素至今緘愁不忍窺
　　長短春草緑縁階如有情巻施心獨苦抽卻死還生覩物知妾意希君種後庭閒時當採掇念此莫相輕魯縞如玉霜筆〈一作剪〉題月氐書寄書白鸚鵡西海慰離居行數雖不多字字有委曲天末如見之開緘淚相續淚盡恨轉深千里同此心〈一作千里若在眼萬里若在心〉相思千萬里一書直千金
　　愛君芙蓉嬋娟之艶色色可餐兮難𠕂得憐君氷玉清逈之眀心情不極兮意巳深朝共琅玕之綺食夜同鴛鴦之錦衾恩情婉孌忽為別使人莫錯亂愁心亂愁心涕如雪寒燈夢魂欲絶覺來相思生白髪盈盈漢水若可越可惜凌波歩羅韤美人美人兮歸去來莫作朝雲暮雨兮飛陽臺
　　長信宮〈一作長信怨〉
　　月皎昭陽殿霜清長信宮天行乗玉輦飛燕與君同別有歡娯處〈一作更有留情處〉承恩樂未窮誰憐團扇妾獨坐怨秋風
　　長門怨二首
　　天迴北斗掛西樓金屋無人螢火流月光欲到長門殿別作深宮一段愁
　　桂殿長愁不記春黃金四屋起秋塵夜懸眀鏡青天上獨照長門宮裏人
　　春怨
　　白馬金覊遼海東羅帷繡被臥春風落月低軒窺燭盡飛花入戶笑牀空
　　代贈逺
　　妾本洛陽人狂夫幽燕客渇飲易水波由來多感激胡馬西北馳香騣揺緑絲鳴鞭從此去逐虜蕩邉陲昔去有好言不言久離別燕支多美女走馬輕風雪見此不記人恩情雲雨絶啼流玉筯盡坐恨金閨切織錦作短書腸隨回文結相思欲有寄恐君不見察焚之揚其灰手跡自此滅
　　陌上贈美人〈一作小放歌行〉
　　駿馬驕行踏落花垂鞭直拂五雲車美人一笑褰珠箔遙指紅樓是妾家
　　閨情
　　流水去絶國浮雲辭故闗水或戀前浦雲猶歸舊山恨君流〈一作龍〉沙去棄妾漁陽間玉筯夜垂〈一作日夜〉流雙雙落朱顔黃鳥坐相悲緑楊誰更攀織錦心草草挑燈淚斑斑窺鏡不自識況乃征夫還
　　代別情人
　　清水本不動桃花發岸傍桃花弄水色波蕩揺春光我恱子容艶子傾我文章風吹緑琴去曲度紫鴛鴦昔作一水魚今成兩枝鳥哀哀長雞鳴夜夜逹五〈一作天〉曉起折相思樹歸贈知寸心覆水不可收行雲難重尋天涯有度鳥莫絶瑤華音
　　代秋情
　　㡬日相別離門前生穭葵寒蟬䀨梧桐日夕長鳴悲白露濕螢火清霜凌兎絲空掩紫羅袂〈一作空閨掩羅袂〉長啼無盡時
　　對酒
　　蒲萄酒金叵羅呉姬十五細馬䭾青黛畫眉紅錦靴道字不正嬌唱歌玳瑁筵中懐裏醉芙蓉帳底柰君何
　　怨情
　　新人如花雖可寵故人似玉由來重花性飄揚不自持玉心皎潔終不移故人昔新今尚故還見新人有故時請㸔陳後黃金屋寂寂珠簾生網絲
　　湖邊採蓮婦
　　小姑織白紵未解將人語大嫂採芙蓉溪湖千萬重長兄行不在莫使外人逢願學秋胡婦貞心比古松
　　怨情
　　美人捲珠簾深坐顰蛾眉但見淚痕濕不知心恨誰
　　代寄情楚詞體
　　君不來兮徒蓄怨積思而孤吟雲陽一去巳逺隔巫山緑水之沈沈留餘香兮染繡被夜欲寢兮愁人心朝馳余馬於青樓怳若空而夷猶浮雲深兮不得語卻惆悵而懐憂使青鳥兮銜書恨獨宿兮傷離居何無情而雨〈一作兩〉絶夢雖往而交疎橫流涕而長嗟折芳洲之瑤華送飛鳥以極目怨夕陽之西斜願為連根同死之秋草不作飛空之落花
　　學古思邊
　　銜悲上隴首腸斷不見君流水若有情幽哀從此分蒼茫愁邊色惆悵落日曛山外接逺天天際復有雲白鴈從中來飛鳴苦難聞足繫一書札寄言難離羣離羣心斷絶十見花成雪胡地無春暉征人行不歸相思杳如夢珠淚濕羅衣
　　思邊〈一作春怨〉
　　去年何時君別妾南園緑草飛蝴蝶今嵗何時妾憶君西山白雪暗晴雲玉闗去此三千里欲寄音書那可聞
　　口號吳王美人半醉
　　風動荷花水殿香姑蘓䑓上宴吳王西施醉舞嬌無力笑倚東窗白玉牀
　　代美人愁鏡二首
　　明眀金鵲鏡了了玉䑓前拂拭交氷月光輝何清圎紅顔老昨日白髪多去年鈆粉坐相誤照來空淒然美人贈此盤龍之寳鏡燭我金縷之羅衣時將紅袖拂眀月為惜普照之餘暉影中金鵲飛不滅䑓下青鸞思獨絶藁砧一別若箭去有日來無年狂風吹卻妾心斷玉筯幷墮菱花前
　　贈叚七娘
　　羅韤凌波生網塵那能得計訪情親千杯緑酒何辭醉一面紅妝惱殺人
　　別內赴徴三首
　　王命三徴去未還明朝離別出吳闗白玉高樓㸔不見相思須上望夫山
　　出門妻子強牽衣問我西行㡬日歸歸時儻佩黃金印莫學蘇秦不下機
　　翡翠為樓金作梯誰人獨宿倚門啼〈一作卷簾愁坐待鳴雞〉夜坐〈一作泣〉寒燈連曉月行行淚盡楚闗西
　　秋浦寄內
　　我今尋陽去辭家千里餘結荷倦〈一作愁〉水宿卻寄大雷書雖不同辛苦愴離各自居我自入秋浦三年北信疎紅顔愁落盡白髪不能除有客自梁苑手攜五色魚開魚得錦字歸問我何如江山雖道阻意合不為殊
　　自代內贈
　　寳刀截流水無有斷絶時妾意逐君行纒綿亦如之別來門前草秋巷春轉碧〈一作春盡秋轉碧〉埽盡更還生萋萋滿行跡鳴鳳始相得雄驚雌各飛遊雲落何山一往不見歸估客發大樓〈一作東海〉知君在秋浦梁苑空錦衾陽䑓夢行雨妾家三作相失勢去西秦猶有〈一作存〉舊歌管淒清聞四鄰曲度入紫雲啼無眼中人〈此下一本有女弟爭笑弄悲羞淚盈巾二句〉妾似井底桃開花向誰笑君如天上月不肯一迴照窺鏡不自識別多憔悴深安得秦吉了為人道寸心
　　秋浦感主人歸燕寄內
　　霜凋楚闗木始知殺氣嚴寥寥金天廓婉婉緑紅潛胡燕別主人雙雙語前簷三飛四迴頋欲去復相瞻豈不戀華屋終然謝珠簾我不及此鳥逺行嵗巳淹寄書道中歎淚下不能緘
　　送內尋廬山女道士李騰空二首
　　君尋騰空子應到碧山家水舂雲母碓風埽石楠花若愛幽居好相邀弄紫霞
　　多君相門女學道愛神仙素手掬青靄羅衣曵紫煙一往屏風疊乗鸞著玉鞭〈一作不著鞭〉
　　贈內
　　三百六十日日日醉如泥雖為李白婦何異太常妻
　　在潯陽非所寄內
　　聞難知慟哭行啼入府中多君同蔡琰流淚請曹公知登吳章嶺昔與死無分﨑嶇行石道外折入青雲相見若悲歎哀聲那可聞
　　南流夜郎寄內
　　夜郎天外怨離居明月樓中音信疎北雁春歸㸔欲盡南來不得豫章書
　　越女詞五首〈越中書所見也〉
　　長干吳兒女眉目艶新月屐上足如霜不著鴉頭襪呉兒多白晳好為蕩舟劇賣眼擲春心折花調行客耶溪採蓮女見客櫂歌迴笑入荷花去佯羞不出來東陽素足女會稽素舸郎相㸔月未墮白地斷肝腸鏡湖水如月耶溪女似雪新妝蕩新波光景兩竒絶
　　浣紗石上女
　　玉面耶溪女青蛾紅粉妝一雙金齒屐兩足白如霜
　　示金陵子〈一作金陵子詞〉
　　金陵城東誰家〈一作金陵〉子竊聴琴聲碧〈一作夜〉窗裏落花一片天上來隨人直渡西江水楚歌呉語嬌不成似能未能最有情謝公正要東山妓攜手林泉處處行
　　出妓金陵子呈盧六四首
　　安石東山三十春傲然攜妓出風塵樓中見我金陵子何似陽䑓雲雨人
　　南國新豐酒東山小妓歌對君君不樂花月柰愁何東道煙霞主西江詩酒筵相逢不覺醉日墮歴陽川小妓金陵歌楚聲家僮丹砂學鳯鳴我亦為君飲清酒君心不肯向人傾
　　巴女詞
　　巴水急如箭巴船去若飛十月三千里郎行幾歲歸
　　哭晁卿衡
　　日本晁卿辭帝都征帆一片繞蓬壺明月不歸沉碧海白雲愁色滿蒼梧
　　自溧水道哭王炎三首
　　白楊雙行行白馬悲路傍晨興見曉月更似發雲陽溧水通吳闗逝川去未央故人萬化盡閉骨茅山岡天上墜玉棺泉中掩龍章名飛日月上義與風雲翔逸氣竟莫展英圗俄夭傷楚國一老人來嗟龔勝亡有言不可道雪泣憶蘭芳
　　王公希代寳棄世一何早弔死不及哀殯宮巳秋草悲來欲脫劍掛向何枝好哭向茅山雖未催一生淚盡丹陽道
　　王家碧瑤樹一樹忽先摧海內故人泣天涯弔鶴來未成霖雨用先失濟川材一罷廣陵散鳴琴更不開
　　哭宣城善釀紀叟
　　紀叟黃泉裏還應釀老春夜臺無曉日沽酒與何人〈一作題戴老酒店雲戴老黃泉下還應釀大春夜臺無李白沽酒與何人〉
　　宣城哭蔣徴君華
　　敬亭埋玉樹知是蔣徴君安得相如草空餘封禪文池臺空有月詞賦舊凌雲獨掛延陵劍千秋在古墳









　　御定全唐詩巻一百八十四
　　欽定四庫全書
　　御定全唐詩巻一百八十五
　　李白〈補遺〉
　　鞠歌行〈以下見文苑英華〉
　　麗莫似漢宮妃謙莫似黃家女黃女持謙齒髪髙漢妃恃麗天庭去人生容德不自保聖人安用推天道君不見蔡澤嵌枯詭怪之形狀大言直去秦丞相又不見田千秋才智不出人一朝富貴如有神二侯行事在方冊泣麟老人終困厄夜光抱恨良歎悲日月逝矣吾何之
　　胡無人
　　十萬羽林兒臨洮破郅支殺添胡地骨降足漢營旗塞濶牛羊散兵休帳幕移空餘隴頭水嗚咽向人悲
　　月夜金陵懐古
　　蒼蒼金陵月空懸帝王州天文列宿在覇業大江流緑水絶馳道青松摧古丘臺傾鳷鵲觀宮沒鳯凰樓別殿悲清暑芳園罷樂遊一聞歌玉樹蕭瑟後庭秋
　　冬日歸舊山
　　未洗染塵纓歸來芳草平一條藤徑緑萬㸃雪峰晴地冷葉先盡谷寒雲不行嫩篁侵舎宻古樹倒江橫白犬離村吠蒼苔上壁生穿廚孤雉過臨屋舊猨鳴木落禽巢在籬疎獸路成拂牀蒼䑕走倒篋素魚驚洗硯修良筞敲松擬素貞此時重一去去合到三清
　　望夫石
　　髣髴古容儀含愁帶曙輝露如今日淚苔似昔年衣有恨同湘女無言類楚妃寂然芳靄內猶若待夫歸
　　對雨
　　卷簾聊舉目露濕草綿芊古岫藏雲毳空庭織碎煙水紋愁不起風線重難牽盡日扶犂叟往來江樹前
　　曉晴〈一作晩晴〉
　　野涼疏雨歇春色徧萋萋魚躍青池滿鶯吟緑樹低野花妝面濕山草紐斜齊零落殘雲片風吹掛竹谿
　　初月
　　玉蟾離海上白露濕花時雲畔風生爪沙頭水浸眉樂哉絃管客愁殺戰征兒因絶西園賞臨風一詠詩
　　雨後望月
　　四郊隂靄散開戶半蟾生萬里野霜合一條江練橫出時山眼白髙後海心眀為惜如團扇長吟到五更
　　賦得鶴送史司馬赴崔相公幕
　　崢嶸丞相府清切鳯凰池羨爾瑤䑓鶴髙棲瓊樹枝歸飛晴日好吟弄恵風吹正有乗軒樂初當學舞時珍禽在羅網微命若游絲願托周周羽相銜漢水湄
　　送客歸吳
　　江村秋雨歇酒盡一帆飛路歴波濤去家惟坐臥歸島花開灼灼汀栁細依依別後無餘事還應埽釣磯
　　送友生遊峽中
　　風靜楊栁垂㸔花又別離幾年同在此今日各驅馳峽裏聞猨呌山頭見月時殷勤一杯酒珍重歳寒姿
　　送袁眀府任長沙
　　別離楊栁青尊酒表丹誠古道攜琴去深山見峽迎暖風花繞樹秋雨草沿城自此長江內無因夜犬驚
　　鄒衍谷
　　燕谷無煖氣窮巗閉嚴隂鄒子一吹律能迴天地心雜言用投丹陽知已兼奉宣慰判官〈以下見詩紀第八句缺二字〉
　　客從崑崙來遺我雙玉璞雲是古之得道者西王母食之餘食之可以凌太虛受之頗謂絶今昔求識江淮人猶乎比石如今雖在卞和手　　正惟悴了了知之亦何益恭聞士有調相如始從鎬亰還復欲鎬亰去能上秦王殿何時迴光一相眄欲投君保君年幸君持取無棄捐無棄捐服之與君俱神仙
　　觀魚潭
　　觀魚碧潭上木落潭水清日暮紫鱗躍圎波處處生涼煙浮竹盡秋月照沙眀何必滄浪去茲焉可濯纓自廣平乗醉走馬六十里至邯鄲登城樓覽古書懷
　　醉騎白花馬〈一作駱〉西走邯鄲城揚鞭動〈一作度〉栁色寫鞚春風生入郭登高樓山川與雲平深宮翳緑草〈一作雄都半古冡〉萬事傷人情相如章華巔猛氣折秦嬴兩虎不可鬬㢘公終負荊提攜袴中兒杵臼及程嬰立孤就白刃〈一作空孤獻白刃〉必死耀丹誠平原三千客談笑盡豪英毛君能穎脫二國且同盟皆為黃泉土使我涕縱橫磊磊石子岡蕭蕭白楊聲諸賢沒此地碑版有殘銘太古共今時由來互〈一作同〉哀榮傷哉何足道感激仰空名趙俗愛長劍文儒少逢迎閒從博陵〈一作徒〉遊暢飲雪朝酲歌酣易水動鼓震叢䑓傾日落把燭歸凌晨向燕京方陳五餌筞一使胡塵清
　　宣州長史弟昭贈余琴谿中雙舞鶴詩以見志
　　令弟佐宣城贈余琴谿鶴謂言天涯雪忽向窗前落白玉為毛衣黃金不肯博背風振六翮對舞臨山閣顧我如有情長鳴似相託何當駕此物與爾騰寥廓
　　題舒州司空山瀑布
　　斷崖如削𤓰嵐光破崖緑天河從中來白雲漲川谷玉案赤文字世眼不可讀攝身凌青霄松風拂我足
　　金陵新亭
　　金陵風景好豪士集新亭舉目山河異偏傷周顗情四坐楚囚悲不憂社稷傾王公何慷慨千載仰雄名
　　上清寶鼎詩〈前首見東觀餘論後首見王直方詩話〉
　　我居清空表君處紅埃中仙人持玉尺度君多少才玉尺不可盡君才無時休
　　嚥服十二環奄有仙人房暮騎紫麟去海氣侵肌涼贈我纍纍珠靡靡明月光
　　題許宣平菴壁〈見詩話類編〉
　　我吟傳舎詠來訪真人居煙嶺迷髙跡雲林隔太虛窺庭但蕭瑟倚杖空躊躇應化遼天鶴歸當千嵗餘
　　戱贈杜甫〈以下見唐詩紀事〉
　　飯顆山頭逢杜甫頂戴笠子日卓午借問別來〈一作因何〉太瘦生總為從前作詩苦
　　春感詩〈白隱居戴天大匡山往來旁郡依潼江趙徴君蕤蕤亦節士任俠有氣善為縱橫學著書號長短經白從學嵗餘去遊成都賦此詩益州刺史蘓頲見而異之〉
　　茫茫南與北道直事難諧榆莢錢生樹楊花玉糝街塵縈遊子面蝶弄美人釵卻憶青山上雲門掩竹齋白微時募縣小吏入令臥內嘗驅牛經堂下令妻怒將加詰責白亟以詩謝雲
　　素麵倚欄鉤嬌聲出外頭若非是織女何得問牽牛
　　句
　　熖隨紅日去煙逐暮雲飛〈令一日賦山火詩云野火燒山後人歸火不歸思軋不屬白從旁綴其下句令慙止〉緑鬢隨波散紅顔逐浪無因何逢伍相應是想秋胡〈白從令觀漲有女子溺死江上令賦詩云二八誰家女漂來倚岸蘆鳥窺眉上翠魚弄口旁珠令復苦吟白輙應聲繼之〉舉袖露條脫招我飯胡麻〈見二老堂詩話〉


　　御定全唐詩卷一百八十五
<集部,總集類,御定全唐詩>
　　欽定四庫全書
　　御定全唐詩卷一百八十六
　　韋應物
　　韋應物京兆長安人少以三衞郎事明皇晩更折節讀書永泰中授京兆功曹遷洛陽丞大厯十四年自鄠令制除櫟陽令以疾辭不就建中三年拜比部員外郎出為滁州刺史久之調江州追赴闕改左司郎中復出為蘇州刺史應物性髙潔所在焚香埽地而坐唯顧況劉長卿丘丹秦系皎然之儔得厠賔客與之酬倡其詩閒澹簡逺人比之陶潛稱陶韋雲集十巻今編詩十巻
　　擬古詩十二首
　　辭君逺行邁飲此長恨端已謂道里逺如何中險艱流水赴大壑孤雲還暮山無情尚有歸行子何獨難驅車背鄉園朔風〈一作吹〉巻行跡嚴冬霜斷肌日入不遑息憂歡〈一作懼〉容〈一作客〉髪變寒暑人事易中心君詎知氷玉徒貞白
　　黃鳥何闗闗幽蘭亦靡靡此時深閨婦日照紗〈一作綺〉窗裏娟娟雙青娥㣲㣲啟玉齒自惜桃李年誤身遊俠子無事久離別不知今生死
　　峩峩髙山巔浼浼青川流世人不自悟馳謝如驚飍百金非所重厚意良難得㫖酒親與朋芳年樂京國京城繁華地軒葢凌晨出垂楊十二衢隠映金張室漢宮南北對飛觀齊白日游泳屬芳時〈一雲遊冶詠康時〉平生自雲畢綺樓何氛氳朝日正杲杲四壁含清風丹霞射其牖玉顔上哀囀絶耳非世有但感離恨情不知誰家婦孤雲忽無色邉馬為回首曲絶碧天髙餘聲散秋草徘徊帷中意獨夜不堪守思逐朔風翔一去千里道
　　嘉樹藹初緑蘼蕪吐幽芳君子不在賞寄之雲路長路長信難越惜此芳時歇孤鳥去不還緘情向天末月滿秋夜長驚烏號北林天河橫未落斗柄當西南寒蛩悲洞房好鳥無遺音商飊一夕至獨宿懐重衾舊交日〈一作目〉千里隔我浮與沉人生豈草木寒暑移此心酒星非所酌月桂不為食虛薄空有名為君長歎息蘭蕙雖可懐芳香與時息豈如凌霜葉嵗暮藹顔色折柔將有贈延意千里客草木知賤㣲所貴寒不易
　　神州髙爽地遐瞰靡不通寒月野無緑寥寥天宇空隂陽不停馭貞脆各有終汾沮何鄙儉考槃何退窮反志解牽跼無為尚勞躬美人奪南國一笑開芙蓉清鏡理容〈一作雲〉髪褰簾出深重豔曲呈皓齒舞羅不堪風慊慊情有待贈芳為我容可嗟青樓月流影君帷中
　　春至林木變洞房夕含清單居誰能裁好鳥對我鳴良人久燕趙新愛移平生別時雙鴛綺留此千恨情碧草生舊跡緑琴歇芳聲思〈一作願〉將魂夢歡反側寐不成攬衣迷所次起望空前庭〈一雲攬衣迷處所夕起望前庭〉孤影中自惻不知雙涕零
　　秋天無留景萬物藏光輝落葉隨風起〈一作逺〉愁人獨何依華〈一作明〉月屢圓缺君還浩無期如何雨絶天〈一雲如何雲雨絶〉一去音問〈一作塵〉違
　　有客天一方寄我孤桐琴迢迢萬里隔託此傳幽音氷霜中自結龍鳯相與吟絃以明直道〈一雲以明清直〉漆以固〈一作形〉交深
　　白日淇上沒空閨生逺愁寸心不可限淇水長悠悠芳樹自妍芳〈一雲自交結又雲房樹正妍鬰〉春禽自相求徘徊東西廂孤妾誰與儔年華逐絲淚一落俱不〈一作難〉收
　　雜體五首
　　沈沈匣中鏡為此塵垢蝕輝光何所如月在雲中黒南金既雕錯鞶帶共輝飾空存〈一作有〉鑒物名坐使妍蚩惑美人竭肝膽思照氷玉色自非磨瑩工日日空嘆息古宅〈一作宇〉集祅鳥羣號枯樹枝黃昏窺人室鬼物相與期居人不安寢摶擊思此時豈無鷹與鸇飽肉不肯飛既乖逐鳥節空養凌雲姿孤負肉食恩何異城上鴟春羅雙鴛鴦出自寒夜女心精煙霧色指厯千萬緒長安貴豪家〈一作室〉妖艷不可數裁此百日功唯將一朝舞舞罷復裁新豈思勞者苦
　　同聲自相應體質不必齊誰知賈人鐸能使大〈一作音〉樂諧鏗鏘發宮徴和樂變其哀人神既昭享鳯鳥〈一作凰〉亦下來豈非至賤物一奏升天階物情茍有合莫問玉與泥
　　碌碌荊山璞卞和獻君門荊璞非有求和氏非有恩所獻知國寳至公不待言是非吾〈一作語〉欲黙此道今豈存
　　與友生野飲效陶體
　　攜酒花林下前有千載墳於時不共酌奈此泉下人始自翫芳物行當念徂春聊舒逺世蹤坐望還山雲且遂一歡笑焉知賤與貧
　　效何水部二首
　　玉宇含清〈一作秋〉露香籠散輕煙應當結沈抱難從茲夕眠夕漏起遙恨蟲響〈一作鴻音〉亂秋隂反覆相思字中有故人心
　　效陶彭澤
　　霜露悴百草時菊獨妍華物性有如此寒暑其奈何掇英泛濁醪日入㑹田家盡醉茅簷下一生豈在多
　　大梁亭㑹李四棲梧作
　　梁王昔愛才千古化不泯〈平聲〉至今蓬池上逺集八方賔車馬平明合城郭滿埃塵逄君一相許豈要平生親入仕三十載如何獨未伸英聲乆籍籍臺閣多故人置酒發清彈相與〈一作將〉樂佳辰孤亭得長望白日下廣津富貴良可取〈一作求〉朅來西入秦秋風旦夕起安得客梁陳
　　燕李録事
　　與君十五侍皇闈曉拂爐煙上赤墀花開漢苑經過處雪下驪山沐浴時近臣零落今猶在仙駕飄颻不可期此日相逄〈一作逄君〉思〈一作非〉舊日一杯成喜亦〈一作又〉成悲
　　淮上喜㑹梁川故人
　　江漢曽為客相逄每醉還浮雲一別後流水十年間歡笑情如舊蕭疎鬢已斑何因北〈一作不〉歸去淮上對〈一作有〉秋山
　　揚州偶㑹前洛陽盧耿主簿〈應物頃貳洛陽常有連騎之逰〉
　　楚塞故人稀相逄本不期猶存䄂裏字忽怪鬢中絲客舍盈樽酒江行滿篋詩更能連騎出還似洛橋時
　　賈常侍林亭燕集
　　高賢侍天陛〈一作階〉跡顯心獨幽朱軒騖闗右池館在東周繚繞接都城氤氳望嵩丘羣公盡詞客方駕永日遊朝旦氣𠉀佳逍遙寫煩憂緑林藹已布華沼澹不流凌露摘幽草渉煙翫輕舟圓荷既出水廣廈可淹留放神遺所拘觥罰屢見酬樂燕良未極安知有沈浮醉罷各雲散何當復相求
　　月下㑹徐十一草堂
　　空齋無一事㟁幘故人期暫輟觀書夜還題翫月詩逺鐘髙枕後清露捲簾時暗覺新秋近殘河欲曙遲移疾㑹詩客元生與釋子法朗因貽諸祠曹
　　對此嘉樹林獨有戚戚顔抱瘵知曠職淹旬非樂閒釋子來問訊詩人亦扣闗道同意〈一作適〉暫遣客散疾徐還園徑自幽靜𤣥蟬噪其間高牕瞰逺郊暮色起秋山英曹幸休暇悢悢〈一作恨恨〉心所攀
　　慈恩伽藍清㑹
　　素㕛俱薄世屢招清景賞鳴鐘悟音聞宿昔心巳往重門相洞達髙宇亦遐〈一作通〉朗嵐嶺曉城分清隂夏條長〈一作清條夏隂長〉氳氛芳臺馥蕭散竹池廣平荷隨波泛廻飈激林響蔬食遵道侶泊懐遺滯想何彼塵昏人區區在天壤
　　夜偶詩客操公作
　　塵襟一瀟灑清夜得禪公逺自鶴林寺了知人世空驚禽翻暗葉流水注幽叢多謝非𤣥度聊將詩興同
　　與韓庫部㑹王祠曹宅作
　　閒〈一作閉〉門䕃堤桞秋渠含夕清㣲風送荷氣坐客散塵纓守黙共無恡抱沖俱寡營良時頗髙㑹琴酌共開情
　　晦日處士叔園林燕集
　　遽看蓂葉盡坐闕芳年賞賴此林下期清風滌煩想始萌動新煦佳禽發幽響嵐嶺對髙齋春流灌蔬壤罇酒遺形跡道言屢開奨幸䝉終夕懽聊用稅歸鞅
　　扈亭西陂燕賞
　　杲杲朝陽時悠悠清陂望嘉樹始氤氳春遊方浩蕩況逄文翰侶愛此孤舟漾緑野際遙波橫雲分疉嶂公堂日為倦幽襟自茲曠有酒今滿盈願君盡𢎞量
　　西郊燕集
　　濟濟衆君子髙宴及時光羣山靄遐矚緑野布熙陽列坐遵曲㟁披襟襲蘭芳野庖薦嘉魚激澗泛羽觴衆鳥鳴茂林緑草延髙岡盛時易徂謝浩思坐飄颺眷言同心友茲逰安可忘
　　春宵燕萬年吉少府中孚南舘
　　始見斗柄廻復茲霜月霽河漢上縱橫春城夜迢遞賔筵接時彥樂燕凌芳嵗稍愛清觴滿仰歎髙文麗欲去返郊扉端為一歡滯
　　滁州園池燕元氏親屬
　　日暮遊清池疎林羅〈一作籠〉髙天餘緑飄霜露夕氣變風煙水門架危閣竹亭列廣筵一展私姻禮屢歎芳樽前感往在茲㑹傷離屬頽年明晨復雲去且願此流連
　　郡樓春燕
　　衆樂雜軍鞞髙樓邀上客思逐花光亂賞餘山景夕為郡訪彫瘵守程難損益聊假一杯歡暫忘終日廹
　　南塘泛舟㑹元六昆季
　　端居倦時燠輕舟泛廻塘㣲風飄襟散橫吹繞林長雲澹水容夕雨㣲荷氣涼一寫悁勤意〈一雲川上意〉寧用訴〈一作計〉華觴
　　郡齋雨中與諸文士燕集
　　兵衛森畫㦸宴寢凝清香海上風雨至逍遙池閣涼煩痾近〈一作正〉消散嘉賔復滿堂自慙居處崇未覩斯民康理㑹是非遣性達形跡忘鮮肥屬時禁蔬菓幸見嘗俯飲一杯酒仰聆金玉章神歡體自輕意欲凌風〈一作雲〉翔吳中盛文史羣彥今汪洋方知大藩地〈一作盛〉豈曰財賦疆〈一作強〉
　　軍中冬燕
　　滄海巳雲晏皇恩猶念勤式燕徧恆秩柔逺及斯人茲邦實大藩伐鼓軍樂陳是時冬服成戎士氣益振虎竹謬朝寄英賢降上賔旋罄周旋禮媿無海陸珍庭中丸劍䦨堂上歌吹新光景不知晩觥酌豈言頻單醪昔所感大醵況同忻顧謂軍中士仰答何由申
　　司空主簿琴席
　　煙華方散薄蕙氣猶含露澹景發清琴幽期黙𤣥〈一作雲〉悟流連白雪意斷續廻風度掩抑雖巳終忡忡在幽素
　　與邨老對飲
　　鬢眉雪色猶嗜酒言辭淳樸古人風鄉村年少生離亂見話先朝如夢中



　　御定全唐詩巻一百八十六
　　欽定四庫全書
　　御定全唐詩巻一百八十七
　　韋應物
　　城中臥疾知閻薛二子屢從邑令飲因以贈之
　　車〈一作良〉馬日蕭蕭胡不枉〈一作在〉我廬方來從令飲臥病獨何如秋風起漢〈一作江〉臯開戶望平蕪即此恡〈一作稀〉音素〈一作表〉焉知中密疎渴者不思火寒者不求水人生羇寓〈一作旅〉時去就當如此猶希心異跡〈一作從利心跡異〉眷眷存終始
　　聼嘉陵江水聲寄深上人
　　鑿崖泄奔湍稱古神禹跡夜喧山門店獨宿不安席水性自雲〈一作為〉靜石中本無聲如何兩相激雷轉空山驚貽之道門舊〈一作友〉了此物我情
　　髙陵書情寄三原盧少府
　　直方難為進守此㣲賤班開巻不及顧沉埋案牘間兵凶久〈一作互〉相踐徭賦豈得閒促戚下可哀寛政身致患cq=366
　　日夕思自退出門望故山君心儻如此攜手相與還
　　假中對雨呈縣中僚友
　　卻足甘〈一作堪〉為笑閒居夢杜陵殘鶯知夏淺社〈一作時〉雨報年登流麥非闗忘收書獨不能自然憂曠職緘此謝良朋
　　贈蕭河南
　　厭劇辭京縣襃賢待詔書鄼侯方繼業潘令且閒居霽後三川冷秋深〈一作餘〉萬木疎對琴無一事新興復何如
　　示從子河南尉班〈並序〉
　　永泰中余任洛陽丞以撲抶軍騎時從子河南尉班亦以剛直為政俱見訟於居守因詩示意府縣好我者豈曠斯文
　　拙直余恆守公方爾所存同占朱鳥剋俱起小人言立政思懸棒謀身類觸籓不能林下去祗戀府廷恩
　　趨府𠋫曉呈兩縣僚友
　　趨府不遑安中宵出戶看滿天星尚在近壁燭仍〈一作猶〉殘立馬頻驚曙垂簾卻避寒可憐同宦者應〈一作始〉悟下流難
　　贈李儋
　　絲桐本異質音響合〈一作今〉自然吾觀造化意二物相因縁誤觸龍鳯嘯靜聞寒夜泉心神自安宅煩慮頓可捐何因知久要絲白漆亦堅
　　贈盧嵩
　　百川注東海東海無虛盈泥滓不能濁澄波非益清恬然自安流日照萬里晴雲物不隠象三山共分明奈何疾風怒忽若砥柱傾海水雖無心洪濤亦相驚怒號在倐忽誰識變化情
　　寄馮著
　　春雷起萌蟄土壤日巳疎胡能遭盛明才俊伏里閭偃仰遂真性所求惟斗儲披衣出茅屋盥潄臨清渠吾道亦自適退身保𤣥虛幸無職事牽且覽案上書親友各馳騖誰當訪敝廬思君在何夕明月照廣除
　　早春對雪寄前殿中元侍御
　　掃雪開幽徑端居望故人猶殘臘月酒更值早梅春㡬日東城陌何時曲水濵聞閒且共賞莫待繡衣新
　　贈王侍御
　　心同野鶴與塵逺詩似冰壺見底清府縣同趨昨日事升沈不改故人情上陽秋晩蕭蕭雨洛水寒來夜夜聲自歎猶為折腰吏〈一作客〉可憐驄馬路傍行
　　將往江淮寄李十九儋〈余自西京至李又發河洛同道不遇〉
　　鷰鷰東向來文鵷亦西飛如何不相見羽翼有髙卑徘徊到河洛華屋未及窺秋風飄我行逺與淮海期廻首隔煙霧遙遙兩相思陽春自當返短翮欲追隨
　　自鞏洛舟行入黃河即事寄府縣僚友
　　夾水蒼山路向東東南山豁大河通寒樹依㣲逺天外夕陽明滅亂流中孤邨㡬嵗臨伊㟁一鴈初晴下朔風為報洛橋遊宦侶扁舟不繫與心同
　　寄盧庾
　　悠悠逺離別分此歡㑹難如何兩相近反使心不安亂髪思一櫛垢衣思一浣〈協韻〉豈如望友生對酒起長嘆時節異京洛孟冬天未寒廣陵多車馬日夕自逰盤獨我何耿耿非君誰為歡
　　發廣陵留上家兄兼寄上長沙
　　將違安可懐宿戀復一方家貧無舊業薄宦各飄颺執板身有屬淹時心恐惶拜言不得留聲結淚滿裳漾漾動行舫亭亭逺相望離晨苦須臾獨往道路長蕭條風雨過得此海氣涼感秋意巳違況自結中腸推道固當遣及情豈所忘何時共還歸舉翼鳴春陽
　　初發揚子寄元大校書
　　悽悽去親愛泛泛入煙霧歸棹洛陽人殘鐘廣陵樹今朝此為別何處還相遇世事波上舟㳂洄安得住
　　淮上即事寄廣陵親故
　　前舟巳眇眇欲渡誰相待秋山起暮鐘楚雨連滄海風波離思滿〈一作逺〉宿昔容鬢改獨鳥下東南廣陵何處在寄洪州幕府盧二十一侍御〈自南昌令拜頃同官洛陽〉
　　忽報南昌令乘驄入郡城同時趨府客此日望塵迎文苑臺中妙冰壺幕下清洛陽相去逺猶使故林榮
　　經少林精舍寄都邑親友
　　息駕依松嶺髙閣一攀縁前瞻路巳窮既詣喜更延出巘聼萬籟入林濯幽泉鳴鐘生道心暮磬〈一作鶴〉空雲煙獨往雖暫適多累終見牽方思結茅地歸息期暮年
　　同長源歸南徐寄子西子烈有道
　　東洛何蕭條相思邈遐路䇿駕復誰逰入門無與晤〈一作出入亦無晤〉還因送歸客逹此緘中素屢暌心所歡豈得顔如故所歡不可暌嚴霜晨淒淒如彼萬里行孤妾守空閨臨觴一長嘆素欲何時諧
　　雪中聞李儋過門不訪聊以寄贈
　　度門能不訪冐雪屢西東巳想人如玉遙憐馬似驄乍迷金谷路稍變上陽宮還比相思意紛紛正滿空
　　同徳精舍養疾寄河南兵曹東㕔掾
　　逍遙東城隅雙樹寒蔥舊廣庭流華月髙閣凝餘霰杜門非養素抱疾阻良讌孰謂無他人思君嵗雲變官曹亮先忝陳躅慙俊彥豈知晨與夜相代不相見緘書問所如〈一作知〉詶藻當芬絢
　　同徳寺雨後寄元侍御李博士
　　川上風雨來須臾滿城闕岧嶤青蓮界〈一作字〉蕭條孤興發前山遽巳浄隂靄夜來歇喬木生夏涼流雲吐華月嚴城自有限一水非難越相望曙河〈一作何〉逺髙齋坐超忽
　　同徳閣期元侍御李博士不至各投贈二首
　　庭樹忽巳暗故人那〈一作何〉不來祗因厭煩暑永日坐霜臺官榮多所繫閒居亦愆期高閣猶相望青山欲暮時
　　使雲陽寄府曹
　　夙駕祗府命冒炎不遑息百里次雲陽閭閻問漂溺上天屢𠎝氣胡不均寸澤仰瞻喬樹顛見此洪流跡良苖免湮沒蔓草生宿昔頹墉滿故墟喜返將安宅周旋渉塗潦側峭縁溝脈仁賢憂斯民賤子甘所役公堂衆君子言笑思與覿
　　過扶風精舍舊居簡朝宗巨川兄弟
　　佛剎出高樹晨光閭井中年深念陳跡迨此獨忡忡零落逄故老寂寥悲草蟲舊宇多改構幽篁延本藂棲止事如昨芳時去巳空佳人亦攜手再往今不同新文聊感舊想子意無窮
　　贈令狐士曹〈自八月朔旦同使藍田淹留渉季事先半日而不相待故有戲贈〉
　　秋簷〈一作霜〉滴滴對牀寢山路迢迢聨騎行到家俱及東籬菊何事先歸半日程
　　贈馮著
　　契闊仕兩京念子亦飄蓬方來屬追往十載事不同嵗晏乃雲至微褐還未充慘悽遊子情風雪自闗東華觴發懽顔嘉藻播清風始此盈抱恨曠然一夕中善藴豈輕售懐才希國工誰當念素士零落嵗華空
　　對雨寄韓庫部協
　　颯至池館涼靄然和曉霧蕭條集新荷氤氳散高樹閒居興方澹黙想心巳屢暫出仍濕衣況君東城住
　　寄子西
　　夏景已難度懐賢思方續喬樹落疎隂微風散煩燠傷離枉芳札忻遂見心曲藍上舍巳成田家雨新足託隣素多欲〈一作願〉殘帙猶見束日夕上高齋但望東原緑
　　縣內閒居贈溫公
　　滿郭春色嵐巳昏鵶棲散吏掩重門雖居世綱常清浄夜對高僧無一言
　　對雪贈徐秀才
　　靡靡寒欲收靄靄隂還結晨起望南端千林散春雪妍光屬瑤階亂緒陵新節無為掩扉臥獨守袁生轍
　　西郊遊宴寄贈邑僚李㢲
　　升陽曖春物置酒臨芳席高宴闕英僚衆賔寡懽懌是時尚多壘板築興頽壁羇旅念越疆領徒方祗役如何嘉㑹日當子憂勤夕西郊鬱巳茂春嵐重如積何當返徂雨雜英紛可惜
　　對雨贈李主簿高秀才
　　邐迤曙雲薄散漫東風來青山滿春野㣲雨灑輕埃吏局勞佳士賔筵得上才終朝狎文墨高興共徘徊
　　休沐東還曺貴里示端
　　宦遊三十載田野乆巳疎休沐遂茲日一來還故墟山明宿雨霽風煖百卉舒野泉潔熠熠林光初竹木稍摧翳園場亦荒蕪俯驚鬢巳衰周覽昔所娛存沒惻私懐遷變傷里閭欲言少留心中復畏簡書世道良自退榮名亦空虛與子終攜手嵗晏當來居
　　朝請後還邑寄諸友生
　　宰邑分甸服夙駕朝上京是時當暮春休沐集友生抗志青雲表俱踐高世名樽酒且歡樂文翰亦縱橫良遊昔所希累讌夜復明晨露含瑤琴夕風殞素英一旦遵歸路伏軾出京城誰言再念別忽若千里行閒〈一作閉〉閤寡喧訟端居結幽情況茲晝方永展轉何由平
　　灃上西齋寄諸友〈七月中善福之西齋作〉
　　絶㟁臨西野曠然塵事遙清川下邐迤茅棟上岧嶤翫月愛佳夕望山屬清朝俯砌視歸翼開襟納逺飈等陶辭小秩效朱方負樵閒遊忽無累心跡隨景超明世重才彥雨露降丹霄羣公正雲集獨予忻寂寥
　　獨遊西齋寄崔主簿
　　同心忽已別昨事方成昔幽徑還獨尋緑苔見行跡秋齋正蕭散煙水易昏夕憂來結幾重非君不可釋紫閣東林居士叔緘賜松英丸捧對忻喜葢非塵侶之所當服輙獻詩代啟
　　碧澗蒼松五粒稀侵雲採去露沾衣夜啟羣僊合靈藥朝思俗侶寄將歸道場齋戒今初服人事葷羶巳覺非一望嵐𡶶拜還使腰間銅印與心違
　　秋集罷還途中作謹獻夀春公黎公
　　束帶自衡門奉命宰王畿君侯枉高鑒舉善掩瑕疵斯民本巳安工拙兩無施何以酧明徳嵗晏不磷緇時節乃來集欣懐方載馳平明大府開一得拜光輝溫如春風至肅若嚴霜威羣屬所載瞻而忘倦與飢公堂燕華筵禮罷復言辭將從平門道憩車灃水湄山川降嘉嵗草木䝉潤滋孰雲還本邑懐戀獨遲遲
　　閒居贈友
　　補吏多下遷罷歸聊自度園廬既蕪沒煙景空澹泊閒居養痾瘵守素甘葵藿顔鬢日衰耗冠帶亦寥落青苔巳生路緑筠始分籜夕氣下遙隂微風動疎薄草𤣥良見誚杜門無請託非君好事者誰來〈一作能〉顧寂寞四禪精舍登覽悲舊寄朝宗巨川兄弟
　　蕭散人事憂迢遰古原行春風日巳暄百草亦復生躋閣謁金像攀雲造禪扄新景林際曙雜花川上明徂嵗方緬邈陳事尚縱橫溫泉有佳氣馳道指京城攜手思故日山河留恨情存者邈難見去者已冥冥臨風一長慟誰畏〈一作謂〉行路驚
　　善福閣對雨寄李儋幼遐
　　飛閣凌太虛晨躋鬱崢嶸驚飈觸懸檻白雲冒層甍太隂布其地宻雨垂八紘仰觀固不測俯視但㝠㝠感此窮秋氣沈鬱命友生及時未高歩羇旅遊帝京聖朝無隠才品物俱昭形國士秉繩墨何以表堅貞寸心東北馳思與一㑹並我車夙已駕將逐晨風征郊塗住成淹黙黙阻中情
　　寺居獨夜寄崔主簿
　　幽人寂不〈一作無〉寐木葉紛紛落寒雨暗深更流螢度髙閣坐使青燈曉還傷夏衣薄寜知嵗方晏離居更蕭索
　　九日灃上作寄崔主簿倬二李端繫
　　淒淒感時節望望臨灃涘翠嶺明華秋髙天澄遙滓川寒流愈迅霜交物初委林葉索已空晨禽迎飈起時菊乃盈泛濁醪自為美良遊雖可娛殷念在之子人生不自省營欲無終巳孰能同一酌陶然㝠斯理
　　西郊養疾聞暢校書有新什見贈久佇不至先寄此詩
　　養病愜清夏郊園敷卉木牕夕〈一作戶〉含澗涼雨餘愛筠緑披懐始高詠對琴轉幽獨仰子遊羣英吐詞如蘭馥還聞枉嘉藻佇望延昏旭唯見草青青閉戶灃水曲
　　灃上寄幼遐
　　寂寞到城闕惆悵返柴荊端居無所為念子逺徂征夏晝人已息我懐獨未寧忽從東齋起兀兀尋澗行罥罣叢榛密披翫孤花明曠然西南望一極山水情周覽同遊處逾恨阻音形壯圗非旦夕君子勤令名勿復久留燕蹉跎在北京
　　善福精舍示諸生
　　湛湛嘉樹隂清露夜景沈悄然羣物寂髙閣似隂岑方以𤣥黙處豈為名跡侵法妙〈一作泛如〉不知歸獨此抱沖襟齋舍無餘物陶噐與單衾諸生時列坐共愛風滿林
　　晩出灃上贈崔都水
　　臨流一舒嘯望山意轉延隔林分落景餘霞明逺川首起趣東作巳看耘夏田一從民里居嵗月再徂遷昩質得全性世名良自牽行忻攜手歸聊復飲酒眠
　　寓居灃上精舍寄於張二舍人
　　萬木藂雲出香閣西連碧澗竹林園髙齋猶宿逺山曙微霰下庭寒雀喧道心淡泊對流水生事蕭疎空掩門時憶故交那得見曉排閶闔奉明恩
　　開元觀懐舊寄李二韓二裴四兼呈崔郎中嚴家令
　　宿昔清都燕分散各西東車馬行跡在霜雪竹林空方軫故物念誰復一樽同聊披道書暇還此聼松風春日郊居寄萬年吉少府中孚三原少府偉夏侯校書審
　　谷鳥時一囀田園春雨餘光風動林早高窗照日初獨飲澗中水吟詠老氏書城闕應多事誰憶此閒居
　　灃上醉題寄滌武
　　芳園知夕燕西郊已獨還誰言不同賞俱是醉花間
　　西郊期滌武不至書示
　　山高鳴過雨澗樹〈一雲林澗〉落殘花非闗春不待當由期自賖
　　灃上對月寄孔諫議
　　思懐在雲闕泊素守中林出處雖殊跡明月兩知心
　　將往滁城戀新竹簡崔都水示端
　　停車欲去繞叢竹偏愛新筠十數竿莫遣兒童觸瓊粉留待幽人廻日看
　　還闕首途寄精舍親友
　　休沐日雲滿衝然將罷觀嚴車𠉀門側晨起正〈一作整〉朝冠山澤含餘雨川澗注驚湍攬轡遵東路〈一作登前路〉廻首一長嘆居人巳不見髙閣在林端
　　秋夜南宮寄灃上弟及諸生
　　暝色起煙閣沈抱積離憂況茲風雨夜蕭條梧葉秋空宇感涼至頽顔驚嵗周日夕遊闕下山水憶同遊途中書情寄灃上兩弟因送二甥卻還
　　華簮豈足戀幽林徒自違遙知別後意寂寞掩郊扉廻首昆池上更羨爾同歸
　　雪夜下朝呈省中一絶
　　南望青山滿禁闈曉陪鴛鷺正差池共愛朝來何處雪蓬萊宮裏拂松枝











　　御定全唐詩卷一百八十七
　　欽定四庫全書
　　御定全唐詩巻一百八十八
　　韋應物
　　寄柳州韓司戶郎中
　　達〈一作逺〉識與昧機智殊跡同靜於焉得攜手屢賞清夜景瀟灑陪髙詠從容羨華省一逐風波遷南登桂陽嶺舊里門空掩歡〈一作新〉遊事皆屏悵望城闕遙幽居時序永春風吹百卉和煦變閭井獨悶終日眠篇書不復省唯當望雨露霑子荒遐境
　　寄令狐侍郎
　　三山有瓊樹霜雪色逾新始自風塵交中結綢繆姻西掖方掌誥南宮復司春夕燕華池月朝奉玉階塵衆寳歸和氏吹噓多俊人羣公共然諾聲問邁時倫孤鴻既髙舉鷰雀在荊榛翔集且不同豈不欲殷勤一旦遷南郡江湖𣺌無垠寵辱良未定君子豈緇磷寒暑已推斥別離生苦辛非將㑹面目書札何由申
　　閒居寄端及重陽
　　山明野寺曙鐘㣲雪滿幽林人跡稀閒居寥落生髙興無事風塵獨不歸
　　園林晏起寄昭應韓明府盧主簿
　　田家巳耕作井屋起晨煙園林鳴好鳥閒居猶獨眠不覺朝巳晏起來望青天四體一舒散情性亦忻然還復茅簷下對酒思數賢束帶理官府簡牘盈目前當念中林賞覽物遍山川上非遇明世庶以道自全
　　寄大梁諸友
　　分竹守南譙弭節過梁池雄都衆君子出餞擁河湄燕謔始雲洽方舟已解維一為風水便但見山川馳昨日次睢陽今夕宿符離雲樹愴重疊煙波念還期相敦在勤事海內方勞師
　　新秋夜寄諸弟
　　兩地俱秋夕相望共〈一作在〉星河髙梧一葉下空齋歸思多方用憂人瘼況自抱㣲痾無將別來近顔鬢巳蹉跎
　　郊園聞蟬寄諸弟
　　去嵗郊園別聞蟬在蘭省今嵗臥南譙蟬鳴歸路永夕響依山谷餘悲散秋景〈一作餘聲發秋嶺〉緘書報此時〈一作逺景〉此心方耿耿
　　寄中書劉舍人
　　雲霄路竟別中年跡暫同比翼趨丹陛連騎下南宮佳詠邀清月幽賞滯芳藂迨予一出守與子限西東晨露方愴愴〈一作蒼〉離抱更忡忡忽睹九天詔秉綸歸國工玉座浮香氣秋禁散涼風應向橫門度〈一作旁〉環珮杳玲瓏光輝恨未矚歸思坐難通蒼蒼松桂姿想在掖垣中
　　郡齋感秋寄諸弟
　　首夏辭舊國窮秋臥滁城方如昨日別忽覺徂嵗驚髙閣收煙霧池水晩澄清〈一作明〉戶牖巳淒爽晨夜感深情昔遊郎署間是月天氣晴〈一作清〉授衣還西郊曉露田中〈一作野〉行採菊投酒中昆弟自同傾簮組聊掛壁焉知有世榮一旦居逺郡山川間音形大道庶無累及茲念巳盈
　　郡中對雨贈元錫兼簡楊凌
　　宿雨冐空山空城響秋葉沈沈暮色至淒淒涼氣入蕭條林表散的皪荷上集夜霧著衣重新苔侵履濕遇茲端憂日賴與嘉賔接
　　冬至夜寄京師諸弟兼懐崔都水
　　理郡無異〈一作美〉政所憂在素飡徒令去京國羇旅當嵗寒子〈一作𤣥〉月生一氣陽景極南端巳懐時節感更抱別離酸私燕席〈一作夕〉雲罷還齋夜方䦨䆳幕沈空宇〈一作月〉孤燈照牀單應同茲夕念寧忘故嵗歡川途恍悠邈涕下一䦨干
　　元日寄諸弟兼呈崔都水
　　一從守茲郡兩鬂生素髪新正加我年故嵗去超忽淮濵益時𠋫了似仲秋月川谷風景溫城池草木發髙齋屬多暇惆悵臨芳物日月昧還期念君何時歇
　　寄職方劉郎中
　　相聞二十載不得展平生一夕〈一作旦〉南宮遇聊用寫中情端服光朝次羣列慕〈一作噐〉英聲歸來坐粉闈揮筆乃縱橫始陪文翰遊歡燕難久並予因謬忝出君為沈疾嬰別離寒暑過荏苒春草生故園茲日隔新禽池上鳴郡中永無事歸思徒自盈
　　社日寄崔都水及諸弟羣屬
　　山郡多暇日社時放吏歸坐閣獨成悶行塘閲清輝春風動髙柳芳園掩夕扉遙思里中㑹心緒悵㣲㣲
　　寒食日寄諸弟
　　禁火曖佳辰念離獨傷抱見此野田花心思杜陵道聨騎定〈一作竟〉何時予今顔巳老
　　三月三日寄諸弟兼懐崔都水
　　暮節看巳謝茲晨愈可惜風澹意傷春池寒花斂夕〈一作色〉對酒始依依懐人還的的誰當曲水行相思尋舊跡
　　贈李儋侍御
　　風光山郡少來看廣陵春殘花猶待客莫問意中人
　　寄楊協律
　　吏散門閣掩鳥鳴山郡中逺念長江別俯覺座隅空舟泊南池雨簟捲北樓風併罷芳樽燕為愴昨時同
　　郡齋贈王卿
　　無術謬稱簡素飡空自嗟秋齋雨成滯山藥寒始華濩落人皆笑幽獨嵗逾賖唯君出塵意賞愛似山〈一作僧〉家
　　簡恆璨
　　室〈一作臺〉虛多涼氣〈一作風〉天髙屬秋時空庭夜風雨草木曉離披簡書日雲曠文墨誰復持聊因遇澄靜一與道人期
　　閒居寄諸弟
　　秋草生庭白露時故園諸弟益相思盡日髙齋無一事芭蕉葉上獨題詩
　　登樓寄王卿
　　踏閣攀林恨不同楚雲滄海思無窮數家砧杵秋山下一郡荊榛寒雨中
　　寄暢當〈聞以子弟被召從軍〉
　　冦賊起東山英俊方未閒聞君新應募籍籍動京闗出身文翰場髙歩不可攀青袍未及解白羽插腰間昔為瓊樹枝〈一作姿〉今有風霜顔秋郊細柳道走馬一夕還丈夫當為國破敵如摧山何必事州府坐使鬢毛斑
　　贈崔員外
　　一別十年事相逄淮海濵還思洛陽日更話府中人且對清觴滿寧知白髪新怱怱何處去車馬冐風塵
　　寄李儋元錫
　　去年花裏逄君別今日花開巳一年世事茫茫難自料春愁黯黯〈一作忽忽〉獨成眠身多疾病思田裡邑有流亡愧俸錢聞道欲來相問訊西樓望月㡬廻圓
　　京師叛亂寄諸弟
　　弱冠遭世難二紀猶未平羇離官〈一作守〉逺郡虎豹滿西京上懐犬馬戀下有骨肉情歸去在何時流淚忽霑纓憂來上北樓左右但軍營函谷行人絶淮南春草生鳥鳴野田間思憶故園〈一作里〉行何當四海晏甘與齊民耕
　　贈琮公
　　山僧一相訪吏案正盈前出處似殊致喧靜兩皆〈一作依〉禪暮春華池宴清夜髙齋眠此道本無得寧復有忘筌寄諸弟〈建中四年十月三日京師兵亂自滁州間道遣使明年興元甲子嵗五月九日使還作〉
　　歳暮兵戈亂京國帛書間道訪存亡還信忽從天上落唯知彼此淚千行
　　寄恆璨
　　心絶去來縁跡〈一作踵〉順〈一作斷〉人間事獨尋秋草徑夜宿寒山寺今日郡齋閒思問楞伽字
　　簡郡中諸生
　　守郡臥秋閣四面盡荒山此時聼夜雨孤燈照窗間藥園日蕪沒書帷長自閒惟當上客至論詩一解顔
　　寄全椒山中道士
　　今朝郡齋冷忽念山中客澗底束〈一作采〉荊薪歸來煮白石欲持一瓢酒逺慰〈一作寄〉風雨夕落葉滿〈一作遍〉空山何處尋行跡
　　寄釋子良史酒
　　秋山僧冷病聊寄三五杯應瀉山瓢裏還寄此瓢來
　　重寄
　　復寄滿瓢去定見空瓢來若不打瓢破終當費酒材
　　答釋子良史送酒瓢
　　此瓢今巳到山瓢知巳空且飲寒塘水遙將囘也同〈一作遙知囘也風〉
　　簡陟廵建三甥〈盧氏生〉
　　忽羨後生連榻話獨依寒燭一齋空時流歡笑事從別把酒吟詩待爾同
　　覽襃子臥病一絶聊以題示〈沈氏生全真〉
　　念子抱沈疾霜露變滁城獨此髙窗下自然無世情
　　寄璨師
　　林院生夜色西廊上紗燈時憶長松下獨坐一山僧
　　寄盧陟
　　柳葉遍寒塘曉霜凝髙閣累日此流連別來成寂寞
　　途中寄楊邈裴緒示襃子〈永陽縣館中作〉
　　上宰領淮右下國屬星馳霧野騰曉騎霜竿裂凍旗蕭蕭陟連岡莽莽望空陂風截鴈嘹唳雲參樹參差髙齋明月夜中庭松桂姿當暌一酌恨況此兩旬期
　　宿永陽寄璨律師
　　遙知郡齋夜凍雪封松竹時有山僧來懸燈獨自宿
　　雪行寄襃子
　　浙瀝覆寒騎飄颻暗川容行子郡城曉披雲看杉松
　　寄裴處士
　　春風駐遊騎晩景澹山暉一問清冷子獨掩荒園扉草木雨來長里閭人到稀方從廣陵宴花落未言歸
　　偶入西齋院示釋子恆燦
　　僧齋地雖密忘子跡要賒一來非問訊自是看山花
　　示全真元常〈元常趙氏生〉
　　余辭郡符去爾為外事牽寧知風雪夜復此對牀眠始話南池飲更詠西樓篇無將一㑹易嵗月坐推遷
　　寄劉尊師
　　世間荏苒縈此身長望碧山到無因白鶴徘徊看不去遙知下有清都人
　　寄廬山㯶衣居士
　　兀兀山行無處歸山中猛虎識㯶衣俗客欲尋應不遇雲溪道士見猶稀
　　因省風俗與從姪成緒遊山水中道先歸寄示
　　累宵同燕酌十舍攜征騎始造雙林寂遐搜洞府祕羣𡶶繞盤鬱懸泉仰特〈一作時〉異隂壑雲松埋陽崖煙花媚每慮觀省牽中乖遊踐志我尚山水行子歸棲息地一操臨流袂上聳干雲轡獨往倦危途懐沖〈一作忡〉寡幽致賴爾還都期方將登樓遲
　　寒食寄京師諸弟
　　雨巾禁火空齋冷江上流鶯獨坐聼把酒看花想諸弟杜陵寒食草青青
　　嵗日寄京師諸李端武等
　　獻嵗抱深惻僑居念歸縁常患親愛離始覺世務牽少事河陽府晩守淮南壖平生㡬㑹散巳及蹉跎年昨日罷符竹家貧遂留連部曲多巳去車馬不復全閒將酒為偶黙以道自詮聼松南巖寺見月西澗泉為政無異術當責豈望遷終理〈一作裏〉來時裝歸鑿杜陵田
　　簡盧陟
　　可憐白雪曲未遇知音人恓惶戎旅下蹉跎淮海濵澗樹含朝雨山鳥哢餘春我有一瓢酒可以慰風塵
　　西澗即事示盧陟
　　寢扉臨碧澗晨起澹忘情空林細雨至圓文遍水生永日無餘事山中伐木聲知子塵喧久暫可散〈一作解〉煩纓
　　登郡樓寄京師諸季淮南子弟
　　始罷永陽守復臥潯陽樓懸檻飄寒雨危堞侵〈一作浸〉江流迨茲聞雁夜重憶別離秋徒有盈樽酒鎮此百端憂
　　寄黃尊師
　　結茅種杏在雲端掃雪焚香宿石壇靈祗不許世人到忽作雷風登嶺難
　　寄黃劉二尊師
　　廬山兩道士各在一𡶶居矯掌白雲表晞髪陽和初清夜降真侶焚香滿空虛〈一作廬〉中有無為樂自然與世疎道尊不可屈符守豈暇餘髙齋遙致敬願示一編書
　　秋夜寄丘二十二員外
　　懐君屬秋夜散歩詠涼天山空松子落幽人應未眠
　　贈丘員外二首
　　髙詞棄浮靡貞行表鄉閭未真南宮拜聊偃東山居大藩本多事日與文章疎每一覩之子髙詠遂起予宵晝方連燕煩恡亦頓袪格言雅誨闕善謔矜數餘久跼思遊曠窮慘過陽舒虎丘愜登眺吳門悵躊躇方此戀攜手豈雲還舊墟告諸吳子弟文學為何如
　　跡與孤雲逺心將野鶴俱那同石氏子每到府門趨
　　贈李判官
　　良玉定為寳長材世所稀佐幕方廵郡奏命布恩威食蔬程獨守飲冰節靡違決獄興邦頌髙文稟天機賔館在林表望山啟西扉下有千畆田泱漭吳土肥始耕已見穫袗絺今授衣政拙勞詳省淹留未得歸雖慙且忻願日夕覩光輝
　　寄皎然上人
　　吳興老釋子野雪葢精廬詩名徒自振道心長晏如想茲棲禪夜見月東𡶶初鳴鐘〈一作磬〉驚巖壑焚香滿空虛叨慕端成舊未識豈為疎願以碧雲思方君怨別餘茂苑文華地流水古僧居何當一逰詠倚閣吟躊躇
　　贈舊識
　　少年遊太學負氣蔑諸生蹉跎三十載今日海隅行
　　復理西齋寄丘員外
　　前嵗理西齋得與君子同迨茲巳一周悵望臨春風始自疎林竹還復長榛叢端正良難久蕪穢易為功援斧開衆鬱如師啟羣䝉庭宇還清曠煩抱亦舒通海隅雨雪霽春序風景融時物方如故懐賢思無窮
　　和張舍人夜直中書寄吏部劉員外
　　西垣草詔罷南宮憶上才月臨蘭殿出涼自鳯池來松桂生丹禁鴛鷺集雲臺託身各有所相望徒徘徊
　　和李二主簿寄淮上綦毋三
　　滿城憐傲吏終日賦新詩請〈去聲〉報淮隂客春帆浪作〈音佐〉期
　　寄二嚴〈士良婺牧士元郴牧〉
　　絲竹久已懶今日遇君忺打破蜘蛛千道網總為鶺鴒兩箇嚴




　　御定全唐詩巻一百八十八
<集部,總集類,御定全唐詩>
　　欽定四庫全書
　　御定全唐詩巻一百八十九
　　韋應物
　　李五席送李主簿歸西臺
　　請告嚴程盡西歸道路寒欲陪鷹隼集猶戀鶺鴒單洛邑人全少嵩髙雪尚殘滿臺誰不故報我在㣲官
　　送崔押衙相州〈頃任內黃令〉
　　禮樂儒家子英豪燕趙風驅雞嘗理邑走馬卻從戎白刃千夫闢黃金四海同嫖姚恩顧下諸將指揮中別路憐芳草歸心伴塞鴻鄴城新騎滿魏帝舊臺空望闕應懐戀遭時貴立功萬方如已靜何處欲輸忠
　　送宣城路錄事
　　江上宣城郡孤舟逺到時雲林謝家宅山水敬亭祠綱紀多閒日觀遊得賦詩都門且盡醉此別數年期
　　送李十四山東遊〈一作山人東遊〉
　　聖朝有遺逸披膽謁至尊豈是貿榮寵誓將救元元權
　　豪非所便書奏寢禁門髙歌長安酒忠憤不可呑欻來客河洛日與靜者論濟世飜小事丹砂駐精魂東遊無復繫梁楚多大蕃髙論動侯伯疎懐脫塵喧送君都門野飲我林中樽立馬望東道白雲滿梁園踟躕欲何贈空是平生言
　　送李二歸楚州〈時李季弟牧楚州被訟赴急〉
　　情人南楚別復詠在原詩忽此嗟岐路還令泣素絲風波朝夕逺音信往來遲好去扁舟客青雲何處期
　　送閻寀赴東川辟
　　冰炭俱可懐孰雲熱與寒何如結髪友不得攜手懽晨登嚴霜野送子天一端祗承簡書命俯仰豸角冠上陟白雲嶠下冥𤣥壑湍離羣自有託歴險得所安當念反窮巷登朝成慨嘆
　　送令狐岫宰恩陽
　　大雪天地閉羣山夜來晴居家猶苦寒子有千里行行行安得辭荷此蒲璧榮賢豪爭追攀飲餞出西京樽酒豈不歡暮春自有程離人起視日僕御促前征逶遲嵗巳窮當造巴子城和風被草木江水日夜清從來知善政離別慰友生
　　送馮著受李廣州署為録事
　　鬱鬱楊柳枝蕭蕭征馬悲送君灞陵㟁糾郡南海湄名在翰墨場羣公正追隨如何從此去千里萬里期大海呑東南橫嶺隔地維建邦臨日域溫燠御四時百國共臻奏珍竒獻京師富豪虞興戎繩墨不易持州伯荷天寵〈一作龍選〉還當翊丹墀子為門下生終始豈見遺所願酌貪泉心不為磷緇上將翫國士下以報渴飢
　　送元倉曹歸廣陵
　　官閒得去住告別戀音徽〈一作煇〉舊國應無業他鄉到是歸楚山明月滿淮甸夜鐘㣲何處孤舟泊遙遙心曲違
　　送唐明府赴溧水〈三任縣事〉
　　三為百里宰已過十餘年祗嘆官如舊旋聞邑屢遷魚鹽濵海利薑蔗傍湖田到此安甿俗琴堂又晏然
　　喜於廣陵拜覲家兄奉送發還池州
　　青青連枝樹苒苒久別離客遊廣陵中俱到若有期俯仰敘存歿哀腸發酸悲收情且為歡累日不知飢夙駕多所廹復當還歸池長安三千里嵗晏獨何為南出登閶門驚飈左右吹所別諒非逺要令心不怡
　　送章八元秀才擢第徃上都應制
　　決勝文場戰巳酣行應辟命復才堪旅食不辭遊闕下春衣未換報江南天邉宿鳥生歸思闗外晴山滿夕嵐立馬欲從何處別都門楊柳正毿毿
　　送張侍御祕書江左覲省
　　莫歡都門路歸無駟馬車繡衣猶在篋芸〈一作蓬〉閣已觀書沃野收紅稻長江釣白魚晨飡亦可薦〈一作潔〉名利慾何如
　　賦得鼎門送盧耿赴任
　　名因定鼎地門對鑿龍山水北樓臺近城南車馬還稍開芳野靜欲掩暮鐘閒去此無嗟屈前賢尚抱闗
　　賦得浮雲起離色送鄭述誠
　　遊子欲言去浮雲那得知偏能見行色自是獨傷離晩帶城遙暗秋生𡶶尚竒還因朔吹斷疋馬與相隨
　　餞雍聿之潞州謁李中丞
　　鬱鬱雨〈一作兩〉相遇出門草青青酒酣㧞劍舞慷慨送子行驅馬渉大河日暮懐洛京前登太行路志士亦未平薄遊五府都髙歩振英聲主人才且賢重士百金輕絲竹促飛觴夜醼達晨星娛樂易淹暮諒在執髙情
　　上東門㑹送李幼舉南遊徐方
　　離既罷彈罇酒亦已䦨聼我歌一曲南徐在雲端雲端雖雲邈行路本非難諸侯皆愛才公子逺結歡濟濟都門宴將去復盤桓令姿何昻昻良馬逺遊冠意氣且為別由來非所嘆
　　送洛陽韓丞東遊
　　仙鳥何飄颻緑衣翠為襟顧我差池羽咬咬懐好音徘徊洛陽中遊戲清川潯神交不在結歡愛自中心駕言忽徂征雲路邈且深朝遊尚同啄夕息當異林出餞宿東郊列筵屬城隂舉酒欲為樂憂懐方〈一作何〉沈沈
　　送鄭長源
　　少年一相見〈一作得〉飛轡河洛間歡遊不知罷中路忽言還泠泠鵾絃哀悄悄冬夜閒丈夫雖耿介逺別多苦顔君行拜髙堂速駕難久攀鷄鳴儔侶發朔雪滿河闗須臾在今夕罇酌且循環
　　送李儋
　　別離何從生乃在親愛中反念行路子拂衣自西東日昃不留宴嚴車出崇墉行遊〈一作役〉非所樂端憂〈一作處〉道未通〈一作豐〉春野百卉發清川思無窮芳時坐離散世事誰可同歸當掩重闗黙黙想音容
　　賦得暮雨送李胄〈一作渭〉
　　楚江㣲雨裏建業暮鐘時漠漠帆來重冥冥鳥去遲海門深不見浦樹逺含滋相送情無限沾襟比散絲
　　留別洛京親友
　　握手出都門駕言適京師豈不懐舊廬惆悵與子辭麗日坐髙閣清觴醼華池昨遊倐巳過後遇良未知念結路方永嵗隂野無暉單車我當前〈一作去〉暮雪子獨歸臨流〈一雲漸遙〉一相望零淚忽沾衣
　　賦得沙際路送從叔象
　　獨樹沙邉人跡稀欲行愁逺暮鐘時野泉㡬處侵應盡不遇山僧知問誰
　　送榆次林明府
　　無嗟千里逺亦是宰王畿䇿馬雨中去逄人闗外稀邑傳榆石在路遶晉山㣲別思方蕭索新秋一葉飛
　　雜言送黎六郎〈夀陽公之子〉
　　冰壺見底未為清少年如玉有詩名聞話嵩𡶶多野寺不嫌黃綬向陽城朱門嚴訓朝辭去騎出東郊滿飛絮河南庭下拜府君陽城歸路山氛氳山氛氳長不見釣臺水淥荷巳生少姨廟寒花始徧縣閒吏傲與塵隔移竹疎泉常㟁幘莫言去作折腰官豈似長安折腰客天長寺上方別子西有道〈時任京兆府功曹攝髙陵宰別田曹盧康戶曹韓質因而有作〉
　　假邑非拙素況乃別伊人聊登釋氏居攜手戀〈一作念〉茲晨髙曠出塵表逍遙滌心神青山對芳苑列樹遶〈一作盈〉通津車馬無時絶行子倦風塵今當遵往路佇立欲何申唯持貞白志以慰心所親
　　送黎六郎赴陽翟少府
　　試吏向嵩陽春山躑躅芳腰垂新綬色衣滿舊芸香喬樹別時緑客程闗外長祗應傳善政日夕慰髙堂
　　送別覃孝亷
　　思親自當去不第未蹉跎家住青山下門前芳草〈一作流水〉多秭歸通逺徼巫峽注驚波州舉年年事還期復㡬何
　　送開封盧少府
　　雄籓車馬地作尉有光輝滿席賔常侍〈一作待〉闐街燭夜歸闗河征斾逺煙樹夕陽微到處無留滯梁園花欲稀
　　送槐廣落第歸揚州
　　下第常稱屈少年心獨輕拜親歸海畔似舅得詩名晩對青山別遙尋芳草行還期應不逺寒露濕蕪城
　　送汾城王主簿
　　少年初帶印汾上又經過芳草歸時徧情人故郡多禁鐘春雨細宮樹野煙和相望東橋別微風起夕波
　　送澠池崔主簿
　　邑帶洛陽道年年應此行當時匹馬客今日縣人迎暮雨投闗郡春風別帝城東西殊不逺朝夕待佳聲
　　送顔司議使蜀訪圖書
　　軺駕一封急〈一作傳〉蜀門千嶺曛詎分江轉字但見路縁雲山館夜聼雨秋猿獨叫羣無為久留滯聖主待遺文
　　奉送從兄宰晉陵
　　東郊暮草歇千里夏雲生立馬愁將夕看山獨送行依微吳苑樹迢遞晉陵城𢠢此斷行別邑人多頌聲
　　贈別河南李功曹〈宏辭登科拜官〉
　　耿耿抱私戚寥寥獨掩扉臨觴自不飲況與故人違故人方琢磨瓌朗代所稀憲禮更右職文翰灑天機聿〈一作朅〉來自東山羣彥仰餘輝談笑取髙第綰綬即言歸洛都遊燕地千里及芳菲今朝章臺別楊柳亦依依雲霞未改色山川猶夕暉忽復不相見心思亂霏霏
　　送五經趙隨登科授廣徳尉
　　明經有清秩當在石渠中獨往宣城郡髙齋謁謝公寒原正蕪漫〈一作沒〉夕鳥自西東秋日不堪別淒淒多朔風
　　宴別幼遐與君貺兄弟
　　乖闕〈一作闊〉意方〈一作雲〉弭安知忽來翔累日重歡宴一旦復離傷置酒慰茲夕秉燭坐華堂契闊未及展晨星出東方征人慘巳辭車馬儼成〈一作來〉裝我懐自無歡原野滿春光〈一作芳〉羣水含時澤野雉鳴朝陽平生有壯志不覺淚霑裳況自守空宇日夕但徬徨
　　送宣州周録事
　　清時重儒士糾郡屬伊人薄遊長安中始得一交親英豪若雲集餞別塞城闉髙駕臨長路日夕起風塵方念清宵宴巳度芳林春從茲一分手緬邈吳與秦但覩年運駛安知後㑹因唯當存令徳可以解悁勤
　　謝櫟陽令歸西郊贈別諸友生
　　結髪仕〈一作事〉州縣蹉跎在文墨徒有排雲心何由生羽翼幸遭明盛日萬物䝉生植獨此抱微痾頽然謝斯職〈大厯十四年六月二十三日自鄠縣制除櫟陽令以疾辭歸善福精舍七月二十日賦此詩〉世道方荏苒郊園思偃息為歡日巳延君子情未極馳觴〈一作驅馳〉忽雲晏髙論良難測遊歩清都宮迎風嘉樹側晨起西郊道原野分黍稷自樂陶唐人服勤在微力佇君列丹陛出處兩為得
　　送端東行
　　世承清白遺〈一作世事留清白〉躬服古人言從官〈一作宦〉俱守道歸來共閉門驅車何處去暮雪滿平原
　　送姚孫還河中〈孫一作系〉
　　上國旅遊罷故園生事微風塵滿路起行人何處歸留思芳樹飲惜別暮春暉㡬日投闗郡河山對掩扉始除尚書郎別善福精舍〈建中二年四月十九日自前櫟陽令除尚書比部員外郎〉
　　簡略非世噐委身同草木逍遙精舍居飲酒自為足累日曽一櫛對書常懶讀社臘㑹髙年山川恣遊矚明世方選士中朝懸美祿除書忽到門冠帶便拘束愧忝郎署跡謬䝉君子録俯仰垂華纓飄颻翔輕轂行將親愛別戀此西澗曲逺𡶶明夕川夏雨生衆緑迅風飄野路〈一作吹往路〉廻首不遑宿明晨下煙閣白雲在幽谷
　　送常侍御卻使西蕃
　　歸奏聖朝行萬里卻銜天詔報蕃臣本是諸生守文墨今將匹馬靜煙塵旅宿闗河逄暮雨春耕亭鄣識遺民此去多應收故地寧辭沙塞往來頻
　　送郗詹事
　　聖朝列羣彥穆穆佐休明君子獨知止懸車守國程忠良信舊徳文學播英聲既獲天爵美況將齒位並書奏䝉省察命駕乃東征皇恩賜印綬歸為田裡榮朝野同稱歎園綺鬱齊名長衢軒葢集飲餞出西京時屬春陽節草木巳含英洛川當盛宴斯焉為逹生
　　送蘇評事
　　季弟仕譙都元兄坐蘭省言訪始忻忻念離當耿耿嵯峨夏雲起迢遰山川永登髙望去塵紛思終難整〈一作罄〉
　　送李侍御益赴幽州幕
　　二十揮篇翰三十窮典墳辟書五府至名為四海聞始從車騎幕今赴嫖姚軍契闊晩相遇草慼遽離羣悠悠行子逺眇眇川途分登髙望燕代日夕生夏雲司徒擁精甲誓將除國氛儒生幸持斧可以佐功勲無言羽書急坐闕相思文
　　自尚書郎出為滁州刺史〈留別朋友兼示諸弟〉
　　少年不逺仕秉笏東西京中嵗守淮郡奉命乃征行素慙省閣姿況黍符竹榮効愚方此始顧私豈獲幷徘徊親交戀愴悢昆友情日暮風雪起我去子還城登塗建隼旟勒駕望承明雲臺煥中天龍闕鬱上征晨興奉早朝玉露霑華纓一朝從此去服膺理庶甿皇恩儻嵗月歸復厠羣英
　　送元錫楊凌
　　荒林翳山郭積水成秋晦端居意自違況別親與愛歡筵慊未足離燈悄巳對還當掩郡閣佇君方此㑹
　　送楊氏女
　　永日方慼慼出門復悠悠女子今有行大江泝輕舟爾輩況無恃撫念益慈柔幼為長所育〈幼女為楊氏所撫育〉兩別泣不休對此結中腸義往難復留自小闕內訓〈言卑無恃〉事姑貽我憂賴茲託令門仁恤庶無尤貧儉誠所尚資從豈待〈一作在〉周孝恭遵婦道容止順其猷別離在今晨見爾當何秋居閒始自遣臨感忽難收歸來視幼女零淚縁纓流
　　送中弟〈一作送崔肅懿〉
　　秋風〈一作氣〉入疎戶離人起晨朝山郡多風雨西樓更蕭條嗟予淮海老送子闗河遙同來不同去沈憂寧復消
　　寄別李儋
　　首戴惠文冠心有決勝籌翩翩四五騎結束向幷州名在相公幕〈一作府〉丘山恩未酬妻子不及顧親友安得留宿昔同文翰交分共綢繆忽枉別離札涕淚一交流逺郡臥殘疾〈一作雨〉涼氣滿西樓想子臨長路時當淮海秋
　　送倉部蕭員外院長存
　　襆被蹉跎老江國情人邂逅此相逄不隨鴛鷺朝天去遙想蓬萊臺閣重
　　送王校書
　　同宿髙齋換時節共看移石復栽杉送君江浦已惆悵更上西樓看逺帆
　　送丘員外還山
　　長棲白雲表蹔訪髙齋宿還辭郡邑諠歸泛松江淥結茅隠蒼嶺伐薪響深谷同是山中人不知往來躅靈芝非庭草遼鶴委〈一作匪〉池鶩終當署里門一表髙陽族
　　重送丘二十二還臨平山居
　　嵗中始再覯方來又解攜纔留野艇語已憶故山棲幽澗人夜汲深林鳥長啼還持郡齋酒慰子〈一作此〉霜露淒
　　送鄭端公弟移院常州
　　時瞻憲臣重禮為內兄全公程儻見責私愛信不𠎝況昔陪朝列今茲俱海壖清觴方對酌〈一作笑燕〉天書忽告遷豈徒咫尺地使我心思綿應當自此始歸拜雲臺前
　　送房杭州〈孺復〉
　　専城未四十暫謫豈蹉跎風雨吳門夜惻愴別情多
　　送陸侍御還越
　　居籓久不樂遇子聊一欣英聲頗籍甚交辟廼時珍繡衣過舊里驄馬輝四隣〈一作輝光輝四隣〉敬恭尊郡守牋簡具州民謬忝誠所愧思懐方見申置榻宿清夜加籩醼良辰遵塗還盛府行舫遶長津自有賢方伯得此文翰賔
　　聼江笛送陸侍御〈同丘員外賦題〉
　　逺聼江上笛臨觴一送君還愁獨宿夜更向郡齋聞
　　送丘員外歸山居
　　郡閣始嘉宴青山憶舊居為君量革履且願住藍轝
　　送崔叔清遊越
　　忘茲適越意愛我郡齋幽野情豈好謁詩興一相留逺水帶寒樹閶門望去舟方伯憐文士無為成滯遊
　　送雲陽鄒儒立少府侍奉還京師
　　建中即藩守天寳為侍臣厯觀兩都士多閲諸侯人鄒生乃後來英俊亦罕倫為文頗瓌麗稟度自貞醇甲科推令名延閣播芳塵再命趨王畿請告奉慈親一鍾信榮祿可以展歡欣昆弟俱時秀長衢當自伸聊從郡閣暇美此時景新方將極娛宴已復及離晨〈一雲蕪後乃離辰一作燕後〉省署慙再入江海綿十春今日閶門路握手子歸秦
　　送豆盧䇿秀才
　　嵗交冰未〈一作始又作水〉泮地卑海氣昏子有京師遊始發吳閶門新黃含逺林㣲緑生陳根詩人感時節行道當憂煩古來濩落者俱不事田園文如金石韻豈乏知音言方辭郡齋榻為〈一作巳〉酌離亭罇無為倦羈旅一去髙飛翻
　　送王卿
　　別酌春林啼鳥稀雙旌背日晩風吹卻憶囘來花已盡東郊立馬望城池
　　送劉評事
　　聲華滿京洛藻翰發陽春未遂鵷鴻舉尚為江海賔呉中髙宴罷西上一遊秦已想函闗道遊子冐風塵籠禽羨歸翼逺守懐交親況復嵗雲暮凜凜冰霜辰旭霽開郡閣寵餞集文人洞庭摘朱實松江獻白鱗丈夫豈恨別一酌且歡忻
　　送雷監赴闕庭
　　才大無不僃出入為時須雄藩精理行祕府擢文儒詔書忽巳至焉得久踟躕方舟趂朝謁觀者盈路衢廣筵列衆賔送爵無停迂攀餞誠愴恨〈一作悴〉賀榮且歡娛長陪柏梁宴日向丹墀趨時方重右職蹉跎獨海隅
　　送秦系赴潤州
　　近作新婚鑷白髯長懐舊卷映藍衫更欲攜君虎丘寺不知方伯望征帆
　　送孫徴赴雲中
　　黃驄少年舞雙㦸目視傍人皆辟易百戰曽誇隴上兒一身復作雲中客寒風動地氣蒼芒橫吹先悲出塞長敲石軍中傳夜火斧冰河畔汲朝漿前鋒直指隂山外虜騎紛紛翦應碎匈奴破盡看君歸金印酬功如斗大








　　御定全唐詩巻一百八十九
　　欽定四庫全書
　　御定全唐詩卷一百九十
　　韋應物
　　期盧嵩枉書稱日暮無馬不赴以詩荅
　　佳期不可失終願枉衡門南陌人猶度西林日未昏庭前空倚杖花裏獨留罇莫道無來駕知君有短轅
　　任洛陽丞答前長安田少府問
　　相逄且對酒相問欲何如數嵗猶卑吏家人笑著書告歸應〈一作今〉未得榮宦又知疎日日生春草空令憶舊居假中枉盧二十二書亦稱臥疾兼訝李二久不訪問以詩荅書因亦戲李二
　　㣲官何事勞趨走服藥閒眠養不才花裏碁盤憎鳥汙枕邉書巻訝風開故人問訊縁同病芳月相思阻一杯應笑王戎成俗物遙持麈尾獨徘徊
　　酬盧嵩秋夜見寄五韻
　　喬木生夜涼月華滿前墀去君咫尺地勞君千里〈一作萬〉
　　思素秉棲遁志況貽招隠詩坐見林木榮〈一雲坐損經濟策〉願赴滄洲期何能待嵗晏攜手當此時〈盧詩云嵗晏以為期〉
　　酬鄭戶曹驪山感懐
　　蒼山何鬱盤飛閣凌上清先帝昔好道下元朝百靈白雲已蕭條麋鹿但縱橫泉水今尚煖舊林亦青青我念綺襦嵗扈從當太平小臣職前驅馳道出灞亭翻翻日月旗殷殷鼙鼔聲萬馬自騰驤八駿按轡行日出煙嶠緑氛氳麗層甍登臨起遐想沐浴懽聖情朝燕詠無事時豐賀國禎日和絃管音下使萬室聼海內湊朝貢賢愚共歡榮合沓車馬喧西聞長安城事往世如寄感深跡所經申章報蘭藻一望雙涕零
　　荅李澣三首
　　孤客逄春暮緘情寄舊遊海隅人使逺書到洛陽秋馬卿猶有壁漁父自無家想子今何處扁舟隠荻花林中觀易罷溪上對鷗閒楚俗饒辭客何人最往還酬柳郎中春日歸揚州南郭見別之作
　　廣陵三月花正開花裏逄君醉一廻南北相過殊不逺暮潮從去早潮來
　　酬豆盧倉曹題庫壁見示
　　掾局勞才子新詩動洛川運籌知決勝聚米似論邉宴罷常分騎晨趨又比肩莫嗟年鬂改郎署定推先
　　酬李儋
　　開門臨廣陌旭旦車駕喧不見同心友徘徊憂且煩都城二十里居在艮與坤人生所各務乖闊累朝昏湛湛罇中酒青青芳樹園緘情未及發先此枉璵璠邁世超〈一作躡〉髙躅尋流得真源明當䇿疲馬與子同笑言
　　酬元偉過洛陽夜燕
　　三載寄闗東所懽皆逺違思懐方耿耿忽得觀容輝親燕在良夜歡攜闢中闈問我猶杜門不能奮髙飛明燈照四隅炎炭正可依清觴雖雲酌所媿乏珍肥晨裝復當行寥落星已稀何以慰心曲佇子西還歸
　　酬韓質舟行阻凍
　　晨坐枉嘉藻持此慰寢興中獲辛苦奏長河結隂冰皓曜羣玉發淒清孤景凝〈一作澄〉至柔反成堅造化安可恆方舟未得行鑿飲空兢兢寒苦彌時節待泮豈所能何必渉廣川荒衢且升騰殷勤宣中意庶用逹吾朋李博士弟以余罷官居同徳精舍共有伊陸名山之期久而未去枉詩見問中雲宋生昔登覽末雲那能顧蓬蓽直寄鄙懐聊以為荅
　　初夏息衆緣雙林對禪客枉茲芳蘭藻促我幽人䇿冥搜企前哲逸句陳往跡髣髴陸渾南迢遞千𡶶碧從來遲髙駕自顧無物役山水心所娛如何更朝夕晨興渉清洛訪子髙陽宅莫言往來疎駑馬知阡陌
　　寄酬李博士永寧主簿叔㕔見待
　　解鞍先㡬日欵曲見新詩定向公堂醉遙憐獨去時葉霑寒雨落鐘度逺山遲晨䇿巳雲整當同林下期荅令狐士曹獨孤兵曹聨騎暮歸望山見寄
　　共愛青山住近南行牽吏役背雙驂枉書獨宿對流水遙羨歸時滿夕嵐
　　荅李博士
　　休沐去人逺髙齋出林杪晴山多碧𡶶顥氣疑秋曉端居喜良友枉使千里路緘書當夏時開緘時巳度簷鶵巳颻颺荷露方蕭颯夢逺竹窗幽行稀蘭徑合舊居共南北往來只如昨問君今為誰日夕度清洛
　　荅劉西曹〈時為京兆功曹〉
　　公館夜雲寂微涼羣樹秋西曹得時彥華月共淹留長嘯舉清觴志氣誰與儔千齡事雖邈俯念忽已周篇翰如雲興京洛頗優游詮文不獨古理妙即同流淺劣見推許恐為識者尤空慙文璧贈日夕〈一作仄〉不能酬
　　荅貢士黎逄〈時任京兆功曹〉
　　茂等〈一作才〉方上逹諸生安可希棲神澹物表渙汗布令詞如彼崑山玉本自有光輝鄙人徒區區稱歎亦何為彌月曠不接公門但〈一作役〉驅馳蘭章忽有贈持用慰所思不見心尚〈一作微〉密況當相見時
　　荅韓庫部〈協〉
　　良玉表貞度麗藻頗為工名列金閨籍心與素士同日晏下朝來車馬自生風清宵有佳興皓月直南宮矯翮方上征顧我邈忡忡豈不願攀舉執事府庭中智乖時亦蹇才大命有〈一作為〉通還當以道推解組守蒿蓬
　　荅崔主簿倬
　　朗月分林靄遙管動離聲故驩良巳阻空宇澹無情窈窕雲雁沒蒼茫河漢橫蘭章不可荅沖襟徒自盈
　　荅徐秀才
　　鈆鈍謝貞噐時秀猥見稱豈如白玉仙〈一作仙山鶴〉方與紫霞升清詩舞艷雪孤抱瑩𤣥冰一枝非所貴懐書思武〈一作且茂〉陵
　　荅東林道士
　　紫閣西邉第㡬𡶶茅齋夜雪虎行蹤遙看黛色知何處欲出山門〈一作欲向西山〉尋暮鐘
　　荅長寧令揚轍
　　皓月升林表公堂滿清輝嘉賔自逺至觴飲夜何其宰邑視京縣歸來無寸資瓌文溢衆寳雅正得吾師廣川含澄瀾茂〈一作芳〉樹擢華滋短才何足數枉贈媿妍詞歡盼良見屬素懐亦已披何意雲棲翰不嫌蓬艾卑但恐河漢沒囘車首路岐
　　荅馮魯秀才
　　晨坐枉瓊藻知子返中林澹然山景晏泉谷響幽禽髣髴謝塵跡逍遙舒道心顧我腰間綬端為華髪侵簿書勞應對篇翰曠不尋薄田失鋤耨生苖安可任徒令慙所問想望東山岑
　　荅崔主簿問兼簡溫上人
　　縁情生衆累晚悟依道流諸境一巳寂了將身世浮閒居澹無味忽復四時周靡靡芳草積稍稍新篁抽即此抱餘素塊然誠寡儔自適一忻意愧䝉君子憂
　　清都觀荅幼遐
　　逍遙仙家子日夕朝玉皇興髙清露沒渴飲瓊華漿解組一來款披衣拂天香粲然顧我笑緑簡發新章泠泠如玉音〈一作響〉馥馥若蘭芳浩意坐盈此月華殊未央卻念誼譁日何由得清涼疎松抗〈一作枕〉髙殿密竹隂長廊榮名等糞土攜手隨風翔
　　善福精舍荅韓司録清都觀㑹宴見憶
　　弱志厭衆紛抱素寄精廬皦皦仰時彥悶悶〈平聲〉獨為愚之子亦辭秩髙蹤罷馳驅忽因西飛禽贈我以瓊琚始表仙都集復言歡樂殊人生各有因契闊不獲俱一來田野中日與人事疎水木澄秋景逍遙清賞餘枉駕懐前諾引領豈斯須〈一作須臾〉無為便髙翔邈矣不可迂
　　荅長安丞裴説
　　出身忝時士於世本無機爰以林壑趣遂成頑鈍姿臨流意巳淒採菊露未晞舉頭見秋山萬事都若遺獨踐幽人蹤邈將親友違髦士佐京邑懐念枉貞詞久雨積幽抱清罇宴良知從容操劇務文翰方見推安能戢羽翼顧此林棲時
　　奉酬處士叔見示
　　掛纓守貪賤積雪臥郊園叔父親降趾壺觴攜到門髙齋樂宴罷清夜道心存即此同疎氏可以一忘言
　　荅庫部韓郎中
　　髙士不羈世頗將榮辱齊適委華冕去欲還幽林棲雖懐承明戀忻與物累暌逍遙觀運流誰復識端倪而我豈髙〈一作能〉致偃息平門西愚者世所遺沮溺共耕犂風雪積深夜園田掩荒蹊幸䝉相思札欵曲期見攜
　　荅暢校書當
　　偶然棄官去投跡在田中日出照茅屋園林〈一作種園〉養愚䝉雖雲無一資罇酌㑹不空且忻百糓成仰嘆造化功出入與民伍作事靡不同時伐南澗竹夜還灃水東貧蹇自成退豈為髙人蹤覽君金玉篇彩色發我容〈一作䝉〉日月欲為報方〈一作歴〉春巳徂冬
　　荅崔都水
　　深夜竹亭雪孤燈案上書不遇無為化〈一作法〉誰復得閒居
　　酬令狐司録善福精舍見贈
　　野寺望山雪空齋對竹林我以養愚地生君道者心
　　灃上精舍荅趙氏外生伉
　　逺跡出塵表寓身雙樹林如何小子伉〈一作弟〉亦有超世心擔書從我遊攜手廣川隂雲開夏郊緑景晏青山沈對榻遇清夜獻詩合〈一作全〉雅音所推茍禮數於性道豈深隠拙在沖黙經世昧古今無為率爾言可以致華簮
　　荅趙氏生伉
　　暫與雲林別忽陪鴛鷺翔看山不得去知爾獨相望
　　荅端
　　郊園夏雨歇閒院緑隂生職事方無効幽賞獨違情物色坐如見離抱悵多盈況感夕涼氣聞此亂蟬鳴荅史館張學士段〈一作同〉柳庶子學士集賢院看花見寄兼呈柳學士
　　班揚秉文史對院自為隣餘香掩閣去遲日看花頻似雪飄閶闔從風㸃近臣南宮有芳樹不並禁垣春
　　荅王郎中
　　臥閣枉芳藻覽㫖悵秋晨守郡猶羈寓無以慰嘉賔野曠歸雲盡天清曉露新池荷涼已至牕梧落漸頻風物殊京國邑里但荒榛賦繁屬軍興政拙媿斯人髦士久臺閣中路一漂淪歸當列盛朝〈一作明〉豈念臥淮濵
　　荅崔都水
　　亭亭心中人迢迢居秦闗常緘素札去〈一作問〉適枉華章還憶在澧郊時攜手望秋山乆嫌官府勞初喜罷秩閒終年不事業寢食長慵頑不知為時來〈一作何為來〉名籍掛郎間攝衣辭田裡華簮耀頹顔卜居又依仁日夕正追攀牧人本無術命至茍復遷離念積嵗序歸途眇山川郡齋有佳月園林含清泉同心不在宴罇酒徒盈前覽君陳跡遊詞意俱悽妍忽忽巳終日將詶不能宣甿稅況重疊公門極熬煎責逋甘首免〈一作退〉嵗晏當歸田勿厭守窮轍〈一作賤〉慎為名所牽
　　荅王卿送別
　　去馬嘶春草歸人立夕陽元知數日別要使兩情傷
　　荅裴丞説歸京所獻
　　執事頗勤久行去亦傷乖家貧無僮僕吏卒升寢齋衣服藏內篋藥草曝前階誰復知次第濩落且安排還期在嵗晏何以慰吾懐
　　荅裴處士
　　遺民愛精舍乘犢入青山來署髙陽里不遇白衣還禮賢方化俗聞風自欵闗況子逸羣士棲息蓬蒿間
　　荅楊奉禮
　　多病守山郡自得接嘉賔不見三四日曠若十餘旬臨觴獨無味對榻巳生塵一詠舟中作灑雪忽驚新煙波見棲旅景物具昭陳秋塘唯落葉野寺不逄人白事廷吏簡閒居文墨親髙天池閣靜寒菊霜露頻應當整孤棹歸來展殷勤
　　答端
　　坐憶故園人巳老寧知逺郡雁還來長瞻西北是歸路獨上城樓日㡬廻
　　荅僴奴重陽二甥〈僴奴趙氏甥伉重陽崔氏甥播〉
　　棄職曽守拙翫幽遂忘喧山澗依磽𥕂竹樹䕃清源貧居煙火濕〈一作絶〉嵗熟梨棗繁風雨飄茅屋蒿草沒瓜園羣屬相歡悅不覺過朝昏有時看禾黍落日上秋原飲酒任真性揮筆肆狂言一朝忝蘭省三載居逺籓復與諸弟子篇翰每相敦西園休習射南池對芳樽山藥〈一作茵〉經雨碧海榴凌霜飜念爾不同此悵然復一論重陽守故家僴子旅湘沅俱有緘中藻惻惻動離魂不知何日見衣上淚空存
　　荅重陽
　　省札陳往事愴憶數年中一身朝北闕家累守田農望山亦臨水暇日每來同性情一疎散園林多清風忽復隔淮海夢想在灃東病來經時節起見秋塘空城郭連榛嶺鳥雀噪溝叢坐使驚霜鬂撩亂巳如蓬
　　酬劉侍郎使君〈劉大真〉
　　瓊樹凌霜雪蔥蒨如芳春英賢雖出守本自玉階人宿昔陪郎署出入仰清塵孰雲俱列郡比徳豈為隣風雨飄海氣清涼悅心神重門深夏晝賦詩延衆賔方以嵗月舊每䝉君子親繼作郡齋什逺贈荊山珍髙閒〈一作山城〉庶務理遊眺景物新朋友亦逺集燕酌在佳辰始唱巳慙拙將酬益難伸濡毫意僶俛一用寫悁勤
　　荅令狐侍郎〈令狐峘〉
　　一凶廼一吉一是復一非孰能逃斯理亮在識其微三黜故無慍髙賢當庶㡬但以親交戀音容邈難希況昔別離久俱忻藩守歸朝宴方陪厠山川又乖違吳門冐海霧峽路凌連磯同㑹在京國相望涕沾衣明時重英才當復列彤闈白玉雖塵垢拂拭還光輝
　　酬張協律
　　昔人鬻舂地今人復一賢屬余藩守日方君臥病年麗思阻文〈一作交〉宴芳蹤闕賔筵經時豈不懐欲徃事屢牽公府適煩倦開緘瑩新篇非將握中寳何以比其妍感茲棲寓詞想復痾瘵纒空宇風霜交幽居情思綿當以貧非病孰雲白未𤣥邑中有其人憔悴即我愆由來牧守重英俊得薦延匪人等鴻毛斯道何由宣遭時無早晩藴噐俟良縁觀文心未衰勿藥疾當痊〈一雲當自痊〉晨期簡牘罷馳慰子忡然
　　荅秦十四校書〈秦系〉
　　知掩山扉三十秋魚須翠碧棄牀頭莫道謝公方在郡五言今日為君休
　　荅賔
　　斜月纔鑒帷凝霜偏冷枕持情須耿耿故作單牀寢荅鄭騎曹青橘絶句〈一作故人重九日求橘書中戲贈〉
　　憐君臥病思新橘試摘猶酸亦未黃書後欲題三百顆洞庭須待滿林霜
　　奉和聖製重陽日賜宴
　　聖心憂萬國端居在穆清𤣥功致海宴錫讌表文明恩屬重陽節雨應此時晴寒菊生池苑髙樹出宮城捧藻千官處垂戒百王程復覩開元日臣愚獻頌聲
　　和吳舍人早春歸沐西亭言志
　　曉漏戒中禁清香肅朝衣一門雙掌誥伯侍仲〈一作仲待〉言歸亭髙性情曠職密交逰稀賦詩樂無事解帶偃南扉陽春美時澤旭霽望山暉幽禽響〈一作好鳥幽〉未轉東原緑猶微名雖列僊爵心已遣〈一作遺〉塵機即事同巖隠聖渥良難違
　　奉和張大夫戲示青山郎
　　天生逸世姿竹馬不曽騎覽巻冰將釋援毫露欲垂金貂傳㡬葉玉樹長新枝榮祿何妨早甘羅亦小兒
　　荅河南李士巽題香山寺
　　洛都遊宦日少年攜手行投杯起芳席總轡振華纓闗塞有佳氣巖開伊水清攀林憇佛寺登髙望都城蹉跎二十載世務各所營茲賞長在夢故人安得並前嵗守九江恩詔赴咸京因塗再登厯山河屬晴明寂寞僧侶少蒼茫林木成牆宇或崩剝不見舊題名舊遊況存歿獨此淚交橫交橫誰與同書壁貽友生今茲守吳郡綿思方未平子復經陳跡一感我深情逺䝉惻愴篇中有金玉聲反覆終難荅金玉尚為輕
　　荅故人見諭
　　素寡名利心自非周圓噐徒以嵗月資屢䝉藩條寄時風重書札物情敦貨遺機杼十縑單慵疎百函愧常負交親責且為一官累況本濩落人歸無置錐地省巳巳知非枉書見深致雖欲効區區何由枉其志
　　酬閻員外陟
　　寒夜阻良覿叢竹想幽居虎符予已誤金丹子何如讌集觀農暇笙歌聼訟餘雖䝉一言教自愧道情疏酬秦徵君徐少府春日見寄〈一作奉酬秦徵君系春日撫州西亭野望兼寄徐少府〉
　　終日愧無政與君聊散襟城根山半腹亭影水中心朗詠竹牕靜野情花逕深那能有餘興不作剡溪尋
　　冬夜宿司空曙野居因寄酬贈
　　南北與山隣蓬菴庇一身繁霜疑有雪荒草似無人遂性在耕稼所交唯賤貧何縁張椽傲每重徳璋親
　　長安遇馮著
　　客從東方來衣上灞陵雨問客何為來〈一作來何為〉采山因買斧冥冥花正開〈一作滿〉颺颺燕新乳昨別今巳春鬂絲生㡬縷
　　將發楚州經寳應縣訪李二忽於州館相遇月夜書事因簡李寳應
　　孤舟欲夜發祗為訪情人此地忽相遇留連意更新停杯嗟別乆對月言家貧一問臨卬令如何待上賔
　　廣陵遇孟九雲卿
　　雄藩本帝都遊士多俊賢夾河樹鬱鬱華館千里連新知雖滿堂中意頗未宣忽逄翰林友歡樂斗酒前髙文激頽波四海靡不傳西施且一笑衆女安得妍明月滿淮海哀鴻逝長天所念京國逺我來君欲〈一作獨〉還〈一作又旋〉
　　淮上遇洛陽李主簿
　　結茅臨古渡臥見長淮流牕裏人將老門前樹巳秋寒山獨過雁暮雨逺來舟日夕逄歸客那能忘舊遊路逄崔元二侍御避馬見招以詩見贈
　　一臺稱二妙歸路望行塵俱是攀龍客空為避馬人見招翻跼蹐相問良殷勤日日吟趨府彈冠豈有因
　　逄楊開府
　　少事武皇帝無賴恃恩私身作里中橫家藏亡命兒朝持〈一作枿一作拆〉樗蒲局暮竊東隣姬司𨽻不敢捕立在〈一作登〉白玉墀驪山風雪夜長楊羽獵時一字都不識飲酒肆頑癡武皇升仙去憔悴被人欺讀書事已晚把筆學題詩兩府始收跡南宮謬見推非才果不容出守撫𡞦嫠忽逄楊開府論舊涕俱垂坐客何由識惟有故人知
　　休暇日訪王侍御不遇
　　九日驅馳一日閒尋居不遇又空還怪來詩思清人骨門對寒流雪滿山
　　因省風俗訪道士姪不見題壁
　　去年澗水今亦流去年杏花今又拆山人歸來問是誰還是去年行春客












　　御定全唐詩巻一百九十
　　欽定四庫全書
　　御定全唐詩巻一百九十一
　　韋應物
　　有所思
　　借問堤〈一作江〉上柳青青為誰春空遊昨日地不見昨日人繚繞萬家井往來車馬塵莫道無相識要非心所親
　　暮相思
　　朝出自不還暮歸花盡發豈無終日㑹惜此花間月空館忽相思微鐘坐來〈一作未〉歇
　　夏夜憶盧嵩
　　靄靄髙館暮開軒滌煩襟不知湘雨來瀟灑在幽林〈一雲不知㣲蕭灑山鳥鳴幽林〉炎月得涼夜芳樽誰與斟故人南北居累月間徽音人生無閒日歡㑹當在今反側𠋫天旦層城苦沈沈
　　春思
　　野花如雪繞江城坐見年芳憶帝京閶闔曉開凝碧樹
　　曽陪鴛鷺聼流鶯
　　春中憶元二
　　雨歇萬井春柔條巳含緑徘徊洛陽陌惆悵杜陵曲遊絲正髙下啼鳥還斷續有酒今不同思君瑩如玊
　　懐素友子西
　　廣陌並遊騎公堂接華襟方歡遽見別永日獨沈吟階暝流暗駛氣疎露已侵層城湛深夜片月生幽林往欵良未遂來覿曠無音恆當清觴宴思子玉山岑耿耿何以寫密言空委心
　　對韓少尹所贈硯有懐
　　故人謫遐逺留硯寵斯文白水浮香墨清池滿夏雲念離心巳永感物思徒紛未有桂陽使裁書一報君
　　月晦憶去年與親友曲水遊讌
　　晦賞念前嵗京國結良儔騎出宣平里飲對曲池流今朝隔天末空園傷獨遊雨歇林光變塘緑鳥聲幽凋甿積逋稅華鬢集新秋誰言戀虎符終當還舊丘
　　清明日憶諸弟
　　冷食方多病開襟一忻然終令思故郡煙火滿晴川杏粥猶堪食榆羮巳稍煎唯恨乖親燕坐度此芳年
　　池上懐王卿
　　幽居捐世事佳雨散園芳入門靄巳緑水禽鳴春塘重雲始成夕忽霽尚殘陽輕舟因風泛郡閣望蒼蒼私燕阻外好臨歡一停觴茲遊無時盡旭日願相將
　　立夏日憶京師諸弟
　　改序念芳辰煩襟倦日永夏木已成隂公門晝恆靜長風始飄閣疊雲纔吐嶺坐想離居人還當惜徂〈一作光〉景
　　曉至園中憶諸弟崔都水
　　山郭恆悄悄林月亦娟娟景清神已澄〈一作謐〉事簡慮絶牽秋塘徧衰草曉露洗紅蓮不見心所愛茲賞豈為妍
　　懐瑯琊深標二釋子
　　白雲埋大壑隂崖滴夜泉應居西石室月照山蒼然
　　雨夜感懐
　　微雨灑髙林塵埃自蕭散耿耿心未平沈沈夜方半獨驚長簟冷遽覺愁鬢換誰能當此夕不有盈襟歎
　　雲陽館懐谷口
　　清泚階下流雲自谷口源念昔白衣士結廬在石門道髙杳無累景靜得忘言山夕緑隂滿世移清賞存吏役豈遑暇幽懐復朝昏雲泉非所濯蘿月不可援長往遂真性暫遊恨卑喧出身既事世髙躅難等論
　　憶灃上幽居
　　一來當復去猶此厭樊籠況我林棲子朝服坐南宮唯獨問啼鳥還如灃水東
　　重九登滁城樓憶前嵗九日歸灃上赴崔都水及諸弟讌集悽然懐舊
　　今日重九讌去嵗在京師聊廻出省歩一赴郊園期嘉節始雲邁周辰巳及茲秋山滿清景當賞屬乖離凋散民里闊摧翳衆木衰樓中一長嘯惻愴起涼颸
　　始夏南園思舊里
　　夏首雲物變雨餘草木繁池荷初帖水林花已掃園縈叢蝶尚亂依閣鳥猶喧對此殘芳月憶在漢陵原登蒲塘驛㳂路見泉谷邨墅忽想京師舊居追懐昔年
　　青山導騎遶春風行斾舒均徭視屬城問疾躬里閭煙水依泉谷川陸散樵漁忽念故園日復憶驪山居荏苒斑鬢及夢寢婚宦初不覺平生事咄嗟二紀餘存歿闊巳永悲多歡自疎髙秩非為美䦨干淚盈裾
　　經函谷闗
　　洪河絶山根單軌出其側萬古為要樞往來何時息秦皇既恃險海內被呑食及嗣同覆顛咽喉莫能塞炎靈詎西駕婁子非經國徒欲扼諸侯不知恢至徳聖朝及天寳豺虎起東北下沈戰死魂上結窮寃色古今雖共守成敗良可識籓屏無俊賢金湯獨何力馳車一登眺感慨中自惻
　　經武功舊宅
　　茲邑昔所遊嘉㑹常在目厯載俄二九始往今來復慼慼居人少茫茫野田緑風雨經舊墟毀垣迷往躅門臨川流駛樹有羇雌宿多累恆悲往長年覺時速欲去中復留徘徊〈一作彷徨〉結心曲
　　往雲門郊居塗經廻流作
　　茲晨乃休暇適往田家廬原谷徑塗澀春陽草木敷纔遵板橋曲復此清澗紆崩壑方見射廻流忽巳舒明滅泛孤景杳靄含夕虛無將為邑志一酌澄波餘
　　乘月過西郊渡
　　逺山含紫氛春野靄雲暮值此歸時月留連西澗渡謬當文墨㑹得與羣英遇賞逐亂流翻心將清景悟行車儼未轉芳草空盈歩已舉𠋫亭火猶愛邨原樹還當守故扃悵恨秉幽素
　　晚歸灃川
　　凌霧朝閶闔落日返清川簮組方暫解臨水一翛然昆弟忻來集童稚滿眼前適意在無事攜手望秋田南嶺橫爽氣髙林繞遙阡野廬不鋤理翳翳起荒煙名秩斯逾分亷退媿不全已想平門路晨騎復言旋
　　授衣還田裡
　　公門懸甲令澣濯遂其私晨起懐愴恨野田寒露時氣收天地廣風淒草木衰山明始重疊川淺更逶迤煙火生閭里禾黍積東菑終然可樂業時節一來斯
　　夕次盱眙縣
　　落帆逗〈一作透〉淮鎮停舫臨孤驛浩浩風起波冥冥日沈夕人歸山郭暗雁下蘆洲白獨夜憶秦闗聼鐘未眠客
　　春月觀省屬城始憇東西林精舍
　　因時省風俗布惠迨髙年建隼出潯陽整駕遊山川白雲斂晴壑羣𡶶列遙天嶔嵜石門狀杳靄香爐煙榛荒屢罥罣偪側殆覆顛方臻釋氏廬時物屢華妍曇逺昔經始於茲閟幽𤣥東西竹林寺灌注寒澗泉人事既雲冺嵗月復巳綿殿宇餘丹紺磴閣峭欹懸佳士亦棲息善身絶塵縁今我䝉朝寄教化敷里𨞬道妙茍為得出處理無偏心當同所尚跡豈辭纒牽
　　自蒲塘驛廻駕經厯山水
　　館宿風雨滯始晴行葢轉潯陽山水多草木俱紛衍﨑嶇縁碧澗蒼翠踐苔蘚髙樹夾潺湲崩石橫隂巚野杏依寒拆餘雲冐嵐淺性愜形豈勞境殊路遺緬憶昔終南下佳遊亦屢展時禽下流暮紛思何由遣
　　山行積雨歸途始霽
　　攬轡窮登降隂雨遘二旬但見白雲合不睹巖中春急澗豈易揭峻塗良難遵深林猿聲冷沮洳虎跡新始霽升陽景山水閲清晨雜花積如霧百卉萋已陳鳴騶屢驤首歸路自忻忻
　　傷逝〈此後十九首盡同徳精舍舊居傷懐時所作〉
　　染白一為黒焚木盡成灰念我室中人逝去亦不廻結髪二十載賔敬如始來提攜屬時屯契闊憂患災柔素亮為表禮章夙所該仕公不及私百事委令才一旦入閨門四屋滿塵埃斯人既已矣觸物但傷摧單居移時節泣涕撫嬰孩知妄謂當遣臨感要難裁夢想忽如睹驚起復徘徊此心良無已遶屋生蒿萊
　　往富平傷懐
　　晨起凌嚴霜慟哭臨素帷駕言百里塗惻愴復何為昨者仕公府屬城常載馳出門無所憂返室亦熙熙今者掩筠扉但聞童稚悲丈夫須出入顧爾內無依銜恨巳酸骨何況苦寒時單車路蕭條廻首長逶遲飄風忽截野嘹唳雁起飛昔時同往路獨往今詎知
　　出還
　　昔出喜還家今還獨傷意入室掩無光銜哀寫虛位悽悽動幽幔寂寂驚寒吹㓜女復何知時來庭下戲咨嗟日復老錯莫身如寄家人勸我飡對案空垂淚
　　冬夜
　　杳杳日雲夕鬱結誰為開單衾自不暖霜霰巳皚皚晚嵗淪夙志驚鴻感深哀深哀當何為桃李忽凋摧幃帳徒自設冥寞豈復來平生雖恩重遷去託窮埃抱此女曹恨顧非髙世才振衣中夜起河漢尚裵囘
　　送終
　　奄忽逾時節日月獲其良蕭蕭車馬悲祖載發中堂生平同此居一旦異存亡斯須亦何益終復委山岡行出國南門南望鬱蒼蒼日入乃雲造慟哭宿風霜晨遷俯𤣥廬臨訣但遑遑方當永潛翳仰視白日光俯仰遽終畢封樹已荒涼獨留不得還欲去結中腸童稚知所失啼號捉我裳即事猶倉卒嵗月始難忘
　　除日
　　思懐耿如昨季月巳雲暮忽驚年復新獨恨人成故冰池始泮緑梅援〈一作稍〉還飄素淑景方轉延朝朝自難度
　　對芳樹
　　迢迢芳園樹列映清池曲對此傷人心還如故時緑風條灑餘靄露葉承新旭佳人不再攀下有往來躅
　　月夜
　　皓月流春城華露積芳草坐念綺窗空翻傷清景好清景終若斯傷多人自老
　　歎楊花
　　空䝉不自定況值暄風度舊賞逐流年新愁忽盈素纔縈下苑曲稍滿東城路人意有悲歡時芳獨如故
　　過昭國里故第
　　不復見故人一來過故宅物變知景暄心傷覺時寂池荒野筠合庭緑幽草積風散花意謝鳥還〈一作啼〉山光夕宿昔方同賞詎知今念昔緘室在東廂遺噐不忍覿柔翰全分意芳巾尚染澤殘工委筐篋餘素經刀尺收此還我家將還復愁惕永絶攜手歡空存舊行跡冥冥獨無語杳杳將何適唯思今古同時緩傷與戚
　　夏日
　　已謂心苦傷如何日方永無人不晝寢獨坐山中靜悟澹將遣慮學空庶遺境積俗易為侵愁來復難整
　　端居感懷
　　沈沈積素抱婉婉屬之子永日獨無言忽驚振衣起方如在幃室復悟永終巳稚子傷恩絶盛時若流水暄涼同寡趣朗晦俱無理寂性常喻人滯情今在巳空房欲雲暮巢燕亦來止夏木遽成隂緑苔誰復履感至竟何方幽獨長如此
　　悲紈扇
　　非闗秋節至詎是恩情改掩嚬人巳無委篋涼空在何言永不發暗使銷光彩
　　閒齋對雨
　　幽獨自盈抱隂淡亦連朝空齋對高樹疎雨共蕭條巢燕翻泥濕蕙花依砌消端居念往事倐忽苦驚飈
　　林園晚霽
　　雨歇見青山落日照林園山多〈一作夕〉煙鳥亂林清風景翻提攜唯子弟蕭散在琴言〈一作尊〉同遊不同意耿耿獨傷魂寂寞鐘已盡如何還入門
　　秋夜二首
　　庭樹轉蕭蕭隂蟲還戚戚獨向高齋眠夜聞寒雨滴微風時動牖殘燈尚留壁惆悵平生懐偏來委今夕霜露已淒淒星漢復昭囘朔風中夜起驚鴻千里來蕭條涼葉下寂寞清砧哀嵗晏仰空宇心事若寒灰
　　感夢
　　嵗月轉蕪漫形影長寂寥髣髴覯微夢感嘆起中宵綿思靄流月驚魂颯廻飈誰念茲夕永坐令顔鬢凋
　　同徳精舍舊居傷懐
　　洛京十載別東林訪舊扉山河不可望存歿意多違時遷跡尚在同去獨來歸還見窗中鴿日暮遶庭飛
　　悲故友
　　白璧衆求瑕素絲易成汙萬里顛沛還高堂已長暮積憤方盈抱纒哀忽逾度念子從此終黃泉竟誰訴一為時事感豈獨平生故唯見荒丘原野草塗朝露
　　張彭州前與緱氏馮少府各惠寄一篇多故未荅張巳雲沒因追哀敘事兼逺簡馮生
　　君昔掌文翰西垣復石渠朱衣乘白馬輝光照里閭余時忝南省接讌媿空虛一別守茲郡蹉跎嵗再除長懐闗河表永日簡牘餘郡中有方塘涼閣對紅蕖金玊䝉逺貺篇詠見吹噓未答平生意巳沒九原居秋風吹寢門長慟涕漣如覆視緘中字奄為昔人書髪鬢已雲白交友日彫疎馮生逺同恨憔悴在田廬
　　東林精舍見故殿中鄭侍御題詩追舊書情涕泗橫集因寄呈閻澧州馮少府
　　仲月景氣佳東林一登厯中有故人詩淒涼在高壁精思長懸〈一作懐〉世音容巳歸寂墨澤傳灑餘磨滅親翰跡平生忽如夢百事皆成昔結騎京華年揮文篋笥積朝廷重英彥時輩分珪璧永謝柏梁陪獨闕金門籍方嬰存歿感豈暇林泉適雨餘山景寒風散花光夕新知雖滿堂故情誰能覿唯當同時友緘寄空悽慼
　　同李二過亡友鄭子故第〈李與之故非予所識〉
　　客車名未滅沒世恨應長斜月知何照幽林判自芳故人驚逝水寒雀噪空牆不是平生舊遺蹤要可傷
　　話舊〈亭中對兄姊話蘭陵崇賢懐真已來故事然而作〉
　　存亡三十載事過悉成空不惜霑衣淚併話一宵中
　　至開化里夀春公故宅
　　寧知府中吏故宅一徘徊厯階存往敬瞻位泣餘哀廢井沒荒草隂牖生緑苔門前車馬散非復昔時來
　　睢陽感懐
　　豺虎犯天綱昇平無內備長驅隂山卒略踐三河地張侯本忠烈濟世有深智堅壁梁宋間逺籌吳楚利窮年方絶輸隣援皆攜貳使者哭其庭救兵終不至重圍雖可越藩翰諒難棄飢喉待危巢懸命中路墜甘從鋒刃斃莫奪堅貞志宿將降賊庭儒生獨全義空城唯白骨同往無賤貴哀哉豈獨今千載當歔欷
　　廣徳中洛陽作
　　生長太平日不知太平歡今還洛陽中感此方苦酸飲藥本攻病毒腸翻自殘王師涉河洛玉石俱不完時節屢遷斥山河長鬱盤蕭條孤煙絶日入空城寒塞劣乏高歩緝遺守微官西懐咸陽道躑躅心不安
　　閶門懐古
　　獨鳥下高樹遙知吳苑園淒涼千古事日暮倚閶門
　　感事
　　霜雪皎素絲何意墜墨池青蒼猶可濯黒色不可移女工再三嘆委棄當此時嵗寒雖無褐機杼誰肯施
　　感鏡
　　鑄鏡廣陵市菱花匣中發夙昔嘗許人鏡成人已沒如冰結圓噐類璧無絲髪形影終不臨清光殊不歇一感平生言松枝樹〈一作掛〉秋月
　　歎白髪
　　還同一葉落對此孤鏡曉絲縷乍難分楊花復相遶時役人易衰吾年白猶少


　　御定全唐詩巻一百九十一
<集部,總集類,御定全唐詩>
　　欽定四庫全書
　　御定全唐詩巻一百九十二
　　韋應物
　　登高望洛城作
　　高臺造雲端遐瞰周四垠雄都定鼎地勢據萬國尊河嶽出雲雨土圭酌乾坤舟通〈一作盈〉南越貢城背北邙原帝宅夾清洛丹霞捧朝暾蔥蘢瑤臺榭𥦖窱雙闕門十載構屯難兵戈若〈一作乆〉雲屯膏腴滿榛蕪比屋空毀垣聖主乃東眷俾賢拯元元熙熙居守化泛泛太府恩至損當〈一作方〉受益苦寒必生溫平明四城開稍見市井喧坐感理亂跡永懐經濟言吾生自不達空鳥何翩翻天高水流逺日晏城郭昏裵囘訖旦夕聊用寫憂煩
　　同徳寺閣集眺
　　芳節欲雲晏遊遨樂相從髙閣照丹霞飀飀含逺風寂寥氛氳廓超忽神慮空旭日霽皇州岧嶤見兩宮嵩少多秀色羣山莫與崇三川浩東注𤄊澗亦來同隂陽降
　　太和宇宙得其中舟車滿川陸四國靡不通舊堵今既葺庶甿亦已豐周覽思自奮行當遇時邕
　　登寳意寺上方舊遊〈寺在武功曽居此寺〉
　　翠嶺香臺出半天萬家煙樹滿晴川諸僧近住不相識坐聼微〈一作岩〉鐘記往年
　　登樂遊廟作
　　高原出東城鬱鬱見咸陽上有千載事乃自漢宣皇頹壖久凌遲陳跡翳丘荒春草雖復緑驚風但飄揚周覽京城內雙闕起中央微鐘何處來暮色忽蒼蒼歌吹喧萬井車馬塞康荘昔人豈不爾百世同一傷〈一作場〉歸當守沖漠跡寓心自忘
　　登西南岡卜居遇雨尋竹浪至灃壖縈帶數里清流茂樹雲物可賞
　　登高創危構林表見川流微雨颯已至蕭條川氣秋下尋密竹盡忽曠沙際遊紆曲〈一作直〉水分野綿延稼盈疇寒花明廢墟樵牧笑榛丘雲水成〈一作交〉隂澹竹樹更清幽適自戀佳賞〈一作愜心賞又一作幽賞〉復茲永日留
　　灃上與幼遐月夜登西岡翫花
　　置酒臨高隅佳人自城闕已翫滿川花還看滿川月花月方浩然賞心何由歇
　　臺上遲客
　　高臺一悄〈一作聊〉望逺樹間朝暉但見東西騎坐〈一作端〉令心賞違始霽郊原緑暮春啼鳥稀徒然對芳物何能獨醉歸
　　登樓
　　茲樓日登眺流嵗暗蹉跎坐厭淮南守秋山紅樹多
　　善福寺閣
　　殘霞照高閣青山出逺林晴明一登望瀟灑此幽襟
　　樓中月夜
　　端令倚懸檻長望抱沈憂寧知故園月今夕在茲樓衰蓮送餘馥華露湛新秋坐見蒼林變清輝愴已休〈一作収〉
　　寒食後北樓作
　　園林過新節風花亂高閣遙聞擊鼓聲蹴踘軍中樂
　　西樓
　　高閣一長望故園何日歸煙塵擁〈一作在〉函谷秋雁過來稀
　　夜望
　　南樓夜巳寂暗鳥動林間不見城郭事沈沈唯四山
　　晩登郡閣
　　悵然高閣望巳掩東城闗春風偏送柳夜景欲沈山
　　登重𤣥寺閣
　　時暇陟雲構晨霽澄景光始見吳都〈一作郡〉大十里鬱蒼蒼山川表明麗湖海呑大荒合沓臻水陸駢闐㑹四方俗繁節又暄雨順物亦康禽魚各翔泳草木遍芬芳於茲省甿俗一用勸農桑誠知虎符忝但恨歸路長
　　觀早朝
　　伐鼔通嚴城車馬溢廣躔煌煌列明燭朝服照華鮮金門杳深沈尚聼清漏傳河漢忽已沒司閽啟晨闗丹殿據龍首崔嵬對南山寒生千門裏日照雙闕間禁旅下成列爐香起中天輝輝覩明聖濟濟行〈音航〉俊賢媿無鴛鷺姿短翮空飛還誰當假毛羽雲路相追攀
　　陪元侍御春遊
　　何處醉春風長安西復東不因俱罷職豈得此時同貰酒宣平里尋芳下苑中往來楊柳陌猶避昔年驄
　　遊龍門香山泉
　　山水本自佳遊人已忘慮碧泉更幽絶賞愛未〈一作不〉能去潺湲寫幽磴繚繞帶〈一作對〉嘉樹激轉忽殊流歸又同注羽觴自成〈一作伐〉翫永日亦延趣靈草有時香仙〈一作山〉源不知處還當𠉀圓月攜手重遊寓
　　龍門遊眺
　　鑿山導伊流中斷若天闢都門遙相望佳氣生朝夕素懐出塵意適有攜手客精舍遶〈一作繚〉層阿千龕隣〈一作鱗〉峭壁縁雲路猶緬憩澗鐘已寂花樹發煙華淙流散石脈長嘯招逺風臨潭潄金碧日落望都城人間何役役〈一作襄囘悵還駕城闕多物役〉
　　洛都遊寓
　　東風日已和元化亮無私草木同時植生條有髙畢罷官守園廬豈不懐渴飢窮通非所干跼促當何為佳辰幸可遊親友亦相追朝從華林宴暮返東城期掇英出蘭臯翫月歩川坻軒冕誠可慕所憂在縶維
　　再遊龍門懐舊侶〈嘗與竇黃州洛陽韓丞澠池李丞宻鄭二尉同遊〉
　　兩山鬱相對晨䇿方上干靄靄眺都城悠悠俯清瀾邈矣二三子茲焉屢遊盤良時忽已周獨往念前歡好鳥始雲至衆芳亦未闌遇物豈殊昔慨傷自有端
　　荘嚴精舍遊集
　　良遊因時暇乃在西南隅緑煙凝層城豐草滿通衢精舍何崇曠煩跼一𢎞舒架虹施廣䕃構雲眺八區即此塵境逺忽聞幽鳥殊新林〈一作秋〉泛景光叢緑含露濡永日亮難遂平生少歡娛誰能遽還歸幸與〈一作得〉高士俱
　　府舍月遊
　　官舍〈一作寺〉耿深夜佳月喜同遊橫河俱半落泛露忽驚秋散彩疎羣樹分規澄素流心期與浩景蒼蒼殊未收
　　任鄠令渼陂遊眺
　　野水灔長塘煙花亂晴日氤氳緑樹多蒼翠千山出遊魚時可見新荷尚未密屢往心獨閒恨無理人術
　　西郊遊矚
　　東風散餘沍陂水淡巳緑〈一本作淥〉煙芳何處尋杳靄春山曲新禽哢暄節晴光泛嘉木一與諸君遊華觴忻見屬
　　再遊西郊渡
　　水曲一追遊遊人重懐戀嬋娟昨夜月還向波中見驚禽棲不定流芳寒未徧攜手更何時佇看花似霰
　　月溪與幼遐君貺同遊〈時二子還城〉
　　岸篠覆廻溪廻溪曲如月沈瀋水容緑寂寂流鶯〈一作鶯初〉歇淺石方凌亂遊禽時出沒半雨夕陽霏縁源雜花發明晨重來此同心應巳闕
　　與幼遐君貺兄弟同遊白家竹潭
　　清賞非素期偶遊方自得前登絶嶺險下視深潭黒密竹已成暮歸雲殊未極春鳥依谷暄紫蘭含幽色巳將芳景遇復欵平生憶終念一歡別臨風還黙黙
　　秋夕西齋與僧神靜遊
　　晨登西齋望不覺至夕曛正當秋夏交原野起煙氛坐聼涼飈舉華月稍披雲漠漠山猶隠灧灧川始分物幽夜更殊境靜興彌臻息機非傲世於時乏嘉聞究空自為理況與釋子羣
　　觀田家
　　微雨衆卉新一雷驚蟄始田家㡬日閒耕種從此起丁壯俱在野場圃亦就理歸來景常晏飲犢西澗水飢劬不自苦膏澤且為喜倉廩無宿儲徭役猶未巳方慙不耕者祿食出閭里
　　園亭覽物
　　積雨時物變夏緑滿園新殘花已落實髙筍半成筠守此幽棲地自是忘機人
　　觀灃水漲
　　夏雨萬壑湊灃漲〈一作流〉暮渾渾草木盈川谷澶漫一平吞槎梗方瀰泛濤沬亦洪翻北來注涇渭所過無安源雲嶺同昏黒觀望悸心魂舟人空斂棹風波正自奔
　　陪王卿郎中遊南池
　　鵷鴻俱失侶同為此地遊露浥荷花氣風散柳園秋煙草凝衰嶼星漢泛歸流林高初上月塘深未轉舟清言屢往復華樽始獻酬終憶秦川賞端坐起離憂
　　南園陪王卿遊矚
　　形跡雖拘檢世事澹無心郡中多山水日夕聼幽禽幾閣文墨暇園林春景深雜花芳意散緑池暮色沈君子有高躅相攜在幽尋一酌何為貴可以寫沖襟
　　遊西山
　　時事方擾擾幽賞獨悠悠㺯泉朝渉澗採石夜歸州揮翰題蒼峭下馬歴嵌丘所愛唯山水到此即淹留
　　春遊南亭
　　川明氣巳變巖寒雲尚擁南亭草心緑春塘泉脈動景煦聼禽響雨餘看柳重逍遙池舘華益媿専城寵
　　再遊西山
　　南譙古山郡信是髙人居自歎乏𢎞量終朝親簿書於時忽命駕秋野正蕭疎積逋誠待責尋山亦有餘測測石泉冷曖曖煙谷虛中有釋門子種果〈一作藥〉結茅廬出身厭名利遇境即躊躇守直雖多忤視險方晏如況將塵埃外襟抱從此舒
　　遊靈巖寺
　　始入松路永獨忻山寺幽不知臨絶檻乃見西江流吳岫分煙景楚甸散林丘方悟闗塞眇重軫故園愁聞鐘戒歸騎憩澗惜良遊地踈泉谷狹春深草木稠茲焉賞未極清景〈一作澹〉期杪秋
　　與盧陟同遊永定寺北池僧齋
　　密竹行已逺子規啼更深緑池芳草氣閒齋春樹隂晴蝶飄蘭逕遊蜂遶花心不遇君攜手誰復此幽尋
　　遊溪
　　野水煙鶴唳楚天雲雨空翫舟清景晩垂釣緑蒲中落花飄旅衣歸流澹清風縁源不可極逺樹但青蔥
　　遊開元精舍
　　夏衣始輕體遊歩愛僧居果園新雨後香臺照日初緑隂生晝靜〈一作寂〉孤花表春餘符竹方為累形跡一來疎
　　襄武舘遊眺
　　州民知禮讓訟簡得遨遊高亭憑古地山川當暮秋是時秔稻熟西望盡田〈一作平〉疇仰恩慙政拙念勞喜歲收澹泊風景晏繚繞雲樹幽節往情惻惻天高思悠悠嘉賔幸雲集芳罇始淹留還希習池賞〈一作還喜曲池濵〉聊以駐鳴騶
　　秋景詣瑯瑘精舍
　　屢訪塵外跡未窮幽賞情高秋天景逺始見山水清上陟巖殿憩暮看雲壑平蒼茫寒色起迢遞晩鐘鳴意有清夜戀身為符守嬰悟言〈一作方愛〉緇衣子蕭灑中林行
　　同韓郎中閒庭南望秋景
　　朝下抱餘素地髙心本閒如何趨府客罷秩見秋山疎樹共寒意遊禽同暮還因君悟清景西望一開顔
　　慈恩精舍南池作
　　清境豈雲逺炎氛忽如遺重門布緑隂菡蓞滿廣池石髪散清淺林光動漣漪縁崖摘紫房扣檻集靈龜浥浥餘露氣馥馥幽襟披積喧忻物曠躭玩覺景馳明晨復趨府幽賞當反思
　　雨夜宿清都觀
　　靈飈動閶闔微雨灑瑤林復此新秋夜髙閣正沈沈曠嵗恨殊跡茲夕一披襟洞戶含涼氣網軒構層隂況自展良友芳罇遂盈斟適悟委前妄清言怡道心豈戀腰間綬如彼籠中禽
　　善福精舍秋夜遲諸君
　　廣庭獨閒歩夜色方湛然丹閣已排雲皓月更〈一作正〉高懸繁露降秋節蒼林鬱芊芊仰觀天氣涼髙詠古人篇撫已亮無庸結交賴羣賢屬予翹思時方子中夜眠相去隔城闕佳期屢徂〈一作阻〉遷如何日夕待見月三四圓
　　東郊
　　吏舍跼終年出郊曠清曙楊柳散和風青山澹吾慮依叢適自憩縁澗還復去微雨靄芳原春鳩鳴何處樂幽心屢止遵事跡猶遽終罷斯〈一作期〉結廬慕陶真可庶
　　秋郊作
　　清露澄境逺旭日照林初一望秋山淨蕭條形跡疎登原忻時稼採菊行故墟方願沮溺耦淡泊守田廬
　　行寛禪師院
　　北望極長廊斜扉映〈一作掩〉藂竹亭午一來尋院幽僧亦獨唯聞山鳥啼愛此林下宿
　　神靜師院
　　青苔幽巷徧新林露氣微經聲在深竹高齋獨掩扉憩樹愛嵐嶺聼禽悅朝暉方耽靜中趣自與塵事違
　　精舍納涼
　　山景寂巳晦野寺變蒼蒼夕風吹高殿露葉散林光清鐘始戒夜幽禽尚歸翔誰復掩扉臥不詠南軒涼
　　藍嶺精舍
　　石壁精舍高排雲聊直上佳遊愜始願忘險得前賞崖傾景方晦谷轉川如掌緑林含蕭條飛閣起𢎞敞道人上方至深夜還獨往日落羣山隂天秋百泉響所嗟累已成安得長偃仰
　　道晏寺主院
　　北隣有幽竹潛筠穿我廬往來地已密心樂道者居殘花廻往節輕條䕃夏初聞鐘北窗起嘯傲永日餘
　　義演法師西齋
　　結茅臨絶岸隔水聞清磬山水曠蕭條登臨散情性稍指縁原騎還尋汲澗逕長嘯倚亭樹悵然川光暝
　　澄秀上座院
　　繚繞西南隅鳥聲轉幽靜秀公今不在獨禮髙僧影林下噐未收何人適煮茗
　　至西𡶶蘭若受田婦饋
　　攀崖復縁澗遂造幽人居鳥鳴泉谷暖土起萌甲舒聊登石樓憩下翫潭中魚田婦有嘉獻潑撒新嵗餘常怪投錢飲事與賢逹疎今我何為答鰥寡慾焉如
　　曇智禪師院
　　高年不復出門徑〈一作援〉衆草生時夏方新雨果藥發餘榮疎澹下林景流暮幽禽情身名兩俱遣獨此野寺行
　　起度律師同居東齋院
　　釋子喜相偶幽林俱避喧安居同僧夏清夜諷道言對閣景恆晏歩庭隂始繁逍遙無一事松風入南軒
　　遊瑯瑘山寺
　　受命恤人隠茲遊久未遑鳴騶響幽澗〈一作谷〉前旌耀崇岡青冥臺砌寒緑縟草木香填壑躋花界疊石構雲房經製隨巖轉繚繞豈定方新泉泄隂壁髙蘿䕃緑塘攀林一棲止飲水得清涼物累誠可遣疲甿終未忘還歸坐郡閣但見山蒼蒼
　　同越瑯瑘山〈趙氏生辟彊〉
　　石門有雪無行跡松壑凝煙滿衆香餘食施庭寒鳥下破衣掛樹老僧亡
　　詣西山深師
　　曹溪舊弟子何縁住此山世有征戰事心將流水閒埽林驅虎出宴坐一林間藩守寧為重擁騎造雲闗
　　尋簡寂觀瀑布
　　躡石欹危過急澗攀崖迢遞弄懸泉猶將虎竹為身累欲付歸人絶世縁
　　簡寂觀西澗瀑布下作
　　淙〈一作深〉流絶壁散虛煙翠澗深叢際松風起飄來灑塵襟窺蘿翫猿鳥解組傲雲林茶果邀真侶觴酌洽同心曠嵗懐茲賞行春始重尋聊將橫吹笛一寫山水音
　　遊南齋
　　池上鳴佳禽僧齋日幽寂髙林晚露清紅藥無人摘春水不生煙荒岡筠翳石不應朝夕遊良為蹉跎客
　　南園
　　清露夏天曉荒園野氣通水禽遙泛雪池蓮迥披紅幽林詎知暑環舟似不窮頓灑塵喧意長嘯滿襟風
　　西亭
　　亭宇麗朝景簾牖散暄風小山初搆石珍樹正然紅弱藤已扶樹〈一作援〉幽蘭欲成叢芳心幸如此佳人時不同
　　夏景園廬
　　羣木晝隂靜北窗涼氣多閒居逾時節夏雲巳嵯峨搴葉愛繁緑縁澗弄驚波豈為論夙志對此青山阿
　　夏至避暑北池
　　晝晷已雲極宵漏自此長未及施政教所憂變炎涼公門日多暇是月農稍忙髙居念田裡苦熱安可當亭午息羣物獨遊愛方塘門閉隂寂寂城高樹蒼蒼緑筠尚含粉圓荷始散芳於焉灑煩抱可以對華觴
　　題從姪成緒西林精舍書齋
　　棲身齒〈一作始〉多暮息心君獨少慕謝始精文依僧欲觀妙冽泉前堦注清池北窗照果藥雜芬敷松筠疎蒨峭屢躋幽人境每肆芳辰眺採栗𤣥猿窟擷芝丹林嶠紵衣豈寒禦蔬食非飢療雖甘巷北單〈一作簟〉豈塞青紫耀郡有優賢榻朝編貢士詔欲同〈一作求〉朱輪載勿憚移文誚
　　題鄭𢎞憲侍御遺愛草堂
　　居士近依僧青山結茅屋疎松映嵐晚春池含苔緑繁華冒陽嶺新禽響幽谷長嘯攀喬林慕茲髙世躅
　　同元錫題瑯瑘寺
　　適從郡邑喧又茲三伏熱山中清景多石罅寒泉潔花香天界事松竹人間別殿分嵐嶺明磴臨懸〈一作𤣥〉壑絶昏旭窮陟降幽顯盡披閲嶔〈一作嶺〉駭風雨區寒知龍蛇穴情虛澹泊生境寂塵妄滅經世豈非道無為厭車〈一作歸〉轍
　　題鄭拾遺草堂
　　借地結茅棟橫竹掛朝衣秋園雨中緑幽居塵事違隂〈一作涼〉井夕蟲亂髙林霜果稀子有白雲意搆此想巖扉














　　御定全唐詩巻一百九十二
　　欽定四庫全書
　　御定全唐詩巻一百九十三
　　韋應物
　　詠玊
　　乾坤有精物至寳無文章雕琢為世噐真性一朝傷
　　詠露珠
　　秋荷一滴露清夜墜𤣥天將來玉盤上不定始知圓
　　詠水精
　　映物隨顔色含空無表裏持來向明月的皪愁成水
　　詠珊瑚
　　絳樹無花葉非石亦非瓊世人何處得蓬萊石上生
　　詠瑠璃
　　有色同寒氷無物隔纎塵象筵㸔不見堪將對玉人
　　詠琥珀
　　曽為老茯神本是寒松液蚊蚋落其中千年猶可覿
　　詠曉
　　軍中始吹角城上河初落深沈猶隠帷晃朗先分閣
　　詠夜
　　明從何處去暗從何處來但覺年年老半是此中催
　　詠聲
　　萬物自生〈一作此〉聼太空恆寂寥還從〈一作應〉靜中起卻向靜中消
　　任洛陽丞請告一首
　　方鑿不受圓直木不為輪揆材各有用反性生苦辛折腰非吾事飲水非吾貧休告臥空館養病絶囂塵遊魚自成族野鳥亦有羣家園杜陵下千嵗心氛氳天晴嵩山髙雪後河洛春喬木猶未芳百草日巳新著書復何為當去東臯耘
　　縣齋
　　仲春時景好草木漸舒榮公門且無事微雨園林清𣲺決水泉動忻忻衆鳥鳴閒齋始延矚東作興庶甿即事翫文墨抱沖披道經於焉日淡泊徒使芳尊盈
　　晩出府舍與獨孤兵曹令狐士曹南尋朱雀街歸里第
　　分曹幸同簡聨騎方愜素還從廣陌歸不覺青山暮翻翻鳥未沒杳杳鐘猶度尋草逺無人望山多枉路聊參世士跡嘗得靜者顧出入雖見牽忘身縁所〈一作明〉晤
　　休暇東齋
　　由來束帶士請謁無朝暮公暇及私身何能獨閒歩摘葉愛芳在捫竹憐粉汚岸幘偃東齋夏天清曉露懐仙閲真誥貽友題幽素榮逹頗知疎恬然自成度緑苔日已滿幽寂誰來顧
　　夜直省中
　　河漢有秋意南宮生早涼玊漏殊杳杳雲闕更蒼蒼華燈發新燄輕〈一作爐〉煙浮夕香顧跡知為忝束帶愧周行
　　郡內閒居
　　棲息絶塵侶孱鈍得自怡腰懸竹使符心與〈一作如〉廬山緇永日一酣寢起坐兀無思長廊獨看雨衆藥發幽姿今夕已雲罷明晨復如斯何事能為累寵辱豈要辭
　　燕居即事
　　蕭條竹林院風雨叢蘭折幽鳥林上啼青苔人跡絶燕居日巳永夏木紛成結幾閣積羣書時來北窗閲
　　幽居
　　貴賤雖異等出門皆有營獨無外物牽遂此幽居情微雨夜來過不知春草生青山忽已曙鳥雀繞舍鳴時與道人偶或隨樵者行自當安蹇劣〈一作拙〉誰為薄世榮
　　野居書情
　　世事日可見身名良蹉跎尚瞻白雲嶺聊作負薪歌
　　郊居言志
　　負暄衡門下望雲歸逺山但要尊中物餘事豈相闗交無是非責且得任疎頑日夕臨清澗逍遙思慮閒出去唯空屋弊簀委窗間何異林棲鳥戀此復來還世榮斯獨已頽志〈一作思〉亦何攀唯當嵗豐熟閭里一歡顔
　　夏景端居即事
　　北齋有涼氣嘉樹對層城重門永日掩清池夏雲生遇此庭訟簡始聞蟬初鳴逾懐故園愴黙黙以緘情
　　始至郡
　　湓城古雄郡〈一作鎮〉橫江千里馳髙樹上迢遞峻堞繞歌危井邑煙火晩郊原草樹滋洪流蕩〈一作薄〉北阯崇嶺鬱南圻斯民本樂生逃逝竟何為旱嵗屬荒歉舊逋積如坻到郡方逾月終朝理亂絲賔朋未及讌簡牘巳雲疲昔賢播髙風得守愧無施豈待干戈戢且願撫惸
　　郡中西齋
　　似與塵境〈一作世〉絶蕭條齋舍秋寒花獨經雨山禽時到州清觴養真氣玉書示道流豈將符守戀幸已棲心幽
　　新理西齋
　　方將甿訟理久翳西齋居草木無行次閒暇一芟除春陽土脈起膏澤發生初養條刋朽枿䕶藥鋤穢〈一作荒〉蕪稍稍覺林聳厯厯忻竹疎始見庭宇曠頓令煩抱舒茲焉即可愛何必是吾廬
　　曉坐西齋
　　鼕鼕城鼔動稍稍林鵶去栁意不勝春巖光已知曙寢齋有單祶〈一作茅〉靈藥為朝茹盥潄忻景清焚香澄神慮公門自常事道心寧易〈一作異〉處
　　郡齋臥疾絶句
　　香爐宿火滅蘭燈宵影微秋齋獨臥病誰與覆寒衣
　　寓居永定精舍〈蘇州〉
　　政拙忻罷守閒居初理生家貧何由往夢想在京城野寺霜露月農興羈旅情聊租二頃田方課子弟耕眼暗文字廢身閒道心精即與人羣逺豈謂是非嬰
　　永定寺喜辟強夜至
　　子有新嵗慶獨此苦寒歸夜叩竹林寺山行雪滿衣深爐正燃火空齋共掩扉還將一尊對無言百事違
　　野居
　　結髪屢辭秩立身本疎慢今得罷守歸幸無世欲忠棲止且偏僻嬉逰無早晏逐兔上坡岡捕魚縁赤澗髙歌意氣在貰酒貧居慣時啟北窗扉豈將文墨間
　　同褎子秋齋獨宿
　　山月皎如燭風霜時動竹夜半鳥驚棲窗間人獨宿
　　餌黃精
　　靈藥出西山服食採其根九蒸換凡骨經著上世言𠋫火起中夜馨香滿南軒齋居感衆靈藥術啟妙門自懐物外心豈與俗士論終期脫印綬永與天壤存
　　昭國里第聼元老師彈琴
　　竹林髙宇霜露清朱絲玊徽多故情暗識啼烏與別鶴秪縁中有斷腸聲
　　野次聼元昌奏橫吹
　　立馬蓮塘吹橫笛微風動桞生水波北人聼罷淚將落南朝曲中怨更多
　　樓中閲清管
　　山陽遺韻在林端橫吹驚響迥憑髙閣曲怨繞秋城淅瀝危葉振蕭瑟涼氣生始遇茲管賞巳懐故園情
　　寒食
　　晴明寒食好春園百卉開綵繩拂花去輕毬度閣來長歌送落日緩吹逐殘杯非闗無燭罷良為羈思催
　　七夕
　　人世拘形跡別去間山川豈意靈仙偶相望亦彌年夕衣清露濕晨駕秋風前臨歡定不住當為何所牽
　　九日
　　今朝把酒復惆悵憶在杜陵田舍時明年九日知何處世難還家未有期
　　秋夜
　　暗窗涼葉動秋天〈一作齋〉寢席單憂人半夜起明月在林端一與清景遇每憶平生歡如何方惻愴披衣露更〈一作轉〉寒
　　秋夜一絶
　　高閣漸凝露涼葉稍飄闈憶在南宮直夜長鐘漏稀
　　滁城對雪
　　晨起滿闈雪憶朝閶闔時玉座分曙早金爐上煙遲飄散雲臺下凌亂桂樹姿厠跡鴛鷺末蹈舞豐年期今朝覆山郡寂寞復何為
　　雪中
　　空堂嵗巳晏密室獨安眠壓篠夜偏積覆閣曉逾妍連山暗古郡驚風散一川此時騎馬出忽省京華年
　　詠春雪
　　裵囘輕雪意似惜豓陽時不悟風花冷翻令梅栁遲
　　對春雪
　　蕭屑杉松聲寂寥寒夜慮州貧人吏稀雪滿山城曙春塘看幽谷棲禽愁未去開闈正亂流寧辨花枝處
　　對殘燈
　　獨照碧窗久欲隨寒燼滅幽人將遽眠解帶翻成結
　　對芳尊
　　對芳尊醉來百事何足論遙見青山始一醒欲著接離還復昏
　　夜對流螢作
　　月暗竹亭幽螢光拂席流還思故園夜更度一年秋自愜觀書興何慙秉燭遊府中徒冉冉明發好歸休
　　對新篁
　　新緑苞初解嫩氣筍猶香含露漸舒葉抽叢稍自長清晨止亭下獨愛此幽篁
　　夏花明
　　夏條緑巳密朱蕚綴明鮮炎炎日正午灼灼火俱燃翻風適自亂照水復成妍歸視窗間字熒煌滿眼前
　　對萱草
　　何人樹萱草對此郡齋幽本是忘憂物今夕〈一作日〉重生憂叢疎露始滴芳餘蝶尚留還思杜陵圃離披風雨秋
　　見紫荊花
　　雜英紛巳積含芳獨暮春還如故園樹忽憶故園人
　　翫螢火
　　時節變衰草物色近新秋度月影纔斂繞竹光復流
　　對雜花
　　朝紅爭景新〈一作鮮〉夕素含露翻妍姿如有意流芳復滿園單棲守逺郡永日掩重門不與花為偶終遣與誰言
　　種藥
　　好讀神農書多識藥草名持縑購山客移蒔羅衆英不改幽澗色宛如此地生汲井既䝉澤揷楥亦扶傾隂穎夕房斂陽條夏花明悅翫從茲始日夕繞庭行州民自寡訟養閒非政成
　　西澗種栁
　　宰邑乖所願僶俛愧昔人聊將休暇日種柳西澗濵置鍤息微倦臨流睇歸雲封壤自人力生條在陽〈一作王〉春成隂豈自取為茂屬佗辰延詠留佳賞山水變夕曛
　　種𤓰
　　率性方鹵莽理生尤自疎今年學種𤓰園圃多荒蕪衆草同雨露新苖獨翳如直以春窘廹過時不得鋤田家笑枉費日夕轉空虛信非吾儕事且讀古人書
　　喜園中茶生
　　潔性不可汙為飲滌塵煩此物信靈味本自出山原聊因理郡餘率爾植荒園喜隨衆草長得與幽人言
　　移海榴
　　葉有苦寒色山中霜霰多雖此䝉陽景移根意如何
　　郡齋移杉
　　櫂幹方數尺幽姿已蒼然結根西山寺來植郡齋前新含野露氣稍靜高窗眠雖為賞心遇豈有巖中縁
　　花徑
　　山花夾徑幽古甃生苔澀胡牀理事餘玉琴承露濕朝與詩人賞夜攜禪客入自是塵外蹤無令吏趨急
　　慈恩寺南池秋荷詠
　　對殿含涼氣裁規覆清沼衰紅受露多餘馥依人少蕭蕭逺塵跡颯颯凌秋曉節謝客來稀迴塘方獨遶
　　題桐葉
　　參差剪緑綺瀟灑覆瓊柯憶在灃東寺偏書此葉多
　　題石橋
　　逺學臨海嶠橫此莓苔石郡齋三四𡶶如有靈仙〈一作山〉跡方愁暮雲滑始照寒池碧自與幽人期逍遙竟朝夕
　　池上
　　郡中臥病久池上一來賖榆柳飄枯葉風雨倒橫查
　　滁州西澗
　　獨憐幽〈一作芳〉草澗邉生〈一作行〉上有黃鸝深樹〈一作處〉鳴春潮帶雨晩來急野渡無人舟自橫
　　西塞山
　　勢從千里奔直入江中斷嵐橫秋色雄地束驚流滿
　　山耕叟
　　蕭蕭垂白髪黙黙詎知情獨放寒林燒多尋虎跡行暮歸何處宿來此空山耕
　　上方僧
　　見月出東山上方髙處禪空林無宿火獨夜汲寒泉不下藍溪寺今年〈一作來〉三十年
　　煙際鐘
　　隠隠起何處迢迢送落暉蒼茫隨思逺蕭散逐〈一作入〉煙微秋野寂雲〈一作方〉晦望山僧獨歸
　　始聞夏蟬
　　徂夏暑未晏蟬鳴景巳曛一聼知何處高樹但侵雲響悲遇衰齒節謝屬離羣還憶郊園日獨向澗中聞
　　射雉
　　走馬上東岡朝日照野田野田雙雉起翻射斗迴鞭雖無百發中聊取一笑妍羽分繡臆碎頭〈一作頸〉弛錦鞘懸方將悅羈旅非闗學少年弢弓一長嘯憶在灞城阡
　　夜聞獨鳥啼
　　失侶度山覓投林舍北啼今將獨夜意偏知對影棲
　　述園鹿
　　野性本難畜翫習亦逾年麑班始力直麚角已蒼然仰首嚼園柳俯身飲清泉見人若閒暇蹷起忽低騫茲獸有髙貎凡類寧比肩不得遊山澤跼促誠可憐
　　聞鴈
　　故園眇何處歸思方悠哉淮南秋雨夜髙齋聞鴈來
　　子規啼
　　髙林滴露夏夜清南山子規啼一聲隣家孀婦抱兒泣我獨展轉何時明〈一作為情〉
　　始建射侯
　　男子本懸弧有志在四方虎竹忝明命熊侯始張皇賔登時事畢諸將備戎裝星飛的屢破鼓譟武更揚曽習鄒魯學亦陪鴛鷺翔一朝願投筆世難激中腸
　　仙人祠
　　蒼岑古仙子清廟閟華容千載去寥廓白雲遺舊蹤歸來灞陵上猶見最髙𡶶
　　鷓鴣啼〈一作李嶠詩〉
　　可憐鷓鴣飛飛向樹南枝南枝日照暖北枝霜露滋露滋不堪棲使我夜常啼願逄雲中鶴銜我向寥廓願作城上烏一年生九雛何不舊巢住枝弱不得〈一作若〉去何意道苦辛客子常畏人














　　御定全唐詩巻一百九十三
　　欽定四庫全書
　　御定全唐詩巻一百九十四
　　韋應物
　　長安道
　　漢家宮殿含雲煙兩宮十里相連延晨霞出沒弄丹闕春雨依微自甘泉春雨依微春尚早長安貴遊愛芳草寳馬橫來下建章香車卻轉避馳道貴遊誰最貴衛霍世難比何能䝉主恩幸遇邉塵起歸來甲第拱皇居朱門峩峩臨九衢中有流蘇合歡之寳帳一百二十鳯凰羅列含明珠下有錦鋪翠被之粲爛博山吐香五雲散麗人綺閣情飄颻頭上鴛釵雙翠翹低鬟曵袖迴春雪聚黛一聲愁碧霄山珍海錯棄藩籬烹犢炰羔如折葵既請列侯封部曲還將金印授廬兒歡榮〈一作容〉若此何所苦但苦白日西南馳
　　行路難〈一作連環歌〉
　　荊山之白玉兮良工琱琢雙環連月蝕中央鏡心穿故
　　人贈妾初相結恩在環中尋不絶人情厚薄苦須㬰昔似連環今似玦連環可碎不可離如何物在人自移上客勿遽歡聼妾歌路難旁人見環環可憐不知中有長恨端
　　橫塘行
　　妾家住橫塘夫壻郗家郎玉盤的厯雙白魚寳簟玲瓏透象牀象牀可寢魚可食不知郎意何南北岸上種蓮豈得生池中種槿豈得成丈夫一去花落樹妾獨夜長心未平
　　貴遊行
　　漢帝外家子恩澤少封侯垂楊拂白馬曉日上青樓上有顔如玉高情世〈一作非〉無儔輕裾含碧煙窈窕似雲浮良時無還景促節為我謳忽聞𧰚陽曲四坐亦已柔賔友仰稱歎一生何所求平明擊鐘食入夜樂未休風雨𠎝嵗𠉀兵戎橫九州焉知坐上客草草心所憂
　　酒肆行
　　豪家沽酒長安陌一旦起樓高百尺碧疏玲瓏含春風銀題彩幟邀上客迴瞻丹鳯闕直視樂遊苑四方稱賞名已高五陵車馬無近逺晴景悠揚三月天桃花飄俎柳垂筵繁絲急管一時合他壚隣肆何寂然主人無厭且專利百斛須臾一壺〈一作囊〉費初醲後薄為大偷飲者知名不知味深門潛醖客來稀終嵗醇醲味不移長安酒徒空擾擾路傍過去那得知
　　相逄行
　　二十登漢朝英聲邁今古適從東方來又欲謁明主猶酣新豊酒尚帶灞陵雨邂逅兩相逄別來問〈一作間〉寒暑寧知白日晩暫向花間語忽聞長樂鐘走馬東西去
　　烏引鶵
　　日出照東城春烏鵶鵶鶵和鳴鶵和鳴羽猶短巢在深林春正寒引飛欲集東城暖羣鶵䙰褷睥睨高舉翅不及墜蓬蒿雄雌來去飛又引音聲上下懼鷹隼引雛烏爾心急急將何如何得比日搜索雀卵噉爾雛
　　鳶奪巢
　　野鵲野鵲巢林梢鴟鳶恃力奪鵲巢呑鵲之肝啄鵲腦竊食偷居還自保鳯凰五色百鳥尊知鳶為害何不言霜鸇野鷂得殘肉同啄羶腥不肯逐可憐百鳥紛縱橫雖有深林何處宿
　　鷰啣泥
　　啣泥燕聲嘍嘍尾涏涏秋去何所歸春來復相見豈不解決絶髙飛碧雲裏何為地上啣泥滓銜泥雖賤意有營杏梁朝日巢欲成不見百鳥畏人林野宿翻遭網羅俎其肉未若銜泥入華屋燕銜泥百鳥之智莫與齊
　　鼙鼔行
　　淮海生雲暮慘澹廣陵城頭鼙鼔暗寒聲坎坎風動邉忽似孤城萬里絶四望無人煙又如虜騎截遼水胡馬不食仰朔天座中亦有燕趙士聞鼙不語客心死何況鰥孤火絶無晨炊獨婦夜泣官有期
　　古劍行
　　千年土中兩刃鐵土蝕不入金星滅沈沈青脊鱗甲滿蛟龍無足蛇尾斷忽欲飛動中有靈豪士得之敵國寳仇家舉意半夜鳴小兒女子不可近龍蛇變化此中隠夏雲奔走雷闐闐恐成霹靂飛上天
　　金谷園歌
　　石氏滅金谷園中水流絶當時豪右爭驕侈錦為歩障四十里東風吹花雪滿川紫氣凝閣朝景妍洛陽陌上人迴首絲竹飄颻入青天晉武平吳恣歡燕餘風靡靡朝廷變嗣世衰微誰肯憂二十四友日日空追遊追遊詎可足共惜年華促禍端一發埋恨長百草無情春自緑
　　溫泉行
　　出身天寳今年㡬頑鈍如鎚〈一作鉛〉命如紙作官不了卻來歸還是杜陵一男子北風慘慘投溫泉忽憶先皇遊幸年身騎廐馬引天仗直入華清列御前玉林瑤雪滿寒山上昇𤣥閣遊絳煙平明羽衛朝萬國車馬合沓溢四𨞬䝉恩每浴華池水扈獵不蹂渭北田朝廷無事共歡燕美人絲管從九天一朝鑄鼎降龍馭小臣髯絶不得去今來蕭瑟〈一作索〉萬井空唯見蒼山起煙霧可憐蹭蹬失風波仰天大叫無奈何敝裘羸馬凍欲死賴遇主人杯酒多
　　學仙二首
　　昔有道士求神仙靈真下試心確然千鈞巨石一髪懸臥之石下十三年存道忘身一試過名奏玉皇乃升天雲氣冉冉漸不見留語弟子但精堅
　　石上鑿井欲到水惰心一起中路止豈不見古來三人俱弟兄結茅深山讀仙經上有青冥倚天之絶壁下有颼飀萬壑之松聲仙人變化為白鹿二弟翫之兄誦讀讀多七過可乞言為子心精得神仙可憐二弟仰天泣一失毫釐千萬年
　　廣陵行
　　雄藩鎮楚郊地勢鬱岧嶤雙旌擁萬㦸中有霍嫖姚海雲助兵氣寳貨益軍饒嚴城動寒角晩騎踏霜橋翕習英豪集振奮士卒驍列郡何足數趨拜等卑寮日晏方雲罷人逸馬蕭蕭忽如京洛間遊子風塵飄歸來視寳劍功名豈一朝
　　蕚緑華歌
　　有一人兮昇紫霞書名玉牒兮蕚緑華仙容矯矯兮雜瑤珮輕衣重重兮䝉絳紗雲雨愁思兮望淮海鼓吹蕭條兮駕龍車世淫濁兮不可降胡不來兮玉斧家
　　王母歌〈一作玉女歌〉
　　衆仙翼神母羽葢隨雲起上遊𤣥極杳冥中下看東海一杯水海畔種桃經㡬時千年開花千年子玉顔眇眇何處尋世上茫茫人自死
　　馬明生遇神女歌
　　學仙貴功亦貴精神女變化感馬生石壁千尋啓雙檢中有玉堂〈一作牀〉鋪玉簟立之一隅不與言玉體安穩三日眠馬生一立〈一作粒〉心轉堅知其丹白䝉哀憐安期先生來起居請示金鐺玉佩天皇書神女呵責不合見仙子謝過手足戰大𤓰𤣥棗冷如冰海上摘來朝霞凝賜仙復坐對食訖頷之使去隨煙升〈一作使隨𤣥煙升〉乃言馬生合不死少姑敎勅令付爾安期再拜將生出一授素書天地畢
　　石鼔歌
　　周宣大獵兮岐之陽刻石表功兮煒煌煌石如鼓形數止十風雨缺訛苔蘚澀今人濡紙脫其文既擊既埽白黒分忽開滿卷不可識驚潛動蟄走云云喘逶迤相糺錯乃是宣王之臣史籕作一書遺此天地間精意長存世冥寞秦家祖龍還刻石碣石之罘李斯跡世人好古猶共〈一作法〉傳持來比此殊懸隔
　　寳觀主白鸜鵒歌
　　鸜鵒鸜鵒衆皆如漆爾獨如玉鸜之鵒之衆皆蓬蒿下爾自三山來〈叶音黎〉三山處子下人間綽約不妝冰雪顔仙鳥隨飛來掌上來掌上時拂拭人心鳥意自無猜玉kao指霜毛本同色有時一去凌蒼蒼朝遊汗漫暮玉堂巫峽雨中飛暫濕杏花林裏過來香日夕依仁全羽翼空欲銜環非報徳豈不及阿母之家青鳥兒漢宮來往傳消息
　　彈棊歌
　　圓天方地局二十四氣子劉生絶藝難對曹客為歌其能請從中央起中央轉鬭破欲闌零落勢背誰能彈此中舉一得六七旋風忽散霹靂疾履機乗變安可當置之死地翻取強不見短兵反掌収巳盡唯有猛士守四方四方又何難橫擊且縁邉豈如昆明與碣石一箭飛中隔逺天神安志愜動十全滿堂驚視誰得然




　　御定全唐詩巻一百九十四
　　欽定四庫全書
　　御定全唐詩巻一百九十五
　　韋應物
　　聼鶯曲
　　東方欲曙花冥冥啼鶯相喚亦可聼乍去乍來時近逺纔聞南陌又東城忽似上林翻下苑綿綿蠻蠻如有情慾囀不囀意自嬌羌兒弄笛曲未調前聲後聲不相及秦女學箏指猶澀須臾風暖朝日暾流音變作百鳥喧誰家懶婦驚殘夢何處愁人憶故園伯勞飛過聲跼促戴勝下時桑田緑不及流鶯日日啼花間能使萬家春意閒有時斷續聼不了飛去花枝猶裊裊還棲碧樹鏁千門春漏方殘一聲曉
　　白沙亭逄吳叟歌
　　龍池宮裏上皇時羅衫寳帶香風吹滿朝豪士今巳盡欲話舊遊人不知白沙亭上逄吳叟愛客脫衣且沽酒問之執㦸亦先朝零落艱難卻負樵親觀文物䝉雨露
　　見我昔年侍丹霄冬狩春祠無一事歡遊洽宴多頒賜嘗陪月夕竹宮齋每返溫泉灞陵醉星嵗再周十二辰爾來不語今為君盛時忽去良可恨一生坎壈何足雲
　　送禇校書歸舊山歌
　　握珠不返泉匣玉不歸山明皇重士亦如此忽怪禇生何得還方稱羽獵賦未拜蘭臺職漢篋亡書巳暗傳嵩丘遺簡還能識朝朝待詔青鏁闈中有萬年之樹蓬萊池世人仰望棲此地生獨徘徊意何為故山可往薇可採一自人間星嵗改藏書壁中苔半侵洗藥泉中月還在春風飲餞灞陵原莫厭歸來朝市喧不見東方朔避世從容金馬門
　　五行
　　美人為我彈五塵埃忽靜心悄然古刀幽磬初相觸千珠貫斷落寒玉中曲又不喧徘徊夜長月當軒如伴流風縈𧰚雪更逐落花飄御園獨鳯寥寥有時隠碧霄來下聼還近燕姬有恨楚客愁言之不盡聲能盡末曲感我情解幽釋結和樂生壯士有仇未得報㧞劍欲去憤已平夜寒酒多愁遽明
　　驪山行
　　君不見開元至化垂衣裳厭坐明堂朝萬方訪道靈山降聖祖沐浴華池集百祥千乗萬騎被原野雲霞草木相〈一作生〉輝光禁仗圍山曉霜切離宮積翠夜漏長玉堦寂厯朝無事碧樹萎蕤寒更芳三清小鳥傳仙語九華真人奉瓊漿下元昧爽漏〈一作編〉恆秩登山朝禮𤣥元室翠華稍隠天半雲丹閣光明海中日羽旗旄節憩瑤臺清絲妙管從空來萬井九衢皆仰望彩雲白鶴方徘徊慿高覽古〈或作一望〉嗟寰宇造化茫茫思悠哉秦川八水長繚繞漢氏五陵空崔嵬乃言聖祖奉丹經以年為日億萬齡蒼生咸夀隂陽泰高謝前王出塵外英豪共理天下晏戎夷讋伏兵無戰時豐賦斂未告勞海闊珍竒亦來獻干戈一起文武乖歡娛巳極人事變聖皇弓劍墜幽泉古木蒼山閉宮殿纉承鴻業聖明君威震六合驅妖氛太平遊幸今可待湯泉嵐嶺還氛氳
　　漢武帝雜歌三首
　　漢武好神仙黃金作臺與天近王母摘桃海上還感之西過聊問訊欲來不來夜未央殿前青鳥先迴翔緑鬢縈雲裾曵霧雙節飄颻下仙歩白日分明到世間碧空何處來時路玉盤捧桃將獻君踟躕未去留彩雲海水桑田㡬翻覆中間此桃四五熟可憐穆滿瑤池燕正值花開不得薦花開子熟安可期邂逅能當漢武時顔如芳華潔如玉心念我皇多嗜欲雖留桃核桃有靈人間糞土種不生由來在道〈一作徳〉豈在藥徒勞方士海上行掩扇一言相謝去如煙非煙不知處
　　金莖孤峙兮凌紫煙漢宮美人望杳然通天臺上月初出承露盤中珠正圓珠可飲夀可永武王南面曙欲分從空下來玉杯冷世間綵翠亦作囊八月一日仙人方仙方稱上藥靜者服之常綽約柏梁沈飲自傷神猶聞駐顔七十春乃知甘醲皆是腐腸物獨有淡泊之水能益人千載金盤竟何處當時鑄金恐不固蔓草生來春復秋碧天何言空墜露
　　漢天子觀風自南國浮舟大江屹不前蛟龍索鬬風波黒春秋方壯雄武才彎弧叱浪連山開愕然觀者千萬衆舉麾齊呼一矢中死蛟浮出不復靈舳艫千里江水清鼔鼙餘響數日在天吳深入魚鱉驚左有佽飛落霜翮右有孤兒貰犀革何為臨深親射蛟示威以奪諸侯魄威可畏皇可尊平田校獵書猶陳此日從臣何不言獨有威聲振千古君不見後嗣尊為武
　　㯶櫚蠅拂歌
　　㯶櫚為拂登君席青蠅掩〈一作撩〉亂飛四壁文如輕羅散如髪馬尾㲠牛不能絜柄出湘江之竹碧玉寒上有纎羅縈縷尋未絶左揮右灑繁暑清孤松一枝風有聲麗人紈素可憐色安能㸃白選為黒
　　信州録事叅軍常曽古鼎歌
　　三年糾一郡獨飲寒泉井江南鑄噐多鑄銀罷官無物唯古鼎彫螭〈一作蟲〉刻篆相錯盤地中嵗久青苔寒左對蒼山右流水雲有古來葛仙子葛仙埋之何不還耕者鎗然得其間持示世人不知寳勸君鍊丹永夀考
　　夏冰歌
　　出自𤣥泉杳杳之深井汲在朱明赫赫之炎辰九天含露未銷鑠閶闔初開賜貴人碎如墜瓊方截璐粉壁生寒象筵布玉壺紈扇亦玲瓏座有麗人色俱素咫尺炎涼變四時出門焦灼君詎知肥羊甘醴心悶悶飲此瑩然何所思當念闌干鑿者苦臘月深井汗如雨
　　黿頭山神女歌
　　黿頭之山直上洞庭連青天蒼蒼煙樹閉古廟中有蛾眉成水仙水府沈沈行路絶蛟龍出沒無時節魂同魍魎潛太隂身與空山長不滅東晉永和今㡬代雲髪素顔猶盼睞隂〈一作沈〉深靈氣靜凝美的礫龍綃雜瓊珮山精木魅不敢親昏明想像如有人蕙蘭瓊芳積煙露碧窗松月無冬春舟客經過奠椒醑巫女南音歌激楚碧水㝠空惟〈一作見〉鳥飛長天何處雲隨雨紅蕖緑蘋芳意多玉靈蕩漾凌清波孤𡶶絶島儼相向鬼嘯猿啼垂女蘿皓雪瓊枝殊異色北方絶代徒傾國雲沒煙銷不可期明堂翡翠無人得精靈變態狀無方游龍宛轉驚鴻翔湘妃獨立九疑暮漢女菱歌春日長始知仙事無不有可惜吳宮空白首
　　宼季膺古刀歌
　　古刀寒鋒青槭槭少年交結平陵客求之時〈一作年〉代不可知千痕萬穴如星離重疊泥沙更剝落縱橫鱗甲相參差古物有靈知所適貂裘拂之橫廣席隂森白日掩雲虹錯落池光動金碧知君寳此誇絶代求之不得心常愛厭見今時繞指柔片鋒折刃猶堪佩高山成谷蒼海填英豪埋沒誰所捐吳鈎斷馬不知處㡬度煙塵今獨全夜光投人人不畏知君獨識精靈器酧恩結思心自知死生好惡不相棄白虎司秋金氣清高天寥落雲崢嶸月肅風淒古堂淨精芒切切如有聲何不跨蓬萊斬長鯨世人所好殊遼闊千金買鉛徒一割
　　凌霧行
　　秋城海霧重職事凌晨出浩浩合元天溶溶迷朗〈一作朝〉日纔看含鬢白稍視〈一作似〉霑衣密道騎全不分郊樹都如失霏微誤噓吸膚腠生寒慄歸當飲一杯庶用蠲斯疾
　　樂燕行
　　良辰且燕樂樂往不再來趙瑟正高張音響清塵埃一彈和妙謳吹去繞瑤臺𧰚雪凌空散舞羅起徘徊輝輝發衆顔灼灼歎令才當喧既無寂中飲亦停杯華燈何遽升馳景忽西頽高節亦云立安能滯不迴
　　采玉行
　　官府徵白丁言采藍谿玉絶嶺夜無家深榛雨中宿獨婦餉糧還哀哀〈一作田荒〉舍南哭
　　難言
　　掬土移山望山盡〈一作遷〉投石填海望海滿持索捕風㡬時得將刀斫水㡬時斷未若不相知中心萬仞何由欵
　　易言
　　洪爐熾炭燎一毛大鼎炊湯沃殘雪疾影隨形不覺至千鈞引縷不知絶未若同心言一言和同解千結
　　三臺二首〈按樂苑唐天寳中羽調曲有三臺又有急三臺〉
　　一年一年老去明日後日花開未報長安平定萬國豈得銜杯
　　冰泮寒塘始緑雨餘百草皆生朝來門閤無事晩下高齋有情
　　上皇三臺
　　不寐倦長更披衣出戶行月寒秋竹冷風切夜窗聲
　　荅暢叅軍
　　秉筆振芳歩少年且吏遊官閒高興生夜直河漢秋念與清賞遇方抱沈疾憂嘉言忽見贈良藥同所瘳高樹起棲鴉晨鐘滿皇州淒清露華動曠朗景氣浮偶宦心非累處喧道自幽空虛為世薄子獨意綢繆
　　南池宴錢子辛賦得科斗
　　臨池見科斗美爾樂有餘不憂網與鈎幸得兔為魚且願充文字登君尺素書
　　詠徐正字畫青蠅
　　誤㸃能成物迷真許一時筆端來已久座上去何遲顧白曽無變聴難不復疑詎勞才子賞為入國人詩
　　虞獲子鹿〈並序〉
　　虞獲子鹿憫園鹿也遭虞之機張見畜於人不得遂其天性焉
　　虞獲子鹿畜之城陬園有美草池有清流徂見蹷蹷亦聞呦呦誰知其思巖谷雲〈一作之〉游
　　陪王郎中尋孔徴君
　　俗吏閒居少同人㑹面難偶隨香署容來訪竹林歡暮館花微落春城雨暫寒甕間聊共酌莫使宦情闌
　　送宮人入道
　　捨寵求仙畏色衰辭天素麵立天墀金丹擬駐千年貌寳鏡休勻八字眉公主與收珠翠後君王看戴角冠時從來宮女皆相妒說著瑤臺總涙垂
　　和晉陵陸丞早春遊望〈一作杜審言詩〉
　　獨有宦遊人偏驚物𠉀新雲霞出海曙梅栁渡江春淑氣催黃鳥晴光照緑蘋忽聞歌苦調歸思欲霑巾
　　九日
　　一為呉郡守不覺菊花開始有故園思且喜衆賔來








　　御定全唐詩巻一百九十五
　　欽定四庫全書
　　御定全唐詩巻一百九十六
　　孟彥深
　　孟彥深字士源登天寶二年進士第為武昌令元結居樊上常作退谷銘曰干進之客不得遊之又作杯湖銘曰為人厭者勿汎杯湖孟士源嘗黜官無情干進在武昌不為人厭可遊退谷可汎杯湖矣詩一首
　　元次山居武昌之樊山〈一作上〉新春大雪以詩問之
　　江山十日雪雪深江霧濃起來望樊山但見羣玉𡶶林鶯卻不語野獸翻有蹤山中應大寒短褐何以完〈一作安〉皓氣凝書帳清著釣魚竿懐君欲進謁谿滑渡舟難劉灣
　　劉灣字靈源西蜀人天寶進士祿山之亂以侍御史居衡陽與元結相友善詩六首
　　出塞曲〈一作劉濟詩〉
　　將軍在重圍音信絶不通羽書如流星飛入甘泉宮倚是并州兒少年心膽雄一朝隨召募百戰爭王公去年桑乾北今年桑乾東死是征人死功是將軍功汗馬牧〈一作敗〉秋月瘁卒臥霜風仍聞左賢王更將〈一作欲〉圍雲中
　　雲南曲
　　百蠻亂南方羣盜如蝟起騷然疲中原征戰從此始白門太和城來往一萬里去者無全生十人九人死岱馬臥陽山燕兵哭瀘水妻行求死夫父行求死子蒼天滿愁雲白骨積空壘哀哀雲南行十萬同已矣
　　李陵別蘇武
　　漢武愛邉功李陵提步卒轉戰單于庭身隨漢軍沒李陵不愛死心存歸漢闕誓欲還國恩不為匈奴屈身辱家已無長居虎狼窟胡天無春風虜地多積雪窮隂愁殺人況與蘇武別發聲天地哀執手肺腸絶白日為我愁隂雲為我結生為漢宮臣死為胡地骨萬里長相思終身望南月
　　虹縣嚴孝子墓
　　至性孝不及因心天〈一作天然得〉所資禮聞三年喪爾〈一作汝〉獨終身期下由〈一作布〉骨肉恩上報父母慈禮聞哭有卒汝獨哀無時前有松柏林荊蓁〈一作棘〉結朦朧墓門白日閉泣血黃泉中草服蔽枯骨垢容戴飛蓬舉聲哭蒼天萬木皆悲風
　　對雨愁悶寄錢大郎中
　　積雨細紛紛飢寒命不分攬衣愁見肘窺鏡覓從文九陌成泥海千山盡濕雲龍鍾驅欵段到處倍思君
　　即席賦露中菊
　　衆芳春競發寒菊露偏滋受氣何曾異開花獨自遲晩成猶有分欲採未過時勿棄東籬下看隨秋草衰孫昌𦙍
　　孫昌𦙍登天寶進士第柳宗元與韋中立書稱其為子舉冠禮事人以為迂詩四首
　　遇旅鶴
　　靈鶴産絶境昻昻無與儔羣飛滄海曙一呌雲山秋野性方自得人寰何所求時因戱祥風偶爾來中州中州帝王宅園沼深且幽希君惠稻粱欲並離丹丘不然奮飛去將適汗漫遊肯作池上鶩年年空沈浮
　　清明
　　清明暮春裏悵望北山陲燧火開新熖桐花發故枝沈冥慙嵗物歡宴阻朋知不及林間鳥遷喬並羽儀
　　和司空曙劉眘虛九日送人
　　京邑歎離羣江樓喜遇君開筵當九日汎菊外浮雲朗詠山川霽酣歌物色新君看酒中意未肯喪斯文
　　越裳獻白翟〈一作丁仙芝詩〉
　　聖哲符休運伊臯列上台覃恩丹徼逺入貢素翬來北闕欣初見南枝顧未迴斂容殘雪淨矯翼片雲開馴擾將無懼翻飛幸莫猜甘從上苑裏飲啄自裵回
　　喬琳
　　喬琳太原人天寶間舉進士累授興平尉郭子儀辟為節度掌書記拜監察御史貶巴州司戶厯果綿遂三州刺史入為大理少卿國子祭酒又出為懐州刺史以張涉稱引拜御史大夫平章事後受朱泚偽署伏誅詩一首
　　綿州越王樓即事
　　三蜀澄清郡政閒登樓攜酌日躋攀頓覺胸懐無俗事廻看掌握是人寰灘聲曲折涪州水雲影低銜富樂山行雁南飛似鄉信忽然西笑向秦闗
　　柳渾
　　柳渾字夷曠一字惟深本名載襄州人天寶初擢進士第大厯中累官至尚書右丞貞元三年以兵部侍郎同中書門下平章事集十卷今存詩一首
　　牡丹
　　近來無奈牡丹何數十千錢買一顆今朝始得分明見也共戎葵不校多
　　御定全唐詩巻一百九十六
　　欽定四庫全書
　　御定全唐詩巻一百九十七
　　張謂
　　張謂字正言河南人天寶二年登進士第乾元中為尚書郎大厯間官至禮部侍郎三典貢舉詩一巻
　　讀後漢逸人傳二首
　　子陵沒已久讀史思其賢誰謂潁陽人千秋如此肩嘗聞漢皇帝曾是曠周旋名位茍無心對君猶可眠東過富春渚樂此佳山川夜臥松下月朝㸔江上煙釣時如有待釣罷應忘筌生事在林壑悠悠經暮年於今七里瀨〈一作灘〉遺跡尚依然髙臺竟寂寞流水空潺湲龎公南郡人家在襄陽里何處偏來往襄陽東陂是誓將業田種終得保妻子何言二千石乃欲勸吾仕鸛鵲巢茂林黿鼉穴深水萬物從所欲吾心亦如此不見鹿門山朝朝白雲起采藥復采樵優游終暮齒
　　同孫構免官後登薊樓
　　昔在五〈一作平〉陵時年少心亦壯嘗矜有竒骨必是封侯相東走到營州投身似邊將一朝去鄉國十載履亭障部曲皆武夫功成不相讓猶希虜塵動更取林胡帳去年大將軍忽〈一作一〉負樂生謗北別傷士卒南遷死炎瘴濩落悲無成行登薊丘上長安三十里日夕西南望寒沙榆塞沒秋水灤河漲䇿馬從此辭雲山保閒放
　　代北州老翁答
　　負薪老翁往北州北望鄉闗生客愁自言老翁有三子兩人已向黃沙死如今小兒新長成明年聞道又徴兵定知此別必零落不及相隨同死生盡將田宅借鄰伍且復伶俜去鄉土在生本求多子孫及有誰知更辛苦近傳天子尊武臣強兵直欲靜胡塵安邉自合有長䇿何必流離中國人
　　湖上對酒行
　　夜坐不厭湖上月晝行不厭湖上山眼前一尊又長滿心中萬事如等閒主人有黍百餘石濁醪數斗應不惜即今相對〈一作逄〉不盡歡別後相思復何益茱茰灣頭歸路賖願君且宿黃公家風光若此人不醉參差辜負東園花
　　贈喬琳〈一作劉眘虛詩〉
　　去年上䇿不見收今年寄食仍淹留羨君有酒能便醉羨君無錢能不憂如今五侯不愛〈一作待〉客羨君不問〈一作過〉五侯宅如今七貴方自尊羨君不過七貴門丈夫㑹應有知已世上悠悠何足論
　　邵陵作
　　嘗聞虞帝苦憂人祇為蒼生不為身已道〈一作到〉一朝辭北闕何須五月更南巡昔時文武皆銷鑠今日精靈常寂寞斑竹年來筍自生白蘋春盡花空落遙望零陵見舊丘蒼梧雲起至今愁惟餘帝子千行淚添作瀟湘萬里流〈一作秋〉
　　寄李侍御
　　柱下聞周史書中慰越吟近㸔三嵗字遙見百年心價以吹噓長恩從顧盻深不栽桃李樹何日得成隂
　　寄崔澧州
　　共襆臺郎被俱褰郡守帷罰金殊徃日鳴玉幸同時五馬來何晚雙魚贈已遲江頭望鄉月無夜不相思
　　送裴侍御歸上都
　　楚地勞行役秦城罷鼔鼙舟移洞庭岸路出武陵谿江月隨人影山花趁〈一作逐〉馬蹄離魂將別夢先已〈一作爾〉到闗西
　　送青龍一公
　　事佛輕金印勤王度玉闗不知從樹下還肯〈一作許〉到人間楚水青蓮浄吳門白日閒聖朝須助理〈一作治〉絶〈一作切〉莫愛東山
　　送韋侍御赴上都
　　天朝辟書下風憲取才難更謁麒麟殿重簪獬豸冠月明湘水夜霜重桂林寒別後頭堪白時時鏡裏看
　　餞田尚書還兗州cq=367
　　忠義三朝許威名四海聞更乘歸魯詔猶憶破胡勲別路逢霜雨行營對雪雲明朝郭門外長揖大將軍
　　送杜侍御赴上都
　　避馬臺中貴登車嶺外遙還因貢賦禮來謁大明朝地入商山路鄉連渭水橋承恩返南越尊酒重相邀
　　道林寺送莫侍御〈一作䴡州精舍送莫侍御歸寕〉
　　何處堪留客香林隔翠㣲薜蘿通驛騎山竹掛朝衣霜引臺烏集風驚塔鴈飛飲茶勝飲酒聊以送將〈一作君〉歸
　　別睢陽故人
　　少小客遊梁依然似故鄉城池經戰陣人物恨存亡夏雨桑條緑秋風麥穂黃有書無寄處相送一霑裳
　　郡南亭子宴〈一作春宴〉
　　亭子春城外朱門向緑林柳枝經雨重松色帶煙深漉酒迎山客穿池集水禽白雲常在眼聊足慰人心
　　早春陪崔中丞浣花溪宴得暄字
　　旌節臨溪口寒郊斗覺暄紅亭移酒席畫鷁逗江村雲帶歌聲颺風飄舞袖翻花間催秉燭川上欲黃昏
　　讌鄭伯璵宅
　　正月風光好逄君上客稀曉風催鳥囀春雪帶花飛堂上吹金管庭前試舞衣俸錢供酒債〈一作價〉行子未須歸
　　夜同宴用人字
　　北斗囘新歲東園值早春竹風能醒酒花月觧留人邑宰陶元亮山家鄭子真平生頗同道相見日相親
　　過從弟制疑官舍竹齋
　　羨爾方為吏衡門獨宴如野猿偷紙筆山鳥汚圖書竹裏藏公事花間隱使車不妨垂釣坐時膾小江魚
　　揚州雨中張十七宅觀妓〈一作劉長卿詩〉
　　夜色帶寒煙燈花拂更然殘妝添石黛豔舞落金鈿掩笑須欹扇迎歌乍動絃不知巫峽雨何事海西邉
　　登金陵臨江驛樓
　　古戍依重險髙樓見五梁山根盤驛道河水浸城牆庭樹巢鸚鵡園花隱麝香忽然江浦上憶作捕魚郎
　　同王徵君湘中有懐〈一作嚴維詩〉
　　八月洞庭秋瀟湘水北流還家萬里夢為客五更愁不用開書帙〈一作篋〉偏宜上酒樓故人京洛滿〈一作客〉何日復同遊
　　官舍早梅
　　堦下雙梅樹春來畫不成晩時花未〈一作易〉落隂處葉難生摘子防人到攀枝畏鳥驚風光先占得桃李莫相輕
　　玉清公主輓歌〈代宗之女〉
　　學鳯年猶小乘龍日尚賖初封千戶邑忽駕五雲車地接金人岸山通〈一作藏〉玉女家秋風何太早吹落禁園花
　　別韋郎中
　　星軺計日赴岷峨雲樹連天阻笑歌南入洞庭隨鴈去西過巫峽聴猿多崢嶸洲上飛黃蝶灩澦堆邉起白波不醉郎中桑落酒教人無奈別離何
　　送皇甫齡宰交河
　　將軍帳下來從客小邑彈琴不易逢樓上胡笳傳別怨尊中臘酒為誰濃行人醉出雙門道少婦愁看七里𤇺今日相如輕武騎多應朝暮〈一作旦〉客臨卭
　　杜侍御送貢物戲贈
　　銅柱朱崖道路難伏波橫海舊登壇越人自貢珊瑚樹漢使何勞獬豸冠疲馬山中愁日晩孤舟江上畏春寒由來此貨稱難得多恐君王不忍看
　　春園家宴
　　南園春色正相宜大婦同行少婦隨竹裏登樓人不見花間覓路鳥先知櫻桃觧結垂簷子楊柳能低入戶枝山簡醉時歌一曲參差笑殺郢中兒
　　西亭子言懐
　　數叢芳草在堂隂幾處閒花映竹林攀樹𤣥猨呼郡吏傍谿白鳥應家禽青山看景知髙下流水聞聲覺淺深官屬不令拘禮數時時緩步一相尋
　　辰陽即事〈一作劉長卿詩題雲感懐〉
　　青楓落葉正堪悲黃菊殘花欲待誰水近偏逄寒氣早山深常見日光遲愁中卜命看周易病裏招魂讀楚詞自恨不如湘浦鴈春來即是北歸時
　　送僧
　　童子學修道誦經求出家手持貝多葉心念優曇花得度〈一作處〉北州近隨緣東路賖一身求清淨百毳納袈裟鍾嶺更飛錫爐𡶶期結跏深心大海水廣願恆河沙此去不堪別彼行安可涯殷勤結香火來世上牛車
　　同諸公遊雲公禪寺〈一作院〉
　　共許尋雞足誰能惜馬蹄長空淨雲雨斜日半虹霓簷下千𡶶轉𥦗前萬木低看花尋徑逺聴鳥入林迷地與喧聞〈一作卑〉隔人將物我齊不知樵客意何事武陵谿
　　哭䕶國上人
　　昔喜三身淨今悲萬刼長不應歸北斗應〈一作多〉是向西方舍利衆生得袈裟弟子將鼠行殘藥椀〈一作枕〉蟲網舊繩牀別起千花塔空留一草堂支公何處在神理竟茫茫
　　送盧舉使河源
　　故人行役向邉州匹馬今朝不少留長路闗山何日盡滿堂絲竹〈一作管〉為君愁
　　題長安壁主人
　　世人結交須黃金黃金不多交不深縱令然諾暫相許終是悠悠行路心
　　長沙失火後戲題蓮花寺
　　金園寳剎半長沙燒刼旁延一萬家樓殿縱隨煙焰去〈一作盡〉火中何處出〈一作有〉蓮花
　　早梅
　　一樹寒梅白玉條逈臨村路傍谿橋不知近水花先發疑是經春〈一作冬〉雪未銷
　　贈趙使君美人
　　紅粉青蛾映楚雲桃花馬上石榴裙羅敷獨向東方去漫學他家作使君
　　句
　　嵇山賀老麤知名吳郡張顛曾不易　奔蛇走虺勢入坐驟雨旋風聲滿堂〈贈懷素　見顔真卿集〉













　　御定全唐詩巻一百九十七
<集部,總集類,御定全唐詩>
　　欽定四庫全書
　　御定全唐詩卷一百九十八
　　岑參
　　岑參南陽人文本之後少孤貧篤學登天寳三載進士第由率府參軍累官右補闕論斥權佞改起居郎尋出為虢州長史復入為太子中允代宗總戎陜服委以書奏之任由庫部郎岀刺嘉州杜鴻漸鎮西川表為從事以職方郎兼侍御史領幕職使罷流寓不還遂終於蜀參詩辭意清切迥㧞孤秀多出佳境每一篇出人競傳寫比之吳均何遜焉集八巻今編四巻
　　北庭西郊𠉀封大夫受降囘軍獻上
　　胡地苜蓿美輪臺征馬肥大夫討匈奴前月西出師甲兵未得戰降虜來如歸槖駞何連連穹帳亦纍纍隂山烽火滅劍水羽書稀卻笑霍嫖姚區區徒爾為西郊𠉀中軍平沙懸落暉驛馬從西來雙節夾路馳喜鵲捧金印蛟龍盤畫旗如公未四十富貴能及時直上排青雲
　　傍看疾若飛前年斬樓蘭去歲平月支天子日殊寵朝廷方見推何幸一書生忽䝉國士知側身佐戎幕斂袵事邉陲自逐定逺侯亦着短後衣近來能走馬不弱并州兒
　　初至西虢官舍南池呈左右省及南宮諸故人
　　黜官自西掖待罪臨下陽空積大馬戀豈思鵷鷺行素多江湖意偶佐山水鄉滿院池月靜捲簾溪雨涼軒𥦗竹翠濕案牘荷花香白鳥上衣桁青苔生筆牀數公不可見一別盡相忘敢恨青瑣客無情華省郎早年迷進退晩節悟行藏他日能相訪嵩南舊草堂
　　過梁州奉贈張尚書大夫公
　　漢中二良將今昔各一時韓信此登壇尚書復來斯手把銅虎符身總丈人師錯落北斗星照耀黑水湄英雄若神授大材濟時危頃歲遇雷雲精神感靈祗勲業振青史恩徳繼鴻私𦍑虜昔未平華陽積僵屍人煙絶墟落鬼火依城池巴漢空水流褒斜惟鳥飛自公布徳政此地生光輝百堵創里閭千家恤惸嫠層城重鼓角甲士如熊羆坐嘯風自調行春雨仍隨芃芃麥苗長藹藹桑葉肥浮客相與來羣盜不敢窺何幸承嘉惠小年即相知富貴情易踈相逢心不移置酒宴髙舘嬌歌雜青絲錦席繡拂廬玉盤金屈巵春景透髙㦸江雲篲長麾櫪馬嘶柳隂美人映花枝門傳大夫印世擁上將旗承家令名揚許國苦節施戎幕寜乆駐台階不應遲別有彈冠士希君無見遺
　　登北庭北樓呈幕中諸公
　　嘗讀西域傳漢家得輪臺古塞千年空隂山獨崔嵬二庭近西海六月秋風來日暮上北樓殺氣凝不開大荒無鳥飛但見白龍塠〈即堆〉舊國眇天末歸心日悠哉上將新破胡西郊絶煙埃邉城寂無事撫劍空徘徊幸得趨幕中託身厠羣才早知安邉計未盡平生懐
　　初過隴山途中呈宇文判官
　　一驛過一驛驛騎如星流平明發咸陽暮及隴山頭隴水不可聴嗚咽令人愁沙塵撲馬汗霧露凝貂裘西來誰家子自道新封侯前月發安西路上無停留都䕶猶未到來時在西州十日過沙磧終朝風不休馬走碎石中四蹄皆血流萬里奉王事一身無所求也知塞垣苦豈為妻子謀山口月欲出先照關城樓谿流與松風靜夜相颼飀〈一作颼〉別家〈一作來〉賴歸夢山塞多離憂與子且攜手不愁前路脩
　　陪狄員外早秋登府西樓因呈院中諸公
　　常愛張儀樓西山正相當千𡶶帶積雪百里臨城牆煙氛掃晴空草樹映朝光車馬隘百井裡閈盤二江亞相自登壇時危安此方威聲振蠻貊恵化鍾華陽旌節羅廣庭戈鋋凜秋霜階下貔虎士幕中鵷鷺行今我忽登臨顧恩不望鄉知已猶未報鬢毛颯已蒼時命難自知功業豈暫忘蟬鳴秋城夕鳥去江天長兵馬休戰爭風塵尚蒼茫誰當共攜手賴有冬官郎
　　冬夜宿仙逰寺南涼堂呈謙道人
　　太乙連太白兩山知幾重路盤石門窄匹馬行才通日西倒山寺林下逢支公昨夜山北時星星聞此鐘秦女去已久仙臺在中𡶶簫聲不可聞此地留遺蹤石潭積黛色每歲投金龍亂流爭迅湍噴薄如雷風夜來聞清磬月出蒼山空空山滿清光水樹相玲瓏廻廊映宻竹秋殿隱深松燈影落前谿夜宿水聲中愛茲林巒好結宇向谿東相識唯山僧鄰家一釣翁林晩栗初拆枝寒梨已紅物幽興易愜事勝趣彌濃願謝區中縁永依金人宮寄報乘輦客簪裾爾何容
　　潼關鎮國軍勾覆使院早春寄王同州
　　胡冦尚未盡大軍鎮關門旌旗遍草木兵馬如雲屯聖朝正用武諸將皆承恩不見征戰功但聞歌吹喧儒生有長䇿閉口不敢言昨從闗東來思與故人論何為廊廟器至今居外藩黃覇寧淹留蒼生望騰鶱巻簾見西嶽仙掌明朝暾昨夜聞春風戴勝過後園各自限官守何由敘涼溫離憂不可忘襟背思樹萱
　　青山峽口泊舟懐狄侍御
　　峽口秋水壯沙邉且停橈奔濤振石壁𡶶勢如動揺九月蘆花新彌令客心焦誰念在江島故人滿天朝無處豁心胸憂來醉能銷徃來巴山道三見秋草彫狄生新相知才調凌雲霄賦詩析造化入幕生風飇把筆判甲兵戰士不敢驕皆雲梁公後遇鼎還能調離別倐經時音塵殊寂寥何當見夫子不歎鄉闗遙
　　寄青城龍谿奐道人
　　五嶽之丈人西望青瞢瞢〈一作懵懵〉雲開露崖嶠百里見石稜龍谿盤中𡶶上有蓮華僧絶頂小〈一作少〉蘭若四時嵐氣〈一作翠〉凝身同雲虛無心與谿清澄誦戒龍每聴賦詩人則稱杉風吹〈一作冷〉袈裟石壁懸孤燈久欲謝微祿誓將歸大乘願聞開士説庶以心相應
　　梁州對雨懐麴二秀才便呈麴大判官時疾贈余新詩
　　江上雲氣黑𡷛山昨夜雷水惡平明飛雨從嶓冡來濛濛隨風過蕭颯鳴庭槐隔簾濕衣巾當暑涼幽齋麴生住相近言語阻且乖臥疾不見人午時門始開終日看本草藥苗滿前堦兄弟早有名甲科皆秀才二人事慈母不弱古老萊昨歎攜手遲未盡平生懐愛君有佳句一日吟幾廻
　　潼闗使院懐王七季友
　　王生今才子〈一作人〉時軰咸所仰何當見顔色終日勞夢想驅車到闗下欲往阻河廣滿目徒春華思君罷心賞開門見太華朝日映髙掌忽覺蓮花𡶶別來更如長無心顧微祿有意在獨徃不負林中期終當出塵網
　　至〈一作官〉大梁卻寄匡〈一作康〉城主人
　　一從棄魚釣十載干眀王無由謁天階卻欲歸滄浪仲秋至東郡遂見天雨霜昨日夢故山蕙草〈一作芳蕙〉色已黃平明辭鐵丘薄暮逰大梁仲秋蕭條景拔刺飛鵝鶬四郊隂氣〈一作氛〉閉萬里無晶光長風吹白茅野火燒枯桑故人南燕吏籍籍名更香聊以玉壺贈置之君子堂
　　宿華隂東郭客舍憶閻防
　　次舍山郭近觧鞍鳴鐘時主人炊新粒行子充夜饑闗月生首陽照見華隂祠蒼茫秋山晦蕭瑟寒松悲久從園廬別遂與朋〈一作相〉知辭舊壑蘭杜晩歸軒今已遲
　　宿東谿王屋李隱者
　　山店不鑿井百家同一泉晩來南村黑雨色和人煙霜畦吐寒菜沙鴈噪河田隱者不可見天壇飛鳥邉
　　郊行寄杜位
　　崷崪空城煙淒清〈一作涼〉寒山景秋風引歸夢昨夜到汝潁近寺聞鐘聲映陂見樹影所思何由見東北徒引領
　　懐葉縣關操姚曠韓涉李叔齊
　　數子皆故人一時吏宛葉經年總不見書札徒滿篋斜日半空庭旋風走梨葉去君千里地言笑何時接西蜀旅舍春歎寄朝中故人呈狄評事
　　春與人相乖柳青頭轉白生平未得意覽鏡私自惜四海猶未安一身無所適自從兵戈動遂覺天地窄功業悲後時光隂歎虛擲卻為文章累幸有開濟䇿何負當途人無心矜窘厄囘瞻後來者皆欲肆〈一作相〉轥轢起草思南宮寄言憶西掖時危任舒巻身退知損益窮巷草轉深閒門日將夕橋西暮雨黑籬外春江碧昨者初識君相看俱是客聲華同道術世業通徃昔早須歸天階不得安孔席吾先稅歸鞅舊國如咫尺
　　太白東溪張〈一作李〉老舍即事寄舍弟姪等〈一本題上有宿字題下無等字〉
　　渭上秋雨過北風何〈一作暮〉騷騷天晴諸山出太白𡶶最高主人東溪老兩耳生長毫逺近知百歲子孫皆二毛中庭井闌上一架獮猴桃石泉飯香稉酒甕開新槽愛茲田中趣始悟世上勞我行有勝事書此寄爾曹上嘉州青衣山中𡶶題惠淨上人幽居寄兵部楊郎中〈並序〉
　　青衣之山在大江之中屹然迥絶崖壁蒼峭周廣七里長波四匝有惠淨上人廬於其顛唯䋲牀竹杖而已恆持蓮花經十年不下山予自公浮舟聊一登眺友人夏官𢎞農楊侯清談之士也素工為文獨立於世與余有方外之約每多獨往之意今者幽躅勝槩歎不得與此公俱爰命小吏刮磨石壁以識其事乃詩以達楊友爾
　　青衣誰開鑿獨在水中央浮舟一躋攀側逕緣〈一作沿〉穹蒼絶頂詣〈一作訪〉老僧豁然登上方諸嶺一何小三江奔茫茫蘭若向西開峨睂正相當猿鳥樂鐘磬松蘿泛天香江雲入袈裟山月吐䋲牀早知清淨理久乃機心忘尚以名宦拘聿來夷獠鄉吾友不可見鬱為尚書郎早歲愛丹經留心向青囊渺渺雲智逺幽幽海懐長勝賞欲與俱引領遙相望為政媿無術分憂幸時康君子滿天朝老夫憶滄浪況值廬山逺抽簪歸法王
　　入劒門作寄杜楊二郎中時二公並為杜元帥判官
　　不知造化初此山誰開坼雙崖倚天立萬仞從地劈雲飛不到頂鳥去難過壁速駕畏巖傾單行愁路窄平明地仍黒停午日暫赤凜凜三伏寒巉巉五丁跡與時忽開閉作固或順逆磅礴跨岷峨巍蟠限蠻貊星當觜參分地處西南僻陡覺煙景殊杳將華夏隔劉氏昔顛覆公孫曾敗績始知徳不修恃此險何益相公總師旅逺近罷金革杜母來何遲蜀人應更惜暫囘丹青慮少用開濟䇿二友華省郎俱為幕中客良籌佐戎律精理皆碩畫高文出詩騷奧學窮討賾聖朝無外戶寰宇被徳澤四海今一家徒然劒門石
　　鞏北秋興寄崔明允
　　白露披梧桐𤣥蟬晝夜號秋風萬里動日暮黃雲高君子佐休明小人事蓬蒿所適在魚鳥焉能徇錐刀孤舟向廣武一鳥歸成臯勝槩日相與思君心鬱陶
　　春遇南使貽趙知音
　　端居春心醉襟背思樹萱美人在南州為爾歌北門北風吹煙物戴勝鳴中園枯楊長〈一作抽〉新條芳草滋舊根網絲結寳琴塵埃被空樽適遇江海信聊與南客論冀州客舍酒酣貽王綺寄題南樓〈時王子欲應制舉西上〉
　　夫子傲常調詔書下徵求知君欲謁帝秣馬趨西周逸足何駸駸美聲實風流學富贍清詞下筆不能休君家一何盛赫奕難為儔伯父四五人同時為諸侯憶昨始相值值君客貝丘相看復乘興攜手到冀州前日在南縣與君上北樓野曠不見山白日落草頭客舍梨花繁深花隱鳴鳩南鄰新酒熟有女彈箜篌醉後或狂歌酒醒滿離憂主人不相識此地難淹留吾廬終南下堪與王孫遊何當肯相尋澧上一孤舟
　　終南雲際精舍尋法澄上人不遇歸高冠東潭石淙望秦嶺㣲雨作貽友人
　　昨夜雲際宿旦〈一作適〉從西𡶶〈一作嶺一作風〉囘不見林中僧㣲雨潭上來諸𡶶皆青翠秦嶺獨不開石鼔有時鳴秦王安在哉東南雲開處突兀獮猴臺崖口懸瀑流半空白皚皚〈河嶽英靈無上四句有水深斷山口吼沫相喧豗二句〉噴壁四時雨傍村終日雷北瞻長安道日夕生塵埃若訪張仲蔚衡門滿〈一作映〉蒿萊
　　敬酬杜華淇上見贈兼呈熊曜
　　杜侯實才子盛名不可及祗曾效〈一作為〉一官今巳年四十是君同時者已有尚書郎憐君獨未遇淹泊在他鄉我從京師來到此喜相見共論窮途事不覺淚滿面憶昨癸未歲吾兄自江東得君江湖詩骨氣凌謝公熊生尉淇上開館常待客喜我二人來歡笑朝復夕縣樓壓春岸戴勝鳴花枝吾徒在舟中縱酒兼彈棊三月猶未還寒愁滿春草頼䝉瑤華贈諷詠慰懐抱
　　酬成少尹駱谷行見呈
　　聞君行路難惆悵臨長衢豈不憚險艱王程剰相拘憶昨蓬萊宮新授刺史符明主仍賜衣價值千萬餘何幸承命日得與夫子俱攜手出華省連鑣赴長途五馬當路嘶按節投蜀都千崖〈一作巖〉信縈折一徑何盤紆層氷滑征輪宻竹礙隼旟深林迷昬旦棧道凌空虛飛雪縮馬毛烈風擘我膚𡶶攢望天小亭午見日初夜宿月近人朝行雲滿車泉澆石罅坼火入松心枯亞尹同心者風流賢大夫榮祿上及親之官隨扳輿髙價振臺閣清詞出應徐成都春酒香且用俸錢沽浮名何足道海上堪乘桴
　　虢中酬陜西甄判官見贈
　　㣲才棄散地拙宦慙清時白髪徒自負青雲難可期胡塵暗東洛亞相方出師分陜振鼔鼙二崤滿旌旗夫子廊廟器迥然青㝠姿閫外佐戎律幕中吐兵竒前者驛使來忽枉行軍詩晝吟庭花落夜諷山月移昔君隱蘓門浪跡不可羈詔書自徵用令譽天下知別來春草長東望轉相思寂寞山城暮空聞畫角悲
　　送許子擢第歸江寜拜親因寄王大昌齡
　　建業控京口金陵款滄溟君家臨秦淮傍對石頭城十年自勤學一鼔逰上京青春登甲科動地聞香名觧榻皆五侯結交盡羣〈一作時〉英六月槐花飛忽思蓴菜羮跨馬出國門丹陽返柴荊楚雲引歸帆淮水浮客程到家拜親時入門有光榮鄉人盡來賀置酒相邀迎閒眺北顧〈一作登江一作因登〉樓醉眠湖上亭月從海門出照見茅山青昔為帝王州今幸天地〈一作下〉平五朝變人世千載空江聲𤣥元告靈符丹洞獲其銘皇帝受玉冊羣臣羅天庭喜氣薄太陽祥光徹窅㝠奔走朝萬國崩騰集百靈王兄尚謫宦屢見秋雲生孤城帶後湖心與湖水清一縣無諍辭有時開道經黃鶴垂兩翅徘徊但悲〈一作悲且〉鳴相思不可見空望牛女星
　　武威送劉單判官赴安西行營便〈一作使〉呈高開府
　　熱海亙鐵門火山赫金方白草磨天涯胡沙莽茫茫夫子佐戎幕其鋒利如霜中歲學兵符不能守文章功業須及時立身有行藏男兒感忠義萬里忘越鄉孟夏邉候遲胡國草木長馬疾過飛鳥天窮超夕陽都䕶新出師五月發軍裝甲兵二百萬錯落黃金光揚旗拂崑崙伐鼔震蒲昌太白引官軍天威臨大荒西望雲似蛇戎夷知䘮亡渾驅大宛馬繋取樓蘭王曾到交河城風土斷人腸寒驛逺如㸃邉烽互相望赤亭多飃風鼔怒不可當有時無人行沙石亂飄揚夜靜天蕭條鬼哭夾道傍地上多髑髏皆是古戰塲置酒髙館夕邉城月蒼蒼軍中宰肥牛堂上羅羽觴紅淚金燭盤嬌歌豓新籹望君仰青冥短翮難可翔蒼然西郊道握手何慨慷
　　送王大昌齡赴江寧
　　對酒寂不語悵然悲送君明時未得用白首徒攻文澤國從一官滄波幾千里羣公滿天闕獨去過淮水舊家富春渚嘗憶臥江樓自聞君欲行頻望南徐州窮巷獨閉門寒燈靜深屋北風吹㣲雪抱被肯同宿君行到京口正是桃花時舟中饒孤興湖上多新詩潛虬且深蟠黃鶴舉未〈一作鶴飛來〉晩惜君青雲器努力加餐飯
　　送祁樂歸河東
　　祁樂後來秀挺身出河東徃年詣驪山獻賦溫泉宮天子不召見揮鞭遂從戎前月還長安囊中金巳空有時忽乘興畵出江上𡶶牀頭蒼梧雲簾下天台松忽如高堂上颯颯生清〈一作聞江〉風五月火雲屯氣燒天地紅鳥且不敢飛子行如轉蓬少華與首陽隔河勢爭雄新月河上出清光滿闗中置酒灞亭別髙歌披心胸君到故山時為謝五〈一作君謝〉老翁
　　北庭貽宗學士道別
　　萬事不可料歎君在軍中讀書破萬巻何事來從戎曾逐李輕車西征出太䝉荷戈月窟外擐甲崑崙東兩度皆破胡朝廷輕戰功十年祗一命萬里如飄蓬容鬢老胡塵衣裘脆邉風忽來輪臺下相見披心胸飲酒對春草彈棊聞夜鐘今且還龜茲臂上懸角弓平沙向旅館匹馬隨飛鴻孤城倚大磧海氣迎邉空四月猶自寒天山雪濛濛君有賢主將何謂泣途窮時來整六翮一舉凌蒼穹
　　送許拾遺恩歸江寧拜親
　　詔書下青𤨏駟馬還吳洲束帛仍賜衣恩波漲滄流㣲祿將及親向家非逺逰看君五斗米不謝萬戶侯適出西掖垣如到南徐州歸心望海日鄉夢登江樓大江盤金陵諸山橫石頭楓樹隱茅屋橘林繫漁舟種藥疏故畦釣魚垂舊鈎對月京口夕觀濤海門秋天子憐諫官論事不可〈一作肯〉休早來丹墀下高駕無淹留
　　虢州郡齋南池幽興因與閻二侍御道別
　　池色淨天碧水涼雨淒淒快風從東南荷葉翻向西性本愛魚鳥未能返巖谿中歲徇㣲官遂令心賞暌及茲佐山郡不異尋幽棲小吏趨竹徑訟庭侵藥畦胡塵暗河洛二陜震鼔鼙故人佐戎軒逸翮凌雲霓行軍在函谷兩度聞鶯啼相看紅旗下飲酒白日低聞君欲朝天駟馬臨道嘶仰望浮與沉忽如雲與泥夜眠驛樓月曉發闗城雞惆悵西郊暮鄉書對君題
　　青龍招提歸一上人逺逰吳楚別詩
　　久交應真侶最歎青龍僧棄官向二年削髪歸一乘瞭然瑩心身潔念樂空寂名香泛牕戶幽磬清曉夕往年仗一劒由是佐二庭於焉久從戎兼復觧論兵世人猶未知天子願相見朝從青蓮宇暮入白虎殿宮女擎錫杖御筵出香爐説法開藏經論邊窮陣圖忘機厭塵喧浪跡向江海思師石可訪惠逺𡶶猶在今旦飛錫去何時持鉢還湖煙冷吳門淮月銜楚山一身如浮雲萬里過江水相思眇天末〈一作外〉南望無窮已
　　送李翥遊江外
　　相識應十載見君只一官家貧祿尚薄霜降衣仍單惆悵秋草死蕭條芳歳闌且尋滄洲路遙指〈一作望〉吳雲端匹馬闗塞逺孤舟江海寛夜眠楚煙濕曉飯湖山寒砧淨紅鱠落袖香朱橘團帆前見禹廟枕底聞嚴灘便獲賞心趣豈歌行路難青門須醉別少為觧征鞍
　　送王著作赴淮西幕府
　　燕子與百勞一西復一東天空信寥廓翔集何時同知己悵難遇良朋非易逄憐君心相親與我家又通言笑日無度書札凡幾封湛湛萬頃波森森千丈松不知有機巧無事干心胷滿堂皆酒徒豈復羨王公早年抱將略累嵗依幕中昨者從淮西歸來奏邉功承恩長樂殿醉出明光宮逆旅悲寒蟬客夢驚飛鴻發家見春草卻去聞秋風月色冷楚城淮光透霜空各自務功業當須激深衷別後能相思何嗟山水重
　　送張秘書充劉相公通汴河判官便赴江外覲省
　　前年見君時見君正泥蟠去年見君處見君已風搏朝趨赤墀前高視青雲端新登麒麟閣適脫獬豸冠劉公領舟楫汴水揚波瀾萬里江海通九州天地寛昨夜動使星今旦送征鞍老親在吳郡令弟雙同官鱸鱠剩堪憶蓴羮殊可餐既參幕中畫復展膝下歡因送故人行試歌行路難何處路最難最難在長安長安多權貴珂珮聲珊珊儒生直如權貴不須干斗酒取一醉孤琴為君彈臨岐欲有贈持以握中蘭
　　冬宵家㑹餞李郎司兵赴同州
　　急管雜青絲玉瓶金屈巵寒天高堂夜撲地飛雪時賀君闗西掾新綬腰下垂白面皇家郎逸翮青雲姿明旦之官去他辰良㑹稀惜別冬夜短務歡盃行遲季女猶自小老夫未令歸且看匹馬行不得鳴鳯飛昔嵗到馮翊人煙接京師曾上月樓頭遙見西嶽祠沙苑逼官舍蓮𡶶壓城池多暇或自公讀書復彈棊州縣信徒勞雲霄亦可期應須力為政聊慰此相思
　　送顔平原〈並序〉
　　十二年春有詔補尚書十數公為郡守上親賦詩觴羣公宴於蓬萊前殿仍贈以繒帛寵餞加等參美顔公是行為寵別章句
　　天子念黎庶詔書換諸侯仙郎授剖符華省輟分憂置酒㑹前殿賜錢若山丘天章降三光聖澤該九州吾兄鎮河朔拜命宣皇猷駟馬辭國門一星東北流夏雲照銀印暑雨隨行輈赤筆仍在篋罏香惹衣裘此地鄰東溟孤城弔滄洲海風掣金㦸導吏呼鳴騶郊原北連燕剽劫風未休魚鹽隘里巷桑柘盈田疇為郡豈淹旬政成應未秋易俗去猛虎化人似馴鷗蒼生巳望君黃霸寧久留
　　送狄員外廵按西山軍〈得霽字〉
　　兵馬守西山中國非得計不知何代䇿空使蜀人弊八州崖谷深千里雲雪閉泉澆閣道滑水凍䋲橋脆戰士常苦饑糗糧不相繼胡兵猶不歸空山積年歳儒生識損益言事皆審諦狄子幕府郎有謀必康濟胸中懸明鏡照耀無巨細莫辭冐險艱可以禆節制相思江樓夕愁見月澄霽
　　虢州送鄭興宗弟歸扶風別廬
　　佐郡已三載豈能長後時出闗少親友賴汝常相隨今旦忽言別愴然俱淚垂平生滄洲意獨有青山知州縣不敢説雲霄誰敢期因懐東谿老最憶南𡶶緇為我多種藥還山應未遲
　　澧頭送蔣侯
　　君住澧水北我家澧水西兩村辨喬木五里聞鳴雞飲酒溪雨過彈棊山月低徒聞〈一作開〉蔣生徑爾去誰相攜
　　送永夀王贊府逕〈一作遙〉歸縣〈得蟬字〉
　　當官接閒暇暫得歸林泉百里路不宿兩鄉山復連夜深露濕簟月出風驚蟬且盡主人酒為君從醉眠
　　南池宴餞辛子賦得蝌斗子
　　臨池見蝌斗羨爾樂有餘不憂網與釣幸得免為魚且願充文字登君尺素書
　　登嘉州凌雲寺作
　　寺出飛鳥外青𡶶戴朱樓搏壁躋半空喜得登上頭始知宇宙濶下看三江流天晴見峩眉如向波上浮迥曠煙景豁隂森棕柟稠願割區中緣永從塵外逰廻風吹虎穴片雨當龍湫僧房雲濛濛夏月寒颼颼囘合俯近郭寥落見逺舟勝槩無端倪天宮可淹留一官詎足道欲去令人愁
　　與高適薛據登慈恩寺浮圖
　　塔勢如湧出孤髙聳天宮登臨出世界磴道盤虛空突兀壓神州崢嶸如鬼工四角礙白日七層摩蒼穹下窺指高鳥俯聴聞驚風連山若波濤奔湊似朝東青槐夾馳道宮館何玲瓏秋色從西來蒼然滿闗中五陵北原上萬古青濛濛浄理了可悟勝因夙所宗誓將掛冠去覺道資無窮
　　登千福寺楚金禪師法華院多寳塔
　　多寳滅已久蓮花付吾師寳塔凌太空忽如湧出時數年功不成一志堅自持明主親夢見世人今始知千家獻黃金萬匠磨琉璃既空泰山木亦罄天府貲焚香如雲屯幡葢珊珊垂悉窣神繞䕶衆魔不敢窺作禮覩靈境焚香方證疑庶割區中緣脫身恆在茲
　　出闗經華嶽寺訪法華雲公
　　野寺聊觧鞍偶見法華僧開門對西嶽石壁青稜層竹徑厚蒼苔松門盤紫藤長廊列古畵高殿懸孤燈五月山雨熱三𡶶火雲蒸側聞樵人言深谷猶積冰久願尋此山至今嗟未能謫官忽東走王程苦相仍欲去戀雙樹何由窮一乘月輪吐山郭夜色空清澄
　　春半與羣公同逰元處士別業
　　郭南處士宅門外羅羣𡶶勝槩忽相引春華今正濃山廚竹裏㸑野碓藤間舂對酒雲數片捲簾花萬重巖泉嗟到晩州縣欲歸慵草色帶朝雨灘聲兼夜鐘愛茲清俗慮何事老塵容況有林下約轉懐方外蹤
　　陪羣公龍岡寺泛舟〈得盤字〉
　　漢水天一色寺樓波底看鐘鳴長空夕月出孤舟寒映酒見山火隔簾聞夜灘紫鱗掣芳餌紅燭然金盤良友興正愜勝遊情未闌此中堪倒載須盡主人歡
　　終南山雙𡶶草堂作
　　斂跡歸山田悉心謝時軰晝還草堂臥但與雙𡶶對興來恣佳遊事愜符勝槩著書髙牕下日夕見城內曩為世人誤遂負平生愛久與林壑辭及來松杉大偶茲近精廬屢得名僧㑹有時逐樵漁盡〈一作永〉日不冠帶崖口上新月石門破蒼靄色向羣木深〈一作沈〉光揺一潭碎緬懐鄭生谷頗憶嚴子瀨勝事猶可追斯人邈千載
　　左僕射相國冀公東齋幽居〈同黎拾遺賦獻〉
　　丞相百僚長兩朝居此官成功雲雷際翊聖天地安不矜南宮貴祗向東山看宅占鳯城勝牕中雲嶺寛午時松軒夕六月藤齋寒玉珮罥女蘿金印耀牡丹山蟬上衣桁野鼠緣藥盤有時披道書竟日不着冠幸得趨省闈常欣在門䦨何當復持衡短翮期風搏
　　過緱山王處士黑石谷隱居
　　舊居緱山下偏識緱山雲處士久不還見雲如見君別來逾十秋兵馬日紛紛青谿開戰塲黑谷屯行軍遂令巢由軰逺逐麋鹿羣獨有南澗水潺湲如昔聞
　　緱山西𡶶草堂作
　　結廬對中嶽青翠常在門遂耽水木興盡作漁樵言頃來闕章句但欲閒心魂日色隱空谷蟬聲喧暮村曩聞道士語偶見清淨源隱几閱吹葉乘秋眺歸根獨遊念求仲開徑招王孫片雨下南澗孤𡶶出東原棲遲慮益澹脫略道彌敦野靄晴拂枕客帆遙入軒尚平今何在此意誰與論佇立雲去盡蒼蒼月開園
　　觀楚國寺璋上人寫一切經院南有曲池深竹
　　璋公不出院羣木閉深居誓寫一切經欲向萬巻餘揮毫散林鵲研墨驚池魚音翻四句偈字譯五天書鳴鐘竹隂晩汲水桐花初雨氣潤衣缽香煙泛庭除此地日清浄諸天應未如不知將錫杖早晩躡空虛
　　尋鞏縣南李處士別業
　　先生近南郭茅屋臨東川桑葉隱村戶蘆花映釣船有時著書暇盡日牕中眠且喜閭井近灌田同一泉聞崔十二〈一作三十〉侍御灌口夜宿報恩寺
　　聞君尋野寺便〈一作夜〉宿支公房溪月冷深殿江雲擁廻廊然燈松林靜煮茗柴門香勝事不可接相思幽興長
　　自潘陵尖還少室居止秋夕憑眺
　　草堂近少室夜靜聞風松月出潘陵尖照見十六𡶶九月山葉赤谿雲淡秋容火㸃伊陽村煙深嵩角鐘尚子不可見蔣生難再逄勝愜只自知佳趣為誰濃昨詣山僧期上到天壇東向下望雷雨雲間見囘龍夕與人羣疎轉愛丘壑中心澹水木㑹興幽魚鳥通稀㣲了自釋出處乃不同況本無宦情誓將依道風
　　南池夜宿思王屋青蘿舊齋
　　池上臥煩暑不櫛復不巾有時清風來自謂羲皇人天晴雲歸盡雨洗月色新公事嘗不閒道書日生塵早年家王屋五別青蘿春安得還舊山東谿垂釣綸
　　過王判官西津所居
　　勝跡不在逺愛君池館幽素懐巖中諾宛得塵外遊何必到清谿忽來見滄洲潛移岷山石暗引巴江流樹宻晝先夜竹深夏已秋沙鳥上筆牀谿花篲簾鈎夫子賤簪冕注心向林丘落日出公堂垂綸乗釣舟賦詩憶楚老載酒隨江鷗翛然一傲吏獨在西津頭
　　因假歸白閣西草堂
　　雷聲傍太白雨在八九𡶶東望白閣雲半入紫閣松勝槩紛滿目衡門趣彌濃幸有數畝田得延二仲蹤早聞逹士語偶與心相通誤徇一㣲官還山愧塵容釣竿不復把野碓無人舂惆悵飛鳥盡南谿聞夜鐘
　　題華嚴寺瓌公禪房
　　寺南幾十𡶶𡶶翠晴可掬朝從老僧飯昨日崖口宿錫杖倚枯松䋲牀映深竹東谿草堂路來徃行自熟生事在雲山誰能復羈束
　　東歸留題太常徐卿草堂〈在蜀〉
　　不謝古名將吾知徐太常年纔三十餘勇冠西南方頃曾䇿匹馬獨出持兩鎗虜騎無數來見君不敢當漢將小衛霍蜀將凌闗張卿月益清澄將星轉光芒復居少城北遙對岷山陽車馬日盈門賔客常滿堂曲池䕃髙樹小徑穿叢篁江鳥飛入簾山雲來到牀題詩芭蕉滑對酒棕花香諸將射獵時君在翰墨場聖主賞勲業邊城最輝光與我情綢繆相知久芬芳忽作萬里別東歸三峽長
　　太一石鱉崖口潭舊廬招王學士
　　驟雨鳴淅瀝颼飀谿谷寒碧潭千餘尺下見蛟龍蟠石門呑衆流絶岸呀層巒幽趣倐萬變竒觀非一端偶逐干祿徒十年皆小官抱板尋舊圃敝廬臨迅湍君子滿清朝小人思掛冠釀酒漉松子引泉通竹竿何必濯滄浪不能釣嚴灘此地可遺老勸君來考槃
　　林臥
　　偶得魚鳥趣復茲水木涼逺𡶶帶雨色落日揺川光臼中西山藥袖裏淮南方唯愛隱几時獨遊無何鄉
　　驪姬墓下作〈夷吾重耳墓隔河相去十三里〉
　　驪姬北原上閉骨已千秋澮水日東注惡名終不流獻公恣耽惑視子如仇讎此事成蔓草我來逄古丘蛾睂山月苦蟬鬢野雲愁欲弔二公子橫汾無輕舟
　　東歸晩次潼關懐古
　　暮春別鄉樹晩景低津樓伯夷在首陽欲徃無輕舟遂登闗城望下見洪河流自從臣靈開流血千萬秋行行潘生賦赫赫曹公謀川上多往事淒涼滿空洲
　　楚夕旅泊古興
　　獨鶴唳江月孤帆凌楚雲秋風冷蕭瑟蘆荻花紛紛忽思湘川老欲訪雲中君騏驎息悲鳴愁見豺虎羣
　　先主武侯廟
　　先主與武侯相逄雲雷際感通君臣分義激魚水契遺廟空蕭然英靈貫千歲
　　文公講堂
　　文公不可見空使蜀人傳講席何時散高臺豈復全豐碑文字滅㝠漠不知年
　　楊雄草𤣥臺
　　吾悲子雲居寂寞人已去娟娟西江月猶照草𤣥處精怪喜無人睢盱藏老樹
　　司馬相如琴臺
　　相如琴臺古人去臺亦空臺上寒蕭條至今多悲風荒臺漢時月色與舊時同
　　嚴君平卜肆
　　君平曾賣卜卜肆蕪巳久至今杖頭錢時時地上有不知支機石還在人間否
　　張儀樓
　　傳是秦時樓巍巍至今在樓南兩江水千古長不改曾聞昔時人歲月不相待
　　昇仙橋
　　長橋題柱去猶是未達時及乘駟馬車卻從橋上歸名共東流水滔滔無盡期
　　萬里橋
　　成都與維揚相去萬里地滄江東流疾帆去如鳥翅楚客過此橋東看盡垂淚
　　石犀
　　江水初蕩潏蜀人幾為魚向無爾石犀安得有邑居始知李太守伯禹亦不如
　　龍女祠
　　龍女何處來來時乘風雨祠堂青林下宛宛如相語蜀人競祈恩捧酒仍擊鼔
　　使交河郡郡在火山腳其地苦熱無雨雪獻封大夫
　　奉使按胡俗平明發輪臺暮投交河城火山赤崔巍九月尚流汗炎風吹沙埃何事隂陽工不遣雨雪來吾君方憂邊分閫資大才昨者新破胡安西兵馬囘鐵闗控天涯〈一作崖〉萬里何遼哉煙塵不敢飛白草空皚皚軍中日無事醉舞傾金罍漢代李將軍㣲功合〈一作今〉可咍與鮮于庶子自梓州成都少尹自褒城同行至利州道中作
　　剖竹向西蜀岷峩眇天涯空深北闕戀豈憚南路賖前日登七盤曠然見三巴漢水出嶓冢梁山控褒斜棧道籠迅湍行人貫層崖巖傾劣通馬石窄難容車深林怯魑魅洞穴防龍蛇水種新插秧山田正燒畬夜猿嘯山雨曙鳥鳴江花過午方始飯經時旋及𤓰數公各遊宦千里皆辭家言笑㤀羈旅還如在京華
　　下外江舟懐終南舊居
　　杉冷曉猿悲楚客心欲絶孤舟巴山雨萬里陽臺月水宿已淹時蘆花白如雪顔容老難頳把鏡悲鬢髪早年好金丹方士傳口訣敝廬終南下久與真侶別道書誰更開藥竈煙遂滅頃來壓塵網安得有仙骨巖壑歸去來公卿是何物
　　安西館中思長安
　　家在日出處朝來起東風風從帝鄉來不異家信通絶域地欲盡孤城天遂窮彌年但走馬終日隨飄蓬寂寞不得意辛勤方在公胡塵浄古塞兵氣屯邉空鄉路眇天外歸期如夢中遙憑長房術為縮天山東
　　暮秋山行
　　疲馬臥長坂夕陽下通津山風吹空〈一作長〉林颯颯如有人蒼旻霽涼雨石路無飛塵千念集暮節萬籟悲蕭晨鶗鴂昨夜鳴蕙草色已陳況在逺行客自然多苦辛
　　赴犍為經龍閣道
　　側徑轉〈一作搏〉青壁危梁透滄波汗流出鳥道膽碎窺龍〈一作魚〉渦驟雨暗谿口〈一作溪谷〉歸雲網松蘿屢聞羌兒笛厭聴巴童歌江路險復永夢魂愁更多聖朝幸典郡不敢嫌岷峨
　　江上〈一作山〉阻風雨
　　江上風欲來泊舟未能發氣昬雨已過突兀山復出積浪成高丘盤渦為嵌窟雲低岸花掩水漲灘草沒老樹虵蛻皮崩崖龍退骨平生抱忠信艱險殊可忽
　　經火山
　　火山今始見突兀蒲昌東赤焰燒虜雲炎氛蒸塞空不知隂陽炭何獨然此中我來嚴冬時山下多炎風人馬盡汗流孰知造化功
　　題鐵門關樓
　　鐵關天西涯極目少行客闗門一小吏終日對石壁橋跨千仞危路盤兩崖窄試登西樓望一望頭欲白
　　早上五盤嶺
　　平旦驅駟馬曠然出五盤江廻兩崖鬭日隱羣𡶶攅蒼翠煙景曙森沈雲樹寒松疎露孤驛花宻藏廻灘棧道谿雨滑畬田原草乾此行為知已不覺蜀道難
　　峨睂東腳臨江聴猿懐二室舊廬
　　峨睂煙翠新昨夜秋雨洗分明𡶶頭樹倒插秋江底久別二室間圖他五斗米哀猿不可聴北客欲流涕
　　東歸發犍為至泥谿舟中作
　　前日觧侯印泛舟歸山東平旦發犍為逍遙信囘風七月江水大滄波漲秋空復有峨睂僧誦經在舟中夜泊防虎豹朝行逼魚龍一道鳴迅湍兩邊走連𡶶猿拂岸花落鳥啼簷樹重煙靄吳楚連泝沿湖海通憶昨在西掖復曾入南宮日出朝聖人端笏陪羣公不意今棄置何由豁心胸吾當海上去且學乘桴翁
　　阻戎瀘間羣盜〈戊申嵗余罷官東歸屬斷江路時淹泊戎州作〉
　　南州林莽深亡命聚其間殺人無昬暁屍積填江灣餓虎銜髑髏饑烏啄心肝腥裛灘草死血流江水殷夜雨風蕭蕭鬼哭連楚山三江行人絶萬里無征船唯有白鳥飛空見秋月圓罷官自南蜀假道來茲川瞻望陽臺雲惆悵不敢前帝鄉北近日瀘口南連蠻何當遇長房縮地到京闗願得隨琴髙騎魚向雲煙明主每憂人節使恆在邉兵革方禦冦爾惡胡不悛吾竊悲爾徒此生安得全
　　郡齋閒坐
　　負郭無良田屈身狥㣲祿平生好疎曠何事就羈束幸曾趨丹墀數得侍黃屋故人盡榮寵誰念此幽獨州縣非宿心雲山欣滿目頃來廢章句終日披案牘佐郡竟何成自悲徒碌碌
　　衙郡守還〈洪邁曰監司郡守初上事既受官吏參謁至脯時僚屬復伺於客次胥吏立庭下通刺曰衙以聴進退之命〉
　　世事何反覆一身難可料頭白翻折腰還家私自笑所嗟無産業妻子嫌不調五斗米留人東谿憶垂釣
　　行軍詩二首〈時扈從在鳯翔〉
　　吾竊悲此生四十幸未老一朝逢世亂終日不自保胡兵奪長安宮殿生野草傷心五陵樹不見二京道我皇在行軍兵馬日浩浩胡雛尚未滅諸將懇征討昨聞咸陽敗殺戮浄如埽積屍若丘山流血漲豐鎬干戈礙鄉國豺虎滿城堡村落皆無人蕭條空桑棗儒生有長策無處豁懐抱塊然傷時人舉首哭蒼昊
　　早知逄世亂少小謾讀書悔不學彎弓向東射狂胡偶從諫官列謬向丹墀趨未能匡吾君虛作一丈夫撫劒傷世路哀歌泣良圖功業今已遲覽鏡悲白鬚平生抱忠義不敢私㣲軀
　　秋夕聴羅山人彈三峽流泉
　　皤皤岷山老抱琴鬢蒼然衫袖拂玉徽為彈三峽泉此曲彈未半髙堂如空山石林何□□忽在牕戶間繞指弄嗚咽青絲激潺湲演漾怨楚雲虛徐韻秋煙疑兼陽臺雨似雜巫山猿幽引鬼神聴浄令耳目便楚客腸欲斷湘妃淚斑斑誰裁青桐枝絙以朱絲能含古人曲遞與今人傳知音難再逢惜君方老年曲終月已落惆悵東齋眠
　　尹相公京兆府中棠樹降甘露詩
　　相國尹京兆政成人不欺甘露降府庭上天表無私非無他人家豈少羣木枝被茲甘棠樹美掩召伯詩團團甜如蜜皛皛凝若脂千柯玉光碎萬葉珠顆垂崑崙何時來慶雲相逐飛魏宮銅盤貯漢帝金掌恃王澤布人和精心動靈祗君臣日同徳禎瑞方潛施何術令大臣感通能及茲忽驚政化理暗與神物期卻笑趙張軰徒稱今古稀為君下天酒麴糵將用時
　　劉相公中書江山畵障
　　相府徵墨妙揮毫天地窮始知丹青筆能奪造化工瀟湘在簾間廬壑橫座中忽疑鳯凰池暗與江海通粉白湖上雲黛青天際𡶶晝日恆見月孤帆如有風巖花不飛落澗草無春冬擔錫香鑪緇釣魚滄浪翁如何平津意尚想塵外蹤富貴心獨輕山林興彌濃喧幽趣頗異出處事不同請君為蒼生未可追赤松
　　精衛
　　負劒出北門乗桴適東溟一鳥海上飛雲是帝女靈玉顔溺水死精衛空為名怨積徒有志力㣲竟不成西山木石盡巨壑何時平
　　石上藤〈得上字〉
　　石上生孤藤弱蔓依石長不逄高枝引未得凌空上何處堪託身〈一作可堪託〉為君長萬丈




　　御定全唐詩巻一百九十八
<集部,總集類,御定全唐詩>
　　欽定四庫全書
　　御定全唐詩巻一百九十九
　　岑參
　　臨河客舍呈狄明府兄留題縣南樓
　　黎陽城南雪正飛黎陽渡頭人未歸〈一作渡口人渡稀〉河邊酒家堪寄宿主人小女能縫衣故人髙臥黎陽縣一別三年不相見邑中雨雪偏着時隔河東郡人遙羨鄴都唯見古時丘漳水還如舊日流城上望鄉應不見朝來好是嬾登樓
　　客舍悲秋有懐兩省舊逰呈幕中諸公
　　三度為郎便白頭一從出守五經秋莫言聖主長不用其那蒼生應未休人間歲月如流水客舍秋風今又起不知心事向誰論江上蟬鳴空滿耳
　　白雪歌送武判官歸京
　　北風捲地白草折胡天八月即飛雪忽如一夜春風來千樹萬樹梨花開散入珠簾濕羅幕狐裘不煖錦衾薄
　　將軍角〈一作雕〉弓不得控都䕶鐵衣冷難着瀚海闌干百丈〈一作千尺〉冰愁雲黲淡萬里凝中軍置酒飲歸客胡琴琵琶與羗笛紛紛暮雪下轅門風掣紅旗凍不翻輪臺東門送君去去時雪滿天山路山廻路轉不見君雪上空留馬行處
　　熱海行送崔侍御還京
　　側聞隂山胡兒語西頭熱海水如煮海上衆鳥不敢飛中有鯉魚長且肥〈海中有赤鯉〉岸傍青草常不歇空中白雪遙旋滅蒸沙爍石然虜雲沸浪炎波煎漢月隂火潛燒天地鑪何事偏烘西一隅勢吞月窟侵太白氣連赤坂通單于送君一醉天山郭正見夕陽海邊落柏臺霜威寒逼人熱海炎氣為之〈一作君〉薄
　　輪臺歌奉送封大夫出師西征
　　輪臺城頭夜吹角輪臺城北旄頭落羽書昨夜過渠黎單于已在金山西戍樓西望煙塵黒漢兵屯在輪臺北上將擁旄西出征平明〈一作小胡〉吹笛大軍行四邊伐〈一作戍〉鼔雪海湧三軍大呼隂山動虜塞兵氣連雲屯戰場白骨纒草根劒河風急雪片濶沙〈一作河〉口石凍馬蹄脫亞相勤王甘苦辛誓將報主靜邊塵古來青史誰不見今見功名勝古人
　　敷水歌送竇漸入京
　　羅敷昔時秦氏女千載無人空處所昔時流水至今流萬事皆逐東流去此水東流無盡期水聲還似舊來時岸花仍自羞紅臉隄栁猶能學翠睂春去秋來不相待水中月色常不改羅敷飬蠶空耳聞使君五馬今何在九月霜天水正寒故人西去度征鞍水底鯉魚幸無數願君別後垂尺素
　　天山雪歌送蕭治〈一作沼〉歸京
　　天山有雪常不開千𡶶萬嶺雪崔嵬北風夜捲赤亭口一夜天山雪更厚能兼漢月照銀山復逐胡風過鐵闗交河城邊飛鳥絶輪臺路上馬蹄滑晻靄寒氛萬里凝闌干隂崖千丈冰將軍狐裘臥不暖都䕶寳刀凍欲斷正是天山雪下時送君走馬歸京師雪中何以贈君別惟有青青松樹枝
　　火山雲歌送別
　　火山突兀赤亭口火山五月火雲厚火雲滿山凝未開飛鳥千里不敢來平明乍逐胡風斷薄暮渾隨塞雨囘繚繞斜吞鐵關樹氛氳半掩交河戍迢迢征路火山東山上孤雲隨馬去
　　青門歌送東臺張判官
　　青門金鎖平旦開城頭日出使車囘青門栁枝正堪折路傍一日幾人別東出青門路不窮驛樓官樹灞陵東花撲征衣看似繡〈一作錦〉雲隨去馬色疑驄胡姬酒壚日未午絲繩玉缸酒如乳灞頭落花沒馬蹄昨夜微雨花成泥黃鸝翅濕飛轉低闗東尺書醉嬾題須臾望君不可見揚鞭飛鞚疾如箭借問使乎何時來莫作東飛伯勞西飛燕
　　梁園歌送河南王説判官
　　君不見梁孝王脩竹園頹牆隱轔勢仍存嬌娥曼臉成草蔓羅帷珠簾空竹根大梁一旦人代改秋月春風不相待池中幾度雁新來洲上千年鶴應在〈梁園中有雁池鶴洲〉梁園二月梨花飛卻似梁王雪下時當時置酒延枚叟肯料平臺狐兎走萬事翻覆如浮雲昔人空在今人口單父古來稱宓生祗今為政有吾兄〈家兄時宰單父〉輶軒若過梁園道應傍琴臺聞政聲
　　走馬川行奉送出師西征〈一作行〉
　　君不見走馬川行雪海邊〈一作君不見走馬滄海邉〉平沙莽莽黃入天輪臺九月風夜吼一川碎石大如斗隨風滿地石亂走匈奴草黃馬正肥金山西見煙塵飛漢家大將西出師將軍金甲夜不脫半夜軍行戈相撥風頭如刀面如割馬毛帶雪汗氣蒸五花連錢旋作冰幕中草檄硯水凝虜騎聞之應膽懾料知短兵不敢接車師西門佇獻㨗
　　函谷關歌送劉評事使闗西
　　君不見函谷闗崩城毀壁至今在樹根草蔓遮古道空谷千年長不改寂寞無人空舊山聖朝無外〈一作事〉不須闗白馬公孫何處去青牛老人更不還蒼苔白骨空滿地月與古時長相似野花不省見行人山鳥何曾識闗吏故人方乗使者車吾知郭丹卻不如請君時憶闗外客行到闗西多致書
　　胡笳歌送顔真卿使赴河隴
　　君不聞胡笳聲最悲紫髯綠〈一作碧〉眼胡人吹吹之一曲猶未了愁殺樓蘭征戍兒涼秋八月蕭闗道北風吹斷天山草崑崙山南月欲斜胡人向月吹胡笳胡笳怨兮將送君秦山遙望隴山雲邊城夜夜多愁夢向月胡笳誰喜聞
　　秦箏歌送外甥蕭正歸京
　　汝不聞秦箏聲最苦五色纒絃十三柱怨調慢聲如欲語一曲未終日移午紅亭水木不知暑忽彈黃鐘和白紵清風颯來雲不去聞之酒醒淚如雨汝歸秦兮彈秦聲秦聲悲兮聊送汝
　　與獨孤漸道別長句兼呈嚴八侍御
　　輪臺客舍春草滿潁陽歸客腸堪斷窮荒寂寞鳥不飛萬磧千山夢猶嬾憐君白面一書生讀書千巻未成名五侯貴門腳不到數畆山田身自耕興來浪跡無逺近及至辭家憶鄉信無事垂鞭信馬頭西南幾欲窮天盡秦使三年獨未歸邊頭詞客舊來稀借問君來得幾日到家不覺換春衣髙齋清晝巻帷幕紗㡌接䍦慵不着中酒朝眠日色髙彈棊夜半燈花落冰片髙堆金錯盤滿堂凜凜五月寒桂林蒲萄新吐蔓武城㓨蜜未可餐軍中置酒夜撾鼔錦筵紅燭月未午花門將軍善胡歌葉河蕃王能漢語知爾園林壓渭濵夫人堂上泣羅帬魚龍川北盤谿雨鳥鼠山西洮水雲臺中嚴公於我厚別後新詩滿人口自憐棄置天西頭因君為問相思否
　　送費子歸武昌
　　漢陽歸客悲秋草旅舍葉飛愁不掃秋來倍憶武昌魚夢着只在巴陵道曾隨上將過祈連離家十年恆在邉劒鋒可惜虛用盡馬蹄無事今已穿知君開舘常愛客樗蒱百金每一擲平生有錢將與人江上故園空四壁吾觀費子毛骨竒廣睂大口仍赤髭看君失路尚如此人生貴賤那得知髙秋八月歸南楚東門一壺聊出祖路指鳯皇山北雲衣沾鸚鵡洲邊雨勿歎蹉跎白髪新應須守道勿羞貧男兒何必戀妻子莫向江村老卻人
　　送韓巽入都覲省便赴舉
　　槐葉蒼蒼柳葉黃秋高八月天欲霜青門百壺送韓侯白雲千里連嵩丘北堂倚門望君憶東歸扇枕後秋色洛陽才子能幾人明年桂枝是君得
　　送李副使赴磧西官軍
　　火山六月應更熱赤亭道口行人絶知君慣度祈連城豈能愁見輪臺月脫鞍〈一作衣〉暫入酒家壚送君萬里西撃胡功名祗向馬上取真是英雄一丈夫
　　涼州館中與諸判官夜集
　　彎彎月出掛城頭城頭月出照梁〈一作涼〉州涼州七里〈一作城〉十萬家胡人半觧彈琵琶琵琶一曲腸堪斷風蕭蕭兮夜漫漫河西幕中多故人故人別來三五春花門樓前見秋草豈能貧賤相看老一生大笑能幾廻斗酒相逄須醉倒
　　酒泉太守席上醉後作
　　琵琶長笛曲相和羌兒胡雛齊唱歌渾炙犁牛烹野駝交河美酒歸〈一作金〉叵羅三更醉後軍中寢無奈秦山歸夢何
　　偃師東與韓樽同詣景雲〈英華無景雲二字〉暉上人即事
　　山隂老僧觧楞伽潁陽歸客逺相過煙深草濕昨夜雨雨後秋風渡漕河空山終日塵事少平〈一作出〉郊逺見行人小〈一作人行渺〉尚書磧上黃昬鐘別駕渡頭一歸鳥
　　醉題匡城周少府㕔壁
　　婦姑城南風雨秋婦姑城中人獨愁愁雲遮卻望鄉處數日不上西南樓故人薄暮公事閒玉壼美酒琥珀殷潁陽秋草今黃盡醉臥君家猶未還
　　燉煌太守後庭歌
　　燉煌太守才且賢郡中無事髙枕眠太守到來山出泉黃砂磧裏人種田燉煌耆舊鬢皓然願留太守更五年城頭月出星滿天曲房置酒張錦筵美人紅妝色正鮮側垂髙髻插金鈿醉坐藏鈎紅燭前不知鈎在若箇邉為君手把珊瑚鞭射得半段黃金錢此中樂事亦已偏
　　喜韓樽相過
　　三月灞陵春已老故人相逄耐醉倒甕頭春酒黃花脂祿米只充沽酒資長安城中足年少獨共韓侯開口笑桃花㸃地紅斑〈一作如錦〉斑有酒留君且莫還與君兄弟日攜手世上虛〈一作浮〉名好是閒
　　銀山磧西館
　　銀山磧口風似箭鐵門闗西月如練雙雙愁淚沾馬毛颯颯胡沙迸人面丈夫三十未富貴安能終日守筆硯
　　感遇
　　五花驄馬七香車雲是平陽帝子家鳯皇城頭日欲斜門前髙樹鳴春鴉漢家魯元君不聞今作城西一古墳昔來唯有秦王女獨自吹簫乘白雲
　　太白胡僧歌〈並序〉
　　太白中𡶶絶頂有胡僧不知幾百歳睂長數寸身不製繒帛衣以草葉恆持楞伽經雲壁迥絶人跡罕到嘗東𡶶有鬬虎弱者將死僧杖而觧之西湫有毒龍久而為患僧器而貯之商山趙叟前年采茯苓深入太白偶值此僧訪我而說予恆有獨徃之意聞而悅之乃為歌曰
　　聞有胡僧在太白蘭若去天三百尺一持楞伽入中𡶶世人難見但聞鐘牕邊錫杖觧兩虎牀下鉢盂藏〈一作盛〉一龍草衣不鍼復不線兩耳垂肩睂覆面此僧年幾那得知手種青松今十圍心將流水同清淨身與浮雲無是非商山老人已曾識願一見之何由得山中有僧人不知城裏看山空黛色
　　衛節度赤驃馬歌
　　君家赤驃畵不得一團旋風桃花色紅纓紫鞚珊瑚鞭玉鞍錦韀黃金勒請君韝〈一作鞁〉出看君騎尾長窣地如紅絲自矜諸馬皆不及卻憶百金新買時香街紫陌鳳城內滿城見者誰不愛揚鞭驟急白汗流弄影行驕碧蹄碎紫髯鬍雛金剪刀平明剪出三𩯣髙櫪上看時獨意氣衆中牽出偏雄豪騎將獵向南山口城南狐兎不復有草頭一㸃疾如飛郤使蒼鷹翻向後憶昨看君朝未央鳴珂擁蓋滿路香始知邉將真富貴可憐人馬相輝光男兒稱意得如此駿馬長鳴北風起待君東去埽胡塵為君一日行千里
　　田使君美人舞如蓮花北鋋歌〈此曲本出北同城〉
　　美人舞如蓮花旋世人有眼應未見髙堂滿地紅𣰽毺試舞一曲天下無此曲胡人傳入漢諸客見之驚且歎慢臉嬌娥纎復穠輕羅金縷花蔥蘢囘裾轉袖若飛雪左鋋右鋋生旋風琵琶橫笛和未匝花門山頭黃雲合忽作出塞入塞聲白草胡沙寒颯颯翻身入破如有神前見後見回回新始知諸曲不可比采蓮落梅如聒耳世人學舞祗是舞恣〈一作姿〉態豈能得如此
　　裴將軍宅蘆管歌
　　遼東九月蘆葉斷遼東小兒采蘆管可憐新管清且悲一曲風飃海頭滿海樹蕭索天雨霜管聲寥亮月蒼蒼白狼河北堪愁恨𤣥兎城南皆斷腸遼東將軍長安宅美人蘆管㑹佳客弄調啾颼勝洞簫發聲窈窕欺橫笛夜半高堂客未囘祗將蘆管送君杯巧能陌上驚楊柳復向園中誤落梅諸客愛之聴未足髙捲珠簾列紅燭將軍醉舞不肯休更使美人吹一曲
　　韋員外家花樹歌
　　今年花似去年好去年人到今年老始知人老不如花可惜落花君莫埽君家兄弟不可當列卿御史尚書郎朝囘花底恆㑹客花撲玉缸春酒香
　　醉後戲與趙歌兒
　　秦州歌兒歌調苦偏能立唱濮陽女座中醉客不得意聞之一聲淚如雨向使逄着漢帝憐董賢氣咽不能語
　　范公叢竹歌〈並序〉
　　職方郎中兼侍御史范公乃於陜西使院內種竹新製叢竹詩以見示美范公之清致雅操遂為歌以和之
　　世人見竹不觧愛知君種竹府城內此君託根幸得地種來幾時聞已大盛暑翛翛叢色寒閒宵槭槭葉聲乾能清案牘簾下見宜對琴書牕外看為君成隂將蔽日迸筍穿堦踏還出守節偏凌御史霜虛心願比郎官筆君莫愛南山松樹枝竹色四時也不移寒天草木黃落盡猶自青青君始知
　　玉門闗蓋將軍歌
　　蓋將軍真丈夫行年三十執金吾身長七尺頗有鬚玉門闗城迥且孤黃沙萬里白草枯南鄰犬戎北接胡將軍到來備不虞五千甲兵膽力麤軍中無事但歡娛暖屋繡簾紅地爐織成壁衣花𣰽毺燈前侍婢㵼玉壺金鐺亂㸃野酡酥紫紱金章左右趨問着只是蒼頭奴美人一雙閒且都朱脣翠睂映明矑〈一作眸〉清歌一曲世所無今日喜聞鳯將雛可憐絶勝秦羅敷使君五馬謾踟躕野草繡窠紫羅𥜗紅牙縷馬對樗蒱玉盤纎手撒〈一作摋〉作盧衆中誇道不曾輸櫪上昻昻皆駿駒桃花叱撥價最殊騎將獵向城南隅臘日射殺千年狐我來塞外按邊儲為君取醉酒剰沽醉爭酒盞相喧呼忽〈一作卻〉憶咸陽舊酒徒
　　贈酒泉韓太守
　　太守有能政遙聞如古人俸錢盡供客家計常清貧酒泉西望玉闗道千山萬磧皆白草辭君走馬歸長安憶君倐忽令人老
　　贈西嶽山人李岡
　　君隱處當一星蓮花𡶶頭飯黃精仙人掌上演丹經鳥可到人莫攀隱來十年不下山袖中短書誰為逹華隂道士賣藥還
　　送張獻心充副使歸河西雜句
　　將門子弟君獨賢一從受命常在邊未至三十已髙位腰間金印色赭然前日承恩白虎殿歸來見者誰不羨篋中賜衣十重餘案上軍書十二巻看君謀智若有神愛君詞句皆清新澄湖萬頃深見底清冰一片光照人雲中昨夜使星動西門驛樓出相送玉瓶素蟻臘酒香金鞭白馬紫逰韁花門南燕支北張掖城頭雲正〈一作磧雲〉黒送君一去天外憶
　　送郭乂雜言
　　地上青草出經冬今始歸博陵無近信猶未換春衣憐汝不忍別送汝上酒樓初行莫早發且宿㶚橋頭功名須及早嵗月莫虛擲早年已工詩近日兼注易何時過東洛早晩度盟津朝歌城邊柳嚲地邯鄲道上花撲人去年四月初我正在河朔曾上君家縣北樓樓上分明見恆嶽中山明府待君來須計行程及早囘到家速覓長安使待汝書封我自開
　　送魏升卿〈一作叔虹〉擢第歸東都因懐魏校書陸渾喬潭
　　井上桐葉雨〈一作赤〉灞亭巻秋風故人適戰勝匹馬歸山東問君今年三十幾能使香名滿人耳君不見三𡶶直上五千仞見君文章亦如此如君兄弟天下稀雄辭健筆皆若飛將軍金印嚲紫綬御史鐵冠重繡衣喬生作尉別來久因君為問平安否魏侯校理復何如前日人來不得書陸渾山下佳可賞蓬閣閒時日應徃自料青雲未有期誰知白髪偏能長壚頭青絲白玉瓶別時相顧酒如傾揺鞭舉袂忽不見千樹萬樹空蟬鳴
　　送魏四落第還鄉
　　東歸不稱意客舍戴勝鳴臘酒飲未盡春衫縫已成長安柳枝春欲來洛陽梨花在前開魏侯池館今尚在猶有太師歌舞臺君家盛徳豈徒然時人注意在吾賢莫令別後無佳句祗向壚頭空醉眠
　　送宇文南金放後歸太原寓居因呈太原郝主簿
　　歸去不得意北京關路賖卻投晉山老愁見汾陽花翻作灞陵客憐君丞相家夜眠旅舍雨曉辭春城鴉送君繋馬青門口胡姬壚頭勸君酒為問太原賢主人春來更有新詩否
　　西亭子送李司馬
　　高高亭子郡城西直上千尺與雲齊盤崖緣壁試攀躋羣山向下鳥飛低使君五馬天半嘶絲䋲玉壺為君提坐來一望無端倪紅花綠柳鶯亂啼千家萬井連迴谿酒行未醉聞暮雞㸃筆操紙為君題為君題惜觧攜草萋萋沒馬蹄
　　漁父
　　扁舟滄浪叟心與滄浪清不自道鄉里無人知姓名朝從灘上飯暮向蘆中宿歌竟還復歌手持一竿竹竿頭釣絲長丈餘鼓栧乗流無定居世人那得識〈一作觧〉深意此翁取適非取魚
　　登古鄴城
　　下馬登鄴城城空復何見東風吹野火暮入飛雲殿〈一作入暮飛雲電〉城隅南對望陵䑓漳水東流不復囘武帝宮中人去盡年年春色為誰來
　　邯鄲客舍歌
　　客從長安來驅馬邯鄲道傷心叢臺下一帶生蔓草客舍門臨漳水邊垂楊下繫釣魚船邯鄲女兒夜沽酒對客挑燈誇數錢酩酊醉時日正午一曲狂歌壚上眠
　　宿蒲關東店憶杜陵別業
　　關門鎖歸客一夜夢還家月落河上曉遙聞秦樹鴉長安二月歸正好杜陵樹邊純是花
　　感遇
　　北山有芳杜靡靡花正發未及得采之秋風忽吹殺君不見拂雲百丈青松柯縱使秋風無奈何四時常作青黛色可憐杜花不相識
　　優鉢羅花歌〈幷序〉
　　參嘗讀佛經聞有優鉢羅花目所未見天寳庚申歳參忝大理評事攝監察御史領伊西北庭度支副使自公多暇乃於府庭內栽樹種藥為山鑿池婆娑乎其間足以寄傲交河小吏有獻此花者雲得之於天山之南其狀異於衆草勢巃嵸如冠弁嶷然上聳生不傍引攢花中折〈一作拆〉駢葉外包異香騰風秀色媚景因賞而歎曰爾不生於中土僻在遐裔使牡丹價重芙蓉譽高惜哉夫天地無私隂陽無偏各遂其生自物厥性豈以偏地而不生乎豈以無人而不芳乎適此花不遭小吏終委諸山谷亦何異懐才之士未㑹明主擯於林藪邪因感而為歌歌曰
　　白山南赤山北其間有花人不識綠莖碧葉好顔色葉六瓣花九房夜掩朝開多異香何不生彼中國兮生西方移根在庭媚我公堂恥與衆草之為伍何亭亭而獨芳何不為人之所賞兮深山窮谷委嚴霜吾竊悲陽闗道路長曾不得獻於君王
　　蜀〈一作戎〉葵花歌〈英華作劉眘虛詩注云附見岑參詩〉
　　昨日一花開今日一花開今日花正好昨日花已老始知人老不如花可惜落花君莫埽〈上二句與韋員外家花樹歌相重他本多無此二句〉人生不得長少年莫惜牀頭沽酒錢請君有錢向酒家君不見蜀葵花
　　題李士曹㕔壁畵度雨雲歌
　　似出棟梁裏如和風雨飛掾曹有時不敢歸謂言雨過濕人衣
　　入蒲闗先寄秦中故人
　　秦山數㸃似青黛渭上〈一作水〉一條如白練京師故人不可見寄將兩眼看飛燕

　　御定全唐詩巻一百九十九
　　欽定四庫全書
　　御定全唐詩巻二百
　　岑參
　　長門怨
　　君王嫌妾妬閉妾在〈一作向〉長門舞袖垂新寵愁眉結舊恩綠錢侵履跡紅粉濕啼㾗羞被夭桃笑看春獨不言
　　寄左省杜拾遺
　　聨歩趨丹陛分曹限紫微曉隨天仗入暮惹御香歸白髮悲花落青雲羨鳥飛聖朝無闕事自覺諌書稀
　　歳暮磧外寄元撝
　　西風傳戍鼓南望見前軍沙磧人愁月山城犬吠雲別家逄逼歳出塞獨離羣髮到陽闗白書今逺報君
　　寄宇文判官
　　西行殊未已東望何時還終日風與雪連天沙復山二年領公事兩度過陽關相憶不可見別來頭已斑宿關西客舍寄東山嚴許二山人時天寶初七
　　月初三日在內學見有髙〈一本有近字〉道舉徵〈別本俱作七月三日在內學見有髙道舉徵宿關西客舍寄東山嚴許二山人〉
　　雲送關西雨風傳渭北秋孤燈然客夢寒杵搗鄉愁灘上思嚴子山中憶許由蒼生今有望飛詔下林丘
　　丘中春臥寄王子
　　田中開白室林下閉𤣥關卷跡人方處無心雲自閒竹深喧暮鳥花缺露春山勝事那能說王孫去未還江行夜宿龍吼灘臨眺思峩眉隠者兼寄幕中諸公
　　官舍臨江口灘聲人〈一作已〉慣聞水煙晴吐月山火夜燒雲且欲尋方士無心戀使君異鄉何可住況復久離羣
　　漢川山行呈成少尹
　　西蜀方攜手南宮憶比肩平生猶不淺覊旅轉相憐山店雲迎客江村犬吠船秋來取一醉須待月光眠
　　奉和杜相公初發京城作
　　按節辭黃閣登壇戀赤墀銜恩期報主授律逺行師野鵲迎金印郊雲拂畵旗叨陪幕中客敢和出車詩
　　敬酬李判官使院即事見呈
　　公府日無事吾徒只是閒草根侵柱礎苔色上門關飲硯時見鳥巻簾晴對山新詩吟未足昨夜夢東還
　　虢州酬辛侍御見贈
　　門柳葉已大春花今復䦨鬢毛方二色愁緒日千端夫子屢新命鄙夫仍舊官相思難見面時展尺書看酬崔十三侍御登玉壘山思故園見寄
　　玉壘天晴望諸𡶶盡覺低故園江樹北斜日嶺雲西曠野看人小長空共鳥齊髙山徒仰止不得日攀躋
　　南樓送衞憑〈得歸字〉
　　近縣多過〈一作來〉客似君誠亦稀南樓取涼好便送故人歸鳥向望中㓕雨侵晴處飛應須乘月去且為觧征衣
　　送王伯倫應制授正字歸
　　當年最稱意數子不如君戰勝時偏許名髙人共〈一作總〉聞半天城北雨斜日㶚西雲科斗皆成字無令錯古文
　　送宇文舍人出宰元城〈得陽字〉
　　雙鳬出未央千里過河陽馬帶新行色衣聞舊御香縣花迎墨綬闗柳拂銅章別後能為政相思淇水長
　　崔駙馬山池重送宇文明府〈得苖字〉
　　竹裏過紅橋花間藉緑苖池涼醒別酒山翠拂行鑣鳳去妝樓閉鳬飛葉縣遙不逄秦女在何處聴吹簫
　　送李郎尉武康
　　潘郎腰綬新霅上縣花春山色低官舍湖光映吏人不須嫌邑小莫即恥家貧更作東征賦知君有老親
　　磧西頭送李判官入京
　　一身從逺使萬里向安西漢月垂鄉淚胡沙費〈一作損〉馬蹄尋河愁地盡過磧覺天低送子軍中飲家書醉裏題陪使君早春西亭送王贊府赴選〈得歸字〉
　　西亭繫五馬為送故人歸客舍草新出闗門花欲飛到來逄歳酒卻去換春衣吏部應相待如君才調稀
　　送劉郎將歸河東〈同用邊字〉
　　借問虎賁將從軍凡幾年殺人寶刀缺走馬貂裘穿山雨醒別酒關雲迎渡船謝君賢主將豈忘輪臺邊〈參曽北庭事趙中丞故有下句〉
　　滻水東店送唐子歸嵩陽
　　野店臨官路重城壓御隄山開灞水北雨過杜陵西歸夢秋能作鄉書醉嬾題橋囘忽不見征馬尚聞嘶
　　西亭送蔣侍御還京〈得來字〉
　　忽聞驄馬至喜見故人來欲語多時別先愁計日囘山河宜晩眺雲霧待〈一作賴〉君開為報烏臺客須憐白髮催
　　水亭送劉顒使還歸節度〈得低字〉
　　無計留君住應須絆馬蹄紅亭莫惜醉白日眼看低觧帶憐髙柳移牀愛小谿此來相見少正〈一作政〉事各東西
　　送楊錄事充潼關判官〈得江字一作充使〉
　　夫子方寸裏秋天澄霽江關西望第一郡內政無雙狹室下珠箔連宵傾玉缸平明〈一作使乎〉猶未醉斜月隠書〈一作髙一作吟〉牕
　　送裴判官自賊中再歸河陽幕府
　　東郊未觧圍忠義似君稀誤落胡塵裏能持漢節歸巻簾山對酒上馬雪沾衣卻向嫖姚幕翩翩去若飛
　　送陜縣王主簿赴襄陽成親
　　六月襄山道三星漢水邊求凰應不逺去馬賸須鞭野店愁中雨江城夢裏蟬襄陽多故事為我訪先賢
　　送李卿賦得孤島石〈得離字〉
　　一片他山石巉巉映小池綠窠攢剝蘚尖碩〈一作頂〉坐鸕鷀水底看常倒花邊勢欲欹君心能不轉卿月豈相離送王錄事卻歸華隂〈王錄事自華隂尉授虢州錄事參軍旬日卻復舊官〉
　　相送欲狂歌其如此別何攀轅人共惜觧印日無多仙掌雲重見關門路再過雙魚莫不寄縣外是黃河
　　送二十二兄北遊尋羅中
　　斗柄欲東指吾兄方北遊無媒謁明主失計干諸侯夜雪入穿履朝霜凝敝裘遙知客舍飲醉裏聞春鳩
　　送鄭堪歸東京氾水別業〈得閒字〉
　　客舍見春草忽聞思舊山看君灞陵去匹馬成臯還對酒風與雪向家河復關因悲宦遊子終歳無時閒
　　送崔全被放歸都覲省
　　夫子不自世人知者稀來傾阮氏酒去着老萊衣渭北草新出關東花欲飛楚王猶自惑宋玉且將歸
　　送孟孺卿落第歸濟陽
　　獻賦頭欲白還家衣已穿羞過灞陵樹歸種汶陽田客舍少鄉信牀頭無酒錢聖朝徒側席濟上獨遺賢
　　送裴校書從大夫淄川覲省
　　尚書未〈應作東〉出守愛子向青州一路通關樹孤城近海樓懷中江橘熟倚處㦸門秋更奉輕軒去知君無客愁送楊千牛〈一作秋〉趂歳赴汝南郡覲省便成婚〈得寒字〉
　　問吉轉征鞍安仁道姓潘歸期明主賜別酒故人歡珠箔障罏煖狐裘耐臘寒汝南遙倚望蚤去及春盤
　　送胡象落第歸王屋別業
　　看君尚少年不第莫悽然可即疲獻賦山村歸種田野花迎短褐河柳拂長鞭置酒聊相送青門一醉眠
　　送顔韶〈得飛字〉
　　遷客猶未老聖朝今復歸一從襄陽住幾度梨花飛世事了可見憐君人亦稀相逄貪醉臥未得作春衣
　　送杜佐下第歸陸渾別業
　　正月今〈一作初〉欲半陸渾花未開出關見青草春色正東來夫子且歸去明時方愛才還須及秋賦莫即隠蒿萊送張郎中赴隴右覲省卿公〈時張卿公亦充節度留後〉
　　中郎鳳一毛世上獨賢豪弱冠已銀印出身唯寶刀還家卿月迥度隴將星髙幕下多相識邊書醉嬾操
　　送楚丘麴少府赴官
　　青袍美少年黃綬一神仙微子城東面梁王苑北邊桃花色似馬榆莢小於錢單父聞相近家書早為傳
　　送蜀郡李掾〈一作接非〉
　　飲酒俱未醉一言聊贈君功曹善為政明主還應聞夜宿劒門月朝行巴水雲江城菊花發滿道香氛氳
　　送鄭少府赴陽
　　子真河朔尉邑里帶清漳春草迎袍色晴花拂綬香青山入官舍黃鳥度宮牆若到銅臺上應憐魏寢荒
　　還髙冠潭口留別舍弟
　　昨日山有信祗今耕種時遙傳杜陵叟怪我還山遲獨向潭上酌無人林下棊東溪憶汝處閒臥對鸕鷀
　　醴泉東谿送程皓元鏡微入蜀〈得寒字〉
　　蜀郡路漫漫梁州過七盤二人來信宿一縣醉衣冠谿逼春衫冷林交宴席寒西南如噴酒遙向雨中看
　　夏初醴泉南樓送太康顔少府
　　何地堪相餞南樓出萬家可憐髙處送逺見故人車野果新成子庭槐欲作花愛君兄弟好書向潁中誇
　　送嚴詵擢第歸蜀
　　巴江秋月新閣道發征輪戰勝真才子名髙動世人工文能似舅擢第去榮親十月天官待應須早赴秦
　　送張直公歸南鄭拜省
　　夫子思何速世人皆歎奇萬言不加㸃七歩猶嫌遲對酒落日後還家飛雪時北堂應久待鄉夢促征期
　　送周子落第遊荊南
　　足下復不第家貧尋故人且傾湘南酒羞對關西塵山店橘花發江城楓葉新若從巫峽過應見楚王神
　　送薛彥偉擢第東歸
　　時輩似君稀青春戰勝歸名登郄詵第身着老萊衣稱意人皆羨還家馬若飛一枝誰不折棣萼獨相輝
　　送楊瑗〈一作張子〉尉南海
　　不擇南州尉髙堂有老親樓臺重蜃氣邑里雜鮫人海暗三山雨花〈一作江〉明五嶺春此鄉多寶玉慎莫厭清貧
　　鳳翔府行軍送程使君赴成州
　　程侯新出守好日發行軍拜命時人羨能官聖主聞江樓黑塞雨山郭冷秋雲竹馬諸童子朝朝待使君
　　送張昇卿宰新滏
　　官柳葉尚小長安春未濃送君潯陽宰把酒青門鐘水驛楚雲冷山城江樹重遙知南湖上祗對香爐𡶶
　　送陳子歸陸渾別業
　　雖不舊相識知君丞相家故園伊川上夜夢方山花種藥畏春過出關愁路賖青門酒壚別日暮東城鴉
　　稠桑驛喜逄嚴河南中丞便別〈得時字〉
　　駟馬映花枝人人夾路窺離心且莫問春草自應知不謂青雲客猶思紫禁時〈參忝西掖曽聨接〉別君能幾日看取鬢成絲
　　送蒲秀才擢第歸蜀
　　去馬疾如飛看君戰勝歸新登郄詵第更着老萊衣〈上四句與送薛彥詩相同〉漢水行人少巴山客舍稀向南風候暖臘月見春輝
　　送郭司馬赴伊吾郡請示李明府〈郭子是趙節度同好〉
　　安西美少年脫劒卸弓不倚將軍勢皆稱司馬賢秋山城北面古治郡東邊江〈一作池〉上舟中月遙思李郭仙
　　送滕亢擢第歸蘇州拜親
　　送爾姑蘇客滄波秋正涼橘懷三箇去桂折一枝將〈一作香〉湖上山當舍天邊水是鄉江村人事少時作捕魚郎
　　送任郎中出守明州
　　罷起郎官草初封刺史符城邊樓枕海郭裏樹侵湖郡政傍連楚朝恩獨借吳觀濤秋正好莫不上姑蘇
　　臨洮客舍留別祁四
　　無事向邊外至今仍不歸三年絶鄉信六月未春衣客舍洮水聒孤城胡雁飛心知別君後開口笑應稀
　　送𢎞文李校書往漢南拜親
　　未識已先聞清辭果出羣如逄禰處士似見鮑參軍夢暗巴山雨家連漢水雲慈親思愛子幾度泣霑帬送李別將攝伊吾令充使赴武威便寄崔員外
　　詞賦滿書囊胡為在戰場行間脫寶劒邑里掛銅章馬疾飛〈一作行〉千里鳬飛向五涼遙知竹林下星使對星郎
　　送四鎮薛侍御東歸
　　相送淚沾衣天涯獨未歸將軍初得罪門客復何依夢去湖山濶書停隴雁稀園林幸接近一為到柴扉
　　送張都尉東歸
　　白羽緑弓年年只在邊還家劒鋒盡出塞馬蹄穿逐虜西踰海平胡北到天封侯應不逺燕頷豈徒然
　　送樊侍御使丹陽便覲
　　臥病窮巷晩忽驚驄馬來知君京口去借問幾時囘驛舫江風引鄉書海雁催慈親應倍喜愛子在霜臺
　　送張卿郎君赴硤石尉
　　卿家送愛子愁見灞頭春草羨青袍色花隨黃綬新縣西函谷路城北大陽津日暮征鞍去東郊一片塵
　　送顔少府投鄭陳州
　　一尉便垂白數年唯草𤣥出關策匹馬逆旅聞秋蟬愛客多酒債罷官無俸錢知君覊思少所適主人賢
　　趙少尹南亭送鄭侍御歸東臺〈得長字〉
　　紅〈一作江〉亭酒甕香白面繡衣郎砌冷蟲喧座簾疎雨〈一作月〉到牀鐘催離興急逐〈一作緩〉醉歌長關樹應先落隨君滿鬢〈一作路〉霜
　　祁四再赴江南別詩
　　萬里來又去三湘東復西別多人換鬢行逺馬穿蹄山驛秋雲冷江帆暮雨低憐君不觧說相憶在書題
　　送許員外江外置常平倉
　　詔置海陵倉朝推畵省郎還家錦服貴出使繡衣香水驛風催舫江樓月透牀仍懷陸氏橘歸獻老親嘗
　　送秘省虞校書赴虞鄉丞
　　花綬傍腰新關東縣欲春殘書厭科斗舊閣別麒麟虞坂臨官舍條山映吏人看君有知己坦腹向平津
　　送江陵泉少府赴任便呈衛荊州
　　神仙吏姓梅人吏待君來渭北草新出江南花已開城邊宋玉宅峽口楚王臺不畏無知已荊州甚愛才奉送李太保兼御史大夫充渭北節度使〈即太尉光弼弟〉
　　詔出未央宮登壇近總戎上公周太保副相漢司空弓抱〈一作挽〉關西月旗翻渭北風弟兄皆許國天地荷成功
　　送江陵黎少府
　　悔繫腰間綬翻為膝下愁那堪漢水逺更值楚山秋新橘香官舍征帆拂縣樓王城〈一作程〉不敢住豈是愛荊州
　　虢州送天平何丞入京市馬
　　關樹晩蒼蒼長安近夕陽囘風醒別酒細雨濕行裝習戰邊塵黑防秋塞草黃知君市駿馬不是學燕王
　　送揚州王司馬
　　君家舊淮水水上到揚州海樹青官舍江雲黑郡樓東南隨去鳥人吏待行〈一作歸〉舟為報吾兄道如今已白頭
　　陜州月城樓送辛判官入奏
　　送客飛鳥外城頭樓最髙樽前遇風雨牕裏動波濤謁帝向金殿隨身唯寶刀相思灞陵月祗有夢偏勞
　　送王七錄事赴虢州
　　早歳即相知嗟君最後時青雲仍未逹白髮欲成絲小店關門樹長河華岳祠𢎞農人吏待莫使馬行遲
　　閿鄉送上官秀才歸關西別業
　　風塵奈汝〈一作爾〉何終日獨波波親老無官養家貧在外多醉眠輕白髮春夢渡黃河相去關城〈一作山〉近何時更肯過
　　送羽林長孫將軍赴歙州
　　剖竹向江濆能名計日聞隼旗新刺史虎劒舊將軍驛舫宿湖月州城浸海雲青門酒樓上欲別醉醺醺
　　送崔主簿赴夏陽
　　常愛夏陽縣往年曽再過縣中饒白鳥郭外是黃河地近行程少家貧酒債多知君新稱意好得奈春何
　　送梁判官歸女幾舊廬
　　女幾知君憶春雲相逐歸草堂開藥裹苔壁取荷衣老竹移時小新花舊處飛可憐真傲吏塵事到山稀
　　送懷州吳別駕
　　灞上柳枝黃壚頭酒正香春流飲去馬暮雨濕行裝驛路通函谷州城接太行覃懷人總喜別駕得王祥
　　送人歸江寜
　　楚客憶鄉信向家湖水長住愁春草綠去喜桂枝香海月迎歸楚江雲引到鄉吾兄應借問為報鬢毛霜
　　送襄州任別駕
　　別乗向襄州蕭條楚地秋江聲官舍裏山色郡城頭莫羨黃公蓋須乗彥伯舟髙陽諸醉客唯見古時丘
　　送李司諫歸京〈得長字〉
　　別酒為誰香春官駁正郎醉經秦樹逺夢怯漢川長雨過風頭黑雲開日腳黃知君觧起草早去入文昌送緜州李司馬秩滿歸京因呈李兵部
　　久客厭江月罷官思早歸眼看春光〈一作色〉老羞見梨花飛劒北山居小巴南音信稀因君報兵部愁淚日沾衣
　　送崔員外入秦〈一作奏〉因訪故園
　　欲謁明光殿先〈一作應〉趨建禮門仙郎去得意亞相正承恩竹裏巴山道花間漢水源憑將兩行淚為訪邵平園
　　送柳錄事赴梁州
　　英掾柳家郎離亭酒甕香折腰思漢北隨傳過巴陽江樹連官舍山雲到臥牀知君歸夢積去去劒川長
　　送韋侍御先歸京〈得寛字〉
　　聞欲朝龍闕應須拂豸冠風霜隨馬去炎暑為君寒客淚題書落鄉愁對酒寛先憑報親友後月到〈一作客〉長安
　　送裴侍御赴〈一作趂〉歳入京〈得陽字〉
　　羨他驄馬郎元日謁明光立處聞天語朝囘惹御香臺寒柏樹綠江暖柳條黃惜別津亭暮揮戈憶魯陽
　　送顔評事入京
　　顔子人歎屈宦遊今未遲佇聞明主用豈負青雲姿江柳秋吐葉山花寒滿枝知君客〈一作窮〉愁處月滿〈一作出一作落〉巴川時
　　送趙侍御歸上都
　　驄馬五花毛青雲歸處髙霜隨驅夏暑風逐振江濤執簡皆推直勤王豈告勞帝城誰不戀囘望動離騷
　　送楊子
　　斗酒渭城邊壚頭耐醉眠梨花千樹雪楊〈一作柳〉葉萬條煙惜別添壺酒臨岐贈馬鞭看君潁上去新月到家圓
　　送人赴安西
　　上馬帶胡鈎翩翩度隴頭小來思報國不是愛封侯萬里鄉為夢三邊月作愁早須清黠虜無事莫經秋
　　發臨洮將赴北庭留別〈得飛字〉
　　聞說輪臺路連年〈一作年年〉見雪飛春風曽〈一作長〉不到漢使亦應〈一作來〉稀白草通疎勒青山過武威勤王敢道逺〈一作不敢道逺思〉私向夢中歸
　　臨洮泛舟趙仙舟自北庭罷使還京
　　白髮輪臺使邊功竟不成雲沙萬里地孤負一書生池上風廻舫橋西雨過城醉眠鄉夢罷東望羨歸程春日醴泉杜明府承恩五品宴席上賦詩
　　鳬舄舊稱仙鴻私降自天青袍移草色朱綬奪花然邑裏雷仍震臺中星欲懸吾兄此棲棘因得賀初筵
　　早春陪崔中丞同泛浣花谿宴
　　旌節臨谿口寒郊陡覺暄紅亭移酒席畵舸逗江村雲帶歌聲颺風飄舞袖翻花間催秉燭川上欲黃昬
　　喜華隂王少府使到南池宴集
　　有客至鈴下自言身姓梅仙人掌裏使黃帝鼎邊來竹影拂棋局荷香隨酒杯池前堪醉臥待月未須囘
　　行軍雪後月夜宴王卿家
　　子夜雪華餘卿家月影初酒香薰枕席爐氣煖軒除晩歳宦情薄行軍歡宴疎相逄剰取醉身外盡空虛梁州陪趙行軍龍岡寺北庭泛舟宴王侍御〈得長字〉
　　誰宴霜臺使行軍粉署郎唱歌江鳥沒吹笛岸花香酒影搖新月灘聲聒夕陽江鐘聞已暮歸櫂綠川長奉陪封大夫宴得征字時封公兼鴻臚卿
　　西邊虜盡平何處更專征幕下人無事軍中政已成座參殊俗語樂雜異方聲醉裏東樓月偏能照列卿
　　陪封大夫宴瀚海亭納涼〈得時字〉
　　細管雜青絲千杯倒接䍦軍中乗興出海上納涼時日沒鳥飛急山髙雲過遲吾從大夫後歸路擁旌旗
　　虢州西亭陪端公宴集
　　紅亭出鳥外駿馬繫雲端萬嶺牕前睥千家肘底看開瓶酒色嫩踏地葉聲乾為逼霜臺使重裘也覺寒
　　陪使君早春東郊遊眺〈得春字〉
　　太守擁朱輪東郊物候新鶯聲隨坐嘯柳色喚行春谷口雲迎馬谿邊水照人郡中叨佐理何幸接芳塵
　　雪後與羣公過慈〈一作報〉恩寺
　　乗興忽相招僧房暮與朝雪融雙樹濕沙闇〈一作閉〉一燈燒竹外山低塔藤間院隔〈一作接〉橋歸家如〈一作好〉欲嬾俗慮向來銷
　　與鄠縣羣官泛渼陂
　　萬頃浸天色千尋窮地根舟移城入樹岸濶水浮村閒鷺驚簫管潛虯傍酒樽暝來呼小吏列火儼歸軒
　　與鄠縣源少府泛渼陂〈得人字〉
　　載酒入天色水涼難醉人清揺縣郭動碧洗雲山新吹笛驚白鷺垂竿跳紫鱗憐君公事後陂上日娛賔
　　終南東谿中作
　　谿水碧於草潺潺花底流沙平堪濯足石淺不勝舟洗藥朝與暮釣魚春復秋興來從所適還欲向滄洲
　　與鮮于庶子泛漢江
　　急管更須吹杯行〈一作金杯〉莫遣遲酒光紅琥珀江色碧琉璃日影浮歸櫂蘆花罥釣絲山公醉不醉問取葛疆知
　　晦日陪侍御泛北池
　　春池滿復寛晦節耐邀歡月帶蝦䗫冷霜隨獬豸寒水雲低錦席岸柳拂金盤日暮舟中散都人夾道看
　　登涼州尹臺寺
　　胡地三月半梨花今始開因從老僧飯更上夫人臺清唱雲不去彈風颯來應須一倒載還似山公囘
　　登總持閣
　　髙閣逼諸天登臨近日邊晴開萬井樹愁看五陵煙檻外低秦嶺牕中小渭川蚤知清淨理常願奉金仙
　　奉陪封大夫九日登髙
　　九日黃花酒登髙會昔聞霜威逐亞相殺氣傍中軍橫笛驚征雁嬌歌落塞雲邊頭幸無事醉舞荷吾君
　　郡齋平望江山
　　水路東連楚人煙北接巴山光圍一郡江月照千家庭樹純栽橘園畦半種茶夢魂知憶處無夜不京華
　　宿岐州北郭嚴給事別業
　　郭外山色暝主人林館秋疎鐘入臥內片月到牀頭遙夜惜已半清言殊未休君雖在青瑣心不忘滄洲
　　暮秋會嚴京兆後㕔竹齋
　　京兆小齋寛公庭半藥䦨甌香茶色嫩牕冷竹聲乾盛徳中朝貴清風畵省寒能將吏部鏡照取寸心看
　　省中即事
　　華省謬為郎蹉跎鬢已蒼到來恆襆被隨例且含香竹影遮牕暗花隂拂簟涼君王新賜筆草奏向明光
　　尋陽七郎中宅即事
　　萬事信蒼蒼機心久已忘無端來出守不是厭為郎雨滴芭蕉赤霜催橘子黃逄君開口笑何處有他鄉攜琴酒尋閻防崇濟寺所居僧院〈得濃字〉
　　相訪但尋鐘門寒古殿松彈琴醒暮酒巻幔引諸𡶶事愜林中語人幽物外蹤吾廬幸接近茲地興偏慵
　　春尋河陽陶處士別業
　　風煖日暾暾黃鸝飛近村花明潘子縣柳暗陶公門藥椀揺山影魚竿帶水㾗南橋車馬客何事苦喧喧
　　晩過盤石寺禮鄭和尚
　　暫詣髙僧話來尋野寺孤岸花藏水碓谿水〈一作竹〉映風爐頂上巢新鵲〈一作鶴〉衣中帶〈一作得〉舊珠談禪未得去輟櫂且踟躕
　　尋少室張山人聞與偃師周明府同入都
　　中𡶶錬金客昨日遊人間葉縣鳬共去葛陂龍暫還春雲湊深水秋雨懸空山寂寂清谿上空餘丹竈閒
　　虢州臥疾喜劉判官相過水亭
　　臥疾嘗晏起朝來頭未梳見君勝服藥清話病能除低柳共繫馬小池堪釣魚觀棋不覺暝月出水亭初武威〈一作城〉春暮〈一作寒〉聞宇文判官西使還已到晉昌
　　岸〈一作片〉雨過城頭黃鸝上戍樓塞花飄客淚邊柳掛鄉愁白髮悲明鏡青春換敝裘君從萬里使聞已到𤓰州
　　虢州南池候嚴中丞不至
　　池上日相待知君殊未囘徒教柳葉長漫使梨花開駟馬去不見雙魚空往來思想〈一作相思〉不觧說孤負舟中杯
　　春興思南山舊廬招柳建正字
　　終歳不得意春風今復來自憐蓬鬢改羞見梨花開西掖誠可戀南山思早囘園廬幸接近相與歸蒿萊
　　郡齋南池招楊轔
　　郡僻人事少雲山常〈一作遮〉眼前偶從池上醉便向舟中眠與子居最近周官情又偏閒時耐相訪正有牀頭錢
　　髙冠〈一作官〉谷口招〈一作贈〉鄭鄠
　　谷口來相訪空齋不見君澗花然暮雨潭樹煖春雲門徑稀人跡簷𡶶下鹿羣衣裳與枕席山靄碧氛氳
　　題新鄉王釡㕔壁
　　憐君守一尉家計復清貧祿米嘗不足俸錢供與人城頭蘇門樹陌上黎陽塵不是舊相識聲同心自親
　　題山寺僧房
　　牕影揺羣木牆隂載一𡶶野爐風自爇山碓水能舂勤學翻知誤為官好欲慵髙僧暝不見月出但聞鐘
　　漢上題韋氏莊
　　結茅聞楚客卜築漢江邊日落數歸鳥夜深聞扣舷水㾗侵岸柳山翠借廚煙調笑提筐婦春來蠶幾眠
　　題永樂韋少府㕔壁
　　大河南郭外終日氣昬昬白鳥下公府青山當縣門故人是邑尉過客駐征軒不憚煙波濶思君一笑言
　　題金城臨河驛樓
　　古戍依重險髙樓見五涼山根盤驛道河水浸城牆庭樹巢鸚鵡園花隱麝香忽如江浦上憶作捕魚郎
　　初授官題髙冠草堂
　　三十始一命宦情多欲䦨自憐無舊業不敢恥微官澗水吞樵路山花醉藥欄秪緣五斗米辜負一漁竿
　　題虢州西樓
　　錯料一生事蹉跎今白頭縱橫皆失計妻子也堪羞明主雖然棄丹心亦未休愁來無去處祗上郡西樓夜過盤石隔河望永樂寄閨中效齊梁體
　　盈盈一水隔寂寂二更初波上思羅襪魚邊憶素書月如睂已畵雲似鬢新梳春物知人意桃花笑索居
　　河西春暮憶秦中
　　渭北春巳老河西人未歸邊城細草出客館梨花飛別後鄉夢數昨來家信稀涼州三月半猶未脫寒衣
　　過酒泉憶杜陵別業
　　昨夜宿祈連今朝過酒泉黃沙西際海白草北連天愁裏難消日歸期尚隔年陽關萬里夢知處杜陵田
　　早發焉耆懷終南別業
　　曉笛別鄉淚秋冰鳴馬蹄一身虜雲外萬里胡天西終日見征戰連年聞鼓鼙故山在何處昨日夢清谿
　　宿鐵關西館
　　馬汗踏成泥朝馳幾萬蹄雪中行地角火處宿天倪塞迥心常怯鄉遙夢亦迷那知故園月也到鐵關西
　　首秋輪臺
　　異域隂山外孤城雪海邊秋來唯有雁夏盡不聞蟬雨拂氊牆濕風搖毳幕羶輪臺萬里地無事歴三年
　　北庭作
　　雁塞通鹽澤龍堆接醋溝孤城天北畔絶域海西頭秋雪春仍下朝風夜不休可知年四十猶自未封侯
　　輪臺即事
　　輪臺風物異地是古單于三月無青草千家盡白榆蕃書文字別胡俗語音殊愁見流沙北天西海一隅
　　還東山洛上作
　　春流急不淺歸栧去何遲愁客葉舟裏夕陽花水時雲晴開螮蝀櫂發起鸕鷀莫道東山逺衡門在夢思
　　楊固店
　　客舍梨葉赤鄰家聞擣衣夜來嘗有夢墜淚緣思歸洛水行欲盡緱山看漸微長安祗千里何事信音稀
　　巴南舟中思陸渾別業
　　瀘水南州〈一作舟〉逺巴山北客稀嶺雲撩亂起谿鷺等閒飛鏡裏愁衰鬢舟中換旅衣夢魂知憶處無夜不先歸
　　晩發五渡
　　客厭巴南地鄉鄰劒北天江村片雨外野寺夕陽邊芋葉藏山徑蘆花雜〈一作間〉渚田舟行未可住乗月且須牽
　　巴南舟中夜市〈一作夜書事〉
　　渡口欲黃昬歸人爭渡喧近鐘清野寺逺火㸃〈一作照〉江村見雁思鄉信聞猿積淚㾗孤舟萬里外〈一作夜〉秋月不堪論
　　江上春歎
　　臘月江上煖南橋新柳枝春風觸處到憶得故園時終日不如意出門何所之從人覓顔色自笑弱男兒
　　初至犍為作
　　山色軒檻內灘聲枕席間草生公府靜花落訟庭閒雲雨連三峽風塵接百蠻到來能幾日不覺鬢毛斑
　　使院中新栽柏樹子呈李十五棲筠
　　愛爾青青色移根此地來不曽臺上種留向磧中栽脆葉欺門柳狂花笑院梅不須愁歳晩霜露豈能摧
　　詠郡齋壁畵片雲〈得歸字〉
　　雲片何人畵塵侵粉色微未曽行雨去不見逐風歸只怪偏凝壁囘看欲惹衣丹青忽借便移向帝鄉飛臨洮龍興寺𤣥上人院同詠青木香叢
　　移根自逺方種得在僧房六月花新吐三春葉已長抽莖髙錫杖引影到繩牀只為能除疾傾心向藥王
　　成王輓歌
　　幽山悲舊桂長坂愴餘蘭地底孤燈冷泉中一鏡寒銘旌門客送騎吹路人看漫作琉璃椀淮王誤合丹
　　苖侍中輓歌二首
　　攝政朝章重持衡國相尊筆端通造化掌內運乾坤青史遺芳滿黃樞故事存空悲渭橋路誰對漢皇言天子悲元老都人惜上公優賢几杖在㑹𦵏市朝空丹旐飛斜日清笳怨暮風平生門下客繼美廟堂中
　　故僕射裴公輓歌三首
　　盛徳資邦傑嘉謨作世程門瞻駟馬貴時仰八龍名罷市秦人送還鄉絳老迎莫埋丞相印留着付𤣥成五〈一作二〉府瞻髙位三台䘮大賢禮容還故絳寵贈冠〈一作過〉新田氣歇汾隂鼎魂飛京兆阡先時劒已沒隴樹久蒼然
　　富貴徒言久鄉閭歿後歸錦衣都未着丹旐忽先飛哀輓辭秦塞悲笳出帝畿遙知九原上漸覺〈一作逺〉弔人稀
　　河西太守杜公輓歌四首
　　䝉叟悲藏壑殷宗惜濟川長安非舊日京兆是新阡黃霸官猶屈蒼生望巳愆唯餘卿月在留向杜陵懸鼓角〈一作吹〉城中出墳塋郭外新雨隨思太守雲從送夫人蒿里埋雙劒松門閉萬春囘瞻北堂上金印已生塵憶昨明光殿新承天子恩剖符移北地授鉞領西門塞草迎軍幕邊雲拂使軒至今聞隴外戎虜尚亡魂漫漫澄波濶沈沈大廈深秉心常匪席〈一作石〉行義每揮金汲引窺蘭室招攜入翰林多君有令子猶注世人心故河南尹岐國公贈工部尚書蘇公輓歌二首
　　河尹恩榮舊尚書寵贈新一門傳畵㦸幾世駕朱輪夜色何時曉泉臺不復春唯餘朝服在金印已生塵白日扃泉戶青春掩夜臺舊堂階草長空院砌花開山晚銘旌去郊寒騎吹囘三川難可見應惜庾公才韓員外夫人清河縣君崔氏輓歌二首
　　令徳當時重髙門舉世推從夫榮巳絶封邑寵難追陌上人皆惜花間鳥亦悲仙郎看隴月猶憶畵睂時遽聞傷別劒忽復歎藏舟燈冷泉中夜衣寒地下秋青松弔客淚丹旐路人愁徒有清河在空悲逝水流
　　西河郡太原守張夫人輓歌
　　鵲印慶仍傳魚軒寵莫先從夫元凱貴訓子孟軻賢龍是雙歸日鸞非獨舞年哀容今共盡悽愴杜陵田
　　南溪別業
　　結宇依青嶂開軒對翠疇樹交花兩色溪合水重流竹徑春來埽蘭樽夜不收逍遙自得意鼓腹醉中遊






　　御定全唐詩巻二百
　　欽定四庫全書
　　御定全唐詩巻二百一
　　岑參
　　奉和中書舍人賈至早朝大明宮
　　雞鳴紫陌曙光寒鶯囀皇州春色〈一作欲〉䦨金闕〈一作鏁〉曉鐘開萬戶玉階仙仗擁千官花迎〈一作明〉劒珮星初落柳拂旌旗露未乾獨有鳳皇池上客陽春一曲和皆難
　　和祠部王員外雪後早朝即事
　　長安雪後似春歸積素凝華連曙暉色借玉珂迷曉騎光添銀燭晃朝衣西山落月臨天仗北闕晴雲捧禁闈聞道仙郎歌白雪由來此曲和人稀
　　奉和〈一本有杜字〉相公發益昌
　　相公臨戎別〈一作發〉帝京擁麾持節逺橫行朝登劒閣雲隨馬夜渡巴江雨洗兵山花萬朶迎〈一作垂〉征蓋川柳千條拂〈一作撥〉去旌暫到蜀城應計日須知明主待持衡
　　秋夕讀書幽興獻兵部李侍郎
　　年紀蹉跎四十強自憐頭白始為郎雨滋苔蘚侵堦綠秋颯梧桐覆井黃驚蟬也觧求髙樹旅雁還應厭後行覽卷試穿鄰舍壁明燈何惜借餘光
　　使君席夜送嚴河南赴長水〈得時字〉
　　嬌歌急管雜青絲銀燭金杯映翠睂使君地主能相送河尹天明坐莫辭春城月出人皆醉野戍花深馬去遲寄聲報爾山翁道今日河南勝昔時
　　暮春虢州東亭送李司馬歸扶風別廬
　　柳嚲鶯嬌花復殷紅亭綠酒送君還到來函谷愁中月歸去磻谿夢裏山簾前春色應須惜世上浮名好是閒西望鄉關腸欲斷對君衫袖淚㾗斑
　　九日使君席奉餞衛中丞赴長水
　　節使橫行西〈一作東〉出師鳴弓擐甲羽林兒臺上霜風凌草木軍中殺氣傍旌旗預〈一作須〉知漢將宣威日正是胡塵欲滅時為報使君多泛菊更將絃管醉東籬
　　西掖省即事
　　西掖重雲開曙暉北山疎雨㸃朝衣千門柳色連青瑣三殿花香入紫微平明端笏陪鵷列薄暮垂鞭信馬歸官拙自悲頭白盡不如巖下〈一作石〉偃〈一作掩〉荊扉
　　首春渭西郊行呈藍田張二主簿
　　廻風度雨渭城西細草新花踏作泥秦女𡶶頭雪未盡胡公陂上日初低愁窺白髪羞微祿悔別青山憶舊谿聞道輞川多勝事玉壺春酒正堪攜
　　赴嘉州過城固縣尋永安超禪師房
　　滿寺枇杷冬着花老僧相見具袈裟漢王城北雪初霽韓信臺西日欲斜門外不須催五馬林中且聴演三車豈料巴川多勝事為君書此報京華
　　酬暢當嵩山尋麻道士見寄〈一作盧綸詩〉
　　聞逐樵夫閒看棋忽逄人世是秦時開雲種玉嫌山淺渡海傳書怪鶴遲隂洞石幢微有字古壇松樹半無枝煩君逺示青囊錄願得相從一問師
　　和刑部成員外秋夜寓直寄臺省知己
　　列宿光三署仙郎直五宵時衣天子賜廚膳大官調長樂鐘應近明光漏不遙黃門持被覆侍女捧香燒筆為題詩㸃燈緣起草挑竹喧交砌葉柳嚲拂牕條粉署榮新命霜臺憶舊寮名香播蘭蕙重價藴瓊瑤擊水翻滄海搏風透赤霄微才喜同舍何幸忽聞韶
　　送盧郎中除杭州赴任
　　罷起郎官草初分刺史符海雲迎過楚江月引歸吳城底濤聲震樓端蜃氣孤千家窺驛舫五馬飲春湖柳色供詩用鶯聲送酒須知君望鄉處枉道上姑蘇
　　奉送李賔客荊南迎親
　　迎親辭舊苑恩詔下儲闈昨見雙魚去今看駟馬歸驛帆湘水濶客舍楚山稀手把黃香扇身披萊子衣鵲隨金印喜烏傍板輿飛勝作東征賦還家滿路輝
　　送嚴維下第還江東
　　勿歎今不第似君殊未遲且歸滄洲去相送青門時望鳥指鄉逺問人愁路疑敝裘沾暮雪歸櫂帶流澌嚴子灘復在謝公文可追江臯如有信莫不寄新詩
　　六月三十〈一作十三〉日水亭送華隂王少府還縣〈得潭字〉
　　亭晩人將別池涼酒未酣關門勞夕夢仙掌引歸驂荷葉藏漁艇藤花罥客簪殘雲收夏暑新雨帶秋嵐失路情無適離懷思不堪賴茲庭戶裏別有小江潭
　　錢王岑〈一作崟〉判官赴襄陽道
　　故人漢陽使走馬向南荊不厭楚山路祗憐襄水清津頭習氏宅江上夫人城夜入橘花宿朝穿桐葉行害羣應自懾持法固須平暫得青門醉斜光速去程
　　送薛弁歸河東
　　薛侯故鄉處五老𡶶西頭歸路秦樹滅到鄉河水流看君馬首去滿耳蟬聲愁獻賦今未售讀書凡幾秋應過伯夷廟為上關城樓樓上能相憶西南指雍州
　　送薛播擢第歸河東
　　歸去新戰勝盛名人共聞鄉連渭川樹家近條山雲夫子能好學聖朝全用文弟兄負世譽詞賦超人羣雨氣醒別酒城隂低暮曛遙知出關後〈一作去〉更有一終軍
　　送陶銑棄舉荊南覲省
　　明時不愛璧浪跡東南遊何必世人識知君輕五侯采蘭度漢水問絹過荊州異國有歸興去鄉無客愁天寒楚塞雨月淨襄陽秋坐見吾道逺令人看白頭
　　送史司馬赴崔相公幕〈一作無名氏詩一作李白詩一本題上有賦得鶴三字〉
　　崢嶸丞相府清切鳳皇池羨爾瑤臺鶴髙棲瓊樹枝歸飛晴日好吟弄惠風吹正有乗軒樂初當學舞時珍禽在羅網微命若遊絲願托周南羽相銜谿水湄
　　送嚴黃門拜御史大夫再鎮蜀川兼覲省
　　授鉞辭金殿承恩戀玉墀登壇漢主用講徳蜀人思副相韓安國黃門向子期刀州重入夢劒閣再題詞春草連青綬晴花間赤旗山鶯朝送酒江月夜供詩許國分憂日榮親色養時蒼生望已久來去不應遲
　　送郭僕射節制劒南
　　鐵馬擐紅纓幡旗出禁城明王親授鉞丞相欲專征玉饌天廚送金杯御酒傾劒門乗嶮過閣道踏空行山鳥驚吹笛江猿看洗兵曉雲隨去陣夜月逐行營南仲今時往西戎計日平將心感知巳萬里寄懸旌
　　早秋與諸子登虢州西亭觀眺
　　亭髙出鳥外客到與雲齊樹㸃千家小天圍萬嶺低殘虹掛陜北急雨過關西酒榼緣青壁𤓰田傍綠谿微官何足道愛客且相攜唯有鄉園處依依望不迷
　　佐郡思舊遊〈並序〉
　　已亥歳春三月參自補闕轉起居舍人夏四月署虢州長史適見秋草涼風復來昔桓譚出為六安丞常忽忽不樂今知之矣悲州縣𤨏屑思掖垣清閒呈左右省舊遊
　　幸得趨紫殿卻憶侍丹墀史筆衆推直諫書人莫窺平生恆自負垂老此安卑同類皆先達非才獨後時庭槐宿鳥亂階草夜蟲悲白髮今無數青雲未有期
　　滅胡曲
　　都䕶新滅胡士馬氣亦麤蕭條虜塵淨突兀天山孤尚書念舊垂賜袍衣率題絶句獻上以申感謝
　　富貴情還在相逄豈間然綈袍更有贈猶荷故人憐
　　憶長安曲二章寄龎㴶
　　東望望長安正值日初出長安不可見喜〈一作但〉見長安日
　　長安何處在只在馬蹄下明日歸長安為君急走馬
　　寄韓樽
　　夫子素多疾別來未得書北庭苦寒地體內今何如
　　醉裏送裴子赴鎮西
　　醉後未能別待醒方送君看君走馬去直上天山雲
　　題井陘雙谿李道士所居
　　五粒松花酒雙谿道士家唯求縮卻地鄉路莫教賖題雲際南𡶶眼上人讀經堂〈眼公不下此堂十五年矣〉
　　結宇題三藏焚香老一𡶶雲間獨坐臥祗是對山松
　　題梁鍠城中髙居
　　髙〈一作居〉住最髙處千家恆眼前題詩飲酒後只對諸𡶶眠
　　題三會寺蒼頡造字臺
　　野寺荒臺晩寒天古木悲空堦有鳥跡猶似造書時
　　日沒賀延磧作
　　沙上見日出沙上見日沒悔向萬里來功名是何物
　　西過渭州見渭水思秦川
　　渭水東流去何時到雍州憑添兩行淚寄向故園流
　　經隴頭分水
　　隴水何年有潺潺逼路傍東西流不歇曽斷幾人腸
　　秋思
　　那知芳歳晩坐見寒葉墮吾不如腐草翻飛作螢火
　　行軍九日思長安故園〈時未收長安〉
　　強欲登髙去無人送酒來遙憐故園菊應傍戰場開
　　戲題關門
　　來亦一布衣去亦一布衣羞見關城吏還從舊路歸
　　歎白髮
　　白髮生偏〈一作太〉速交〈一作教〉人不奈何今朝兩鬢上更較數莖多
　　題平陽郡汾橋邊柳樹〈參曽居此郡八九年〉
　　此地曽居住今來宛似歸可憐汾上柳相見也依依
　　失題
　　帝鄉北近日瀘口南連蠻何當遇長房縮地到京關
　　獻封大夫破播仙凱歌六首
　　漢將承恩西破戎㨗書先奏未央宮天子預開麟閣待祗今誰數貳師功
　　官軍西出過樓蘭營幕傍臨月窟寒蒲海曉霜凝馬〈一作劍〉尾蔥山夜雪撲旌竿
　　鳴笳疊〈一作攂〉鼓擁囘軍破國平蕃昔未聞丈夫鵲印揺〈一作迎〉邊月大〈一作天〉將龍旗掣海雲
　　日落轅門鼓角鳴千羣面縛出蕃城洗兵魚海雲迎陣秣馬龍堆月照營
　　蕃軍遙見漢家營滿谷連山遍哭聲萬箭千刀一夜殺平明流血浸空城
　　暮雨旌旗濕未乾胡煙〈一作塵〉白草日光寒昨夜將軍連曉戰蕃軍只見馬空鞍
　　春興戲題贈李侯
　　黃雀始欲銜花來君家種桃花未開長安二月眼看盡寄報春風早為催
　　過燕支寄杜位
　　燕支山西酒泉道北風吹沙卷白草長安遙在日光邊憶君不見令人老
　　題苜蓿𡶶寄家人
　　苜蓿𡶶邊逄立春胡蘆河上淚沾巾閨中只是空相憶不見沙場愁殺人
　　玉關寄長安李主簿
　　東去長安萬里餘故人何惜一行書玉關西望堪腸斷況復明朝是歳除
　　武威送劉判官赴磧西行軍
　　火山五月行人少看君馬去疾如鳥都䕶行營太白西角聲一動胡天曉
　　虢州後亭送李判官使赴晉絳〈得秋字〉
　　西原驛路掛城頭客散紅亭雨未收君去試看汾水上白雲猶似漢時秋
　　五月四日送王少府歸華隂〈得留字〉
　　仙掌分明引馬頭西看一㸃是關樓五月也須應到舍知君不肯更淹留
　　原頭送范侍御〈得山字〉
　　百尺原頭酒色殷路傍驄馬汗斑斑別君祗有相思夢遮莫千山與萬山
　　送李明府赴睦州便拜覲太夫人
　　手把銅章望海雲夫人江上泣羅帬嚴灘一㸃舟中月萬里煙波也夢君
　　虢州西山亭子送范端公〈得濃字〉
　　百尺紅亭對萬𡶶平明相送到齋鐘驄馬勸君皆卸卻使君家醞舊來濃
　　奉送賈侍御使江外
　　新騎驄馬復承恩使出金陵過海門荊南渭北難相見莫惜衫襟着酒㾗
　　崔倉曹席上送殷寅充石相判官赴淮南
　　清淮無底綠江深宿處津亭楓樹林駟馬欲辭丞相府一樽須盡故人心
　　送崔子還京
　　匹馬西從天外歸揚鞭只共鳥爭飛送君九月交河北雪裏題詩淚滿衣
　　酒泉太守席上醉後作
　　酒泉太守能劒舞髙堂置酒夜擊鼓胡笳一曲斷人腸座上相看淚如雨
　　題觀樓
　　荒樓荒井閉空山關令乗雲去不還羽蓋霓旌何處在空留藥臼向人間
　　草堂村尋羅生不遇
　　數株谿柳色依依深巷斜陽暮鳥飛門前雪滿無人跡應是先生出未歸
　　山房春事二首
　　風恬日煖蕩春光戲蝶遊蜂亂入房數枝門柳低衣桁一片山花落筆牀
　　梁園日暮亂飛鴉極目蕭條三兩家庭樹不知人死〈一作去〉盡春來還發舊時花
　　逄入京使
　　故園東望路漫漫雙袖龍鍾淚不乾馬上相逄無紙筆憑君傳語報平安
　　過磧
　　黃沙磧裏客行迷四望雲天直下低為言地盡天還盡行到安西更向西
　　磧中作
　　走馬西來欲到天辭家見月兩囘圓今夜不知何處宿平沙萬里絶人煙
　　赴北庭度隴思家
　　西向輪臺萬里餘也知鄉信日應疎隴山鸚鵡能言語為報家人數寄書
　　胡歌
　　黑姓蕃王貂䑕裘葡萄宮錦醉纒頭關西老將能苦戰七十行兵仍未休
　　趙將軍歌
　　九月天山風似刀城南獵馬縮寒毛將軍縱博場場勝賭得單于貂䑕袍
　　醉戲竇子美人
　　朱脣一㸃桃花殷宿妝嬌羞偏髻鬟細看只似陽臺女醉着莫許歸巫山
　　秋夜聞笛
　　天門街西聞搗帛一夜愁殺湘南客長安城中百萬家不知何人吹夜笛
　　戲問花門酒家翁
　　老人七十仍沽酒千壺百甕花門口道傍榆莢仍似錢摘來沽酒君肯否
　　春夢
　　洞房〈一作庭〉昨夜春風起故人尚隔〈一作遙憶美人〉湘江水枕上片時春夢中行盡江南數千里
　　冬夕
　　浩汗霜風刮天地溫泉火井無生意澤國龍蛇凍不伸南山痩柏消殘翠
　　句
　　初程莫早發且宿灞橋頭〈陸游嘗稱此句至工〉

　　御定全唐詩巻二百一
<集部,總集類,御定全唐詩>
　　欽定四庫全書
　　御定全唐詩巻二百二
　　沈宇
　　沈宇太子洗馬詩三首
　　武陽送別
　　菊黃蘆白雁初飛羌笛胡笳淚滿衣送君腸斷秋江水一去東流何日歸
　　𢷬衣
　　日暮逺天青霜風入後庭洞房寒未掩砧杵夜泠泠
　　代閨人
　　楊栁青青鳥亂吟春風〈一作花〉香靄洞房深百花簾下朝窺鏡明月窓前夜理琴
　　張鼎
　　張鼎司勲員外郎詩三首
　　江南遇雨
　　江天寒意少冬月雨仍飛出戶愁為聽従風灑客衣旅
　　魂驚處斷鄉信意中微幾日應晴去孤舟且欲歸
　　鄴城引
　　君不見漢家失統三靈變魏武爭雄六龍戰盪海吞江制中國迴天運斗應南面隱隱都城紫陌開迢迢分野黃星見流年不駐漳河水明月俄終鄴國〈一作城〉宴文章猶入管新帷座空銷狐兔塵可惜望陵歌舞處松風四面暮愁人
　　僧舍小池
　　引出白雲根潺潺漲蘚痕冷光揺砌錫疎影露枝猿浄帶凋霜葉香通洗藥源貝多文字古宜向此中翻薛竒童〈一作章〉
　　薛竒童大理司直詩七首
　　擬古
　　沙塵朝蔽日失道還相遇寒影波上雲秋聲月前樹川氣生暁夕野隂乍煙霧沈沈滮池水人馬不敢渡吮癰世所薄挾纊恩難顧不見古時人中宵淚橫注
　　和李起居秋夜之作
　　過庭聞禮日趨侍記言回獨臥玉窓前巻簾殘雨來髙秋南斗轉涼夜北堂開水影入朱戶螢光生緑苔簡成良史筆年是洛陽才莫重白雲意時人許上台
　　吳聲子夜歌〈一作崔國輔詩題雲古意〉
　　浄掃黃金堦飛霜皓〈一作皎〉如雪下簾彈箜篌不忍見秋月
　　塞下曲
　　驕虜初南下煙塵暗國中獨召李將軍夜開甘泉宮一身許明主萬里總元戎霜甲臥不暖夜半聞邉風胡天早飛雪荒徼多轉蓬寒雲覆水重秋氣連海空金鞍誰家子上馬鳴角弓自是幽并客非論愛立功
　　雲中行
　　雲中小兒吹金管向晩因風一川滿塞北雲髙心己悲城南木落腸堪斷憶昔魏家都此方涼風觀前朝百王千門暁映山川色雙闕遙連日月光舉杯稱夀永相保日夕歌鐘徹清昊將軍汗馬百戰塲天子射獸五原草寂寞金輿去不歸陵上黃塵滿路飛河邉不語傷流水川上含情歎落暉此時獨立無所見日暮寒風吹客衣
　　楚宮詞〈一作怨詩〉二首
　　禁苑春風起流鶯繞合歡玉窓通日氣珠箔捲輕寒楊葉垂隂砌梨花入井闌君王好長袖新作舞衣寛日晩梧桐落微寒入禁垣月懸三雀觀霜度萬秋門豔舞矜新寵愁容泣舊恩不堪深殿裏簾外欲黃昏楊諌
　　楊諌永樂丞詩二首
　　長孫十一東山春夜見贈
　　故人謝城闕揮手碧雲期谿月照隱處松風生興時舊林日雲暮芳草嵗空滋甘與子成夢請君同所思
　　贈知已
　　江南折芳草江北贈佳期江濶水復急過江常苦遲蘋白蘭葉青恐度先香時美人碧雲外寧見長相思張萬頃
　　張萬頃開寳間進士詩三首
　　東溪待蘇戶曹不至
　　洛陽城東伊水西千花萬竹使人迷臺上栁枝臨岸低門前荷葉與橋齊日暮待君君不見長風吹雨過青溪
　　登天目山下作
　　去嵗離秦望今冬使楚關淚添天目水髮變海頭山別母烏南逝辭兄雁北還宦遊偏不樂長為憶慈顔
　　送裴少府
　　夕膳望〈一作思〉東周晨裝不少留酒中同樂事關外越離憂座濕秦山雨庭寒渭水秋何當鷹隼擊來拂故林游沈頌
　　沈頌無錫尉詩六首
　　旅次灞亭
　　閒琴開旅思清夜有愁心圓月正當戶微風猶在林蒼茫孤亭上厯亂多秋音言念待明發東山幽意深
　　春旦歌
　　常聞嬴女玉簫臺奏曲情深彩鳳來欲登此地銷歸恨卻羨雙飛去不回
　　早發西山
　　遊子空有懐賞心杳無路前程數千里乗夜連輕馭繚繞松篠中蒼茫猶未曙遙聞孤村犬暗指人家去疲馬懐澗泉征衣犯霜露喧呼谿鳥驚沙上或鶱翥娟娟東岑月照耀獨歸慮
　　送人還吳
　　人心不忘鄉矧余客己久送君江南去秋醉洛陽酒贈言幽徑蘭別思河堤栁征帆暮風急望望空延首
　　送金文學還日東
　　君家東海東君去因秋風漫漫指鄉路悠悠如夢中煙霧積孤島波濤連太空冐險當不懼皇恩措爾躬
　　衛中作
　　衛風愉豔宜春色淇水清泠增暮愁總使榴花能一醉終湏萱草暫忘憂
　　梁鍠
　　梁鍠官執㦸天寳中人詩十五首
　　天長節
　　日月生天久年年慶一迴時平祥不去夀逺節長來連吹千家笛同朝百郡杯願持金殿鏡處處照遺才
　　長門怨
　　妾命何偏薄君王去不歸欲令遙見悔樓上試春衣空殿㸔人入深宮羨鳥飛翻悲因買賦索鏡照空輝
　　美人春臥〈一作怨〉
　　妾家巫峽陽羅幌〈一作帳〉寢蘭堂〈一作銀牀〉曉日臨窓久春風引夢長落釵仍掛〈一作猶罥〉鬢微汗欲消黃縦使朦朧覺魂猶逐楚王
　　名姝詠
　　阿嬌年未多弱體性能和怕重愁拈鏡憐輕喜曳羅臨津雙洛浦對月兩嫦娥獨有荊王殿時時暮雨過
　　豔女詞
　　露井桃花發雙雙燕並飛美人姿態裏春色上羅衣自愛頻開鏡時羞欲掩扉不知行路客遙惹五香歸
　　狷氏子
　　杏梁初照日碧玉後堂開憶事臨妝笑春嬌滿鏡含聲歌扇舉顧影舞腰迴別有佳期處青樓客夜來
　　戲贈歌者
　　白晳歌童子哀音絶又連楚妃臨扇學盧女隔簾傳曉燕喧喉裏春鶯囀舌邊若逄漢武帝還是李延年
　　七夕汎舟
　　雲端有靈匹掩映拂妝臺夜久應揺珮天髙響不來片歡秋始展殘夢曉翻催卻怨填河鵲留橋又不〈一作欲〉迴
　　崔駙馬宅詠畫山水扇
　　畫扇出秦樓誰家贈列侯小含吳剡縣輕帶楚揚州揜作山雲暮揺成隴樹秋坐來傳與客漢水又迴流
　　觀王美人海圗障子
　　宋玉東家女常懐物外多自従圗渤海誰為覔湘娥白鷺棲脂粉頳魴躍綺羅仍憐轉嬌眼別恨一橫波
　　聞百舌鳥
　　百舌聞他郡間關媚物華斂形藏一葉分響出千花坐愛時褰幌行藏或駐車不湏應獨感三載已辭家
　　省試方士進恆春草
　　東吳有靈草生彼剡谿傍既亂莓苔色仍連䓿蓞香掇之稱逺士持以奉明王北闕顔彌駐南山夀更長金膏徒騁妙石髄莫矜良倘使霑涓滴還游不死方
　　代征人妻喜夫還
　　征夫走馬發漁陽少婦含嬌開洞房千日廢還掛鏡數年塵面再新妝春風喜出今朝戶明月虛眠昨夜牀莫道幽閨書信隔還衣總是舊時香
　　贈李中華
　　莫向嵩山去神仙多誤人不如朝魏闕天子重賢臣詠木老人〈一作傀儡吟一作詠窟磊子人　明皇雜録雲李輔國矯制遷明皇西宮戚戚不樂日一蔬食嘗詠此詩或雲明皇所作〉
　　刻木牽絲作老翁雞皮鶴髮與真同湏臾弄罷寂無事還似人生一夢中
　　句
　　堂髙憑上望宅廣乗車行〈詠郭令公宅見封氏見聞錄〉










　　御定全唐詩巻二百二
　　欽定四庫全書
　　御定全唐詩巻二百三
　　杜儼
　　杜儼新安丞詩一首
　　客中作
　　書劍催人不暫閒洛陽羈旅復秦關容顔嵗嵗愁邊改鄉國時時夢裏還
　　趙良器
　　趙良器兵部員外詩二首
　　三月三日曲江侍宴
　　聖祖發神謀靈符葉帝求一人光錫命萬國荷時休雷解圜丘畢雲需曲水遊岸花迎歩輦仙仗擁行舟睿藻天中降恩波海外流小臣同品物陪此樂皇猷
　　鄭國夫人輓歌詞
　　淑徳延公胄宜家接帝姻桂宮男掌僕蘭殿女昇嬪恩澤昭前命盈虛變此辰百年今已矣彤管列何人黃麟
　　黃麟金部員外郎詩一首
　　郡中客舎
　　蟲響亂啾啾更人正數籌魂歸洞庭夜霜臥洛陽秋微月有時隱長河到暁流起來還囑雁鄉信在吳洲郭向
　　郭向太子尉詩一首
　　途中口號〈一作盧僎詩〉
　　抱玉三朝楚懐書十上秦年年洛陽陌花鳥弄歸人郭良
　　郭良金部員外郎詩二首
　　題李將軍山亭
　　鳳轄將軍位龍門司𨽻家衣冠為隱逸山水作繁華徑出重林草池揺兩岸花誰知貴公第〈一作子〉亭院有煙霞
　　早行
　　早行星尚在數里未天明不辨雲林色空聞風水聲月従山上落河入斗間橫漸至重門外依稀見洛城王喬
　　王喬安定太守詩一首
　　過故人舊宅
　　故人軒騎罷歸來舊宅〈一作國〉園林閑不開唯餘挾瑟樓中婦哭向平生歌舞臺
　　徐九臯
　　徐九臯河隂尉詩五首
　　關山月
　　玉塞抵長城金徽暎髙闕遙心萬餘里直望三邉月霜靜影逾懸露晞光漸沒思君不可見空歎將焉歇
　　戰城南
　　塞北狂胡旅城南敵漢圍巉嵒一鼓氣㧞利〈一作刺〉五兵威虜騎瞻山哭王師拓地飛不應湏寵戰當遂勒金徽〈一作微〉
　　詠史
　　亡國秦韓代榮身劉項年金槌擊政後玉斗碎増前聖主稱三傑明離保四賢已申黃石祭方慕赤松仙
　　途中覽鏡
　　四海遊長倦百年愁半侵賴窺明鏡裏時見丈夫心
　　送部四鎮人往單于別知故
　　天下今無事雲中獨未寧忝驅更戍卒方逺送〈一作送逺〉邉庭馬飲長城水軍占太白星國恩行可報何必守經營閻寛
　　閻寛醴泉尉詩五首
　　松滋江北阻風
　　江風久未歇山雨復相仍巨浪天涯起餘寒川上凝憂人勞夕惕鄉事憊晨興逺聽知音駭誠哉不可陵
　　曉入宜都渚
　　問俗周楚甸川行眇江潯興隨曉光發道㑹春言深回眺佳氣象逺懐得山林佇應舟楫用曷務歸閒心
　　古意
　　庭樹發華滋瑤草復葳蕤好鳥飛相従愁人深此時天中有靈匹日夕嚬蛾眉願逐飄風花千里入遙帷心逝愛不見空歌悲莫悲
　　春宵覽月
　　月生東荒外天雲收夕隂愛見澄清景象吾虛白心耳目靜無譁神超道性深乗興得至樂寓言因永吟
　　秋懐
　　下帷長日盡虛館早涼生芳草猶未薦如何蜻蛚鳴秋風已振衣客去何時歸為問當途者寧知心有違李收〈一作牧〉
　　李收右武衛〈一作左威衛〉錄事詩二首
　　和中書侍郎院壁畫雲
　　粉壁畫雲成如能上太清影従霄漢發光照掖垣明暎篠多幽趣臨軒得野情獨思作霖雨流潤及生靈
　　幽情
　　幽人惜春暮潭上折芳草佳期何時還欲寄千里道程彌綸
　　程彌綸開寳間進士詩一首
　　懐魯
　　曲阜國尼丘山周公邈難問夫子猶啟關履風雩兮若見游夏興兮魯顔天孫天孫何為今兮學且難負星明而東〈一無東字〉遊閑閑
　　屈同仙〈一作屈同〉
　　屈同仙千牛兵曹詩二首
　　燕歌行
　　君不見〈一本無此三字〉漁陽八月塞草腓征人相對併思歸雲和朔氣連天黒〈一作暗〉蓬雜驚〈一作胡〉沙散野飛是時天地隂埃遍瀚海龍城皆習〈一作血〉戰兩軍鼓角暗相聞四面旌旗㸔不見昭君逺嫁已年多戎狄無厭不復〈一作尚不〉和漢兵候月秋防塞胡騎椉氷夜渡河河塞東西萬餘里地與京華不相似燕支山下〈一作上〉少春〈一作光〉暉黃沙磧裏無流水金戈玉劍十年征紅粉青樓多怨情厭向殊鄉〈一作方〉久離別秋來愁聽𢷬衣聲
　　烏江女
　　越豔誰家女朝遊江岸傍青春猶未嫁紅粉舊來娼錦袖盛朱橘銀鉤摘紫房見人羞不語回艇入溪藏豆盧復
　　豆盧復前崇𤣥生詩二首
　　昌年宮之作〈一本無之字〉
　　但有離宮處君王每不居旗門芳草合輦路小〈一作老〉槐疎殿閉山煙滿窓凝野靄虛豐年多望幸春色待鑾輿
　　落第歸鄉留別長安主人
　　客裏愁多不記春聞鶯始歎栁條新年年下第東歸去羞見長安舊主人
　　荊冬倩
　　荊冬倩校書郎詩一首
　　奉試詠青
　　路闢天光逺春還月道臨草濃河畔色槐結路邉隂未映君王史先標胄子襟經明如可拾自有致雲心梁洽
　　梁洽開寳間進士詩一首
　　觀漢水
　　發源自嶓冡東注經襄陽一道入溟渤別流為滄浪求思詠游女投弔悲昭王水濵不可問日暮空湯湯鄭紹
　　鄭紹武進尉詩一首
　　遊越溪
　　溪水碧悠悠猨聲斷客愁漁潭逄釣楫月浦值孤舟訪泊隨煙火迷途視鬥牛今宵越鄉意還取醉忘憂朱斌
　　朱斌處士詩一首
　　登樓〈一作王之渙詩〉
　　白日依山盡黃河入海流欲窮千里目更上一重樓梁徳裕
　　梁徳裕四門助教詩二首
　　感寓二首
　　彩雲呈瑞質五色發人寰獨作龍虎狀孤飛天地間隱隱臨北極峩峩象南山恨在帝鄉外不逄枝葉攀幽澗生蕙若幽渚老江蘺榮落人不見芳香徒爾為不及緑萍草生君紅蓮池左右美人弄朝夕春風吹葉洗玉泉水珠清湛露滋心亦願如此託君君不知
　　常非月
　　常非月西河尉詩一首
　　詠談容娘
　　舉手整花鈿翻身舞錦筵馬圍行處匝人壓〈一作簇〉㸔場圓歌要〈一作索〉齊聲和情教細語傳不知心大小容得許多憐
　　張良璞
　　張良璞長安尉詩一首
　　覽史
　　享年八十已厯數窮蒼生七虎門源上咆哮關內鳴建都用鶉宿設險因金城舜曲煙火起汾河珠翠明海雲引天仗朔雪留邉兵作孽人怨久其亡鬼信盈素靈感劉季白馬従子嬰昏虐不務徳百代無芳聲
　　孫欣
　　孫欣開寳間人詩一首
　　奉試冷井詩
　　仙闈井初鑿靈液沁〈一作忽〉成泉色湛青苔裏寒凝紫綆邉銅瓶向影落玉甃抱虛圓永願調神鼎堯時泰萬年王羨門
　　王羨門開寳間人詩一首
　　都中閒居
　　君王巡海內北闕下明雲物天中少煙花嵗後來河従御苑出山向國門開寂寞東京裏空留賈誼才芮挺章
　　芮挺章國子進士天寳三年編國秀集集中並載挺章詩二首
　　江南弄
　　春江可憐事最在美人家鸚鵡能言鳥芙蓉巧笑花地〈一作馬〉銜金作埒水抱玉為沙薄晩青絲騎長鞭赴狹斜
　　少年行
　　任氣稱張放銜㤙在少年玉階朝就日金屋夜升天軒騎青雲際笙歌緑水邉建章明月好留醉伴風煙樓頴
　　樓頴天寳中進士作國秀集序詩五首
　　伊水門
　　朝渉伊水門伊水入門流愜心乃成興澹然汎孤舟霏微傍青靄容與隨白鷗竹隂交前浦栁花媚中洲日落隂雲生彌覺茲路幽聊以恣所適此外知何求
　　東郊納涼憶左威衛李録事收昆季太原崔㕘軍三首〈並序〉
　　僕三伏於通化門東北數里避暑之地地即故倅天官顧公之舊林今貮宰君李公之別業右抵禁籞斜界沁園空水相輝歩虹橋而下視竹木交映弄仙櫂而傍窺足滌煩襟陶蒸暑獨往成興恨不與數公共之率然有作因以見意
　　水竹誰家宅幽庭向苑門今知季倫沼舊是辟疆園飢鷺窺魚靜鳴鴉帶子喧興成秪自適欲白返忘言納涼每選地近得青門東林與繚垣接池將沁水通枝交帝女樹橋映美人虹想是忘機者悠悠在興中林間求適意池上得清飈稍稍斜回檝時時一度橋水光壁際動山影浪中揺不見李元禮神仙何處要
　　西施石
　　西施昔日浣紗津石上青苔思殺人一去姑蘇不復返岸旁桃李為誰春
　　李康成
　　李康成天寳中與李杜同時其赴使江東劉長卿有詩送之嘗撰玉臺後集自陳後主隋煬帝江總庾信沈宋王楊盧駱而下二百九人詩六百七十首彚為十巻自載其詩八篇今存四首
　　江南行
　　楊栁青青鶯欲啼風光揺蕩緑蘋齊金陵城頭日色低日色低情難極水中鳧鷖雙比翼〈文苑英華首有梅花落好使香車度二句〉
　　采蓮曲
　　采蓮去月沒春江曙翠鈿〈一作釵〉紅袖水中央青荷蓮子雜衣香雲起風生歸路長歸路長那得久各迴船兩揺手
　　玉華仙子歌
　　紫陽仙子名玉華珠盤承露餌丹砂轉態凝情五雲裏嬌顔千嵗芙蓉花紫陽綵女矜無數遙見玉華皆掩嫭髙堂初日不成妍洛渚流風徒自憐璇階霓綺閣碧題霜羅幕仙娥桂樹長自春王母桃花未甞落上元夫人賔上清深宮寂厯厭層城解佩空憐鄭交甫吹簫不逐許飛瓊溶溶紫庭歩渺渺瀛臺路蘭陵貴士謝相逄濟北書生尚迴顧滄洲傲吏愛金丹清心迴望雲之端羽蓋霓裳一相識傳情寫念長無極長無極永相隨攀霄厯金闕弄影下瑤池夕宿紫府雲母帳朝餐𤣥圃崑崙芝不學蘭香中道絶卻教青鳥報相思
　　自君之出矣〈樂府作辛𢎞智誤〉
　　自君之出矣吹絶無聲思君如百草撩亂逐春生
　　句
　　因緣茍㑹合萬里猶同鄉運命倘不諧隔壁無津梁〈經籍攷雲康成編玉後集中間自載其詩八首如河陽居家女長篇一首押五十二韻若欲與木蘭及孔雀東南飛之作方駕者末四句云云亦佳〉





　　御定全唐詩巻二百三
　　欽定四庫全書
　　御定全唐詩巻二百四
　　楊賁
　　楊賁天寳三年登第詩一首
　　時興
　　貴人昔未貴咸願顧寒微及自登樞要何曽問布衣平明登紫閣日晏下彤闈擾擾路傍子無勞歌是非李清
　　李清登天寳十二年進士第詩一首
　　詠石季倫
　　金谷繁華石季倫只能謀富不謀身當時縦與緑珠去猶有無窮歌舞人
　　陳季
　　陳季天寳十五年及第詩二首
　　鶴警露
　　南國商飈動東臯野鶴鳴溪松寒暫宿露草滴還驚欲
　　有髙飛意空聞召侶情風間傳藻質月下引清聲未假摶扶勢焉知羽翼輕吾君開太液願得應皇明
　　湘靈鼓瑟
　　神女泛瑤瑟古祠嚴野亭楚雲來泱漭湘水助清泠妙指微幽契繁聲入杳冥一彈新月白數曲暮山青調苦荊人怨時遙帝子靈遺音如可賞試奏為君聽
　　王邕
　　王邕天寳進士詩二首
　　湘靈鼓瑟
　　寳瑟和琴韻靈妃應樂章依稀聞促柱髣髴夢新妝波外聲初發〈一作新度〉風前曲正長淒清〈一作涼〉和萬籟斷續繞三湘轉覺雲山逈空懐杜若芳誰能傳此意雅奏在宮商
　　嵩山望幸
　　峻極位何崇方知造化功降靈逄聖主望幸表維嵩隱映連青壁嵯峨向碧空象車因葉瑞龍駕願升中萬嵗聲長在千巖氣轉雄東都歌盛事西笑佇皇風
　　荘若訥
　　荘若訥天寳進士詩一首
　　湘靈鼓瑟
　　帝子鳴金瑟餘聲〈一作音〉自抑揚悲風絲上斷流水曲中長出沒遊魚聽逶迤彩鳳翔微音時〈一作初〉扣徴雅韻乍含商神理誠難測幽情詎可量至今聞古調應恨滯三湘
　　魏璀
　　魏璀天寳進士詩一首
　　湘靈鼓瑟
　　瑤瑟多哀怨朱且莫聽扁舟三楚客藂竹二妃靈淅瀝聞餘響依稀欲辨形柱間寒水碧曲裏暮山青良馬悲銜草遊魚思繞萍知音若相遇終不滯南溟
　　王𩔪
　　王𩔪永州太守詩一首
　　懐素上人草書歌〈一本作王邕詩今従統籖另編〉
　　衡陽雙峽揷天峻青壁巉巉萬餘仞此中靈秀衆所知草書獨有懐素竒懐素身長五尺四嚼湯誦咒吁可畏銅缾錫杖倚閒庭斑管秋毫多逸意或粉壁或綵牋蒲葵絹素何相鮮忽作風馳如電掣更㸃飛花兼散雪寒猨飲水撼枯藤壯士拔山伸勁鐡君不見張芝昔日稱獨賢君不見近日張旭為老顛二公絶藝人所惜懐素傳之得真跡崢嶸蹙出海上山突兀狀成湖畔石一縦又一橫一歌又一傾臨江不羨飛帆勢下筆長為驟雨聲我牧此州喜相識又見草書多慧力懐素懐素不可得開巻臨池轉相憶
　　竇冀
　　竇冀官御史詩一首
　　懐素上人草書歌
　　狂僧揮翰狂且逸獨任天機摧格律龍虎慚因㸃畫生雷霆卻避鋒鋩疾魚牋絹素豈不貴只嫌侷促兒童戲粉壁長廊數十間興來小豁胸〈一作心〉襟氣長幼集賢豪至枕糟籍麴猶半醉忽然絶叫三五聲滿壁縦橫千萬字吳興張老爾莫顛葉縣公孫我何謂如熊如羆不足比如虺如蛇不足擬涵物為動鬼神泣狂風入林花亂起殊形怪狀不易說就中驚燥尤枯絶邉風殺氣同烈崩槎臥木爭摧折塞草遙飛大漠霜胡天亂下隂山雪偏㸔〈一作有〉能事轉新竒郡守王公同賦詩枯藤勁鐵媿三舎驟雨寒猨驚一時此生絶藝人莫測假此常為䕶持力連城之璧不可量五百年知草聖當
　　魯收
　　魯收大厯時人詩一首
　　懐素上人草書歌
　　吾觀文士多利用筆精墨妙誠堪重身上藝能無不通就中草聖最天縦有時興酣發神機抽毫㸃〈一作吮〉墨縦橫揮風聲吼烈隨手起龍蛇迸落空壁飛連拂數行勢不絶藤懸查蹙生竒節劃然放縦驚雲濤或時頓挫縈毫髪自言轉腕無所拘大笑羲之用陣圗狂來紙盡勢不盡投筆抗聲連叫呼信知鬼神助此道墨池未盡書已好行路談君口不容滿堂觀者空絶倒所恨時人多笑聲唯知賤實〈一作寶〉翻貴名觀爾向來三五字顛竒何謝張先生
　　朱逵〈一作遙〉
　　朱逵處士詩一首
　　懐素上人草書歌
　　幾年出家通宿命一朝卻憶臨池聖轉腕摧鋒増崛﨑秋毫繭紙常相隨衡陽客舍來相訪連飲百杯神轉王忽聞風裏度飛泉紙落紛紛如跕鳶形容脫畧真如助〈一作脫落任真助〉心思周㳺在何處筆下惟看激電流字成只畏盤龍去怪狀崩騰若轉蓬飛絲厯亂如迴風長松老死倚雲壁蹙浪相翻驚海鴻於今年少尚如此厯覩〈一作觀〉逺代無倫比妙絶當動鬼神泣崔蔡幽魂更心死許瑤
　　許瑤官御史詩一首
　　題懐素上人草書
　　志在新竒無定則古瘦灕纚半無墨醉來信手兩三行醒後卻書書不得











　　御定全唐詩巻二百四
　　欽定四庫全書
　　御定全唐詩巻二百五
　　包佶
　　包佶字幼正天寳六年及進士第累官諫議大夫坐善元載貶嶺南劉晏奏起為汴東兩稅使晏罷以佶充諸道鹽鐵輕貨錢物使遷刑部侍郎改祕書監封丹陽郡公詩一巻
　　祀風師樂章
　　迎神
　　太皡御氣句芒肇功蒼龍青旗爰候祥風律以和應神以感通鼎爼脩蠁時惟禮崇
　　奠幣登歌
　　㫖酒告潔青蘋應候禮陳瑤幣樂獻金奏彈自昔解凍惟舊仰瞻肹蠁羣祥來湊
　　迎爼酌獻
　　徳盛昭臨迎拜巽方爰候發生式薦馨香酌醴具舉工cq=368
　　歌再揚神歆入律恩降百祥
　　亞獻終獻
　　膋薌備玉帛陳風動物樂感神三獻終百神臻草木榮天下春
　　送神
　　微穆敷華能應節飄揚發彩宜行慶送迎〈一作迎送〉靈駕神心饗跪拜靈壇禮容盛氣和草木發萌芽徳暢禽魚遂翔泳永望翠蓋逐流雲自茲率土調春令
　　祀雨師樂章
　　迎神
　　陟降左右誠達幽圓作解之功樂惟有年雲軿戾止灑霧飄煙惟馨展禮爰列豆籩
　　奠幣登歌
　　嵗正朱明禮布𤣥制惟樂能感與神合契隂霧離披靈馭揺裔膏澤之慶期於稔嵗
　　迎爼酌獻
　　陽開幽蟄躬奉鬱鬯禮備節應震來靈降動植求聲飛沈允望時康氣茂惟神之貺
　　亞獻終獻
　　奠既備獻將終神行令瑞飛空迎乾徳祈嵗功乗煙燎儼従風
　　送神
　　整駕升車望寥廓垂隂薦祉蕩昬氛饗時靈貺僾如在樂罷餘聲遙可聞飲福陳誠禮容備撤爼終獻曙光分跪拜臨壇結空想年年應節候油雲
　　答竇拾遺臥病見寄
　　今春扶病移滄海幾度承恩對白花送客屢聞簾〈一作簷〉外鵲銷愁已辨酒中虵瓶開枸杞懸泉水鼎鍊芙蓉伏火砂誤入塵埃牽吏役羞將簿領到君家
　　對酒贈故人
　　扶起離披菊霜輕喜重開醉中驚老去笑裏覺愁來月送人無盡風吹浪不回感時將有寄詩思澀難裁同李吏部伏日口號呈元庻子路中丞
　　火炎逄六月金伏過三庚幾度衣裳汗〈一作澣〉誰家枕簟清頒冰無下位裁扇有髙名吏部還開甕殷勤二客情〈一作卿〉
　　嶺下臥疾寄劉長卿員外
　　唯有貧兼病能令親愛疎嵗時供放逐身世付空虛脛弱秋添絮頭風曉廢梳波瀾喧衆口藜藿靜吾廬䘮馬思開卦占鴞嬾發書十年江海隔離恨子知予
　　戲題諸判官㕔壁
　　六十老翁無〈一作何〉所取二三君子不相遺願留今日交歡意直到隳官謝病時
　　酬兵部李侍郎晩過東㕔之作〈時自刑部侍郎拜祭酒〉
　　酒禮慙先祭刑書已曠官詔馳黃紙速身在絳紗安聖位登堂靜生徒跪席寒庭槐暫揺落幸為入春㸔
　　昭徳皇后輓歌詞
　　西汜馳暉過東園別路長嵗華唯隴柏春事罷公桑⻱兆開泉戸禽巢閉畫梁更聞哀禮過明詔制心䘮
　　秋日過徐氏園林
　　回塘分越水古樹積吳煙掃竹催鋪席垂蘿待繫船鳥窺新罅栗⻱上半攲蓮屢入忘歸地長嗟俗事牽
　　雙山過信公所居
　　遙禮前朝塔微聞後夜鐘人間第四祖雲裏一雙𡶶積雨封苔徑多年亞石松傳心不傳法誰可繼髙蹤
　　尚書宗兄使過詩以奉獻
　　洛下交親滿歸閒意有餘翻嫌舊坐宅卻駕所〈一作新〉懸車腹飽山僧供頭輕侍婢梳上官唯揖讓半祿代耕鉏雨散三秋別風傳一字書勝遊如可繼還欲並園廬
　　抱疾謝李吏部贈訶黎勒葉
　　一葉生西徼齎來上海查嵗時經水府根本別天涯方士真難見商胡輒自誇此香同異域㸔色勝仙家茗飲暫調氣梧丸喜伐邪幸䝉袪老疾深願駐韶華
　　奉和栁相公中書言懐
　　運籌時所貴前席禮偏深羸駕歸貧宅攲冠出禁林鳳巢方得地牛喘最關心雅望期三入東山未可尋
　　客自江南話過亡友朱司議故宅
　　交臂多相共〈一作失〉風流憶此人海翻移里巷書蠧積埃塵奉佛棲襌久辭官上疏頻故來分半宅惟是舊交親
　　酬於侍郎湖南見寄十四韻
　　桂嶺千崖斷湘流一𣲖通長沙今賈傅東海舊於公章甫經殊俗離騷繼雅風金閨文作字玉匣氣成虹翰墨時招〈一作無〉侶丹青夙在公〈一作工〉主㤙留左掖人望積南宮巧拙循名異浮沈顧位同九遷歸上畧三已契愚衷責謝庭中吏〈一作禮〉悲寛塞上翁楚材欣有適燕石愧無功山暁重嵐外林春苦霧中雪花翻海鶴波影倒江楓去札頻逄信回帆早掛空避賢方有日非敢愛微躬
　　朝拜元陵
　　宮前石馬對中𡶶雲裏金鋪閉幾重不見露盤迎曉日唯聞木斧扣寒松
　　發襄陽後卻寄公安人
　　揮淚送迴人將書報所親晩年多疾病中路有風塵王粲頻徴楚君㤙許入秦還同星火去馬上別江春
　　立春後休沐
　　心與青春背新年亦掩扉漸窮無相學惟避不材譏積病攻難愈銜㤙報轉微定知書課日優詔許辭歸
　　宿廬山贈白鶴觀劉尊師
　　蒼蒼五老霧中壇杳杳三山洞裏官手䕶崑崙象牙簡心推霹靂棗枝盤春飛雪粉如〈一作加〉毫潤曉漱瓊膏冰齒寒漸恨流年筋力少惟思露冕事星冠
　　觀壁畫九想圗
　　一世榮枯無異同百年哀樂入歸空夜䦨鳥鵲相爭處林下真僧在定中
　　送日本國聘賀使晁巨卿東歸
　　上才生下國東海是西鄰九譯蕃君使千年聖主臣野情偏得禮木性本含真〈一作仁〉錦帆乗風轉金裝照地新孤城開蜃閣曉日上朱輪早識來朝嵗塗山玉帛均
　　顧著作宅賦詩
　　幾年江海煙霞乗醉一到京華已覺不嫌羊酪誰能長守兔罝脫巾偏招相國逄竹便認吾家各在芸臺閣裏煩君日日登車
　　近獲風痺之疾題寄所懐
　　病夫將已矣無可答君㤙衾枕同羇客圗書委外孫久來従吏道常欲奉空門疾走機先息攲行力漸煩無醫能卻老有變是遊魂鳥宿還依伴蓬飄莫問根寓形齊指馬觀境制心猨唯借南榮地清晨暫負暄
　　奉和常閣老晩秋集賢院即事寄贈徐薛二侍郎
　　袐殿掖垣西書樓苑樹齊秋煙凝縹帙曉色上璇題門接承明近池連太液低疎鐘文馬駐繁葉綵禽棲職美綸將綍榮深組及珪九霄偏眷顧三事早提攜對案臨青玉窺書捧紫泥始歡新遇重還〈一作懐〉惜舊遊暌左宦登吳岫分家渡越溪賦中頻歎鵩卜處幾聽雞望闕應多戀臨津不用迷柏梁思和曲朝夕候金閨
　　酬顧況見
　　于越城邉楓葉髙〈一作落〉楚人書裏離騷寒江鸂鶒思儔侶嵗嵗臨流刷羽毛
　　嵗日作〈一作口號〉
　　更勞今日春風至枯樹無枝可花覽鏡唯㸔飄亂髪臨風誰為駐浮槎
　　元日觀百僚朝㑹
　　萬國賀唐堯清晨㑹百寮花冠蕭相府繡服霍嫖姚夀色凝丹檻歡聲徹九霄御鑪分獸炭仙管弄雲韶日照金觴動風吹玉佩揺都城獻賦者不得共趨朝
　　再過金陵
　　玉樹歌終王氣鴈行髙送石城秋江山不管興亡事一任斜陽伴客愁
　　楊侍御〈一作包何詩〉
　　一官何幸得同時十載無媒獨見遺今日不論腰下組請君㸔取鬢邉絲













　　御定全唐詩巻二百五
<集部,總集類,御定全唐詩>
　　欽定四庫全書
　　御定全唐詩巻二百六
　　李嘉祐
　　李嘉祐字従一趙州人天寳七年擢第授秘書正字坐事謫鄱江令調江隂入為中郎上元中出為台州刺史大厯中復為袁州刺史與嚴維劉長卿冷朝陽諸人友善為詩麗婉有齊梁風集一巻今編詩二巻
　　江上曲
　　江心澹澹芙蓉花江口蛾眉獨浣紗可憐應是陽女對坐鷺鷥嬌不語掩面羞㸔北〈一作此〉地人回身〈一作首〉忽作空山雨〈一作巫山雨〉蒼梧秋色不堪論千載依依帝子魂君㸔𡶶上斑斑竹盡是湘妃泣淚痕
　　傷吳中
　　館娃宮中春已歸闔閭城頭鶯已飛復見花開人又老橫塘寂寂栁依依憶昔吳王在宮闕館娃滿〈一作賣〉眼㸔花發舞袖朝欺陌上春歌聲夜怨江邉月古來人事亦
　　猶今莫厭清觴與緑琴獨向西山聊一笑白雲芳草自知心
　　夜聞江南人家賽神因題即事
　　南方淫祀〈一作祠〉古風俗楚嫗〈一作媼〉解〈一作能〉唱迎神曲鎗鎗銅鼓蘆葉深寂寂瓊筵江水緑雨過風清洲渚閒椒漿醉盡迎神還〈一作神欲還〉帝女凌空下湘岸番君隔浦向堯山月隱回塘猶自舞一門依倚神之祜韓康靈〈一作賣〉藥不復求扁鵲醫方曽莫覩逐客臨江空自悲月明流水無已時聽此迎神送神曲攜觴欲弔屈原祠
　　古興
　　十五小家女雙鬟人不如蛾眉暫一見可直千金餘自従得向蓬萊裏出入金輿乗玉趾梧桐樹上春鴉鳴曉伴君王猶未起莫道君㤙長不休媫妤團扇苦悲秋君㸔魏帝鄴都裏惟有銅臺漳水流
　　雜興
　　花間昔日黃鸝囀妾向青樓已生怨花落黃鸝不復來妾老君心亦應變君心比妾心妾意舊來深一別十年無尺素歸時莫贈路傍金
　　送韋邕少府歸鍾山〈一本題作送韋山人歸鍾山別業〉
　　祈門官罷後〈一作旗亭閲書罷〉負笈向桃源萬巻長開帙千𡶶不閉〈一作掩〉門緑楊垂野渡〈一作徑〉黃鳥傍山村念爾能髙枕丹墀㑹一論
　　送盧員外往饒州
　　為郎復典郡錦帳映朱輪露冕隨龍節停橈得水人早霜蘆葉變寒雨石榴新莫怪諳風土三年作逐臣
　　送裴五歸京口
　　君罷江西日家貧為一官還歸五陵去〈一作上〉只向逺𡶶㸔暮色催人別秋風待雨寒遙知到三徑唯有菊花殘
　　送嚴維歸越州
　　艱難只用武歸向淛河東松雪千山暮林泉一水通鄉心緣緑草野思㸔青楓春日〈一作好〉偏相憶裁書寄剡中
　　送杜士瞻楚州覲省
　　風流與才思俱似晉時人淮月歸心促〈一作速〉江花入興新雲深滄海暮栁暗白田春共道官猶小憐君孝養親
　　送裴宣城上元所居
　　水流過海稀爾去換春衣淚向檳榔盡身隨鴻雁歸草思晴後發花怨雨中飛想到金陵渚酣歌對落暉
　　留別毘陵諸公
　　久作涔〈一作昨崟〉陽令丹墀忽再還淒涼辭澤國離亂到鄉山北固灘〈一作潮〉聲滿南徐草色閒知心従此別相憶鬢毛斑
　　送獨孤拾遺先輩先赴上都
　　行春日已曉桂檝逐寒煙轉曲遙𡶶出㸔濤極浦連入京當獻賦封事更聞天日日趨黃閣應忘雲海邉
　　常州韋郎中汎舟見餞
　　主人馮軾貴送客汎舟稀逼岸隨芳草回橈背落暉映花雙節駐臨水伯勞飛醉與羣公狎春塘露冕歸
　　送崔侍御入朝
　　十年猶執憲萬里獨歸春舊國逄芳草青雲見故人潘郎今髪白陶令本家貧相送臨京口停橈淚滿巾
　　送岳州司馬弟之任
　　岳陽天水外念爾一帆過野墅人煙逈山城雁影多有時巫峽色終日洞庭波丞相今為郡應無勞者歌
　　裴侍御見贈斑竹杖
　　騷人誇竹杖贈我意何深萬㸃湘妃淚三年賈誼心願持終白首誰道貴黃金他日歸愚谷偏宜緑綺琴
　　送張觀〈一作勸〉歸袁州
　　羨爾湘東去煙花尚可親緑芳深映鳥〈一作馬〉逺岫遞迎人飢狖啼初日殘鶯惜暮春遙憐謝客興佳句又應新
　　冬夜饒州使堂餞相公五叔赴歙州
　　丞相過邦牧清送羽觴髙情同客醉子夜為人長斜漢初過斗寒雲正䕶霜新安江自緑明主待惟良
　　蔣山開善寺〈一作崔峒詩〉
　　山殿秋雲裏香煙出翠微客尋朝磬至僧背夕陽歸下界千門在前朝萬事非㸔心兼送目葭菼自依依
　　晩發江寧道中呈嚴維
　　惆悵遙江路蕭條落日過蟬鳴獨樹急鴉向古城多轉曲隨青嶂因髙見白波潘生秋徑草嚴子意如何
　　句容縣東青陽館作
　　句曲千𡶶暮歸人向逺煙風揺近水葉雲䕶欲晴〈一作霜〉天夕照留山館秋光落草〈一作野〉田征途傍斜日一騎獨翩翩
　　晩春宴無錫蔡明府〈一作長官〉西亭
　　茅簷閒寂寂無事覺人和井近時澆圃城低下見河興緣芳草積情向逺𡶶多別日歸吳地停橈更一過
　　送王端赴朝
　　君承明主意日日上丹墀東閣論兵後南宮草奏期人稀傍河處槐暗入關時獨遣吳州客平陵結夢思
　　送王正字山寺讀書
　　欲究先儒教還過支遁居山〈一作篠〉堦閒聽法竹逕〈一作寺〉獨㸔書向日荷新巻迎秋栁半疎風流有佳句不〈一作又〉似帶經鋤
　　送房明府罷長寧令湖州客舎
　　君為萬里宰㤙及五湖人未滿先求退歸閒不厭貧逺𡶶晴更近殘栁雨還新要自趨丹陛明年雞樹親
　　詠螢
　　映水光難定凌虛體自輕夜風吹不滅秋露洗還明向燭仍分焰投書更有情猶將流亂影來此傍簷楹
　　送李中丞楊判官
　　射策名先著論兵氣自雄能全季布諾不道魯連功流水蒹葭外諸山睥睨中別君秋日晩回首夕陽空
　　至七里灘作
　　遷客投於越臨江淚滿衣獨隨流水逺轉覺故人稀萬木迎秋序千𡶶駐晩暉行舟猶未已惆悵暮潮歸
　　南浦渡口
　　寂寞橫塘路新篁覆水低東風潮信滿時雨稻秔齊寡婦共租稅漁人逐鼓鼙慙無卓魯術解印謝黔黎
　　暮秋遷客増思寄京華
　　宋玉怨三秋張衡復四愁思鄉雁北至欲〈一作歎〉別水東流倚樹㸔黃葉逄人訴〈一作話〉白頭佳期不可失〈一作見〉落日自登樓
　　送蘇修往上饒
　　愛爾無羈束雲山恣意過一身隨逺岫孤櫂任輕波世事關心少漁家寄宿多蘆花泊舟處江月奈人何
　　題王十九茆堂
　　滿庭多種藥入里作山家終日能留客凌寒亦對花海鷗過竹嶼門栁拂江沙知爾卑棲意題詩美白華
　　送𢎞志上人歸湖州
　　山林唯幽靜行住不妨襌髙月穿松逕殘陽過水田〈一作泉〉詩従宿世悟法為本師傳能使南人敬修持香火緣
　　送陸士倫宰義興
　　陽羨蘭陵近髙城帶水閒淺流通野寺綠茗蓋春山長吏多〈一作先〉愁罷遊人詎肯還知君日清浄無事掩重關
　　和張舎人中書宿直
　　漢主留才子春城直紫微對花閶闔靜過竹吏人稀裁詔催添燭將朝欲更衣玉堂宜嵗久且莫厭彤闈
　　司勲王郎中宅送韋九郎中往濠州
　　憐爾因同舎㸔書似外家出關逄落葉傍水見寒花送逺添秋思將衰戀嵗華清淮倍相憶回首莫令賖
　　晩春送吉校書歸楚州〈吉中孚曽為道士〉
　　詩人饒楚思淮上及春歸舊浦菱花發〈一作待〉閒門栁絮飛髙名鄉曲重少事道流稀定向漁家醉殘陽臥釣磯
　　送嚴二擢第東歸
　　隳官就賔薦時輩詎爭先盛業推儒行髙科獨少年迎秋見衰葉餘照逐鳴蟬舊里三𡶶下開門古縣〈一作道〉前
　　送冷朝陽及第東歸江寧
　　髙第由佳句諸生似者稀長安帶酒別建業候潮歸稚子歡迎櫂隣人為掃扉含情過舊浦鷗鳥亦依依
　　送越州辛法曹之任
　　但能一官適莫羨五侯尊山色垂〈一作同〉趨府潮聲自到門緣塘剡溪路映竹五湖村王謝登臨處依依今尚存
　　送樊兵曹潭州謁韋大夫
　　塞鴻歸欲盡北客始辭春零桂雖逄竹湘川少見人江花鋪淺水山木暗殘春修刺轅門裏多憐爾為親
　　送杜御史還廣陵
　　慙君従弱嵗〈一作冠〉顧我比諸昆同事元戎久俱承國士㤙隨鶯過淮水㸔栁向轅門草色金陵岸思心那可論
　　送兗州杜別駕之任
　　停車邀別乗促軫奏胡笳若見楚山暮因愁浙水賖河堤經淺草村徑歴繁花更有堪悲處梁城春日斜
　　題裴十六少卿東亭
　　平津舊東閣深巷見南山巻箔嵐煙潤遮牕竹影閒傾茶兼落帽戀客不開關斜照窺簾外川禽時往還
　　同皇甫侍御題薦福寺一公房
　　虛室獨焚香林空靜磬長閒窺數竿竹老在一繩床啜茗翻真偈然燈繼夕陽人歸逺相送歩履出迴廊
　　送従姪端之東都
　　虜近人行少憐君獨出城故關逄落葉寒日逐徂征聞笛添歸思㸔山愜野情皇華今絶少龍也相迎
　　送王諫議充東都留守判官
　　時稱謝康樂別事漢平津衰栁寒關道髙車左掖臣背河見北雁到洛問東人憶昔逰金谷相㸔華髪新和都官苗員外秋夜省直對雨簡諸知已
　　多〈一作久〉雨南宮夜仙郎寓〈一作上〉直時漏長丹鳳闕秋冷〈一作老〉白雲司〈一作詞〉螢影侵堦亂鴻聲出苑遲蕭條人吏散〈一作靜〉小謝有新詩
　　送従弟歸河朔
　　故鄉那可到令弟獨能歸諸將矜旄節何人重布衣空城流水在荒澤舊村稀秋日平原路蟲鳴桑葉飛
　　送崔夷甫員外和蕃
　　君過湟中去尋源未是賒經春逄白草盡日度黃沙雙節行為伴孤烽到似家和戎非用武不學李輕車
　　春日長安送従弟尉吳縣
　　春愁能浩蕩送別又如何人向吳䑓逺鶯飛漢苑多見花羞白髪因爾憶滄波好是神仙尉前賢亦未過元日無衣冠入朝寄皇甫拾遺冉従弟補闕紓
　　伏奏隨亷使周行外冗員白髭空受嵗丹陛不朝天秉燭千官去垂簾一室眠羨君青瑣裏並冕入爐煙
　　和韓郎中楊子津翫雪寄嚴維
　　雪深楊子岸㸔栁盡成梅山色潛知近潮聲只聽來夜禽驚曉散春物受寒催粉署生新興瑤華寄上才
　　送王牧往吉州謁王使君叔
　　細草綠汀洲王孫耐〈一作奈〉薄逰年華初冠帶文體舊弓裘野渡花爭發春塘水亂流使君憐〈一作矜〉小阮應念倚門愁
　　廣陵送林宰
　　清政過前哲香名達至尊明通漢家籍重識府公㤙春景生雲物風潮斂雪㾗長吟䇿羸馬青楚入關門
　　贈衛南長官赴任
　　吏曹難茂宰主意念疲人更事文犀節還過白馬津雲間辭北闕樹裏出西秦為報陶明府裁書莫厭貧
　　自常州還江隂途中作
　　處處空籬落江村不忍㸔無人花色慘多雨鳥聲寒黃霸初臨郡陶潛未罷〈一作去〉官乗春務征伐誰肯問凋殘潤州楊別駕宅送蔣九侍御收兵歸揚州
　　沴〈一作冷〉氣清金虎兵威壯鐡冠揚旌川色暗〈一作暝〉吹角水風寒人對輜軿醉花垂〈一作㸔〉睥睨殘羨歸丞相閣〈一作府〉空望舊門〈一作雕〉欄
　　仲夏江隂官舎寄裴明府
　　萬室邉江次孤城對海安朝霞晴作雨濕氣晩生寒苔色侵衣桁潮㾗上井欄題詩招茂宰思爾欲辭官
　　送夏侯審參軍逰江東
　　袖中多麗句未遣世人聞醉夜眠江月閒時逐海雲荻花寒漫漫鷗鳥暮羣羣若到長沙苑漁家更待君
　　送袁員外宣慰勸農畢赴洪州使院
　　聖主臨前殿殷憂遣使臣氣迎天詔喜㤙發土膏春草色催歸櫂鶯聲為送人龍沙多道里流水自〈一作日〉相親
　　送侍御史四叔歸朝
　　淮南頻送別臨水惜殘春攀折隋宮栁淹留秦地人含情歸上國論舊見平津更接天津近餘花映綬新登楚州城望驛路十餘里山村竹林相次交映
　　十里山村道千𡶶櫟樹林霜濃竹枝亞嵗晩荻花深草市多樵客漁家足水禽幽居雖可羨無那子牟心
　　奉陪韋潤州逰鶴林寺
　　野寺江城近雙旌五馬過襌心超忍辱梵語問多羅松竹閒僧老雲煙晩日和〈一作多〉寒塘歸路轉清磬隔微波奉酬路五郎中院長新除工部員外見簡
　　一門同秘省萬里作長城問絹蓮花府揚旗細栁營詞
　　鋒偏卻敵草奏直論兵何幸新詩贈真〈一作甘〉輸小謝名
　　送韋司直西行〈此公深入道門〉
　　不恥青袍故尤宜白髪新心朝玉皇帝貌似紫陽人湘浦眠銷日桃源醉度春能文兼證道荘叟是前身
　　送上官侍御赴黔中
　　莫向黔中路令人到欲迷水聲巫峽裏山色夜郎西樹隔朝雲合猨窺曉月啼南方饒翠羽知爾飲清溪
　　送元侍御還荊南幕府
　　迢遞荊州路山多水又分霜林澹寒日朔〈一作故一作朝〉鴈蔽南雲八座由持節三湘亦置軍自當行直指應不為功勲
　　登湓城浦望廬山初晴直省齎敕催赴江隂
　　西望香爐雪千𡶶晩色〈一作照〉新白頭悲作吏黃紙苦〈一作更〉催人多負登山屐深藏漉酒巾傷心公府內手板日相親
　　九日
　　惆悵重陽日空山野菊新蒹葭百戰地江海十年人歎老㸔衰栁傷秋對白蘋孤樓聞夕磬塘路向城闉
　　九日送人
　　晴景應重陽髙䑓愴逺鄉水澄千室倒霧巻四山長受節人逾老驚寒菊半黃席前愁此別未別己沾裳
　　春日淇上作〈一作漢口春〉
　　淇上〈一作水〉春風〈一作來〉漲鴛鴦逐〈一作逆〉浪飛清明桑葉小度雨杏花稀衛女紅粧薄王孫白馬肥相將踏青去不解惜羅衣
　　送従叔陽冰祇召赴都
　　自小従逰慣多由戲笑偏常時矜禮數漸老荷優憐見主承休命為郎貴晩年伯喈文與篆虛作漢家賢
　　送友人入湘
　　聞說湘川路年年苦雨〈一作湖水〉多猨啼巫峽雨月照洞庭波窮海人還去孤城雁共過青山不可極來往自蹉跎
　　送裴員外往江南
　　公務江南逺留驩幕下榮楓林縁楚塞水驛到湓城岸草知春晩沙禽好夜驚風帆幾度泊處處暮潮聲
　　登秦嶺
　　南登秦嶺頭回望始堪愁漢闕青門逺髙山藍水流三湘遷客去九陌故人逰従此辭鄉淚雙垂不復收
　　送張惟儉秀才入舉
　　清秀過終童攜書訪老翁以吾為世舊憐爾繼家風淮岸經霜栁關城帶月鴻春歸定得意花送到東中
　　送韋侍御湖南幕府
　　執憲隨征虜逄秋出故關雨多愁郢路葉下識衡山地逺従軍樂兵強分野閒皇家不易將此去未應還
　　同皇甫冉赴官留別靈一上人
　　法許廬山逺詩傳休上人獨歸雙樹宿靜與百花親對物〈一作劫〉雖留興觀空已悟身能令折腰客遙賞竹房春
　　送客逰荊州
　　草色隨驄馬悠悠共出秦水傳雲夢曉山接洞庭春帆影連三峽猨聲在四隣青門一分首難見杜陵人
　　與鄭錫逰春
　　東門垂栁長回首獨心傷日暖臨芳草天晴憶故鄉映花鶯上下過水蝶悠颺借問同行客今朝淚幾行
　　故燕國相公輓歌二首
　　文若為全德留侯是重名論公〈一作功〉長不宰因病得無生大夢依禪定髙墳共〈一作仰〉化城自應憐寂滅人世但傷情
　　共美持衡日皆言折檻時蜀侯〈一作臣〉供廟畧漢主缺台司車馬行仍止笳簫咽又悲今年杜陵陌〈一作柏〉殄瘁百花遲
　　故吏部郎中贈給事中韋公輓歌二首
　　神理今何在斯人竟若斯顔淵徒有徳伯道且無兒白髪今非老青雲數有竒誰言夕郎拜翻向夜臺悲社裡東城接松阡北地開聞笳春色慘執紼故人哀終日南山對何時渭水回仁兄與㤙舊相望泣泉臺















　　御定全唐詩巻二百六
　　欽定四庫全書
　　御定全唐詩巻二百七
　　李嘉祐
　　和袁郎中破賊後經剡縣山水上太尉
　　受律仙郎貴長驅下㑹稽鳴笳山月曉揺斾野雲低翦宼人皆賀迴軍馬自嘶地閒春草緑城靜夜烏啼破竹清閩嶺㸔花入剡溪元戎催獻捷莫道事攀躋
　　送評事十九叔入秦
　　白露沾蕙草王孫轉憶歸蔡州新戰罷郢路去人稀謁帝不辭逺懐親空有違孤舟㸔落葉平楚逐斜暉北闕見端冕南䑓當繡衣唯余播遷客只伴鷓鴣飛
　　贈王八衢〈一本此下有州字〉
　　丹地偏相逐清江若有期腰金才子貴剖竹老人遲桂楫閒迎客茶甌對說詩渚田分邑里山樹掛罘罳心靜無華髪人和似古時別君逺山去幽獨更應悲
　　入睦州分水路憶劉長卿
　　北闕忤明主南方隨白雲㳂洄灘草色應接海鷗羣建徳潮已盡新安江又分回㸔嚴子瀨朗詠謝安文雨過暮山碧猨吟秋日曛吳洲不可到刷鬢為思君
　　奉和杜相公長興新宅即事呈元相公
　　意有空門樂居無甲第奢經過容法侶雕飾讓侯家隱樹重簷肅開園一逕斜㨿梧聽好鳥行藥寄名花夢蝶留清簟垂貂坐絳紗當山不掩屍映日自傾茶雅望歸安石深知在叔牙還成吉甫頌贈荅比瑤華
　　江湖秋思
　　趨陪禁掖鴈行隨遷向江潭鶴髪垂素浪遙疑八谿水清楓忽似萬年枝嵩南春徧傷魂夢壺口雲深隔路岐共望漢朝多霈澤蒼蠅早晩得先知
　　送朱〈一作宋〉中舎游江東
　　孤城郭外送王孫越水吳洲共爾論野寺山邉斜有逕漁家竹裏半開門青楓獨映揺前浦白鷺閒飛過逺村若到西陵征戰處不堪秋草自傷魂
　　送竇拾遺赴朝因寄中書十七弟〈竇拾遺叔向其弟竇舒也〉
　　自歎未霑黃紙詔那堪逺送赤墀人老為僑客偏相戀素是詩家倍益親妻兒共載無羈思鴛鷺同行不負身憑爾將書通令弟唯論華髪愧頭巾
　　自蘇臺至望亭驛人家盡空春物増思悵然有作因寄従弟紓
　　南浦菰蔣覆白蘋東吳黎庶逐黃巾野棠自發空臨〈一作流〉水江燕初歸不見人逺岫〈一作樹〉依依如送客平田渺渺獨傷春那堪回首長洲苑烽火年年報虜塵
　　承㤙量移宰江邑臨鄱江悵然之作
　　四年謫宦滯江城未厭門前鄱水清誰言宰邑化黎庻欲別雲山如弟兄雙鷗為底無心狎白髪従他遶鬢生惆悵閒眠臨極浦夕陽秋草不勝情
　　題靈臺縣東山村主人
　　處處征胡人漸稀山村寥落暮煙微門臨莽蒼經年閉身逐嫖姚幾日歸貧妻白髪輸殘稅餘宼黃河未解圍天子如今能用武祇應嵗晩息兵機
　　同皇甫冉登重𤣥閣
　　髙閣朱欄不厭逰蒹葭白水遶長洲孤雲獨鳥川光暮萬井千山海色秋清梵林中人轉靜夕陽城上角偏愁誰憐〈一作堪〉逺作秦吳別離恨歸心雙淚流
　　宋州東登望題武陵驛
　　梁宋人稀鳥自啼登艫一望倍含悽白骨半隨河水去黃雲猶傍郡城低平陂戰地花空落舊苑春田草未齊明主頻移虎符守幾時行縣向黔黎
　　晩登江樓有懐
　　獨坐南樓佳興新青山緑水共為隣爽氣遙分隔浦岫斜光偏照渡江人心閒鷗鳥時相近事簡魚竿私自親只憶帝京不可到秋琴一弄欲沾巾
　　逰徐城河忽見清淮因寄趙八
　　自緣遲暮憶滄洲翻愛南河濁水流初過重陽惜殘菊行㸔舊浦識羣鷗朝霞映日同歸處暝栁揺風欲別秋長恨相逄即分首含情掩淚獨回頭
　　題逰仙閣白〈一作息〉公廟
　　仙冠輕舉竟何之薜荔緣堦竹映祠甲子不知風馭日朝昏唯見雨來時霓旌翠蓋終難遇流水青山空所思逐客自憐雙鬢改焚香多負白雲期
　　送鄭正則漢陽迎婦
　　錦字相催鳥急飛郎君暫脫老萊衣遙想雙眉待人畫行㸔五馬送潮歸望夫山上花猶發新婦江邉鶯未稀令秩和鳴真可羨此行誰道負春輝
　　送皇甫冉往安宜
　　江皋盡日唯煙水君向白田何日歸楚地蒹葭連海逈隋朝楊栁映堤稀津樓故市無行客山館荒城閉落暉若問行人與征戰使君雙淚定霑衣
　　晩發咸陽寄同院遺補
　　征戰初休草又衰咸陽晩眺淚堪垂去路全無千里客秋田不見五陵兒秦家故事隨流水漢代髙墳對石碑回首青山獨不語羨君談笑萬年枝
　　早秋京口旅泊章侍御寄書相問因以贈之時七夕
　　移家避宼逐行舟厭見南徐江水流吳越〈一作地〉征徭非舊日秣陵凋弊不宜鞦韆家閉戶無砧杵七夕何人望鬥牛祇有同時驄馬客偏宜〈一作題〉尺牘問窮愁
　　秋曉〈一作晩〉招隱寺東𡶶茶宴送內弟閻伯均歸江州
　　萬畦新稲傍山村數里深松到寺門幸有香茶留穉子〈一作釋子〉不堪秋草送王孫煙塵怨別唯愁隔井邑蕭條誰忍論莫怪臨岐獨垂淚魏舒偏念外家㤙
　　送嚴員外〈一作劉長卿詩〉
　　春風倚櫂闔閭城水國春寒隂復晴細雨濕衣㸔不見閒花落地聽無聲日斜江上孤帆影草緑湖南萬里情君去若逄相識問青袍今已誤儒生
　　赴南中留別褚七少府湖上林亭〈一作劉長卿詩〉
　　種田東郭傍春陂萬事無情把釣絲緑竹放侵行逕裏青山常對巻簾時紛紛花發門空閉寂寂鶯啼日更遲従此別君千萬里白雲流水憶佳期
　　與従弟正字従兄兵曹宴集林園
　　竹窓松屍有佳期美酒香茶慰所思輔嗣外生還解易惠連羣従總能詩簷前花落春深後谷裏鶯啼日暮時去路歸程仍待月垂韁不控馬行遲
　　酬皇甫十六侍御曽見寄〈此公時貶舒州司馬〉
　　自顧衰容累玉除忽承優詔赴銅魚江頭鳥避青旄節城裏人迎露網車長沙地近悲才子古郡山多憶舊廬更枉新詩思何苦離騷愁〈一作怨〉處亦無如
　　暮春宜陽郡齋愁坐忽枉劉七侍御新詩因以酬答
　　子規夜夜啼櫧葉逺道逄春〈一作春來〉半是愁芳草伴人還易老落花隨水亦東流山臨睥睨恆多雨地接瀟湘畏及秋唯羨君為周柱史手持黃紙到滄洲
　　送舍弟
　　諸謝偏推永嘉守三何獨許水曹郎老兄鄙思難儔匹令弟清詞堪比量疉嶂入雲藏古寺髙秋背月轉南湘定知馬上多新句早寄袁溪書八行
　　送従弟永任饒州録事參軍
　　一官萬里向千溪水宿山行魚浦西日晩長煙髙岸近天寒積雪逺𡶶低蘆花渚裏鴻相呌苦竹叢邉猨暗啼聞道慈親倚門待到時蘭葉正萋萋
　　送馬將軍奏事畢歸滑州使幕
　　吳門別後蹈滄州帝里相逄俱白頭自歎馬卿常帶病還嗟李廣未封侯棠梨宮裏瞻龍袞細栁營前著豹裘想到滑臺桑葉落黃河東注荻花秋
　　聞逝者自驚
　　亦知死是人間事年老聞之心自疑黃巻清琴總為累落花流水共添悲願將従藥㸔真訣又欲休官就本師兒女眼前難喜捨彌憐雙鬢漸如絲
　　傷歙州陳二使君
　　憐君辭滿〈一作病〉臥滄洲一旦雲亡萬事休慈母斷腸妻獨泣寒雲慘色水空流江村故老長懐惠山路孤猨亦共愁寂寞荒墳近漁浦野松孤月即千秋
　　白田西憶楚州使君弟
　　山陽郭裏無潮野水自向新橋魚網平鋪荷葉鷺鷥閒歩稻苗秣陵歸人惆悵楚地連山寂寥卻憶士龍賔閣清琴綠竹〈一作水〉蕭蕭
　　送陸澧還吳中〈一作劉長卿詩〉
　　𤓰歩寒潮送客楊花莫雨霑衣故鄉南望何處秋水連天獨歸
　　春日憶家〈一作春日歸山〉
　　自覺勞鄉夢無人見客心空餘庭草色日日伴愁襟
　　逺寺鐘
　　疎鐘何處來度竹兼拂水漸逐微風聲〈一作歛〉依依猶在耳
　　白鷺
　　江南淥水多顧影逗輕波落日秦雲裏山髙奈若何
　　夜宴南陵留別
　　雪滿前庭月色閒主人留客未能還預愁明日相思處匹馬千山與萬山
　　題前溪館
　　兩年謫宦在江西舉目雲山要自迷今日始知風土異潯陽南去鷓鴣啼
　　過烏公山寄錢起員外
　　雨過青山猨叫時愁人淚㸃石榴枝無端王事還相繫腸斷蒹葭君不知
　　寄王舍人竹樓
　　傲吏身閒笑五侯西江取竹起髙樓南風不用蒲葵扇紗帽閒眠對水鷗
　　韋潤州後亭海榴
　　江上年年小雪遲年光獨報海榴知寂寂山城風日暖謝公含笑向南枝
　　送崔十一弟歸北京
　　潘郎美貌謝公詩銀印花驄年少時楚地江臯一為別晉山沙水獨相思
　　訪韓司空不遇
　　圗畫風流似長康文詞體格效陳王蓬萊對去〈一作秦對〉歸常晩叢竹〈一作奏〉閒飛滿夕陽
　　題道䖍上人竹房
　　詩思襌心共竹閒任他流水向〈一作到〉人間手持如意髙窓裏斜日沿江千萬山
　　秋朝木芙蓉
　　水面芙蓉秋己衰繁條到是著花時平明露滴垂紅臉似有朝開暮落悲
　　袁江口憶王司勲王吏部二郎中起居十七弟
　　京華不啻三千里客淚如今一萬雙若個最為相憶處青楓黃竹入袁江
　　答泉州薛播使君重陽日贈酒
　　欲強登髙無力去籬邉黃菊為誰開共知不是潯陽郡那得王𢎞送酒來
　　題張公洞
　　空山杳杳鸞鳳飛神仙門戶開翠微主人白髪雪霞衣松間留我談𤣥機
　　句
　　水田飛白鷺夏木囀黃鸝〈李肇稱嘉祐有此句王右丞取以為七言今集中無之〉白馬撼金珂紛紛侍従多身居驃騎幕家住滹沱河
　　〈少年行詩式〉　溪北映初星〈海録碎事〉





　　御定全唐詩巻二百七
　　欽定四庫全書
　　御定全唐詩巻二百八
　　包何
　　包何字幼嗣潤州延陵人融之子與弟佶齊名世稱二包登天寳進士第大厯中為起居舍人詩一巻
　　送泉州李使君之任〈一作送李使君赴泉州〉
　　傍海皆荒服分符重漢臣雲山百越路市井十洲人執玉來朝逺還珠入貢頻連年不見雪到處即行春
　　和孟䖍州閒齋即事
　　古郡鄰江嶺公庭半薜蘿府寮閒不入山鳥靜偏過睥睨臨花栁欄干枕芰荷麥秋今欲至君聽兩岐歌
　　同李郎中淨律院梡子樹
　　本〈一作木〉梡稀難識沙門種則生葉殊經寫字子為佛稱名濾水澆新長燃燈暖更榮亭亭無別意只是勸修行
　　同閻伯均宿道士觀有述
　　南國佳人去不迴洛陽才子更湏媒綺琴白雪無心弄
　　羅幌清風到曉開冉冉修篁依戶牖迢迢列宿映樓臺縦令奔月成仙去且作行雲入夢來
　　送烏程王明府貶巴江
　　一片孤帆無四鄰北風吹過五湖濵相㸔盡是江南客獨有君為嶺外人
　　同舍弟佶班韋二員外秋苔對之成詠
　　每㸔苔蘚色如向簿書閒幽思纒芳樹髙情寄逺山雨痕連地緑日色出林斑卻笑興公賦臨危滑石間
　　送王汶〈一作文〉宰江隂
　　郡北〈一作此郡〉乗流去花間竟日行海魚朝滿市江鳥夜喧城止酒非關病援琴不在聲應緣五斗米數日滯淵明和苗員外寓直中書〈一作和苗員外寓直寄䑓中舍弟〉
　　朝列稱多士君家有二難貞為䑓裏柏芳作省中蘭夜宿〈一作直〉分曹濶〈一作間〉晨〈一作朝〉趨接武歡每憐雙闕下鴈序入鴛鸞
　　闕下芙蓉
　　一人理國致昇平萬物呈祥助聖明天上河従闕下過江南花向殿前生慶雲垂䕃開難落湛露為珠滿不傾更對樂懸張宴處〈一作簨𥲤〉歌工欲奏採蓮聲
　　江上田家
　　近海川原薄人家本自稀黍苗期臘酒霜葉是寒衣市井誰〈一作雖〉相識漁樵夜始歸不湏騎馬問恐畏〈一作是〉狎鷗飛
　　送韋侍御奉使江嶺諸道催青苗錢
　　近逺〈一作逺近〉従王事南行處處經手持霜簡白心在夏苗青迴鴈書應報愁猨夜〈一作客〉屢聽因君使絶域方物盡來庭
　　和程員外春日東郊即事
　　郎官休浣憐遲日野老歡娛為有年幾處折花驚蝶夢數家留葉待蠶眠藤垂宛〈一作委〉地縈珠履泉迸侵堦浸緑錢直到閉關朝謁去鶯聲不散〈一作語〉栁含煙
　　裴端公使院賦得隔簾見春雨
　　細雨未成霖垂簾但覺隂唯㸔上砌濕不遣入簷深度隟霑霜簡因風潤綺琴湏移戶外屨簷溜夜相侵
　　相里使君第七男生日〈一作生日〉
　　娶妻生子復生男獨有君家衆所談荀氏八龍唯欠一桓山四鳳已過三他時幹蠱聲名著今日懸弧宴樂酣誰道衆賢能繼體湏知箇箇出於藍
　　同諸公尋李方直不遇
　　聞説到揚州吹簫憶舊逰人來多不見莫是上迷樓
　　婺州留別鄧使君
　　西掖馳名久東陽出守時江山婺女分風月隱侯詩別恨雙溪急留歡五馬遲迴舟映沙嶼未逺剰相思
　　寄楊侍御〈一作包佶詩〉
　　一官何幸得同時十載無媒獨見遺今日不論腰下組請君㸔取鬢邉絲
　　賦得秤送孟孺卿
　　願以金秤鎚〈一作鎚秤〉因君贈別離鉤懸新月吐衡舉衆星隨掌握湏〈一作應〉平執錙銖必盡知由來投分審莫放〈一作被〉弄權移
　　長安曉望寄崔補闕〈一作司空曙詩〉
　　迢遞山河擁帝京參差宮殿接雲平風吹曉漏經長樂栁帶晴煙出禁城天浄笙歌臨路發日髙車馬隔塵行自憐久滯諸生列未得金閨籍姓名〈曙詩末句與此異雲獨有淺才甘未達自慚名在魯諸生〉








　　御定全唐詩巻二百八
　　欽定四庫全書
　　御定全唐詩二百九
　　賈邕
　　賈邕天寳九年登進士第詩一首
　　送蕭穎士〈一作夫子〉赴東府得路字〈劉太真撰序〉
　　蕭夫子赴東府門人送者十二人劉太真為之序雲先師微言既絶者千有餘載至夫子而後洵美無度得夫天和頃東倭之人踰海來賔舉其國俗願師於夫子弗敢私請表聞於天子夫子辭以疾而不之従也退然貧居述作萬巻去其浮辭存乎正言昔左氏失於煩榖梁失於短公羊失於俗而夫子為其折衷王公交辟拒而不應従官三年始參謀於洛京家兄與先鳴者六七人奉壺開筵執弟子之禮於路左太真以文求進以無聞見舉而不恡為夫子羞春雲輕隂草色新碧皎皎疋馬出於青門吾徒喟然瞻望不及賦詩仰餞者自相里
　　造賈邕以下凡十二人皆及門之選也〈按序稱賦詩十二人紀事以鄔載不預㑹僅得九人之詩所闕者相里造及劉太真詩其一人並姓名亦逸之矣穎士門人可考者自賦詩諸賢外有尹徴王恆盧異盧士式趙匡閻士和栁並及李陽李幼卿皇甫冉陸渭而賈邕之受業在穎士客濮陽時雲〉
　　子欲適東周門人盈岐路髙標信難仰薄官非始務綿邈千里途裵回四郊暮征車日雲逺撫已慙深顧劉舟〈一作冉〉
　　劉舟天寳中登進士第詩一首
　　送蕭穎士〈一作夫子〉赴東府得適字
　　大名掩諸古獨㫁無不適徳遂天下宗官為幕中客驪山浮雲散灞㟁零雨夕請業非逺期圓光再生魄長孫鑄
　　長孫鑄天寳十二年登進士第詩一首
　　送蕭穎士〈一作夫子〉赴東府得離字
　　大徳詎可擬髙梧有長離素懐經綸具昭世猶安卑落日去關外悠悠隔山陂我心如浮雲千里相追隨房白
　　房白天寳中登進士第詩一首
　　送蕭穎士〈一作夫子〉赴東府得還字
　　夫子髙世蹟時人不可攀今予亦云幸謬得承溫顔良䇿資入幕遂行従近關青春灞亭別此去何時還元晟
　　元晟河南府進士詩一首
　　送蕭穎士〈一作夫子〉赴東府得引字
　　吾見夫子徳誰雲習相近數仭不可窺言味終難盡處喧慮常澹作吏心亦隱更有嵩少𡶶東南為勝引劉太沖
　　劉太沖彭城人天寳十二年登進士第詩一首
　　送蕭穎士〈一作夫子〉赴東府得淺字
　　吾師繼微言贊述在墳典寸祿聊自資平生宦情鮮逶遲東州〈一作周〉路春草深復淺日逺夫子門中心曷由展姚發
　　姚發天寳十二年登進士第詩一首
　　送蕭穎士〈一作夫子〉赴東府得草字
　　天生良史筆浪跡擅文藻中夏授參謀東夷願聞道行軒翫春日餞席藉芳草幸得師季良欣留篋笥寳鄭愕
　　鄭愕天寳十二年登進士第詩一首
　　送蕭穎士〈一作夫子〉赴東府得往字
　　斤溪數畝田素心擬長往繄君曲得引使我纓俗網風塵豈不勞道義成心賞春郊桃李月忍此戒征兩殷少野
　　殷少野天寳十二〈一作六〉年登進士第詩一首
　　送蕭穎士〈一作夫子〉赴東府得散字
　　官閒幕府下聊以任縦誕文學魯仲尼髙標嵇中散出門時雨潤對酒春風暖感激知已㤙別離魂欲斷鄔載
　　鄔載天寳十二年登進士第詩一首
　　送蕭穎士〈一作夫子〉赴東府得君字
　　策名十二載獨立先斯文邇〈一作爾〉來及門者半已昇青雲青雲豈無姿黃鵠素不羣一辭芸香吏幾嵗滄江濆散職既不羈天聽〈一作聰〉亦昭聞雖承急賢詔未謁陶唐〈一作唐虞〉君薄俸還自急此言那足雲和風媚東郊時物滋南薰蕙草正可摘豫章猶未分宗師忽千里使我心氛氳








　　御定全唐詩巻二百九
　　欽定四庫全書
　　御定全唐詩巻二百十
　　皇甫曽
　　皇甫曽字孝常冉母弟也天寳十二載登進士第厯侍御史坐事徙舒州司馬陽翟令詩名與兄相上下當時比張氏景陽孟陽雲集一巻今編詩一巻
　　奉陪韋中丞使君逰鶴林寺
　　古寺傳燈久層城閉閣閒香花同法侶旌斾入深山寒磬虛空裏孤雲起滅間謝公憶髙臥徒御〈一作望〉欲東〈一作忘〉還
　　奉送杜侍御還京〈一作杜中丞一作林中丞〉
　　罷戰回龍節朝天上〈一作識一作見〉鳳池寒生五湖道春入〈一作及〉萬年枝召〈一作郡〉化多遺愛胡〈一作官〉清已畏知懐恩偏感別墮淚向旌麾
　　酬鄭侍御〈一作髙郵〉秋夜見寄
　　揺落空林夜河陽興已生未〈一作欲〉辭公府歩知結逺山
　　情髙栁風難定寒泉月助明袁公方臥雪尺素及柴荊
　　酬竇拾遺秋日見呈〈時此公自江隂令除諌官〉
　　孤城永巷時相見衰栁閒門日半斜欲送近臣朝魏闕猶憐殘菊在陶家
　　韋使君宅海榴詠
　　淮陽臥理有清風臘月榴花帶雪紅閉閣寂寥常對此江湖心在數枝中
　　送普上人還陽羨〈一作皇甫冉詩〉
　　花宮難久別道者憶千燈殘雪入林路暮山歸寺僧日光依嫩草泉響滴春氷何用求方便㸔心是一乗
　　送李中丞歸本道〈一作送人作使歸〉
　　上將還專席〈一作宜分閫〉雙旌復出〈一作去〉秦關河三晉路賔従五原人孤戍雲連海平沙雪度春〈一作碣石山通海滹沱雪度春〉酬㤙㸔玉劒何處有煙塵
　　和謝舍人雪夜寓直
　　禁省夜沈沈春風雪滿林滄洲歸客夢青𤨏近〈一作侍〉臣心揮翰宣〈一作宜〉鳴玉承㤙在賜金建章寒漏起〈一作章䑓寒雁起〉更助掖垣深
　　尋劉處士
　　幾年人不見林下掩柴關留客當清夜逄君話舊山隔城寒杵急帶月早鴻還南陌雖相近其如隱者閑
　　哭〈一作傷〉陸處士
　　従此無期見柴門〈一作扉〉對雪開二毛逄世難萬恨掩泉臺返照空堂夕孤城弔客迴漢家偏訪道猶畏〈一作未〉鶴書來
　　烏程水樓留別
　　悠悠千里去惜此一尊同客散髙樓上帆飛細雨中山程隨逺水楚思在〈一作望一作任〉青楓共説前期易滄波處處同〈一作通〉
　　題贈吳〈一作雲〉門〈一作送雲林〉邕上人
　　春山唯一室獨坐草萋萋身寂心成道花閒〈一作開〉鳥自啼細泉松徑裏返景竹林西晩與門人別依依出虎溪
　　送陸鴻漸山人採茶回〈一本無回字〉
　　千𡶶待逋客香茗復叢生採摘知深處煙霞羨獨行幽期山寺逺野飯石泉清寂寂燃燈夜〈一作火〉相思一磬〈一作磬一〉聲
　　寄劉員外長卿
　　南憶新安郡千山帶夕陽㫁猨知夜久秋草助江長疎髮應成素青松獨耐霜愛才稱漢主題柱待回鄉〈一作劉郎〉
　　寄張仲〈一作衆〉甫
　　悲風生舊浦雲嶺隔東田伏臘同雞黍柴門閉雪天孤村明夜火稚子候歸船靜者心相憶離居畏度年
　　送元侍御充使湖南
　　雲夢南行盡三湘萬里流山川重分手〈一作首〉徒御亦悲秋白簡勞王事清猨助客愁離羣復多病嵗晩憶滄洲
　　晩至華隂
　　臘盡促歸心行人及華隂雲霞仙掌出松柏古祠深野渡氷生岸寒川燒隔林溫泉㸔〈一作程〉漸近〈一作逺〉宮樹晩沈沈
　　送孔徴士
　　谷口山多〈一作多山一作多幽〉處君歸不可尋家貧青史在身老白雲深掃雪開松徑疏泉過竹林餘〈一作余〉生負丘壑相送亦何心
　　秋興
　　流螢與落葉秋晩共紛紛返照城中盡寒砧雨外聞離人見衰鬢獨鶴暮〈一作慕〉何羣楚客在千里相思㸔碧雲
　　送歸中丞使新羅
　　南幰〈一作憲〉銜㤙去東夷泛海行天遙辭上國水盡到孤城已變炎涼氣仍愁浩淼程雲濤不可極來往見雙旌
　　送少微上人東南逰
　　石樑人不到獨往更迢迢乞食山家少尋鐘野寺遙松門風自掃瀑布雪難消秋夜聞清梵餘音逐海潮
　　送韋判官赴閩中
　　孤棹閩中客雙旌海上軍路人従北少海〈一作嶺〉水向南分野鶴傷秋別林猨忌夜聞漢家崇亞相知子〈一作汝〉逺邀勲
　　送人還〈一作往〉荊州〈一作李嘉祐詩〉
　　草色隨驄馬悠悠同出秦水傳雲夢曉山接洞庭春帆影連三峽猨聲近四隣青門一分手難見杜陵人
　　寄浄虛上人初至雲門〈一作劉長卿詩〉
　　寒蹤白雲裏法侶自提攜竹徑通城下松門隔水西方同沃洲去不似武陵迷彷彿方〈一作心〉知處髙峯是㑹稽春和槓相公移入長興宅奉呈諸宰執
　　欲向幽偏適還従絶地移秦官鼎食貴堯世土階卑㦸戶槐隂滿書窓竹葉垂才〈一作纔〉分午夜漏遙隔萬年枝北闕深㤙在東林逺夢知日斜門掩〈一作杳〉暎山逺樹參差論道齊鴛〈一作鸞〉翼題詩憶鳳池従公亦何幸長與珮聲隨
　　路中口號
　　還鄉不見家年老眼多淚車馬上河橋城中好天氣
　　山下泉
　　漾漾帶山光澄澄倒林影那知石上喧卻憶〈一作益〉山中靜
　　早朝日寄所知
　　長安雪夜〈一作後〉見歸鴻紫禁朝天拜舞同曙色漸分雙闕下〈一作裏〉漏聲遙在百花中爐煙乍起開仙仗玉佩纔成〈一作成行〉引上公共荷發生同雨露不應黃葉久隨風
　　秋夕寄懐契〈一作素〉上人
　　已見槿花朝委露獨悲孤鶴〈一作憔悴〉在人羣真僧出世心無事靜夜名香手自焚窓臨絶澗聞〈一作同〉流水客至孤𡶶掃白雲更想清晨誦經處獨㸔松上雪〈一作雨〉紛紛
　　張芬〈一作芳〉見訪郊居作
　　林中雨散早涼生已有迎秋促織聲三徑荒蕪羞對客十年衰老愧稱兄愁心自惜江蘺晩〈一作短〉世事方㸔木槿榮君若罷官攜手日〈一作去〉尋山莫算〈一作計〉白雲程
　　贈鍳上人〈一作贈別筌公〉
　　律儀傳教誘僧臘老煙霄樹色依襌誦泉聲入寂寥寳〈一作龍〉龕經末劫〈一作來逺國〉畫壁見南朝深竹〈一作戶〉風開合寒潭〈一作泉〉月動揺息心歸靜理愛道坐〈一作定至〉中宵更欲尋真去乗船過海潮
　　奉寄中書王舍人
　　腰金載筆謁承明至〈一作志〉道安禪得此生西掖幾年綸綍貴東山遙夜薜蘿情風傳刻漏星河曙月上梧桐雨露清聖主好文誰為薦閉門空賦子虛成
　　送湯中丞和蕃
　　繼好中司出天心外國知已傳堯雨露更說漢威儀隴上應回首河源復載馳孤𡶶問徒御空磧見旌麾春草鄉愁起邉城旅夢移莫嗟行逺地此去荅㤙私
　　送和西蕃使
　　白簡初分命黃金已在腰㤙華通外國徒御發中朝雨雪従邉起旌旗上隴遙暮天沙漠漠空磧馬蕭蕭寒路隨河水關城見栁條和戎先罷戰知勝霍嫖姚
　　送王相公赴幽州
　　台袞兼戎律勤憂秉化元鳳池東掖寵龍節北方尊長路山河轉前驅鼓角喧人安布時令地逺荅君㤙暮日平沙迥秋風大斾翻漁陽在天末戀別信陵門
　　送徐大夫赴南海
　　舊國當分閫天涯荅聖私大軍傳羽檄老將拜旌旗位重登壇後㤙深弄印時何年諌獵賦今日飲泉詩海內求民瘼城隅見島夷由來黃霸去自有上台期
　　贈沛〈一作霈〉禪師
　　南嶽滿〈一作瀟〉湘沅〈一作源〉吾師經利渉身歸沃洲老名與支公接浄教傳荊吳道緣止漁獵觀空色不染對境心自愜室中人寂寞門外山重〈一作稠〉疊天台積幽夢早晩當〈一作嵗歸〉負笈
　　萼嶺四望
　　漢家仙仗在咸陽洛水東流出建章野老至今猶望幸離宮秋樹獨蒼蒼
　　過劉員外長卿別墅〈一作碧澗別業〉
　　謝客開山後郊扉積〈一作去〉水通江湖千里〈一作十年〉別衰老一尊同返照寒川滿平田暮雪空滄洲自有趣不便哭〈一作復泣〉途窮
　　遇風雨作〈一作權徳輿詩〉
　　草草理夜裝渉江又登陸望路殊未窮指期今已促傳呼戒徒馭振轡轉林麓隂雲擁巖端霑雨當山腹震雷如在耳飛電來照目獸跡不敢窺馬蹄惟務速䖍心若齋禱濡體如沐浴萬竅相怒號百泉暗奔瀑危梁慮足跌峻坂憂車覆問我何以然前日愛微祿轉知人代事纓組乃徽束向若家居時安枕春夢熟遵途稍已近𠉀吏來相續曉霽心始安林端見初旭
　　送商州杜中丞赴任
　　安康地理接商於帝命專城總賦輿夕拜忽辭青𤨏闥晨裝獨捧紫泥書深山古驛分騶騎芳草閒雲逐隼旟綺皓清風千古在因君一為謝巖居
　　送著公歸越
　　誰能愁此別到越㑹相逄長憶雲門寺門前千萬𡶶石牀埋積雪山路倒枯松莫學白居〈一作衣〉士無人知去蹤
　　送鄭秀才貢舉
　　西去意如何知隨貢士科吟詩向月路驅馬出煙蘿晩色寒蕪逺秋聲𠉀雁多自憐歸未得相送一勞歌
　　錫杖歌送明楚上人歸佛川〈一作權徳輿詩〉
　　上人逺自西天至頭陀行遍南朝寺口翻貝葉古字經手持金䇿聲泠泠護法護身惟振錫石瀨雲溪深寂寂乍來松徑風露寒遙暎霜天月成魄後夜空山禪誦時寥寥掛在枯樹枝真法嘗傳心不住東西南北隨緣路佛川此去何時迴應真莫便逰天台
　　玉山嶺上作
　　悠悠驅匹馬征路上連岡晩翠深雲竇寒苔浄石樑秋花偏似雪楓葉不禁霜愁見前程逺空郊下夕陽國子栁博士兼領太常博士輙申賀贈
　　博士本秦官求才帖職難臨風曲臺浄對月碧池寒講學分隂重齋祠曉漏殘朝衣辨色處雙綬更宜㸔
　　送裴秀才貢舉
　　儒衣羞此別去抵漢公卿賔貢年猶少篇章藝已成臨流惜暮景話別起鄉情離酌不辭醉西江春草生
　　贈老將
　　白草黃雲塞上秋曽隨驃騎出并州轆轤劒折虬髯白轉戰功多獨不侯







　　御定全唐詩巻二百十
<集部,總集類,御定全唐詩>
　　欽定四庫全書
　　御定全唐詩巻二百十一
　　髙適
　　髙適字達夫渤海蓚人舉有道科釋褐封丘尉不得志去遊河右哥舒翰表為左驍衛兵曹掌書記進左拾遺轉監察御史潼關失守適奔赴行在擢諫議大夫節度淮南李輔國譖之左授太子少詹事出為蜀彭二州刺史進成都尹劒南西川節度使召為刑部侍郎轉散騎常侍封渤海縣侯永泰二年卒贈禮部尚書諡曰忠適喜功名尚節義年過五十始學為詩以氣質自髙每吟一篇已為好事者傳誦開寳以來詩人之達者惟適而已集二巻今編四巻
　　銅雀妓
　　日暮銅雀迥秋深玉座清蕭森松柏望委鬱綺羅情君恩不再得妾舞為誰輕
　　塞下曲
　　結束浮雲駿翩翩出従戎且憑天子怒復倚將軍雄萬鼓雷殷地千旗火生風日輪駐霜戈月魄懸琱弓青海陣雲匝黒山兵氣衝戰酣太白髙戰罷旄頭空〈一本無戰酣二句〉萬里不惜死一朝〈一作陣〉得成功畫圗麒麟閣入朝明光宮大笑向文士一經何足窮古人昧此道往往成老翁
　　塞上
　　東出盧龍塞浩然客思孤亭堠列萬里漢兵猶備胡邊塵漲北溟虜騎〈一作塞馬〉正南驅轉鬬豈長䇿和親非逺圗惟昔李將軍按節出皇〈一作臨此〉都總戎掃大漠一戰擒單于常懐感激心願効縦橫謨倚劒欲誰語關〈一作山〉河空鬱紆
　　薊門行五首
　　薊門逄古〈一作故〉老獨立思氛氳一身既零丁頭鬢白紛紛勲庸今已矣不識霍將軍
　　漢家能用武開拓窮異域戍卒厭糠覈降胡飽衣食關〈一作開〉亭試一望吾欲淚沾臆
　　邉城十一月雨雪亂霏霏元戎號令嚴人馬亦輕肥𦍑胡無盡日征戰幾時歸
　　幽州多騎射結髮重橫行一朝事將軍出入有聲名紛紛獵秋草相向角弓鳴
　　黯黯〈一作茫茫〉長城外日沒更煙塵胡騎雖憑陵漢兵不顧身古樹滿空塞黃雲愁殺人
　　效古贈崔二
　　十月河洲時一看有歸思風飈生慘烈雨雪暗天地我輩今胡為浩哉迷所至緬懐當塗者濟濟居聲位邈然在雲霄寧肻更淪躓周旋多燕樂門館列車騎美人芙蓉姿狹室蘭麝氣金鑪陳獸炭談笑正得意豈論草澤中有此枯槁士我慙經濟䇿久欲甘棄置君負縦橫才如何尚顦顇長歌増鬱怏對酒不能醉窮達自有時夫子莫下淚
　　鉅鹿贈李少府
　　李侯雖薄宦時譽何籍籍駿馬常借人黃金每留客投壺華館靜縦酒涼風夕即此遇神仙吾欣知損益
　　東平留贈狄司馬〈曾與田安西充判官〉
　　古人無宿諾茲道以〈一作未〉為難萬里赴知已一言誠可歎馬蹄經月窟劒術指樓蘭地出北庭盡城臨西海寒森然瞻武庫則是〈一作剛若〉弄儒翰入幕綰銀綬乗軺兼鐡冠練兵日精鋭殺敵無遺殘獻㨗見天子論功俘可汗激昂丹墀下顧盻青雲端誰謂縦橫䇿翻為權勢干將軍既坎壈使者亦辛酸耿介挹〈一作揖〉三事羇離従一官知君不得意他日㑹鵬摶
　　過盧明府有贈
　　良吏不易得古人今可傳靜然本諸已以此知其賢我行挹髙風羨爾兼少年胸懐豁清夜史漢如流泉明日復行春逶迤出郊壇登髙見百里桑野鬱芊芊時平俯鵲巢嵗熟多人煙奸猾唯閉戶逃亡歸種田迴軒自郭南老幼滿馬前皆賀蠶農至〈一作事〉而無徭役牽君觀黎庻心撫之誠萬全何幸逄大道願言烹小鮮能奏明廷主〈一作誰能奏明主〉一試武城
　　單父逄鄧司倉覆倉庫因而有贈
　　邦牧今坐嘯羣賢趨紀綱四人忽不擾耕者遙相望粲粲府中妙授詞如履霜炎炎伏熱時草木無晶光匹馬度睢水清風何激揚校緡閲帑藏發廩欣斯箱邂逅得相逄歡言至夕陽開襟自公餘載酒登琴堂舉桮挹山川寓目窮毫芒白鳥向田盡青蟬歸路長醉中不惜別況乃正遊梁
　　薊門不遇王之煥郭密之因以留贈
　　適逺登薊丘茲晨獨搔屑賢交不可見吾願終難説迢遞千里遊羇離十年別才華仰清興功業嗟芳節曠蕩阻雲海蕭條帶風雪逄時事多謬失路心彌折行矣勿重陳懐君但愁絶
　　寄孟五少府
　　秋氣〈一作風〉落窮巷離憂兼暮蟬後時已如此髙興亦徒然知君念淹泊憶我屢周旋征路見來雁歸人悲逺天平生感〈一作各〉千里相望在貞堅〈一作賢〉
　　苦雨寄房四〈一作休〉昆季
　　獨坐見多雨況茲兼索居茫茫十月交窮隂千里餘彌望無端倪北風擊林箊白日〈一作月〉渺難覩〈一作見〉黃雲爭巻舒安〈一作焉〉得造化功曠然一掃除滴瀝簷宇愁寥〈一作寂〉寥談笑疎泥塗擁城郭水潦盤丘墟惆悵憫田農裵回傷里閭曽是力井〈一作耕〉稅曷為〈一作雲〉無斗儲萬事切中懐十年思上書君門嗟緬邈身計念居諸沈吟顧草茅鬱怏任盈虛黃鵠〈一作鶴〉不可羨雞鳴時起予故人平臺側髙館臨通衢兄弟方荀陳才華冠應徐彈棊自多暇飲酒更〈一作復〉何如知人想林宗直道慙史魚攜手風流〈一作流風〉在開襟鄙吝袪寧能訪窮巷相與對園〈一作嘉一作家〉蔬
　　和賀蘭判官望北海作
　　聖代務平典輶軒推上才迢遙〈一作亭〉溟海際曠望滄波開四牡未遑息三山安在哉巨鼇不可釣髙浪何崔嵬湛湛朝百穀茫茫連九垓挹流納廣大觀異増遲迴日出見魚目月圓知蚌胎跡非想像到心以精靈猜逺色帶孤嶼虛聲涵殷雷風行越裳貢水遏天吳災攬轡隼將擊忘機鷗復來縁情韻騷雅獨立遺塵埃吏道竟殊〈一作吾〉用翰林仍忝陪長鳴謝知己所媿非龍媒
　　和崔二少府登楚丘城作
　　故人亦不遇異縣久棲託辛勤失路意感歎登樓作清晨眺原野獨立窮寥廓雲散芒碭山水還睢陽郭繞梁即襟帶封衛多漂泊事古悲城池年豐愛墟落相逄俱未展攜手空蕭索何意千里心仍求百金諾公侯皆我輩動用在謀畧聖心思賢才朅來刈葵藿
　　酬司空璲少府
　　飄颻未得意感激與誰論昨日遇夫子仍欣吾道存江山滿詞賦札翰起涼溫吾見風雅作人知徳業尊驚飈蕩萬木秋氣屯髙原燕趙何蒼茫鴻雁來翩翻此時與君別握手欲無言
　　酬李少府
　　出塞魂屢〈一作猶〉驚懐賢意難説誰知吾道間乃在客中別日夕捧瓊瑤相思無休歇伊人雖薄宦舉代推髙節述作凌江山聲華滿冰雪一登薊丘上〈一作山〉四顧何慘烈來雁無盡時邉風正騷屑將従崖谷遁且與沈浮絶君若登青雲余當投魏闕
　　酬裴秀才
　　男兒貴得意何必相知早飄蕩與物永〈一作華〉蹉跎覺年〈一作身〉老長卿無産業季子慙妻嫂此事難重陳未於〈一作為〉衆人道
　　酬陸少府
　　朝臨淇水岸還望衛人邑別意在山阿征途背原隰蕭蕭〈一作稍稍〉前村口唯見轉蓬入水渚人去遲霜天雁飛急固應不逺別〈一作我行應不逺〉所與路〈一作終〉未及欲濟川上舟相思空佇立
　　奉酬北海李太守丈人夏日平隂亭
　　天子股肱守丈人山嶽靈出身侍丹墀舉翮凌青㝠當昔皇運否人神俱未寧諫官莫敢議酷吏方專刑谷永獨言事匡衡多引經兩朝納深衷萬乗無不聽盛烈播南史雄詞豁東溟誰謂整隼旟翻然憶柴扃寄書汶陽客迴首平隂亭開封見千里結念存百齡隱軫江山麗〈一作來〉氛氳蘭茝馨自憐遇時休漂泊隨流萍春野變木徳夏天臨火星一生徒羨魚四十猶聚螢従此日閒放焉能懐拾青
　　酬馬八效古見贈
　　深〈一作谿〉崖無緑竹秀色徒氛氳時代種桃李無人顧此君奈何冰雪操尚與蒿萊羣願託靈仙子一聲吹入雲酬鴻臚裴主簿雨後睢陽北樓見贈之作〈一作王昌齡詩〉
　　幕霞照新晴歸雲猶相逐有懐晨昏暇想見登眺目問禮侍彤襜題詩訪茅屋髙樓多古今陳事滿陵谷地久微子封臺餘孝王築裵回顧霄漢豁達俯川陸逺水對秋城長天向喬木公門何清浄列㦸森已肅不歎攜手稀恆思着鞭速終當拂羽翰輕舉隨鴻鵠
　　酬裴員外以詩代書
　　少時方浩蕩遇物猶塵埃脫畧身外事交遊天下才單車入燕趙獨立心悠哉寧知戎馬間忽展平生懐且欣清論髙豈顧夕陽頽題詩碣石館縦酒燕王臺北望沙漠垂漫天雪皚皚臨邊無䇿畧覧古空裵回樂毅吾所憐拔齊翻見猜荊卿吾所悲適秦不復廻然諾多死地公忠成禍胎與君従此辭每恐流年催如何俱老大始復忘形骸兄弟真二陸聲名連八裴乙未將星變賊臣𠉀天災胡騎犯龍山乗輿經馬嵬千官無倚着萬姓徒悲哀誅呂鬼神動安劉天地開奔波走風塵倐忽值雲雷擁旄出淮甸入幕徴楚材誓當剪鯨鯢永以竭駑駘小人胡不仁讒我成死灰賴得日月明照耀無不該留司洛陽宮詹府唯蒿萊是時掃氛祲尚未殱渠魁背河列長圍師老將亦乖歸軍劇風火散卒爭椎埋一夕瀍洛空生靈悲曝腮衣冠投草莽予欲馳江淮登頓宛葉下棲遑襄鄧隈城池何蕭條邑屋更崩摧縦橫荊棘叢但見瓦礫堆行人無血色戰骨多青苔遂除彭門守因得朝玉階激昻仰鵷鷺獻替欣鹽梅驅傳及逺蕃憂思鬱難排罷人紛爭訟賦稅如山崖所思在畿甸曽是魯宓儕自従拜郎官列宿煥天街那能訪遐僻還復寄瓊瓌金玉本髙價塤箎終易諧朗詠臨清秋涼風下庭槐何意宼盜間獨稱名義偕辛酸陳侯誄〈陳二補闕銘誄即裴所為〉歎息李膺杯白日屢分手青春不再來臥看中散論愁憶太常齋酬贈徒為爾長歌還自咍
　　酬龎十兵曹
　　憶昔遊京華自言生羽翼懐書訪知己末路空相識許國不成名還家有慙色託身従𤱶畝浪跡初自得雨澤感天時耕耘忘帝力同人洛陽至問我睢水北遂爾欵津涯浄然見胸臆髙談懸物象逸韻投翰墨別岸迥無垠海鶴鳴不息梁城多古意攜手共悽惻懐賢想鄒枚登髙思荊棘世情惡疵賤之子憐孤直酬贈感並深離憂豈終極
　　同呂員外酬田著作幕〈一作莫〉門軍西宿盤山秋夜作
　　磧路天早秋邉城夜應永遙傳戎旅作己報關山冷上將頓盤阪諸軍徧泉井綢繆閫外書慷慨幕中請能使勲業髙動令氛霧屏逺途能自致短歩終難騁羽翮時一看窮愁始三省人生感然諾何啻若形影白髮知苦心陽春見佳境〈一作景〉星河連塞絡刁斗兼山靜憶君霜露時使我空引領
　　酬祕書弟兼寄幕下諸公〈並序〉
　　乙亥嵗適徴詣長安時侍御楊公任通事舎人詩書起予蓋終日矣今年適自封丘尉統吏卒於青夷途經博陵得太守賈公之政相見如舊他日之意存焉司業張侯周旋迨茲僅三十載將疇昔是好匪窮達之異乎族弟祕書鴈序之白眉者風塵一別俱東西南北之人愴然相逄適與願契旅館之暇長懐益増因賦是詩愧非六義之流也
　　亞相膺時傑羣才遇良工翩翩幕下來拜賜甘泉宮信知命世竒適㑹非常功侍御執邦憲清詞煥春叢末路望繡衣他時常發䝉孰雲三軍壯懼我彈射雄誰謂萬里遙在我樽爼中光祿經濟器精微自深衷前席屢榮問長城兼在躬髙蹤激頽波逸翮馳蒼穹將副節制籌欲令沙漠空司業志應徐雅度思沖融相思三十年憶昨猶兒童今來抱青紫忽若披鵷鴻説劒増慷慨論交持始終祕書即吾門虛白無不通多才陸平原碩學鄭司農獻封到關西獨歩歸山東永意久知處嘉言能亢宗客従梁宋來行役隨轉蓬酬贈欣元弟憶賢瞻數公游鱗戲滄浪鳴鳳棲梧桐並負垂天翼俱乗破浪風眈眈天府間偃仰誰敢同何意搆廣廈翻然顧雕蟲應知阮歩兵惆悵此途窮
　　淇上酬薛三據兼寄郭少府微〈一作王齡昌詩〉
　　自従別京華我心乃蕭索十年守章句萬事空寥落北上登薊門茫茫見沙漠倚劒對風塵慨然思衞霍拂衣去燕趙驅馬悵不樂天長滄洲路日暮邯鄲郭酒肆或淹留漁潭屢棲泊獨行備艱險所見窮善惡永願拯芻蕘孰雲〈一作辭〉干鼎鑊皇情念淳古時俗何浮薄理道資〈一作湏〉任賢安人在求瘼故交負靈竒逸氣抱謇諤隱軫經濟具縦橫建安作才望忽先鳴風期無宿諾飄颻勞州縣迢遞限言謔東馳眇貝丘西顧彌虢畧淇水徒自流浮雲不堪託吾謀適可用天路豈寥廓不然買山田一身與耕鑿且欲同鷦鷯焉能志鴻鵠〈一作鶴〉
　　酬岑二十主簿秋夜見贈之作
　　舍下蛩亂鳴居然自蕭索緬懐髙秋興忽枉清夜作感物我心勞涼風驚二毛池枯菡蓞死月出梧桐髙如何異鄉〈一作州〉縣復得交才彥汨沒嗟後時蹉跎恥相見箕山別來久魏闕誰不戀獨有江海心悠悠〈一作然〉未嘗倦
　　答侯少府
　　常日好讀書晚年學垂綸漆園多喬木睢水清𥻘𥻘詔書下柴門天命敢逡巡赫赫三伏時十日到咸秦褐衣不得見黃綬翻在身吏道頓羈束生涯難重陳北使經大寒關山饒苦辛邉兵若芻狗戰骨成埃塵行矣勿復言歸歟傷我神如何燕趙陲忽遇平生親開館納征騎彈娛逺賔飄颻天地間一別方茲晨東道有佳作南朝無此人性靈出萬象風骨超常倫吾黨謝王粲羣賢推郄詵明時取秀才落日過蒲津節苦名已富祿微家轉貧相逄愧薄遊撫己荷陶鈞心事正堪盡離居〈一作憂〉寧太頻兩河歸路遙二月芳草新栁接滹沱暗鶯連渤海春誰謂行路難猥當希代珍提握每終日相思猶比鄰江海有扁舟丘園有角巾君意定何適我懐知所遵浮沈各異宜老大貴全真莫作雲霄計遑遑隨搢紳
　　宋中別周梁李三子
　　曾是不得意適來兼別離如何一尊酒翻作滿堂悲周子負髙價梁生多逸詞周旋梁宋間感激建安時白雪〈一作雲〉正如此青雲〈一作天〉無自疑李侯懐英雄〈一作清英〉骯髒乃天資方寸且無間衣冠當在斯俱為千里遊忽〈一作勿〉念兩鄉辭且見壯心在莫嗟攜手遲涼風吹北原落日滿〈一作照〉西陂露下草初白天長雲屢滋我心不可問〈一作得〉君去〈一作兮〉定何之京洛多知已誰能憶左思
　　宋中別李八
　　嵗晏誰不歸君歸意可説將趨倚門望還念同人別駐馬臨長亭飄然事明發蒼茫眺千里正值苦寒節舊國多轉蓬平臺下明月世情薄疵賤夫子懐賢哲行矣各勉旃吾當挹餘烈
　　別王徹
　　歸客自南楚悵然思北林〈一作臨〉蕭條秋風暮廻首江淮深留君終日〈一作留連愁作〉歡或為梁父吟時輩想鵬舉他人嗟陸沈載酒登平臺贈君千里心浮雲暗長路落日有歸禽離別未足悲辛勤當自任吾知十年後季子多黃金
　　送蕭十八與房侍御廻還
　　常苦〈一作悲〉古人逺今見斯人古澹泊遺聲華周旋必鄒魯故交在梁宋遊方出庭戶匹馬鳴朔風一身濟河滸辛勤采蘭詠欵曲翰林主嵗月催別離庭闈逺風土寥寥寒煙靜莽莽夕隂吐〈一作雲苦〉明發不在茲青天眇難覩宋中送族姪式顔〈時張大夫貶括州使人召式顔遂有此作〉
　　大夫擊東胡胡塵不敢起胡人山下哭胡馬海邉死部曲盡公侯輿臺亦朱紫當時有勲業末路遭讒毀轉斾燕趙間剖符括蒼裏弟兄莫相見親族逺枌梓不改青雲心仍招布衣士平生懐感激本欲候知已去矣難重陳飄然自茲始遊梁且未遇適越今何以鄉山西北愁竹箭東南美崢嶸縉雲外蒼莽幾千里旅雁悲啾啾朝昏孰雲己登臨多瘴癘動息在風水雖有賢主人終為客行子我攜一尊酒滿酌聊勸爾勸爾惟一言家聲勿淪滓
　　又送族姪式顔
　　惜君才未遇愛君才若此世上五百年吾家一千里俱遊帝城下忽在梁園裏我今行山東離憂不能已
　　贈別王十七管記
　　故交吾未測薄宦空年嵗晩節蹤曩賢雄詞冠當世堂中皆食客門外多酒債産業曽未言衣裘與人敝飄颻戎幕下出入關山際轉戰輕壯心立談有邉計雲沙自迥合天海空迢遞星髙漢將驕月盛胡兵鋭沙深冷陘㫁雪暗遼陽閉亦謂掃欃槍旋驚陷蜂蠆歸旌告東㨗鬬騎傳西敗遙飛絶漢書已築長安第畫龍俱在葉寵鶴先居衛勿辭部曲勲不藉將軍勢相逄季冬月悵望窮海裔折劒留贈人嚴裝遂雲邁我行將悠𥾝〈説文與緬同〉及此還羈滯曽非濟代謀且有臨深誡隨波混清濁與物同醜麗眇憶青巗棲寧忘褐衣拜自言愛〈一作偕〉水石本欲親蘭蕙何意薄松筠翻然重菅蒯恆深取與分孰慢平生契欵曲雞黍期酸辛別離袂逄時愧名節遇坎悲淪替適趙非解紛遊燕往〈一作獨〉無説浩歌方振蕩逸翮思凌勵倐若異鵬摶吾當學蟬蛻
　　漣上別王秀才
　　飄颻經逺道客思滿窮秋浩蕩對長漣君行殊未休﨑嶇山海側想像無前儔何意〈一作豈謂〉照乗珠忽然欲暗投東路方蕭條楚歌復悲愁暮帆使人感去鳥兼離憂行矣當自愛壯年莫悠悠余亦従此辭異鄉難久留贈言豈終極慎勿滯滄洲
　　贈別沈四逸人〈一作士〉
　　沈侯未可測其況信浮沈十載常獨坐幾人知此心乗舟蹈滄海買劒投黃金世務不足煩有田西山岑我來遇知己遂得開清襟何意閫閾間沛然江海深疾風掃秋樹濮上多鳴砧耿耿尊酒前聨雁飛愁音〈一作隂〉平生重離別感激對孤琴〈一作吟〉
　　送韓九
　　惆悵別離日裵回岐路前歸人望獨樹匹馬隨秋蟬常與天下士許君兄弟賢良時正可用行矣莫徒然
　　送崔録事赴宣城
　　大國非不理小官皆用才欲行宣城印住飲洛陽桮晩景為人別長天無鳥迴舉帆風波𣺌倚棹江山來羨爾兼乗興蕪湖千里開
　　別〈一作送〉張少府
　　歸客留不住朝雲縦復橫馬頭向春草斗柄臨髙城嗟我久離別羨君看弟兄歸心更難道回首一〈一作益〉傷情
　　淇上別劉少府子英
　　近來住淇上蕭條惟空林又非耕種時閒散多自任伊君獨知我驅馬欲招尋千里忽攜手十年同苦心求仁見交態於道喜甘臨逸思乃天縦微才應陸沈飄然歸故鄉不復問離襟南登黎陽渡莽蒼寒雲隂桑葉原上起河凌山下深途窮更逺別相對益〈一作一〉悲吟
　　別耿都尉
　　四十能學劒時人無此心如何耿夫子感激投知音翩翩白馬來二月青草深別易小千里興酣傾百金














　　御定全唐詩巻二百十一
