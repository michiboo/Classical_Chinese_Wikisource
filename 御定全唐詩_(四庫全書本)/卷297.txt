　　欽定四庫全書
　　御定全唐詩卷二百九十七
　　王建
　　王建字仲初潁川人大厯十年進士初為渭南尉歴秘書丞侍御史太和中出為陜州司馬從軍塞上後歸咸陽卜居原上建工樂府與張籍齊名宮詞百首尤傳誦人口詩集十巻今編為六巻
　　送人
　　白日向西〈一作天〉沒黃河復東流人生足著地寧免四方遊我行無返顧祝〈一作況〉子勿囘頭當須向前去何用起離憂但恐無廣路平地作山丘令我車與馬欲疾反停留蜀客多積貨邊人易封侯男兒戀家鄊歡樂為仇讐丁寧相勸勉苦口幸無尤對面無相識不如豺虎儔彼逺不寄書此寒莫寄裘與君俱絶蹟兩念無因由
　　主人故亭
　　主人昔專城城南起髙亭貴與賔客遊工〈一作上〉者夜不
　　寧酒食宴圃人栽接望早成經年使家僮逺道求異英郡中暫閒暇遶樹引諸生開泉浴山禽為愛山中聲世間事難保一日各徂征死生不相及花落實方榮我來至此中守吏非本名重君昔為主相與下馬行舊島日日摧池水不復清豈無後人賞所貴手自營澆酒向所思風起如有靈此去不重來重來傷我形
　　古從軍
　　漢家〈一作軍〉逐單于日沒䖏〈一作交〉河曲浮雲道旁起行子車下宿槍城圍鼓角氈帳依山谷馬上懸壺漿刀頭分頰〈一作頓〉肉來時髙堂上父母親結束回面〈一作首〉不見家〈一作客〉風吹破衣服金瘡在〈一作生〉肢節相與㧞〈一作取〉箭鏃聞道西涼州家家婦女〈一作人〉哭
　　邯鄲主人
　　逺客無主人夜投邯鄲市飛蛾繞殘燭半夜人醉起壚邊酒家女遺我湘綺被合成䨇鳯花宛轉不相離縦令顔色改〈一作故〉勿遣合歡異一念始為難萬金誰足貴門前長安道去者如流水晨風羣鳥翔裵回別離此
　　泛水曲
　　載酒入煙浦方舟泛緑波子酌我復飲子飲我還歌蓮深微路通〈一作通路〉峰曲幽氣〈一作風〉多閲芳無留瞬弄桂不停柯水上秋日〈一作月〉鮮西山碧峩峩茲歡良可貴誰復更來過
　　江南雜體二首
　　江上風翛翛竹間湘水流日夜桂花落行人去悠悠復見離別處蟲聲陰雨秋
　　處處江草〈一作山〉緑行人發瀟湘瀟湘回雁多日夜思故鄉春夢不知數空山蘭蕙〈一作桂〉芳
　　逺征歸
　　萬里發遼陽處處問家鄉囘車不淹轍雨雪滿衣裳行見日月疾坐思道路長但令不征戍暗鏡生重光
　　思逺人
　　妾思常懸懸君行復綿綿征途向何處碧海與青天嵗乆〈一作覊人〉自有念誰令長在邊少年若不歸蘭室如黃泉
　　傷近者不見
　　離人隔中庭幸不為逺征雕梁下有壁聞語亦聞行天涯尚寄信此處不傳情君能並照水形影自分眀
　　元日早朝
　　大國禮樂備萬邦朝元正東方色未動冠劍門已盈帝居在蓬萊肅肅鐘漏清將軍領羽林持㦸巡宮城翠華皆宿陳雪仗羅天兵庭燎逺煌煌旗上日月明聖人龍火衣寢殿開璇扄龍樓橫紫煙宮女天中行六蕃倍〈一作陪〉位次衣服各異形舉頭看玉牌不識宮殿名左右雉〈一作翟又作翣〉扇開蹈舞分滿庭朝服帶金玉珊珊相觸聲泰階備雅樂九奏鸞鳯鳴裵回慶雲中竽〈一作笙〉磬寒錚錚三公再獻壽上帝錫永貞天明告四方羣後保太平
　　聞故人自征戍回
　　昔聞著征戍三年一還鄉今來不換兵須死在戰場念子無氣力徒學事戎行少年得生還〈一作隨〉有同墮穹蒼自去報爾家再行上髙堂爾弟脩廢櫪爾母縫新裳恍恍恐不真猶未苦〈一作來若〉承望每日空出城畏渇攜壺漿安得縮地經忽使在我傍亦知逺行勞人悴馬𤣥黃慎莫多停留苦我〈一作哉〉居者腸
　　七泉寺上方
　　長年好名山本性今得從回看塵蹟遙稍見麋鹿蹤老僧雲中居石門青重重陰泉養成龜古壁飛卻〈一作虬〉龍掃石禮新經懸幡上髙峰日夕猿鳥合覓食聽山鐘將火尋逺泉煮茶傍寒松晩隨收藥人便宿南澗中晨起衝露行濕花枝茸茸歸依向禪師願作香火翁
　　從元太守夏讌西樓
　　六月晨亦熱卑居多煩昏五馬逰西城几杖隨朱輪西樓臨方塘嘉木當華軒鳬鷖滿中流有酒復盈樽山東地無山平視大海垠髙風涼氣來灝景沈清源青衿儼坐傍禮容益敦敦〈一作存存〉願為顔氏徒歌詠夫子門酬栢侍御聞與韋處士同遊靈臺寺見寄
　　西域傳中説靈臺屬雍州有泉皆聖蹟有石皆佛頭所出薝蔔香外國俗〈一作欲〉來求毒蛇䕶其下樵者不可偷古碑在雲巔備載置寺由魏家移下來後人始增修近與韋處士愛此山之幽各自具所須竹籠盛茶甌牽馬過危棧襞衣渉奔流草間平路盡林下大石稠過郭〈一作廻廊〉轉經峰忽見東西樓瀑布當寺門迸落衣裳秋石苔鋪紫花溪葉裁碧油〈一作流〉松根載〈一作戴〉殿髙飄颻仙山浮縣中賢大夫一月前此逰賽神賀得雨豈暇多停留二十韻新詩逺寄尋山儔清泠玉澗泣冷切石磬愁君名髙難閒余身愚終休相將長無因從今生離憂
　　荊南贈別李肇著作轉韻詩
　　輝天復耀〈一作輝〉地再為歌詠始素傳學道徒〈一作素業傳學徒〉清門有君子文澗瀉潺潺徳峰來壘壘兩京二十〈一作十二〉年投食公卿〈一作卿相〉間封章既不下故舊多慙顔賣馬市耕牛卻歸湘浦山麥收〈一作秋〉蠶上簇衣食應豐足碧澗伴僧禪秋山對雨宿且歡身體適〈一作遙〉倖免纓組束上宰鎮荊州敬重同歲遊歡逢通世友簡授畫〈一作盡〉戎籌遲遲就公食愴愴別野裘主人開宴席禮數無形跡醉笑或顛吟發談皆損益臨甃理芳鮮升堂引賔客早嵗慕嘉名逺思今始平孔門忝同轍潘館〈一作室〉幸諸甥自知再婚娶豈望為親情欣欣還切切又二千里別楚筆防寄書蜀茶憂逺熱關山足〈一作正〉重疉會合何時節莫歎〈一作勸〉各從軍且愁岐路分美人停玉指離瑟不中聞爭向巴山夜猿聲滿碧雲
　　早發金堤驛
　　蟲聲四野合月色滿城白家家閉戶眠行人發孤驛離家尚苦熱衣服唯輕綌時節忽復遷秋風徹經脈人睡落塹轍馬驚入蘆荻慰逺時問程驚昏忽揺䇿從軍豈雲樂憂患常縈積唯願在〈一作住〉貧家〈一作在家貧〉團圓過朝夕
　　和裴相公道中贈別張相公
　　雲間雙鳯鳴一去一歸城鞍馬朝天色〈一作邑〉封章戀闕情日臨宮〈一作官〉樹髙煙蓋沙草平會當戎事息聯影遶池〈一作江〉行
　　和錢舎人水植詩
　　盆裏盛野泉晩鮮幽更〈一作池〉好初活草根浮重生荷葉小多時水馬〈一作鳥〉出盡日蜻蜓遶朝早獨來看冷星沈碧曉
　　題壽安南館
　　明䝉〈一作發〉竹間亭天暖幽桂碧雲生四面山水接當階石濕樹〈一作堤〉浴鳥痕破苔臥鹿蹟不縁塵駕觸堪〈一作復〉作商皓宅
　　送張籍歸江東
　　清泉澣塵緇靈藥釋昏狂君詩發大雅正氣回我腸復令五彩姿潔白歸天常昔歳同講道青襟在師傍出處兩相因如彼衣與裳行行成此歸〈一作行成歸此去一作歸計〉離我適咸陽失意未還家馬蹄盡四方訪余詠新文不倦道路長僮僕懐昔念亦如還故鄉相親惜晝夜寢息不異牀猶將在逺道忽忽起思量黃金未為罍無以挹酒漿所念俱貧賤安得相發揚回車逺歸省舊宅江南廂歸鄉非得意〈一本缺此五字〉但貴情意彰五月天氣熱波濤毒於湯慎勿多飲酒藥膳願自強
　　勵學
　　買地不肥實其繁繫耕鑿良田少鋤理蘭焦香亦薄勿以聽者迷故使宮徴錯誰言三歳童還能分善惡孜孜日求益猶恐業未博況我性頑䝉復不勤修學有如朝暮食暫虧憂隕穫若使無六經賢愚何所託
　　山中寄及第故人
　　長長南山松短短北磵楊俱承日月照倖免斤斧傷去年與子別誠言暫還鄉如何棄我去天路忽騰驤誰謂有雙目識貌不識腸豈知心內乖著我薜蘿裳尋君向前事不歎今異翔往往空室中寤寐〈一作語〉説珪璋十年居此溪松桂日蒼蒼自從無佳〈一作故〉人山中不〈一作少〉輝光盡棄所留藥亦焚舊草堂還君誓已書歸我學仙方既為參與辰各願〈一作願各〉不相望始終名利途慎勿罹咎殃
　　求友
　　鑒形須明〈一作初〉鏡療疾須良醫若無傍人見形疾安自知世路薄言行學成棄其師每懐一飯恩不重勸勉詞斆學旣不誠朋友道日虧遂作名利交四海爭奔馳常慕正直人生死不相離茍能成我身甘與〈一作為〉僮僕隨我言彼當信彼道我無疑針藥及病源以石投〈一作探〉深池終朝舉善道敬愛當行之縱令誤所見亦貴本相規不求立名聲所貴去瑕玼〈一作疵〉各願貽子孫永為後世資
　　寄李益少監兼送張實遊幽州
　　大雅廢已乆人倫失其常天若不生君誰復為文綱迷者得道路溺者遇舟航國風人已變山澤增輝光星辰有其位豈合離帝傍賢人既遐征鳯鳥〈一作皇〉安來翔少小慕髙名所念隔山岡集卷新紙封每讀常焚香古來cq=379難〈一作誰〉自逹取鑑在〈一作有〉賢良未為知音故徒恨名不彰諒無金石堅性命豈能長常恐一世中不上君子堂偉〈一作倞〉哉清河子少年志堅強篋中有素文千里求發揚自顧音韻乖無因合宮商幸君達精誠為我求回章
　　寄崔列中丞
　　火山無冷地〈一作氣〉濁流無清源人生在艱世何處避䜛言諸侯鎮九州天子開四門尚有忠義士不得申其寃嘉木移逺植為我當行軒君子居要途易失主人恩我愛古人道師君直且溫貪泉誓不飲邪路誓不奔如何非岡坂故使車輪翻妓妾隨他人家事幸獲〈一作䕶〉存當時門前客黙黙空寃煩從今遇明代善惡亦須論莫以曾見疑直道遂不敦
　　喻時
　　去者如弊帷來者如新衣鮮華非乆長色落還棄遺詎知行者夭豈悟壯者衰區區未死間回面相是非好聞苦不樂好視忽生疵乃明萬物情皆逐人心移古今盡如此達士將何為
　　贈王侍御
　　愚者昧邪正貴將平道行君子抱仁義不懼〈一作罹〉天地傾三受主人辟方出咸陽城遲疑匪自崇將顯求賢名自來掌軍書無不盡臣誠何必操白刃始致海內平恭〈一作忝〉事四海人甚於敬公卿有惡如已辱聞善如巳榮或人居飢寒進退陳中情徹晏〈一作宴〉聽苦辛坐臥身不寕以心應所求盡家猶為輕衣食有親踈但恐踰禮經我今願求益詎敢為友生幸君揚素風永作來者程
　　宋氏五女
　　貝州宋處士若〈一作廷〉芬五女若華若昭若倫若憲若茵〈一作荀〉
　　五女誓終養貞孝內自持兎絲自縈紆不上青松枝晨昏在親傍閒則讀書詩自得聖人心不因儒者知〈一作資〉少年絶音華貴絶父母詞素釵垂兩髦短窄〈一作穿〉古時衣〈一作儀〉行成聞四方徴詔環珮隨同時入皇宮聨影步玉墀鄉中尚其風重為修茅茨聖朝有良史將此為女師
　　送于丹移家洺州
　　憶昔門館前君當童子年今來見成長俱過逺〈一作述〉所傳詩禮不外學兄弟相攻研如彼販海翁豈種溪中田四方尚爾文獨我敬爾賢但愛金玉聲不貴金玉〈一作石〉堅孤遺一室中寢食不相捐飽如腸胃同疾若膚體連耕〈一作居〉者求沃土漚者求深源彼邦君子居一日可徂〈一作得〉遷念此居處近各為衣食牽從今不見靣猶勝異山川既乖歡會期鬱鬱兩難宣素琴苦〈一作若〉無徽安得宮商全他皆緩別日我願促行軒送人莫長歌長歌離恨延羸馬不知去過門常盤旋會當為爾鄰有地容一泉
　　留別舎弟
　　孤賤相長〈一作長相〉育未曾為逺逰誰不重歡愛晨昏闕珍羞出門念衣單草木當窮秋非疾有憂歎實為人子尤世情本難合對面隔山丘況復干戈地懦夫何所投與爾俱長成尚為溝壑憂豈非輕嵗月少小不勤修從今解思量勉力謀善猷但〈一作伊〉得成爾身衣食寜我求固合受此訓墮〈一作惰〉慢為身羞〈一作讐〉嵗暮當歸來慎莫懐逺遊
　　壊屋
　　官家有壊屋居者願離得茍或幸其遷〈一作還〉回〈一作因〉循任傾側若當君子住一日還修餙必使換榱〈一作椽〉楹先須木端直永令雀與䑕無處求棲息堅固傳後人從今勉勞力以茲喻臣下亦可成邦國雖曰愚者詞將來幸無惑
　　送薛蔓應舉
　　四海重貢獻珠賮〈一作貝〉稱至珍聖朝開禮闈所貴集嘉賔若生在世間此路出常倫一士登甲科九族光彩新憧憧車馬徒爭路〈一作踏〉長安塵萬目視髙天〈一作天髙〉昇者得〈一作寜〉苦辛況子當少年丈〈一作文〉人在咸秦出門見宮闕獻賦侍〈一作待〉朱輪有賢大國豐無子一家貧男兒富邦家豈為榮其身煌煌文明代俱幸生此辰自顧非國風難以合聖人子去東堂上我歸南澗濵願君勤作書與我山中鄰
　　將歸故山留別杜侍御〈一作郎〉
　　有川不得渉有路不得行沈沈百憂中一日如一生錯來干諸侯石田廢春耕虎㦸衛重門何因達中誠日月俱照輝〈一作耀〉山川異隂晴如何百里間開目不見明我今歸故山誓與草木並願君去丘坂長使道路平
　　送韋䖏士老舅
　　憶昨癡小年不知有經籍常隨童子逰多向外家〈一作人〉劇偷花入隣里弄筆書牆壁照水學梳頭應門未穿幘人前賞文性棃果蒙不惜賦字詠新泉探題得幽石自從出關輔三十年作客風雨一飄颻親情多阻隔如何二千里塵土驅蹇瘠良乆陳苦辛從頭嘆衰白既來今又去暫笑還成戚落日動征車春風捲離席雲臺觀西路華嶽祠〈一作峰〉前栢會得過帝鄉重尋舊行蹟
　　送同學故人
　　各為四方人此地同事師業成有先後不得長相隨出林多道路縁岡復遶陂念君辛苦行令我形體疲黃葉墮車前四㪚當此時亭上夜蕭索山風水離離
　　幽州送申稷評事歸平盧
　　行子遶天北山髙塞〈一作寒〉復深升堂展客禮臨水濯纓襟〈一作衿一作塵纓〉驅馳戎地馬聚散林間禽一杯瀉東流各願無異心薊亭雖苦寒春夕勿重衾従軍任白頭莫賣故山岑
　　溫門山
　　早入溫門山羣峰亂如㦸崩崖欲相觸呀〈一作谺〉豁斷行跡脫屐尋淺流定足畏欹石路盡十里溪地多千嵗柏洞門晝隂黒深處惟石壁似見丹砂光亦聞鍾乳滴靈池出山底沸水衝地脈暖氣成濕煙濛濛窗中白隨僧入古寺便是雲外客月出天氣涼夜鐘山寂寂
　　代故人新姬侍疾
　　雙轂不回轍子疾巳在旁侍坐常揺扇迎醫漸〈一作暫〉下床〈一作近醫慚下牀〉新施箱中幔未洗來時妝奉君纒綿意幸願莫相忘
　　採桑
　　鳥鳴〈一作啼〉桑葉間緑條復柔柔〈一作葉緑條復柔〉攀看去手近放〈一作㪚〉下長長鉤黃花蓋野田白馬少年逰所念豈囘顧〈一作志〉良人在髙樓
　　曉思
　　曉氣生緑水春條露霏霏〈一作靡靡〉林間棲鳥㪚逺念征人起幽花宿含彩早蝶寒弄翅君行非晨風詎能従門至〈首聨一作春條露霏霏曉氣生緑水〉
　　早起
　　囘燈正衣裳〈一作冠〉出戶星未稀堂前𠉀姑〈一作始〉起環珮生晨輝暗池光羃䍥宻樹花葳㽔九城鐘漏絶遙聽直郎歸
　　酬張十八病中寄詩
　　本性慵逺行綿綿病自生見君綢繆思慰我寂寞情風幌夜不掩秋燈照雨眀彼愁此又憶一夕兩盈盈












　　御定全唐詩巻二百九十七
