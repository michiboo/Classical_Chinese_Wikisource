　　欽定四庫全書
　　御定全唐詩巻八百二十二
　　廣宣
　　廣宣姓廖氏蜀中人與劉禹錫最善元和長慶兩朝並為內供奉賜居安國寺紅樓院有紅樓集今存詩十七首編為一巻
　　皇太子頻賜存問並索唱和新詩因有陳謝
　　望苑招延〈一作賢〉後禪扉訪道餘祇言俟文雅何意及庸虛率性多非學縁情偶自書清風聞寺響白日見心初重道逢軒後崇儒過魏儲青宮列芳〈一作楩〉梓𤣥圃積瓊琚鄭鼠寧容者齊竽久舍諸空懐受恩感含思幾躊躇
　　禁中法㑹應制
　　天上萬年枝人間不可窺道塲三教㑹心地百王期侍讀霑恩早傳香駐日遲在筵還向道通籍許言詩空媿陪仙列何階答聖慈從今精至理長願契無為
　　降誕日內庭獻壽應制
　　慶夀千齡逺敷仁萬國通登霄欣有路捧日愧無功仙駕三山上龍生二月中修齋長樂殿講道大明宮此地人難到諸天事不同法筵花散後空界滿香風
　　寺中柿樹一蒂四顆詠應制
　　珍木生竒畆低枝拂梵宮因開四界分本自百花中當夏陰涵緑臨秋色變紅君看藥草喻何減太陽功
　　早秋降誕日獻壽二首應制
　　秋蓂開六葉元聖誕千年繞殿祥風起當空瑞日懸道光中國主人識大羅仙敢贊無疆壽香花上法筵萬方瞻聖日九土仰清光磬地山河壯彌天福壽長瑞煙薰法界眞偈啟仁〈一作人〉王看獻千秋樂千秋樂未央
　　駕幸天長寺應制
　　天界宜春賞禪門不掩闗宸逰雙闕外僧引〈一作隱〉百花間車馬喧長路煙雲浄逺山觀空復觀俗皇鑒此中閑
　　九月菊花詠應制〈一作清江詩〉
　　可訝東籬菊能知節候芳細枝青玉潤繁蕊碎金香爽〈一作浮〉氣浮〈一作凝〉朝露濃姿帶夜霜泛杯傳夀酒應共樂時康
　　駕幸聖容院應制
　　大唐國裏千年聖王舍城中百億身卻指容顔非我相自言空色是吾眞深殿䖍心隨寳輦廣庭徐歩引金輪古來貴重縁親近狂客慚為侍從臣
　　聖恩顧問獨逰月磴閣直書其事應制
　　禪居河畔無多地來徃尋春物正華磴道上盤千畆竹欄干低壓〈一作數〉萬人家簷前施飯來飛鳥林下行香踏落花自解剎那知佛性不勞更喻幾塵沙
　　安國寺隨駕幸興唐觀應制
　　東林何殿是西鄰禪客垣墻接羽人萬乘逰仙宗有道三車引路本無塵初傳寳訣長生術已證金剛不壊身兩地盡修天上事共瞻鑾駕〈一作鑾鶴〉重來廵
　　賀王起〈一作賀王侍郎典貢放榜〉
　　從辭鳳閣掌絲綸便向青雲領貢賔再闢文塲〈一作章〉無枉路兩開金榜絶寃人眼看龍化門前水手放鶯飛谷口春明日定歸台席去鶺鴒原上共陶鈞
　　駕幸普濟寺應制
　　南方寶界幾由旬八部同瞻一佛身寺壓山河天宇靜樓懸日月鏡光新重城柳暗東風曙〈一作暖〉複道花明上苑春向晩鑾輿歸鳳闕曲江池上動青蘋
　　紅樓院應制〈一作沈佺期詩〉
　　紅樓疑見白毫光寺逼宸居福盛唐支遁愛山情謾切曇摩泛海路空長經聲夜息聞天語爐氣晨飄接御香誰道此中難可到自憐深院得徊翔
　　再入道塲紀事應制〈一作沈佺期詩〉
　　南方歸去再生天內殿今年異昔年見闢乾坤新定位看題日月更髙懸行隨車〈一作香〉輦登仙路坐近爐煙講法筵自喜恩深陪侍從兩朝長在聖人前
　　寺中賞花應制
　　東風萬里送香來上界千花向日開卻笑霞樓紫芝侶桃源深洞訪仙才
　　九月十五日夜宿鄭尚書絪東亭望月寄杜給事
　　霜天晴〈一作昨〉夜宿東齋松竹交陰愜素懐迥出風塵心得地可憐三五月當階清光滿院恩〈一作思〉情見寒色臨門笑語諧霄漢路殊從道合徃來人事不相乖









　　御定全唐詩卷八百二十二
