　　欽定四庫全書
　　御定全唐詩卷二十九
　　雜歌謡辭〈聲比於琴瑟曰歌徒歌曰謡〉
　　漁父歌〈張志和〉
　　西塞山邊〈集作前〉白鷺飛桃花流水鱖魚肥青箬笠緑蓑衣春江〈一作斜風〉細雨不須歸
　　釣臺漁父褐為裘兩兩三三舴艋舟能縦棹慣乗流長江白浪不曽憂
　　霅溪灣裏釣魚翁舴艋為家西復東江上雪浦邊風笑著荷衣不歎窮
　　松江蟹舍主人歡菰飯蒓羮亦共餐楓葉落荻花乾醉宿漁舟不覺寒
　　青草湖中月正圓巴陵漁父棹歌連釣車子掘頭船樂在風波不用仙
　　同前〈和凝〉
　　白芷汀寒立鷺鶿蘋風輕翦浪花時煙羃羃日遲遲香
　　引芙蓉惹釣絲
　　同前〈歐陽炯〉
　　風浩寒溪照膽明小君山上玉蟾生荷露墜翠煙輕撥刺遊魚㡬處驚
　　同前〈李珣〉
　　水接衡門十里餘信船歸去臥看書輕爵祿慕𤣥虛莫道漁人只為魚
　　避世垂綸不記年官髙爭得似君閒傾白酒對青山笑指柴門待月還
　　棹警鷗飛水濺袍影侵潭靣栁垂絛終日醉絶塵勞曽見錢塘八月濤
　　雞鳴曲〈王建〉
　　雞初鳴明星照東屋雞再鳴紅霞生海腹百官待漏雙闕前聖人亦掛山龍服寳釵命婦燈下起環珮玲瓏曉光裏直內初燒玉案香司更尚滴銅壺水金吾衞裏直〈一作更〉郎妻到明不睡聽晨雞天頭日月相送迎夜棲旦鳴人不迷
　　同前〈李廓〉
　　星稀月沒上〈集作入〉五更膠膠角角雞初鳴征人牽馬出門立辭妾欲向安西行再鳴引頸簷頭下月〈集作樓〉中角聲催上馬纔分地色第三鳴旌旗〈一作斾〉紅塵已出城婦人上城亂招手夫婿不聞遙哭聲長恨雞鳴別時苦不遣雞棲近窗戶
　　吳楚歌〈張籍　一曰燕美人歌〉
　　庭前春鳥啄林聲紅夾羅襦縫未成今朝社日停針線起向朱櫻樹下行
　　李夫人歌〈李商隠〉
　　一帶不結心兩股方安髻慙愧白茅人月沒教星替剰結茱萸枝多擘秋蓮的獨自有波光綵嚢盛不得蠻絲繫條脫妍眼和香屑壽宮不惜鑄南人柔腸早被秋波〈集作眸〉割清澄有餘幽素香鰥魚渴鳯真珠房不知瘦骨類冰井更許夜簾通曉霜土花漠碧〈集作漠〉雲忙忙黃河欲盡天蒼黃〈集作蒼〉
　　同前〈李賀〉
　　紫皇宮殿重重開夫人飛入瓊瑤臺緑香繡帳何時歇青雲無光宮水咽翩聨桂花墜秋月孤鸞驚啼商絲發紅璧〈集作壁〉闌珊懸佩璫歌臺小妓遙相望玉蟾滴水雞人唱露華蘭葉參差光
　　同前〈鮑溶〉
　　璿閨羽帳華燭陳方士夜降夫人神葳蕤半露芙蓉色窈窕將期環珮身麗如三五月可望難親近嚬黛含犀竟不言春思秋怨誰能問欲求巧笑如生時歌塵在空瑟銜絲神來未及夢相見帝比初亡心更悲愛之欲其生又死東流萬代無回水宮漏丁丁夜向晨煙銷霧歇愁方士
　　同前〈張祜〉
　　延年不語望三星莫説夫人上涕零爭奈世間惆悵在甘泉宮夜看圖形
　　中山孺子妾歌〈李白〉
　　中山孺子妾特以色見珍雖不如延年妺亦是當時絶世人桃李出深井花豓驚上春一貴復一賤關天豈由身芙蓉老秋霜團扇羞網塵戚姬髠翦〈集作𩬊〉入舂市萬古共悲辛
　　臨江王節士歌〈李白〉
　　洞庭白波木葉稀燕鴻始入吳雲飛吳雲寒燕鴻苦風號沙宿瀟湘浦節士感秋涙如雨白日當天心照之可以事明主壯士憤雄風生安得倚天劍跨海斬長鯨
　　司馬將軍歌〈李白　代隴上健皃陳安〉
　　狂風吹古月竊弄章華臺北落明星動光彩南征猛將如雲雷手中電曳〈集作擊〉倚天劍直斬長鯨海水開我見樓船壯心目頗似龍驤下三蜀揚兵習戰張虎旗江中白浪如銀屋身居玉帳臨河魁紫髯若㦸冠崔嵬細栁開營揖天子始知㶚上為嬰孩羌笛橫吹阿嚲回向月樓中吹落梅將軍自起舞長劍壯士呼聲動九垓功成獻凱見明主丹青畫像麒麟臺
　　鄭櫻桃歌〈李頎〉
　　石季龍僣天祿擅雄豪美人姓鄭名櫻桃櫻桃美顔香且澤娥娥侍寢専宮掖後庭卷衣三萬人翠眉清鏡不得親官〈集作宮〉軍〈一作庫〉女騎一千匹繁花照耀漳河春織成花映紅綸巾紅旗掣曵鹵簿新鳴鼙走馬接飛鳥銅釱琴瑟隨去塵鳯陽重門如意館百尺金梯倚銀漢自言富貴不可量女為公主男為王赤花雙簟珊瑚牀盤龍斗帳琥珀光滛昬偽位神所惡滅石者陵終不誤鄴城蒼蒼白露微世事飜覆黃雲飛
　　㐮陽歌〈李白〉
　　落日欲沒峴山西倒著接䍦花下迷㐮陽小兒齊拍手攔街爭唱白銅鞮傍人借問笑何事笑殺山公醉似泥鸕鶿杓鸚鵡杯百年三萬六千日一日須傾三百杯遙看漢水鴨頭緑恰似蒲萄初醱醅此江若變作春酒壘麯便築糟丘臺千金駿馬換少〈集作小〉妾醉〈集作笑〉坐雕鞍歌落梅車傍側掛一壺酒鳯笙龍管行相催咸陽市上歎黃犬何如月下傾金罍君不見晉朝羊公一片石〈一作一片古碑材〉龜龍〈集作頭〉剝落生莓苔淚亦不能為之墮心亦不能為之哀誰能憂彼身後事金鳬銀鴨葬死灰〈集無此二句〉清風朗月不用一錢買玉山自倒非人推舒州杓力士鐺李白與爾同死生襄王雲雨今安在江水東流猨夜聲
　　㐮陽曲〈李白〉
　　襄陽行樂處歌舞白銅鞮江城囘淥水花月使人迷山公醉酒時酩酊襄〈集作髙〉陽下頭上白接䍦倒著還騎馬
　　峴山臨漢江水淥沙如雪〈一作水色如霜雪〉上有墮涙碑青苔久磨滅
　　且醉習家池莫看墮淚碑山公欲上馬笑殺襄陽兒
　　蘇小小歌〈李賀〉
　　幽蘭露如啼眼無物結同心煙花不堪翦草如茵松如蓋風為裳水為佩油壁車久〈集作夕〉相待冷翠燭勞光彩西陵下風吹雨
　　同前〈溫庭筠〉
　　買蓮莫破劵買酒莫解金酒裏春容抱離恨水中蓮子懐芳心吳公女兒腰似束家在錢塘小江曲一自檀郎逐便風門前春水年年緑
　　同前〈張祜〉
　　車輪不可遮馬足不可絆長怨十字街使郎心四散新人千里去故人千里來翦刀橫眼底方覺淚難裁登山不愁峻渉海不愁深中擘庭前棗教郎見赤心
　　挾瑟歌〈陸龜䝉〉
　　挾瑟為君撫君嫌聲太古寥寥倚浪絲㗫㗫沈湘語賴有秋風知清泠吹玉柱
　　勅勒歌
　　勅勒金隤〈溫庭筠集作□〉壁隂山無嵗華帳外風飄雪營前月照沙羌兒吹玉管胡姬踏錦花卻笑江南客梅落不歸家
　　黃麞歌〈唐書五行志曰如意初里中歌黃麞後契丹李盡忠孫萬榮叛陷營州則天令總管曺仁師王孝傑等將兵百萬討之大敗於硤石黃麞谷而死朝廷嘉其忠為造此曲後亦為舞曲〉
　　黃麞黃麞草裏藏彎弓射爾傷
　　得體歌〈天寳初韋堅為陜郡太守水陸轉運使於長安城東滻水傍穿廣運潭以通吳㑹數十郡舟楫先是民間戲唱得體歌及新潭成陜縣尉崔成甫乃翻此調為得寳歌集兩縣官伎女子唱之〉
　　得體紇那也紇嚢得體那潭裏船車鬧揚州銅器多三郎當殿坐聽唱得體歌
　　得寳歌
　　得寳𢎞農野𢎞農得寳那潭裏船車鬧揚州銅器多三郎當殿坐聽唱得寳歌
　　黃臺𤓰辭〈章懷太子　武后殺太子𢎞立雍王賢為太子賢日夜憂惕乃作此辭命樂工歌之冀後感悟〉
　　種𤓰黃臺下𤓰熟子離離一摘使𤓰好再摘令𤓰稀三摘尚〈集作猶〉自可摘絶抱蔓歸
　　古歌〈沈佺期〉
　　落葉流風向玉臺夜寒秋思洞房開水精簾外金波下雲母窗前銀漢廻玉階隂隂苔蘚色君王履綦難再得璇閨窈窕秋夜長繡戶徘徊秋〈集作明〉月光燕姬綵帳芙蓉色秦子〈集作女〉金爐蘭麝香北斗七星橫夜半清歌一曲斷君腸
　　同前〈薛維翰〉
　　美人怨何深含情倚金閣不嚬復不語紅淚雙雙落美人閉紅燭獨坐裁新錦頻放翦刀聲夜寒知未寢
　　黃曇子歌〈溫庭筠〉
　　參差緑蒲短揺豓雲〈一作春〉塘滿紅㶑蕩融融鶯翁鸂鶒暖萋芊小城〈集作成〉路馬上修蛾懶羅衫褭向風㸃粉金鸝卵
　　邯鄲郭公辭〈溫庭筠〉
　　金笳悲故曲玉座積深塵言是邯鄲伎不易鄴城人青苔竟埋骨紅粉自傷神惟有漳河栁還向舊營春
　　箜篌謡〈李白〉
　　攀天莫登龍走山莫騎虎貴賤結交心不移惟有嚴陵及光武周公稱大聖管蔡寧相容漢謡一斗粟不與淮南舂兄弟尚路人吾心安所従它人方寸間山海幾千重輕言託朋友對靣九疑峰多〈集作開〉花必早落桃李不如松管鮑死已久何人繼其蹤
　　鄴城童子謡〈李賀〉
　　鄴城中暮塵起將黑丸斫文吏棘為鞭虎為馬團團走鄴城下切玉劍射日弓獻何人奉相公扶轂來闗右兒香掃塗相公歸
　　大麥行〈杜甫〉
　　大麥乾枯小麥黃婦人行泣夫走藏東至集壁西梁洋問誰腰鎌胡與羌豈無蜀兵三千人部領辛苦江山長安得如鳥有羽翅託身白雲還故鄉
　　白鼉鳴〈張籍〉
　　天欲雨有東風南谿白鼉鳴窟中六月人家井無水夜聞白鼉〈集作鼉聲〉人盡起
　　歩虛詞〈陳羽〉
　　漢武清齋讀鼎書內官扶上畫雲車壇上月明宮殿閉仰看星斗禮空虛
　　同前〈顧況〉
　　逈歩遊三洞清心禮七真飛符超羽翼禁〈集作焚〉火醮星辰殘藥霑雞犬靈香出鳯麟壺中無窄䖏願得一容身
　　同前〈劉禹錫〉
　　阿母種桃雲海際花落子成二〈集成三〉千嵗海風吹折最繁枝跪捧瓊〈集作金〉盤獻天帝
　　華表千年鶴一〈集作一鶴〉歸凝丹為頂雪為衣星星仙語人聽盡卻向五雲翻翅飛
　　同前〈韋渠牟〉
　　玉簡真人降金書道籙通煙霞方蔽日雲雨已生風四極威儀異三天使命同那將人世戀不去上清宮羽駕正翩翩雲鴻最自然霞冠將月曉珠佩與星連鏤玉留新訣雕金〈集作龍〉得舊編不知飛鳥學更有幾人仙上帝求仙使真符取玉郎三才閒布象二景鬱生光騎吏排龍虎笙歌走鳯凰天髙人不見暗入白雲鄉鸞鶴共徘徊仙官使者催香花三洞啟風雨百神來鳯篆文初定龍泥印已開何須生羽翼始得上瑤臺羽節忽排煙蘇君巳得仙命風驅日月縮地走山川㡬處留丹竈何時種玉田一朝騎白虎直上紫微天靜發降靈香思神意智長虎存時促歩龍想更成章扣齒風雷響挑燈日月光仙雲在何䖏髣髴滿空堂㡬度逰三洞何方召百神風雲皆守一龍虎亦全真執節仙童小燒香玉女春應須絶巖內委曲問皇人上法杳無營𤣥修似有情道宮瓊作想真帝玉為名召岳驅旌節馳雷發吏兵雲車降何䖏齋室有仙卿羽衞一何鮮香雲起莫煙方朝太素帝更向玉清天鳯曲疑猶吹龍驂儼欲前真文㡬時降知在永和年大道何年學真符此日催還持金作印未要玉為臺羽節分明授霞衣整頓裁應縁五雲使教上列仙來獨自授金書蕭條詠紫虛龍行還當馬雲起自成車九轉風煙合千年井竈餘參差従太一夀等混元初道學巳通神香花㑹女真霞牀珠斗帳金薦玉輿輪一室心偏靜三天夜正春靈官竟誰降仙相有夫人上界有黃房仙家道路長神來知位次樂變協宮商競把璢璃椀誰傾白玉漿霞衣最芬馥蘇合是靈香珠珮紫霞英夫人㑹八靈太霄猶有觀絶宅豈無形暮雨徘徊降仙歌宛轉聽誰逄玉妃輦應檢九真經西海辭金母東方拜木公雲行疑帶雨星歩欲凌風羽袖揮丹鳯霞巾曵彩虹飄颻九霄外下視望仙宮玉樹雜金花天河織女家月邀丹鳯舄風送紫鸞車霧縠籠綃帶雲屏列錦霞瑤臺千萬里不覺徃來賖舞鳯凌天出歌麟入夜聽雲容衣眇眇風韻曲泠泠扣齒端金簡焚香檢玉經仙宮知不逺只近太微星紫府與𤣥洲誰來物外逰無煩騎白鹿不用駕青牛金化顔應駐雲飛鬢不秋仍聞碧海上更用玉為樓轡鶴復驂鸞全家去不難雞聲隨羽化犬影入雲看釀玉當成酒燒金且轉丹何妨五色綬次第給仙官
　　同前〈僧皎然〉
　　予因覽真訣遂感西域〈集作城〉君玉笙下青𠖇人間未曽聞日華錬魂魄皎皎無垢氛謂我有仙骨且令餌氤氳俯仰媿靈顔願隨鸞鶴羣俄然動風馭縹眇歸青雲
　　同前〈髙駢〉
　　青溪道士人不識上天下天鶴一隻洞門深鎖碧窗寒滴露研朱寫周易
　　歩虛引〈陳陶〉
　　小隠山人十洲客莓苔為衣雙耳白青編為我忽降書暮雨虹蜺一千尺赤城門閉六丁直曉日巳燒東海色朝天半夜聞玉雞星斗離離礙龍翼
　　御定全唐詩巻二十九
<集部,總集類,御定全唐詩>
