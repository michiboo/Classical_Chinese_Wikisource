　　欽定四庫全書
　　御定全唐詩巻四十三
　　李百藥
　　李百藥字重規定州安平人七嵗能屬文隋時襲父徳林爵為太子通事舎人兼學士煬帝銜之奪爵還鄉里唐太宗重其名拜中書舎人授太子右庶子卒謚曰康百藥藻思沉鬱尤長五言雖樵童牧子亦皆吟諷及懸車告老穿池築山文酒譚詠以盡生平之志詩一卷
　　少年行〈一作詞〉
　　少年飛翠蓋上路勒〈一作動〉金鑣〈紀事文粹無此二句〉始酌文君酒新吹㺯玉簫少年不歡樂何以盡芳朝〈此二句一作少年子歡樂盡今朝〉千金笑裏面一搦掌〈一作抱〉中腰掛纓〈一作冠〉豈憚宿落珥〈一作迎拜〉不勝嬌寄語〈一本無此二字〉少年子無辭歸路遙
　　渡漢江
　　東流既瀰瀰南紀信滔滔水激沈碑岸波駭㺯珠皋含星映淺石浮蓋下奔濤溜闊霞光近川長曉氣髙檣烏
　　轉輕翼戲鳥落風毛客心既多緒長歌且代勞
　　秋晩登古城
　　日落征途逺悵然臨古城頹墉寒雀集荒堞晩烏驚蕭森灌木上迢遰孤煙生霞景煥餘照露氣澄晩清秋風轉揺落此志安可平
　　途中述懐
　　伯喈遷塞北亭伯之遼東伊余何為客獨守雲臺中途遙巳日暮時泰道斯窮㧞心悲岸草半死落巖桐目㫁衡陽雁情傷江上楓福兮良所伏今也信難通丈夫自有志寧傷官不公
　　郢城懐古
　　客心悲暮序登墉瞰平陸林澤窅芊綿山川鬱重複王公〈一作霸功〉資設險名都拒江隩方城次北門溟海窮南服長策挫吳豕雄圖競周鹿萬乗重沮漳九鼎輕伊榖〈紀事無此二句〉大蒐雲夢掩〈一作崦〉壯觀章華築人世更盛衰吉凶良倚伏遽見鄰交斷仍覩賢臣逐南風忽不競西師日侵蹙運圯屬馳驅時屯恣敲朴莫救夷陵火無復秦庭哭鄢郢遂丘風塵俄慘黷狐兎時遊踐霜露日霑沐釣渚故〈一作曲〉池平神臺層宇覆陣雲埋夏首窮隂慘荒谷悵矣舟壑遷悲哉年祀倐雖異三春望終傷千里目
　　晩渡江津
　　寂寂江山晩蒼蒼原野暮秋氣懐易悲長波淼難泝索索風葉下離離早鴻度丘壑列夕隂葭菼凝寒霧日落亭皋逺獨此懐歸慕〈一作暮〉
　　王師渡漢水經襄陽
　　𨗳漾疏源逺歸海㑹流長延波接荊夢通望邇沮漳髙岸沈碑影曲漵麗珠光雲昏翠島沒水廣素濤揚閱川巳多歎遐睇㡬増傷臨谿猶駐馬望峴欲霑裳喬木下寒葉亭林落曉霜山公不可遇誰與訪髙陽
　　謁漢髙廟
　　纂堯靈命啓滅楚餘閏〈一作閏餘〉終飛名膺帝籙沈〈一作汎〉跡韞神功瑞氣朝浮碭祥符夜告豐抑揚駕人傑叱咤掩時雄締構三靈改經綸五緯同干戈革宇內聲教盡寰中運謝年逾逺魂歸道未窮樹碑留故邑抗殿表祠宮沐蘭祈泗上〈一作上祀〉謁帝動深衷英威肅如在文物杳成空竹皮聚寒徑枌社落霜叢蕭索隂雲晚長川起大風
　　登葉縣故城謁沈諸梁廟
　　總轡臨秋原登城望寒日煙霞共掩映林野俱蕭瑟楚塞鬱不窮吳山髙漸出客行殊未巳沐澡期終吉椒桂奠芳樽風雲下虗室館宇肅而靜神心康且逸伊我非真龍勿驚疲朽質
　　安徳山池宴集〈安徳楊師道封號〉
　　朝宰論思暇髙宴臨方塘雲飛鳳臺管風動令君香細草開金埒流霞泛羽觴虹橋分水態鏡石引菱光上才同振藻小技謬連章懐音自蘭室徐歩返山荘
　　和許侍郎遊昆明池〈一本無許字〉
　　神池望不〈一作北〉極滄波接逺天儀星似河漢落景類虞泉年深平館宇道泰偃戈船差池下鳬雁掩映生雲煙浪花開巳合風文直且連稅馬金堤外橫舟石岸前羽觴傾緑蟻飛日落紅鮮積水浮深智明珠曜雅篇大鯨方逺擊沉灰獨未然知君嘯儔侶短翮徒聮翩
　　賦得魏都
　　炎運精華歇清都寳命開帝里三方盛王庭萬國來𤣥武疏遙隥金鳳上層臺乍進仙童藥時傾避暑杯南館招竒士西園引上才還惜劉公幹疲病清漳隈
　　賦禮記
　　玉帛資王㑹郊丘葉聖情重廣〈一作典〉開環堵至道軼金籯盤薄依厚地遙裔騰太清方恱升中禮足以慰餘生
　　奉和正日臨朝應詔
　　化歴昭唐典承天順夏正百靈警朝禁〈一作軒籞〉三辰揚斾旌充庭富禮樂髙讌齒簪纓獻夀符萬嵗移風韻九成
　　妾薄命
　　團扇秋風起長門夜月明羞聞拊背入恨說舞腰輕太常先〈一作應〉巳醉劉君恆帶酲橫陳每虗設吉夢竟何成
　　火鳳詞二首
　　歌聲扇後〈一作裏〉出妝影鏡〈一作扇〉中輕未能令掩笑何處慾障聲知音自不惑得念是分明莫見雙嚬斂疑人含笑情
　　佳人靚晚妝清唱動蘭房影出〈一作入〉含風扇聲飛照日梁嬌嚬睂際斂逸韻口中香自有橫陳㑹〈一作分〉應憐秋夜長
　　奉和初春出遊應令
　　鳴笳出望苑飛蓋下芝田水光浮落照霞彩淡輕煙柳色迎三月梅花隔二年日斜歸騎動餘興滿山川
　　寄楊公
　　公子盛西京光華早著名分庭接遊士虗館待時英髙閣浮香出長廊寳釧鳴面花無隔笑歌扇不障聲
　　戲贈潘徐城門迎兩新婦
　　秦晉稱舊匹潘徐有世親三星宿已㑹四徳婉而嬪雲光鬢裏薄月影扇中新年華與妝面共作一芳春
　　送別
　　眷言一杯酒悽愴起離憂夜花飄露氣暗水急還流雁行遙上月蟲聲迥映〈一作應〉秋明日〈一作月〉河樑上誰與論仙舟
　　雨後
　　晩來風景麗晴初物色華薄雲向空盡輕虹逐望斜後窗臨岸竹前堦枕浦沙寂寥無與晤尊酒論〈一作對〉風花
　　文徳皇后輓歌
　　裵回兩儀殿悵望九成臺玉輦終辭宴瑤筐遂不開野曠隂風積川長思鳥來寒山寂已暮虞殯有餘哀
　　詠蟬
　　清心自飲露哀響乍吟風未上華冠側先驚翳葉中
　　詠螢火示情人
　　窗裏憐燈暗堦前畏月明不辭逢露濕祗為重宵行
　　春眺
　　疲痾荷拙患淪躓合幽襟棲息在何處丘中鳴素琴
　　句
　　今日持團扇非是為秋風〈賦得班去趙姬升　見詩式〉













　　御定全唐詩巻四十三
