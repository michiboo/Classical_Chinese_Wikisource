　　欽定四庫全書
　　御定全唐詩巻九
　　蜀太后徐氏
　　成都徐耕生二女皆有國色能為詩蜀王建納之姊為賢妃娣為淑妃王衍即位冊賢妃為順聖太后淑妃為翊聖太妃咸康元年衍奉太后太妃同禱青城山凡游歴之處各賦詩刻於石共十六首
　　丈人觀
　　早與元妃慕至化〈一作𤣥〉同躋靈嶽訪眞仙當時信有壺中景今〈一作此〉日親來洞裏天儀仗影空寥廓外金絲聲揭翠㣲巔惟慙未致華胥理徒卜〈一作祝〉昇平萬萬年
　　𤣥都觀
　　千尋緑嶂夾流溪登眺因知海〈一作衆〉岳低瀑布迸舂青石碎輪茵橫翦翠峯齊歩黏苔蘚龍橋滑日閉煙蘿〈一作巒〉鳥徑迷莫道穹天無路到此山便是碧雲梯
　　丈人觀謁先帝御容
　　聖帝歸梧野躬來謁聖顏旋登三徑路似陟九嶷山日照堆嵐迥雲橫積翠間期修封禪禮方俟再躋攀
　　題金華宮
　　再到金華頂𤣥都訪道回雲披分景象黛鎻〈一作斂〉顯樓臺雨滌前山淨風吹去路開翠屏夾流水何必羨蓬萊
　　丹景山至徳寺
　　周囘雲水遊丹景因與眞妃眺上方晴日曉升金晃曜寒泉夜落玉丁當松梢月轉琴棲影柏徑風牽麝食香䖍煠六銖宜鑄祀惟祈聖祉保遐昌
　　題彭州陽平化
　　尋眞游勝境廵禮到陽平水逺波瀾碧山髙氣象清殿嚴孫氏貌碑暗係師名夜月登壇醮〈一作夜醮古壇月〉松風森磬聲
　　三學山夜看聖燈
　　䖍禱游靈境元妃夙志同玉香焚靜夜銀燭遼空泉潄雲根月鐘敲檜杪風印金標聖跡飛石顯神功滿望天涯極平臨日腳紅猿來齋石上僧集講筵中頓作超三界渾疑證六通願成修偃化社稷保延洪
　　題天廻驛
　　周遊靈境散幽情千里江山暫得行所恨風〈一作煙〉光看未足卻驅金翠入⻱城
　　蜀太妃徐氏
　　丈人觀
　　獲陪翠輦喜殊常同渉仙壇豈厭長不羨乘鸞入煙霧此中便是五雲鄉
　　𤣥都觀
　　登尋丹壑到𤣥都接日紅霞照座隅即向周回巖下看似看曾進畫圖無
　　游丈人觀謁先帝御容
　　共謁御容儀還同在禁闈笙歌〈一作篁〉喧寶殿彩仗耀金徽清淚霑羅袂紅霞拂繡衣九嶷山水逺無路繼湘妃
　　題金華宮
　　碧煙〈一作雲〉紅霧漾〈一作撲〉人衣宿露蒼〈一作沾〉苔石徑危風巧觧吹松上曲蝶嬌頻采臉邊脂同尋僻境思攜手暗指遙山學畫睂好把身心清淨處〈一作出〉角冠霞帔事希夷
　　和題丹景山至徳寺
　　丹景山頭宿梵宮玉輪〈一作軒〉金輅駐虛空軍持無水注寒碧蘭若有花開晩紅武士盡排青嶂下內人皆在講筵中我家帝子傳王業積善終期四海同
　　題彭州陽平化
　　雲浮翠輦屆陽平眞似驂鸞到上清風起半厓聞虎嘯雨來當面見龍行晩尋水澗聽松韻夜上星壇看月明長恐前身居此境玉皇教向錦城生
　　三學山夜看聖燈
　　聖燈千萬炬旋向碧空生細雨濕〈一作瀝〉不暗好風吹更明磬敲金地響僧唱梵天聲若說無心法此光如有情
　　題天廻驛
　　翠驛紅亭近玉京夢魂猶是在青城比來出看江山景卻被江山看出行













　　御定全唐詩巻九
<集部,總集類,御定全唐詩>
