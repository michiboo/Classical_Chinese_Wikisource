　　欽定四庫全書
　　御定全唐詩巻四百三十九
　　白居易
　　東南行一百韻寄通州元九侍御澧州李十二舎人果州崔二十二使君開州韋大員外庾三十二補闕杜十四拾遺李二十助教員外竇七校書〈元稹集和此詩注內本題末尚有兼投弔席八舎人七字〉
　　南去經三楚東來過五湖山頭看𠉀館水面問征途地逺窮江界天低極〈一作接〉海隅飄零同落葉浩蕩似乘桴漸覺鄉原異深知土産〈一作俗〉殊夷音語嘲𠹗蠻態笑睢盱水市通闤闠煙村混舳艫吏徴漁戶稅人納火田租亥日饒鰕蟹寅年足虎貙成人男作丱事〈一作似〉鬼女為巫樓闇攢倡婦隄喧簇販夫夜船論鋪賃春酒斷缾酤見果皆盧橘聞禽悉鷓鴣山歌猨獨叫野哭鳥相呼嶺徼雲成棧江郊水當郛月移翹柱鶴風汎颭檣烏鼇礙潮無信蛟驚浪不虞鼉鳴江攂鼔〈一作泉窟室〉蜃氣海〈一作結氣〉
　　浮圗樹裂山魈穴沙含水弩樞喘牛犂紫芋羸馬放青菰繡面誰家婢鵶頭㡬嵗奴泥中采菱芡燒後拾樵蘓鼎膩愁烹鼈盤腥膾鱸鍾儀徒戀楚張翰浪思吳氣序涼還熱光隂旦復晡身方逐萍梗年欲近桑榆渭北田園廢江西嵗月徂憶歸恆慘澹懐舊忽踟躕自念咸秦客甞為鄒魯儒藴藏經國術輕棄度闗繻賦力凌鸚鵡詞鋒敵轆轤戰文重掉鞅射策一彎弧崔杜鞭齊下元韋轡並驅名聲逼〈一作敵〉揚馬交分過蕭朱世務輊摩揣周行竊覬覦風雲皆㑹合雨露各霑濡共遇〈一作偶〉昇平代偏慙固陋軀承眀連夜直建禮拂晨趨美服頒王府珍羞降御廚議髙通白虎諫切伏青蒲柏殿行陪宴花樓走看酺神旗張鳥獸天籟動笙竽戈〈一作丸〉劍星芒耀魚龍電䇿駈定場排越伎〈一作漢旅〉促坐進吳歈縹緲疑仙樂嬋娟勝畫圗歌鬟低翠羽舞汗墮紅珠別選閒逰伴招小飲徒一杯愁已破三醆氣彌麤輭美仇家酒幽閒葛氏姝十千方得斗二八正當壚論笑杓胡律〈一作硉〉談憐鞏囁嚅李酣猶短竇庾醉更䔍迂鞍馬呼教住骰盤喝遣輸長〈一作急〉驅波巻白連擲采成盧〈骰盤白波莫走鞍馬皆當時酒令〉籌並頻逃席觥嚴列〈一作別〉置盂滿〈一作漏〉巵那可灌頽玉不勝扶入視中樞草歸乘內廐駒醉曽衝宰相驕不揖金吾日近恩雖重雲髙勢卻〈一作易〉孤翻身落霄漢失腳倒〈一作到〉塗博望移門籍潯陽佐郡符〈予自太子贊善大夫出為江州司馬〉時情變寒暑世利算錙銖即〈一作望〉日辭雙闕明朝別九衢播遷分郡國次第出京都〈十年春㣲之移佐通州其年秋予出佐潯陽明年冬杓直出牧澧州崔二十二出牧果州韋大出牧開州〉秦嶺馳三驛商山上二邘〈商山險道中有東西二邘〉峴陽亭寂寞夏口路﨑嶇大道全生棘中丁盡執殳江關未撤警淮㓂尚稽誅〈時淮西未平路經㐮鄂二州界所見如此〉林對東西寺山分大小姑〈東林西林寺在廬山北大姑小姑在廬山南彭蠡湖中〉廬峯蓮刻削湓浦〈一作水〉帶縈紆〈蓮花峰在廬山北湓水在江城南何遜詩云湓城對湓水湓水縈如帶〉九派吞青草〈潯陽江九派南通青草洞庭湖〉孤城覆緑蕪〈南方城壁多以草覆〉黃昬鐘寂寂清曉角嗚嗚春色辭門桞秋聲到井梧殘芳悲〈一作怨〉鶗鴂〈音啼決見椘詞〉暮莭感茱萸蘂坼金英菊花飄雪片蘆波紅日斜沒沙白月平鋪㡬見林抽筍頻驚燕引雛嵗華何倐忽年少不湏㬰眇黙思千古蒼茫想八區孔窮縁底事顔夭有何辜龍智〈一作聖〉猶經〈一作遭〉醢龜靈未免刳窮通應已定聖哲不能逾〈一作踰〉況我身謀〈一作謀生〉拙逢他厄運枸漂流隨〈一作從〉大海錘鍜任洪鑪險阻甞之矣棲遲命也夫沈𠖇消意氣窮餓耗肌膚防瘴和殘藥迎寒補舊襦書牀鳴蟋蟀琴匣網蜘蛛貧室〈一作活〉如懸磬端憂劇守株時遭人指㸃〈一作客荅難〉數被鬼揶揄兀兀都疑夢昏昏半是〈一作似〉愚女驚朝不起妻怪夜長吁萬里拋〈一作離〉朋侶〈一作執〉三年隔友於自然悲聚散不是恨榮枯去夏微之瘧今春席八殂天涯書達否泉下哭知無〈去年聞元九瘴瘧書去竟未報今春聞席八歿乆與還徃能無慟哭〉謾寫詩盈巻〈一作軸〉空盛酒滿壺只添新悵望豈復舊歡娛壯志因愁減衰容與病俱相逢應不識滿頷白髭鬚
　　謫居
　　面瘦頭斑四十四逺謫江州為郡吏逢時棄置從不才未老衰羸為何事火燒寒澗松為燼霜降春林花委地遭時榮悴一時間豈是昭昭上天意
　　初到江州寄翰林張李杜三學士
　　早攀霄漢上天衢晩落風波委世途雨露施恩無厚薄蓬蒿隨分有榮枯傷禽側翅驚弓箭老婦低顔事舅姑碧落三仙曽識面年深記得姓名無
　　庾樓曉望
　　獨慿朱檻立凌晨山色初明水色新竹霧曉籠銜嶺月蘋風暖送過江春子城隂䖏猶殘雪衙鼓聲前未有塵三百年來庾樓上曽經多少望鄉人
　　宿西林寺
　　木落天晴山翠開愛山騎馬入山來心知不及柴桑令一宿西林便卻〈一作欲〉囬〈柴桑令劉遺民也〉
　　江樓宴別
　　樓中別曲催離酌燈下紅帬間緑袍縹緲楚風羅綺薄錚鏦越調管髙寒流帶月澄如鏡夕吹和霜利似刀尊酒未空歡未盡舞腰歌䄂莫辭勞
　　題山石榴花
　　一叢千朶壓闌干翦碎紅綃卻作團風嫋舞腰香不盡露銷妝臉淚新〈一作初〉乾薔薇帶刺攀應嬾菡萏生泥玩亦難爭及此花檐戸下任人采弄盡人看
　　代春贈
　　山吐晴嵐〈一作峯〉水放光辛夷花白桞梢黃但知莫作江西意風㬌何曽異帝鄉
　　荅春
　　草煙低重水花眀從道風光似帝京其奈山猨江上呌故鄉無此斷膓聲
　　櫻桃花下歎白髪
　　逐䖏花皆好隨年貌自衰紅櫻滿眼日白髮半頭時倚樹無言久攀條欲放遲臨風兩堪歎如雪復如絲
　　惜落花贈崔二十四
　　漠漠紛紛不奈何狂風急雨兩相和晩來悵望君知否枝上稀踈地上多
　　移山櫻桃
　　亦知官舎非吾宅且斸山櫻滿院栽上佐近來多五考少應四度見花開
　　官舎閒題
　　職散優閒地身慵老大時送春唯有酒銷日不過棊祿米麞牙稻園蔬鴨腳葵飽餐仍晏起餘暇弄龜兒〈⻱兒即小姪名〉
　　晩春登大雲寺南樓贈常禪師
　　花盡頭新白登樓意若何嵗時春日少世界苦人多愁醉非因酒悲吟不是歌求師治此病唯勸讀楞伽
　　北樓送客歸上都
　　慿髙眺〈一作送〉逺一悽悽卻下朱闌即觧〈一作手共〉攜京路人歸天直北江樓客散日平西長津欲度迴船尾殘酒重傾簇馬蹄不獨別君湏強飲窮愁自要醉如
　　北亭招客
　　踈散郡丞同野客幽閒官舎抵山家春風北戸千莖竹晩日東園一樹花小醆吹醅甞冷酒深爐敲火炙新茶能來盡日觀〈一作宮〉棊否太守知慵放晩衙
　　宿西林寺早赴東林滿上人之㑹因寄崔二十二員外
　　謫辭魏鵷鸞隔老入廬山麋鹿隨薄暮蕭條同寺宿凌晨清浄與僧期雙林我起聞鐘後隻日君趨入閣時𩿾鷃髙低分皆定莫勞心力逺相思
　　逰寶稱寺
　　竹寺初晴日花塘欲曉〈一作晩〉春野猿疑弄客山鳥似呼人酒嫩傾金液茶新碾玉塵可憐幽靜地堪寄老慵身
　　早春聞提壺鳥因題鄰家
　　厭聼秋猿催下淚喜聞春鳥勸提壺誰家紅樹先花發何䖏青樓有酒酤進士麄豪尋靜盡拾遺風采近都無欲期明日東鄰醉變作騰騰一俗夫
　　見紫薇花憶微之
　　一叢暗澹將何比淺碧籠帬襯紫巾除卻微之見應愛人間少有別〈一作惜〉花人
　　薔薇花一叢獨死不知其故因有是萹
　　柯條未甞損根蕟不曽移同類今齊茂孤芳忽獨萎仍憐委地日正是帶花時碎碧初凋葉燋紅尚戀枝乾坤無厚薄草木自榮衰欲問因何事春風亦不知
　　湖亭望水
　　久雨南湖漲新晴北客過日沈紅有影風定緑無波岸沒閭閻少灘平船舫多可憐心賞處其奈獨逰何
　　閒逰
　　外事因慵廢中懐與靜期尋泉上山逺看筍出林遲白石磨樵斧青竿理釣絲澄清深淺好最愛夕陽時
　　憶㣲之傷仲逺〈李三仲逺去年春䘮〉
　　幽獨辭羣乆漂流去國賖只將琴作伴惟以酒為家感逝因看水傷離為見花李三埋地底元九謫天涯舉眼青雲逺囬頭白日斜可能勝賈誼猶自滯長沙
　　過鄭䖏士
　　聞道移居村塢間竹林多䖏獨開關故來不是求他事暫借南亭一望山
　　霖雨苦多江湖暴漲塊然獨望因題北亭
　　自作潯陽客無如苦雨何隂昏晴日少閒悶睡時多湖闊將天合雲低與水和籬根舟子語巷口釣人歌霧島沈黃氣風帆蹙白波門前車馬道一宿變江河
　　春末夏初閒逰江郭二首
　　閒出乘輕屐徐行蹋輭沙觀魚傍湓浦看竹入楊家〈湓浦多魚浦西有楊侍郎宅多好竹〉林迸穿籬筍藤飄落水花雨埋釣舟小風颺酒旗斜嫩剝青菱角濃煎白茗芽淹留不知夕城樹欲棲鴉
　　桞影繁初合鶯聲澀漸稀早梅迎夏結殘絮送春飛西日韶光盡南風暑氣微展張新小簟熨帖舊生衣緑蟻杯香嫩紅絲膾縷肥故園無此味何必苦思歸
　　紅藤杖〈杖出南蠻〉
　　南詔紅藤杖西江白首人時時攜歩月䖏䖏把尋春勁健孤莖直踈圎六莭勻火山生處逺瀘水洗來新粗細纔盈手髙低僅過身天邊望鄉客何日拄歸秦
　　風雨中尋李十一因題船上
　　匹馬來郊外扁舟在水濱可憐衝雨客來訪阻風人小榼酤清醑行廚煑白鱗停杯看桞色各憶故園春
　　題廬山山下湯泉
　　一眼湯泉流向東浸澆草煖無功驪山溫水因何事流入金鋪玉甃中
　　寄蘄州簟與元九因題六韻〈時元九鰥居〉
　　笛竹出蘄春霜刀劈翠筠織成雙鎖簟寄與獨眠人巻作筒中信〈一作布〉舒為席上珍滑如鋪䪥葉冷似臥龍鱗清潤宜乘露鮮華不受塵通州炎瘴地此物最關身
　　秋熱
　　西江風𠉀接南威暑氣常多秋〈一作風〉氣㣲猶道江州最涼冷至今九月著生衣
　　題元八谿居
　　溪嵐漠漠樹重重水檻山窗次第逢晩葉尚開紅躑躅秋芳〈一作房〉初結白芙蓉聲來枕上千年鶴影落杯中五老峯更媿殷勤留客意魚鮮飯細酒香濃
　　晚出西郊
　　散吏閒如客貧州冷似村早涼湖北岸殘照郭西門嬾鑷從鬚白休治〈一作醫〉任眼昬老來何所用少興不多言
　　階下蓮
　　葉展影翻當砌月花開香散入簾風不如種在天池上猶勝生於野水中
　　端居詠懐
　　賈生俟罪心相似張翰思歸事不如斜日早知驚鵩鳥秋風悔不憶鱸魚胷襟曽貯匡時策懐䄂猶殘諫獵書從此萬縁都擺落欲攜妻子買山居
　　夜宿江浦聞元八改官因寄此什
　　君逰丹陛已三遷我汎滄浪欲〈一作亦〉二年劒珮曉趨雙鳯闕煙波夜宿一漁船交親盡在青雲上鄉國遙拋白日邊若報生涯應笑殺結茅栽芋種畬田
　　百花亭
　　朱檻在空虛涼風八月初山形如峴首江色似桐廬佛寺乘船入人家枕水居髙亭仍有月今夜宿何如
　　江樓早秋
　　南國雖多熱秋來亦不遲湖光朝霽後竹氣晩鿌時樓閣宜佳客江山入好詩清風水蘋葉白露木蘭枝欲作雲泉計湏營伏臘資匡廬一歩地官滿更何之
　　送客之湖南
　　年年漸見南方物事事堪傷北客情山鬼趫跳唯一足峽猿哀怨過三聲帆開青草湖中去衣濕黃梅雨裏行別後雙魚難定寄〈一作定難覔〉近來潮不到湓城
　　百花亭晚望夜歸
　　百花亭上晩裵回雲影隂晴掩復開日色悠揚映山盡雨聲蕭颯渡江來髩毛遇病雙如雪心緒逢秋一似灰向夜欲歸愁未了滿湖明月小船迴
　　西樓
　　小郡大江邊危樓夕照前青蕪卑濕地白露泬寥天鄉國此時阻家書何䖏傳仍聞陳蔡戍轉戰已三年
　　尋李道士山居兼呈元明府
　　盡日行還歇遲遲獨上山攀藤老筋力照水病容顔陶巷招居住茅家許徃還飽諳榮辱事無意戀人間
　　四十五
　　行年四十五兩髩半蒼蒼清瘦詩成癖粗豪酒放狂老來尤委命安䖏即為鄉或擬廬山下來春結草堂
　　寄李相公崔侍郎錢舎人
　　曽陪鶴馭兩三仙親侍龍輿四五年天上歡華〈一作娛〉春有限世間漂泊海無邊榮枯事過都成夢憂喜心〈一作情〉㤀便是禪官滿更歸何䖏去香爐峯在宅門前
　　㕔前桂
　　天台嶺上凌霜樹司馬㕔前委地叢一種不生眀月裏山中猶校勝塵中
　　尋王道士藥堂因有題贈
　　行行覓路縁松嶠歩歩尋花到杏壇白石先生小有洞黃芽奼女大還丹常悲東郭千家塜欲乞西山五色丸但恐長生湏有籍仙臺試為檢名看
　　秋晩
　　籬菊花稀砌桐落樹隂離離日色薄單幕踈簾貧寂寞鿌風冷露秋蕭索光隂流轉忽已晚顔色凋殘不如昨萊妻臥病月朙時不𢷬寒衣空𢷬藥
　　南浦嵗暮對酒送王十五歸亰
　　臘後氷生覆湓水夜來雲闇失廬山風飄細雪落如米索索蕭蕭蘆葦間此地二年留我住今朝一酌送君還相看漸老無過醉聚散窮通總是閒
　　除夜
　　薄晚支頥坐中宵枕臂眠一從身去國再見日周天老度江南嵗春拋渭北田潯陽來早晩明日是三年聞李十一出牧澧州崔二十二出牧果州因寄絶句
　　平生相見即眉開靜念無如李與崔各是天涯為刺史縁何不覓九江來
　　元和十三〈當作二〉年淮寇未平詔停嵗仗憤然有感率爾成章
　　聞停嵗仗軫皇情應為淮西宼未平不分氣從歌裏發無明心向酒中生愚計忽思飛短檄狂心便欲請長纓從來妄動多如此自笑何曽得事成
　　庾樓新嵗
　　嵗時銷旅貌風㬌觸鄉愁牢落江湖意新年上庾樓
　　上香爐峯
　　倚石攀蘿歇病身青笻竹杖白紗巾他時畫出廬山障便是香爐峰上人
　　憶微之
　　與君何日出屯䝉魚戀江湖鳥厭籠分手各拋滄海畔折腰俱老緑衫中三年隔闊音塵斷兩地飄零氣味同又被新年勸相憶桞條黃輭欲春風
　　雨夜贈元十八
　　卑濕沙頭宅連隂雨夜天共聼檐溜滴心事兩悠然把酒循環飲移牀曲尺眠莫言非故舊相識已三年
　　寒食江畔
　　草香沙暖水雲晴風㬌令人憶帝亰還似徃年春氣味不宜今日病心情聞鶯樹下沈吟立信馬江頭取次行忽見紫桐花悵望下邽眀日是清明
　　三月三日登庾樓寄庾三十二
　　三日歡逰辭曲水二年愁臥在長沙每登髙䖏長相憶何況茲樓屬庾家
　　聞李六㬌儉自河東令授唐鄧行軍司馬以詩賀之
　　誰能淮上靜風波聞道河東應此科不獨文詞供奏記定將談笑觧兵戈泥埋劍㦸終難久水借蛟龍可在多四十著緋軍司馬男兒官職未蹉跎
　　石榴樹〈一作石楠樹〉
　　可憐顔色好隂鿌葉翦紅箋花撲霜繖蓋低垂金翡翠熏籠亂搭繡衣裳春芽細炷千燈㷔夏蘂濃焚百合香見說上林無此樹只教桃桞〈一作李〉占年芳
　　大林寺桃花
　　人間四月芳菲盡山寺桃花始盛開長恨春歸無覓䖏不知轉入此中來
　　詠懐
　　自從委順任浮沉漸覺〈一作學〉年多功用深面上減〈一作滅〉除憂喜色胷中消盡是非心妻兒不問唯耽酒冠蓋皆慵只抱琴長笑靈均不知命江蘺叢畔苦悲吟
　　早發楚城驛
　　雨過塵埃滅沿江道徑平月乘殘夜出人趁早鿌行寂歴閒吟動冥濛暗思生荷塘翻露氣稲壟㵼泉聲宿犬聞鈴起棲禽見火驚曨曨煙樹色十里始天明
　　箬峴東池
　　箬峴亭東有小池早荷新荇緑參差中宵把火行人發驚起雙棲白鷺鷥
　　建昌江
　　建昌江水縣門前立馬教人喚渡船忽似徃年歸蔡渡草風沙雨渭河邊
　　哭從弟
　　傷心一尉便終身叔母年髙新婦貧一片緑衫消不得腰金拖紫是何人
　　香爐峰下新卜山居草堂初成偶題東壁
　　五架三間新草堂石階桂柱竹編牆南檐納日冬天暖北戸迎風夏月鿌灑砌飛泉纔有㸃拂窗斜竹不成行來春更葺東廂屋紙閣蘆簾著孟光
　　重題
　　喜入山林初息影厭趨朝市久勞生早年薄有煙霞志嵗晩深諳世俗情已許虎溪雲裏臥不爭龍尾道前行從茲耳界應清淨免見啾啾毀譽聲
　　長松樹下小溪頭斑鹿胎巾白布裘藥圃茶園為産業野麋林鶴是交逰雲生澗戸衣裳潤嵐隱山廚火燭幽㝡愛一泉新引得清泠屈曲繞階流
　　日髙睡足猶慵起小閣重衾〈一作裘〉不怕寒遺愛寺鐘〈一作泉〉欹枕聼香爐峯雪撥簾看匡廬便是逃名地司馬仍為送老官心泰身寧是歸䖏故鄉何〈一作可〉獨在長安官途自此心長別世事從今口不言豈止形骸同土木兼將夀夭任乾坤胷中壯氣猶湏遣身外浮榮〈一作雲〉何足論還有一條遺恨事髙家門館未酬恩
　　山中問月
　　為問長安月誰教不相〈思必切一作暫〉離昔隨飛蓋䖏今照入山時藉助秋懐曠留連夜臥遲如歸舊鄉國似對好親知松下行為伴谿頭坐有期千巖將萬壑無䖏不相隨正月十五日夜東林寺學禪偶懐藍田楊主簿因呈智禪師
　　新年三五東林夕星漢迢迢〈一作遙〉鐘梵遲花縣當君行樂夜松房是我坐禪時忽看月滿還相憶始歎春來自不知不覺定中微念起明朝更問鴈門師
　　臨水坐
　　昔為東掖垣中客今作西方社內人手把楊枝臨水坐閒思徃事似前身
　　山居
　　山齋方獨徃塵事莫相仍藍轝辭鞍馬緇徒換友朋朝餐唯藥菜夜伴只紗燈除卻青衫在其餘便是僧
　　遺愛寺
　　弄日〈一作石〉臨谿坐尋花繞寺行時時聞鳥語䖏䖏是泉聲
　　山中與元九書因題書後
　　憶昔封書與君夜金鑾殿後欲眀天今夜封書在何䖏廬山庵裏晚〈一作曉〉燈前籠鳥檻猿俱未死人間相見是何年
　　黃石巖下作
　　乆別鵷鸞侶深隨鳥獸羣教他逺親故何䖏覓知聞昔日青雲意今移向白雲
　　戲贈李十三判官
　　垂鞭相送醉醺醺遙見廬山指似君想君初覺從軍樂未愛香爐峯上雲
　　醉中戲贈鄭使君〈時使君先歸留妓樂重飲〉
　　密坐移紅毯酡顔照淥杯雙娥留且住五馬任先逥醉耳歌催醒愁眉笑引開平生少年興臨老暫重來
　　江亭夕望
　　憑髙望逺思悠哉晩上江亭夜未逥日欲沒時紅浪沸月初生䖏白煙開辭枝雪蘂將春去滿鑷霜毛送老來爭敢三年作歸計心知不及賈生才
　　酬元員外三月三十日慈恩寺相憶見寄
　　悵望慈恩三月盡紫桐花落鳥關關誠知曲水春相憶其奈長沙老未還赤嶺猿聲催白首黃茅瘴色換朱顔誰言南國無霜雪盡在愁人髩髪間
　　偶然二首
　　楚懐邪亂靈均直放棄合宜何惻惻漢文眀聖賈生賢謫向長沙堪歎息人事多端何足怪天文至信猶差忒月離於畢合滂沱有時不雨何能測
　　火發城頭魚水裏救火竭池魚失水乖龍藏在牛嶺中雷擊龍來牛枉死人道蓍神龜骨靈〈一作聖〉試卜魚牛那至此六十四卦七十鑽畢竟不能知所以
　　中秋月〈一作秋月〉
　　萬里清光不可思添愁益〈一作足〉恨繞天涯誰人隴外久征戍何䖏庭前新別離失寵故姬歸院夜沒蕃老將上樓時照他㡬許人腸斷玉兔銀蟾逺不知
　　謝李六郎中寄新蜀茶
　　故情周匝向交親新茗分張及病身紅紙一封書後信緑芽十片火前春湯添勺水煎魚眼末下刀圭攪麴塵不寄他人先寄我應縁我是別茶人
　　攜諸山客同上香爐峯遇雨而還霑濡狼籍互相笑謔題此觧嘲
　　蕭灑登山去龍鍾遇雨逥磴危攀薜荔石滑踐莓苔韤汙君相謔鞵穿我自咍莫欺土腳曽蹋玉階來
　　彭蠡湖晩歸
　　彭蠡湖天晩桃花水氣春鳥飛千白㸃日沒半紅輪何必為遷客無勞是病身但來臨此望少有不愁人
　　酬贈李鍊師見招
　　㡬年司諌直承明今日求真禮上清曽犯龍鱗容不死欲騎鶴背覓長生劉綱有婦仙同得伯道無兒累更輕若許移家相近住便驅雞犬上層城
　　西河雨夜送客
　　雲黒雨翛翛江昬水暗流有風催觧䌫無月伴登樓酒罷無多興帆開不少留惟看一㸃火遙認是行舟
　　登西樓憶行簡
　　毎因樓上西南望始覺人間道路長礙日暮山青蔟蔟漫天秋水白茫茫風波不見三年面書信難傳萬里腸早晩東歸來下峽穩乗船舫過瞿唐
　　羅子
　　有女名羅子生來纔兩春我今年已長日夜二毛新顧念嬌啼面思量老病身直應頭似雪始得見成人
　　讀僧靈徹詩
　　東林寺裏西廊下石片鐫題數〈一作四〉首詩言句怪來還校別看名知是老湯師
　　聼李士良琵琶〈人各賦二十八字〉
　　聲似胡兒彈舌語愁如塞月恨邊雲閒人暫聼猶眉歛可使和蕃公主聞
　　昭君怨
　　明妃風貌最娉婷合在椒房應四星只得當〈一作長〉年偹宮掖何曽專夜奉幃屏見踈從道迷圗畫知屈那教配虜庭自是君恩薄如紙〈一作命卑如紙薄〉不湏一向恨丹青
　　閒吟
　　自從苦學空門法銷盡平生種種心惟有詩魔降未得每逢風月一閒吟
　　戲問山石榴
　　小樹山榴近砌栽半含紅蕚帶花來爭知司馬夫人妬移到庭前便不開
　　編集拙詩成一十五卷因題卷末戲贈元九李二十
　　一萹長恨有風情十首秦吟近正聲每被老元偷格律〈元九向江陵日甞以拙詩一軸贈行自後格變〉苦教短李伏歌行〈李二十常自負歌行近見予樂府五十首黙然心伏〉世間富貴應無分身後文章合有名莫怪氣粗言語大新排十五卷詩成
　　湖上閒望
　　藤花浪拂〈一作沸〉紫茸條菰葉風飜〈一作飄〉緑剪刀閒弄水芳生楚思時時合眼詠離騷
　　御定全唐詩巻四百三十九
<集部,總集類,御定全唐詩>
