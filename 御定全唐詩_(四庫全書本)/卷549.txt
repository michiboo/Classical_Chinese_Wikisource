　　欽定四庫全書
　　御定全唐詩巻五百四十九
　　趙嘏
　　趙嘏字承祐山陽人㑹昌二年登進士第大中間仕至渭南尉卒嘏為詩贍美多興味杜牧嘗愛其長笛一聲人倚樓之句吟歎不已人因目為趙倚樓有渭南集三巻編年詩二巻今合編為二巻
　　汾〈一作江〉上宴別〈一作許渾詩〉
　　雲物如故鄉山川知異路〈一作異岐路〉年來未歸客馬上春色〈一作欲〉暮一尊花下酒殘日水西樹不待管絃終揺鞭背花去
　　書齋雪後
　　擁褐坐茅簷春晴喜初日㣲風入桃徑爽氣歸〈一作生〉縹帙頻時苦風雪就景理巾櫛樹暖高鳥來𥦗閒曙雲出鄉遙路難越道蹇時易失欲靜又不〈一作未〉能東山負芝術
　　寄道者
　　洞庭先生歸路長海雲望極春茫茫別來㡬度向蓬島自傍瑤臺折靈草
　　虎丘寺贈漁處士
　　蘭若雲深處前年客重過巖空秋色動水闊夕陽多早負江湖志今如鬢髮何唯思閒勝我釣艇在煙波
　　陪崔璞侍御和崔㻂〈音瓶〉春日有懐
　　詩家本多感況值廣陵春暖駐含𥦗日香餘醉袖塵浮名皆有分一笑最闗身自此容依託清才兩故人
　　昔昔鹽二十首〈以薛道衡詩毎句為題〉
　　垂柳覆金堤
　　新年垂柳色嫋嫋對空閨不畏芳菲好自縁離別啼因風飄玉戶向日映金堤驛使何時度還將贈隴西
　　蘼蕪葉復齊
　　提筐紅葉下度日採蘼蕪掬翠香盈袖看花憶故夫葉齊誰復見風暖恨偏孤一被春光累容顔與昔殊
　　水溢芙蓉沼
　　淥沼春光後青青草色濃綺羅驚翡翠暗粉妬芙蓉雲遍𥦗前見荷翻鏡裏逢將心託流水終日𣺌無從〈一作窮〉
　　花飛桃李蹊
　　逺期難可託桃李自依依花徑無容跡戎裘〈一作裝〉未下機隨風開又落度日掃還飛欲折枝枝贈那知歸不歸
　　採桑秦氏女
　　南陌採桑出誰知妾姓秦獨憐傾國貎不負早鶯春珠履盪花濕龍鉤折桂新使君那駐馬自有侍中人
　　織錦竇家妻
　　當年誰不羨分作竇家妻錦字行行苦羅幃日日啼豈知登隴逺秪恨下機迷直候陽闗使殷勤寄海西
　　闗山別蕩子
　　那堪聞蕩子迢遞涉闗山腸為〈一作共〉馬嘶斷衣從淚滴斑愁看塞上路詎惜鏡中顔儻見征西雁應傳一字還
　　風月守空閨
　　良人猶逺戍耿耿夜閨空繡戶流宵月羅幃坐晩〈一作曉〉風魂飛沙帳北腸斷玉關中尚自無消息錦衾那得同
　　恆歛千金笑
　　玉顔恆自歛羞出鏡臺前早惑陽城客今悲華錦筵從軍人更逺投〈一作報〉喜鵲空傳夫婿交河北迢迢路㡬千
　　長垂雙玉啼
　　雙雙紅涙墮度日暗中啼雁出居延北人猶遼海西向燈垂玉枕對月灑金閨不惜羅衣濕惟愁歸意迷
　　蟠龍隨鏡隠
　　鸞鏡無由照蛾眉豈忍看不知愁髪換空見隠龍蟠那愜紅顔改偏傷白日殘今朝窺玉匣雙淚落闌干
　　彩鳯逐帷低
　　巧繡雙飛鳯朝朝伴下帷春花那見照暮色已頻欺欲巻思君處將啼裛淚時何年征戍客傳語報佳期
　　驚魂同夜鵲
　　萬里無人見衆情難與論思君常入夢同鵲屢驚魂孤寢紅羅帳雙啼玉筯痕妾心甘自保豈復暫忘恩
　　倦寢聽晨鷄
　　去去邊城騎愁眠掩夜閨披衣窺落月拭淚待鳴鷄不憤連年別那看長夜啼功成應自恨早晚發遼西
　　暗牖懸蛛網
　　暗中蛛網織歴亂綺𥦗前萬里終無信一條徒自懸分從珠露滴愁見隟風牽妾意何聊賴看看劇斷
　　空梁落燕泥
　　春至今朝燕花時伴獨啼飛斜珠箔隔語近畵梁低帷巻閒窺戶牀空暗落泥誰能長對此雙去復雙棲
　　前年過代北
　　代北㡬千里前年又復經燕山雲自合胡塞草應青鐡馬喧鼙鼔〈一作嚴陣〉蛾眉怨錦屏不知羌笛曲掩淚若為聽
　　今嵗往遼西
　　萬里飛書至聞君已渡遼祗諳新別苦忘卻舊時嬌烽戍年將老紅顔日向彫胡沙兼漢苑相望㡬迢迢
　　一去無還意
　　良人征絶域一去不言還百戰穿金甲三冬阻玉關蕭蕭邉馬思獵獵戍旗閒獨抱千重恨連年未解顔
　　那能惜馬蹄
　　雲中路杳杳江畔草淒淒妾久垂珠淚君何惜馬蹄邉風悲曉〈一作晚〉角營月怨春鼙未道休徵戰愁眉又復低
　　送韋處士歸省朔方
　　映柳見行色故山當落暉青雲知已歿白首一身歸滿袖蕭關雨連沙塞雁飛到家翻有喜借取老萊衣
　　送權先軰歸覲信安
　　衣綵獨歸去一枝蘭更香馬嘶芳草渡門掩百花塘野色亭臺晩灘聲枕簟涼小齋松島上重葉覆書堂〈一作重拂讀書牀〉
　　風蟬
　　風蟬旦夕鳴伴夜送秋聲故里客歸盡水邊身獨行噪軒髙樹合驚枕暮山橫聽處無人見塵埃滿甑生
　　重寄盧中丞
　　賤子來還去何人伴使君放歌迎晩醉指路上髙雲此夜雁初至空山雨獨聞別多頭欲白惆悵惜餘醺
　　曉發〈一作姚鵠詩〉
　　旅行宜早發況復是南歸月影縁山盡鐘聲隔浦㣲星殘螢共映葉落鳥驚飛去去渡南渚村深人出稀
　　送友人鄭州歸覲
　　為有趨庭戀應忘道路賖風消滎澤凍雨靜圃田沙古陌人來逺遙天雁勢斜園林新到日春酒酌梨花
　　洛中逢盧郢石歸覲
　　不堪俱失意相送出東周縁切倚門戀倍添為客愁春山和雪靜寒水帯冰流別後期君處靈源紫閣秋
　　贈越客
　　故國波濤隔明時心久留獻書䨇闕晩看月五陵秋南棹何當返長江憶共逰定知釣魚伴相望在汀州
　　經無錫縣醉後吟
　　客過無名姓扁舟繫柳隂窮秋南國淚殘日故鄉心京洛衣塵在江湖酒病深何須覔陶令乗醉自橫琴
　　東歸道中二首
　　平生事行役今日始知非嵗月老將至江湖春未歸傳家有天爵主祭用儒衣何必勞知已無名亦息機未明喚僮僕江上憶殘春風雨落花夜山川驅馬人星星一鏡髪草草百年身此日念前事滄洲情更親
　　旅次商山
　　役役依山水何曽似問津斷崖如避馬芳樹欲留人日夕猿鳥伴古今京洛塵一枝甘已失辜負〈一作惆悵〉故園春
　　長洲
　　扁舟殊不繫浩蕩路纔分范蠡湖中樹吳王苑外雲悲心人望月獨夜雁離羣明發還驅馬關城見日曛
　　江邊
　　終日勞車馬江邊款竹扉殘花春浪闊小酒故人稀戍鼔客帆逺津雲夕照㣲何由兄與弟俱及暮春〈一作潮〉歸
　　宿靈巖寺〈即古吳宮〉
　　明月溪頭寺蟲聲滿橘洲倚欄香徑晩移石太湖秋古樹〈一作老樹一作樹老〉雲歸盡荒臺〈一作臺荒〉水更流無人見惆悵獨上最高樓
　　越中寺居
　　遲客疎林下斜溪小艇通野橋連寺月高竹半樓風水靜魚吹浪枝閒鳥下空數峯相向緑日夕郡城東
　　贈金剛三藏〈一作許渾詩〉
　　心法雲無住流沙歸復來錫隨山鳥動經附海回洗足栁遮寺坐禪花委苔惟將一童子又欲過天台
　　長安晩秋〈一作秋望一作秋夕〉
　　雲物淒涼〈一作清〉拂曙流漢家宮闕動高秋殘星㡬㸃鴈橫塞長笛一聲人倚樓紫艶半開籬菊靜紅衣落盡渚蓮愁鱸魚正美不歸去空帶南冠學楚囚
　　齊安早秋
　　流年堪惜又堪驚砧杵風來滿郡城高鳥過時秋色動征帆落處暮雲平思家正歎江南景聽角仍含塞北情此日沾襟念岐路不知何處是前程
　　東望〈一作草堂〉
　　楚江〈一作練江〉橫在草堂前楊柳洲西〈一作邉〉載酒船兩見梨花歸不〈一作不歸〉得每逢寒食一潸〈一作雲鳥即依〉然斜陽映閣山當寺㣲緑含風月〈一作樹〉滿川同郡故人攀桂盡把詩吟向泬寥天
　　長安月夜與友人話故山〈一作舊山一作故人〉
　　宅邊秋水浸苔磯日日持竿去不歸楊柳風多潮未落蒹葭霜冷〈一作在〉雁初飛重嘶匹馬吟紅葉卻聼疎鐘憶翠㣲今夜秦城〈一作關〉滿樓〈一作城〉月故人相見一沾衣
　　題橫水驛雙峰院松〈一作橫水館雙松〉
　　故園溪上雪中別野館門〈一作枕〉前雲外逢白髪漸多何事〈一作自〉苦清隂長在好相容〈一作從〉迎風㡬拂朝天騎〈一作蓋〉帶月猶含度嶺鐘更憶葛洪丹井畔〈一作側〉數株臨水欲成龍
　　發剡中〈武徳中置嵊州〉
　　正懷何謝俯長流更覽餘封識嵊州樹色老依官舍晩溪聲涼傍客衣秋南巖氣爽橫郛郭天姥雲晴拂寺樓日暮不堪還上馬蓼花風起路悠悠
　　登安陸西樓
　　樓上華筵日日開眼前人事祗堪哀征車自入紅塵去逺水長穿緑樹來雲雨暗更歌舞伴山川不盡別離杯無由併冩春風恨欲下鄖城首重回
　　九日陪越州元相燕⻱山寺
　　佳晨何處泛花遊丞相筵開水上頭雙影斾揺山雨霽一聲歌動〈一作褭〉寺雲秋林光〈一作花〉靜帶髙城晩湖〈一作水〉色寒分半檻流共賀萬家逢此節可憐風物似〈一作滿〉荊州
　　經漢武泉
　　芙蓉苑裏起清秋漢武泉聲落御溝他日江山映蓬鬢二年楊柳別漁舟竹間駐馬題詩去物外何人識醉逰盡把歸心付紅葉晩來隨水向東流
　　曲江春望懐江南故人
　　杜若洲邊人未歸水寒煙暖想柴扉故園何處風吹柳新〈一作一〉雁南來雪滿衣目極思隨原草遍浪髙書到海門稀此時愁望情多少萬里春流遶釣磯
　　上令狐相公
　　鶚在卿雲冰在壺代天才業奉訏謨榮同伊陟傳朱戶秀比王商入畵圖昨夜星辰回劔履前年風月滿江湖不知機務時多暇猶許詩家屬和無
　　憶山陽
　　家在枚臯舊宅邉竹軒晴與楚坡連芰荷香遶垂鞭袖楊柳風橫弄笛船城礙十洲煙島路寺臨千頃夕陽川可憐時節堪歸去花落猿啼又一年
　　二〈一作寒食遣懐〉
　　折桞城〈一作磯〉邊起暮愁可憐春色獨懐憂〈一作羞〉傷心正歎人間事回首更慚江上鷗鶗鴂聲中寒食雨〈一作酒〉芙蓉花外夕陽樓憑髙滿眼送清渭去傍故山山下流
　　送僧歸廬山
　　禪棲忽憶五峯逰去著方袍謝列侯經〈一作花〉啓樓臺千葉曙錫含風雨一枝秋題詩片石侵雲在洗鉢香泉覆菊流卻憶前年別師處馬嘶殘月虎溪頭
　　贈天卿寺神亮上人〈師不下寺已五年〉
　　五看春盡此江濆花自飄零日自曛空有慈悲隨物〈一作佛〉念已無蹤跡在人羣迎秋日色簷前見入夜鐘〈一作經〉聲竹外聞笑指白蓮心自得世間煩惱是浮雲
　　降虜
　　廣武溪頭降虜稀一聲寒角怨金㣲河湟不在春風地歌舞空裁雪夜衣鐡馬半嘶邊草去狼煙髙映塞鴻飛揚雄尚白相如吃今日何人從獵歸
　　平戎〈時諫官諭北虜未回天徳軍帥請修城偹之〉
　　邊聲一夜殷秋鼙牙帳連烽擁萬蹄武帝未能忘塞北董生〈一作仲舒〉纔足使膠西冰橫曉渡胡兵合雪滿窮沙漢騎迷自古平戎有良䇿將軍不用倚雲梯
　　宿楚國寺有懐
　　風動衰荷寂寞香斷煙殘月共蒼蒼寒生晩寺波揺壁〈一作碧〉紅墮疎林月滿床起雁似驚南浦棹隂雲欲䕶北樓霜江邊松菊荒應盡八月長安夜正長
　　早發剡中石城寺
　　暫息勞生樹色〈一作一日〉間平明機慮〈一作塵事〉又相關吟辭宿處煙霞去〈一作古〉心負秋來水石閒竹戶半開鐘未絶松枝靜霽鶴初還明朝一倍堪惆悵回首塵中見此山
　　寄歸
　　三年踏盡化衣塵只見〈一作在〉長安不見春馬過雪街天未曙客迷關路〈一作鄉遙雲樹〉淚空頻桃花塢接啼猿寺野竹庭〈一作亭〉通畵鷁津早晩相〈一作麤〉酬身事了水邊歸去一閒人
　　獻淮南李相公
　　傅巖髙靜見台星廟畧當時討不庭萬里有雲歸碧落百川無浪到滄溟軍中老將傳兵術江上諸侯受政經聞道國人思再入鎔金新鑄鶴儀形
　　宛陵寓居上沈大夫二首
　　滿耳歌謡滿眼山宛陵城郭翠㣲間人情已覺春長在溪戶仍將水共閒曉色入樓紅藹藹夜聲尋砌碧潺潺幽雲高鳥俱無事晚伴西風醉客還
　　溪樹參差緑可攀謝家雲水滿東山能忘天上他年貴來結林中一日閒醉叩玉盤歌褭褭暖鳴幽澗鳥關關觥籌不盡須歸去路在春風縹緲間
　　淮信賀滕邁台州
　　凋瘵民思太古風上賢綏輯副宸衷舟移清鏡禹祠北路轉翠屏天姥東旌斾影前橫竹馬詠歌聲裏樂樵童遙知到郡滄波晏三島離離一望中
　　下第寄宣城幕中諸公
　　一醉曾將萬事齊暫陪歡去便如泥黃花李白墓前路〈一作草〉碧浪桓彛宅後溪九月霜中隨吏計十年江上灌春畦莫言春盡不惆悵自有閒眠到日西
　　送令狐郎中赴郢州
　　佐幕才多始拜侯一門清貴動神州霜蹄曉駐秦雲斷野斾晴翻郢樹秋㡬處塵生隨𠋫騎半江帆盡見分流大馮罷相吟詩地莫惜頻登白雪樓
　　送盧緘〈一作鍼〉歸揚州
　　曾向雷塘寄〈一作靜〉掩扉荀家燈火有餘輝關河日暮望空極楊柳渡頭人獨〈一作未〉歸隋苑荒臺風褭褭灞陵殘雨夢〈一作夢雨〉依依今年春色還相悞為我江邉謝釣磯
　　送李裴評事〈一本無李字〉
　　塞垣從事識兵機只擬平戎不擬歸入夜笳聲含白〈一作素〉髪報秋榆葉落征衣城臨〈一作連〉戰壘黃雲晩馬渡寒沙夕照㣲此別〈一作別後〉不應書斷絶滿天霜雪有鴻飛
　　別麻氏
　　曉哭呱呱〈一作嗚嗚〉動四隣於君我作負心人出門便涉〈一作作〉東西路回首初驚枕席塵滿眼淚珠和語咽舊𥦗風月更誰親分〈一作傷〉離況値花時節從此東風不似春
　　代人贈別
　　月自斜𥦗夢自驚衷腸中有萬愁生清猿處處三聲盡碧落悠悠一水橫平子定情詞麗絶詩人匪石誓分明㑹須㩦手乗鸞去簫史樓臺在玉京
　　寒食新豐別友人
　　一百五日家未歸新豐雞犬獨依依滿樓春色傍人醉半夜雨聲前計非繚繞溝塍含緑〈一作景〉晚荒涼樹石向川㣲東風吹淚對花落憔悴故交相見稀
　　李侍御歸山同宿華嚴寺
　　家有青山近玉京風流柱史早知名園林手植自含緑霄漢眼看當去程處處白雲迷駐馬家家紅樹近流鶯相逢一宿最髙寺夜夜翠㣲泉〈一作松〉落聲
　　今年新先軰以遏宻之際每有〈一作月〉讌集必資清談書此奉賀
　　天上髙髙月桂叢分明三十一枝風滿懷春色向人動遮路亂花迎馬紅鶴馭廻〈一作尚一作逈〉飄雲雨外蘭亭〈一作堂〉不在管絃中居然自是前賢事何必青樓倚翠空
　　自遣
　　晩樹疎蟬起別愁逺人回首憶滄洲江連故國無窮恨日帯殘雲一片秋久客轉諳時態薄多情只共酒淹留到頭生長煙霞者須向煙霞老始休
　　浙東陪元相公逰雲門寺
　　松下山前一徑通燭迎千騎滿山〈一作川〉紅溪雲乍歛幽〈一作髙〉巖雨曉氣初髙〈一作𨳩〉大斾風小檻宴花容客醉上方看竹與僧同歸來吹盡嚴城角路轉橫塘亂水東
　　陪韋中丞宴扈都頭花園〈一作楚州宴花樓〉
　　門下〈一作外〉煙橫載酒船謝家〈一作公〉㩦客醉華筵㝷花偶坐將軍樹飲水〈一作酒〉方重刺史天㡬曲艶歌春色裏斷〈一作數〉行髙鳥〈一作雁〉暮雲邉分明聽得輿人語願及行春更一年
　　花園即事呈常〈一作韋〉中丞〈一作侍郎〉
　　煙煖池塘柳覆臺百花園裏看花來燒衣焰席三千樹破鼻醒愁一萬杯不肻為歌隨拍落卻因令舞帶香廻山公仰爾延〈一作留〉賓客好傍春風〈一作城〉次第開
　　宿何書記先輩延福新居
　　松下有琴閒未収一燈髙為石〈一作桂〉叢留詩情似到山家夜樹色輕含御水秋小榼提攜終〈一作宜〉永日半斑〈一作年〉客鬢漫生愁因君撫掌問時俗紫閣堆簷不舉頭
　　秦中逢王處士〈一作先生〉
　　萬水東流去不廻先生獨自負仙才蘂宮橫浪海邊別鶴翅駐雲天上來㡬處吹簫森羽衞誰家殘月下樓䑓春風正好分瓊液乞取當時白玉杯
　　江上逢許逸人
　　是非處處生塵埃唯君襟抱無嫌猜収帆依雁湓浦宿帯雨別僧衡嶽廻芳罇稍駐落日唱醉袖更拂長雲開清秋華髪好相似卻把釣竿歸去來
　　和令狐補闕春日獨逰西街
　　左掖初辭近侍班馬嘶㝷得過街閑映鞭柳色㣲遮水隨〈一作迎〉步花枝欲礙山暖泛鳥聲來席上醉從詩句落人間此時失意哀吟客更覺風流不可攀
　　廣陵答崔琛
　　棹倚隋家舊院墻栁金梅雪撲簷香朱樓映日重重晚碧水含光灧灧長八斗已聞傳姓字一枝何足計行藏聲名官職應前定且把旌麾〈一作紅旌〉入醉鄉
　　答友人
　　詩家才子酒家仙逰宦曽依積水邉窗戶動揺三島樹琴尊安穏五湖船羅浮道士分瓊液錦席佳人艷楚蓮今日相逢朗吟罷滿城砧杵一燈前
　　送張又新除溫州
　　東晉江山稱永嘉莫辭紅斾向天涯凝夜醉松亭月歇馬暁尋溪寺花地與剡川分水石境將蓬島共〈一作接〉煙霞卻愁明詔徴非晩不得秋來〈一作乗秋〉見海槎
　　送滕邁郎中赴睦州
　　郡齋秋盡一江橫頻命郎官地更清星月去隨新詔動旌旗遙映故山明詩尋片石依依晩帆掛孤雲杳杳輕想到釣臺逄竹馬只應歌詠伴猿聲
　　送剡客〈一作薛逢詩〉
　　兩重江外片帆斜數里林塘遶一家門掩右軍餘水石路橫諸謝舊煙霞扁舟㡬處逄溪雪長笛何人怨〈一作思〉柳花若到〈一作到日〉天台洞陽觀葛洪丹井在雲涯〈一作崖〉
　　李先輩擢第東歸有贈送〈一作薛逢詩〉
　　金榜前頭無是非平人分得一枝歸正憐日煖雲飄路何處宴廻風滿衣門掩長淮心更逺渡連芳草馬如飛茂陵自笑猶多病空有書齋在翠㣲
　　送同年鄭祥先輩歸漢南〈時恩門相公鎮山南〉
　　年來驚喜兩心知髙處同攀次第枝人倚繡屏閒賞夜馬嘶花徑醉歸時聲名本是〈一作自〉文章得藩閫〈一作溷〉曽勞筆硯隨家去恩門四千里只應從此夢旌旗
　　送沈單作尉江都〈一作許渾詩〉
　　煬帝都城春水邊笙歌夜上木蘭船三千宮女自塗地十萬人家如洞天焰焰花枝官舍晩重重雲影寺墻連少年作尉須矜慎莫向樓前墜馬鞭
　　送李藴赴鄭州因獻盧郎中〈一作中丞〉俶
　　僕射陂西想到〈一作別〉時滿川晴色見旌旗馬融閒臥笛聲逺王粲醉吟樓影移㡬日賦詩秋水寺經年草詔〈一作起草〉白雲司唯君此去人多羨卻是恩深自不知
　　送韓絳歸淮南寄韓綽先輩
　　島上花枝繫釣船隋家宮畔水連天江帆自落鳥飛外月觀靜依春色邊門巷草生車轍在朝廷恩及雁行聫相逢且〈一作莫〉問昭〈一作揚〉州事曽鼓莊盆對逝川
　　送薛耽先輩歸謁漢南
　　雲繞千峰驛路長謝家聯句待檀郎手持碧落新攀桂月在東軒舊選牀㡬日旌幢延駿馬到時氷玉動華堂孔門多少風流處不遣〈一作許〉顔囘識醉鄉
　　送陳嘏登第作尉歸覲
　　千峰歸去舊林塘溪縣門前即故鄉曾把桂誇春里巷重憐身稱錦衣裳洲邉翠羽雲遮檻露濕紅蕉月滿廊就養舉朝人共羨清資譲卻校書郎
　　送裴延翰下第歸覲滁州
　　失意何曾恨解攜問安歸去秣陵西郡斜楊栁春風岸山映樓臺明月溪江上詩書懸素業日邊門戶倚丹梯一枝攀折囘頭是莫向清秋惜馬蹄
　　題崇聖寺簡雲端僧録
　　暮塵飄盡客愁長來扣禪關月滿廊宋玉逢秋空雪涕浄名無地可容牀髙雲覆檻千巖樹疎磬含風一夜霜囘首故園紅葉外只將多病苦醫王
　　越中寺居寄上主人
　　野寺初容訪靜來晩晴江上見樓臺中林有路到花盡一日無人〈一作愁〉看竹廻自曬詩書經雨後別留門戶為僧開苦心若是酬恩事不敢吟春憶酒杯
　　早出洞仙觀
　　露濃如水灑蒼苔洞口煙蘿宻不開殘月色低當戶後曉鐘聲逈隔山來春生藥圃芝猶短夜醮齋壇鶴未廻愁是獨尋歸路去人間步步是塵埃
　　題昭應王明府溪亭
　　靖節何須彭澤逢菊洲松島水悠溶行人自折門前柳髙鳥不離溪畔峰暁渭度簷帆的的晩原含雨樹重重軒車過盡無公事枕上一聲長樂鐘
　　贈王先生
　　太一眞人隠翠霞早年曽降蔡經家羽衣使者峭於鶴鳥爪侍娘飄若花九鼎欄干歸〈一作窺〉馬齒三山窕窈步雲涯時因弟子偷靈藥散落人間駐〈一作潤〉物華
　　贈道者
　　華葢飄飄緑鬢翁往來朝謁蘂珠宮㡬年山下隂陽鼎盡日澗邊桃李風野跡似雲無處著仙容如水與誰同應憐有客外妻子思在長生一顧〈一作諾〉中
　　王先生不別而去
　　仙翁歸袖拂煙霓一巻素書還獨㩦劚藥滿囊身不病抱琴何處鶴同棲霑衣盡日看山坐搔首殘春向路迷樹樹白雲幽徑絶短船空倚武陵溪
　　山陽盧明府以雙鶴寄遺白〈一作伯〉氏以詩囘答因寄和
　　緱山雙去羽翰輕應為仙家好弟兄茅固枕前秋對舞陸雲溪上夜同鳴紫泥封處曾囘首碧落歸時莫問程自笑滄江一漁叟何由似爾到層城
　　贈李秘書
　　束帶臨〈一作隨〉風氣調新孔門才業獨誰倫杉松韻冷〈一作靜〉雪溪暗鸞鶴勢高天路春美玉韞來休問價芳枝攀去正無塵莫將芸閣輕科第須作人間〈一作詞場〉第一人
　　廻於道中寄舒州李珏相公
　　都無鄙吝隔塵埃昨日丘門避席來靜語乍臨清廟瑟披風如在九層臺㡬煩命妓浮溪棹再〈一作毎〉許論詩注酒杯從此㣲塵知感戀七眞臺上〈一作壇畔〉望三台
　　舒州獻李相公
　　野人留得五湖船丞相興歌郡國年醉筆倚風飄澗雪靜襟披月坐樓天鶴歸華表山河在氣返青雲雨露全聞說萬方思舊徳一時傾望重陶甄
　　成名年獻座主僕射兼呈同年
　　拂煙披月羽毛新千里初辭九陌塵曽失𤣥珠求㒺象不將雙耳負伶倫賈嵩詞賦相如手楊乗歌篇李白身除卻今年仙侶外堂堂又見兩三春
　　抒懐上歙州盧中丞宣州杜侍郎
　　東來珠履與旌旗前者登朝亦一時竹馬迎呼逢稚子柏臺長告見男兒花飄舞袖樓相倚角送歸軒客盡隨獨有賤夫懐感激十年兩地負恩知
　　山陽韋中丞罷郡因獻
　　笙歌只是舊笙歌腸斷風流奈別何照物二年春色在感㤙千室淚痕多盡將魂夢隨西去猶望旌旗暫一過今日尊前無限思萬重雲月隔煙波
　　山陽即席獻裴中丞
　　早年天上見清塵今日樓中醉一春暫肻剖符臨水石㡬曽焚筆動星辰瓊臺雪映迢迢鶴蓬島波橫浩浩津好是仙家羽衣使欲教垂涕問何人
　　西峰即事獻沈大夫
　　松竹閑逰道路身衣襟落盡往來塵山連謝宅餘霞在水映〈一作應〉琴溪〈一作金雞〉舊浪春拂榻從容今有地酬恩寂寞乆無人安知不及屠沽者曽對青萍淚滿巾
　　杜陵貽杜牧侍御〈一作題杜侍御別業〉
　　紫陌塵〈一作煙〉多不可尋南溪酒熟一披襟山髙〈一作當〉晝枕石牀隠〈一作穏〉泉落夜窗煙樹深白首尋人嗟〈一作羞〉問計青雲無〈一作何〉路覔知音唯君懐抱安如〈一作閑於一作安於〉水他日門墻許醉吟
　　下第後上李中丞
　　落第逢人慟哭初平生志業欲何如鬢毛灑盡一枝桂涙血滳來千里書谷外風髙摧羽翮江邊春在憶樵漁唯應感激知恩地不待功成死有餘
　　淛東贈李副使貟外
　　妙盡戎機佐上台少年清苦自霜臺馬嘶深竹閑宜貴花拂朱衣美稱才早入半縁分務重晩吟多是看山廻名髙漸少翻飛伴㡬度煙霄獨去來
　　寄淮南幕中劉員外
　　郎官何遜最風流愛月憐山不下樓三佐戎旃換朱紱一辭蘭省見清秋桂生巖石本瀟灑鶴到煙空更自由休向西齋乆閒臥滿朝傾葢是依劉
　　薛廷範從事自宣城至因贈
　　少年從事霍嫖姚來自楓林度栁橋金管別筵樓〈一作花〉灼灼玉溪囘首馬蕭蕭清風氣調眞君輩知已風流滿聖朝獨有故人愁欲死曉簷疎雨動空瓢
　　寄潯陽趙校書
　　簾下秋江夜影空倚樓人在月明中不將行止問朝列唯脫衣裳與釣翁㡬處別巢悲去燕十年囘首送歸鴻那應更結廬山社見說心閒勝逺公
　　贈李從貴
　　白馬嘶風何處還鞭梢拂地看南山珠簾捲盡不囘首春色慾闌休閉關花外鳥歸殘雨暮竹邊人語夕陽閒知君舊隠嵩雲下巖桂從今㡬更攀
　　贈陳正字
　　魯儒今日意何如名掛春官選籍初野艇㡬曽尋水去故山從此與雲疎吟憐受露花隂足行覺嘶風馬力餘聞說晩心心更靜竹間依舊臥看書
　　洞庭寄所思
　　目斷蘭臺空望歸錦衾香冷夢來稀書中自報〈一作空有〉刀頭約天上三〈一作頻〉看破鏡飛孤浪謾疑紅臉笑輕雲忽似舞羅衣遙知不語坐相憶寂寞洞房寒燭㣲
　　代人贈杜牧侍御〈宣州㑹中〉
　　郎作東臺御史時妾長西望歛雙眉一從詔下人皆羨豈料恩衰不自知髙闕如天縈曉夢華筵似水隔秋期坐來情態猶無限更向樓前舞柘枝
　　旅館聞雁別友人
　　路遶秋塘首獨搔背羣燕雁正呼故關何處重相失碧落有雲終自髙旅宿去緘他日恨單飛誰見〈一作訝〉此生勞行衣濕盡千山雪腸斷金籠好羽毛
　　泊鳬磯江館
　　風雪晴來嵗欲除孤舟晩下意何如月當軒色湖〈一作潮〉平後雁斷雲聲夜〈一作客〉起初傍曉管何處靜犯寒楊栁遶津疎三間茅屋東溪上歸去生涯竹與書
　　春盡獨逰慈恩寺南池
　　竹外池塘煙雨収送春無伴亦遲留秦城馬上半年客潘鬢水邊今日愁氣變晚雲紅映闕風含髙樹碧遮樓杏園花落逰人盡獨為圭峰一舉頭
　　重逰楚國寺
　　往事飄然去〈一作竟〉不廻空餘山色在樓臺池塘風〈一作春〉暖雁尋去松桂寺〈一作樹〉髙人獨來荘叟著書眞逹者賈生揮涕信悠哉老僧心地閒於水猶被流年日日〈一作白髪〉催
　　三像寺酬元秘書
　　官總芸香閣署崇可憐詩句落春風偶然侍坐水聲裏還許醉吟松影中車馬照來紅樹合煙霞詠盡翠㣲空不因髙寺閒囘首誰識飄飄〈一作零〉一塞翁
　　獻淮南李僕射
　　早年曽謁富民〈一作人〉侯今日難甘失鵠羞新諾似山無力負舊恩如水滿身流馬嘶紅葉蕭蕭晩日照長江灧灧秋功徳萬重知不惜一言拋得百生愁
　　江亭晩望
　　碧江涼冷雁來疎閒望江亭思有餘秋館池亭荷葉歇野人籬落豆花初無愁自得仙翁術多病能忘太史書聞說故園香稻熟片帆歸去就鱸魚
　　贈曺處士幽居
　　勾漏先生冰玉然曽將八石問羣仙中山暫醉一千日南苑往來三百年碁局不収花滿洞霓旌欲別浪翻天何須更學鴟夷子頭白江湖一短船
　　重陽日示舍弟〈時在吳門〉
　　多少鄉心入酒杯野塘今日菊花開新霜何處雁初下故國窮秋首正廻漸老向人空感激一生驅馬傍塵埃侯門無路提㩦爾虗共扁舟萬里來
　　客至〈一作許渾詩〉
　　得路逢津更俊才可憐鞍馬照春來殘花㡬日小齋閉大笑一聲幽抱開袖拂碧溪寒繚繞冠欹紅樹晩裵囘相逢少別更堪恨何必秋風江上臺





　　御定全唐詩巻五百四十九
