　　欽定四庫全書
　　御定全唐詩巻二百十四
　　髙適
　　部落曲
　　蕃軍傍塞遊代馬噴風秋老將垂金甲閼支着錦裘琱戈䝉豹尾紅斾挿狼頭日暮天山下鳴笳漢使愁
　　贈杜二拾遺
　　傳道招提客詩書自討論佛香時入院僧飯屢過門聽法還應難〈一作説〉尋經剰欲翻草𤣥今已畢此外復〈一作後更〉何言
　　醉後贈張九旭
　　世上謾相識此翁殊不然興來書自聖醉後語尤顛白髪老閒事青雲在目前牀頭一壺酒能更幾囬眠
　　途中寄徐録事〈比以王書見贈〉
　　落日風雨至秋天鴻雁初離憂不堪比旅舘復何如君又幾時去我知音信踈空多篋中贈長見右軍書
　　酬衛八雪中見寄
　　季冬憶淇上落日歸山樊舊宅帶流水平田臨古村雪中望來信醉裏開衡門果得希代寳緘之那可論
　　送白少府送兵之隴右
　　踐更登隴首逺別指臨洮為問闗山〈一作中〉事何如州縣勞軍容隨赤羽樹色引青袍誰斷單于臂今年太白髙
　　河西送李十七
　　邉城多逺別此去莫徒然問禮知才子登科及少年出門看落日驅馬向秋天髙價人爭重行當早着鞭
　　送張瑤貶五谿尉
　　他日維楨幹眀時懸鏌鋣江山遙去國妻子獨還家離別無嫌逺沈浮勿強嗟南登有詞賦知爾弔長沙
　　別韋五
　　徒然酌桮酒不覺散人愁相識仍逺別欲歸翻旅遊夏雲滿郊甸眀月照河洲莫恨征途逺東看漳水流
　　別劉大校書
　　昔日京華去知君才望新應猶作賦好莫歎在官貧且復傷逺別不然愁此身清風〈一作青楓〉幾萬里江上一歸人
　　宋中別司功叔各賦一物得商丘
　　商丘試一望隠隠帶秋天地與辰星在城將大路遷干戈悲昔事墟落對窮年即此傷離緒悽悽賦酒筵
　　送蔡十二之海上〈時在衛中〉
　　黯然何所為相對但悲酸季弟念離別賢兄救急難河流氷處盡海路雪中寒尚有南飛雁知君不忍看
　　別韋兵曹
　　離別長千里相逢數十年此心應不變他事已徒然惆悵春光裏蹉跎栁色前逢時當自取看爾欲先鞭
　　獨孤判官部送兵
　　餞君嗟逺別為客念周旋征路今如此前軍猶眇然出闗逢漢壁登隴望胡天亦是封侯地期君早着鞭
　　別從甥萬盈
　　諸生曰萬盈四十乃知名宅相予偏重家丘人莫輕美才應自料苦節豈無成莫以山田薄今春又不耕
　　別崔少府
　　知君少得意汶上掩柴扉寒食仍留火春風未授衣皆言黃綬屈早向青雲飛借問他鄉事今年歸不歸
　　別〈一作送〉馮判官
　　碣石遼西地漁陽薊北天闗山唯一道雨雪盡三邉才子方為客將軍正渴〈一作愛一作慕〉賢遙知幕府下書記日翩翩
　　淇上送韋司倉往滑臺
　　飲酒莫辭醉醉多適不愁孰知非逺別終念對窮〈一作新〉秋滑臺門外見淇水眼前流君去應回首風波滿渡頭
　　送崔功曹赴越
　　傳有東南別題詩報客居江山知不厭州縣復何如莫恨吳歈曲嘗看越絶書今朝欲乘興隨爾食鱸魚
　　送蹇秀才赴臨洮
　　悵望日千里如何今二毛猶思陽谷去莫厭隴山髙倚馬見䧺筆隨身唯寳刀料君終自致勳業在臨洮
　　廣陵別鄭處士
　　落日知分手春風莫斷腸興來無不愜才在亦何傷溪水堪垂釣江田耐挿秧人生只為此亦足傲羲皇
　　別孫訢
　　離人去復留白馬黒貂裘屈指論前事停鞭惜舊遊帝鄉那可忘旅舘日堪愁誰念無知已年年睢水流
　　送劉評事充朔方判官賦得征馬嘶
　　征馬向邉州蕭蕭嘶不休思深應帶別聲斷為兼秋岐路風將逺闗山月共愁贈君從此去何日大刀頭
　　送魏八
　　更沽淇上酒還泛驛前舟為惜故人去復憐嘶馬愁雲山行處合風雨興中秋此路無知已眀珠莫暗投
　　贈別褚山人
　　攜手贈將行山人道姓名光隂薊子訓才術褚先生牆上梨花白尊中桂酒清洛陽無二價猶是慕風聲
　　別王八
　　征馬嘶長路離人挹佩刀客來東道逺歸去北風髙時𠉀何蕭索鄉心正〈一作更〉鬰陶傳君遇知己行日有綈袍
　　送董判官
　　逢君説行邁倚劍別交親幕府為才子將軍作主人近闗多雨雪出塞有風塵長䇿須當用男兒莫顧身
　　送鄭侍御謫閩中
　　謫去君無恨閩中我舊過大都秋雁少只是夜猿多東路雲山合南天瘴癘和自當逢雨露行矣慎風波
　　送李侍御赴安西
　　行子對飛蓬金鞭指鐵驄功名萬里外心事一桮中虜障燕支北秦城太白東離魂莫惆悵看取寳刀雄
　　送裴別將之安西
　　絶域眇難躋悠然信馬蹄風塵經跋渉揺落怨暌攜地出流沙外天長甲子西少年無不可行矣莫悽悽
　　宴郭校書因之有別
　　綵服趨庭訓分交載酒過芸香名早著蓬轉事仍多苦戰〈一作戰呂〉知機息窮愁奈別何雲霄莫相待年鬢已蹉跎
　　同李太守北池泛舟宴髙平鄭太守
　　每揖龔黃事還陪李郭舟雲從四岳起〈一作去〉水向百城流幽意隨登渉嘉言即獻酬乃知縫掖貴今日對諸侯同崔員外綦母拾遺九日宴京兆府李士曹
　　今日好相見羣賢仍廢曹晩晴催翰墨秋興引風騷綘葉擁虛砌黃花隨濁醪閉門無不可何事更登髙
　　同羣公十月朝宴李太守宅
　　良牧徴髙賞褰帷問考槃嵗時當正月甲子入初寒已聽甘棠頌欣陪㫖酒歡仍憐門下客不作布衣看
　　武威同諸公過楊七山人得藤字
　　幕府日多暇田家嵗復登相知恨不早乘興乃無恆窮巷在喬木深齋垂古藤邉城唯有醉此外更何能
　　同羣公登濮陽聖佛寺閣
　　落日登臨處悠然意不窮佛因初地識人覺四天空來雁清霜後孤㠶逺樹中裵囬傷寓目蕭索對寒風
　　同衛八題陸少府書齋
　　知君薄州縣好靜無冬春散帙至棲鳥眀燈留故人深房臘酒熟髙院梅花新若是周旋地當令風義親
　　淇上別業
　　依依西山下別業桑林邉庭鴨喜多雨隣雞知暮天野人種秋菜古老開原田且向世情逺吾今聊自然
　　入昌松東界山行
　　鳥道幾登頓馬蹄無暫〈一作復〉閒﨑嶇出長阪合杳猶前山石激水流處天寒松色間王程應未盡且莫顧刀環
　　使青夷軍入居庸三首
　　匹馬行將久征途去轉難不知邉地別只訝客衣單谿冷泉聲苦山空木葉乾莫言闗塞極雲雪尚漫漫古鎮青山口寒風落日時巖巒鳥不過氷雪馬堪遲出塞應無策還家頼有期東山足松桂歸去結茅茨登頓驅征騎棲遲愧寳刀逺行今若此微祿果徒勞絶kao坂水連下羣峰雲共髙自堪成白首何事一青袍
　　自薊北歸
　　驅馬薊門北北風邉馬哀蒼茫逺山口豁達胡天開五將已深入前軍止半逥誰憐不得意長劍獨歸來
　　東平別前衛縣李宷少府
　　黃鳥翩翩楊栁垂春風送客使人悲怨別自驚千里外論交卻憶十年時雲開汶水孤帆逺路繞梁山匹馬遲此地從來可乘興留君不住益淒其
　　夜別韋司士得城字
　　髙館張燈酒復清夜鐘殘月雁歸聲只言啼鳥堪求侶無那春風欲送行黃河曲裏沙為㟁白馬津邉栁向城莫怨他鄉暫離別知君到處有逢迎
　　送李少府貶峽中王少府貶長沙
　　嗟君此別意何如駐馬銜桮問謫居巫峽啼猿數行淚衡陽歸雁幾封書青楓江上秋天逺白帝城邉古木踈聖代即〈一作祗〉今多雨露暫時分手莫躊躇
　　同陳留崔司戶早春宴蓬池
　　同官載酒出郊圻晴日東馳雁北飛隔㟁春雲邀翰墨傍簷垂栁報芳菲池邉轉覺虛無盡臺上偏宜酩酊歸州縣徒勞那可度後時連騎莫相違
　　金城北樓
　　北樓西望滿晴空積水連山勝畵中湍上急流聲若箭城頭殘月勢如弓垂竿已羨磻溪老體道猶思塞上翁為問邉庭更何事至今𦍑笛怨無窮
　　同顔六少府旅宦秋中之作
　　傳君昨夜悵然悲獨坐新齋木落時逸氣舊來凌燕雀髙才何得混妍媸跡留〈一作勞〉黃綬人多歎心在青雲世莫知不是鬼神無正直從來州縣有瑕疵
　　重陽
　　節物驚心兩鬢華東籬空繞未開花百年將半仕三已五畝就荒天一涯豈有白衣來剝啄一從烏帽自欹斜真成獨坐空搔首門柳蕭蕭噪暮鴉
　　古樂府飛龍曲留上陳左相〈陳希烈〉
　　徳以精靈降時膺夣寐求蒼生謝安石天子富平侯尊爼資髙論巖廊挹〈一作揖〉大猷相門連戶牖卿族嗣弓裘〈一作卿才傳世業相府盛嘉謀〉豁達雲開霽〈一作景〉清眀月映秋能為吉甫頌善用子房籌階砌〈一作戶牖〉思攀陟門闌尚阻脩髙山不易仰大匠本難投跡與松喬合心縁啟沃留公才山吏部書癖杜荊州幸沐千年聖何辭一尉休折腰知寵辱迴首見沈浮天地莊生馬江湖范蠡舟逍遙堪自樂浩蕩信無憂去此從黃綬歸歟任白頭風塵與霄漢瞻望日悠悠
　　留上李右相〈一作奉贈李右相林甫〉
　　風俗登淳古君臣挹大庭深沉謀九徳宻勿契千齡獨立調元氣清心豁窅㝠本枝連帝系長策冠生靈傅說眀殷道蕭何律漢刑鈞衡持國柄柱石總朝〈一作賢〉經隠軫江山藻氛氤鼎鼐銘興中皆白雪〈一作潔白〉身外即〈一作盡〉丹青江海呼窮鳥詩書問聚螢吹噓成羽翼提握動芳馨倚伏悲還笑棲遲〈一作升沈〉醉復醒恩榮初就列含育忝宵形有竊丘山恵無時枕席寧壯心瞻落景生事感浮〈一作流〉萍莫以才難用終期善易聽未為門下客徒謝少微星
　　同李員外賀哥舒大夫破九曲之作
　　遙傳副丞相昨日破西蕃作氣羣山動揚軍大斾翻竒兵邀轉戰連弩絶歸奔泉噴諸戎血風驅死虜魂頭飛攢萬㦸面縛聚轅門鬼哭黃埃暮天愁白日昏石城與巖險鐵騎皆〈一作若〉雲屯長策一言決髙蹤百代存威稜懾沙漠忠義感乾坤老將黯無色儒生安敢論解圍憑廟筭止殺報君恩唯有闗河渺蒼茫空樹墩
　　信安王幕府詩〈並序〉
　　開元二十年國家有事林胡詔禮部尚書信安王總戎大舉時考功郎中王公司勳郎中劉公主客郎中魏公侍御史李公監察御史崔公咸在幕府詩以頌羙數公見於詞凡三十韻
　　雲紀軒皇代星髙太白年廟堂咨上策幕府制中權盤石藩維固昇壇禮樂先國章榮印綬公服貴貂蟬樂善旌深徳輸忠格上𤣥剪桐光寵錫題劍羙貞堅聖祚䧺圖廣師貞武徳䖍雷霆七校發旌斾五營連華省徴羣又霜臺舉二賢豈伊公望逺曽是茂才遷竝秉韜鈐術兼該翰墨筵帝思麟閣像臣獻栢梁篇振玉登遼甸摐金歴薊壖度河飛羽檄橫海泛樓船北伐聲逾邁東征務以専講戎喧涿野料敵靜居延軍勢持三畧兵戎自九天朝瞻授鉞去時聽偃戈旋大漠風沙裏長城雨雪邉雲端臨碣石波際隠朝鮮夜壁沖髙斗寒空駐彩旃倚弓𤣥兎月飲馬白狼川庻物隨交泰蒼生解倒懸四郊増氣象萬里絶風煙闗塞鴻勳著京華甲第全落梅橫吹後春色凱歌前直道常兼濟微才獨棄捐曵裾誠已矣投筆尚悽然作賦同元淑能詩匪仲宣雲霄不可望空欲仰神仙
　　東平旅遊奉贈薛太守二十四韻
　　頌美馳千古欽賢仰大猷晉公標逸氣汾水注長流神與公忠節天生將相儔青雲本自負赤縣獨推尤御史風逾勁郎官草屢修鵷鸞粉署起鷹隼柏臺秋出入交三事飛鳴揖五侯軍書陳上策廷議借前籌肅肅趨朝列雝雝引帝求一麾俄出守千里再分憂不改任棠水仍傳晏子裘歌謡隨舉扇旌斾逐鳴騶郡國長河繞川原大野幽地連堯泰嶽山向禹青州汶上春帆渡秦亭晩日愁遺墟當少昊懸象逼奎婁即此逢清鍳終然喜暗投叨承解榻禮更得問縑遊髙興陪登陟嘉言忝獻酬觀棋知戰勝探象㑹㝠搜眺聽情何限沖融恵勿休祗應齊語黙寕肯問沈浮然諾長懐季棲遑輙累丘平生感知已方寸豈悠悠
　　眞定即事奉贈韋使君二十八韻
　　飄泊懐書客遲廽此路隅問津驚棄置投刺忽踟躕方伯恩彌重蒼生詠已蘇郡稱㢘叔度朝議管夷吾乃繼三台側仍將四岳俱江山澄氣象崕谷倚氷壺詔寵金門策官榮葉縣鳬擢才登粉署飛歩躡雲衢起草徴調墨焚香即宴娯光華揚盛矣霄漢在茲乎隠軫推公望逶迤恊帝俞軒車辭魏闕旌節副幽都始佩仙郎印俄兼太守符尤多蜀郡理更得潁川謨城邑推雄鎮山川列簡圖舊燕當絶漠全趙對平蕪曠野何瀰漫長亭復鬰紆始泉遺俗近活水戰塲無月換思鄉陌星廽記斗樞嵗容歸萬象和氣發鴻罏淪落而誰遇棲遑有是夫不才羞擁腫干祿謝侏儒契濶慚行邁羈離憶友于田園同季子儲蓄異陶朱方欲呈髙義吹噓揖大巫永懐吐肝膽猶憚阻榮枯解榻情何限忘言道未殊從來貴縫掖應是念窮途
　　和竇侍御登涼州七級浮圖之作
　　化塔屹中起孤髙宜上躋鐵冠雄賞眺金界寵招攜空色在軒戶邉聲連鼔鼙天寒萬里北地豁九州西清興揖才彥峻風和端倪始知陽春後具物皆筌蹄
　　酬河南節度使賀蘭大夫見贈之作
　　髙閣憑欄檻中軍倚斾旌感時常激切於已即忘情河華屯妖氣伊瀍有戰聲媿無戡難策多謝出師名秉鉞知恩重臨戎覺命輕股肱瞻列岳唇齒頼長城隠隠摧鋒勢光光弄印榮魯連真義士陸遜豈書生直道寕殊智先鞭忽抗行楚雲隨去馬淮月尚連營撫劍堪投分悲歌益不平從來重然諾況值欲橫行
　　奉酬睢陽路太守見贈〈一作貽〉之作
　　盛才膺命代髙價動良時帝簡登藩翰人和發詠思神仙去華省鵷鷺憶丹墀清淨能無事優㳺即賦詩江山紛想像雲物共〈一作動〉萎㽔逸氣劉公幹𤣥言向子期多慙汲引速翻愧激昂遲相馬知何限登龍反自疑風塵吏道迫行邁旅心悲拙疾徒為爾窮愁欲問誰秋庭一片葉朝鏡數荎絲州縣甘無取丘園悔莫追瓊瑤生篋笥光景借茅茨他日青霄裏猶應訪所知
　　奉酬睢陽李太守
　　公族稱王佐朝經允帝求本枝強我李盤石冠諸劉禮樂光輝盛山河氣象幽系髙周柱史名重晉陽秋華省膺推擇青雲寵㝠遊握蘭多具羙前席有嘉謀賦得黃金賜言皆白璧酬着鞭驅駟馬操刅解全牛出鎮兼方伯承家復列侯朝瞻孔北海時用杜荊州廣固纔登陟毘陵忽阻修三台冀入夢四岳尚分憂郡邑連京口山川望石頭海門當建節江路引鳴騶俗見中興理人逢至道休先移白額橫更息赭衣偷梁國歌來晩徐方怨不留豈伊齊政術將以變澆浮訟簡知能吏刑寛察要囚坐堂風偃草行縣雨隨輈地是䝉莊宅城遺閼伯丘孝王餘井徑微子故田疇冬至招揺轉天寒螮蝀收猿巖飛雨雪兎苑落梧楸列㦸霜侵戶褰幃月在鈎好賢常解榻乘興每登樓逸足橫千里髙談注九流詩題青玉案衣贈黒貂裘窮巷軒車靜閒齋耳目愁未能方管樂翻欲慕巢由講徳良難敵觀風豈易儔寸心仍有適江海一扁舟
　　送柴司戶充劉卿〈一作鄉〉判官之嶺外
　　嶺外資䧺鎮朝端寵節旄月卿臨幕府星使出詞曹海對羊城濶山連象郡髙風霜驅瘴癘忠信渉波濤別恨隨流水交情脫寳刀有才無不適行矣莫徒勞
　　送蔡少府赴登州推事
　　膠東連即墨萊水入滄溟國小常多事人訛屢抵刑公才徴郡邑詔使出郊坰標格誰當犯風謡信可聽崢嶸大峴口邐迤汶陽亭地迥雲偏白天秋山更青祖筵方卜晝王事急侵星勸爾將為徳斯言蓋有聽
　　秦中送李九赴越
　　攜手望千里於今將十年如何每離別心事復迍邅適越雖有以出闗終耿然愁霖〈一作秋林〉不可向長路或難前〈一作聮〉呉㑹獨行客山隂秋夜船謝家徴故事禹穴訪遺編鏡水君所憶蓴羮余舊便歸來莫忘此兼示濟江篇
　　餞宋八充彭中丞判官之嶺南〈一作外〉
　　覩君濟時畧使我氣填膺長策竟不用髙才徒見稱一朝知已逹累日詔書徴羽翮忽然就〈一作動〉風飈誰敢凌舉鞭趨〈一作投〉嶺嶠〈一作嶂〉屈指冒炎蒸北雁送馳驛南人思飲氷彼邦本倔強習俗多驕矜翠羽干平法黃金撓直繩若將除害馬慎勿信蒼蠅魑魅寜無患忠貞適有憑猿啼山不㫁鳶跕路難登海㟁出交趾江城連始興繡衣當節制幕府盛威稜勿憚九嶷險須令百越澄立談多感激行李即嚴凝離別胡為者雲霄遲爾昇
　　陪竇侍御泛靈雲池
　　白露時先降清川思不窮江湖仍塞上舟楫在軍中舞換臨津樹歌饒向迥〈一作晚〉風夕陽連積水邊色滿秋空乘興宜投轄邀歡莫避驄誰憐持弱羽猶欲伴鵷鴻陪竇侍御靈雲南亭宴詩得䨓字〈並序〉
　　涼州近胡髙下其池亭蓋以耀蕃落也幕府董帥䧺勇徑踐戎庭自陽闗而西猶枕席矣軍中無事君子飲食宴樂宜哉白簡在邊清秋多興況水具舟檝山兼亭䑓始臨泛而寫煩俄登陟以寄傲絲桐徐奏林木更爽觴蒲萄以遞歡指蘭茝而可掇胡天一望雲物蒼然雨蕭蕭而牧馬聲㫁風嫋嫋而邊歌幾處又足悲矣員外李公曰七日者何牛女之夕也夫賢者何得謹其時請賦南亭詩列之於後
　　人幽宜眺聼目極喜亭䑓風景知愁在闗山憶夢廻秪言殊語黙何意忝遊陪連唱波瀾動㝠搜物象開新秋歸逺樹殘雨擁〈一作應〉輕雷簷外長天盡尊前獨鳥來常吟塞下曲多謝幕中才河漢徒相望嘉期安在哉
　　同熊少府題盧主簿茅齋〈盧兼有人倫〉
　　虛院野情在茅齋秋興存孝亷趨下位才子出髙門乃繼幽人靜能令學者尊江山歸謝客神鬼下劉根階樹時攀折窗書任討論自堪成獨往何必武陵源
　　同朱五題盧使君義井
　　髙義唯良牧深仁自下車寜知鑿井處還是飲氷餘地即泉源久人當汲引初體清能鑿物色洞〈一作淡〉每含虛上善滋來往中和浹里閭濟時應未竭懐惠復何如
　　同郭十題楊主簿新𠫊
　　華館曙沈沈惟良正在今用材兼柱石聞物象髙深更得芝蘭地兼營枳棘林向風扃㦸戶當署近棠隂勿改安卑節聊閒理劇心多君有知已一和郢中吟
　　秋日作
　　端居值秋節此日更愁辛寂寞無一事蒿萊通四鄰閉門生白髪回首憶青春嵗月不相待交遊隨衆人雲霄何處託愚直有誰親舉酒聊自勸窮通信爾身
　　辟陽城
　　荒城在髙㟁凌眺俯清淇傳道漢天子而封審食其奸滛且不戮茅土孰雲宜何得英䧺主返令兒女欺母儀良已失臣節豈如斯太息一朝事乃令人所嗤
　　赴彭州山行之作
　　峭壁連崆峒攅𡶶疊翠微鳥聲堪駐馬林色可忘機怪石時侵徑輕蘿乍拂衣路長愁作客年老更思歸且悅巖巒勝寜嗟意緒違山行應未盡誰與玩芳菲
　　詠史
　　尚有綈袍贈應憐范叔寒不知天下士猶作布衣看
　　送兵到薊北
　　積雪與天迥屯軍連塞愁誰知此行邁不為覓封侯
　　同羣公題張處士菜園
　　耕地桑柘間地肥菜常熟為問葵藿資何如廟堂肉
　　逄謝偃
　　紅顔愴為別白髪始相逄唯餘昔時淚無復舊時容
　　田家春望
　　出門何所見春色滿平蕪可歎無知巳髙陽一〈一作憶〉酒徒
　　閒居
　　桞色驚心事春風厭索居方知一桮酒猶勝百家書
　　封丘作
　　州縣才難適雲山道欲窮揣摩慚黠吏棲隠謝愚公
　　九曲詞三首
　　許國從來徹廟堂連年不為在疆〈一作壇〉塲將軍天上封侯印御史臺中異姓王
　　萬騎爭歌楊栁春千塲對舞繡騏驎到處盡逄歡洽事相看總是太平人
　　鐵騎橫行鐵嶺頭西看邏逤取封侯青海只今將飲馬黃河不用更防秋
　　營州歌
　　營州少年厭〈一作滿一作歇一作愛〉原野狐〈一作皮〉裘䝉茸獵城下虜〈一作魯〉酒千鍾〈一作桮〉不醉人胡兒十嵗能騎馬
　　玉真公主歌
　　常言龍徳本天仙誰謂仙人每學仙更道𤣥元指李日多於王母種桃年
　　仙宮仙府有真仙天寳天仙秘莫傳為問軒皇三百嵗何如大道一千年
　　和王七玉門闗聼吹笛〈一作塞上聞笛〉
　　胡人吹〈一作羌〉笛戍樓間樓上蕭條海〈一作明〉月閒借問落梅凡幾曲從風一夜滿闗山〈一作塞上聼吹笛雲雪淨胡天牧馬還月明𦍑笛戍樓間借問梅花何處落風吹一夜滿闗山〉
　　別董大二首
　　十里黃雲白日曛北風吹雁雪紛紛莫愁前路無知已天下誰人不識君
　　六翮飄颻私自憐一離京洛十餘年丈夫貧賤應未足今日相逄無酒錢
　　送桂陽孝亷
　　桂陽年少西入秦數經甲科猶白身即今江海一歸客他日雲霄〈一作山〉萬里人
　　送李少府時在客舍作
　　相逄旅館意多違暮雪初晴𠋫雁飛主人酒盡君未醉薄暮途遙歸不歸
　　聼張立本女吟
　　危冠廣袖楚宮妝獨歩閒庭逐夜涼自把玉釵敲砌竹清歌一曲月如霜
　　初至封丘作
　　可憐薄暮宦逰子獨臥虛齋思無巳去家百里不得歸到官數日秋風起
　　除夜作
　　旅館寒燈獨不眠客心何事轉悽然故鄉今夜思千里愁〈一作霜〉鬢明朝又〈一作更〉一年









　　御定全唐詩巻二百十四
