　　欽定四庫全書
　　御定全唐詩巻六百二十
　　陸⻱蒙
　　漁具詩〈並序〉
　　天隨子䱷於海山之顔有年矣矢魚之具莫不窮極其趣大凡結繩持綱者總謂之網罟網罟之流曰罛曰罾曰罺〈側交切〉圓而縱捨曰罩挾而昇降曰𠉁〈女減切〉緡而竿者總謂之筌筌之流曰筒曰車橫川曰梁承虛曰笱編而沈之曰箄〈音卑〉矛而卓之曰獵〈音冊矛也〉棘而中之曰義鏃而綸之曰射扣而駭之曰桹〈以薄板置瓦器上擊之以馳魚〉置而守之曰神〈鯉魚滿三百六十歳蛟龍輙率而飛去置一神守之則不能去矣神⻱也〉列竹於海澨曰滬〈吳之滬瀆是也〉錯薪於水中曰𥶌〈音槮〉所載之舟曰舴艋所貯之器曰笭箵其他或術以招之或藥而盡之皆出於詩書雜傳及今之聞見可考而驗之不誣也今擇其任詠者作十五題以諷噫矢魚之具也如此予既
　　歌之矣矢民之具也如彼誰其嗣之鹿門子有髙灑之才必為我同作
　　網
　　大罟綱目繁空江波浪黒沈沈到波底恰共波同色牽時萬鬐入已有千鈞力尚悔不橫流恐他人更得
　　罩
　　左手揭圎罛輕橈弄舟子不知潛鱗處但去籠煙水時穿紫屏〈一作萍〉破忽值朱衣起〈松江有朱衣鮒〉貴得不貴名敢論魴與鯉
　　𠉁
　　有意烹小鮮乗流駐孤櫂雖然煩取捨未肎求津要多為蝦蜆誤已分鵁鶄笑寄語龍伯人荒唐不同調
　　釣筒
　　短短截筠光悠悠臥江色蓬差㯭相應雨慢煙交織湏臾中芳餌迅疾如飛翼彼竭我還浮君看不爭得
　　釣車
　　溪上持隻輪溪邊指茅屋閒乗風水便敢議朱丹轂髙多倚衡懼下有折軸速曷若載逍遙歸來臥雲族
　　魚梁
　　能編似雲薄橫絶清川口缺處欲隨波波中先置笱投身入籠檻自古難飛走盡日水濱吟殷勤謝漁叟
　　義魚
　　春溪正含緑良夜才參半持矛若羽輕列燭如星爛傷鱗跳密藻碎首沈遙岸盡族染東流傍人作佳翫
　　射魚
　　彎弓注碧潯掉尾行涼沚青楓下晩照正在澄眀裏抨斷荷扇濺血殷菱蘂若使禽荒聞移之暴煙水
　　鳴桹
　　水淺藻荇澀鉤罩無所及鏗如木鐸音勢若金鉦急敺之就深處用以資俯拾搜羅爾甚微遁去將何入
　　滬〈吳人今謂之籪〉
　　萬植禦洪波森然倒林薄千顱咽雲上過半隨潮落其間風信背更值雷聲惡天道亦裒多吾將移海若
　　𥶌〈吳人今謂之叢〉
　　斬木置水中枝條互相蔽寒魚遂家此自以為生計春冰忽融冶盡取無遺裔所託成禍機臨川一凝睇
　　種魚
　　鑿池收赬鱗疎疎置雲嶼還同汘漫遊遂以江湖處如非一神守潛被蛟龍主蛟龍若無道跛鼈亦可禦
　　藥魚
　　香餌綴金鉤日〈一作目〉中懸者㡬盈川是毒流細大同時死不唯空飼犬便可將貽蟻茍負竭澤心其他盡如此
　　舴艋
　　蓬櫂兩三事天然相與閒朝隨穉子去暮唱菱歌還倚石遲後侶徐橈供遠山君看萬斛載沈溺湏臾間
　　笭箵
　　誰謂笭箵小我謂笭箵大盛魚自足餐寘璧能為害時將刷蘋浪又取懸藤帶不及腰上金何勞問蓍蔡
　　奉和襲美添漁具五篇
　　漁菴
　　結茅次煙水用以資嘯傲豈謂釣家流忽同禪室號閒憑山叟占晩有溪禽嫪華屋莫相非各隨吾所好
　　釣磯
　　揀得白雲根秋潮未曽沒坡陁坐鼇背散漫垂龍髪持竿從掩霧置酒復待月即此放神情何勞適吳越
　　蓑衣
　　山前度微雨不廢小澗漁上有青襏襫下有新腒〈一作葋〉疎滴瀝珠影離披嵐彩虛君看荷製者不得安吾廬
　　篛笠
　　朝攜下楓浦晚戴出煙艇冒雪或平簷聽泉時仄頂飇移靄然色波亂危如影不識九衢塵終年居下泂
　　背蓬
　　敏手劈〈一作試〉江筠隨身織煙殻沙禽固不知釣伴猶初覺閒從翠微拂靜唱滄浪濯見説萬山潭漁童盡能學
　　樵人十詠〈並序〉
　　環中先生謂天隨子曰子與鹿門子應和為漁具詩信盡其道而美矣世言樵漁者必聯其命稱且常為隠君子事詩之言錯薪禮之言負薪傳之言積薪史之言束薪非樵者之實乎可不足以寄興詠獨缺其詞耶退作十樵以補其闕漏寄鹿門子
　　樵谿
　　山髙谿且深蒼蒼但羣木抽條欲千尺衆亦疑樸𣙙一朝蒙翦伐萬古辭林麓若遇燎𤣥穹微煙出雲族
　　樵家
　　草木黃落時比鄰見相喜門當清澗盡屋在寒雲裏山棚日纔下野竈煙初起所謂順天民唐堯亦如此
　　樵叟
　　自小即胼胝至今凋鬢髪所圖山褐厚所愛山鑪熱不知冠蓋好但信煙霞活富貴如疾顛吾從老岩穴
　　樵子
　　生自〈一作在〉蒼崖邊能諳白雲養〈山家謂養柴地為養〉纔穿遠林去已在孤峰上薪如野花束步帶山詞唱日暮不歸來柴扉有人望
　　樵徑
　　石脈青靄間行行自幽絶方愁山繚繞更值雲遮截爭推好林浪共約歸時節不似名利途相期覆車轍
　　樵斧
　　淬礪秋水清攜持遠山曙丁丁在前澗杳杳無尋處巢傾鳥猶在樹盡猨方去授鉞者何人吾今〈一作方〉易其慮
　　樵擔
　　輕無斗儲價重則筋力絶欲下半巖時憂襟兩如結風髙埶還卻雪厚疑中折負荷誠獨難移之贈來哲
　　樵風
　　朝隨早潮去暮帶殘陽返向背得清飇相追無近遠採山一何遲服道常苦蹇仙術信能為年華未將晩
　　樵火
　　積雪抱松塢蠧根然草堂深鑪與遠燒此夜仍交光或似坐竒獸或如焚異香堪嗟宦遊子凍死道路傍
　　樵歌
　　縱調為野吟徐徐下雲磴因知負樵樂不減援琴興出林方自轉隔水猶相應但取天壤情何求郢人稱
　　奉和襲美酒中十詠
　　酒星
　　萬古醇酎氣結而成晶熒降為嵇阮徒動與尊罍並不獨祭天廟亦應邀客星何當八月槎載我遊青㝠
　　酒泉
　　初懸碧崖口漸注青谿腹味既敵中山飲寧拘一斛春疑浸花骨暮若酣雲族此地得封侯終身持美祿
　　酒篘
　　山齋醖方熟野童編近成持來歡伯內坐使賢人清不待盎中滿旋供花下傾汪汪日可挹未羨黃金籯
　　酒牀
　　六尺様何竒溪邊濯來潔糟深貯方半石重流還咽閒移秋病可偶聽寒夢缺往往枕眠時自疑陶靖節
　　酒壚
　　錦里多佳人當壚自沽酒髙低過反坫大小隨圓瓿數錢紅燭下滌器春江口若得奉君歡十千求一斗
　　酒樓
　　百尺江上起東風吹酒香行人落帆上遠樹涵殘陽凝睇復凝睇一觴還一觴湏知憑欄客不醉難為腸
　　酒旗
　　揺揺倚青岸遠蕩遊人思風欹翠竹槓雨澹香醪字纔來隔煙見已覺臨江遲大斾非不榮其如有王事
　　酒尊
　　黃金即為侈白石又太拙斵得奇樹根中如老蛟穴時招山下叟共酌林間月盡醉兩忘言誰能作天舌
　　酒城
　　何代驅生靈築之為釀地殊無甲兵守但有糟漿氣雉堞屹如狂女牆低似醉必若據而爭先登儀狄氏
　　酒鄉
　　誰知此中路暗出虛無際廣莫是鄰封華胥為附麗三杯聞古樂伯雅逢遺裔自爾等榮枯何勞問𤣥弟
　　添酒中六詠〈並序〉
　　鹿門子示予酒中十詠物古而詞麗㫖髙而性真可謂窮天人之際矣予既和而且曰昔人之於酒有注為池而飲之者象為龍而吐之者親盜甕間而臥者將實舟中而浮者可為四荒矣徐景山有酒鎗嵇叔夜有酒杯皆傳於後代可謂二髙矣四荒不得不刺二髙不得不頌更作六章附於末雲
　　酒池
　　萬斛輸曲沼千鍾未為多殘霞入醍齊遠岸澄白酇后土亦沈醉姦臣空浩歌邇來荒淫君尚得乗餘波
　　酒龍
　　銅雀羽儀麗金龍光彩竒潛傾鄴宮酒忽作商庭漦若怒鱗甲赤如酣頭角垂君臣坐相滅安用驕奢為
　　酒甕
　　𠋫煖麴糵調覆深苫蓋淨溢處每淋漓沈來還濎瀅常聞清涼酎可養希夷性盜飲以為名得非君子病
　　酒船
　　昔人性何誕欲載無窮酒波上任浮身風來即開口荒唐意難遂沈湎名不朽千古如比肩問君能繼不
　　酒鎗
　　景山實名士所玩垂清塵嘗作酒家語自言中聖人竒器質含古挫糟味應醇唯懐魏公子即此飛觴頻
　　酒杯
　　叔夜傲天壤不將琴酒疎製為酒中物恐是琴之餘一弄廣陵散又裁絶交書頽然擲林下身世俱何如
　　奉和襲美茶具十詠
　　茶塢
　　茗地曲隈囘野行多繚繞向陽就中密背澗差還少遙盤雲髻慢亂簇香篝小何處好幽期滿巖春露曉
　　茶人
　　天賦識靈草自然鍾野姿閒來北山下似與東風期雨後探芳去雲間幽路危唯應報春鳥得共斯人知〈顧渚山有報春鳥〉
　　茶筍
　　所孕和氣深時抽玉苕短輕煙漸結華嫩蘂初成管尋來青靄曙欲去紅雲煖秀色自難逢傾筐不曽滿
　　茶籯
　　金刀劈翠筠織似波文斜製作自野老攜持伴山娃昨日鬬煙粒今朝貯綠華爭歌調笑曲日暮方還家
　　茶舍
　　旋取山上材架為山下屋門因水勢斜壁任岩隈曲朝隨鳥俱散暮與雲同宿不憚採掇勞祇憂官未足
　　茶竈〈經雲茶竈無突〉
　　無突抱輕嵐有煙映初旭盈鍋玉泉沸滿甑雲芽熟竒香襲春桂嫩色凌秋菊者若吾徒年年看不足
　　茶焙
　　左右𢷬凝膏朝昬布煙縷方圎隨様拍次第依層取山謡縱髙下火𠋫還文武見説焙前人時時炙花脯〈紫花焙人以花為脯〉
　　茶鼎
　　新泉氣味良古鐵形狀醜那堪風雪夜更值煙霞友曽過赬石下又住清溪口〈赬石清溪皆江南出茶處〉且共薦臯盧〈茶名〉何勞傾斗酒
　　茶甌
　　昔人謝塸埞徒為妍詞飾〈劉孝威集有謝塸埞啟〉豈如珪璧姿又有煙嵐色光參筠席上韻雅金罍側直使于闐君從來未嘗識
　　煮茶
　　閒來松間坐看煮松上雪時於浪花裏併下藍英末傾餘精爽健忽似氛埃滅不合別觀書但宜窺玉札















　　御定全唐詩巻六百二十
