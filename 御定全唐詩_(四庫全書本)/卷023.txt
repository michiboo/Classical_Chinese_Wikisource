　　欽定四庫全書
　　御定全唐詩巻二十三
　　琴曲歌辭〈古琴曲有五曲九引十二操自是已後作者相繼〉
　　白雪歌〈僧貫休　唐書樂志曰白雪周曲也〉
　　列鼎佩金章淚眼看風枝卻思食藜藿身作屠沽兒負米無逺近所希升斗歸為人無貴賤莫學雞狗肥斯言如不忘別更無光輝斯言如或忘即安用人為
　　湘妃〈劉長卿〉
　　帝子不可見秋風來暮思嬋娟湘江月千載空蛾眉
　　同前〈李賀〉
　　筠竹千年老不死長伴秦〈一作神〉娥蓋湘水蠻娘吟弄滿寒空九山靜緑淚花紅離鸞別鳳煙梧中巫雲蜀雨遙相通幽愁秋氣上青楓涼夜波間吟古龍
　　湘妃怨〈孟郊〉
　　南廵竟不返帝子〈一作二妃〉怨逾積萬里喪蛾眉瀟湘水空碧冥冥荒山下古廟收貞魄喬木深青春清光滿瑤席
　　搴芳徒有薦靈意殊脈脈玉佩不可親裵回煙波夕
　　同前〈陳羽〉
　　二妃怨處雲沈沈二妃哭處湘水深商人酒滴廟前草蕭颯〈集作索〉風生斑竹林
　　湘妃列女操〈鮑溶〉
　　有虞夫人哭虞後淑女何事又傷離竹上淚跡生不盡寄哀雲和五十絲雲和經奏鈞天曲乍聴寳琴遙嗣續三湘測測流急緑秋夜露寒蜀帝飛楓林月斜楚臣宿更疑川宮日黃昏闇攜女手殷勤言環佩玲瓏有無間終疑既逺雙悄悄蒼梧舊雲豈難召老猨心寒不可嘯目眄眄兮意蹉跎魂騰騰兮驚秋波曲一盡兮憶再奏衆不聲且如何
　　湘夫人〈鄒紹先〉
　　楓葉下秋渚二妃愁渡湘疑山空杳藹何處望君王日落水雲裏油油〈集作悠悠〉心自傷
　　同前〈李頎〉
　　九嶷日已暮三湘雲復愁窅藹羅色潺湲江水流佳期來北渚捐玦〈集作珮〉在芳洲
　　同前〈郎士元〉
　　蛾眉對湘水遙哭蒼梧間〈集作山〉萬乘既已歿孤舟誰忍還至今楚山上猶有淚㾗斑南有涔陽路渺𣺌多新愁昔神降回〈集作桂酒神降〉時風波〈集作回風〉江上秋彩雲忽無處碧水空安流〈南有涔陽路以下集另作一首〉
　　霹靂引〈沈佺期〉
　　嵗七月火伏而金生客有鼓瑟於門者奏霹靂之商聲始戛羽以騞砉終扣宮而砰駖電耀耀兮龍躍雷闐闐兮雨冥氣嗚唅以㑹雅態歘翕以橫生有如驅千旗制五兵截荒虺斮長鯨孰與廣陵比意別鶴儔精而已俾我雄子魄動毅夫髮立懐恩不淺武義雙輯視胡若芥翦羯如拾豈徒慨慷中筵備羣娯之翕習哉
　　拘幽操〈韓愈　一曰文王哀羑里文王拘於羑里而作〉
　　目揜揜〈集作窈窈〉兮其凝其盲耳肅肅兮聴不聞聲朝不日出兮夜不見月與星有知無知兮為死為生嗚呼臣罪當誅兮天王聖眀
　　越裳操〈韓愈　越裳獻白雉周公作〉
　　雨之施物以孳我何意於彼為自周之先其艱其勤以有疆宇私我後人我祖在上四方在下厥臨孔威敢戲以侮孰荒於門孰治於田四海既均越裳是臣
　　岐山操〈韓愈　序雲周公為太王作〉
　　我家於𡺳自我先公伊我承緒〈集作序〉敢有不同今狄之人將土我疆民為我戰誰使死傷彼岐有岨我往獨處人莫〈一作莫爾〉余追無思我悲
　　履霜操〈韓愈　序雲尹吉甫子伯竒無罪為後母䜛而見逐自傷作〉
　　父兮兒寒母兮兒飢兒罪當笞逐兒何為兒在中野以宿以處四無人聲誰與兒語兒寒何衣兒飢何食兒行於野履霜以足母生衆兒有母憐之獨無母憐兒寧不悲
　　雉朝飛操〈李白　雉朝飛者犢牧子七十無妻出薪於野見雉雄雌相隨而飛感之而作〉
　　麥隴青青三月時白雉朝飛挾兩雌錦衣綺翼何離褷犢牧採薪感之悲春天和白日暖啄食飲泉勇氣滿爭雄闘死繡頸斷雉子班奏急管絃心傾美酒〈集作傾心酒美〉盡玉椀枯楊枯楊爾生荑〈集作稊〉我獨七十而孤棲彈寫恨意不盡瞑目歸黃泥
　　同前〈韓愈〉
　　雉之飛於朝日羣雌孤雄意氣橫出當東而西當啄而飛隨飛隨啄羣雌粥粥□我雖人曽不如彼雉雞生身七十年無一妾與妃
　　同前〈張祜〉
　　朝陽隴東泛暖景雙啄雙飛雙顧影朱冠錦襦聊日整漠漠霧中如衣褧傷心盧女七十老翁長獨眠雄飛在草雌在田衷腸結憤氣呵天聖人在上心不偏翁得女妻甚可憐
　　思歸引〈張祜　一曰離拘操衛女於深宮思歸不得而作〉
　　重重作閨清旦鐍兩耳深聲長不徹深宮坐愁百年身一片玉中生憤血焦桐罷彈〈集作彈罷〉絲自絶漠漠暗魂愁夜月故鄉不歸誰共穴石上作蒲蒲九節
　　猗蘭操〈韓愈　一曰幽蘭操孔子傷不逢時作〉
　　蘭之猗猗揚揚其香不採而佩於蘭何傷今天之旋其曷為然我行四方以日以年雪霜貿貿薺麥之茂子如不傷我不爾覯薺麥之茂薺麥之有君子之傷君子之守
　　幽蘭〈崔塗〉
　　幽植衆能〈集作春風〉知貞芳只暗持自無君子佩未是國香衰白露霑長早青春〈集作春風〉毎到遲不知當路草芳馥欲何為
　　將歸操〈韓愈　一曰聊操孔子之趙聞殺鳴犢作〉
　　秋之水兮其色幽幽我將濟兮不得其由渉其淺兮石齧我足乘其深兮龍入我舟我濟而悔兮將安歸尤歸乎歸乎無與石闘兮無應龍求
　　龜山操〈韓愈　序雲孔子以季桓子受齊女樂諫不從望龜山而作〉
　　龜之氛兮不能雲〈一作為〉雨龜之枿兮不中樑柱龜之大兮秪以奄魯知將隳兮哀莫余伍周公有鬼兮嗟余歸輔
　　殘形操〈韓愈　序雲曽子夢見一狸不見其首作〉
　　有獸維狸兮我夢得之其身孔眀兮而頭不知吉凶何為兮覺坐而思巫咸上天兮識者其誰
　　雙燕離〈李白　河間新歌〉
　　雙燕復雙燕雙飛令人羨玉樓珠閣不獨棲金窗繡戸長相見柏梁失火去因入吳王宮吳宮又焚蕩雛盡巢亦空憔悴一身在孀雌憶故雄雙飛難再得傷我寸心中
　　列女操〈孟郊　列女引楚樊姬作〉
　　梧桐相待老鴛鴦㑹雙死貞婦貴徇夫捨生亦如此波瀾誓不起妾心井中水
　　別鵠操〈韓愈　一曰別鶴操商陵穆子娶妻五年無子父母欲其改娶其妻聞之中夜悲嘯穆子感之而作〉
　　雄鵠銜枝來雌鵠啄泥歸巢成不生子大義當乖離江漢水之大鵠身鳥之微更無相逢日安〈集作且〉可〈集有繞樹二字〉相隨飛
　　別鶴〈楊巨源〉
　　海鶴一為別髙程方杳然影揺江海〈集作漢〉路思結瀟湘天皎然仰白日真姿棲紫煙含情九霄際顧侶五雲前遐心屬清都淒響激朱超揺間雲雨迢遰各山川東南信多水㑹合當有年雄〈集作雌〉飛戾冥寞此意何由傳
　　同前〈王建〉
　　主人一去池水絶池鶴散飛不相別青天漫漫碧海〈集作水〉重知向何山風雪中萬里雖然音影在向心終是死生同池邉巢破松樹死樹頭年年烏生子
　　同前〈張籍〉
　　雙鶴出雲谿分飛各自迷空巢在松杪〈集作頂〉折羽落江泥尋水終不飲逢林亦未棲別離應易老萬里兩〈集作雨〉淒淒
　　同前〈杜牧〉
　　分飛共所從六翮勢摧〈集作催〉風聲斷碧雲外影孤眀月中青田歸路逺月〈集作丹〉桂舊巢空矯翼知何處天涯不可窮
　　走馬引〈李賀　一曰天馬引樗里牧恭為父報怨殺人逃入沂澤中作〉
　　我有辭鄉劒玉鋒堪截雲襄陽〈一作長安〉走馬客意氣自生春朝嫌劒光〈集作花〉靜暮嫌劒花〈集作光〉冷能持劒向人不解持照身〈一作解持照身影〉
　　昭君怨〈白居易〉
　　眀妃風貌最娉婷合在椒房應四星只得當年備宮掖何曽專夜奉幃屏見疎從道迷圖畫知屈那教配虜庭自是君恩薄如紙不須一向恨丹青
　　同前二首〈張祜〉
　　萬里邊城逺千山行路難舉頭惟見月〈集作日〉何處是長安漢庭無大議戎虜㡬先和莫羨傾城色昭君恨最多
　　同前〈梁氏瓊〉
　　自古無〈集作有〉和親貽災到妾身胡〈集作朔〉風嘶去馬漢月弔〈集作出〉行輪衣薄狼山雪妝成邊塞春回看父母國生死畢胡塵
　　眀妃怨〈楊凌〉
　　漢國眀妃去不還馬駞管向陰山匣中縱有菱花鏡羞對單于照舊顔
　　蔡氏五弄〈五弄逰春淥水幽居坐愁秋思竝宮調蔡邕所作也〉
　　逰春曲二首〈王涯〉
　　萬樹江邊杏新開一夜風滿園深淺色照在緑波中上苑何窮樹花開次第新香車與絲騎風靜亦生塵
　　逰春辭二首〈王涯〉
　　曲江絲栁變煙條寒骨〈集作谷〉冰隨暖氣銷纔見春光生綺陌已聞清樂動雲韶
　　經過栁陌與桃蹊尋逐風光著處迷鳥度時時衝絮起花繁袞袞壓枝低
　　同前三首〈令狐楚〉
　　晚逰臨碧殿日上望春亭芳樹羅仙仗晴山展翠屏一夜好風吹新花一萬枝風前調玉管花下簇金覊閶闔春風起蓬萊雪水消相將折楊栁爭取最長條
　　淥水曲〈李白〉
　　淥水眀秋月南湖采白蘋荷花嬌欲語愁殺蕩舟人
　　淥水辭〈李賀〉
　　今宵好風月阿侯在何處為有傾城色〈一作入〉翻成足愁苦東湖采蓮葉南湖㧞蒲根〈一作折蒲茸〉未持寄小姑且持感愁魂〈一作秋風〉
　　幽居弄〈顧況〉
　　苔衣生花露滴月入西林蕩東壁扣商占角兩三聲洞戸谿窗一冥寂獨去滄洲無四鄰身嬰世網此何身闗情命曲寄惆悵久別江〈集作山〉南山裏人
　　秋思二首〈李白〉
　　春陽如昨日碧樹鳴黃鸝蕪然蕙草暮颯爾涼風吹天秋木葉下月冷莎雞悲坐愁羣芳歇白露凋華滋閼氏〈集作燕支〉黃葉落妾望白〈集作自〉登臺月出〈一作海上〉碧雲斷蟬聲〈一作單于〉秋色來胡兵沙塞合漢〈一作望〉使玉闗回征客無歸日空悲蕙草摧
　　同前二首〈鮑溶〉
　　胡風吹鴈翼逺別無人鄉君近鴈來處幾回斷君腸昔奉千日書撫心怨星霜無書又千日世路重茫茫燕國有佳麗蛾眉富春光自然君歸晚花落君空堂君其若不然嵗晚雙鴛鴦顧兔蝕殘月幽光不如星女兒晚事夫顔色同秋螢秋日邉馬思武夫不遑寧燕歌易水怨劒舞蛟龍腥風折連枝樹水翻無蔕萍立身多戸門何必燕山銘生世不如鳥雙雙比翼翎〈顧兔蝕殘月以下集另作一首〉季秋天地閒〈一作閉〉萬物生意足我憂長於生安得及草木試從古人願致酒歌秉燭燕趙皆世人詎能長似玉俯憐老期近仰視日車速蕭颯御風君魂夢願相逐百年夜銷半端為垂纓束
　　同前〈司空曙〉
　　靜與嬾相偶年將衰共催前途歡不集往事恨空來晝景委紅葉月華鋪緑苔沈思更何有結坐〈集作坐結〉玉琴哀
　　同前〈司空圖〉
　　身病時亦危逢秋多慟哭風波一揺蕩天地幾翻覆孤螢出荒池落葉穿破屋勢利長草草何人訪幽獨
　　同前二首〈王涯〉
　　網軒涼吹動輕衣夜聴更長玉漏稀月渡天河光轉濕鵲驚秋樹葉頻飛
　　宮連太液見蒼波暑氣微清〈集作消〉秋意多一夜輕風蘋末起露珠翻盡滿池荷
　　胡笳十八拍〈劉商　大胡笳十八拍小胡笳十九拍竝蔡琰作〉
　　第一拍
　　漢室將衰兮四夷不賓動干戈兮征戰頻哀哀父母生育我見離亂兮當此辰紗窗對鏡未經事將謂珠簾能蔽身一朝虜騎入中國蒼黃處處逢胡人忽將薄命委鋒鏑可惜紅顔隨虜塵
　　第二拍
　　馬上將余向絶域厭生求死死不得戎羯腥膻豈是人豺狼喜怒難姑息行盡天山足霜霰風土蕭條近胡國萬里重陰鳥不飛寒沙莽莽無南北
　　第三拍
　　如羇囚兮在縲紲憂慮萬端無處說使餘力〈集作刀〉兮翦余髪食余肉兮飲余血誠知殺身願如此以余為妻不如死早被蛾眉累此身空悲弱質柔如水
　　第四拍
　　山川路長誰記得何處天涯是鄉國自從驚怖少精神不覺風霜損顔色夜中歸夢來又去朦朧豈解傳消息漫漫胡天呌不聞眀眀漢月應相識
　　第五拍
　　水頭宿兮草頭坐風吹漢地衣裳破羊脂沐髪長不梳羔子皮裘領仍左狐襟貉袖腥復膻晝披行兮夜披臥氈帳時移無定居日月長兮不可過
　　第六拍
　　怪得春光不來久胡中風土無花栁天翻地覆誰得知如今正南看北斗姓名音信兩不通終日經年常閉口是非取與在指撝言語傳情不如手
　　第七拍
　　男兒婦人帶弓箭塞馬蕃羊臥霜霰寸歩東西豈自由偷生乞死非情願龜茲篳篥愁中聴碎葉琵琶夜深怨竟夕無雲月上天故鄉應得重相見
　　第八拍
　　憶昔私家恣嬌小逺取珍禽學馴擾如今淪棄念故鄉悔不當初放林表朔風蕭蕭寒日暮星河寥落胡天曉旦夕思歸不得歸愁心想似籠中鳥
　　第九拍
　　當日蘇武單于問道是賓鴻解傳信學他刺血寫得書書上千重萬重恨髯鬍少年能走馬彎弓射飛無逺近遂令邊鴈轉怕人絶域何由達方寸
　　第十拍
　　恨凌辱兮惡腥膻憎胡地兮怨胡天生得胡兒欲棄捐及生母子情宛然貌殊語異憎還愛心中不覺常相牽朝朝暮暮在眼前腹生手養寧不憐
　　第十一拍
　　日來月往相推遷迢迢星嵗欲周天無冬無夏臥霜霰水凍草枯為一年漢家甲子有正朔絶域三光空自懸幾囬鴻鴈來又去腸斷蟾蜍虧復圓
　　第十二拍
　　破瓶落井空永沈故鄉望斷無歸心寧知逺使問姓名漢語泠泠傳好音夢魂幾度到鄉國覺後翻成哀怨深如今果是夢中事喜過悲來情不任
　　第十三拍
　　童稚牽衣雙在側將來不可留又憶還鄉惜別兩難分寧棄胡皃歸舊國山川萬里復邊戍背面無由得消息淚㾗滿面對殘陽終日依依向南北
　　第十四拍
　　莫以胡兒可羞恥恩情亦各言其子手中十指有長短截之痛惜皆相似還鄉豈不見親族念此飄零隔生死南風萬里吹我心心亦隨風渡遼水
　　第十五拍
　　歎息襟懐無定分當時怨來歸又恨不知愁怨意若何似有鋒鋩擾方寸悲歡竝行情未快心意相尤自相問不縁生得天屬親豈向仇讐結恩信
　　第十六拍
　　去時只覺天蒼蒼歸日始知胡地長重陰白日落何處秋鴈所向應南方平沙四顧自迷惑逺近悠悠隨鴈行征途未盡馬蹄盡不見行人邊草黃
　　第十七拍
　　行盡胡天千萬里惟見黃沙白雲起馬飢跑雪銜草根人渴敲冰飲流水燕山髣髴辨烽戍鼙鼓如聞漢家壘努力前程是帝鄉生前免向胡中死
　　第十八拍
　　歸來故鄉見親族田園半蕪春草緑眀燭重然煨燼灰寒泉更洗沈泥玉載持巾櫛禮儀〈集作義〉好一弄絲桐生死足出入闗山十二年哀情盡在胡笳曲
　　飛龍引二首〈李白〉
　　黃帝鑄鼎於荊山鍊丹砂丹砂成黃金騎龍飛上太清家雲愁海思令人嗟宮中綵女顔如花飄然揮手凌紫霞從風縱體登鑾車登鑾車侍軒轅遨逰青天中其樂不可言
　　鼎湖流水清且閒軒轅去時有弓劒古人傳道留其間後宮嬋娟多花顔乘鸞飛煙亦不還騎龍攀天造天闗造天闗聞天語長雲河車載玉女載玉女過紫皇紫皇乃賜白兔所𢷬之藥〈集有方字〉後天而老凋三光下視瑤池見王母蛾眉蕭颯如秋霜
　　烏夜啼引〈張籍　何晏繫獄有二烏止於舍上其女曰烏有喜聲父必免遂作此操〉
　　秦烏啼啞啞夜啼長安吏人家吏人得罪囚在獄傾家賣產將自贖少婦起聼夜啼烏知是官家有赦書下牀心喜不重寐未明上堂賀舅姑少婦語啼烏汝啼慎勿虛借汝庭樹作髙巢年年不令傷爾雛
　　宛轉歌〈郎大家宋氏　晉王敬伯遇女郎劉妙容命小婢彈箜篌作宛轉歌凡八曲敬伯惟憶二曲〉
　　風已清月朗琴復鳴掩抑非千態殷勤是一聲歌宛轉宛轉和且長願為雙鴻鵠比翼共翺翔
　　日巳暮長簷鳥應度此時望君君不來此時思君君不顧歌宛轉宛轉那能異棲宿願為形與影出入恆相逐
　　同前二首〈劉方平〉
　　星參差〈集有明字〉月二八燈五枝黃鶴瑤琴將別去芙蓉羽帳惜空垂歌宛轉宛轉恨無窮願為波與浪俱起碧流中
　　暁將近黃姑織女銀河盡九華錦衾無復情千金寶鏡誰能引歌宛轉宛轉傷別離願作楊與栁同向玉窗垂
　　宛轉行〈張籍〉
　　華屋重翠幃綺席雕象牀逺漏微更疎薄衾中夜涼爐氳〈集作氣〉暗裵回寒燈背斜光妍姿結宵態寢臂幽夢長宛轉復宛轉憶憶〈集作君〉更未央
　　王敬伯歌〈李端〉
　　妾本舟中客〈集作女〉聞君江上琴君初感妾歎〈集作意〉妾亦感君心遂出合歡被同為交頸禽傳杯惟畏淺接膝猶嫌逺侍婢奏箜篌女郎歌宛轉宛轉怨如何中庭霜漸多霜多葉可惜昨日非今夕徒結萬里〈集作重〉歡終成一宵客王敬伯淥水青山從此隔
　　三峽流泉歌〈李季蘭　三峽流泉晉阮咸作〉
　　妾家本住巫山雲巫山流水常自聞玉琴彈出轉寥夐直似當時夢中聼三峽流泉幾千里一時流入深閨裏巨石奔崖指下生飛波走浪中起初疑噴湧含雷風又似嗚咽流不通回湍曲瀨勢將盡時復滴瀝平沙中憶昔阮公為此曲能使仲容聼不足一彈既罷復一彈願似流泉鎮相續
　　風入松歌〈僧皎然　風入松晉嵇康作〉
　　西嶺松聲落日鞦韆枝萬葉風颼飀美人援琴弄成曲寫得松間聲斷續聲斷續清我魂流波壞陵安足論美人夜坐月明裏含少商兮照〈集作㸃〉清徵風何淒兮飄飉〈集作飄〉攪寒松兮又夜起夜未央曲何長金徽更促聲泱泱何人此時不得意意苦悲聞客堂
　　秋風引〈劉禹錫〉
　　何處秋風至蕭蕭送鴈羣朝來入庭樹孤客最先聞
　　眀月引〈盧照鄰〉
　　洞庭波起兮鴻鴈翔風瑟瑟兮野蒼蒼浮雲巻靄眀月流光荊南兮趙北碣石兮瀟湘澄清規於萬里照離思於千行橫桂枝於西第繞菱花於北堂髙樓思婦飛蓋君王文姬絶域侍子他鄉見胡鞍之似練知漢劒之如霜試登髙而極目〈集作騁〉莫不變而迴腸
　　眀月歌〈閻朝隱〉
　　梅花雪白栁葉黃雲霧四起月蒼蒼箭水泠泠刻漏長揮玉指拂羅裳為君一奏楚眀光
　　緑竹引〈宋之問〉
　　青溪緑潭潭水側修竹嬋娟同一色徒生仙實鳳不遊老死空山人詎識妙年秉願逃俗紛歸臥嵩丘弄白雲含情傲〈集有睨字〉慰心目何可一日無此君
　　山人勸酒〈李白〉
　　蒼蒼雲松落落綺皓春風爾來為阿誰胡蝶忽然滿芳草秀眉霜雪顏桃花〈一作雪霜桃花貌〉骨青髓緑〈一作青髓緑髪〉長美好稱是秦時避世人勸酒相歡不知老各守兔〈集作麋〉鹿志恥隨龍虎爭歘起佐太子漢王〈一作皇〉乃復驚顧謂戚夫人彼翁羽翼成歸來南〈一作商〉山下泛若雲無情舉觴酹巢由洗耳何獨〈一作太〉清浩歌望嵩嶽意氣還〈一作遙〉相傾
　　幽澗泉〈李白〉
　　拂彼白石彈吾素琴幽澗愀兮流泉深善手眀徽髙張清心寂歴似千古松颼飀兮萬尋中見愁猨弔影而危處兮呌秋木而長吟客有哀時失志而聴者涙淋浪以霑襟乃緝商綴羽潺湲成音吾但寫聲發情於妙指殊不知此曲之古今幽澗泉鳴深林
　　龍宮操〈顧況　大歴壬子癸丑大水時在滁作〉
　　龍宮月眀光參差精衛銜石東飛時鮫人織綃采藕絲翻江倒海傾吳蜀漢女江妃杳相續龍王宮中水不足
　　飛鳶操〈劉禹鍚〉
　　鳶飛杳杳青雲裏鳶鳴蕭蕭風四起旗尾飄揚勢漸髙箭頭砉劃聲相似長空悠悠霄日懸六翮不動凝飛〈集作風〉煙逰鶤翔鴈出其下慶雲清景相廽旋忽聞飢烏一噪聚瞥下雲中爭腐鼠騰音礪吻相喧呼仰天大嚇疑鴛雛畏人避犬投髙處俛啄無聲猶屢顧青鳥自愛玉山禾仙禽徒貴華〈集作山〉亭露樸𣙙〈集作棘〉危巢向暮時毰毸飽腹蹲枯枝逰童挾彈一麾肘臆碎羽分人不悲天生衆禽各有類威鳳文章在仁義鷹隼儀形螻蟻心雖能戾天何足貴
　　昇仙操〈李羣玉〉
　　嬴女去秦宮瓊簫生〈集作飛〉碧空鳳臺閉煙霧鸞吹飄天風復聞周太子亦遇浮丘公叢簧發仙弄輕舉紫霞中濁世不久住清都路何窮一去霄漢上世人那得逢
　　司馬相如琴歌〈張祜〉
　　鳳兮鳳兮非無凰山重水闊不可量梧桐結陰在朝陽濯羽弱水鳴髙翔
　　霍將軍〈崔顥〉
　　長安甲第髙入雲誰家居住霍將軍日晩朝回擁賓從路傍揖拜何紛紛莫言炙手手可熱須㬰火盡灰亦滅莫言貧賤即可欺人生富貴自有時一朝天子賜顔色世上悠悠應〈一作始〉自知
　　琴歌〈顧況〉
　　琴調秋些胡風遶雪峽泉聲咽佳人愁些
　　御定全唐詩巻二十三
