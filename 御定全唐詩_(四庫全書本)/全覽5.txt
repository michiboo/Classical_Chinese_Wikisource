　　欽定四庫全書
　　御定全唐詩巻一百二十一
　　李林甫
　　李林甫髙祖從父弟之孫初為千牛直長其舅姜皎深愛之開元初遷太子中允與源乾曜有姻親乾曜執政其子絜為林甫求司門郎中乾曜薄其為人不許後宇文融引為御史歴吏部侍郎執政薦其有宰相才即拜黃門侍郎平章事再進兵部尚書尋代張九齡為中書集賢殿大學士林甫性沈宻城府深阻多猜忌能隂中人秉鈞二十年朝野側目素寡學術其題尺皆郭慎㣲范咸代為之今存詩三首
　　送賀監歸四明應制
　　掛冠知止足豈獨漢疏賢入道求真侶辭恩訪列仙睿文含日月宸翰動雲煙鶴駕吳鄉逺遙遙南斗邊
　　奉和聖製次瓊岳應制
　　東幸從人望西巡順物回雲收二華出天轉五星來十
　　月農初罷三驅禮復開更看瓊岳上佳氣接神臺秋夜望月憶韓席等諸侍郎因以投贈
　　秋天碧雲夜明月懸東方皓皓庭際色稍稍林下光桂華澄逺近璧彩散池塘鴻雁飛難度関山曲易長揆予秉孤直虛薄忝文昌握鏡慚先照持衡媿後行多才衆君子載筆乆詞場作賦推潘岳題詩許謝康當時陪宴語今夕恨相望願欲接髙論清晨朝建章
　　楊炎
　　楊炎字公南鳯翔人初為河西節度掌書記拜起居舎人歴禮部郎中遷中書舎人與常袞並掌綸誥袞長於除書炎善於徳音時稱常楊進吏部侍郎坐附元載貶道州司馬徳宗即位崔祐甫薦其文學噐用上亦自聞其名拜門下侍郎同平章事再貶崖州司馬炎初奏請內府租賦仍歸左藏庫及定兩稅法頗有嘉聲専政後惟務報讐搆害意為愛憎卒至賜死集十巻今存詩二首
　　流崖州至鬼門関作
　　一去一萬里千知千不還崖州何䖏在生度鬼門関
　　贈元載歌妓
　　雪面淡眉天上女鳯簫鸞翅欲飛去玉山翹翠歩無塵楚腰如栁不勝春〈杜陽雜編雲載寵姬薛瑤英玉質香肌善歌舞惟炎及賈至與載善得見炎作長歌贈之今不全〉
　　元載
　　元載字公輔岐山人嗜學好屬文以明莊老文列四子之學䇿入髙科初授新平尉歴度支郎中肅宗嘉其奏對委以國計充使江淮都領漕輓俄遷戸部侍郎度支使並諸道轉運使以附李輔國遷中書侍郎同平章事排去忠良引用貪猥大厯中以賄敗伏誅集十卷今存詩一首
　　別妻王韞秀〈王忠嗣鎮太原以女韞秀歸載乆而見輕於王之親屬韞秀勸之遊學因為詩別之入秦〉
　　年來誰不厭龍鍾雖在侯門似不容看取海山寒翠樹苦遭霜霰到秦封
　　陳希烈
　　陳希烈宋州人長於名理開元中於禁中講老易累遷至祕書少監代張九齡専判集賢院事明皇凡有撰述必經其手李林甫知上睠待乃引為宰相寵遇侔於林甫後為楊國忠所嫉罷知政事祿山之亂受偽命為中書令論陷賊罪當死肅宗以舊恩特原之長流合浦郡詩三首
　　賦得雲生棟梁間
　　一片蒼梧意氤氳生棟梁下簾山足暗開戸日添光偏使衣裘潤能令枕簟涼無心伴行雨何必夢荊王
　　奉和聖製三月三日
　　上已迂龍駕中流泛羽觴酒因朝太子詩為樂賢王錦䌫方舟渡瓊筵大樂張風揺垂栁色花發異林香野老歌無事〈一作無公事〉朝臣飲嵗芳皇情被羣物中外洽恩光
　　省試白雲起封中
　　千年泰山頂雲起漢王封不作竒峰狀寜分觸石容為霖雖易得表聖自難逢冉冉排空上依依疊影重素光非曵練靈貺是從龍豈學無心出東西任所從
　　張漸
　　張漸循之從子也天寳中楊國忠辟為幕佐與竇華宋昱鄭昻魏仲犀同列官至翰林學士國忠敗坐誅詩一首
　　朗月行
　　朗月照簾幌清夜有餘姿洞房怨孤枕挾琴愛前墀萱草已數葉梨花復徧枝去嵗草始榮與君新相知今年花未落誰分生別離代情難重論人事好乖移合比月華滿分同月易虧虧月當再圓人別星隕天吾欲竟此曲意深不可傳歎息孤鸞鳥傷心明鏡前
　　宋昱
　　宋昱天寳中為中書舎人以附楊國忠貲産甚富為亂兵所殺詩三首
　　曉次荊江
　　孤舟大江水水渉無昏曙雨暗迷津時雲生望鄉䖏漁翁閒自樂樵客紛多慮秋色湖上山歸心日邊樹徒稱竹箭羙未得楓林趣向夕垂釣還吾從落潮去
　　題石窟寺〈魏孝文所置〉
　　梵宇開金地香龕鑿鐵圍影中羣象動空裏衆靈飛簷牖籠朱旭房廊挹翠㣲瑞蓮生佛歩瑤樹掛天衣邀福功雖在興王代乆非誰知雲朔外更覩化胡歸
　　樟亭觀濤
　　濤來勢轉雄獵獵駕長風雷震雲霓裏山飛霜雪中激流起平地吹澇上侵空翕闢乾坤異盈虛日月同艅艎從陸起洲浦隔阡通跳沫噴巖翠翻波帶景紅怒湍初抵北卻浪復歸東寂聽堪増勇晴看自發䝉伍生傳或謬枚叟說難窮來信應無已申威亦匪躬衝騰如決勝迴合似相攻委質任平視誰能涯始終
　　御定全唐詩巻一百二十一
　　欽定四庫全書
　　御定全唐詩卷一百二十二
　　盧象
　　盧象字緯卿汶水人開元中由前進士補秘書郎轉右衛倉曹掾丞相張九齡深噐之擢左補闕河南府司録司勲員外郎名盛氣髙少所卑下為飛語所中左遷齊邠鄭三郡司馬入為膳部員外郎祿山之亂象受偽署貶永州司戸起為主客員外郎道病卒集十二巻今編詩一巻
　　贈程秘書
　　客自岐陽來吐音若鳴鳯孤飛畏〈一作果一作長〉不偶獨立誰見用忽從被褐中召入承明宮聖人借顔色言事無不通殷勤拯黎庶感激論諸公將相猜賈誼圖書歸馬融顧余〈一作今〉乆寂寞一嵗麒麟閣且共歌太平勿嗟名宦薄
　　家叔徴君東溪草堂二首
　　開〈一作関〉山十餘里青壁森相倚欲識堯時天〈一作人〉東溪白雲〈一作足〉是雷聲轉幽壑雲氣杳流水〈一作相表裏〉澗影生龍〈一作蟲〉蛇巖端翳檉梓〈一作梓杞〉大道終不易君㤙曷能已鶴羨〈一作筭〉無老時⻱言攝生理浮年笑六甲元化潛一指未暇掃雲梯空慙阮氏子
　　今朝共遊者得性閒未歸已到仙人家莫驚鷗鳥飛水深嚴子釣松掛巢父衣雲氣轉幽寂溪流無是非名理未足羨腥臊詎所希自惟負貞意何嵗當食薇
　　郷試後自鞏還田家因謝鄰友見過之作
　　雞鳴出東邑馬倦登南巒落日見桑柘翳然丘中寒鄰家多舊識投暝來相看且問春稅苦兼陳行路難園場近隂壑草木易凋殘𡶶晴雪猶積澗深氷已團浮名知何用嵗晏不成歡置酒共君飲當歌聊自寛
　　青雀歌
　　啾啾青雀皃飛來飛去仰天池逍遙飲啄安涯分何假扶揺九萬為
　　雜詩二首
　　家居五原上征戰是平生獨負山西勇誰當塞下〈一作上〉名死生遼海戰雨雪薊門行諸將封侯盡論功獨不成君家御溝上垂栁夾朱門列鼎㑹中貴鳴珂朝至尊死生在片議窮達由一言湏識苦寒士莫矜狐白溫
　　贈廣川馬先生
　　經書滿腹中吾識廣川翁年老甘無位家貧懶發䝉人歸洙泗學歌盛舞雩風願接諸生禮三年事馬融
　　峽中作
　　髙唐幾百里樹色〈一作雲樹〉接陽臺晚見江山霽宵聞風雨來雲〈一作雷〉從三峽起天向數𡶶開靈境信難見輕舟那可囘
　　竹里館
　　江南氷不閉山澤氣潛通臘月聞山鳥寒崖見蟄熊栁林春半合荻筍亂無叢回首金陵岸依依向北風
　　永城使風
　　長風起秋色細雨含落暉夕鳥向林去晚帆相逐飛蟲聲出亂草水氣薄行衣一別故郷道悠悠今始歸
　　和徐侍郎叢篠詠〈一作蔣渙詩〉
　　中禁夕沈沈幽篁別作林色連雞樹近影落鳯池深為重凌霜節能虛應物心年年承雨露長對紫庭隂
　　駕幸溫泉
　　傳聞聖主幸新豐清蹕鳴鑾出禁中細草〈一作佳氣〉終朝隨歩輦垂楊幾䖏繞行宮千官扈從驪山北萬國來朝渭水東此日小臣徒〈一作從〉獻賦漢家誰復重揚雄
　　奉和張使君宴加朝散
　　佐理星辰貴分榮渙汗深言從大夫後用答聖人心騎擁軒裳客鸞驚翰墨林停杯歌麥秀秉燭醉棠隂爽氣凌秋笛輕寒散暝砧秪應將四子講徳謝〈一作識〉知音
　　贈張均員外
　　公門世緒〈一作業〉昌才子冠裴王出自平津邸還為吏部郎神仙餘氣色列宿動〈一作助一作炳〉輝光夜直南宮靜〈一作近〉朝趨北禁長時人歸〈一作窺〉水鏡明主賜衣裳翰苑飛鸚鵡天池待鳯凰承歡〈一作欣〉疇日顧未紀〈一作記〉後時傷去去圖南逺㣲才幸不忘
　　送祖詠
　　田家宜伏臘嵗晏子言歸石路雪初下荒村〈一作山〉雞共飛東原多〈一作同〉煙火北澗隠寒暉滿酌野人酒倦聞鄰女機胡為困〈一作因〉樵採幾日罷〈一作觧一作被〉朝衣
　　送綦母潛
　　夫君不得意本自滄海〈一作江〉來髙足未雲騁虛舟空復迴淮南楓葉落灞岸桃花開出䖏暫為耳沈浮安繫哉如何天覆物還遣世遺才欲識秦將漢甞聞王與裴離筵對寒食別雨乗春雷㑹有徴書到荷衣且〈一作莫〉漫裁
　　送趙都䕶赴安西
　　下客〈一作結髮一作結客〉𠉀旌麾元戎復在斯門〈一作文〉開都䕶府兵動羽林皃黠虜多翻覆謀臣有別離智同天所授恩共日相隨漢使開賔幕胡笳送酒巵風霜迎馬首雨雪事魚麗上䇿應無戰深情屬載馳不應行萬里明主寄安危
　　追涼歴下古城西北隅此地有清泉喬木〈一夲題上有同李北海四字〉
　　謝朓出華省王祥貽佩刀前賢真可慕衰病意空勞貞悔不自卜遊隨共爾曺未能齊得喪時復誦離騷閒䕃七賢地醉餐三士桃蒼苔虞舜井喬木古城壕漁父偏相狎堯年不可逃蟬鳴秋雨霽雲白曉山髙咫尺傳䨇鯉吹噓借〈一作落〉一毛故人皆得路誰肯念同袍
　　戲贈邵使君張郎
　　少婦石榴裙新妝白玉面能迷張公子不許時相見
　　同王維過崔䖏士林亭
　　映竹時聞轉轆轤當窓只見網蜘蛛主人非病常髙臥環堵䝉籠一老儒
　　寄河上叚十六〈一作王維詩〉
　　與君相識〈一作見〉即相親聞道君家住〈一作在〉孟津為見行舟試借問客中時有洛陽人
　　寒食
　　子推言避世山火遂焚身四海同寒食千秋為一人深寃何用道峻跡古無鄰魂魄山河氣風雷御㝢神光煙榆栁滅怨曲龍虵新可歎文公覇平生負此臣
　　八月十五日象自江東止田園移庄慶㑹未幾歸汶上小弟㓜妹尤嗟〈一作悲〉其別兼賦是詩三首〈俱見王維集第一首題雲休假還舊業第二第三首題雲別弟妹〉
　　謝病始告歸依然入桑梓家人皆佇立相𠉀衡門裏疇類〈一作時軰〉皆長年成人舊童子上堂家〈一作嘉〉慶畢願與親姻邇〈一作齒〉論舊或餘悲思〈一作目〉存且相喜田園轉蕪沒但有寒泉水衰栁日蕭條秋光清邑里入門乍如客休騎非便止中飲〈一作飯〉顧王程離憂從此始
　　兩妹日長成䨇鬟將及人已能持寳瑟自觧掩羅巾念昔別時小未知疎與親今來識離恨掩〈一作拭〉淚方殷勤小弟更孩㓜歸來不相識同居雖漸慣見人猶黙黙宛作越人言〈一作語〉殊鄉甘水食別此最為難涙盡有餘憶
　　歎白髪〈一作王維詩〉
　　我年一何長鬢髪日已白俛仰天地間能為幾時客惆悵故山雲裴回空日夕何事與時人東城復南陌
　　早秋宴張郎中海亭即事〈一作孟浩然詩〉
　　邑有歌宰翔鸞狎野〈一作已狎〉鷗眷言華省舊暫滯〈一作拂〉海池遊鬱島藏深竹前谿對舞樓更聞書即事雲物是新秋
　　句
　　吳越山多秀新安江甚清〈見河嶽英靈集〉書名㑹粹才偏逸酒號屠蘓味更醇〈贈鄭䖍　見唐語林〉初疑輕煙淡古松又似山開萬仭𡶶〈贈懐素　見顔真卿序〉



　　御定全唐詩巻一百二十二
　　欽定四庫全書
　　御定全唐詩巻一百二十三
　　盧鴻一〈新唐書作盧鴻〉
　　盧鴻一字浩然范陽人徙家洛陽少有學業頗善籀篆楷𨽻隠於嵩山開元中以諌議大夫召鴻一固辭乃聼還山詩十首編為一巻
　　嵩山十志十首
　　草堂
　　草堂者蓋因自然之谿阜前當墉洫資人力之締構後加茅茨將以避燥濕成棟宇之用昭簡易葉乾坤之徳道可容膝休閒穀神同道此其所貴也及靡者居之則妄為剪餙失天理矣詞曰
　　山為宅兮草為堂芝蘭兮葯房羅蘼蕪兮拍薜荔荃壁兮蘭砌蘼蕪薜荔兮成草堂隂隂邃兮馥馥香中有人兮信宜常讀金書兮飲玉漿童顔幽操兮不易長〈一作長不揚〉
　　倒景臺
　　倒景臺者蓋太室南麓天門右崖傑峰如臺氣凌倒景登路有三䖏可憩或曰三休臺可以邀馭風之客㑹絶塵之子超逸真盪遐襟此其所絶也及世人登焉則魂散神越目極心傷矣詞曰
　　天門豁兮仙臺聳傑屹崪兮零〈一作雲〉澒湧窮三休兮曠一觀〈一作覩〉忽若登崑崙兮中期汗漫仙聳天関〈一作開〉兮倒景臺鯊〈一作凌〉顥氣兮軼囂埃皎皎之子兮自獨立雲可朋兮赮可吸曽何榮辱之所及
　　樾館
　　樾館者蓋即林取材基顛柘架茅茨居不期逸為不至勞清談娛賔斯為尚矣及盪者鄙其隘閴茍事宏湎乖其實矣詞曰
　　紫巖隈兮青磎側雲松煙蔦兮千古色芳靃蘼兮䕃蒙蘢幽人構館兮在其中靃蘼蒙蘢兮開樾館臥風霄兮坐赮〈一作赭〉旦粵有賔兮時戾止樵蘇不㸑兮清談〈一夲此下有而字〉已永嵗終朝兮常若此
　　枕煙庭
　　枕煙庭者蓋特峰秀起意若枕煙祕庭凝虛窅若仙㑹即揚雄所謂爰靜神遊之庭是也可以超絶紛世永潔精神矣及機士登焉則寥閴戃恍愁懐情累矣詞曰
　　臨泱漭兮背青熒吐雲煙兮合窅㝠怳歘翕兮沓幽靄意縹緲兮群仙㑹窅㝠仙㑹兮枕煙庭竦魂形兮凝視聽聞夫至誠必感兮祈此巔契〈一作潔〉顥氣養丹田終彷像兮覯靈仙
　　雲錦淙
　　雲錦淙者蓋激溜衝攅傾石叢倚鳴湍疊濯〈一作浪〉噴若雷風詭輝分麗煥若雲錦可以瑩發靈矚幽翫忘歸及匪士觀之則反曰寒泉傷玉趾矣詞曰
　　水攅衝兮石叢聳煥雲錦兮噴洶湧苔駮犖兮草夤縁芳羃羃兮瀬濺濺石攅叢兮雲錦淙波連珠兮文沓絳有潔㝠〈一作員〉者媚此幽潄靈液兮樂天休實獲我心兮夫何求
　　期仙磴
　　期仙磴者蓋危磴穹窿迥接雲路靈仙髣髴若可期及儒者毀所不見則黜之蓋疑氷之談信矣詞曰
　　霏㣲隂壑兮氣騰虹迤邐危磴兮上凌空青霞杪兮紫雲垂鸞歌鳯舞兮吹參差鸞歌鳯舞兮期仙磴鴻駕迎兮瑤華贈山中人兮好神仙想像聞此兮欲升煙鑄月煉液兮竚還年
　　滌煩磯
　　滌煩磯者蓋窮谷峻崖發地盤石飛流攅激積潄成渠澡性滌煩迥有幽致可為智者說難為俗人言詞曰
　　靈磯盤礴兮溜奔錯潄泠風兮鎮㝠壑研苔滋兮泉珠潔一飲一憩兮氣想滅磷漣清淬兮滌煩磯靈仙境兮仁智歸中有琴兮徽以玉峨峨湯湯兮彈此曲寄聲知音兮同所欲
　　羃翠庭
　　羃翠庭者蓋崖巚積隂林蘿沓翠其上緜羃其下深湛可以王神可以㝠道矣及喧者遊之則酣謔永日汨清薄厚詞曰
　　青崖隂兮月磵曲重幽疊䆳兮隠淪躅草樹〈一作附一作拊〉緜羃兮翠蒙蘢當其無兮庭在中當無有用兮羃翠庭神可谷兮道可㝠有幽人兮張素琴皇徽兮緑水隂徳之愔兮澹多〈一作忘〉心
　　洞元室
　　洞元室者蓋因巖作室即理談𤣥室返自然元斯洞矣及邪者居之則假容竊次妄作虗誕竟以盜言詞曰
　　嵐氣肅兮巖翠㝠〈一作沓〉空〈一作室〉隂虛兮戶芳迎〈一作匝〉披蕙帳兮促蘿筵談空空兮覈𤣥𤣥蕙帳蘿筵兮洞元室祕而幽兮真可〈一作且〉吉返自然兮道可冥澤妙思兮草𤣥經結幽門兮在黃庭
　　金碧潭
　　金碧潭者蓋水潔石鮮光涵金碧巖葩林蔦有助芳隂鍳空洞虛道斯勝矣而世生纒乎利害則未暇遊之詞曰
　　水碧色兮石金光灔熠熠兮濙湟湟泉葩映兮煙蔦臨紅灼灼翠隂隂翠相鮮兮金碧潭霜天洞兮煙景涵有幽人兮好㝠絶炳其煥兮凝其潔悠悠千古兮長不滅






　　御定全唐詩巻一百二十三
　　欽定四庫全書
　　御定全唐詩巻一百二十四
　　徐安貞
　　徐安貞初名楚璧龍丘人應制舉一嵗三登甲科開元中為中書舎人集賢院學士帝屬文多令視草終中書侍郎與李林甫同用事天寳後避罪衡山嶽寺李邕識之因載北歸行至長沙謂其守曰瀟湘逄故人若幽谷之覩太陽不然委填巖穴矣詩十一首
　　書殿賜宴應制
　　校文常近日賜宴忽升天酒正傳桮至饔人捧案前玉階鳴溜水清閣引歸煙共惜芸香暮春風幾萬〈一作度幾〉年
　　從駕溫泉宮
　　神女調溫液年年待聖人試開臨水殿來洗屬車塵暖氣隨明主恩波浹近臣靈威自無極從此獻千春
　　送呂向補闕西嶽勒碑
　　聖作西山頌君其出使年勒碑懸日月驅傳接雲煙寒
　　盡凾関路春歸洛水邊別離能幾許朝暮玉墀前
　　送丹陽採訪
　　郡縣分南國皇華出聖朝為憐鄉櫂近不道使車遙舊俗吳三讓遺風漢六條願言除疾苦天子聼歌〈一作謳〉謡
　　送王判官
　　明月開三峽花源出五谿城池青壁裏煙火緑林西不畏王程促惟愁仙路迷巴東下歸櫂莫待夜猨啼
　　題襄陽圖
　　畫得襄陽郡依然見昔遊峴山思駐馬漢水憶迴舟丹壑常含霽青林不換秋圖書〈一作畫圖〉空咫尺千里意悠悠
　　程將軍夫人挽詩
　　琴瑟調雙鳯和鳴不獨飛正歌春可樂行泣露先晞環珮聲猶在房櫳夢不歸將軍休沐日誰勸著新衣
　　奉和喜雪應制
　　兩宮齋祭近登臨雨雪紛紛天晝隂祗為經寒無瑞色頓教正月滿春林蓬萊北上旌門暗花萼南歸馬跡深自有三農歌帝力還將萬庾荅堯心
　　聞鄰家理箏
　　北斗橫天夜欲䦨愁人倚月思無端忽聞畫閣秦箏逸知是鄰家趙女彈曲成虛憶青蛾斂調急遙憐玉指寒銀鎻重関聼未闢不如眠去夢中看
　　奉和聖製早度蒲津關
　　仙掌臨秦甸虹橋闢晉關兩都分地險一曲度河灣路得津門要時稱古戍閒城花春正發岸栁曙堪攀後乗猶臨水前旌欲換山長安迴望日宸御六龍還
　　奉和聖製答二相出雀䑕谷
　　兩臣初入夢二月扈廵邊澗北寒猶在山南春半傳頌聲先奉御辰象復回天雲日明千里旌旗照一川栁隂低輦路草色變新田還望汾陽近宸遊自窅然
　　句
　　暮雨衣猶濕春風帆正開〈雲溪友議〉
　　崔翹
　　崔翹融之子開元中與兄禹錫相次為中書舎人歴禮部侍郎贈荊州大都督詩三首
　　奉和聖製荅張說南出雀䑕谷
　　硤路繞河汾晴光拂〈一作掃〉曙氛笳吟中嶺樹仗入半𡶶雲頓覺山原盡平看邑里分早行芳草迥〈一作樹逺〉晚憩好風熏嘉頌推英宰春遊扈聖君共欣承睿渥日月照天文
　　送友人使夷陵
　　猨鳴三峽裏行客舊沾裳復道從茲去思君不暫忘開襟春葉短分手夏條長獨有幽庭桂年年空自芳
　　鄭郎中山亭
　　篆筆飛章暇園亭染翰游地竒人境別事逺俗塵收書閣山雲起琴齋澗月留泉清鱗影見樹密鳥聲幽杜馥熏梅雨荷香送麥秋無勞置驛騎文酒可〈一作暗〉相求梁昇卿
　　梁昇卿與張九齡善渉學工書尤長八分書東封朝覲碑為時絶筆歴廣州都督詩一首
　　奉和聖製荅張說扈從南岀雀䑕谷
　　何意重関道千年過〈一作遇〉聖皇幽林承睿〈一作恵〉澤閒客見清光日御仙〈一作先〉途逺山靈夀域〈一作獻夀〉長寒雲入晉薄春樹隔汾香國佐同時雨天文屬嵗陽從來漢家盛未若此廵方
　　吳鞏
　　吳鞏少㣲子以文行知名開元中為中書舎人詩一首
　　白雲溪
　　山徑入修篁深林蔽日光夏雲生嶂逺瀑水引溪長秀跡逄皆勝清芬坐轉涼回看玉樽夕歸路賞前忘陸海〈一作孫海〉
　　陸海餘慶之孫有才思與陳子昻盧藏用為方外十友工於五言為賀知章所賞性嚴峻不附權要自省郎出牧潮州存詩二首
　　題奉國寺
　　新秋夜何爽露下風轉淒一磬竹林〈一作窗〉外〈一作裏又作下〉千燈花塔西
　　題龍門寺
　　窗燈林靄裏聞磬水聲中更與龍華㑹〈一作更籌半有㑹〉爐煙滿夕風
　　句
　　忽然一曲稱君心破卻中人百家産　城外平人驅欲盡帳中猶打袞花毬〈諷刺詩〉
　　裴士淹
　　裴士淹開元末嘗為郎官詩一首
　　白牡丹
　　長安年少惜春殘爭認慈恩紫牡丹別有玉盤乗露冷無人起就月中看
　　李元操
　　李元操開元初時人詩一首
　　和從叔祿愔元日早朝
　　銅渾變秋節玉律動年灰曖曖城霞旦隠隠禁門開衆靈湊仙府百神朝帝臺葉令䨇鳧至梁王駟馬來戈鋋映林闕歌管拂塵埃保章望瑞氣尚書免火災冠冕多秀士簮裾饒上才誰憐張仲蔚日暮反蒿萊
　　顧朝陽
　　顧朝陽開元中人詩一首
　　昭君怨
　　莫將鉛粉匣不用鏡花光一去邊城路何情更畫妝影銷胡地月衣盡漢宮香妾死非關命都〈一作祇〉縁怨斷腸陶峴
　　陶峴潛之裔孫開元中家於崐山與孟彥深孟雲卿焦遂游嘗製三舟一舟自載一舟供賔客一舟置飲饌有女樂一部奏清商之曲逄山泉則窮其景物吳越之士謂之水仙詩一首
　　西塞山下迴舟作
　　匡廬舊業是誰〈一作自有〉主吳越新居安此生白髮數莖歸未得青山一望計還成鴉翻楓葉夕陽動鷺立蘆花秋水明從此舎舟何所詣酒旗歌扇正相迎













　　御定全唐詩巻一百二十四
<集部,總集類,御定全唐詩>
　　欽定四庫全書
　　御定全唐詩巻一百二十五
　　王維
　　王維字摩詰河東人工書畫與弟縉倶有俊才開元九年進士擢第調太樂丞坐累為濟州司倉參軍歴右拾遺監察御史左補闕庫部郎中拜吏部郎中天寳末為給事中安祿山陷兩都維為賊所得服藥陽瘖拘於菩提寺祿山宴凝碧池維潛賦詩悲悼聞於行在賊平陷賊官三等定罪特原之責授太子中允遷中庶子中書舍人復拜給事中轉尚書右丞維以詩名盛於開元天寶間寧薛諸王駙馬豪貴之門無不拂席迎之得宋之問輞川別墅山水絶勝與道友裵迪浮舟往來彈琴賦詩嘯詠終日篤於奉佛晚年長齋禪誦一日忽索筆作書數紙別弟縉及平生親故舍筆而卒贈祕書監寶應中代宗問縉朕常於諸王坐聞維樂章今存幾何縉集詩六巻文四巻表上之勅答雲卿伯氏位列先朝名髙
　　希代抗行周雅長揖楚詞詩家者流時論歸美克成編錄歎息良深殷璠謂維詩詞秀調雅意新理愜在泉成珠著壁成繪蘇軾亦云維詩中有畫畫中有詩也今編詩四巻
　　酬諸公見過〈時官未出在輞川荘〉
　　嗟予未䘮哀此孤生屏居藍田薄地躬耕嵗宴輸稅以奉粢盛晨往東臯草露未晞暮看煙火負擔來歸我聞有客足埽荊扉簞食伊何疈𤓰㧓棗仰厠羣賢皤然一老媿無筦簟班荊席藁汎汎登陂折彼荷花靜觀素鮪俯映白沙山鳥羣飛日隱輕霞登車上馬倐忽雲〈一作雨〉散雀噪荒村雞鳴空館還復幽獨重欷累歎
　　奉和聖製登降聖觀與宰臣等同望應制
　　鳳扆朝碧落龍圗耀金鏡維嶽降二臣戴天臨萬姓山川八校滿井邑三農竟比屋皆可封誰家不相慶林疎逺村出野曠寒山靜帝城雲裏深渭水天邊映佳〈一作喜〉氣𠲒風景頌聲溢歌詠端拱能任賢彌彰聖君聖奉和聖製御春明樓臨右相園亭賦樂賢詩應制
　　複道通長樂青門臨上路遙聞鳳吹喧闇識龍輿度褰旒眀四目伏檻紆三顧小苑接侯家飛甍暎宮樹商山原上碧滻水林端素銀漢下天章筵承湛露將非富人寵信以平戎故從來簡帝心詎得廻天步
　　奉和聖製送不䝉都䕶兼鴻臚卿歸安西應制
　　上卿増命服都䕶揚歸斾雜虜盡朝周諸胡皆自鄶鳴笳瀚海曲按節陽關外落日下河源寒山靜秋塞萬方氛祲息六合乾坤大〈一作泰〉無戰是天心天心同覆載扶南曲歌詞五首〈通典雲武德初因隋舊制奏九部樂四曰扶南唐書禮樂志雲天寳樂曲皆以邊地名自河西至者有扶南樂舞〉
　　翠羽流蘇帳春眠曙不開羞從面色起嬌逐語聲來早向昭陽殿君王中使催
　　堂上青動堂前綺席陳齊歌盧女曲雙舞洛陽人傾國徒相看寜知心所親
　　香氣傳空滿妝華影箔通歌聞天仗外舞出御樓〈一作筵〉中日暮歸何處花間長樂宮
　　宮女還金屋將眠復畏眀入春輕衣好半夜薄妝成拂曙朝前殿玉墀〈一作除〉多珮聲
　　朝日照綺窗佳人坐臨鏡散黛恨猶輕插釵嫌未正同心勿遽遊幸待春妝竟
　　隴西行
　　十里一走馬五里一揚鞭都䕶軍書至匈奴圍酒泉關山正飛雪烽戍〈一作火〉斷無煙
　　從軍行
　　吹角動行人喧喧行人起笳悲〈一作應〉馬嘶亂爭渡金〈一作黃〉河水日暮沙漠陲戰聲〈一作力戰〉煙塵裏盡繫名王頸歸來獻〈一作報〉天子
　　早春行
　　紫梅發初遍黃鳥歌猶澁誰家折楊女弄春如不及愛水看妝坐羞人映花立香畏風吹散衣愁露霑濕玉閨青門裏日落香車入游衍益相思含啼向綵惟憶君長入夢歸晚更生疑不及紅簷燕雙棲綠草時
　　早朝
　　皎潔眀星髙蒼茫逺天曙槐霧暗〈一作鬱〉不開城鴉鳴稍去始聞髙閣聲莫辨更衣處銀燭已成行金〈一作重〉門儼騶馭
　　獻始興公〈時拜右拾遺〉
　　寜棲野樹林寧飲澗水〈一作中〉流不用坐粱肉崎嶇見王侯鄙哉匹夫節布褐將白頭任智誠則短守仁固其優側聞大君子安問黨與讐所不賣公器動為蒼生謀賤子跪自陳可為帳下不感激有公議曲私非所求
　　贈從弟司庫員外絿
　　少年識事淺強學干名利徒聞躍馬年苦無出人智即事豈徒言累官非不試既寡遂性歡恐招負時累清冬見逺山積雪凝蒼翠浩然出東林發我遺世意惠連素清賞夙語塵外事欲緩攜手期流年一何駛
　　座上走筆贈薛璩慕容損
　　希世無髙節絶跡有卑棲君徒視人文吾固和天倪緬然萬物始及與羣物〈一作牧〉齊分地依后稷用天信〈一作奉〉重黎春風何豫人令我思東溪草色有佳意花枝稍含荑更待風景好與君藉萋萋
　　贈李頎
　　聞君餌丹砂甚有好顔色不知從今去幾時生羽翼王母翳華芝望爾崑崙側文螭從赤豹萬里方一息悲哉世上人甘此羶腥食
　　贈劉藍田〈一作盧象詩〉
　　籬間〈一作中〉犬迎吠出屋𠉀荊〈一作柴〉扉嵗晏輸井稅山村人夜歸晚田始家食餘布成我衣詎肯無公事煩君問是非
　　贈房盧氏琯
　　達人無不可忘已愛蒼生豈復少十〈一作千〉室歌在兩楹流人日已歸但坐事農耕桑榆鬱相望邑里多鷄鳴秋山一何淨蒼翠臨寒城視事兼偃臥對書不簪纓蕭條人吏疎鳥雀下空庭鄙夫心所尚晚節異平生將從海岳居守靜解天刑或可累安邑茅茨君試營
　　贈祖三詠〈濟州官舍作〉
　　蠨蛸掛虛牖蟋蟀鳴前除嵗晏涼風至君子復何如髙館閴無人離居不可道閒門寂已閉落日照秋草雖有近音信千里阻河關中復客汝潁去年歸舊山結交二十載不得一日展貧病子既深契濶余不淺仲秋雖未歸暮秋以為期良㑹詎幾日終日〈一作自〉長相思
　　春夜竹亭贈錢少府歸藍田
　　夜靜羣動息時聞隔林犬卻憶山中時人家澗西逺羨君眀發去采蕨輕軒冕
　　戱贈張五弟諲三首〈時在常樂東園走筆成〉
　　吾弟東山時心尚一何逺日髙猶自臥鐘動始能飯領上髮未梳牀頭書不巻清川興悠悠空林對偃蹇青苔石上浄細草松下軟窗外鳥聲閒階前虎心善徒然萬象多澹爾太虛緬一知與物平自顧為人淺對君忽自得浮念不煩遣
　　張弟五車書讀書仍隱居染翰過草聖賦詩輕子虛閉門二室下隱居十年餘宛是野人野〈一作也〉時從漁父漁〈一作魚〉秋風自〈一作日〉蕭索五栁髙且疎望此去人世渡水向吾廬嵗晏同攜手只應君與予
　　設罝守毚兔垂釣伺遊鱗此是安口腹非關慕隠淪吾生好清淨〈一作靜〉蔬食去情塵今子方豪蕩思為鼎食人我家南山下動息自遺身入鳥不相亂見獸皆相親雲霞成伴侶虛白侍衣巾何事須夫子邀予谷口真
　　胡居士臥病遺米因贈
　　了觀四大因根性何所有妄計茍不生是身孰休咎色聲何謂客陰界復誰守徒言蓮花目豈惡楊枝肘既飽香積飯不醉聲聞酒有無斷常見生滅幻夢受即病即實相趨空定狂走無有一法真無有一法垢居士素通達隨宜善抖擻牀上無氊臥鎘中有粥否齋時不乞食定應空潄口聊持數斗米且救浮生取
　　贈裵十迪
　　風景日夕佳與君賦新詩澹然望逺空如意方支頤春風動百草蘭蕙生我籬曖曖日暖閨田家來致詞欣欣春還臯淡淡水生陂桃李雖未開荑蕚滿芳〈一作其〉枝請君理還䇿敢告將農時
　　與胡居士皆病寄此詩兼示學人二首
　　一興微塵念橫有朝露身如是覩〈一作都〉陰界何方置我人礙有固為主趣空寧捨賓洗心詎懸觧悟道正迷津因愛果生病從貪始覺貧色聲非彼妄浮幻即吾真四達竟何遣萬殊安可塵胡生但髙枕寂寞與誰鄰戰勝不謀食理齊甘負薪予若未始異詎論疎與親
　　浮空徒漫漫汎有定悠悠無乗及乘者所謂智人舟詎捨貧病域不疲生死流無煩君喻馬任以我為牛植福祠迦葉求仁笑孔丘何津不鼓櫂何路不摧輈念此聞思者胡為多阻修空虛花聚散煩惱樹稀稠滅相〈一作想〉成無記生心坐有求降吳復歸蜀不到莫相尤
　　奉寄韋太守陟
　　荒城自蕭索萬里山河空天髙秋日逈嘹唳聞歸鴻寒塘映衰草髙館落疎桐臨此嵗方宴顧景詠悲翁故人不可見寂寞平陵東
　　林園即事寄舍弟紞〈次荊州時作〉
　　寓目一蕭散銷憂冀俄頃青草肅澄陂〈一作波〉白雲移翠嶺後沔〈一作浦〉通河渭前山包鄢郢松𠲒風裏聲花對池中影地多齊後㿉〈一作瘧〉人帶荊州癭徒思赤筆書詎有丹砂井心悲常欲絶髮亂不能整青簟日何長閒門晝方靜頽思茅簷下彌傷好風景
　　至滑州隔河望黎陽憶丁三㝢
　　隔河見桑柘藹藹黎陽川望望行漸逺孤峰沒雲煙故人不可見河水復悠然頼有政聲逺時聞行路傳
　　秋夜獨坐懐內弟崔興宗
　　夜靜羣動息蟪蛄聲悠悠庭槐北風響日夕方髙秋思子整羽翰及時當雲浮吾生將白首嵗晏思滄州髙足在旦暮肯為南畝儔
　　和使君五郎西樓望逺思歸
　　髙樓望所思目極情未畢枕上見千里窗中窺萬室悠悠長路人曖曖逺郊日惆悵極浦外迢遞孤煙出能賦屬上才思歸同下秩故鄉不可見雲水〈一作外〉空如一
　　酬黎居士浙川作〈曇壁上人院走筆成〉
　　儂家真箇去公定隨儂否着處是蓮花無心變楊栁松龕藏藥裹石脣安茶臼氣味當共知那能不攜手
　　送魏郡李太守赴任
　　與君伯氏〈一作兄〉別又欲與君離君行無幾日當復隔山陂蒼茫秦川盡日落桃林塞獨樹臨關門黃河向天外前經洛陽陌宛洛故人稀故人離別盡淇上轉驂騑企予悲送逺惆悵睢陽路古木官渡平秋城鄴宮〈一作都〉故想君行縣日其出從如雲遙思魏公子復憶李將軍
　　送陸員外kao
　　郎署有伊人居然古人風天子顧河北詔書除〈一作𨽻〉征東拜手辭上官緩步出南宮九河平原外七國薊門中陰風悲枯桑古塞多飛蓬萬里不見虜蕭條胡地空無為費中國更欲邀竒功遲遲前相送握手嗟異同行當封侯歸肯訪商山翁
　　送宇文太守赴宣城
　　寥落雲外山迢遞舟中賞鐃吹發西江秋空多清響地迥古城蕪月明寒潮廣時賽敬亭神復觧罟師網何處寄相思南風吹〈一作揺〉五兩
　　送綦母秘〈一作挍〉書棄官還江東
　　眀時久不達棄置與君同天命無怨色人生有素風念君拂衣去四海將安窮秋天萬里浄日暮澄〈一作九〉江空清夜何悠悠扣舷眀月中和光魚鳥際澹爾蒹葭叢無庸客昭世衰鬢日〈一作白〉如蓬頑疎暗人事僻陋逺天聰微物縱可采其誰為至公餘亦從此去歸耕為老農
　　奉送六舅歸陸渾
　　伯舅吏淮泗卓魯方喟然悠哉自不競退耕東臯田條桑臘月下種杏春風前酌醴賦歸去共知陶令賢
　　送別
　　下馬飲君酒問君何所之君言不得意歸臥南山陲但去莫復問白雲無盡時
　　送張五歸山
　　送君盡惆悵復送何人歸幾日同攜手一朝先拂衣東山有茅屋幸為埽荊扉當亦謝官去豈令心事違
　　齊州送祖三〈一作河上送趙仙舟又作淇上別趙仙舟〉
　　相逢方一笑相送還成泣祖帳已〈一作悵忽〉傷離荒城復愁入天寒逺山淨日暮長河急觧纜君已遙望君猶〈一作空〉佇立
　　送縉雲苗太守
　　手疏謝眀主腰章為長吏方從㑹稽邸〈一作郊〉更發汝南騎按節下松陽清江響鐃吹露冕見三吳方知百城貴
　　送從弟蕃遊淮南
　　讀書復騎射帶劒遊淮陰淮陰少年軰千里逺相尋髙義難自隱眀時寜陸沈島夷九州外泉館三山深席帆聊問罪卉服盡成擒歸來見天子拜爵賜黃金忽思鱸魚鱠復有滄洲心天寒蒹葭渚日落雲夢林江城下楓葉淮上聞秋砧送歸青門外車馬去駸駸惆悵新豐樹空餘天際禽
　　送髙適〈一作道非〉弟耽歸臨淮作〈坐上作〉
　　少年客淮泗落魄居下邳遨遊向燕趙結客過臨淄山東諸侯國迎送紛交馳自爾厭遊俠閉戶方垂帷深眀戴家禮頗學毛公詩備知經濟道髙臥陶唐時聖主詔天下賢人不得遺公吏奉纁組安車去茅茨君王蒼龍闕九門十二逵羣公朝謁罷冠劒下丹墀野鶴終踉蹌威鳳徒參差或問理人術但致還山詞天書降北闕賜帛歸東菑都門謝親故行路日逶遲〈一作迤〉孤帆萬里外淼漫將何之江天海陵郡雲日淮南〈一作陰〉祠杳冥滄洲上蕩漭無人知緯蕭或賣藥出處安能期
　　送綦母潛落第還鄉〈一作送別〉
　　聖代無隠者英靈盡來歸遂令東山客不得顧採薇既至君〈一作金〉門逺孰雲吾道非江淮度寒食京洛〈一作兆〉縫春衣置酒臨長道〈一作長安道一作長亭送〉同心與我違行當浮桂櫂未幾拂荊扉逺樹帶行客孤村〈一作城〉當落暉吾謀適不用勿謂知音稀
　　送張舍人佐江州同薛璩十韻〈走筆成〉
　　束帶趨承眀守官唯謁者清晨聽銀虯薄暮辭金馬受詞未嘗易當是〈一作御〉方知寡清範何風流髙文有風雅忽佐江上州當自潯陽下逆旅到三湘長途應百舍香爐逺峰出石鏡澄湖瀉董奉杏成林陶潛菊盈把彭蠡常好之廬山我心也送君思逺道欲以數行灑
　　送韋大夫東京留守
　　人外遺世慮空端結遐心曾是巢許淺始知堯舜深蒼生詎有物黃屋如喬林上德撫神運沖和穆宸襟雲雷康屯難江海遂〈一作逐〉飛沈天工寄人英龍袞瞻君臨名器茍不假保釐固其任素質貫方領清景照華簪慷慨念王室從容獻官箴雲旗蔽三川畫角發龍吟晨揚天漢聲夕巻大河陰窮人〈一作久〉業已寧逆虜遺之擒然後觧金組拂衣東山岑給事黃門省秋光正沈沈壯心與身退老病隨年侵君子從相訪重𤣥其可尋
　　資聖寺送甘二
　　浮生信如寄薄宦夫何有來往本無歸別離方此〈一作正〉受栁色藹春餘槐陰清夏首不覺御溝上銜悲執桮酒
　　留別山中溫古上人兄並示舍弟縉
　　觧薜登天朝去師偶時〈一作將〉哲豈惟山中人兼負松上月宿昔同遊止致身雲霞末開軒臨潁陽臥視飛鳥沒好依盤石飯屢對瀑泉渴理齊小狎〈一作狎小〉隠道勝寜外物舍弟官崇髙宗兄此〈一作比〉削髮荊扉但灑掃乗閒當過歇〈一作拂〉
　　觀別者
　　青青楊栁陌陌上別離人愛子遊燕趙髙堂有老親不行無可養行去百憂新切切委兄弟依依向四鄰都門帳飲畢從此謝親賔揮涕逐前侶含悽動征輪車徒望不見時見起行塵吾〈一作余〉亦辭家久〈一作者〉看之淚滿巾
　　別弟縉後登青龍寺望藍田山
　　陌上新離別蒼茫四郊晦登髙不見君故山復雲外逺樹蔽行人長天隠秋塞心悲宦遊子何處飛征蓋
　　別綦母潛
　　端笏明光宮〈一作殿〉歴稔朝雲陛詔刋延閣書髙議平津邸適意偶輕人〈一作輕微祿〉虛心〈一作遇人〉削繁禮盛得江左風彌工建安體髙張多絶截河有清濟嚴冬爽羣木伊洛方清泚渭水氷下流潼關雪中啓〈一作閉非〉荷蓧幾時還塵纓待君洗
　　晦日遊大理韋卿城南別業四聲依次用各六韻
　　與世澹無事自然江海人側聞塵外遊解驂〈一作弁〉𨋗朱輪平〈一作極〉野照暄景上天垂春雲張組竟北阜汎舟過東鄰故鄉信高㑹牢醴及佳辰〈一作家臣〉幸同擊壤樂心荷堯為君郊居杜陵下永日同㩦手仁〈一作入〉里靄川陽平原見峰首園廬鳴春鳩林薄媚新栁上卿始登席故老前為夀臨當逰〈一作送〉南陂約畧執桮酒歸歟絀〈一作繼〉㣲官惆悵心自咎冬中餘雪在墟上春流駛風日暢懐抱山川多秀〈一作好天〉氣彫胡先晨炊〈一作豐酌〉庖膾亦雲〈一作後〉至髙情浪海嶽浮生寄天地君子外簮纓埃塵良不啻所樂衡門中陶然忘其貴
　　高館臨澄陂曠然蕩〈一作望理〉心目淡蕩動雲天玲瓏映墟曲鵲巢結空林雉雊響幽谷應接無閒暇徘徊以〈一作似〉躑躅紆組上春堤側弁倚喬木望忽巳晦後期洲應緑
　　冬日遊覽
　　歩出城東門試騁千里目青山橫蒼林赤日圑平陸渭北走邯鄲關東出函谷秦地萬方㑹來朝九州牧雞鳴咸陽中〈一作市〉冠葢相追逐丞相過列侯羣公餞光祿相如方〈一作今〉老病獨歸茂陵宿
　　華嶽
　　西嶽出浮雲積雪〈一作翠〉在太清連天凝〈一作疑〉黛色百里遙青冥白日為之〈一作大〉寒森沈華陰城昔聞乾坤閉造〈一作開變〉化生巨靈右足踏方止〈一作山〉左手推削成天地忽開拆大河注東溟遂為西峙嶽〈一作嶽峙〉雄雄鎮秦京大君包覆載至德被羣生上帝佇昭告金天思奉迎人〈一作神〉祗望幸久何獨禪雲亭
　　同盧拾遺過韋〈一作章非〉給事東山別業二十韻給事首春休沐維已陪遊及乎是行亦預聞命㑹無車馬不果斯諾
　　託身侍雲陛昧旦〈一作早〉趨華軒遂陪鵷鴻侶霄漢同飛翻君子垂惠顧期我於田園側聞景龍際親降南面尊萬乗駐山外順風祈一言髙陽多夔龍荊山積璵璠盛德啟前烈大賢鍾後昆侍郎文昌宮給事東掖垣謁帝倶來下冠蓋盈丘樊閨風首邦族庭訓延鄉村采地包山河樹井竟川原巖端囘綺檻谷口開朱門階下羣峰首雲中瀑水源鳴玉滿春山列筵先朝暾㑹舞何颯沓擊鐘彌朝昬是時陽和節清晝猶未暄藹藹樹色深嚶嚶鳥聲緐顧已負宿諾延頸慙芳蓀蹇歩守窮巷髙駕難攀援素是獨往客脫冠情彌敦
　　藍田山石門精舍〈英華以前八句另為一首注云集本二詩共為一首〉
　　落日山水好漾舟信歸風探竒〈一作玩寄〉不覺逺因以縁〈一作尋〉源窮遙愛雲木秀〈一作翠〉初疑〈一作言〉路不同安〈一作誰〉知清流轉偶與前山通捨舟理輕䇿果然愜所適老僧四五人逍遙蔭松栢朝梵林未〈一作方〉曙夜禪山〈一作心〉更寂道心及〈一作友〉牧童世事問樵客暝宿長林〈一作井〉下焚香臥瑤席澗芳襲人衣山月暎石壁再尋畏迷誤明發更登歴笑謝桃源人花紅復來覿
　　青谿〈一作過青谿水作〉
　　言入黃花川每逐清谿水隨山將萬轉趣途無百里聲喧亂石中色靜深松裏漾〈一作演〉漾汎菱荇澄澄暎葭葦我心素已閒清川〈一作明〉澹如此請畱盤石上垂釣將已矣
　　崔濮陽兄季重前山興〈山西去亦對維門〉
　　秋色有佳興況君池上閒悠悠西林下自識門前山千里橫黛色數峰出雲間嵯峨對秦國合沓藏荊關殘雨斜日照夕嵐飛鳥還故人今尚爾歎息此頺顔
　　李〈一作石〉處士山居
　　君子盈天階小人甘自免方隨錬金客林上家絶巘背嶺花未開入雲樹深淺清晝猶自眠山鳥時一囀
　　丁㝢田家有贈〈英華作田家贈丁禹注云集作丁㝢誤也〉
　　君心尚棲隠久欲傍歸路在朝每為言解印果成趣晨雞鳴鄰里羣動從所務農夫行餉田閨妾〈一作婦〉起縫素開軒御衣服散帙理章句時吟招隠詩或製閒居賦新晴望郊郭日暎〈一作昳〉桑榆暮陰晝〈一作蔭盡〉小苑城微明渭川樹揆予宅閭井幽賞何由屢道存終不忘跡異難相遇此時惜離別再來芳菲度
　　渭川〈一作水〉田家
　　斜陽〈一作光〉照墟落窮巷牛羊歸野老念牧童〈一作僮僕〉倚杖𠉀荊扉雉雊麥苗秀蠶眠桑葉稀田夫荷鋤至〈一作立〉相見語依依即此羨閒逸悵然吟式微
　　春中田園作
　　屋上春鳩鳴村邊杏花白持斧伐逺揚荷鋤覘泉脈歸〈一作新〉燕識故〈一作舊〉巢舊〈一作故〉人看新厯臨觴忽不御惆悵逺行〈一作送逺〉客
　　過李楫宅
　　閒門秋草色終日無車馬客來深巷中犬吠寒林下散髮時未簪道書行尚把與我同心人樂道安貧者一罷宜城酌還歸洛陽社
　　韋侍郎山居
　　幸忝君子顧遂陪塵外蹤閒花滿巖谷瀑水映杉松啼鳥忽臨澗歸雲時抱峰良逰盛簪紱繼跡多夔龍詎枉青門道胡〈一作故一作用〉聞長樂鐘清晨去朝謁車〈一作鞍〉馬何從容
　　飯覆釡山僧
　　晚知清淨理日與人羣疎將𠉀逺山僧先期埽弊廬果從雲峰裏顧我蓬蒿居藉草飯松屑焚香看道書然燈晝欲盡鳴磬夜方初一悟寂為樂此日〈一作生〉閒有餘思歸何必深身世猶空虛
　　謁璿上人〈並序〉
　　上人外人內天不定不亂捨法而淵泊無心而雲動色空無礙不物物也黙語無際不言言也故吾徒得神交焉𤣥關大啟德海羣泳時雨既降春物具美序於詩者人百其言
　　少年不足言識道年已長事往安可悔餘生幸能養誓從斷臂〈一作葷〉血不復嬰世網浮名寄纓珮空性無羈鞅夙承〈一作從〉大導師焚香此瞻仰頽然居一室覆載紛萬象髙栁早鸎啼長廊春雨響牀下阮家屐窗前笻竹杖方將見身雲陋彼示天壤一心在法要願以無生奬
　　𤓰園詩〈{{{1}}}〉
　　維𤓰園髙齋俯視南山形勝二三時軰同賦是詩兼命詞英數公同用園字為韻韻任多少時太子司議郎薛璩發此題遂同諸公雲
　　余適欲鋤𤓰倚鋤聽叩門鳴騶導驄馬常從夾朱軒窮巷正傳呼故人儻相存㩦手追涼風放心望乾坤藹藹帝王州宮觀一何緐林端出綺道殿頂揺華幡素懐在青山若值白雲屯囘風城西雨返景原上村前酌盈尊酒往往聞清言黃鸝囀深木朱槿照中園猶羨松下客石上聞清猿
　　自大散以往深林宻竹磴道盤曲四五十里至黃牛嶺見黃花川
　　危徑幾萬轉數里將三休回環見徒侶隠暎隔林丘颯颯松上雨潺潺石上流靜言深谿裏長嘯髙山頭望見南山陽白露靄悠悠青臯麗已淨綠樹鬱如浮曾是厭䝉密曠然銷人憂
　　新晴野〈一作晚〉望
　　新晴原野曠極目無氛垢郭門臨渡頭村樹連谿口白水明田外碧峰出山後農月無閒人傾家事南畝
　　宿鄭州
　　朝與周人辭暮投鄭人宿他鄉絶儔侶孤客親僮僕宛洛望不見秋霖晦平陸田父草際歸村童雨中牧主人東臯上時稼遶茅屋蟲思〈一作鳴〉機杼悲〈一作休〉雀喧禾黍熟眀當渡京水昨晚〈一作夜〉猶金谷此去欲何言窮邊狥微祿
　　早入滎陽界
　　汎舟入滎澤茲邑乃雄藩河曲閭閻隘川中煙火緐因人見風俗入境聞方言秋野〈一作晚〉田疇盛朝光市井喧漁商波上客雞犬岸旁村前路白雲外孤帆安可論
　　渡河到清河作
　　汎舟大河裏積水窮天涯天波忽開拆郡邑千萬家行復見城市宛然有桑麻回瞻舊郷國淼漫連雲霞
　　苦熱
　　赤日滿天地火雲成山嶽草木盡焦巻川澤皆竭涸輕紈覺衣重宻樹苦陰薄莞簟不可近絺綌再三濯思出宇宙外曠然在寥廓長風萬里來江海蕩煩濁卻顧身為患始知心未覺忽入甘露門宛然清涼樂
　　納涼
　　喬木萬餘株清流貫其中前臨大川口豁達來長風連漪涵白沙素鮪如逰空偃臥盤石上翻濤沃微躬潄流復濯足前對釣魚翁貪餌凡幾許徒思蓮葉東
　　西施詠〈一作篇〉
　　艷色天下重西施寧〈一作又〉久微朝仍〈一作為〉越溪女暮〈一作暝〉作吳宮妃賤日豈殊衆貴來方悟稀邀〈一作要〉人傅香〈一作脂〉粉不自着羅衣君寵益嬌態君憐無是非當〈一作常〉時浣紗伴莫得同車歸持謝〈一作寄言一作寄謝〉鄰家子〈一作女〉效顰安可希
　　李陵詠〈時年十九〉
　　漢家李將軍三代將門子結髮有奇䇿少年成壯士長驅塞上兒深入單于壘旌旗列相向簫鼓悲何已日暮沙漠陲戰聲煙塵裏將令驕虜滅豈獨名王侍既失大軍援遂嬰穹廬恥少小䝉漢恩何堪坐思此深衷欲有報投軀未能死引領望子卿非君誰相理
　　濟上四賢詠〈三首濟州官舍作〉
　　崔録事
　　觧印歸田裡賢哉此丈夫少年曾任俠晚節更為儒遯跡〈一作世〉東山下因家滄海隅已聞能狎鳥余欲共乗桴
　　成文學
　　寳劒千金裝登君白玉堂身為平原客家有邯鄲娼使氣公卿坐論心〈一作交〉遊俠塲中年不得意〈一作志〉謝病客遊梁
　　鄭霍二山人〈一作寄崔鄭二山人〉
　　翩翩緐〈一作京〉華子多出〈一作事〉金張門幸有先人業早〈一作思〉䝉〈一作逢〉明主恩童〈一作同〉年且未〈一作末〉學肉食騖華軒豈乏〈一作知〉中林士無人薦至尊鄭公〈一作生〉老泉石霍子安丘樊賣藥不二價著書盈〈一作仍〉萬言息陰無惡木飲水必清源吾〈一作余〉賤不及議斯人竟誰論
　　過太乙觀賈生房
　　昔余棲遯日之子煙霞鄰共攜松葉酒倶篸竹皮巾攀林遍巖洞采藥無冬春謬以道門子徵為驂御臣常恐丹液就先我紫陽賓夭促萬塗盡哀傷百慮新跡峻不容俗才多反累真泣對䨇泉水還山無主人
　　燕子龕禪師〈一本有詠字〉
　　山中燕子龕路劇羊腸惡裂地競盤屈插天多峭㟧瀑泉吼而噴怪石看欲落伯禹訪未知五丁愁不鑿上人無生縁生長居紫閣六時自搥磬一飲常帶索種田燒白雲斫漆響丹壑行隨拾栗猿歸對巢松鶴時許山神請偶逢洞仙博救世多慈悲即心無行作周商倦積阻蜀物多淹泊巖腹乍旁穿澗脣時外拓橋因倒樹架柵值垂藤縛鳥道悉已平龍宮為之涸跳波誰揭厲絶壁免捫摸山木日陰陰結跏歸舊林一向石門裏任君春草深
　　羽林騎閨人
　　秋月臨髙城城中管思離人堂上愁稚子堦前戱出門復暎戶望望青絲騎行人過欲盡狂夫終不至左右寂無言相看共垂淚
　　偶然作六首
　　楚國有狂夫茫然無心想散髮不冠帶行歌南陌上孔丘與之言仁義莫能奬未嘗肯問天何事須擊壤復笑採薇人胡為乃長往
　　田舍有老翁垂白衡門裏有時農事閒斗酒呼鄰里喧聒茅簷下或坐或復起短褐不為薄園葵固足美動則長子孫不曾向城市五帝與三王古來稱天〈一作君〉子干戈將揖讓畢竟何者是得意茍為樂野田安足鄙且當放〈一作忘〉懐〈一作志〉去行行沒餘齒
　　日夕見太行沈吟未能去問君何以然世網嬰我故小妹日成長兄弟未有娶家貧祿既薄儲蓄非有素幾回欲奮飛踟躕復相顧孫登長嘯臺松竹有遺處相去詎幾許故人在中路愛染日已薄禪寂日已固忽乎吾將行寧俟嵗雲暮
　　陶潛任天真其性頗躭酒自從棄官來家貧不能有九月九日時菊花空滿手中心竊自思儻有人送否白衣㩦壺觴果來遺老叟且喜得斟酌安問升與斗奮衣野田中今日嗟無負〈一作有〉兀傲迷東西蓑笠不能守傾倒強行行酣歌歸五栁生事不曽問肯媿家中婦〈一作帚〉趙女彈箜篌復能邯鄲舞夫壻輕薄兒鬭雞事齊主黃金買歌笑用錢不復數許史相經過髙門盈四牡客舍有儒生昻藏出鄒魯讀書三十年腰間〈一作下〉無尺組被服聖人敎一生自窮苦
　　老來懶賦詩惟有老相隨宿世〈一作當代〉謬詞客前身應畫師〈維善畫破墨山水〉不能捨餘習偶被世人知名字本皆是此心還不知〈唐人萬首絶句取中四句為絶句題曰題輞川圗〉
　　寓言二首〈次首律髓入俠少類題曰雜詩作盧象詩〉
　　朱紱誰家子無乃金張孫驪駒從白馬出入銅龍門問爾何功德多承眀主恩鬭雞平樂館射雉上林園曲陌車騎盛髙堂珠翠緐奈何軒冕貴不與布衣言
　　君家御溝上垂栁夾朱門列鼎㑹中貴鳴珂朝至尊生死在八議窮達由一言湏識苦寒士莫矜狐白溫
　　冬夜書懐
　　冬宵寒且永夜漏宮中發草白靄緐霜木衰澄清月麗服暎頽顔朱燈照華髮漢家方尚少顧影慙朝謁
　　送康太守
　　城下滄江水江邊黃鶴樓朱䦨將粉堞江水暎悠悠鐃吹發夏口使君居上頭郭門隠楓岸𠉀吏趨蘆洲何異臨川郡還勞〈一作來〉康樂侯
　　送權二
　　髙人不可有〈一作友〉清論復何深一見如舊識一言知道心眀時當薄宦觧薜去中林芳草空隠處白雲餘故岑韓侯久攜手河嶽共幽尋悵別千餘里臨堂鳴素琴
　　休假還舊業便使〈一作盧象詩〉
　　謝病始告歸依依入桑梓家人皆佇立相𠉀衡門裏時輩皆長年成人舊童子上堂嘉慶畢顧與姻親齒論舊忽餘悲目存且相喜田園轉蕪沒但有寒泉水衰栁日蕭條秋光清邑里入門乍如客休騎非便止中飲顧王程離憂從此始
　　歎白髮
　　我年一何長鬢髮日已白俛仰天地間能為幾時客惆悵故山雲徘徊空日夕何事與時人東城復南陌
　　別弟妹二首〈一作盧象詩〉
　　兩妹日成長雙鬟將及人已能持寳瑟自觧掩羅巾念昔別時小未知疎與親今來始離恨拭淚方殷勤小弟更孩幼歸來不相識同居雖漸慣見人猶未覓宛作越人語殊甘水郷食別此最為難淚盡有餘憶
　　哭殷遙
　　人生能幾何畢竟歸無形念君等為死萬事傷人情慈母未及葬一女纔十齡泱漭〈一作訣別〉寒郊外蕭條聞哭聲浮雲為蒼茫飛鳥不能鳴行人何寂寞白日〈一作日色〉自淒清憶昔君在時問我學無生勸君苦不早令君無所成故人各有贈又不及生平〈一作平生〉負爾非一途慟哭返柴荊
　　故南陽夫人樊氏輓歌
　　石窌恩榮重金吾車騎盛將朝每贈言入室還相敬疊鼓秋城動懸旌寒日暎不言長不歸環珮猶將聽
　　夷門歌
　　七雄〈一作國〉雄雌猶未分攻城殺將何紛紛秦兵益圍邯鄲急魏王不救平原君公子為嬴停駟馬執轡愈恭意愈下亥為屠肆鼓刀人嬴乃夷門抱關者非但慷慨獻良〈一作竒〉謀意氣兼將身命酬向風刎頸〈一作頭〉送公子七十老翁何所求
　　隴頭吟〈樂府詩集収此於漢橫吹曲注云隴頭水〉
　　長安〈一作城〉少年遊俠客夜上戍樓看太白隴頭眀月迥臨關隴上行人夜吹笛關西老將不勝愁駐馬聽之雙淚流身經大小百餘戰麾下偏禆萬戶侯蘇武纔為典屬國節旄落盡〈一作空盡一作零落〉海西〈一作南〉頭
　　老將行
　　少年十五二十時歩行奪得〈一作取〉胡馬騎射殺中山〈一作山中一作陰山〉白額虎肯數鄴下黃鬚兒一身轉戰三千里一劒曽當百萬師漢兵奮迅如霹靂虜騎崩騰畏蒺藜衛青不敗由天幸李廣無功縁數奇自從棄置便衰朽世事蹉跎成白首昔時飛箭〈一作雀〉無全目今日垂楊生左肘路傍時賣故侯𤓰門前學種先生栁蒼〈一作茫〉茫古木連〈一作迷〉窮巷寥〈一作遼〉落寒山對虛牖誓令疏勒出飛泉不似潁川空使酒賀蘭山下陣如雲羽檄交馳日夕聞節使三河募年少詔書五道出將軍試拂鐡衣如雪色聊持寳劒動星文願得燕弓射天將恥令越甲鳴吳軍〈一作吾君〉莫嫌舊日雲中守猶堪一戰取〈一作樹〉功勲
　　燕支行〈時年二十一〉
　　漢家天〈一作大〉將才且雄來時〈一作時來〉謁帝明光宮萬乗親推雙闕下千官出餞五陵東誓辭甲第金門裏身作長城玉塞中衛霍才堪一騎將朝廷不數貳師功趙魏燕韓多勁卒關西俠少何咆勃報讐只是聞嘗膽飲酒不曽妨刮骨書㦸雕戈白日寒連旗大斾黃塵沒疊鼓遙翻瀚海波鳴笳亂動天山月麒麟錦帶佩吳鈎颯沓青驪躍紫騮拔劍已斷天驕臂歸鞍共飲月支頭漢兵大呼一當百虜騎相看哭且愁敎戰雖令赴湯火終知上將先伐謀
　　桃源行〈時年十九〉
　　漁舟逐水愛山春兩岸桃花夾去〈一作古〉津坐看紅樹不知逺行盡青溪不見人山口潛行始隈隩山開曠望旋平陸遙看一處攢雲樹近入千家散花竹樵客初傳漢姓名居人未改秦衣服居人共住武陵源還從物外起田園月明松下房櫳靜〈一作浄〉日出雲中雞犬喧驚〈一作忽〉聞俗客爭來集競引還家問都〈一作鄉〉邑平明閭巷埽花開薄暮漁樵乗水入初因避地去人間及至〈一作更聞〉成仙遂〈一作去〉不還峽裏誰知有人事世中遙望空雲山不疑靈境難聞見塵心未盡思鄉縣出洞無論隔山水辭家終擬長游衍自謂經過舊不迷安知峰〈一作岑〉壑今來變當時只記入山深青溪幾曲〈一作度〉到雲林春來遍是桃花水不辨仙源何處尋
　　洛陽女兒行〈時年十六一作十八〉
　　洛陽女兒對門居纔可容顔十五餘良人玉勒乗驄馬侍女金盤膾鯉魚畫閣朱樓盡相望紅桃緑栁垂簷向羅幃送上七香車寳扇迎歸九華帳狂夫富貴在青春意氣驕奢劇季倫自憐碧玉親敎舞不惜珊瑚持與人春窗曙滅九微火九微片片飛花璅戲罷曽無理曲時妝成祗是薫香坐城中相識盡緐華日夜經過趙李家誰憐越女顔如玉貧賤江頭自浣紗
　　同崔傅答賢弟
　　洛陽才子姑蘇客桂苑〈一作杜宛〉殊非故〈一作舊〉鄉陌九江楓樹幾回青一片揚州五湖白揚州時有下江兵蘭陵鎮前吹笛聲夜火人歸富春郭秋風鶴唳石頭城周郎陸弟為儔侶對舞前溪歌白紵曲幾書留小史家草堂棊賭山陰墅衣冠若話外臺臣先數夫君席上珍更聞臺閣求三語遙想風流第一人
　　贈吳官
　　長安客舍熱如煮無箇〈一作過〉茗糜難御暑空揺白團其諦苦欲向縹囊還歸旅江鄉鯖鮓不寄來秦人湯餅那堪許不如儂家任挑達草屩撈蝦冨春渚
　　故人張諲工詩善易卜兼能丹青草𨽻頃以詩見贈聊獲酬之
　　不逐城東遊俠兒隠囊紗㡌坐彈棊蜀中夫子時開卦洛下書〈一作諸〉生觧詠詩藥䦨花逕衡門裏時復據梧聊隠幾屏風誤㸃惑孫郎圑扇草書輕內史故園髙枕度三春永日垂帷絶四鄰自想〈一作惜〉蔡邕今已老更將書籍與何人
　　送崔五太守
　　長安廏吏來到門朱文〈一作未央〉露網動行軒黃花縣西九折坂玉樹宮南五丈原襃斜谷中不容幰唯有白雲當露冕子午山裏杜䳌啼嘉陵水頭行客飯劍門忽斷蜀川開萬井雙流滿眼來霧中逺樹刀州出天際澄江巴字回使君年紀〈一作幾〉三十餘少年白晳專城居欲持畫省郎官筆〈一作草〉回與臨卭父老書
　　寒食城東即事
　　清溪一道穿桃李演漾緑蒲涵白芷溪上人家凡幾家落花半落東流水蹴踘屢過飛鳥上鞦韆競出垂楊裏少年分日作遨遊不用清明兼上已
　　不遇詠
　　北闕獻書寢不報南山種田時不登百人㑹中身不預五侯門前心不能身投河朔飲君酒家在茂陵平安否且此登山復臨水莫問春風動楊栁今人昨人多自私我心不說君應知濟人然後拂衣去肯作徒爾一男兒
　　贈裵廸
　　不相見不相見來久日日泉水頭常憶同攜手攜手本同心復歎忽分襟相憶今如此相思深不深
　　青雀歌〈與盧象崔興宗裵迪弟縉同賦〉
　　青雀翅羽短未能逺食玉山禾猶勝黃雀爭上下唧唧空倉復若何
　　黃雀癡〈雜言走筆〉
　　黃雀癡黃雀癡謂言青鷇是我兒一一口銜食養得成毛衣到大啁啾觧游颺各自東西南北飛薄暮空巢上羇雌獨自歸鳳凰九雛亦如此慎莫愁思顦顇損容輝
　　新秦郡松樹歌
　　青青山上松數里不見今更逢不見君心相憶此心向君君應識為君顔色髙且閒亭亭迥出浮雲間
　　榆林郡歌
　　山頭松柏林山下泉聲傷客心千里萬里春草色黃河東流流不息黃龍戍上游俠兒愁逢漢使不相識
　　問寇校書雙谿
　　君家少室西為復少室東別來幾日今春風新買雙谿定何似餘生欲寄白雲中
　　寄崇梵僧〈崇梵寺近東阿覆釡村〉
　　崇梵僧崇梵僧秋歸覆釡春不還落花啼鳥紛紛亂澗戶山窗寂寂閒峽裏誰知有人事郡中遙望空雲山同比部楊貟外十五夜遊有懐靜者季
　　承眀少休沐建禮省文書夜漏行人息歸鞍落日餘懸知三五夕萬戶千門闢夜出曙翻歸傾城滿南陌陌頭馳騁盡緐華王孫公子五侯家由來月明如白日共道春燈勝百花聊看侍中千寳騎強識小婦七香車香車寳馬共喧闐箇裏多情俠少年競向長楊栁市北肯過精舍竹林前獨有仙郎心寂寞卻將宴坐為行樂儻覺〈一作覓〉忘懐共往來幸霑同舍甘藜藿
　　荅張五弟
　　終南有茅屋前對終南山終年無客常閉關終日無心長自閒不妨飲酒復垂釣君但能來相往還
　　雪中憶李楫
　　積雪滿阡陌故人不可期長安千門復萬戶何處躞蹀黃金羈
　　送李睢陽〈一本以前九句自為一首〉
　　將置酒思悲翁使君去出城東麥漸漸雉子斑槐隂陰到潼關騎連連車遲遲〈一作連連〉心中悲宋又逺周間之南淮夷東齊皃碎碎織練與素絲遊人賈客信難持五穀前熟方可為下車閉閤君當思天子當殿儼衣裳大官尚食陳羽觴彤庭散綬垂鳴璫黃紙詔書出東廂輕紈疊綺爛生光宗室子弟君最賢分憂當為百辟先布衣一言相為死何況聖主恩如天鸞聲噦噦魯侯旂明年上計朝京師湏憶今日斗酒別慎勿富貴忘我為
　　奉和聖製天長節賜宰臣歌應制
　　太陽升兮照萬方開閶闔兮臨玉堂儼冕旒兮垂衣裳金天淨兮麗三光彤庭曙兮延八荒德合天兮禮神徧靈芝生兮慶雲見唐堯後兮稷卨臣匝宇宙兮華胥人盡九服兮皆四鄰乾降瑞兮坤降〈一作獻〉珍
　　登樓歌
　　聊上君兮髙樓飛甍鱗次兮在下俯十二兮通衢緑槐參差兮車馬卻瞻兮龍首前眺兮宜春王畿鬱兮千里山河壯兮咸秦舍人下兮青宮據胡牀兮書空執㦸疲於下位老夫好隠兮牆東亦幸有張伯英草聖兮龍騰虯躍擺長雲兮捩廻風琥珀酒兮彫胡飯君不御兮日將晚秋風兮吹衣夕鳥兮爭返孤砧發兮東城林薄暮兮蟬聲逺時不可兮再得君何為兮偃蹇
　　雙黃鵠歌送別〈時為節度判官在涼州作〉
　　天路來兮雙黃鵠雲上飛兮水上宿撫翼和鳴整羽族不得已忽分飛家在玉京朝紫微主人臨水送將歸悲笳嘹唳垂舞衣賔欲散兮復相依幾往返兮極浦尚裵囘兮落暉岸〈一作塞〉上火兮相迎將夜入兮邊城鞍馬歸兮佳人散悵離憂兮獨𠲒情
　　贈徐中書望終南山歌
　　晚下兮紫微悵塵事兮多違駐馬兮雙樹望青山兮不歸
　　送友人歸山歌二首〈離騷題作山中人〉
　　山寂寂兮無人又蒼蒼兮多木羣龍兮滿朝君何為兮空谷文寡和兮思深道難知兮行獨悅石上兮流泉與松間兮草屋入雲中兮飬雞上山頭兮抱犢神與棗兮如𤓰虎賣杏兮収穀愧不才兮妨賢嫌既老兮貪祿誓解印兮相從何詹尹兮何〈一作可〉卜
　　山中人兮欲歸雲冥冥兮雨霏霏水驚波兮翠菅靡白鷺忽兮翻飛君不可兮褰衣山萬重兮一雲混天地兮不分樹晻曖兮氛氳猿不見兮空聞忽山西兮夕陽見東〈一作桔〉臯兮逺村平蕪緑兮千里𦕈惆悵兮思君魚山神女祠歌〈一作漁山神女智祠二首張茂先神女賦序曰魏濟北從事超嘉平中夜夢神女來自稱天上玉女姓成公字智東郡人早失父母天地哀其孤苦令得下嫁後三四日一來即乘輜軿衣羅綺智能隠其形不能藏其聲且芬香達於室宇頗為人知一旦神女別去留贈帬衫裲襠述征記曰魏嘉平中有神女成公智瓊降超同室疑其有姦智瓊乃絶後五年超使將之洛西至濟北漁山下陌上遙望曲道頭有車馬似智果至洛克復舊好唐王勃雜曲曰智神女來訪文君按十道志雲漁山一名吾山漢武帝過漁山作瓠子歌雲吾山平兮巨野溢是也〉
　　迎神〈一本二首題下並有曲字〉
　　坎坎擊鼓魚山之下吹洞簫望極浦女巫進紛屢舞陳瑤席湛清酤風淒淒兮〈一作又〉夜雨不知〈一本無此二字〉神之來兮不來使我心兮苦復苦〈一作使我心苦〉
　　送神
　　紛進舞〈一作拜〉兮堂前目眷眷兮瓊筵來不言〈一作語〉兮意不傳作暮雨兮愁空山悲急管兮〈一本無兮字〉思緐神〈一作靈〉之駕兮儼欲旋倐雲収兮雨歇山青青兮水潺湲
　　白黿渦〈雜言走筆〉
　　南山之瀑水兮激石瀥〈一作滈〉瀑似雷驚人相對兮不聞語聲翻渦跳沬兮蒼苔濕蘚老且厚春草為之不生獸不敢驚動鳥不敢飛鳴白黿渦濤戲瀬〈一作潄〉兮委身以縱橫王〈一作主〉人之仁兮不網不釣得遂性以生成
　　宋進馬哀詞〈並序〉
　　宋進馬者中書舍人宋公之子也公無弟兄子一而已文則有種德亦惟肖忽疾倐逝毉不及視宋公哀之他人悲之故為詞曰
　　背春渉夏兮衆木藹以緐陰連金華與玉堂兮宮閣鬱其沈沈百官並入兮何語笑之啞啞君獨靜嘿以傷心草王言兮不得辭我悲減思兮少時僕夫命駕兮出閶闔歴通逵陌上人兮如故識不識兮往來眼中不見兮吾兒驂紫騮兮從青驪低光垂彩兮怳不知其所之闢朱戶兮望華軒意斯子兮𠉀門忽思瘞兮城南心瞀亂兮重昏仰訴天之不仁兮家唯一身身止一子何嗣之不緐就單尠而又死將清白兮遺誰問詩禮兮已矣哀從中兮不可勝豈暇料餘年兮復幾日黯黯兮頽𣋌鳥翩翩兮疾飛邈窮天兮不返疑有日兮來歸靜言思兮永絶復驚叫兮沾衣客有弔之者曰觀未始兮有物同委蛻兮胡悲且延陵兮未至況西河兮不知學無生兮庶可幸能聽於吾師













　　御定全唐詩巻一百二十五
<集部,總集類,御定全唐詩>
　　欽定四庫全書
　　御定全唐詩巻一百二十六
　　王維
　　奉和聖製賜史供奉曲江讌應制
　　待從有鄒枚瓊筵就水開言陪柏梁宴新下〈一作自〉建章來對酒山河滿移舟草樹廻天文同麗日駐景惜行杯
　　從岐王過楊氏別業應敎
　　楊子談經所〈一作處〉淮王載酒過興䦨啼鳥換〈一作緩〉坐久落花多逕轉廻銀燭林開散玉珂嚴城時未啟前路擁〈一作引〉笙歌
　　從岐王夜宴衛家山池應敎
　　座客香貂滿宮娃綺幔張澗花輕粉色山月少燈光積翠紗窗暗〈一作透〉飛泉繡戶涼還將歌舞出歸路莫愁長
　　早朝
　　栁暗百花明春深五鳳城城烏〈一作鵶〉睥睨曉宮井轆轤聲方朔金門侍〈一作召〉班姬玉輦迎仍聞遣方士東海訪
　　蓬瀛
　　同崔員外秋宵寓直
　　建禮髙秋夜承眀𠉀曉過九門寒漏徹萬井曙鐘多月迥藏珠斗雲消〈一作開〉出絳河更慙衰朽質南陌共鳴珂
　　輞川閒居贈裴秀才迪
　　寒山轉蒼翠秋水日潺湲倚杖柴門外臨風聽暮蟬渡頭餘落日墟里上孤煙復值接輿醉狂歌五栁前
　　寄荊州張丞相
　　所思竟何在悵望深荊門舉世無相識終身思舊恩方將與農圃藝植老丘園目盡南飛〈一作無〉鴈何由寄一言
　　冬晚對雪憶胡居〈一作處〉士家〈一作王劭詩非〉
　　寒更傳曉箭〈一作催唱曉〉清鏡覽〈一作減〉衰顔隔牖風驚竹開門〈一作簾〉雪滿山灑空深巷靜積素廣庭閒借問袁安舍翛然尚閉闗
　　和尹諫議史館山池〈開元二十年道士尹愔為諫議大夫知史館事故詩有莫上空虛之句〉
　　雲〈一作靈〉館接天居霓裳侍玉除春池百子〈一作草〉外芳樹萬年餘洞有仙人籙山藏太史書君恩深漢帝且莫上空〈一作雲〉虛
　　奉和楊駙馬六郎秋夜即事
　　髙樓月似霜秋夜鬱金堂對坐彈盧女同看舞鳳凰少兒多送酒小玉更焚香結束平陽騎明朝入建章酬虞部蘇員外過藍田別業不見留之作
　　貧居依谷口喬木帶荒村石路枉廻駕山家誰𠉀門漁舟膠凍浦獵火燒〈一作繞〉寒原唯有白雲外疎鐘聞夜猿酬比部楊員外暮宿琴臺朝躋書閣率爾見贈之作〈一作盧照鄰詩〉
　　舊簡拂塵看鳴琴𠉀〈一作俟〉月彈桃源〈一作花〉迷漢姓松樹〈一作徑〉有秦官空谷歸人少青山背日寒羨君棲隱處遙望白雲端
　　酬嚴少尹徐舍人見過不遇
　　公門暇日少窮巷故人稀偶值乗籃轝非關避白衣不知炊黍谷誰觧埽荊扉君但傾茶椀無妨騎馬歸
　　酬張少府
　　晚年唯好靜萬事不關心自顧無長䇿空知返舊林松風吹觧帶山月照彈琴君〈一作若〉問窮通理漁歌入浦深
　　酬賀四贈葛巾之作
　　野巾傳惠好茲貺重兼金嘉此幽棲物能齊隱吏心早朝方暫掛晚沭復來簪坐覺囂塵逺思君共入林
　　送丘為落第歸江東
　　憐君不得意況復栁條春為客黃金盡還家白髮新五湖三畝宅〈一作地〉萬里一歸人知爾〈一作禰〉不能薦羞稱〈一作為〉獻納臣
　　送李判官赴東江〈一作江東〉
　　聞道皇華使方隨皁葢臣封章通左語冠冕化文身樹色分揚子潮聲滿富春遙知辨璧吏恩到泣珠人
　　送封太守
　　忽觧羊頭削聊馳熊首轓揚舲發夏口按節向吳門帆暎丹陽郭楓攅〈一作藏〉赤岸村百城多𠉀吏露冕一何尊
　　送嚴秀才還蜀
　　寧親為〈一作真〉令子似舅即賢甥別路經花縣還鄉入錦城山臨青塞斷江向白雲平獻賦何時至明君憶長卿
　　送張判官赴河西
　　單車曽出塞報國敢邀勲見逐張征虜今思霍冠軍沙平連白雪蓬巻入黃雲慷慨倚長劒髙歌一送君
　　送岐州源長史歸〈同在崔常侍幕中時常侍已歿〉
　　握手一相送心悲安可論秋風正蕭索客散孟嘗門故驛通槐里長亭下槿原征西舊旌節從此向河源
　　送張道士歸山
　　先生何處去王屋訪茅〈一作毛〉君別婦留丹訣驅雞入白雲人間若剰〈一作苦難一作數剰〉住天上復離羣當作遼城鶴仙歌使爾聞
　　同崔興宗送衡嶽瑗公南歸〈並序〉
　　衡嶽瑗上人者嘗學道於五峰蔭松棲雲與狼虎雜處得無所得矣天寳癸已嵗始遊於長安手提瓶笠至自萬里燕居吐論緇屬髙之初給事中房公謫居宜春與上人風土相接因為道友伏臘往來房公既海內盛名上人亦以此増價秋九月杖錫南返扣門來別秦地草木槭然已黃蒼梧白雲不日而見滇陽有曹谿學者為我謝之
　　言從石菌閣新下穆陵關獨向池陽去白雲留故山綻衣秋日裏洗鉢古松間一施傳心法唯將戒定還
　　送錢少府還藍田
　　草色日向好桃源人去稀手持平子賦目送老萊衣每𠉀山櫻發時同海燕歸今年寒食酒應是〈一作得〉返柴扉
　　送丘為往唐州
　　宛洛有風塵君行多苦辛四愁連漢水百口寄隨人槐色陰清晝楊花惹暮春朝端肯相送天子繡衣臣
　　送元中丞轉運江淮〈一作錢起詩〉
　　薄賦〈一作稅〉歸天府輕徭頼使臣歡霑賜帛老恩及巻綃人去問珠〈一作殊〉官俗來經石𧉧〈一作幾卻〉春東南御〈一作缷又作髙並非〉亭上莫使〈一作問〉有風塵〈石𧉧春用文選石𧉧應節而揚葩語江淹石𧉧賦序一名紫𧄤蚌蛤類也春而發花按本草謂之石決明　御亭舊本作髙亭楊慎改為缷亭丹鉛縂録雲缷亭在晉陵庾信詩缷亭一回望風塵千里昏是也按庾集元作御亭姑蘓志望亭驛去郡北五十里先名御亭唐太守李襲譽以庾詩中回望語改望亭則髙亭當作御亭或望亭為是李嘉祐有望亭詩〉
　　送崔九興宗遊蜀
　　送君從此去轉覺故人稀徒御猶廻首田園方掩扉出門當旅食中路授寒衣江漢風流地遊人何嵗〈一作處〉歸
　　送崔興宗
　　已恨親皆逺誰憐友復稀君王未西顧遊宦盡東歸塞迥〈一作闊〉山河淨天長雲樹微方同菊花節相待洛陽扉
　　送平澹然判官
　　不識陽關路新從定逺侯黃雲斷春色畫角起〈一作越〉邊愁瀚海經年到〈一作別〉交河出塞流湏令外國使知〈一作只〉飲月氐頭
　　送劉司直赴安西
　　絶域陽關道胡沙〈一作煙〉與塞塵三春時有雁萬里少行人苜蓿隨天馬葡萄逐漢臣當令外國懼不敢覓和親
　　送趙都督赴代州得青字
　　天官動將星漢上〈一作地〉栁條青萬里鳴刁斗三軍出井陘忘身辭鳯闕報國取龍庭豈學書生輩窗間〈一作中〉老〈一作著〉一經
　　送方城韋明府
　　遙思葭菼際寥落楚人行髙鳥長淮水平蕪故郢城使車聽雉乳縣鼓應雞鳴若見州從事無嫌手板迎
　　送李員外賢郎
　　少年何處去負米上銅梁借問阿戎父知為童子郎魚牋請詩賦橦布作衣裳薏苡扶衰病歸來幸可將
　　送梓州李使君
　　萬壑樹參天千山響〈一作鄉音聽〉杜鵑山中一夜〈一作半〉雨樹杪百重泉漢女輸橦〈一作賨〉布巴人訟芋田文翁翻敎授不敢倚先賢
　　送張五諲歸宣城
　　五湖千萬里況復五湖西漁浦南陵郭人家春穀谿欲歸江淼淼未到草萋萋憶想蘭陵鎮可宜猿更〈一作夜〉啼
　　送友人南歸
　　萬里春應盡三江雁亦稀連天漢水廣孤客郢城歸鄖國稲苗秀楚人菰米〈一作菜〉肥懸知倚門望遙識老萊衣
　　送賀遂員外外甥
　　南國有歸舟荊門泝上流蒼茫葭菼外雲水與〈一作同〉昭丘檣帶城烏去江連暮雨愁猿聲不可聽莫待楚山秋
　　送楊長史赴果州
　　襃斜不容幰之子去何之鳥道一千里猿聲〈一作啼〉十二時官橋祭酒客山木女郎祠別後同明月君應聽子規
　　送邢桂州
　　鐃吹喧京口風波下洞庭赭圻將赤岸擊汰復揚舲日落江湖白潮來天地青明珠歸合浦應逐使臣星
　　送宇文三赴河西充行軍司馬
　　橫吹〈一作笛〉雜緐笳邊風捲塞沙還聞田司馬更逐李輕車蒲類〈一作壘〉成秦地莎車〈一作居〉屬漢家當令犬戎國朝聘學昆邪
　　送孫二
　　郊外〈一作郭〉誰相〈一作將〉送夫君道術親書生鄒魯客才子洛陽人祖席依寒草行車起〈一作薄〉暮塵山川何〈一作向〉寂寞長望淚沾巾
　　送崔三往宻州覲省
　　南陌去悠悠東郊不少留同懐扇枕戀獨念〈一作觧〉倚門愁路遶天山雪家臨海樹秋魯連功未報且莫蹈滄洲
　　送孟六歸襄陽〈一作張子容詩〉
　　杜門不復〈一作欲〉出久與世情疎以此為良〈一作長〉策勸君歸舊廬醉歌田舍酒笑讀古人書好是一生事無勞獻子虛
　　初出濟州別城中故人〈一作被出濟州〉
　　微官易得罪謫去濟川陰執政方持法明君照〈一作無〉此心閭閻河潤上井邑海雲深縱有歸來日各〈一作多〉愁年鬢侵
　　與盧象集朱家
　　主人能愛客終日有逢迎貰得新豐酒復聞秦女箏栁條疎客舍槐葉下秋城語笑且為樂吾將達此生
　　登裴秀才廸小臺
　　端居不出戶滿目望〈一作空〉雲山落日鳥邊下秋原人外閒遙知逺林際不見此簷間好客多乗月應門莫上關
　　遊李山人所居因題屋壁
　　世上〈一作人一作人事〉皆如夢狂來止〈一作或〉自歌問年松樹老有地竹林〈一作陰〉多藥倩韓康賣門容尚子過翻嫌枕席上無那〈一作奈〉白雲何
　　過崔駙馬山池
　　畫樓吹笛妓金椀〈一作埒〉酒家胡錦石稱貞女青松學大夫脫貂貰桂醑〈一作酌〉射雁與山廚聞道髙陽㑹愚公谷正愚
　　過福禪師蘭若
　　巖壑轉〈一作帶〉微逕雲林隱法堂羽人飛奏樂天女跪焚香竹外峰偏曙藤陰水更涼欲知禪坐久行路長春芳
　　過香積寺〈一作王昌齡詩〉
　　不知香積寺數里入雲峰古木無人逕深山何處鐘泉聲咽危石日色冷青松薄暮空潭曲安禪製毒龍過感化〈一作配一作化感〉寺曇興上人山院〈與裴廸同作〉
　　暮持笻竹杖相待虎谿頭催客聞山響歸房逐水流野花叢發好谷鳥一聲幽夜坐空林〈一作村〉寂松風直似秋
　　夏日過青龍寺謁操禪師〈與裴廸同作〉
　　龍鍾一老翁徐步謁禪宮欲問義心義遙知空病空山河天眼裏世界法身中莫怪銷炎熱能生大地風
　　登辨〈一作新〉覺寺
　　竹徑從〈一作連〉初地蓮峰出化城窗中三楚盡〈一作靜〉林上〈一作外〉九江平軟〈一作嫩〉草承趺坐長松響梵聲空居法雲外觀世得無生
　　喜祖三至留宿
　　門前洛陽客下馬拂征衣不枉故人駕平生多掩扉行人返深巷積雪帶餘暉早嵗同袍者髙車何處歸黎拾遺昕裴秀才迪見過秋夜對雨之作
　　促織鳴已急輕衣行向〈一作尚〉重寒燈坐髙館秋雨聞疎鐘白法調狂象𤣥言問老龍何人顧蓬徑空愧求羊蹤
　　慕容承攜素饌見過
　　紗㡌烏皮幾閒居嬾賦詩門看五栁識年筭六身知靈壽君王賜彫胡弟子炊空勞酒食饌持底觧人頤
　　晚春嚴少尹與諸公見過
　　松菊荒三逕圗書共五車烹葵邀上客看竹到貧家鵲乳先春草鶯啼過落花自憐黃髮暮一倍惜年華
　　鄭果州相過
　　麗〈一作斜〉日照殘春初晴草木新牀前〈一作頭〉磨鏡客樹下〈一作林裏〉灌園人五馬驚窮巷雙童逐老身中㕑辦麤飯當恕〈一作常恐〉阮家貧
　　山居秋暝
　　空山新雨後天氣晚來秋明月松間照清泉石上流竹喧歸浣女蓮動下漁舟隨意春芳歇王孫自可留
　　終南別業〈一作初至山中一作入山寄城中故人〉
　　中嵗頗好道晩家南山陲興來每獨往勝事空〈一作祗〉自知行到水窮處坐看雲起時偶然值〈一作見〉林〈一作鄰〉叟談笑無〈一作滯〉還期
　　歸嵩山作
　　清〈一作晴〉川帶長薄車馬去閒閒流水如有意暮禽〈一作雲〉相與還荒城臨古渡落日滿秋山迢遞嵩髙下歸來且閉〈一作掩〉關
　　歸輞川作
　　谷口疎鐘動漁樵稍欲稀悠然逺山暮獨向白雲歸菱蔓弱難定楊花輕易飛東臯春草色惆悵掩柴扉
　　韋給事山居
　　幽尋得此地詎有一人曽大壑隨階轉羣山入戶登庖㕑出深竹印綬隔垂藤即事辭軒冕誰雲病未能
　　山居即事
　　寂寞掩柴扉蒼茫對落暉鶴巢松樹遍人訪蓽門稀綠竹𠲒新粉紅蓮落故衣渡頭煙火起處處采菱歸
　　終南山〈題下一有行字一作終山行〉
　　太乙近天都連山〈一作天〉接〈一作到〉海隅白雲廻望合青靄入看無分野中峰變陰晴衆壑殊欲投人處宿隔水〈一作浦〉問樵夫
　　輞川閒居
　　一從歸白社不復到青門時倚檐前樹逺看原上村青菰臨水㧞白鳥向山翻寂寞於陵子桔橰方灌園
　　春園即事
　　宿雨乗輕屐春寒著弊袍開畦分白水間栁發紅桃草際成棊局林端舉桔橰還持鹿皮幾日暮隱蓬蒿
　　淇上田園即事
　　屏居淇水上東野曠無山日隱桑柘外河明閭井間牧童望村去獵犬隨人還靜者亦何事荊扉乗晝關
　　涼州郊外遊望〈時為節度判官在涼州作〉
　　野老纔三戶邊邨少四鄰婆娑依里社簫鼓賽田神灑酒澆芻狗焚香拜木人女巫紛屢舞羅襪自生塵觀獵〈紀事題曰獵騎樂府詩集萬首絶句以前四句作五絶並題曰戎渾〉
　　風勁〈一作動〉角弓鳴將軍獵渭城草枯鷹眼疾雪盡馬蹄輕忽過新豐市還歸細桞營廻看射鵰〈一作落雁一作失雁〉處千里暮雲平
　　春日上方〈一作房〉即事
　　好讀髙僧傳時看辟穀方鳩形將刻杖⻱殻用支牀柳色春山暎梨花〈一作花明〉夕鳥藏北窗桃李下閒坐〈一作步〉但焚香
　　漢江臨汎
　　楚塞三湘接荊門九𣲖通江流天地外山色有無中郡邑浮前浦波瀾動逺空襄陽好風日〈一作風日好〉留醉與山翁〈一作公〉
　　汎前陂
　　秋空自明〈一作明月〉迥況復逺人間〈一作寰〉暢以沙際鶴兼之雲外山澄波〈一作陂〉澹將夕清月皓方閒此夜任孤櫂夷猶殊未還
　　登河北城樓作
　　井邑傅〈一作傳〉巖上客亭雲霧間髙城眺落日極浦暎蒼山岸火孤舟宿漁家夕鳥還寂寥天地暮心與廣川閒
　　千塔主人
　　逆旅逢佳節征帆未可前窗臨汴河水門渡楚人船雞犬散墟落桑榆蔭逺田所居人不見枕席生雲煙
　　使至塞上
　　單車欲問邊屬國過居延〈一作衘命辭天闕單車欲問邊〉征蓬出漢塞歸雁入胡天大漠孤煙直長河落日圓蕭關逢𠉀吏〈一作騎〉都䕶在燕然
　　晩春歸〈一作閨〉思〈一作春閨〉
　　新妝可憐色落日巻羅〈一作簾〉帷鑪〈一作淑〉氣清珍簟墻陰上玉墀春蟲飛網戶暮雀隠花枝向晚多愁思閒窗桃李時
　　戲題示蕭氏甥
　　憐爾觧臨池渠爺未學詩老夫何足似弊宅倘因之蘆筍穿〈一作藏〉荷葉菱花罥雁兒郗公不易勝莫著外家欺
　　秋夜獨坐〈一作冬夜書懐〉
　　獨坐悲雙鬢空堂欲二更雨中山果落燈下草蟲鳴白髮終難變黃金不可成欲知除老病唯有學無生
　　待儲光羲不至
　　重門朝已啟起坐聽車聲要欲聞清佩方將出戶迎晚鐘鳴上苑疎雨過春城了自不相顧臨堂空復情
　　聽宮鶯
　　春樹遶宮墻宮鶯囀曙光〈一作春鶯次第翔〉忽驚啼暫斷移處弄還長隠葉棲承露攀〈一作排〉花出未央遊人未應返為此始思〈一作思故〉鄉
　　雜詩
　　雙燕初命子五桃新作花王昌是東舍宋玉次西家小小能織綺時時出浣紗親勞使君問南陌駐香車留別錢起〈英華題雲晚歸藍田酬中書常舍人贈別或作錢起詩題雲晚歸藍田酬王維給事〉
　　卑棲卻得性每與白雲歸徇祿仍懐橘看山免採薇〈錢起集作別山如昨日春露巳霑衣采蕨頻盈手看花空厭歸〉暮禽先去馬新月待開扉霄漢時回首知音青𤨏闈
　　留別丘為
　　歸鞍白雲外繚繞出前山今日又明日自知心不閒親勞簪組送欲趂鶯花還一歩一廻首遲遲向近關
　　愚公谷三首〈青龍寺與黎昕戲題〉
　　愚谷與誰去唯將黎子同非須一處住不那兩心空寧問春將夏誰論西復東不知吾與子若箇是愚公吾〈一作愚〉家愚谷裏此谷本來平雖則行無跡還能響應聲不隨雲色暗只待日光明縁底名愚谷都由愚所成借問愚公谷與君聊一尋不尋翻到谷此谷不離心行處曽無險看時豈有深寄言塵世客何處欲歸〈一作窺〉臨〈一作林〉
　　詶慕容十一
　　行行西陌返駐幰問車公挾轂雙官騎應門五尺僮老年如塞北強起離墻東為報壺丘子來人道姓䝉
　　過始皇墓〈時年十五一作二十一〉
　　古墓成蒼嶺幽宮象紫臺星辰七曜隔河漢九泉開有海人寧渡無春雁不廻更聞松韻切疑是大夫哀
　　恭懿太子輓歌五首
　　何悟藏環早纔知拜璧年翀天王子去對日聖君憐樹轉宮猶出笳悲馬不前雖蒙絶馳道京兆別開阡蘭殿新恩切椒宮夕臨幽白雲隨鳳管明月在龍樓人向青山哭天臨渭水愁雞鳴常問膳今恨玉京留騎吹凌霜發旌旗夾路陳凱〈一作禮〉容金節䕶冊命玉符新傅母悲香褓君家擁畫輪射熊今夢帝秤象問何人蒼舒留帝寵子晉有仙才五嵗過人智三天使鶴催心悲陽〈一作四〉祿館目斷望思臺若道長安近何為更不來西望昆池闊東瞻下杜平山朝豫章館樹轉鳳凰城五校連旗色千門疊鼓聲金環如有騐還向畫堂生
　　故太子太師徐公輓歌四首
　　功德冠羣英彌綸有大名軒皇用風后傅說是星精就第優遺老來朝詔不名〈英華注云疊押名字〉留侯常辟穀何苦不長生
　　謀猷為相國翊戴奉宸〈一作乘〉輿劎履升前殿貂蟬託後車齊侯䟽土宇漢室賴圖書僻處留田宅仍纔十頃餘舊里趨庭日新年置酒辰聞詩鸞渚客獻賦鳳樓人北首〈一作闕〉辭明主東堂哭大臣猶思御朱輅不惜汙車茵久踐中台座終登上將壇誰言斷車騎空憶盛衣冠風日咸陽慘笳簫渭水寒無人當便闕應罷太師官
　　故西河郡杜太守輓歌三首
　　天上去西征雲中䕶北平生擒白馬將連破黒鵰城忽見芻靈苦〈一作善〉徒聞竹使榮空留左氏傳誰繼卜商名返葬金符守同歸石妻巻衣悲畫翟持翣待鳴鷄容衛都人慘山川駟馬嘶猶聞隴上客相對哭征西塗芻去國門祕器出東園太守留金印夫人罷錦軒旌旗轉衰木簫鼓上寒原墳樹應西靡長思魏闕恩
　　故南陽夫人樊氏輓歌
　　錦衣餘翟茀繡轂罷魚軒淑女詩長在夫人法尚存凝笳隨曉斾行哭向秋原歸去將何見誰能返㦸門達奚侍郎夫人寇氏輓詞二首〈題上一有吏部二字〉
　　束帶將朝日鳴環映牖辰能令諫明〈一作皇〉主相勸識賢人遺掛空留壁廻文日覆塵金蠶將畫栁何處更知春女史悲彤管夫人罷錦軒卜塋占二室行哭度千門秋日光能淡寒川波〈一作浪〉自翻一朝成萬古松柏暗平原
　　送孫秀才〈紀事作王縉詩〉
　　帝城風日好況復建平家玉枕雙文簟金盤五色𤓰山中無魯酒松下飯胡麻莫厭田家苦歸期逺復賒
　　御定全唐詩巻一百二十六
　　欽定四庫全書
　　御定全唐詩巻一百二十七
　　王維
　　奉和聖製慶𤣥元皇帝玉像之作應制
　　眀君夢帝先寶命上齊天秦後徒聞樂周王恥卜年玉京移大像金籙㑹羣仙承露調天供臨空敞御筵斗廻迎夀酒山近起鑪煙願奉無為化齋心學自然奉和聖製與太子諸王三月三日龍池春禊應制
　　故事修春禊新宮展豫遊眀君移鳳輦太子出龍樓賦掩陳王作桮如洛水流金人來捧劎畫鷁去〈一作出〉回舟苑樹浮宮闕天池照冕旒宸章在雲表〈一作漢〉垂象滿皇州
　　奉和聖製上已於望春亭觀禊飲應制
　　長樂青門外宜春小苑東樓開萬井〈一作戶〉上輦過百花中畫鷁移仙妓〈一作仗〉金貂列上公清歌邀落日妙〈一作妍〉
　　舞向春風渭水眀秦甸黃山入漢宮君王來祓禊灞滻亦朝宗
　　奉和聖製暮春送朝集使歸郡應制
　　萬國仰宗周衣冠拜冕旒玉乗迎大客金節送諸侯祖席傾三省褰帷向九州楊花飛上路槐色蔭通溝來預鈞天樂歸分漢主憂宸章類河〈一作在雲〉漢垂象滿中〈一作皇〉州〈統籖注云重韻誤〉
　　三月三日曲江〈一有樓字〉侍宴應制
　　萬乗親齋祭千官喜豫遊奉迎從上苑祓禊向中流草樹連容衞山河對冕旒畫旗揺浦漵春服滿汀洲仙籞〈一作樂〉龍媒下神臯鳳蹕留從今億萬嵗天寳紀〈一作紹〉春秋
　　奉和聖製重陽節宰臣及羣官上夀應制
　　四海方無事三秋大有年百生無此日萬夀願齊天芍藥和金鼎茱茰插玳筵玉堂開右個天樂動宮懸御栁疎秋景城鴉拂曙煙無窮菊花節長奉栢梁篇
　　三月三日勤政樓侍宴應制
　　綵仗連宵合瓊樓拂曙通年光三月裏宮殿百花中不數秦王日誰將洛水同酒筵嫌落絮舞袖怯春風天保無為德人歡不戰功仍臨九衢宴更達四門聰
　　奉和聖製十五夜然燈繼以酺宴〈一有之作二字〉應制
　　上路笙歌滿春城漏刻長遊人多晝日眀月讓燈光魚鑰通翔鳳龍輿出建章九衢陳廣樂百福透〈一作迓〉名香仙伎來金殿都人遶玉堂定〈一作止〉應偷妙〈一作豔〉舞從此學新妝奉引迎三事司儀列〈一作立〉萬方願將天地夀同以獻君王
　　奉和聖製幸玉真公主山荘因題石壁十韻之作應制
　　碧落風煙外瑤臺道路賒如何連帝苑別自有仙家此〈一作匝〉地回鸞駕縁谿轉翠華洞中開日月窗裏發雲霞庭飬沖天鶴溪流〈一作留〉上漢查種田生白玉泥竈化丹砂谷靜泉逾響山深日易斜御羮和石髓香飯進胡麻大道今無外長生詎有涯還瞻九霄上來往五雲車
　　春日直門下省早朝〈時為右補闕〉
　　騎省直眀光鷄鳴謁建章遙聞侍中珮闇識令君〈一作公〉香玉漏隨〈一作催〉銅史天書拜〈一作問〉夕郎旌旗暎閶闔歌吹滿昭陽官舍梅初紫宮門栁欲黃願將遲日意同與聖恩長
　　和僕射晉公扈從溫陽〈時為右補闕〉
　　天子幸新豐旌旗渭水東寒〈一作逺〉山天仗外〈一作裏〉溫谷幔城中奠玉羣仙座焚〈一作薰〉香太乙宮出遊逢牧馬罷獵見〈一作有〉非熊上宰無為化明時太古同靈芝三秀紫陳粟萬箱紅王禮〈一作玉醴〉尊儒敎天兵小戰功謀猶歸哲匠詞賦屬文宗司諫方無闕陳詩且未工長吟吉甫頌朝夕仰清風
　　和宋中丞夏日遊福賢觀天長寺寺即陳左相宅所施之作
　　已相殷王國空餘尚父谿釣磯開月殿築道出雲梯積水浮香象深山鳴白雞虛空陳〈一作無〉伎樂衣服製虹霓墨〈一作黒〉㸃三千界丹飛六一泥桃源勿遽返再訪恐君迷
　　和陳監四郎秋雨中思從弟據
　　嫋嫋秋風動淒淒煙雨緐聲連鳷鵲觀色暗鳳凰原細栁疎髙閣輕槐落洞門九衢行欲斷萬井寂無喧忽有愁霖唱更陳多露言平原思令弟康樂謝賢昆逸興方三接衰顔強七奔相如今老病歸守茂陵園
　　上張令公
　　珥筆趨丹陛垂璫上玉除步檐青瑣闥方幰畫輪車市閱千金字朝聞〈一作開〉五色書致君光帝典薦士滿公車伏奏回金駕橫經重石渠從茲罷角觝且〈一作希〉復幸儲胥天統知堯後王章笑魯初匈奴遙俯伏漢相儼簮裾賈生非不遇汲黯自堪疎學易思求我言詩或起予當從大夫後何惜𨽻人餘
　　贈焦道士
　　海上遊三島淮南預八公坐知千里外跳向一壺中縮地朝珠闕行天使玉童飲人聊割酒送客乍分風天老能行氣吾師不飬空〈類箋注云有誤〉謝君徒雀躍無可問鴻濛
　　贈東嶽焦鍊師
　　先生千歲〈一作載〉餘五嶽遍曾居遙識齊侯鼎新過王母廬不能師孔墨何事問長沮玉管時來鳳銅盤即釣魚竦身空裏語眀目夜中書自有還丹〈一作丹砂〉術時論太素初頻䝉露版詔時降軟輪車山靜泉逾響松髙枝轉疎搘〈一作支〉頤問樵客世上復何如
　　送秘書晁監還日本國〈並序〉
　　舜覲羣後有苖不格禹㑹諸侯防風後至動干戚之舞興斧鉞之誅乃貢九牧之金始頒五瑞之玉我開元天地大寶聖文神武應道皇帝大道之行先天布化乾元廣運涵育無垠若華為東道之標戴勝為西門之𠉀豈甘心於笻杖非徵貢於包茅亦由呼耶來朝舍於葡萄之館卑彌遺使報以蛟龍之錦犧牲玉帛以將厚意服食器用不寶逺物百神受職五老告期況乎戴髮含齒得不稽顙屈膝海東國日本為大服聖人之訓有君子之風正朔本乎夏時衣裳同乎漢制歴嵗方逹繼舊好於行人滔天無涯貢方物於天子同儀加等位在王侯之先掌次改觀不居蠻夷之邸我無爾詐爾無我虞彼以好來廢關弛禁上敷文敎虛至寔歸故人民雜居往來如市晁司馬結髮遊聖負笈辭親問禮於老𣆀學詩於子夏魯借車馬孔丘遂適於宗周鄭獻縞衣季札始通於上國名成太學官至客卿必齊之姜不歸娶於髙國在楚猶晉亦何獨於由余遊宦三年願以君羮遺母不居一國欲其晝錦還鄉荘舄既顯而思歸關羽報恩而終去於是稽首北闕裹足東轅篋命賜之衣懐敬問之詔金簡玉字傳道經於絶域之人方鼎彛尊致分器於異姓之國琅琊臺上回望龍門碣石館前夐然鳥逝鯨魚噴浪則萬里倒回鷁首乗雲則八風卻走扶桑若薺鬱島如萍沃白日而簸三山浮蒼天而吞九域黃雀之風動地黒蜃之氣成雲淼不知其所之何相思之可寄嘻去帝鄉之故舊謁本朝之君臣詠七子之詩佩兩國之印恢我王度諭彼蕃臣三寸猶在樂毅辭燕而未老十年在外信陵歸魏而逾尊子其行乎余贈言者
　　積水不可極安知滄海東九州何處逺〈一作所〉萬里若乗空向國唯看日歸帆〈一作途〉但信風鰲身暎天黒魚〈一作蜃〉眼射波紅鄉樹扶桑外主人孤島中別離方異域音信若為通〈姚合稱此詩及送丘為下第觀獵三首為詩家射鵰手而以此篇壓巻〉
　　送禰〈一作徐〉郎中
　　東郊春草色驅馬去悠悠況復鄉山外猿啼湘水流島夷傳露版江館𠉀鳴騶卉服為諸吏珠官拜本州孤鸎吟逺墅野杏發山郵早晩方歸奏南中纔〈一作絶〉忌秋
　　送李太守赴上洛
　　商山包楚鄧積翠藹沈沈驛路飛泉灑關門落照深野花開古戍行客響空林板屋春多雨山城晝欲陰丹泉通虢略白羽抵荊岑若見西山爽應知黃綺心
　　送熊九赴任安陽
　　魏國應劉後寂寥文雅空漳河如舊日之子繼清風阡陌銅臺下閭閻金虎中〈金虎在鄴鎮〉送車盈灞上輕騎出關東相去千餘里西園明月同
　　山中示弟
　　山林吾喪我冠帶爾成人莫學嵇康懶且安原憲貧山陰多北戶泉水在東鄰緣合妄相有性空無所親安知廣成子不是老夫身
　　青龍寺曇璧上人兄院集〈並序　與王昌齡裵迪弟縉同作序雲江寧大兄即昌齡也〉
　　吾兄大〈一作天〉開蔭中明〈一作朝〉徹物〈一作獨〉外以定力勝敵以惠用觧嚴深居僧坊傍俯人里髙原陸地下暎芙容之池竹林果園中秀菩提之樹八極氛〈一作氣〉霽萬彚塵息太虛寥廓南山為之端倪皇州蒼茫渭水貫於天地經行之後趺坐而閒升堂梵筵餌客香飯不起而遊覽不風而清涼得世界於蓮花寄文章於貝葉時江寜大兄持片石命維序之詩五韻座上成
　　髙處敞招提虛空詎有倪坐看南陌騎下聽秦城雞眇𦕈孤煙起芊芊逺樹齊青山萬井外落日五陵西眼界今無染心空安可迷
　　濟州過趙叟家宴
　　雖與人境接閉門成隠居道言荘叟事儒行魯人餘深巷斜暉靜閒門髙栁疎荷鋤修藥圃散帙曝農書上客揺芳翰中㕑饋野蔬夫君第髙飲景晏出林閭
　　春過賀遂貟外藥園
　　前年槿籬故新作藥欄成香草為君子名花是長卿水穿盤石透藤繫古松生畫〈一作書一作去〉畏開㕑走來䝉倒屣迎蔗漿菰米飯蒟醤露葵羮頗識灌園意於陵不自輕
　　過盧四貟外宅看飯僧共題七韻
　　三賢異七賢〈一作聖〉青眼慕青蓮乞飯從香積裁衣學水田上人飛錫杖檀越施金錢趺坐檐前日焚香竹下煙寒空法雲地秋色淨居天身逐因緣法心過次第禪不湏愁日暮自有一燈然
　　河南嚴尹弟見宿弊廬訪別人賦十韻
　　上客能論道吾生學養䝉貧交世情外才子古人中冠上方簪〈一作安〉豸車邊已畫熊拂衣迎五馬垂手憑雙童花醥〈一作醴〉和松屑〈蜀都賦觴以醥清注酒清謂之醥〉茶香透竹叢薄霜澄夜月殘雪帶春風古壁蒼苔黒寒山逺燒紅眼看東𠉀別心事北川〈一作山〉同為〈一作若〉學輕先輩何能訪老翁欲知今日後不樂為車公
　　投道一師蘭若宿〈一作宿道一上方院〉
　　一公棲太白髙頂出風〈一作雲〉煙梵流諸壑〈一作澗〉遍花雨一峰偏跡為無心隠名因立敎傳鳥來還語法客去更安禪晝涉松路〈一作露〉盡暮投蘭若邊洞房隱深竹清夜聞遙泉向是雲霞裏今成枕席前豈唯暫畱宿服事將窮年
　　遊化感寺
　　翡翠香煙合琉璃寶地〈一作殿〉平龍宮連棟宇虎穴傍檐楹谷靜唯松響山深無鳥聲瓊峰當戶拆金澗透林明〈一作鳴〉郢路雲端逈秦川雨外晴雁王銜果獻鹿女踏花行抖擻辭貧里歸依宿化城繞籬生野蕨空館發山櫻香飯青菰米嘉蔬緑筍莖〈一作紫芋羹〉誓陪清梵末端坐學無生
　　遊悟真寺〈一作王縉詩〉
　　聞道黃金地仍開白玉田擲山移巨石呪嶺出飛泉猛虎同三逕愁猿學四禪買香然緑桂乞火踏〈一作榻〉紅〈一作青〉蓮草色揺霞上松聲汎月邊山河窮百二世界接〈一作滿〉三千梵宇聊憑視〈一作平覽〉王城遂𣺌然灞陵纔出樹渭水欲連天逺縣分諸〈一作朱〉郭孤村起白煙望雲思聖主披霧隠〈一作憶〉羣賢薄宦慚屍素終身擬尚𤣥誰知草菴客曽和柏梁篇
　　與蘇盧二貟外期遊方丈寺而蘇不至因有是作
　　共仰頭陀行能忘世諦情回看雙鳳闕相去一牛鳴法向空林說心隨寶地平手巾花㲲淨香帔稻畦成聞道邀同舍相期宿化城安知不來往翻得似無生
　　曉行巴峽
　　際曉投巴峽餘春憶帝京晴江一女浣朝日衆雞〈一作禽〉鳴水國舟中市山橋樹杪行登髙萬井出眺迥二流明人作殊方語鸎為故國聲頼多〈一作諳〉山水趣稍觧別離情
　　清如玉壺氷〈一本題上有賦得二字京兆府試時年十九〉
　　玉壺何用好偏許素氷居〈一作藏氷玉壺裏氷水類方諸〉未共銷丹日還同照綺疏抱明中不隠含淨外疑虛氣似庭霜積光延砌月餘曉凌飛鵲鏡宵暎聚螢書若向夫君比清心尚不如〈一作若向貧夫比貞心定不如〉
　　賦得秋日懸清光
　　寥廓涼天靜晶眀白日秋圎光含萬象碎影入閒流迥與青冥合遙同江甸浮晝陰殊衆木斜影下危樓宋玉登髙怨張衡望逺愁餘暉如可託雲路豈悠悠
　　東谿玩月〈一作王昌齡詩〉
　　月從斷山口遙吐柴門端萬木分空霽流隂中夜攢光連虛象白氣與風露寒谷靜秋泉響巖深青靄殘清燈入幽夢破影抱空巒恍惚琴窗裏松谿曉思難
　　田家
　　舊榖行將盡良苗〈一作田〉未可希老年方愛粥卒嵗且無衣雀乳青苔井雞鳴白板扉柴車駕羸牸草屩牧豪〈一作膏〉狶夕〈一作多〉雨紅榴拆新秋緑芋肥餉田桑下憇旁舍草中歸住處名愚谷何煩問是非
　　沈十四拾遺新竹生讀經處同諸公之作
　　閒居日清靜修竹自〈一作復〉檀欒嫩節留餘籜新叢出舊䦨細枝風響亂疎影月光寒樂府裁龍笛漁家伐釣竿何如道門裏青翠拂仙壇
　　雜詩
　　朝因折楊栁相見洛陽隅〈一作城〉楚國無如妾秦家自有夫對人傳玉腕〈一作椀〉暎燭解羅襦人見東方騎皆言夫壻殊持謝金吾子煩君提玉壺
　　哭楮司馬
　　妄識皆心累浮生定死媒誰言老龍吉未免伯牛災故有求仙藥仍餘遯俗杯山川秋樹苦窗戶夜泉哀尚憶青騾去寧知白馬來漢臣修史記莫蔽褚生才
　　過沈居士山居哭之
　　楊朱來此哭桑扈返於真獨自成千古依然舊四鄰閒簷喧鳥鵲故榻滿埃塵曙月孤鶯囀空山五栁春野花愁對客泉水咽迎人善巻眀時隱黔婁在日貧逝川嗟爾命丘井歎吾身前後徒言隔相悲詎幾晨
　　哭祖六自虛〈時年十八〉
　　否極嘗聞泰嗟君獨不然憫凶纔稚齒羸疾主〈一作至〉中年餘力文章秀生知禮樂全翰留天帳覽詞入帝宮傳國訝終軍少人知賈誼賢公卿盡虛左朋識共推先不恨依窮轍終期濟巨川才雄望羔雁夀促背貂蟬福善聞前錄殱良昧上𤣥何辜鎩鸞翮底事碎〈一作何事與又作劚〉龍泉鵩起長沙賦麟終曲阜編域中君道廣海內我情偏乍失疑猶見沈思悟絶緣生前不忍別死後向誰宣為此情難盡彌令憶更纒本家清渭曲歸葬舊塋邊永去長安道徒聞〈一作開〉京兆阡旌車出郊甸鄉國隱雲天定作無期別寜同舊日旋𠉀門家屬苦行路國人憐送客哀難〈一作終〉進征途泥〈一作哭〉復前贈言為輓曲奠席是離筵念昔同攜手風期不暫捐南山倶隠逸東洛類神仙未省音容間那堪生死遷花時金谷飲月夜竹林眠滿地傳都賦傾朝看藥船羣公咸屬目微物敢齊肩謬合同人㫖而將玉樹連不期先掛劍長恐後施鞭為善吾無矣知音子絶焉琴聲縱不沒終亦繼〈一作斷〉悲
　　御定全唐詩巻一百二十七
　　欽定四庫全書
　　御定全唐詩巻一百二十八
　　王維
　　奉和聖〈一作御〉製從蓬萊向興慶閣道中留春雨中春望之作應制
　　渭水自縈秦塞〈一作句〉曲黃山舊遶漢宮斜鑾輿逈出千〈一作仙〉門栁閣道廻〈一作遙〉看上苑花雲裏帝城雙鳳闕雨中春樹萬人家為乗陽氣行時令不是宸遊翫〈一作重〉物華
　　大同殿柱産玉芝龍池上有慶雲神光照殿百官共覩聖恩便賜宴樂敢書即事
　　欲笑周文歌宴鎬遙輕漢武樂橫汾豈知〈一作如〉玉殿生三秀詎有銅池出五雲陌上堯樽傾北斗樓前舜樂動南薫共歡天意同人意萬嵗千秋奉聖君
　　敇賜百官櫻桃〈時為文部郎〉
　　芙蓉闕下㑹千官紫禁朱櫻出上闌纔〈一作緫〉是寢園春
　　薦後非關御苑鳥銜殘歸鞍競帶青絲籠中使頻傾赤玉盤飽食不湏愁〈一作憂〉內熱大官還有蔗漿寒
　　敕借岐王九成宮避暑應敎
　　帝子逺辭丹鳳闕天書遙借翠微宮隔窗雲霧生衣上巻幔山泉入鏡中林下水聲喧語笑巖間樹色隱房櫳仙家未必能勝此何事吹笙〈一作簫〉向碧空
　　和賈舍人早朝大明宮之作
　　絳幘雞人送〈一作報〉曉籌尚衣方進翠雲裘九天〈一作重〉閶闔開宮殿萬國衣冠拜冕旒日色纔臨仙掌動香煙欲傍袞龍浮朝罷湏裁五色詔佩聲歸向〈一作到〉鳳池頭
　　和太常韋主簿五郎溫湯寓目之作
　　漢主離宮接露臺秦川一半夕陽開青山盡是朱旗繞碧澗翻從玉殿來新豐樹裏行人度小苑城邊獵騎廻聞道甘泉能獻賦懸知獨有子雲才
　　苑舍人能書梵字兼逹梵音皆曲盡其妙戲為之贈
　　名儒待詔滿公車才子為郎典石渠蓮花法藏心懸悟貝葉經文手自書楚〈文苑作嵗注云集作楚非〉詞共許勝揚馬梵字何人辨魯魚故舊相望在三事願君莫厭承明廬
　　重酬苑郎中〈並序　時為庫部員外〉
　　頃輙奉贈忽枉見酬敘末雲且久不遷因而嘲及詩落句雲應同羅漢無名欲故作馮唐老嵗年亦觧嘲之類也
　　何幸含香奉至尊多慙未報主人恩草木盡〈一作豈〉能酬雨露榮枯安敢問乾坤僊郎有意憐同舍丞相無私斷埽門揚子觧嘲徒自遣馮唐已老復何論〈咸為李林甫記室丞相葢指李也〉
　　酬郭給事
　　洞門髙閣靄餘輝桃李陰陰栁絮飛禁裏疎鐘官舍晚省中啼鳥吏人稀晨揺玉佩趨金殿夕奉天書拜瑣闈強欲從君無那老將因臥病觧朝衣
　　出塞〈題下一有作字　時為御史監察塞上作〉
　　居延城外獵天驕白草連山野火燒暮雲空磧時驅馬秋日平原好射鵰䕶羌校尉朝乗障破虜將軍夜渡遼玉靶角弓珠勒馬漢家將賜霍嫖姚
　　既䝉宥罪旋復拜官伏感聖恩竊書鄙意兼奉簡新除使君等諸公
　　忽䝉漢詔還冠冕始覺殷王觧網羅日比皇明猶自暗天齊聖夀未雲多花迎喜氣皆知〈一作猶能〉笑鳥識歡心亦觧歌聞道百城新佩印還來雙闕共鳴珂
　　送方尊師歸嵩山
　　仙官欲往〈一作住〉九龍潭旄〈一作毛〉節朱幡倚石龕山壓天中半天上洞穿江底出江南瀑布杉松常帶雨夕陽蒼〈一作彩〉翠忽成嵐借問迎來雙白鶴巳曽衡嶽送蘇耽
　　送楊少府貶郴州
　　明到衡山與洞庭若為秋月聽猿聲愁看北渚三湘逺〈一作近一作客〉惡說南風五兩輕青草瘴時過夏口白頭浪裏出湓城長沙不久留才子賈誼何湏弔屈平
　　過乗如禪師蕭居士嵩丘蘭若
　　無着天親弟與兄嵩丘蘭若一峰晴食隨鳴磬巢烏下行踏空林落葉聲迸水定侵香案濕雨花應共石牀平深洞長松何所有儼然天竺古先生
　　春日與裴廸過新昌里訪呂逸人不遇
　　桃源一向〈一作四面一作面面〉絶風塵栁市南頭訪隠淪到門不敢題凡鳥看竹何湏問主人城上〈一作外〉青山如屋裏東家流水入西鄰閉戶著書多嵗月種松皆老作龍鱗
　　酌酒與裴廸
　　酌酒與君君自寛人情翻覆似波瀾白首相知猶按劒朱門先達笑彈冠草色全經〈一作輕〉細雨濕花枝欲動春風寒世事浮雲何足問不如髙臥且加餐
　　輞川別業
　　不到東山向一年歸來纔及種春田雨中草色緑堪染水上桃花紅欲〈一作亦〉然優婁比丘經論學傴僂丈人鄉里賢披衣倒屣且相見相歡語笑衡門前
　　早秋山中〈一作居〉作
　　無才不敢累明時思向東谿守故籬豈厭尚平婚嫁早卻嫌陶令去官遲草間蛩響臨秋急山裏蟬聲薄暮悲寂寞柴門人不到空林獨與白雲期
　　積雨輞川荘〈一有上字〉作〈一作秋歸輞川荘作〉
　　積雨空林煙火遲蒸藜炊黍餉東菑漠漠水田飛白鷺陰陰夏木囀黃鸝山中習靜觀朝槿松下清齋折露葵野老與人爭席罷海鷗何事〈一作處〉更相疑
　　聽百舌鳥
　　上蘭門外草萋萋未央宮中花裏棲亦有相隨過御苑不知若箇向金堤入春觧作千般語拂曙能先百鳥啼萬戶千門應覺曉建章何必聽鳴雞
　　息夫人〈題下一有怨字一作息媯怨　時年二十　本事雲寜王宅左有賣餅者妻纎白明媚王一見屬意厚遺其夫取之寵惜逾等嵗餘因問曰汝復憶餅師否使見之其妻注視䨇淚垂頰若不勝情王座客十餘人皆當時文士無不悽異王命賦詩維詩先成座客無敢繼者王乃歸餅師以終其志〉
　　莫以今時〈一作朝〉寵難忘〈一作寧無一作能忘〉舊〈一作昔〉日恩看花滿眼〈一作目〉淚不共楚王言
　　班媫妤三首
　　玉窗螢影度金殿人聲絶秋夜守羅帷孤燈耿不滅宮殿生秋草君王恩幸疎那堪聞鳳吹門外度金輿〈此首河嶽英靈集選題作婕好怨〉
　　怪來妝閣閉朝下不相迎總向〈一作在〉春園裏花間笑語聲〈此首國秀集選題作扶南曲〉
　　輞川集〈並序〉
　　余別業在輞川山谷其遊止有孟城坳華子岡文杏館斤竹嶺鹿柴〈去聲〉木蘭柴茱茰沜〈潘上〉宮槐陌臨湖亭南垞〈音茶〉欹湖栁浪欒家瀬金屑泉白石灘北垞竹里館辛夷塢漆園椒園等與裴廸閒暇各賦絶句雲
　　孟城坳
　　新家孟城口古木餘衰栁來者復為誰空悲昔人有
　　華子岡
　　飛鳥去不窮連山復秋色上下華子岡惆悵情何極
　　文杏館
　　文杏裁為梁香茅結為宇不知棟裏雲去作人間雨
　　斤竹嶺
　　檀欒暎空曲青翠漾漣漪暗入商山路樵人不可知
　　鹿柴〈柴土邁切本作砦籬落也〉
　　空山不見人但聞人語響返景入深林復照青苔上
　　木蘭柴
　　秋山斂餘照飛鳥逐前侶彩翠時分明夕嵐無處所
　　茱茰沜〈沜普半切義與泮通〉
　　結實紅且緑復如花更開山中儻留客置此芙蓉〈一作茱萸〉杯
　　宮槐陌
　　仄逕蔭宮槐幽陰多綠苔譍門但迎埽畏有山僧來
　　臨湖亭
　　輕舸迎上〈一作仙〉客悠悠湖上來當軒對尊酒四面芙蓉開
　　南垞
　　輕舟南垞去北垞淼難即隔浦望人家遙遙不相識
　　欹湖
　　吹簫凌極浦日暮送夫君湖上一回首〈一作看〉青山巻白雲
　　栁浪
　　分行接綺樹倒影入清漪不學御溝上春風傷別離
　　欒家瀬
　　颯颯秋雨中淺淺石溜瀉跳波自相濺白鷺驚復下
　　金屑泉
　　日飲金屑泉少當千餘嵗翠鳳翊〈一作翔〉文螭羽節朝玉帝
　　白石灘
　　清淺白石灘綠浦向堪把家住水東西浣紗明月下
　　北垞
　　北垞湖水北雜樹暎朱䦨逶迤南川水明滅青林端
　　竹里館
　　獨坐幽篁裏彈琴復長嘯深林人不知眀月來相照
　　辛夷塢
　　木末芙蓉花山中發紅萼澗戶寂無人紛紛開且落
　　漆園
　　古人非傲吏自闕經世務偶寄一微官婆娑數株樹
　　椒園
　　桂尊迎帝子杜若贈佳人椒漿奠瑤席欲下雲中君〈一作身〉
　　皇甫嶽雲溪雜題五首
　　鳥鳴磵
　　人閒桂花落夜靜春山空月出驚山鳥時鳴春澗中
　　蓮花塢
　　日日采蓮去洲長多暮歸弄篙莫濺水畏濕紅蓮衣
　　鸕鷀堰
　　乍向紅蓮沒復出清蒲颺獨立何䙰褷銜魚古查上
　　上平田
　　朝耕上平田暮耕上平田借問問津者寧知沮溺賢
　　萍池
　　春池深且廣㑹待輕舟廻靡靡綠萍合垂楊埽復開
　　荅裴廸輞口遇雨憶終南山之作
　　淼淼寒流廣蒼蒼秋雨晦君問終南山心知白雲外
　　山中寄諸弟妹〈一本無妹字〉
　　山中多法侶禪誦自為羣城郭遙相望唯應見白雲
　　聞裴秀才廸吟詩因戱贈
　　猿吟一何苦愁朝復悲夕莫作巫峽聲膓斷秋江客
　　贈韋穆十八
　　與君青眼客共有白雲心不向東山去日〈一作自〉令春草深
　　送別〈一作山中送別一作送友〉
　　山中相送罷日暮掩柴扉春草明年〈一作年年〉綠王孫歸不歸
　　臨髙臺送黎拾遺
　　相送臨髙臺川原杳何極日暮飛鳥還行人去不息
　　別輞川別業
　　依遲動車馬惆悵出松蘿忍別青山去其如綠水何崔九弟欲往南山馬上口號與別〈一無馬上口號與別六字〉
　　城隅一分手幾日還相見山中有桂花莫待花如霰
　　題友人雲母障子〈時年十五〉
　　君家雲母障時〈一作持〉向野庭開自有山泉入非因〈一作關〉采畫來
　　紅牡丹
　　綠艷閒且靜紅衣淺復深花心愁欲斷春色豈知心
　　左掖梨花〈一作海棠　與丘為皇甫冉同作〉
　　閒灑堦邊草輕隨箔外風黃鶯弄不足銜入未央宮
　　菩提寺禁口號又示裴廸
　　安得捨羅〈一作廛〉網拂衣辭世喧悠然䇿藜杖歸向桃花源
　　雜詩三首
　　家住孟津河門對孟津口常有江南船寄書家中否君自故鄉來應知故鄉事來日綺窗前寒梅着花未已見寒梅發復聞啼鳥聲心心視春草畏向堦前生
　　崔興宗寫真詠〈題上一有與字〉
　　畫君年少時如今君已老今時新識人知君舊時好
　　山茱茰
　　朱實山下開清香寒更發幸與〈一作有〉叢桂花窗前向秋月
　　相思
　　紅豆生南國秋來發故〈一作幾〉枝願〈一作贈〉君多采擷〈一作勸君休采擷〉此物最相思
　　書事〈出天㕑禁臠〉
　　輕陰閣小雨深院晝慵開坐看蒼苔色慾上人衣來
　　哭孟浩然〈時為殿中侍御史知南選至襄陽有作〉
　　故人不可見漢水日東流借問襄陽老江山空蔡洲〈峴山東南一里有蔡洲蔡𤦛居之故云〉
　　闕題二首
　　荊谿白石出天寒紅葉稀山路元無雨空翠濕人衣相看不忍發慘淡暮潮平語罷更𢹂手月明洲渚生〈集中太平樂從軍辭塞上隴上㳺春送春及闔人贈逺等絶句本三舍人集內王涯張仲素詩今從洪邁萬首絶句刪正〉
　　田園樂七首〈一作輞川六言〉
　　厭見〈一作出入〉千門萬戶經過北里南鄰官府〈一作蹀𨇾〉鳴珂有底崆峒散髮何人
　　再見封侯萬戶立談賜璧一雙詎勝耦耕南畝何如髙臥東窗
　　采菱渡頭風急〈一作起〉策杖林西日斜杏樹壇邊漁父桃花源裏人家
　　萋萋春草秋緑〈一作碧〉落落長松夏寒牛羊自歸村巷童稚不識衣冠
　　山下孤煙逺村天邊獨樹髙原一瓢顔回陋巷五栁先生對門
　　桃紅復含宿雨栁綠更帶朝煙花落家童未埽鶯〈一作鳥〉啼山客猶眠〈此首一作皇甫曽詩〉
　　酌酒㑹臨泉水抱琴好倚長松南園露葵朝折東谷〈一作西舍〉黃粱夜舂
　　少年行四首
　　新豐美酒斗十千咸陽遊俠多少年相逢意氣為君飲繫馬髙樓垂栁邊
　　出身仕漢羽林郎初隨驃騎戰漁陽孰知不向邊庭苦〈一作死〉縱死猶聞俠骨香
　　一身能擘〈一作臂〉兩雕弧虜騎千重〈一作羣〉只似無偏坐金鞍調白羽紛紛射殺五單于
　　漢家君臣歡宴終髙議雲臺論戰功天子臨軒賜侯印將軍佩出明光宮
　　贈裴旻將軍
　　腰間寳劍七星文臂上琱弓百戰勲見說雲中擒黠虜始知天上有將軍
　　九月九日憶山東兄弟〈時年十七〉
　　獨在異鄉為異客每逢佳節倍思親遙知兄弟登髙處遍插茱茰少一人
　　送王尊師歸蜀中拜埽〈一無拜埽二字〉
　　大羅天上神仙客濯錦江頭花栁春不為碧雞稱使者唯令白鶴報鄉人
　　渭城曲〈一作送元二使安西　渭城一曰陽關王維之所作也本送人使安西詩後遂被於歌劉禹錫與歌者詩云人唯有何戡在更與慇懃唱渭城白居易對酒詩云相逢且莫推辭醉聽唱陽關第四聲即勸君更盡一杯酒西出陽關無故人也渭城陽關之名蓋因辭雲〉
　　渭城朝雨浥輕塵客舍青青〈一作依依〉楊栁春〈一作栁色新〉勸君更盡一杯酒西出陽關無故人
　　齊州送祖二〈一作送別〉
　　送君南浦淚如絲君向東州〈一作周〉使我悲為報故人顦顇盡如今不似洛陽時
　　送韋評事
　　欲逐將軍取右賢沙塲走馬向居延遙知漢使蕭關外愁見孤城落日邊
　　靈雲池送從弟
　　金杯緩酌清歌轉畫舸輕移艷舞回自歎鶺鴒臨水別不同鴻鴈向池來
　　送沈子歸江東〈一作送沈子福之〉
　　楊栁渡頭行客稀罟師盪槳向臨圻惟有相思似春色江南江北送君〈一作春〉歸
　　與盧員外象過崔處士興宗林亭
　　綠樹重〈一作垂〉陰葢四鄰青苔日厚自無塵科頭箕踞長松〈一作林〉下白眼看他世上〈一作君是甚〉人
　　寒食汜上作〈一作途中口號〉
　　廣武城邊逢暮春汶陽歸客淚沾巾落花寂寂啼山鳥楊栁青青渡水人
　　戲題輞川別業
　　栁條拂地不湏折松樹披雲從更長藤花欲暗藏猱子柏葉初齊飬麝香
　　戲題盤石
　　可憐盤石臨〈一作鄰〉泉水復有垂楊拂〈一作梢〉酒杯若道春風不觧意何因〈一作因何〉吹送落花來
　　寄河上叚十六
　　與君相見即相親聞道君家在孟津為見行舟試借問客中時有洛陽人
　　菩提寺禁裴迪來相看說逆賊等凝碧池上作音樂供奉人等舉聲便一時淚下私成口號誦示裴廸
　　萬戶傷心生野煙百寮何日更朝天秋槐葉落空宮裏凝碧池頭奏管
　　涼州賽神〈時為節度判官在涼州作〉
　　涼州城外少行人百尺峰頭望虜塵健兒擊鼓吹𦍑笛共賽城東越騎神
　　劇嘲史寰
　　清風細雨濕梅花驟馬先過碧玉家正值楚王宮裏至門前初下七香車
　　歎白髮
　　宿昔朱顔成暮齒湏臾白髮變垂髫一生幾許傷心事不向空門何處銷
　　伊州歌
　　清風明月苦相思蕩子從戎十載餘征人去日慇懃囑歸鴈來時數附書
　　送殷四葬〈一作哭殷遙〉
　　送君返葬石樓山松柏蒼蒼賔馭還埋骨白雲長已矣空餘流水向人間
　　疑夢〈事文類聚〉
　　莫驚寵辱空憂喜莫計恩讐浪苦辛黃帝孔丘何處問安知不是夢中身〈舊有獻夀遊春從軍平戎秋思秋夜春思贈逺十五篇本王涯張仲素詩今刪去〉
　　句
　　人家在仙掌雲氣欲生衣〈見董逌畫䟦楊慎詩話補遺〉












　　御定全唐詩巻一百二十八
<集部,總集類,御定全唐詩>
　　欽定四庫全書
　　御定全唐詩巻一百二十九
　　王縉
　　王縉字夏卿與兄維早以文翰著稱連應草澤及文辭清麗科累授侍御史武部員外祿山亂選為太原少尹與李光弼同守太原有謀畧加憲部侍郎廣徳二年拜黃門侍郎同平章事尋持節行營歴諸鎮大厯中召還拜門下侍郎復知政事以附元載連貶刺史後除太子賔客留司東都詩八首
　　古離別
　　下階欲離別相對映蘭叢含辭未及吐淚落蘭叢中髙堂靜秋日羅衣飄暮風誰能待明月迴首見牀空
　　青雀歌
　　林間青雀兒來徃翩翩繞一枝莫言不觧銜環報但問君恩今若為
　　同王昌齡裵廸游青龍寺曇壁上人兄院集和
　　兄維
　　林中空寂舍階下終南山髙臥一牀上〈一作地〉迴看六合間浮雲㡬處滅飛鳥何時還問義天人接無心世界閒誰知大隠者〈一作客〉兄弟自追攀
　　別輞川別業
　　山月曉仍在林風涼不絶殷勤如有情惆悵令人別
　　與盧員外象過崔處士興宗林亭
　　身名不問十年餘老大誰能更讀書林中獨酌鄰家酒門外時聞長者車
　　九日作
　　莫將邊地比京都八月嚴霜草已枯今日登髙樽酒裏不知能有菊花無
　　送孫秀才〈以下二首作王維詩〉
　　帝城風日好況復建平家玉枕雙紋簟金盤五色𤓰山中無魯酒松〈一作山〉下飯胡麻莫厭田家苦歸期逺復賒
　　游悟真寺
　　聞道黃金地仍開白玉田擲山移巨石呪嶺出飛泉猛虎同三徑愁猨學四禪買香然緑桂乞火蹈紅〈一作青〉蓮草色揺霞上松聲泛月邊山河窮百二世界接〈一作滿〉三千梵宇聊慿視〈一作覧〉王城遂𣺌然灞陵纔出樹渭水欲連天逺縣分朱郭孤村起白煙望雲思聖主披霧憶羣賢薄宦慚屍素〈一作祿〉終身擬尚𤣥誰知草菴客曾和柏梁篇裵廸
　　裵廸闗中人初與王維崔興宗居終南同倡和天寳後為蜀州刺史與杜甫李頎友善嘗為尚書省郎詩二十九首
　　青龍寺曇壁上人院集
　　靈境信為絶法堂出塵氛自然成髙致向下看浮雲迤邐峯岫列參差閭井分林端逺堞見風未疎鐘聞吾師久禪寂在世超人羣
　　青雀歌
　　動息自適性不曾妄與燕雀羣幸忝鵷鸞早相識何時提攜致青雲
　　游感化寺曇興上人山院
　　不逺灞陵邊安居向十年入門穿竹徑留客聼山泉鳥囀深林裏心閒落照前浮名竟何益從此願棲禪
　　夏日過青龍寺謁操禪師
　　安禪一室內左右竹亭幽有法知不染無言誰敢酬鳥飛爭向夕蟬噪巳先秋煩暑自茲適〈一作退〉清涼何所求春日與王右丞過新昌里訪呂逸人不遇
　　恨不逄君出荷簑青松白屋更無他陶令五男曾不有蔣生三徑枉〈一作任〉相過芙蓉曲沼春流滿薜荔成帷晚靄多聞説桃源好迷客不如髙臥眄庭柯
　　輞川集二十首
　　孟城㘭
　　結廬古城下時登古城上古城非疇昔今人自來徃
　　華子岡
　　落日松風起還家草露晞雲光侵履跡山翠拂人衣
　　文杏館
　　迢迢文杏館躋攀日已屢南嶺與北湖前看復廻顧
　　斤竹嶺
　　明流紆且直緑篠宻復深一徑通山路行歌望舊岑
　　鹿柴
　　日夕見寒山便為獨徃客不知深林事但有麏麚跡
　　木蘭柴
　　蒼蒼落日時鳥聲亂谿水縁谿路轉深幽興何時已
　　茱萸沜
　　飄香亂椒桂布葉間檀欒雲日雖迴照森沈猶自寒
　　宮槐陌
　　門前宮槐陌是向欹湖道秋來山雨多落葉無人掃
　　臨湖亭
　　當軒彌滉漾孤月正裵回谷口猨聲發風傳入戸來
　　南垞
　　孤舟信一泊南垞湖水㟁落日下崦嵫清波殊淼漫
　　欹湖
　　空闊湖水廣青熒天色同艤舟一長嘯四面來清風
　　柳浪
　　映池同一色逐吹散如絲結隂既得地何謝陶家時
　　欒家瀨
　　瀨聲喧極浦沿渉向南津汎汎鷗鳧渡時時欲近人
　　金屑泉
　　縈渟澹不流金碧如可拾迎晨含素華獨徃事朝汲
　　白石灘
　　跂石復臨水弄波情未極日下川上寒浮雲澹無色〈一作凝碧〉
　　北垞
　　南山北垞下結宇臨欹湖每欲采樵去扁舟出菰蒲
　　竹里館
　　來過竹里館日與道相親出入唯山鳥幽深無世人
　　辛夷塢
　　緑堤春草合王孫自留翫況有辛夷花色與芙蓉亂
　　漆園
　　好閒早成性果此諧宿諾今日漆園游還同莊叟樂
　　椒園
　　丹刺罥人衣芳香留過客幸堪調鼎用願君垂採摘
　　輞口遇雨憶終南山因獻王維
　　積雨晦空曲平沙滅浮彩輞水去悠悠南山復何在崔九欲徃南山馬上口號與別〈一作留別王維〉
　　歸山深淺去須盡丘壑美莫學武陵人暫游桃源裏與盧員外象過崔處士興宗林亭〈一本無與盧員外象五字〉
　　喬柯門裏自成隂散髮牕中曾不簪逍遙且喜從吾事榮寵從來非我心
　　西塔寺陸羽茶泉〈統籖雲此詩楊慎以為見之石刻然羽自在大厯後則非廸詩矣〉
　　竟陵西塔寺踨跡尚空虛不獨支公住曾經陸羽居草堂荒産蛤茶井冷生魚一汲清泠水〈一作飲〉髙風味有餘崔興宗
　　雀興宗與王維裵廸俱居終南後官右補闕詩五首
　　同王右丞送瑗公南歸
　　行苦神亦秀泠然谿上松銅瓶與竹杖來自祝融峯常願入靈嶽藏經訪遺蹤南歸見長老且為説心胸
　　青雀歌
　　青扈繞青林翩翾陋體一微禽不應常在藩籬下他日凌雲誰見心
　　和王維敕賜百官櫻桃
　　未央朝謁正逶迤天上櫻桃錫此時朱實初傳九華殿緐花舊雜萬年枝未〈一作全〉勝晏子江南橘莫比潘家大谷棃聞道令人好顔色神農本草自應知
　　留別王維
　　駐馬欲分襟清寒御溝上前山景氣佳獨徃還惆悵
　　酬王維盧象見過林亭
　　窮巷空〈一作深〉林常閉關悠然〈一作悠〉獨臥對前山今朝忽枉嵇生駕倒屣開門遙解顔
　　苑咸
　　苑咸成都人舉進士登第為李林甫書記開元末上書拜司經校書中書舍人嘗為孫逖草除庶子詔議者以為知言王維嘗謂舍人能書梵宇兼逹梵音曲盡其妙詩二首
　　送大理正攝御史判涼州別駕
　　天子念西〈一作邊〉疆咨君去不遑垂銀棘庭印持斧柏臺綱雪下天山白泉枯塞草黃佇聞河隴外還繼海沂康
　　酬王維〈幷序〉
　　王員外兄以予嘗學天竺書有戲題見贈然王兄當代詩匠又精禪理枉采知音形於雅作輙走筆以酬焉且久未遷因而嘲及
　　蓮花梵字本從天華省仙郎早悟禪三㸃成伊猶有想一觀如幻自忘筌為文已變當時體入用還推間氣賢應同〈一作知〉羅漢無名欲故作馮唐老嵗年〈佛書伊字如草書下字湼槃經何等名為祕密藏如□字三㸃別則不成〉
　　丘為
　　丘為蘓州嘉興人事繼母孝常有靈芝生堂下累官太子右庶子致仕給俸祿之半以終身年八十餘母尚無恙及居憂觀察使韓滉以致仕官給祿所以恵飬老臣不可在喪而異惟罷春秋羊酒卒年九十六與劉長卿善其赴上都也長卿有詩送之亦與王維為友詩十三首
　　尋西山隠者不遇〈一作山行尋隠者不遇〉
　　絶頂一茅茨直下三十里扣關無僮僕窺室唯案幾若非巾柴車應是釣秋水差池不相見黽勉空仰止草色新雨中松聲晚牕裏及茲契幽絶自足蕩心耳〈一本無此二句〉雖無賔主意頗得清淨理興盡方下山何必待之〈一作夫〉子
　　題農父廬舍
　　東風何時〈一作處〉至巳緑湖上山湖上春已〈一作既〉早田家日不閒溝堘〈一作壑〉流水處耒耜平蕪間薄暮飯牛罷歸來還閉關
　　泛若耶谿
　　結廬若耶裏左右若耶水無日不釣魚有時向城市溪中水流急渡口水流寛每得樵風便徃來殊不難一川草長緑四時那得辨短褐衣妻兒餘糧及雞犬日暮鳥雀稀稚子呼牛歸住處無鄰里柴門獨掩扉
　　湖中寄王侍御
　　日日湖水上好登湖上樓終年不向郭過午始梳頭嘗自愛桮酒得無相獻酧小僮能膾鯉少妾事蓮舟每有南浦信仍期後月遊方春轉揺蕩孤興〈一作嶼〉時〈一作每〉淹留驄馬真傲吏翛然無所求晨趨玉階下心許滄江流少別如昨日何言經數秋應知方外事獨徃非悠悠
　　登潤州城
　　天末江城晚登臨客望迷春潮平島嶼殘雨隔虹蜺鳥與孤帆逺煙和獨樹低鄉山何處是目㫁廣陵西
　　尋廬山崔徴君
　　日髙雞犬靜門掩向寒塘夜竹深茅宇秋亭冷石牀住山年巳逺服藥夀偏長虛棄浮生者相逄益自傷
　　留別王維〈一作王維留別丘為詩〉
　　歸鞍白雲外繚繞出前山今日又明日自知心不閒親勞簪組送欲趂鶯花還一歩一回首遲遲向近關
　　竹下殘雪
　　一㸃消未盡孤月在竹隂晴光夜轉瑩寒氣曉仍深還對讀書牖且關乗興心已能依此地終不傍瑤琴
　　送閻校書之越
　　南入剡中路草雲應轉微湖邊好花照山口細泉飛此地饒古跡世人多忘歸經年松雪在永日世情稀芸閣應相望芳時不可違
　　省試夏日可畏〈一作張籍詩〉
　　赫赫溫風扇炎炎夏日徂火威馳迥野畏景爍遙途勢矯翔陽翰功分造化爐禁城千品燭黃道一輪孤落照頻空簟餘暉巻夕梧如何倦遊子中路獨踟躕
　　左掖棃花〈同王維皇甫冉賦〉
　　冷豓全欺雪餘香乍入衣春風且莫定吹向玉階飛
　　渡漢江〈一作戴叔倫詩題作江行〉
　　漾舟漢江上掛席候風生臨汎何容與愛此江水清蘆洲隠遙嶂露日映孤城自顧疎野性難忘鷗鳥情聊復與時顧暫欲觧塵纓跋渉〈一作馳驅〉非吾願虛懐浩已盈
　　冬至下寄舍弟時應赴入京〈雜言〉
　　去去知未逺依依甚初別他鄉至下心昨夜堦前雪終日讀書仍少孤家貧兄弟未當途適逺纔過宿舂料相隨惟一平頭奴男兒出門事四海立身世業文章在莫漫憶柴扉駟馬髙車朝紫微江南驛使不曾㫁迎前為爾非春衣
　　趙驊
　　趙驊字雲卿鄧州穰人開元中舉進士連擢科第官至秘書少監詩一首
　　送晁補闕歸日本國
　　西掖承休澣東隅返故林來稱郯子學歸是越人吟馬上秋郊逺舟中曙海隂知君懐魏闕萬里獨揺心












　　御定全唐詩巻一百二十九
　　欽定四庫全書
　　御定全唐詩巻一百三十
　　崔顥
　　崔顥汴州人開元十一年登進士第有俊才累官司勲員外郎天寳十三年卒詩一巻
　　古遊俠呈軍中諸將〈一作遊俠篇〉
　　少年負〈一作有〉膽氣好勇復知機仗劍出門去孤城逢合圍殺人遼水上走馬漁陽歸錯落金鎖甲蒙茸貂鼠衣還家行且〈一作且行〉獵〈一作射〉弓矢速如飛地迥鷹犬疾草深狐兔肥腰間帶兩綬〈一作腰帶垂兩鞬〉轉盼生光輝顧謂今日戰何如隨建威
　　贈輕車
　　悠悠逺行歸經春〈一作春日〉渉長道幽冀桑始青洛陽蠶欲老憶昨戎馬地別時心草草烽火從北來邊城閉常早平生少相遇未得展懐抱今日杯酒間見君交情好
　　贈王威古〈一作等〉
　　三十羽林將出身常事邊春風吹淺草獵騎何翩翩插羽兩相顧鳴弓新〈一作親〉上射麋入深谷飲馬投荒〈一作向寒〉泉馬上共傾酒野中聊割鮮相看未及飲〈一作醉〉雜虜㓂〈一作入〉幽燕烽火去〈一作知〉不息胡塵〈一作山〉髙際天長驅救東北戰觧城亦全〈一作轉戰觧城全〉報國行赴難古來皆共然
　　贈懷一上人
　　法師東南秀世實豪家子削髮十二年誦經峨睂裏自此照羣蒙卓然為道雄觀生盡入〈一作歸〉妄悟有皆成空淨體〈一作洗意〉無衆染苦心歸妙宗一朝勅書至召入承明宮説法金殿裏焚香清禁中傳燈遍都邑杖錫遊王公天子揖妙道羣僚趨下風我法本無著時來出林壑因心得化城〈一作域一作成〉隨病皆與藥上啟黃屋心下除蒼生縳一從入君門説法無朝昬帝作轉輪王師為持戒尊軒風灑甘露佛雨生慈根但有滅度理而生〈一作無〉開濟恩復聞江海曲好殺成風俗帝曰我上人為除羶腥欲是日發西秦東南至蘄春風將衡桂接地與呉楚鄰舊少清信士實多漁獵人一聞吾師至捨網江湖濵作禮懺前惡潔誠期後因因成日既久事濟身不守更出淮楚間復來荊河口荊河馬卿岑茲地近道林入講鳥常狎坐禪獸不侵都非縁未盡曾是敎所任故我一來事永承微〈一作徽〉妙音竹房見衣鉢松宇清身心早悔業至淺晚成計可尋善哉逺公義清淨如黃金
　　遊天竺寺
　　晨登天竺山山殿朝陽曉厓〈一作澗〉泉爭噴薄江岫相縈繞直上孤頂髙平看衆𡶶小南州十二月地暖氷雪少青翠滿寒山藤蘿覆冬沼花龕瀑布側青壁石林杪鳴鐘集人天施飯聚猨鳥洗意歸清淨澄心悟空了始知世上人萬物一何擾
　　入若耶溪
　　輕舟去何疾已到雲林境起坐魚鳥間動揺山水影巖中響自答溪裏言彌靜事事令人幽停橈向餘景
　　雜詩
　　可憐青銅鏡掛在白玉堂玉堂有美女嬌弄明月光羅袖拂金鵲綵屏㸃紅妝妝罷含情坐春風桃李香
　　結定襄郡獄效陶體
　　我在河東時使徃定襄里定襄諸小兒爭訟紛城市長老莫敢言太守不能理謗書盈几案文墨相填委牽引肆中翁追呼田家子我來折此獄五聼辨疑似小大必以情未嘗施鞭箠是時三月暮遍野農桑起里巷鳴春鳩田園引流水此鄉多雜俗戎夏殊音㫖顧問邊塞人勞情曷雲巳
　　長安道〈一作霍將軍〉
　　長安甲第髙入雲誰家居住霍將軍日晚朝迴擁賔從路傍揖拜何紛紛莫言炙手手可熱湏臾火盡灰亦滅莫言貧賤即可欺人生富貴自有時一朝天子賜顔色世上〈一作事〉悠悠應〈一作君〉始〈一作自〉知
　　行路難
　　君不見建章宮中金明枝萬萬長條拂地垂二月三月花如霰九重幽深君不見豓彩朝含四寳宮香〈一作春〉風旦〈一作吹〉入朝雲殿漢家宮女春未闌愛此芳香朝暮看看來看去〈一作來看去看〉心不忘攀折將安鏡臺上雙雙素手剪不成兩兩紅妝笑相向建章昨夜起春風一花飛落長信宮長信麗人見花泣憶此珍樹何嗟及我昔初在昭陽時朝攀〈一作折〉暮折登玉墀只言嵗嵗長相對不悟今朝遙相思
　　孟門行
　　黃雀銜黃〈一作蘋〉花翩翩傍簷隙本擬〈一作欲〉報君恩如何反彈射金罍美酒滿座春平原愛才多衆賔滿堂盡是忠義士何意得有讒諛人䛕言〈一作人〉反覆那可道能令君心不自保北園新栽桃李枝根株未固何轉移成隂結實〈一作子〉君自取若〈一作借〉問傍人那得知
　　渭城少年行
　　洛陽三月棃花飛秦地行人春憶歸揚鞭走馬城南陌朝逄驛使秦川客驛使前日發章臺傳道長安春早來棠棃宮中燕初至葡萄館裏花正開念此使人歸更早三月便逹〈一作更踏〉長安道長安道上春可憐揺風蕩日曲江邊萬戶樓臺臨渭水五陵花栁滿秦川秦川寒食盛繁華遊子春來不〈一作喜〉見家〈一作花〉鬬雞下杜〈一作社〉塵〈一作春〉初合走馬章臺日半斜章臺帝城稱貴里青樓日晚歌鐘起貴里豪家白馬驕五陵年少不相饒雙雙挾彈來金市兩兩鳴鞭上渭橋渭城橋〈一作壚〉頭酒新熟金鞍白馬誰家宿可憐錦瑟箏〈一作與〉琵琶玉壺清〈一作新〉酒就倡家小婦春來不解羞嬌歌一曲楊栁花
　　盧姬篇
　　盧姬少小魏王家緑鬢紅脣桃李花魏王綺樓十二重水晶簾箔繡芙蓉白玉欄干金作柱樓上朝朝學歌舞前堂後堂羅袖人南窗北窗〈一作牖〉花發春翠幌珠簾鬬絲管一彈一奏雲欲㫁君王日晚下朝歸鳴環佩玉〈一作金環玉珮〉生光輝人生今日得嬌〈一作驕〉貴誰道盧姬身細微
　　江畔老人愁
　　江南年少十八九乘舟欲渡青溪口青溪口〈一作忽逢江〉邊一老翁鬢睂皓白巳衰朽自言家代仕梁陳垂朱拖紫三十人兩朝出將復入相五世疊鼓乗朱輪父兄三葉皆尚主子女四代為妃嬪南山賜田接御苑北宮甲第連紫宸直言榮華未休歇不覺山崩海將竭兵戈亂入建康城煙火連燒未央闕衣冠士子陷鋒刃良將名臣盡埋沒山川改易失市朝衢路縱橫填白骨老人此時尚少年脫身走得投海邊罷兵嵗餘未敢出去鄉三載方來旋蓬蒿忘卻五城宅草木不識青谿田雖然得歸到鄉土零丁貧賤長辛苦采樵屢入歴陽山刈稻常過新林浦少年欲知老人嵗豈知今年一百五君今少壯我巳衰我昔少年君不睹人生貴賤各有時莫見羸老相輕欺感君相問為君説説罷不覺令人悲
　　邯鄲宮人怨
　　邯鄲陌上三月春暮行逄見一婦人自言鄉里本燕趙少小隨家西入秦母兄憐愛無儔侶五嵗名為阿嬌女七嵗丰茸好顔色八嵗黠恵能言語十三兄弟敎詩書十五青樓學歌舞我家青樓臨道傍紗窗綺幔暗聞香日暮笙歌君駐馬春日妝梳妾斷腸不用城南使君壻本求三十侍中郎何知漢帝好容色玉輦攜登歸建章建章宮殿不知數萬戶千門深且長百堵塗椒接青瑣九華閣道連洞房水晶簾箔雲母扇琉璃窗牖玳瑁牀嵗嵗年年奉歡宴嬌貴榮華誰不羨恩情莫比陳皇后寵愛全勝趙飛燕瑤房侍寢世莫知金屋更衣人不見誰言一朝復一日君王棄世市朝變宮車出葬茂陵田賤妾獨留長信殿一朝太子升至尊宮中人事如掌翻同時侍女見讒毀後來新人莫敢言兄弟印綬皆被奪昔年賞賜不復存一旦放歸舊鄉里乗車垂淚還入門父母愍我曾富貴嫁與西舍金王孫念此翻覆復何道百年盛衰誰能保憶昨尚如春日花悲今已作秋時草少年去去莫停鞭人生萬事由上天非我今日獨如此古今歇薄皆共然
　　川上女
　　川上女晚妝鮮日落青渚試輕檝汀長花滿正迥船暮來浪起風轉𦂳自言此去橫塘近緑江無伴夜獨行獨行心緒愁無盡
　　鴈門胡人歌
　　髙山代郡東接燕鴈門胡人家近邊解放胡鷹逐塞鳥能將代馬獵秋田山頭野火寒多燒雨〈一作霧〉裏孤峰濕作煙聞道遼〈一作闗〉西無鬬戰時時醉向酒家眠
　　代閨人答輕薄少年
　　妾家近隔鳳凰池粉壁紗窗楊栁垂本期漢代金吾壻誤嫁長安遊俠兒兒家夫壻多輕薄借客探丸重然諾平明挾彈入新豐日晚揮鞭出長樂青絲白馬冶遊園〈一作盤〉能使行人駐馬看自矜陌上繁華盛不念閨中花鳥䦨花間陌上春將晚走馬鬬雞猶未返三時出望無消息一去那知行近逺桃李花開覆井欄朱樓落日捲簾看愁來欲奏相思曲抱得秦箏不忍彈
　　七夕
　　長安城中月如練家家此夜持針線仙裙玉佩空自知天上人間不相見長信深隂夜轉幽瑤堦金閣數螢流班姬此夕愁無限河漢三更看鬥牛
　　長門怨
　　君王寵初歇棄妾長門宮紫殿青苔滿髙樓明月空夜愁生枕席春意罷簾櫳泣盡無人問容華落鏡中
　　王家少婦〈一作古意〉
　　十五嫁王昌盈盈入〈一作出〉畫堂自矜〈一作憐〉年最少〈一作正小〉復倚壻為郎舞愛前谿緑歌憐子夜長閒來鬬百草度日不成〈一作能〉妝
　　岐王席觀妓〈一作盧女曲〉
　　二月春來半宮中〈一作王家〉日漸〈一作正〉長栁垂金屋煖花發〈一作覆〉玉樓香拂匝先臨鏡調笙更炙簧還將歌舞態〈一作盧女曲〉只擬〈一作夜夜〉奉君王
　　上巳
　　巳日帝城春傾都祓禊晨停車湏傍水奏樂要驚塵弱栁障行騎浮橋擁看人猶言日尚早更向九龍津〈一作神〉
　　贈涼州張都督
　　聞君為漢將虜騎罷〈一作不〉南侵出塞〈一作磧〉清沙漠還家拜羽林風霜臣節苦嵗月主恩深為語西河使知余〈一作君〉報國心
　　贈〈一作寄〉盧八象
　　客從巴水渡傳爾泝行舟是日風波霽髙堂雨半收青山滿蜀道緑水向荊州不作書相問誰能慰別愁
　　題潼關樓
　　客行逄雨霽歇馬上津樓山勢雄三輔關門扼九州川從陜路去河遶華隂流向晚登臨處風煙萬里愁
　　題沈隠侯八詠樓
　　梁日東陽守為樓望越中緑窗明月在青史古人空江靜聞山狖川長數塞鴻登臨白雲晚流恨此遺風
　　晚入汴水
　　昨晚南行楚今朝北沂河客愁能㡬日鄉路漸無多晴景揺津樹春風起棹歌長淮亦〈一作一〉巳盡寜復畏潮波
　　發錦沙村
　　北上途未半南行嵗巳䦨孤舟下建徳江水入新安海近山常雨谿深地早寒行行泊不可湏及子陵灘
　　送單于裴都䕶赴西河
　　征馬去〈一作出〉翩翩城秋月正圓單于莫近塞都䕶欲臨邊漢驛通煙火胡沙乏井泉功成湏獻㨗未必去經年
　　黃鶴樓
　　昔人巳乗白雲〈一雲作黃鶴〉去此〈一作茲〉地空餘〈一作留〉黃鶴樓黃鶴一去不復返白雲千載空悠悠晴川歴歴漢陽樹〈一作戍〉春〈一作芳〉草萋萋〈一作青青〉鸚鵡洲日暮鄉關何處是〈一作在〉煙波江上使人愁
　　行經華隂〈一作山〉
　　岧嶤太華俯咸京天外三𡶶削不成武帝祠前雲欲散仙人掌上雨初晴河山北枕秦關險驛樹西連漢畤平借問路傍名利客無如此處學長生
　　相逢行
　　妾年初二八家住洛橋頭玉戶臨馳道朱門近御溝使君何假問夫壻大長秋女弟新承寵諸兄近拜侯春生百子殿花發五城樓出入千門裏年年樂未休
　　遼西作〈一作關西行〉
　　燕郊芳嵗晚殘雪凍邊城四月青草合遼陽春水生胡人正牧馬漢將日徴兵露重寳刀濕沙虗金鼔鳴寒衣著已盡春服與誰〈一作誰與〉成寄語洛陽使為傳邊塞〈一作戍〉情
　　奉和許給事夜直簡諸公
　　西掖黃樞近東曹紫禁連地因才子拜人用省郎遷夜直千門靜河明萬象懸建章宵漏急閶闔曉鐘傳寵列貂蟬位恩深侍從年九重初起草五夜即成篇顧已無官次循涯但自憐逺陪蘭署作空此仰神仙
　　舟行入剡
　　鳴棹下東陽回舟入剡鄉青山行不盡緑水去何長地氣秋仍濕江風晚漸涼山梅猶作雨谿橘未知霜謝客文逾盛林公未可忘多慙越中好流恨閲時芳
　　澄水如鑑
　　聖賢將立喻上善貯情深潔白依全徳澄清有片心澆浮知不撓濫濁固難侵方寸懸髙鑑生涯詎陸沈對泉能自誡如鏡靜相臨亷慎傳家政流芳合古今
　　長干曲四首〈一作江南曲〉
　　君家何處住〈一作定何處〉妾住在橫塘停船暫借問或恐〈一作可〉是同鄉
　　家臨九江水來去九江側同是長幹人自小不相識下〈一作北〉渚多風浪蓮舟漸覺〈一作欲暫〉稀那能不相待獨自逆〈一作送〉潮歸
　　三江潮水急五湖風浪湧由來花性輕莫畏蓮舟重
　　維揚送友還蘓州
　　長安南下㡬程途得到邗溝弔緑蕪渚畔鱸魚舟上釣羨君歸老向東吳














　　御定全唐詩巻一百三十
　　欽定四庫全書
　　御定全唐詩巻一百三十一
　　祖詠
　　祖詠洛陽人登開元十二年進士第與王維友善詩一卷
　　古意二首
　　夫差日淫放舉國求妃嬪自謂得王寵代間無美人碧羅象〈一作蒙〉天閣坐輦乗芳春宮女數千騎常遊江水濵年深玉顔老時薄花妝新拭淚下金殿嬌多不顧身生前妬歌舞死後同灰塵塜墓令人哀哀於銅雀臺楚王竟何去獨自留巫山偏使世人見迢迢江漢〈一作水〉間駐舟春谿〈一作澤〉裏誓願拜靈顔夢寤覩神女金沙鳴珮環閒豓絶世姿令人氣力微含笑黙〈一作竟〉不語化作朝雲飛
　　渡淮河寄平一
　　天色混波濤岸隂匝村墅微微漢祖廟隠隠江陵渚雲
　　樹森巳重時明鬱相拒
　　歸汝墳山莊留別盧象
　　淹留嵗將宴久廢南山期舊業不見棄還山從此辭漚麻入南澗刈麥〈一作越楚〉向東菑對酒雞黍熟閉門風雪時非君一延首誰慰遙相思〈漚麻四句洪邁取為絶句〉
　　夕次圃田店
　　前路〈一作程〉入鄭郊尚經百餘里馬煩時欲歇客歸程未已落日桑柘隂遙村〈一作林〉煙火起西還不遑宿中夜渡涇水
　　田家即事
　　舊居東臯上左右俯荒村樵路前傍嶺田家遙對門歡娯始披拂愜意在郊原餘霽蕩川霧新秋仍晝昏攀條憩林麓引水開泉源稼穡豈雲倦桑麻今正繁方求靜者賞偶與潛夫論雞黍何必具吾心知道尊
　　扈從御宿池〈一本題作蘭峯題張中丞九臯〉
　　君王既廵狩輦道〈一作路〉入秦京逺樹低槍壘孤峯〈一作山〉入幔城寒疎清禁漏夜警羽林兵誰念迷方客長懐魏闕情
　　贈苗發員外〈一作李端詩〉
　　宿雨朝來歇空山天氣清盤雲雙鶴下隔水一蟬鳴古道黃花落平蕪赤燒生茂陵雖有病猶得伴君行
　　答王維留宿
　　四年不相見相見復何為握手言未畢卻令傷別離升堂還駐馬酌醴便呼兒語嘿自相對安用傍人知
　　長樂驛留別盧象裴總
　　朝來已握手宿別更傷心灞水行人渡〈一作絶〉商山驛路深故情君且足謫宦我難任直道皆如此誰能淚滿襟〈前四句洪邁取為絶句〉
　　送劉髙郵梲使入都
　　常聞積歸思昨夜又兼秋鄉路京華逺王程江水流呉歌喧兩岸楚客醉孤舟漸覺潮初上悽然多暮愁
　　宴呉王宅
　　呉王承國寵列第禁城東連夜徴詞客當春試舞童砌分池水岸牕度竹林風更待西園月金尊樂未終
　　觀華嶽
　　西入秦關口南瞻驛路連彩雲生闕下松樹到祠邊作鎮當官道雄都俯〈一作為雄控〉大川蓮〈一作危〉峯徑上處彷彿有神仙
　　泗上馮使君南樓作
　　井邑連淮泗南樓向晚過望灘沙鷺起尋岸浴童歌近海雲偏出兼秋雨更多明晨擬回棹鄉〈一作歸〉思恨風波
　　蘓氏別業
　　別業居幽處到來生隠心南山當戶牖灃水映園林屋〈一作竹〉覆經冬雪庭昏未夕隂寥寥人境外閒坐聼春禽
　　汝墳別業
　　失路農為業移家到汝墳獨愁常廢卷多病久離羣鳥雀垂牕栁虹霓出澗雲山中無外事樵唱有時聞
　　陸渾水亭
　　晝眺伊川曲〈一作水〉巖間霽色明淺沙平〈一作明〉有路流水漫無聲浴鳥沿波聚潛魚觸釣驚更憐春岸緑幽意〈一作興〉滿前楹
　　過鄭曲
　　路向榮川谷〈一作夕〉晴來望盡通細煙生水上圓月在舟中岸勢迷行客秋聲亂草蟲旅懐勞自慰淅淅有涼風
　　宿陳留李少府揆㕔
　　相知有叔〈一作李〉卿訟簡夜彌清旅泊〈一作宿〉倦愁臥堂空聞曙更風簾〈一作簷〉揺燭〈一作竹〉影秋雨帶蟲聲歸思那堪説悠悠限洛城〈中四句洪邁作絶句〉
　　題韓少府水亭
　　梅福幽棲處佳期不忘還鳥吟〈一作啼〉當戶竹花繞傍池山水氣侵堦冷松〈一作藤〉隂覆座閒寧知武陵趣宛在市朝間
　　題逺公經臺
　　蘭若無人到真僧出復稀苔侵行道席雲濕坐禪衣澗鼠縁香案山蟬噪竹扉世間長不見寧止暫忘歸
　　中峯居喜見苗發〈一作李端詩〉
　　自得中峰住深林亦閉闗經秋無客到入夜有僧還暗澗泉聲小荒岡樹影閒髙牕不可望星月滿空山
　　江南旅情
　　楚山不可極歸路但〈一作客自〉蕭條海色晴看雨江聲夜聼潮劒留南斗近書寄北風遙為報空潭橘無媒寄〈一作贈〉洛橋
　　泊揚子津〈一作岸〉
　　纔入維揚郡鄉關〈一作山〉此路〈一作地〉遙林藏〈一作殘〉初過〈一作霽〉雨風退欲歸潮江火明沙岸雲帆礙浦橋客衣今日〈一作正〉薄寒氣〈一作夜〉近〈一作昨〉來饒
　　晚泊金陵水亭
　　江亭當廢國秋景倍蕭騷夕照明殘壘寒潮漲古濠就田看鶴大隔水見僧髙無限前朝事醒吟易覺勞
　　七夕
　　閨女求天女更闌意未䦨玉庭開粉席羅袖捧金盤向月穿鍼易臨風整線難不知誰得巧明旦試相看
　　望薊門
　　燕臺一望〈一作去〉客心驚簫鼔喧喧漢將營萬里寒光生積雪三邊曙色動危〈一作行〉旌沙場烽火連胡月海畔雲山擁薊城少小雖非投筆吏論功還欲請長纓
　　家園夜坐寄郭微
　　前堦微雨歇開戸散窺林月出夜方淺水涼池更深餘風生竹樹清露薄衣襟遇物遂遙歎懐人滋逺心依稀成夢想影響絶徽音誰念窮居者明時嗟陸沈
　　酬汴州李別駕贈
　　秋風多客思行旅厭艱辛自洛非才子遊梁得主人文章叅末議榮賤豈同倫歎逝逄三演〈一作世同王衍〉懐賢憶四〈一作法〉真情因恩舊好契託死生親所媿能投贈清言益潤身
　　清明宴司勲劉郎中別業
　　田家復近臣行樂不違〈一作遺〉親霽日園林好清明煙火新以文長㑹友唯徳自成鄰池照牕隂晚杯香藥味春簷前花覆地竹外鳥窺人何必桃源裏深居作隠淪
　　汝墳秋同仙州王長史翰聞百舌鳥
　　秋天聞好鳥驚起出簾帷卻念殊方月能鳴巳後時遷喬誠可早出谷此何遲顧影慙無對懐羣空〈一作増〉所思淒涼嵗欲晚蕭索燕〈一作路〉將辭留聼未終曲彌令心獨悲髙飛慿力致巧囀任天姿返覆知而靜間關㫁若遺花繁上林〈一作苑〉路霜落汝川湄且長凌風翮乗春自有期
　　送丘為下第
　　滄江一身客獻賦空十年明主豈能好今人誰舉賢國門稅征駕旅食謀歸旋皦日媚春水緑蘋香客船無媒既不達予亦思歸田
　　贈苗發員外
　　朱戶敞髙扉青槐礙落暉八龍乗慶重三虎遞〈一作地〉朝歸坐竹人聲絶橫琴鳥語稀花慙潘岳貌年稱老萊衣葉暗朱櫻熟絲長粉蝶飛應憐魯儒賤空與故山違
　　寄王長史
　　汝潁俱宿好徃來託層巒終日何寂寞繞籬生蕙蘭
　　別怨
　　送別到中流秋船倚渡頭相看尚不逺未可即回舟
　　終南望餘雪〈有司試此題詠賦四句即納或詰之曰意盡〉
　　終南隂嶺秀積雪浮雲端林表明霽色城中增暮寒
　　句
　　不知疊嶂夜來雨清曉石楠花亂流





　　御定全唐詩巻一百三十一
<集部,總集類,御定全唐詩>
　　欽定四庫全書
　　御定全唐詩巻一百三十二
　　李頎
　　李頎東川人家於潁陽擢開元十三年進士第官新鄉尉集一卷今編詩三卷
　　湘夫人
　　九嶷日巳暮三湘雲復愁窅靄羅袂色潺湲江水流佳期來北渚捐佩〈一作玦〉在芳洲
　　塞下曲
　　黃雲雁門郡日暮風沙裏千騎黑貂裘皆稱羽林子金笳吹朔雪鐵馬嘶雲水帳下飲蒲萄平生寸心是
　　古塞下曲
　　行人朝走馬直指薊城傍薊城通漠北萬里別吾鄉海上千烽火沙中百戰場軍書發上郡春色度河陽褭褭漢宮栁青青胡地桑琵琶出塞曲橫笛㫁君腸
　　漁父歌
　　白首何老人蓑笠蔽其身避世長不仕釣魚清江濵浦沙明濯足山月靜垂綸寓宿湍與瀨行歌秋復春持竿〈一作橈〉湘岸竹爇火蘆洲薪緑水飯香稻青荷包紫鱗於中還自樂所欲全吾真而笑獨醒者臨流多苦辛
　　東京〈一作郊〉寄萬楚
　　濩落久無用隠身甘採薇仍聞薄宦者還事田家衣潁水日夜流故人相見稀春山不可望黃鳥東南飛濯足豈長往一樽聊可依〈一作持〉瞭然潭上月適我胷中機在昔同門友如今出處非優遊白虎殿偃息〈一作出入〉青瑣闈且〈一作日〉有薦君表當看攜手歸寄書不待〈一作代〉面蘭空芳菲
　　寄焦鍊師
　　得道凡百嵗燒丹惟一身悠悠孤峰頂日見三花春白鶴翠微裏黃精幽澗濵始知世上客不及山中人仙境若在夢朝雲如可親何由覩顔色揮手謝風塵
　　望鳴臯山白雲寄洛陽盧主簿
　　飲馬伊水中白雲鳴臯上氛氳山絶頂行子時一望照日龍虎姿攢空氷雪狀嵡嵸殊未巳崚嶒忽相向皎皎橫緑林霏霏澹青嶂逺映村更失孤髙鶴來傍勝氣欣有逢仙遊且難訪故人吏京劇每事多閒放室畫峨睂峯心格〈一揺〉作洞庭浪惜哉清興裏不見子所尚
　　寄萬齊融
　　名髙不擇仕委世隨虛舟小邑常歎屈故鄉行可遊青楓半村戶香稻盈田疇為政日清淨何人同海鷗揺巾北林夕把菊東山秋對酒池雲〈一作風〉滿向家湖水流岸隂止鳴鵠山色映潛虬靡靡俗中理蕭蕭川上幽昔年至呉〈一作東〉郡常隠臨〈一作憶臥〉江樓我有一書札因之芳杜洲
　　贈張旭
　　張公性嗜酒豁達無所營皓首窮草𨽻時稱太湖精露頂㨿胡牀長呌三五聲興來灑素壁揮筆如流星下舍風蕭條寒草滿戶庭問家何所有生事如浮萍左手持蟹螯右手執丹經瞪目視霄漢不知醉與醒諸賔且方坐旭日臨東城荷葉裹江魚白甌貯香秔微祿心不屑放神於八紘時人不識者即是安期生
　　贈蘇明府
　　蘇君年㡬許狀貌如玉童采藥傍梁宋共言隨日翁常辭小縣宰一徃東山東不復有家室悠悠人世中子孫皆老死相識悲轉蓬髮白還更黑身輕行若風汎然無所繫心與孤雲同出入雖〈一作唯〉一杖〈一作枝〉安然知始終願聞素女事去采山花叢誘我為弟子逍遙尋葛洪
　　登首陽山謁夷齊廟
　　古人已不見喬木竟誰過寂寞首陽山白雲空復多蒼苔歸地骨皓首採薇歌畢命無怨色成仁其若何我來入遺廟時候微清〈一作辨淳〉和落日弔山鬼回風吹女蘿石崖向〈一作門正〉西豁引領望黃河千里一飛鳥孤光東逝波驅車層城路惆悵此巖阿
　　謁張果先生
　　先生穀神者甲子焉能計自説軒轅師於今㡬千嵗寓遊城郭裏浪跡希夷際應物雲無心逄時舟不繫餐霞斷火粒野服兼荷製白雪淨肌膚青松〈一作春〉養身世韜精殊豹隠鍊骨〈一作質〉同蟬蛻忽去不知誰偶來寧有契二儀齊夀考六合隨〈一作同〉休憩彭聃猶嬰孩松期且微細嘗聞穆天子更憶漢皇帝親屈萬乗尊將窮四海裔車徒徧草木錦帛招談説八駿空往還三山轉虧蔽吾君感至徳𤣥老欣來詣受籙金殿開清齋玉堂閉笙歌迎拜首羽帳崇嚴衛禁栁垂香鑪宮花拂仙袂祈年寳祚廣致福蒼生恵何必待龍髯鼎成方取濟
　　光上座廊下衆山五韻
　　名嶽在廡下〈一作廊〉吾師居一牀每聞楞伽經只對清翠光百穀聚雪色莓苔侵屋樑氣盤古壁轉勢引幽堦長願遊薜葉下日見金鑪香
　　九月九日劉十八東堂集
　　風俗尚九日此情安可忘菊花辟惡酒湯餅茱茰香雲入授衣假風吹閒宇涼主人盡歡意林景晝微茫清切晚砧動東西歸鳥行淹留悵為別日醉秋雲光
　　宋少府東谿泛舟
　　登岸還入舟水禽驚笑語晚葉低衆色濕雲帶殘〈一作繁〉暑落日乗醉歸溪流復㡬許
　　與諸公遊濟瀆泛舟
　　濟水出王屋其源來不窮洑泉數眼沸平地流清通皇帝崇祀典詔書視三公分官禱靈廟奠璧瀋河宮神應每如荅松篁氣蔥蘢蒼螭送飛雨赤鯉噴迴風灑酒布瑤席吹簫下玉童𤣥㝠掌隂事祝史告年豐百穀趨潭底三光懸鏡中淺深露沙石蘋藻生虛空晚景臨汎美亭臯輕靄紅晴山傍舟楫白鷺驚絲桐我本家潁北開〈一作出〉門見維嵩焉知松峰外又〈一作猶〉有天壇東左手正接䍦浩歌眄青穹夷猶傲清吏偃仰狎漁翁對此川上閒非君誰與同霜凝逺村渚月淨蒹葭叢茲境信難遇為歡殊未終淹留悵言別煙嶼夕微濛
　　送綦母三謁房給事
　　夫子大名下家無鍾石儲惜哉湖海上曾校蓬萊書外物非本意此生空澹如所思但乗興逺適唯單車髙道時坎坷故交願吹噓徒言青瑣闥不愛承明廬百里人戶滿片言爭訟疎手持蓮花經目送飛鳥餘晚景南路別炎雲中伏初此行儻不遂歸食蘆洲魚
　　送劉四
　　愛君少岐嶷髙視白雲鄉九嵗能屬文謁帝遊明光奉詔赤墀下拜為童子郎爾來屢遷易三度尉洛陽洛陽十二門官寺鬱相望青槐羅四面淥水貫中央聼訟破秋毫應物利干將辭滿如脫屣立言無否臧嵗暮風雪暗秦中川路長行人飲臘酒立馬帶晨霜生事豈湏問故園寒草荒從今署右職莫笑在農桑
　　送裵騰
　　養徳為衆許森然此丈夫放情白雲外爽氣連虬鬚衡鏡合知子公心誰謂無還令不得意單馬遂長驅桑野蠶忙時憐君久踟躕新晴荷卷葉孟夏雉將雛令弟為縣尹髙城汾水隅相將薄領閒倚望恆峰孤香露圑〈一作〉百草紫梨分萬株歸來授衣假莫使故園蕪
　　送司農崔丞
　　黃鸝鳴官寺香草色未已同時皆省郎而我獨留此維監太倉粟常對府小史清隂羅廣庭政事如流水奉使往長安今承朝野歡宰臣應記識明主必遷官塞外貔將虎池中鴛與鸞詞人洞簫賦公子鵕䴊冠邑里春方晚昆明花欲闌行行取髙位當使路傍看
　　送崔侍御赴京
　　緑槐䕃長路駿馬垂青絲柱史謁承明翩翩將有期千官大朝日奏事臨赤墀肅肅儀仗裏風生鷹隼姿一從登甲科三拜皆憲司按俗又如此為郎何太遲送君暮春月花落城南陲惜別醉芳草前山勞夢思
　　春送從叔遊㐮陽
　　言別恨非一棄置我宗英向用五經笥今為千里行裹糧顧庭草羸馬詰朝鳴斗酒對寒食雜花宜晚晴春衣采洲路夜飲南陽城客夢峴山曉漁歌江水清楚俗少相知逺遊難稱情同人應館縠刺史在郊迎只合侍丹扆翻令辭上京時方春欲暮歎息向流鶯
　　贈別髙三十五
　　五十無産業心輕百萬資屠酤亦與羣不問君是誰飲酒或垂釣狂歌兼詠詩焉知漢髙士莫識越鴟夷寄跡棲霞山蓬頭睢水湄忽然辟命下衆謂趨丹墀沐浴著賜衣西來馬行遲能令相府重且有圅闗期僶俛從寸祿舊遊梁宋時皤皤邑中叟相候鬢如絲官舍栁林靜河梁杏葉滋摘芳雲景宴把手秋蟬悲小縣情未愜折腰君莫辭吾觀主〈一作聖〉人意不久召京師
　　崔五宅送劉跂入京
　　行人惜寸景繫馬暫留歡昨日辭小沛何時到長安鄉中飲酒禮客裏行路難清洛雲鴻度故闗風日寒維將道可樂不念身無官生事東山逺田園芳嵗䦨東歸余謝病西去子加餐宗伯非徒爾明時正可干躬耕守貧賤失計在林端宿昔奉顔色慙無雙玉盤
　　送馬録事赴永陽〈一作嘉〉
　　子為郡從事主印清淮邊談笑一州裏從容羣吏先手持三尺令遣決如流泉太守既相許諸公誰不然孤城連海樹萬室帶山煙春日谿湖淨芳洲葭菼連炊秔蟹螯熟下筯鱸魚鮮野鶴宿簷際楚雲飛面前聼歌送離曲且駐木蘭船贈爾八行字當聞佳政傳
　　臨別送張諲入蜀
　　出門便為客惘然悲徒御四海維一身茫茫欲何去經山復歴水百恨將千慮劒閣望〈一作送〉梁州是君斷腸處孤雲傷客心落日感君深夢裏蒹葭渚〈一作慕江畔〉天邊橘柚林蜀江流不測蜀路險難尋木有相思號猿多愁苦音莫向愚山隠愚山地非近故鄉可歸來眼見芳菲盡
　　送王昌齡
　　漕水東去逺送君多暮情淹留野寺出向背孤山明前望數千里中無蒲稗生夕陽滿舟檝但愛微波清舉酒林月上觧衣沙鳥鳴夜來蓮花界夢裏金陵城歎息此離別悠悠江海行
　　留別王盧二拾遺
　　此別不可道此心當報誰春風灞水上飲馬桃花時誤作好文士只令遊宦遲留書下朝客我有故山期
　　贈別穆元林
　　貳職久辭〈一作九載〉滿藏名三十年丹墀策頻獻白首官不遷明主日徴士吏曹何忽賢空懷濟世業欲棹滄浪船舉酒洛門外送君春海邊彼鄉有令弟小邑試烹鮮轉浦雲壑媚涉江花島連緑芳暗楚水白鳥飛吳煙贈贐亦奚貴流亂期早旋金閨㑹通籍生事豈徒然
　　不調歸東川別業
　　寸祿言可取託身將見遺慙無匹夫志悔與名山辭紱冕謝知已林園多後時葛巾方濯足蔬食但垂帷十室對河岸漁樵祗在茲青郊香杜若白水映茅茨晝景徹雲樹夕隂澄古〈一作石〉逵渚花獨開晚田鶴靜飛遲且復樂生事前賢為我師清歌聊鼔楫永日望佳期
　　晚歸東園
　　出郭喜見山東行亦未逺夕陽帶歸路〈一作鷺〉靄靄秋稼晚樵者乗霽歸野夫〈一作人〉及星飯請謝朱輪客垂竿不復返
　　龍門西𡶶曉望劉十八不至
　　春臺臨永路跂足望行子片片雲觸峯離離鳥渡水叢林逺山上霽景〈一作色〉雜花裏不見攜手人下山采緑芷
　　裴尹東溪別業
　　公才〈一作朝〉廊廟器官亞河南守別墅臨都門驚湍激前後舊交與羣從十日一攜手幅巾望寒山長嘯對髙栁清歡信可尚散吏亦何有岸雪清城隂水光逺〈一作揺〉林首閒觀野人筏或飲川上酒幽雲澹徘徊白鷺飛左右庭竹垂臥內村煙隔南阜始知物外情簪紱同芻狗
　　無盡上人東林禪居
　　草堂每多暇時謁山僧門所對但羣木終朝無一言我心愛流水此地臨清源含吐山上日蔽虧松〈一作雲〉外村孤峯隔身世百衲老寒暄禪戶積朝雪花龕來暮猿顧余守耕稼十載隠田園蘿篠慰舂汲巖潭恣討論洩雲豈知限至道莫探元且願啟闗鎻〈一作籥〉於焉微尚存
　　題綦母校書別業
　　常稱掛冠吏昨日歸滄洲行客暮帆逺主人庭樹秋豈伊問〈一作得〉天命但欲為山遊萬物我何有白雲空自幽蕭條江海上日夕見丹丘生事非〈一作本〉漁釣賞心隨去留惜哉曠微月欲濟無輕舟倐忽令人老相思河水流
　　題盧道士房
　　秋砧響落木共坐茅君家惟見兩童子林前汲井華空壇靜白日神鼎飛丹砂麈尾拂霜草金鈴揺霽霞上章人世隔看奕桐隂斜稽首問仙要黃精堪餌花
　　題神力師院
　　大師神傑貌五嶽森禪房堅持日月珠豁見滄江長隨病㧞諸苦致身如法王階庭藥草徧飯食天花香樹色向髙閣晝隂橫半墻每聞第一義心淨琉璃光
　　題僧房雙桐
　　青桐雙拂日傍帶凌霄花緑葉傳僧磬清隂潤井華誰能事音律焦尾蔡邕家
　　粲公院各賦一物得初荷
　　微風和衆草大〈一作木〉葉長圓隂晴露珠共〈一作垂〉合夕陽花映深從來不著水清淨本因心
　　李兵曹壁畫山水各賦得桂水帆
　　片帆浮〈一作在〉桂水落日天涯時飛鳥看共度閑雲相與遲長波無曉夜泛泛欲何之
　　題合歡
　　開花復巻葉豓眼又驚心蝶遶西枝露風披東幹隂黃衫漂細蘂時拂女郎砧

　　御定全唐詩巻一百三十二
　　欽定四庫全書
　　御定全唐詩巻一百三十三
　　李頎
　　古從軍行
　　白日登山望烽火黃昏飲馬傍交河行人刁斗風沙暗公主琵琶幽怨多野雲萬里無城郭雨雪紛紛連大漠胡鴈哀鳴夜夜飛胡兒眼淚雙雙落聞道玉門猶被遮應將性命逐輕車年年戰骨埋荒外空見蒲桃入漢家
　　行路難
　　漢家名臣楊徳祖四代五公享茅土父子兄弟綰銀黃躍馬鳴珂朝建章火浣單衣繡方領茱茰錦帶玉盤嚢賔客填街復滿座〈一作堂〉片言出口生輝光世人逐勢爭奔走瀝膽隳肝惟恐後當時一顧登青雲自謂生死長隨君一朝謝病還鄉里窮巷蒼苔絶知巳秋風落葉閉重門昨日論交竟誰是薄俗嗟嗟難重陳深山麋鹿可為鄰魯連所以蹈東海古往今來稱達人
　　緩歌行
　　小來託身攀貴遊傾財破産無所憂暮擬〈一作夜〉經過石渠署朝將出入銅龍樓結交杜陵輕薄子謂言可生復可死一沈一浮㑹有時棄我翻然如脫屣男兒立身湏自強十年閉戶潁水陽業就功成見明主擊鐘鼎食坐華堂二八蛾睂梳墮馬美酒清歌曲房下文昌宮中賜錦衣長安陌上退朝歸五陵〈一作侯〉賔從莫敢視三省官僚揖者稀早知今日讀書是悔作從前任〈一作來狂〉俠非〈一作兒〉
　　琴歌
　　主人有酒歡今夕請奏鳴琴廣陵客月照城頭烏半飛霜淒萬樹風入衣銅鑪華燭燭增輝初彈淥水後楚妃一聲已動物皆靜四座無言星欲稀清淮奉使千餘里敢告雲山從此始
　　放歌行荅從弟墨卿
　　小來好文恥學武世上功名不觧取雖沾寸祿已後時kao徒欲出身事明主柏梁賦詩不及宴長楸走馬誰相數斂跡俛睂心自甘髙歌擊節聲半苦由是蹉跎一老夫養雞牧豕東城隅空歌漢代蕭相國肯事霍家馮子都徒爾當年聲籍籍濫作詞林兩京客故人斗酒安陵橋黃鳥春風洛陽陌吾家令弟才不羈五言破的人共推興來逸氣如濤湧千里長江歸海時別離短景何蕭索佳句相思能間作舉頭遙望魯陽山木葉紛紛向人落
　　王母歌
　　武皇齋戒承華殿端拱湏臾王母見霓旌照耀麒麟車羽葢淋漓孔雀扇手指交梨遣帝食可以長生臨㝢縣頭上復〈一作上元頭〉戴九星冠總領玉童坐南靣欲聞要言今告汝帝乃焚香請此語若能錬魄去三屍後當見我天皇所顧謂侍女董雙成酒䦨可奏雲和笙紅霞白日儼不動七龍五鳯紛相迎惜哉志驕神不悅歎息馬蹄與車轍複道歌鐘杳將暮深宮桃李花〈一作飛〉成雪為〈一作但〉看青玊五枝燈蟠螭吐火〈一作火盡〉光欲〈一作已〉絶
　　鮫人歌
　　鮫人潛織水底居側身上下隨遊〈一作龍〉魚輕綃文綵不可識夜夜澄波連〈一作流〉月色有時寄宿來城市海島青㝠無極已泣珠報恩君莫辭今年相見明年期始知萬族無不有百尺深泉架戶牖鳥沒空山誰復望一望雲濤堪白首
　　夏宴張兵曹東堂
　　重林華屋堪避暑況乃烹鮮㑹佳客主人三十朝大夫滿座森然見矛㦸北𥦗臥簟連心花竹裏蟬鳴西日斜羽扇揺風卻珠汗玊盆貯水割甘𤓰雲峰峨峨自氷雪坐對芳樽不知熱醉來但掛葛巾眠莫道明朝有離別
　　同張員外諲詶答之作
　　洛中髙士日沈㝠手自灌園方帶經王湛牀頭見周易長康傳裏好丹青鶡冠葛屨無名位博奕賦詩聊遣意清言只到衞家兒用筆能誇鍾太尉東籬二月種蘭蓀窮巷人稀鳥雀喧聞道郎官問生事肯令鬢髮老柴門
　　欲之新鄉答崔顥綦母潛
　　數年作吏家屢空誰道黑頭成老翁男兒在世無産業行子出門如轉蓬吾屬交歡此何夕南家𢷬衣動歸客銅鑪將炙相歡飲星宿縱橫露華白寒風巻葉度滹沱飛雪布〈一作覆〉地悲峨峨孤城日落見棲鳥馬上時聞漁者歌明朝東路把君手臘日辭君期嵗首自知寂寞無去思敢望縣人致牛酒
　　答髙三十五留別便呈於十一
　　累薦賢良皆不就家近陳留訪耆舊韓康雖復在人間王霸終思隠巖竇清冷池水灌園蔬萬物滄江心澹如妻子歡同五株栁雲山老〈一作元〉對一牀書昨日公車見三事明君賜衣遣為吏懐章不使郡邸驚待詔初從闕庭至散誕由來自不羈低頭授職爾何為故園壁掛烏紗帽官舍陳生白接䍦寄書寂寂於陵子蓬蒿沒身胡不仕藜羮被褐環堵中嵗晚將貽故人恥
　　送康洽入京進樂府歌
　　識子十年何不遇只愛歡遊兩京路朝吟左氏嬌女篇夜誦相如美人賦長安春物舊相宜小苑蒲萄花滿枝栁色偏濃九華殿鶯聲醉殺五陵兒曵裾此日從何所中貴由來盡相許白裌春衫仙吏贈烏皮隠幾臺郎與新詩樂府唱堪愁御妓應傳鳷鵲樓西上雖因長公主終湏一見曲陵〈一作陽〉侯
　　送劉十〈一作劉十一〉
　　三十不官亦不娶時人焉識道髙下房中唯有老氏經櫪上空餘少遊馬徃來嵩華與圅秦放歌一曲前山春西林獨鶴引閒歩南澗飛泉清角巾前年上書不得意歸臥東𥦗兀然醉諸兄相繼掌青史第五之名齊驃騎烹葵摘果告我行落日夏雲縱復橫聞道謝安掩口笑知君不免為蒼生
　　送王道士還山
　　嵩陽道士餐柏實居處三花對石室心窮伏火陽精丹口誦淮王萬畢術自言神訣不可求我師聞之𤣥圃遊出入彤庭佩金印承恩赫赫如王侯雙𡶶樹下曾受業應傳肘後長生法吾聞仙地多後身安知不是具茨人玉膏清泠瀑泉水白雲谿中日方此從今不見數十年鬢髮顔容只如是先生捨我欲何歸竹杖黃裳登翠微當有巖前白蝙蝠迎君日暮雙來飛
　　別梁鍠
　　梁生倜儻心不羈途窮氣葢長安兒回頭轉盼似鵰鶚有志飛鳴人豈知雖雲四十無祿位曾與大軍掌書記抗辭請刃誅部曲作色論兵犯二帥一言不合龍頟侯擊劒拂衣從此棄朝朝飲酒黃公壚脫帽露頂爭叫呼庭中犢鼻昔嘗掛懐裏琅玕今在無時人見子多落魄共笑狂歌非逺圗忽然遣躍紫騮馬還是昻藏一丈夫洛陽城頭曉霜白層氷峨峨滿川澤但聞行路吟新詩不歎舉家無擔石莫言貧賤長可欺覆簣成山當有時莫言富貴長可託木槿朝看暮還落不見古時塞上翁倚伏由來任天作去去滄波勿復陳五湖三江愁殺人
　　送從弟遊江淮兼謁鄱陽劉太守
　　都門栁色朝朝新念爾今為江上人穆陵關帶清風逺彭蠡湖連芳草春泊舟借問西林寺曉聼猿聲在山翠潯陽北望鴻鴈回湓水東流客心醉湏知聖代舉賢良不使遺才滯一方應見鄱陽虎符守思歸共指白雲鄉
　　雙筍歌送李回兼呈劉四
　　並抽新筍色漸緑迥出空林雙碧玉春風解籜雨潤根一枝半葉清露痕為君當靣拂雲日孤生四逺何足論再三抱此悵為別嵩洛故人與之説
　　送劉四赴夏縣
　　九霄特立紅鸞姿萬仞孤生玉樹枝劉侯致身能若此天骨自然多歎美聲名播揚二十年足下長途㡬千里舉世皆親丞相閣我心獨愛伊川水脫畧勢利猶埃塵嘯傲時人而已矣新詩數嵗即文雄上書昔召蓬萊宮明主拜官麒麟閣光車駿馬看玉童髙人徃來廬山逺隠士徃來張長公扶南甘蔗甜如蜜雜以荔枝龍州橘赤縣繁詞滿劇曹白雲孤峯暉永日朝持手板望飛鳥暮誦楞伽對空室一朝出宰汾河間明府下車人吏閒端坐訟庭更無事開〈一作閑〉門咫尺巫咸山男耕女織蒙恵化麥熟雞鳴長秋稼明年九府議功時五辟三徴當在茲聞道桐鄉有遺老邑中還欲置生祠
　　少室雪晴送王寧
　　少室衆峯㡬峰別一峰晴見一峰雪隔城半山連青松素色峨峨千萬重過景斜臨不可道白雲欲盡難為容行人與我翫幽境北風切切吹衣冷惜別浮橋駐馬時舉頭試望南山嶺
　　送陳章甫
　　四月南風大麥黃棗花未落桐隂長青山朝別暮還見嘶馬出門思舊鄉陳侯立身何坦蕩虬鬚虎睂仍大顙腹中貯書一萬卷不肯低頭在草莾東門酤酒飲我曹心輕萬事皆〈一作如〉鴻毛醉臥不知白日暮有時空望孤雲髙長河浪頭連天黑津口〈一作吏〉停舟渡不得鄭國遊人未及家洛陽行子空歎息聞道故林相識多罷官昨日今如何
　　聼安萬善吹觱篥歌
　　南山截竹為觱篥此樂本自⻱茲出流傳漢地曲轉竒涼州胡人為我吹傍鄰聞者多歎息逺客思鄉皆淚垂世人觧聼不觧賞長颷風中自來徃枯桑老柏寒颼飀九雛鳴鳯亂啾啾龍吟虎嘯一時發萬籟百泉相與秋忽然更作漁陽摻黃雲蕭條白日暗變調如聞楊栁春上林繁花照眼新嵗夜髙堂列明燭美酒一杯聲一曲
　　魏倉曹東堂檉樹
　　愛君雙檉一樹竒千葉齊生萬葉垂長頭拂石帶煙雨獨立空山人莫知攢青蓄翠隂滿屋紫穂紅英曾㫁目洛陽墨客遊雲間若到麻源第三谷
　　照公院雙橙
　　種橙夾堦生得地細葉隔簾見雙翠抽條向長未及肩泉水遶根日三四青青何必楚人家帶雨凝煙新著花永願香爐灑甘露夕陽時映東枝斜南庭黃竹爾不敵借問何時堪掛錫
　　愛敬寺古藤歌
　　古藤池水盤樹根左攫右拏龍虎蹲橫空直上相陵突丰茸離纚若無骨風雷霹靂連黑枝人言其下藏妖魑空庭落葉乍開合十月苦寒常倒垂憶昨花飛滿空殿密葉吹香飯僧遍南堦雙桐一百尺相與年年老霜霰崔五六圗屏風各賦一物得烏孫佩刀
　　烏孫腰間佩兩刀刃可吹毛錦為帶握中枕宿穹廬室馬上割飛蠮螉塞執之魍魎誰能前氣凜清風沙漠邊磨用隂山一片石洗將胡地獨流泉主人屏風寫竒狀鐵鞘金鐶儼相向回頭瞪目時一看使予心在江湖上
　　古意
　　男兒事長征少〈一作生〉小〈一作作〉幽燕客賭勝馬蹄下由來輕七尺殺人莫敢前鬚如蝟毛磔黃雲隴底白雪飛未得報恩不能〈一作得〉歸遼東小婦年十五慣彈琵琶觧歌舞今〈一作合〉為羗笛出塞聲使我三軍淚如雨
　　采蓮〈一作放歌行〉
　　越溪女越溪蓮齊菡萏雙嬋娟嬉遊向何處採摘且同船浩唱發容與清波生漪漣時逢島嶼泊㡬伴鴛鴦眠襟袖既盈溢馨香亦相傳薄暮歸去來薴羅生碧煙
　　雜興
　　沈沈牛渚磯舊説多靈怪行人夜秉生犀燭洞照洪深闢滂湃乘車駕馬徃復旋赤紱朱冠何偉然波驚海若潛幽石龍抱鬍髯臥黑泉水濵丈人曾有語物或惡之當害汝武昌妖夢果為災百代英威埋鬼府青青蘭艾本殊香察見泉魚固不祥濟水自清河自濁周公大聖接輿狂千年魑魅逢華表九日茱茰作佩嚢善惡死生齊一貫祗應斗酒任蒼蒼
　　絶纓歌
　　楚王宴客章華臺章華美人善歌舞玉顔豓豓空相向滿堂目成不得語紅燭滅芳酒䦨羅衣半醉春夜寒絶纓觧帶一為歡君王赦過不之罪暗中珠翠鳴珊珊寧愛賢不愛色青娥買死誰能識果卻一〈一作三〉軍全社稷鄭櫻桃歌〈石季龍寵惑優僮鄭櫻桃而殺妻郭氏更納清河崔氏櫻桃又譖而殺之櫻桃美麗擅寵宮掖樂府由是有鄭櫻桃歌〉
　　石季龍僭天祿擅雄豪美人姓鄭名櫻桃櫻桃美顔香且澤娥娥侍寢専宮掖後庭卷衣三萬人翠睂清鏡不得親宮軍女騎一千匹繁花照耀漳河春織成花映紅綸巾〈季龍以女騎一千為鹵薄皆著紫綸巾五文織成鞾〉紅旗掣曵鹵簿新鳴鼙走馬接飛鳥銅䭾瑟瑟隨去塵鳯陽重門如意館百尺金梯倚銀漢自言富貴不可量女為公主男為王赤花雙簟珊瑚牀盤龍斗帳琥珀光淫昏偽位神所惡滅石者陵終不悟鄴城蒼蒼白露微世事〈一作浮世〉翻覆黃雲飛
　　送劉昱
　　八月寒葦花秋江浪頭白北風吹五兩誰是潯陽客鸕鷀山頭微雨晴揚州郭裏暮潮生行人夜宿金陵渚試聼沙邊有〈一作南〉鴈聲
　　送郝判官
　　楚城木葉落夏口青山遍〈一作轉〉鴻雁向南時君乘使者傳楓林帶水驛夜火明山縣千里送行人蔡州如眼見江連清漢東逶迤遙望荊雲相蔽虧應問襄陽舊風俗為余騎馬習家池
　　送劉方平
　　綺紈遊上國多作少年行二十工詞賦惟君著美名童顔且白晳佩徳如瑤瓊荀氏風流盛胡家公子清有才不偶誰之過肯即藏鋒事髙臥洛陽草色猶自春遊子東歸喜拜親漳水橋頭值鳴鴈朝歌縣北少行人別離斗酒心相許落日青郊半微雨請君騎馬望西陵為我殷勤弔魏武
　　聼董大彈胡笳聲兼寄語弄房給事〈一本題作聼董庭蘭彈琴兼寄房給事〉
　　蔡女昔造胡笳聲一彈一十有八拍胡人落淚沾〈一作向〉邊草漢使斷腸對歸客古戍蒼蒼烽火寒大荒沈沈飛雪白先拂商後角羽四郊秋葉驚摵摵董夫子通神明深山〈一作松〉竊聼來妖精調遲更速皆應手將徃復旋如有情空山百鳥散還合萬里浮〈一作孤〉雲隂且晴嘶酸雛鴈失羣夜斷絶胡兒戀母聲川為淨其波鳥亦罷其鳴烏孫部落家鄉逺邏娑沙塵哀怨生幽音變調忽飄灑長風吹林雨墮瓦迸泉颯颯飛木末野鹿呦呦走堂下長安城連東掖垣鳳凰池對青瑣門髙才脫畧名與利日夕望君抱琴至
　　彈棊歌
　　崔侯善彈棊巧妙盡於此藍田美玉清如砥白黑相分十二子聨翩百中皆造微魏文手巾不足比縁邊度隴未可嘉鳥跂星懸危〈一作正〉復斜迴颷轉指速飛電拂四取五旋風花〈一作拂取四五如旋花〉坐中〈一作上〉齊聲稱絶藝仙人六博何能〈一作曾〉繼一別常山道路遙為余更作三五〈一作兩〉勢
　　送山隂姚丞攜妓之任兼寄蘇少府
　　東風香草路南客心容與白晳呉王孫青蛾栁家女都門數騎出河口片帆舉夜簟眠橘洲春衫傍楓嶼山隂政簡甚從容到罷惟求物外蹤落日花邊剡溪水晴煙竹裏㑹稽峰才子風流蘇伯玉同官曉暮應相逐加飡共愛鱸魚肥醒酒仍憐甘蔗熟知君練思本清新季子如今得為鄰他日知尋始寧墅題詩早晚寄西人









　　御定全唐詩巻一百三十三
　　欽定四庫全書
　　御定全唐詩巻一百三十四
　　李頎
　　塞下曲
　　少年學騎射勇冠并州兒直愛出身早邊功沙漠垂戎鞭腰下插羗笛雪中吹膂力今應盡將軍猶未知
　　寄鏡湖朱處士
　　澄霽晚流闊微風吹緑蘋鱗鱗逺峰見淡淡平湖春芳草日堪把白雲心所親何時可為樂夢裏東山人
　　宴陳十六樓〈樓枕金谷〉
　　西樓對金谷此地古人心白日落庭內黃花生澗隂四鄰見疎木萬井度寒砧石上題詩處千年留至今
　　送相里造入京
　　子月過秦正寒雲覆洛城嗟君未得志猶作苦辛行煖酒嫌衣薄瞻風候雨晴春官含笑待驅馬速前程
　　[[#{{{1}}}|{{{1}}}]]
　　夜夢還京北鄉心恨𢷬衣朝逢入秦使走馬喚君歸驛路清霜下關門黃葉稀還家應信宿看子速如飛
　　送綦毋三寺中賦得紗燈
　　禪室吐香燼輕紗籠翠煙長繩掛青竹百尺垂紅蓮熠爚衆星下玲瓏雙塔前含光待明發此別豈徒然
　　送人尉閩中
　　可歎芳菲日分為萬里情閻門折垂栁御苑聼殘鶯海戍通閩邑江航過楚城客心君莫問春草是王程
　　送人歸沔南
　　梅花今正發失路復何如舊國雲山在新年風景餘春饒漢陽夢日寄武陵書可即明時老臨川莫羨魚
　　送盧逸人
　　洛陽為此別攜手更何時不復人間見祗應海上期清谿入雲木白首臥茅茨共惜盧敖去天邊望所思
　　送顧朝陽還吳
　　寂寞俱不偶裹糧空入秦宦途巳可識歸臥包山春舊國指飛鳥滄波愁旅人開樽洛水上怨別栁花新
　　送竇參軍
　　城南送歸客舉酒對林巒暄鳥迎風囀春衣度雨寒桃花開翠幕栁色拂金鞍公子何時至無令芳草䦨
　　望秦川
　　秦川朝望迴日出正東峰逺近山河淨逶迤城闕重秋聲萬戶竹寒色五陵松客有歸歟歎悽其霜露濃
　　晚歸東園
　　荊扉帯郊郭稼穡滿〈一作向〉東菑倚杖寒山暮鳴梭秋葉時回雲覆隂谷返景照霜梨澹泊真吾事清風別自茲
　　覺公院施鳥石臺
　　石臺置香飯齋後施諸禽童子亦知善衆生無懼心苔痕蒼曉露盤勢出香林錫杖或圍繞吾師一念深
　　籬筍
　　東園長新筍映日復穿籬迸出依青嶂攢生伴緑池色〈一作密〉因林向背行逐地髙卑但恐春將老青青獨爾為
　　達奚吏部夫人寇氏輓歌
　　存歿令名傳青青松栢田事姑稱孝婦生子繼先賢露濕銘旌重風吹鹵簿前隂堂從此閉誰誦女師篇
　　寄司勲盧員外
　　流澌臘月下河陽草色新年發建章秦地立春傳太史漢宮題柱憶仙郎歸鴻欲度千門雪侍女新添五夜香早晚薦雄文似者故人今已賦長楊
　　寄綦毋三
　　新加大邑綬仍黃近與單車去洛陽顧盼一過丞相府風流三接令公香南川稉稻花侵縣西嶺雲霞色滿堂共道進賢蒙上賞看君㡬嵗作臺郎
　　送魏萬之京
　　朝聞遊子唱離歌昨夜微霜初渡河鴻鴈不堪愁裏聼雲山況是客中過關城樹〈一作曙〉色催寒近御苑砧聲向晚多莫見長安行樂處空令嵗月易蹉跎
　　送李囬
　　知君官屬大司農詔幸驪山職事雄嵗發金錢供御府晝看仙液注離宮千巖曙雪旌門上十月寒花輦路中不覩聲明與文物自傷流滯去關東
　　宿瑩公禪房聞梵
　　花宮仙梵逺微微月隠髙城鐘漏稀夜動霜林驚落葉曉聞天籟發清機蕭條已入寒空靜䬃沓仍隨秋雨飛始覺浮生無住著頓令心地欲皈依
　　題璿公山池
　　逺公遯跡廬山岑開士〈一作山〉幽居祗樹林片石孤峯窺色相清池皓〈一作白〉月照禪心指揮如意天花落坐臥閒房春草深此外俗塵都不染惟餘𤣥度得相尋
　　題盧五舊居
　　物在人亡無見期閒庭繫馬不勝悲窗前緑竹生空地門外青山如舊時悵望秋天鳴墜葉巑岏枯栁宿寒鴟憶君淚落東流水嵗嵗花開知為誰
　　贈別張兵曹
　　漢家蕭相國功葢五諸侯勲業河山重丹青錫命優君為禁臠壻爭看玉人遊荀令焚香日潘郎振藻秋新成鸚鵡賦能衣鷫鸘裘不憚軒車逺仍尋薛荔幽苑梨飛絳葉伊水淨寒流雪滿故關道雲遮祥鳯樓一身輕寸祿萬物任虗舟別後如相問滄波雙白鷗
　　宿香山寺石樓
　　夜宿翠微半髙樓聞暗泉漁舟帶逺火山磬發孤煙衣拂〈一作殿壯〉雲松外門清河漢邊峰巒低枕席世界接人天靄靄花出霧輝輝星映川東林曙鶯滿惆悵欲言旋
　　聖善閣送裴廸入京
　　雲〈一作雪〉華滿〈一作斂〉髙閣苔色上鈎欄藥草空堦靜梧桐返照寒清吟可愈疾攜手暫同歡墜葉和金磬饑烏鳴露盤伊流〈一作川〉惜東別灞水向西看舊託含香署雲霄何足難
　　奉送漪叔遊潁川兼謁淮陽太守
　　罷吏今何適辭家方獨行嵩陽入歸夢潁水半前程聞道淮陽守東南臥理清郡齋觀政日人馬望鄉情疊嶺雪初霽寒砧霜後鳴臨川嗟拜手寂寞事躬耕
　　二妃廟送裴侍御使桂陽
　　沅上秋草晚〈一作色〉蒼蒼堯女祠無人見精魄萬古寒猿悲桂水身歿後椒漿神降時回雲迎赤豹驟雨颯文狸〈一作颷雨驟文螭〉受命出炎海焚香徴楚詞乘驄感遺跡一弔清川湄
　　送暨道士還玉清觀
　　仙宮〈一作官〉有名籍度世吳江濆大道本無我青春長與君中州〈一作洲〉俄巳到至理得而聞明主降黃屋時人看白雲空山何窈窕三秀日氛氳遂此〈一作此道〉留書客超遙煙駕分
　　送劉主簿歸金壇
　　與子十年舊其如離別何宦遊鄰故國歸夢是滄波京口青山逺金陵芳草多雲帆曉容裔江日晝清和縣郭舟人飲津亭漁者歌茅山有仙洞羨爾再經過
　　送盧少府赴延陵
　　問君從宦所何日府中趨遙指金陵縣青山天一隅行人懐寸祿小吏獻新圗北固波濤險南天〈一作川〉風俗殊春江〈一作山〉連橘柚晚景媚菰蒲漠漠花生渚亭亭雲過湖灘沙映村火水霧斂檣烏回首東門路鄉書不可無
　　送皇甫曾遊㐮陽山水兼謁韋太守
　　峴山枕㐮陽滔滔江漢長山深臥龍宅水淨斬蛟鄉元凱春秋傳昭明文選堂風流滿今古煙島思微茫白鴈暮衝雪青林寒帶霜蘆花獨戍晚柑實萬家香舊國欲茲別輕舟眇未央百花亭漫漫一柱觀蒼蒼按俗荊南牧持衡吏部郎逢君立五馬應醉習家塘
　　龍門送裴侍御監五嶺選
　　萬里番禺地宮人繼帝憂君為柱下史將命出東周歇馬傍川路張燈臨石樓稜稜靜疎木濞濞響寒流榔葉四荒外梅花五嶺頭明珠尉佗國翠羽夜郎洲夷俗富珍産土風資宦遊心清物不雜弊革事無留舉善必稱最持姦當去尤何辭桂江逺今日用賢秋
　　送喬琳
　　草緑小平津花開伊水濵今君〈一作令今〉不得意孤負帝鄉春口不言金帛心常任屈伸阮公惟飲酒陶令肯羞貧陽羨風流地滄江遊寓人菱歌五湖逺桂樹八公鄰青鳥迎〈一作迴〉孤棹白雲隨一身潮隨秣陵上月映石頭新未可逃名利應湏在縉紳汀洲芳杜色勸爾暫垂綸
　　題少府監李丞山池
　　能向府亭內置茲山與林他人驌驦馬而我薜蘿心雨止禁門肅鶯啼官栁深長廊閟軍器積水背城隂𥦗外王孫草牀頭中散琴清風多仰慕吾亦爾知音
　　長夀寺粲公院新甃井
　　僧房來徃久露井每同觀白石抱新甃蒼苔依舊欄空瓶宛轉下長綆轆轤盤境界因心淨泉源見底寒鐘鳴時灌頂對此日閒安
　　魏倉曹宅各賦一物得當軒石竹
　　羅生殊衆色獨為表華滋雖雜蕙蘭處無爭桃李時同人趨府暇落日後庭期密葉散紅㸃靈條驚紫蕤芳菲看不厭採摘願來茲
　　奉送五叔入京兼寄綦毋三
　　雲隂帶殘日悵別此何時慾望黃山道無由見所思
　　寄韓鵬
　　為政心閒物自閒朝看飛鳥暮飛還寄書河上神明宰羨爾城頭姑射山
　　百〈一作白〉花原〈一作王昌齡出塞行〉
　　百〈一作白〉花原頭望京師黃河水流無已時〈一作盡期〉窮秋〈一作秋天〉曠野行人〈一作人行〉絶馬首東〈一作西〉來知是誰
　　遇劉五
　　洛陽一別梨花新黃鳥飛飛逢故人攜手當年共為樂無驚蕙草惜殘春
　　送崔嬰赴漢陽
　　中外相連弟與兄新加小縣子男名纔年三十佩銅印知爾歌漢水清
　　送五叔入京兼寄綦毋三
　　吏部明年拜官後西城必與故人期寄書春草年年色莫道相逢玉女祠
　　野老曝背
　　百嵗老翁不種田惟知曝背樂殘年有時捫虱獨搔首目送歸鴻籬下眠
　　送東陽王太守〈末缺〉
　　江臯杜蘅綠芳草日遲遲檜楫今何去星郎出守時彤襜問風俗明主寄惸嫠令下不徒爾人和當在茲昔年經此地微月有佳期洞口桂花白巖前春草滋素沙靜津瀨青壁帶川坻野鶴每孤立林鼯常晝悲
　　詠張諲山水〈末缺〉
　　小山破體閒支策落日梨花照空壁詩堪記室妬〈一作始〉風流畫與將軍作勍敵
　　失題〈末缺〉
　　紫極殿前朝伏奏龍華㑹裏日相望別離嵗嵗如流水誰辨他鄉與故鄉












　　御定全唐詩巻一百三十四

<集部,總集類,御定全唐詩>
　　欽定四庫全書
　　御定全唐詩巻一百三十五
　　綦毋潛
　　綦毋潛字季通荊南人開元十四年登進士第由宜夀尉入為集賢待制遷右拾遺終著作郎詩一巻
　　冬夜寓居寄儲太祝〈一作薛據詩〉
　　自為洛陽客夫子吾知音盡〈一作愛〉義能下士時人無此心奈何離居夜巢鳥悲〈一作飛〉空林愁坐至月上復聞南隣砧
　　春泛若耶溪
　　幽意無斷絶此去隨所偶晚〈一作好〉風吹行舟花路入溪口際夜轉西壑隔山望南斗潭煙飛溶溶林月低向後生事且瀰漫願為持竿叟
　　題鶴林寺
　　道林〈一作門〉隠形勝向背臨層霄〈一作法橋〉松覆山殿冷花藏谿路遙珊珊寳幡掛熖熖明燈燒遲日半空谷春風連
　　上潮少慿〈一作適〉水木興暫令身心調願謝攜手客茲山禪誦〈一作侶〉饒
　　題棲霞寺
　　南山勢迴合靈境依此住殿轉雲崖隂僧探石泉度龍蛇爭翕習神鬼皆密䕶萬壑奔道場羣峰向雙樹天花飛不著水月白成路今日觀身我〈一作我身〉歸心復何處
　　送儲十二還莊城
　　西坂何繚繞青林問子家天寒噪野雀日晚度城鴉寂歴道傍樹曈曨原上霞茲情不可説長恨隠淪賒
　　送章彛下第
　　長安渭〈一作㶚〉橋路行客別時心獻賦溫泉畢無媒魏闕深黃鶯啼就馬白日暗歸林三十名未立君還惜寸隂
　　送崔員外黔中監選
　　持衡出帝畿星指夜郎飛神女雲迎馬荊門雨濕衣聼猿收淚罷繫鴈待書稀蠻貊雖殊俗知君肝膽微
　　送賈恆明府兼寄溫張二司戶
　　越客新安別秦人舊國情舟乘晚風便月帶上潮平花路西施石雲峰句踐城明州報兩掾相憶二毛生
　　送宋秀才
　　冠古積榮盛當時數㦸門舊交丞相子繼世五侯孫長劒倚天外短書盈萬言秋風一送別江上黯消魂
　　送平判官入秦〈一作盧象詩〉
　　謫逺自安命三年已忘歸同聲〈一作心〉願執手驛騎到門扉雲是帝鄉去軍書謁紫微曾為金馬客向日淚沾衣
　　送鄭務拜伯父
　　名公作逐臣驅馬拂行塵舊國問鄖子勞歌過郢人一川花送客二月栁宜春奉料竹林興寛懐此別晨
　　題招隠寺絢公房
　　開士度人久空巖〈一作山〉花霧深徒知燕坐處不見有為心蘭若門對壑田家路隔林還言證〈一作澄〉法性歸去比黃金
　　宿太平觀
　　夕到玉京寢窅㝠雲漢低魂交仙室蝶曙聼羽人雞滴瀝花上露清冷松下谿明當訪真隠揮手入無倪
　　題靈隠寺山頂禪院
　　招提此山頂下界不相聞塔影掛清漢鐘聲和白雲觀空靜室掩行道衆香焚且駐西來駕人天日未曛
　　若耶溪逢孔九
　　相逢此溪曲勝託在煙霞潭影竹間動巖隂簷外〈一作際〉斜人言〈一作生〉上皇代犬吠武陵家借問淹留日春風滿〈一作深歸〉若耶
　　宿龍興寺
　　香剎夜忘歸松青古殿扉燈明方丈室珠繫比丘衣白日〈一作月〉傳心靜青蓮喻法微天花落不盡處處鳥銜飛
　　題沈東美員外山池
　　仙郎偏好道鑿沼象瀛洲魚樂隨情性船行任去留秦人辨雞犬堯日識巢由歸客衡門外仍憐返景幽
　　茅山洞口
　　華陽仙洞口半嶺拂雲看窈窕穿苔壁〈一作陸〉差池對石壇方隨地脈轉稍覺水晶寒未果變金骨歸來茲路難
　　過方尊師院
　　羽客北山尋草堂松徑深飬神宗示法得道不知心洞戶逢雙履寥天有一琴〈一作禽〉更登𤣥圃上仍種杏成林
　　經陸補闕隠居
　　不敢要君徴亦起致君全得似唐虞讜言昨歎離天聼新象今聞入縣圗琴鎻壊窗風自響鶴歸喬木隠難呼學書弟子何人在㸃檢猶存諫草無
　　登天竺寺
　　郡有化城最西窮疊嶂深松門當澗口石路在峰心幽見夕陽霽髙逢暮雨隂佛身瞻紺髪寳地踐黃金雲向竹谿盡月從花洞臨因物成真悟遺世在茲〈一作孤〉岑
　　滿公房
　　世界蓮花藏行人香火縁燈王照不盡中夜寂相傳
　　過融上人蘭若〈一作孟浩然詩〉
　　山頭禪室掛僧衣窗外無人溪〈一作水又作越〉鳥飛黃昏半在下山路卻聼鐘〈一作泉又作松〉聲連〈一作戀〉翠微
　　早發上東門
　　十五能行〈一作文〉西入秦三十無家作路人時命不將明主合布衣空染〈一作惹〉洛陽塵
　　祗園寺
　　寳坊求徃跡神理駐沿洄鴈塔酬前願王身更後來加持將瞑合朗悟豁然開兩世分明見餘生復㡬哉送集賢學士伊闕史少府放歸江東覲省〈一作陶翰詩〉
　　墨客鍾張侶材髙吳越珍千門來謁帝駟馬去榮親吏邑沿清洛鄉山指白蘋歸期應不逺當及未央春



　　御定全唐詩巻一百三十五
　　欽定四庫全書
　　御定全唐詩巻一百三十六
　　儲光羲
　　儲光羲兗州人登開元中進士第又詔中書試文章厯監察御史祿山亂後坐䧟賊貶官集七十巻今編詩四巻
　　述韋昭應畫犀牛
　　遐方獻文犀萬里隨南金大邦柔遠人以之居山林食棘無秋冬絶流無淺深雙角前嶄嶄三蹄下駸駸朝賢壯其容未能辨其音有我衰鳥〈一作哀鳥一作衰鳯〉郎新邑長鳴琴陛閣飛嘉聲丘甸盈仁心閒居命國工作繪北堂隂眈眈若有神庶比來儀禽昔有舞天庭為君奏龍吟
　　獻王威儀
　　入與真主言有〈一作又〉騎天馬來但有華清宮不用神明臺肅肅長自閒門靜無人開
　　野田黃雀行
　　嘖嘖野田雀不知軀體㣲閒穿深蒿〈一作叢〉裏爭食復爭飛窮老一頺〈一作犢〉舍棗多桑樹稀無棗猶可〈一作亦何〉食無桑何以衣蕭條空蒼暮相引時來歸斜路豈不捷〈一作棲〉渚田豈不肥水長路且壞〈一作夐〉惻惻與心違
　　樵父詞
　　山北饒朽木山南多枯枝枯枝作採薪㸑室私自知詰朝礪斧尋視暮行歌歸先雪隱薜荔迎暄臥茅茨清澗日濯足喬木時曝衣終年登險阻不復憂安危蕩漾與神遊莫知是與非
　　漁父詞
　　澤魚好鳴水溪魚好上流漁梁不得意下渚潛垂鈎亂荇時礙楫新蘆復隠舟靜言念終始安坐看沈浮素髪隨風揚遠心與雲遊逆浪還極浦信潮下滄洲非為徇形役所樂在行休
　　牧童詞
　　不言牧田遠不道牧陂深所念牛馴擾不亂牧童心圓笠覆我首長簑披我襟方將憂暑雨亦以懼寒隂大牛隠層坂小牛穿近林同類相鼔舞觸物成謳吟取樂須臾間寧問聲與音
　　采蓮詞
　　淺渚荇〈一作荷〉花繁深潭菱〈一作塘茭〉葉踈獨往方自得〈一作獲〉恥邀淇上姝廣江無術阡大澤〈一作羅〉絶方隅浪中海童語流下鮫人居春雁〈一作荻〉時隠舟新萍復滿湖采采乘日暮不思賢與愚
　　採菱詞
　　濁水菱葉肥清水菱葉鮮義不逰濁水志士多苦言潮沒具區藪潦深雲夢田朝隨北風去暮逐南風旋浦口多漁家相與邀我船飯稻以終日羮蓴〈一作蓴羮〉將永年方冬水物窮又欲休山樊盡室相隨從所貴無憂患
　　射雉詞
　　曝暄理新翳迎春射鳴雉原田遙一色臯陸曠千里遙聞吚喔聲時見雙飛起羃䍥踈髙下毰毸深叢〈一作麥〉裏顧敵已〈一作仍〉忘生爭雄方決死仁心貴勇義豈能復傷此超遙下故墟迢遞回髙畤〈一作軌〉大夫昔何苦取笑歡妻子
　　猛虎詞
　　寒亦不憂雪飢亦不食人人肉〈一作血〉豈不甘所惡傷眀神太室為我宅孟門為我鄰百獸為我膳五龍為我賔䝉〈一作〉馬一何威浮江一〈一作亦〉以仁彩章耀朝日爪牙雄武臣髙雲逐氣浮厚地隨聲震君能賈餘勇日夕長相親
　　渭橋北亭作
　　停車渭陽〈一作橋〉暮望望入秦京不見鵷鸞道如聞歌吹聲鄉魂渉江水客路指蒲城獨有故樓月今來亭上明述華清宮五首〈天寳六載冬十月皇帝如驪山溫泉宮名其宮曰華清〉
　　上在蓬萊宮莫若居華清朝朝禮𤣥閣日日聞體輕大聖不私已精禋為羣氓
　　上出蓬萊時六龍儼齊首長道舒羽儀彤雲映前後天聲殷宇宙真氣到林藪
　　昔在軒轅朝五城十二樓今我神泉宮獨在驪山輙羣方趨順動百辟隨天遊
　　正月開陽和通門緝元化穆穆睟容歸豈為明燈夜髙山大風起肅肅隨龍駕
　　上林神君宮此地即明庭山開鴻濛色天轉招揺星三雪報大有孰為〈一作謂〉非我靈
　　雜詠五首
　　石子松
　　盤石青巖下松生盤石中冬春無異色朝暮有清風五鬛何人採西山舊兩童
　　架簷藤
　　得從軒墀下殊勝松柏林生枝逐架遠吐葉向門深何許答君子簷間朝暝隂
　　池邉鶴
　　舞鶴傍池邊水清毛羽鮮立如依岸雪飛似向池泉江海雖言曠無如君子前
　　釣魚灣
　　垂釣緑灣春春深杏花亂潭清疑水淺荷動知魚散日暮待情人維舟緑楊岸
　　幽人居
　　幽人下山徑去去夾〈一作來〉青林滑處莓苔濕暗中蘿薜深春朝煙雨散猶帶浮雲隂
　　題太𤣥閣
　　門外車馬喧門裏宮殿清行即翳若木坐即吹玉笙所喧既非我真道其㝠㝠
　　至嵩陽觀觀即天皇故宅
　　真人上清室乃在中峯前花霧生玉井霓裳畫列仙念茲宮故宇多此地新泉松栢有清隂薜蘿亦自妍一聞歩虛子又話逍遙篇忽若在雲漢風中意泠然
　　貽韋鍊師
　　精思莫知日意靜如空虛三鳥自來去九光遙巻舒新池近天井玉宇停雲車余亦苦山路洗心祈道書
　　霽後貽馬十二㢲
　　髙天風雨散清氣在園林況我夜初靜當軒鳴緑琴雲開北堂月庭滿南山隂不見長裾者空歌遊子吟
　　題陸山人樓
　　暮聲雜初鴈夜色涵早秋獨見海中月照君池上樓山雲拂髙棟天漢入雲流不惜朝光滿其如千里遊〈一作愁〉
　　獻八舅東歸
　　髙位莫能捨捨之世所賢雲車遊日華豈比龍樓前寢疾乃就枕情感唯靈仙帝鴻思道宗臣彭亦長年天書加羽服又許歸東川鏡水涵太清禹山朝上𤣥誠亡真混沌玉立方嬋娟素業作仙居子孫當自傳門多松栢樹篋有逍遙篇獨徃不可羣滄海成桑田
　　泛茅山東溪
　　清晨登仙峯峯遠行未極江海霽初景草木含新色而我任天和此時聊動息望鄉白雲裏發棹清溪側松栢生深山無心自真直
　　喫茗粥
　　當晝暑氣盛鳥雀靜不飛念君髙梧隂復觧山中衣數片遠雲度曽不蔽炎暉淹留膳茶粥共我飲蕨薇敝廬既不遠日暮徐徐歸
　　遊茅山五首
　　十年別鄉縣西去入皇州此意在觀國不言空遠遊九衢平若水利徃無〈一作來〉輕舟北洛反初路東江還故丘春〈一作青〉山多秀木碧澗盡清流不見子桑扈當從方外求
　　世業傳儒行行成非不榮其如懷獨善況以聞長生家近華陽洞早年深此情巾車雲路入理棹瑤溪行天地朝光滿江山春色明王庭有軒冕此日方知輕
　　平生非作者望古懷清芬心以道為際行將時不羣茲山在人境靈貺乆傳聞遠勢一峰出〈一作幽〉近形千嶂分冬春有茂草朝暮多鮮雲此去亦何極但言西日曛昔賢居柱下今我去人間良以直心曠兼之外視閒垂綸非釣國好學異希顔落日登髙嶼悠然望遠山溪流碧水去雲帶清隂還想見中林士巖扉長〈一作久〉不關名嶽徴仙事清都訪道書山門入松栢天路涵〈一作極〉空虛南極見朝采〈一作爽〉西潭聞夜漁遠心尚雲宿浪跡出林居為已存實際忘形同化初此行良已矣不樂復何如
　　述降聖觀〈天寳七載十二月二日𤣥元皇帝降於朝元閣改為降聖閣〉
　　一山盡天苑一峰開道宮道花飛羽衛天鳥遊雲空玉殿俯𤣥水春旗揺素風夾門小松栢覆井新梧桐自昔大仙下乃知元化功神皇作桂館此意與天通
　　題眄上人禪居
　　真王清浄子燕居復行心結宇鄰居邑寤言非遠尋丹青丈室滿草樹一庭深秀色𤣥冬發交枝白日隂江流映朱戸山鳥鳴香林獨住已寂寂安知浮與沈
　　過新豐道中
　　西下長樂坂東入新豐道雨多車馬稀道上生秋草太隂蔽臯陸莫知晩與早雷雨杳㝠㝠川谷漫浩浩詔書植嘉木〈二十八年有詔植果〉衆言桃李好自媿〈一作顧〉無此容歸從漢隂老
　　夜到洛口入黃河
　　河洲多青草朝暮増〈一作滋〉客愁客愁惜朝暮枉渚蹔〈一作聊〉停舟中宵大川靜解䌫逐歸流浦漵既清曠㳂洄非阻修登艫望落月擊汰〈一作楫〉悲新秋倘遇乘槎客永言星漢遊
　　使過彈箏峽作
　　鳥雀知天雪羣飛復羣〈一作息復〉鳴原田無遺粟日暮滿空城達士憂世務鄙夫念王程晨過彈箏峽馬足凌兢行雙壁隠靈曜莫能知晦明皚皚堅氷白漫漫隂雲平始信古人言苦節不可貞
　　泊舟貽潘少府
　　行子苦風潮維舟未能發宵分〈一作風〉巻前幔臥視清秋月四澤蒹葭深中洲煙火絶蒼蒼水霧起落落踈星沒所遇盡漁商與言多楚越其如念極浦又以思明哲〈時潘在後浦〉常若千里餘況之異鄉別
　　仲夏入園中東陂
　　方塘深且廣伊昔俯吾廬環㟁垂緑柳盈澤〈一作潭〉發紅蕖上延北原秀下屬幽人居暑雨若混沌清明如空虛此鄉多隠逸水陸見樵漁廢賞亦何貴為歡良易攄且言重觀國當此賦歸歟
　　效古二首
　　晨登涼風臺暮走邯鄲道曜靈何赫烈四野無青草大軍北集燕天子西居鎬婦人役州縣丁男事征討老㓜相別離哭泣無昏早稼穡既殄絶川澤復枯槁曠哉遠此憂㝠㝠商山皓
　　東風吹大河河水如倒流河洲塵沙起有若黃雲浮頳霞燒廣澤洪曜赫髙丘野老泣相語〈一作逢〉無地可䕃休翰林有客卿獨負蒼生憂中夜起躑躅思欲獻厥謀君門峻且深踠足空夷猶
　　雜詩二首
　　混沌〈一作渾胚〉本無象末路多是非達士志寥廓所在能忘機耕鑿時未至還山聊採薇虎豹對我蹲鸑鷟傍我飛仙人空中來謂我勿復歸格澤〈一作擇〉為君駕虹蜺〈一作雲霓〉為君衣西遊〈一作近〉崑崙墟可與世人違
　　秋氣肅天地太行髙崔嵬猨狖〈一作鼬〉清夜吟其聲一何哀寂寞掩圭蓽夢寐遊蓬萊琪樹遠亭亭玉堂雲中開洪崖吹簫管玉〈一作素〉女飄颻來雨師既先後〈一作洗道〉道〈一作後〉路無纎埃鄙哉楚㐮王獨好陽雲〈一作如雲陽〉䑓
　　陸著作輓歌〈陸為起居郎集賢院直學士贈著作郎吳郡人〉
　　世業江湖側郊原休沐處獨〈一作猶〉言五日歸未道千秋去鄉亭春水緑昌閣寒光暮昔為晝錦遊今成逝川路歸路秦城下寒雲慘平田故園滄海邊緑栁覆平川送客異他日還舟殊昔年華亭有明月長向隴頭懸劍水千人石荊江萬里流英英有君子才徳滿中州明道俟良佐惟賢初薄遊生〈一作山〉涯一朝盡寂寞夜䑓幽金堂策令名仙掖居清位鳴玉朝雙闕垂纓遊兩地朝夕既論思春秋仍書事何言魯聲伯忽下瓊珠淚令徳棄人世明朝降寵章起居存有位著作沒為郎寒水落南浦月華虛北堂松門一長想彷彿見清揚
　　山居貽裴十二廸
　　落葉滿山砌蒼煙理竹扉遠懷青㝠士書劍常相依霜臥眇茲地琴言紛已違衡陽今萬里南鴈將何歸出徑惜松引入舟憐釣磯西林有明月夜乆空㣲㣲
　　秦中歳晏馬舍人宅宴集
　　冬暮久無樂西行至長安故人處東第清夜多新歡廣庭竹隂靜華池月色寒知音盡詞客方見交情難
　　薦𤣥徳公廟
　　神道本無已成化亦自然君居寥天上徳在玉華泉眞遊踐王〈一作玉〉豫永日遲雲仙表微在營道明祀將祈年靈山俯新邑松上生彩煙豈知穆天子遠去瑤池邊
　　上長史王公責躬
　　覆舟無伯夷覆車無仲尼自咎失明義寧由貝錦詩松柏日已堅桃李日以滋顧已獨暗昧所居成蒺藜大賢薦時文醜婦用蛾眉惕惕愧不已豈敢論其私方朔既有言子建亦有詩惻隠及先世析薪成自悲靈鳥酬德輝黃雀報仁慈若公庶伏罪此事安能遲
　　至嶽寺即大通大照禪塔上溫上人
　　秋山下暎宮宮色宜朝陽迢遞在半嶺參差非一行燕息雲滿門出遊花隠房二尊此成道禪宇遙相望鳯鐸天中鳴巖梯松下長山墟響信鼓蘅薄生蕙香起滅一以雪〈一作息〉往來亦誠亡悲哉門弟子要自知心長終南幽居獻蘓侍郎三首時拜太祝未上
　　暮春天氣和登嶺望層城朝日懸清景巍峩宮殿明聖君常臨朝達士復懸衡道近無艮〈一作良〉足歸來臥山楹靈堦曝仙書深室鍊金英春巖松栢秀晨路鵾雞鳴羽化既有言無然悲不成
　　中歳尚微道始知將穀神抗策還南山水木自相親深林開一道青嶂成四鄰平明去採薇日入行刈薪雲歸萬壑暗雪罷千崖春始看𤣥鳥來已見瑤華新寄言搴芳者無乃後時人
　　卜築青巖裡雲蘿四垂隂虛室若無人喬木自成林時有清風至側聞樵採音鳯凰鳴南岡望望隔層岑既言山路遠復道溪流深偓佺空中遊虬龍水間吟何當見輕翼為我達遠心
　　題應聖觀
　　空中望小山山下見餘雪皎皎河漢女在茲養真骨登門駭天書啓籥問仙訣池光揺水霧燈色連松月合甎起花䑓折草成玉節天雞弄白羽王母垂𤣥髮北有上〈一作祈〉年宮一路在雲霓上心方嚮道時復朝金闕
　　至閒居精舍呈正上人〈即天后故宮〉
　　太室三招提其趣皆不同不同非一趣況是天遊宮雙嶺前夾門閣道復橫空寳坊若花積宛轉不可窮流泉自成池清松信饒風秋晏景氣逈皛明丹素功將近隠者鄰遠與西山通大師假惠照念以息㣲躬
　　酬綦毋校書夢耶溪見贈之作
　　校文在仙掖每有滄洲心況以〈一作此〉北窓下夢遊清溪隂春㸔湖水〈一作口〉漫夜入迴塘深徃徃纜垂葛出舟望前林山人松下飯釣客蘆中吟小隠何足貴長年固可尋還車首東道惠言若黃金〈一作南金〉以我採薇意傳之天姥吟〈後五句一作勝遊在幽尋厯茲山水間泠然若鳴琴申章謝來意愧莫酬知音〉








　　御定全唐詩卷一百三十六
　　欽定四庫全書
　　御定全唐詩巻一百三十七
　　儲光羲
　　田家即事
　　蒲葉日已長杏〈一作荇〉花日已滋老農要㸔此貴不違天時迎晨起飯牛雙駕耕東菑蚯蚓土中出田鳥隨我飛羣合亂啄噪嗷嗷如道飢我心多惻隠顧此兩傷悲撥食與田鳥日暮空筐歸親戚更相誚我心終不移
　　同王十三維偶然作四首
　　仲夏日中時草木看欲燋田家惜工〈一作功〉力把鋤來東臯顧望浮雲隂徃徃誤傷苖歸來悲困極兄嫂共相譊〈一作饒〉無錢可沽酒何以解劬勞夜深星漢明庭宇虛寥寥髙栁三五株可以獨逍遙
　　北山種松栢南山種蒺藜出入雖同趣所向〈一作尚〉各有宜孔丘貴仁義老氏好無為我心若虛空此道〈一作心〉將安施暫過伊闕間晼晩三伏時髙閣入雲中芙蓉滿清
　　池要自非我室還望南山陲
　　野老本貧賤冐暑〈一作雨〉鋤𤓰田一畦未及終樹下髙枕眠荷蓧者誰子皤皤來息肩不復問鄉墟相見但依然腹中無一物高話羲皇年落日臨層隅逍遙望晴川使婦提蠶筐呼兒榜漁〈一作魚〉船悠悠泛緑水去摘浦中蓮蓮花艷且美〈一作妍〉使我不能還
　　浮雲在虛空隨風復巻舒我心方處順動作何憂虞但言嬰世網不復得閒居迢遞別東國超遙來西都見人乃恭敬曽不問賢愚雖若不能言中心亦難誣故鄉滿親戚道遠情日踈偶欲陳此意復無〈一作無復〉南飛鳬草木花葉生相與命為春當非草木意信是故時人靜念惻羣物何由知至眞狂歌問夫子夫子不能陳鳯凰飛且鳴容裔下天津清凈無言語茲焉庶可親
　　黃河流向東弱水流向西趨舍各有異造化安能齊妾本邯鄲女生長在叢䑓既聞容見寵復想𤣥為妻刻畫尚風流幸㑹君招擕逶迤歌舞座婉孌芙蓉閨日月方向除恩愛忽焉暌棄置誰復道但悲生不諧羨彼匹婦意偕老常同棲
　　日暮登春山山鮮雲復輕遠近看春色踟躕新月明仙人浮丘公對月時吹笙丹鳥飛熠熠蒼蠅亂營營羣動汨吾真訛言傷我情安得如子晉與之逰太清
　　耽耽銅鞮宮遙望長數里賓客無多少出入皆珠履樸儒亦何為辛苦讀舊史不道無家舍效他養妻子冽冽𤣥冬暮衣裳無凖擬偶然著道書神人養生理公卿時見賞賜賚難具紀莫問身後事且論朝夕是
　　空山暮雨來衆鳥竟棲息斯須照夕陽雙雙復撫翼我念天時好東田有稼穡浮雲蔽川原新流集溝洫裵徊顧衡宇僮僕邀我食臥覽〈一作擁〉牀頭書睡㸔機中織想見明膏煎中夜起唧唧
　　四鄰競豐屋我獨好卑室窈窕髙䑓中時聞撫新瑟狂飈動地起㧞木乃非一相顧始知悲心中憂且慄蚩蚩命子弟恨不居髙秩日入賓從歸清晨冠葢出中庭有竒樹榮早衰復疾此道猶不知微言安可述
　　昇天行貽盧六健
　　真人居閬風時奏清商音聽者即王母泠泠和瑟琴坐對三花枝行隨五雲隂天長崑崙小日久蓬萊深上由玉華宮下視首陽岑神州亦清凈要自有浮沈惻惻苦哉行呱呱遊子吟廬山逢若士思欲化黃金雨雪沒太山誰能無歸心逍遙在雲漢可以來相尋
　　田家雜興八首
　　春至鶬鶊鳴薄言向田墅〈一作野〉不能自力作黽勉娶鄰女既念生子孫方思廣田〈一作園〉圃閒時相顧笑喜悅好禾黍夜夜登嘯䑓南望洞庭渚百草被霜露秋山響砧杵卻羨故年時中情無所取
　　衆人恥貧賤相與尚膏腴我情既浩蕩所樂在畋漁山澤時晦暝歸家蹔閒居滿園植葵藿繞屋樹桑榆禽雀知我閒翔集依我廬所願在優游州縣莫相呼日與南山老兀然傾一壺
　　逍遙阡陌上遠近無相識落日照秋山千巖同一色網罟繞深莾鷹鸇始輕翼獵馬既如風奔獸莫敢息駐旗滄海上犒士吳宮側楚國有夫人性情本貞直鮮禽徒自致終歳竟不食
　　田家趨隴畝當晝掩虛關鄰里無煙火兒童共幽閒桔橰懸空圃雞犬滿桑間時來〈一作須臾〉農事隙採藥㳺名山但言所採多不念〈一作言〉路險艱人生如蜉蝣一徃不可攀君㸔西王母千載美容顔
　　平生〈一作貧士〉養情性不復計〈一作知〉憂樂去家〈一作來〉行賣畚留滯南陽郭秋至黍苖黃無人可刈穫稚子朝未飯把竿逐鳥雀忽見梁將軍乘車出宛洛意氣軼道路光輝滿墟落安知負薪者咥咥笑輕薄
　　楚山有高士梁國有遺老築室既相鄰向田復同道糗糒常供飯兒孫每〈一作日〉更抱忘此耕耨勞媿彼風雨好蟪蛄鳴空澤鶗鴂傷秋草日夕寒風來衣裳苦不早梧桐䕃我門薜荔網我屋迢迢〈一作超超〉兩夫婦朝出暮還宿稼穡既自種〈一作務〉牛羊還自牧日旰嬾耕鋤登髙望川陸空山足禽獸墟落多喬木白馬誰家兒聮翩相馳逐種桑百餘樹種黍三十畝衣食既有餘時時㑹親友夏來菰米飯秋至菊花酒孺人喜〈一作善〉逢迎稚子解趨走日暮閒園裏圑圑䕃榆栁酩酊乘夜歸涼風吹戸牖清淺望河漢低昂㸔北斗數甕猶未開明朝能飲否
　　題辨覺精舍
　　朝隨秋雲隂乃至青松林花閣空中遠方池巖下深竹風亂天語溪響成龍吟試問真君子逰山非世心
　　題慎言法師故房
　　精廬不住子自有無生鄉過客知何道徘徊鴈子堂浮雲歸故嶺落月還西方日夕虛空裏時時聞異香
　　石甕寺
　　遙山起真宇西向盡花林下見宮殿小上看廊廡深苑花落池水天語聞松音君子又知我焚香期化心
　　題崔山人別業
　　南陽隠居者築室丹溪源溪冷懼秋宴室寒欣景暾山雞鳴菌閣水霧入衡門東嶺或舒嘯北窓時討論封君渭陽〈一作川〉竹逸士漢隂園何必崆峒上獨為堯所尊
　　行次田家澳〈一作澳〉梁作
　　田家俯長道邀我避炎氛當暑日方晝髙天無片雲桑間禾黍氣栁下牛羊羣野雀棲空屋晨昏〈一作風〉不復聞前登澳〈一作溴〉梁坂極望溫泉分〈一作原曛〉逆旅方三舍西山猶未曛〈一作分〉
　　昭聖觀
　　主家隠溪口微路入花源數日朝青閣彩雲猶在門雙樓夾一殿玉女侍𤣥元扶橑盡蟠木歩欄多畫繙新松引天籟〈一作闕〉小栢繞山樊坐弄竹隂遠行隨溪水喧石池辨春色林獸知人言未逐鳯凰去真宮在此原
　　題辛道士房
　　全神不言命所尚道家流迨此遠南楚遂令思北逰先生秀衡嶽玉立居𤣥丘門帶江山靜房隨瑤草幽逍遙三花發罔象五雲浮自有太清紀曽垂華〈一作草〉髮憂大年方槖籥小智即蜉蝣七日赤龍至莫令余獨留
　　登秦嶺作時陷賊歸國
　　朝出猛獸林躨跜登高峯僮僕履雲霧隨我行太空羲和舒靈暉倐忽西極通迴首望涇渭隠隠如長虹九逵合蒼蕪五陵遙曈曚鹿逰大明殿霧濕華清宮網羅蠛蠓時顧此熊羆鋒失途走江漢不能有其功氣逐招揺星魂隨閶闔風惟言宇宙清復使車書同林木被繁霜合沓連山紅鵬鶚勵羽翼俯視荊棘叢誓將食鶬鴞然後歸崆峒
　　晦日任橋池亭
　　溫泉作天邑直北開新洲未有菰蒲生即聞鳬鴈逰六亭在髙岸數島居水流晦日望清波相與期泛逰西道苦轉轂北隄疲行舟清泠水木隂纔可適我憂
　　望幸亭
　　五年一廵狩西幸過東畿周國易居守周人多怨思君王敷惠政程作貴從時大廈非一木沈沈臨九逵慶雲宿飛棟嘉樹羅青墀疎屏宜朝享方塘堪水嬉雲中仰華葢桁下望春旗天意知如此星言歸洛師
　　哥舒大夫頌徳
　　天紀啓真命君生臣亦生乃知赤帝子復有蒼龍精神武建皇極文昌開將星超超渭濵器落落山西名畵閫入受脤〈一作服〉鑿門出扞城戎人昧正朔我有軒轅兵隴路起豐鎬闗雲隨斾旌河湟訓兵甲義勇方橫行韓魏多鋭士蹷張在幕庭大非〈當作大罪〉四〈當作肆〉決軋石堡髙崢嶸攻伐若振槁孰雲非神明嘉謀即天意驟勝由師貞枯草被西陸烈風昏太清戢戈旄頭落牧馬崑崙平賓從儼冠葢封山紀天聲來朝芙蓉闕鳴玉飄華纓直道濟時憲天邦遂輕刑抗書報知己松栢亦以榮嘉命列上第德輝照天京在車持簡墨粲粲皆詞英顧我搶榆者莫能翔青㝠逰燕非騏驥躑躅思長鳴
　　安宜園林獻髙使君
　　直道巳三出〈一作黜〉幸從江上迴新居茅茨逈起見秋雲開十里次舟楫二橋交徃來楚言滿鄰里鴈叫喧池䑓魚鱉樂仁政浮沈亦至哉小山宜大隠要自望蓬萊
　　秋庭貽馬九〈並序〉
　　扶風馬挺余之元伯也舍人諸昆知已之目挺充鄭鄉之賦予乃貽此詩
　　伊昔好觀國自鄉西入秦徃復萬餘里相逢皆衆人大君幸東嶽世哲扈時廵予亦從此去閒居清洛濵稍稍寒木直彩彩陽華新迭宕孔文舉風流石季倫妙年一相得白首定相親重此虛賓客歡言冬及春哲兄盛文史出入馳髙軌令德本同人深心重知已綘衣朝聖主紗帳延才子伯淮與季江清濬各〈一作缺〉孤峙羣芳趨汎愛萬物通情理而我信空虛提攜過杞梓夫君美聲德直道期終始孰謂忽離居優㳺鄭東里東里近王城山連路亦平何言相去遠閒言獨淒清萬里鴻鴈度四鄰砧杵鳴其如久離別重以霜風驚
　　河中望鳥灘作貽呂四郎中
　　河流有深曲舟子莫能知弭棹臨沙嶼微吟西日馳平明春色霽兩岸好風吹去去川途盡悠悠親友離漢宮成羽翼伊水弄參差為惜淮南子如何攀桂枝
　　秦中初霽獻給事二首
　　渭水收暮雨處處多新澤宮苑傍山明雲林帶天碧君子聳髙駕英聲邈今昔鏘佩出中䑓彯纓入仙掖夙心幸清鑒晩志欣良覿鳴盜非足徴願言同下客
　　南國乆為思西都嘗作賓雲開天地色日照山河春善聽在知已揚光唯達人妙年弄柔翰弱冠偶良晨擢第文昌閣還家滄海濱寸心何所望東〈一作省〉掖有賢臣
　　晩次東亭獻鄭州宋使君文
　　自〈一作身〉初賔上國乃到鄒人鄉曽㸃與曽子俱升闕里堂武皇恢大畧逸翮思寥廓三居清憲臺兩拜文昌閣為道既貞〈一作真〉信處名猶謇諤鐵柱勵風威錦軸含光輝夜聞持簡立朝㸔伏奏歸洞門清珮響廣路玉珂飛驤首入丹掖摶空趨太微絲綸逢聖主出入飄華組愔愔宿帝梧侃侃居文府海內語三獨朝端謀六戸善計在𢎞羊清嚴歸仲舉侍郎跨方朔中丞蔑周處天眷擇循良惟賢降寵章分符指聊攝為政本農桑籍籍歌五袴祁祁頌千箱隨車㣲雨灑逐扇清風颺既以遷列國復茲鄰帝鄉褰帷乃仍舊坐嘯非更張居敬物無擾履端人自康薄逰出京邑引領東南望林晩鳥雀噪田秋稼穡黃成臯天地險廣武征戰塲道䘮苦兵賦時來開井疆霏霏渠門色晻晻制巖光徒念京索近猶悲溱洧長大明潛照耀淑慝自昭彰昔歳幸西土今茲歸洛陽同焉知鄭伯當輔我周王
　　秋次覇亭寄申大
　　橘柚植寒陵芙蓉蔕修坂無言不得意得意何由展況我行且徒而君往猶蹇既傷人事近復言天道遠薄暮入空亭中夜不能飯南聽鴻鴈盡西見招揺轉千門漢主宮百里周王苑杲杲初景出油油鮮雲巻㑹朝幸歳正〈一作真〉校獵從新獮念君久京國雙涕如露無人薦子雲太息竟誰辨
　　舟中別武金壇
　　曰予輕皎潔坦率賓混元忽乃異羣萃髙歌信陵門信陵好賓客清夜開華軒月光麗池閣野氣浮林園偶坐爛明星歸志〈一作心〉潛崩奔漾舟清潭裏慰我別離魂落日下西山左右慘無言蕭條風雨散窅藹江湖昏秋荷尚幽欝暮鳥復翩翻紙筆亦何為寫我心中寃
　　鞏城東莊道中作
　　北陵散寒鳥西山照初日婉孌晉陽京踟躕野人室南軒草間去後乘林中出靄靄長路暖遲遲狹路歸蜉蝣時蔽月枳棘復傷衣城上東風起河邊早鴈飛夏王紀冬令殷人乃正月涯口度新雲山隂留故雪幸逢耆耋話餘待親隣別總轡出叢薄歇鞍登峻隅春源既蕩漭伏戰亦睢盱未獲遵平道徒言信薄夫
　　赴馮翊作
　　本自江海人且無寥廓志大明耀天宇靄靄風雨被迢遞別荊吳飄颻渉沂泗廣川俟舟檝峻坂傷騏驥蹭蹬失歸道﨑嶇從下位西出太華隂北走少梁地蔥蘢墟落色泱漭闗河氣恥從俠烈遊甘為刀筆吏寶劍茱茰匣豈忘知音貴大道且泛然沈浮未雲異
　　晩霽中園喜赦作
　　五月黃梅時隂氣蔽遠邇濃〈一本缺一作煙〉雲連晦朔菰菜生鄰里落日燒霞明農夫知雨止幾悲衽席濕長歎垣墻毀曭朗天宇開家族躍〈一本缺一作欣〉以喜渙汗發大號坤元更資始散衣出中園小徑尚滑履池光揺萬象倐忽滅復起嘉樹如我心欣欣豈雲已
　　觀范陽遞俘
　　北河旄星隕鬼方獮林胡羣師舞弓矢電發歸燕墟皇皇軒轅君賛賛臯陶謨方思壯軍實遠近遞生俘車馬踐大逵合沓成深渠牧人過槖駞校正引騊駼烈風朝送寒雲雪靄天隅草木同一色誰能辨榮枯四履封元戎百金酬勇夫大邦武功爵固與炎皇殊
　　次天元十載華隂發兵作時有郎官㸃發
　　鬼方生獫狁時㓂盧龍營帝念霍嫖姚詔發咸林兵天星下文閣簡師臨我城三陌觀勇夫五餌謀長纓雷野大車發震雲靈鼓鳴太華色莽蒼清渭風交橫胡馬悲雨雪詩人歌斾旌閼氏為女奴單于作邊氓神皇麒麟閣大將不書名
　　送丘健至州勅放作時任下邽縣〈一作尉〉
　　太史登觀臺天街耀旄頭大君忽霆震詔爵冠軍侯南必梁孫源西將圉崑丘河隴徴擊卒虎符到我州朝集咸林城師言亂啁啾殺氣變木德凜凜如髙秋元戎啓神皇廟堂發嘉謀息兵業稼穡歸馬復休牛和風開隂雪大耀中天流歡聲殷河嶽涵盪非煙浮邦牧新下車徳禮被甿謳乾坤日交㤗吾亦遂優㳺
　　登商丘
　　河水日夜流客心多殷憂維梢厯宋國結䌫登商丘漢皇封子弟周室命諸侯揺揺世祀怨〈一作遠〉傷古復兼秋鳴鴻念極浦征旅慕前儔太息梁王苑時非牧馬遊
　　羣鴉〈一作䲭〉詠
　　新宮驪山隂龍袞時出豫朝陽照羽儀清吹肅逵路羣鴉隨天〈一作太〉車夜滿新豐樹所思在腐餘不復憂霜露河低宮閣深燈影鼓鐘曙繽紛集〈一作起〉寒枝矯翼時相顧冡宰収琳瑯侍臣盡〈一作進〉鴛鷺髙舉摩太清永絶矰繳懼茲禽亦翺翔不以㣲小故
　　尚書省受〈一作聰〉誓誡貽太廟裴丞
　　皇家有恆憲齋祭崇明祀嚴車伊洛間受誓文昌裏沈沈雲閣見稍稍城烏起曙色照衣冠虛庭鳴劍履裵回念私覿悵望臨清汜㸃翰欲何言相思從此始
　　夏日尋藍田唐丞登髙宴集
　　東望春明門駕言聊出遊南行小徑盡緑竹臨清流君出罷六安居此澹忘憂園林與城市閭里隨人幽披顔闢衡闈置酒登崇丘山河臨咫尺宇宙窮寸眸是時春載陽佳氣滿皇州宮殿碧雲裏鴛鴦初命儔良辰方在茲志士安得休成名茍有地何必東陵侯
　　田家即事荅崔二東臯作四首
　　𤣥鳥雙雙飛杏林初發花喣媮命僮僕可以樹桑麻清旦理犂鋤日入未還家
　　有客山中至言傳故人訊蕩漾敷遠情飄颻吐清韻猗歟春臯上無乃成秋興
　　念別求須臾忽至嚶鳴時萊田燒故草初樹養新枝所寓非幽深夢寐相追隨
　　依依親隴畝寂寂無鄰里不聞雞犬音日見和風起頼君遺掞藻憂來散能弭




　　御定全唐詩卷一百三十七
　　欽定四庫全書
　　御定全唐詩巻一百三十八
　　儲光羲
　　敬酬陳掾親家翁秋夜有贈
　　大姬配胡公位乃三恪賓盛徳百代祀斯言良不泯敬仲為齊卿當國名益震仲舉登宰輔太丘榮搢紳武皇受瑤圖爵土封其新繁祉既驟集裔孫生賢臣特逹踰珪璋節操方松筠雲漢一矯翼天池三振鱗曳裾朝赤墀酌醴侍紫宸大君鍚車馬時復過平津言則廣台階道亦資天均清秋忽髙興震〈一作振〉藻若有神曜曜趨宮廷洸洸邁徐陳鎬京既賜第門巷交朱輪方將襲伊臯永以崇夏殷宗黨無遠近敬恭依仁人雪盡宇宙暄鴈歸滄海春沈吟白華頌帝闥降絲綸驛騎及蕪城相逢在郊鄄別離曠南北譴謫罹苦辛晝遊還荊吳迷方客咸秦惟賢惠重義男女期嘉姻梧桐生朝陽鶗鴂鳴蕭晨豈不畏時暮坎壈無與鄰中夜涼風來顧我闕音塵
　　瓊瑤不遐棄寤寐如日新
　　蘇十三瞻登玉泉寺峰入寺中見贈作
　　慶門疊華組盛列鍾英彥貞性發天姿文明葉邦選為情貴深遠作德齊隠見別業在春山懷歸出芳甸逖聽多時友招邀及浮賤朝㳂覇水窮暮矚藍田徧百花照阡陌萬木森鄉縣〈蘓居世業藍田〉澗淨緑蘿深巖暄新鳥轉依然造華薄豁爾開靈院淹留火禁辰愉樂歌宴〈時藍田令招飲〉肅肅列樽爼鏘鏘引纓弁天籟激㣲風陽光轢奔箭以茲小人腹不勝君子饌是日既低迷中宵方眄〈時醉霍亂〉枕上思獨徃胸中理交戰碧雲暗雨來舊原芳草變歡然自此絶心賞何由見鴻濛已笑雲列缺仍揮電忽與去人遠俄逢歸者便〈時藍田尉朝行入城與之俱〉想像玉泉宮依稀明月殿峰巒若登陟水木以逰衍息心幸自忘㸃翰仍留眷恨無荊文璧以答丹青絢
　　酬李處士山中見贈
　　厥初逰太學相與極周旋含〈一作舍〉采共朝暮知言同古先孟陽題劍閣子雲獻甘泉斯須曠千里婉娩將十年今來豔陽月好鳥鳴翩翩同聲既求友不肖亦懷賢引領遲芳信果枉瑤華篇成頌非其德髙文徒自妍聲塵邈超越比興起孤絶始信郢中人乃能歌白雪跂予北堂夜揺筆酬明哲緑竹動清風層軒靜華月想像南山下恬然謝朝列猶恐鶗鴂鳴坐看芳草歇邀以青松色〈李詩云青青此松栢〉同之白華潔永願登龍門相將持此節
　　同諸公秋日逰昆明池思古
　　僕人理車騎西出金光逵蒼蒼白帝郊我將逰靈池太隂連晦朔雨與天根違淒風披田原橫汙益山陂農畯盡顛沛顧望稼穡悲皇靈惻羣甿神政張天維坤紀戮屏翳元綱扶逶迤迴塘清滄流大曜懸金暉秋色浮渾沌清光隨漣漪豫章盡莓苔栁杞成枯枝驟聞漢天子征彼西南夷伐棘開洪淵秉旄訓我師震雲靈鼉鼓照水蛟龍旂銳士千萬人猛氣如熊羆刑罰一以正干戈自有儀坐作河漢傾進退樓船飛羽發鴻鴈落檜動芙蓉披峩峩三雲宮肅肅振旅歸惡德忽小醜器用窮地貲上兵貴伐謀此道不能為吁哉蒸人苦始曰征伐非穆穆軒轅朝耀德守方陲君臣日安閒遠近無怨思石鯨既蹭蹬女牛亦流離獱獺遊渚隅葭蘆生浱湄坎塪四十里填淤今已微河伯方翺翔天吳亟徃來桑榆慘〈一本缺一作黯〉無色佇立暮霏霏老㓜樵木還賓從迴鞿羈帝夢解魚索明月當報時
　　同諸公登慈恩寺塔
　　金祠起真宇直上青雲垂地靜我亦閒登之秋清時蒼蕪宜春苑片碧昆明池誰道天漢髙逍遙方在茲虛形賓太極𢹂手行翠㣲雷雨傍杳㝠鬼神中躨跜靈變在倐忽莫能窮天涯冠上閶闔開履下鴻鴈飛宮室低邐迤羣山小參差俯仰宇宙空庶隨了義歸崱屴非大廈久居亦以危
　　同諸公秋霽曲江俯見南山
　　天靜終南髙俯暎江水明有若蓬萊下淺深見澄瀛羣峰懸中流石壁如瑤瓊魚龍隠蒼翠鳥獸遊清泠菰蒲林下秋薜荔波中輕山戞〈一作蔞〉浴蘭阯水若居雲屛嵐氣浮渚宮孤光隨曜靈隂隂豫章館宛宛百花亭大君及羣臣晏樂方嚶鳴吾黨二三子蕭辰怡性情逍遙滄洲時乃在長安城
　　同諸公送李雲南伐蠻
　　昆明濱滇池蠢爾敢逆常天星耀鐵鑕弔彼西南方冡宰統元戎太守齒軍行囊括千萬里矢謨在廟堂耀耀金虎符一息到炎荒蒐兵自交趾苃捨出瀘陽羣山髙嶄巖凌越如鳥翔封豕驟跧伏巨象遙披攘廻溪深天淵掲厲踰舟梁𤣥武掃孤蜮蛟龍除方良雷霆隨神兵硼磕動窮蒼斬伐若草木繫縲同犬羊餘醜隱弭河啁啾亂行藏君子惡薄險王師恥重傷廣車設罝梁太白收光芒邊吏靜縣道新書行紀綱劔闗掉鞅歸武弁朝建章龍樓加命服獬豸擁秋霜邦人頌靈旗側聽何洋洋京觀在七徳休哉我神皇
　　奉和韋判官獻侍郎叔除河東採訪使
　　天卿小冢宰道大名亦大醜正在權臣建旟千里外楚山俯江漢汴水連譙沛兩持方伯珪再轉諸侯蓋恬淡輕黜陟優㳺邈千載乾象變台衡羣賢盡交泰聿徠股肱郡河嶽即襟帶盛徳滋冀方仁風清汾澮四封盡髙足相府軺車最超超青雲器婉婉竹林㑹賤士敢知言成頌文眀代燕雀依大廈期之保貞悔
　　同王十三維哭殷遙
　　生理無不盡念君在中年逰道雖未深舉世莫賢筮仕苦貧賤為客少田園膏腴不可求乃在許西偏四鄰盡桑柘咫尺開牆垣內艱未及虞形影隨化遷茅茨俯苫蓋雙殯兩楹間時聞孤女號逈出陌與阡慈烏亂飛鳴猛獸亦以跧故人王夫子靜念無生篇哀樂乆已絶聞之將然太陽蔽空虗雨雪浮蒼山迢遰親靈櫬顧予悲絶䖏順與安時及此乃空言
　　貽丁主簿仙芝別
　　赫赫明天子翹翹羣秀才昭昭皇宇廣隠隠雲門開揺曵君初起聫翩予復來〈丁侯前舉予次年舉〉茲年不得意相命遊靈䑓〈同為太學諸生〉驊騮多逸氣琳瑯有清響聮行擊水飛獨影凌虛上〈同年舉而丁侯先第〉闗河施芳聽江海徼新賞歛袵歸故山敷言播天壤雲峯雖有異楚越幸相親既別復逰處道深情更殷下愚忝聞見〈予後及第又應制授官〉上德猶邅迍偃仰東城曲棲遲依水濱脫巾從㑹府結綬歸海裔親知送河門邦族迎江澨夫子安恬淡他人悵迢遞飛艎既眇然洲渚徒蔽人謀固無凖天德諒難知髙名處下位逸翮棲卑枝去去水中沚揺揺天一涯蓬壺不可見來泛躍龍池
　　京口送別王四誼
　　江上楓林秋江中秋水流清晨惜分袂秋日尚同舟落潮洗魚浦傾荷枕驛樓明年菊花熟洛東泛觴逰
　　同房憲部應旋〈一下缺一有遊衡山寺四字〉
　　衡山法王子慧見息諸苦落髪自南州燕居在西土養正不因晦得中寧患旅曠然長虛閒即理寄行補四句了自性一音亦非取橘柚故園枝隨人植庭戸我地少安住念天時啓處憲卿文昌歸愉恱來晤語車騎踐香草僕人沐花雨長風散繁雲萬里靜天宇起滅信易覺清真知有所逍遙髙殿隂六月無炎暑微言發新偈粲粲如懸圃直心視惠光在此大法鼓
　　奉別長史庾公太守徐公應召
　　烈風起江漢白浪忽如山方伯驟勤王杞人亦憂天酆鎬頃霾晦雲龍召我賢車騎北艱苦艅艎西泝㳂水靈靜湍瀬猛獸趨後先龍樓開新陽萬里出雲間宇宙既焜燿崇德濟巨川受命在神宗振兵猶軒轅煌煌踰涿鹿穆穆更坤元明王朝太階遠邇望嘉言遊子淡何思江湖將永年
　　獄中貽姚張薛李鄭栁諸公
　　直道時莫親起羞見䜛口輿人是非怪西子言有咎誣善不足悲失聽一何醜大來敢遐望小徃且虛受中夜囹圄深初秋縲紲久踈螢出暗草朔風鳴衰栁河漢低在戸蠨蛸垂向牖鴈聲遠天末涼氣生霽後負戸愁讀書劔光忿衝斗哀哀害神理惻惻傷慈母妻子垂涕泣家僮日奔走書詞苦人吏饋食勞交友寒服猶未成繁霜漸將厚吉凶問詹尹倚伏信北叟鬼哭知己寃鳥言誠所誘諸公深惠愛朝夕相左右束濕雖欲操鈎金庶無負傷羅念揺翮踠足思驤首瑾瑜頗匿瑕邦國方含垢眷言離深穽永日常𢹂手
　　貽鼓吹李丞時信安王北伐李公王之所器者也
　　北伐昧天造王師示有徵轅門統元律帝室命宗英靈威方首事仗鉞按邊城膏雨被春草黃雲浮太清文儒託後乘武旅趨前旌出車發西洛營軍臨北平曰予深固陋志氣頗縱橫嘗思驃騎幕願逐嫖姚兵惟賢美無度海內依揚聲河間舊相許車騎日逢迎折節下謀士深心論客卿忠言雖未列庶以知君誠
　　貽王侍御出臺掾丹陽
　　髙髙瑯琊臺臺下生箘簵照車十二乘光彩不足諭既當少微星復隠髙山霧金丘華陽下仙伯養晦處茅茨對三峯梧桐開一路神溪繞臯陸樵牧自成趣時登青㝠逰若從天江度墟里獻薇蕨羣公致衣縷深沈復清淨俯仰視太素猛獸識賓僕頳霞知早暮峩峩雲龍開忽有方伯遇達人無不可壯志〈一作士〉且馳騖融泄長雞鳴繽紛大鵬翥赤墀髙崱屴一見如三顧禮服正邦祀刑冠肅王度三辰明昭代光啓𤣥元祚章臺收杞梓太液滿鵷鷺豐澤耀純仁八方晏黔庶沈沈閶闔起殷殷蓬萊曙旌㦸儼成行雞人傳發煦翔翼一如鶚百辟莫不懼清廟奉烝嘗靈山扈鑾輅天街時蹴踘直指讌梐枑四月純陽初雷雨始奮豫逆星孛皇極鈇鑕靜天歩酆鎬舒曜靈干戈藏武庫析㯕増廣運直道有好惡迴跡清憲臺傳騎東南去列城異疇昔近踐寡徒御纒綿西闗道婉孌新豐樹伊洛不敢息淮河任㳂泝鄉亭茱萸津先後非疏附炎時方怵愓有若踐霜露惆悵長岑長〈一作缺〉寂寞梁王傅紛吾家延州結友在童孺岑陽沐天德邦邑持民務躑躅望朝隂如何復淪誤牙曠三千里擊轅非所慕秋濤聫滄溟舟檝湊北固江汜日綿眇朝夕空寐寤中洞松栝新東臯阡陌故餘輝方焜耀可以歡邑聚南華在濠上誰辯魏王瓠登陟芙蓉樓為我時一賦
　　貽劉髙士別
　　夙駕出東城城傍早霞散初日照龍闕峩峩在天半壯哉麗百常美矣崇兩觀俯視趨朝客簮珮何璀璨而我送將歸裵回覇陵岸北雲去吳越南鴈離江漢伊昔蹈丘園翩翩理文翰髙談閔仲叔逸氣劉公幹每言竹栢貞常輕朝市玩山晝猿狖靜溪曛魚鳥亂寧止臥崆峒直雲期汗漫聖君既理厯族士咸炳煥矯首來天池振羽泛漪瀾元淑命不達伯鸞吟可歎東去姑蘓䑓乃過陟陽館舍轡函闗道浮舟滄海畔耳目曠暄涼懷抱盈悲惋沈沈青嵗晩靄靄秋雲換自言永遁棲無復從覊絆揮手謝知已知已莫䏸讃
　　山中貽崔六琪華
　　恍惚登髙嶺裵囬看落日遙想仲長園如親幼安室春渚菖蒲登山中撥榖鳴相思不道逺太息未知情意君來此地時復疎林薄中夜掃閒〈一作衡〉門迎晨閉菌閣屣履清池上家童奉信歸憂隨落花散目送歸雲飛故交在天末心知復千里無人暫徃來獨作中林士
　　貽余處士
　　故園至新浦遙復未百里北望是他邦紛吾即逰士潮來津門啟罷楫信流水客意乃成歡舟人亦相喜遲遲菱荇上泛泛菰蒲裏漸聞商旅喧猶見鳬鷖起市亭忽雲搆方物如山峙吳王昔䘮元隋帝又滅祀停艫〈一作艦〉一以眺太息興亡理秋苑故池田宮門新栁杞我行苦炎月乃及清昊始此地日逢迎終思隠君〈一作居〉子莫言異舒巻形音在心耳
　　劉先生閒居〈先生及第後為道士居太清宮又從戎而後歸〉
　　髙第後歸道乃居玉華宮逍遙人間世不異浮丘公甘寢何秉羽出門忽從戎方將逰崑崙又欲小崆峒進退既在我歸來長安中焚香東海君侍坐西山童善行無轍跡吾亦安窮但見神色閒中心如虛空期之比天老真徳輔帝鴻
　　京口題崇上人山亭〈即京口郭內山也〉
　　清旦歴香巖巖徑紆復直花林開宿霧逰目清霄極分眀窗戶中逺近山川色金沙童子戱香飯諸天食叫叫海鴻聲軒軒江燕翼寄言清淨者閭閻徒自踣
　　朝邑蔡主簿期不㑹二首
　　下位日趨走乆之賓㑹疎空遲偶詞賦所媿比園廬朝念池上酌暮逢林下書方將固封守暫欲混畋漁衰栁隠長路秋雲滿太虛遙遙望左右日入未廽車
　　日入清風至知君在西偏車輿既成列賓僕復䏸賢迢遞下墟坂逍遙看井田蒼山起暮雨極浦浮長煙服義大如志交歡數盡年寧言十餘里不見空來還
　　鞏城南河作寄徐三景暉
　　初年雨𠉀遲鞏洛河流小揺揺芳草㟁屢見春山曉清露洗雲林輕波戱魚鳥唯言故人逺不念鄉川眇舟檝去瀠廻湍漵行奔峭寄書千里路莫道南鴻少
　　貽閻處士防卜居終南
　　春風揺雜樹言別還江汜堅冰生綠潭又客三千里兆夢唯顔色懸情乃文史滌耳貴清言披歡遲玉趾秦城疑舊廬佇立問焉如稚子跪而說還山將隠居竹林既深逺松宇復清虛跡逈事多逸心安趣有餘石門動髙韻草堂新著書〈時閻子有石門草堂詩集〉鶱飛乆超絶蹇足空躊躇猶有昔時意望君當照車驅車當六國何以須潛黙聖主常徴賢羣公每舉徳此時方獨徃身志將何欲願謝山中人廻車首歸躅
　　新豐作貽殷四校書
　　漢皇思舊邑秦地作新豐南出華陽路西分長樂宮安知天地乆不與昔年同雞犬暮聲合城池秋霽空紛吾從此去望極咸陽中不見芸香閣徒思文雅雄
　　華陽作貽祖三詠
　　朝行敷水上暮出華山東髙館宿初靜長亭秋轉空日余〈一作餘〉久淪汨重此聞霜風淅瀝入溪樹颼飀驚夕鴻棲然望伊洛如見息陽宮舊識無髙位新知盡固窮夫君獨輕舉逺近善文雄豈念千里駕﨑嶇秦塞中
　　貽袁三拾遺謫作
　　傾蓋洛之濵依然心事親龍門何以峻曽是好詞人珥筆朝文〈一作丹〉陛含章諷紫宸帝城多壯觀被服長如春天子儉為徳而清約身公卿盡虛位天下自趣塵如君物望羙令徳聲何已髙帝黜儒生文皇謫才子朝廷非不盛譴謫良難恃路出大江隂川行碧峰裏斯言徒自玷白玉豈為滓希聲盡衆人深識唯知已知已怨生離悠悠天一涯寸心因夢㫁孤憤為年移花滿芙蓉闕春深朝夕池空令千萬里長望白雲垂
　　洛中貽朝校書衡朝即日本人也
　　萬國朝天中東隅道最長吾〈一作朝〉生羙無度髙駕仕春坊出入蓬山裏逍遙伊水傍伯鸞逰太學中夜一相望落日懸髙殿秋風入洞房屢言相去逺不覺生朝光
　　貽崔太祝
　　天都分禮閣肅肅臨清渠春山照前屏髙槐䕃內除惟賢尚廩祿弟去兄來居文雅更驤首風流信有餘中年幸從事乃遇兩吹噓何以知君子交情復淡如
　　貽王處士子文
　　春草生洞渚春風入上林春臯有黃鶴撫翮未揚音王屋嘗嘉遁伊川復陸沈張鵾雞弄閉室蓬蒿深避地歌三樂逰山賦九吟大君思左右無乃化黃金
　　獻華隂羅丞別
　　華山薄逰者𤣥髮當青春道徳同仙吏尊卑即丈人縣城俯京路獲見官舍裏淹留瓊樹枝謔浪春泉水昔余在天目總角奉逰從寒暑遞來徃今復蓮花峰別情無逺近道別方愁予孰想古人言乃知悲風雨
　　閒居
　　薄逰何所媿所媿在閒居親故不來徃中園時讀書歩欄滴餘雪春塘抽新蒲梧桐漸覆井時鳥自相呼悠然念故鄉乃在天一隅安得如浮雲來往方須臾
　　送恂上人還吳
　　洛城夲天邑洛水即天池君王既行幸法子復來儀虗室香花滿清川楊栁垂乗閒道歸去逺意誰知
　　送周十一
　　秋風隕羣木衆草下嚴霜復問子何如自言之帝鄉豈無親所愛將欲濟時康握手別征駕返悲岐路長
　　新豐主人
　　新豐主人新酒熟舊客還歸舊堂宿滿酌香含北砌花盈尊色泛南軒竹雲散天髙秋月眀東家少女觧秦箏醉來忘卻巴陵道夢中疑是洛陽城
　　登戱馬臺作
　　君不見宋公伏〈一作杖〉鉞誅燕後英雄踴躍爭趨走小㑹衣冠呂梁壑大徴甲卒碻磝口天門〈一作開〉神武樹元勲九日茱萸饗六軍泛泛樓船逰極浦揺揺歌吹動浮雲居人滿目市朝變覇業猶存齊楚甸泗水南流桐柏川沂山北走瑯琊縣滄海沈沈晨霧開彭城烈烈秋風來少年自古〈一作言〉未得意日暮蕭條登古〈一作此〉臺
　　貽從軍行
　　取勝〈一本缺〉小非用〈一作川〉來朝眀光殿東平不足先夢出鳳林間夢還滄海闕萬里盡隂色豈為我離別馬上吹笛起寒風道傍舞劍飛春雪男兒懸弧非一日君去成髙莭〈一雲缺誤〉
　　酬李壺闗奉使行縣憶諸公
　　青楓〈一作風〉江上滄浪吟白月宮中鸚鵡林非有淨清心同道同方若㫁金離居忽有雲山意清韻遙轉舟檝事去時憶竹園逰來時莫忘桃園〈一作源〉記〈一雲闕誤〉
　　薔薇〈一有篇字〉
　　裊裊長數尋青青不作林一莖獨秀當庭心數枝分作滿庭隂春日遲遲欲將半庭影離離〈一作昤昤〉正堪玩枝上鶯嬌不畏人葉底蛾飛自相亂秦家女兒愛芳菲畫眉相伴〈一作喚〉采葳㽔髙䖏紅䰅欲就手低邉緑刺已牽衣蒲萄架上朝光滿楊栁園中暝鳥飛連袂踏歌從此去風吹香氣逐人歸
　　同張侍御宴北樓
　　今之太守古諸侯出入雙旌垂七旒朝覽干戈時聴訟暮延賓客復登樓西山漠漠崦嵫色北渚沈沈江漢流良宵清淨方髙㑹繡服光輝聮皂蓋魚龍恍惚堦墀下雲霧杳㝠窗戶外水靈慷慨行泣珠㳺女飄颻思解佩蒼蒼低月半遙城落落疎星滿太清不分〈一作忍〉開襟悲楚奏願言吹笛退胡兵軒後青丘埋猰㺄周王白羽掃攙搶期君武莭朝龍闕余亦翺翔歸玉京

　　御定全唐詩巻一百三十八
　　欽定四庫全書
　　御定全唐詩巻一百三十九
　　儲光羲
　　臨江亭五詠〈並序〉
　　建業為都舊矣晉主來此而禮物盡備雖雲在徳亦云在險京口其地也鳴呼有邦國者有興亡焉自晉及陳五世而滅以今懐古五篇為詠臨江亭得其勝槩寄以興言雖未及乎辯士亦其志也
　　晉家南作帝京鎮北為闗江水中分地城樓下帶山金陵事已徃青蓋理無還落日空亭上愁看龍尾灣山橫小苑前路盡大江邉此地興王業無如宋主賢潮生建業水風散廣陵煙直望青波裏秪言別有天城頭落暮暉城外𢷬秋衣江水青雲挹蘆花白雪飛南州王氣絶東國海風微借問商歌客年年何䖏歸古木嘯寒禽層城帶夕隂梁園多綠栁〈一作樹〉楚岸盡楓林山際空為險江流長自深平生何以恨天地本無心
　　京山千里過孤憤望中來江勢將天合城門向水開落霞明楚岸夕露濕吳臺去去無相識陳皇安在㦲餞張七琚任宗城即環之季也同産八人俱以才名知
　　他日曽逰魏魏家餘趾存可憐宮殿所但見桑榆繁此去拜新職為榮近故園髙陽八才子況復在君門
　　留別安慶李太守
　　眀牧念行子又言悲解攜初筵方落日醉止到鳴雞過客來自北大軍居在西兵家如討逆敢以庶盤溪
　　洛陽東門送別
　　東城別故人臘月遲芳辰不惜孤舟去其如兩地春花眀洛陽苑水綠小平津是日不相見鶯聲徒自新
　　漢陽即事
　　楚國千里逺孰知方寸違春逰歡有客夕寢賦無衣江水帶冰綠桃花隨雨飛九歌有深意捐佩乃言歸
　　泊江潭貽馬校書
　　眀月掛青天遙遙如目前故人逰畫閣卻望似雲邉水宿依漁父歌聲好〈一作和〉采蓮采蓮江上曲今夕為君傳
　　送沈校書吳中捜書
　　郊外亭臯逺野中岐路分苑門臨渭水山翠雜春雲秦閣多遺典吳臺訪闕文君王思校理莫滯清江濆
　　寒夜江口泊舟
　　寒潮信未起出浦纜孤舟一夜苦風浪自然増旅愁吳山遲海月楚火照江流欲有知音者異鄉誰可求
　　苑外至龍興院作
　　朝逰天苑外忽見法筵開山勢當空出雲隂滿地來疎鍾清月殿幽梵靜花臺日暮香林下飄飄〈一作颻〉仙歩迴
　　題虬上人房
　　禪宮分兩地釋子一為心入道無來去清言見古今江寒池水綠山暝竹園深別有中天月遙遙散夕隂
　　詠山泉〈一作題山中流泉〉
　　山中有流水借問不知名映地為天色飛空作雨聲轉來深澗滿分出小池平恬澹無人見年年長自清
　　貽主客呂郎中〈即皇太子賛諭〉
　　上士既開天中朝為得賢青雲方羽翼畫省比神仙委佩雲霄裏含香日月前〈一作邉〉君王儻借問客有上林篇
　　京口留別徐大補闕趙二零陵
　　皇州月初曉處䖏鼓鐘喧樹出蓬萊殿城開閶闔門近臣朝瑣闥詞客向文園獨有三川〈一作洲〉路空傷逰子魂
　　答王十三維
　　門生故來往知欲命浮觴忽奉朝青閣囘車入上陽落花滿春水疎栁映新塘是日歸來暮勞君奏雅章奉和中書徐侍郎中書省玩白雲寄潁陽趙大
　　青闕朝初退白雲遙在天非闗取雷雨故欲伴神僊泛𤅿鵷池曲飄颻瑣闥前猶多逺山意幸入侍臣篇
　　和張太祝冬祭馬歩
　　故壇何肅肅中野自無喧烈火見陳信颺言聞永存房星隠曙色朔風〈一作氣〉動寒原今日歌天馬非闗征大宛
　　祭風伯壇應張太祝作
　　聖主御青春綸言命使臣將修風伯祀更福太平人帟幕宵聮事壇場曉降神帝心矜動物非為屬車人
　　尋徐山人遇馬舍人
　　泊舟伊川右正見野人歸日暮春山綠我心清且微巖聲風雨度水氣雲霞飛復有金門客來參蘿薜衣
　　夜觀妓
　　白雪冝新舞清宵召楚妃嬌童㩦錦薦侍女整羅衣花映垂鬟轉香迎歩履飛徐徐斂長袖雙燭送將歸
　　洛橋送別
　　河橋送客舟河水正安流逺見輕橈動遙憐故國逰海禽逢早雁江月值新秋一聽南津曲分眀散別愁
　　秦中送人覲省
　　二月清江外遙遙餞故人南山晴有雪東陌霽無塵騎別章臺晚舟行洛水春知君梁苑去日見白華新
　　洛中送人還江東
　　洛城春雨霽相送下江鄉樹綠天津道山眀伊水陽孤舟從此去客思一何長直望清波裏唯餘落日光
　　送姚六崑客任㑹稽何大蹇任孟縣
　　越城臨渤澥晉國在河汾仙綬兩鄉意青郊一路分野棠春未發田雀〈一作鸛〉暮成羣他日思吳㑹嘗因西北雲
　　洛潭送人覲省
　　清洛帶芝田東流入大川舟輕水復急別望杳如仙細草生春岸眀霞散早天送君唯一曲當是白華篇
　　送人隨大夫和蕃
　　西方有六國國國願來賔聖主今無外懐柔遣使臣大夫開幕府才子作行人解劍聊相送邉〈一夲缺一作秦〉城二月春
　　仲夏餞魏四河北覲叔
　　落日臨御溝送君還北州樹涼征馬去路暝歸人愁吳嶽夏雲盡渭河秋水流東籬摘芳菊想見竹林逰
　　送人尋裴斐
　　柱史廻清憲謫居臨漢川遲君千里駕方外賞雲泉路㫁因春水山深隔〈一作曲〉暝煙湘江見逰女寄摘一枝蓮
　　隴頭水送別
　　相送隴山頭東西隴水流從來心膽盛今日為君愁暗雪迷征路寒雲隠戍樓唯餘旌斾影相逐去悠悠
　　送王上人還襄陽
　　朝看法雲散知有至人還送客臨伊水行車出故闗天花滿南國精舍在空山雖復時來去中心長日閒
　　官莊池觀競渡
　　落日吹簫管清池發櫂歌船爭先後渡岸激去來波水葉蔵魚鳥林花間綺羅踟躕仙女處猶似望天河
　　重寄虬上人
　　一作雲峰別三看花栁朝青山隔逺路眀月空長霄鵲浴西江雨雞鳴東海潮此情勞夢寐況道雙林遙
　　藍上茅茨期王維補闕
　　山中人不見雲去夕陽過淺瀬寒魚少藂蘭秋蝶多老年疎世事幽性樂天和酒熟思才子谿頭望玉珂
　　大酺得長字韻時任安冝尉
　　大道啟元命時人居太康中朝發𤣥澤下國被天光眀詔始端午初筵當履霜鼓鼙逆〈一作開〉爽氣羽籥映新陽太守即懸圃淮夷成葆疆小臣慙下位拜手頌靈長同張侍御鼎和京兆蕭兵曺華嵗晚南園
　　公府傳休沐私庭效陸沈方知從大隠非復在幽林闕下忠貞志人間孝友心既將冠蓋雅仍與薜蘿深寒變中園栁春歸上苑禽池涵青草色山帶白雲隂潘岳閒居賦鍾期流水琴一經當自足何用遺黃金
　　奉酬張五丈垂贈
　　綵服去江汜白雲生大梁星辰動異色羔雁成新行日望天朝近時憂郢路長情言間薖軸恵念及滄浪松柏以之茂江湖亦自忘賈生方弔屈豈敢比南昌
　　秦中守嵗
　　衆星已窮次青帝方行春永感易成戚離居難重陳闔門守初夜燎火到清晨㦯念無生法多傷未出塵廣庭日將晏虗室自為賓願以桑榆末常逢甲子新
　　獻髙使君大酺作
　　肅穆郊禋畢工歌賞事並三朝遵湛露一道洽仁眀布徳言皆應無為物自成花添羅綺色鶯亂管聲獨有同髙唱空陪樂太平
　　滎陽馬氏二子
　　聖君封太嶽十月建行旃輦路開千里寒雲霽九天故人多侍從二子留伊川河兗冰初合闗城月屢圓暝過滎水上聞說鄭卿賢材蔽行人右名居東里先制巖開別業桑柘亦依然待至金園側相將居一㕓
　　觀競渡
　　大夫沈楚水千祀國人哀習櫂江流長迎神雨霧開標隨綠雲動船逆清波來下怖魚龍起上驚鳬雁廻令秋大有鼓吹逺相催
　　太學貽張筠
　　璧池忝門子低頃變炎涼綠竹深虛館清流響洞房園林在建業新友去咸陽中夜鼓鐘靜初秋漏刻長浮雲開太室華蓋上眀堂空此逺相望勞歌還自傷
　　田家即事
　　桑柘悠悠水蘸堤晩風晴景不妨犁髙機猶織臥蠺子下坂飢〈一作欣〉逢餉饁妻〈一作未飢逢飼妻〉杏色滿林羊酪熟麥涼浮壠雉媒低生時樂死皆由命事在皇〈一作旻〉天志〈一作廻〉不迷
　　洛陽道五首獻呂四郎中
　　洛水春冰開洛城春水〈一作樹〉綠朝看大道上落花亂馬足
　　劇孟不知名千金買寶劍出入平津邸自言嬌且豔大道直如髪春日佳氣多五陵貴公子雙雙鳴玉珂春風二月時道傍栁堪把上枝覆官閣下枝覆〈一作拂〉車馬
　　洛水照千門千門碧空裏少年不得志走馬逰新市
　　同武平一貟外逰湖
　　竹吹留歌扇蓮香入舞衣前溪多曲漵乗興莫先歸
　　長安道
　　鳴鞭過酒肆袨服逰倡門百萬一時盡含情無片言西行一千里暝色生寒樹暗聞歌吹聲知是長安路
　　江南曲四首
　　綠江深見底髙浪直翻空慣是湖邉住舟〈一作船〉輕不畏風
　　逐流牽荇葉縁㟁摘蘆苗為惜鴛鴦鳥輕輕動畫橈日暮長江裏相邀歸渡頭落花如有意來去逐船流隔江看樹色沿月聽歌聲不是長干住那從此路行
　　闗山月
　　一雁過連營繁霜覆古城胡笳在何䖏半夜起邉聲
　　玉真公主山居
　　山北天泉苑山西鳳女家不言沁園好獨隠武陵花
　　滄浪峽〈一作儲嗣宗詩〉
　　滄浪臨古道道上若成塵自有滄浪峽誰為無事人
　　奉真觀
　　真門逈向北馳道直向西為與天光近雲色成虹霓
　　眀妃曲四首
　　西行隴上泣胡天南向雲中指渭川毳幕夜來時宛轉何由得似漢王邉
　　胡王知妾不勝悲樂府皆傳漢國辭朝來馬上箜篌引稍似宮〈一作雲〉中閒夜時
　　日暮驚沙亂雪飛傍人相勸易羅衣強來前殿〈一作帳〉看歌舞共待單于夜獵歸
　　彩騎雙雙引寶車羗笛兩兩奏胡笳若為別得橫橋路莫隠〈一作不憶〉宮中玉樹花
　　同武平一貟外逰湖五首時武貶金壇令
　　紅荷碧篠夜相鮮皂蓋蘭橈浮翠筵舟中對舞邯鄲曲月下雙彈盧女
　　青林碧嶼暗相期緩楫揮觥欲賦詩借問髙歌凡㡬轉河低月落五更時
　　朝來仙閣聽歌暝入花亭見綺羅池邉命酒憐風月浦口囘船惜芰荷
　　朦朧竹影蔽巖扉淡蕩荷風飄舞衣舟尋綠水宵將半月隠青林人未歸
　　花潭竹嶼傍幽蹊畫檝浮空入夜溪芰荷覆水船難進歌舞留人月易低
　　題茅山華陽洞
　　華陽洞口片雲飛細雨濛濛欲濕衣玉簫遍滿仙壇上應是茅家兄弟歸
　　寄孫山人
　　新林二月孤舟還水滿清江花滿山借問故園隠君子時時來往〈一作去〉住〈一作在一作向〉人間


　　御定全唐詩巻一百三十九
<集部,總集類,御定全唐詩>
　　欽定四庫全書
　　御定全唐詩巻一百四十
　　王昌齡
　　王昌齡字少伯京兆人登開元十五年進士第補秘書郎二十二年中宏詞科調汜水尉遷江寧丞晚莭不䕶細行貶龍標尉卒昌齡詩緒密而思清與髙適王渙之齊名時謂王江寧集六巻今編詩四巻
　　變行路難
　　向晩橫吹悲風動馬嘶合前驅引旗〈一作旌〉莭千里陣雲帀單于下隂山砂礫空䬃䬃封侯取一戰豈復念閨閣
　　塞下曲四首
　　蟬鳴空桑林〈一作桑樹間〉八月蕭闗道出塞入塞寒〈一作復入塞〉處處黃蘆草從來幽并客皆共塵沙〈一作向沙場〉老莫學逰俠兒矜誇紫騮好
　　飲馬渡秋水水寒風似刀平沙日未沒黯黯見臨洮昔〈一作當〉日長〈一作龍〉城戰咸言意氣髙黃塵足〈一作漏一作是〉今古
　　白骨亂蓬蒿〈此首一本題作望臨洮〉
　　奉詔甘泉宮緫徴天下兵朝廷備禮出郡國豫郊迎紛紛㡬萬人去者無全生臣願莭宮廐分以賜邉城〈一本無以下二首同塞上曲題作三首〉
　　邉頭何慘慘已葬霍將軍部曲皆相弔燕南代北聞功勲多被黜兵馬亦尋分更遣黃龍戍唯當哭塞雲〈一本此首題作塞上曲〉
　　塞上曲
　　秋風夜渡河吹卻雁門桑遙見胡地獵韝馬宿嚴霜五道分兵去孤軍百戰場功多翻下獄士卒但心傷
　　從軍行二首
　　向夕臨大荒朔風軫歸慮平沙萬里餘飛鳥宿何䖏虜騎獵長原翩翩傍河去邉聲揺白草海氣生黃霧百戰苦風塵十年履霜露雖投定逺筆未坐將軍樹早知行路難悔不理章句
　　秋草〈一作風〉馬蹄輕角弓持急去為龍城戰正值胡兵襲軍氣橫大荒戰酣日將入長風金鼓動白露鐡衣濕四起愁邉聲南庭時佇立㫁蓬孤自轉寒雁飛相及萬里雲沙漲平原冰霰澀惟聞漢使還獨向刀環泣〈一本無此首〉
　　少年行二首
　　西陵俠少年送客短長亭青槐夾兩道〈一作路〉白馬如流星聞道羽書急單于㓂井陘氣髙輕赴難誰顧〈一作惟願〉燕山銘
　　走馬逺相尋西樓下夕隂結交期一劍留意贈千金髙閣歌聲逺重門栁色深夜䦨須盡飲莫負百年心〈一本無此首〉
　　長歌行
　　曠野饒悲風颼颼黃〈一作多〉蒿草繫馬倚〈一作停〉白楊誰知我懐抱所是〈一作見〉同袍〈一作懐〉者相逢盡衰老北〈一作況〉登漢家陵南望長安道下有枯樹根上有鼯〈一作鼷〉䑕窠髙皇子孫盡千載無人過寳玉頻發掘精靈其奈何人生須達命有酒且長歌
　　悲哉行
　　勿〈一作每〉聽白頭吟人間易憂怨若非滄浪子安得從所願北上太行山臨風閱吹萬長雲數千里倐忽還膚寸觀其微滅時精意莫䏻論百年不容息是處生意蔓始悟海上人辭君永飛遯
　　古意
　　桃花四面發桃葉一枝開欲暮黃鸝囀傷心玉鏡臺清箏向眀月半夜春風來
　　放歌行
　　南渡〈一作望〉洛陽津西望十二樓眀堂坐天子月朔朝諸侯清樂動千門皇風被九州慶雲從東來〈一作出〉泱漭抱日流昇平貴論道文墨將何求有詔徴草澤微誠將獻謀〈一作獻謀猷〉冠冕如星羅拜揖曹與周望塵非吾〈一作君〉事入賦〈一作職〉且遲留幸䝉國士識因脫負薪裘今者放歌行以慰梁甫愁但營數斗祿奉養每豐羞若〈一作願〉得金膏遂飛雲亦可儔〈一作求〉
　　越女〈樂府詩集作採蓮曲〉
　　越女作桂舟還將桂為楫湖上水渺漫清江不〈一作初〉可渉摘取芙蓉花莫摘芙蓉葉將歸問夫壻顔色何如妾
　　鄭縣宿陶太公館中贈馮六元二
　　儒有輕王侯脫畧當世務〈一作譽〉本家藍田下〈一作谿中〉非為漁弋故無何〈一作才〉困躬耕且欲馳永路幽居與君近出谷同所騖〈一作務〉昨日辭石門五年變秋露雲龍未相感干謁亦已屢子為黃綬羈余忝蓬山顧京門望西嶽百里見郊樹飛雨祠上〈一作下〉來靄然闗中暮驅車鄭城宿秉燭論往素山月出華隂開此河渚霧清光比故人豁達展心晤馮公尚戢翼元子仍跼歩拂衣易為髙淪跡難有趣張范善終始吾等豈不慕罷酒當涼風屈伸備㝠數
　　聽彈風入松闋贈楊補闕
　　商風入我絃夜竹深有露悲與林寂清景不可度寥落幽居心颼飀青松樹松風吹草白溪水寒日暮聲意去復還九變〈一作辨〉待一顧空山多雨雪獨立君始悟
　　緱氏尉沈興宗置酒南谿留贈
　　林色與溪古深篁引幽翠山尊在漁舟棹月情已醉始窮清源口壑絶人境異春泉滴空崖草拆隂地乆之風榛寂逺聞樵聲至海雁時獨飛永然滄洲意古時青㝠客滅跡淪一尉吾子躊躇心豈其紛埃事緱峰〈一作岑〉信所剋濟北余乃遂齊物意已㑹〈一作可任今〉息肩理猶未巻舒形性表脫畧賢哲議仲〈一作乗〉月期角巾飯僧嵩陽寺
　　為張僓贈閻使臣
　　哀哀獻玉人楚國同悲辛泣〈一作淚〉盡繼以血何由辨其真頼承琢磨恵復使光輝新猶畏讒口疾棄之如埃塵
　　贈史昭
　　東林日未升廓落星與漢是夕鴻始來齋中起長歎懐哉望南浦眇然夜將半但有秋水聲〈一作聲孤〉愁使心神亂握中何為贈瑤草已衰散海鱗未化時各在天一岸
　　秋山寄陳讜言
　　巖間寒事早衆山木已黃北風何蕭蕭茲夕露為霜感激未䏻寐中宵時慨慷黃〈一作草〉蟲初悲鳴𤣥鳥去我梁獨臥時易晩離羣情更傷思君若〈一作苦〉不及鴻雁今南翔
　　出郴〈一作栁〉山口至疊〈一作壘〉石灣野人室中寄張十一
　　櫧柟無冬春柯葉連峯稠隂壁下蒼黒煙含清江樓景開獨沿曵響荅隨興酬旦夕望吾友如何迅孤舟疊沙積為崗崩剝雨露幽石脈盡橫亙潛潭何時流既見萬古色頗盡一物由永與世人逺氣還草木收盈縮理無餘今徃何必憂郴土羣山髙耆老如中州孰雲議舛〈一作外〉降豈是娛宦逰隂火昔所伏丹砂將爾謀昨臨蘇躭井復向衡陽求同〈一作問〉疚來相依脫身當有籌數月乃離居風湍成阻脩野人善竹器童子䏻谿謳寒月波蕩漾羇鴻去悠悠
　　宿㶚上寄侍御璵弟
　　獨飲㶚上亭寒山青門外長雲驟落日桑棗寂已晦古人驅馳者宿此凡㡬代佐邑由東南豈不知進退吾宗秉全璞楚得璆琳最茅山就一徴柏署起三載道契非物理神交無留礙知我滄溟心脫畧腐儒輩孟冬鑾輿出陽谷羣臣㑹半夜馳道喧五侯擁軒蓋是時燕齊客獻術蓬瀛內甚恱我皇心得與王母對賤臣欲干謁稽首期殞碎哲弟感我情問易窮否泰良馬足尚踠寳刀光未淬昨聞羽書飛兵氣連朔塞諸將多失律廟堂始追悔安䏻召書生願得論要害戎夷非草木侵逐使狼狽雖有屠城功亦有降虜輩兵糧如山積恩澤如雨霈羸卒不可興磧地無足愛若用匹夫策坐令軍圍潰不費黃金資寧求白璧賚眀主憂既逺邉事亦可大荷寵務推誠離言深慷慨霜揺直指草燭引眀光珮公論日夕阻朝廷蹉跎㑹孤城海眀月萬里流光帶不應百尺松空老鍾山靄
　　次汝中寄河南陳賛府
　　汝山方聮延伊水纔眀滅遙見入楚雲又此空館月紛然馳夢想不謂逺離別京邑多歡娛衡湘蹔沿越眀湖春草遍秋桂白花發豈惟長思君日夕在魏闕
　　同從弟銷南齋翫月憶山隂崔少府
　　髙臥南齋時開帷〈一作帳〉月初吐清輝淡水木演漾在窗戶苒苒㡬盈虛澄澄變今古羙人清江畔是夜越吟苦千里其如何〈一作何如〉微風吹〈一作出〉蘭〈一作芳〉杜
　　代扶風主人荅
　　殺氣凝不流風悲日〈一作月〉彩寒浮埃起四逺逰子彌〈一作迷〉不歡依然宿扶風沽酒聊自寛寸心亦未理長鋏誰䏻彈主人就我飲對我還慨歎〈一作然〉便泣數行淚因歌路難十五役邉地〈一作城〉三回討樓蘭連年不解甲積日無所餐將軍降匈奴國使沒桑乾去時三十萬獨自還長安不信沙場苦君看刀箭瘢鄉親悉零落塚墓亦摧殘仰攀青松枝慟絶傷心肝禽獸悲不去路傍誰忍看幸逢休眀代寰宇靜波瀾老馬思伏櫪長鳴力已殫少年與運㑹何事發悲端天子初封禪賢良刷羽翰三邉悉如此否泰亦須觀
　　酬鴻臚裴主簿雨後北樓見贈〈一作髙適詩〉
　　暮霞照新晴歸雲猶相逐有懐晨昏暇想見登眺目問禮侍彤襜題詩訪茅屋髙樓多古今陳事滿陵谷地久㣲子封䑓餘孝王築裵回顧霄漢豁達俯川陸逺水對孤〈一作秋〉城長天向喬木公門何清靜列㦸森已肅不歎攜手稀常思着鞭速終當拂羽翰輕舉隨鴻鵠
　　送任五之桂林
　　楚客醉孤舟越水將引棹山為兩鄉別月帶千里貎羇譴同繒綸僻幽聞虎豹桂林寒色在苦莭知所効
　　山中別龎十
　　幽姢松篠徑月出寒蟬鳴散髪臥其下誰知孤隠情吟時白〈一作碧〉雲合釣〈一作酌〉處〈一作罷〉𤣥潭清瓊樹方杳靄鳳兮保其貞
　　留別伊闕張少府郭大都尉
　　遷客就一醉主人空金罍江湖青山底欲去仍裵回郭侯未相識策馬伊川來把手相勸勉不應老塵埃孟陽逢〈一作蓬〉山舊仙館留清才日晩勸趣別風長雲逐〈一作遂〉開幸隨板輿逺負譴何憂哉唯有仗忠信音書報雲雷
　　送韋十二兵曹
　　縣職如長纓終日檢我身平眀趨郡府不得展故人故人念江湖富貴如埃塵跡在戎府掾心逰天台春獨立浦邉鶴白雲長相親南風忽至吳分散還入秦寒夜天光白海淨月色真對坐論嵗暮絃悲豈〈一作歌起〉無因平生馳驅分非謂桮酒仁出處兩不合忠貞何由伸看君孤舟去且欲歌垂綸
　　東京府縣諸公與綦毋潛李頎相送至白馬寺宿〈一作同府縣諸公送綦毋潛李頎至白馬寺〉
　　鞍馬上東門裵回入孤舟賢豪相追送即櫂千里流赤岸〈一作逺峯〉落日在空波微煙收薄宦忘機括醉來即〈一作復〉淹留月眀見古寺林外登髙樓南風開長廊夏夜如涼秋江月照吳縣西歸夢中逰
　　送東林廉上人歸廬山
　　石溪流已亂苔徑人漸㣲日暮東林下山僧還獨歸昔為廬峰意況與逺公違道性深寂寞世情多是非㑹尋名山去豈復望清輝
　　留別武陵袁丞
　　皇恩暫遷謫待罪逢知已從此武陵溪孤舟二千里桃花遺古㟁金澗流春水誰識馬將軍忠貞抱生死
　　別劉諝
　　天地寒更雨蒼茫楚城隂一尊廣陵酒十載衡陽心倚仗〈一作伏〉不可料悲歡豈易尋相逢成逺別後㑹何如今身在江海上雲連京國深行當務功業策馬何駸駸
　　岳陽別李十七越賔
　　相逢楚水寒舟在洞庭驛具陳江波事不異淪棄跡杉上秋雨聲悲切蒹葭夕彈琴收餘響來送千里客平眀孤㠶心嵗晩濟代策時在身未充瀟湘不盈畫湖小洲渚聮澹淡煙景碧魚鱉自有性⻱龍無䏻易譴黜同所安風土任所適閉門觀𤣥化攜手遺損益
　　留別岑參兄弟
　　江城建業樓山盡滄海頭副職守茲縣東南櫂孤舟長安故人宅秣馬經前秋便以風雪暮還為縦飲留貂蟬七葉貴鴻鵠萬里逰何必念鐘鼎所在烹肥牛為君嘯一曲且莫彈箜篌徒見枯者豓誰言直如鈎岑家雙瓊樹騰光難為儔誰言青門悲俯期吳山幽日西石門嶠月吐金陵洲追隨探靈怪豈不驕王侯
　　送劉眘虗歸取宏詞解
　　太清聞海鶴逰子引鄉眄聲隨羽儀逺勢與歸雲便青桂春再榮白雲暮來變遷飛在禮儀豈復淚如霰
　　巴陵別劉處士〈一作巴陵劉䖏士東齋作〉
　　劉生隠岳陽心逺洞庭水偃㠶入山郭一宿楚雲裏竹映秋館深月寒江風　〈作門〉起煙波桂陽接日夕數千里嫋嫋清夜猿孤舟坐如此湘中有來雁雨雪𠉀音旨
　　宿裵氏山莊
　　蒼蒼竹林暮吾亦知所投靜坐山齋月清溪聞逺流西峰下微雨向曉〈一作晩〉白雲收遂解塵中組終南春可逰
　　淇上酬薛據兼寄郭微〈一作髙適詩〉
　　自從別京華我心乃蕭索十年守章句萬里空寥落北上登薊門茫茫見沙漠倚劍對風塵慨然思衛霍拂衣去燕趙驅馬悵不樂天長滄洲路日暮邯鄲郭酒肆㦯淹留漁澤屢棲泊獨行備艱難就辭干鼎鑊皇情念淳古時俗何浮薄理道須任賢安人在求瘼故交負竒才逸氣包謇諤隠軫經濟策縦橫建安作才望忽先鳴風期無宿諾飄颻勞州縣迢遞限言謔東馳眇貝丘西顧彌虢畧淇水徒自深浮雲不堪託吾謀適可用天道豈遼廓不然買山田一身與耕鑿

　　御定全唐詩巻一百四十
　　欽定四庫全書
　　御定全唐詩巻一百四十　一
　　王昌齡
　　詠史
　　荷畚至洛陽杖策逰北門天下盡兵甲豺狼滿中原眀夷方遘患顧我徒崩犇自慙菲薄才誤䝉國士恩位重任亦重時危志彌敦西北未及終東南不可吞進則恥保躬退乃為觸藩歎息嵩山老而後知其尊〈本集詠史雲荷畚至洛陽胡馬屯北門天下裂其土豺狼滿中原眀夷方濟世斂翼黃埃昏披雲見龍顔始䝉國士恩位重謀亦深所舉無遺奔長策寄臨終東南不可吞賢智茍有時貧賤安所論惟然嵩山老而後知我言〉
　　雜興
　　握中銅匕首粉剉楚山鐡義士頻報讎殺人不曽缺可悲燕丹事終被狼虎滅一舉無兩全荊軻遂為血誠知匹夫勇何取萬人傑無道吞諸侯坐見九州裂
　　秋興
　　日暮西北堂涼風洗脩木著書在南窗門館常肅肅苔
　　草延古意視聽轉幽獨㦯問余所營刈黍就寒谷
　　齋心
　　女蘿覆石壁溪水幽濛朧紫葛蔓黃花娟娟寒露中朝飲花上露夜臥松下風雲英化為水光采與我同日月蕩精魄寥寥天宇〈一作府〉空
　　獨逰
　　林臥情每〈一作自〉閒獨逰景常晏時從㶚陵下垂釣徃南澗手攜雙鯉魚目送千里雁悟彼飛〈一作非〉有適如此罹憂患放之清冷泉因得省疎慢永懐青岑客廻首白雲間神超物無違〈一作超然無遺事〉豈繫名與宦
　　香積寺禮拜萬廻平等二聖僧塔
　　真無御化〈一作比〉來借〈一作昔〉有乗化〈一作花〉歸如彼雙塔內孰䏻知是非愚也駭蒼生聖哉為帝師當為時世出不由天地資萬廻主〈一作至〉此方平等性無違今我一禮心億刼同不移肅肅松柏下諸天來有時
　　就道士問周易叅同契
　　仙人騎白鹿髪短耳何長時余采菖蒲忽見嵩之陽稽首求丹經乃出懐中方披讀了不悟歸來問稽康嗟余無道骨發我入太行
　　諸官逰招隠寺
　　山館人已空青蘿換風雨自從永眀世月向龍宮吐鑿井長幽泉白雲今如古應真坐松柏錫杖掛窗戶口雲七十餘䏻救諸有苦回指巖樹花如聞道場鼓金色身壊滅真如性無主僚友同一心清光遣誰取
　　宴南亭
　　寒江暎村林亭上納鮮潔楚客共閒飲靜坐金管闋酣竟〈一作意〉日入山暝來雲歸穴城樓空杳靄猿鳥〈一作鳴〉備清切物狀如絲綸上〈一作道〉心為予決訪君東溪事早晩樵路絶〈一作濶〉
　　何九於客舍集
　　客有住桂陽亦如巢林鳥罍觴且終宴功業曽未了山月空霽時江眀髙樓曉門前泊舟檝行次入松篠此意投贈君滄波風〈一作空〉褭褭〈一作嫋嫋〉
　　洛陽尉劉晏與府掾〈一作縣〉諸公茶集天宮寺岸道上人房
　　良友呼我宿月眀懸天宮道安風塵外灑掃青林中削去府縣理豁然神機空自從三湘還始得今夕同舊居太行北逺宦滄溟東各有四方事白雲䖏處通
　　觀江淮名勝圖
　　刻意吟雲山尤知隠淪妙逺公何為者再詣臨海嶠而我髙其風披圗得遺照援毫無逃境遂展千里眺淡掃荊門煙眀標赤城燒青蔥林間嶺隠見淮海徼但指香爐頂無聞白猿嘯沙門既雲滅獨徃豈殊調感對懐拂衣胡寧事漁釣安期始遺舄千古謝榮耀投跡庶可齊滄浪有孤棹
　　㶚上閒居
　　鴻都有歸客偃臥滋陽村軒冕無枉顧清川照我門空林網夕陽寒鳥赴荒〈一作幽〉園廓落時得意懐㢤莫與言庭前有孤鶴欲啄常翩翻為我銜素書弔彼顔與原二君既不朽所以慰其魂
　　風涼原上作
　　隂岑宿雲歸煙霧濕松柏風淒日初曉下嶺望川澤逺山無晦〈一作遺〉眀秋水千里白佳氣盤未央聖人在凝碧闗門阻天下信是帝王宅海內方晏然廟堂有竒策時貞守全運罷去逰說客予忝蘭䑓人幽尋免貽責
　　裴六書堂
　　閑堂閉空隂竹林〈一作木〉但清響窗下長嘯客區中無遺想經綸精微言兼濟當獨徃
　　江上聞笛
　　橫笛怨江月扁舟何處尋聲長楚山外曲繞胡闗深相去萬餘里遙傳此夜心寥寥浦漵寒響盡惟幽林不知誰家子復奏邯鄲音水客皆擁棹空霜遂盈襟羸馬望北走遷人悲越吟何當邉草白旌莭隴〈一作龍〉城隂
　　太湖秋夕
　　水宿煙雨寒洞庭霜落微月眀移舟去夜靜魂夢歸暗覺海風度蕭蕭聞雁飛
　　趙十四兄見訪
　　客來舒長簟開閣延清風但有無絃琴共君盡尊中晩來常讀易頃者欲〈一作獨〉還嵩世事何須道黃精且養䝉嵇康殊寡識張翰獨知終忽憶鱸魚鱠扁舟徃江東
　　過華隂
　　雲起太華山雲山〈一作山色〉互眀滅東峰始含景了了見松雪覉人感幽棲窅暎轉竒絶欣然忘所疲永望吟不輟信宿百餘里出闗玩新月何意昨來心〈一作乍㝠㝠〉遇物遂遷別人生屢如此何以肆愉恱
　　九江口作
　　漭漭江勢濶雨開潯陽秋驛門是髙㟁望盡黃蘆洲水與五谿合心期萬里逰眀時無棄才謫去隨孤舟鷙鳥立寒木丈夫佩吳鈎何當報君恩卻繫單于頭
　　大梁途中作
　　怏怏歩長道客行渺無端郊原欲下雪天地稜稜寒當時每酣醉不覺行路難今日無酒錢悽惶向誰歎
　　途中作
　　逰人愁嵗晏早起遵王畿墜葉吹未曉疎林月微微驚禽棲不定寒獸相因依歎此霜露下復聞鴻雁飛渺然江南意惜與中途違羇旅悲壯髪別離念征衣永圗豈勞止眀莭期所歸寧厭楚山曲無人長掩扉
　　山行入涇州
　　倦此山路長停驂問賓御林巒信回惑〈一作坰林徃㦯回〉白日落何處徙倚望長風㴞㴞引歸慮微雨隨雲收濛濛傍山去西臨有邉邑北走盡亭戍涇水橫白煙州城隠寒樹所嗟異風俗已自少情趣豈伊懐土多〈一作戀懐土〉觸目〈一作解物〉忻所遇
　　小敷谷龍潭祠作〈第十九句缺一字〉
　　崖谷歕疾流地中有雷集百泉勢相蕩巨石皆卻立跳波沸崢嶸深處不可挹昏為蛟龍怒〈一作窟〉清〈一作時〉見雲雨入靈怪崇偏祠廢興自茲邑沈滛頃多昧檐宇遂不葺吾聞被眀典盛徳惟世及生人載山川血食報原隰豈伊駭微險將以循甿揖　飛振呂梁忠信亦我習波流浸已廣悔吝在所汲谿水有清源褰裳靡沾濕
　　段宥㕔孤桐
　　鳯皇所宿處月暎孤桐寒槁葉零落盡空柯蒼翠殘虗心誰䏻見直影非無端響發調尚苦清商勞一彈
　　琴
　　孤桐秘虛鳴樸素傳幽真髣髴指外遂見初古人意逺風雪苦時來江山〈一作上〉春髙宴未終曲誰䏻辨經綸
　　初日
　　初日淨金閨先照牀前暖斜光入羅幕稍稍親絲管雲髪不䏻梳楊花更吹滿
　　失題
　　姦雄乃得志遂使羣心揺赤風蕩中原烈火無遺巢一人計不用萬里空蕭條
　　贈宇文中丞〈本暢當詩〉
　　僕本濩落人辱當州郡使量力頗及早謝歸今即已蕭蕭若凌虛衿帶頃消靡車服卒然來涔陽作逰子鬱鬱寡開顔黙默獨行李忽逢平生友一笑方在此秋清寧風日楚思浩雲水為語弋林者㝠㝠鴻逺矣
　　箜篌引
　　盧谿郡南夜泊舟〈盧谿在辰州龍標故地即馬援歌中武溪水所出也㦯作瀘溪者非〉夜聞兩〈一作南〉岸𦍑戎謳其時月黒猿啾啾微雨霑衣令人愁有一遷客登髙樓不言不寐彈箜篌彈作薊門桑〈一作葉〉葉秋風沙颯颯青塚頭將軍鐡騘汗血流深入匈奴戰未休黃旗一㸃兵馬收亂殺胡人積如丘瘡病驅來配〈一作役〉邉州仍披漠北羔羊裘顔色飢枯掩面羞眼眶淚滴深兩眸思還本鄉食氂牛欲語不得指咽喉或有強壯䏻吚嚘意說被他邉將讎五世屬藩漢主留碧毛氊帳河曲逰槖駞五萬部落稠勅賜飛鳳金兠鍪為君百戰如過籌靜掃隂山無鳥投家蔵鐡劵特承優黃金千〈一作百〉斤不稱求九族分離作楚囚深谿寂寞苦幽草木悲感聲颼飀僕本東山〈一作山東〉為國憂眀光殿前論九疇簏讀兵書盡㝠搜為君掌上施權謀洞曉山川無與儔紫宸詔發逺懐柔揺筆飛霜如奪鈎鬼神不得知其由憐愛蒼生比蚍蜉朔〈一作緣〉河屯兵須漸抽盡遣降來拜御溝便令海內休戈矛何用班超定逺侯史臣書之得已不
　　烏棲曲
　　白馬逐朱車黃昏入狹邪〈一本重狹邪二字〉栁樹烏爭宿爭枝未得飛上屋東房少婦壻從軍每聽烏啼知夜分
　　城傍曲
　　秋風鳴桑條草白狐兔驕邯鄲飲〈一作飯一作飽〉來酒未消城北原平掣皂雕射殺空營兩騰虎廻身卻月佩弓弰
　　行路難
　　雙絲作綆繫銀瓶百尺寒泉轆轤上懸絲一絶不可望似妾傾心在君掌人生意氣好遷捐只重狂花不重賢宴罷調箏奏離鶴廻嬌轉盼泣君前君不見眼前事豈保須臾心勿異西山日下雨足稀側有浮雲無所寄但願莫忘前者言剉骨黃塵亦無愧行路難勸君酒莫辭煩〈一作勸酒莫辭煩〉羙酒千鍾猶可盡心中片愧〈一作恨〉何可論一聞漢主思故劍使妾長嗟萬古魂
　　奉贈張荊州
　　祝融之峯紫雲銜翠如何其雪嶄嵓邑西有路緣石壁我欲從之臥穹嵌魚有心兮脫網罟江無人兮鳴楓杉王君飛舄〈一作鳥〉仍未去蘇躭宅中意遙緘






　　御定全唐詩巻一百四十一
　　欽定四庫全書
　　御定全唐詩巻一百四十二
　　王昌齡
　　駕出長安〈一作宋之問詩〉
　　聖徳超千古皇風扇九圍天廻萬象出駕動六龍飛淑氣來黃道祥雲覆紫微太平多扈從文物有光輝
　　駕幸河東
　　晉水千廬合汾橋萬國從開唐天業盛入沛聖恩濃下輦廻三象題碑任六龍睿眀懸日月千嵗〈一作載〉此時逢
　　胡笳曲
　　城南虜已合一夜㡬重圍自有金笳引䏻霑出塞衣〈一作䏻令出塞飛〉聽臨闗月苦清入海風微三奏髙樓曉胡人掩涕歸
　　潞府客亭寄崔鳳童
　　蕭條郡城閉旅館空寒煙秋月對愁客山鐘揺暮天新知偶相訪斗酒情依然一宿阻長㑹清風徒滿川
　　和振上人秋夜懐士㑹
　　白露傷草木山風吹夜寒遙林夢親友髙興發雲端〈一作巖巒〉郭外秋聲急城邉月色殘瑤琴多逺思更為客中彈
　　送李擢逰江東
　　清洛日夜漲微風引孤舟離腸〈一作觴〉便千里逺夢生江樓楚國橙橘暗吳門煙雨愁東南具今古歸望山雲秋〈一作收〉
　　沙苑南渡頭
　　秋霧連雲白歸心浦漵懸津人空守䌫村館復臨川篷〈一作峯〉隔蒼茫雨波連〈一作通〉演漾田孤舟未得濟入夢在何年
　　客廣陵
　　樓頭廣陵近九月在南徐秋色眀海縣寒煙生里閭夜㠶歸楚客昨日度江書為問易名叟垂綸不見魚
　　靜法師東齋
　　築室〈一作山〉在人境遂得真隠情春盡草木變雨來池館清琴書全雅道視聽已無生閉戶脫三界白雲自虗盈
　　素上人影塔
　　物化同枯木希夷眀月珠夲來生滅盡何者是虗無一坐看如故千齡獨向隅至人非別有方外不應殊
　　遇薛眀府謁聰上人
　　欣逢柏梁故共謁聰公禪石室無人到繩牀見虎眠隂崖常抱雪枯澗為生泉出處雖雲異同歡在法筵
　　謁焦鍊師
　　中峯青苔壁一㸃雲生時豈意石堂裏得逢焦鍊師爐香淨琴〈一作金〉案松影閒瑤墀拜受長年藥翩翻西海期
　　宿京江口期劉眘虗不至
　　霜天起長望殘月生海門風靜夜潮滿城髙寒氣昏故人何寂寞久已乖清言眀發不䏻寐徒盈江上尊
　　寒食即事
　　晉陽寒食地風俗舊來傳雨滅龍蛇火春生鴻雁天泣多流水漲歌發舞雲旋西見之推廟空為人所憐
　　九日登髙
　　青山逺近帶皇州霽景重陽上北樓雨歇亭臯仙菊潤霜飛天苑御梨秋茱萸挿鬢花冝夀翡翠橫釵舞作愁謾說陶潛籬下醉何曽得見此風流
　　萬嵗樓
　　江上巍巍萬嵗樓不知經歴㡬千秋年年喜見山長在日日悲看水獨流猿狖何曽離暮嶺鸕鷀空自泛寒洲誰堪登望雲煙裏向晩茫茫發旅愁
　　夏月花萼樓酺宴應制
　　土徳三元正堯心萬國同汾隂備冬禮長樂應和風賜慶垂天澤流歡舊渚宮樓䑓生海上簫鼓出天中霧曉筵初接宵長曲未終雨隨青幕合月照〈一作向〉舞羅空玉陛分朝列文章發聖聰愚臣忝書賦歌詠頌絲桐
　　送歐陽㑹稽之任
　　懐祿貴心賞東流山水長官移㑹稽郡地邇上虞鄉緩帶屏紛雜漁舟臨訟堂逶迤廻谿趣〈一作曲〉猿嘯飛鳥行萬室霽朝雨千峰迎夕陽輝輝逺洲暎曖曖澄湖〈一作江〉光白髪有髙士青春期上皇應須枉車歇〈一作過〉為我訪荷裳
　　同王維集青龍寺曇壁上人兄院五韻
　　夲來清淨所竹樹引幽隂簷外含山翠人間出世心圓通無有象聖境不䏻侵真是吾兄法何妨友弟深天香自然㑹靈異識鐘音
　　東谿翫月〈一作王維詩〉
　　月從㫁山口遙吐柴門端萬木分〈一作紛〉空霽流隂中夜攅光連虗象白氣與風露寒谷靜秋泉響巖深青靄殘澄清入幽夢破影抱空巒恍惚琴窗裏松谿曉思難




　　御定全唐詩巻一百四十二
　　欽定四庫全書
　　御定全唐詩巻一百四十三
　　王昌齡
　　朝來曲
　　月昃鳴珂動花連繡戶春盤龍玉䑓鏡唯待畫眉人
　　從軍行
　　大將軍出戰白日暗榆闗三面黃金甲單于破膽還
　　答武陵田太守
　　仗〈一作按〉劍行千里微軀感一言曽為大梁客不負信陵恩
　　題㶚池二首
　　腰鎌欲何之東園刈秋韭世事不復論悲歌和樵叟開門望長川薄暮見漁者借問白頭翁垂綸㡬年也
　　題僧房
　　㯶櫚花滿院苔蘚入閒房彼此名言絶空中聞異香
　　擊磬老人
　　雙峰褐衣乆一磬白眉長誰識野人意徒看春草芳
　　送胡大
　　荊門不堪別況乃瀟湘秋何䖏遙望君江邉眀月樓
　　送郭司倉
　　暎門淮水綠留騎主人心眀月隨良掾春潮夜夜深
　　送李十五
　　怨別秦楚深江中秋雲起天長杳無隔月影在寒水
　　送張四
　　楓林已愁暮楚水復堪悲別後冷山月清猿無㫁時
　　武陵田太守席送司馬盧谿
　　諸侯分楚郡飲餞五谿春山水清暉逺倶憐一逐臣
　　送譚八之桂林
　　客心仍在楚江館復臨湘別意猿鳥外天寒桂水長
　　送劉十五之郡
　　平眀江霧寒客馬江上發扁舟事洛陽窅窅含楚月
　　從軍行七首
　　烽火城西百尺樓黃昏獨上〈一作坐〉海風秋更吹羗〈一作橫〉笛闗山月無那〈一作誰解〉金閨萬里愁
　　琵琶起舞換新聲總是闗山舊〈一作離〉別情撩亂邉愁聴〈一作彈〉不盡髙髙秋月照長城
　　闗城榆葉早疎黃日暮雲沙古戰場表請回軍掩塵骨莫教兵士哭龍荒
　　青海長雲暗雪山孤城遙望玉〈一作雁〉門闗黃沙百戰穿金甲不破樓蘭終〈一作竟〉不還
　　大漠風塵日色昏紅旗半捲出轅門前軍夜戰洮河北已報生擒吐谷渾
　　胡瓶落膞紫薄汗碎葉城西秋月團眀敕星馳封寳劍辭君一夜取樓蘭〈統籖注云薄汗疑作䮂䮧〉
　　玉門山嶂㡬千重山北山南總是烽人依逺戍須看火馬踏深山不見蹤
　　出塞二首
　　秦時眀月漢時闗萬里長征人〈一作征夫向〉未還但使龍城飛將在不教胡馬度隂山
　　騮馬新跨白玉鞍戰罷沙場月色寒城頭鐡鼓聲猶振匣裏金刀血未乾
　　采蓮曲二首
　　吳姬越艷楚王妃爭弄蓮舟水濕衣來時浦口花迎入采罷江頭月送歸
　　荷葉羅裠一色裁芙蓉向臉兩邉開亂入池中看不見聞歌始覺有人來
　　殿前曲二首
　　貴人妝梳殿前催香風吹入殿後來仗引笙歌大宛馬白蓮花發照池䑓
　　胡部笙歌西殿頭梨園弟子和涼州新聲一段髙樓月聖主千秋樂未休
　　春宮曲〈唐人絶句作殿前曲〉
　　昨夜風開露井桃未央前殿月輪髙平陽歌舞新承〈一作承新〉寵簾外春寒賜錦袍
　　西宮春怨
　　西〈一作空〉宮夜靜百花香欲捲珠簾春恨長斜抱雲和深〈一作渾〉見月朦〈一作朧〉朧樹色隠〈一作隔〉昭陽
　　西宮秋怨
　　芙蓉不及羙人妝水殿風來珠翠香誰分〈一作問〉含啼〈一作卻恨含情〉掩秋扇空懸眀月待君王
　　長信秋詞五首
　　金井梧桐秋葉黃珠簾不捲夜來霜熏〈一作金〉籠〈一作爐〉玉枕無顔色臥聽南宮〈一作宮中〉清漏長
　　髙殿秋砧響夜闌霜深猶憶御衣寒銀燈青瑣裁縫歇還向金城眀主看
　　奉帚平眀金〈一作秋〉殿開且將團扇暫〈一作共〉裵回玉顔不及寒鴉色猶帶朝陽日影來
　　真成薄命久尋思夢見君王覺後疑火照西宮知夜飲分眀複道奉恩時
　　長信宮中秋月眀昭陽殿下𢷬衣聲白露堂中細草跡紅羅帳裏不勝情
　　青樓曲二首
　　白馬金鞍從武皇旌旗十萬宿長楊樓頭小婦鳴箏坐遙見飛塵入建章
　　馳道楊花滿御溝紅妝縵綰上青樓金章紫綬千餘騎夫壻朝回初拜侯
　　青樓怨
　　香幃風動花入樓髙調鳴箏緩夜愁腸㫁闗山不解說依依殘月下簾鈎
　　浣紗女
　　錢塘江畔是誰家江上女兒全勝花吳王在時不得出今日公然來浣紗
　　閨怨
　　閨中少婦不曽愁春日凝妝上翠樓忽見陌頭楊栁色悔教夫壻覓封侯
　　甘泉歌
　　乗輿執玉已登壇細草霑衣春殿寒昨夜雲生拜初月萬年甘露水晶盤
　　蕭駙馬宅花燭
　　青鸞飛入合歡宮紫鳳銜花出禁中可憐今夜千門〈一作家〉裏銀漢星回〈一作槎〉一道通
　　觀獵
　　角鷹初下秋草稀鐡驄拋鞚去如飛少年獵得平原兔馬後〈一作上〉橫捎意氣歸
　　寄穆侍御出幽州
　　一從恩譴度瀟湘寒北江南萬里長莫道薊門書信少雁飛猶得到衡陽
　　寄陶副使
　　聞道將軍破海門如何逺謫渡湘沅春來眀主封西嶽自有還君紫綬恩
　　至南陵荅皇甫岳
　　與君同病復漂淪昨夜宣城別故人眀主恩深非嵗久長江還共五谿濵
　　西江寄越弟
　　南浦逢君嶺外還沅谿更逺洞庭山堯時恩澤如春雨夢裏相逢同入闗
　　李四倉曹宅夜飲
　　霜天留後〈一作飲〉故情歡銀燭金爐夜不寒欲問吳江別來意〈一作處〉青山眀月夢中㸔
　　宴春源
　　源向春城花㡬重江眀深翠引諸峯與君醉失松溪路山館寥寥傳暝鐘
　　龍標野宴
　　沅溪夏晩足涼風春酒相𢹂就竹叢莫道歌愁逺謫青山眀月不曽空
　　聽流人水調子
　　孤舟微月對楓林分付鳴箏與客心嶺色千重萬重雨㫁收與淚痕深
　　梁苑
　　梁園秋竹古時煙城外風悲欲暮天萬乗旌旗何䖏在平䑓賓客有誰憐
　　武陵龍興觀黃道士房問易因題〈一作贈〉
　　齋心問易太陽宮八卦真形一氣中仙老言餘鶴飛去玉清壇上雨濛濛
　　送魏二
　　醉別江樓橘柚香江風引雨入舟涼憶君遙在瀟湘月〈一作上一作湘山月〉愁聽清猿夢裏長
　　別李浦之京
　　故園今在㶚陵西江畔逢君醉不迷小弟鄰莊尚漁獵一封書寄數行啼
　　送狄宗亨
　　秋在水清山暮蟬洛陽樹色鳴臯煙送君歸去愁不盡又惜空度涼風天
　　送薛大赴安陸
　　津頭雲雨暗湘山遷客離憂楚地顔遙送扁舟安陸郡天邉何䖏穆陵闗
　　芙蓉樓送辛漸二首
　　寒雨連江夜入呉平眀送客楚山孤洛陽親友如相問一片冰心在玉壺
　　丹陽城南秋海隂丹陽城北楚雲深髙樓送客不䏻醉寂寂寒江眀月心
　　重別李評事
　　莫道秋江離別難舟船眀日是長安吳姬緩舞留君醉隨意青楓白露寒
　　別陶副使歸南海
　　南越歸人夢海樓廣陵新月海亭秋寳刀留贈長相憶當取戈船萬戶侯
　　送人歸江夏
　　寒江〈一作天〉綠水楚雲深莫道離憂遷逺心曉夕雙㠶歸鄂渚愁將孤月夢中尋
　　送李五
　　玉盌金罍傾送君江西日入起黃雲扁舟乗月暫來去誰道滄浪吳楚分
　　送十五舅
　　深林秋水近日空歸棹演漾清隂中夕浦離觴意何已草根寒露悲鳴蟲
　　留別郭八
　　長亭駐馬未䏻前井邑蒼茫含暮煙醉別何須更惆悵回頭不語但〈一作便〉垂鞭
　　送竇七
　　清江月色傍林秋波上熒熒望一舟鄂渚輕㠶須早發江邉眀月為君留
　　巴陵送李十二
　　揺曵巴陵洲渚分清江傳語便風聞山長不見秋城色日暮蒹葭空水雲
　　送裴圖南
　　黃河渡頭歸問津離家㡬日茱萸新漫道閨中飛破鏡猶看陌上別行人
　　留別司馬太守
　　辰陽太守念王孫逺謫沅谿何可論黃鶴青雲當一舉眀珠吐着報君恩
　　盧溪主〈一作別〉人
　　武陵溪口駐扁舟溪水隨君向北流行到荊門上三峽莫將孤月對猿愁
　　送程六
　　冬夜傷〈一作觴〉離在五溪青魚雪落鱠橙虀武岡前路看斜月片片舟中雲向西
　　送朱越
　　逺別舟中蔣山暮君行舉首燕城路薊門秋月隠黃雲期向金陵醉江樹
　　別辛漸
　　別館蕭條風雨寒扁舟月色渡江看酒酣不識闗西道卻望春江雲尚殘
　　送柴侍御
　　流水通波接武岡送君不覺有離傷青山一道同雲雨眀月何曽是兩鄉
　　送萬大歸長沙
　　桂陽秋水長沙縣楚竹離聲為君變青山隠隠孤舟微白鶴雙飛忽相見
　　送吳十九徃沅陵
　　沅江流水到辰陽谿口逢君驛路長逺謫誰〈一作唯〉知望雷雨眀年春水共還鄉
　　別皇甫五
　　漵浦潭陽隔楚山離尊不用起愁顔眀祠靈響期昭應天澤俱從此路還
　　送崔叅軍徃龍溪
　　龍溪只在龍標上秋月孤山兩相向譴謫離心是丈夫鴻恩共待春江漲
　　送鄭判官
　　東楚吳山驛樹微軺車銜命奉恩輝英僚𢹂出新豐酒半道遙看驄馬歸
　　送姚司法歸吳
　　吳掾留觴楚郡心洞庭秋雨海門隂但令意逺扁舟近〈一作送〉不道滄江百丈深
　　送髙三之桂林
　　留君夜飲對瀟湘從此歸舟客夢長嶺上梅花侵雪暗歸時還拂桂花香
　　旅望〈一作出塞行〉
　　白花〈一作草〉原頭〈一作上〉望京師黃河水流無盡時窮秋曠野行人絶馬首東來知是誰
　　題朱鍊師山房
　　叩齒焚香出世塵齋壇鳴磬歩虛人百花仙醖䏻留客一飯胡麻度㡬春
　　武陵開元觀黃鍊師院三首
　　松間白髪黃尊師童子燒香禹歩時欲訪桃源入溪路忽聞雞犬使人疑
　　先賢盛說桃花源塵忝何堪武陵郡聞道秦時避地人至今不與人通〈一作間〉問
　　山觀空虗清靜門從官役吏擾塵喧暫因問俗到真境便欲投誠依道源
　　河上老人歌〈一作河上歌〉
　　河上老人坐古槎合丹只用青蓮花至今八十如四十口道滄溟是我家
　　春怨〈樂府近代曲載蓋羅縫二首前一曲乃王昌齡出塞第一首第二曲即此詩也不著
　　作者姓名〉
　　音書杜絶白狼西桃李無顔黃鳥啼寒雁春深歸去盡出門腸㫁草萋萋
　　句
　　朝薦抱良策獨倚江城樓〈述情詩式〉　昨從金陵邑逺謫沅溪濱〈沅志〉　姢魄已三孕〈以下海錄碎事〉　駕幸溫泉日嚴霜子月初　長亭酒未醒千里風動地〈以下河嶽英靈集〉蒼荻寒滄江石頭岸邉飲　天仗森森練雪凝身騎鐡驄自臂鷹














　　御定全唐詩巻一百四十三
　　欽定四庫全書
　　御定全唐詩巻一百四十四
　　常建
　　常建開元中進士第大厯中為盱眙尉詩似初發通莊卻尋野徑百里之外方歸大道其旨逺其興僻佳句輒來唯論意表淪扵一尉士論悲之詩一巻
　　送陸擢
　　聖代多才俊〈一作秀〉陸生何考槃南山髙松樹不合空摧殘九月湖上別北風秋雨寒殷勤歎孤鳳早食金琅玕
　　送李十一尉臨溪
　　泠泠花下琴君唱渡江吟天際一㠶影預懸離別心以言神仙尉因致瑤華音囘軫撫商調越溪〈一作聲〉澄碧林
　　江上琴興
　　江上調玉琴一清一心泠泠七遍萬木澄幽隂〈一作音〉䏻使江月白又令江水深始知梧桐枝可以徽黃金
　　湖中晩霽
　　湖廣舟自輕江天欲澄霽是時清楚望氣色猶霾曀踟躕金霞白波上日初麗煙虹落鏡中樹木生天際杳杳涯欲辨䝉䝉雲復閉言乗〈一作垂〉星漢眀又覩寰瀛勢微興從此愜悠然不知嵗試歌滄浪清遂覺乾坤細豈念客衣薄將期永投袂遲回漁父間一雁聲嘹唳
　　宿王昌齡隠居
　　清溪深不測〈一作極〉隠處唯孤雲松際露微月清光猶為君茅亭宿花影藥院滋苔紋余亦謝時去西山鸞鶴羣
　　送楚十少府
　　微風吹霜氣寒影眀〈一作流〉前除落日未䏻別蕭蕭林木虗愁煙閉千里仙尉其何如因送別鶴操贈之雙鯉魚鯉魚在金盤別鶴哀有餘心事則如此請君開素書
　　張山人彈琴
　　君去芳草綠西峰彈玉琴豈惟丘中賞兼得清煩襟朝從山口還出嶺聞清〈一作幽〉音瞭然雲霞氣〈一作意〉照見天地心𤣥鶴下澄空翩翩舞松林改扣〈一作和〉商聲又聽飛龍吟稍覺此身妄漸知仙事深其將鍊金鼎永矣〈一作以〉投吾簮
　　白湖寺後溪宿雲門
　　落日山水清亂流鳴淙淙舊蒲雨抽莭新花水對窓溪中日已沒歸鳥多為雙杉松引直路出谷臨前湖洲渚晚色靜又觀花與蒲入溪復登嶺草淺寒流速圓月眀髙峰春山因獨宿松隂澄初夜曙色分逺目日出城南隅青青媚川陸亂花覆東郭碧氣銷長林四郊一清影千里歸寸心前瞻王〈一作去〉程促卻戀雲門深畢景有餘興到家彈玉琴
　　閒齋臥病〈一作雨〉行藥至山館稍次湖亭二首〈一作一首〉
　　旬時結隂霖簾外初白日齋沐清病容心魂畏虗〈一作靈〉室閒梅照前戶眀鏡悲舊質同袍四五人何不來問疾行藥至石壁東風變芽主人門外〈一作山人山門〉綠小隠湖中花時物堪獨徃春㠶冝別家辭君嚮滄海爛漫從天涯
　　塞上曲
　　翩翩雲中使來問太原卒百戰苦不歸刀頭怨眀月塞雲隨陣落寒日傍〈一作旁〉城沒城下有寡妻哀哀哭枯骨
　　仙谷遇毛女意知是秦宮人
　　溪口水石淺泠泠眀藥叢入溪雙峰峻松栝疎幽風垂嶺枝〈一作竹〉嫋嫋翳泉花濛濛夤縁霽人目路盡心彌通盤石橫陽崖前流〈一作臨〉殊未窮囬潭清雲影瀰漫長天空水邉一神女千嵗為玉童羽毛經漢代珠翠逃秦宮目覿神已寓鶴飛言未終祈君青雲祕願謁黃仙翁嘗以耕玉田龍鳴西頂中金梯與天接㡬日來相逢
　　夢太白西峰
　　夢寐昇九崖杳靄逢元君遺我太白峰〈一作岑〉寥寥辭垢氛結宇在星漢宴林閉氤氳簷楹覆餘翠巾舄生片雲時徃溪水〈一作谷〉間孤亭晝仍曛松峰引天影石瀬清霞文恬目緩舟趣霽心投鳥羣春風又揺櫂潭島花紛紛
　　鄂渚招王昌齡張僨
　　刈蘆曠野中沙土〈一作上〉飛黃雲天晦無精光茫茫悲逺君楚山隔湘水湖畔落日曛春雁又北飛音書固難聞謫居未為歎䜛枉何由分午日逐蛟〈一作蛇〉龍冝為弔寃文翻覆古共然名〈一作官〉宦安足雲貧士任枯槁捕魚清江濆有時荷鉏犁曠野自耕耘不然春山隠溪澗花〈一作何〉氤氳山鹿自有場賢達亦顧羣二賢歸去來世上徒紛紛
　　春詞二首〈樂府詩題作陌上桑一本連後堦下草猶短一首共作三首〉
　　菀菀黃栁絲濛濛雜花垂日髙紅妝臥倚對〈一作樹〉春光〈一作風〉遲寧知傍淇水腰褭黃金羈
　　翳翳陌上桑南枝交北堂羙人金梯出素手自提筐非但畏〈一作為〉蠶飢盈盈嬌路傍
　　晦日馬鐙曲稍次中流作
　　夜寒宿蘆葦曉色眀西林初日在川上便澄逰子心秦〈一作晴〉天無纎翳郊野浮春隂波靜隨釣魚舟小綠水深出浦見千里曠然諧逺尋扣船應漁父因〈一作同〉唱滄浪吟
　　古意〈一本連後古意三首共作四首〉
　　牧馬古道傍道傍多古墓蕭條愁殺人蟬鳴白楊樹迴頭望京邑合沓生塵霧冨貴安可常歸來保貞素
　　宿五度溪仙人得道處
　　五度溪上花生根依兩崖二月尋片雲願宿秦人家上見懸崖崩下見白水湍仙人彈碁處石上青蘿盤無䖏求玉童翳翳唯林巒前溪遇新月聊取玉琴彈
　　西山
　　一身為輕舟落日西山際常隨去㠶影逺接長天勢物象歸餘清林巒分夕麗亭亭碧流暗日入孤霞繼渚日逺隂映湖雲尚眀霽林昏楚色來㟁逺荊門閉至夜轉清逈蕭蕭北風厲沙邉雁鷺泊宿處蒹葭蔽圓月逗前浦孤琴又揺曳泠然夜遂深白露霑人袂
　　春詞kao
　　階下草猶短牆頭梨花白織女髙樓上停梭顧行客問君在何所青鳥舒錦翮
　　贈三侍御
　　髙山臨大澤正月蘆花乾陽色薫兩崖不改青松寒士賢守孤貞古來皆共難眀君錯甚〈一作任〉才䑓上飛三鸞操與霜雪眀量與江海寛束身視天涯安䏻窮波瀾孤鶴在枳棘一枝非所安逸翮望絶霄見欲凌雲端層䑓何其髙山石流洪湍固知非天池鳴躍同所歡誰念獨枯槁四十長江干責躬貴知已効拙從一官折翮悲髙風苦飢𠉀朝飡湖月映大海天空何漫漫託身未知所謀道庶不刋吟彼喬木詩一夕常三歎
　　第三峰
　　西山第三頂茅宇依雙松杳杳欲至天雲梯升㡬重瑩魄澄玉虗以求鸞鶴蹤逶迤非天人執莭乘赤龍旁映白日光縹緲輕霞容孤輝上煙霧餘影眀心胷願與黃麒麟欲飛而莫從因寂清萬象輕雲自中峰山暝學棲鳥月來隨暗蛬尋空靜餘響嫋嫋雲溪鐘
　　古興
　　漢上逢老翁江口為僵屍白髮沾黃泥遺骸集烏䲭機巧自此忘精魄今何之風吹釣竿折魚躍安䏻施白水眀汀洲菰蒲冒深陂唯留扁舟影繫在長江湄突兀枯松枝悠揚女蘿絲託身難憑依生死焉相知徧觀今時人舉世皆爾為將軍死重圍漢卒猶爭馳百馬同一銜萬輪同一規名與身孰親君子冝固思
　　髙樓夜彈箏
　　髙樓百餘尺直上江水平眀月照人苦開簾彈玉箏山髙猿狖急天靜鴻雁鳴曲度猶未終東峰霞半生
　　客有自燕而歸哀其老而贈之
　　羸馬朝自燕一身為二連憶親拜孤塚移葬雙陵前幽願從此畢劍心因獲全孟冬寒氣盛撫轡告言旋碣石海北門餘㓂惟朝鮮離離一寒騎嫋嫋馳白天生別皆自取況為士卒先寸心漁陽興落日旌竿懸
　　白龍窟汎舟寄天台學道者
　　夕映翠山深餘暉在龍窟扁舟滄浪意澹澹花影沒西浮入天色南望對雲闕因憶莓苔峰初陽濯𤣥髪泉蘿兩幽映松鶴間清越碧海瑩子神玉膏澤人骨忽然為枯木微興遂如兀應寂中有天眀心外無物環廻從所汎夜靜猶不歇澹然意無限身與波上月
　　張天師草堂
　　靈溪宴清宇傍倚枯松根花藥繞方丈瀑泉飛至門四氣閉炎熱兩崕改眀昏夜深月蹔皎亭午朝始暾信是天人居幽幽寂無喧萬壑應鳴磬諸峰接一魂遂登仙子谷因醉田生〈一作中〉樽時莭開玉書窅映飛天言心化便〈一作更〉無影目精焉累煩忽而與〈一作舉〉霄漢寥落空南軒
　　古意三首
　　二妃方訪舜萬里南方懸逺道隔江漢孤舟無嵗年不知蒼梧䖏氣盡呼青天愁淚變楚竹蛾眉䘮湘川後人立為廟累世稱其賢過客設祠祭狐貍來坐邉懐古未忍還猿吟徹空山
　　眀月照髙閣綵女褰羅幕歌舞臨碧雲簫聲沸珠箔青鸞臨南海天上雙白鶴萬里齊翼飛意求君門樂玉霄九重閉金鎻夜不開兩翅自無力愁鳴雲外來態深入〈一作人〉空貴世屈無良媒俛仰顧中禁東飛白玉䑓楚王竟何去獨自留巫山偏使世人見迢迢江漢間駐舟春溪裏皆願拜靈顔寤寐見神女金沙鳴珮環閒艷絶世姿令人氣力微含笑竟不語化作朝雲飛
　　漁浦
　　春至百草綠陂澤聞鶬鶊別家投釣翁今世滄浪情漚紵為緼袍折麻為長纓榮譽失本真怪人浮此生碧水月自濶安流淨而平扁舟與天際獨往誰䏻名
　　空靈山應田叟
　　湖南無村落山舍多黃茒淳樸如太古其人居鳥巢牧童唱巴歌野老亦獻嘲泊舟問溪口言語皆啞咬土俗不尚農豈暇論肥磽莫傜射禽獸浮客烹魚鮫余亦罘罝人獲麋今尚苞敬君中國來願以充其庖日入聞虎鬬空山滿咆哮懐人雖共安異域終難交白水可洗心採薇可為餚曳策背落日江風鳴梢梢
　　太公哀晚遇
　　日出渭流白文王畋獵時釣翁在蘆葦川澤無㷱羆詔書起遺賢匹馬令〈一作今〉致辭因稱江海人臣老筋力衰遲遲詣天車快快〈一作怏怏〉悟靈龜兵馬更不獵君臣皆共怡同車至咸陽心影無磷緇四牡玉墀下一言為帝師王侯擁朱門軒蓋曜長逵古來榮華人遭遇誰知之落日懸桑榆光景有頓虧倐忽〈一作悲〉天地人雖貴將何為
　　昭君墓
　　漢宮豈不死異域傷獨〈一作猶傷〉沒萬里䭾黃金蛾眉為枯骨廻車〈一作軍〉夜出寒立馬皆不發共〈一作憤〉恨丹青人墳上哭眀月
　　弔王將軍墓
　　嫖姚北伐時深入強〈一作㡬〉千里戰餘落日黃軍敗鼓聲死嘗聞漢飛將可奪單于壘今與山鬼鄰殘兵哭遼水
　　古意
　　井底玉冰洞地眀琥珀轆轤青絲索仙人騎鳯披彩霞挽上銀瓶照天閣黃金作身雙飛龍口銜眀月噴芙蓉一時渡海望不見曉上青樓十二重
　　古興
　　轆轤井上雙梧桐飛鳥銜花日將沒深閨女兒莫愁年玉指泠泠怨金碧石榴帬裾蛺蝶飛見人不語顰蛾眉青絲素絲紅綠絲織成錦衾當為誰
　　張公子行〈一作古意〉
　　日出乗釣舟嫋嫋持釣竿渉淇傍荷花驄馬閑金鞍俠客〈一作使君〉白雲中腰間懸轆轤出門事嫖姚為君西擊胡胡兵漢騎相馳逐轉戰孤軍西海〈一作海西〉北〈一作曲〉百尺旌竿沈黒雲邉笳落日不堪聞
　　題破山寺後禪院
　　清晨入古寺初日照髙林竹〈一作一一作曲〉逕通〈一作遇〉幽䖏禪房花木深山光恱鳥性潭影空人心萬籟此都寂但餘鐘磬音
　　送李大都䕶
　　單于雖不戰都䕶事邉深君執幕中秘䏻為髙士心海頭近初月磧裏多愁隂西望郭猶子將分淚滿襟
　　潭州留別
　　賢達不相識偶然交已深宿㠶謁郡佐悵別依禪林湘水流入海楚雲千里心望君杉松夜山月清猿吟
　　聽琴秋夜贈㓂尊師
　　琴當秋夜聽況是洞中人一指指應法一聲聲爽神寒蟲臨砌急〈一作黙〉清吹褭燈頻何必鍾期耳髙閒自可親
　　泊舟盱眙
　　泊舟淮水次霜降夕流清夜久潮侵㟁天寒月近城平沙依雁宿𠉀館聴雞鳴鄉國雲霄外誰堪羇旅情
　　江行
　　平湖四無際此夜泛孤舟眀月異方意吳歌令客愁鄉園碧雲外兄弟淥江頭萬里無歸信傷心看鬥牛
　　燕居
　　青苔常滿路流水復入林逺與市朝隔日聞雞犬深寥寥丘中想渺渺湖上心嘯傲轉無欲不知成陸沈
　　送宇文六
　　花映垂楊漢水〈一作水徹〉清微〈一作曉〉風林裏一枝輕即今江北還如此愁殺江南離別情
　　落第長安
　　家園好在尚〈一作住上〉留秦恥作眀時失路人恐逢故里鶯花笑且向長安度一春
　　塞下
　　鐡馬胡裘出漢營分麾百道救龍城左賢未遁旌〈一作斬〉竿折過在將軍不在兵
　　題法院
　　勝景門閒〈一作開〉對逺山竹深松老半含煙皓〈一作皎一作素〉月殿中三度磬水晶宮裏一僧禪
　　嶺猿
　　杳杳褭褭〈一作淒淒一作依依〉清且切鷓鴣飛處又斜陽相思嶺上相思淚不到三聲合㫁腸
　　三日尋李九莊
　　雨歇楊林東渡頭永和三日盪輕舟故人家在桃花㟁直到門前溪水流
　　塞下曲四首
　　玉帛朝囘望帝鄉烏孫歸去不稱王天涯靜䖏無征戰兵氣銷為日月光
　　北海隂風動地來眀君祠上望龍堆髑髏皆是長城卒日暮沙場飛作灰
　　龍鬬雌雄勢已分山崩鬼哭恨將軍黃河直北千餘里寃氣蒼茫成黒雲
　　因嫁單于怨在邉蛾眉萬古葬胡天漢家此去三千里青塚常無草木煙
　　戲題湖上
　　湖上老人坐磯〈一作島〉頭湖裏桃花水卻流竹竿嫋嫋波無〈一作白波〉際不知何者吞吾鈎
　　吳故宮
　　越女歌長君且聽芙蓉香滿水邉城豈知一日終非主猶自如今有怨聲









　　御定全唐詩巻一百四十四
　　欽定四庫全書
　　御定全唐詩巻一百四十五
　　杜頠〈一作顔〉
　　杜頠開元十五年同王昌齡登第詩二首
　　從軍行
　　秋草馬蹄輕角弓持急去為龍城候正值胡兵襲軍氣橫大荒戰酣日將入長風金鼓動白露〈一作霧〉鐡衣濕四起愁邉聲南轅時佇立㫁蓬孤自轉寒雁飛相及萬里雲沙漲平川〈一作路平〉冰霰溢〈一作澀〉夜聞漢使歸獨向刀環泣
　　故絳行
　　君不見銅鞮觀數里城池已蕪漫君不見虒祁〈一作祁虒〉宮㡬重䑓榭亦微濛介馬兵車全盛時歌童舞女妖艷姿一代繁華皆共絶九原唯望塚纍纍
　　李嶷
　　李嶷開元十五年進士第官左武衛錄事殷璠稱其詩
　　鮮潔有規矩其少年行三首詞雖不多翩翩然俠氣在目今存詩六首
　　少年行三首
　　十八羽林郎戎衣侍〈一作事又作從〉漢王臂鷹金殿側挾彈玉輿傍馳道春風起陪㳺出建章
　　侍獵長楊下承恩更射飛塵生馬影滅箭落雁行稀薄暮隨天仗聮翩入瑣闈
　　玉劍膝邉〈一作傍〉橫金杯馬上傾朝逰茂陵道夜宿鳯凰城豪吏〈一作俠〉多猜忌無勞問姓名
　　淮南秋夜呈周偘〈一作呈同僚〉
　　天浮河漢髙夜閒砧杵發清秋忽如此離恨應難歇風亂池上萍〈一作螢〉露光竹間月與君共逰䖏忽作他鄉別
　　林園秋夜作
　　林臥避殘暑白雲長在天賞心既如此對酒非徒然月色徧秋露竹聲兼夜泉涼風懐袖裏茲意與誰傳
　　讀前漢外戚傳
　　人錄尚書事家臨御路傍鑿池通渭水避暑借眀光印綬妻封邑軒車子拜郎寵因宮掖裏勢極必先亡崔亙
　　崔亙開元二十四年登進士第詩一首
　　春怨
　　夜盡夢初驚紗窗早霧眀曉妝脂粉薄春服綺羅輕妾有今朝恨君無舊日情愁來理管皆是㫁腸聲蔣維翰〈蔣一作薛〉
　　蔣維翰登開元進士第詩五首
　　古歌二首
　　羙人怨何深含情倚金閣不嚬〈一作笑〉復不語紅〈一作珠〉淚雙雙〈一作紛紛〉落
　　美人閉紅燭獨坐裁新錦頻放剪刀聲夜寒知未寢
　　春夜裁縫
　　珠箔因風起飛蛾入最䏻不教人夜作方便殺眀燈
　　春女怨
　　白玉堂前一樹梅今朝忽見數花〈一作枝〉開兒家門戶尋常〈一作重重〉閉春色因何入得〈一作縁何入得〉來
　　怨歌
　　百尺珠樓臨狹斜新妝䏻唱美人車皆言賤妾紅顔好要自狂夫不憶家
　　萬楚
　　萬楚登開元進士第詩八首
　　小山歌
　　人說淮南有小山淮王昔日此登仙城中雞犬皆飛去山上壇場今宛然世人貴身不貴夀共笑華陽洞天口不知金石變長年謾在人間戀攜手君䏻舉㠶至淮南家住盱眙余先諳桐柏亂流平入海茱萸一曲沸成潭憶記來時魂悄悄想見仙山衆峰小今日長歌思不堪君行為報三青鳥
　　題江潮莊壁
　　田家喜秋熟嵗宴林葉稀禾黍積場圃樝棃垂戶扉野閒犬時吠日暮牛自歸時復落花酒茅齋堪解衣
　　詠簾
　　玳瑁昔稱華玲瓏薄絳紗鈎銜門勢曲莭亂水紋斜日弄長飛鳥風揺不巻花自當分內外非是為驕奢
　　茱萸女
　　山隂栁家女九日采茱萸復得東鄰伴雙為陌上姝插枝著〈一作花向〉髙髻結子置長裾作〈一作忤〉性常遲緩非闗詫〈一作託〉丈夫平眀折林樾〈一作樹〉日入返城隅俠〈一作賈〉客要羅袖行人挑短書蛾眉自有主年少莫踟躕
　　五日觀妓
　　西施謾道浣春紗碧玉今時鬬麗華眉黛奪將萱草色紅裙妬殺石榴花新歌一曲令人艷醉舞雙眸斂鬢斜誰道五絲䏻續命卻令今日死君家
　　驄馬
　　金絡青驄白玉鞍長鞭紫陌野逰盤朝驅東道塵恆滅暮到河源日未闌汗血每隨邉地苦蹄傷不憚隴隂寒君䏻一飲長城窟為報〈一作盡〉天山行路難
　　題情人藥欄
　　斂眉語芳草何許太無情正見離人別春心相向生
　　河上逢落花
　　河水浮落花花流東不息應見浣紗人為道長相憶范朝
　　范朝開元中進士詩二首
　　寧王山池
　　水勢臨階轉峰形對路開槎從天上得石是海邉來瑞草分叢種祥花間色栽舊傳詞賦客唯見有鄒枚
　　題石甕寺
　　勝境冝長望遲春好散愁闗連四塞起河帶八川流複磴承香閣重巖映彩樓為臨溫液近偏美聖君逰楊顔
　　楊顔登開元進士第詩一首
　　田家cq=362
　　小園足生事尋勝日傾壺蒔蔬利扵鬻纔青摘已無四鄰依〈一作因〉野竹日夕采其〈一作共樵〉枯田家心適時春色徧桑榆
　　王諲
　　王諲登開元進士第官右補闕詩六首
　　後庭怨
　　君不見紅閨少女端正時夭夭桃李仙容姿幸得君王憐巧笑披香殿裏薦蛾眉蛾眉雙雙人共進常恐妾身從此擯甄妃為妬出層宮班女因猜下長信長信宮門閉不開昭陽歌吹風送來夢中魂魄猶言是覺後精神尚未廻念君嬌愛無終始使妾長啼後庭〈一作宮〉裏獨立每看斜日盡孤眠〈一作一坐〉直至殘燈死秋日聞蟲翡翠簾春晴照面鴛鴦水紅顔舊來花不勝白髪如今雪相似傳聞紈扇恩未歇預想蛾眉上初月如君貴偽不貴真還同棄妾逐新人借問南山松葉意何如北砌槿花新
　　夜坐看搊箏
　　調箏夜坐燈光裏卻掛羅帷露纎指朱一一聲不同玉柱連連影相似不知何䖏學新聲曲曲彈來未覩名應是石家金谷裏流傳未滿洛陽城
　　長信怨
　　飛燕倚身輕爭人巧笑名生君棄妾意増妾怨君情日落昭陽壁秋來長信城寥寥金殿裏歌吹夜無聲
　　閨情
　　日暮裁縫歇深嫌氣力微纔䏻收篋笥嬾起下簾帷怨坐空然燭愁眠不解衣昨來頻夢見夫壻莫應知
　　十五夜觀燈
　　暫得金吾夜通看火樹春停車傍眀月走馬入紅塵妓雜歌偏勝場移舞更新應須盡記取說向〈一作與〉不來人
　　除夜〈一作史青詩〉
　　今嵗今宵盡眀年眀日催寒隨一夜〈一作臘〉去春逐五更來氣色空中改容顔暗裏囘風光人不覺已著後園梅王岳靈
　　王岳靈登開元進士第天寳中累官至監察御史詩一首
　　聞漏
　　建禮含香處重城待漏臣徐聞傳鳳詔曉唱辨雞人銀箭殘將盡銅壺漏更新催籌當午夜移刻及三辰杳杳從天逺泠泠出禁頻直疑殘漏曙肅肅對鈎陳周萬〈一作吉萬〉
　　周萬其先汝南人後徙居永安黃岡宣州刺史擇從之子開元末登第詩一首
　　送沈芳謁李觀察求仕進〈自注云此君曽浪跡長安因以詩讓之〉
　　徃日長安路歡逰不惜年為貪盧女曲用盡沈郎錢身老方投刺途窮始著鞭猶聞有知已此去不徒然



　　御定全唐詩巻一百四十五
　　欽定四庫全書
　　御定全唐詩巻一百四十六
　　陶翰
　　陶翰潤州人開元十八年擢進士第又擢宏詞科以氷壺賦得名官禮部貟外郎詩一巻
　　古塞下曲〈一作王季友誤〉
　　進軍飛狐北窮㓂勢將變日落沙塵昏背河更一戰騂〈一作駿〉馬黃金勒琱弓白羽箭射殺左賢王歸奏未央殿欲言塞下事天子不召見東出咸陽門哀哀淚如霰
　　燕歌行
　　請君留楚調聴我吟燕歌家在遼水〈一作東〉頭邉風意氣多出身為漢將正值戎未和雪中凌天山氷上渡交河大小百餘戰封侯竟蹉跎歸來㶚陵下故舊無相過雄劍委塵匣空門垂〈一作惟〉雀羅玉篸還趙女〈一作姝〉寶瑟〈一作瑤琴〉付齊娥昔日不為樂時㢤今奈何
　　望太華贈盧司倉
　　行〈一作作〉吏到西華乃觀三峯壯削成元氣中傑出天河〈一作漢〉上如有飛動色不知青冥巨靈安在㢤厥跡猶可望方此顧〈一作歎〉行旅〈一作役〉末由飭〈一作訪〉仙裝〈裝唐韻側亮切行裝也或改作仗非〉蔥蘢記星壇眀滅數雲嶂良友垂真契宿心所㣲尚敢投歸山吟霞徑一相訪
　　贈鄭貟外
　　驄馬拂繡裳按兵遼水陽西分雁門騎北逐樓煩王聞道五軍集相邀百戰場風沙暗天起虜騎〈一作陣〉森已行儒服揖〈一作䕶〉諸將雄謀吞大〈一作八〉荒金門來〈一作求〉見謁朱紱生輝光數年〈一作載〉侍御史稍遷尚書郎人生志氣立所貴功業昌何必守章句終年事鉛黃同時獻賦客尚在東陵傍
　　贈房侍御〈時房公在新安〉
　　志士〈一作人〉固〈一作故〉不覊與道常周旋進則天下仰已之䏻晏然褐衣東府召執簡南䑓先雄義每特立犯顔豈圗全謫居東南逺逸氣吟芳荃適㑹寥廓趣清波更夤縁扁舟入五湖發纜洞庭前浩蕩臨海曲迢遙濟江壖徴竒忽忘返遇興將彌年乃悟范生智足眀漁父賢郡臨新安渚佳賞此城偏日夕對層岫雲霞映晴川閒居戀秋色偃臥𠲒貞堅倚伏聊自〈一作自相〉化行蔵互推遷君其振羽翮嵗晏將〈一作欲〉沖天
　　晩出伊闕寄河南裴中丞
　　退無偃息資進無當代策冉冉時將暮坐為周南客前登闕塞門永眺伊城陌長川黯已空〈一作暮〉千里寒氣白家本〈一作在〉渭水西異日同所適秉志師禽尚微言祖莊易一辭林壑間共繫風塵役交朋〈一作才名〉忽先進天道何〈一作邑多〉紛劇豈念嘉遯時依依偶沮溺
　　送朱大出闗
　　楚客西上書十年不得意平生相知者晩莭心各異長揖五侯門拂衣謝中貴丈夫多別離各有四方事㧞劍因髙歌蕭蕭北風至故人有斗酒是夜共君醉努力強加餐當年莫相棄
　　宿天竺寺
　　松柏亂巖口山西微徑通天開〈一作闗〉一峯見宮闕生虗空正殿倚霞壁千樓〈一作上房〉標石叢夜來猨鳥靜鐘梵響〈一作寒〉雲中岑〈一作峯〉翠映湖〈一作眀〉月泉聲亂溪風心超諸境外了與懸解同眀發唯改視朝日長崖東〈一作眀發氣𠉀改起視長崖東〉湖色濃蕩漾海光漸曈朦葛仙跡尚在許氏道猶崇獨徃古來〈一作今〉事幽懐期二公
　　出蕭闗懐古
　　驅馬擊長劍行役至蕭闗悠悠〈一作然〉五原上永眺闗河前北虜三十萬此中常控秦城亙宇宙漢帝理〈一作埋〉旌〈一作戎又作旄〉旃刁斗鳴不息羽書日夜傳五軍計莫就三策議空全大漠橫萬里蕭條絶人煙孤城〈一作山〉當瀚海落日照祈連愴矣苦寒奏懐㦲式微篇更悲秦樓月夜夜出胡天
　　南楚懐古
　　南國久蕪漫我來空鬱陶君看章華宮䖏處生黃蒿但見陵與谷豈知賢與豪精魂托古木寳玉捐江臯倚棹下晴景㢠舟隨晩濤碧雲暮寥落湖上秋天髙往事那堪問此心徒自勞獨餘湘水上千載聞離騷
　　經殺子谷
　　扶蘇秦帝子舉代稱其賢百萬猶在握可爭天下權束身就一劍壯志皆棄捐塞下有遺跡千齡人共傳疎蕪盡荒草寂歴空寒煙到此盡垂淚非我獨澘然
　　早過臨淮
　　夜來三渚風〈一作夜泊三風渚〉晨過臨淮島湖中海氣白城上楚雲早鱗鱗魚浦帆漭漭蘆洲草川路日〈一作白〉浩蕩惄焉心如𢷬且言任倚伏何暇念枯槁范子名屢移蘧公志常保古人去已久此理今難〈一作難足〉道〈一作古人已云云此理誰足道〉
　　乗潮至漁浦作
　　艤棹乗早潮潮來如風雨樟䑓忽已隠界峰莫及覩〈一作嶂髙忽已界峯暗莫及覩〉崩騰心為失浩蕩目無主豗㦎浪始聞〈一作風停浪始開〉漾漾入魚浦雲景共澄霽江山相吞吐偉哉造化工〈一作靈〉此事從終古流沫誠足誡商歌調易苦頗因忠信全客心〈一作念〉猶栩栩
　　秋山夕興
　　山月松篠下月眀山景鮮聊為髙秋酌復此清夜晤語方獲志棲心亦彌年尚言興未逸更理逍遙篇送集賢學士伊闕史少府敇放歸江東覲省〈一作綦毋潛詩〉
　　墨客鍾張侶材髙吳越珍千門來謁帝駟馬去榮親吏邑沿清洛鄉山指白蘋歸期應不逺當及未央春
　　送金卿歸新羅
　　奉義朝中國殊恩及逺臣鄉心遙渡海客路再經春落日誰同望孤舟獨可親拂波銜木鳥偶宿泣珠人禮樂夷風變衣冠漢制新青雲已干呂知汝重來賓
　　栁陌聽早鶯〈一本題上奉試二字〉
　　忽來枝上囀還似谷中聲乍使香閨靜偏傷逺客情間闗難辨處㫁續若頻驚玉勒留將久青樓夢不成千門𠉀曉發萬井報春生徒有知音賞慙非臯鶴鳴














　　御定全唐詩巻一百四十六
<集部,總集類,御定全唐詩>
　　欽定四庫全書
　　御定全唐詩巻一百四十七
　　劉長卿
　　劉長卿字文房河間人開元二十一年進士至徳中為監察御史以檢校祠部員外郎為轉運使判官知淮南鄂岳轉運留後鄂岳觀察使吳仲孺誣奏貶潘州南巴尉㑹有為之辯者除睦州司馬終隨州刺史以詩馳聲上元寶應間權徳輿常謂為五言長城皇甫湜亦云詩未有劉長卿一句已呼宋玉為老兵其見重如此集十巻內詩九巻今編詩五巻
　　逢雪宿芙蓉山主人
　　日幕蒼山逺天寒白屋貧柴門聞犬吠風雪夜歸人
　　送張起崔載華之閩中
　　朝無寒士達家在舊山貧相送天涯裏憐君更逺人
　　贈秦系徴君
　　羣公誰讓位五柳獨知貧惆悵青山路煙霞老此人秦系頃以家事獲謗因出舊山每荷觀察崔公見知欲歸未遂感其流寓詩以贈之
　　初迷武陵路復出孟嘗門迴首江南岸青山與舊恩夜中對雪贈秦系時秦初與謝氏離婚謝氏在越
　　月明花滿地君自憶山陰誰遣因風起紛紛亂此心
　　湘妃
　　帝子不可見秋風來暮思嬋娟湘江月千載空蛾眉
　　斑竹
　　蒼梧千載後斑竹對湘沅欲識湘妃怨枝枝滿淚痕
　　春草宮懐古
　　君王不可見芳草舊宮春猶帶羅裙色青青向楚人
　　正朝覽鏡作
　　憔悴逢新歲茅扉見舊春朝來明鏡裏不忍白頭人爪洲道中送李端公南渡後歸揚州道中寄
　　片帆何處去匹馬獨歸遲惆悵江南北青山欲暮時
　　送張十八歸桐廬
　　歸人乘野艇帶月過江村正落寒潮水相隨夜到門
　　過白鶴觀尋岑秀才不遇
　　不知方外客何事鎖空房應向桃源裏敎他喚阮郎
　　聽彈琴
　　泠泠七絲〈一作〉上靜聽松風寒古調雖自愛今人多不彈
　　遊南園偶見在陰牆下葵因以成詠
　　此地常無日青青獨在陰太陽偏不及非是未傾心
　　入百丈澗見桃花晩開
　　百丈深澗裏過時花欲妍應縁地勢下遂使春風偏
　　送子壻崔真甫李穆往揚州四首
　　渡口發梅花山中動泉脈蕪城春草生君作揚州客半邏鶯滿樹新年人獨還落花逐流水共到茱萸灣雁還空渚在人去落潮翻臨水獨揮手殘陽歸掩門狎鳥𢹂稚子釣魚終老身殷勤囑歸客莫話桃源人
　　寄龍山道士許法稜
　　悠悠白雲裏獨住青山客林下晝焚香桂花同寂寂
　　送方外上人
　　孤雲將野鶴豈向人間住莫買沃洲山時人已知處
　　送靈澈上人
　　蒼蒼竹林寺杳杳鐘聲晩荷笠帶夕陽青山獨歸逺
　　茱萸灣北荅崔載華問
　　荒涼野店絶迢遰人煙逺蒼蒼古木中多是隋家苑
　　赴楚州次自田途中阻淺問張南史
　　楚城今近逺積靄寒塘暮水淺舟且遲淮潮至何處
　　江中對月
　　空洲夕煙斂望月秋江裏歴歴沙上人月中孤渡水
　　碧澗別墅喜皇甫侍御相訪
　　荒村帶返照落葉亂紛紛古路無行客寒山獨見君野橋經雨斷澗水向田分不為憐同病何人到白雲
　　初到碧澗招明契上人
　　漸老知身累初寒曝背眠白雲留永日黃葉減餘年猨䕶窗前樹泉澆谷後〈一作口〉田沃洲能共隠不用道林錢
　　送少㣲上人遊天台
　　石橋人不到獨往更迢迢乞食山家少尋鐘野路遙松門風自埽瀑布雪難消秋夜聞清梵餘音逐海潮
　　卻歸睦州至七里灘下作
　　南歸猶謫宦獨上子陵灘江樹臨洲晩沙禽對水寒山開斜照在石淺亂流難惆悵梅花發年年此地看
　　對酒寄嚴維
　　陋〈一作陌〉巷喜陽和衰顔對酒歌嬾從華髮亂閒任白雲多郡簡容垂釣家貧學弄梭門前七里瀨早晩子陵過
　　新年作
　　鄉心新歲切天畔獨澘然老至居人下春歸在客先嶺猨同旦暮江柳共風煙巳似長沙傅從今又㡬年朱放自杭州與故里相使君立碑回因以奉簡吏部楊侍郎製文
　　片石羊公後淒涼江水濵好辭千古事墮淚萬家人鵩集占書久鸞回刻篆新不堪相顧恨文字日生塵
　　送宣尊師醮畢歸越
　　吹簫江上晩惆悵別茅君踏火能飛雪登〈一作吞〉刀〈一作山〉入白雲晨香長日在夜磬滿山聞揮手桐溪路無情水亦分
　　送裴使君赴荊南充行軍司馬
　　盛府南門寄前程積水中月明臨夏口山晩望巴東故節辭江郡寒笳發渚宮漢川風景好遙羨逐〈一作繼〉羊公
　　送裴郎中貶吉州
　　亂軍交白刃一騎出黃塵漢節同歸闕江帆共逐臣猨愁岐路晩梅作異方春知已鄼侯在應憐脫粟人酬皇甫侍御見寄時前相國姑臧公初臨郡
　　離別江南北汀洲葉再黃路遙雲共水砧迥月如霜嵗儉依仁政年衰憶故鄊佇看〈一作君〉宣室召漢法倚張綱
　　月下呈章秀才〈八元〉
　　目古悲揺落誰人奈此何夜蛬偏傍枕寒鳥數移柯向老三年謫當秋百感多〈一作無愁百口多〉家貧惟好月空媿子猷過
　　酬張夏
　　幾歳依窮海頺年惜故隂劍寒空有氣松老欲無心翫雪勞相訪看山正獨吟孤舟且莫去前路水雲深
　　送李使君貶連州
　　獨過長沙去誰堪此路愁秋風散千騎寒雨泊孤舟賈誼辭明主蕭何識故侯漢廷當自召湘水但空流
　　秋夜北山精舍觀體如師梵
　　焚香奏仙唄向夕遍空山清切兼秋逺威儀對月閒靜分巖響荅散逐海潮還幸得風吹去隨人到世間
　　酬張夏雪夜赴州訪別途中苦寒作
　　扁舟乗興客不憚苦寒行晩暮相依分江潮欲別情〈一作江湖別有情〉水聲冰下咽砂路雪中平舊劒鋒鋩盡應嫌贈脫〈一作脫自〉輕
　　尋洪尊師不遇
　　古木無人地來尋羽客家道書堆玉案仙帔疊青霞鶴老難知歲梅寒未作花山中不相見何處化丹砂
　　喜鮑禪師自龍山至
　　故居〈一作山〉何日下春草欲芊芊猶對山中月誰聽石上泉猨聲知後夜花發見流年杖錫閒來往無心到處禪
　　送方外上人之常州依蕭使君
　　宰臣思得度鷗鳥戀為羣逺客迴飛錫空山臥白雲夕陽孤艇去秋水兩溪分歸共臨川史同翻貝葉文
　　宿北山禪寺蘭若
　　上方鳴夕磬林下一僧還密行傳人少禪心對虎閒青松臨古路白月滿寒山舊識窗前桂經霜更待〈一作得〉攀
　　赴新安別梁侍郎
　　新安君莫問此路水雲深江海無行跡孤舟何處尋青山空向淚白月豈知心縱有餘生在終傷老病侵
　　江州留別薛六柳八二員外
　　江海相逄〈一作逢君〉少東南別處長獨行風嫋嫋相去水茫茫白首辭同舍青山背故鄉離心與潮信每日到潯陽
　　和州留別穆郎中
　　播遷悲逺道揺落感衰容今日猶多難何年更此逢世交黃葉散鄉路白雲重明發看煙樹唯聞江北鐘
　　和州送人歸復郢
　　因家漢水曲相送掩柴扉故郢生秋草寒江澹落暉緑林行客少赤壁住人稀獨過潯陽去潮歸人不歸
　　送金昌宗歸錢塘
　　新家浙江上獨泛落潮歸秋水照華髮涼風生褐衣柴門嘶馬少藜杖拜人稀惟有陶潛柳蕭條對掩扉
　　酬張夏別後道中見寄
　　離羣方歳晏謫宦在天涯暮雪同行少寒潮欲上遲海鷗知吏傲砂鶴〈一作沙鳥〉見人衰只畏生秋〈一作憶春〉草西歸亦未期
　　新安奉送穆諭徳歸朝賦得行字
　　九重宣室召萬里建溪行事直皇天在歸遲白髮生用材身復起覩聖眼猶明離別寒江上潺湲若有情
　　偶然作
　　野寺長依止田家或往還老農開古地夕鳥入寒山書劒身同廢煙霞吏共閒豈能將白髮扶杖出人間送州人〈一作睦州〉孫沅自本州卻歸句章新營所居
　　故里歸成客新家去未安詩書滿蝸舍徵稅及漁竿火種山田薄星居海島寒憐君不得已歩歩別離難送李員外使還蘇州兼呈前袁州李使君賦得長字袁州即員外之從兄
　　別離共成怨〈一作誠共怨〉衰老更難忘夜月留同舍秋風在逺鄊朱徐向燭白髮強臨觴歸獻西陵作誰知此路長
　　酬李員外從崔錄事載華宿三河戍先見寄
　　寒江鳴石瀨歸客夜初分人語空山答猨聲獨戍聞遲來朝及暮愁去水連雲嵗晩心誰在青山見此君
　　見秦系離婚後出山居作
　　豈知偕老重垂老絶良姻郗氏誠難負朱家自媿貧綻衣留欲故織錦罷經春何況蘼蕪緑空山不見人
　　酬秦系
　　鶴書猶未至那出白雲來舊路經年別寒潮每日迴家空歸海燕人老發江梅最憶門前柳閒居手自栽
　　嵗日作
　　建寅迴北斗看厯占春風律變滄江外年加白髮中春衣試稚子夀酒勸衰翁今日陽和發榮枯豈不同
　　題元錄事開元所居
　　幽居蘿薜情髙臥紀綱行鳥散秋鷹下人閒春草生冐風〈一作嵐〉歸野寺收印出山城今日新安郡因君水更清
　　送崔載華張起之閩中
　　不識閩中路遙知別後心猨聲入嶺切鳥道問人深旅食過夷落方言會越音西征開幕府早晩用陳琳
　　送張司直赴嶺南謁張尚書
　　畨禺萬里路逺客片帆過盛府依橫海荒祠拜伏波人經秋瘴變鳥墜火雲多誠憚炎洲裏無如一顧何
　　寄會稽公徐侍郎〈公時為王傅〉
　　揺落淮南葉秋風想越吟鄒枚入梁苑逸少在山隂老鶴無衰貌寒松有本心聖朝難稅駕惆悵白雲深送朱山人放越州賊退後歸山陰別業
　　越州〈一作中〉初罷戰江上送歸橈南渡無來客〈一作信〉西陵自落潮空城垂故〈一作細〉柳舊業〈一作井〉廢春苗閭里相逄少〈一作誰相見〉鶯花共寂寥
　　秋夜肅公房喜普門上人自陽羨山至
　　山棲久不見林下偶同遊早晩來香積何人住沃洲寒禽驚後〈一作獨〉夜〈一作晩〉古木帶髙秋卻入千峰去孤雲不可留
　　送李秘書卻赴南中〈此公舉家先流嶺外兄弟數人倶沒南中〉
　　卻到畨禺日應傷昔所依炎洲百口住故國幾人歸路識梅花在家存〈一作看〉棣蕚稀獨逄迴雁去猶作舊行飛
　　過前安宜張明府郊居
　　寂寥東郭外白首一先生解印〈一作考滿〉孤琴在移家〈一作家移〉五柳成夕陽臨水釣春雨向田耕終日空林下何人識此情
　　使迴次楊柳過元八所居
　　君家楊柳渡來往落帆過緑竹經寒在青山欲暮多薜蘿誠可戀婚嫁復如何無奈閒門外漁翁夜夜歌
　　送李侍御貶郴州
　　洞庭波渺渺君去弔靈均幾路三湘水全家萬里人聽猨明月夜看栁故年春憶想汀洲畔傷心向白蘋
　　寄普門上人
　　白雲幽臥處不向世人傳聞在千𡶶裏心知獨夜禪辛勤羞薄祿依止愛閒田惆悵王孫草青青又一年
　　逢郴州使因寄鄭協律
　　相思楚天外夢寐楚猨吟更落淮南葉難為江上心衡陽問人逺湘水向君深欲逐孤帆去茫茫何處尋
　　岳陽館中望洞庭湖
　　萬古巴丘戍平湖此〈一作北〉望長問人何淼淼愁暮更蒼蒼疊浪浮元氣中流沒太陽孤舟有歸客早晩達瀟湘廵去岳陽卻歸鄂州使院留別鄭洵侍御侍御先曾謫居此州
　　何事長沙謫相〈一作長〉逢楚水秋暮帆歸夏口寒雨對巴丘帝子椒漿奠騷人木葉愁誰憐萬里外離別洞庭頭
　　夏口送屈突司直使湖南
　　共悲〈一作愁〉來夏口何事更南征霧露行人少瀟湘春草生鶯啼何處夢猨嘯若為聲風月新年好悠悠逺客情
　　代邊將有懐
　　少年辭魏闕白首向沙場瘦馬戀秋草征人思故鄊暮笳吹塞月曉甲帶胡霜自到雲中郡於今百戰強
　　雨中過員稷巴陵山居贈別
　　憐君洞庭上白髮向人垂積雨悲幽獨長江對別離牛羊歸故道猨鳥聚寒枝明發遙相望雲山不可知送李中丞之襄州〈一作送李中丞歸漢陽李一作季一無之襄州三字〉
　　流落征南將曾驅十萬師罷歸無舊業老去戀明時獨立三朝識〈一作邊靜〉輕生一劒知〈一作隨〉茫茫漢江上日暮復〈一作欲〉何之
　　奉使至申州傷經陷沒
　　舉目傷蕪沒何年此戰爭歸人失舊里老將守孤城廢戍山煙出荒田野火行獨憐溮水上時亂亦能清
　　穆陵關北逢人歸漁陽
　　逢君穆陵路匹馬向桑乾楚國蒼山古幽州白日寒城池百戰後耆舊㡬家殘處處蓬蒿遍歸人掩淚看
　　安州道中經滻水有懐
　　征途逢滻水忽似到秦川借問朝天處猶看落日邊映沙晴漾漾出澗夜濺濺欲寄西歸恨㣲波不可傳
　　歩登夏口古城作
　　平蕪連古堞逺客此沾衣髙樹朝〈一作潮〉光上空城秋氣歸㣲明漢水極揺落楚人稀但見荒郊外寒鵶暮暮飛
　　贈別盧司直之閩中
　　爾來多不見此去又何之華髮同今日流芳似舊時洲長春色遍漢廣夕陽遲歲歳王孫草空憐無處期酬郭〈一作張〉夏〈一作廈〉人日長沙感懐見贈〈此公比經流竄親在上都〉
　　舊俗歡猶在憐君恨獨深新年向國淚今日倚門心歲去隨湘水春生近桂林流鶯且莫弄江畔正行吟
　　赴巴南書情寄故人
　　南過三湘去巴人此路偏謫居秋瘴裏歸處夕陽邊直道天何在愁容鏡亦憐裁書欲誰訴無淚可澘然
　　餘干旅舍
　　揺落暮天迥青楓霜葉稀孤城向水閉獨鳥背人飛渡口月初上鄰家漁未歸鄉心正欲絶何處𢷬寒衣
　　登思禪寺上方題修竹茂松
　　上方幽且暮〈一作西峰上方處〉臺殿〈一作榭〉隠䝉籠〈一作朦朧〉逺磬秋山裏清猨古木中衆溪連竹路諸嶺共松風儻許棲林下甘成白首翁
　　恩敇重推使牒追赴蘇州次前溪館作
　　漸入雲峰裏愁看驛路閒亂鵶投落日疲馬向空山且喜憐非罪何心戀末班天南一萬里誰料得生還
　　北歸次秋浦界清溪館
　　萬里〈一作嶺〉猨啼〈一作頻〉斷孤村客暫依〈一作萬古啼猨後孤城落日依〉雁過彭蠡暮人向宛陵稀舊路青山在餘生白首歸漸知行近北不見鷓鴣飛
　　謫官後卻歸故村將過虎丘悵然有作
　　萬事依然在無如歲月何邑人憐白髮庭樹長新柯故老相逢少同官不見多唯餘舊山路惆悵枉帆過
　　重推後卻赴嶺外待進止寄元侍郎
　　卻訪巴人路難期國士恩白雲從出岫黃葉巳辭根大造功何薄長年氣尚寃空令數行淚來往落湘沅
　　秋杪江亭有作〈一作秋杪干越亭〉
　　寂寞江亭下江楓秋氣斑〈一作日暮更愁逺天涯殊未還〉世情何處澹湘水向人閒寒渚一孤雁夕陽千萬山扁舟如〈一作將〉落葉此去未知還〈一作俱在洞庭間〉
　　送鄭司直歸上都
　　歳歳逢離別蹉跎江海濵宦遊成楚老鄉思逐秦人馬首歸何日鶯啼又一春因君報情舊閒慢欲垂綸
　　送靈澈上人歸嵩陽蘭若〈一作巖〉
　　南地隨縁久東林幾嵗空暮山門獨掩春〈一作青〉草路難通作梵連松韻焚香入桂叢唯將舊缾鉢卻寄白雲中
　　卻赴南邑留別蘇臺知巳
　　又過梅嶺上歳歳此〈一作北〉枝寒落日孤舟去青山萬里看猨聲湘水靜草色洞庭寛巳料生涯事唯應把釣竿
　　和靈一上人新泉
　　東林一泉出復與逺公期石淺寒〈一作淺石春〉流處山空夜〈一作暮〉落時〈一作淺澗春流處空山夜月時〉夢閒聞〈一作歸〉細響慮澹對〈一作向〉清漪動靜皆無意〈一作如此〉唯應達〈一作道〉者知
　　送李摯赴延陵令
　　清風季子邑想見下車時向水彈琴靜看山採菊遲明君加印綬㢘使託惸旦暮華陽洞雲峰若有期
　　奉送裴員外赴上都
　　彤襜江上逺萬里詔書催獨過潯陽去空憐潮信迴離心秋草緑揮手暮帆開想見秦城路人看五馬來
　　長沙桓王墓下別李紓張南史
　　長沙千載後春草獨萋萋流水朝將〈一作空又作還〉暮行人東復西碑苔幾字滅山木萬株齊佇立傷今古〈一作惟有年芳在〉相看惜解𢹂
　　送侯〈一有侍字〉御赴黔中充判官
　　不識黔中路今看遣使臣猨啼萬里客鳥似五湖人地逺官無法山深俗豈淳須令荒徼外亦解懼埋輪秋日登吳公臺上寺逺眺寺即陳將吳明徹戰場〈一作地〉
　　古臺揺落後秋日〈一作入〉望鄊心野寺人來少雲峰水隔深夕陽依舊壘寒磬滿空林惆悵南朝事長江獨至今
　　淮上送梁二恩命追赴上都
　　賈生年最少儒行漢庭聞拜手巻黃紙迴身謝白雲故關無去客春草獨隨君淼淼長淮水東西自此分
　　送崔昇歸上都
　　舊寺尋遺緒歸心逐去塵早鶯何處客古木幾家人白髮經多難滄洲欲暮春臨期數行淚為爾一霑巾
　　過李將軍南鄭林園觀妓
　　郊原風日好百舌弄何頻小婦秦家女將軍天上人鴉歸長郭暮草映大堤春客散垂楊下通橋車馬塵
　　送嚴侍御充東畿觀察判官
　　洛陽征戰後君去問凋殘雲月〈一作日〉臨南至風霜向北寒故園經亂久古木隔林看〈一作古道近鄉看〉誰訪江城客年年守一官
　　送王端公入奏上都
　　舊國無家訪臨岐亦羨歸途經百戰後客過二陵稀秋草通征騎寒城背落暉行當䝉顧問吳楚歳頻饑
　　送營田判官鄭侍御赴上都
　　上國三千里西還〈一作遊〉及歲芳故山經亂在春日送歸長曉奏趨䨇闕秋成報萬箱幸論開濟力已實海陵倉
　　送李校書赴東浙幕府〈校書工於翰墨〉
　　方從大夫後南去會稽行淼淼滄江外青青春草生芸香辭亂〈一作校〉事梅吹聽軍聲應訪王家宅空憐江水平
　　清明後登城眺望
　　風景清明後雲山睥睨前百花如舊日萬井出新煙草色無空地江流合逺天長安在何處〈一作何處是〉遙指夕陽邊
　　陪王明府泛舟
　　花縣彈琴暇樵風載酒時山含秋色近鳥度夕陽遲出沒鳬成浪䝉籠竹亞枝雲峰逐人意來去解相隨送度支留後若侍御之歙州便赴信州省覲
　　國用憂錢榖朝推此任難即山榆莢變降雨稻花殘林響朝登嶺江喧夜過灘遙知驄馬色應待倚門看餘干夜宴奉餞前蘇州韋使君新除婺州作
　　復拜東陽郡遙馳北闕心行春五馬急向夜一猨深山過康郎近星看女臨幸容棲託分猶戀舊棠隂
　　晩次苦竹館卻憶干越舊遊
　　匹馬風塵色千峰旦暮時遙看落日盡獨向逺山遲故驛花臨道荒村竹映籬誰憐卻迴首歩歩戀南枝
　　送李二十四移家之江州
　　煙塵猶〈一作遙〉滿目岐路易霑衣逋〈一作遷〉客多南渡征〈一作春〉鴻自北飛九江春草緑〈一作東林古寺靜〉千里暮潮歸別後難〈一作誰〉相訪全家隱釣磯〈一作羨爾全家隠爐峰對掩扉〉
　　送盧判官南湖
　　漾舟仍載酒愧爾意相寛草色南湖緑松聲小署寒水禽前後起〈一作出〉花嶼往來看已作滄洲調無心戀一官
　　送張栩扶侍之睦州〈此公舊任建徳令〉
　　遙憶新安舊扁舟復卻還淺深看水石來往逐雲山入縣餘花在過門故栁閒東征隨子去皆隠薜蘿間
　　集梁耿開元寺所居院
　　到君幽臥處為我埽莓苔花雨晴天落松風終日來路經深竹過門向逺山開豈得長高枕中朝正用才
　　贈西鄰盧少府
　　籬落能相近漁樵偶復同苔封三徑絶溪向數家通犬吠寒煙裏鵶鳴〈一作飛〉夕照中時因杖藜次〈一作倘因藍轝出〉相訪竹林東
　　遊休禪師雙峰寺
　　雙扉碧峰際遙向夕陽開飛錫方獨往孤雲何事來寒潭映白月秋雨上青苔相送東郊外羞看驄馬囘廨中見桃花南枝已開北枝未發因寄杜副端
　　何意同根本開花每後時應縁去日逺獨自發春遲結實恩〈一作應〉難忘〈一作望〉無言恨豈知年光不可待空羨向南枝
　　奉送盧員外之饒州
　　天書萬里至旌斾上江飛日向鄱陽近應看吳岫㣲暮帆何處落潮水背人歸風土無勞問南枝黃葉稀
　　送處士歸州因寄林山人
　　陵陽不可見獨往復如何舊邑雲山裏扁舟來去過鳥聲春谷靜草色太湖多儻宿荊溪夜相思漁者歌
　　移使鄂州次峴陽館懐舊居
　　多慙恩未報敢問路何長萬里通秋雁千峰共夕陽舊遊成逺道此去更違〈一作迷〉鄊草露深〈一作空〉山裏朝朝落〈一作滿〉客裳
　　送齊郎中赴海州
　　華省占星動孤城望日遙直廬收舊草行縣及新苖滄海天連水青山暮與朝閭閻幾家散應待下車招
　　重陽日鄂城樓送屈突司直
　　登髙復送逺惆悵洞庭秋風景〈一作水〉同前〈一作千〉古雲山滿上游蒼蒼來暮雨淼淼逐寒流今日關中事蕭何共爾憂
　　更被奏留淮南送從弟罷使江東
　　又作淮南客還悲木葉聲寒潮落𤓰歩秋色上蕪城王事何時盡滄洲羨爾行青山將緑水惆悵不勝情
　　經漂母墓
　　昔賢懐一飯茲事巳千秋古墓樵人識前朝楚水流渚蘋行客薦山木杜鵑愁春草茫茫緑王孫舊此遊
　　送李端公赴東都
　　軒轅征戰後江海別離長逺客歸何處平蕪滿故鄊夕陽帆杳杳舊里樹蒼蒼惆悵蓬山下瓊枝不可忘
　　送王員外歸朝
　　往來無盡目離別要逢春海內罹多事天涯見近臣芳時萬里客鄉路獨歸人魏闕心常在隨君亦向秦
　　送蔣侍御入秦
　　朝見及芳菲恩榮出紫㣲晩光臨仗奏春色共西歸楚客移家老秦人訪舊稀因君鄉里去為埽故園扉
　　洞庭驛逢郴州使還寄李湯司馬
　　洞庭秋水濶南望過衡峰逺客瀟湘裏歸人何處逢孤雲飛不定落葉去無蹤莫使滄浪叟長歌笑爾容
　　送舍弟之鄱陽居
　　鄱陽寄家處自別掩柴扉故里人何在滄波孤客稀湖山春草遍雲木夕陽㣲南去逢迴雁應憐相背飛
　　送裴二十端公使嶺南
　　蒼梧萬里路空見白雲來逺國知何在憐君去未迴桂林無葉落〈一作落葉〉梅嶺自花開陸賈千年後誰看朝漢臺
　　過桃花夫人廟〈即息夫人〉
　　寂寞應千歳桃花想一枝路人看古木江月向空祠雲雨飛何處山川是舊時獨憐春草色猶似憶佳期
　　鄂渚送池州程使君
　　蕭蕭五馬動欲別謝臨川落日蕪湖色空山梅冶煙江湖通廨舍楚老拜戈船風化東南滿行舟來去傳
　　送友人西上
　　羈心不自解有別會霑衣春草連天積五陵逺客歸十年經轉戰幾處便〈一作更〉芳菲想見函關路行人去亦稀
　　送梁郎中赴吉州
　　遙想廬陵郡還聽叔度歌舊官移上象新令布中和看竹經霜少聞猨帶雨多但愁徵拜日無奈借留何
　　過湖南羊〈一作來〉處士別業
　　杜門成白首湖上寄生涯秋草蕪〈一作閑〉三徑寒塘獨一家鳥歸村落盡水向縣城斜自有東籬菊年年解作花〈一作愛汝醒還醉東籬菊正花〉
　　送河南元判官赴河南句當苖稅充百官俸錢
　　春草長河曲離心共渺然方收漢家俸獨向汶陽田鳥雀空城在榛蕪舊路遷山東征戰苦幾處有人煙夏中崔中丞宅見海紅揺落一花獨開
　　何事一花殘閒庭百草䦨緑滋經雨發紅艶隔林看竟日餘香在過時獨秀難共憐芳意晩秋露未須團〈一作漙〉使還至〈一作自〉菱陂〈一作波一作坡〉驛渡溮水作
　　清川已再渉疲馬共西還何事行人倦終年流水閒孤煙飛〈一作出〉廣澤一鳥向空山愁入雲峰裏蒼蒼閉古關
　　送齊郎中典括州
　　星象移何處旌麾獨向東勸耕滄海畔聽訟白雲中樹色〈一作影〉雙溪合猨聲萬嶺同石門康〈一作空〉樂住〈一作在〉幾里枉帆通
　　過隱空和尚故居
　　自從飛錫去人到沃洲稀林下期何在山中春獨歸踏花尋舊徑映竹掩空扉寥落東峰上猶堪靜者依
　　過蕭尚書故居見李花感而成詠
　　手植已芳菲心傷故徑㣲往年啼鳥至今日主人非滿地誰當埽隨風豈復歸空憐舊隂在門客共霑衣
　　送袁處士
　　閒田北川下靜者去躬耕萬里空江菼孤舟過郢城種荷依野水移栁待山鶯出處安能問浮雲豈有情
　　酬李侍御登岳陽見寄
　　想見孤舟去無由此路尋暮帆遙在眼春色獨何心緑水瀟湘闊青山鄠杜深誰當北風至為爾一開襟
　　喜晴
　　曉日西風轉秋天萬里明湖天一種色林鳥百般聲霽景浮雲滿遊絲暎水輕今朝江上客凡慰幾人情












　　御定全唐詩卷一百四十七
　　欽定四庫全書
　　御定全唐詩巻一百四十八
　　劉長卿
　　夏口送徐郎中歸朝
　　星象南宮逺風流上客稀九重思曉奏萬里見春歸棹發空江響城孤落日暉離心與楊栁臨水更依依
　　鄂渚聽杜別駕彈胡琴
　　文姬留此曲千載一知音不解胡人語空留〈一作愁〉楚客心聲隨邊草動意入隴雲深何事長江上蕭蕭出塞吟
　　過鸚鵡洲王處士別業
　　白首此為漁青山對結廬問人尋野筍留客饋家蔬古柳依沙發〈一作岸〉春苖帶雨鋤共憐芳杜色終日伴閒居
　　寄萬州崔使君〈令欽〉
　　時艱方用武儒者任浮沈揺落秋江暮憐君巴峽深孔〈一作立〉門多白首蜀郡滿青襟自解書生詠愁猨莫夜吟
　　送馬秀才移家京洛便赴舉
　　自從為楚客不復掃荊扉劒共丹誠在書隨白髮歸舊遊經亂靜後進識君稀空把相如賦何人薦禮闈
　　送南特進赴歸行營
　　聞道軍書至揚鞭不問家虜雲連白草漢月到黃沙汗馬河源飲燒羌隴坻遮翩翩新結束去逐李輕車
　　送道標上人歸南嶽
　　悠然〈一作悠〉倚孤棹卻憶臥中林江草將歸逺湘山獨往深白雲留不住淥水去無心衡岳千峰亂禪房何處尋
　　送梁侍御廵〈一作赴〉永州
　　蕭蕭江雨暮客散野〈一作短〉亭空憂國天涯去思鄉嵗暮同到時猨未斷迴處水應窮莫望零陵路千峰萬木中
　　歲夜喜魏萬成郭夏〈一作廈〉雪中相尋
　　新年欲變栁舊客共霑衣歲〈一作旅〉夜猶難盡鄊春又獨歸寒燈映虛牖暮雪掩閒扉且莫〈一作旦暮〉乗船去平生相訪稀
　　送蔡侍御赴上都
　　遲遲立駟馬久客戀瀟湘明日誰同路新年獨到〈一作別〉鄉孤煙〈一作燈〉向驛逺積雪去關長秦地看春色南枝不可忘
　　晦日陪辛大夫宴南亭
　　月晦逄休澣年光逐宴移早鶯留客醉春日為人遲蓂草全無葉梅花遍壓枝政閒風景好莫比峴山時
　　送獨孤判官赴嶺
　　伏波初樹羽待爾靜川鱗嶺海看飛鳥天涯問逺人蒼梧雲裏夕青草嶂中春遙想文身國迎舟拜使臣
　　長沙館中與郭夏〈一作廈〉對雨
　　長沙積雨晦深巷絶人幽潤上春衣冷聲連暮角愁雲橫全楚地樹暗古湘洲杳藹江天外空堂生百憂
　　陪辛大夫西亭宴觀妓
　　歌舞憐〈一作連〉遲日旄麾〈一作旗〉映早春鶯窺隴西將花對洛陽人醉罷知何事恩深忘此身任他行雨去歸路裛香〈一作輕〉塵
　　題魏萬成江亭
　　蕭條方嵗晏牢落對空洲才出時人右家貧湘水頭蒼山隠暮雪白鳥沒寒流不是蓮花府㝠㝠不可求
　　春過裵虬郊園〈時裵不在因以寄之〉
　　郊原春欲暮桃杏落紛紛何處隨芳草留家寄白雲聽鶯情念友看竹恨無君長嘯髙臺上南風冀爾聞
　　送韋贊善使嶺南
　　欲逐〈一作報〉樓船將方安卉服夷炎洲經瘴逺春水上瀧遲歲貢隨重譯年芳徧四時番禺靜無事空詠飲泉詩
　　送喬判官赴福州
　　揚帆向何處挿羽逐征東夷落人煙迥王程鳥路通江流回澗底山色聚閩中君去凋殘後應憐百越空
　　送李補闕之上都
　　獨歸西掖去難接後塵遊向日三千里朝天十二樓路看新栁夕家對舊山秋惆悵離心逺滄江空自流
　　送袁明府之任
　　既有親人術還逢試吏年蓬蒿千里閉村樹幾家全雪覆淮南道春生潁谷煙何時當蒞政相府待聞天
　　海鹽官舍早春
　　小邑滄洲吏新年白首翁一官如逺客萬事極飄蓬栁色孤城裏鶯聲細雨中覉心早巳亂何事更春風
　　南湖送徐二十七西上
　　家在橫塘曲那能萬里違門臨秋水掩〈一作淹〉帆帶夕陽飛傲俗宜紗㡌干時倚布衣獨將湖上月相逐去還歸
　　曲阿對月別岑況徐說
　　金陵已蕪沒函谷復煙塵猶見南朝月還隨上國人白雲心自逺滄海意相親何事須成別汀洲欲暮春
　　送李侍御貶鄱陽〈此公近由此州使迴〉
　　迴車仍昨日謫去已秋風干越知何處雲山只向東暮天江色裏田鶴稲花中卻見鄱陽吏猶應舊馬驄送路少府使東京便應制舉〈時梁宋初失守一題作送駱三少府西山應制〉
　　故人西奉使胡騎正紛紛〈一作汀洲芳草緑日暮更氛氳〉舊國無來信春江獨送君五言淩白雪六翮向青雲誰念滄洲吏〈一作史〉忘機鷗鳥羣〈一作自是無機者沙鷗已可羣又作空自無機事沙鷗已可羣〉
　　松江獨宿
　　洞庭初下葉孤客不勝愁明月天涯夜青山江上秋一官成白首萬里寄滄洲久被浮名繫能無媿海鷗
　　尋白石山真禪師舊草堂
　　惆悵雲山暮閑門獨不開何時飛杖錫終日閉蒼苔隔嶺春猶在無人燕亦來誰堪暝投處空復一猨哀
　　送行軍張司馬罷使迴〈一作送張扈司直歸越中〉
　　時危身赴敵事往任浮沈末路〈一作萬里〉三江去當時〈一作孤城〉百戰心春風吳苑〈一作草〉緑古木剡山深千里滄波上〈一作明日滄洲路〉孤舟〈一作雲〉不可尋
　　喜李翰自越至
　　南浮滄海上萬里到吳臺久別長相憶孤舟何處來春風催客醉江月向人開羨爾無覊束沙鷗獨不猜
　　罪所留繫寄張十四
　　不見君來久寃深意未傳冶長空得罪夷甫豈言錢直道天何在愁容鏡亦憐因書欲自訴無淚可澘然
　　送勤照和尚往睢陽赴太守請
　　燃燈傳七祖杖錫為諸侯來去〈一作去住〉雲無意東西水自流青山春滿目白日夜隨舟知到梁園下蒼生賴〈一作眷〉此遊
　　長門怨
　　何事長門閉珠簾只自垂月移深殿早春向後宮遲蕙草生閒地棃花發舊枝芳菲自〈一作似〉恩幸看著〈一作卻〉被風吹
　　過橫山顧山人草堂
　　只〈一作秪〉見山相掩誰言路尚通人來千嶂外犬吠百花中細草香飄雨垂楊閒臥風卻尋樵徑去惆悵緑溪東
　　送李校書適越謁杜中丞
　　江風處處盡旦暮水空波揺落行人去雲山向越多陳蕃懸榻待謝客枉帆過相見耶溪路逶迤入薜蘿
　　秋夜雨中諸公過靈光寺所居
　　晤語青蓮舍重門閉夕陰向人寒燭靜帯雨夜鐘沈〈一作深〉流水從他事孤雲任此心不能捐斗粟終日媿瑤琴
　　西庭夜燕喜評事兄拜會
　　猶是南州吏江城又一春隔簾湖上月對酒眼中人棘寺初銜命梅仙已誤身無心羨榮祿唯待卻垂綸尋南溪常山道人隠居〈一作尋常山南溪道士隱居〉
　　一路經行處莓〈一作蒼〉苔見履痕白雲依靜渚〈一作者〉春〈一作芳〉草閉閒門過雨看松色隨山到水源溪花與禪意相對亦忘言
　　揚州雨中張十宅觀妓〈一作張謂詩〉
　　夜色帶〈一作對又作滯〉春煙燈花拂更然殘粧添石黛艶舞落金鈿掩笑頻欹扇迎歌乍動不知巫峽雨何事海西邊
　　赴宣州使院夜宴寂上人房留辭前蘇州韋使君
　　白雲乖始願滄海有㣲波戀舊爭趨府臨危欲負戈春歸花殿暗秋〈一作寒〉傍竹房多耐可機心息其如羽檄何
　　送薛承矩秩滿北遊
　　匹馬向何處北遊殊未還寒雲帶飛雪日暮雁門關一路傍汾水數州看晉山知君喜初服秪愛此身閒
　　餞別王十一南遊
　　望君煙水濶揮手淚霑巾飛鳥沒何處青山空向人長江一帆逺落日五湖春誰見汀洲上相思愁白蘋
　　送嚴維尉諸暨〈嚴即越州人〉
　　愛爾文章逺還家印綬榮退公兼色飬臨下帶郷情喬木映官舍春山宜縣城應憐釣臺石閒卻為浮名
　　送李七之莋水謁張相公
　　惆悵青春晩慇懃濁酒壚後時長劒澀斜日片帆孤東閣邀才子南昌老腐儒梁園舊相識誰憶臥江湖
　　送崔處士先適越
　　山陰好雲物此去又春風越鳥聞花裏曹娥想鏡中小江潮易滿萬井水皆通徒羨扁舟客㣲官事不同
　　奉陪使君西庭送淮西魏判官〈得山字〉
　　羽檄催歸恨春風醉別顔能邀五馬送自逐一星還破竹從軍樂看花聽訟閒遙知用兵處多在八公山
　　獄中見壁畫佛
　　不謂銜寃處而能窺大悲獨棲叢棘下還見雨花時地狹青蓮小城髙白日遲幸親方便力猶畏毒龍欺
　　送許拾遺還京
　　萬里辭三殿金陵到舊居文星出西掖卿月在南徐故里驚朝服髙堂捧詔書暫容乗駟馬誰許戀鱸魚
　　送張七判官還京覲省〈大夫之子時初〉
　　春蘭方可採此去葉初齊函谷鶯聲裏秦山馬首西庭闈新栢署門館舊桃蹊春色〈一作日〉長安道相隨入禁閨〈一本缺〉
　　送孫瑩京監擢第歸蜀覲省
　　適賀一枝新旋驚萬里分禮闈稱獨歩太學許能文征馬望春草行人看暮雲遙知倚門處江樹正氛氳送史九赴任寧陵兼呈單父史八時監察五兄初入臺
　　趨府弟聨兄看君此去榮春隨千里道河帶萬家城繡服棠花映青袍草色迎梁園脩竹在持贈結交情
　　臥病喜田九見寄〈一作過〉
　　臥來能幾日春事已依然不解謝公意翻令靜者便庭陰殘舊雪柳色帶新年寂寞深村裏唯君相訪偏
　　重過宣峰寺山房寄靈一上人
　　西陵潮信滿島嶼入中流越客依風水相思南渡頭寒光生極浦暮雪映滄洲何事揚帆去空驚海上鷗
　　雲門寺訪靈一上人
　　所思勞日夕惆悵去西東禪客知何在春山到處同獨行殘雪裏相見白雲中請近東林寺窮年事逺公
　　送陸羽之茅山寄李延陵
　　延陵衰草遍有路問茅山鷄犬驅將去煙霞擬不還新家彭澤縣舊國穆陵關處處逃名姓無名亦是閒
　　寄靈一上人初還雲門〈一作皇甫曽詩〉
　　寒霜白雲裏法侶自相攜竹逕通城下松風隔水西方同沃洲去不作武陵迷髣髴知心處髙峰是會稽
　　寄靈一上人〈一作皇甫冉詩一作郎士元詩〉
　　髙僧本姓竺開士舊名林一去春山裏千峰不可尋新年芳草遍終日白雲深欲徇㣲官去懸知訝此心
　　送韓司直
　　遊吳還入越來往任風波復送王孫去其如春草何岸明殘雪在潮滿夕陽多季子留遺廟停舟試一過
　　酬李郎中夜登蘇〈一作福〉州城樓見寄
　　辛勤萬里道蕭索九秋殘日照閩中夜天凝海上寒客程無地逺主意在人安遙寄登樓作空知行路難
　　送人遊越〈一作郎士元詩〉
　　未習風波事初為吳越遊露霑湖色曉〈一作晩〉月照海門〈一作山〉秋梅市門何在蘭亭水尚流西陵待潮處落日滿扁〈一作孤〉舟
　　贈普門上人
　　支公身欲老長在沃洲多惠力堪傳敎禪心人伏魔山雲隨坐夏江草伴頭陀借問迴心後賢愚去幾何
　　送康判官往新安〈一作皇甫冉詩〉
　　不向新安去那知江路長猨聲近廬霍水色勝瀟湘驛路收殘雨漁家帶夕陽何須愁旅泊使者有輝光
　　送顧長〈一本題下有往新安三字〉
　　由來山水客復道向新安半是乗槎便全非行路難晨裝林月在野飯浦沙寒嚴子千年後何人釣舊灘
　　九日登李明府北樓
　　九日登髙望蒼蒼逺樹低人煙湖草裏山翠縣樓西霜降鴻聲切秋深客思迷無勞白衣酒陶令自相𢹂
　　同諸公登樓
　　秋草行將暮登樓客思驚千家同霽色一鴈報寒聲北望無鄉信東遊滯客行今君佩銅墨還有越鄉情
　　送友人南遊
　　不愁尋水逺自愛逐連山雖在春風裏猶從芳草間去程何用計勝事且相關旅逸同羣鳥悠悠往復還
　　送裵二十一
　　多病長無事開筵暫送君正愁帆帶雨莫望水連雲客思閒偏極川程逺更分不須論〈一本缺〉早晩惆悵又離羣
　　送張判官罷使東歸
　　白首辭知巳滄洲憶舊居落潮迴野艇積雪臥官廬范叔寒猶在周王歲欲除春山數畆地歸去帶經鉏
　　早春
　　㣲雨夜來歇江南春色迴本驚時不住還恐老相催人好干場醉花無百日開豈堪滄海畔為客十年來
　　送青苖鄭判官歸江西
　　三苖餘古地五稼滿秋田來問周公稅歸輸漢俸錢江城寒背日湓水暮連天南楚凋殘後疲民賴爾憐
　　過包尊師山院
　　賣藥曾相識吹簫此復聞杏花誰是主桂樹獨留君漱玉臨丹井圍碁訪白雲道經今為寫不慮惜鵝羣
　　故女道士婉儀太原郭氏輓歌詞
　　作範宮闈睦歸真道藝〈一作藝業〉超馭風仙路逺背日帝宮〈一作居〉遙鸞殿空留處霓裳巳罷朝淮王哀不盡松栢但蕭蕭
　　宮禁恩〈一作思〉長隔神仙道巳分人間驚早露天上失朝雲逝水年無限佳城日易曛簫聲將薤曲哀斷不堪聞
　　少年行
　　射飛誇侍獵行樂愛聨鑣薦枕青蛾豔鳴鞭白馬驕曲房珠翠合深巷管調日晩春風裏衣香滿路飄
　　歸弋陽山居留別盧邵二侍御
　　渺渺歸何處㳂流附客船久依鄱水住頻稅越人田偶俗機偏少安閒性所便祗應君少慣又欲寄林泉
　　赴江西湖上贈皇甫曾之宣州
　　莫恨扁舟去〈一作此去君何恨〉川途〈一作南行〉我更遙東西潮𣺌𣺌離別雨蕭蕭流水通春谷青山過板橋天涯有來客遲爾訪漁樵〈一作潯陽如枉棹千里有歸潮〉
　　湘中紀行十首
　　湘妃廟
　　荒祠古木暗寂寂此江濆未作湘〈一作湖〉南雨知為何處雲苔痕斷珠履草色帶羅裙莫唱迎仙曲空山不可聞
　　斑竹巖
　　蒼梧在何處斑竹自成林㸃㸃留殘淚枝枝寄此心寒山響易滿秋水影偏深欲覓樵人路䝉籠〈一作朦朧〉不可尋
　　洞山陽〈浮丘公舊隱處一作洞陽山〉
　　舊日仙成處荒林客到稀白雲將犬去芳草任人歸空谷無行徑深山少〈一作多〉落暉桃園幾家住誰為掃荊扉
　　雲母溪
　　雲母映溪水溪流知幾春深藏武陵客時過洞庭人白髮慚皎鏡清光媚奫淪寥寥古松下歳晩掛頭巾
　　赤沙湖
　　茫茫葭菼外一望一霑衣秋水連天濶涔陽何處歸沙鷗積暮雪川日動寒暉楚客來相問孤舟泊釣磯
　　秋雲嶺
　　山色無定姿如煙復如黛孤峰夕陽後翠嶺秋天外雲起遙蔽虧江迴頻向背不知今逺近到處猶相對
　　花石潭
　　江楓日揺落轉愛寒潭靜水色淡如空山光復相映人閑流更慢魚戲波難定楚客往來多偏知白鷗性
　　石圍峰〈一作石菌山〉
　　前山帶秋色獨往〈一作住〉秋江晩疊嶂入雲多孤峰去人逺寅縁不可到蒼翠空在眼渡口問漁家桃源路深淺
　　浮石瀨
　　秋月照瀟湘月明聞盪槳石橫晩瀨急水落寒沙廣衆嶺猨嘯重空江人語響清暉朝復暮如待扁舟賞
　　橫龍渡
　　空傳古岸下曾見蛟龍去秋水晩沈沈猶〈一作獨〉疑在深〈一作何〉處亂聲沙上石倒影雲中樹獨見〈一作繫〉一扁舟樵人往來渡
　　雜詠八首上禮部李侍郎
　　幽琴〈中二聨作聽琴絶句巳見前巻〉
　　月色滿軒白琴聲宜夜䦨飀飀青絲上靜聽松風寒古調雖自愛今人多不彈向君投此曲所貴知音難
　　晩桃
　　四月深澗底桃花方欲然寧知地勢下遂使春風偏此意頗堪惜無言誰為傳過時君未賞空媚幽林前
　　疲馬
　　𤣥黃一疲馬筋力盡胡塵驤首北風夕徘徊鳴向人誰憐棄置久卻與駑駘親猶戀長城外青青塞草春
　　春鏡
　　寳鏡凌曙開含虛淨如水獨懸秦臺上萬象清光裏豈慮髙鑒偏但防流塵委不知娉婷色回照今何似
　　古劒
　　龍泉閒古匣苔蘚淪此地何意久藏鋒翻令世人棄鐵衣今正澀寳刃猶可試儻遇拂拭恩應知剸犀利
　　舊井
　　舊井依舊城寒水深洞徹下看百餘尺一鏡光不滅素綆久未垂清涼尚含潔豈能無汲引長訝君恩絶
　　白鷺
　　亭亭常獨立川上時延頸秋水寒白毛夕陽弔孤影幽姿閒自媚逸翮思一騁如有長風吹青雲在俄頃
　　寒釭
　　向夕燈稍進空堂彌寂寞光寒對愁人時復一花落但恐明見累何愁暗難托戀君秋夜永無使蘭膏薄
　　寄李侍御
　　舊國人未歸芳〈一作滄〉洲草還碧年年湖上亭〈一作春〉悵望江南客驄馬入關西白雲獨何適相思煙水外唯有心不隔
　　晩泊湘江懐故人
　　天涯片雲去遙指帝鄊憶惆悵增暮情瀟湘復秋色扁舟宿何處落日羨歸翼萬里無故人江鷗不相識
　　過鄔三湖上書齋
　　何事東南客忘機一釣竿酒香開甕老湖色對門寒向郭青山送臨池白鳥看見君能浪跡予亦厭㣲官
　　從軍六首
　　迴看虜騎合城下漢兵稀白刃兩相向黃雲愁不飛手中無尺鐵徒欲突重圍
　　目極鴈門道青青邊草春一身事征戰匹馬同苦辛末路成白首功歸天下人
　　倚劒白日暮望鄊登戍樓北風吹羌笛此夜關山愁迴首不無意滹河空自流
　　黃沙一萬里白首無人憐報國劒巳折歸鄊身幸全單于古臺下邊色寒蒼然
　　落日更蕭條北風動枯草將軍追虜騎夜失陰山道戰敗仍樹勳韓彭但空老
　　草枯〈一作秋草〉秋塞上望見漁陽郭胡馬嘶一聲漢兵淚雙落誰為吮瘡者此事今人薄
　　龍門八詠
　　闕口
　　秋山日〈一作向〉揺落秋水急波瀾獨見魚龍氣長令煙雨寒誰窮造化力空向兩崖看
　　水東渡
　　山葉傍崖赤千峰秋色多夜泉發清響寒渚生㣲波稍見沙上月歸人爭渡河
　　福公塔
　　寂寞對伊水經行長未還東流自朝暮千載空雲山誰見白鷗鳥無心洲渚間
　　逺公龕
　　松路向精舍花龕歸老僧閒雲隨錫杖落日低金繩入夜翠㣲裏千峰明一燈
　　石樓
　　隱隱見花閣隔河映青林水田秋鴈下山寺夜鐘深寂寞羣動息風泉清道心
　　下山
　　誰識往來意孤雲長自閒風寒未渡水日暮更看山木落衆峰出龍宮蒼翠間
　　水西渡〈一作西渡水〉
　　伊水揺鏡光纖鱗如不隔千龕道傍古一鳥沙上白何事還〈一作閑〉山雲〈一作寒〉能留向城客
　　渡水
　　日暮下山來千山暮鐘發不知波上棹還弄山中月伊水連白雲東南逺明滅
　　月下聽砧
　　夜靜掩寒城清砧發何處聲聲𢷬秋月腸斷蘆龍戍未得〈一作有〉寄征人愁霜復愁露
　　送丘為赴上都〈一作送皇甫曽〉
　　帝鄊何處是岐路空垂泣楚思〈一作客〉愁暮多川程〈一作長〉帶潮急潮歸人不歸獨向空〈一作迴〉塘立
　　題大理黃主簿湖上髙齋
　　閉門湖水畔自與白鷗親竟日窗中岫終年林下人俗輕儒服弊家厭法官貧多雨茅簷夜空洲草徑春桃源君莫愛且作漢朝臣
　　平蕃曲三首
　　吹角報蕃營迴軍欲洗兵已敎青海外自築漢家城𣺌𣺌戍煙孤茫茫塞草枯隴頭那用閉萬里不防胡絶漠大軍還平沙獨戍閒空留一片石萬古在燕山
　　送鄭說之歙州謁薛侍郎〈一作薛能郎中〉
　　漂泊來千里謳謡滿百城漢家尊太守魯國重諸生俗變人難理江傳〈一作流〉水至清船經危石住〈一作往〉路入亂山行老得滄洲趣春傷白首情嘗聞馬南郡門下有康成
　　題獨孤使君〈一作常州〉湖上林〈一作新〉亭
　　出樹倚朱闌吹鐃引上官老農持鍤拜時稼捲簾看水對登龍浄山當建隼寒夕陽湖草動秋色渚田寛渤海人無事荊州客獨安謝公何足比來往石門難
　　酬滁州李十六使君見贈〈李公與予俱於陽羨山中新營別墅以其同志因有此作〉
　　滿鏡悲華髮空山寄此身白雲家自有黃卷業長貧嬾任垂竿老狂因釀黍春桃花迷聖代桂樹狎幽人幢蓋方臨郡柴荊忝作鄰但愁千騎至石路卻生塵
　　送嚴維赴河南充嚴中丞幕府
　　久別耶溪客來乗使者軒用才榮入幕扶病喜同樽山屐留何處江帆去獨翻暮情辭鏡水秋夢識雲門蓮府開花萼桃園寄子孫何當舉嚴助偏沐漢朝恩
　　酬包諌議佶見寄之什
　　佐郡媿頑疎殊方親里閭家貧寒未度身老歳將除過雪山僧至依陽野客舒藥陳隨逺宦梅發對幽居落日棲鴞鳥行人遺〈一作達〉鯉魚髙文不可和空媿學相如
　　棲霞寺東峰尋南齊明徴君故居
　　山人今不見山鳥自相從長嘯辭明主終身臥此峰泉源通石徑磵戶掩塵容古墓依寒草前朝寄老松片雲生斷壁萬壑遍疎鐘惆悵空歸去猶疑林下逢
　　奉和趙給事使君留贈李婺州舍人兼謝舍人別駕之什
　　便道訪情親東方千騎塵禁深分直夜地逺獨行春綘闕辭明主滄洲識近臣雲山隨候吏鷄犬逐歸人庭顧婆娑老邦傳蔽芾新𤣥暉翻佐理聞到郡齋頻
　　行營酬呂侍御時尚書問罪襄陽軍次漢東境上侍御以州鄰冦賊復有水火廹於徵稅詩以見諭
　　不敢淮南臥來趨漢將營受辭瞻左鉞扶疾往前旌井稅鶉衣樂壺漿鶴髮迎水歸餘斷岸烽至掩孤城晩日歸千騎秋風合五兵孔璋才素徤早晩檄書成
　　登遷〈一作僊〉仁樓詶子壻李穆
　　臨風敞麗譙落日聽吹鐃歸路空迴首新章已在腰非才受官謗無政作人謡儉歲安三戶餘年寄六條春蕪生楚國古樹過隋朝賴有東牀客池塘免寂寥
　　別李氏女子
　　念爾嫁猶近稚年那別親臨岐方敎誨所貴和六姻俛首戴荊釵欲拜淒且嚬本來儒家子莫恥梁鴻貧漢川若可渉水清石磷磷天涯逺鄊婦月下孤舟人
　　長沙早春雪後臨湘水呈同遊諸子
　　汀洲暖漸淥煙景淡相和舉目方如此歸心豈奈何日華浮野雪春色染湘波北渚生芳草東風變舊柯江山古思逺猨鳥暮情多君問漁人意滄浪自有歌
　　自道林寺西入石路至麓山寺過法崇禪師故居
　　山僧候谷口石路拂〈一作掃〉莓苔深入泉源去遙從樹杪回香隨青靄散鐘過白雲來野雪空齋掩山風古殿開桂寒知自發松老問誰栽惆悵湘江水何人更渡杯和袁郎中破賊後軍行過剡中山水謹上太尉〈即李光弼〉
　　剡路除荊棘王師罷鼓鼙農歸滄海畔圍解赤城西赦罪春陽發收兵太白低逺峰來馬首橫笛入猨啼蘭渚催新幄桃源識故蹊已聞開閣待誰許臥東溪
　　送鄭十二〈一作山人〉還廬山別業
　　潯陽數畆宅歸臥掩柴關谷口何人待〈一作在〉門前秋草閑忘〈一作無〉機賣藥罷無語〈一作揮手〉杖藜還舊筍成寒竹空齋向暮山水流經〈一作過〉舍下雲去〈一作起〉到人間桂樹花應發因行寄一攀
　　至饒州尋陶十七不在寄贈
　　謫宦投東道逄君已北轅孤蓬向何䖏五栁不開門去國空迴首懐賢欲訴寃梅枝橫嶺嶠竹路過湘源月下髙秋鴈天南獨夜猨離心與流水萬里共朝昏
　　奉陪鄭中丞自宣州解印與諸姪宴餘干後溪
　　跡逺〈一作心逺一作意愜〉親魚鳥功成厭鼓鼙林中阮生集〈一作阮家醉一作阮氏集〉池上謝公題戶牖垂藤合藩籬挿槿齊〈一本無此二句一作門徑蒼苔合窗陰緑篠低一作深巷行人少閒門臥柳低〉夕陽山向背春〈一作秋〉草水東西度雨諸峰出看花幾路迷〈一作看竹誰家好髙原幾處迷〉何勞問秦漢更入武陵溪〈後四句一本作舊架懸藤老疎籬挿槿齊風塵不可到誰羨五陵溪塵一作煙〉










　　御定全唐詩巻一百四十八
<集部,總集類,御定全唐詩>
　　欽定四庫全書
　　御定全唐詩巻一百四十九
　　劉長卿
　　同諸公袁郎中宴筵喜加章服
　　手詔來筵上腰金向粉闈勲名傳舊閣蹈舞著新衣白社同遊在滄洲此㑹稀寒笳發後殿秋草送西歸世難常摧敵時閒巳息機魯連功可讓千載一相揮〈一作輝〉
　　毘陵送鄒結〈一作紹〉先赴河南充判官
　　王事相逢少雲山奈別何芳年臨水怨𤓰歩上潮過客路方經楚鄉心共渡河凋殘春草在離亂故城多罷戰逢時泰輕徭佇俗和東西此分手惆悵恨煙波
　　送徐大夫赴廣州
　　上將壇場拜南荒羽檄招逺人來百越元老事三朝霧繞龍山暗山連象郡〈一作嶺〉遙路分江淼淼軍動馬蕭蕭畫角知秋氣樓船逐暮潮當令輸貢賦〈一作職〉不使外夷驕
　　九日題蔡國公主樓
　　主第人何在重陽客暫尋水餘龍鏡色雲罷鳳簫音暗牖藏昏曉〈一作旦〉蒼苔換古今晴山巻幔出秋草閉門深籬菊仍新吐庭槐尚舊陰年年畫梁燕來去豈無心送荀八過山陰〈一作訪〉舊縣〈一作任〉兼寄剡中諸官
　　訪舊山陰縣扁舟到海涯故林嗟滿歲春草憶佳期晩景千峰亂晴江一鳥遲桂香留客處楓暗泊舟時舊石曹娥篆空山夏禹〈一作禹帝〉祠剡溪多隱吏君去〈一作為〉道相〈一作長〉思
　　奉餞元侍郎加豫章採訪兼賜章服〈時初停節度〉
　　任重兼烏府時平偃豹韜澄清湘水變分別楚山髙花對彤襜發霜和白雪操黃金裝舊馬青草換新袍嶺暗猿啼月江寒鷺映濤豫章生宇下無使翳蓬蒿
　　奉餞郎中四兄罷餘杭太守承恩加侍御史充行軍司馬赴汝南行營
　　星使三江上天波萬里通權分金節重恩借鐵冠雄梅吹前軍發棠陰舊府空殘春錦障外初日羽旗東㟁栁遮浮鷁江花隔避驄離心在何處芳草滿吳宮
　　送賈侍御克復後入京〈一作江南送賈侍御入京〉
　　對酒心不樂見君動行舟回看暮帆隱獨向空江愁晴雲淡初夜春塘深慢流溫顔風霜霽喜氣煙塵收馳馹數千里朝天十二樓因之〈一作雲〉報親愛白髮生滄洲
　　㑹稽王處士草堂壁畫衡霍諸山
　　粉壁〈一作愛此〉衡霍近羣峰〈一作巻簾〉如可攀能令堂上客見盡湖〈一作湘〉南山青翠數千仞〈一作千萬狀〉飛來方丈間歸雲無處滅去鳥何時還勝事日相對主人常獨閑稍看林壑晩〈一作青隂滿四壁〉佳氣生重關〈一本此下有頗與宿心㑹看看慰愁顔二句〉
　　惠福寺與陳留諸官茶㑹〈得西字〉
　　到此機事遣自嫌塵網迷因知萬法幻盡與浮雲齊疎竹映髙枕空花隨杖藜香飄諸天外日隱䨇林西傲〈一作微〉吏方見狎真僧幸相攜能令歸客意不復還東溪
　　金陵西泊舟臨江樓
　　蕭條金陵郭舊是帝王州日暮望鄉處雲邉江樹秋楚雲不可託楚水只堪愁行客千萬里滄波朝暮流迢迢洛陽夢獨臥清川樓異鄊共如此孤帆難久遊
　　題靈祐上人法華院木蘭花〈其樹嶺南移植此地〉
　　庭種南中樹年華幾度新已依初地長獨發舊園春映日成華蓋搖風散錦茵色空榮落處香醉徃來人菡萏千燈遍芳菲一雨均髙柯儻為檝渡海有良因
　　宿嚴維宅送包佶〈一作皇甫冉詩〉
　　江湖同避地分首自依依盡室今為客驚秋空念歸歳儲無別墅寒服羨鄰機草色村橋晩蟬聲江樹稀夜深宜共醉時難忍相違何事隨陽雁汀洲忽背飛
　　送從弟貶袁州〈一作皇甫冉詩題作送從弟豫貶逺州〉
　　何事成遷客思歸不見鄉遊吳經萬里弔屈向三湘水與荊巫接山通鄢郢長名羞〈一作嗟〉黃綬繫身是白睂郎獨結南枝恨應思北鴈行憂來沽楚酒老鬢莫凝霜
　　無錫東郭送友人遊越
　　客路風霜曉郊原春興餘平蕪不可望遊子去何如煙水乘湖濶雲山適越初舊都懐作賦古穴覓藏書碑缺曹娥宅林荒逸少居江湖無限意非獨為樵漁
　　送邵州判官往南〈一作皇甫冉詩〉
　　看君發原隰駟牡志〈一作去〉皇皇始罷滄江令還隨粉署郎海沂軍未息河兗歳仍荒徵稅人全少榛蕪虜近亡新知行宋逺相望隔淮長早晩裁書寄銀鉤佇八行
　　出豐縣界寄韓明府
　　迴首古原上未能辭舊鄉西風收暮雨隱隱分芒碭賢友此為邑令名滿徐方音容想在眼暫若升琴堂疲馬顧春草行人看夕陽自非傳尺素誰為論中腸
　　別陳留諸官〈一作公〉
　　戀此東道主能令西上遲徘徊暮郊別惆悵秋風時上國邈千里夷門難再期行人望落日歸馬嘶空陂不愧寳刀贈維懐瓊樹枝音塵倘未接夢寐徒相思
　　觀李湊〈一作溱〉所畫美人障子
　　愛爾含天姿丹青有殊智無聞已得象象外更生意西子不可見千載無重還空令浣沙態猶在含毫間一笑豈易得䨇蛾如有情窗風不舉袖但覺羅衣輕華堂翠幕春風來內閣金屏曙色開此中一見亂人目〈一作眼〉只疑行到雲〈一作行雨到〉陽臺〈洪邁取末四句作絶句〉
　　送史判官奏事之靈武兼寄巴西親故
　　中州日紛梗天地何時泰獨有西歸心遙懸夕陽外故人奉章奏此去論利害陽雁南渡江征驂去相背因君欲寄逺何處問親愛空使滄洲人相思減衣帶
　　自鄱陽還道中寄禇徴君
　　南風日夜起萬里孤帆漾元氣連洞庭夕陽落波上故人煙水隔復此遙相望江信久寂寥楚雲獨惆悵愛君清川口弄月時櫂唱白首無子孫一生自疎曠
　　石樑湖有寄〈一作懐陸兼〉
　　故人千里道滄波一〈一作十〉年別夜上明月樓相思楚天濶蕭蕭清秋暮嫋嫋涼風發湖色淡不流沙鷗逺還滅煙波日已逺音問日已絶歳晏空含情江臯緑芳歇
　　送沈少府之任淮南
　　惜君滯南楚枳棘徒棲鳳獨與千里帆春風逺相送此行山水好時物亦應衆一鳥飛長淮百花滿雲夢相期丹霄路遙聽清風頌勿為州縣卑時來自為用
　　嚴子瀨東送馬處直歸蘇〈一本有州字〉
　　望君舟已逺落日潮未退目送滄海帆人行白雲外江中逺囘首波上生㣲靄秋色姑蘇臺寒流子陵瀨相送苦易散動別知難㑹從此日相思空令減衣帶
　　宿懐仁縣南湖寄東海荀處士
　　向夕歛㣲雨晴開湖上天離人正惆悵新月愁嬋娟佇立白沙曲相思滄海邊浮雲自來去此意誰能傳一水不相見千峰隨客船寒塘起孤雁夜色分鹽田時復一延首憶君如眼前
　　初至洞庭懐灞陵別業
　　長安邈千里日夕懷䨇闕已是洞庭人猶看灞陵月誰堪去鄉意親戚想天末昨夜夢中歸煙波覺來濶江臯見芳草孤客心欲絶豈訝青春來但傷經時別長天不可望鳥與浮雲沒
　　題蕭郎中開元寺新構幽寂亭
　　康樂愛山水賞心千載同結茅依翠微伐木開䝉籠孤峰倚青霄一徑去不窮候客石苔上禮僧雲樹中曠然見滄洲自逺來清風五馬留谷口雙旌薄煙虹沈沈衆香積眇眇諸天空獨往應未遂蒼生思謝公
　　同姜濬題裴式微餘干東齋
　　世事終成夢生涯欲半過白雲心已矣滄海意如何藜杖全吾道榴花飬太和春風騎馬醉江月釣魚歌散帙看蟲蠧開門見雀羅逺山終日在芳草傍人多吏體莊生傲方言楚俗譌屈平君莫弔腸斷洞庭波
　　贈元容州
　　擁旌臨合浦上印臥長沙海徼長無戍湘山獨種畬政傳通歳貢才惜過年華萬里依孤劒千峰寄一家累徵期旦暮未起戀煙霞避世歌芝草休官醉菊花舊遊如夢裏此別是天涯何事滄波上漂漂逐海槎
　　夏口送長寧楊明府歸荊南因寄幕府諸公
　　關西楊太尉千載徳猶聞白日俱終老清風獨至君身承逺祖遺〈一作後〉才出衆人羣舉世貪荊玉全家戀楚雲向煙帆杳杳臨水葉紛紛草覆昭丘緑江從夏口分髙名光盛府異姓寵殊勲百越今無事南征欲罷軍
　　奉和杜相公新移長興宅呈元相公
　　間世生賢宰同心奉至尊功髙開北第機靜灌中園入並蟬冠影歸分騎士喧窗聞漢宮漏家識杜陵源獻替常焚藁優〈一作清〉閒獨對萱花香逐荀令草色對王孫有地先開閣何人不掃門江湖難自退明主託元元
　　湖南使還留辭辛大夫
　　王師勞近甸兵食仰諸侯天子無南顧元勲在上游大才生間氣盛業拯橫流風景隨搖筆山川入運籌羽觴交餞席旄節對歸舟鶯識春深恨猿知日去愁別離花寂寂南北水悠悠唯有家兼〈一作將〉國終身共〈一作實〉所憂
　　泛曲阿後湖簡同遊諸公
　　元氣浮積水沈沈深不流春風萬頃緑映帶至徐州為客難適意逢君方暫遊夤縁白蘋際日暮滄浪舟渡口微月進林西殘雨收水雲去仍濕沙鶴鳴相留且習子陵隱能忘生事憂此中深有意非為釣魚鉤
　　北遊酬孟雲卿見寄
　　忽忽忘前事事願能相乖衣馬日羸弊誰辨行與才善道居貧賤潔服䝉塵埃行行無定止懍坎難歸來慈母憂疾疹室家念棲萊幸君夙姻親深見中外懐俟子惜時節悵望臨髙臺
　　冬夜宿揚州開元寺烈公房送李侍御之江東
　　遷客投百越窮陰淮海凝中原馳困獸萬里棲飢鷹寂寂連〈一作蓮〉宇下愛君心自𢎞空堂來霜氣永夜清明燈發後望煙水相思勞寢興暮帆背楚郭江色浮金陵此去爾何恨近名予未能爐峰若便道為訪東林僧
　　南楚懐古
　　南國久蕪沒〈一作漫〉我來〈一作生〉空鬱陶君看章華宮處處生蓬〈一作黃〉蒿但見陵與谷豈知賢與豪精魂托古木寳劒捐江臯倚棹下晴景囘舟隨晩濤碧雲暮寥落湖上秋〈一作青〉天髙往事那堪問此心徒自勞獨餘湘水上千載聞離騷
　　上湖田館南樓憶朱晏
　　漂泊日復日洞庭今更秋白雲如有意萬里望孤舟何事愛成別空令登此樓天光映波動月影隨江流鶴唳靜寒渚猿啼深夜洲歸期誠已促清景仍相留頃者慕獨往爾來悲逺遊風波自此去桂水空離憂
　　送姚八之句容舊任便歸江南〈一作送姚八歸江南〉
　　故人還水國春色動離憂碧草千萬里滄江朝暮流桃花迷舊路萍葉蕩歸舟逺戍看京口空城問石頭折芳佳麗地望月西南樓猨鳥共孤嶼煙波連數州誰家過楚老何處戀江鷗尺素能相報湖山若箇憂
　　睢陽贈李司倉
　　白露變時候蛬聲暮啾啾飄飄洛陽客惆悵梁園秋只為乏生計爾來成逺遊一身不家食萬事從人求且喜接餘論足堪資小留寒城落日後砧杵令人愁歸路歳時盡長河朝夕流非君深意願誰復能相憂
　　杪秋洞庭中懐亡道士謝太虛
　　漂泊日復日洞庭今更秋青楓亦何意此夜催人愁惆悵客中月徘徊江上樓心知楚天逺目送滄波〈一作浪〉流羽客久已歿微言無處求空餘白雲在容與隨孤舟千里杳難望一身當獨遊故園復何許江海徒〈一作此〉遲留同郭叅謀詠崔僕射淮南節度使㕔前竹〈一作和郭叅謀詠崔令公庭前竹〉
　　昔種梁王苑今移漢將壇〈一作不學媚清瀾能依上將壇〉䝉籠〈一作朦朧〉低冕過青翠〈一作蒨〉捲簾看得地移根逺經霜抱節難開花成鳳實嫩筍長魚竿藹藹軍容靜蕭蕭郡宇寛細音和角暮〈一作響〉疎影上門寒湘浦何年變〈一作阮巷何人在〉山陽〈一作梁園〉幾處殘不知〈一作空餘〉軒屏側歳晩對袁〈一作伴任〉安
　　硤石遇雨宴前主簿從兄子英宅
　　縣城蒼翠裏客路兩崖開硤石雲漠漠東風吹雨來吾兄此為吏薄宦知無媒方寸抱秦鏡聲名傳楚材折腰五斗間僶俛隨塵埃秩滿少餘俸家貧仍散財誰言次東道暫預傾金罍雖欲少留此其如歸限催
　　江中晩釣寄荊南一二相識〈一作西江雨後憶荊南諸公〉
　　楚郭〈一作國又作隨楚〉微雨收荊門遙〈一作看〉在目漾舟水雲裏日暮春江〈一作江山〉緑霽華靜洲渚暝〈一作夜〉色連松〈一作杉〉竹月出波上時人歸渡頭宿一身已無累萬事更何欲漁父自夷猶〈一作夤緣〉白鷗不羈束既憐滄浪水復〈一作更〉愛滄浪曲不見眼中人相思心斷續〈一作垂釣看世人那知此生足〉
　　九日岳陽待黃遂張渙
　　別君頗已久離念與時積楚水空〈一作共〉浮〈一作秋〉煙江樓望歸客徘徊正佇想髣髴如暫覿心目徒自親風波尚相隔青林泊舟處猿鳥愁孤驛遙見郭外山蒼然雨中夕季鷹久疎曠叔度早疇昔反櫂來何遲黃花候君摘
　　題王少府堯山隱處簡陸鄱陽
　　故人滄洲吏深與世情薄解印二十年委身在丘壑買田楚山下妻子自耕鑿羣動心有營孤雲本無著因收谿上釣遂接林中酌對酒春日長山村杏花落陸生鄱陽令獨歩建溪作早晩休此官隨君永棲託
　　晩次湖口有懷
　　靄然空水合目極平江暮南望天無涯孤帆落何處頃為衡湘客頗見湖山〈一作湘〉趣朝氣和楚雲夕陽映江樹帝鄉勞想望萬里心來去白髮生扁舟滄波滿歸〈一作歸滿〉路秋風今已至日夜雁南度木葉辭洞庭紛紛落無〈一作不知〉數
　　陪元侍御〈一作郎〉遊支硎山寺
　　支公去已久寂寞龍華㑹古木閉空山蒼然暮相對林巒非一狀水石有餘態宻竹藏晦明羣峰爭向背峰峰帶落日歩歩入青靄香氣空翠中猿聲暮雲外留連南臺客想像西方內因逐溪水還觀心兩無礙
　　桂陽西州晩泊古橋村住〈一作主〉人
　　洛陽別離久江上心可得惆悵増暮情瀟湘復秋色故山隔何處落日羨歸翼滄海空自流白鷗不相識悲蛬滿荊渚輟櫂徒沾臆行客念寒衣主人愁夜織帝鄉片雲去遙寄千里憶南路隨天長征帆杳無極
　　夕次檐石湖夢洛陽親故
　　天涯望不盡日暮愁獨去萬里雲海空孤帆向何處寄身煙波裏頗得湖山趣江氣和楚雲秋聲亂楓樹如何異鄉縣日復懐親故遙與洛陽人相逢夢中路不堪明月裏更值清秋暮倚棹對滄波歸心共誰語
　　按覆後歸睦州贈苗侍御
　　地逺心難達天髙謗易成羊腸留覆轍虎口脫餘生直氏偷金枉於家決獄明一言知已重片議殺身輕日下人誰憶天涯客獨行年光銷蹇歩秋氣入衰情建徳知何在長江問去程孤舟百口渡萬里一猿聲落日開鄉路空山向郡城豈令寃氣積千古在長平
　　奉寄婺州李使君舍人
　　建隼罷鳴珂初傳來暮歌漁樵識太古草樹得陽和東道諸生從南依逺客過天清女出土厚綘人多永日空相望流年復幾何崖開當夕照葉去逐寒波眼暗經難受身閒劒懶磨似鴞〈一作鵩〉占賈誼上馬試㢘頗窮分安藜藿衰容勝薜蘿只應隨越鳥南翥託髙柯
　　哭魏兼遂〈公及孀妻幼子與僮數人相次亡歿𦵏於丹陽〉
　　古今俱此去脩短竟誰分樽酒空如在絃琴肯重聞一門同逝水萬事共浮雲舊館何人宅空山逺客墳艱危貧且共少小秀而文獨行依窮巷全身出亂軍歳時長寂寞煙月自氛〈一作氤〉氳壠樹隨人古山門對日曛汎舟悲向子留劔贈徐君來去雲陽路傷心江水濆
　　負謫後登于越亭作
　　天南〈一作南天〉愁望絶亭上栁條新落日獨歸鳥孤舟何處人生涯投越〈一作嶺〉徼世業陷胡〈一作邉〉塵杳杳鍾陵暮悠悠鄱水春〈一作江入千峯暮范連百越春〉秦臺悲〈一作憐〉白首楚澤〈一作水〉怨青蘋草色迷征路鶯聲傷〈一作傍〉逐臣〈一本無此四句〉獨醒空〈一作翻〉取笑直道不容身得罪風霜苦全生天地仁青山數行淚滄海一窮鱗牢落機心盡惟憐鷗鳥親〈一作流落誰相識空將鷗鷺親〉
　　留題李明府霅溪水堂
　　寥寥〈一作寂寂〉此堂上幽意復誰論落日無王事青山在縣門雲峰向髙枕漁釣入前軒晩竹疎簾影春苔〈一作苔生〉雙履痕荷香隨坐臥湖色映晨昏虛牖閒生白鳴琴靜對言暮禽飛上下春水〈一作草〉帶清渾逺㟁誰家栁孤煙何處村謫居投瘴癘離思過湘沅從此扁舟去誰堪江浦猿
　　入白沙渚夤縁二十五里至石窟山下懐天台陸山人
　　逺嶼〈一作渚〉靄將夕玩幽行自遲歸人不計日流水閒相隨輟櫂古〈一作石〉崖口捫蘿春景遲偶因囘舟次寧與前山期對此瑤草色懐君瓊樹枝浮雲去寂寞白鳥相因依何事愛髙隠但令勞逺思窮年臥海嶠永望愁天涯吾亦從此〈一作君〉去扁舟何所之迢迢江上帆千里東風吹
　　禪智寺上方懐演和尚寺即和尚所創
　　絶巘東林寺髙僧惠逺公買園隋苑下持〈一作捧〉鉢楚城中斗極千燈近煙波萬井通逺山低月殿寒木露花宮紺宇焚〈一作燒〉香淨滄洲擺〈一作罷〉霧空雁來秋色裏曙起早潮東飛錫今何在蒼生待發䝉白雲翻送客庭樹〈一作黃葉〉自辭風捨筏追開士迴舟狎釣翁平生江海意惟共白鷗同
　　賈侍郎〈一作御〉自㑹稽使迴篇什盈巻兼䝉見寄一首與余有掛冠之期因書數事率成十韻
　　江上逢星使南來自㑹稽驚年一葉落按俗五花嘶上國悲蕪梗中原動鼓鼙報恩看鐵劔銜命出金閨風物催歸緒雲峰發詠題天長百越外潮上小江西鳥道通閩嶺山光落剡溪暮帆千里思秋夜一猿啼柏樹榮新壠桃源憶故蹊若能為休去〈一作若為能去此〉行復草萋萋
　　秋日夏口渉漢陽獻李相公
　　日望衡門處心知漢水濆偶乘青雀舫還在白鷗羣間氣生靈秀先朝翼戴勲藏弓身已退焚藁事難聞舊業成青草全家寄白雲松蘿長稚子風景逐新文山帶寒城出江依古㟁分楚歌悲逺客羌笛怨孤軍鼎罷調梅久門看種藥勤十年猶去國黃葉又紛紛
　　歸沛縣道中晩泊留侯城
　　訪古此城下子房安在哉白雲去不反危堞空崔嵬伊昔楚漢時頗聞經濟才運籌風塵下能使天地開蔓草日已積長松日已摧功名滿青史祠廟唯蒼苔百里暮程逺孤舟川上迴進帆東風便轉㟁前山來楚水澹相引沙鷗閒不猜扣舷從此去延首仍裵囘
　　關門望華山
　　客路瞻太華三峰髙際天夏雲亙百里合沓遙相連雷雨飛半腹太陽在其巔翠微關上近瀑布林稍懸愛此衆容秀能令西望偏徘徊忘暝色泱漭成陰煙曾是朝百靈亦聞㑹羣仙瓊漿豈易挹毛女非空傳髣髴仍佇想幽期如眼前金天有青〈一作清〉廟松柏隱蒼然
　　奉陪蕭使君入鮑達洞尋靈山寺
　　山居秋更鮮秋江相映碧獨臨滄洲路如待掛帆客遂使康樂侯披榛著雙屐入雲開嶺道永日尋泉脈古寺隱青㝠空中寒磬夕蒼苔絶行徑飛鳥無去跡樹杪下歸人水聲過幽石任情趣逾逺移歩竒屢易蘿木靜䝉䝉風煙深寂寂徘徊未能去畏共桃源隔
　　孫權故城下懐古兼送友人歸建業
　　雄圖爭割據神器終不守上下武昌城長江竟何有古來壯臺榭事往悲陵阜寥落幾家人猶依數株栁威靈絶想像蕪沒空林藪野徑春草中郊扉夕陽後逢君從此去背楚方東走煙際指金陵潮時過湓口行人已何在臨水徒揮手惆悵不能歸孤帆沒雲久
　　宿雙峰寺寄盧七李十六
　　寥寥禪誦處滿室蟲絲結獨與山中人無心生復滅徘徊雙峰下惆悵雙峰月杳杳暮猿深蒼蒼古松列玩奇不可盡漸逺更幽絶林暗僧獨歸石寒泉且咽竹房響輕吹蘿徑陰餘雪臥澗曉何遲背巖春未發此遊誠多趣獨往共誰閱得意空自歸非君豈能說
　　京口懐洛陽舊居兼寄廣陵二三知已
　　川濶悲無梁藹然滄波夕天涯一飛鳥日暮南徐客氣混京口雲潮吞海門石孤帆候風進夜色帶江白一水阻佳期相望空脈脈那堪歳芳盡更使春夢積故國〈一作園〉胡塵飛逺〈一作故〉山〈一作異郷〉楚雲隔家人想何在庭草為誰碧惆悵空傷情〈一作往復〉滄浪有餘〈一作遺〉跡嚴陵七里灘攜手同所適
　　登揚州棲靈〈一作西巖〉寺塔
　　北塔凌空虛雄觀壓川澤亭亭楚雲外千里看不隔遙對黃金臺浮輝亂相射盤梯接元氣半壁棲夜魄稍登諸劫盡若騁排霄〈一作霜〉翮向是滄洲人已為青雲客雨飛千栱霽日在萬家夕鳥處髙卻低天涯逺如迫江流入空翠海嶠現微碧向暮期下來誰堪復行役
　　湖上遇鄭田
　　故人青雲器何意常窘迫三〈一作五〉十猶布衣憐君頭已白誰言此相見暫得話疇昔舊業今已蕪還鄉返為客扁舟伊獨往斗酒君自適滄洲〈一作海〉不可涯孤帆去無跡杯中忽復醉湖上生月〈一作新〉魄湛湛江色寒濛濛水雲夕風波易迢遰千里如咫尺囘首人已遙南看楚天隔
　　雨中登沛縣樓贈表兄郭少府
　　楚澤秋更逺雲雷有時作晩陂帶殘雨白水昏漠漠佇立收煙氛洗然靜寥廓卷簾髙樓上萬里看日落為客頻改辭家尚如昨故山今不見此鳥那可託小邑務常閒吾兄宦何薄髙標青雲器獨立滄江鶴惠愛原上情慇懃丘中諾何當遂良願歸臥青山郭
　　灞東晩晴簡同行薛棄朱訓
　　客心豁初霽霽色暝𤣥灞西向看夕陽曈曈映桑柘二賢誠逸足千里陪征駕古樹軹道傍人煙杜陵下伊余在羈束且復隨造化好道當有心營生苦無暇髙賢幸茲偶英達窮王霸迢遰客王程裵囘主人夜一薫知異質片玉誰齊價同結丘中縁塵埃自茲謝
　　對雨贈濟陰馬少府考城蔣少府兼獻成武五兄南華二兄
　　繁雲兼家思彌望連濟北日暮微雨中州城帶秋色蕭條主人靜落葉飛不息鄉夢寒更頻蟲聲夜相逼二賢縱橫器久滯徒勞職笑語和風騷雍容事文墨吾兄即時彥前路良未測秋水百丈清寒松一枝直此心欲引託誰為生羽翼且復頓歸鞍杯中雪胸臆
　　李侍御河北使囘至東京相訪
　　故人南臺秀夙擅中朝美擁傳從北來飛霜日千里貧居幸相訪顧我柴門裏卻訝繡衣人仍交布衣士王程遽爾迫別戀從此始濁酒未暇斟清文頗垂示囘瞻驄馬速但見行塵起日暮汀洲寒春風渡流水草色官道邊桃花御溝裏天涯一鳥夕惆悵知何已
　　吳中聞潼關失守因奉寄淮南蕭判官
　　一〈一作早〉鴈飛吳天羇人傷暮律松江風嫋嫋波上片帆疾木落姑蘇臺霜收洞庭橘蕭條長洲外唯見寒山出胡馬嘶秦雲漢兵亂相失關中因竊據天下共憂慄南楚有瓊枝相思怨瑤瑟一身寄滄洲萬里看白日赴敵甘負戈論兵勇投筆臨風但攘臂擇木將委質不如歸逺山雲臥飯松栗
　　哭張員外繼〈公及夫人相次沒於洪州〉
　　慟哭鍾陵下東流與別離二星來不返䨇劔沒相隨獨繼先賢傳誰刋有道碑故園荒峴曲旅櫬寄天涯白簡曾連拜滄洲每共思撫孤憐齒穉歎逝顧身衰泉壤成終古雲山若在時秋風鄰笛發寒日寢門悲世難愁歸路家貧緩𦵏期舊賓傷未散夕臨咽常遲自此辭張邵何由見戴逵獨聞山吏部流涕訪孤兒
　　登東海龍興寺髙頂望海簡演公
　　朐山壓海口永望開禪宮元氣逺相合太陽生其中豁然萬里餘獨為百川雄白波走雷電黒霧藏魚龍變化非一狀晴明分衆容煙開秦帝橋隱隱橫殘虹蓬島如在眼羽人那可逢偶聞真僧言甚與靜者同幽意頗相愜賞心殊未窮花間午時梵雲外春山鐘誰念遽成別自憐歸所從他時相憶處惆悵西南峯
　　奉送從兄罷官之淮南
　　何事浮溟渤元戎棄鏌鎁漁竿吾道在鷗鳥世情賒𤣥髮他鄉換滄洲此路遐泝沿隨桂檝醒醉任松華離別誰堪道艱危更可嗟兵鋒揺海內王命隔天涯鐘漏移長樂衣冠接永嘉還當拂氛祲那復臥雲霞溪路漫岡轉夕陽歸鳥斜萬艘江縣郭一樹海人家揮袂看朱紱揚帆指白沙春風獨迴首愁思極如麻
　　落第贈楊侍御兼拜員外仍充安大夫判官赴范陽
　　職副旌旄重才兼識量通使車遙肅物邊䇿逺和戎擲地金聲著從軍寳劔雄官成稽古力名達濟時功肅穆烏臺上雍容粉署中含香初待漏持簡舊生風黠吏偏驚隼貪夫輒避驄且知榮已隔誰謂道仍同念舊追連茹謀生任轉蓬泣連三獻玉瘡懼再傷弓戀土函關外瞻塵〈一作雲〉灞水東他時書一札猶冀問途窮
　　初貶南巴至鄱陽題李嘉祐江亭
　　巴嶠南行逺〈一作南出巴人嶠〉長江萬里隨不才甘謫去流水亦何之〈一作知〉地逺明君棄〈一作瘴近餘生怯〉天髙酷吏欺青山獨往路芳草未歸時流落還相見悲懽話所思猜嫌〈一作讒〉傷薏苡愁暮向江蘺栁色迎髙塢荷衣照下帷〈一本無此二句〉水雲初起重暮鳥逺來遲白首〈一作淚盡〉看長劔滄洲〈一作心閒〉寄釣絲沙鷗驚小吏湖月上髙枝〈一本無此二句〉稚子能吳語新文怨楚辭憐君不得意川谷自逶迤〈一作容髮老南枝〉自紫陽觀至華陽洞宿侯尊師草堂簡同逰李延年〈一作陵〉
　　石門〈一作林〉媚煙景句曲盤江甸南向佳氣濃數峰遙隱見漸臨華陽口雲路入蔥蒨七曜懸洞宮五雲抱仙殿銀函竟誰發金液徒堪薦千載空桃花秦人深不見東溪喜相遇貞白如㑹面青鳥來去閒紅霞朝夕變一從換仙骨萬里乘飛電蘿月延歩虛松花醉閒宴幽人即長往茂宰應交戰明發歸琴堂知君嬾為縣








　　御定全唐詩巻一百四十九
　　欽定四庫全書
　　御定全唐詩巻一百五十
　　劉長卿
　　奉使新安自桐廬縣經嚴陵釣臺宿七里灘下寄使院諸公
　　悠然釣臺下懐古時一望江水自潺湲行人獨惆悵新安從此〈一作茲〉始桂檝方蕩漾囘轉百里〈一作里閭〉間青山千萬狀連崖去不斷對嶺遙相向夾岸黛色愁〈一作秋〉沈沈緑波上夕陽留古木水鳥拂寒浪月下扣舷聲煙中採菱唱猶憐負羈束未暇依清曠牽役徒自勞近名非所向何時故山裏卻醉松花釀囘首唯白雲孤舟復誰訪
　　題虎丘寺
　　青林虎丘寺林際翠微路仰〈一作卻〉見山僧來遙從飛鳥處茲峰淪寳玉千載唯丘墓埋劒人空傳鑿山龍已去捫蘿披翳薈路轉夕陽虎嘯崖谷寒猿鳴杉〈一作桂〉松暮裵囘北樓上江海窮一顧日映千里帆鴉歸萬家樹
　　蹔因愜所適果得捐外慮庭暗棲閒雲簷香滴甘露久迷空寂理多為繁華故永欲投死生餘生豈能誤
　　奉餞鄭中丞罷浙西節度還京
　　天上移將星元戎罷龍節三軍含怨慕橫吹聲斷絶五馬嘶城隅萬人臥車轍滄洲浮雲暮杳杳去帆發囘首不問家歸心遙向闕煙波限吳楚日夕事淮越弔影失所依側身隨下列孤蓬飛不定長劒光未滅緑綺為誰彈緑芳堪自擷悵然江南春獨此湖上月千里懐去思百憂變華髮頌聲滿江海今古流不竭
　　送裴四判官赴河西軍試
　　吏道豈易愜如君誰與儔逢年將騁驥臨事無全牛鮑叔幸相知田蘇頗同遊英資挺孤秀清論含古流〈一作風流又作九流〉出塞佐〈一作復〉持簡辭家擁鳴騶憲臺貴公舉幕府資良籌武士佇明試皇華難久留陽關望天盡洮水令人愁萬里看一鳥曠然煙霞收晩花對古戍春雪含〈一作寒〉邊州道路難暫隔音塵那〈一作仍〉可求他時相望處明月西南樓
　　旅次丹陽郡遇康侍御宣慰召募兼別岑單父
　　客心暮千里囘首煙花繁楚水渡歸夢春江連故園羇人懐上國驕虜窺中原胡馬暫為害漢臣多負恩羽書晝夜飛海〈一作塞〉內風塵昏雙鬢日已白孤舟心且〈一作可〉論繡衣從此〈一作北〉來汗馬宣王言憂憤激忠勇悲歡動黎元南徐爭赴難發卒如雲屯倚劒看太白洗兵臨海門故人亦滄洲少別堪傷魂積翠下京口歸潮落山根如何天外帆又此〈一作入此〉波上尊空使憶君䖏鶯聲催淚痕
　　客舍贈別韋九建赴任河南韋十七造赴任鄭縣就便覲省
　　與子頗疇昔常時仰英髦弟兄盡公器詩賦凌風騷頃者遊上國獨能光選曹香名冠二陸精鍳逢山濤且副倚門望莫辭趨府勞桃花照綵服草色連青袍征馬臨素滻離人傾濁醪華山微雨霽祠上殘雲髙而我倦棲息別君良鬱陶春風亦未已旅思空滔滔拙分甘棄置窮居長蓬蒿人生未鵾化物議如鴻毛迢遞兩鄉別殷勤一寶刀清琴有古調更向何人操
　　送元八遊汝南
　　元生實竒邁幸此論疇昔刀筆素推髙鋒鋩久無敵縱橫濟時意跌宕過人蹟破産供酒錢盈門皆食客田園頃失計資用深相迫生事誠可憂嚴裝逺何適世情薄恩義俗態輕窮厄四海金雖多其如向人惜迢遞朗陵道悵望都門夕向別伊水南行看楚雲隔繁蟬動髙栁疋馬嘶平澤潢潦今正深陂湖未澄碧人生不得已自可甘形役勿復尊前酒離居剩悽戚
　　奉和李大夫同呂評事太行苦熱行兼寄院中諸公仍呈王員外
　　迢遞太行路自古稱險惡千騎儼欲前羣峰望如削火雲從中出〈一作起〉仰視飛鳥落汗馬臥髙原危旌倚長薄清風竟〈一作何〉不至赤日方〈一作何〉煎鑠石枯〈一作露〉山木燋鱗窮水泉涸九重今旰食萬里傳明略諸將候軒車元兇愁鼎鑊何勞短兵接自有長纓縳通越事豈難渡瀘功未博朝辭羊腸阪夕望貝丘郭漳水斜遶營常山遙入幕永懐姑蘇下遙寄建安作白雪和難成滄波意空託陳琳書記好王粲從軍樂早晩歸漢廷隨公〈一作君〉上麟閣
　　洛陽主簿叔知和驛承恩赴選伏辭一首
　　仲父王佐材屈身仇香位一從理京劇萬事皆容易則知無不可通變有餘地器宇溟渤寛文鋒鏌鋣利憧憧洛陽道日夕皇華使二載出江亭一心奉王事功成良可録道在知無愧天府留香名銓闈就明試賦詩皆舊友攀轍多新吏綵服辭髙堂青袍擁征騎此行季春月時物正鮮媚官栁陰相連桃花色如醉長安想在目前路遙髣髴落日看華山關門逼青翠行襜稍已隔結戀無能慰誰念尊酒間裵囘竹林意
　　題寃句宋少府㕔留別
　　宋侯人之秀獨歩南曹吏世上無此才天生一公器尚甘黃綬屈未適青雲意洞澈萬頃陂昻藏千里驥從宦聞苦節應物推髙誼薄俸不自資傾家共人費顧予倦棲託終日憂窮匱開口即有求私心豈無愧幸逢東道主因輟西征騎對話堪息機披文欲忘味壺觴招過客几案無留事緑樹映層城蒼苔覆閒地一言重然諾累夕陪宴慰何意秋風來颯然動歸思留歡殊自愜去念能為累草色愁別時槐花落行次臨期仍把手此㑹良不易他日瓊樹枝相思勞夢寐
　　罷攝官後將還舊居留辭李侍御
　　江海今為客風波失所依白雲心已負黃綬計仍非累辱羣公薦頻霑一尉微去縁焚玉石來為采葑菲州縣名何在漁樵事亦違故山桃李月初服薜蘿衣熊軾分朝寄龍韜解賊圍風謡傳吏體雲物助兵威白雪飄詞律青春發禮闈引軍橫吹動援翰㨗書揮草映翻營緑花臨檄羽飛全吳爭轉戰狂虜怯知機憶昨趨金節臨時廢玉徽俗流應不厭靜者㦯相譏世難慵干謁時閒喜放歸潘郎悲白髮謝客愛清輝樗散材因棄交親跡已稀獨愁看五栁無事掩䨇扉世累多行路生涯向釣磯榜連溪水碧家羨渚田肥旅食傷飄梗巖棲憶採薇悠然獨歸去囘首望旌旗
　　贈別於〈一作韋〉羣投筆赴安西
　　風流一才子經史仍滿腹心鏡萬象生〈一作全〉文鋒衆人服頃遊靈臺下頻棄荊山玉蹭蹬空數年裵囘冀微祿朅來投筆硯長揖謝親族且欲圖〈一作從〉變通安能守拘束本持鄉曲譽肻料泥塗辱誰謂命迍邅還令計反〈一作身翻〉覆西戎今未弭〈一作殄〉胡騎屯山谷坐恃龍豹韜全輕蜂蠆毒拂衣從此去擁傳一何速元帥許提𢹂他人佇瞻矚出門寡儔侶矧乃無僮僕黠虜時相逢黃沙暮愁〈一作無一作難〉宿蕭條逺囘首萬里如在目漢境天西窮湖山海邊緑想聞羗笛處淚盡關山曲地闊鳥飛遲風寒馬毛縮邊愁殊浩蕩離思空斷續塞上〈一作下〉歸限〈一作恨歸〉賒尊前別期促知君志不小一舉凌鴻鵠且願樂從軍功名在殊俗
　　送薛據宰渉縣〈自永樂主簿陟狀尋復選受此官〉
　　故人河山秀獨立風神異人許白睂長天資青雲器雄詞變文名髙價喧時議下筆盈萬言皆合古人意一從負能名數載猶卑位寶劒誠可用烹鮮是虛棄昔聞在河上髙臥自無事几案終日閒蒲鞭使人畏頃因嵗月滿方謝風塵吏頌徳有輿人薦賢逢八使棲鸞往已屈馴雀今可嗣此道如不移雲霄坐應致縣前漳水緑郭外晉山翠日得謝客遊時堪陶令醉前期今尚逺握手空宴慰驛路疎柳長春城百花媚裵囘白日隱暝色含天地一鳥向灞陵孤雲送行騎夫君多述作而我常諷味賴有瓊瑤資能寛別離思槐陰覆堂殿苔色上階砌鳥倦自歸飛雲閒獨容㵝既將慕幽絶兼欲看定慧遇物忘世縁還家嬾生計無生妄已息有妄心可制心鏡常虛明時人自淪翳
　　早春贈別趙居士還江左時長卿下第歸嵩陽舊居
　　見君風塵裏意出風塵外自有滄洲期含情十餘載深居鳳城曲〈一作北〉日預龍華㑹果得〈一作有〉僧家縁能遺俗人態一身今已適萬物知何愛悟法電已空看心水無礙且將窮妙理兼欲〈一作亦〉尋勝槩何獨謝客遊當為逺公輩放舟馳楚郭負杖辭秦塞目送南飛雲令人想吳㑹遙思舊遊䖏髣髴疑相對夜火金陵城春煙石頭瀨滄波極天末萬里明如帶一片孤客帆飄然向青〈一作殘〉靄楚天合〈一作含〉江氣雲色常霮䨴隱見湖中山相連數州內君行意可得全與時人背歸路隨楓林還鄉念蓴菜顧予尚羈束何幸承眄睞素願徒自勤清機本難逮累幸忝賔薦末路逢沙汰濩落名不成裵囘意空大逢時雖〈一作難〉貴達守道甘易退逆旅鄉夢頻春風客心碎別君日已逺離念無明晦予亦返柴荊山田事耕耒夜宴洛陽程九主簿宅送楊三山人往天台尋智者禪師隠居
　　東林問逋客何處棲幽偏滿腹萬餘巻息機三十年志圖良已久鬢髮空蒼然調嘯寄疎曠形骸如棄捐本家關西族別業嵩陽田雲臥能獨往山棲幸周旋垂竿不在魚賣藥不為錢藜杖閒倚壁松花常醉眠頃辭青溪隠來訪赤縣仙南畆自甘賤中朝唯愛賢仍空世諦法逺結天台縁魏闕從此去滄洲知所便主人瓊枝秀寵別瑤華篇落日掃塵榻春風吹客船此行頗目適物外誰能牽弄棹白蘋裏掛帆飛鳥邊落潮見孤嶼徹底觀澄漣雁過湖上月猿聲峰際天羣峰趨海嶠千里黛相連遙倚赤城上曈曈初日圓昔聞智公隱此地常安禪千載已如夢一燈今尚傳雲龕閉遺影石窟無人煙古寺暗喬木春崖鳴細泉流塵既寂寞緬想增嬋娟山鳥怨庭樹門人思歩蓮夷猶懐永路悵望臨清川漁人來夢裏沙鷗飛眼前獨遊豈易愜羣動多相纒羨爾五湖夜往來閒扣舷
　　𤓰洲驛奉餞張侍御公拜膳部郎中卻復憲臺充賀蘭大夫留後使之嶺南時侍御先在淮南幕府
　　太華髙標峻青陽淑氣盤屬辭傾渤澥稱價掩琅玕楊葉頻推中芸香早拜官後來慚轍跡先達仰門䦨佐劇勞黃綬提綱疾素餐風生趨府歩筆偃觸邪冠骨鯁知難屈鋒鋩豈易干佇將調玉鉉翻自落金丸異議那容直專權本畏彈寸心寧有負三黜竟無端適喜鴻私降旋驚羽檄攢國憐朝市易人怨虎狼殘天地龍初見風塵虜未殫隨川歸少海就日背長安副相榮分寄輸忠義不刋擊胡馳汗馬遷蜀扈鳴鑾月罷名卿署星懸上將壇三軍揺斾出百越畫圖觀茅茹能相引沙肯再蟠兼榮知任重交辟許才難勁直隨臺柏芳香動省蘭璧從全趙去鵬自北溟摶星象銜新寵風霜帶舊寒是非生倚伏榮辱繫悲歡疇昔偏殊眄屯䝉獨永歎不才成擁腫失計似邯鄲江國傷移律家山憶考槃一為鷗鳥誤三見露華團囘首青雲裏應憐濁水瀾愧將生事托羞向鬢毛看知已傷愆素他人自好丹鄉春連楚越旅宿寄風湍世路東流水滄江一釣竿松聲伯禹穴草色子陵灘度嶺情何臨流興未䦨梅花分路逺揚子上潮寛夢想懐依倚煙波限渺漫且愁無去雁寧冀少囘鸞極浦春帆迥空郊晩騎單獨憐南渡月今夕送歸鞍
　　至徳三年春正月時謬䝉差攝海鹽令聞王師收二京因書事寄上浙西節度李侍郎中丞行營五十韻
　　天上胡星孛人間〈一作東山〉反氣橫風塵生汗馬河洛縱長鯨本謂〈一作為〉才非據誰知〈一作防〉禍已萌食叅將可待誅錯輙為名萬里兵鋒接三時羽檄驚負恩殊鳥獸流毒遍黎氓朝市成蕪沒干戈起戰爭人心懸反覆〈一作覆載〉天道暫虛盈略地侵中土傳烽到上京王師陷魑魅帝座逼欃槍渭水嘶胡馬秦山泣漢兵關原馳萬騎煙火亂千甍鳳駕瞻西幸龍樓議〈一作向〉北征自將行破竹誰學去吹笙白日重輪慶𤣥穹再造榮鬼神潛釋〈一作畜〉憤夷狄逺輸誠海內戎衣卷關中賊壘平山川隨轉戰草木困〈一作助〉橫行區宇神功立謳歌〈一作謡〉帝業成天囘萬象慶龍見五雲迎小苑春猶在長安日更明星辰歸正位〈一作路〉雷雨發殘生文物登前古簫韶下太清未央新栁色長樂舊鐘聲八使推邦彥中司案國程蒼生矚伊呂明主仗〈一作伏〉韓彭兇醜將除蔓姦豪已負荊世危看柱石時難識忠貞薄伐徴貔虎長驅擁斾旌吳山依重鎮江月帶行營金石懸詞律煙雲動筆精運籌初減竈調鼎未和羮北虜傳初解東人望已傾池塘催謝客花木待春卿昔忝登龍首能傷困驥鳴艱難悲伏〈一作仗〉劒提握喜懸衡巴曲誰堪聽秦臺自有情遂令辭短褐仍欲請長纓久客田園廢初官印綬輕榛蕪上國路苔蘚北山楹嬾慢羞趨府驅馳憶退耕榴花無暇醉蓬髪帶愁縈地僻方言異身微俗慮〈一作累〉並家憐䨇鯉斷才媿小鱗烹滄海今猶滯青陽歳又更洲香生杜若谿煖〈一作逺〉戲鵁鶄煙水〈一作雪〉宜春候褰關〈一作開〉值晩晴潮聲來萬井山色映孤城旅夢親喬木歸心亂早鶯倘無知已在今已訪蓬瀛
　　尋張逸人山居
　　危石纔通鳥道空山更有人家桃源定在深處澗水浮來落花
　　發越州赴潤州使院留別鮑侍御
　　對水看山別離孤舟日暮行遲江南江北春草獨向金陵去時
　　送陸灃還吳中〈一作李嘉祐詩〉
　　𤓰歩寒潮送客楊柳〈一作花〉暮雨沾衣故山南望何處秋草連天獨歸
　　苕溪酬梁耿別後見寄〈一作荅秦徴君徐少府春日見集苕溪酬梁耿別後見寄六言〉
　　清川永路何極〈一作清溪落日初低〉落日〈一作惆悵〉孤舟解攜鳥向〈一作去〉平蕪逺近人隨流水東西白雲千里萬里明月前溪後溪惆悵〈一作獨恨〉長沙謫去江潭芳〈一作春〉草萋萋
　　蛇浦橋下重送嚴維
　　秋風䬃䬃鳴條風月相和寂寥黃葉一離一別青山暮暮朝朝寒江漸出髙岸古木猶依斷橋明日行人已逺空餘淚滴囘潮
　　七里灘重送
　　秋江𣺌𣺌水空波越客孤舟欲榜歌手摺衰楊悲老大故人零落已無多
　　家園𤓰熟是故蕭相公所遺𤓰種悽然感舊因賦此詩
　　事去人亡跡自留黃花緑蔕不勝愁誰能更向青門外秋草茫茫覓故侯
　　重送裴郎中貶吉州
　　猿啼客散暮江頭人自傷心水自流同作逐臣君更逺青山萬里一孤舟
　　尋盛禪師蘭若
　　秋草黃花覆古阡隔林何處起人煙山僧獨在山中老唯有寒松見少年
　　寄許尊師
　　獨上雲梯入翠微䝉䝉〈一作濛濛〉煙雪映巖扉世人知在中峰裏遙禮青山恨不歸
　　酬李穆見寄
　　孤舟相訪至天涯萬轉雲山路更賒欲掃柴門迎逺客青苔黃葉滿貧家
　　送王司馬秩滿西歸
　　漢主〈一作代〉何時〈一作人〉放〈一作訪〉逐臣江邊幾度送歸人同官歲嵗先辭滿唯有青山伴老身
　　寄別朱拾遺
　　天書逺召滄浪客幾度臨岐病未能江海茫茫春欲遍行人一騎發金陵
　　㑹赦後酬主簿所問
　　江南海北長相憶淺水深山獨掩扉重見太平身〈一作人〉已老桃源久住不能歸
　　贈秦系
　　向風長嘯戴紗巾野鶴由來不可親明日東歸變名姓五湖煙水覓何人
　　酬靈徹公相招
　　石磵泉聲久不聞獨臨長路雪紛紛如今漸欲生黃髮願脫頭冠與白雲
　　贈崔九載華
　　憐君一見一悲歌歲歲無如老去何白屋漸看秋草沒青雲莫道故人多
　　同崔載華贈日本聘使
　　憐君異域朝周逺積水連天何處通遙指來從初日外始知更有扶桑東
　　送建州陸使君
　　漢庭初拜建安侯天子臨軒寄所憂從此向南無限路䨇旌已去水悠悠
　　送秦侍御外甥張篆之福州謁鮑大夫秦侍御與大夫有舊
　　萬里閩中去𣺌然孤舟水〈一作海〉上入寒煙轅門拜首儒衣弊貌似牢之豈不憐
　　聞奉迎皇太后使沈判官至因有此作〈太后徳宗皇帝母也安史之亂失於東都帝即位分命使臣周行天下求訪終不得〉
　　長樂宮人掃落花君王正候五雲車萬方臣妾同瞻望疑在曾城阿母家
　　送劉萱之道州謁崔大夫
　　沅水悠悠湘水春臨岐南望一沾巾信陵門下三千客君到長沙見幾人
　　過鄭山人所居
　　寂寂孤鶯啼杏園寥寥一犬吠桃源〈一作白首深藏谷口村春山犬吠武陵原〉落花芳草無尋處萬壑千峰獨閉門
　　奉送賀若郎中賊退後之杭州
　　江上初收戰馬塵鶯聲栁色待行春䨇旌誰道來何暮萬井如今有幾人
　　爪洲驛重送梁郎中赴吉州
　　渺𣺌雲山去幾重依依獨聽廣陵鐘明朝借問南來客五馬雙旌何處逢
　　奉使鄂渚至烏江道中作
　　滄洲不復戀魚竿白髮那堪戴鐵冠客路向南何處是蘆花千〈一作十〉里雪漫漫
　　新息道中作
　　蕭條獨向汝南行客路多逢漢騎營古木蒼蒼離亂後幾家同住一孤城
　　春日宴魏萬成湘水亭
　　何年家住〈一作在〉此江濵幾度門前北渚春白髮亂生相顧老黃鶯自語豈知人
　　重送道標上人
　　衡陽千里去人稀遙逐孤雲入翠微春草青青新覆地深山無路若為歸
　　送李判官之潤州行營
　　萬里辭家事鼓鼙金陵驛路楚雲西江春不肯留歸〈一作行〉客草色青青送馬蹄
　　將赴南巴至餘干別李十二
　　江上花催問禮人鄱陽鶯報越鄉春誰憐此別悲歡異萬里青山送逐臣
　　時平後春日思歸
　　一尉何曾及布衣時平卻憶臥柴扉故園栁色催南客春水桃花待北歸
　　送陶十赴杭州攝掾
　　莫歎江城一掾卑滄洲未是阻心期浙中山色千萬狀門外潮聲朝暮時
　　使還七里瀨上逢薛承規赴江西貶官
　　遷客歸人醉晩寒孤舟暫泊子陵灘憐君更去三千里落日青山江上看
　　使囘赴蘇州道中作
　　春風何事逺相催路盡天涯始卻囘萬里無人空楚水孤帆送客到魚臺
　　昭陽曲
　　昨夜承恩宿未央羅衣猶帶御衣〈一作爐〉香芙蓉帳小雲屏暗楊栁風多水殿涼
　　罪所留繫每夜聞長洲軍笛聲
　　白日浮雲閉不開黃沙誰問冶長猜只憐橫笛關山月知處愁人夜夜來
　　贈微上人
　　禪門來往翠微間萬里千峰在剡〈一作別〉山何時共到天台裏身與浮雲處處閒
　　東湖送朱逸人歸
　　山色湖光併在東扁舟歸去有樵風莫道野人無外事開田鑿井白雲中
　　舟中送李十八〈一作送僧〉
　　釋子身心無有分〈一作紛〉獨將衣鉢去人羣相思晩望西林寺唯有鐘聲出白雲
　　送李穆歸淮南
　　揚州春草新年緑未去先愁去不歸淮水問君來早晩老〈一作無〉人偏畏過芳菲
　　晩春歸山居題𥦗前竹〈一作錢起詩題雲暮春歸故山草堂〉
　　溪上〈一作谷口〉殘春黃鳥稀辛夷花盡杏花飛始憐幽竹山窗下不改清陰待我歸







　　御定全唐詩巻一百五十
　　欽定四庫全書
　　御定全唐詩巻一百五十一
　　劉長卿
　　送盧侍御赴河北
　　謫居為別倍傷情何事從戎獨逺行千里按圖收故地三軍罷戰及春耕江天𣺌𣺌鴻初去漳水悠悠草欲生莫學仲連逃海上田單空愧取聊城
　　送子壻崔真父歸長城
　　送君巵酒不成懽幼女辭家事伯鸞桃葉宜人誠可詠栁花如雪若為看心憐稚齒鳴環去身愧衰顔對玉難惆悵暮帆何處落青山無限水漫漫
　　送陸灃倉曹西上
　　長安此去欲何依先達誰當薦陸機日下鳳翔䨇闕迥雪中人去〈一作過〉二陵稀舟從故里難移棹家住〈一作在〉寒塘獨掩扉臨水自傷流落久〈一作居洛久〉贈君空有涙霑衣
　　送柳使君赴袁州
　　宜陽出守新恩至京口因家始願違五柳閉門髙士去三苖按節逺人歸月明江路聞猨斷花暗山城見吏稀惟有郡〈一作舊〉齋窗裏岫朝朝空對謝𤣥暉
　　戲題贈二小男
　　異鄉流落頻生子幾許悲歡併在身欲並老容羞白髮每看兒戲憶青春未知門戶誰堪主且免琴書別與人何幸暮年方有後舉家相對卻霑巾
　　謫官後臥病官舍簡賀蘭侍郎〈一作貶睦州祖庸見贈〉
　　青春衣繡共稱〈一作繡服正相〉宜白首垂〈一作髪如〉絲恨不遺江上幾回今夜月鏡中無復少年時生還北闕誰相〈一作將一作能〉引老向南邦衆所悲歲歲任他芳草緑長沙未有定歸期
　　歲日見新厯因寄都官裴郎中
　　青陽振蟄初頒厯白首銜寃欲問天絳老更能經幾歳賈生何事又三年愁占蓍草終難決病對椒花倍自憐若道平分四時氣南枝為底發春偏
　　江州重別薛六柳八二員外
　　生涯豈料承優詔世事空知學醉歌江上月明胡雁過淮南木落楚山多寄身且喜滄洲近顧影無如白髮何今日龍鍾人共棄媿君猶遣慎風波
　　青溪口送人歸岳州
　　洞庭何處鴈南飛江菼蒼蒼客去稀帆帶夕陽千里沒天連秋水一人歸黃花裛露開沙岸白鳥銜魚上釣磯岐路相逢無可贈老年空有淚霑衣
　　送靈澈上人還越中
　　禪客無心杖錫還沃洲深處草堂閒身隨敝屨〈一作履〉經殘雪手綻寒衣入舊山獨向青溪依樹下空留白日在人間那堪別後〈一作夜〉長相憶雲木蒼蒼但閉關
　　送耿拾遺歸上都
　　若為天畔獨歸秦對水看山欲暮春窮海別離無限路隔河征戰幾歸人〈一作征陣獨歸人〉長安萬里傳䨇淚建徳千峰寄一身想到郵亭愁駐馬不堪西望見風塵
　　和樊使君登潤州城樓
　　山城迢遰敞髙樓露冕吹鐃居上頭春草連天隨北望夕陽浮水共東流江田漠漠全吳地野樹蒼蒼故蔣州王粲尚為南郡客別來何〈一作無〉處更銷憂
　　餞王相公出牧括州
　　縉雲詎比長沙逺出牧猶承明主恩城對寒山開畫㦸路飛秋葉轉朱轓江潮淼淼連天望旌斾悠悠上嶺翻蕭索庭槐空閉閤舊人誰到翟公門
　　題靈祐和尚故居
　　歎逝翻悲有此身禪房寂寞見流塵多〈一作六〉時行徑空秋草幾日浮生哭故人風竹自吟遙入磬雨花隨淚共霑巾殘經窗下依然在憶得山中〈一作陰〉問許詢
　　尋龍井楊老
　　柴門草舍絶風塵空谷耕田學子真泉咽恐〈一作豈〉勞經隴底〈一作客一作地又作坻〉山深不覺有秦人手栽松樹蒼蒼老身臥桃園寂寂春唯有胡麻當雞黍白雲來往未嫌貧見故人李均所借古鏡恨其未獲歸府斯人已亡愴然有作
　　故人留鏡無歸處今日懐君試暫窺歲久豈堪塵自入夜長應待月相隨空憐瓊樹曾臨匣猶見菱花獨映池所恨平生還不早如今始掛隴頭枝
　　聞虞沔州有替將歸上都登漢東城寄贈
　　淮南揺落客心悲溳水悠悠怨別離早鴈初辭舊關塞秋風先入古城池腰章建隼皇恩賜露冕臨人白髮垂惆悵恨〈一作夫〉君先我去漢陽耆老憶旌麾〈一作旗〉
　　獻淮寧〈一作寧淮〉軍節度使李相公〈一作淮西將李中丞又作獻南平王〉
　　建牙吹角不聞〈一作㦸門〉喧三十登壇衆所尊家散萬金酬士死〈一作死事〉身留〈一作持〉一劍答君恩漁陽老將多迴席魯國諸生半在門白馬翩翩春草細〈一作緑〉郊原〈一作少陵一作邵陵〉西去獵平原
　　觀校獵上淮西相公
　　龍驤校獵邵陵東野火初燒楚澤空師事黃公千戰〈一作載〉後身騎白馬萬人中笳隨晩吹吟〈一作曉月吹〉邊草箭沒寒〈一作青〉雲落塞鴻三十擁旄誰不羨周郎少小立〈一作有〉竒功
　　送皇甫曾赴上都
　　東遊久與故人違西去荒涼舊路微秋草不生三徑處行人獨向五陵歸離心日逺如流水迴首川長共落暉楚客豈勞傷此別滄江欲暮自霑衣
　　送李錄事兄歸襄鄧
　　十年多難與君同幾處移家逐轉蓬白首相逢征戰後青春已過亂離中行人杳杳看西月歸馬蕭蕭向北風漢水楚雲千萬里天涯此別恨無窮
　　漢陽獻李相公
　　退身髙臥楚城幽獨掩閒〈一作寒〉門〈一作䨇扉〉漢水頭春草雨中行徑沒暮山江上捲簾愁幾人猶憶〈一作識〉孫𢎞閣百口同乘范蠡舟早晩卻還〈一作歸〉丞相印十年空被白雲留
　　長沙過賈誼宅
　　三年謫宦此棲遲萬古惟留楚客〈一作國〉悲秋草獨〈一作漸〉尋人去後寒林空見日斜時漢文有道恩猶薄湘水無情弔豈知寂寂江山揺落處〈一作正揺落〉憐君何事到天涯奉酬辛大夫喜湖南臘月連日降雪見示之作
　　長沙耆舊拜旌麾〈一作旗〉喜見江潭積雪時柳絮三冬先北地梅花一夜徧南枝初開窗閣寒光滿欲掩軍城暮色遲閭里何人不相慶萬家同唱郢中詞
　　登餘干古縣城
　　孤城上與白〈一作迢遰楚〉雲齊萬古荒涼〈一作蕭條〉楚水西官舍已空秋草綠女牆猶在夜烏啼平江𣺌𣺌來人逺〈一作夕〉落日亭亭向客低沙鳥不知陵谷變朝飛〈一作還〉暮去〈一作往〉弋陽溪
　　將赴嶺外留題蕭寺逺公院〈寺即梁朝蕭內史創〉
　　竹房遙閉上方幽苔徑蒼蒼訪昔遊內史舊山空日暮南朝古木向人秋天香月〈一作夜〉色同〈一作空〉僧室葉〈一作月〉落猨啼傍〈一作訪又作送〉客舟此去播遷明主意白雲何事欲相留
　　初聞貶謫續喜〈一本無上六字〉量移登於越亭贈鄭校書
　　青青草色滿江洲萬里傷心水自流越鳥豈〈一作不〉知南國〈一作樹〉逺江花獨向北人愁生涯已逐〈一作許〉滄浪去〈一作老〉寃氣初逢渙汗收何事還邀遷〈一作羇〉客醉春風日夜待歸舟
　　北歸入至德州界偶逢洛陽鄰家李光宰
　　生涯心事已蹉跎舊路依然此重過近北始知黃葉落向南空見白雲多炎州日日人將老寒渚年年水自波華髮相逢俱若是故園秋草復如何
　　自江西歸至舊任官舍贈袁贊府〈時經劉展平後〉
　　卻見同官喜復悲此生何幸有歸期空庭客至逢揺落舊邑人稀經亂離湘路來過迴鴈處江城臥聽𢷬衣時南方風土勞君問賈誼長沙豈不知
　　赴南中題〈一作留〉禇少府湖上亭子〈一作林亭一作李嘉祐詩〉
　　種田東郭傍春陂萬事無情把〈一作如弄〉釣絲緑竹放侵行徑裏〈一作斷〉青山常對巻簾時紛紛花落門空閉寂寂鶯啼日更遲從此別君千萬里白雲流水憶佳期
　　上已日越中與鮑侍郎泛舟耶溪
　　蘭橈縵〈一作萬〉轉傍汀沙應接〈一作隔〉雲峰到若耶舊浦滿〈一作逺〉來移渡口垂楊深處有人家永和春色千年在曲水鄉心萬里賖君見漁船時借問前洲〈一作桃源〉幾路入煙花〈一作霞〉
　　雙峰下哭故人李宥
　　憐君孤壠〈一作塜〉寄雙峰埋骨窮泉復幾重白露空霑九原草青山猶〈一作獨〉閉數株松圖書經亂知何在妻子因貧〈一作移家〉失所從惆悵東臯卻歸去人間無處更相逢
　　使次安陸寄友人
　　新年草色逺萋萋久客將歸失〈一作問〉路蹊暮雨不知溳〈一作湏〉口處春風只〈一作共〉到穆陵西孤城盡日空花落三戶無人自鳥啼君在江南相憶否門前五柳幾枝低
　　哭陳〈一作李〉歙州〈一作使君〉
　　千秋萬古𦵏〈一作共〉平原素業〈一作惟有〉清風及子孫旅櫬歸程傷道路舉家行哭向田園空山寂寂開新壠〈一作塜〉喬木蒼蒼掩舊門〈一作寒山揺落空殘壠故里疎蕪獨掩門〉儒行公才竟何在〈一作處一作更何用〉獨憐棠樹一枝存〈一作故將脩短問乾坤〉
　　酬屈突陜
　　落葉紛紛滿四鄰蕭條環堵絶風塵鄉看秋草歸無路〈一作何處〉家對寒江病且貧藜杖懶迎征騎客菊花能醉去官人憐君計畫誰知者但見蓬蒿空沒身
　　送惠法師遊天台因懐智大師故居
　　翠屛瀑水〈一作布〉知何在鳥道猨啼過幾重落日獨揺金䇿去深山誰向石橋逢定攀巖下〈一作上〉叢生桂欲買雲中若箇峰憶想東林禪誦處寂寥惟聽舊時鐘
　　自夏口至鸚鵡洲夕望岳陽寄源〈一作元〉中丞
　　江洲無浪復無煙楚客相思益𣺌然漢口夕陽斜渡鳥洞庭秋水逺連天孤城背嶺寒吹角獨戍臨江夜泊船賈誼上書憂漢室長沙謫去〈一作遷謫〉古今憐
　　送侯中丞流康州
　　長江極目帶楓林疋馬孤雲不可尋遷播共知臣道枉猜讒卻為主恩深轅門畫角三軍思驛路青山萬里心北闕九重誰許屈獨看湘水淚霑襟
　　別〈一作送〉嚴士元〈一作送嚴員外一作吳中贈別嚴士元一作送郎士元一作李嘉祐詩〉
　　春風倚棹闔閭城水國春〈一作猶〉寒陰復晴〈一作水閣天寒暗復晴又作水國春深陰復晴〉細雨濕衣看〈一作人〉不見閑花落地聽無聲日斜江上孤帆影草緑湖南萬里情〈一作程〉東道〈一作君去〉若逢相識問青袍今日〈一作已〉誤儒生
　　避地江東留別淮南使院諸公
　　長安路絶鳥飛通萬里孤雲西復東舊業已應成茂草餘生只是任飄蓬何辭向〈一作故〉物開秦鏡卻使他人得楚弓此去行持一竿竹等閒將狎釣漁翁
　　罪所上御史惟則
　　誤因微祿滯南昌幽繫圜扉晝夜長黃鶴翅垂同燕雀青松心在任風霜斗間誰與看寃氣盆下無由見太陽賢達不能同感激更於〈一作令〉何處問蒼蒼
　　送台州李使君兼寄題國清寺
　　露冕新承明主恩山城別是武陵源花間五馬時行縣山外千峰常在門晴江洲渚帶春草古寺杉松深暮猨知到應真飛錫處因君一想已忘言
　　獄中聞收東京有赦
　　傳聞闕下降絲綸為報關東滅虜塵壯志已憐成白首餘生猶待發青春風霜何事偏傷物天地無情亦愛人持法不須張密網恩波自解惜枯鱗
　　溫湯客舍
　　冬狩溫泉歲欲闌宮成佳氣晩宜看湯熏仗裏千旗暖雪照山邊萬井寒君門獻賦誰相達客舍無錢輙自安且喜禮闈秦鏡在還〈一作盡〉將妍醜付〈一作赴〉春官
　　送孫逸歸廬山〈得帆字〉
　　鑪峰絶頂楚雲銜楚客東歸棲此〈一作北〉巖彭蠡湖邊香橘柚潯陽郭外暗楓杉青山不斷三湘道飛鳥空隨萬里帆常愛此中多勝事新詩他日佇開緘
　　送馬秀才落第歸江南
　　南客懐歸鄉夢頻東門悵別栁條新慇懃斗酒城陰暮蕩漾孤舟楚水春湘竹舊斑思帝子江蘺初綠怨騷人憐君此去未得意陌上愁看淚滿巾
　　送常十九歸嵩少故林
　　迢迢此恨杳無涯楚澤嵩丘千里賖岐路別時驚一葉雲林歸處憶三花秋天蒼翠寒飛鴈古堞蕭條晩噪鵶他日山中逢勝事桃源洞裏幾人家
　　送宇文遷明府赴洪州張觀察追攝豐城令〈時長卿亦在此州〉
　　送君不復逺為心餘亦扁舟湘水陰路逐山光何處盡春隨草色向南深陳蕃待客應懸榻宓賤之官獨抱琴儻見主人論謫宦爾來空有白頭吟
　　送李將軍〈一作送開府姪隨故李使君旅櫬卻赴上都〉
　　征西諸將一〈一作莫〉如君報德誰能不顧勲身逐塞鴻來萬里手披荒〈一作江〉草看孤墳擒生絶漠經〈一作臨〉胡雪懐舊長沙哭楚雲歸去蕭條灞陵上幾人看葬李將軍
　　西陵寄一上人
　　東山訪道成開〈一作開成〉士南渡隋陽作本師了義惠心能善誘吳風越俗罷滛祠室中時見天人命物外長懸海嶽期多謝清言異𤣥度懸河髙論有誰持
　　賦得〈一作皇甫冉詩題作春思〉
　　鶯啼燕語報新年馬邑龍堆路幾千家住層城臨漢苑心隨明月到胡天機中錦字論長恨樓上花枝笑獨眠為問元戎竇車騎何時返斾勒燕然
　　三月〈一作日〉李明府後亭泛舟〈一作皇甫冉詩〉
　　江南風景復如何聞道新亭更欲過處處紉蘭春浦淥萋萋籍草逺山多壺觴須就陶彭澤時俗猶傳晉永和更待持橈徐轉去微風落日水增波
　　喜朱拾遺承恩拜命赴任上都
　　詔書徴拜脫荷裳身去東山閉草堂閶闔九天通奏〈一作楚〉籍華亭一鶴在朝行滄洲離別風煙逺青瑣幽深漏刻長今日卻迴垂釣處海鷗相見已髙翔
　　鄖上送韋司士歸上都舊業〈司士即鄭公之孫頃客於鄖上〉
　　前朝舊業想遺塵今日他鄉獨爾身鄖地國除為過客杜陵家在有何人蒼苔白露生三徑古木寒蟬滿四鄰西去茫茫問歸路關河漸近淚盈巾〈一作此去茫茫盡秋草離心萬里逐征輪〉
　　感懐
　　秋風〈一作青楓〉落葉正堪悲黃菊殘花欲待誰水近偏逢寒氣早山深常見日光遲愁中卜命看周易夢裏招魂讀楚詞自笑不如湘浦鴈飛〈一作春〉來即是北歸時
　　送楊於陵歸宋汴〈一無此字〉州別業
　　半山溪雨帶斜暉向水殘花映客衣旅食嗟余當歲晩能文似汝少年稀新河柳色千株暗故國雲帆萬里歸離亂要知君到處寄書須及鴈南飛
　　送崔使君赴壽州
　　列郡專城分國憂彤幨皂蓋古諸侯仲華遇主年猶少公瑾論功位已酬草色青青迎建隼蟬聲處處雜鳴騶千里相思如可見淮南木葉正驚秋
　　上陽宮望幸
　　玉輦西廵久未還春光猶入上陽間萬木長承新雨露千門空對舊河山深花寂寂宮城閉細草青青御路閒獨見彩雲飛不盡只應來去候龍顔
　　過裴舍人故居
　　慘慘天寒獨掩〈一作閉〉扄紛紛黃葉滿〈一作落〉空庭孤墳何處依山木百口無家學〈一作汎〉水萍籬花猶及重陽發鄰笛那堪落日聽書幌無人長不捲秋來芳草自為螢
　　登松江驛樓北望故園
　　淚盡江樓北望歸田園已陷百重圍平蕪萬里無人去落日千山空鳥飛孤舟漾漾寒潮小極浦蒼蒼逺樹微白鷗漁父徒相待未掃欃槍嬾息機
　　秋夜有懐髙三十五適兼呈空上人〈一作皇甫冉詩〉
　　晩節逢君趣道深結茅栽樹近東林吾師幾度曾摩頂髙士何年遂發心北渚三更聞過鴈西城萬里動寒砧不見支公與𤣥度相思擁膝坐長吟
　　送孔巢父赴河南軍〈一作皇甫冉詩〉
　　江南相送隔煙波況復新秋一鴈過聞道全軍征北虜又言詩將㑹南河邊心冉冉鄉人絶寒色青青戰馬多共許陳琳工奏記知君名行未蹉跎
　　登潤州萬歲樓〈一作皇甫冉詩〉
　　髙樓獨上思依依極浦遙山合翠微江客不堪頻北望塞鴻何事又南飛垂山古渡寒煙積𤓰歩空洲逺樹稀聞道王師猶轉戰更能談笑解重圍
　　江樓送太康郭主簿赴嶺南kao
　　對酒憐君安可論當官愛士如平原料錢用盡卻為謗食客空多誰報恩萬里孤舟向南越蒼梧雲中暮帆滅樹色應無江北秋天涯尚見淮陽月驛路南隨桂水流猨聲不絶到炎州青山落日那堪望誰見思君江上樓
　　客舍喜鄭三見寄〈一作訪〉
　　客舍逢君未換衣閉門愁見桃花飛遙想故園今已爾家人應念行人歸寂寞垂楊映深曲長安日幕靈臺宿窮巷無人鳥雀閑空庭新雨莓苔緑北中分與故交疎何幸仍迴長者車十年未稱平生意好得辛勤謾讀書
　　送賈三北遊
　　賈生未達猶窘廹身馳疋馬邯鄲陌片雲郊外遙送人斗酒城邊暮留客顧予他日仰時髦不堪此別相思勞雨色新添漳水緑夕陽逺照蘇門髙把袂相看衣共緇窮愁只是惜良時亦知到處逢下榻莫滯秋風西上期
　　齊一和尚影堂
　　一公住世忘世紛暫來復去誰能分身寄虛空如過客心將生滅是浮雲蕭散浮雲往不還淒涼遺敎歿仍傳舊地愁看雙樹在空堂只是〈一作見〉一燈懸一燈長照恆河沙雙樹猶落諸天花天花寂寂香深殿苔蘚蒼蒼閟虛院昔余精念訪禪扉常接微言清〈一作親〉道機今來寂寞無所得唯共門人淚滿衣
　　潁川留別司倉李萬
　　故人早負干將器誰言未展平生意想君疇昔髙歩時肯料如今折腰事且知投刃皆若虛日揮案牘常有餘槐暗公庭趨小吏荷香陂水膾鱸魚客裏相逢款話深如何岐路剩霑襟白雲西上催歸念潁水東流是別心落日征驂隨去塵含情揮手背城闉已恨良時空此別不堪秋草更愁人
　　聽笛歌〈留別鄭協律〉
　　舊遊憐我長沙謫載酒沙頭送遷客天涯望月自霑衣江上何人復吹笛橫笛能令孤客愁淥波淡淡如不流商聲寥亮羽聲苦江天寂歴江楓秋靜聽關山聞一叫三湘月色悲猨嘯又吹楊柳激繁音千里春色傷人心隨風飄向何處落唯見曲盡平湖深明發與君離別後馬上一聲堪白首
　　時平後送范倫歸安州
　　昨聞戰罷圖麟閣破虜收兵卷戎幕滄海初看漢月明紫微已見胡星落憶昔扁舟此南渡荊棘煙塵滿歸路與君攜手姑蘇臺望鄉一日登幾迴白雲飛鳥去寂寞吳山楚岫空崔嵬事往時平還舊丘青青春草近家愁洛陽舉目今誰在潁水無情應自流吳苑西人去欲稀留連一日空知非江潭歲盡愁不盡鴻鴈春歸身未歸萬里遙懸帝鄉憶五年空帶風塵色卻到長安逢故人不道姓名應不識
　　小鳥篇上裴尹
　　藩籬小鳥何甚微翩翩日夕空此飛只緣六翮不自致長似孤雲無所依西城黯黯斜暉落衆鳥紛紛皆有託獨立雖輕燕雀羣孤飛還懼鷹鸇搏自憐天上青雲路弔影徘徊獨愁暮銜花縱有報恩時擇木誰容託身處歲月蹉跎飛不進羽毛顦顇何人問遶樹空隨烏鵲驚巢林只有鷦鷯分主人庭中䕃喬木愛此清陰欲棲宿少年挾彈遙相猜遂使驚飛往復迴不辭奮翼向君去唯怕金丸隨後來
　　登吳古城歌
　　登古城兮思古人感賢達兮同埃塵望平原兮寄逺目歎姑蘇兮聚麋鹿黃池髙㑹事未終滄海橫流人蕩覆伍員殺身誰不寃竟看墓樹如所言越王嘗膽安可敵逺取石田何所益一朝空謝㑹稽人萬古猶傷甬東客黍離離兮城坡□牛羊踐兮牧豎歌野無人兮秋草緑園為墟兮古木多白楊蕭蕭悲故柯黃雀啾啾爭晩禾荒阡斷兮誰重過孤舟逝兮愁若何天寒日暮江楓落葉去辭風水自波
　　疲兵篇
　　驕虜乘秋下薊門陰山日夕煙塵昏三軍疲馬力已盡百戰殘兵〈一作軀〉功未論陣雲泱漭屯塞北羽書紛紛來不息孤城望處增斷腸折劍看時可霑臆元戎日夕且歌舞不念關山久辛苦自矜倚劍氣凌雲卻笑聞笳淚如雨萬里飄颻空此身十年征戰老胡塵赤心報國無片賞白首還家有幾人朔風蕭蕭動枯草旌旗獵獵榆關道漢月何曾照客心胡笳只解催人老軍前仍欲破重圍閨裏猶應愁未歸小婦十年啼夜織行人九月憶寒衣飲馬滹河晩更清行吹羗笛逺歸營只恨漢家多苦戰徒遺金鏃滿長城
　　新安送陸灃歸江隂
　　新安路人來去早潮復晩潮明日知何處潮水無情亦解歸自憐長在新安住
　　弄白鷗歌
　　泛泛江上鷗毛衣皓如雪朝飛瀟湘水夜宿洞庭月〈一本有洞庭二字〉歸客正夷猶愛此滄江閒白鷗
　　長沙贈衡岳祝融峰般若禪師
　　般若公般若公負鉢何時下祝融歸路卻看飛鳥外禪房空掩白雲中桂花寥寥閒自落流水無心西復東
　　贈湘南漁父
　　問君何所適暮暮逢煙水獨與不繫舟往來楚雲裏釣魚非一歲終日只如此日落江清桂檝遲纎鱗百尺深可窺沈鉤垂餌不在得白首滄浪空自知
　　明月灣尋賀九不遇
　　楚水日夜緑傍江春草滋〈一作深〉青青遙滿目萬里傷心歸〈一作歸心〉故人川上復何之明月灣南空所思故人不在明月在誰見孤舟來去時
　　題曲阿三昧王佛殿前孤石
　　孤石自何處對之疑〈一作如〉舊遊氛氳峴首夕蒼翠剡中秋迥出羣〈一作竒〉峰當殿前雪山靈鷲慙貞堅一片孤雲長不去莓苔古色空蒼然
　　送友人東歸
　　對酒灞亭暮相看愁自深河邊草已緑此別難為心關路迢迢疋馬歸垂楊寂寂數鶯飛憐君獻策十餘載今日猶為一布衣
　　入桂渚次砂牛石穴〈一本無石字〉
　　扁舟傍歸路日暮瀟湘深湘水清見底楚雲淡無心片帆落〈一作遵〉桂渚獨夜依楓林楓林月出猨聲苦桂渚天寒桂花吐此中無處不堪愁江客相看淚如雨
　　嚴陵釣臺送李康成赴江東使
　　潺湲子陵瀨髣髴如在目七里人已非千年水空緑新安江上孤帆逺應逐楓林萬餘轉古臺落日共蕭條寒水無波更清淺臺上漁竿不復持卻令猨鳥向人悲灘聲山翠至今在遲爾行舟晩泊時
　　送姨子弟往南郊
　　一展慰久闊寸心仍未伸別時兩童稚及此俱成人那堪適㑹面遽已悲分首客路向楚雲河橋對衰栁送君疋馬別河橋汝南山郭寒蕭條今我單車復西上郎去灞陵轉惆悵何處共傷離別心明月亭亭兩鄉望
　　銅雀臺
　　嬌愛更何日髙臺空數層含啼映雙袖不忍看西陵漳河東流無復來百花輦路為蒼苔清樓月夜長寂寞碧雲日暮空徘徊君不見鄴中萬事非昔時古人不〈一作何〉在今人悲春風不逐君王去草色年年舊宮路宮中歌舞已浮雲空指行人往來處
　　王昭君歌
　　自矜嬌豔色不顧丹青人那知粉繪能相負卻使容華翻誤身上馬辭君嫁驕虜玉顔對人啼不語北風鴈急浮雲〈一作清〉秋萬里獨見黃河流纎腰不復漢宮寵雙蛾長向胡天愁琵琶中苦調多蕭蕭羗笛聲相和誰憐一曲傳樂府能使千秋傷綺羅
　　送杜越江佐覲省往新安江
　　去帆楚天外望逺愁復積想見新安江扁舟一行客清流數千丈底下看白石色混元氣深波連洞庭碧鳴根去未已前路行可覿猨鳥悲啾啾杉松雨聲夕送君東赴歸寧期新安江水逺相隨見說江中孤嶼在此行應賦謝公詩
　　湘中憶歸
　　終日空理棹經年猶別家頃來行已逺彌覺天無涯白雲意自深滄海夢難隔迢遰萬里帆飄颻一行客獨憐西江外逺寄風波裏平湖流楚天孤鴈渡湘水湘流澹澹空愁予猨啼啾啾滿南楚扁舟泊處聞此聲江客相看淚如雨
　　送郭六侍從之武陵郡
　　常愛武陵郡羨君將逺尋空憐世界迫孤負桃源心洛陽遙想桃源隔野水閒流春自碧花下常迷楚客船洞中時見秦人宅落日相看斗酒前送君南望但依然河梁馬首隨春草江路猨聲愁暮天丈人別乘佐分憂才子趨庭兼勝遊澧浦荊門行可見知君詩興滿滄洲
　　山鸜鵒歌〈一作韋應物詩〉
　　山鸜鵒長在此山吟古木嘲唽相呼響空谷哀鳴萬變如成曲江南逐臣悲放逐倚樹聽之心斷續巴人峽裏自聞猿燕客水頭空擊築山鸜鵒一生不及雙黃鵠朝去秋田啄殘粟暮入寒林嘯羣族鳴相逐啄殘粟食不足青雲杳杳無力飛白露蒼蒼抱枝宿不知何事守空山萬壑千峰自愁獨
　　望龍山懐道士許法稜
　　心惆悵望龍山雲之際鳥獨還懸崖絶壁幾千丈緑蘿嫋嫋不可攀龍山髙誰能踐靈原中蒼翠晩嵐煙瀑水如向人終日迢迢空在眼中有一人披霓裳誦經山頂飱瓊漿空林閑坐獨焚香真官列侍儼成行朝入青霄禮玉堂夜掃白雲眠石牀桃花洞裏居人滿桂樹山中住日長龍山髙髙遙相望
　　戲贈於越尼子歌
　　鄱陽女子年十五家本秦人今在楚厭向春江空浣沙龍宮落髮披袈裟五年持戒長一食至今猶自顔如花亭亭獨立青蓮下忍草禪枝繞精舍自用黃金買地居能嫌碧玉隨人嫁北客相逢疑姓秦鉛花拋卻仍青春一花一竹如有意不語不笑能留人黃鸝欲棲白日暮天香未散經行處卻對香爐閒誦經春泉漱玉寒泠泠雲房寂寂夜鐘後吳音清切令人聽人聽吳音歌一曲杳然如在諸天宿誰堪世事更相牽惆悵迴船江水淥
　　游四窗
　　四明山絶竒自古說登陸蒼崖倚天立覆石如覆屋玲瓏開戶牖落落明四目箕星分南野有斗掛簷北日月居東西朝昏互出沒我來游其間寄傲巾半幅白雲本無心悠然伴幽獨對此脫塵鞅頓忘榮與辱長笑天地寛仙風吹佩玉
　　和中丞出使恩命過終南別業
　　不過林園久多因寵遇偏故山長寂寂春草過年年花待朝衣間雲迎驛騎連松蘿深舊閤樵木散閑田拜闕貪揺珮看琴懶更〈一作著〉君恩催早入已夢傅巖邊
　　岳陽樓
　　行盡清溪日已蹉雲容山影兩嵯峨樓前歸容怨秋夢湖上美人疑夜歌獨坐髙髙風勢急平湖𣺌𣺌月明多終期一艇載樵去來往片帆愁白波
　　春望寄王涔陽
　　清明別後雨晴時極浦空顰一望睂湖畔春山煙㸃㸃雲中逺樹墨離離依微水戍聞鉦鼓掩映沙村見酒旗風煖草長愁自醉行吟無處寄相思
　　留辭
　　南楚迢迢通漢口西江淼淼去揚州春風已遣歸心促縱復芳菲不可留





　　御定全唐詩巻一百五十一
<集部,總集類,御定全唐詩>
