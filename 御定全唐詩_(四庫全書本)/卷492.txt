　　欽定四庫全書
　　御定全唐詩巻四百九十二
　　殷堯藩
　　殷堯藩蘇州嘉興人元和中登進士第辟李翺長沙幕府加監察御史又嘗為永樂令詩一巻
　　吳宮
　　吳王愛歌舞夜夜醉嬋娟見日吹紅燭和塵掃翠鈿徒令句踐覇不信子胥賢莫問長洲草荒涼無限年
　　久雨
　　雲影蔽遙空無端淡復濃兩旬綿密雨二月似深冬詩酒從教數簾幃一任重孰知春有地㣲露小桃紅
　　郊行逢社日
　　酒熟送迎便村村慶有年妻孥親稼穡老稚効漁畋紅樹青林外黃蘆白鳥邊稔看風景美寧不羨歸田
　　過友人幽居
　　身坐衆香國蒲團詩思新一貧曽累我此興未輸人陋
　　巷誰為俗寒窗不染塵石齋盟四友年下頓生春
　　過雍陶博士邸中飲〈一作贈陳十四〉
　　落葉下蕭蕭幽居逺市朝偶成投轄飲不待致書招塞鴈衝寒過山雲傍檻飄此身何所似天地一漁樵
　　遊王羽士山房
　　落日半樓明琳宮事事清山橫萬古色鶴帶九臯聲易作神仙侶難忘父子情道人應識我未肯説長生
　　署中答武功姚合
　　原中多陰雨惟留一室明自宜居靜者誰得問先生深井泉香出危沙藥更榮全家笑無辱曽不見戈兵
　　贈龍陽尉馬戴
　　早學全身術惟令耕近田自輸官稅後常臥晩雲邊細草沿堦長髙蘿出石懸向來名姓茂空被外情牽
　　上已日〈一作三日〉贈都上人
　　三月初三日千家與萬家蝶飛秦地草鶯入漢宮花鞍馬皆爭麗笙歌盡鬬奢吾師無所願惟願老煙霞曲水公卿宴香塵盡滿街無心修禊事獨步到禪齋細草縈愁目繁花逆旅懐綺羅人走馬遺落鳳皇釵
　　送沈亞之尉南康
　　行邁南康路客心離怨多暮煙葵葉屋秋月竹枝歌孤鶴唳殘夢驚猨嘯薜蘿對江翹首望愁淚疊如波
　　奉送劉使君王屋山隠居
　　散髮風簷下沈沈日漸曛鷹拳擒野雀蛛網獵飛蚊羣動能歸計吾生亦謾勤塵縁難著眼晩興寄青雲
　　寄許渾秀才
　　文字饑難煮為農䇿最良興來鉏曉月倦後臥斜陽秋稼連千頃春花醉幾場任他名利客車馬閙康莊
　　送客遊吳
　　吳國水中央波濤白𣺌茫衣逢梅雨漬船入稻花香海戍通鹽竈山林帶蜜房欲知蘇小小君試到錢塘
　　陸丞相故宅
　　衣冠零落久今日事堪傷㕑起青煙薄門開白日長殘梅欹古道名石臥頽墻山色依然好興衰未可量
　　中元日觀諸道士步虛
　　𤣥都開秘籙白石禮先生上界秋光浄中元夜氣〈一作景〉清星辰朝帝處鸞鶴步虛聲玉洞〈一作樹〉花長發〈一作難老〉珠宮月最明掃壇天地肅投簡鬼神驚儻賜刀圭藥還留不死名
　　醉贈劉十二〈一作寄嶺南張明府〉
　　春草正淒淒知君過〈一作道〉惡溪鶯將吉了語猿共猓然啼別路魂先斷還家夢幾迷定尋雷令劒應識越王笄樹色多於北潮聲少向西椰花好為酒誰伴醉如泥
　　早朝
　　曙鍾催入紫宸朝列炬流虹映絳綃天近鰲頭花簇仗風低豹尾樂鳴韶衣冠一變無夷俗律令重頒有正條昨日鍾山甘露降玻璃滿賜出宮瓢
　　帝京二首
　　列郡徴才起俊髦萬機獨使聖躬勞開藩上相頒龍節破虜將軍展豹韜地入黃圖三輔壯天垂華蓋七星髙迎春別賜瑤池宴捧進金盤五色桃
　　龍虎山河御氣通遙瞻帝闕五雲紅英雄盡入江東籍將相多收薊北功禮樂日稽三代盛梯航歲貢萬方同都將儉德熈文治淳俗應還太古風
　　宮詞
　　悄悄深宮不見人倚䦨惟見石麒麟芙蓉帳冷愁長夜翡翠簾垂隔小春天逺難通青鳥信風寒欲動錦花茵夜深怕有羊車過自起籠燈看雪紋
　　郊居作
　　碧樹濃陰䕶短垣蒼江春煖渚鳬喧買魚試喚鳴榔艇尋鶴因行隔壠村生理何憑文是業世情縱遣酒盈樽相逢謂我迂踈甚欲辨還憎恐失言
　　閒居
　　茂苑閒居木石同旋開小逕翦蒿蓬虛遊心在鴻濛外穴處身疑培塿中花影一闌吟夜月松聲半榻臥秋風百年寄傲聊容膝何必髙車駟馬通
　　暮春述懐
　　為客山南二十年愁來怳近落花天陰雲帶雨連山脊濕氣成嵐滴樹巔隣屋有聲敲石火野禽無語避茶煙此時若遇孫陽顧肯服鹽車不受鞭
　　端午日
　　少年佳節倍多情老去誰知感慨生不効艾符趨習俗但祈蒲酒話昇平鬢絲日日添頭白榴錦年年照眼明千載賢愚同瞬息幾人湮沒幾垂名
　　九日
　　萬里飄零十二秋不堪今倚夕陽樓壯懷空擲班超筆久客誰憐季子裘瘴雨蠻煙朝暮景平蕪野草古今愁酣歌欲盡登髙興強把黃花揷滿頭
　　九日病起
　　重陽開滿菊花金病起榰牀惜賞心紫蟹霜肥秋縱好緑醅蟻滑晩慵斟眼窺薄霧行殊倦身怯寒風坐未禁沈醉又成來歲約遣懐聊作記時吟
　　寒夜
　　雲冷江空歲暮時竹陰梅影月參差雞催夢枕司晨早更咽寒城報㸃遲人事紛華潛動息天心靜黙運推移憑誰蕩滌窮殘候入眼東風喜在期
　　喜雨
　　臨岐終日自裵囘乾我茅齋半畝苔山上亂雲隨手變淛東飛雨過江來一元和氣歸中正百怪蒼淵起蟄雷千里稻花應秀色酒樽風月醉亭臺
　　春遊
　　明日城東看杏花叮嚀童子蚤將車路從丹鳳樓前過酒向金魚舘裏賖緑水滿溝生杜若暖雲將雨濕泥沙絶勝羊傅襄陽道車騎西風擁鼓笳
　　夜酌溪樓
　　樓居溪上涼生早坐對城頭起暮笳打鼓泊船何處客搗衣隔竹是誰家玉繩低轉宵初逈銀燭髙燒月近斜得意引杯須痛飲好懷那許負年華
　　旅行〈一作金陵道中〉
　　煙樹寒林半有無野人行李更蕭踈堠長堠短逢官馬山北山南聞鷓鴣萬里闗河成傳舍五更風雨憶呼盧寂寥一㸃寒燈在酒熟隣家許夜沽
　　下第東歸作
　　十載驅馳倦荷鋤三年生計鬢蕭踈辛勤幾逐英雄後乙榜猶然姓氏虛欲射狼心把弓箭休將螢火讀詩書身賤自慙貧骨相朗嘯東歸學釣魚
　　還京口
　　黃鶴山頭雪未消行人歸計在今朝城髙鐡甕江山壯地接金陵草木彫北府市樓聞舊酒南橋官柳識歸橈吏民莫見參軍面水宿風餐鬢髮焦
　　襄口阻風
　　雪浪排空接海門孤舟三日阻龍津曹瞞曽墮周郎計王導難遮庾亮塵鷗散白雲沈逺浦花飛紅雨送殘春篙師整纜候明發仍謁荒祠問鬼神
　　潭州獨步
　　鶴髮垂肩懶著巾晩涼獨步楚江濵一帆暝色鷗邊雨數尺笻枝物外身習巧未逢醫拙手聞歌先識採蓮人笑看斥鷃飛翔去樂處蓬萊便有春
　　金陵懷古
　　黃道天清擁珮珂東南王氣秣陵多江吞彭蠡來三蜀地接崑崙帶九河鳳闕曉霞紅散綺龍池春水緑生波華夷混一歸真主端拱無為樂太和
　　登鳳凰臺二首
　　鳳凰臺上望長安五色宮袍照水寒綵筆十年留翰墨銀河一夜臥闌干三山飛鳥江天暮六代離宮草樹殘始信人生如一夢壯懐莫使酒杯乾
　　梧桐葉落秋風老人去臺空鳳不來染武臺城芳草合吳王宮殿野花開石頭城下春生水燕子堂前雨長苔莫問人間興廢事百年相遇且銜杯
　　韓信廟
　　長空鳥盡將軍死無復中原入馬蹄身向九泉還屬漢功超諸將合封齊荒涼古廟惟松栢咫尺長陵又鹿麋此日深憐蕭相國竟無一語到金閨
　　訪許渾
　　去郭來尋隠者居柳陰假步小籃輿每期㑹面初償約卻計論心舊得書淺緑垣墻綿薜荔淡紅池沼映芙蕖為言肯共留連飲澗有青芹罟有魚
　　李舍人席上感遇〈一作寓意〉
　　㣲雲歛雨天氣清松聲出樹秋冷冷窗戶長含碧蘿色溪流時帶蛟龍腥一官到手不可避萬事役我徒勞形飄然曵杖出門去無數好山江上橫
　　和趙相公登鸛雀樓〈樓在河中府前瞻中條下瞰大河〉
　　危樓髙架泬寥天上相閒登立綵旃樹色到京三百里河流歸漢幾千年晴峰聳日當周道秋榖垂花滿舜田雲路何人見髙志最看西面赤䦨前
　　冬至酬劉使君
　　異鄉冬至又今朝回首家山入夢遙漸喜一陽從地復卻憐羣沴逐氷消梅含露蘂知迎臘柳拂宮袍憶候朝多少故人承宴賞五雲堆裏聽蕭韶
　　李節度平虜詩
　　百萬王師下日邊將軍雄畧可圖全元勲未論封茅異㨗勢應知破竹然燕警無烽清朔漠秦文有寶進藍田太平從此銷兵甲記取紅羊換刼年
　　金陵上李公垂侍郎
　　海國㣲茫散曉暾鬱蔥佳氣滿乾坤六朝空㨿長江險一統今歸聖代尊西北諸峰連朔漠東南衆水合崑崙願從吾道禧文運再使河清俗化淳
　　贈惟儼師
　　煥然文采照青春一䇿江湖自在身雲鎻木龕聊息影雪香紙襖不生塵談禪早續燈無盡䕶法重編論有神擬掃緑隂浮佛寺桫⿰髙樹結為隣
　　寄許渾秀才
　　萬木驚秋葉漸稀靜探造化見𤣥機眼前誰悟先天理去後還知今日非樹擁秣陵千嶂合雲開蕭寺一僧歸漢廷累下徴賢詔未許嚴陵老釣磯
　　送白舍人渡江
　　曉發龍江第一程諸公同濟似登瀛海門日上千峰出桃葉波平一棹輕橫鎻已沈王濬筏投鞭難阻謝𤣥兵片時喜得東風便回首鐘聲隔鳳城
　　送劉禹錫侍御出刺連州
　　遐荒迢遰五羊城歸興濃消客裏情家近似忘山路險土甘殊覺瘴煙輕梅花清入羅浮夢荔子紅分廣海程此去定知償隠趣石田春雨讀書耕
　　送韋侍御報使西蕃
　　歸奏聖朝行萬里卻銜天詔報蕃臣本是諸生守文墨今將匹馬靜煙塵旅宿闗河逢暮雨春耕亭障識遺民此去多應收故地寧辭沙塞往來頻
　　寒食城南即事因訪藍田韋明府
　　閒出城南禁火天路傍騎馬獨揺鞭青松古墓傷碑碣紅杏春園羨管絃徒說鸊鵜膏玉劒漫誇蚨血㸃銅錢世間盡是悠悠事且飲韋家冷酒眠
　　送源中丞使新羅〈一作姚合詩〉
　　赤墀奉命使殊方官重霜臺紫綬光玉節在船清海怪金函開詔撫夷王雲晴漸覺山川異風便寧知道路長誰得似君將雨露海東萬里灑扶桑
　　送景𤣥上人還山
　　嵩陽聽罷講經鐘逺訪庭闈錫度空蒲履謾從歸後織衲衣猶記別時縫地橫龍朔連沙暝山入烏桓碧樹重梵宇傳來金貝葉花前拜捧慰親容
　　宮人入道
　　卸卻宮妝錦繡衣黃冠素服製相宜錫名近奉君王㫖佩籙新叅老氏師白晝無情趨玉陛清宵有夢步瑤池緑鬟女伴含愁別釋盡當年妬寵私
　　友人山中梅花
　　南國看花動逺情沈郎詩苦瘦容生鐡心自儗山中賦玉笛誰將月下橫臨水一枝春占早照人千樹雪同清好風吹醒羅浮夢莫聽空林翠羽聲
　　客中有感
　　天地一身在頭顱五十過流年消壯志空使淚成河
　　憶家二首
　　新霽颺林初蘋花貼岸舒故鄉今夜月猶得照孤廬樹擁溪邊閣山浮雨後嵐白頭歸未得夢裏望江南
　　江行二首
　　暝色滄州迥秋聲玉峽長只因江上月不覺過潯陽晩泊長江口寒沙白似霜年光流不盡東去水聲長
　　偶題
　　越女收龍眼蠻兒拾象牙長安千萬里走馬送誰家
　　闗中傷亂後
　　去嵗干戈險今年蝗旱憂闗西歸戰馬海內賣耕牛
　　楚江懷古
　　騷靈不可見楚些竟誰聞欲采蘋花去滄州隔暮雲
　　張飛廟
　　威名垂萬古勇力冠當時回首三分國何人賦黍離
　　生公講臺
　　暝色䕶樓臺陰雲晝未開一塵無處著花雨遍蒼苔
　　席上聽琴
　　髙堂流月明萬籟不到耳一聽清心魂飛絮春紛起
　　酬雍秀才二首
　　晩市人煙合歸帆帶夕陽棲遲未歸客猶著錦衣裳臥病茅窗下驚聞兩月過興來聊賦詠清婉逼隂何
　　竹
　　窗戶盡蕭森空堦凝碧隂不縁氷雪裏為識歲寒心
　　春怨
　　柳花撲簾春欲盡緑隂障林鶯亂啼秪愁明日送春去落日滿園啼竹雞
　　館娃宮
　　宮女三千去不回真珠翠羽是塵埃夫差舊國久破碎紅燕自歸花自開
　　漢宮詞三首
　　成帝夫人淚滿懷璧宮相趁落空堦可憐玉貎花前死惟有君恩白燕釵
　　霍家有女字成君年少教人著繡裙枉殺宮中許皇后椒房恩澤是浮雲
　　駿馬金鞍白玉鞭宮中來取李延年承恩直日鴛鴦殿一曲清歌在九天
　　同州端午
　　鶴髪垂肩尺許長離家三十五端陽兒童見説深驚訝卻問何方是故鄉
　　夜過洞庭
　　笙歌只解鬧花天誰是敲氷掉小船為覔瀟湘幽隠處夜深載月聽鳴泉
　　遊山南寺二首
　　山中盡日無人到竹外交加百鳥鳴昨日小樓㣲雨過櫻桃花落晩風晴
　　踏碎羊山黃葉堆天飛細雨隠輕雷朗陵莫訝來何晩不忍聽君話別杯
　　寄太僕田卿二首
　　客窗強飲太怱怱急雨寒風意萬重驀上心來消未得夢回又聽五更鐘
　　一陽纔動伏羣陰萬物於今寓太音若喜長生添線日㣲㣲消息識天心
　　新昌井
　　轆轤千轉勞筋力待得甘泉渴殺人且共山麋同飲澗玉沙鋪底淺磷磷
　　經靖安里
　　巷底蕭蕭絕市塵供愁踈雨打黃昏悠然一曲泉明調淺立閑愁輕閉門
　　聞箏歌
　　淒淒切切斷腸聲指滑音柔萬種情花影深沈遮不住度幃穿幙乂殘更
　　吹笙歌
　　伶兒竹聲愁繞空秦女淚濕燕支紅玉桃花片落不住三十六簧能喚風
　　贈歌人郭婉二首
　　石家金谷舊歌人起唱花筵淚滿巾紅粉少年諸弟子一時惆悵望梁塵
　　雲滿衣裳月滿身輕盈歸步過流塵五更無限留連意常恐風花又一春
　　潭州席上贈舞柘枝妓
　　姑蘇太守青娥女流落長沙舞柘枝坐滿繡衣皆不識可憐紅臉淚雙垂
　　句
　　瘴雨出虹蝀蠻煙渡江急嘗聞島夷俗犀象滿城邑〈寄嶺南張明甫見方輿勝覽〉














　　御定全唐詩巻四百九十二
<集部,總集類,御定全唐詩>
