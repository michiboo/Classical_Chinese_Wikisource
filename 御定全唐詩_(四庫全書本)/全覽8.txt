　　欽定四庫全書
　　御定全唐詩巻二百十二
　　髙適
　　宋中遇林慮楊十七山人因而有別
　　昔余渉漳水驅車行鄴西遙見林慮山蒼蒼戞天倪邂逅逢爾曹說君彼巖棲蘿徑垂野蔓石房倚雲梯秋韭何青青藥苖數百畦栗林隘谷口栝樹森迴谿耕耘有山田紡績有山妻人生茍〈一作但〉如此何必組與珪誰謂逺相訪曩情殊不迷簷前舉醇醪竈下烹隻雞朔風忽振蕩昨夜寒螿啼遊子益思歸罷琴傷解攜出門盡原野白日黯已低始驚道路難終念言笑暌因聲謝岑壑嵗暮一攀躋
　　酬別薛三蔡大留簡韓十四主簿
　　迢遞辭京華辛勤異鄉縣登髙俯滄海逥首淚如霰同人久離別失路還相見薛侯懐直道徳業應時選蔡子負清才當年擢賓薦韓公有竒節詞賦凌羣彥讀書嵩
　　岑間作吏滄海甸伊余寡棲託感激多慍見縱誕非爾情飄淪任疵賤忽枉瓊瑤作乃深平生眷始謂吾道存終嗟客遊倦歸心無晝夜別事除言宴復值涼風時蒼茫夏雲變
　　送虞城劉明府謁魏郡苖太守
　　天官蒼生望出入承眀廬肅肅領舊藩皇皇降璽書茂宰多感激良將復吹噓永懐一言合誰謂千里踈對酒忽命駕茲情何起予炎天晝如火極目無行車長路出雷澤浮雲歸孟諸魏郡十萬家歌鐘喧里閭傳道賢君至閉闗常晏如君將挹髙論定是問樵漁今日逢眀聖吾為陶隠居
　　途中酬李少府贈別之作
　　西上逢節換東征私自憐故人今臥疾欲別還留連舉酒臨南軒夕陽滿中筵寧知江上興乃在河梁偏行李多光輝札翰忽相鮮誰謂嵗月晩交情尚貞堅終嗟州縣勞官謗復迍邅雖負忠信羙其如方寸懸連帥扇清風千里猶眼前曾是趨藻鏡不應翻棄捐日來知自強風氣殊未痊可以加藥物胡為輙憂煎驅馬出大梁原野一悠然栁色感行客雲隂愁逺天皇眀燭幽遐徳澤普照宣鵷鴻列霄漢燕雀何翩翩余亦愜所從漁樵十二年種𤓰漆園裏鑿井盧門邉去去勿重陳生涯難勉旃或期遇春事與爾復周旋投報空回首狂歌謝比肩
　　睢陽酬別暢大判官
　　吾友遇知已䇿名逢聖朝髙才擅白雪逸翰懐青霄承詔選嘉賓〈一作兵一作賢〉慨然即馳軺清晝下公館尺書忽相邀留歡惜別離畢景駐行鑣言及沙漠事益令胡馬驕丈夫㧞東蕃聲冠霍嫖姚兠鍪衝矢石鐡甲生風飈諸將出冷〈一作井〉陘連營濟石橋酋豪盡俘馘子弟輸征徭邉庭絶刁斗戰地成漁樵榆闗夜不扃塞口長蕭蕭降胡滿薊門一一能射鵰軍中多宴樂馬上何輕趫戎狄本無厭羇縻非一朝飢附誠足用飽飛安可招李牧制儋藍遺風豈寂寥君還謝幕府慎勿輕芻蕘
　　宴韋司戶山亭院
　　人幽想靈山意愜憐逺水習靜務為適所居還復爾汲流漲華池開酌宴君子苔逕試窺踐石屏可攀倚入門見中峰攜手如萬里橫琴了無事垂釣應有以髙館何沈沈颯然涼風起
　　同諸公登慈恩寺浮圖
　　香界冺羣有浮圖豈諸相登臨駭孤髙披拂欣大壯言是羽翼生迥出虛空上頓疑身世別乃覺形神王宮闕皆戶前山河盡簷向秋風昨夜至秦塞多清曠千里何蒼蒼五陵鬰相望盛時慚阮歩末宦知周防輸效獨無因斯焉可遊放
　　同薛司直諸公秋霽曲江俯見南山作
　　南山鬰初霽曲江湛不流若臨瑤池前想望崑崙丘逥首見黛色眇然波上秋深沈俯崢嶸清淺延阻脩連潭萬木影挿㟁千巗幽杳靄信難測淵淪無暗投片雲對漁父獨鳥隨虛舟我心寄青霞世事慚白鷗得意在乘興忘懐非外求良辰自多暇欣與數子遊
　　登廣陵棲靈寺塔
　　淮南富登臨茲塔信竒最直上造雲族憑虛納天籟迥然碧海西獨立飛鳥外始知髙興盡適與賞心㑹連山黯吳門喬木吞楚塞城池滿窗下物象〈一作華〉歸掌內逺思駐江㠶暮時〈一作情一作晴〉結春靄軒車疑蠢動造化資大塊何必了無身然後知所退
　　登百丈峰二首
　　朝登百丈峰遙望燕支道漢壘青㝠間胡天白如掃憶昔霍將軍連年此〈一作北〉征討匈奴終不滅寒山徒草草唯見〈一作有〉鴻雁飛令人傷懐抱
　　晉武輕後事恵皇終已昏豺狼塞瀍洛胡羯爭乾坤四海如鼎沸五原徒自尊而今白庭路猶對青陽門朝市不足問君臣隨草根
　　同羣公秋登琴臺
　　古跡使人感琴臺空寂寥靜然顧遺塵千載如昨朝臨眺自茲始羣賢久相邀徳與形神髙孰知天地遙四時何倐忽六月鳴秋蜩萬象歸白帝平川橫赤霄猶是對夏伏幾時有涼飈燕雀滿簷楹鴻鵠摶扶揺物性各自得我心在漁樵兀然還復醉尚握尊中瓢
　　同羣公出獵海上
　　畋獵自古昔況伊心賞俱偶與羣公遊曠然出平蕪層隂漲溟海殺氣窮幽都鷹隼何翩翩馳驟相傳呼豺狼竄榛莽麋鹿罹艱虞髙鳥下騂弓困獸鬬匹夫塵驚大澤晦火燎深林枯失之有餘恨獲者無全軀咄彼工拙間恨非指蹤徒猶懐老氏訓感歎此歡娛
　　同羣公題鄭少府田家〈此公昔任白馬尉今寄住滑臺〉
　　鄭侯應悽惶五十頭盡白昔為南昌尉今作東郡客與語多逺情諭心知所益秋林既清曠窮巷空淅瀝蝶舞園更閒雞鳴日雲夕男兒未稱意其道固無適勸君且杜門勿歎人事隔
　　同羣公題中山寺
　　平原十里外稍稍雲巖深遂及清淨所都無人世心名僧既禮謁髙閣復登臨石壁倚松徑山田多栗林超遙盡巘崿偪側仍嶇嶔吾欲休世事於焉聊自任
　　同羣公宿開善寺贈陳十六所居
　　駕車出人境避暑投僧家裵徊龍象側始〈一作如〉見香林花讀書不及經飲酒不勝茶知君悟此道〈一作理〉所未搜〈一作披〉袈裟談空忘外物持戒破諸邪則是無心地相看〈一作知〉唯月華
　　同韓四薛三東亭翫月
　　逺遊悵不樂茲賞吾道存款曲故人意辛勤清夜言東亭何寥寥佳境無朝昏堦墀近洲渚戶牖當郊〈一作髙〉原矧乃窮周旋游時〈一作日〉怡討論樹隂蕩瑤瑟月氣延清尊眀河〈一作月〉帶飛雁野火連荒村對此更愁予悠哉懐故園
　　同敬八盧五汎河間清河
　　清川在城下沿汎多所宜同濟愜數公翫物欣良時飄颻波上興燕婉舟中詞昔渉乃平原今來忽漣漪東流逹滄海西流延滹池雲樹共晦眀井邑相逶迤稍隨歸月㠶若與沙鷗期漁父更留我前潭水未滋
　　同房侍御山園新亭與邢判官同遊
　　隠隠春城外朦朧陳跡深君子顧榛莽興言傷古今決河導新流䟽逕蹤舊林開亭俯川陸時景宜招尋肅穆逢使軒夤縁事登臨忝遊芝蘭室還對桃李隂岸逺白波來氣喧〈一作暄〉黃鳥吟因睹歌頌作始知經濟心灌壇有遺風單父多鳴琴誰為久州縣蒼生懐徳音
　　同馬太守聽九思法師講金剛經
　　吾師晉陽寳傑出山河最途經世諦間心到空王外鳴鐘山虎伏説法天龍㑹了義同建瓴梵法若吹籟深知億刼苦善喻恆沙大捨施割肌膚攀縁去親愛招提何清淨良牧駐輕蓋露冕衆香中臨人覺苑內心持佛印久標割魔軍〈一作鬼〉退願開〈一作聞〉初地因永奉彌天對
　　漣上題樊氏水亭
　　漣上非所趣偶爲世務牽經時駐歸棹日夕對平川莫論行子愁且得主人賢亭上酒初熟廚中魚每鮮自説宦遊來因之居住偏煮鹽滄海曲種稲長淮邉四時常晏如百口無飢年菱芋藩籬下漁樵耳目前異縣少朋從我行復迍邅向不逢此君孤舟已言旋明日又分首〈一作手〉風濤還渺然
　　同呂判官從哥舒大夫破洪濟城逥登積石軍多福〈一本有寺字〉七級浮圖
　　塞口連濁河轅門對山寺寧知鞍馬上獨有登臨事七級凌太虛千崕列蒼翠飄飄〈一作颻〉方寓目想像見深意髙興殊未平涼風颯然至㧞城陣雲合轉斾胡星墜大將何英靈官軍動天地君〈一作常〉懐生羽翼本欲附騏驥款叚苦不前青㝠信難致一歌陽春後三歎終自愧
　　三君詠〈並序〉
　　開元中適遊於魏郡郡北有故太師鄭公舊館里中有故尚書郭公遺業邑外又有故太守狄公生祠焉覩物増懐遂爲三君詠
　　魏鄭公〈徴〉
　　鄭公經綸日隋氏風塵昏濟代取髙位逢時敢直言道光先帝業義激舊君恩寂寞臥龍處英靈千載魂
　　郭代公〈元振〉
　　代公實英邁津涯浩難識擁兵抗矯徴仗節歸有徳縱橫負才智顧盻安社稷流落勿重陳懐哉為悽惻
　　狄梁公〈仁傑〉
　　梁公乃貞固勳烈垂竹帛昌言太后朝潛運儲君策待賢開相府共理登方伯至今青雲〈一作霄〉人猶是門下客
　　宓公琴臺詩三首
　　甲申嵗適登子賤琴臺賦詩三首首章懐宓公之徳千祀不朽次章美太守李公能嗣子賤之政再造琴臺末章多邑宰崔公能繼子賤之理
　　宓子昔為政鳴琴登此臺琴和人亦閒千載稱其才臨眺忽悽愴人琴安在哉悠悠此天壤唯有頌聲來邦伯感遺事慨然建琴堂乃知靜者心千載猶相望入室想其人出門何茫茫唯見白雲合東臨鄒魯鄉皤皤邑〈一作巴〉中老自誇邑中理何必升君堂然後知君美開門無犬吠早臥常晏起昔人不我欺今我還復爾
　　李雲南征蠻詩〈並序〉
　　天寳十一載有詔伐西南夷右相楊公兼節制之寄乃奏前雲南太守李宓渉海自交趾擊之道路險艱往復數萬里蓋百王所未通也十二載四月至於長安君子是以知廟堂使能而李公効節適忝斯人之舊因賦是詩
　　聖人赫斯怒詔伐西南戎肅穆廟堂上深沈節制雄遂令感激士得建〈一作見〉非常功料死不料敵顧恩寧顧終鼔行天海外轉戰蠻夷中梯巘近髙鳥穿林經毒蟲鬼門無歸客北戶多南風蜂蠆隔萬里雲雷隨九攻長驅大浪破急擊羣山空餉道忽已逺懸軍垂欲窮精誠動白日憤薄連蒼穹野食掘田䑕晡餐兼僮收兵列亭堠拓地彌西東臨事恥茍免履危能飭躬將星獨照耀邉色何溟濛瀘水夜可渉交州今始通歸來長安道召見甘泉宮廉藺若未死孫吳知暗同相逢論意氣慷慨謝深衷
　　題尉遲將軍新廟
　　周室既板蕩賊臣立嬰兒將軍獨激昂誓欲酬恩私孤城日無援髙節終可悲家國共淪亡精魂空在斯沈沈積寃氣寂寂無人知良牧懐深仁與君建眀祠父子俱血食軒車每逶迤我來薦蘋蘩感歎興此詞晨光上階闥殺氣翻旌旗眀眀幽㝠理至誠信莫欺唯夫二千石多慶方自茲
　　觀李九少府翥樹宓子賤神祠碑
　　吾友吏茲邑亦嘗懐宓公安知夢寐間忽與精靈通一見興永歎再來激深衷賓從何逶迤二十四老翁於焉建層碑突兀長林東作者無愧色行人感遺風坐令髙㟁盡獨對秋山空片石勿謂輕斯言固難窮龍盤色𢇁外鵲顧偃波中形勝駐羣目堅貞指蒼穹我非王仲宣去矣徒發䝉
　　同觀陳十六史興碑〈並序〉
　　楚人陳章甫繼毛詩而作史興碑逺自周末迨乎隋季善惡不隠蓋國風之流未藏名山刋在樂石僕美其事而賦是詩焉
　　荊衡氣偏秀江漢流不歇此地多精靈有時生才傑伊人今獨歩逸思能間發永懐掩風騷千載常矻矻新碑亦崔嵬佳句懸日月則是刋石經終然繼檮杌我來觀雅製慷慨變毛髮季主盡荒滛前王徒貽厥東周既削弱兩漢更淪沒西晉何披猖五胡相唐突作歌乃彰善比物仍惡訐感歎將謂誰對之空咄咄
　　宋中十首
　　梁王昔全盛賓客復多才悠悠一千年陳跡唯髙臺寂寞向秋草悲風千里來
　　朝臨孟諸上忽見芒碭間赤帝終已矣白雲長不還時清更何有禾黍徧空山
　　景公徳何廣臨變莫能欺三請皆不忍妖星終自移君心本如此天道豈無知
　　梁苑白日暮梁山秋草時君王不可見脩竹令人悲九月桑葉盡〈一作落〉寒風鳴樹枝
　　登髙臨舊國懐古對窮秋落日鴻雁度寒城砧杵愁昔賢不復有行矣莫淹留
　　出門望終古獨立悲且歌憶昔魯仲尼悽悽此經過衆人不可向伐樹將如何
　　逍遙漆園吏㝠沒不知年世事浮雲外閒居大道邉古來同一馬今我亦忘筌
　　五覇遞征伐宋人無戰功解圍幸竒説易子傷吾衷唯見盧門外蕭條多轉蓬
　　常愛宓子賤鳴琴能自親邑中靜無事豈不由其身何意千年後寂寞〈一作寥〉無此人
　　閼伯去已久〈一作逺〉髙丘臨道傍人皆有兄弟爾獨為參商終古猶如此而今〈一作人〉安可量
　　薊中〈一作送兵還〉作
　　策馬自沙漠〈一作海〉長〈一作上〉驅登塞垣邉城何〈一作髙〉蕭條白日黃雲昏一到征戰處每愁胡虜翻豈無安邉書諸將已承恩惆悵孫吳事歸來獨閉門
　　自淇渉黃河途中作十三首
　　川上常極目世情今已閒去㠶帶落日征路隨長山親友若雲霄可望不可攀於茲任所愜浩蕩風波間清晨泛中流羽族滿汀渚黃鵠何處來昂藏寡儔侶飛鳴無人見飲啄豈得所雲漢爾固知胡為不輕舉野人頭盡白與我忽相訪手持青竹竿日暮淇水上雖老美容色雖貧亦閒放釣魚三十年中心無所向南登滑臺上卻望河淇間竹樹夾流水孤城〈一作邨〉對逺山念茲川路濶羨爾沙鷗閒長想〈一作遙憶〉別離處猶〈一作獨〉無音信還
　　東入黃河水茫茫汎紆直北望太行山峩峩半天色山河相映帶深淺未可測自昔有賢才相逢不相識秋日登滑臺臺髙秋已暮獨行既未愜懐土悵無趣晉宋何蕭條𦍑胡散馳騖當時無戰畧此地即邉戍兵革徒自勤山河孰雲固乘閒喜臨眺感物傷遊寓惆悵落日前飄颻逺帆處北風吹萬里南雁不知數歸意方浩然雲沙更廻互
　　亂流自茲逺〈一作始〉倚檝時一望遙見楚漢城崔嵬髙山上天道昔未測人心無所向屠釣稱侯王龍蛇爭覇王緬懐多殺戮顧此生慘愴聖代休甲兵吾其得閒放茲川方悠邈〈一作悠〉雲沙無前後古堰〈一作塔〉對河壖長林出淇口獨行非吾意東向〈一作南〉日已久憂來誰得知且酌尊中酒
　　朝從北㟁來泊船南河〈一作河南〉滸試共野人言深覺農夫苦去秋雖薄熟今夏猶未雨耕耘日勤〈一作自劬〉勞租稅兼舄鹵園蔬空〈一作定〉寥落産業〈一作薄産〉不足數尚有獻芹心無因見眀主
　　茫茫濁河注懐古臨河濱禹功夲豁達漢跡方因循坎徳昔〈一作竟〉滂沱馮夷胡不仁激〈一作渤〉潏陵隄防東郡多悲辛天子忽驚悼從官皆負薪畚築豈無謀祈禱如有神宣房今安在髙㟁空嶙峋
　　我行倦風湍輟棹將問津空傳歌瓠子感慨獨愁人孟夏桑葉肥穠隂〈一作濛濛〉夾長津蠶農有時節田野無閒人臨水狎漁樵〈一作商〉望山懐隠淪誰能去京洛顦顇對風塵〈自孟夏以下英華作一首〉
　　朝景入平川川長復垂栁遙看魏公墓突兀前山後憶昔大業時羣雄角〈一作各〉奔走伊人何電邁獨立風塵首傳檄舉敖倉擁兵屯洛口連營一百萬六合如可有方項終比肩亂隋將假手力爭固難恃驕戰曷能久若使學蕭曹功名當不朽
　　皤皤河濱叟相遇似有恥輟榜聊問之荅言盡終始一生雖貧賤九十年未死且喜對兒孫彌慙逺城市結廬黃河曲垂釣長河裏漫〈一作溟〉漫望雲沙蕭條聽風水所思強飯食永願在鄉里萬事吾不知其心只如此
　　宋中遇陳二〈一作兼〉
　　常忝〈一作參〉鮑叔義所期〈一作寄〉王佐才如何守苦節獨此〈一作自一作歸〉無良媒離別十年外〈一作內〉飄颻千里來安知〈一作能〉罷官後惟見柴門開窮巷隠東郭髙堂詠南陔籬根長花草井上〈一作口〉生〈一作垂〉莓苔伊昔〈一作寕敢〉望霄漢於今倦蒿萊〈一作終然俟塵埃〉男兒命未〈一作須命〉逹〈一作須逹命又作人生各有命〉且盡〈一作醉〉手中桮
　　宋中遇劉書記有別
　　何代無秀士髙門生此才森然覩毛髪若見河〈一作江〉山來幾載困常調一朝時運催白身謁眀主待詔登雲臺相逢梁宋間與我醉蒿萊寒楚眇千里雪天晝〈一作閉〉不開末路終離別不能強悲哀男兒爭富貴勸爾莫遲迴
　　魯郡途中遇徐十八録事〈時此公學王書嗟別〉
　　誰謂嵩潁客遂經鄒魯鄉前臨少昊墟始覺東䝉長獨行豈吾心懐古激中腸聖人久已矣游夏遙相望裵回野澤間左右多悲傷日出見闕里川平知汶陽弱冠負髙節十年思自強終然不得意去去任行蔵
　　遇沖和先生
　　沖和生何代或謂遊東溟三命謁金殿一言拜〈一作授〉銀青自雲多方術往往通神〈一作精〉靈萬乘親問道六宮無敢聽昔去〈一作者〉限霄漢今來覩儀形頭戴鶡鳥〈一作雛鳳〉冠手揺白鶴翎終日飲醇酒不醉復不醒常〈一作猶〉憶雞鳴山每誦西昇經拊背念離別依然出戶庭莫見今如此曽為一客星
　　魯西至東平
　　沙㟁拍不定石橋水橫流問津見魯俗〈一作叟〉懐古傷家丘寥落千載後空傳褒聖侯
　　東平路作三首
　　南圖適不就東走豈吾心索索涼風動行行秋水深蟬鳴木葉落茲夕更愁霖
　　眀時好畫策動欲干王公今日無成事依依親老農扁舟向何處吾愛汶陽中
　　清曠涼夜月裵囬孤客舟渺然風波上獨愛〈一作夣〉前山秋秋至復揺落空令行者愁
　　東平路中遇大水
　　天災自古有昏墊彌今秋霖霪〈一作霔〉溢川原澒洞涵田疇指途適汶陽掛席經蘆洲永望齊魯郊白雲何悠悠傍沿鉅野澤大水縱橫流蟲蛇擁獨樹麋鹿奔行舟稼穡隨波瀾西成不可求室居相枕籍蛙黽聲啾啾仍憐穴蟻漂益羨雲禽游農夫無倚着野老生殷憂聖主當〈一作多〉深仁廟堂運良籌倉廩終爾給田租應罷收我心胡鬰陶征旅亦悲愁縱懐濟時策誰肻論吾謀
　　登壠〈應作隴詩同〉
　　壠頭逺行客壠上分流水流水無盡期行人未雲巳淺才登一命孤劍通萬里豈不思故鄉從來感知已
　　苦雪四首
　　二月猶北風天隂雪㝠㝠寥落一室中悵然慚百齡苦愁正如此門栁復青青
　　恵連發清興袁安念髙臥余故非斯人為性兼懶惰頼茲尊中酒終日聊自過
　　濛濛灑平陸淅瀝至幽居且喜潤羣物焉能悲斗儲故交久不見鳥雀投吾廬
　　孰雲久閒曠本自保知寡窮巷獨無成春條秪盈把安能羨鵬舉且欲歌牛下乃知古時人亦有如我者
　　哭單父梁九〈一作洽〉少府
　　開篋淚沾臆見君前日書夜臺今〈一作空〉寂寞猶是子雲居疇昔探〈一作貪〉靈竒登臨賦山水同舟南浦〈一作楚〉下〈一作夜〉望月西江裏契濶多別離綢繆到生死九原即〈一作知〉何處〈一作在〉萬事皆如此晉山徒峩峩斯人已㝠㝠常時祿且薄歿後家復貧妻子在逺道弟兄無一人十上多苦辛一官恆自哂青雲將可〈一作何〉致白日忽先〈一作西〉盡唯有〈一作獨〉身後名空留〈一作流〉無逺近
　　哭裴少府
　　世人誰不死嗟君非生慮扶〈一作無〉病適到官田園在何處公才羣吏感𦵏事他人助余亦未識君深悲哭君去













　　御定全唐詩巻二百十二
<集部,總集類,御定全唐詩>
　　欽定四庫全書
　　御定全唐詩巻二百十三
　　髙適
　　行路難二首
　　長安少年不少錢能騎駿馬鳴金鞭五侯相逢大道邉美人管爭留連黃金如斗不敢惜片言如山莫棄捐安知顦顇讀書者暮宿靈〈一作虛〉臺私自憐
　　君不見富家翁舊時貧賤誰比數一朝金多結豪貴萬事勝人健如虎子孫成行〈一作生長〉滿眼前妻能管妾能舞自矜一身忽〈一作朝見〉如此卻笑傍人獨愁苦東鄰少年安所如席門窮巷出無車有才不肻學干謁何用年年空讀書
　　秋胡行〈一作魯秋胡〉
　　妾本邯鄲未嫁時容華倚翠人未知一朝結髪從君子將妾迢迢東魯〈一作路〉陲時逢大道無艱阻君方逰宦從陳汝蕙樓獨臥頻度春彩閣辭君幾徂暑三月垂楊蠶
　　未眠攜籠結侶南陌邉道逢行子不相識贈妾黃金買少年妾家夫壻經離久寸心誓與長相守願言行路莫多情道〈一作送〉妾貞心在人口日暮蠶飢相命歸攜籠端飾來庭闈勞心苦力終無恨所冀〈一作貴〉君恩即〈一作那〉可依聞説行人已歸止乃是向來贈金子相看顔色不復言相顧懐慚有何已從來自隠無疑背直為君情也相㑹如何咫尺仍有情況復迢迢千里外誓將〈一作此時〉顧恩不顧身念君此日赴河津莫道向來不得意故欲留規誡後人
　　古大梁行
　　古城莽蒼〈一作蒼茫〉饒荊榛驅馬荒城愁殺人魏王宮觀〈一作館一作殿〉盡禾黍信陵賓客隨灰塵憶昨雄都舊朝市軒車照耀歌鐘起軍容帶甲三十萬國歩連營〈一作衡〉一〈一作五〉千里全盛須㬰那可論髙臺曲池無復存遺墟但見狐狸跡〈一作窟〉古地空餘草木根暮天揺落傷懐抱倚劒悲歌對秋草俠客猶傳朱亥名行人尚識夷門道白璧黃金萬戶侯寳刀駿馬填山丘年代淒涼不可問往來唯有水東流
　　邯鄲少年行
　　邯鄲城南〈一作西〉遊俠子自矜〈一作言〉生長邯鄲裏千塲縱博家仍富幾度報讐身不死宅中歌笑日紛紛門外車馬常〈一作矗〉如雲〈一作如雲屯〉未知肝膽向誰是令人卻憶平原君君不見今人〈一作即今〉交態薄黃金用盡還踈索以茲感歎〈一作激〉辭舊遊更於時事無所求且與少年飲美酒往來射獵西山頭
　　燕歌行〈並序〉
　　開元二十六年〈英華作十六年〉客有從御史大夫張公出塞而還者作燕歌行以示適感征戍之事因而和焉
　　漢家煙塵在東北漢將辭家破殘賊男兒夲自重橫行天子非常賜〈一作借〉顔色摐金伐鼔下榆闗旌斾逶迤碣石間校尉羽書飛瀚海單于獵火照狼山山川蕭條極邉土胡騎憑陵雜風雨戰士軍前半死生美人帳下猶歌舞大漠窮秋塞草腓〈一作哀〉孤城落日鬬兵稀身當恩遇恆輕敵力盡闗山未解圍鐵衣逺戍辛勤久玉筯應啼別離後少婦城南欲斷腸征人薊北空囬首邉庭〈一作風〉飄颻那可度〈一作越〉絶域蒼茫〈一作黃〉更何〈一作何所〉有殺氣三時〈一作日〉作陣雲寒聲〈一作風〉一夜傳刁斗相看白刃血〈一作雪一作徒〉紛紛死節從來豈顧勳君不見沙塲征戰苦至今猶憶李將軍
　　古歌行
　　君不見漢家三葉從代至髙皇舊臣多富貴天子垂衣方晏如廟堂拱手無餘議蒼生偃臥休徵戰露臺百金以為費田舎老翁不出門洛陽少年莫論事
　　人日寄杜二拾遺
　　人日題詩寄草堂遙憐故人思故鄉栁條㺯色不忍見梅花滿枝空〈一作堪〉斷腸身在逺藩〈一作南蕃〉無所預心懐百憂復千慮今年人日空相憶眀年人〈一作此〉日知何處一臥東山三十春豈知書劒老風塵龍鍾還忝二千石愧爾東西南北人
　　九日酬顔少府
　　簷前白日應可惜籬下黃花為誰有行〈一作客〉子迎霜未授衣主人得錢始〈一作肻〉沽酒蘇秦顦顇人〈一作時〉多厭蔡澤棲遲〈一作棲遑〉世看醜縱使登髙只斷腸不如獨坐空搔首
　　留別鄭三韋九兼洛下諸公
　　憶昨相逢論久要顧君哂我輕常調羈旅雖同白社遊詩書已作青雲料蹇質〈一作躓〉蹉跎竟不成年過四十尚躬耕長歌逹者〈一作士〉桮中物大〈一作冷〉笑前人身後名幸逢眀盛多招隠髙山大澤徴求盡此時亦〈一作也一作茍〉得辭漁樵青袍裏身荷聖朝犂牛釣竿不復見縣人邑吏來相邀逺路鳴蟬秋興發華堂美酒離憂銷不知何日更攜手應念茲晨去〈一作尚〉折腰〈一作去遙〉
　　送楊山人歸嵩陽
　　不到嵩陽動十年舊時〈一作家〉心事已徒然一二故人不復見三十六峰猶眼前夷門二月栁條色流鶯數聲淚沾臆鑿井耕田不我招知君以此忘帝力山人好去嵩陽路惟余眷眷長相憶
　　送別
　　昨夜離心正鬰陶三更白露西風髙螢飛木落何淅瀝此時夣見西歸客曙鐘寥亮三四聲東隣嘶馬使人驚攬衣出戶一相送唯見歸雲縱復橫
　　贈別晉三處士
　　有人家住清河源渡河問我遊梁園手持道經注已畢心知內萹口不言盧門十年見秋草此心惆悵誰能道知已從來不易知慕君為人與君好別時九月桑葉踈出門千里無行車愛君且欲君先逹今上求賢早上書
　　送渾將軍出塞
　　將軍族貴兵且強漢家已是渾邪王子孫相承在朝野至今部曲燕支下控盡用隂山兒登〈一作臨〉陣常騎大宛馬銀鞍玉勒繡蝥弧每逐嫖姚破骨都李廣從來先將士衛青未肻學孫吳傳有沙塲千萬騎昨日邉庭羽書至城頭畫角三四聲匣裏寳刀晝夜鳴意氣能甘萬里去辛勤判〈一作動〉作一年行黃雲白草無前後朝建旌旄夕刁斗塞下應多俠少年闗西不見春楊栁從軍借問所從誰擊劍酣歌當此時逺別無輕繞朝策平戎早寄仲宣詩
　　送蔡山人
　　東山布衣眀古今自言獨未逢知音識者閲見一生事到處豁然千里心看書學劍長辛苦近日方思謁眀主斗酒相留醉復醒悲歌數年淚如雨丈夫遭遇不可知買臣主父皆如斯我今蹭蹬無所似看爾崩騰何若為
　　封丘作〈一作縣〉
　　我夲漁樵孟諸野一生自是悠悠者乍可狂歌草澤中寧堪作吏風塵下秪言小邑無所為公門百事皆有期拜迎官長心欲碎〈一作破〉鞭撻黎庶令人悲歸〈一作悲〉來向家問妻子舉家盡笑今如此生事應須南畝田世情付與東流水夢想舊山安在哉為銜君命且〈一作日〉遲廻乃知梅福徒為爾轉憶陶潛歸去來
　　題李別駕壁
　　去鄉不逺逢知已握手相歡得如此禮樂遙傳魯伯禽賓客爭過魏公子酒筵暮散眀月上櫪馬長鳴春風起一生稱意能幾人今日從君問終始
　　寄宿田家
　　田家老翁住東陂説道平生隠在茲鬢白未曽記日月山青每到識春時門前種栁深成巷野谷流泉添入池牛壯日耕十畝地人閒常掃一茅茨客來滿酌清尊酒感興平吟才子詩巖際窟中藏鼴䑕潭邉竹裏隠鸕鷀村墟日落行人少醉後無心怯路岐今夜只應還寄宿眀朝拂曙與君辭
　　別韋叅軍〈英華作二首〉
　　二十解〈一作辭〉書劍西遊長安城舉頭望君門屈指取公卿國風沖融邁三五朝廷歡〈一作禮〉樂彌寰宇白璧皆言賜近臣布衣不得干眀主歸來洛陽無負郭東過梁宋非吾土兔苑為農嵗不登雁池垂釣心長苦世人遇〈一作向〉我同衆人唯君於我最〈一作情〉相親且喜百年有〈一作見〉交態未嘗〈一作當〉一日辭家貧〈以下英華另作一首〉彈棋擊築白日晩縱酒髙歌楊栁春歡娛未盡分散去使我惆悵驚心神丈夫〈一作終當〉不作兒女別〈一作悲〉臨岐涕淚沾衣巾
　　送田少府貶蒼梧
　　沈吟對遷客惆悵西南天昔為一官未得意今向萬里令人憐念茲斗酒成暌間停舟歎君日將晏逺樹應憐北地春行人卻羨南歸雁丈夫窮逹未可知看君不合長數竒江山到處堪乘興楊栁青青那足悲
　　平臺夜遇李景參有別
　　離心〈一作憂〉忽悵〈一作浩〉然〈一作離憂心忽悵〉策馬對秋天孟諸薄暮涼風起歸客相逢渡睢水昨時〈一作憶昨〉攜手已〈一作向〉十年今〈一作眀〉日分途各千里嵗物蕭條滿路岐此行浩蕩令人悲家貧羨爾有微祿欲往從之何所之
　　送郭處士往萊蕪兼寄茍山人
　　君為東䝉客往來東䝉畔雲臥臨嶧陽山行窮日觀少年詞賦皆可聽秀眉白面風清冷身上未曽染名利口中猶未知膻腥今日還山意無極豈辭世路多相識歸見萊蕪九十翁為論別後長相憶
　　賦得還山吟送沈四山人
　　還山吟天髙日暮寒山深送君還山識君心人生老大須恣意看君解作一生事山間偃仰無不至石泉淙淙若風雨桂花松子常滿地賣藥嚢中應有錢還山服藥又長年白雲勸盡桮中物眀月相隨何處眠眠時憶問醒時事夢魂可以相周旋
　　崔司録宅燕大理李卿
　　多雨殊未巳秋雲更沈沈洛陽故人初解印山東小吏來相尋上卿才大名不朽早朝至尊暮求友豁逹常推海內賢殷勤但酌尊中酒飲醉欲言歸剡溪門前駟馬光照衣路傍觀者徒唧唧我公不以為是非
　　同鮮于洛陽於畢員外宅觀畫馬歌
　　知君愛鳴琴仍好千里馬永日恆思單父中有時心到宛城下遇客丹青天下才白生胡雛控龍媒主人娛賓畫障開只言騏驥西極來半壁䟃𧽼勢不住滿堂風飄颯然度家僮愕視欲先鞭櫪馬驚嘶還屢顧始知物妙皆可憐燕昭市駿豈徒然縦令剪拂無所用猶勝駑駘在眼前
　　同河南李少尹畢員外宅夜飲時洛陽告㨗遂作春酒歌
　　故人美酒勝濁醪故人清詞合風騷長歌滿酌惟吾曹髙談正可揮塵毛半醉忽然持蟹螯洛陽告㨗傾前後武侯腰間印如斗郎官無事時飲酒桮中緑蟻吹轉來甕上飛花拂還有前年持節將楚兵去年留司在東京今年復拜二千石盛夏五月西南行彭門劍門蜀山裏昨逢軍人劫奪我到家但見妻與子頼得飲君春酒數十桮不然令我愁欲死
　　同李九士曹觀壁畫雲作
　　始知帝鄉客能畫蒼梧雲秋天萬里一片色只疑飛盡猶氛氳
　　見薛大臂鷹作〈一作李白詩〉
　　寒楚十二月蒼鷹八九毛寄言燕雀莫相啅〈一作忌〉自有雲霄萬里髙
　　畫馬篇〈同諸公宴睢陽李太守各賦一物〉
　　君侯櫪上驄貎在丹青中馬毛連錢蹄鐵色圖畵光輝驕玉勒馬行不動勢若來權竒蹴踏無塵埃感茲絶代稱妙手遂令談者不容口麒麟獨歩自可珍駑駘萬匹知何有終未如他櫪上驄載華轂騁飛鴻荷君剪拂與君用一日千里如旋風
　　詠馬鞭
　　龍竹養根凡幾年工人截之為長鞭一節一目皆天然珠重重星連連繞指柔純金堅繩不直規不圓把向空中捎一聲良馬有心日馳千
　　塞下曲〈賀蘭作〉
　　君不見芳樹枝春花落盡蜂不窺君不見樑上泥秋風始髙燕不棲蕩子從軍事征戰蛾睂嬋娟守空閨獨宿自然堪下淚況復時聞鳥〈一作烏〉夜啼
　　漁父歌
　　曲㟁深潭一山叟駐眼看鈎不移手世人慾得知姓名良久問他不開口筍皮笠子荷葉衣心無所營守釣磯料得孤舟無定止日暮持竿何處歸






　　御定全唐詩巻二百十三
　　欽定四庫全書
　　御定全唐詩巻二百十四
　　髙適
　　部落曲
　　蕃軍傍塞遊代馬噴風秋老將垂金甲閼支着錦裘琱戈䝉豹尾紅斾挿狼頭日暮天山下鳴笳漢使愁
　　贈杜二拾遺
　　傳道招提客詩書自討論佛香時入院僧飯屢過門聽法還應難〈一作説〉尋經剰欲翻草𤣥今已畢此外復〈一作後更〉何言
　　醉後贈張九旭
　　世上謾相識此翁殊不然興來書自聖醉後語尤顛白髪老閒事青雲在目前牀頭一壺酒能更幾囬眠
　　途中寄徐録事〈比以王書見贈〉
　　落日風雨至秋天鴻雁初離憂不堪比旅舘復何如君又幾時去我知音信踈空多篋中贈長見右軍書
　　酬衛八雪中見寄
　　季冬憶淇上落日歸山樊舊宅帶流水平田臨古村雪中望來信醉裏開衡門果得希代寳緘之那可論
　　送白少府送兵之隴右
　　踐更登隴首逺別指臨洮為問闗山〈一作中〉事何如州縣勞軍容隨赤羽樹色引青袍誰斷單于臂今年太白髙
　　河西送李十七
　　邉城多逺別此去莫徒然問禮知才子登科及少年出門看落日驅馬向秋天髙價人爭重行當早着鞭
　　送張瑤貶五谿尉
　　他日維楨幹眀時懸鏌鋣江山遙去國妻子獨還家離別無嫌逺沈浮勿強嗟南登有詞賦知爾弔長沙
　　別韋五
　　徒然酌桮酒不覺散人愁相識仍逺別欲歸翻旅遊夏雲滿郊甸眀月照河洲莫恨征途逺東看漳水流
　　別劉大校書
　　昔日京華去知君才望新應猶作賦好莫歎在官貧且復傷逺別不然愁此身清風〈一作青楓〉幾萬里江上一歸人
　　宋中別司功叔各賦一物得商丘
　　商丘試一望隠隠帶秋天地與辰星在城將大路遷干戈悲昔事墟落對窮年即此傷離緒悽悽賦酒筵
　　送蔡十二之海上〈時在衛中〉
　　黯然何所為相對但悲酸季弟念離別賢兄救急難河流氷處盡海路雪中寒尚有南飛雁知君不忍看
　　別韋兵曹
　　離別長千里相逢數十年此心應不變他事已徒然惆悵春光裏蹉跎栁色前逢時當自取看爾欲先鞭
　　獨孤判官部送兵
　　餞君嗟逺別為客念周旋征路今如此前軍猶眇然出闗逢漢壁登隴望胡天亦是封侯地期君早着鞭
　　別從甥萬盈
　　諸生曰萬盈四十乃知名宅相予偏重家丘人莫輕美才應自料苦節豈無成莫以山田薄今春又不耕
　　別崔少府
　　知君少得意汶上掩柴扉寒食仍留火春風未授衣皆言黃綬屈早向青雲飛借問他鄉事今年歸不歸
　　別〈一作送〉馮判官
　　碣石遼西地漁陽薊北天闗山唯一道雨雪盡三邉才子方為客將軍正渴〈一作愛一作慕〉賢遙知幕府下書記日翩翩
　　淇上送韋司倉往滑臺
　　飲酒莫辭醉醉多適不愁孰知非逺別終念對窮〈一作新〉秋滑臺門外見淇水眼前流君去應回首風波滿渡頭
　　送崔功曹赴越
　　傳有東南別題詩報客居江山知不厭州縣復何如莫恨吳歈曲嘗看越絶書今朝欲乘興隨爾食鱸魚
　　送蹇秀才赴臨洮
　　悵望日千里如何今二毛猶思陽谷去莫厭隴山髙倚馬見䧺筆隨身唯寳刀料君終自致勳業在臨洮
　　廣陵別鄭處士
　　落日知分手春風莫斷腸興來無不愜才在亦何傷溪水堪垂釣江田耐挿秧人生只為此亦足傲羲皇
　　別孫訢
　　離人去復留白馬黒貂裘屈指論前事停鞭惜舊遊帝鄉那可忘旅舘日堪愁誰念無知已年年睢水流
　　送劉評事充朔方判官賦得征馬嘶
　　征馬向邉州蕭蕭嘶不休思深應帶別聲斷為兼秋岐路風將逺闗山月共愁贈君從此去何日大刀頭
　　送魏八
　　更沽淇上酒還泛驛前舟為惜故人去復憐嘶馬愁雲山行處合風雨興中秋此路無知已眀珠莫暗投
　　贈別褚山人
　　攜手贈將行山人道姓名光隂薊子訓才術褚先生牆上梨花白尊中桂酒清洛陽無二價猶是慕風聲
　　別王八
　　征馬嘶長路離人挹佩刀客來東道逺歸去北風髙時𠉀何蕭索鄉心正〈一作更〉鬰陶傳君遇知己行日有綈袍
　　送董判官
　　逢君説行邁倚劍別交親幕府為才子將軍作主人近闗多雨雪出塞有風塵長䇿須當用男兒莫顧身
　　送鄭侍御謫閩中
　　謫去君無恨閩中我舊過大都秋雁少只是夜猿多東路雲山合南天瘴癘和自當逢雨露行矣慎風波
　　送李侍御赴安西
　　行子對飛蓬金鞭指鐵驄功名萬里外心事一桮中虜障燕支北秦城太白東離魂莫惆悵看取寳刀雄
　　送裴別將之安西
　　絶域眇難躋悠然信馬蹄風塵經跋渉揺落怨暌攜地出流沙外天長甲子西少年無不可行矣莫悽悽
　　宴郭校書因之有別
　　綵服趨庭訓分交載酒過芸香名早著蓬轉事仍多苦戰〈一作戰呂〉知機息窮愁奈別何雲霄莫相待年鬢已蹉跎
　　同李太守北池泛舟宴髙平鄭太守
　　每揖龔黃事還陪李郭舟雲從四岳起〈一作去〉水向百城流幽意隨登渉嘉言即獻酬乃知縫掖貴今日對諸侯同崔員外綦母拾遺九日宴京兆府李士曹
　　今日好相見羣賢仍廢曹晩晴催翰墨秋興引風騷綘葉擁虛砌黃花隨濁醪閉門無不可何事更登髙
　　同羣公十月朝宴李太守宅
　　良牧徴髙賞褰帷問考槃嵗時當正月甲子入初寒已聽甘棠頌欣陪㫖酒歡仍憐門下客不作布衣看
　　武威同諸公過楊七山人得藤字
　　幕府日多暇田家嵗復登相知恨不早乘興乃無恆窮巷在喬木深齋垂古藤邉城唯有醉此外更何能
　　同羣公登濮陽聖佛寺閣
　　落日登臨處悠然意不窮佛因初地識人覺四天空來雁清霜後孤㠶逺樹中裵囬傷寓目蕭索對寒風
　　同衛八題陸少府書齋
　　知君薄州縣好靜無冬春散帙至棲鳥眀燈留故人深房臘酒熟髙院梅花新若是周旋地當令風義親
　　淇上別業
　　依依西山下別業桑林邉庭鴨喜多雨隣雞知暮天野人種秋菜古老開原田且向世情逺吾今聊自然
　　入昌松東界山行
　　鳥道幾登頓馬蹄無暫〈一作復〉閒﨑嶇出長阪合杳猶前山石激水流處天寒松色間王程應未盡且莫顧刀環
　　使青夷軍入居庸三首
　　匹馬行將久征途去轉難不知邉地別只訝客衣單谿冷泉聲苦山空木葉乾莫言闗塞極雲雪尚漫漫古鎮青山口寒風落日時巖巒鳥不過氷雪馬堪遲出塞應無策還家頼有期東山足松桂歸去結茅茨登頓驅征騎棲遲愧寳刀逺行今若此微祿果徒勞絶kao坂水連下羣峰雲共髙自堪成白首何事一青袍
　　自薊北歸
　　驅馬薊門北北風邉馬哀蒼茫逺山口豁達胡天開五將已深入前軍止半逥誰憐不得意長劍獨歸來
　　東平別前衛縣李宷少府
　　黃鳥翩翩楊栁垂春風送客使人悲怨別自驚千里外論交卻憶十年時雲開汶水孤帆逺路繞梁山匹馬遲此地從來可乘興留君不住益淒其
　　夜別韋司士得城字
　　髙館張燈酒復清夜鐘殘月雁歸聲只言啼鳥堪求侶無那春風欲送行黃河曲裏沙為㟁白馬津邉栁向城莫怨他鄉暫離別知君到處有逢迎
　　送李少府貶峽中王少府貶長沙
　　嗟君此別意何如駐馬銜桮問謫居巫峽啼猿數行淚衡陽歸雁幾封書青楓江上秋天逺白帝城邉古木踈聖代即〈一作祗〉今多雨露暫時分手莫躊躇
　　同陳留崔司戶早春宴蓬池
　　同官載酒出郊圻晴日東馳雁北飛隔㟁春雲邀翰墨傍簷垂栁報芳菲池邉轉覺虛無盡臺上偏宜酩酊歸州縣徒勞那可度後時連騎莫相違
　　金城北樓
　　北樓西望滿晴空積水連山勝畵中湍上急流聲若箭城頭殘月勢如弓垂竿已羨磻溪老體道猶思塞上翁為問邉庭更何事至今𦍑笛怨無窮
　　同顔六少府旅宦秋中之作
　　傳君昨夜悵然悲獨坐新齋木落時逸氣舊來凌燕雀髙才何得混妍媸跡留〈一作勞〉黃綬人多歎心在青雲世莫知不是鬼神無正直從來州縣有瑕疵
　　重陽
　　節物驚心兩鬢華東籬空繞未開花百年將半仕三已五畝就荒天一涯豈有白衣來剝啄一從烏帽自欹斜真成獨坐空搔首門柳蕭蕭噪暮鴉
　　古樂府飛龍曲留上陳左相〈陳希烈〉
　　徳以精靈降時膺夣寐求蒼生謝安石天子富平侯尊爼資髙論巖廊挹〈一作揖〉大猷相門連戶牖卿族嗣弓裘〈一作卿才傳世業相府盛嘉謀〉豁達雲開霽〈一作景〉清眀月映秋能為吉甫頌善用子房籌階砌〈一作戶牖〉思攀陟門闌尚阻脩髙山不易仰大匠本難投跡與松喬合心縁啟沃留公才山吏部書癖杜荊州幸沐千年聖何辭一尉休折腰知寵辱迴首見沈浮天地莊生馬江湖范蠡舟逍遙堪自樂浩蕩信無憂去此從黃綬歸歟任白頭風塵與霄漢瞻望日悠悠
　　留上李右相〈一作奉贈李右相林甫〉
　　風俗登淳古君臣挹大庭深沉謀九徳宻勿契千齡獨立調元氣清心豁窅㝠本枝連帝系長策冠生靈傅說眀殷道蕭何律漢刑鈞衡持國柄柱石總朝〈一作賢〉經隠軫江山藻氛氤鼎鼐銘興中皆白雪〈一作潔白〉身外即〈一作盡〉丹青江海呼窮鳥詩書問聚螢吹噓成羽翼提握動芳馨倚伏悲還笑棲遲〈一作升沈〉醉復醒恩榮初就列含育忝宵形有竊丘山恵無時枕席寧壯心瞻落景生事感浮〈一作流〉萍莫以才難用終期善易聽未為門下客徒謝少微星
　　同李員外賀哥舒大夫破九曲之作
　　遙傳副丞相昨日破西蕃作氣羣山動揚軍大斾翻竒兵邀轉戰連弩絶歸奔泉噴諸戎血風驅死虜魂頭飛攢萬㦸面縛聚轅門鬼哭黃埃暮天愁白日昏石城與巖險鐵騎皆〈一作若〉雲屯長策一言決髙蹤百代存威稜懾沙漠忠義感乾坤老將黯無色儒生安敢論解圍憑廟筭止殺報君恩唯有闗河渺蒼茫空樹墩
　　信安王幕府詩〈並序〉
　　開元二十年國家有事林胡詔禮部尚書信安王總戎大舉時考功郎中王公司勳郎中劉公主客郎中魏公侍御史李公監察御史崔公咸在幕府詩以頌羙數公見於詞凡三十韻
　　雲紀軒皇代星髙太白年廟堂咨上策幕府制中權盤石藩維固昇壇禮樂先國章榮印綬公服貴貂蟬樂善旌深徳輸忠格上𤣥剪桐光寵錫題劍羙貞堅聖祚䧺圖廣師貞武徳䖍雷霆七校發旌斾五營連華省徴羣又霜臺舉二賢豈伊公望逺曽是茂才遷竝秉韜鈐術兼該翰墨筵帝思麟閣像臣獻栢梁篇振玉登遼甸摐金歴薊壖度河飛羽檄橫海泛樓船北伐聲逾邁東征務以専講戎喧涿野料敵靜居延軍勢持三畧兵戎自九天朝瞻授鉞去時聽偃戈旋大漠風沙裏長城雨雪邉雲端臨碣石波際隠朝鮮夜壁沖髙斗寒空駐彩旃倚弓𤣥兎月飲馬白狼川庻物隨交泰蒼生解倒懸四郊増氣象萬里絶風煙闗塞鴻勳著京華甲第全落梅橫吹後春色凱歌前直道常兼濟微才獨棄捐曵裾誠已矣投筆尚悽然作賦同元淑能詩匪仲宣雲霄不可望空欲仰神仙
　　東平旅遊奉贈薛太守二十四韻
　　頌美馳千古欽賢仰大猷晉公標逸氣汾水注長流神與公忠節天生將相儔青雲本自負赤縣獨推尤御史風逾勁郎官草屢修鵷鸞粉署起鷹隼柏臺秋出入交三事飛鳴揖五侯軍書陳上策廷議借前籌肅肅趨朝列雝雝引帝求一麾俄出守千里再分憂不改任棠水仍傳晏子裘歌謡隨舉扇旌斾逐鳴騶郡國長河繞川原大野幽地連堯泰嶽山向禹青州汶上春帆渡秦亭晩日愁遺墟當少昊懸象逼奎婁即此逢清鍳終然喜暗投叨承解榻禮更得問縑遊髙興陪登陟嘉言忝獻酬觀棋知戰勝探象㑹㝠搜眺聽情何限沖融恵勿休祗應齊語黙寕肯問沈浮然諾長懐季棲遑輙累丘平生感知已方寸豈悠悠
　　眞定即事奉贈韋使君二十八韻
　　飄泊懐書客遲廽此路隅問津驚棄置投刺忽踟躕方伯恩彌重蒼生詠已蘇郡稱㢘叔度朝議管夷吾乃繼三台側仍將四岳俱江山澄氣象崕谷倚氷壺詔寵金門策官榮葉縣鳬擢才登粉署飛歩躡雲衢起草徴調墨焚香即宴娯光華揚盛矣霄漢在茲乎隠軫推公望逶迤恊帝俞軒車辭魏闕旌節副幽都始佩仙郎印俄兼太守符尤多蜀郡理更得潁川謨城邑推雄鎮山川列簡圖舊燕當絶漠全趙對平蕪曠野何瀰漫長亭復鬰紆始泉遺俗近活水戰塲無月換思鄉陌星廽記斗樞嵗容歸萬象和氣發鴻罏淪落而誰遇棲遑有是夫不才羞擁腫干祿謝侏儒契濶慚行邁羈離憶友于田園同季子儲蓄異陶朱方欲呈髙義吹噓揖大巫永懐吐肝膽猶憚阻榮枯解榻情何限忘言道未殊從來貴縫掖應是念窮途
　　和竇侍御登涼州七級浮圖之作
　　化塔屹中起孤髙宜上躋鐵冠雄賞眺金界寵招攜空色在軒戶邉聲連鼔鼙天寒萬里北地豁九州西清興揖才彥峻風和端倪始知陽春後具物皆筌蹄
　　酬河南節度使賀蘭大夫見贈之作
　　髙閣憑欄檻中軍倚斾旌感時常激切於已即忘情河華屯妖氣伊瀍有戰聲媿無戡難策多謝出師名秉鉞知恩重臨戎覺命輕股肱瞻列岳唇齒頼長城隠隠摧鋒勢光光弄印榮魯連真義士陸遜豈書生直道寕殊智先鞭忽抗行楚雲隨去馬淮月尚連營撫劍堪投分悲歌益不平從來重然諾況值欲橫行
　　奉酬睢陽路太守見贈〈一作貽〉之作
　　盛才膺命代髙價動良時帝簡登藩翰人和發詠思神仙去華省鵷鷺憶丹墀清淨能無事優㳺即賦詩江山紛想像雲物共〈一作動〉萎㽔逸氣劉公幹𤣥言向子期多慙汲引速翻愧激昂遲相馬知何限登龍反自疑風塵吏道迫行邁旅心悲拙疾徒為爾窮愁欲問誰秋庭一片葉朝鏡數荎絲州縣甘無取丘園悔莫追瓊瑤生篋笥光景借茅茨他日青霄裏猶應訪所知
　　奉酬睢陽李太守
　　公族稱王佐朝經允帝求本枝強我李盤石冠諸劉禮樂光輝盛山河氣象幽系髙周柱史名重晉陽秋華省膺推擇青雲寵㝠遊握蘭多具羙前席有嘉謀賦得黃金賜言皆白璧酬着鞭驅駟馬操刅解全牛出鎮兼方伯承家復列侯朝瞻孔北海時用杜荊州廣固纔登陟毘陵忽阻修三台冀入夢四岳尚分憂郡邑連京口山川望石頭海門當建節江路引鳴騶俗見中興理人逢至道休先移白額橫更息赭衣偷梁國歌來晩徐方怨不留豈伊齊政術將以變澆浮訟簡知能吏刑寛察要囚坐堂風偃草行縣雨隨輈地是䝉莊宅城遺閼伯丘孝王餘井徑微子故田疇冬至招揺轉天寒螮蝀收猿巖飛雨雪兎苑落梧楸列㦸霜侵戶褰幃月在鈎好賢常解榻乘興每登樓逸足橫千里髙談注九流詩題青玉案衣贈黒貂裘窮巷軒車靜閒齋耳目愁未能方管樂翻欲慕巢由講徳良難敵觀風豈易儔寸心仍有適江海一扁舟
　　送柴司戶充劉卿〈一作鄉〉判官之嶺外
　　嶺外資䧺鎮朝端寵節旄月卿臨幕府星使出詞曹海對羊城濶山連象郡髙風霜驅瘴癘忠信渉波濤別恨隨流水交情脫寳刀有才無不適行矣莫徒勞
　　送蔡少府赴登州推事
　　膠東連即墨萊水入滄溟國小常多事人訛屢抵刑公才徴郡邑詔使出郊坰標格誰當犯風謡信可聽崢嶸大峴口邐迤汶陽亭地迥雲偏白天秋山更青祖筵方卜晝王事急侵星勸爾將為徳斯言蓋有聽
　　秦中送李九赴越
　　攜手望千里於今將十年如何每離別心事復迍邅適越雖有以出闗終耿然愁霖〈一作秋林〉不可向長路或難前〈一作聮〉呉㑹獨行客山隂秋夜船謝家徴故事禹穴訪遺編鏡水君所憶蓴羮余舊便歸來莫忘此兼示濟江篇
　　餞宋八充彭中丞判官之嶺南〈一作外〉
　　覩君濟時畧使我氣填膺長策竟不用髙才徒見稱一朝知已逹累日詔書徴羽翮忽然就〈一作動〉風飈誰敢凌舉鞭趨〈一作投〉嶺嶠〈一作嶂〉屈指冒炎蒸北雁送馳驛南人思飲氷彼邦本倔強習俗多驕矜翠羽干平法黃金撓直繩若將除害馬慎勿信蒼蠅魑魅寜無患忠貞適有憑猿啼山不㫁鳶跕路難登海㟁出交趾江城連始興繡衣當節制幕府盛威稜勿憚九嶷險須令百越澄立談多感激行李即嚴凝離別胡為者雲霄遲爾昇
　　陪竇侍御泛靈雲池
　　白露時先降清川思不窮江湖仍塞上舟楫在軍中舞換臨津樹歌饒向迥〈一作晚〉風夕陽連積水邊色滿秋空乘興宜投轄邀歡莫避驄誰憐持弱羽猶欲伴鵷鴻陪竇侍御靈雲南亭宴詩得䨓字〈並序〉
　　涼州近胡髙下其池亭蓋以耀蕃落也幕府董帥䧺勇徑踐戎庭自陽闗而西猶枕席矣軍中無事君子飲食宴樂宜哉白簡在邊清秋多興況水具舟檝山兼亭䑓始臨泛而寫煩俄登陟以寄傲絲桐徐奏林木更爽觴蒲萄以遞歡指蘭茝而可掇胡天一望雲物蒼然雨蕭蕭而牧馬聲㫁風嫋嫋而邊歌幾處又足悲矣員外李公曰七日者何牛女之夕也夫賢者何得謹其時請賦南亭詩列之於後
　　人幽宜眺聼目極喜亭䑓風景知愁在闗山憶夢廻秪言殊語黙何意忝遊陪連唱波瀾動㝠搜物象開新秋歸逺樹殘雨擁〈一作應〉輕雷簷外長天盡尊前獨鳥來常吟塞下曲多謝幕中才河漢徒相望嘉期安在哉
　　同熊少府題盧主簿茅齋〈盧兼有人倫〉
　　虛院野情在茅齋秋興存孝亷趨下位才子出髙門乃繼幽人靜能令學者尊江山歸謝客神鬼下劉根階樹時攀折窗書任討論自堪成獨往何必武陵源
　　同朱五題盧使君義井
　　髙義唯良牧深仁自下車寜知鑿井處還是飲氷餘地即泉源久人當汲引初體清能鑿物色洞〈一作淡〉每含虛上善滋來往中和浹里閭濟時應未竭懐惠復何如
　　同郭十題楊主簿新𠫊
　　華館曙沈沈惟良正在今用材兼柱石聞物象髙深更得芝蘭地兼營枳棘林向風扃㦸戶當署近棠隂勿改安卑節聊閒理劇心多君有知已一和郢中吟
　　秋日作
　　端居值秋節此日更愁辛寂寞無一事蒿萊通四鄰閉門生白髪回首憶青春嵗月不相待交遊隨衆人雲霄何處託愚直有誰親舉酒聊自勸窮通信爾身
　　辟陽城
　　荒城在髙㟁凌眺俯清淇傳道漢天子而封審食其奸滛且不戮茅土孰雲宜何得英䧺主返令兒女欺母儀良已失臣節豈如斯太息一朝事乃令人所嗤
　　赴彭州山行之作
　　峭壁連崆峒攅𡶶疊翠微鳥聲堪駐馬林色可忘機怪石時侵徑輕蘿乍拂衣路長愁作客年老更思歸且悅巖巒勝寜嗟意緒違山行應未盡誰與玩芳菲
　　詠史
　　尚有綈袍贈應憐范叔寒不知天下士猶作布衣看
　　送兵到薊北
　　積雪與天迥屯軍連塞愁誰知此行邁不為覓封侯
　　同羣公題張處士菜園
　　耕地桑柘間地肥菜常熟為問葵藿資何如廟堂肉
　　逄謝偃
　　紅顔愴為別白髪始相逄唯餘昔時淚無復舊時容
　　田家春望
　　出門何所見春色滿平蕪可歎無知巳髙陽一〈一作憶〉酒徒
　　閒居
　　桞色驚心事春風厭索居方知一桮酒猶勝百家書
　　封丘作
　　州縣才難適雲山道欲窮揣摩慚黠吏棲隠謝愚公
　　九曲詞三首
　　許國從來徹廟堂連年不為在疆〈一作壇〉塲將軍天上封侯印御史臺中異姓王
　　萬騎爭歌楊栁春千塲對舞繡騏驎到處盡逄歡洽事相看總是太平人
　　鐵騎橫行鐵嶺頭西看邏逤取封侯青海只今將飲馬黃河不用更防秋
　　營州歌
　　營州少年厭〈一作滿一作歇一作愛〉原野狐〈一作皮〉裘䝉茸獵城下虜〈一作魯〉酒千鍾〈一作桮〉不醉人胡兒十嵗能騎馬
　　玉真公主歌
　　常言龍徳本天仙誰謂仙人每學仙更道𤣥元指李日多於王母種桃年
　　仙宮仙府有真仙天寳天仙秘莫傳為問軒皇三百嵗何如大道一千年
　　和王七玉門闗聼吹笛〈一作塞上聞笛〉
　　胡人吹〈一作羌〉笛戍樓間樓上蕭條海〈一作明〉月閒借問落梅凡幾曲從風一夜滿闗山〈一作塞上聼吹笛雲雪淨胡天牧馬還月明𦍑笛戍樓間借問梅花何處落風吹一夜滿闗山〉
　　別董大二首
　　十里黃雲白日曛北風吹雁雪紛紛莫愁前路無知已天下誰人不識君
　　六翮飄颻私自憐一離京洛十餘年丈夫貧賤應未足今日相逄無酒錢
　　送桂陽孝亷
　　桂陽年少西入秦數經甲科猶白身即今江海一歸客他日雲霄〈一作山〉萬里人
　　送李少府時在客舍作
　　相逄旅館意多違暮雪初晴𠋫雁飛主人酒盡君未醉薄暮途遙歸不歸
　　聼張立本女吟
　　危冠廣袖楚宮妝獨歩閒庭逐夜涼自把玉釵敲砌竹清歌一曲月如霜
　　初至封丘作
　　可憐薄暮宦逰子獨臥虛齋思無巳去家百里不得歸到官數日秋風起
　　除夜作
　　旅館寒燈獨不眠客心何事轉悽然故鄉今夜思千里愁〈一作霜〉鬢明朝又〈一作更〉一年









　　御定全唐詩巻二百十四
　　欽定四庫全書
　　御定全唐詩巻二百十五
　　李峴
　　李峴信安郡王禕之第三子樂善下士以門䕃入仕厯京兆府尹天寳中楊國忠惡其不附己出為長沙太守時京兆雨災米麥踴貴百姓謡曰欲得米粟賤無過追李峴其為政得人心如此乾元二年拜中書侍郎同平章事坐言事切直謫蜀州刺史代宗召為禮部尚書尋復知政事初收東京按治逆黨多所全活終衢州刺史集一巻今存詩一首
　　劒池
　　闔閭葬日勞人力嬴政穿來役鬼功澄碧尚疑神物在等閒雷雨起潭中
　　李棲筠
　　李棲筠字貞一世為趙人吉甫之父舉進士髙第調冠氏主簿太守李峴視若布衣交擢殿中侍御史為李峴
　　三司判官三遷吏部員外郎判南曹累進工部侍郎元載忌之出為常州刺史以治行加銀青光祿大夫封贊皇縣子拜浙西都團練觀察使尋為御史大夫力抗權邪卒贈吏部尚書棲筠喜奨善而樂人攻巳短為天下士所歸稱贊皇公詩二首
　　張公洞
　　一徑深窈窕上升翠微中忽然靈洞前日月開仙宮道士十二人往還馭清風焚香入深洞巨石如虛空夙夜備蘋藻詔書祠張公五雲何裵回𤣥鶴下蒼穹我本道門子言出塵籠掃除方寸間㡬與神靈通宿昔勤夢想契之在深衷遲迴將不還章綬繫我躬稽首謝真侶辭滿歸崆峒
　　投宋大夫
　　十處投人九處違家鄉萬里又空歸嚴霜昨夜侵人骨誰念髙堂未授衣
　　徐浩
　　徐浩字季海越州人少舉明經工草𨽻以張説薦為麗正殿校理三遷右拾遺張守珪表佐幽州幕改監察御史厯憲部郎中肅宗即位拜中書舍人時天下事殷詔令俱出其手文詞贍給加尚書右丞除國子祭酒尋貶廬州長史代宗徴還仍拜中書舍人還工部侍郎嶺南節度觀察使又為吏部侍郎集賢殿學士為李棲筠所彈貶明州別駕終彭王傅卒贈太子少師世稱其書法如怒猊抉石渴驥奔泉詩二首
　　寳林寺作
　　茲山昔飛來逺自琅琊䑓孤岫龜形在深泉鰻井開越王屢登陟何相傳詞才塔廟崇其巔規模稱壯哉禪堂清溽潤髙閣無恢炱照耀珠吐月鏗轟鐘隠雷揆余久纓弁末路遭邅迴一棄滄海曲六年稽嶺隈逝川惜東駛馳景憐西頹腰帶愁疾減容顔衰悴催賴居茲寺中法士多瓌能洗心聼經論禮足蠲凶災永願依勝侶清江乘度杯
　　謁禹廟
　　畝澮敷四海川源滌九州既膺九命錫乃建洪範疇鼎革固天啟運興匪人謀肇開宅土業永庇昬墊憂山足靈廟在門前清鏡流象筵陳玉帛容衛儼戈矛探穴圖書朽卑官堂殿修梅梁今不壊松祏古仍留負責故鄉近朅來申爼羞為魚知造化歎鳯仰徽猷不復聞夏樂唯餘奏楚幽婆娑非舞羽鏜鞳異鳴球盛徳吾無間髙功誰與儔災滛破凶慝祚聖擁神休出谷鶯初語空山猨獨愁春暉生草樹桞色暖汀洲恩貸題輿重榮殊衣錦逰宦情同械繫生理任桴浮地極臨滄海天遙過鬥牛精誠如可諒他日寄冥搜
　　薛令之
　　薛令之閩之長溪人肅宗為太子時令之以右補闕兼侍讀積嵗不遷乃棄官徒歩歸鄉里及肅宗即位以舊恩召而令之巳前卒詩二首
　　自悼〈紀事雲開元中令之為右庶子時東宮官僚清淡令之題詩自悼明皇幸東宮覽之索筆題其旁曰啄木口觜長鳯皇毛羽短若嫌松桂寒任逐桑榆暖遂謝病歸〉
　　朝日上團團照見先生盤盤中何所有䒤蓿長䦨干飯澁匙難綰羮稀筯易寛只可〈一作無以〉謀朝夕何由保嵗寒
　　靈巖寺
　　草堂棲在靈山谷勤苦詩書向燈燭柴門半掩寂無人惟有白雲相伴宿
　　鄒紹先
　　鄒紹先劉長卿同時人曽為河南判官與長卿相往還詩一首
　　湘夫人
　　楓〈一作風〉葉下秋渚二妃愁渡湘疑山空杳藹何處望君王日落水雲裏悠悠〈一作油油〉心自傷
　　李穆
　　李穆劉長卿壻詩一首
　　寄妻父劉長卿〈一作嚴維詩題作發桐廬寄劉員外〉
　　處處雲山無盡時桐廬南望轉參差舟人莫道新安近〈一作逺〉欲上潺湲行自遲〈時劉在新安郡〉
　　馮著
　　馮著韋應物同時人嘗受李廣州署為録事應物有詩以送其行詩四首
　　短歌行
　　寂寞草中蘭亭亭山上松貞芳日有分生長耐相容結根各得地幸沾雨露功參辰無停泊且顧一西東君但開懐抱猜〈一作情〉恨莫怱怱
　　洛陽道
　　洛陽宮中花桞春洛陽道上無行人皮裘氊帳不相識萬戶千門閉春色春色深春色深〈一本無此三字〉君王一去何時尋春雨灑〈一作春色深〉春雨灑周南一望堪淚下蓬萊殿中寢胡人鳷鵲樓前放胡馬聞君欲行西入秦〈一作入西秦行〉君行不用過天津天津橋上多胡塵洛陽道上愁殺人
　　行路難
　　男兒轗軻徒搔首入市脫衣且沽酒行路難權門慎勿cq=369干平人爭路相摧殘春秋四氣更〈一作相〉迴換人事何須再三歎君不見雀為鴿鷹為鳩東海成田谷為岸負薪客歸去來⻱反頋鶴裵回黃河岸上起塵埃〈一本作負薪起塵埃無客歸去至岸上十四字〉相逄未相識何用強相猜行路難故山應不改茅舍漢中在白酒杯中聊一歌蒼蠅蒼蠅奈爾何
　　燕銜泥
　　雙燕碌碌飛入屋屋中老人喜燕歸裵回繞我牀頭飛去年為爾逐黃雀雨多屋漏泥土落爾莫厭老翁茅屋低梁頭作窠梁下棲爾不見東家黃𪆪鳴嘖嘖虵盤瓦溝䑕穿壁豪家大屋爾莫居驕兒少婦採爾雛井旁寫水泥自足銜泥上屋隨爾欲
　　王迥
　　王迥家鹿門號白雲先生與孟浩然善詩一首
　　同孟浩然宴賦〈一作題壁歌〉
　　屈宋英聲今止巳江山繼嗣多才子作者於今盡相似聚宴王家其樂矣共賦新詩發宮徴書於屋壁彰厥美李曄
　　李曄宗室子官𢎞農太守宗正卿賈至常為撰制詞詩一首
　　尚書都堂瓦松
　　華省祕僊蹤髙堂露瓦松葉因春後長花為雨來濃影混鴛鴦色光含翡翠容天然斯所寄地勢太無從接棟臨䨇闕連甍近九重寧知深澗底霜雪嵗兼封
　　敬括
　　敬括字叔弓河東人少以文詞稱郷舉進士又應制登科累官右拾遺內供奉殿中侍御史天寳末以不附楊國忠出為刺史遷給事中兵部侍郎大理卿大厯初詔選循良為近輔以括為同州刺史入為御史大夫卒詩一首
　　省試七月流火
　　前庭一葉下言念忽悲秋變節金初至分寒〈一作空〉火正流氣含涼夜早光拂夏雲收助月微明散沿河麗景浮禮標時令爽詩興國風幽自此觀邦〈一作邪〉正深知王業休













　　御定全唐詩巻二百十五
<集部,總集類,御定全唐詩>
　　欽定四庫全書
　　御定全唐詩巻二百十六
　　杜甫
　　杜甫字子美其先襄陽人曾祖依藝爲鞏令因居鞏甫天寶初應進士不第後獻三大禮賦明皇奇之召試文章授京兆府兵曹參軍安祿山䧟京師肅宗即位靈武甫自賊中遯赴行在拜左拾遺以論救房琯出爲華州司功參軍關輔饑亂寓居同州同谷縣身自負薪采梠餔糒不給乆之召補京兆府功曹道阻不赴嚴武鎭成都奏爲參謀檢校工部員外郎賜緋武與甫世舊待遇甚厚乃於成都浣花里種竹植樹枕江結廬縱酒嘯歌其中武卒甫無所依乃之東蜀就高適既至而適卒是歲蜀帥相攻殺蜀大擾甫攜家避亂荊楚扁舟下峽未維舟而江陵亦亂乃泝沿湘流遊衡山寓居耒陽卒年五十九元和中歸葬偃師首陽山元稹志其墓天寶間甫與李白齊名時稱李杜然元稹之言曰李白壯浪縱
　　恣擺去拘束誠亦差肩子美矣至若鋪陳終始排比聲韻大或千言次猶數百詞氣豪邁而風調清深屬對律切而脫棄凡近則李尚不能歴其藩翰況堂奧乎白居易亦云杜詩貫穿古今盡工盡善殆過於李元白之論如此蓋其出處勞佚喜樂悲憤好賢惡惡一見之於詩而又以忠君憂國傷時念亂爲本旨讀其詩可以知其世故當時謂之詩史舊集詩文共六十卷今編詩十九巻
　　奉贈韋左丞丈二十二韻〈韋濟天寶七載爲河南尹遷尚書左丞〉
　　紈袴不餓死儒冠多誤身丈人試靜聼賤子請具陳甫昔少〈一作妙〉年日早充觀國賓讀書破萬卷下筆如有神賦料揚雄敵詩看子建親李邕求識面王翰願卜〈一作爲〉鄰自謂頗挺出〈一作生一作特〉立登要路津致君堯舜上再使風俗淳此意竟蕭條行歌非隱淪騎驢三十載旅食〈一作客〉京華春朝扣富兒門暮隨肥馬塵殘杯與冷炙到處潛悲辛主上頃見徵歘然欲求伸青冥卻垂翅蹭蹬無縱鱗〈天寶中詔徵天下士有一藝者皆得詣京師就選李林甫抑之奏令考試遂無一人得第者〉甚媿丈人厚甚知丈人眞每於百寮上猥誦佳句新竊效貢公喜難甘原憲貧焉能心怏怏秖是走踆踆今欲東入海即將西去秦尚憐終南山囘首清渭濱常擬報一飯況懐辭大臣白鷗沒〈一作波〉浩蕩萬里誰能馴
　　送髙三十五書記〈髙適渤海人解褐為封丘尉不就客遊河西哥舒翰竒之表爲書記〉
　　崆峒小麥熟且〈一作吾〉願休王師請公問主將焉用窮荒爲〈積石軍每歲麥熟吐蕃穫之邊人呼為吐蕃麥莊天寳六年哥舒翰掩擊大破之後不敢復至八載又克其石堡城然自此用兵河西不已故追言戒之欲適告翰也〉飢鷹未飽肉側翅隨人飛高生跨鞍馬有似幽幷〈一作幷州〉兒脫身簿尉中始與捶楚〈唐簿尉有罪輒受鞭撻〉辭借問今何官觸熱向武威荅雲〈一作言〉一書記所媿國士知人實不易知更〈一作尤〉湏愼其儀〈一作宜〉十年出幕府自可持旌麾〈一作旗〉此行旣特逹足以慰所思〈一作亦足慰逺思〉男兒功名遂亦在老大時常恨結驩淺各在天一涯又如參與商慘慘中腸〈一作中腸安不〉悲驚風吹〈一作飄〉鴻鵠不得相追隨黃塵翳沙漠念子何當〈一作時〉歸邊城有餘力早寄從軍詩
　　贈李白
　　二年客東都所歴厭機巧野人對羶腥蔬食常不飽豈無青精〈一作籸一作䭀〉飯使我顔色好苦乏大〈一作買〉藥資山林跡如埽李侯金閨彥〈一作深〉脫身事幽討亦〈一作未〉有梁宋遊方期拾瑤草
　　遊龍門奉先寺〈龍門即伊闕一名闕口在河南府北四十里〉
　　已從招提遊更宿招提境陰壑生虛〈一作靈〉籟月林散清影天闕〈一作闊一作閱一作闚一作開〉象緯逼雲臥衣裳冷欲覺聞晨鐘令人發深省
　　望嶽
　　岱宗夫如何齊魯青未了造化鍾神秀陰陽割昏曉盪胷生曾雲決眥入歸鳥㑹當凌絶頂一覽衆山小陪李北海宴歴下亭〈天寳初李邕為北海太守歴下亭在齊州以歴山得名〉
　　東藩駐皁蓋北渚凌青荷〈一作清河一作清菏〉海內〈一作右〉此亭古濟南名士多〈原注時邑人蹇處士在座〉雲山已發興玉佩仍當歌修竹不受暑交流空湧波藴眞愜所遇落日將如何貴賤俱物役從公難重過
　　同李太守登歴下古城員外新亭亭對鵲湖〈原注時李之芳自尚書郎出齊州置此亭〉
　　新亭結搆罷隱見清湖隂跡籍臺觀舊氣溟〈一作冥〉海嶽深圎荷想自昔遺堞感至今芳宴此時具〈一作俱〉哀絲〈一作絃〉千古心主稱壽尊客筵秩宴北〈一作密〉林不阻蓬蓽興得兼〈一作兼得〉梁甫吟
　　𤣥都壇歌寄元逸人
　　故人昔隱東蒙峰已佩含景〈公孫端劍銘含景吐商〉蒼精龍〈劍之在左蒼龍象也〉故人今居子午谷獨在〈一作竝〉陰崖結〈一作白〉茅屋屋前太古𤣥都壇青石漠漠常〈一作松〉風寒子規夜啼山竹裂王母晝下雲旗飜〈一作蟠〉知君此計成〈一作誠〉長往芝草琅玕日應長鐵鏁〈終南大秦嶺有采蜜人山行尋鐘聲而入至一寺旁有大竹林一二頃截竹盛蜜歸以告戍卒卒復往取竹見崖垂鐵鎻長三丈掣鎻欲上二虎踞崖大呼驚怖而返〉高垂不可攀致身福地何蕭爽
　　今夕行〈原注自齊趙西歸至咸陽作〉
　　今夕何夕歲雲徂更長燭明不可孤咸陽客舍一事無相與博塞〈一作賭博〉爲歡娛馮陵大叫呼五白〈招魂成梟而牟呼五白些五白梟盧雉皆博齒也〉跣不肻成梟盧〈一作牟〉英雄有時亦如此邂逅豈即非良圖君莫笑劉毅從來布衣願家無儋石輸百萬
　　貧交行
　　飜手作雲覆手雨紛紛輕薄何湏數君不見管鮑貧時交此道今人棄如土
　　兵車行
　　車轔轔馬蕭蕭行人弓箭各在腰耶孃妻子走相送塵埃不見咸陽橋牽衣頓足闌〈一作橋〉道哭哭聲直上干雲霄道傍過者問行人行人但云點行頻或從十五北防河〈開元十五年以吐蕃為邊害詔隴右河西兵集臨洮朔方兵集㑹州防秋至冬初無冦而罷〉便至四十西營田去時里正〈唐制百戶爲一里里置正一人〉與裹頭歸來頭白還〈一作猶〉戍邊邊亭〈一作庭〉流血成海水武〈一作我〉皇〈唐人稱太宗爲文皇明皇爲武皇〉開邊意未已君不聞漢家山東〈太行之東唐都長安凡河北諸道皆爲山東〉二百州千村萬落生荊杞縱有徤婦把鋤犂禾生隴畞無東西況復秦兵耐苦戰被驅不異犬與雞長者雖有問役夫敢申恨且如今年冬未休關〈一作隴〉西卒〈一作役夫心益憤如今縱得休還為隴西卒通鑑天寳九載十二月關西遊奕使王難得擊吐蕃克五橋㧞樹敦城〉縣官急索租〈一作縣官雲急索〉租稅從何出信知生男惡反是生女好生女猶是〈一作得〉嫁比鄰生男〈一作兒〉埋沒隨百草君不見青海頭古來白骨無人收新鬼煩冤舊鬼哭天陰雨濕聲〈一作悲〉啾啾〈朱長孺曰天寶十載鮮于仲通討南詔蠻士卒死者六萬制大募兩京及河南北兵以擊南詔人莫肯應楊國忠遣御史分道捕人枷送軍所此詩序南征之苦設爲役夫問荅之詞君不聞以下言征戍之苦海內驛騷不獨南征一役爲然也〉
　　髙都䕶驄馬行〈髙仙芝開元末爲安西副都䕶〉
　　安西都䕶胡青驄聲價歘然來向東此馬臨陣久無敵與人一心成大功功成惠養〈赭白馬賦願終惠養〉隨所致飄飄〈一作颻〉逺自流沙至雄姿未受伏櫪恩猛氣猶思戰塲利腕〈一作踠〉促蹄髙如踣鐵交河㡬蹴曾冰裂五花〈翦鬃爲辮或三花或五花或雲印以三花飛風之字〉散作雲滿身萬里方看汗流血長安壯兒不敢騎走過掣電傾城知青絲絡頭爲君老何由卻出橫門道〈長安城北出西頭第一門曰橫門其外有橫橋〉
　　天育驃騎〈一本有圖字〉歌〈天育廏名未詳所出〉
　　吾聞天子之馬走千里今之畫圖無乃是是何意態雄且傑駿〈一作騣〉尾蕭梢朔風起毛爲綠縹〈一作驃〉兩耳黃眼有紫燄雙瞳方矯矯〈一作然〉龍性〈一作矯龍性逸〉合〈東坡書作含〉變化卓立天骨森開張伊昔太僕張景順監牧攻駒〈一作考牧攻駒一作考牧神駒〉閱清峻遂令大奴〈漢昌邑王使大奴以衣車載女子注奴之尤長大者此言景順之牧馬奴耳〉守〈一作字〉天育別養驥子憐神俊〈一作駿〉當時四十萬匹馬張公歎其材盡下故獨寫眞傳世人見之座右久更新年多物化空形影嗚呼健歩無由騁如今豈無騕褭與驊騮時無王良伯樂死即休
　　白絲行
　　繰絲湏長不湏白越羅蜀錦金粟尺象〈一作牙〉牀玉手亂殷紅萬草千花動凝碧巳悲素質隨時染〈一作改〉裂下嗚機色相射羙人細意熨帖平裁縫滅盡鍼線跡春天衣著爲君舞蛺蜨飛來黃鸝語落絮游絲亦有情隨風照日宜〈一作疑〉輕舉香汗輕〈一作清〉塵汚顔色〈一作似微汚一作汚不著一作似顔色〉開新合故置何〈一作相〉許君不見才〈一作志〉士汲引難恐懼棄捐忍羇旅
　　秋雨歎三首
　　雨中百草秋爛死階下決明顏色鮮著葉滿枝翠羽蓋開花無數黃金錢涼風蕭蕭吹汝急恐汝後時難獨立堂上書生空白頭臨風三齅馨香泣
　　闌〈一作蘭〉風長〈去聲一作伏一作仗〉雨〈一作東風細雨〉秋紛紛四海〈一作萬里〉八荒同一雲去馬來牛不復辨濁涇清渭何當分禾〈一作木〉頭生耳黍穗黑農夫田婦〈一作父〉無消息城中㪷米換〈一作抱〉衾禂相許寜論兩相直
　　長安布衣誰比數反鏁衡門守環堵老夫不出長蓬蒿穉子無憂走〈音奏〉風雨雨聲颼颼催早寒胡雁翅濕高飛難秋來未曾〈一作省〉見白日埿汚後〈一作厚〉土何時乾
　　歎庭前甘菊花
　　檐〈一作階一作庭〉前甘菊移時晚青蘂重陽不堪摘明日蕭條醉盡〈一作盡醉〉醒殘花爛熳開何益籬邊野外多衆芳采擷細瑣升中堂念茲空長大枝葉結根失所纒〈一作埋〉風霜
　　醉時歌〈原注贈廣文館博士鄭䖍〉
　　諸公袞袞登臺〈一作華〉省廣文先生官獨冷甲第紛紛厭粱肉廣文先生飯不足先生有道出羲皇先生有才〈一作文一作所談一作所該一作所抱〉過屈宋徳尊一代常轗軻〈一作壈〉名垂萬古知何用杜陵野客人更〈一作見〉嗤被褐短窄〈一作穴〉鬢如絲日糴太〈一作泰〉倉五升米時赴鄭老同襟〈一作衾〉期得錢即相覓沽酒不復疑忘形到爾汝痛飲眞〈一作直〉吾師清夜沈沈動春酌燈〈一作檐〉前細雨檐〈一作燈〉花落但覺髙歌有〈一作感〉鬼神焉知餓死塡溝壑相如逸才親滌器子雲識字終投閣先生早賦歸去來石田茅屋荒蒼苔儒術於我何有哉孔丘盜跖俱塵埃不須聞此意慘愴生前相遇且銜杯
　　醉歌行〈原注別從姪勤落第歸勤一作勸〉
　　陸機二十作文賦汝更小年能綴文總角草書又神速世上兒子徒紛紛驊騮作駒巳汗血鷙鳥舉翮連青雲詞源〈一作賦〉倒流〈一作傾〉三峽水筆陣獨埽千人軍只今年〈一作生〉纔十六七射策君門期第一舊穿楊葉眞自知暫蹶霜蹄未爲失偶然擢秀非難取㑹是排風有毛質汝身已〈一作即〉見唾成珠汝伯何由髮如漆春光澹〈一作潭〉沲秦東亭渚蒲牙白水荇青風吹客衣日杲杲樹攪離思花冥冥酒盡沙頭雙玉缾衆賓皆〈一作巳〉醉我獨醒乃知貧賤別更苦吞聲躑躅涕淚零
　　贈衛八處士
　　人生不相見動如參與商今夕〈一作此〉復何夕共此燈燭〈一作宿此燈〉光少壯能幾時鬢髮各已蒼訪舊〈一作問〉半爲鬼驚〈一作嗚〉呼熱中腸焉知二十載重上君子堂昔別君未婚兒女忽成行怡然敬父執問我來何方問荅乃未已〈一作未及已〉兒女〈一作驅兒〉羅酒漿夜雨翦春韭新〈一作晨〉炊間〈一作聞〉黃粱主稱㑹面難一舉累〈一作蒙〉十觴十〈一作百〉觴亦不醉〈一作辭〉感子故意長明日隔山嶽世事兩茫茫
　　苦雨奉寄隴西公兼呈王徴士〈原注隴西公即漢中王瑀徴士琅邪王澈〉
　　今秋乃淫雨仲月來寒風羣木水光下萬象〈一作家〉雲氣中所思礙行潦九里信不通悄悄素滻路迢迢天漢東願騰六尺馬〈一作駒〉背若孤征鴻劃見公〈一作君〉子面超然歡笑同奮飛既胡越侷促傷樊籠一飯四五起慿軒心力窮嘉蔬沒混濁時菊碎榛叢鷹隼亦屈猛烏鳶何所蒙式瞻北鄰居取適南巷翁掛席釣川漲焉知清興終同諸公登慈恩寺墖〈原注時髙適薛據先有此作按寺乃髙宗在東宮時爲文徳皇后立故名慈恩〉
　　髙標跨蒼天〈一作穹〉烈風無時休自非曠〈一作壯〉士懐登茲翻百憂方知象敎力足〈一作立〉可追㝠搜仰穿龍蛇窟始出〈一作驚〉枝撐幽七星在北戶〈一作戶北〉河漢聲西流羲和鞭白日少昊行清秋秦〈一作泰〉山忽破碎涇渭不可求俯視但一氣馬能辨皇州囘首呌虞舜蒼梧雲正愁惜哉瑤池飲〈一作燕〉日晏崐崘丘黃鵠去不息哀鳴何所投君看隨陽雁各有稻粱謀
　　示從孫濟〈濟字應物官給事中京兆尹〉
　　平明跨驢出未知〈一作委〉適誰門權門多噂𠴲且復尋諸孫諸孫貧無事宅舎如荒村堂前自生竹堂後自生萱萱草秋已死竹枝霜不蕃〈一作翻一作繁〉淘米少汲水汲多井水渾刈葵莫放手放手傷葵根阿翁嬾惰乆覺兒行歩奔所來〈一作求〉爲宗族亦不爲盤飱小人利口實〈一作實利口〉薄俗難可〈一作具〉論勿受外嫌猜同姓古所敦
　　九日寄岑參〈參南陽人〉
　　出門復入門兩〈一作雨〉腳但如〈一作仍〉舊所向泥活活〈一作浩浩〉思君令人瘦沈吟坐西〈一作秋〉軒〈一作吟臥軒窗下〉飲〈一作飯〉食錯昏晝寸歩曲江頭難爲一相就吁嗟呼〈一作乎〉蒼生稼穡不可救安得誅雲師疇能補天漏大明韜日月曠野號禽獸君子強逶迤小人困馳驟維南有崇山恐〈一作漭〉與川浸溜是節〈一作時〉東籬菊紛披爲誰秀岑生多新詩〈一作語〉性亦嗜醇酎采采黃金花何由滿〈一作灑〉衣袖
　　送孔巢父謝病歸遊江東兼呈李白〈巢父字弱翁冀州人與李白等隱徂徠號竹溪六逸〉
　　巢父掉頭不肻住東將入海隨煙霧詩卷長留天地間釣竿欲拂珊瑚〈一作三珠〉樹深山大澤龍蛇逺春寒野隂風景暮〈一作花繁草青春日暮〉蓬萊織〈一作仙人玉〉女囘雲車指㸃虛無是征〈一作引歸〉路自是君身有仙骨世人那得知其故惜君只欲苦死留富貴何如草頭露〈一作我欲苦留君富貴何如草頭易晞露〉蔡侯靜者意有餘清夜置酒臨前除罷琴惆悵月照〈一作㸃〉席幾歲寄我空中書南尋禹穴見李白道甫問信今何如〈一本雲巢父掉頭不肻住東將入海隨煙霧書卷長攜天地間釣竿欲拂珊瑚樹我擬把袂苦留君富貴何如草頭露深山大澤龍蛇逺花繁草青風景暮仙人玉女回雲車指㸃虛無引歸路若逢李白騎鯨魚道甫問信今何如〉
　　飲中八仙歌
　　知章〈賀知章㑹稽人自稱秘書外監〉騎馬似乘船眼花落井水底眠汝陽〈讓皇帝長子璡封汝陽王〉三斗始朝天道逄〈一作見〉麴車口流涎恨不移封向酒泉左相〈李適之天寶元年為左丞相〉日興費萬錢飲如長鯨吸百川銜杯樂聖稱世〈一作避〉賢宗之〈崔宗之日用之子襲封齊國公〉瀟灑美少年舉觴白眼望青天皎如玉樹臨風前蘇晉〈晉珦之子官至左庻子〉長齋繡佛前醉中往往愛逃禪李白一斗詩百篇長安市上酒家眠天子呼來不上船自稱臣是酒中仙張旭〈旭善草書〉三杯草聖傳脫㡌露頂王公前揮毫落紙如雲煙焦遂〈甘澤謡布衣焦遂為陶峴客〉五斗方卓然髙談雄辨驚四筵
　　曲江三章章五句〈曲江在杜陵西北五里開元中開鑿爲勝境南有紫雲樓芙蓉苑西有杏園慈恩都人遊賞盛於中和上已〉
　　曲江蕭條秋氣髙菱荷枯折隨風濤遊子空嗟垂二毛白石素沙亦相蕩哀鴻獨叫求其曹
　　即事非今亦非古長歌激越梢林莽比屋豪華固難數吾人甘作心似灰弟姪何傷淚如雨
　　自斷此生休問天杜曲幸有桑麻田故將移住南山邊短衣匹馬隨李廣看射猛虎終殘年
　　麗人行
　　三月三日天氣新長安水邊多麗人態濃意逺淑且眞肌理細膩骨肉勻繡〈一作畫〉羅衣裳照暮春蹙金孔雀銀麒麟頭上何所有翠微〈一作爲〉㔩〈烏合反〉葉〈一作訇㔩〉垂鬢脣背〈一作身〉後何所見珠壓腰衱〈一作襻一作肢〉穩稱身就中雲幕椒房親賜名大國虢與秦紫駝之𡶶〈一作珍〉出翠釜水精之盤行素鱗犀箸厭飫久未下鑾刀縷切空〈一作坐〉紛綸黃門飛鞚不動塵御廚絡繹〈一作絲絡〉送八珍簫鼔〈一作管〉哀吟感鬼神賓從雜〈一作合〉遝實要津後來鞍馬何逡廵當軒〈一作道〉下馬入錦茵楊花雪落覆〈音副〉白蘋青鳥飛去銜紅巾炙手可熱勢〈一作世〉絶倫愼莫近〈一作向〉前丞相嗔〈明皇毎年十月幸華清宮楊國忠姊妹五家扈從毎家爲一隊著一色衣五家合隊照暎如百花之煥發燦爛芳馥於路而國忠私於虢國不避雄狐之刺毎入朝或聯鑣方駕不施幃幔同入禁中〉
　　樂遊園歌〈原注晦日賀蘭楊長史筵醉中作英華作晦日賀蘭楊長史筵醉歌漢神爵中起樂遊苑在萬年縣南亦名樂遊原唐長安中太平公主置亭原上每正月晦日三月三日九月九日士女畢集〉
　　樂遊古園崒〈一作萃〉森爽煙緜碧草萋萋長公子華筵勢最髙秦川〈水出秦嶺下一名樊川〉對酒平如掌長生木瓢示〈一作樂〉眞率更調鞍馬狂〈一作雄〉歡賞青春波浪芙蓉園白日雷霆夾〈一作甲〉城仗閶闔晴開昳〈音迭一作詄一作映〉蕩蕩曲江翠幕排銀牓拂水低徊舞袖飜緣雲清切歌聲上卻憶年年人醉時只今未醉巳先悲數莖白髪那拋得百罰〈一作刻〉深杯亦〈一作辭〉不辭聖朝亦〈一作已〉知賤士醜一物自〈一作但〉荷皇天慈〈一作私〉此身飲罷〈一作罷飲〉無歸處獨立蒼茫自詠詩
　　渼陂行〈陂在鄠縣西五里周一十四里〉
　　岑參兄弟皆好奇攜我逺來遊渼陂天地黤慘忽異色波濤萬頃堆琉璃琉璃汗漫泛舟入事殊興極憂思集鼉作鯨吞不復知惡風白浪何嗟及主人錦帆相爲開舟子喜甚無氛埃鳬鷖散亂櫂謳發絲管啁啾空翠來沈竿續蔓〈一作縵〉深莫測菱〈一作芡〉葉荷花靜〈一作淨〉如拭宛在中流渤澥清下歸無極〈一作臨無地〉終南黑半陂已南純浸山動影褭窕沖融間船舷暝戛雲際寺〈雲際山有大安寺〉水面月出藍田關〈即秦嶢關在藍田縣南六十里〉此時驪龍亦吐珠馮夷擊鼓羣龍趨湘妃漢女出歌舞金支〈房中歌金支秀華樂上衆餙也〉翠旗光有無咫尺但愁雷雨至蒼茫不曉神靈意少壯幾時柰老何向來哀樂何其多
　　渼陂西南臺
　　高臺面蒼陂六月風日冷蒹葭離披去天水相與永懐新目似擊接要心已領仿像識鮫人空濛辨魚艇錯磨終南翠顚倒白閣〈紫閣黃閣白閣三𡶶相去不甚逺〉影崷〈一作薔〉崒〈西京賦嵓峻崷崒〉增光輝〈一作隂〉乘陵〈風賦乗陵髙城〉惜俄頃勞生媿嚴〈遵〉鄭〈樸〉外物慕張〈良〉邴〈曼容〉世復輕驊騮吾甘雜鼃黽知歸俗可忽取適〈一作足〉事莫並身退豈待官老來苦便〈平聲〉靜況資菱芡足庶結茅茨迥從此具扁舟彌年逐清景戲簡鄭廣文䖍兼呈蘇司業源明〈蘇源明武功人為東平太守召爲國子司業〉
　　廣文到官舎繫〈一作置〉馬堂階下醉則〈一作即〉騎馬歸頗遭官長罵才名四〈一作三〉十年坐客寒無氊賴〈一作近〉有蘇司業時時與〈一作乞〉酒錢
　　夏日李公〈一作李家令〉見訪〈黃鶴雲按宗室世系當是李炎時為太子家令〉
　　逺林暑氣薄公子過我遊貧居類村塢僻近城南樓旁舍頗淳樸所願〈一作須〉亦易求隔屋喚西家借問有酒不牆頭過濁醪展席俯長流清風左右至客意已驚秋巢多衆鳥鬬〈一作喧〉葉密鳴蟬稠苦道〈一作遭〉此物聒孰謂〈一作語〉吾廬幽水花晚色靜〈一作淨〉庶足充淹留預恐尊中盡更起爲君謀
　　奉同郭給事湯東靈湫作〈驪山溫湯之東有龍湫〉
　　東山〈即驪山〉氣鴻濛〈一作濛鴻〉宮殿居上頭君來必十月樹羽臨九州隂火煑玉泉噴薄漲巖幽有時浴赤日光抱空中樓閬風入轍跡曠〈一作廣〉原〈一作野〉延㝠搜沸〈一作拂〉天萬乗動觀水百丈湫幽靈〈一作靈湫〉斯〈一作新〉可佳〈一作怪〉王命官屬休初聞龍用壯擘石摧林丘中夜窟宅改移因風雨秋倒懸瑤池影屈注蒼〈一作滄〉江流味如甘露漿揮弄滑且柔翠旗澹偃蹇雲車紛少留簫鼓蕩四溟異香泱漭浮鮫〈一作蛟〉人獻微〈一作徴〉綃曾祝〈穆天子朝於燕然奉璧南面曾祝佐之曾重也〉沈豪牛百祥奔盛明古先莫能儔坡陀金蝦蟇〈喻安祿山〉出見蓋有由至尊顧之笑王母〈唐人多以王母比貴妃〉不肯〈一作遣〉收復歸虛無底化作長黃虯〈一作龍與虯〉飄飄〈一作颻〉青𤨏郎文彩珊瑚鉤浩歌淥水曲清絶聽者愁
　　夜聽許十損〈一作許十一一作許十無損字〉誦詩愛而有作
　　許生五臺〈山在代州五臺縣〉賓業白〈寳積經有純白業五戒十善四禪四定皆屬善名〉出石壁余亦師粲可〈逹摩傳慧可慧可傳粲〉身猶縛禪寂何階子方便謬引為匹敵離索晚相逄包蒙欣有擊〈昜九二包蒙上九擊蒙〉誦詩渾〈一作混〉遊衍四座皆〈一作俱〉辟易應手看捶鉤清心聽鳴鏑精微穿溟涬〈音幸〉飛動摧霹靂陶謝不枝梧風騷共推激紫燕〈一作鸞〉自超詣翠駮〈中曲之山有獸如馬爪牙如虎一角能食豹名曰駮〉誰翦剔君意人莫知人間夜寥闃
　　橋陵詩三十韻因呈縣內諸官〈睿宗葬橋陵改蒲城爲奉先官如赤縣〉
　　先帝昔晏駕茲山朝百靈崇岡擁象設沃野開天庭即事壯重險論功超五丁坡陀因〈一作用〉厚地〈一作力〉卻略羅峻屏雲闕虛冉冉風松肅泠泠石門霜露〈一作霧〉白玉殿莓苔青宮女晚〈一作曉〉知曙祠官〈一作臣〉朝見星空梁簇畫㦸隂井敲銅缾中使日夜〈一作相〉繼〈一作日繼夜〉惟王心不寜豈徒䘏備享尚謂求無形孝理敦國政神凝推道經瑞芝産廟柱好鳥鳴〈一作巢一作宿〉巖扄高岳前嵂崒洪河左瀅濙〈朱長孺注謂瀅玉篇同滎胡坰烏迥二切無營音濙字玉篇韻畧俱無毛氏據此詩增恐非當作瀠按類篇瀠𤣥扄切濎濙小水貌〉金城蓄峻址沙苑交囘汀永與奧區固川原紛眇冥居然赤縣立臺榭爭岧亭官屬果稱是聲華眞〈一作宜〉可聽王劉美竹潤裵李春蘭馨鄭氏才振古啖侯筆不停遣辭必中律利物常發硎綺繡相展轉琳琅愈〈一作逾〉青熒側聞魯恭化秉德崔瑗銘太史候鳬影王喬隨鶴翎朝儀限霄漢客思囘林坰轗軻辭下杜飄颻陵〈一作凌〉濁涇諸生舊短褐旅泛一浮萍荒歲兒女瘦暮途涕泗零主人念老馬廨署〈一作宇〉容〈一作客〉秋螢流寓理豈愜窮愁醉未醒何當擺俗累浩蕩乗滄溟
　　沙苑行〈沙苑在馮翊縣南東西八十里南北三十里其地宜畜牧唐置沙苑監掌牛馬諸牧〉
　　君不見左輔白沙如白水〈一作白如水〉繚以周牆百餘里龍媒昔是渥窪生汗血今稱獻於此苑中騋牝三千匹豐草青青寒不死食〈音字〉之豪健西域無〈一作騰西域〉每嵗攻〈一作收一作牧〉駒冠邊鄙王有虎臣司苑門入門天廏皆雲屯驌驦一骨獨當御春秋二時歸〈一作朝〉至尊至尊內外馬盈億〈一作內外馬數將盈億〉伏櫪在坰空大存逸羣絶足信殊傑倜儻權竒難具論纍纍塠阜藏奔突往往坡陀縱超越角壯飜同〈一作騰〉麋鹿遊浮深簸蕩黿鼉窟泉〈一作海〉出巨魚長比人丹砂作尾黃金鱗豈知異物同精氣雖未成龍亦有神
　　驄馬行〈原注太常梁卿敕賜馬也李鄧公愛而有之命甫製詩〉
　　鄧公馬癖人共知初得花驄大宛種夙昔傳聞思一見牽來左右神皆竦雄姿逸態何崷崪顧影驕嘶自矜寵隅目青熒夾鏡懸肉駿〈一作騣〉碨礌連錢動朝來乆〈一作少〉試華軒下未覺千金滿高價赤汗微生白雪毛銀鞍卻覆香羅帕卿家舊賜公取〈一作有〉之〈一作能取〉天廐真龍此其亞晝洗須騰涇渭深朝〈一作夕一作晨〉趨可刷幽并夜吾聞良驥老始成此馬數年人更驚豈有四蹄疾於鳥不與八駿俱先鳴時俗造次那得致雲霧晦冥方降精近聞下詔喧都邑肯使〈一作知有〉騏驎地上行
　　去矣行〈鮑欽止曰天寶十四載甫在率府數上賦頌不䝉采錄欲辭職去作去矣行〉
　　君不見韝上鷹一飽則飛掣焉能作堂上燕銜泥附炎熱野人曠蕩無靦顏豈可乆在王侯間未試囊中餐玉法明朝且入藍田山〈後魏李預椎玉七十枚為屑日服食之藍田山出美玉〉自京赴奉先縣詠懐五百字〈原注天寳十四載十二月初作〉
　　杜陵有布衣老大意轉拙許身一何愚〈一作過〉竊比稷與契居然成濩落白首甘〈一作苦〉契〈一作挈〉闊蓋棺事則已此志常覬豁窮年憂黎元歎息腸〈一作腹〉內熱取笑同學翁浩歌彌激烈非無江海志蕭灑送〈一作迭〉日月生逄堯舜〈一作為〉君不忍便永訣當今廊廟具構廈豈雲缺葵藿傾太陽物性固莫〈一作難〉奪顧惟螻螘軰但自求其穴胡爲慕大鯨輙擬偃溟渤以茲悟〈一作誤〉生理獨恥事干謁兀兀遂至今忍為塵埃沒終媿巢與由未能易其節沈飲聊自適〈一作遣〉放歌頗愁絶嵗暮百草零疾風高岡裂天衢隂崢嶸客子中夜發霜嚴衣帶斷指直不得〈一作能〉結凌晨過驪山御榻在嵽嵲蚩尤塞寒空蹴蹋崖谷滑瑤池氣鬱律羽林相摩戛君臣〈一作聖君〉留歡娛樂動殷樛嶱〈一作膠葛一作䗶蠍一作福嵑嶱一作湯嶱〉賜浴皆長纓〈華清宮內供奉兩湯外更有湯十六所安祿山及將士楊國忠兄弟姊妹並賜浴賜食賜錢〉與宴〈一作謀〉非短褐彤庭所分帛本自寒女出鞭撻〈一作箠〉其夫家聚歛貢城闕聖人筐篚恩實欲〈一作願〉邦國活臣如忽至理君豈棄此物多士盈朝廷仁者宜戰慄況聞內金盤盡在衛霍室中堂舞〈一作有〉神仙煙霧散〈一作䝉〉玉質煖客貂䑕裘悲管逐清瑟勸客駞蹄羮霜橙壓香橘朱門酒肉臭路有凍死骨榮枯咫尺異惆悵難再述北轅就涇渭官渡又改轍羣氷〈一作水〉從西下極目髙崪兀疑是崆峒來恐觸天柱折河梁幸未坼枝撐聲窸窣行旅相攀援川廣不〈一作且〉可越老妻寄〈一作既〉異縣十口隔風雪誰能乆不顧庶往共飢渴入門聞號咷幼子飢〈一作餓〉已卒吾寜舎一哀里巷亦〈一作猶〉嗚咽所媿爲人父無食致夭折豈知秋未〈一作禾〉登貧窶有倉卒生常〈一作當〉免租稅名不隸征伐撫跡猶〈一作獨〉酸辛平人固騷屑黙思失業徒因念逺戍卒憂端齊〈一作際〉終南澒洞不可掇
　　奉先劉少府新畫山水障歌〈英華題作新畫山水障歌奉先尉劉單宅作〉
　　堂上不合生楓樹怪底江山〈一作山川〉起煙霧聞君埽卻赤縣圖乗興遣畫滄洲趣畫師亦無數好手不可遇對此融心神知君重毫素豈但祁岳〈畫錄有名無跡者二十五人祁岳在李國恆之上一雲乃祁樂之誤岑參有送祁樂詩〉與鄭䖍筆跡逺過楊契丹〈隋參軍楊契丹山東人六法兼修〉得非懸圃裂〈一作圻〉無乃瀟湘飜悄然坐我天姥下耳邊巳似聞清猨反思前夜風雨急乃〈一作恐〉是蒲〈一作滿〉城鬼神入元氣淋漓障猶濕眞宰上訴天應泣野亭春還雜花逺漁翁暝蹋孤舟立滄浪水深青溟闊〈一作滄浪之水深且闊〉欹岸〈一作𡶶〉側島〈一作岸〉秋毫末不見湘妃鼓瑟時至今斑竹臨江活劉侯天機精愛畫入骨髓自有兩兒郎揮灑亦莫比大兒聰明到能添老樹巓崖裏小兒心孔開貌〈音邈〉得山僧及童子若耶溪雲門寺〈俱在㑹稽〉吾獨胡爲在泥滓青鞵布韤從此始
　　白水〈即奉先〉縣崔少府十九翁高齋三十韻〈原注天寳十五載五月作〉
　　客從南縣來浩蕩無與適旅食白日長況當朱炎赫髙齋坐林杪信宿游衍闃清晨陪躋攀傲睨俯峭壁崇岡相枕帶曠野懐〈一作㢠一作迥〉咫尺始知賢主人贈此遣愁寂危階根青冥曾冰生淅瀝上有無心雲下有欲落石泉聲聞復急〈一作息〉動靜隨所擊〈一作激〉鳥呼藏其身有似懼彈射吏隱道〈一作適一作通一作識〉性情茲焉其窟宅白水見舅氏諸翁乃仙伯杖藜長松隂作尉窮谷僻為我炊雕胡逍遙展良覿坐乆風頗愁〈一作怒〉晩來山更碧相對十丈蛟歘翻盤渦坼何得空裏雷殷殷尋地胍煙氛〈一作氣〉藹崷〈一作⿰〉崪魍魎森慘戚崐崙崆峒巔囘首如〈一作知〉不隔前軒頽〈一作摧〉反照巉絶華岳赤兵氣漲林巒川光雜鋒鏑知是相公軍〈天寶十四載祿山反拜哥舒翰為兵馬副元帥以討祿山明年正月加同平章事〉鐵馬雲〈一作煙〉霧積玉觴淡無味胡羯豈強敵長歌激屋樑淚下流祍席人生半哀樂天地有順逆慨彼萬國夫休明僃征狄〈一作敵〉猛將紛塡委廟謀蓄長策東郊何時開帶甲且來〈一作未〉釋欲告清宴罷〈一作疲〉難拒幽明廹三歎酒食旁何由似平昔
　　三川觀水漲二十韻〈原注天寶十五載七月中避冦時作按三川屬鄜以華池黑水洛水同㑹得名〉
　　我經華原來不復見平陸北上唯土山連天走窮〈一作穹〉谷火雲無時出〈一作出無時〉飛電常在目自多窮岫雨行潦相豗〈一作灰〉蹙蓊〈音烏〉匌〈音閤又音溘〉川氣黃羣流㑹空曲清晨望髙浪忽謂隂崖踣〈音匐〉恐泥竄蛟龍登危聚麋鹿枯查卷㧞樹礧磈共充塞聲吹鬼神下勢閲人代速不有萬穴歸何以尊四瀆及觀泉源漲反懼江海覆漂沙坼岸去〈一作去岸〉潄壑松柏禿乗陵〈一作凌〉破山門囘斡裂〈一作倒〉地軸交洛赴洪河及關豈信宿應沉數州沒如聽萬室哭穢濁殊未清風濤怒猶蓄〈一作畜〉何時通舟車隂氣不〈一作亦〉黲黷浮生有蕩汨吾道正覊束人寰難容身石壁滑側足雲雷此〈一作屯〉不已艱險路更跼普天無川梁欲濟願水縮因悲中林士未脫衆魚腹舉頭向蒼天安得騎鴻鵠
　　悲陳陶〈陳濤斜在咸陽縣一名陳陶澤至徳元年十月房琯與安守忠戰敗績於此〉
　　孟冬十郡良家子血作陳陶澤中水野曠〈一作廣〉天清〈一作晴〉無戰聲四萬義軍同日死羣胡歸來血〈一作雪〉洗箭仍唱〈一作撚箭〉胡歌飲都市都人囘面向北啼日夜更望官軍至〈一作前後官軍苦如此〉
　　悲青坂
　　我軍青坂在東門天寒飲馬太白窟黃頭奚兒日向西數騎彎弓敢馳突山雪河氷野〈一作晚一作已〉蕭飋〈一作颺一作颯〉青是𤇺〈一作人〉煙白人骨焉得附書與我軍忍待明年莫倉卒〈蘇軾曰琯既敗猶欲持重有所伺而中人邢延恩等促戰倉皇失據遂及於敗故後篇雲〉
　　哀江頭
　　少陵〈漢宣帝葬杜陵許後葬南園謂之小陵後人呼為少陵杜甫家焉〉野老吞聲哭春日潛行曲江曲江頭宮殿鎻千門細柳新蒲為誰綠憶昔霓旌下南苑苑中萬物生顏色昭陽殿裏第一人同輦隨君侍君側輦前才〈一作詞〉人帶弓箭白馬嚼〈一作噍〉齧黃金勒翻身向天〈一作空〉仰射雲一箭〈一作笑一作發〉正墜䨇飛翼明眸皓齒今何在血汚遊魂歸不得清渭東流劒閣深去住彼此無消息人生有情淚霑臆江水〈一作草〉江花豈終極黃昏胡騎塵滿城欲往城南忘南〈一作望城〉北哀王孫〈舊書天寶十五載六月九日潼關不守十二日明皇自延秋出幸蜀親王妃主俱不及從〉
　　長安城頭頭〈一作多一作頸〉白烏夜飛延秋門上呼又向〈一作來〉人家啄大屋屋底逹官走避胡金鞭斷折九馬死骨肉不待〈一作得〉同馳驅腰下寶玦青珊瑚可憐王孫泣路隅問之不肻道姓名但道困苦乞為奴已經百日竄荊棘身上無有完肌膚髙帝子孫盡隆〈一作髙〉凖〈音拙〉龍種自與常人殊豺狼在邑龍在野王孫善保千金軀不敢長語臨交衢且為王孫立斯須昨夜東〈一作春〉風吹血腥東來橐〈一作駱〉駝滿舊都朔方健兒好身手昔何勇鋭今何愚竊聞天〈一作太〉子已傳位聖德北服南單于花門面請雪恥愼勿出口他人狙哀哉王孫愼勿疎五陵佳氣無時無
　　大雲寺贊公房四首〈武后幸光明寺沙門宣政進大雲經中有女主之符因改為大雲經寺〉
　　心在水精域衣霑春雨時洞門盡徐歩深院果幽期到〈一作倒〉扉〈一作屣一作履〉開復閉撞鐘齋及茲醍醐長發性飲〈一作飯〉食過扶衰把臂有多日開懐無媿辭黃鸝〈一作鶯〉度結構紫鴿下罘罳〈一作芳菲〉愚〈一作芳〉意㑹所適花邊行自遲湯休起我病㣲笑索題詩
　　細輭青絲履光明白㲲巾深藏供老宿取用及吾身自顧轉無趣交情何尚新道林才不世惠遠德過人雨瀉暮檐竹風吹青〈一作春〉井芹天隂對圖畫最覺潤龍鱗燈影照無睡心清聞妙香夜深殿突兀風動金鋃鐺天黑閉春院地清棲暗芳玉繩囘斷絶鐵鳳森翺翔梵放時出寺鐘殘仍殷牀明朝在沃野苦見塵沙黃童兒汲井華慣捷〈一作健〉缾上〈一作在〉手霑灑不濡地埽除似無帚明〈一作晨〉霞爛複閤霽霧搴髙牖側塞被徑花飄颻委墀〈一作階〉柳艱難世事廹隱遯佳期後晤語契深心那能總箝口奉辭還杖策暫別終囘首泱泱〈一作浹浹〉泥汚人聽聽〈與狺同〉國多狗既未兔羈絆〈一作寓〉時來憇奔走近公如白雪執熱煩何有
　　御定全唐詩卷二百十六
　　欽定四庫全書
　　御定全唐詩巻二百十七
　　杜甫
　　蘇端薛復筵簡薛華醉歌
　　文章有神交有道端復得之名譽早愛客滿堂盡豪翰〈一作傑〉開筵上日〈一作月〉思芳草安得健歩移逺梅亂插繁花向晴昊千里猶殘舊冰雪百壺且試開懐抱垂老惡聞戰鼓悲急〈一作羽〉觴為緩憂心𢷬少年努力縱談笑㸔我形容已枯槁坐中薛華善〈一作能〉醉歌歌辭自作風格老近來海內為〈一作無〉長句汝與山東李白好何〈遜〉劉〈孝綽〉沈〈約〉謝〈朓〉力未工才兼鮑昭愁絶倒諸生頗盡新知樂萬事終傷不自保氣酣日落西風來願吹野水添〈一作注〉金杯如澠之酒常快意亦〈一作不〉知窮愁〈一作未知窮達〉安在哉忽憶雨時秋井塌古人白骨生青苔如何不飲令心哀
　　晦日尋崔戢李封
　　朝光入甕牖屍〈一作方一作宴〉寢驚敝裘起行視天宇春氣漸
　　和柔興來〈一作得興一作乗興〉不暇嬾今晨梳我頭出門無所待徒歩覺自由杖藜復恣意免值公與侯晚定崔李交㑹心眞罕儔每過得酒傾〈一作喫〉二宅可淹留喜結仁里歡況因令節求李生園欲荒舊〈一作有〉竹頗修修引客㸔埽除隨時成獻酬崔侯初筵色已畏空尊愁未知天下士至〈一作志〉性有此不草牙既青出蠭聲亦暖逰思見農器陳何當甲兵休上古葛天民〈一作氏〉不貽黃屋〈一作綺〉憂至今阮籍等熟醉為身謀威鳳髙其〈一作自髙〉翔長鯨吞九州地軸為之翻百川皆亂流當歌欲一放淚下恐莫收濁醪有妙理庶用〈一作與〉慰沈浮
　　雨過蘇端〈原注端置酒〉
　　雞鳴風雨〈一作雲〉交久旱雲〈一作雨〉亦好杖藜入春泥無食起我早諸家憶所歴一飯〈一作飽〉跡便〈一作更〉埽蘇侯得數過歡喜每傾倒也復〈一作復也〉可憐人呼兒具棃棗濁醪必在眼盡醉攄懐抱紅稠屋角花碧委〈一作秀〉牆隅草親賔縱〈一作絶〉談謔喧鬧畏〈一作慰〉衰老況䝉霈澤垂糧粒或自保妻孥隔軍壘撥棄不擬道
　　喜晴〈一作喜雨〉
　　皇天久不雨既雨晴亦佳出郭眺西郊肅肅〈一作蕭蕭〉春增華青熒陵陂麥窈窕桃李〈一作杏〉花春夏各有實我飢豈無涯干戈雖橫放慘澹鬬龍蛇甘澤不猶愈且耕今未賖丈夫則帶甲婦女終在家力難及黍稷得種菜與麻千載商山芝往者東門瓜其人骨已朽〈一作滅〉此道誰疵瑕英賢遇轗軻逺引蟠泥沙顧慙昧所適囘首白日斜漢陰有鹿門滄海有靈〈一作雲〉查焉能學衆口咄咄空〈一作同〉咨嗟
　　送率府程録事還鄉〈原注程攜酒饌相就取別〉
　　鄙夫行衰謝抱病昏妄〈一作忘〉集常時往還人記一不識十程侯晚相遇與語才傑立熏然耳目開頗覺聰明入千載得鮑叔末契有所及意鍾〈一作中〉老栢青義動修蛇蟄若人可數見慰我垂白泣告〈一作生〉別無淹晷百復相襲內媿突不黔庶羞以〈一作明似〉賙給素絲挈長魚碧酒隨玉粒途窮見交態世梗悲路澀東風吹春冰泱莽〈一作漭〉后土濕念君惜羽翮既飽更思戢莫作翻雲鶻聞呼向禽急
　　述懷一首〈此巳下自賊中竄歸鳯翔作〉
　　去年潼闗破妻子隔絶久今夏草木長脫身得西走麻鞋見天子衣䄂露兩肘朝廷慜生還親故傷老醜涕淚授拾遺流離主恩厚柴門雖得去未忍即開口寄書問三川不知家在否比聞同罹禍殺戮到雞狗山中漏茅屋誰復依戶牖摧頺蒼松根地冷骨未朽幾人全性命盡室豈相偶嶔岑〈一作崟〉猛虎場鬱結囘我首自寄一封書今已十月後反畏消息來寸心亦何有漢運初中興生平老耽酒沈思歡㑹處恐作窮獨〈一作途〉叟
　　送長孫九侍御赴武威判官
　　驄馬新鑿蹄銀鞍被來好繡衣黃白〈北齊樂曲懐黃綰白疑指金銀印〉郎騎向交河道問君適萬里取別何草草天子憂涼州嚴程到湏早去秋羣胡反不得無電埽此行收〈一作牧〉遺甿風俗方再造族父領元戎〈時杜鴻漸為河西節度使〉名聲國〈一作閣〉中老奪我同官良飄颻按城堡使我不能餐令我惡懐抱若人才思闊溟漲浸〈一作漫〉絶島尊前失詩流塞上得〈一作多〉國寶皇天悲送逺雲雨白浩浩東郊尚烽火朝野色枯槁西極柱亦傾如何正穹昊
　　送樊二十三侍御赴漢中判官
　　威弧不能〈弧矢星擬射狼弧不直狼則盜賊起〉自爾無寜嵗川谷血橫流豺狼沸相噬天子從北來〈靈武在鳯翔北〉長驅振凋敝頓兵岐梁下卻跨沙漠裔二京䧟未収四極我得制蕭索〈一作瑟〉漢水清緬通淮湖稅使者紛星散王綱尚旒綴南伯從事賢君行立談際生〈一作坐〉知七曜歴手畫三軍勢冰雪浄聰明雷霆走精鋭幕府輟諫官朝廷無此〈一作比〉例至尊方旰食仗爾布嘉惠補闕暮徴入柱史晨征憇〈一作補闕入柱史晨征固多憇〉正當艱難時實藉長久計囘風吹獨樹白日照執袂慟哭蒼煙根山門萬重〈一作里〉閉居人莽牢落逰子方迢遞裵囘悲生離侷促老一世陶唐歌遺民後漢更列〈一作別〉帝恨無匡復姿〈一作資〉聊欲從此逝
　　送從弟亞赴安西〈一作河西〉判官〈杜亞字次公京兆人肅宗在靈武上書論時政授校書郎時杜鴻漸節度河西辟為從事〉
　　南風作秋聲殺氣薄炎熾盛夏鷹隼擊時危異人至令弟草中來蒼然〈一作茫〉請論事詔書引上殿奮舌動天意兵法五十家爾腹為篋笥應對如轉丸〈一作圓〉疏通略文字經綸皆新語足以正神器宗廟尚為灰君臣俱〈一作皆〉下淚崆峒地無軸青〈一作清〉海天軒輊〈一作⿰見潘岳賦〉西極最瘡痍連山暗烽燧帝曰大布衣藉卿佐元帥坐㸔清流沙所以子奉使歸當再前席適逺非歴〈一作虛〉試須存武威郡為畫長久利孤峰石戴驛快馬金纒轡黃羊飫不羶蘆〈一作魯〉酒多還醉踴躍常人情慘澹苦士志安邊敵何有反正計始遂吾聞駕鼓車不合用騏驥龍吟囘其頭夾輔待所致
　　送韋十六評事充同谷郡防禦官
　　昔沒賊中時潛與子同逰今歸行在所王事有去留偪側兵馬間主憂急良籌子雖軀幹小老〈一作志〉氣橫九州挺身艱難際張目視寇讐朝廷壯其節奉詔令參謀鑾輿駐鳯翔同谷為咽喉西扼弱水道南鎮枹罕〈一作氐羌〉陬此邦承平日剽劫吏所羞況乃胡未滅控帶莽悠悠府中韋使君道足示懐柔令姪才俊茂二美又何求受詞太白腳走馬仇池頭古色〈一作邑〉沙土裂積隂雪雲〈一作霜雪〉稠〈一作積雪隂雲稠〉羗父豪豬靴〈一作㡌〉羗兒青兕裘〈一作漢兵黑貂裘〉吹角向月窟蒼山旌斾愁鳥驚出死樹龍怒拔老湫古來無人境今代橫戈矛傷哉文儒士憤激馳林丘中原正格鬬後㑹何縁由百年賦命定豈料沈與浮且復戀良友握手歩道周論兵逺壑浄〈一作靜〉亦可縱冥搜題詩得秀句札翰時相投
　　塞蘆子〈蘆子闗屬夏州北去塞門鎮一十八里〉
　　五城〈方鎮表朔方節度領定逺安豐二軍及三受降城為五城〉何迢迢迢迢隔河水邊兵盡東征城內空荊杞思明割懐衛秀巖西未已廻〈一作逈〉略大荒來〈一作東〉崤函蓋虛爾延州〈塞門鎮本屬延州開元二年移就蘆子闗〉秦北戶闗防猶可倚焉得一萬人疾驅塞蘆子岐〈一作頃〉有薛大夫〈薛景仙為扶風太守賊寇至擊卻之〉旁制山賊起近聞昆戎徒為退三百里蘆闗扼兩寇深意實在此誰能〈一作敢〉叫帝閽〈一作門〉胡行速如鬼
　　彭衙行〈郃陽縣西北有彭衙城〉
　　憶昔避賊初北走經險艱夜深彭衙道〈一作門〉月照白水山盡室久徒歩逢人多厚顔參差谷鳥吟〈一作鳴〉不見逰子還癡女飢齩我啼畏虎狼〈一作猛虎〉聞懐中掩其口反側聲愈嗔小兒強解事故索苦李餐一旬半雷雨泥濘相牽攀既無禦雨〈一作濕〉備徑滑衣又寒有時經〈一作最〉契闊竟日數里間野果充餱糧卑枝成屋椽早行石上水暮宿天邊煙少留周〈一作固一作同〉家窪欲出蘆子闗故人有孫宰髙義薄曾雲延客已曛黑張燈啟重門煖湯濯我足翦紙招我魂從此出妻孥相視涕闌干衆雛爛熳睡喚起霑盤餐誓將與夫子永結為弟昆遂空所坐堂安居奉我歡誰肻艱難際豁達露心肝別來嵗月周胡羯仍搆患何當有翅翎飛去墮我前
　　北征〈原注歸至鳯翔墨制放往鄜州作按鄜在鳯翔東北故曰北征〉
　　皇帝二載秋閏八月初吉杜子將北征蒼茫問家室維時遭艱虞〈一作危〉朝野少暇日顧慙恩私被詔許歸蓬蓽拜〈一作奉〉辭詣闕下〈一作閣門〉怵惕久未出雖乏諫諍姿恐君有遺失君誠中興主經緯固宻勿東胡反未已臣甫憤所切揮涕戀行在道途〈一作路〉猶恍惚乾坤含〈一作合〉瘡痍憂虞何時畢靡靡踰阡陌人煙眇蕭瑟〈一作索〉所遇多被傷呻吟更流血囘首鳳翔縣旌旗晚明滅前登寒山重屢得飲馬窟邠郊入地底涇水中蕩潏猛虎立我前蒼崖吼時裂菊垂今秋花石戴〈一作帶一作載〉古車轍青雲動髙興幽事亦可悅山果多瑣細羅生雜橡栗或紅如丹砂或黑如㸃漆雨露之所濡甘苦〈一作酸〉齊結實緬〈一作縹〉思桃源內益歎身世拙坡陀望鄜畤巖谷〈一作谷巖〉互出沒我行已水濵我僕猶木末鴟鳥〈一作梟〉鳴黃桑野䑕拱亂穴夜深〈一作中〉經戰場寒月照白骨潼闗百萬師往者散〈一作敗〉何卒遂令半秦民殘害為異物況我墮〈一作隨〉胡塵及歸盡華髮經年至茅屋妻子衣百結慟哭松聲囘〈一作迥〉悲泉共幽〈一作嗚〉咽平生所嬌兒顔色白勝雪見耶背面啼垢膩腳不韤牀前兩小女補綻才〈一作纔〉過䣛海圗坼波濤舊繡移曲折天吳及紫鳯顛倒在䄈〈一作短〉褐老夫情懐惡嘔泄〈一作咽〉臥數日〈一作數日臥嘔泄〉那無囊中帛救汝寒凜慄粉黛亦解苞〈一作包〉衾裯稍羅列瘦妻面復光癡女頭自櫛學母無不為曉妝隨手抹移時施朱鉛狼藉畫眉闊生還對童穉似欲忘飢渴問事競挽鬚誰能即嗔喝翻思在賊愁甘受雜亂聒新歸且慰意生理焉能説〈一作脫〉至尊尚䝉塵幾日休練卒仰觀〈一作㸔〉天色改坐〈一作旁〉覺祅氣〈一作氛〉豁隂風西北來慘澹隨囘鶻〈一作紇〉其王願助順其俗善〈一作喜〉馳突送兵五千人驅馬一萬匹此軰少為貴四方服勇決所用皆鷹騰破敵過〈一作如〉箭疾聖心頗虛佇時議氣欲奪伊洛指掌收西京不足拔官軍請深入蓄鋭何〈一作可一作伺〉俱發此舉開青徐旋瞻略恆碣昊天積霜露正氣有肅殺禍轉亡胡嵗勢成擒胡月胡命其能久皇綱未宜絶憶昨〈一作昔〉狼狽初事與古先別姦臣竟葅醢同惡隨蕩析不聞夏殷〈當作殷周〉衰中自誅褒妲周漢獲再興宣光果明哲桓桓陳將軍仗鉞奮忠烈微爾人盡非於今國猶活淒涼大同殿寂莫白獸闥都人望翠華佳氣向金闕園陵固有神埽灑數不缺煌煌太宗業樹立甚宏達
　　得舍弟消息
　　風吹紫荊樹色與春庭暮花落辭故枝風囘返〈一作反〉無處骨肉恩書重漂泊難相遇猶有淚成河經天復東注
　　徒歩歸行〈原注贈李特進自鳯翔赴鄜州途經邠州作〉
　　明公壯年值時危經濟實藉英雄姿國之社稷今若是武定禍亂非公誰鳳翔千官且飽飯衣馬不復能輕肥青袍朝士最困者白頭拾遺徒歩歸人生交契無老少論交〈一作心〉何必先同調妻子山中哭向天湏公櫪上追風驃
　　玉華宮〈貞觀二十一年作玉華宮後改為寺在宜君縣北鳳皇谷〉
　　溪囘〈一作迥〉松風長蒼鼠竄古瓦不知何王殿遺構絶壁下隂房鬼火青壊道哀湍瀉萬籟真笙竽〈一作竽瑟〉秋色〈一作氣一作光〉正〈一作極〉蕭灑美人為黃土況乃粉黛假當時侍金輿故物獨石馬憂來藉草坐浩歌淚盈把冉冉征途間誰是長年者
　　九成宮〈本隋仁夀宮貞觀修以避暑更名九成在麟逰縣西五里〉
　　蒼山入百里崖斷如杵臼曾宮憑風囘〈一作迥〉岌嶪土囊口立神扶棟梁〈一作宇〉鑿翠開戶牖其陽産靈芝其隂宿牛斗紛披〈一作扶〉長松倒〈一作側〉揭𡿗怪石走哀猨啼一聲客淚迸林藪荒哉隋家帝製此今頹朽向使國不亡焉為巨唐有雖無新増修尚置〈一作署〉官居守〈九成宮置總監一人副監一人丞簿録事各一人〉廵非瑤水逺跡是雕牆後我行〈一作來〉屬時危仰望嗟歎久天王守〈音狩〉太白駐馬更搔〈一作囘〉首
　　羌村
　　崢嶸赤雲西日腳下平地柴門鳥雀噪歸客〈一作客子〉千里至妻孥怪我在驚定〈一作走〉還拭淚世亂遭飄蕩生還偶然遂鄰人滿牆頭感歎亦歔欷夜闌更秉燭相對如夢寐
　　晚嵗廹偷生還家少歡趣嬌兒不離䣛畏我復卻去憶昔好追涼故繞池邊樹蕭蕭北風勁撫事煎百慮頼知禾黍〈一作黍柇一作黍稌〉收已覺糟牀注如今足斟酌且用慰遲暮
　　羣雞正〈一作忽〉亂叫客至雞鬬爭〈一作正生〉驅雞上樹木始聞叩柴荊父老四五人問我久逺行手中各有擕傾榼濁復清苦〈一作莫〉辭酒味薄黍地無人耕兵革既未息兒童〈一作郎〉盡東征請為父老歌艱難媿深〈一作餘〉情歌罷仰天歎四座淚縱橫
　　偪仄〈一作側〉行贈畢曜〈一作⿰⿰行篇中字亦作⿰⿰一作贈畢四曜〉
　　偪仄何偪仄我居巷南子巷北可恨鄰里間十日不一見顔色自從官馬送還官行路難行澀如棘我貧無乗非無足昔者相過今不得實不是〈一作未敢〉愛微軀〈一作慵相訪〉又非闗足無力〈一本二句起處無實又二字〉徒歩翻愁官長怒此心炯炯君應識曉來急雨春風顛睡美不聞鐘鼓傳東家蹇驢許借我泥滑不敢騎朝天已令請急㑹通籍〈一作已令把牒還請假〉男兒信〈一作性〉命絶可憐焉能終日心拳拳憶君誦詩神凜然辛夷始花亦〈一作又〉已落況我與子非壯年街頭酒價常苦貴方外酒徒稀醉眠速宜〈一作徑湏〉相就飲一斗恰有三百青銅錢〈建中三年置肆釀酒斛収直三千〉
　　送李校書二十六韻〈李舟隴西人後封隴西縣男父岑水部郎中眉州刺史〉
　　代北有豪鷹生子毛盡赤渥窪騏驥兒〈一作種〉尤異是龍〈一作虎〉脊李舟名父子清峻流〈一作時〉軰伯人間好〈一作妙〉少年不必須白晳十五富文史十八足賔客十九授校書二十聲輝〈一作燀一作烜一作□〉赫衆中每一見使我潛動魄自恐二男兒辛勤養無益乾元元〈一作二〉年春萬姓始安宅舟也衣綵衣告我欲逺適倚門固有望歛衽就行役南登吟白華已見楚山碧藹藹咸陽都冠蓋日雲〈一作巳如〉積何時太夫人堂上㑹親戚汝翁草明光天子正前席歸期豈爛漫〈一作熳〉別意終感激顧我蓬屋姿謬通金閨〈一作門〉籍小來習性嬾晚節〈一作嵗〉慵轉劇每愁悔吝作如覺天地窄羨君齒髪新行已能夕惕臨岐意頗切對酒不能喫囘身視緑野慘澹如荒澤老雁春忍〈一作忍春〉飢哀號待枯麥時哉髙飛燕絢練新羽翮長雲濕褒斜漢水饒巨石無令軒車遲衰疾悲夙昔
　　洗兵馬〈原注收京後作〉
　　中興諸將收山東㨗書日〈一作夜一作夕〉報清晝同河廣傳聞一葦過胡危〈一作兒〉命在破竹中祇殘鄴城不日得獨任朔方無限功〈郭子儀領朔方軍屢破賊拔衛州進圍鄴城〉京師皆騎汗血馬囘紇〈囘紇以驍騎三千助討安慶緒〉餵肉葡萄宮已喜皇威清海岱常思仙仗過崆峒〈山在平涼縣西〉三年笛裏闗山月萬國兵前草木風成王〈廣平王俶〉功大心轉小郭相〈中書令闗子儀〉謀深〈一作猷〉古來少司徒〈李光弼加檢校司徒〉清鑒懸明鏡尚書〈王思禮遷兵部尚書〉氣與秋天杳二三豪俊為時出整頓乾坤濟時了東走無復憶鱸魚南飛覺有安巢〈一作枝〉鳥青春復隨冠冕入紫禁〈一作駕〉正耐煙花繞鶴禁通霄鳯輦備雞鳴問寢龍樓〈一作蛇〉曉攀龍附鳯勢〈一作世〉莫當天下盡化為侯王〈加封蜀郡靈武元從功臣肅宗獨厚郭湜李輔國軰〉汝等豈知䝉〈一作象〉帝力時來不得誇身強闗中既留蕭丞相〈謂杜鴻漸肅宗至平涼鴻漸悉録軍資儲廥上之上喜曰靈武吾之闗中卿乃蕭何也〉幕下復用張子房〈時張鎬代房琯為相故下専言之〉張公一生江海客身長九尺鬚眉蒼徴起適遇風雲㑹扶顛始知籌策良青白馬更何有後漢今周喜再昌寸地尺天皆入貢竒祥異瑞爭來送不知何國致白環復道諸山得銀甕隠士〈謂李泌時求歸衡山〉休歌紫芝曲詞人解〈一作角〉撰河清〈一作清河〉頌〈時楊炎軰爭獻靈武受命鳯翔出師頌之類〉田家望望惜雨乾布糓處處催春種淇上健兒歸莫嬾城南思婦愁多夢安得壯士挽天河浄洗甲兵長不用
　　留花門〈甘州東北千餘里有居延海又北三百里有花門山堡又東北千里至囘紇牙帳肅宗還西京葉護辭歸奏曰囘紇戰兵留在沙𫟍今歸靈夏取馬更為陛下收范陽餘孽〉
　　北門〈一作北方一作花門〉天驕子飽肉氣勇決髙秋馬肥健挾矢射漢月自古以為患詩人厭薄伐修徳使其來羈縻固不絶胡為傾國至出入暗金闕中原有驅除隠忍用此物公主〈寜國公主妻囘紇可汗〉歌黃鵠君王指白日連雲屯左輔百里見積雪長㦸鳥休飛哀笳曙〈一作曉〉幽咽田家最恐懼麥倒桑枝折沙苑臨清渭泉香草豐潔渡河不用船千騎常撇烈〈一作滅沒一作捩〉胡塵踰太行雜種抵京室花門既湏留原野轉蕭瑟
　　病後遇〈一作過〉王倚飲贈歌
　　麟角〈一作鱗魚〉鳯觜世莫識〈一作辨〉煎膠續竒自見尚㸔王生抱此懐在於甫也何由羨且遇王生慰疇昔素知賤子甘貧賤酷見凍〈一作陳〉餒不足恥多病沈年苦無健王生怪我顔色惡答雲伏枕艱難徧瘧癘三秋孰可忍寒熱百日相交戰頭白眼暗坐有胝肉黃皮皺命如綫惟生哀我未平復為我力致羙殽膳遣人向市賖香稉喚婦出房親自饌長安冬葅酸且緑金城土酥靜如練兼求富〈一作畜〉豪〈一作畜豕〉且割鮮密沽斗酒諧終宴故人情義〈一作味〉晚誰似令我手腳輕欲漩〈一作旋〉老馬為駒信〈一作總〉不虛當時得意況深眷但使殘年飽喫飯只願無事常相見
　　湖城東遇孟雲卿復歸劉顥宅宿宴飲散因為醉歌〈蔡本題上有冬末以事之東都七字孟雲卿河南人與元結杜甫軰相友善〉
　　疾風吹塵暗河縣行子隔手不相見湖城城南〈一作東一作北〉一開眼駐馬偶識雲卿面向〈一作況〉非劉顥為地主嬾囘鞭轡成髙〈一作城南〉宴劉侯歎〈一作歡〉我攜客來置酒張燈促華饌且將欵曲終今夕〈一作經今冬〉休語〈一作話〉艱難尚酣戰照室紅爐促曙光〈一作簇曙花〉縈窗素月垂文〈一作秋〉練天開地裂長安陌〈一作春〉寒盡春生〈一作紫陌春寒〉洛陽殿豈知驅車復同軌可惜刻漏隨更箭人生㑹合不可常庭樹雞鳴淚如綫〈一作霰〉
　　閿鄉姜七少府設膾戲贈長歌
　　姜侯設膾當嚴冬昨日今日皆天風河凍未漁〈一作取魚一作黃河美魚一作黃河冰魚一作黃河味魚〉不易得鑿冰恐侵河伯宮饔人受魚鮫人手洗魚磨刀魚眼紅無聲細下飛碎〈一作素〉雪有骨已刴觜〈平聲喙也〉春蔥偏勸腹腴媿年少輭炊香飯〈一作稉〉縁老翁落碪何曾白紙濕放箸未覺金盤空新歡便飽姜侯徳清觴異味情屢極東歸貪〈一作貧〉路自覺難欲別上馬身無力可憐為人好心事扵我見子真顔色不恨我衰子貴時悵望且為今相憶
　　戲贈閿鄉秦少公〈一作翁一作府唐人稱尉為少公〉短歌
　　去年行宮當〈一作守〉太白朝囘君是同舍客同心不減骨肉親每語見許文章伯今日時清兩京道相逄苦覺人情好昨夜邀歡樂更無多才依舊能潦〈一作傾〉倒
　　李鄠縣丈人胡馬行
　　丈人駿馬名胡騮前年避胡〈一作賊〉過金牛囘鞭卻走見天子朝飲漢水暮靈州自矜胡騮竒絶代乗出千人萬人愛一聞説盡急難材轉益愁向駑駘軰頭上鋭耳批秋竹腳下髙蹄削寒玉始知神龍別有種不比俗〈一作凡〉馬空多肉洛陽大道時再清累日喜得俱東行鳯臆龍〈一作麟〉鬐〈一作麟一作麟髻〉未易識側身注目長風生
　　義鶻〈宋刻諸本皆有行字〉
　　隂崖有蒼〈一作二〉鷹養子黑柏顛白蛇登其巢吞噬〈一作之〉恣〈一作〉朝餐雄飛逺求食雌者鳴辛酸力強不可制黃口無〈一作寜〉半存其父從西歸〈一作來〉飜身入長煙斯湏領健鶻痛〈一作寃〉憤〈一作憤懣〉寄所宣斗上捩孤影噭哮〈一作無聲〉來九天修鱗脫逺枝巨顙坼老拳髙空得蹭蹬短〈一作茂〉草辭蜿蜒折尾能一掉〈一作擺〉飽〈一作飢〉腸皆〈一作今〉已〈一作以一作已皆〉穿生雖滅衆雛死亦垂千年物情有報復快意貴目前茲實鷙鳥最急難心炯〈一作皎〉然功成失所往〈一作在〉用舍何其賢近經潏水湄此事樵夫〈一作人〉傳飄蕭覺素髮凜欲〈一作烈一作若〉衝儒冠人生許與〈一作計有〉分只在〈一作亦存〉顧盼間聊為義鶻行用〈一作永〉激壯士肝
　　畫鶻行〈一作畫雕〉
　　髙堂見生〈一作老〉鶻颯爽動秋骨初驚無拘攣〈一作卷〉何得立突兀乃知畫師妙功〈一作巧〉刮造化窟寫作〈一作此〉神駿姿充君眼中物烏鵲滿樛枝軒然恐其出側腦㸔青霄寜為衆禽沒長翮如刀劎人寰可超越乾坤空崢嶸粉墨且蕭瑟緬思〈一作想〉雲沙際自有煙霧質吾今意何傷顧歩獨紆鬱
　　瘦馬行〈一作老馬〉
　　東郊痩〈一作老〉馬使我傷骨骼〈一作骸〉硉兀如堵牆絆之欲動轉欹側此豈有意仍騰驤細㸔六〈一作火〉印帶官字〈監牧馬右膊皆印官字〉衆道三〈一作官〉軍遺路旁皮乾剝落雜〈一作盡〉泥滓毛暗蕭條連雪霜去嵗奔波逐餘寇驊騮不慣不得將士卒多騎內廐馬惆悵恐是病乘黃當時歴塊誤一蹷委棄非汝能〈一作難〉周防見人慘澹若哀訴失主錯莫無晶〈一作精〉光天寒逺放雁為伴〈一作侶〉日暮不〈一作未〉收〈一作衣〉烏啄瘡誰家且養願終恵更試明年春草長
　　新安吏〈原注收京後作雖收兩京賊猶充斥朱長孺曰以下諸詩皆乾元二年自華州之東都道途所感而作〉
　　客行新安道喧呼聞㸃兵借問新安吏縣小更無丁府帖〈一作符〉昨夜〈一作日〉下次選中男〈天寶三載制百姓年十八為中男〉行中男絶短小何以守王城肥男有母送瘦男獨伶俜白水暮東流青山猶〈一作𨳩〉哭聲莫自使眼枯收汝淚縱橫眼枯即〈一作卻〉見骨天地終無情我軍取〈一作至一作收〉相州日夕望其平豈意賊難料歸軍星散營〈九節度圍鄴日久軍無統帥且乏食史思明自魏來救戰扵安陽官軍潰郭子儀斷河陽橋保東京〉就糧近故壘練卒依舊京掘壕不到水牧馬役亦輕〈此下俱言子儀留守事〉況乃王師順撫養甚分明送行勿泣血〈一作垂泣〉僕射如父兄〈子儀因潏水之敗從司徒降右僕射〉
　　潼闗吏〈安祿山兵北哥舒翰請堅守潼闗明皇聽楊國忠言力趣出兵翰撫膺慟哭而出兵至靈寶潰闗遂失守〉
　　士卒何草草築城潼闗道大城鐵不如小城萬丈餘借問潼闗吏修闗〈一作築城〉還備胡要我下馬行為我指山隅連雲列戰格飛鳥不能踰胡來但自守豈復憂西都丈〈一作大〉人視要處窄〈一作穿〉狹容單車艱難奮長㦸萬〈一作千〉古用一夫哀哉桃林戰百萬化為魚請囑防闗將慎勿〈一作莫〉學哥舒
　　石壕吏〈陜縣有石壕鎮〉
　　暮投石壕邨有吏夜捉人〈如延切見烈女頌〉老翁踰牆走老婦出門㸔〈一作㸔門一作首〉吏呼一何怒婦啼一何苦聽婦前致詞三男鄴城戍一男附書至〈一作到〉二男新戰死存〈一作在〉者且〈一作是〉偷生死者長巳矣室中更無人惟〈一作所〉有乳下孫有孫〈一作孫有〉母未去出入〈一作更〉無完帬〈一作孫母未便出見吏無完帬〉老嫗力雖衰請從吏夜歸急應河陽役〈李光弼與郭子儀相繼守河陽城〉猶得備晨炊夜久語聲絶如聞泣幽咽天明登前途獨與老翁別
　　新婚別
　　兔絲附蓬麻引蔓故〈一作固〉不長嫁女與征夫不如棄路旁結髪為妻子〈一作子妻一作君妻〉席不煖君牀暮婚晨告別無乃太怱忙君行雖〈一作既〉不逺守邊赴〈一作戍〉河陽妾身未分明何以拜姑嫜父母養我時日〈一作月〉夜令我藏生女有所歸雞狗〈一作犬〉亦得〈一作相〉將君今〈一作生〉往死〈一作死生〉地沈痛廹中腸誓欲隨君去〈一作往〉形勢反蒼黃勿為〈一作改〉新婚念努力事戎行婦人在軍中兵氣恐不揚自嗟貧家女久致〈一作致此〉羅𥜗裳羅𥜗不復施對君洗紅妝仰視百鳥飛大小必雙翔人事〈一作生〉多錯迕與君永相望
　　垂老別
　　四郊未寜靜垂老〈一作死〉不得安子孫陣亡盡焉用身獨完投杖出門去同行為辛酸幸有牙齒存〈一作好〉所悲骨髓〈一作肉〉乾男兒既介冑長揖別上官老妻臥路啼嵗暮衣裳單孰知是死別且復傷其寒此去必不歸還聞勸加餐土門〈井陘口名土門八陘之一〉壁甚堅杏園〈汲縣有杏園鎮土門杏園皆在河北〉度亦難勢異鄴城下縱死時猶〈一作獨〉寛人生有離合豈擇衰老〈一作盛〉端憶昔少壯日遲囘竟長歎萬國盡征戍〈一作東征〉烽火被岡巒積屍草木腥流血川原丹何鄉為樂土安敢尚盤桓棄絶蓬室居塌然摧肺肝
　　無家別
　　寂莫天寶後園廬但蒿藜我里百〈一作萬〉餘家世亂各東西存者無消息死者為〈一作委〉塵泥賤子因陣敗歸來尋舊〈一作故〉蹊人〈一作久〉行見空巷〈一作室〉日瘦氣慘悽但對狐與貍豎毛怒我啼四鄰何所有一二老寡妻宿鳥戀本枝安辭且窮棲方春獨荷鋤日暮還灌畦縣吏知我至召令習鼔鞞雖從本州役內顧無所擕近行止一身逺去終轉迷家鄉既盪盡逺近理亦齊永痛長病母五年委溝谿生我不得力終身兩酸嘶人生無家別何以為烝黎
　　夏日歎
　　夏日出東北陵天經〈一作經天陵〉中街〈即中道黃道所經也〉朱光徹厚地鬱蒸何由開上蒼久無雷無乃號令乖雨降不濡物良田起黃埃飛鳥苦熱死池魚涸其泥萬人尚流冗舉目唯蒿萊至今大河北化〈一作盡〉作虎與豺浩蕩想幽薊王師安在哉對食不能餐我心殊未諧眇然貞觀初難與數子偕〈謂長孫房魏之流〉
　　夏夜歎
　　永日不可暮炎蒸毒我〈一作中〉腸安得萬里風飄颻吹我裳昊天出華月茂林延踈光仲夏苦夜短開軒納微涼虛明見纎毫羽蟲亦飛揚物情無巨細自適固其常念彼荷戈士窮年守邊疆何由一洗濯執熱互相望竟夕擊刁斗喧聲連萬方青紫雖被體不如早還鄉北城悲笳發鸛鶴號且翔況復〈一作懐〉煩促倦激烈思時康
　　立秋後題
　　日月不相饒節序昨夜隔𤣥蟬無停號秋燕巳如客平生獨往願惆悵年半百罷官亦由人何事拘形役






　　御定全唐詩卷二百十七
<集部,總集類,御定全唐詩>
　　欽定四庫全書
　　御定全唐詩卷二百十八
　　杜甫
　　貽阮隱居〈昉〉
　　陳留風俗衰人物世不數塞上得阮生迥繼先父祖〈謂阮籍咸孚軰〉貧知靜者性自〈一作白〉益毛髪古車馬入鄰家蓬蒿翳環堵清詩近道要識子〈一作字〉用心苦尋我草徑微褰裳蹋寒雨更議居逺村避喧甘猛虎足明箕潁客榮貴如糞土
　　遣興三首
　　下馬古戰場四顧但茫然風悲浮雲去黃葉墜〈一作墮〉我前朽骨穴螻蟻又為蔓草纒故老行歎息今人尚開邊漢虜互勝負〈一作失約〉封疆不常全安得亷恥〈一作頗〉將三軍同晏眠
　　高秋登塞〈一作寒〉山南望馬邑州降虜東擊胡壯健盡不留穹廬莽牢落上有行雲愁老弱哭道路願聞甲兵休
　　鄴中事反覆〈一作何蕭條〉死人積如丘諸將已茅土載驅誰與謀
　　豐年孰〈一作既一作亦〉雲遲甘澤不在早耕田秋雨足禾黍已映道春苖九月交顔色同日老勸汝衡門士勿悲尚枯槁時來展材力先後無醜好但訝鹿皮翁忘機對芳〈一作荒一作芝〉草
　　昔逰
　　昔謁華葢君深求洞宮腳〈一作緑崑玉腳〉玉〈一作人〉棺已上天白日亦寂〈一作冥〉莫暮升艮岑〈一作峰〉頂巾幾猶未卻弟子四五人入來淚俱落余時逰名山發軔在逺壑良覿違夙願含淒向寥廓林昏罷幽磬竟夜伏石閣王喬下天壇微月映皓鶴晨溪嚮〈一作響〉虛駃〈一作駛〉歸徑行已昨豈辭青鞋胝悵望〈一作惆悵〉金匕藥東䝉赴舊隱尚憶同志樂休〈一作伏〉事董先生〈憶昔行所謂衡陽董鍊師也〉於今獨蕭索胡為客闗塞道意久衰薄妻子亦何人丹砂負前諾雖悲鬒〈一作鬚〉髪變未憂筋力弱扶〈一作杖〉藜望清秋有興入廬霍
　　幽人
　　孤雲亦羣逰神物有〈一作識〉所歸麟〈一作靈〉鳳在赤霄何當〈一作嘗〉一來儀往與惠荀〈一作詢朱長孺曰舊注惠昭荀珏惠逺許詢俱謬甫逸詩中有送惠二過東溪詩云空谷滯斯人與此詩滄洲意相合詢或其名也〉軰中年滄洲期天高無消息棄我忽若遺內懼非道流幽人見〈一作在〉瑕疵洪濤隱語笑〈一作笑語〉鼓枻蓬萊池崔嵬扶桑日照耀珊瑚枝風帆倚翠葢〈一作巘〉暮把東皇衣咽漱元和津所思煙霞〈一作霧〉微知名未足稱侷促商山芝五湖復浩蕩嵗暮有餘悲〈末懐李泌時泌隠衡山〉
　　佳人
　　絶代有佳人幽居在空〈一作山〉谷自雲良家子零落依草木闗中昔喪敗〈一作亂〉兄弟遭殺戮官高何足論不得収骨肉世情惡衰歇萬事隨轉燭夫壻輕薄兒新人已〈一作美〉如玉合昏尚知時鴛鴦不獨宿但見新人笑那聞舊人哭在山泉水清出山泉水濁侍婢賣珠囘牽蘿補茅屋摘花不插髪〈一作髻一作鬢〉采柏動盈匊〈一作握〉天寒翠䄂薄日暮倚修竹
　　赤谷西崦人家〈赤谷在秦州西南七十里曹劉戰此谷水盡赤故名〉
　　躋險不自喧〈一作宣一作安〉出郊已清目溪囘日氣暖徑轉山田熟鳥雀依茅茨藩籬帶松菊如行武陵暮欲問桃花〈一作源〉宿
　　西枝村尋置草堂地夜宿贊公土室二首
　　出郭眄細岑披榛得微路溪行一流水曲折方屢渡贊公湯休徒好靜心跡素昨枉霞上作盛論巖中趣怡然共攜手恣意同逺歩捫蘿澀先登陟巘反顧要求陽岡暖苦陟〈一作歩一作渉〉隂嶺冱惆悵老大藤沈吟屈蟠樹卜居意未展杖策囘且暮層巔〈一作天〉餘落日草蔓已多露天寒鳥已歸月出人〈一作山〉更〈一作已一作以〉靜土室延白光松門耿踈影躋攀倦日短語樂寄夜永明然林中薪暗汲石底〈一作泉〉井大師京國舊徳業天機秉從來支許逰興趣江湖迥數竒謫闗塞道廣存箕潁何知戎馬間復接塵事屏幽尋豈一路逺色有諸嶺晨光稍曚曨更越西南頂
　　寄贊上人
　　一昨陪錫杖卜鄰南山幽年侵腰腳衰未便隂崖秋重岡北面起竟日陽光留茅屋買〈一作置〉兼土斯焉心所求近聞西枝西有谷杉黍〈一作漆即桼〉稠亭午頗和暖石〈一作沙〉田又足收當期塞〈一作寒〉雨乾宿昔齒疾瘳裵囘虎穴上面勢龍頭柴荊具茶茗逕〈一作遙〉路通林丘與子成二老來往亦風流
　　太平寺泉眼
　　招提憑高岡疎散連草莽出泉枯栁根汲引嵗月古石間〈一作門〉見海眼天畔縈水府廣深丈尺間宴息敢輕侮青白二小蛇幽姿可時覩如絲氣或上爛熳為雲雨山頭到山下鑿井不盡土取供十方僧香美勝牛乳北風起寒文弱藻舒〈一作勝〉翠縷明涵客衣浄細蕩林影趣何當宅下流餘潤通藥圃三春濕黃精一食生毛羽夢李白二首〈李白臥廬山永王璘反廹致之璘敗坐繫尋陽獄長流夜郎久之得釋〉
　　死別已吞聲生別常惻惻江南瘴癘地逐〈一作逺〉客無消息故人入我夢明我長相憶恐非平生魂路逺〈一作迷〉不可測魂來楓葉〈一作林〉青魂〈一作夢〉返闗塞黑君今在羅網何以〈一作似〉有羽翼落月滿屋樑猶疑照〈一作見〉顔色水深波浪闊無使蛟龍得
　　浮雲終日行逰子久不至三夜頻夢君情親見君意告歸常侷促苦道來不易江湖多風波〈一作秋多風〉舟楫恐失墜出門搔白首若〈一作苦〉負平生志冠蓋滿京華斯人獨顦顇孰雲網恢恢將老身〈一作才〉反累千秋萬嵗名寂莫身後事
　　有懐台州鄭十八司戶䖍
　　天台隔三江〈一作江海〉風浪無晨暮鄭公縱得歸老病不識路昔如水〈一作江一作天〉上鷗今如〈一作為〉罝中兔性命由他人悲辛但狂顧山鬼獨一腳蝮蛇長如樹呼號傍孤城嵗月誰與度從來禦魑魅多為〈一作被〉才名誤夫子嵇阮流更被〈一作遭〉時俗惡海隅微小吏眼暗髮垂素黃㡌映〈一作鳩杖近〉青非供折腰具平生一杯酒見我故人遇相望無所成乾坤莽囘互
　　遣興五首〈黃寉本以陶潛賀公孟浩然三首入龎徳公一首後〉
　　蟄龍三冬臥老鶴萬里心昔時賢俊人未遇猶視今嵇康不得死〈一作且不死〉孔明有知音又如壠底〈一作隴坻〉松用舍在所尋大哉霜雪榦嵗久為枯林
　　昔者〈一作在昔〉龎徳公未曽入州府襄陽耆舊間處士莭獨〈一作猶〉苦豈無濟時策〈一作術〉終竟〈一作嵗〉畏羅〈一作罪〉罟林茂鳥有歸水深魚知聚舉家依〈一作隠〉鹿門劉表焉得取我今日夜諸弟各異方不知死與生何況道路長避寇一分散飢寒永相望豈無柴門歸〈一作埽〉欲出畏虎狼仰㸔雲中雁禽鳥亦有行
　　蓬生非無根漂蕩隨高風天寒落萬里不復歸本叢客子念故宅三年門巷空悵望但𤇺火戎車滿闗東生涯能幾何常在羇旅中
　　昔在洛陽時親友相追攀送客東郊道遨逰宿南山煙塵阻長河樹羽成臯間囘首載酒地豈無一日還丈夫貴壯健慘戚非朱顔
　　遣興五首
　　朔風飄胡雁慘澹帶砂礫長林何蕭蕭秋草萋更碧北里富熏天高樓夜吹笛焉知南鄰客九月猶絺綌長陵鋭頭兒出獵待明發騂〈一作觪〉弓金爪鏑白馬蹴微雪未知所馳逐但見暮光滅歸來懸兩狼門戶有旌節漆有用而割膏以明自煎蘭摧白露下桂折秋風前府中羅舊尹沙道尚依然赫赫蕭京兆今為時所憐〈京兆尹蕭炅與鮮于仲通軰皆為宰相私人故云〉
　　猛虎憑其威往往遭急縳雷吼徒咆哮枝撐巳在腳忽㸔皮寢處無復睛閃爍人有甚扵斯足以勸〈一作戒〉元惡朝逢〈一作逆〉富家𦵏前後皆〈一作見〉輝光共指親戚大緦麻百夫行送者各有死不湏羨其強君㸔束練〈一作縳〉去亦得歸山岡
　　遣興五首〈黃寉本以我今日夜蓬生非無根昔在洛陽時三首入地用莫如馬後〉
　　天用莫如龍有時繫扶桑頓轡海徒涌神人身更長性命茍不存英雄徒自強吞聲勿復道真宰意茫茫地用莫如馬無良復誰記此日千里鳴追風可君意君㸔渥窪種態與駑駘異不雜〈一作在〉蹄齧間逍遙有能事陶潛避俗翁未必能達道觀其著詩集頗亦恨枯槀達生豈是足黙識蓋不早有子賢與愚何其掛懐抱賀公雅吳語在位常清狂上疏乞骸骨黃冠歸故鄉爽氣不可致斯人今則亡山隂一茅宇江〈一作淮〉海日淒涼吾憐孟浩然裋褐即長夜賦詩何必多往往凌鮑謝清江空舊魚〈一作舊魚美〉春雨餘甘蔗每望東南雲令人幾悲吒
　　前出塞九首〈草堂本前出塞編入天寳未亂以前在京師作諸本皆與後出塞同編前出塞為徴秦隴之兵赴交河而作後出塞為徴東都之兵赴薊門而作也〉
　　戚戚去故里悠悠赴交河公家有程期亡命嬰禍羅君已富土境開邊一何多棄絶父母恩吞聲行負戈出門日已逺不受徒旅欺骨肉恩豈斷男兒死無時走馬脫轡頭手中挑青絲㨗下萬仞〈一作丈〉岡俯身試搴旗磨刀鳴咽水水赤刃傷手欲輕腸斷聲心緒亂已久丈夫誓許國憤惋復何有功名圗騏驎戰骨當速朽送徒既有長逺戍亦有身生死向前去不勞吏怒嗔路逢相識人附書與六親哀哉兩決絶不復同〈一作問〉苦辛迢迢萬餘里領我赴三軍軍中異苦樂主將寜盡聞隔河見胡騎倐忽數百羣我始為奴僕〈衛青奮扵奴僕〉幾時樹功勲
　　挽弓當挽強用箭當用長射人先射馬擒賊〈一作寇〉先擒王殺人亦有限列〈一作立〉國自有疆茍能制侵陵豈在多殺傷
　　驅馬天雨雪軍行入高山徑危抱寒石指落曽冰間已去漢月逺何時築城還浮雲暮南征可望不可攀單于寇我壘百里風塵昏雄劒四五動彼軍為我奔虜其名王歸繫頸授轅門潛身備行列一勝何足論從軍十年餘能無分寸功衆人貴茍得欲語羞雷同中原有鬬爭況在狄與戎丈夫四方志安可辭固〈一作困〉窮
　　後出塞五首
　　男兒生世間及壯當封侯戰伐有功業焉能守舊丘召募赴薊門軍動不可留千金買馬鞭〈一作鞍〉百金裝刀頭閭里送我行親戚擁道周斑白居上列酒酣進庶羞少年別有贈含笑㸔吳鉤
　　朝進東門營〈一作營門〉暮上河陽橋落日照大旗馬鳴風蕭蕭平沙列萬幕部伍各見招中天懸明月令嚴夜寂寥悲笳數聲動壯士慘不驕借問大將誰〈天寶二年祿山入朝進驃騎大將軍〉恐是霍嫖姚
　　古人重守邊今人〈一作日〉重高勲豈知英雄主出師亙〈一作直〉長雲六合已一家四夷且孤軍遂使貔〈一作螭〉虎〈一作武〉士奮身勇所聞拔劒擊大荒日收胡馬羣誓開𤣥冥北持以奉吾君
　　獻凱日繼踵兩蕃靜無虞漁陽豪俠地擊鼓吹笙竽雲帆轉遼海稉稻來東吳越羅與楚練照耀輿臺軀主將位益崇氣驕凌上都邊人不敢議議者死路衢〈初祿山逆節漸露有言其反者明皇輙送之遂無敢言者〉
　　我本良家子出師亦多門將驕益愁思身貴不足論躍馬二十年恐辜明主恩坐見幽州騎長驅河洛昏中夜間道歸故里但空村惡名幸脫免窮老無兒孫
　　別贊上人
　　百川日東流客去亦不息我生苦〈一作若〉漂蕩何時有終極贊公釋門老放逐來上國還為世塵嬰頗帶顦顇色楊枝晨在手豆子雨〈一作兩〉巳熟是身如浮雲安可限南北異縣逢舊友〈一作交〉初忻冩胷臆天長闗塞寒〈一作逺〉嵗暮飢凍〈一作寒〉逼野風吹征衣欲別向曛〈一作昏〉黑馬嘶〈一作鳴〉思故櫪歸鳥盡歛翼古來聚散地宿昔長荊棘相㸔俱衰年出處各努力
　　萬丈潭〈原注同谷縣作潭在縣東南七里一本此詩編入七歌後發同谷縣前〉
　　青溪合〈一作含〉冥莫神物有顯晦龍依積水蟠窟壓萬丈內跼步凌垠堮〈一作鄂〉側身下煙靄前臨洪濤寛卻立蒼石大山色〈一作危〉一徑盡崖〈一作岸〉絶兩壁對削成根虛無倒影垂澹瀩〈一作對一作頼〉黑如〈一作為一作知〉灣澴底清見光炯碎孤雲〈一作𡶶〉倒來深飛鳥不在外高蘿成帷〈一作帳〉幄寒木累〈一作壘一作疊〉旌斾逺川曲通流嵌竇潛洩瀬造幽無人境發興自我軰告歸遺恨多將老斯逰最閉藏修鱗蟄出入巨石〈一作爪〉礙何事〈一作當〉暑〈一作炎〉天過快意風雨〈一作雲〉㑹
　　兩當縣吳十侍御江上宅〈兩當水出大㪚嶺西南流入故道川縣以水名吳侍御名郁以言事被謫家居兩當〉
　　寒城朝煙澹山谷落葉赤隂風千里來吹汝江上宅鵾雞號枉渚日色傍阡陌借問持斧翁幾年長沙客哀哀失木狖矯矯避弓翮亦知故鄉樂未敢思夙昔昔在鳳翔都共通金閨〈一作門〉籍天子猶䝉塵東郊暗長㦸兵家忌間諜此軰常接跡臺中領舉劾君必慎剖析不忍殺無辜所以分白黒上官權許與失意見遷斥仲尼甘旅人向子識損益朝廷非不知閉口休歎息〈一本仲尼一聨在朝廷一聯下〉余時忝諍臣丹陛實咫尺相㸔受狼狽至死難塞責行邁心多違出門無與適扵公負明義惆悵頭更白
　　發秦州〈原注乾元二年自秦州赴同谷縣紀行〉
　　我衰更嬾拙生事不自謀無食問樂土無衣思南州漢源十月交天氣涼如〈一作如涼〉秋草木未黃落況聞山水〈一作東〉幽栗亭〈同谷有栗亭鎮〉名更佳下有良田疇充腸多薯蕷崖蜜亦易求宻竹復冬筍清池可方舟雖傷〈一作雲〉旅萬逺庶遂平生逰此邦俯要衝實恐人事稠應接非本性登臨未銷憂谿谷無異石〈一作名〉塞田始微收豈復慰老夫〈一作大〉惘〈一作炯〉然難久留日色隱孤戍烏啼滿城頭中宵驅車去飲馬寒塘流磊落星月高蒼茫雲霧浮大哉乾坤內吾道長悠悠
　　赤谷
　　天寒霜雪繁逰子有所之豈但嵗月暮重來未有〈一作亦未〉期晨發赤谷亭險艱〈一作難〉方自茲亂石無改轍我車已載脂山深苦多風落日童穉飢悄然邨墟逈煙火何由追貧病轉零落〈一作飄零〉故鄉不可思常恐死道路永為髙人嗤
　　鐵堂峽〈鐵堂山在天水縣東五里峽有鐵堂荘〉
　　山風吹逰子縹緲乗險絶峽形藏堂隍壁色立積〈一作精〉鐵徑摩穹蒼蟠石與厚地裂修纖無垠〈一作限〉竹嵌空〈一作孔〉太始雪威遲哀壑底徒旅慘不悅〈一作徒懐松柏悅〉水寒長冰橫我馬骨正折生涯抵弧矢盜賊殊未滅飄蓬踰三年囘首肝肺熱
　　鹽井〈鹽井在成州長道縣有鹽官故城〉
　　鹵〈鹽池也〉中草木白青〈一作直〉者官〈一作青〉鹽煙官作既有程煑鹽煙在川汲井嵗榾榾〈一作搰搰〉出車日連連自公斗三百轉致斛六千君子慎止足小人苦喧闐我何良歎嗟物理固自〈一作亦固〉然
　　寒硤
　　行邁日悄悄山谷勢多端雲門轉絶岸積阻霾天寒寒硤不可度我實〈一作貧〉衣裳單況當仲冬交泝沿増波瀾野人尋煙語行子傍水餐此生免荷殳未敢辭路難
　　法鏡寺
　　身危適他州勉強終勞苦神傷山行深愁破崖寺古嬋娟碧鮮〈一作蘚〉浄蕭摵寒籜聚囘囘〈一作洄洄〉山〈一作石〉根水冉冉松上雨洩雲䝉清晨初日翳復吐朱甍半光炯戶牖粲可數拄〈一作枉〉策忘前期出蘿已亭午冥冥子規呌微徑不復〈一作敢〉取
　　青陽峽
　　塞外苦厭山南行道〈一作登路〉彌惡岡巒相經亙雲水氣參錯林迥硤角來天窄〈一作穿〉壁面削磎西五里石奮怒向我落仰㸔日車側俯恐坤軸弱魑魅嘯有〈一作有狂〉風霜霰浩漠漠昨憶〈一作憶昨〉踰隴坂髙秋視吳岳〈肅宗在鳳翔改汧陽縣吳山為西嶽〉東笑蓮華卑北知崆峒薄超然侔壯觀巳謂殷〈一作隠〉寥廓突兀猶趁人及茲歎〈一作谷〉冥莫〈一作漠〉
　　龍門鎮〈龍門鎮在成縣東後改府城鎮〉
　　細泉兼輕冰沮洳棧道濕不辭辛苦行廹〈一作迨〉此短景急石門雪雲〈一作雲雷〉隘〈一作溢〉古鎮峰巒集旌竿暮慘澹風水白刃濕胡馬屯成臯防虞此何及〈言安史兵屯成臯而置戍扵此道里遙逺不相及〉嗟爾逺戍人山寒夜中泣
　　石龕
　　熊羆哮我東虎豹號我西我後鬼長嘯我前狨又啼天寒昏無日山逺道路迷驅車石龕下仲冬見虹蜺伐竹〈一作木〉者誰子悲歌上〈一作抱〉雲梯為官采美箭五嵗供梁齊苦雲直簳〈一作笴〉盡無以充〈一作應〉提攜柰何漁陽騎颯颯驚烝黎
　　積草嶺〈原注同谷縣界〉
　　連峰積長隂白日遞隱見颼颼林響交慘慘石狀變山分〈一作外〉積草嶺路異明〈一作鳴〉水縣旅泊吾道窮〈一作東〉衰年嵗時倦卜居尚百里休駕投諸彥邑有佳主人情如已㑹面來書語絶妙逺客驚深眷食蕨不願〈一作厭〉餘茅茨眼中見
　　泥功〈一作公〉山〈貞元五年扵同谷西境泥公山權置行成州〉
　　朝行青泥上暮在青泥中〈青泥嶺在興州〉泥濘〈一作穽〉非一時版築勞人功不畏道途〈一作路〉永乃〈一作反〉將〈一作及此〉汨沒同白馬為鐵驪小兒成老翁哀猿〈一作猱〉透卻墜死鹿力所窮寄語北來人後來莫悤悤
　　鳳皇臺〈原注山峻不至高頂方輿勝覽鳯皇壹在同谷縣東南十里二石如闕漢有鳯皇來棲故名〉
　　亭亭鳳皇臺北對西康州〈武徳初置〉西伯今寂莫鳳聲亦悠悠山峻路絶蹤石林氣髙浮安得萬丈梯為君上〈一作居〉上頭恐有無母雛飢寒日啾〈一作啁〉啾我能剖心出〈一作血〉飲啄慰孤愁心以當竹實炯然無〈一作忘〉外求血以當醴泉豈徒比清流所貴〈一作重〉王者瑞敢辭微命休坐㸔綵翮長〈一作舉〉舉〈一作縱〉意八極周自天銜瑞圗〈一作圗䜟〉飛下十二樓圖以奉〈一作獻〉至尊鳯以垂鴻猷再光中興業一洗蒼生憂深衷正〈一作止〉為此羣盜何淹留
　　乾元中寓居同谷縣作歌七首
　　有客有客字子美白頭亂〈一作短〉髮垂過〈一作兩〉耳嵗拾橡栗隨狙公天寒日暮山谷裏中原無書〈一作主〉歸不得手腳凍皴皮肉死嗚呼一歌兮歌已〈一作獨〉哀悲風為我從天〈一作東〉來
　　長鑱長鑱白木柄我生託子以為命黃精〈一作獨〉無苖山雪盛短衣數挽不掩脛此時與子空〈一作同〉歸來男呻女吟四壁靜嗚呼二歌兮歌始放鄰〈一作閭〉里為我色惆悵有弟有弟在逺〈一作各一〉方三人各瘦何人強生別展轉不相見胡塵暗天道路長東飛鴐鵝後鶖鶬安得送我置汝旁嗚呼三歌兮歌三發汝歸何處收〈一作取〉兄骨有妹有妹在鍾離良人早歿諸孤癡長淮浪髙蛟龍怒十年不見來何時〈一作遲〉扁舟欲往箭滿眼杳杳南國多旌旗嗚呼四歌兮歌四奏林猨〈一作竹林〉為我啼清晝四山多風溪水急寒雨〈一作風〉颯颯枯樹〈一作樹技〉濕黃蒿古城雲不開白〈一作𤣥〉狐跳梁黃狐立我生何為在窮谷中夜起坐萬感集嗚呼五歌兮歌正長魂招不來歸故鄉南有龍兮在山湫古木巃嵸枝相樛木葉黃落龍正蟄蝮蛇東來水上逰我行怪此安〈一作寒〉敢出拔劒欲斬且復休嗚呼六歌兮歌思〈一作怨遲〉遲溪壑為我囘春姿男兒生不成名身已老三〈一作十〉年飢走荒山道長安卿相多少年富貴應湏致身早山中儒生舊相識但話宿昔傷懐抱嗚呼七歌兮悄終曲仰視皇天白日速
　　發同谷縣〈原注乾元二年十二月一日自隴右赴劎南紀行〉
　　賢有不黔突聖有不煖席況我飢愚人〈一作夫〉焉能尚安宅始來茲山中休駕喜〈一作嘉〉地僻柰何廹物累一嵗四行役〈夏發華州冬離秦州十一月至成州十二月發同谷〉忡忡去絶境杳杳更逺適停驂龍潭雲囘首白〈一作虎〉崖石臨岐別數子握手淚再滴交情無舊深〈一作雖無舊深知一作雖舊情深知〉窮老多慘慼平生嬾拙意偶值棲遁跡去住與願違仰慙林間翮
　　木皮嶺〈嶺在同谷河池二縣間黃巢亂王鐸置闗扵此以扼秦隴路極險阻〉
　　首〈去聲〉路栗亭西尚想鳳皇邨季冬擕童〈一作㓜〉穉辛苦赴蜀門南登木皮嶺艱險不易論汗流被我體祁寒為之暄逺岫〈一作峘〉爭輔佐千巖自崩奔始知五嶽外別〈一作更〉有〈一作見〉他山尊仰干〈一作㸔〉塞大明俯入裂厚坤再聞虎豹鬬屢跼風水昏髙有廢閣道摧折如短〈一作斷〉轅下有冬青林石上走長根西崖物秀發煥若靈芝繁潤聚金碧氣清無沙土痕憶觀崐崙圗〈一作墟〉目擊懸圃存對此欲何適黙傷垂老魂
　　白沙渡〈屬劎州〉
　　畏途隨長江〈即嘉陵江〉渡口下絶岸差池上舟楫杳窕入雲漢天寒荒野外日暮中流半我馬向北嘶山猨飲相喚水清石礧礧沙白灘漫漫迥〈一作脩〉然洗愁辛多病一踈散髙壁抵嶔崟〈一作岑〉洪濤越凌亂臨風獨囘首攬轡復三歎
　　水㑹〈一作囘〉渡
　　山行有常程中夜尚未安微月沒已久崖傾路何難大江動〈一作當〉我前洶若溟渤寛篙師暗理楫歌笑輕波瀾霜濃木石滑風急〈一作烈一作冽〉手足寒入舟已千憂陟巘仍萬盤迥〈一作迴〉眺〈一作出〉積水〈一作石〉外始知衆星乾逺逰令人瘦衰疾慙加餐
　　飛仙閣〈飛仙嶺在略陽東南徐佐卿化鶴扵此故名上有閣道百間總名連雲棧〉
　　土〈一作出〉門山行窄微徑縁〈一作徑微上〉秋毫棧雲闌干峻梯石結搆牢萬壑歌踈林〈一作竹〉積隂帶奔濤寒日外澹泊長風中怒號歇鞍在地底始覺所歴髙往來雜坐臥人馬同疲勞浮生有定分飢飽豈可逃歎息謂妻子我何隨汝〈一作爾〉曹
　　五盤〈七盤嶺在廣元縣北一名五盤棧道盤曲有五重〉
　　五盤雖雲險山色佳有餘仰凌棧道〈一作閣〉細俯映江木疎地僻無網罟水清反多魚好鳥不妄飛野人半巢居喜見淳樸俗坦然心神舒東郊尚格鬬巨〈一作臣〉猾何時除故鄉有弟妹流落隨丘墟成都萬事好〈一作在〉豈若歸吾廬
　　龍門閣〈龍門山在利州緜谷縣東北八十里一名蔥嶺有石穴髙數十丈故號龍門他閣雖險尚附山腰微徑可縁此獨石壁斗立虛鑿石孔架木為道尤險絶〉
　　清江下龍門絶壁無尺土長風駕高〈一作白〉浪浩浩自太古危途中縈盤〈一作縈盤道〉仰望垂綫縷滑石敧誰鑿浮梁裊相拄目隕雜花頭風吹過〈一作過飛〉雨百年不敢料一墜那得取飽聞〈一作知〉經瞿塘足見度大庾終身歴艱險恐懼從此數
　　石櫃閣〈石闌橋在緜谷縣北一里自城北至大安軍界營闌橋閣共一萬五千三百一十六間最著者石櫃龍門〉
　　季冬〈一作冬季〉日已長山晚半天赤蜀道多早〈一作草〉花江間饒竒石石櫃曾波上臨虛蕩髙壁清暉囘羣鷗暝色帶逺客羇棲負幽意感歎向絶跡信甘孱懦嬰不獨凍餒廹優㳺謝康樂放浪陶彭澤吾衰未自安〈一作由〉謝爾性所〈一作有〉適
　　桔柏渡〈在昭化縣〉
　　青冥寒江渡駕竹為長橋竿濕煙〈一作竹竿濕〉漠漠江永〈一作水〉風蕭蕭連笮動嫋娜征衣颯飄颻急流鴇鷁散絶岸黿鼉驕西轅自茲異東逝不可要髙通荊門路闊㑹滄海潮孤光隠顧眄逰子悵寂寥無以洗心胸前登但山椒
　　劎門〈大劎小劒二山在劎州北二十五里全蜀外戶兩崖陡闢如門有閣道三十里〉
　　惟天有設險劎門〈一作閣〉天下壯連山抱西南石角皆北向兩崖崇墉倚刻畫城郭狀一夫怒臨闗〈一作門〉百萬未可傍〈一作仰〉珠玉〈一作玉帛〉走中原岷峨氣悽愴三皇五帝前雞犬各〈一作莫〉相〈一作自〉放後王尚柔逺職貢道已喪至今英雄人髙視見霸王併吞與割據極力不相讓吾將罪真宰意欲鏟疊嶂恐此復偶然臨風默〈一作黯〉惆悵
　　鹿頭山〈山上有闗在徳陽縣治北〉
　　鹿頭何亭亭是日慰饑渴連山西南斷俯見千里豁逰子出京華〈一作咸京〉劎門不可越及茲險阻盡始喜原野闊殊方昔三分霸氣曾間發天下今一家雲端失䨇闕悠然想揚馬繼起名硉兀有文〈一作才〉令人傷何處埋爾骨紆餘脂膏地慘澹豪俠窟仗龯非老臣宣風豈專達冀公〈裵冕封冀國公拜成都尹〉柱石姿論道邦國活斯人亦何幸公鎮踰嵗月
　　成都府
　　翳翳桑榆日照我征衣裳我行山川異忽在天一方但逄新人民未卜見故鄉大江東流去〈一作從東來〉遊子去日〈一作日月〉長曽城填華屋季冬樹木蒼喧然名都㑹吹簫間〈一作奏〉笙簧信美無與適側身望川梁鳥鵲夜各歸中原杳茫茫初月出不髙衆星尚爭光自古有羇旅我何苦哀傷







　　御定全唐詩卷二百十八
　　欽定四庫全書
　　御定全唐詩卷二百十九
　　杜甫
　　石筍行〈石筍在成都西門外二株雙蹲一南一北陸游曰其狀不類筍乃累石為之〉
　　君不見益州城西門陌〈一作街〉上石筍雙高蹲古來〈一作老一作逺〉相傳是海眼苔蘚蝕〈一作食〉盡波濤痕雨多〈一作來〉往往得瑟瑟〈石筍街乃真珠樓基昔胡人立大秦寺其門十間悉以珠玉貫之為簾後摧毀故多瑟瑟乃碧珠也〉此事恍惚難明論恐是昔時卿相墓〈一作冡〉立石為表今仍存惜哉俗態好䝉蔽亦如小臣媚至尊政化錯迕失大體坐㸔傾危受厚恩嗟爾石筍擅虛名後來未識猶駿奔安得壯士擲天外使人不疑見本根
　　石犀行〈李冰作石犀五頭以厭水精穿石犀溪扵江南名犀牛里〉
　　君不見秦時蜀太守刻石立作三〈當作五〉犀牛自古雖有厭勝法天生江水向〈一作湏〉東流蜀人矜誇一千載汎溢不近張儀樓〈即宣州門樓〉今年灌口〈一作注〉損戶口此事或恐為神羞終藉〈一作修築〉隄防出衆力高擁木石當清秋先王
　　作法皆正道鬼怪何得參人謀嗟爾三〈當作五〉犀不經濟缺訛只與長川逝但見元氣常〈一作相〉調和自免洪濤恣凋瘵安得壯士〈一作作者〉提天綱再平水土犀奔〈一作蒼〉茫
　　杜鵑行
　　君不見昔日蜀天子化作杜鵑似老烏寄巢生子不自啄羣鳥至今與〈一作為〉哺雛雖同君臣有舊禮骨肉滿眼身羇孤業工竄伏深樹裏〈一作頭〉四月五月偏號呼其聲哀痛口流血所訴何事常區區爾豈〈一作惟〉摧殘始〈一作如〉發憤羞帶羽翮傷形愚蒼天變化誰料得萬事反覆何所無萬事反覆何所無豈憶當殿羣臣趨〈上元元年七月明皇遷居西內高力士流巫州置如仙媛扵歸州玉真公主出居玉真觀明皇不懌因不茹葷辟榖寖以成疾詩云骨肉滿眼身羇孤蓋謂此也〉
　　贈蜀僧閭丘師兄〈原注太常博士均之孫成都人〉
　　大師銅梁秀籍籍名家孫嗚呼先博士炳靈精氣奔惟〈一作往〉昔武皇后臨軒御乾坤多士盡儒冠墨客藹雲屯當時上紫殿不獨卿相尊世傳閭丘筆〈六朝以有韻者為文無韻者為筆所謂閭丘筆也或改筆為字謂杜審言以詩閭丘均以字同侍武后者誤〉峻極逾〈一作侔〉崐崘鳳藏丹霄暮〈一作穴〉龍去〈一作出〉白水渾青熒雪嶺東碑碣舊製存斯文散都邑高價越璵璠晚㸔作者意妙絶與誰論吾祖詩冠古同年䝉主恩豫章夾日月嵗久空深根小子思踈闊豈能達詞門窮愁〈一作秋〉一揮淚相遇即諸昆我住錦官城兄居祗樹園地近慰旅愁往來當丘樊天涯歇滯雨稉稻臥不翻漂然薄逰倦始〈一作如〉與道侶〈一作旅〉敦景晏歩修廊而無車馬喧夜闌接軟語〈一作夜言詞柔輭〉落月如金盆漠漠世界黑〈一作空一作穴〉驅車爭奪繁惟有摩尼珠可照濁水源
　　泛溪
　　落景下高堂進舟泛囘溪誰謂築居小未盡喬木西逺郊信荒僻秋色有餘淒練練峰上雪纖纖雲表霓童戲左右㟁〈一雲童兒戲左右〉罟弋畢提擕翻倒荷芰亂指揮徑路迷得魚已割〈一作劇〉鱗采藕不洗泥人情逐鮮美物賤事已〈一作跡〉睽吾村靄暝姿異舍雞亦棲蕭條欲何適出處無可齊衣上見新月霜中登故畦濁醪自初熟東城多鼓鼙
　　題壁畫馬歌〈一作題壁上韋偃畫歌偃京兆人善畫馬名畫記作鶠〉
　　韋侯別我有所適知我憐君〈一作渠〉畫無敵戲〈一作試〉拈禿筆埽驊騮歘見騏驎出東壁一匹齕草一匹嘶坐㸔千里當霜蹄時危安得真致此與人同生亦同死
　　戲題畫山水圖歌〈一本題下有王宰二字宰蜀人善畫玲瓏嵌空山水〉
　　十日畫一水五日畫一石能事不受相促廹王宰始肻留真跡壯哉崐崘方壺〈一作丈〉圗掛君高堂之素壁巴陵洞庭日本東赤〈一作南〉岸水與銀河通中有雲氣隨飛龍舟人漁子入浦漵山木盡亞〈一作帶〉洪濤風尤工逺勢古莫比咫尺應湏論〈一作千一作行〉萬里焉得并州快翦刀翦取吳松半江水
　　題李尊師松樹障子歌
　　老夫清晨梳白頭𤣥都道士來相訪握髪〈一作手〉呼兒延入戶手提新畫青松障障子松林靜杳冥憑軒忽若無丹青隂崖卻承〈一作成〉霜雪〈一作露一作霧〉榦偃蓋反走虯龍形老夫平生好竒古對此興與精靈聚已知仙客意相親更覺良工心獨苦松下丈人巾屨同偶坐似〈一作自〉是商〈一作南〉山翁悵望〈一作惆悵〉聊歌紫芝曲時危慘澹來悲風
　　戲為雙松圖歌〈韋偃畫〉
　　天下幾人畫古松〈一作樹〉畢宏〈宏天寳中御史善畫松〉已老韋偃少絶筆長風起纖末滿堂動色嗟神妙兩株慘裂苔蘚皮屈鐵交錯囘高枝白摧朽骨龍虎死黑入太隂雷雨垂〈一作隨〉松根胡僧憩寂寞龎眉皓首無住著偏袒右肩露雙腳葉裏松子僧前落韋侯韋侯數相見我有一匹好東〈一作素一作束〉絹重之不減錦繡段已令拂拭光凌亂請公放筆為直幹
　　投簡成華兩縣諸子〈舊注為成都華原兩縣附郭為次赤一雲咸陽華原成乃咸之誤〉
　　赤縣官曹擁材傑輭裘快馬當冰雪長安〈一作夜〉苦寒誰獨悲杜陵野老骨欲折南山豆苖早荒穢青門瓜地新凍裂郷里兒童項領成朝廷故舊禮數絶自然棄擲與時異況乃踈頑臨事拙飢臥動即向一旬敝裘〈一作衣〉何啻聨百結君不見空牆日色晚此老無聲淚垂血
　　徐卿二子歌
　　君不見徐卿二子生絶竒感應吉夢相追隨孔子釋氏親抱送並是天上麒麟兒大兒九齡色清澈秋水為神玉為骨小兒五嵗氣食牛滿堂賔客皆囘頭吾知徐公百不積善袞袞生公侯丈夫生兒有如此二雛者名位豈肻卑微休〈一作異時名位豈肻卑微休〉
　　病柏
　　有柏生崇岡童童狀車〈一作青〉蓋偃蹙〈一作蹇〉龍虎姿主當風雲㑹神明依正直故老多再拜豈知千年根中路顔色壞出非不得地蟠據亦高大嵗寒忽無憑〈一作用〉日夜柯葉改〈一作碎〉丹鳯領九雛哀鳴翔其外䲭鴞志意滿養子穿穴〈一作窟〉內客從何鄉來佇立久吁怪靜求元精〈一作無根〉理浩蕩難倚頼
　　病橘
　　羣〈一作伊〉橘少生意雖多亦奚為惜哉結實小〈一作少〉酸澀如棠棃剖〈一作割〉之盡蠹蟲〈一作蝕〉采掇爽其〈一作所〉宜紛然不適口豈只存其皮蕭蕭半死葉未忍〈一作悤悤〉別故枝𤣥冬霜雪積況乃囘風吹嘗聞蓬萊殿羅列瀟湘姿此物嵗不稔玉食失〈一作少〉光輝寇盜尚憑陵當君減膳時汝病是天意吾諗〈一作愁一作敢〉罪有司憶昔南〈一作聞〉海使奔騰獻荔支百馬死山谷到今耆舊悲
　　枯椶
　　蜀門多椶〈一作栟〉櫚高者十八九其皮割剝甚雖衆亦易朽徒布〈一作有〉如雲葉青黃嵗寒後交橫集斧斤凋喪先蒲栁傷時苦軍乏一物官盡取嗟爾江漢人生成復何有有同枯椶木使我沈歎久死者即已休生者何〈一作能〉自守啾啾黃雀啅〈一作啄〉側見寒蓬走念爾形影乾〈一作枯形影〉摧殘沒藜莠
　　枯柟
　　楩柟枯崢嶸鄉黨皆莫記不知幾百嵗慘慘無生意上枝摩皇〈一作蒼〉天下根蟠厚地巨圍雷霆坼〈一作折〉萬孔蟲蟻萃凍雨落流膠衝風奪佳氣白鵠遂不來天雞為愁思猶含棟梁具無復霄漢〈一作雲霄〉志良工古昔少識者出涕淚種榆水中央成長何容易截承金露盤褭褭不自畏
　　麗春
　　百草競春華麗春應最勝少湏〈一作頃〉好顔色〈一作顔色好〉多漫枝條賸紛紛桃李枝處處總能移如何貴此重〈一作稀如可貴重〉卻怕有人知
　　丈人山〈山在青城縣北黃帝封青城山為五嶽丈人〉
　　自為青城客不唾〈古詩千里不唾井〉青城地為愛丈人山丹梯近幽意丈人祠西佳氣濃縁雲擬住最高峰埽除白髮黃精在君㸔他時冰雪容
　　百憂集行〈王筠詩百俱集斷人腸〉
　　憶年〈一作昔〉十五心尚孩健如黃犢走復來庭前八月棃棗熟一日上樹能千囘即今倐忽已五〈一作年纔五六〉十坐臥只多少行立強將笑語供主人悲見生涯百憂集入門依舊四壁空老妻覩我顔色同癡兒未知父子禮叫怒索飯啼門東〈庖廚之門在東〉
　　戲作花卿歌〈上元二年梓州刺史子璋反襲東川節度使李奐扵緜州自稱梁王改元成都尹崔光逺率將花驚定攻拔之斬子璋奐得復位〉
　　成都猛將有花卿學語小兒知姓名用如快鶻風火生見賊唯多身始輕緜州副使著柘〈一作赭〉黃我卿埽除即日平子章〈一作璋〉髑髏血糢糊手提擲還崔大夫李侯重有此莭度人道我卿絶世〈一作代〉無既稱絶世無天子何不喚取守京都
　　入奏行贈西山檢察使竇侍御〈朱長孺曰明皇自蜀還扵緜益二州各置一莭度百姓勞敝高適為蜀州刺史請罷東川以一劒南甫為王進論巴蜀情形表亦與適合此行入奏疑謂此〉
　　竇侍御驥之子鳳之雛年未三十忠義俱骨鯁絶代無炯如一叚清冰出萬壑置在迎風寒露〈一作露寒〉之玉壺蔗漿歸廚金盌凍洗滌煩熱足以寜君軀政〈一作整〉用踈通合典則戚聯豪貴耽文儒兵革〈一作甲兵〉未息人未蘇天子亦念西南隅吐蕃憑陵氣頗麤竇氏檢察應時須〈一作才能俱〉運糧繩橋壯士喜斬木火井窮〈一作寒〉猿呼八州刺史思一戰三城守邊卻可圖〈剱南西川莭度統松維恭蓬雅黎姚悉八州姚維松三州當吐蕃衝要一雲彭州有三守捉城又有七盤安逺龍溪三城皆在茂州界上也〉此行入奏計未小密奉聖㫖恩宜〈一作應〉殊繡衣春當〈一作飄飄〉霄漢立綵服日向〈一作粲粲〉庭闈趨〈一本此下有開濟人所仰飛騰正時湏〉省郎京尹必俯拾〈一作相付〉江花未落還成都江花未落還成都〈一本無此疊句一作還成都多暇〉肻訪浣花老翁無〈一作公來肻訪浣花老〉為君酤〈一作酣〉酒滿眼酤〈二句一雲擕酒肻訪浣花老為君著衫捋髭鬚〉與奴白飯馬青芻〈一本無此句〉
　　柟〈一作高〉樹為風雨所拔歎
　　倚江柟樹草堂前故〈一作古〉老相傳二百年誅茅卜居總為此五月髣髴聞寒蟬東南飄風動地至江翻石走流雲氣幹〈一作斡〉排雷雨猶力爭根斷泉源豈天意滄波〈一作蒼茫〉老樹性所愛浦上童童一青〈一作蒼茫〉葢野客頻留懼雪霜行人不過聽竿籟虎倒龍顛委榛〈一作荊〉棘淚痕血㸃垂胷臆我有新詩何處吟草堂自此無顔色
　　茅屋為秋風所破歌
　　八月秋高風怒號卷我屋上三重茅茅飛度江灑〈一作滿〉江郊高者掛罥長林梢下者飄轉沈塘〈一作堂〉坳南邨羣童欺我老無力忍能對面為盜賊公然抱茅入竹去辱焦口燥呼不得歸來倚杖自歎息俄頃風定雲墨色秋天漠漠向昏黑布衾多年冷似〈一作象〉鐵驕兒惡臥蹋裏裂牀牀〈一作頭〉屋漏無乾處雨腳如麻未斷絶自經喪亂少睡眠長夜霑濕何由徹安得廣廈千萬間大庇天下寒士俱歡顔風雨不動安如山嗚呼何時眼前突兀見此屋吾廬獨破〈一作壊〉受凍死〈一作意〉亦足
　　大雨
　　西蜀冬不雪春農尚嗷嗷上天囘哀眷朱〈一作清〉夏雲鬱陶執熱乃沸鼎纖絺成縕風雷颯萬里霈澤施蓬蒿敢辭茅葦漏已喜黍豆高三日無行人二〈一作大〉江聲怒號流惡邑里清矧茲逺江臯荒庭歩鸛鶴隠幾望波濤沈疴聚藥餌頓忘所進勞則知潤物功可以貸不毛隂色靜隴畝勸耕自官曹四鄰耒耜出〈一作出耒耜〉何必吾家操
　　溪漲
　　當時浣花橋溪水纔尺餘白石〈一作日〉明可把水中有行車秋夏忽泛溢豈惟〈一作伊〉入吾廬蛟龍亦狼狽況是鼈與魚茲晨巳半落歸路跬歩踈馬嘶未敢動前有深填〈一作澱〉淤青青屋東麻散亂牀上書不意〈一作知〉逺山雨夜來復何如我逰都市間〈一作所〉晚憩必村墟乃知久行客終日思其居
　　戲贈友二首
　　元年建已月〈是月代宗改元復以建已月為四月〉郎有焦校書自誇足膂力能騎生馬駒一朝被馬蹋脣裂版齒無壯心不肻已欲得東擒胡
　　元年建已月官有王司直馬驚折左臂骨拆面如墨駑駘漫〈一作慢〉深〈一作染〉泥何不避雨色勸君休歎恨未必不為福
　　遭田父泥飲美嚴中丞
　　歩屧隨春風邨邨自花栁田翁逼社日邀我嘗春酒酒酣誇新尹畜眼未見有囘頭指大男渠是弓弩手名在飛騎籍長番嵗時久前日放營農辛苦救衰朽差科死則已誓不舉家走今年大作社拾遺能住否叫婦開大缾盆中為吾取感此氣揚揚湏知風化首語多雖雜亂說尹終在口朝來偶然出自夘將及酉久客惜人情如何拒鄰叟高聲索果栗欲起時被肘指揮過無禮未覺村野醜月出遮我留仍嗔問升斗
　　喜雨
　　春旱天地昏日色赤如血農事都已〈一作未〉休兵戈況騷屑巴人困軍湏慟哭厚土熱滄江夜來雨真宰罪一雪榖根小〈一作少〉蘇息沴氣終不滅何由見寜嵗解我憂思結崢嶸羣〈一作東〉山雲交㑹未斷絶安得鞭雷公滂沱洗吳越〈原注時聞浙右多盜〉
　　漁陽
　　漁陽突騎猶精鋭赫赫雍王都〈一作前〉節制猛將飄然恐後時本朝不入非高計祿山北築雄武城舊防敗走歸其營繫書請問燕耆舊今日何須十萬兵〈寳應元年九月魯王適改封雍王為天下兵馬元帥統河東朔方及諸道行營囘紇等兵十餘萬討史朝義㑹兵扵陝州甫在梓聞王授龯作此詩以諷河北諸將飄然而來猶恐後時乃擁兵不朝豈高計乎末又舉祿山往事以戒之〉
　　天邊行
　　天邊老人歸未得日暮東臨大江哭隴右河源不種田胡騎羗兵入巴蜀洪濤滔天風拔木前飛禿鶖後鴻〈一作黃〉鵠九度附書向洛陽十年骨肉無消息
　　大麥行
　　大麥乾枯小麥黃婦女〈一作人〉行泣夫走藏東至集壁西梁洋〈四州皆屬山南西道〉問誰腰鎌胡與𦍑豈無蜀兵三千人部〈一作簿〉領辛苦江山長安得如鳥有羽翅託身白雲還故鄉
　　苦戰行
　　苦戰身死馬將軍自雲伏波之子孫干戈未定失壯士使我歎恨傷精魂去年江南〈一作南行〉討狂賊臨江把臂難再得別時孤雲今不飛時獨㸔雲淚橫臆〈遂州在涪江少南故曰江南蓋必死扵叚子璋之亂者〉
　　去秋行
　　去秋涪江木落時臂槍〈一作蒼〉走馬誰家兒到今不知白骨處部曲有去皆無歸遂州城中漢節在遂州城外巴人稀戰場冤魂每夜哭空令野營猛士悲
　　述古三首
　　赤驥頓長纓非無萬里姿悲鳴淚至地為問馭者誰鳯皇從東〈一作天〉來何意復高飛竹花不結實念子忍朝飢古時君臣合可以物理推賢人識定分進退〈一作用〉固〈一作因〉其宜
　　市人日中集扵利競錐刀置膏烈火上哀哀自煎熬農人望嵗稔相率除蓬蒿所務榖〈一作農〉為本邪贏無乃勞舜舉十六相身尊道何高秦時任商鞅法令如牛毛漢光得天下祚永固有開豈惟高祖聖功自蕭曹來經綸中興業何代無長才吾慕寇鄧勲濟時信良哉耿賈亦宗臣羽翼共裵囘休運終四百圖畫在雲臺










　　御定全唐詩卷二百十九
<集部,總集類,御定全唐詩>
　　欽定四庫全書
　　御定全唐詩巻二百二十
　　杜甫
　　觀打魚歌
　　緜州江水之〈一作水〉東津魴魚鱍鱍色勝銀漁人漾舟沈大網截江一擁數百鱗衆魚常才盡卻棄赤鯉騰出如有神潛龍無聲老蛟怒回〈一作西〉風颯颯吹沙塵饔子左右揮雙刀膾飛金盤白雪高徐州禿尾〈即鱮似魴而大頭〉不足憶〈一作惜〉漢隂槎頭逺遁逃魴魚肥美知第一既飽歡娛亦蕭瑟君不見朝來割素鬐咫尺波濤永相失
　　又觀打魚
　　蒼江魚〈一作漁〉子清晨集設網提綱萬〈一作取〉魚急能者操舟疾若風撐突波濤挺叉入小魚脫漏不可記〈一作紀〉半死半生猶戢戢大魚傷損皆垂頭屈強泥沙〈一作沙頭〉有時立東津觀魚已再來主人罷鱠還傾杯日暮蛟龍改窟穴山根鱣鮪隨雲雷干戈兵革鬬未止〈一作干戈格鬬尚未已〉鳯
　　凰麒麟安在哉吾徒胡為縱此樂暴殄天物聖所哀越王樓歌〈太宗子越王貞為緜州刺史作臺扵州城西北樓在臺上〉
　　緜州州府何磊落顯慶年中越王作孤城西北起高樓碧瓦朱甍照城郭樓下長江百丈清山頭落日半輪明君王舊跡今人賞轉見千秋萬古情
　　海棕行〈亦椶類但不皮而幹葉菆扵杪一雲波斯棗木無旁枝三五年一著子〉
　　左緜公館清江濆海棕一株高入雲龍鱗犀甲相錯落蒼稜白皮十抱文自〈一作但〉是衆木亂紛紛海棕焉知身出羣移栽北辰不可得時有西域胡僧識
　　姜楚公畫角鷹歌〈姜皎上邽人善畫鷹鳥官至太常封楚國公〉
　　楚公畫鷹鷹戴角殺氣森森〈一作如〉到幽朔觀者貪愁〈一作徒驚〉掣臂〈一作壁〉飛畫師不是無心學此鷹寫真在左緜卻嗟眞骨遂虛傳梁間燕雀休驚怕亦未摶空上九天
　　相逄歌〈一作從行〉贈嚴二別駕〈一作嚴別駕相逄歌〉
　　我行入東川十歩一回首成都亂罷氣蕭颯〈一作瑟一作索〉浣花草堂亦何有梓中〈一作州〉豪俊〈一作貴〉大者誰本州從事知名久把臂開尊飲我酒酒酣擊劒蛟龍吼烏㡌拂塵青螺〈一作騾〉粟紫衣將炙緋衣走銅盤燒蠟光〈一作炎〉吐日夜如何其初促䣛黃昏始扣主人門誰謂俄頃〈一作我傾〉膠在漆萬事盡付形骸外百年未見〈一作及〉歡娛畢神傾意豁真佳士久客多憂今愈疾高視乾坤又可〈一作何〉愁一軀〈一作體〉交態同〈一作真〉悠悠垂老遇君未恨晚似君須向古人求
　　光祿坂〈在梓州銅山縣〉行
　　山行落日下絶壁西望千山萬山〈一作水〉赤樹枝有鳥亂鳴〈一作棲〉時暝色無人獨歸客馬驚不憂深谷墜草動只怕長弓射安得更似開元中道路即今多〈一作何〉擁隔冬到金華山觀因得故拾遺陳公學堂遺跡〈陳子昻射洪人少讀書金華山後節度使李叔明為立旌徳碑扵山之讀書堂側〉
　　涪右衆山內金華紫崔嵬上有蔚藍天垂光抱瓊臺繫舟接絶壁杖策窮縈回四頋俯層巓澹然川谷開雪嶺日色〈一作光〉死霜鴻有餘哀焚香玉女跪霧裏仙人來陳公讀書堂石柱仄青苔悲風為我起激烈傷雄才
　　陳拾遺故宅〈宅在射洪縣東七里東武山下〉
　　拾遺平昔居大屋〈一作宅〉尚修椽悠揚〈一作悠〉荒山日慘澹〈一作崔崒〉故園〈一作國〉煙位下曷足傷所貴者聖賢有才繼騷雅哲匠不比肩公生揚馬後名與日月懸同逰英俊人多秉輔佐權彥昭〈趙彥昭字奐然甘州人與郭元振張説相友善〉超〈一作趙〉玉價郭振起通泉〈元振為通泉尉〉到今素璧滑灑翰銀鉤連盛事㑹一時此堂豈千年終古立〈一作占〉忠義感遇有遺編
　　謁文公上方
　　野寺隱喬木山僧高下居石門日色異絳氣橫扶踈窈〈一作窅〉窕入風磴長蘆紛卷舒庭前猛虎臥遂得文公廬俯視萬家邑煙塵對階除吾師雨花外不下十年餘長者自布金禪龕只晏如大〈一作火〉珠脫玷翳白月〈一作日〉當空虛甫也南北人蕪蔓少耘鋤久遭詩酒汚何事忝簪𥚑王侯與螻蟻同盡隨丘墟願聞第一義回向心地初金箆刮眼膜價重百車渠無生有汲引茲理儻吹噓
　　奉贈射洪李四丈〈明甫〉
　　丈人屋上烏人好烏亦好人生意氣豁不在相逄早南京亂初定所向邑〈一作色〉枯槁逰子無根株茅齋付秋草東征下月峽掛席窮海島萬里湏十金妻孥未相保蒼茫風塵際蹭蹬騏驎老志士懐感傷心胸已傾倒
　　早發射洪縣南途中作
　　將老憂貧窶筋力豈能及征途乃〈一作後一作復〉侵星得使諸病入鄙人寡道氣在困無獨立俶裝逐徒旅達曙〈一作曉〉凌險澀寒日出霧遲清江轉山急僕夫行不進駑馬若〈一作苦〉維縶汀洲稍疏散風景開怏〈一作悁〉悒空慰所尚懐終非曩逰集衰顔偶一破勝事難屢〈一作皆空〉挹茫然阮籍途更灑楊朱泣
　　通泉驛南去通泉縣十五里山水作
　　溪行衣自濕亭午氣始散冬溫蚊蚋在〈一作集〉人逺鳬鴨亂登頓生曾隂欹傾出高岸驛樓衰柳側縣郭輕煙畔一川何綺麗盡目〈一作日〉窮壯觀山色逺寂莫江光夕滋漫傷〈一作知〉時媿孔父去國同王粲我生苦飄零所歴有嗟歎
　　過郭代公故宅〈郭元振貴鄉人宅在京師宣陽里此當是尉通泉時所居〉
　　豪俊初未遇其跡或脫略代公尉通泉放意何自若及夫登袞冕直氣森噴薄〈一本此下有精魄凜如在所歴終蕭索〉磊落見異人豈伊常情度定策神龍後〈先天二年明皇誅太平公主睿宗御承天門大臣俱走匿獨郭元振總兵扈宿禁中事定封代國公此雲神龍蓋太平擅寵亂政禍胎在神龍時也〉宮中翕清廓俄頃辨尊親指揮存頋託羣公有〈一作見〉慙色王室無削弱迥出名臣上丹青照臺閣我行得遺跡〈一作址〉池館皆疏鑿壯公臨事斷頋歩涕橫落〈草堂本精魄凜如在一聨在此下〉高詠寶劒篇神交付冥漠〈武后索其文上寳劎篇〉
　　觀薛稷少保書畫壁〈稷汾隂人工書畫官至太子少保封晉國公以太平公主亂坐知謀賜死〉
　　少保有古風得之陜郊篇〈稷秋日還京詩云驅車越陜郊〉惜哉功名忤但見書畫傳我㳺梓州東遺跡涪江邊畫藏青蓮界書入金牓懸仰㸔垂露姿不崩亦不騫鬱鬱三大字〈通泉夀聖寺聚古堂有薛稷所書慧普寺三字徑三尺〉蛟龍岌相纒又揮西方變發地扶屋椽慘澹壁飛動到今色未填此行疊壯觀郭薛俱才賢不知百載後誰復來通泉
　　通泉縣署屋壁後薛少保畫鶴〈稷尤善畫鶴屏風六扇鶴様自稷始〉
　　薛公十一鶴皆寫青田〈青田有雙白鶴年年生子長大便去只餘二老鶴在耳多雲神仙所養〉真畫色久欲盡蒼然猶出塵低昻各有意磊落如長人佳此志氣逺豈惟粉墨新萬里不以力羣逰森㑹神威遲白鳯態非是倉庚鄰高堂未傾覆常〈一作幸〉得慰嘉賔曝露牆壁外終嗟風雨頻赤霄有真骨恥飲洿池津冥冥任所往脫略誰能馴
　　陪王侍御同登東山最高頂宴姚通泉晚攜酒泛江〈東山在潼川涪江上〉
　　姚公美政誰與儔不減昔時陳太丘邑中上客有柱史多暇日陪驄馬逰東山高頂羅珍羞下頋城郭銷我憂清江白日落欲盡復攜美人登綵舟笛聲憤怨〈一作怒〉哀中流妙舞逶迤夜未休燈前往往大魚出聽曲低昂如有求三更風起寒浪湧取樂喧呼覺船重滿空星河光破碎四座賔客色不動請公臨深〈一作江〉莫相違囘船罷酒上馬歸人生歡㑹豈有極無使霜過〈一作露〉霑人衣
　　春日戲題惱郝使君兄〈一本無兄字〉
　　使君意〈一作俊〉氣凌青霄憶昨歡娛常見招細馬時鳴金騕褭佳人屢出董嬌饒〈一作嬈〉東流江水西飛燕可惜春光不相見願擕王趙兩紅顔再騁肌膚如素練通泉百里近梓州請〈一作諸〉公一來開我愁舞處重㸔花滿面尊前還有錦纒頭
　　短歌行贈王郎司直〈草堂本此首編入大歴三年以詩中仲宣樓頭之句宜客荊州時作也〉
　　王郎酒酣拔劒斫地歌莫哀我能拔爾抑塞磊落之竒才豫章翻風白日動鯨魚跋浪滄溟開且脫佩劒〈一作劒佩〉休裵囘西得諸侯櫂錦水欲向何門趿〈一作颯〉珠履仲宣樓頭春色〈一作已〉深青眼高歌望吾子眼中之人吾老矣短歌行送祁録事歸合〈一作卭〉州因寄蘇使君
　　前者途中一相見人事經年記君面後生相動〈一作勸〉何寂寥君有長才不貧賤君今起柁春江流余亦沙邊具小舟幸為達書賢府主江花未盡㑹江樓
　　陪章留後惠義寺餞嘉州崔都督赴州〈節度使朝覲擇置留後一人時章彜為梓州留後〉
　　中軍待上客令肅事有恆前驅入寶地祖帳飄金繩南陌〈一作伯〉既留歡茲山亦深登清聞樹杪磬逺謁雲端僧囘策匪新岸〈一作崖〉所攀仍舊藤耳激洞門飈目存寒谷冰出塵閟軌躅畢景遺炎蒸永願坐長夏將衰棲大乗羇旅惜宴㑹艱難懐友朋勞生共幾何離恨兼相仍將適吳楚留別章使君留後兼幕府諸公得栁字
　　我〈一作甫〉來入蜀門嵗月亦已久豈惟長兒童自覺成老醜常恐性坦率失身為杯酒近辭痛飲徒折節萬夫〈一作人〉後昔如〈一作若〉縱壑魚今如喪家狗既無逰方戀行止復何有相逄半新故取別隨薄厚不意青草湖扁舟落吾手眷眷章梓州開筵俯高栁樓前出騎馬帳下羅賔友健兒簸紅旗此樂或〈一作幾〉難朽日車隱崐崘鳥雀噪戶牖波濤未足畏〈一作慰〉三峽徒雷吼所憂盜賊多重見衣冠走中原消息斷黃屋今安否終作適荊蠻安排用荘叟隨雲拜東皇掛席上南斗有使即寄書無使長囘首
　　山寺〈原注得開字章留後同逰〉
　　野寺根〈一作限〉石壁諸龕徧崔嵬前佛不復辨百身一莓苔雖〈一作惟〉有古殿存世尊亦塵埃如聞龍象泣足令信者哀使君騎紫馬捧擁從西來樹羽靜千里臨江久裵囘山僧衣藍縷告訴棟梁摧公為頋〈一作領〉賔徒〈一作從一作兵從〉咄嗟檀施開吾知多羅樹卻倚蓮華臺諸天必歡喜鬼物無嫌猜以茲撫士卒孰曰非周才窮子失淨處〈見法華經〉高人憂禍胎嵗晏風破肉荒林寒可迴思量入〈一作人〉道苦自哂同嬰孩
　　椶拂子
　　椶拂且薄陋豈知身効能不堪代白羽有足除蒼〈一作青〉蠅熒熒金錯刀擢擢朱絲繩非獨顔色好亦用〈一作由〉顧盼稱吾老抱疾病家貧臥炎蒸咂膚倦撲滅頼爾甘服膺物微世競棄義在誰肎徴三嵗清秋至未敢闕緘縢
　　桃竹杖引贈章留後〈竹兼可為蕈名桃笙〉
　　江心〈一作上〉蟠石生桃竹蒼波噴浸尺度足斬根削皮如紫玉江妃水仙惜不得梓潼使君〈一作者〉開一束滿堂賔客皆歎息憐我老病贈兩莖出入爪甲鏗有聲老夫復欲東南征乗濤鼔枻〈一作棹〉白帝城路幽必為鬼神奪拔〈一作仗〉劒或與蛟龍爭重為告曰杖兮杖兮爾之生也甚正直慎勿見水踴躍學變化為龍使我不得爾之扶持滅跡扵君山湖上之青𡶶噫風塵澒〈一作鴻〉洞兮豺虎齩人忽失雙杖兮吾將曷從
　　寄題江外草堂〈原注梓州作寄成都故居〉
　　我生性放誕雅欲逃自然嗜酒愛風〈一作修〉竹卜居必〈一作此〉林泉遭亂到蜀江臥疴遣〈一作遺〉所便誅茅初一畆廣地方〈一作必〉連延經營上元始斷手寶應年敢謀土木麗自覺面勢堅〈一作賢〉臺亭〈一作亭臺〉隨高下敞豁當清川雖〈一作惟〉有㑹心侶數能同釣船干戈未偃息安得酣歌眠蛟龍無定窟黃鵠摩蒼天古來達士志〈一作賢達士〉寜受外物牽顧惟魯鈍姿豈識悔吝先偶擕老妻去慘澹凌風煙事跡無固必幽貞媿雙全尚念四小松蔓草易〈一作已〉拘纒霜骨不甚長永為鄰里憐
　　韋諷録事宅觀曹將軍畫馬圗〈一本下有歌字一本有引字曹霸官左武衞將軍〉
　　國初巳來畫鞍馬神妙獨數江都王〈江都王緒霍王元軌子善書畫〉將軍得名三〈一作四〉十載人間又見真乗黃曾貎先帝照夜白龍池十日飛霹靂內府殷紅馬腦盌〈一作盤〉偼伃傳詔才人索盌賜將軍拜舞歸輕紈細綺相追飛〈一作隨〉貴戚權門得筆跡始覺屏障生光輝昔日太宗拳毛騧〈太宗六駿五曰拳毛騧平劉黑闥所乗〉近時郭家師子花今之新〈一作畫〉圖有二馬復令識者久歎嗟此皆騎戰一敵萬縞素漠漠開風沙其餘七匹亦殊絶迥若寒空動煙雪霜蹄蹴蹋長楸間馬官廝養森成列可憐九馬〈曹將軍九馬圖後藏薛紹彭家〉爭神駿顧視清高氣深穏借問苦心愛者誰後有韋諷前支遁憶昔廵幸新豐宮翠華拂天來向東騰驤磊落三萬匹皆與此圖筋骨同自從獻寶朝河宗〈用穆天子西征事〉無復射蛟江水中〈用漢武帝事〉君不見金粟〈明皇泰陵在奉先縣金粟山〉堆前松柏裏龍媒去盡鳥呼風
　　送韋諷上閬州録事參軍
　　國歩猶艱難兵革未衰息萬方哀〈一作尚〉嗷嗷十載〈一作年〉供軍食庶官務割剝不暇憂反側誅求何多門賢者貴為徳〈一作賢俊媿為力〉韋生富春秋洞徹有清識操持紀綱地喜見朱絲直當令〈一作因循〉豪奪吏自此無顔色必若救瘡痍先應去蟊賊揮淚臨大江高天意悽惻行行樹佳政慰我深相憶
　　丹青引贈曹將軍霸
　　將軍魏武之子孫扵今為庶為清門英雄割據雖〈一作皆〉巳矣文彩風流猶〈一作今〉尚存學書初學衞夫人〈衞夫人名鑠展之女李矩妻學書扵鍾繇〉但恨無〈一作未〉過王右軍〈王羲之學書扵衞夫人〉丹青不知老將至富貴於我如浮雲開元之中〈一作年〉常引見承恩數上南薰殿凌煙功臣少顔色將軍下筆開生面〈當是重畫〉良相頭上進賢冠猛將腰間大羽箭褒公鄂公〈貞觀十七年詔閻立本畫凌煙閣功臣二十四人鄂國公尉遲敬徳第七褒國公叚志𤣥第十〉毛髪動英姿颯爽〈一作颯〉來〈一作猶〉酣戰先帝天〈一作御〉馬玉花驄畫工如山貌不同是日牽來赤墀下迥〈一作夐〉立閶闔生長風詔謂將軍拂絹素意〈一作法〉匠慘澹經營中斯湏九重真龍出一洗萬古凡馬空玉花卻在御榻上榻上庭前屹相向〈明皇好大馬西域大宛嵗有獻貢命悉圖其駿〉至尊含笑催賜金圉人太僕皆惆悵弟子韓幹〈幹大梁人初師曺霸後入供奉令師陳閎對曰陛下內廐馬乃臣師也〉早入室亦能畫馬窮殊相〈一作狀〉幹惟畫肉不畫骨忍使驊騮氣凋䘮將軍畫〈一作盡〉善〈一作妙一作善畫〉蓋有神必〈一作偶〉逢佳士亦寫真即今飄泊干戈際屢貎尋常行路人途窮反遭俗眼白世上未有如公貧〈一作他富至今我徒貧〉但㸔古來盛名下終日坎壈纒其身
　　閬州東樓筵奉送十一舅往青城縣得昏字
　　曾城有高樓〈一作㑹〉制古丹雘存迢迢百餘尺豁達開四門〈東樓在保寜府治南嘉陵江上〉雖有〈一作㑹〉車馬客而無人世喧逰目俯大江列筵慰別魂是時秋冬交節往顔色昏天寒鳥獸休〈一作伏〉霜露在草根今我送舅氏萬感集清尊豈伊山川間囘首盜賊繁高賢意不暇王命久崩奔臨風欲慟哭聲出已復吞
　　嚴氏溪放歌行〈溪在閬州東百餘里〉
　　天下甲〈一作兵〉馬未盡銷豈免溝壑常漂漂劎南嵗月不可度邊頭公卿仍獨〈一作何其〉驕費心姑息是一役肥肉大酒徒相要嗚呼古人已糞土獨覺志士甘漁樵況我飄轉〈一作蓬〉無定所終日慽慽忍羇旅秋宿〈一作夜〉霜〈一作清〉溪素月高喜得與子長夜語東逰西還力實倦從此將身更何許知子松根長茯苓遲暮有意來同煑
　　南池〈在閬中縣東南即彭道將魚池〉
　　崢嶸巴閬間所向盡山谷安知有蒼池萬頃浸坤軸呀然閬城南枕〈一作控〉帶巴江腹芰荷入異縣稉稻共比屋皇天不無意羙利戒止足高田失西成此物頗豐熟清源多衆魚逺岸富喬木獨歎楓香林春時好顔色南有漢王〈一作主〉祠〈池在漢高祖廟旁〉終朝走巫祝歌舞散靈衣荒哉舊風俗高堂〈一作皇〉亦明王魂魄猶正直不應空陂上縹緲親酒食滛祀自古昔非唯一川瀆干戈浩茫茫地僻傷極目平生江海〈一作溟渤〉興遭亂身侷促駐馬問漁舟躊躇慰羈束
　　發閬中
　　前有毒蛇後猛虎溪行盡日無邨塢江風蕭蕭雲拂地山木慘慘天欲雨女病妻憂歸意速〈一作急〉秋風錦石誰復〈一作能〉數別家三月一得書〈一作書來〉避地何時免愁苦寄韓諫議〈舊本有注字一雲注乃汯之誤韓休之子汯上元中為諫議大夫此詩為李泌隠衡山而作欲諫議貢薦之也〉
　　今我不樂思岳陽身欲奮飛病在牀美人娟娟隔秋水濯足洞庭望八荒鴻飛冥冥日月白青楓葉赤天雨〈一作飛〉霜玉京羣帝集北斗或騎騏驎翳鳯皇芙蓉旌旗〈一作旄〉煙霧樂〈一作落〉影動倒景揺瀟湘星宮之君醉瓊漿羽人稀少不在旁似聞昨者〈一作夜〉赤松子恐是漢代韓張良昔隨劉氏定長安帷幄未改神慘傷國家成敗吾豈敢色難腥腐餐風〈一作楓〉香周南留滯古所〈一作莫〉惜南極老人應夀昌美人胡為隔秋水焉得置之貢玉堂
　　憶昔二首
　　憶昔先皇〈謂肅宗〉廵朔方千乗萬騎入咸陽隂山驕子汗血馬長驅東胡胡走藏鄴城反覆不足怪闗中小兒〈李輔國閑廐馬家小兒〉壞紀綱張後不樂上為忙至今今上〈謂代宗〉猶撥亂勞身焦思補四方我昔近侍叨奉引出兵〈一作兵出〉整肅不可當〈一作忘〉為留猛士守未央致使岐雍防西羗犬戎直來坐御牀百官跣足隨天王〈程元振數譖郭子儀遂觧兵柄乾元後數年邠鳳西北盡䧟蕃戎代宗幸陜詩蓋指此〉願見北地傅介子老儒不用尚書郎
　　憶昔開元全盛日小邑猶藏萬家室稻米流脂粟米白公私倉廩俱豐〈一作富一作盈〉實九州道路無豺虎〈一作狼〉逺行不勞吉日出齊紈魯縞車班班男耕女桑不相失宮中聖人奏雲門天下朋友皆膠漆百餘年間未災變叔孫禮樂蕭何律豈聞一絹直萬錢有田種榖今流血洛陽宮殿燒焚盡宗廟新除狐兔穴傷心不忍問耆舊復恐初從亂離説小臣魯鈍無所能朝廷記識蒙祿秩周宣中興望我皇灑血〈一作淚〉江漢身〈一作長〉衰疾
　　冬狩行〈原注時梓州刺史章彛兼侍御史留後東川〉
　　君不見東川節度兵馬雄校獵亦似觀成功夜發猛士三千人清晨合圍歩驟同禽獸已斃十七八殺聲落日囘蒼穹幕前生致九青兕馲駝𡾋峞垂𤣥熊東西南北百里間髣髴蹴蹋寒山空有鳥名鸜鵒力不能高飛逐走蓬肉味不足登鼎俎何為見羈虞羅中春蒐冬狩侯〈一作𠋫〉得同使君五馬一馬驄〈彝兼侍御故云一馬驄〉況今攝行大將權號令頗有前賢風飄然時危一老翁十年厭見旌旗紅喜君士卒甚整肅為我囘轡擒西戎草中狐兔盡何益天子不在咸陽宮朝廷雖無幽王禍得不哀痛塵再蒙嗚呼得不哀痛塵再蒙〈時代宗幸陜詔徴天下兵無一人應召者故感激言之〉
　　自平
　　自平宮中〈一作中宮一作中官〉呂太一〈中使呂太乙為市舶使矯詔募兵作亂〉收珠南海千餘日近供生犀翡翠稀復恐征戎〈一作戍〉干戈密蠻溪豪族小〈一作山〉動揺世封刺史非時〈一作常〉朝蓬萊殿前〈一作裏〉諸主將才如伏波不得驕
　　釋悶
　　四海十年不觧兵犬戎〈一作羊〉也復臨咸京失道非關出襄野〈黃帝將見大隗至襄城之野〉揚鞭忽是過胡〈一作湖〉城〈即今蕪湖晉明帝察王敦軍扵湖在當塗縣〉豺狼塞路人斷絶烽火照夜屍縱橫天子亦應厭奔走羣公固合思昇平但恐誅求不改轍聞道嬖孽能〈一作今〉全生江邊老翁錯料事眼暗不見風塵清
　　贈別賀蘭銛
　　黃雀飽野粟羣飛動荊榛今君〈一作吾〉抱何恨寂莫向時人老驥倦驤首蒼〈一作饑〉鷹愁易馴高賢世未識固合嬰飢貧國歩初返正〈代宗幸陜初還〉乾坤尚風塵悲歌鬢髪白逺赴湘吳春我戀岷下芋君思千里〈千里湖在溧陽縣〉蓴生離與死別自古鼻酸辛
　　別唐十五誡因寄禮部賈侍郎〈賈至〉
　　九載一相逢百年能幾何復為萬里別送子山之阿白鶴久同林潛魚本同河未知棲集期衰老強高歌歌罷兩悽惻六龍忽蹉跎相視髪皓白況難駐羲和胡星墜燕地漢將仍橫戈蕭條四海內人少豺虎多少人慎莫投多虎信所過飢有易子食獸猶畏虞羅子負經濟才天門鬱嵯峨飄颻〈一作飄〉適東周來往若〈一作亦〉崩波南宮吾故人白馬金盤陀雄筆映千古見賢心靡〈一作匪〉他念子善師事嵗寒守舊柯為吾謝賈公病肺臥江沱
　　閬山歌
　　閬州城東靈〈一作雪〉山白閬州城北玉臺〈一作壺〉碧鬆浮欲盡不盡雲江動將崩未〈一作已〉崩石那知根無鬼神㑹已覺氣與嵩華敵中原格鬪且未歸應結茅齋㸔〈一作著一作應著茅齋向〉青壁
　　閬水歌
　　嘉陵江色〈一作山〉何所似石黛碧玉相因依正憐日破浪花〈一作閬山〉出更復春從沙際歸巴童蕩槳攲側過水雞銜魚來去飛閬中勝事可腸斷閬州城南天下稀
　　草堂
　　昔我去草堂蠻夷塞成都今我歸草堂成〈一作此〉都適無虞請陳初亂時反復乃湏㬰〈一作斯湏〉大將赴朝廷羣小起異圖〈初嚴武入朝徐知道反旋為其下李忠厚所殺〉中宵斬白馬盟歃氣已麤西取邛南兵北斷劒閣隅布衣數十人亦擁專城居其勢不兩大始聞蕃漢殊西卒卻倒戈賊臣互相誅焉知肘腋禍自及梟獍〈一作鏡〉徒義士皆痛憤紀綱亂相踰一國實三公萬人慾為魚唱和作威福孰肯〈一作能〉辨無辜眼前列杻械背後吹笙竽談笑行殺戮濺〈一作流〉血滿長衢到今用龯地風雨聞號呼鬼〈一作人〉妾與鬼馬色悲充爾娯國家法令在此又足驚吁賤子且奔走三年望東吳弧矢暗江海難為逰五湖不忍竟舍此復來薙榛蕪入門四松在歩屧萬竹踈舊犬喜我歸低徊入衣裾鄰舍喜我歸酤酒擕胡蘆〈一作提榼壺〉大官喜〈一作知〉我來遣騎問所湏城郭喜〈一作知〉我來賔客隘〈一作溢〉村墟天下尚未寜健兒勝腐儒飄颻〈一作飄〉風塵際何地置〈一作致〉老夫於時見〈一作是〉疣贅骨髓幸未枯飲啄媿殘生食薇不敢餘
　　四松
　　四松初移時大抵三尺強別來忽三載〈一作嵗〉離立如人長㑹㸔根不拔莫計枝凋傷幽色幸〈一作㑹〉秀發踈柯亦〈一作已〉昂藏所插小藩籬本亦有隄防終然掁撥損得恡〈一作媿〉千葉黃敢為故林主黎庶猶未康避賊今始歸春草滿空堂覽物歎衰謝及茲慰淒涼清風為我起灑面若微霜足以〈一作為〉送老姿〈一作資〉聊待〈一作將〉偃蓋張我生無根帶〈一作蔕〉配爾〈一作汝〉亦茫茫有情且賦詩事跡可兩〈一作兩可〉忘勿矜千載後慘澹蟠穹蒼
　　水檻
　　蒼江多風飈雲雨晝夜飛茅軒駕巨浪焉得不低垂逰子久在外門戶無人持高岸尚如〈一作為〉谷何傷浮柱欹扶顚有勸誡恐貽識者嗤既殊大廈傾可以一木支臨川視萬里何必闌檻為人生感故物慷慨有餘悲
　　破船
　　平生江海心宿昔具扁舟豈惟青溪上日傍柴門逰蒼皇避亂兵緬邈懐舊丘鄰人亦已非野竹獨修修船舷不重扣埋沒已經秋仰㸔西飛翼下媿東逝流故者或可掘新者亦易求所悲數奔竄白屋難久留
　　營屋
　　我有隂江竹能令朱夏寒隂通積水內高入浮雲端甚〈一作如〉疑鬼物憑不顧翦伐殘東偏若面勢戶牖永可安愛惜已六載茲晨去千竿蕭蕭見白日洶洶開奔湍度堂匪華麗養拙異考槃草茅雖薙葺衰疾方少寛洗然順所適此足代加餐寂無斤斧響庶遂憩息歡
　　除草〈原注去䕭草也䕭音潛一雲即燖麻一雲山韭非大約是惡草〉
　　草有害扵人曽何生阻修其毒甚蠭蠆其多彌道周清晨歩前林江色未散芒刺在我眼焉能待高秋霜露〈一作雪〉一霑凝〈一作衣〉蕙葉亦難留荷鋤先童穉日入仍討求轉致水中央豈無雙釣舟頑根易滋蔓敢使依舊丘自茲〈一作移〉藩籬曠更覺松竹幽芟夷不可闕疾惡信如讐
　　揚旗〈原注二年夏六月成都尹嚴公置酒公堂觀騎士試新旗幟〉
　　江〈一作風〉雨颯長夏府中有餘清我公㑹賔客肅肅有異聲初筵閱軍裝羅列照廣庭庭空六〈一作四〉馬入駊騀揚旗〈一作斾〉旌囘囘偃飛蓋熠熠迸流星來纒〈一作衝〉風飈急去擘山嶽傾材歸俯身盡妙取略地平虹霓就掌握舒捲隨人輕三州䧟犬戎〈廣徳元年劎南節度高適不能軍吐蕃䧟松維保三州〉但見西嶺青公來練猛士欲奪天邊城此堂不易升庸蜀kao日已寜吾徒且加餐休適蠻與荊
　　太子張舍人遺織成褥段
　　客從西北來遺我翠〈一作細〉織成開緘風濤湧中有掉尾鯨逶迤羅水族瑣細不足名客雲充君褥承君終宴榮空堂魑魅〈一作魍魎〉走高枕形神清領客珍重意顧我非公卿留之懼不祥施之混柴荊服飾定尊卑大哉萬古程今我一賤老裋〈一作短〉褐更無營煌煌珠宮物寢處禍所嬰〈一作縈〉歎息當路子干戈尚縱橫掌握有權柄衣馬自〈一作已〉肥輕李鼎死岐陽實以驕貴盈來瑱賜自盡氣豪直阻兵皆〈一作昔〉聞黃金多坐見悔吝生奈何田舍翁受此厚貺情錦鯨巻還客始覺心和平振我麤席塵媿客茹〈一作飯〉藜羮〈史稱嚴武累年在蜀肆志逞欲恣行猛政窮極奢靡甫在幕下此詩特藉以諷諭朋友責善之道也〉
　　莫相疑行
　　男兒生無所〈一作一生無〉成頭皓白牙齒欲落真可惜憶獻三賦蓬萊宮自怪一日聲輝〈一作燀一作烜〉赫集賢學士如堵牆觀我落筆中書堂往時文彩動人主此〈一作今〉日飢寒趨路旁晚將末契託〈一作節契〉年少當面輸〈一作論〉心背面笑寄謝悠悠世上兒不〈一作莫〉爭好惡莫相疑
　　別蔡十四著作
　　賈生慟哭後寥落無其人安知蔡夫子高義邁等倫獻書謁皇帝志已清風塵流涕灑丹極萬乗為酸辛天地則創痍朝廷當〈一作多〉正臣異才復間出周道日惟新使蜀見知已別顔始一伸主人薨城府〈謂嚴武〉扶櫬歸咸秦巴道此相逢㑹我病江濵憶念鳳翔郡聚散俄十春我衰不足道但願子意〈一作音〉陳稍令社稷安自契魚水親我雖消渴甚敢㤀帝力勤尚思未朽骨復覩耕桑民積水駕三峽浮龍倚長津〈一作輪囷〉揚舲洪濤間仗子濟物身鞍馬下秦塞王城通北辰𤣥甲聚不散兵久食恐貧窮谷無粟帛使者來相因若憑〈一作逢〉南轅吏〈一作使〉書札到天垠
　　御定全唐詩巻二百二十
　　欽定四庫全書
　　御定全唐詩卷二百二十一
　　杜甫
　　杜鵑
　　西川有杜鵑東川無杜鵑涪萬〈一作南〉無杜鵑雲安有杜鵑我昔遊錦城結廬錦水邊有竹一頃餘喬木上參天杜鵑暮春至哀哀叫其間我見常再拜重是古帝魂生子百鳥巢百鳥不敢嗔〈一作喧〉仍爲餧其子禮若奉至尊鴻雁及羔羊有禮太古前行飛與跪乳識序如〈一作又〉知恩聖賢古〈一作吾〉法則付與〈一作之〉後世傳君看禽鳥情猶解事杜鵑今忽暮春間值我病經年身病不能拜淚下如逬泉〈舊註上皇幸蜀還肅宗以李輔國離間遷之西內悒悒而崩此詩感是而作但首四句有無互見不知何義夏竦謂是詩序亦無解黃希吳曾引樂府郭東亦有樵郭西亦有樵魚戲蓮葉東魚戲蓮葉西謂甫正用此格詩體則然義終難辨至王誼伯分指當時刺史尤穿鑿可笑〉
　　客居
　　客居所居堂前江後山根下塹萬尋岸蒼濤鬱飛飜蔥
　　青衆木梢邪竪雜石痕子規晝夜啼壯士斂精魂峽開四千里水合數百源人虎相半居相傷終兩存蜀麻久不來吳鹽擁荊門西南失大將〈謂郭英乂爲崔旰所殺〉商旅自星奔今又降元戎〈時以杜鴻漸爲蜀帥〉已聞動行軒舟子𠋫利涉亦憑節制尊我在路中央生理不得論臥愁病腳廢徐步視小園短畦帶碧草悵望思王孫鳳隨其皇去籬雀暮喧繁覽物想故國十年別荒〈一作鄉〉邨日暮歸幾翼北林空自昏安得覆八溟爲君洗乾坤稷契易爲力犬戎何足吞儒生老無成臣子憂四番〈一作藩一作思翻〉篋中有舊筆情至時復援
　　客堂
　　憶昨離少城而今異楚蜀舍舟復深山窅窕一林麓棲泊雲安縣消中內相毒舊疾甘載〈一作戰一作再〉來衰年得〈一作弱〉無足死爲殊方鬼頭白免短促老馬終望雲南雁意在北別家長兒女欲起慙筋力客堂序節改具物對羈束石暄蕨芽紫渚秀蘆筍綠巴鶯〈一作稼〉紛未稀徼麥早向熟悠悠日動江漠漠春辭木臺郎選才俊自顧亦已極〈嚴武奏甫爲參謀檢校尚書工部員外郎〉前輩聲名人埋沒何所得居然綰章紱受性本幽獨平生憇息地必種數竿竹事業只濁醪營葺但草屋上公〈即指嚴武〉有記者累奏資薄祿主憂豈濟時身逺彌曠職循〈一作修〉文廟算正獻可天衢直尚想趨朝廷毫髪裨社稷形骸今若是進退委行色
　　石硏詩〈原注平侍御者〉
　　平公今詩伯秀發吾所羨奉使三峽中長嘯得石硏巨璞禹鑿餘異狀君獨見其滑乃波濤其光或雷電聫坳各盡墨多水遞隱現揮灑容數人十手可對面比公頭上冠貞〈一作正〉質未爲賤當公賦佳句況得終清宴公含起草姿不逺明光殿致於丹青地知汝隨顧眄
　　水閣朝霽奉簡嚴雲安〈一作雲安嚴明府〉
　　東城抱春岑江閣鄰石面崔嵬晨雲白朝旭〈一作日〉射芳甸雨檻臥花叢風牀展書卷〈一作輕幔〉鉤𬖄宿鷺起丸藥流鶯囀呼婢取酒壺續兒誦文選晩交嚴明府矧此數相見
　　贈鄭十八賁〈雲安令〉
　　溫溫士君子令我懷抱盡靈芝冠衆芳安得闕親近遭亂意不歸竄身跡非隱細人尚姑息吾子色愈謹髙懷見物理識者安肻哂卑飛欲何待捷徑應未忍示我百篇文詩家一標準羇離交屈宋牢落值顔閔水陸迷畏〈一作長〉途藥餌駐修軫古人日以逺青史字不泯歩趾詠唐虞追隨飯葵堇數杯資好事異味煩縣尹心雖在朝謁力與願矛盾抱病排金門衰容豈爲敏
　　三韻三篇
　　髙馬勿唾〈一作捶〉面長魚無損鱗辱馬馬毛焦困魚魚有神君看磊落士不肻易其身
　　蕩蕩萬斛船影若揚〈一作揺〉白虹起檣必椎牛掛席集衆功自非風動天莫置大水中
　　烈〈一作列〉士惡多門小人自同調名利茍可取殺身傍權要何當官曺清爾輩堪一笑
　　青絲〈青絲白馬用侯景事以比僕固懐恩〉
　　青絲白馬誰家子麤豪且逐風塵起不聞漢主放妃嬪〈肅代二宗曾兩放宮嬪〉近靜潼闗埽蠭蟻殿前兵馬破汝時十月即爲韲粉期未〈一作不〉如〈一作知〉面縛歸金闕萬一皇恩下玉墀
　　近聞〈永泰元年郭子儀與囘紇約共擊吐蕃次年二月吐蕃來朝詩紀其事〉
　　近聞犬戎逺遁逃牧馬不敢侵臨洮渭水逶迤白日淨隴山蕭瑟秋雲髙崆峒五原亦無事北庭數有關中使似聞贊普〈吐蕃稱王爲贊普相爲大論小論〉更求親舅甥和好應難棄〈文成金城二公主先後降吐蕃〉
　　蠶榖行
　　天下郡國向萬城無有一城無甲兵焉得鑄甲作農器一寸荒田牛得耕牛盡〈一作得〉耕〈一本有田字〉蠶亦成不勞烈士淚滂沱男榖女絲行復歌
　　折檻行
　　嗚呼房魏不復見秦王學士時難羨青衿胄子困泥塗白馬將軍若雷電千載少似朱雲人至今折檻空嶙峋婁公不語宋公語尚憶先皇容直臣〈永泰二年以觀軍容使左監門衛大將軍魚朝恩判國子監事故曰青衿冑子困泥塗白馬將軍若雷電當時大臣箝口效婁師徳之畏遜而不能繼宋璟之忠讜故以折檻爲諷〉
　　引水
　　月峽瞿塘雲作頂亂石崢嶸俗無井雲安酤水奴僕悲魚復移居心力省白帝城西萬竹蟠接筒引水喉不乾人生留滯生理難斗水何直百憂寛
　　古栢行〈此䕫州諸葛廟栢即䕫州十絶句所云武侯祠堂不可忘中有松柏參天長也〉
　　孔明廟前〈一作堦〉有老柏柯如青銅根如石霜〈一作蒼〉皮溜雨〈一作水〉四十圍黛色參天二千尺君臣巳與時際㑹樹木猶爲人愛惜雲來氣接巫峽長月〈一作日〉出寒通雪山白憶昨路繞錦亭〈一作城〉東先主武侯同閟宮崔嵬枝幹郊原古窈窕丹青戶牖空落落盤踞雖得地冥冥孤髙多烈風扶持自是神明力正直原因造化功大廈如傾要梁棟萬牛囘首丘山重不露文章世已驚未辭翦伐誰能送苦心豈免容螻蟻香〈一作密〉葉終〈一作曾〉經〈一作驚〉宿鸞鳳志士幽人莫怨嗟〈一作傷〉古來材大難爲〈一作皆難〉用
　　縛雞行
　　小奴縛雞向市賣雞被縛急相喧爭家中厭雞食蟲蟻不知雞賣還遭烹蟲雞於人何厚薄吾叱奴人解其縛雞蟲得失無了時注目寒江倚山閣
　　負薪行
　　䕫州處女髮半華四十五十無夫家更遭喪亂嫁不售一生抱恨堪〈一作長〉咨嗟土風坐男使女立應〈一作男〉當門戶女出入十猶〈一作有〉八九負薪歸賣薪得錢應〈一作當〉供給至老雙鬟〈一作鐶〉只垂頸野花山葉銀釵竝筋力登危集市門死生射利兼鹽井面妝首飾雜啼痕地褊衣寒困石根若道巫山女麤醜何得此〈一作北〉有昭君邨〈邨連巫峽有昭君宅宅旁有𢷬練石傍香溪〉
　　最能行
　　峽中丈夫絕輕死少在公門多在水富豪有錢駕大舸貧窮取給行艓〈音葉舟小如葉也〉子小兒學問止論語大兒結束隨商旅攲帆側柁入波濤撇漩捎濆無險阻朝發白帝暮江陵頃來目擊信有徵瞿塘漫天虎鬚〈一作眼〉怒歸州長年〈蜀中呼柁師爲長年三老〉行〈一作與〉最能此鄉之人氣〈一作器〉量窄誤競南風疎北客若道土〈一作士〉無英俊才何得山有屈原宅〈宅在秭歸縣北〉
　　寄裵施州〈裵冕坐李輔國貶施州刺史〉
　　廊廟之具裵施州宿昔一逢無此〈一作比〉流金鐘大鏞在東序冰壺玉衡〈一作珩〉懸清秋自從相遇感〈一作減〉多病三嵗爲客寛邊愁堯有四岳明至理漢二千石眞分憂幾度寄書白鹽北苦寒贈我青羔〈一作絲一作縑〉裘霜雪囘光避錦袖龍蛇〈一作蛟龍〉動篋蟠銀鉤紫衣使者辭〈一作辟〉復命再拜故人謝佳政將老已失子孫憂後來況接才華盛〈英華此句下有遙憶書樓碧池映𠤎字〉
　　鄭典設自施州歸
　　吾憐滎陽秀冒暑初有適名賢慎所出〈一作出處〉不肻妄行役旅茲殊俗逺〈一作還〉竟以屢空迫南謁裵施州氣合無險僻攀援懸根木登頓入天〈一作矢〉石青山自一川城郭洗憂慽聽子話此邦令我心恱懌其俗則〈一作甚〉純樸不知有主客溫溫諸侯門禮亦如古昔敕廚倍常羞〈冕性侈靡好尚車服營珍饌〉杯盤頗狼藉時雖屬喪亂事貴賞〈一作當〉匹敵中宵愜良㑹裵鄭非逺戚羣書一萬卷博涉供務隙他日辱銀鉤森疎見矛㦸倒屣喜旋歸畫地求〈一作來〉所歴乃聞風土質又重田疇闢刺史似寇恂列郡宜競惜〈一作借音跡〉北風吹瘴癘羸老思散策渚拂蒹葭塞〈一作寒〉嶠穿蘿蔦羃此身仗兒僕髙興潛有激孟冬方首路強飯取崖壁歎爾疲駑駘汗溝〈馬中脊〉血不赤終然僃外飾駕馭何所益我有平肩輿前途猶準的翩翩入鳥道庶脫蹉跌厄
　　柴門
　　孤〈一作泛〉舟登瀼西囘首望兩崖東城乾旱天其氣如焚柴長影沒窈窕餘光散唅呀大江蟠嵌根歸海成一家下衝割坤軸竦壁攢鏌鋣蕭颯灑秋色氛〈一作氣〉昏霾日車峽〈一作峓廣溪乃三峽之首〉門自此始最窄容浮查禹功翊造化疏鑿就攲斜巨〈一作巴〉渠決太古衆水爲長蛇風煙渺吳蜀舟楫通鹽麻我今逺遊子飄轉混泥沙萬物附本性約〈一作䖏〉身〈一作性〉不願〈一作欲〉奢茅棟蓋一牀清池有餘花濁醪與脫粟在服無咨嗟山荒人民少地僻日夕佳貧病〈一作賤〉固其常富貴任生涯老於干戈際宅幸蓬蓽遮石亂上雲氣杉清〈一作青〉延月〈一作日〉華賞妍又分外理愜夫何誇足了垂白年敢居髙士差書此豁平昔囘首猶暮霞
　　貽華陽柳少府
　　繫馬喬木間問人野寺門柳侯披衣笑〈一作嘯〉見我顔色溫並坐石下堂〈一作堂下石一作石堂下〉俛視大江奔火雲洗月露絶壁上朝暾自非曉相訪觸熱生病根南方六七月出入異中原老少多暍死汗踰水漿飜俊才得之子筋力不辭煩指揮當世事語及戎馬存涕淚〈一作流涕〉濺我裳悲氣〈一作風〉排帝閽鬱陶抱長策義仗知者論吾衰臥江漢但媿識璵璠文章一小技於道未爲尊起予幸斑白因是託子孫俱客古信州〈䕫本梁信州〉結廬依毀垣相去四五里徑微山葉繁時危挹佳士況免軍旅喧醉從趙女舞歌鼓秦人盆子壯顧我傷我驩兼淚痕餘生如過鳥故里今空邨
　　雷
　　大旱山嶽燋密雲復無〈一作覆如〉雨南方瘴癘地罹此農事苦封內必舞雩峽中喧擊鼓眞龍竟寂莫土梗〈土人也〉空俯僂〈一作僂俯〉吁嗟公私病稅斂缺不補故老仰面啼瘡痍向誰數暴尫或前聞鞭巫非稽古請先偃甲兵處分聽人主萬邦但各業一物休盡取水旱其數〈一作數至〉然堯湯免親覩上天鑠金石羣盜亂豺虎二者存一端愆陽不猶愈昨宵殷其雷風過齊萬弩復吹霾翳散虛覺神靈聚氣暍腸胃融汗滋〈一作濕〉衣裳汚〈一作腐〉吾衰尤〈一作猶〉拙計〈一作計拙〉失望築圃
　　火
　　楚〈一作焚〉山經月火大旱則斯舉舊俗燒蛟〈一作蛇〉龍驚惶致雷雨爆嵌魑魅泣崩凍嵐隂昈〈西京賦赫昈昈以𢎞敞昈赤文音戶火焚凍崩而嵐隂皆赤也〉羅落沸百根源皆萬〈一作太〉古青林一灰燼雲氣無處所入夜殊〈一作珠〉赫然新秋照牛女風吹巨燄作河櫂〈一作澹一作漢〉騰〈一作勝〉煙柱勢欲焚崐崘光彌焮〈香靳切左傳行火所焮炙也〉洲渚腥至焦長蛇聲吼〈一作吼爭〉纏猛虎神物已髙飛不〈一作只〉見石與土爾寧要謗讟憑此近熒侮薄關長吏憂甚昧至精主逺遷誰撲滅將恐及環堵流汗臥江亭更深氣如縷
　　七月三日亭午巳後較熱退晩加小涼穩睡有詩因論壯年樂事戲呈元二十一曹長
　　今茲商用事餘熱亦己未衰年旅炎方生意從此活亭午減汗流北鄰耐人聒晩風爽烏匼〈烏匼當作㡊巾也至匼字乃匼匝鮑昭詩銀屏匼匝甫詩馬頭金匼匝又盧杞匼匝取容俱不以言巾〉筋力蘇摧折閉目踰十旬大江不止渴退藏恨雨師健步聞〈一作供〉旱魃園蔬抱金玉無以供采掇密雲雖聚散徂暑終〈一作經〉衰歇前聖眘焚巫武王親救暍隂陽相主客時序遞囘斡灑落唯清秋昏霾一空闊蕭蕭紫塞雁南向欲行列歘思紅顔日霜露凍階闥胡馬挾雕弓嗚不虛發長鈚〈箭雙葉曰鈚〉逐〈一作及〉狡兔突羽當滿月惆悵白頭吟蕭條游俠窟臨軒望山閣縹緲安可越髙人鍊丹砂未念將朽骨少壯跡頗疎歡樂曾倏忽杖藜風塵際老醜難翦拂吾子得神仙本是池中物賤夫美一睡煩促嬰詞筆
　　牽牛織女
　　牽牛出河西織女處其東萬古永相望七夕誰見同神光〈一作仙〉意〈一作竟〉難𠋫此事終蒙朧颯然精靈合何必秋遂通〈一作逢〉亭亭新妝立龍駕具曾空〈一作穹〉世人亦爲爾祈請走兒童稱家隨豐儉白屋逹公宮膳夫翊堂殿鳴玉淒房櫳曝衣徧天下曵月揚微風蛛絲小人態曲綴〈一作掇〉𤓰果中初筵⿰重露日出甘所終〈一作從〉嗟汝未嫁女秉心鬱忡忡防身動如律竭力機杼中雖無姑舅事敢昧織作功明明君臣契咫尺或未容義無棄禮法恩始夫婦恭小大有佳期戒之在至公方圓茍齟齬丈夫多英〈一作勿替丈夫〉雄
　　毒熱寄簡崔評事十六弟
　　大暑〈一作火〉運金氣荊揚不知秋林下有塌翼水中無行舟千室但埽地閉闗人事休老夫〈一作大〉轉不樂旅次兼百憂蝮蛇暮偃蹇空牀難暗投炎宵惡明燭況乃懐舊丘開襟仰內弟〈一作第〉執熱露白頭東帶負芒刺接居成阻脩何當清霜飛㑹子臨江樓載聞大易義諷興〈一作詠〉詩家流藴藉異時輩檢身非茍求皇皇使臣體信是徳業優楚材擇杞梓漢苑歸驊騮短章達我心理爲〈一作待〉識者籌
　　殿中楊監見示張旭草書圖〈殿中監掌天子服御事楊監謂楊炎〉
　　斯人巳雲亡草聖祕難得及茲煩見示滿目一淒惻悲風生微綃萬里起古色鏘鏘鳴玉動落落羣松直連山蟠其間溟漲與筆力有練實先書臨池眞盡墨俊拔爲之主暮年思轉極未知張王後誰並百代則嗚呼東吳精〈李頎贈張顚詩皓首窮草𨽻時稱太湖精〉逸氣感清識楊公拂篋笥舒捲忘寢食念昔揮毫端不獨觀酒徳
　　楊監又出畫鷹十二扇
　　近時馮紹正〈官少府監善畫鷹鳥〉能畫鷙鳥様明公出此圖無乃傳其狀殊姿各獨立清絶心有向〈一作尚〉疾禁千里馬氣敵萬人將憶昔驪山宮冬移含元仗天寒大羽獵此物神俱王當時無凡材百中皆用壯粉墨形似間識者一惆悵干戈少暇日眞骨老崖嶂爲君除狡兔㑹是飜〈一作飛〉韝上
　　送殿中楊監赴蜀見相公〈杜鴻漸鎭蜀辟楊炎爲判官〉
　　去水絕還波洩雲無定姿人生在世間聚散亦暫時離別重相逢偶然豈定〈一作足〉期送子清秋暮風物〈一作動〉長年悲豪俊貴勲業邦家頻出師相公鎭梁益軍事無孑遺觧榻再見今用才復擇誰況子巳髙位爲郡得固辭難拒供給費愼哀漁奪私干戈未甚息紀綱正所持泛舟巨石橫登陸草露滋山門日易久〈一作夕〉當念居者思
　　贈李十五丈別〈李祕書文嶷〉
　　峽人鳥獸居其室附層顚下臨不測江中有萬里船多病紛倚薄少留改歲年絕域誰慰懷開顔喜名賢孤陋忝末親等級敢比肩人生意頗〈一作氣〉合相與襟袂連一日兩遣〈一作遣兩〉僕三日一共〈一作共一〉筵揚論展寸心壯筆過飛泉𤣥成美價存子山舊業傳不聞八尺軀常受衆目憐且爲辛苦行蓋被生事牽北囘白帝欋南入黔陽天汧公〈李勉封汧國公〉制方隅迥出諸侯先封內如太古時危獨蕭然清高金莖〈一作掌〉露〈一作莖掌〉正直朱絲昔在堯四岳今之黃潁川於邁恨不同所思無由宣山深水增波解榻秋露懸客遊雖雲久主要〈一作亦思〉月再圓晨集風渚亭醉操雲嶠篇丈夫貴知已歡罷念歸旋
　　西閣曝日
　　凜冽倦𤣥冬負暄嗜飛閣羲和流徳澤顓頊媿倚薄毛髪具〈一作且〉自和〈一作私〉肌膚潛沃若太陽信深仁衰氣歘有託欹傾煩注眼容易收病腳流離〈一作瀏漓〉木杪〈一作梢〉猨翩蹮山顚鶴用〈一作朋〉知苦聚散哀樂日〈一作亦〉已作〈一作昨〉即事㑹賦詩人生忽如昨〈一作錯〉古來遭喪亂賢聖盡蕭索胡爲將暮年憂世心力弱
　　課伐木〈幷序〉
　　課𨽻人伯夷幸〈一作辛〉秀信行等入谷斬隂木人日四根止維條伊枚正直挺然晨征暮返委積庭內我有藩籬是缺是補載伐篠簜伊仗〈一作杖〉支持則旅次於小安山有虎知禁若恃𤓰牙之利必昏黑樘〈一作撐一作搪〉突䕫人屋壁列〈一作例〉樹白菊〈一作萄〉鏝爲牆實以竹示式遏爲與虎近混淪乎無良賓客憂〈一作齒〉害馬之徒茍活爲幸可嘿息已作詩示宗武〈一作文〉誦
　　長夏無所爲客居課奴〈一作童〉僕清晨飯其腹〈一作腸〉持斧入白谷青冥曾巓後十里斬隂木人肩四根巳亭午下山麓尚聞丁丁聲功課日各足蒼皮成委積〈一作積委〉素節相照燭藉汝跨小籬當仗〈一作杖一作材〉苦〈一作若〉虛竹空荒咆熊羆乳獸待人肉不示知禁情豈惟干戈哭城中賢府主〈當是柏都督茂琳〉處貴如白屋蕭蕭理體淨蠭蠆不敢毒虎穴連里閭隄防舊風俗泊舟滄江岸久客愼所觸舍西崖嶠壯雷雨蔚含蓄牆宇資屢〈一作累〉修衰年怯幽獨爾曺輕執熱爲我忍煩促秋光近青岑季月當泛菊報之以微寒共給酒一斛
　　園人送𤓰
　　江間雖炎瘴𤓰熟亦不早柏公鎭䕫國滯務茲〈一作資〉一埽食新先戰士共少及溪〈一作窮〉老傾筐蒲鴿青滿眼顔色好竹竿接嵌竇引注來鳥道沈浮亂水玉愛惜如芝草落刃嚼冰霜開懷慰枯槁許以秋蔕除仍看小童〈一作兒〉抱〈一作飽〉東陵〈一作溪〉跡蕪絶楚漢休徵討園人非故侯種此何草草
　　信行逺修水筒〈原注引水筒〉
　　汝性不茹葷清靜僕夫內秉心識本〈一作根〉源於事少滯礙雲端水筒坼林表山石碎觸熱藉子修通流與廚㑹往來四十里荒險崖谷大日曛驚未餐〈一作食〉貌赤媿相對浮瓜供老病裂餅嘗所愛於斯荅恭謹足以殊殿最詎要方士符何假將軍蓋〈一作佩〉行諸直如筆用意﨑嶇外
　　槐葉冷淘
　　青青髙槐葉采掇付中廚新麪來近市汁滓宛相俱入鼎資過熟加餐愁欲無碧鮮俱照箸香飯兼苞蘆經齒冷於雪勸人投此〈一作比〉珠願隨金騕褭走置錦屠蘇〈又作廜㢝平屋也又酒名屠蘇昔人居屠蘇造酒故名〉路逺思恐泥興深終不渝獻芹則小小薦藻明區區萬里露寒殿開冰清玉壺若王納涼晩此味亦時須
　　行官張望補稻畦水歸〈行官是行田者韓愈書有行官自南來〉
　　東屯大江北〈一作枕大江〉百頃平若案六月青稻多千畦碧泉亂插秧適雲已引溜加溉灌更僕往方塘𣲺渠當斷岸公私各地著浸潤無天旱主守問家臣分明〈一作朋〉見溪伴〈一作畔〉芉芊〈一作芊芊一作竿竿〉炯翠羽剡剡生〈一作向〉銀漢鷗鳥鏡裏來闗山雲邊看秋菰成黑米精鑿〈一作榖〉傳〈一作傅〉白粲〈漢書注擇米使白粲粲然〉玉粒足晨炊紅鮮〈江浙以紅米爲紅鮮〉任霞散終然添旅食作苦期壯觀遺穂及衆多我倉戒滋蔓
　　催宗文樹雞柵
　　吾衰怯行邁旅次展崩迫愈風傳烏雞秋卵方漫喫自春生成者隨母向百翮驅趁制不禁喧呼山腰宅課奴殺青竹終日憎〈一作增一作帽〉赤幘〈搜神記一書生明術數夜半宿安陽城南亭有赤幘者過生曰此西舍老雄雞也〉蹋藉盤案飜塞蹊使之隔牆東有隙〈一作閒散〉地可以樹髙柵避熱時來〈一作未〉歸問兒所爲跡織籠曹其內令入不得擲稀間可〈一作苦〉突過觜爪〈一作距〉還汚席我寛螻蟻遭彼免狐貉厄應宜各長幼自此均勍敵籠柵念有修近身見〈一作知〉損益明明領處分一一當剖析不昧風雨晨亂離減憂慼其流則凡鳥其氣心匪石倚賴窮歲晏撥煩去〈一作及〉氷釋未似屍鄉翁〈祝雞翁居洛陽屍鄉北山下〉拘留蓋阡陌
　　園官送菜〈幷序〉
　　園官送菜把本數日闕矧苦苣馬齒掩乎嘉蔬傷小人妒害君子菜不足道也比而作詩
　　清晨蒙〈一作送〉菜把常荷地主〈即送瓜詩柏都督〉恩守者愆實數略有其名存苦苣〈一名褊苣〉刺如鍼馬齒〈莧類〉葉亦繁青青嘉蔬色埋沒在〈一作自〉中園園吏未足怪世事固〈一作因〉堪論嗚呼戰伐久荊棘暗長原乃知苦苣輩傾奪蕙草根小人塞道路爲態何喧喧又如馬齒盛氣擁葵荏昏㸃染不易虞絲麻雜羅紈一經器〈一作氣〉物內永掛麤刺痕志士采紫芝放歌避戎軒畦丁負籠至感動百慮端
　　上後園山腳
　　朱夏熱所嬰清旭〈一作旦〉步北林小園背髙岡挽葛上﨑崟曠望延駐目飄颻散疎襟潛鱗恨水〈一作川〉壯去翼依雲深勿謂地無疆劣於山有隂石榞〈音原其皮可療飢〉徧天下水陸兼浮沈自我登隴首十年經碧岑劒門來巫峽薄倚〈一作倚薄〉浩至今故園暗戎馬骨肉失追尋時危無消息老去多歸心志士惜白日久客藉黃金敢爲蘇門嘯庶作梁父吟
　　驅豎子摘蒼耳〈即巻耳〉
　　江上秋已分林〈一作村〉中瘴猶劇畦丁告勞苦無以供日夕蓬莠獨〈一作猶〉不焦野蔬暗泉石卷耳況療風童兒且〈一作僕先〉時摘侵星驅之去爛熳任逺適放筐亭〈一作當〉午際洗剝相䝉羃登牀半生熟下箸還小益加㸃瓜䪥間依稀橘〈一作木〉奴跡亂世誅求急黎民糠籺窄飽食復何心荒哉膏粱客富家廚肉臭戰地骸骨白寄語惡少年黃金且休擲
　　秋行官張望督促東渚耗〈一作刈〉稻向畢清晨遣女奴阿稽豎子阿叚往問
　　東渚雨今足佇聞稉稻香上天無偏頗蒲稗各自長人情見非類田家戒其荒功夫競搰搰除草置岸旁榖者命之〈一作令士〉本客居安可忘青春具所務勤懇免亂常吳牛力容易並驅〈去聲〉動莫當〈一作紛遊〉豐苖亦已穊〈一作溉〉雲cq=370水照方塘有生固蔓延靜一資隄防督領不無人提攜〈一作挈〉頗在綱荊揚風土暖肅肅候微霜尚恐主守疎用心未甚臧清朝遣婢僕寄語踰崇岡西戎聚必散不獨陵我倉豈要仁里譽感此亂世忙北風吹蒹葭蟋蟀近中堂荏苒百工休鬱紆遲暮傷
　　阻雨不得歸瀼西甘林
　　三伏適已過驕陽化爲霖欲歸瀼西宅阻此江浦深壊舟百版坼峻岸復萬尋篙工初一棄恐泥勞寸心佇〈一作倚〉立東城隅悵望髙飛禽草堂亂懸圃不隔崐崘岑昏渾衣裳外曠絶同層隂園甘長成時三寸如黃金諸侯舊上計厥貢傾千林邦人不足重所廹豪吏侵客居暫封殖日夜偶瑤琴虛徐五株態側塞煩胷襟焉得〈一作能〉輟兩〈一作雨〉足杖藜出嶇嶔條流數翠實偃息歸碧潯拂拭烏皮幾喜聞樵牧音令兒快搔背脫我頭上簪
　　雨〈一本合下二首作雨三首〉
　　峽雲行清曉煙霧相裵囘風吹蒼江樹〈一作去〉雨灑石壁來淒淒生餘寒殷殷兼出〈一作山〉雷白谷變氣𠋫朱炎安在哉高鳥濕不下居人門未開楚宮久巳滅幽佩爲誰哀侍臣書王夢賦有冠古才冥冥翠龍〈穆天子馬名〉駕多自巫山臺
　　雨二首
　　青山澹無姿白露誰能數片片水上雲蕭蕭沙中雨殊俗狀巢居曾臺俯〈一作附〉風渚佳客適萬里沈思情延佇掛帆逺色外驚浪滿吳楚久隂蛟螭出寇盜〈一作冠蓋〉復幾許
　　空山中宵陰微冷先枕席迴風起清曙〈一作曉〉萬象萋巳碧落落出岫雲渾渾倚天石日假何道行雨含長江白連檣荊州船有士荷矛㦸南防草鎮慘霑濕赴逺役羣盜下辟山總戎僃強敵水深雲光廓鳴櫓各有適漁艇息〈一作自〉悠悠夷歌負樵客留滯一老翁書時記朝夕
　　晚登瀼上堂
　　故躋瀼岸高頗免崖石擁開襟野堂豁繫馬林花動雉堞粉如〈一作似〉雲山田麥無壠春氣晩更生江流靜猶湧四序嬰我懷羣盜久相踵黎民困逆節天子渴垂拱所思注東北深峽轉修聳衰老自成病郎官未爲冗淒其望呂葛不復夢周孔濟世數嚮時斯人各枯冢〈指房琯張鎬嚴武之流〉楚星南天黑蜀月西霧重安得隨鳥翎迫此懼將恐
　　又上後園山腳
　　昔我遊山東憶戲束嶽陽窮秋立日觀矯首望八〈一作北〉荒朱崖〈在南海中〉著毫髮碧海吹衣裳蓐收〈金神主秋〉困用事𤣥冥〈水神主冬〉蔚強梁逝水自朝宗鎭名〈一作石〉各其方平原獨顦顇農力廢耕桑非〈一作北〉闗風露凋曾是戍役傷於時國用富足以守邊疆朝廷任猛將逺奪戎虜〈追感安祿山討奚契丹及反亂之事〉到今事反覆故老淚萬行⻱蒙不復見況乃懐舊〈一作故〉鄉肺萎屬久戰骨出熱中腸憂來杖匣劒更上林北岡瘴毒猨鳥落峽乾南日黃秋風亦已起江漢始如湯登髙欲有往蕩析川無梁哀彼逺征人去家死路旁不及祖父塋纍纍冢相當
　　雨
　　山雨不作埿江雲薄爲霧晴飛半嶺鶴風亂平沙樹明滅洲景微隱見巖姿露拘悶出門遊曠絕經目趣消中日伏枕臥久塵及屨豈無平肩輿莫辨望鄉路兵戈浩未息蛇虺反相顧悠悠邊月破鬱鬱流年度鍼炙阻朋曺糠籺對童孺一命須屈色新知漸成故窮荒益自卑飄泊欲誰訴尫羸愁應接俄頃恐違〈一作危〉迕浮俗何萬端幽人有獨〈一作髙〉步龎公竟獨往尚子終罕遇宿留洞庭秋天寒瀟湘素杖策可入舟送此齒髪暮
　　甘林
　　舎舟越西岡入林解我衣青芻適馬性好鳥知人歸晨光映逺岫夕露見日晞遲暮少寢食清曠喜荊扉經過倦俗態在野無所〈一作或〉違試問甘藜藿未肻羨輕肥喧靜不同科出處各天機勿矜朱門是陋此白屋非明朝步鄰里長老可以依時危賦斂數脫粟爲爾揮相攜行荳田秋花靄菲菲子實不得喫貨市送王畿盡添軍旅用迫此公家威主人長跪問〈一作辭〉戎馬何時稀我衰易悲傷屈指數賊圍勸其死王命慎莫逺奮飛
　　雨
　　行雲遞崇髙飛雨靄而至潺潺石間溜汨汨松上駛亢陽乘秋熱百榖皆〈一作亦〉已棄皇天徳澤降焦卷有生意前雨傷卒暴今雨喜容易不可無雷霆間作鼓增氣佳聲達中宵所望時一致清霜九月天髣髴見滯穗郊扉及我私〈一作栽耘〉我圃日蒼翠恨無抱甕力庶減臨江費〈舊注峽內無井取江水喫〉
　　種萵苣〈幷序　按萵苣江東名萵筍〉
　　旣雨已秋堂下理小畦隔種一兩席許萵苣向二旬矣而苣不甲坼伊人〈一作獨野〉莧青青傷時君子或晩得微祿轗軻不進因作此詩
　　隂陽一錯〈一作屯〉亂驕蹇不復理枯旱於其中炎方慘如燬植物半蹉跎嘉生將巳矣雲雷歘奔命師伯集所使指麾赤白日澒洞青光〈一作雲色〉起雨聲先已〈一作以〉風散足盡西靡山泉落滄江霹靂猶在耳終朝紆颯沓信宿罷瀟灑堂下可以畦呼童對經始苣兮蔬之常隨事藝其子破塊數席間荷鋤功易止兩旬不甲坼空惜埋泥滓野莧迷汝來宗生〈吳都賦宗生髙岡〉實於此此輩豈無秋亦蒙寒露委飜然出地速滋蔓戶庭毀因知邪干正掩抑至沒齒賢良雖得祿守道不封巳擁塞敗芝蘭衆多盛荊杞中園陷蕭艾老圃永爲恥登於白玉盤藉以如霞綺莧也無所施胡顔入筐篚
　　暇日小園散病將種秋菜督勒〈一作勤〉耕牛兼書觸目
　　不愛入州府畏人嫌我眞及乎歸茅宇〈一作及歸在茅宇〉旁舎未曾嗔老病忌〈一作恐〉拘束應接喪精神江村意自〈一作日〉放林木心所欣秋耕屬地濕山雨近甚勻冬菁飯之半牛力晩〈一作曉〉來新深耕種數畝未甚後四鄰嘉蔬旣不一名數頗具陳荊巫非苦寒采擷接青春飛來兩白鶴暮啄泥中芹雄者左翮垂損傷巳露〈一作及〉筋一步再流血尚經〈一作驚〉矰繳勤三歩六號叫志屈悲哀頻鸞皇不相待側頸訴髙旻杖藜俯沙渚爲汝鼻酸辛












　　御定全唐詩巻二百二十一
<集部,總集類,御定全唐詩>
　　欽定四庫全書
　　御定全唐詩卷二百二十二
　　杜甫
　　八哀詩〈幷序〉
　　傷時盜賊未息興起王公李公歎舊懷賢終於張相國八公前後存歿遂不詮次焉
　　贈司空王公思禮
　　司空岀東夷〈髙麗也〉童穉刷勁翮追隨燕薊兒穎銳〈一作脫〉物不隔服事哥舒翰意〈一作氣〉無流沙磧未甚拔行間犬戎大充斥短小精悍姿屹然強寇敵貫穿百萬衆出入由咫尺馬鞍懸將首甲外控鳴鏑洗劒青海水刻銘天山石九曲非外蕃其王轉深壁飛兔不近駕鷙鳥資逺擊曉逹兵家流飽聞春秋癖胷襟日沈靜肅肅〈一作蕭蕭〉自有適潼關初潰散萬乘猶辟易偏裨無所施元帥見手格太子入朔方至尊狩梁益胡馬纏伊洛中原氣甚逆肅宗登寶位塞望勢敦迫〈一作逼〉公時徒步至請罪將厚
　　責際㑹清河公間道傳玉冊〈哥舒翰敗潼闗思禮走行在肅宗將斬之清河公房琯時自蜀奉冊命至諫上以爲可收後効遂釋之〉天王拜跪畢讜議果冰釋翠華卷飛雪〈一作飛雪中〉熊虎亙阡陌屯兵鳳皇山帳殿涇渭闢金城〈景龍四年送金城公主於始平縣改名金城非河西金城也時思禮爲闗內節度使鎮此故云〉賊咽喉詔鎭雄所搤禁暴清〈一作靖一作靜〉無雙爽氣春淅瀝巷有從公歌野多青青麥及夫哭廟後復領太原役〈長安平思禮先入清宮遷兵部尚書李光弼徙河陽代爲太原尹北京留守尋加守司空〉恐懼祿位髙悵望王土窄不得見清時嗚呼就窀穸〈厚夜也〉永〈一作空〉繫五湖舟悲甚田橫客千秋汾晉間事與雲水白昔觀文苑傳豈述亷藺績〈一作頗蹟〉嗟嗟〈一作諾諾一作喏喏〉鄧大夫士卒終倒㦸〈鄧景山爲太原尹爲軍衆所殺〉
　　故司徒李公光弼〈光弼已封王贈太保稱司徒者以其功名著於司徒時洗兵馬亦云司徒清鑒懸明鏡〉
　　司徒天寳末北收晉陽甲胡〈一作獷〉騎攻吾城愁寂意不愜人安若泰山薊北斷右脅朔方氣乃〈一作多〉蘓黎首見帝業二宮泣西郊九廟起頽壓未散河陽卒思明僞臣妾復自碣石來火焚乾坤獵高視笑祿山公又大獻捷〈一作獻大捷〉異王〈異姓封王也寶應元年五月光弼進封臨淮郡王〉冊崇勲小敵信所怯擁兵鎭河汴千里初妥帖〈上元二年以光弼爲副元帥統河南等八道行營節度出鎭臨淮〉青蠅紛〈一作徒〉營營風雨秋一葉內省未入朝死淚終映睫〈宦官魚朝恩郭元振用事日謀中傷之吐蕃入寇代宗召光弼入援因畏禍遷延不至田神功等遂不受節制恥媿成疾薨〉大屋去髙棟長城埽遺堞平生白羽扇零落蛟龍匣雅望與〈一作歎〉英姿惻愴槐里接三軍晦光彩烈士痛稠疊直筆在史臣將來洗箱篋吾思哭孤冢南紀阻歸楫扶顚永蕭條未濟失利涉疲〈乃結切莊子然疲役而不知歸〉竟何人灑涕巴東峽
　　贈左僕射鄭國公嚴公武
　　鄭公瑚璉器華岳金天晶〈唐封華岳神爲金天王〉昔在童子日巳聞老成名嶷然大賢〈謂武父挺之〉後復見秀骨清開口取將相小心事友生閱書百紙〈一作氏〉盡落筆四座驚歴職匪父任嫉邪常力爭漢儀尚整肅胡騎忽縱橫飛傳自河隴逢人問公卿不知萬乘〈一作乗輿〉出雪涕風悲鳴受詞劔閣道謁帝蕭闗城寂莫雲臺仗飄颻沙塞旌江山少使者笳鼓凝皇情壯士血相視〈一作見〉忠臣氣不〈一作未〉平密論貞觀體揮發岐陽征感激動四極聯翩收二京西郊牛酒再〈一作至〉原〈一作九〉廟丹青明匡汲俄寵辱衛霍竟哀榮四登㑹府地〈收長安拜京兆少尹寶應元年拜京兆尹兩鎮劔南俱兼成都尹四登㑹府也〉三掌華陽兵〈華陽黑水惟梁州武初出刺緜州遷東川節度再拜成都尹充劔南節度再遷黃門侍郎拜成都尹充劔南節度乃三掌華陽兵也〉京兆空栁色〈一作市〉尚書無履聲羣烏自朝夕白馬休橫行諸葛蜀人愛文翁儒化成公來雪山重公去雪山輕記室得何遜韜鈐延子荊〈武嘗延甫爲參謀故以何遜自比〉四郊失壁壘虛舘開〈一作閑〉逢迎堂上指圖〈一作書〉畫軍中吹玉笙豈無成都酒憂國只細傾時觀錦水釣問俗終相幷意待犬戎滅人藏紅粟盈以茲報主願庶或〈一作獲〉裨世程炯炯一心在沈沈二豎嬰顔囘竟短折賈誼徒忠貞飛旐出江漢孤舟轉荊衡虛無〈一作爲一作橫〉馬融笛悵望龍驤塋空餘老賓客身上媿簪纓
　　贈太子太師汝陽郡王璡
　　汝陽讓帝〈讓皇帝憲本名成器初立爲太子後因明皇有平韋氏功讓儲位謚曰讓〉子睂宇眞天人虯鬚〈一作䫇〉似太宗色映塞外〈一作寒夜〉春往者開元中主恩視遇頻出入獨非時禮異見羣臣愛其謹潔極倍此骨肉親從容聽〈一作退〉朝後或在風雪晨忽思格猛獸苑囿騰清塵羽旗動若一萬馬肅駪駪詔王來射雁拜命巳挺身箭出飛鞚內上又〈一作入〉囘翠麟飜然紫塞翮下拂明月輪胡人雖獲多天笑不爲新王每中一物手自與金銀袖中諫獵書扣馬久上陳竟無銜橜虞聖聰〈一作慈〉矧多仁官免供給費水有在藻鱗匪唯帝老大皆是王忠勤晩年務置醴門引申白賓〈漢楚元王與白生申公同受詩於浮丘伯魯穆生不嗜酒元王爲設醴〉道大容無能永懐侍芳茵好學尚貞〈一作正〉烈義形必霑巾揮翰綺繡揚篇什若有神川廣不可泝墓久狐兔鄰宛彼漢中郡〈王弟漢中王瑀〉文雅見天倫何以開〈一作慰〉我悲泛舟俱逺津溫溫昔風味少壯巳書紳舊遊易磨滅衰謝增〈一作多〉酸辛
　　贈袐書監江夏李公邕
　　長嘯宇宙間髙才日陵〈一作淪〉替古人不可見前輩復誰繼憶昔李公存詞林有根柢聲華當健筆灑落富清製風流散金石追琢山嶽鋭情窮造化理學貫天人際干竭走其門碑版照四裔各滿深望還森然起凡例蕭蕭白楊路洞徹〈一作涸轍〉寶珠惠龍宮墖廟湧〈一作踴〉浩劫浮雲〈一作空〉衛宗儒爼豆事故吏去思計眄睞巳皆虛跋涉曾不泥向來映當時豈獨〈一作特〉勸後世豐屋珊瑚鉤騏驎織成罽〈居例切〉紫騮隨劒幾義取無虛歲〈邕尤長碑頌中朝衣冠及天下寺觀多齎金帛求其文〉分宅脫驂間感激懷未濟衆歸賙給美擺落多藏〈一作贓〉穢獨歩四十年風聽九臯唳嗚呼江夏姿竟掩宣尼袂往者武后朝引用多寵嬖否臧太常議〈太常博士李處直議韋巨源謚曰昭邕再駮之〉面折二〈一作三〉張勢〈宋璟劾張昌宗兄弟反狀武后不應邕在階下大言曰璟所陳當聽〉衰俗凜生風排蕩秋旻霽忠貞負冤〈一作怨〉恨宮闕深旒綴放逐早聯翩低垂困炎厲〈一作日癘〉斜鵩鳥入魂斷蒼梧帝榮〈一作策〉枯走不暇星駕無安稅幾分漢廷竹夙擁文侯篲終悲洛陽獄事近小臣敝〈一作斃〉禍階初負謗易力何深嚌〈嚌嘗也唐藝文傳擩嚌道眞〉伊昔臨淄亭酒酣託末契重敘東都別朝隂改軒砌論文到崔〈融〉蘇〈味道〉指〈一作推〉盡流水逝近伏盈川〈楊炯〉雄未甘特進〈李嶠〉麗是非張相國〈燕公說〉相扼一危脆爭名古豈然鍵捷〈一作闗鍵鍵捷二字廣韻通用〉歘不閉例〈一作倒〉及吾家詩曠懷埽氛翳慷慨嗣眞作〈原注和李大夫乃杜審言詩〉咨嗟玉山桂鍾律儼髙懸鯤鯨噴迢遰坡陀青州血蕪沒汶陽瘞〈李林甫素忌邕因傅以柳勣罪牽連遣人就郡杖殺之〉哀贈竟蕭條恩波延揭厲子孫存如綫舊客舟凝滯君臣尚論兵將帥接燕薊朗吟六公篇〈張桓等五王洎狄相六公皆邕詩〉憂來豁蒙蔽
　　故秘書少監蘓公源明
　　武功少也孤徒步客〈一作寓〉徐兗讀書東岳中十載考墳典時下萊蕪郭忍飢浮雲巘負米晩爲身每食臉必夜字照爇薪垢衣生〈一作帶〉碧蘚庶以勤苦志報茲劬勞顯〈一作願〉學蔚醇儒姿文包舊史善灑落〈一作淚〉辭幽人歸來潛京輦射君東堂策〈一作射策君東堂晉武帝詔諸賢良方正輩㑹東堂策問〉宗匠集精選制可題〈一作制題墨〉未乾乙科〈一作休聲經策全得爲甲科策得四帖以上爲乙科〉已大闡文章日自負吏䘵〈一作掾吏〉亦累踐晨趨閶闔內足蹋宿昔趼一麾出守還黃屋朔風卷不暇陪八駿虜庭悲所遣平生滿尊酒斷此朋知展憂憤病二秋有恨石〈一作不〉可轉肅宗復社稷得無逆順辨范曄顧其兒李斯憶黃犬祕書茂松意〈一作祕書茂松色屢扈祠壇墠前後百卷文枕藉皆禁臠篆刻揚雄流溟漲本末淺一本屢扈作再從一本作屢侍篆刻作製作〉溟漲本末〈一作未〉淺青熒芙蓉劒犀兕豈獨剸〈止兗切〉反爲後輩褻予實苦懐緬煌煌齋房芝〈漢武帝有芝房歌時宰相王璵以祈禱媚上源明極言之〉事絕〈一作終〉萬手搴〈音蹇〉垂之俟來者正始徵〈一作貞〉勸勉不要〈一作惡〉懸黃金胡爲投乳〈一作亂〉贙〈音畎〉結交三十載吾與誰游衍滎陽〈謂鄭䖍〉復冥莫罪罟巳橫罥〈音〉嗚呼子逝日始泰則〈一作即〉終蹇長安米萬錢凋喪盡餘喘戰伐何當解歸帆阻清沔尚纒漳水疾永負蒿里餞
　　故著作郎貶台州司戶滎陽鄭公䖍
　　鶢鶋至魯門不識鐘鼓饗孔翠望赤霄愁思〈一作入〉雕籠養滎陽冠衆儒早聞名公賞地崇士大夫況乃氣精〈一作氣清一作精氣〉爽〈原注往者公在疾蘇許公頲位尊望重素未相識早愛才名躬自撫問後結忘年之分逺邇嘉之〉天然生知姿學立游夏上神農極闕漏黃石媿師長藥纂西極〈一作域〉名兵流指諸掌〈原注公著薈蕞等諸書又撰胡本草七卷〉貫穿無遺恨薈蕞何技癢〈虔採集異聞成書四十餘卷蘇源明請名㑹粹取爾雅序㑹粹舊說也一雲薈蕞草多而小言著書多小碎事也〉圭臬〈圭以測日景臬以平水〉星經奧蟲篆丹青廣子雲窺未徧方朔諧太枉神翰顧不一體變鍾兼兩文傳天下口大字猶在牓昔獻書畫圖新詩亦俱往滄洲動玉陛〈一作階〉宣〈一作寡一作宮〉鶴誤一響三絕自御題〈明皇題其詩與書畫曰鄭䖍三絶〉四方尤所仰嗜酒益疎放彈琴視天壤形骸實土木親近唯几杖未曾寄〈一作記〉官曺突兀倚書幌晩就芸香閣胡塵昏坱莽反覆歸聖朝點染無滌盪老蒙台州掾泛泛〈一作遐泛〉淛江槳履穿四明雪飢拾猶溪橡空聞紫芝歌不見杏壇丈天長眺東南秋色餘魍魎別離慘至今斑白徒懷曩春深秦〈一作泰〉山秀葉墜清渭朗劇談王侯門野稅林下鞅操紙終夕酣時物集遐想詞場竟疎闊平昔濫吹〈一作咨一作推〉奬百年見存歿牢落吾安放〈一作倣〉蕭條阮咸在出處同世網他日訪江樓含悽述飄蕩〈原注著作與今秘書監鄭君審篇翰齊價謫江陵故有阮咸江樓之句〉
　　故右僕射相國〈英華有曲江二字〉張公九齡
　　相國生南紀金璞無留礦仙鶴下人間獨立霜毛整矯然江海〈一作漢〉思復與雲路永寂莫想土〈一作玉〉階未遑〈一作嘗〉等箕潁上君白玉堂倚君金華省碣石〈一作竭力〉歲崢嶸天地〈一作池〉日蛙黽退食吟大庭何心記〈一作託〉榛梗骨驚畏曩哲鬒〈一作鬚〉變負人境雖蒙換蟬冠右地恧〈女六切〉多幸敢忘〈一作志〉二疏歸痛迫蘇躭井〈九齡乞歸養母不許後以母喪解職〉紫綬〈一作金紫〉映暮年荊州〈九齡嘗薦周子諒周得罪以舉非其人貶荊州長史〉謝所領庾公興不淺黃霸鎭每靜賓客引調同諷詠在務屏詩罷地有餘〈一作詩地能有餘〉篇終語清省一陽發隂管淑氣含公鼎乃知君子心用才文章境散帙起翠螭倚薄巫廬並綺麗𤣥暉擁牋誄任昉騁自我〈一作成〉一家則〈一作削〉未缺隻字警千秋滄海南名繫朱鳥〈南宮赤帝其精爲朱鳥乃南方七宿〉影歸老〈一作歟〉守故林戀闕悄〈一作嘗〉延頸波濤良史筆蕪絕大庾嶺向時禮數隔製作難上請再讀徐孺碑猶思理煙艇
　　寫懷二首
　　勞生共乾坤何處異風俗冉冉自趨競行行見羈束無貴賤不悲無富貧亦足萬古一骸骨鄰家遞歌哭鄙夫到巫峽三歲如轉燭全命甘留滯忘情任榮辱朝班及暮齒日給還脫粟編蓬石城東采藥山北〈一作林〉谷用心霜雪間不必條蔓綠非闗故安排曾是順幽獨逹士如直小人似鉤曲曲直我不知負暄𠋫樵牧
　　夜深坐南軒明月照我䣛驚風飜河漢梁棟巳出日〈一作日巳出〉羣生各一宿飛動自儔匹吾亦驅其兒營營爲私實〈一作室〉天寒行旅稀歲暮日月疾榮名忽〈一作惑〉中人世亂如蟣蝨古者三皇前滿腹志願畢胡爲有結繩陷此膠與漆禍首燧人氏厲階董狐筆君看燈燭張轉使飛蛾密放神八極外俯仰俱蕭瑟終契如往還〈一作終然契眞如〉得匪合仙術〈一作歸匪金仙術〉
　　可歎
　　天上浮雲如〈一作似〉白衣斯須改變如蒼狗古往今來共一時人生萬事無不有近者抉眼去其夫〈一作眯〉河東女兒身姓柳丈夫正色動引經酆城客子王李友羣書萬卷常暗誦孝經一通看在手貧窮老瘦家賣屐〈一作履〉好事就之爲攜酒豫章太守髙帝孫〈謂李勉〉引爲賓客敬頗久聞〈一作問〉道三年未曾語小心恐懼閉其口太守得之更不疑人生反覆看亦〈一作巳〉醜明月無瑕〈即指季友爲妻所棄事〉豈容易紫氣鬱鬱猶衝斗時危可仗眞豪俊二人得置君側否太守頃者領山南邦人思之比父母王生早曾拜顔色髙山之外皆培塿用爲羲和天爲成用平水土地爲厚王也論道阻江湖李也丞疑〈一作凝〉曠前後死爲星辰終不滅致君堯舜焉𡧓朽吾輩碌碌飽飯行風后力牧長囘首
　　觀公孫大娘弟子舞劒器行〈幷序〉
　　大厯二年十月十九日䕫府別駕元持〈一作特〉宅見臨潁李十二娘舞劒器壯其蔚跂問其所師〈一本此下有答字〉曰余公孫大娘弟子也開元三〈一作五〉載余尚童穉記於郾城觀公孫氏舞劒器渾脫瀏灕頓挫獨出冠時自髙頭宜春棃園二伎〈一作敎〉坊內人洎外供奉曉是舞者聖文神武皇帝初公孫一人而巳玉貎錦〈一作繡〉衣況余白首今茲弟子亦匪盛顔既辨其由來知波瀾莫二撫事慷慨聊爲劒器行往者吳人張旭善草書帖數常於鄴〈一作葉〉縣見公孫大娘舞西河劒器自此草書長進豪蕩感激即公孫可知矣
　　昔有佳人公孫氏一舞劒器動四方觀者如山色沮䘮天地爲之久低昂㸌〈音酷〉如羿射九日落矯如羣帝驂龍翔來〈一作末〉如雷霆收震怒罷如江海凝清光絳脣珠䄂兩寂莫況〈一作脫一作晩〉有弟子傳芬芳臨潁美人在白帝妙舞此曲神揚揚與余問答既有以感時撫事增惋傷先帝侍女八千人公孫劒器初第一五十年間似反掌風塵傾動〈一作澒洞〉昏王室棃園子弟散如煙女樂餘姿映寒日金粟堆南木巳拱瞿唐石城草〈一作暮〉蕭瑟玳筵急管曲復終樂極哀來月東出老夫不知其所往足繭荒山轉愁疾〈一作寂〉
　　往在
　　往在西京日〈一作時〉胡來滿彤〈一作丹〉宮中宵焚九廟雲漢爲之紅解瓦飛十里繐帷紛〈一作粉〉曾〈一作層〉空疚心惜木主一一灰悲風合昏排鐡騎清旭〈一作曉〉散錦𩦺〈廣韻驢子曰𩦺祿山陷兩京以橐駝運御府珍寳故云一作幪〉賊臣表逆節〈一作帥〉相賀以成功是時妃嬪戮連爲糞土叢當寧陷玉座白間剝畫蟲不知二聖處私泣百歲翁車駕既雲還楹桷歘穹崇故老復涕泗祠官樹椅桐宏壯不如初巳見帝力雄前春禮郊廟祀事親聖躬微軀忝近臣景從陪羣公登階捧玉冊峨冕耿〈一作聆〉金鍾侍祠恧先露〈一作霑〉掖垣邇濯龍天子惟孝孫五雲起九重鏡奩換粉黛翠羽猶蔥朧前者厭羯胡後來遭犬戎俎豆腐〈一作臠〉膻肉罘罳行角弓安得自西極申命空山東盡驅詣闕下士庶塞關中主將曉逆順元元歸始終一朝自罪己〈一作罪己巳〉萬里車書通鋒鏑供鋤犂征戍〈一作伐〉聽所從冗官各復業土著還力農君臣節儉足朝野歡呼〈一作娛〉同中興似〈一作比〉國初繼體如太宗端拱納諫諍和風日沖融赤墀櫻桃枝隱映銀絲籠千春薦陵寢永永垂無窮京都不再火涇渭開愁容歸號故松栢老去苦〈一作若〉飄蓬
　　昔遊
　　昔者與髙〈適〉李〈白〉晩〈一作同〉登單父臺寒蕪際碣石萬里風雲來桑柘葉如雨飛藿去〈一作共〉裵囘清霜大澤凍禽獸有餘哀是時倉廩實洞逹寰區〈一作瀛〉開猛士思滅胡將帥望三台君王無所惜駕馭英雄材幽燕盛用武供給亦勞哉吳門轉粟帛泛海陵蓬萊肉食三〈一作四〉十萬獵射起黃〈一作塵〉埃隔河憶長眺青嵗巳摧頹不及少年日無復故人杯賦詩獨流涕亂世想賢才有〈一作君一作若〉能市駿骨莫恨少龍媒商山議得失蜀主脫嫌猜呂尚封國邑傅說巳鹽梅景晏楚山深水鶴去低囘龎公任本性攜子臥蒼苔〈市駿以下言果能求賢則商山諸葛呂尚傅說之流世豈少其人哉惟甫漂泊楚山終當爲龎公髙隱耳〉
　　壯遊
　　往昔〈一作者〉十四五出遊〈一作入〉翰墨場斯文崔魏徒〈原注崔鄭州尚魏豫州唘心〉以我似〈一作比〉班揚七齡思即壯開口詠鳯皇九齡書大字有作成一囊性豪業嗜酒嫉惡懐剛腸脫略〈一作落〉小時輩結交皆老蒼飲酣視八極俗物都茫茫東下姑蘇臺巳具浮海航到今有遺恨不得窮扶桑王謝風流逺闔廬丘墓荒劒池石壁仄長洲荷芰香嵯峨閶門北清廟映囘〈一作池〉塘每趨吳太伯撫事淚浪浪枕戈憶句踐渡浙想秦皇蒸魚聞𠤎首除道哂要章〈說文腰作要除道腰章用朱買臣事〉越女天下白鑑湖五月涼剡溪蘊秀異欲罷不能忘歸帆拂天姥中歲貢舊鄉氣劘屈賈壘目〈一作日〉短曹劉牆忤下考功第獨辭京尹堂放蕩齊趙間裘馬頗清狂春歌叢臺上冬獵青丘旁呼鷹皁〈一作紫〉櫪〈一作櫟〉林逐獸雲雪岡射飛曾縱鞚引〈一作跋〉臂落鶖鶬蘇侯據鞍喜〈原注監門胄曹蘇預〉忽如攜葛強快意八九年西歸到咸陽許與必詞伯賞〈一作貴〉遊實賢王曵裾置醴地奏賦入明光天子廢食召羣公㑹軒裳脫身無所愛〈一作受〉痛飲信行藏黑貂不〈一作寜〉免敝斑鬢兀稱觴杜曲晩〈一作換一作挽〉耆舊四郊多白楊坐深鄉黨敬日〈一作自〉覺死生忙朱門任〈一作務〉傾奪赤族迭罹殃國馬竭粟豆官雞輸稻粱舉隅見煩費引古惜興亡河朔風塵起岷山行幸長兩宮各警蹕萬里遙相望崆峒殺氣黑少海旌旗黃禹功亦命子涿鹿親戎行翠華擁英〈一作吳〉岳螭虎噉豺狼爪牙一不中胡兵更陸梁大〈一作天〉軍載草草凋瘵滿膏肓僃員竊補袞憂憤心飛揚上感九廟焚〈一作毀〉下憫萬民〈一作蒼生〉瘡斯時伏青蒲廷爭守御牀君辱敢愛死赫怒幸無傷聖哲體仁恕宇縣復小康哭廟灰燼中鼻酸朝未央小臣議論絕老病客殊方鬱鬱苦不展羽翮困低昂秋風動哀壑碧蕙捐〈一作損〉微芳之推避賞從漁父濯滄浪榮華敵勳業歲暮有嚴霜吾觀鴟夷子才格出尋常羣凶逆未定側佇英俊翔
　　遣懷
　　昔我遊宋中惟梁孝王都名今陳留亞劇則貝魏俱邑中九萬家高棟照通衢舟車半天下主客多歡娛白刃讐不義黃金傾有無殺人紅塵裏報答在斯須憶與髙李輩〈適白〉論交入酒壚兩公壯藻思得我色敷腴氣酣登吹〈一作文〉臺懷古視平蕪芒碭雲一去雁鶩空相呼先帝正好武寰海未凋枯猛將收西域長㦸破林胡百萬攻一城獻捷不雲輸組練棄如泥尺土負〈一作勝〉百夫拓境功未已元和辭大爐亂離朋友盡合沓歲月徂吾衰將焉託存歿再嗚呼蕭條益堪媿獨在天一隅〈一作蕭條病益甚塊獨天一隅〉乘黃巳去矣凡馬徒區區不復見顔鮑繫舟臥荊巫臨餐吐更食常恐違撫孤
　　同元使君舂陵行〈有序〉
　　覽道州元使君結舂陵行兼賊退後示官吏作二首志之曰當天子分憂之地效漢官〈舊作朝〉良吏之目〈一作日〉今盜賊未息知民疾苦得結輩十數公落落然參錯天下爲邦伯萬物吐〈一作姓壯〉氣天下少〈一作小〉安可得矣〈一作巳〉不意復見比興體制微婉頓挫之詞感而有詩增諸卷軸簡知我者不必寄元〈一作雲〉
　　遭亂髮盡〈一作遽〉白轉衰病相嬰〈一作縈〉沈緜盜賊際狼狽江漢行歎時藥力薄爲客羸瘵成吾人詩家秀〈一作流〉博採世上名粲粲元道州前聖畏後生觀乎舂陵作歘見俊哲情復覽賊退篇結也實國楨賈誼昔流慟匡衡常引經道州憂〈一作哀〉黎庶詞氣浩縱橫兩章對秋月〈一作水〉一字偕〈一作皆〉華星致君唐虞際純〈一作淳〉樸憶〈一作意〉大庭何時降璽書用爾爲丹青〈公卿者神化之丹青〉獄訟永〈一作久〉衰息豈唯偃甲兵悽惻念誅求薄斂近休明乃知正人意不茍飛長纓涼飇振南嶽之子寵若驚色阻〈一作沮〉金印大興含滄浪〈一作溟〉清我多長卿病日夕思朝廷肺枯渴太甚漂泊公孫城呼兒具紙筆隱几臨軒楹作詩呻吟內墨澹字欹傾感彼危苦詞庶幾知者聽
　　李潮八分小篆歌
　　蒼頡鳥跡既茫昧字體變化如浮雲陳倉石鼓〈其石粗有鼓形字刻石旁其數有十初在陳倉野中韓愈爲博士時請於祭酒欲以數橐駝輿致太學不從鄭餘慶始遷之鳯翔愈以爲宣王鼓韋應物以爲文王鼓宣王刻歐陽修集古錄始設三疑鄭樵摘㞼殹二字見於秦斤秦權而以爲秦鼓程大昌又雲成王之鼓左傳成有岐陽之蒐其字乃番吾之跡〉又〈一作文〉已訛大小二篆生八分〈宣王太史籀著大篆十五篇與蒼頡古文或異秦李斯胡母敬輩改省爲小篆程邈獻𨽻書主於徒𨽻簡易王次仲作八分蓋小篆古形猶存其半八分巳減小篆之半𨽻又減八分之半本謂之楷書楷𨽻大範相同張懷瓘謂程邈以後之𨽻與鍾王之今楷爲一意歐陽修以八分爲𨽻洪适因之迄無定說〉秦有李斯漢蔡邕中間作者寂不聞嶧山之碑野火焚棗木傳刻肥失眞苦縣光和〈苦縣老子碑蔡邕書樊毅西嶽碑漢光和中立〉尚骨立〈一作力〉書〈一作畫〉貴瘦硬方通神惜哉李蔡不復〈一作可〉得吾甥李潮下筆親尚書韓擇木〈昌黎人〉騎曹蔡有鄰〈濟陽人〉開元已來數八分潮也奄有二子成三人況潮小篆逼秦相快劒長㦸森相向八分一字直百〈一作千〉金蛟龍盤拏肉屈強吳郡張顚誇草書草書非古空雄壯豈如吾甥不流宕丞相中郎丈人行巴東〈一作江〉逢李潮逾月求我歌我今衰老才力薄潮乎潮乎柰汝何
　　覽栢中允〈一作丞〉兼子姪數人除官制詞因述父子兄弟四美載歌絲綸
　　紛然喪亂際見此忠孝門蜀中寇亦甚柏氏功彌存深誠補王室戮力自元昆三止錦江沸獨清玉壘昏髙名入竹帛新渥照乾坤子弟先卒伍芝蘭疊璵璠同心注師律灑血在戎軒絲綸實具載紱冕巳殊恩奉公舉骨肉誅叛經寒溫〈一作暄〉金甲雪猶凍朱旗塵不飜每聞戰場說歘激懦氣奔聖主國多盜賢臣官則尊方當節鉞用必絕祲沴〈音戻〉根吾病日囘首雲臺誰再論作歌挹盛事推轂期孤鶱
　　聽楊氏歌
　　佳人絶代歌獨立發皓齒滿堂慘不樂響下清虛裏〈一作浮雲裏〉江城帶素月況乃清夜起老夫悲暮年壯士淚如水玉杯久寂莫金管迷宮徴勿雲聽者疲愚智心盡死古來傑出士〈一作事〉豈待〈一作特〉一知已吾聞昔秦青傾側〈一作倒〉天下耳
　　荊南兵馬使太常卿趙公大食刀歌
　　太常樓船聲嗷嘈問兵刮寇趨〈一作超〉下牢〈楚地有上下牢〉牧出令奔飛百艘猛蛟突獸紛騰逃白帝寒城駐錦袍𤣥冬示我胡國刀壯士短衣頭虎毛憑軒拔鞘天爲髙翻風轉日木〈一作水〉怒號冰翼雪〈一作雲〉澹傷哀猱鐫錯碧甖鸊鵜膏鋩鍔〈一作銛鋒〉已瑩虛〈一作靈〉秋濤鬼物撇捩辭〈一作亂〉坑壕蒼水使者捫赤絛龍伯國人罷釣鼇芮公〈恐是衛伯玉〉囘首顔色勞分閫〈一作壼〉救世用賢豪趙公玉立髙歌起攬環結佩相終始萬歲持之䕶天子得君亂絲與君理蜀江如線如鍼水〈一作鍼如水〉荊岑彈丸心未已賊臣惡子休干紀魑魅魍魎徒爲耳妖腰亂領敢欣喜用之不髙亦不庳不似長劒須天倚吁嗟光䘵英雄弭大食寳刀聊可比丹青宛轉麒麟裏光芒六合無泥滓
　　王兵馬使二角鷹
　　悲臺蕭颯〈一作瑟〉石巃嵸哀壑杈枒浩呼〈一作汚〉洶中有萬里之長江迴風滔〈一作陷〉日孤光動角鷹翻倒壯士臂將軍玉帳軒翠〈一作昂一作勇〉氣二鷹猛腦徐侯穟〈一作絛徐墜〉目如愁胡視天地杉雞竹兔不自惜溪〈一作孩〉虎野羊俱辟易韝上鋒稜十二翮將軍勇銳與之敵將軍樹勳起安西崐崘虞泉入馬蹄白羽曾肉三狻猊敢決豈不與之齊荊南芮公得將軍亦如角鷹下翔〈一作入朔〉雲惡鳥飛飛啄金屋安得爾輩開其羣驅出六合梟鸞分
　　狄明府〈博濟一作寄狄明府〉
　　梁公曾孫我姨弟不見十年官濟濟大賢之後竟陵遲浩蕩古今同一體比看叔伯四十人有才無命百寮底今者兄弟一百人幾人卓絶秉周禮在汝更用文章爲長兄白睂復天唘汝門請從曾翁〈一作公〉說太后當朝多巧詆〈一作計〉狄公執政在末年濁河終〈一作中〉不汚清濟國嗣初將付諸武公獨廷諍守丹陛禁中決冊〈一作冊決〉請〈一作詔〉房陵〈武后革唐廢中宗爲廬陵王遷房州欲立武三思爲太子仁傑泣諫曰母子姑姪孰親若立三思他日廟不祔姑後感悟迎中宗還宮〉前〈一作滿〉朝長老皆流涕太宗社稷一朝正漢官威儀重昭洗時危始識不世才誰謂荼苦甘如薺汝曹又宜列土〈一作鼎〉食身使門戶多旌棨胡爲漂泊岷漢間干謁王侯頗歴抵〈一作詆〉況乃山髙水有波秋風蕭蕭露泥泥虎之飢下巉嵒蛟之橫出清泚早歸來黃土泥衣〈一作黃土汚人〉眼易眯
　　秋風二首
　　秋風淅淅吹巫山上牢下牢修水闗吳檣楚柁牽百丈暖向神〈一作成〉都〈唐志光宅元年號東都曰神都〉寒未還要路何日罷長㦸戰自青羗連百〈一作白〉蠻中巴不曾〈一作得〉消息好暝傳戍鼓長雲間
　　秋風淅淅吹我衣東流之外西日微天清〈一作晴〉小城𢷬練急石古細路行人稀不知明月爲誰好早晚孤帆他〈一作也〉夜歸㑹將白髪倚庭樹故園池臺今是非
　　久雨期王將軍不至
　　天〈一作山〉雨蕭蕭滯〈一作帶〉茅屋空山無以慰幽獨銳頭將軍來何遲令我心中苦不足數看黃霧亂𤣥雲時聽嚴風折喬木泉源冷泠雜猿狖泥濘〈一作滓〉漠漠饑鴻鵠歲暮窮隂耿未已人生㑹面難再得憶爾腰下鐵絲箭射殺林中雪色鹿前者坐皮因問毛知子歴險人馬勞異獸如飛星宿落應不礙蒼山髙安得突騎只五千崒然睂骨皆爾曹走平亂世相催促一豁明主正鬱陶憶〈一作恨〉昔范增碎玉斗未使吳兵著白袍昏昏閶闔閉氛祲十月荊南雷怒號
　　別李祕書始興寺所居
　　不見祕書心若失及見祕書失心疾安爲動主理信然我獨覺子神充實〈一作精神實〉重聞西方止〈一作正〉觀經老身古寺風泠泠妻兒待我〈一作來一作米〉且歸去他日杖藜來細聽
　　虎牙行〈虎牙在荊門之北江水峻急〉
　　秋〈一作北〉風歘吸〈一作歘歘〉吹南國天地慘慘無顔色洞庭揚波江漢迴虎牙銅柱皆傾側巫峽隂岑朔漠氣峰巒窈窕谿谷黑杜鵑不來猿狖寒〈一作啼〉山鬼幽憂雪霜逼楚老長嗟憶炎瘴三尺角弓兩斛力壁立石城橫塞起金錯旌竿滿雲直漁陽突騎獵青丘犬戎鏁甲聞〈一作圍〉丹極八荒十年防盜賊征戍誅求寡妻哭逺客中宵淚霑臆
　　錦樹行〈因篇內有錦樹二字摘以爲題非正賦錦樹也與上虎牙同〉
　　今日苦短昨日休嵗雲暮矣增離憂霜凋碧樹待〈一作行一雲作〉錦樹萬壑東逝無停留荒戍之城石色古東郭老人住青丘飛書白帝營斗粟琴瑟几杖柴門幽青〈一作春〉草萋萋盡枯死天馬〈一作驥〉跂〈一作跛〉足隨氂牛自古聖賢多薄命姦雄惡少皆封侯〈一作封公侯〉故國三年一消息終南渭水寒悠悠五陵豪貴反顚倒鄉里小兒狐白裘生男墮地要膂力一生〈一作生女〉富貴傾邦國莫愁父母少黃金天下風塵兒亦得
　　赤霄行
　　孔雀未知牛有角渴飲寒泉逢觝觸赤霄懸圃須徑來翠尾金花不辭辱江中淘河〈即鵜鶘〉嚇飛燕銜泥卻落羞華屋皇孫猶曾蓮〈音輦〉勺〈下邽有蓮勺故城漢宣帝微時嘗受困處〉困衛〈一作鮑〉莊見貶傷其足老翁慎莫怪少年葛亮貴和書有篇〈陳夀定諸葛氏集目録凡二十四篇貴和第十一〉丈夫垂名動萬年記憶細故非髙賢
　　前苦寒行二首〈王僧䖍技録清調有六曲一苦寒行〉
　　漢時長安雪一丈牛馬毛寒縮如蝟楚江巫峽冰入懷虎豹哀號又堪記秦城老翁荊揚客慣習炎蒸嵗絺綌𤣥冥祝融氣或交手持白羽未敢釋
　　去年白帝雪在山今年白帝雪在地凍埋蛟龍南浦縮寒刮〈一作割〉肌膚北風利楚人四時皆麻衣楚天萬里〈一作頃〉無晶輝三足之烏足〈一作骨〉恐斷羲和送將何所歸〈一作迭送將安歸一作送之將安歸〉
　　後苦寒行二首
　　南紀巫廬瘴不絕太古以來無尺雪蠻夷長老怨苦寒崐崘天關凍應〈一作欲〉折𤣥猿口噤不能嘯白鵠翅垂眼流〈一作出〉血安得春泥補地裂
　　晩〈一作曉〉來江門〈一作邊一作間〉失大木猛風中夜吹〈一作飛〉白屋天兵斬斷〈一作新斬〉青海戎殺氣南行動地軸不爾苦寒何太〈一作其〉酷巴東之峽生凌凘彼蒼囘軒〈一作軻一作斡〉人得知
　　晩晴
　　髙唐〈一作堂〉暮冬雪壯哉舊瘴無復似塵埃崖沈谷沒白皚皚江石缺裂青楓摧南天三旬苦霧開赤日照耀從西來六龍寒急光裵囘照我衰顔忽落地口雖吟詠心中哀未怪及時少年子揚睂結義黃金臺洎〈一作汨〉乎吾生何飄零支離委絕同死灰
　　復隂
　　方冬合沓𤣥隂塞昨日晩晴今日黑萬里飛蓬映天過孤城樹羽揚風直江濤簸〈一作欺〉岸黃沙走雲雪埋山蒼兕吼君不見䕫子之國杜陵翁牙齒半落左耳聾
　　夜歸
　　夜來歸來衝虎過山黑家中已眠臥傍見北斗向江低仰看明星當空大庭前把燭嗔〈一作喚〉兩炬峽口驚猿聞一箇白頭老罷舞復歌杖藜不睡誰能那
　　寄柏學士林居
　　自胡之反持干戈天下學士亦奔波歎彼幽棲載典籍蕭然暴露依〈一作向〉山阿青山萬里〈一作重〉靜散地白雨〈一作羽〉一洗空垂蘿亂代飄零餘〈一作餘〉到此古人成敗子如何荊揚春冬異風土巫峽日夜多雲〈一作風〉雨赤葉楓林百舌鳴黃泥〈一作花〉野岸天雞舞盜賊縱橫甚密邇形神寂莫甘辛苦幾時髙議排金門各使蒼生有環堵
　　寄從孫崇簡
　　嵯峨白帝城東西南有龍湫北虎溪吾孫騎曹不騎〈一作記〉馬業學屍鄉多養雞龎公隱時盡室去武陵春樹他人迷與汝林居未相失近身藥裹酒長攜牧豎〈一作叟〉樵童亦無賴莫令斬斷青雲梯
　　奉酬薛十二丈判官見贈
　　忽忽峽中睡悲風〈一作秋〉方一醒西來有好鳥爲我下青冥羽毛淨〈一作盡〉白雪慘澹飛雲汀既䝉主人顧舉翮唳孤亭持以比佳士及此慰揚舲清文動哀玉見道發新硎欲學鴟夷子待勒燕山銘誰重斷蛇劒〈一作國重斬邪劒〉致君君未聽志在麒麟閣無心雲母屏卓氏近新寡豪家朱門〈一作戶〉扃相如才〈一作琴〉調逸銀漢㑹雙星客來洗粉黛日暮拾流螢不是無膏火勸郎勤六經老夫自汲澗野水日泠泠我歎黑頭白君看銀印青臥病識山鬼爲農知地形誰矜坐錦帳苦厭食魚腥東西兩岸坼〈一作岸兩坼〉橫〈一作積〉水注滄溟碧色忽〈一作苦〉惆悵風雷搜百靈空中右〈一作有〉白虎赤節引娉婷自雲帝里〈一作季〉女噀雨鳯皇翎襄王薄行跡莫學冷如丁〈一作冰一作令威丁〉千秋一拭淚夢覺有微馨人生相感動金石兩青熒丈人但安坐休辨渭與涇龍蛇尚格鬬灑血暗郊坰吾聞聰明主治〈一作活〉國用輕刑銷兵鑄農器今古嵗方寧文〈一作天〉王日儉徳俊乂始盈庭榮華貴少壯豈食楚江萍
　　醉爲馬墜諸公攜酒相看
　　甫也諸侯老賓客罷酒酣歌拓金㦸騎馬忽憶少年時散蹄迸落瞿塘石白帝城門水雲外低身直下八千尺粉堞電轉紫遊韁東得平岡出天壁江村野堂爭入眼垂鞭〈一作肩〉嚲鞚凌紫陌向來皓首驚萬人自倚紅顔能騎射安知決臆追風足朱汗驂驔猶噴玉不虞一蹶終損傷人生快意多所辱職當憂戚伏衾枕況乃遲暮加煩促明〈一作朋〉知來問腆我顔杖藜強起依僮僕語盡還成開口笑提攜別埽清谿麯酒肉如山又一時初筵哀絲動豪竹共指西日不相貸喧呼且覆杯中淥何必走馬來爲問〈一作不爲身〉君不見嵇康養生遭〈一作被〉殺戮
　　別李義
　　神堯十八子十七王其門道〈道王元慶〉國洎〈一作及〉舒〈舒王元明〉國督〈一作實〉唯親弟昆中外貴賤殊余亦忝諸孫〈李義當是道國之裔甫則舒國後裔之外孫也〉丈人嗣三葉〈一作王業〉之子白玉溫道國繼徳業請從丈人論丈人領宗卿肅穆古制敦先朝納諫諍直氣橫乾坤子建文筆壯河間經術存爾〈一作溫〉克富詩禮骨清慮不喧洗〈一作灑〉然遇知已談論淮湖〈一作河〉奔憶昔初見時小襦繡芳蓀長成忽㑹面慰我久疾魂三峽春冬交江山雲霧昏正宜且聚集恨此當離尊莫怪執杯遲我衰涕唾煩重問子何之西上岷江源願子少干謁蜀都足戎軒誤失將帥意不如親故恩少年早歸來梅花巳飛飜努力慎風水豈惟數盤飱猛虎臥在岸蛟螭出無痕王子自愛惜老夫困石根生別古所嗟發聲爲爾吞
　　送髙司直尋封閬州
　　丹雀銜書來暮棲何鄉樹驊騮事天子辛苦在道路司直非冗官荒山甚無趣借問泛舟人胡爲入雲霧與子姻婭間旣親亦有故萬里長江邊邂逅一相遇長卿消渴再公幹沈緜屢清談慰老夫開卷得佳句時見文章士欣然澹〈一作談〉情素伏枕聞別離疇能忍漂寓良㑹苦短促溪行水奔注熊羆咆空林遊子慎馳騖西謁巴中侯艱險如跬步主人不世才先帝常特顧拔爲天軍佐崇大王法度淮海生清風南翁尚思慕公宮造廣廈木石乃無數初聞伐松柏猶臥天一柱我瘦〈一作病〉書不成成字讀〈一作字〉亦誤爲我問故人勞心練征戍
　　君不見簡蘇徯
　　君不見道邊廢棄池君不見前者摧折桐百年死樹中琴瑟一斛舊水藏蛟龍丈夫蓋棺事始定君今幸未成老翁何恨顦顇在山中深山窮谷不可處霹靂魍魎兼〈一作並〉狂風
　　贈蘓四徯
　　異縣昔同遊各雲厭轉蓬別離巳五年尚在行李中戎馬日衰息乗輿安九重有才何棲棲將老委所窮爲郎未爲賤其柰疾病攻子何面黧黑不〈一作焉〉得豁心胷巴蜀倦剽掠〈一作劫〉下愚成土風幽薊已削平荒徼尚彎弓斯人脫身來豈非吾道東乾坤雖寛大所適裝囊空肉食哂菜色少壯欺老翁況乃主客間古來偪側同君今下荊揚獨帆如飛鴻二州豪俠場人馬皆自雄一請甘飢寒再請甘養蒙
　　寄薛三郎中〈據〉
　　人生無賢愚飄颻若埃塵自非得神仙誰免危〈一作克免〉其身與子俱白頭役役〈一作沒沒〉常苦辛雖爲尚書郎不及村野人憶昔村野人其樂難具陳藹藹桑麻交公侯爲等倫天未厭戎馬我輩本常〈一作長〉貧子尚客荊州我亦滯江濱峽中一臥病瘧癘終冬春春復加肺氣此病蓋有因早嵗與蘇鄭痛飲情相親二公化爲土嗜酒不失真余今委修短豈得恨命屯聞子心甚壯所過信席珍上馬不用扶每〈一作忽〉扶必怒嗔賦詩賔客間揮灑動八垠乃知蓋代手才力老益神青草洞庭湖東浮滄海漘君山可避暑況足采白蘋子豈無扁舟往復江漢津我未下瞿塘空念禹功〈一作力〉勤聽說松門峽吐藥攬衣巾髙秋卻束帶鼓枻視青旻鳯池日澄碧濟濟多士新余病不能起健者勿逡巡上有明哲君下有行化臣
　　大覺髙僧蘭若〈原注和尚去冬往湖南〉
　　巫山不見廬山逺松林〈一作間〉蘭若秋風晩一老猶鳴日暮鐘諸僧尚乞齋時飯香爐峰色隱晴湖種杏仙家近白榆飛錫去年啼邑子獻花何日許門徒










　　御定全唐詩卷二百二十二
　　欽定四庫全書
　　御定全唐詩卷二百二十三
　　杜甫
　　宿青溪驛奉懐張員外十五兄之緒
　　漾舟千山內日入泊枉〈一作荒〉渚我生本飄飄今復在何許石根青楓林猿鳥聚儔侶月明遊子靜畏虎不得語中夜懷友朋乾坤此深阻浩蕩前後間佳期付〈一作赴〉荊楚
　　敬寄族弟唐十八使君〈甫自撰萬年縣君京兆杜氏墓誌雲其先系統於伊祁分姓於唐杜〉
　　與君陶唐後盛族多其人聖賢冠史籍枝派羅源津在今氣〈一作最〉磊落巧僞莫敢親介立實吾弟濟時𡧓殺身物白諱受玷行髙無汚真得罪永泰末放之五溪濱鸞鳯有鎩翮先儒曾抱麟雷霆霹〈一作劈〉長松骨大卻生筋一失不足傷念子孰自珍泊舟楚宮岸戀闕浩酸辛除名配清江厥土巫峽鄰登陸將首途筆札枉所申歸朝
　　跼病肺敘舊思重陳春風洪濤壯谷轉頗彌旬我能泛中流搪突鼉獺瞋長年巳省柁慰此貞良臣
　　憶昔行
　　憶昔北尋小有洞洪河怒濤過輕舸辛勤不見華蓋君艮岑青輝慘么麼〈不長曰麼細小曰麼〉千崖無人萬壑靜三步囘頭五步坐秋山眼冷魂未歸仙賞心違淚交墮弟子誰依白茅〈一作石〉室盧老獨啟青銅鎻巾拂香餘𢷬藥塵階〈一作前〉除灰死燒丹火懸圃滄洲莽空闊金節羽衣飄婀娜落日初霞閃餘映倏忽東西無不可松風澗水聲合時青兕黃熊啼向我徒然咨嗟撫遺跡至今夢想仍猶佐〈一作左〉祕訣隱文須內敎晩嵗何功使〈一作收〉願果更討〈一作覓〉衡陽董鍊師南浮〈一作游〉早鼓瀟湘柁
　　魏將軍歌
　　將軍昔著從事衫鐵馬馳突重兩銜披堅執銳略西極崐崘月窟東嶄巖君門羽林萬猛士惡若哮虎子所監五年起家列霜㦸一日過海收風帆平生流輩徒蠢蠢長安少年氣欲盡魏侯骨聳精爽緊華岳𡶶尖見秋隼星躔寳校金盤陀〈馬裝也〉夜騎天駟超天河欃槍熒惑不敢動翠蕤雲旓相蕩摩吾爲子起歌都護〈樂府有丁督護歌一曰阿都護李白集亦作丁都護〉酒闌插劒肝膽露鉤陳蒼蒼風𤣥武〈一作𤣥武暮〉萬嵗千秋奉明主臨江節士安足數〈宋陸厥有臨江節士歌〉
　　北風
　　北風破南極朱鳯日威〈一作低〉垂洞庭秋欲雪鴻雁將安歸十年殺氣盛六合人煙稀吾慕漢初老時清猶茹芝
　　客從
　　客從南溟來遺我泉客〈泉先又名泉客即鮫人泣則成珠〉珠珠中有隠字欲辨不成書緘之篋笥久以俟公家須開視化爲血哀今徵歛無
　　白馬
　　白馬東北來空鞍貫雙箭可憐馬上郎意氣今誰見近時主將戮中夜商〈一作傷〉於戰喪亂死多門嗚呼涙如霰
　　白鳬行
　　君不見黃鵠髙於五尺童化爲白鳬似〈一作象〉老翁故畦遺穗已蕩盡天寒嵗〈一作日〉暮波濤中鱗介腥羶素不食終日忍飢西復東魯門鶢鶋亦蹭蹬聞道如〈一作於〉今猶避風
　　朱鳳行
　　君不見瀟湘之山衡山髙山巔〈一作巖〉朱鳳聲〈一作鳴〉嗷嗷側身長顧求其羣〈一作曹〉翅垂口噤心甚勞〈一作勞勞〉下愍百鳥在羅網黃雀最小猶難逃願分竹實及螻蟻盡〈一作忍〉使鴟梟相怒號
　　惜別行送向卿進奉端午御衣之上都
　　肅宗昔在靈武城指揮猛將收咸京向公泣血灑行殿佐佑卿相乾坤平逆胡冥寞隨煙燼卿家兄弟功名震麒麟圖〈一作閣〉畫鴻雁行紫極出入黃金印尚書勳業超千古雄鎮荊州繼吾祖裁縫雲霧成御衣拜跪題封向〈一作賀〉端午向卿將命寸心赤青山落日江潮白卿到朝廷說老翁漂零巳是滄浪客〈廣徳元年衛伯玉拜江陵尹尋加檢校工部尚書此雲鎮荊州謂伯玉也繼吾祖者杜預昔以鎮南大將軍都督荊州諸軍事向卿者尚書將命之人也〉醉歌行贈公安顔少府請顧八題壁〈一作贈公安縣顔十少府〉
　　神仙中人不易得顔氏之子才孤標天馬長鳴待駕馭秋鷹整翮當雲霄君不見東吳顧文學君不見西漢杜陵老詩家筆勢君不嫌詞翰升堂爲君埽是日霜風凍七澤烏蠻落照銜赤壁酒酣耳熱忘頭白感君意氣無所惜一爲歌行歌主客〈一作醉歌行歌主客〉
　　夜聞觱篥
　　夜聞觱篥滄江上衰年側耳情所嚮鄰舟一聽多感傷塞曲三更歘悲壯積雪飛霜此夜寒孤燈急管復風〈一作奔〉湍君知天地〈一作下〉干戈滿不見江湖〈一作湘〉行路難
　　發劉郎浦〈浦在石首縣昭烈納吳女處〉
　　掛帆早發劉郎浦疾風颯颯昏亭午舟中無日不沙塵岸上空村盡豺虎十日北風風未囘客行歳晩晩〈一作尤〉相催白頭厭伴漁人宿黃㡌青鞋歸去來
　　別董頲
　　窮冬急風水逆浪開帆難士子甘㫖闕不知道里寒有求彼樂土南適小長安〈地在南陽縣〉到〈一作別〉我舟檝去覺君衣裳單素聞趙公〈鄧州守〉節兼盡賔主歡已結門廬〈一作閭〉望無令霜雪殘老夫纜亦解脫粟朝未餐飄蕩兵甲際幾時懷抱寛漢陽頗寧靜峴首試考槃當念著白帽〈一作皁褐〉採薇青雲端
　　送重表姪王砅〈一作殊砅力制切履石渡水也今作厲〉評事使南海
　　我之曾祖〈一作老〉姑爾之高祖母爾祖未顯時歸爲尚書〈王珪也〉婦隋朝大業末房杜〈史載王珪微時與房杜游其母窺見大驚敕具酒食盡歡曰二客公輔器子必與之偕貴〉俱交友長者來在門荒年自餬口家貧無供給客位但箕帚俄傾羞頗珍〈一作頗羞珍〉寂寥人散後入怪鬢髮空吁嗟爲之久自陳翦髻鬟鬻市充桮〈一作酤〉酒上雲天下亂宜與英俊厚向竊窺數公經綸亦俱有次問最少年虯䫇十八九子等成大名皆因此人手下雲風雲合龍虎一吟吼願展丈夫雄得辭兒女醜秦王時在坐真氣驚戶牖及乎貞觀初尚書踐台斗夫人常肩輿上殿稱萬夀六宮師柔順法則化妃後至尊均嫂叔盛事垂不朽鳳雛無凡毛五色非爾曹往者胡作逆乾坤沸嗷嗷吾客左〈一作在〉馮翊爾家同遁逃爭奪至徒步塊獨委蓬蒿逗留熱爾腸十里卻呼號自下所騎馬右持腰間刀在牽紫遊韁飛走使我髙茍活到今日寸心銘佩牢亂離又聚散宿昔恨滔滔水花笑白首春草隨青袍廷評近要津節制收英髦北驅漢陽傳南泛上瀧舠家聲𡧓墜地利器當秋毫番禺親賢領籌運神功操大夫出盧宋〈一作宗〉寳貝休脂膏洞主降接武海胡舶千艘我欲就丹砂跋涉覺身勞安能陷糞土有志乗鯨鼇或驂鸞騰天聊〈一作不〉作鶴鳴臯
　　詠懷二首
　　人生貴是男丈夫重天機未逹善一身得志行所爲嗟余竟轗軻將老逢艱危胡雛逼神器逆節同所歸河雒化爲血公侯〈一作卿〉草間啼西京復陷沒翠蓋蒙塵飛萬姓悲赤子兩宮棄紫微倏忽向二紀奸雄多是非本朝再樹立未及貞觀時日給在軍儲上官督有司髙賢迫形勢豈暇相扶持疲茍懷策棲屑無所施先王實罪已愁痛正爲茲嵗月不我與蹉跎病於斯夜看豐城氣囘首蛟龍池齒髮巳自料意深陳苦〈一作昔〉詞
　　邦危壞法則聖逺益愁慕飄颻桂水遊悵望蒼梧暮潛魚不銜鉤走鹿無反顧皦皦幽曠心拳拳異平素衣食相拘閡〈五嘅切〉朋知限流寓風濤上春沙干〈一作十〉里侵〈一作浸〉江樹逆行少〈一作值〉吉日時節空復度井竈任塵埃舟航煩數具牽纏加老病𤨏細隘俗務萬古一死生胡爲足名數多憂汚桃源拙計泥銅柱未辭炎瘴毒擺落跋涉懼虎狼窺中原焉得所歴住葛洪及許靖避世常此路賢愚誠等差自愛各馳騖羸瘠且如何魄奪鍼炙屢擁滯僮僕慵稽留篙師怒終當掛帆席天意難告訴南爲祝融客勉強親杖屨結託老人星羅浮展衰步送顧八分文學適洪吉州〈集古錄顧戒奢善八分英華題內無洪字〉
　　中郎石經後八分蓋顦顇顧侯運鑪錘筆力破餘地昔在開元中韓〈擇木〉蔡〈有鄰〉同贔屭𤣥宗妙其書是以數子至御札早流傳揄揚非造次三人並入直恩澤各不二顧於韓蔡內辨眼工小字分日示〈一作侍〉諸王鉤深法更祕文學與我遊蕭疎外聲利追隨二十載浩蕩長安醉高歌卿相宅文翰飛省寺視我揚馬〈一作班揚〉間白首不相棄驊騮入窮巷必脫黃金轡一論朋友難遲暮敢失墜古來事反覆相見橫涕泗嚮者玉珂人誰是青雲器才盡傷形體〈一作骸〉病渴汙官位故舊獨依然時危話顛躓我甘多病老子負憂世志胡爲困衣食顔色少稱遂逺作辛苦行順從衆多意舟檝無根蔕蛟鼉好爲祟況兼水賊繁特戒風飇駛崩騰戎馬際〈一作險〉往往殺長吏子干東諸侯勸〈一作勤〉勉防縱恣邦以民爲本魚飢費香餌請哀瘡痍深告訴皇華使使臣精所擇進徳知歴試惻隱誅求情固應賢愚異列〈一作烈〉士惡茍得俊傑思自致贈子猛虎行出郊載酸鼻
　　上水遣懷
　　我衰太平時身病戎馬後蹭蹬多拙爲安得不皓首驅馳四海內童穉日餬口但遇新少年少逢舊親友低顔下色地故人知善誘後生血氣豪舉動見老醜窮迫挫曩懷常如中風走一紀出西蜀於今向南斗孤舟亂春華〈一作草〉暮齒依蒲栁冥冥九疑葬聖者骨亦〈一作巳〉朽蹉跎陶唐人鞭撻日月久中間屈賈輩讒毀竟自取鬱沒〈一作悒〉二悲魂蕭條猶在否崷崪清湘石逆行雜林藪篙工密逞巧氣若酣杯酒歌謳互激逺〈一作越〉囘斡明受〈一作相〉授善〈一作蓋〉知應觸類各藉穎脫手古來經濟才何事獨罕有蒼蒼衆色晩熊掛𤣥蛇吼黃羆在樹顛正爲羣虎守羸骸將何適履險顔益厚庶與逹者論吞聲混瑕垢
　　遣遇
　　磬折辭主人開帆駕洪濤春水滿南國朱崖雲日高舟子廢寢食飄風爭所操我行匪利涉謝爾從者勞石間采蕨女鬻菜〈一作市〉輸官曹丈夫死百役暮返空村號聞見事略同刻剝及錐刀貴人豈不仁視汝如莠蒿索錢多門戶喪亂紛嗷嗷柰何黠吏徒漁奪成逋逃自喜遂生理花時甘〈一作貰〉縕袍
　　解〈一作遣〉憂
　　減米散同舟路難思共濟向來雲濤盤衆力亦不細呀坑〈一作帆一作吭夢弼曰呀坑乃灘口也趙曰淤坑如口之呀開也〉瞥眼過飛櫓本無蔕得失瞬息間致逺宜恐泥百慮視安危分明曩賢計茲理庶可廣拳拳期勿替
　　宿鑿石浦〈浦在湘潭縣西〉
　　早宿賔從勞仲春江山麗飄風過無時舟檝敢不〈一作不敢〉繫囘塘澹暮色日沒衆星嘒缺月殊未生青燈死分翳窮途多俊異亂世少恩惠鄙夫亦放蕩草草頻卒〈一作年〉歲斯文憂患餘聖哲垂彖繫
　　早行
　　歌哭俱在曉行邁有期程孤舟似昨日聞見同一聲飛鳥數〈一作散〉求食潛魚亦〈一作何〉獨驚前王作網罟設法害生成碧藻非不茂髙帆終日征干戈未〈一作異〉揖譲崩迫開〈一作闗〉其情
　　過津口
　　南嶽自茲近湘流東逝深和風引桂楫春日漲雲岑囘首〈一作道〉過津口而多楓樹林白魚困密網黃鳥喧嘉音物微限通塞惻隱仁者心瓮餘不盡酒厀有無聲琴聖賢兩寂莫眇眇獨開襟
　　次空靈岸〈宜作空舲湘水縣有空舲峽又有空舲灘〉
　　沄沄逆素浪落落展清眺幸有舟檝遲得盡所歴妙空靈霞石峻楓栝〈一作枯〉隱奔峭青春猶無〈一作有〉私白日亦〈一作巳〉偏照可使營吾居〈一作屋〉終焉託長嘯毒瘴未足憂兵戈滿邊徼嚮者留遺恨恥爲逹人誚迴帆覬賞延佳處領其要
　　宿花石戍〈長沙有淥口花石二戍〉
　　午辭空靈岑夕得花石戍岸疏開闢水〈一作山〉木雜今古樹地蒸南風盛春熱西日暮四序本平分氣𠋫何迴互茫茫天造〈一作地〉間〈一作開〉理亂豈恆數繫舟盤藤輪䇿杖古樵路罷〈音疲〉人不在村野圃泉自注柴扉雖蕪沒農器尚牢固山東殘逆氣吳楚守王度誰能扣君門下令減征賦
　　早發
　　有求常百慮斯文亦吾病以茲朋故多窮老驅馳並早行篙師怠席掛風不正昔人戒垂堂今則奚奔命濤飜黑蛟躍日出黃霧映煩促瘴豈侵頽倚睡未〈一作還〉醒僕夫問櫛暮顔〈一作未〉靦青鏡隨意簪葛巾仰慙林花盛側聞夜求冦幸喜囊中淨艱危作逺客干請傷直性薇蕨餓首陽粟馬資歷聘賤子欲適從疑誤此二柄〈謂採薇歴聘借用韓非二柄篇字〉
　　次晩洲
　　參錯雲石稠坡陀風濤壯晩洲適知名秀色固異狀櫂經垂猨把身在度鳥上擺浪散帙妨危沙折〈一作坼〉花當羇離暫愉悅羸老反惆悵中原未觧兵吾得終疎放
　　望嶽
　　南嶽配朱鳥秩禮自百王歘吸領地靈鴻〈一作澒〉洞半炎方邦家用祀典在徳非馨香巡守何寂寥有虞今則亡洎〈一作汨〉吾隘世網行邁越瀟湘渴日絕壁出漾舟清光旁祝融五〈一作三〉峰尊峰峰次低昂紫蓋獨不朝爭長嶫相望恭聞魏夫人〈南嶽夫人姓衛名華存字賢安晉司徒魏舒女劉文生妻後得道升天〉羣仙夾翺翔有時五峰氣散風如飛霜牽迫限〈一作恨〉修途未暇杖崇岡歸來覬命駕沐浴休玉堂三歎問府主〈即岳神仙府洞府之主也〉曷以贊我皇牲璧忍〈一作感〉衰俗神其思降祥
　　湘江宴餞裵二端公〈裵虯〉赴道州
　　白日照舟師朱旗散廣川羣公餞南伯肅肅秩初筵鄙人奉末眷佩服自早年義均骨肉地懷抱罄所宣盛名富事業無取媿高賢不以喪亂嬰保愛金石堅計拙百寮下氣蘓君子前㑹合苦不久哀樂本相纏交遊颯向盡宿昔浩茫然促觴激百慮掩抑淚潺湲熱雲集曛〈一作初集〉黑缺月未生天白團爲我破華燭蟠長煙鴰鶡〈一作鶡□一作鴰鶬〉催明星解袂從此旋上請減兵甲下請安井田永念病渴老附書逺山巔
　　清明
　　著處繁花務〈一作華矜〉是〈一作足〉日長沙千人萬人出渡頭翠柳豔明睂爭道朱蹄驕齧䣛此都好遊湘西寺諸將亦〈一作逺一作方〉自軍中至馬援征行在眼前葛強親近同心事金鐙下山紅粉〈一作日〉晩牙檣捩柁青樓逺古時喪亂皆可知人世悲歡暫相遣弟姪雖存不得書干戈未息苦離〈一作難〉居逢迎少壯非吾道況乃今朝更祓除
　　風雨看舟前落花戲爲新句
　　江上人家桃樹〈一作李〉枝春寒〈一作風〉細雨出疎籬影遭碧水潛勾引風妒紅花卻倒吹吹花困癲〈一作嬾〉傍舟檝水光風力俱相怯赤憎〈赤憎猶生憎亦方言也〉輕薄遮入〈一作人〉懷珍重分明不來接〈一作折〉濕久飛遲半日〈一作欲〉髙縈沙惹草細於毛蜜蠭蝴蝶生情性〈一作住〉偷眼蜻蜓避百勞
　　嶽麓山道林二寺行
　　玉泉之南麓山殊道林林壑爭盤紆寺門髙開洞庭野殿腳插入赤沙湖五月寒風冷佛〈一作拂〉骨六時天樂朝香爐地靈步步雪山草僧寳人人滄海珠墖劫〈一作級〉宮牆〈一作壇〉壯麗敵香〈一作石〉廚松道清涼〈一作崇〉俱蓮花〈一作池〉交響共命鳥金牓雙迴三足烏方丈涉海費時節懸圃尋河知有無暮年且喜經行近春日兼蒙暄暖扶飄然斑白身〈一作將〉奚適傍此煙霞茅可誅桃源人家易制度橘洲田土仍膏腴潭府邑中甚浮古太守庭內不喧呼昔遭衰世皆晦跡今幸樂國養微軀依止老宿亦未晩富貴功名焉足圖久爲野〈一作謝〉客尋幽慣細學何〈當作周〉顒免興孤一重一掩吾肺腑山〈一作仙〉鳥山花吾友於宋公〈原注之問也〉放逐曾題壁物色分留與〈一作待〉老夫
　　奉送魏六文佑少府之交廣
　　賢豪贊經綸功成空名〈一作名空〉垂子孫不振耀〈一作沒不振〉歴代皆有之鄭公四葉孫長大常苦飢衆中見毛骨猶是麒麟兒磊落貞觀事致君樸直詞家聲蓋六合行色何其微遇我蒼梧隂〈一作野〉忽驚㑹面稀議論有餘地公侯來未遲虛思黃金貴自笑青雲期長卿久病渴武帝元同時季子黑貂敝得無妻嫂欺尚爲諸侯客獨屈州縣卑南遊炎海甸浩蕩從此辭窮途仗神道世亂輕土宜解帆嵗雲暮可與春風歸出入朱門家華屋刻蛟螭玉食亞王者樂張遊子悲侍婢豔傾城綃綺輕〈一作煙〉霧霏掌〈一作堂〉中琥珀鍾行酒雙逶迤新歡繼明燭梁棟星辰飛兩情顧盼合珠碧贈於斯上貴見肝膽下貴不相〈一作見〉疑心事披寫間氣酣達〈一作逺〉所爲錯揮鐵如意莫避珊瑚枝始兼〈一作無〉逸邁興終慎賓主儀戎馬闇天宇嗚呼生別離
　　別張十三建封
　　嘗讀唐實錄國家草昩初劉〈文靜〉裵〈寂〉建首義龍見尚躊躇秦王撥亂姿一劒總兵符汾晉爲豐沛暴隋竟滌除宗臣則廟食後祀何疎蕪鼓城英雄種宜膺將相圖爾惟外曾孫倜儻汗血駒眼中萬少年用意盡﨑嶇相逢長沙亭乍問緒業餘乃吾故人子童丱聨居諸〈張建封兗州人父玠少豪俠安祿山將李庭偉脅下城邑玠率鄉豪集兵殺之太守韓擇木方遣使奏聞玠流蕩江南不言其功甫父爲兗州司馬當以趨庭之日與玠遊也〉揮手灑衰淚仰看八尺軀內外名家流風神蕩江湖范雲堪晩〈一作結〉友嵇紹自不孤擇材征南幕〈大厯初道州刺史裵虯薦建封於觀察使之晉辟爲參謀奏授左清道兵曹不樂吏役而去〉湖〈一作潮〉落囘鯨魚載感賈生慟復聞樂毅書主憂急盜賊師老荒京都舊丘豈稅駕大廈傾宜扶君臣各有分管葛本時須雖當霰雪嚴未覺栝柏枯髙義在雲臺嘶鳴望天衢羽人埽碧海功業竟何如
　　暮秋枉裵道州手札率爾遣興寄近〈一作遞〉呈蘓渙侍御
　　久客多枉友朋書素書一月凡一束虛名但蒙寒溫〈一作暄〉問泛愛不救溝壑辱齒落未是無心人舌存恥作窮途哭道州手札適復至紙長要自三過讀盈把那須滄海珠入懷本倚崑山玉撥棄潭州百斛酒蕪沒瀟岸千株菊使我晝立煩兒孫令我夜坐費燈燭憶子初尉永嘉去紅顔白面花映肉軍符侯印取豈遲紫燕騄耳行甚速聖朝尚飛戰鬬塵濟世宜引英俊人黎元愁痛㑹蘇息夷狄跋扈徒逡巡授鉞築壇聞意㫖頹綱漏網期彌綸郭欽上書見大計劉毅答詔驚羣臣他日更僕語不淺明公論兵氣益振傾壺簫管黑〈一作理一作動〉白髮儛劒霜雪吹青春宴筵曾語蘓季子後來傑出雲孫比茅齋定王城郭門藥物楚老漁商市市北肩輿每聨袂郭南抱甕亦隱几無數將軍西第成早作丞相東山起鳥雀苦肥秋粟菽蛟龍欲蟄寒沙水天下鼓角何時休陣前部曲終日死附書與裵因示蘇此生巳媿須人扶致君堯舜付公等早據要路思捐軀
　　奉贈李八丈判官〈曛〉
　　我丈時〈一作特〉英特宗枝神堯後珊瑚市則無騄驥人得有早年見標格秀氣衝〈一作通〉星斗事業富清機官曹正獨守頃來樹嘉〈一作佳〉政皆已傳衆口艱難體貴安冗長吾敢取區區猶歴試炯炯更持久討論實解頤操割紛應手篋書積諷諫宮闕限奔走入幕未展材〈一作懐〉秉鈞孰爲偶所親問淹泊泛愛惜衰朽垂白亂〈一作辭一作慕〉南翁委身希北叟〈南翁北叟俱知隂陽倚伏事〉眞成窮轍鮒或似䘮家狗秋枯洞庭石風颯長沙栁髙興激荊衡知音爲囘首
　　歲晏行
　　歳雲暮矣多北風瀟湘洞庭白雪〈一作雲〉中漁父天寒網罟凍莫徭〈長沙雜夷有名莫徭〉射雁鳴桑弓去年米貴闕軍食今年米賤大傷農髙馬達官厭酒肉此輩杼軸茅茨空楚人重魚不重鳥汝休枉殺南飛鴻況聞處處鬻男女割慈忍愛還租庸徃日用錢捉私鑄今許〈一作來〉鉛錫和青銅刻泥爲之最易得好惡不合長相蒙萬國城頭吹畫角此曲哀怨何時終
　　追酬故髙蜀州人日見寄〈並序〉
　　開文書帙中檢所遺忘因得故髙常侍適往居在成都時高任蜀州刺史人日相憶見寄詩淚灑行間讀終篇末自枉詩已十餘年莫記存歿又六七年矣老病懷舊生意可知今海內忘形故人獨漢中王〈一作郡王〉瑀與昭州敬使君超先在愛而不見情見乎辭大厯五年正月二十一日卻追酬高公此作因寄王及敬弟
　　自蒙〈一作枉〉蜀州人日作不意清詩久零落今晨散帙眼忽開〈一作明〉迸淚幽吟事如昨嗚呼壯士多慷慨合沓高名動寥廓歎我悽悽求友篇感時〈一作君〉鬱鬱匡君〈一作時〉略錦里春光空爛熳瑤墀侍臣已冥莫瀟湘水國傍黿鼉鄠杜秋天失鵰鶚東西南北更誰〈一作堪〉論白首扁舟病獨存遙〈一作猶〉拱北辰纏寇盜欲傾東海洗乾坤邊塞西蕃〈一作羌〉最充斥衣冠南渡多崩奔鼓瑟至今悲帝子曵裾何處覓王門文章曹植波瀾濶服食劉安德業尊長笛誰能〈一作鄰家〉亂愁思昭州詞翰與招魂
　　蘇大侍御訪江浦賦八韻記異〈草堂詩本無此題竟以序爲題八韻詩止七韻疑有脫誤〉
　　大侍御渙靜者也旅於江側凡〈一作乃〉是不交州府之客人事都絕久矣肩輿江浦忽訪老夫舟檝而巳茶酒內余請誦近詩𡧓吟數首才力素壯詞句動人接對明日憶其湧思雷出書篋几杖之外殷殷留金石聲賦八韻記異亦見老夫傾倒於蘇至矣
　　龎公不浪出蘇氏今有之再聞誦新作突過黃初詩乾坤幾〈一作洎〉反覆楊馬宜同時今晨清鏡中勝食齋房芝余髮喜卻變白間生〈一作添〉黑絲昨〈一作永〉夜舟火滅〈一作接天一作天接〉湘娥𬖄外悲百靈未敢散風破〈一作波一作浪〉寒江遲
　　題衡山縣文宣王廟新學堂呈陸宰
　　旄頭彗紫微無復俎豆事金甲相排蕩青衿一顦顇嗚呼巳十年儒服獘於地征夫不遑息學者淪素志我行洞庭野歘得文翁肆侁侁胄子行若舞風雩至周室宜中興孔門未應棄是以資雅才渙然立新意衡山雖小邑首唱恢大義因見縣尹心根源舊宮閟講堂非曩搆大屋加塗塈下可容百〈一作萬〉人牆隅亦深邃何必三千徒始戎馬氣林木在庭戶密幹疊蒼翠有井朱夏時轆轤凍階戺〈音士〉耳聞讀書聲殺伐災髣髴故國延歸望衰顔減愁思南紀改〈一作收〉波瀾西河共風味采詩倦跋涉載筆尚可記〈一作常記異一作紀竒異〉高歌激宇宙凡百愼失墜
　　入衡州
　　兵革自久逺興衰看帝王漢儀甚照耀胡馬何猖狂老將一失律清邊生戰場君臣忍瑕垢河嶽空金湯重鎮如割據輕權絶紀綱軍州體不一寛猛性所將嗟彼苦節士〈謂潭州刺史崔瓘爲臧玠所殺〉素於圓鑿方寡妻從爲郡兀者安堵〈一作短〉牆凋弊惜邦本哀矜存事常旌麾非其任府庫實過防恕〈一作怒〉巳獨在此多憂增內傷偏裨限酒肉卒伍單衣裳元惡〈謂臧玠〉迷是似聚謀〈一作諜〉洩康莊竟流帳下血大降湖南殃烈火發中夜高煙焦上蒼至今分粟帛殺氣吹沅湘福善理顚倒明徴天莽茫銷魂避飛鏑累足穿豺狼隱忍枳棘刺遷延胝趼瘡逺歸兒侍側猶乳女在旁久客幸脫免暮年慙激昂蕭條向水陸汨沒隨魚商報主身巳老入朝病見妨悠悠委薄俗鬱鬱囘剛腸參錯走洲渚舂容轉林篁片帆左〈一作在〉郴岸通郭前衡陽華表雲鳥埤〈一作陣〉名園花草香旗亭壯邑屋烽櫓蟠〈一作臥〉城隍中有古刺史〈謂陽濟也〉盛才冠巖廊扶顚待柱石獨坐飛風霜昨者間瓊樹髙談隨羽觴無論再繾綣巳是安蒼黃劇孟七國畏馬卿四賦良門闌蘇生在〈蘇生侍御渙〉勇銳白起強問罪〈時澧州楊子琳道州襄虯衡州陽濟各舉兵討玠〉富形勢凱歌懸否臧氛埃期必埽蚉蚋焉能當橘〈一作繘〉井舊地宅仙山引舟航此行厭暑雨厥土聞清涼諸舅〈謂崔偉公時攝彬州甫將徃依焉〉剖符近開緘書札光頻繁命屢及磊落字百行江總外家養謝安乗興長下流匪珠玉擇木羞鸞皇我師嵇叔夜世賢張子房〈原注彼掾張勸〉柴荊寄樂土鵬路觀翺翔
　　舟中苦熱遣懷奉呈楊中丞〈即楊濟時兼御史中丞〉通簡臺省諸公
　　媿爲湖外客看此戎馬亂中夜混黎甿脫身亦奔竄平生方寸心反掌〈一作當〉帳下難嗚呼殺賢良不叱白刃散吾非丈夫特沒齒埋冰炭恥以風病辭胡然泊湘岸入舟雖苦熱垢膩可溉灌痛彼道邊人形骸改昏旦中丞連帥職封內權得按身當問罪先縣實諸侯半士卒既輯睦啟行促精悍似聞上游兵稍逼長沙館鄰好彼克修天機自明㫁南圖卷雲水北拱戴霄漢美名光史臣長策何壯觀驅馳數公子咸願同伐叛聲節哀有餘夫何激衰懦〈葉煖去聲〉偏裨表三上鹵莽同一貫始謀誰其間囘首增憤惋宗英李端公守職甚昭煥變通迫脅地謀畫焉得算王室不𡧓微兇徒略無憚此流須卒斬神器資強幹扣寂豁煩襟皇天照嗟歎〈通鑑臧玠之亂澧州刺史楊子琳討之取賂而還初崔旴殺郭英乂子琳起兵討旴杜鴻漸各授官以和解之及子琳攻旴敗還縱兵涪夔衛伯玉請於朝以爲峽州團練使甫詩所謂褊裨表三上鹵莽同一貫者合前後三叛言之也始謀誰其間蓋追論鴻漸伯玉故曰囘首增憤惋唐藩鎮有事俱用褊裨上表假衆論以脅制朝廷也〉
　　聶耒陽以僕阻水書致酒肉療飢荒江詩得代懷興盡本韻至縣呈聶令陸路去方田驛四十里舟行一日時屬江漲泊於方田
　　耒陽馳尺素見訪荒江眇〈一作渺〉義士烈女家風流吾賢紹昨見狄相孫許公人倫表前期〈一作朝〉翰林後屈跡縣邑小知我礙湍濤半旬獲浩溔〈溔玉篇以沼切上林賦浩溔演漾〉麾下殺元戎湖邊有飛旐孤舟增鬱鬱僻路殊悄悄側驚猿猱捷仰羨鸛鶴矯禮過宰肥羊愁當置清醥人非西喻蜀興在北坑趙方行郴岸靜未話長沙擾崔師乞已至澧卒用矜少問罪消息眞開顔憩亭沼〈原注聞崔侍御潩乞師於洪府師巳至袁州北楊中丞琳問罪將士自澧上達長沙矣朱長孺曰舊書本傳甫遊衡山寓居耒陽啗牛肉白酒一夕而卒於耒陽元稹墓誌扁舟下荊楚間竟以寓卒旅殯岳陽公於耒陽殯於岳陽史誌皆可考據近代有爲杜工部耒陽祠堂記者大略曰子美出瞿塘下江陵登岳陽樓覽衡岳抵耒陽適江水暴漲爲驚湍所漂僅得遺靴因壘土築虛冢瘞之解縉有詩云蔡倫池上霧如紙杜老祠前秋日黃爲問靴洲江上水流船三日到衡陽按此則杜甫之歿不特以牛肉白酒幷罹汨羅之酷矣耒陽縣志杜甫祠墓在縣治北二里苕溪漁隱謂考襄陽岳陽俱無杜甫墓惟耒陽有之大抵賢者所在人各引以爲重不妨耒陽自葬子美之遺靴而嗣業所葬元稹所誌乃在鞏縣首陽可不必聚辨也〉













　　御定全唐詩巻二百二十三
<集部,總集類,御定全唐詩>
　　欽定四庫全書
　　御定全唐詩卷二百二十四
　　杜甫
　　冬日洛城北謁𤣥元皇帝廟〈原注廟有吳道子𦘕五聖圖唐書高宗乾封元年追尊老子爲𤣥元皇帝制兩京諸州各置廟在東都者改爲太微宮此詩作於稱廟之時當是開元末年〉
　　配極𤣥都閟憑虛〈一作髙一作空〉禁禦〈一作籞〉長守祧嚴具禮〈老君廟置令丞各一員〉掌節鎭非常碧瓦初寒外金莖一氣旁山河扶繡戶日月近雕梁仙李盤根大〈老子生而能言指李樹爲姓唐以李氏出自老君追崇爲祖〉猗蘭奕葉光世家遺〈一作隨〉舊史〈開元中奉敕升老子莊子爲列傳首在伯夷之上〉道德付〈一作冠〉今王〈明皇親注道徳經令舉子習之減尚書論語而考試老子〉畫手看前輩吳生〈吳道子陽翟人〉逺擅場森羅移地軸妙絕動宮牆五聖〈天寳八年明皇以符瑞相繼上髙祖太宗高宗中宗睿宗謚號又畫像於老君廟壁〉聯〈一作連〉龍袞千官列〈一作引〉雁行冕旒俱秀發旌斾盡飛揚翠柏深留景紅棃迥得霜風箏吹玉柱露井凍〈一作動〉銀牀身退卑周室經傳拱漢皇穀神〈老子穀神不死注谷養也神乃〉
　　〈五藏之神〉如不死養拙更何鄉〈一作方〉
　　贈韋左丞丈〈濟　天寶七年以韋濟爲河南尹遷尚書左丞〉
　　左轄〈六典左右丞掌管轄省事糾察憲章〉頻虛位今年得舊儒相門韋氏在經術漢臣〈一作官〉須時議歸前烈〈一作列〉天倫恨莫俱〈嗣立三子孚恆濟皆知名孚恆皆先歿〉鴒原荒宿草鳳沼接亨衢有客雖安命衰容豈壯夫家人憂几杖甲子混泥途不謂矜餘力還來謁大巫嵗寒仍顧遇日暮且踟躕老驥思千里飢鷹待一呼君能微感激亦足慰榛蕪〈一作折骨效區區〉
　　投贈哥舒開府〈翰〉二十韻〈翰乃突騎施首領哥舒部落之裔蕃人多以部落爲氏初爲王忠嗣衙將後代爲節度屢著功河西進封西平郡王〉
　　今代麒麟〈一作騏驎〉閣何人第一功君王自神武駕馭必英雄開府當朝傑論兵邁古風先鋒百勝〈一作戰〉在略地〈一作妙略〉兩隅空青海無〈一作飛〉傳箭天山早掛弓亷頗仍走敵魏絳巳和戎每惜河湟棄新兼節制通智謀垂睿〈一作眷〉想出入冠諸公日月低秦樹乾坤繞漢宮胡人愁逐北宛馬又從東受命邊沙〈一作軍麾〉逺歸來御席同軒墀曾寵鶴畋獵舊非熊茅土加名數山河誓始終策行遺〈一作宜〉戰伐契合動昭融勲業青冥上交親氣槩中未爲珠履客已見〈一作是〉白頭翁壯節初題柱生涯獨轉蓬幾年春草歇今日暮途窮軍事留孫楚行間識呂䝉〈一作鄉曲輕周處將軍拔呂蒙嚴武髙適輩皆共軍事魯炅曲環輩皆其部將〉防身一長劒將欲倚崆峒〈一作腰間有長劒聊欲倚崆峒〉
　　上韋左相二十韻〈見素　天寶元年改侍中爲左相中書令爲右相十五載見素從明皇幸蜀至巴西詔兼左相封豳國公〉
　　鳳厯軒轅紀龍飛四十春八荒開夀域一氣轉洪鈞霖雨思賢佐丹青憶老〈一作直一作舊〉臣〈原注相公之先人遺風餘烈至今稱之〉應圖求駿馬驚代得麒麟沙汰江河濁調和鼎鼐新韋賢初相漢范叔巳歸秦盛業今如此傳經固絕倫豫樟深出地滄海闊無津北斗司喉舌東方〈顧命司馬第四畢公領之康王之誥畢公率東方諸侯入應門右見素兼兵部尚書故以畢公比之〉領搢紳持衡留藻鑑聽履上星辰獨步才超古餘波徳照鄰〈一作餘隂照北鄰〉聰明過管輅尺牘倒陳遵豈是池中物由來席上珍廟堂知至理風俗盡還淳才傑俱登用愚蒙但隱淪長卿多病久子夏索居頻〈一作貧〉囘首驅流俗生涯似衆人巫咸不可問鄒魯莫容身感激時將晩蒼茫興有神爲公〈一作君〉歌此曲涕淚在衣巾
　　奉贈太常張卿二十韻〈均　黃鶴雲均未嘗爲太常卿此詩當是贈垍之誤〉
　　方丈三韓外崐崘萬國西建標天地闊詣絕古今迷氣得神仙迥恩承雨露低〈時均以求仙得幸〉相門清議衆儒術大名齊軒冕羅天〈一作高〉闕琳琅識介珪伶官詩必誦䕫樂典猶稽健筆凌鸚鵡銛鋒瑩鸊鵜友於皆挺拔公望各端倪通籍踰青𤨏亨衢照紫泥靈虯傳夕箭歸馬散霜蹄能事聞重譯嘉謩及逺黎弼諧方一展班序更何躋適越空顚躓遊梁竟慘悽謬知終畫虎微分是醯雞萍泛〈一作跡〉無休日桃隂想舊蹊吹噓人所羨騰躍事仍暌碧海眞難涉青雲不可梯顧深慙〈一作忘〉鍛鍊才小辱提攜檻束哀猨叫〈一作巧〉枝驚夜鵲棲幾時陪羽獵應指釣璜溪
　　敬贈鄭諫議十韻
　　諫官非不逹詩義早知名破的由來事先鋒孰敢爭思飄雲物外〈一作動〉律中鬼神驚毫髮無遺恨波瀾獨老成野人寧得所天意薄浮生多病休儒服冥搜信客旌築居仙縹緲旅食嵗崢嶸使者求顔闔諸公厭禰衡將期一諾〈一作語〉重歘使寸心傾君見途窮哭宜憂阮步兵奉贈鮮于京兆二十韻〈鮮于仲通天寳末爲京兆尹〉
　　王國稱多士賢良復幾人異才應間出〈一作世〉爽氣必殊倫始見張京兆宜居漢近臣驊騮開道路鵰鶚離風塵侯伯知何等〈一作算〉文章實致身奮飛超等級容易失沈淪脫略磻谿釣操持郢匠斤雲霄今巳逼台袞更誰親鳳穴雛皆好龍門客又新義聲紛感激敗績自逡巡途逺〈一作永〉欲何向天高難重陳學詩猶孺子〈一作子夏〉鄉賦念〈一作忝〉嘉賓不得同鼂錯吁嗟後郄詵計疎疑翰墨時過憶松筠獻納紆皇眷中間謁紫宸且隨諸彥集方覬薄才伸破膽遭前政〈謂李林甫〉隂謀獨秉鈞微生霑忌刻萬事益酸辛交合丹青地恩傾雨露辰有儒愁餓死早晩報平津
　　贈特進汝陽王二十韻
　　特進羣公表天人夙徳升霜蹄千里駿風翮九霄鵬服禮求毫髪惟〈一作推〉忠忘寢興聖情常有春朝退若無憑仙醴〈一作醖〉來〈一作求〉浮蟻竒毛或賜鷹清闗塵不雜中使日相乘晩節嬉遊簡平居孝義稱自多親棣萼誰敢問山陵〈寧王憲薨謚譲皇帝墓號惠陵子璡表辭不許〉學業醇儒富辭〈一作才〉華哲匠能筆飛鸞聳立章罷鳳鶱騰精理通談笑忘形向友朋寸長〈一作腸〉堪繾綣一諾豈驕矜已忝歸曹植何知對李膺招要恩屢至崇重力難勝披霧初歡夕髙秋爽氣澄尊罍臨極浦鳬雁宿張燈花月窮游宴炎天避鬱蒸硏寒金井水檐動玉壺冰瓢飲唯三徑巖棲在百層〈一作巖居異一塍〉且〈一作謬〉持蠡測海況挹酒如澠鴻寶寧全祕丹梯庶可凌淮王門有〈一作下〉客終不媿孫登
　　鄭駙馬宅宴洞中〈明皇臨晉公主下嫁鄭潛曜神禾原有蓮花洞乃鄭氏故居〉
　　主家隂洞細煙霧留客夏簟清〈一作青〉琅玕春酒杯濃琥珀薄冰漿椀碧碼碯寒誤疑茅堂〈一作屋〉過江麓〈一作底〉巳入風磴霾雲端自是秦樓壓鄭谷時聞雜佩聲珊珊李監宅〈一作李鹽鐡一雲開元中李令問爲祕書監飲饌豪奢或即其人尚有一首見吳若逸詩中〉
　　尚覺王孫貴豪家意頗濃屏開金孔雀褥隱繡芙蓉且食雙魚美誰看異味重門闌多喜色女壻近乘龍
　　重題鄭氏東亭〈原注在新安界〉
　　華亭入翠微秋日亂清暉崩石欹山樹清〈一作晴〉漣曳水衣〈苔也〉紫鱗衝岸躍蒼隼護巢歸向晩尋征路殘雲傍馬飛
　　題張氏隱居二首
　　春山無伴獨相求伐木丁丁山更幽澗道餘寒歴冰雪石門斜日到林丘不貪夜識金銀氣逺害朝看麋鹿遊乘興杳然迷出〈一作去〉處對君疑是泛虛舟
　　之子時相見邀人晩興留霽〈一作濟〉潭鱣發發春草鹿呦呦杜酒偏勞勸張棃不外求前村山路險歸醉每無愁天寶初南曹小司寇舅於我太夫人〈甫祖母盧氏〉堂下累〈一作壘〉土爲山一匱〈一作簣詩同〉盈尺以代彼朽木承諸焚香瓷甌甌甚安矣旁植慈竹蓋茲數峰嶔岑嬋娟宛有塵外數〈一本無數字一作格〉致乃不知興之所至而作是詩
　　一匱功盈尺三峰意出羣望中疑在野幽處欲生雲慈竹春隂覆香爐曉勢分惟南將獻夀佳氣日氛氳
　　龍門〈即伊闕〉
　　龍門橫野㫁驛樹出城來氣色皇居近金銀佛寺開往還時屢改川水〈一作陸〉日悠哉相閱征途上生涯盡幾迴奉寄河南韋尹丈人〈原注甫敝廬在偃師承韋公頻有訪問故有下句韋即韋濟〉
　　有客傳河尹逢人問孔融青囊仍隱逸章甫尚西東鼎食分〈一作爲〉門戶詞場繼國風尊榮瞻地絕疎放憶途窮濁酒尋陶令丹砂訪葛洪江湖漂短〈一作裋〉褐霜雪滿飛蓬牢落乾坤大周流〈一作旋〉道術空謬慙知薊子眞怯笑揚雄盤錯神明懼謳歌徳義豐屍鄉餘土室難說祝〈一作誰話喌〉雞翁〈偃師縣有屍鄉亭翁居屍鄉北山下〉
　　贈李白
　　秋來相顧尚飄蓬未就丹砂媿葛洪痛飲狂歌空度日飛揚跋扈爲誰雄
　　與任城許主簿遊南池〈池在濟寧州境〉
　　秋水通溝洫城隅進〈一作集〉小船晩涼看洗馬森木亂鳴蟬菱熟經時〈一作旬〉雨蒲荒八月天晨朝降白露遙憶舊青氊
　　登兗州城樓
　　東郡趨庭日〈時甫父閑爲兗州司馬〉南樓縱目初浮雲連海獄〈一作岱〉平野入青徐孤嶂秦碑在荒城魯殿餘從來多古意臨眺獨躊躇
　　劉九法曹鄭瑕丘石門宴集
　　秋水清無底蕭然靜客心掾曹乘逸興鞍馬去相尋〈一作到荒林〉能吏逢聨璧華筵直一金晩來橫吹好下亦龍吟〈一作尊酒宜如此人生復至今白頭逢晩嵗相顧一悲吟〉
　　暫如臨邑至㟙〈音宅〉山湖亭奉懷李員外率爾成興〈鵲山湖在歴城東門外㟙疑鵲之誤〉
　　野亭逼湖水歇馬髙林間鼉吼風奔浪魚跳日映山暫遊阻詞伯卻望懷青闗靄靄生雲霧唯應促駕還
　　對雨書懷走邀許十一簿公〈一作許主簿〉
　　東岳雲峰起溶溶滿太虛震雷飜幕燕驟雨落河〈一作溪〉魚座對賢人酒門聽長者車相邀媿泥濘騎馬到階除
　　已上人茅齋〈舊注謂齊巳非〉
　　已公茅屋下可以賦新詩枕簟入林僻茶瓜留客遲江蓮揺白羽天棘〈天門冬蔓髙丈餘其葉如絲通志桞一名天棘則非蔓矣〉夢〈一作蔓〉青絲空忝許詢輩難酬支遁詞
　　房兵曹胡馬詩
　　胡馬大宛名鋒稜瘦骨成竹批雙耳峻風入四蹄輕所向無空闊眞堪託死生驍騰有如此萬里可橫行
　　畫鷹
　　素練風〈一作如〉霜起蒼鷹畫作殊㩳〈荀勇切竦也〉身思狡兔側目似愁胡絛鏇光堪擿軒楹勢可呼何當擊凡鳥毛血灑平蕪
　　與李十二白同尋范十隱居〈李白集有尋魯城北范居士詩〉
　　李侯有佳句往往似隂鏗余亦東蒙客憐君如弟兄醉眠秋共被攜手日〈一作月〉同行更想幽期處還尋北郭生入門髙興發侍立小童清落景聞寒杵屯雲對古城向來吟橘頌誰〈一作惟〉欲〈一作與〉討蓴羮不願論簪笏悠悠滄海情
　　臨邑舍弟書至苦雨黃河泛溢隄防之患簿領所憂因寄此詩用寛其意〈甫有送弟穎赴齊州詩或穎曾官臨邑〉
　　二儀積風雨百穀漏波濤聞道洪河坼遙〈一作逕〉連滄海髙職思〈一作司〉憂悄悄郡國訴嗸嗸舍弟卑棲邑防川領簿曹尺書前日至版築不時操難假黿鼉力空瞻烏鵲毛燕南吹畎畝濟上沒蓬蒿螺蚌滿近郭蛟螭乘九皐徐關深水府碣石小秋毫白屋留孤樹青天〈一作雲〉矢〈一作失〉萬艘吾衰同泛梗利涉想蟠桃倚〈一作卻〉賴天涯釣猶能掣巨鼇
　　過宋員外之問舊莊〈原注員外季弟執金吾見知於代故有下句　宋之問官考功員外郎弟之悌自羽林將軍出爲劒南節度〉
　　宋公舊池館零落守〈一作首〉陽阿枉道祇從入吟詩許更過淹留問耆老寂莫向山河更識將軍樹悲風日暮多
　　夜宴左氏莊
　　風林〈一作林風〉纖月落衣露淨〈一作靜〉琴張暗水流花徑春星帶草堂檢書燒燭短看〈一作說〉劒〈一作煎茗〉引杯長詩罷聞吳詠扁舟意不忘
　　送蔡希曾〈一作魯〉都尉還隴右因寄高三十五書記〈原注時哥舒入奏勒蔡子先歸〉
　　蔡子勇成癖彎弓西射胡健〈一作男〉兒寧鬬死壯士恥爲儒官是先鋒得材緣挑〈上聲〉戰須身輕一鳥過槍急萬人呼雲幕隨開府春城赴〈一作入〉上都馬頭金狎帢〈一作匼匝一作帢匝〉駝背錦糢糊咫尺雲〈一作雪〉山路〈一作自至青雲外〉歸飛青〈一作西〉海隅上公猶〈一作獨〉寵錫突將且前驅漢使〈一作水〉黃河逺涼州白麥枯因君問消息好在阮元瑜
　　春日憶李白
　　白也詩無敵〈一作數〉飄然思不羣清新庾開府俊逸〈一作豪邁〉鮑參軍渭北春天樹江東日暮雲何時一尊酒重與細論〈一作話斯〉文
　　贈陳二補闕
　　世儒多汨沒夫子獨聲名獻納𨳩東觀君王問長卿皁雕寒始〈音試〉急天馬老能行自到青冥裏休看白髪生
　　寄髙三十五書記〈適〉
　　歎惜髙生老新詩日又多美名人不及佳句法如何主將收才子崆峒足凱歌聞君巳朱紱且得慰蹉跎
　　送裵二虯作尉永嘉
　　孤嶼亭何處天涯水氣中故人官就此絕境興〈一作與〉誰同隱吏逢梅福遊山憶謝公扁舟吾已就〈一作具一作買〉把釣〈一作只是〉待秋風
　　城西陂泛舟〈即渼陂〉
　　青蛾皓齒在樓船橫笛短簫悲逺天春風自信牙檣動遲日徐看錦纜牽魚吹細浪揺歌〈一作欹〉扇燕蹴飛花落舞筵不有小舟能盪槳〈一作⿰〉百壺那送酒如泉
　　贈田九判官〈梁丘　哥舒翰討安祿山以田梁丘爲行軍司馬〉
　　崆峒使節上青霄河隴降王款聖朝宛馬總肥春〈或作秦〉苜蓿將軍只數漢〈一作霍〉嫖姚〈此言哥舒翰下言田梁丘〉陳留阮瑀誰爭長京兆田郎〈漢靈帝目田鳳爲京兆田郎〉早見招麾下賴君才竝入獨能無意向漁樵
　　贈獻納使〈一作無使字〉起居田舍人〈澄〉
　　獻納司存雨露邊〈一作偏〉地分清切任才賢舍人退食收封事宮女𨳩函近〈一作捧〉御筵曉漏追飛〈一作趨〉青𤨏闥晴窗㸃檢白雲篇揚雄更有河東賦唯待吹噓送上天
　　送韋書記赴安西
　　夫子歘通貴雲泥相望懸白頭無藉〈無所依藉也作籍誤〉在朱紱有哀憐書記赴三捷〈一作接〉公車留二年欲浮江海去此別意蒼〈一作茫〉然
　　陪鄭廣文遊何將軍山林十首〈山林在韋曲西墖陂〉
　　不識南塘〈一作唐〉路今知第五橋名園依綠水野竹上青霄谷口舊相得濠梁同見招平生爲幽興未惜馬蹄遙百頃風潭上千重〈一作章〉夏木清卑枝低結子接葉暗巢鶯鮮鯽銀絲膾香芹碧澗羮飜疑柁樓底晩飯越中行萬里戎王子〈舊注謂月支花名〉何年別月支異花開絕域滋蔓匝清池漢使徒空到神農竟不知〈言此花張騫未經見本草未經載也〉露飜兼雨打開坼日〈一作漸〉離披
　　旁舍連高竹疎籬帶晩花碾渦深沒馬藤蔓曲藏〈一作垂〉蛇詞賦工無〈一作何〉益山林跡未賖盡捻〈同拈〉書籍賣來問爾東家
　　賸水滄江破殘山碣石開綠垂風折筍紅綻雨肥梅銀甲彈箏用金魚〈一作盤〉換酒來興移無灑埽隨意坐莓苔風磴吹隂〈一作梅〉雪雲門吼瀑泉酒醒思臥簟衣冷欲〈一作得〉裝緜野老來看客河魚不取錢只疑淳樸處自有一山川
　　棘〈一作栜音同棘〉樹寒雲色茵蔯〈蒿類因陳苗而生故名〉春藕香脆添生菜美隂益〈一作蓋〉食單〈一作簞〉涼野鶴清晨出〈一作至〉山精〈山精如人一足長四尺夜出晝匿〉白日藏石林蟠水府百里獨蒼蒼憶過楊柳渚走馬定昆池〈安樂公主鑿定昆池〉醉把青荷葉狂遺白接㒿刺船思郢客觧水乞吳兒坐對秦山晩江湖興頗隨
　　牀上書連屋階前樹拂雲將軍不好武穉子總能文醒酒微風入聽詩靜夜分絺衣掛蘿薜涼月白紛紛幽意忽不愜歸期無柰何出門流水注〈一作住〉囘首白雲〈一作雜花〉多自笑燈前舞誰憐醉後歌祗應與朋好風雨亦來過
　　重過何氏五首
　　問訊東橋竹將軍有報書倒衣還命駕髙枕乃吾廬花妥鶯捎蝶溪喧獺趁魚重來休沐地眞作野人居山雨尊仍在沙沈榻未移犬迎曾〈一作憎閒〉宿客鴉䕶落巢兒雲薄翠微寺〈長安縣南太和谷有太和宮後改翠微宮又改寺〉天清〈一作寒〉黃子陂〈在樊川〉向來幽興極步屣〈一作履一作屐〉過東籬
　　落日平臺上春風啜茗時石闌斜㸃〈一作照〉筆桐葉坐題詩翡翠鳴衣桁蜻蜓立釣絲自今幽興熟〈一作自逢今日興〉來往亦無期
　　頗怪朝參嬾應耽野趣長雨拋金鎻甲苔臥綠沈槍手自移蒲柳家纔足稻粱看君用幽意白日到羲皇到此應常宿相留可判年蹉跎暮容色〈一作鬢〉悵望好林泉何路〈一作日〉霑微祿歸山買薄田斯遊〈一作終身〉恐不遂把酒意茫然
　　冬日有懐李白
　　寂莫書齋裏終朝獨爾思更尋嘉樹傳不忘角弓詩短〈一作裋〉褐風霜入還丹日月遲未因乘興去空有鹿門期杜位宅守歲〈位出襄陽房官考功員外郎湖州刺史後因李林甫諸壻貶新州甫又有寄從弟位詩云近聞寛法離新州是也〉
　　守歲阿戎〈一作咸通鑑注晉宋間人多呼弟爲阿戎〉家椒盤已頌花盍簪喧櫪馬列炬散林鴉四十明朝過飛騰暮景斜誰能更拘束爛醉是生涯
　　與鄠縣源大少府宴渼陂〈得寒字〉
　　應爲西陂好金錢罄一餐飯抄雲子〈碎雲母比米之白〉白瓜嚼水精寒無計迴船下空愁避酒難主人情爛熳持荅翠琅玕
　　崔駙馬山亭宴集〈京城東有崔惠童駙馬山池〉
　　蕭史幽棲地林間蹋鳳毛洑流何處入亂石閉門髙客醉揮金椀詩成得繡袍清秋多宴㑹〈一作賞樂〉終日困香醪
　　九日楊奉先㑹白水崔明府
　　今日潘懷縣〈潘岳〉同時陸浚儀〈陸雲〉坐開桑落酒來把菊花枝天宇清霜淨公堂宿霧披晩酣留客舞鳬舄共差池〈一作參差〉
　　贈翰林張四學士〈垍〉
　　翰林逼華蓋〈華蓋九星蔽覆帝座〉鯨力破滄溟天上張公子宮中漢客星〈漢成帝每與張放㣲行稱富平侯家故童謡曰張公子時相見徐陵詩張星舊在天河上〉賦詩拾翠殿佐酒望雲亭紫誥仍兼綰黃麻似六經內分〈一作頒〉金帶赤恩與荔枝青無復隨髙鳳空餘泣聚螢此生任春草垂老獨漂萍儻憶山陽㑹悲歌在一聽送張二十參軍赴蜀州因呈楊五侍御
　　好去張公子通家別恨添兩行秦樹直萬點〈一作朶〉蜀山尖御史新驄馬參軍舊紫䫇皇華吾善處於汝定無嫌陪諸貴公子丈八溝攜伎納涼晩際遇雨二首〈下杜城南有第五橋丈八溝〉
　　落日放船好輕風生浪遲竹深留客處荷淨納涼時公子調冰水佳人雪藕絲片雲頭上黑應是雨催詩雨來霑席上風急〈一作惡〉打船頭越女紅帬濕燕姬翠黛愁纜侵隄柳繫幔宛〈一作卷〉浪花浮歸路飜蕭颯陂塘五月秋
　　白水明府舅宅喜雨〈得過字〉
　　吾舅政如此古人誰復過碧山晴又濕白水雨偏多精禱旣不昧歡娛將謂何湯年旱頗甚今日醉歌
　　陪李金吾花下飲
　　勝地初相引余〈一作徐〉行得自娛見輕吹鳥毳隨意數花鬚細草稱偏〈一作偏稱〉坐香醪嬾再酤醉歸應犯夜可怕李金吾
　　贈髙式顔
　　昔別是〈一作人〉何處相逢皆老夫故人還寂莫削跡共艱虞自失論文友空知賣酒壚平生飛動意見爾不能無
　　贈比部蕭郎中十兄〈原注甫從姑子也〉
　　有美生人傑由來積徳門漢朝丞相系梁日帝王孫藴藉爲郎久魁梧秉哲尊詞華傾後輩風雅藹孤鶱宅相榮姻戚兒童惠討論見知眞自幼謀拙醜〈一作媿〉諸昆漂蕩雲天闊沈埋日月奔致君時巳晩懷古意空存中散山陽鍛愚公野谷〈杜山北有愚公谷〉村寧紆長者轍歸老任乾坤
　　九日曲江
　　綴席茱茰好浮舟菡萏衰季秋時欲半〈一作百年秋巳半〉九日意兼悲江水清源曲荊門此路疑晩來〈一作年〉髙興盡揺蕩菊花期
　　承沈八丈東美除膳部員外阻雨未遂馳賀奉寄此詩〈東美乃佺期之子〉
　　今日西京掾多除內省郎〈原注府掾四人同日拜郎〉通家惟沈氏謁帝似馮唐詩律羣公問儒門舊史長清秋便寓直列宿頓輝光未暇申宴〈一作安〉慰含情空激揚司存何所比膳部默悽傷〈原注甫大父昔任此官〉貧賤人事略經過霖潦妨禮同諸父長恩豈布衣忘天路牽騏驥雲臺引棟梁徒懐貢公喜颯颯鬢毛蒼
　　奉留贈集賢院崔於二學士〈國輔休烈〉
　　昭代將垂白途窮乃叫閽氣衝星象表詞感帝王尊天老〈黃帝以天老配中台〉書題目春官驗討論倚風遺鶂路隨水到龍門竟與蛟螭雜空聞〈一作寧聞一作寧無〉燕雀喧青冥猶契闊〈一作連澒洞〉陵厲不〈一作小〉飛飜儒術誠難起家聲庶已存故山多藥物勝槩憶桃源欲整還鄕斾長懷禁掖垣謬稱三賦在難述二公恩〈原注甫獻三大禮賦出身二公常謬稱述〉
　　故武衞將軍輓歌三首
　　嚴警當寒夜前軍落大星壯夫思感〈一作敢〉決哀詔惜精靈王者今無戰書生已勒銘封侯意疎闊編簡爲誰青舞劒過人絕鳴弓射獸能銛鋒行愜順猛噬失蹻騰赤羽〈一作雨〉千夫膳黃河十月冰橫行沙漠外神速至今稱哀輓青門去新阡絳水遙路人紛雨泣天意颯風飇部曲精仍銳匈奴氣不驕無由覩雄略大樹日蕭蕭
　　官定後戲贈〈原注時免河西尉爲右衞率府兵曹〉
　　不作河西尉淒涼爲折腰老夫怕趨走率府且逍遙耽酒須微祿狂歌託聖朝故山歸興盡囘首向風飇
　　九日藍田崔氏莊
　　老去悲秋強自寛興來今〈一作終〉日盡君歡羞將短髮還吹帽笑倩旁人爲正冠藍水逺從千澗落玉山髙並兩峰寒明年此㑹知誰健〈一作在〉醉〈一作再〉把茱茰子細看
　　崔氏東山草堂
　　愛汝玉山草堂靜髙秋爽氣相〈一作多〉鮮新有時自發鐘磬響落日更見漁樵人盤剝白鴉谷〈谷在縣東南二十里〉口栗飯煑青泥坊〈縣有青泥驛〉底芹〈一作蓴〉何爲西莊王給事柴門空閉鏁〈一作好〉松筠〈王維官給事中晩築輞川別業後捨爲清源寺〉
　　對雪
　　戰哭多新鬼愁吟獨老翁亂雲低薄暮急雪舞迴風瓢棄〈一作弄〉尊無綠爐存火似紅數州消息斷愁坐正書空
　　月夜
　　今夜鄜州月閨中只獨看遙憐小兒女未解憶長安香霧雲鬟濕清輝玉臂寒何時〈一作當〉倚虛幌雙照淚痕乾
　　遣興
　　驥子〈宗武小字〉好男兒前年學語時問知人客姓誦得老夫詩世亂憐渠小家貧仰母慈鹿門攜不遂〈一作有處〉雁足繫難期〈一作鳥道去無期〉天地軍麾滿山河戰角悲儻〈一作東〉歸免相失見日〈一作爾〉敢辭遲
　　元日寄韋氏妹
　　近聞韋氏妹迎在漢鍾離郎伯殊方鎮京華舊國移春城囘北斗郢樹發南枝不見朝正使啼㾗滿面垂
　　春望
　　國破山河在城春草木深感時花濺淚恨別鳥驚心烽火連三月家書抵萬金白頭搔更短渾欲不勝簪
　　憶幼子〈原注字驥子時隔絕在鄜州〉
　　驥子春猶隔鶯歌暖正繁別離驚節換聰慧〈一作惠〉與誰論澗水空山道柴門老樹村憶渠愁只〈一作即〉睡炙背俯晴軒
　　一百五日夜對月
　　無家對寒食有淚如金波斫卻〈一作折盡〉月中桂清光應更多仳〈一作披〉離放紅蘂想像嚬青蛾牛女漫愁思秋期猶渡河















　　御定全唐詩卷二百二十四
　　欽定四庫全書
　　御定全唐詩巻二百二十五
　　杜甫
　　喜達行在所三首〈原注自京竄至鳳翔〉
　　西憶岐陽信無人遂卻回眼穿當〈一作看〉落日心死著寒灰霧〈一作荗〉樹行相引蓮峰〈一作連山〉望忽〈一作或〉開所親驚老瘦辛苦賊中來
　　愁〈一作秋〉思胡笳夕淒涼漢苑春生還今日事間道暫時人司𨽻章初覩南陽氣巳新喜心飜倒極嗚咽淚〈一作涕〉霑巾
　　死去憑誰報歸來始自憐猶瞻太白雪喜遇武功天影靜千官〈一作門〉裏心蘇七校前今朝漢社稷新數中興年
　　得家書
　　去憑逰客寄〈一作休汝騎〉來為附家書今日知消息他鄉且舊居熊兒〈宗文小名〉幸無恙驥子最憐渠臨老覉孤極傷時㑹合疎二毛趨帳殿一命侍鸞輿北闕妖氛滿西郊白
　　露初涼風新過雁秋雨欲生魚農事空山裏眷言終〈一作終篇言〉荷鋤
　　奉贈嚴八閣老〈唐兩省相呼為閣老時嚴武為給事中屬黃門省〉
　　扈聖〈一作扈從一作今日〉登黃閣眀公獨妙年蛟龍得雲雨鵰鶚在秋天客禮容疎放官曹可〈一作許〉接聨新詩句句好應任老夫傳
　　奉送郭中丞兼太僕卿充隴右節度使三十韻〈郭英乂〉
　　詔發西山〈一作山西〉將秋屯〈一作營〉隴右兵淒涼餘部曲燀〈一作烜〉赫舊家聲〈英乂父知運都督隴右威震西陲〉鵰鶚乗時去驊騮顧主鳴艱難須〈一作思〉上䇿容易即前程斜日當軒蓋髙〈一作歸〉風卷斾旌松悲天水冷沙亂雪山清和虜猶懐惠防邊不〈一作詎〉敢驚古來於異域鎮靜示〈一作得〉專征燕薊奔封豕周秦觸駭鯨中原何墋黷餘〈一作遺〉孽尚縱橫箭入昭陽殿笳吟細栁營內人〈宜春院女伎謂之內人〉紅袖泣〈一作短〉王子白衣行宸極祅〈一作妖〉星動〈一作大〉園陵〈一作林〉殺氣平空餘金椀出無復繐帷輕毀廟天飛雨焚宮火徹眀罘罳〈織絲為羅網之狀以蓋宮殿檐戶間〉朝共落棆〈棆木似楩〉桷夜同傾三月師逾整羣胡〈一作兇〉勢就烹瘡痍〈一作恭承〉親接戰勇決〈一作餘勇〉冠垂成妙譽期元宰殊恩且列卿幾時廻節鉞戮力埽欃槍〈彗星〉圭竇〈一作蓬戶〉三千士雲梯七十城恥非齊說客秖〈一作甘〉似魯諸生通籍㣲班忝周行獨坐榮隨肩趨漏刻短髪寄〈一作媿〉簪纓徑欲依劉表還疑〈一作能無〉厭禰衡漸衰那〈一作寧〉此別忍淚獨含情廢邑狐貍語空邨虎豹爭人頻墜塗炭公豈忘精誠元帥調新律〈一作鼎〉前軍壓舊京安邉仍扈從莫作〈一作無使〉後功名
　　送楊六判官使西蕃
　　送逺秋風落西征海氣寒帝京氛祲滿人世別離難絶域遙懷怒和親願結歡敕書憐贊普兵甲望長安宣命〈一作令〉前程急惟良待士寛子雲清自守今日起為官垂淚方投筆傷時即據鞍儒衣山鳥怪漢節野童看邉酒排金醆〈一作盌〉夷歌捧玉盤草輕〈一作肥〉蕃馬健雪重拂廬乾慎爾參籌畫從茲正羽翰歸來權可取九萬一朝摶
　　月
　　天上秋期近人間月影清入河蟾不沒𢷬藥兎長生只益丹心苦能添白髮眀干戈知滿地〈一作道〉休照國西營留別賈〈至〉嚴〈武〉二閣老兩院補闕〈得雲字　一作兩院遺補諸公得聞字〉
　　田園須蹔往〈一作住〉戎馬惜離羣去逺留詩別愁多任酒醺一秋常苦雨今日始無雲山路時〈一作晴〉吹角〈一作笛〉那堪處處聞
　　晩行口號
　　三川不可到歸路晩山稠落雁浮寒水饑烏集戍樓市朝今日異喪亂幾時休逺媿梁江總還家尚黒頭
　　獨酌成詩
　　燈花何太喜酒緑〈一作色〉正相親醉裏從為客詩成覺有神兵戈猶在眼儒術豈謀身共〈一作苦〉被㣲官縛低頭媿野人
　　行次昭陵〈唐太宗昭陵在醴泉縣九嵕山西北時甫詔許之鄜州視家道里所經〉
　　舊俗疲庸主羣雄問獨夫䜟歸龍鳳質威定虎狼都天屬尊堯典〈唐髙祖諡神堯以其傳位如讓禪也〉神功協禹謨風雲隨絶〈一作逸〉足日月繼〈一作享〉髙衢文物多師古朝廷半老儒直詞寧戮辱賢路不﨑嶇往者災猶降蒼生喘未蘇指麾安率土盪滌撫洪爐壯士悲陵邑幽人拜鼎湖玉衣晨自舉鐵〈一作石〉馬汗常趨〈潼闗之戰賊兵時見黃旗軍掠陣是日奏昭陵前石人馬俱流汗〉松柏瞻虛〈一作靈〉殿塵沙立暝〈一作暗〉途寂寥開國日流恨滿山隅
　　重經昭陵
　　草昧英雄起謳歌歴數歸風塵三尺劒社稷一戎衣翼亮貞文徳丕承戢武威聖圖天廣大宗祀日光輝陵寢盤空曲熊羆守翠㣲再窺松栢路還見〈一作有〉五雲飛
　　喜聞官軍巳臨賊境二十韻
　　胡虜〈一作騎〉潛京縣官軍擁賊壕鼎魚猶假息穴蟻欲何逃帳殿羅𤣥冕轅門照白袍秦山當警蹕漢苑入旌旄路失〈一作濕〉羊腸險雲橫雉尾髙五原〈畢白鹿少陵髙陽細栁〉空壁壘八水〈灞滻涇渭灃鎬澇潏〉散風濤今日看天意逰魂貸爾曹乞降那更得尚詐莫徒勞元帥歸龍種司空〈郭子儀〉握〈一作擁〉豹韜前軍〈一作旌李嗣業〉蘇武節左將〈僕固懐恩〉呂虔刀兵氣回飛鳥威聲沒巨鼇戈鋋開雪色弓矢尚〈一作向〉秋毫天歩艱方盡時和運更遭誰雲遺〈一作貴〉毒螫〈一作蠆〉巳是沃腥臊睿想〈一作思〉丹墀近神行羽衛牢花門騰絶漠拓〈一作柘〉羯〈西域呼勇健者為拓羯〉渡臨洮此輩感恩至羸俘何足操鋒先衣染血騎突劒吹毛喜覺都城動悲憐〈一作連〉子女號家家賣釵釧只待獻春醪〈至徳二載九月丁亥廣平王將朔方等軍及回紇西域之衆十五萬發鳳翔癸邜大軍入西京甲辰㨗書至鳳翔〉
　　収京三首
　　仙仗離丹極妖星照玉除湏為下殿走不可好樓居〈一作得非羣盜起難作九重居〉暫屈汾陽駕〈莊子堯見四子於汾水之陽窅然喪其天下〉聊飛燕將書依然七廟略更與萬方初
　　生意甘衰白天涯正寂寥忽聞哀痛詔又下聖眀朝羽翼懐〈一作慙〉商老文思憶帝堯叨逢罪已日霑灑〈一作灑涕〉望青霄〈朱長孺曰収京時上皇在蜀誥定行日肅宗汲汲御丹鳳樓下制故曰忽聞哀痛詔又下聖眀朝靈武諸臣爭誇擁立之功至有蜀郡靈武功臣之目故以商老羽翼刺之眀皇內禪故目之曰帝堯肅宗巳即大位而用商老故事則仍以東朝目之也〉
　　汗馬収宮闕春城剷賊壕賞應歌杕杜歸及薦櫻桃雜虜橫戈數〈一作槊〉功臣甲第髙萬方頻〈一作同〉送喜無乃聖躬勞
　　臘日
　　臘日常〈一作年〉年暖尚遙今年臘日凍全消侵陵雪色還萱草漏洩春光有〈一作是〉柳條縦酒欲謀良〈一作長〉夜醉還〈一作歸〉家初散〈一作放〉紫〈一作北〉宸朝口脂面藥隨恩澤〈景龍中臘日賜近臣口脂面藥〉翠管銀罌下九霄
　　紫宸殿退朝口號
　　戶外昭容紫袖垂雙瞻御座引朝儀〈宮人引導至天祐間始革〉香飄合殿春風轉花覆千官淑景移晝漏希〈一作聲〉聞髙閣報天顔有喜近臣知宮中每出歸東省㑹送䕫龍集〈一作到〉鳳池
　　曲江二首
　　一片花飛減卻春風飄萬㸃正愁人且看欲盡花經〈一作驚〉眼莫厭傷多酒入脣江上小堂〈一作棠〉巢翡翠花〈一作苑即芙蓉苑〉邊髙冢臥麒麟細推物理須行樂何用〈一作事〉浮名〈一作榮〉絆此身
　　朝回日日典春衣毎日江頭盡醉歸酒債尋常〈八尺曰尋倍尋曰常〉行處有人生七十古來稀穿花蛺蝶深深見〈一作舞〉㸃水蜻蜓欵欵〈一作緩緩〉飛傳語風光共流轉暫時相賞莫相違
　　曲江對酒
　　苑外江頭坐不歸水精春〈一作宮〉殿轉霏㣲桃花細逐楊花落〈一作欲共棃花語〉黃鳥時〈一作仍〉兼白鳥飛縱飲久判人共棄嬾朝真與世相違吏〈一作含〉情更覺滄洲逺老大悲傷未拂衣
　　曲江對〈一作值〉雨
　　城上春雲覆苑牆江亭晩色靜年〈一作天〉芳林花著雨燕脂落〈一作濕〉水荇牽風翠帶長龍武新軍深〈一作經〉駐輦芙蓉別殿謾焚香何時詔〈一作重〉此金錢㑹暫〈一作爛〉醉佳人錦瑟旁〈朱長孺曰此亦懐上皇南內之詩也𤣥宗用萬騎軍以平韋氏改為龍武軍親近宿衛於興慶宮南樓毎置酒眺望必由夾城以達曲江芙蓉苑今深居南內昔日之駐輦遊幸皆不可得金錢之㑹亦無復開元之盛矣〉
　　奉和賈至舍人早朝大眀宮〈賈至洛陽人與父曾俱為中書舍人〉
　　五夜漏聲催曉箭九重〈一作天〉春色醉仙桃旌旗日暖龍蛇動宮殿風㣲燕雀髙朝罷香煙攜滿袖詩成珠玉在揮毫欲知世掌絲綸美〈原注舍人先世嘗掌絲綸〉池上於〈一作如〉今有〈一作得〉鳳毛
　　宣政殿退朝晩出左掖〈掖門在兩旁如人之臂掖〉
　　天門日射黃金牓春殿晴曛〈一作熏〉赤羽旗宮草微㣲〈一作霏霏〉承委佩鑪煙細細駐遊絲雲近蓬萊常好〈一作五〉色雪殘鳷鵲〈觀名〉亦多時侍臣緩歩歸青鎻退食從容出毎遲
　　題省中院壁〈一本無院字〉
　　掖垣竹埤梧十尋洞門對霤〈一作雪〉常隂隂落花遊絲白日靜鳴鳩乳燕青春深腐儒衰晩謬通籍退食遲迴違寸心袞職曽無一字補許身媿比䨇南金
　　春宿左省
　　花隱掖垣暮啾啾棲鳥過星臨萬戶動月傍九霄多不寢〈一作寐〉聼金鑰〈一作鏁〉因風想玉珂眀朝有封事數問夜如何
　　送翰林張司馬〈一作學士〉南海勒碑〈原注相國製文〉
　　冠冕通南極文章落上台詔從三殿〈一作天上〉去碑到百蠻開野館濃〈一作穠〉花發春帆細雨來不知滄海上〈一作使〉天遣幾時回
　　晩出左掖
　　晝刻傳呼淺春旗簇仗齊退朝花底散歸院栁邊迷樓雪融城濕宮雲去殿低避人焚諌草騎馬欲鷄棲
　　曲江陪鄭八丈南史飲
　　雀啄江頭黃〈一作楊〉栁花鵁鶄𤄬鷘滿晴沙自知白髮非春事且盡芳尊戀物華近侍即今難浪跡此身那得更無家丈人文〈一作才〉力猶強健豈傍青門學種𤓰
　　送賈閣老出汝州
　　西掖梧桐樹空留一院隂艱難歸故里去住損春心宮殿青門隔雲山紫邏深人生五馬貴莫受二毛侵
　　鄭駙馬池臺喜遇鄭廣文同飲
　　不謂生戎馬何知共酒杯然臍郿塢敗握〈一作禿〉節漢臣回白髮千莖雪丹心一寸〈一作片〉灰別離經死〈一作此〉地披寫忽登臺重對秦簫發俱過阮宅〈一作巷〉來留連〈一作醉留〉春夜舞〈一作席一作苑夜〉淚落強〈一作更一作舞淚落〉裵回
　　送鄭十八虔貶台州司戶傷其臨老陷賊之故闕為面別情見於詩
　　鄭公樗散鬢成〈一作如〉絲酒後常稱老畫師萬里傷心嚴譴日百年垂死中興時蒼惶〈一作伶俜〉巳就長途往邂逅無端出餞遲便與先生應永訣九重泉路〈一作下〉盡交期
　　題鄭十八著作虔〈一作丈〉
　　台州地闊〈一作僻〉海冥冥雲水長和島嶼青亂後〈一作繾綣〉故人䨇別淚春深〈一作飄颻〉逐客一浮萍酒酣嬾舞誰相拽詩罷能吟不復聼第五橋東流恨水皇陂岸北結愁亭賈生對鵩傷王傅蘇武看羊䧟賊庭可念此翁〈一作心一作公〉懐〈一作常〉直道也霑新國用輕刑禰衡實恐遭江夏方朔虛傳是嵗星窮巷悄然〈一作一朝〉車馬絶案頭乾死讀書螢
　　端午日賜衣
　　宮衣亦有名端午被恩榮細葛含風輭香羅疊雪輕自天題處濕當暑著來清意內稱〈一作恰稱身〉長短終身荷聖情
　　贈畢四〈曜〉
　　才大今詩伯家貧苦宦卑饑寒奴僕賤顔狀老翁為同調嗟誰惜論文笑自知流傳江鮑體相顧免無兒
　　酬孟雲卿
　　樂極傷頭白更長〈一作深〉愛燭紅相逢難〈一作雖〉袞袞告別莫怱怱但恐天河落寧辭酒醆空眀朝牽世務揮淚各西東
　　奉贈王中允〈維〉
　　中允聲名乆如今契闊深共傳収庾信〈侯景亂庾信奔江陵元帝承制除為御史中丞〉不比得陳琳〈眀皇雲從賊之臣毀謗朝廷如陳琳之檄曹操者多矣王維獨憤痛賦秋槐落葉詩故曰不當比之陳琳也〉一病〈維䧟賊時詐稱瘖疾〉緣眀主三年獨此心窮愁應有作試誦白頭吟
　　奉陪鄭駙馬韋曲二首
　　韋曲花無賴家家惱殺人緑尊雖〈一作湏〉盡日白髮好禁〈一作傷〉春石角鉤衣破藤枝〈一作蘿一作梢〉刺眼新何時占叢竹頭戴小烏巾
　　野寺垂楊裏春畦亂水間美花多映竹好鳥不歸山城郭終何事風塵豈駐顔誰能共公子薄暮欲俱還
　　奉答岑參補闕見贈
　　窈窕清禁闥〈一作闕〉罷朝歸不同君隨丞相後我往〈一作住〉日華東冉冉桞枝碧娟娟花蘂紅故人得佳句獨〈一作猶〉贈白頭翁
　　送許八拾遺歸江寧覲省甫昔時嘗客遊此縣於許生處乞瓦棺寺維摩圖様志諸篇末
　　詔許〈一作天語〉辭中禁慈顔〈一作家榮〉赴〈一作拜〉北堂聖朝新孝理祖席〈一作行子〉倍輝〈一作恩〉光內〈一作贈〉帛擎偏重宮衣著更香淮隂清〈一作新〉夜驛京口渡江航春隔雞人晝秋期燕子涼賜書誇父老夀酒樂城隍〈一作竹引趨庭曙山添扇枕涼十年過父老幾日賽城隍〉看畫曽饑渴追蹤恨〈一作限〉淼茫虎頭金粟影神妙獨難㤀
　　因許八奉寄江寧旻上人
　　不見旻公三十年封書寄與淚潺湲舊來好事今能否老去新詩誰與〈一作為〉傳棊局動隨尋〈一作幽〉澗竹袈裟憶上泛湖船聞君話我為官在頭白昏昏只醉眠
　　至徳二載甫自京金光門出問〈一作間〉道歸鳳翔乾元初從左拾遺移華州掾與親故別因出此門有悲往事
　　此道昔歸順西郊胡正〈一作騎〉繁至今殘破膽應〈一作猶〉有未招魂近得〈一作侍〉歸京邑移官豈〈一作逺〉至尊無才日衰老駐馬望千門
　　寄髙三十五詹事〈適　以淮南節度為李輔國所短除太子詹事〉
　　安穩髙詹事兵戈乆索居時來如〈一作知〉宦達嵗晩莫情疎天上多鴻雁池〈一作河〉中足鯉魚相看過半百不寄一行書
　　路逢襄陽楊少府入城戲呈楊員外綰〈原注甫赴華州日許寄員外茯苓一本戱題四韻附呈許員外為求茯苓〉
　　寄語楊員外山寒少茯苓歸來稍暄〈一作𠊱和〉暖當為斸青冥飜動〈一作倒〉神仙〈一作龍蛇〉窟封題鳥獸形兼將老藤杖扶汝醉初醒
　　題鄭縣亭子〈鄭縣遊春亭在西溪上一名西溪亭〉
　　鄭縣亭子澗之濵戶牖憑髙發興新雲斷岳蓮臨大路〈一作道〉天晴〈一作清〉宮〈一作官〉柳暗長春巢邊野雀〈一作鵲〉羣欺燕花底山蠭逺趁人更欲題詩滿青竹晩來幽獨恐傷神
　　早秋苦熱堆案相仍〈原注時任華州司功〉
　　七月六日苦炎熱〈一作蒸〉對食暫餐還不能毎〈一作常〉愁夜中〈一作來〉自足蠍況〈一作仍〉乃秋後轉多蠅束帶發狂欲大叫簿書何急來相仍南望青松架短〈一作絶〉壑安得〈一作能〉赤腳蹋層冰
　　望岳
　　西嶽崚嶒〈一作危稜〉竦處尊諸峰羅立〈一作口一作列　如似〉兒孫安得仙人九節杖〈漢武帝登少室見一女子以九節杖指日閉目食日精〉拄到玉女洗頭盆〈華山玉女祠前有五石缸名玉女洗頭盆〉車箱入谷無歸〈一作回〉路箭栝〈一作閣一作闕一作筈按韻㑹栝與筈括俱通〉通天有一門稍待西〈一作秋〉風涼冷後髙尋白帝〈白帝治西嶽〉問真源
　　至日遣興奉寄北省舊閣老兩院故人〈一作補遺〉二首
　　去嵗茲辰捧御牀五更三㸃入鵷行欲知趨走傷心地正想氛氳滿眼香無路從容陪語笑有時顛倒著衣裳何人錯憶〈一作卻認〉窮愁日愁日〈一作日日〉愁隨一線長
　　憶昨逍遙供奉班去年今日侍龍顔麒麟不動鑪煙上〈一作轉〉孔雀徐開扇影還玉幾〈一作座〉由來天北極朱衣只在殿中間孤城此日堪腸斷愁對寒雲雪〈一作白〉滿山
　　得弟消息二首
　　近有平隂信遙憐舍弟存側身千里道寄食一家村烽舉新酣戰啼垂舊血痕不知臨老日招得幾人〈一作時〉魂汝懦歸無計吾衰往未期浪傳烏鵲喜深負鶺鴒詩生理何顔面憂端且嵗時兩京三十口雖在命如絲
　　憶弟二首〈原注時歸在南陸渾莊〉
　　喪亂聞吾弟饑寒傍濟州人稀吾〈一作書〉不到兵在見何由憶昨狂催走無時病去憂即今千種恨惟共水東流且喜河南定不問鄴城圍百戰今誰在三年望汝歸故園花自發春日鳥還飛斷絶人煙乆東西消息稀
　　得舍弟消息
　　亂後誰歸得他鄉勝故鄉直〈一作若〉為心厄苦久念〈一作得〉與〈一作汝〉存亡汝書猶在壁汝妾〈一作室〉巳辭房舊犬知愁恨垂頭傍我牀
　　秦州雜詩二十首
　　滿目悲生事因人作逺遊遲迴度隴怯浩蕩及〈一作入〉闗愁水落魚龍〈汧水出小隴山東北流成淵名魚龍水〉夜山空〈一作通〉鳥鼠〈鳥鼠同穴故名在渭源縣西〉秋西征問烽火心折此淹留
　　秦州山〈一作城〉北寺勝跡〈一作𫝊是〉隗嚻宮苔蘚山門古〈一作故〉丹青野殿空月眀垂葉露雲逐渡溪風清渭無情極愁時獨向東
　　州圖領同谷驛道出流沙降虜兼千帳居人有萬家馬驕珠〈一作朱〉汗落胡舞白蹄〈一作題〉斜〈白題國以白堊其首舞則頭偏故云〉年少臨洮子〈一作至〉西來亦自誇
　　鼓角緣邊郡川原欲夜時秋聼殷地發風散入雲悲抱葉寒蟬靜歸來〈一作山〉獨鳥遲萬方〈一作年〉聲一槩吾道竟何之
　　南使宜天馬由來萬匹強浮雲連陣沒秋草徧〈一作滿〉山長聞說真龍種仍殘〈一作空餘〉老驌驦哀鳴思戰鬬逈立向蒼蒼
　　城上胡笳奏山邊漢節歸防河赴滄海奉詔發金㣲〈一作徽〉士苦形骸黒旌〈一作林〉疎鳥獸稀那聞〈一作堪〉往來戍恨解鄴城圍
　　莽莽萬重山孤城山〈一作石〉谷間無風雲出塞不夜月臨闗屬國歸何晩樓蘭斬未還煙塵獨〈一作一〉長望衰颯正摧〈一作催〉顔
　　聞道尋源使從天此路迴牽牛去幾許宛馬至今來一望幽燕隔何時郡國開東征健兒盡羌笛暮吹哀今日眀人眼臨池好驛亭叢篁低地碧髙柳半天青稠疊多幽事喧呼閱使星老夫如有此不異在郊坰雲氣接崑崘涔涔塞雨繁羌童看渭水使〈一作估〉客向〈一作尚〉河源煙火軍中幕牛羊嶺上村所居秋草淨正閉小蓬門
　　蕭蕭古塞冷漠漠秋雲〈一作風〉低黃鵠翅垂雨蒼鷹饑啄泥薊門誰自北漢將獨征西不意書生耳〈一作眼〉臨衰厭〈一作見〉鼓鞞
　　山頭南〈一作東〉郭寺水號北流泉老樹空庭得清渠一邑傳秋花危石底晩景臥鐘邉〈一作前〉俛仰悲身世溪風為颯〈一作肅〉然
　　傳道東柯谷〈在秦州東南五十里有杜甫祠即甫寓居姪佐草堂也〉深藏數十家對門藤蓋瓦映竹水穿沙瘦地飜宜粟陽坡可種𤓰船人近相報但恐失桃花
　　萬古仇池穴潛通小有天神魚人〈一作今〉不見福地語真傳近接西南境長懐十九泉何時〈一作當〉一茅屋送老白雲邉
　　未暇泛滄海悠悠兵馬間塞門風〈一作風寒〉落木客舍雨連山阮籍行多興龎公隱不還東柯遂疎嬾〈一作放〉休鑷鬢毛斑
　　東柯好崖谷不與衆峰羣落日邀雙鳥晴天養〈一作卷〉片雲野人矜〈一作吟〉險絶水竹㑹平分采藥吾將老兒童未遣聞
　　邊秋隂易久〈一作夕〉不復辨晨光檐雨亂淋幔山雲低度牆鸕鷀窺淺井蚯蚓上深〈一作髙〉堂車馬何蕭索門前百草長
　　地僻秋將盡山髙客〈一作夜〉未歸塞雲多斷續邊日少光輝警急烽常報傳聞〈一作聲〉檄屢飛西戎外甥國何得迕〈一作近〉天威
　　鳳林〈屬河州〉戈未息魚海〈在河州西〉路常難𠋫火雲烽〈一作峰〉峻懸軍幕〈一作暮〉井乾風連西極動月過北庭寒故老思飛將何時〈一作人〉議築壇
　　唐堯真自聖野老復何知曬藥能無婦應門幸〈一作亦〉有兒藏書聞禹穴讀記憶〈一作悟〉仇池為報鴛行舊鷦鷯在一枝
　　月夜憶舍弟
　　戍鼓斷人行秋邊〈一作邊秋〉一雁聲露從今夜白月是故鄉眀有弟皆分散〈一作羇旅〉無家問死生寄書長不避〈一作達〉況乃未休兵
　　宿贊公房〈原注京中大雲寺主謫此安置〉
　　杖錫何來此〈一作乆〉秋風巳颯然雨荒深院菊霜倒半池蓮放逐寧違〈一作虧〉性虛空不離禪相逢成夜宿隴月向人圓
　　東樓
　　萬里流沙道西征〈一作行一作征西〉過北〈一作此〉門但〈一作俱〉添新〈一作征〉戰骨不返舊征〈一作死生〉魂樓角臨風迥城隂帶水〈一作雨〉昏傳聲看驛使送節向河源
　　雨晴〈一作秋霽〉
　　天水〈一作外一作際一作永〉秋雲薄從西萬里風今朝好晴景乆雨不妨農塞〈一作岸〉柳行疎翠山棃結小紅胡笳樓上發一雁入髙空
　　寓目
　　一縣蒲萄熟秋山苜蓿多闗雲常帶雨塞水不成河羌女輕〈一作揺〉烽燧胡兒制〈一作掣〉駱駝自傷遲暮眼喪亂飽經過
　　山寺
　　野寺殘僧少山園細路髙麝香眠石竹鸚鵡啄金桃亂石〈一作水〉通人過懸崖置屋牢上方重閣晩百里見秋〈一作纎〉毫
　　即事〈乾元二年回紇從郭子儀戰相州不利奔還西京四月回紇死欲以寧國公主殉葬因無子得歸〉
　　聞道花門破和親事卻非人憐漢公主生得渡河歸秋思拋雲髻〈一作鬢〉腰支勝〈一作賸〉寳衣羣兇猶索戰回首意多違
　　遣懐
　　愁眼看霜露寒城菊自花天風隨斷柳客淚墮清〈一作晴〉笳水淨樓〈一作城〉隂直山昏塞日斜夜來歸鳥盡啼殺後棲鴉
　　天河
　　常時任顯晦秋至輙〈一作最一作轉〉分眀縱被㣲雲掩終能〈一作當一作輸〉永夜清含星動雙闕伴月照邊城牛女年年渡何曽風浪生
　　初月
　　光細〈一作常時〉豈〈一作初一作欲〉上影斜輪未安微升古〈一作紫〉塞〈一作堞〉外巳隱暮雲端河漢不改色闗山空自寒庭前有白露暗滿菊花團〈一作闌〉
　　歸燕
　　不獨避霜雪其如儔侶稀四時無失序八月自知歸春色豈相訪〈一作誤〉衆雛還識機故巢儻未毀㑹傍主人飛
　　𢷬衣
　　亦知戍不返秋至拭清砧巳近苦〈一作暮〉寒月況經〈一作驚〉長別心寧辭𢷬熨〈一作衣〉倦一寄塞垣深用盡閨中力君聼空外音
　　促織
　　促織甚㣲細哀音〈一作聲〉何動人草根吟〈一作冷〉不穩牀下夜〈一作意〉相親乆客得無淚放〈一作故〉妻難及晨悲絲〈一作〉與急管感激異天真
　　螢火
　　幸因腐草出敢近太陽飛未足臨書卷時能㸃客衣隨風隔幔小帶雨傍林㣲十月清霜重飄零何處歸
　　蒹葭
　　摧折不自守〈一作與〉秋風吹若何暫時花戴〈一作載〉雪幾處〈一作墮水〉葉沉波體弱春風〈一作甲一作苖〉早叢長夜露多江湖後揺落亦〈一作只〉恐嵗蹉跎
　　苦竹
　　青𠖇亦自守輭弱強扶持味苦夏蟲避叢卑春鳥疑軒墀曽不重剪伐欲〈一作亦〉無辭幸近幽人屋霜根結在茲
　　除架
　　束薪巳零落瓠葉轉〈一作卷〉蕭〈一作相〉疎幸結白花了寧辭青蔓除秋蟲聲不去暮雀意何如寒事今牢落人生亦有初
　　廢畦
　　秋蔬擁霜露豈敢惜凋殘暮景數枝葉天風吹汝寒緑霑泥滓盡香與嵗時䦨生意春如昨悲君白玉盤
　　夕烽
　　夕烽來不近〈一作止一作眀照灼〉毎日〈一作了了〉報平安塞上傳光〈一作聲〉小雲邊落〈一作數〉㸃殘照秦通警急過隴自艱難〈一作燄銷仍再滅煙迥不勝寒〉聞道〈一作恐照〉蓬萊殿千門立馬看〈一作城中幾道看〉
　　秋笛
　　清商欲盡奏奏苦血霑衣他日傷心極征人白骨歸相逢恐恨過故作發聲㣲不見秋雲動悲風稍稍飛
　　送逺
　　帶甲滿天地胡為君逺行親朋盡一哭鞍馬去孤城草木嵗月晩闗河霜雪清別離巳昨日因見古人情
　　觀兵
　　北庭送壯士貔虎數尤多精銳舊無敵邊隅今若何妖氛擁白馬元帥待彫戈莫守鄴城下斬鯨遼海波〈乾元元年十月郭子儀等九節度圍相州眀年三月史思眀來援戰於城下官軍潰而圍解初李光弼欲與朔方軍同逼魏城圍史思眀得曠日持久則鄴城必㧞魚朝恩不可而止詩謂不當困守鄴城老師乏饋以致援師之至也〉
　　不歸
　　河間尚征〈一作戰〉伐汝骨在空城從弟人皆有終身恨不平數金憐俊邁總角愛聰眀面上三年土春〈一作秋〉風草〈一作吹〉又生
　　天末懐李白
　　涼風起天末君子意如何鴻雁幾時到江湖秋水多文章憎命逹魑魅喜人過應共寃魂語投詩贈汨羅
　　獨立
　　空外一鷙鳥河間雙白鷗飄颻搏擊便容易往來遊草露亦多濕蛛絲仍未収天機近人事獨立萬端憂
　　日暮
　　日落風亦起城頭鳥〈一作烏〉尾訛黃雲髙未動白水巳揚波羌婦語還哭〈一作笑〉胡兒行且歌將軍別換〈一作上一作換駿〉馬夜出擁彫戈
　　空囊
　　翠柏苦猶食晨〈一作明〉霞髙〈一作朝〉可餐世人共鹵莽吾道屬艱難不㸑井晨凍無衣牀夜寒囊空恐羞澁留得一錢看
　　病馬
　　乗爾亦巳久天寒闗塞深塵中老盡力嵗晩病傷心毛骨豈殊衆馴良猶至今物㣲意不淺感動一沈吟
　　蕃劒
　　致〈一作至〉此自僻逺又非珠玉裝如何有竒怪毎夜吐光芒虎氣必騰趠〈一作上〉龍身寧乆藏風塵苦未息持汝奉眀王
　　銅缾
　　亂後碧井廢時清瑤殿深銅缾未失水百丈有哀音側想美人意應非〈一作悲〉寒甃沈蛟龍半缺落猶得折黃金觀安西兵過赴闗中待命二首〈李嗣業以鎮西北庭兵同郭子儀討安慶緒安西即鎮西舊名也〉
　　四〈一作西〉鎮富精銳摧鋒皆絶倫還聞獻〈一作就〉士卒足以靜風塵老馬夜知道蒼鷹饑〈一作秋〉著人臨危經乆戰用急〈一作意〉始〈一作使〉如神
　　竒兵不在衆萬馬救中原談笑無河北心肝奉至尊孤雲隨殺氣飛鳥避轅門竟日留歡〈一作觀〉樂城池未覺喧
　　送人從軍
　　弱水應無地陽闗巳近天今君渡沙磧累月斷人煙好武寧論命封侯不計年馬寒防失道雪沒錦鞍韉
　　野望
　　清秋望不極迢遰起曽隂逺水兼天淨孤城隱霧深葉稀風更落山迥日初沈獨鶴歸何晩昏鴉巳滿林示姪佐〈原注佐草堂在東柯谷　佐出襄陽房侍御史暐之子官大理正〉
　　多病秋風落君來慰眼前自聞茅屋趣只想竹林眠滿谷山雲起侵籬澗水懸嗣〈一作阮〉宗諸子姪早覺仲容賢
　　佐還山後寄三首
　　山晩浮〈一作黃〉雲合歸時恐路迷澗寒人慾到村〈一作林〉黒鳥應棲野客茅茨小田家樹木低舊諳疎嬾叔湏汝故相攜
　　白露黃粱熟分張素有期已應春得細頗覺寄來遲味豈同金〈一作甘〉菊香宜配緑〈一作紫〉葵老人佗日愛正想滑流匙
　　幾道泉澆圃交橫落慢〈一作幔〉坡葳蕤秋葉少〈一作小一作菜色〉隱映野雲多隔沼連香芰通林帶女蘿甚聞霜䪥白重惠〈一作薦〉意如何
　　從人覓小胡孫許寄
　　人說南州路山猨樹樹懸舉家聞若駭〈一作共愛〉為寄小如拳預哂愁胡面初〈一作何〉調見馬鞭許求聰慧〈一作惠〉者童穉捧應癲
　　秋日阮〈一作陳〉隱居致䪥三十束
　　隱者柴門〈一作荊〉內畦蔬繞舍秋盈筐承露䪥不待致書求束比青芻色圓齊玉箸頭衰年闗鬲冷味煖並〈一作腹〉無憂
　　秦州見敕〈一作除〉目薛三璩〈一作據〉授司議郎畢四曜除監察與二子有故逺喜遷官兼述索居凡三十韻
　　大雅何寥闊〈一作廓〉斯人尚典刑交期余潦倒材力爾精靈二子聲〈一作陞〉同日諸生困一經文章開突〈一作窔〉奧〈一作隩〉遷擢潤朝廷舊好何由展新詩更憶聼別來頭並白相見眼終青伊昔貧皆甚同憂心〈一作嵗〉不寧棲遑分半菽浩蕩逐流萍俗態猶猜忌〈一作忍〉妖氛忽〈一作遂〉杳冥獨慙投漢閣俱〈一作但〉議哭秦庭還蜀祗無補〈一作益〉囚梁亦固扃華夷相混合宇宙一羶腥帝力収三統天威總四溟舊都俄望幸清廟肅惟馨雜種雖〈一作難〉髙壘〈一作壁〉長驅甚建瓴焚香淑景殿漲水望雲亭法駕初還日羣公若㑹星宮臣仍㸃染柱史正零丁官忝趨棲鳳朝囘歎〈一作欲〉聚螢喚人看騕褭不嫁惜娉婷掘劒知埋獄〈一作掘獄即埋劒〉提刀見發硎侏儒應共飽漁父忌偏醒旅泊窮清渭長吟望濁涇羽書還似急烽火未全停師老資殘寇戎生及近坰忠臣辭憤激烈士涕飄零上〈一作小〉將盈邊鄙元勲溢鼎銘仰思調玉燭誰定握〈一作淬〉青萍隴俗輕鸚鵡原情類鶺鴒秋風動闗塞髙臥想儀形
　　寄彭州髙三十五使君適虢州岑二十七長史參三十韻
　　故〈一作古〉人何寂寞今我獨淒涼老去才難〈一作雖〉盡秋來興甚長物情尤可見辭客未能忘海內知名士雲端各異方髙岑殊緩歩沈〈約〉鮑〈照〉得同〈一作周〉行意愜闗飛動篇終接混茫舉天悲富〈嘉謨〉駱〈賓王〉近代惜盧〈照鄰〉王〈勃〉似爾官仍貴前賢命可傷諸侯非棄擲半刺〈別駕任居刺史之半長史即別駕〉巳翺翔詩好幾時見書成無信〈一作使〉將男兒行處是客子鬬〈一作問〉身強羇旅推賢聖沈緜抵咎殃三年猶瘧疾〈原注時患瘧疾〉一鬼不〈一作未〉銷亡隔日搜脂髓増寒抱雪霜徒然潛隙地有靦屢鮮妝〈二語皆時俗避瘧事〉何太龍鍾極於今出處妨無錢居帝里盡室在邉疆劉表雖遺恨龎公至死藏心㣲傍魚鳥肉瘦怯豺狼隴草蕭蕭白洮雲片片黃彭門〈一作天彭〉劒閣外虢略鼎湖旁荊玉簪頭冷巴箋染翰光烏麻〈即胡麻〉蒸續曬丹橘露應嘗豈異神仙宅俱兼kao山水鄉竹齋燒藥竈花嶼讀書牀更得清新否遙知對屬忙舊官寧改漢〈刺史本漢官〉淳俗本歸〈一作不離〉唐〈虢本晉地〉濟世宜公等安貧亦士常蚩尤終戮辱胡羯漫猖狂㑹待祅氛靜〈一作滅〉論文暫裹糧
　　寄岳州賈司馬六丈巴州嚴八使君兩閣老五十韻
　　衡岳啼猨裏巴州鳥道邊故人俱不利〈一作別〉謫宦兩悠〈一作茫〉然開闢乾坤正〈一作大〉榮枯雨露偏長沙才子逺釣瀨客星懸憶昨趨行殿殷憂捧御筵討胡愁李廣奉使待張騫無復雲臺仗虛修水戰船蒼茫城七十流落劒三千畫角吹〈一作欹〉秦晉〈一作塞〉旄頭俯澗瀍小儒輕董卓有識笑苻堅浪作禽填海那將血〈一作矢〉射天萬方思助順一鼓氣無前隂散陳倉北晴熏太白巔亂麻屍積衛破竹勢臨燕法駕還雙闕王師下八川此時霑奉引佳氣拂周旋貔虎開〈一作間〉金甲〈一作匣〉麒麟受玉鞭侍臣諳入仗廏馬解登仙花動朱樓雪城凝碧樹煙衣冠心慘愴故老淚潺湲哭廟悲風急朝正霽景鮮月分梁漢米春得〈一作給〉水衡錢內蘂繁於纈宮莎〈一作花〉輭勝緜恩榮同拜手出入〈一作處〉最隨肩晩著華堂醉寒重繡被眠轡齊兼秉燭書枉滿懐牋毎覺升元輔深期列大賢秉鈞方咫尺鎩翮再聨翩禁掖朋從改〈一作換〉㣲班性命全青蒲甘受〈一作就〉戮白髮竟誰憐弟子貧原憲諸生老伏〈一作服〉虔師資謙未達鄉黨敬何〈一作推〉先舊好腸堪斷新愁〈一作秋〉眼欲穿翠乾危棧竹紅膩小湖〈一作池〉蓮賈筆論孤憤嚴詩賦幾篇定知深意苦〈一作好〉莫使衆人傳貝錦無停織朱絲有斷浦鷗防碎首霜鶻不空拳地僻昏炎瘴山稠隘石泉且將棊度日應用酒為年典郡終㣲眇治中〈髙宗初改治中為司馬〉實棄捐安排求傲吏比興展歸田去去才難得蒼蒼理又𤣥古人稱逝矣吾道卜終焉隴外飜投跡漁陽復控笑為妻子累甘與嵗時遷親故行稀少兵戈動接聨他鄉饒夢寐失侶自屯邅多病加〈一作成〉淹泊長吟阻靜便如公盡雄俊志在必騰騫〈一作公如盡憂患何事負陶甄〉
　　寄張十二山人彪三十韻
　　獨臥嵩陽〈一作雲〉客三違潁水春艱難隨老母慘澹向時人謝氏尋山屐陶公漉酒巾羣兇彌宇宙此物在風塵歴下辭姜被闗西得孟鄰早通交契宻晩接道流新靜者心多妙〈一作好〉先生藝絶倫草書何太〈一作應甚〉苦詩興不無神曹植休前軰張芝更後身數篇吟可老一字買堪貧將恐曽防寇深潛〈一作情〉託所親寧聞倚門夕盡力潔飱晨疎嬾為名悞驅馳喪我真索居猶〈一作尤〉寂寞相遇益悲〈一作酸一作愁〉辛流轉〈一作轉徙〉依邊徼逢迎念席珍時來故舊少亂後別離頻世祖修髙廟文公賞從臣商山猶入楚源〈一作湍〉水不離〈一作知一作流〉秦存想青龍祕騎行白鹿馴耕巖非谷口結草即〈一作欲〉河濵肘後符應驗囊中藥未陳旅〈一作放〉懐殊不愜良覿渺無因自古皆悲恨浮生有屈伸此邦今〈一作全〉尚武何處且依仁鼓角凌天籟闗山信〈一作倚〉月輪官場〈一作壕〉羅鎮〈一作錦〉磧賊火近洮岷蕭索論兵〈一作功〉地蒼茫鬬將辰大軍多處所餘孽尚紛綸髙興知籠鳥斯文起〈一作豈〉獲麟窮秋正揺落回首望松〈一作湘〉筠
　　寄李十二白二十韻
　　昔年有狂客號爾謫仙人筆落驚〈一作聞〉風雨詩成泣鬼神聲名從此大汨沒一朝伸文彩承殊渥流傳必絶倫龍舟移櫂晩獸錦奪袍新白日來深殿青雲滿後塵乞歸優詔許遇我宿心親未負〈一作遂〉幽棲志兼全寵辱身劇〈一作戲〉談憐野逸嗜酒見天真醉舞梁園夜行歌泗水春才髙心不展道屈善無鄰處士禰衡俊諸生原憲貧稻粱求未足薏苡謗何頻五嶺炎蒸地〈時白流夜郎〉三危放逐臣幾年遭鵩鳥獨泣〈一作立〉向〈一作不獨泣〉麒麟蘇武先還漢黃公豈事秦楚筵辭醴日梁獄上書辰巳用當時法誰將此義〈一作議〉陳老吟秋月下病起暮江濱莫怪恩波隔乘槎與〈一作得〉問津
　　御定全唐詩巻二百二十五
<集部,總集類,御定全唐詩>
　　欽定四庫全書
　　御定全唐詩巻二百二十六
　　杜甫
　　蜀相〈諸葛亮祠在昭烈廟西〉
　　丞相祠堂何處尋錦官城外柏森森映堦碧草自春色隔葉黃鸝空〈一作多〉好音三顧頻煩〈一作繁〉天下計兩朝開濟老臣心岀師未㨗〈一作用〉身先死長使英雄淚滿襟
　　卜居
　　浣花流〈一作之一作溪溪在成都西郭外一名百花潭〉水水西頭主人為卜林塘幽巳知出郭少塵事更有澄江銷客愁無數蜻蜓齊上下一䨇鸂鶒對沈浮東行萬里堪乗興湏向山隂上〈一作入〉小舟
　　一室
　　一室他鄉逺〈一作老〉空林暮景懸正愁聞塞笛獨立見江船巴蜀來多病荊蠻去幾年〈一作千〉應同王粲宅留井峴山前〈襄陽峴山下王粲故宅前有一井人呼為仲宣井〉
　　梅雨
　　南京〈明皇幸蜀還改成都為南京〉西〈一作犀〉浦道四月熟黃梅湛湛〈一作黤黤〉長江去𠖇冥細雨來茅茨疎易濕雲霧密難開竟日蛟龍喜盤渦與岸迴
　　為農
　　錦里煙塵外江村八九家圓荷浮小葉細麥落〈一作墮〉輕花卜宅從茲老為農去國賖逺慚句漏令不得問丹砂
　　有客〈一作賔至〉
　　幽棲地僻經過少老病人扶再拜難豈有文章驚海內漫勞車馬駐江干竟日淹留佳客坐百年麤糲〈音辣〉腐儒餐不〈一作莫〉嫌野外無供給乘興還來看藥欄
　　狂夫
　　萬里橋〈諸葛亮送費禕聘吳褘歎曰萬里之行始於此橋因名〉西一〈一作新〉草堂百花潭水即滄浪風含翠篠娟娟靜〈一作淨〉雨裛紅蕖冉冉香厚祿故人書斷絶恆饑稚子色淒涼欲填溝壑惟疎放自笑狂夫老更狂
　　賓至〈一作有客〉
　　患氣經時乆臨江卜宅新喧卑方避俗疎快頗宜人有客過茅宇呼兒正葛巾自鋤稀菜甲小摘為情親王十五司馬弟出郭相訪兼遺營茅屋貲
　　客裏何遷次江邊正寂寥肯來尋一老愁破是今朝憂我營茅棟攜錢過野橋他鄉惟表弟還往莫辭遙
　　堂成
　　背郭堂成䕃白茅緣江路熟俯青郊榿林礙日吟風葉籠竹和煙滴露梢暫止〈一作下〉飛烏將數子頻來語燕定新巢旁人錯比揚雄宅嬾惰〈一作慢〉無心作觧嘲
　　田舍
　　田舍清江曲〈一作上〉柴門古道旁草深迷市井地僻嬾衣裳櫸〈一作楊一作櫃〉栁枝枝弱枇杷樹樹〈一作對對〉香鸕鷀西日照曬翅滿魚梁
　　進艇
　　南京久客耕南畆北望傷神坐〈一作臥〉北𥦗晝引老妻乗小艇晴看稚子浴清江俱飛蛺蝶元相逐並蔕芙蓉本自雙茗飲蔗漿攜所有瓷甖無謝玉為缸
　　西郊
　　時出碧鷄坊西郊向草堂市橋官栁細江路〈一作岸〉野梅香傍架齊書帙看題減〈一作撿〉藥囊無人覺〈一作競一作與〉來往疎嬾意何長
　　所思
　　苦憶荊州醉司馬〈原注崔吏部漪〉謫官〈一作居〉樽爼〈一作酒〉定常開九江日落醒何處一柱觀頭眠幾囘可憐懐抱向人盡欲問平安無使來故憑錦水將䨇淚好過瞿塘𤅿澦堆
　　江村
　　清江一曲抱村流長夏江村事事幽自去自來〈一作歸〉堂〈一作梁〉上燕相親相近水中鷗老妻畫紙為〈一作成〉碁局稚子敲鍼作釣鉤多病所須惟藥物〈一作但有故人供祿米　供一作分〉微軀此外更何〈一作無〉求
　　江漲
　　江漲柴門外兒童報急流下牀髙數尺倚杖沒中洲細動迎風燕輕揺逐浪鷗漁人縈小楫容易拔〈一作捩〉船頭
　　野老
　　野老籬前〈一作邊〉江岸迴柴門不正逐江開漁人網集澄潭下賈客船隨返照來長路闗心悲劒閣片雲何意〈一作事一作行雲幾處〉傍琴臺王師未報収東郡城闕秋生畫角哀
　　雲山
　　京洛雲山外音書靜不來神交作賦客力盡望鄉臺衰疾江邊臥親朋日暮迴白鷗元水宿何事有餘哀
　　遣興
　　干戈猶未定弟妹各何之拭淚霑襟〈一作巾〉血梳頭滿面絲地卑荒野大天逺暮江遲衰疾那能乆應無見汝時〈一作期〉
　　北鄰
　　眀府豈辭滿藏身方告勞青錢買野竹白幘岸江臯愛酒晉山簡能詩何水曹時來訪老疾歩屧到蓬蒿
　　南鄰
　　錦里先生烏角巾園収芋粟〈一作栗〉不全貧慣看賓客〈一作門戶〉兒童喜得食階除鳥雀馴秋水纔深〈一作添〉四五尺野航〈一作艇〉恰受兩三人白沙翠竹江村〈一作山〉暮〈一作路〉相對〈一作送〉柴門〈一作籬南〉月色新
　　出郭
　　霜露晩淒淒髙天逐望低逺煙塩井上斜景雪峰西故國猶兵馬他鄉亦〈一作正〉鼓鼙江城今夜客還與舊烏啼
　　過南鄰朱山人水亭
　　相近竹參差相過人不知幽花欹滿樹小水細通池歸客村非逺殘樽席更移看君多道氣從此數追隨
　　恨別
　　洛城一別四〈一作三〉千里胡騎長驅五六〈一作六七〉年草木變衰行劍外兵戈阻絶老江邊思家歩月清宵立憶弟看雲白日眠聞道河陽近乗勝司徒急為破幽燕〈謂李光弼乗河陽之勝直搗幽燕也〉
　　寄賀蘭銛
　　朝野歡娛後乾坤震蕩中相隨萬里日總作白頭翁嵗晩仍分袂江邊更轉蓬勿雲俱異域飲啄幾囘同
　　寄楊五桂州譚〈原注因州參軍叚子之任〉
　　五嶺皆炎熱宜人獨桂林梅花萬里外雪片一冬深〈黃鶴雲嶺南無雪惟桂林有之〉聞此寛相憶為邦復好音江邊送孫楚逺附白頭吟
　　逢唐興劉主簿弟
　　分手開元末連年絶尺書江山且相見戎馬未安居劒外官人冷闗中驛騎疎輕舟下吳㑹主簿意何如和裴廸登新津寺寄王侍郎〈原注王時牧蜀英華作奉和裴十四廸新津山寺〉
　　何限〈一作恨〉倚山木吟詩秋葉黃蟬聲集古寺鳥影度寒塘風物悲逰子登臨憶侍郎老夫貪佛〈一作賞一作費〉日隨意宿僧房
　　敬簡王眀府〈甫嘗為唐興縣宰王潛作客館記疑即王眀府〉
　　葉縣郎官宰周南太史公神仙才有數流落意無窮驥病思偏秣鷹愁〈一作秋〉怕苦籠看君用髙義恥與萬人同
　　重簡王眀府
　　甲子西南異冬來只薄寒江雲何夜盡〈一作靜〉蜀雨幾時乾行李須相問窮愁豈有〈一作自〉寛君聼鴻鴈響恐致稻梁難
　　建都十二韻
　　蒼生未蘓息胡馬半乾坤議在雲臺上誰扶黃屋尊建都分魏闕下詔闢荊門恐失東人望其如西極存時危當雪恥計大豈輕論雖倚三階正終愁萬國翻牽裾恨不死漏網荷殊恩永負漢庭哭遙憐湘水魂窮冬客江劒〈一作劒外〉隨事有田園風斷青蒲節霜埋翠竹根衣冠空穰穰闗輔久〈一作逺〉昬昬願枉〈一作惟駐一作願駐〉長安日光輝照北原〈朱長孺曰此詩因建南都而追思分鎮之事也初房琯建分鎮討賊之議肅宗以此惡琯貶之後從呂諲請置南都於荊州甫聞建都之詔追惜琯議牽裾以下自敘移官之事蓋甫之移官以救琯而琯之得罪以分鎮故牽連及之是嵗七月上皇移幸西內九月置南都革南京為蜀郡荊州蜀都一置一革甫心痛之而不敢訟言也〉
　　嵗暮
　　嵗暮逺為客邊隅還用兵煙塵犯雪嶺鼓角動江城天地日流血朝廷誰請纓濟時敢愛死寂寞壯心驚和裴廸登蜀州東亭送客逢早梅相憶見寄
　　東閣官梅動詩興還如何遜在揚州〈梁建安王偉都督揚南徐二州辟何遜為記室遜有早梅詩〉此時對雪遙相憶送客逢春〈一作花〉可〈一作更〉自由幸不折來傷嵗暮若為看去亂鄉〈一作春〉愁江邊一樹垂垂發朝夕催人自白頭
　　寄贈王十將軍承俊
　　將軍膽氣雄臂懸兩角弓纒結青驄馬出入錦城中時危未授鉞勢屈難為功賓客滿堂上何人髙義同
　　暮登四〈一作西〉安寺鐘樓寄裴十〈廸〉
　　暮倚髙樓對雪峰僧來不語自鳴鐘孤城返照紅將歛近市浮煙翠且重多病獨愁常閴寂故人相見未從容知君苦思緣詩瘦大〈一作太〉向交遊萬事慵
　　散愁二首
　　久客宜旋斾興王未息戈蜀星隂見少江雨夜聞多百萬傳〈一作轉〉深入寰區望匪它司徒〈李光弼〉下燕趙収取舊山河
　　聞道并州鎮尚書〈王思禮〉訓士齊幾時通薊北當日報闗西戀闕丹心破霑衣皓首啼老魂招不得歸路恐長迷
　　奉酬李都督表丈早春作
　　力疾坐清曉來時〈一作詩一作采詩〉悲早春轉添愁伴客更覺老隨人〈一作身〉紅入桃花嫰青歸栁葉新望鄉應未巳四海尚風塵
　　客至〈原注喜崔眀府相過〉
　　舍南舍北皆春水但見〈一作有〉羣鷗日日來花徑不曽縁客掃蓬門今始為君開盤餐市逺無兼味樽酒家貧只舊醅肯與鄰翁相對飲隔籬呼取盡餘桮
　　遣意二首
　　囀枝黃鳥近泛渚白鷗輕一徑野花落孤村春水生衰年催釀黍細雨更〈一作夜〉移橙漸喜交遊絶幽居不用名簷影㣲㣲落津流脈脈斜野船〈一作松〉眀細火宿鴈聚圓〈一作寒〉沙雲掩初月香傳小樹花鄰人有美酒稚子夜〈一作也〉能賖
　　漫成二首
　　野日荒荒〈一作野月茫茫〉白春〈一作江〉流泯泯青渚蒲隨地有村徑逐門成只作披衣慣常從漉酒生眼前無俗物多病也身輕
　　江臯巳仲春花下復清晨仰面貪看鳥回頭錯應人讀書難字過對酒滿壺頻近識峩眉老〈東山隱者〉知予嬾是真
　　春夜喜雨
　　好雨知時節當春乃〈一作及〉發生隨風潛入夜潤物細無聲野徑雲俱黒江船火獨眀曉看紅濕處花重錦官城
　　春水
　　三月桃花浪〈一作水〉江流復舊痕朝來沒沙尾〈一作岸〉碧色動柴門接縷垂芳餌連筒灌小園巳添無數鳥爭浴故相喧〈一作不知無數鳥何意更相喧〉
　　春水生二絶
　　二月六夜春水生門前小灘〈一作籬〉渾欲平鸕鷀鸂鶒莫漫喜吾與汝曹俱眼眀
　　一夜水髙二尺強數日不可更禁當南市津頭有船賣無錢即買繫籬旁
　　江亭
　　坦腹江亭暖〈一作臥〉長吟野望時水流心不競雲在意俱遲寂寂春將晩欣欣物自私故林歸未得排悶強裁詩〈一作江東猶苦戰回首一顰眉〉
　　村夜
　　蕭蕭風色〈一作風色蕭蕭〉暮江頭人不行村舂雨外急鄰火夜深眀胡羯何多難漁樵寄此生中原有兄弟萬里正含情
　　早起
　　春來常早起幽事頗相闗帖石防隤岸開林出逺山一丘藏曲折緩歩有躋攀童僕來城市瓶中得酒還
　　可惜
　　花飛有底急老去願春遲可惜歡娯地都非少壯時寛心應是酒遣興莫過詩此意陶潛觧吾生後汝期
　　落日
　　落日在𬖄鉤溪邊春事幽芳菲緣岸圃樵㸑倚灘舟啅雀爭枝墜飛蟲滿院遊濁醪誰造汝一酌〈一作酌罷〉散千憂〈一作罷人憂〉
　　獨酌
　　歩屧〈一作履一作倚杖〉深林晩開樽獨酌遲仰蜂黏落絮〈一作蘂〉行〈戶郎切一作倒〉蟻上枯梨薄劣慚真隱幽偏得自怡本無軒冕意不是傲當時
　　徐歩
　　整履〈一作屐一作屣〉歩青蕪荒庭日欲晡芹泥隨燕觜花蘂〈一作蘂粉〉上蜂鬚把酒從衣濕吟詩信杖扶敢論才見忌實有醉如愚
　　寒食
　　寒食江村路〈一作樹一作落〉風花髙下飛汀煙輕冉冉竹日靜暉暉田父〈一作舍〉要皆去鄰家閙〈一作問〉不違地偏相識盡雞犬亦忘歸〈一作機〉
　　髙柟
　　柟樹色冥𠖇江邊一蓋青近根開藥圃接葉製茅亭落景隂猶合微風韻可聼尋常絶醉困臥此片時醒
　　惡樹
　　獨遶虛齋徑常持小斧柯幽隂成頗雜惡木剪還多枸杞因〈一作固〉吾有雞棲〈皂莢樹一名雞棲〉柰汝〈一作爾〉何方知不材者〈一作木〉生長漫婆娑
　　石鏡〈成都一丈夫化為女子美而豔蜀王納為妃未幾物故王哀念之遣五丁擔武都之土為塚髙七丈上有石圓五寸徑五尺瑩徹如鏡〉
　　蜀王將此鏡送死置空山冥寞憐香骨提攜近玉顔衆妃無復歎千騎亦虛還獨有傷心石埋輪月宇間
　　琴臺〈司馬相如宅在州西笮橋北有琴臺〉
　　茂陵多病後尚愛卓文君酒肆人間世琴臺日暮雲野花留寳靨蔓草見羅帬歸鳳求皇意寥寥不復聞
　　聞斛斯六官未歸
　　故人南郡去去索作碑錢本賣文為活翻令室倒懸荊扉深蔓草土銼冷疎煙老罷休無賴歸來省醉眠
　　遊修覺寺
　　野寺江天豁山扉花竹幽詩應有神助吾得及春遊徑石相〈一作深〉縈帶川雲自〈一作晩〉去留禪枝宿衆鳥漂轉暮歸愁
　　後遊
　　寺憶新〈一作曽一作重〉遊處橋憐再渡時江山如有待花栁更無私野潤煙光薄沙暄日色遲客愁全為減捨此復何之
　　題新津北橋樓〈得郊字〉
　　望極春城上開筵近鳥巢白花簷外朶青桞檻前梢池水觀為政廚煙覺逺庖西川供客〈一作逺〉眼〈一作醉客〉惟有〈一作偏愛〉此江郊
　　江漲
　　江發蠻夷漲山添雨雪流大聲吹地轉髙浪蹴天浮魚鱉為人得蛟龍不自謀輕帆好去便吾道付〈一作在〉滄洲
　　晩晴
　　村晩驚風度庭幽過雨霑夕陽薰細草江色映疎簾書亂誰能帙桮乾可自添時聞有餘論未怪老夫潛〈王符有潛夫論〉
　　朝雨
　　涼氣晩〈一作曉〉蕭蕭江雲亂眼飄風鴛藏近渚雨燕集深條黃綺終辭〈一作投〉漢巢由不見堯草堂樽酒在幸得過清朝〈一作宵〉
　　江上值〈一作置〉水如海勢聊短述
　　為人性僻躭佳句語不驚人死不休老去詩篇渾漫興〈一作與〉春來花鳥莫深愁新添水檻供垂釣故著浮槎替入舟焉得思如陶謝手令渠述作與同遊
　　送裴五赴東川
　　故人亦流落髙義動乾坤何日通燕塞相看老蜀門東行應暫別北望苦銷魂凜凜悲秋意非君誰與論
　　赴青城縣出成都寄陶王二少尹
　　老恥妻孥笑〈一作老被樊籠役〉貧嗟出入勞客情投異縣詩態憶吾〈一作君〉曹東郭滄江〈一作浪〉合西山白雪髙文章差底病回首興滔滔
　　因崔五侍御寄髙彭州〈適〉
　　百年巳過半秋至轉饑寒為問彭州牧何時救急難
　　野望因過常少仙
　　野橋齊度馬秋望轉悠哉竹覆青城合江從灌口來入村樵徑引嘗果栗皺〈一作園〉開落盡髙天日幽人未遣迴
　　寄杜位〈原注位京中宅近西曲江詩尾有述〉
　　近聞寛法離〈一作別〉新州〈時位因李林甫諸壻貶官〉想見懐歸尚百憂逐客雖皆萬里去悲君巳是十年流干戈況復塵〈一作行〉隨眼鬢髮還應雪〈一作白〉滿頭玉壘題書心緒亂何時更得曲江遊
　　奉簡髙三十五使君
　　當代論才子如公復幾人驊騮開道路鷹隼出風塵行色秋將晩交情老更親天涯喜相見披豁對〈一作道〉吾真
　　送韓十四江東覲省
　　兵戈不見老萊衣歎息人間萬事非我巳無家尋弟妹君今何處訪庭闈黃牛峽靜灘聲轉〈一作急〉白馬江寒樹影稀此別應〈一作還〉須各努力故鄉猶恐未同〈一作堪〉歸
　　酬髙使君相贈
　　古寺僧牢落空房客〈一作得〉寓居故人供祿米鄰舍與園蔬䨇樹容聼法三車肯載書〈窺基師以三車自隨前乗經論箱袠中乗自御後乗妓女食饌詩言我如三車自隨但當用以載書耳〉草𤣥吾豈敢賦或似〈一作比〉相如
　　草堂即事
　　荒村建子月〈上元二年建子月壬午朔上受朝賀如正旦儀以其月為嵗首〉獨樹老夫家霧〈一作雪〉裏江船渡風前徑竹斜寒魚依密藻宿鷺起圓沙蜀酒禁愁得無錢何處賖
　　魏十四侍御就𡚁廬相別
　　有客騎驄馬江邊問草堂逺尋留藥價惜別到〈一作倒〉文場入幕旌旗動歸軒錦繡香時應念衰疾書疏〈一作跡〉及滄浪
　　徐九少尹見過
　　晩景孤村僻行軍〈唐以少尹為行軍長史〉數騎來交新徒有喜禮厚媿無才賞靜憐雲竹忘歸歩月臺何當看花蘂欲發照江梅
　　范二員外邈吳十侍御郁特枉駕闕展待聊寄此〈一本下有作字〉
　　暫往比鄰去〈一作至〉空聞二妙歸幽棲誠簡略衰白巳光輝野外貧家逺村中好客稀論文或不媿肯重欵柴扉王十七侍御掄許攜酒至草堂奉寄此詩便請邀髙三十五使君同到
　　老夫臥穩朝慵起白屋寒多暖始開江鸛〈一作鶴〉巧當幽cq=371徑浴鄰雞還過短牆來繡衣屢許攜家醖皂蓋能忘折野梅戲假霜威促山簡須成一醉〈一作醉裏〉習池迴
　　王竟攜酒髙亦同過共用寒字
　　臥病荒郊逺通行小徑難故人能領客攜酒重相看自媿無鮭〈一作蝦〉菜空煩缷馬鞍移樽勸山簡頭白恐風寒〈原注髙每雲汝年幾且不必小於我故此句戲之〉
　　陪李七司馬皂江上觀造竹橋即日成往來之人免冬寒入水聊題短作簡李公二首〈第二首草堂本題雲觀作橋咸月夜舟中有述還呈李司馬〉
　　伐竹〈一作伐木〉為橋結構同褰裳不渉往來通天寒白鶴歸華表日落青龍見水中顧我老非題柱客知君才是濟川功合歡〈一作觀〉卻笑千年事驅石何時到海東
　　把燭成橋〈一作橋成〉夜迴舟坐客〈一作客坐〉時天髙雲去盡江迥月來遲衰謝多扶病招邀屢有期異方乗此興樂罷不無悲
　　李司馬橋了〈一作成〉承〈一本無承字〉髙使君自成都回
　　向來江上手紛紛三日成功事出羣巳傳童子騎青竹〈一作馬〉總擬橋東待使君
　　少年行二首
　　莫笑田家老瓦盆自從盛酒長〈一作養〉兒孫傾銀注瓦〈一作玉〉驚人眼共醉終同臥竹根
　　巢燕養〈一作引〉雛〈一作兒〉渾去盡江花結子巳〈一作也〉無多黃衫年少來宜〈一作宜來〉數不見堂前東逝波
　　野人送朱櫻
　　西蜀櫻桃也自紅野人相贈滿筠籠數迴細寫愁仍破萬顆勻圓訝許同憶昨賜霑門下省退朝擎出大眀宮金盤玉筯無消息此日嘗新任轉蓬
　　即事
　　百寳裝腰帶真珠絡臂韝笑時花近眼舞罷錦纒頭
　　贈花卿
　　錦城絲管日紛紛半入江風半入雲此曲秖應天上有〈一作去〉人間能得幾囘聞
　　少年行
　　馬上〈一作騎馬〉誰家薄媚〈一作白面〉郎臨堦〈一作軒〉下馬坐〈一作踏〉人牀不通姓氏麤豪〈一作疎〉甚指㸃銀瓶索酒嘗〈一作酒未嘗〉
　　觀李固請司馬弟山水圖三首
　　簡易髙人意〈一作體〉匡牀竹火爐寒天留逺客碧海掛新圖雖對連山好貪看絶島孤羣仙不愁思冉冉下蓬壺方丈渾連水天台總映雲人間長見畫老去〈一作身老〉恨空聞范蠡舟偏小王喬鶴不羣此生隨萬物何路出塵氛髙浪垂翻屋崩崖欲壓牀野橋〈一作樓〉分子細沙岸繞㣲茫紅浸珊瑚短青懸薜荔長浮查並坐得〈一作相並坐〉仙老暫相將
　　題桃樹
　　小徑升堂舊不斜五株桃樹亦從遮髙秋總餧〈一作餽〉貧人實來嵗還舒滿眼花𬖄戶每宜通乳燕兒童莫信打慈鵶寡妻羣盜非今日天下車書正〈一作巳〉一家
　　蕭八眀府隄〈一作實〉處覓桃栽
　　奉乞桃栽一百根春前為送浣花村河陽縣裏雖無數濯錦江邊〈一作頭〉未滿園
　　從韋二眀府續處覓綿〈一作錦〉竹
　　華軒藹藹他年到綿竹亭亭出縣髙江上舍前無此物幸分蒼翠拂波濤
　　憑何十一少府邕覓榿木栽
　　草堂塹西無樹林〈一作木〉非子誰復見幽心飽聞榿木三年大與致溪邊十畝隂
　　憑韋少府班覓松樹子〈一本下有栽字〉
　　落落出羣非櫸柳青青不朽豈楊梅欲存老蓋千年意為覓霜根數寸栽〈一作來〉
　　又於韋處乞大邑瓷盌
　　大邑燒瓷輕且堅扣如哀〈一作寒〉玉錦城傳君家白盌勝霜雪急送茅齋也可憐
　　詣徐卿覓果栽
　　草堂少花今欲栽不問緑李與黃梅石筍街中卻歸去果園坊裏為求來
　　贈別何邕
　　生死論交地何由見一人悲君隨燕雀薄宦走風塵綿谷元通漢沱江不向秦五陵花滿眼傳語故鄉春
　　贈別鄭鍊赴襄陽
　　戎馬交馳際柴門老病身把君詩過日〈一作目〉念此別驚神〈一作念別意驚神〉地濶峩眉晩〈一作曉一作逺〉天髙峴首春為於耆舊內試覓姓龎人
　　重贈鄭鍊
　　鄭子將行罷使臣囊無一物獻尊親江山路逺羇離日裘馬誰為感激人




　　御定全唐詩卷二百二十六
　　欽定四庫全書
　　御定全唐詩卷二百二十七
　　杜甫
　　奉和嚴中丞西城晩眺十韻
　　汲黯匡君切亷頗出將頻直詞才不世雄略動〈一作用〉如神政簡移風速詩清立意新層城臨暇〈一作媚〉景絶域望餘春旗尾蛟龍㑹樓頭燕雀馴地平江動蜀天濶樹浮秦帝念深分閫軍湏逺算緡花羅封蛺蝶瑞錦送麒麟辭第輸髙義觀圖憶古人征南多興緒事業闇相親嚴中丞枉駕見過〈原注嚴自東川除西川勅令兩川都節制〉
　　元戎小隊出郊坰問柳尋花到野亭川合東西瞻使節地分南北任流〈一作孤〉萍扁舟不獨如張翰白〈一作皂〉㡌還應〈一作應兼〉似管寧寂寞〈一作今日〉江天雲霧裏何人道有少㣲星
　　廣州段功曹到得楊五長史譚書功曹卻歸聊寄此詩
　　衛青開幕府楊僕將樓船漢節梅花外春城海水邊銅梁書逺及珠浦使將旋貧病他鄉老煩君萬里傳得廣州張判官叔卿書使還以詩代意〈叔卿魯人見甫雜述〉
　　鄉闗胡騎逺〈一作滿〉宇宙蜀城偏忽得炎州信遙從月峽傳雲深驃騎幕夜隔孝亷船卻寄雙愁眼相思〈一作望〉淚㸃懸
　　送段功曹歸廣州
　　南海春天外功曹幾月程〈一作行〉峽雲籠樹小湖日落〈一作蕩〉船眀交趾丹砂重韶州白葛輕幸君因旅〈一作估〉客時寄錦官城
　　絶句漫興九首〈冷齋詩話漫興當作漫與言即景率意之作也蘇軾黃庭堅楊廷秀襲用之俱押入語韻姜堯章蟋蟀詞與段復之詞亦然元以前未有讀作興字者迨楊亷夫始作漫興七首妄雲學杜其徒吳復從而傅㑹之於是世人盡改杜集之與為興矣〉
　　眼見〈一作前〉客愁愁不醒無賴春色到江亭即遣花開〈一作飛〉深〈一作從〉造次便覺〈一作教〉鶯語太丁寧
　　手種桃李非無主野老牆低還似〈一作是〉家恰似春風相〈入聲〉欺得夜來吹折數枝花
　　熟〈一作耐〉知〈一作孰如〉茅齋絶低小江上燕子故來頻銜泥㸃汚琴書內更接飛蟲打著人
　　二月巳破三月來漸老逢春能幾迴莫思〈一作辭〉身外無窮事且盡生前有限桮
　　腸斷春江〈一作江春〉欲盡〈一作白〉頭杖藜徐歩立芳洲顛狂柳絮隨風去輕薄桃花逐水流
　　嬾慢無堪不出村呼兒日在掩柴門蒼苔濁酒林中靜碧水春風野外昬
　　糝徑楊花鋪白氊㸃溪荷葉疊〈一作累〉青錢〈一作鈿〉筍〈一作竹〉根稚〈一作雉〉子無人見沙上鳬雛傍母眠
　　舍西柔桑葉可拈江畔細麥復纎纎人生幾何春巳夏不放香醪如蜜甜
　　隔戶〈一作戶外〉楊柳弱嫋嫋恰似十五女兒腰誰謂朝來不作意狂風挽斷最長條
　　江畔獨歩尋花七絶句
　　江上被花惱不徹無處告訴只顛狂走覓南鄰愛酒伴經旬出飲獨空牀〈原注斛斯融吾酒徒〉
　　稠花亂蘂畏〈一作裹〉江濱行歩欹危實〈一作獨〉怕春詩酒尚堪驅使在未湏料理白頭人
　　江深竹靜兩三家多事紅花映白花報答春光知有處應湏美酒送生涯
　　東望少城花滿煙百花髙樓更可憐誰能載酒開金盞〈一作鎖〉喚取佳人舞繡筵
　　黃師塔前江水東春光嬾困倚㣲風桃花一簇開無主可愛深紅愛〈一作映一作與〉淺紅
　　黃四娘家花滿蹊千朶萬朶壓枝低留連戲蝶時時舞自在嬌鶯恰恰啼
　　不是愛〈一作看〉花即肯〈一作欲一作索〉死只恐花盡老相催繁枝容易紛紛落嫩葉〈一作蘂〉商量細細開
　　三絶句
　　楸樹馨香倚釣磯斬新花蘂未應飛不如醉裏風吹〈一作春風〉盡可〈一作何〉忍醒時雨打稀
　　門外鸕鷀去〈一作久〉不來沙頭忽見眼相猜自今巳後知人意一日湏來一百回
　　無數春筍滿林生柴門密掩斷人行㑹湏上番〈去聲〉看成竹客至從嗔不出迎
　　戲為六絶句
　　庾信文章老更成凌雲健筆意縱橫今人嗤㸃流傳賦不覺前賢畏後生
　　楊王〈一作王楊〉盧駱當時體輕薄為文哂未休爾曹身與名俱滅不廢江河萬古流
　　縱使盧王操翰墨劣於漢魏近風騷龍文虎脊皆君馭歴塊過都見爾曹
　　才力應難誇〈一作跨〉數公凡今誰是出羣雄或看翡翠蘭苕上未掣鯨魚碧海中
　　不薄今人愛古人清詞麗句必為鄰竊攀屈宋宜方駕恐與齊梁作後塵
　　未及前賢更勿疑遞相祖述復先誰別裁偽體親風雅轉益多師是汝師
　　〈朱長孺曰當甫之世羣兒之謗傷者或不少矣故借庾信四子以發其意嗤㸃流傳輕薄為文皆指並時之人也盧王之文劣於漢魏而能江河萬古者以其近於風騷也況其上薄風騷而又不劣於漢魏者乎凡今誰是出羣雄甫所以自命也蘭苕翡翠指當時研揣聲病尋摘章句之徒鯨魚碧海則元稹所謂渾涵汪洋千彚萬狀兼古人而有之者非甫誰足以當之不薄今人以下惜時人之是古非今不知別裁而正告之齊梁以下對屈宋言之皆今人也不薄今而愛古期於清詞麗句必與古人為鄰則可耳今人侈言屈宋而轉作齊梁之後塵又曰今人之未及前賢以其遞相祖述沿流失源而不知誰為之先也騷雅漢魏至於齊梁唐初靡不有真面目舍是則皆偽體也別者區別之裁者裁而去之果能別裁偽體則近於風雅矣自風雅而下至於庾信四子孰非我師故曰轉益多師是汝師呼之曰汝所謂爾曹也〉
　　江頭四詠
　　丁香
　　丁香體柔弱亂結枝猶墊細葉帶浮毛疎花披素豓深栽小齋後庶近〈一作使〉幽人占晩墮蘭麝中休懷粉身念
　　梔子
　　梔子比衆木人間誠未多於身色有用與道氣傷〈一作相〉和紅取風霜實青看雨露柯無情移得汝貴在映江波
　　鸂鶒
　　故使籠寛織湏知動損毛看雲莫悵望失水任呼號六翮曽經剪孤飛卒〈一作只〉未髙且無鷹隼慮留滯莫辭勞
　　花鴨
　　花鴨無泥滓堦前〈一作中庭〉每緩行羽毛知獨立黒白太分眀不覺羣心妬休牽衆眼驚稻粱霑〈一作知〉汝在作意莫先鳴
　　畏人
　　早花隨處發春鳥異方啼萬里清江上三年〈一作峰〉落日低畏人成小築褊性合幽棲門逕〈一作逕沒〉從榛草無心走〈一作待〉馬蹄
　　逺遊
　　賤子何人記迷芳〈一作方〉著處家竹風連野色江沫擁春沙種藥扶衰病吟詩解歎嗟似聞胡騎走失喜問京華
　　野望
　　西山白雪三竒〈一作城一作年〉戍〈在彭州〉南浦清江萬里橋海內風塵諸弟隔天涯涕淚一身遙惟將遲暮供多病未有涓埃答聖朝跨馬出郊時極目不堪人事日〈一作自〉蕭條
　　官池春鴈二首
　　自古稻粱多不足至今鸂鶒亂為羣且休悵望看春水更恐歸飛隔暮雲
　　青春欲盡急還鄉紫塞寧論尚有霜翅在雲天終不逺力㣲繒繳絶湏防
　　水檻遣心〈一作興〉二首
　　去郭軒楹敞無村〈一作材〉眺望賖澄江平少岸幽樹晩多花細雨魚兒出㣲風燕子斜城中十萬戶此地兩三家蜀天常夜雨江檻巳朝晴葉潤林塘密衣乾枕席清不堪秖〈一作支〉老病何得尚〈一作向〉浮名淺把涓涓酒深憑送此生
　　屏跡三首
　　用拙存〈一作誠〉吾道幽居近物情桑麻深雨露燕雀半生成村鼓時時急漁舟箇箇輕杖藜從白首心跡喜雙清晩起家何事無營地轉幽竹光團〈一作圍〉野色舍〈一作山〉影漾江流失學從兒嬾長貧任婦愁百年渾得醉一月不梳頭
　　衰顔〈一作年〉甘屏跡幽事供髙臥鳥下竹根行⻱開萍葉過年荒酒價乏日併園蔬課猶酌甘泉歌〈一作獨酌酣且歌一作獨酌酌甘泉〉歌長擊樽破
　　奉酬嚴公寄題野亭之作
　　拾遺曽奏數行書嬾性從來水竹居奉引濫騎沙苑馬幽棲真釣錦江魚謝安不倦登臨費〈一作賞〉阮籍焉知禮法疎枉沐〈一作何日〉旌麾出城府草茅無〈一作荒〉徑欲教鋤中丞嚴公雨中垂寄見憶一絶奉荅二絶〈一作嚴公雨中見寄一絶奉答兩絶〉
　　雨映行宮〈一作官一作雲眀皇出蜀以行宮為道觀〉辱贈詩元戎肯赴野人期〈一作欲動野人知〉江邊老病雖無力強擬晴天理釣絲何日雨晴雲出溪白沙青石先〈一作洗〉無泥只湏伐竹開荒徑倚〈一作拄〉杖穿花聼馬嘶〈一作鳥啼〉
　　謝嚴中丞送青城山道士乳酒一瓶
　　山瓶乳酒下青雲氣味濃香幸見分鳴鞭走送憐漁父洗盞開嘗對馬軍〈原注軍州謂驅使騎為馬軍〉
　　嚴公仲夏枉駕草堂兼攜酒饌〈得寒字　草堂本一作鄭公枉駕攜饌訪水亭〉
　　竹裏行廚洗玉盤花邊立馬簇金鞍非闗使者徴求急自識將軍禮數寛百年地闢〈一作僻〉柴門逈五月江深草閣寒看弄漁舟移白日老農何有罄交歡
　　嚴公㕔宴同詠蜀道畫圖〈得空字〉
　　日臨公館靜畫滿〈一作列〉地圖雄劒閣星橋北松州雪嶺東華夷山不斷吳蜀水相通興與煙霞㑹清樽幸不空
　　奉送嚴公入朝十韻
　　鼎湖〈時因二聖山陵召嚴武為橋道使〉瞻望逺象闕憲章新四海猶多難中原憶舊臣與時安反側自昔有經綸感激張天歩從容靜塞塵南圖迴羽翮北極捧星辰漏鼓還思晝宮鶯罷囀春空留玉帳術〈李靖有玉帳經一巻〉愁殺錦城人閣道通丹地江潭隱白蘋此生那老蜀不死㑹歸秦公若登台輔臨危莫愛身
　　送嚴侍郎到綿州同登杜使君江樓〈得心字〉
　　野興每難盡江樓延賞心歸朝送使節落景惜登臨稍稍煙集渚㣲㣲風動襟重船依淺瀨輕鳥度層隂檻峻背幽谷𥦗虛交茂林燈〈一作花〉光散逺近月彩靜髙深城擁朝來客天橫醉後參窮途衰謝意苦調短長吟此㑹共能幾諸孫〈指杜使君〉賢至今不勞朱戶閉自待白河沈
　　奉濟驛重送嚴公四韻
　　逺送從此別青山空復情幾時桮重把昨夜月同行列郡謳歌惜三朝出入榮江村獨歸處〈一作去〉寂寞養殘生送梓州李使君之任〈原注故陳拾遺射洪人也篇末有雲〉
　　籍甚黃丞相能名自潁川近看除刺史還喜得吾賢五馬何時到雙魚㑹早傳老思笻竹杖〈一作杖拄〉冬要錦衾眠不作臨岐恨惟聼舉最先火雲揮汗日山驛醒心泉遇害陳公殞〈陳子昻為縣令段簡所辱収繫獄中而卒〉於今蜀道憐君行射洪縣為我一潸然
　　巴西驛亭觀江漲呈竇使君〈一作竇十五使君〉
　　宿雨南江漲波濤亂逺峰孤亭凌噴薄萬井逼舂容霄漢愁髙鳥泥沙困老龍天邊同客舍攜我豁心胷
　　九日登梓州城
　　伊昔黃花酒如今白髮翁追歡筋力異望逺嵗時同弟妹悲歌裏朝廷〈一作乾坤〉醉眼中兵戈與闗塞此日意無窮
　　九日奉寄嚴大夫
　　九日應愁思經時冐險艱不眠持漢節何路出巴山小驛香醪嫩重巖細菊〈一作雨〉斑遙知簇鞍馬迴首白雲間〈寳應元年四月召嚴武入朝徐知道反武阻兵九月尚未出巴〉
　　黃草
　　黃草峽西船不歸赤甲山下行人〈一作人行〉稀秦中驛使無消息蜀道兵〈一作干〉戈有是非萬里秋風吹錦水誰家別淚濕羅衣莫愁劒閣終堪據聞道松州巳被圍
　　懷舊
　　地下蘇司業情親獨有君那因喪〈一作衰〉亂後便有〈一作更作〉死生分老罷知眀鏡悲來望白雲自從失詞伯不復更論文〈原注公前名預緣避御諱改為源眀〉
　　所思〈原注得台州鄭司戶䖍消息〉
　　鄭老身仍竄台州信所〈一作始〉傳為農山澗曲臥病海雲邊世巳疎儒素人猶乞酒錢徒勞望牛斗無計劚龍泉
　　不見〈原注近無李白消息〉
　　不見李生乆佯狂真可哀世人皆欲殺吾意獨憐才敏㨗詩千首飄零酒一桮匡山讀書處頭白好〈一作始〉歸來
　　題𤣥武禪師屋壁〈屋在中江大雄山〉
　　何年顧虎頭滿壁〈一作座〉畫瀛〈一作滄〉州赤日石林氣青天江海〈一作水〉流錫飛常近鶴桮度不驚鷗似得廬山路真隨惠逺遊
　　客夜
　　客睡何曽著秋天不肯眀卷〈一作入〉𬖄殘月影髙枕逺江聲計拙無衣食途窮仗友生老妻書數紙應悉未歸情
　　客亭
　　秋𥦗猶曙色落木〈一作木落〉更天〈一作髙〉風日出寒山外江流宿霧中聖朝無棄物老病巳成〈一作衰〉翁多少殘生事飄零似轉蓬
　　秋盡
　　秋盡東行且未迴茅齋寄在少城隈籬邊老卻陶潛菊江上徒逢袁紹〈袁紹大㑹賓客鄭𤣥後至傾倒一座甫以𤣥自比也〉桮雪嶺獨看西日落〈一作暮〉劒門猶阻北人來不辭萬里長為客懐抱何時得好開〈一作好一開〉
　　陪王侍御宴通泉東山野亭
　　江水東流去清樽日復斜異方同宴賞何處是京華亭景臨山水村煙對浦沙狂歌過於〈一作形〉勝得醉即為家
　　野望
　　金華山北〈一作南〉涪水西仲冬風日始淒淒山連越巂蟠三蜀水散巴渝下五溪獨鶴不知何事舞饑烏似欲向人啼射洪春酒寒仍緑目極傷神誰為攜
　　聞官軍収河南河北〈一作収兩河時史朝義兵敗走死廣陽諸將田承嗣李懐仙等俱來降〉
　　劒外忽傳収薊北初聞涕淚滿衣裳卻看妻子愁何在漫巻詩書喜欲狂白日〈一作首〉放歌湏縱酒青春作伴好還鄉即從巴峽穿巫峽便下襄陽向洛陽〈原注余田園在東京〉
　　涪江泛舟送韋班歸京〈得山字〉
　　追餞同舟日傷春〈一作心〉一水間飄零為客乆衰老羨君還花逺〈一作雜〉重重樹雲輕處處山天涯故人少更益〈一作憶〉鬢毛斑
　　春日梓州登樓二首
　　行路難如此登樓望欲迷身無卻少壯跡有但〈一作但有〉羇棲江水流城郭春風入鼓鞞雙雙新燕子依舊巳銜泥天畔登樓眼隨春〈一作風〉入故園戰場今始定移〈一作栘〉柳更能存厭蜀交遊冷思吳勝事繁應湏理舟楫長嘯下荊門
　　郪城西原送李判官兄武判官弟赴成都府
　　憑髙送所親久坐惜芳辰逺水非無浪他山自有春野花隨處發官〈一作妖〉柳著行新天際傷愁別離筵何太頻泛江送魏十八倉曹還京因寄岑中允參范郎中季眀
　　遲日深春〈一作江〉水輕舟送別筵帝鄉愁緒外春色淚痕邊見酒湏相憶將詩莫浪傳若逢岑與范為報各衰年
　　送路六侍御入朝
　　童稚情親四〈一作三〉十年中間消息兩茫然更為後㑹知何地忽漫相逢是別筵不分〈一作忿〉桃花紅勝錦生憎柳絮白於〈一作如〉綿劒南春色還無賴觸忤愁人到酒邊
　　泛江送客
　　二月頻送客東津江欲平煙花山際重舟楫浪前輕淚逐勸桮下〈一作落〉愁連吹笛生離筵不隔日那得易為情
　　上牛頭寺〈牛頭山在郪縣西南下有長樂寺〉
　　青山意不盡袞袞上牛頭無復能拘礙真成浪出遊花濃春寺靜竹細野池幽何處鶯啼切移時獨未休
　　望牛頭寺
　　牛頭見鶴林梯逕繞幽深〈一作秀麗一何深〉春色浮〈一作流〉山外天河宿〈一作沒〉殿隂傳燈無白日布地有黃金休作狂歌老迴看不住心
　　上兜率寺
　　兜率知名寺真如㑹法堂江山有巴蜀棟宇自齊梁庾信哀雖乆何顒〈當作周顒周好佛〉好不忘白牛〈法華經以大白牛駕寳車〉車逺近且欲上慈航
　　望兜率寺
　　樹密當山徑江深隔寺門霏霏雲氣重〈一作動〉閃閃浪花翻不復知天大空餘見佛尊時應清盥〈一作興〉罷隨喜給孤園
　　甘〈古通作柑〉園
　　春日清江岸千甘二頃園青雲羞〈一作著〉葉密白雪避花繁結子隨邊使開筒近至尊後於桃李熟終得獻金門數陪李〈一作章〉梓州泛江有女樂在諸〈一作渚〉舫戲為豓曲二首贈李〈一作章〉
　　上客迴空騎佳人滿近船江清歌扇底野曠舞衣前玉袖凌風並金壺隱浪偏競將眀媚色偷眼豓陽天〈一作年〉白日移歌袖清霄近笛牀翠眉縈度曲雲鬢儼分行立馬千山暮迴舟一水香使君自有婦莫學野鴛鴦
　　登牛頭山亭子
　　路出䨇林外亭窺萬井中江城孤照日山〈一作春〉谷逺含風兵革身將老闗河信不通猶殘數行淚忍對百花叢陪李〈一作章〉梓州王閬州蘇遂州李果州四使君登惠義寺
　　春日無人境虛空不住天鶯花隨世界樓閣寄〈一作倚〉山巔遲暮身何得登臨意惘〈一作寂〉然誰能解金印瀟灑共安禪〈一作三車將五馬若箇合安禪〉
　　送何侍御歸朝〈李梓州泛舟筵上作　李一作章〉
　　舟楫諸侯餞車輿使者歸山花相映發水鳥自孤飛春日垂霜鬢天隅把繡衣故人從此去〈一作逺〉寥落寸心違
　　江亭送眉州辛別駕昇之〈得蕪字〉
　　柳影含雲幕〈一作重〉江波近酒壺異方驚㑹面終宴惜征途沙晩低風蝶天晴喜浴鳧別離傷老大意緒日荒蕪
　　涪城縣香積寺官閣
　　寺下春江深不流山腰官閣迥添愁含風翠壁孤雲細背日丹楓萬木稠小院迴廊春〈一作清一作深〉寂寂浴鳧飛鷺晩悠悠諸天合在藤蘿外昬黒應須到上頭
　　戲題寄上漢中王三首〈原注時王在梓州初至斷酒不飲篇有戲述漢中王瑀寧王憲之子〉
　　西漢親王子成都老客星百年雙白鬢一別五秋〈一作飛〉螢忍斷桮中物秖〈一作眠〉看座右銘不能隨皂蓋自醉逐浮萍
　　䇿杖時能出王門異昔遊巳知嗟不起未許醉相留蜀酒濃無敵江魚美可求終思一酩酊淨掃鴈池〈梁王兔園有鴈池〉頭
　　羣盜無歸路衰顔㑹逺方尚憐詩警䇿猶記〈一作憶〉酒顛狂魯衛彌尊重徐陳略喪亡〈用曹丕與吳質書〉空餘枚〈一作故〉叟在應念早升堂
　　陪章留後侍御宴南樓〈得風字〉
　　絶域長夏晩茲樓清宴同朝廷燒棧北〈廣徳二年吐蕃入大震闗〉鼓角滿天〈一作漏天僰道有大小漏天〉東屢食將軍第〈一作邸〉仍騎〈一作驕〉御史驄本無丹竈術〈一作訣〉那免白頭翁寇盜狂歌外形骸痛飲中野雲低渡水簷雨細隨風出號江城黒題詩蠟炬〈一作燭〉紅此身醒復醉不擬哭途窮
　　臺上〈得涼字〉
　　改席臺能〈一作為〉迥留門月復光雲行〈一作霄〉遺暑濕山谷進風涼老去一桮足誰憐屢舞長何須把官燭似惱鬢毛蒼
　　送王十五判官扶侍還黔中〈得開字〉
　　大家東徵逐子〈班大家賦余隨子乎東征〉迴風生洲渚錦帆開青青竹筍迎船出日日〈一作白白〉江魚入饌來離別不堪無限意艱危深仗濟時才黔陽信使應稀少莫怪頻頻〈一作煩〉勸酒桮
　　倦夜〈吳曽漫録雲顧陶類編題作倦秋夜〉
　　竹涼侵臥內野月滿〈一作徧〉庭隅重露成涓滴稀星乍有無暗飛螢自照水宿鳥相呼〈一作飛螢自照水宿鳥競相呼〉萬事干戈裏空悲清夜徂
　　悲秋
　　涼風動萬里羣盜尚縱橫家逺傳〈一作待〉書日秋來為客情愁窺髙鳥過老逐衆人行始欲投三峽何由見兩京
　　對雨
　　莽莽天涯雨江邊獨立時不愁巴道路恐濕漢旌旗雪嶺防秋急繩橋戰勝遲西戎甥舅禮未敢背恩私
　　警急〈原注時髙公適領西川節度〉
　　才名舊楚將妙略擁兵機玉壘雖傳檄松州㑹解圍和親知拙計公主漫無歸青海今誰得西戎實飽飛
　　王命
　　漢〈一作漠〉北豺狼滿巴西道路難血埋諸將甲骨斷使臣〈一作君〉鞍〈廣徳元年李之芳等使吐蕃被留〉牢落新燒棧蒼茫舊築壇〈嚴武入朝吐蕃䧟河西隴右又圍松州髙適不能制故思武也〉深懷喻蜀意慟哭望王官〈一作京巒〉
　　征夫
　　十室幾人在千山空自多路衢惟見哭城市不聞歌漂梗無安地銜枚有荷戈官軍未通蜀吾道竟如何
　　有感五首
　　將帥䝉恩澤兵戈有嵗年至今勞聖主何以報皇天白骨新交戰雲臺舊拓邊〈武徳以來開拓邊境地連西域皆置都督府州縣開元中置朔方等處節度使以統之祿山反後數年間西北數十州相繼淪沒盡䧟河西隴右之地〉乗槎斷消息無處覓張騫
　　幽薊餘地〈一作封〉豕〈史朝義下諸降將仍據幽魏之地〉乾坤尚虎狼諸侯春不貢使者日相望慎勿吞清海無勞問越裳大君先息戰歸馬華山陽
　　洛下舟車入天中貢賦均日聞紅粟腐寒待翠華春莫取金湯固長令宇宙新不過行儉徳盜賊本王臣〈朱長孺曰自吐蕃入寇車駕東幸程元振勸帝都洛陽郭子儀奏請亟還京師以為東周土地狹阨險不足恃適為戰場眀眀天子躬儉節用黜素飡去冗食抑䜿刁易牙之權任蘧瑗史鰌之直則黎元自理盜賊自平甫詩正櫽□大意〉
　　丹桂〈喻王室〉風霜急青梧〈喻宗枝〉日夜凋由來強幹地未有不臣朝受鉞親賢往卑宮制詔遙終依古封建豈獨聼簫韶〈甫與房琯毎建分封討賊之議〉
　　盜滅人還亂兵殘將自疑登壇名絶假報主〈一作執玉〉爾何遲領郡輙無色之官皆有詞願聞哀痛詔端拱問瘡痍〈錢謙益曰開元以前有事於外則命使否則止自置八節度十採訪始有坐而為使者其後名號益廣大抵生於置兵盛於専利普於銜命於是為使則重為官則輕天寳末佩印有至四十大厯中請俸有至千貫者宦官內外悉屬之使此詩云登壇名絶假謂諸將兼官太多所謂坐而為使也領郡輙無色州郡皆權臣所管不能自達故曰無色也之官皆有詞所謂為使則重為官則輕也〉
　　送元二適江左〈一本原注元結也考次山集未嘗入蜀亦未嘗至江左且與後注應孫吳科舉不合殆非是〉
　　亂後今相見秋深復逺行風塵為客日江海送君情晉室丹陽尹公孫白帝城經過自愛惜取次莫論兵〈原注元常應孫吳科舉〉
　　章梓州水亭〈原注時漢中王兼道士席謙在㑹同用荷字韻〉
　　城晩通雲霧亭深到芰荷吏人橋外少秋水席邊多近屬淮王至髙門薊子過荊州愛山簡吾醉亦長歌
　　翫月呈漢中王
　　夜深露氣清江月滿江城浮〈一作游〉客轉危坐歸舟應獨行闗山同一照〈一作㸃〉烏鵲自多驚欲得淮王術風吹暈巳生
　　戲作寄上漢中王二首〈原注王新誕明珠〉
　　雲裏不聞雙鴈過掌中貪見〈一作看〉一珠新秋風嫋嫋吹江漢只在他鄉何處人
　　謝安舟楫風還起梁苑池臺雪欲飛杳杳東山攜漢妓〈一作攜妓去〉泠泠〈一作隂隂〉修竹待王歸〈時漢中王謫官蓬州〉
　　投簡梓州幕府兼簡韋十郎官〈一本無官字〉
　　幕下郎官安穩無從來不奉一行書固〈一作不〉知貧病人須棄〈一作闗何事〉能使韋郎跡也踈
　　登髙
　　風急天髙猨嘯哀渚清沙白鳥飛迴無邊落木蕭蕭下不盡長江袞袞來萬里悲秋常作客百年多病獨登臺艱難苦恨繁霜鬢潦倒新停濁酒桮
　　九日
　　去年登髙郪縣北今日重在涪江濱苦遭白髮不相放羞見黃花無數新世亂欎欎乆為客路難悠悠常傍人酒闌卻憶十年事腸斷驪山清路塵
　　遣憤
　　聞道花門將論功未盡歸自從収帝里誰復總戎〈一作兵〉機〈一作軍麾〉蜂蠆終懐毒雷霆可震威莫令鞭血地再濕漢臣衣〈朱長孺曰回紇既助順収河北賊平恣行暴掠前後賜賚府藏為竭初雍王見回紇可汗不於帳前舞蹈引章少華魏琚等榜箠至死漢臣鞭血正記此事〉
　　章梓州〈一作使君〉橘亭餞成都竇少尹〈得涼字〉
　　秋日野亭千橘香玉盤錦席髙雲涼主人送客何所作行酒賦詩殊未央衰老應為難離〈一作難為應離〉別賢聲此去有輝光預傳籍籍新京尹〈一作兆〉青史無勞數〈一作缺〉趙張
　　送陵州路使君赴〈一作之〉任
　　王室比〈一作此〉多難髙官皆武臣〈時多以武將領刺史〉幽燕通使者岳牧用詞人國待賢良急君當㧞擢新佩刀成氣象行蓋出風塵戰伐乾坤破瘡痍府庫貧衆寮冝潔白萬役但〈一作物役〉平均霄漢瞻佳士〈一作家事〉泥途任此身秋天正揺落迴首大江濱
　　薄暮
　　江水長流〈一作最深〉地山雲薄暮時寒花隱亂草宿鳥擇〈一作探〉深枝舊國見何日髙秋心苦悲人生不再好鬢髮白〈一作自〉成絲
　　西山三首〈即岷山捍阻羗夷全蜀巨障〉
　　彛界荒山頂蕃州積雪邊築城依〈一作連〉白帝〈西方之帝非白帝城也〉轉粟上青天蜀將分旗鼓羗兵助〈一作動〉井泉〈一作鎧鋋〉西戎背和好殺氣日相纒
　　辛苦三城戍長防萬里秋煙塵侵火井雨雪閉松州風動將軍幕〈一作蓋〉天寒使者裘漫山賊營〈一作成壁〉壘迴首得無憂〈廣徳元年吐蕃䧟松維保三城及雲山新築二城髙適不能救於是劒南西山諸州亦入於吐蕃〉子弟猶深入闗城未解圍蠶崖〈蠶崖闗在導江西北五十里〉鐵馬瘦灌口米船稀辯士安邊䇿元戎決勝威今朝烏鵲喜欲報凱歌歸
　　薄遊
　　淅淅〈一作漸漸〉風生砌團團日〈一作月〉隱牆遙〈一作滿〉空秋鴈滅〈一作過〉半嶺暮雲長〈一作張〉病葉多先墜〈一作墮〉寒花只暫香巴城添淚眼今夜復清〈一作秋〉光
　　贈韋贊善別
　　扶病送君發自憐猶不歸秖應盡客淚復作掩荊扉江漢故人少音書從此稀往還二十載嵗晩寸心違
　　送李卿曄〈曄淮安忠公琇之子時以罪貶嶺南〉
　　王子思歸日長安巳亂兵霑衣問行在走馬向承眀暮景巴蜀僻春風江漢清晉山〈介山在綿上以子推自比〉雖自棄魏闕尚含情
　　絶句
　　江邊踏青罷迴首見旌旗風起春城暮髙樓鼓角悲
　　城上〈一作空城〉
　　草滿巴西綠空城〈一作城空〉白日長風吹花片片春動〈一作蕩〉水〈一作送雨〉茫茫八駿隨天子羣臣從武皇遙聞出廵守早晩徧遐荒
　　舍弟占歸草堂檢校聊示此詩
　　乆客應吾道相隨獨爾來孰知江路近頻為草堂迴鵝鴨宜長數柴荊莫浪開東林竹影薄臘月更須栽



　　御定全唐詩卷二百二十七
<集部,總集類,御定全唐詩>
　　欽定四庫全書
　　御定全唐詩巻二百二十八
　　杜甫
　　傷春五首〈原注巴閬僻逺傷春罷始知春前巳収宮闕〉
　　天下兵雖滿春光〈一作青春〉日自濃西京疲百戰北闕任羣兇闗塞三千里煙花一萬重䝉塵清路急御宿且〈一作有〉誰供〈廣徳元年吐蕃陷京師代宗幸華州百官奔散無復供擬〉殷復前王道周遷舊國容蓬萊足雲氣應合總從龍
　　鶯入新年語花開滿故枝天青〈一作清〉風捲幔草碧水通〈一作連〉池牢落官軍速〈一作逺〉蕭條萬事危鬢毛元自白淚㸃向來垂不是無兄弟其如有別離巴山春色靜北望轉逶迤
　　日月還相鬬星辰屢合〈一作亦屢〉圍不成誅執法〈指程元振軰〉焉得變危機大角纒兵氣鉤陳出帝畿煙塵昏御道耆舊把天衣〈一作固無牽白馬幾至著青衣〉行在諸軍闕來朝大將稀賢多隱屠釣王肻載同歸
　　再有朝廷亂難知消息真近傳〈一作聞〉王在洛復道使歸〈一作通〉秦奪馬悲公主登車泣貴嬪蕭闗迷北上滄海欲東廵敢料安危體猶多老大臣豈〈一作得〉無嵇紹血霑灑屬車塵
　　聞說初東幸孤兒卻走多難分太倉粟競棄魯陽戈胡虜登前殿王公出御河得無〈一作忍為〉中夜舞誰〈一作冝〉憶大風歌春色生烽燧幽人泣薜蘿君臣重修徳猶足見時和
　　王閬州筵奉酬十一舅惜別之作
　　萬壑樹聲滿千崖秋氣髙浮舟〈一作雲〉出郡郭別酒寄江濤良㑹不復乆此生何太勞窮愁但〈一作惟〉有骨羣盜尚如毛吾舅惜分手使君寒贈袍沙頭暮黃鵠失侶自〈一作亦〉哀號
　　放船
　　送客蒼溪縣山寒雨不開直愁騎馬滑故作泛舟迴青惜峰巒過黃知橘柚來江流大〈一作天〉自在坐穩興悠哉
　　奉待嚴大夫
　　殊方又喜故人來重鎮還須濟世才常怪偏禆終日待不知旌節隔年迴欲辭巴徼啼鶯合逺下荊門去鷁催身老時危思㑹面一生襟〈一作懐〉抱向誰開
　　奉寄髙常侍〈一作寄髙三十五大夫〉
　　汶上相逢年頗多飛騰無那故人何總戎楚蜀應全未方駕〈一作價〉曹劉不啻過今日朝廷須汲黯中原將帥憶廉頗天涯春色催遲暮別淚遙添錦水波
　　奉寄章十侍御〈原注時初罷梓州刺史東川留後將赴朝廷章彛初為嚴武判官後為武所殺武再鎮蜀彛巳入覲豈未行而殺之耶〉
　　淮海維揚一俊人金章紫綬照青春指麾能事迴天地訓練強兵動鬼神湘西不得歸闗羽河內猶宜借冦恂朝覲從容問幽仄勿雲江漢有〈一作老〉垂綸
　　將赴荊南寄別李劒州
　　使君髙義驅今古寥落三年坐劒州但見文翁能化俗〈一作蜀〉焉知李廣未封侯路經灧澦雙蓬鬢天入滄浪一釣舟戎馬相逢更何日春風迴首仲宣樓
　　奉寄別馬巴州〈原注時甫除京兆功曹在東川〉
　　勲業終〈一作真〉歸馬伏波功曹非〈一作無〉復漢蕭何扁舟繫䌫沙邊乆南國浮雲水上多獨把魚竿終逺去難隨鳥〈一作烏〉翼一相過知君未愛春湖色興在驪駒白玉珂
　　泛江
　　方舟不用楫極目總無波長日容盃酒深江淨綺羅亂離還奏樂飄泊且聼歌故國流清渭如今花正多陪王使君晦日泛江就黃家亭子二首
　　山豁何時斷江平不肯流稍知花改岸始驗鳥隨舟結束多紅粉歡娯恨白頭非君愛人客晦日更添〈一作禁〉愁有徑金沙軟無人碧草芳野畦連蛺蝶江檻俯鴛鴦日晩煙花亂風生錦繡香不須吹急管衰老易悲傷
　　南征
　　春岸桃花水雲帆楓樹林偷生長避地適逺更霑襟老病南征日君恩北望心百年歌自苦未見有知音
　　乆客
　　羇旅知交態淹留見俗情衰顔聊自哂小吏最相輕去國哀王粲傷時哭賈生狐狸何足道豺虎正〈一作亂〉縱橫
　　春逺
　　肅肅花絮晩菲菲紅素輕日長惟鳥雀春逺獨柴荊數有闗中亂何曽劒外清故鄉〈一作園〉歸不得地入亞夫營
　　暮寒
　　霧隱平郊樹風含廣岸波沈沈春色靜慘慘暮寒多戍鼓猶長擊林鶯遂不歌忽思髙宴㑹朱袖拂雲和
　　雙鷰
　　旅食驚雙〈一作雙飛〉鷰銜泥入此堂應同避燥濕且復過〈一作遇〉炎涼養子風塵際來時道路長今秋天地在吾亦離殊方
　　百舌
　　百舌來何處重重祇報春知音兼衆語整翮豈多身花密藏難〈一作難相〉見枝髙聼轉新過時如發口君側有讒人
　　地隅
　　江漢山重阻風雲地一隅年年非故物處處是窮途喪亂秦公子〈王粲本秦川貴公子〉悲涼〈一作秋〉楚大夫平生心巳折行路日荒蕪
　　遊子
　　巴蜀愁誰語吳門興杳然九江春草外三峽暮帆前厭就成都卜休為吏部眠蓬萊如可到衰白問羣〈一作神〉仙
　　歸夢
　　道路時通塞江山日寂寥偷生惟一老伐叛巳三朝雨急青楓暮雲深黒水遙夢歸〈一作魂〉歸未〈一作亦〉得不用楚辭招
　　江亭王閬州筵餞蕭遂州
　　離亭非舊國春色是他鄉老畏歌聲斷〈一作短一作繼〉愁隨〈一作從〉舞曲長二天開寵餞五馬爛生〈一作輝〉光川路風煙接俱宜〈一作看〉下鳳皇
　　絶句二首
　　遲日江山麗春風花草香泥融飛燕子沙暖睡鴛鴦江碧鳥逾白山青花欲燃今春看又過何日是歸年滕王〈元嬰〉亭子〈原注亭在玉臺觀內王髙宗調露年中任閬州刺史　一本滕王亭子二首玉臺觀二首不分題〉
　　君王臺榭枕巴山萬丈丹梯尚可攀春日鶯啼脩竹裏仙家犬吠白雲間清江錦〈一作碧〉石傷心麗嫩蘂濃花滿目斑人到於今歌出牧來遊此地不知還
　　玉臺觀〈原注滕王造〉
　　中天積翠玉臺〈一作虛〉遙上帝髙居絳節朝遂有馮夷來擊鼓始知嬴女善吹簫江光隱見黿鼉窟石勢參差〈一作差池〉烏鵲橋更𡧓〈一作有〉紅顔生羽翼〈一作翰〉便應黃髮老漁樵
　　滕王亭子
　　寂寞春山路君王不復行古牆猶竹色虛閣自松聲鳥雀荒村暮雲霞過客情尚思歌吹入千騎把〈一作擁〉霓旌
　　玉臺觀
　　浩刼因王造〈一作起〉平臺訪古遊綵雲蕭史駐文字魯恭留宮闕通羣帝乾坤到十洲人傳有笙鶴時過此〈一作北〉山頭
　　渡江
　　春江不可〈一作用〉渡二月巳風濤舟楫欹斜疾〈一作甚〉魚龍偃臥髙渚花兼〈一作張〉素錦汀草亂青袍戲問垂綸客悠悠見〈一作是〉汝曹
　　喜雨
　　南國旱〈一作早〉無雨今朝江出雲入空纔漠漠灑迥巳紛紛巢燕髙飛盡林花潤色分晩來聲不絶應得夜深聞
　　送韋郎司直歸成都
　　竄身來蜀地同病得韋郎天下干〈一作兵〉戈滿江邊嵗月長別筵花欲暮春日鬢〈一作髸色〉俱蒼為問南溪竹〈一作筍〉抽梢合過牆〈原注余草堂在成都西郭〉
　　將赴成都草堂途中有作先寄嚴鄭公五首〈寳應二年嚴武封鄭國公復節度劒南〉
　　得歸茅屋赴成都直〈一作真〉為文翁再剖符但使閭閻還揖譲敢論松竹乆荒蕪魚知丙穴〈一在沔陽一在順政一在雅州一在卭州一在萬州一在達州此應指卭州去成都較近〉由來美酒憶郫筒〈郫縣酒以竹筒盛之〉不用酤五馬舊曽諳小徑幾回書札待潛夫
　　處處青江帶白蘋故園猶得見殘春雪山斥𠉀無兵馬錦里逢迎有主人休怪兒童延俗客不敎鵝鴨惱比鄰習池未覺風流盡況復荊州賞更新
　　竹寒沙碧浣花溪菱〈一作橘〉刺藤梢咫尺迷過客徑須愁出入居人不自解東西書籖藥裹封蛛網野店山橋送馬蹄豈〈一作宜〉藉荒庭春草〈一作新月〉色先判一飲醉如泥常苦沙崩損藥欄也從江檻落風湍新松恨不髙〈一作長〉千尺惡竹應須斬萬竿生理祗憑黃閣老衰顔〈一作容〉欲付〈一作赴〉紫金丹三年奔走空皮骨信有人間行路難錦官〈一作館〉城西生事〈一作生事城西〉㣲烏皮幾在還思歸昔去為憂亂兵入今來巳恐鄰人非側身天地更懐古迴首風塵甘〈一作且〉息機共說總戎雲鳥陣不妨遊子芰荷衣
　　別房太尉墓〈在䦘州〉
　　他鄉復行役駐馬別孤墳近淚無乾土低空〈一作空山〉有斷雲對碁陪謝傅把劒覔徐君惟見林花落鶯啼送客聞
　　自閬州領妻子卻赴蜀山行三首
　　汨汨〈一作揖揖一作浥浥〉避羣盜悠悠經十年不成向南國復作遊西川物役水虛照魂傷山寂然我生無倚著盡室畏途邊
　　長林偃風色迴復〈一作首〉意猶迷衫裛翠㣲潤馬銜青草嘶棧〈一作徑〉懸斜避石橋斷卻尋溪何日干〈一作兵〉戈盡飄飄愧老妻
　　行色遞隱見人煙時有無僕夫穿竹語稚子入雲呼轉石驚魑魅抨〈聘平聲彈也〉弓落狖鼯真供一笑樂似欲慰窮途
　　山館〈一作移居公安山館編入江陵詩後〉
　　南國晝多霧北風天正寒路危行木杪身逺〈一作迥〉宿雲端山鬼吹燈滅廚人語夜䦨雞鳴問前館世亂敢求安行次鹽亭縣聊題四韻奉簡嚴遂州蓬州兩使君諮議諸昆季〈嚴震及弟礪皆梓州鹽亭人〉
　　馬首見鹽亭髙山擁縣青雲溪花淡淡〈一作漠漠〉春郭水泠泠全蜀多名士嚴家聚徳星長歌意無極好為老夫聼
　　倚杖〈原注鹽亭縣作〉
　　看花雖郭內〈一作外〉倚杖即溪邊山縣早休市江橋春聚船狎〈一作野〉鷗輕白浪〈一作日〉歸鴈喜青〈一作清〉天物色兼生意淒涼憶去年
　　陪王漢州留杜綿州泛房公西湖〈房琯刺漢州時所鑿〉
　　舊相恩追後春池賞不稀闕庭分未到舟楫有光輝豉化蓴絲熟刀鳴鱠縷飛使君雙早蓋灘淺正相依
　　舟前小鵝兒〈原注漢州城西北角官池作宮池即房公湖〉
　　鵝兒黃似酒對酒愛新鵝引頸嗔船逼〈一作過〉無行亂眼多翅開遭宿雨力小困滄波客散層城暮狐狸奈若何
　　得房公池鵝
　　房相西亭鵝一羣眠沙泛浦白於〈一乍如〉雲鳳皇池上應迴首為報籠隨王右軍
　　答楊梓州
　　悶到房〈一作楊〉公池水頭坐逢楊子鎮東州卻向青溪不相見迴船應〈一作因〉載阿戎遊
　　登樓
　　花近髙樓傷客心萬方多難此登臨錦江春色來〈一作水流〉天地玉壘浮雲變古今北極朝廷終不改西山冦盜莫相侵可憐後主還祠廟日暮聊為梁甫吟
　　春歸
　　苔徑臨江竹茅簷覆地花別來頻甲子倐忽〈一作歸到〉又春華倚杖看孤石傾壺就淺沙逺鷗浮水靜輕燕受風斜世路雖多梗吾生亦有涯此身〈一作且應〉醒復醉乗興即為家
　　歸鴈
　　東來萬里客亂定〈一作走〉幾年歸腸斷江城鴈髙髙正〈一作向〉北飛
　　贈王二十四侍御契四十韻〈王契字佐卿京兆人元結有送契之西蜀序〉
　　往往雖相見飄飄媿此身不闗輕紱冕俱〈一作但〉是避風塵一別星橋夜三移斗柄春敗亡非赤壁奔走為黃巾子〈一作爾〉去何瀟灑余藏異隱淪書成無過雁衣故有懸鶉恐懼行裝數伶俜臥疾〈一作病〉頻曉鶯工迸淚秋月解傷神㑹面嗟黧黒含悽話苦辛接輿還入楚王粲不歸秦錦里殘丹竈花溪得釣綸消〈一作宵〉中祇自惜晩起索誰親伏柱聞周史乗槎有〈一作似〉漢臣鴛鴻不易狎龍虎未宜馴客則〈一作即〉掛冠至交非傾蓋新由來意氣合直取性情真浪跡同生死無心恥賤貧偶然存蔗芋幸各對松筠麤飯依他日窮愁怪此辰女長裁褐穩男大卷書勻漰〈一作堋蜀人以堰為堋〉口江如練蠶崖雪似銀名園當翠巘野棹沒青蘋屢喜王侯宅時邀〈一作逢〉江海人追隨不覺晩欵曲動彌旬但使芝蘭秀何煩〈一作須〉棟宇鄰山陽無俗物鄭驛正留賔出入並鞍馬光輝叅〈一作忝〉席珍重遊先主廟更歴少城闉石鏡通幽魄琴臺隱絳唇送終惟糞土結愛𤢜荊榛置酒髙林下觀碁積水濵區區甘累趼稍稍息勞筋網聚粘圓鯽絲繁煮細蓴長〈一作概〉歌敲柳癭小睡憑藤輪農月須知課田家敢忘勤浮生難去食良㑹惜清晨列國兵戈暗今王徳教淳要聞除猰㺄休作畫麒麟洗眼看輕薄虛懷任屈伸莫令膠漆地萬古重雷陳
　　寄董卿嘉榮十韻
　　聞道君牙帳防秋近赤霄下臨千雪嶺〈一作仞雪〉卻背五繩橋海內乆戎服京師今晏朝犬羊曽爛熳宮闕尚蕭條猛將宜嘗膽龍泉必在腰黃圖遭汚辱月窟可焚燒㑹取干戈利無令斥𠉀驕居然雙捕虜自是一嫖姚落日思輕騎髙〈一作秋〉天憶射鵰雲臺畫形像皆為掃氛妖
　　寄司馬山人十二韻
　　闗內昔分袂天邉今轉蓬驅馳不可說談笑偶然同道術曽留意先生早擊䝉家家迎薊子處處識壺公長嘯峨嵋北潛行玉壘東有時騎猛虎虛室使仙童髮少何勞白顔衰𡧓更紅望雲悲轗軻畢景羨沖融䘮亂形仍役淒涼信不通懸旌要路口倚劍短亭中永作殊方客殘生一老翁相哀骨可換亦遣馭清風
　　黃河二首
　　黃河北岸海西軍椎鼓鳴鐘天下聞鐵馬長鳴不知〈一作如〉數胡人髙鼻動成羣〈雍王適至陜州回紇屯於河北僕固懷恩與囘紇左殺為前鋒所謂河北海西軍也〉
　　黃河西〈一作北一作南俱非〉岸是吾〈一作故〉蜀欲須供給家無粟願驅衆庻戴君王混一車書棄金玉
　　寄李十四貟外布十二韻〈原注新除司議郎兼萬州別駕雖尚伏枕巳聞理裝〉
　　名參漢望苑〈漢武為太子置博望苑以通賔客〉職述景題輿〈周景為陳蕃題輿〉巫峽將之郡荊門好附書逺行無自苦內熱比何如正是炎天濶那堪野館疎黃牛平駕浪畫鷁上凌虛試待盤渦歇方期解䌫初悶能過小徑自〈一作日〉為摘嘉蔬渚柳元幽僻村花不掃除宿隂繁素奈過雨亂紅蕖寂寂夏先晩泠泠風有餘江清心可瑩竹冷髮堪〈一作宜〉梳直作移巾幾秋帆發弊廬
　　歸來
　　客裏有所過〈一作適〉歸來知路難開門野鼠走散帙壁魚乾洗杓開新醖低頭拭小盤〈一作著小冠〉憑誰給麴櫱細酌老江干
　　王録事許脩草堂貲不到聊小詰
　　為嗔王録事不寄草堂貲昨屬愁春雨能忘欲漏時
　　寄卭州崔録事
　　卭州崔録事聞在果園坊〈坊在成都〉乆待無消息終朝有底忙應愁江樹逺怯見野亭荒浩蕩風塵〈一作煙〉外誰知酒熟香
　　過故斛斯校書莊二首〈原注老儒艱難時病於庸蜀歎其沒後方授一官英華注即斛斯融〉
　　此老巳雲歿鄰人嗟亦〈一作歎未〉休竟無宣室詔徒有茂陵求妻子寄他食園林非昔逰空餘繐帷在淅淅野風秋燕入非旁舍鷗歸祇故池斷橋無復板臥柳自生枝遂有山陽作多慚鮑叔知素交零落盡白首淚䨇垂
　　立秋〈一本有日字〉雨院中有作
　　山雲行絶塞大火復西流飛雨動華屋蕭蕭梁棟秋窮途愧知己暮齒借前籌已費清晨謁那成長者謀解衣開北戶髙枕對南樓樹濕風涼進江喧水氣浮禮寛心有適節爽病微瘳主將歸調鼎吾還訪舊丘
　　奉和嚴大夫軍城早秋
　　秋風褭褭動髙旌玉帳分弓射虜營已收滴博〈嶺在維州〉雲間戍更奪〈一作次取〉蓬婆雪外城〈雪山外有蓬婆嶺〉
　　院中晚晴懐西郭茅舍
　　幕府秋風日夜清澹雲疎雨過髙城葉心朱實㸔〈一作堪〉時落階面青苔先自〈一作老更〉生復有樓䑓銜暮景不勞鐘鼓報新晴浣花溪裏花饒笑𡧓信吾兼〈一作今〉吏隠名
　　到村
　　碧澗雖多雨秋沙先〈去聲一作亦〉少泥蛟龍引子過荷芰逐花低老去參戎幕歸來散馬蹄稻梁須就列榛草即相迷蓄積思江漢疎頑〈一作頑疎〉惑〈一作感〉町畦稍〈一作暫〉酬知已分還入故林棲
　　宿府
　　清秋幕府井梧〈一作桐〉寒獨宿江城蠟炬〈一作燭〉殘永夜角聲悲自語中天月色好誰看風塵荏苒音書絶闗塞蕭條行路難已忍伶俜十年事強移棲息一枝安
　　遣悶奉呈嚴〈一本有鄭字〉公二十韻
　　白水魚竿客清秋鶴髮翁胡為來〈一作居〉幕下秪合在舟中黃卷真如律青袍也自公老妻憂在癉〈音秘濕病也〉㓜女問頭風平地專欹倒分曹失異同禮甘衰力就義忝上官通疇昔論詩蚤光輝仗鉞雄寛容存性拙剪拂念途窮露裛思藤架煙霏想桂叢信然⻱觸網直作鳥窺籠西嶺紆村北南江遶舍東竹皮寒舊翠椒實雨新紅浪簸船應坼杯乾甕即空藩籬生野徑斤斧任樵童束縳酬知己蹉跎効小忠周防期稍稍太簡遂怱怱曉入朱扉啟昏歸畫角終不成尋別業未敢息微躬烏鵲愁銀漢駑駘怕錦幪㑹希全物色時放倚梧桐
　　送舍弟頻〈一作潁一作頴〉赴齊州三首
　　岷嶺南蠻北徐闗東海西此行何日到送女萬行啼絶域惟髙枕清風獨杖藜危時暫相見衰白意都迷風塵暗不開汝去幾時來兄弟分離苦形容老病催江通一柱觀日落望鄉臺客意長東北齊州安在哉諸姑今海畔兩弟亦山東去傍干戈覓來看道路通短衣防戰地匹馬逐秋風莫作俱流落長瞻碣石鴻
　　嚴鄭公階下新松〈得霑字〉
　　弱質豈自負移根方爾瞻細聲聞〈一作侵〉玉帳疎翠近珠簾未見紫煙集虛䝉清露霑何當一百丈欹蓋擁髙簷
　　嚴鄭公宅同詠竹〈得香字〉
　　綠竹半含籜新梢纔出墻色侵書帙晚陰過酒樽涼雨洗娟娟淨風吹細細香但令無剪伐㑹見拂雲長奉觀嚴鄭公㕔事岷山沲江畫圗十韻〈得忘字〉
　　沲水流〈一作臨〉中座岷山到〈一作對一作赴〉此〈一作北〉堂白波吹〈一作侵〉粉壁青嶂揷雕梁直訝杉松冷兼疑菱荇香雪雲虛㸃綴沙草得微茫嶺鴈隨毫末川蜺飲練光霏紅洲蘂亂拂黛石蘿長暗谷〈一作谷暗〉非闗雨丹楓〈一作楓丹〉不為霜秋成〈一作城〉𤣥圃外景物洞庭旁繪事功殊絶幽襟興激昻從來謝太傅丘壑道難忘
　　晚秋陪嚴鄭公摩訶池泛舟〈得溪字池在張儀子城內〉
　　湍駛風醒酒船迴〈一作行〉霧起隄髙城秋自落雜樹晚相迷坐觸鴛鴦起巢傾翡翠低莫須驚白鷺為伴宿清溪
　　初冬
　　垂老戎衣窄歸休寒色〈一作氣〉深漁舟上急水獵火著髙林日有習池醉愁來梁甫吟干戈未偃息出處遂何心
　　至後
　　冬至至後日初長逺在劒南思洛陽青白馬有何意金谷銅駞非故鄉梅花欲開不自覺棣蕚一別永相望愁極本憑詩遣興詩成吟詠轉淒涼
　　正月三日歸溪上有作簡院內諸公
　　野外堂依竹籬邉水向城蟻浮仍臘味鷗泛已春聲藥許隣人劚書從稚子擎白頭趨幕府深覺負平生
　　弊廬遣興奉寄嚴公
　　野水平橋路春沙映竹村風輕粉蝶喜花暖蜜蜂喧把酒宜〈一作且〉深酌題詩好細論府中瞻暇日江上憶詞源跡忝〈一作寄〉朝廷舊情依節制尊還思長者轍恐避席為門
　　春日江村五首
　　農務村村急春流岸岸深乾坤萬里眼詩序百年心茅屋還堪賦桃源自可尋艱難賤〈一作淺一作昧〉生理飄泊到如今
　　迢遞來三蜀蹉跎有〈一作又〉六年客身逄故舊發興自林泉過懶從衣結頻逰任履穿藩籬無限景〈一作頗無限〉恣意買〈一作向〉江天
　　種竹交加翠栽桃爛熳紅經心石鏡月到面雪山風赤管隨王命銀章付老翁豈知牙齒落名玷薦賢中扶病垂朱紱歸休歩紫苔郊扉存〈一作在〉晚計幕府媿羣材燕外晴絲卷鷗邉水葉開鄰家送魚鼈問我數能來羣盜哀王粲中年召賈生登樓初有作前席竟為榮宅入先賢傳才髙處士名異時懐二子春日復含情
　　絶句六首
　　日出籬東水雲生舍北泥竹髙鳴翡翠沙僻舞鵾〈一作鶤〉雞
　　藹藹花蘂亂飛飛蜂蝶多幽棲身懶動客至欲如何鑿井交㯶葉〈舊注交㯶作井綆一雲雨壊鹽井以㯶葉覆之〉開渠斷竹根扁舟輕褭䌫小徑曲通村
　　急雨捎溪足斜暉轉樹腰隔巢黃鳥竝翻藻白魚跳舍下筍穿壁庭中藤刺〈一作到〉簷地晴絲冉冉江白草纎纎
　　江動月移石溪虛雲傍花鳥棲知故道㠶過宿誰家
　　絶句四首
　　堂西長筍別開門塹北行椒卻背村梅熟許同朱老喫松髙擬對阮生論〈原注朱阮劒外相知〉
　　欲作魚梁雲復〈一作覆〉湍因驚四月雨聲寒青溪先有蛟龍窟竹石如山不敢安
　　兩箇黃鸝鳴翠柳一行白鷺上青天𥦗含西嶺千秋雪門泊東吳萬里船〈原注西山白雪四時不消〉
　　藥條藥〈一作萊〉甲潤青青色過棕亭入草亭苖滿空山慙取譽根居隙地怯成形






　　御定全唐詩巻二百二十八
　　欽定四庫全書
　　御定全唐詩卷二百二十九
　　杜甫
　　哭嚴僕射歸櫬
　　素幔隨流水歸舟返舊京老親如〈一作知〉宿昔部曲異平生風送〈一作逆〉蛟龍雨〈一作匣〉天長驃騎營一哀三峽暮遺後見君情
　　宴戎州楊使君東樓
　　勝絶驚身老情忘發興竒座從歌妓密樂任主人為重碧拈〈一作酟一作擎一作拓〉春〈一作筒〉酒輕紅擘荔枝樓高欲愁思橫笛未休吹
　　渝州候嚴六侍御不到先下峽
　　聞道乘驄發沙邊待至今不知雲雨散虛費短長吟山帶烏蠻闊江連白帝深船經一柱觀留眼〈一作滯〉共登臨
　　撥悶〈一作贈嚴二別駕〉
　　聞道雲安麴米春〈唐人呼酒為春〉纔傾一醆即醺人乘舟取醉
　　非難事下峽消愁定㡬廵長年三老遙憐汝棙柂開頭〈一作鳴鐃〉捷有神巳辦青錢防雇直當令美味入吾脣
　　聞高常侍亡〈原注忠州作〉
　　歸朝不相見蜀使忽傳亡虛歴金華省何殊地下郎致君丹檻折哭友白雲長獨歩詩名在秪令故舊傷
　　宴忠州使君姪宅
　　出守吾家姪殊方此日歡自須遊阮巷〈一作舎〉不是怕湖〈一作溪〉灘樂助長歌逸〈一作送〉杯〈一作林〉饒旅思寛昔曾如意舞牽率強為看
　　禹廟〈此忠州臨江縣禹祠也〉
　　禹廟空山裏秋風落日斜荒庭垂橘柚古屋畫龍𧉮雲氣生虛〈一作噓清〉壁江聲走白沙早知乘四載〈去聲即乘輴等乘字義〉疏鑿〈一作流落〉控三巴
　　題忠州龍興寺所居院壁
　　忠州三峽內井邑聚雲根小市常爭米孤城早閉門空〈一作豈〉看過客淚莫覓主人恩淹泊〈一作薄〉仍愁虎深居賴獨園
　　旅夜書懷
　　細草微風岸危檣獨夜舟星垂〈一作隨〉平野闊月湧大江流名豈文章著官因〈一作應〉老病休飄飄〈一作零〉何所似天地〈一作外〉一沙鷗
　　別常徵君
　　兒扶猶杖策臥病一秋強白髮少新洗寒衣寛總長故人憂見及此別淚相忘各逐萍流轉來書細作行
　　三絶句
　　前〈一作去〉年渝州殺刺史今年開州殺刺史羣盜相隨劇虎狼食人更肻留妻子
　　二十一家同入蜀惟殘一人出駱谷自説二女齧臂時回頭卻向秦雲哭
　　殿前兵馬雖驍雄縱暴略與羌渾同聞道殺人漢水上婦女多在官軍中
　　十二月一日三首
　　今朝臘月春意動雲安縣前江可憐一聲何處送書鴈百丈誰家上水〈一作瀨〉船未將梅蘂驚愁眼要〈一作更〉取楸〈一作椒〉花媚逺天明光起草人所羨肺病㡬時朝日邊寒輕市上山煙碧日滿樓前江霧黃負鹽出井此谿女打鼔發船何郡郎新亭舉目風景切茂陵著書消渇長春花不愁不爛漫楚客唯聽棹相將
　　即看燕子入山扉豈有黃鸝歴翠微短短桃花臨水岸輕輕栁絮㸃人衣春來準擬開懷久老去親知見面稀他日一杯難強進重嗟筋力故山違
　　又雪
　　南雪不到地青崖霑未消微微向日薄脈胍去人遙冬熱鴛鴦病峽深豺虎驕愁邊有江水焉得北之朝
　　奉漢中王手札
　　國有乾坤大王今叔父尊剖符來蜀道歸蓋取荊門峽險通舟過〈一作峻〉江長注海奔主人留上客避暑得名園前後緘書報分明饌玉恩天雲浮絶壁風竹在華軒已覺良〈一作涼〉宵永〈一作逸〉何看駭浪翻入期朱邸雪朝傍紫微垣枚乘文章老河間禮樂存悲秋宋玉宅失路武陵源淹薄俱崖口東西異石根夷音迷咫尺鬼物傍〈一作倚〉黃昏犬馬誠為戀狐貍不足論從容草奏罷宿昔奉清罇
　　贈崔十三評事公輔
　　飄飄〈一作颻〉西極馬來自渥窪池颯飁定〈一作寒一作鄧〉山桂低徊風雨枝我聞龍正直道屈爾何為且有元戎命悲歌識者誰〈一作知〉官聨辭冗長行路洗欹危脫劔主人贈去帆春色隨隂沉鐵鳳闕教練羽林兒天子朝侵早雲臺仗數移分軍應供給百姓日支離黠吏因封已公才或守雌燕王買〈一作賈〉駿骨渭老得熊羆活國名公在拜壇羣冦疑氷壺動瑤碧野水失蛟螭入幕諸彥集〈一作聚〉渇賢高選宜騫騰坐可致九萬起於斯復進出矛㦸昭然開鼎彝㑹看之子貴歎及老夫衰豈但江曾決還思霧一披暗塵生古鏡拂匣照西施舅氏多人物無慙困翮垂
　　長江二首
　　衆水㑹涪萬瞿塘爭一門朝宗人共挹盜賊爾誰尊孤石隱如馬髙蘿垂飲猨歸心異波浪何事即飛翻浩浩終不息乃知東極臨〈一作深〉衆流歸海意萬國奉君心色借瀟湘闊聲驅灩澦深〈一作沉〉未辭添霧雨接上遇〈一作過〉衣襟
　　承聞故房相公靈櫬自閬州啓殯歸葬東都有作二首
　　逺聞房太守〈一作尉〉歸葬陸渾山一德興王後魂久客間孔明多故事〈陳夀等定諸葛亮故事二十四篇以進〉安石竟崇班他日嘉陵涕仍沾楚水還
　　丹旐飛飛日初傳發閬州風塵終不解江漢忽同流劔動新〈一作親〉身匣書歸故國樓盡哀知有處為客恐長休
　　雲安九日鄭十八攜酒陪諸公宴
　　寒花開巳盡菊蘂獨盈枝舊摘人頻異輕香酒蹔隨地偏初衣裌山擁更登危萬國皆戎馬酣歌淚欲垂
　　答鄭十七郎一絶
　　雨後過畦潤花殘歩屐遲把文驚小陸好客見當時
　　將曉二首
　　石城除擊柝鐵鎖欲開關鼓角悲荒塞星河落曙〈一作曉〉山巴人常小梗蜀使動無還垂老孤帆色飄飄犯百〈一作白〉蠻
　　軍吏回官燭舟人自楚歌寒沙蒙薄霧落月去清波壯惜身名晩衰慙應接多歸朝日簪笏筋力定如何
　　懷錦水居止二首
　　軍旅西征僻風塵戰伐多猶〈一作獨〉聞蜀父老不忘舜謳歌天險終難立柴門豈重過朝朝巫峽水逺逗〈一作逺〉錦江波
　　萬里橋南〈一作西〉宅百花潭北莊層軒皆面水老樹飽經霜雪嶺界天白錦城曛日黃惜哉形勝地回首一茫茫
　　子規
　　峽裏雲安縣江樓翼瓦齊兩邊山木合終日子規啼眇眇春風見蕭蕭夜色淒〈一作棲〉客愁那聽此故作傍〈一作傍旅〉人低
　　立春
　　春日春盤細生菜忽憶兩京梅發時盤出髙門行白玉菜傳纖手送青絲巫峽寒江那對眼杜陵逺客不勝悲此身未知歸定處呼兒覓紙一題詩
　　漫成一絶〈一本無一絶二字〉
　　江月去人只數尺風燈照夜欲三更沙頭宿鷺聨拳靜〈一作起〉船尾跳魚撥〈一作䟦一作潑〉刺鳴
　　老病
　　老病巫山裏稽留楚客中藥殘他日裹花發去年叢夜足霑沙雨春多逆水風合分雙賜筆猶作一飄蓬
　　南楚
　　南楚青春異暄寒早早分無名江上草隨意嶺頭雲正月蜂相見非時鳥共聞杖藜妨躍馬不是故離羣
　　寄常徵君
　　白水青山空復春徵君晩節傍風塵楚妃堂上色殊衆海鶴階前鳴向人萬事糾紛猶絶粒一官羈絆實藏身開州入夏知涼冷不似雲安毒熱新
　　寄岑嘉州〈原注州據蜀江外〉
　　不見故人十年餘不道故人無素書願逢顔色關塞逺豈意出守江城居外江三峽且相接斗酒新詩終日〈一作自〉疎謝朓每篇堪諷誦馮唐已老聽吹噓泊船秋夜經春草伏枕青楓限玉除眼前所寄選何物贈子雲安雙鯉魚
　　移居䕫州郭
　　伏枕雲安縣遷居白帝城春知催栁別江與〈一作巳〉放船清農事聞人説山光見鳥情禹功饒斷石且就土微平船下䕫州郭宿雨濕不得上岸別王十二〈一作二十〉判官
　　依沙宿舸船石瀨月娟娟風起春燈亂江鳴夜雨懸晨鐘雲外〈一作岸〉濕勝地石堂煙〈一作偏〉柔櫓輕鷗外含悽〈一作情〉覺汝賢
　　雨不絶
　　鳴雨既過漸細〈一作細雨〉微映空揺颺如絲飛階前短草泥不亂院裏長條風乍稀舞石旋應將乳子行雲莫自濕仙衣眼邊江舸何怱促未待〈一作得〉安流逆浪歸
　　崔評事弟許相迎不到應慮老夫見泥雨怯出必愆佳期走筆戲簡
　　江閣要賔許馬迎午時起坐自天明浮雲不負青春色細雨何孤白帝城身過花間霑濕好醉於馬上往來輕虛疑皓首衝泥怯實少銀鞍傍險行
　　宿江邊閣〈即後西閣〉
　　暝色延山徑髙齋次水門薄雲巖際宿孤月浪中翻鸛鶴追飛靜〈一作盡〉豺狼得食喧不眠憂戰伐無力正乾坤
　　夜宿西閣曉呈元二十一曹長
　　城暗更籌急樓髙雨雪微稍通綃幕霽逺帶玉繩稀門鵲晨光起〈一作喜〉牆〈一作檣〉烏宿處飛寒江流甚細有意待人歸
　　西閣口號〈呈元二十一〉
　　山木抱雲稠寒江繞上頭雪崖纔變石風幔不依樓社稷堪流涕安危在運籌看君話王室感動㡬銷憂
　　西閣雨望
　　樓雨霑雲幔山寒〈一作髙〉著水城徑添沙面出湍減石稜生菊蘂淒疎放鬆林駐逺情滂沲朱檻濕萬慮傍〈一作倚〉簷楹
　　不離西閣二首
　　江栁非時發江花冷色頻地偏應有瘴臘近已含春失學從愚子無家住〈一作任〉老身不知西閣意肻別定留〈一作何〉人
　　西閣從人別人今亦故亭江雲飄素練〈一作葉〉石壁斷〈一作斬〉空青滄海先迎日銀河倒列星平生耽勝事吁駭〈一作怪〉始初經
　　西閣三度期大昌嚴明府同宿不到
　　問子能來宿今疑索故要匣琴虛夜夜手板自朝朝金吼霜鐘徹花催臘〈一作蠟〉炬銷早鳧江檻底雙影漫飄颻
　　西閣二首
　　巫山小揺落碧色見〈一作是〉松林百鳥各相命孤雲無〈一作非〉自心層軒俯江壁要路亦髙深朱紱猶紗帽新詩近玉琴功名不早立衰病謝知音哀世非〈一作無〉王粲終然〈一作朝〉學越吟
　　嬾心似江水日夜向滄洲不道含香賤其如鑷白休經過調〈一作凋〉碧栁蕭索〈一作瑟〉倚朱樓畢娶何時竟消中得自由豪〈一作榮〉華看古往服食寄冥搜詩盡人間興兼須入海求
　　閣夜
　　嵗暮隂陽催短景天涯霜雪霽寒宵五更鼓角聲悲壯三峽星河影動揺野哭㡬〈一作千〉家聞戰伐夷歌數〈一作是〉處起漁樵臥龍躍馬終黃土人事依依漫〈一作音塵日一作音書頗〉寂寥
　　西閣夜
　　恍惚寒山暮逶迤白霧昏山虛風落石樓靜月侵門擊柝可憐子無衣何處村時危關百慮盜賊爾猶存瀼西寒望〈䕫人以澗水通江者為瀼大昌縣西有千頃池水分三道其一南流奉節縣為西瀼水〉
　　水色含羣動朝光切太虛年侵〈一作終〉頻悵望興逺一蕭疎猨掛時相學鷗行炯自如瞿唐春欲至定卜瀼西居
　　入宅三首〈大歴二年春甫自西閣遷赤甲〉
　　奔峭背赤甲斷崖當白鹽客居愧遷次春酒〈一作色〉漸多添花亞欲移竹鳥窺新捲簾衰年不敢恨勝槩欲相兼亂後居難定春歸客未還水生魚復浦雲暖麝香山半〈一作判〉頂梳頭白過睂拄杖斑相看多使者一一問函關宋玉歸州宅雲通白帝城吾人淹老病旅食豈才名峽口風常急江流氣不平只應與兒子飄轉任浮生
　　赤甲
　　卜居赤甲遷居新兩見巫山楚水春炙背可以獻天子美芹由來知野人荊州鄭薛〈鄭審薛據〉寄書〈一作詩〉近蜀客郗岑〈郗昻岑參〉非我鄰笑接郎中評事飲病從深酌道吾真
　　卜居
　　歸羨遼東鶴吟同楚執珪未成遊碧海著處覓丹梯雲障〈一作嶂〉寛江左〈一作北〉春耕破瀼西桃紅客若至定似昔〈一作晉〉人迷
　　暮春題瀼西新賃草屋五首
　　久嗟三峽客再與暮春期百舌欲無語繁花能㡬時谷虛雲氣薄波亂日華遲戰伐何由定哀傷不在茲此邦千樹橘不見比封君養拙干戈際全生麋鹿羣畏人江北草旅食瀼西雲萬里巴渝曲三年實飽聞綵雲隂復白錦樹曉〈一作晩〉來青身世雙蓬鬢乾坤一草亭哀歌時自短〈一作惜〉醉舞為誰醒細雨荷鋤立江猨吟翠屏
　　壯年〈一作志〉學書劒他日委泥沙事主非無祿浮生即有涯髙齋依藥餌絶域改春華䘮亂丹心破王臣未一家欲陳濟世策巳老尚書郎未息豺虎鬬空慙鴛鷺行時危人事急〈一作惡〉風逆〈一作急〉羽毛傷落日悲江漢中宵淚滿床
　　園
　　仲夏流多水清晨向小園碧溪揺艇闊朱果爛枝繁始為江山靜終防市井喧畦蔬繞茅屋自足媚盤餐
　　豎子至
　　樝梨且〈一作纔〉綴碧梅杏半傳黃小子幽園至輕籠熟㮏香山風猶滿把野露及新嘗欲寄〈一作欹枕〉江湖客提攜日月長
　　示獠奴阿段〈獠乃南蠻別種無名字男稱阿謩阿段女稱阿夷阿等之類〉
　　山木蒼蒼落日曛竹竿褭褭細泉分郡人入夜爭餘瀝豎〈一作穉〉子尋源獨不聞病渇三更迴白首傳聲一注濕青雲曾驚陶侃胡奴異〈陶侃有一胡奴胡僧見之曰此海山使者也是夜即失所在〉怪爾常穿虎豹羣
　　秋野五首
　　秋野日疏〈一作荒一作蔬〉蕪寒江動碧虛繫舟蠻井絡〈一作路〉卜宅楚村墟棗熟從〈一作行〉人打葵荒欲自〈一作且〉鋤盤餐老夫食分減及溪〈一作樵〉魚
　　易識浮生理難教一物違水深魚極樂林茂鳥知歸吾〈一作衰〉老甘貧病榮華有是非秋風吹几杖不厭此〈一作北〉山薇
　　禮樂攻吾短山林引興長掉頭紗帽仄曝背竹書光風落收松子天寒割蜜房稀疎小紅翠駐屐近微香逺岸秋沙白連山晩照紅潛鱗輸駭浪歸翼㑹髙風砧響家家發樵聲箇箇同飛霜任青女賜被隔南宮身許麒麟畫年衰鴛鷺羣大江秋易盛空峽夜多聞徑隱千重石帆留一片雲兒童解蠻語不必作參軍〈郝隆詩娵隅躍清池桓溫問是何物答曰蠻以魚為娵隅溫曰何為作蠻語答曰千里從公僅得蠻府參軍安得不作蠻語〉
　　溪上
　　峽內淹留客溪邊四五家古苔生迮〈音謫一作濕一作窄〉地秋竹隱疎花塞俗人無井山田飯有沙西江使船至時復問京華
　　樹間
　　岑寂雙甘樹婆娑一院香交柯低几杖垂實礙衣裳滿嵗如松碧同時待菊黃㡬迴霑葉〈一作落〉露乘月坐胡床課小豎鉏斫舎北果林枝蔓荒穢浄訖移牀三首〈一作秋日閒居三首〉
　　病枕依茅棟荒鉏浄果林背堂資僻逺在野興清深山雉防求敵江猨應獨吟洩雲髙不去隱几亦無心衆壑生寒早長林巻霧齊青蟲懸就日朱果落封〈一作成〉泥薄俗防人〈一作狸〉面全身學馬蹄吟詩坐〈一作重〉迴首隨意葛巾低
　　籬弱門何向沙虛岸只〈一作自〉摧日斜魚更食客散鳥還來寒水光難定秋山響易哀天涯稍曛黑倚杖更〈一作𤢜〉裵囘
　　寒雨朝行視園樹
　　柴門雜〈一作擁〉樹向千株丹橘黃甘此〈一作北〉地無江上今朝寒雨歇籬中秀〈一作邊新〉色畫屏紆桃蹊李徑年雖故〈一作古〉梔子紅椒豔復殊鏁石藤稍元自落倚〈一作到〉天松骨見來枯林香出實垂將盡葉蔕辭〈一作離〉枝〈一作柯〉不重蘇愛日恩光蒙借貸清霜殺氣得憂虞衰顔更〈一作動〉覓藜床坐緩歩仍須竹杖扶散騎未知雲閣處啼猨僻在楚山隅
　　季秋江村
　　喬木村墟古疎籬野蔓懸清〈一作素〉琴將暇日白首望霜天登俎黃甘重支床錦石圓逺遊雖寂寞難見此山川
　　小園
　　由來巫峽水本自楚人家客病留因藥春深買為花秋庭風落果瀼岸雨頽沙問俗營寒事將詩待物華
　　自瀼西荊扉且移居東屯茅屋四首
　　白鹽危嶠北赤甲古城東平地一川穩髙山四面同煙霜淒野日秔稻熟天風人事傷蓬轉吾將守桂叢東屯復瀼西一種住青溪來往皆〈一作兼〉茅屋淹留為稻畦市喧宜近利〈原注西居近市〉林僻此無蹊若訪衰翁語湏令賸客迷
　　道北馮都使髙齋見一川子能渠細石吾亦沼清泉枕帶〈一作席〉還相似柴荊即有焉斫畬應費日解纜不知年牢落西江外參差北戶間久遊巴子國〈一作宅〉臥病楚人山幽獨移佳境清深隔逺關寒空見鴛鷺迴首憶〈一作想〉朝班
　　茅堂檢校收稻二首
　　香稻三秋末平田百頃間喜無多屋宇幸不礙雲山御裌侵寒氣嘗新破旅顔紅鮮終日有玉粒未吾慳稻米炊能白秋葵煮復新誰雲滑易飽老藉軟俱勻種幸房州熟苗同伊闕〈甫有莊墅在河南〉春無勞映渠盌〈車渠也彝盌銘珍逾渠盌〉自有色如銀
　　東屯月夜
　　抱疾漂萍老防邊舊穀屯春農親異俗歲月在衡門青女霜楓重黃牛峽水喧泥留虎鬬跡月掛客愁村喬木澄稀影輕雲倚細根數驚聞雀噪暫睡想猨蹲日轉東方白風來北斗昏天寒不成寢無夢寄〈一作有〉歸魂
　　東屯北崦
　　盜賊浮生困誅求異俗貧空村惟見鳥落日未〈一作不〉逢人歩壑風吹面看松露滴身逺山迴白首戰地有黃塵從驛次草堂復至東屯〈一本有茅屋二字〉二首
　　峽〈一作山〉內〈一作裏〉歸田客〈一作舎〉江邊借馬騎非尋戴安道似向習家池峽〈一作地〉險風煙僻〈一作合〉天寒橘柚垂築場看斂積一學楚人為
　　短景難髙臥衰年強此身山家蒸栗暖野飯射麋新世路知交薄門庭畏客頻牧童斯〈一作須〉在眼田父實為鄰
　　暫往〈一作住〉白帝復還東屯
　　復作歸田去猶殘穫稻功築場憐穴蟻拾穗許村童落杵光輝白除〈一作殊〉芒子粒紅加餐可扶老倉庾〈一作廩〉慰飄蓬
　　刈稻了詠懷
　　稻穫空雲水川平對石門寒風疎落〈一作草〉木旭〈一作曉〉日散雞豚野哭初聞戰樵歌稍出村無家問消息作客信乾坤
　　上白帝城〈公孫述僭位於此自稱白帝〉
　　城峻隨天壁〈城臨大江〉樓髙更〈一作望〉女牆江流思夏後風至憶襄王老去聞悲角人扶報夕陽公孫初恃險躍馬意何長
　　上白帝城二首
　　江城含變態一上一回新天欲今朝雨山歸萬古春英雄餘事業衰邁久風塵取醉他鄉客相逢故國人兵戈猶擁蜀賦斂強〈一作尚〉輸秦不是煩形勝深慙〈一作愁〉畏損神
　　白帝空祠廟孤雲自往來江山城宛轉棟宇客裵回勇略今何在當年亦壯哉後人將酒肉虛殿日塵埃谷鳥鳴還過林花落又開多慙病無力騎馬入青苔
　　武侯廟〈廟在白帝西郊〉
　　遺廟丹青落〈一作古〉空山草木長猶聞辭後主不復臥南陽
　　八陣圖〈諸葛亮八陣圖有三一在一在彌牟鎮一在棊盤市此在䕫之永安宮前者〉
　　功蓋三分國名髙八陣圖江流石不轉遺恨失吞呉
　　謁先主廟〈劉昭烈廟在奉節縣東六里〉
　　慘淡風雲㑹乘時各有人力侔分社稷志屈偃經綸復漢留長策中原仗老臣雜耕心未已歐〈嘔同〉血事酸辛〈雜耕嘔血皆諸葛亮事〉霸氣西南歇雄圖歴數屯錦江元過楚劔閣復通秦舊俗存祠廟空山立〈一作泣〉鬼神虛簷交〈一作扶〉鳥道〈一作過〉枯木半龍鱗竹送清〈一作青〉溪月苔移玉座春閭閻兒女換歌舞嵗時新絶域歸舟逺荒城繫馬頻如何對揺落況乃久風塵孰〈一作勢〉與關張並功臨耿鄧親應〈一作繼〉天才不小得士〈一作土〉契無鄰遲暮堪帷幄飄零且釣緡向來憂國淚寂寞灑衣巾
　　白鹽山〈白鹽崖髙千餘丈在州城東十七里〉
　　卓立羣峰外蟠根積水邊〈下臨神淵〉他皆任厚地爾〈一作我〉獨近髙天白牓千家邑清秋萬估〈一作里一作古〉船詞人取佳句刻畫竟誰傳〈一作刷練始堪傳〉
　　灩澦堆
　　巨積〈一作石〉水中央江寒出水長沉牛答雲雨如馬戒舟航天意存傾覆神功接混茫干戈連解纜行止憶垂堂
　　𤅿澦
　　𤅿澦既沒孤根深西來水多愁太隂江天漠漠鳥雙去風雨時時龍一吟舟人漁子歌迴首估客胡商淚滿襟寄語舟航惡年少休翻鹽井橫〈一作摸一作擲〉黃金
　　白帝
　　白帝城中〈一作頭〉雲出門〈一作若屯〉白帝城下雨翻盆髙江急峽雷霆鬭翠〈一作古〉木蒼〈一作長〉藤日月昏戎〈一作去〉馬不如歸馬逸千家今有百〈一作十〉家存哀哀寡婦誅求盡慟哭秋原何處村
　　白帝城樓
　　江度寒山閣城髙絶塞樓翠屏宜晩對白谷㑹深遊急急能嗚鴈輕輕不下鷗彝陵春色起漸擬放扁舟
　　曉望白帝城鹽山
　　徐歩移班杖看山仰白頭翠深開斷壁紅〈一作江〉逺結飛樓日出清〈一作寒〉江望暄和散旅愁春城見松雪始擬進歸舟
　　白帝城最髙樓
　　城尖徑仄〈一作翼〉旌斾愁獨立縹緲之飛樓峽坼雲霾龍虎臥〈一作睡〉江清日抱黿鼉遊扶桑西枝對〈一作封〉斷石弱水東影隨長流杖藜歎世者誰子泣血迸空迴白頭
　　白帝樓
　　漠漠虛無裏連連睥睨侵樓光去日逺峽影入江深臘破思端綺春歸待一金去年梅栁意還欲攪邊心陪諸公上白帝城〈一本有頭字一本有樓字〉宴越公堂之作〈越公楊素所建〉
　　此堂存古製城上俯江郊落構垂雲雨荒階蔓草茅柱穿蜂溜蜜棧缺燕添巢坐接春杯氣心傷豔蘂梢英靈如過隙宴衎願投膠莫問東流水〈一作水清淺〉生涯未即拋
　　峽隘
　　聞説江陵府雲沙靜〈一作浄〉眇然白魚如切玉朱橘不論錢水有逺湖樹人今何處船青山各〈一作若〉在眼卻望峽中天
　　諸葛廟
　　久遊巴子國屢入武侯祠竹日斜虛寢溪風滿薄帷君臣當共濟賢聖亦同時翊戴歸先主併吞更出師蟲虵穿畫壁巫覡醉蛛絲欻憶吟梁父躬耕也〈一作起〉未遲
　　峽口二首
　　峽口大江間西南控百〈一作白〉蠻城欹連粉堞岸斷更青山開闢多〈一作當〉天險防隅一水關亂離聞鼓角秋氣動衰顔
　　時清關失險世亂㦸如林去矣英雄事荒哉割據心蘆花留客晩楓樹坐猨深疲薾煩親故諸侯數賜金〈原注主人柏中丞頻分月俸〉
　　天池
　　天池馬不到嵐壁鳥纔通百頃青雲杪層波白石中鬱紆騰秀氣蕭瑟浸寒空直對巫山岀〈一作峽〉兼疑夏禹功魚龍開闢有菱芡〈一作芰〉古今同〈一作豐〉聞道奔雷黑初看浴日紅飄零神女雨斷續楚王風欲問支機石如臨獻寳宮九秋驚鴈序萬里狎漁翁〈一作樵童〉更是無人處誅茅〈一作勞〉任薄躬
　　瞿塘兩崖
　　三峽傳何處雙崖壯此門入天猶石色穿水忽雲根猱玃鬚髯古蛟龍窟宅尊羲和冬〈一作驂〉馭近愁畏日車翻
　　䕫州歌十絶句
　　中巴之東巴東山江水開闢流其問白帝髙為三峽鎮䕫州〈一作瞿唐〉險過百牢關〈關在漢中西南〉
　　白帝䕫州各異城〈古白帝在䕫州城東〉蜀江楚峽混殊名〈瞿唐舊名西陵峽與荊州西陵峽相混〉英雄割據非天意霸主〈一作王〉併吞在物情羣雄競起問〈一作聞一作向〉前朝〈音潮〉王者無外見今朝比訝漁陽結怨恨元聽舜日舊簫韶
　　赤甲白鹽俱刺天閭閻繚繞接山巔楓林橘樹丹青合複道重樓錦繡懸
　　瀼東瀼西一萬家江北江南〈一作江南江北〉春冬花背飛鶴子遺瓊蘂相趂鳧雛入蔣牙
　　東屯稻畦一百頃北有澗水通青苗晴浴狎鷗分處處雨隨神女下朝朝
　　蜀麻呉鹽自古通萬斛之舟行若風長年三老長歌裏白晝〈一作買〉攤錢〈一作白馬灘前〉髙浪中
　　憶昔咸陽都市合山水之圖張賣時巫峽曾經寳屏見楚宮猶對碧峰疑
　　武侯祠堂〈一作生祠〉不可忘中有松柏參天長干戈滿地客愁破雲日如火炎天涼
　　閬風𤣥圃與蓬壺中有髙堂〈一作唐〉天下無借問䕫州壓何處峽門江腹擁城隅
　　上卿翁請修武侯廟遺像缺落時崔卿權䕫州〈崔卿甫之舅氏〉
　　大賢為政即多聞刺史真符不必分尚有西郊諸葛廟臥龍無首對江濆










　　御定全唐詩巻二百二十九
<集部,總集類,御定全唐詩>
　　欽定四庫全書
　　御定全唐詩卷二百三十
　　杜甫
　　偶題
　　文章千古事得失寸心知作者皆殊列名聲豈浪垂騷人嗟不見漢道盛於斯前輩飛騰入餘波綺麗為後賢兼舊列〈一作制一作利一作例〉歴代各清規法自儒家有心從弱嵗疲永懷江左逸多病〈一作謝〉鄴中竒騄驥皆良馬騏驎帶好兒車輪徒已斵堂構惜〈一作肻〉仍虧漫作潛夫論虛傳幼婦碑〈一作詞〉緣情慰漂蕩抱疾屢遷移經濟慙長策飛棲假一枝塵沙傍蜂蠆江峽繞蛟螭蕭瑟唐虞逺聫翩楚漢危聖朝兼盜賊異俗更喧卑鬱鬱星辰劔蒼蒼雲雨池兩都開幕府萬㝢插軍麾南海殘銅柱東風避月支音書恨烏鵲號怒怪熊羆稼穡分詩興柴荊學土宜故山迷白閣秋水隱〈一作憶〉黃〈一作皇〉陂不敢要佳句愁來賦別離
　　秋興八首
　　玉露凋傷楓樹林巫山巫峽氣蕭森江間波浪兼天湧塞上風雲接地隂叢菊兩〈一作重〉開他日淚孤舟〈時方艤舟以俟出峽〉一繫故園心寒衣處處催刀尺白帝城髙急暮砧䕫府孤城落日斜每依南〈一作北〉斗望京華聽猨實下三聲淚奉使虛隨八月查畫省香爐違伏枕山樓粉堞隱悲笳請看石上藤蘿月已暎洲前蘆荻花
　　千家山郭靜朝暉一日〈一作百處一作日日〉江樓坐翠微信宿漁人還汎汎清秋燕子故飛飛匡衡抗疏功名薄劉向傳經心事違同學少年多不賤五陵衣馬自輕肥
　　聞道長安似奕棊百年世事不勝〈一作堪〉悲王侯第宅皆新主文武衣冠異昔時直北關山金鼔振征西車馬〈一作騎〉羽書遲〈一作馳〉魚龍寂寞秋江冷〈魚龍以秋日為夜〉故國平居有所思
　　蓬萊宮闕對南山承露金莖霄漢間西望瑤池降王母〈楊貴妃初度女道士故唐人多以王母比之〉東來紫氣滿函關〈唐以老子為祖屢徵符瑞〉雲移雉尾開宮扇日繞龍鱗識聖顔一臥滄江驚嵗晩㡬迴青瑣照〈一作㸃〉朝班
　　瞿唐峽口曲江頭萬里風煙接素秋花萼夾城通御氣芙蓉小苑入邊愁朱簾繡柱圍黃鶴〈一作鵠〉錦纜牙檣起白鷗迴首可憐歌舞地秦中自古帝王州
　　昆明池水漢時功武帝旌旗在眼中織女機絲虛月夜〈一作夜月〉石鯨鱗甲動秋風波漂菰米瀋雲黒露冷蓮房墜粉紅關塞極天唯鳥道江湖滿地一漁翁
　　昆吾〈亭名在藍田〉御宿〈川名在樊川〉自逶迤紫閣峰隂入渼陂〈一本二句倒轉〉香稻〈一作紅稻一作紅飯〉啄餘〈一作殘〉鸚鵡粒碧梧棲老鳳皇枝佳人拾翠春相問仙侶同舟晩更移綵筆昔遊〈一作曾〉干氣象白頭吟望苦低垂
　　詠懷古跡五首〈吳若本作詠懷一章古跡四首〉
　　支離東北風塵際漂泊西南天地間三峽樓臺淹日月五溪衣服共雲山羯胡事主終無賴詞客哀時且未還庾信平生最蕭瑟暮年詩賦動江關〈庾信仕周年侵二毛時有鄉關之思乃作哀江南賦〉
　　揺落深知宋玉〈一作為主〉悲風流儒雅亦吾師悵望千秋一灑淚蕭條異代不同時江山故宅空文藻雲雨荒臺豈夢思最是楚宮俱泯滅舟人指㸃到今疑
　　羣山萬壑赴荊門生長明妃尚有村一去紫臺連朔漠獨留青塜向黃昏畫圖省識春風面環珮空歸月夜魂千載琵琶作胡語分明怨〈一作愁〉恨曲中論
　　蜀主窺呉幸三峽崩年亦在永安宮〈劉備改魚復為永安仍於州西置永安宮〉翠華想像空〈一作寒〉山裏玉殿虛無野寺中古廟杉松巢水鶴嵗時伏臘走村翁武侯祠屋常鄰近一體君臣祭祀同〈原注殿今為寺廟在宮之東〉
　　諸葛大名垂宇宙宗臣遺像肅清髙三分割據紆籌策萬古雲霄一羽毛伯仲之間見伊呂〈張輔樂葛優劣論孔明將與伊呂爭儔豈與樂毅為伍〉指揮若定失蕭曹〈崔浩典論雲諸葛亮不能與蕭曹匹亞〉福〈一作運〉移漢祚難恢〈一作終難〉復志決身殱軍務勞
　　諸將五首
　　漢朝陵墓對南山胡虜千秋尚入關昨日玉魚〈漢楚王戊太子死天子賜玉魚一雙以斂〉蒙葬地早時金盌〈盧充與崔少府女幽㛰贈充金盌乃向時殉葬物也〉出人間見〈音現〉愁汗馬西戎逼曾閃朱旗北斗殷〈於顔切紅色也一作閑〉多少材官守涇渭將軍且莫破愁顔〈朱長孺曰安祿山犯闕繼以吐蕃焚毀不已必有發掘陵寢之虞故告戒諸將以守涇渭也是春吐蕃請和郭子儀遣兵屯奉天〉韓公本意築三城擬絶天驕㧞漢旌豈謂盡煩回紇馬翻然逺救朔方兵〈郭子儀以孤軍起朔方澧上之戰克復長安新店之戰再收東都皆用回紇之力〉胡來不覺潼關隘龍起猶聞晉水清〈唐髙祖次龍門代水清〉獨使至尊憂社稷諸君何以答昇平
　　洛陽宮殿化為烽休道秦關百二重滄海未全歸禹貢薊門何處盡〈一作覓〉堯封〈時河北幽瀛皆安史餘孽盤據〉朝廷袞職雖多預〈一作誰爭補〉天下軍儲不自供稍喜臨邊王相國肻銷金甲事春農〈廣徳二年王縉以同平章事代李光弼都統行營嵗餘遷河南副元帥〉
　　迴首扶桑銅柱標㝠㝠氛祲未〈一作不〉全銷越裳翡翠無消息南海明珠久寂寥殊錫曾為大司馬總戎皆插侍中貂炎風朔雪天王地只在忠臣〈一作良〉翊聖朝〈朱長孺曰此深戒朝廷不當使中官出將也楊思朂討安南五溪殘酷好殺故越裳不貢呂太一收珠南海阻兵作亂故南海不靖李輔國以中官拜大司馬所謂殊錫也魚朝恩等以中官為觀軍容使所謂總戎也炎風朔雪皆天王之地只當精求忠良以翊聖朝安得偏信一二中人據將帥之重任自取潰僨乎〉
　　錦江春色逐人來巫峽清秋萬壑哀正憶往時嚴僕射共迎中使望鄉臺主恩前後三持節〈嚴武一鎮東川兩鎮劒南〉軍令分明數舉桮西蜀地形天下險安危須仗出羣材秋日䕫府詠懷奉寄鄭監〈審〉李賔客〈之芳〉一百韻〈鄭審官祕書少監時謫貶江陵李之芳留吐蕃歸拜禮部尚書改太子賔客〉
　　絶塞烏蠻北孤城白帝邊飄零仍百里消渇已三年雄劔鳴開匣羣書滿繫船〈一作所向皆窮轍餘生日繫船〉亂離心不展〈一作轉〉衰謝日蕭然筋力妻孥問菁華嵗月遷登臨多物色陶冶賴詩篇峽束滄〈一作蒼〉江起巖排石〈一作古〉樹〈石楠也〉圓拂雲霾楚氣朝〈一作潮〉海蹴〈一作襯〉呉天煮井為鹽速燒畬〈楚俗燒榛種田曰畬〉度地偏有時驚嶂何處覓平川鸂𪆟雙雙舞獼猿壘壘懸碧蘿長似帶錦石小如錢春草何曾歇寒花亦可憐獵人吹戍火野店引山泉喚起搔頭急扶行㡬屐穿兩京猶薄産四海絶隨肩幕府初交辟郎官幸備員𤓰時猶〈一作仍一作拘〉旅寓萍泛苦〈一作若〉夤縁藥餌虛狼藉秋風灑靜便開襟驅〈一作祛〉瘴癘明目掃〈一作拂〉雲煙髙宴諸侯禮佳人上客前哀箏傷老大華屋豓神仙南內開元曲常時弟子傳法歌聲變轉滿座涕潺湲〈原注都督柏中丞筵聞梨園弟子李仙奴歌〉弔影䕫州僻回腸杜曲煎即今龍廐水莫帶犬戎羶〈原注西京龍廐門苑馬門也渭水流苑馬門內〉耿賈扶王室蕭曹拱御筵乘〈一作秉〉威滅蜂蠆戮力効〈一作教〉鷹鸇舊物森猶在兇徒惡未悛國須行戰伐人憶止戈鋋奴僕何知禮恩榮錯與權胡星一彗孛〈一作闇〉黔首〈一作首惡〉遂拘攣哀痛絲綸切煩苛法令蠲業成陳始王兆喜出於畋〈謂代宗踐位〉宮禁經綸密台階翊戴全熊羆載呂望鴻雁美周宣側聽中興主長吟不世賢音徽一柱數道里下牢千〈原注鄭在江陵李在夷陵〉鄭李光時論文章並我先隂何尚清省沈宋歘聨翩律比崑崙竹音知燥濕絃風流俱善價愜當久忘筌置驛常如此登龍蓋有焉雖雲隔禮數不敢墜周旋髙視收人表虛心味道𤣥馬來皆汗血鶴唳必青田羽翼商山起蓬萊漢閣連管寧紗帽浄江令錦袍鮮〈江總有山水衲袍賦〉東郡〈夷陵在䕫州東〉時題壁南湖〈江陵有湖亭〉日扣舷逺遊凌絶境佳句染華牋每欲孤飛去徒為百慮牽生涯已寥落國歩乃〈一作尚〉迍邅衾枕成蕪沒池塘作棄捐〈原注平生多病卜築遣懐〉別離憂怛怛伏臘涕漣漣露菊班豐鎬秋蔬〈一作菰〉影澗瀍共誰論昔事㡬處有新阡富貴空迴首喧爭嬾著鞭兵戈塵漠漠江漢月娟娟侷促看秋燕蕭疎聽晚蟬雕蟲蒙記憶烹鯉問沉綿卜羨君平杖〈嚴君平掛百錢杖頭事與阮孚同岑參卜肆詩亦云至今杖頭錢時時地下有〉偷存子敬氊囊虛把釵釧米盡坼花鈿甘子隂涼葉茅齋八九椽陣圖沙北岸市暨瀼西巔〈原注峽人目市井處曰市暨〉羈絆心常折棲遲病即痊紫收〈一作秧〉岷嶺〈一作下〉芋白種陸池〈一作家〉蓮色好梨勝頰穰多栗過拳勅廚唯一味求飽或三鱣兒去看魚笱〈一作俗異鄰蛟室〉人〈一作朋〉來坐馬韀縛柴門窄窄通竹溜涓涓塹抵公畦稜〈原注京師農人指田逺近多雲㡬稜稜音去聲〉村依野廟壖缺籬將棘拒倒石賴藤纒借問頻朝謁何如穩醉〈一作晝〉眠誰雲行不逮〈一作達〉自覺坐能堅霧雨銀章澀馨香粉署妍紫鸞無近逺黃雀任翩翾困學違從衆明公各勉旃聲華夾宸極早晩到星躔懇諫留匡鼎諸儒引服䖍不逢〈一作過〉輸鯁直㑹是正陶甄宵旰憂虞軫黎元疾苦駢雲臺終日畫青簡為誰編行路難何有招尋興已專由來具飛檝蹔擬控鳴身許雙峰寺〈蘄州雙峰山有東山寺曹溪寳林寺後亦有雙峰〉門求七祖禪〈禪門南能北秀分列二宗弟子各立其師為六祖北宗遂立秀之弟子普寂為七祖能後無聞馬甫歸心南宗故曰身許雙峰欲求七祖也〉落帆追宿昔衣褐向真詮安石名髙晉〈原注鄭髙簡得謝太傳之風〉昭王客赴燕〈原注李宗親有燕昭之美燕周之裔〉途中非阮籍查上似張騫披拂〈一作晤一作豁〉雲寧在淹留景不延風期終破浪水怪莫飛涎他日辭神女傷春怯杜䳌淡交隨聚散澤國繞迴旋本自依迦葉〈天竺二十五祖之首〉何曾藉偓佺〈偓佺食松實體生毛數寸能飛行逐馬〉鑪峯生轉盻橘井〈在馬嶺山〉尚髙褰東走窮歸鶴南征盡跕鳶〈馬援曰我在浪泊西里仰視飛鳶跕跕墮水中〉晩聞多妙教卒踐塞前愆顧凱丹青列頭陁琬琰鐫〈王屮頭陁寺碑為世所重〉衆香深黯黯㡬地〈佛家有十地〉肅芊芊勇猛為心極清羸任體孱金箆空刮眼鏡象未離銓〈一作平等未難銓〉
　　贈李八〈一作公〉祕書別三十韻
　　往時中補右扈蹕上元初〈朱長孺注中補右者必李祕書是時官右補闕屬中書省故云上元初謂上之元初非若寄題草堂詩經營上元始也〉反氣凌行在妖星下直廬六龍瞻漢闕〈一作殿〉萬騎畧〈一作集〉姚〈一作媯〉墟〈舜居安原名媯墟亦名姚墟在漢中西城縣西北時肅宗在鳯翔與漢中接壤〉𤣥朔迴〈一作廵〉天歩神都憶帝車一戎纔汗馬百姓免為魚通籍蟠螭印差肩列鳳輿事殊迎代邸喜異賞朱虛冦盜方歸順乾坤欲晏如不才同補袞奉詔許牽裾鴛鷺叨雲閣麒麟滯玉除〈一作石渠〉文園多病後中散舊交疎飄泊哀相見平生意有餘風煙巫峽逺臺榭楚宮虛〈一作除〉觸目非論故新文尚起予清秋凋碧栁別浦落紅蕖消息多旗幟經過嘆里閭戰連唇齒國軍急羽毛書幕府籌頻問〈原注山劒元帥杜相公初屈幕府參籌畫相公朝謁今赴後期也〉山家藥正鋤〈原注祕書比臥青城山中〉台星入朝謁使節有吹噓西蜀災長弭南翁憤始攄對𫾻抏〈音桓損敝也一作坑〉士卒乾沒費倉儲勢藉兵須用功無禮忽諸御鞍金騕褭宮硯玉蟾蜍拜舞銀鉤落恩波錦帕舒此行非不濟良友昔相於去斾〈一作棹〉依顔色㳂流想疾徐沈綿疲井臼倚薄似樵漁乞〈去聲〉米煩佳客鈔詩聽小胥杜陵斜晩照潏水帶寒淤莫話清溪髮蕭蕭白暎梳
　　寄劉峽州伯華使君四十韻
　　峽內多雲雨秋來尚鬱蒸逺山〈一作天〉朝白帝深水謁〈一作出〉彛陵遲暮嗟為客西南喜得朋哀猨更〈一作勞〉起坐落雁失飛騰伏枕思瓊樹臨軒對玉繩青松寒不落碧海濶逾澄昔嵗文為理羣公價盡增家聲同令聞〈劉允濟與王勃齊名又與杜審言同仕則天朝蓋伯華之祖父也〉時論以儒稱太后當〈一作臨〉朝肅多才接跡昇翠虛捎魍魎丹極上鵾鵬宴引春壺滿〈一作酒〉恩分夏簟冰彫章五色筆紫殿九華燈學並盧〈照隣〉王〈勃〉敏書偕褚〈遂良〉薛〈稷〉能老兄真不墜小子獨無承近有風流作聊從月繼〈一作峽一作窟一作竁穴也〉徵放蹄知赤驥捩翅服蒼鷹巻軸來何晩襟懷庻可憑㑹期吟諷數益破旅愁凝雕刻初誰料〈一作解〉纎毫欲自矜神融躡飛動戰勝洗侵凌妙取筌蹄棄髙宜百萬層白頭遺恨在青竹㡬人登迴首追談笑勞歌跼寢興年華紛已矣世故莽相仍刺史諸侯貴郎官列宿應潘生驂〈一作安雲〉閣逺黃霸璽書增乳贙〈胡犬切有力也〉號攀石飢鼯訴落藤藥囊親道士灰刼問胡僧憑久烏皮折〈一作綻〉簪稀〈一作閒〉白〈一作皁〉帽稜林居看蟻穴野食行〈去聲一作幸一作待〉魚罾筋力交彫喪飄零免戰兢皆〈一作昔一作旹〉為百里宰正似六安丞〈桓譚諫用䜟斥為六安丞〉奼女〈即汞也〉縈新裹丹砂冷舊秤但求椿夀永莫慮杞天崩鍊骨調情性張兵撓棘矜〈徐樂傳奮棘矜棘即㦸矜戟之把也〉養生終自惜伐數〈一作叛〉必全懲政術甘疎誕詞場媿服膺展懷詩誦魯割愛酒如澠〈原注平生所好消渇止之〉咄咄寧書字㝠㝠欲避矰江湖多白鳥〈大戴禮丹鳥羞白鳥丹鳥丹良也白鳥蚊蚋也凡有翼者為鳥〉天地有青蠅
　　䕫府書懷四十韻
　　昔罷河西尉初興薊北師不才名位晩敢恨省郎遲扈聖崆峒日端居𤅿澦時萍流仍汲引樗散尚恩慈遂阻雲〈一作靈〉臺宿〈一作伯〉常懷湛露詩翠華森逺矣白首颯淒其拙被林泉滯生逢酒賦〈鄒陽為酒賦〉欺文園終寂寞漢閣自磷緇病隔君臣議〈一作識〉慚紆德澤私揚鑣驚主辱㧞劔撥年衰社稷經綸地風雲際㑹期血流紛在眼涕灑亂交頤四瀆樓船汎中原鼓角悲賊壕連白翟〈晉文公攘夷狄居西河圁洛間號白翟赤翟〉戰瓦落丹墀先帝嚴靈〈一作虛〉寢〈肅宗收京哭廟〉宗臣切受遺〈郭子儀受遺詔委以河東軍事〉恆山猶突騎𨖚海競張旗田父嗟膠漆〈用以為弓〉行人避蒺藜總戎存大體降將飾卑詞楚貢何年絶堯封舊俗疑長吁翻北冦〈安史餘黨〉一望卷西夷〈謂吐蕃〉不必陪𤣥圃超然待具茨凶〈一作休〉兵鑄農器講殿闢書帷廟算髙難測天憂實在茲形容真倒答效莫支持使者分王命羣公各典司恐乖均賦斂不似問瘡痍萬里煩供給孤城最怨思綠林寧小患雲夢欲難追即事須嘗膽蒼生可察睂〈郄雄能察盜於睂睫之間見列子〉議〈一作義〉堂猶集鳳正觀是元⻱處處喧飛檄家家急競錐蕭車〈漢使蕭育乘三公車按南郡盜賊〉安不定蜀使下何之釣瀨疎墳籍耕巖進奕棊地蒸餘破扇冬煖更纎絺豺遘〈一作搆〉哀登楚〈王粲七哀詩豺虎方搆患又登荊州城樓作賦故曰登楚〉麟傷泣象尼衣冠迷適越藻繪憶遊睢〈襄邑南有睢渙二水能出文章陳琳書遊睢渙者學藻繢之采〉賞月延秋桂傾陽逐露葵大庭終反樸京觀且殭屍髙枕虛眠晝哀歌欲和誰南宮載勲業凡伯慎交綏〈左傳出戰交綏言戰未交而兩退也〉
　　解悶十二首
　　草閣柴扉星散居浪翻江黑雨飛初山禽引子哺紅果溪友〈一作女〉得錢留白魚
　　商胡離別下揚州憶上西〈一作蘭〉陵故驛樓為問淮南米貴賤老夫乘興欲東流〈一作遊〉
　　一辭故國十經秋每見秋𤓰憶故丘〈一作侯〉今日南〈一作東〉湖採薇蕨何人為覓鄭𤓰〈一作袁〉州〈原注今鄭祕監審〉
　　沈范早知何水部曹劉不待薛郎中〈原注水部郎中薛據〉獨當省署開文苑兼泛滄浪學釣翁
　　李陵蘇武是吾師孟子〈原注校書郎雲卿〉論文更不疑〈一本第二句作首句〉一飯未曾留俗客數篇今見古人詩
　　復憶襄陽孟浩然清詩句句盡堪傳即今耆舊無新語漫釣槎頭縮頸〈一作項〉鯿
　　陶冶性靈在〈一作存〉底物新詩改罷自長吟孰〈一作熟〉知二謝將能事頗學〈一作覺〉隂何苦用心
　　不見髙人王右丞藍田丘壑漫〈一作蔓〉寒藤最傳秀句寰區滿未絶風流相國能〈原注右丞弟今相國縉〉
　　先帝貴妃今〈一作俱〉寂寞荔枝還復入長安炎方每續朱櫻獻玉座應悲白露盤〈以下四首専言荔枝追感驛送之事卒致嘆於士之不遇不及一物櫽括張九齡荔枝賦意〉
　　憶過瀘戎摘荔枝青峰隱暎石逶迤京中舊〈一作華應〉見無顔色紅顆酸甜只自知
　　翠𤓰碧李沈玉甃赤梨葡萄寒露成可憐先不異枝蔓此物娟娟長逺生
　　側生〈蜀都賦側生荔枝〉野岸及江蒲〈一作浦趙注戎僰以畝為蒲釋名以草團屋曰蒲〉不熟丹宮滿玉壺雲壑布衣駘背死勞生重〈一作人害〉馬翠睂須
　　復愁十二首
　　人煙生處僻〈一作逺處〉虎跡過新蹄野鶻〈一作鶴一作鷂一作雉〉翻窺草村船逆上溪
　　釣艇收緡盡昏鴉〈一作鷗〉接翅歸〈一作稀〉月生初學扇雲細不成衣
　　萬國尚防冦故園今若何昔歸相識少早已戰場多身覺省郎在家須農事歸年深荒草徑老恐失柴扉金絲鏤〈一作縷〉箭鏃皁尾製〈一作掣〉旗竿一自風塵起猶嗟行路難
　　胡虜何曾盛干戈不肻休閭閻聽小子談話〈一作笑〉覓封侯
　　貞觀銅牙弩開元錦獸張花門小前〈一作箭〉好此物棄沙場
　　今日翔麟馬〈太宗十駿九曰翔麟紫〉先宜駕鼔車無勞問河北諸將覺〈一作角一作擢一作㩁〉榮華
　　任轉江淮粟休添苑囿兵由來貔虎士不滿鳳皇城江上亦秋色火雲終不移巫山猶錦樹南國且黃鸝每恨陶彭澤無錢對菊花如今九日至自覺酒須賖病減詩仍拙吟多意有餘莫看江總老猶被賞時魚〈銀魚也〉
　　承聞河北諸道節度入朝歡喜口號絶句十二首
　　祿山作逆降天誅更有思明亦巳無洶洶人寰猶不定時時鬬戰欲何須
　　社稷蒼生計必安蠻夷雜種錯相干周宣漢武今王是孝子忠臣後代看
　　喧喧道路多歌〈一作好童〉謡河北將軍盡入朝〈大歴二年淮南李忠臣汴宋田神功鳳翔李抱玉俱先後入朝河北諸鎮未有入朝者或傳聞未實耳〉始〈一作自〉是乾坤王室正卻交〈一作教〉江漢客魂銷
　　不〈一作北〉道諸公無表來茫然〈一作茫〉庻事遣〈一作使〉人猜擁兵相學干戈銳使者徒勞百萬〈一作萬里〉迴〈此追言前此拒順之事〉鳴玉鏘金盡正臣修文偃武不無人興王㑹靜〈一作盡〉妖氛氣聖夀宜過一萬春
　　英雄見事若通神聖哲為心小一身燕趙休矜出佳麗宮闈不擬選才人
　　抱病江天白首郎空山樓閣暮春光衣冠是日朝天子草奏何時〈一作人〉入帝鄉
　　澶〈音憚縱逸也莊子澶漫為樂〉漫山東一百州削成如桉抱青丘苞茅重入歸關內王祭還供盡海頭
　　東逾𨖚水北滹沲星象風雲喜〈一作氣〉共和紫氣關臨天地濶黃金臺貯俊賢多
　　漁陽突騎邯鄲兒酒酣並轡金鞭垂意氣即歸雙闕舞雄豪復遣五陵知
　　李相將軍〈謂光弼〉擁薊門白頭雖老〈一作惟有〉赤心存竟能盡説諸侯入知有從來天子尊
　　十二年來多戰場天威已息陣堂堂神靈漢代中興主功業汾陽異姓王
　　喜聞盜賊蕃寇總退口號五首
　　蕭關隴水入官軍青海黃河卷塞雲北極〈一作闕〉轉愁〈一作深〉龍虎氣西戎休縱犬羊羣〈大歴二年九月吐蕃入冦靈州路嗣恭擊破之旋引去〉
　　贊普多教使入秦數通和好止〈一作尚〉煙塵朝廷忽用哥舒將殺伐虛悲公主親〈此追言開元末金城公主卒後竟失和親及天寳間哥舒翰攻㧞石堡城事〉
　　崆峒西極〈一作北〉過崑崙駞馬由來擁國門逆氣數年吹路斷蕃人聞道漸星奔
　　勃律〈大小勃律在吐蕃西去中國九千里〉天西采玉河〈于闐玉州乃河源所出有三玉河東白玉西綠玉又西烏玉〉堅昆碧盌〈堅昆在蔥嶺北出琉璃盌〉最來多舊隨漢使千堆寳少〈一作小〉答胡〈一作朝〉王萬匹羅
　　今春喜氣滿乾坤南北東西拱至尊大歴二〈一作三〉年調玉燭𤣥元皇帝聖雲孫
　　洞房
　　洞房環珮冷玉殿起秋風秦地應新月龍池滿舊宮繫舟今夜逺清漏徃時同萬里黃山北園陵白露中〈漢黃山宮在武帝茂陵北藉以喻明皇泰陵也〉
　　宿昔
　　宿昔青門裏蓬萊仗數移花嬌迎雜樹龍喜出平池落日〈一作月〉留王母微風倚少兒〈以衛少兒比貴妃諸姊妹〉宮中行樂祕少有外人知
　　能畫
　　能畫毛延夀投壺郭舎人每蒙天一笑復似〈一作以〉物皆〈一作初〉春政化平如水皇恩〈一作明〉斷若神時時用抵戲亦未雜風塵
　　鬭雞
　　鬬雞初賜錦舞馬既〈一作解〉登牀簾下宮人出樓前御柳〈一作曲〉長仙遊終一閟女樂久無香寂寞驪山道清秋草木黃
　　鸚鵡〈一作翦羽〉
　　鸚鵡含愁思聰明憶別離翠衿渾短盡紅觜漫多知未有開籠日空殘舊宿枝世人憐復損何用羽毛竒
　　歴歴
　　歴歴開元事分明在眼前無端盜賊起忽已嵗時遷巫峽西江外秦城北斗邊為郎從白首臥病數秋天
　　洛陽
　　洛陽昔陷沒胡馬犯潼關天子初愁思都人慘別顔清笳去宮闕翠蓋出關山故老仍流涕龍髯幸再攀
　　驪山
　　驪山絶望幸花萼罷登臨地下無朝燭人間有賜金鼎湖龍去逺銀海雁飛深萬嵗蓬萊日長懸舊羽林
　　提封
　　提封漢天下萬國尚同心借問懸車〈一作軍〉守何如儉德臨時徵俊乂入草竊〈一作莫慮〉犬羊侵願戒兵猶火恩加四海深
　　覆舟二首
　　巫峽盤渦曉黔陽貢物秋丹砂同隕石翠羽共沈舟〈張儀傳積羽沈舟〉羈使空斜影龍居〈一作宮〉閟積流篙工幸不溺俄頃逐輕鷗
　　竹宮時望拜桂館或求仙奼女臨波日神光照夜年徒聞斬蛟劔無復㸑犀船使者隨秋色迢迢獨上天
　　垂白〈一作白首〉
　　垂白〈一作白首〉馮唐老清秋宋玉悲江喧長少睡樓迥獨移時多難身何補無家病不辭甘從千日醉未許七哀詩〈曹植王粲張載俱有七哀詩〉
　　草閣
　　草閣臨無〈一作蕪〉地柴扉永不關魚龍迴夜水星月動秋山久〈一作夕〉露清〈一作晴〉初濕髙雲薄未還汎舟慚小婦飄泊損紅顔
　　江月
　　江月光於〈一作如〉水髙樓思殺人天邊長作客老去一霑巾玉露團清影銀河沒半輪誰家挑錦字滅燭〈一作燭滅〉翠睂嚬
　　江上
　　江上日多雨蕭蕭荊楚秋髙風下木葉永夜攬貂裘勲業頻看鏡行藏獨倚樓時危思報主衰謝不能休
　　中夜
　　中夜江山靜危樓望北辰長為萬里客有媿百年身故國風雲氣髙堂戰伐塵胡雛負恩澤嗟爾太平人
　　江漢
　　江漢思歸客乾坤一腐儒片雲天共逺永夜月同孤落日心猶壯秋風病欲疎〈一作蘇〉古來存老馬不必取長途
　　白露
　　白露團甘子清晨散馬蹄圃開連石樹船渡入江溪憑几看魚樂迴鞭急〈一作至〉鳥棲漸知秋實美幽徑恐多蹊
　　孟氏〈集有過孟十二倉曹十四主簿兄弟詩〉
　　孟氏好兄弟養親唯小園承顔胝手足坐客強盤餐負米力〈一作寒一作夕〉葵外讀書秋樹根卜鄰慚近舎訓子學〈一作覺〉誰〈一作先〉門
　　吾宗〈原注衛倉曹崇簡〉
　　吾宗老孫子質樸古人風耕鑿安時論衣冠與世同在家常早起憂國願年豐語及君臣際經書滿腹中
　　有歎
　　壯心久零落白首寄人問天下兵常鬬〈原注聞蜀官軍自圉普還還一作遂〉江東客未還窮猨號雨雪老馬怯〈一作望一作泣〉關山武德開元際蒼生豈重攀
　　冬深〈一作即日〉
　　花葉隨天意江溪共石根早霞隨類〈一作淚〉影寒水各依〈一作流〉痕易下楊朱淚難招楚客魂風濤暮不穩舎棹宿誰門
　　不寐
　　瞿塘夜水黑城內改更籌翳翳月沈霧輝輝星近樓氣衰甘少寐心弱恨和〈一作知一作多一作容〉愁多壘〈一作疊恨〉滿山谷桃源無處求
　　月圓
　　孤月當樓滿寒江動夜扉委波金不定照席綺逾依未缺空山靜髙懸列宿稀故園松桂〈一作菊〉發萬里共清輝
　　中宵
　　西閣百尋餘中宵歩綺疏飛星過水白落月動沙虛擇木知幽鳥潛波想巨魚親朋滿天地兵甲少來書
　　遣愁
　　養拙蓬為戶茫茫何所開江通神女館地隔望鄉臺漸惜容顔老無由弟妹來兵戈與人事回首一悲哀
　　秋清
　　髙秋蘇病〈一作肺或作胏非〉氣白髮自能梳藥餌憎加減門庭悶掃除杖藜還客拜愛竹遣兒書十月江平穩輕舟進所如
　　傷秋
　　林〈一作村〉僻來人少山長去鳥微髙秋收畫〈一作藏羽〉扇久客掩荊扉嬾慢頭時櫛艱難帶減圍將軍猶〈一作思〉汗馬天子尚戎衣白蔣風飈脆殷檉曉夜稀何年減〈一作滅〉豺虎似有故園歸
　　秋峽
　　江濤萬古峽肺氣久衰翁不寐防巴虎全生狎楚童衣裳垂素髮門巷落丹楓常怪商山老兼存翊贊功
　　南極
　　南極青山衆西江白谷分古城疏落木荒戍密寒雲嵗月虵常見風飈虎或〈一作忽〉聞近身皆鳥道殊俗自人羣睥睨登哀柝矛〈一作蝥〉弧照夕曛亂離多醉尉愁殺李將軍
　　揺落
　　揺落巫山暮寒江東北流煙塵多戰鼓風浪少行舟鵝費羲之墨貂餘季子裘長懷報明主臥病復髙秋
　　耳聾
　　生年鶡冠子歎世鹿皮翁眼復㡬時暗耳從前月聾猨鳴秋淚𡙇雀噪晩愁空黃落驚山樹呼兒問朔風
　　獨坐二首
　　竟日雨㝠㝠雙崖洗更青水花寒落岸山鳥暮過庭煖老須燕玉充飢憶楚萍胡笳在樓上哀怨不堪聽白狗斜臨北黃牛更在東峽雲常照夜江月〈一作日〉㑹兼風曬藥安垂老應門試小童亦知行不逮苦恨耳多聾
　　逺遊
　　江闊浮髙棟〈一作凍〉雲長出斷山塵沙連越嶲風雨暗荊蠻雁矯銜蘆內猨啼失木間敝裘蘇季子歴國未知還
　　夜〈一作秋夜客舎〉
　　露下天髙〈一作空山〉秋水〈一作氣〉清空山獨夜旅魂驚疎燈自照孤帆宿新月猶懸雙杵鳴南菊〈一作國〉再逢人臥病北書不至〈一作到〉雁無情歩蟾〈一作簷〉倚杖看牛斗銀漢遙應接鳳城
　　暮春
　　臥病擁塞在峽中瀟湘洞庭虛暎空楚天不斷四時雨巫峽常吹千里風沙上草閣栁新闇〈一作暗〉城邊野池蓮欲紅暮春鴛鷺立洲渚挾子翻飛還一叢
　　晴二首
　　久雨巫山暗新晴錦繡文〈一作紋〉碧知湖外〈一作上〉草紅見海東雲竟日鶯相和摩霄鶴數羣野花乾更落風處急紛紛
　　啼烏爭引子鳴鶴不歸林下食遭泥去髙飛恨久隂雨聲衝塞盡日氣射江深迴首周南客驅馳魏闕心
　　雨
　　始賀天休雨還嗟地出雷驟看浮〈一作巫〉峽過密作〈一作塞密〉渡江來牛馬行無色蛟龍鬭不開干戈盛隂氣未必自陽臺
　　月三首
　　斷續巫山雨天河此夜新若無青嶂月愁殺白頭人魍魎移深樹蝦䗫動半輪故園當北斗直指〈一作想〉照西秦併照〈一作㸃〉巫山出新窺楚水清羈棲愁〈一作秋〉裏見二十四迴明必驗升沉體如知進退情不違銀漢落亦伴玉繩橫
　　萬里瞿塘峽〈一作月〉春來六上時時開暗室故故滿青天爽合風襟靜髙當淚臉懸南飛有烏鵲夜久落江邊
　　雨
　　萬木雲深隱連山雨未開風扉掩不定水鳥過〈一作去〉仍迴鮫館如鳴杼樵舟豈伐枚清涼破炎毒衰意欲登臺
　　晩晴
　　返〈一作晩〉照斜初徹〈一作散〉浮雲薄未歸江虹明逺〈一作近〉飲峽雨落餘飛鳬雁〈一作鶴〉終髙去熊羆覺自肥秋分客尚在竹露夕〈一作久〉微微
　　夜雨
　　小雨夜復密迴風吹早秋野〈一作夜〉涼侵閉戶江滿帶維舟通籍恨〈一作限〉多病為郎忝薄遊天寒出巫峽醉別仲宣樓
　　更題
　　只應踏初雪騎馬發荊州直怕巫山雨真傷白帝秋羣公蒼玉珮天子翠雲裘同舎晨趨侍胡為淹此〈一作此滯〉留
　　歸
　　束帶還騎馬東西卻渡船林中才有地峽外絶無天虛白髙人靜喧卑俗累牽他鄉悅遲暮不敢廢詩篇
　　返照
　　楚王宮北正黃昏白帝城西過雨痕返照入江翻石壁歸雲擁樹失山村衰年肺病唯髙枕絶塞愁時早閉門不可久留豺虎亂南方實有未招魂
　　熱三首
　　雷霆空霹靂雲雨竟虛無炎赫衣流汗低垂氣不蘇乞為寒水玉願作冷秋菰何〈一作那〉似兒童嵗風涼出舞雩瘴雲終不滅瀘水復西來閉戶人髙臥歸林鳥卻迴峽中都似火江上只空〈一作聞〉雷想見隂宮雪風門颯踏〈一作沓〉開
　　朱李沈不冷彫胡〈一作菰〉炊屢新將衰骨盡痛被褐〈一作暍〉味空頻歘翕炎蒸景飄颻征戍人十年可解甲為爾一霑巾
　　日暮
　　牛羊下來久各已閉柴門風月自清夜江山非故園石泉流暗壁草露滴秋根〈一作滿秋原滿一作滴〉頭白燈明裏何須花燼繁
　　八月十五夜月二首
　　滿目飛明鏡歸心折大刀轉蓬行地逺攀桂仰天髙水路疑霜雪林棲見羽毛此時瞻白兔直欲數秋毫稍下巫山峽猶銜白帝城氣沈全浦暗輪仄半樓明刁斗皆催曉蟾蜍且自傾〈一作清〉張弓倚殘魄不獨漢家營
　　十六夜翫月
　　舊挹金波爽皆傳玉露秋關山隨地闊河漢近人流谷口樵歸唱孤城笛起愁巴童渾不寢〈一作寐〉半夜有行舟
　　十七夜對月
　　秋月仍圓夜江村獨老身捲簾還照客倚杖更隨人光射潛虬動明翻宿鳥頻茅齋依橘柚清切露華新
　　村雨
　　雨聲傳兩夜寒事颯髙秋挈〈一作攬〉帶看朱紱開箱覩黑裘世情只益睡盜賊敢忘憂松菊新霑洗茅齋慰逺遊
　　雨晴
　　雨時〈一作晴〉山不改晴罷峽如新天路看殊俗秋江思殺人有猨揮淚盡無犬附〈一作送〉書頻故國愁睂外長歌欲損神
　　晩晴呉郎見過北舎
　　圃畦新〈一作佳〉雨潤媿子廢鉏來竹杖交頭拄柴扉隔〈一作掃〉徑開欲棲羣鳥亂未去小童催明日重陽酒相迎自醱醅
　　暝
　　日下四山隂山庭嵐氣侵牛羊歸徑險鳥雀聚枝深正枕當星劒收書動玉琴半扉開燭影欲掩見清砧
　　雲
　　龍似〈一作自一作以〉瞿唐㑹江依白帝深終年常起峽每夜必通林收穫辭霜渚分明在夕岑髙齋非一處秀氣豁煩襟
　　月
　　四更山吐月殘夜水明樓塵匣元開鏡風簾自上鉤兔應疑鶴髪蟾亦戀貂裘斟酌姮〈音恆〉娥寡天寒耐九秋
　　雨四首
　　微雨不滑道斷雲疎復行紫崖奔處黑白鳥去邊明秋日新霑影寒江舊落聲柴扉臨野碓半得〈一作濕〉搗香秔江雨舊無時天晴忽散絲暮秋霑物冷今日過雲遲上馬迥〈一作回〉休出看鷗坐不辭髙〈一作層〉軒當𤅿澦潤色靜書帷
　　物色嵗將晏天隅人未歸朔風鳴淅淅寒雨下霏霏多病久加飯衰容新授衣時危覺凋䘮〈一作䘮亂〉故舊短書稀楚雨石苔滋京華消息遲山寒青兕呌江晩白鷗飢神女花鈿落鮫人織杼悲繁憂不自整終日灑如絲
　　夜
　　絶岸風威動寒房燭影微嶺猨霜外宿江鳥夜深飛獨坐親雄劒哀歌嘆短衣煙塵繞閶闔白首壯心違
　　晨雨
　　小雨晨光內初來葉上聞霧交纔灑地風逆〈一作折〉旋隨雲暫起柴荊色輕霑鳥獸羣麝香山一半亭午未全分
　　返照
　　返照開巫峽寒空半有無已低魚復暗不盡白鹽孤荻岸如秋水松門似畫圖牛羊識僮僕既夕應傳呼
　　向夕
　　畎畝孤城外江村亂水中深山催短景喬木易髙風鶴下雲汀〈一作河〉近雞棲草屋同琴書散明燭長夜始堪終
　　曉望
　　白帝更聲盡陽臺曙色分髙峯寒〈一作初〉上日疉嶺宿霾〈一作未收〉雲地坼江帆隱天清木葉聞荊扉對麋鹿應共爾為羣
　　雷
　　巫峽中宵動滄江十月雷龍地不成蟄天地劃爭迴卻碾空山過深蟠絶壁來何須妒雲雨霹靂楚王臺
　　雨
　　㝠㝠甲子雨已度立春時輕箑煩相向纎絺恐自疑煙添纔有色風引更如絲直覺巫山暮兼催宋玉悲
　　朝二首
　　清旭楚宮南霜空萬嶺含野人時獨往雲木曉相參俊鶻無聲過飢烏下食貪病身終不動揺落任江潭浦帆〈去聲〉晨初發郊扉冷未開村〈一作林〉疎黃葉墜野靜白鷗來礎潤休全濕雲晴欲半迴巫山冬可怪昨夜有奔雷
　　晩
　　杖藜尋晩巷〈一作巷晩〉炙背近牆暄人見幽居僻吾知拙養尊朝廷問府主耕稼學山村歸翼飛棲定寒燈亦閉門
　　夜二首
　　白〈一作向〉夜月休燈花半委〈一作委半〉眠號山無定鹿落樹有驚蟬暫憶江東鱠兼懷雪下船蠻歌犯星起空〈一作重〉覺在天邊
　　城郭悲笳暮村墟過翼稀甲兵年數久賦歛夜深歸暗樹依巖落明河繞塞微斗斜人更望月細鵲休飛










　　御定全唐詩卷二百三十
　　欽定四庫全書
　　御定全唐詩卷二百三十一
　　杜甫
　　宗武生日
　　小子何時見髙秋此日生自從都邑語已伴〈一作律〉老夫名詩是吾家事人傳世上情熟精文選理休覓綵衣輕凋瘵筵初秩欹斜坐不成流霞分〈一作飛〉片〈一作㡬〉片涓滴就徐傾
　　又示宗武
　　覓句新知律攤書解滿牀試吟青玉案莫羨〈一作帶〉紫羅囊假〈一作暇〉日從時飲明年共我長應須飽經術已似愛文章十五男兒志三千弟子行曾參與游夏達者得升堂
　　熟食日〈秦人呼寒食為熟食〉示宗文宗武
　　消渇游江漢羇棲尚甲兵㡬年逢熟食萬里逼清明松柏邛〈一作邙〉山路風花〈一作光〉白帝城汝曹催我老回首淚
　　縱橫
　　又示兩兒
　　令節成吾老他時見汝心浮生看物變為恨與年深長葛書難得江州涕不禁團圓思弟妹行坐白頭吟〈長葛江州必弟妹所在〉
　　社日兩篇
　　九農〈一作秋豐〉成德業百祀發光輝報効神如在馨香舊不違南翁巴曲醉北雁塞聲微尚想東方朔詼諧割肉歸陳平亦分肉太史竟論功今日江南老他時渭北〈一作水〉童歡娛看絶塞涕淚落秋風鴛鷺迴金闕誰憐病峽中九日五首〈呉若本注闕一首趙次公以風急天髙一首足之雲未嘗闕〉
　　重陽獨酌〈一作少飲〉杯中酒抱病起〈一作獨一作豈〉登江上臺竹葉於人既無分菊花從此不須開殊方日落𤣥猨哭舊國霜前白雁來弟妹蕭條各何往干戈衰謝兩相催舊日重陽日傳杯不放杯即今蓬鬢改但媿菊花開北闕心長戀西江首獨回茱茰〈一作茰房〉賜朝士難得一枝來舊與蘇司業兼隨鄭廣文採花香泛泛〈一作簇簇一作漠漠〉坐客醉紛紛野樹歌〈一作欹〉還倚秋砧醒卻聞歡娯兩冥漠〈一作寞〉西北有孤雲
　　故里樊川菊登髙素滻源他時一笑〈一作醉〉後今日㡬人存巫峽蟠江路終南對國門繫舟身萬里伏枕淚雙痕為客裁烏帽從兒具綠尊佳辰對〈一作帶〉羣盜愁絶更誰〈一作堪〉論
　　九日〈一作日髙一作登髙〉諸人集於林
　　九日明朝是相要舊俗非老翁難早出賢客幸知歸舊采黃花賸新梳白髮微漫看年少樂忍淚已霑衣
　　大歴二年九月三十日
　　為客無時了悲秋向夕終瘴餘䕫子國霜薄楚王宮草敵虛嵐翠花禁冷葉〈一作蘂〉紅年年小揺落不與故園同
　　十月一日
　　有瘴非全歇為冬亦不〈一作不亦〉難夜郎溪日暖白帝峽風寒蒸裹〈見齊民要術〉如千室焦糟〈一作糖〉幸一柈茲辰南國重舊俗自相歡
　　孟冬
　　殊俗還多事方冬變所為破甘〈一作𤓰〉霜落爪嘗稻雪飜匙巫峽〈一作岫〉寒都薄烏蠻〈一作沙一作黔溪〉瘴逺隨終然減灘瀨暫喜息蛟螭
　　冬至
　　年年至日長為客忽忽窮愁泥殺人江上形容吾獨老天邊〈一作涯〉風俗自相親杖藜雪後臨丹壑鳴玉〈一作明主〉朝來散紫宸心折此時無一寸路迷何處見〈一作是〉三秦
　　小至〈至前一日即㑹要小冬日〉
　　天時人事日相催冬至陽生春又來刺繡五紋〈一作文〉添弱線吹葭六琯動浮灰岸容待臘將舒栁山意衝寒欲放〈一作破〉梅雲物不殊鄉國異教兒且覆掌中杯
　　覽物〈一作峽中覽物〉
　　曾為掾吏趨三輔憶在潼關詩興多巫峽忽如瞻華岳蜀江猶似見黃河舟中得病移衾枕洞口經春長薜蘿形勝有餘風土惡㡬時回首一髙歌
　　憶鄭南玭〈玭蒲眠切珠也宋𢎞曰淮水出玭珠呉若本注玭疑作玼音泚玉色鮮潔也師民瞻及草堂本俱無玭字詩中但憶伏毒寺舊游鄭南乃鄭縣之南也〉
　　鄭南伏毒寺〈一作守與上下義多不合〉瀟灑到江心石影銜珠閣泉聲帶玉琴風杉曾曙倚雲嶠憶春臨萬里滄浪〈一作蒼茫〉外龍蛇只自深
　　懷灞上游
　　悵望東陵道平生灞上遊春濃停野騎夜宿敞雲樓離別人誰在經過老自休眼前今古意江漢一歸舟
　　愁〈原注強戲為呉體〉
　　江草日日喚愁生巫〈一作春〉峽泠泠非世情盤渦鷺浴底心性獨樹花發自分明十年戎馬暗萬國異域賔客老孤城渭水秦山〈一作川〉得見否人經罷病虎縱橫
　　晝夢
　　二月饒睡昏昏然不獨夜短晝分眠桃花氣暖眼自醉春渚日落夢相牽故鄉門巷荊棘底中原君臣豺虎邊kao安得務農息戰鬬普天無吏橫索錢
　　覽鏡呈柏中丞
　　渭水流關內終南在日邊膽銷豺虎窟淚入犬羊天起晩堪從事行遲更學〈一作覺〉仙鏡中衰謝色萬一故人憐
　　即事
　　暮春三月巫峽長皛皛〈胡了切〉行雲浮〈一作無〉日光雷聲忽送千峰雨花氣渾如百和香黃鶯過水飜迴去燕子銜泥濕不妨飛閣巻簾圖畫裏虛無只少對瀟湘
　　即事〈一作天畔〉
　　天畔羣山孤草亭江中風浪雨冥冥一雙白魚不受釣三寸黃甘猶自青多病馬卿無日起窮途阮籍㡬時醒未聞細栁散金甲腸斷秦川〈一作州〉流濁涇
　　悶
　　瘴癘浮三蜀風雲暗百蠻巻𬖄唯白水隱几亦青山猨捷長難見鷗輕故不還無錢從滯客有鏡巧催顔
　　戲作俳諧體遣悶二首
　　異俗吁可怪斯人難並居家家養烏鬼〈一雲川人呼豬作烏鬼聲一雲䕫人呼鸕鷀為烏鬼一雲峽近烏蠻俗於正月設牲酒田間操兵大噪名養烏鬼以禳厲氣元稹江陵詩病賽烏稱鬼則烏鬼乃神名〉頓頓食黃魚舊識能〈一作難〉為態新知已暗疎治生且耕鑿只有不關〈一作開〉渠
　　西歴青羌板〈一作坂〉南留白帝城〈原注頃嵗自秦渉隴從同谷縣去遊蜀留滯於巫山〉於菟〈一作榖於一作彀菟〉侵客恨粔籹〈音巨女見招魂蜜⿰也〉作人情瓦卜傳神語畬田費火聲〈一作耕〉是非何處定髙枕笑浮生得舎弟觀書自中都〈至徳二年以西京為中京〉已達江陵今茲暮春月末行李合到䕫州悲喜相兼團圓可待賦詩即事情見乎詞
　　爾到〈一作過〉江陵府何時到峽州亂離生有別聚集病應瘳颯颯開啼眼朝朝上水樓老身須付託白骨更何憂
　　喜觀即到復題短篇二首
　　巫峽千山暗終南萬里春病中吾見弟書到汝為人意〈一作竟〉答兒童問來經戰伐新泊船悲喜後款款話〈一作議〉歸秦
　　待爾嗔烏鵲拋書示鶺鴒枝間喜不去原上急曾經江閣嫌津栁風帆數驛亭應論十年事愁〈一作撚〉絶始星星
　　舎弟觀歸藍田迎新婦送示兩篇
　　汝去迎妻子髙秋念卻迴即今螢已亂好與雁同來東望西江水〈一作永〉南遊北戶開卜居期靜處㑹有故人杯楚塞難為路〈一作別〉藍田莫滯留衣裳判白露鞍馬信清秋滿峽重江水開帆八月舟此時同一醉應在仲宣樓第五弟豐獨在江左近三四載寂無消息覓使寄此二首
　　亂後嗟吾在羇棲見汝難草黃騏驥病沙晩〈一作暖〉鶺鴒寒楚設關城險呉吞水府寛十年朝夕淚衣袖不曾乾聞汝依山寺杭州定越州風塵淹別日江漢失〈一作共〉清秋影著啼猨樹魂飄結蜃樓明年下春水東盡白雲求〈一作遊〉
　　舎弟觀赴藍田取妻子到江陵喜寄三首
　　汝迎妻子達荊州消息真傳解我憂鴻雁影來連峽內鶺鴒飛急到沙頭嶢關險路今虛逺禹鑿寒江正穩流朱紱即當隨綵鷁青春不假報黃牛
　　馬度〈一作瘦〉秦關〈一作山〉雪正深北來肌骨苦寒侵他鄉就我生春色故國移居見客心賸欲〈一作歡劇〉提攜如意舞喜多行坐白頭吟廵檐索共〈一作近〉梅花笑冷蘂〈一作落〉疎枝半不禁
　　庾信羅含俱有宅〈俱在江陵〉春來秋去作誰家短牆若在從殘草喬木如存可假花卜築應同蔣詡徑為園須似邵平𤓰比年〈一作因〉病〈一作斷〉酒開涓滴弟勸兄酬何怨嗟
　　江雨有懷鄭典設
　　春雨闇闇塞〈一作發〉峽中早晩來自楚王宮亂波分披已打岸弱雲狼藉不禁風寵光蕙葉與多碧㸃注桃花舒小紅谷口子真正憶汝岸髙瀼滑〈一作闊〉限西東
　　王十五前閣會
　　楚岸收新雨春臺引細風情人來石上鮮膾出江中鄰舎煩書札肩輿強老翁病身虛俊味何幸飫兒童寄韋有夏郎中〈顔真卿東方朔碑隂有朝城主簿韋有夏疑即此〉
　　省郎憂病士書信有柴胡飲子頻通汗懷君想報珠親知天畔少藥味峽中無歸楫生衣臥春鷗洗翅呼猶聞上急水早作取平途萬里皇華使為僚記腐儒
　　陪柏中丞觀宴將士二首
　　極樂三軍士誰知百戰場無私齊綺饌久坐密金章醉客霑鸚鵡佳人指鳳皇㡬時來翠節特地引紅妝繡段裝檐額金花帖鼔腰一夫先舞劔百戲後歌樵〈一作鐎刁斗也〉江樹城孤逺雲臺使寂寥漢朝頻選將應拜霍嫖姚
　　七月一日題終明府水樓二首
　　髙棟曾軒已自涼秋風此日灑衣裳翛然欲下隂山雪不去非無漢署香絶壁過雲開錦繡疎松夾〈一作隔〉水奏笙簧看君宜著王喬履真賜還疑出尚方〈原注終明府功曹也兼攝奉節令故有此句佇觀奏即真也〉
　　宓子彈琴邑宰日終軍棄繻英妙時承家節操尚不泯為政風流今在茲可憐賔客盡傾蓋何處老翁來賦詩楚江巫峽半雲雨清簟疎簾看奕棊
　　季秋蘇五弟纓江樓夜宴崔十三評事韋少府姪三首
　　峽險江驚急樓髙月迥明一時今夕㑹萬里故鄉情星落黃姑渚秋辭白帝城老人因酒病堅坐看君傾明月生長好浮雲薄漸〈一作暫〉遮悠悠照邊〈一作逺〉塞悄悄憶京華清動杯中物髙隨海上查不眠瞻白兔百過落烏紗
　　對月那無酒登樓況有江聽歌驚白鬢笑舞拓秋窗尊蟻添相續沙鷗並一雙盡憐君醉倒更覺片〈一作我〉心降九月一日過孟十二倉曹十四主簿兄弟
　　藜杖侵寒露蓬門啓曙煙力稀經樹歇老困撥書眠秋覺追隨盡來因孝友偏清談見滋味爾輩可忘年
　　過客相尋
　　窮老真無事江山已定居地幽忘盥櫛客至罷琴書掛壁移筐〈一作留〉果呼兒問〈一作間〉煑魚時聞繫舟楫及此問吾廬
　　孟倉曹歩趾領新酒醤二物滿器見遺老夫
　　楚岸通秋屐胡牀面夕畦藉糟〈酒德頌枕麯藉糟一作籍〉分汁滓甕醬落提攜飯糲添香味朋來有醉泥理生那免俗方法報山妻
　　柳司馬至
　　有使歸三峽相過問兩京函關猶出〈一作自〉將渭水更屯兵設備邯鄲道和親邏些城〈吐蕃號其國都為邏些城〉幽燕唯鳥去商洛少人行衰謝身何補蕭條病轉嬰霜天到宮闕戀主寸心明
　　簡呉郎司法
　　有客乘舸自忠州遣騎安置瀼西頭古堂本買藉疎豁借汝遷居停宴遊〈時甫又移居東屯故以瀼西草堂借吳郎〉雲石熒熒髙葉曙〈一作曉〉風江颯颯亂帆秋卻為姻婭過逢地許坐曾軒數散愁
　　又呈呉郎
　　堂前撲棗〈漢王吉婦以撲東家棗實被遣〉任西鄰無食無兒一婦人不為困窮寧有此祇緣恐懼轉須親即防〈一作知〉逺客雖多事使〈一作便〉插疎籬卻甚真已訴徵求貧到骨正思戎馬淚盈巾
　　覃山人隱居
　　南極老人自有星北山移文誰勒銘徵君已去獨松菊哀壑無光留戶庭予見亂離不得已子知出處必須經髙車駟馬帶傾覆悵望秋天虛翠屏
　　柏學士茅屋
　　碧山學士焚銀魚白馬卻走身巖居古人已用三冬足年少今〈一作曾〉開萬巻餘晴雲滿戶團傾蓋秋水浮階溜決渠富貴必從勤苦得男兒須讀五車書
　　題柏大兄弟山居屋壁二首
　　叔父朱門貴郎君玉樹髙山居精典籍文雅渉風騷江漢終吾老雲林得爾曹哀繞白雪未與俗人操野屋流寒水山籬帶薄雲靜應連虎穴喧已去人羣筆架霑窗雨書籤映隙曛蕭蕭千里足〈一作馬〉箇箇五花文戲寄崔評事表姪蘇五表弟韋大少府諸姪
　　隱豹深愁雨潛龍故起雲泥多仍徑曲心醉阻賢羣忍待〈一作對〉江山麗還披鮑謝文髙樓憶疎豁〈一作闊〉秋興坐氛氳
　　秋日寄題鄭監湖上亭三首
　　碧草逢〈一作違〉春意沅湘萬里秋池要山簡馬月浄〈一作靜〉庾公樓磨滅餘篇翰平生一釣舟髙唐寒浪減〈一作滅〉髣髴識昭丘
　　新作湖邊宅還聞賔客過自須開竹逕誰道避雲蘿官序潘生拙才名賈傅多舎舟應轉〈一作卜〉地鄰接意如何暫阻〈一作住〉蓬萊閣終為江海人揮金應物理拖玉豈吾身羮煑秋蓴滑〈一作弱〉杯迎〈一作凝〉露菊新賦詩分氣象佳句莫頻〈一作辭〉頻
　　謁真諦寺禪師
　　蘭若山髙處煙霞嶂〈一作障〉㡬重凍泉依細石晴雪落長松問法看詩忘〈一作妄〉觀身向酒慵未能割妻子卜宅近前峰
　　別崔潩因寄薛據孟雲卿〈原注內弟潩赴湖南幕𥋏〉
　　志士惜妄動知深〈一作深知〉難固辭如何久磨礪但取不磷緇夙夜聽憂主飛騰急濟時荊州過〈一作遇〉薛孟為報欲論詩
　　送李八祕〈一作校〉書赴杜相公幕〈原注相公朝謁今赴後期也杜鴻漸以黃門侍郎同平章事鎮蜀〉
　　青簾白舫益州來巫峽秋濤天地迴石出〈𤅿澦堆〉倒聽楓葉下櫓揺背指菊花開貪趨相府今晨發恐失佳期後命催南極一星朝北斗五雲多處是三台
　　巫峽敝廬奉贈侍御四舅別之澧朗
　　江城秋日落山鬼閉門中行李淹吾舅誅茅問老翁赤眉猶世亂青眼只途窮傳語桃源客人今出處同
　　奉送十七舅下邵桂
　　絶域三冬暮浮生一病身感深辭舅氏別後見何人縹緲蒼梧帝推遷孟母鄰昏昏阻雲水側望苦傷神
　　送覃二判官
　　先帝〈一作皇〉弓劒逺小臣餘此生蹉跎病江漢不復謁承明餞爾白頭日永懷丹鳳城遲遲戀屈宋渺渺臥荊衡魂斷航舸失天寒沙水清肺肝若稍愈亦上赤霄行季夏送鄉弟韶陪黃門從叔〈即杜鴻漸〉朝謁
　　令弟尚為蒼水使〈原注韶比兼開江使通成都外江下峽舟船〉名家莫出杜陵人比〈一作此〉來相國兼安蜀歸赴朝廷已入秦舎舟策馬論兵地拖玉腰金報主身莫度清秋吟蟋蟀早聞黃閣畫麒麟
　　送十五弟侍御使蜀
　　喜弟文章進添余別興牽數杯巫峽酒百丈內江船未息豺狼鬬空催犬馬年歸朝多便道搏擊望秋天送田四弟將軍將䕫州柏中丞命起居江陵節度陽城郡王衛公幕〈一作䕫府送田將軍赴江陵〉
　　離筵罷多酒起地發寒塘回首中丞座馳牋異姓王燕辭楓樹日雁度麥城霜空〈一作定〉醉山翁酒遙憐似葛強
　　送王十六判官
　　客下荊南盡君今復入舟買薪猶白帝鳴櫓少〈一作巳〉沙頭衡霍生春早瀟湘共海浮荒林庾信宅為仗主人留
　　奉送卿二翁統節度鎮軍還江陵
　　火旗還錦纜白馬出江城嘹唳吟〈一作□〉笳發蕭條別浦清寒空巫峽曙落日渭陽明〈一作情〉留滯嗟衰疾何時見息兵
　　送鮮于萬州遷巴州〈鮮于炅乃仲通子有父風〉
　　京兆先時傑琳琅照一門朝廷偏注意〈一作璽〉接近與名藩祖帳排〈一維〉舟數寒江觸石喧看君妙為政他日有殊恩
　　寄杜位〈原注頃者與位同在故嚴尚書幕〉
　　寒日經檐短窮猨失木悲峽中〈一作筵〉為客恨江上〈一作並〉憶君時天地身何在〈一作往〉風塵病敢辭封書兩行淚霑灑裛新詩
　　奉寄李十五祕書〈文嶷〉二首
　　避暑雲安縣秋風早下來暫留〈一作之〉魚復浦同過楚王臺猨鳥千崖窄江湖萬里開竹枝歌未好畫舸莫〈一作且〉遲〈一作輕〉囘
　　行李千金贈衣冠八尺身飛騰知有策意度不無神班秩兼通貴公侯出異人𤣥成負文彩世業豈沈淪
　　奉送韋中丞之晉赴湖南
　　寵渥徵黃漸權宜借冦頻湖南安背水峽內憶行春王室仍多故蒼生倚大臣還將徐孺子〈一作榻〉處處待髙人送李功曹之荊州充鄭侍御判官重贈
　　曾聞宋玉宅每欲到荊州此地生涯晩遙悲〈一作通〉水國秋孤城一柱觀落日九江流使者雖光彩青楓逺自愁送孟十二倉曹赴東京選〈太宗時以嵗旱糓貴東人選者集洛川謂之東選〉
　　君行別老親此去苦家貧藻鏡留連客江山顦顇人秋風楚竹冷夜雪鞏梅春朝夕髙堂念應宜綵服新
　　憑孟倉曹將書覓土婁舊莊
　　平居喪亂後不到洛陽岑為歴雲山問無辭荊棘深北風黃葉下南浦白頭吟十載江湖客茫茫遲暮心
　　別蘇徯〈原注赴湖南幕〉
　　故人有遊子棄擲傍天隅他日憐才命居然屈壯圖十年猶塌翼絶倒為驚吁消渇今如在〈一作此〉提攜媿老夫豈知臺閣舊先〈一作洗〉拂鳳皇雛得實〈一作食〉飜蒼竹棲枝把翠梧北辰當宇宙南嶽據江湖國帶風塵色兵張虎豹符數論封內事揮發府中趨贈爾〈一作汝〉秦人策莫鞭轅下駒
　　存歿口號二首〈每篇一存一歿是時席謙曹霸存畢曜鄭䖍歿〉
　　席謙不見近彈棊畢曜仍傳舊小詩玉局他年無限笑〈一作事〉白楊今日㡬人悲〈原注道士席謙善彈棊畢曜善為小詩〉
　　鄭公粉繪隨長夜曹霸丹青已白頭天下何曾有山水人間不解重驊騮〈原注髙士滎陽鄭䖍善畫山水曹霸善畫馬〉
　　奉漢中王手札報韋侍御蕭尊師亡
　　秋日蕭韋逝淮王報峽中少〈一作小〉年疑柱史多術怪仙公不但時人惜祇應吾道窮一哀侵疾病相識自兒童處處鄰家笛飄飄客子蓬強吟懷舊賦已作白頭翁
　　哭王彭州掄
　　執友驚淪沒斯人巳寂寥新文生沈謝異骨降松喬北部初髙選東堂早見招蛟龍纒倚劔鸞鳳夾吹簫歴職漢庭久中年胡馬驕兵戈闇〈一作聞〉兩觀寵辱事三朝蜀路江干〈一作干戈〉窄彭門〈一作關〉地里〈一作理〉遙解⻱生碧草諫獵阻清霄頃壯戎麾出叨陪幕府要將軍臨氣𠉀猛士塞風飇井漏〈一作渫一作滿〉泉誰汲烽疎火不燒前籌自多〈一作多自〉暇〈一作假〉隱几接終朝翠石俄雙表寒松竟後凋贈詩焉敢墜染翰欲無聊再哭經過罷離魂去住銷之官方玉折寄葬與萍漂曠望渥窪道霏微河漢橋夫人先即世令子各清標巫峽長雲雨秦城近斗杓馮唐毛髪白歸興日蕭蕭
　　見螢火
　　巫山秋夜螢火飛簾疎巧入坐人衣忽驚屋裏琴書冷復亂檐邊星宿稀卻繞井闌添箇箇偶經花蘂弄輝輝滄江白髪愁看汝來嵗如今歸未歸
　　吹笛
　　吹笛秋山風〈一作風山〉月清誰家巧作斷腸聲風飄律呂相和切月傍〈一作倚〉關山㡬處明胡騎中宵堪北走武陵一曲想南征故園楊栁今揺〈一作摧一作花〉落何得愁中曲〈一作卻〉盡生
　　孤雁〈一作後飛雁〉
　　孤雁不飲啄飛鳴聲〈一作聲聲飛〉念羣誰憐一片影相失萬重雲望盡〈一作斷〉似猶見哀多如更〈一作更復〉聞野鵶無意緒鳴噪自〈一作亦〉紛紛
　　鷗
　　江浦寒鷗戲無他亦自饒卻思飜玉羽隨意㸃春苗雪暗還須浴〈一作落〉風生一任飄㡬羣滄海上清影日蕭蕭
　　猨
　　褭褭啼虛壁蕭蕭掛冷枝艱難人不見〈一作免〉隱見爾如知慣習元從衆全生或用竒前林騰每及父子莫相離
　　黃魚
　　日見巴東峽黃魚出浪新脂膏兼飼犬〈江陵及彭蠡俱以魚飼犬〉長大不容身〈黃魚長者二三丈〉筒桶〈一作䇶一作筩〉相沿久風雷𡧓為神〈一作伸〉泥沙巻涎沫囘首怪龍鱗
　　白小
　　白小羣分命天然二寸魚細微霑水族風俗當園蔬〈靖州之俗凶事不食酒肉以魚為蔬名魚菜〉入肆銀花亂傾箱雪片虛生成猶拾〈一作捨〉卵盡取義何如
　　麂
　　永與清溪別蒙將玉饌俱無才逐仙隱〈葛仙翁化為白麂二足時出女幾山上〉不敢恨庖㕑亂世輕全物微聲及禍樞衣冠兼盜賊饕餮用斯須
　　雞
　　紀德名標五初鳴度必三〈夜至雞三鳴始為正月一日〉殊方聽有異失次曉無慙問俗人情似充庖爾輩堪氣交亭育際巫峽漏司南
　　玉腕騮〈原注江陵節度衛公馬也〉
　　聞説荊南馬尚書玉腕騮頓驂〈一作驂驔〉飄赤汗跼蹐顧長楸胡虜三年入乾坤一戰收舉鞭如有問欲伴習池遊見王監兵馬使説近山有白黑二鷹羅者久取竟未能得王以為毛骨有異他鷹恐臘後春生鶱飛避暖勁翮思秋之甚眇不可見請余賦〈一本有二字〉詩
　　雪〈一作雲〉飛玉立盡清秋不惜竒毛恣逺遊在野只教心力〈一作膽〉破千〈一作干一作於〉人何事網羅求一生自獵知無敵百中爭能恥下韝鵬礙九天須卻避兔藏〈一作經一作營〉三穴〈一作窟〉莫深憂
　　黑鷹不省人間有度海疑從北極來正翮搏風超紫塞立〈一作𤣥〉冬㡬夜宿陽臺虞羅自各虛施巧春雁同歸必見猜萬里寒空祗一日金眸玉爪不〈一作未〉凡材














　　御定全唐詩卷二百三十一
<集部,總集類,御定全唐詩>
　　欽定四庫全書
　　御定全唐詩卷二百三十二
　　杜甫
　　太歲日〈大歴三年嵗次戊申正月丙午朔三日為戊申日乃太嵗日也〉
　　楚岸行將老巫山坐復春病多猶是客謀拙竟何人閶闔開黃道衣冠拜紫宸榮光懸日月賜與出金銀〈唐制當於是日慶賀〉愁寂鴛行斷參差虎穴鄰西江元下蜀北斗故臨秦散地逾髙枕生涯脫要津天邊梅栁樹相見㡬囘新
　　元日示宗武
　　汝啼吾手戰吾笑汝身長處處逢正月迢迢滯逺方飄零還柏酒〈一作葉〉衰病只藜牀訓喻〈一作諭〉青衿子名慙白首郎賦詩猶落筆獻夀更稱觴不見江東弟髙歌淚數行〈原注第五弟豐漂泊江左近無消息〉
　　逺懷舎弟穎觀等
　　陽翟空知處荊南近得書積年仍逺別多難不安居江漢春風起冰霜昨夜除雲天猶錯莫花萼尚蕭疎對酒
　　都疑夢吟詩正憶渠舊時元日㑹鄉黨羨吾廬
　　續得觀書迎就當陽居止正月中旬定出三峽
　　自汝到荊府書來數喚吾頌椒添諷詠禁火卜歡娯〈一作呼〉舟楫因人動形骸用杖扶天旋䕫子國春近岳陽湖發日排南喜傷神散北吁飛鳴還接翅行序密銜蘆俗薄江山好時危草木蘇馮唐雖晩達終覬在皇都將別巫峽贈南卿兄瀼西果園四十畝
　　苔竹素所好萍蓬無〈一作不〉定居逺遊長兒子㡬地別林廬雜蘂紅相對他時錦不如具舟將出峽廵圃念攜鋤正月喧鶯末〈一作未〉茲辰放鷁初雪籬梅可折風榭栁微舒託贈卿家有因歌野興疎殘生逗〈一作逼〉江漢何處狎樵漁
　　送大理封主簿五郎親事不合卻赴通州主簿前閬州賢子余與主簿平章鄭氏女子垂欲納〈一有采字〉鄭氏伯父京書至女子巳許他族親事遂停
　　禁臠去東牀趨庭赴北堂風波空逺渉琴瑟㡬〈原注音洎〉虛張渥水出騏驥崐山生鳳皇兩家誠款款中道許蒼蒼頗謂秦晉匹從來王謝郎青春動才調白首缺輝光玉潤終孤立珠明得闇藏餘寒折花卉恨別滿江鄉
　　人日兩篇〈一作二首〉
　　元日到人日未有不隂時冰雪鶯難至春寒花較遲雲隨白水落風振紫山悲蓬鬢稀疎久無勞比素絲此日此時人共得一談一笑俗相看尊前柏葉休隨酒勝裏金花巧耐寒佩劒衝星聊暫拔匣琴流水自須彈早春重引江湖興直道無憂行路難
　　江梅
　　梅蘂臘前破梅花年後多絶知春意好〈一作早〉最柰客愁何雪樹元〈一作能〉同色江風亦自波故園不可見巫岫鬱嵯峨
　　庭草
　　楚草經寒碧逢春入眼濃舊低收葉舉新掩巻牙重歩履宜輕過開筵得屢供看花隨節序不敢強為容大歴三年春白帝城放船出瞿塘峽久居䕫府將適江陵漂泊有詩凡四十韻
　　老向巴人裏今辭楚塞隅入舟飜不樂解纜獨長吁窄轉深啼狖虛隨亂〈一作落〉浴鳧石苔凌几杖空翠撲肌膚疊壁排霜劔奔泉濺水珠杳冥藤上下濃澹樹榮枯神女峰娟妙昭君宅有無曲留明怨惜〈一作別〉夢盡失歡娯擺闔盤渦沸欹斜激浪輸風雷纒地脈冰雪耀天衢鹿角真走〈一作趨〉險狼頭〈原注鹿角狼頭俱灘名〉如跋胡惡灘寧變色髙臥負微軀書史全傾撓裝囊半壓濡生涯臨臬兀死地脫斯須不有平川決〈一作快〉焉知衆壑趨乾坤霾漲海雨露洗春蕪鷗鳥牽絲颺驪龍濯錦紆落霞沈綠綺殘月壤金樞泥筍苞初荻沙茸出小蒲雁兒爭水馬〈山海經諸毘之水中多水馬即江賦𩣡馬也〉燕子逐檣烏絶島容煙霧環洲納曉晡前聞辨陶牧〈登樓賦北彌陶牧陶鄉名郭外為牧〉轉眄拂宜都縣郭南畿好〈原注路入松滋縣〉津亭北望孤勞心依憩息朗詠劃昭蘇意遣樂還笑衰迷賢與愚飄蕭將素髮汨沒聽洪鑪丘壑曾忘返文章敢自誣此生遭聖代誰分哭窮途臥疾淹為客蒙恩早厠儒廷爭酬造化樸直乞江湖𤅿澦險相廹滄浪深可逾浮名尋已已嬾計卻區區喜近天皇寺先披古畫圖〈原注此寺有晉右軍書張僧繇畫孔子洎顔子十哲形像〉應經帝子渚同泣舜蒼梧朝士兼戎服君王按湛盧旄頭初俶擾鶉首麗泥塗甲卒身雖貴書生道固殊出塵皆野鶴歴塊匪轅駒伊呂終難降韓彭不易呼五雲髙太甲〈太甲疑六甲一星之名〉六月曠摶扶囘首黎元病爭權將帥誅山林託疲薾未必免﨑嶇
　　巫山縣汾州唐使君十八弟宴別兼諸公攜酒樂相送率題小詩留於屋壁
　　臥病巴東久今年強作歸故人猶逺謫茲日倍多違接宴身兼杖聽歌淚滿衣諸公不相棄擁別惜光輝春夜峽州田侍御長史津亭留宴〈得筵字〉
　　北斗三更席西江萬里船杖藜登水榭揮翰宿春天白cq=372髮煩〈一作須〉多酒明星惜此筵始知雲雨峽忽盡下牢邊
　　泊松滋江亭
　　沙帽隨鷗鳥扁舟繫此亭江湖深更白松竹逺微〈一作還〉青一柱全應近髙唐莫再經今宵南極外甘作老人星行次古城店泛江作不揆鄙拙奉呈江陵幕府諸公
　　老年常道路遲日復山川白屋花開裏孤城麥秀邊濟江元自闊下水不勞牽風蝶勤依槳春鷗嬾避船王門髙德業幕府盛才賢行色兼多病蒼茫泛愛前
　　乘雨入行軍六弟宅
　　曙角凌雲罷春城帶雨長水花分塹弱巢燕得泥忙令弟雄軍佐凡才汚省郎萍漂忍流涕衰颯近中堂
　　宴胡侍御書堂〈原注李尚書之芳鄭祕監審同集歸字韻〉
　　江湖春欲暮牆宇日猶微闇闇春〈一作書〉籍滿輕輕花絮飛翰林名有素墨客興無違今夜文星動吾儕醉不歸書堂飲既夜復邀李尚書下馬月下賦絶句
　　湖水〈一作月〉林風相與清殘尊下馬復同傾久判野鶴如霜鬢遮莫鄰雞下五更
　　上巳日徐司錄林園宴集
　　鬢毛垂領白花蘂亞枝紅欹倒衰年廢招尋令節同薄〈一作蕩〉衣臨積水吹面受和風有喜留攀桂無勞問轉蓬
　　奉送蘇州李二十五長史丈之任
　　星坼台衡地〈用張華事〉曾為人所憐公侯終必復〈李是適之之後〉經術昔〈一作竟〉相傳食德見從事克家何妙年一毛生鳳穴三尺獻龍泉赤壁浮春暮姑蘇落海邊客間頭最白惆悵此離筵
　　暮春江陵送馬大卿公恩命追赴闕下
　　自古求忠孝名家信有之吾賢富才術此道未磷緇玉府標孤映霜蹄去不疑激揚音韻徹籍甚衆多推潘陸應同調孫呉亦異時北辰徵事業南紀赴恩私卿月升金掌王春度玉墀熏風行應律湛露即歌詩天意髙難問人情老易悲尊前江漢闊後㑹且深期
　　暮春陪李尚書李中丞過鄭監湖亭泛舟〈得過字韻〉
　　海內文章伯湖邊意緒多玉尊移晩興桂楫帶酣歌春日繁魚鳥江天足芰荷鄭莊賔客地衰白逺來過奉送蜀州柏二別駕將中丞命赴江陵起居衛尚書太夫人因示從弟行軍司馬佐〈別駕乃中丞之弟衛伯玉時為荊南節度檢校工部尚書〉
　　中丞問俗畫熊頻愛弟傳書彩鷁新遷轉五州防禦使起居八座太夫人楚宮臘送荊門水白帝雲偷碧海春報與惠連詩不惜知吾斑鬢總如銀
　　夏日楊長寧宅送崔侍御常正字入京〈得深字韻〉
　　醉酒揚雄宅升堂子賤琴不堪垂老鬢還對欲分襟天地西江逺星辰北斗深烏臺俯麟閣長夏白頭吟和江陵宋大少府暮春雨後同諸公及舎弟宴書齋
　　渥窪汗血種天上麒麟兒才士得神秀書齋聞爾為棣華晴雨好綵服暮春宜朋酒日歡㑹老夫今始知宇文晁尚書之甥崔彧司業之孫〈中有脫字〉尚書之子重泛鄭監〈審〉前湖
　　郊扉俗逺長幽寂野水春來更接連錦席淹留還出浦葛巾欹側未迴船尊當霞綺輕初散櫂拂荷珠碎卻圓不但習池歸酩酊君看鄭谷去夤緣
　　多病執熱奉懷李尚書〈之芳〉
　　衰年正苦病侵凌首夏何須氣鬱蒸大水淼茫炎海接竒峰硉兀火雲升思霑道暍黃梅雨敢望宮恩玉井冰不是尚書期不顧〈陳遵留北部刺史飲不遣去刺史入叩遵母曰當對尚書有期㑹乃自後閣逸去〉山隂野〈一作夜〉雪興難乘
　　水宿遣興奉呈羣公
　　魯鈍仍多病逢迎逺復迷耳聾須畫字髮短不勝箆澤國雖勤雨炎天竟淺泥小江還積浪弱纜且長堤歸路非關北行舟卻向西暮年漂泊恨今夕〈一作久客〉亂離啼童穉頻書札盤餐詎〈一作具〉糝藜我行何到此物理直難齊髙枕飜星月嚴城疊鼓鞞風號聞虎豹水宿伴鳧鷖異縣驚虛往同人惜解攜蹉跎長泛鷁展轉屢鳴雞嶷嶷瑚璉器隂隂桃李蹊餘波期救涸費日苦輕齎支〈一作杖〉策門闌邃肩輿羽翮低自傷甘賤役誰愍強幽棲巨海能無釣浮雲亦有梯勲庸思樹立語黙可端倪贈粟囷應指登橋柱必題丹心老未折時訪武陵溪
　　奉賀陽城〈一作城陽〉郡王太夫人恩命加鄧國太夫人〈原注陽城郡王衛伯玉也〉
　　衛幕銜恩重潘輿送喜頻濟時瞻上將錫號戴慈親富貴當如此尊榮邁等倫郡依封土舊國與大名新紫誥鸞迴紙清朝燕賀人逺傳冬筍味更覺綵衣春奕葉班姑史芬芳孟母鄰義方兼有訓詞翰兩如神委曲承顔體鶱飛報主身可憐忠與孝雙美畫〈一作映〉騏驎
　　江陵望幸〈肅宗上元元年置南都於荊州號江陵府以呂諲為尹尋罷廣德元年復以衛伯玉尹江陵〉
　　雄都元壯麗望幸歘威神地利西通蜀天文北照秦風煙含越鳥舟楫控呉人未枉周王駕終期漢武廵甲兵分聖旨居守付宗臣早發雲臺仗〈一作路〉恩波起涸鱗
　　江邊星月二首
　　驟雨清秋夜金波耿玉繩天河元自白江浦〈一作渚〉向來澄映物連珠斷緣空一鏡升餘光隱〈一作憶〉更漏況乃露華凝
　　江月辭風纜〈一作檻〉江星別霧〈一作露〉船雞鳴還曙〈一作曉〉色鷺浴自清〈一作晴〉川歴歴竟誰種悠悠何處圓客愁殊未已他夕始相鮮
　　舟月對驛近寺
　　更深不假燭月朗自明船金剎青楓外朱樓白水邊城烏啼眇眇野鷺宿娟娟皓首江湖客鉤簾獨未眠
　　舟中
　　風餐江栁下雨臥驛樓邊結纜排魚網連檣並米船今朝雲細薄昨夜月清圓飄泊南庭老祇應學水仙
　　遣悶
　　地闊平沙岸舟虛小洞房使塵來驛道城日避烏檣〈一作牆〉暑雨留蒸濕江風借夕涼行雲星隱見疊浪月光芒螢鑒緣帷徹蛛絲罥鬢長哀箏猶憑几鳴笛竟霑裳倚著〈同着〉如秦贅過逢類楚狂氣衝看劔匣穎脫撫錐囊妖孽關東臭兵戈隴右創時清疑武略世亂跼文場餘力浮於海端憂問彼蒼百年從萬事故國耿難忘
　　江陵節度陽城郡王新樓成王請嚴侍御判官賦七字句同作
　　樓上炎天冰雪生髙飛燕雀賀新成碧窗宿霧濛濛濕朱栱浮雲細細輕杖鉞褰帷瞻具美投壺散帙有餘清自公多睱延參佐江漢風流萬古情
　　又作此奉衛王
　　西北樓成雄楚都逺開山嶽散江湖二儀清濁還髙下三伏炎蒸定有無推轂㡬年唯鎮靜曵裾終日盛文儒白頭授簡焉能賦媿似相如為大夫
　　舟〈一本有中字〉出江陵南浦奉寄鄭少尹〈審〉
　　更欲投何處飄然去此都形骸元土木舟檝復江湖社稷纒妖氣干戈送老儒百年同棄物萬國盡窮途雨洗平沙靜天銜闊岸紆鳴螿隨泛梗別燕赴秋菰棲託難髙臥飢寒廹向隅寂寥相喣沫浩蕩報恩珠溟漲鯨波動衡陽雁影徂南征問懸榻東逝想乘桴濫竊商歌聽時憂卞泣誅經過憶鄭驛斟酌旅情孤
　　江南逢李⻱年
　　岐王〈範〉宅裏尋常見崔九〈原注殿中監崔滌中書令湜之弟〉堂前㡬度聞正是〈一作值〉江南好風景落花時節又逢君
　　官亭夕坐戲簡顔十少府
　　南國調寒杵西江浸日車客愁連蟋蟀亭古帶蒹葮不返青絲鞚虛燒夜燭花老翁須地主細細酌流霞
　　秋日荊南述懷三十韻
　　昔承推奬分媿匪挺生材遲暮宮臣忝艱危袞職陪揚鑣〈一作鞭〉隨日馭折檻出雲臺〈首句起至此追憶與房琯牽連罷斥事〉罪戾寛猶活干戈塞未開星霜𤣥鳥變身世白駒催伏枕因超忽扁舟任往來九鑽巴噀火三蟄楚祠雷望帝傳應實昭王問不迴蛟螭深作橫豺虎亂雄猜素業行已矣浮名安在哉琴烏曲怨憤庭鶴舞摧頽秋雨〈一作水〉漫湘水〈一作竹〉隂風過嶺梅苦揺求食尾常曝報恩顋結舌防讒柄探腸有禍胎蒼茫歩兵哭展轉仲宣哀飢籍〈入聲一作藉〉家家米愁徵處處杯休為貧士歎任受衆人咍得喪初難識榮枯劃易該差池分組冕合沓起蒿萊不必伊周地皆知〈一作登〉屈宋才漢庭和異域晉史坼中台霸業尋常體忠臣忌諱災羣公紛戮力聖慮窅〈一作睿〉裵囘數見銘鍾鼎真宜法斗魁願聞鋒鏑鑄莫使棟梁摧盤石圭多翦凶門轂少推垂旒資穆穆祝網但恢恢赤雀飜然至黃龍詎〈一作不〉假媒賢非夢傅野隱類鑿顔坯自古江湖客冥心若死灰
　　秋日荊南送石首薛明府辭滿告別奉寄薛尚書〈景仙〉頌德敘懷斐然之作三十韻
　　南征為客久西𠉀別君初嵗滿歸鳧舄秋來把雁書荊門留美化姜被就離居聞道和親入〈景仙出使吐蕃同論泣陵入朝〉垂名報國餘連枝不日並八座㡬時除往者胡星孛恭惟漢網疎風塵相澒洞天地一丘墟殿瓦鴛鴦坼宮簾翡翠虛鉤陳摧徼道槍櫐〈長楊賦木擁槍櫐即柵也〉失儲胥文物陪廵守〈一作狩〉親賢病拮据公時呵䝟貐首唱卻鯨魚勢愜宗蕭相〈原注郭令公〉材非一范雎〈原注諸名將〉屍填太行道血走浚儀渠滏口師仍㑹函關憤巳攄〈追述景仙守扶風事〉紫微臨大角皇極正乘輿賞從頻峨冕殊私〈一作恩〉再直廬〈原注公舊執金吾新授羽林前後二將軍〉豈惟髙衛霍曾是接應徐降集飜翔鳳追攀絶衆狙侍臣雙宋玉戰策兩穰苴鑒澈勞懸鏡荒蕪已荷鋤嚮來披述作〈原注石首處見公新文一巻巻一作通〉重此憶吹噓白髮甘凋喪青雲亦巻舒經綸功不朽䟦渉體何如〈原注公頃奉使和蕃已見上〉應訝耽湖橘常餐占野蔬十年嬰藥餌萬里狎樵漁揚子淹投閣鄒生惜曵裾但驚飛熠燿不記改蟾蜍煙雨封巫峽江淮略孟諸湯池雖險固遼海尚填淤努力輸肝膽休煩獨起予
　　哭李尚書〈之芳〉
　　漳濵與蒿里逝水竟同年欲掛〈一作把〉留徐劔猶迴憶戴船相知成白首此別間黃泉風雨嗟何及江湖涕然修文將管輅奉使失張騫史閣行人在詩家秀句傳客亭鞍馬絶旅櫬網蟲懸復魄〈一作塊〉昭丘逺歸魂素滻偏樵蘇封葬地喉舌罷朝天秋色凋春草王孫若箇邊
　　重題
　　涕泗不能收哭君余〈一作餘〉白頭兒童相識〈一作顧〉盡宇宙此生浮江雨銘旌濕湖風井徑秋還瞻魏太子賔客減應劉〈原注公歴禮部尚書薨於太子賔客〉
　　獨坐
　　悲愁〈一作秋〉囘白首倚杖背孤城江斂洲渚出天虛風物清滄溟服〈一作恨〉衰謝朱紱負平生仰羨黃昏鳥投林羽翮輕
　　暮歸
　　霜黃碧梧白鶴棲城上擊柝復烏啼客子入門月皎皎誰家𢷬練風淒淒南渡桂水闕舟檝北歸秦〈一作洛〉川多鼓鞞年過半百不稱意明日看雲還杖藜
　　移居公安敬贈衛大郎〈鈞〉
　　衛侯不易得余病汝知之雅量涵髙逺清襟照等夷平生感意氣少小愛文辭河海由來合風雲若有期形容勞宇宙質樸謝軒墀自古幽人泣流年壯士悲水煙通徑草秋露接園葵入邑豺狼鬬傷弓鳥雀飢白頭供宴語烏幾伴棲遲交態遭輕薄今朝豁所思
　　公安送韋二少府匡贊
　　逍遙公〈後周韋敻號逍遙公唐嗣立號小逍遙公〉後世多賢送爾維舟惜此筵念我能書〈一作常能〉數字至將詩不必萬人傳時危兵甲黃塵裏日短江湖白髮前古往今來皆涕淚斷腸分手各風煙
　　贈虞十五司馬
　　逺師虞祕監今喜識𤣥孫形像丹青逼家聲器宇存淒涼憐筆勢浩蕩問詞源爽氣金天豁清談玉露繁佇鳴南嶽鳳欲化北溟鯤交態知浮俗儒流不異門過逢聨客位日夜倒芳尊沙岸風吹葉雲江月上軒百年嗟已半四座敢辭喧書籍終相與青山隔故園
　　公安縣懷古
　　野曠呂蒙營〈蒙封孱陵侯即此地〉江深劉備城〈備奔呉孫權推為左將軍居此時人呼為左公故名公安〉寒天催日短風浪與雲平灑落君臣契飛騰戰伐名維舟倚前浦長嘯一含情
　　公安送李二十九弟晉肅入蜀餘下沔鄂
　　正解柴桑纜仍看蜀道行檣烏相背發塞雁一行鳴南紀連銅柱西江接錦城憑將百錢卜飄泊問君平
　　宴王使君宅題二首
　　漢主追韓信蒼生起謝安吾徒自漂泊世事各艱難逆旅招邀近他鄉思〈一作意〉緒寛不材甘朽質髙臥豈泥蟠泛愛容霜髮〈一作鬢〉留歡卜夜閒〈一作闌一作上夜關〉自吟詩送老相勸酒開顔戎馬今何地鄉園獨舊〈一作在〉山江湖墮清月酩酊任扶還
　　留別公安太易沙門
　　隱居欲就廬山逺麗藻初逢休上人數問舟航留製作長開篋笥擬心神沙村白雪仍含凍江縣紅梅已放春先蹋爐峰置蘭若徐飛錫杖出風塵












　　御定全唐詩卷二百三十二
　　欽定四庫全書
　　御定全唐詩巻二百三十三
　　杜甫
　　曉發公安〈原注數月憩息此縣〉
　　北城擊柝復欲罷東方明星亦不遲鄰雞野哭如昨日物色生態能㡬時舟檝眇然自此去江湖逺適無前期出門轉眄已陳跡藥餌扶吾隨所之
　　泊岳陽城下
　　江國踰千里山城僅百層岸風飜夕浪舟雪灑寒燈留滯才難盡艱危氣益增圖南未可料變化有鯤鵬纜船苦風戲題四韻奉簡鄭十三判官〈泛〉
　　楚岸朔風疾天寒鶬鴰呼漲沙霾草樹舞雪渡江湖吹帽時時落維舟日日孤因聲置驛外為覓酒家壚
　　登岳陽樓
　　昔聞洞庭水今上岳陽樓呉楚東南坼乾坤日夜浮親朋無一字老病有孤舟戎馬關山北憑軒涕泗流
　　陪裵使君登岳陽樓
　　湖闊兼雲霧樓孤屬晩晴禮加徐孺子詩接謝宣城雪岸叢梅發春泥百草生敢違漁父問從此更南征
　　過南嶽入洞庭湖
　　洪波忽爭道岸轉異江湖鄂渚分雲樹衡山引舳艫翠牙穿裛槳〈一作蔣〉碧節上〈一作吐〉寒蒲病渇身何去春生力更無壤童犂雨雪漁屋架泥塗欹側風帆滿微㝠水驛孤悠悠迴赤壁浩浩略蒼梧帝子留遺恨曹公屈壯圖聖朝光御極殘孽駐艱虞才淑隨廝養名賢隱鍛鑪邵平元入漢張翰後歸呉莫怪啼痕數危檣逐夜烏
　　宿青草湖〈重湖南青草北洞庭〉
　　洞庭猶在目青草續為名宿槳依農事郵籤報水程寒冰爭倚薄雲月遞微明湖雁雙雙起人來故北征
　　宿白沙驛〈原注初過湖南五里〉
　　水宿仍餘照人煙復此亭驛邊沙舊白湖外草新青萬象皆春氣孤槎自客星隨波無限月〈一作景〉的的近南溟
　　湘夫人祠〈即黃陵廟〉
　　肅肅湘妃廟空牆碧水春蟲書玉珮蘚燕舞翠帷塵晩泊登汀樹微馨借〈一作香惜〉渚蘋蒼梧恨不盡染淚在叢筠
　　祠南夕望
　　百丈牽江色孤舟泛日斜興來猶杖屨目斷更雲沙山鬼迷春竹湘娥倚暮花湖南清絶地萬古一長嗟
　　登〈一作發〉白馬潭
　　水生春纜沒日出野船開宿鳥行猶去叢花〈一作花叢〉笑不來人人傷白首處處接金杯莫道新知要南征且未回
　　歸雁
　　聞道今春雁南歸自廣州見花辭漲海避雪到羅浮是物關兵氣何時免客愁年年霜露隔不過五湖秋〈大歴二年嶺南節度使徐浩奏十一月二十五日當管懷集縣陽雁來先是五嶺之外翔雁不到浩以陽為君德雁隨陽者臣歸君之象詩蓋深譏之〉
　　野望
　　納納乾坤大行行郡國遙雲山兼五嶺風壤帶三苗野樹侵江闊春蒲長雪消扁舟空老去無補聖明朝
　　入喬口〈原注長沙北界〉
　　漠漠舊京逺遲遲歸路賖殘年傍水國落日對春華樹蜜早蠭亂江泥輕燕斜賈生骨已朽悽惻近長沙
　　銅官渚守風〈渚在寧鄉縣〉
　　不〈一作亦〉夜楚帆落避風湘渚間水耕先浸草春火更燒山早泊雲物晦逆行波浪慳飛來雙白鶴過去杳難攀
　　北風〈原注新康江口信宿方行〉
　　春生南國瘴氣待北風蘇向晩霾殘日初宵鼔大鑪爽攜卑濕地聲㧞洞庭湖萬里魚龍伏三更鳥獸呼滌除貪破浪愁絶付摧枯執熱沈沈在凌寒往往須且知寛疾胏不敢恨危途再宿煩舟子衰容問僕夫今晨非盛怒便道即〈一作卻〉長驅隱几看帆席雲山湧坐隅
　　雙楓浦〈在瀏陽縣〉
　　輟櫂青楓浦雙楓舊已摧自驚衰謝力不道棟梁材浪足浮紗帽皮須截錦苔江邊地有主暫借上天迴
　　奉送王信州崟北歸
　　朝廷防盜賊供給愍誅求下詔選郎署傳聲能典〈一作典信〉州蒼生今日困〈一作起〉天子嚮時憂井屋有煙起瘡痍無血流壤歌唯海甸畫角自山樓白髮寐常早荒榛農復秋解⻱踰臥轍遣騎覓扁舟徐榻不知〈一作能〉倦潁川何以酬塵生〈一作老塵〉彤管筆寒膩黑貂裘髙義終焉在斯文去矣休別離同雨散行止各雲浮林熱鳥開口江渾魚掉頭尉佗〈當是指崔旰輩〉雖北拜太史尚南留軍旅應都息寰區要盡收九重思諫諍八極念懷柔徙倚瞻王室從容仰廟謀故人持雅論絶塞豁窮愁復見陶唐理甘為汗漫遊
　　江閣臥病走筆寄呈崔盧兩侍御
　　客子庖廚薄江樓枕席清衰年病祇瘦長夏想為情滑憶〈一作喜〉彫胡飯香聞錦帶羮溜匙兼暖腹誰欲致〈一作覓〉杯甖
　　潭州送韋員外牧韶州〈迢〉
　　炎海韶州牧風流漢署郎分符先令望同舎有輝光白首多年疾秋天昨夜涼洞庭無過雁書疏莫相忘江閣對雨有懷行營裵二端公〈裵虯與討臧玠故有行營〉
　　南紀〈一作極〉風濤壯隂晴屢不分野流行地日江入度山雲層閣憑雷殷長空水面〈一作面水〉文雨來銅柱北應〈一作意〉洗伏波軍
　　酬韋韶州見寄
　　養拙江湖外朝廷記憶疎深慙長者轍重得故人書白髪絲難理〈一作並〉新詩錦不如雖無南去雁看取北來魚
　　千秋節有感二首〈八月五日為明皇千秋節〉
　　自罷千秋節頻傷八月來先朝常宴㑹壯觀已塵埃鳳紀編生日龍池塹劫灰湘川新涕淚秦樹逺樓臺寳鏡羣臣得金吾萬國迴衢尊不重飲白首獨餘哀
　　御氣雲樓敞含風綵仗髙仙人張內樂王母獻宮桃羅韤紅蕖豓金羈白雪毛舞階銜夀酒走索背秋毫聖主他年貴邊心此日勞桂江流向北滿眼送波濤
　　晩秋長沙蔡五侍御飲筵送殷六參軍歸澧州覲省
　　佳士欣相識慈顔望逺遊甘從投轄飲𡧓作置書郵髙鳥黃雲暮寒蟬碧樹秋湖南冬不雪吾病得淹留
　　湖中〈一作南〉送敬十使君適廣陵
　　相見各頭白其如離別何㡬年一㑹面今日復悲歌少壯樂難得嵗寒心匪他氣纒霜匣滿冰置玉壺多遭亂實漂泊濟時曾琢磨形容吾校老膽力爾誰過秋晚岳增翠風髙湖湧波鶱騰訪知已淮海莫蹉跎
　　長沙送李十一〈銜〉
　　與子避地西康州洞庭相逢十二秋逺媿尚方曾賜履竟非吾土倦登樓久存膠漆應難並一辱泥塗遂晩收李杜齊名〈用杜密李膺李固杜喬舊事為喻〉真忝竊朔雲寒菊倍離憂
　　重送劉十弟判官
　　分源豕韋派〈言劉杜同出也范宣子曰在商為豕韋氏在周為唐杜氏〉別浦雁賔秋年事推兄忝人才覺弟優經過辨豐劔意氣逐呉鉤垂翅徒衰老先鞭不滯留本枝凌嵗晩髙義豁窮愁他日臨江待長沙舊驛樓
　　奉贈盧五丈參謀〈琚　原注時文人使自江陵在長沙待恩旨先支率錢米〉
　　恭惟同自出〈甫祖母盧氏即所誌范陽太君者〉妙選異髙標入幕知孫楚披襟得鄭僑丈人藉才地門閥冠雲霄老矣逢迎拙相於契託饒賜錢傾府待爭米駐〈一作貯〉船遙鄰好艱難薄氓〈一作甿〉心杼軸焦客星空伴使寒水不成潮素髪乾垂領銀章破在腰説詩能累夜醉酒或連朝藻翰惟牽率湖山合動揺時清非造次興盡卻蕭條天子多恩澤蒼生轉寂寥休傳鹿是馬莫信鵩如〈一作為〉鴞未解依依袂還斟泛泛瓢流年疲蟋蟀體物幸鷦鷯辜〈一作孤〉負滄洲願誰雲晩見招
　　登舟將適漢陽
　　春宅棄汝去秋帆催客歸庭蔬尚在眼浦浪已吹衣生理飄蕩拙有心遲暮違中原戎馬盛逺道素書稀塞雁與時集檣烏終嵗飛鹿門自此往永息漢隂機
　　暮秋將歸秦留別湖南幕府親友
　　水闊蒼梧野〈一作晚〉天髙白帝秋途窮那免哭身老不禁愁大府才能㑹諸公德業優北歸衝雨雪誰〈一作俱〉憫敝貂裘
　　送盧十四弟侍御䕶韋尚書〈之晉〉靈櫬歸上都二十韻
　　素幕渡江逺朱幡登陸微悲鳴駟馬顧失涕萬人揮參佐哭辭畢門闌誰送歸從公伏事久之子俊才稀長路更執紼此心猶倒衣感恩義不小懷舊禮無違墓待龍驤詔臺迎獬豸威深衷見士則雅論在兵機戎狄乘妖氣塵沙落禁闈往年朝謁斷他日埽除非但促〈一作整〉銅壺箭休添玉帳旂動詢黃閣老肎慮白登圍萬姓瘡痍合羣兇〈一作雄〉嗜慾肥刺規多諫諍端拱自光輝儉約前王體風流後代希對敭期特達衰朽再芳菲空裏愁書字山中疾採薇撥杯要忽罷抱被宿何依眼冷看征蓋兒扶立釣磯清霜洞庭葉故就別時飛
　　哭李常侍嶧二首
　　一代風流盡修文地下深斯人不重見將老失知音短日行梅嶺寒山〈一作江〉落桂林長安若箇畔〈一作伴〉猶想映貂金
　　青瑣陪雙入銅梁阻一辭風塵逢我地江漢哭君時次第尋書札呼兒檢贈詩發揮王子表〈漢書有王子侯表〉不媿史臣詞
　　哭韋大夫之晉
　　悽愴郇瑖色〈一作邑一作地〉差池弱冠年丈〈一作大一作士〉人叨禮數文律早周旋臺閣黃圖裏簪裾紫蓋邊尊榮真不忝端雅獨翛然貢喜音容間馮招〈左思詩馮公豈不偉白首不見招〉病疾纒南過駭倉猝北思悄聨緜鵩鳥長沙諱犀牛蜀郡憐素車猶慟哭寳劔欲髙懸漢道中興盛韋經亞相傳沖融標世業磊落映時賢城府深朱夏江湖眇霽天綺樓關〈一作髙〉樹頂飛旐汎堂前帟〈音亦〉幕疑〈一作旋〉風燕笳簫急暮蟬興殘虛白室跡斷孝廉船童孺交遊盡喧卑俗事牽老來多涕淚情在強詩篇誰寄方隅理朝難將帥權春秋褒貶例名器重雙全
　　舟中夜雪有懷盧十四侍御〈一作郎〉弟
　　朔風吹桂水朔〈一作大〉雪夜紛紛暗渡南樓月寒深北渚雲燭斜初近見舟重竟無聞不識山隂道聽雞更憶君
　　對雪
　　北雪犯長沙胡雲冷萬家隨風且間〈一作開〉葉帶雨不成花金錯囊從〈一作徒〉罄銀壺酒易賖無人竭浮蟻有待至昏鴉
　　樓上
　　天地空搔首頻抽白玉簪皇輿三極北身事五湖南戀闕勞肝肺論〈一作掄〉材媿杞柟亂離難自救終是老湘潭
　　冬晩送長孫漸舎人歸州
　　參卿〈參謀也〉休坐幄蕩子不還鄉南客瀟湘外西戎鄠杜旁衰年傾蓋晩費日繫舟長㑹面思來札銷魂逐去檣雲晴鷗更舞風逆雁無行匣裏雌雄劔吹毛任選將
　　暮冬送蘇四郎徯兵曹適桂州
　　飄飄蘇季子六印佩何遲早作諸侯客兼工古體詩爾賢埋照久余病長年悲盧綰須征日樓蘭要斬時嵗陽初盛動王化久磷緇為入蒼梧廟看雲哭九疑
　　風疾舟中伏枕書懷三十六韻奉呈湖南親友
　　軒轅休製律虞舜罷彈琴尚錯雄鳴管猶傷半死心〈四句言風疾〉聖賢名古邈羇旅病年侵舟泊常依震湖平早〈一作半〉見參如聞馬融笛若倚仲宣襟故國悲寒望羣雲慘嵗隂水鄉霾白屋〈一作蜃〉楓岸疊〈一作壘〉青岑鬱鬱冬炎瘴濛濛雨滯淫鼓迎非〈一作方〉祭鬼彈落似鴞禽興盡纔無悶愁來遽不禁生涯相汨沒時物自〈一作正〉蕭森疑惑尊中弩淹留冠上簪牽裾驚魏帝投閣為劉歆狂走終奚適微才謝所欽吾安藜不糝汝貴玉為琛烏幾重重縛鶉衣寸寸鍼哀傷同庾信述作異陳琳十暑岷山葛三霜楚戶砧叨陪錦帳座久放白頭吟反樸時難遇忘機陸易沈應過數粒食得近四知金春草封歸恨源花費獨尋轉蓬憂悄悄行藥病涔涔瘞夭追潘岳持危覓鄧林蹉跎飜學歩感激在知音卻假蘇張舌髙誇周宋鐔〈鐔劔鼻也莊子天子之劔以周宋為鐔韓魏為鋏〉納流迷浩汗峻址得嶔崟城府開清旭松筠〈一作篁〉起碧潯披顔爭倩倩逸足競駸駸朗鑒存愚直皇天實照臨公孫仍恃險侯景未生擒書信中原闊干戈北斗深畏人千里井問俗九州箴戰血流依舊軍聲動至今葛洪屍定解許靖力還〈一作難〉任家事丹砂訣無成涕作霖
　　奉贈蕭二十使君
　　昔在嚴公幕俱為蜀使臣艱危參大府前後間清塵〈原注嚴再領成都余復參幕府〉起草鳴先路乘槎動要津王鳧聊暫出蕭雉只相馴終始任安義荒蕪孟母鄰聨翩匍匐禮意氣死生親〈原注嚴公歿後老母在堂使君溫凊之問甘脆之禮名數若己之庭闈焉太夫人頃逝喪事又首諸孫主典撫孤之情不減骨月則膠漆之契可知矣〉張老〈晉大夫張孟語稱張老〉存家事嵇康有故人食恩慙鹵莽鏤骨抱酸辛巢許山林志䕫龍廊廟珍鵬圖仍矯翼熊軾且移輪磊落衣冠地蒼茫土木身塤篪鳴自合金石逾新重憶羅江外同遊錦水濵結歡隨過隙懷舊益霑巾曠絶含香舎稽留伏枕辰停驂雙闕早迴雁五湖春不達長卿病從來原憲貧監河受貸粟一起轍中鱗
　　奉送二十三舅錄事〈崔偉〉之攝郴州
　　賢良歸盛族吾舅盡知名徐庻髙交友〈庻與崔州平善蓋以州平比偉〉劉牢出外甥泥塗豈珠玉環堵但柴荊衰老悲人世驅馳厭甲兵氣春江上別淚血渭陽情舟鷁排風影林烏反哺聲永嘉多北至句漏且南征必見公侯復終聞盜賊平郴州頗涼冷橘井尚淒清從役〈一作事〉何蠻貊居官志在行
　　送魏二十四司直充嶺南掌選崔郎中判官兼寄韋韶州〈嶺南交黔等州得任土人以郎中御史充使選補謂之南選〉
　　選曹分五嶺使者歴三湘才美膺推薦君行佐紀綱佳聲斯〈一作期〉共〈一作不〉逺雅節在周防明白山濤鑒嫌疑陸賈裝故人湖外少春日嶺南長憑報韶州牧新詩昨寄〈一作夜〉將
　　送趙十七明府之縣
　　連城為寳重茂宰得才新山雉迎舟楫江花報邑人論交飜恨晩臥病卻愁春惠愛南翁悅餘波及老身
　　燕子來舟中作
　　湖南為客動經春燕子銜泥兩度新舊入故園常識主如今社日逺看人可憐處處巢君〈一作居〉室何異飄飄託此身暫語船檣還起去穿花落水〈范德機雲善本作帖水〉益霑巾同豆盧峰知字韻〈一本作同豆盧峰貽主客李員外子棐知字韻〉
　　鍊金歐冶子噴玉大宛兒符彩髙無敵聰明達所為夢蘭他日應折桂早年知爛漫通經術光芒刷羽儀謝庭瞻不逺潘省㑹於斯倡和將雛曲田翁號鹿皮
　　歸雁二首
　　萬里衡陽雁今年又北歸雙雙瞻客上一一背人飛雲裏相呼疾沙邊自宿稀繫書元〈一作無〉浪語愁寂〈一作絶〉故山薇
　　欲雪違胡地先花別楚雲卻過清渭影髙起洞庭羣塞北春隂暮江南日色曛傷弓流落羽行斷不堪聞
　　小寒食舟中作
　　佳辰強飯〈一作飲〉食猶塞隱几蕭條帶鶡冠春水船如天上坐老年花似霧中看娟娟戲蝶過閒〈一作開〉幔片片輕鷗下急湍雲白山青萬餘里愁看直〈一作西〉北是長安
　　清明二首
　　朝來新火起新煙湖色春光浄客船繡羽銜〈一作衝〉花他自得紅顔騎竹我無緣胡童結束還難有楚女腰肢亦可憐不見定王城〈漢長沙定王發封此〉舊處長懷賈傳井依然虛霑焦〈宜作周〉舉為寒食實藉嚴君賣卜錢鐘鼎山林各天性濁醪粗飯任吾年
　　此身飄泊苦西東右臂偏枯半耳聾寂寂繫舟雙下淚悠悠伏枕左書空十年蹴踘將雛逺萬里鞦韆習俗同旅雁上雲歸紫塞家人鑽火用青楓秦城樓閣煙〈一作鶯〉花裏漢主山河錦繡中風水〈一作春去〉春來洞庭闊白蘋愁殺白頭翁
　　發潭州〈時自潭之衡〉
　　夜醉長沙酒曉行湘水春岸花飛送客檣燕語留人賈傅才未有褚公書絶倫髙名前後事回首一傷神
　　迴櫂
　　宿昔試〈一作世〉安命自私猶畏天勞生繫一物為客費多年衡岳江湖大蒸池〈蒸水在衡陽城北〉疫癘偏散才嬰薄〈一作舊〉俗有跡負前賢巾拂那闗眼缾罍易滿船火雲滋垢膩凍雨裛沈〈一作塵〉緜強飯蓴添滑端居茗續煎清思漢水上涼憶峴山巔順浪飜堪倚迴帆又省牽吾家碑〈杜預碑〉不昧王氏井依然几杖將衰齒茅茨寄短椽灌園曾取適遊寺可終焉遂性同漁父成名〈一作功〉異魯連篙師煩爾送朱夏及寒泉
　　贈韋七贊善
　　鄉裡衣冠不乏賢杜陵韋曲未央前爾家最近魁三象〈原注斗魁下兩兩相比為三台〉時論同歸〈一雲因侵〉尺五天〈原注俚語雲城南韋杜去天尺五〉北走關山〈一作河〉開雨雪南遊花栁塞雲〈一作風〉煙洞庭春色悲公子鰕菜忘歸范蠡〈一作萬里〉船
　　奉〈一本無奉字〉酬寇十侍御錫見寄四韻復寄寇
　　徃別郇瑕地於今四十年來簪御府筆故泊洞庭船詩憶傷心處春深把臂前南瞻按百越黃帽待君偏
　　酬郭十五受判官
　　才微歲老〈一作晩〉尚虛名臥病江湖春復生藥裹關心詩總廢花枝照眼句還成只同燕石能星隕自得隋珠覺夜明喬口橘洲風浪促繫帆何惜片時程
　　衡州送李大夫七丈勉赴廣州
　　斧鉞下青冥樓船過洞庭北風隨爽氣南斗避文星日月籠中鳥乾坤水上萍王孫丈人行垂老見飄零



　　御定全唐詩巻二百三十三
　　欽定四庫全書
　　御定全唐詩卷二百三十四
　　杜甫〈補遺〉
　　哭長孫侍御〈一作杜誦詩　以下四首他集互見〉
　　道為謀〈一作諫一作詩〉書重名因賦頌雄禮闈曾擢桂憲府舊〈一作近〉乘驄流水生涯盡浮雲世事空唯餘舊臺柏蕭瑟九原中
　　虢國夫人〈一作張祜集靈臺二首之一〉
　　虢國夫人承主恩平明上馬入宮〈祐集作金〉門卻嫌脂粉涴顔色澹埽蛾睂朝至尊
　　軍中醉飲寄沈八劉叟〈一作暢當詩〉
　　酒渇愛江清餘甘〈一作酣〉漱晩汀輭沙欹坐穩冷石醉眠醒野膳隨行帳華音發從伶數杯君不見醉〈一作都〉已遣沈冥
　　杜鵑行〈一作司空曙詩〉
　　古時杜宇稱望帝魂作杜鵑何微細跳枝竄葉樹木中
　　搶佯〈一作翔〉瞥捩雌隨雄毛衣慘黑貌〈一作自〉鷦顇衆鳥安肎相尊崇隳〈一作陋〉形不敢棲華屋短翮唯願巢深叢穿皮啄朽觜欲禿苦飢始得食一蟲誰言養雛不自哺此語亦足為愚蒙聲音咽咽如〈一作噦若〉有謂號啼略與嬰兒同口乾垂血轉迫促似欲〈一作欲以〉上訴於蒼穹蜀人聞之皆起立至今斆學〈一作相效〉傳遺風廼知變化不可窮豈知昔日居深宮嬪嬙〈一作妃〉左右如花紅
　　聞惠二過東溪特一送〈一作送恵二歸故居一作聞恵子過東溪　以下七首吳若本逸詩〉
　　惠子白駒〈一作魚一作驢〉瘦歸溪唯病身皇天無老眼空谷滯〈一作值〉斯人崖蜜松花熟〈一作白一作古〉山杯〈一作邨醪〉竹葉新〈一作春〉柴門了無〈一作生〉事黃〈一作園〉綺未稱臣
　　舟泛洞庭〈一作過洞庭湖〉
　　蛟室圍青草龍堆擁〈一作隱〉白沙䕶江〈一作堤〉盤古木迎櫂舞神鵶破浪南風正收颿〈一作囘檣一作歸舟〉畏日斜雲山千萬疊底處上仙槎〈一作湖光與天逺直欲泛仙槎〉
　　李鹽鐵二首〈一首題作李監宅已見第九中〉
　　落葉〈一作華館〉春風起髙城煙霧開雜花分戶映嬌燕入檐囘一見能傾産〈一作座〉虛懷只愛才鹽官雖絆驥名是漢庭來
　　長吟
　　江渚飜鷗戲官橋帶栁隂江飛競渡日草見蹋春〈一作青〉心已撥形骸累真為爛漫深賦詩歌〈一作新〉句穩不免〈一作覺〉自長吟
　　絕句九首〈前六首已見第十三巻中〉
　　聞道巴山裏春船正好行〈一作還〉都將百年興一望九江城〈一作山〉
　　水檻溫江口茅堂石筍西移船先主廟洗藥浣沙〈一作花〉溪
　　設〈一作謾〉道春來好狂風大放顛吹〈一作飛〉花隨水去飜卻釣魚船
　　瞿唐懷古〈以下草堂逸詩拾遺〉
　　西南萬壑注勍敵兩崖開地與山根裂江從月窟來削成當白帝空曲隱陽臺疏鑿功雖羙陶鈞力大哉
　　送司馬入京
　　羣盜至今日先朝忝從臣歎君能戀主久客羨歸秦黃閣長司諫丹墀有故人向來論社稷為話涕霑巾惜別行送劉僕射判官〈僕射乃其主將劉乃僕射之判官也〉
　　聞道南行市駿馬不限匹數軍〈一作官〉中須襄陽幕府天下異主將儉省憂艱虞祇收壯健勝鐵甲豈因格鬬求龍駒而今西北自反胡騏驎蕩盡一匹無龍媒真種在帝都子孫永落西南隅向非戎事備征伐君肻辛苦越江湖江湖凡馬多顦顇衣冠徃徃乘蹇驢梁公〈疑梁崇義曾為山南節度〉富貴於身疎號令明白人安居俸錢時散士子盡府庫不為驕豪虛以茲報主寸心赤氣卻西戎迴北狄羅網羣馬籍〈一作藉〉馬多氣〈一作用〉在驅馳出金帛劉侯奉使光推擇滔滔才略滄溟窄杜陵老翁秋繫船扶病相識長沙驛強梳白髪提胡盧手把〈一作兼〉菊花路旁摘九州兵革浩茫茫三歎聚散臨重陽當杯對客忍流涕〈一作涕淚〉君〈一無君字〉不覺老夫神內傷
　　呀〈張口貌〉鶻行
　　病鶻孤〈一作卑〉飛俗眼醜每夜江邊宿衰栁清秋落日〈一作月〉已側身過雁歸鵶錯囘首緊腦雄姿迷所向疎翮稀毛不可狀強神迷復皁雕前俊才早在蒼鷹上風濤颯颯寒山隂熊羆欲蟄〈一作縶〉龍蛇深念爾此時有一擲失聲濺血非其心
　　狂〈一作短〉歌行贈四兄
　　與兄行年校一嵗賢者是兄愚者〈一作是〉弟兄將富貴等浮雲弟忉功名好權勢長安秋雨十日泥我曹鞴馬聽晨雞公卿朱門未開鎻我曹已到肩相齊吾兄睡穩方舒膝不韤不巾蹋曉日男啼女哭莫我知身上須繒腹中實今年思我來嘉州嘉州酒重〈一作香〉花繞〈一作滿〉樓樓頭喫酒樓下臥長歌短詠〈一作歌〉還相酬四時八節還拘禮女拜弟妻男拜弟幅巾鞶帶不掛身頭脂足垢何曾洗吾兄吾兄巢許倫一生喜怒長任真日斜枕肘寢已熟啾啾唧唧為何〈一作何為〉人〈右五篇乃蘇州太守裵煜如晦所收見舊集補遺〉
　　逃難
　　五十頭白翁南北逃世難疎布纏枯骨奔走苦不暖〈葉去聲〉已衰病方入四海一塗炭乾坤萬里內莫見容身畔妻孥復隨我囘首共悲歎故國莽丘墟鄰里各分散歸路從此迷涕盡湘江岸
　　寄髙適
　　楚隔乾坤逺難招病客魂詩名惟我共世事與誰論北闕更新主南星落故園定知相見日爛漫倒芳尊
　　送靈州李判官
　　犬戎腥四海囘首一茫茫血戰乾坤赤氛迷日月黃將軍專策略幕府盛材良近賀中興主神兵動朔方
　　與嚴二郎奉禮別
　　別君誰暖眼將老病纏身出涕同斜日臨風看去塵商歌還入夜巴俗自為鄰尚媿微軀在遙聞盛禮新山東羣盜散闕下受降頻諸將歸應盡題書報旅人
　　巴西驛亭觀江漲呈竇使君二首
　　轉驚波作怒〈一作惡〉即恐岸隨流賴有杯中物還同海上鷗關心小剡縣傍眼見揚州為接情人飲朝來減半〈一作片〉愁
　　向晩波微〈一作猶〉綠連空岸腳青日兼春有暮愁與醉無醒漂泊猶杯酒躊躇此驛亭相看萬里外同是一浮萍
　　遣憂
　　亂離知又甚消息苦難真受諫無今日臨危憶古人〈一作傷故臣〉紛紛乘白馬攘攘著黃巾隋氏留〈一作營〉宮室焚燒何太頻〈呉曽漫錄雲見顧陶類選〉
　　早花
　　西京安穩未不見一人來臘日〈一作月〉巴江曲山花已自開盈盈當雪杏豓豓待春〈一作香〉梅直苦風塵暗誰憂容〈一作客〉鬢催
　　巴山
　　巴山遇中使雲自峽〈一作陜〉城來盜賊還奔突乘輿恐未囘天寒邵伯樹地闊望仙臺狼狽風塵裏羣臣安在哉
　　收京〈一本有闕字〉
　　復道收京邑兼聞殺犬戎衣冠卻扈從車駕已還宮克復成如此安危〈一作扶持〉在數公莫令囘首地慟哭起悲風
　　巴西聞收宮闕送班司馬入京
　　聞道收宗廟鳴鑾自陜歸傾都看黃屋正殿引朱衣劔外春天逺巴西敕使稀念君經世亂匹馬向王畿
　　花底
　　紫萼扶千蘂黃鬚照萬花忽疑行暮雨何事入朝霞恐是潘安縣堪留衛玠車深知好顔色莫作委泥沙
　　柳邊
　　只道梅花發那知栁亦新枝枝總到地葉葉自開春紫燕時飜翼黃鸝不露身漢南應老盡霸上逺愁人
　　送竇九歸成都
　　文章亦不盡竇子才縱橫非爾更苦節何人符大名讀書雲閣觀問絹錦官城我有浣花竹題詩須一行贈裵南部〈一本以下作原注〉聞袁判官自來欲有按問
　　塵滿萊蕪甑堂橫單父琴人皆知飲水公輩不偷金梁獄書因上〈一作應作〉秦臺鏡欲臨獨醒時所嫉羣小謗能深即出黃沙在何須白髮侵使君傳舊徳已見直繩心
　　奉使〈一作送〉崔都水翁下峽
　　無數涪江筏鳴橈總發時別離終不久宗族忍相遺白狗黃牛峽朝雲暮雨祠所過頻問訊到日自題詩
　　題郪縣郭三十二明府茅屋壁
　　江頭且繫船為爾獨相憐雲散灌壇雨春青彭澤田頻驚適小國一擬問髙天別後巴東路逢人問㡬賢
　　遣悶戲呈路十九曹長
　　江浦雷聲喧昨夜春城雨色動微寒黃鸝並坐交愁濕白鷺羣飛大劇乾晩節漸於詩律細誰家數去酒杯寛惟吾最〈一作君醉〉愛清狂客百徧相看〈一作過〉意未闌
　　隨章留後新亭㑹送諸君
　　新亭有髙㑹行子得良時日動映江幕風鳴排檻旗絶葷終不改勸酒〈一作醉〉欲無詞〈一作辭〉已墮峴山淚因題零雨詩
　　東津送韋諷攝閬州錄事
　　聞説江山好憐君吏隱兼寵行舟逺泛怯〈一作惜〉別酒頻添推薦非承乏操持必去嫌他時如按縣不得慢陶潛
　　客舊館
　　陳跡隨人事初秋別此亭重來棃葉赤依舊竹林青風幔何〈一作前〉時巻寒砧昨夜聲〈當作聽〉無由出江漢愁緒〈一作秋渚〉月〈一作日〉冥冥
　　閬州奉送二十四舅使自京赴任青城
　　聞道王喬舄名因太史傳如何碧雞使把詔紫微天秦嶺愁囘馬涪江醉泛船青城漫汚雜吾舅意淒然
　　愁坐
　　髙齋常見野愁坐更臨門十月山寒重孤城月水〈一作水氣〉昏葭萌氐種迥左擔犬戎存〈一作屯〉終日憂奔走歸期未敢論
　　陪鄭公秋晩北池臨眺
　　北池雲水闊華館闢秋風獨鶴元依渚衰荷且映空采菱寒刺上蹋藕野泥中素檝分曹往金盤小徑通萋萋露草碧片片晩旗紅杯酒霑津吏衣裳與釣翁異方初豓菊故里亦髙桐揺落關山思淹留戰伐功嚴城殊未掩清宴已知終何補參卿事〈一作軍乏〉歡娯到薄躬
　　去蜀
　　五載客蜀郡一年居梓州如何關塞阻轉作瀟湘游世〈一作萬〉事已黃髪殘生隨白鷗安危大臣在不〈一作何〉必淚長流
　　放船
　　收帆下急水卷幔逐囘灘江市戎戎暗山雲淰淰寒村荒〈一作荒林〉無徑入獨鳥怪人看已泊城樓底何曾夜色闌
　　哭台州鄭司戶蘇少監
　　故舊誰憐我平生鄭與蘇存亡不重見喪亂獨前途豪俊何人〈一作人誰〉在文章掃地無羇遊萬里闊凶問一年俱白首中原上清秋大海隅夜臺當北斗泉路著〈一作窅〉東呉得罪台州去時危棄碩儒移官蓬閣後榖貴沒潛夫流慟嗟何及銜冤有是夫道消詩興廢心息酒為徒許與才雖薄追隨跡未拘班揚名甚盛嵇阮逸相須㑹取君臣合寧銓品命殊賢良不必展廊廟偶然趨勝決風塵際功安造化鑪從容拘〈一作詢〉舊學慘澹閟隂符擺落嫌疑久哀傷志力輸俗依緜谷異客對雪山孤童穉思諸子交朋列友於情乖清酒送望絶撫墳呼瘧病〈一作痢〉餐巴水瘡痍老蜀都飄零迷哭處天地日榛蕪〈右二十七篇朝奉大夫員安宇所收〉
　　送王侍御往東川放生池祖席
　　東川詩友合此贈怯輕為況復傳宗近空然惜別離梅花交近野草色向平池儻憶江邊臥歸期願早知
　　惠義寺送王少尹赴成都〈得峰字〉
　　苒苒谷中寺娟娟林表峰闌幹上處逺結構坐來重騎馬行春徑衣冠起晩〈一作暮〉鐘雲門青〈一作春〉寂寂此別惜相從〈右二篇見王原叔本〉
　　避地
　　避地嵗時晩竄身筋骨勞詩書遂〈一作逐〉牆壁奴僕且旌旄行在僅聞信此生隨所遭神堯舊天下㑹見出腥臊〈右一篇見趙次翁本題雲至德二載丁酉作〉
　　惠義寺園送辛員外
　　朱櫻此日垂朱實郭外誰家負郭田萬里相逢貪握手髙才卻望足離筵
　　又送
　　雙峰寂寂對春臺萬竹青青照〈一作送〉客杯細草留連侵坐輭殘花悵望近人開同舟昨日何由得並馬今朝未擬囘直到緜州始分首江邊樹裏共誰來〈右二篇見卞圉本並見呉若本〉
　　九日登梓州城
　　客心驚暮序賔雁下襄〈一作滄〉州共賞重陽節言尋戲馬遊湖風秋〈一作扶〉戍栁江雨暗山樓且酌東籬菊聊祛南國愁〈右一篇見文𫟍英華〉
　　闕題
　　三月雪連夜未應傷物華只緣春欲盡留著伴棃花〈右一首及下逸句見合璧事類〉
　　句
　　寒食少天氣東風多柳花　小桃知客意春盡始開花








　　御定全唐詩卷二百三十四
　　欽定四庫全書
　　御定全唐詩卷二百三十五
　　賈至
　　賈至字㓜鄰洛陽人父曽開元初掌制誥至擢明經第為單父尉拜起居舍人知制誥父子繼美帝常稱之肅宗擢為中書舍人坐小法貶岳州司馬寳應初召復故官除尚書左丞大厯初封信都縣伯遷京兆尹右散騎常侍卒謚曰文集十巻今編詩一卷
　　自蜀奉冊命往朔方途中呈韋左相文部房尚書門下崔侍郎
　　胡羯亂中夏鑾輿忽南廵衣冠陷戎寇狼狽隨風塵豳公秉大節臨難不顧身激昻白刃前濺血下沾巾尚書抱忠義歴險披荊榛扈從出劍門登翼岷江濵時望挹侍郎公才標縉紳亭亭崑山玉皎皎無緇磷顧惟乏經濟扞牧陪從臣永願雪㑹稽仗〈一作一〉劍清咸秦太皇時內禪神器付嗣君新命集舊邦至徳被逺人捧冊自南
　　服奉詔趨北軍覲謁心載馳違離難重陳䇿馬出蜀山畏途上縁雲飲啄叢箐間棲息虎豹羣﨑嶇凌危棧惴慄〈一作悚〉驚心神峭壁上嶔岑大江下沄沄皇風扇八極異類懐深仁元𠒋誘黠虜肘腋生妖氛明主信英武威聲赫四〈一作殊〉鄰誓師自朔方旗幟何繽紛鐵騎照白日旄頭拂秋旻將來〈一作俟〉盪滄溟寧止蹴崑崙古來有屯難否㤗長相因夏康纘禹績代祖復漢勲於役各勤王驅馳拱紫宸豈惟太公望往昔逢周文誰謂三傑才功業獨殊倫感此慰行邁無為歌苦辛
　　贈裴九侍御昌江草堂彈琴
　　朔風吹疎林積雪在崖巘鳴琴草堂響小澗清且淺沈吟東山意欲去芳嵗晩悵望黃綺心白雲若在眼巴陵早秋寄荊州崔司馬吏部閻功曹舍人
　　謫居瀟湘渚再見洞庭秋極目連江漢西南浸鬥牛滔滔盪雲夢澹澹揺巴丘曠如臨渤澥窅疑造瀛洲君山麗中波蒼翠長夜浮帝子去永久楚詞尚悲秋我同長沙行時事加百憂登髙望舊國胡馬滿東周宛葉遍蓬蒿樊鄧無良疇獨攀青楓樹淚灑滄江流故人西掖寮同扈岐陽蒐差池盡三黜蹭蹬各南州相去雖地接〈一作近〉不得從之遊耿耿雲陽臺迢迢王粲樓跂予暮霞裏誰謂無輕舟
　　閒居秋懐寄陽翟陸賛府封丘髙少府
　　今日霖雨霽颯然髙館涼秋風吹二毛烈士加慨慷憶昔皇運初衆賔俱龍驤解巾佐幕府脫劍升明堂鬱鬱被慶雲昭昭翼太陽鯨魚縱大壑鸑鷟鳴髙岡信矣草創時㤗階速賢良一言頓遭逢片善䝉恩光我生屬聖明感激竊自彊﨑嶇郡邑權連騫翰墨天朝富英髦多士如珪璋盛才溢下位蹇歩徒猖狂閉門對羣書几案在我旁枕席想逺遊聊欲浮滄浪八月白露降𤣥蟬號枯桑艤舟臨清川迢遞愁思長我有同懐友各在天一方離披不相見浩蕩隔兩鄉平生霞外期宿昔共行藏豈無蓬萊樹嵗晏空蒼蒼
　　送友人使河源
　　送君魯郊外下車上髙丘蕭條千里暮日落黃雲秋舉酒有餘恨論邊無逺謀河源望不見旌斾去悠悠
　　送李侍御
　　我年四十餘已歎前路短羈離洞庭上安得不引滿李侯忘情者與我同疎懶孤帆泣瀟湘望逺心欲斷
　　送耿副使歸長沙
　　畵舸欲南歸江亭且留宴日暮湖上雲蕭蕭若流霰昨夜相知者明發不可見惆悵西北風髙帆為誰扇
　　送夏侯子之江夏
　　扣楫洞庭上清風千里來留歡一杯酒欲別復裵回相見楚山下漁舟憶釣臺羨君還舊里歸念獨悠哉
　　寓言二首
　　春草紛碧色佳人曠無期悠哉千里心欲采商山芝歎息良㑹晩如何桃李時懐君晴川上佇立夏雲滋凜凜秋閨夕綺羅早知寒玉砧調鳴杵始𢷬機中紈憶昨別離日桐花覆井欄今來思君時白露盈堦溥聞有關河信欲寄䨇玉盤玉以委貞心盤以薦嘉餐嗟君在萬里使妾衣帶寛
　　燕歌行
　　國之重鎮惟幽都東威九夷北制胡五軍精卒三十萬百戰百勝擒單于前臨滹沱後〈一作阻〉易水崇山沃野亙千里昔時燕山重賢士黃金築臺從隗始倐忽興王定〈一作亡空〉薊丘漢家又以封王〈一作五〉侯蕭條魏晉為橫流鮮卑竊據朝五州我唐區夏餘十紀軍容武備赫萬祀彤弓黃鉞授元帥墾耕大漠為內地季秋膠折邊草腓治兵羽獵因出師千營萬隊連旌旗望之如火忽電馳匈奴懾竄窮髪北大荒萬里無塵飛君不見〈一本無君不見三字〉隋家昔為天下宰窮兵黷武征遼海南風不競多死聲鼓臥旗折黃雲橫六軍將士皆死盡戰馬空鞍歸故營時移〈一作遷〉道革天下平白環入貢滄海清自有農夫已髙枕無勞校尉重橫行
　　巴陵寄李二戸部張十四禮部〈時貶岳州司馬〉
　　江南春〈一作芳〉草初羃羃愁殺江南獨愁客秦中楊栁也應新轉憶秦中相憶人萬里鶯花不相見登髙一望淚沾巾
　　長門怨
　　獨坐思千里春庭曉景長鶯喧翡翠幙柳覆〈一作暗〉鬱金堂舞蝶縈愁緒繁花對靚妝深情託瑤瑟斷不成章
　　銅雀臺
　　日暮銅臺靜西陵鳥雀歸撫心斷絶聽管淚霏微靈幾臨朝奠空牀巻夜衣蒼蒼川上月應照妾魂飛
　　侍宴曲
　　雲陛褰珠〈一作衣〉扆〈一作裳〉天〈一作丹〉墀覆緑楊隔簾妝隠〈一作掩〉映向席舞低昻鳴珮長廊靜開冰廣殿涼歡餘劍履散同輦入昭陽
　　對酒麴二首
　　梅發柳依依黃鸝〈一作鶯〉歴亂飛當歌憐景色對酒惜芳菲曲水浮花氣流風散舞衣通宵留暮雨上客莫言歸春來酒味濃舉酒對春叢一酌千憂散三杯萬事空放歌乘美景醉舞向東風寄語尊前客生涯任轉蓬
　　送陸協律赴端州
　　越井人南去湘川水北流江邊數杯酒海內〈一作外〉一孤舟嶺嶠同仙客京華即舊逰春心將別恨萬里共悠悠
　　送王員外赴長沙
　　攜手登臨處巴陵天一隅春生雲夢澤水溢洞庭湖共歎虞翻枉同悲阮籍途長沙舊卑濕今古不應殊
　　送夏侯叅軍赴廣州
　　聞道衡陽外由來鴈不飛送君從此去書信定應稀雲海南溟逺煙波北渚微勉哉孫楚吏綵服正光輝
　　長沙別李六侍御
　　月明湘水白霜落洞庭乾放逐長沙外相逢路正難雲歸帝鄉逺鴈報朔方寒此別盈襟淚雍門不假彈
　　岳陽樓宴王員外貶長沙〈一題作南州有贈〉
　　極浦三春草髙樓萬里心楚山晴靄碧湘水暮流深忽與朝中舊同為澤畔吟停杯試北望還欲淚沾巾
　　詠馮昭儀當熊
　　白羽揷雕弓蜺旌動朔風平明出金屋扈輦上林中逐獸長廊靜呼鷹御苑空王孫莫諫獵賤妾解〈一作自〉當熊
　　早朝大明宮呈兩省僚友
　　銀燭熏〈一作朝〉天紫陌長禁城春色曉蒼蒼千條弱柳垂青𤨏百囀流鶯繞〈一作滿〉建章劍珮聲隨玉墀歩衣冠身惹〈一作染〉御爐香共沐恩波鳳池上〈一作裏〉朝朝染翰侍君王
　　白馬
　　白馬紫連錢〈一作乾〉嘶鳴丹闕前聞珂自蹀躞不要下金鞭
　　贈薛瑤英〈元載末年納薛瑤英為姬以體輕不勝重衣於外國求龍綃衣之惟至及楊炎與載善得見其歌舞各贈詩〉
　　舞怯銖衣重笑疑桃臉開方知漢成帝虛築避風臺
　　出塞曲
　　萬里平沙一聚塵南飛羽檄北來人傳道五原烽火急單于昨夜寇〈一作扣〉新秦
　　春思二首
　　草色青青柳色黃桃花歴亂李花香東風不為吹愁去春日偏能惹恨長
　　紅粉當壚弱柳垂金花臘酒解酴醿笙歌日暮能留客醉殺長安輕薄兒
　　勤政樓觀樂
　　銀河帝女下三清紫禁笙歌出九城為報延州來聽樂須知天下欲昇平
　　贈陜掾梁宏
　　梁子工文四十年詩顛名過草書顛白頭仍作功曹掾祿薄難供沽酒錢
　　荅嚴大夫
　　今夕秦天一鴈來梧桐墜葉搗衣催思君獨歩華亭月舊館秋隂生緑苔
　　送李侍郎〈一作御〉赴常州
　　雪晴雲散北風寒楚水呉山道路難今日送君須盡醉明朝相憶路漫漫
　　初至巴陵與李十二白裴九同泛洞庭湖三首
　　江上相逢皆舊遊湘山永望不堪愁明月秋風洞庭水孤鴻落葉一扁舟
　　楓岸紛紛落葉多洞庭秋水晩來波乗興輕舟無近逺白雲明月弔湘娥
　　江畔楓葉初帶霜渚邊菊花亦已黃輕舟落日興不盡三湘五湖意何長
　　西亭春望
　　日長風煖柳青青北鴈歸飛入窅𡨋岳陽城上聞吹笛能使春心滿洞庭
　　君山
　　湘中老人讀黃老手援紫藟坐碧草春至不知湖水深日暮忘卻巴陵道
　　洞庭送李十二赴零陵
　　今日相逢落葉前洞庭秋水逺連天共説金華舊㳺處回看北斗欲潸然
　　江南送李卿
　　雙鶴南飛度楚山楚南相見憶秦關願值廻風吹羽翼早隨陽鴈及春還
　　送王道士還京
　　一片仙雲入帝鄉數聲秋鴈至衡陽借問清都舊花月豈知遷客泣瀟湘
　　巴陵夜別王八員外〈一作蕭靜詩題雲三湘有懐〉
　　柳絮飛時別洛陽梅花發後到〈一作在〉三湘世情巳逐浮雲散離恨空隨江水長
　　別裴九弟
　　西江萬里向東流今夜江邊駐客舟月色更添春色好蘆風似勝竹風幽
　　送南給事貶崖州
　　疇昔丹墀與鳯池即今相見兩相悲朱崖雲夢三千里欲別俱為慟哭時
　　重別南給事
　　謫宦三年尚未回故人今日又重來聞道崖州一千〈一作萬〉里今朝須盡數千杯
　　岳陽樓重宴別王八員外貶長沙
　　江路東連千里潮青雲北望紫㣲遙莫道巴陵湖水濶長沙南畔更蕭條






　　御定全唐詩巻二百三十五
<集部,總集類,御定全唐詩>
　　欽定四庫全書
　　御定全唐詩卷二百三十六
　　錢起
　　錢起字仲文呉興人天寳十載登進士第官祕書省校書郎終尚書考功郎中大厯中與韓翃李端輩號十才子詩格新竒理致清贍集十三卷今編詩四卷
　　紫參歌〈並序〉
　　紫參幽芳也五葩連蕚狀飛禽羽舉俗名之五鳥花起故山道人蘭若尤豐此藥校書劉公詠歌之俾予繼組
　　逺公林下滿青苔春藥偏宜間日開往往幽人尋水見時時仙蝶隔雲來隂陽雕刻花如鳥對鳳連鷄一何小春風宛轉虎溪傍紫翼紅翹翻霽光貝葉經前無住色蓮花㑹裏暫留香蓬山才子憐幽性白雪陽春動新詠應知仙卉老雲霞莫賞夭桃滿蹊逕
　　瑪瑙杯歌
　　瑤溪碧岸生竒寳剖質披心出文藻良工雕飾明且鮮得成珍器入芳筵含華炳麗金尊側翠斚瓊觴忽無色繁急管催獻酬倐若飛空生羽翼⿰⿰蘭英照豹斑滿堂詞客盡朱顔花光來去傳香袖霞影髙低傍玉山王孫彩筆題新詠碎錦連珠復輝映世情貴耳不貴竒謾説海底珊瑚枝寧及琢磨當妙用燕歌楚舞長相隨
　　鋤藥詠
　　蒔藥穿林復在巘濃香秀色深能淺雲氣垂來裛露偏松隂占〈一作古〉處知春晚拂曙殘鶯百囀催縈泉帶石幾花開不隨飛鳥縁枝去如笑幽人出谷來對之不覺忘疎嬾廢巻荷鋤嫌日短豈無萱草樹堦墀惜爾幽芳世所遺但使芝蘭出蕭艾不辭手足皆胼胝寧學陶潛空嗜酒頽齡捨此事東菑
　　病鶴篇
　　獨鶴聲哀羽摧折沙頭一㸃留殘雪三山侶〈一作仙〉伴能逺翔五里裵回忍為別驚羣各畏野人機誰肎相將霞水飛不及川鳧長比翼隨波雙泛復雙歸碧海滄江深且廣目盡天倪安得往雲山隔路不隔心宛頸和鳴長在想何時白霧捲青天接影追飛太液前
　　片玉篇
　　至寳未為代所竒韞靈示璞荊山陲獨使虹光天子識不將清韻世人知世人所貴惟燕石美玉對之成瓦礫空山埋照凡幾年古色蒼痕宛自然重溪羃羃暗雲樹一片熒熒光石泉美人之鑒明且徹玉指提攜嘆竒絶試勞香袖拂莓苔不覺清心皎冰雪連城美價幸逢時命代良工豈見遺試作珪璋禮天地何如瓀⿰在堦墀
　　畫鶴篇〈省中作〉
　　㸃素凝姿任畫工霜毛玉羽照簾櫳借問飛鳴華表上何如粉繢彩屏中文昌宮近芙蓉闕蘭室絪緼香且結鑪氣朝成緱嶺雲銀燈夜作華亭月日暖花明梁燕歸應驚片雪在仙闈主人顧盻千金重誰𡧓裵回五里飛
　　秋霖曲
　　君不見聖主旰食憂元元秋風苦雨暗九門鳳凰池裏沸泉騰蒼龍闕下生雲根隂精離畢太淹度倦鳥將歸不知樹愁隂慘淡時殷雷生靈墊溺若寒灰公卿紅粒㸑丹桂黔首白骨封青苔貂裘玉食張公子炰炙熏天㦸門裏且如歌笑日揮金應笑禹湯能罪已鸛鳴蛙躍正及〈一作其〉時豹隠蘭凋亦可悲焉得太阿決屏翳還令率土見朝曦
　　白石枕〈並序〉
　　起與監察御史畢公耀交之厚矣頃於藍水得片石皎然霜明如其徳也許為枕贈之及琢磨將成炎暑已謝俗曰猶班女之扇可退也君子曰不然此真畢公之佳賞也故珍而賦之
　　琢珉勝水碧所貴素且貞曽無白圭玷不作浮磬鳴捧來太陽前一片新氷清沈沈風憲地待爾秋巳至璞堅難為功誰怨晚成器比徳無磷緇論交亦如此
　　賦得青城山歌送楊杜二郎中赴蜀軍
　　蜀山西南千萬重仙經最説青城峰青城嶔岑倚空碧逺壓峨嵋吞劍壁錦屏雲起易成霞玉洞花明不知夕星臺二妙逐王師阮瑀軍書王粲詩日落猨聲連玉笛晴來山翠傍旌旗綠蘿春月營門近知君對酒遙相思
　　送李大夫赴廣州
　　一賢間氣生麟趾鳳凰羽何意人之望未為王者輔出鎮忽推才盛哉文且武南越寄維城雄雄擁〈一作推一作寄〉甲兵鼓門通幕府天井入軍營厥俗多豪侈古來難致禮唯君飲氷心可酌貪泉水忠臣感聖君徇義不邀勲龍鏡逃山魅霜風破嶂雲征途凡幾轉魏闕如〈一作終〉在眼向郡海潮迎指鄉關樹逺按節化甌閩下車佳政新應〈一作當〉令尉佗俗還作上皇人支離交俊哲弱冠至華髪昔許霄漢期今嗟鵬鷃別圖南不可御惆悵守薄暮〈一作劣〉
　　送崔校書從軍
　　雁門太守能愛賢麟閣書生亦投筆寧唯玉劒報知已更有龍韜佐師律別馬連嘶出御溝家人幾夜望刀頭燕南春草傷心色薊北黃雲滿眼愁聞道輕生能擊虜何嗟少壯不封侯
　　送張將軍征西〈一作西征〉
　　長安少年唯好武金殿承恩爭破虜沙場烽火隔天山鐵騎征西〈一作西征〉幾嵗還戰處黒雲霾瀚海愁中明月度陽關玉笛聲悲離酌晚金方路極行人逺計日霜戈盡敵歸回首戎城空落暉始笑子卿心計失徒看海上節旄稀
　　送修武元少府
　　寸祿榮色養此行寧歎惜自今〈一作矜〉黃綬采蘭時不厭丹墀芳草色百戰荒城復井田幾家春樹帶人煙黎甿久厭蓬飄苦遲爾西南恵月傳
　　送崔十三東遊
　　千里有同心十年一㑹靣當杯緩箏柱倐忽催離宴丹鳳城頭噪晚鴉行人馬首夕陽斜灞上春風留別袂關東新月宿誰家官柳依依兩鄉色誰能此別不相憶
　　送鄔三落第還鄉
　　郢客文章絶世稀常嗟時命與心違十年失路誰知已千里思親獨逺歸雲帆春水將何適日愛東南暮山碧關中新月對離尊江上殘花待歸客名宦無媒自古遲窮途此別不堪悲荷衣垂釣且安命金馬招賢㑹有時
　　送馬明府赴江陵
　　陶令南行心自永江天極目澄秋景萬室遙方〈一作知〉犬不鳴䨇鳧下處人皆靜清風髙興得湖山門柳蕭條䨇翟〈一作鶴〉閒黃花滿把應相憶落日登樓北望還
　　送畢侍御謫居
　　崇蘭香死玉簮折志士吞聲甘徇節忠藎不為明主知悲來莫向時人説滄浪之水見心清楚客辭天淚滿纓百鳥喧喧噪一鶚上林髙枝亦難託寧嗟人世棄虞翻且喜江山得康樂自憐黃綬老嬰身妻子朝來勸隠淪桃花洞裏舉家去此別相思復幾春
　　送褚大落第東歸
　　離琴彈苦調美人慘向隅頃來荷䇿干明主還復扁舟歸五湖漢家側席明敭久豈意遺賢在林藪玉堂金馬隔青雲墨客儒生皆白首昨夢芳洲采白蘋歸期且喜故園春稚子只思陶令至文君不厭馬卿貧剡中風月久相憶池上舊遊應再得酒熟寧孤芳杜春詩成不枉青山色念此那能不羨歸長楊〈一作上陽〉諌獵事皆違他日東流一乘興知君為我掃荊扉
　　送傅管記赴蜀軍
　　終童之死誰繼出燕頷儒生今俊逸主將早知鸚鵡賦飛書許載蛟龍筆峨嵋玉壘指霞標鳥沒天低幕府遙巴山雨色藏征斾漢水猨聲咽短簫賜璧腰金應可料才略縱橫年且妙無人不重樂毅賢何敵能當魯連嘯日暮黃雲千里昏壯心輕別不銷魂勸君用卻龍泉劍莫負平生國士恩
　　送張少府
　　愁雲破斜照別酌勸行子蓬驚馬首風雁拂天邉水寸晷如三嵗離心在萬里
　　行路難
　　君不見明星映空月太陽朝升光盡歇君不見凋零委路蓬長風飄舉入雲中由來人事何嘗定且莫驕奢笑賤窮
　　盧龍塞行送韋掌記
　　雨雪紛紛黒山外行人共指盧龍塞萬里飛沙咽鼓鼙三軍殺氣凝旌斾陳琳書記本翩翩料敵張兵奪酒泉聖主好文兼好武封侯莫比漢皇年
　　效古秋夜長
　　秋漢飛玉霜北風掃荷香含情紡織孤燈盡拭淚相思寒漏長簷前碧雲靜如水月弔棲烏啼鳥起誰家少婦事鴛機錦幕雲屏深掩扉白玉窗中聞落葉應憐寒女獨無衣
　　臥病李員外題扉而去
　　僻陋病者居蒿萊行逕失誰知簮紱貴能問幽憂疾珂聲未駐門蘭氣先入室沈痾不冠帶安得候蓬蓽清揚〈一作青陽〉去莫尋離念頃來侵雀棲髙窗靜日出修桐隂枕上憶君子悄悄唯苦心
　　酬王維春夜竹亭贈別
　　山月隨客來主人興不淺今宵竹林下誰覺花源逺惆悵曙〈一作曉〉鶯啼孤雲還絶巘
　　山中寄時校書
　　蓬萊紫氣〈一作之子〉溫如玉唯予知爾陽春曲別來幾日芳蓀緑百花酒滿〈一作滿眼〉不見君青山一望心〈一作腸〉斷續
　　送李四擢第歸覲省
　　當年貴得意文字各爭名齊唱陽春曲唯君金玉聲懸黎寳中出髙價世難掩鴻羽不低飛龍津徒自險直矜鸚鵡賦不貴芳桂枝少俊蔡邕許長鳴唐舉知梁城下熊軾朱㦸何暐耀才子欲歸寧棠花已含笑髙門知慶大子孝覺親榮獨攬還珠美寧唯問絹情離筵不盡醉摻〈一作操〉袂一何早馬蹄西別輕樹色東看好行塵忽不見惆悵青門道
　　過曹鈞隠居〈一作者〉
　　荃蕙有竒性馨香道為人不居衆芳下寧老空林春之子秉髙節攻文還守真素書寸隂盡流水怨情〈一作聲〉新濟濟振纓客煙霄各致身誰當舉𤣥晏不使作良臣
　　哭曹鈞
　　苦節推白首憐君負此生忠藎名空在〈一作立〉家貧道不行朝來相憶訪蓬蓽只謂淵明猶臥疾忽見江南弔鶴來始知天上文星失嘗恨知音千古稀那堪夫子九泉歸一聲鄰笛殘陽裏酹酒空堂淚滿衣
　　東陽郡齋中詣南山招韋十〈一作東陽郡齋書事〉
　　霽來海半〈一作畔〉山隠映城上〈一作中〉起中峰落照時殘雪翠微裏同心久為別孤興那對此良㑹何遲遲清揚〈一作陽〉瞻則邇
　　清〈一作青〉泥驛迎獻王侍御
　　候館掃清晝使車出明光森森入郭樹一道引飛霜仰視驄花白多慚綬色黃鷦鷯無羽翼願假憲烏翔
　　沭陽古渡作
　　日落問津處雲霞殘碧空牧牛避田燒退鷁隨潮風迴首故鄉逺臨流此路窮翩翩青㝠去羨彼髙飛鴻
　　臥疾荅劉道士
　　白露蠶〈一作蟲〉已絲〈一作急〉空林日淒清寥寥晝扉掩獨臥秋窗明寳字比仙藥羽人寄柴荊長吟想風馭怳若升蓬瀛
　　夢尋西山凖上人
　　別處秋泉聲至今猶在耳何嘗夢魂去不見雪山子新月隔林時千峰〈一作燈〉翠微裏言忘心更寂跡滅雲自起覺來纓上塵如洗功徳水
　　長安旅宿
　　九秋旅夜長萬感何時歇蕙花漸寒暮心事猶楚越直躬邅世道咫歩隔天闕每聞長樂鐘載泣靈臺月明旦北門外歸途堪白髪
　　過桐柏山
　　秋風過楚山山靜秋聲晩賞心無定極仙歩亦清逺返照雲竇空寒流石苔淺羽人昔已去靈跡欣方踐投䇿謝歸途世縁從此遣
　　李士曹㕔對雨
　　春雨暗重城訟庭深更寂終朝人吏少滿院煙雲集〈一作積〉溼鳥壓花枝新苔宜砌石掾曹富文史清興對詞客愛爾蕙蘭叢芳香飽時澤
　　登勝果寺南樓雨中望嚴協律
　　微雨侵晩陽連山半藏碧林端陟香榭雲外遲來客孤村凝片煙去水生逺白但佳川原趣不覺城池夕更喜眼中人清光漸咫尺
　　冬夜題旅館
　　退飛憶林藪樂業羨黎庶四海盡窮途一枝無宿處嚴冬北風急中夜哀鴻去孤燭思何深寒窗坐難曙勞歌待明發惆悵盈百慮
　　自終南山晩歸
　　采苓日往還得性非樵隠白水到初濶青山辭尚近絶境勝無倪歸途興不盡沮溺時返顧牛羊自相引逍遙不外求塵慮從茲泯
　　早渡伊川見舊鄰作
　　鵾鷄鳴早霜秋水寒旅渉漁人昔鄰舍相見具舟楫出浦興未盡向山心更愜村落通白雲茅茨隠紅葉東臯滿時稼歸客欣復業
　　夕發箭場巖下作
　　行役不遑安在幽機轉發山谷無明晦溪霞自興沒朝櫛杉下風夕飲石上月懿爾青雲士垂纓朝鳯闕寧知採竹人每食慚薇蕨
　　同李五夕次香山精舍訪憲上人
　　彼岸聞山鐘仙舟過苕水松門入幽映石逕趨迤𨓦初月開草堂逺公方覯止忘言在閒夜凝念得微理泠泠功徳池相與滌心耳
　　雨中望海上懐鬱林觀中道侶
　　山觀海頭雨懸沫動煙樹只疑蒼茫裏鬱島欲飛去大塊怒天呉驚潮蕩雲路羣真儼盈想一葦不可渡惆悵赤城期願假輕鴻馭
　　廣徳初鑾駕出關後登髙愁望二首
　　長安不可望望處邉愁起輦轂混戎夷山河空表裏黃雲壓城闕斜照移烽壘漢幟逺成霞胡馬來如蟻不知涿鹿戰早晩蚩尤死渴日候河清沈憂催暮齒
　　愁看秦川色慘慘雲景晦乾坤暫運行品物遺覆載黃塵漲戎馬紫氣隨龍斾掩泣指關東日月妖氛外臣心寄逺水朝海去如帶周徳更休明天衢佇開㤗
　　獨往覆釡山寄郎士元
　　賞心無逺近芳月好登望勝事引幽人山下復山上將尋洞中藥復愛湖外嶂古壁苔入雲隂溪樹穿浪誰言世縁絶更惜知音曠鶯啼緑蘿春迴首還〈一作逺〉惆悵
　　送王季友赴洪州幕下
　　列郡皆用武南征所從誰諸侯重才略見子如瓊枝撫劍感知已出門方逺辭煙波帶幕府海日生紅旗問我何功徳負恩留玉墀銷魂把別袂媿爾酬明時
　　客舍贈鄭賁
　　結交意不薄匪席言莫違世義隨波久人生知已稀先鳴誓相逹未遇還相依一望金門詔三看黃鳥飛暝投同旅食朝出易儒衣嵇向林廬接攜手行將歸
　　山中春仲寄汝上王恆潁川沈沖〈一作中〉
　　隠者守恬泊春山日深淨誰知蟠木材得性無人境座隅泉出洞竹上雲起嶺飢狖入山廚飲虹過藥井前溪堪放逸仲月好風景逰目來逺思摘芳寄汝潁
　　南中春意〈一作思〉
　　入仕無知言遊方隨世道平生願開濟遇物干懐抱已阻青雲期甘同散樗老客遊南海曲坐見韶陽蚤舊國別佳人他鄉思芳草惜無鴻鵠翅安得凌蒼昊
　　東陵藥堂寄張道士
　　木落蒼山空當軒秋水色清旦振衣坐永吟意何極願言金丹夀一假鸞鳳翼日夕開真經言㤀心更黙𤣥都有仙子採藥早相識煙霞〈一作路〉難再期焚香空歎息
　　苦雨憶皇甫冉
　　涼雨門巷深窮居成習靜獨吟愁霖雨更使秋思永疲痾苦昬墊日夕開軒屏草木森已悲衾幬清且冷如何遊宦客江海隨泛梗延首長相思憂襟孰能整
　　寄任山人
　　天階崇黼黻世路有趨競獨抱中孚爻誰知苦寒詠行潦難朝海散材空遇聖豈無鳴鳳時其如問津命所思青山郭再夢緑蘿逕林泉春可遊羨爾得其性
　　登秦嶺半巖遇雨
　　屏翳忽騰氣浮陽慘無暉千峰掛飛雨〈一作瀑〉百尺揺翠㣲震電〈一作霓〉閃雲逕奔流翻石磯倚巖假松蓋臨水羨荷衣不得采苓去空思乘月歸且憐東臯上水〈一作黍〉色侵荊扉
　　杪秋南山西峰題準上人蘭若
　　向山看霽色歩歩豁幽性返照亂流明寒空千嶂淨石門有餘好霞殘月欲暎上詣逺公廬孤峰懸一逕雲裏隔窗火松下聞〈一作間下〉山磬客到兩㤀言猨心與禪定
　　田園雨後贈鄰人
　　安排常任性偃臥晩開戸樵客荷蓑歸向來春山雨殘雲虹未落返景霞初吐時鳥鳴村墟新泉遶林圃堯年尚恬泊鄰里成太古室邇人遂遙相思怨芳杜
　　天門谷題孫逸人石壁
　　崖石〈一作口〉亂流處竹深斜照歸主人臥磻石心耳滌清暉春雷近作解空谷半芳菲雲棟綵虹宿藥圃蝴蝶飛惡囂慕嘉遯幾夜瞻少微相見竟何説㤀情同息機
　　藍溪休沐寄趙八給事
　　蟲鳴歸舊里田野秋農閒即事敦夙尚衡門方再關夕陽入東籬爽氣髙前山霜蕙後時老巢禽知暝還侍臣黃樞寵鳴玉青雲間肎想觀魚處寒泉照髪斑
　　遊輞川至南山寄谷口王十六
　　山色不厭逺我行隨處〈一作趣〉深蹟幽青蘿逕思絶孤霞岑獨鶴引過浦鳴猨呼入林褰裳百泉裏一歩一清心王子在何處隔雲雞犬音折麻定延佇乗月期招尋
　　藍田溪與漁者宿
　　獨遊屢㤀歸況此隠淪處濯髪清泠泉月明不能去更憐垂綸叟靜若沙上鷺一論白雲心千里滄洲〈一作浪〉趣蘆中夜火盡浦口秋山曙歎息分枝禽何時更相遇
　　淮上別范大
　　悲風隕涼葉送歸怨南楚窮年將別離寸晷申宴語長淮流不盡征櫂忽復舉碧落半愁雲黃鶴時顧侶遊宦且未逹前途各修阻分袂一相嗟良辰更何許
　　離居夜雨奉寄李京兆
　　永夜不可度蛩吟秋雨滴寂寞想章臺始歎雲泥隔雷聲匪君車猶時過我廬電影非君燭猶能明我目如何瓊樹枝夢裏看不足望望佳期阻愁生寒草緑
　　歎畢少府以持法無隠見繫
　　用法本禁邪盡心翻自極畢公在囹圄世事何糺纆翠鳳呈其瑞虞羅寄鎩翼囚中千念時窗外百花色落景閉圜扉春蟲網叢棘古人不念文紛淚莫霑臆
　　小園招隠
　　支離鮮兄弟形影如手足但遂飲氷節甘辭代耕祿斑衣在林巷始覺無羈束交柯低戸隂閒鳥將雛宿窮通世情阻日夜苔徑緑誰言北郭貧能分晏嬰粟
　　過溫逸人舊居
　　返真難合道懐舊仍無弔浮俗漸澆淳斯人誰繼妙聲容在心耳寧覺阻言笑𤣥堂閉幾春拱木齊雲嶠鶴傳居〈一作若〉士舞猨得蘇門嘯酹酒片陽微空山想埋照
　　縣內水亭晨興聽訟
　　晨光起宿露池上判黎甿借問秋泉色何如拙宦情磨鉛辱利用䇿蹇愁前程昨夜明月滿中心如鵲驚負恩時易失多病績難成坐惜寒塘晩霜風吹杜蘅
　　海畔秋思
　　匡濟難道合去留隨興牽偶為謝客事不顧平子田魏闕賁翹楚此身長棄捐箕裘空在念咄咄〈一作拙詘〉誰推賢無用即明代養痾仍壯年日夕望佳期帝鄉路幾千秋風晨夜起零落愁芳荃
　　太子李舍人城東別業〈一作李祭酒別業俯視川林前帶雷岫〉
　　南山轉羣木昬曉擁山翠小澤近龍居清蒼常雨氣君家北原〈一作源〉上千金買勝事丹闕退朝迴白雲迎賞至新晴村落外處處煙景異片水明斷岸〈一作崖〉餘霞入古寺東臯指歸翼目盡有餘意
　　谷口新居寄同省朋故
　　種黍傍煙溪榛蕪兼沮洳亦知生計薄所貴隠身處橡栗石上村〈一作林〉莓苔水中路蕭然授衣日得此還山趣汲井愛秋泉結茅因古樹閒雲與幽鳥對我不能去寄謝鴛鷺羣狎鷗拙所慕
　　京兆尹㕔前甘棠樹降甘露
　　內史用堯意理京宣恵慈氣和祥則降孰謂天難知濟旱露為兆有如塤應篪豈無夭桃樹灑此甘棠枝玉色與人淨珠光臨筆垂協風與之俱物性皆熙熙何必鳳池上方看作霖時
　　秋夜作
　　萬計各無成寸心日悠漫浮生竟何窮巧厯不能算流落四海間辛勤百年半商歌向秋月哀韻兼浩歎寤寐怨佳期美人隔霄漢寒雲度窮水別業遶垂幔窗中問談雞長夜何時旦
　　觀村人牧山田
　　六府且未盈三農爭務作貧民乏井稅塉土皆墾鑿禾黍入寒雲茫茫半山郭秋來積霖雨霜降方銍穫中田聚黎甿反景空村落顧慚不耕者微祿同衛鶴庶追周任言敢負謝生諾
　　裵侍郎湘川迴以青竹筒相遺因而贈之
　　楚竹青玉潤從來湘水隂緘書取直節君子知虛心入用隨憲簡積文不受金體將丹鳯直色映秋霜深寧肎假伶倫謬為龍鳯吟唯將翰院〈一作苑〉客昔〈一作惜〉祕瑤華音長跪捧嘉貺嵗寒慚所欽
　　東城初陷與薛員外王補闕暝投南山佛寺
　　日昃石門裏松聲山寺寒香雲空靜影定水無驚湍洗足解塵纓忽覺天形〈一作影〉寛清鐘揚虛谷微月深重巒噫我朝露世翻浮〈一作波〉與波〈一作浮〉瀾行運遘憂患何縁親盤桓庶將鏡中象盡作無生觀
　　奉和張荊州廵農晩望
　　太清霽雲雷陽春陶物象明牧行春令仁風助昇長時和俗勤業播殖農厥壤隂隂桑陌連漠漠水田廣郡中忽無事方外還獨往日暮駐歸軒湖山有佳賞宣城傳逸韻千載此嗣響
　　送包何東遊
　　水國嘗獨往送君還念茲湖山逺近色昬旦煙霞時子好謝公跡常吟孤嶼詩果乗扁舟去若與白鷗期野趣及春好客遊欣此辭入雲投館僻采碧過帆遲江上日迴首琴中勞別思春鴻刷歸翼一寄杜蘅枝
　　酬陶六辭秩歸舊居見東
　　靖節昔髙尚令孫嗣清徽舊廬雲𡶶下獻嵗車騎歸去俗因解綬憶山得採薇田疇春事起里巷相尋稀淵明醉乗興閒門秖掩扉花禽驚曙月鄰女上鳴機畢娶願已果養恬志寧違吾當掛朝服同爾緝荷衣
　　奉使採箭簳竹谷中晨興赴嶺
　　孤客倦夜坐聞猨乗早發背溪已斜漢登棧尚殘月重峰轉森爽幽歩更超越雲木聳鶴巢風蘿掃虎穴人羣徒自逺世役終難歇入山非買山采竹異采蕨誰見子牟意悁勞書魏闕
　　同嚴逸人東溪泛舟
　　子陵江海心髙跡此閒放漁舟在溪水曽是敦夙尚朝霽收雲物垂綸獨清曠寒花古岸傍唳鶴晴沙上紛吾好貞逸不逺來相訪已接方外遊仍陪郢中唱歡言盡佳酌髙興延秋望日暮浩歌還紅霞亂青嶂
　　過沈氏山居
　　雞鳴孤煙起靜者能卜築喬木出雲心閒門掩山腹貧交喜相見把臂歡不足空林留宴言永日清耳目泉聲冷尊爼荷氣香童僕往往仙犬鳴樵人度深竹酒酣出谷口世網何羈束始願今不從區區折腰祿
　　贈柏巖老人
　　日與麋鹿羣賢哉買山叟龎眉忽相見避世一何久林棲古崖曲野事佳春後瓠葉覆荊扉栗苞垂甕牖獨歌還獨酌不耕亦不耦磽田隔雲溪多雨長稂莠煙霞得情性身世同芻狗寄謝營道人天真此翁有
　　送薛判官赴蜀
　　橫笛〈一作吹〉聲轉悲羽觴酣欲別舉目叩關逺離心不可説邊陲勞帝念日下降才傑路極巴水長天銜劍峰缺單車動夙夜越境正炎節星橋過客稀火井蒸雲熱隂符能制勝千里在坐決始見儒者雄長纓繫餘孽
　　詔許昌崔明府拜補闕
　　儒者久營道詔書方問賢至精一耀世髙歩誰同年何樹可棲鳳髙梧枝拂天脫身鳧舄裏載筆虎闈前日月傳軒後衣冠真列仙則知驪龍珠不祕清泠泉才子貴難見郢歌空復傳惜哉效顰客心想〈一作賞〉勞嬋娟
　　仲春晚尋覆釜山
　　蝴蝶弄和風飛花不知晚王孫尋芳草歩歩忘路逺況我愛青山渉趣皆遊踐縈迴必中路隂晦陽復顯古岸生新泉霞峰映雪巘交枝花色異竒石雲根淺碧洞志忘歸紫芝行可搴應嗤嵇叔夜林臥方沈湎
　　贈東鄰鄭少府
　　一聞白雪唱願見清揚久誰謂結綬來得陪趨府後小邑藍溪上卑棲愜所偶忘言復連牆片月亦攜手草色同春逕鶯聲共髙柳美景百花時平生一盃〈一作盞〉酒聖朝法天地以我為芻狗秩滿歸白雲期君訪谷口
　　謝張法曹萬頃小山暇〈一作假〉景見憶
　　樂道隨去處養和解朝簮茅堂近丹闕佳致亦〈一作一〉何深退食不趨府忘機還在林清風亂流上永日小山隂解籜雨中竹將雛花際禽物華對幽寂酌兼詠吟自昔仰髙歩及茲勞所欽郢歌叨繼組知已復知音
　　罷章陵令山居過中峰道者二首
　　寧辭園令秩不改淵明調解印無與言見山始一笑幽人還絶境誰道苦奔峭隨雲剰渡溪出門更垂釣吾廬青霞裏窗樹𤣥猨嘯微月清風來方知散髪妙
　　丘壑趣如此暮年始棲偃賴遇無心雲不笑歸來晚鳴鳩拂紅枝初服傍清畎昨日山僧來猶嫌嘉遯淺託君紫陽家路滅心更逺梯雲創其居抱犢上絶巘杏田溪一曲霞境〈一作逕〉峰幾轉路〈一作跂〉石掛飛泉謝公應在眼願言攜手去採藥長不返
　　登覆釡山遇道人二首
　　晨䇿趣無涯名山深轉秀三休變覆景萬轉迷宇宙攀崖到天窗入洞窮玉溜側逕蹲怪石飛蘿擲驚狖花間錬藥人雞犬和乳竇散髪便迎客采芝仍滿袖郭璞賦遊仙始願今可就
　　真氣重嶂裏知君嘉遯幽山堦壓丹穴藥井通洑〈一作伏〉流道者帶經出洞中攜我逰欲驂白蜺去且為紫芝留忽憶武陵事別家疑數秋
　　尋華山雲臺觀道士
　　秋日西山明勝趣引孤䇿桃源數曲盡洞口兩岸坼還從㒺象來忽得仙靈宅霓裳誰之子霞酌能止客殘陽在翠微攜手更登歴林〈一作竹〉行拂煙雨溪望亂金碧飛鳥下天窗褭松際雲壁稍尋𤣥蹤逺宛入寥天寂願言葛仙翁終年鍊玉液
　　海上臥病寄王臨
　　離客窮海隂蕭辰歸思結一隨浮雲滯幾怨黃鵠別妙年即沈痾生事多所闕劍中負明義枕上惜𤣥髪之子良史才華簮偶時哲相思千里道愁望飛鳥絶嵗暮氷雪〈一作霜〉寒淮湖不可越百年去心慮孤影守薄劣獨餘慕侶情金石無休歇
　　登玉山諸峰偶至悟真寺
　　郭南雲水佳訟簡野情發紫芝每相引黃綬不能緤稍入石門幽始知靈境絶㝠搜未寸晷仙逕俄九折蟠木蓋石樑崩岸〈一作崖〉露雲穴數峰㧞崑崙〈一作嶠〉秀色與空澈〈一作徹〉玉氣交晴虹桂花留曙月半巖採珉者一㸃如片雪真賞無前程竒觀寧暫輟更聞東林磬可聽不可説興中尋覺化寂爾諸象滅
　　長安客舍贈李行父明府
　　藏器待〈一作偶〉時少知人自古難遂令丹穴鳯晩食金琅玕誰謂兵戈際鳴琴方一彈理煩善用簡濟猛能兼寛夙夜念黎庶寢興非宴安洪波未靜壑何樹不驚鸞鳧舄傍京輦甿心懸灌壇髙槐暗苦雨長劍生秋寒旅食還為〈一作時〉客饑年亦盡歡親勞攜斗水往往救泥蟠但恐酬明義蹉跎芳嵗闌
　　美楊侍御清文見示
　　伯牙道䘮來絶無人續誰知絶唱後更有難和曲層峰與清流逸勢競奔蹙清文不出戸仿像皆在目霧雪看滿懐蘭荃坐盈掬孤光碧潭月一片崑崙玉初見歌陽春韶光變枯木再見吟白雪便覺雲肅肅則知造化源方寸能展縮斯文不易遇清爽心豈足願言書諸紳可以為佩服
　　山居新種花藥與道士同遊賦詩
　　自樂魚鳥性寧求農牧資淺深愛巖壑疏鑿盡幽竒雨花相助好鶯鳴春草時種蘭入山翠引葛上花枝風露拆紅紫縁溪復映池新泉香杜若片石引〈一作隠〉江蘺宛謂武陵洞潛應造化移杖䇿攜煙客滿袖掇芳蕤蝴蝶舞留我仙雞閒傍籬但令黃精熟不慮韶光遲笑指雲蘿逕樵人那得知
　　初黃綬赴藍田縣作
　　蟠木無匠伯終年棄山樊苦心非良知安得入君門忽忝英逹顧寧窺造化恩螢光起腐草雲翼騰沈鯤〈一作鵾〉片石世何用良工心所存一叨尉京甸三省慚黎元賢尹正趨府僕夫儼歸軒眼中縣胥色耳裏蒼生言居人散山水即景〈一作境〉真桃源鹿聚入田逕雞鳴隔嶺村飡和俗久清〈一作靜〉到邑政空論且嘉訟庭寂前階滿芳蓀歸義寺題震上人壁〈寺即神堯皇帝讀書之所龍飛後創為精舍〉
　　入谷逢雨花香緑引幽歩招提饒泉石萬轉同一趣向背森碧峰淺深羅古樹堯皇未登極此地曽隠霧祕䜟得神謀因髙思虎踞太陽忽臨照物象俄光煦梵王宮始開長者金先布白水入禪境碭山通覺路往往無心雲猶起潛龍處仍聞七祖後佛子繼調御溪鳥投慧燈山蟬飽甘露不作解纓客寧知捨筏喻身世已悟空歸途復〈一作獨〉何去


　　御定全唐詩卷二百三十六
　　欽定四庫全書
　　御定全唐詩巻二百三十七
　　錢起
　　奉和聖製登㑹昌山應制〈一作趙起詩〉
　　睿想入希夷真遊到具茨玉鑾登嶂逺雲輅出花遲泉壑凝神處陽和布澤時六龍多順動四海正雍熙省中對雪寄元判官拾遺昆季〈一作寄謝舍人昆季〉
　　萬㸃瑤臺雪飛來錦帳前瓊枝應比凈鶴髪敢爭先〈一作妍〉散影成花月流光透竹煙今朝謝家興幾處郢歌傳
　　山齋獨坐喜𤣥上人夕至〈一作見訪〉
　　舍下虎溪徑煙霞入暝開柴門兼竹靜山月與僧來心瑩紅蓮〈一作蓮花〉水言忘緑茗杯前峰曙更好〈一作早〉斜漢欲西迴
　　秋夜寄張韋二主簿
　　涼夜褰簾好輕雲〈一作風〉過月初碧空河色〈一作漢〉淺紅〈一作松〉葉露〈一作落一作雨〉聲虛道阻〈一作隔〉天難問機忘世易〈一作久〉
　　疎不知䨇翠鳯棲棘復何如
　　歸故山路逢鄰居隠者
　　握手雲棲路潸然恨幾重誰知綠林盜長占彩霞𡶶心死池塘草聲悲石徑松無因芳杜月琴酒更相逢
　　落第劉拾遺相送東歸
　　不醉百花酒傷心千里歸獨收和氏玉還採舊山薇出處離心盡榮枯㑹面稀預愁芳草色一徑入衡闈
　　和劉七讀書
　　夜雨深館靜苦心黃卷前雲隂留墨沼螢影傍華編夢鳥富清藻通經仍妙年何愁丹穴鳳不飲玉池泉
　　早下江寧
　　暮天微雨散涼吹片帆輕雲物髙秋節山川孤客情霜蘋留楚水寒鴈別呉城宿浦有歸夢愁猨莫夜鳴
　　登復州南樓
　　孤樹延春日〈一作色〉他山捲曙霞客心湖上鴈歸思日邊花行李迷方久歸期渉嵗賖故人雲路隔何處寄瑤華
　　江陵晦日陪諸官泛舟
　　節物堪為樂江湖有主人舟行深更好山趣久彌新尊酒平生意煙花異國春城南無夜月長袖莫留賔
　　縣城秋夕
　　山城日易夕愁生〈一作坐〉先掩扉俸薄不沽酒家貧㤀授衣露重蕙花落月冷莎雞飛効拙慚無補雲林歎再歸
　　秋夜梁七兵曹同宿二首
　　一笑不可得同心相見稀摘菱頻貰酒待月未扄扉星影低驚鵲蟲聲傍旅衣卑棲嵗已晩共羨鴈南飛好欲〈一作飲〉棄吾〈一作真〉道今宵又遇君老夫相勸酒稚子待題文月下誰家笛城頭幾片雲如何此幽興明日重離羣
　　和萬年成少府寓直
　　赤縣新秋夜文人藻思催鐘聲自仙掖月色近霜臺一葉兼螢度孤雲帶鴈來明朝紫書下應問長卿才
　　春夜過長孫繹別業
　　佳期難再得清夜此雲林帶竹新泉冷穿花片月深含毫凝逸思酌水話幽心不覺星河轉山枝驚曙禽
　　題溫處士山居
　　誰知白雲外〈一作裏〉別有緑蘿春苔繞溪邉徑花深〈一作侵〉洞裏人逸妻看種藥稚子伴垂綸潁上逃堯者何如此養真
　　題陳季壁
　　郢人何苦調飲水仍布衾煙火晝不起蓬蒿春欲深前庭少喬木鄰舍聞新禽雖有徵賢詔終傷不遇心
　　贈鄰居齊六司倉
　　沈㝠衆所遺咫尺絶佳期始覺衡門下翛然太古時〈一作姿〉雞聲共鄰〈一作村〉巷燭影隔茅茨坐惜牛羊逕芳蓀白露滋
　　送征鴈
　　秋空萬里淨〈一作靜〉嘹唳獨〈一作鴈〉南征風急〈一作凌〉翻霜冷雲開見月驚塞長怯〈一作憐〉去翼影滅有餘聲悵望遙天外鄉愁滿目生
　　宴鬱林觀張道士房
　　滅跡人間世㤀歸象外情竹壇秋月冷山殿夜鐘清仙侶披雲集霞杯逹曙傾同歡不可再朝暮赤龍迎
　　秋夕與梁鍠文宴
　　客到衡門〈一作閑林〉下林〈一作秋〉香蕙草〈一作芳蕙〉時好風能自至明月不須期秋日〈一作水又作月〉翻荷影晴光〈一作霜〉脆柳枝〈一作絲〉留歡美清夜寧覺曉鐘遲〈一作微官是底物許日廢言詩〉
　　哭空寂寺𤣥上人〈一作少林寺哭暉上人〉
　　悽然䨇樹下垂淚逺公房燈續生前火爐添沒後香隂階明片雪〈一作古松韻舊榻〉寒竹響空廊寂滅應為樂塵心徒自傷
　　題精舍寺
　　勝景不易遇入門神頓清房房占山色處處分泉聲詩思竹間得道心松下生何時來此地擺落世間情
　　開元觀遇張侍御
　　碧落㤀歸處佳期不厭逢晩涼生玉井新暑避煙松欲醉流霞酌還醒度竹鐘更憐琪樹下歴歴見遙峰
　　和人秋歸終南山別業
　　舊居三顧後晚節重幽尋野逕到門盡山窗連竹隂昔年鶯出谷今日鳳歸林物外凌雲操誰能繼此心
　　故相國苖公輓歌
　　灞〈一作霸〉陵誰寵葬漢主念蕭何盛業留青史浮榮逐逝波隴雲仍作雨薤露已成歌悽愴平津閣秋風弔客過
　　酬劉員外雨中見寄
　　苦雨滴蘭砌秋〈一作淒〉風生葛衣潢汚三逕絶碪杵四鄰稀分與𤣥豹隠不為湘燕飛慚君角巾折猶肎問衡闈
　　賦得歸雲送李山〈一作友〉人歸華山
　　秀色橫千里歸雲積幾重欲依毛女岫初卷少姨峰蓋影隨征馬衣香拂臥龍秖應函谷上真氣日溶溶
　　過裵長官新亭
　　茅屋多新意芳林昨試移野人知石路戲鳥認花枝慢〈一作漫〉水縈蓬戸閒雲掛竹籬到家〈一作來〉成一醉歸馬不能騎
　　寄郢州郎士元使君
　　龍節知無事江城不掩扉詩傳過客逺書到〈一作別〉故人稀坐嘯看潮起行春送鴈歸望舒三五夜思盡謝𤣥暉
　　過長孫宅與朗上人茶㑹
　　偶與息心侶㤀歸才子家𤣥談兼藻思緑茗代榴花岸幘看雲卷含毫任景斜松喬若逢此不復醉流霞
　　下第題長安客舍
　　不遂青雲望愁看黃鳥飛棃花度寒食客子未春衣世事隨時變交情與我違空餘主人柳相見卻依依
　　陪考功王〈一作韋〉員外城東池亭宴
　　無䨇錦帳郎絶境〈一作景〉有林〈一作池〉塘鶴靜疎羣羽蓮開失衆芳晴〈一作青〉山看不厭流水趣何長日晚催歸騎鐘聲下〈一作促〉夕陽
　　過孫員外藍田山居
　　不知香署客謝病翠微間去幄蘭將老辭車雉亦閒近窗雲出洞當戸竹連山對酒溪霞晚家人採蕨還
　　秋園晚沐
　　黃卷在窮巷歸來生道心五株衰柳下三徑小園深倒薤翻成字寒花不假林龎眉謝羣彥獨酌且閒吟
　　窮秋對雨
　　晦日連苦雨動息更邅迴生事萍無定愁心雲不開翟門悲暝雀墨竈上寒苔始信宣城守乗流畏曝腮
　　裵廸南門秋夜對月〈一作裵廸書齋翫月之作〉
　　夜來詩酒興〈一作意〉月滿〈一作獨上〉謝公樓影閉重門靜寒生獨樹秋鵲〈一作鶴〉驚隨葉散螢逺入煙流今夕遙天末清光〈一作暉〉幾處愁
　　和蜀縣段明府秋城望歸期
　　製錦蜀江靜飛鳧漢闕遙一茲風靡草再視露盈條旅望多愁思秋天更泬寥河陽傳麗藻清韻入歌謡晚歸藍田酬王維給事〈一作中書常舍人〉贈別
　　卑棲卻得性每與白雲歸徇祿仍懐橘看山免採薇〈一作別山如昨日春露已霑衣采蕨頻盈手看花空厭歸〉暮禽先去馬新月待開扉霄漢時回首知音青𤨏闈
　　再得畢侍御書聞巴中臥病〈一作疾〉
　　芳信來相續同心逺更親數重雲外樹不隔眼中人夢寐花驄色相思黃鳥〈一作蕙草〉春更聞公幹病一夜二毛新
　　宿新里館
　　愁人待曉雞秋雨暗淒淒度燭螢時滅傳書鴈漸低客來知計誤夢裏泣津迷無以逃悲思寒螿處處啼〈一本作十句從迷字下雲每食皆彈鋏歸山耐杖藜叔牙先得路何日救沈泥〉
　　谷口書齋寄楊補闕
　　泉壑帶茅茨雲霞生薜帷竹憐新雨後山愛夕陽時閒鷺棲常早秋花落更遲家童掃蘿逕昨與故人期
　　衡門春夜
　　不厭晴林下微風度葛巾寧唯北牕月〈一作客〉自謂上皇人叢篠輕新暑孤花占晚春寄言荘叟蝶與爾得天真
　　題呉通微主人
　　食貧無盡日〈一作不知青雲器〉有〈一作良〉願幾時諧長嘯秋光晚誰知志士懐朝煙不起竈寒葉欲連堦飲水仍留我孤燈㸃〈一作吟詩靜〉夜齋
　　晚次宿預館
　　鄉心不可問秋氣又相逢飄泊方千里離悲復幾重迴雲隨去鴈寒露滴鳴蛩延頸遙天末如聞故國鐘
　　藍上茅茨期王維補闕
　　山中人不見雲去夕陽過淺瀨寒魚少叢蘭秋蝶多老年疎世事幽性樂天和酒熟思才子溪頭望玉珂
　　春宵〈一作夜〉寓直
　　養拙〈一作性〉慣雲臥為郎如鳥棲不知仙閣峻惟覺玉繩低帳喜香煙暖詩慚賜筆題未央春漏促殘夢謝〈一作訝〉晨雞
　　新昌里言懐
　　性拙偶從宦心閒多掩扉雖看北堂草不㤀舊山薇花月霽來好雲泉堪夢歸如何建章漏催著早朝衣秋夜〈一作晚秋〉寄袁〈一作王〉中丞王〈一作袁〉員外
　　一夕盈千念方知別者勞衰榮難㑹面魂夢暫同袍片月臨堦〈一作城〉早晴河度鴈髙應憐蔣生逕秋露滿蓬蒿
　　九日閒居寄登髙數子
　　初服棲窮巷重陽憶舊逰門閒謝病日心醉授衣秋酒盡寒花笑庭空暝雀愁今朝落帽客幾處管留
　　晚入宣城界〈一作春江晚行〉
　　斜日片帆隂春風孤客心山來指樵路〈一作犬〉岸去惜花林海氣蒸雲黒潮聲隔雨深鄉愁不可道浦宿聽猨〈一作草色晚鶯〉吟
　　靜夜酬通上人問疾
　　東林生早涼髙枕逺公房大士看心後中宵清〈一作滴〉漏長驚蟬出暗柳微月隠迴廊何事沈痾久含毫問藥王
　　奉陪使君十四叔晚憇大雲門寺
　　野寺千家外閒行晚暫過炎氛臨水盡夕照傍林多境對知心妄人安覺政和繩牀揺塵尾佳趣滿滄波省中春暮酬嵩陽焦道士見招〈一作中書省言懐因酬嵩陽張道士見寄〉
　　朝花飛暝林對酒傷春心流年催素髪不覺映華簮垂老遇知巳〈一作明代〉酬恩看寸隂如何紫芝〈一作多慙紫陽〉客相憶白雲深
　　酬苖發員外宿龍池寺見寄
　　寧知待漏客清夜此從容〈一作在雲松〉暫別迎車雉還隨䕶法龍香煙輕上月林嶺〈一作棲鴿〉靜聞鐘郢曲傳甘露塵心洗幾重
　　貞懿皇后輓詞
　　淑麗詩傳美徽章禮飾〈一作節〉哀有恩加象服無日祀髙禖曉月孤秋殿寒山出夜臺通靈深眷想青鳥獨飛來嵗初歸舊山〈一本題下有酬寄皇甫侍御六字又作獻嵗初歸舊居酬皇甫侍御見寄〉
　　欲知愚谷好久別與春還鶯暖初歸樹雲晴卻戀山石田耕種少野客性〈一作舊〉情閒求仲應難見殘陽且掩關
　　鑾駕避狄嵗寄別韓雲卿
　　白髪壯心死愁看國歩移關山〈一作河〉慘無色親愛忽驚離影絶龍分劍聲哀鳥戀枝茫茫雲海外相憶不相知
　　詠白油帽送客
　　薄質慚加首愁〈一作微〉隂幸庇身卷舒無定日行止必依人已沐脂膏恵寧辭雨露頻雖同客衣色不染洛陽塵
　　藍上採石芥寄前李明府
　　淵明遺愛處山芥緑芳初翫此春隂色猶滋夜雨餘隔溪煙葉小覆石雪花舒采采還相贈瑤華信不如
　　送贇法師往上都
　　逺近化人天王城指日邊宰君迎説法童子伴隨縁到處花為雨行時杖出泉今宵松月下門閉想安禪
　　送沈少府還江寧
　　逺宦碧雲外此行佳興牽湖山入閭井鷗鳥傍神仙斜日背鄉樹春潮迎客船江樓新詠〈一作興〉發應與政聲傳
　　送虞説擢第東遊
　　湖山不可厭東望有餘情片玉登科後孤舟任興行月中嚴子瀨花際楚王城嵗暮雲臯鶴聞天更一鳴
　　送少微師西行〈一作送僧自吳逰蜀〉
　　隨縁忽西去何日返東林世路寧嗟〈一作無期〉別空門久息〈一作不住〉心人煙一飯少山雪獨行深天外猨啼處誰聞清梵音
　　送崑山孫少府
　　徇祿近滄海乗流看碧霄誰知仙吏去宛與世塵遙逺帆背歸鳥孤舟抵〈一作低〉上潮懸知訟庭靜窗竹日蕭蕭
　　送屈突司馬充安西書記
　　制勝三軍勁澄清萬里餘星飛龎統驥箭發魯連書海月低雲斾江霞入錦車遙知太阿劍計日斬鯨魚
　　送時暹避難適荊南
　　三歎把離袂七哀深我情雲天愁逺別豺虎擁前程駐馬戀攜手隔河聞哭聲相思昬若夢淚眼幾時明
　　送邊補闕東歸〈一本無此二字〉省覲〈一作覲省〉
　　東去有餘意〈一作景〉春風生賜〈一作風生賜錦〉衣鳳皇銜詔下才子采蘭歸㪷酒百花裏情人〈一作人情〉一笑稀別離須計日相望在彤闈
　　送彈琴李長史往〈一作赴〉洪州
　　抱〈一作攜〉琴為傲吏孤棹復南行幾度〈一作處〉秋江水皆添白雪聲佳期來客夢幽思〈一作興〉緩王程佐牧無勞問心和政自平
　　送宋徵君讓官還山
　　至人無滯跡謁帝復思𤣥魏闕辭花綬春山有杏田紫霞開別酒〈一作酌〉黃鶴舞離今夜思君夢遙遙入洞天
　　送陳供奉恩勅放歸覲省
　　得意今如此清光不可攀臣心堯日下鄉思楚雲間楊柳依歸棹芙蓉棲舊山采蘭兼衣錦何似買臣還
　　送外甥范勉赴任常州長史兼覲省
　　憐君展驥去能解倚門愁就養仍榮祿還鄉即晝逰橘花低客舍蓴菜繞歸舟與報垂綸叟知吾世網留
　　隴右送韋三還京
　　春風起東道握手望京關柳色從鄉至鶯聲送客還嘶驂顧近驛歸路出他山舉目情難盡羈離失志間
　　送元評事歸山居
　　憶家望雲路東去獨依依水宿隨漁火山行到竹扉寒花催酒熟山犬喜人歸遙羨書窗下千峰出翠微
　　送武進韋明府
　　理邑想無事鳴琴不下堂井田通楚越津市半漁商盧橘垂殘雨紅蓮拆早霜送君催白首臨水獨思鄉
　　送上官侍御
　　執簡朝方下乗軺去不賖感恩輕逺道入幕比還家碣石春雲色邯鄲古樹花飛書報明主𤇺火〈一作戍〉靜天涯
　　送郭秀才制舉下第南遊
　　失志思浪跡知君晦近名出關塵漸逺過郢興彌清山盡溪初廣人閒舟自行探幽無旅思莫畏楚猨鳴
　　送夏侯審校書東歸
　　楚鄉飛鳥沒〈一作外〉獨與碧雲〈一作片帆〉還破鏡催歸客殘陽見舊山詩成流水上夢盡落花間儻寄相思字愁人定解顔
　　送衛功曹赴荊南
　　漢家仍用武才子晚成名惆悵江陵去誰知魏闕情碧雲愁楚水春酒醉宜城定想褰帷政還聞坐嘯聲
　　送馬使君赴鄭州
　　東土忽無事專城復任賢喜觀班瑞禮還在偃兵年膏雨帶滎水歸人耕圃田遙知下車日萬井起新煙
　　送郎四補闕東歸
　　無事共干世多時度隠淪相看戀簮組不覺老風塵勸酒憐今別傷心倍去春徒言樹萱草何處慰離人
　　送陸三出尉
　　春草晚來色東門愁送君盛才仍下位明代負竒文且樂神仙道終隨鴛鷺羣梅生寄黃綬不日在青雲
　　送安都秀才北還
　　年少工文客言離卻解顔不嗟荊寳退能喜綵衣還新月來前館髙陽出故關相思東北望燕趙隔青山
　　送褚十一澡擢第歸呉覲省
　　林表呉山色詩人思不㤀向家流水便懐橘綵衣香滿酌留歸騎前程未夕陽愴茲江海去誰惜杜蘅芳
　　送費秀才歸衡州
　　南望瀟湘渚詞人逺憶家客心隨楚水歸棹宿江花不畏心期阻惟愁靣㑹賖雲天有飛翼方寸佇瑤華
　　送陸郎中
　　事邊仍戀主舉酒復悲歌粉署含香別轅門載筆過鶯聲出漢苑柳色過漳河相憶情難盡離居春草多
　　送僧歸日本〈一作東〉
　　上國隨縁住〈一作至一作去〉來〈一作東〉途若夢行浮天〈一作雲〉滄海逺去世法舟〈一作船〉輕水月通禪觀魚龍聽梵聲惟憐一〈一作慧〉燈〈一作塔〉影萬里眼中明
　　送楊皥擢第逰江南
　　行人臨水去新詠復新悲萬里髙秋月〈一作色〉孤山逺別時掛帆嚴子瀨酹酒敬亭祠嵗宴無芳杜如何寄所思
　　送田倉曹歸覲
　　青絲絡驄馬去府望梁城節下趨庭處〈一作出〉秋來懐橘情別筵寒日晚歸路碧雲生千里相思夜愁看新月明
　　送張管書記〈一作送張管記從軍〉
　　邊事多勞役儒衣逐鼓鼙日寒關樹外𡶶盡塞雲西河廣篷難度天遙鴈漸低班超封定逺之子去思齊
　　送蕭常侍北使
　　絳節引雕戈鳴騶動玉珂戎城去日逺漢使隔年多鴈宿常連雪沙飛半度河明光朝即邇枤杜早成歌
　　送李棲桐道舉擢第還鄉省侍
　　幾年深道要一舉過賢關名與𤣥珠出鄉宜晝錦還蓮舟同宿浦柳岸向家山欲見寧親孝儒衣稚子斑
　　送柳道士
　　去世能成道遊仙不定家歸期千嵗鶴行邁五雲車海上春應盡壺中日未斜不知相憶處琪樹幾枝花
　　送陸珽侍御使新羅
　　衣冠周柱史才學我鄉人受命辭雲陛傾城送使臣去程滄海月歸思上林春始覺儒風逺殊方禮樂新
　　重送陸侍御使日本
　　萬里三韓國行人滿目愁辭天使星逺臨水澗〈一作簡〉霜秋雲佩迎仙島虹旌過蜃樓定知懐魏闕迴首海西頭
　　送陸贄擢第還蘇州
　　鄉路歸何早雲間喜擅名思親盧橘熟帶雨客帆輕夜火臨津驛晨鐘隔浦城華亭養仙羽計日再飛鳴
　　送虞説擢第南歸覲省
　　南風起別袂心到衡湘間歸客〈一作客路〉楚山〈一作天〉逺孤舟雲水閒愛君採蓮〈一作蘭〉處花島連家山得意且寧省人生難此〈一作能幾〉還
　　送原公南遊
　　有意兼程去飄然二〈一作兩〉翼輕故鄉多久別春草不傷情洗鉢泉初暖焚香曉更清自言〈一作嫌〉難解縛何日伴師行
　　送萬兵曹赴廣陵
　　秋日思還〈一作逺〉客臨流語別離楚城將坐嘯郢曲有餘悲山晚桂花老江寒蘋葉衰應須楊得意更誦長卿詞
　　送李判官赴桂州幕
　　欲知儒道貴縫掖見諸侯且感千金諾寧辭萬里遊鴈峰侵瘴逺桂水出雲流坐惜離居晚相思綠蕙秋
　　題蘇公林亭
　　平津東閣在別是竹林期萬葉秋聲裏千家落照時門隨深巷靜窗過逺鐘遲客位苔生處依然又賦詩
　　賦得寒雲輕重色送子恂入京
　　無限寒雲色蒼茫淺更深從龍如有瑞捧日不成隂積翠全低嶺虛明半出林帝鄉遙在目鐵馬又駸駸
　　賦得叢蘭曙後色送梁侍御入京
　　曙色傳芳意分明錦繡叢蘭生霽後日花發夜來風不向三峰裏全勝一縣中遙知大〈一作天〉苑內應待五花驄
　　賦得餘氷〈一本題下有送人二字〉
　　曉日〈一作月〉餘氷上春池一鏡明多從履處薄偏向飲時清比雪光仍在因風片不成更隨舟楫去猶可助堅貞
　　賦得浦口望斜月送皇甫判官
　　起見西樓月依依向浦斜動揺生淺浪明滅照寒沙水渚猶疑雪梅林不辨花送君無可贈持此代瑤華
　　賦得綿綿思逺道送岑判官入嶺
　　極目煙霞外孤舟一使星興中尋白雪〈一作碧落〉夢裏過滄溟夜月松江戍秋風竹塢亭不知行逺近芳草日青青
　　江寧春夜裵使君席送蕭員外
　　花院日扶踈江雲自卷舒主人熊軾任歸客雉門車曙月稀星裏春煙紫禁餘行看石頭戍記得是南徐
　　送薛八謫居
　　東水將孤客南行路幾千虹翻潮〈一作湖〉上雨鳥落瘴中天謫去寧留恨思歸豈待年銜杯且一醉別淚莫潸然
　　送衡陽歸客
　　歸客愛鳴榔南征憶舊鄉江山追宋玉雲雨憶荊王醉裏宜城近歌中郢路長憐君從此去日夕望三湘
　　送員外侍御入朝
　　別思亂無緒妖氛猶未清含香五夜客持賦十年兄霜拂金波樹星迴玉斗城自憐江上鶴垂翅羨飛鳴
　　送李諫議歸荊州
　　歸舟同不繫纎草剰㤀憂禁掖曽通籍江城舊列侯暮帆依夏口春雨夢荊州何日朝雲陛隨君拜冕旒
　　送元中丞江淮轉運〈一作王維詩〉
　　薄稅歸天府輕徭賴使臣歡霑賜帛老恩及巻綃人去問殊〈一作珠〉官俗來經幾劫〈一作石𧉧〉春東南御〈一作髙又作郵〉亭上莫問〈一作使〉有風塵
　　送唐別駕赴郢州
　　少年從事好此去別愁輕滿座詩人興隨君郢路行蒹葭侵驛樹雲水抱山城遙愛下車日江臯春草生
　　送鄭巨及第後歸覲
　　多才白華子初擅桂枝名嘉慶送歸客新秋帶雨行離人背水去喜鵲近家迎別贈難為此衰年畏後生
　　宿逺上人蘭若
　　香花閉一林真士此看心行道白雲近然燈翠壁深梵筵清水月禪坐冷山隂更説東溪好明朝乗興尋
　　酬元祕書晚出藍溪見寄
　　野興引才子獨行幽徑遲雲留下山處鳥靜出溪時拙宦不㤀隠歸休常在茲知音倘相訪炊黍掃茅茨
　　別張起居〈時多故〉
　　有別時留恨銷魂況在今風濤初振海鵷鷺各辭林舊國關河絶新秋草露深陸機嬰世網應負故山心
　　郭司徒㕔夜宴〈一本題下有別字〉
　　秋堂復夜䦨舉目盡悲端霜堞鳥〈一作烏〉聲苦更樓月色寒美人深別意斗酒少留歡明發將何贈平生雙玉盤
　　初至京口示諸弟
　　還家百戰後訪故幾人存兄弟得相見榮枯何處論新詩添巻軸舊業見兒孫㸃檢〈一作檢㸃一作感慨〉平生事焉能出蓽〈一作不杜〉門
　　月下洗藥
　　汲井向新月分流入衆芳溼花低桂影翻葉靜泉光露下添餘潤蜂驚引暗香寄言養生客來此共提〈一作盈〉筐
　　晚春永寧墅小園獨坐寄上王相公
　　東閣一何靜鶯聲落日愁䕫龍暫為別昬旦思兼秋蕙草出籬外花枝寄竹幽上方傳雅頌七夕讓風流
　　嵗暇題茅茨
　　谷口逃名客歸來遂野心薄田供嵗酒喬木待新禽溪路春雲重山廚夜〈一作野〉火深桃源應漸好仙客許相尋
　　九日登玉山
　　霞景青山上誰知此勝遊龍沙傳往事菊酒對今秋歩石隨雲起題詩向水流㤀歸更有處松下片雲幽
　　宴崔駙馬玉山別業
　　金榜開青𤨏驕奢半隠淪玉簫惟送酒羅袖愛留賔竹館煙催暝梅園雪誤〈一作映〉春滿朝詞賦客盡是入林人
　　春谷幽居
　　黃鳥鳴園柳新陽改舊隂春來此幽興宛是謝公心掃逕蘭芽〈一作芳〉出添池山影深虛名隨振鷺安得久棲林
　　賦得池上雙丁香樹
　　得地移根逺交柯遶指柔露香濃結桂池影鬬蟠虬黛葉輕筠緑金花笑菊秋何如南海外雨露隔炎洲
　　題樊川杜相公別業
　　數畝園林好人知賢相家結茅書閣儉帶水槿籬斜古樹生春蘚新荷卷落花聖恩加玉安得臥青霞
　　酬盧十一過宿
　　乞還方未遂日夕望雲林況復逢青草何妨〈一作勞〉問此心閉門公務散枉䇿故情深遙夜他鄉宿同君梁甫吟
　　崔十四宅問候
　　曉日早鶯啼江城旅思迷微官同寄傲移疾阻招攜逺水閭閻內青山雉堞西王孫莫久臥春草欲萋萋
　　山路見梅感而有作
　　莫言山路僻還被好風催行客淒涼過村籬冷落開晚溪寒水照晴日數蜂〈一作峰〉來重憶江南酒何因把一杯詠門上畫〈一本有小字〉松上元王杜三相公〈一作崔峒詩〉
　　昔聞生澗底今見起毫端衆草此時沒何人知嵗寒豈能裨棟宇且欲出門䦨只在丹青筆凌雲也不難
　　早發東陽
　　信風催過客早發梅花橋數鴈起前渚千艘爭便潮將隨浮雲去日惜故山遙惆悵煙波末佳期在碧霄
　　舟中寄李起居
　　南〈一作雨〉行風景好昬旦水臯閒春色郢中樹晴霞湖上山去家旅帆逺回首暮潮還蕙草知〈一作欲〉何贈故人雲漢間
　　夜雨寄冦校書
　　秋館煙雨合重城鐘漏深佳期阻清夜孤興發離心燭影出綃幕蟲聲連素琴此時蓬閣友應念昔同衾
　　喜李侍御拜郎官入省
　　粉署花驄入丹霄紫誥垂直廬驚漏近賜被覺霜移漢主前瑤席穰侯許鳳池應憐後行鴈空羨上林枝
　　蘇端林亭對酒喜雨
　　小雨飛林頂浮涼入晚多能知留客處偏與好風過濯錦翻紅蕊跳珠亂碧荷芳尊深幾許此興可酣歌見上林春鴈翔青雲寄楊起居李員外
　　上林春更好賔鴈不知歸顧影憐青籞傳聲入紫微夜陪池鷺宿朝出苑花飛寧憶寒鄉侶鸞凰一見稀
　　偶成
　　含毫意不淺微月上簾櫳門靜吏人息心閒囹圄空繁星入疎樹驚鵲倦秋風始覺牽卑劇宵眠亦在公
　　漁潭值雨
　　日入林島異鶴鳴風草間孤帆泊枉渚飛雨來前山客意念留滯川途忽阻艱赤亭仍數里夜待安流還
　　題蕭丞小池
　　鶯鳴蕙草緑朝與情人〈一作人情〉期林沼㤀言處鴛鴻養翮時春泉滋藥暖晴日度花遲此㑹無辭醉良辰難再追











　　御定全唐詩卷二百三十七
<集部,總集類,御定全唐詩>
　　欽定四庫全書
　　御定全唐詩卷二百三十八
　　錢起
　　送集賢崔八叔承恩括圖書
　　雨露滿儒服天心知子虛還勞五經笥更訪百家書贈別傾文苑光華比使車晚〈一作曉〉雲隨客散寒樹出關疎相見應朝夕歸期在玉除
　　送張五員外東歸楚州
　　纓珮不為美人羣寧免辭杳然黃鵠去未負白雲期此別清興盡髙秋臨水時好山枉帆僻浪跡到家遲他日詔書下樑鴻安可追
　　閒居寄包何
　　去名即棲遁何必歸滄浪種藥幽不淺杜門喧自㤀林眠多曉夢鵶散驚初陽片雪幽雲至迴風鄰果香佳期碧天末惆悵紫蘭芳〈一作房〉
　　津梁寺尋李侍御
　　禪林絶過客柱史正焚香馴鴿不猜隼慈雲能䕶霜驄聲隔暗竹吏事散空廊霄漢期鴛鷺狐狸避憲章遶堦春色至屈草待君芳
　　山園秋晚寄杜黃裳少府
　　惆悵佳期阻園林秋景閒終朝碧雲外唯見暮禽還泉石思攜手煙霞不閉關杖藜仍把菊對巻也看山望望離心起非君誰解顔
　　東溪杜〈一作社〉野人致酒
　　萬重雲樹下數畝子平居野院羅泉石荊扉背里閭早冬耕鑿暇弋鴈復烹魚靜掃寒花徑唯邀傲吏車晚來留客好小雪下山初
　　憶山中寄舊友
　　數嵗白雲裏與君同採薇樹深煙不散溪靜鷺㤀飛更憶東巖趣殘陽破翠微脫巾花下醉洗藥月前歸風景今還好如何與世〈一作此興〉違
　　東臯早春寄郎四校書
　　祿微賴學稼嵗起歸衡茅窮逹〈一作途〉戀明主耕桑亦〈一作跡〉近郊夜來霽山雪陽氣動林梢蘭〈一作萌〉蕙暖初吐春鳩鳴欲〈一作始〉巢蓬萊時入夢知子憶貧〈一作與平〉交
　　玉山東溪題李叟屋壁
　　霞景巳斜照煙溪方暝投山家歸路僻轍跡亂泉流野老採薇暇蝸廬招客幽麏麚突荒院鸕鵲歩閒疇偶此愜真性令人輕宦遊
　　溫泉宮禮見
　　新豐佳氣滿聖主在溫泉雲曖〈一作暖〉龍行處山明日馭前順風求至道側席問遺賢靈雪瑤墀降晨霞綵仗〈一作斾〉懸滄溟不讓水疵賤也朝天
　　遊襄陽泉石晚歸
　　遊目隨山勝迴橈愛浦長往來幽不淺昬旦興難忘木末看歸翼蓮西失夕陽人聲指閭井野趣惜林塘稍近垂楊路菱舟擁岸香
　　夏日陪史郎中宴杜郎中果園
　　何事重逢迎春醪晚更清林端花自老池上月初明路入仙郎次烏連柱史名竹隂疎柰院〈一作苑〉山翠傍蕪城引滿不辭醉風來待曙更
　　南溪春耕
　　荷蓑趣〈一作趨〉南逕戴勝鳴條枚溪雨有餘潤土膏寧厭開溝塍落花盡耒耜度雲迴誰道耦耕倦仍兼勝賞催日長農有暇悔不帶經來
　　省試湘靈鼓瑟
　　善鼓〈一作拊〉雲和瑟常聞帝子靈馮夷空〈一作徒〉自舞楚客不堪聽苦調淒金石清音入杳冥蒼梧來〈一作成〉怨慕白芷動芳馨流水傳瀟〈一作湘〉浦悲風過洞庭曲終人不見江上數峰青
　　觀法駕自鳳翔迴
　　攙搶一掃滅閶闔九重開海晏鯨鯢盡天旋日月來聖情蘇品物龍御〈一作馭〉闢雲雷曉漏移仙仗朝陽出帝臺周慚散馬出禹讓濬川迴欲識封人願南山舉酒杯
　　題玉山村叟屋壁〈一本無屋字〉
　　谷口好泉石居人能陸沈牛羊下〈一作上〉山小〈一作去〉煙火〈一作雨〉隔雲〈一作林〉深一逕入溪色數家連竹隂藏虹辭晚雨驚隼落殘禽渉趣皆流〈一作留〉目將歸羨〈一作必〉在林卻思黃綬事辜負紫芝心
　　縣中池竹言懐
　　官小志已足時清免負薪卑棲且得地榮耀不關身自愛賞心處叢篁流水濵荷香漆髙枕山〈一作春〉色滿南鄰道在即為樂機㤀寧厭貧卻愁丹鳳詔來訪度園人
　　山園棲隠
　　守靜信推分灌園樂在茲且㤀堯舜力寧顧尚書期晚景采蘭暇空林散秩時卷荷藏露滴黃口觸蟲絲三徑與囂逺一瓢常自怡情人半雲外風月詎相思
　　送王諫議任東都居守
　　車徒鳳掖東去去洛陽宮暫以青蒲隔還看紫禁同經過乗雨露瀟灑出鴛鴻官署名臺下雲山舊苑中暮天䨇闕靜秋月九重〈一作門〉空且喜成周地詩人播國風
　　送鄭書記
　　決勝無遺䇿辭天便請纓出身唯殉死報國且能兵受命麒麟殿參謀驃騎營短簫催別酒斜日駐前旌義勇千夫敵風沙萬里行幾年丹闕下侯印錫書生
　　送族姪赴任〈一作之郡〉
　　林下不成興仲容微祿牽客程千里逺別念一〈一作片〉帆懸欲歎卑棲去其如勝趣偏雲山深郡郭花木淨潮田坐嘯帷應下離居月復圓此時知小阮相憶緑尊前
　　長安落第作
　　始願今如此前途復若何無媒獻詞賦生事日蹉跎不遇張華識空悲甯戚歌故山歸夢逺新嵗客愁多刷羽思喬木登龍恨失波散才非世用回首謝雲蘿〈一作羅〉
　　酬長孫繹藍溪寄杏
　　愛君藍水上種杏近成田拂逕清隂合臨流彩實懸清香和宿雨佳色出晴煙懿此傾筐贈想〈一作相〉知懐橘年芳馨來滿袖瓊玖願詶篇把玩情何極雲林若眼前
　　藥堂秋暮
　　隠來未得道嵗去媿雲松茅屋空山暮荷衣白露濃唯憐石苔色不染世人蹤潭靜宜孤鶴山深絶逺鐘有時丹竈上數㸃綵霞重勉事壺公術仙期待赤龍
　　哭常徵君
　　萬化一朝盡窮泉悲此君如何丹竈術能誤紫芝焚不遂蒼生望空留封禪文逺年隨逝水真氣盡浮雲山閉龍蛇蟄林寒麋鹿羣傷心載酒地仙菊為誰薰
　　送鮑中丞赴太原軍營
　　年壯才仍美時來道易行寵兼三獨任威肅貳師營將略過南仲天心寄北京雲旂臨塞色龍笛出關聲漢月隨霜去邊塵計日清漸知王事好文武用書生
　　奉送劉相公江淮催轉運
　　國用資戎事臣勞為主憂將徵任土貢更發濟川舟擁傳星還去過池鳳不留唯髙飲水〈一作冰〉節稍淺別家愁kao落葉淮邊雨孤山海上秋遙知謝公興微月上〈一作在〉江樓
　　送李秀才落第遊荊楚
　　翠羽雖〈一作難〉成夢遷鶯尚後羣名逃郄詵䇿興發謝𤣥文昏旦扁舟去江山幾路分上潮吞海日歸雁出湖雲詩思應須苦猨聲莫厭聞離居見新月那得不思君
　　奉陪郭常侍宴滻川山池
　　掖垣攜愛客勝地賞年光向竹過賔館尋山到妓堂歌聲掩金谷舞態出平陽地滿簮裾影花添蘭麝香鶯啼春未老酒冷日猶長安石風流事須歸問〈一作騎〉省郎
　　寇中送張司馬歸洛
　　戎狄寇周日衣冠適洛年客亭新驛騎歸〈一作關〉路舊人煙吾道將東矣秋風更颯然雲愁百戰地樹隔兩鄉天旅思蓬飄陌驚魂雁怯今朝一尊酒莫惜醉離筵
　　奉和宣城張太守南亭秋夕懐友
　　池館蟪蛄聲梧桐秋露晴月臨朱㦸靜河近畫樓明捲幔浮涼入聞鐘永夜清片雲懸曙斗數雁過秋城羽扇揚風暇瑤琴悵〈一作寄〉別情江山飛麗藻謝朓讓前名
　　過山人所居因寄諸遺補
　　空谷春雲滿愚公晦跡深一隨𤣥豹隠幾換綠蘿隂絶徑人稀到芳蓀我獨尋廚煙住峭壁酒氣出重林蝴蝶晴還舞黃鸝晩暫吟所思青𤨏客瑤草寄幽心
　　過鳴臯隠者
　　磻石老紅鮮〈一作蘚〉徵君臥幾年飛〈一作百〉泉出林下一徑過〈一作窮〉崖巔雞犬逐人靜雲霞宜地偏終朝數峰勝不逺一壺前仲月霽春雨香風生藥田丹溪不可別瓊草色芊芊
　　送楊錥歸隠
　　悔作掃門事還吟招隠詩今年芳草色不失故山期遙想白雲裏采苓春日遲溪花藏石徑巖翠帶茅茨九轉莫飛去三迴良在茲還嗤茂陵客貧病老明時
　　酬劉起居臥病見寄
　　承顔看彩服不覺別丹墀味道能忘病過庭更學詩繚垣多畫㦸逺岫入書帷竹靜攜琴處林香讓果時聲同叨眷早交澹在年衰更枉兼金贈難為繼組詞
　　陪南省諸公宴殿中李監宅
　　將門髙勝霍相子寵過韋宦貴攀龍後心傾待士時壺觴開雅宴鴛鷺眷相隨舞退燕姬曲歌徵謝朓詩晚鐘過竹靜醉客出花遲莫惜留餘興良辰不可追
　　山齋讀書寄時校書杜叟
　　日愛蘅茅〈一作芳〉下閒觀山海圖幽人自守樸窮谷也名愚倒〈一作隔〉嶺和溪雨新泉到戸樞叢蘭齊穉子蟠木老潛夫憶戴差過剡遊仙慣入壺濠梁時一訪荘叟亦吾徒
　　晩歸藍田舊居
　　雲巻東臯下歸來省故蹊泉移憐石在林長〈一作近〉覺原低舊里情難盡前山賞未迷引藤看古木嘗酒喌春雞興〈一作性〉與時髦背年將野老齊才微甘引退應得遂霞棲
　　寄袁州李嘉祐員外
　　誰謂江山阻心親夢想偏容輝常在目離別任經年郡國通流水雲霞共逺天行春鶯幾囀遲客月頻圓雁有歸〈一作還〉鄉羽人無訪戴船願徵黃霸入相見玉堦前
　　禁闈翫雪寄薛左丞
　　𤣥雲低禁苑飛雪滿神州虛白生臺榭寒光入冕旒粉凝宮壁靜乳結洞門幽細繞迴風轉輕隨落羽浮怒濤堆砌石新月孕簾鈎為報詩人道豐年頌聖猷
　　春暮過石⻱谷題溫處士林園〈一作送溫逸人〉
　　隠幾〈一作垂白〉無名老〈一作者〉何年此陸沈丘園自〈一作應〉得性婚嫁不嬰〈一作關〉心嵗計因山薄霞棲在谷深設罝〈一作盧〉連草色曬〈一作曝〉藥背〈一作避〉松隂觸興雲生岫隨耕鳥下林搘頤笑來客頭上有朝簮
　　宿畢侍御宅
　　交情頻更好子有古人風晤語清霜裏平生苦節同心惟二仲合室乃一瓢空落葉寄〈一作繞〉秋菊〈一作竹〉愁雲低夜鴻〈一作叢蘭思暗蟲〉薄寒燈影外殘漏雨聲中明發南昌去迴看御史驄
　　中書遇雨
　　濟旱惟宸慮為霖即上台雲銜七曜起雨拂九門來綸閣飛絲度龍渠激霤迴色翻池上藻香裛鼎前杯湘燕皆舒翼沙鱗豈曝腮尺波應萬〈一作為〉假虞海載沿洄
　　適楚次徐城
　　去家隨旅雁幾日到南荊行邁改鄉邑苦辛淹晦明畏途在淫雨未暮息趨程窮木對秋館寒鵶愁古城迷津坐為客對酒黙含情感激念知已匣中孤劒鳴
　　經李䝉潁陽舊居
　　同心而早世天道亦何論獨有山陽宅平生永不諼青溪引白鳥流涕弔芳蓀蔓草入空室叢篁深毀垣舊遊還在眼神理更㤀言唯見東山月人亡不去門
　　贈漢陽隠者
　　當年不出世知子餐霞人樂道復安土遺榮長隠身衡茅古林曲秔稻清江濵桂棹為漁暇荷衣禦暑新欵顔行在〈一作在行〉役幽興惜今晨分首天涯去再來芳杜春
　　巨魚縱大壑
　　巨魚縱大壑遂性似乗時奮躍風生鬛騰凌浪鼓鰭龍攄回地軸鯤化想天池方快吞舟意尤殊在藻嬉傾危嗟幕燕隠晦誚泥⻱喻士逢明主才猷得所施
　　送李九歸河北
　　文武資人望謀猷簡聖情南州初臥鼓東土復維城寄重分符去威仍出閫行鬥牛移八座日月送雙旌別戀瞻天起仁風應物生佇聞收組練鏘玉㑹承明
　　送丁著作佐台郡
　　多年金馬客名遂動歸輪佐郡紫書下過門朱綬新揚舲望海嶽入境背風塵水驛偏乗月梅園別受春帶經臨府吏鱠鯉待鄉人始見美髙士逍遙在搢紳
　　送王使君赴太原行營
　　太白明無象皇威未戢戈諸侯持節鉞千里控山河漢驛䨇旌度胡沙七騎過驚蓬〈一作烽〉連雁起牧馬入雲多不賣盧龍塞能消瀚海波須傳出師頌〈一作表〉莫奏式微歌
　　送王使君移鎮淮南
　　共許徐方牧能臨河內人郡移棠轉茂車至鹿還馴吏事嘉師旅鴛行惜搢紳別心傾祖席愁望盡征輪紫誥〈一作詔〉徵黃晚蒼生借寇頻願言青𤨏拜早及上林春李四勸為尉氏尉李七勉為開封尉〈惟伯與仲有令譽因美之〉
　　美政惟兄弟時人數俊賢皇枝䨇玉樹吏道二梅仙自理堯唐俗唯將禮讓傳采蘭花蕚聚就日雁行聨黃綬俄三載青雲未九遷廟堂為宰制幾日試龍泉
　　春夜宴任六昆季宅
　　際晩緑煙起入門芳樹深不才叨下客喜宴齒諸簮夜月仍攜妓清風更在林彩毫揮露色銀燭動花隂自接通家好應〈一作因〉知待士心向隅逢故識茲夕願披襟
　　閒居酬張起居見贈
　　在林非避世守拙自離羣弱羽謝風水〈一作木〉窮愁依典墳良知不遐棄新詠獨相聞能使幽興苦坐㤀清景曛前山帶喬木暮鳥聨歸雲向夕野人思難㤀騎省文
　　奉和王相公秋日戲贈元校書
　　才妙心仍逺名疎跡可追清秋聞禮暇新雨到山時勝事唯愁盡幽尋不厭遲弄雲憐鶴去隔水許僧期賢相敦髙躅雕龍憶所思芙蓉洗清露願比謝公詩
　　過楊駙馬亭子
　　衣冠在漢庭〈一作京〉臺榭接天成彩鳯翻簫曲祥鱣入館名歌鐘芳月曙林嶂碧雲生亂水歸潭淨髙花映竹明退朝追宴樂開閤〈一作沈轄〉醉簮纓長袖留嘉客棲烏下禁城
　　山下別杜少府
　　把手意難盡前山日漸低情人那忍別宿〈一作夕〉鳥尚同棲寸晷戀言笑佳期欲阻暌離雲愁出岫去水咽分溪荘叟幾虛説楊朱空自迷傷心獨歸路秋草更萋萋
　　晩出青門望終南別業
　　能清〈一作捐〉謝朓思〈一作府〉暫下承明廬逺山新水〈一作水斷山〉下寒臯微雨餘更憐歸鳥去宛到臥龍居笑指叢〈一作家〉林上閒雲自巻舒寧心鳴鳳〈一作知鳳鳴〉日卻意〈一作憶〉釣璜初處貴有餘興伊周位不如
　　送嚴士良侍奉詹事南遊
　　疏傅獨知止曽參善愛親江山侍行邁長幼出囂〈一作風〉塵握手想千古此心能幾人風光滿長陌〈一作路〉草色傍征輪日夕望荊楚鶯鳴芳杜新漁〈一作汀〉煙月〈一作日〉下淺花嶼〈一作島〉水中春㸃翰遙〈一作時〉相憶含情向〈一作寄〉白蘋
　　題祕書王廸城北池亭
　　子喬來魏闕明主賜衣簮從宦辭人事同塵即道心還追大隠跡寄此鳳城隂昨夜新煙雨池臺清且深伏泉通粉壁迸筍出花林晩沐常多暇春〈一作香〉醪時獨斟西南漢宮月復對緑窗琴〈一作吟〉
　　過王舍人宅
　　入門花柳暗知是近臣居大隠心何逺髙風物自疎翛然靜者事宛得上皇餘雞犬偷仙藥兒童授〈一作受〉道書清吟送客後微月上城初彩筆有新詠文星垂太虛承恩金殿宿應薦馬相如
　　過瑞龍觀道士
　　不知誰氏子鍊魄家洞天鶴待成丹日人尋種杏田靈山含道氣物性皆自然白鹿顧瑞草驪龍蟠玉泉得茲象外趣便割區中縁石竇采雲母霞堂陪列仙主人善止客柯爛㤀歸年
　　送沈仲〈一作沖〉
　　天樸非外假至〈一作志〉人常晏如心期邈霄漢詞律響瓊琚舉酒常歎息無人逹子虛夜光失隋掌驥騄伏鹽車考室晉山下歸田秦嵗初寒雲隨路合落照下城餘千里還同術無勞怨索居
　　和韋侍御寓直對雨
　　名貫四科首班宜二妙齊如何厭白簡未得歩金閨寓直晦秋雨吟餘聞逺雞漏聲過旦冷雲色向窗低誰謂霄漢近翻嗟心事暌蘭滋人未握霜曉鶚還棲佇見田郎字親勞御筆題
　　奉和聖製登朝元閣
　　六合紆𤣥覽重軒啟上清石林飛棟出霞頂㤗階平拂曙鑾輿上晞陽瑞雪晴翠微回日馭丹巘駐天行御氣升銀漢垂衣俯錦城山通玉苑迥河抱紫關明感物乾文動凝神道化成周王陟喬嶽列辟讓英聲
　　奉和杜相公移長興宅奉呈元相公
　　守貴常思儉平津此意深能卑丞相宅何謝故人心種蕙初抽帶移篁不改隂院梅朝助鼎池鳳夕歸林覺路經中得滄洲夢裏尋道髙仍濟代恩重豈投簮報國誰知已推賢共作霖興來文雅振清韻擲䨇金
　　送任先生任唐山丞
　　再命果良願幾年勤説詩上公頻握髪才子共垂帷琢玉成良器出門偏愴離腰章佐墨綬耀錦到茅茨樹老見家日潮平臨縣時衣催蓮女織頌聽海人詞鴻鵠志應在荃蘭香未衰金門定回首雲路有佳期
　　送外甥懐素上人歸鄉侍奉
　　釋子吾家寳神清慧有餘能翻梵王字妙盡伯英書逺鶴無前侶孤雲寄太虛狂來輕世界醉裏得真如飛錫離鄉〈一作江〉久寧親喜〈一作是〉臘初故池殘雪滿〈一作在〉寒柳霽煙疎夀酒還嘗藥晨餐不薦魚遙知禪誦外健筆賦閒居
　　送張中丞赴桂州
　　出守求人瘼惟賢動聖情紫臺初下詔皁蓋始專城寵借飛霜簡威加卻月營雲衢降五馬林木〈一作桂水一作秋水〉引䨇旌夙仰敦詩禮嘗聞偃甲兵戍樓雲外靜訟閣竹間清化佇還珠美心將片玉貞寇恂朝望重計日謁承明
　　送王相公赴范陽
　　翊聖銜恩重頻年按節行安危皆報國文武不縁名受脤仍調鼎為霖更洗兵幕開丞相閣旗總貳師營料敵知無戰安邊示〈一作自〉有徵代雲橫馬首燕雁拂笳聲去鎮關河靜歸看日月明欲知瞻戀〈一作望〉切遲暮一書生
　　送蔣尚書居守東都
　　鳳輦幸秦久周人徯帝情若非君敏徳誰鎮洛陽城前席命才彥舉朝推令名綸言動北斗職事守東京鄭履下天去蘧輪滿路聲出關秋樹直對闕逺山明肅肅保釐處水流宮苑清長安日西笑朝夕袞衣迎
　　送李兵曹赴河中
　　能荷鐘鼎業不矜紈綺榮侯門三事後儒服一書生昔志學文史立身為士英驪珠難隠耀〈一作曜〉臯鶴㑹長鳴休命且隨牒候時當振纓寒蟬思關柳匹馬向蒲城秋日黯將暮黃河如欲清黎人思坐嘯知子樹佳聲
　　罷官後酬元校書見贈
　　心期悵已阻交道復何如自我辭丹闕惟君到故廬㤀機貧負米憶戴出無車〈一作未㤀金馬詔猶負茂陵書〉鄰犬吠初服家人愁斗儲秋堂入閒夜雲月思離居窮巷聞砧冷荒枝應〈一作映〉鵲疎宦名隨落葉生事感枯魚臨〈一作流〉水仍揮手知音未棄余
　　同鄔戴關中旅寓
　　文士皆求遇今人誰至公靈臺一寄宿楊柳再春風更惜㤀形友頻年失志同羽毛〈一作衣〉齊燕雀心事阻鴛鴻留滯慚歸養飛鳴恨觸籠橘懐鄉夢裏書去客愁中殘雪迷歸雁韶光棄斷蓬吞悲問唐舉何路出屯䝉
　　新豐主人
　　明代少知已夜光頻暗投迍邅終薄命動息盡窮愁自欲歸飛鷁當為不繫舟䨇垂素絲淚幾弊皁貂裘暮鳥棲幽樹孤雲出舊丘蛩悲衣褐夕雨暗轉蓬秋客裏馮諼劒歌中甯戚牛主人能縱酒一醉且㤀憂
　　夕遊覆釡山道士觀因登𤣥元廟
　　冥搜過物表洞府次溪傍已入瀛洲逺誰言仙路長孤煙出深竹道侶正焚香鳴磬愛山靜歩虛宜夜涼仍同象帝廟更上紫霞岡霽月懸琪樹明星映碧堂傾思丹竈術願采玉芝芳儻把浮丘袂乘雲別舊鄉
　　陪郭常侍令公東亭宴集
　　盛業山河列重名劒履榮珥貂為相子開閤引時英美景池臺色佳期宴賞情詞人載筆至仙妓出花迎暗竹朱輪轉迴塘玉佩鳴舞衫招戲蝶歌扇隔啼鶯飲徳心皆醉披雲興轉清不愁懽樂盡積慶在和羮
　　太子李舍人城東〈一作中〉別業與二三文友逃暑
　　下馬失炎暑重門深緑篁宮臣禮嘉客林表開蘭堂茲夕〈一作日〉興難盡澄罍照墨塲鮮風吹印綬密坐皆馨香美景惜文㑹清吟遲羽觴〈一本無上四句〉東林晩來好目極〈一作極目〉趣何長鳥道掛疎雨人家殘夕陽城隅擁歸騎留醉〈一作酌〉戀瓊〈一作羣〉芳
　　柏崖老人號無名先生男削髪女黃冠自以雲泉獨樂命予賦詩
　　古也憂婚嫁君能樂性腸〈一作道場〉長男棲月宇少女炫〈一作袨〉霓裳問爾餐霞處春山芝桂旁鶴前飛九轉壺裏駐三光與我開龍嶠披雲靜藥堂胡麻兼藻緑石髓隔花香帝力言何有椿年喜漸長窅然髙象外寧不傲羲皇
　　贈李十六
　　半靣喜投分數年欽盛名常思夢顔色誰憶〈一作意〉訪柴荊忽聽欵扉響欣然倒屣迎蓬蒿駐騶馭雞犬傍簮纓酌水即嘉宴新知甚故情僕夫視日色棲鳥催車聲自爾宴言後至今門館清何當更乗興林下已苔生
　　裴僕射東亭
　　鳳扆任匡濟雲溪難退還致君超列辟得道在榮班朱㦸繚垣下髙齋芳樹間隔花開逺水廢卷愛晴山晚沐值清興知音同解顔藉蘭開賜酒留客下重關仙犬逐人靜朝車映竹閒則知真隠逸未必謝區寰軒後三朝顧赤松何足攀
　　中書王舍人輞川舊居
　　幾年家絶壑滿徑種芳蘭帶石買松貴通溪漲水寛誦經連谷響吹律減雲寒誰謂桃源裏天書問考槃一從解蕙帶三入偶蟬冠今夕復何夕歸休尋舊歡片雲〈一作霞〉隔蒼翠春雨半林湍藤長穿松葢花繁壓藥欄景深青眼下興絶綵毫端笑向同來客登龍此地難
　　送襄陽盧判官奏開河事
　　千里趨魏闕一言簡聖聰河流引關外國用贍秦中有詔許其䇿隨山興此功連雲積石阻計日安波通飛櫂轉年榖利人勝嵗豐言歸漢陽路拜手蓬萊宮紫殿賜衣出青門酣酌同晩陽過微雨秋水見新鴻坐惜去車逺愁看離館空因思郢川守南楚滿清風
　　奉送戸部李郎中充晉國副節度出塞
　　徳佐調梅用忠輸擊虜年子房推廟略漢主託兵權受命榮中禁分麾鎮左賢風生黑山道星下紫微天始願文經國俄看武定邉鬼方堯日逺幕府代雲連汗馬將行矣盧龍已肅然關防驅使節花月眷離筵自忝知音遇而今感義偏淚聞橫吹落心逐去旌懸帝念䕫能政時須説濟川勞還應即爾朝暮玉墀前
　　奉和中書常舍人晩秋集賢院即事寄徐薛二侍御
　　文星垂太虛詞伯綜羣書彩筆下鴛掖褒衣來石渠典墳探奧㫖造化覩權輿述聖魯宣父通經漢仲舒窗明宜縹帶地肅近丹除清晝刪詩暇髙秋作賦初露盤侵漢聳宮柳度鵶疎靜對連雲閣晴聞過闕車舊僚雲出矣晩嵗復何如海嶠瞻歸路江城夢直廬含毫思兩鳳望逺寄䨇魚定笑巴歌拙還參麗曲餘
　　和范郎中宿直中書曉翫清池贈南省同僚兩〈一作西〉垣遺補
　　青𤨏留才子春池靜禁林自矜仙島勝宛在掖垣深引𣲖彤庭裏含虛玉砌隂漲來知聖澤清處見天心蘭氣飄紅岸文星動碧潯鳳棲長近日虬臥欲為霖席寵雖髙位流謙乃素襟焚香春〈一作殘〉漏盡假寐曉鶯吟丹地宜清泚〈一作切〉朝陽復照臨司言兼逸趣鼓興接〈一作屬〉知音六義驚〈一作先〉摛藻三臺響〈一作嚮〉擲金為憐風水外落〈一作鱗〉羽此漂〈一作失飛〉沈












　　御定全唐詩卷二百三十八
　　欽定四庫全書
　　御定全唐詩巻二百三十九
　　錢起
　　同程九早入中書〈一作錢珝詩〉
　　漢家賢相重英竒蟠木何材也見知不意雲霄能自致空驚鵷鷺忽相隨臘雪初明柏子殿春光欲上萬年枝獨慙皇鑒明如日未厭春〈一作螢〉光向玉墀
　　仲春宴王補闕城東小〈一作山〉池
　　王孫興至幽尋好芳草春深景氣和藥院愛隨流水入山齋喜與白雲過猶嫌巢鶴窺人逺不厭叢花對客多醉來倚玉無餘事目送歸鴻笑復歌
　　夜宿靈臺寺寄郎士元
　　西日橫山含碧空東方吐月滿禪宮朝瞻䨇頂青冥上夜宿諸天色界中石潭倒獻〈一作洑一作暎〉蓮花水塔院空聞松柏風萬里故人能尚爾知君視聽我心同
　　題郎士元半日呉村別業兼呈李長官
　　半日呉村帶晩霞閒門髙柳亂飛鵶橫雲嶺外千重樹流水聲中一兩家愁人昨夜相思苦閏月今年春意賖自歎梅生頭似雪卻憐潘令縣如花
　　猷川雪後送僧粲臨還京時避世臥疾
　　連歩青溪幾萬重有時共立在孤峰齋到盂空餐雪麥〈一作麥雪〉經傳金字坐雲松呻吟獨臥猷川水振錫先聞長樂鐘回望羣山攜手處離心一一涕無從
　　和李員外扈〈一作從〉駕幸溫〈一作湯〉泉宮
　　未央月曉度踈鐘鳳〈一作歩〉輦時廵出九重雪〈一作雨〉霽山門迎瑞日雲開水殿候飛龍輕寒不入宮中樹佳氣常薰〈一作浮〉仗外峰遙羨枚臯扈仙〈一作先扈〉蹕偏承霄漢渥恩濃
　　長信怨
　　長信螢來一葉秋蛾眉淚盡九重幽鳷鵲觀前明月度芙蓉闕下絳河流鴛衾久別難為夢鳯管遙聞更起愁誰分〈一作念〉昭陽夜歌舞君王玉輦正淹留
　　送河南陸少府
　　雲間陸生美且竒銀章朱綬暎金羈自料抱材將致逺寧嗟趨府暫牽卑東城社日催巢燕上苑秋聲散御梨朝夕詔書還柏署行看飛隼集髙枝
　　送李評事赴潭州使幕
　　湖南逺去有餘情蘋葉初齊白芷生謾説簡書催物役遙知心賞緩王程興過山寺先雲到嘯引江帆帶月行幕下由來貴無事佇聞談笑靜黎甿
　　送李九貶南陽
　　玉柱金罍醉不歡雲山驛道向東看鴻聲斷續暮天逺柳影蕭疎秋日寒霜降幽林霑蕙若驚翰苑失鴛鸞秋來回首君門阻馬上應歌行路難
　　送裵頔〈一作廸〉侍御使蜀
　　柱史纔年四十強鬚髯𤣥髪美清揚朝天繡服乗恩貴出使星軺滿路光錦水繁花添麗藻峨嵋明月引飛觴多才自有雲霄望計日應追鴛鷺行
　　送韋信愛子歸覲
　　離舟解纜到斜暉春水東流燕北〈一作北雁〉飛才子學詩趨露冕棠花含笑待斑衣稍聞江樹啼猨近轉覺山林過客稀借問還珠盈合浦何如鯉也入庭闈
　　送興平王少府遊梁
　　舊識相逢情更親攀歡甚少愴離頻黃綬罷來多逺客青山何處不愁人日斜官樹聞蟬滿〈一作晚〉雨過關城見月新梁國遺風重詞賦諸侯應念馬卿貧
　　送張員外出牧岳州
　　鳳凰銜詔與何人善政多才寵寇恂臺上鴛鸞爭送逺岳陽雲樹待行春自憐黃閣知音在不厭彤幨出守頻應笑馮唐衰且拙世情相見白頭新
　　送孫十尉溫縣
　　飛花落絮滿河橋千里傷心送客遙不惜芸香染黃綬惟憐鴻羽下青霄雲衢有志終驤首吏道無媒且折腰急管繁催一醉頹陽不駐引征鑣
　　送鍾評事應宏詞下第東歸
　　芳嵗歸人嗟轉蓬含情回首灞陵東蛾眉不入秦臺鏡鷁羽還驚宋國風世事悠揚春夢裏年光寂寞旅愁中勸君稍盡離筵酒千里佳期難再同
　　送嚴維尉河南
　　蕙葉青青花亂開少年趨府下蓬萊甘泉未獻〈一作厭〉揚雄賦吏道何勞賈誼才征陌獨愁飛蓋逺離筵只惜暝鐘催欲知別後相思處願植瓊枝向柏臺
　　送馬員外拜官覲省
　　二十為郎事漢文鴛雛驥子自為羣筆精已許臺中妙劒術還令世上聞歸覲屢經槐里月出師常笑棘門軍莫言來往朝天逺看取鳴鞘入斷雲
　　送冷朝陽擢第後歸金陵覲省
　　萊子晝歸今始好潘園景色夏偏濃夕陽流水吟詩去明月青山出竹逢兄弟相歡初讓果鄉人爭賀舊登龍佳期少別俄千里雲樹愁看過〈一作歴〉幾重
　　九日宴浙江西亭
　　詩人九日憐芳菊筵客髙齋宴浙江漁浦浪花揺素壁西陵樹色入秋窗木奴向熟懸金實桑落新開瀉玉缸四子醉時爭講習笑論黃霸舊為邦
　　和王員外雪晴早朝
　　紫微晴雪帶恩光繞仗偏隨鴛鷺行長信月留寧避曉宜春花滿不飛香獨看積素凝清禁已覺輕寒讓太陽題柱盛名兼絶唱風流誰繼漢田郎
　　避暑納涼
　　木槿花開畏日長時揺輕扇倚繩牀初晴草蔓縁新筍頻雨苔衣染舊牆十旬河朔應虛醉八柱天台好納涼無事始然知靜勝深垂紗帳詠滄浪
　　早夏
　　楚狂身世恨情多似病如憂正是魔花萼敗春多寂寞葉隂迎夏已清和鸝黃好鳥揺深〈一作紅〉樹細白佳人著紫羅軍旅閲詩裁不得可憐風景遣如何cq=373
　　題嵩陽焦道士石壁
　　三𡶶花畔〈一作半〉碧堂懸錦里真人此得仙玉體〈一作醴〉纔飛西蜀雨霓裳欲向大羅天彩雲不散燒丹竈白鹿時藏種玉田幸入桃源因〈一作應〉去世方期丹訣一延年
　　題延州聖僧穴
　　定力無涯不可稱未知何代坐禪僧黙黙山門宵閉月熒熒石壁晝然燈四時樹長書經葉萬嵗巖懸拄杖藤昔日捨身縁救鴿今時出見有飛鷹
　　樂遊原晴望上〈一作寄〉中書李侍郎
　　爽氣朝來〈一作分〉萬里清憑髙一望九秋〈一作愁〉輕不知鳳沼〈一作傳説〉霖初霽但覺〈一作見〉堯天日轉明四野山河通〈一作同〉逺色千家砧杵共秋聲遙想〈一作指〉青雲丞相府何時開閤引〈一作對〉書生
　　幽居春暮書懐〈一作石門暮春一作藍田春暮〉
　　自哂鄙夫多野性貧〈一作閒〉居數畝半臨湍〈一作村端〉谿雲雜雨來茅屋山雀〈一作鳥〉將雛到〈一作至〉藥欄仙籙滿牀閒不厭隂符在篋老羞看更憐童子宜春服花裏尋師指〈一作到〉杏壇
　　謁許由廟
　　故向箕山訪許由林泉物外自清幽松上掛瓢枝幾變石間洗耳水空流緑苔唯見遮三徑青史空傳謝九州𬗟想古人増歎惜䬃然雲樹滿巖秋
　　過張成侍御宅
　　丞相幕中題〈一作吐〉鳳人文章心事每相親從軍誰謂仲宣樂入室方知顔子貧杯裏紫茶香代酒琴中緑水靜留賔欲知別後相思意唯願瓊枝入夢頻
　　酬考功楊員外見贈佳句〈黃卷讀來今巳老白頭受屈不曽言〉
　　上林諫獵知才薄尺組承恩愧命牽潢潦難滋滄海潤螢光空盡太陽前虛名濫接登龍士野性寧㤀種黍田相國無私人守樸何辭老去上皇年
　　寄永嘉王十二
　　永嘉風景入新年才子詩成定可憐夢裏還鄉不相見天涯憶戴復誰傳花傾曉露垂如淚鶯拂遊絲斷若願得回風吹海雁飛書一宿到君邉
　　七盤嶺阻寇聞李端公先到南楚
　　日暮窮途淚滿襟雲天南望羨飛禽阮〈一作隴〉腸暗與孤鴻〈一作魂〉斷江水遙連別恨深明月既能通憶夢青山何用隔同心秦楚眼看成絶國相思一寄白頭吟
　　酬趙給事相尋不遇留贈
　　誰憶〈一作意〉顔生窮巷裏能勞馬跡破春苔忽看童子掃花處始愧夕郎題鳳來斜景適隨詩興盡好風纔送珮聲回豈無雞黍期他日惜此殘春阻緑杯
　　山中酬楊補闕見過
　　日暖風恬種藥時紅泉翠壁薜蘿垂幽溪鹿過苔還靜深樹雲來鳥不〈一作未〉知青𤨏同心多逸興春山載酒逺相隨卻慙〈一作思〉身外〈一作事〉牽纓冕未〈一作寧〉勝杯〈一作林〉前倒接䍦
　　同王錥起居程浩郎中韓翃舍人題安國寺用上人院
　　慧眼沙門真逺公經行宴坐有儒風香縁不絶簮裾㑹禪想寧妨藻思通曙後鑪煙生不滅晴來堦色並歸空狂夫入室無餘事唯與天花一笑同
　　尋司勲李郎中不遇
　　知已知音同舍郎如何咫尺阻清揚每恨蒹葭傍〈一作倚〉芳樹多慚新燕入華堂重花不隔陳蕃榻脩竹能深夫子牆唯有早朝趨鳳閣朝時憐羽接鴛行
　　贈張南史
　　紫泥何日到滄洲笑向東陽沈隠侯黛色晴〈一作山〉峰雲外出縠文江水縣前流使臣自欲論公道才子非關厭薄遊溪畔秋蘭雖可佩知君不得少停舟〈縠江蘭溪之別名也〉
　　暇日覽舊詩因以題詠
　　逍遙心地得關關偶被功名涴〈一作凂〉我閒有夀亦將歸象外無詩兼不戀人間何窮黙識輕洪範未䘮斯文勝大還筐篋靜開難似此蕊珠春色〈一作雪〉海中山
　　漢武出獵
　　漢家無事樂時雍羽獵年年出九重玉帛不朝金闕路旌旗長繞綵霞峰且貪原獸輕黃屋寧畏漁人犯白龍薄暮方歸長樂觀垂楊幾處緑煙濃
　　宴曹王宅
　　賢王駟馬退朝初小苑三春帶雨餘林沼蔥蘢多貴氣樓臺隠暎接天居仙雞引敵穿紅藥宮燕銜泥落綺疏自歎平生相識願何如今日厠應徐
　　重贈趙給事
　　久飛鴛掖出時髦恥負平生稽古勞玉樹滿庭家轉貴雲衢獨歩位初髙能迂騶馭尋蝸舍不惜瑤華報木桃應念潛郎守貧病常悲休沐對蓬蒿
　　贈闕下〈一作闕下贈〉裵舍人
　　二月黃鶯〈一作鸝〉飛上林春城紫禁〈一作陌〉曉隂隂〈一作沈沈一本二句倒用〉長樂鐘聲花外盡龍池柳色雨中深陽和不散窮途恨霄漢長懐〈一作懸〉捧日心獻賦十年猶未遇羞將白髪對華簮
　　登劉賔客髙齋〈時公初退相　一作春題劉相公山齋〉
　　能以功成疎寵位不將心賞負雲霞林間客散孫𢎞閣城〈一作壇〉上山宜綺季家蝴蝶晴連〈一作憐〉池岸草黃鸝晩〈一作曉〉出柳園花〈一作山蝶成羣爭遶蕙黃鸝命子暗移花〉日陪鯉也趨文苑誰道門生隔絳紗
　　哭辛霽
　　流水辭山花別枝隨風一去絶還期昨夜故人泉下宿今朝白髪鏡中垂音徽寂寂空成夢容範朝朝無見時旦暮餘生幾息在不應存沒未甞悲
　　和慕容法曹尋漁者寄城中故人
　　孤煙一㸃綠溪湄漁父幽居即舊基飢鷺不驚收釣處閒麛應乳負暄時茅齋對雪開尊好穉子焚枯飯客遲勝事宛然懐抱裏頃來新得謝公詩
　　山花
　　山花照塢復燒溪樹樹枝枝盡可迷野客未來枝畔立流鶯已向樹邊啼從容只是愁風起眷戀常須向〈一作到〉日西別有妖妍勝桃李攀來折去亦成蹊
　　送楊著作歸東海
　　楊柳出關色東行千里期酒酣暫輕別路逺始相思欲識離心盡斜陽〈一作光〉到海時〈一本無末二句〉
　　送李協律還東京
　　芳草忽無色王孫復入關長河侵驛道匹馬傍雲山愁見離居久螢飛秋月閒
　　秋館言懐
　　蟋蟀已秋思蕙蘭仍碧滋蹉跎獻賦客歎息此良時日夕雲臺下商歌空自悲
　　和劉明府宴縣前山亭
　　城隅勞心處雪後嵗芳開山暎千花出泉經萬井來翔鸞欲下舞上客且留杯
　　新雨喜得王卿書問
　　苦雨暗秋徑寒花垂紫苔愁中緑尊盡夢裏故人來果有相思字銀鉤新月開
　　賦得巢燕送客
　　能棲杏梁際不與黃雀羣夜影寄紅燭朝飛髙碧雲含情別故侶花月〈一作宛似〉惜春分
　　題張藍田訟堂
　　角巾髙枕向晴山訟簡庭空不用關秋風窗下琴書靜夜〈一作落〉景門前人吏閒稍覺淵明歸思逺東臯月出片雲還
　　江行無題一百首〈一作錢珝詩〉
　　傾酒向漣漪乗流東〈一作欲〉去時寸心同尺璧投此報馮夷江曲全縈楚雲飛〈一作氛〉半自秦峴山回首望如別故關〈一作鄉〉人〈往年累登峴亭〉
　　浦煙函夜色〈一作寒永夜〉冷日轉秋旻自有沈碑石〈一作在〉清光不照人
　　楚岸雲空〈一作初〉合楚城人不來只〈一作秖〉今誰善舞莫恨發陽〈一作廢章〉臺
　　行背青山郭吟當白露秋風流無屈宋空詠古荊州晚來漁父喜罾〈一作網〉重欲收遲恐有長江使金錢願贖⻱
　　去指龍沙路徒懸象闕〈一作魏〉心夜涼無逺夢不為偶聞砧
　　霽雲疎有葉雨浪細無花穏放扁舟去江天自有涯好日當〈一作長〉秋半層波動旅腸已行千里外誰與共秋光
　　潤色非東里官曹更建章宦遊難自定來喚櫂船郎夜江清未曉徒惜月光〈一作先〉沈不是因行樂堪傷老大心
　　翳日多喬木維舟取束薪靜聽江叟語俱〈一作盡〉是厭兵人
　　箭漏日初短汀煙草未〈一作木〉衰雨餘〈一作微〉雖更緑不是采蘋時
　　山雨〈一作水〉夜來漲喜魚跳滿江岸沙平欲盡垂蓼入船窗
　　渚邊新雁下舟上獨淒涼俱是南來客憐君綴一行牽路沿〈一作縁〉江狹沙崩岸不平盡知行處險誰肎載時輕
　　雲宻連江暗風斜著物鳴一杯真戰將笑爾作愁兵柳拂斜開〈一作陽〉路籬邊數戸村可能還有意不掩向江門
　　不識桓公〈一作相如〉渴徒吟子美詩江清唯獨看心外更誰知
　　憔悴異靈均非讒作逐臣如逢漁父問未是獨醒人水涵秋色靜雲帶夕陽髙詩癖非吾病何妨吮短毫登〈一作帶〉舟非〈一作維〉古岸還似阻西陵箕伯無多少回頭詎不能
　　帆翅初張處雲鵬怒翼同莫愁千里路自有到來風秋〈一作愁〉雲久無雨江燕社猶飛卻笑舟中客今年未得歸
　　佳節雖逢菊浮生〈一作雲〉正似〈一作是〉萍故山何處望荒岸小長亭
　　行到楚江岸蒼茫人正迷秖知秦塞逺格磔鷓鴣啼月下江流靜村荒人語稀鷺鷥雖有伴仍〈一作乃〉共影䨇飛
　　斗轉月未落舟行夜已深有村知不逺風便數聲砧櫂驚沙鳥𨑙飛濺夕陽波不顧魚多處應防一目羅漸覺江天逺難逢故國書可能無往事空食鼎中魚岸草連荒色村聲樂稔年晩晴初〈一作貪〉穫稻閒卻采蓮〈一作菱〉船
　　灘淺爭〈一作多〉遊鷺江清易見魚怪來吟未足秋物欠紅蕖
　　蛩響依莎〈一作沙〉草螢飛透水煙夜涼誰詠史空泊運租船
　　睡穏葉舟輕風微浪不驚任君〈一作人居〉蘆葦岸終夜動秋聲
　　自念〈一作守〉平生意曽期一郡符豈〈一作可〉知因謫宦斑鬢入江湖
　　煙渚復煙渚畫屏休〈一作還〉畫屏引愁天末去數㸃暮山青
　　水天涼夜月不是惜〈一作少〉清光好物〈一作景〉隨人祕〈一作物〉秦淮憶建康
　　古來多思客揺落恨江潭今日秋風至蕭疎獨〈一作過〉沔南
　　暎竹疑村好穿蘆覺渚幽漸安無曠土薑芋當農收秋風動客心寂寂不成吟飛上危檣立啼烏〈一作鶯〉報好〈一作鳥不知〉音
　　見底髙秋水開懐萬里天旅吟還有伴沙柳數枝蟬九日自佳節扁舟無一杯曹園舊尊酒戲馬憶髙臺兵火有餘燼貧村纔數家無人爭曉閒殘月下寒沙渚禽菱芡足不向稻粱爭靜宿涼灣月應無失侶聲輕雲未䕶〈一作撲〉霜樹杪橘初黃信是知名物微風過水香
　　渺渺望天涯清漣浸赤霞難逢星漢使烏鵲日〈一作自〉乗槎
　　土曠深耕少江平逺釣多生平皆棄本金革竟如何海月非常物等閒不可尋披沙應有地淺處定無金風晩冷颼颼蘆花已白頭舊來紅葉寺堪憶玉京秋風好來無陣雲閒去有蹤釣歌無逺近應喜罷艨艟呉疆連楚甸楚俗異呉鄉漫把尊中物無人啄蠏筐〈一作黃〉
　　岸緑野煙逺江紅斜照微撐開小漁艇應到月明歸雨餘江始漲漾漾見流薪曽歎河〈一作溝〉中木斯言憶古人
　　葉〈一作乗〉舟維夏口煙野獨行時不見頭陀寺空懐幼婦碑
　　晚泊武昌岸津亭疎柳風數株曽手植好事憶陶公墜露曉猶濃〈一作霞墜日猶紅〉秋花〈一作清風〉不易逢渉江雖已晩髙樹搴〈一作攀〉芙蓉
　　舟航依浦定星斗滿江寒若比隂霾日何妨夜未䦨近戍離金落孤岑望火門唯將知命意瀟灑向乾坤叢菊生堤上此花長後時有人還採掇何必在〈一作及〉春期
　　夕景殘霞落秋寒細雨晴短纓何用濯舟在月中行堤〈一作垠〉壊漏〈一作滿〉江水地坳成野塘晩荷人不折留取〈一作此〉作秋香
　　左〈一作失〉宦終何路攄懐亦自寛襞牋嘲白鷺無意喻梟鸞
　　樓空人不歸雲似去時衣黃鶴無心下長應笑令威白帝朝驚浪潯陽〈一作陽臺〉暮暎雲等閒生險易世路秖如君
　　櫓慢開〈一作生〉輕浪帆虛帶白雲客船雖狹小容得庾〈一作瘦〉將軍
　　風雨正甘〈一作酣〉寢雲霓忽晩晴放歌雖〈一作須〉自遣一嵗又崢嶸
　　靜看秋江水風微浪漸平人間馳競處塵土自波成風勁〈一作借〉帆方疾風回櫂卻遲較量人世事不校一毫釐
　　咫尺愁風雨匡廬不可登秖疑雲〈一作香〉霧窟猶有六朝僧
　　幽思正遲遲沙邊濯弄時自憐非博物猶未識鳧葵曽有煙波客能歌西塞山落帆唯待月一釣紫菱灣千頃水紋細一拳嵐影孤君山寒樹緑曽過洞庭湖光濶重湖水低斜逺雁行未曽無興詠多謝沈東陽晩菊繞江壘忽如開古屏莫言時節過白日有餘馨秋寒鷹隼健逐雀下雲空知是江湖濶無心擊塞鴻日落長亭晩山門歩障青可憐〈一作能〉無酒分處處〈一作更祝〉有旗亭〈一作星〉
　　江草何多思冬青尚滿洲誰能驚鵩鳥作賦為沙鷗逺岸無行樹經霜有半紅停船搜〈一作披〉好句題葉贈江楓
　　身世比行舟無風亦暫休敢言終破浪唯願穏乗流數畝蒼苔石煙濛鶴卵洲定因詞客遇〈一作過〉名字始風流
　　興閒停桂楫路好過松門不負佳山水還開酒一尊幽懐念煙水長恨隔龍沙今日滕王閣分明見落霞短楫休敲桂孤根自駐萍自憐非劒氣空向斗牛星江流何渺渺懐古獨依依漁父非賢者蘆中但有磯髙浪如銀屋江風一發時筆端降太白才大語終竒細竹漁家路晴陽看結繒〈一作罾〉喜來邀客坐分與折腰菱
　　幸有煙波興寧辭筆硯勞縁情無怨刺〈一作刺怨〉卻似反離騷
　　平湖五百里江水想通波不柰扁舟去其如決計何數峰雲斷處去岸暎髙〈一作西〉山身到韋〈一作章〉江日猶應〈一作應猶〉未得閒
　　一灣斜照水三版順風船未敢相邀約勞生秖自憐江雨正霏微江村晩度稀何曽妨釣艇更待得魚歸沙上獨行時髙吟〈一作吟情〉到楚詞〈一作祠〉難將垂岸蓼盈〈一作應〉把當江蘺
　　新野舊樓名潯陽勝賞情照人長一色江月共淒清願飲西江水那吟北渚愁莫教留滯跡逺比蔡昭侯湖口分江水東流獨有情當時好風物誰伴謝〈一作為伴〉宣城
　　潯陽江畔菊應似古來秋為問幽棲客吟時得酒不髙𡶶有佳號千尺倚寒松〈一作風〉若使鑪煙在猶應為上公
　　萬木已清霜江邊村事忙故溪黃稻熟一夜夢〈一作甕〉中香
　　楚水苦縈迴征帆落又開可縁非直路卻有好風來逺謫嵗時晏暮江風雨寒仍愁繫舟處驚夢近長灘
　　言懐
　　夜月霽未〈一作來〉好雲泉堪夢歸如何建章漏催著早朝衣
　　和張僕射塞下曲〈一作盧綸詩〉
　　月黑雁飛髙單于夜遁逃欲將輕騎逐大雪滿弓刀
　　送李明府去官
　　謗言三至後直道歎何如今日藍溪水無人不〈一作助又作朂〉夜魚〈一作漁〉
　　赴章陵詶李卿贈別
　　一官叨下秩九棘謝知音芳草文園路春愁滿別心
　　逢俠者
　　燕趙悲歌士相逢劇孟家寸心言不盡前路日將斜
　　郎員外見尋不遇
　　軒騎來相訪漁樵悔晩歸更憐垂〈一作乗〉露跡花裏㸃牆衣
　　過李侍御宅〈一作過故呂侍御宅〉
　　不見承明客愁聞長樂鐘〈一作翰墨成千古恩榮謝九重〉馬卿何早世漢主欲登封
　　宿洞口館〈一作驛〉
　　野竹通溪冷秋泉〈一作蟬一作泉聲又作蟬聲〉入戸鳴亂〈一作往〉來人不到芳〈一作寒〉草上堦生
　　九日寄姪箊箕等
　　採菊偏相憶傳香寄便風今朝竹林下莫使桂尊空
　　梨花
　　豔靜如籠月香寒未逐風桃花徒照地終被笑妖紅
　　題崔逸人山亭
　　藥徑深紅蘚山窗滿翠微羨君花下酒〈一作醉〉蝴蝶夢中飛
　　藍田溪雜詠二十二首
　　登臺〈一作望山臺〉
　　望山登春臺目盡趣難極晩景下平阡花際霞峰色
　　板橋
　　靜宜樵隠度逺與車馬隔有時行藥來喜遇歸山客
　　石井
　　片霞照仙井泉底桃花紅那知幽石下不與武陵通
　　古藤
　　引蔓出雲樹垂綸覆巢鶴幽人對酒時苔上閒花落
　　晩歸鷺
　　池上靜難厭雲間欲去晩忽背夕陽飛乗興〈一作剰與〉清風逺
　　洞仙謡〈一作伺山徑〉
　　幾轉到青山數重度流水秦人入雲去知向桃源裏
　　藥圃
　　春畦生百藥花葉香初霽好客似風光〈一作日與光風〉偏來入叢蕙
　　石上苔
　　淨〈一作靜〉與溪色連幽宜松雨〈一作露〉滴誰知古石上不染世人跡
　　窗裏山
　　逺岫見如近千里〈一作重〉一窗裏坐來石上雲乍謂壺中起
　　竹間路
　　暗歸草堂靜半入花園〈一作源〉去有時載酒來不與清風遇
　　竹嶼
　　幽鳥清漣上興來看不足新篁壓水低昨夜鴛鴦宿
　　砌下泉
　　穿雲來自逺激砌流偏駛能資庭戸幽更引海禽至
　　戲鷗
　　乍依菱蔓聚盡向蘆花滅更喜好風來數片翻晴雪
　　逺山鐘
　　風送出山鐘雲霞度水淺欲知〈一作尋〉聲盡處鳥滅寥天逺
　　東陂〈一作憶皇子陂〉
　　永日興難忘掇芳春陂曲新晴花枝下愛此苔水緑
　　池上亭
　　臨池構杏梁待客歸煙塘水上褰簾好蓮開杜若香
　　銜魚翠鳥
　　有意蓮葉間瞥然下髙樹擘波得潛魚一㸃翠光去
　　石蓮花
　　幽石生芙蓉百花慚美色逺笑越溪女聞芳不可識
　　潺湲〈一作溪〉聲
　　亂石跳素波寒聲聞〈一作來〉幾處颼颼暝風引散出空林去
　　松下雪
　　雖因朔風至不向瑤臺側唯助苦寒松偏明後彫色
　　田鶴
　　田鶴望碧霄無風亦自舉單飛後片雲早晩及前侶
　　題南陂
　　家住鳳城南門臨古陂曲時憐上林雁半入池塘宿
　　傷秋
　　嵗去人頭白秋來樹葉黃搔頭向黃葉與爾共悲傷
　　送崔山人歸山
　　東山殘雨掛斜暉野客巢由指翠微別酒稍酣乗興去知君不羨白雲歸
　　題禮上人壁畫山水
　　連山畫出暎禪扉粉壁香筵〈一作煙〉滿翠微坐來鑪氣縈空散〈一作徹〉共指晴雲向嶺歸
　　送歐陽子還江華郡
　　江華勝事接湘濵千里湖山入興新才子思歸催去櫂汀〈一作江〉花且為駐殘春
　　暮春歸故山草堂〈一作劉長郷詩題雲晩春歸山居題窗前竹〉
　　谷口春殘〈一作殘春〉黃鳥稀辛夷花盡杏花飛始憐幽竹山窗下不改清隂待我歸
　　訪李〈一本有少字〉卿不遇
　　畫㦸朱樓暎晚霞髙梧寒柳度飛鴉門前不見歸軒至城上愁看落日斜
　　與趙莒茶讌
　　竹下㤀言對紫茶全勝羽客醉〈一作對〉流霞塵心洗盡興難盡一樹蟬聲片影斜
　　故王維右丞堂前芍藥花開悽然感懐
　　芍藥花開出舊欄春衫掩淚再來看主人不在花長在更勝青松守嵗寒
　　送張參及第還家
　　大〈一作太〉學三年聞琢玉東堂一舉早成名借問還家何處好玉〈一作中〉人含笑下機迎
　　夜泊鸚鵡洲
　　月照溪邊一罩蓬夜聞〈一作閑〉清唱有微風小樓深巷敲方響水國人家在處同
　　歸雁
　　瀟湘何事等閒回水碧沙明兩岸苔二十五彈夜月不勝清怨卻飛來
　　春郊
　　水遶〈一作透〉氷渠漸有聲氣融煙塢晩來明東風好作陽和使逢草逢花報發生
　　晩歸嚴明府題門
　　降士林霑蕙草寒〈一作空〉驚翰苑失鴛鸞秋中回首君門阻馬上應歌行路難
　　秋夜送趙冽歸襄陽
　　斗酒忘言良夜深紅萱露滴鵲〈一作滴露鶴〉驚林欲知別後思今夕漢水東流〈一作遊〉是寸心
　　送符別駕還郡〈一作還錢塘〉
　　驥足駸駸呉越關〈一作間〉屏星復與紫書還已知從事元無事城上愁看海上山
　　同王員外隴城絶句
　　三軍版築脫金刀黎庶翻慚將士勞不憶〈一作意〉新城連嶂〈一作障〉起唯驚畫角入雲髙
　　過故洛城
　　故城門外〈一作前〉春日斜故城門裏無人家市朝欲認不知處漠漠野田空草花
　　校獵曲
　　長楊殺氣連雲飛漢主秋畋正掩圍重門日晏紅塵出數騎胡〈一作畋〉人獵獸歸
　　晚過橫灞寄張藍田
　　亂水東流落照時黃花滿徑客行〈一作來〉遲林端忽見南山色馬上還吟陶令詩
　　九日田舍
　　今日陶〈一作山一作吾〉家野興偏東籬黃菊暎〈一作滿〉秋田浮雲暝鳥飛將盡〈一作稍飛去〉始逹青山〈一作愛平林〉新月前
　　長安落第
　　花繁柳暗九門深對飲悲歌淚滿襟數日鶯花皆落羽一回春至一傷心


　　御定全唐詩卷二百三十九
<集部,總集類,御定全唐詩>
　　欽定四庫全書
　　御定全唐詩卷二百四十
　　元結
　　元結字次山河南人少不覊十七乃折莭向學擢上第復舉制科國子司業蘇源明薦之結上時議三篇擢右金吾兵曹參軍攝監察御史為山南西道莭度參謀以討賊功遷監察御史裏行代宗立授著作郎久之拜道州刺史為民營舍給田免徭役流亡歸者萬餘進容管經略使罷還京師卒年五十贈禮部侍郎集十卷今編詩二卷
　　二風詩〈並序〉
　　天寳丁亥中元子以文辭待制闕下著皇謨三篇二風詩十篇將欲求干司匭氏以裨天監㑹有司奏待制者悉去之於是歸於州里後三嵗以多病習靜於商餘山病間遂題括存之此亦古之賤士不忘盡臣之分耳其義有論訂之
　　治風詩五篇
　　至仁
　　古有仁帝能全仁明以封天下故為至仁之詩二章四韻十二句
　　猗皇至聖兮至恵至仁徳施藴藴藴藴如何不全不缺莫知所貺
　　猗皇至聖兮至儉至明化流瀛瀛瀛瀛如何不虢不赩〈一作□〉莫知其極
　　至慈
　　古有慈帝能保靜順以涵萬物故為至慈之詩二章四韻十四句
　　至化之深兮猗猗娭娭〈嬉同〉如煦如吹如負如持而不知其慈故莫周莫止靜和而止
　　至化之極兮瀛瀛溶溶如涵〈一本無如涵二字〉如封如隨如從而不知其功故莫由莫己順時而理
　　至勞
　　古有勞王能執勞儉以大功業故為至勞之詩三章六韻二十四句
　　至哉勤績不盈不延誰能頌之我請頌焉於戲勞王勤亦何極濟爾九土山川溝洫
　　至哉儉徳不豐不敷誰能頌之我請頌夫於戲勞王儉亦何深戒爾萬代奢侈荒淫
　　至哉茂功不升不圮誰能頌之我請頌矣於戲勞王功亦何大去爾兆庶洪湮災害
　　至正
　　古有正王能正慎恭和以安上下故為至正之詩一章四韻八句
　　為君之道何以為明功不濫賞罪不濫刑讜言則聽諂言不聽王至是然可為明焉
　　至理
　　古有理王能守清一以致無刑故為至理之詩一章三韻十二句
　　理何為兮系修文徳加之清一莫不順則意彼刑法設以化人致使無之而化益純所謂代刑以道去殺嗚呼嗚呼人不斯察
　　亂風詩五篇
　　至荒
　　古有荒王忘戒慎道以逸豫失國故為至荒之詩一章三韻十二句
　　國有世謨仁信勤歟王實惽荒終亡此乎焉有力恣諂惑而不亡其國嗚呼亡王忍為此心敢正亡王永為世箴
　　至亂
　　古有亂王肆極凶虐亂亡乃巳故為至亂之詩二章二韻十二句
　　嘻乎王家曾有凶王中世失國豈非驕荒復復之難令則可忘
　　嘻乎亂王王心何思暴淫虐惑無思不為生人寃怨言何極之
　　至虐
　　古有虐王昬毒狂忍無惡不及故為至虐之詩二章四韻十八句
　　夫為君上兮慈順明恕可以化人忍行昬恣獨樂其身一徇所欲萬方悲哀扵斯而喜當云何哉
　　夫為君上兮兢慎儉約可以保身忍行荒惑虐於人前世失國如王者多於斯不寤當如之何
　　至惑
　　古有惑王用姦臣以虐外寵妖女以亂內內外用亂至於崩亡故為至惑之詩二章六韻二十句
　　賢聖為上兮必儉約戒身鑒察化人所以保福也如何不思荒恣是為上下隔塞人神怨奰〈音備〉敖惡無厭不畏顛墜
　　聖賢為上兮必用賢正黜姦佞之臣所以長久也如何反是以為亂矣寵邪信惑近佞好䛕廢嫡立庶忍為禍謨
　　至傷
　　古有傷王以崩盪之餘無惡不為也亂亡之由固在累積故為至傷之詩一章二韻十二句
　　夫何傷兮傷王乎欲何為乎將蠧枯矣無人救乎蠧枯及矣不可救乎嗟傷王自為人君變為人奴為人君者忘戒〈一本有此字〉乎
　　補樂歌十首〈並序〉
　　自伏羲〈一作羲軒〉氏至於殷室凡十代樂歌有其名無其辭考之傳記而義或存焉鳴呼樂聲自太古始百世之後盡亡古音嗚呼樂歌自太古始百世之後遂亡古辭今國家追復純古列祠往帝嵗時薦享則必作樂而無雲門咸池韶夏之聲故探其名義以補之誠不足全化金石反正宮羽而或存之猶乙乙冥冥有純古之聲豈幾乎司樂君子道和焉爾凡十篇十有九章各引其義以序之命曰補樂歌
　　網罟
　　網罟伏羲氏之樂歌也其義蓋稱伏羲能易人取禽獸之勞凡二章章四句
　　吾人苦兮水深深網罟設兮水不深
　　吾人苦兮山幽幽網罟設兮山不幽
　　豐年
　　豐年神農氏之樂歌也其義蓋稱神農教人種植之功凡二章章四句
　　猗太帝兮其智如神分草實兮濟我生人
　　猗太帝兮其功如天均四時兮成我豐年
　　雲門
　　雲門軒轅氏之樂歌也其義蓋言雲之出潤益萬物如帝之徳無所不施凡二章章四句
　　𤣥雲溶溶〈一作溟溟〉兮垂雨濛濛類我聖澤兮涵濡不窮𤣥雲漠漠兮含暎逾光類我聖徳兮溥〈一作庥〉被無方
　　九淵
　　九淵少昊氏之樂歌也其義蓋稱少昊之徳淵然深逺凡一章章四句
　　聖徳至深兮奫奫〈紆倫切一作藴藴〉如淵生類娭娭〈同嬉〉兮孰知其然
　　五莖
　　五莖顓頊氏之樂歌也其義蓋稱顓頊得五徳之根莖凡一章章八句
　　植植萬物兮滔滔根莖五徳涵柔兮渢渢〈音風又音泛〉而生其生如何兮秞秞〈音由〉天下皆自我君兮化成
　　六英
　　六英髙辛氏之樂歌也其義蓋稱帝嚳能總六合之英華凡二章章六句
　　我有金石兮擊考〈一作拊〉崇崇〈一作淙淙〉與汝歌舞兮上帝之風由六合兮英華渢渢
　　我有絲竹兮韻和泠泠與汝歌舞兮上帝之聲由六合兮根底〈一作柢〉嬴嬴
　　咸池
　　咸池陶唐氏之樂歌也其義蓋稱堯徳至大無不僃全凡二章章四句
　　元化油油兮孰知其然至徳汨汨兮順之以先
　　元化浘浘〈音尾〉兮孰知其然至道泱泱兮由之以全
　　大韶
　　大韶有虞氏之樂歌也其義蓋稱舜能紹先聖之徳凡二章章四句
　　森森羣象兮日見生成欲聞朕初兮𤣥封冥冥
　　洋洋至化兮日見深柔欲聞大〈一作涵〉濩兮大淵油油
　　大夏
　　大夏有夏氏之樂歌也其義蓋稱禹治水其功能大中國凡三章章四句
　　茫茫下土兮乃生九州山有長岑兮川有深流
　　茫茫下土兮乃均四方國有安乂〈一作民人〉兮〈一作有國安人〉野有封疆
　　茫茫下土兮乃歌萬年上有茂功兮下戴仁天
　　大濩
　　大濩有殷氏之樂歌也其義蓋稱湯救天下濩然得所凡二章章四句
　　萬姓苦兮怨且哭不有聖人兮誰䕶〈一作濩〉育
　　聖人生兮天下和萬姓熙熙兮舞且歌
　　系樂府十二首〈並序〉
　　天寳辛未中元子將前世嘗可稱歎者為詩十二篇為引其義以名之總命曰系樂府古人詠歌不盡其情聲者化金石以盡之其歡怨甚邪戲盡歡怨之聲者可以上感於上下化於下故元子系之
　　思太古
　　東南三千里沅湘為太湖湖上山谷深有人多似愚嬰孩寄樹顚就水捕鷠〈於都切〉鱸所歡同鳥獸身意復何拘吾行遍九州此風皆已無吁嗟聖賢教不覺久躊躕
　　隴上歎
　　援車登隴坂窮髙遂停駕延望戎狄鄉廵廻復悲咤滋移有情教草木猶可化聖賢禮讓風何不遍西夏父子忍猜害君臣敢欺詐所適今若斯悠悠欲安舍
　　頌東夷
　　嘗聞古天子朝㑹張新樂金石無全聲宮商亂清濁東〈一作來〉驚且悲歎莭變何煩數始知中國人耽此亡純朴爾為外方客何為獨能覺其音若或在蹈海吾將學
　　賤士吟
　　南風發天和和氣天下流能使萬物榮不能變羇愁為愁亦何爾自請說此由諂競實多路茍邪皆共求嘗聞古君子指以為深羞正方終莫可江海有滄洲
　　欵乃曲
　　誰能聽欵乃欵乃感人情不恨湘波深不怨湘水清所嗟豈敢道空羨江月明昔聞扣斷舟引釣歌此聲始歌悲風起歌竟愁雲生遺曲今何在逸為漁父行
　　貧婦詞
　　誰知苦貧夫家有愁怨妻請君聽其詞能不為酸悽〈一作嘶〉所憐抱中兒不如山下麑〈一作麛〉空念庭前地化為人吏蹊出門望山澤囘頭〈一作顧〉心復迷何時見府主長跪向之啼
　　去鄉悲
　　躊躕古塞關悲歌為誰長日行見孤老羸弱相提將聞其呼怨聲聞聲問其方乃言無患苦豈棄父母鄉非不見其心仁恵誠所望念之何可說獨立為悽傷
　　夀翁興
　　借問多夀翁何方自修育惟雲順所然忘情學草木始知世上術勞苦化〈一作分〉金玉不見充所求空聞肆〈一作恣〉耽欲清和存王母潛濩無亂黷誰正好長生此言堪佩服
　　農臣怨
　　農臣何所怨乃欲幹人主不識天地心徒然怨風雨將論草木患欲說昆蟲苦廵廻宮闕傍其意無由吐一朝哭都市淚盡歸田畆謡頌若采之此言當可取
　　謝大〈一作天〉⻱
　　客來自江漢雲得雙大〈一作天〉⻱且言⻱甚靈問我君何疑自昔保方正顧嘗無妄私順和固鄙分全守眞常規行之恐不及此外將何為恵恩如可謝占問敢終辭
　　古遺歎
　　古昔有遺歎所歎何所為有國遺賢臣萬世為寃悲所遺非遺望所遺非可遺所遺非遺用所遺在遺之嗟嗟山海客全獨竟何辭心非膏濡類安得無不遺
　　下客謡
　　下客無黃金豈思主人憐客言勝黃金主人然不然珠玉成〈一作誠〉彩翠綺羅如嬋娟終恐見斯好有時去君前豈知保忠信長使令徳全風聲與時茂歌頌萬千年
　　漫歌八曲〈並序〉
　　壬寅中漫叟得免職事漫家樊上修耕釣以自資作漫歌八曲與縣大夫孟士源欲士源唱而和之
　　故城東
　　漫惜故城東良田野草生說向縣大夫大夫勸我耕耕者我為先耕者相次焉誰愛故城東今為近郭田
　　西陽城
　　江北有大洲洲上堪力耕此中宜五榖不及西陽城城畔多野桑城中多古荒衣食可力求此外何所望
　　大囘中
　　樊水欲東流大江又北來樊山當其南此中為大囘囘中魚好遊囘中多釣舟漫欲作漁人終焉無所求
　　小囘中
　　叢石橫大江人言是釣臺水石相衝激此中為小囘囘中浪不惡復在武昌郭來客去客船皆向此中泊
　　將牛何處去二首
　　將牛何處去耕彼故城東相伴有田父相歡惟牧童將牛何處去耕彼西陽城叔閑修農具直者伴我耕〈叔□漫叟韋氏甥直者漫叟長子也〉
　　將船何處去二首
　　將船何處去釣彼大回中叔靜能鼓橈正者隨弱翁〈叔靜漫翁李氏甥正者漫翁次子也〉
　　將船何處去送客小囬南有時逢惡客還家亦少酣
　　引極三首〈並序〉
　　引極興也喻也引之言演極之言盡演意盡物引興極喻故曰引極
　　思元極
　　天曠莽兮杳泱茫氣浩浩兮色蒼蒼上何有兮人不測積清寥兮成元極彼元極兮靈且異思一見兮藐難致思不從兮空自傷心慅𢜱兮意惶懹思假翼兮鸞鳳乗長風兮上羾〈音貢〉揖元氣兮本深實餐至和兮永終日
　　望仙府
　　山鑿落兮眇嶔岑雲溶溶兮木棽棽中何有兮人不覩逺欹差兮閟仙府彼仙府兮深且幽望一至兮藐無由望不從兮知如何心混混兮意渾和思假足兮虎豹超阻絶兮凌趠詣仙府兮從羽人餌五靈兮保清真
　　懐潛君
　　海浩淼兮汨洪溶流藴藴兮濤洶洶下何有兮人不聞深溢漭兮居潛君彼潛君兮聖且神思一見兮藐無因思不從兮空踟躕心囘迷兮意縈紆思假鱗兮鯤龍激沆浪兮奔從拜潛君兮索𤣥寳佩元符兮軌皇道
　　演興四首〈並序〉
　　商餘山有太靈古祠傳雲豢龍氏祠大帝所立祠在少餘西乳之下邑人修之以祈田予因為招詞訟閔之文以演興辭曰
　　招太靈
　　招太靈兮山之巔山屹屼兮水淪漣祠之襰〈音頼墜壞也〉兮眇何年木脩脩兮草鮮鮮嗟魑魅兮淫厲自古昔兮崇祭禧太靈兮端清予願致夫精誠久愵兮㤝㤝招捃⿰兮呼風風之聲兮起飀飀吹𤣥雲兮散而浮望太靈兮儼而安澹油溶兮都清閒
　　初祀
　　山之乳兮葺太祠木孫為桷兮木母榱雲纓為𣔺兮愚木栭洞淵禪兮揭巍巍塗木蘭兮蒔糅蔫被弱草兮禘礿聯仡渾洪兮馥闐闐管化石兮洞刳天翹修釤〈山鑒切大鎌也〉兮掉蕪殳靈巫⿰〈力水切〉兮舞顒干薦天⿰兮酒陽泉獻水芸兮飯霜秈與太靈兮千萬年
　　訟木魅〈第二十句缺一字〉
　　登髙峰兮俯幽谷心悴悴兮念羣木見樗栲兮相隂覆憐梫榕兮不豐茂見榛梗之森梢閔樅橎兮合蠧槢〈音習〉橈橈兮未堅椲桹桹兮可屈櫁〈音蜜香木〉□樽兮不香㧞丰茸兮巳實豈元化之不均兮非雨露之偏殊諒理性之不等於順時兮不如瘱吾心以𡨋想終念此兮不怡佁予莫識天地之意兮願截惡木之根傾梟獍之古巢取童以為薪割大木使飛熖徯枯腐之燒焚實非吾心
　　之不仁恵也豈恥夫善惡之相紛且欲畚三河之膏壤裨濟水之清漣將封灌乎善木令橚橚以梴梴尚畏乎衆善之未茂兮為衆惡之所挑凌思聚義以為曹令敷扶以相勝取方所以柯如兮吾將出於南荒求夀藤與蟠木吾將出於東方祈有徳而來歸輔神檉與堅香且憂顒之翩翩又愁㺠〈狖同〉之奔馳及隂陽兮不和惡此土之失時令神檉兮不茂使堅香兮不滋重嗟惋兮何補每齊心以精意切援祝於神明冀感通於天地猶恐衆妖兮木魅魍魎兮山精上誤惑扵靈心經紿於言兮不聽敢引佩以指水誓吾心兮自明
　　閔嶺中〈首句缺一字〉
　　羣山以延想吾獨閔乎嶺中彼嶺中兮何有有天含
　　之玉峰殊閟絶之極顛上聞産乎翠茸欲采之以將夀眇不知夫所從大淵藴藴兮絶嶘岌岌非梯梁以通險當無路兮可入彼猛毒兮曹聚必憑託乎阻脩常儗儗兮伺人又如何兮不愁彼妖精兮變怪必假見於風雨常閃閃而伺人又如何兮不苦欲仗仁兮託信將徑往兮不難久懹懹以㥄惋卻遲逥而永歎懼大靈兮不知以予心為永惟若不可乎遂巳吾終保夫直方則必䝉皮篻〈莫遙切〉以為矢毋筱〈篠同〉以為弧化毒銅以為㦸刺棘竹以為殳得猛烈之材獲與之而並驅且舂刺乎惡毒又引射夫妖怪盡羣類兮使無令善仁〈一作人〉兮不害然後采梫榕以駕深収樅橞兮梯險躋予身之飄飄承予歩之⿰⿰入嶺中而登玉峰極閟絶而求翠茸將吾夀兮隨所從思未得兮馬如龍獨翳蔽扵山顛久低逥而慍瘀空仰訟〈一作訴〉於上𤣥彼至精兮必應寧古有而今無將與身而皆亡豈言之而巳乎




　　御定全唐詩卷二百四十
　　欽定四庫全書
　　御定全唐詩卷二百四十一
　　元結
　　閔荒詩一首〈並序〉
　　天寳丙戌中元子浮隋河至淮隂間其年水壊河防得隋人寃歌五篇考其歌義似寃怨時主故廣其意采其歌為閔荒詩一篇其餘載於異録
　　煬皇嗣君位隋徳滋昏幽日作及身禍以為長世謀居常恥前王不思天子遊意欲出明堂便登浮海舟令行山川改功與𤣥造侔河淮可支合峰𡻮生囘溝封隕下澤中作山防逸流船𦫃狀龍鷁若負宮闕浮荒娛未央極始到滄海頭忽見海門山思作望海樓不知新都城已為征戰丘當時有遺歌歌曲太寃愁四海非天獄何為非天囚天囚正凶忍為我萬姓讐人將引天釤人將持天鎪所欲充其心相與絶悲憂自得隋人歌每為隋君羞欲歌當陽春似覺天下秋更歌曲未終如有怨氣
　　浮奈何昏王心不覺此怨尤遂令一夫唱四海欣提矛吾聞古賢君其道常靜柔慈恵恐不足端和忘所求嗟嗟有隋氏惛惛誰與儔
　　忝官引
　　天下昔無事僻居飬愚鈍山野性所安熙然自全順忽逢暴兵起閭巷見軍陣將家瀛海濵自棄同芻糞往在乾元初聖人啓休運公車詣魏闕天子垂清問敢誦王者箴亦獻當時論朝廷愛方直明主嘉忠信屢授不次官曾與専征印兵家未曾學榮利非所徇偶得兇醜降功勞媿方寸爾來將四嵗慙恥言可盡請取寃者辭為吾忝官引寃辭何者苦萬邑餘灰燼寃辭何者悲生人盡鋒刃寃辭何者甚力役遇勞困寃辭何者深孤弱亦哀恨無謀救寃者祿位安可近而可愛軒裳其心又干進此言非所戒此言敢貽訓實欲辭無能歸耕守吾分
　　舂陵行〈並序〉
　　癸卯嵗漫叟授道州刺史道州舊四萬餘戸經賊巳來不滿四千大半不勝賦稅到官未五十日承諸使徵求符牒二百餘封皆曰失其限者罪至貶削於戲若悉應其命則州縣破亂刺史欲焉逃罪若不應命又即獲罪戾必不免也吾將守官靜以安人待罪而巳此州是舂陵故地故作舂陵行以達下情
　　軍國多所需切責在有司有司臨郡縣刑法競欲施供給豈不憂徵歛又可悲州小經亂亡遺人實困疲大鄉無十家大族命單羸朝餐是草根暮食仍木皮出言氣欲絶意速行歩遲追呼尚不忍況乃鞭撲之郵亭傳急符來往跡相追更無寛大恩但有迫促期欲令鬻兒女言發恐亂隨悉使索其家而又無生資聽彼道路言怨傷誰復知去冬山賊來殺奪幾無遺所願見王官撫養以恵慈奈何重驅逐不使存活為安人天子命符節我所持州縣忽亂亡得罪復是誰逋緩違詔令䝉責固其宜前賢重守分惡以禍福移亦云貴守官不愛能適時顧惟孱弱者正直當不虧何人采國風吾欲獻此辭
　　賊退示官吏〈並序〉
　　癸卯嵗西原賊入道州焚燒〈一本無焚燒二字〉殺掠幾盡而去明年賊又攻永破邵不犯此州邊鄙而退豈力能制敵歟蓋䝉其傷憐而巳諸使何為忍苦徵歛故作詩一篇以示官吏
　　昔嵗逢太平山林二十年泉源在庭戶洞壑當門前井稅有常期日宴猶得眠忽然遭世變數嵗親戎旃今來典斯郡山夷又紛然城小賊不屠人貧傷可憐是以陷隣境此州獨見全使臣將王命豈不如賊焉今彼徵歛者迫之如火煎誰能絶人命以作時世賢思欲委符節引竿自刺船將家就魚麥歸老江湖〈一作海〉邊
　　寄源休〈並序〉
　　辛丑中元結與族弟源休皆為尚書郎在荊南府幕休以曽任湖南久理長沙結以曽遊江州將兵鎮九江自春及秋不得相見故抒所懷以寄之
　　天下未偃兵儒生預戎事功勞安可問且有忝官累昔常以荒浪不敢學為吏況當在兵家言之豈容易忽然向三嶺境外為偏帥時多尚矯詐進退多欺貳縱有一直方則上似姦智誰為明信者能辨此勞畏
　　雪中懐孟武昌
　　冬來三度雪農者歡嵗稔我麥根已濡各得在倉廩天寒未能起孺子驚人寢雲有山客來籃中見冬蕈燒柴為溫酒煮鱖為作瀋客亦愛桮尊思君共桮飲所嗟山路閒時莭寒又甚不能苦相邀興盡還就枕
　　與黨評事〈並序〉
　　大理評事黨𣋌好閒自退元子愛之作詩贈焉
　　自顧無功勞一嵗官再遷跼身班次中常竊媿恥焉加以久荒浪惛愚性頗全未知在冠冕不合無拘牽勤強所不及於人或未然豈忘恵君子恕之識見偏且欲因我心順為理化先彼雲萬物情有願隨所便愛君得自遂令我空淵禪
　　與黨侍御〈並序〉
　　庚子中元子次山為監察御史黨茂宗罷大理評事次山愛其髙尚曾作詩一篇與之及次山未辭殿中茂宗巳受監察采茂宗嘗相誚戲之意又作詩與之
　　衆坐吾獨歡或問歡為誰髙人黨茂宗復來官憲司昔吾順元和與世行自遺茂宗正作吏日有趨走疲及吾汙冠冕茂宗方矯時誚吾順讓者乃是干進資今將問茂宗茂宗欲何詞若雲吾無心此來復何為若雲吾有羞於此還見嗤誰言萬類心閑之不可窺吾欲喻茂宗茂宗宜聽之長轅有修轍馭者令爾馳山谷安可怨筋力當自悲嗟嗟黨茂宗可為識者規
　　與瀼溪鄰里〈並序〉
　　乾元元年元子將家自全於瀼溪上元二年領荊南之兵鎮於九江方在軍旅與瀼溪鄰里不得如往時相見遊又知瀼溪之人日轉窮困故作詩與之
　　昔年苦逆亂舉族來南奔日行幾十里愛君此山村峰谷呀囘映誰家無泉源脩竹多夾路扁舟皆到門瀼溪中曲濵其陽有閒園鄰里昔贈我許之及子孫我嘗有匱乏鄰里能相分我嘗有不安鄰里能相存斯人轉貧弱力役非無寃終以瀼濵訟無令天下論
　　招孟武昌〈並序〉
　　漫叟作退谷銘指曰干進之客不能遊之作桮湖銘指曰為人厭者勿泛桮湖孟士源嘗黜官無情干進在武昌不為人厭可遊退谷可泛桮湖故作詩招之
　　風霜枯萬物退谷如春時窮冬涸江海桮湖澄清漪湖盡到谷口單船近堦墀湖中更何好坐見大江水欹石為水涯半山在湖裏谷口更何好絶壑流寒泉松桂䕃茅舍白雲生坐邊武昌不干進武昌人不厭退谷正可遊桮湖任來泛湖上有水鳥見人不飛鳴谷口有山獸往往隨人行莫將車馬來令我鳥獸驚
　　招陶別駕家陽華作
　　海內厭兵革騷騷十二年陽華洞中人似不知亂焉誰能家此地終老可自全草堂背巖洞幾峰軒戶前清渠匝庭堂出門仍灌田半崖盤石徑髙亭臨極巔引望見何處迤逶隴北川杉松幾萬株蒼蒼滿前山巖髙曖華陽飛溜何潺潺洞深迷逺近但覺多洄淵晝遊興未盡日暮不欲眠探燭飲洞中醉昏潄寒泉始知天下心耽愛各有偏陶家世髙逸公忍獨不然無或畢婚嫁竟為俗務牽
　　遊石溪示學者
　　小溪在城下形勝堪賞愛尤宜春水滿水石更殊怪長山勢迴合井邑相縈帶石林繞舜祠西南正相對階庭無爭訟郊境罷守衛時時溪上來勸引辭學輩今誰不務武儒雅道將廢豈忘二三子旦夕相勉勵
　　遊潓泉示泉上學者
　　顧吾漫浪久不欲有所拘每到潓泉上情性可安舒草堂在山曲澄瀾涵階除松竹隂幽徑清源湧坐隅築塘列圃畦引流灌時蔬復在郊郭外正堪靜者居愜心則自適喜尚人或殊此中若可安不服〈一作佩〉銅虎符
　　喻瀼溪鄉舊遊
　　往年在瀼濵瀼人皆忘情今來遊瀼鄉瀼人見我驚我心與瀼人豈有辱與榮瀼人異其心應為我冠纓昔賢惡如此所以辭公卿貧窮老鄉里自休還力耕況曾經逆亂日厭聞戰爭尤愛一溪水而能存讓名終當來其濱飲啄全此生
　　喻舊部曲
　　漫遊樊水隂忽見舊部曲尚言軍中好猶望有所屬故令爭者心至死終不足與之一桮酒喻使燒戎服兵興向十年所見堪歎哭相逢是遺人當合識榮辱勸汝學全生隨我畬退谷
　　喻常吾直〈時為攝官〉
　　山澤多饑人閭里多壊屋戰爭且未息徵歛何時足不能救人患不合食天粟何況假一官而茍求其祿近年更長吏數月未為速來者罷而官豈得不為辱勸為辭府主從我遊退穀穀中有寒泉為爾洗塵服
　　漫問相里黃州
　　東鄰有漁父西鄰有山僧各問其性情變之俱不能公為二千石我為山海客志業豈不同今巳殊名跡相里不相類相友且相異何況天下人而欲同其意人意茍不同分寸不相容漫問軒裳客何如耕釣翁
　　詶裵雲客
　　自厭乆荒浪於時無所任耕釣以為事來家樊水隂甚醉或漫歌甚閒亦漫吟不知愚僻意稱得雲客心雲客方持斧與人正相臨符印隨坐起守位常森森縱能有相招豈暇來山林
　　酬孟武昌苦雪
　　積雲閒山路有人到庭前雲是孟武昌令獻苦雪篇長吟未及終不覺為悽然古之賢達者與世竟何異不能救時患諷諭〈一作論〉以全意知公惜春物豈非愛時和知公苦隂雪傷彼災患多姦兇正驅馳不合問君子林鶯與野獸無乃怨於此兵興向九嵗稼穡誰能憂何時不發卒何日不殺牛耕者日巳少耕牛日已希皇天復何忍更又恐斃之自經危亂來觸物堪傷歎見君問我意只益胸中亂山禽饑不飛山木凍皆折懸泉化為氷寒水近不熱出門望天地天地皆昏昏時見雙峰下雪中生白雲
　　漫酬賈沔州〈並序〉
　　賈徳方與漫叟者懼漫叟不能甘窮獨懼漫叟又須為官故作詩相喻其指曰勸爾莫作官作官不益身因徳方之意遂漫酬之
　　往年壯心在嘗欲濟時難奉詔舉州兵令得誅暴叛上將屢顛覆偏師嘗救亂未曾弛戈甲終日領簿案出入四五年憂勞忘昏旦無謀靜兇醜自覺愚且愞豈欲皁櫪中爭食麧〈下汲切〉與藖〈下辨切麧糠中可食者牛馬食餘草莭曰藖〉去年辭職事所懼貽憂患天子許安親官又得閒散自家樊水上性情尤荒慢雲山與水木似不憎吾漫以茲忘時世日益無畏憚漫醉人不嗔漫眠人不喚漫遊無逺近漫樂無早晏漫中漫亦忘名利誰能算聞君勸我意為君一長歎人誰年八十我巳過其半家中孤弱子長子未及冠且為兒童主種藥老谿澗
　　送孟校書往南海〈並序　一作別孟校書〉
　　平昌孟雲卿與元次山同州里以詞學相友幾二十年次山今罷守舂陵雲卿始典校芸閣於戲材業次山不如雲卿詞賦次山不如雲卿通和次山不如雲卿在次山又詡然求進者也誰言時命吾欲聽之次山今且未老雲卿少次山六七嵗雲卿聲名滿天下知已在朝廷及次山之年雲卿何事不可至勿隨長風乘興蹈海勿愛羅浮往而不歸南海幕府有樂安任鴻與次山最舊請任公為次山一白府主趣資裝雲卿使北歸慎勿令徘徊海上諸公第作歌送之
　　吾聞近南海乃是魑魅鄉忽見孟夫子歡然遊此方忽喜海風來海帆又欲張漂漂隨所去不念歸路長君有失母兒愛之似阿陽始解隨人行不欲離君傍相勸早旋歸此言慎勿忘
　　別何員外
　　誰能守清躅誰能嗣世儒吾見何君饒為人有是夫黜官二十年未曾暫崎嶇終不病貧賤寥寥無所拘忽然逢知已數月領官符猶是尚書郎収賦來江湖人皆悉蒼生隨意極所須比盜無兵甲似偷又不如公能獨寛大使之力自輸吾欲探時謡為公伏奏書但恐抵忌諱未知肯聽無不然且相送醉歡於坐隅
　　宴湖上亭作
　　廣亭蓋小湖湖亭實清曠軒窗幽水石怪異尤難狀石尊能寒酒寒水宜初漲岸曲坐客稀桮浮上揺漾逺水入簾幕淅瀝吹酒舫欲去未回時飄飄正堪望酣興思共醉促酒更相向舫去若驚鳬溶瀛滿湖浪朝來暮忘返暮歸獨惆悵誰肻愛林泉從吾老湖上
　　夜宴石魚湖作
　　風霜雖慘然出遊熙天正〈一作晴〉登臨日暮歸置酒湖上亭髙燭照泉深光華溢軒楹如見海底日曈曈始欲生夜寒閉窗戶石溜何清泠若在深洞中半崖聞水聲醉人疑舫影呼指逓相驚何故有雙魚隨吾酒舫行醉昏能誕語勸醉能忘情坐無拘忌人勿限醉與醒
　　劉侍御月夜讌㑹〈並序〉
　　兵興已來十一年矣獲與同志歡醉達旦詠歌取適無一二焉乙已嵗彭城劉靈源在衡陽逢故人或有在者日〈一作曰〉昔相㑹第歡逺遊始與諸公待月而笑語竟與諸公愛月而歡醉詠歌夜久賦詩言懷於戲文章道喪蓋久矣時之作者煩雜過多歌兒舞女且相喜愛系之風雅誰道是邪諸公嘗欲變時俗之淫靡為後生之規範今夕豈不能道達情性成一時之美乎
　　我從蒼梧來將耕舊山田踟躕為故人且復停歸船日夕得相從轉覺和樂全愚愛涼風來明月正滿天河漢望不見幾星猶粲然中夜興欲酣改坐臨清川未醉恐天旦更歌促繁歡娛不可逢請君莫言旋
　　樊上漫作
　　漫家郎亭下復在樊水邊去郭五六里扁舟到門前山竹繞茅舍庭中有寒泉西邊雙石峰引望堪忘年四鄰皆漁父近渚多閒田且欲學耕釣於斯求老焉
　　登殊亭作
　　時莭方大暑試來登殊亭憑軒未及息忽若秋風生主人既多閒有酒共我傾坐中不相異豈限醉與醒漫歌無人聽浪語無人驚時復一囘望心目出四溟誰能守纓佩日與災患並請君誦此意令彼惑者聽
　　石魚湖上作〈並序〉
　　潓泉南上有獨石在水中狀如遊魚魚凹處修之可以䝻〈姜魚切〉酒水涯四匝多欹石相連石上堪人坐水能浮小舫載酒又能繞石魚泂流乃命湖曰石魚湖鐫銘於湖上顯示來者又作詩以歌之
　　吾愛石魚湖石魚在湖裏魚背有酒樽繞魚是湖水兒童作小舫載酒勝一桮座中令酒舫空去復滿來湖岸多欹石石下流寒泉醉中一盥潄快意無比焉金玉吾不須軒冕吾不愛且欲坐湖畔石魚長相對
　　引東泉作
　　東泉人未知在我左山東引之傍山來垂流落庭中宿霧含朝光掩映如殘虹有時散成雨飄灑隨清風衆源發淵竇殊怪皆不同此流又髙懸𤄫𤄫〈孚袁切〉在長空山林何處無茲地不可逢吾欲解纓佩便為泉上翁
　　登白雲亭
　　出門見〈一作上〉南山喜逐松徑行窮髙欲極逺始到白雲亭長山繞井邑登望宜新晴州渚曲湘水縈迴隨郡城九疑千萬峰嵺嵺天外青煙雲無逺近皆傍林嶺生俯視松竹間石水何幽清涵映萬軒戸娟娟如鏡明何人病惛濃積醉且未醒與我一登臨為君安性情
　　潓陽亭作〈並序〉
　　初得潓泉則為亭於泉上因開簷霤又得石渠泉渠相宜亭更加好以亭在泉北故命之曰潓陽亭
　　問吾常讌息泉上何處好獨有潓陽亭令人可終老前軒臨潓泉憑几潄清流外物自相擾淵淵還復休有時出東戸更欲簷下坐非我意不行石渠能留我峰石若鱗次欹垂復旋迴為我引潓泉泠泠簷下來天寒宜泉溫泉寒宜天暑誰到潓陽亭其心肻思去
　　登九嶷第二峯
　　九疑第二峯其上有仙壇杉松映飛泉蒼蒼在雲端何人居此處雲是魯女冠不知幾百嵗燕坐餌金丹相傳羽化時雲鶴滿峰巒婦中有髙人相望空長歎
　　題孟中丞茅閣
　　小山為郡城隨水能縈紆亭亭最髙處今是西南隅杉大老猶在蒼蒼數十株垂隂滿城上枝葉何扶疎乃知四海中遺事誰謂無及觀茅閣成始覺形勝殊憑軒望熊湘雲榭連蒼梧天下正炎熱此然氷雪俱客有在中坐頌歌復何如公欲舉遺材如此佳木歟公方庇蒼生又如斯閣乎請達謡頌聲願公且踟躕
　　窊尊詩〈在道州〉
　　巉巉小山石數峰對〈一作戴〉窊亭窊石堪為樽狀類不可名巡迴數尺間如見小蓬瀛尊中酒初漲始有島嶼生豈無日觀峰直下臨滄溟愛之不覺醉醉臥還自醒醒醉在尊畔始為吾性情若以形勝論坐隅臨郡城平湖近階砌逺山復青青異木幾十株枝條冒簷楹盤根滿石上皆作龍蛇形酒堂貯釀器戶牖皆罌缾此尊可常滿誰是陶淵明
　　朝陽巖下歌
　　朝陽巖下湘水深朝陽洞口寒泉清零陵城郭夾湘岸巖洞幽竒帶郡城荒蕪自古人不見零陵徒有先賢傳水石為娛安可羨長歌一曲留相勸
　　無為洞口作
　　無為洞口春水滿無為洞傍春雲白愛此踟躕不能去令人悔作衣冠客洞傍山僧皆學禪無求無欲亦忘年欲問其心不能問我到山中得無悶
　　宿無為觀
　　九疑山深幾千里峰谷﨑嶇人不到山中舊有仙姥家十里飛泉遶丹竈如今道士三四人茹芝鍊玉學輕身霓裳羽蓋傍臨壑飄颻似欲來雲鶴
　　宿洄溪翁宅
　　長松萬株遶茅舍怪石寒泉近巖下老翁八十猶能行將領兒孫行拾稼吾羨老翁居處幽吾愛老翁無所求時俗是非何足道得似老翁吾即休
　　說洄溪招退者〈在州南江華縣〉
　　長松亭亭滿四山山間乳竇流清泉洄溪正在此山裏乳水松膏常灌田松膏乳水田肥良稻苖如蒲米粒長糜色如珈玉液酒酒熟猶聞松莭香溪邊老翁年幾許長男頭白孫嫁女問言只食松田米無藥無方向人語浯溪石下多泉源盛暑大寒冬大溫屠蘓宜在水中石洄溪一曲自當門吾今欲作洄溪翁誰能住我舍西東勿憚山深與地僻羅浮尚有葛仙翁
　　宿丹崖翁宅
　　扁舟欲到瀧口湍春水湍瀧上水難投竿來泊丹崖下得與崖翁盡一歡丹崖之亭當石顛破竹半山引寒泉泉流掩映在木杪有若白鳥飛林間往往隨風作霧雨濕人巾履滿庭前丹崖翁愛丹崖棄官幾年崖下家兒孫棹船抱酒甕醉裏長歌揮釣車吾將求退與翁遊學翁歌醉在魚舟官吏隨人往未得卻望丹崖慙復羞
　　石魚湖上醉歌〈並序〉
　　漫叟以公田米釀酒因休暇則載酒於湖上時取一醉歡醉中據湖岸引臂向魚取酒使舫載之徧飲坐者意疑倚巴丘酌扵君山之上諸子環洞庭而坐酒舫泛泛然觸波濤而往來者乃作歌以長之
　　石魚湖似洞庭夏水欲滿君山青山為樽水為沿酒徒歴歴坐洲島長風連日作大浪不能廢人運酒舫我持長瓢坐巴丘酌飲四坐以散愁
　　橘井
　　靈橘無根井有泉世間如夢又千年鄉園不見重歸鶴姓字今為第幾仙風冷露壇人悄悄地閒荒徑草綿綿如何躡得蘇君跡白日霓旌擁上天
　　石宮四詠
　　石宮春雲白白雲宜蒼苔拂雲踐石徑俗士誰能來石宮夏水寒寒水宜髙林逺風吹蘿蔓野客熙清隂石宮秋氣清清氣宜山谷落葉逐霜風幽人愛松竹石宮冬日煖煖日宜溫泉晨光靜水霧逸者猶安眠
　　欵乃曲五首
　　大厯丁未中漫叟結為道州刺史以軍事詣都使還州逢春水舟行不進作欵乃五首〈一作章〉令舟子唱之蓋以取適於道路雲〈一作耳〉詞曰
　　偶存名跡在人間順俗與時未安閒來謁大官兼問政扁舟卻入九疑山
　　湘江二月春水平滿月和風宜夜行唱橈欲過平陽戍守吏相呼問姓名
　　千里楓林煙雨深無朝無暮有猨吟停橈靜聽曲中意好是雲山韶濩音
　　零陵郡北湘水東浯溪形勝滿湘中溪口石顛堪自逸誰能相伴作漁翁
　　下瀧船似入深淵上瀧船似欲昇天瀧南始到九疑郡應絶髙人乘興船


　　御定全唐詩卷二百四十一
