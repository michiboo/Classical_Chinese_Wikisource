　　欽定四庫全書
　　御定全唐詩巻一百四十三
　　王昌齡
　　朝來曲
　　月昃鳴珂動花連繡戶春盤龍玉䑓鏡唯待畫眉人
　　從軍行
　　大將軍出戰白日暗榆闗三面黃金甲單于破膽還
　　答武陵田太守
　　仗〈一作按〉劍行千里微軀感一言曽為大梁客不負信陵恩
　　題㶚池二首
　　腰鎌欲何之東園刈秋韭世事不復論悲歌和樵叟開門望長川薄暮見漁者借問白頭翁垂綸㡬年也
　　題僧房
　　㯶櫚花滿院苔蘚入閒房彼此名言絶空中聞異香
　　擊磬老人
　　雙峰褐衣乆一磬白眉長誰識野人意徒看春草芳
　　送胡大
　　荊門不堪別況乃瀟湘秋何䖏遙望君江邉眀月樓
　　送郭司倉
　　暎門淮水綠留騎主人心眀月隨良掾春潮夜夜深
　　送李十五
　　怨別秦楚深江中秋雲起天長杳無隔月影在寒水
　　送張四
　　楓林已愁暮楚水復堪悲別後冷山月清猿無㫁時
　　武陵田太守席送司馬盧谿
　　諸侯分楚郡飲餞五谿春山水清暉逺倶憐一逐臣
　　送譚八之桂林
　　客心仍在楚江館復臨湘別意猿鳥外天寒桂水長
　　送劉十五之郡
　　平眀江霧寒客馬江上發扁舟事洛陽窅窅含楚月
　　從軍行七首
　　烽火城西百尺樓黃昏獨上〈一作坐〉海風秋更吹羗〈一作橫〉笛闗山月無那〈一作誰解〉金閨萬里愁
　　琵琶起舞換新聲總是闗山舊〈一作離〉別情撩亂邉愁聴〈一作彈〉不盡髙髙秋月照長城
　　闗城榆葉早疎黃日暮雲沙古戰場表請回軍掩塵骨莫教兵士哭龍荒
　　青海長雲暗雪山孤城遙望玉〈一作雁〉門闗黃沙百戰穿金甲不破樓蘭終〈一作竟〉不還
　　大漠風塵日色昏紅旗半捲出轅門前軍夜戰洮河北已報生擒吐谷渾
　　胡瓶落膞紫薄汗碎葉城西秋月團眀敕星馳封寳劍辭君一夜取樓蘭〈統籖注云薄汗疑作䮂䮧〉
　　玉門山嶂㡬千重山北山南總是烽人依逺戍須看火馬踏深山不見蹤
　　出塞二首
　　秦時眀月漢時闗萬里長征人〈一作征夫向〉未還但使龍城飛將在不教胡馬度隂山
　　騮馬新跨白玉鞍戰罷沙場月色寒城頭鐡鼓聲猶振匣裏金刀血未乾
　　采蓮曲二首
　　吳姬越艷楚王妃爭弄蓮舟水濕衣來時浦口花迎入采罷江頭月送歸
　　荷葉羅裠一色裁芙蓉向臉兩邉開亂入池中看不見聞歌始覺有人來
　　殿前曲二首
　　貴人妝梳殿前催香風吹入殿後來仗引笙歌大宛馬白蓮花發照池䑓
　　胡部笙歌西殿頭梨園弟子和涼州新聲一段髙樓月聖主千秋樂未休
　　春宮曲〈唐人絶句作殿前曲〉
　　昨夜風開露井桃未央前殿月輪髙平陽歌舞新承〈一作承新〉寵簾外春寒賜錦袍
　　西宮春怨
　　西〈一作空〉宮夜靜百花香欲捲珠簾春恨長斜抱雲和深〈一作渾〉見月朦〈一作朧〉朧樹色隠〈一作隔〉昭陽
　　西宮秋怨
　　芙蓉不及羙人妝水殿風來珠翠香誰分〈一作問〉含啼〈一作卻恨含情〉掩秋扇空懸眀月待君王
　　長信秋詞五首
　　金井梧桐秋葉黃珠簾不捲夜來霜熏〈一作金〉籠〈一作爐〉玉枕無顔色臥聽南宮〈一作宮中〉清漏長
　　髙殿秋砧響夜闌霜深猶憶御衣寒銀燈青瑣裁縫歇還向金城眀主看
　　奉帚平眀金〈一作秋〉殿開且將團扇暫〈一作共〉裵回玉顔不及寒鴉色猶帶朝陽日影來
　　真成薄命久尋思夢見君王覺後疑火照西宮知夜飲分眀複道奉恩時
　　長信宮中秋月眀昭陽殿下𢷬衣聲白露堂中細草跡紅羅帳裏不勝情
　　青樓曲二首
　　白馬金鞍從武皇旌旗十萬宿長楊樓頭小婦鳴箏坐遙見飛塵入建章
　　馳道楊花滿御溝紅妝縵綰上青樓金章紫綬千餘騎夫壻朝回初拜侯
　　青樓怨
　　香幃風動花入樓髙調鳴箏緩夜愁腸㫁闗山不解說依依殘月下簾鈎
　　浣紗女
　　錢塘江畔是誰家江上女兒全勝花吳王在時不得出今日公然來浣紗
　　閨怨
　　閨中少婦不曽愁春日凝妝上翠樓忽見陌頭楊栁色悔教夫壻覓封侯
　　甘泉歌
　　乗輿執玉已登壇細草霑衣春殿寒昨夜雲生拜初月萬年甘露水晶盤
　　蕭駙馬宅花燭
　　青鸞飛入合歡宮紫鳳銜花出禁中可憐今夜千門〈一作家〉裏銀漢星回〈一作槎〉一道通
　　觀獵
　　角鷹初下秋草稀鐡驄拋鞚去如飛少年獵得平原兔馬後〈一作上〉橫捎意氣歸
　　寄穆侍御出幽州
　　一從恩譴度瀟湘寒北江南萬里長莫道薊門書信少雁飛猶得到衡陽
　　寄陶副使
　　聞道將軍破海門如何逺謫渡湘沅春來眀主封西嶽自有還君紫綬恩
　　至南陵荅皇甫岳
　　與君同病復漂淪昨夜宣城別故人眀主恩深非嵗久長江還共五谿濵
　　西江寄越弟
　　南浦逢君嶺外還沅谿更逺洞庭山堯時恩澤如春雨夢裏相逢同入闗
　　李四倉曹宅夜飲
　　霜天留後〈一作飲〉故情歡銀燭金爐夜不寒欲問吳江別來意〈一作處〉青山眀月夢中㸔
　　宴春源
　　源向春城花㡬重江眀深翠引諸峯與君醉失松溪路山館寥寥傳暝鐘
　　龍標野宴
　　沅溪夏晩足涼風春酒相𢹂就竹叢莫道歌愁逺謫青山眀月不曽空
　　聽流人水調子
　　孤舟微月對楓林分付鳴箏與客心嶺色千重萬重雨㫁收與淚痕深
　　梁苑
　　梁園秋竹古時煙城外風悲欲暮天萬乗旌旗何䖏在平䑓賓客有誰憐
　　武陵龍興觀黃道士房問易因題〈一作贈〉
　　齋心問易太陽宮八卦真形一氣中仙老言餘鶴飛去玉清壇上雨濛濛
　　送魏二
　　醉別江樓橘柚香江風引雨入舟涼憶君遙在瀟湘月〈一作上一作湘山月〉愁聽清猿夢裏長
　　別李浦之京
　　故園今在㶚陵西江畔逢君醉不迷小弟鄰莊尚漁獵一封書寄數行啼
　　送狄宗亨
　　秋在水清山暮蟬洛陽樹色鳴臯煙送君歸去愁不盡又惜空度涼風天
　　送薛大赴安陸
　　津頭雲雨暗湘山遷客離憂楚地顔遙送扁舟安陸郡天邉何䖏穆陵闗
　　芙蓉樓送辛漸二首
　　寒雨連江夜入呉平眀送客楚山孤洛陽親友如相問一片冰心在玉壺
　　丹陽城南秋海隂丹陽城北楚雲深髙樓送客不䏻醉寂寂寒江眀月心
　　重別李評事
　　莫道秋江離別難舟船眀日是長安吳姬緩舞留君醉隨意青楓白露寒
　　別陶副使歸南海
　　南越歸人夢海樓廣陵新月海亭秋寳刀留贈長相憶當取戈船萬戶侯
　　送人歸江夏
　　寒江〈一作天〉綠水楚雲深莫道離憂遷逺心曉夕雙㠶歸鄂渚愁將孤月夢中尋
　　送李五
　　玉盌金罍傾送君江西日入起黃雲扁舟乗月暫來去誰道滄浪吳楚分
　　送十五舅
　　深林秋水近日空歸棹演漾清隂中夕浦離觴意何已草根寒露悲鳴蟲
　　留別郭八
　　長亭駐馬未䏻前井邑蒼茫含暮煙醉別何須更惆悵回頭不語但〈一作便〉垂鞭
　　送竇七
　　清江月色傍林秋波上熒熒望一舟鄂渚輕㠶須早發江邉眀月為君留
　　巴陵送李十二
　　揺曵巴陵洲渚分清江傳語便風聞山長不見秋城色日暮蒹葭空水雲
　　送裴圖南
　　黃河渡頭歸問津離家㡬日茱萸新漫道閨中飛破鏡猶看陌上別行人
　　留別司馬太守
　　辰陽太守念王孫逺謫沅谿何可論黃鶴青雲當一舉眀珠吐着報君恩
　　盧溪主〈一作別〉人
　　武陵溪口駐扁舟溪水隨君向北流行到荊門上三峽莫將孤月對猿愁
　　送程六
　　冬夜傷〈一作觴〉離在五溪青魚雪落鱠橙虀武岡前路看斜月片片舟中雲向西
　　送朱越
　　逺別舟中蔣山暮君行舉首燕城路薊門秋月隠黃雲期向金陵醉江樹
　　別辛漸
　　別館蕭條風雨寒扁舟月色渡江看酒酣不識闗西道卻望春江雲尚殘
　　送柴侍御
　　流水通波接武岡送君不覺有離傷青山一道同雲雨眀月何曽是兩鄉
　　送萬大歸長沙
　　桂陽秋水長沙縣楚竹離聲為君變青山隠隠孤舟微白鶴雙飛忽相見
　　送吳十九徃沅陵
　　沅江流水到辰陽谿口逢君驛路長逺謫誰〈一作唯〉知望雷雨眀年春水共還鄉
　　別皇甫五
　　漵浦潭陽隔楚山離尊不用起愁顔眀祠靈響期昭應天澤俱從此路還
　　送崔叅軍徃龍溪
　　龍溪只在龍標上秋月孤山兩相向譴謫離心是丈夫鴻恩共待春江漲
　　送鄭判官
　　東楚吳山驛樹微軺車銜命奉恩輝英僚𢹂出新豐酒半道遙看驄馬歸
　　送姚司法歸吳
　　吳掾留觴楚郡心洞庭秋雨海門隂但令意逺扁舟近〈一作送〉不道滄江百丈深
　　送髙三之桂林
　　留君夜飲對瀟湘從此歸舟客夢長嶺上梅花侵雪暗歸時還拂桂花香
　　旅望〈一作出塞行〉
　　白花〈一作草〉原頭〈一作上〉望京師黃河水流無盡時窮秋曠野行人絶馬首東來知是誰
　　題朱鍊師山房
　　叩齒焚香出世塵齋壇鳴磬歩虛人百花仙醖䏻留客一飯胡麻度㡬春
　　武陵開元觀黃鍊師院三首
　　松間白髪黃尊師童子燒香禹歩時欲訪桃源入溪路忽聞雞犬使人疑
　　先賢盛說桃花源塵忝何堪武陵郡聞道秦時避地人至今不與人通〈一作間〉問
　　山觀空虗清靜門從官役吏擾塵喧暫因問俗到真境便欲投誠依道源
　　河上老人歌〈一作河上歌〉
　　河上老人坐古槎合丹只用青蓮花至今八十如四十口道滄溟是我家
　　春怨〈樂府近代曲載蓋羅縫二首前一曲乃王昌齡出塞第一首第二曲即此詩也不著
　　作者姓名〉
　　音書杜絶白狼西桃李無顔黃鳥啼寒雁春深歸去盡出門腸㫁草萋萋
　　句
　　朝薦抱良策獨倚江城樓〈述情詩式〉　昨從金陵邑逺謫沅溪濱〈沅志〉　姢魄已三孕〈以下海錄碎事〉　駕幸溫泉日嚴霜子月初　長亭酒未醒千里風動地〈以下河嶽英靈集〉蒼荻寒滄江石頭岸邉飲　天仗森森練雪凝身騎鐡驄自臂鷹














　　御定全唐詩巻一百四十三
