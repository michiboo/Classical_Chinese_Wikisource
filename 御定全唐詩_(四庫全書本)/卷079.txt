　　欽定四庫全書
　　御定全唐詩巻七十九
　　駱賔王
　　棹歌行
　　寫月塗黃罷凌波拾翠通鏡花揺芰日衣麝入荷風葉密舟難蕩蓮踈浦易空鳯媒羞自托鴛翼恨難窮秋〈一作愁〉帳燈華〈一作光〉翠倡樓粉色紅相思無別曲併在棹歌中
　　海曲書情
　　薄遊倦千里勞生負百年未能槎上漢詎肯劍逰燕白雲照春海青山橫曙天江濤讓雙璧渭水擲三錢坐惜風光晚長歌獨塊然
　　蓬萊鎮
　　旅客春心斷邉城夜望髙野樓疑海氣白鷺似江濤結綬疲三入承冠泣二毛將飛憐弱羽欲濟乏輕舠頼有陽春曲窮愁且代勞
　　和李明府
　　傳聞葉縣履飛向洛陽城馳道臨層掖津門對小平霞殘疑製錦雲度似飄纓藻掞潘江澈塵虛范甑清詎憐衝斗氣猶向匣中鳴
　　春晚從李長史逰開道林故山
　　幽尋極幽壑春望陟春臺雲光棲斷樹霞影入仙杯古藤依格上野徑約山隈落蘂飜風去流鶯滿樹來興䦨荀御動歸路起浮埃
　　冬日野望
　　故人無與晤安歩陟山椒野靜連雲巻川明斷霧銷靈巖聞曉籟洞浦漲秋潮三江歸望斷千里故鄉遙勞歌徒自奏客魂誰為招
　　晚渡黃河
　　千里尋歸路一葦亂平源通波連馬頰迸水急龍門照日榮光淨驚風瑞浪翻棹唱臨風斷樵謳入聽喧岸迥秋霞落潭深夕霧繁誰堪逝川上日暮不歸魂
　　宿山莊
　　金陵一超忽玉燭㡬還周露積吳臺草風入郢門楸林虛宿斷霧磴險掛懸流拾青非漢策化緇類秦裘牽跡猶多蹇勞生未寡尤獨此他鄉夢空山明月秋
　　晚度天山有懐京邑
　　忽上天山路依然想物華雲疑上苑葉雪似御溝花行歎戎麾逺坐憐衣帶賖交河浮絶塞弱水浸流沙旅思徒漂梗歸期未及𤓰寧知心斷絶夜夜泣胡笳
　　夕次蒲類津〈一作晚泊蒲類〉
　　二庭歸望斷萬里客心愁山路猶南屬河源自北流晚風連朔氣新月照邉秋竈火通軍壁烽煙上戍樓龍庭但苦戰燕頷㑹封侯莫作蘭山下空令漢國羞
　　逺使海曲春夜多懐
　　長嘯三春晚端居百慮盈未安胡蝶夢遽切魯禽情別島連寰海離魂斷戍城流星疑伴使低月似依營懐祿寧期逹牽時匪狥名艱虞行巳逺時〈一作昧〉跡自相驚
　　早發諸暨
　　征夫懐逺路夙駕上危巒薄煙橫絶巘輕凍澁回湍野霧連空暗山風入曙寒帝城臨灞涘禹穴枕江干橘性行應化蓬心去不安獨掩窮途涙長歌行路難
　　望月有所思
　　九秋涼風〈一作氣〉肅千里月華開圓光隨露湛碎影逐波來似霜明玉砌如鏡寫珠胎晚色依關近邉聲雜吹哀離居分照耀怨緒共徘徊自繞南飛羽空忝北堂才
　　送呉七逰蜀
　　日觀分齊壤星橋接蜀門桃花嘶別路竹葉瀉離樽夏老〈一作盡〉蘭猶茂秋深〈一作新〉栁尚繁霧銷山望迥風髙野聽喧勞歌徒欲奏贈別竟無言唯有當秋月空照野人園
　　西行別東臺詳正學士
　　意氣坐相親關河別故人客似〈一作自〉秦川上歌疑〈一作從〉易水濱塞荒行辨玉臺逺尚名輪洩井懐邉將尋源重漢臣上苑梅花早御溝楊栁新只應持此曲別作邉城春
　　和王記室從趙王春日逰陀山寺
　　鳥旟陪訪道鷲嶺狎棲真四禪明凈業三空廣勝因祥河踈疉澗慧日皎重輪葉暗龍宮密花明鹿苑春彫談筌奧㫖妙辯潄𤣥津雅曲終難和徒自奏巴人
　　夏日夜憶張二
　　伏枕憂思深擁膝獨長吟烹鯉無尺素筌魚勞寸心疎麻空有折芳桂湛無斟廣庭含夕氣閑宇澹虛隂織蟲垂夜砌驚鳥棲暝林懽娯百年促羈病一生侵詎堪孤月夜流水入鳴琴
　　寒夜獨坐逰子多懐簡知己
　　故鄉眇千里離憂積萬端鶉服長悲碎蝸廬未卜安富鉤徒有想貧鋏為誰彈柳秋風葉脆荷曉露文團晚金叢岸菊餘佩下幽蘭伐木傷心易維桑歸去難獨有孤明月時照客庭寒
　　在軍中贈先還知巳
　　蓬轉俱行役𤓰時獨未還魂迷金闕路望斷玉門關獻凱多慙霍論封〈一作功〉㡬謝班風塵催白首嵗月損紅顔落雁低秋塞驚鳬起暝灣胡霜如劍鍔漢月似刀環別後邉庭樹相思㡬度攀
　　秋日山行簡梁大官
　　乗馬陟層阜回首睇山川攢峰銜宿霧疉巘架寒煙百重含翠色一道落飛泉香吹分巖桂鮮雲抱石蓮地偏心易逺致黙體逾𤣥得性虛逰刃忘言巳棄筌彈冠勞巧拙結綬倦牽纒不如從四皓丘中鳴一
　　晚泊江鎮
　　四運移隂律三翼泛陽侯荷香銷晚夏菊氣入新秋夜烏喧粉堞宿雁下蘆洲海霧籠邉徼江風繞戍樓轉蓬驚別渚徙橘愴離憂魂飛灞陵岸淚盡洞庭流振影希鴻陸逃名謝蟻丘還嗟帝鄉逺空望白雲浮
　　浮槎〈並序〉
　　逰目川上觀一浮槎泛泛然若木偶之乗流迷不知其所適也觀其根柢盤屈枝榦扶疎大則有棟梁舟楫之材小則有輪轅榱桷之用非夫稟乾坤之秀氣含宇宙之淳精孰能負凌雲槩日之姿抱積雪封霜之骨向使懐材幽藪藏頴重巖絶望於巖廊之榮遺形於斤斧之患固可垂䕃萬畝懸映九霄與建木較其短長將大椿齊其年壽者而委根險岸託質畏途上為疾風衝飇所摧殘下為奔浪迅波所激射基由壤括勢以地危豈盛衰之理繫乎時封植之道存乎我一墜泉谷萬里飄淪與波浮沉隨時逝止雖殷仲文歎生意巳盡孔宣父知朽質難雕然而遇良工逢仙客牛磯可託玉璜之路非遙匠石先談萬乗之器何逺故材用與不用時也悲夫然知萬物之相應感者亦奚必同聲同氣而已哉感而賦詩貽諸同疾雲爾
　　昔負千尋質髙臨九仭峰眞心凌晚桂勁節掩寒松忽值風飈折坐為波浪衝摧殘空有恨擁腫遂無庸渤海三千里泥沙㡬萬重似舟飄不定如梗泛何從仙客終難託良工豈易逢徒懐萬乗器誰為一先容
　　晚泊河曲
　　三秋倦行役千里泛歸潮通波竹箭水輕舸木蘭橈金隄連曲岸貝闕影浮橋水淨千年近星飛五老遙疉花開宿浪浮葉下涼飈浦荷疎晚菂津栁漬寒條恓惶勞梗泛悽斷倦蓬飄仙槎不可託河上獨長謡
　　早發淮口望盱眙
　　養䝉分四瀆習坎奠三荊徙帝留餘地封王表舊城岸昏𣹢蜃氣潮滿應雞聲洲迥連沙靜川虛積溜明一朝從捧檄千里倦懸旌背流桐柏逺逗浦木蘭輕小山迷隠路大塊切勞生唯有真心在獨映寒潭清
　　邉城落日
　　紫塞流沙北黃圖灞水東一朝辭俎豆萬里逐沙蓬𠉀月恆持滿尋源屢鑿空野昏邉氣合烽迥戍煙通膂力風塵倦疆場嵗月窮河流控積石山路逺崆峒壯志凌蒼兕精誠貫白虹君恩如可報龍劍有雌雄
　　宿溫城望軍營
　　虜地寒膠折邉城夜柝聞兵符關帝闕天策動將軍塞〈一作戍〉靜胡笳徹沙明楚練分風旗翻翼影霜劍轉龍文白羽搖如月青山斷若雲煙踈疑捲幔塵滅似銷氛投筆懐班業臨戎想顧勲還應雪漢恥持此報明君
　　過故宋
　　舊國千年盡荒城四望通雲浮非隠帝日舉類逰童綺琴朝化洽祥石夜論空馬去遙奔鄭蛇分近帶豐池文斂束水竹影漏寒叢園兎承行月川禽避斷風故宋誠難定從梁事未工唯當過周客獨愧吳臺空
　　邉夜有懐
　　漢地行逾逺燕山去不窮城荒猶築怨碣毀尚銘功古戌煙塵滿邉庭人事空夜關明隴月秋塞急胡風倚伏良難定榮枯豈易通旅魂勞泛梗離恨斷征蓬蘇武封猶薄崔駰宦不工惟餘北叟意欲寄南飛鴻
　　傷祝阿王明府〈並序〉
　　夫心之悲矣非關春秋之氣聲之哀也豈移金石之音何則事感則萬緒興端情應則百憂交軫是以宣尼舊館流襟動激楚之悲孟嘗髙臺承睫下聞琴之涙祝阿王明府毓德丹穴襲吉黃裳靈基峙金闕之峰層源瀨玉輪之坂既而鴻飛漸陸將騁平輿之龍鶴鳴在隂爰絆朝歌之驥乃當名懸闞月德貫陳星豈徒遽切夢瓊掩沈連石嗟乎輪銷桂魄驪珠毀貝闕之前斗散紫氛龍劍沒延平之水某昔承嘉𠅤曲荷恩光留連嘯歌從容風月撫心陳跡泣血漣如然而始終者萬物之大歸生死者百年之常分雖則知理之可有而未曉情之可無聊綴悲歌敢貽同好諸君或締交三益列宰一司或葉契筌蹄投心膠漆如比肩於千里遽傷魂於九原既切芝焚彌深蕙歎盍言四始同賦七哀庶蘭室流薰襲遺芳而化徳故蓬心申拙效庸音於起予觸目多懐周増流慟
　　洛川真氣上重泉恵政融含章光後烈繼武嗣前雄與善良難騐生涯忽易窮翔鳬猶化履狎雉尚馴童錢滿荒階綠塵浮虛帳紅夏餘將宿草秋近未驚蓬煙晦泉門閉日盡〈一作逺〉夜臺空誰堪孤隴外獨聽白楊風
　　四月八日題七級
　　化城分鳥堞香閣俯龍川複棟侵黃道重簷架紫煙銘書非晉代壁畫是梁年霸略今何在王宮尚巋然二帝曽逰聖三卿是偶賢因〈一作昔〉茲逰勝侶超彼託良緣我出有為界君登非想天悠悠青曠裏蕩蕩白雲前今日經行處曲音〈一本缺此字〉號蓋煙
　　和孫長史秋日臥病
　　霍第疏天府潘園近帝臺調三婦至置驛五侯來尚想歡娯洽吁嗟嵗月催金壇分上將玉帳引瓌材決勝鯨波靜騰謀鳥谷開白雲淮水外紫陌灞陵隈節變驚衰栁笳繁思落梅調神和玉燭掞藻握珠胎悵矣欣懐土居然欲死灰還因承雅曲慙喜躍沈鰓
　　餞鄭安陽入蜀
　　彭山〈一作門〉折坂外井絡少城隈地是三巴俗人非百里材畏〈一作長〉途君悵望岐〈一作別〉路我裵徊心賞風煙隔容華嵗月催遙遙分鳯野去去轉龍媒遺錦非前邑鳴琴即舊臺劍門千仭起石路五丁開海客乗槎渡仙童馭竹回魂將離鶴逺思逐斷猿哀唯有雙鳬舄飛去復飛來
　　詠懐
　　少年識事淺不知交道難一言芬若桂四海臭如蘭寳劍思存楚金鎚許報韓虛心徒有託循跡諒無端太息關山險吁嗟嵗月䦨忘機殊㑹俗守拙異懐安阮籍空長嘯劉琨獨未懽十歩庭芳斂三秋隴月團槐疎非盡意松晩夜凌寒悲調中急窮愁醉裏寛莫將流水引空向俗人彈
　　春日離長安客中言懐〈一作春霽早行〉
　　年華開早律霽色蕩芳晨城闕千門曉山河四望春御溝通太液戚里對平津寶瑟調中婦金罍引上賓劇談推曼倩驚坐揖陳遵意氣一言合風期萬里親自惟安直道守拙忌因人談器非先木〈一作先蟠木〉圖榮異後薪揶揄慙路鬼憔悴切波臣𤣥草終疲漢烏裘㡬滯秦生涯無歳月岐路有風塵還嗟太行道處處白頭新
　　夕次舊呉
　　維舟背楚服振策下吳畿盛徳宏三讓雄圖枕〈一作抗〉九圍黃池通霸跡赤壁暢戎威文物俄遷謝英靈有盛衰行歎鴟夷沒遽惜湛盧飛地古煙塵暗年深館宇稀山川四望是人事一朝非懸劍空留信亡珠尚識機鄭風遙可託關月眇〈一作耿〉難依西北雲逾滯東南氣轉微徒懐伯通隠多謝買臣歸唯有荒臺露薄暮濕征衣
　　早秋出塞寄東臺詳正學士
　　促駕踰三水長驅望五原天階分斗極地理接樓煩溪月明關隴戎〈一作胡〉雲聚塞垣山川殊物𠉀風壤異涼暄戍古秋塵合〈一作冷〉沙寒宿霧繁昔余迷學歩投跡忝詞源蘭渚浮延閣蓬山款禁園彯纓陪紱冕載筆偶璵璠汲冡寧詳蠧秦牢詎辨寃一朝從篚服千里騖輕軒鄉夢隨魂斷邉聲入聽喧南圖終鎩翮北上遽催轅弔影慙連茹浮生倦觸藩數竒何以託桃李自無言
　　幽縶書情通簡知已
　　昔嵗逢楊意〈一作陽厯〉觀光貴〈一作賁〉楚材穴疑丹鳯起場似白駒來一命淪驕餌三緘慎禍胎不言勞倚㐲忽此遘邅迴驄馬刑章峻蒼鷹獄吏猜絶縑非易辨疑璧果難裁揆畫〈一作摖拙〉慙周道端憂滯夏臺生涯一滅裂岐路㡬裵徊青陸春芳動黃沙旅思催圓扉長寂寂疎網尚恢恢入穽先〈一作方〉揺尾迷津正曝腮覆盆徒望日蟄戶未經雷霜歇蘭猶敗風多木屢摧地幽蠶室閉門靜雀羅開自憫秦寃痛誰憐楚奏哀漢陽窮鳥客梁甫臥龍才有氣還衝斗無時㑹鑿壞莫言韓長孺長作不然灰
　　乆戍邉城有懐京邑
　　擾擾風塵地遑遑名利途盈虛一易舛心跡兩難俱弱齡小山志寧期大丈夫九微光賁玉千仭忽彈珠棘寺㳺三禮蓬山簉八儒懐鈆慙後進投筆願前驅北走非通趙西之似化胡錦車朝促𠉀刁斗夜傳呼戰士青絲絡將軍黃石符連星入寶劍半月上彫弧拜井開疎勒鳴桴動密須戎機習短蔗祅祲靜長榆季月炎初盡邉亭草早枯層隂籠古木窮色變寒蕪海鶴聲嘹唳城烏尾畢逋葭繁秋色引桂滿夕輪虛行後風霜乆鄉園夢想孤灞池遙夏國秦海望陽紆沙塞三千里京城十二衢楊溝連鳯闕槐路擬鴻都璧殿規宸象金堤法斗樞雲浮西北蓋月照東南隅寳帳垂連理銀牀轉轆轤廣筵留上客豐饌引中廚漏緩金徒箭嬌繁玉女壺秋濤飛喻馬春水泛仙艫意氣風雲合言忘道術趨共矜名已泰詎肯沫相濡有志慙雕朽無庸類散樗關山暫超忽形影歎艱虞結網空知羨圖榮豈自誣忘情同塞馬比德類宛駒隴坂肝腸絶陽關亭堠迂迷魂驚落雁離恨斷飛鳬春去榮華盡年來嵗月蕪邉愁傷郢調鄉思繞吳歈河氣通中國山途限外區相思若可寄氷泮有銜蘆
　　在軍登城樓
　　城上風威冷江中水氣寒戎衣何日定歌舞入長安
　　於易水送人
　　此地別燕丹壯士髪〈一作壯髪上〉衝冠昔時人巳沒今日水猶寒
　　詠鏡
　　寫月無芳桂照日有花菱不持光謝水翻將影學氷
　　挑燈杖
　　稟質非貪熱焦心豈憚熬終知不自潤何處用脂膏
　　詠塵
　　凌波起羅襪含風染素衣別有知音調聞歌應自飛
　　翫初月〈一作沈佺期詩〉
　　忌滿光先〈一作恆〉缺乗昏影暫流既〈一作自〉能明似鏡何用曲如鈎
　　送別
　　寒更承夜永涼夕向秋澄離心何以贈自有玉壺氷
　　憶蜀地佳人
　　東西呉蜀關山逺魚來雁去兩難聞莫怪常有千行淚只為陽臺一片雲
　　詠鵞〈七嵗時作〉
　　鵞鵞鵞曲項向天歌白毛浮綠水紅掌撥清波






　　御定全唐詩巻七十九
