　　欽定四庫全書
　　御定全唐詩卷二十八
　　雜曲歌辭
　　竹枝〈顧況　竹枝本出於巴渝唐貞元中劉禹錫在沅湘以俚歌鄙陋乃依騷人九歌作竹枝新辭九章教里中兒歌之由是盛於貞元元和之間其音協黃鍾羽末如吳聲含思宛轉有淇濮之豔〉
　　帝子蒼梧不復歸洞庭葉下荊雲飛巴人夜唱竹枝後腸斷曉猨聲漸稀
　　同前〈劉禹錫〉
　　白帝城頭春草生白鹽山下蜀江清南人上來歌一曲北人莫上動鄉情
　　山桃紅花滿上頭蜀江春水拍江〈一作山〉流花紅易衰似郎意水流無限似儂愁
　　江上朱樓新雨晴瀼西春水縠文生橋東橋西好楊栁人來人去唱歌行
　　日出三竿春霧消江頭蜀客駐蘭橈凴寄狂夫書一紙
　　住在成都萬里橋
　　兩㟁山花似雪開家家春酒滿銀杯昭君坊中多女伴永安宮外踏青來
　　瞿塘嘈嘈十二灘此中〈集作人言〉道路古來難長恨人心不如水等閒平地起波瀾
　　巫峽蒼蒼煙雨時清猨啼在最髙枝箇裏愁人腸自斷由來不是此聲悲
　　城西門前灩澦堆年年波浪不能摧〈集作推〉懊惱〈集作恨〉人心不如石少時東去復西來
　　山上層層桃李花雲間煙火是人家銀釧金釵來負水長刀短笠去燒畬
　　同前〈劉禹錫〉
　　楊栁青青江水平聞郎江上唱歌聲東邊日出西邊雨道是無情〈一作晴〉還〈集作卻〉有情〈一作晴〉
　　楚水巴山江雨多巴人能唱本鄉歌今朝北客思歸去廻入紇那披緑蘿
　　同前〈白居易〉
　　瞿塘峽口冷〈集作水〉煙低白帝城頭月向西唱到竹枝聲咽䖏寒猨晴〈集作闇〉鳥一時啼
　　竹枝苦怨怨何人夜靜山空歇又聞蠻兒巴女齊聲唱愁殺江樓病使君
　　巴東船舫上巴西波面風生雨腳齊水蓼冷花紅簇蔟江蘺溼葉碧萋萋〈集作淒淒〉
　　江畔誰人唱竹枝前聲斷咽後聲遲怪來調苦縁詞苦多是通州司馬詩
　　同前〈李渉〉
　　荊門灘急水潺潺兩㟁猨啼煙滿山渡頭年少〈一作少年〉應官去月落西陵望不還
　　巫峽雲開神女祠緑潭紅樹影參差下牢戍口初相問無義灘頭剰別離
　　石壁千重樹萬重白雲斜掩碧芙蓉昭君溪上年年月獨自〈集作偏照〉嬋娟色最濃
　　十二峰頭月欲低空濛〈集作聆〉江上子規啼孤舟一夜東歸客泣向春〈集作東〉風憶建溪
　　同前〈孫光憲〉
　　門前春水白蘋花㟁上無人小艇斜商女經過江欲暮散拋殘食飼神雅
　　亂繩千結絆人深越羅萬丈表長尋楊栁在身垂意緒藕花落盡見蓮心
　　楊栁枝〈白居易　楊栁枝者古題所謂折楊栁本白居易洛中所製宣宗朝國樂唱是辭帝問永豐在何䖏因取兩株植於禁中居易又作辭一章〉
　　一樹春風萬萬枝嫩於金色軟於絲永豐西角荒園裏盡日無人屬阿誰
　　一樹衰殘委泥土雙枝榮耀植天庭定知𤣥象今春後栁宿光中添兩星
　　同前〈白居易〉
　　六么水調家家唱白雪梅花䖏䖏吹古歌舊曲君休聽聽取新翻楊栁枝
　　陶令門前四五樹亞夫營裏百千條何似東都正二月黃金枝映洛陽橋
　　依依嫋嫋復青青句引清〈集作春〉風無限情白雪花繁空撲地緑絲條弱不勝鶯
　　紅板江橋青酒旗館娃宮暖日斜時可憐雨歇東風定萬樹千條各自垂
　　蘇州楊栁任君誇更有錢塘勝館娃若解多情尋小小緑楊深䖏是蘇家
　　蘇家小女舊知名楊柳風前別有情剝條盤作銀環様卷葉吹為玊笛聲
　　葉含濃露如啼眼枝嫋輕風似舞腰小樹不禁攀折苦乞君留取兩三條
　　人言栁葉是愁眉更有愁腸似栁絲栁絲挽斷腸牽斷彼此應無續得期
　　同前〈盧貞〉
　　一樹依依在永豐兩枝飛去杳無蹤玊皇曾采人間曲應逐歌聲入九重
　　同前〈劉禹錫〉
　　塞北梅花羌笛吹淮南桂樹小山詞請君莫奏前朝曲聽唱新翻楊栁枝
　　南陌東城春早時相逢何䖏不依依桃紅李白皆誇好須得垂楊相發輝
　　鳯闕輕遮翡翠帷龍墀遙望麯塵絲御溝春水栁〈集作相〉暉映狂殺長安年少兒
　　金谷園中鶯亂飛銅駝陌上好風吹城東〈集作中〉桃李須臾盡爭似垂楊無限時
　　花蕚樓前初種時美人樓上鬬腰支如今拋擲上〈一作長〉街裏露葉如啼欲恨誰
　　煬帝行宮汴水濵數株殘〈集作枝楊〉栁不勝春昨來風起〈集作晚〉花如雪飛入宮牆不見人
　　御陌青門拂地垂千條金縷萬條絲如今綰作同心結將贈行人知不知
　　城外春風滿〈集作吹〉酒旗行人揮袂日西時長安陌上無窮樹惟有垂楊管別離
　　輕盈嫋娜占春華舞榭妝樓䖏䖏遮春盡絮飛〈集作花〉留不得隨風好去落誰家
　　同前〈劉禹錫〉
　　楊子江頭煙景迷隋家宮樹拂金堤嵯峨猶有〈集作是〉當時色半蘸波中水鳥棲
　　迎得春光先到來淺黃輕緑映樓臺只縁嫋娜多情思便被春風長請挼〈集作倩猜〉
　　巫峽巫山楊栁多朝雲暮雨逺相和因想陽臺無限事為君廻唱竹〈集作栁〉枝歌
　　同前〈李商隱〉
　　暫憑樽酒送無憀莫損愁眉與細腰人世死前惟有別春風爭擬惜長條
　　含煙惹霧每依依萬緒千條拂落暉為報行人休盡折半留相送半迎歸
　　同前〈韓琮〉
　　梁苑隋堤事巳空萬條猶舞舊春風那堪更想千年後誰見楊花入漢宮
　　同前〈施肩吾〉
　　傷見路傍〈集作邊〉楊栁春一枝折盡一重新今年還折去年處不送去年離別人
　　同前〈溫庭筠〉
　　宜春苑外最長條閒嫋春風伴舞腰正是玉人腸斷䖏一渠春水赤欄橋
　　南內牆東御路傍預知春色栁絲黃杏花未肯無情思何事情人最斷腸
　　蘇小門前栁萬條毿毿金線拂平橋黃鶯不語東風起深閉朱門伴細腰
　　金縷毿毿碧瓦溝六宮眉黛惹春愁晚來更帶龍池雨半拂欄干半入樓
　　館娃宮外鄴城西逺映征㠶近拂堤繫得王孫歸意切不關春草緑萋萋
　　兩兩黃鸝色似金嫋枝啼露動芳音春來幸自長如線可惜牽纒蕩子心
　　御栁如絲映九重鳯凰窗柱繡芙蓉景陽樓畔千條露一靣新妝待曉鍾
　　織錦機邊鶯語頻停梭垂涙憶征人塞門三月猶蕭索縦有垂楊未覺春
　　同前〈皇甫松〉
　　春入行宮映翠微𤣥宗侍女舞煙絲如今栁向空城緑玊笛何人更把吹
　　爛熳春歸水國時吳王宮殿栁垂絲黃鶯長呌空閨畔西子無因更得知
　　同前〈僧齊巳〉
　　鳯樓髙映緑隂隂凝碧多含雨露深莫謂一枝柔軟力幾曽牽破別離心
　　館娃宮畔響廊前依託吳王養翠煙劍去國亡臺榭〈集作殿〉毀卻隨紅樹噪秋蟬
　　穠低似中陶潛酒軟極如傷宋玊風多謝將軍遶營種翠中閒卓戰旗紅
　　髙僧愛惜遮江寺逰子傷殘露野橋爭似著行垂上苑碧桃紅杏對揺揺
　　同前〈張祜〉
　　莫折宮前楊栁枝𤣥宗曽向笛中吹傷心日暮煙霞起無限春愁生翠眉
　　凝碧池邊歛翠眉景陽臺下綰青絲那勝妃子朝元閣玉手和煙弄一枝
　　同前〈孫魴〉
　　靈和風暖太昌春舞線揺絲向昔人何似曉來江雨後一行如畫隔遙津
　　彭澤初栽五樹時只應閒看一枝枝不知天意風流䖏要與佳人學畫眉
　　暖傍離亭靜拂橋入流穿檻緑揺揺不知落日誰相送魂斷千條與萬條
　　春來緑樹遍天涯未見垂楊未可誇晴日萬株煙一陣閒坊兼是莫愁家
　　十首當年有舊詞唱青歌翠幾無遺未曽得向行人道不為離情莫折伊
　　同前〈薛能　乾符五年能為許州刺史令部伎作楊栁枝健舞復賦其辭為新聲〉
　　華清髙樹出離宮南陌柔條帶暖風誰見輕隂是良夜瀑泉聲畔月明中
　　洛橋晴影覆江船羌笛秋聲濕塞煙閒想習池公宴罷水蒲風絮夕陽天
　　嫩緑輕懸似綴旒路人遙見隔宮樓誰能更近丹墀種解播皇風入九州
　　暖風晴日斷浮埃廢路新條發釣臺䖏䖏輕輕〈集作隂〉可惆悵後人攀䖏古人栽
　　潭上江邊嫋嫋垂日髙風靜絮相隨青樓一樹無人見正是女郎眠覺時
　　汴水髙懸百萬條風清兩㟁一時揺隋家力盡虛栽得無限春風屬聖朝
　　和花煙樹九重城夾路春隂十萬營惟向邊頭不堪望一株顦顇少人行
　　窗外齊垂旭日初樓邊輕好暖〈集作暖好〉風徐逰人莫道栽無益桃李清隂卻不如
　　衆木猶寒獨早青御溝橋畔曲江亭陶家舊日應如此一院春條緑遶㕔
　　帳偃纓垂細復繁令人心想石家園風條月影皆堪重何事侯門愛樹萱
　　同前〈薛能〉
　　數首新詞〈集作詩〉帶恨成栁絲牽我我傷情柔娥幸有腰支穩試踏吹聲作唱聲
　　髙出軍營逺映橋賊兵曽斫火曽燒風流性在終難改依舊春來萬萬條
　　縣依陶令想嫌迂營伴將軍即大麤此日與君除萬恨數篇風調更應無
　　狂似纎腰軟勝綿自多情態更誰憐逰人不折還堪恨拋向橋邊與路邊
　　朝陽晴照緑楊煙一別通波十七年應有舊枝無䖏覓萬株風裏卓旌旃
　　晴垂芳態吐牙新雨擺輕條濕面春別有出牆髙數尺不知揺動是何人
　　暖梳簮朶事登樓因掛垂楊立地愁牽斷緑絲攀不得半空懸著玉搔頭
　　西園髙樹後庭根䖏䖏尋芳有摺痕終憶舊逰桃葉舍一株斜映竹籬門
　　劉白蘇臺總近時當初章句是誰推纎腰舞盡春楊栁未有儂家一首詩
　　同前〈牛嶠〉
　　解凍風來末上青解垂羅袖拜卿卿無端嫋娜臨官路舞送行人過一生
　　吳王宮裏色偏深一簇纎條萬縷金不憤錢塘蘇小小引郎枝〈集作松〉下結同心
　　橋北橋南千萬條恨伊張緒不相饒金羈白馬臨風望認得羊家〈一作娘〉靜婉腰
　　狂雪隨風撲馬飛惹煙無力被風欹莫教移入靈和殿宮女三千又妬伊
　　裊翠籠煙拂暖波舞裙新染麯塵羅章華臺畔隋堤上倚得春風爾許多
　　同前〈和凝〉
　　軟碧揺煙似送人映花時把翠眉嚬青青自是風流主漫颭金絲待洛神
　　瑟瑟羅裙金縷腰黛眉偎破未重描醉來咬損新花子拽住仙郎儘放嬌
　　鵲橋初就咽銀河今夜仙郎自性和不是昔年攀桂樹豈能月裏索姮娥
　　同前〈孫光憲〉
　　閭〈集作閶〉門風暖落花乾飛遍江南雪不寒獨有晩來臨水驛閒人多憑赤䦨干
　　有池有榭即濛濛浸潤翻成長養功恰似有人長㸃檢著行排立向春風
　　根柢雖然傍濁河無妨終日近笙歌驂驂〈集作毿毿〉金帶誰堪比還笑黃鶯不較多
　　萬株枯槁怨亡隋似弔吳臺各自垂好是淮隂明月裏酒樓橫笛不勝吹
　　浪淘沙〈劉禹錫〉
　　九曲黃河萬里沙浪淘風簸自天涯如今直上銀河去同到牽牛織女家
　　洛水橋邊春日斜碧流輕〈集作清〉淺見瓊沙無端陌上狂風急驚起鴛鴦出浪花
　　汴水東流虎眼文清淮曉色鴨頭春君看渡口淘沙䖏渡卻人間多少人
　　鸚鵡洲頭浪颭沙青樓春望日將斜銜泥燕子爭歸舍獨自狂夫不憶家
　　濯錦江邊兩㟁花春風吹浪正淘沙女郎剪下鴛鴦錦將向中流匹晚霞
　　日照澄洲江霧開淘金〈集作沙〉女伴滿江隈美人首飾侯王印盡是沙中浪底來
　　八月濤聲吼地來頭髙數丈觸山迴須臾卻入海門去巻起沙堆似雪堆
　　莫道讒言如浪深莫言遷客似沙沉千淘萬漉雖辛苦吹盡狂沙始到金
　　流水淘沙不暫停前波未滅後波生令人忽憶瀟湘渚迴唱迎神三兩聲
　　同前〈白居易〉
　　一泊沙來一泊去一重浪滅一重生相攪相淘無歇日㑹教山海一時平
　　白浪茫茫與海連平沙浩浩四無邊暮去朝來淘不住遂令東海變桑田
　　青草湖中萬里程黃梅雨裏一人行愁見灘頭夜泊處風翻暗浪打船聲
　　借問江湖與海水何似君情與妾心相恨不如潮有信相思始覺海非深
　　海底飛塵終有日山頭化石豈無時誰道小郎拋小婦船頭一去沒逥期
　　隨波逐浪到天涯遷客生還有幾家卻到帝鄉重富貴請君莫忘浪淘沙
　　同前〈皇甫松〉
　　灘頭細草接疎林浪惡罾船半欲沈宿鷺眠洲非舊浦去年沙觜是江心
　　蠻歌豆蔻北人愁松雨蒲風夜艇秋浪起鵁鶄眠不得寒沙細細入江流
　　紇那曲〈劉禹錫〉
　　楊栁欎青青竹枝無限情同郎一回顧聽唱紇那聲踏曲興無窮調同詞不同願郎千萬夀長作主人翁
　　瀟湘神二曲〈劉禹錫〉
　　湘水流湘水流九疑雲物至今愁君問二妃何處所零陵香草露中秋
　　斑竹枝斑竹枝淚痕㸃㸃寄相思楚客欲聽瑤瑟怨瀟湘深夜月明時
　　拋毬樂〈劉禹錫〉
　　五綵繡團團登君玳瑁筵最宜紅燭下偏稱落花前上客如先起應須贈一船
　　春早見花枝朝朝恨發遲及看花落後卻憶未開時幸有拋毬樂一杯君莫辭
　　太平樂〈白居易商調曲也〉
　　嵗豐仍節儉時泰更銷兵聖念長如此何憂不太平湛露浮堯酒薰風起舜歌願同堯舜意所樂在人和
　　同前〈王涯〉
　　風俗今和厚君王在穆清行看採花曲盡是太階平
　　同前〈張仲素〉
　　聖徳超千古皇威靜四方蒼生今息戰無事覺時長〈集作良〉
　　昇平樂〈薛能　商調曲也〉
　　正〈集作瑞〉氣遶宮樓皇居信上逰逺岡延〈集作連〉聖祚平地載神州㑹合皆重譯潺湲近八流中興豈假問據此自千秋
　　寥泬敞延英朝班立位橫宣傳無草動拜舞有衣聲鴛瓦雲消濕蟲絲日照明辛勤自不到遙見似前生〈集作程〉處處足歡聲〈集作心〉時康嵗巳深不同三尺劍應似五琴壽笑山猶盡明嫌日有隂何當憐一物亦遣斷愁吟曙質絶埃氛彤庭列禁軍聖顔初對日龍尾競縁雲珮響交成韻簾隂暖帶紋逍遙豈有事於此詠南薰一物周天至〈一作至周天〉洪纎盡晏然車書無異俗甲子竝豐年竒技皆歸朴征夫亦服田君王故不有台鼎合韋〈一作賢〉
　　日日聽歌謡區中盡祝堯蟲蝗初不害夷狄近全銷史筆惟書瑞天臺絶見祅因令匹夫志轉欲事清朝品物盡昭蘇神功復帝謨他時應有壽當代且無虞賜厯通遐俗移關入半胡鷦鷯一何幸於此寄微軀無戰復無私堯時即此時焚香臨極早待月巻簾遲端拱乾坤內何言黈纊垂君看聖明驗只此是神⻱旭日上清穹明堂坐聖聰衣裳承瑞氣冠冕蓋重瞳花木經宵露旌旗立〈集作入〉仗風何期於此地見說似仙〈集作是神〉宮
　　五帝三皇主蕭曹魏邴臣文章惟反樸戈甲盡生塵諫紙應無用朝綱自有倫昇平不可紀所見是閒人
　　金縷衣
　　勸君莫惜金縷衣勸君惜取少年時花開堪折直須折莫待無花空折枝
　　鳯歸雲〈滕潛〉
　　金井欄邊見羽儀梧桐樹上宿寒枝五陵公子憐文綵畫與佳人刺繡衣
　　飲啄蓬山最上頭和煙飛下禁城秋曽將弄玊歸雲去金翿斜開十二樓
　　拜新月〈李端〉
　　開簾見新月便即下階拜細語人不聞北風吹裙帶
　　同前〈吉中孚妻張氏〉
　　拜新月拜月出堂前暗魄深〈集作初〉籠桂虛弓未引拜新月拜月妝樓上鸞鏡未〈集作始〉安臺蛾眉已相向拜新月拜月不勝情庭前〈集作花〉風露清月臨人自老望月更〈集作人望月〉長生東家阿母亦拜月一拜一悲聲斷絶昔年拜月逞容儀〈集作輝〉如今拜月雙淚垂回看衆女拜新月卻憶紅閨年少時
　　憶江南〈白居易　一曰望江南本名謝秋娘李徳裕鎮浙西為妾謝秋娘製〉
　　江南好風景舊曽諳日出江花紅勝火春來江水緑如藍能不憶江南
　　江南憶最憶是杭州山寺月中尋桂子郡亭枕上看潮頭何日更重逰
　　江南憶其次憶吳宮吳酒一杯春竹葉吳娃雙舞醉芙蓉早晚復相逢
　　同前〈劉禹錫〉
　　春過也共惜艷陽年猶有桃花流水上無辭竹葉醉樽前惟待見青天
　　春去也多謝洛城人弱栁従風疑舉袂叢蘭裛露似霑巾獨笑亦含嚬
　　宮中調笑〈王建　亦謂之轉應詞商調曲也〉
　　團扇團扇美人病來遮靣玊顔憔悴三年誰復商量管管管春草昭陽路斷
　　胡蝶胡蝶飛上金花枝葉君前對舞春風百葉桃花樹紅紅樹紅樹燕語鶯啼日暮
　　羅袖羅袖暗舞春風依舊遙看歌舞玊樓好日新妝坐愁愁坐愁坐一世虛生虛過
　　楊栁楊栁日暮白沙渡口船頭江水茫茫商人少婦斷腸腸斷腸斷鷓鴣夜飛失伴
　　同前〈韋應物〉
　　胡馬胡馬逺放燕支山下咆沙咆雪獨嘶東望西望路迷迷路迷路邊草無窮日暮
　　河漢河漢曉掛秋城漫漫愁人起望相思江南塞北別離離別離別河漢雖同路絶
　　轉應詞〈戴叔倫〉
　　邊草邊草邊草盡來兵老山南山北雪晴千里萬里月明明月明月胡笳一聲愁絶
　　宮中行樂詞〈李白〉
　　小小生金屋盈盈在紫微山花挿寳髻石竹繡羅衣每岀深宮裏常隨歩輦歸只愁歌舞散〈一作罷〉化作綵雲飛栁色黃金嫩梨花白雪香玊樓巢〈一作關〉翡翠金〈一作珠〉殿鎻鴛鴦選妓隨雕〈一作朝〉輦徵歌出洞房宮中誰第一飛燕在昭陽
　　盧橘為秦樹蒲萄出〈一作是〉漢宮煙花宜落日絲管醉春風笛奏龍鳴水簫鳴鳯下空君王多樂事何必向回中〈集作還與萬方同〉
　　玊樹〈一作殿〉春歸日〈一作好〉金宮樂事多後庭朝未入輕輦夜相過笑出花間語嬌來燭〈集作竹〉下歌莫教明月去留著醉姮娥
　　繡戶香風暖紗窗曙色新宮花爭笑日池草暗生春緑樹聞歌鳥青樓見舞人昭陽桃李月羅綺自〈一作坐〉相親今日明光裏還須結伴逰春風開紫殿天樂下珠樓豓舞全知巧嬌歌半欲羞更憐花月夜宮女笑藏鉤寒雪梅中盡春風栁上歸宮鶯嬌欲醉簷燕語還飛遲日明歌席新花豓舞衣晩來移綵仗行樂泥光輝水緑南薫殿花紅北闕樓鶯歌聞太液鳯吹遶瀛洲素女鳴珠佩天人弄綵毬今朝風日好宜入未央逰
　　宮中樂〈令狐楚〉
　　楚塞金陵靜巴山玉壘空萬方無一事端拱大明宮霜霽長楊苑冰開太液池宮中行樂日天下盛明時栁色煙相似梨花雪不如春風真有意一一麗皇居月上宮花靜煙含苑樹深銀臺門已閉仙漏夜沈沈九重青鎻闥百尺碧雲樓明月秋風起珠簾上玉鉤
　　同前〈張仲素〉
　　網戶交如綺紗窗薄似煙樂吹天上曲人是月中仙翠匣開寒鏡珠釵掛歩揺妝成秪畏曉更漏促春宵江〈集作紅〉果瑤池實金盤露井氷甘泉將避暑臺殿曉光凝
　　月彩浮鸞殿砧聲隔鳯樓笙歌臨水檻紅燭乍迎秋竒樹留寒翠神池結夕波黃山一夜雪渭水雁〈集作瀉〉聲多
　　踏歌詞〈崔液〉
　　綵女迎金屋仙姬出畫堂鴛鴦裁錦袖翡翠帖花黃歌響舞分行豓色動流光
　　庭際花微落樓前漢已橫金壺催夜盡羅䄂拂寒輕樂笑暢歡情未半著天明
　　同前〈謝偃〉
　　春景嬌春臺新露泣新梅春葉參差吐新花重疊開花影飛鶯去歌聲度鳥來倩看飄颻雪何如舞袖廻逶迤度香閤顧歩出蘭閨欲遶鴛鴦殿先過桃李蹊風帶舒還巻簮花舉復低欲問今宵樂但聽歌聲齊夜久星沈沒更深月影斜裙輕纔動佩鬟薄不勝花細風吹寳襪輕露濕紅紗相看樂未巳蘭燈照九華
　　同前〈張説〉
　　花蕚樓前雨露新長安城裏太平人龍銜火樹千燈〈集作重〉豓雞踏〈一作上〉蓮花萬嵗春
　　帝宮三五戲春臺行雨流風莫妒來西域燈輪千影合東華金闕萬重開
　　踏歌行〈劉禹錫〉
　　春江月出大堤平堤上女郎連袂行唱盡新詞看〈一作歡〉不見紅霞影〈集作映〉樹鷓鴣鳴
　　桃蹊栁陌好經過燈下妝成月下歌為是㐮王故宮地至今猶自細腰多
　　新詞宛轉遞相傳振袖傾鬟風露前月落烏啼雲雨散逰童陌上拾花鈿
　　日暮江頭〈集作南〉聞竹枝南人行樂北人悲自従雪裏唱新曲直至三春花盡時
　　天長地久詞〈盧綸　其和雲天長久萬年昌〉
　　玊砌紅花樹香風不敢吹春光解天意偏發殿南枝虹橋千歩廊半在水中央天子方清暑宮人重暮〈集作娃起夜〉妝
　　辭輦復當熊傾心奉上〈集作六〉宮君王若看貌甘在衆妃中
　　雲日呈祥禮物殊北庭生獻五單于塞天〈集作垣〉萬里無飛鳥可在〈集作是〉邊城用郅都
　　臺殿雲涼風日〈集作深秋色〉微君王初賜六宮衣樓船罷泛〈集作泛罷〉歸猶早行道〈集作遣〉才人鬭射飛
　　欵乃曲〈元結　欵乃棹船聲也〉
　　偏〈集作偶〉存名跡在人間順俗與時未安閒來謁大官兼問政扁舟卻入九疑山
　　湘江二月春水平滿月和風宜夜行唱橈欲過平陽戍守吏相呼問姓名
　　千里楓林煙雨深無朝無暮有猨吟停橈靜聽曲中意好是雲山韶濩音
　　零陵郡北湘水東浯溪形勝滿湘中溪口石顛堪自逸誰能相伴作漁翁
　　下瀧船似入深淵上瀧船似欲昇天瀧南始到九疑郡應絶髙人乗興船
　　十二月樂辭〈李賀〉
　　正月
　　上樓迎春新春歸〈一作正月上樓迎春歸〉暗黃著栁宮漏遲薄薄淡靄弄野姿寒緑幽泥〈集作風〉生短絲錦牀曉臥玊肌冷露臉未開對朝暝官街栁帶不堪折早晩菖蒲勝綰結
　　二月
　　二月飲酒採桑津宜男草生蘭笑人蒲如交劍〈一作絞刀〉風如薰勞勞胡燕怨酣春薇帳逗煙生緑塵〈一作香緑昏〉金翅峨髻愁暮雲沓颯起舞真珠裙津頭送別唱流水酒客背寒南山死
　　三月
　　東方風來滿眼春花城栁暗〈一作禁〉愁㡬〈一作殺〉人複宮深殿竹風起新翠舞襟靜〈集作浄〉如水光風轉蕙百餘里暖霧驅雲撲天地軍裝宮妓掃蛾淺揺揺錦旗夾城暖曲水飄香去不歸梨花落盡成秋〈一作愁〉苑
　　四月
　　曉涼暮涼樹如蓋千山濃緑生雲外依微香雨青氛氳〈一作過清氛〉膩葉蟠花照曲門金塘閒水揺碧漪老景沈重〈一作帖〉無驚飛墮紅殘蕚暗參差
　　五月
　　雕玉押簾上〈一作雕玉簾押上〉輕縠籠虛門井汲鉛華水扇織鴛鴦文回雪舞涼殿甘露洗空緑羅袖従徊翔〈一作羅綬従風翔〉香汗霑寳粟
　　六月
　　裁生羅伐湘竹帔〈一本無帔字〉拂疎霜簟秋玉炎炎紅鏡東方開暈如車輪上徘徊啾啾赤帝騎龍來
　　七月
　　星依雲渚冷露滴盤中圓好花生木末衰蕙愁空〈一作故〉園夜天如玉砌池葉極青錢僅厭舞衫薄稍知花簟寒曉風何拂拂北斗光䦨干
　　八月
　　孀〈一作宮〉妾怨長夜〈集作夜長〉獨客夢歸家傍簷蟲緝〈一作織〉絲向壁燈垂花簷外月光吐簾中〈集作內〉樹影斜悠悠飛露姿㸃綴池中荷
　　九月
　　離宮散螢天似水竹黃池冷芙蓉死月綴金鋪光脈脈涼苑虛庭空澹白霜花飛飛風草草翠錦斕斑滿層道雞人罷唱曉瓏璁鴉啼金井下踈桐
　　十月
　　玉壺銀箭稍難傾釭花夜笑凝幽明碎霜斜舞上羅幕燭籠兩行照飛閣珠帷怨臥不成眠金鳯刺衣著體寒長睂對月鬬彎環
　　十一月
　　宮城團廻凜嚴光白天碎碎墮瓊芳撾鍾髙飲千日酒卻天凝寒作君壽御溝泉〈一作冰〉合如環素火井溫水在何䖏
　　十二月
　　日腳淡光紅灑灑薄霜不銷桂枝下依稀和氣觧冬嚴已就長日辭長夜
　　閏月
　　帝重光年重時七十二𠉀回環推天官玉琯灰剰飛今嵗何長來嵗遲王母移桃獻天子羲氏和氏迂龍轡桃花行〈張仁亶自朔方入朝帝宴之西苑之桃花園命李嶠等各賦絶句明日宴承慶殿令宮中善謳者唱之樂府號桃花行〉
　　嵗去無言忽顦顇時來含笑吐氛氳不能擁路迷仙客故欲開蹊侍聖君〈李嶠〉
　　綺蕚成蹊遍籞芳紅英撲地滿筵香莫將秋宴傳王母來此春華壽〈集作奉〉聖皇〈李乂〉
　　源水叢花無數開丹跗紅蕚間青梅從今結子三千嵗預喜仙㳺復摘來〈徐彥伯〉
　　桃花灼灼有光輝無數成蹊㸃更飛為見芳林含笑待遂同溫樹不言歸〈蘇頲〉
　　紅蕚競妍〈集作然〉春苑曙粉茸新向〈集作吐〉御筵開長年願奉西王宴〈集作母〉近侍慙無東朔才〈趙彥昭〉
　　蘇摩遮〈張説　潑寒胡戲所歌其和聲雲億嵗樂〉
　　摩遮本出海西胡琉璃寳服紫髯鬍聞道皇思遍宇宙來時歌舞助歡娛
　　繡裝帕額寳花冠夷歌騎舞借人看自能激水成隂氣不慮今年寒不寒
　　臘月凝隂積帝臺豪歌擊鼓送寒來油囊取得天河水將添上壽萬年杯
　　寒氣宜人最可憐故將寒水散庭前惟願聖君無限壽長取新年續舊年
　　昭成皇后帝家親榮樂諸人不比倫徃日霜前花委地今年雪後樹逢春
　　舞馬詞〈張説　其和聲前二曲雲聖代昇平樂後四曲雲四海和平樂〉
　　萬玊朝宗鳯扆千金率領龍媒眄鼔凝驕躞牒聽歌弄影徘徊
　　天祿遙徵衛叔日龍上借羲和將共兩驂爭舞來隨八駿齊歌
　　綵旄八佾成行時龍五色因方屈膝銜杯赴節傾心獻壽無疆
　　帝皁龍駒沛艾星蘭驥子權竒騰倚驤洋應節繁驕接跡不移
　　二聖先天合徳羣靈率土可封擊石驂驔紫燕摐金顧歩蒼龍
　　聖君出震應籙神馬浮河獻圖足踏天庭鼓舞心將帝樂踟躕
　　舞馬千秋萬嵗樂府詞〈張説〉
　　金天誕聖千秋節玉醴還分萬壽觴試聽紫騮歌樂府何如騄驥舞華岡連騫勢出魚龍變蹀躞驕生鳥獸行嵗嵗相傳指樹日翩翩來伴慶雲翔
　　聖王〈集作皇〉至徳與天齊天馬來儀自海西踠足齊行拜兩膝繁驕不進蹈千蹄䯱髵奮鬛時蹲踏鼔怒驤身忽上躋更有銜杯終宴曲垂頭掉尾醉如泥
　　逺聽明君愛逸才玉鞭金翅引龍媒不因茲白人間有定是飛黃天上來影弄日華相照耀噴含雲色且徘徊莫言闕下桃花舞別有河中蘭葉開
　　小曲新詞〈白居易　小曲及閨怨竝元和中奉勑撰〉
　　霽色鮮宮殿秋聲脆管聖明千嵗樂嵗嵗似今年紅裙〈集作裾〉明月夜碧殿〈集作簟〉早秋時好向昭陽宿天涼玉漏遲
　　閨怨詞〈白居易〉
　　朝憎鶯百囀夜妒燕雙棲不慣絰春別誰知到曉啼珠箔籠寒月紗窗背曉燈夜來巾上淚一半是春冰關山征戍逺閨閣別離難苦戰應顦顇寒衣不要寛
　　皇帝感詞〈盧綸〉
　　提劍雲〈集作風〉雷動垂衣日月明禁花呈瑞色國老見星精發棹魚先躍窺巢鳥不驚山呼一萬嵗直入九重城天衣〈集作香〉五鳯彩御馬六龍文雨露清馳道風雷翊上軍髙旍花外轉行漏樂前聞時見金鞭舉空中指瑞雲妙算干戈止神謀宇宙清兩階文物盛七徳武功成校獵長楊苑屯軍細栁營歸來獻明主歌舞隘〈集作溢〉春城天樂下天中雲軿儼在空鉛黃豓河漢語笑合笙鏞已見長隨鳯仍聞不避熊君王親試舞閶闔靜無風



　　御定全唐詩巻二十八
