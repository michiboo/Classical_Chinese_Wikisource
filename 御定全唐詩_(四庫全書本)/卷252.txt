　　欽定四庫全書
　　御定全唐詩卷二百五十二
　　劉太真
　　劉太真宣州人師蕭頴士天寶末舉進士大厯中拜起居郎歴臺閣自中書舍人轉工部刑部二侍郎坐事貶信州刺史貞元四年重九賜宴曲江亭帝製詩序賜羣寮各一本命𥳑文詞之士應制同用清字明日於延英門進之於是朝臣畢和上自考定以太真李紓等為上等集三十巻今存詩三首
　　宣州東峰亭各賦一物得古壁苔〈同賦袁傪崔何王緯髙傪李岑蘇寓袁邕郭澹〉
　　苒苒溫寒泉綿綿古危壁光含孤翠動色與暮雲寂深淺松月閒幽人自登歴
　　顧十二況左遷過韋蘇州房杭州韋睦州三使君皆有郡中燕集詩詞章髙麗鄙夫之所仰慕顧生既至留連笑語因亦成篇以繼三君子之
　　風焉
　　寵至乃不驚罪及非無由奔迸歴畏途緬邈赴偏〈一作荒〉陬牧此彫𡚁甿屬當賦斂秋夙興諒無補旬暇焉敢休前日懐友生獨登城上樓迢迢西北望逺思不可收今日車騎來曠然銷人憂晨迎東齋飯晩度南溪遊以我碧流水泊君青翰舟莫將遷客程不為勝境留飛札謝三守斯篇希見酬
　　貢院寄前主司蕭尚書聴〈一作呂渭詩〉
　　獨坐貢闈裏愁心芳草生山公昨夜事應見此時情袁傪
　　袁傪官御史中丞兵部侍郎詩二首
　　東峰亭同劉太真各賦一物得垂㵎藤
　　寒澗流不息古藤終日垂迎風仍未定拂水更相宜新花與舊葉惟有幽人知
　　喜陸侍御破石埭草寇東峰亭賦詩
　　古寺東峰上登臨興有餘同觀白簡使新報赤囊書㡬處閒烽堠千方慶里閭欣欣夏木長寂寂晩煙徐戰罷言歸馬還師賦出車因知越范蠡湖海意何如
　　崔何
　　崔何官御史詩二首
　　東峰亭各賦一物得嶺上雲
　　佇立増逺意中峰見孤雲溶溶傍危石片片宜夕曛漸向羣木盡殘飛更氤氳
　　喜陸侍御破石埭草寇東峰亭賦詩
　　絶景西溪寺連延近郭山髙深清扄外行止翠㣲閒江澈煙塵靜川源草樹閒中丞健步到柱史㨗書還一戰清戎越三吳變險艱功名麟閣上得詠入秦闗
　　王緯
　　王緯官給事中詩二首
　　東峰亭各賦一物得幽徑石
　　片石東溪上陰崖剩阻脩雨餘青石靄嵗晩緑苔幽從來不可轉今日為人留
　　喜陸侍御破石埭草寇東峰亭賦詩
　　蜂蠆聚吳州推賢奉聖憂忠誠資上策仁勇佐前籌草木成鵝鸛戈鋋復鬥牛戎車一戰後殘壘五兵收野靜山戎險江平水面流更憐羇旅客從此罷葵丘
　　郭澹
　　郭澹天寳大厯閒人詩二首
　　東峰亭各賦一物得臨軒桂
　　青青芳桂樹幽隂在庭軒向日陰還合從風葉乍翻共看霜雪後終不變涼暄
　　喜陸侍御破石埭草寇東峰亭賦詩
　　介冑鷹揚出山林蟻聚空忽聞飛簡報曽是坐籌功逈夜昏氛滅危亭眺望雄茂勲推世上餘興寄杯中喜色煙霞改歡忻里巷同幸茲尊俎末飲至又從公
　　髙傪
　　高傪天寶大厯閒人詩一首
　　東峰亭各賦一物得林中翠
　　杳靄無定狀霏微常滿林清風光不散過雨色偏深幽意賞難盡終朝再招尋
　　李岑
　　李岑天寶大厯閒人詩一首
　　東峰亭各賦一物得棲煙鳥
　　從來養毛羽昔日曾飛遷變轉對朝陽差池棲夕煙遇此枝葉覆夙舉冀沖天
　　蘇㝢
　　蘇㝢天寶大厯閒人詩一首
　　東峰亭各賦一物得寒溪草
　　羃䍥溪邊草遊人不厭看餘芳幽處老深色望中寒幸得陪情興青青賞未闌
　　袁邕
　　袁邕天寶大厯閒人詩一首
　　東峯亭各賦一物得陰崖竹
　　終嵗寒苔色寂寥幽思深朝歌猶夕嵐日永流清陰龍鍾負煙雪自有凌雲心
　　李紓〈一作舒〉
　　李紓字仲舒天寶末拜祕書省校書郎大歴初以吏部侍郎李卿薦為左補闕累遷司封員外郎知制誥改中書舎人歴禮部侍郎嘗奏享武成王不當視文宣廟又奉詔為興元紀功述及郊廟樂章諸所論著甚衆貞元中重陽應制詩與劉太真皆為上等今其詩不傳存樂章十三首
　　唐徳明興聖廟樂章〈唐書禮儀志曰明皇天寶二年三月追尊臯繇為徳明皇帝涼武昭王為興聖皇帝其廟樂第一迎神第二登歌奠幣第三迎俎第四酌獻第五亞獻終獻第六送神〉
　　迎神
　　元尊九徳佐堯光宅烈祖太宗方周作伯響懐霜露樂變金石白雲清風髣髴來格
　　登歌奠幣
　　四時有典百事來祭尊祖奉宗嚴禋大帝禮先蒼璧奠備黜制於萬斯年熙成帝系
　　迎俎
　　盛牲實俎涓選休成鼎煁陽燧玉盥陰精有飶嘉豆既和大羮侑以清樂細齊人情
　　徳明酌獻
　　清廟奕奕和樂雍雍器尊犧象禮屬宗公白水方祼黃流在中謨明之徳萬古清風
　　興聖酌獻
　　閟宮靜謐合樂周張泰尊始獻百末重觴震澹存誠庶㡬廸嘗遙源之祚天漢靈長
　　亞獻終獻
　　惟清惟肅靡聞靡見舉備九成俛終三獻慶彰曼夀胙撤嘉薦瘞玉埋牲禮神斯徧
　　送神
　　元精囘復靈貺繁滋風灑蘭路雲揺桂旗髙丘緬邈涼部逶遲瞻望靡及纒綿永思
　　讓皇帝廟樂章
　　迎神
　　皇矣天宗徳先王季因心則友克讓以位爰命有司式尊前志神其降靈昭饗祀事
　　奠幣
　　惟帝時若去而上仙祀用商武樂備宮懸白璧加薦𤣥纁告䖍子孫拜後承茲吉蠲
　　迎爼
　　祀盛體薦禮協粢盛方周假廟用魯純牲捧撤祗敬擊拊和鳴受釐歸胙既戒而平
　　酌獻
　　八音具舉三夀既盥潔茲宗彛瑟彼圭瓚蘭餚重錯椒醑飄散降祚維城永為藩翰
　　亞獻終獻
　　秩禮有序和音既同九儀不忒三揖將終孝感藩後相維辟公四時之典永永無窮
　　送神
　　奠獻巳事昏昕載分風揺雨散靈衛絪緼龍駕帝服已〈一作上〉騰五雲泮宮復閟寂寞無聞
　　於邵
　　於邵字相門京兆萬年人天寶末進士登科書判超絶授崇文館校書郎歴比部郎中出為巴州刺史時夷獠聚衆圍州邵遣使諭降儒服出城羣盜羅拜解散節度使李抱玉以聞遷梓州後為禮部侍郎史館修撰當時大詔令皆出其手貞元中重陽應制詩居次等今不傳存樂章五首
　　釋奠武成王樂章〈唐釋奠武成王舊以文宣王樂章用之貞元中詔於邵補造〉
　　迎神
　　卜畋不從兆發非熊乃傾荒政爰佐一戎盛烈載垂命祀維崇日練上戊宿嚴閟宮迎奏嘉至感而遂通
　　奠幣登歌
　　管磬升壇薌集上公進嘉幣執信以通僾如及恢帝功錫後邑四維張百度立綿億載邈難挹
　　迎爼酌獻
　　五齊絜九牢碩梡橜循罍斚滌進具物揚鴻勣和奏發髙靈寂䖍告終繁祉錫昭秩祀永無易
　　亞獻終獻
　　貳觴以獻三變其終顧此非馨尚達斯衷茅縮可致神歆載融始神翊周極溺除凶時維降祐永絶興戎
　　送神
　　明祀方終備樂斯闋黝纁就瘞豆籩告撤肸蠁尚餘光景雲滅返歸虛極神心則恱




　　御定全唐詩巻二百五十二
