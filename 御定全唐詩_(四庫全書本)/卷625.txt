　　欽定四庫全書
　　御定全唐詩巻六百二十五
　　陸⻱䝉
　　襲美以紗巾見恵繼以雅音因次韻酬謝
　　薄如蟬翅背斜陽不稱春前贈𠉁郎初覺頂寒生逺吹預憂頭白透新霜堪窺水檻澄波影好拂花牆亞蘂香知有芙蓉留自戴〈桐柏真人戴芙蓉冠也〉欲峨煙霧訪黃房
　　聞襲美有親迎之期因以寄賀
　　梁鴻夫婦欲雙飛細雨輕寒拂雉衣初下雪窻因眷戀次乗煙幰奈光輝參差扇影分華月斷續簫聲落翠㣲見説春風偏有賀露花千朶照庭闈
　　襲美以巨魚之半見分因以酬謝
　　誰與春江上信魚可憐霜刃截來初鱗隳似撒騷人屋腹斷疑傷逺客書避網㡬跳山影破逆風曽蹙浪花虛今朝最是家童喜免泥荒畦掇野蔬
　　奉和襲美館娃宮懐古次韻
　　鏤楣消落濯春雨蒼翠無言空斷崖草碧未能忘帝女燕輕猶自識宮釵江山祇有愁容在劒珮應和媿色埋賴有伍員騷思少吳王纔免似荊懐
　　同襲美遊北禪院〈院即故司勲陸郎中舊宅〉
　　連延花蔓映風廊岸幘披襟到竹房居士祇今開梵處先生曽是草𤣥堂清尊林下看香印逺岫窻中掛鉢囊今日有情消未得欲將名理問思光
　　襲美以紫石硯見贈以詩迎之
　　霞骨堅來玉自愁琢成飛燕〈一作物象〉古釵頭澄沙脆弱聞應伏青鐵沈埋見亦羞最稱風亭批碧簡好將雲〈一作雪〉竇漬寒流君能把贈閒吟客徧寫江南物象酬
　　和襲美送孫發百篇遊天台
　　直應天授與詩情百詠唯消一日成去把彩毫揮下國歸參黃綬別春卿閒窺碧落懐煙霧暫向金庭隱姓名珍重興公徒有賦石樑深處是君行
　　奉和襲美聞開元寺開筍園寄章上人
　　春龍爭地養檀欒況是雙林雨後看迸出似毫當垤㙞孤生如恨倚欄干凌虛勢欲齊金剎折贈光宜照玉盤更得錦苞零落後粉環髙下挶煙寒
　　薔薇
　　倚牆當戶自橫陳致得貧家似不貧外布芳菲雖笑日中含芒刺欲傷人清香往往生遙吹狂蔓看看及四鄰遇有客來堪玩處一端晴綺照煙新
　　奉和襲美開元寺佛鉢詩
　　空王初受逞神功四鉢須臾現一重〈至今鉢緣有四重也〉持次想添香積飯覆時應帶步羅鍾光寒好照金毛鹿響靜堪降白耳龍從此寳函香裏見不須〈一作煩〉西去詣靈峰
　　酬襲美夏首病癒見招次韻
　　雨多青合是垣衣一幅蠻牋夜欵扉蕙帶又聞寛沈約茅齋猶自憶王㣲方靈祇在君臣正篆古須拋㸃畫肥除卻伴談秋水外野鷗何處更忘機
　　新夏東郊閒泛有懐襲美
　　遲於春日好於秋野客相攜上釣舟經畧彴時冠暫亞佩笭箵後帶頻搊蒹葭鷺起波揺笠村落蠶眠樹掛鉤料得祇君能愛此不爭煙水似封侯
　　四月十五日道室書事寄襲美
　　烏飯新炊芼臛香道家齋日以為常月苗杯舉存三洞雲蘂函開叩九章一掬陽泉堪作雨數株秋石欲成霜可中值著雷平信為覓閒眠苦竹牀
　　看壓新醅寄懐襲美
　　曉壓糟牀漸有聲旋如虎澗野泉清身前古態燻應出世上愁痕滴合平飲啄斷年同鶴儉風波終日看人爭尊中若使常能淥兩綬通侯總強名
　　奉和襲美登初陽樓寄懐北平郎中
　　逺窻浮檻亦成年㡬伴楊公白晝筵日暖煙花曽撲地氣浮星象卻歸天閑將水石侵軍壘醉引笙歌上釣船無限恩波猶在目東風吹起細漪漣
　　奉和夏初襲美見訪題小齋次韻
　　四鄰多是老農家百樹雞桑半頃麻盡趁清眀修網架每和煙雨掉繰車啼鶯偶坐身蔵葉餉婦歸來鬢有花不是對君吟復醉更將何事送年華
　　奉和襲美所居首夏水木尤清適然有作次韻
　　柿隂成列藥花空卻憶桐江下釣筒亦以魚蝦供熟鷺近緣櫻筍識鄰翁閒分酒劑多還少自記書籖白間紅更愛夜來風月好轉思𤣥度對支公
　　奉和襲美題達上人藥圃二首
　　藥味多從逺客齎旋添花圃旋成畦三椏舊種根應異九節初移葉尚低山莢便和幽澗石水芝須帶本池泥從今直到清秋〈一作眀〉日又有香苗㡬畨〈一作畚筐也〉齊淨名無語示清羸藥草搜來喻更㣲一雨一風皆遂性花開花落盡忘機教疏免鏤金亂〈絲別名〉自擁龍芻紫汞肥莫怪獨親幽圃坐病容銷盡欲依歸
　　奉和襲美懐華陽潤卿博士三首
　　㡬降真官授隱書洛公曽到夢中無眉間入靜三辰影肘後通靈五嶽圖北洞樹形如曲蓋東凹山色似薰爐金墟福地能容否願作岡前蔣負芻
　　火景應難到洞宮蕭閒堂冷任天風談𤣥麈尾拋雲底服散龍胎在酒中有路還將赤城接無泉不共紫河通奇編早晚教傳授免以神仙問葛洪
　　終日焚香禮洞雲更思琪樹轉勞神曽尋下泊〈宮名〉常經月不到中峰又累春仙道最髙黃玉籙暑天偏稱白綸巾清齋若見茅司命乞取朱兒十二斤
　　以竹夾膝寄贈襲美
　　截得篔簹冷似龍翠光橫在暑天中堪臨薤簟閒憑月好向松窻臥跂風持贈敢齊青玉案醉吟偏稱碧荷筒添君雅具教多著為著西齋譜一通
　　奉和襲美夏景無事因懐章來二上人次韻
　　簷外青陽有二梅折來堪下凍醪杯〈離騷注云盛夏以醇酒置冰上〉髙杉自欲生龍腦小弁誰能寄鹿胎麗事肯教饒沈謝談微〈一作㣲談〉何必減宗雷還聞擬結東林社爭奈淵眀醉不來
　　忽憶髙僧坐夏堂厭泉聲閙笑雲忙山重海澹懐中印月冷風微宿上方病後書求嵩少藥定迴衣染貝多香何時更問逍遙義〈道林有逍遙遊別義〉五粒松隂半石牀
　　頃自桐江得一釣車以襲美樂煙波之思因出以為玩俄辱三篇復抒酬荅
　　旋屈金鉤劈翠筠手中盤作釣魚輪忘情不效孤醒客有意閒窺百尺鱗雨似輕埃時一起雲如髙蓋強相親任他華轂低頭笑此地終無覆敗人
　　曽招漁侶下清潯獨蠒初隨一錘深細輾煙華無轍跡靜含風力有車音相呼野飯依芳草迭和山歌逗逺林得失任渠但取樂不曽生箇是非心
　　病來縣著脆緡絲獨喜髙情為我持數幅尚凝煙雨態三篇能賦蕙蘭詞雲深石靜閒眠穩月上江平放溜遲第一莫教諳此境倚天功業待君為
　　奉和襲美吳中書事寄漢南裴尚書
　　風清地古帶前朝遺事紛紛未寂寥三涼波魚蕝動〈逺祖士衡對晉武帝以三冬溫夏凊〉五茸春草雉媒嬌〈五茸吳王獵所草各有名〉雲蔵野寺分金剎月在江樓倚玉簫不用懐歸忘此景吳王看即奉弓招
　　奉和襲美夏景沖澹偶作次韻二首
　　蟬雀參差在扇紗竹襟輕利籜冠斜壚中有酒文園㑹琴上無靖節家芝畹煙霞全覆穗橘洲風浪半浮花閒思兩地忘名者不信人間髪解華
　　祇於池曲象山幽便是瀟湘浸石樓斜拂芡盤輕鶩下細穿菱線小鯢遊閒開茗焙嘗須徧醉撥書帷臥始休莫道仙家無好爵方諸還拜碧琳侯
　　奉和襲美送李眀府之任南海
　　春盡之官直到秋嶺雲深處憑瀧樓居人愛近沈珠浦𠋫吏多來拾翠洲賨稅盡應輸紫貝蠻童多學佩金鉤知君不戀南枝久拋卻經冬白罽裘
　　奉和襲美寄題羅浮軒轅先生所居
　　鼎成仙馭入崆峒百世猶傳至道風暫應青詞為穴鳯卻思丹徼伴㝠鴻金公的的生爐際瓊刃時時到夢中預恐浮山歸有日載將雲室十洲東
　　奉和襲美寄瓊州楊舍人
　　眀時非罪謫何偏鵬鳥巢南更數千酒滿椰杯消毒霧風隨蕉葉〈一作扇〉下瀧船人多藥戶生〈一作行〉狂蠱吏有珠官出俸錢祇以直誠天自信不勞詩句詠貪泉
　　奉和襲美宿報恩寺水閣
　　峰抱池光曲岸平月臨虛檻夜何清僧穿小檜纔分影魚擲髙荷漸有聲因憶故山吟易苦各橫秋簟夢難成周顒不用裁書勸自得涼天證道情
　　奉和襲美醉中偶作見寄次韻
　　海鶴飄飄韻莫儕在公猶與俗情乖初呈酒務求専判合禱山祠請自差永夜譚𤣥侵罔象一生交態忘形骸憐君醉墨風流甚㡬度題詩小謝齋
　　奉和襲美寄滑州李副使員外
　　洛生閒詠正抽毫忽傍旌旗著戰袍檄下連營皆破膽劒離孤匣欲吹毛清秋月色臨軍壘半夜淮聲入賊壕除卻征南為上將平徐功業更誰髙
　　奉和襲美吳中言懐寄南海二同年
　　曽見凌風上赤霄盡將華藻赴嘉招城連虎踞山圖麗路入龍編海舶遙江客漁歌衝白荇野禽人語映紅蕉庭中必有君遷樹莫向空臺望漢朝〈交州記雲有君遷樹有朝臺尉陀望漢所築〉
　　奉和襲美傷史拱山人
　　曽説山棲欲去尋豈知霜骨葬寒林常依淨住師㝠目兼事容成學算心〈史學浮圖兼善算術〉逋客預齋還梵唱老猨窺祭亦悲吟唯君獨在江雲外誰誄孤貞置峴岑
　　白鷗詩〈並序〉
　　樂安任君嘗為涇尉居吳城中地纔數畝而不佩俗物有池池中有島嶼池之南西北邊合二亭修篁嘉木掩隱隈隩處其一不見其二也君好竒樂異喜文學名理之士所得皆清散凝瑩襲美知而偕詣既坐有白鷗翩然馴於砌下因請浮而翫之主人曰池中之族老矣每以豪健據有鷗之始浮輙逐而害之今畏不敢入吁昔人之心蓄機事猶或舞而不下況害之哉且羽族麗於水者多矣獨鷗為閒暇其致不髙耶一旦水有鯨鯢之患陸有狐狸之憂儔侶不得命嘯塵埃不得澡刷雖䝉人之流賞亦天地之窮鳥也感而為詩邀襲美同作
　　慣向溪頭𣻌淺沙薄煙微雨是生涯時時失伴沈山影往往爭飛雜浪花晚樹清涼還鳿舊巢零落寄蒹葭池塘信美應難戀針在魚唇劒在蝦
　　懐楊台文楊鼎文〈一作台鼎〉二秀才
　　秋早相逢待得春崇蘭清露小山雲〈崇蘭小山郡中二堂〉寒花獨自愁中見曙角多同醒後聞釣具每隨輕舸去詩題閒上小樓分重思醉墨縱橫甚書破羊欣白練裙
　　奉和襲美謝友人惠人參
　　五葉初成椵樹隂紫團峰外即雞林名參鬼蓋須難見材似人形不可尋品第已聞升碧簡攜持應合重黃金殷勤潤取相如肺封禪書成動帝心
　　嚴子重以詩遊於名勝間舊矣余晩於江南相遇甚樂不幸且沒襲美作詩序而弔之其名真不朽矣又何戚其死哉余因息悲而為之和
　　每值〈一作憶〉江南日落春十年詩酒愛逢君芙蓉湖上吟船倚翡翠岩前醉馬分祇有汀洲連舊業豈無章疏動遺文猶憐未卜佳城處更斸要離冢畔雲
　　算山
　　水繞蒼山固䕶來當時盤踞實雄才周郎計䇿清宵定曹氏樓船白晝灰五十八年爭虎視三千餘騎騁龍媒何如今日家天下閶闔門臨萬國開
　　寄茅山何威儀二首
　　大小三峰次九華靈蹤今盡屬何家漢時仙上雲巔鶴蜀地春開洞底花閒傍積嵐尋瀑眼便凌殘雪探芝芽年來已奉黃庭教夕鍊腥魂曉吸霞
　　曽向人間拜節旄乍疑因夢到仙曹身輕曳羽霞襟狹髻聳峨煙鹿幘髙山暖不葷峰上薤水寒仍落洞中桃從聞此日搜奇話轉覺魂飛夜夜勞










　　御定全唐詩巻六百二十五
