　　欽定四庫全書
　　御定全唐詩巻四百三十七
　　白居易
　　翰林中送獨孤二十七起居罷職出院
　　碧落留雲住青𠖇放鶴還銀臺向南路從此到人間
　　重尋杏園
　　忽憶芳時頻酩酊卻尋醉處重裵回杏花結子春深後誰解多情又獨來
　　曲江獨行〈自此後在翰林時作〉
　　獨來獨去何人識廐馬朝衣野客心閒愛無風水邊坐楊花不動樹隂隂
　　同李十一醉憶元九
　　花時同醉破春愁醉折花枝當酒籌忽憶故人天際去計程今日到涼〈一作梁〉州
　　同錢員外題絶糧僧巨川
　　三十年來坐對山唯將無事化人間齋時往往聞鐘笑
　　一食何如不食閒
　　絶句代書贈錢員外
　　欲尋秋景閒行去君病多慵我興孤可惜今朝山景好強能騎馬出來無
　　晩秋有懐鄭中舊隠
　　天髙風嫋嫋鄉思繞闗河寥落歸山夢殷勤采蕨歌病添心寂寞愁入鬢蹉跎晚樹蟬鳴少秋階日上多長閒羨雲鶴乆別媿煙蘿其奈丹墀上君恩未報何
　　禁中九日對菊花酒憶元九
　　賜酒盈杯誰共持宮花滿把獨相思相思只傍花邊立盡日吟君詠菊詩〈元詩云不是花中徧愛菊此花開盡更無花〉
　　送王十八歸山寄題仙遊寺
　　曾於太白峰前住數到仙遊寺裏來黑水澄時潭底出白雲破處洞門開林間暖酒燒紅葉石上題詩埽緑苔惆悵舊遊那復到菊花時節羨〈一作待〉君廻
　　荅張籍因以代書
　　憐君馬瘦衣裘薄許到江東訪鄙夫今日正閒天又暖可能扶病暫來無
　　曲江早春
　　曲江栁條漸無力杏園伯勞初有聲可憐春淺遊人少好傍池邊下馬行
　　見元九悼亡詩因以此寄
　　夜淚聞銷明月幌春腸遙斷牡丹庭人間此病治無藥唯有楞伽四巻經
　　寒食夜
　　無月無燈寒食夜夜深猶立闇花前忽因時節驚年幾四十如今欠一年
　　杏園花落時招錢員外同醉
　　花園欲去去應遲正是風吹狼藉時近西數樹猶堪醉半落春風半在枝
　　重題西明寺牡丹〈時元九在江陵〉
　　往年君向東都去曾歎花時君未廻今年況作江陵別惆悵花前又獨來只愁離別長如此不道明年花不開
　　同錢員外禁中夜直
　　宮漏三聲知半夜好風涼月滿松筠此時閒坐寂無語藥樹影中唯兩人
　　禁中夜作書與元九
　　心緒萬端書兩紙欲封重讀意遲遲五聲宮漏初鳴〈一作明〉夜一㸃窗燈欲滅時
　　八月十五日夜禁中獨直對月憶〈一作寄〉元九
　　銀臺金闕夕沈沈獨宿相思在翰林三五夜中新月色二千里外故人心渚宮東面煙波冷浴殿西頭鐘漏深猶恐清光不同見江陵卑濕足秋隂
　　寄陳式五兄
　　年來白髪兩三莖憶別君時髭未生惆悵料君應滿鬢當初是我十年兄
　　庾順之以紫霞綺逺贈以詩荅之
　　千里故人心鄭重一端香綺紫氛氳開緘日映晚霞色滿幅風生秋水紋為褥欲裁憐葉破製裘將翦惜花分不如縫作合歡被寤寐相思如對君
　　送元八歸鳳翔
　　莫道岐州三日程其如風雪一身行與君況是經年別暫到城來又出城
　　雨雪放朝因懐微之
　　歸騎紛紛滿九衢放朝三日為泥塗不知雨雪江陵府今日排衙得免無
　　詠懐
　　嵗去年來塵土中眼看變作白頭翁如何辦得歸山計兩頃村田一畆宮
　　聞微之江陵臥病以大通中散碧腴垂雲膏寄之因題四韻
　　已題一帖紅消散又封一合碧雲英憑人寄向江陵去道路迢迢一月程未必能治江上瘴且圖遙慰病中情到時想得君拈得枕上開看眼暫明
　　酬錢員外雪中見寄
　　松雪無塵小院寒閉門不似住長安煩君想我看心坐報道心空無可看
　　重酬錢員外
　　雪中重寄雪山偈問荅殷勤四句中本立空名縁破妄若能無妄亦無空
　　獨酌憶微之〈時對所贈醆〉
　　獨酌花前醉憶君與君春別又逢春惆悵銀杯來處重不曾盛酒勸閒人
　　微之宅殘牡丹
　　殘紅零落無人賞雨打風摧花不全諸處見時猶悵望況當元九小亭前
　　新磨鏡
　　衰容常〈一作當〉晚櫛〈一作節〉秋鏡偶新磨一與清光對方知白髪多鬢毛從幻化心地付頭陀任意渾成雪其如似夢何
　　感髪落
　　昔日愁頭白誰知未白衰眼看〈一作前〉應落盡無可變成絲
　　八月十五日夜聞崔大員外翰林獨直對酒玩月因懐禁中清景偶題是詩
　　秋月髙〈一作空〉懸空〈一作髙〉碧外仙郎靜玩禁闈間嵗中唯有今宵好海內無如此地閒皓色分明雙闕牓清光深到九門闗遙聞獨醉還惆悵不見金波照玉山
　　酬王十八見寄
　　秋思太白峯頭雪晴憶仙逰洞口雲未報皇恩歸未得慙君為寄北山文
　　立春日酬錢員外曲江同行見贈
　　下直遇春日垂鞭出禁闈兩人攜手語十里看山歸栁色早黃淺水文新緑微風光向晚好車馬近南稀機盡笑相顧不驚鷗鷺飛
　　和錢員外青龍寺上方望舊山
　　舊峯松雪舊溪雲悵望今朝遙屬君共道使臣非俗吏南山莫動北山文
　　宴周皓大夫光福宅〈座上作〉
　　何處風光最可憐妓堂階下砌臺前軒車擁路光照地絲管入門聲沸天緑蕙不香饒桂酒紅櫻無色譲花鈿野人不敢求他事唯借泉聲〈一作流泉〉伴醉眠
　　晩秋夜
　　碧空溶溶月華靜月裏愁人弔孤影花開殘菊傍疎籬葉下衰桐落寒井塞鴻飛急覺秋盡鄰雞鳴遲知夜永凝情不語空所思風吹白露衣裳冷
　　惜牡丹花二首〈一首翰林院北㕔花下作一首新昌竇給事宅南亭花下作〉
　　惆悵階前紅牡丹晚來唯有兩枝〈一作花〉殘明朝風起應吹盡夜惜衰紅把火看
　　寂寞萎紅低向雨離披破艷散隨風晴明〈一作天〉落地猶惆悵何況飄零泥土中
　　荅元奉禮同宿見贈
　　相逢俱歎不閒身直日常多齋日頻曉〈一作晚〉鼓一聲分散去明朝風景屬何人
　　荅馬侍御見贈
　　謬入金門侍玉除煩君問我意何如蟠木詎堪明主用籠禽徒與故人疎苑花似雪同隨輦宮月如眉伴直廬淺薄求賢思自代嵇康莫寄絶交書
　　上已日恩賜曲江宴㑹即事
　　賜歡仍許醉此㑹興如何翰苑主恩重曲江春意多花低羞豔妓鶯散讓清歌共道昇平樂元和勝永和
　　夜惜禁中桃花因懐錢員外
　　前日歸時花正紅今夜宿時枝半空坐惜殘芳君不見風吹狼藉月明中
　　和錢員外早冬玩禁中新菊
　　禁署寒氣遲孟冬菊初〈一作花〉坼新黃間繁緑爛若金照碧仙郎小隠日心似陶彭澤秋憐潭上看日慣籬邊摘今來此地賞野意潛自適金馬門內花玉山峯下客寒芳引清句吟玩〈一作賞〉煙景夕賜酒色偏宜握蘭香不敵淒淒百卉死嵗晚冰霜積唯有此花開〈一作有此花開時〉殷勤助君惜〈錢嘗居藍田山下故云〉
　　荅劉戒之早秋別墅見寄
　　涼風木槿籬暮雨槐花枝並起新秋思為得故人詩避地鳥擇木升〈一作入〉朝魚在池城中與山下喧靜闇相思
　　涼夜有懐
　　念別感時節早蛩聞一聲風簾夜涼入露簟秋意生燈盡夢初罷月斜天未明闇凝無限思起傍藥闌行
　　秋思
　　病眠夜少夢閒立秋多思寂寞餘雨晴蕭條早寒至鳥棲紅葉樹月照青苔地何況鏡中年又過三十二
　　禁中聞蛩
　　悄悄禁門閉夜深無月明西窗獨闇坐滿耳新蛩聲
　　秋蟲
　　切切闇窗下喓喓深草裏秋天思婦心雨夜愁人耳
　　贈別宣上人
　　上人處世界清淨何所似似彼白蓮花在水不著水性真〈一作真空〉悟泡幻〈一作幻泡〉行潔離塵滓修道來幾時身心俱到此嗟余牽世網不得長依止離念與碧雲秋來朝夕起
　　春夜喜雪有懐王二十二
　　夜雪有佳趣幽人出書帷微寒生枕席輕素對〈一作封〉階墀坐罷楚曲起吟班扇詩明宜滅燭〈一作燈〉後淨愛褰〈一作巻〉簾時窗引曙色早庭銷春氣遲山隂應有興不臥待徽之
　　酬和元九東川路詩十二首〈十二篇皆因新境追憶舊事不能一一曲敘但隨而和之惟余與元知之耳〉
　　駱口驛舊題詩
　　拙詩在壁無人愛鳥汙苔侵文字殘唯有多情元侍御繡衣不惜拂塵看
　　南秦雪
　　往嵗曾為西邑吏慣從駱口到南秦三時雲冷多飛雪二月山寒少有春我思舊事猶惆悵君作初行定苦辛仍賴愁猨寒不呌若聞猨呌更愁人
　　山枇杷花二首
　　萬重青嶂蜀門口一樹紅花山頂頭春盡憶家歸未得低紅如解替君愁
　　葉如帬色碧綃〈一作紗〉淺花似芙蓉紅粉輕若使此花兼解語推囚御史定違程
　　江樓月
　　嘉陵江曲曲江池〈一作遲〉明月雖同人別離一宵光景潛相憶兩地隂晴逺不知誰料江邊懐我夜正當池畔望君時今朝共語方同悔不解多情先寄詩
　　亞枝花
　　山郵花木似平陽愁殺多情驄馬郎還似昇平池畔坐低頭向水自看妝
　　江上笛
　　江上何人夜吹笛聲聲似憶故園春此時聞者堪頭白況是多愁少睡人
　　嘉陵夜有懐二首
　　露濕牆花春意深西廊月上半牀隂憐君獨臥無言語唯我知君此夜心
　　不明不暗朧〈一作朦〉朧月非暖非寒慢慢風獨臥空牀好天氣平明閒事到心中
　　夜深行
　　百牢〈一作年〉闗外夜行客三殿角頭宵直人莫道近臣勝逺使其如同是不閒身
　　望驛臺〈二月三十日〉
　　靖安宅裏當窗栁望驛臺前撲地花兩處春光〈一作風〉同日盡居人思客客思家
　　江岸棃花
　　棃花有思〈一作意〉縁和葉一樹江頭惱殺君最似孀閨少年婦白妝素袖碧紗帬
　　荅謝家最小偏憐女〈感元九悼亡詩因為代荅三首〉
　　嫁得梁鴻六七年耽書愛酒日髙眠雨荒春圃唯生草雪壓朝廚未有煙身病憂來縁女少家貧忘卻為夫賢誰知厚俸今無分枉向秋風吹紙錢
　　荅騎馬入空臺
　　君入空臺去朝往暮還來我入泉臺去泉門無復開鰥夫仍繫職穉女未勝哀寂莫咸陽道家人覆墓廻
　　荅山驛夢
　　入君旅夢來千里閉我幽魂欲二年莫忘平生行坐處後堂階下竹叢前
　　和元九與呂二同宿話舊感贈
　　見君新贈呂君詩憶得同年行樂時爭入杏園齊馬首潛過栁曲鬭蛾睂八人雲散俱遊宦七度花開盡別離聞道秋娘猶且在至今時復問微之
　　憶元九
　　𣺌𣺌江陵道相思逺不知近來文巻裏半是憶君詩
　　蕭員外寄新蜀茶
　　蜀茶寄到但驚新渭水煎來始覺珍滿甌似乳堪持玩況是春深酒渴人
　　寄上大兄〈巳後詩在邽林居作〉
　　秋鴻過盡無書信病戴紗巾強出門獨上荒臺東北望日西愁立到黃昏
　　病中哭金鑾子〈小女子名〉
　　豈料吾方病飜悲汝不全臥驚從枕上扶哭就燈前有女誠為累無兒豈免憐病來纔十日養得已三年慈淚隨聲迸悲腸〈一作傷〉遇物牽故衣猶架上殘藥尚頭邊送出深村巷看封小墓田莫言三里地此別是終天
　　寄內
　　條桑初緑即為別柿葉半紅猶未歸不如村婦知時節解為田夫秋𢷬衣
　　病氣
　　自知氣發毎因情情在何由氣得平若問病根深與淺此身應與病齊生
　　歎元九
　　不入城門〈一作中〉來五載同時班列盡官髙何人牢落猶依舊唯有江陵元士曹
　　眼暗
　　早年勤倦看書苦晩嵗悲傷出淚多眼損不知都自取病成方悟欲如何夜昏乍似燈將滅朝闇長疑鏡未磨千藥萬方治不得唯應閉目學頭陀
　　得袁相書
　　榖苖深處一農夫面黑頭斑手把鋤何意使人猶識我就田來送相公書
　　病中作
　　病來城裏諸親故厚薄親疎心總知唯有蔚章於我分深於同在翰林時
　　感化寺見元九劉三十二題名處
　　微之謫去千餘里太白無來十一年今日見名如見面塵埃壁上破窗前
　　遊悟貞寺廻山下別張殷衡
　　世縁未了治〈一作住〉不得孤負青山心共知愁君又入都門去即是紅塵滿眼時
　　村居寄張殷衡
　　金氏村中一病夫生涯濩落性靈迂唯看老子五千字不蹋長安十二衢藥銚夜傾殘酒煖竹牀寒取舊氊鋪聞君欲發江東去能到茅菴訪別無
　　病中得樊大書
　　荒村破屋經年臥寂絶無人問病身唯有東都樊著作至今書信尚殷勤
　　開元九詩書巻
　　紅牋白紙兩三束半是君詩半是書經年不展縁身病今日開看生蠧魚
　　晝臥
　　抱枕無言語空房獨悄然誰知盡日臥非病亦非眠
　　夜坐
　　庭前盡日立到夜燈下有時坐徹明此情不語何人㑹時復長吁一〈一作三〉兩聲
　　暮立
　　黃昏獨立佛堂前滿地槐花滿樹蟬大抵四時心總苦就中腸斷是秋天
　　有感
　　絶與斷絲猶有卻續時唯有衷腸斷應無續得期
　　荅友問
　　似玉童顔盡如霜病鬢新莫驚身頓老心更老於身
　　村夜
　　霜草蒼蒼蟲切切村南村北行人絶獨出前門望野田月明蕎麥花如雪
　　聞蟲
　　暗蟲唧唧夜緜緜況是秋隂欲雨天猶恐愁人暫得睡聲聲移近臥牀前
　　寒食夜有懐
　　寒食非長非短夜春風不熱不寒天可憐時節堪相憶何況無燈各早眠
　　贈內
　　漠漠闇苔新雨地微微涼露欲秋天莫對月明思往事損君顔色減君年
　　得錢舍人書問眼疾
　　春來眼闇少心情㸃盡黃連尚未平唯得君書勝得藥開緘未讀眼先明
　　還李十一馬
　　傳語李君勞寄馬病來唯著〈一作拄〉杖扶身縱擬強騎無出處卻將牽與趁朝人
　　九日寄行簡
　　摘得菊花㩦得酒繞〈一作逺〉村騎馬思悠悠下邽田地平如掌何處登髙望梓州
　　夜坐
　　斜月入前楹迢迢〈一作遙〉夜坐情梧桐上階影蟋蟀近牀聲曙傍窗間至秋從簟上生感時因憶事不寢到雞鳴
　　村居二首
　　田園莽蒼經春早籬落蕭條盡日風若問經過談笑者不過田舍白頭翁
　　門閉仍逢雪廚寒未起煙貧家重寥落半為日髙眠
　　早春
　　雪散因和氣冰開得暖光春銷不得處唯有鬢邊霜
　　和夢遊春詩一百韻〈並序〉
　　微之既到江陵又以夢遊春詩七十韻寄予且題其序曰斯言也不可使不知吾者知知吾者亦不可使不知樂天知吾也吾不敢不使吾子知予辱斯言三復其旨大抵悔既往而悟將來也然予以為茍不悔不寤則已若悔於此則宜悟於彼也反於彼而悟於妄則宜歸於真也況與足下外服儒風內宗梵行者有日矣而今而後非覺路之返也非空門之歸也將安返乎將安歸乎今所和者其章旨卒〈一作卒章指〉歸於此夫感不甚則悔不熟感不至則悔不深故廣足下七十韻為一百韻重為足下陳夢遊之中所以甚感者敘婚仕之際所以至感者欲使曲盡其妄周知其非然後返乎真歸乎實亦猶法華經序火宅偈化城維摩經入媱舍過酒肆之義也微之微之予斯文也尤不可使不知吾者知幸藏之爾雲
　　昔君夢遊春夢遊仙山曲怳若有所遇似愜平生欲因尋菖蒲水漸入桃花谷到一紅樓家愛之看不足池流渡清泚〈一作□〉草嫰蹋綠蓐門栁闇全低檐櫻紅半熟轉行深深院過盡重重屋烏龍臥不驚青鳥飛相逐漸聞玉珮響始辨珠履躅遙見窗下人娉婷十五六霞光抱明月蓮豔開初旭縹緲雲雨仙氛氳蘭麝馥風流薄梳洗時世寛妝束袖輭異文綾裾輕單絲縠帬腰銀線壓梳掌金筐蹙帯襭紫蒲萄袴花紅石竹凝情都未語付意微相矚眉斂逺山青鬟低片雲緑帳牽翡翠帯被解鴛鴦襆秀色似堪餐穠華如可掬半巻錦頭席斜鋪繡腰褥朱脣素指勻粉汗紅緜撲心驚睡易覺夢斷魂難續籠委獨棲禽劍分連理木存誠期有感誓志貞無黷京洛八九春未曾花裏宿壯年徒自棄佳㑹應無復鸞歌不重聞鳳兆從茲卜韋門女清貴裵氏甥賢淑羅扇夾花燈金鞍攢繡轂既傾南國貌遂坦東牀腹劉阮心漸忘潘楊意方睦新修履信第初食尚書祿九醖備聖賢八珍窮水陸秦家重蕭史彥輔憐衛叔朝饌饋獨盤夜醪傾百斛親賓盛輝赫妓樂紛曄煜宿醉纔解酲朝歡俄枕麴飲過君子爭令甚將軍酷酩酊歌鷓鴣顛狂舞雊⿰月流春夜短日下秋天速謝傅隙過駒〈一作奔光〉蕭娘風過〈一作送〉燭全凋蕣花折半死梧桐禿闇鏡對孤鸞哀留寡鵠淒淒隔幽顯冉冉移寒燠萬事此時休百身何處贖提攜小兒女將領舊姻族再入朱門行一傍青樓哭空無廐馬水涸失池鶩揺落廢井梧荒涼故籬菊莓苔上幾閣塵土生琴築舞榭綴蠨蛸歌梁聚蝙蝠嫁分紅粉妾賣散蒼頭僕門客思徬徨家人泣吚噢心期正蕭索宦序仍拘跼懐策入崤函驅車辭郟鄏逢時念既濟聚學思大畜端詳筮仕蓍磨拭穿楊鏃始從讐校職首中賢良目一㧞侍瑤墀再升紆繡服誓酬君王寵願使朝廷肅密勿奏封章清明操憲牘鷹韝中病下豸角當邪觸糺謬靜〈一作盡〉東周申寃動南蜀危言詆閽寺直氣忤鈞軸不忍曲作鉤乍能折為玉捫心無媿畏騰口有謗讟只要明是非何曾虞禍福車摧太行路劍落酆城獄襄漢問修途荊蠻指殊俗謫為江府掾遣事荊州牧趨走謁麾幢喧煩視鞭朴簿書常自領縲囚每親鞫竟日坐官曹經旬曠休沐宅荒渚宮草馬瘦畬田粟薄俸等涓毫微官同桎梏月中照形影天際辭骨肉鶴病翅羽垂獸窮爪牙縮行看鬚間白誰勸杯中緑時傷大野麟命問長沙鵩夏梅山雨漬秋瘴江〈一作海〉雲毒巴水白茫茫楚山青簇簇吟君七十韻是我心所蓄既去誠莫追將來幸前朂欲除憂惱病當取禪經讀須悟事皆空無令念將屬請思遊春夢此夢何閃倐豔色即空花浮生乃焦榖良姻在嘉偶頃尅為單獨入仕欲榮身須㬰成黜辱合者離之始樂兮憂所伏愁恨僧祗長歡榮剎那促覺悟因傍喻迷執由當局膏明誘闇蛾陽焱奔癡鹿貪為苦聚落愛是悲林麓水蕩無明波輪廻死生〈一作生死〉輻塵應甘露灑垢待醍醐浴障要智燈燒魔須慧刀戮外熏性易染內戰心難衂法句與心王期君日三復〈微之常以法句及心王頭陀經相示故申言以卒其志也〉
　　王昭君二首〈時年十七〉
　　滿面胡沙滿鬢〈一作面〉風眉銷殘黛臉銷紅愁苦辛勤顦顇盡如今卻似〈一作是〉畫圖中
　　漢使卻回慿寄語黃金何日贖蛾眉君王若問妾顔色莫道不如宮裏時

　　御定全唐詩巻四百三十七
<集部,總集類,御定全唐詩>
