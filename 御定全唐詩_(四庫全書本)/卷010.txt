　　欽定四庫全書
　　御定全唐詩巻十
　　郊廟歌辭
　　祀圜丘樂章〈唐書樂志曰貞觀二年祖孝孫修定雅樂取禮記大樂與天地同和故製十二和之樂祭天神奏豫和之樂祭地祇奏順和祭宗廟奏永和登歌奠玉帛奏肅和皇帝行及臨軒奏太和王公出入送文舞出迎武舞入奏舒和皇帝食舉及飲酒奏休和皇帝受朝奏正和皇太子軒懸出入奏承和正至皇帝禮㑹登歌奏昭和郊廟爼入奏雍和酌獻飲福酒奏夀和六年冬至祀昊天於圜丘樂章褚亮虞世南魏徴等作大厯十四年改豫和為元和以避諱也按唐初作十二和以法天數其後増造非一頗無法度皆隨時制名雲〉豫和
　　上靈睠命膺㑹昌盛徳殷薦葉辰良景福降兮聖徳逺𤣥化穆兮天厯長
　　太和
　　穆穆我後道應千齡登三處大得一居貞禮惟崇徳樂以和聲百神仰止天下文眀
　　肅和
　　闓陽播氣甄曜垂眀有赫圜宰深仁曲成日麗蒼璧煙開紫營聿遵乾享式降鴻禎
　　雍和
　　欽惟大帝戴仰皇穹始命田燭爰啟郊宮雲門駭聼雷鼔鳴空神其介祀景祚斯融
　　夀和
　　八音斯奏三獻畢陳寳祚惟永暉光日新
　　舒和
　　疊璧凝影皇壇路編珠流彩帝郊前已奏黃鍾歌大呂還符寳厯祚昌年
　　凱安〈新唐書禮樂志曰貞觀初更隋文舞曰治康武舞曰凱安郊廟朝㑹同用之舞者各六十四人文舞左籥右翟皆委貌冠黒素絳領廣褏白絝革帶烏皮履武舞左干右戚服平冕餘同文舞朝㑹則武弁平巾幘廣褏金甲豹文絝烏皮鞾執干戚餘同郊廟凡初獻作文舞亞獻終獻作武舞太廟降神以文舞後改治康舞曰化康避髙宗諱也舊書樂志曰凱安舞貞觀中造凡有六變一變象龍興參野二變象尅靖闗中三變象東夷賔服四變象江淮寧謐五變象獫狁讋服六變復位以崇象兵還振旅亦如周之大武六成樂止按貞觀禮享郊廟日文舞奏豫和順和永和等樂麟徳二年十月文舞改用功成慶善樂武舞改用神功破陣樂並改器服後以慶善樂不可降神破陣樂不入雅樂復用治康凱安如故〉
　　昔在炎運終中華亂無象酆郊赤烏見邙山黒雲上大賚下周車禁暴開殷網幽眀同葉賛鼎祚齊天壤
　　豫和
　　歌奏畢兮禮獻終六龍馭兮神將昇眀徳感兮非黍稷降福簡兮祚休徵
　　郊天舊樂章〈唐書樂志曰太樂舊有郊天送神辭一章不詳𠩄起〉
　　蘋蘩〈一作登鉶〉禮著黍稷誠微音盈鳳管彩駐龍旂洪歆式就介福攸歸送樂有闋靈馭遄飛
　　武后大享昊天樂章〈十二首並載本集〉
　　大隂凝至化真曜藴軒儀徳邁娥臺敞仁髙姒幄披捫天遂啟極夢日乃昇曦
　　瞻紫極望𤣥穹翹至懇罄深衷聼雖逺誠必通垂厚澤降雲宮
　　乾儀混成沖䆳天道下濟髙眀闓陽晨披紫闕太一暁降黃庭圎壇敢申昭報方璧冀展䖍情丹襟式敷衷懇𤣥鑒庶察微誠
　　巍巍睿業廣赫赫聖基隆菲徳承先頋禎符萃眇躬銘開武巖側圖薦洛川中微誠詎幽感景命忽昭融有懐慙紫極無以謝𤣥穹
　　朝壇霧巻曙嶺煙沈爰設筐〈一作篚〉幣式表誠心筵輝麗璧樂暢和音仰惟靈鑒俯察翹襟
　　昭昭上帝穆穆下臨禮崇備物樂奏鏘金蘭羞委薦桂醑盈斟敢希靈徳聿罄莊心
　　樽浮九醖禮備三周陳誠菲奠契福神猷
　　奠璧郊壇昭大禮鏘金拊石表䖍誠始奏承雲娛帝賞復歌調露暢韶英
　　荷恩承頋託執契恭臨撫廟畧靜邉荒天兵耀神武有截資先化無為遵舊矩禎符降昊穹大業光寰宇肅肅祀典邕邕禮秩三獻已周九成斯畢爰撤其爼載遷其實或升或降唯誠唯質
　　禮終肆類樂闋九成仰惟眀徳敢薦非馨頋慙菲奠久駐雲軿瞻荷靈澤悚戀兼盈
　　式乾路闢天扉迴日馭動雲衣登金闕入紫微望仙駕仰恩徽
　　中宗祀昊天樂章〈唐書樂志曰景龍三年親祀昊天上帝降神用豫和皇帝行用太和登歌用肅和迎爼用雍和酌獻用福和送文舞出迎武舞入用舒和武舞作用凱安〉豫和
　　天之厯數歸睿唐頋惟菲徳欽昊蒼撰吉日兮表殷薦冀神鑒兮降闓陽
　　太和
　　恭臨寳位肅奉瑤圖恆思解網每軫泣辜徳慚巢燧化劣唐虞期我良弼式賛嘉謨
　　告謝
　　得一流𤣥澤通三御紫宸逺葉千齡運遐銷九域塵絶瑞駢闐集殊祥絡繹臻年登慶西畝稔嵗賀盈囷
　　肅和
　　悠哉廣覆大矣曲成九𤣥著象七曜貞〈一作甄〉眀珪璧是奠醖酎斯盈作樂崇徳爰暢咸英
　　雍和
　　郊壇展敬嚴配因心孤竹簫管空桑瑟琴肅穆大禮鏗鏘八音恭惟上帝希降靈歆
　　福和
　　九成爰奏三獻式陳欽承景福恭託眀禋
　　中宮助祭升壇
　　坤元光至徳柔訓闡皇風芣苡芳聲逺螽斯美化隆睿範超千載嘉猷備六宮肅恭陪盛典欽若薦禋宗
　　亞獻
　　三靈降饗三後配神䖍敷藻奠敬展郊禋
　　舒和
　　已陳粢盛敷嚴祀更奏笙鏞協雅聲璇圗寳厯欣寧謐晏俗淳風樂太平
　　凱安
　　堂堂聖祖興赫赫昌基泰戎車津偃玉帛塗山㑹舜日啟祥暉堯雲巻征斾風猷被有截聲教覃無外眀皇祀圜丘樂章〈唐書樂志曰開元十一年祀昊天於圜丘降神用豫和六變辭同皇帝行用太和登歌奠玉帛用肅和迎爼用雍和皇帝酌獻天神酌獻配座飲福酒並用夀和送文舞出迎武舞入用舒和武舞用凱安禮畢送神用豫和皇帝還大次用太和〉豫和
　　至矣丕搆烝哉太平授犧膺籙復禹繼眀草木仁化鳬鷖頌聲祀宗陳徳無媿斯誠
　　太和
　　郊壇齋帝禮樂祀天丹青寰宇宮徵山川神祇畢降行止重旋融融穆穆納祉洪延
　　肅和
　　止奏潛聆登儀宿囀太玉躬奉參鍾首奠簠簋聿昇犧牲遞薦昭事顒若存存以俔
　　雍和
　　爛雲普洽律風無外千品其凝九賔斯㑹禋尊晉燭純犧滌汰𤣥覆攸廣鴻休汪濊
　　夀和
　　六變爰闋八階載䖍祐我皇祚於萬斯年
　　夀和
　　於赫聖祖龍飛晉陽底定萬國奄有四方功格上下道冠農黃郊天配享徳合無疆
　　夀和
　　崇崇泰畤肅肅嚴禋粢盛既潔金石畢陳上帝來享介福爰臻受釐合祉寳祚維新
　　舒和
　　祝史正辭人神葉慶福以徳招享以誠應六變雲備百禮斯浹祀事孔眀祚流萬葉
　　凱安
　　馨香惟後徳眀命光天保肅和崇聖靈陳信表皇道玉鏚初蹈厲金匏既靜好〈一本此下有介福何穰穰精誠格穹昊二句〉
　　豫和
　　大號成命思文配天神光肸蠁龍駕言旋眇眇閶闔昭昭上𤣥俾昌而大於斯萬年
　　太和
　　六成既闋三薦雲終神心具醉聖敬愈崇受釐皇邸回蹕帷宮穰穰之福永永無窮
　　封泰山樂章〈唐書樂志曰開元十三年眀皇封泰山祀天樂降神用豫和六變迎送皇帝用太和登歌奠玉帛用肅和迎爼用雍和酌獻飲福並用夀和送文舞出迎武舞入用舒和終獻亞獻用凱安送神用豫和中書令張説製辭〉
　　豫和
　　款泰壇柴泰清受天命報天成竦皇心薦樂聲志上達歌下迎
　　億上帝臨下庭騎日月陪列星嘉祝信大糦馨澹神心醉皇靈
　　相百辟貢八荒九歌敘萬舞翔肅振振鏗皇皇帝欣欣福穰穰
　　髙在上道光眀物資始徳難名承眷命牧蒼生寰宇謐太階平
　　天道無親至誠與鄰山川遍禮宮徵維新玉帛非盛聰眀㑹真正斯一徳通乎百神
　　饗帝饗親維孝維聖緝熈懿徳敷揚成命華夷志同笙鏞禮盛眀靈降止感此誠敬
　　太和
　　孝敬中發和容外彰騰華照㝢如昇太陽貞璧就奠𤣥靈垂光禮樂具舉濟濟洋洋
　　肅和
　　奠祖配天承天享帝百靈咸秩四海來祭植我蒼璧布我𤣥製華日裵回神煙容裔
　　雍和
　　爼豆有馥潔粢豐盛亦有和羮既戒既平鐘鼔管磬肅唱和鳴皇皇后祖來〈一作賚〉我思成
　　夀和
　　烝烝我後享獻惟夤躬酌鬱鬯跪奠眀神孝莫孝乎配上帝親敬莫敬乎教天下臣
　　夀和
　　皇祖嚴配配享皇天皇皇降嘏天子萬年
　　舒和
　　六鐘翕協六變成八佾倘佯八風生樂九歆兮人神感美七徳兮天地清
　　凱安
　　烈祖順三靈文宗威四海黃鉞誅羣盜朱旗掃多罪戢兵天下安約法人心改大哉干羽意長見風雲在
　　豫和
　　樂已終禋燎上懐靈惠結皇想歸風疾廻風爽百神來衆神往
　　祈榖樂章〈唐書樂志曰貞觀中正月上辛祈榖於南郊降神用豫和皇帝行用太和登歌奠玉帛用肅和迎爼用雍和送文舞出迎武舞入用舒和武舞用凱安送神用豫和褚亮作其豫和太和壽和凱安五章詞同冬至圜丘按貞觀禮祀感生帝同用此詞顯慶以後同用冬至圜丘詞〉
　　肅和
　　履艮斯䋲居中體正龍運垂祉昭符啟聖式事嚴禋聿懐嘉慶惟帝永錫時皇休命
　　雍和
　　殷薦乗春太壇臨曙八簋盈和六瑚登御嘉稷匪歆徳馨斯飫祝嘏無易靈心有豫
　　舒和
　　玉帛犧牲申敬享金絲鏚羽盛音容庶俾億齡禔景福長欣萬宇洽時邕
　　眀堂樂章〈唐書樂志曰季秋享上帝於眀堂降神用豫和皇帝行用太和登歌奠玉帛用肅和迎爼用雍和酌獻飲福用夀和送文舞出迎武舞入用舒和武舞用凱安送神用豫和其豫和太和夀和凱安五章詞同冬至圜丘貞觀中褚亮等作〉
　　肅和
　　象天御宇乗時布政嚴配申䖍宗禋展敬罇罍盈列樹羽交映玉幣通誠祚隆皇聖
　　雍和
　　八牖晨披五精朝奠霧凝璇篚風清金縣神滌備全眀粢豐衍載絜彛爼陳誠以薦
　　舒和
　　御扆合宮承寳厯席圖重館奉眀靈偃武修文九圍泰沈烽靜柝八荒寧
　　武后眀堂樂章〈並載本集〉
　　外辦將出
　　總章陳昔典衢室禮惟神宏規則天地神用葉陶鈞負扆三春旦充庭萬宇賔頋已誠虛薄空慙馭兆人
　　皇帝行
　　仰膺厯數俯順謳歌逺安邇肅俗阜時和化光玉鏡訟息金科方興典禮永戢干戈
　　皇嗣出入升降
　　至人光俗大孝通神謙以表性恭惟立身洪規載啟茂典方陳譽隆三善祥開萬春
　　迎送王公
　　千官肅事萬國朝宗載延百辟爰集三宮君臣徳合魚水斯同睿圖方永周厯長隆
　　登歌
　　禮崇宗祀志表嚴禋笙鏞合奏文物維新敬遵茂典敢擇良辰絜誠斯著奠謁方申
　　配饗
　　笙鏞間玉宇〈一作鳴玉〉文物昭清暉晬影臨芳奠休光下太微孝思期有感眀絜庶無違
　　宮音
　　履艮包羣望居中冠百靈萬方資廣運庶品荷財成神功諒匪測盛徳實難名藻奠申誠敬恭祀表惟馨
　　角音
　　出震位開平秩扇條風乗甲乙龍徳盛鳥星出薦珪篚陳誠實
　　徵音
　　赫赫離精御炎陸滔㴞熾景開隆暑冀延神鑒俯蘭罇式表䖍襟陳桂爼
　　商音
　　律中夷則序應收成功宣建武義表惟眀爰申禮奠庶展翹誠九秋是式百榖斯盈
　　羽音
　　葭律肇啟隆冬蘋〈一作藴〉藻攸陳饗祭黃鍾既陳玉燭紅粒方殷稔嵗
　　雩祀樂章〈唐書樂志曰孟夏雩祀上帝於南郊䧏神用豫和皇帝行用太和登歌奠玉帛用肅和迎爼用雍和酌獻飲福用夀和送文舞出迎武舞入用舒和武舞用凱安送神用豫和其豫和太和夀和凱安五章詞同冬至圜丘貞觀中褚亮等作〉
　　肅和
　　朱鳥開辰蒼龍啟暎大帝昭饗羣生展敬禮備懐柔功宣舞詠旬液應序年祥協慶
　　雍和
　　紺筵分彩瑤圖吐絢風〈一作鳳〉管晨凝雲歌曉囀肅事蘭羞䖍申桂奠百榖斯登萬箱攸薦
　　舒和
　　鳯曲登歌調令序龍雩集舞汎祥風綵旞雲回昭睿徳朱干電發表神功
　　雩祀樂章〈唐書樂志曰大樂舊有雩祀降送神辭二章不詳所起或雲開元中造〉豫和
　　鳥緯遷序龍星見辰純陽在律眀徳崇禋五方降帝萬宇安人恭以致享肅以迎神
　　豫和
　　祀遵經設享縁誠舉獻畢於樽徹臨於爼舞止干戚樂停柷敔歌以送神神還其所




　　御定全唐詩巻十
