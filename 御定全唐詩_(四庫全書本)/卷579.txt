　　欽定四庫全書
　　御定全唐詩巻五百七十九
　　溫庭筠
　　車駕西遊因而有作
　　宣曲長楊瑞氣凝上林狐兔待秋鷹誰將詞賦陪雕輦寂寞相如臥茂陵
　　傷溫德彜〈一作傷邊將〉
　　昔年戎虜犯榆關一敗〈一作破〉龍城匹馬還侯印不聞封李廣他〈一作別〉人丘壟似天山
　　贈少年
　　江海相逢客恨多秋風葉下洞庭波酒酣夜別淮隂市月照髙樓一曲歌
　　贈〈一作題〉鄭徴君家匡山首春與丞相贊皇公遊止
　　一拋蘭櫂逐燕〈一作征〉鴻曾向江湖識謝公毎到朱門還悵望故山多在畫屛中
　　更中〈一作日〉病痁作
　　山鬼揚威正氣愁便辭珍簟襲狐裘西窗一夕悲人事團〈一作圓〉扇無情不待秋
　　題友人居
　　盡日松堂看畫圖綺疏岑寂〈一作寂寞〉似清都若教煙水無鷗鳥張翰何由到五湖
　　題李相公勅賜錦屏風
　　豐沛曾為社稷臣賜書名畫墨猶新幾人同保山河誓猶〈一作獨〉自棲棲九陌塵
　　蔡中郎墳
　　古墳零落野花春聞説中郎有後身今日愛才非昔日莫拋心力作詞人
　　元處士池上
　　蓼穗菱〈一作茭〉叢思蟪蛄水螢江鳥滿煙蒲愁紅一片風前落池上秋波似五湖
　　華陰韋氏林亭
　　自有林亭不得閒陌塵宮樹是非間終南長〈一作秖〉在茅簷外別向人間看華山
　　寄裴生乞釣鉤
　　一隨菱櫂謁王侯深媿移文負釣舟今日太湖風色好卻將詩句乞魚鉤
　　長安春晩二首
　　曲江春半日遲遲正是王孫悵望時杏花落盡不歸去江上東風吹栁絲
　　四方無事太平年萬象鮮明禁火前九重細雨惹春色輕染龍池楊柳煙
　　三月十八日雪中作
　　芍藥薔薇語早梅不知誰是豓陽才今朝領得春〈一作東〉風意不復饒君雪裏開
　　咸陽值雨
　　咸陽橋上雨如懸萬㸃空濛隔釣船還〈一作絶〉似洞庭春水色晩雲將入岳陽天
　　彈箏人
　　天寳年中〈一作間〉事玉皇曾將新曲教寧王鈿蟬金雁〈一作鳯〉今〈一作皆一作俱〉零落一曲伊州淚萬行
　　瑤瑟怨
　　冰簟銀牀夢不成碧天如水夜雲輕雁聲逺〈一作還〉過〈一作向〉瀟湘去十二樓中月自明
　　題端正樹
　　路傍佳樹碧雲愁曾侍金輿幸驛樓草木榮枯似人事綠陰寂寞漢陵秋
　　渭上題三首
　　呂公榮達子陵歸萬古煙波遶釣磯橋上一通名利跡至今江鳥背人飛
　　目極雲霄思浩然風帆一片水連天輕橈便是東歸路〈一作客〉不肯忘機作釣船
　　煙水何曾息世機暫時相向亦依依所嗟白首磻谿叟一下漁舟更不歸
　　經故翰林袁學士居
　　劒逐驚波玉委塵謝安門下更何人西州城外花千樹盡是羊曇醉後春
　　題城南杜邠公林亭〈時公鎮淮南自西蜀移節〉
　　卓氏壚前金線柳隋家堤畔錦帆風貪為兩地分〈一作行〉霖雨不見池蓮照水紅
　　夜看牡丹
　　髙低深淺一闌紅把火慇勤遶露叢希逸近來成嬾病不能容易向春風
　　宿城南亡友別墅
　　水流花落歎浮生又伴遊人宿杜城還似昔年殘夢裏透簾斜〈一作新〉月獨聞鶯
　　過分水嶺
　　溪水無情似有情入山三日得同行嶺頭便是分頭處惜別潺湲一夜聲
　　鄠杜郊居
　　槿籬芳援〈一作杜〉近樵家壠麥青青一逕斜寂寞遊人寒食後夜來風雨送梨花
　　題河中紫極宮
　　昔年曾伴玉真遊毎到仙宮即是秋曼倩不歸花落盡滿叢煙露月當樓
　　四皓
　　商於甪里〈一作六百〉便成功一才沈機萬古同但得戚姬甘定分不應真有紫芝翁
　　贈張鍊師
　　丹溪藥盡變金骨清洛月寒吹玉笙他日隱居無訪處碧桃花發水縱橫





　　御定全唐詩巻五百七十九
<集部,總集類,御定全唐詩>
