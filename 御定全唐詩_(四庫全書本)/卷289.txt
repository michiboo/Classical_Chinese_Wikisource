　　欽定四庫全書
　　御定全唐詩巻二百八十九
　　楊憑
　　楊憑字虛受𢎞農人與弟凝凌皆工文辭大厯中踵擢進士第時稱三楊憑重交遊尚氣節與穆質許孟容李鄘相友善號楊穆許李歴事節度府召為監察御史累拜京兆尹與李夷簡素有隙因擿發他罪欲抵以死憲宗以憑治京兆有績但貶臨賀尉俄徙杭州長史以太子詹事卒詩一卷
　　長安春夜宿開元觀
　　霓裳下晩煙留客杏花前徧問人寰事新從洞府天長松皆掃月老鶴不知年為説蓬瀛路雲濤幾處連
　　晩泊江戍
　　旅櫂依遙戍清湘急晩流若為南浦宿逢此北風秋雲月孤鴻晩闗山幾路愁年年不得意零落對滄洲
　　巴江雨夜
　　五嶺天無雁三巴客問津紛紛輕漢暮漠漠暗江春青草連湖㟁繁花憶楚人芳菲無限路幾夜月明新
　　邊塞行
　　九原臨得水雙足是重城獨許為儒老相憐從騎行細叢榆塞逈髙㸃雁山晴聖主嗤炎漢無心自勒兵
　　樂遊園望月
　　炎靈全盛地明月半秋時今古人同望盈虧節暗移彩凝雙月逈輪度八川遲共惜鳴珂去金波送酒巵
　　千葉桃花
　　千葉桃花勝百花孤榮春晩駐年華若教避俗秦人見知向河源舊侶誇
　　春中汎舟
　　仙郎歸奏〈一作秦〉過湘東正值三湘二月中惆悵滿川桃杏醉醉看還與曲江同
　　雨中怨秋
　　辭家逺客愴秋風千里寒雲與斷蓬日暮隔山投古寺鐘聲何處雨濛濛
　　秋日獨遊曲江
　　信馬閒過憶所親秋山行盡路無塵主人莫惜松隂醉還有千錢沽酒人
　　寄別
　　晩煙洲霧共蒼蒼河雁驚飛不作行迴斾轉舟行數里歌聲猶自逐清湘
　　邊情
　　新種如今屢請和玉闗邊上幸無他欲知北海苦辛處看取節毛餘幾多
　　早發湘中
　　按節鳴笳中貴催紅旌白斾滿船開迎愁湓浦登城望遙見荊門積水來
　　海榴
　　海榴殷色透簾櫳看盛看衰意欲同若許三英隨五馬便將濃豔鬬繁紅
　　春情
　　暮雨朝雲幾日歸如絲如霧濕人衣三湘二月春光早莫逐狂風繚亂飛
　　送客徃荊州
　　巴丘過日又登城雲水湘東一日平若愛春秋繁露學正逢元凱鎮南荊
　　贈馬錬師
　　心嫌碧落更何從月帔花冠氷雪容行雨若迷歸處路近南〈一作前〉惟見祝融峰
　　湘江泛舟
　　湘川洛浦三千里地角天涯南北遙除卻同傾百壺外不愁誰奈両魂銷
　　送別
　　江㟁梅花雪不如看君驛馭向南徐相聞不必因來雁雲裏飛軿落素書
　　贈竇牟〈一作竇洛陽牟見簡篇章偶贈絶句〉
　　直用天才衆卻瞋應欺李杜久為塵南荒不死中華老別玉翻同西國人













　　御定全唐詩巻二百八十九
