　　欽定四庫全書
　　御定全唐詩卷八百四十五
　　齊已
　　湘中寓居春日感懐
　　江禽野獸兩堪傷避射驚彈各自忙頭角任多無獬豸羽毛雖衆讓鴛鴦落苔紅小櫻桃熟侵井青纎燕麥長吟把離騷憶前事汨羅春浪撼殘陽
　　瀟湘
　　寒清徤碧逺相含珠媚根源在極南流古遰今空作島逗山衝壁自為潭遷來賈誼愁無限謫過靈均恨不堪畢竟輸他老漁叟緑蓑青竹釣濃藍
　　寄友生
　　風騷情味近如何門底寒流屋裏莎曽摘園蔬留我宿共吟江月看鴻過時危苦恨無収拾道妙深誇有琢磨涼夜欹眠應得夢平生心肺似君多
　　酬荅退上人
　　鬚𩯭三分白二分一生蹤跡出人羣嵩丘夢憶諸𡶶雪衡岳禪依五寺雲青衲幾臨髙瀑濯苦吟曽許斷猿聞荒村殘臘相逢夜月滿鴻多楚水濆
　　山中春懐
　　心魂役役不曽歸萬象相牽向極㣲所得或憂逢郢刃凡言皆欲奪天機遊深晩谷香充鼻坐苦春松粉滿衣何物不為狼籍境桃花和雨更霏霏
　　寄鄭谷郎中
　　上國誰傳消息過醉眠醒坐對嵳峩身離道士衣裳少筆答禪師句偈多南岸郡鐘涼度枕西齋竹露冷霑莎還應笑我降心外惹得詩魔助佛魔
　　寄萍鄉唐稟正字
　　新書聲價滿皇都髙臥林中更起無春興酒香薫肺腑夜吟雲氣濕髭鬚同登水閣僧皆別共上漁船鶴亦孤長憶前年送行處洞門殘日照菖蒲
　　秋夕書懐
　　涼多夜永擁山袍片石閒欹不覺勞蟋蟀遶牀無夢寐梧桐滿地有蕭騷平生樂道心常切五字逢人價合髙破落西窗向殘月露聲如雨滴蓬蒿
　　亂後經西山寺
　　松燒寺破是刀兵谷變陵遷事可驚雲裏乍逢新住主石邉重認舊題名閒臨菡萏荒池坐亂踏鴛鴦破瓦行欲伴髙僧重結社此身無計捨前程
　　題梁賢巽公房
　　吳王廟側有髙房𬖄影南軒日正長吹苑野風桃葉碧壓畦春露菜花黃懸燈向後惟冥黙憑案前頭即渺茫知有虎溪歸夢切寺門松折社僧亡
　　塘上閒作
　　閒行閒坐藉莎煙此興堪思二古賢陶靖節居彭澤畔賀知章在鏡池邉鴛鴦著對能飛繡菡萏成羣不語仙形影騰騰夕陽裏數𡶶危翠滴漁船
　　江上望逺山寄鄭谷郎中〈公時退居仰山〉
　　危碧層層映水天半垂岡隴下民田王維愛甚難拋畫支遁髙多不惜錢巨石盡含金玉氣亂𡶶閑鎖棟梁煙秦爭漢奪空勞力卻是巢由得穏眠
　　送人自蜀迴南遊
　　錦水東浮情尚鬱湘波南泛思何長蜀魂巴狖悲殘夜越鳥燕鴻叫夕陽煙月幾般為客路林泉四絶是吾鄉尋幽必有僧相指宋杜題詩近舊房
　　寄無願上人〈末句缺二字〉
　　六十入去七十歳與師年鬢不爭多誰言生死無消處還有修行那得何開士安能窮好惡故人堪憶舊經過㑹歸原上焚身後一陣灰飛也
　　懐瀟湘即事寄友人
　　浸野滛空澹蕩和十年鄰住聽漁歌城臨逺櫂浮煙泊寺近閑人泛月過岸引緑蕪春雨細汀連斑竹晩風多可憐千古懐沙處還有魚龍弄白波
　　謝橘洲人寄橘
　　洞庭栽種似瀟湘緑遶人家帶夕陽霜裛露蒸千樹熟浪圍風撼一洲香洪崖遣後名何逺陸績懐來事更長藏貯待供賔客好石榴宜稱映丹光
　　自貽
　　心中身外更何猜坐石看雲飬聖胎名在好詩誰逐去跡依閒處自歸來時添瀑布新缾水旋換栴檀舊印灰晴出寺門驚徃事古松千尺半蒼苔
　　寄益上人
　　長想尋君道路遙亂山霜後火新燒近聞移住鄰衡岳幾度題詩上石橋古木傳聲連峭壁一燈懸影過中宵風騷味薄誰相愛敧枕常多夢鮑昭
　　行次宜春寄湘西諸友
　　幸無名利路相迷雙履尋山上柏梯衣鉢祖辭梅嶺外香燈社別橘洲西雲中石壁青侵漢樹下苔錢緑遶溪我愛逺遊君愛住此心他約與誰㩦
　　送略禪者歸南嶽
　　林下鐘殘又拂衣錫聲還獨向南飛千𡶶令截𠖇鴻處一徑險通禪客歸青石上行苔片片古杉邉宿雨霏霏勞生有願應回首忍著無心與物違
　　詠懐寄知巳
　　巳得浮生到老閑且將新句擬𤣥關自知清興來無盡誰道淳風去不還三百正聲傳世後五千真理在人間此心終待相逢說時復登樓看暮山
　　寄吳拾遺
　　新竹將誰㩁重輕皎然評裏見權衡非無苦到難搜處合有清垂不朽名疎雨晩衝蓮葉響亂蟬涼抱檜梢鳴野橋閑背殘陽立翻憶蘇卿送子卿
　　春晴感興
　　連旬隂翳曉來晴水滿圓塘照日明岸草短長邉過客江花紅白裏啼鶯野無征戰時堪望山有樓臺煖好行桑柘依依禾黍緑可憐歸去是張衡
　　謝道友拄杖
　　翦自南巖瀑布邉寒光七尺乳珠連持來未入塵埃路乞與應憐老病年欹影夜歸青石澗卓㾗秋過緑苔錢他時攜上嵩𡶶頂把倚長松看洛川
　　東林寄別修睦上人
　　行心乞得見秋風雙履難留去住蹤紅葉正多離社客白雲無限向嵩𡶶囊中自欠詩千首身外誰知事幾重此別不能為後約年華相似逼衰容
　　夏日原西避暑寄吟友
　　熱煙疎竹古原西日日乗涼此杖藜閑處雨聲隨霹靂旱田人望隔虹霓蟬依獨樹乾吟苦鳥憶平川渇過齊別有相招好泉石瑞花瑤草盡堪擕
　　懷匡阜
　　荊州連嵗滯遊方拄杖塵封六尺光洗面有香思石溜冥心無撓憶山牀閑機但媿時機速靜論須慙世論長昨夜分明夢歸去薜蘿幽逕遶禪房
　　靜坐
　　繩牀欹坐任崩頹雙眼醒醒閉復開日月更無閑裏過風騷時有靜中來天真自得生難捨世幻誰驚死不迴何處堪投此蹤跡水邉晴去上髙臺
　　寄湘中諸友
　　碧雲諸友盡黃眸石㸃花飛更説無嵐翠濕衣松接院芙蓉薫靣寺臨湖沃州髙臥心何僻匡社長禪興亦孤爭似楚王文物國金鑣紫綬讓前途
　　荅無願上人書
　　鄭生驅蹇峴山迴𫝊得安公好信來千里阻修俱老骨八行重疊慰寒灰春殘桃李猶開戸雪滿松杉始上臺必有南遊山水興漢江平穩好浮杯
　　送𦙍公歸闕
　　西朝歸去見髙情應戀香燈近聖明關令莫疑非馬辯道安還跨赤驢行充齋野店蔬無味灑笠平原雪有聲忍惜文章便閑得㸔他趨競取時名
　　感時
　　忽忽枕前蝴蝶夢悠悠覺後利名塵無窮今日明朝事有限生來死去人終與狐狸為窟穴謾師⻱鶴飬精神可憐顔子能消息虛室坐忘心最眞
　　湖上逸人
　　澹蕩光中翡翠飛田田初出柳絲絲吟沿緑島時逢鶴醉泛清波或見⻱七澤釣師應識我中原逐鹿不知誰秋風水寺僧相近一徑蘆花到竹籬
　　懐巴陵
　　垂白堪思大亂前薄遊曽駐洞庭邉尋僧古寺沿沙岸倚杖殘陽落水天蘭蘂蔫菸騷客廟煙波晴闊釣師船此時欲買君山住嬾就商人乞箇錢
　　渚宮謝楊秀才自嵩山相訪
　　嵩𡶶有客逺相尋塵滿麻衣袖苦吟花盡草長方閉戸道孤身老正傷心紅堆落日雲千仭碧撼涼風竹一林惆悵雅聲消歇去喜君聊此暫披襟
　　荊門寄沈彬
　　罷趨明聖嬾從知鶴氅褵褷遂性披道有靜君堪托跡詩無賢子擬傳誰松聲白日邉行止日影紅霞裏夢思珍重兩萹千里逹去年江上雪飛時
　　讀隂符經
　　遶窗風竹骨輕安閒借隂符仰臥看絶利一源真有謂空勞萬卷是無端清虛可保昇雲易慾終知入聖難三要洞開何用閉髙臺時去憑欄干
　　寄吳國知舊
　　淮甸當年憶旅遊衲衣㯶笠外何求城中古巷尋詩客橋上殘陽背酒樓晴色水雲天合影晩聲名利市爭頭可憐王化融融裏惆悵無僧似恵休
　　移居
　　上台言任飬疎愚乞與西城水滿湖吹榻好風終日有趂涼閑客片時無檀欒翠擁清蟬在菡萏紅殘白鳥孤欲問存思搜抉妙幾聨詩許敵三都
　　喜彬上人見訪
　　髙吟欲繼沃州師千里相尋問課虛殘臘江山行盡處滿衣風雪到閒居攜來律韻清何甚趣入幽㣲㫖不疎莫惜天機細搥琢他時終可擬芙蕖
　　荊州新秋寺居冩懐詩五首上南平王
　　竹如翡翠侵簾影苔學琉璃布地紋髙臥更無如此樂逺遊何必愛他雲閒聼謝朓吟為政靜㸔蕭何坐致君只恐老身衰朽速他年不得頌鴻勲
　　井梧黃落暮蟬清久駐金臺但暗驚事佛未憐諸弟子談空爭動上公卿合歸鳥外藏幽跡敢向人前認好名滿印白檀燈一醆可能酬謝得聰明
　　金湯裏面境何求寶殿東邉院最幽栽種已添新竹影畫圖兼列逺山秋形容豈合親公子章句爭堪狎士流虛負岷峨老僧約年年雪水下汀洲
　　漢江西岸蜀江東六稔安禪教化中託跡幸將王粲別歸心寧與子山同尊罍豈識曹參酒賔客還親宋玉風又見去年三五夕一輪寒魄破煙空
　　石龕閑鎖舊居𡶶何事膺門歲月重五七詩中叨見遇三千客外許疎慵迎涼蟋蟀喧閑思積雨莓苔沒屐蹤㑹待英雄啟金口卻教擔錫入雲松
　　送李秀才歸湘中
　　詞客攜文訪病夫因吟送別憶湘湖寒消浦漵催鴻鴈暖入溪山飬鷓鴣僧向月中尋嶽麓雲從城上去蒼梧君歸為問𡶶前寺舊住僧房鎖在無
　　寄吳國西供奉
　　別來相憶夢多迷君住東朝我楚西瑤闕合陪龍象位春山休記鷓鴣啼承恩位與千官別應制才將十子齊幾笑逺公慵送客慇懃只到寺前溪
　　謝人恵端溪硯
　　端人鑿斷碧溪潯善價爭教惜萬金礱琢已曽經敏手研磨終見透堅心安排得主難移動含貯隨時任淺深保重更求裝鈿匣閑將濡染寄知音
　　送吳先軰赴京
　　煙霄已遂明經第江漢重來問苦吟託興偶憑風月逺忘機終在寂寥深千萹未聽常徒口一字須防作者心此日與君聊話別老身難約更相尋
　　和西蜀可凖大師逺寄之什
　　莫知何路去追攀空想人間出世間杜口已同居士室傳心休問祖師山禪中不住方為定說處無生始是閒珍重希音逺相寄亂𡶶西望疊孱顔
　　荊門暮冬與節公話別
　　漳河湘岸柳關頭離別相逢四十秋我憶黃梅夢南國君懐明主去東周幾程霜雪經殘臘何處封疆過舊遊好及春風承帝澤莫忘衰朽臥林邱
　　賀孫支使郎中遷居
　　別認公侯禮上才築金何啻舊燕臺地連東閣橫頭買門對西園正面開不隔紅塵趨棨㦸只拖珠履赴尊罍應逢明月清霜夜閑領笙歌宴此來
　　庭際新移松竹
　　三莖瘦竹兩株松瑟瑟翛翛韻且同抱節乍離新澗雪盤根逺別舊林風嵗寒相倚無塵地䕃影分明有月中更待陽和信催促碧梢青杪看凌空
　　荊門寄題禪月大師影堂
　　澤國聞師泥日後蜀王全禮葬餘灰白蓮塔向清泉鎖禪月堂臨錦水開西嶽千篇傳古律〈大師著西嶽集三十巻盛傳於世〉南宗一句印靈臺不堪隻履還西去蔥嶺如今無使廻
　　賀雪
　　上清凝結下乾坤為瑞為祥表致君日月影從光外過山河形向靜中分歌揚郢路誰同聽聲灑梁園客共聞堪想畫堂簾卷次輕隨舞袖正紛紛
　　荊州寄貫㣲上人
　　舊齋休憶對松闗各在王侯顧遇間命服巳霑天渥澤衲衣猶擁祖斕斑相思莫救燒心火留滯難移壓腦山得失兩途俱不是笑他髙臥碧孱顔
　　送休師歸長沙寧覲
　　髙堂親老本師存多難長懸兩處魂巳說戰塵消漢口便隨征櫂別荊門晴吟野闊無耕地晩宿灣深有釣村他日更思衰老否七年相伴琢詩言
　　江上夏日
　　無處清隂似剡溪火雲竒崛倚空齊千山冷疊湖光外一扇涼揺楚色西碧樹影疎風易斷緑蕪平逺日難低故園舊寺臨湘水斑竹煙深越鳥啼
　　渚宮春日因懷有作
　　舊業樹連湘樹逺家山雲與嶽雲平僧來巳説無耕釣鴈去那知有弟兄客思莫牽蝴蝶夢鄉心自憶鷓鴣聲沙頭南望堪腸斷誰把歸舟載我行
　　鬆化為石〈近聞金華山古鬆化為石〉
　　盤根幾聳翠崖前卻偃凌雲化至堅乍結精華齊永刼不隨凋變巳千年逢賢必用鐫辭立遇聖終將刻印傳肯似荊山鑿餘者蘚封頑滯臥嵐煙
　　寄澧陽吳使君
　　南客西來話使君涔陽風雨變行春四鄰耕釣趨仁政千里煙花壓路塵去獸未勝除狡吏還珠爭似復逋民紅蘭浦暖攜才子爛醉連題賦白蘋
　　湘江送客
　　湘江秋色湛如氷楚客離懐暮不勝千里碧雲聞塞鴈㡬程青草見巴陵寒濤響疊晨征㯭岸葦叢明夜泊燈鸚鵡洲邉若回首為思前事一捫膺
　　暮遊嶽麓寺
　　寺樓髙出碧崖稜城裏誰知在上層初雪灑來喬木暝逺禽飛過大江澄閑消不睡憐長夜靜照無言謝一燈迴首何邉是空地四村桑麥遍邱陵
　　林下留別道友
　　住亦無依去是閑何心終戀此林間片雲孤鶴東西路四海九州多少山靜坐趂涼移樹影興隨題處著苔斑秋來洗浣行衣了還爾鄰僧舊竹闗
　　道林寺居寄嶽麓禪師二首
　　門前石路徹中𡶶樹影泉聲在半空尋去未應勞上下往來殊巳倦西東髭根盡白孤雲並心跡全忘片月同長憶髙窗夏天裏古松青檜午時風
　　山袍不稱下紅塵各是閑居島外身兩處煙霞門寂寂一般苔蘚石磷磷禪闗悟後寧疑物詩格元來不傍人月照經行更誰見露華松粉㸃衣巾
　　亂後江西過孫魴舊居因寄
　　舊遊重到倍悲涼吟憶同人倚寺牆何處暮蟬喧逆旅此中山鳥噪垂楊寰區有主權兵器風月無人掌桂香欲寄此心空北望塞鴻天末失歸行
　　宜春江上寄仰山長老二首
　　水隔孤城城隔山水邉時望憶師閒清泉白石中𡶶上落日半空棲鳥還雲影觸衣分朶朶雨聲吹磬散潺潺傳心莫學羅浮去後軰思量待扣關
　　雨晴天半碧光流影倒殘陽濕郡樓絶頂有人經劫在浮生無客暫時遊窗開萬壑春泉亂塔鎖孤燈萬木稠欲為吾師拂衣去白雲紅葉又新秋
　　螢
　　透窗穿竹住還移萬類俱閑始見伊難把寸光藏暗室自持孤影助明時空庭散逐金風起亂葉爭投玉露垂後代儒身嬾收拾夜深飛過讀書帷
　　湘中送翁員外歸閩
　　船滿琴書與酒杯清湘影裏片帆開人歸南國鄉園去鴈逐西風日夜來天勢漸低分海樹山程欲盡見城臺此身未別江邉寺猶㸔星郎奉詔廻
　　寄居道林寺作
　　嵐濕南朝殿塔寒此中因得謝塵寰巳同庭樹千株老未負溪雲一片閑石鏡舊遊臨皎潔岳蓮曽上徹孱顔如今衰颯成多病黃葉風前晝掩闗
　　沙鷗
　　暖傍漁船睡不驚可憐孤潔似華亭晩來灣浦衝平碧晴過汀洲拂淺青翡翠靜中修羽翼鴛鴦閑處事儀形何如飛入漢宮裏留與興亡作典經
　　和翁員外題馬太傅宅賈相公井
　　飛塵不敢下相干闇脈傍應潤牡丹心任短長投玉綆底須三五暎金盤神工舊製澄在天澤時加瀲灔寒太傅欲旌前古事星郎屬思久憑欄
　　㸔雲
　　何𡶶觸石濕苔錢便逐髙風離瀑泉深處臥來眞隱逸上頭行去是神仙千尋有影滄江底萬里無蹤碧落邉長憶舊山青壁裏遶菴閑伴老僧禪
　　對雪寄荊幕知巳
　　猛勢㣲開萬里清月中看似日中明此時鷗鷺無人見何處關山有客行郢唱轉髙誰敗和巴歌相顧自銷聲江齋卷箔含毫久應想梁王禮不輕
　　送相里秀才赴舉
　　兩上東堂不見春文明重去有誰親曽逢少海尊前客舊是神仙㑹裏人巳遂風雲催化羽卻將雷電助燒鱗明年自此登龍後迴首荊門一路塵
　　荊門疾中喜謝尊師自南嶽來相里秀才自京至
　　閑堂晝臥眼初開強起徐行遶砌苔鶴氅人從衡嶽至鶉衣客自洛陽來坐聞鄰樹棲幽鳥吟覺江雲發早雷西笑東遊此相別兩途消息待誰迴
　　吟興自述
　　前習都由未盡空生知雅學妙難窮一千首出悲哀外五十年銷雪月中興去不妨歸靜慮情來何止發眞風曽無一字千聲利豈媿操心負至公
　　送謝尊師自南嶽出入京
　　曽聽鹿鳴逢世亂因披羽服隱衡陽㡬多事隔丹霄興三十年成兩𩯭霜芝術未甘銷勇氣風騷無那激剛腸中朝舊有知音在可是悠悠入帝鄉
　　送司空學士赴京
　　𢎞文初命下江邉難戀沙鷗與釣船藍綬乍稱新學士白衫初脫舊神仙龍山送別風生路鷄樹從容雪照筵重謁徃年金牓主便將才術佐陶甄













　　御定全唐詩卷八百四十五
<集部,總集類,御定全唐詩>
