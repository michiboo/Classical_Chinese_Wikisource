　　欽定四庫全書
　　御定全唐詩巻一百七十八
　　李白
　　詶談少府
　　一尉居倐忽梅生有仙骨三事或可羞匈奴哂千秋壯心屈黃綬浪跡寄滄洲昨觀荊峴作如從雲漢遊老夫當暮矣蹀足懼驊騮
　　詶宇文少府見贈桃竹書筒
　　桃竹書筒綺繡文良工巧妙稱絶羣靈心圎映三江月彩質疊成五色雲中藏寳訣峨眉去千里提擕長憶君
　　五月東魯行荅汶上君〈一作翁〉
　　五月梅始〈一作子〉黃蠶凋桑柘空魯人重織作機杼鳴簾櫳顧余不及仕學劍來山東舉鞭訪前途獲笑汶上翁下愚忽壯士未足論窮通我以一箭書能取聊城功終然不受賞羞與時人同西歸去直道落日昏隂虹此〈一作我〉去爾勿言甘心為轉蓬
　　早秋單父南樓詶竇公衡
　　白露見日滅紅顔隨霜凋別君若俯仰春芳辭秋條泰山嵯峨夏雲在疑是白波漲東海散為飛雨川上來遙帷卻巻清浮埃知君獨坐青軒下此時結念同所懐〈一作同懐者〉我閉南樓㸔道書幽簾清寂在仙居曽無好事來相訪頼爾高文一起予
　　山中問荅
　　問余何意〈一作事〉棲碧山笑而不荅心自閒桃花流水窅然去別有天地非人間
　　荅友人贈烏紗帽
　　領得烏紗帽全勝白接䍦山人不照鏡稚子道相宜
　　詶張司馬贈墨
　　上黨碧松煙夷陵丹砂末蘭麝凝珍墨精光乃堪掇黃頭奴子雙鴉鬟錦嚢養之懐袖間今日贈予蘭亭去興來灑筆㑹稽山
　　荅湖州迦葉司馬問白是何人
　　青蓮居士謫仙人酒肆藏名三十春湖州司馬何湏問金粟如來是後身
　　荅長安崔少府叔封逰終南翠微寺太宗皇帝金沙泉見寄
　　河伯見海若傲然誇秋水小物昧逺圗寧知通方士多君紫霄意獨往蒼山裏地古寒雲深巗高長風起初登翠微嶺復憩金沙泉踐苔朝霜滑弄波夕月圎飲彼石下流結蘿宿溪煙鼎湖夢淥水龍駕空〈一作何〉茫然早行子午闗〈一作間又作〉卻登山路逺〈一作卻歎山路逺又作頗識闗路逺〉拂琴聴霜猨滅燭乃星飯人煙無明〈一作同〉異鳥道絶往返攀厓倒青天下視白日晚既過〈一作遇〉石門隠還唱〈一作聞〉石潭歌渉雪搴紫芳〈一作採紫莖〉濯纓想〈一作掬〉清波此人不可見此地君自過為余謝風泉其如幽意何
　　詶崔五郎中
　　朔雲橫髙天萬里起秋色壯士心飛揚落日空歎息長嘯出原野凜然寒風生幸遭聖明時功業猶未成柰何懐良圗鬰悒獨愁坐〈一作空獨坐〉杖策尋英豪立談乃知我崔公生民秀緬邈青雲姿製作㕘造化託諷含神祗海嶽尚可傾吐諾終不移是時霜飇寒逸興臨華池起舞拂長劍四座皆揚眉因得窮歡情贈我以新詩又結汗漫期九垓逺相待舉身憩蓬壺濯足弄滄海從此凌倒景一去無時還朝逰明光宮暮入閶闔闗但得長把袂何必嵩丘山
　　以詩代書荅元丹丘
　　青鳥〈一作烏〉海上來今朝發何䖏口銜雲錦字〈一作書〉與我忽飛去鳥去凌紫煙書留綺窻前開緘方〈一作時〉一笑乃是故人傳故人深相朂憶我勞心曲離居在咸陽三見秦草緑置書䨇袂間引領不暫閒長望〈一作歎〉杳難見浮雲橫逺山
　　金門荅蘓秀才
　　君還石門日朱火始改木春草如有情山中尚含緑折芳愧遙憶永路當自朂逺見故人心平生以此足巨海納百川麟閣多才賢獻書入金闕酌醴奉瓊筵屢忝白雲唱恭聞黃竹篇恩光照拙薄雲漢希騰遷銘鼎倘雲遂扁舟方𣺌然我留在金門君去臥丹壑未果三山期遙欣一丘樂𤣥珠寄象罔赤水非寥廓願狎東海鷗共營西山藥棲巗君寂滅䖏世余龍蠖良辰不同賞永日應閒居鳥吟簷前樹花落窻下書縁溪見緑篠隔岫窺紅蕖採薇行笑歌眷我情何巳月出石鏡間松鳴風琴裏得心自虛妙外物空頺靡身世如兩忘從君老煙水
　　詶坊州王司馬與閻正字對雪見贈
　　逰子東南來自宛適京國飄然無心雲倐忽復西北訪戴昔未偶尋嵇此相得愁顔發新歡終宴敘前識閻公漢庭舊沈鬰富才力價重銅龍樓聲高重門側寧期此相遇華館陪逰息積雪眀逺峰寒城鎻春色主人蒼生望假我青雲翼風水如見資投竿佐皇極
　　詶中都小吏攜斗酒雙魚於逆旅見贈
　　魯酒若琥珀〈一作琥珀色〉汶魚紫錦鱗山東豪吏有俊氣手攜〈一作持〉此物贈逺人意氣相傾兩相顧斗酒雙魚表情素〈一夲此下有酒來我飲之鱠作別離䖏二句〉雙鰓呀呷鰭鬛張蹳刺銀盤欲飛去呼兒拂幾霜刃揮紅肌花落白雪霏為君下筯一餐飽〈一作罷〉醉著金鞍上馬歸
　　詶張卿夜宿南陵見贈
　　月出魯城東眀如天上雪魯女驚莎雞鳴機應秋莭當君相思夜火落金風高河漢掛戶牖欲濟無輕舠我昔辭林丘雲龍忽相見客星動太微朝去洛陽殿爾來得茂彥七葉仕漢餘身為下邳客家有圯橋書傅說未夢時終當起巗野萬古騎辰星光輝照天下與君各未遇長策委蒿萊寳刀隱玉匣鏽澁空莓苔遂令世上愚輕我土與灰一朝攀龍去鼃黽安在㦲故山定有酒與爾傾金罍
　　詶岑勲見尋就元丹丘對酒相待以詩見招
　　黃鶴東南來寄書寫心曲倚松開其緘憶我腸斷續不以千里遙命駕來相招中逢元丹丘登嶺宴碧霄對酒忽思我長嘯臨清飈蹇予未相知茫茫緑雲垂俄然素書及解此長渇飢策馬望山月途窮造階墀喜茲一會面若覩瓊樹枝憶君我逺來我歡方速至開顔酌美酒樂極忽成醉我情既不淺君意方亦深相知兩相得一顧輕千金且向山客笑與君論素心
　　荅従弟幼成過西園見贈
　　一身自瀟灑萬物何囂喧拙薄謝眀時棲閒歸故園二季過舊壑四鄰馳華軒衣劍照松宇賔徒光石門山童薦珎果野老開芳樽上陳樵漁事下敘農圃言昨來荷花滿今見蘭苕繁一笑復一歌不知夕景昏醉罷同所樂此情難具論
　　詶王補闕惠翼荘廟宋丞泚贈別
　　學道三千〈一作十〉春自言羲和人軒葢宛若夢雲松長相親偶將二公合復與三山鄰喜結海上契自為天外賔鸞翮我先鎩龍性君莫馴朴散不尚古時訛皆失真勿踏荒溪坡朅來浩然津薜帶何辭楚桃源堪避秦世廹且離別心在期隱淪酬贈非炯戒永言銘佩紳
　　詶裴侍御對酒感時見贈
　　雨色秋來寒風嚴清江爽孤高繡衣人瀟灑青霞賞平生多感激忠義非外奨禍連積怨生事及徂川往楚邦有壯士鄢郢翻掃蕩申包哭秦庭泣血將安仰鞭屍辱巳及堂上羅宿莽頗似今之人蟊賊〈一作𧌒〉䧟忠讜𣺌然一水隔何由稅歸鞅日夕聴猨怨懐賢盈夣想
　　詶崔侍御〈一夲此下有成甫二字〉
　　嚴陵不從萬乗逰歸臥空山釣碧流自是客星辭帝座元非太白醉揚州
　　翫月金陵城西孫楚酒樓逹曙歌吹日晩乗醉著紫綺裘烏紗巾與酒客數人櫂歌秦淮往石頭訪崔四侍御
　　昨翫西城月青天垂玉鈎朝沽金陵酒歌吹孫楚樓忽憶繡衣人乗船往石頭草裹烏紗巾倒被紫綺裘兩岸拍手笑疑是王子猷酒客十數公崩騰醉中流謔浪櫂海客喧呼傲陽矦半道逢吳姬巻簾出揶揄我憶君到此不知狂與羞一月〈一作月下〉一見君三杯便囬橈舎舟共連袂行上南渡橋興發歌緑水秦客為之揺雞鳴復相招清宴逸雲霄贈我數百字字字凌風飈繫之衣裘上相憶每長謡
　　江上荅崔宣城
　　太華三芙蓉眀星玉女峰尋仙下西嶽陶令忽相逢問我將何事湍波歴㡬重貂裘非季子鶴氅似王恭謬忝燕臺召而陪郭隗蹤水流知入海雲去或従龍樹繞蘆洲月山鳴鵲鎮鐘還期如可訪台嶺䕃長松
　　荅族姪僧中孚贈玉泉仙人掌茶〈並序〉
　　余聞荊州玉泉寺近清溪諸山山洞往往有乳窟窟中多玉泉交流其中有白蝙蝠大如鴉按山經蝙蝠一名仙䑕千嵗之後體白如雪棲則倒懸葢飲乳水而長生也其水邉䖏䖏有茗草羅生枝葉如碧玉唯玉泉真公常採而飲之年八十餘嵗顔色如桃李而此茗清香滑熟異於他者所以能還童振枯扶人夀也余逰金陵見宗僧中孚示余茶數十片拳然重曡其狀如手號為仙人掌茶葢新出乎玉泉之山曠古未覿因持之見遺兼贈詩要余荅之遂有此作後之高僧大隱知仙人掌茶發乎中孚禪子及青蓮居士李白也
　　常聞玉泉山山洞多乳窟仙䑕如白鴉倒懸清溪月茗生此中石玉泉流不歇根柯灑芳津採服潤肌骨叢〈一作楚〉老巻緑葉枝枝相接連曝成仙人掌似拍洪崖肩舉世未見之其名定誰傳宗英乃禪伯投贈有佳萹清鏡燭無鹽顧慚西子妍朝坐有餘興長唫播諸天
　　詶裴侍御留岫師彈琴見寄
　　君同鮑明逺邀彼休上人鼓琴亂白雪秋變江上春瑤草緑未衰攀翻寄情親相思兩不見流淚空盈巾張相公出鎮荊州尋除太子詹事余時流夜郎行至江夏與張公去千里公因太府丞王昔使車寄羅衣二事及五月五日贈余詩余荅以此詩
　　張衡殊不樂應有四愁詩慙君錦繡段贈我慰相思鴻鵠復矯翼鳯凰憶故池榮樂一如此商山老紫芝醉後荅丁十八以詩譏余搥碎黃鶴樓〈此詩楊慎雲是偽作〉
　　黃鶴髙樓已搥碎黃鶴仙人無所依黃鶴上天訴玉帝卻放黃鶴江南歸神明太守𠕂雕飾新圗粉壁還芳菲一州笑我為狂客少年往往來相譏君平簾下誰家子云是遼東丁令威作詩調我驚逸興白雲繞筆窗前飛待取明朝酒醒罷與君爛熳尋春暉
　　荅裴侍御先行至石頭驛以書見招期月滿泛洞庭
　　君至石頭驛寄書黃鶴樓開緘識逺意速此南行舟風水無定準湍波或〈一作成〉滯留憶昨新月生西簷若瓊鈎今來何所似破鏡懸清秋恨不三五眀平湖泛澄流此歡竟莫遂狂〈一作枉〉殺王子猷巴陵定遙逺持贈解人憂
　　荅高山人兼呈權顧二侯
　　虹霓掩天光哲後起康濟應運生䕫龍開元掃氛翳太微廓金鏡端拱清遐裔輕塵集嵩嶽虛㸃盛眀意謬揮紫泥詔獻納青雲際䜛惑英主心恩疎佞臣計彷徨庭闕下歎息光隂逝未作仲宣詩先流賈生涕掛帆秋江上不為雲羅制山海向東傾百川無盡勢我於鴟夷子相去千餘嵗運濶英逹稀同風遙執袂登艫望逺水忽見滄浪枻高士何處來虛舟𣺌安繫衣藐本淳古文章多佳麗延引故鄊人風義未淪替顧侯逹語黙權子識通蓛曽是無心雲俱為此留滯雙萍易飄轉獨鶴思凌厲明晨去瀟湘共謁蒼梧帝
　　荅杜秀才五松見贈〈五松山在南陵銅坑西五六里〉
　　昔獻長楊賦天開雲雨歡當時待詔承眀裏皆道揚雄才可觀勅賜飛龍二天馬黃金絡頭白玉鞍浮雲蔽日去不返總為秋風摧紫蘭角巾東出商山道採秀行歌詠芝草路逢園綺笑向人兩君解來一何好聞道金陵龍虎盤還同謝朓望長安千峰夾水向秋浦五松名山當夏寒銅井炎罏歊九天赫如鑄鼎荊山前陶公矍鑠呵赤電回祿睢盱揚紫煙此中豈是久留䖏便欲燒丹従列仙愛聴松風且高臥颼颼吹盡炎氛〈一作風〉過登崖𤢜立望九州陽春欲奏誰相和聞君往年逰錦城章仇尚書倒屣迎飛箋絡驛奏眀主天書降問逥恩榮骯髒不能就珪組至今空掦高蹈名夫子工文絶世竒五松新作天下推吾非謝尚邀彥伯異代風流各一時一時相逢樂在今袖拂白雲開素琴彈為三峽流泉音從茲一別五陵去去後桃花春水深
　　至陵陽山登天柱石詶韓侍御見招隠黃山
　　韓衆騎白鹿西往華山中玉女千餘人相隨在雲空見我傳秘訣精誠與天通何意到陵陽逰目送飛鴻天子昔避狄與君亦乗驄擁兵五陵下長策遏胡戎時㤗解繡衣脫身若飛蓬鸞鳯翻羽翼啄粟坐樊籠海鶴一笑之思歸向遼東黃山過石柱巘崿上攅叢因巢翠玉樹忽見浮丘公又引王子喬吹笙舞松風朗詠紫霞篇請開蘂珠宮歩綱繞碧落倚樹招青童何日可攜手遺形入無窮
　　詶崔十五見招
　　爾有鳥跡書相招琴溪飲手跡尺素中如天落雲錦讀罷向空笑疑君在我前長吟字不滅懐袖且三年荅王十二寒夜獨酌有懐〈此詩蕭士贇雲是偽作〉
　　昨夜吳中雪子猷佳興發萬里浮雲捲碧山青天中道流孤月孤月滄浪河漢清北斗錯落長庚眀懐余對酒夜霜白玉牀金井氷崢嶸人生飄忽百年內且須酣暢萬古情君不能狸膏金距學闘雞坐令鼻息吹虹霓君不能學哥舒橫行青海夜帶刀西屠石堡取紫袍唫詩作賦北窻裏萬言不直一杯水世人聞此皆掉頭有如東風射馬耳魚目亦笑我請〈一作謂〉與明月同驊騮拳跼不能食蹇驢得志鳴春風折楊皇華合流俗晉君聴琴枉清角巴人誰肯和陽春楚地由來賤竒璞黃金散盡交不成白首為儒身被輕一談一笑失顔色蒼蠅貝錦喧謗聲曽參豈是殺人者䜛言三及慈母驚與君論心握君手榮辱於余亦何有孔聖猶聞傷鳯麟董龍更是何雞狗一生傲岸苦不諧恩疎媒勞志多乖嚴陵高揖漢天子何必長劍拄頤事玉階逹亦不足貴窮亦不足悲韓信羞將絳灌比禰衡恥逐屠沽兒君不見李北海英風豪氣今何在君不見裴尚書土墳三尺蒿棘〈一作下〉居少年早欲五湖去見此彌將鐘鼎踈






　　御定全唐詩巻一百七十八
