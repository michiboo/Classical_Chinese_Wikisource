　　欽定四庫全書
　　御定全唐詩卷五百五十
　　趙嘏
　　嵗暮江軒寄盧端公
　　積水生髙浪長風自北時萬艘俱擁棹上客獨吟詩路以重湖阻心將小謝期渚雲愁正斷江雁重驚悲笑憶遊星子歌尋罷貴池夢來孤島在醉醒百憂隨戍逈煙生晩江寒鳥過遲問山樵者對經雨釣船移敢歎今留滯猶勝曩別離醉從陶令得善必丈人知道蹇才何取恩深劔不疑此身同岸栁只待變寒枝
　　秋日吳中觀貢藕
　　野艇㡬西東清泠映碧空褰衣來水上捧玉出泥中葉亂田田緑蓮餘片片紅激波纔入選就日已生風御潔玲瓏膳人懐㧞擢功梯山謾多品不與世流同
　　華清宮和杜舍人〈一作張祜詩〉
　　五十年天子離宮仰峻〈一作舊粉〉墻登封時正泰御宇日何
　　〈一作初〉長上位先名實中興事憲章起〈一作舉〉戎輕甲冑餘地復〈一作取〉河湟道帝𤣥元祖儒封孔子王因縁百司署藂㑹一人湯渭水波揺緑秦郊〈一作山〉草半黃馬馴金勒細鷹健玉鈴鏘〈一作馬頭開夜照鷹眼利星芒〉下箭朱弓滿鳴鞭皓腕攘畋思獲呂望諫祗避周昌兎跡貪前逐梟心不早防㡬添鸚鵡勸先〈一作頻〉賜荔枝嘗月鎖千門靜天吹〈一作髙〉一笛涼細音揺羽〈一作翠〉珮輕步宛霓裳禍亂基〈一作振〉潛結昇平意遽忘衣冠逃犬虜鼙鼓動漁陽外戚心殊廹中途事可量血〈一作雪〉埋妃子艶〈一作貎〉刅斷祿兒腸近侍煙塵隔前蹤輦路荒益知迷寵佞遺〈一作唯〉恨䘮賢〈一作忠〉良北闕尊明主南宮遜上皇禁清餘鳯吹池冷睡〈一作映〉龍光祝夀山猶在流年水共傷杜鵑魂厭蜀蝴蝶夢悲荘雀卵遺雕栱蟲絲罥畵梁紫苔侵壁潤紅樹閉門芳守吏齊鴛瓦耕民得翠璫登年齊酺樂〈一作昔時飲康樂〉武舊兵場暮草深巖翠〈一作靄〉幽花墜徑香不堪垂白叟行折御溝楊
　　下第
　　南溪抱瓮客失意自懐羞晩路誰攜手殘春自白頭
　　到家〈一作杜牧詩題作歸家〉
　　童稚苦相〈一作穉子牽衣〉問歸來何太遲共誰爭嵗月贏得鬢邊絲
　　春醸
　　春釀正風流梨花莫問愁馬卿思一醉不惜鷫鸘裘
　　寒塘
　　曉髪梳臨水寒塘坐見秋鄉心正無限一雁度南樓
　　寄前黃州竇使君
　　池上笙歌寂不聞樓中愁殺碧虗雲玉壺凝盡重重淚寄與風流舊使君
　　八月二十九日宿懐
　　秋天晴日菊還香獨坐書齋思已長無奈風光易流轉強須傾酒一杯觴
　　泗上奉送相公
　　語堪銘座黙含春西漢公卿絶比倫今日抱轅留不得欲揮雙涕學舒人
　　贈桐鄉丞
　　舟觸長松岸勢囘潺湲一夜繞亭臺若教靖節先生見不肻更吟歸去來
　　哭李進士〈一作於鄴〉
　　牽馬街中哭送君靈車輾雪隔城聞唯有山僧與樵客共舁孤櫬入幽墳
　　重陽
　　節逢重九海門外家在五湖煙水東還向秋山覔詩句伴僧吟〈一作入〉對菊花風
　　重陽日即事
　　病酒堅辭綺席春菊花空伴水邊身由來舉止非閑雅不是龍山落帽人
　　十無詩寄桂府楊中丞
　　琴酒曾將風月須謝公名跡滿江湖不知貴擁旌旗後猶暇憐詩愛酒無
　　東省南宮興不孤㡬因詩酒謬招呼一從開署芙蓉幕曽向風前記得無
　　遙聞桂水遶城隅城上江山滿畵圖為問訾家洲畔月清秋擬許醉狂無
　　日暮江邊一小儒空憐未有白髭鬚馬融巳貴諸生老猶自容窺綘帳無
　　一種吟詩號孔徒滄江有客獨疎愚初筵盡辟知名士許到風前月下無
　　望斷南雲日已晡便應憑夢過重湖不知自古登龍者曾有因詩泥得無
　　早逰門館一樵夫祗愛吟詩傍藥爐旌斾滿江身不見思言記得潁川無
　　孔融襟抱稱名儒愛物憐才與世殊今日賓堦忘姓字當時省記薦雄無
　　僻愛江山俯坐隅人間不是便為圖尊前為問神仙伴肻向三清慰薦無
　　膺門不避額逢珠絶境由來巻軸須早忝阿戎詩友契趨庭曾薦禰生無
　　寄山僧
　　雲裏幽僧不置房橡花藤葉葢禪牀朝來逢著山中伴聞説新移最上方
　　喜張濆及第
　　九轉丹成最上仙青天暖日踏雲軒春風賀喜無言語排比花枝滿杏園
　　贈張濆榜頭被駮落
　　莫向花前泣〈一作春風送〉酒杯謫仙依舊〈一作真個〉是仙才猶堪與世為祥瑞曾到蓬山頂上來
　　悼亡二首
　　一燭從風到奈何二年衾枕逐流波雖知不得公然淚時泣闌干恨更多
　　明月蕭蕭海上風君歸泉路我飄蓬門前雖有如花貎爭奈如花心不同
　　宮烏棲
　　宮烏棲處玉樓深㣲月生簷夜夜心香輦不囘花自落〈一作發〉春來空佩辟寒金
　　長信宮〈一作孟遲詩〉
　　君恩已盡欲何歸猶有殘香在舞衣自恨身輕不如燕春來長遶御簾飛
　　廣陵城〈一作孟遲詩〉
　　紅映髙臺緑繞城城邊春草傍墻生隋家不向此中盡汴水應無東去聲
　　冷日過驪山〈一作孟遲詩〉
　　冷日㣲煙渭水愁翠華宮樹不勝秋霓裳一曲千門鎖白盡梨園弟子頭
　　下第後歸永樂里自題二首
　　無地無媒只一身歸來空拂滿床塵尊前盡日誰相對唯有南山似故人
　　𤣥髮侵愁忽似翁暖塵寒袖共東風公卿門戶不知處立馬〈一作在〉九衢春影中
　　出試日獨遊曲江
　　江莎漸映花邉緑樓日自開池上春雙鶴遶空來又去不知臨水有愁人
　　題曹娥廟
　　青娥埋沒此江濱江樹颼飀慘暮雲文字在碑碑已墮波濤辜負色絲文
　　題段氏中臺
　　看山臺下水無塵碧篠前頭曲水春獨對〈一作坐〉一尊風雨夜不知家有早朝人
　　華州座中獻盧給事
　　送迎皆到三峰下滿面煙霜滿馬塵自是追攀認知已青雲不假送迎人
　　商山道中〈一作度商山晩靜又作淨〉
　　和如春色〈一作煖〉淨〈一作靜〉如秋五月商山是勝遊當晝火雲生不得一溪縈〈一作分〉作萬重愁
　　贈歙州妓
　　灩灩橫波思有餘庾樓明月墮雲初揚州寒食春風寺〈一作市〉看遍花枝盡不如
　　贈王明府
　　五栁逢秋影漸㣲陶潛戀酒不知歸但存物外醉鄉在誰向人間問是非
　　呂校書雨中見訪
　　竹閣斜溪小檻明惟君來賞見山情馬嘶風雨又歸去獨聽子規千萬聲
　　千秋嶺下
　　知有巖前萬樹桃未逢揺落思空勞年年盛發無人見三十六溪春水髙
　　歙州道中僕逃
　　去跳風雨㡬奔波曽共辛勤奈若何莫遣窮歸不知處秋山重疊戍旗多
　　重陽日寄韋舍人
　　節過重陽菊委塵江邉病起杖扶身不知此日龍山㑹誰是風流落帽人
　　贈薛勛下第
　　一擲雖然未得盧驚人不用繞牀呼牢之坐被青雲逼祗問君能酷似無
　　宛陵望月寄沈學士
　　一川如畵敬亭東待詔閑遊處處同天竺山前鏡湖畔何如今日庾樓中
　　翡翠巖
　　芙蓉幕裏千醉翡翠巖前半日閒惆悵晉朝人不到謝公拋力上東山
　　發新安後途中寄盧中丞二首
　　樓上風流庾使君笙歌曾醉此中聞目前已是陵陽路囘首叢山滿眼雲
　　晚樹蕭蕭促織愁風簾似水滿牀鞦韆山不礙笙歌月誰伴羊公上夜樓
　　留題興唐寺
　　滿水樓臺滿寺山七年今日共躋攀月髙對菊問行客去折芳枝早晚還
　　廣陵道
　　鬪鷄臺邉花照塵煬帝陵下水含春青雲囘翅北歸雁白首哭途何處人
　　茅山道中
　　溪〈一作煙〉樹重重水亂流馬嘶殘雨晚程秋門前便是仙山路目送歸〈一作斷寒〉雲〈一作鴻〉不得遊
　　江上與兄別
　　楚國湘江兩渺瀰暖川晴雁背帆飛人間離別盡堪哭何況不知何日歸
　　落第
　　九陌初晴處處春不能囘避看花塵由來得䘮非吾事本是釣魚船上人
　　宛陵館冬青樹〈一作漢隂亭樹〉
　　碧樹如煙覆晚波清秋欲盡客重過故〈一作家〉園亦有如煙樹鴻雁不來風雨多
　　贈五老韓尊師
　　有客齋心事玉晨對山鬚鬢緑無塵住山道士年如鶴應識當時五老人
　　經汾陽舊宅
　　門前不改舊山河破虜曽輕馬伏波今日獨經歌舞地古槐疎冷〈一作影〉夕陽多
　　寄盧中丞
　　葉覆清溪灩灩紅路橫秋色馬嘶風獨攜一榼郡齋酒吟對青山憶謝公
　　途中
　　故園囘首雁初來馬上千愁付一杯惟有新詩似相識暮山吟處共徘徊
　　寄裴瀾
　　綺雲初墮亭亭月錦席惟橫𤅿灩波宋玉逢秋正髙臥一篇吟盡奈情何
　　淮南丞相坐贈歌者虞奼
　　綺筵無處避梁塵虞奼清歌日〈一作白〉日新來值渚亭花欲盡一聲留得滿城春
　　酬段侍御
　　蓮花上客思閒閒數首新詩到篳關吟得楚天風雨霽一條江水兩三山
　　尋僧二首
　　臺殿參差日墮塵塢西歸去一庵雲寒泉何處夜深落聲隔半簾疎葉聞
　　溪戶無人谷〈一作百〉鳥飛石橋橫水掛襌衣看雲日暮倚松立野水亂鳴僧未歸
　　發栢梯寺
　　一秋水千竿竹靜得勞生半日身猶有向西無限地別僧騎馬入紅塵
　　西江〈一作江上〉晚泊
　　茫茫靄靄失西東栁浦桑村處處同戍鼓一聲帆影盡水禽飛起夕陽中
　　南池
　　照影池邉多少愁往來重見此塘秋芙蓉苑外新經雨紅葉相隨何處流
　　江樓舊感〈一作感懐〉
　　獨上江樓思渺然月光如水水如天同來望〈一作翫〉月人何處風景依稀似去年
　　南園
　　雨過郊園〈一作原〉緑尚㣲落花惆悵滿塵衣芳尊有酒無人共日暮看山還獨歸
　　南亭
　　孤亭影在亂花中悵望無人此醉同聽盡暮鐘猶獨坐水邉襟袖起春風
　　贈女仙
　　水思雲情小鳯仙月涵花態語如絃不因金骨三清客誰識吳州有洞天
　　宣州送判官
　　來時健筆佐嫖姚去折槐花度野橋誰見尊前此惆悵一聲歌盡路迢迢
　　宿僧院
　　月滿長空樹滿霜度雲低拂近簷牀林中夜半一聲磬臥見髙僧入道
　　尋僧
　　斜日橫𥦗起暗塵水邉門戶閉閒春千竿竹裏花枝動只道無人似有人
　　經王先生故居
　　晚波東去海茫茫誰識蓬山不死鄉㺯玉已歸蕭史去碧樓紅樹倚斜陽
　　送從翁中丞奉使黠戛斯六首
　　揚雄詞賦舉天聞萬里油幢照塞雲僕射峰西㡬千騎一時迎著漢將軍
　　旌旗杳杳雁蕭蕭春盡窮沙雪未消料得堅昆受宣後始知公主已歸朝
　　雖言窮北海雲中屬國當時事不同九姓如今盡臣妾歸期那肻待秋風
　　牢山望斷絶塵氛灩灩河西拂地雲誰見魯儒持漢節玉關降盡可汗軍
　　山川險易接胡塵秦漢圖來或未眞自此盡知邉塞事河湟更欲託何人
　　秦皇無䇿建長城劉氏仍窮北路兵若遇單于舊牙帳卻應傷歎漢公卿
　　東亭柳
　　拂水斜煙一萬條㡬隨春色倚〈一作醉〉河橋不知別後誰攀折猶自風流勝舞腰
　　僧舍二首
　　秪言雙鬢未蹉跎獨奈牛羊送日何禪客不歸車馬去晚簷山色為誰多
　　溪上禪關水木間水南山色與僧閒春風盡日無來客幽磬一聲髙鳥還
　　新月
　　玉鉤斜傍畵簷生雲匣初開一寸明何事最能悲少婦夜來依約落邉城
　　贈皇甫垣
　　養由弓箭已無功牢落生涯事事同相勸一杯寒食酒㡬多辛苦到春風
　　四祖寺
　　千株松下雙峰寺一盞燈前萬里身自為心猿不調伏祖師元是世間人
　　聽蟬
　　噪蟬聲亂日初曛管樓中永不聞獨〈一作爭〉奈愁人數莖髮〈一作鬢〉故園秋隔五湖雲
　　寄逺
　　禁鐘聲盡見棲禽關塞迢迢故國心無限春愁莫相問落花流水洞房深
　　池上
　　正憐佳月夜深坐池上暖囘燕雁聲猶有漁舟繫江岸故人歸盡獨何情
　　春日書懐
　　暖鶯春日舌難窮枕上愁生曉聽中應褭緑𥦗殘夢斷杏園零落滿枝風
　　贈別
　　水邉秋草暮萋萋欲駐殘陽恨〈一作去〉馬蹄曽是管同醉伴一聲歌盡〈一作斷〉各東西
　　靈巖寺
　　館娃宮伴千年寺水闊雲多客到稀聞說春來更〈一作倍〉惆悵百花深處一僧歸
　　代人聽琴二首
　　抱琴花夜不勝春獨奏相思淚滿巾第五指中心最恨數聲嗚咽為何人
　　湘娥不𦵏九疑雲楚水連天坐憶君惟有啼烏舊名在忍教嗚咽夜長聞
　　訪沈舍人不遇
　　溪翁強訪紫㣲郎曉鼓聲中滿鬢霜知在禁闈人不見好風飄下九天香
　　座中獻元相公〈初嘏嘗家於浙西有美姬惑之計偕㑹中元鶴林之逰浙帥窺其姬遂奄有之明年嘏及第因以一絶箴之雲〉
　　寂寞堂前日又曛陽臺去作不歸雲從來聞說沙吒利今日青娥屬使君
　　遣興二首
　　溪花入夏漸稀疎雨氣如秋麥熟初終日苦吟人不㑹海邉兄弟久無書
　　讀徹殘書㺯水囘暮天何處笛聲哀花前獨立無人㑹依舊去年雙燕來
　　送李給事〈一作蕭俛相公歸山〉
　　眼前軒冕是鴻毛天上人間漫自勞脫卻朝衣獨歸〈一作便東〉去青雲不及白雲髙
　　宿僧舍
　　髙僧夜滳芙蓉漏逺客𥦗含楊栁風何處相逢話心地月明身在磬聲中
　　吳門夢故山
　　心熟家山夢不迷孤峰寒遶一條溪秋窗覺後情無限月墮館娃宮樹西
　　別李譜
　　尊前路映暮塵紅池上琴橫醉席風今日別君如別鶴聲容長在楚中
　　和杜侍御題禪智寺南樓
　　樓畔花枝拂檻紅露天香動滿簾風誰知野寺遺鈿處盡在相如春思中
　　發青山
　　鳬鷖聲暖野塘春鞍馬嘶風〈一作風髙〉驛路塵一宿青山又前〈一作須〉去古來難得是閑人
　　入藍關
　　㣲煙已辨秦中樹逺夢更依江上臺看落晩花還悵望鯉魚時節入關來
　　落第寄沈詢
　　穿楊力盡獨無功華髮相期一夜中別到江頭舊吟處為將雙淚問春風
　　送韋中丞
　　二年恩意是春輝清浄胸襟似者稀泣盡楚人多少淚滿船唯載酒西歸
　　詠端正春樹
　　一樹繁隂先著名異花竒葉儼天成馬嵬此去無多地祗合楊妃墓上生
　　敘事獻同州侍御三首
　　青雲席中羅襪塵白首江上吟詩人登龍不及三千士虛度膺門二十春
　　平生望斷雲層層紫府杳是他人登卻應歸訪溪邉寺說向當時同社僧
　　尊前誰伴謝公逰蓮岳晴來翠滿樓坐見一方金變化獨吟紅藥對殘秋
　　婺州宴上留別〈一作婺州宴留上蕭員外〉
　　雙溪樓影向雲橫歌舞〈一作轉〉髙臺晚更清獨自下樓騎瘦馬揺鞭重入亂蟬聲
　　別牛郎中門館
　　整襟収淚別朱門自料難酬顧念恩招得片魂騎匹馬西風斜日入秋原
　　山中寄盧簡求
　　竹西池上有花開日日幽吟看又囘心憶郡中蕭記室何時暫別醉鄉來
　　寄梁佾兄弟
　　桃李春多翠影重竹樓當月夜無風荀家兄弟來還去獨倚欄乾花露中
　　同州南亭陪劉侍郎送劉先輩
　　處處雲隨晚望開洞庭秋水〈一作入〉管來謝公待醉消離恨莫惜臨川酒一杯
　　贈館驛劉廵官
　　雲別青山馬踏塵負才難覔作閑人莫言館驛無公事詩酒能消一半春
　　贈解頭賈嵩
　　賈生名跡忽無倫十月長安看盡春顧我先鳴還自笑空沾一第是何人
　　題僧壁
　　曉望〈一作傍〉疎林露滿巾碧山秋寺屬閑人溪頭盡日看紅葉卻笑髙僧衣有塵
　　沙溪館〈一作仙娥驛〉
　　翠濕衣襟山滿樓竹間溪水繞牀流行人莫〈一作亦〉羨郵亭吏生向此中今白頭〈前二句一作谿上郵亭氣早秋樹邉溪色繞牀流〉
　　李侍御歸炭谷山居同宿華嚴寺
　　家在青山近玉京白雲紅樹〈一作葉〉滿歸程相逢一宿最髙寺半夜翠㣲泉落聲
　　過噴玉泉
　　平生半為山淹留馬上欲去還囘頭兩京塵路一雙鬢不見玉泉千萬秋
　　漢隂庭樹
　　掘溝引水繞蔬圃挿竹為籬䕶藥苖楊栁如絲風易亂梅花似雪日難消
　　送王龜拾遺謝官後歸滻水山居
　　水邉殘雪照亭臺臺上風襟向雪開還似當時姓丁鶴羽毛成後一歸來
　　宿長水主人
　　白雲溪北叢巖東樹石夜與潺湲通行人一宿翠㣲月二十五聲滿風
　　寒食離白沙
　　莫驚客路已經年尚有青春一半妍試上方垣望春野萬條楊栁拂青天
　　將發循州社日於所居館宴送
　　浪花如雪疊江風社過髙秋萬恨中明日便隨江燕去依依俱是故巢空
　　句
　　浮雲悲晩翠落日泣秋風〈見萬花谷〉　語風雙燕立褭樹百勞飛　松島鶴歸書信絶橘洲風起夢魂香　徒知六國隨斤斧莫有群儒定是非〈題秦皇句宣宗覧之不悅以上見優古堂詩話〉一千里色中秋月十萬軍聲半夜潮〈錢塘〉　梁王舊館已秋色珠履少年輕繡衣〈以上見主客圖〉





　　御定全唐詩巻五百五十
<集部,總集類,御定全唐詩>
