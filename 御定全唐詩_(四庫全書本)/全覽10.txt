　　欽定四庫全書
　　御定全唐詩卷二百七十二
　　韋元甫
　　韋元甫初任白馬尉採訪使韋陟深噐之奏充支使累遷蘇州刺史浙江西道團練觀度等使大厯初徴拜尚書右丞出為淮南節度使詩一首
　　木蘭歌
　　木蘭抱杼嗟借問復為誰欲聞所慽慽感激彊其顔老父𨽻兵籍氣力日衰耗豈足萬里行有子復尚少胡沙沒馬足𦍤風裂人膚老父舊羸病何以彊自扶木蘭代父去秣馬備戎行易卻紈綺裳洗卻鉛粉妝馳馬赴軍幙慷慨擕干將朝屯雪山下暮宿青海傍夜襲燕支虜更攜于闐羌將軍得勝歸士卒還故鄉父母見木蘭喜極成悲傷木蘭能承父母顔卻卸巾韝理絲簧昔為烈士雄今為〈一作復〉嬌子容親戚持酒賀父母始知生女與男同門前舊軍都十年共崎嶇夲結弟兄交死戰誓不
　　渝今者見木蘭言聲雖是顔貌殊驚愕不敢前歎息徒嘻吁世有臣子心能如木蘭節忠孝兩不渝千古之名焉可滅
　　王鋌
　　王鋌大厯中為綿州刺史詩一首
　　登越王樓見喬公詩偶題
　　雲架重樓出郡城虹梁雅韻仲宣情越王空置千年跡丞相兼揚萬古名過鳥時時衝客㑹閒風往往弄江聲謬將蹇歩尋髙躅魚目驪珠豈繼明
　　潘炎
　　潘炎禮部侍郎坐劉晏壻貶澧州司馬詩一首
　　清如玉壺氷
　　琰玉性惟堅成壺體更圎虛心含景象應物受寒泉溫潤資天質清貞稟自然日融光乍散雪照色逾鮮至鑒功寜宰無私照豈偏明將氷鏡對白與粉花連拂拭終為羙提擕佇見傳勿令毫髮累遺恨鮑公篇
　　張叔良
　　張叔良登廣徳二年進士第詩一首
　　長至日上公獻夀
　　鳯闕晴鐘動雞人曉漏長九重初啟鑰三事正稱觴日至龍顔近天旋聖厯昌休光連雪浄瑞氣雜爐香化被君臣洽恩霑士庶康不因稽舊典誰得紀朝章
　　呂牧
　　呂牧東平人永泰二年擢進士第自尚書郎為澤州刺史詩一首
　　涇渭揚清濁
　　涇渭橫秦野逶迤近帝城二渠通作潤萬戶映皆清明晦看殊色潺湲聴一聲岸虛深草掩波動曉煙輕御獵思投釣漁歌好濯纓合流知禹力同共到滄瀛
　　韋夏卿
　　韋夏卿字雲客京兆萬年人大厯中與弟正卿同舉賢良方正髙等授髙陵主簿累遷刑部貟外郎擢給事中出為常蘇二州刺史徐州節度使張建封辟為徐泗行軍司馬俄召為吏部侍郎進檢校工部尚書東都留守改太子少保詩三首
　　別張賈
　　束簡下髙閣買符驅短轅故人惜分袂結念醉芳樽切切別思纒蕭蕭征騎煩臨歸無限意相視卻忘言
　　送顧況歸茅山
　　聖代為遷客虛皇作近臣法尊稱大洞〈著作巳受上清畢法〉學淺忝初真〈夏卿初受正一〉鸞鳯文章麗煙霞翰墨新羨君尋句曲白鵠是三神
　　和丘貟外題湛長史舊居
　　道勝物能齊累輕身易退茍安一丘上何必三山外雲霞長若綺松石常如黛徒有昔王過竟遺青史載詩因埜寺詠酒向山椒酹異時逢爾知茲辰駐余斾
　　綦毋誠
　　綦毋誠官正字詩一首
　　同韋夏卿送顧況歸茅山
　　謫宦聞嘗賦逰仙便作詩白銀雙闕戀青竹一龍騎先入茅君洞旋過葛稚陂無然列禦冦五日有還期姚倫
　　姚倫揚州大都督府叅軍詩二首
　　感秋
　　試向疎林望方知節𠉀殊亂聲千葉下寒影一巢孤不蔽秋天雁驚飛夜月烏霜風與春日㡬度遣榮枯
　　過章秀才洛陽客舍
　　達人心自適旅舍當閒居不出來時徑重〈一作猶〉看讀了書晚山嵐色近斜日樹陰疎盡是忘言客聴君誦子虛於結
　　於結大厯間人崔寜嘗欲薦為御史為楊炎所沮詩一首
　　賦得生芻一束
　　比玉人應重為芻物自輕向風傾弱葉裛露示纎莖蒨練宜春景芊綿對雨情每慙蘋藻用多謝𦶜蘭榮孺子才雖逺公孫䇿未行諮詢〈一作詢謀〉如不棄終冀及微生鄭孺華
　　鄭孺華大厯間人詩一首
　　賦得生芻一束
　　孫𢎞期射䇿長倩贈生芻至潔心將比忘憂道不孤芝蘭方入室蕭艾莫同途馥馥香猶在青青色更殊芳寜九春歇薰豈十年無葑菲如堪採山苖自可逾
　　張叔卿
　　張叔卿官御史詩二首
　　空靈岸
　　寒盡鴻先去江廽客未歸早知名是幻不敢繡為衣霧積川原暗山多郡縣稀今朝下湘岸更逐鷓鴣飛
　　流桂州
　　莫問蒼梧逺而今世路難胡塵不到䖏即是小長安房孺復
　　房孺復琯之子七嵗即解綴文歴官杭辰兩州刺史容州經畧使詩一首
　　酬竇大閒居見寄
　　來自三湘到五溪青楓無樹不猨啼名慙竹使宦情少路隔桃源歸思迷鵩鳥賦成知性命鯉魚書至恨暌擕煩君強著潘年比騎省風流詎可齊
　　楊郇伯
　　楊郇伯與竇常同時詩一首
　　送妓人出家
　　盡出花鈿與四隣雲鬟剪落厭殘春暫驚風燭難留世便是蓮花不染身貝葉欲翻迷錦字梵聲初學悞梁塵從今艶色歸空後湘浦應無解珮人
　　陳潤
　　陳潤大厯間人終坊州鄜城縣令詩八首
　　宿北樂舘
　　欲眠不眠夜深淺越鳥一聲空山逺庭木蕭蕭落葉時溪聲雨聲聴不辨溪流潺潺雨習習燈影山光滿窗入棟裏不知渾是雲曉來但覺衣裳濕
　　東都所居寒食下作
　　江南寒食早二月杜䳌鳴日暖山初緑春寒雨欲晴浴蠶當〈一作看〉社日改火待清明更喜𤓰田好令人憶邵平
　　登西靈塔
　　塔廟出招提登臨碧海西不知人意逺漸覺鳥飛低稍與雲霞近如將日月齊遷喬未得意徒欲躡雲梯
　　送駱徴君
　　野人膺辟命溪上掩柴扉黃卷猶將去青山豈更歸馬留苔蘚跡人脫薜蘿衣他日相思䖏天邉望少微
　　賦得浦外虹送人
　　日影化為虹彎彎出浦東一條微雨後五色片雲中輪勢隨天度橋形跨海通還將飲水䖏持送使車雄
　　賦得秋河曙耿耿
　　晚望秋髙〈一作曉鏡髙秋〉夜微明欲曙河橋成鵲已去機罷女應過月上殊開練雲行類動波尋源不可到耿耿復如何
　　賦得池塘生春草〈一作陳陶詩〉
　　謝公遺詠䖏池水夾通津古往人何在年來草自春色宜波際緑香愛雨中新今日青青意空悲行路人
　　闕題
　　丈夫不感恩感恩寜有淚心頭感恩血一滴染天地杜誦
　　杜誦大厯間詩人詩一首
　　哭長孫侍郎〈一作杜甫詩〉
　　道為詩書〈一作謀猷〉重名因賦頌雄禮闈曾擢桂憲府既〈一作近〉乘驄流水生涯盡浮雲世事空唯餘舊臺〈一作松〉栢蕭瑟九原中
　　鄭丹
　　鄭丹大厯間詩人蘄州録事叅軍詩二首
　　明皇帝輓歌
　　律厯千年㑹車書萬里同固期常戴日〈一作載物〉豈意厭觀風地慘新彊理城摧舊戰功山河萬古壯〈一作在〉今夕盡歸空
　　肅宗輓歌
　　國以重明受天從諒闇移諸侯方北面白日忽西馳龍影當泉落鴻名向廟垂永言青史上還見戴〈一作載〉無為鄭昈
　　鄭昈大厯詩人詩一首
　　落花
　　早春見花枝朝朝恨發遲直看花落盡卻意未開時以此方人世彌令感盛衰始知山簡達頻向習家池朱長文
　　朱長文大厯間江南詩人詩六首
　　宿新安江深渡館寄鄭州王使君
　　霜飛十月中揺落衆山空孤館閉寒木大江生夜風賦詩忙〈一作情〉有意〈一作憶〉沈約在關東
　　春眺揚州西上〈一無上字〉崗寄徐貟外
　　蕪城西眺極蒼流漠漠春煙間曙樓𤓰歩早潮吞建業蒜山晴雪照揚州隋家故事不能問鶴在仙〈一作山〉池期我逰〈一本無此二句〉
　　送李司直歸浙東幕兼寄鮑將軍〈一作朱灣詩〉
　　翩翩書記早曾聞二十年來願見君今日相逢悲〈一作朝廷思〉白髪同時㡬許在青雲人從北固山邉去水到西陵渡口分㑹作王門曵裾客為余前謝鮑將軍〈自注時節度大夫初封東平郡王〉
　　望中有懐
　　龍向洞中銜雨出鳥從花裏帶香飛白雲斷䖏見明月黃葉落時聞𢷬衣
　　題虎丘山西寺
　　王氏家山昔在茲陸機為賦陸雲詩青蓮香匝東西宇日月與僧無盡時
　　呉興送梁補闕歸朝賦得荻花
　　栁家汀洲孟冬月雲寒水清荻花發一枝持贈朝天人願〈一作應〉比蓬萊殿前雪
　　句
　　夜靜忽疑身是夢更聞寒雨滴芭蕉〈宿僧房見詩式〉











　　御定全唐詩卷二百七十二
<集部,總集類,御定全唐詩>
　　欽定四庫全書
　　御定全唐詩卷二百七十三
　　戴叔倫
　　戴叔倫字幼公潤州金壇人劉晏管鹽鐡表主運湖南嗣曺王臯領湖南江西表佐幕府臯討李希烈留叔倫領府事試守撫州刺史俄即真遷容管經畧使綏徠蠻落威名流聞徳宗嘗賦中和節詩遣使者寵賜世以為榮集十卷今編詩二卷
　　獨不見
　　前宮路非逺舊苑春將遍玉戸看早梅雕梁數飛〈一作歸〉燕身輕逐舞袖香暖傳歌扇自和秋風詞長侍昭陽殿誰信後庭人年年獨不見
　　去婦怨
　　出戸不敢啼風悲日悽悽心知恩義絶誰忍分明別下坂車轔轔畏逢鄉里親空持牀前幔卻寄家中人忽辭王吉去為是秋胡死若〈一作欲〉比今日情煩寃不相似
　　古意
　　悠悠南山雲濯濯東流水念我平生歡托居在東里失既不足憂得亦不為喜安貧固其然䖏賤寜獨恥雲閒〈一作開〉虛我心水清澹吾味雲水俱無心斯可長伉儷
　　南野
　　治田長山下引流坦溪曲東山有遺塋南野起新築家世素業儒子孫鄙食祿披雲朝出畊帶月夜歸讀身勩竟忘疲團團欣在目野芳緑可採泉羙清可掬茂樹延晚涼早田𠉀秋熟茶烹松火紅酒吸荷杯緑解佩臨清池撫琴看脩竹此懐誰與同此樂君所獨
　　曽逰
　　泊舟古城下髙閣快登眺大江㑹彭蠡羣峰豁𤣥嶠清影涵空明黛色凝逺照碑留太史書詞刻長公調絶粒感楚囚丹衷猶照耀懐哉不可招憑闌一悲嘯
　　江行
　　漾舟晴川裏掛席𠉀風生臨泛何容與愛此江水清蘆洲隱遙嶂露日映孤城自顧踈野性屢忘鷗鳥情聊復於時顧暫欲解塵纓驅馳非吾願虛懐浩巳盈
　　孤鴻篇
　　江上雙飛鴻飲啄行相隨翔風一何厲中道傷其雌顧影明月下哀鳴聲正悲巳無矰𥐊患豈乏稻粱資嗈嗈慕儔匹逺集清江湄中有孤文鵷翩翩好容儀共欣相知遇畢志同棲遲野田鴟鴞鳥相妒復相疑鴻志〈一作鵷鴻〉不汝較奮翼〈一作羽〉起髙飛焉隨腐鼠欲負此雲霄期
　　感懐二首
　　尺帛無長裁淺水無長流水淺易成枯帛短誰人収人生取捨間趨競固非優舊交跡雖踈中心自雲稠新交意雖宻中道生怨尤踟躕復踟躕世路今悠悠
　　主人飲君酒勸君弗相違但當盡𢎞量觴至無復辭人生百年中㑹合能㡬時不見枝上花昨滿今漸稀花落還再開人生無少期古來賢達士飲酒不復疑
　　喜雨
　　閒居倦時燠開軒俯平林雷聲殷遙空雲氣布層陰川上風雨來灑然滌煩襟田家共歡笑溝澮亦已深團團聚鄰曲斗酒相與斟樵歌野田中漁釣滄江潯蒼天暨有念悠悠終我心
　　歎葵花
　　今日見花落明日見花開花開能向日花落委蒼苔自不同凡卉看時㡬日〈一作日㡬〉廽
　　從軍行
　　丈夫四方志結髮事逺逰逺逰歴燕薊獨戍邉城陬西風隴水寒明月關山悠〈一作愁〉酬恩仗孤劍十年弊貂裘封侯屬何人蹉跎雪盈頭老馬思故櫪窮鱗憶深流彈鋏動深慨浩歌氣橫秋報國期努力功名良見収九日與敬䖏士左學士同賦採菊上東山便為首句
　　採菊上東山山髙路非逺江湖乍遼敻城郭亦在眼晝日市井喧閏年禾稼晚開尊㑹佳客長嘯臨絶巘戱鶴唳且閒斷雲輕不捲鄉心各萬里醉話時一展喬木列遙天殘陽貫平坂徒憂征車重自笑謀慮淺卻顧郡齋中寄傲與君同
　　奉天酬別鄭諫議雲逵盧拾遺景亮見別之作〈一夲無雲逵盧拾遺景亮見別之作〉
　　巨孽盜都城傳聞天下驚陪臣九江畔走馬來赴難伏奏見龍顔旋持手詔還單車〈一作車馬〉不可駐朱檻未遑攀故人出相餞共悲行路難臨岐荷贈言對酒獨傷魂世故山川險憂多思慮昏重陰蔽芳月疉嶺明舊雪泥積轍更深木氷花不發鄭君間世賢忠孝乃雙全大義棄妻子至淳易生死知心三四人越境千餘里駿馬帳前發驚塵路傍起樓頭俛首看莫敢相留止拜闕奏〈一作奉〉良圗留中沃聖謨洗兵救衛〈一作収魏〉郡誘敵討幽都名亞典屬國良選諫大夫從容九霄上談笑授〈一作解〉陰符盧生冨才術特立居近宻採掇獻吾君朝〈一作明〉廷視聴新寛饒狂自比汲黯直為鄰就列繼三事主文當七人可憐長守道不覺五逢春昔去城南陌各為天際客關河煙霧深寸歩音塵隔羇旅忽相遇別離又茲夕前悲涕未乾後喜心巳慼而我方老大頗為風廹夫君並少年何爾鬢鬚白惆悵語不盡裴囬情轉劇一尊自共持以慰長相憶
　　梧桐
　　亭亭南軒外貞幹脩且直廣葉結青陰繁花連素色天資〈一作然〉韶雅性不愧知音識
　　孤石
　　迥若千仞峰孤危不盈尺早晚他山來猶帶煙雨跡貞堅自有分不亂和氏璧
　　花
　　花發炎景中芳春獨能乆因風任開落向日無先後若待秋霜來蘭蓀共何有
　　竹
　　卷籜正離披新枝復䝉密翛翛月下聞褭褭林際出豈獨對芳菲終年色如一
　　懐素上人草書歌
　　楚僧懐素工草書古法盡能新有餘神清骨竦意真率醉來為我揮徤筆始從破體變風姿一一花開春景遲忽為壯麗就枯澀龍蛇騰盤獸屹立馳毫驟墨劇奔駟滿坐失聲看不及心手相師勢轉奇詭形怪狀翻合冝人〈一作有〉人細〈一作若〉問此中妙懐素自言初不知
　　女耕田行
　　乳燕入巢筍成竹誰家二女種新榖無人無牛不及犁持刀斫地翻作泥自言家貧母年老長兄從軍未娶嫂去年災疫牛囤空截絹買刀都市中頭巾掩面畏人識以刀代牛誰與同姊妺相攜心正苦不見路人唯見土疏通畦隴防亂苖〈一作田〉整頓溝塍待時雨日正南崗下餉歸可憐朝雉擾驚飛東鄰西舍花發盡共惜餘芳涙滿衣
　　栁花歌送客往桂陽
　　滄浪渡頭栁花發斷續因風飛不絶揺煙拂水積翠間綴雪含霜誰忍攀夾岸紛紛送君去鳴櫂孤尋到何䖏移家深入桂水源種栁新成花更繁定知別後消𣪚盡卻憶今朝傷旅魂
　　邉城曲
　　人生莫作逺行客逺行莫戍黃沙磧黃沙磧下八月時霜風裂膚百草衰塵沙晴天迷道路河水悠悠向東去胡笳聴徹雙淚流羇魂〈一作浮雲〉慘慘生邉愁原頭獵火〈一作犬〉夜相向馬蹄蹴蹋層氷上不似京華俠少年清歌妙舞落花前
　　屯田詞
　　春來耕田遍沙磧老稚欣欣種禾麥麥苖漸長天苦晴土乾確確鉏不得新禾未熟飛蝗生青苖食盡餘枯莖捕蝗歸來守空屋嚢無寸帛缾無粟十月移屯來向城官教去伐南山木驅牛駕車入山去霜重草枯牛凍死艱辛歴盡誰得知望斷天南淚如雨
　　巫山髙
　　巫山峩峩髙挿天危峰十二凌紫煙瞿塘嘈嘈急如洄流勢逆將覆船雲梯豈可進百尺那能牽陸行巉巖水不前灑淚向流水淚歸東海邉含愁對明月明月空自圎故鄉囬首思綿綿側身天地心茫然
　　早春曲
　　青樓昨夜東風轉錦帳凝寒覺春淺垂楊搖絲鶯亂啼褭褭煙光不堪剪博山吹雲龍腦香銅壺滴愁更漏長玉頰啼紅夢初醒羞見青鸞鏡中影儂家少年愛逰逸萬里輪蹄去無跡朱顔未衰消息稀腸斷天涯草空碧
　　白薴詞
　　舘娃宮中露華冷月落啼鵶散金井呉王扶頭酒初醒秉燭張筵樂清景羙人不眠憐夜永起舞亭亭亂花影新裁白薴勝紅綃玉佩珠纓金歩揺囬鸞轉鳯意自嬌銀箏錦瑟聲相調君恩如水流不斷但願年年此同〈一作同此〉宵東風吹花落庭樹春色催人等閒去大家為歡莫延佇頃刻銅龍報天曙
　　行路難
　　出門行路難冨貴安可期淮陰不免惡少辱阮生亦作窮途悲顛倒英雄古來有封侯卻屬屠沽兒長安車馬隨輕肥青雲賔從紛交馳白眼向人多意氣宰牛烹羊如折葵讌樂寜知白日短時時醉擁雙蛾眉揚雄閉門空讀書門前碧草春離離不如拂衣且歸去世上浮名徒爾為
　　相思曲
　　髙樓重重閉明月腸斷僊郎〈一作先年〉隔年〈一作江〉別紫簫橫笛寂無聲獨向瑤窗坐愁絶魚沉雁杳天涯路始信人間別離苦恨滿牙床翡翠衾怨折金釵鳯皇股井深轆轤嗟綆短衣帶相思日應緩將刀斫水水復連揮刃割情情不斷落紅亂逐東流水一㸃芳心為君死妾身願作巫山雲飛入仙郎夢魂裏
　　送別錢起
　　陽關多古調無奈醉中聞歸夢呉山逺離情楚水分孤舟經暮雨征路入秋雲後夜同明月山窗定憶君
　　送張南史
　　陋巷無車轍煙蘿總是春賈生獨未達原憲竟忘貧草座留山月荷衣逺洛塵最憐知巳在林下訪閒人
　　春日早朝應制
　　仙仗肅朝官承平聖主歡月沈宮漏靜雨濕禁花寒丹荔來金闕朱櫻貢玉盤六龍扶御日只許近臣看
　　早行寄朱山人放
　　山曉旅人去天髙秋氣悲明河川上沒芳草露中衰〈一作滋〉此別又千〈一作萬〉里少年能㡬時心知〈一作青冥〉剡溪路聊且寄前〈一作心與謝公〉期
　　除夜宿石頭驛〈一作石橋館〉
　　旅館誰相問寒燈獨可親一年將盡夜萬里未歸人寥落悲前事支〈一作覊〉離笑此身愁〈一作衰〉顔與衰〈一作愁〉鬢明日又〈一作去〉逢春
　　呉明府自逺而來留宿〈一作盧新呉航忽逺至留宿弊居〉
　　出門逢故友衣服滿塵埃嵗月不可問山川何䖏來綺〈一作倚〉城容弊宅散職寄靈臺自〈一作願〉此留君醉相歡得㡬囬
　　客夜與故人偶集〈一作江鄉故人偶集客舍〉
　　天秋月又滿城闕夜千重還作江南㑹翻疑夢裏逢風枝驚暗〈一作鳴散〉鵲露草覆寒蛩羇旅長〈一作常〉堪醉相留畏曉鐘
　　送友人東歸〈一作逢許評事　一作方干詩題雲送盧評事東歸〉
　　萬里楊栁色出關送〈一作逢〉故人輕煙拂流水落日照行塵積夢江湖闊〈一作逺〉憶家兄弟貧裵囬㶚亭上不語自〈一作共〉傷春
　　江上別張歡〈一作勸〉
　　年年五湖上厭見五湖春長醉非關酒多愁不為貧山川〈一作舊山〉迷道路伊〈一作清〉洛困〈一作暗〉風塵今日扁舟別俱為滄海人
　　廣陵送趙〈一作王〉主簿自蜀歸絳州寜覲〈一本無絳州寜覲四字〉
　　將歸汾水上逺省〈一作自〉錦城來巳泛西江盡仍隨北鴈廽暮雲征馬速曉月故關開漸向庭闈近留君醉一杯
　　別友人〈一作汝南逢董校書又作別董校書〉
　　擾擾倦行役相逢陳蔡間如何〈一作何為〉百年內不見一人閒對酒惜餘景問程愁亂山秋風萬里道〈一作至〉又出〈一作度〉穆陵關
　　宿南城盛夲道懐皇甫冉
　　暑夜宿南城懐人夢不成髙樓邀落月疉鼓送殘更隔浦雲林近滿川風露清東碕不可見矯首若為情
　　暉上人獨坐亭
　　蕭條心境外兀坐獨參禪蘿月明盤石松風落澗泉性空長入定心悟自通𤣥去住渾無跡青山謝世緣
　　送崔融
　　王者應無敵天兵動逺征建牙連𦍤漠飛騎入胡城夜月邉塵影秋風隴水聲陳琳能草檄含笑出長平
　　逰少林寺
　　歩入招提路因之訪道林石龕蒼蘚積香徑白雲深雙樹含秋色孤峰起夕陰屧廊行欲遍囬首一長吟
　　崇徳道中
　　暖日菜心稠晴煙麥穂抽客心雙去翼歸夢一扁舟廢塔巢雙鶴長波漾白鷗關山明月到愴惻十年逰
　　雨
　　歴歴愁心亂迢迢獨夜長春㠶江上雨曉鏡鬢邉霜啼鳥雲山靜落花溪水香家人亦念我與汝黯相忘
　　過賈誼宅
　　一謫長沙地三年歎逐臣上書憂漢室作賦弔靈均舊宅秋〈一作愁〉荒草西風客薦〈一作薦客〉蘋淒涼囬首䖏不見洛陽人
　　冬日有懐李賀長吉
　　嵗晚齋居寂情人動我思每因一尊酒重和百篇詩月冷猨啼慘天髙雁去遲夜郎流落乆何日是歸期
　　送郎士元
　　白髮金陵客懐歸不暫留交情分兩地行色載孤舟黃葉蟬吟晚滄江鴈送秋何年重㑹此詩酒復追逰
　　春江獨釣
　　獨釣春江上春江引趣長斷煙棲草碧流水帶花香心事仝沙鳥浮生寄野航荷衣塵不染何用濯滄浪
　　山居即事
　　巖雲掩竹扉去鳥帶餘暉地僻生涯薄山深俗事稀飬花分宿雨翦葉補秋衣野渡逢漁子同舟蕩月歸
　　賦得長亭栁
　　濯濯長亭栁陰連灞水流雨搓金縷細煙褭翠絲柔送客添新恨聴鶯憶舊逰贈行多折取那得到深秋
　　客中言懐
　　白髮照烏紗逢人只自嗟官閒如致仕客乆似無家夜雨孤燈夢春風㡬度花故園歸有日詩酒老生涯
　　山行
　　山行分曙色一路見人稀野鳥啼還歇林花墮不飛雲迷棲鶴寺水澀釣魚磯囬首天將暝逢僧話未歸
　　春日訪山人
　　逺訪山中客分泉謾煮茶相攜林下坐共惜鬢邉華歸路逢殘雨沿溪見落花𠉀門童子問逰樂到誰家
　　臥病
　　門掩青山臥莓苔積雨深病多知藥性客乆見人心衆鳥趨林健孤蟬抱葉吟滄洲詩社散無夢盍朋簮
　　贈月溪羽士
　　月明溪水上誰識歩虛聲夜靜金波冷風微玉練平自知塵夢逺一洗道心清更弄瑤笙罷秋空鶴又鳴
　　贈行腳僧
　　補衲隨緣住難違〈一作維〉塵外蹤木杯能渡水鐡鉢肻䧏龍到䖏棲雲榻何年臥雪峰知師歸日近應偃舊房松
　　重逰長真寺
　　同到長真寺青山四面同鳥啼花竹暗人散屍庭空蒲澗千年雨松門午夜風舊逰悲往日囬首各西東
　　晚望
　　山氣碧氤氳深林帶夕曛人歸孤嶂晚犬吠隔溪雲杉竹何年種煙塵此地分桃源寜異此猶恐世間聞
　　寄贈翠巖奉上人
　　蘭若倚西岡年深松桂長似聞葛洪井還近賛公房掛衲雲林淨翻經石榻涼下方一囬首煙露日蒼蒼
　　過龍灣五王〈一夲無此二字〉閣訪友人不遇
　　野橋秋水落江閣暝煙微白日又欲午髙人猶未歸青林依古〈一作石〉塔虛舘靜柴扉坐乆思題字翻憐柿葉稀
　　與友人過山寺
　　共有春山興幽尋此日同談詩訪靈徹入社愧陶公竹暗閒房雨茶香別院風誰知塵境外路與白雲通
　　賦得古井〈一夲無此四字〉送王明府
　　古井庇幽亭㳙㳙一竇明仙源通海水靈液孕山精乆旱寜同涸長年秪自清欲彰貞白操酌獻使君行
　　送耿十三湋復往遼海
　　仗劍萬里去孤城遼海東旌旗愁落日鼓角壯悲風野迥邉塵息烽消戍壘空轅門正休暇投䇿拜元戎
　　寄禪師寺華上人次韻三首
　　百年渾是客白髪總盈顛佛國三秋別雲臺五色連朝盤香積飯夜甕落花泉遙憶談𤣥地月髙人未眠禪心如落葉不逐曉風顛猊坐翻蕭瑟臯比喜接連芙蓉開紫霧湘玉映清泉白晝談經罷閒從石上眠徳士名難避風流學濟顛禮羅加璧至薦鶚與雲連塵世休飛錫松林且枕泉近聞離講席聴雨半山眠
　　獨坐
　　白髮懐閩嶠丹心戀薊門官閒勝道院宅逺類荒村二月霜花薄羣山雨氣昬東菑春事及好向野人論
　　李大夫見贈因之有呈
　　何言訪衰疾旌斾重淹留謝禮誠難荅裁詩豈易酬江清寒照動山迥野雲秋一醉龍沙上終歡勝舊逰
　　長沙〈一作亭〉送梁副端歸京
　　奏書歸闕下祖帳出湘東滿座他鄉別何年此㑹同藉芳憐岸草聞笛怨江風且莫乗流去心期在醉中
　　和尉遲侍郎夏杪聞蟬
　　楚人方苦熱柱史獨聞蟬晴日暮江上驚風一葉前蕩搖清管雜幽咽野風傳旅舍聞君聴無由更晝眠
　　和李相公勉晦日蓬池逰宴〈同字〉
　　髙㑹吹臺中新年月桂空貂蟬臨野水旌斾引春風細草縈斜岸纖條出故叢微文復看獵寜與解神同
　　彭婆館逢韋判官使還
　　受辭分路逺㑹府見君稀雨雪經年去軒車此日歸暮春愁見〈一作更〉別乆客順〈一作喜〉相依寂寞伊川上楊花空自飛
　　酬別劉九郎評事傳〈一作專〉經同泉字
　　舉袂〈一作袖〉掩離枉〈一作聴〉君愁思篇忽驚池上鷺〈一作鶩〉下〈一作正〉咽隴頭泉對牖墻陰滿臨扉日影圎賴聞黃太守章句此中傳
　　漢南遇方評事〈一作㐮州遇房評事由〉
　　移家住漢陰不復問〈一作向〉華簮貰酒冝城近燒田夢澤深暮山逢鳥入寒水見魚沈與物皆無累終年愜本心
　　湘中懐古
　　昔人從逝水有客弔秋風何意千年隔論心一日同楚亭方作亂漢律正酬功倐忽桑田變䜛言亦巳空
　　京口懐古
　　大江橫萬里古渡渺千秋浩浩波〈一作風〉聲險蒼蒼天色愁三方歸漢鼎一水限吳州霸國今何在清泉〈一作波〉長自流
　　逄友生言懐〈一作別〉
　　安親非避地羇旅十餘年道長時流許家貧故舊憐相逢今嵗暮逺別一方偏去住俱難説江湖正𣺌然
　　長門怨
　　自憶專房寵曾居第一流移恩向他䖏〈一作何䖏去一作向何去〉暫妒不容収夜靜〈一作乆一作夕〉管〈一作絲管〉絶月明宮殿秋空將舊時意長望鳯皇樓
　　郊園即事寄蕭侍郎〈一作呈蕭常州復〉
　　衰鬢辭餘秩秋風入故園結茅成暖室汲〈一作修〉井及清源鄰里桑麻接兒童笑語喧終朝非役〈一作貴無〉役聊寄〈一作向〉逺人言
　　贈韋評事儧
　　與道共浮沈人間嵗月深是非園吏夢憂喜〈一作得失〉塞翁心細草〈一作竹〉誰開徑芳條自結陰由來居物外無事可抽簮
　　送少微上人入蜀
　　十方俱是夢〈一作知不繫〉一念偶尋山望剎經巴寺持瓶向蜀關亂猨心夲定流水性長閒世俗多離別〈一作恨〉王城㡬日還
　　送道䖍上人逰方〈一作方干詩〉
　　律儀通外學詩思入禪〈一作𤣥〉關煙景隨緣到〈一作人別〉風姿〈一作標〉與道閒貫花留靜室咒水度空山誰識浮雲意悠悠天地間
　　送嵩律師頭陁寺
　　相傳五部學更有一人成此日靈山去〈一作此夕分身去〉何方半座迎麻衣逢雪暖草履〈一作屣〉躡雲輕若見中林石應知第四生
　　舟中見雨
　　今夜初聴雨江南杜若青功名何鹵莾兄弟總彫零夢逺愁蝴蝶情深愧鶺鴒撫孤終日意身世尚流萍
　　送僧南歸
　　兵塵猶澒洞僧舍亦徴求師向江南去予方轂下留風霜兩足白宇宙一身浮歸及梅花發題詩寄隴頭
　　江干
　　江干望不極樓閣影繽紛水氣多為雨人煙逺是雲予生何濩落客路轉辛勤楊栁牽愁思和春上翠帬
　　過友人隱居
　　瀟灑絶塵喧清溪流遶門水聲鳴石瀨蘿影到林軒地靜留眠鹿庭虛下飲猨春花正夾岸何必問桃源
　　宿天竺寺曉發羅源
　　黃昏投古寺深院一燈明水砌長杉列風廊敗葉鳴山雲留別偈王事速歸程迢遰羅源路輕輿𠉀曉行
　　留宿羅源西峰寺示輝上人
　　一宿西峰寺塵煩暫覺清逺林生夕籟髙閣起鐘聲山寂僧初定廊深火自明雖雲殊出䖏聊與説無生
　　題橫山寺
　　偶入橫山寺湖山景冣幽露涵松翠濕風湧浪花浮老衲供茶盌斜陽送客舟自緣歸思促不得更遲留
　　泛舟
　　風軟扁舟穩行依緑水堤孤尊秋露滑短櫂晚煙迷夜靜月初上江空天更低飄飄信流去悞過子猷溪
　　宿靈巖寺
　　馬疲盤道峻投宿入招提雨急山溪漲雲迷嶺樹低涼風來殿角赤日下天西偃腹虛簷外林空鳥恣啼
　　江上別劉駕
　　天涯芳草遍江路又逢春海月留人醉山花笑客貧離杯傾祖帳征騎逐行塵囬首風流地登臨少一人
　　南軒
　　野居何䖏是軒外一橫塘座納薰風細𬖄垂白日長面山如對畫臨水坐流觴更愛閒花木欣欣得向陽
　　泊鴈
　　泊鴈鳴深渚收霞落晚川柝隨風歛陣樓映月低漠漠汀㠶轉幽幽岸火然壑危通細路溝曲繞平田
　　廵諸州漸次空靈戍〈一無廵諸州三字〉
　　寒盡鴻先至〈一作去〉春〈一作江〉囬客未歸蚤知名是病〈一作幻〉不敢繡為衣霧積川原暗山多郡縣稀明朝下湘岸更逐鷓鴣飛
　　潭州使院書情寄江夏賀蘭副端
　　雲雨一蕭散悠悠關復〈一作路〉河俱從汎舟役近隔洞庭波楚〈一作春〉水去不盡秋風今又過無因得相見卻恨寄書多
　　過栁〈一作郴〉州
　　地盡江〈一作江盡湘〉南戌山分桂北林火雲三月合石路九疑深暗谷隨風過危橋共鳥尋羈魂愁似〈一作巳愁一作䁑自〉絶不復待猨吟
　　經巴東嶺
　　巴山不可上徒馭亦裵囬舊棧欹難度朝雲濕未開瀑泉飛雪雨驚獸走風雷此去無停〈一作亭〉𠉀〈一作堠〉征人㡬日囬
　　過申州
　　萬人曾戰死㡬䖏見休兵井邑初安堵兒童未長成涼風吹古木野火入殘營牢落千餘里山空水復清
　　次下牢韻
　　獨立荒亭上蕭蕭對晚風天髙吳塞闊日落楚山空猨呌三聲斷江流一水通前程千萬里一夕宿巴東
　　潘䖏士宅會別
　　相邀寒影晚惜別故山空鄰里疎林在池塘野水通十年難遇〈一作多難〉後一醉㡬人同復此悲行子蕭蕭逐轉〈一作逺〉蓬
　　暮春沐髮晦日書懐寄韋功曺渢李録事從訓王少府純
　　朝沐敞南闈〈一作扉〉盤跚待日晞持〈一作揚〉梳髪更落覽鏡意多違吾友見嘗少春風去不歸登髙〈一作臨〉取〈一作至〉一醉猶可及芳菲
　　長安早春贈萬評事
　　春風歸〈一作過〉戚里曉日上花枝清管新鶯〈一作聲〉發重門細栁垂經過千騎客調笑五陵兒何事靈臺客〈一作宿〉狂歌自〈一作獨〉不知
　　留別宋䖏士
　　留歡方繼燭此㑹豈他人鄉里逰從舊兒童內外親夜深愁不醉老去別何頻莫折園中栁相看惜暮春
　　留別道州李使君圻
　　瀧路下丹徼郵童揮畫橈山囬千騎隱雲〈一作雪〉斷兩鄉遙漁滬擁寒溜畬田落逺燒維舟更相憶惆悵坐空〈一作通〉宵
　　將逰東都留別包諫議
　　衰容慙墨綬素舸逐秋風雲雨恩難報江湖意巳終縣當仙洞口路出故園東唯有新離恨長留夢寐中
　　㶚岸別友
　　車馬去遲遲離言未盡時看花一醉別㑹面㡬年期樵路商山館漁洲楚帝祠南登囬首䖏猶得望京師
　　臨川從事還別崔法曺
　　謬官辭獲免濫獄㑹平反逺與故人別龍鍾望所言陰天寒不雨古木夜多猨老病北歸去餘年學灌園
　　海上別薛舟〈一作丹〉
　　行旅悲揺落風波厭別離客程秋草逺心事故人知暮鳥翻江岸征徒起路岐自應無定所還似欲相隨
　　婺州路別錄事
　　府中相見少江上獨行遙㑹日起離恨新年別舊寮春雲猶伴雪寒渚未通潮囬首羣山暝思君轉寂寥建中癸亥嵗奉天除夜宿武當山北茅平村
　　嵗除日又暮山險路仍新驅傳迷深谷曕星記北辰古亭聊假寐中夜忽逢人相問皆嗚咽傷心不待春京口送〈一作逢〉皇甫司馬副端曾舒州辭滿歸去〈一本無去字〉東都
　　潮水忽復過〈一作至〉雲帆儼欲〈一作若〉飛故園雙闕下左宦十年歸晚景照華髪涼風吹繡〈一作別〉衣淹留更一醉老去莫相違
　　送李審之桂州謁中丞叔
　　知音不可遇才子向天涯逺水下山急孤舟上路賖亂雲收暮雨雜樹落疎〈一作秋〉花到日應文㑹風流勝阮家送王翁信及第歸江東舊隱〈一作方干詩題雲送友及第歸浙東〉
　　南行無俗侶秋鴈與寒〈一作閑〉雲野趣〈一作性〉自多〈一作心〉愜名香日總〈一作名香人共一作鄉名人共〉聞吳山中路斷浙水半江分此地登臨慣含情一送君
　　送李明府之任
　　身為百里長家寵五諸侯含笑聴猨狖揺鞭望鬥牛梅花堪比雪芳草不知秋別後南風起相思夢嶺頭
　　送郭太祝中孚歸江東
　　鄉人去欲盡北鴈又南飛京洛風塵乆江湖〈一作淮〉音信稀舊山知獨往一醉莫相違未得辭羇旅無勞問是非
　　新秋夜寄江右友人
　　遙夜獨不寐寂寥蓬戸中河明五陵上月滿九門東舊知親友〈一作萬里交親〉散故園江海空懐歸正南望此夕起秋風
　　清明日送鄧芮二子還鄉〈一作方干詩〉
　　鐘鼓喧離日〈一作室〉車徒促夜裝曉廚新變〈一作出〉火輕栁暗翻〈一作飛〉霜傳〈一作轉〉鏡看華髪持〈一作傳〉杯話故鄉每嫌兒女淚今日自霑裳
　　送謝夷甫宰餘姚縣〈餘姚一作鄮縣〉
　　君去方為宰〈一作縣〉干〈一作兵〉戈尚未銷邑中殘老小亂後少官僚廨宇經兵〈一作山〉火公田沒海潮到時應〈一作因〉變俗新政〈一作譽〉滿餘姚
　　送栁道時余北還〈一作送觀察李判官巡郴州〉
　　征役各異路〈一作行役各逺路〉煙波同旅愁輕橈上桂水大艑下揚州何䖏成後㑹今朝分舊逰離心比楊栁蕭颯不勝秋
　　送萬戸曺之任揚州便歸舊隱
　　擬歸雲壑去聊寄宦名中俸祿資生事文章實〈一作詩篇記〉國風聴潮囬〈一作翻〉楚浪看月照隋宮儻有登樓望〈一作夜〉還應伴庾公
　　送李長史縱之任常州
　　不與名利隔且為江漢逰吳山夲佳麗謝客舊淹留狹道〈一作路〉通陵口貧家住蔣州思歸復怨別寥落詎關秋
　　南賔送蔡侍御逰蜀
　　巴江秋欲盡逺別更悽然月照髙唐〈一作堂〉峽人隨賈客船積雲藏〈一作橫〉嶮路流水促〈一作送〉行年不料相逢日空悲尊酒前
　　送崔拾遺峒江淮〈一作東〉訪圗書
　　九門思〈一作重辭〉諫議萬里採風謡關外逢秋月天涯過晚潮鴈來〈一作飛〉雲杳杳木落浦蕭蕭空怨他鄉別廽舟暮寂寥
　　九日送洛陽李丞之任
　　為文通絶境從宦及良辰洛下知名早腰邉結綬新且傾浮菊酒聊拂染衣塵獨恨滄波侶秋來別故人
　　奉陪李大夫九日宴龍沙
　　邦君採菊地近接旅人居一命招衰疾清光照里閭去官慙比謝下榻貴同徐莫怪沙邉倒偏霑杯酌餘
　　送車參軍江陵〈一作送韋參軍一作釋清江詩〉
　　槐花落盡栁陰清蕭索涼天楚客情海上舊山無的信東門〈一作汴東〉歸路不堪行身隨幻境勞〈一作無〉多事跡學禪心厭有名公子道存知不棄欲依劉表住南荊
　　逰清溪蘭若〈兼隱者舊居〉
　　西看疉嶂㡬千重秀色孤標此一峯丹竈乆閒荒宿草碧潭深䖏有潛龍靈仙已去空巖室〈一作穴〉到客唯聞古寺鐘逺對白雲幽隱在年年〈一作年時〉不離舊杉松
　　贈史開府
　　南天胡馬獨悲嘶白首相逢話鼓鼙野戰頻年沙𦍤外旌竿髙與雪峰齊扁舟逺泛輕全楚落日愁看舊紫泥早晚瑤階歸伏奏獨〈一作猶〉能畫地取關西
　　登樓望月寄鳯翔李少尹
　　陌上涼風槐葉凋夕陽清露濕寒條登樓望月楚山迥月到南樓山獨遙心送情人趨鳯闕目隨陽鴈極煙霄軒轅〈一作車〉不重無名客此地還〈一作誰〉能訪寂寥
　　和汴州李相公勉人日喜春
　　年來日日春光好今日春光好更新獨獻菜羮憐應節遍傳金勝喜逢人煙添栁色看猶淺鳥踏梅花落巳頻東閤此時聞一曲翻令和者不勝春
　　奉酬盧端公飲後贈諸公見示之作
　　佐幕臨戎旌斾間五營無事萬家閒風吹楊栁漸拂地日映樓臺欲下山綺席晝開留上客朱門半掩擬重關當時不敢辭先醉誤〈一作悟〉逐羣公倒載還
　　贈司空拾遺
　　侍臣何事辭雲陛江上彈冠見雪花望闕未承丹鳯詔開門空對楚〈一作野〉人家陳琳草奏才還在王粲登樓興不賖髙舘更容塵外客仍令歸去待瓊華
　　越溪村居
　　年來橈〈一作晚〉客寄禪扉多話貧居在翠微黃雀〈一作鳥〉數聲催栁變清溪一路踏花歸空林野寺經過少落日深山伴侶稀負米到家春未盡風蘿閒掃釣魚磯
　　贈韓道士〈一作張佖詩〉
　　日暮秋風吹野花上清歸客意無涯桃源寂寂煙霞〈一作雲〉閉天路悠悠星漢斜還似世人生白髮定知〈一作教〉仙骨變黃芽東城南陌頻相見應是壺中別有家
　　寄萬徳躬故居
　　日暮山風吹女蘿故人舟楫定如何呂仙祠下寒砧急帝子閣前秋水多閩海風塵鳴戍鼓江湖煙雨暗漁蓑何時醉把黃花酒聴爾南征長短歌
　　寄司空曙
　　細雨柴門生逺愁向來詩句若為酬林花落處頻中酒海燕飛時獨倚樓北郭晚晴山更逺南塘春盡水爭流可能相別還相憶莫遣楊花笑白頭
　　過故人陳羽山居
　　向來攜酒共追攀此日看雲獨未還不見山中人半載依然松下屋三間峰攅仙境丹霞上水遶漁磯緑玉灣卻望夏洋懐二妙滿崖霜樹曉斑斑
　　弔暢當
　　萬里江南一布衣早將佳句動京畿徒聞子敬遺琴在不見相如駟馬歸𦍤雪恐迷新塚草秋風愁老故山薇玉堂知巳能銘述猶得精魂慰所依
　　寄劉禹錫
　　謝相園西石徑斜知君習隱暫為家有時出郭行芳草長日臨池看落花春去能㤀詩共賦客來應是酒頻賒五年不見西山色悵望浮雲隱落霞
　　寄孟郊
　　亂餘城郭怕經過到䖏閒門長薜蘿用世空悲聞道淺入山偏喜識僧多醉歸花徑雲生履樵罷松巖雪滿蓑石上幽期春又暮何時載酒聴髙歌
　　贈徐山人
　　亂餘山水半凋殘江上逢君春正闌針自指南天窅窅星猶拱北夜漫漫漢陵帝子黃金盌晉代神仙白玉棺囬首風塵千里外〈一作別〉故園煙雨五峰寒
　　過賈誼舊居
　　楚鄉卑濕歎殊方鵩賦人非宅巳荒謾有長書憂漢室空將哀些弔沅湘雨餘古井生秋草葉盡疎林見夕陽過客不湏頻太息咸陽宮殿亦淒涼
　　宮詞
　　紫禁迢迢宮漏鳴夜深無語獨含情春風鸞鏡愁中影明月羊車夢裏聲塵暗玉堦綦跡斷香飄金屋篆煙清貞心一任蛾眉妒買賦何湏問馬卿
　　漢〈一作送〉宮人入道
　　蕭蕭白髪出宮門羽服星冠道意存霄漢九重辭鳯闕雲山何䖏訪桃源瑤池醉月勞仙夢玉輦乘春卻帝恩囬首吹簫天上伴上陽花落共誰言
　　二靈寺守嵗
　　守嵗山房迥絶緣燈光香灺共蕭然無人更獻椒花頌有客同參栢子禪巳悟化城非樂界不知今夕是何年憂心悄悄渾㤀寐坐待扶桑日麗天
　　暮春感懐
　　杜宇聲聲喚客愁故園何䖏此登樓落花飛絮成春夢剩水殘山異昔逰歌扇多情明月在舞衣無意〈一作緒〉綵雲收東皇去後韶華盡老圃寒香別有秋
　　四十無聞嬾慢身放情丘壑任天真悠悠往事杯中物赫赫時名扇外塵短䇿看雲松寺晚疎𬖄聴雨草堂春山花水鳥皆知已百遍相過不厭貧
　　哭朱放
　　㡬年湖海挹餘芳豈料蘭摧一夜霜人世空傳名耿耿泉臺杳隔路茫茫碧窗月落琴聲斷華表雲深鶴夢長冣是不堪囬首䖏九泉煙冷樹蒼蒼
　　酬盩厔耿少府湋見寄
　　方丈蕭蕭落葉中暮天深巷起悲風流年不盡人自老外事無端心巳空家近小山當海畔身留環衛蔭〈一作隱〉墻東遙聞相訪頻逢雪一醉寒宵誰與同
　　贈慧上人
　　仙槎江口槎溪寺㡬度停舟訪未能自恨頻年為逺客喜從異郡識髙僧雲霞色釅禪房衲星月光涵古殿燈何日卻飛真錫返故人丘木翳寒藤
　　漸至〈一作次〉涪州先寄王員外使君縱
　　文教通〈一作留〉夷俗均輸問火田江分巴字水樹入夜郎煙毒瘴含秋氣〈一作景〉陰崖蔽〈一作閉〉曙天路難空計日身老不由年將命寜知〈一作辭〉逺歸心詎可傳星郎復何意〈一作事〉出守五溪邉
　　和河南羅主簿送校書兄歸江南
　　兄弟泣殊方天涯指故鄉斷雲無定䖏歸鴈不成行草莽人煙少風波水驛長上虞親渤澥東楚隔瀟湘古戍陰傳火寒蕪曉帶霜海門潮灔灔沙岸荻蒼蒼京輦辭芸〈一作芝〉閣蘅芳〈一作衡方〉憶草堂知君始寜隱還緝舊荷裳
　　曉聞長樂鐘聲
　　漢苑鐘聲早秦郊曙色分霜萬戶徹風散一城聞巳啟蓬萊殿初朝鴛鷺羣虛心方應物大扣欲干雲近雜雞人唱新傳鳬氏文能令翰苑客流聴思氛氳
　　聴霜鐘
　　𣺌𣺌飛霜夜寥寥逺岫鐘出雲疑斷續入戶乍舂容度枕頻驚夢隨風㡬韻松悠揚來不已杳靄去何從髣髴煙嵐隔依稀巖嶠〈一作岫〉重此時聊一聴餘響繞千峰
　　同前
　　寥亮來豐嶺分明辨古鐘應霜如自擊中節每相從靜聴非閒扣潛應藴聖蹤風間時斷續雲外更舂〈一作沖〉容虛警和清籟雄鳴隔亂峰因知〈一作之〉諭知已〈一作者〉感激更難逢







　　御定全唐詩巻二百七十三
　　欽定四庫全書
　　御定全唐詩卷二百七十四
　　戴叔倫
　　酬崔法曺遺劒
　　臨風脫佩劒相勸靜胡塵自料無筋力何由答故人
　　敬報孫常州二首
　　衰病苦奔走未嘗追舊逰何言問憔悴此日駐方舟逺道曳故屐餘春㑹髙齋因言別離乆得盡平生懐
　　將赴東陽留上包諫議
　　敝邑連山逺仙舟數刻同多慚屢囬首前路在泥中
　　荅崔法曺
　　後㑹知不逺今歡亦願留江天梅雨散況在月中樓
　　問嚴居士易
　　目公來問易不復待加年更有垂簾㑹遙知續草𤣥新年第二夜荅䖏上人宿玉芝觀見寄
　　陽春巳三日㑹友聞昨夜可愛剡溪僧獨尋陶景舍赴撫州對酬崔法曺夜雨滴空堦五首
　　雨落濕孤客心驚比棲鳥空堦夜滴繁相亂應到曉髙㑹棗樹宅清言蓮社僧兩鄉同夜雨旅館又無燈謗議不自辨親朋那得知雨中驅馬去非是獨傷離離室雨初晦客程雲陡暗方為對吏人敢望郵童探縱酒常擲盞狂歌時入室離羣怨雨聲幽抑方成疾
　　又酬曉燈暗離室五首
　　知疑姦叟謗閒與情人話猶是別時燈不眠同此夜寒燈揚曉熖重屋驚春雨應想逺行人路逢泥濘阻燈光照虛屋雨影懸空壁一向簷下聲逺來愁䖏滴楚僧話寂滅俗慮比虛空賴有殘燈喻相傳昏暗中雨聲亂燈影明滅在空堦併枉五言贈知同萬里懐
　　同賦龍沙墅
　　囬轉沙岸近欹斜林嶺重因君訪遺跡此日見真龍
　　昭君詞
　　漢宮若逺近路在寒沙〈一作塞〉上到死不得歸何人共南望
　　勸陸三飲酒
　　寒郊好天氣勸酒莫辭頻擾擾鍾陵市無窮不醉人
　　關山月二首
　　月出照關山秋風人未還清光無逺近鄉淚半書〈一作宵〉間
　　一鴈過連營繁霜覆古城胡笳在何䖏半夜起邉聲
　　送王司直
　　西塞雲山逺東風道路長人心勝潮水相送過潯陽
　　宿無可上人房
　　偶來人境外何䖏染囂塵倘許棲林下僧中老此身
　　山居
　　麋鹿自成羣何人到白雲山中無外事終日醉醺醺
　　口號
　　白髪千莖雪寒窗嬾著書冣憐吟苜蓿不及向桑榆
　　夜坐
　　夜靜河漢髙獨坐庭前月忽起故園思動作經年別
　　隄上栁
　　垂栁萬條絲春來織別離行人攀折䖏閨妾斷腸時
　　遣興
　　明月臨滄海閒雲戀故山詩名滿天下終日掩柴關
　　贈張揮使
　　謫戍孤城小思家萬里遙漢廷求衛霍劒珮上青霄
　　偶成
　　野水連天碧峯巒入海青滄浪者誰子一曲醉中聴
　　畫蟬
　　飲露身何潔吟風韻更長斜陽千萬樹無䖏避螳螂
　　題天柱山圖
　　拔翠五雲中擎天不計功誰能絶頂看取日升東
　　松鶴
　　雨濕松陰涼風落松花細獨鶴愛清幽飛來不飛去
　　草堂一上人
　　一公持一鉢相復度遙岑地瘦無黃獨春來草更深
　　題黃司直園
　　為憶去年梅寒特地來門前空臘盡渾未有花開
　　北山㳺亭
　　西崦水泠泠沿岡有㳺亭自從春草長遙見祗青青
　　贈李唐山人〈一作李山人唐〉
　　此意無所欲〈一作靜無事〉閉門風景遲栁條將白髪相對共垂絲
　　題秦隱君麗句亭
　　北〈一作此〉人歸欲盡猶〈一作獨〉自住蕭山閉戶不曾〈一作暫〉出詩名滿世間
　　荅孫常州見憶
　　畫鷁春風裏迢遙去若飛那能寄相憶不並子猷歸
　　送裵明州〈一本有郎中徴三字〉效南朝體
　　沅〈一作瀟〉水連湘水千波萬浪中知郎未得去慚愧石尤風
　　戲留〈一作留別〉顧十一明府
　　江明雨初歇山暗雲猶濕未可動歸橈前程風浪〈一作正〉急
　　荅崔載華
　　文案日成堆愁眉拽不開偷歸甕間臥逢箇楚狂來
　　將赴行營勸客同醉
　　絲管霜天夜煙塵淮水西明朝上征去相伴醉如泥
　　夏夜江樓㑹別
　　不作十日別煩君此相留雨餘江上月好醉竹間樓嵗除日奉推事使牒追赴撫州辨對留別崔法曺陸大祝䖏士上人同賦人字口號〈一本題作嵗除日追赴撫州辨對留別崔法曺〉
　　上國杳未到流年忽復新囬車不自識君定送何人
　　江館㑹別
　　離亭一㑹宿能有㡬人同莫以囬車泣前途不盡窮
　　容州囬逢陸三別〈一本無別字〉
　　西南積水逺老病喜生歸此地故人別空餘淚滿衣
　　古意寄呈王侍郎
　　夜光貯懐袖待報一顧恩日向江湖老此心誰為論
　　送李大夫渡口阻風
　　浪息定何時龍門到恐遲輕舟不敢渡空立望旌旗
　　過三閭廟〈一本無過字〉
　　沅湘流不盡屈宋〈一作子〉怨何深日暮秋煙〈一作風〉起蕭蕭楓樹林
　　泊湘口
　　湘山千嶺樹桂水九秋波露重猨聲絶風清月色多
　　逰道林寺
　　佳山路不逺俗侶到常稀及此煙霞暮相看復欲歸
　　後宮曲
　　初入長門宮謂言君戲妾寜知秋風至吹盡庭前葉
　　新別離〈一作戎昱詩〉
　　手把杏花枝未曾經別離黃昏掩閨後寂寞心自知〈一作自心知〉
　　夏日登鶴巖偶成
　　天風吹我上層岡露灑長松六月涼願借老僧雙白鶴碧雲深䖏共翺翔
　　題浄居寺
　　玉壺山下雲居寺六百年來選佛場滿地白雲關不住石泉流出落花香
　　昭君詞
　　漢家宮闕夢中歸㡬度氊房淚濕衣惆悵不如邉鴈影秋風猶得向南飛
　　織女詞
　　鳯梭停織鵲無音夢憶仙郎夜夜心難得相逢容易別銀河爭似妾愁深
　　塞上曲二首
　　軍門頻納受䧏書一劒橫行萬里餘漢祖謾誇婁敬策卻將公主嫁單于
　　漢家旌幟滿陰山不遣胡兒疋馬還願得此身長報國何湏生入玉門關
　　閨怨
　　看花無語淚如傾多少春風怨別情不識玉門關外路夢中昨夜到邉城
　　春怨
　　金鴨香消欲斷魂梨花春雨掩重門欲知別後相思意囬看羅衣積淚痕
　　旅次寄湖南張郎中
　　閉門茅底偶為鄰北阮那憐南阮貧卻是梅花無世態隔牆分送一枝春
　　題友人山居
　　四郭青山䖏䖏同客懐無計荅秋風數家茅屋清溪上千樹蟬聲落日中
　　別鄭谷
　　朝陽齋前桃李樹手栽清蔭接比鄰明年此地看花發愁向東風憶故人
　　贈鶴林上人
　　日日澗邉尋茯苓巖扉常掩鳯山青歸來掛衲髙林下自翦芭蕉冩佛經
　　題稚川山水
　　松下茅亭五月涼汀沙雲樹晚〈一作暗〉蒼蒼行人無限秋風思隔水青山似故鄉
　　過栁溪道院
　　溪上誰家掩竹扉鳥啼渾似惜春暉日斜深巷無人跡時見梨花片片飛
　　荔枝
　　紅顆真珠誠可愛白鬚太守亦何癡十年結子知誰在自向中庭種荔枝
　　憶原上人
　　一兩棕鞋八尺藤廣陵行遍又金陵不知竹雨竹風夜吟對秋山那寺燈
　　閒思
　　伯勞東去鶴西還雲總無心亦度山何似嚴陵灘上客一竿長伴白鷗閒
　　蘭溪棹歌
　　涼月如眉掛栁灣越中山色鏡中看蘭溪三日桃花雨半夜鯉魚來上灘
　　蘇溪亭
　　蘇溪亭上草漫漫誰倚東風十二闌燕子不歸春事晚一汀煙雨杏花寒
　　敬酬陸山人二首
　　黨議連誅不可聞直臣髙士去紛紛當時漏奪無人問出宰東陽笑殺君
　　由來海畔逐樵漁奉詔因乘使者車卻掌山中子男印自看猶是舊潛夫
　　荅崔法曺賦四雪
　　楚僧躡雪來招隱先訪髙人積雪中巳別剡溪逢雪去雪山修道與師同
　　撫州被推昭雪荅陸太祝三首
　　求理由來許便冝漢朝龔遂不為疵如今謗起翻成累唯有新人子細知
　　貧交相愛果無疑共向人間聴直詞從古以來何限枉慚知暗室不曾欺
　　春風旅館長庭蕪俛首低眉一老夫巳對鐡冠窮事夲不知廷尉念寃無
　　送獨孤𢚕還京
　　舉家相逐還鄉去不向秋風怨別時湖水兩重山萬里定知行盡到京師
　　臨流送顧東陽
　　海上獨歸慚不及邑中遺愛定無雙蘭橈起唱逐流去卻恨山溪通外江
　　行營送馬侍御
　　萬里羽書來未絶五關烽火晝仍傳故人多病盡歸去kao唯有劉楨不得眠
　　送秦系
　　五都來往無舊業一代公卿盡故人不肯低頭受羈束逺師溪上拂纓塵
　　送裵判官囬湖南
　　莫怕南風且盡歡湘山多雨夏中寒送君萬里不覺逺此地曾為心鐡官
　　再廵道永留別
　　鬢下初驚白髪時更逢離別助秋悲從今不學四方事巳共家人海上期
　　別崔法曺
　　欲作別離西入秦芝田棗逕往來頻東湖此夕更留醉逢著廬山學道人
　　送蕭二
　　擬向田間老此身寒郊怨別甚於春又聞故里朋逰盡到日知逢何䖏人
　　湘川野望
　　懐王獨與佞人謀聞道忠臣入亂流今日登髙望不見楚雲湘水各悠悠
　　將至道州寄李使君
　　九疑深路遶山囬木落天清猨晝哀猶隔簫韶一峯在遙傳五馬向東來
　　與虞沔州謁藏真上人
　　故侯將我到山中更上西峯見逺公共問置心何䖏好主人揮手指虛空
　　題招隱寺
　　昨日臨川謝病還求田問舍獨相關宋時有井如今在卻種胡麻不買山
　　過珥瀆單老〈老一作宅〉
　　毫末成圍海變田單家依舊住溪邉比來巳向人間老今日相過卻少年
　　族兄各年八十餘見招㳺洞
　　鶴髪婆娑鄉里親相邀共看徃年春擬將兒女歸來住且是茅山見老人
　　登髙囬乗月尋僧〈一作登髙廽醉中乗月與崔法曺尋楚僧方外各賦一絶〉
　　插鬢茱茰來未盡共隨明月下沙堆髙緇寂寂不相問醉客無端入定來
　　贈殷〈一本有御史二字〉亮
　　日日河邉見水流傷春未巳復悲秋山中舊宅無人住來往風塵共白頭
　　夜發袁〈一作烏一作猿〉江寄李潁川劉侍御〈時二公留貶在此一本題止夜發烏江作五字〉
　　半夜囬舟入楚鄉月明山水共蒼蒼孤猨更呌〈一作發〉秋風裏不是愁人亦斷腸
　　對酒示申屠學士
　　三〈一作千〉重江水萬重山山裏春風〈一作青春〉度日閒且向白雲求一醉莫教愁夢到鄉關
　　對月荅袁〈一作元〉明府
　　山下孤城月上遲相留一醉本無期明年此夕逰何䖏縱有清〈一作秋〉光知對〈一作見〉誰
　　送前上饒嚴明府攝玉山
　　家在故林呉楚間氷為溪水玉為山更將舊政化鄰邑遙見逋人相逐還
　　聴歌囬馬上贈崔法曺〈一本題止聴歌囬三字〉
　　秋風裏許杏花開杏樹傍邉醉客來共待夜深聴一曲醒人騎馬斷腸廽
　　酬駱侍御荅詩
　　風傳畫閣空知曉雨濕江城不見春堆案遶牀君莫怪巳經愁思古時人
　　送孫直逰郴州
　　孤舟上水過湘沅桂嶺南枝花正繁行客自知心有托不聞驚浪與啼猨
　　麓山寺㑹送尹秀才
　　湖上逢君亦不閒暫將離別到深山飄蓬驚鳥那自定強欲相留雲樹間
　　送董頲
　　霜鴈羣飛下楚田羇人掩淚望秦天君行江海無定所別後相思何䖏邉
　　別張員外
　　木葉紛紛湘水濵此中何事往頻頻臨風自笑歸時〈一作何〉晚更送浮雲逐故人
　　送張評事
　　城郭喧喧爭送逺危梁褭褭渡東津楊花展轉引征騎莫怪山中多看人
　　送呂少府
　　共醉流芳獨歸去故園髙士日相親深山古路無楊栁折取桐花寄逺人
　　送人㳺嶺南
　　少別華陽萬里逰近南風景不曽秋紅芳緑筍是行路縱有啼猨聴卻幽
　　妻亡後別妻弟
　　楊栁青青滿路垂贈行惟折古松枝停舟一對湘江哭哭罷無言君自知
　　和崔法曺建溪聞猨
　　曽向巫山峽裏行羈猨一呌一囬驚聞道建溪腸欲斷的知斷著第三聲
　　湘南即事
　　盧橘花開楓葉衰出門何䖏望京師沅湘日夜東流〈一作歸〉去不為愁人住少時
　　代書寄京洛舊逰
　　今年十月溫風起湘水悠悠生白蘋欲寄逺書還不敢卻愁驚動故鄉人
　　蘄州行營作
　　蘄水城西向北看桃花落盡栁花殘朱旗半捲山川小白馬連嘶草樹寒
　　題武當逸禪師蘭若
　　我身〈一作生〉本似〈一作是〉逺行客況是亂時多病身經山渉水向何䖏羞見竹林禪定人
　　榖城逢楊評事
　　逺自五陵獨竄身筑陽山中歸路新橫流夜長不得渡駐馬荒亭逢故人
　　聴韓使君羙人歌
　　仙人此夜忽波更唱瑤臺一遍歌嫁與將軍天上住人間可得再相過
　　轉應詞
　　邉草邉草邉草盡來共〈一作兵〉老山南山北雪晴千里萬里月明明月明月胡笳一聲愁絶
　　精舍對雨
　　空門寂寂澹吾身溪雨微微洗客塵臥向白雲晴未盡任他黃鳥醉芳春
　　宿灌陽灘
　　十月江邉蘆葉飛灌陽灘冷上舟遲今朝未遇髙風便還與沙鷗宿水湄
　　酬贈張衆甫
　　野人無夲意𣪚木任天材分向空山老何言上苑來迢遙千里道依倚九層臺出䖏寜知命輪轅豈自媒更慙張䖏士相與別蒿萊
　　客舍秋懐呈駱正字士則
　　無言堪自喻偶坐更相悲木落驚年長門閒惜草衰買山猶未得諫獵又非時設被浮名繋歸休漸欲遲
　　寄中書李舍人紓
　　萍翻蓬自卷不共本心期復入重城裏頻看百草滋水流歸思逺花發長年悲盡日春風起無人見此時
　　贈康老人洽
　　酒泉布衣舊才子少小知名帝城裏一篇飛入九重門樂府喧喧聞至尊宮中羙人皆唱得七貴因之盡相識南鄰北里日經過䖏䖏淹留樂事多不脫弊裘輕錦綺長吟佳句掩笙歌賢王貴主於我厚駿馬蒼頭如已有暗將心事隔風塵盡擲年光逐杯酒青門㡬度見春歸折栁尋花送落暉杜陵往往逢秋暮望月臨風攀古樹繁霜入鬢何足論舊國連天不知䖏爾來倐忽五十年卻憶當時思眇然多識故侯悲宿草曾看流水沒桑田百人㑹中一身在被褐飲瓢終不改陌頭車馬共營營不解如君任此生
　　暮春逰長沙東湖贈辛兗州巢父二首
　　湘流分曲浦繚繞古城東岸轉千家合林開一鏡空人生無事少心賞㡬囬同且復㤀羈束悠悠落照中囬環路不盡歴覽意彌新古木畬田火澄江盪槳人緩歌尋極浦一醉送殘春莫恨長沙逺他年憶此辰同兗州張秀才過王侍御參謀宅賦十韻〈栁字〉
　　十年官不進歛跡無怨咎漂蕩海內逰淹留楚鄉乆因參戎幕下寄宅湘川口翦竹開廣庭瞻山敞虛牖閒門早春至陋巷新晴後覆地落殘梅和風褭輕栁逢迎車馬客邀結風塵友意愜時㑹文夜長聊飲酒秉心轉孤直沈照隨可否豈學屈大夫憂慙對漁叟
　　同辛兗州巢父盧副端岳相思獻酬之作因抒歸懐兼呈辛魏二院長楊長寧
　　暮角發髙城情人坐中起臨觴不及醉分散秋風裏雖有明日期離心若千里前歡反惆悵後㑹還如此焉得夜淹留一囬終宴喜羈逰復牽役皆去重湖水早晚泛歸舟吾從數君子
　　酬袁太祝長卿小湖村山居書懐見寄
　　背江居隙地辭職作遺人耕鑿資餘力樵漁逐四鄰麥秋桑葉大梅雨稻田新籬落栽山果池塘飬海鱗放歌聊自足幽思忽相親余亦歸休者依君老此身
　　送汶水王明府
　　何時別故鄉歸去佩銅章親族移家盡閭閻百戰塲背關餘古木近塞足風霜遺老應相賀知君不下堂奉同汴州李相公勉送郭布殿中出廵
　　軒車出東閣都邑遶南河馬首先春至人心比嵗和省風傳隱恤持法去煩苛卻想埋輪者論功此日多
　　送東陽顧明府罷歸
　　祖帳臨鮫室黎人擁鷁舟坐藍髙士去繼組鄙夫留白日落寒水青楓遶曲洲相看作離別一倍不禁愁撫州對事後送外生宋垓歸饒州覲侍呈上姊夫
　　淮汴初喪亂蔣山烽火起與君隨親族奔迸辭故里京口附商客海門正狂風憂心不敢住夜發驚浪中雲開方見日潮盡爐峰出石壁轉棠陰鄱陽寄茅室淹留三十年分種越人田骨肉無半在鄉園猶未旋爾家習文藝旁究天人際父子自相傳優㳺聊卒嵗學成不求達道勝那厭貧時入閭巷醉好是羲皇人頃因物役牽偶逐簮組輩謗書喧朝市撫巳慙淺昧世業大小禮近通顔謝詩念渠還領㑹非敢獨為師
　　永康孫明府頲秩滿將歸枉路訪別
　　門前水流咽城下亂山多非是還家路寧知枉騎過風煙復欲隔悲笑屢相和不學陶公醉無因奈別何
　　將赴湖南留別東陽舊寮兼示吏人
　　智力苦不足黎甿殊未安忽從新命去復隔舊寮歡曉路整車馬離亭㑹衣冠冰堅細流咽燒盡亂峰寒耆老相餞送兒童亦悲酸桐鄉寄生怨欲話此情難
　　撫州䖏士胡泛見送北廻兩館至南昌縣界查溪蘭若別
　　移罇鋪山曲祖帳查溪陰鋪山即逺道查溪非故林悽然誦新詩落淚霑素襟郡政我何有別情君獨深禪庭古樹秋宿雨清沈沈揮袂千里逺悲傷去住心
　　將廵郴永途中作
　　行役留三楚思歸又一春自疑冠下髮聊此鏡中人機息知名誤形衰恨道貧空將舊泉石長與夢相親桂陽北嶺偶過野人所居聊書即事呈王永州邕李道州圻
　　犬吠空山響林深一逕存隔雲尋板屋渡水到柴門日晝風煙靜花明草樹繁乍疑秦世客漸識楚人言不記逃鄉里居然長子孫種田燒險谷汲井鑿髙原畦葉藏春雉庭柯宿旅猨嶺陰無瘴癘地隙有蘭蓀內戶均皮席枯瓢沃野餐逺心知自負幽賞詎能論轉歩重崖合瞻途落照昬他時願攜手莫比武陵源
　　下鼻亭瀧行八十里聊狀艱險寄青苖鄭副端𦍤陽
　　瀧水天際來鼻山地中坼盤渦㡬十䖏疊溜皆千尺直寫巻沈沙驚翻衝絶壁淙淙振崖谷洶洶竟朝夕人語不自聞日光亂相射艤舟始搖漾舉棹旋奔既下同建瓴半空方避石前危苦未盡後險何其廹倐閃疾風雷蒼皇蕩魂魄因隨伏流出忽與跳波隔逺想欲囬軒豈茲還泛鷁雲涯多𠉀館努力勤登歴
　　少女生日感懐
　　五逢晬日今方見置爾懐中自惘然乍喜老身辭逺役翻悲一笑隔重泉欲教針線嬌難解暫弄琴書性巳便還有蔡家殘史籍可能分與外人傳
　　張評事渉秦居士系見訪郡齋即同賦中字
　　軺車忽枉轍郡府自生風遣吏山禽在開罇野客同古牆抽臘筍喬木颺春鴻能賦傳幽思清言盡至公城欹殘照入池曲大江通此地人來少相歡一醉中
　　小雪
　　花雪隨風不厭看更多還肯失〈一作恐蔽〉林巒愁人正在書〈一作西〉窗下一片飛來一片寒
　　句
　　鄰里龍沙北〈臨川六詠〉　麥秋桑葉大梅雨稻田新籬落栽山果池塘飬錦鱗




　　御定全唐詩巻二百七十四
　　欽定四庫全書
　　御定全唐詩巻二百七十五
　　張建封
　　張建封字夲立南陽人少喜文章尚氣節歴官御史大夫徐泗濠節度使有詩文二百三十篇今存詩二首
　　競渡歌
　　五月五日天晴明楊花繞江啼曉鶯使君未出郡齋外江上早聞齊和聲使君出時皆有凖馬前巳被紅旗引兩岸羅衣破暈香銀釵照日如霜刃鼔聲三下紅旗開兩龍躍出浮水來櫂影斡波飛萬劒鼓聲劈浪鳴千雷鼓聲漸急標將近兩龍望標目如瞬坡上人呼霹靂驚竿頭綵掛虹蜺暈前船搶水已得標後船失勢空揮橈瘡眉血首爭不定輸岸一朋心似燒只將輸贏分罰賞兩岸十舟五來往湏臾戲罷各東西競脫文身請書上吾今細觀競渡兒何殊當路權相持不思得岸各休去㑹到摧車折檝時
　　酬韓校書愈打毬歌
　　僕夲修文持筆者今來帥領紅旌下不能無事習虵矛閑就平場學使馬軍中伎癢驍智材競馳駿逸隨我來䕶軍對引相向去風呼月旋朋先開俯身仰撃復傍擊難於古人左右射齊觀百歩透短門誰羨飬由遙破的儒生疑我新發狂武夫愛我生雄光杖移鬃底拂尾後星從月下流中人不約心自一馬不鞭蹄自疾凡情莫辨㨗中能拙目翻驚巧時失韓生訝我為斯藝勸我徐驅作安計不知戎事竟何成且愧吾人一言惠於良史
　　於良史徐州張建封從事詩七首
　　春山夜月
　　春山〈一作來〉多勝事賞翫夜㤀歸掬水月在手弄花香滿衣興來無逺近欲去惜芳菲南望鳴鐘〈一作鐘鳴〉䖏樓臺深翠微
　　宿藍田山口奉寄沈員外
　　山暝飛羣鳥川長泛四隣煙歸河畔草月照渡頭人朋友懐東道鄉關戀北辰去留無所適岐路獨迷津
　　冬日野望寄李賛府〈一本無野望二字〉
　　地際朝陽滿天邉宿霧收風兼殘雪起河帶斷氷流北闕馳心極南圖尚旅逰登臨思不巳何䖏得銷愁〈一作憂〉
　　閒居寄薛華〈一作據〉
　　隱几讀黃老閒居耳目清僻居人事少多病道心生雨洗山林濕鴉鳴池館晴晚來因廢卷行藥至西城〈一作殘日上髙城〉
　　江上送友人
　　看爾動行櫂未收離別筵千帆忽見及亂卻故人船紛泊雁羣起逶迤沙漵連長亭十里外應是少人煙
　　田家秋日送友
　　蒼茫日初晏遙野雲初收殘雨北山裏夕陽東渡頭舟依漁溓合水入田家流何意君迷駕山林應有秋
　　自吟
　　出身三十年髪白衣猶碧日暮倚朱門從朱汚袍赤崔膺
　　崔膺博陵人張建封愛其才以為客詩二首
　　感興
　　富貴難義合困窮易感恩古來忠烈士多出貧賤門世上桃李樹〈一作樹桃李〉但結繁華子白屋抱關人青雲壯心死夲以勢利交勢盡交情己如何失情後始歎門易軌
　　別佳人〈一作崔涯詩〉
　　壠上流泉壠下分斷腸嗚咽不堪聞嫦娥一入月中去巫峽千秋空白雲
　　馮宿
　　馮宿字拱之婺州人貞元中登進士第張建封辟為掌書記長慶初以刑部郎中知制誥太和初為河南尹歴工刑二部侍郎東川節度使集四十卷今存詩二首
　　御溝新栁
　　夾道天渠逺垂絲御栁新千條宜向日萬戸共迎春輕翠含煙發微音逐吹頻靜看思渡口廽望憶江濵嫋嫋分逰騎依依駐旅人陽和如可及攀折在茲辰
　　酬白樂天劉夢得〈一作尹河南酬樂天夢得〉
　　共稱洛邑難其選何幸天書用不才遙約和風新草木且令新雪靜塵埃臨岐有愧傾三省別酌無辭醉百杯明嵗杏園花下集湏知春色自東來〈毎春嘗接諸公杏園宴㑹〉陸長源
　　陸長源字泳之海之孫也歴汝州刺史貞元中為宣武節度司馬總留後事軍亂遇害詩三首
　　樂府荅孟東野戲贈
　　芙蓉初出水菡蓞露中花風吹著枯木無奈值空槎
　　詶孟十二新居見寄
　　大道夲夷曠髙情亦沖虛因隨白雲意偶逐青蘿居青蘿紛䝉宻四序無慘舒餘清濯子襟散彩還吾廬去嵗登羙第策名在公車將必繼管簫豈惟躡應徐首夏尚清和殘芳遍丘墟褰幃蔭窗栁汲井滋園蔬達者貴知心古人不願餘愛君蔣生逕且著茂陵書
　　荅東野夷門雪〈郊客於汴將歸賦夷門雪贈別長源荅此〉
　　好丹與素道不同失意得途事皆別東隣少年樂未央南客思歸腸欲絶千里長河冰復冰雲鴻冥冥楚山雪
　　句
　　忽然一曲稱君心破卻中人百家産〈諷刺　以下竝紀事〉　城外平人驅欲盡帳中猶打袞花毬
　　張衆甫
　　張衆甫字子初清河人河南壽安縣尉罷秩僑居雲陽後拜監察御史為淮寜軍從事詩三首
　　寄興國池鶴上劉相公
　　馴狎經時乆䙰褷短翮存不隨淮海變空媿稻粱恩獨立秋天靜單棲夕露繁欲飛還歛翼詎〈一作誰〉敢望乘軒
　　送李司直使呉〈得家花斜沙字依次用〉
　　使臣〈一作君〉方擁傳王事逺辭家震澤逢殘雨新豐過〈一作遇〉落花水萍千葉散風栁萬條斜何䖏看〈一作有〉離恨春江無限沙
　　送李觀之宣州謁袁中丞賦得二州渡
　　古渡大江濵西南距要津自當舟檝路應濟往來人翻浪驚飛鳥囬風起綠蘋君看波上客嵗晚獨垂綸王武陵
　　王武陵字晦伯太原人官尚書郎詩二首
　　宿慧山寺〈有序〉
　　戊辰秋八月呉郡朱遐景自秦還呉南次無錫命余及故人竇丹列㑹於恵山之精舍是時山林始秋髙興在木涼風白雲起於座隅逍遙於長松之下偃息於磐石之上仰觀雲嶺俯瞰寒泉夕陽西歸皓月東出羣動皆息視身如空立言妙論以極窮奧丹列有遁世之志遐景有塵外之心餘亦樂天知命怡然契合視富貴如浮雲一歌一詠以紓情性夫良辰嘉㑹古人所惜序述不作是闕文也山林之下景物秀茂賦詩道意以紀方外之逰
　　秋日逰古寺秋山正蒼蒼泛舟次巖壑稽首金仙堂下有寒泉流上有珍禽翔石門吐明月竹木涵清光中夜河沈沈但聞松桂香曠然出塵境憂慮澹已㤀
　　秋暮登北樓
　　秋滿空山悲客心山樓晴望散幽襟一川紅樹迎霜老數曲清溪繞寺深寒氣急催遙塞雁夕風髙送逺城砧三年海上音書絶鄉國蕭條惟夢尋
　　朱宿
　　朱宿字遐景呉郡人官拾遺詩二首
　　宿慧山寺
　　古宿隱秋山登攀度林樾悠然青蓮界此地塵境絶機閑任晝昏慮澹知生滅微吹逓遙泉疎松對殘月庭虛露華綴池浄荷香發心悟形未留遲遲履歸轍嵗月人間促煙霞此地多殷勤竹林寺更得㡬囬過

　　御定全唐詩巻二百七十五
<集部,總集類,御定全唐詩>
　　欽定四庫全書
　　御定全唐詩巻二百七十六
　　盧綸
　　盧綸字允言河中蒲人大厯初數舉進士不第元載取其文以進補閿鄉尉累遷監察御史輙稱疾去坐與王縉善乆不調建中初為昭應令渾瑊鎮河中辟元帥判官累遷檢校戶部郎中貞元中舅韋渠牟表其才驛召之㑹卒集十巻今編詩五卷
　　送惟良上人歸江南〈一作郢上人〉
　　落日映危檣歸僧向岳陽注瓶寒浪靜讀律夜船香苦霧沈山影隂霾〈一作霞〉發海光羣生一何負多〈一作臨〉病禮〈一作別〉毉王
　　送韓都䕶還邊
　　好勇知名早爭雄上將間戰多春入塞獵慣夜登〈一作燒〉山陣合龍蛇動軍移草木閒今來部曲盡白首過蕭關送吉中孚校書歸楚州舊山〈中孚自仙官入仕〉
　　青袍芸閣郎談笑挹侯王舊籙藏雲穴新詩滿帝鄉名髙閒不得到䖏人爭識誰知氷雪顔已雜風塵色此去復如何東臯岐路多藉芳〈一作茅〉臨紫陌回首憶〈一作望〉滄波年來倦蕭索但説淮南樂並檝湖上〈一作中〉逰連檣月中〈一作下〉泊沿溜〈一作流〉入閶〈一作閭一作閣〉門千燈夜市喧喜逢鄰舍伴遙語問鄉園下淮風自急樹杪分郊邑送客隨岸行離人出帆〈一作船〉立漁村繞水田澹澹〈一作浦〉隔晴煙欲就林中醉先期石上眠林昏天未曙但向雲邉去暗入無路山心知有花處登髙日轉明下望見春城洞裏草空長塚邉人自耕寥寥行異境過盡千峰影露色凝古壇泉聲落寒井仙成不可期多別自堪悲為問桃源客何人見亂時〈一本此篇分作絶句十一首〉
　　送姨弟裴均尉諸暨〈此子先君元相舊判官〉
　　相悲得成長同是外家恩舊業廢三畝弱年成〈一作承〉一門城開山日早吏散渚禽喧東閣容止予心君兾言
　　送鄧州崔長史
　　出山車騎次諸侯坐領圖書見督郵遶郭桑麻通浙口滿川風景接襄州髙城鳥過方催夜廢壘蟬鳴不待秋聞説元規偏愛月知君長得伴登樓
　　送鹽鐡裴判官入蜀
　　傳詔收方貢登車著賜衣𣙜商蠻客富稅地芋田肥雲白風雷歇林清洞穴稀炎涼君莫問見即在忘歸
　　送魏廣下第歸揚州
　　楚鄉雲水內春日衆山開淮浪參差起江㠶次第來獨歸初失桂共醉忽停杯漢詔年年有何愁掩上才
　　送潘述應宏詞下第歸江南
　　愁與醉相和昏昏竟若何感年懐闕乆失意夢鄉多雨裏行青草山前望白波江樓覆棋好誰引仲宣過
　　送從舅成都縣丞廣歸蜀
　　襃谷通岷嶺青𠖇此路深晚程𣓙瘴熱野飯荔枝隂古郡三刀夜春橋萬里心唯應對楊栁暫醉卓家琴
　　送宋校書赴宣州幕
　　南想宣城郡清江野戍閒艨艟髙映浦睥睨曲隨山名寄圖書內威生將吏間春行板橋暮應伴庾公還
　　送李縱別駕加員外郎卻赴常州幕
　　霄漢正聮飛江湖又獨歸暫歡同賜被不待易朝衣山雨迎軍晚蘆風𠉀火微還當宴鈴閣謝守亦光輝
　　送元贊府重任龍門縣
　　二職亞陶公歸程與夢同栁垂平澤雨魚躍大河風混跡威長在孤清志自雄應嗤向隅者空寄路塵中
　　送黎燧尉陽翟
　　玉貌承嚴訓金聲稱上才列筵青草偃驟馬綠楊開潘縣花添發梅家鶴暫來誰知望恩者空逐路人回
　　送丹陽趙少府〈即給事中涓親弟〉
　　恭聞林下別未至亦霑裳荻岸雨聲盡江天虹影長佩韋宗嬾慢偷橘愛芳香遙想從公後稱榮在上堂
　　送菊潭王明府
　　組綬掩衰顔輝光里第間晚涼〈一作涼宵〉㶚水清晝入商山行境逢花發彈琴見鶴還唯應理農後鄉老賀君閒
　　送陳明府赴萍縣
　　素舸載陶公南隨萬里風梅花成雪嶺橘樹當家僮祠掩荒山下田開野荻中嵗終書善績應與古碑同送申屠正字往湖南迎親兼謁趙和州因呈上侍郎使君並戱簡前歴陽李明府
　　曉月朣朦〈一作朧〉映水闗水邉因到歴陽山千艘財〈一作物〉貨朱橋下一曲閭閻青荻間坦腹定逢潘令醉上樓應伴庾公閒歡餘若問南行計知念天涯負米還
　　送李尚書郎君昆季侍從歸覲滑州
　　鳳雛聮翼羙王孫綵服戎裝擬塞垣金鼎對筵調野膳玉鞭齊騎引行軒氷河一曲旌旗滿墨詔千封雨露繁更説務農將罷戰敢持謌頌慶晨昏
　　送張調㕘軍侍從歸覲荊南因寄長林司空十四曙〈得潛字〉
　　玉勒侍行䄡郗超未有髯守儒輕獵騎〈一作騎獵〉承誨訪沈cq=377潛雲勢將峰雜江聲與嶼兼還當見王粲應念二毛添
　　送馬尚書郎君侍從歸覲太原
　　玉人垂玉鞭百騎帶櫜鞬從賞野郵靜獻新秋果鮮塞屯豐雨雪虜帳失山川遙想稱觴後唯當共被眠
　　送張成季往江上賦得垂楊
　　垂楊真可憐地勝覺春偏一穂雨聲裏千條池色前露繁光的皪日麗影團圎若到隋隄望應逢花滿船
　　送陝府王司法
　　東門雪覆塵出送陜城人粉郭朝喧市朱橋夜掩津上寮應重學小吏巳甘貧謝朓曾為掾希君一比鄰
　　送太常李主簿歸覲省
　　粲粲羙仍都清閒一貴儒定交分玉劒發詠冩氷壺風景隨台位河山入障〈一作陣〉圖上堂多慶樂肯念谷中愚
　　送從叔程歸西川幕
　　千山氷雪晴山靜錦花明羣鶴棲蓮府諸戎拜栁營浪依巴字息風入蜀闗清豈念在貧巷竹林鳴鳥聲
　　送萬巨
　　把酒留君聽琴難堪嵗暮離心霜葉無風自落秋雲不雨空隂人愁荒村路細馬怯寒溪水深望斷〈一作盡〉青山獨立更知何處相尋
　　途中遇雨馬上口號留別張劉二端公
　　隂雷慢轉野雲長駿〈一作驄〉馬雙嘶愛雨涼應念龍鍾在泥滓〈一作客〉欲摧肝膽事王章〈一作君王〉
　　送夔州班使君
　　曉日照樓船三軍拜峽前白雲隨浪散青壁與城連萬嶺岷峨雪千家橘柚川還知楚〈一作如赴〉河內天子許經年送從舅成都丞廣〈一本有南字〉歸蜀〈一作李端詩〉
　　巴字天邉水秦人去是歸棧長山雨響溪亂火田稀俗富行應樂官雄祿豈微魏舒終有淚還濕寗家衣
　　無題〈第七句缺〉
　　恥將名利託交親只向尊前樂此身才大不應成滯客時危且喜是閒人髙歌猶愛思歸引醉語惟誇漉酒巾
　　豈能偏遣老風塵
　　題念濟寺
　　靈空聞偈夜清凈雨裏花枝朝暮開故友〈一作里〉九泉留語別逐臣千里寄書來
　　河口逢江州朱道士因聽琴
　　廬山道士夜擕琴映月相逢辨語音引坐霜中彈一弄滿船商客有歸心
　　送夏侯校書歸華隂別墅
　　山前白鶴村竹雪覆柴門𠉀客定為黍務農因燎原乳氷懸暗井蓮石照晴軒貰酒鄰里睦曝衣〈一作禾〉圃喧依然望君去余性亦〈一作一〉何昏
　　送絳州郭㕘軍
　　炎天故綘路千里麥花香董澤雷聲發〈一作晚〉汾橋水氣涼府趨隨宓賤野宴接王祥送客今何幸經宵醉玉堂
　　中書舎人李座上送潁陽徐少府
　　潁陽春色似河陽一望繁花一縣香今日送官〈一作君〉君㝡恨可憐才子白鬚長
　　與從弟瑾同下第後出闗言別
　　同作金門獻賦人二年悲見故園春到闕不沾新雨露還家空帶舊風塵
　　雜花飛盡栁隂隂官路逶迤綠草深對酒巳成千里客望山空寄兩鄉心
　　出闗愁暮一沾裳滿野蓬生古戰場孤村樹色昏殘雨逺寺鐘聲帶夕陽
　　誰憐苦志巳三冬卻欲躬耕學老農流水白雲尋不盡期君何處得相逢
　　赴虢州留別故人
　　世故相逢各未閒百年多在別離間昨夜秋風今夜雨不知何處入空山
　　冬夜贈別友人
　　愁聽千家流水聲相思獨向月中行侵堦暗草秋〈一作冬又作寒〉霜重遍〈一作遶〉郭寒山夜月明連年客舎唯多病數畞田園久廢耕更送乗軺歸上國應憐貢禹未成名
　　送顧秘書獻書後歸岳州
　　黃葉落不盡蒼苔隨雨生當軒置尊酒送客歸江城竹裏聞機杼舟中見弟兄岳陽賢太守應為改鄉名
　　送衛司法河中覲省〈即故王吏部延昌外甥〉
　　出身因強學不以外家榮年少無遺事官閒有政聲曉山臨野渡落日照軍營共賞髙堂下連行弟與兄
　　送從叔牧永州
　　五侯軒蓋行何疾零陵太守登車日零陵太守淚盈巾此日長安方欲春虎符龍節照岐路何苦愁為江海人彼方韶景無時節山水諸花恣開發客投津戍少聞猨鴈過瀟湘更逢雪郡齋無事好閒眠秔稻油油綠滿川浪裏爭迎三蜀貨月中喧泊九江船今朝小阮同夷老欲問明年〈一作君〉借㡬年
　　送趙真長歸夏縣舊山依陽徴君讀書
　　臨杯忽然非是惡離塵陌望松雪我衰君少年幽〈一作閒〉僧曝山果寒鹿守氷泉感物如有待況依回也賢
　　留別耿湋侯釗馮著
　　相識少相知與君俱巳衰笙鏞新宅第岐路古山陂學道功難就為儒事本遲惟當與漁者終老遂其私
　　送渾鍊歸覲卻赴闕庭
　　露幕擁簪裾台庭餞伯魚綵衣人競㸔銀詔帝親書知子當元老為臣餞二疎執珪期巳廹捧膳歩寧徐而我誠愚者夫君豈病諸探題多決勝饌玉每分餘榮比成功後恩同造化初甑塵方欲合籠翮或將舒榆莢錢難比楊花雪不如明朝古隄路心斷玉人車
　　送崔邠拾遺
　　皎潔無瑕清玉壺曉〈一作晚〉乗華幰向天衢石建每聞宗謹孝劉歆不敢師儒諫修郊廟開宸慮議按休徴淺瑞圖今日攀車復何者轅門垂白一愚夫
　　送渾別駕赴舒州
　　江平蘆荻齊五兩貼檣低遶郭覆晴雪滿船〈一作川〉聞曙雞鱣魴宜入貢橘柚亦成蹊還似海沂日風清無鼔鼙
　　送從叔士凖赴任潤州司士
　　雲起山城暮沈沈江上天風吹建業雨浪入廣陵船乆是吳門客嘗聞謝守賢終悲去國逺淚盡竹林前
　　送尹樞令狐楚及第後歸覲
　　佳人比香草君子即芳蘭寳器金罍重清音玉珮寒貢文齊受寵獻禮〈一作醴〉兩承歡鞍馬並汾地爭迎陸與潘
　　東潭宴餞河南趙少府
　　十載奉戎軒日聞君子言方將賀榮爵遽乃愴離尊㟁轉臺閣麗潭清管繁松篁難晦節雨露不私恩坐使吏相勉居為儒所尊可憐桃李樹先發信陵門
　　賦得館娃宮送王山人㳺江東
　　蒼蒼楓樹林草合廢宮深越水風浪起吳王歌管沈燕歸巢已盡鶴語塚難尋旅泊彼何夜希君抽玉琴
　　送暢當還舊山
　　常逢明月馬塵間是夜照君歸處山山中松桂花盡發頭白屬君如等閒
　　斆顔魯公送挺贇歸翠微寺
　　挺贇恵學該儒釋䄂有顔徐真草跡一齋三請紀行詩誚我垂鞭弄鳴鏑寺懸金榜半山隅石路荒涼松樹枯虎跡印雪大如斗閏月暮天過得無
　　送契𤣥法師赴內道場
　　昏昏醉老夫灌頂遇醍醐嬪御呈心鏡君王賜髻珠䧏魔須戰否問疾敢行無深契何相秘儒宗本不殊
　　送暢當赴山南幕
　　含情脫佩刀持以佐賢豪是月霜霰下伊人行役勞事將名共易文與行空髙去矣奉戎律悲君為我曺
　　顔侍御㕔叢篁詠送薛存誠
　　玉幹百餘莖生君此堂側拂簾寒雨響擁砌深溪色何事鳳凰雛茲焉理歸翼
　　秋晚河西縣樓送渾中允赴朝闕
　　髙樓吹玉簫車馬上河橋岐路自奔隘壺觴終寂寥芳蘭生貴里片玉立清朝今日台庭望心遙非地〈一作路〉遙逹奚中丞東齋壁畫山水各賦一物得樹杪懸泉送長安趙元陽少府
　　素壁畫飛泉從雲落樹顛練垂疑葉響雲並覺枝〈一作松〉偏利物得雙劒為儒當一賢應思灑塵陌調饍亦芳鮮
　　送信州姚使君
　　朱幡〈一作轓〉徐轉𠉀〈一作擁〉羣官猨鳥無聲郡宇寛楚國上腴收賦重漢家良牧得人難銅鉛滿穴山能富鴻鴈連羣〈一作洲〉地亦寒㡬日政聲聞〈一作闗一作開〉戶外九江行旅得相歡
　　送暢當
　　四望無極路千里流大河秋風滿離袂唯老事唯多
　　送史兵曺判官赴樓煩
　　渥窪龍種散雲時千里繁花乍別〈一作合〉離中有重臣承霈澤外無輕虜犯旌旗山川自與郊坰合帳幕時因水草移敢謝親賢得瓊玉仲宣能賦亦能詩
　　送曇延法師講罷赴上都
　　金縷袈裟國大師能銷壊宅火燒時復來擁膝説無住知向人天何處期
　　送道士郄彝素歸內道場
　　病老正相仍忽逢張道陵羽衣風淅淅仙貌玉稜稜叱我問中夀教人祈上昇樓居五雲裏㡬與武皇登
　　賦得彭祖樓送楊徳宗歸徐州幕
　　四戶八牕明玲瓏逼上清外欄黃鵠下中柱紫芝生每帶雲霞色時聞簫管聲望君兼有月幢蓋儼層城
　　送餞從叔辭豐州幕歸嵩陽舊居
　　白鬚宗孫侍坐時願持夀酒前致詞鄙詞何所擬請自邉城始邉城貴者李將軍戰鼔遙疑天上聞屯田布錦周千里牧馬攢花溢萬羣白雲本是喬松伴來遶青營復飛散三聲畫角咽不通萬里蓬根一時斷豐州聞説似涼州沙塞晴明部落稠行客巳去依獨戍主人猶自在髙樓夢親旌斾何由見每阻〈一作值〉清風一回面洞裏先生那怪遲人天無路自無期砂泉丹井非同味桂樹榆林不並枝吾翁致身殊得計地仙亦是三千嵗莫著戎衣期上清東方曼倩逢人輕
　　送靜居法師
　　五色香幢重復重寳輿升座發神鐘薝蔔名花飄不斷醍醐法味灑何濃九天論道當宸眷七祖傳心合聖蹤願比靈山前世別多生還得此相逢
　　送劉判官赴豐州〈一作赴天徳軍〉
　　銜杯吹急管滿眼起風砂大漠山沈雪長城草發花策行須恥戰虜在莫言家余亦祈勲者如何別左車
　　將赴京留獻令公
　　沙鶴驚鳴野雨收大河風物颯然秋力微恩重諒難報不是行人不解愁
　　落第後歸山下舊居留別劉起居昆季
　　寂寞過朝昏沈憂豈易論有時空卜命無事可酬恩寄食依鄰里成家望子孫風塵知世路衰賤到君門醉裏因多感愁中欲強言花林逢廢井戰地識荒園悵別臨晴野悲春上古原鳥歸山外樹人過水邉村潘岳方稱老𥞇康本厭喧誰堪將落羽迴首仰飛翻
　　將赴閿鄉灞上留別錢起員外
　　暖景登橋望分明春色來離心自惆悵車馬亦裵回逺雪和霜積髙花占日開從官竟何事憂患巳相催
　　虢州逢侯釗同尋南觀因贈別〈時居停務〉
　　相見翻惆悵應憐責廢官過深慙祿在識淺賴刑寛獨失耕農業同思弟姪歡衰貧羞客過卑末㑹君難放鶴登雲壁澆花遶石壇興還江海上跡在是非端林宻風聲細〈一作結〉山髙雨色〈一作氣〉寒悠然此中別賔僕亦闌干〈一作珊〉
　　赴池州拜覲舅氏留上考功郎中舅〈時舅氏初貶官池州〉
　　孤賤易蹉跎其如酷似何衰榮同族少生長外家多別業桑榆在沾衣血淚和應憐失行鴈霜霰寄煙波
　　送從姪滁州覲省
　　愛爾似龍媒翩翩千里迴書從外氏學竹自晉時栽擁棹逢鷗舞慿闌見雨來上堂多慶樂不醉莫停杯
　　奉和聖製麟徳殿宴百寮
　　雲闢〈一作闕〉御筵張山呼聖夀長玉欄豐瑞草金陛立神羊台鼎資庖膳天星奉酒漿蠻夷陪作位犀象舞成行網巳袪三面歌因守四方千秋不可極花發滿宮香和考功王員外杪秋憶終南舊居〈一作和大理裴卿杪秋憶山下舊居一作岑參詩一作常袞詩〉
　　靜憶溪邉宅知君許謝公曉霜凝耒耜初日照梧桐澗鼠喧藤蔓山禽竄石藂白雲當嶺雨黃葉遶堦風野果垂橋上髙泉落水中懽榮來自間羸賤賞〈一作往〉曾〈一作難〉同月滿珠藏海天晴鶴在籠餘隂如可寄願得隠𡓜東
　　詶暢當尋嵩岳麻道士見寄
　　聞逐樵夫閒㸔棋忽逢人世是秦時開雲種玉嫌山淺渡海傳書怪鶴遲隂洞石牀〈一作幢〉微有字古壇松樹半無枝煩君逺示青囊籙願得相從一問師
　　詶李端長安寓居偶詠見寄〈一本作酬暢當尋嵩山麻道士見寄第二首〉
　　自別前峰隠同為外累侵㡬年親酒㑹此日有僧尋學稼功還棄論邉事亦沈衆歡徒滿目専愛乆離心覽鬢絲垂鏡彈琴〈一作〉淚灑襟〈一作琴〉訪田悲洛下寄宅憶山隂薄溜漫青石橫雲架碧林壊簷藤障宻衰菜〈一作楝〉棘籬深流散俱多故憂傷併在今唯當竢髙躅歸止共抽簪
　　和常舎人晩秋集賢院即事十二韻寄贈江南徐薛二侍郎
　　綸閣九華前森沈綵〈一作綺〉仗連洞門開旭日清禁肅秋天霜滿朝容備鐘餘漏〈一作曉〉唱傳揺璫陪羽扇端弁入爐煙麟筆刪金篆龍綃薦玉編汲書荀勗定漢史蔡邕專御竹潛通筍宮池暗㵼泉亂藂榮弱蕙墜葉灑枯蓮列署齊㳺日重江並謫年登封思議草侍講憶同筵滄海風濤廣黝山瘴雨偏唯應緘上寳贈逺一呈妍
　　詶苗員外仲夏歸郊居遇雨見寄
　　雷響風仍急人歸鳥亦還亂雲方至水驟雨巳喧山田鼠依林上池魚戲草間因茲屏〈一作髙比〉埃霧一詠一開顔
　　和太常王卿立秋日即事
　　嵩〈一作山〉髙雲日明潘岳賦初成籬槿花無色堦桐葉有聲綘紗垂簟淨白羽拂衣輕鴻鴈悲天逺⻱魚覺水清別添楚思牧馬動邉情田雨農官問林風苑吏驚松篁終茂盛〈一作盛茂〉蓬艾自衰榮遙仰慿軒夕惟應喜〈一作善一作苦〉宋生






　　御定全唐詩巻二百七十六
　　欽定四庫全書
　　御定全唐詩卷二百七十七
　　盧綸
　　和李使君三郎早秋城北亭樓宴崔司士因寄闗中弟張評事時遇
　　黃花古城路上盡見青山桑柘晴川口牛羊落照間野情隨卷幔軍士〈一作事〉隔重闗道合偏多賞官微獨不閒鶴分琴久罷書到鴈應還為謝登龍客瓊枝寄一攀
　　和趙端公九日登石亭上和州家兄
　　洛浦想江津悲懽共此辰採花湖岸菊望國舊樓人鴈別聲偏苦松寒色轉新傳書問漁叟借冦爾何因酬趙少尹戲示諸姪元陽等因以見贈
　　八龍三虎儼成行瓊樹花開鶴翼張且請同觀舞鸜鵒何須竟哂食檳榔歸時每愛懐朱橘戲處常聞佩紫囊謬入阮家逢慶樂竹林因得奉壺觴
　　奉和戶曺𠦑夏夜寓直寄呈同曺諸公幷見示
　　斂板捧清詞恭聞侍直時暮塵歸衆騎邃宇捨諸司華月先燈至清風與簟隨亂螢光熠熠行樹影離離龍臥人寧識鵬搏鷃豈知便因當五夜敢望竹林期
　　和金吾裴將軍使往河北宣慰因訪張氏昆季舊居兼寄趙侍郎趙卿拜陵未廻
　　飛軒不駐輪感激漢儒臣氣懾千夫勇恩傳萬里春古原收野燎寒笛怨空鄰書此逹良友五〈一作杜〉陵風雨頻
　　和太常李主簿秋中山下別墅即事
　　清秋來㡬時宋玉巳先知曠朗霞映竹澄眀山滿池葺橋雙鶴赴〈一作起〉收果衆猨隨韶樂方今奏雲林徒蔽虧
　　詶韋渚秋夜有懐見寄
　　蕭條良夜永秋草對衰顔露下鳥初定月眀人自閒獨悲無舊業共喜出時艱為問功成後同㳺何處山
　　同吉中孚夢桃源
　　春雨夜不散夢中山亦隂雲中碧潭水路暗紅花林花水自深淺無人知古今
　　夜靜春夢長夢逐仙山客園林滿芝術雞犬傍籬柵㡬處花下人㸔予笑頭白
　　同栁侍郎題侯釗侍郎新昌里〈一作詶侯釗侍郎春日見寄〉
　　清源君子居左右盡〈一作滿〉圗書三逕春自足一瓢歡有餘庭莎成野席闌藥是家蔬幽顯豈殊跡昔賢徒病諸
　　詶孫侍御春日見寄
　　經過里巷春同是謝家鄰顧我覺衰早荷君留醉頻松髙猶覆草鶴起暫縈塵始悟逹人志患名非患貧
　　和王員外冬夜寓直
　　髙歩長裾錦帳郎居然自是漢賢良潘岳敘年因鬢髮揚雄託諫在文章九天韶樂飄寒月萬戶香塵裛曉〈一作夜〉霜坐見重門儼朝騎可憐雲路獨翺翔
　　詶金部王郎中省中春日見寄
　　南宮樹色曉森森雖有春光未有隂鶴侶正疑芳景引玉人那為簿書沈山含瑞氣偏當日鶯逐輕風不在林更有阮郎迷路處萬株紅樹一溪深
　　奉和陝州十四翁中丞寄雷州二十翁司戶
　　聮飛獨不前迥落海南天賈傅竟行矣邵公唯然瘴開山更逺路極水無邉沈劣本多感況聞原上篇和李中丞詶萬年房署少府過汾州景雲觀因以寄上房與李早年同居此觀
　　顯晦澹無跡賢哉常晏如如何警孤鶴忽乃傳雙魚敘以泉石舊悵然風景餘低回青油幕夢寐白雲居玉洞桂香滿雪壇松影疎沈思矚仙侶紓組正軍書積學早成道感恩難遂初梅生諒多感歸止豈吾〈一作無〉廬詶陳翃郎中冬至擕栁郎竇郎歸河中舊居見寄
　　三旬一休沐清景滿林廬南郭羣儒從東牀兩客居燒〈一作晨〉煙浮雪野麥隴潤氷渠班白皆持酒蓬茅盡有書終期買寒渚同此利蒲魚
　　詶李益端公夜宴見贈
　　戚戚一西東十年今始同可憐歌酒夜相對兩衰翁和陳翃郎中拜本府少尹兼侍御史獻上侍中因呈同院諸公
　　金印垂鞍白馬肥不同疏廣老方歸三千士裏文章伯四十年來錦繡衣節比青松當澗直心隨黃雀繞簷飛鄉中賀者唯爭路不識傳呼獬豸威
　　和王倉少尹暇日言懐
　　清秋多暇日況乃是夫君習靜通仙事書空閲篆〈一作籙〉文劒飛終上漢鶴夢不離雲無限煙霄路何嗟跡未分
　　和崔侍郎㳺萬固〈一作回〉寺
　　聞説中方髙樹林曙華先照囀春禽風雲才子冶㳺思蒲栁老人惆悵心石路青苔花漫漫雪簷垂溜玉森森賀君此去君方至河水東流西日沈
　　和裴延齡尚書寄題果州謝舎人仙居
　　飄然去謁八仙翁自地從天香滿空紫蓋迥標雙鶴上語音猶〈一作遙〉在五雲中青溪不接漁樵路丹井唯傳草木風歌此因思捧金液露長慶漢皇宮
　　詶崔侍御早秋臥病書情見寄時君亦抱疾在假中
　　擲地金聲信有之瑩然氷玉見清詞元凱癖成官始貴相如渴甚貌逾衰荒園每覺蟲鳴早華館常聞客散遲寂寞罷琴風滿樹㡬多黃葉落蛛絲
　　詶靈澈上人〈一作口號戲贈靈澈上人時奉事入城〉
　　軍人奉役本無期落葉〈一作葉落〉花開總不知走馬城中頭雪白若為將面見湯師
　　敬詶大府二十四舅覽詩卷因以見示
　　郄公憐戅亦憐愚忽賜金徑寸珠徹底碧潭滋涸溜枝紅豔照枯株九門洞唘延髙論百辟聮行挹大儒顧已文章非酷似敢將幽劣俟洪爐
　　雨中酬友人
　　㸔山獨行歸竹院水遶前堦草生遍空林細雨暗〈一作明暗寂〉無聲唯有愁心兩相見
　　詶人失題
　　孤鸞將鶴羣晴日麗〈一作唳〉春雲何幸晚飛者清音長此聞
　　哭司農苗主簿
　　原頭殯御遶新塋原下〈一作上〉行人望哭聲更想秋山連古木唯應石上見君名
　　得耿湋司法書因敘長安故友零落兵部苖員外發秘省李校書端相次傾逝潞府崔功曺峒長林司空丞曙俱謫逺方余以揺落之時對書增歎因呈河中鄭倉曺暢㕘軍昆季
　　鬢似衰蓬心似灰驚悲相集老相催故友九泉留語別逐臣千里寄書來塵容帶病何堪問淚眼逢秋不喜開幸接野居宜屣〈一作縱〉歩冀君清夜〈一作論一作夢〉一申哀同兵部李紓侍郎刑部包佶侍郎哭皇甫侍御曾
　　攀龍與泣麟哀樂不同塵九陌霄漢侶一燈𠖇漠人舟沈驚海闊蘭折怨霜頻巳矣復何見故山應更春綸與吉侍郎中孚司空郎中曙苗員外發崔補闕峒耿拾遺湋李校書端風塵追㳺向三十載數公皆負當時盛稱榮耀未㡬俱沈下泉暢博士當感懐前蹤有五十韻見寄輙有所詶以申悲舊兼寄夏侯侍御〈一作郎〉審侯倉曺釗
　　稟命孤且賤少為病所嬰八嵗始讀書四方遂有兵童心幸不羈此去負平生是月胡入洛眀年天隕星夜行登灞陵惝怳靡所征雲海一翻蕩魚龍俱不寧因浮襄江流逺寄鄱陽城鄱陽富學徒誚我戅無營諭以詩禮義朂隨賓薦名舟車更滯留水陸互隂晴曉望怯雲陣夜愁驚鶴聲淒淒指宋郊浩浩入秦京沴氣既風散皇威如日明方逢粟比金未識公與卿十上不可待三年竟無成偶為逹者知揚我於王廷素志且不立青袍徒見縈昏孱夙自保靜𨅶本殊形始趨甘棠隂旋遇密人迎考實績無取責能才固輕新豐古離宮宮樹鎖雲扄中復蒞茲邑往惟曾所經繚垣何逶迤水殿亦崢嶸夜雨滴金砌隂風吹玉楹官曺雖檢率國歩日夷平命蹇固安分禍來非有萌因逢駭浪飄㡬落無辜刑巍巍登壇臣獨正天柱傾悄悄失途子分將秋草並百年甘守素一顧乃拾青相逢十月交衆卉飄已零感舊諒戚戚問孤懇煢煢侍郎文章宗傑出淮楚靈掌賦若吹籟司言如建瓴郎中善餘慶雅韻與琴清鬱鬱松帶雪蕭蕭鴻入𠖇員外真貴儒弱冠被華纓月香飄桂實乳溜滴瓊英補闕思沖融巾拂藝亦精〈一作六藝亦精明〉綵蝶戲芳圃瑞雲凝〈一作滋〉翠屏拾遺興難侔逸調曠無程九醖貯彌潔五花寒轉馨校書才智雄舉世一娉婷賭墅鬼神變屬詞鸞鳳驚差肩曳長裾總轡奉和鈴共賦瑤臺雪同觀金谷箏〈一作笙〉倚天方比劒沈井〈一作水〉忽如瓶神昧不可問天髙莫爾聽君持玉珠㵼我懐袖盈讀罷涕交頤願言躋百齡
　　詶李𠦑度秋夜喜相遇因傷闗東寮友䘮逝見贈
　　寒月照秋城秋風泉澗鳴過時見蘭蕙獨夜感衰榮酒散同移疾〈一作病〉心悲似逺行以愚求作友何徳敢稱兄谷變波長急松枯樂未成恐㸔新鬢色怯問故人名野澤雲隂散荒原日氣生羈飛本難定非是惡驚
　　同李益傷秋
　　嵗去人頭白秋來樹葉黃搔頭向黃葉與爾共悲傷
　　白髮嘆
　　髮白曉梳頭女驚妻淚流不知絲色後堪得㡬回秋
　　逢病軍人
　　行多有病〈一作無力〉住無糧萬里還鄉未到鄉蓬鬢哀吟古城下不堪秋氣入金瘡
　　村南逢病叟
　　雙膝過頤頂在肩四鄰知姓不知年臥驅鳥雀惜禾黍猶恐諸孫無社錢
　　七夕詩〈同用秋字一作他鄉七夕〉
　　祥光若可求閨女夜登樓月露浩方下河雲凝不流鉛華潛警曙機杼暗傳秋迴想斂餘睠人天俱是愁
　　七夕詩〈同用期字〉
　　涼風吹玉露河漢有幽期星彩光仍隠雲容掩復離良宵驚曙早閏嵗怨秋遲何事金閨子空傳得網絲
　　長門怨
　　空空〈一作宮〉古廊殿寒月落斜暉臥聽未央曲滿箱歌舞衣
　　妾薄命
　　妾年初二八兩度嫁狂夫薄命今猶在堅貞掃地無
　　倫開府席上賦得詠羙人名觧愁
　　不敢苦相留眀知不自由嚬眉乍欲語斂笑又低頭舞態兼些〈一作微兼〉醉歌聲似帶羞今朝總見也只不〈一作要〉觧人愁
　　王評事駙馬花燭詩
　　萬條銀燭引天人十月長安半夜春歩障三千隘將〈一作無間〉斷㡬多珠翠落香塵
　　一人女婿萬人憐一夜調〈一作稠〉疎抵百年為報司徒好將息明珠觧轉又能圓
　　人主人臣是親家千秋萬嵗保榮華㡬時曾向髙天上得見今宵月裏花
　　比翼和鳴雙鳳皇欲棲〈一作玉梅〉金帳滿城香平明卻入天泉裏日氣曈曨五色光
　　和趙給事白蠅拂歌
　　華堂多衆珍白拂稱殊異柄裁沈節香襲人上結為文下垂穂霜縷霏微瑩且柔虎鬚乍細龍髯稠皎然素色不因染淅爾涼風非為秋羣蠅青蒼恣㳺息廣庖萬品無顔色金屏成㸃玉成瑕晝眠宛轉空咨嗟此時滿筵㸔一舉荻花忽旋楊花舞砉如寒隼驚暮禽颯若繁埃得輕雨主人説是故人留每誡如新比白頭若將揮玩閒臨水願接波中一白鷗
　　蕭常侍癭柏亭歌
　　柏之異者山中靈何人斷絶為君亭雲翻浪捲不可識鳥獸成形花倒植莓苔舊㸃色尚青霹靂殘痕節猶黒金貂主人漢三老構此窮年下朝早心規目製不暫疲匠者受之無一詞清晨拂匣菱生鏡落日慿闌星滿池攢甍鬬栱無斤跡根癭聮懸同素壁數層亂寫雲裏峯萬片爭呈雪中石重簾不動自飄香似到瀛洲白玉〈一作雪〉堂水精如意刁金〈一作方同一作方合〉色雲母屏風透〈一作遂〉掩光四堦綿綿被纎草草上依微衆山道松間汲井煙翠寒洞裏圍碁天景好愚儒敢欲賀成功鸞鳳棲翔固不同應念廢材今接地一枝思寄戶庭中
　　慈恩寺石磬歌
　　靈山石磬生海西海〈一作波〉濤平處與山齊長眉老僧同佛力呪使鮫人往求得珠穴沈成緑浪痕天衣拂盡蒼苔色星漢徘徊山有風禪翁靜扣月明中羣仙下雲龍出水鸞鶴交飛半空裏山〈一作城〉精木魅不可聽落葉秋砧一時起花宮杳杳〈一作梵宮香散〉響泠泠無數沙門昏夢醒古廊燈下見行道疎林〈一作栁〉池邉聞誦經徒壯〈一作使〉洪鐘祕髙閣萬金費盡工雕鑿豈如全質掛青松數葉殘雲一片峯吾師寳之夀中國願同劫石無終極
　　送張郎中還蜀歌
　　秦家御史漢家郎親專兩印征殊方功成走馬朝天子伏檻論〈一作談〉邉若流水曉離僊署趨紫微夜接髙儒讀青史瀘南五將望君還願以天書示百蠻曲棧重江初過雨前旌後騎不同山迎車拜舞多耆老舊卒新營遍青草塞口雲生火𠉀遲煙中鶴唳軍行早黃花川下水交橫逺映〈一作雁〉孤霞蜀國晴卭竹筍長椒瘴起荔枝花發杜鵑鳴迴首岷峨半天黒傳觴接膝何由得空令豪士仰威名無復貧交恃顔色垂楊不動雨紛紛錦帳胡瓶爭送君須臾醉起簫笳發空見紅〈一作雙〉旌入白〈一作塞〉雲
　　宴席賦得姚羙人拍箏歌〈羙人曾在禁中〉
　　出簾仍有鈿箏隨見罷翻令恨識遲微收皓腕纒紅袖深遏朱低翠眉忽然髙張應繁〈一作踈〉節玉指迴旋若飛雪鳳簫韶〈一作龍〉管寂不喧繡幕紗窗儼秋月有時輕弄和郎歌慢處聲遲情更多巳愁紅臉能佯醉又恐朱門難再過昭陽伴〈一作宮〉裏最聰明出到人間纔長成遙知禁曲難翻處猶是君王説小名
　　陳翃郎中北亭送侯釗侍御〈一作送劉侍御〉賦得帶氷流歌
　　溪中鳥鳴春景旦一派寒氷忽開散璧方鏡員流不斷白雲鱗鱗滿河漢疊處淺旋處深撇捩寒魚上復沈羣鵞鼔舞揚清音主人有客簪白筆玉壺貯水光如一持此贈君君飲之聖君識君氷玉姿
　　棲巖寺隋文帝馬腦盞歌
　　天宮寳器隋朝物鏁在金函比金骨開函捧之光乃發阿羅王掌中月五雲如拳輕復濃昔曾噀酒今藏龍規形環影相透徹亂雪繁花千萬重可憐貞質無今古可嘆隋陵一抔土宮中豔女滿宮春得親此寳能㡬人一留寒殿殿將壊唯有幽光通隙塵山中老僧眉似雪忍死相傳保扄鐍
　　難綰刀子歌
　　黃金鞘裏青蘆葉麗若翦成銛且翣〈一作㨗〉輕氷薄玉狀不分一尺寒光堪決雲吹毛可試不可觸似有蟲搜闕裂文淬之㡬墮前池水焉知不是蛟龍子割雞刺虎皆若空願應君心逐君指并州難綰竟何人每成此物如有神
　　臘日〈一作月〉觀咸寧王部曲娑勒擒豹歌
　　山頭曈曈日將出山下獵圍照初日前林有獸未識名將軍促騎無人聲潛形踠〈一作蜿〉伏草不〈一作未〉動雙鵰旋轉羣鴉鳴隂方質子才三十譯語受詞蕃語揖捨鞍觧甲疾如風人忽虎蹲獸人立𣤛然扼顙批其頤爪牙委地涎淋漓既蘇復吼抝仍怒果葉英謀生致之拖自深叢目如雷萬夫失容千馬戰傳呼賀拜聲相連殺氣騰凌隂滿川始知縛虎如縛鼠敗虜䧏羌生〈一作在〉眼前〈一作皆目覩〉祝爾嘉詞爾〈一作身〉無苦獻爾〈一作㸔〉將隨犀象舞苑中流水禁中山期爾攫搏開天顔非熊之兆慶無極願紀雄名傳百蠻
　　賦得白鷗歌送李伯康歸使
　　積水深源〈一作沈〉白鷗翻〈一作飛〉翻倒影光素於潭之間銜魚魚落〈一作銜魚落〉亂驚鳴爭撲蓮藂蓮葉〈一作華〉傾〈一作爭撲蓮藂葉傾〉爾不見波中鷗鳥閒無營何必汲汲勞其生栁花𠖇濛大堤口悠揚相和乍無有輕隨去浪杳不分細舞清〈一作春〉風亦〈一作一〉何有〈一作久〉似君換得白鵞時獨憑闌干雪滿池今日還同㸔鷗鳥如何羽翮復參差復參差海濤瀾漫何由期
　　皇帝〈一本有聖字〉感詞
　　提劒風雷〈一作雲〉動垂衣日月眀禁花呈瑞色國老見星精發棹魚先躍窺巢鳥不驚山呼一萬嵗直入九重城天香〈一作衣〉五鳳彩御馬六龍文雨露清馳道風雷〈一作雲〉翊上軍髙旍〈一作樓〉花外轉行漏樂〈一作嶽〉前聞時見金鞭舉空中指瑞雲
　　妙算干戈止神謀宇宙清兩堦文物盛七徳武功成校獵長楊苑屯軍細栁營歸來獻眀主歌舞溢〈一作滿一作隘〉春城
　　天樂下天中雲輧儼在空鉛黃豔河漢笑語合笙鏞巳見長〈一作今〉隨鳳仍聞不避〈一作射〉熊〈一作驄〉君王親試舞〈一作問〉閶闔靜無風









　　御定全唐詩巻二百七十七
　　欽定四庫全書
　　御定全唐詩卷二百七十八
　　盧綸
　　天長乆詞〈三首附宮中樂二首一作天長詞一作天長地久詞〉
　　玉砌紅花樹香風不敢吹春光觧天意偏發殿南枝〈天長乆萬年昌〉
　　虹橋千歩廊半在水中央天子方清〈一作消〉暑宮娃起夜〈一作人重暮〉妝〈天長乆萬年昌〉
　　辭輦復當熊傾心奉六〈一作上〉宮君王若㸔貌〈一作見〉甘在衆妃中〈天長乆萬年昌〉
　　雲日呈祥禮物殊彤庭生獻五單于塞垣〈一作天〉萬里無飛鳥可是〈一作在〉邉城用郅都
　　臺殿雲深〈一作涼〉秋色〈一作風日〉微君王初賜六宮衣樓船泛罷〈一作罷泛〉歸猶早行遣〈一作道〉才人鬬射飛
　　和張僕射塞下曲
　　鷲翎金僕姑燕尾繡蝥弧獨立揚新令千營共一呼
　　林暗草驚風將軍夜引弓平眀尋白羽沒在石稜中月黑鴈飛髙單于夜遁逃欲將輕騎逐大雪滿弓刀野幕敞瓊筵羌戎賀勞旋醉和金甲舞雷鼓動山川調箭又呼鷹俱聞出世〈一作百中〉能奔狐〈一作猨〉將迸雉掃盡古丘陵
　　亭亭七葉貴蕩蕩一隅清他日題麟閣唯應獨不名〈一作誰知獨有名〉
　　古豔詩
　　殘妝色淺髻鬟開笑映朱簾覻客來推醉唯知弄花鈿潘郎不敢使人催
　　自拈裙帶結同心暖處偏知〈一作多〉香氣深愛捉狂夫問閒事不知歌舞用黃金
　　孤松吟詶渾贊善
　　深山荒松枝雪半離披朱門青松樹萬葉承〈一作乗〉清露露重色逾鮮吟風似逺泉天寒香自發日麗影常圎隂郊一夜雪榆栁皆枯折迴首望君家翠蓋滿瓊花捧君青松曲自顧同衰木曲罷不相親深山頭白人
　　從軍行〈一作李端詩題雲塞上〉
　　二十在邉城軍中得勇名卷旗收〈一作爭〉敗馬占〈一作斷〉磧擁〈一作䕶〉殘兵覆陣烏鳶起燒山草木眀〈一作鳴〉塞閒思逺獵師老厭分營雪𡽹無人跡氷河足鴈聲李陵甘此沒惆悵漢公卿
　　和馬郎中畫鶴贊
　　髙髙華亭有鶴在屏削玉㸃漆乗軒姓丁暮雲𠖇𠖇雙垂雪翎晨光炯炯一直朱頂含音儼容絶粒遺影君以為真相期緱嶺
　　送朝長史赴荊南舊幕〈末二句缺〉
　　元瑜思舊幕㡬夜夢旌旃暑退蒹葭雨秋生鼔角天月眀三峽路浪裏九江船
　　送渭南崔少府歸徐郎中幕〈第七句缺〉
　　葉下山邊路行人見自悲夜寒逢雪處日暖到村時語
　　少心長苦愁深醉〈一作意〉自遲　　　　　羨有幕中期
　　寄鄭七綱
　　小來落托復迍邅一辱君知二十年捨去形骸容傲慢引隨兄弟共團圓羈㳺不定同雲聚薄宦相縈若網牽他日吳公如記問願將黃綬比青氊
　　逢南中使因寄嶺外故人
　　見説南來處蒼梧接桂林過秋天更暖邊〈一作近〉海日長隂巴路縁雲出蠻鄉入洞深信迴人自老夢到月應沈碧水通春色青山寄逺心炎方難乆客為爾一沾襟〈一作莫使鬢毛侵〉
　　代員將軍罷戰後歸舊里贈朔北〈一作地〉故人〈一作常袞詩〉
　　結髮事壃場全生俱到〈一作到海〉鄉連雲防鐵嶺同日破漁陽牧馬胡天晚〈一作曉〉移軍磧路長枕戈眠古戍吹角立繁霜歸老勲仍在酬恩虜〈一作慮〉未亡〈一作忘〉獨行〈一作愁〉過邑里多病對農桑雄劒依塵槖〈一作席〉隂〈一作兵〉符寄藥囊空餘麾下將〈一作士〉猶逐羽林郎
　　江北憶崔汶
　　夜問江西客還知在楚鄉全身出部伍盡室逐漁商晴日㳺𤓰歩新年對漢陽月昏驚浪白瘴起覺雲黃望嶺家何䖏登山淚㡬行閩中傳有雪應且住南康
　　早春歸盩厔舊居〈一作別業〉卻寄耿拾遺湋李校書端
　　野日初晴麥壠分竹園相接〈一作村巷〉鹿成羣㡬〈一作萬〉家廢井生青〈一作秋一作新〉草一樹繁花傍〈一作對〉古墳引水忽驚氷滿澗向田空見石和雲可憐荒〈一作芳〉嵗青山下〈一作裏〉惟有松枝好寄〈一作寄與〉君
　　春日山中憶崔峒吉中孚〈一作寄李舎人〉
　　延歩愛清晨空山日照春蜜房那有主石室自無鄰泉急魚依藻花繁鳥近人誰言失徒侶唯與老相親
　　客舎喜崔補闕司空拾遺訪宿
　　歩月訪諸鄰蓬居宿近臣烏〈一作弊〉裘先醉客清鏡早朝人壊壁煙垂網香街火照塵悲榮俱是分吾亦樂吾貧
　　苦雨聞包諫議欲見訪戲贈
　　草氣㕑煙咽不開繞牀連壁盡生苔常時多病因多雨那敢煩君車馬來
　　客舎苦雨即事寄錢起郎士元二員外
　　積雨暮淒淒羇人狀鳥〈一作獨自〉棲響空宮樹接覆水野雲低穴蟻多隨草巢蜂半墜泥遶池𡓜蘚合擁溜瓦松齊舊圃平如海新溝曲似溪壊闌留衆蝶欹棟止〈一作上〉羣鷄莠盛終無實槎枯返〈一作遂〉有荑綠萍藏廢井黃葉隠危堤閭里歡將絶朝昏望亦迷不知霄漢侶何路可相擕〈一作事攀躋〉
　　郊居對雨寄趙涓給事包佶郎中
　　暑雨青山裏隨風到野居亂漚浮曲砌懸溜響〈一作滴〉前除塵鏡愁多掩蓬頭嬾更梳夜牕淒枕席隂壁潤圗書蕭颯宜〈一作移〉新竹龍鍾拾野蔬石泉空自咽藥圃不堪鋤蜀水淙深轍荒蘭擁敗渠繁枝留宿鳥碎浪出寒〈一作隱㳺一作隱行〉魚桑屐〈一作履〉時登望荷衣自卷舒應憐在泥滓無路託髙車
　　藍溪期蕭道士採藥不至
　　春風生百藥〈一作草〉㡬䖏術苗香人逺花空落溪深日復長病多知藥性老近憶仙方清〈一作青〉節何由見三山桂自芳
　　雪謗後書事上皇甫大夫
　　盛徳總羣英髙標仰國楨獨安廵狩日曽掩趙張名業就難辭寵朝回更授兵曉川分牧馬夜雪覆連營長策威殊俗嘉謀翊聖明畫圖規陣勢夢筆紀山行綬拂池中影珂揺竹外聲賜歡徴妓樂陪醉問〈一作見〉公卿卻憶經前事翻疑得此生分深存沒感恩在子孫榮覽鏡愁將老捫心喜復驚豈言沈族重但覺殺身輕有淚沾墳典無家集弟兄東西遭世難流浪識交情閱古宗文舉推才慕正平應憐守貧賤又欲事躬耕
　　春日憶司空文明
　　桃李風多日欲隂百勞飛䖏落花深貧居靜久難逢信知隔春山不可尋
　　臥病寓居龍興觀枉馮十七著作書知罷攝洛陽赴緱氏因題十四韻寄馮生並贈喬尊師〈時予罷推官〉
　　乞假依山宅蹉跎屬嵗周弱荑輕採拾鈍質稱歸休潘岳衰將至劉楨病未瘳歩遲乗羽客起晏滯書郵幸以編方驗終貽骨肉憂灼⻱爐氣冷曝藥樹隂稠語命心堪醉傷離夢亦愁葷羶居巳絶鸞鶴見無由世累如塵積年光劇水流躡雲知有路濟海豈無舟倚玉翻成難投磚敢望詶卑棲君就祿羸憊我逢秋腐葉填荒轍隂螢出古溝依然在遐想願子勵風猷
　　秋夜寄馮著作
　　河漢淨無雲鴻聲此夜聞素心難〈一作雖〉比石蒼鬢欲如君露槿月中落風螢池上分何言千〈一作十〉載友同跡不同羣
　　洛陽早春憶吉中孚校書司空曙主簿因寄清江上人
　　值迥逢髙駐馬頻雪晴閒㸔洛陽春鶯聲報逺同芳信栁色邀歡似故人酒貌昔將花共豔鬢毛今與草爭新年來百事皆無緒唯與湯師結淨因
　　偶逢姚校書慿附書逹河南㕁推官因以戲贈
　　寄書常切到常遲今日慿君君莫辭若〈一作君〉問玉人殊易識蓮花府裏最清羸
　　夜中得循州趙司馬侍郎書因寄回使
　　瘴海寄雙魚中宵逹我居兩行燈下淚一紙嶺南書地説炎蒸極人稱老病餘𣪞勤報〈一作祝〉賈傅莫共酒杯疎晚次新豐北野老家書事呈贈韓質眀府
　　機鳴舂響日暾暾雞犬相和漢古村數派清泉黃菊盛一林寒露紫棃繁衰翁正席矜新社稚子齊襟讀古論共説年來但無事不知何者是君恩
　　書情上大尹十兄
　　紫陌絶纎埃油幢千騎來剖辭紛若雨犇吏𣪞成雷聖澤初憂壅羣心本在台海鱗方潑刺雲翼暫徘徊芳室芝蘭茂春蹊桃李開江湖餘派少鴻鴈逺聲哀命厭蓍⻱誘年驚弟姪催磨鉛慙砥礪揮策愧駑駘玉管能喧谷金爐可變灰應憐費思者銜淚亦銜枚
　　春思貽李方陵〈一本無陵字〉
　　長安三月春難別復難親不識冶㳺伴多逢憔悴人漸知懽澹薄轉覺老𣪞勤去矣盡如此此辭悲未陳
　　驛中望山戲贈渭南陸贄主簿
　　官微多懼事多同拙性偏無主驛功山在門前登不得鬢毛衰盡路〈一作落〉塵中
　　太白西峯偶宿車祝二尊師石室晨登前巘慿眺書懐即事寄呈鳳翔齊員外張侍御〈一作郎〉
　　弱齡誠昧鄙遇勝惟求止如何羈滯中得歩青𠖇裏青𠖇有桂藂氷雪兩仙翁毛節未歸海丹梯閒倚空逍遙擬上清洞府不知名醮罷雨雷至客辭山忽眀山眀鳥聲樂日氣生嵓〈一作石〉壑嵓〈一作石〉壑樹倄脩白雲如水流白雲消散盡隴塞儼然秋積阻闗河固綿聮烽戍稠五營承廟略四野失邊愁吁嗟繋塵役又負靈仙跡芝術自芳香泥沙㡬沈溺書此欲沾衣平生事每違煙霄不可仰鸞鶴自追隨
　　贈韓山人
　　見君何事不慙顔白髮生來未到山更嘆無家又無藥徃來唯在酒徒間
　　贈李果毅
　　向日磨金鏃當風著錦衣上城邀賊語走馬截鵰飛
　　春日書情贈別司空曙
　　壯志隨年盡謀身意〈一作獨一作覺一作竟〉未安風塵交契闊〈一作絶〉老大別離難臘近晴多暖春遲夜卻寒誰堪〈一作憐〉少兄弟三十又〈一作復〉無官〈一作五十未為官〉
　　冬曉呈鄰里
　　終夜寢衣冷開門思曙光空堦一藂葉華室四鄰霜望闕覺天迥憶山愁路荒途中〈一作中途〉一留滯雙鬢颯然蒼首冬寄河東昭徳里書事貽鄭損倉曺
　　清冬和暖天老鈍晝多眠日愛閭巷靜每聞官吏賢寒葅供家食腐葉〈一作藥〉宿㕑煙且復執杯酒無煩輕議邊
　　渾贊善東齋戲贈陳歸
　　長裾珠履颯輕塵間以琴書列上賔公子無讎可邀請侯嬴此坐是何人
　　春日臥病示趙季黃〈時陷在賊中〉
　　病中饒淚眼常昏聞説花開亦閉門語少漸知琴思苦臥多唯覺鳥聲喧黃埃滿市圖書賤黒霧連山虎豹尊今日支離顧形影向君凡在㡬重恩
　　秋幕中夜〈一作幕中秋夜〉獨坐遲眀因陪陳翃郎中晨謁上公因〈一作聊〉書即事兼呈同院諸公
　　風淒露然眀月在山巔獨倚古庭樹仰㸔深夜天葉翻螢不定蟲思草無邉南舎機杼發東方雲景鮮簪裘肅已整車騎儼將前百雉拱雙㦸萬夫尊一賢琳瑯多謀藴律呂更相宣曉桂香浥露新鴻晴滿川熙熙造化功〈一作功化〉穆穆唐堯年顧已草同賤誓心金匪堅蹇辭慙自寡渴病老難痊書此更何問邊韶唯晝眠
　　寄贈庫部王郎中〈時充折糴使〉
　　諤諤漢名臣從天令若春敘辭皆詔㫖稱宦〈一作使〉即星辰草木承風偃雲雷施澤均威懲治粟尉恩洽讓田人泉貨方將散京坻自此陳五營俱益竈千里不停輪未逺金門籍旋清玉塞塵碩儒推慶重良友〈一作史〉頌公〈一作功〉頻鶴髮逢新鏡龍門躍舊鱗荷君偏有問深感浩難申
　　寄贈暢當山居
　　古村荒石路嵗晏獨言歸山雪厚三尺社榆麄十圍虬龍寧守蟄鸞鶴豈矜飛君子固安分毋聽勞者譏
　　偶宿山中憶暢當
　　深山夜雪晴坐憶曉山眀讀易罷三卷彈琴當五更薜蘿枯有影嵓壑凍無聲此夕一相望君應知我誠秋中野望寄舎弟綬兼令呈上西川尚書舅
　　憂來思逺望髙處殊非愜夜露濕蒼山秋陂滿黃葉人隨鴈迢遰棧與雲重疊骨肉暫分離形神遂疲薾紅旌渭陽騎幾日勞登渉蜀道藹松筠巴江盛舟檝小生意何限簡誨偏盈篋舊恨尚填膺新悲復縈睫因求種𤓰利自喜歸耕㨗井臼賴依鄰兒童亦勝汲〈一作笈〉塵容不在照雪鬢那堪鑷唯有飡霞心知夫〈一作未〉與天接
　　行藥前軒呈董山人
　　不覺老將至瘦來方自驚朝昏多病色起坐有勞聲腠暖〈一作體緩〉苦肌〈一作睛〉癢藏虛唯耳鳴桑公富靈術一為保餘生
　　翫春因寄馮衛二補闕戲呈李益〈時君與李新除侍御史〉
　　掖垣春色自天來紅藥當堦次第開萱草藂藂爾何物等閒穿破綠莓苔
　　新移北㕔因貽同院諸公兼呈暢博士
　　華軒邇台座顧影忝時倫弱質偃彌曠清風來亦頻恩輝坐凌邁景物恣芳新終乃愧吾友無容私此身
　　與張擢對酌
　　張翁對盧叟一榼山村酒傾酒請予歌忽䝉張翁呵呵予官非屈曲有怨詞多歌罷謝張翁所思殊不同予悲方為老君責一何空曾㸔樂官錄向是悲翁曲張老聞此詞汪汪淚盈目盧叟醉言麄一杯凡數呼迴頭顧張老敢欲戲為儒
　　喜從弟激初至
　　儒服策羸車恵然過我廬敘年慙已長稱從意何疎作吏清無比為文麗有餘應嗤受恩者頭白讀兵書
　　尋賈尊師
　　玉洞秦時客焚香映綠蘿新傳左慈訣曾與右軍鵞杵臼隂苔徧方書古字多成都今日雨應與酒相和
　　秋中過獨孤郊居〈即公主子〉
　　開〈一作閑〉園過水到郊居共引家童拾野蔬髙樹夕陽連古巷菊花梨葉滿荒渠秋山近䖏行過寺夜雨寒時起讀書帝里諸親別來久豈知王粲愛樵漁
　　同耿拾遺春中題第四郎新修書院〈一作同錢員外春中題薛載少府新書院〉
　　得接西園㑹多因野性同引藤連樹影移石〈一作柏〉間花叢學就晨昏外歡生禮樂中春㳺隨墨客夜宿伴潛公散帙燈驚燕開簾月帶風朝朝在門下自與五侯通
　　春日題杜叟山下別業
　　白鳥羣飛山半晴渚田相接有泉聲園中曉露青藂合橋上春風綠野眀雲影斷來峰影出林花落盡草花生今朝醉舞同君樂始信幽人不愛榮
　　過終南栁䖏士
　　五〈一作野〉老正相尋圍棋到煮金石摧丹井閉月過洞門深猨鳥三時下藤蘿十里隂綠泉多草氣青壁少花林自愧非仙侶何言見道心悠哉宿山口雷雨夜沈沈
　　宿澄上人院
　　竹窗聞逺水月出似溪中香覆經年火幡飄後夜風性昏知道晚學淺喜言同一悟歸身䖏何山路不通
　　題李沆林園
　　古巷牛羊出重門接栁隂閑㸔入竹路自有向山心種藥齊幽石耕田到逺林願同詞賦客得興〈一作與〉謝家深












　　御定全唐詩巻二百七十八
　　欽定四庫全書
　　御定全唐詩巻二百七十九
　　盧綸
　　過司空曙村居
　　南北與山鄰蓬菴庇一身繁霜疑有雪枯草似無人遂性在〈一作有〉耕稼所交唯賤貧何言張掾傲每重徳璋親
　　題念濟寺暈上人院
　　泉響竹瀟瀟潛公居䖏遙虛空聞偈夜清淨雨花朝放鶴臨山閣降龍歩石橋世塵徒委積劫火定焚燒苔壁雲難聚風篁露易揺浮生亦無著況乃是芭蕉
　　題楊虢縣竹亭
　　夜宿密公室話餘將晝興遶堦三逕雪當戶一池氷家訓資風化心源隠政䏻明朝復何見萊〈一作葉〉草古溝堘
　　過樓觀李尊師〈一作過李尊師院〉
　　城闕望煙霞常悲仙路賖寧知樵子徑得到葛洪家犬吠松間月人行洞裏花留詩千嵗〈一作載〉鶴送客五雲車
　　訪〈一作傲〉世山空在觀棋日未斜不知塵俗士誰觧種胡麻
　　雪謗後逢李𠦑度
　　相逢空握手往事不堪思見少情難盡愁深語自遲草生分路䖏雨散出山時強得寛離恨唯當説後期
　　春日過李侍御〈一作郎〉
　　髙栁滿春城東園有鳥聲折花朝露滴潄石野泉清心許陶家醉詩逢謝客呈應憐末行吏曾是魯諸生
　　出山逢耿湋
　　雲雪離披山〈一作千〉萬里別來曾住最髙峰暫到人間歸不得長安陌上又相逢
　　題金吾郭將軍石伏茅堂〈一作常袞詩〉
　　雲㦸曙沈沈軒墀清且深家傳成棟羙堯寵結茅心玉佩多依石油幢亦在林爐香諸洞暖殿影衆山隂草奏風生筆筵開雪滿琴客從龍闕至僧自虎溪尋蕭灑延清賞風流㑹素襟終朝息塵歩一醉間華簪
　　題賈山人園林
　　竹影朦朧松影長素琴清簟好風涼連春詩㑹煙花滿半夜酒醒蘭蕙香五字每將稱玉友一尊曾不顧金囊長沙流謫君非逺莫遣英名負洛陽
　　秋夜同暢當宿藏公院
　　禮足一垂淚醫王知病由風螢方喜夜露槿巳傷秋顧以兒童〈一作童子〉愛每從仁者求將祈〈一作來〉竟何得滅跡在緇流
　　重同暢當奘公院聞琴
　　悞以音聲祈逺公請將徽軫付秋風漾漾硤流吹不盡月華如在白波中
　　同耿湋宿陸澧旅舎
　　當軒雲月開清夜故人桮擁褐覺霜下抱琴聞雁來迎風君顧歩臨路我遲迴雙鬢共如此此懽非易陪
　　題苗員外竹間亭
　　髙甃絶行塵開簾似有春風傾竹上雪山對酒邉人歩暖先逢日書空逺見鄰還同內齋暇登賞及諸姻
　　奉陪侍中登白樓〈一作奉陪渾侍中五日登白鶴樓〉
　　髙樓倚玉梯朱檻與雲齊顧盼親〈一作臨〉霄漢談諧息鼔鼙洪河斜〈一作迴〉更直野雨急仍低今日陪尊俎唯當〈一作還應〉醉似泥
　　九日奉陪侍郎〈一作陪渾侍中〉登白樓
　　碧霄孤鶴發清音上宰因添望闕心睥睨三層連歩障茱茰一朶映華簪紅霞似綺河如帶白露團珠菊散金此日所從何所問儼然冠劍〈一作蓋〉擁成林
　　春日喜雨奉和馬侍中宴白樓
　　鸛鶴相呼綠野寛鼎臣閒倚玉欄干洪河擁沫流仍急蒼𡽹和雲色更寒豔豔風光呈瑞嵗泠泠歌頌振琱盤今朝醉舞共〈一作同〉鄉老不覺傾〈一作頻〉欹〈一作斜〉獬豸冠
　　奉陪侍中㳺石筍溪十二韻
　　朝日照靈山山溪浩紛錯圗書無舊記鯀禹應新鑿雙壁瀉天河一峰吐蓮蕚潭心亂雪巻嵓腹繁珠落彩蛤攢錦囊芳蘿嫋花索猨羣曝陽𡽹龍穴腥隂壑靜得漁者言閒聞洞仙博欹松倚朱幰廣石屯油幕國泰事留侯山春縦康樂間闗殊狀鳥爛漫無名藥欲騐少君方還吟大隠作旌幢不可駐古塞新沙漠
　　九日奉陪侍中宴白〈一本有鶴字〉樓
　　露白菊氛氳西樓盛襲〈一作寵盛〉文玉筵秋令節金鉞漢元勲説劍風生座抽琴鶴遶雲謏儒無以荅願得備前軍
　　九日奉陪侍中宴後亭
　　玉壺傾菊酒一顧得淹留彩筆徴枚叟花筵舞莫愁管能駐景松桂不停秋為謝蓬蒿輩如何霜霰稠
　　九日奉陪令公登白樓同詠菊
　　瓊尊猶有〈一作有僊〉菊可以獻留侯願北三花秀非同百卉秋金英分蘂〈一作葉〉細玉露結房稠黃雀知恩在銜飛亦上樓
　　奉陪渾侍中上巳日泛渭河
　　青〈一作素〉舸錦帆開浮天接上台晚鶯和玉笛春浪動金罍舟檝方朝海鯨鯢自曝腮應憐似萍者空逐榜人回
　　奉陪侍中春日過武安君廟
　　長裾間貔虎遺廟盛攀登白羽三千騎紅林一萬層元臣逹幽契祝史告明徴撫坐悲今古瞻容感廢興迴風卷藂栢驟雨濕諸陵倐忽煙花霽當營㸔月生
　　過玉貞公主影殿
　　夕照臨〈一作閑〉牕起暗塵青松繞〈一作鎖〉殿不知春君㸔白髮誦經者半是宮中歌舞人
　　題嘉祥殿南溪印禪師壁畫影堂
　　雙屐〈一作屨〉參差錫仗斜衲衣交膝對天花瞻容〈一作空〉悟問脩持劫似指前溪無數沙
　　題伯夷廟
　　中條山下黃礓石壘作夷齊廟裏神落葉滿堦塵滿座不知澆酒為〈一作是〉何人
　　早春㳺樊川野居卻寄李端校書兼呈崔峒補闕司空曙主簿耿湋拾遺
　　白水徧溝堘青山對杜陵晴明人望鶴曠野鹿隨僧古栁連巢折荒堤帶草崩隂橋全覆雪瀑〈一作深〉溜半垂氷鬭鼠揺松影㳺⻱落石層韶光偏不待衰敗巧相仍桂樹曾爭折龍門幾共登琴師阮校尉詩和柳吳興䑛筆求書扇張屏看畫蠅卜鄰空遂約問卦獨無徴投足經危路收才遇直繩守農窮自固行樂病何能掩帙蓬蒿晚臨川景氣澄颯然成一叟誰更慕騫騰
　　同錢郎中晚春過慈恩寺
　　不見僧中舊仍逢雨後春惜花將愛寺俱是白頭人
　　曲江春望
　　菖蒲翻葉栁交枝暗上蓮舟鳥不知更到無花㝡深䖏玉樓金殿影參差
　　翠黛紅粧畫鷁中共驚雲色帶微風簫管曲長吹未盡花南水北雨濛濛
　　泉聲遍野入芳洲擁沫吹花草上〈一作上碧〉流落日〈一作二月〉行人漸無路巢烏〈一作蜂〉乳燕滿髙樓
　　春日陪李庶子遵善寺東院曉望
　　映竹水田分當山起鴈羣陽峰髙對寺隂井下通雲雪晝〈一作盡〉唯逢鶴花時此見君由來禪誦地多有謝公文
　　華清宮
　　漢家天子好經過白日青山宮殿多見説只今生草䖏禁泉荒石已相和
　　水〈一作天〉氣朦朧滿〈一作暖〉畫梁一迴開殿滿山香宮娃㡬許經歌舞白首翻令憶建章
　　題興善寺後池
　　隔牕棲白鶴〈一作鳥〉似與鏡湖鄰月照何年樹花逢幾遍〈一作世一作番一作度〉人岸莎青有路苔徑〈一作逕石〉綠無塵永願容依止僧〈一作山〉中老此身
　　陪中書李紓舎人夜泛東池
　　㸔月復聽琴移舟出樹隂夜村機杼急秋水芰荷深石靜⻱潛上萍開果〈一作葉〉暗沈何言奉杯酒〈一作杯酒興〉得見五湖心
　　宴趙氏昆季書院因與㑹文並率爾投贈
　　詩禮挹餘波相懽在琢磨琴尊方㑹集珠玉忽駢羅謝族風流盛於門福慶多花攢騏驥櫪錦絢鳳凰窠詠雪因饒妹書經為愛鵞仍聞廣練被更有逺儒過
　　題天華觀
　　峰嶂徘徊霞景新一潭寒水絶纎鱗朱字靈書千萬軸〈一作卷〉蒼髯道士兩三人芝童觧説壺中事玉管䏻留天上春眼見仙丹求不得漢家簪紱〈一作綬〉在羸身
　　宿石瓮寺
　　殿有寒燈草有螢千林萬壑寂無聲煙凝積水龍虵蟄露濕空山星漢眀昏靄霧中悲世界曙霞光裏見王城迴瞻相好因垂淚苦海波濤何日平
　　題悟真寺
　　萬峰交掩一峰開曉色常從天上來似到西方諸佛國蓮花影裏數樓〈一作層〉臺
　　題雲際寺上方
　　松髙蘿蔓輕中有石牀平下界水長急上方燈自眀空門不易唘初地本無程迴歩忽山盡萬縁從此生九日同司直九𠦑崔侍御登寳雞南樓
　　把菊歎將老上樓悲未還短長新白髪重〈一作稠〉疊舊青山霜氣清衿袖琴聲引醉顔竹林唯七友何幸亦登攀同王員外雨後登開元寺南樓因寄西巖警〈一作𧦬〉上人
　　過雨開樓㸔晚虹白雲相逐水相通寒蟬噪暮野無日古樹傷秋天有風數穂逺煙凝壠上一枝繁果憶山中何言暫別東林友惆悵人間事不同
　　同趙進馬元陽春日登長春宮古城望河中因寄鄭損倉曺〈損進馬之舅〉
　　城頭春靄曉濛濛指望闗橋滿袖風雲騎閒嘶宮栁外玉人愁立草花中鐘分寺路山光綠河繞軍州日氣紅跡忝巳成〈一本此二字缺〉方戀賞此時離恨與君同
　　同崔峒補闕慈恩寺避暑
　　寺涼髙樹合臥石綠隂中伴鶴慙僊侶依僧學老翁魚沈荷葉露鳥散竹林風始悟塵居者應將火宅同
　　春日登樓有懐
　　花正濃時人正愁逢花卻欲替花羞年來笑伴皆歸去今日晴眀〈一作春風〉獨上樓
　　長安春望
　　東風吹雨過青山卻望千門草〈一作栁〉色閒家在夢中何日到春生〈一作歸又作來〉江上幾人還川原繚繞浮雲外宮闕㕘差落照間誰念為儒逢世難〈一作多失意〉獨將衰鬢客秦闗
　　冬日登城樓有懐因贈程騰
　　生涯何事多羈束賴此登臨暢心目郭南郭北無數山萬井逶迤流水間彈琴對酒不知暮岸幘題詩身自〈一作且〉閒風聲肅肅鴈飛絶雲色茫茫欲成雪遙思海客天外歸坐想征人兩頭別世情多以〈一作似〉風塵隔泣盡無因畫〈一作對〉籌策誰知白首牕下人不接朱門坐中客賤亦不足歎貴亦不足陳長卿未遇楊朱泣蔡澤無媒原憲貧如今萬乗方用武國命天威借貔虎窮達皆為身外名公侯可廢刀頭取君不見漢家邉將在邊庭白羽三千出井陘當風㸔獵擁珠翠豈在終年窮一經
　　過仙㳺寺
　　上方下方雪中路白雲流水如閒歩〈一作閒數歩〉數峰行盡〈一作峰到盡時〉猶未歸寂寞經聲竹隂暮
　　同路郎中韓侍御春日題野寺
　　寺前山逺古陂寛寺裏人稀〈一作移〉春草寒何事㝡堪悲色相折花將與老僧㸔
　　奉和李益㳺棲巖寺〈一作登西巖寺一作常袞詩〉
　　林香雨氣新山寺綠無塵遂結雲外賞〈一作侶〉共㳺天上春鶴鳴金闕〈一作閣〉麗僧語〈一作話〉竹房鄰待月水流急惜花風起頻何方非壊境此地有歸人迴首空門路皤〈一作皓〉然一幻身
　　秋夜同暢當宿潭上西亭
　　圓月出山頭七賢林下㳺梢梢寒葉墜灩灩月波流鳬鵠共思曉菰蒲相與秋眀當此中別一為望汀洲
　　山中一絶
　　飢食松花渇飲泉偶從山後到山前陽坡軟草厚如織因〈一作閑〉與鹿麛相伴眠
　　與暢當夜泛秋潭
　　螢火颺蓮叢水涼多夜風離人將落葉俱在一船中秋夜宴集陳翃〈一作雄〉郎中圃亭羙校書郎張正元歸鄊
　　泉清蘭菊稠紅果落城溝保慶臺榭古感時琴瑟秋碩儒歡頗至名士禮能周為謝邑中少無驚池上鷗
　　春㳺東潭
　　移舟試望家漾漾似天涯日暮滿潭雪白鷗和栁花
　　同薛存誠登棲巖寺
　　衰蹇歩難前上山如上天塵泥來自晚猨鶴到何先萬壑應孤磬百花通一泉蒼蒼此眀月下界正沈眠
　　河中府崇福寺㸔花
　　聞道山花如火紅平眀登寺巳經風老僧無見亦無説應與㸔人心不同
　　冬日宴郭監林亭
　　玉勒聚如雲森森鸞鶴羣據梧花罽接沃盥石泉分華味慙初識新聲喜盡聞此山招老賤敢不謝夫君奉和李舎人昆季詠玫瑰花寄贈徐侍郎〈一作郎中一作常袞詩〉
　　獨鶴寄煙霜雙鸞思晩芳舊隂依謝宅新豔出蕭〈一作丘〉𡓜蝶散〈一作起〉揺輕露鶯銜入夕陽雨朝勝濯錦風夜劇焚香斷〈一作麗〉日〈一作燒〉千層〈一作重〉豔孤霞一〈一作萬〉片光宻來驚葉少動䖏覺枝長布影期髙賞留春為逺方嘗聞贈瓊玖叨和愧升〈一作登〉堂
　　同耿湋司空曙二拾遺題韋員外東齋花樹
　　綠砌紅花樹狂風獨未吹光中疑有燄宻處似無枝鳥動香輕發人愁影屢移今朝數片落為報漢郎知
　　觀袁修〈一作傪〉侍郎〈一作崔郎中〉漲新池
　　引水香〈一作春〉山近穿雲復遶林纔聞籬外響巳覺石邊深滿處侵苔色澄來見栁隂微風月明夜知有五湖心和徐法曺贈崔洛陽斑竹杖以詩見荅
　　玉幹一尋餘苔花錦不如勁堪和醉倚輕好向空書採拂稽山曲因依釋氏居方辰將獨歩豈與此君疎早〈一作仲〉秋望華清宮中樹因以成詠〈一作常袞詩〉
　　可憐雲木藂滿禁碧濛濛色潤靈〈一作虛〉泉近隂清輦路通玉壇標八桂金井識雙桐交映凝寒露相和起夜風數枝石上幾葉落雲中燕拂宜秋霽蟬鳴覺晝空翠屏更隠見珠綴共玲瓏雷雨生成早樵蘇禁令雄野藤髙助綠仙果迥呈紅惆悵繚垣暮茲山聞暗蛩
　　小魚詠寄涇州楊侍郎
　　蓮花影裏暫相離纔出浮萍值罟師上得龍門還失浪九江何䖏是歸期
　　賊中與嚴越卿曲江㸔花
　　紅枝欲折紫枝𣪞〈一作繁〉隔水連宮不用攀㑹待長風吹落盡始能開眼向青山
　　同暢當詠蒲團
　　團團錦花結乃是前溪蒲擁坐稱儒褐倚眠宜病夫唯當學禪寂終老與之俱
　　焦籬店醉題〈時㸔弄邵翁伯〉
　　洛下渠頭百卉新滿筵歌笑獨傷春何須更弄邵〈一作郤〉翁伯即我此身如此人
　　陳翃中丞東齋賦白玉簪
　　羙矣新成太華峰翠蓮枝折葉重重松隂滿澗閒飛鶴潭影通雲暗上龍漠漠水香風頗馥涓涓乳溜味何濃因聲逺報浮丘子不奏登封時不容
　　新茶詠寄上西川相公二十三舅大夫二十舅
　　三獻蓬萊始一嘗日調金鼎閲芳香貯之玉合才半餅寄與阿連〈一作誰〉題數行
　　泊揚子江岸
　　山映〈一作影〉南徐暮千帆入古〈一作吉〉津魚驚出浦火月照渡江人清鏡催雙鬢滄波寄一身空憐莎草色長接故園春
　　晚次鄂州〈至徳中作〉
　　雲開逺見漢陽城猶是孤帆一日程估客晝眠知浪靜舟人夜語覺潮生三湘衰〈一作愁〉鬢逢秋色萬里歸心對月眀舊業巳隨征戰盡更堪江上鼓鼙聲
　　夜投〈一本有終南二字〉豐徳寺謁海〈一作液〉上人〈一作李端詩〉
　　半夜中峰有磬聲偶逢樵者問山名上方月曉聞僧語〈一作話〉下路〈一作界〉林疎見客行野鶴巢邊松㝡老毒龍潛處水偏清願得逺公知姓氏焚香洗鉢過浮生
　　江行次武昌縣
　　家寄五湖間扁舟往復還年年生白髮處䖏上青山去國空知逺安身竟不閒更悲江畔栁長是北人攀
　　夜泊金陵
　　圓月出髙城蒼蒼照水營江中正吹笛樓上又無更洛下仍傳箭闗西欲進兵誰知五湖外諸將但〈一作將吏更〉爭名
　　渡浙江
　　前船後船未相及五兩頭平北風急飛沙捲地日色昏一半征帆浪花〈一作潮浪〉濕










　　御定全唐詩卷二百七十九
　　欽定四庫全書
　　御定全唐詩巻二百八十
　　盧綸
　　李端公〈一作嚴維詩題作送李端〉
　　故闗衰草徧離別自〈一作正〉堪悲路出寒雲外人歸暮雪時少孤為客早〈一作慣〉多難識君遲掩淚空相向風塵何䖏期
　　秋晚山中別業
　　樹老野泉清幽人好獨行去閒知路靜歸晚喜山眀蘭芰通荒井牛羊出古城茂陵秋㝡冷〈一作晚〉誰念一書生
　　闗口逢徐邁
　　廢寺連荒壘那知見子真闗城夜有雪冰渡曉無人酒裏唯多〈一作移〉病山中願作鄰常聞兄弟樂誰𡧓信〈一作唯見謝〉家貧
　　山中詠古木
　　髙木巳蕭索夜雨復秋風墜葉鳴藂〈一作荒〉竹斜根擁斷
　　蓬半侵山色〈一作影〉裏長在水聲中此地何人到雲門去〈一作間路〉亦通
　　詶李端公〈一本無端字〉野寺病居見寄
　　野寺鐘昏〈一作昏鐘〉山正隂亂藤髙竹〈一作下〉水聲深田夫就餉還依草野雉驚飛不過林齋沐暫思同靜室清羸巳覺助禪心寂寞日長誰問疾料君唯取古方尋
　　送少微上人㳺蜀
　　瓶鉢繞禪衣連宵宿翠微樹開巴水逺山曉蜀星稀識遍中朝貴多諳外學非何當一傳付道侶願知歸
　　送寧國夏侯丞
　　楚國青蕪上秋雲似白波五湖長路少九派亂〈一作斷〉山多謝守通詩宴陶公許醉過憮然〈一作無錢〉餞離阻年鬢兩蹉跎
　　送袁偁
　　諫獵名空久多因病與貧買書行幾市帶雨別何人客路山連水軍州日映塵淒涼一分手俱恨老相親
　　贈別李紛
　　頭白乗驢懸布囊一迴言別淚千行兒孫滿眼無歸䖏唯到尊前似故鄉
　　罪〈一作非〉所送苗貟外上都
　　謀身當議罪寧遣友朋聞禍近防難及愁長事〈一作思〉未分寂寥驚逺語幽閉望歸雲親戚如相見唯應泣向君
　　送李校書赴東川幕
　　長坂望青城浮雲與棧平字形知國號眉勢識山名編簡塵封閣戈鋋雪照營男兒須聘用莫信筆堪耕
　　至徳中贈內兄劉贊
　　時難訪親戚相見喜還悲好學年空在従戎事巳遲聽琴泉落䖏歩履雪深時惆悵多邊信青山共有期春日灞亭同苗員外寄皇甫侍御〈一作庾侍郎〉
　　坐見春雲暮無因報所思川平人去逺日暖鴈飛遲對酒山長在㸔花鬢自衰誰堪登灞岸還作舊〈一作異〉鄉悲
　　送顔推官㳺銀夏謁韓大夫
　　叢篁〈一作杯〉叫寒笛滿眼塞山青才子尊前畫將軍石上銘獵聲雲外響戰血雨中腥苦樂従來事因君一涕零咸陽送房濟侍御歸太原幕〈昔嘗與濟同㳺此邑〉
　　舊居無舊鄰似見故鄊〈一作園〉春復對別離酒欲成衰老人客衣頻染淚軍旅亦多塵握手重相勉平生心所因
　　寳泉寺送李益端公歸邠寧幕
　　參差巖障東雲日晃龍宮石淨非因雨松涼不為風戀泉將鶴並偷果與猨同眼界塵雖染心源蔽〈一作路〉已通蓮花國何限貝葉字無窮早晚登麟閣慈門欲付公
　　送何召下第後歸蜀
　　裦斜行客過棧道響危空路濕雲初上山眀〈一作暄〉日正中水程通海貨地利雜吳風一別金門逺何人復薦雄
　　宿定陵寺〈寺在陵內〉
　　古塔荒臺出禁墻磬聲初盡漏聲長雲生紫殿幡花濕月照青山松栢香禪室夜聞風過竹奠筵朝唘露霑裳誰悟威靈同寂滅更堪砧杵發昭陽
　　送彭開府往雲中覲使君兄
　　一門三代貴非是主恩偏破虜山銘在承家劍藝全奪旗貂帳側射虎雪林前鴈塞逢兄弟雲州發管凍河光帶日枯草淨無煙儒者曾脩〈一作親〉武因貽上將篇
　　送李緗
　　舊國仍連五將營儒衣何䖏謁公卿波翻逺水蒹葭動路入寒村機杼鳴嵇康書論多歸興謝氏家風有學名為問西來雨中客空山㡬䖏是前程
　　送內弟韋宗仁歸信州覲省
　　常嗟外族弟兄稀轉覺心孤是送歸醉掩壺觴人有淚夢驚波浪日〈一作愁穿魂夢月〉無輝烹魚綠岸煙浮〈一作迷〉草摘〈一作採〉橘青溪露濕衣聞説江樓長卷幔幾回風起望胡威
　　長安疾後首秋夜即事〈一作陳羽詩〉
　　九重深鎖禁城秋月過南宮漸映樓紫陌夜深槐露滴碧空雲盡火星流清風刻漏傳三殿甲第歌鐘樂五侯楚客病來鄊思苦寂寥燈下不深愁
　　送崔琦赴宣州慕
　　五馬臨流待幕賔羨君談笑出風塵身閒就養寧辭逺世難移家莫貧天際曉山三峽路津頭臘市九江人何䖏遙知㝡惆悵滿湖青草鴈聲春
　　送楊皥東歸
　　登樓蕭瑟話歸期楚樹荊雲發逺思日裏揚帆聞戍鼔舟中酹〈一作酌〉酒見山祠西江風浪何時盡北客音〈一作魚〉書欲寄誰若説湓城楊司馬知君望國有新詩
　　至徳中途中書事卻寄李僴
　　亂離無䖏不傷情況復㸔碑對古城路遶寒山人獨去月臨秋水鴈空驚顔衰重喜歸鄊國身賤多慚問姓名今日主人還共醉應憐世故一儒生
　　奉和太常王卿酬中書李舎人中書寓直春夜對月見寄
　　露如輕雨月如霜不見星河見鴈行虛暈入池波自泛滿輪當苑桂多香春臺幾望黃龍闕雲路寧分白玉郎是夜巴歌應金石豈殊螢影對清光
　　詶包佶郎中覽拙卷後見寄
　　令伯支離晚讀書豈知詞賦稱相如枉〈一作狂〉逢花木無新思拙就〈一作伏〉溪潭〈一作源〉損舊居禁路㸔山歌〈一作珂〉自緩雲司玩月漏應疎〈一作夜應初〉沈憂敢望金門召空媿巴歈並〈一作問〉子虛
　　送史寀滑州謁賈僕射
　　朱門洞唘儼行車金鐍裝囊半是書君向東州問徐𦙍羊公何事滅吹魚
　　送鮑中丞赴太原
　　分路引鳴騶喧喧似隴頭暫移西掖望全觧北門憂専幕臨都䕶分〈一作親〉曺制督郵積氷營不下盛雪獵方休白草連胡帳黃雲擁戍樓今朝送旌斾一減魯儒羞
　　送耿拾遺湋充括圖書使往江淮
　　傳令收遺籍諸儒喜餞君孔家唯有地禹穴但生雲編簡知還〈一作還知〉續蟲魚亦自分如逢北山隠一為謝移文
　　送郭判官赴振武
　　黃河九曲流繚繞古邊州鳴鴈飛初夜羌胡正晩秋淒涼〈一清〉作金管思迢遰玉人愁七葉推〈一作雖〉多慶須懐殺敵憂
　　春江夕望
　　洞庭芳草遍楚客莫思歸經難人空老逢春鴈自飛東西兄弟逺存沒友朋稀獨立還垂淚天南一布衣
　　送元昱尉義興
　　欲成雲海別一夜夢天涯白浪縁江雨青山繞縣花風標當劇部冠帶稱儒家去矣謝親愛知予髪巳華
　　送黎兵曺往陝府結親〈所昏即君從母女弟〉
　　郎馬兩如龍春朝上路逢鴛鴦初集水薜荔欲依松歩帳歌〈一作障珂〉聲轉妝臺燭影重何言在隂者得是戴侯宗
　　送樂平苖明府
　　累職比紫桑清秋入楚鄊一船燈照浪兩岸樹凝霜亭吏趨寒霧山城斂曙光無辭折腰久仲徳在鴛行
　　晚到盩厔耆老家
　　老翁曾舊識相引出柴門苦話別時事因尋溪上村數年何䖏客近日幾家存冒雨㸔禾黍逢人憶子孫亂藤穿井口流水到籬根惆悵不堪住空山月又昏
　　臥病書懐
　　苦心三十載白首遇艱難舊地成孤客全家賴釣竿貌衰縁藥盡起晩為山寒老病今如此無人更問㸔
　　落第後歸終南別業
　　久為名所誤春盡始歸山落羽羞言命逢人強破顔交疎貧病裏身老是非間不及東溪月漁翁夜往還
　　送朝邑〈一作夏縣〉張眀〈一作少〉府〈此公善琴〉
　　千室暮山西浮雲與樹齊剖辭雲落紙擁吏雪成泥野火蘆千頃河田水萬畦不知琴月夜誰得聽烏啼
　　送李方東歸〈即故李校書端親弟〉
　　故交三四人聞別共霑巾舉目是陳事滿城無至親身從䘮日病家自儉年貧此去何堪逺遺孤在舊鄰
　　秋晚霽後野望憶夏侯審
　　天晴禾黍平暢目亦傷情野店雲日麗孤莊砧杵鳴川原唯寂寞岐路自縦橫前後無儔侶此懐誰與呈
　　送王尊師〈一作道士〉
　　夢別一仙人霞衣滿鶴身旌幢天路晚〈一作逺〉桃杏海山春種玉非求稔燒金不為貧自憐頭白早〈一作向白〉難〈一作誰〉與葛洪親
　　送撫州周使君〈即侍中之壻〉
　　周郎三十餘天子賜魚書龍節隨雲水金鐃動里閭松聲三楚逺鄊思百花初若轉𢎞農守蕭咸事不如
　　贈別司空曙
　　有月曾同賞無秋不共悲如何與君別又是菊花時
　　送王錄事赴任蘇州〈即舎人堂弟〉
　　古堤迎拜路萬里一帆前潮作澆田雨雲成煮海煙吏閒唯重法俗富不憂邉西掖今宵詠還應〈一作湏〉寄阿連
　　大梵山寺院奉呈趣上人趙中丞
　　漸欲〈一作散髮〉休人事僧房學閉闗伴魚浮水上㸔鶴向林間寺古秋仍早松深暮更閒月中隨道友夜夜坐空山
　　送恆操上人歸江外覲省
　　依佛不違親髙堂與寺鄰問安雙樹曉求膳一僧貧持呪過龍廟翻經化海人還同恵休去儒者亦霑巾
　　上巳日陪齊相公花樓宴
　　鍾陵暮春月飛觀延羣英晨霞耀中軒滿席羅金瓊持杯凝逺睇觸物結幽情樹色〈一作杪〉㕘差綠湖光瀲灩眀禮卑瞻綘帳恩浹厠華纓徒記山隂興祓褉〈一作念此一作今日〉乃為榮
　　寒食
　　孤客飄飄嵗載華況逢寒食倍思家鶯啼逺墅多従栁人哭荒墳亦有花濁水秦渠通渭急黃埃京洛上原斜驅車西近長安好宮觀㕘差半隠霞
　　舟中寒食
　　寒食空江曲孤舟渺水前鬭雞沙鳥異禁火岸花然日霽開愁望波喧警醉眠因㸔數莖鬢倍欲惜芳年
　　元日早朝呈故省諸公
　　萬㦸淩霜布森森瑞氣間垂衣當曉日上夀對南山濟濟延多士躚躚舞百蠻小臣無事諫空愧伴鳴環
　　元日朝迴中夜書情寄南宮二故人
　　鳴珮隨鵷鷺登堦見冕旒無能禆聖代何事別滄洲閒夜貧還醉浮名老漸羞鳳城春欲晚郎吏憶同㳺
　　裴給事宅白牡丹〈一作裴潾詩〉
　　長安豪貴惜春殘爭翫街西〈一作賞新開〉紫牡丹別有玉承露冷無人起就月中㸔
　　送韋判官得雨中山
　　前峰後嶺碧濛濛草擁驚泉樹帶風人語馬嘶聽不得更堪長路在雲中
　　送宛丘任少府
　　帶綬別鄊親東為千里人俗訛唯競祭地古不留春野戍雲藏火軍城樹擁塵少年何所重才子又清貧
　　送永陽崔明府
　　鶴唳蒹葭曉〈一作岸〉中流見楚城浪清風乍息山白月猶眀廢路開荒木歸人種古營懸聞正訛俗邴曼更〈一作㝡〉知名
　　割飛二刀子歌
　　我家有翦刀人云鬼國鐵裁羅裁綺無鈍時用來三年一股折南中匠人淳用鋼再令屈隨手傷改鍜割飛一刀子色迎霽雪鋒含霜兩條神物秋氷薄刃淬初蟾鞘金錯越㦸吳鉤不足誇斬犀切玉應懐怍日試曾磨漢水邊掌中恄慄聲冷然神驚魄悸卻收得刃頭巳吐微微煙刀乎刀乎何𤍞𤍞魑魅須藏怪湏懾若非良工變爾形只向裁縫委箱篋
　　送郎士元使君赴郢州
　　賜衣兼授節行日郢中聞花發登山廟天晴〈一作清〉閱水軍漁商三楚接郡邑九江分髙興應難遂元戎有大勲
　　春詞
　　北苑羅裙帶塵衢錦繡鞵醉眠芳樹下半被落花埋
　　清如玉壺氷
　　玉壺冰始結循吏政初成既有虛心鑒還如照膽清瑤池慙洞澈金鏡讓澄眀氣若朝霜動形隨夜月盈臨人能不蔽待物本無情怯對圎光裏妍蚩自此呈〈一作生〉
　　山店〈一作王建詩〉
　　登登山路行時盡決決溪泉到䖏聞風動葉聲山犬吠一〈一作㡬〉家松火隔秋雲






　　御定全唐詩巻二百八十
<集部,總集類,御定全唐詩>
　　欽定四庫全書
　　御定全唐詩巻二百八十一
　　崔琮
　　崔琮登大厯二年進士第詩一首
　　長至日上公獻夀
　　應律三陽首朝天萬國同斗邊㸔子月臺上𠉀祥風五夜鐘初動〈一作曉〉千門日正融玉階文物盛仙仗武貔雄率舞皆羣辟稱觴即上公南山為聖夀長對未央宮李竦
　　李竦大厯二年登進士第官戶部尚書鄧岳觀察使詩一首
　　長至日上公獻夀
　　𠉀曉金門闢乗時玉〈一作寳〉厯長羽儀瞻上宰雲物麗初陽漢禮方傳珮堯年正捧觴日行臨觀闕帝錫洽珪璋盛羙超三代洪休䧏百祥自憐朝末坐空此詠無彊張惟儉
　　張惟儉宣城當塗人大厯六年進士第官和州刺史詩一首
　　賦得西戎獻白玉環
　　當時無外守方物四夷通列土金河北朝天玉塞東自將荊璞比不與鄭環同正朔雖傳漢衣冠尚帶戎幸承提佩寵多媿琢磨功絶域知文教爭趨上國風
　　章八元
　　章八元睦州桐廬人登大厯六年進士第貞元中調句容主簿卒詩一卷今存六首
　　新安江行
　　江源南去〈一作出〉永野渡暫維梢古戍懸魚網空林露鳥巢雪晴山脊見沙淺浪痕交自笑無媒者逄人作〈一作即〉觧嘲
　　酬劉員外月下見寄
　　夜涼河漢白巻箔出南軒過月鴻爭逺辭枝葉暗翻獨〈一作髙〉謡聞麗曲緩歩接清言宣室思前席行㸔拜主恩
　　寄都官劉員外
　　舊宅平津邸槐隂接漢宮鳴騶馳道上寒日〈一作見月〉直廬中白雪歌偏麗青雲宦早通悠然〈一作悠〉一縫掖千里限〈一作快〉清風
　　題慈恩寺塔
　　十層突兀在虛空四十門開面面風卻怪鳥飛平地上自驚人語半天中迴梯暗踏如穿洞絶頂初攀似出籠落日鳳城佳氣合滿城春樹雨濛濛
　　歸桐廬舊居寄嚴長史
　　昨辭夫子櫂歸舟家在桐廬憶舊丘三月暖時花競發兩溪分處水爭流近聞江老傳鄊語遙見家山減旅愁或在醉中逢夜雪懷賢應向剡川㳺
　　天台道中示同行
　　八重巖㟧疊晴空九色煙霞遶洞宮仙道多因迷路得莫將心事問樵翁
　　張莒
　　張莒長山人登大厯九年進士第大中時官吏部員外郎詩一首
　　元日望元殿御扇開合〈大厯十三年吏部試〉
　　萬國來朝〈一作初〉嵗千年〈一作秋〉覲〈一作覩〉聖君輦迎仙仗出扇匝御香焚俯對朝容近先知曙色分冕旒開處見鐘磬合時聞影動承朝日花攅似慶雲蒲葵那可比徒用隔炎氛
　　史延
　　史延登大厯九年進士第詩一首
　　清眀日賜百僚新火
　　上苑連侯第清眀及暮春九天初改火萬井屬良辰頒賜㤙逾洽承時慶自〈一作亦〉均翠煙和栁嫩紅熖出花新寵命尊三老祥光燭萬人太平當此日空復荷陶甄〈一作鈞〉
　　韓濬
　　韓濬江東人大厯九年進士及第詩一首
　　清眀日賜百僚新火
　　朱〈一作玉〉騎傳紅燭天㕑賜近臣火隨黃道見煙遶白榆新榮耀分他日〈一作室〉恩光共此辰更調金鼎膳還暖玉堂人灼灼千門曉煇煇萬井春應憐螢聚夜〈一作者〉瞻望及東〈一作獨無〉隣
　　鄭轅
　　鄭轅大厯九年進士詩一首
　　清眀日賜百僚新火
　　改火清明後優恩賜近臣漏殘丹禁晚燧發白榆新瑞彩來雙闕神光煥四隣氣回侯第暖煙散帝城春利用調羮鼎餘煇燭縉紳皇眀如照隱願及聚螢人
　　王濯
　　王濯大厯九年進士第詩一首
　　清明日賜百僚新火
　　御火傳香殿華光及侍臣星流中使馬燭耀九衢人轉〈一作傳〉影連金屋分輝麗錦茵熖迎紅蘂發煙染綠條春助律和風早添爐煖氣新誰憐一寒士猶望照東隣獨孤綬
　　獨孤綬大厯十年登進士第舉博學宏詞嘗試馴象賦徳宗稱之特書第三詩一首
　　投珠於泉
　　至道歸淳樸明珠被棄捐天真來照乗成性卻沈泉不是靈蛇吐非縁〈一作猶疑〉合浦還岸傍隨月落波底共星懸致逺終無脛懐貪遂息肩欲知恭儉徳所寳在惟賢仲子陵
　　仲子陵峨眉人大厯中登第厯官常侍詩一首
　　秦鏡
　　萬古〈一作里〉秦時鏡從來抱至精依臺月自吐在匣水常清爛爛金光發澄澄物象生雲天皆洞鑒表裏盡虛眀但見人窺膽全勝響應聲妍媸定可識何䖏更逃情張佐
　　張佐大厯中進士詩二首
　　秦鏡
　　樓上秦時鏡千秋獨有名菱花寒不落氷質夏長清龍在形難掩人來膽易呈昇臺宜逺照開匣乍蔵眀皎色新磨出圓規舊鑄成愁容如可鑒當欲拂塵纓
　　憶㳺天台寄道流〈見衆妙集〉
　　憶昨天台到赤城㡬朝仙籟耳中生雲龍出水風聲急海鶴鳴皋日色清石筍半山移歩險桂花當澗拂衣輕今來盡是人間夢劉阮茫茫何䖏行
　　丁澤
　　丁澤大厯十年試東都第一詩三首
　　⻱負圖〈東都試〉
　　天意將垂象神⻱出負圗五方行有配八卦義寧孤作瑞旌君徳披文葉帝謨乗流喜得路逢聖倖存軀蓮葉池通泛桃花水自浮還尋九江去安𡧓曳泥途
　　上元日夢王母獻白玉環
　　夢中朝上日闕下拜天顔仿彿瞻王母分明獻玉環靈姿趨甲帳悟道契𤣥闗似見霜姿白如㸔月彩彎霓裳歸物外鳳厯曉人寰仙聖非相逺昭昭寤寐間
　　良田無晩嵗
　　人功雖未及地力信非常不任耕耘早偏宜黍稷良無年皆有獲後種亦先芳膴膴盈千𠭇青青保萬箱何須祭田祖詎要察農祥況是春三月和風日又長
　　閻濟羙
　　閻濟羙大厯十年進士第元和初刺華州貞元末歴福建觀察使終工部尚書詩二首
　　下第獻座主張謂
　　謇諤王臣直文眀雅量全望爐金自躍應物鏡何偏南國幽沈盡東堂禮樂宣轉令㳺藝士更惜至公年芳樹歡新景青雲泣暮天唯愁鳳池拜孤賤更誰憐
　　天津橋望洛城殘雪
　　新霽洛城端千家積雪寒未收清禁色偏向上陽殘張少博
　　張少博大厯進士詩二首
　　尚書郎上直聞春漏
　　建禮香處重城待漏辰徐聲傳鳳闕曉唱辨雞人銀箭聽將盡銅壺滴更新催籌當五夜移刻及三春杳杳從天逺泠泠出禁頻直廬殘響曙肅穆對鉤陳
　　雪夜觀象闕待漏
　　殘雪初晴後鳴珂奉闕庭九門傳曉漏五夜𠉀晨扄北斗橫斜漢東方落曙星煙氛初動色簪珮未分形雪重猶垂白山遙不辨青鷄人更唱䖏偏入此時聽
　　周徹
　　周徹大厯進士詩一首
　　尚書郎上直聞春漏
　　建禮通華省含香直紫宸靜聞銅史漏暗識桂宮春滴瀝疑將絶清泠發更新寒聲臨鴈沼疎韻應雞人逈入千門徹行催五夜頻髙臺閒自聴非是駐征輪
　　髙拯
　　髙拯大厯十三年進士第詩一首
　　及第後贈試官
　　公子求賢未識真欲將毛遂比常倫當時不及三千客今日何如十九人
　　王表
　　王表大厯十四年登進士第官至秘書少監詩三首
　　賦得花發上林〈大厯十四年侍郎潘炎試〉
　　御苑〈一作上院〉春何早繁花已繡〈一作滿〉林笑迎眀主仗香拂羙人簪地接樓臺近天垂雨露深晴光來戲蝶夕景動棲禽欲托凌雲勢先開捧日心方知桃李樹從此別〈一作必〉成隂
　　清眀日登城春望寄大夫使君
　　春城閒望愛晴天何䖏風光不眼前寒食花開千樹雪清明日出萬家煙興來促席唯同舍醉後狂歌盡少年聞説鶯啼卻惆悵詩成不見謝臨川
　　成徳樂
　　趙女乗春上畫樓一聲歌發滿城秋無端更唱闗山曲不是征人亦淚流
　　獨孤授
　　獨孤授大厯十四年登第詩一首
　　花發上林
　　上苑韶容早芳菲正吐花無言向春日閒笑任年華潤色籠輕靄晴光豔晚霞影連千戶竹香散萬人家幸遶樓臺近仍懐雨露賖願君垂採摘不使落風沙
　　王儲
　　王儲大厯十四年登第詩一首
　　賦得花發上林
　　東陸和風至先開上苑花穠枝藏宿鳥香蘂拂行車散白憐晴日舒紅愛晚霞桃間留御馬梅䖏入胡笳城郭連增媚樓臺映轉華豈同幽穀草春至發猶賖
　　周渭
　　周渭大厯十四年登第詩二首
　　賦得花發上林
　　灼灼花凝雪春來發上林向風初散蘂垂葉欲成隂人過香隨逺煙晴色自深淨時空結霧疎䖏未藏禽菶茸何年植間闗㡬日吟一枝如可冀不負折芳心
　　贈龍興觀主吳崇岳
　　楮為冠子布為裳吞得丹霞夀㝡長混俗性靈常樂道出塵風格早休糧枕中經妙誰傳與肘後方新自寫將百尺松梢幾飛歩鶴棲板上禮虛皇







　　御定全唐詩巻二百八十一
　　欽定四庫全書
　　御定全唐詩巻二百八十二
　　李益
　　李益字君虞姑臧人大厯四年登進士第授鄭縣尉乆不調益不得意北遊河朔幽州劉濟辟為從事嘗與濟詩有怨望語憲宗時召為祕書少監集賢殿學士自負才地多所凌忽為衆不容諫官舉其幽州詩句降居散秩俄復用為祕書監遷太子賓客集賢學士判院事轉右散騎常侍太和初以禮部尚書致仕卒益長於歌詩貞元末與宗人李賀齊名每作一篇教坊樂人以賂求取唱為供奉歌辭其征人歌早行篇好事畫為屏障集一卷今編詩二巻
　　從軍有苦樂行〈時從司空魚公北征　魚一作冀〉
　　勞者且莫〈一作勿〉歌我欲〈一作歌〉送君觴從軍有苦樂此曲樂未央僕居在〈一作本居又作本起〉隴上隴水斷人腸東過秦宮路宮路〈一作樹〉入咸陽時逢漢帝出諫獵至長楊詎馳遊
　　俠窟非結少年場一旦承嘉惠輕身〈一作命〉重恩光秉筆參帷帟從軍至朔方邊地多隂風草木自淒涼斷絶海雲去出沒胡沙長參差引雁翼隱轔騰軍裝劒文夜如水馬汗凍成霜俠氣五都少矜功六郡良山河起目前睚眥死路傍北逐驅獯〈一作種〉虜西臨復舊疆昔還賦〈一作尠〉餘資今出乃贏糧一矢弢夏服我弓不再張寄語〈一作言〉丈夫雄苦樂身自當
　　登長城〈一題作塞下曲〉
　　漢家今上郡秦塞古長城有日雲長慘無風沙自驚當今聖天子不戰四夷平
　　雜曲
　　妾本蠶家女不識貴門儀藁砧持玉斧交結五陵兒十日或一見九日在路岐人生此夫壻富貴欲何為楊柳徒可折南山不可移婦人貴結髪寜有再嫁資嫁女莫望髙女心願所宜寜從賤相守不願貴相離藍葉鬱重重藍花若榴色少婦歸少年華光〈一作光華〉自相得誰言配君子以奉百年身有義即夫壻無義還他人愛如寒爐火棄若秋風扇山嶽起面前相看不相見丈夫非小兒何用強相知不見朝生菌易成還易衰征客欲臨路居人還出門北風河樑上四野愁雲繁豈不戀我家夫壻多感恩前程有日月勲績在河源少婦馬前立請君聽一言春至草亦生誰能無別情殷勤展心素見新莫忘故遙望孟門山殷勤報君子既為隨陽雁勿學西流水嘗聞生別離悲莫悲於此同器不同榮堂下即千里與君貧賤交何異萍上水託身天使然同生復同死
　　送遼陽使還軍
　　征人歌且行北上遼陽城二月戎馬息悠悠邊草生青山出塞斷代地入雲平昔者匈奴戰多聞殺漢兵平生報國憤〈一作意〉日夜角弓鳴勉君萬里去勿使虜塵驚
　　賦得早燕送別
　　碧草縵〈一作漫〉如綫去來雙飛燕長門未有春先入班姬殿梁空繞不〈一作復〉息簷寒窺欲遍今至隨紅蕚〈一作蕋〉昔還悲素扇一別與秋鴻差池詎相見
　　秋晚溪中寄懐大理齊司直〈時齊分司洛下有東山之期〉
　　鳳翔屬明代羽翼文葳蕤崑崙進琪樹飛舞下瑤池振儀自西睠東夏復分釐國典唯平法伊人方在斯荒寧〈一作亭〉桁楊肅芳輝蘭玉滋明質鶩髙景飄颻服纓綏天寒清洛苑秋夕白雲司況復空巖側蒼蒼幽桂期嵗寒坐流霰山川猶別離浩思慿尊酒氛氳獨含辭
　　溪中月下寄楊子尉封亮
　　蘅若奪幽色銜思恍無悰宵長霜霧〈一作霰〉多嵗晏淮海風團團山中月三五離夕〈一作席〉同露凝朱絶觴至蘭玉空清光液流波盛明難再逢嘗恐河漢逺坐窺煙景窮小人諒處隂君子樹大〈一作元〉功永願厲髙翼慰我丹桂叢
　　春晩賦得餘花落〈得起字〉
　　留春春竟去春去花如此蝶舞遶應稀鳥驚飛詎已衰紅辭故蕚繁緑扶彫蕊自委不勝愁庭風那更起
　　聞亡友王七嘉禾寺得素琴
　　故人惜此去留琴明月前今來我訪舊淚灑白雲天詎欲匣孤響送君歸夜泉撫琴猶可絶況此故無何必雍門奏然後淚〈一作使〉潺湲
　　校書郎楊凝往年以古鏡貺別今追贈以詩
　　明鏡出匣時明如雲間月一別青春鑑囘光照華髪美人昔自愛鞶帶手中〈一作所〉結願以〈一作似〉三五期經天無玷缺
　　置酒行〈一本無行字〉
　　置酒命所歡憑觴遂為戚日往不再來茲辰坐成昔百齡非乆長五十將半百胡為勞我形已鬚〈一作鬢又作鬒〉還復白西山鸞鶴羣〈一作顧〉矯矯煙霧翮明霞〈一作訣〉發金丹隂洞潛水碧安得凌風羽崦嵫駐靈魄無然坐衰老慙歎〈一作觀〉東陵柏
　　長社竇明府宅夜送王屋道士常究子
　　旦隨三鳥去羽節凌霞光暮與䨇鳧宿雲車下紫陽天壇臨月近洞水出山長海嶠年年別丘陵徒自傷
　　觀囘軍三韻
　　行行上隴頭隴月〈一作麥〉暗悠悠萬里將軍沒囘旌隴戍〈一作樹〉秋誰令嗚咽水重入故營流
　　華山南廟
　　隂山臨古道古廟閉山碧〈一作廟閉空山碧〉落日春草中搴芳薦瑤席明靈達精意髣髴如不隔巖〈一作微〉雨神降時囘飈入松栢當聞坑儒後此地返秦〈一作曾返〉璧自古害忠良神其輔宗祏
　　喜邢校書逺至對雨同賦逺晚飯阮返五韻
　　雀噪空城隂木衰羇思逺已〈一作似〉蔽青山望徒悲白雲晚別離千里風雨中同一飯開徑說逢康臨觴方接阮旅宦竟何如勞飛思自返
　　城西竹園送裴佶王達
　　葳蕤凌風竹寂寞離人觴愴懐非外至沈鬱自中腸逺行從此始別袂重淒霜
　　月下喜邢校書至自洛
　　天河夜未央漫漫復蒼蒼重君逺行至及此明月光華星暎衰柳暗水入寒塘客心定何似餘歡方自長
　　北至太原
　　炎祚昔昬替皇基此鬱盤𤣥命久己集撫運良乃〈一作乃良〉艱南阨羊腸險北走雁門寒始於一戎定垂此億世安唐風本憂思王業實艱難中厯雖橫潰天紀未可干聖明所興國靈嶽固不殫咄咄薄遊客斯言殊不刋
　　入華山訪隱者經仙人石壇
　　三考四〈一作西〉嶽下官曹少休沐久負青山諾今還獲所欲嘗聞玉清洞金簡受𤣥籙夙駕昇天行雲遊恣霞宿〈一作雲霞恣遊宿〉平明矯輕䇿捫石入空曲仙人古石壇苔遶青瑤局陽桂凌煙紫隂蘿冒水緑隔世〈一作山〉聞丹經懸泉註明玉前驚羽人㑹白日天居肅問我將致辭笑之自相目竦身雲遂起仰見雙白鵠墮其一紙書文字類鳥足視之了不識三返又三復歸來問方士舉世莫解讀何必若蜉蝣然後為跼促鄙哉宦遊子身志俱降辱再往不及期勞歌叩山木
　　罷鏡
　　手中青銅鏡照我少年時衰颯一如此清光難復持欲令孤月掩從遣半心疑縱使逢人見猶勝自見悲華隂東泉同張處士詣藏律師兼簡縣內同官因寄齊中書
　　蒼崖抱寒泉淪照洞金碧潛鱗孕明晦山靈閟幽〈一作精〉賾前峯何其詭萬變窮日夕松老風易悲山秋雲更白故人邑中吏五里仙霧隔美質簡瓊瑤英聲鏗金石煩君竟相問問我此何適我因贊時理書寄西飛翮哲匠熙百工日月被光澤大國本多士荊岑無遺璧髙網彌八紘皇圖明四闢羣材既兼暢顧我在草澤貴無身外名賤有區中役忽忽百齡內殷殷千慮廹人生已如寄在寄復為客舊國不得歸風塵滿阡陌
　　答郭黃中孤雲首章見贈
　　孤雲生西北從風東南飄帝鄉日已逺蒼梧無還飈已矣𤣥鳳歎嚴霜集靈苕君其勉我懐嵗暮孰不彫
　　合源溪期張計不至
　　霜露肅時序緬然方獨尋暗溪遲仙侶寒澗聞松禽寂歴茲夜〈一作夜茲〉永清明秋序深微波澹澄夕煙景含虛林素志乆淪否幽懐方自吟〈一作今〉
　　竹溪
　　訪竹越雲崖即林若溪絶寧知脩幹下漠漠秋苔潔清光溢空曲茂色臨幽澈採摘愧芳鮮奉君嵗暮節
　　送諸暨王主簿之任
　　別愁已萬緒離曲方三奏逺宦一辭鄉南天異風候秦城嵗芳老越國春山秀落日望寒濤公門閉清晝何用慰相思裁書寄闗右
　　罷秩後入華山採茯苓逢道者
　　委綬來〈一作采〉名山觀竒恣所停山中若有聞言此不死庭遂逢五老人一謂西嶽靈或聞樵人語飛去入昴星授我出雲路蒼然凌石屏視之有文字乃古黃庭經左右長松列動揺風露零上蟠千年枝隂虬負青㝠下結九秋霰流膏為茯苓取之砂石間異若⻱鶴形況聞秦宮女華髪變已青有如上帝心與我千萬齡始疑有仙骨鍊魂可永寧何事逐豪遊飲啄以羶腥神物亦自閟風雷䕶此扄欲傳山中寳囘䇿忽已暝乃悲世上人求醒終不醒
　　自朔方還與鄭式瞻崔稱鄭子周岑贊同㑹法雲寺三門避暑
　　予本疎放士朅來非外矯誤落邊塵中愛山見山少始投清涼宇門值煙岫表參差互明滅彩翠竟昬曉泠泠逺風來過此羣木杪英英二三彥襟曠去煩擾〈一作撓〉遊川出潛魚息隂勌飛鳥徇物不可窮唯於此心了
　　來從竇車騎行〈自朔方行作〉
　　束髪逢世屯懐恩抱明義讀書良有感〈一作不武〉學劒慙非智遂別魯諸生來從竇車騎追兵赴邊急絡馬黃金轡出入燕南陲由來重意氣自經臯蘭戰又〈一作入〉破樓煩地西北䕶三邊東南留一尉時過歘如雲〈一作如雲雨〉參差不自〈一作自不〉意將軍失恩澤萬事從此異置酒髙臺上薄暮秋風至長㦸與我歸歸來同棄置自酌還自飲非名又非利歌出易水寒琴下雍門淚出逢平樂舊言在天階侍問我從軍苦自陳少年貴丈夫交四海徒論身自致漢將不封侯蘇卿勞〈一作來又作還〉逺使今我終此曲此曲誠不易貴人難識心何由知忌諱
　　夜發軍中
　　邊馬櫪上驚雄劒匣中鳴半夜軍書至匈奴宼六城中堅分暗陣太乙起神兵出沒風雲合蒼黃豺虎爭今日邊庭戰縁賞不縁名
　　將赴朔方早發漢武泉
　　弭蓋出故闗窮秋首邊路問我此何為平生重一顧風吹山下草繫馬河邊樹奉役良有期囘瞻終未屢去鄉幸未逺戎衣今已故豈惟幽朔寒念我機中素去矣勿復言所酬知音〈一作者〉遇
　　城傍少年〈一作漢宮少年行〉
　　生長邊城傍出身事弓馬少年有膽氣獨獵隂山下偶與匈奴逢曽擒射鵰者名懸壯士籍請君少相假
　　遊子吟
　　女羞夫壻薄客恥主人賤遭遇同衆流低囘媿相見君非青銅鏡何事空照面莫以衣上塵不謂心如練人生當榮盛待士勿言倦君看白日馳何異上箭
　　飲馬歌
　　百馬飲一泉一馬爭上游一馬噴成泥百馬飲濁流上有滄浪客對之空歎息自顧纓上塵裵囘終日夕為問泉上翁何時見沙石
　　蓮塘驛〈在盱眙界〉
　　五月渡淮水南行遶山陂江村逺雞應竹裏聞繰絲楚女肌髪美蓮塘煙露滋菱花覆碧渚黃鳥雙飛時𣺌𣺌泝洄逺憑風託微詞斜光動流睇此意難自持女歌本輕豔客行多怨思女蘿䝉幽蔓擬上青桐枝
　　五城道中
　　金鐃隨玉節落日河邊路沙鳴後騎來雁起前軍度五城鳴斥堠三秦新召募天寒白登道塞濁隂山霧仍聞舊兵老尚在烏蘭戍笳簫漢思繁旌旗邊色故寢興倦弓甲勤役傷風露來逺賞不行鋒交勲乃茂未知朔方道何年罷兵賦
　　與王楚同登青龍寺上方
　　連岡出古寺流睇移芳讌鳥沒漢諸陵草平秦故殿揺光淺深樹拂木〈一作水〉參差鷰春心斷易迷逺目傷難徧壯日各輕年暮年方自見
　　登夏州城觀送行人賦得六州胡兒歌
　　六州胡兒六蕃語十嵗騎羊逐〈一作射〉沙䑕沙頭牧馬孤雁飛漢軍遊騎貂錦衣雲中征戍三千里今日征行〈一作人〉何嵗歸無定河邊數株栁共送行人一杯酒胡兒起作和〈一作六〉蕃歌齊唱嗚嗚盡垂手心知舊國西州逺西向胡天望鄉久回頭忽作異方聲一聲回盡征人首蕃音虜曲一〈一作自〉難分似說邊情向塞雲故國闗山無限路風沙滿眼堪斷魂不見天邊青作〈一作草〉塜古來愁殺漢昭君
　　從軍夜次六胡北飲馬磨劒石為祝殤辭
　　我行空磧見沙之磷磷與草之羃羃半沒胡兒磨劒石當時洗劒血成川至今草與沙皆赤我因扣石問以言水流嗚咽幽草根君寜獨不怪隂燐吹火熒熒又為碧有鳥自稱蜀帝魂南人伐竹湘山下交根接葉滿淚痕請君先問湘江水然我此恨乃可論秦亡漢絶三十國闗山戰死知何極風飄雨灑水自流此中有寃消不得為之彈劒作哀吟風〈一作蓬〉沙四起雲沈沈滿營戰馬嘶欲盡畢昴不見胡天隂東征曽弔長平苦往往晴明獨風雨年移代去感精魂空山月暗聞鼙鼓秦坑趙卒四十萬未若格鬭傷戎虜聖君破胡為六州六州又盡為〈一作空〉胡丘韓公三城斷胡路漢甲百萬屯邊秋乃分司空授朔土擁以玉節臨諸侯漢為一雪萬世讐我今抽刀勒劒石告爾萬世為唐休又聞招魂有美酒為我澆酒祝東流殤為魂兮可以歸還故鄉些沙場地無人兮爾獨不可以久留
　　登天壇夜見海〈一本海下有日字〉
　　朝遊碧峯三十六夜上天壇月邊宿仙人攜我搴玉英壇上夜半東方明僊鐘撞撞近海日海中離離三山出霞梯赤城遙可分霓旌綘節倚彤雲八鸞五鳳紛在御王母欲上朝元君羣仙指此為我説幾見塵飛滄海竭竦身別我期丹宮空山處處遺清風九州下視杳未旦一半浮生皆夢中始知武皇求不死去逐瀛洲羨門子大禮畢皇帝御丹鳳門改元建中大赦
　　大明曈曈天地分六龍負日升天門鳳凰飛來銜帝籙言我萬代金皇孫靈雞鼓舞承天赦髙翔百尺垂朱幡宸居穆清受天厯建中甲子合上元昊穹景命即已至王〈一作三〉事乃可酬乾坤升中告成答𤣥貺泥金檢玉昭鴻恩雲亭之事畧可記七十二君寧獨尊小臣欲上封禪表〈一作草〉久而未就〈一作召〉歸文〈一作陵〉園
　　輕薄篇
　　豪不必馳千騎雄不在垂雙鞬天生俊氣自相逐出與鵰鶚同飛翻朝行九衢不得意下鞭走馬城西原忽聞燕雁一聲去囘鞍挾彈平陵園歸來青樓曲未半〈一作辛〉美人玉色當金尊淮隂少年不相下酒酣半笑倚市門安知我有不平色白日欲落紅塵昬死生容易如反掌得意失意由一言少年但飲莫相問此中報讐亦〈一作兼〉報恩
　　野田行〈一作於鵠詩〉
　　日沒出古城野田何茫茫寒狐嘯〈一作上〉青塜鬼火燒白楊昔人未為泉下客行到此中曽斷腸
　　古別離
　　雙劒欲別風〈一作心〉淒然雌瀋水底雄上天江囘漢轉兩不見雲交雨合知何年古來萬事皆由命何用臨岐苦涕漣〈一作涕苦相連〉
　　效古促促曲為河上思婦作
　　促促何促促黃河九囘曲嫁與棹船郎空牀將影宿不道君心不如石那教〈一作令〉妾貌長如玉
　　漢宮少年行
　　君不見上宮警夜營八屯鼕鼕街鼓朝朱軒玉堦霜仗擁未合少年排入銅龍門暗聞管九天上宮漏沈沈清吹繁平明走馬絶馳道呼鷹挾彈通繚垣玉籠金鎻飬黃口探雛取卵伴王孫分曹陸博快一擲迎歡先意笑語喧巧為柔媚學優孟儒衣嬉戱冠沐猿晩來香街經栁市行過倡舍宿桃根相逢杯酒〈一作酒後〉一言失迴朱㸃白聞至尊金張許史伺顔色王侯將相莫敢論豈知人事無定勢朝歡暮戚如掌翻椒房寵移子愛奪一夕秋風生戾園徒用黃金將買賦寧知白玉暗成痕持杯收水水已覆徙薪避火火更燔欲求四老張丞相南山如天不可上















　　御定全唐詩巻二百八十二
　　欽定四庫全書
　　御定全唐詩巻二百八十三
　　李益
　　竹窗聞風寄苖發司空曙
　　微風驚暮坐臨牖思悠哉開門復動竹疑是故人來時滴枝上露稍沾〈一作沿〉堦下苔何當一入幌為拂緑琴埃
　　賦得垣衣
　　漠漠復霏霏為君垣上衣昭陽輦下草應笑此生非掩藹〈一作奄靄一作菴薆〉青春去〈一作暮〉蒼茫白露稀〈一作晞〉猶勝萍逐水流浪不相依
　　送人流貶
　　漢章雖約法秦律已除名謗逺人多惑官微不自明霜風先獨樹瘴雨失荒城疇昔長沙事三年召賈生
　　送人南歸
　　人言下江疾君道下江遲五月江路惡南風驚浪時應知近家喜還有異鄉悲無柰孤舟夕山歌聞竹枝
　　水亭夜坐賦得曉霧
　　月落寒霧起沈思浩通川宿禽囀木散山澤一蒼然漠漠沙上路〈一作鷺〉沄沄洲外田猶當依逺樹斷續欲窮天
　　送常曾侍御使西蕃寄題西川
　　涼王宮殿盡蕪沒隴雲西今日聞君使雄心逐鼓鼙行當收漢壘直可取蒲泥舊國無由到煩君下〈一作走〉馬題
　　入南山至全師蘭若
　　木隕〈一作落〉水歸壑寂然無念〈一作始〉心南行有真子被褐息山隂石路瑤草散松門寒景深吾師亦何愛〈一作授〉自起定中吟
　　送韓將軍還邊
　　白馬羽林兒揚鞭薄暮時獨將輕騎出暗與伏兵期雨雪移軍逺旌旗上壠遲聖心戎寄重未許讓恩私
　　晩春臥病喜振上人見訪
　　臥牀如〈一作殊〉舊日窺戶易傷春靈壽扶衰力芭蕉對病身道心空寂寞時物自芳新旦夕誰相訪唯當攝〈一作揖〉上人
　　春行
　　侍臣朝謁罷戚里自相過落日青絲騎春風白紵歌恩承三殿近獵向五陵多歸路南橋望垂楊拂細波洛陽河亭奉酬留守羣公追送〈一作李逸詩〉
　　離亭餞落暉臘酒減春〈一作征〉衣嵗晩煙霞重川寒雲樹微戎裝千里至舊路十年歸還似汀洲雁相逢又背飛
　　尋紀道士偶㑹諸叟
　　山隂尋〈一作逢〉道士暎竹羽衣新侍坐雙童子陪遊五老人水花松下靜壇草雪中春見說桃源洞如今猶避秦
　　同蕭鍊師宿太乙廟
　　微月空山曙春祠謁少君落花壇上拂〈一作掃〉流水洞中聞酒引芝童奠香餘桂子〈一作女〉焚鶴飛將羽節遙向赤城分
　　送同落第者東歸
　　東門有行客落日滿前山聖代誰知者滄洲今獨還片雲歸海暮流水背城閒余亦依嵩潁〈一作嶺〉松花深閉闗
　　送柳判官赴振武
　　邊庭漢儀重旌甲似〈一作事〉雲中虜地山川壯單于鼓角雄闗寒塞榆落月白胡天風君逐嫖姚將麒麟有戰功
　　述懐寄衡州令狐相公
　　調元方翼聖軒蓋忽言東道以中樞宻心將外理同白頭生逺浪丹葉下髙楓江上蕭疎雨何人對謝公
　　喜入蘭陵望紫閣峯呈宣上人
　　薙草開三徑巢林喜一枝地寛留種竹泉淺欲開池紫閣當疎牖青松入壊籬從今安僻陋蕭相是吾師
　　喜見外弟又言別
　　十年離亂〈一作亂離〉後長大一相逢問姓驚初見稱名憶舊容別來滄海事語罷暮天鐘明日巴陵道秋山又幾重
　　立春日寧州行營因賦朔風吹飛雪
　　邊聲日夜合朔風驚復來龍山不可望千里一裵囘捐扇破誰執素紈輕欲裁非時妬桃李自是舞陽臺
　　獻劉濟
　　草緑古燕州鶯聲引獨遊雁歸天北畔春盡海西頭向日花偏落馳年水自流感恩知有地不上望京樓
　　哭柏巖禪師
　　遍與傍人別臨終盡不愁影堂誰為掃坐塔自看修白日鐘邊晩青苔鉢上秋天涯禪弟子空到柏巖遊
　　赴邠寧留別
　　身承漢飛將束髪即言兵俠少何相問從來事不平黃雲斷朔吹白雪擁沙城幸應邊書募橫戈㑹取名
　　紫騮馬
　　爭場看鬬雞白鼻紫騮嘶漳水春閨晩叢臺日向低歇鞍珠作汗試劒玉如〈一作為〉泥為謝紅梁鷰年年妾獨棲
　　夜上受降城聞笛〈一作戎昱詩〉
　　入夜思歸〈一作歸思〉切笛聲清更哀愁人不願聽自到枕前來風起塞雲斷夜深闗月開平明獨惆悵落〈一作飛〉盡一庭梅
　　同崔邠〈一作頒〉登鸛雀樓
　　鸛雀樓西〈一作南一作前〉百尺檣汀洲雲樹共茫茫漢家簫鼓空流水魏國山河半夕陽事去千年猶恨速愁來一日即為〈一作知〉長風煙〈一作塵〉併起〈一作是〉思歸〈一作鄉〉望逺目非春亦自傷
　　奉酬崔員外副使攜琴宿使院見示
　　忽聞此夜攜琴宿遂歎常時塵吏喧庭木已衰空月亮城砧自急對霜繁猶持副節留軍府未薦髙詞直掖垣誰問南飛長繞樹官微同在謝公門
　　送賈校書東歸寄振上人〈一作振上人院喜見賈弇兼酬別〉
　　北風吹〈一作南〉雁數聲悲況指前林是別時秋草不堪頻送逺白雲何處更相期山隨匹馬行看暮路入寒城獨去遲為向東州故人道江淹已擬惠休詩
　　過馬嵬二首
　　路至牆垣問樵者顧予雲是太真宮太真血染馬蹄盡朱閣影隨天際空丹壑不聞歌吹夜玉堦唯有薜蘿風世人莫重霓裳曲曽致干戈是此中
　　金甲銀旌盡已囘蒼茫羅袖隔風埃濃香猶自隨鸞輅恨魄無由〈一作因〉離馬嵬南內真人悲帳殿東溟方士問蓬萊唯留坡畔彎環月時送殘輝入夜臺〈此首一作李逺詩〉
　　鹽州過胡兒飲馬泉〈一作過五原胡兒飲馬泉〉
　　緑楊著水草如煙舊是胡兒飲馬泉〈鸊鵜泉在豐州城北胡人飲馬於此〉幾處吹笳明月夜何人倚劒白雲天從來凍合闗山路今日分流漢使前莫遣行人照容鬢恐驚憔悴入新年
　　宿馮翊夜雨贈主人
　　危心驚夜雨起望漫悠悠氣耿殘燈暗聲繁髙樹秋涼軒辭夏扇風幌攬輕裯思緒蓬初斷歸期燕暫留闗山藹己失臉淚迸難收賴君時一笑方能解四愁
　　送襄陽李尚書
　　天寒發梅柳憶昔到襄州樹暖然紅燭江清展碧油風煙臨峴首雲水接昭丘俗尚春秋學詞稱文選樓都門送旌節符竹領諸侯漢沔分戎寄黎元減聖憂時追山簡興本自習家流莫廢思康樂詩情滿沃洲
　　春日晉祠同聲㑹集得疎字韻
　　風壤瞻唐本山祠閱晉餘水亭開帟幕巖榭引簪裾地緑苔猶少林黃柳尚疎菱苕生皎鏡金碧照澄虛翰苑聲何舊賓筵醉止初中州有遼雁好為繫邊書
　　再赴渭北使府留別
　　結髪逐鳴鼙連兵追谷蠡山川搜伏虜鎧甲被重犀故府旌旗在新軍羽校〈一作檄〉齊報恩身未死識路馬還嘶列嶂髙烽舉當營太白低平戎七尺劒封檢一丸泥截海取〈一作收〉蒲類跑泉飲鸊鵜漢庭中選重更事五原西
　　送歸中丞使新羅冊立弔祭〈一作李端詩〉
　　東望扶桑日何年是到時片㠶通雨露積水隔華夷浩𣺌風來逺虛眀鳥去遲長波靜雲月孤島宿旌旗別葉傳秋意廻潮動客思滄溟無舊路何處問前期
　　賦得路傍一株柳送邢校書赴延州使府
　　路傍一株柳此路向延州延州在何處此路起悠悠〈一作邊愁〉
　　重贈邢校書
　　俱從四方事〈一作士〉共㑹九秋中斷蓬與落葉相值各因風
　　照鏡
　　衰鬢朝臨鏡將看卻〈一作各〉自疑慙君眀似月照我白如絲
　　書院無厯日以詩代書問路侍御六月大小
　　野性迷堯厯松窗有道經故人為柱史為我數堦蓂
　　聞雞贈主人
　　膠膠司晨鳴報爾東方旭無事戀君軒今君重鳬鵠
　　登白樓見白鳥席上命鷓鴣辭
　　一鳥如霜雪飛向〈一作下〉白樓前問君何以至天子太平年
　　石樓山見月〈一作宿青山石樓〉
　　紫塞連年戍黃砂磧路窮故人〈一作山〉今夜宿見月石樓中
　　惜春傷同幕故人孟郎中〈一本有杜侍御三字〉兼呈去年看花友
　　畏老身全〈一作今〉老逢春解惜春今年看花伴已少去年人
　　嘉禾寺見亡友王七題壁
　　今日憶君處憶君君豈知空餘暗塵字讀罷淚仍垂
　　聽唱赤白桃李花
　　赤白桃李花先皇在時曲欲向西宮唱西宮官樹緑
　　江南詞〈一作曲〉
　　嫁得瞿塘賈朝朝悞妾期早知潮有信嫁與弄潮兒
　　贈內兄盧綸
　　世故中年別餘生此㑹同卻將悲〈一作愁〉與病來〈一作獨〉對朗陵翁
　　答竇二曹長留酒還榼
　　榼小非由〈一作圖〉榼星郎是酒星解酲元有數不用嚇劉kao伶
　　答廣宣供奉問蘭陵居
　　居北有朝路居南無住人勞師問家第山色是南鄰
　　乞寛禪師癭山罍呈宣供奉
　　石色凝秋蘚峰形若夏雲誰留秦苑地好贈杏溪君
　　觀騎射
　　邊頭射鵰將走馬出中軍逺見平原上翻身向暮雲幽州賦詩見意時佐劉幕〈一作題太原落漠驛西堠〉
　　征戍在桑乾年年薊水寒殷勤驛西路〈一作堠〉北〈一作此〉去〈一作路〉向〈一作到〉長安
　　軍次陽城烽舍北流泉
　　何地可潸然陽城烽樹〈一作舍〉邊今朝望鄉客不飲北流泉
　　金吾子
　　繡帳博山鑪銀鞍馮子都黃昬莫攀折驚起欲棲烏
　　山鷓鴣詞〈一本題上無山字〉
　　湘江斑竹枝錦翅鷓鴣飛處處湘雲合郎從何處歸
　　立秋前一日覽鏡
　　萬事銷身外生涯在鏡中唯將滿鬢雪明日對秋風
　　代人乞花
　　繡戶朝眠起開𬖄滿地花春風解人意欲〈一作吹〉落妾西家
　　上洛橋
　　金谷園中柳春來似舞腰何堪好風景獨上洛陽橋
　　揚州懐古
　　故國歌鐘地長橋車馬塵彭城閣邊柳偏似不勝春
　　水宿聞雁
　　早雁忽為雙驚秋風水窗夜長人自起星月滿空江
　　揚州早雁
　　江上三千雁年年過故宮可憐江上月偏照斷根蓬
　　下〈一本有漏字〉樓
　　話舊全〈一作今〉應老〈一作逺〉逢春喜又悲㸔花行拭淚倍覺下樓遲
　　度破訥沙二首〈一作塞北行次度破訥沙〉
　　眼見風來沙旋移經年不省草生時莫言〈一作無端〉塞北無春到〈一作色〉總有春來何處知
　　破訥沙頭雁正飛鸊鵜泉上戰初歸平明日出東南地滿磧寒光生鐵衣
　　拂雲堆
　　漢將新從虜地來旌旗半〈一作送〉上拂雲堆單于每〈一作馬〉近〈一作向〉沙場獵南望隂山〈一作山隂〉哭始囘
　　中橋北送穆質兄弟應制戲贈蕭二䇿
　　洛水橋邊雁影疎陸機兄弟駐行車欲陳漢帝登封草猶待蕭郎寄內書
　　九月十日雨中過張伯佳〈一作雄〉期柳鎮〈一作雄〉未至以詩招之
　　柳呉興近無消息張長公貧苦寂寥唯有角巾霑雨至手持殘菊向西招
　　汴河曲
　　汴水東流無限春隋家宮闕〈一作苑〉已〈一作盡〉成塵行人莫上長堤望風〈一作吹〉起楊花愁殺人
　　塞下曲
　　蕃州部落能結束朝暮〈一作朝〉馳獵黃河曲燕歌未斷塞鴻飛牧馬羣嘶邊草緑
　　秦築長城城已摧漢武北上單于臺古來征戰虜不盡今日還復天兵來
　　黃河東流流九折沙埋恨何時絶蔡琰沒去造胡笳蘇武歸來持漢節
　　為報如今都䕶雄匈奴且莫下雲中請書塞北隂山石願比燕然車騎功〈一本合作一首〉
　　夜上西城聽梁州曲二首
　　行人夜上西城宿聽唱梁州雙筦逐此時秋月滿闗山何處闗山無此曲
　　鴻雁新從北地來聞聲一半卻飛囘金〈一作交〉河戍客〈一作卒〉腸應斷更在秋風百尺臺
　　暖川〈一作征人歌〉
　　胡風凍合鸊鵜泉牧馬千羣逐〈一作浴〉暖川塞外征行〈一作人〉無盡日年年移帳雪中天
　　過馬嵬
　　漢將如雲不直言宼來翻罪綺羅恩託君休〈一作莫〉洗蓮花血留記千年妾淚痕
　　答許五端公馬上口號
　　晩逐旌旗俱白首少遊京洛共緇塵不堪身外悲前事強向杯中覔舊春
　　牡丹〈一作詠牡丹贈從兄正封〉
　　紫蕊〈一作艷〉叢開未到家卻敎遊客賞繁華始知年少求名處滿眼空中別有花
　　邊思
　　腰懸錦帶佩呉鉤走馬曽防玉塞秋莫笑闗西將家子祗將詩思入涼州
　　奉和武相公春曉聞鶯〈一作蜀川聞鶯〉
　　蜀道山川心易驚〈一作西道山川意不平〉緑窗殘夢曉聞鶯分眀似〈一作自〉寫〈一作雪〉文君恨萬怨千愁上聲
　　送客還幽州
　　惆悵秦城送獨歸薊門雲樹逺依依秋來〈一作空〉莫射南飛雁從〈一作縱〉遣乘春更北飛
　　柳楊送客〈一作揚州萬里送客〉
　　青楓江畔白蘋洲楚客傷離不待秋君見隋朝更何事柳楊〈一作津〉南渡水悠悠
　　從軍北征
　　天山雪後海風寒橫笛偏吹行路難磧裏征人三十萬一時囘向〈一作首〉月明〈一作中〉㸔
　　聽曉〈一作鳴〉角
　　邊霜昨夜墮闗榆〈一作繁霜一夜落平蕪〉吹角當城漢〈一作片〉月孤無限〈一作數〉塞鴻飛不度秋風卷〈一作吹〉入小單于
　　宮怨
　　露溼晴花春〈一作宮〉殿香月明歌吹在昭陽似將海水添宮漏共滴〈一作作〉長門一夜長
　　暮過囘樂烽
　　烽火髙飛百尺臺黃昬遙自〈一作見〉磧西〈一作南〉來昔時征戰囘應樂今日從軍樂未囘
　　奉和武相公郊居寓目
　　黃扉晩下禁垣鐘歸坐南闈山萬重獨有月中髙興盡雪峯明處見寒松
　　詣紅樓院尋廣宣不遇留題
　　柿葉翻紅霜景秋碧天如水倚紅樓隔窗愛竹無人問遣向隣房覔戶鉤
　　囘軍行
　　闗城榆葉早疎黃日暮沙雲古戰場表請囘軍掩塵骨莫敎士卒哭龍荒
　　邠寧春日
　　桃李年年上國新風沙日日塞垣人傷心更見庭前柳忽有千條欲占春
　　古瑟怨
　　破瑟悲秋巳減湘靈沈怨不知年感君拂拭遺音在更奏新聲明月天
　　夜宴觀石將軍舞
　　微月東南上戍樓琵琶起舞錦纒頭更聞橫笛闗山逺白草胡沙西塞秋
　　春夜聞笛
　　寒山吹笛喚春歸遷客相看〈一作逢〉淚滿衣洞庭一夜無窮雁不待天明盡北飛
　　揚州送客〈一本題下有聞笛二字〉
　　南行直入鷓鴣羣萬嵗橋邊一送君聞道〈一作笛裏〉望鄉聞〈一作聽〉不得梅花暗落嶺頭雲
　　統漢峰〈一作烽〉下〈一作過降戶至統漠烽〉
　　統漢峰〈一作烽〉西降戶營黃河戰〈一作沙白〉骨擁長城只今已勒燕然石北〈一作此〉地無人空月明
　　避暑女冠
　　霧袖煙裾雲母冠碧琉璃〈一作花瑤〉簟井氷寒焚香欲使〈一作降〉三清〈一作青〉鳥靜拂〈一作掃〉桐隂上玉壇
　　行舟
　　柳花飛〈一作吹〉入正行舟臥引菱花信碧流聞道風光滿揚子天晴共上望鄉樓
　　隋宮燕
　　燕語如傷舊國春宮花一〈一作旋〉落已成塵自從一閉風光後幾度飛來不見人
　　送人歸岳陽
　　煙草連天楓樹齊岳陽歸路子規啼春江萬里巴陵戍落日看沈碧水西
　　上汝州郡樓
　　黃昬鼓角似邊州三十年前上此樓今日山城〈一作川〉對垂淚傷心不獨為悲秋
　　臨滹沱見蕃使列名
　　漠南春色到滹沱邊柳青青塞馬多萬里闗山今不閉漢家頻許郅支和
　　寫情
　　水紋珍簟思悠悠千里佳期一夕休從此無心愛良夜任他明月下西樓
　　夜上受降城聞笛
　　囘樂峰〈一作烽〉前沙似雪受降城下〈一作上一作外〉月如霜不知何處吹蘆管〈一作笛〉一夜征人盡望鄉
　　赴渭北宿石泉驛南望黃堆𤇺
　　邊城已在虜城中烽火南飛入漢宮漢庭議事先黃老麟閣何人定戰功
　　逢歸信偶寄
　　無事將心寄柳條等閒書字滿芭蕉鄉闗若有東流信遣送揚州近驛橋
　　贈毛仙翁
　　玉樹溶溶仙氣深含光混俗似無心長愁忽作鶴飛去一片孤雲何處尋
　　長干行〈黃魯直雲李白集中長干行二篇其後篇乃李益所作胡震亨從之增入益集〉
　　憶妾深閨裏煙塵不曽識嫁與長幹人沙頭𠉀風色五月南風興思君下巴陵八月西風起想君發揚子去來悲如何見少離別多湘潭幾日到妾夢越風波昨夜狂風度吹折江頭樹𣺌𣺌暗無邊行人在何處好乗浮雲驄佳期蘭渚東鴛鴦緑浦上翡翠錦屏中自憐十五餘顔色桃花紅那作商人婦愁水復愁風
　　和丘員外題湛長史舊居
　　昔䧏英王顧屏身幽巖曲靈波結繁笳爽籟赴鳴玉運轉春華至嵗來山草緑青松掩落暉白雲竟空谷伊人撫遺歎惻惻芳又縟雲誰斆美香分毫寄明牧
　　送客歸振武
　　駿馬事輕車軍行萬里沙胡山通嗢落漢節繞渾邪桂滿天西月蘆吹塞北笳別離俱報主路極不為賖
　　府試古鏡
　　舊是秦時鏡今藏古匣中龍盤初掛月鳳舞欲生風石黛曽留殿朱光適在宮應祥知道泰鑑物覺神通肝膽誠難隠妍媸信易窮幸居君子室長願免塵䝉
　　贈宣大師
　　一國沙彌獨解詩人人道勝惠林師先皇詔下徴還日今上龍飛入內時看月憶來松寺宿尋花思作杏溪期因論佛地求心地祗說常吟是住持
　　漢宮詞〈一作韓翃詩〉
　　漢室〈翃集作家在〉長陵小市東〈翃集作中〉珠𬖄繡戶對春風君王昨日移仙仗玉輦將迎入漢中〈翃集作宮〉
　　江南曲〈一作韓翃詩〉
　　長樂花枝雨㸃銷江城日暮好相邀春樓不閉葳蕤鎻緑水囘連宛轉橋
　　宿石邑山中
　　浮雲不共此山齊山靄蒼蒼望轉迷曉月暫飛髙樹裏秋河隔在數峯西
　　寄贈衡州楊使君
　　湘竹斑斑湘水春衡陽太守虎符新朝來笑向歸鴻道早晩南飛見主人
　　途中寄李二〈一作戎昱詩〉
　　楊柳含煙灞岸春年年攀折為行人好風若借低枝便莫遣青絲掃路塵
　　寄許鍊師〈一作戎昱詩〉
　　掃石焚香禮碧空露華偏溼蕊珠宮如何說得天壇上萬里無雲月在中
　　失題〈此盧綸詩題作赴虢州留別故人〉
　　世故相逢各未閒百年多在別離間昨夜秋風今夜雨不知何處入空山
　　塞下曲
　　伏波惟願裹屍還定逺何須生入闗莫遣隻輪歸海窟仍留一箭射天山
　　上黃堆烽
　　心期紫閣山中月身過黃堆烽上雲年髪已從書劒老戎衣更逐霍將軍
　　句
　　閒庭草色能留馬當路楊花不避人〈見張為主客圖〉











　　御定全唐詩巻二百八十三
<集部,總集類,御定全唐詩>
　　欽定四庫全書
　　御定全唐詩巻二百八十四
　　李端
　　李端字正己趙郡人大厯五年進士與盧綸吉中孚韓翃錢起司空曙苗發崔峒耿湋夏侯審唱和號大厯十才子嘗客駙馬郭曖第賦詩冠其坐客初授校書郎後移疾江南官杭州司馬卒集三卷今編詩三卷
　　古別離二首
　　水國葉黃時洞庭霜落夜行舟聞〈一作問〉商估宿在楓林下此地送君還茫茫似夢間後期知幾日前路轉多山巫峽通湘浦迢迢隔雲雨天晴見海檣〈一作嶠一作橋〉月落聞津鼓人老自多愁水深難急流清宵歌一曲白首對汀洲與君桂陽別令君岳陽待後事忽差池前期日空在木落雁嗷嗷洞庭波浪髙逺山雲似蓋極浦樹如毫朝發能幾里暮來風又起如何兩處愁皆在孤舟裏昨夜天月明長川寒且清菊花開欲盡薺菜泊來生下江帆勢
　　速五兩遙相逐欲問去時人知投何處宿空令猿嘯時泣對湘簟〈一作潭〉竹
　　折楊柳〈一作折楊柳送別〉
　　東城攀柳葉柳葉低著草少壯莫輕年輕年有衰老柳發遍川岡登髙堪斷腸雨煙輕漠漠何樹近君鄉贈君折楊柳顔色豈能乆上客莫沾巾佳人正囘首新柳送君行古柳傷君情突兀臨荒渡婆娑出舊營隋家兩岸盡陶宅五株榮〈一作平〉日暮偏愁望春山有鳥聲〈一本截後八句為五律〉
　　留別柳中庸
　　惆悵流水時蕭條背城路離人出古亭嘶馬入寒樹江海正風波相逢〈一作掛蓬〉在〈一作向〉何處
　　野亭三韻送錢員外
　　野菊開欲稀寒泉流漸淺〈一作緩〉幽人歩林後歎此年華晩倚杖送行雲尋思故山逺
　　歸山招王逵
　　日長原野靜杖䇿歩幽巘雉雊麥苖隂蝶飛溪草晩我生好閒放此去殊未返自是君不來非闗故山逺
　　過谷口元贊善所居〈一作贈池陽谷口〉
　　入谷訪君來秋泉已堪渉林間人獨坐月下山相接重露濕蒼苔明燈照黃〈一作紅〉葉故交一不見素髪何稠疊
　　旅次岐山得山友書卻寄鳳翔張尹
　　本與戴徴君同師竹上坐偶為名利引久廢論真果昨日山信迴寄書來責我
　　九日贈司空文明
　　我有惆悵詞待君醉時說長來逢九日難與菊花別摘卻正開花暫言花未發
　　蕪城
　　昔人登此地丘隴已前悲今日又非昔春風能幾時風吹城上樹草沒城邊路城裏月明時精靈自來去〈洪邁取後四句為絶句〉
　　送吉中孚拜官歸楚州
　　才子神骨清虛竦〈一作疎〉睂眼眀貌應同衞玠鬢且異潘生初戴莓苔幘來過丞相宅滿堂歸道師衆口宗詩伯須㬰里巷傳天子亦知賢出詔升髙士馳聲在少年自為才哲愛日與侯王㑹匡主一言中榮親千里外更聞仙士友往往東囘首驅石不成羊指〈一作捐〉丹空斃狗孤帆淮上歸商估夜相依海霧寒將盡天星曉欲稀潮頭來始歇浦口喧爭發鄉樹尚和雲鄰船猶帶月到洞必傷情廵房見舊名醮疎壇路澀汲少井欄傾別我長安道前期共須老方隨水向山肯惜花辭島悵望執君衣今朝風景好
　　荊州泊
　　南樓西下時月裡聞來棹桂水舳艫迴〈一作還〉荊州津濟閙移帷望〈一作掩〉星漢引帶思容貌今夜一江人唯應妾身覺
　　春遊樂〈一作曲〉
　　遊童蘇合彈〈一作帶〉倡女蒲葵扇初日映城時相思忽相見褰裳蹋路草理鬢囘花面薄暮不同歸留情此芳甸
　　千里思
　　涼州風月美遙望居延路汎汎下天雲青青縁塞樹燕山蘇武上海島田橫住更是草生時行人出門去
　　白鷺詠
　　迥起來應近髙飛去自遙映林同落雪拂水狀翻潮猶有幽人興相逢到碧霄
　　冬夜與故友聚送吉校書
　　途窮別則怨何必天涯去共作出門人不見歸鄉路殷勤執杯酒悵望送親故月色入閒軒風聲落髙樹雲霄望且逺齒髪行應暮九日泣黃花三秋悲白露君行過洛陽莫向青山度
　　與苗員外山〈一作出〉行
　　古人留路去今日共君行若待青山盡應逢白髪生誰知到蘭若流落一書名
　　早春同庾侍郎題青龍上方院
　　相見惜餘輝齊行登古寺風煙結逺恨山水含芳意車馬莫前歸畱看巢鶴至
　　送從叔赴洪州
　　榮家兼佐幕叔父似還鄉王粲名雖重郗超髯未長鳴橈過夏口斂笏見潯陽後夜相思處中庭月一方
　　送路司諫侍從叔赴洪州
　　郗超本絶倫得意在芳春勲業耿家盛風流荀氏均聲名金作賦白晢玉為身斂笏辭天子乗⻱從丈人度闗行且獵鞍馬何躞蹀猿嘯暮應愁湖流春好渉潯陽水分送于越山相接梅雨細如絲蒲㠶輕似葉逢風鷰不定值石波先疊樓見逺公廬船經徐穉業邑人多秉筆州吏亦負笈村女解收魚津童能用檝唯我有荊扉無成未得歸見君兄弟出今日自霑衣
　　病後遊青龍寺
　　病來形貌穢齋沐入東林境靜聞神逺身羸向道深芭蕉髙自折荷葉大先沈
　　夜尋司空文明逢深上人因寄晉侍御
　　鶴裘笻竹杖語笑過林中正是月明夜陶家見逺公自嫌山客務不與漢官同
　　長安書事寄薛戴
　　朔雁去成行哀蟬響如昨時芳一憔悴暮序何蕭索笑語且無聊逢迎多約略三山不可見百嵗空揮霍故事盡為愁新知無復樂夫君又離別而我加寂寞惠逺縱相尋陶潛祗獨酌主人恩則厚客子才自薄委曲見提攜因循成蹇剝論邉書未上招隠詩還作貴者已朝餐豈能敦宿諸飛禽雖失樹流水長思壑千里寄瓊枝夢寐青山郭
　　鮮于少府宅看花
　　謝家能植藥萬簇相縈倚爛漫緑苔前嬋姢青草裏垂欄復照戶映竹仍臨水驟雨發芳香廻風舒錦綺孤光雜〈一作耀〉新故衆色更重累散碧出疎莖分黃成細蘂游蜂髙更下驚蝶坐還起玉貌對應慙霞標〈一作橾〉方不似春隂憐弱蔓夏日同短晷迴落報〈一作勞〉榮衰交闗鬬紅紫花時茍未賞老至誰能止上客屢移牀幽僧勞憑几初合雖薄劣卻得陪君子敢問賢主人何如種桃李
　　慈恩寺懐舊〈並序〉
　　余去夏五月與耿湋司空文明吉中孚同陪故考功王員外來游此寺員外相國之子雅有才稱遂賦五物俾君子射而歌之其一曰凌霄花公實賦焉因次諸屋壁以識其㑹今夏又與二三子游集於斯流涕語舊既而擕手入院值凌霄更花遺文在目良友逝矣傷心如何陸機所謂同宴一室蓋痛此也觀者必不以秩位不侔則契分曽〈一作甚〉厚詞理不至則悲哀在中因賦首篇故書之
　　去者不可憶舊遊相見時凌霄徒更發非是看花期倚玉交文友登龍年月乆東閣許聨牀西郊亦攜手彼蒼何曖昩薄劣飜居後重入逺師谿誰嘗陶令酒伊昔㑹禪宮容輝在眼中籃輿來問道玉柄解談空孔席亡顔子僧堂失謝公遺文一書壁新竹再移叢始聚終成散朝歡暮不同春霞方照日夜燭忽迎風蟻鬬聲猶在鴞災道已窮問天應黙黙歸宅太匆匆悽其履還路莽蒼雲林暮九陌似無人五陵空有霧緬懐山陽笛永恨平原賦錯莫過門欄分眀識行路上智本全真郗公況重臣唯應撫靈運暫是憶嘉賔存信松猶小緘哀草尚新鯉庭埋玉樹那忍見門人
　　贈薛戴
　　曉霧〈一作露〉忽為霜寒蟬還罷響行人在長道日暮多歸想射䇿本何功名登綘帳中遂矜丘室重不料阮途窮交結慙時軰龍鍾似老翁機非鄙夫正懶是平生性欹枕鴻雁髙閉闗花藥盛廚煙當雨絶階竹連窗暝欲賦苦饑行無如消渴病舊業歴胡塵荒原少四鄰田園空有處兄弟未成人毛義心長苦袁安家轉貧今呈胷臆事當為淚沾巾
　　東門送客
　　緑楊新草路白髪故鄉人既壯還應老遊梁復滯秦逢花莫漫折能有幾多春
　　送韓紳卿
　　春雨昨開花秋霜忽霑草榮枯催日夕去住皆須老君望漢家原髙墳漸成道
　　襄陽曲
　　襄陽堤路長草碧柳枝黃誰家女兒臨夜妝紅羅帳裏有燈光雀釵翠羽動明璫欲出不出脂粉香同居女伴正衣裳中庭寒月白如霜賈生十八稱才子空得門前一斷腸
　　胡騰兒〈一作歌〉
　　胡騰身是涼州兒肌膚如玉鼻如錐桐布輕衫前後巻葡萄長帶一邊垂帳前跪作本音語拾〈一作拈〉襟攪〈一作擺〉袖為君舞安西舊牧収淚看洛下詞人抄曲與揚睂動目踏花氊紅汗交流珠㡌偏醉卻東傾又西倒雙靴柔弱滿燈前環行急蹴皆應節反手義腰如卻月絲桐忽奏一曲終嗚嗚畵角城頭發胡騰兒胡騰兒故鄉路斷知不知
　　贈康洽
　　黃鬚康兄酒泉客平生出入王侯宅今朝醉臥又明朝忽憶故鄉頭巳白流年恍惚瞻西日陳事蒼茫指南陌聲名恆壓鮑參軍班位不過揚執㦸邇來七十遂無機空是咸陽一布衣後輩輕肥賤衰朽五侯門館許因依自言萬物有移改始信桑田變成海同時獻賦人皆盡共壁題詩君獨在歩出東城風景和青山滿眼少年多漢家尚壯今則老髪短心長知奈何華堂舉杯白日晚龍鍾相見誰能免君今已反我正來朱顔宜笑能幾囘借問朦朧花樹下誰家畚插築髙臺
　　瘦馬行
　　城傍牧馬驅未過一馬徘徊起還臥眼中有淚皮有瘡骨毛焦瘦令人傷朝朝放在兒童手誰覺舉頭看故鄉往時漢地相馳逐如雨如風過平陸豈意今朝驅不前蚊蚋滿身泥上腹路人識是名馬兒〈一作衰〉疇昔三軍不得騎玉勒金鞍既已逺〈一作過〉追奔獲獸有誰知終身櫪上食君草遂與駑駘一時老儻借長鳴隴上風猶期一戰安西道
　　雜〈一作樵〉歌呈鄭錫司空文明
　　昨宵夢到亡何鄉忽見一人山之陽髙冠長劍立石堂鬢睂颯爽瞳子方胡麻作飯瓊作漿素書一帙在柏牀啖我還丹拍我背令〈一作命〉我延年在人代乃書數字與我持小兒歸去須讀之覺來知是虛無事山中雪平雲覆地東嶺啼猿三四聲捲簾一望心堪碎蓬萊有梯不可躡向海囘頭涙盈睫且聞童子是蒼蠅誰謂荘生異蝴蝶學仙去來辭故人長安道路多風塵
　　雜歌
　　漢水至清泥則濁松枝至堅蘿則弱十三女兒事他家顔色如花終索寞蘭生當門燕巢幙蘭芽未吐燕泥落為姑偏忌諸嫂良作婦翻嫌壻家惡人生照鏡須自知無鹽何用妬西施秦庭野鹿忽為馬巧偽亂真君試思伯奇掇蜂賢父逐曾參殺人慈母疑酒沽千日人不醉琴弄一心已悲常聞善交無爾汝䜛口甚甘良藥苦山雞錦翼豈鳳凰隴鳥人言止鸚鵡向栩非才徒隠竈田文有命那闗戶犀燭江行見鬼神木人登席呈歌舞樂生東去〈一作仕〉終居趙陽虎北轅飜適楚世間反覆不易陳緘此貽君淚如雨
　　烏棲曲
　　白馬逐朱〈一作牛〉車黃昏入狹斜狹斜柳樹烏爭宿爭枝未得飛上屋東房少婦壻從軍每聽烏啼知夜分
　　送客東歸
　　昨夜東風吹盡雪兩京路上梅花發行人相見便東西日暮溪頭飲馬別把君衫袖望垂楊兩行淚下思故鄉
　　王敬伯歌
　　妾本舟中女聞君江上琴君初感妾意〈一作歎〉妾亦感君心遂出合歡被同為交頸禽傳杯唯畏淺接膝猶嫌逺侍婢奏箜篌女郎歌宛轉宛轉怨如何中庭霜漸多霜多葉可惜昨日非今夕徒結萬重歡終成一宵客王敬伯緑水青山從此隔
　　救生寺望春寄暢當
　　東西南北望望逺悲潛蓄紅黃緑紫花花開看不足今年與子少相隨他年與子老相逐
　　荊門〈一本此下有雨字〉歌送兄赴䕫州
　　余兄佐郡經西楚餞行因賦荊門雨□□燮燮聲漸緐浦裏人家収市喧重隂大㸃過欲盡碎浪柔文相與飜雲間悵望荊衡路萬里青山一時暮琵琶寺裏響空廊熨斗陂前濕荒戍沙尾長檣發漸稀竹竿草屩渉流歸夷陵已逺〈一作逺色〉半成燒漢上游倡始濯衣船門相對多商估葛服龍鍾篷下語自是湘州石鷰飛那闗齊地商羊舞曽為江客念江行腸斷秋荷雨打聲摩天古木不可見住岳髙僧空得名今朝拜首臨欲別遙憶荊門雨中發cq=378
　　妾薄命
　　憶妾初嫁君花鬟如緑雲迴燈入綺帳轉面脫羅裙折歩敎人學偷香與客熏容顔南國重名字北方聞一從失恩意轉覺身顦顇對鏡不梳頭倚窗空落淚新人莫恃新秋至㑹無春從來閉在長門者必是宮中第一人










　　御定全唐詩巻二百八十四
　　欽定四庫全書
　　御定全唐詩巻二百八十五
　　李端
　　闗山月
　　露濕月蒼蒼闗頭榆葉黃廻輪照海逺分彩上樓長水凍頻移幕兵疲數望鄉只應城影外萬里共胡霜
　　度闗山
　　雁塞日初晴狐〈一作孤〉闗雪復〈一作覆雪〉平危樓〈一作竿〉緣廣漠古竇傍長城拂劍金星出彎弧玉羽鳴〈一作輕〉誰知係虜者賈誼是書生〈洪邁取前四句為絶句〉
　　巫山髙〈一作巫山髙和皇甫拾遺〉
　　巫山十二峯〈一作重〉皆在碧虛中廻合雲藏月〈一作日〉霏微雨帶風猿聲寒過澗〈一作度水〉樹色暮連空愁向髙唐望清秋見楚宮
　　雨雪曲
　　天山一丈雪雜雨夜霏霏濕馬胡歌亂經烽漢火微丁
　　零蘇武別〈一作住〉疎勒范羌歸若看〈一作着〉闗頭下〈一作過〉長榆葉定稀
　　春遊樂
　　柘彈連錢馬銀鉤妥〈一作倭〉墮鬟摘桑春陌上踏草夕陽間意合辭先露心誠貌卻閒明朝若相憶雲雨出巫山
　　山下泉
　　碧水暎丹霞濺濺度淺沙暗通山下草流出洞中花淨色和雲落喧聲遶石斜眀朝更尋去應到阮〈一作劉〉郎家
　　送客赴洪州〈一作送鄭侍御〉
　　草色隨驄馬悠悠共出秦水傳雲夢曉山接洞庭春帆影連三峽猿聲在四鄰青門一分手難見杜陵人
　　與鄭錫遊春
　　東門垂柳長迴首獨心傷日煖臨芳草天晴憶故鄉暎花鸎上下過水蝶飛揚借問同行客今朝淚幾行
　　送友人〈一作送友人南遊〉
　　聞說湘川路年年古木〈一作弔古〉多猿啼巫峽夜月照洞庭波窮海人還去孤城雁與過青山不同賞〈一作不可到〉來往自蹉跎
　　題從叔沆林園
　　阮宅閒園暮窗中見樹隂樵歌依逺草僧語過長林鳥哢〈一作上〉花間曲〈一作井〉人彈竹裏琴自嫌身未老已有住山心
　　送少微上人入〈一作遊〉蜀
　　削髪本求道何方不是歸松風開法席〈一作逕〉江〈一作蓮〉月濯禪衣飛閣蟬鳴早漫天客過稀戴顒常執筆不覺此身非
　　雨後遊輞川
　　驟雨歸山盡頽陽入輞川㸔虹登晚墅踏石過春泉紫葛藏仙井黃花出野田自知無路去廻歩就人煙
　　同皇甫侍御題惟一上人房
　　焚香居一室盡日見空林得道輕年暮安禪愛夜深東西皆是夢存沒豈闗心唯羨諸童子持經在竹隂
　　同苗〈一作裵〉員外宿薦福寺僧舎
　　潘安秋興動涼夜宿僧房倚杕雲離月垂𬖄竹有霜迴風生〈一作吹〉逺逕落葉颯長廊一與交親㑹空貽別後傷
　　送客往〈一作赴〉湘江
　　識君年已老孤棹向瀟湘素髪臨髙鏡清晨入逺鄉三山分夏口五兩映涔陽更逐巴東〈一作江〉客南行淚幾行
　　送友人遊蜀
　　嘉陵天氣好百里見雙流㠶影緣巴字〈一作寺〉鐘聲出漢州緑原春草晩青木暮猿愁本是風流地遊人易白頭
　　送友人遊江東
　　江上花開盡南行見杪〈一作少見〉春鳥聲悲古木雲影入通津返景斜連草迴潮暗動蘋謝公今在郡應喜得詩人
　　送樂平苗明府得家字
　　本自求彭澤誰雲道里賖山從石〈一作古〉壁斷江向弋陽斜暮〈一作草〉色隨楓樹隂雲暗荻花諸侯舊調鼎應重宰臣家
　　過宋州
　　睢陽陷虜日外絶救兵來世亂忠臣死時清明主哀荒郊春草徧故壘野花開欲為將軍哭東流水不廻
　　茂陵山行陪韋金部〈一作招金部韋員外〉
　　宿雨朝來歇空山秋氣清盤雲雙鶴下隔水一蟬鳴古道黃花落平蕪赤燒生茂陵雖有病猶得伴君行
　　江上逢司空曙〈一作岳陽逢司空文明得闗中書〉
　　共爾〈一作有〉髫年故相逢萬里餘新春兩行淚故〈一作舊〉國一封書夏口帆初落〈一作泊〉涔〈一作潯一作衡〉陽雁正〈一作巳〉疎唯當執杯酒暫食漢江魚〈襄陽耆舊傳漢水中有魚甚美〉
　　逢王泌自東京至
　　逢君自鄉至雪涕問田園幾處生喬木誰家在舊村山峰橫二室水色映千門愁見游從處如今花正緐
　　山中期吉中孚
　　行人路不同花落到山中水暗蒹葭霧月明楊柳風年華驚已擲志業颯然空何必龍鍾後方期事逺公
　　酬前大理寺評事張芬
　　君家舊林壑寄在亂峰西近日春雲滿相思路亦迷聞鐘投野寺待月過前溪悵望成幽夢依依識故蹊
　　賦得山泉送房造
　　泉水山邊去髙人月下㸔潤松秋色淨落澗夜聲寒委曲穿深竹潺湲過逺〈一作淺〉灘聖朝無隠者早晩罷漁竿
　　宿興善寺後堂池〈一本無堂字〉
　　草堂髙樹下月向後池生野客如〈一作同〉僧靜〈一作坐〉新荷共水平錦鱗沉不食繡羽亂相鳴即事思江海誰能萬里行
　　憶皎然上人
　　未得從師去人間萬事勞雲門不可見山木己應髙向日開柴戶驚秋問敝袍何由宿峰頂窗裏望波濤
　　贈衡岳隠禪師
　　舊住衡州寺隨縁偶北來夜禪〈一作寒〉山雪下朝汲竹門開半偈傳初〈一作空皆〉盡羣生意未廻唯當與樵者杖錫入天台
　　雲陽觀〈一作宿華陽洞〉寄袁稠〈一作元陽觀寄元稱〉
　　花洞晚隂隂〈一作滿沉沉〉仙壇隔杏林潄泉春谷冷𢷬藥夜窗深石上開仙酌松間對玉琴戴家溪北住雪後去相尋
　　晚遊東田寄司空曙
　　暮來思逺客獨立在東田片雨〈一作影〉無妨景〈一作雨〉殘虹不映天別愁逢夏果歸興入秋蟬莫作隳官意陶潛〈一作公〉未必賢
　　題崔端公園林
　　上士愛清輝開門向翠微抱琴㸔鶴去枕石待雲歸野坐苔生席髙眠竹掛衣舊山東望逺惆悵暮花飛
　　早春雪夜寄盧綸兼呈秘書元丞
　　聞君隨謝朓春夜宿前川〈一作山前〉㸔竹雲垂地〈一作嶺〉尋僧月滿田〈一作雪滿船〉熊寒方入樹魚樂稍離船獨夜羇愁客惟知惜故〈一作暮〉年
　　早春夜集耿拾遺宅
　　如何逋客㑹忽在侍臣家新草猶停雪寒梅未放花銜杯雞欲唱逗月雁應斜年齒俱憔悴誰堪故國賖
　　元丞宅送胡濬及第東歸覲省
　　登龍兼折桂歸去當〈一作賞〉髙車〈一作居〉舊楚楓猶在前隋柳已疎月中逢海客浪裏得鄉書見說江邊住知君不厭魚
　　送魏廣下第歸揚州寜親
　　遊宦今空返浮淮一雁秋白雲隂澤國青草遶揚州調膳過花下張筵到水頭崑山仍有玉嵗晏莫淹㽜
　　歸山與酒徒〈一作友人〉別
　　野客本無事此來非有求煩君徴樂餞〈一作藥送〉未免憶山愁紅燭侵明月青娥促白頭童心久已盡豈為豔歌畱
　　冬夜寄韓〈一作韋〉弇〈一作秋夜寄司空文眀〉
　　獨坐知霜下開門見木衰壯應隨日去老豈與人期廢井蟲鳴早隂階菊發遲興來空憶戴不似剡溪時
　　聞吉道士還俗因而有贈
　　聞有華陽客儒裳謁紫微舊山連藥賣孤鶴帶雲歸柳市名猶在桃源夢巳稀還鄉見鷗鳥應愧背船飛
　　韋員外東齋㸔花
　　入花凡幾歩此樹獨相〈一作將〉留發豔紅枝合垂煙緑水幽併開偏覺好未落已成〈一作看〉愁一到芳菲下空招〈一作貽〉兩鬢秋
　　邊頭作
　　邠郊泉脈動落日上城樓羊馬水草足羌胡帳幕稠射鵰過海岸傳〈一作殘〉箭怯〈一作脅〉邊州何事歸朝將今年又拜侯
　　宿深上人院聽逺泉
　　泉聲冝逺聽入夜對支公斷續來方盡潺湲咽又通何年出石下幾里在山中君〈一作若〉問窮源處禪心與此同
　　茂陵村行贈何兆
　　春天黃鳥囀野逕白雲閒解帶依芳草支頤想故山人行九州路樹老五陵間誰道臨卭逺相如自憶還
　　送友人還洛
　　去國渡闗河蟬鳴古樹多平原正超忽行子復蹉跎去事不可想舊遊難再過何當嵩岳下相見在煙蘿
　　送戴徴士還山
　　柔桑錦臆雉相送到煙霞獨隠空山裏閒門幾樹花草生楊柳岸鳥囀竹林家不是謀生拙無為末路賖〈一作肥遯超然逝優游興味賖〉
　　秋日旅舍別司空文明
　　涼風颯窮巷秋思滿髙〈一作同〉雲吏隠俱不就此心仍別君素懐宗淡泊羇旅念功勲轉憶西林寺江聲月下聞
　　旅舍對雪贈考功王員外
　　楊花驚滿路麫市忽狂風驟下揺蘭葉輕飛集竹叢欲將瓊樹比不共玉人同獨望徽之棹青山在雪中
　　送丁少府往唐上
　　因君灞陵別故國一廻㸔共食田文飯先之梅福官江風轉〈一作薄〉日暮山月滿潮寒不得同舟望淹畱嵗月䦨
　　贈李⻱年
　　青春事漢主白首入秦城遍識才人字〈一作時人號〉多知舊曲名風流隨故事語笑合新聲獨有垂楊樹偏傷日暮情
　　送郭補闕歸江陽
　　東門春尚淺楊柳未成隂雁影愁斜日鸎聲怨故林隋宮江上逺梁苑雪中深獨有懐歸客難為欲別心
　　早春㑹王逵主人得蓬字
　　今年華鬢色半在故人中欲寫無窮恨先期一醉同緑叢猶覆雪紅蕚已凋風莫負歸山契君㸔陌上蓬
　　宿山寺思歸
　　僧房秋雨歇愁臥夜更深欹枕聞鴻雁廻燈見竹林歸螢入草盡落月映窗沉拭淚無人覺長謡向壁隂
　　送客赴江陵寄郢州郎士元
　　露下晩蟬愁詩人舊怨秋沅湘莫畱滯宛洛好遨遊飲馬逢黃菊離家值白頭竟陵明月夜為上庾公樓
　　送客賦得巴江夜猿
　　巴水天邊路啼猿傷客情遲遲雲外盡杳杳樹中生殘月暗將落空霜寒欲明楚人皆掩淚聞到第三聲
　　秋日憶暕上人
　　一從持鉢別更未到人間好靜居貧寺遺名棄近山雨前縫百衲葉下閉重闗若便潯陽去須將舊客還
　　寄上舍人叔
　　車馬朝初下㸔山憶獨尋㑹知逢水盡且愛入雲深殘雨開斜日新蟬發迥林阮咸雖別巷遙識此時心
　　送古之奇赴安西幕
　　疇昔十年兄相逢五校營今宵舉杯酒隴月見軍城堠火經隂絶邊人接曉行殷勤送書記強虜幾時平
　　送張芬歸江東兼寄柳中庸
　　乆是天涯客偏傷落木時如何故國見更欲異鄉期鳥暮東西急波寒上下遲空將滿眼淚千里怨相思
　　送丘丹歸江東
　　故山霜落久才子憶荊扉旅舍尋人別秋風逐雁歸夢愁楓葉盡醉惜菊花稀肻學求名者經年未拂衣
　　臥病寄苗員外
　　故人初未貴相見得淹留一自朝天去因成計日遊月明應獨醉葉下肻同愁因恨劉楨病空園臥見秋
　　送楊臯擢第歸江東〈一作送表文楊暭〉
　　隋堤望楚國江上一歸人緑氣千檣暮青風萬里春試才初得桂泊渚肻傷蘋拜手終悽愴恭承中外親
　　題鄭少府林園
　　謝家今日晩〈一作暖〉詞客願抽毫櫪馬方廻影池鵝正理毛竹筒傳水逺麈尾坐僧髙獨有宗雷賤過君著〈一作㸔〉敝
　　送吉中孚拜官歸業
　　南入華陽洞無人古樹寒吟詩開舊帙帶綬上荒壇因病求歸易霑恩更隱難孟宗應獻鮓家近守漁官
　　送楊少府赴陽翟〈即舍人之弟〉
　　冠帶仁兄後光輝夀母前陸雲還入洛潘岳更張筵井邑嵩山對園林潁水連東人慾相送旅舍已潸然
　　慈恩寺暕上人房招耿拾遺
　　悠然對惠逺共結故山期汲井樹隂下閉門亭午時地閒花落厚石淺水流遲願與神仙客同來事本師
　　宿山寺雪夜寄吉中孚
　　獨愛僧房竹春來長到池雲遮皆晃朗雪壓半低垂不見侵山葉空聞拂地枝鄙夫今夜興唯有子猷知
　　贈趙神童
　　聖朝殊漢令才子少登科每見先鳴早常驚後進多獨居方寂寞相對覺蹉跎不是通家舊頻勞文舉過
　　宿雲際寺贈深上人
　　暫別青藍寺今來髪欲斑獨眠孤燭下風雨在前山壊宅終須去空門不易還支公有方便一願啓𤣥闗
　　送從兄赴洪州別駕兄善琴
　　援琴兼愛竹遙夜在湘沅鶴舞月將下烏啼霜正緐亂流喧橘岸飛雪暗荊門佐郡無辭屈其如相府恩
　　山中期張芬不至
　　石〈一作古〉堤春草碧雙燕向西飛悵望雲天暮佳人何處歸藥欄蟲網遍苔井水痕稀誰道嵇康嬾山中自掩扉
　　寄暢當
　　麥秀草芊芊幽人好晝眠雲霞生嶺上猿鳥下牀前顔子方敦行支郎乆住禪中林輕暫別約畧已經年
　　送義興元少府
　　逢君惠連第〈一作弟〉初命更光輝已得羣公祖終妨太傅譏路長人反顧草斷鷰廻飛本是江南客還同衣錦歸
　　臥病別鄭錫
　　病來喜無事多臥竹林間此日一相見明朝還掩闗幽人愛〈一作怨〉芳草志士惜頺顔嵗宴不我棄期君在故山
　　書志贈暢當〈並序〉
　　余少尚神仙且未能去友人暢當以禪門見導余心知必是未得其門因寄詩以咨焉
　　少喜〈一作嘉〉神仙術未去已蹉跎壯志一為累浮生事漸多衰顔不相識嵗暮定相過請問宗居士君其奈老何
　　送諸暨裵少府〈公先人元相公判官〉
　　山公訪嵇紹趙武見韓侯事去恩猶在名成淚卻流一官同北去千里赴南州才子清風後無貽相府憂
　　送鄭宥入蜀迎覲
　　寧親西陟險君去異王陽在世誰非客還家即是鄉劍門千轉盡〈大劍山即劍門也〉巴水一支長〈嘉陵江潼江小劍水皆巴水也〉請語愁猿道無煩促淚行
　　送耿拾遺湋使江南括圗書
　　驅傳草連天囘風滿樹蟬將過夫子宅前〈一作亦〉問孝亷船漢使収三篋周詩採百篇別來將〈一作君終〉有淚不是怨流年
　　送王少府遊河南
　　馬卿方失意東去謁諸侯過宋人應少遊梁客獨愁鳥翻千室暮蟬急兩河秋僕本無媒者因君淚亦流
　　送別駕赴晉陵即舍人叔之兄
　　諸宗稱叔父從子亦光輝謝朓中書直王祥別乗歸江帆衝雨上海樹隔潮微南阮貧無酒唯將淚濕衣
　　臥病寄閻寀
　　病中貪好景強歩出幽居紫葛垂山徑黃花繞野渠荒林飛老鶴敗堰過遊魚縱憶同年友無人可寄書
　　晩夏聞蟬寄〈一本有戴字〉廣文〈一作郎士元詩〉
　　昨日鶯囀聲〈一作始聞鶯〉今朝蟬忽〈一作又〉鳴朱顔向華髪定是幾年程故國白雲逺閒居青草生因垂數行淚書報〈一作寄〉十年兄
　　歸山居寄錢起
　　悵望青山下囘頭淚滿巾故鄉多古樹落日少行人髪鬢將囘色簪纓未到身誰知武陵路亦有漢家臣
　　曉發𤓰州
　　曉發悲行客停橈獨未前寒江半有月野戍漸無煙棹唱臨髙岸鴻嘶發逺田誰知避徒御對酒一潸然
　　江上喜逢司空文明
　　秦人江上見握手淚沾巾落日見秋草暮年逢故人非夫長作客多病淺謀身臺閣舊親友誰曽見苦辛
　　同苗發慈恩寺避暑
　　追涼尋寳剎畏日望璇題臥草同鴛侶臨池似虎溪樹閒人跡外山晚鳥行西若問無心法蓮花隔淤泥
　　送潘述宏詞下第歸江外〈第七句缺二字〉
　　唱髙人不和此去淚難收上國經年住長江滿目流奕棊知勝偶射䇿請焚舟應是田〈一作由〉　　𤣥成許爾遊
　　送張少府赴夏縣
　　雖為州縣職還欲抱琴過樹古聞風早山枯見雪多雞聲連綘市馬色傍黃河太守新臨郡還逢五袴歌
　　酬秘書元丞郊園臥疾見寄
　　聞說漳濵臥題詩怨嵗華求醫主髙手報疾到貧家撒枕銷行蟻移杯失畵蛇明朝九衢上應見玉人車
　　送成都韋丞還蜀
　　蜀門雲樹合髙棧有猿愁驅傳加新命之官向舊遊晨裝逢酒雨夜夢見刀州逺別長相憶當年莫滯畱
　　晚秋旅舍寄苖員外
　　爭途苦不前貧病遂連牽向暮同行客當秋獨長年晩花唯有菊寒葉已無蟬吏部逢今日還應甕下眠
　　送惟良上人歸潤州
　　擬詩偏不類又送上人歸寄世同髙鶴尋仙稱〈一作山補〉壊衣雨行江草短露坐海帆稀正被空門縛臨岐乞解圍
　　送何兆下第還蜀
　　重江不可渉孤客莫晨裝髙〈一作古〉木莎城小〈一作下〉殘星〈一作霞〉棧道長褭猿楓子落過〈一作送〉雨荔枝香勸爾成都住文翁有草〈一作學〉堂〈一作舊房〉
　　送友人宰湘隂
　　從宦舟行逺浮湘又入閩蒹葭無朔雁檉栝有蠻神傳吏閒調象山精暗訟人唯須千樹橘暫救李衡貧
　　送元晟歸江東舊居
　　澤國舟車接闗門雨雪乖春天行故楚夜月下清淮講易居山寺論詩到郡齋蔣家人暫別三路草連堦
　　送黎少府赴陽翟
　　詩禮稱才子神仙是丈人玉山那惜醉金谷已無春白馬如風疾青袍奪草新不嫌鳴吠客願用百年身
　　送夏侯審遊蜀
　　西望煙綿樹愁君上蜀時同林息商客隔棧見罛師石滑羊腸險山空杜宇悲琴心正幽怨莫奏鳳凰詩
　　單推官㕔前雙桐詠
　　封植因髙興孤貞契素期由來得地早何事結花遲葉重凝煙後條寒過雨時還同李家樹爭賦角弓詩
　　送宋校書赴宣州幕
　　浮舟壓芳草容裔逐江春逺避㸔書吏行當入幕賓夜潮衝老樹曉雨破輕蘋鴛鷺多傷別欒家徳在人
　　送趙給事姪尉丹陽
　　太傅憐羣從門人亦賤囘入官先愛子賜酒許同杯淮海春多雨蒹葭夜有雷遙知拜慶後梅尉稱仙才
　　宿𤓰洲寄柳中庸
　　懷人同不寐清夜起論文月魄正出海雁行斜上雲寒潮來灧灧秋葉下紛紛便送江東去徘徊祗待君
　　夜宴虢縣張明府宅逢宇文評事
　　虢田留古宅入夜足秋風月影來窗裏燈光落水中徴詩逢謝客飲酒得陶公更愛疎籬下緐霜濕菊叢
　　冬夜集張尹後閣
　　乗⻱兼戴豸白面映朱衣安石還須起泉眀不得歸譍門常吏在登席舊寮稀逺客長先醉那知亞相威
　　將之澤潞留別王郎中
　　弱年知已少前路主人稀貧病期相惜艱難又憶歸事成應未卜身賤又無機幸到龍門下須因羽翼飛
　　晩次巴陵
　　雪後柳條新巴陵城下人烹魚邀水客載酒奠山〈一作江〉神雲去低〈一作歸〉斑竹波𢌞〈一作風來〉動白蘋不堪逢楚老日暮正江春
　　送荀道士歸廬山
　　先生歸有處欲別笑無言緑水到山口青林連洞門月明尋石路雲霽望花源早晚還乗鶴悲歌向故園
　　送張淑歸覲叔父
　　日慘長亭暮天髙大澤閒風中聞草木雪裏見江山馬向塞雲去人隨古道還阮家今夜樂應在竹林間
　　送郭參軍赴綘州
　　登車君莫望故綘柳條春蒲澤逢胡雁桃源見晉人佐軍髯尚短擲地思還新小謝常攜手因之醉路塵
　　送袁稠游江南
　　江南衰草遍十里見長亭客去逢揺落鴻飛入杳㝠空城寒雨細深院曉燈青欲去行人起徘徊恨酒醒
　　送夏中丞赴寧國任
　　楚縣入青楓長江一派通板橋尋謝客古邑事陶公片雨收山外連雲上漢東陸機猶滯洛念子望南鴻
　　送衛雄下第歸同州
　　不〈一作下〉才先上第詞客卻空還邊地行人少平蕪盡日閒一蟬陂樹裏衆火隴雲間〈一作隴頭闗〉羨汝歸茅屋書窗見逺〈一作晚〉山
　　送單少府赴扶風
　　少年趨盛府顔色比花枝范匄非童子楊修豈小兒叨陪丈人行常恐阿戎欺此去雲霄近看君逸足馳
　　題山中別業
　　舊宅在山中閒門與寺通往來黃葉路交結白頭翁晩筍難成竹秋花不滿叢生涯祗麤糲吾豈諱言窮
　　送司空文眀歸江上舊居
　　野菊有黃花送君千里還鴻來燕又去離別惜容顏流水通歸夢行雲失故闗江風正揺落宋玉莫登山
　　送新城戴叔倫眀府
　　遙想隋堤路春天楚國情〈一作晴〉白雲當海斷青草隔淮生雁起斜還直潮回逺復平萊蕪不可到一醉送君行
　　送雍丘任少府
　　叢車餞才子路走許東偏逺水同春色緐花勝雪天鳥行侵楚邑樹影向殷田莫學生鄉思梅真正少年
　　送雍郢州
　　厭郎思出守〈一作寺〉遂領漢東軍望月逢殷浩縁江送范雲城閒煙草遍浦逈雪林分誰伴樓中宿吟詩估客聞
　　寄王密卿
　　酒樂今年少僧期近日頻買山多為竹卜宅不縁貧志業歸初地文章寄此身嵇康雖有病猶得見情人
　　與蕭逺上人游少華山寄皇甫侍御
　　尋危兼採藥渡水又登山獨與髙僧去逍遙落日間漸㸔閭里逺自覺性情閒廻首知音在因令悵望還
　　代村中老人答
　　京洛風塵後村鄉煙火稀少年曽失所衰暮欲何依夜靜臨江哭天寒踏雪歸時清應不見言罷淚盈衣
　　贈故將軍
　　平生在邊日鞍馬若星流獨出間千里相知滿九州恃功凌主將作氣見王侯誰道廉頗老猶能報逺讐
　　送陸郎中歸田司空幕
　　漢家分列宿東土佐諸侯結束還軍府光輝過御溝農桑連紫陌分野入青州覆被恩難報西㸔成白頭
　　酬晉侍御見寄
　　野客䝉詩贈殊恩欲報難本求文舉識不在子真官細雨雙林暮重陽九日寒貧齋一叢菊願與上賔㸔
　　送銅澤王歸城
　　昔聞公族出其〈一作賓〉從亦髙車為善唯求樂分貧必及疎身承漢枝葉手習魯詩書尚說無功徳三年在石渠
　　江上別柳中庸
　　秦人江上見握手便霑衣近日相知少往年親故稀逺遊何處去舊業幾時歸更向巴陵宿堪聞雁北飛
　　喜皇甫郎中拜諭徳兼集賢學士
　　為郎三載後寵命一朝新望苑遷詞客儒林拜丈人鶯飛綺閣曙柳拂畵堂春幾日調金鼎諸君慾望塵
　　送黎兵曹往陜府結婚
　　東方發車騎君是上頭人奠雁逢良日行媒及仲春時稱渡河婦宜配坦牀賓安得同門吏揚鞭入後塵
　　送竇兵曹
　　梨花開上苑遊女著羅衣聞道情人怨應須走馬歸御橋遲日暖官渡早鶯稀莫遣佳期過看看蝴蝶飛
　　留別故人〈一作李頎詩〉
　　此別不可道此心當語誰春風灞水上飲馬桃花時誤作好文士祗應遊宦遲留書下朝客我有故山期
　　奉送宋中丞使河源
　　東周遣戍役才子欲離羣部領河源去悠悠隴水分笳聲悲塞草馬首渡闗雲辛苦逢炎熱何時及漢軍
　　都亭驛送郭判官之幽州幕府
　　幕府參戎事承明伏奏歸都亭使者出杯酒故人違細雨霑官騎輕風拂客衣還從大夫後吾黨亦光輝
　　送王羽林往秦州
　　秦州貴公子漢日羽林郎事主來中禁榮親上北堂輶車花擁路寳劒雪生光直掃三邊靖承恩向建章
　　送友入闗〈一本題上有代從兄衡四字〉
　　聞君帝城去西望一沾巾落日見秋草暮年逢故人非才長作客有命懶謀身近更嬰衰疾空思老漢濵
　　代宗輓歌
　　祖庭三獻罷嚴衛百靈朝警蹕移前殿宮車上渭橋寒霜凝羽葆野吹咽笳簫已向新京兆誰雲天路遙
　　張左丞輓歌二首
　　素斾低寒水清笳出曉風鳥來傷賈傅馬立葬滕公松柏青山上城池白日中一朝今古隔唯有月明同禍集鉤方失災生劒忽飛無由就日拜空憶自天歸門吏看還葬宮官識賜衣東堂哀贈畢從此故臣稀奉和王元二相避暑懐杜太尉〈一作奉和王元二相公於中書東㕔避暑悽然懐杜太尉〉
　　艱難嘗共理海晏更相悲況復登堂處分明避暑時緑槐千穗綻丹藥一番遲蓬蓽今何幸先朝〈一作聞〉大雅詩
　　青龍寺題故曇上人房
　　逺公留故院一徑雪中微童子逢皆老門人問亦稀飜經徒有處攜履遂無歸空念尋巢鶴時來傍影飛
　　早春夜望
　　舊雪逐泥沙新雷發草芽曉霜應傍鬢夜雨莫催花行矣前途晩歸歟故國賖不勞報春盡從此惜年華
　　宴伊東岸
　　晴洲無逺近一樹一潭春芳草留歸騎朱櫻擲舞人空花對酒落小翠隔林新竟日皆攜手何由遇此辰
　　雲際中峰居喜見苗發〈一作祖詠詩〉
　　自得中峰住深林亦閉闗經秋無客到入夜有僧還暗澗泉聲小荒村樹影閒髙窗不可望星月滿空山
　　宿洞庭
　　白水連天暮洪波帶日流風髙雲夢夕月滿洞庭秋沙上漁人火煙中賈客舟西園與南浦萬里共悠悠
　　江上賽神
　　疎鼓應繁絲送神歸九疑蒼龍隨赤鳳帝子上天時驟雨歸山疾長江下日遲獨憐遊宦子今夜泊天涯
　　奉和元丞侍從遊南城別業
　　垂朱領孫子從宴在池塘獻夀回⻱顧和𦎟躍鯉香髙松先草晩平石助泉涼餘橘期相及門生有陸郎
　　送從舅成都丞廣南歸蜀〈一作盧綸詩〉
　　巴字天邊水秦人去是歸棧長山雨響溪亂火田稀俗富行應樂官雄祿豈微魏舒終有淚還濕甯家衣




　　御定全唐詩卷二百八十五
　　欽定四庫全書
　　御定全唐詩卷二百八十六
　　李端
　　贈郭駙馬〈郭令公子曖尚昇平公主令於席上成此詩〉
　　青春都尉㝡風流二十功成便拜侯金距鬭雞過上苑玉鞭騎馬出長楸薰香荀令偏憐少傅粉何郎不解愁日暮吹簫楊柳陌路人遙指鳳凰樓
　　方塘似鏡草芊芊初月如鈎未上新開金埒看調馬舊賜銅山許鑄錢楊柳入樓吹玉笛芙蓉出水妬花鈿今朝都尉如相顧〈一作許〉願脫長裾學少年
　　宿淮浦憶司空文明
　　愁心一倍長離憂夜思千重戀舊遊秦地故人成逺夢楚天涼雨在孤舟諸溪近海潮皆應獨樹邉淮葉盡流別恨轉〈一作㝡〉深何處寫前程唯有一登樓
　　送濮陽録事赴忠州
　　成名不遂〈一作莫歎〉雙旌逺主〈一作空〉印還為一郡雄赤葉黃
　　花隨野岸青山白水映江楓巴人夜語〈一作話〉孤舟裏越鳥春啼萬〈一作衆〉壑中聞說古書多未校肻令才子乆西東
　　送馬尊師〈一作送侯道士〉
　　南入商山松路深石牀溪水晝隂隂雲中採藥隨青〈一作旄〉節洞裏耕田映緑林直上煙霞空舉手廻經丘壠自傷心武陵花木應長在願與漁〈一作門〉人更一尋
　　題元注林園
　　謝家門館似山林碧石青苔滿樹隂乳鵲眄巢花巷靜鳴鳩鼔翼竹園深桔橰轉水兼通藥方丈留僧共聽琴獨有野人箕踞慣過君始得一長吟
　　野寺病居喜盧綸見訪
　　青青麥壠白雲隂古寺無人新草深乳燕拾泥依古井鳴鳩拂羽歴花林千年駁蘚明山履萬尺垂蘿入水心一臥漳濱今欲老誰知才子忽相尋
　　送皎然上人歸山
　　適來世上豈縁名適去人間豈為情古寺山中幾日到髙松月下一僧行雲隂鳥道苔〈一作山〉方合雪映龍潭水更清法主欲歸須有說門人流淚厭浮生
　　贈道士
　　姓氏不書髙士傳形神自得逸人風已傳花洞將秦接更指茅山與蜀通嬾說嵗年齊絳老甘為鄉曲號涪翁終朝賣卜無人識敝服徒行入市中
　　題雲際寺準上人房
　　髙僧居處似天台錫杖銅瓶對緑苔竹巷雨晴春〈一作新〉鳥囀山房日午老人來園中鹿過椒枝動潭底龍遊水沫開獨夜焚香禮遺像空林月出始應迴
　　山中寄苗員外
　　鳥鳴花發空山裏衡岳幽人藉草時既近淺流安筆硯還因平石布蓍⻱千尋楚水橫琴望萬里秦城帶酒思聞說潘安方寓直與君相見漸難期
　　憶故山贈司空曙
　　漢主金門正召才馬卿多病自遲迴舊山蹔別老將至芳草欲闌歸去來雲在髙天風㑹起年如流水日長〈一作相〉催知君素有棲禪意嵗晏蓬門遲〈一作待〉爾開
　　閒園即事贈考功王員外
　　南陌晴雲稍變霞東風動柳水紋斜園林帶雪潛生草桃李雖〈一作迎〉春未有花幸接上賓登鄭驛羞為長女似黃家今朝一望還成暮〈一作夢〉欲別芳菲戀嵗華
　　寄廬山真上人
　　髙僧無跡本難尋更得禪行去轉深青草湖中㸔五老白雲山上宿雙林月明潭色澄空性夜靜猨聲證道心更謝說公南座好煙蘿到地幾重隂
　　題覺公新蘭若
　　頭白禪師何處還獨開蘭若樹林間鬼因巫祝傳移社神見天人請施山猛虎聽經金磬動獮猴獻蜜雪窗閒新齋結誓如相許願與宗雷永閉闗
　　贈道者
　　窗〈一作空〉中忽有鶴飛聲方士因知道欲成來取圖書安枕裏便驅雞犬向山行花開深洞仙門小路過懸橋羽節輕送客自傷身易老不知何處待先生
　　代棄婦答賈客〈一作妾薄命〉
　　玉壘城邊爭走馬銅鞮市裏共乘舟鳴環動珮恩無〈一作能〉盡掩袖低巾淚不流疇昔將歌邀客醉如今欲舞對君羞忍懐賤妾平生曲〈一作好〉獨上襄陽舊酒樓
　　和李舍人直中書對月見寄
　　名卿歩月正淹畱上客裁詩怨別遊素魄近成班女扇清光逺似庾公樓嬋娟更稱憑髙望皎㓗能傳自古愁盈手入懐皆不見陽春曲麗轉難酬
　　臥病聞吉中孚拜官寄元秘書昆季
　　漢家採使不求聲自慰文章道欲行毛遂登門雖異賞韓非入傳濫齊名雲歸暫愛青山出客去還愁白髪生年少奉親皆願達敢將心事向𤣥成
　　江上逢柳中庸
　　舊住衡山曽夜歸見君江客憶荊屝星沉嶺上人行早月過湖西鶴唳稀弱竹萬株頻礙幘新泉數歩一褰衣今來唯有禪心在鄉路飜成向翠微
　　戱贈韓判官紳卿
　　少尋道士居嵩嶺晩事髙僧住沃洲齒髪未知何處老身名且被外人愁欲隨山水居茅洞已有田園在虎丘獨怪子猷縁掌馬雪時不肻更乘舟
　　送周長史
　　青楓樹裏宣城郡獨佐諸侯上板橋江客亦能傳好信山僧多解說南朝雲隂出浦㸔帆小草色連天見雁遙別有空園落桃杏知將絲組繫蘭橈
　　題故將軍荘
　　曽將數騎過〈一作戰〉桑乾遙對單于飭馬鞍塞北征兒諳〈一作思〉用劍闗西宿將許登壇田園蕪沒歸耕晩弓箭開離出獵難唯有老身如刻畫猶期聖主解衣㸔
　　夜投豐徳寺謁海上人〈一本作盧綸詩〉
　　半夜中峰有磬聲偶尋〈一作逢〉樵者問山名上方月曉聞僧語下界林疎見客行野鶴巢邊松最老毒龍潛處水偏清願得逺公知姓字焚香洗鉢過餘生
　　塞上〈一本作盧綸詩題作從軍行〉
　　二十在邊城軍中得勇名卷旗收敗馬占磧擁殘兵覆陣烏鳶起燒山草木明塞閒思逺獵師老厭分營雪嶺無人跡氷河足雁聲李陵甘此沒惆悵漢公卿
　　送彭將軍雲中覲兄
　　聞說蒼鷹守今朝欲下韝因令白馬將兼道覓封侯畧地闗山冷防河雨雪稠飜弓騁猨臂承箭惜貂裘設伏軍謀密坑降塞邑愁報恩唯有死莫使漢家羞
　　奉贈苗員外
　　朱戶敞髙扉青槐礙落暉八龍承慶重三虎遞朝歸坐竹人聲絶橫琴鳥語稀花慙潘岳貌年稱老萊衣葉暗新櫻熟絲長粉蝶飛應憐魯儒賤空與故山違
　　酬丘拱外甥覽余舊文見寄
　　丘遲本才子始冠即周旋舅乏郗鑒愛君如衛玠賢禮將金友等情向玉人偏鄙俗那勞似龍鍾卻要憐投甎聊取笑贈綺一何妍野坐臨黃菊溪行踏緑錢巖髙雲反下洞黒水潛穿僻嶺猿偷栗枯池雁唼蓮身居霞外寺思發月明田猶恨縈塵網昬昬過嵗年
　　贈岐山姜明府
　　昨夜聞山雨歸心便似遲幾廻驚葉落即到白頭時雁影將魂去蟲聲與淚期馬卿兼病老宋玉對秋悲謝客纔為別陶公已見思非闗口腹累自是雪霜姿釀酒栽黃菊炊粳折緑葵山河方入望風日正宜詩牧豎寒騎馬邊烽晩立旗蘭凋猶有氣柳脆不成絲別後如相問髙僧知所之
　　下第上薛侍郎
　　蓬蓽春風起開簾卻自悲如何飄梗處又到採蘭時明鏡方重照微誠寄一辭家貧求祿早身賤報恩遲幸得皮存矣須勞翼長之銘肌非厚荅肉骨是前期縱覺新人好寧忘舊主疑終慙太丘道不為小生私
　　奉和秘書元丞杪秋憶終南舊居
　　髙門有才子能履古人蹤白社陶元亮青雲阮仲容田園忽歸去車馬杳難逢廢巷臨秋水支頥向暮峰行魚避楊柳驚鴨觸芙蓉石竇紅泉細山橋紫菜重鳳雛終食竹鶴侶暫巢松願接煙霞賞羇離計不從
　　送歸中丞使新羅〈一作李益詩〉
　　東望扶桑日何年是到時片㠶通雨露積水隔華夷浩淼風來逺虛㝠鳥去遲長波靜雲月孤島宿旌旗別葉傳秋意廻潮動客思滄溟無舊路何處問前期
　　暮春尋終南柳處士
　　龎睂一居士鶉服隠堯時種荳初成畝還丹舊日師入溪花徑逺向嶺鳥行遲紫葛垂苔壁青菰映柳絲偶來塵外事暫與素心期終恨遊春客同為嵗月悲
　　雪夜尋太白道士
　　雪路夜朦朧尋師杏樹東石壇連竹靜醮火照山紅再拜開金籙焚香使玉童蓬瀛三島至天地一壺通別客曽留藥逢舟或借風出遊居鶴上避禍入羊中過洞偏廻首登門未發䝉桑田如可見滄海幾時空
　　得山中道友書寄苗錢二員外
　　有謀皆轗軻非病亦遲迴壯志年年減馳暉日日催還山不及伴到闕又無媒髙臥成長䇿微官稱下才詩人識何謝居士別宗雷跡向塵中隠書從谷口來藥欄遭鹿踐澗戶被猿開野鶴巢雲竇遊⻱上水苔新歡追易失故思渺難裁自有歸期在勞君示劫灰
　　酬前駕部員外郎苗發
　　馬融方直校閱簡復持鉛素業髙風繼青春壯思全論文多在夜宿寺不虛年自署區中職同荒郭外田山鄰三徑絶野意八行傳煮玉矜新法留符識舊仙𣹢苔溪溜淺揺浪竹橋懸複洞潛棲鷰疎楊半翳蟬詠歌雖有和雲錦獨成妍應以馮唐老相譏示此篇
　　宿薦福寺東池有懐故園因寄元校書
　　暮雨風吹盡東池一夜涼伏流廻弱荇明月入垂楊石竹閒開碧薔薇暗吐黃倚琴看鶴舞揺扇引桐香舊筍方辭籜新蓮未滿房林幽花晩發地逺草先長撫枕愁華鬢憑欄想故鄉露餘清漢直雲卷白榆行驚鵲仍依樹遊魚不過梁繫舟偏憶戴炊黍願期張末路還思借前恩詎敢忘從來叔夜嬾非是接輿狂衆病嬰公幹羣憂集孝章慙將多誤曲今日獻周郎
　　送王副使還并州
　　并州近胡地此去事風沙鐵馬垂金絡貂裘犯雪花曽持兩郡印多比五侯家繼世新恩厚從軍舊國賖戍煙千里直邊雁一行斜想到清油幕長謀出左車
　　晩春過夏侯校書值其沉醉戱贈
　　欹冠枕如意獨寢落花前姚馥清時醉邊韶白日眠曝禪還當屋張幕便成天謁客唯題鳳偷兒欲覘氊失杯猶離席墜履反登筵本是墻東隠今為甕下僊臥龍髯乍磔棲蝶腹何便阮藉供琴韻陶潛餘秫田人逢榖陽豎春似永和年顧我非工飲期君行見憐嘗知渴羌好亦覺醉胡賢炙熟樽方竭車囘轄且全噀風仍作雨灑地即成泉自鄙新豐過遲廻惜十年
　　哭張南史因寄南史姪叔宗
　　爭路忽摧車沈鉤未得魚結交唯我少䘮舊自君初諫草文難似圍棊智不如仲宣新有賦叔夜近無書地閉滕公宅山荒謝客廬殱良從此恨福善竟成虛釀酒多同醉烹雞或取餘阮公雖永別豈共仲容疎
　　長安感事呈盧綸
　　十五事文翰大兒輕孔融長裾遊邸第笑傲五侯中諫獵一朝寢論邊素未工蹉跎潘鬢至蹭蹬阮途窮貸布憐寧與無金命未通王陵固似戅郭最遂非雄斂板辭羣彥囘車訪老農詠詩懐洛下送客憶山東沈病魂神濁清齋思慮空羸將衛玠比冷共鄴侯同草舍纔遮雨荊窗不礙風梨教通子守酒是逺師供捫虱欣時泰迎貓達嵗豐原門唯有席井飲但加蔥少壯矜齊徳髙年覺宋聾寓書先論嬾讀易反求䝉昔慕能鳴雁今憐半死桐秉心猶似矢搔首忽如蓬赤葉翻藤架黃花蓋菊叢聊將呈匠伯今已學愚公
　　遊終南山因寄蘇奉禮士尊師苗員外
　　半嶺逢仙駕清晨獨採芝壺中開白日霧裏捲朱旂猨鳥知歸路松蘿見㑹時雞聲傳洞逺鶴語報家遲童子閒驅石樵夫樂看棊依稀醉後拜恍惚夢中辭海上終難接人間益自疑風塵甘獨老山水但相思願得燒丹訣流沙永待〈一作侍〉師
　　長安書事寄盧綸
　　弱冠家廬岳從師嵗月深翻同老夫見殊寡少年心及此時方晏因之名亦沈趨途非要路避事樂空林素業在山下青泉當樹隂交遊有凋䘮離別代追尋向秀初聞笛鍾期久罷琴殘愁猶滿貌餘涙可霑襟勿以朱顔好而忘白髪侵終期入靈洞相與鍊黃金
　　送郭良輔下第東歸
　　獻䇿不得意馳車東出秦暮年千里客落日萬家春
　　妾薄命
　　自從君棄妾憔悴不羞人唯餘壊粉淚未免映衫勻
　　送暕上人遊春
　　獨將支遁去欲往戴顒家晴野人臨水春山樹發花
　　晦日同苗員外遊曲江
　　晦日同攜手臨流一望春可憐楊柳陌愁殺故鄉人
　　溪行逢雨與柳中庸
　　日落衆山昏〈一作星分〉蕭蕭暮雨緐那堪兩處宿共聽一聲猨
　　和張尹憶東籬菊
　　傳書報劉尹何事憶陶家若為籬邊菊山中有此花
　　幽居作
　　山舍千年樹江亭萬里雲囘潮迎伍相驟雨送湘君
　　題雲際寺暕上人故院
　　白髪怱怱色青山草草心逺公仍下世從此別東林
　　觀鄰老栽松
　　雖過老人宅不解老人心何事殘陽裏栽松欲待隂
　　贈胡居士
　　孔融過五十海內故人稀相府恩猶在知君未拂衣
　　薦福寺送元偉
　　送客攀花後尋僧坐竹時明朝莫囘望青草馬行遲
　　哭苗垂〈一作過故友墓〉
　　舊友無由見孤墳草欲長月斜鄰笛盡車馬出山陽
　　客行贈馮著
　　旅行雖別路日暮各思歸欲下今朝涙知君亦濕衣
　　蕪城〈一作蕪城懐古〉
　　風吹城上樹草沒城邊〈一作下〉路城裏月明時精靈自來去〈此首即前蕪城篇末四句〉
　　贈山中老人
　　白首獨一身青山為四鄰雖行故鄉陌不見故鄉人
　　拜新月〈一作耿湋詩〉
　　開簾見新月便即下階拜細語人不聞北風吹裙帶
　　聽箏
　　鳴箏金粟柱素手玉房前欲得周郎顧時時誤拂
　　贈何兆
　　文章似揚馬風骨又清羸江漢君猶在英靈信未衰同司空文明過堅上人故院〈一作過堅上入影堂逢司空曙〉
　　我與雷居士平生事逺公無人知是舊共到影堂中
　　雜詩
　　主第辭髙飲石家赴宵㑹金谷走車來玉人騎馬待
　　感興
　　香爐最髙頂中有髙人住日暮下山來月明上山去
　　問張山人疾
　　先生沈病意何如蓬艾門前客轉疎不見領徒過綘帳唯聞與婢削丹書
　　江上送客
　　故人南去漢江隂秋雨蕭蕭雲夢深江上見人應下淚由來逺客易傷心
　　閨情
　　月落星稀天欲明孤燈未滅夢難成披衣更向門前望不忿朝來鵲喜聲
　　送劉侍郎
　　幾人同去〈一作入〉謝宣城未及酬恩隔死生唯有夜猨知客恨嶧陽溪路第三聲
　　重送鄭宥歸蜀因寄何兆
　　黃花西上路何如青壁連天雁亦疎為報長卿休滌器漢家思見茂陵書
　　宿石澗店聞婦人哭
　　山店門前一婦人哀哀夜哭向秋雲自説夫因征戰死朝來逢著舊將軍
　　與道者別
　　聞說滄溟今巳淺何當白鶴更歸來舊師惟有先生在忍見門人掩涙囘
　　長門怨〈一作長信宮〉
　　金壺漏盡禁門開飛燕昭陽侍寢囘隨分獨眠秋殿裏遙聞語笑自天來
　　憶友懐野寺舊居〈一作答司空文明懐野寺舊居〉
　　自嫌野性共人疎憶向西林更結廬寄謝山隂許都講昨來頻得逺公書
　　聽夜雨寄盧綸
　　暮雨蕭條過鳯城霏霏颯颯重還輕聞君此夜東林宿聽得荷池幾畨〈一作度〉聲
　　昭君詞
　　李陵初送子卿囘漢月明時惆悵〈一作明照帳〉來憶著長安舊遊處千門萬戶玉樓臺
　　春晩游鶴林寺寄使府諸公
　　野寺尋春花已遲背巖惟有兩三枝明朝擕酒猶堪醉為報春風且莫吹
　　御定全唐詩巻二百八十六
<集部,總集類,御定全唐詩>
　　欽定四庫全書
　　御定全唐詩卷二百八十七
　　暢當
　　暢當河東人初以子弟被召從軍後登大厯七年進士第貞元初為太常博士終果州刺史與弟諸皆有詩名詩一卷
　　南充謝郡客遊灃州留贈宇文中丞〈一作王昌齡詩誤〉
　　僕本濩落人辱當州郡使量力頗及早謝歸今即已蕭蕭若凌虛襟帶頓銷靡車服率然來涔陽作遊子鬱鬱寡開顔黙黙獨行李忽逢平生友一笑方在此秋情寧風日楚思浩雲水為語弋林者㝠㝠鴻逺矣
　　宿報恩寺精舍
　　鐘梵送沈景星多露漸光風中蘭靡靡月下樹蒼蒼夜殿若山橫深松如澗涼羸然虎溪子遲我一虛牀杳杳空寂舍濛濛蓮桂香擁褐依西壁紗燈靄中央
　　自平陽〈一作平阿〉館赴郡
　　晨興平陽〈一作平阿〉館見月沈江水溶溶山霧披肅肅沙鷺起奉恩謬符竹伏軾省頑鄙何當施教化愧迎小郡吏寥落火耕俗征途青㝠裏徳綏及吾民不徳將鹿矣〈一作刑施無乃耳〉擒姦非性能多愍㑹衰齒恭承共理詔恆懼墜諸地
　　天柱隱所重荅江州應物〈下四字一作韋江州〉
　　寂寞一悵望秋風山景清此中惟草色翻意見人行荒徑饒松子深蘿絶鳥聲陽崖全帶日寛嶂偶通耕拙昧難容世貧寒〈一作閒〉別有情煩君瓊玖贈幽懶百無成
　　山居酬韋蘇州見寄
　　孤柴〈一作茅〉泄煙處此中山叟居觀雲寧有事耽酒詎知餘水定鶴翻去松欹峰儼如猶煩使君問更欲結深〈一作環〉廬
　　春日過奉誠園〈一作曲江一作玉林園〉
　　帝里陽和日〈一作早〉遊人到御園暖催新景氣春認舊蘭蓀詠徳先臣沒成蹊大樹存見桐猶近井看栁尚依門獻地非更宅遺忠永奉恩又期攀桂後來賞百花繁
　　軍中醉飲寄沈八劉叟〈一作杜甫詩〉
　　酒渴愛江清餘酣激晩汀軟莎欹坐穩冷石醉眠醒野膳隨行帳華音發從伶數杯君不見都巳遣沈㝠
　　偶宴西蜀摩訶池
　　珍木鬱清池風荷〈一作和風〉左右披淺觴寧及醉慢舸不知移䕃簟流光冷凝簪照影欹〈一作䕃竹簟光冷照流簪影欹〉胡為獨羇者雪涕向漣漪
　　奉送杜中丞赴洪州
　　詔出鳯凰宮新恩連帥雄江湖經戰陣草木待仁風豪右貪〈一作弱須〉威愛紆繁徳簡通多慙君子顧攀餞路塵中
　　九日陪皇甫使君泛江宴赤岸亭
　　羇旅逄佳節逍遙〈一作追遊〉忽見招同傾菊花酒緩櫂木蘭橈平楚堪愁思長江去〈一作亦〉寂寥猿啼不離峽灘沸鎮如潮舉目闗山異傷心鄉國遙徒言歡滿座誰覺客魂消
　　蒲中道中二首
　　蒼蒼中條山厥形極竒磈我欲渉其崖濯足黃河水古剎棲柿林緑隂覆蒼瓦嵗晏來品題拾葉總堪寫
　　登鸛雀樓
　　逈臨飛鳥上髙出世塵間天勢圍平野河流入斷山
　　宿潭上二首
　　夜潭有仙舸與月當水中嘉賔愛明月遊子驚秋風青蒲野陂水白露明月天中夜秋風起心事坐澘然
　　別盧綸
　　故交君獨在又欲與君離我有新秋淚非闗宋玉〈一作秋氣〉悲
　　題沈八齋
　　江齋一入何亭亭因寄淪漣心杳㝠緑綺琴彈白雪引烏絲絹勒黃庭經
　　暢諸
　　早春
　　獻嵗春猶淺園林未盡開雪和新雨落風帶舊寒來聼鳥聞歸鴈看花識早梅生涯知幾日更被一年催













　　御定全唐詩巻二百八十七
　　欽定四庫全書
　　御定全唐詩卷二百八十八
　　陸贄
　　陸贄字敬輿嘉興人登進士第中博學宏詞調鄭尉罷歸復以書判㧞萃補渭南尉徳宗立由監察御史召為翰林學士貞元八年拜中書侍郎同平章事裴延齡搆之貶忠州別駕順宗立召還詔未至卒贈兵部尚書諡曰宣集二十七巻今存三首
　　曉過南宮聞太常清樂
　　南宮聞古樂拂曙聼初驚煙靄遙迷處絲桐暗辨名節隨新律改聲帶緒風輕合雅將移俗同和自感情逺音兼曉漏餘響過春城九奏明初日寥寥天地清
　　禁中春松
　　隂隂清禁裏蒼翠滿春松雨露恩偏近陽和色更〈一作正〉濃髙枝分曉日〈一作月〉虛吹〈一作靈韻〉雜宵鐘香助鑪煙逺形疑蓋影重願符千載〈一作嵗〉壽不羨五株封儻〈一作長一作幸〉得
　　廻天眷全勝老碧峰
　　賦得御園芳草
　　隂隂御園裏瑤草日光長靃靡含煙霧依稀帶夕陽雨餘荑更宻風暖蕙初香擁仗縁馳道乘輿入建章濕煙揺不散細影亂無行恆恐韶光晩何人辨早芳
　　句
　　遶堦流㶁㶁來砌樹隂隂〈任江淮尉題㕔見語林〉
　　張濛
　　張濛與陸贄同時詩一首
　　曉過南宮聞太常清樂
　　玉珂經禮寺金奏過南宮雅調乘清曉飛聲向逺空慢隨飄去雪輕逐度來風逈出重城裏傍聞九陌中應將肆夏比更與五英同一聼南薫曲因知大舜功
　　常沂
　　常沂與陸贄同時詩一首
　　禁中春松
　　映殿松偏好森森列禁中攢柯霑聖澤疎蓋引皇風晩色連秦苑春香滿漢宮操將金〈一作真〉石固材與直臣同翠影宜青瑣蒼枝秀碧空還知沐天眷千載更蔥蘢周存
　　周存與陸贄同時詩二首
　　禁中春松
　　㡬嵗含貞節青青紫禁中日華留偃蓋雉尾轉春風不為繁霜改那將衆木同千條攢翠色百尺澹晴空影宻金莖近花明鳯沼通安知幽澗側獨與散樗叢
　　西戎獻馬
　　天馬從東道皇威被逺戎來叅八駿列不假貳師功影別流沙路嘶流上苑風望雲時蹀足向月每爭雄稟異才難狀標竒志豈同驅馳如見許千里一朝通
　　黎逢
　　黎逢登大厯十二年進士第詩二首
　　小苑春望宮池栁色
　　上林新栁變小苑暮天晴始望和煙宻遙憐拂水輕色承陽氣暖隂帶御溝清不厭隨風弱仍宜向日明垂絲遍閣榭飛絮觸簾旌漸到依依處思聞出谷鸎
　　首夏猶清和〈一作張聿詩〉
　　早夏宜初景和光起禁城祝融將御節炎帝啟朱明日送殘花晩〈一作日映林花麗〉風過〈一作髙風〉御苑清郊原浮麥氣池沼發荷英樹影臨山動〈一作爽〉禽飛入漢輕幸逢堯禹化全勝谷中情
　　張昔
　　張昔大厯進士第詩一首
　　小苑春望宮池栁色
　　小苑春初至皇衢日更清遙分萬條栁逈出九重城隠映龍池潤參差鳯闕明影宜宮雪曙色帶禁煙晴深淺殘陽變髙低曉吹輕年光正堪折欲寄一枝榮
　　丁位
　　丁位大厯進士第詩一首
　　小苑春望宮池栁色
　　小苑宜春望宮池栁色輕低昂含曉景縈轉帶新晴似蓋芳初合如絲䕃漸成依依連水暗嫋嫋出墻明雖以陽和發能令旅思生他時花滿路從此接遷鶯
　　元友直
　　元友直結之子大厯進士詩一首
　　小苑春望宮池栁色
　　栁色新池遍春光御苑晴葉依青閣宻條向碧流傾路暗隂初重波揺影轉清風從垂處度煙就望中生斷續游蜂聚飄颻戲蝶輕怡然變芳節願及一枝榮
　　楊系
　　楊系大厯進士第詩一首
　　小苑春望宮池栁色
　　勝游從小苑宮栁望春晴拂地青絲嫰縈風緑帶輕光含煙色逺影透水文清玉笛吟何得金閨畫豈成皇風吹欲斷聖日映逾明願駐髙枝上還同出谷鶯
　　崔績
　　崔績大厯進士第詩一首
　　小苑春望宮池栁色
　　帝京春氣早御栁已先榮嫰葉隨風散浮光向日明悠揚生別意斷續引芳聲積翠連馳道飄花出禁城柔條依水弱逺色帶煙輕南望龍池畔斜光照晩晴
　　張季畧
　　張季畧大厯進士第詩一首
　　小苑春望宮池栁色
　　韶光歸漢苑栁色發春城半見離宮出纔分逺水明青蔥當淑景隱映媚新晴積翠煙初合㣲黃葉未生迎春看尚嫰照日見先榮儻得辭幽谷髙枝寄一名
　　裵達
　　裵達大厯進士第詩一首
　　小苑春望宮池栁色
　　勝遊經小苑閒望上春城御路韶光發宮池栁色輕乍濃含雨潤微澹帶雲晴羃歴殘煙斂揺揚落照明幾條垂廣殿數樹影髙旌獨有風塵客思同雨露榮裵逵
　　裵逵大厯進士第詩一首
　　南至日太史登臺書雲物
　　圓丘纔展禮佳氣近初分太史新簪筆髙臺紀彩雲煙空和縹緲曉色共氛氳道泰資賢輔年豐荷聖君恭惟司國瑞兼用察人〈一作天〉文應念懐鉛客終朝望碧雰沈廻
　　沈廻大厯進士第詩一首
　　小苑春望宮池桞色
　　今來游上苑春染栁條輕濯濯方含色依依若有情分行臨曲沼先發媚重城拂水枝偏弱揺風絲巳生變黃隨淑景吐翠逐新晴佇立徒延首裵回欲寄誠

　　御定全唐詩巻二百八十八
　　欽定四庫全書
　　御定全唐詩巻二百八十九
　　楊憑
　　楊憑字虛受𢎞農人與弟凝凌皆工文辭大厯中踵擢進士第時稱三楊憑重交遊尚氣節與穆質許孟容李鄘相友善號楊穆許李歴事節度府召為監察御史累拜京兆尹與李夷簡素有隙因擿發他罪欲抵以死憲宗以憑治京兆有績但貶臨賀尉俄徙杭州長史以太子詹事卒詩一卷
　　長安春夜宿開元觀
　　霓裳下晩煙留客杏花前徧問人寰事新從洞府天長松皆掃月老鶴不知年為説蓬瀛路雲濤幾處連
　　晩泊江戍
　　旅櫂依遙戍清湘急晩流若為南浦宿逢此北風秋雲月孤鴻晩闗山幾路愁年年不得意零落對滄洲
　　巴江雨夜
　　五嶺天無雁三巴客問津紛紛輕漢暮漠漠暗江春青草連湖㟁繁花憶楚人芳菲無限路幾夜月明新
　　邊塞行
　　九原臨得水雙足是重城獨許為儒老相憐從騎行細叢榆塞逈髙㸃雁山晴聖主嗤炎漢無心自勒兵
　　樂遊園望月
　　炎靈全盛地明月半秋時今古人同望盈虧節暗移彩凝雙月逈輪度八川遲共惜鳴珂去金波送酒巵
　　千葉桃花
　　千葉桃花勝百花孤榮春晩駐年華若教避俗秦人見知向河源舊侶誇
　　春中汎舟
　　仙郎歸奏〈一作秦〉過湘東正值三湘二月中惆悵滿川桃杏醉醉看還與曲江同
　　雨中怨秋
　　辭家逺客愴秋風千里寒雲與斷蓬日暮隔山投古寺鐘聲何處雨濛濛
　　秋日獨遊曲江
　　信馬閒過憶所親秋山行盡路無塵主人莫惜松隂醉還有千錢沽酒人
　　寄別
　　晩煙洲霧共蒼蒼河雁驚飛不作行迴斾轉舟行數里歌聲猶自逐清湘
　　邊情
　　新種如今屢請和玉闗邊上幸無他欲知北海苦辛處看取節毛餘幾多
　　早發湘中
　　按節鳴笳中貴催紅旌白斾滿船開迎愁湓浦登城望遙見荊門積水來
　　海榴
　　海榴殷色透簾櫳看盛看衰意欲同若許三英隨五馬便將濃豔鬬繁紅
　　春情
　　暮雨朝雲幾日歸如絲如霧濕人衣三湘二月春光早莫逐狂風繚亂飛
　　送客徃荊州
　　巴丘過日又登城雲水湘東一日平若愛春秋繁露學正逢元凱鎮南荊
　　贈馬錬師
　　心嫌碧落更何從月帔花冠氷雪容行雨若迷歸處路近南〈一作前〉惟見祝融峰
　　湘江泛舟
　　湘川洛浦三千里地角天涯南北遙除卻同傾百壺外不愁誰奈両魂銷
　　送別
　　江㟁梅花雪不如看君驛馭向南徐相聞不必因來雁雲裏飛軿落素書
　　贈竇牟〈一作竇洛陽牟見簡篇章偶贈絶句〉
　　直用天才衆卻瞋應欺李杜久為塵南荒不死中華老別玉翻同西國人













　　御定全唐詩巻二百八十九
　　欽定四庫全書
　　御定全唐詩巻二百九十
　　楊凝
　　楊凝字懋功由恊律郎三遷侍御史為司封員外郎徙吏部稍遷右司郎中終兵部郎中集二十卷今存一卷
　　送別
　　樽酒郵亭暮雲帆驛使歸野鷗寒不起川雨凍難飛吳㑹家移遍軒轅夢去稀姓楊皆足淚非是強沾衣
　　送客東歸
　　君向古營州邊〈一作春〉風戰地愁草青縵〈一作䝉〉別路栁亞拂孤樓人意傷難醉鶯啼咽不流芳菲只合樂離思返如秋
　　送客歸湖南
　　湖南樹色〈一作葉〉盡了了辨〈一作見〉潭州雨散今為別雲飛何處遊情來偏似醉淚逬〈一作送〉不成流𨚗向蕭條路縁湘篁〈一作黃〉竹愁
　　送客歸淮南
　　畫舫照河堤暄風百草齊行絲直網蝶去燕旋遺泥郡向髙天近人從別路迷非闗御溝上今日各東西
　　春情
　　舊宅洛川陽曽遊遊俠場水添楊栁色花絆綺羅香趙瑟多愁曲秦家足豔妝江潭逺相憶春夢不勝長
　　秋夜聼擣衣
　　砧杵聞秋夜裁縫寄逺方聲微漸濕露響細未經霜蘭牖唯遮樹風簾不礙涼雲中望何處聼此斷人腸
　　從軍行
　　都尉出居延強兵集五千還將張博望直救范祁連漢卒悲簫鼓胡姬濕采旃如今意氣盡流淚挹流泉
　　和直禁省
　　宵直丹宮近風傳碧樹涼漏稀銀箭滴月度網軒光鳯詔裁多暇蘭燈夢更長此時顔范貴十歩舊連行
　　留別
　　玉節隨東閣金閨別舊僚若為花滿寺躍馬上河橋
　　送客徃洞庭
　　九江歸路逺萬里客舟還若過巴江水湘東滿碧煙
　　別友人
　　倦客驚危路傷禽遶樹枝非逢暴公子不敢涕流離
　　初渡淮北岸
　　別夢雖難覺悲魂最易銷慇勤淮北岸鄉近去家遙
　　詠雨
　　塵浥多人路泥歸足燕家可憐繚亂㸃濕盡滿宮花
　　栁絮
　　河畔多楊栁追遊盡狹斜春風一囘送亂入莫愁家
　　花枕
　　席上沈香枕樓中蕩子妻那堪一夜裏長濕兩行啼
　　送客徃鄜州
　　新叅將相〈一作畧〉事營〈一作西〉平錦帶騂弓結束輕曉上闗城吟畫角暗馳〈一作驅〉羌馬發支兵回中地近〈一作逺〉風常急鄜畤年多草自生近喜扶陽係戎相從來衛霍笑長纓
　　送客徃夏州
　　憐君此去過居延古塞黃雲共渺然沙濶獨行尋〈一作尋邊〉馬跡路迷遙指戍樓〈一作人〉煙夜投孤店愁吹笛朝望行塵避控聞有故交今從騎何須著論更言錢
　　春霽晩〈一作曉〉望
　　細雨晴深小苑東春雲開氣逐光風雄兒走馬神光上靜女看花佛寺中書劍學多心欲嬾田園荒廢望頻空南歸路極天連海惟有相思明月同
　　唐昌觀玉蘂花
　　瑤華瓊蘂種何年蕭史秦嬴向紫煙時控綵鸞過舊邸摘花持獻玉皇前
　　別李協
　　江邊日暮不勝愁送客霑衣江上樓明月峽添明月照蛾眉𡶶似兩眉愁
　　初次巴陵
　　西江浪接洞庭波積水遙連天上河鄉信為憑誰寄去汀洲燕雁漸來多
　　上已
　　帝京元已足繁華細管清七貴家此日風光誰不共紛紛皆是掖垣花
　　春怨
　　花滿簾櫳欲度春此時夫壻在咸秦緑窗孤寢難成寐紫燕雙飛似弄人
　　送客歸常州
　　行到河邊從此辭寒天日逺暮帆遲可憐芳草成衰草公子歸時過緑時
　　送別
　　春愁不盡別愁來舊淚猶長新淚催相思倘寄相思字〈一作子〉君到揚州楊子廻
　　送客入蜀
　　劍閣迢迢夢想間行人歸路遶梁山明朝騎馬揺鞭去秋雨槐花子午闗
　　送別
　　仙花笑盡石門中石室重重掩緑空蹔下雲峰能幾日卻廻煙駕馭春風
　　殘花
　　五馬踟躕在路岐南來只為看花枝鶯銜蝶弄紅芳盡此日深閨那得知
　　戲贈友人
　　湘隂直與地隂連此日相逢憶醉年美酒非如平樂貴十升不用一千錢
　　贈同遊〈首句缺一字〉
　　此　風雨後巳覺減年華若待皆無事應難更有花管臨夜急榆栁向江斜且莫看歸路同須醉酒家
　　送人出塞
　　北風吹雨雪舉目巳悽悽戰鬼秋頻哭征鴻夜不棲沙平闗路直磧廣郡樓低此去非東魯人多事鼓鼙
　　尋僧元皎因病
　　此僧迷有著因病得尋師話盡山中事歸當月上時髙松連寺影亞竹入窗枝閒憶草堂路相逢非素期
　　夜泊渭津
　　飄飄東去客一宿渭城邊逺處星垂㟁中流月滿船涼歸夜深簟秋入雨餘天漸覺家山小殘程尚幾年
　　晩夏逢友人
　　一別同友相思已十年長安多在客久病忽聞蟬驟雨纔沾地隂雲不徧天微涼堪話舊移榻晩風前
　　別謫者
　　此地聞猶惡人言是所之一家書絶久孤驛夢成遲八月三湘道聞猨冐雨時不須祠楚相臣節轉堪疑
　　行思
　　千里豈雲去欲歸如路窮人間無暇日馬上又秋風破月銜髙岳流星拂曉空此時皆在夢行色獨怱怱
　　感懐題從舅宅
　　郗家庭樹下幾度醉春風今日花還發當時事不同流言應未息直道竟難通徒遣相思者悲歌向暮空
　　與友人㑹
　　蟬吟槐蘂落的的是愁端病覺離家逺貧知處事難真交無所隱深語有餘歡未必聞歌吹羇心得蹔寛下第後䝉侍郎示意指於新先輩宣恩感謝
　　才薄命如此自嗟兼自疑遭逢好交日黜落至公時倚玉甘無路穿楊卻未期更慙君侍坐問許可言詩






　　御定全唐詩卷二百九十
　　欽定四庫全書
　　御定全唐詩巻二百九十一
　　楊凌
　　楊凌字恭履少以篇什著聲官終侍御史詩一巻
　　奉酬韋滁州寄示
　　淮揚為郡暇坐惜流芳歇散懐累榭風清暑澄潭月陪燕辭三楚戒途綿百越非當逺別離雅奏何由發
　　梅里旅夕
　　滄洲東望路旅櫂愴羇遊楓浦蟬隨㟁沙汀鷗轉流露天星上月水國夜生秋誰忍持相憶南歸一葉舟
　　鍾陵雪夜詶友人
　　窮臘催年急陽春怯和歌殘燈閃壁盡夜雪透窗多歸路山川險遊人夢寐過龍洲不可泊嵗晩足驚波
　　潤州水樓
　　歸心不可留雪桂一叢秋葉雨空江月螢飛白露洲野蟬依獨樹水郭帶孤樓遙望山川路相思萬里遊
　　江上秋月
　　隴雁送鄉心羇情屬嵗隂驚秋黃葉遍愁暮碧雲深月色呉江上風聲楚木林交親幾重別歸夢倂愁侵
　　閣前雙槿
　　羣玉開雙槿丹榮對絳紗含煙疑出火隔雨怪舒霞向晩爭辭蘂迎朝鬬發花非闗後桃李為欲繼年華
　　小苑春望宮池栁色
　　上苑閒遊早東風栁色輕儲胥遙掩映池水隔微明春至條偏弱寒餘葉未成和煙變濃淡轉日異隂晴不獨芳菲好還因雨露榮行人望攀折逺翠暮愁生
　　送客徃睦州
　　水濶盡南天孤舟去渺然驚秋路傍客日暮數聲蟬
　　送客之蜀
　　西蜀三千里巴南水一方曉雲天際斷夜月峽中長
　　剡溪看花
　　花落千廻舞鶯聲百囀歌還同異方樂不奈客愁多
　　江中風
　　白浪暗江中南泠路不通髙檣帆自滿出浦莫呼風
　　詠破扇
　　粉落空牀棄塵生故篋留先來無一半情斷不勝愁
　　賈客愁
　　山水路悠悠逢灘即殢留西江風未便何日到荊州
　　即事寄人
　　中禁鳴鐘日欲髙北窗欹枕望頻搔相思寂寞青苔合唯有春風啼伯勞
　　早春雪中
　　新年雨雪少晴時屢失尋梅看栁期鄉信憶隨回鴈早江春寒帶故隂遲
　　北行留別
　　日日山川𤇺火頻山河重起舊煙塵一生孤負龍泉劍羞把詩書問故人
　　秋原野望
　　客鴈秋來次第逢家書頻寄兩三封夕陽天外雲歸盡亂見青山無數峰
　　春霽花蕚樓南聞宮鶯
　　祥煙瑞氣曉來輕栁變花開共作晴黃鳥逺啼鳷鵲觀春風流出鳯皇城
　　明妃怨
　　漢國明妃去不還馬䭾絃管向隂山匣中縱有菱花鏡羞對單于照舊顔
　　句
　　南園桃李花落盡春風寂寞揺空枝〈詩式〉





　　御定全唐詩巻二百九十一
　　欽定四庫全書
　　御定全唐詩卷二百九十二
　　司空曙
　　司空曙字文明〈一作初〉廣平人登進士第從韋臯於劍南貞元中為水部郎中終虞部郎中詩格清華為大厯十才子之一集三卷今編詩二卷
　　題玉眞觀公主山池院
　　香殿留遺影春朝玉戶開羽衣重素幾珠網儼輕〈一作塵〉埃石自蓬山得泉經太液來桞絲遮緑浪花粉落青苔鏡掩鸞空在霞消鳯不廻唯餘古桃〈一作壇〉樹傳是上仙栽
　　送永陽崔明府
　　古國羣舒地前當桐柏闗連綿江上雨稠疊楚南山沙館行帆息楓洲〈一作州又作舟〉候吏還乗籃若有暇精舍在林間
　　送曹三同〈一作原〉猗〈一作桐椅〉遊山寺
　　山蹋青蕪盡涼秋古寺深何時得連策此夜更聞琴窮水雲同穴過僧虎共林殷勤如念我遺爾掛冠心
　　送崔校書赴梓幕
　　碧峰天柱下鼓角鎮南軍管記催飛檄蓬萊輟校文棧霜朝似雪江霧晩成雲想出褒中望巴庸方路分
　　送夔州班使君
　　魚〈一作蜀〉國巴庸路麾幢漢守過曉檣爭市隘夜鼓祭神多雲白當山雨風清滿峽波夷陵舊人吏猶誦兩岐歌
　　送菊潭王明府
　　業成洙泗客皓髪著儒衣一與遊人別仍聞帶印歸林多宛地古雲盡漢山稀莫愛潯陽隱嫌官計亦非
　　送太易上人赴東洛
　　遙見登山處青蕪雪後春雲深岳廟火寺宿洛陽人餌藥將齋折唯詩與道親凡經幾回別麈尾不離身
　　和王卿〈一作太常〉立秋即事
　　秋宜何處看試問白雲官暗入蟬鳴樹微侵蝶繞蘭向風涼稍動近日暑猶殘九陌浮埃減千峯爽氣攅換衣防竹暮沈果訝泉寒宮響傳花杵天清出露盤髙禽當側弁遊鮪對憑欄一奏招商曲空人繼唱難
　　和李員外與舍人詠玫〈一作冬〉瑰花寄徐侍郎
　　仙吏紫薇郎竒花共翫芳攢星排緑蒂照眼發紅光暗妬翻堦藥〈一作葉〉遙連直署香遊枝蜂繞易礙刺鳥銜妨露溼凝衣粉風吹散蕊黃䝉蘢珠樹合煥爛錦屛張留客勝看竹思人比愛棠如傳採蘋詠逺思滿瀟湘
　　冬夜耿拾遺王秀才就宿因傷故人
　　舊時聞笛淚今夜重沾衣方恨同人〈一作〉少何堪相見稀竹煙凝澗壑林雪似芳菲多謝勞車馬應憐獨掩扉
　　早春遊慈〈一作報〉恩南池
　　山寺臨池水春愁望逺生蹋橋逢鶴起尋竹值泉橫新栁絲猶短輕〈一作柔〉蘋葉未成還如虎溪上日暮伴僧行
　　雨夜見投之作
　　出戶繁星盡池塘暗不開動衣涼氣度遰樹逺聲來燈外初行電城隅偶〈一作忽〉隱雷因知謝文學曉望比塵埃
　　龍池寺望月寄韋使君閻別駕
　　清光此夜中萬古望應同當野山沈霧低城樹有風花宮紛共邃水府皓相空遙想髙樓上唯君對〈一作望〉庾公
　　秋夜憶興善院寄苖發
　　右軍多住寺此夜後池秋自與山僧伴那因洛客愁卷簾霜靄靄滿目水悠悠若有詩相贈期君憶惠休
　　病中寄鄭十六兄〈一本題下有㮣字〉
　　倦枕欲徐行開簾秋月明手便笻杖冷頭喜葛巾輕緑草前侵水黃花半上城虛消此塵景不見十年兄
　　衛明府寄枇杷葉以詩答
　　傾筐呈緑葉重疊色何鮮詎是秋風裏猶如曉露前〈一作傳〉仙方當見重消疾本應便全勝甘蕉贈空投謝氏篇
　　過慶寳寺〈一作耿湋詩題作廢寶光寺〉
　　黃葉前朝寺無僧寒〈一作閒〉殿開池晴⻱出曝松暮〈一作暝〉鶴飛廻古井〈一作砌〉碑橫草隂廊畫雜苔禪宮亦銷〈一作衰〉歇塵世轉堪哀
　　奉和張大夫酬髙山人
　　野客居鈴閣重門將校稀豸冠親榖弁⻱印識荷衣座右〈一作坐久〉寒飈〈一作泉〉爽談餘暮角微蒼生須太傅山在豈容歸
　　送嚴使君遊山
　　家楚依三戸辭州選一錢酒杯同寄世客櫂任銷年赤燒兼山逺青蕪與浪連青春明月夜知上鄂君船
　　送栁震歸蜀
　　白日雙流靜西看蜀國春桐花能乳鳥竹節競祠神蹇歩徒相望先鞭不可親知從江僕射登榻更何人
　　送樂平苖明府
　　天際山多處東安古邑〈一作邑更〉深緑田通竹裏白浪隔楓林詩有江僧和門唯越客尋應將放魚化一境表吾心
　　贈送鄭錢二郎中
　　梅含栁已動昨日起東風惆悵心徒壯無如鬢作翁百年飄若水萬緒盡歸空何可宗禪客遲廻岐路中酬鄭十四望驛不得同宿見贈因寄張參軍
　　逢君喜成淚暫似故鄉中謫宦猶多懼清宵不得終月煙髙有鶴宿〈一作霜〉草淨無蟲明日郄超㑹應思下客同
　　暮春野望寄錢起〈一作耿湋詩〉
　　草長花落樹羸病強尋春無復少年意空餘華髪新青原髙〈一作晴〉見水白社靜逢人寄謝南宮客軒車不可〈一作見〉親
　　送王使君小子孝亷登科歸省
　　年少通經學登科尚佩觿張馮本名士蔡廓是佳兒鞍馬臨岐路龍鍾對別離寄書胡太守請〈一作清〉與故人知
　　雲陽寺石竹花
　　一自幽山別相逢此寺中髙低俱出〈一作有〉葉深淺不分叢野蝶難爭白庭榴暗讓紅誰憐芳最久春露到秋風
　　送髙勝重謁曹王
　　江上〈一作水〉青楓岸隂隂萬里春朝辭郢城酒暮見洞庭人興比乗舟訪恩懐倒屣親想君登舊榭重喜掃芳塵
　　閒園書事招暢當
　　聞蟬晝眠後欹枕對蓬蒿羸病嬾尋戴田園方詠陶傍簷蟲掛靜出樹蝶飛髙惆悵臨清鏡思君見鬢毛
　　過錢員外
　　為郎頭已白跡向市朝稀移病居荒宅安貧著敗衣野園隨客醉雪寺伴僧歸自説東峰下松蘿滿故扉
　　贈庾侍御
　　年少身無累相逢憶此時雪過雲寺宿酒向竹園期白髪今催老清琴但起悲唯應逐宗炳內學願為師
　　贈李端
　　共憶南浮〈一作樓〉日登髙望若何楚田湖草逺江寺海榴多載酒尋山宿思人帶雪過東西幾回別此㑹各蹉跎
　　送流人
　　聞説南中事悲君重竄身山村楓子鬼江廟石郎神童稚留荒宅圖書託故人青門好風景為爾一沾巾
　　過胡居士〈一作湖上〉覩王右丞遺文
　　舊日相知盡深居獨一身閉門空〈一作唯〉有雪看竹永無人毎許前山隱曽憐陋巷貧題詩今尚在暫為拂流〈一作留〉塵
　　送郎使君赴郢州
　　使君持節去雲水滿前程楚寺多連竹江檣逺暎城登樓向月望賽廟傍山行若動思鄉詠應貽謝歩兵
　　賊平後送人北歸
　　世亂同南去時清獨北還他鄉生白髪舊國見青山曉月過殘壘繁星宿故闗寒禽與衰草處處伴愁顔
　　觀獵騎〈一作公子行〉
　　纒臂繡綸巾貂裘窄稱身射禽風助箭走〈一作驟〉馬雪翻〈一作飛〉塵金埒爭開道香車為駐輪翩翩不知處傳〈一作應〉是霍家親
　　同苖員外宿薦福常師房〈一作秋喜盧綸同宿寺〉
　　浮生共多故聚宿喜君同人息時聞磬燈揺乍有風霜堦疑〈一作寒霜疑〉水際夜木似山中一願持〈一作投〉如意長來事逺公
　　送喬廣下第歸淮南
　　遙想長淮盡荒堤楚路斜戍旌標白浪罟網入青葭啼〈一作歸〉鳥仍臨水愁人更見〈一作看〉花東堂一枝在為子惜年華
　　風箏
　　髙風吹玉柱萬籟忽齊飄颯樹遲難度縈空細漸銷松泉鹿門夜笙鶴洛濱朝坐與真僧聼支頤向寂寥
　　閒居寄苖發
　　漸向浮生老前期竟若何獨身居處靜永夜坐時多厭逐青林客休吟白雪歌支公有遺寺重與謝〈一作戴〉安過
　　送王先生歸南山
　　儒中年最老獨有濟南生愛子方傳業無官自耦耕竹通山舍逺雲接雪〈一作玉〉田平願作門人去相隨隱姓名
　　寄天台秀師
　　天台瀑布寺傳有白頭師幻跡示〈一作是〉羸病空門無住持雪晴看鶴去海夜與龍期永願親缾屨呈功〈一作澄心〉得問疑
　　送夏侯審赴寧國
　　青圻連白浪曉日渡南津山疊陵陽樹舟多建業人煙霞髙占〈一作古〉寺楓竹暗停〈一作亭〉神如接𤣥暉集江丞獨〈一作城猶〉見親
　　雲陽館與韓紳〈一作韓升卿〉宿別
　　故人江海別幾度隔山川乍見翻疑夢相悲各問年孤燈寒照雨溼竹暗浮煙更有明朝恨離杯惜共傳
　　送盧使君赴䕫州
　　鐃管隨旌斾髙秋逺上巴白波連霧雨青壁斷蒹葭憑几雙童靜登樓萬井斜政成知變俗當應畫輪車
　　夜聞回雁
　　雁響天邊過髙髙望不分颼飀傳細雨嘹唳隔長雲散向誰家盡歸來幾客聞還將今夜意西海話蘇君
　　賦得的的帆向浦
　　向浦參差去隨波逺近還初移芳草裏正在夕陽間隱暎回孤驛微明出亂山向空看不盡歸思滿江闗
　　秋思呈尹植裵説〈一本題下有鄭洞二字〉
　　靜向嬾相偶年將衰共催前途懽不〈一作未〉集徃事恨空來晝景委紅葉月華銷〈一作鋪〉緑苔沈思竟何有坐結玉琴哀
　　閒園即事寄暕公
　　欲就東林寄一身尚憐兒女未成人柴門客去殘陽在藥圃蟲喧秋雨頻近水方同梅市隱曝衣多笑阮家貧深山蘭若何時到羨與閒雲作四隣
　　題暕上人院
　　閉門不出自焚香擁褐看山嵗月長雨後緑苔生石井秋來黃葉遍繩牀身閒何處無真性年老曽言〈一作來〉隱故鄉更説本師同學在幾時攜手見〈一作向〉衡陽
　　長安曉望寄程補闕〈一作包何詩〉
　　迢遰山河擁帝京參差宮殿接雲平風吹曉漏經長樂栁帶晴煙出禁城天淨笙歌臨路發〈一作奏〉日髙車馬隔塵行獨有淺才甘未逹多慙名在魯諸生
　　下第日書情寄上叔父
　　微才空覺滯京師末學曽為叔父知雪裏題詩偏見賞林間飲酒獨令隨遊客盡傷春色老貧居還惜暮隂移欲歸江海尋山去願報何人得桂枝
　　南原〈一作浦〉望漢宮
　　荒原空有漢宮名衰草茫茫雉堞平連雁下時秋水在行人過盡暮煙生西陵歌吹何年絶南陌登臨此日情故事悠悠不可問寒禽野水自縱橫
　　早夏寄元校書
　　獨遊野徑送〈一作自〉芳菲髙竹林居接翠微緑岸草深蟲入徧青藂花盡蝶來稀珠荷薦果香寒簟玉柄揺風滿夏衣蓬蓽永無車馬到更當齋夜憶元暉
　　贈衡岳〈一作岳陽〉隱禪師
　　擁褐安居南嶽頭白雲髙寺見衡州石窗湖水揺寒月楓樹猨聲報夜秋講席舊逢山〈一作沙〉鳥至梵經初向竺僧求垂垂〈一作自知〉身老將傳法因下人間遂北〈一作逐此〉遊
　　題凌雲寺
　　春山古寺遶滄波石磴盤空鳥道過百丈金身開翠壁萬龕燈熖隔煙蘿雲生客到侵衣溼花落僧禪覆地多不與方袍同結社下歸塵世竟如何
　　晦日益州北池陪宴
　　臨泛從公日仙舟翠幕張七橋通碧沼〈一作澗〉雙樹接花塘玉燭收寒氣金波隱夕光野聞〈一作閒〉歌管思水靜綺羅香遊騎縈林逺飛橈截岸長郊原懐灞滻陂溠寫江潢常侍傳花詔偏禆問羽觴豈令南峴首千載播餘芳
　　送曲山人之衡州
　　白石先生眉髪光〈一作老〉已分甜〈一作紺〉雪飲紅漿衣巾半染煙霞氣〈一作色〉語笑兼和藥草香茅洞玉聲流暗水衡山碧色〈一作氣〉暎朝陽千年城郭如相問華表峩峩有夜霜
　　立秋日
　　律變新秋至蕭條自此初花酣蓮報謝葉在栁呈疎澹日非〈一作月多〉雲暎清風似雨餘卷𬖄涼暗度迎〈一作卻〉扇暑先除草靜多翻燕波澄乍露魚今朝散騎省作賦興何如
　　詠古寺花
　　共愛芳菲此樹中千跗萬蕚〈一作蕊〉裹〈一作裛〉枝紅遲遲欲去猶回望覆地無人滿寺風
　　酬張芬有赦後見贈〈一作司空圖詩〉
　　紫鳯朝銜五色書陽春忽布〈一作報〉網羅除已將心變寒灰後豈料光生腐草餘建水風煙收客淚杜陵花竹夢郊居勞君故有詩相贈欲報瓊瑤恨不如
　　哭苖員外呈張參軍〈苖公即參軍舅氏〉
　　思君甯家宅久接竹林期嘗值偷琴處親聞比玉時髙人不易合弱冠早相知〈一作追〉試藝臨諸友能文即我師凌寒松未老先暮槿何衰季子生前別羊曇醉後悲壽堂乖一慟奠席阻長辭因瀝殊方淚遙成墓下詩
　　金陵懐古
　　輦路江楓暗宮庭野草春傷心庾開府老作北朝臣
　　發渝州卻寄韋判官
　　紅燭津亭夜見君繁急管兩紛紛平明分〈一作攜〉手空江轉唯有猨聲滿〈一作嘯〉水雲
　　送盧徹之太原謁馬尚書
　　榆落鵰飛闗塞秋黃雲畫角見并州翩翩羽騎雙旌後上客親〈一作新〉隨郭細侯
　　峽口送友人
　　峽口花飛欲盡春天涯去住淚沾巾來時萬里同為客今日翻成送故人
　　故郭婉儀輓歌
　　一日辭秦鏡千秋別漢宮豈唯泉路掩長使月輪空苦色凝朝露悲聲切暝風婉儀餘舊徳仍載禮經中
　　送翰林張學士嶺南勒聖碑
　　漢恩天外洽周頌日邊稱文獨司空羨書兼太尉能出闗逢北雁度嶺逐南鵬使者翰林客餘春歸灞陵
　　送吉校書東歸
　　少年芸閣吏罷直暫歸休獨與親知別行逢江海秋聼猨看楚岫隨雁到呉洲處處園林好何人待子猷
　　早春遊望
　　東風春未足試望秦城曲青草狀寒蕪黃花似秋菊壯將歡共去老與悲相逐獨作遊社人暮過威輦宿
　　秋日趨府上張大夫
　　重城洞啟肅秋煙共説羊公在鎮年鞞鼓暗驚林葉落旌旗遙拂雁行偏石過橋下書曽受星降人間夢巳傳謫吏何能沐風化空將歌頌拜車前
　　竹裏徑
　　幽徑行跡稀清隂苔色古蕭蕭風欲來乍似蓬〈一作逢〉山雨
　　黃子陂
　　岸芳春色曉水影夕陽微寂寂深煙裏漁舟夜不歸
　　田鶴
　　散下渚田中隱見菰蒲裏哀鳴自相應欲作凌風起
　　藥園
　　春園芳巳遍緑蔓雜紅英獨有深山客時來辨藥名
　　石井
　　苔色遍春石桐隂入寒井幽人獨汲時先樂殘陽影
　　板橋
　　橫遮野水石前帶荒村道來徃見愁人清風栁隂好
　　石蓮花
　　今逢石上生本自波中有紅豔秋風裏誰憐衆芳後
　　逺寺鐘
　　杳杳疎鐘發因〈一作月〉風清復引中宵獨聼之似與東林近
　　松下雪
　　不隨晴野盡獨向深松積落照入寒光偏能伴幽寂
　　新栁
　　全欺芳蕙晩似妬寒梅疾撩亂發青條春風來幾日
　　唐昌公主院看花
　　遺殿空長閉乘鸞自不回至今荒草上寥落舊花開
　　別張讚
　　今日山晴後殘蟬菊發時登樓見秋色何處最相思
　　晩思
　　蛩餘窗下月草溼堦前露晩景淒我衣秋風入庭〈一作何〉樹
　　留〈一作別〉盧秦卿〈一作郎士元詩〉
　　知有前期在難分〈一作歡如〉此夜中無將故人酒不及石尤〈一作古淳〉風
　　登峴亭
　　峴山回首望秦闗南向荊州幾日還〈一作一身放放向荊蠻平楚茫茫失路闗〉今日登臨唯有淚不知風景在何山
　　哭麴山人〈一作耿湋詩〉
　　憶昔秋風起君曽歎逐臣何言芳草日自作九泉人
　　過堅上人故院與李端同賦
　　舊依支遁宿曽與戴顒來今日空林下唯知見緑苔
　　病中嫁女妓
　　萬事傷心在目前一身垂淚對花筵黃金用盡教歌舞留與他人樂少年
　　江村即事
　　釣罷歸來不繫船江村月落正堪眠縱然一夜風吹去只在蘆花淺水邊





　　御定全唐詩巻二百九十二
　　欽定四庫全書
　　御定全唐詩卷二百九十三
　　司空曙
　　送鄭明府貶嶺南
　　青楓江色晩楚客獨傷春共對一尊酒相看萬里人猜嫌成謫宦正直不防身莫畏炎方久年年雨露新寄衛明府常見短靴褐裘又務持誦是以有末句之贈
　　柴桑官舍近東林兒稚初髫即道心側寄繩牀嫌憑几斜安苔幘嬾穿簪髙僧靜望山僮逐走吏喧來水鴨沈翠竹黃花皆佛性莫教塵境誤相侵
　　酬李端校書見贈
　　緑槐垂〈一作初〉穗乳烏飛忽憶山中獨未歸青鏡流年看髪變白雲芳草與心違乍〈一作多〉逢酒客春〈一作朝〉遊慣久別林僧夜坐稀昨日聞君到城闕莫將簪弁勝〈一作責〉荷衣
　　過盧秦卿舊居
　　五栁茅茨楚國賢桔橰蔬圃水涓涓黃花寒後難逢蝶紅葉晴來忽有蟬韓康助採君臣藥支遁同看內外篇為問濳夫空著論如何〈一作何如〉侍從賦甘泉
　　秋園〈一本題下有戲題二字〉
　　傷秋不是惜年華別憶春風碧玉家強向衰藂見芳意茱茰紅實似繁花
　　送王使君赴太原拜節度副使
　　新從劉太尉結束向并州絡腦青絲騎盤囊錦帶鉤出闗逢將校下嶺擁戈矛匣〈一作雪〉閉黃雲冷山傳畫角秋劒鋒將破虜函〈一作逺〉道罷登樓豈作書生老當封萬戸侯
　　擬百勞歌
　　朱絲紐〈一作細〉金㸃雜雙蔕芙蓉共開合誰家稚女著羅裳紅粉青眉嬌暮妝木難〈一作棲〉作牀牙作席雲毋屏風光照壁玉顔年幾新上頭廻身〈一作頭〉斂笑多自羞紅銷月落不復見可惜當時誰拂面
　　迎神
　　吉日兮臨水沐青蘭兮白芷假山鬼兮請東皇託靈均兮邀帝子次參差兮正苦舞婆娑兮未巳鸞旌圓蓋望欲來山雨霏霏江浪起神既降兮我獨知目成再拜為陳詞
　　送神
　　神之去廻風嫋嫋雲容與桂尊瑤席不復陳蒼山緑水暮愁人
　　殘鶯百囀歌同王員外耿拾遺吉中孚李端遊慈恩各賦一物
　　殘鶯一何怨百囀相尋續始辨下將髙稍分長復促綿蠻巧狀語機節終如曲野客賞應遲幽増聞詎足禪齋深樹夏隂清零落空餘三兩聲金谷箏中傳不似山陽笛裏寫難成憶昨亂啼無逺近晴宮曉色偏相引送暖初隨栁色來辭芳暗逐花枝盡歌殘鶯歌殘鶯悠然萬感生謝朓羇懐方一聼何郎閒吟本多情乃知衆鳥非儔比暮噪晨鳴倦人耳共愛竒音那可親年年出谷待新春此時斷絶為君惜明日𤣥蟬催髪白
　　過終南〈一本有山字〉栁處士
　　雲起山蒼蒼林居蘿薜荒幽人老深境素髪與青裳〈一作囊〉雨滌莓苔緑風揺松桂〈一作菡萏〉香洞泉分溜〈一作𣲖〉淺巖筍出藂長敗屨安松砌餘棊在石牀書名一為別還路已堪傷
　　春送郭大之官
　　明府之官官舍春春風辭我兩三人可憐江縣閒無事手板支頤獨詠貧
　　送鄭錫〈曙曽事此公季父〉
　　漢陽雲樹清無極蜀國風煙思不堪莫怪別君偏有淚十年曽事晉征南
　　同張參軍喜李尚書寄新琴
　　新琴傳鳯凰晴景稱髙張白玉連徽淨朱絲繫〈一作擊〉爪長輕埃隨拂拭雜〈一作新〉籟滿鏗鏘暗想山泉合如親蘭蕙芳正聲消鄭衛古狀掩笙簧逺識賢人意清風願激揚
　　苦熱
　　暑氣發炎州焦煙逺未收嘯風兼熾燄揮汗訝成流鸛鵲投林盡⻱魚擁石稠漱泉齊飲酎衣葛劇兼裘長簟貪欹枕輕巾嬾掛頭招商如有曲一為取新秋
　　送人歸黔府
　　伏波簫鼓水雲中長㦸如霜大斾紅油幕曉開飛鳥絶翩翩上將獨趨風
　　雜興
　　月沒遼城暗出師雙龍金角曉天悲黃塵滿目隨風散不認將軍燕尾旗
　　嵗暮懐崔峒耿湋
　　臘月江天見春色白花青栁疑寒食洛陽舊社各東西楚國遊人不相識
　　觀妓
　　翠蛾紅臉不勝情管絶餘發一聲銀燭揺揺塵暗下卻愁紅粉淚㾗生
　　過長林湖西酒家
　　湖草青青三兩家門前桃杏一般花遷人到處唯求醉聞説漁翁有酒賒
　　過閻采病居
　　每逢佳節何曽坐唯有今年不得遊張邴臥來休送客菊花楓葉向誰秋
　　送程秀才
　　悠悠多路岐相見又別離東風催節換燄燄春陽散楚草漸煙綿江雲亦蕪漫送子恨何窮故闗如夢中遊人盡還北旅雁辭南國楓樹幾回青逐臣歸不得
　　長林令衛象餳絲結歌
　　主人琱盤盤素絲寒女眷眷墨子悲乃言〈一作荅乃〉假使餳為之八珍重沓失顔色手援玉筯不敢持始狀芙蓉新出水仰坼重衣傾萬蕊又如合歡交亂枝紅茸向暮花參差呉蠶絡蠒抽尚絶細縷纎毫看欲滅雪髪羞垂倭墮鬟繡囊畏並茱茰結我愛此絲巧妙絶世間無為君作歌陳座隅
　　酬崔峒見寄〈一作江湖秋思〉
　　趨陪禁掖雁行隨〈一作稀〉遷放江潭鶴髪垂素浪遙疑太液水青楓忽似萬年枝嵩南春遍愁〈一作傷〉䰟夢壺〈一作湖〉口雲深隔路岐共望漢朝多沛澤蒼蠅早晩得先知
　　聞春雷
　　水國春雷早闐闐若衆車自憐遷逐者猶滯蟄藏餘
　　晩秋西省寄上李韓二舍人
　　晝漏傳清唱天恩〈一作隅一本缺〉禁旅秋雁親承露掌砧隔曝衣樓賜膳中人送餘香侍女收仍聞勞上直晩歩鳯池頭
　　下武昌江行望涔陽
　　悠悠次〈一作向〉楚鄉楚〈一作樊〉口下涔陽雪隱洲渚暗沙髙蘆荻黃漁人共留滯水鳥自喧翔懐土年空盡春風又淼茫
　　送史申之峽州
　　峽口巴江外〈一作水〉無風浪亦翻蒹葭新有雁雲雨不離猨行客思鄉逺愁人賴酒昬檀郎好聨句共〈一作莫〉滯謝家門
　　送王閏
　　相送臨寒水蒼然望故闗江蕪連夢澤楚雪入商山話我他年舊看君此日還〈一作閒〉因將自悲淚一灑別離間
　　江園書事寄盧綸
　　種栁南江邊閉門三四年豔花〈一作俗人〉那勝竹凡鳥不如蟬嗜酒漸嬰〈一作思〉渴讀書多欲眠平生故交在白首逺相憐
　　送鄭況徃淮南
　　西楚見南闗蒼蒼落日間雲離大雷樹潮入秣陵山登戍因髙望停橈放溜閒陳公有賢榻君去豈空還
　　題江陵臨沙驛樓
　　江天清更愁風栁入江樓雁惜楚山晩蟬知秦樹秋淒涼多獨醉零落半同遊豈復〈一作獲〉平生意蒼然蘭杜洲
　　新蟬〈一作耿湋詩〉
　　今朝蟬忽鳴遷〈一作覉〉客若為情便〈一作漸〉覺一年老〈一作謝〉能令萬感生微風方〈一作初〉滿樹落日稍沈城為問同懐者淒涼聼幾聲
　　送張弋
　　擁櫂江天曠蒼然下郢城氷霜葭菼變雲澤鷓鴣鳴酒倦臨流醉人逢置榻迎嘗聞藉東觀不獨魯諸生
　　送僧無言歸山
　　袈裟出塵外山徑幾盤縁人到白雲樹鶴沈青草田龕泉朝請盥松籟夜和禪自昔聞多學逍遙注一篇和盧校書文若早入使院書事〈第六句缺一字〉
　　解帶獨裵回秋風如水來軒墀濕繁露琴幾拂輕埃晨鳥猶在葉夕蟲餘　苔蒼然發髙興相仰坐難陪
　　送史澤之長沙
　　謝朓懐西府單車觸火雲野蕉依戍客廟竹暎湘君夢渚巴山斷長沙楚路分一杯從別後風月不相聞
　　田家
　　田家喜雨足鄰老相招攜泉溢溝塍壊麥髙桑柘低呼兒催放犢宿〈一作邀〉客待烹雞搔首蓬門下如〈一作知〉將軒冕齊
　　送盧堪
　　羇貧不易去此日始西東旅舍秋霖葉〈一作林夜〉行人寒〈一作塞〉草風酒醒餘恨在野餞暫遊同莫使禰生刺空留懐䄂中
　　送栁震入蜀
　　粉堞連青氣喧喧雜萬家夷人祠竹節蜀鳥乳桐花酒報新豐景琴迎抵峽斜多聞滯遊客不似在天涯送李嘉祐正字括圖書兼徃揚州覲省
　　不事蘭臺貴全多韋帶風儒官比劉向使者得陳農晩燒平蕪外朝陽疊浪東歸來喜調膳寒筍出林中
　　送劉侍御
　　獄成收夜燭整豸出登車黃葉辭荊楚青山背漢初早朝新羽衛晩下歩徒胥應念長沙謫思鄉不食魚
　　送龎判官赴黔中
　　天逺風煙異西南見一方亂山來蜀道諸水出辰陽堆案青油暮看棋畫角長論〈一作諭〉文誰可制記室有何郎
　　送人遊嶺南
　　萬里南遊客交州見桞條逢迎人易合時日酒能消浪曉浮青雀風溫解黒貂囊金如未足莫恨故鄉遙
　　送曹同〈一作桐〉椅
　　青春〈一作山〉三十餘衆藝盡無如中散詩傳畫將軍扇續書楚田晴下雁江日暖遊〈一作多〉魚惆悵空相送歡遊自此疎
　　送鄂州張別駕襄陽覲省
　　蒼蒼峴亭〈一作峯〉路臘月漢陽〈一作江〉春帶雪半山寺行沙隔水人王祥因就宦萊子不違親正恨殊鄉別千條楚栁新
　　送魏季羔遊長沙覲兄〈一本無季字〉
　　蘆荻湘江水蕭蕭萬里秋鶴髙看迥野蟬逺入中流訪友多成滯攜家不厭遊惠連仍有作知得從兄酬
　　雜言
　　伏餘西景移風雨〈一作與〉灑輕絺燕拂青蕪地蟬鳴紅葉枝
　　翫花與衛象〈一作衛長林〉同醉
　　衰鬢千莖雪〈一作白〉他鄉一樹花今朝與君醉忘卻在長沙
　　送王尊師歸湖州
　　煙蕪滿洞青山遶幢節飄空紫鳯飛金闕乍看迎日麗玉簫遙聼隔花微多開石髓供調膳時御霓裳奉易衣莫學遼東華表上千年始欲一廻歸
　　九日洛〈一作落〉東亭
　　風息斜陽盡遊人曲落間採花因覆酒行草轉看山栁散新霜下天晴早雁還傷秋非騎省𤣥髪白成斑
　　九日送人
　　送人冠獬豸值節佩茱茰均賦徴三壤登車出五湖水風淒落日岸葉䬃衰蕪自恨塵中使何因在路隅
　　哭王注
　　已歎漳濱臥何言駐隙難異才傷促短諸友哭門闌古道松聲暮荒阡草色寒延陵今葬子空使魯人觀
　　遇谷口道士
　　一見林中客閒知州縣勞白雲秋色逺蒼嶺夕陽髙自説名因石誰逢手種桃丹經儻相授何用戀青袍
　　喜外弟盧綸見〈一作訪〉宿
　　靜夜四無隣荒居舊業貧雨中黃葉樹燈下白頭人以我獨沈久愧君相見頻平生自有〈一作有深〉分況是蔡家親
　　深上人見訪憶李端
　　雁稀秋色盡落日對寒山避事多稱疾留僧獨閉闗心歸塵俗外道勝有無間仍憶東林友相期久不還
　　宿青龍寺故曇上人院
　　年深宮院在舊客自相逢閉戸臨寒竹無人有夜鐘降龍今已去巢鶴竟何從坐見繁星曉淒涼識舊峯
　　送張錬師還峩嵋山
　　太一天壇天柱西垂蘿為幌〈一作挽〉石為梯前登靈境青霄絶下視人間白日低松籟〈一作韻〉萬聲和管磬丹光五色雜虹〈一作雲〉蜺春山一入尋無路鳥響煙深〈一作深林〉水滿溪
　　逢江客問南中故人因以詩寄
　　南客何時去相逢問故人望鄉空淚落嗜酒轉家貧疎嬾辭微祿東西任老身上樓多看月臨水共傷春五栁終期隱雙鷗自可親應憐折腰吏冉冉在風塵
　　送臯法師
　　江草知寒栁半衰行吟怨別獨遲遲何人講席投如意唯有東林逺法師
　　送鄭佶歸洛陽
　　蒼蒼楚色水雲間一醉春風送爾還何處鄉心最堪羨汝南初見洛陽山
　　分流水
　　古時愁別淚滴作分流水日夜東西流分流幾千里通塞兩不見波瀾各自起與君相背飛去去心如此
　　和耿拾遺元日觀早朝
　　元日〈一作朔〉爭朝闕奔流若㑹溟路塵和薄霧騎火接低星門響〈一作漏促〉雙魚鑰車喧百子鈴冕旒當翠殿幢㦸滿彤庭積〈一作表〉嵗方編瑞乘春即省〈一作宥〉刑大官〈一作諸侯〉陳禹玉司厯獻堯蓂夀酒三觴退簫韶九奏停太陽開物象霈澤及生靈南陌髙山碧〈一作祥光紫〉東方曉氣青自憐揚子賤歸草太𤣥經
　　塞下〈一作上〉曲
　　寒栁接胡桑軍門向大荒幕營隨月兵氣長星芒橫吹催春酒重裘隔夜霜氷開不防虜青草滿遼陽
　　闗山月
　　蒼茫明月上夜久光如積野幕冷胡霜闗樓宿邊客隴頭秋露暗磧外寒沙白唯有故鄉人霑裳此聞笛御製雨後出城觀覽敕朝臣已下屬和
　　上上開鶉野師師出鳯城因知聖主念得〈一作能〉遂老農情隴麥垂秋合郊塵得雨清時新薦𤣥祖嵗足富〈一作布〉蒼生卻馬川原靜聞雞水土平薫歌舜徳和鼎致堯名覽物欣多稼垂衣御大明史官何所録稱瑞滿天京奉和常舍人〈一本有袞字〉晩秋集賢院即事寄徐薛二侍郎
　　藹藹鳯凰宮蘭臺玉署通夜霜凝樹羽朝日照相風官附〈一作亞〉三台貴儒開百氏宗司言陳禹命〈一作拜〉侍講發堯聦香巻青編內鉛分緑字中綴籖從太史鏘珮揖羣公池接天泉碧林交御果紅寒⻱登故〈一作敗〉葉秋蝶戀疎藂顔謝徴文並鐘裵直〈一作議〉事同離羣驚海鶴屬思怨江楓地逺姑蘇外山長越絶東慙當哲匠後下曲本難工
　　題鮮于秋〈一作暎〉林園
　　雨後園林好幽行迥〈一作迴又作向〉野通逺山芳草外流水落花中客醉悠悠慣鶯啼處處同夕陽〈一作傷春〉自一望日暮杜陵東
　　登秦嶺
　　南登秦嶺頭迴首始堪憂漢闕青門逺商山藍水流三湘遷客去九陌故人遊從此思鄉淚雙垂不復收
　　獨遊寄衛長林
　　草緑春陽動遲遲澤畔遊戀花同野蝶愛水劇江鷗身外唯須醉人間盡〈一作半〉是愁那知鳴玉者不羨賣𤓰侯
　　望水
　　髙樓〈一作原〉晴見水楚色靄相和野極空如練〈一作雪〉天遙不辨波永無人跡到時有鳥行過況是蒼茫外殘陽照最〈一作更〉多
　　望商山路
　　南見青山道依然去國時已甘長避地誰料有還期雨霽殘陽薄人愁獨望遲空殘華髪在前事不堪思
　　題落葉
　　霜景催危葉今朝半樹空蕭條故國異零落旅人同飄岸浮寒水依堦擁夜蟲隨風偏可羨得到洛陽宮〈一作城中〉
　　寄準上人
　　昨聞歸舊寺暫別欲經年樵客應同歩〈一作出〉鄰僧定伴禪後峯秋有雪逺澗夜鳴泉偶與支公論人間自共傳
　　送況上人還荊州因寄衛侍御象
　　惠持遊蜀久䇿杖欲〈一作忽〉西還共別此宵月獨歸何處山對鷗沙草畔洗足野雲間知有元暉㑹齋心受八闗
　　別盧綸〈一作綸別曙詩〉
　　有月多同賞無秋不共悲如何與君別又是菊黃時
　　雪二首
　　樂遊春苑望鵞毛宮殿如星樹似毫漫漫一川橫渭水太陽初出五陵髙
　　王屋南崖見洛城石龕松寺上方平半山槲葉當窗下一夜曽聞雪打聲
　　酬衛長林嵗日見呈
　　地暖雪花摧天春斗柄廻朱泥一丸藥柏葉萬年杯旅雁辭人去繁霜滿鏡來今朝彩盤上神燕不須雷
　　杜鵑行〈一作杜甫詩〉
　　古時杜宇稱望帝魂作杜鵑何微細跳枝竄葉樹木中搶翔瞥捩雌隨雄毛衣慘黒自顦顇衆鳥安肎相尊崇隳形不敢棲華屋短翮唯願巢深叢穿皮啄朽觜欲禿苦飢始得食一蟲誰言養雛不自哺此語亦足為愚䝉聲音咽噦若有謂號啼畧與嬰兒同口乾垂血轉廹促似欲上訴於蒼穹蜀人聞之皆起立至今相效傳遺風乃知變化不可窮豈知昔日居深宮嬪妃左右如花紅
　　寄胡居士
　　日暖風微南陌頭青田紅樹起春愁伯勞相逐行人別岐路空歸野水流徧地尋僧同看雪誰期載酒共登樓為言惆悵嵩陽寺明月髙松應獨遊
　　寒塘
　　曉髪梳臨水寒塘坐見秋鄉心正無限一雁度南樓
　　為李魏公賦謝汧公
　　白雲髙吟際青霄逺望中誰言路遐曠宮徴暗相通
　　梁城老人怨〈一作陳羽詩〉
　　朝為耕種人暮作刀槍鬼相看父子血共染城壕水








　　御定全唐詩巻二百九十三
　　欽定四庫全書
　　御定全唐詩巻二百九十四
　　崔峒
　　崔峒慱陵人登進士第為拾遺集賢學士終於州刺史藝文傳雲終右補闕大厯十才子之一也詩一巻
　　揚州選䝉相公賞判雪後呈上
　　自得山公許休畊海上田慙看長史傳欲棄釣魚船窮巷殷憂日蕪城雨雪天此時瞻相府心事比旌懸
　　客舍書情寄趙中丞
　　東楚復西秦浮雲類此身闗山勞䇿蹇僮僕慣投人孤客來千里全家託四鄰生涯難自料中夜問〈一作見〉親情
　　客舍有懐因呈諸在事
　　讀書常苦節待詔豈辭貧暮雪猶驅馬晡飡又寄人愁來占吉夢老去惜良辰延首平津閣家山日已春
　　書懐寄楊郭李王判官
　　慣作雲林客因成懶漫人吏欺從政拙妻笑理家貧李
　　郭應時望王楊入幕頻從容丞相閣知憶故園春
　　奉和給事寓直
　　桂枝家共折雞樹代相傳忝向鸞臺下仍看鴈影連夜閒方歩月漏盡欲朝天知去丹墀近明王許薦賢
　　初入集賢院贈李獻仁〈曽於常山聨官〉
　　燕代官初罷江湖路便分九遷從命薄四十幸人聞跡愧趨丹禁身曽繫白雲何由返滄海昨日謁明君
　　酬李補闕雨中寄贈
　　十年隨馬宿幾度受人恩白髪還鄉井微官有子孫竹窗寒雨滴苦砌夜蟲喧獨媿東垣友新詩慰旅魂初除拾遺酬丘二十二見寄〈一作初拜命酬丘丹見贈〉
　　江海久垂綸朝衣忽掛身丹墀初〈一作方〉謁帝白髪免羞人才愧文章士名當諌諍臣空餘薦賢分〈一作力〉不敢負交親
　　劉展下判官相招以詩答之
　　國有非常寵家承異姓勲背恩慙皎日不義若浮雲但使忠貞在甘從玉石焚竄身如有地夢寐見明君
　　送侯山人赴㑹稽
　　仙客辭蘿月東來就一官且歸滄海住猶向白雲看猨呌江天暮蟲聲野浦寒時遊鏡湖裏為我把魚竿
　　宿禪智寺上方演大師院
　　石林〈一作床〉髙幾許金剎在中峰白日空山梵清〈一作晴〉霜後夜鐘竹窗廻翠壁苔徑入寒松幸接無生法疑心怯所從
　　題空山人石室
　　早晩悟無生頭陀不到城雲山知夏臘猨鳥見修行地僻無溪路人尋逐水聲年年深谷裏誰識逺公名
　　登蔣山開善寺〈一作李嘉祐詩〉
　　山殿秋雲裏香煙出翠微客尋朝磬至〈一作食〉僧背夕陽歸下界千門見前朝〈一作期〉萬事非看心兼送目葭菼暮依依
　　題崇福寺禪院
　　僧家竟何〈一作更無〉事掃地與焚香清磬度山翠閒雲來竹房身心塵外逺嵗月坐中長向晩禪堂掩〈一作閉〉無人空夕陽
　　秋晩送丹徒許明府赴上國因寄江南故人
　　秋暮之彭澤籬花逺近逢君書前日至別後此時重寒夜江邊月晴天海上峰還知南地〈一作北〉客招引住新豐
　　送薛仲方歸揚州
　　佳句應無敵貞心不有猜〈一作暫回〉慙為丈人行怯見後生才泛舸貪斜月浮橈值早梅緑楊新過雨芳草待君來
　　送韋員外還京
　　十年離亂後此去若為情春晩香山緑人稀豫〈一作潁〉水清野陂看獨樹闗路逐殘鶯前殿朝明主應憐白髪生
　　潤州送友人
　　見君還此地灑淚向江邊國士勞相問家書無處傳荒城胡〈一作閑〉馬跡塞木戍人煙一路堪愁思孤舟何渺然
　　送張芬東歸
　　喧喧五衢上鞍馬自驅馳落日臨阡陌貧交欲別離早知時事異堪〈一作豈〉與世人隨握手將何贈君心我獨知
　　送蘇脩遊上饒
　　愛爾無羈束雲山恣意過一身隨逺岫孤棹任輕波世事闗情少漁家寄宿多蘆花淺淡〈一作泊船〉處江月奈人何
　　送陸明府之盱眙
　　陶令之官去窮愁慘別魂白煙橫海戍紅葉下〈一作近〉淮村澹浪揺山郭平蕪到縣門政成堪吏隱免負〈一作就〉府公恩
　　江南廻逢趙曜因送任十一赴交城主簿
　　江上長相憶因髙北望看不知攜老幼何處度艱難屈指同人盡傷心故里殘遙憐驅疋馬白首到微官
　　送薛良史徃越州謁從叔
　　辭家年〈一作日〉已久與子分偏〈一作仍〉深易得相思〈一作思鄉〉淚難為欲別心孤雲隨浦口幾日到山隂遙想蘭亭下清風滿竹林kao
　　送丘二十二之〈一作歸〉蘇州
　　積水與寒煙嘉禾路幾千孤猨啼海島羣雁起湖田曽見〈一作寄〉長洲苑〈一作沙什〉嘗聞大雅篇卻將封事去知爾愛〈一作意〉閒眠
　　登潤州芙蓉樓
　　上古人何在東流水不歸徃來潮有信朝暮事成非煙樹臨沙靜雲帆入海稀郡樓多逸興良牧謝𤣥暉
　　江上書懐
　　骨肉天涯別江山日落時淚流襟上血髪變〈一作白〉鏡中絲胡越書難到存亡夢豈知登髙回首罷形影自相隨
　　春日憶姚氏外甥
　　離亂人相失春秋鴈自飛祗縁行路逺未必寄書稀二月花無數頻年意有違落暉看過後獨坐淚沾衣
　　送真上人還蘭若
　　得道雲林久〈一作下〉年深暫一歸出山逢世亂乞食覺人稀半偈初傳法中〈一作千〉峰又掩扉愛憎〈一作離〉應不染塵俗自依依
　　潤州送師弟自江夏徃台州
　　逺客乘流去孤帆向夜開春風江上使前日漢陽來別路猶千里離心重一杯剡溪木未落羨爾過天台
　　送李道士歸山
　　秋城臨古路城上望君還曠野入寒草獨行隨逺山授人鴻寳內將犬白雲間早晩燒丹罷遙知氷雪寒
　　宿江西竇主簿㕔〈與此公亡兄聨官〉
　　廣庭方緩歩星漢話中移月滿闗山〈一作水闗〉道烏〈一作鳥〉啼霜樹枝時艱難㑹合年長重親知前事成金石悽然淚欲垂
　　喜逢妻弟鄭損因送入京
　　亂後自江城相逢喜復驚為經多載別欲問小時名對酒悲前事論文畏後生遙知盈卷軸紙貴在江城詠門下畫小松上元王杜三相公〈一作錢起詩〉
　　昔聞生澗底今見起毫端衆草此時沒何人知嵗寒豈能禆棟宇且貴出門闌只在丹青意凌雲也不難
　　寄上禮部李侍郎
　　呉楚相逢處江湖共泛時任風舟去逺待月酒行遲白髪常同歎青雲本要期貴來君卻少秋至老偏〈一作堪〉悲〈一作愁去我先悲〉玉佩明朝盛蒼苔陋巷滋追尋恨無路唯有夢相思
　　書情寄上蘇州韋使君兼呈呉縣李明府
　　數年湖上謝浮名竹杖紗巾遂性情雲外有時逢寺宿日西無事傍江行陶潛縣裏看花發庾亮樓中對月明誰念獻書來萬里君王深在九重城
　　題桐廬李明府官舍〈一作贈同官李明府〉
　　訟堂寂寂對煙霞五栁門前聚曉〈一作集晩〉鵶流水聲中視公事寒山影裏見人家觀風競〈一作共〉美新為政計日還知舊〈一作應更〉觸邪可惜陶潛無限酒〈一作興〉不逢籬菊正開花
　　贈竇十九〈時公車待詔長安〉
　　靈臺暮宿意多違木落花開羨客歸江海幾時傳錦字風塵不覺化緇衣山陽㑹裏同人少灞曲農時故老稀幸得漢皇容直諫憐君未遇覺人非
　　䖍州見鄭表新詩因以寄贈
　　梅花嶺裏見新詩感激情深過楚詞平子四愁今莫比休文八詠自同時萍鄉露冕真堪惜鳯沼鳴珂已訝遲才子風流定難見湖南春草但相思
　　贈元秘書
　　舊書稍稍出風塵孤客逢秋感此身秦地謬為門下客淮隂徒笑市中人也聞阮籍尋常醉見説陳平不久貧幸有故人茅屋在更將心〈一作閒〉事問情親
　　送韋八少府判官歸東京
　　𤣥成世業紫真官文似相如貌勝潘鴻鴈南飛人獨去雲山一別嵗將闌清淮水急桑林晩古驛霜多柿葉寒瓊樹相思何日見銀鉤數字莫為難
　　送馮八將軍奏事畢歸滑臺幕府
　　王門別後到滄洲帝里相逢俱白頭自歎馬卿常帶疾還嗟李廣不封侯棠梨宮裏瞻龍袞細栁營中著虎裘想到滑臺桑葉落黃河東注杏園秋
　　送王侍御佐婺州〈一作郎士元詩題雲蓋少府新除江南尉問風俗〉
　　聞君作尉〈一作不須惆悵〉向江潭呉越風煙到自諳客路尋常經竹徑〈一作隨竹影〉人家大底傍山嵐縁溪花木偏宜逺避地衣冠盡向〈一作在〉南惟有夜猨啼海樹思鄉望北〈一作國〉意難堪
　　越中送王使君赴江華
　　皂蓋春風自越溪獨尋芳樹〈一作草〉桂陽西逺水浮雲隨馬去空山弱篠向雲低遙知異政荊門北舊許新詩康樂齊萬里相思在何處九疑殘雪白猿啼
　　送皇甫冉徃白田
　　江邊盡日雉鳴飛君向白田何日歸楚地蒹葭連海逈隋朝楊栁映堤稀津樓故市無行客山館空庭閉落暉試問疲人與征戰使君雙淚定沾衣
　　題蘭若
　　絶頂茅菴老此生寒雲孤木獨經行世人那得知幽逕遙向青〈一作中〉峰禮磬聲
　　送賀蘭廣赴選
　　而今用武爾攻文流軰干時獨臥雲白髪青趨㑹府定應衡鏡卻慙君
　　清江曲內一絶〈折腰體〉
　　八月長江去浪平片帆一道帶風輕極目不分天水色南山南是岳陽城
　　武康郭外望許緯先生山居
　　湖上千峰帶落暉白雲開處見柴扉松門一逕仍生草應是仙人〈一作先生〉向郭稀



　　御定全唐詩巻二百九十四
　　欽定四庫全書
　　御定全唐詩卷二百九十五
　　苖發
　　苖發宰相晉卿之子終都官員外郎大厯十才子之一也詩二首
　　送司空曙之蘇州
　　盤門呉舊地蟬盡草秋時歸國人皆久移家君獨遲廣陵經水宿建鄴有僧期若到西霞寺應看江總碑送孫徳諭罷官〈一作任〉徃黔州〈孫父曽牧此州因寄家也〉
　　中嵗分符典石城兩朝趨陛謁承明闕下昨承歸老疏天南今切去鄉情親知握手三秋〈一作回〉別几杖扶身萬里行伯道暮年無嗣子欲將家事託門生
　　吉中孚
　　吉中孚鄱陽人大厯十才子之一始為道士後官校書郎登宏辭興元中歴翰林學士戶部侍郎詩一卷今存一首
　　送歸中丞使新羅冊立弔祭
　　官稱漢獨坐身是魯諸生絶域通王制窮天向水程島中分萬象日處轉雙旌氣積魚龍窟濤翻水浪聲路長經嵗去海盡向山行復道殊方禮人瞻漢使榮
　　夏侯審
　　夏侯審大厯十才子之一官侍御史詩一首
　　詠被中繡鞵
　　雲裏蟾鉤落鳯窩玉郎沈醉也摩挲陳王當日風流減只向波間見襪羅
　　王烈
　　王烈大厯間人詩五首
　　行路難
　　行客滿長路路長〈一作難〉良足哀白日持角弓射人而取財千金誰家子紛紛死黃埃見者不敢言言者不得回家人各望歸豈知長不來
　　雪
　　雪飛當夢蝶風度幾驚人半夜一窗曉平明千樹春花園應失路白屋忽為鄰散入仙廚裏還如雲母塵
　　酬崔峝
　　徇世甘長徃逢時忝一官欲朝青瑣去羞向白雲看榮寵無心易艱危抗節難思君寫懐抱非敢和幽蘭
　　塞上曲二首
　　紅顔嵗嵗老金微砂磧年年臥鐵衣白草城中春不入黃花戍上鴈長飛
　　孤城夕對戍樓閒廻合青冥萬仞山明鏡不須生白髪風沙自解老紅顔
　　衛象
　　衛象大厯間江南詩人官侍御詩二首
　　傷李端
　　才子浮生促泉臺此路賒官卑楊執㦸年少賈長沙人去門棲鵩災成酒誤虵唯餘封禪草留在茂陵家
　　古詞
　　鵲血琱〈一作調〉弓濕未乾鸊鵜新淬〈一作染〉劒光〈一作花〉寒遼東老將鬢成雪猶向旄頭夜夜看
　　崔季卿
　　崔季卿峝之從孫詩一首
　　晴江秋望
　　八月長江萬里晴千帆一道帶風輕盡日不分天水色洞庭南是岳陽城
　　何兆
　　何兆蜀人詩二首
　　贈兄
　　洛陽紙價因兄貴蜀地紅牋為弟貧南北東西九千里除兄與弟更無人
　　玉蘂花〈一作嚴休復詩〉
　　羽車潛下玉⻱山塵世何縁覩舜顔惟有多情天上雪好風吹上緑雲鬟
　　句
　　芙蓉十二池心漏薝蔔三千灌頂香〈見蕉氏筆乘〉
　　奚賈
　　奚賈富春人詩三首
　　嚴陵灘下寄常建
　　日入溪水靜尋真此亦難乃知滄洲人道成仍〈一作成道因〉釣竿漾檝乘〈一作坐〉微月振衣生早寒紛吾成獨徃自速耽考槃巳息漢隂誚且同濠上觀曠然心無涯誰問容膝安
　　謁李尊師
　　萬物返常性惟道貴自然先生容〈一作亦〉其微隱几為列仙錬魄閉瓊戸養毛飛洞天將知逍遙久得道無嵗年
　　尋許山人亭子
　　桃源若逺近漁子櫂輕舟川路行難盡人家到漸幽山禽拂席起溪水入庭流君是何年隱如今成白頭
　　句
　　眠澗花自落歩林鳥不飛　谿谷何蕭條日入人獨行落日下平楚孤煙生洞庭〈見詩式〉














　　御定全唐詩巻二百九十五
　　欽定四庫全書
　　御定全唐詩卷二百九十六
　　張南史
　　張南史字季直幽州人好奕棊其後折節讀書遂入詩境以試參軍避亂居揚州再召未赴而卒詩一卷
　　富陽南樓望浙江風起
　　南樓渚風起樹杪見滄波稍覺征帆上蕭蕭暮雨〈一作五兩〉多沙洲殊未極雲水更相和欲問任公子垂綸意若何
　　奉酬李舍人秋日寓直見寄
　　秋日金華直遙知玉佩清九重門更肅五色詔初成槐落宮中影鴻髙苑外聲飜從魏闕下江海寄幽情
　　同韓侍郎秋朝使院
　　重門啓曙闗一葉報秋還露井桐柯濕風庭鶴翅閒忘情簪白筆假夢入青山惆悵祇應此難裁語黙間
　　送朱大〈一作文〉遊塞〈一作送朱大北遊〉
　　嵗暮一〈一作欲〉為別江湖聊自寛且無人事處〈一作戀〉誰謂
　　客行難郢曲憐公子呉州憶伯鸞蒼蒼逺山際松柏獨宜寒
　　送鄭録事赴太原
　　歎息不相見紅顔今白頭重為西候別方起北風愁六月胡天冷雙城汾水流盧諶即故吏還復向并州
　　送余贊善使還赴薛尚書幕
　　音書不可論河塞雪紛紛雁足期蘇武狐裘見薛君城池通紫陌鞍馬入黃雲逺棹〈一作憶〉漳渠水平流幾處分
　　送李侍御入茅山採藥
　　苦縣家風在茅山道録傳聊聼驄馬使卻就紫陽仙江海生岐路雲霞入洞天莫令千嵗鶴飛到草堂前
　　寄中書李舍人
　　昨宵淒斷處對月與臨風鶴病三江上蘭衰百草中題詩隨謝客飲酒寄黃翁早嵗心相待還因貴賤同
　　和崔中丞中秋月
　　秋夜月偏明西樓獨有情千家看露濕萬里覺天清映水金波動銜山桂樹生不知飛鵲意何用此時驚
　　西陵懐靈一上人兼寄朱放
　　淮海風濤起江闗憂思長同悲鵲遶樹獨坐雁隨陽山晩雲藏〈一作和〉雪汀寒月照霜由來濯纓處漁父愛滄浪
　　寄靜虛上人雲門
　　寒日白雲裏法侶自提攜竹徑通城下松門隔水西方同沃洲去不自武陵迷髣髴心疑〈一作知〉處髙峯是㑹稽
　　送司空十四北遊宋州
　　九拒危城下蕭條送爾歸寒風吹畫角暮雪犯征衣道里猶成間親朋重與違白雲愁欲斷看入大梁飛
　　殷卿宅夜宴
　　日暗城烏宿天寒櫪馬嘶詞人留上客妓女出中閨積雪連燈照廻廊映竹迷太常今夜宴誰不醉如泥宣城雪後還望郡中寄孟侍御〈一作立春後開元觀送強文學還京〉
　　臘後年華變闗西驛騎遙塞鴻連暮雪江栁動寒條山水還鄣郡圖書入漢朝髙樓非別處故使百憂銷
　　獨孤常州北亭
　　北洫敞髙明憑軒見野情朝回五馬跡更勝百花名海樹凝煙逺湖田見鶴清雲光侵素壁水影蕩閒楹俗賴褰帷謁人歡倒屣迎始能崇結構獨有謝宣城
　　早春書事奉寄中書李舍人
　　儒服山東士衡門洛下居風塵遊上路簡冊委空廬戎馬生郊日賢人避地初竄身初浩蕩投跡豈躊躇翠羽憐窮鳥瓊枝顧散樗還令親道術倒欲混樵漁敝緼多補飛蓬鬢少梳誦詩陪賈誼酌酒伴應璩鶴膝兵家僃鳬茨儉嵗儲泊舟依野水開逕接園蔬暫閲新山澤長懐故里閭思賢乘朗月覽古到荒墟在竹慙充箭為蘭倖免鋤那堪聞相府更遣詣公車蹇足終難進嚬眉竟未舒事從因病止生寄負恩餘不見神仙久無由鄙恡祛帝庭張禮樂天閣繡簪𥚑日色浮青瑣香煙近玉除神清王子敬氣逐馬相如銅漏時常靜金門歩轉徐唯看五字表不記八行書宿昔投知已周旋謝起予祗應髙位隔詎是故情疎為報周多士須憐楚子虛一身從棄置四節苦居諸栁發三條陌花飛六輔渠靈盤浸沆瀣龍首映儲胥北海樽留客西江水救魚長安同日逺不敢詠歸歟
　　陸勝〈一作瑛〉宅秋暮雨中探韻同作
　　同人永日自相將深竹閒園偶辟疆已被秋風教憶鱠更聞寒雨勸飛觴歸心莫問三江水旅服徒〈一作從〉沾九日〈一作月〉霜醉裏欲尋騎馬路蕭條幾處有垂楊
　　春日道中寄孟侍御
　　春來遊子傍〈一作傷〉歸路時有白雲遮〈一作邀〉獨行水流亂赴石潭響花開〈一作發〉不知山樹名誰家魚網求鮮食幾處人煙事火耕昨日已嘗村酒熟一杯思與孟嘉傾
　　江北春望贈皇甫補闕
　　閒園栁緑井桃紅野逕荒墟左右通清逈獨連江水北芳菲更似洛城東時看雨歇人〈一作雲〉歸岫每覺潮來樹起風聞道金門堪避世何須身與海鷗同
　　酬張二倉曹楊子閒居見寄兼呈韓郎中左補闕皇甫冉
　　孤雲獨鶴自悠悠別後經年尚泊舟漁父致詞相借問仙郎能賦許依投折芳逺計三春草乘興閒看萬里流莫怪杜門頻乞假不堪扶病拜龍樓
　　秋夜聞鴈寄南十五兼呈空和尚〈一作和空上人〉
　　晩節聞君道趣深結茅栽樹近東林禪〈一作大〉師幾度曽摩頂髙士何年更發心北渚三更聞過鴈西城萬木動寒砧不見支公與𤣥度相思擁膝坐長吟
　　雪〈以下六首俱一字至七字〉
　　雪雪花片玉屑結隂風凝暮節髙嶺虛晶平原廣㓗初從雲外飄還向空中噎千門萬戶皆靜獸炭皮裘自熱此時雙舞洛陽人誰悟郢中歌斷絶
　　月
　　月月暫盈還缺上虛空生溟渤散彩無際移輪不歇桂殿入西秦菱歌映南越正看雲霧秋卷莫待闗山曉沒天涯地角不可尋清光永夜何超忽
　　泉
　　泉泉色淨苔鮮石上激雲中懸津流竹樹脈亂山川扣玉千聲應含風百道連太液倂歸池上雲陽舊出宮邊北陵井深鑿不到我欲添淚作潺湲
　　竹
　　竹竹披山連谷出東南殊草木葉細枝勁霜停露宿成林處處雲抽筍年年玉天風乍起爭韻池水相涵更緑卻尋庾信小園中閒對數竿心自足
　　花
　　花花深淺芬葩凝為雪錯為霞鶯和蝶到苑占宮遮已迷金谷路頻駐玉人車芳草欲陵芳樹東家半落西家願得春風相伴去一攀一折向天涯
　　草
　　草草折宜看好滿地生催人老金殿玉砌荒城古道青青千里遙悵悵三春早每逢南北離別乍逐東西傾倒一身本是山中人聊與王孫慰懐抱













　　御定全唐詩巻二百九十六
<集部,總集類,御定全唐詩>
　　欽定四庫全書
　　御定全唐詩卷二百九十七
　　王建
　　王建字仲初潁川人大厯十年進士初為渭南尉歴秘書丞侍御史太和中出為陜州司馬從軍塞上後歸咸陽卜居原上建工樂府與張籍齊名宮詞百首尤傳誦人口詩集十巻今編為六巻
　　送人
　　白日向西〈一作天〉沒黃河復東流人生足著地寧免四方遊我行無返顧祝〈一作況〉子勿囘頭當須向前去何用起離憂但恐無廣路平地作山丘令我車與馬欲疾反停留蜀客多積貨邊人易封侯男兒戀家鄊歡樂為仇讐丁寧相勸勉苦口幸無尤對面無相識不如豺虎儔彼逺不寄書此寒莫寄裘與君俱絶蹟兩念無因由
　　主人故亭
　　主人昔專城城南起髙亭貴與賔客遊工〈一作上〉者夜不
　　寧酒食宴圃人栽接望早成經年使家僮逺道求異英郡中暫閒暇遶樹引諸生開泉浴山禽為愛山中聲世間事難保一日各徂征死生不相及花落實方榮我來至此中守吏非本名重君昔為主相與下馬行舊島日日摧池水不復清豈無後人賞所貴手自營澆酒向所思風起如有靈此去不重來重來傷我形
　　古從軍
　　漢家〈一作軍〉逐單于日沒䖏〈一作交〉河曲浮雲道旁起行子車下宿槍城圍鼓角氈帳依山谷馬上懸壺漿刀頭分頰〈一作頓〉肉來時髙堂上父母親結束回面〈一作首〉不見家〈一作客〉風吹破衣服金瘡在〈一作生〉肢節相與㧞〈一作取〉箭鏃聞道西涼州家家婦女〈一作人〉哭
　　邯鄲主人
　　逺客無主人夜投邯鄲市飛蛾繞殘燭半夜人醉起壚邊酒家女遺我湘綺被合成䨇鳯花宛轉不相離縦令顔色改〈一作故〉勿遣合歡異一念始為難萬金誰足貴門前長安道去者如流水晨風羣鳥翔裵回別離此
　　泛水曲
　　載酒入煙浦方舟泛緑波子酌我復飲子飲我還歌蓮深微路通〈一作通路〉峰曲幽氣〈一作風〉多閲芳無留瞬弄桂不停柯水上秋日〈一作月〉鮮西山碧峩峩茲歡良可貴誰復更來過
　　江南雜體二首
　　江上風翛翛竹間湘水流日夜桂花落行人去悠悠復見離別處蟲聲陰雨秋
　　處處江草〈一作山〉緑行人發瀟湘瀟湘回雁多日夜思故鄉春夢不知數空山蘭蕙〈一作桂〉芳
　　逺征歸
　　萬里發遼陽處處問家鄉囘車不淹轍雨雪滿衣裳行見日月疾坐思道路長但令不征戍暗鏡生重光
　　思逺人
　　妾思常懸懸君行復綿綿征途向何處碧海與青天嵗乆〈一作覊人〉自有念誰令長在邊少年若不歸蘭室如黃泉
　　傷近者不見
　　離人隔中庭幸不為逺征雕梁下有壁聞語亦聞行天涯尚寄信此處不傳情君能並照水形影自分眀
　　元日早朝
　　大國禮樂備萬邦朝元正東方色未動冠劍門已盈帝居在蓬萊肅肅鐘漏清將軍領羽林持㦸巡宮城翠華皆宿陳雪仗羅天兵庭燎逺煌煌旗上日月明聖人龍火衣寢殿開璇扄龍樓橫紫煙宮女天中行六蕃倍〈一作陪〉位次衣服各異形舉頭看玉牌不識宮殿名左右雉〈一作翟又作翣〉扇開蹈舞分滿庭朝服帶金玉珊珊相觸聲泰階備雅樂九奏鸞鳯鳴裵回慶雲中竽〈一作笙〉磬寒錚錚三公再獻壽上帝錫永貞天明告四方羣後保太平
　　聞故人自征戍回
　　昔聞著征戍三年一還鄉今來不換兵須死在戰場念子無氣力徒學事戎行少年得生還〈一作隨〉有同墮穹蒼自去報爾家再行上髙堂爾弟脩廢櫪爾母縫新裳恍恍恐不真猶未苦〈一作來若〉承望每日空出城畏渇攜壺漿安得縮地經忽使在我傍亦知逺行勞人悴馬𤣥黃慎莫多停留苦我〈一作哉〉居者腸
　　七泉寺上方
　　長年好名山本性今得從回看塵蹟遙稍見麋鹿蹤老僧雲中居石門青重重陰泉養成龜古壁飛卻〈一作虬〉龍掃石禮新經懸幡上髙峰日夕猿鳥合覓食聽山鐘將火尋逺泉煮茶傍寒松晩隨收藥人便宿南澗中晨起衝露行濕花枝茸茸歸依向禪師願作香火翁
　　從元太守夏讌西樓
　　六月晨亦熱卑居多煩昏五馬逰西城几杖隨朱輪西樓臨方塘嘉木當華軒鳬鷖滿中流有酒復盈樽山東地無山平視大海垠髙風涼氣來灝景沈清源青衿儼坐傍禮容益敦敦〈一作存存〉願為顔氏徒歌詠夫子門酬栢侍御聞與韋處士同遊靈臺寺見寄
　　西域傳中説靈臺屬雍州有泉皆聖蹟有石皆佛頭所出薝蔔香外國俗〈一作欲〉來求毒蛇䕶其下樵者不可偷古碑在雲巔備載置寺由魏家移下來後人始增修近與韋處士愛此山之幽各自具所須竹籠盛茶甌牽馬過危棧襞衣渉奔流草間平路盡林下大石稠過郭〈一作廻廊〉轉經峰忽見東西樓瀑布當寺門迸落衣裳秋石苔鋪紫花溪葉裁碧油〈一作流〉松根載〈一作戴〉殿髙飄颻仙山浮縣中賢大夫一月前此逰賽神賀得雨豈暇多停留二十韻新詩逺寄尋山儔清泠玉澗泣冷切石磬愁君名髙難閒余身愚終休相將長無因從今生離憂
　　荊南贈別李肇著作轉韻詩
　　輝天復耀〈一作輝〉地再為歌詠始素傳學道徒〈一作素業傳學徒〉清門有君子文澗瀉潺潺徳峰來壘壘兩京二十〈一作十二〉年投食公卿〈一作卿相〉間封章既不下故舊多慙顔賣馬市耕牛卻歸湘浦山麥收〈一作秋〉蠶上簇衣食應豐足碧澗伴僧禪秋山對雨宿且歡身體適〈一作遙〉倖免纓組束上宰鎮荊州敬重同歲遊歡逢通世友簡授畫〈一作盡〉戎籌遲遲就公食愴愴別野裘主人開宴席禮數無形跡醉笑或顛吟發談皆損益臨甃理芳鮮升堂引賔客早嵗慕嘉名逺思今始平孔門忝同轍潘館〈一作室〉幸諸甥自知再婚娶豈望為親情欣欣還切切又二千里別楚筆防寄書蜀茶憂逺熱關山足〈一作正〉重疉會合何時節莫歎〈一作勸〉各從軍且愁岐路分美人停玉指離瑟不中聞爭向巴山夜猿聲滿碧雲
　　早發金堤驛
　　蟲聲四野合月色滿城白家家閉戶眠行人發孤驛離家尚苦熱衣服唯輕綌時節忽復遷秋風徹經脈人睡落塹轍馬驚入蘆荻慰逺時問程驚昏忽揺䇿從軍豈雲樂憂患常縈積唯願在〈一作住〉貧家〈一作在家貧〉團圓過朝夕
　　和裴相公道中贈別張相公
　　雲間雙鳯鳴一去一歸城鞍馬朝天色〈一作邑〉封章戀闕情日臨宮〈一作官〉樹髙煙蓋沙草平會當戎事息聯影遶池〈一作江〉行
　　和錢舎人水植詩
　　盆裏盛野泉晩鮮幽更〈一作池〉好初活草根浮重生荷葉小多時水馬〈一作鳥〉出盡日蜻蜓遶朝早獨來看冷星沈碧曉
　　題壽安南館
　　明䝉〈一作發〉竹間亭天暖幽桂碧雲生四面山水接當階石濕樹〈一作堤〉浴鳥痕破苔臥鹿蹟不縁塵駕觸堪〈一作復〉作商皓宅
　　送張籍歸江東
　　清泉澣塵緇靈藥釋昏狂君詩發大雅正氣回我腸復令五彩姿潔白歸天常昔歳同講道青襟在師傍出處兩相因如彼衣與裳行行成此歸〈一作行成歸此去一作歸計〉離我適咸陽失意未還家馬蹄盡四方訪余詠新文不倦道路長僮僕懐昔念亦如還故鄉相親惜晝夜寢息不異牀猶將在逺道忽忽起思量黃金未為罍無以挹酒漿所念俱貧賤安得相發揚回車逺歸省舊宅江南廂歸鄉非得意〈一本缺此五字〉但貴情意彰五月天氣熱波濤毒於湯慎勿多飲酒藥膳願自強
　　勵學
　　買地不肥實其繁繫耕鑿良田少鋤理蘭焦香亦薄勿以聽者迷故使宮徴錯誰言三歳童還能分善惡孜孜日求益猶恐業未博況我性頑䝉復不勤修學有如朝暮食暫虧憂隕穫若使無六經賢愚何所託
　　山中寄及第故人
　　長長南山松短短北磵楊俱承日月照倖免斤斧傷去年與子別誠言暫還鄉如何棄我去天路忽騰驤誰謂有雙目識貌不識腸豈知心內乖著我薜蘿裳尋君向前事不歎今異翔往往空室中寤寐〈一作語〉説珪璋十年居此溪松桂日蒼蒼自從無佳〈一作故〉人山中不〈一作少〉輝光盡棄所留藥亦焚舊草堂還君誓已書歸我學仙方既為參與辰各願〈一作願各〉不相望始終名利途慎勿罹咎殃
　　求友
　　鑒形須明〈一作初〉鏡療疾須良醫若無傍人見形疾安自知世路薄言行學成棄其師每懐一飯恩不重勸勉詞斆學旣不誠朋友道日虧遂作名利交四海爭奔馳常慕正直人生死不相離茍能成我身甘與〈一作為〉僮僕隨我言彼當信彼道我無疑針藥及病源以石投〈一作探〉深池終朝舉善道敬愛當行之縱令誤所見亦貴本相規不求立名聲所貴去瑕玼〈一作疵〉各願貽子孫永為後世資
　　寄李益少監兼送張實遊幽州
　　大雅廢已乆人倫失其常天若不生君誰復為文綱迷者得道路溺者遇舟航國風人已變山澤增輝光星辰有其位豈合離帝傍賢人既遐征鳯鳥〈一作皇〉安來翔少小慕髙名所念隔山岡集卷新紙封每讀常焚香古來cq=379難〈一作誰〉自逹取鑑在〈一作有〉賢良未為知音故徒恨名不彰諒無金石堅性命豈能長常恐一世中不上君子堂偉〈一作倞〉哉清河子少年志堅強篋中有素文千里求發揚自顧音韻乖無因合宮商幸君達精誠為我求回章
　　寄崔列中丞
　　火山無冷地〈一作氣〉濁流無清源人生在艱世何處避䜛言諸侯鎮九州天子開四門尚有忠義士不得申其寃嘉木移逺植為我當行軒君子居要途易失主人恩我愛古人道師君直且溫貪泉誓不飲邪路誓不奔如何非岡坂故使車輪翻妓妾隨他人家事幸獲〈一作䕶〉存當時門前客黙黙空寃煩從今遇明代善惡亦須論莫以曾見疑直道遂不敦
　　喻時
　　去者如弊帷來者如新衣鮮華非乆長色落還棄遺詎知行者夭豈悟壯者衰區區未死間回面相是非好聞苦不樂好視忽生疵乃明萬物情皆逐人心移古今盡如此達士將何為
　　贈王侍御
　　愚者昧邪正貴將平道行君子抱仁義不懼〈一作罹〉天地傾三受主人辟方出咸陽城遲疑匪自崇將顯求賢名自來掌軍書無不盡臣誠何必操白刃始致海內平恭〈一作忝〉事四海人甚於敬公卿有惡如已辱聞善如巳榮或人居飢寒進退陳中情徹晏〈一作宴〉聽苦辛坐臥身不寕以心應所求盡家猶為輕衣食有親踈但恐踰禮經我今願求益詎敢為友生幸君揚素風永作來者程
　　宋氏五女
　　貝州宋處士若〈一作廷〉芬五女若華若昭若倫若憲若茵〈一作荀〉
　　五女誓終養貞孝內自持兎絲自縈紆不上青松枝晨昏在親傍閒則讀書詩自得聖人心不因儒者知〈一作資〉少年絶音華貴絶父母詞素釵垂兩髦短窄〈一作穿〉古時衣〈一作儀〉行成聞四方徴詔環珮隨同時入皇宮聨影步玉墀鄉中尚其風重為修茅茨聖朝有良史將此為女師
　　送于丹移家洺州
　　憶昔門館前君當童子年今來見成長俱過逺〈一作述〉所傳詩禮不外學兄弟相攻研如彼販海翁豈種溪中田四方尚爾文獨我敬爾賢但愛金玉聲不貴金玉〈一作石〉堅孤遺一室中寢食不相捐飽如腸胃同疾若膚體連耕〈一作居〉者求沃土漚者求深源彼邦君子居一日可徂〈一作得〉遷念此居處近各為衣食牽從今不見靣猶勝異山川既乖歡會期鬱鬱兩難宣素琴苦〈一作若〉無徽安得宮商全他皆緩別日我願促行軒送人莫長歌長歌離恨延羸馬不知去過門常盤旋會當為爾鄰有地容一泉
　　留別舎弟
　　孤賤相長〈一作長相〉育未曾為逺逰誰不重歡愛晨昏闕珍羞出門念衣單草木當窮秋非疾有憂歎實為人子尤世情本難合對面隔山丘況復干戈地懦夫何所投與爾俱長成尚為溝壑憂豈非輕嵗月少小不勤修從今解思量勉力謀善猷但〈一作伊〉得成爾身衣食寜我求固合受此訓墮〈一作惰〉慢為身羞〈一作讐〉嵗暮當歸來慎莫懐逺遊
　　壊屋
　　官家有壊屋居者願離得茍或幸其遷〈一作還〉回〈一作因〉循任傾側若當君子住一日還修餙必使換榱〈一作椽〉楹先須木端直永令雀與䑕無處求棲息堅固傳後人從今勉勞力以茲喻臣下亦可成邦國雖曰愚者詞將來幸無惑
　　送薛蔓應舉
　　四海重貢獻珠賮〈一作貝〉稱至珍聖朝開禮闈所貴集嘉賔若生在世間此路出常倫一士登甲科九族光彩新憧憧車馬徒爭路〈一作踏〉長安塵萬目視髙天〈一作天髙〉昇者得〈一作寜〉苦辛況子當少年丈〈一作文〉人在咸秦出門見宮闕獻賦侍〈一作待〉朱輪有賢大國豐無子一家貧男兒富邦家豈為榮其身煌煌文明代俱幸生此辰自顧非國風難以合聖人子去東堂上我歸南澗濵願君勤作書與我山中鄰
　　將歸故山留別杜侍御〈一作郎〉
　　有川不得渉有路不得行沈沈百憂中一日如一生錯來干諸侯石田廢春耕虎㦸衛重門何因達中誠日月俱照輝〈一作耀〉山川異隂晴如何百里間開目不見明我今歸故山誓與草木並願君去丘坂長使道路平
　　送韋䖏士老舅
　　憶昨癡小年不知有經籍常隨童子逰多向外家〈一作人〉劇偷花入隣里弄筆書牆壁照水學梳頭應門未穿幘人前賞文性棃果蒙不惜賦字詠新泉探題得幽石自從出關輔三十年作客風雨一飄颻親情多阻隔如何二千里塵土驅蹇瘠良乆陳苦辛從頭嘆衰白既來今又去暫笑還成戚落日動征車春風捲離席雲臺觀西路華嶽祠〈一作峰〉前栢會得過帝鄉重尋舊行蹟
　　送同學故人
　　各為四方人此地同事師業成有先後不得長相隨出林多道路縁岡復遶陂念君辛苦行令我形體疲黃葉墮車前四㪚當此時亭上夜蕭索山風水離離
　　幽州送申稷評事歸平盧
　　行子遶天北山髙塞〈一作寒〉復深升堂展客禮臨水濯纓襟〈一作衿一作塵纓〉驅馳戎地馬聚散林間禽一杯瀉東流各願無異心薊亭雖苦寒春夕勿重衾従軍任白頭莫賣故山岑
　　溫門山
　　早入溫門山羣峰亂如㦸崩崖欲相觸呀〈一作谺〉豁斷行跡脫屐尋淺流定足畏欹石路盡十里溪地多千嵗柏洞門晝隂黒深處惟石壁似見丹砂光亦聞鍾乳滴靈池出山底沸水衝地脈暖氣成濕煙濛濛窗中白隨僧入古寺便是雲外客月出天氣涼夜鐘山寂寂
　　代故人新姬侍疾
　　雙轂不回轍子疾巳在旁侍坐常揺扇迎醫漸〈一作暫〉下床〈一作近醫慚下牀〉新施箱中幔未洗來時妝奉君纒綿意幸願莫相忘
　　採桑
　　鳥鳴〈一作啼〉桑葉間緑條復柔柔〈一作葉緑條復柔〉攀看去手近放〈一作㪚〉下長長鉤黃花蓋野田白馬少年逰所念豈囘顧〈一作志〉良人在髙樓
　　曉思
　　曉氣生緑水春條露霏霏〈一作靡靡〉林間棲鳥㪚逺念征人起幽花宿含彩早蝶寒弄翅君行非晨風詎能従門至〈首聨一作春條露霏霏曉氣生緑水〉
　　早起
　　囘燈正衣裳〈一作冠〉出戶星未稀堂前𠉀姑〈一作始〉起環珮生晨輝暗池光羃䍥宻樹花葳㽔九城鐘漏絶遙聽直郎歸
　　酬張十八病中寄詩
　　本性慵逺行綿綿病自生見君綢繆思慰我寂寞情風幌夜不掩秋燈照雨眀彼愁此又憶一夕兩盈盈












　　御定全唐詩巻二百九十七
　　欽定四庫全書
　　御定全唐詩巻二百九十八
　　王建
　　涼州行
　　涼州四邊沙皓皓〈一作浩浩〉漢家無人開道邊頭州縣盡胡兵將軍別〈一作當〉築防秋城萬里人家〈一作征人〉皆巳沒年年旌節發西京多來中國収婦女一半生男〈一作來〉為漢語蕃人舊日不耕犂相學如今種禾黍驅羊亦著錦為衣為惜氈裘防鬬〈一作樹〉時養蠶繰繭成疋帛那堪〈一作得一作將〉繞帳作旌旗城頭山鷄鳴角角洛陽家家學〈一作教〉胡樂
　　寒食行
　　寒食家家出古城老人看屋少年行丘壠年年無舊道車徒散行〈一作車蹤散亂〉入衰草牧兒〈一作童〉驅牛下塜頭〈一作邊〉畏有家人來灑掃逺人無墳水頭祭還引婦姑望鄉拜三日無火燒紙錢紙錢〈一作哀哀〉那得到黃泉但看壠上無
　　新土此中白骨應無主
　　促刺詞〈一作促促行〉
　　促刺復促刺〈一作促促復刺刺〉水中無魚山無石少年雖嫁不得〈一作將〉歸頭白猶著父母衣田邊舊宅〈一作四邊田宅〉非所〈一作我〉有我身不及逐鷄飛出門若有歸死處猛虎當衢〈一作途〉向前去百年不遣踏君〈一作居〉門在家誰喚為新婦豈不見他鄰舎娘嫁來常在舅姑傍
　　壠〈一作隴〉頭水
　　壠水何年壠頭別不在山中亦嗚咽征人塞耳馬不行未到壠頭聞水聲謂是西流入蒲海還聞北去〈一作海〉繞龍城壠東壠西多屈曲野麋飲水長簇簇胡兵夜回水旁住憶著來時磨劒處向前無井復〈一作亦〉無泉放馬回看壠頭〈一作西〉樹
　　北邙行〈一作北邙山〉
　　北邙山頭少閒土〈一作坐〉盡是洛陽人舊墓舊墓〈一作洛陽〉人家歸葬多堆著黃金無買處天涯悠悠葬日促岡坂﨑嶇不停轂髙張素幙繞銘旌夜唱輓歌山下宿洛陽城北復〈一作西併〉城東魂車祖馬長相逢車轍廣若長安路蒿草少〈一作多〉於松栢樹澗底盤陀〈一作山頭澗底〉石〈一作古〉漸稀盡向墳前作羊虎誰家石碑文字滅後人重取書年月朝朝車馬送葬回還起大宅與髙臺
　　溫泉宮行
　　十月一日天子來青繩御路無塵埃宮前內裏湯各別每箇白玉芙蓉開朝元閣向山上起城繞青山龍〈一作籠〉暖水夜開金殿看星河宮女知更月眀裏武皇得仙王母去山鷄晝鳴〈一作啼〉宮中樹溫泉決決出宮流宮使年年修玉樓禁兵去盡無射獵日西麋鹿登城頭棃園弟子偷曲譜頭白人間教歌舞
　　春詞
　　紅煙滿戸日照梁天絲軟弱〈一本缺〉蟲飛揚菱花霍霍繞帷光美人對鏡著衣裳庭中並種相思樹夜夜還棲䨇鳳凰
　　遼東行
　　遼東萬里遼水曲古戍無城復無屋黃雲蓋地雪〈一本缺此三字〉作山不惜黃金買〈一作貴〉衣服戰回各自収弓箭正西囘面家鄉逺年年郡縣送征人將與遼東作丘坂寧為草木鄉中生有身不向遼東行
　　塞上梅〈一作曲〉
　　天山路傍一株〈一作枝〉梅年年花發黃雲下昭君巳歿漢使囘前後征人惟繋馬日夜風吹滿隴頭還隨隴水東西流此花若近長安路九衢年少無攀處
　　戴勝詞
　　戴勝誰與爾為名木〈一作水〉中作窠牆上鳴聲聲催我急種穀人家向田不歸宿紫冠采采〈一作深深〉褐羽斑銜得蜻蜓飛過屋可憐白鷺滿緑池不如戴勝知天時
　　鞦韆〈一作鞦韆〉詞
　　長長絲繩紫復碧嫋嫋橫枝髙百尺少年兒女重鞦韆盤巾〈一作中〉結帶分兩邊身輕裙薄易生力䨇手向空如鳥翼下來立定〈一作地〉重繋衣復畏斜風髙不得傍人送上那足貴終賭〈一作睹〉鳴〈一作明〉璫鬬〈一作聞〉自〈一作鬬身〉起囘囘若與髙樹齊頭上寳釵從墮地眼前爭勝難為休足踏平地看始愁
　　開池得古釵
　　美人開池北堂下拾得寳釵金〈一作全〉未化鳳凰半在雙股齊鈿花落處生〈一作作〉黃泥當時墮地覓不得暗想窗中還夜啼可知將來對夫婿鏡前學梳古時髻莫言至死亦不遺還似前人初得時
　　賽神曲
　　男抱琵琶女作舞主人再拜聽神語新婦上酒勿〈一作莫〉辭勤使爾舅姑無所苦椒漿湛湛桂座新一雙長箭繫紅巾但願牛羊滿家宅十月報賽南山神青天無風水復〈一作損〉碧龍馬上鞍牛服軛紛紛醉舞踏衣裳把酒路旁勸行客
　　田家留客
　　人家〈一作客〉少能留我屋客有新漿馬有粟逺行僮僕應苦飢新婦㕑中炊欲熟不嫌田家破門戸蠶房新泥無風土行人但飲〈一作飯〉莫畏貧明府上來何〈一作可〉苦辛丁寧囘語屋〈一作房〉中妻有客勿令兒夜啼雙塚〈一作井〉直西有縣路我敎丁男送君去
　　精衞詞
　　精衞誰敎爾塡海海邊石子青磊磊但得海水作枯池海中魚龍〈一作鼈〉何所為口穿豈為空銜石山中草木無全枝朝在樹頭暮海裏飛多羽折時墮水髙山未盡海未平願我身死子還生
　　老婦歎鏡
　　嫁時明鏡老猶在黃金鏤畫〈一作縷盡〉雙鳳背憶昔咸陽初買來〈一作時〉燈前自繡芙蓉帶十年不開一片鐵長向暗中梳白髮今日後牀重照看生死終當此長別
　　望夫石
　　望夫處江悠悠化為石不囘頭上〈一作山〉頭日日風復雨行人歸來石應語
　　別鶴曲
　　主人一去池水絶池鶴散飛不相別青天漫漫碧水〈一作海〉重知向何山風雪中萬里雖然音影在〈一作隔〉兩心終是死生同池邊巢破松樹死樹頭年年烏生子
　　烏棲曲
　　章華宮人〈一作中〉夜上樓君王望月西山頭夜深宮殿門不鎖白露滿山山葉墮
　　雉將雛
　　雉吚喔雛出□毛斑斑觜啄啄學飛未〈一作不〉得一尺髙還逐母行旋母腳麥壟淺淺難〈一作雖〉蔽身逺去戀雛低怕人時時土中鼓兩翅引雛拾蟲不相離
　　白紵歌二首
　　天河漫漫北斗璨〈一作燦〉宮中烏啼知夜半新縫白紵舞衣成來遲邀得吳王迎低鬟轉面掩䨇袖玉釵浮動秋風生酒多夜長夜〈一作天〉未〈一作不〉曉月明燈光兩相照後庭歌聲〈一作舞〉更窈窕
　　館娃宮中春日暮茘枝木𤓰花滿樹城頭烏棲休擊鼓靑娥彈瑟白紵舞夜天曈曈不見星宮中火照西江眀美人醉起無次第墮釵遺珮滿中庭此時但願可君意囘晝為宵亦不寐年年奉君君莫棄
　　短歌行
　　人初生日初岀上山遲下山疾百年三萬六千朝夜裏分將強半日有歌有舞須早為昨日健於今日時人家見生男女好不知男女催人老短歌行無樂聲
　　飲馬長城窟
　　長城窟長城窟邊多馬骨古來此地無井泉賴得秦家築城卒征人飲馬愁不囘長城變作望鄉堆蹄蹤〈一作跡〉未〈一作不〉乾人去近續後馬來泥汚〈一作濘〉盡枕弓睡著待水生不見隂山在前陣馬蹄足脫裝馬頭〈一作馬裝頭〉健兒戰死誰封侯
　　烏夜啼
　　庭樹烏爾何不向別處棲夜夜夜半當戸啼家人把燭岀洞戸〈一作房〉驚棲失羣飛落樹一飛直欲飛上天囘囘不離舊棲處未明重繞主人屋欲下空中黒相觸風飄雨濕亦不移君家樹頭多好枝
　　簇蠶辭
　　蠶欲老箔〈一作薄〉頭作繭絲皓皓場寛地髙風日多不向中庭㬠〈一作燃〉蒿草神蠶急作莫悠揚年來〈一作老〉為爾祭神桑但得青天不下雨上無蒼蠅下無鼠新婦拜簇願繭稠女灑桃漿男打鼓三日開箔〈一作薄〉雪團團先將新繭送縣官巳聞鄉里催織作去〈一作送〉與誰人身上著
　　渡遼水
　　渡遼水此去咸陽五千里來時父母知隔生重〈一作裏一作褁〉著衣裳如送死亦有白骨歸咸陽營家〈一作塋冢〉各與題本鄉身在應無囘渡〈一作渡遼〉日駐馬相看遼水傍
　　空城雀
　　空城雀何不飛來人家住空城無人種禾黍土間生子草間長滿地蓬蒿幸無主近村雖有髙樹枝雨中無食長苦飢八月小兒挾弓箭家家畏向〈一作我〉田頭飛但能不出空城裏秋時百草皆有子報言〈一作黃口〉黃口莫啾啾長爾得成無橫死
　　水運行
　　西江運船立紅幟萬棹干帆繞江水〈一作去〉去年六月無稻苖巳說水鄉人餓〈一作飢〉死縣官部船日算程暴風惡雨亦不停在生有樂當有苦三年作官一年行壞舟畏鼠復畏漏恐向太倉折升㪷辛勤耕種非毒藥看著不入農夫口用盡百金不為費但得一金即為利逺徵海稻供邊食豈如多種邊頭地
　　當窗織
　　歎息復歎息園中有棗行人食貧家女為富家〈一作人當窗〉織翁母隔牆不得力水寒手澁絲脆斷續來續去心腸爛〈一作急〉草蟲促促〈一作織〉機下啼〈一作鳴〉兩日催成一疋半輸官上頂〈一作頭〉有零落姑未得衣身不著當窗卻羨靑樓倡十指不動衣盈箱
　　失釵怨〈一作歎〉
　　貧女銅釵惜於〈一作如〉玉失卻來尋〈一本缺〉一〈一作三〉日哭嫁時女伴與〈一作為〉作妝頭戴此釵如鳳凰雙杯行酒六親喜我家新婦宜拜堂鏡中乍無失髻〈一作髻無〉樣初起猶疑在〈一作墮〉牀上髙樓翠鈿飄舞塵明日從頭一遍新
　　春燕詞
　　新燕新燕〈一作春燕春燕〉何不定東家緑池西家井飛鳴當戸影悠揚一遶簷頭一遶梁黃姑說向新婦女〈一作去〉去年墮子汙衣箱已能辭山復過海幸我堂前故巢在求食愼勿愛髙飛空中飢鳶為爾害辛勤作窠〈一作巢〉在畫梁〈一本缺此三字〉願得年年主人富
　　主人故池
　　髙〈一作曲一作西〉池髙閣上〈一作相〉連起荷葉團團蓋秋水主人巳逺涼風生舊客不來芙蓉死
　　古宮怨
　　乳〈一作亂〉烏啞啞飛復啼城〈一作宮〉頭晨夕宮中棲呉王別殿繞江水後宮不開美人死
　　關山月
　　關山月營開道白前軍發凍輪當磧光悠悠照見三堆兩堆骨邊風割面天欲明金沙嶺西〈一作頭〉看看沒
　　贈離曲
　　合歡葉墮梧桐秋鴛鴦背飛水分流少年使我忽相棄雌號雄鳴夜悠悠夜長月沒蟲切切冷風入房燈焰滅若知中〈一作去〉路各西東彼此不忘〈一作結〉同心結収取頭邊蛟龍枕留著箱中雙雉裳我今焚卻舊房物免使他人登爾牀
　　宛轉詞〈一作古謡〉
　　宛宛轉轉勝上紗紅紅緑緑苑中花紛紛泊泊夜飛鵶寂寂寞寞離人家
　　水夫謡
　　苦哉生長當驛邊官家使我牽驛船辛苦日多樂日少水宿沙行如海鳥逆風上水萬斛重前驛迢迢後〈一作波〉淼淼半夜縁堤雪和雨受他驅遣還復去衣〈一作夜〉寒衣濕披短蓑〈一作莎〉臆穿足裂忍痛何到明辛苦無〈一作何〉處說齊聲騰踏牽船出〈一作歌〉一間茆屋何所直父母之鄉〈一作邦〉去不得我願此水作平田長使水夫不怨天
　　田家行
　　男聲欣欣女顔恱人家不怨言語別五月雖熱麥風清簷頭索索繰車鳴野蠶作蠒人不取葉間撲撲秋蛾生麥収上場絹在軸的知輸得官家足不望〈一作願〉入口復上身且免向城賣黃犢囘〈一作田〉家衣食無厚薄不見縣門身即樂
　　去婦
　　新婦去年腁〈一作胝〉手足衣不暇縫蠶廢簇白頭使我憂家事還如夜裏燒殘燭當初為取〈一作信〉傍人語豈道如今自辛苦在時縱嫌織絹遲有絲不上鄰家〈一作人〉機
　　神樹詞
　　我家家西老棠樹須晴即晴雨即雨四時八節上杯盤願神莫〈一作不〉離神處所男不着丁女在舎官事上下無言語老身長健樹婆娑萬嵗千年作神主
　　祝鵲
　　神鵲神鵲好言語行人早囘多利賂我今庭中栽好樹與汝作巢當報汝
　　古謡〈一作雜詠〉
　　一東一西壠〈一作隴〉頭水一聚一散天邊霞一來一去道上客一顚一倒池中〈一作上〉麻
　　公無渡河
　　渡頭惡天〈一作風〉兩岸逺波濤塞川如疉坂幸無白刃驅向前何用將身自棄捐蛟龍嚙骨〈一作屍〉魚食血〈一作肉〉黃泥直下無靑天男兒縱輕婦人語惜君性命還須取婦人無力挽斷〈一作短〉衣舟沈身死悔難追公無渡河公須〈一本無須字〉自為
　　海人謡
　　海人無家海裏住採珠役〈一作毅〉象為歲賦惡波橫天山塞路未央宮中常滿庫
　　行見月
　　月初生居人見月一月行行〈一作月〉行一年十二月強半馬上看盈〈一作圖〉缺百年歡樂能幾何在家見少行見多不縁衣食相驅遣此身誰願長奔波篋中有帛倉有粟豈向天涯走碌碌家人〈一作中〉見月望我歸正是道上思家時
　　七夕曲
　　河邊獨自看〈一作對〉星宿夜織天絲〈一作孫〉難接續拋梭振鑷〈一作躡〉動明〈一作鳴〉璫為有秋期眠〈一作恨〉不足遙愁〈一作想〉今夜河水隔龍駕車轅鵲塡石流蘇翠帳星渚間環珮無聲燈寂寂兩情纒綿忽如故復畏秋風生曉路〈一作露〉幸囘郎意且〈一作住〉斯須一年中別今始初明星未出〈一作明〉少停車
　　兩頭纎纎
　　兩頭纎纎青玉玦半白半黒頭上髪偪偪僕僕〈一作腷腷膊膊〉春氷裂磊磊落落桃花〈一作初〉結
　　獨漉歌
　　獨獨漉漉〈一作獨漉獨漉〉鼠食貓肉烏日中鶴〈一作雀〉露宿黃河水直人心曲
　　寄逺曲
　　美人別來無處所巫山月明湘江雨千囘相〈一作想〉見不分明井底看星夢中語兩心相對尚難知何況萬里不相疑〈一本無後二句〉
　　傷韋令孔雀詞
　　可憐孔雀初得時美人為爾別開池池邊鳳凰作伴侶羌聲鸚鵡無言語〈一作尋花飛〉雕籠玉架嫌不棲夜夜思歸向南舞〈一作南海枝〉如今憔悴人見惡萬里更求新孔雀熱眠雨水飢拾〈一作食〉蟲翠尾盤泥金彩〈一作粉〉落多時人養不解飛海山風黒何處歸
　　傷鄰家鸚鵡詞
　　東家小女不惜錢買得鸚鵡獨自憐自從死卻家中女無人更〈一作復〉共鸚鵡語十日不飲〈一作食〉一滴漿淚漬緑毛頭似鼠舌關啞咽畜哀怨開籠放飛離人眼短聲亦絶翠臆翻新墓崔嵬舊巢逺此禽有志女有靈定為連理相並生
　　春來曲
　　春欲來每日望春門早開黃衫白馬帶塵土逢著探春人卻囘御堤內園曉過急九衢大宅家家入青帝〈一作看春〉少女染桃花露妝初出紅猶濕光風暾暾蝶宛宛遶〈一作庭〉樹氣匝枝〈一作花〉柯軟可憐寒食街中郎早起著得單衣裳少年即見〈一作是〉春好處似我白頭無好樹
　　春去曲
　　春巳去花亦不知春去處縁岡繞澗卻歸來百囘〈一作一日〉看著無花樹就中一夜東風惡収紅拾紫無遺落老夫不比少年兒不中數與春別離
　　東征行
　　桐栢水西賊星落梟雛夜飛林木惡相國刻日波濤淸當朝自請東南征舎人為賔侍郎副曉覺蓬萊欠珮聲玉階舞蹈謝旌節生死向前山可穴同時賜馬幷賜衣御樓看帶弓刀發馬前猛士三百人金書左右紅旗新司庖常〈一作掌〉膳皆得對好事將軍封爾身男兒生殺在手裏營門老將皆憂死曈曈白日當南山不立功名終不還
　　荊門行
　　江邊行人暮悠悠山頭殊未見荊州峴亭西南路多曲櫟林深深石鏃鏃〈一作簇簇〉看炊紅米煮白魚夜向雞鳴店家宿南中三月蚊蚋生黃昏不聞人語聲生紗帷疎薄如霧隔衣噆〈作答切〉膚耳邊鳴欲明不待燈火起喚得官船過蠻水女兒停客茆屋新開門掃地桐花裏犬聲撲撲寒溪煙人家燒竹種山田巴雲欲雨薫石熱麋鹿度〈一作過一作飲〉江蟲出穴大蛇過處一山腥野牛驚跳䨇角折斜分漢水橫千〈一作湘〉山山靑水緑荊門關向前問箇長沙路舊是屈原沈溺處誰家丹旐已南來逢著流人從此〈一作北〉去月明山鳥多不棲下枝飛上髙枝啼主人念逺心不懌羅衫臥對〈一作對舞〉章臺〈一作對臥章華〉夕紅燭交橫各自歸酒醒還是他鄉客壯年留滯尚思家況復〈一作是〉白頭在天涯
　　鏡聽詞
　　重重摩挲嫁時鏡夫婿逺行憑鏡聽囘身不遣別人知人意丁寧鏡神聖懷中収拾䨇錦帶恐畏街頭見驚怪嗟嗟㗫㗫〈音切〉下堂階獨自竈前來跪拜出門願不聞悲哀郎〈一作身〉在任郎囘未〈一作不〉囘月明地上人過盡好語多同皆道來巻帷上牀喜不定與郎裁衣失翻正可中三日得相見重繡錦〈一作鏡〉嚢磨鏡面
　　行宮詞
　　上陽宮到蓬萊殿行宮巖巖遙相見向前天子行幸多馬蹄車轍山川遍當〈一作常〉時州縣每年修皆留內人看玉案禁兵奪得明堂後長閉〈一作閑〉桃源與綺繡〈一作岫〉開元歌舞古〈一作百〉草頭梁州樂人世嫌舊官家乏人作宮戸不泥宮牆斫宮樹兩邊仗屋半崩摧夜火入林燒殿柱休封中嶽六十年行宮不見人眼穿
　　羽林行
　　長安惡少出名字樓下劫商樓上醉天明下直明光宮散入五陵松栢中百囘殺人身合死赦書尚有収城功九衢一日消息定鄉吏籍中重改姓出來依舊屬羽林立在前射飛禽
　　射虎行
　　自去射虎得虎歸官差射虎得虎遲獨行以死當虎命兩人因〈一作相〉疑終不定朝朝暮暮空手囘山下緑苖成道徑逺立不敢〈一作敎〉汚箭鏃聞死還來分虎肉惜留猛虎着〈一作看〉深山射殺恐畏終身閒
　　逺將歸
　　逺將歸勝未別離時在家相見熟新歸〈一作婦〉歡不足去願車輪遲囘思馬蹄速但令在舍〈一作家〉相對貧不向〈一作願〉天涯金遶身
　　尋橦歌
　　人間百戲皆可學尋橦不比諸餘樂重梳短髻下金鈿紅帽靑巾各一邊身輕足㨗勝男子繞竿四面爭先縁習多倚附欹〈一作欺〉竿滑上下蹁躚皆著襪翻身垂頸欲落地卻住把腰〈一作橦〉初似歇大竿百夫擎不起褭褭半在靑雲〈一作天〉裏纎腰女兒不動容戴行直舞一曲終囘頭但覺人眼見矜難恐畏天無風險中更險何曾〈一作無蹉〉失山鼠懸頭猿掛膝小垂一手當舞盤斜慘雙蛾看落日斯須改變〈一作遍〉曲解新貴欲〈一作舞〉歡他平地人散時滿面〈一作自覺一作地〉生顔色行歩依前無氣力
　　銅雀臺
　　嬌愛更何日髙臺空數層含啼暎雙袖不忍看西陵漳水東流無復來百花輦路為蒼苔靑樓月夜長寂寞碧雲日莫空裵囘君不見鄴中萬事非昔時古人不在今人悲春風不逐君王去草色年年舊宮路宮中歌舞已浮雲空指行人徃來處
　　雞鳴曲
　　雞初鳴明星照東屋雞再鳴紅霞生海腹百官待漏雙闕前聖人亦掛山龍服寳釵命婦燈下起環珮玲瓏曉光裏直內初燒玉案香司更尚〈一作常〉滴銅壺水金吾衞裏直〈一作更〉郎妻到明不睡聽晨雞天頭日月相送迎夜棲旦鳴人不迷
　　送衣曲
　　去秋送衣渡黃河今秋送衣上隴〈一作龍〉坂婦人不知道徑處但問〈一作聞〉新移軍近逺半年著道經雨濕開籠見風衣領急舊來十月初㸃衣與郎著向營中集絮時厚厚綿纂纂貴欲征人身上暖願身莫著裹屍歸願妾不死長送衣
　　斜路行
　　世間娶容非〈一作不〉娶婦中庭牡丹勝松樹九衢大道人不行走馬奔車逐斜路斜路行熟直路荒東西豈是〈一作不〉橫太行南樓彈北戸舞行人到此多囘〈一作彷〉徨頭白如絲面如蠒亦學少年行不返縱令自解思故鄉輪折蹄穿白日晩誰將古曲換斜音囘取行人斜路心
　　織錦曲
　　大〈一作一〉女身為織錦戸名在縣家供進簿長頭起樣呈作官聞道官家中苦難囘花側葉與人別唯恐〈一作愁〉秋天絲線乾紅縷葳㽔紫茸軟蝶飛參差花宛轉一梭聲盡重一梭玉腕不停羅袖巻窗中夜乆睡髻偏橫釵欲墮垂著肩合衣臥時參沒後停燈起在雞鳴前一匹千金亦不賣限日未成宮〈一作官〉裏怪錦江水涸貢轉多宮中盡著單絲羅莫言山積無盡日百尺髙樓一曲歌
　　擣衣曲〈一作送衣曲〉
　　月明中庭擣衣石掩帷下堂來擣帛婦姑相對神〈一作初〉力生雙揎白腕調杵聲髙樓敲玉節㑹成家家不睡皆起聽秋天丁丁復凍凍玉釵低昂衣帶動夜深月落冷如刀濕著一䨇纎手痛囘編易裂看生熟鴛鴦紋成水波曲重燒熨斗帖兩頭與郎裁作迎寒裘
　　秋夜曲二首
　　天清漏長霜泊泊蘭緑収榮桂膏涸髙樓雲鬟弄嬋娟古瑟暗斷秋風玉關遙隔萬里道金刀不剪雙淚泉香嚢火死香氣少向帷合眼何時曉〈一作向誰眠閣何時曉〉城烏作營啼野月秦州〈一作川〉少婦生離別
　　秋燈向壁掩洞房良人此夜直眀光天河悠悠漏水長南樓〈一作南斗〉北斗兩相當
　　題台州〈一作天台〉隠靜寺
　　隠靜靈仙〈一作山〉寺天鑿杯度飛來建巖壑五峰直上插銀河一澗當空瀉寥廓崆峒黯淡碧琉璃〈一作琉璃〉白雲吞吐紅蓮閣不知勢壓天幾重鐘聲常聞〈一作在〉月中落



　　御定全唐詩巻二百九十八
<集部,總集類,御定全唐詩>
　　欽定四庫全書
　　御定全唐詩巻二百九十九
　　王建
　　送人遊塞
　　初晴天墮絲晩色上春枝城下路分處邊頭人去時停車數行日勸酒問回期亦是茫茫客還從此別離
　　塞上逢故人
　　百戰一身在相逢白髮生何時得鄉信每日算歸程走馬登寒壠驅羊入廢城羌笳三兩曲人醉海西營
　　南中
　　天南多鳥聲州縣半無城野市依蠻姓山邨逐水名瘴煙沙上起隂火雨中生獨有求珠客年年入海行
　　汴路水驛
　　晩泊水邊驛柳塘初起風蛙鳴蒲葉下魚入稻花中去舍已雲逺問程猶向東近來多怨別不與少年同
　　淮南使廻留別竇侍御
　　戀戀春恨結綿綿淮草㴱病身愁至夜逺道畏逢隂忽逐酒盃㑹暫同風景心從今一分散還是曉枝禽
　　汴路即事
　　千里河〈一作何〉煙直靑槐夾㟁長天涯同此路人語各殊方草市迎江貨津橋稅海商廻看故宮栁憔悴不成行
　　山居
　　屋在瀑泉西茅簷〈一作房一作屋〉下有溪閉門留野鹿分食養〈一作與〉山雞桂熟長収子蘭生不作畦初開洞中路深處轉松梯
　　醉後憶山中故人〈一作故人山中〉
　　花開草復秋雲水自悠悠因醉暫無事在山〈一作生〉難免愁遇晴須看月鬬〈一作聞〉健且登樓暗想山中伴如今盡白頭
　　送流人
　　見說長沙去〈一作路〉無親亦共愁隂雲鬼門夜寒雨瘴江秋水國山魈引蠻鄉洞主留漸看歸處逺〈一作阻〉垂白住炎州
　　貧居
　　眼底貧家計多時總莫嫌蠧生騰藥紙〈一作篋〉字暗〈一作脫〉換書籖避雨拾〈一作濕〉黃葉〈一作避濕堆黃葉〉遮風下黑簾近來身不健時就六壬占
　　過趙居士擬置草堂處所
　　休師竹林北空可兩三間雖愛獨居好終來相伴閒猶嫌近前樹為礙〈一作愛〉看南山的有深耕處春初須早還
　　新開望山處
　　新開望山處今朝減病眠應移千里道猶〈一作獨〉自數峰偏故欲遮春巷還來遶暮天老夫行歩弱免到寺門前
　　題東華觀
　　路盡煙水〈一作光〉外院門題上清鶴雛靈〈一作虛〉解語瓊葉軟無聲白髮道心熟黃衣仙骨輕寂寥虛境裏〈一作還歸對憂樂〉何處覓長生
　　飯僧
　　別屋炊香飯薰辛不入家溫〈一作濾〉泉調葛麵〈一作粉〉淨手摘藤花蒲鮓除靑葉芹虀帶紫芽願師常伴食消氣有薑茶
　　照鏡
　　忽自見憔悴壯年人亦疑髮緣多病落力為不行衰暖手揉雙目看圖引四肢老來眞愛道所恨覺還遲
　　歸昭應留別城中
　　喜得近京城官卑意亦榮竝牀歡未定離室思還生計拙偷閒住經過買日行如無自來分一驛是遙程
　　答寄芙蓉冠子
　　一學芙蓉葉初開映水幽雖經小〈一作巧〉兒手不稱老夫頭枕上眠常〈一作初〉戴風前醉恐柔明年有閨閣此様必難求
　　長安春遊
　　騎馬傍閒坊新〈一作春〉衣著雨香桃花紅粉醉柳樹〈一作絮〉白雲狂不覺愁春去何曾得日長牡丹相次發城裏又須忙
　　冬夜感懷
　　晚年恩愛少耳目靜於僧竟〈一作一〉夜不聞語空房唯有燈氣噓寒被濕霜入破牕〈一作冷階月照一作月照冷階〉凝斷得人間事長如此亦能
　　初到昭應呈同僚
　　白髮初為吏有慙年少郎自知身上拙不稱世間忙〈一作強〉秋雨縣牆綠暮山宮〈一作官〉樹黃同官若容許長借老僧房
　　縣丞㕔卽事
　　宮半山上人家髙下居古㕔眠受魘老吏語多虛雨水洗荒竹溪沙塡廢渠聖朝収外府皆自九天除
　　閒居卽事
　　老病貪光景尋常不下簾妻愁耽酒僻人怪考詩嚴小婢偷紅紙嬌兒弄白髯有時看舊巻未免意中嫌
　　林居
　　荒林四面通門在野田中頑僕長如客〈一作友〉貧居未勝蓬舊綿衣不煖新草屋多風唯去山南近閒親販藥翁
　　原上新居十三首
　　新占原頭地本無山可歸荒藤生葉晩老杏著花稀㕑舍近〈一作新〉泥竈家人初飽薇弟兄今四散何日更相依一家榆柳新四面逺無鄰人少愁聞病莊孤幸得貧〈一作鄰〉耕牛長願飽樵僕每憐勤終日憂衣食何由得此身長安無舊識百里是天〈一作生〉涯寂寞思逢客〈一作友〉荒涼喜見花訪僧求賤藥將〈一作將〉馬中〈一作市〉豪家乍〈一作昨〉得新蔬菜朝盤忽覺奢
　　雞鳴村舍遙花發亦蕭條野竹初生筍溪田未得苗家貧僮僕瘦春冷菜蔬焦甘分長如此無名在聖朝春來梨棗盡啼哭小兒飢鄰富雞常〈一作長〉去莊貧客漸稀借牛畊地晩賣樹〈一作榖〉納錢遲牆下當官路依山補竹籬
　　自埽一間房唯鋪獨臥牀野羮溪菜滑山紙水苔香陳藥初和白〈一作蜜〉新經未入黃近來心力少休讀養生方擬作讀經人空房置淨巾鎖茶藤篋密曝藥竹牀新老病應隨業因緣不離身焚香向居士無計出諸塵移家近住邨貧苦自安存細問梨果植逺求花藥根倩人開廢井趂犢入新園長愛當山立黃昏不閉門和煖遶林行新貧足喜聲埽渠憂竹旱澆〈一作洗〉地引蘭生山客慿栽〈一作移〉樹家僮使入城門前粉壁上書著縣官名
　　住處鐘鼓外免爭當路橋身閒時卻困兒病可〈一作向〉來嬌雞睡日陽暖蜂〈一作蝶〉狂〈一作忙〉花艶燒長安足門戸疉疉看登朝
　　近來年紀到世事總無心古碣慿人搨閒詩任客吟送經還野苑移石入幽林谷口春風惡梨花蓋地深嬾更學諸餘林中埽地居膩衣穿不洗白髮短慵梳苦相常多淚勞生〈一作心〉自悟虛〈一作少娛〉閒行人事絶親故亦無書
　　住處去山近傍園麋鹿行野桑穿井長荒竹過牆生新識鄰里面未諳邨社情石田無力及賤賃與人耕
　　送李評事使蜀
　　勸酒不依廵明朝萬里人轉江雲棧細近驛板橋〈一作柳條〉新石冷啼猿影松昏戲鹿塵少年為客好況是益州春
　　新修道居
　　世間無所入學道處新成兩面有山色六時聞磬聲閒加經遍數老愛字分明若得離煩惱焚香過一生
　　贈洪誓〈一作哲〉師
　　老僧眞古畫閒坐語中聽識病方書聖諳山草木靈人來多〈一作還〉施藥願滿不持經相伴尋溪竹秋苔襪履青
　　題法雲禪院僧
　　不剃頭多日禪來白髮長合邨迎住寺同學乞修房覺少持經力憂無養病糧上山猶得在自解衲衣裳
　　贈溪翁
　　溪田借四鄰不省解憂身看日和仙藥書符救病人伴僧齋過夏中酒臥經旬應得丹砂〈一作霜〉力春來黑髮新
　　謝李續〈一作績〉主簿
　　館舍幸相近因風及病身一官雖隔水四韻〈一作五字〉是同人衰臥朦朧曉貧居冷落春少年無不好莫恨滿頭塵
　　寒食〈一作張籍詩〉
　　田舎清明日家家出火遲白衫眠古巷紅索搭髙枝紗帶生難結銅釵重欲垂斬新衣踏〈一作著〉盡還似去年時
　　貽小尼師
　　新剃靑頭髮生來未埽〈一作畫〉睂身輕禮拜穩心慢記經遲喚起猶侵曉催齋已過時春晴堦下立私地弄花枝
　　惜歡
　　當歡須且歡過後買應難歲去停燈守花開把火〈一作燭〉看狂來欺酒淺愁盡覺天寛次第頭皆白齊年人已〈一作幾個〉殘
　　山中惜花
　　忽〈一作愁〉看花漸稀罪〈一本缺〉過酒醒時〈一作遲〉尋覓風來處驚張夜落時遊絲纒〈一作縈〉故蘂宿葉守空枝開取當軒〈一作溪〉地年年樹底期
　　和武門下傷韋令孔雀
　　孤號秋閣隂韋令在時禽覓伴海山黑思鄉橘柚深舉頭聞舊曲顧尾惜殘金顦顇不飛去重君池上心
　　題所賃宅牡丹花
　　賃宅得花饒初開恐是妖粉〈一作霞〉光深紫膩肉色退〈一作逺〉紅嬌且願風留著惟愁日炙燋〈一作銷〉可憐零落蘂収取作香燒
　　隠者居
　　山人住處髙看日上蟠桃雪縷靑山脈雲生白鶴毛朱書䕶身咒水噀斷邪刀何物中〈一作堪〉長食胡麻慢火熬
　　昭應官舍
　　繞㕔春草合知道縣家閒行見雨遮院臥看人上山避風新浴後請假未醒間朝客輕卑吏從他不徃還
　　送嚴大夫赴桂州
　　嶺頭分界𠋫〈一作堠〉一半屬湘潭水驛門旗出山巒洞主叅辟邪犀角重解酒茘枝甘莫歎京華逺安南更有南
　　望行人
　　自從江樹秋日日望江樓夢見離珠浦書來在桂州不〈一作願〉同魚比目〈一作比目魚〉終恨水分流乆不開明鏡多應是白頭
　　塞上
　　漫漫復淒淒黃沙暮漸迷人當故鄉立馬過舊營嘶斷雁逢冰磧回軍占雪溪夜來山下哭應是送降奚
　　杜中丞書院新移小竹
　　此地本無竹逺從山寺移經年求養法隔日記澆時嫩綠巻新葉殘黃収故枝色經寒不動聲與靜相宜愛䕶出常數稀稠看自知貧來緣〈一作原〉未有客散獨行遲
　　同於汝錫賞白牡丹
　　曉日花初吐春寒白未凝月光裁〈一作栽〉不得蘇合㸃難勝柔膩於〈一作霑〉雲葉新鮮掩鶴膺統心黃倒暈側莖〈一作面〉紫重稜乍斂看如睡初開問欲譍竝香幽蕙死比艷美人憎價數千金貴形相兩眼疼自知顔色好愁被彩光凌
　　送呉〈一作李〉郎中赴忠州
　　西臺復南省淸白上天知家每因窮〈一作貧〉散官多為直移遙〈一作廵〉邊〈一作遙裝一作揺鞭〉過驛近買藥出城遲朝野〈一作逹〉憑人〈一作朝逹留詩〉別親情伴酒悲故園愁去後白髮想迴時何處忠州界山頭卓〈一作立〉望旗
　　照鏡
　　終日自纒繞此身無適緣萬愁生旅夜百病湊衰年少睡憎明屋慵行待暖〈一作晩〉天癢頭梳有蝨風耳炙聞蟬揺〈一作換〉白方多錯迴金法不全家貧〈一作悲〉何所戀時在老僧邊
　　秋日送杜䖍州
　　憶〈一作記〉得宿新宅別來餘蕙香初聞守郡逺〈一作逺郡〉一日臥空牀野〈一作井〉驛煙火濕路人消息狂山樓添鼓角村柵立旗槍晚渚露荷敗早衙風桂涼謝家章句出江月少輝光
　　送鄭權尚書南海
　　七郡雙旌貴人皆不憶廻戍頭龍腦鋪關口象牙堆勅設薫鑪出蠻辭呪節開市喧山賊破金賤海船來白氎家家織紅蕉處處栽已將身報國莫起望鄉臺題別遺愛草堂兼呈李十使君〈李十亦嘗隠廬山白鹿洞〉
　　曾住鑪峰下書堂對藥臺斬新蘿徑合依舊竹牕開砌水親看決池荷手自栽五年方蹔至一宿又須回縱未長歸得猶勝不到來君家白鹿洞聞道亦生苔
　　賞牡丹
　　此花名價別開艷益皇都香遍苓菱〈一作蔆〉死紅燒躑躅枯軟光籠細脈妖色暖鮮膚滿蘂攢黃粉含稜縷絳蘇好和薰御服堪畫入宮圖晚態愁新婦殘粧望病夫敎人知箇數畱客賞斯須一夜輕風起千金買亦無
　　御定全唐詩巻二百九十九
　　欽定四庫全書
　　御定全唐詩巻三百
　　王建
　　贈王樞密〈建初為渭南尉值內官王守澄盡宗人之分因過飲語及漢桓靈信任中官起黨錮興廢之事守澄深憾曰吾弟所作宮詞天下皆誦於口禁掖深邃何以知之建不能對為詩以贈其事遂寢〉
　　三〈一作先〉朝行坐鎮相隨今上春宮見小〈一作長〉時脫下御衣先賜〈一作偏得〉著進來龍馬每〈一作便〉敎騎長承密㫖歸家少獨奏〈一作對〉邊機〈一作情〉出殿遲自是姓同親向說〈一作不是當家頻向說一作不為姓同偏向說〉九重爭得〈一作遣〉外人知
　　早秋過龍武李將軍書齋
　　髙樹〈一作寺〉蟬聲秋巷裏朱門冷靜似閒居重裝〈一作修〉墨畫數莖竹長著香薫一架書語笑侍兒知禮數吟哦野客任狂疎就中愛讀英雄傳欲立功勲恐不如
　　江陵即事
　　瘴雲梅雨不成泥十里津樓〈一作頭〉壓大堤蜀女下沙迎
　　水客巴童傍驛賣山鷄寺多紅藥燒人眼地足靑苔染馬蹄夜半獨眠愁在逺北看歸路隔蠻溪
　　題花子贈渭州陳判官
　　膩如雲母輕如粉艷勝香黃薄勝蟬㸃緑斜蒿新葉嫩添紅石竹晚花鮮鴛鴦比翼人初帖蛺蝶重飛樣未傳況復蕭郎有情思可憐春日鏡臺前
　　送從姪擬赴江陵少尹
　　江陵〈一作荊州〉少尹好閒官親故皆來勸自寛無事日長貧不易有才年少屈終難沙頭欲〈一作且〉買紅螺盞渡口多呈白角盤應向章華臺下醉莫衝雲雨夜深寒
　　華淸宮感舊
　　塵到朝元〈一作火照中原〉邊使急〈一作聞道朝元天使急〉千官夜發六龍囘輦前月照羅衫〈一作衣〉淚馬上〈一作宮裏〉風吹蠟燭〈一作炬〉灰公主妝樓金鎖澀貴妃湯殿玉蓮〈一作池〉開有時雲外聞天樂知〈一作疑一作即一作應〉是先皇沐浴來
　　九仙公主舊莊
　　仙居五里外門西石路親回御馬蹄天使來栽宮裏樹羅衣自買院前溪野牛行傍〈一作渡〉澆花井本主分將灌藥畦樓上鳳皇飛去後白雲紅葉屬山鷄
　　郭家溪亭
　　髙亭望見長安樹春草岡西舊院斜光動緑煙遮岸竹粉開紅艷塞溪花野泉聞洗親王馬古柳曾停貴主車妝閣書樓傾側盡雲山新賣與官家
　　題金家竹溪
　　少年因病離天仗乞得歸家自養〈一作養病〉身買斷竹溪無別主散分泉水與新鄰山頭鹿下長驚犬池面魚行不怕人鄉使到來〈一作門〉常欵語還聞世上有功臣
　　題應聖觀〈觀即李林甫舊宅〉
　　精思堂上畫三身囘作仙宮度美人賜額御書金字貴行香天樂羽衣新空廊鳥啄〈一作雨滴〉花甎縫小殿蟲縁玉像塵頭白女冠〈一作官〉猶說得薔薇〈一作枯株〉不似已前春
　　同於汝錫遊降聖觀
　　秦時桃樹滿山坡騎鹿先生降大羅路盡溪頭逢地少門連內裏見天多荒泉壞簡硃砂暗古塔殘經篆字訛聞說開元齋醮日曉移行漏帝親過
　　逍遙翁溪亭
　　逍遙翁〈一作公〉在此裵囘帝改溪名起石臺車馬到春常借問子孫因選暫歸來稀疎野竹人移折零落蕉花雨打開無主靑山何所直賣供官稅不如灰
　　尋李山人不遇
　　山客長須〈一作閒〉少在時溪中放鶴洞中碁生金有氣尋還逺仙藥成窠見即移莫為無家陪寺食〈一作宿〉應縁將米寄人炊從頭石上留名去獨向南峰問老師
　　題石甕寺
　　青崖白石〈一作古寺〉夾城東泉脈鐘聲內裏通地壓龍蛇〈一作神龍〉山色別屋連宮殿匠名同簷燈經夏紗籠黑溪葉先秋臘樹紅天子親題詩總在畫扉長鏁碧〈一作壁〉龕中
　　早登西禪寺閣
　　上方臺殿第三層朝壁紅窗日氣凝煙霧開時分逺寺〈一作渚〉山川晴處見崇陵沙灣漾水圖新粉緑野荒阡暈色繒莫說城南月燈〈一作燈月〉閣自諸樓看總難勝
　　題江寺兼求藥子
　　隋朝舊寺楚江頭深謝師僧引客遊空賞野花無過夜若看琪樹即須秋紅珠落地求誰與靑角垂階自不収願乞野人三兩粒歸家將助小庭幽
　　題詵法師院
　　三年說戒龍宮裏巡禮還來向水行多愛貧窮人逺請長修破落寺先成秋天盆底新荷色夜地房前小竹聲僧院不求諸處好轉經唯有一窗明
　　酬於汝錫曉雪見寄
　　欲明天色〈一作風定〉白漫漫打葉穿簾雪〈一作正〉未乾〈一作雪打書窗竹葉乾〉薄落堦前人踏盡差池樹裏鳥銜殘旋銷迎暖沾牆少斜舞遮春到地難勞動更裁新樣綺紅燈一夜剪刀寒
　　從軍後寄山中友人
　　愛仙無藥〈一作計〉住溪貧脫卻山衣事〈一作伴〉漢臣夜半聽雞梳白髮天明走馬入紅塵村童近去嫌腥食野鶴髙飛避俗人勞動先生逺相示〈一作視〉別來弓箭不離身
　　寄汴州令狐相公
　　三軍江口擁雙旌虎帳長開自敎兵機鏁惡徒狂㓂盡恩驅老將壯心生水門向晩茶商閙橋市通宵酒客行秋日梁王池閣好新歌散入管絃聲
　　別李贊侍御
　　同受艱難驃騎營半年中聽揭槍聲草頭送酒驅村樂賊裏看花著探兵講易工夫尋已聖說詩門戸別來情薦書自入無消息賣盡寒衣卻出城
　　和蔣〈一作滕〉學士新授章服
　　五色箱中絳服春笏花成就白魚新看宣賜處驚囘眼著謝恩時便稱身瑞草唯承天上露紅鸞不受世間塵翰林同賀文章出驚動茫茫下界人
　　嵗晩自感
　　人皆欲得長年少無那排門白髮催一向破除愁不盡百方囘避老須來草堂未辦終須置松樹難成亦且栽瀝酒願從今日後更逢三十度花開
　　昭應官舍
　　癡頑終日羨人閒卻喜因官得近山斜對寺樓分寂寂逺從溪路借潺潺眇身多病唯親藥空院無錢不要關文案把來看未㑹雖〈一作須〉書一字甚慙顔
　　寄舊山僧
　　因依老宿發心初半學修〈一作觀〉心半讀書雪後〈一作夜〉每常同席〈一作屋〉臥花時未省兩山居獵人箭底求傷雁釣戸竿頭乞〈一作救〉活魚一〈一作自〉向風塵取煩惱不知〈一作一身〉衰病日難除
　　武陵春日
　　尋春何事卻悲涼春到他鄉憶故鄉秦女洞桃欹澗碧楚王堤柳舞煙黃波濤入夢家山逺名利關身客路長不似冥心叩塵寂玉編金軸有仙方
　　寄分司張郎中
　　一別京華年嵗乆巻中多見嶺南詩聲名巳壓衆人上愁思未平雙鬢知江郡遷移猶逺地仙官榮寵是分司靑天白日當頭上㑹有求閒不得時
　　上武元衡相公
　　旌旗坐鎮蜀江䧺帝命重開舊閤崇襃貶唐書天厯上捧持堯日慶雲中孤情逈出鸞皇逺健思潛搜海嶽空長得蕭何為國相自西流水盡朝宗
　　上張𢎞靖相公
　　傳封三世盡河東〈一作河東三世盡傳封〉家占中條第一峰旱〈一作早〉嵗天敎作霖雨明時帝用補山龍草開舊路沙痕在日照新池鳳跡重卑散自知霄漢隔若為門下賜從容
　　上裴度舍人
　　小松雙對鳳池開履跡衣香〈一作重〉逼上台天意皆從彩毫出宸心盡向紫煙來非時玉案呈宣㫖每日金堦謝賜〈一作賜對〉囘仙侶何因記名姓縣丞頭白走塵埃
　　上杜元潁相公
　　學士金鑾殿後居天中行坐侍龍輿承恩不許離牀謝密詔常敎倚案書馬上喚遮紅觜鴨船頭看釣赤鱗魚閒曹散吏無相識猶記荊州拜謁初
　　贈盧汀諫議
　　靑蛾不得在牀前空室焚香獨自眠功證詩篇離景象藥〈一作樂〉成官位屬神仙閒過寺觀長衝夜立送封章直上天近見蘭臺諸吏說御詩〈一作題〉新集未敎傳
　　賀楊巨源博士拜虞部員外
　　合歸蘭署巳多時上得金梯亦未遲兩省郎官開道路九州山澤屬曹司諸生拜別収書巻舊客看來讀制詞殘著幾丸仙〈一作丹〉藥在分張〈一作章〉還遣病夫知
　　贈郭將軍
　　承恩新拜上將軍當直廵更近五雲天下表章經院過宮中語笑隔牆聞密封計策非時奏別賜衣裳到處薫向晩臨堦看號簿眼前風景任支分
　　贈田將軍
　　初從學院別先生便領偏師得戰名大小獨當三百陣縱橫祇用五千兵囘殘疋帛歸天庫分好旌旗入禁營自執金吾長上直蓬萊宮裏夜廵更
　　贈胡泟〈一作証〉將軍
　　書生難得是金吾近日登科記總無半夜進儺當玉殿未明排仗到銅壺朱牌面上分官契黃紙頭邊押勅符恐要蕃中新道路指揮重畫五城圖
　　留別田尚書
　　擬報平生未殺身難離門館起居頻不看匣裏釵頭古猶戀機中錦樣新一旦甘為漳岸老全家卻作杜陵人朝天路在驪山下專望紅旗拜舊塵
　　送唐大夫罷節歸山
　　年少平戎老學仙表求〈一作成〉骸骨乞生全不堪腰下懸金印巳向雲西〈一作間〉寄玉田旄節抱歸官路上公卿送到國門前人間雞犬同時去遙聽笙〈一作僊〉歌隔水煙
　　送司空神童
　　杏花壇上授書時不廢中庭趂蝶飛暗寫五經収部秩初年七歲著衫衣秋堂白髮先生別古巷靑襟舊伴歸獨向鳳城持薦表萬人叢裏有光輝
　　送振武張尚書
　　囘天轉地是將軍扶助〈一作冊〉春宮上五雲撫背恩雖同骨肉擁旄名未敵功勲盡収壯勇塡兵數不向蕃渾奪馬羣□即單于臺下獵威聲直到海西聞
　　送吳諫議上饒州
　　鄱陽太守是真人琴在牀頭籙在身曾向先皇邊諫事還應上帝處稱臣養生自有年支藥稅戸應停月進銀凈掃水堂無侍女下街〈一作衙〉唯共鶴殷勤
　　贈閻少保
　　髭鬒雖白體輕健九十三來卻少年問〈一作聞〉事愛知天寳裏識人皆是武皇前玉裝劒珮身長帶絹寫方書子不傳侍女常時敎合藥亦聞私地學求仙
　　送魏州李相公
　　百代功勲一日成三年五度換雙旌閒來不對人論戰難處長先自請行旗下可聞誅敗將陣頭多是用降兵當朝面受新恩去算料妖星不敢生
　　贈索暹將軍
　　渾身著箭瘢猶在萬槊千刀總過來輪劒直衝生馬隊抽旗旋踏死人堆聞休鬬戰心還癢見說煙塵眼即開淚滴先皇堦下土南衙班裏趁朝囘
　　贈王屋道士赴詔
　　玉皇符詔〈一作到〉下天壇玳瑁頭簪白角冠鶴遣院〈一作洞〉中童予養鹿憑山下老人看法成不怕刀槍利〈一作丹梯峻〉體〈一作髓〉實常欺石榻寒能斷世〈一作人〉間腥血味長生只要一丸丹
　　贈王處士
　　松樹當軒雪滿池靑山掩障〈一作帳〉碧紗㡡〈一作帷〉鼠來案上常偷水鶴在牀前亦看碁道士寫將行氣法家童授與歩虛詞世間有似君應少便〈一作願〉乞從今作我師
　　洛中張籍新居
　　最是城中閒靜處更囘門向寺前開雲山且喜重重見親故應須得得來借倩學生排藥合留連處士乞松栽自君移到無多日牆上人名滿緑苔
　　題裴處士碧虛溪居
　　鳥聲眞似深山裏平地人間自〈一作也〉不同春圃紫芹〈一作苖〉長卓卓暖泉青草一叢叢松臺前後花皆別竹崦髙低水盡通細問來時從近逺溪名載入縣圖中
　　送阿史那將軍安西迎舊使靈櫬〈一作送史將軍〉
　　漢家都䕶邊頭沒舊將麻衣萬里迎隂地背行山下火風天錯到〈一作上〉磧西城單于送葬還垂淚部曲招魂亦道名卻入杜陵秋巷裏路人來去讀銘旌
　　贈崔禮駙馬〈按唐書肅代諸宗時駙馬無崔禮其人順宗東陽公主下嫁崔杞恐作杞是〉
　　鳳皇樓閣連宮樹天子崔郎自愛貧金埒減添栽藥地玉鞭平與賣書人家中管聽常少分外詩篇看〈一作有〉即新一月一囘陪內宴馬蹄猶厭踏香塵
　　贈太清盧〈一作宮〉道士
　　上淸道士未昇天南嶽中華作散仙書賣八分通字學丹燒九轉定人年修行近日形如鶴〈一作穉〉導引多時骨似綿想向諸山尋〈一作廵〉禮遍卻囘還守老君前
　　送宮人入道
　　休梳叢鬢洗紅妝頭戴芙蓉出未央弟子抄將〈一作留〉歌遍疉宮人分散舞衣裳問師初得經中字入靜猶燒內裏香發願蓬萊見王母卻歸人世〈一作城闕又作闕下〉施仙方
　　上李吉甫相公
　　聖朝齊賀說逢殷霄漢無雲日月真金鼎調和〈一作元〉天膳美瑤池沐浴賜衣新兩河開地山川正四海休兵造化仁曾向山東為散吏當今竇憲是賢臣
　　上李益庶子
　　紫煙樓閣碧紗亭上界詩仙獨自行奇險驅回還寂寞雲山經用始鮮明藕綃紋縷裁來滑鏡水波濤濾得清昏思願因秋露洗幸容堦下禮先生
　　題元郎中新宅
　　近移松樹初栽藥經帙書籖一切新鋪設暖房迎道士支分閒院著醫人買來髙石雖然貴入得朱門未免貧惟〈一作雖〉有好詩名字出倍敎年少損心神
　　初授太府丞言懷
　　除書亦下〈一作不〉屬微班喚作官曹便不閒檢案事多關市井聽人言志〈一作不〉在雲山病童喚〈一作嗔〉著唯行慢老馬鞭多轉放頑此去仙宮無一里遙看松樹衆家〈一作皆〉攀
　　贈李愬僕射
　　唐州將士死生同盡逐雙旌舊鎮空獨破淮西功業〈一作家傳〉大新除隴右世家雄知時每笑論兵法識勢還輕立戰功次第各分茅土貴殊勲併在一門中
　　書贈舊渾二曹長
　　二年同在華淸下入縣門中最近鄰替飲觥籌知戸小助成書屋見家貧夜碁臨散停分客朝浴先囘各送人僮僕使來傳語熟至今行酒校殷勤
　　上崔相公
　　枯桂衰蘭一遍春唯將道德定君臣施行聖澤山川潤圖畫天文彩色新開閣覆看祥瑞厯封名直進薜蘿人應〈一作愁〉憐老病〈一作漸老〉無知己自別溪中滿鬢塵
　　寄楊十二秘書
　　初移古寺正南方靜是浮山逺是莊人定猶行背街鼓月髙還去打僧房新詩欲寫中朝滿舊巻常抄外國將閒出天門醉騎馬可憐蓬閣秘書郎
　　謝田贊善見寄
　　五侯三任〈一作仕一作貴〉未相〈一作將〉稱頭白如絲作縣丞錯判符曹羣吏笑亂書巖石一山憎自知酒病衰腸怯遙怕春殘百鳥凌年少力生猶不敵況加顦顇悶騰騰
　　晚秋病中
　　萬事風吹過耳輪貧兒活計亦曾聞偶逢新語書紅葉難得閒人話白雲霜下野花渾著地寒來溪鳥不成羣病多體痛無心力更被頭邊藥氣薫
　　薛二十〈一作十二〉池亭
　　每箇樹邊消一日遶池行匝又須行異花多是非時有好竹皆當要處生斜竪小橋看島勢逺移山石作泉聲浮萍著岸風吹歇〈一作散〉水面無塵晩更淸
　　故梁國公主池亭
　　平陽池館枕秦川門鎖南山一朶煙素柰花開西子面緑榆枝散沈郎錢裝簷玳瑁隨風落傍岸鵁鶄逐暖眠寂寞空餘歌舞地玉簫聲絶鳳歸天
　　題柱國寺
　　皇帝施錢修此院半居天上半人間丹梯暗出三重閣古像斜開一面山松栢自穿空地少川原不稅小僧閒行香天使長相續早起離城日午〈一作暮〉還
　　昭應官舎書事
　　縣在華清宮北面曉看樓殿正相當慶雲出處依時報御果呈〈一作頒〉來每度嘗臘月近湯泉不凍夏天臨渭屋多涼兩衙〈一作年〉早被官拘束登閣廵溪亦屬忙
　　昭應李郎中見貽佳作次韻奉酬
　　窗戸風涼〈一作吹〉四面開陶公愛晩上髙臺中庭不熱靑山入野水初晴白鳥來精思道心縁境熟麤疎文字見〈一作和〉詩囘諸生圍遶新篇讀玉闕仙官少此才
　　閒說〈一作聞說〉
　　桃花百葉不成春鶴壽千年也未神秦隴州縁鸚鵡貴王侯家為牡丹貧歌頭舞遍囘囘別鬢樣睂心〈一作分〉日日新鼓動六街騎馬出相逢總是學狂人
　　自傷
　　衰門海內幾多人滿眼公卿總不親四授官資元七品再經婚娶尚單身圖書亦為頻移盡兄弟還因數散貧獨自在家長似客黃昏哭向野田春
　　田侍中宴席
　　香熏羅幕暖成煙火照中庭燭滿筵整頓舞衣呈玉腕動揺謌扇露金鈿靑蛾側坐〈一作華堂閑坐〉調雙管彩鳳斜飛入五雖是沂公門下客爭將肉眼看雲天〈一作神仙〉
　　寒食日看花
　　早入公門到夜歸不因寒食少閒時顛狂遶樹猿離鏁跳躑縁岡馬斷羇酒汙衣裳從客笑醉饒言語覓花知老來自喜身無事仰面西園得詠詩
　　和少府崔卿微雪早朝
　　蓬萊春雪曉猶殘㸃地成花遶百官巳傍祥鸞迷殿角還穿瑞草入袍襴無多白玉階前濕積漸靑松葉上乾粉畫南山稜〈一作城〉郭出初晴一半隔雲看
　　和胡將軍寓直
　　宮鴉棲定〈一作盡〉禁槍攢樓殿深嚴〈一作沈〉月色寒進狀直穿金㦸槊探更先傍玉鉤欄漏傳五㸃班初合鼓動三聲仗巳端遙見正南宣不坐新栽松樹喚人看
　　春日五〈一作午〉門西望
　　百官朝下五門西塵起春風過玉堤〈一作滿御堤〉黃帕蓋鞍呈了〈一作過〉馬紅羅繫頂〈一作頂一作纒項〉鬬囘雞〈江鄰幾雜志晏元獻改此聯為呈馬了鬬雞囘〉館〈一作宮〉松枝〈一作葉〉重〈一作古城葉重〉牆頭出御〈一作渠〉柳條長水面齊唯有敎坊南草緑〈一作色〉古苔〈一作城〉隂地〈一作處〉冷淒淒
　　長安早春
　　霏霏漠漠遶皇州銷雪欺寒不自由先向紅妝添曉夢爭來白髪送新愁暖催衣上縫羅〈一作人〉勝晴報窗中㸃綵毬每度暗來還暗去今〈一作年〉年須遣蝶遲〈一作蜂一作遮〉留
　　早春病中
　　日日春風階下起不吹光彩上寒株師敎絳服禳衰月妻許靑衣侍病夫健羨人家多力子祈求道士有神符世間方法從誰問〈一作六法從難信〉臥處還看藥草圖
　　上陽宮
　　上陽花木不曾秋洛水穿宮處處流畫閣紅樓宮女笑玉簫金管路人愁幔城入澗橙花發玉輦登山桂葉稠曾讀列仙王母傳九天未勝此中遊
　　李處士故居
　　露濃煙重草萋萋樹映䦨干柳拂隄一院落花無客醉半窗殘月有鶯啼芳筵想像情難盡故榭荒涼路欲迷風景宛然人自改卻經〈一作驚〉門外〈一作巷〉馬頻嘶
　　寄賈島〈一作張籍贈項斯詩〉
　　盡日吟詩坐忍飢萬人中覓似君稀僮眠冷榻朝猶臥〈一作門當古巷風偏入〉驢〈一作寉〉放秋田夜不歸傍㬉旋〈一作併〉収紅〈一作新〉落葉覺〈一作欲〉寒猶〈一作重〉著舊生衣曲江池畔〈一作北〉時時到為〈一作尤〉愛鸕鷀雨後飛〈一作兩翼飛一作水裏飛〉
　　村居即事
　　休看小字大書名向日持經眼卻明時過無心求富貴身閒不夢見公卿因尋寺裏薫辛斷自別城中禮數生斜月照房新睡覺西峰半夜鶴來聲
　　維揚冬末寄幙中二從事
　　江上數株桑棗樹自從離亂更荒涼那堪旅館經殘臘秪把空書寄故鄉典盡客衣三尺雪鍊精詩句一頭霜故人多在芙蓉幙應笑孜孜道未光
　　寄杜侍御
　　何須服藥覓昇天粉閣為郎即是仙買宅但幽從索價栽松取活不爭錢退朝寺裏尋荒塔經宿城南看野泉道氣清凝〈一作寧〉分曉爽詩情冷瘦〈一作秀〉滴秋鮮學通儒〈一作傳〉釋三千巻身擁旌旗二十年春巷偶過同戸飲暖窗時與〈一作語〉對床眠破除心力縁書癖傷瘦〈一作損〉花枝為酒顚今日總〈一作愁〉來歸聖代〈一作今日總離車馬地〉丈人先逹幸相憐
　　寄上韓愈侍郎
　　重登〈一作於〉大學領儒流學浪詞鋒壓九州不以雄名疎〈一作殊〉野賤唯將直氣折王侯詠傷松桂〈一作柏〉靑山瘦取盡珠璣碧海愁敘述異篇經總別〈一作核〉鞭驅險句最〈一作物〉先投碑文合遣貞魂謝史筆應令諂骨羞清俸探將還酒債黃金旋得起書樓㕘〈一作客〉來擬設官人禮朝退多逢月閣〈一作下〉遊見說〈一作向〉雲泉求住處若無知薦一生休
　　贈華州鄭大夫
　　此官出入鳳池頭通化門前第一州少華山雲當驛起小敷溪水入城流空閒地內人初滿詞訟牌前草漸稠報狀拆開知足雨赦書宣過喜無囚自來不說雙旌貴恐替長敎百姓愁公退晩涼無一事〈一作吏散月髙衙府靜〉歩行攜客上南樓
　　寄賀田侍中東平功成
　　使囘髙品滿城傳親見沂公在陣前百里旗幡衝即斷兩重衣甲射皆穿探知㸃檢兵應怯算得新移柵未堅營被數驚乘勢破將經頻敗遂生全密招殘㓂防人覺遙斬元兇恐自專首讓諸軍無敢近功歸部曲不爭先開通州縣斜連海交割山河直到燕戰馬散驅還逐草肉牛齊散卻耕田府中獨拜將軍貴門下兼分宰相權唐史上頭功第一春風雙節好朝天
　　送裴相公上太原
　　還攜堂印向幷州將相兼權是武侯時難獨當天下事功成卻進手中籌再三陳乞罏煙裏前後封章玉案頭朱架〈一作棨〉早朝立〈一作排〉劒㦸緑槐殘雨〈一作花裏〉看張油遙知塞雁從今好直得漁陽巳北愁邊鋪警廵旗盡換山城𠉀館〈一作欲過〉壁重修千羣白刃兵迎節十對紅妝妓打毬聖主分明交暫去不須髙起見京樓







　　御定全唐詩巻三百
<集部,總集類,御定全唐詩>
　　欽定四庫全書
　　御定全唐詩巻三百一
　　王建
　　題栢巖禪師影堂
　　山中磚塔閉松下影堂新恨不生前識今朝禮畫身
　　送人
　　河亭収酒器語盡各西東囘首不相見行車秋雨中
　　春意二首
　　去日丁寧別情知寒食歸縁逢好天氣敎熨看花衣誰是杏園主一株臨古岐從傷早春意乞取欲〈一作舊〉開枝
　　夜聞子規
　　子規啼不歇到曉口應穿況是不眠夜聲聲在耳邊
　　四望驛松
　　當初北澗〈一作此間〉別直至此庭中何意聞鞞〈一作聲〉耳聽君〈一作他〉枝上風
　　江館
　　水面細風生菱歌慢慢聲客亭臨小市燈火夜妝明
　　題江臺驛〈一作江臺驛有題〉
　　水北金臺路年年行客稀近聞天子使多取雁門歸
　　贈謫者
　　何罪過長沙年年北望家重封嶺頭信一樹海邊花
　　戲酬盧秘書
　　芸香閣裏人採〈一作手〉摘御園春取此和仙藥猶治老病身
　　小松
　　小松初數尺未有直生枝閒即傍邊立看多長卻遲
　　秋夜
　　夜久葉露滴秋蟲入戸飛臥多骨髓冷起覆舊綿衣
　　水精
　　映水色不別向月光還度傾在荷葉中有時看是露
　　香印
　　閒坐燒印香〈一作香印〉滿戸松柏氣火盡轉分明靑苔碑上字
　　秋燈
　　白壁暖悠悠〈一作對孤燈〉羅〈一作秋〉幃寒寂寂斜照碧山圗松間一片石
　　落葉
　　陳緑向〈一作尚〉參差初紅巳重疊中庭初〈一作新〉掃地繞樹〈一作池〉三兩葉
　　園果
　　雨中梨果病每樹無數箇小兒出入〈一作戸〉看一半鳥啄破
　　野菊
　　晩艷出荒籬冷香著秋水憶向山中見〈一作尋〉伴蛩〈一作蟲〉石壁裏
　　荒園
　　朝日滿園霜牛衝籬落壞掃掠黃葉中時時一窠薤
　　南澗
　　野桂香滿溪石莎寒覆水愛此南澗頭終日潺湲〈一作潺〉裏
　　晩蝶
　　粉翅嫩如水繞砌乍依風日髙山露解飛入菊〈一作棗〉花中
　　田家
　　啾啾雀滿樹靄靄東坡雨田家夜無食水中摘禾黍
　　新嫁娘詞三首
　　鄰家人未〈一作不〉識牀上坐堆堆郎來傍門戸滿口索錢財
　　錦幛兩邊橫遮掩侍〈一作待〉娘行遣郎鋪簟席相並拜親情
　　三日入廚下洗手作羮湯未諳姑食性先遣小姑〈一作娘〉嘗
　　故行宮
　　寥落古行宮宮花寂寞紅白頭宮女在閒坐說𤣥宗
　　酬從姪再看詩本〈一作酬從姪借詩本〉
　　眼〈一作看〉暗沒功夫慵來翦刻麤〈一作磨一作客鬒〉自看花樣古稱得少年無
　　別自栽小樹
　　去年今日栽臨去見花開好住守空院夜間人不來
　　早發汾南
　　橋上車馬發橋南煙樹開靑山斜不斷迢遞故鄉來
　　宮中三臺詞二首
　　魚藻池邊射鴨芙蓉園裏看花日色柘袍〈一作黃〉相似不著紅鸞扇遮
　　池北池南草緑〈一作色〉殿前殿後花紅天子千年〈一作秋〉萬嵗未央明月清風
　　江南三臺詞四首
　　揚州橋邊少〈一作小〉婦長安〈一作干〉城〈一作市〉裏商人二〈一作三〉年不得消息各自拜鬼求神
　　靑草湖〈一作臺〉邊草色飛猿嶺上猿聲萬里湘江〈一作三湘〉客到有風有雨人行
　　樹頭花落花開道〈一作岸〉上人去人來朝愁暮愁〈一作恨〉即老百年幾度三臺
　　聞〈一作鬬〉身強健且〈一作早〉為頭白齒落難追凖擬百年千嵗能得〈一作不知〉幾許多時
　　御獵
　　靑山直遶〈一作入〉鳳城頭滻水斜分入御溝新敎〈一作校〉內人唯射鴨長隨天子苑東遊
　　長門燭
　　秋夜牀前蠟燭微銅壺滴盡曉鐘遲殘光〈一作花〉欲〈一作吹〉㓕還吹著年少宮人未〈一作不〉睡時
　　過綺岫宮〈東都永寧縣西五里〉
　　玉樓傾倒〈一作側〉粉牆空重疊靑山遶故宮武帝去來羅袖盡野花黃蝶領春風
　　朝天詞十首寄上魏博田侍中
　　山川初展〈一作定〉國圗寛未識龍顔坐不安風動白髯旌節下過時天子御樓看
　　相感君臣總淚流恩深舞蹈不知休初從戰地來無物唯奏新添十八州
　　催修水〈一作奏催三〉殿宴沂公與別〈一作別與〉諸侯總不同隔月太常先習樂金書牌纛彩雲中
　　無人敢奪在先籌天子門邊送與毬遙索綵〈一作十〉箱新樣錦內人舁出〈一作到〉馬前頭
　　御馬牽來親自試珠毬到處玉蹄知殿頭宣賜連催上未解紅纓不敢騎
　　老作三公經獻壽臨時猶自語差池私從班裏來長跪捧上金杯便合儀
　　四海無波乞放閒三封手疏〈一作跪〉犯〈一作獻〉龍顔他時若有邊塵動不待天書自出山
　　胡馬悠悠未盡歸玉關猶隔吐蕃旗老臣一〈一作三〉表求髙臥邊事從今欲〈一作遣〉問誰
　　威容難畫改頻頻睂目分毫恐不真有詔別圖書閣上先敎粉本定風神
　　重賜弓刀內宴囘看人城外滿樓〈一作髙〉臺君臣不作多時別収盡邊旗當日來
　　霓裳詞十首
　　弟子部中留一色聽風聽水〈一作雨〉作霓裳散聲未足重來授直到牀前見上皇
　　中管五初半曲遙敎合上隔簾聽一聲聲向天頭落效〈一作學〉得仙人夜唱經
　　自直〈一作入〉棃園得出稀更番上曲不敎歸一時跪拜霓裳徹立地階前賜紫〈一作彩〉衣
　　旋翻新〈一作自修曲〉譜聲初足〈一作起〉除卻〈一作在〉棃園未敎人宣與〈一作示〉書家分手寫中官走馬賜功臣
　　伴敎霓裳有貴妃從初直到曲成時日長耳裏聞聲熟拍數分毫錯總知
　　索摐摐隔彩雲五更初發一山〈一作滿宮〉聞武皇自〈一作目〉送西王母新換〈一作染〉霓裳月〈一作日〉色裙
　　敕賜宮人澡浴囘遙看美女院門開一山星月霓裳動好字先從殿裏〈一作後〉來
　　傳呼法部按霓裳新得承恩別作行應是〈一作日晩〉貴妃樓上看內人舁下〈一作出〉綵羅箱
　　朝元閣上山風起〈一作風初起〉夜聽霓裳玉露〈一作露坐〉寒宮女月中〈一作明〉更替〈一作潛〉立黃金梯滑並行難
　　知向〈一作在〉華清年〈一作秋〉月滿山頭山底種長生去時留下霓裳曲總〈一作半〉是離宮別館聲
　　宮前早春〈一作華清宮〉
　　酒幔髙樓一百家宮前楊柳寺前花內園分得溫湯水二〈一作三〉月中旬巳進〈一作破〉瓜
　　奉同曾郎中題石甕寺得嵌韻
　　寺門〈一作天宮〉連內遶丹巖下界雲開數過帆〈一作塵蓋雲間落數帆〉遙指上皇翻曲處百官題字滿西嵌
　　舊宮人
　　先帝舊宮宮女在亂絲猶掛鳳皇釵霓裳法曲渾拋卻獨自花間埽玉堦
　　新授戒尼師
　　新短方裙疊作稜聽鐘洗鉢繞靑蠅自知戒相分明後先出壇場禮大僧
　　太和公主和蕃
　　塞黑雲黃欲渡河風沙眯眼雪相和琵琶淚濕行聲小斷得人腸不在多
　　元太守同遊七泉寺
　　盤磴囘廊古塔深紫芝紅藥入雲尋晩吹簫管秋山裏引得獮猴出象〈一作橡〉林
　　望定州寺
　　囘看佛閣青山半三四年前到上頭省得老僧留不住重尋更可〈一作可更〉有因由
　　道中寄杜書記
　　西南東北暮天斜巴字江邊楚樹花珍重荊州杜書記閒時多在廣師家
　　聽琴
　　無事此身離白雲松風溪水不曾聞至心聽著仙翁引今看靑山圍繞君
　　贈陳評事
　　識君雖向歌鐘㑹說事不離雲水間春夜酒醒長起坐燈前一紙洞庭山
　　寄畫松僧
　　天香寺裏古松僧不畫枯松落石層最愛臨江兩三樹水禽棲處解無藤
　　花褐裘
　　對織芭蕉雪毳新長縫雙袖窄裁身到頭須向邊城著消殺秋風稱獵塵〈一作愁殺秋風射獵塵〉
　　夜看美人宮棊
　　宮棊布局不依經黒白分明〈一作相和〉子數停廵拾玉沙天漢曉猶殘織女兩三星
　　上田僕射
　　一方新地隔河煙曾〈一作㑹〉接諸生聽管卻憶去年寒食㑹看花猶在水堂前
　　江陵道中
　　菱葉參差萍葉重新蒲半折夜來風江村水落平地出溪畔漁船青草中
　　冬至後招於秀才
　　日近山紅暖氣新一陽先入御溝春聞閒〈一作君〉立馬〈一作乘閒走馬〉重來此沐浴明年稱意身
　　別曲
　　毒蛇在腸瘡滿背去年別家今別弟馬頭對哭各東西天邊柳絮無根蔕
　　長安別
　　長安清明好時節只宜相送不冝別惡心〈一作他〉牀上銅片明照見離人白頭髮
　　宮人斜
　　未央牆西青草路宮人斜裏紅妝墓一邊載出一邊來更衣不減尋常數
　　春詞
　　良人朝早〈一作早朝〉半夜起櫻桃如珠露如水下堂把火送郎囘移枕重眠曉窗裏
　　野池
　　野池水滿連秋隄菱花結實蒲葉齊川口雨晴風復止蜻蜓上下魚東西
　　題崔秀才里居
　　自知名出休呈卷愛去人家逺處居時復打門無別事鋪頭來索買殘書
　　酬栢侍御荅酒
　　茱萸酒法大家同好是盛來白椀中這度自知顔色重不消詩裏弄溪翁
　　別藥欄
　　芍藥丁香手裏栽臨行一日繞千囘外人應怪難辭別總是山中自取來
　　長門
　　長門閉定不求生燒卻頭花卸卻箏病臥玉窗秋雨下遙聞別院喚人聲
　　題渭亭
　　雲開逺水傍秋天沙岸蒲帆隔野煙一片蔡州青草色日西鋪在古臺邊
　　過喜祥山館
　　夜過深山算驛程三囘黒地聽泉聲自離軍馬身輕健得向溪邊盡足行
　　送遷客
　　萬里潮州一逐臣悠悠青草海邊春天涯莫道無囘日上嶺還逢向北人
　　廢寺
　　廢寺亂來為縣驛荒松老柏不生煙空廊屋漏畫僧盡樑上猶書天寳年
　　題禪師房
　　浮生不住葉隨風塡海移山總是空長向人間愁老病誰來閒坐此房中
　　看石楠花
　　留得行人忘卻歸雨中須是石楠枝明朝獨上銅臺路容見花開少許時
　　長安縣後亭看畫
　　水凍橫橋雪滿池新排石筍繞巴籬縣門斜掩無人吏看畫雙飛白鷺鷥
　　華嶽廟二首
　　女巫遮客買神盤爭取琵琶廟裏彈聞有馬蹄生拍樹路人來去向南看
　　自移西嶽門長鎖一箇行人一遍開上廟參天今見在夜頭風起覺神來
　　酬趙侍御
　　年少同為鄴下游門尋野寺醉登樓別來衣馬從勝舊爭向邊塵滿白頭
　　鑷白
　　總道老來無用處何須白髪在前生如今不用偷年少拔卻三莖又五莖
　　送山人二首
　　嵩山古寺離來久囘見溪橋野葉黃辛苦老師看守處為懸秋藥閉空房
　　山客狂來跨白驢袖中遺卻潁陽書人間亦有妻兒在拋向嵩陽古觀居
　　揚州尋張籍不見
　　別後知君在楚城揚州寺裏覓君名西江水闊呉山逺卻打船頭向北行
　　宿長安縣後齋
　　新向金階奏罷兵長安縣裏繞池行喜歡得伴山僧宿看雪吟詩直到明
　　夜看揚州市
　　夜市千燈照碧雲髙樓紅袖客紛紛如今不似時平日猶自笙歌徹曉聞
　　寄韋諫議
　　百年看似暫〈一作片〉時間頭白〈一作白首〉求官亦未閒獨有龍門韋諫議三徵不起戀靑山
　　尋補闕舊宅
　　知得清名二十年登山上坂乞新篇除書近拜侍臣去空院鳥啼風竹前
　　初冬旅遊
　　逺投人宿趁房遲童僕傷寒馬亦飢為客悠悠十月盡莊頭栽竹巳過時
　　江館對雨
　　鳥聲愁雨似秋天病客思家一向眠草館門臨廣州路夜聞蠻語小江邊
　　雨過山村
　　雨裏鷄鳴一兩家竹溪村路板橋斜婦姑相喚浴蠶去閒看〈一作著〉中庭梔子花
　　山店〈一作盧綸詩〉
　　登登石路何時盡決決溪泉到處聞風動葉聲山犬吠一〈一作幾〉家松火隔秋雲
　　雨中寄東溪韋處士
　　雨中溪破無乾地浸著牀頭濕著書一箇月來山水隔不知茅屋若為居
　　乞竹
　　乞取池西三兩竿房前栽著病時看亦知自惜難判割猶勝橫根引出欄
　　人家看花
　　年少狂疎逐君馬去來憔悴到京華恨無閒地栽仙藥長傍人家看好花
　　未央風
　　五更先起玉階東漸入千門萬戸中總向髙樓吹舞袖秋風還不及春風
　　歸山莊
　　長安寄食半年餘重向人邊乞薦書山路獨歸衝夜雪落斜騎馬避柴車
　　寒食憶歸
　　京中曹局無多事寒食貧兒要在家遮莫杏園勝別處亦須歸看傍村花
　　留別張廣文
　　謝恩新入鳳皇城亂定相逢合眼明千萬求方好將息杏花寒食約同行
　　送鄭山人歸山
　　玉作車轅蒲作輪當初不起〈一作記〉潁陽人一家總入嵩山去天子何因〈一作因何〉得諫臣
　　傷墮水烏
　　一烏墮水百烏啼相吊相號遶故堤眼見行人車輾過不妨同伴各東西
　　看碁
　　彼此抽先局勢平傍人道死的還生兩邊對坐無言語盡日時聞下子聲
　　設〈一作稅〉酒寄獨孤少府
　　自看和醸一依方縁看〈一作緑著〉松花色較黃不分君家新酒熟好詩〈一作時〉収得被囘將
　　贈人二首〈一作贈工部郎中〉
　　金爐煙裏要班頭欲得歸山可自由每度報朝愁入閣〈一作閤〉在先敎示小千牛
　　多在蓬萊少〈一作可〉在家越緋衫上有紅霞朝囘不向諸餘處騎馬城西檢校花
　　樓前
　　天寳年前勤政樓每年三日作千秋〈一作韆鞦〉飛龍老馬曾敎舞聞著音聲總〈一作忽〉舉頭
　　寄劉蕡問疾
　　年少病多應為酒誰家將息過今春賖來半夏重熏〈一作煎〉盡投著山中舊主人
　　聽雨〈一作司空圖詩〉
　　半夜思家睡裏愁雨聲落落〈一作滴滴〉屋簷頭照泥星出依前黒淹爛庭花不肯休
　　新晴
　　夏夜新晴星校少雨収殘水入天河簷前熟著〈一作著熟〉衣裳坐風冷渾無僕火蛾
　　秋日後〈一作新晴後〉
　　住處近山常足雨聞晴㬠曝舊芳茵立秋日後無多熱漸覺生衣不著身
　　哭孟東野二首
　　吟損〈一作哭盡〉秋天月不明蘭無香氣鶴無聲自從東野先生死側近雲山得散行
　　老松臨死不生枝東野先生早哭兒但是洛陽城裏客家傳一本杏〈一作長〉殤詩
　　寄蜀中薛濤校書〈一作胡曾詩〉
　　萬里橋邊女校書枇杷花裏閉門〈一作寄閑〉居掃睂才子於今〈一作無多〉少〈一作知多少〉管領春風總不如
　　路中上田尚書
　　去路〈一作婦〉何詞見六親手中刀尺不如人可憐池閣秋風夜愁〈一作怨〉緑嬌紅一遍新
　　於主簿㕔看花
　　小葉稠枝粉壓摧暖風吹動鶴翎開若無別事為留滯應便拋〈一作拋卻貧〉家宿看來
　　江樓對雨〈一作面〉寄杜書記
　　竹煙花雨〈一作竹風斜雨又作竹煙江雨〉細相和看著閑書睡更多好是主人無事日應持小酒〈一作拍〉按新歌
　　觀蠻妓
　　欲說昭君歛翠蛾清聲委曲怨於歌誰家年少春風裏拋與金錢唱好多
　　送顧非熊秀才歸丹陽
　　江城柳色海門煙欲到茅山始下船知道君家當瀑布菖蒲潭在草堂前
　　老人歌
　　白髮老〈一作歌〉人垂淚行上皇生日出京城如今供奉多新意錯唱當時一半聲
　　和元郎中從八月十二〈一作一〉至十五夜翫月五首
　　半秋〈一作夜〉初入中旬夜巳向堦前守月明從未圓時看卻好一分分〈一作一〉見傍輪生
　　亂雲遮卻臺東月不許敎依次第看莫為詩家先見鏡〈一作境一作影〉被他籠與作艱難
　　今夜月明勝昨夜新添桂樹近東枝立多地濕舁牀坐看過牆西寸寸遲
　　月似圓來色漸〈一作漸漸〉凝玉盆盛水欲侵稜夜深盡放家〈一作佳〉人睡〈一作醉〉直到天明不炷燈
　　合望月時常望月分明不得似今年仰頭五〈一作午〉夜風中立〈一作坐〉從未圓時〈一作團圓〉直到圓
　　對酒
　　為病比來渾斷絶〈一作酒〉縁〈一作因〉花不免卻知聞從來事〈一作樂〉事關身少主領春風只在君
　　曉望華清宮
　　曉來樓閣更鮮明日出闌干見鹿行武帝自知身不死看修玉殿號長生
　　贈李愬僕射二首
　　和雪翻營一夜行神旗凍定馬無聲遙看火號連營赤知是先鋒巳上城
　　旗旛四面下〈一作著〉營稠手詔頻來老將憂〈一作愁〉毎日城南空挑戰不知生縛入唐州
　　秋夜對雨寄石甕寺二秀才
　　夜山秋雨〈一作秋山夜雨〉滴空廊燈照堂〈一作房〉前樹葉光對坐讀書終〈一作經〉巻後自披〈一作鋪〉衣被〈一作服〉掃僧房
　　華清宮前柳
　　楊柳宮前忽地春在先〈一作先歸〉驚動探春人曉來唯欠驪山雨洗卻枝頭〈一作秋條〉緑上〈一作土〉塵
　　別楊校書
　　從軍秣〈一作抹一作走〉馬十三年白髪營中聽早蟬故作老丞身不避縣名昭應管山泉
　　和門下武相公春曉聞鶯
　　侵黒行飛一兩聲春寒囀小未分明若敎更解諸餘語應向宮花不惜〈一作說〉情
　　田侍郎〈一作中〉歸鎮〈一作上魏博田侍中八首〉
　　去處長將決勝籌囘囘身在陣前頭賊城破後先鋒入看著紅妝不敢収
　　熨帖朝衣拋戰袍夔龍班裏侍中髙對時先奏牙間〈一作門〉將次第天恩與節旄
　　踏著家鄉馬腳輕暮山秋色眼前明老人上酒齊頭〈一作行〉拜得侍中來盡再生
　　功成誰不擁藩方富貴還須是本鄉萬里雙旌汾水上玉鞭遙指白雲莊
　　鼓吹旛旗〈一作旗旛〉道兩邊行男走女喜騈闐〈一作闐闐〉舊交省得當時別指㸃如今卻少年
　　廣場破陣樂初休彩纛髙於百尺樓老將氣雄爭起舞管囘作大纒頭
　　笳〈一作威〉聲萬里動燕山〈一作寒煙〉草白天清塞馬閒觸處不如〈一作知生〉別處樂〈一作不知生處樂〉可憐秋月照江關〈一作山〉將士請衣忘卻貧緑窗紅燭酒樓新家家盡踏還鄉曲明月街中不絶人
　　寄廣文張博士
　　春明門外作卑官病友經年不得看莫道長安近於日昇天卻易到城難
　　早春書情
　　漸老風光不著人花溪柳陌早逢〈一作大家〉春近來行到門前少趁暖閒眠似病人
　　唐昌觀玉蕋花
　　一樹籠𩮀玉刻成飄廊㸃地色輕輕女冠夜覓香來處唯見階前碎〈一作璧〉月明
　　眼病寄同官
　　天寒眼痛少心情隔霧看人夜裏行年少徃來常不住牆西凍地馬蹄聲
　　九日登叢臺
　　平原池閣在誰家雙塔叢臺野菊花零落故宮無入路西來澗水繞城斜
　　題酸棗縣蔡中郎碑
　　蒼苔滿字土埋⻱風雨銷磨絶妙詞不向圖經中舊見無人知是蔡邕碑
　　江陵使至汝州
　　囘看巴路在雲間寒食離家麥熟還日暮數峰青似染商人說是汝州山
　　十五夜望月寄杜郎中
　　中庭地白樹棲鴉冷露無聲濕桂花今夜月明人盡望不知秋思在〈一作落〉誰家
　　寄同州田長史
　　除聽好語耳常聾不見詩人眼底〈一作亦〉空莫怪出城為長史總　〈作秪〉縁山在白雲中
　　外按
　　夾城門向野田開白鹿非時出洞來日暮秦陵塵土起從東外按使初囘










　　御定全唐詩巻三百一
