　　欽定四庫全書
　　御定全唐詩巻四百十八
　　元稹
　　樂府古題序〈丁酉〉
　　詩訖於周離騷訖於楚是後詩之流為二十四名賦頌銘贊文誄箴詩行詠吟題怨歎章篇操引謡謳歌曲詞調皆詩人六義之餘而作者之㫖由操而下八名皆起於郊祭軍賔吉凶苦樂之際在音聲者因聲以度詞審調以節唱句度短長之數聲韻平上之差莫不由之準度而又別其在琴瑟者為操引采民甿者為謳謡備曲度者總得謂之歌曲詞調斯皆由樂以定詞非選詞以配樂也由詩而下九名皆屬事而作雖題號不同而悉謂之為詩可也後之審樂者往往採取其詞度為歌曲蓋選詞以配樂非由樂以定詞也而纂撰者由詩而下十七名盡編為樂錄樂府等題除鐃吹橫吹郊
　　祀清商等詞在樂志者其餘木蘭仲卿四愁七哀之輩亦未必盡播於管明矣後之文人逹樂者少不復如是配別但遇興紀題往往兼以句讀短長為歌詩之異劉補闕之樂府肇於漢魏按仲尼學文王操伯牙作流波水仙等操齊犢沐作雉朝飛衛女作思歸引則不於漢魏而後始亦已明矣況自風雅至於樂流莫非諷興當時之事以貽後代之人沿襲古題唱和重複於文或有短長於義咸為贅賸尚不如寓意古題刺美見事猶有詩人引古以諷之義焉曹劉沈鮑之徒時得如此亦復稀少近代唯詩人杜甫悲陳陶哀江頭兵車麗人等凡所歌行率皆即事名篇無復倚傍余少時與友人樂天李公垂輩謂是為當遂不復擬賦古題昨梁州見進士劉猛李餘各賦古樂府詩數十首其中一二十章咸有新意余因選而和之其有雖用古題全無古義者若出門行不言離別將進酒特書列女之類是也其或頗同古義全創新詞者則田家止述軍輸捉捕詞先螻蟻之類是也劉李二子方將極意於斯文因為粗明古今歌詩同異之㫖焉
　　夢上天〈此後十首並和劉猛〉
　　夢上髙髙天髙髙蒼蒼髙不極下視五嶽塊纍纍仰天依舊蒼蒼色蹋雲聳身身更上攀天上天攀未得西瞻若水〈一作木〉兔輪低東望蟠桃海波黒日月之光不到此非暗非明煙塞塞天悠地逺身跨風下無階梯上無力來時畏有他人上截斷龍胡斬鵬翼茫茫漫漫方自悲哭向青雲椎〈一作掐〉素臆哭聲厭咽旁人惡喚起驚悲淚飄露千慚萬謝喚厭人向使無君終不寤
　　冬白紵〈一下有歌字〉
　　呉宮夜長宮漏𬖄幕四垂燈燄煖西施自舞王自管雪紵翻翻鶴翎散〈上聲〉促節牽繁舞腰嬾舞腰嬾王罷飲蓋覆西施鳯花錦身作匡牀臂為枕朝珮樅玉〈一作䙕〉王晏寢寢〈一作酒〉醒閽報門無事子胥死後言為諱近王之臣諭王意共笑越王窮惴惴夜夜抱冰寒不睡
　　將進酒
　　將進酒將進酒酒中有毒酖主父言之主父傷主母母為妾地父妾天仰天俯地不忍言陽〈一作佯〉為僵踣主父前主父不知加妾鞭旁人知妾為主説主將淚洗鞭頭血推〈他雷反〉椎〈一作摧〉主母牽下堂扶妾遣升堂上牀將進酒酒中無毒令主壽願主迴恩〈一作思〉歸主母遣妾如此由〈一作事〉主父妾為此事人偶知自慚不宻方自悲主今顛倒安置妾貪天僭地誰不為
　　採珠行
　　海波無底珠沈海採珠之人判死採萬人判死一得珠斛量買婢人〈一作天〉何在年年採珠珠避人今年採珠由海神海神採珠珠盡死死盡明珠空海水珠為海物海屬神神今自採何況人
　　董逃行
　　董逃董逃董卓逃揩鏗弋甲聲勞嘈剜剜深臍脂燄燄人皆數〈一無數字〉歎曰爾獨不憶年年取我身上膏膏銷骨盡煙火死長安城中賊毛起城門四走公卿士走勸劉虞作天子劉虞不敢〈一作取〉作天子曹瞞簒亂從此始董逃董逃人莫喜勝負相環〈一作翻〉相枕倚縫綴難成裁破易何況曲鍼不能伸巧指欲學裁縫須準擬
　　憶逺曲
　　憶逺曲郎身不逺郎心逺沙隨郎飯俱在匙郎意看沙那比飯水中書〈一作畫〉字無字痕君心暗畫誰㑹君況妾事姑姑進止身去門前同萬里一家盡是郎腹心妾似生來無兩耳妾身何足言聽妾私勸君君今夜夜醉何處姑來伴妾自閉門嫁夫恨不早飬兒將備老妾自嫁郎身骨立老姑為郎求娶妾妾不忍見姑郎忍見為郎忍耐看姑面
　　夫逺征
　　趙卒四十萬盡為坑中鬼趙王未信趙母言猶㸃新兵更填死填死之兵兵氣索秦強趙破括敵起括雖專命起尚輕何況牽肘之人牽不已坑中之鬼妻在營髽麻戴絰鵝鴈鳴送夫之婦又行哭哭聲送死非送行夫逺征逺征不必戍長城出門便不知死生
　　織婦詞
　　織夫〈一作婦〉何太忙蠶經三臥行欲老蠶神女聖早成絲今年絲稅抽徵早早徵非是官人惡去嵗官家事戎索征人戰苦束刀瘡〈一作槍〉主將勲髙換羅幕繅絲織帛猶努力變緝〈一作䌰〉撩機苦難織東家頭白雙女兒為解桃紋嫁不得〈余荊時目擊貢綾戶有終老不嫁之女〉檐前嫋嫋〈一作褭褭〉游絲上上有蜘蛛巧來往羨他蟲豸解縁天能向虛空織羅網
　　田家詞〈一作田家行〉
　　牛吒吒田確確旱塊敲牛蹄趵趵〈音剝〉種得官倉珠顆榖六十年來兵蔟蔟〈一作簇〉月月食糧車轆轆一日官軍收海服驅牛駕車食牛肉歸來攸〈一作收〉得牛兩角重鑄鋤〈一作鍬〉犂作斤劚姑舂婦擔去輸官輸官不足歸賣屋願官早勝讐早覆農死有兒牛有犢誓〈一無誓字〉不遣官軍糧不足
　　俠客行
　　俠客不怕死怕在事不成事成不肯藏姓名我非竊賊誰夜行白日堂堂殺袁盎九衢草草人面青此客此心師海鯨海鯨露背橫滄海波分作兩處生分海減海力俠客有謀人不識測〈一作人莫測〉三尺鐵蛇延二國
　　君莫非〈此後九首和李餘〉
　　鳥不解走獸不解飛兩不相解那得相譏犬不飲露蟬不敢肥以蟬易犬蟬死犬饑燕在梁棟鼠在階基各自窠窟人不能移〈一作不能改移〉婦好鍼縷夫讀書詩男翁女嫁卒不相知懼聾摘耳效痛嚬眉我不非爾爾無〈一作不〉我非
　　田野狐兔行〈野一作頭〉
　　種豆耘鋤種禾溝甽禾苖豆甲狐榾兔翦割鵠餧鷹烹麟噉犬鷹怕兔毫犬被狐引狐兔相須鷹犬相盡〈茲引反〉日暗天寒禾稀豆損鷹犬就烹狐兔俱哂
　　當來日大難行〈一無行字〉
　　當來日大難行前有阪後有坑大梁側小梁傾兩軸相絞兩輪相撐大牛豎小牛橫烏啄牛背足趺力儜當來日大難行太行雖險險可使平輪軸自撓牽制不停泥潦漸久荊棘旋生行必不得不如不行
　　人道短
　　古道天道長人道短我道天道短人道長天道晝夜迴轉不曾住春秋冬夏忙顛風暴雨電雷狂晴被隂暗月奪日光往往星宿日亦堂堂天既職性命道德人自強堯舜有聖德天不〈一作下〉能遣壽命永昌泥金刻玉與秦始皇周公傅説何不長宰相老耼仲尼何事棲遑莽卓恭顯皆數十年富貴梁冀夫婦車馬煌煌若此顛倒事豈非天道短豈非人道長堯舜留得神聖事百代天子有典章仲尼留得孝順語千年萬嵗父子不敢相滅亡歿後千餘載唐家天子封作文宣王老君留得五千字子孫萬萬稱聖唐諡作𤣥元帝魂魄坐天堂周公周禮二十〈一作十二〉巻有能行者知紀綱傅説説命三四紙有能師者稱祖宗天能夭人命人使道無窮若此神聖事誰道人道短豈非人道長天能種百草蕕得十年有氣息蕣纔一日芳人能揀得丁沈蘭蕙料理百和香天解養禽獸餧虎豹豺狼人解和麯櫱充杓〈一作禴〉祀烝嘗杜鵑無百作〈一作年〉天遣百鳥哺雛不遣哺鳯皇巨蟒壽千嵗天遣食牛吞象充腹腸蛟螭與變化鬼怪與隱藏蚊蚋與利觜枳棘與鋒鋩頼得人道有揀別信任天道真茫茫若此撩亂事豈非天道短頼得人道長
　　苦樂相倚曲
　　古來苦樂之相倚近於掌上之十指君心半夜猜恨生荊棘滿懐天未明漢成〈一作皇〉眼瞥飛燕時可憐班女恩已衰未有因由相決絶猶得半年佯暖熱轉將深意諭旁人緝綴瑕疵遣潛説一朝詔下辭金屋班姬自痛何倉卒呼天撫〈一作俯〉地將自明不悟尋時暗〈一作已〉銷骨白首宮〈一作官〉人前再拜願將日月相輝〈一作揮〉解苦樂相尋晝夜間燈光那有〈一作得〉天明在主今被奪心應苦妾奪深恩初為主欲知妾意恨主時主今為妾思量取班姬收涙抱妾身我曽排擯無限人
　　出門行
　　兄弟同出門同行不同志悽悽分岐路各各營所為兄上荊山巔翻石辨虹氣弟沈滄海底偷珠待龍睡出門不數年同歸亦同遂俱用私所珍升沈自茲異獻珠龍王宮值龍覔珠次但喜復得珠不求珠所自酬客雙龍女授客六龍轡遣充行雨神雨澤隨客意雩夏〈一作下〉鐘鼓繁禜秋〈一作秩〉玉帛積彩色畫廊廟奴僮被珠翠驥騄千萬雙鴛鴦七十二言者未揺舌無人敢輕議其兄因獻璞再刖不履地門戶親戚疎匡牀妻妾棄銘心有所待視足無所媿持璞自枕頭淚痕雙血漬一朝龍醒寤本問偷珠事因知行雨偏妻子五刑備仁兄捧屍哭勢友掉頭諱喪車黔首葬弔客青蠅至楚有望氣人王前忽長跪賀王得貴寳不逺王所蒞求之果如言剖出浮筠膩白珩無顔色垂棘有瑕累在楚裂地封入趙連城貴秦遣李斯書書為傳國瑞秦亡漢魏傳傳者得神噐卞和名永永與寳不相墜勸爾出門行行難莫行易易得還易失難同亦難離善賈識貪亷良田無稙穉磨劍莫磨錐磨錐成小利
　　捉捕歌
　　捉捕復捉捕莫捉狐與兔狐兔藏窟穴豺狼妨道路道路非不妨最憂螻蟻聚豺狼不陷穽螻蟻潛幽蠧切切主人窻主人輕細故延緣蝕𣡵櫨漸入棟樑柱梁棟盡空虛攻穿痕不露主人坦然意晝夜安寢寤網羅布參差鷹犬走回互盡力窮窟穴無心自還顧客來歌捉捕歌竟淚如雨豈是惜狐兔畏君先後誤願君埽梁棟莫遣螻蟻附次及清道塗盡滅豺狼歩主人堂上坐行客門前度然後廵野田徧張畋獵具外無梟獍援內有熊羆驅狡兔掘荒榛妖狐熏古墓用力不足多得禽自無數畏君聽未詳聽客有明喻蟣蝨誰不輕鯨鯢誰不惡在海尚幽遐在懐交穢汚歌此勸主人主人那不悟不悟還更歌〈一作多〉誰能恐違忤
　　古築城曲五解
　　年年塞下丁長作出塞兵自從冒頓強官築遮虜城築城須努力城髙遮得賊但恐賊路多有城遮不得丁口傳父言莫問城堅不〈音缶〉平城被虜圍漢斸城牆走因茲請休和虜往騎來過半疑兼半信築城猶嵯峨築城安敢煩願聽丁一言請築鴻臚寺兼愁虜出關
　　估客樂
　　估客無住著〈一作者〉有利身則〈一作即〉行出門求火伴入戶辭父兄父兄相教示求利莫求名求名有〈一作莫〉所避求利無不營火伴相勒縛賣假莫賣誠交關但〈一作少〉交假本生〈上聲〉得失輕〈一作交假本生輕〉自茲相將去誓死意不更亦〈一作一〉解市頭語便無鄰里情鍮石打臂釧糯米吹項瓔歸來邨中賣敲作金石聲邨中田舍娘貴賤不敢爭所費百錢〈一作必〉本巳得十倍贏顔色轉光淨飲食亦甘馨子本頻蕃息貨販〈一作賂〉日兼併求珠駕滄海採玉上荊衡北買党項馬西擒吐蕃鸚炎洲布火浣蜀地錦織成越婢脂肉滑奚僮眉眼明通算衣食費不計逺近程經遊〈一作營〉天下徧卻到長安城城中東西市聞客次第迎迎客兼説客多財為勢傾客心本明黠聞語心巳驚先問十常侍次求百公卿侯家與主第㸃綴無不精歸來始安坐富與王者〈一作家〉勍市卒酒〈一作醉〉肉臭縣胥家舍成豈唯絶言語奔走極使令大兒販材木巧識梁棟形小兒販鹽鹵不入州縣征一身偃市利突若截海鯨鉤距不敢下下則牙齒橫生為估客樂判爾樂一生爾又生兩子錢刀何嵗平



　　御定全唐詩巻四百十八
