　　欽定四庫全書
　　御定全唐詩巻二百六十六
　　顧況
　　洛陽早春
　　何地避春愁終年憶舊逰一家千里外百舌五更頭客路偏逢雨鄉山不入樓故園桃李月伊水向東流
　　歩虛詞〈太清宮作〉
　　逈步逰三洞清心禮七眞飛符超羽翼焚〈一作禁〉火醮星辰殘藥沾雞犬靈〈一作空〉香出鳯麟壺中無窄處願得一容身
　　鄱陽大雲寺一公房
　　盡日陪逰處斜陽〈一作暉〉竹院清定中觀有漏言外〈一作下〉證無生色界聊傳法空門不用情慾知相去近鐘鼓兩聞聲
　　送友失意南歸
　　衣揮京洛塵完璞伴歸人故國青山徧滄江白髪新鄰
　　荒收酒幔屋古布苔茵不用通名姓漁樵共主賓
　　南歸
　　老病力難任猶多鏡雪侵鱸魚消宦況鷗鳥識歸心急雨江帆重殘更驛樹深鄉關殊可望漸漸入呉音
　　閒居自述
　　榮辱不關身誰為疎與親有山堪結屋無地可容塵白髮偏添夀黃花不笑貧一樽朝暮醉陶令果何人
　　題歙〈一作攝〉山棲霞寺
　　明徵君舊宅陳後主題詩跡在人亡處山空月滿時寳瓶無破響道樹有低枝已是傷離客仍逢靳尚祠
　　經廢寺〈前半首一本作五言絶句〉
　　不知何世界有處似南〈一作前〉朝石路無人掃松門被火燒斷幡猶掛剎故板尚搘橋數卷殘經在多年字欲銷
　　送李道士〈一本題下有歸桃花崦四字〉
　　人境年虛擲仙源日未斜羨君乗竹杖辭我隠桃花鳥去寧知路雲飛似憶家莫愁客鬢〈一作髪〉改自有紫河車
　　酬唐起居前後見寄二首
　　愁人空望國驚鳥不歸林莫話彈冠事誰知結襪心霜凋樹吹斷土蝕劍㾗深欲作懐沙賦明時恥自沈何處弔靈均江邊一老人漢儀君已接楚奏我空頻直道其如命平生不負神自傷庚子日鵩鳥上承塵奉酬茅山贈賜並簡綦母正字〈一本題上作奉酬韋夏卿送歸茅山〉
　　玉帝居金闕靈山㡬處朝簡書猶有畏神理詎能超鶴廟新家近龍門舊國遙離懐結不斷玉洞〈一作洞府〉一吹簫
　　白蘋洲送客
　　莫信梅花發由來謾報春不才充野客扶病送朝臣闕下揺青珮洲邊採白蘋臨流不痛飲鷗鳥也欺人
　　春鳥詞送元秀才入京
　　春來繡羽齊暮向竹林棲禁苑銜花出河橋隔樹啼尋聲知去逺顧影念飛低別有無巢鷰猶窺幕上泥
　　別江南
　　江城吹曉角愁殺逺行人漢將猶防虜呉官欲向秦布帆輕白浪錦帶入紅塵將底求名宦平生但任眞
　　空梁落燕泥
　　巻幕參差〈一作差池〉燕常銜濁水泥為黏珠履跡未等畫梁齊舊㸃㾗猶淺新巢緝尚低不縁頻上落那得此飛棲
　　上元夜憶長安
　　滄州老一年老去憶秦川處處逢珠翠家家聴管絃雲車龍闕下火樹鳯樓前今夜滄州夜滄州夜月圓
　　酬揚州白塔寺永上人
　　塔上是何縁香燈續細煙松枝當塵尾栁絮替蠶綿浮草經行徧空花義趣圓我來雖為法暫借一牀眠
　　送韋秀才赴舉
　　鄱陽中酒地楚老獨醒年芳桂君應折沈灰我不然洛橋浮逆水關樹接非〈一作飛〉煙唯有殘生夢猶能到日邊
　　送使君
　　天中洛陽道海上使君歸拂霧趨金殿焚香入璅闈山亭傾別酒野服間朝衣他日思朱鷺知從小苑飛
　　歴陽苦雨〈一作夜雨〉
　　襄〈一作哀〉城秋雨晦楚客不歸心亥市風煙接隋宮草路深離憂翻獨笑用事感浮陰夜夜空堦響唯餘蚯蚓〈一作蜻蛚〉吟
　　傷大理謝少卿
　　舊館絶逢迎新詩何處呈空留封禪草已作岱宗行栁蠧風吹析〈一作折〉堦崩雪遶平無因重來此剰哭兩三聲
　　經徐侍郎墓作
　　不知山吏部墓作〈一作在〉石橋東宅兆鄉關異平生翰墨空夜泉無曉日枯樹足悲風更想幽㝠事唯應有夢同
　　酅公合袝輓歌
　　草露前朝事荊茅聖主封空傳餘竹帛永絶舊歌鐘清鏡無雙影窮泉有幾重笳簫最悲處風入九原松
　　相國晉公輓歌二首
　　玉節朝天罷洪爐造化新中和方作聖太素忽收神盛徳橫千古髙標出四鄰欲知言不盡處處有遺塵凝笳催曉奠丹旐向青山夕照新塋近秋風故吏還本朝〈一作期〉光漢代從此掃胡關今日天難問浮雲滿世間
　　晉公魏國夫人栁氏輓歌
　　魚軒海上遙鸞影月中銷雙劍來時合孤桐去日凋夕陽迷隴隧秋雨咽笳簫畫翣無留影銘旌巳度橋
　　義川公主輓詞
　　弄玉吹簫後湘靈鼓瑟時月邊丹桂落風底白楊悲雜珮分泉戶餘香出繐帷夜臺飛鏡匣偏共掩蛾睂
　　憶山中
　　春還不得還家在最深山蕙圃泉澆濕松窗月映閒薄田臨谷口小職向人間去處但無事重門深閉關
　　送大理張卿〈一題作送張衛尉〉
　　春色依依惜〈一作傷〉解攜月卿今夜泊隋堤白沙洲上江蘺長緑樹村邊謝豹啼遷客比〈一作此又作本〉來無倚仗故人相去隔雲泥越禽唯有南枝分目〈一作自〉送孤〈一作歸〉鴻飛向西
　　宿湖邊山寺
　　羣峰過雨澗淙淙松下扉扄白鶴雙香透經窗籠檜栢雲生梵宇濕旛幢蒲團僧定風過席葦岸漁歌月墮江誰悟此生同寂滅老禪慧力得心降
　　湖南客中春望
　　鳴雁嘹嘹北向頻淥波何處是通津風塵海內憐雙鬢涕淚天涯慘一身故里音書應望絶異鄉景物又更新便拋印綬從歸隠呉渚香蓴漫吐春
　　閒居懐舊
　　日長鼓腹愛吾廬洗竹澆花興有餘騷客空傳成相賦晉人已負絶交書貧居謫所誰推轂仕向侯門恥曳裾今日思來總皆罔汗青功業又何如
　　寄江南鶴林寺石氷上人
　　山川重復出〈一作重復重〉心地闇相逢忽憶秋江月如聞古寺鐘湖平南北岸雲抱兩三峯定力超香象真言攝毒龍風中何處鶴石上㡬年松為報煙霞道人間共不容
　　樂府
　　暖谷春光至宸遊近甸榮雲隨天仗轉風入御𬖄輕翠蓋浮佳氣朱樓倚太清朝臣冠劍退宮女管絃迎細草承雕輦繁花入幔城文房開聖藻武衛宿天營玉醴隨觴至銅壺逐漏行五星含土徳萬姓徹中聲親祀先崇典躬推示勸耕國風新正樂農器近銷兵道徳關河固刑章日月明野人同鳥獸率舞感昇平
　　送從兄〈一有奉字〉使新羅
　　六氣銅渾轉三光玉律調河宮清奉賮海嶽晏來朝地絶提封入天平賜〈一作錫〉貢饒揚威輕破虜柔服恥征遼曙色黃金闕寒聲白鷺潮樓船非習戰驄馬是嘉招帝女飛銜石鮫人賣淚綃管寧雖不偶徐市〈一作穉〉儻相邀獨島縁空翠孤霞上泬寥蟾蜍同漢月螮蝀異秦橋水豹橫吹浪花鷹逈拂霄晨裝凌莽𣺌夜泊記招揺㡬路通員嶠何山是沃焦𩗗風晴汨〈一作自〉起隂火暝潛燒鬢〈一作鬒〉髪成新髻人參長舊苖扶桑銜〈一作迎〉日近析木帶津遙夢向愁中積魂當別處銷臨川思結網見彈欲求鴞〈一作鵰〉共散羲和厯誰差甲子朝滄波伏〈一作仗〉忠信譯語辨謳謡疊鼔鯨鱗隠陰帆鷁首飄南溟垂大翼西海飲文鰩〈文選呉都賦注文鰩常行西海而逰東海〉指景尋靈草排雲聴洞簫封侯萬里外未肻後班超
　　山居即事
　　下泊降茅仙蕭閒隠洞天楊君閒上法司命駐流年崦合桃花水窗分栁谷煙抱孫堪種樹倚杖問耘田世事休相擾浮名任一邊由來謝安石不解飲靈泉
　　題盧道士房
　　秋砧響落木共坐茅君家唯見兩童子門外汲井花空壇靜白日神鼎飛丹砂麈尾拂霜草金鈴揺霽霞上章塵世隔看弈桐陰斜稽首問仙要黃精堪餌花

　　御定全唐詩卷二百六十六
