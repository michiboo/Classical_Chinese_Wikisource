　　欽定四庫全書
　　御定全唐詩巻十四
　　郊廟歌辭
　　太清宮樂章〈唐書禮儀志曰眀皇開元二十年正月詔兩京諸州置𤣥元廟天寳二年三月以西京𤣥元廟為太清宮其樂章降仙聖奏煌煌登歌發爐奏沖和上香畢奏紫極舞撤醮奏登歌送仙聖奏真和㑹要曰太清宮薦獻聖祖𤣥元皇帝奏混成紫極之舞〉煌煌
　　煌煌道宮肅肅太清禮光尊祖樂備充庭罄竭誠至希夷降靈雲凝翠葢風燄紅旌衆真以従九奏初迎永惟休祐是錫和平
　　沖和
　　虛無結思鐘磬和音歌以頌徳香以達心禮殊祼鬯義感昭臨雲車至止慶垂愔愔
　　香初上
　　肅肅我祖緜緜道宗至感潛達靈心暗通雲軿御氣芝蓋隨風四時禋祀萬國來同
　　再上
　　仙宗績〈一作積〉道我李承天慶深虛極符光象先俗登仁夀化闡蟺涓五千貽範億萬斯年
　　終上
　　不宰元功無為上聖洪源長發誕受天命金奏迎真璇宮展盛備禮周樂垂光儲慶
　　紫極舞
　　至道生元氣重圎法混成無為觀大象沖用體常名仙樂臨丹闕雲車出玉京靈符百代應瑞節九貞迎寳運開皇極天臨映太清長垂一徳慶永庇萬方寧
　　序入破第一奏
　　真宗開妙理沖教綂清虛化演無為日言昭有象初瑤臺肅靈瑞金闕映仙居一奏三清樂長回八景輿
　　第二奏
　　虛極仙宗本希夷象帝先百靈朝太上萬法祖重圎善貸惟沖徳功成謂自然雲門達和氣思用合鈞天
　　第三奏
　　元符傳紫極寳祚啟髙真道徳先垂裕沖和已化淳人風齊太古天瑞葉惟新仙樂清都上長眀交泰辰
　　登歌
　　嚴禋展事禮潔烝嘗皇矣聖祖徳惟馨香盛薦既撤工歌載揚大來之慶降福穰穰
　　真和
　　玉磬含香金爐既馥風馭泠泠雲壇肅肅杳歸大象霈流嘉福俾寧萬邦無思不服
　　徳眀興聖廟樂章〈唐書禮儀志曰眀皇天寳二年三月追尊臯繇為徳眀皇帝涼武昭王為興聖皇帝其廟樂第一迎神第二登歌奠幣第三迎爼第四酌獻第五亞獻終獻第六送神樂章並吏部侍郎李舒撰〉
　　迎神
　　元尊九徳佐堯光宅烈祖太宗方周作伯響懐霜露樂變金石白雲清風髣髴來格
　　登歌奠幣
　　四時有典百事來祭尊祖奉宗嚴禋大帝禮先蒼璧奠幣黝制於斯萬年熙成帝系
　　迎俎
　　盛牲實俎涓選休成鼎煁陽燧玉盥隂精有飶嘉豆既和大羮侑以清樂細齊人情
　　徳眀酌獻
　　清廟奕奕和樂雍雍器尊犧象禮屬宗公白水方祼黃流在中謨眀之徳萬古清風
　　興聖酌獻
　　閟宮靜謐合樂周張泰尊始獻百末重觴震澹存誠庶㡬迪嘗遙源之祚天漢靈長
　　亞獻終獻
　　惟清惟肅靡聞靡見舉備九成俛終三獻慶彰曼夀胙徹嘉薦瘞玉埋牲禮神斯徧
　　送神
　　元精回復靈貺繁滋風灑蘭路雲揺桂旗髙丘緬邈涼部逶遲瞻望靡及纒綿永思
　　儀坤廟樂章〈唐書樂志曰儀坤廟樂迎神用永和次金奏皇帝行用太和酌獻登歌用肅和迎爼用雍和肅眀皇后室酌獻用昭升昭成皇后室酌獻用坤貞飲福用夀和送文舞出迎武舞入用舒和武舞用安和撤爼用雍和送神用永和〉
　　永和〈散騎常侍昭文館學士徐彥伯作〉
　　猗若清廟肅肅熒熒國薦嚴祀坤興淑靈有幾在室有樂在庭臨茲孝享百祿惟寧
　　金奏〈不詳作者一本無此章〉
　　隂靈効祉軒曜降精祥符淑氣慶集柔眀瑤俎既列雕桐發聲徽猷永逺比徳皇英
　　太和〈左諭徳昭文館學士丘說作〉
　　孝哉我後沖乎廼聖道映重華徳輝文命慕深視篋情殷撫鏡萬國移風兆人承慶
　　肅和〈太子洗馬昭文館學士張齊賢作〉
　　祼圭既濯鬱鬯既陳畫幕雲舉黃流玉醇儀充獻酌禮盛衆禋地察惟孝愉焉饗親
　　雍和〈大中大夫昭文館學士鄭善玉作〉
　　酌鬱既灌薌蕭方爇籩豆靜器〈一作嘉〉簠簋芬飶魚臘薦美牲牷表潔是戢是將載迎載列
　　昭升〈禮部尚書昭文館學士薛稷作〉
　　陽靈配徳隂魄昭升堯壇鳯下漢室龍興俔天作對前旒是凝化行南國道盛西陵造舟集灌無徳而稱我粢既絜我醴既澄隂隂靈廟光靈若憑徳馨惟享孝思烝烝
　　坤貞〈不詳作者〉
　　乾道既亨坤元以貞肅雍攸在輔佐斯成外睦九族內光一庭克生睿哲祚我休眀欽若徽範悠哉淑靈建茲清宮於彼上京縮茅以獻絜秬惟馨實受其福期乎〈一作斯千〉億齡
　　夀和〈太子詹事崇文館學士徐堅作〉
　　於穆清廟肅雍嚴祀合福受釐介以繁祉
　　舒和〈銀青光祿大夫崇文館學士胡雄作〉
　　送文迎武逓參差一始一終光聖儀四海生人歌有慶千齡孝享肅無虧
　　安和〈祕書少監崇文館學士劉子𤣥作〉
　　妙筭申帷幄神謀出廟庭兩階文物備七徳武功成校獵長楊苑屯軍細栁營將軍獻凱入歌舞溢重城
　　雍和〈銀青光祿大夫崇文館學士員半千作〉
　　孝享雲畢惟徹有章雲感𤣥羽風悽素商瞻望神座祗戀匪遑禮終樂闋肅雍鏘鏘
　　永和〈金紫光祿大夫崇文館學士祝欽眀作〉
　　閟宮實實清廟微微降格無象馨香有依式昭纂慶方融嗣徽眀禋是享神保聿歸
　　儀坤廟樂章〈唐書樂志曰太樂又有儀坤廟樂章與前畧同而有迎神送神二章無徐彥伯祝欽眀之詞〉
　　迎神
　　月靈降徳坤元授光娥英比秀姙姒均芳瑤臺薦祉金屋延祥迎神有樂歆此嘉薌
　　送神
　　玉帛儀大金絲奏廣靈應有孚冥徴不爽降彼休福歆茲禋享送樂有章神麾其上
　　昭徳皇后廟樂章〈唐書樂志曰昭徳皇后廟迎神用永和登歌酌鬯用肅和迎爼用雍和酌獻用坤元飲福用夀和送文舞出迎武舞入用舒和武舞用凱安撤爼用雍和送神用永和其詞內出〉
　　永和
　　穆清廟薦嚴禋昭禮備和樂新望靈光集元辰祚無極享萬春
　　肅和
　　誠心達娯樂分升蕭膋鬱氛氳茅既縮鬯既薰後來思福如雲
　　雍和
　　我將我享盡眀而誠載芬黍稷載滌犧牲懿矣元良萬邦以貞心乎愛敬若覩容聲
　　坤元
　　於穆先後麗聖稱崇母臨萬宇道備六宮昌時協慶理內成功殿薦眀徳傳芳國風
　　夀和
　　工祝致告徽音不遐酒醴咸㫖馨香具嘉受釐獻祉永慶邦家
　　舒和
　　金枝羽部徹清歌瑤臺肅穆笙磬羅諧音遍響合眀意萬類昭融靈應多
　　凱安
　　辰位列四星帝功參十亂進賢勤內輔扈蹕清多難承天厚載均並耀宵光燦留徽藹前躅萬古披圖煥
　　雍和
　　公屍既起享禮載終稱歌進徹盡敬繇衷澤流惠下大小咸同
　　永和
　　昭事終幽享餘移月御返仙居璇庭寂靈幄虛顧裵回感皇儲














　　御定全唐詩巻十四
