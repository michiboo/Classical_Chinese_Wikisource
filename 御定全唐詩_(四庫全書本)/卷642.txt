　　欽定四庫全書
　　御定全唐詩巻六百四十二
　　來鵠〈一作鵬〉
　　來鵠豫章人詩思清麗咸通中舉進士不第詩一巻
　　聖政紀頌〈幷序〉
　　穆宗皇帝臨大朝與羣臣言奏政事羣臣退而宰臣奏曰陛下問及乎政事此三皇五帝之所徽美也陛下不問及史臣此三皇五帝之所弭已也徽美者將有乎聞也弭已者將有乎亡也以聞之而又亡之則陛下徒有宵衣旰食之名規天條地之績與羣臣言後若颷然拂冠過冕湮時銷日無得用於後譬如十夫樹楊一夫拔之無得以成其大也政事羣臣得陛下日問之是十夫樹楊也史官執筆為陛下日逺之是一夫拔楊也使後之人訝聖朝空晨虛夕閑殿曠廷無君臣咨謀洋溢之言乏社稷安危強讜之說是不亦逺史臣致不載其
　　事如拔去其楊將弭已之謂乎臣伏念貞觀永徽之代百官之有耳目但聽視天子而巳故言事者安論紓詞無疑權慮勢史官執筆於階之下天子側旒於殿之上奏者發誠於廷之中是以正衙一開則臣誠前而啟之帝旒近而鎭之史筆隨而絡之由是君臣謀國圗政之事俞機都要之言詫業發神豐編照物偕籍於堯典差光於天陽至今見太宗文德若三皇五帝之所徽美也自永徽之後宰執不正窺伺是忌針棘前後阻越對𫾻狼噬虎飡持膏肉蓋以言多為已曾不致君內荏失中畏使人聽乃奏史官與百僚俱退然後宰臣請事由是君有問而宰臣知之史官不得與於聞君有舉而宰臣謀之史官不得記其事次第周行檢錄制誥與冗吏同工而已臣嘗涕泣以歎豈有以一已之細一性之忌於黍晷圭景之間茍嗜急湏𢌞天遮上使聖緒神績嘉𫾻善諷㒺得聞於千萬年枉有謂明朝空晨虛夕閑殿曠廷無君臣咨謀洋溢之言乏社稷安危強讜之說若今踵而承之則不唯臣有障聰蔽睿之刺抑陛下雖有三皇五帝之所徽美而若逺史臣則三皇五帝之所弭已也抑又有一夫拔楊之謂歟臣請史官執筆當羣臣奏事隨日撰錄號為聖政紀臣立朝荷祿幸甚穆宗皇帝動扆頷旒憮然歎曰吁朕㒺敢粉名厥後乃㒺知厥後然聖人存簡策者亦非以粉名也蓋存乎大國之典鴻祖之業我國有典我祖有業業在於典典在於史曷厥史不書是屍余於祖涸業於典也朕纘承聖緒恭惟恪思將念厥政未嘗不離安廢酣馳荒騖逺是以每與宰臣言如簇天下一廵省每見宰臣退而展天下盡聞知豈圗臣蓄猾謀公無同事欲弄尾舌先衞巖穴隔斥史臣占佞明後致懿搜嘉訪不存堯典之書善諷名猷莫出清廟之什史臣負我不舉其官宰輔盡忠厥聞有此由是詔史職執史筆立於廷之下録君臣臚句之必行載剛毅進退之敢議題其篇目曰聖政紀也至上之即位三年有鄉校小臣來鵠居山澤間常私心重惜史臣以其史臣者是當國之鏡千億代之睂目也因窺穆宗實錄得解憤釋嫉於立史官為聖政紀者追而誦出其事以鑒今之廷列故拜獻頌曰
　　三皇不書五帝不紀有聖有神風銷日已何敎何師生來死止無典無法頑肩奡比三皇實作五帝實治成天造地不昬不圮言得非排文得聖齒表表如見者莫若乎史是知朴繩休結正簡斯若君誥臣箴觚編毫絡前書後經規善鑒惡國之大章如何寢略嗚呼貞觀多吁永徽多俞廷日發論殿日發謨牙孽不作鳥鼠不除論出不蓋謨行不紆楹然史臣蛇然史𥚑瞠瞠而視逶逶而寠翹筆當面決防納汚不梏爾智不息我愚執言直注史文直敷故得粲粲朝典落落廷謇聖牘既多堯風不淺頌編坦軸君出臣顯若儼見旒若俯見冕無閒殿曠廷無屍安素宴三皇不亡五帝不翦太宗得之史焉斯展暨乎後相圖身天子專問我獨以言史不得近丘明見嫌倚相在擯秉筆如今隨班不進班退史歸惘然疇依奏問莫覩嘉謨固稀取彼誥命祿為國肥烱哉時皇言必成章德宣五帝道奧三皇如何翌臣嚵肉嗜𥁃觜距磨抉楅衡抅長控截僚位占護陽光垣私藩已逺史廋唐俾德音嘉訪黙縮暗亡咽典噤法蓋聖籠昌曷以致此史文不張後必非笑將來否臧謂乎殿空扆逸朝懵廷荒不知姦蔽文失汪洋有貞觀業有永徽綱亦匿匪見亦寢匪彰賴有後臣斯言不佞伊尹直心太甲湏聖事既可書史何不命乃具前欺大陳不敬曰逐史之喻請以物竝且十夫樹楊一夫欲競栽既未牢摒豈能盛帝業似栽逐史似摒穆宗憮然若疚若醟昔何臣斯隱我祖正不傳親問不寫密諍孰示來朝以光神政由是天呼震吸徴奔召急史題筆來叱廷而入端耳抗目不撝不挹獬豸側頭⿰蚪擺溼握管絶怡當殿而立君也盡問臣也倒誠磊磊其事鏜鏜其聲大何不顯細何不明語未絶緒史已録成謂之何書以政紀名伊紀清芬可昭典墳古師官鳥昔聖官雲方之我後録里書分録有君法書有君文君法君文在聖政紀雲殿無閑時廷無曠日雲諏波訪倦編刓筆君劬臣勞上討下述惟勤惟明在聖政紀出至德何比至教焉如孰窺孰測外夷內儲謂君有道乎臣有謨歟有道有謨在聖政紀書一體列秩同力翼戴祈福去邪絶防無礙國章可披唐文可愛善咨不偷嘉論不蓋不偷不蓋在聖政紀載諒夫總斯不朽可懸魏闕愚得是言非訕非伐實謂醫臣渾沌開君日月妖物雰死天文光發惟我之有頌兮奚斯躍而董狐蹷
　　宛陵送李明府罷任歸江州
　　菊花村晚雁來天共把離觴〈一作杯〉向水邊官滿便尋垂釣侶家貧已用賣琴錢浪生湓浦千層雪雲起爐峰一炷煙倘見吾鄉舊知已為言顦顇過年年
　　清明日與友人遊玉粒〈一本無粒字〉塘莊
　　幾宿〈一作度〉春山逐〈一作共〉陸郎〈袁術常呼陸績為陸郎〉清明時節好煙〈一作風〉光歸〈一作細〉穿細〈一作綠〉荇船頭滑醉踏殘花屐齒香風急嶺雲飄〈一作翻〉逈野雨餘田水落方塘不堪吟罷東〈一作重〉回首滿耳蛙聲正夕陽
　　寒食山館書情
　　獨把一杯山館中每經時節恨飄蓬侵堦草色連朝雨滿地梨花昨夜風蜀魄啼來春寂寞楚魂吟後月朦朧分明記得還家夢徐孺宅前湖水東
　　病起
　　春初一臥到秋深不見紅芳與綠隂窗下展書難乆讀池邊扶杖欲閑吟藕穿平地生荷葉筍過東家作竹林在舍渾如逺鄉客詩僧酒伴鎭相尋
　　鄂渚除夜書懷
　　鸚鵡洲頭夜泊船此時形影共淒然難歸故國干戈後欲告何人雨雪天筯撥冷灰書悶字枕陪寒席帶愁眠自嗟落魄〈一作拓〉無成事明日春風又一年
　　鄂渚清明日與鄉友登頭陀山
　　冷酒一杯相勸頻異鄉相遇轉相親落花風裏數聲笛芳草煙中無限人都大此時深悵望豈堪髙處〈一作境〉更逡廵思量費子眞仙子不作頭陀山下塵
　　蠶婦
　　曉夕採桑多苦辛好花時節不閑身若敎解愛繁華事凍殺黃金屋裏人
　　題廬山雙劒峰
　　倚天雙劒古今閑三尺髙於四面山若使火雲燒得動始應農器滿人間
　　雲
　　千形萬象竟還空映水藏山片復重無限旱苗枯欲盡悠悠閑處作竒峰
　　金錢花
　　也無稜郭也無神露洗還同鑄出新青帝若敎花裏用牡丹應是得錢人
　　曉雞
　　黯黯嚴城罷鼓鼙數聲相續出寒棲不嫌驚破紗窗夢卻怕為妖半夜啼
　　山中避難作
　　山頭烽火水邊營鬼哭人悲夜夜聲唯有碧天無一事日還西下月還明
　　早春
　　新厯才將半紙開小庭猶聚爆竿灰偏憎楊柳難鈐轄又惹東風意緒來
　　鷺鷥
　　褭絲翹足傍澄瀾消盡年光佇思間若使見魚無羨意向人姿態更應閑
　　子規
　　雨恨花愁同此寃啼時聞處正春繁千聲萬血誰哀爾爭得如花笑不言
　　新安官舍閒坐
　　寂寞空階草亂生簟涼風動若為情不知獨坐閑多少看得蜘蛛結網成
　　除夜
　　事關休戚已成空萬里相思一夜中愁到曉雞聲絶後又將顦顇見春風
　　游魚
　　弄萍偎荇思夷猶掉尾揚鬐逐慢流應怕碧巖巖下水浮藤如線月如鉤
　　鸚鵡
　　色白還應及雪衣觜紅毛綠語仍竒年年鎖在金籠裏何似隴山閒處飛
　　偶題二首
　　近來靈鵲語何疎獨憑欄干恨有殊一夜綠荷霜翦破賺他秋雨不成珠
　　水邊箕踞靜書空欲解愁腸酒不濃可惜青天好雷雹只能驅趂懶蛟龍
　　惜花
　　東風漸急夕陽斜一樹夭桃數日花為惜紅芳今夜裏不知和月落誰家
　　洞庭隱
　　髙臥洞庭三十春芰荷香裏獨垂綸莫嫌無事閑銷日有事始憐無事人
　　古劒池
　　秋水蓮花三四枝我來慷慨歩遲遲不決浮雲斬邪佞直成龍去欲何為
　　梅花
　　枝枝倚檻照池氷粉薄香殘恨不勝占得早芳何所利與他霜雪助威稜
　　聞蟬
　　綠槐隂裏一聲新霧薄風輕力未勻莫道聞時總惆悵有愁人有不愁人
　　賣花謡
　　紫艶紅苞價不同匝街羅列起香風無言無語呈顔色知落誰家池館中
　　子規
　　月落空山聞數聲此時孤館酒初醒投人語若似伊淚口畔血流應始聽
　　句
　　回眸綠水波初起合掌白蓮花未開〈觀懴會夫人見墨莊漫錄〉






　　御定全唐詩巻六百四十二
