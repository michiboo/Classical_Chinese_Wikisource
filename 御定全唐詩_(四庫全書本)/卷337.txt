　　欽定四庫全書
　　御定全唐詩巻三百三十七
　　韓愈
　　北極贈李觀
　　北極有羈羽南溟有沈鱗川源浩浩隔影響兩無因風雲一朝㑹變化成一身誰言道里逺感激疾如神我年二十五求友昧其人哀歌西京市乃與夫子親所尚〈一作向〉茍同趨賢愚豈異倫方為金石姿萬世無緇磷無為兒女態憔悴悲賤貧
　　此日足可惜贈張籍〈愈時在徐籍徃謁之辭去作是詩以送〉
　　此日足可惜此酒不足〈一作不可〉嘗捨酒去相語共分一日光念昔未知子孟君自南方自矜有所得言子有文章我名屬相府〈時佐董晉幕府〉欲徃不得行思之不可見百端在中腸維時月魄死冬日朝在房驅馳公事退聞子適及城命車載之至引坐於中堂開懐聽其說往往副所望孔丘歿已逺仁義路久荒紛紛百家起詭怪相披猖長
　　老守所聞後生習為常少知誠難得純粹古已亡譬彼植圍木有根易為長留之不遣去館置城西旁嵗時未雲幾浩浩觀湖江衆夫指之笑謂我知不明兒童畏雷電魚鼈驚夜光州家舉進士選試繆所當〈汴州舉進士愈為考官試反舌無聲詩藉中等〉馳辭對我䇿章句何煒煌相公朝服立工席歌鹿鳴禮終樂亦闋相拜送於庭之子去須臾赫赫流盛名竊喜復竊歎諒知有所成人事安可恆奄忽令我傷聞子髙第日正從相公喪〈貞元十五年髙郢知舉籍登第是嵗三月晉卒愈䕶其喪行〉哀情逢吉語惝怳難為雙暮宿偃師西徒展轉在牀〈諸本作展轉在空牀〉夜聞汴州亂遶壁行徬徨我時留妻子倉卒不及將相見不復期零落甘所丁驕兒未絶乳念之不能忘忽如在我所耳若聞啼聲中途安得返一日不可更俄有東來說我家免罹殃乘船下汴水東去趨彭城從喪朝至洛還走不及停假道經盟津出入行澗岡日西入軍門羸馬顛且僵主人願少留延入陳壺觴〈時李元為河陽節度主人謂元也〉卑賤不敢辭忽忽心如狂飲食豈知味絲竹徒轟轟平明脫身去決若驚鳬翔黃昏次汜水欲過無舟航號呼久乃至夜濟十里黃〈外黃縣有黃溝〉中流上灘〈一作沙〉潬沙水不可詳驚波暗合沓星宿爭翻芒轅馬蹢躅鳴左右泣僕童甲午憩時門臨泉窺鬬龍東南出陳許陂澤平〈一作何〉茫茫道邊草木花紅紫相低昻百里不逢人角角雄雉鳴行行二月暮乃及徐南疆下馬步堤岸上船拜吾兄〈愈有三兄皆早世見於集中者雲卿之子俞紳卿之子岌皆愈從兄或曰吾兄謂張籍非也〉誰雲經艱難百口無夭殤僕射南陽公〈張建封〉宅我睢水陽〈二月愈至徐徐泗濠節度使張建封以愈為節度推官〉篋中有餘衣盎中有餘糧閉門讀書史窗戶忽已涼日念子來遊子豈知我情別離未為久辛苦多所經對食每不飽共言無倦聽連延三十日晨坐達五更我友二三子宦遊在西京東野窺禹穴李翺觀濤江蕭條千萬里會合安可逢淮之水舒舒楚山直叢叢子又捨我去我懐焉所窮男兒不再壯百嵗如風狂髙爵尚可求無為守一鄉
　　幽懐
　　幽懐不能寫行此春江潯適與佳節㑹士女競光隂凝妝耀洲渚繁吹蕩人心間闗林中鳥亦知和為音豈無一尊酒自酌還自吟但悲時易失四序迭相侵我歌君子行視古猶視今
　　君子法天運
　　君子法天運四時可前知小人惟所遇寒暑不可期利害有常勢取捨無定姿焉能使我心皎皎逺憂疑
　　落葉送陳羽
　　落葉不更息斷蓬無復歸飄颻終自異邂逅暫相依悄悄深夜語悠悠寒月輝誰雲少年別流淚各沾衣歸彭城〈貞元十五年冬愈為徐州從事朝正京師此曰歸彭城葢明年自京師歸徐也〉
　　天下兵又動〈貞元十五年秋起□道兵討呉少誠〉太平竟何時訏謨者誰子無乃失所宜前年闗中旱閭井多死飢〈貞元十四年冬京師饑〉去嵗東郡水〈貞元十五年秋鄭滑大水〉生民為流屍上天不虛應禍福各有隨我欲進短䇿無由至彤墀刳肝以為紙瀝血以書辭上言陳堯舜下言引龍䕫言詞多感激文字少葳㽔一讀已自怪再尋良自疑食芹雖雲美獻御固已癡緘封在骨髓耿耿空自竒昨者到京城屢陪髙車馳周行多俊異議論無瑕疵見待頗異禮未能去毛皮到口不敢吐徐徐俟其巘歸來戎馬間驚顧似羈雌連日或不語終朝見相欺乘閒輒騎馬茫茫詣空陂遇酒即酩酊君知我為誰
　　醉後
　　煌煌東方星奈此衆客醉初喧或忿爭中靜雜嘲戲淋漓身上衣顛倒筆下字人生如此少酒賤且勤置
　　醉贈張秘書
　　人皆勸我酒我若耳不聞今日到君家呼酒持勸君為此座上客及余各能文君詩多態度藹藹春空雲東野動驚俗天葩吐竒芬張籍學古淡軒鶴避雞羣阿買不識字頗知書八分詩成使之寫亦足張吾軍所以欲得酒為文俟其醺酒味既冷冽酒氣又氛氳性情漸浩浩諧笑方云云此誠得酒意餘外徒繽紛長安衆富兒盤饌羅羶葷不解文字飲惟能醉紅帬雖得一餉樂有如聚飛蚊今我及數子固無蕕與薰險語破鬼膽髙詞嫓皇墳至寳不雕琢神功謝鋤耘方今向太平元凱承華勲吾徒幸無事庻以窮朝曛
　　同冠峽〈貞元十九年貶陽山後作〉
　　南方二月半春物亦已少維舟山水間晨坐聽百鳥宿雲尚含姿朝日忽升曉羇旅感和鳴囚拘念輕矯潺湲淚久迸詰曲思增繞行矣且無然葢棺事乃了
　　送惠師〈愈在連州與釋景常元惠遊惠師即元惠也〉
　　惠師浮屠者乃是不羇人十五愛山水超然謝朋親脫冠翦頭髮飛步遺蹤塵發跡入四明梯空上秋旻遂登天台望衆壑皆嶙峋夜宿最髙頂舉頭看星辰光芒相照燭南北爭羅陳茲地絶翔走自然嚴且神微風吹木石澎湃聞韶鈞夜半起下視溟波銜日輪魚龍驚踴躍呌嘯成悲辛怪氣或紫赤敲磨共輪囷金鵶既騰翥六合俄清新常開禹穴竒東去窺甌閩越俗不好古流傳失其真幽蹤邈難得聖路〈舜禹南巡之路〉嗟長堙囬臨浙江濤屹起髙峨岷壯志死不息千年如隔晨是非竟何有棄去非吾倫凌江詣廬嶽浩蕩極遊巡崔崒沒雲表陂陀浸湖淪是時雨初霽懸瀑垂天紳前年往羅浮歩戞南海漘大哉陽徳盛榮茂恆留春鵬鶱墮長翮鯨戲側脩鱗自來連州寺曾未造城闉日攜青雲客探勝窮崖濵太守邀不去羣官請徒頻囊無一金資翻謂富者貧昨日忽不見我令訪其隣奔波自追及把手問所因顧我卻興歎君寧異於民離合自古然辭別安足珍吾聞九疑好夙志今欲伸斑竹啼舜婦清湘沈楚臣衡山與洞庭此固道所循尋崧方抵洛歴華遂之秦浮游靡定處偶往即通津吾言子當去子道非吾遵江魚不池活野鳥難籠馴吾非西方教憐子狂且醇吾嫉惰遊者憐子愚且諄去矣各異趣何為浪霑巾
　　送靈師
　　佛法入中國爾來六百年齊民逃賦役髙士著幽禪官吏不之制紛紛聽其然耕桑日失𨽻朝署時遺賢靈師皇甫姓𦙍胄本蟬聯少小渉書史早能綴文篇中間不得意失跡成延遷逸志不拘教軒騰斷牽攣圍棊鬭白黑生死隨機權六博在一擲梟盧叱迴旋戰詩誰與敵浩汗橫戈鋋〈音延〉飲酒盡百𧣴嘲諧思逾鮮有時醉花月髙唱清且緜四座咸寂黙杳如奏湘絃尋勝不憚險黔江屢洄沿瞿塘五六月驚電讓歸船怒水忽中裂千尋隋幽泉環回勢益急仰見團團天投身豈得計性命甘徒捐浪沫蹙翻湧漂浮再生全同行二十人魂骨俱坑填靈師不掛懐冒渉道轉延開忠二州牧詩賦時多傳失職不把筆珠璣為君編強留費日月密席羅嬋娟昨者至林邑使君數開筵逐客三四公盈懐贈蘭荃湖游泛漭沆溪宴駐潺湲別語不許出行裾動遭牽隣州競招請書札何翩翩十月下桂嶺乘寒恣窺縁落落王員外〈王員外仲舒也墓誌雲所為文章無世俗氣〉爭迎獲其先自從入賔館占恡久能專吾徒頗攜被接宿窮歡妍聽說兩京事分明皆眼前縱橫雜謠俗𤨏屑咸羅穿材調真可惜朱丹在磨研方將斂之道且欲冠其顛韶陽李太守髙歩凌雲煙得客輒忘食開囊乞繒錢手持南曹敘〈唐制吏部員外郎一人掌判南曹謂王員外仲舒也時亦謫連州司戶〉字重青瑤鑴古氣參彖繫髙標摧太𤣥維舟事干謁披讀頭風痊還如舊相識傾壺暢幽悁以此復留滯歸驂幾時鞭
　　縣齋有懐〈陽山縣齋作時貞元二十一年順宗新即位〉
　　少小尚奇偉平生足悲吒猶嫌子夏儒肯學樊遲稼書業窺臯稷文章蔑曹謝濯纓起江湖綴佩雜蘭麝悠悠指長道去去䇿髙駕誰為傾國媒自許連城價初隨計吏貢屢入澤宮射雖免十上勞何能一戰霸人情忌殊異世路多權詐蹉跎顔遂低摧折氣愈下冶長信非罪侯生或遭罵懐書出皇都銜淚渡清灞身將老寂寞志欲死閒暇朝食不盈腸冬衣纔掩髂〈枯駕切〉軍書既頻召戎馬乃連跨大梁從相公彭城赴僕射弓箭圍狐兔絲竹羅酒䏑兩府變荒涼三年就休假求官去東洛〈去或作來或作去官來東洛此謂貞元十五十六年冬如京調官也〉犯雪過西華塵埃紫陌春風雨靈臺夜名聲荷朋友援引乏姻婭雖陪彤庭臣詎縱青㝠靶寒空聳危闕曉色曜脩架捐軀辰在丁〈貞元十九年十二月愈上天旱人飢疏被貶辰在丁上疏之日也〉鎩翮時方䄍投荒誠職分領邑幸寛赦湖波翻日車嶺石坼天罅毒霧恆薰晝炎風每燒夏雷威固已加颶勢仍相借氣象杳難測聲音吁可怕夷言聽未慣越俗循猶乍指摘兩憎嫌睢盱互猜訝祗緣恩未報豈謂生足藉嗣皇新繼明率土日流化惟思滌瑕垢長去事桑柘斸嵩開雲扃壓潁抗風榭禾麥種滿地梨棗栽繞舍兒童稍長成雀䑕得驅嚇官租日輸納村酒時邀迓閒愛老農愚歸弄小女奼如今便可爾何用畢婚嫁
　　合江亭〈諸本作題合江亭寄刺史鄒君亭在衝州負郭今之石鼓頭即其地也地形特異巋然崛起於二水之間旁有朱陵洞唐人題刻散滿巖上愈自陽山量移江陵道衝山作〉
　　紅亭枕湘江蒸水㑹其左瞰臨眇空濶綠浄不可唾維昔經營初邦君實王佐〈此亭故相齊父暎所作〉翦林遷神祠買地費家貨梁棟宏可愛結構麗匪過伊人去軒騰茲宇遂頽挫老郎來何暮髙唱久乃和〈宇文郎中又增其制〉樹蘭盈九畹栽竹逾萬個長綆汲滄浪幽蹊下坎坷波濤夜俯聽雲樹朝對臥初如遺宦情終乃最郡課人生誠無幾事往悲豈奈〈一作郡〉蕭條緜嵗時契濶繼庸懦勝事誰復論醜聲日己播中丞黜凶邪天子閔窮餓君侯至之初閭里自相賀〈前刺史元澄無政廉使楊公中丞奏黜之朝廷遂用鄒君〉淹滯樂閒曠勤苦勸慵惰為余掃塵階命樂醉衆座窮秋感平分新月憐半破願書巖上石勿使泥塵涴
　　陪杜侍御遊湘西兩寺獨宿有題一首因獻楊常侍〈愈自陽山北還過潭作楊常侍慿也時觀察湖南〉
　　長沙千里平勝地猶在險況當江濶處鬥起勢匪漸深林髙玲瓏青山上琬琰路窮臺殿闢佛事煥且儼剖竹走泉源開廊架崖广〈音嚴因巖爲屋〉是時秋之殘暑氣尚未斂羣行忘後先朋息棄拘檢客堂喜空涼華榻有清簟澗蔬煮蒿芹水果剝菱芡〈音儉〉伊余夙所慕陪賞亦云忝幸逢車馬歸獨宿門不掩山樓黒無月漁火燦星㸃夜風一何喧杉檜屢磨颭猶疑在波濤怵惕夢成魘靜思屈原沈逺憶賈誼貶椒蘭爭妬忌絳灌共讒諂誰令悲生腸坐使淚盈臉翻飛乏羽翼指摘困瑕玷珥〈音鉺〉貂藩維重政化類分陜禮賢道何優奉已事苦儉大廈棟方隆巨川檝行剡經營誠少暇遊宴固已歉旅程愧淹留徂嵗嗟荏苒平生每多感柔翰遇頻染展轉嶺猿鳴曙燈青睒睒
　　岳陽樓別竇司直〈竇庠時以武昌幕權岳州愈移江陵法曹道出岳陽樓作〉
　　洞庭九州間厥大誰與讓南匯羣崖水北注何奔放瀦為七百里吞納各殊狀自古澄不清環混無歸向炎風日搜攪幽怪多冗長〈去聲〉軒然大波起宇宙隘而妨〈音訪〉巍峩拔嵩華騰踔較健壯聲音一何宏轟輵〈音渴〉車萬兩猶疑帝軒轅張樂就空曠蛟螭露筍簴縞練吹組帳鬼神非人世節奏頗跌踼陽施見誇麗隂閉感悽愴朝過宜春口極北缺隄障夜纜巴陵洲叢芮纔可傍星河盡𣹢泳俯仰迷下上餘瀾怒不已喧聒鳴甕盎明登岳陽樓輝煥朝日亮飛亷戢其威清晏息纎纊澄湛凝緑物影巧相況江豚時出戲驚波忽蕩瀁時當冬之孟隙竅縮寒漲前臨指近岸側坐𦕈難望滌濯神魂醒幽懐舒以暢主人孩童舊握手乍忻悵憐我竄逐歸相見得無恙開筵交履舄爛漫倒家釀桮行無留停髙柱送清唱中盤進橙栗投擲傾脯醬歡窮悲心生婉孌不能忘〈音望〉念昔始讀書志欲干霸王屠龍破千金為藝亦云亢愛才不擇行觸事得讒謗前年出官由〈一作日〉此禍最無妄公卿採虛名擢拜識天仗姦猜畏彈射斥逐恣欺誑新恩移府庭逼側厠諸將於嗟苦駑緩但懼失宜當追思南渡時魚腹甘所葬嚴程迫風帆劈箭入髙浪顛沈在須臾忠鯁誰復諒生還真可喜尅已自懲創庶從今日後粗識得與䘮事多改前好趣有獲新尚誓耕十畝田不取萬乘相細君知蠶織稚子已能餉行當掛其冠生死君一訪
　　送文暢師北遊
　　昔在四門館晨有僧來謁自言本吳人少小學城闕已窮佛根源粗識事輗軏攣拘屈吾真戒轄思逺發薦紳秉筆徒聲譽耀前閥從求送行詩屢造忍顛蹶今成十餘巻浩汗羅斧鉞先生閟窮巷未得窺剞劂又聞識大道何路補剠刖出其囊中文滿聽實清越謂僧當少安草序頗排訐上論古之初所以施賞罰下開迷惑胸窙〈音哮〉豁劚株橜〈音厥〉僧時不聽瑩若飲水救暍風塵一出門時日多如髮三年竄荒嶺守縣坐深樾徵租聚異物詭製怛巾襪幽窮誰共〈一作共誰〉語思想甚含噦〈於月切〉昨來得京官照壁喜見蠍況逢舊親識無不比鶼蟨長安多門戶弔慶少休歇而能勤來過重惠安可揭當今聖政初恩澤完䎀〈許出切〉狘〈許月切〉胡為不自暇飄戾逐鸇鷢僕射領北門威徳壓胡羯〈謂田季安為魏博節度使〉相公鎮幽都竹帛爛勲伐〈謂劉濟為幽州節度使〉酒場舞閨姝獵騎圍邊月開張篋中寶自可得津筏從茲富裘馬寧復茹藜蕨余期報恩後謝病老耕垡〈音伐〉庇身指蓬茅逞志縱獫猲僧還相訪來山藥煮可掘
　　答張徹〈愈為四門博士時作張徹愈門下士又愈之從子壻〉
　　辱贈不知報我歌爾其聆首敘始識面次言後分形道途緜萬里日月垂十齡浚郊避兵亂〈一作難〉睢岸連門停〈諸本作庭閣本作停停猶居也〉肝膽一古劒波濤兩浮萍漬墨竄舊史磨丹注前經義苑手秘寶文堂耳驚霆暄晨躡露舄暑夕眠風櫺結友子譲抗〈晉陽秋陸抗羊祜推僑札之好〉請師我慚丁〈左氏尹公學射於庾公差差學於公孫丁〉初味猶噉蔗遂通斯建瓴搜奇日有富嗜善心無寧石樑平侹侹〈音挺〉沙水光泠泠乘枯摘野豔沈細抽濳腥遊寺去陟巚尋徑返〈一作反〉穿汀縁雲竹竦竦失路麻㝠㝠滛潦忽翻野平蕪𦕈開溟防泄塹夜塞懼衝城晝扃及去事戎轡相逢宴軍伶觥秋縱兀兀獵旦馳駉駉從賦始分手朝京忽同舲〈愈以徐州從事朝正京師與徹同行〉急時促暗櫂戀月留虛亭畢事驅傳馬安居守窗螢梅花灞水別宮〈一作官〉燭驪山醒省選逮投足鄉賔尚摧翎塵袪又一摻〈所減切〉淚眥〈音漬〉還雙熒洛邑得休告華山窮絶陘倚巖睨海浪引袖拂天星日駕此迴轄金神所司刑泉紳拖修白石劒攢髙青磴蘚澾〈滑也〉拳跼梯颷颭伶俜悔狂已咋指垂誡仍鑴銘〈沈顔遺李肇書謂退之託此以悲世人登髙而不知止且示戒焉〉峩豸忝備列伏蒲愧分涇微誠慕橫草瑣力摧撞筳疊雪走商嶺飛波航洞庭下險疑墮井守官類拘囹荒餐茹獠蠱幽夢感湘靈刺史肅蓍蔡吏人沸蝗螟㸃綴簿上字趨蹌閤前鈴賴其飽山水得以娛瞻聽紫樹雕斐斖碧流滴瓏玲暎波鋪逺錦挿地列長屏愁狖酸骨死怪花醉魂馨濳苞絳實坼幽乳翠毛零赦行五百里月變三十蓂漸階羣振鷺入學誨螟蛉苹甘謝鳴鹿罍滿慚罄瓶冏冏抱瑚璉飛飛聨鶺鴒魚鬛欲脫背虬光先照硎豈獨出醜類方當動朝廷勤來得晤語勿憚宿寒㕔
　　薦士〈薦孟郊於鄭餘慶也〉
　　周詩三百篇雅麗理〈一作埋〉訓誥曾經聖人手議論安敢到五言出漢時蘇李首更號東都漸瀰漫派別百川導建安能者七卓犖變風操逶迤抵晉宋氣象日凋耗中間數鮑謝比近最清奧齊梁及陳隋衆作等蟬噪搜春摘花卉㳂襲傷剽盜國朝盛文章子昻始髙蹈勃興得李杜萬類困陵暴後來相繼生亦各臻閫奧有窮者孟郊受材實雄驁㝠觀洞古今象外逐幽好橫空盤硬語妥帖力排奡敷柔肆紆餘奮猛巻海潦榮華肖天秀㨗疾逾響報行身踐規矩甘辱恥媚竈孟軻分邪正眸子看瞭眊杳然粹而清可以鎮浮躁酸寒溧陽尉五十幾何耄孜孜營甘㫖辛苦久所冒俗流知者誰指注競嘲慠聖皇索遺逸髦士日登造廟堂有賢相〈謂餘慶〉愛遇均覆燾況承歸與張〈郊嘗為歸登張建封所知〉二公迭嗟悼青㝠送吹噓強箭射魯縞胡為久無成使以歸期告霜風破佳菊嘉節迫吹帽念將決焉去感物增戀嫪〈盧到切〉彼微水中荇尚煩左右芼魯侯國至小廟鼎猶納部幸當擇珉玉寧有棄珪瑁悠悠我之思擾擾風中纛上言媿無路日夜惟心禱鶴翎不天生變化在啄菢〈鳥伏為菢〉卵通波非難圖尺地易可漕善善不汲汲後時徒悔懊救死具八珍不如一簞犒微詩公勿誚愷悌神所勞
　　喜侯喜至贈張籍張徹〈愈初謫陽山令元和改元自江陵掾召國子博士其從遊如喜如籍如徹皆會都下詩以是作〉
　　昔我在南時數君常在念搖搖不可止諷詠日喁噞如以膏濯衣每漬垢逾染又如心中疾鍼石非所砭常思得遊處至死無倦厭地遐物竒怪水鏡𣹢石劒荒花窮漫亂幽獸工騰閃礙目不忍窺忽忽坐昏墊逢神多所祝豈忘靈即騐依依夢歸路歴歴想行店今者誠自幸所懐無一欠孟生去雖索侯氏來還歉敧眠聽新詩屋角月豔豔雜作承間騁交驚舌牙舚〈他念切吐舌貌〉繽紛指瑕疵拒捍阻城塹以余經摧挫固請發鈆槧居然妄推讓見謂爇天燄比疎語徒妍悚息不敢占呼奴具盤餐飣餖魚菜贍人生但如此朱紫安足僭
　　古風〈安史之後方鎮相望於內地大者連州十餘小者不下三四兵驕則逐帥帥強則叛上不廷不貢徃徃而是故托古風以寓意觀詩意當在徳宗朝作〉
　　今日曷不樂幸時不用兵無曰既蹙矣乃尚可以生彼州之賦去汝不顧此州之役去我奚適一邑之水可走而違天下湯湯曷其而歸好我衣服甘我飲食無念百年聊樂一日
　　駑驥〈一作駑驥吟示歐陽詹詹與愈同第進士愈以徐州從事朝正於京詹時為國子監四門助教〉
　　駑駘誠齷齪市者何其稠力小若〈一作苦〉易制價微良易酬渴飲一斗水飢食一束芻嘶鳴當大路志氣若有餘騏驥生絶域自矜無匹儔牽驅入市門行者不為留借問價幾何黃金比嵩〈一作崇〉丘借問行幾何咫尺視九州飢食玉山禾渴飲醴泉流問誰能為御曠世不可求惟昔穆天子乘之極遐遊王良執其轡造父挾其輈因言天外事茫惚使人愁駑駘謂騏驥餓死余爾羞有能必見用有徳必見収孰雲時與命通塞皆自由騏驥不敢言低徊但垂頭人皆劣騏驥共以駑駘優喟余獨興歎才命不同謀寄詩〈一作言〉同心子為我商〈一作髙〉聲謳
　　馬猒榖
　　馬猒榖兮士不猒糠籺土被文繡兮士無短〈一作裋〉褐彼其得志兮不我虞一朝失志兮其何如已焉哉嗟嗟乎鄙夫
　　出門
　　長安百萬家出門無所之豈敢尚幽獨與世實參差古人雖已死書上有其〈一作遺〉辭開巻讀且想千載若相期出門各有道我道方未夷且於此中息天命〈一作誠〉不吾欺
　　嗟哉董生行
　　淮水出桐栢山東馳遙遙〈一作悠悠〉千里不能休淝水出其側不能千里百里入淮流夀州屬縣有安豐唐貞元時縣人董生召南隠居行義於其中刺史不能薦天子不聞名聲爵祿不及門門外惟有吏日來徵租更索錢嗟哉董生朝出耕〈一作至〉夜歸讀古人書盡日不得息或山而〈一作於〉樵或水而〈一作於〉漁入廚具甘㫖上堂問起居父母不慼慼妻子不咨咨嗟哉董生孝且慈人不識惟有天翁知生祥下瑞無時期家有狗乳出求食雞來哺其兒啄啄庭中拾蟲蟻哺之不食鳴聲悲徬徨躑躅乆不去以翼來覆待狗歸嗟哉董生誰將與儔時之人夫妻相虐兄弟為讐食君之祿而令父母愁亦獨何心嗟哉董生無與儔〈或作誰將與儔或作誰與儔〉
　　烽火
　　登髙望烽火誰謂塞塵飛王城富且樂曷不事光輝勿言日已暮相見恐行稀願君熟念此秉燭夜中歸我歌寧自感乃獨淚霑衣
　　汴州亂二首〈徳宗貞元十三年宣武節度使董晉辟愈為□官十五年晉薨公隨晉䘮歸既出四日宣武軍亂殺行軍司馬陸長源〉
　　汴州城門朝不開天狗墮地聲如雷健兒爭誇〈一作誘〉殺留後連屋累棟燒成灰諸侯咫尺不能救孤士何者自興哀
　　母從子走者為誰大夫夫人留後兒〈長源妻子〉昨日乘車騎大馬坐者起趨乘者下廟堂不肯用干戈嗚呼奈汝母子何
　　利劒
　　利劒光耿耿佩之使我無邪心故人念我寡徒侶持用贈我比知音我心如冰劒如雪不能刺讒夫使我心腐劒鋒折決雲中斷開青天噫劒與我俱變化歸黃泉
　　齪齪
　　齪齪當世士所憂在飢寒但見賤者悲不聞貴者歎大賢事業異逺抱非俗觀報國心皎潔念時涕汍瀾妖姬坐左右柔指發哀彈酒肴雖日陳感激寧為歡秋隂欺白日泥潦不少乾河堤決東郡老弱隨驚湍天意固有屬誰能詰其端願辱太守薦得充諫諍官排雲呌閶闔披腹呈琅玕致君豈無術自進誠獨難



　　御定全唐詩巻三百三十七
<集部,總集類,御定全唐詩>
