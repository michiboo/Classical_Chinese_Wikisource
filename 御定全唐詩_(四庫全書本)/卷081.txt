　　欽定四庫全書
　　御定全唐詩巻八十一
　　喬知之
　　喬知之同州馮翊人與弟侃備並以文詞知名知之尤稱俊才則天時累除右補闕遷左司郎中為武承嗣所害詩一巻
　　長信宮中樹
　　婀娜當軒樹䒠茸倚蘭殿葉〈一作色〉豓九春華〈一作時〉香揺五明扇餘花〈一作香〉鳥弄盡新葉蟲書〈一作蠧〉遍零落心〈一作親一作客〉自知芳菲君不見
　　下山逄故夫
　　妾身本薄命輕棄城南隅庭前厭芍藥山上采蘼蕪春風罥紈袖零〈一作靈〉露濕羅襦羞將憔悴日提籠逄故夫
　　巫山髙
　　巫山十二𡶶叅差互隱見潯陽㡬千里周覽忽巳徧想像神女姿摘芳共珍薦楚雲何逶迤紅樹日蔥倩楚雲
　　沒湘源紅樹斷荊門郢路不可見況復夜聞猨
　　棄妾篇
　　妾本叢臺右君在鴈門陲悠悠淇水曲綵燕入桑枝不因媒結好本以容相知容謝君應去情移㑹有離還君結縷帶歸妾織成詩此物雖輕賤不用使人嗤
　　苦寒行
　　胡天夜清迥孤雲獨飄颺遙裔〈一作曵〉出鴈闗逶迤含晶光隂陵久裵回幽都無多〈一作夕〉陽初〈一作祁〉寒凍巨海殺氣流大荒朔馬飲寒氷行子履胡霜路有從役倦臥死黃沙場羈旅因相依慟之淚霑裳由來從軍行賞存不賞亡亡者〈一作謝〉誠已矣徒令存者傷
　　從軍行〈一作秋閨〉
　　南庭結白露北風掃黃葉此時鴻鴈來驚鳴催思妾曲房理鍼線平砧𢷬文練鴛綺裁易成龍鄉信難見窈窕九重閨寂寞十年啼紗牕白雲宿羅幌月光棲雲月隠〈一作曉〉微微夜上〈一作愁思〉流黃機玉霜凍珠〈一作朱〉履金吹薄羅衣漢家已得地君去將何事宛轉結蠶書寂寥無鴈使生平荷恩信本為榮華進況復落紅顔蟬聲催緑鬢
　　擬古贈陳子昻
　　惸惸孤形影悄悄獨遊心以此從王事常與子同衾別離三河間征戰二庭深胡天夜雨霜胡鴈晨南翔節物感離居〈一作別〉同衾違〈一作還〉故鄉南歸日將逺北方尚蓬飄孟秋七月時相送出外郊海風吹涼木邊聲響〈一作暗〉梢梢勤役千萬里將臨五十年心事為誰道抽琴歌坐筵一彈𠕂三歎賔御淚潺湲送君竟此曲從茲長絶
　　定情篇
　　共君結新㛰嵗寒心未卜相與遊春園各隨情所逐君愛菖蒲花妾感苦寒竹菖花多艷姿寒竹有貞葉此時妾比君君心不如妾簮玉歩河堤妖韶援綠荑鳬鴈將子遊鶯燕從雙棲君念〈一作向〉春光好妾向〈一作對〉春光啼君時不得意棄妾還金閨結言本同心悲歡何未齊怨咽前致辭願得申所悲人間丈夫易世路婦難為始如經天月終若流星馳天月相終始流星無定期〈樂府詩集無此二句〉長信佳麗人失意非蛾眉廬江小吏婦非闗織作遲本願長相對今已長相思復有遊宦子結援從梁陳燕居崇三朝去來厯九春誓心妾終始蠶桑奉所親歸願未克從黃金贈路人潔婦懐明義從泛河之津於今千萬年誰當問水濵更憶娼家樓夫壻事封侯去時恩灼灼去罷心悠悠不憐妾歳宴十載隴西頭以茲常惕惕百慮恆盈積由來共結褵㡬人同匪石故嵗雕梁燕雙去今來隻今日玉庭梅朝紅暮成碧碧榮始芬敷黃葉巳淅瀝何用念芳春芳春有流易何用重歡娯歡娛俄戚戚〈一作寂寂〉家本巫山陽歸去路何長敘言情未盡採菉已盈筐桑榆日及景物色盈髙岡下有碧流水上有丹桂香桂花不湏折碧流清且潔贈君比芳菲愛惠常不歇〈一作滅〉贈君比潺湲相思無斷絶妾有秦家鏡寳匣裝珠璣鑑來年二八不記易隂暉妾無光寂寂委照〈一作妾至〉影依依今日持為贈相識莫相違
　　綠珠篇〈萬首絶句分此詩為三首　知之有婢曰𥥆娘美麗善歌舞為武承嗣所奪知之怨惜作此篇以寄情密送與婢婢結詩衣帶投井而死承嗣大恨諷酷吏羅織殺之〉
　　石家金谷重新聲明珠十斛買娉婷此日可憐君自許此時可喜〈一作愛〉得人情君家閨閣不〈一作未〉曽難〈一作闕〉常將歌舞借人看意氣雄豪非分理驕矜〈一作奢〉勢力橫相干辭君去君終不忍〈一作辭君去去終未忍〉徒勞掩袂傷鉛粉百年離別在髙樓一旦〈一作代〉紅顔為君盡
　　和李侍郎古意〈一作古意和李侍郎嶠〉
　　妾家巫山隔漢川君度南庭向胡苑髙樓迢遰想金天河漢昭囬更愴〈一作悽〉然夜如何其夜未央閑花照月愁洞房自矜夫婿勝王昌三十曽作侍中郎一從流落戍漁陽懐哉萬恨結中腸南山羃羃兎絲花北陵青青女蘿樹由來花葉同一根今日枝條分兩處三星差池光照灼北斗西指秋雲薄莖枯花謝枝憔悴香銷色盡花零落羙人長嘆艷容萎含情收取摧折枝調絲獨彈聲未移感君行坐星嵗遲閨中宛轉今若斯誰能為報征人知
　　倡女行
　　石榴酒葡萄漿蘭桂芳茱茰香願君駐金鞍暫此共年芳願君觧羅襦一醉同匡牀文君正新寡結念在歌倡昨宵綺帳迎韓夀今朝羅袖引潘郎莫吹𦍑笛驚隣里不用琵琶喧洞房且歌新夜曲莫弄楚明光此曲怨且艷哀音斷人腸
　　羸駿篇
　　噴玉長鳴西北來自言當代是龍媒萬里鐵闗行入貢九重金闕〈一作門〉為君開蹀躞朝馳過上苑䟃𧽼暝走發章臺玉勒金鞍荷裝飾路旁觀者無窮極小山桂樹比權竒上林桃花況顔色忽聞天將出龍沙漢主持將駕鼓車去去山川勞日夜遙遙闗塞斷煙霞山川闗塞十年征汗血流離赴月〈一作行〉營肌膚銷逺道膂力盡長城長城日夕苦風霜中有連年百戰塲揺珂嚙勒金羈盡爭鋒足頓鐵菱傷垂耳罷輕齎棄置在寒谿大宛蒲海北滇壑雋〈一作舊〉崖西沙平留緩歩路逺闇頻嘶從來力盡君湏棄何必尋途我已迷嵗嵗年年奔逺道朝朝暮暮催疲老扣冰晨飲黃河源拂雪夜食天山草楚水澶谿征戰事吳塞烏江辛苦地特來報主不辭勞宿昔立功非重利丹心素節本無求長鳴向君君不留祇應澶〈一作漫〉漫歸田裡萬里低昻任生死君王倘若不見遺白骨黃金猶可市
　　銅雀妓
　　金閣惜分香鉛華不重粧空餘歌舞地猶是為君王哀調已絶艷曲不湏〈一作亦何〉長共看西陵暮秋煙起〈一作生〉白楊
　　侍宴應制得分字
　　紫禁肅晴氛朱樓落曉雲豫遊龍駕轉天樂鳯簫聞竹外仙亭出花間輦路分㣲臣一何幸詞賦奉明君
　　棃園亭子侍宴
　　年光陌上發香輦禁中遊草綠鴛鴦殿花紅翡翠樓天杯承露酌仙管雜風流今日陪歡豫皇恩不可酬
　　和蘇員外寓直
　　自昔重為郎伊人練國章三旬登建禮五夜直明光墨草尚書奏衣飄侍御香開軒竹氣靜拂簟蕙風涼曉漏離閶闔鳴鐘出未央從來宿臺上天子貴文強
　　哭故人
　　生死久離居淒涼歴舊廬歎茲三徑斷不踐十年餘古木巢禽合荒庭愛客疎匣留彈罷劒牀積讀殘書玉沒終無像蘭言強問虛平生不得意泉路復何如
　　折楊栁
　　可憐濯濯春楊栁攀折將來就纎手妾容與此同盛衰何必君㤙能獨久
　　喬侃
　　喬侃知之弟也開元中爲兗州都督詩一首
　　人日登髙
　　僕本多悲者年來不悟春登髙一遊目始覺栁條新杜陵猶識漢桃源不辯秦蹔若升雲霧還似出囂塵賴得煙霞氣淹留攀桂人
　　喬備
　　喬備亦知之弟則天時預修三教珠英終襄陽令集六巻今存詩二首
　　出塞
　　沙塲三萬里猛將五千兵旌斷氷谿戍笳吹鐵闗城隂雲暮下雪寒日晝無晶直為懐恩苦誰知邊塞情
　　長門怨
　　秋入長門殿木落洞房虛妾思宵徒靜君恩日更疎墜露清金閣流螢㸃玉除還將閨裏恨遙問馬相如




　　御定全唐詩巻八十一
<集部,總集類,御定全唐詩>
