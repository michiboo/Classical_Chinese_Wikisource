　　欽定四庫全書
　　御定全唐詩巻五百九十
　　李郢
　　李郢字楚望長安人大中十年第進士官終侍御史詩一巻
　　冬至後西湖泛舟看斷冰偶成長句
　　一陽生後陰飇竭湖上層冰看折時雲母扇搖當殿色珊瑚樹碎滿盤枝斜汀藻動魚應覺極浦波生鴈未知山影淺中留瓦礫日光寒外送漣漪崖崩葦岸縱橫散篙蹙蘭舟片段隨曽向黃河望衝激大鵬飛起雪風吹
　　陽羨春歌
　　石亭梅花落如積玉蘚斕斑竹姑赤祝陵有酒清若空煮𥻟蒸魚作寒食長橋新晴好天氣兩市兒郎擢船戲溪頭鐃鼔狂殺儂青蓋紅裙偶相值風光何處最可憐邵家高樓白日邊樓下遊人顏色喜溪南黃帽應羞死三月未有二月殘靈⻱可信渰水乾葑草青青促歸去
　　短簫橫笛説明年
　　茶山貢焙歌
　　使君愛客情無已客在金臺價無比春風二月貢茶時盡逐紅旌到山裏焙中清曉朱門開筐箱漸見新芽來陵煙觸露不停探官家赤印連帖催朝飢暮匐誰興哀喧闐競納不盈掬一時一餉還成堆蒸之馥之香勝梅研膏架動轟〈一作聲〉如雷茶成拜表貢天子萬人爭噉春山摧驛騎鞭聲砉流電半夜驅夫誰復見十日〈一作一見〉王程路四千到時須及清明宴〈一作前〉吾君可謂納諫君諫官不諫何由聞九重城裏雖玉食天涯吏役長紛紛使君憂民慘容色就焙嘗茶坐諸客幾回到口重咨嗟嫩綠鮮芳出何力山中有酒亦有歌樂營房戸皆仙家仙家十隊酒百斛金絲宴饌隨經過使君是日憂思多客亦無言徵綺羅殷勤繞焙復長歎官府例成期如何吳民吳民莫憔悴使君作相期蘇爾
　　夏日登信州北樓
　　高樓上長望百里見靈山雨歇河珠定雲開谷鳥還田苗映林合牛犢傍村閒始得消憂處蟬聲催入闗
　　遊天柱觀
　　聽鐘到靈觀仙子喜相尋茅洞幾千載水聲寒至今讀碑丹井上坐石澗亭陰清興未雲盡煙霞生夕林
　　酬劉谷除夜見寄
　　坐恐三更至流年此夜分客心無限事愁雨不堪聞灞上家殊遠爐前酒暫〈一作易〉醺劉郎亦多恨詩憶故山雲
　　元日作
　　鏘鏘華駟客門館賀新正野雪江山霽微風竹樹清蕪庭春意曉殘枿燼煙生忽憶王孫草前年在帝京
　　酬劉谷立春日吏隠亭見寄
　　孤亭遙帶寺靜者獨登臨楚霽江流慢春歸澤氣陰野田青牧馬幽竹暖鳴禽日日年光盡何堪故國心
　　宿憐〈一作潾〉上人房
　　重公舊相識一夕話勞生藥裹闗身病經函寄道情嶽寒當寺色灘夜入樓聲不待移文誚三年別赤城
　　園居
　　暮雨揚雄宅秋風向秀園不聞砧杵動時看桔橰翻釣下魚初食船移鴨暫喧橘寒才弄色須帶〈一作待〉早霜繁
　　中元夜
　　江南水寺中元夜金粟欄邊見月娥紅燭影迴仙態近翠鬟光動看〈一作見〉人多香飄彩殿凝蘭麝露繞輕衣雜綺羅湘水夜空巫峽遠不知歸路欲如何
　　贈羽林將軍〈一作江上逢王將軍〉
　　虬鬚〈一作髯〉憔悴羽林郎曽入甘泉侍武〈一作玉〉皇鵰沒夜雲知御苑馬隨仙〈一作春〉仗識天香五湖歸去孤舟月六國平來兩鬢霜唯有桓伊江上笛臥吹三弄送殘陽
　　送人之嶺南
　　闗山迢遰古交州嵗宴憐君走馬遊謝氏海邊逢素〈一作奼〉女越王潭上見青牛嵩臺月照啼猨曙〈一作樹〉石室煙含古桂秋迴望長安五千里刺桐花下莫淹留
　　晩泊松江驛
　　片帆孤客晩夷猶紅蓼花前水驛秋嵗月方驚離別盡煙波仍駐古今愁雲陰故國山川暮潮落空江網罟收還有吳娃舊歌曲櫂聲遙散採菱舟
　　江亭春霽
　　江蘺漠漠荇田田江上雲亭霽景鮮蜀客帆檣背歸燕楚山花木怨啼鵑春風掩映千門柳曉色淒涼萬井煙金磬泠泠水南寺上方僧室〈一作臺殿〉翠微連
　　早秋書懷
　　高梧一葉墜涼天宋玉悲秋淚灑然霜拂楚山頻見菊雨零溪樹忽無蟬虛村暮角催殘日近寺歸僧寄野泉青鬢巳縁多病鑷可堪風景促流年
　　為妻作生日寄意
　　謝家生日好風煙栁暖花春二月天金鳯對翹雙翡翠蜀琴初〈一作新〉上七絲鴛鴦交頸期千嵗琴瑟諧和願百年應恨客程歸未得緑牕紅淚冷涓涓
　　重陽日寄浙東諸從事
　　野人多病門長掩荒圃重陽菊自開愁裏又聞清笛怨望中難見白衣來元瑜正及從軍樂𡩋戚誰憐叩角哀紅斾紛紛碧江暮知君醉下望鄉臺
　　和湖州杜員外冬至日白蘋洲見憶
　　白蘋亭上一陽生謝朓新裁錦繡成千嶂雪消溪影緑幾家梅綻海波清巳知鷗鳥長來狎可許汀洲獨有名多愧龍門重招引即拋田舍掉舟行
　　上裴晉公
　　四朝憂國鬢如絲龍馬精神海鶴姿天上玉書傳詔夜陣前金甲受降時曽經庾亮三秋月下盡羊曇兩路〈一作一局〉碁惆悵舊堂扄綠野夕陽無限鳥飛遲
　　錢塘青山題李隠居西齋
　　小隠西齋為客開翠蘿深處遍青苔林間掃石安碁局巖下分泉逓酒杯蘭葉露光秋月上蘆花風起夜潮來湖山遶屋猶嫌淺欲櫂漁舟近釣臺
　　友人越路過桐廬寄題江驛
　　桐廬縣前洲渚平桐廬江上晩潮生莫言獨有山川秀過日仍聞官長清麥隴虛涼當水店鱸魚鮮美稱蓴羮王孫客棹殘春去相送河橋羨此行
　　送劉谷
　　村橋西路雪初晴雲暖沙乾馬足輕寒澗渡頭芳草色新梅嶺外鷓鴣聲郵亭巳送輕〈一作征〉車發山館誰將𠉀火迎落日千峰轉迢逓知君回首望高城
　　七夕〈一作趙璜詩〉
　　烏鵲橋頭雙扇開年年一度過河來莫嫌天上稀相見猶勝人間去不回欲減煙花饒俗世暫煩煙月掩粧臺別時舊路長清淺豈肯離情〈一作心〉似死灰
　　秦處士移家富春發樟亭懷寄
　　潮落空江洲渚生知君巳上富春亭嘗聞郭邑山多秀更説官僚眼盡青離別幾宵魂耿耿相思一座髮星星仙翁白石高歌調無復松齋半夜聽
　　故洛陽城
　　胡兵一動朔方塵不使鑾輿此重巡清洛但流嗚咽水上陽深鎻寂寥春雲收少室初晴雨栁拂中橋晩渡津欲問昇平無故老鳯樓回首落花頻
　　紫極宮上元齋次呈諸道流〈第五句缺一字〉
　　碧簡朝天章奏頻清宮髣髴降靈真五龍金角向星斗三洞玉音愁鬼神風拂亂燈山磬　露霑仙杏石壇春明朝醮罷羽客散塵土滿城空世人
　　立春一日江村偶興
　　舊厯年光看卷盡立春何用更相摧江邊野店寒無色竹外孤村坐見梅山雪乍晴嵐翠起漁家向晩笛聲哀南州近有秦中使聞道胡兵索戰來
　　立秋後自京歸家
　　籬落秋歸見豆花竹門當水岸橫槎松齋一雨宜清簟佛室孤燈對絳紗盡日抱愁跧似鼠移時不動嬾於虵西江近有鱸魚否張翰扁舟始到家
　　奉陪裴相公重陽日遊安樂池亭
　　絳霄輕靄翊三台嵇阮襟懷管樂才蓮沼昔為王儉府菊籬今作孟嘉杯寧知北闕元勲在〈漢賜蕭何等北闕大第〉卻引東山舊客來自笑吐茵還酩酊日斜空從絳衣迴
　　淛河館〈一作暮春山行田家歇馬〉
　　雨濕菰蒲斜日明茅㕑煮蠒掉車聲青蛇上竹一種色黃蝶〈一作燭〉隔溪無限情何處樵漁將遠餉故園田土憶春耕千峰萬瀨〈一作靄靄〉水潏潏羸馬此中愁獨行
　　春日題山家
　　偶與樵人熟春殘日日來依崗尋紫蕨挽樹得青梅燕靜銜泥起蜂喧抱蘂回嫩茶重攪綠新酒畧炊醅漠漠蠶生紙涓涓水弄苔丁香政堪結留步小庭隈
　　江亭晩望
　　碧天涼冷鴈來疎閒望江雲思有餘秋館池亭荷葉後野人籬落豆花初無愁自得仙人術多病能忘太史書聞説故園香稻熟片帆歸去就鱸魚
　　長安夜訪澈上人
　　闗西木落夜霜凝烏帽閒尋紫閣僧松迥月光先照鶴寺寒溝水忽生冰琤琤曉漏喧秦禁漠漠秋煙起漢陵聞説天台舊禪處石房獨有一龕燈
　　送圓鑒上人遊天台
　　西嶺草堂留不住獨攜瓶錫向天台霜清海寺聞潮至日宴江船乞食回華頂夜寒孤月落石橋秋盡一僧來靈溪道者相逢處陰洞泠泠竹室開
　　送僧之台州
　　獨尋台嶺閒遊去豈覺靈溪道里賖三井應潮通海浪五峰攢寺落天花寒潭盥潄銅瓶潔野店安禪錫杖斜到日初尋石橋路莫教雲雨濕袈裟
　　傷賈島無可
　　卻到京師事事傷惠休歸寂賈生亡何人收得文章篋獨我來經苔蘚房一命未霑為逐客萬緣初盡別空王蕭蕭竹塢斜陽在葉覆閒階雪擁牆
　　孔雀
　　越鳥青春好顏色晴軒入戸看呫衣一身金翠畫不得萬里山川來者稀絲竹慣聽時獨舞樓臺初上欲孤飛刺桐花謝芳草歇南國同巢應望歸
　　秋晩寄題陸勲校書義興禪居時淮南從事
　　禪居秋草晩蕭索異前時蓮幙青雲貴翺翔絶後期蘚房檉架掩山砌石盆欹劒㦸晨趨靜笙歌夜散遲谷寒霜狖靜林晩磬蟲悲惠遠煙霞在方平杖履隨骨清須貴達神重有威儀萬卒千蹄馬橫鞭從信騎
　　酬王舍人雪中見寄
　　三日柴門擁不開階庭平滿白皚皚今朝踏作瓊瑤跡為有詩從鳯沼來
　　蟬
　　飲蟬驚雨落高槐山蟻移將入石階若使秦樓美人見還應一為拔金釵
　　自水口入茶山
　　蒨蒨紅裙好女兒相偎相倚看人時使君馬上應含笑橫把金鞭為詠詩
　　重遊天台
　　南國天台山水奇石橋危險古來知龍潭直下一百丈誰見生公獨坐〈一作過〉時
　　山行
　　小田微雨稻苖香田畔清溪潏潏涼自憶東吳榜舟日蓼花溝水半篙強
　　上元日寄湖杭二從事
　　戀別山燈憶水燈山光水焰百千層謝公留賞山公喚知入笙歌阿那朋
　　寒食野望〈一作遠望〉
　　舊墳新隴哭多時流世都堪幾度悲烏鳥〈一作鵲〉亂啼人未遠野風吹散白棠梨
　　清明日題一公禪室
　　山頭蘭若石楠春山下清明煙火新此日何窮禮禪客歸心誰是戀禪人
　　七夕寄張氏兄弟
　　新秋牛女會佳期紅粉筵開玉饌時好與檀郎寄〈一作記〉花朶莫教清曉羨蛛絲
　　春晩與諸同捨出城迎座主侍郎〈一作鄭顥詩〉
　　三十驊騮一鬨塵來時不鎖杏園春東風栁絮輕如雪應有偷游曲水人
　　張郎中宅戲贈二首
　　薄雪燕蓊紫燕釵釵垂簏簌抱香懷一聲歌罷劉郎醉脫取明金壓繡鞋
　　謝家青妓邃重闗誰省春風見玉顏聞道綵鸞三十六一雙雙對碧池蓮
　　醉送〈一作吟〉
　　江梅冷豔酒清光急拍繁醉畫堂無限栁條多少雪一將春恨付劉郎
　　曉井
　　桐陰覆井月斜明百尺寒泉古甃清越女攜瓶下金索曉天初放轆轤聲
　　南池
　　小男供餌婦搓絲溢榼香醪倒接䍦日出兩竿魚正食一家歡笑在南池
　　偶作
　　一杯正發吟哦興兩盞還生去住愁何似全家上船去酒旗多處即淹留
　　畫鼔
　　嘗聞畫鼔動歡情及送離人恨鼔聲兩杖一揮行纜解暮天空使別魂驚
　　燕蓊花
　　十二街中何限草燕蓊盡欲占殘春黃花撲地無窮極愁殺江南去住人
　　邵博士溪亭
　　野茶無限春風葉溪水千重返照波只去長橋三十里誰人一解枉帆過
　　小石上見亡友題處
　　筍石清琤入紫煙陸雲題處是前年苔侵雨打依稀在惆悵涼風樹樹蟬
　　洞靈觀流泉
　　石上苔蕪水上煙潺湲聲在觀門前千岩萬壑分流去更引飛花入洞天
　　送李判官
　　津市停橈送別難熒熒蠟炬照更闌東風萬疉吹江月誰伴袁襃宿夜灘
　　宿杭州虛白堂
　　秋〈一作缺〉月斜明虛白堂寒蛩唧唧樹蒼蒼江風徹曉〈一作曙〉不得〈一作成〉睡二十五聲秋㸃長


　　御定全唐詩卷五百九十
