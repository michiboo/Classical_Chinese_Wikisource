　　欽定四庫全書
　　御定全唐詩巻十六
　　郊廟歌辭
　　梁郊祀樂章〈五代㑹要曰梁開平二年正月太常奏定郊廟樂曲南郊降神奏慶和之樂舞崇徳之舞皇帝行奏慶順奠玉幣登歌奏慶平迎爼奏慶肅酌獻奏慶熙飲福酒奏慶隆送文舞迎武舞奏慶融亞獻終獻奏慶休送神奏慶和〉
　　慶和〈趙光逢撰辭〉
　　就陽位升圎丘佩雙玉御大裘膺天命擁神休萬靈感百祿遒
　　秉黃鉞建朱旗震八表清二儀帝業顯王道夷受景命啟皇基
　　開九門懐百神通肸蠁接氤氳眀粢薦廣樂陳奠嘉璧燎芳薪
　　膺寳圖執左契徳應天聖饗帝薦表衷荷靈惠夀萬年祚百世
　　惟徳動天有感必通秉茲一徳禋於六宗欽夤寳命恭
　　肅禮容來顧來享永穆皇風
　　天惟佑徳辟乃奉天交感斯在昭事罔愆歲功巳就王道無偏於焉報本是用告䖍
　　慶順
　　聖皇戾止天歩舒遲乾乾睿相穆穆皇儀進退必肅陟降是祗六變克協萬靈協隨
　　慶平
　　天命降鑒帝徳惟馨享祀不忒禮容孔眀奠璧布幣薦神獻精神祐以答敷錫永寧
　　慶肅〈張袞撰辭〉
　　籩豆簠簋黍稷非馨懿茲彛器厥徳惟眀金石匏革以和以平繇此無體〈一作疆〉期乎永寧
　　慶熙
　　哲後躬享㫖酒斯陳王恭無斁嚴祀維夤皇祖以配大孝以振宜錫景福永休下民
　　慶隆
　　恭祀上帝於國之陽爵醴是荷鴻基永昌
　　慶融
　　道和氣兮襲氤氳宣皇規兮彰聖神服遐裔兮敷質文格苗扈兮息煙塵
　　慶休
　　大業來四夷仁風和萬國白日體無私皇天輔有徳七旬罪已服六月師方克偉哉帝道隆終始常作則
　　慶和
　　煙燎升禮容徹誠感達人神恱靈貺彰聖情結玉座寂金爐歇
　　周郊祀樂章〈五代史樂志曰太祖廣順元年邉蔚議改漢十二成為十二順之樂祭天神奏昭順之樂祭地祇奏寧順之樂祭宗廟奏肅順之樂登歌奠玉帛奏感順之樂皇帝行及臨軒奏治順之樂王公出入送文舞迎武舞奏忠順之樂皇帝食舉奏康順之樂皇帝受朝皇后入宮奏雍順之樂皇太子軒懸出入奏溫順之樂正至皇帝禮㑹登歌奏禮順之樂郊廟爼入奏禋順之樂酌獻飲福奏福順之樂祭孔宣父齊太公降神同用禮順之樂三公升降及行同用忠順之樂享籍田同用寧順之樂〉
　　昭順樂
　　五兵勿用萬國咸安告功圓蓋受命雲壇樂鳴鳯律禮備雞竿神光欲降衆目遐觀
　　治順樂
　　羽衞離丹闕金軒赴泰壇珠旗眀月色玉珮暁霜寒黼黻龍衣備琮璜寳器完百神將受職宗社保長安
　　感順樂
　　眀君陳大禮展幣祀圎丘雅樂聲齊發祥雲色正浮
　　禋順樂
　　黃彛將獻特牲預迎既修昭事潛達眀誠
　　福順樂
　　相承五運取法三才大禮爰展率土咸來卿雲秘室甘泉寳臺象樽初酌受福不回
　　福順樂
　　昊天成命邦國盛儀多士齊列六龍載馳壇升泰一樂奏咸池髙明祚徳永致昌期
　　福順樂
　　上天垂景貺哲後舉鸞觴眀徳今方祚邦家萬世昌
　　忠順樂
　　木鐸敷音文徳昌朱干成列武功彰雷鞀鷺羽今休用玉鏚相叅正發揚
　　武舞樂
　　圭瓚方陳禮干旄乃象功成文非羽籥猛勢若羆熊
　　昭順樂
　　雲門孤竹蒼璧黃琮既祀天地克配祖宗䖍修盛禮仰荅𤣥功神歸碧落福降無窮
　　梁太廟樂舞辭〈五代㑹要曰梁開平二年正月太常奏定享太廟樂迎神舞開平之舞迎爼奏慶肅之樂酌獻奏慶熙飲福酒奏慶隆送文舞迎武舞奏慶融亞獻終獻奏慶休唐餘錄曰梁宗廟樂迎神奏開平舞次皇帝行次帝盥次登歌獻肅祖奏大合之舞恭祖奏象功之舞憲祖奏來儀之舞烈祖奏昭徳之舞次飲福次撤豆次送神〉
　　開平舞
　　黍稷馨醴𨣧清牲牷潔金石鏗恭祀事結皇情神來格歌頌聲
　　皇帝行
　　莫高者天攀躋弗克隮天有方累仁積徳祖宗隆之子孫履之配天眀祀永永孝思
　　帝盥
　　莊肅涖事周旋禮容祼鬯嚴潔穆穆雍雍
　　登歌
　　於赫我皇建中立極動以武功靜以文徳昭事上帝歡心萬國大報嚴禋四海述職
　　大合舞
　　於穆皇祖濬哲雍熙美溢中夏化被南陲后稷累徳公劉創基肇興九廟樂合來儀
　　象功舞
　　天地合徳睿聖昭彰累贈太傅俄登魏王雄名不朽奕葉而光建國之兆君臨萬方
　　來儀舞
　　於赫帝命應天順人亭育品彚賔禮〈一作穆〉百神洪基永固景命惟新肅恭孝享祚我生民
　　昭徳舞
　　肅肅文考源濬派長漢稱誕季周實生昌奄有四海超彼百王笙鏞迭奏禮物熒煌
　　飲福
　　戛玉摐金永頌聲檿絲孤竹和且清靈歆醉止犧象盈自天降福千萬齡
　　撤豆
　　笙鏞洋洋庭燎煌煌眀星有爛祝史下堂籩豆斯撤禮容有章克勤克儉無怠無荒
　　送神
　　其降無従其往無蹤黍稷非馨有感必通赫奕令徳髣髴睟容再拜慌忽遐想昊穹
　　後唐宗廟樂舞辭〈唐餘錄曰後唐並用唐樂無所變更惟別造六室舞辭懿祖室奏昭徳之舞獻祖室奏文眀之舞太祖室奏應天之舞昭宗室奏永平之舞莊宗室奏武成之舞眀宗室奏雍熙之舞〉
　　昭徳舞
　　懿彼眀徳赫赫煌煌名髙閫域功著旂常道符休泰運葉祺祥慶傳萬祀以播耿光
　　文眀舞
　　帝業光揚皇圖翕赫聖徳孔彰神功不測信及豚魚恩霑動植懿範鴻名傳之萬億
　　應天舞
　　晉國肇興雄圖再固黼黻帝道金玉王度皇天無親惟徳是輔載誕英眀永光聖祚
　　永平舞
　　慶傳瓚祚位正瑤圖功宣四海化被八區靜彰帝道動合乾符千秋萬祀永荷昭蘇
　　武成舞〈崔居儉撰詞〉
　　艱難王業返正皇唐先天再造卻日重光漢紹世祖夏資少康功成徳茂率祀無疆
　　雍熙舞〈盧文紀撰詞〉
　　仁君御宇寰海謐清運符武徳道協文眀九功式敘百度惟貞金門積慶玉葉傳榮
　　漢宗廟樂舞辭〈五代史樂志曰漢宗廟酌獻樂舞文祖室奏靈長之舞徳祖室奏積善之舞翼祖室奏顯仁之舞顯祖室奏章慶之舞髙祖室奏觀徳之舞唐餘録曰高祖追尊四祖廟且逺引漢之二祖為六室張昭因傅㑹其禮乃曰太祖高皇帝創業垂統室奏武徳之舞世祖光武皇帝再造丕基室奏大武之舞自如其舊而大武即用東平王蒼詞雲〉武徳舞
　　眀眀我祖天集休眀神母夜哭彤雲晝興籩豆有踐管籥斯登孝孫致告神其降靈
　　靈長舞
　　天降祥漢祚昌火炎上水靈長建廟社潔蒸嘗羅鐘石儼珩璜陳玉豆酌金觴氣昭感徳馨香祗洛汭瞻晉陽降吾祖福穰穰
　　積善舞
　　黍稷斯馨祖徳惟眀蛇告赤帝⻱謀大橫雲行雨施天成地平造我家邦斡我璿衡陶匏在御醍盎惟精或戞或擊載炮載烹飲福受胙舞降歌迎滔㴞不竭洪惟水行
　　顯仁舞
　　運極金行謝天資水徳隆禮神鄜畤館布政未央宮詰旦修眀祀登歌荅茂功雲軒臨降久星俎薦陳豐靄靄沈檀霧鏘鏘環佩風熒煌升藻藉肸蠁轉珠櫳尊祖咸韶備貽孫書軌同京坻長有積宗社享無窮
　　章慶舞
　　罘罳暁唱雞人三牲八簋斯陳霧集瑤階瑣闥香生綺席華茵珠佩貂璫熠爚羽旄干戚紛綸酌鬯既終三獻凝旒何止千春阿閣長棲綵鳯郊宮疊奏祥麟赤伏英靈未冺𤣥圭運祚重新玉斚犧樽㶑灩龍旂鳯轄逡廵瞻望月逰冠冕猶疑蒼野回輪
　　觀徳舞〈張昭撰辭〉
　　髙廟眀靈再啟圖金根玉輅幸神都巢阿丹鳯銜書命入昴飛星獻寳符正換薫娯赤子忽登仙駕泣蒼梧薦櫻鶴館笳簫咽酌鬯金楹劔佩趨星俎雲罍兼魯禮朱干象箾雜巴渝氤氳龍麝交青瑣髣髴鑾下蘂珠薦豆奉觴親玉幾配天合祖耀璿樞受釐飲酒皇歡洽仰俟餘靈泰九區
　　周宗廟樂舞辭〈唐餘録曰周宗廟樂降神奏肅順皇帝行奏治順獻信祖室奏肅雍之舞僖祖室奏觀成之舞太祖室奏眀徳之舞世宗室奏定功之舞酌獻登歌奏感順迎爼奏禋順飲福奏福順送文舞迎武舞奏忠順武舞奏善順撤爼奏禮順送神奏肅順〉肅順
　　我後至孝祗謁祖先仰瞻廟貌夙設宮懸朱疏越羽舞廻旋神其來格眀祀維䖍
　　治順
　　清廟將入袞服是依載行載止令色令儀永終就養空極孝思瞻望如在顧復長違
　　肅雍舞
　　周道載興象日之眀萬邦咸慶百榖用成於穆聖祖祗薦鴻名祀於廟社陳其犧牲進旅退旅皇武之形一倡三歎朱之聲以妥以侑既和且平至誠潛達介福攸寧
　　章徳舞
　　清廟新展嚴禋恭祖徳厚人倫雅樂薦禮器陳儼皇屍列虞賔神如在聲不聞享必信貌維夤想龍服奠犧樽禮既備慶來臻
　　善慶舞
　　卜世長帝祚昌定中國服四方修眀祀従舊章奏激楚轉清商羅俎豆列簮裳歌纍纍容皇皇望來格降休祥祝敢告夀無疆
　　觀成舞
　　穆穆王國〈一作皇圖〉奕奕神功毖祀載展眀徳有融彛樽斯滿簠簋斯豐紛絺旄〈一作旌〉羽鏘洋磬鐘或升或降克和克同孔惠之禮必肅之容錫以純嘏祚其允恭神保是饗萬世無窮
　　眀徳舞
　　惟彼岐陽徳大流光載造周室澤及遐荒於鑠聖祖上帝是皇廼聖廼神知微知彰新廟奕奕豐年穰穰取彼血膋以往蒸嘗黍稷惟馨籩豆大房工祝致告受福無疆
　　咸順
　　萬舞咸列三階克清貫珠一倡擊石九成盈觴雖酌靈坐無形永懐我祖達其孝誠
　　禋順
　　旨酒既獻嘉殽乃迎振其鞀鼔潔以鉶羮肇禋肇祀或炮或烹皇屍儼若保饗是眀
　　福順
　　新廟奕奕金奏洋洋享於祖考循彼典章清酤特滿嘉玉騰光神醉既告帝祉無疆
　　忠順
　　稱文既表溫柔徳示武須成蹈厲容綴兆疾舒皆應節眀眀我祖樂無窮
　　善勝舞〈五代史樂志曰周廣順元年改郊廟朝㑹舞名乃改漢治安為政和之舞振徳為善勝之舞觀象為崇徳之舞講功為象成之舞〉
　　聖祖累功福鍾來裔持羽執干舞文不廢
　　禋順
　　禮畢祀先香散几筵罷舞干戚收撤豆籩
　　肅順
　　樂奏四順福受萬年神歸碧天庭餘瑞煙
　　晉朝饗樂章〈五代㑹要曰晉天福四年十二月太常奏正至王公上夀皇帝舉酒奏𤣥同之樂皇帝三飲皆奏文同之樂食舉奏昭徳之舞次奏成功之舞皇帝降坐奏大同之樂其辭並崔梲等造唐餘錄曰天福五年十一月冬至朝羣臣舉觴奏𤣥同三爵登歌奏文同四爵登歌作羣臣飲宮懸樂作又奏⻱茲及霓裳法曲以湏食畢於時衆聞⻱茲法曲雅鄭雜糅固巳非之眀年正旦上夀登歌發聲悲離煩慝如虞殯薤露之音觀者以為不祥〉初舉酒文同樂
　　赫矣昌運眀哉聖王文興墜典禮復舊章鴛鸞濟濟鳥獸蹌蹌一人有慶萬福無疆
　　舉酒
　　大眀御宇至徳動天君臣慶㑹禮樂昭宣劔佩成列金石在縣椒觴再獻寳厯萬年
　　再舉酒
　　朝野無事寰瀛大康聖人有作盛禮重光萬國執玉千官奉觴南山永固地久天長
　　四舉酒
　　八表歡無事三秋賀有成照臨同日逺渥澤並雲行河變千年色山呼萬歲聲願修封岱禮方以稱文眀
　　羣臣酒行歌
　　劔佩儼如林齊傾拱北心渥恩頒美祿咸濩聼和音一徳君臣合重瞳日月臨歌時兼樂聖唯待贊泥金萬國咸歸禹千官共祝堯拜恩瞻鳯扆傾耳聼雲韶運啟金行逺時和玉燭調酒酣齊抃舞同賀聖眀朝令節陳髙㑹羣臣侍御筵玉墀留愛景金殿靄祥煙振鷺涵天澤靈禽下樂懸聖眀無一事何處讓堯年周朝饗樂章〈唐餘錄曰周元正冬至朝饗樂公卿入奏忠順皇帝坐奏治順羣臣上夀奏福順皇帝舉夀酒登歌奏康順羣臣降階公卿出並奏忠順〉
　　忠順
　　歲迎更始節及朝元冕旒仰止冠劔相連八音合奏萬物齊宣常陳盛禮願永千年
　　忠順
　　眀君當寧列辟奉觴雲容表瑞日影初長衣冠濟濟鐘磬洋洋令儀克盛嘉㑹有章
　　治順
　　庭陳大樂坐當太微凝旒負扆端拱垂衣鴛鸞成列簮組相輝御爐香散鬱鬱霏霏
　　福順
　　聖皇端拱多士輸忠蠻觴共獻臣心畢同聲齊嵩嶽祝比華封千齡萬祀常保時雍
　　康順
　　鴻鈞廣運嘉節良辰列辟在位萬國來賓干旌屢舞金石咸陳禮容既備帝履長春
　　忠順
　　禮成三爵樂畢九成共離金戺復列彤庭
　　忠順
　　眀庭展禮為龍為光咸韶息韻鴛鷺歸行
　　晉昭徳成功舞歌〈唐餘錄曰晉天福五年詔有司復修正至朝㑹二舞之制以文舞為昭徳之舞武舞為成功之舞十一月冬至遂奏之於時二舞久廢衆喜扵復興而樂工舞員雜取教坊以滿之聲節靡曼綴兆合節而無逺促遲速之累及眀年正旦再奏聲容蹈厲進退無列議者非之五代史樂志曰文舞六十四人左手執籥右手執翟冠進賢冠服黃紗袍白紗中單皂領褾白練𧞔襠白布大口袴革帯烏皮履白布襪武舞六十四人左手執干右手執戚服弁平巾幘金支緋絲布大袖緋絲布裲襠甲金飾白練𧞔襠錦騰蛇起梁帶豹文大口布袴烏皮靴〉
　　昭徳舞歌二首
　　聖代修文徳眀庭舉舊章兩階陳羽籥萬舞合宮商劔佩森鴛鷺簫韶下鳯凰我朝青史上千古有輝光淮海乾戈戢朝廷禮樂施白駒皆就縶丹鳯復來儀徳備三苖格風行萬國隨小臣同百獸率舞賀昌期
　　武功舞歌二首
　　撥亂資英主開基自晉陽一戎成大業七徳煥前王炎漢提封逺姬周世祚長朱干將玉戚全象武功揚睿筭超前古神功格上圎百川留禹跡萬國戴堯天既已櫜弓矢誠宜播管蹌蹌隨鳥獸共樂太平年









　　御定全唐詩巻十六
