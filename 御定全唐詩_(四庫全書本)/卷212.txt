　　欽定四庫全書
　　御定全唐詩巻二百十二
　　髙適
　　宋中遇林慮楊十七山人因而有別
　　昔余渉漳水驅車行鄴西遙見林慮山蒼蒼戞天倪邂逅逢爾曹說君彼巖棲蘿徑垂野蔓石房倚雲梯秋韭何青青藥苖數百畦栗林隘谷口栝樹森迴谿耕耘有山田紡績有山妻人生茍〈一作但〉如此何必組與珪誰謂逺相訪曩情殊不迷簷前舉醇醪竈下烹隻雞朔風忽振蕩昨夜寒螿啼遊子益思歸罷琴傷解攜出門盡原野白日黯已低始驚道路難終念言笑暌因聲謝岑壑嵗暮一攀躋
　　酬別薛三蔡大留簡韓十四主簿
　　迢遞辭京華辛勤異鄉縣登髙俯滄海逥首淚如霰同人久離別失路還相見薛侯懐直道徳業應時選蔡子負清才當年擢賓薦韓公有竒節詞賦凌羣彥讀書嵩
　　岑間作吏滄海甸伊余寡棲託感激多慍見縱誕非爾情飄淪任疵賤忽枉瓊瑤作乃深平生眷始謂吾道存終嗟客遊倦歸心無晝夜別事除言宴復值涼風時蒼茫夏雲變
　　送虞城劉明府謁魏郡苖太守
　　天官蒼生望出入承眀廬肅肅領舊藩皇皇降璽書茂宰多感激良將復吹噓永懐一言合誰謂千里踈對酒忽命駕茲情何起予炎天晝如火極目無行車長路出雷澤浮雲歸孟諸魏郡十萬家歌鐘喧里閭傳道賢君至閉闗常晏如君將挹髙論定是問樵漁今日逢眀聖吾為陶隠居
　　途中酬李少府贈別之作
　　西上逢節換東征私自憐故人今臥疾欲別還留連舉酒臨南軒夕陽滿中筵寧知江上興乃在河梁偏行李多光輝札翰忽相鮮誰謂嵗月晩交情尚貞堅終嗟州縣勞官謗復迍邅雖負忠信羙其如方寸懸連帥扇清風千里猶眼前曾是趨藻鏡不應翻棄捐日來知自強風氣殊未痊可以加藥物胡為輙憂煎驅馬出大梁原野一悠然栁色感行客雲隂愁逺天皇眀燭幽遐徳澤普照宣鵷鴻列霄漢燕雀何翩翩余亦愜所從漁樵十二年種𤓰漆園裏鑿井盧門邉去去勿重陳生涯難勉旃或期遇春事與爾復周旋投報空回首狂歌謝比肩
　　睢陽酬別暢大判官
　　吾友遇知已䇿名逢聖朝髙才擅白雪逸翰懐青霄承詔選嘉賓〈一作兵一作賢〉慨然即馳軺清晝下公館尺書忽相邀留歡惜別離畢景駐行鑣言及沙漠事益令胡馬驕丈夫㧞東蕃聲冠霍嫖姚兠鍪衝矢石鐡甲生風飈諸將出冷〈一作井〉陘連營濟石橋酋豪盡俘馘子弟輸征徭邉庭絶刁斗戰地成漁樵榆闗夜不扃塞口長蕭蕭降胡滿薊門一一能射鵰軍中多宴樂馬上何輕趫戎狄本無厭羇縻非一朝飢附誠足用飽飛安可招李牧制儋藍遺風豈寂寥君還謝幕府慎勿輕芻蕘
　　宴韋司戶山亭院
　　人幽想靈山意愜憐逺水習靜務為適所居還復爾汲流漲華池開酌宴君子苔逕試窺踐石屏可攀倚入門見中峰攜手如萬里橫琴了無事垂釣應有以髙館何沈沈颯然涼風起
　　同諸公登慈恩寺浮圖
　　香界冺羣有浮圖豈諸相登臨駭孤髙披拂欣大壯言是羽翼生迥出虛空上頓疑身世別乃覺形神王宮闕皆戶前山河盡簷向秋風昨夜至秦塞多清曠千里何蒼蒼五陵鬰相望盛時慚阮歩末宦知周防輸效獨無因斯焉可遊放
　　同薛司直諸公秋霽曲江俯見南山作
　　南山鬰初霽曲江湛不流若臨瑤池前想望崑崙丘逥首見黛色眇然波上秋深沈俯崢嶸清淺延阻脩連潭萬木影挿㟁千巗幽杳靄信難測淵淪無暗投片雲對漁父獨鳥隨虛舟我心寄青霞世事慚白鷗得意在乘興忘懐非外求良辰自多暇欣與數子遊
　　登廣陵棲靈寺塔
　　淮南富登臨茲塔信竒最直上造雲族憑虛納天籟迥然碧海西獨立飛鳥外始知髙興盡適與賞心㑹連山黯吳門喬木吞楚塞城池滿窗下物象〈一作華〉歸掌內逺思駐江㠶暮時〈一作情一作晴〉結春靄軒車疑蠢動造化資大塊何必了無身然後知所退
　　登百丈峰二首
　　朝登百丈峰遙望燕支道漢壘青㝠間胡天白如掃憶昔霍將軍連年此〈一作北〉征討匈奴終不滅寒山徒草草唯見〈一作有〉鴻雁飛令人傷懐抱
　　晉武輕後事恵皇終已昏豺狼塞瀍洛胡羯爭乾坤四海如鼎沸五原徒自尊而今白庭路猶對青陽門朝市不足問君臣隨草根
　　同羣公秋登琴臺
　　古跡使人感琴臺空寂寥靜然顧遺塵千載如昨朝臨眺自茲始羣賢久相邀徳與形神髙孰知天地遙四時何倐忽六月鳴秋蜩萬象歸白帝平川橫赤霄猶是對夏伏幾時有涼飈燕雀滿簷楹鴻鵠摶扶揺物性各自得我心在漁樵兀然還復醉尚握尊中瓢
　　同羣公出獵海上
　　畋獵自古昔況伊心賞俱偶與羣公遊曠然出平蕪層隂漲溟海殺氣窮幽都鷹隼何翩翩馳驟相傳呼豺狼竄榛莽麋鹿罹艱虞髙鳥下騂弓困獸鬬匹夫塵驚大澤晦火燎深林枯失之有餘恨獲者無全軀咄彼工拙間恨非指蹤徒猶懐老氏訓感歎此歡娛
　　同羣公題鄭少府田家〈此公昔任白馬尉今寄住滑臺〉
　　鄭侯應悽惶五十頭盡白昔為南昌尉今作東郡客與語多逺情諭心知所益秋林既清曠窮巷空淅瀝蝶舞園更閒雞鳴日雲夕男兒未稱意其道固無適勸君且杜門勿歎人事隔
　　同羣公題中山寺
　　平原十里外稍稍雲巖深遂及清淨所都無人世心名僧既禮謁髙閣復登臨石壁倚松徑山田多栗林超遙盡巘崿偪側仍嶇嶔吾欲休世事於焉聊自任
　　同羣公宿開善寺贈陳十六所居
　　駕車出人境避暑投僧家裵徊龍象側始〈一作如〉見香林花讀書不及經飲酒不勝茶知君悟此道〈一作理〉所未搜〈一作披〉袈裟談空忘外物持戒破諸邪則是無心地相看〈一作知〉唯月華
　　同韓四薛三東亭翫月
　　逺遊悵不樂茲賞吾道存款曲故人意辛勤清夜言東亭何寥寥佳境無朝昏堦墀近洲渚戶牖當郊〈一作髙〉原矧乃窮周旋游時〈一作日〉怡討論樹隂蕩瑤瑟月氣延清尊眀河〈一作月〉帶飛雁野火連荒村對此更愁予悠哉懐故園
　　同敬八盧五汎河間清河
　　清川在城下沿汎多所宜同濟愜數公翫物欣良時飄颻波上興燕婉舟中詞昔渉乃平原今來忽漣漪東流逹滄海西流延滹池雲樹共晦眀井邑相逶迤稍隨歸月㠶若與沙鷗期漁父更留我前潭水未滋
　　同房侍御山園新亭與邢判官同遊
　　隠隠春城外朦朧陳跡深君子顧榛莽興言傷古今決河導新流䟽逕蹤舊林開亭俯川陸時景宜招尋肅穆逢使軒夤縁事登臨忝遊芝蘭室還對桃李隂岸逺白波來氣喧〈一作暄〉黃鳥吟因睹歌頌作始知經濟心灌壇有遺風單父多鳴琴誰為久州縣蒼生懐徳音
　　同馬太守聽九思法師講金剛經
　　吾師晉陽寳傑出山河最途經世諦間心到空王外鳴鐘山虎伏説法天龍㑹了義同建瓴梵法若吹籟深知億刼苦善喻恆沙大捨施割肌膚攀縁去親愛招提何清淨良牧駐輕蓋露冕衆香中臨人覺苑內心持佛印久標割魔軍〈一作鬼〉退願開〈一作聞〉初地因永奉彌天對
　　漣上題樊氏水亭
　　漣上非所趣偶爲世務牽經時駐歸棹日夕對平川莫論行子愁且得主人賢亭上酒初熟廚中魚每鮮自説宦遊來因之居住偏煮鹽滄海曲種稲長淮邉四時常晏如百口無飢年菱芋藩籬下漁樵耳目前異縣少朋從我行復迍邅向不逢此君孤舟已言旋明日又分首〈一作手〉風濤還渺然
　　同呂判官從哥舒大夫破洪濟城逥登積石軍多福〈一本有寺字〉七級浮圖
　　塞口連濁河轅門對山寺寧知鞍馬上獨有登臨事七級凌太虛千崕列蒼翠飄飄〈一作颻〉方寓目想像見深意髙興殊未平涼風颯然至㧞城陣雲合轉斾胡星墜大將何英靈官軍動天地君〈一作常〉懐生羽翼本欲附騏驥款叚苦不前青㝠信難致一歌陽春後三歎終自愧
　　三君詠〈並序〉
　　開元中適遊於魏郡郡北有故太師鄭公舊館里中有故尚書郭公遺業邑外又有故太守狄公生祠焉覩物増懐遂爲三君詠
　　魏鄭公〈徴〉
　　鄭公經綸日隋氏風塵昏濟代取髙位逢時敢直言道光先帝業義激舊君恩寂寞臥龍處英靈千載魂
　　郭代公〈元振〉
　　代公實英邁津涯浩難識擁兵抗矯徴仗節歸有徳縱橫負才智顧盻安社稷流落勿重陳懐哉為悽惻
　　狄梁公〈仁傑〉
　　梁公乃貞固勳烈垂竹帛昌言太后朝潛運儲君策待賢開相府共理登方伯至今青雲〈一作霄〉人猶是門下客
　　宓公琴臺詩三首
　　甲申嵗適登子賤琴臺賦詩三首首章懐宓公之徳千祀不朽次章美太守李公能嗣子賤之政再造琴臺末章多邑宰崔公能繼子賤之理
　　宓子昔為政鳴琴登此臺琴和人亦閒千載稱其才臨眺忽悽愴人琴安在哉悠悠此天壤唯有頌聲來邦伯感遺事慨然建琴堂乃知靜者心千載猶相望入室想其人出門何茫茫唯見白雲合東臨鄒魯鄉皤皤邑〈一作巴〉中老自誇邑中理何必升君堂然後知君美開門無犬吠早臥常晏起昔人不我欺今我還復爾
　　李雲南征蠻詩〈並序〉
　　天寳十一載有詔伐西南夷右相楊公兼節制之寄乃奏前雲南太守李宓渉海自交趾擊之道路險艱往復數萬里蓋百王所未通也十二載四月至於長安君子是以知廟堂使能而李公効節適忝斯人之舊因賦是詩
　　聖人赫斯怒詔伐西南戎肅穆廟堂上深沈節制雄遂令感激士得建〈一作見〉非常功料死不料敵顧恩寧顧終鼔行天海外轉戰蠻夷中梯巘近髙鳥穿林經毒蟲鬼門無歸客北戶多南風蜂蠆隔萬里雲雷隨九攻長驅大浪破急擊羣山空餉道忽已逺懸軍垂欲窮精誠動白日憤薄連蒼穹野食掘田䑕晡餐兼僮收兵列亭堠拓地彌西東臨事恥茍免履危能飭躬將星獨照耀邉色何溟濛瀘水夜可渉交州今始通歸來長安道召見甘泉宮廉藺若未死孫吳知暗同相逢論意氣慷慨謝深衷
　　題尉遲將軍新廟
　　周室既板蕩賊臣立嬰兒將軍獨激昂誓欲酬恩私孤城日無援髙節終可悲家國共淪亡精魂空在斯沈沈積寃氣寂寂無人知良牧懐深仁與君建眀祠父子俱血食軒車每逶迤我來薦蘋蘩感歎興此詞晨光上階闥殺氣翻旌旗眀眀幽㝠理至誠信莫欺唯夫二千石多慶方自茲
　　觀李九少府翥樹宓子賤神祠碑
　　吾友吏茲邑亦嘗懐宓公安知夢寐間忽與精靈通一見興永歎再來激深衷賓從何逶迤二十四老翁於焉建層碑突兀長林東作者無愧色行人感遺風坐令髙㟁盡獨對秋山空片石勿謂輕斯言固難窮龍盤色𢇁外鵲顧偃波中形勝駐羣目堅貞指蒼穹我非王仲宣去矣徒發䝉
　　同觀陳十六史興碑〈並序〉
　　楚人陳章甫繼毛詩而作史興碑逺自周末迨乎隋季善惡不隠蓋國風之流未藏名山刋在樂石僕美其事而賦是詩焉
　　荊衡氣偏秀江漢流不歇此地多精靈有時生才傑伊人今獨歩逸思能間發永懐掩風騷千載常矻矻新碑亦崔嵬佳句懸日月則是刋石經終然繼檮杌我來觀雅製慷慨變毛髮季主盡荒滛前王徒貽厥東周既削弱兩漢更淪沒西晉何披猖五胡相唐突作歌乃彰善比物仍惡訐感歎將謂誰對之空咄咄
　　宋中十首
　　梁王昔全盛賓客復多才悠悠一千年陳跡唯髙臺寂寞向秋草悲風千里來
　　朝臨孟諸上忽見芒碭間赤帝終已矣白雲長不還時清更何有禾黍徧空山
　　景公徳何廣臨變莫能欺三請皆不忍妖星終自移君心本如此天道豈無知
　　梁苑白日暮梁山秋草時君王不可見脩竹令人悲九月桑葉盡〈一作落〉寒風鳴樹枝
　　登髙臨舊國懐古對窮秋落日鴻雁度寒城砧杵愁昔賢不復有行矣莫淹留
　　出門望終古獨立悲且歌憶昔魯仲尼悽悽此經過衆人不可向伐樹將如何
　　逍遙漆園吏㝠沒不知年世事浮雲外閒居大道邉古來同一馬今我亦忘筌
　　五覇遞征伐宋人無戰功解圍幸竒説易子傷吾衷唯見盧門外蕭條多轉蓬
　　常愛宓子賤鳴琴能自親邑中靜無事豈不由其身何意千年後寂寞〈一作寥〉無此人
　　閼伯去已久〈一作逺〉髙丘臨道傍人皆有兄弟爾獨為參商終古猶如此而今〈一作人〉安可量
　　薊中〈一作送兵還〉作
　　策馬自沙漠〈一作海〉長〈一作上〉驅登塞垣邉城何〈一作髙〉蕭條白日黃雲昏一到征戰處每愁胡虜翻豈無安邉書諸將已承恩惆悵孫吳事歸來獨閉門
　　自淇渉黃河途中作十三首
　　川上常極目世情今已閒去㠶帶落日征路隨長山親友若雲霄可望不可攀於茲任所愜浩蕩風波間清晨泛中流羽族滿汀渚黃鵠何處來昂藏寡儔侶飛鳴無人見飲啄豈得所雲漢爾固知胡為不輕舉野人頭盡白與我忽相訪手持青竹竿日暮淇水上雖老美容色雖貧亦閒放釣魚三十年中心無所向南登滑臺上卻望河淇間竹樹夾流水孤城〈一作邨〉對逺山念茲川路濶羨爾沙鷗閒長想〈一作遙憶〉別離處猶〈一作獨〉無音信還
　　東入黃河水茫茫汎紆直北望太行山峩峩半天色山河相映帶深淺未可測自昔有賢才相逢不相識秋日登滑臺臺髙秋已暮獨行既未愜懐土悵無趣晉宋何蕭條𦍑胡散馳騖當時無戰畧此地即邉戍兵革徒自勤山河孰雲固乘閒喜臨眺感物傷遊寓惆悵落日前飄颻逺帆處北風吹萬里南雁不知數歸意方浩然雲沙更廻互
　　亂流自茲逺〈一作始〉倚檝時一望遙見楚漢城崔嵬髙山上天道昔未測人心無所向屠釣稱侯王龍蛇爭覇王緬懐多殺戮顧此生慘愴聖代休甲兵吾其得閒放茲川方悠邈〈一作悠〉雲沙無前後古堰〈一作塔〉對河壖長林出淇口獨行非吾意東向〈一作南〉日已久憂來誰得知且酌尊中酒
　　朝從北㟁來泊船南河〈一作河南〉滸試共野人言深覺農夫苦去秋雖薄熟今夏猶未雨耕耘日勤〈一作自劬〉勞租稅兼舄鹵園蔬空〈一作定〉寥落産業〈一作薄産〉不足數尚有獻芹心無因見眀主
　　茫茫濁河注懐古臨河濱禹功夲豁達漢跡方因循坎徳昔〈一作竟〉滂沱馮夷胡不仁激〈一作渤〉潏陵隄防東郡多悲辛天子忽驚悼從官皆負薪畚築豈無謀祈禱如有神宣房今安在髙㟁空嶙峋
　　我行倦風湍輟棹將問津空傳歌瓠子感慨獨愁人孟夏桑葉肥穠隂〈一作濛濛〉夾長津蠶農有時節田野無閒人臨水狎漁樵〈一作商〉望山懐隠淪誰能去京洛顦顇對風塵〈自孟夏以下英華作一首〉
　　朝景入平川川長復垂栁遙看魏公墓突兀前山後憶昔大業時羣雄角〈一作各〉奔走伊人何電邁獨立風塵首傳檄舉敖倉擁兵屯洛口連營一百萬六合如可有方項終比肩亂隋將假手力爭固難恃驕戰曷能久若使學蕭曹功名當不朽
　　皤皤河濱叟相遇似有恥輟榜聊問之荅言盡終始一生雖貧賤九十年未死且喜對兒孫彌慙逺城市結廬黃河曲垂釣長河裏漫〈一作溟〉漫望雲沙蕭條聽風水所思強飯食永願在鄉里萬事吾不知其心只如此
　　宋中遇陳二〈一作兼〉
　　常忝〈一作參〉鮑叔義所期〈一作寄〉王佐才如何守苦節獨此〈一作自一作歸〉無良媒離別十年外〈一作內〉飄颻千里來安知〈一作能〉罷官後惟見柴門開窮巷隠東郭髙堂詠南陔籬根長花草井上〈一作口〉生〈一作垂〉莓苔伊昔〈一作寕敢〉望霄漢於今倦蒿萊〈一作終然俟塵埃〉男兒命未〈一作須命〉逹〈一作須逹命又作人生各有命〉且盡〈一作醉〉手中桮
　　宋中遇劉書記有別
　　何代無秀士髙門生此才森然覩毛髪若見河〈一作江〉山來幾載困常調一朝時運催白身謁眀主待詔登雲臺相逢梁宋間與我醉蒿萊寒楚眇千里雪天晝〈一作閉〉不開末路終離別不能強悲哀男兒爭富貴勸爾莫遲迴
　　魯郡途中遇徐十八録事〈時此公學王書嗟別〉
　　誰謂嵩潁客遂經鄒魯鄉前臨少昊墟始覺東䝉長獨行豈吾心懐古激中腸聖人久已矣游夏遙相望裵回野澤間左右多悲傷日出見闕里川平知汶陽弱冠負髙節十年思自強終然不得意去去任行蔵
　　遇沖和先生
　　沖和生何代或謂遊東溟三命謁金殿一言拜〈一作授〉銀青自雲多方術往往通神〈一作精〉靈萬乘親問道六宮無敢聽昔去〈一作者〉限霄漢今來覩儀形頭戴鶡鳥〈一作雛鳳〉冠手揺白鶴翎終日飲醇酒不醉復不醒常〈一作猶〉憶雞鳴山每誦西昇經拊背念離別依然出戶庭莫見今如此曽為一客星
　　魯西至東平
　　沙㟁拍不定石橋水橫流問津見魯俗〈一作叟〉懐古傷家丘寥落千載後空傳褒聖侯
　　東平路作三首
　　南圖適不就東走豈吾心索索涼風動行行秋水深蟬鳴木葉落茲夕更愁霖
　　眀時好畫策動欲干王公今日無成事依依親老農扁舟向何處吾愛汶陽中
　　清曠涼夜月裵囬孤客舟渺然風波上獨愛〈一作夣〉前山秋秋至復揺落空令行者愁
　　東平路中遇大水
　　天災自古有昏墊彌今秋霖霪〈一作霔〉溢川原澒洞涵田疇指途適汶陽掛席經蘆洲永望齊魯郊白雲何悠悠傍沿鉅野澤大水縱橫流蟲蛇擁獨樹麋鹿奔行舟稼穡隨波瀾西成不可求室居相枕籍蛙黽聲啾啾仍憐穴蟻漂益羨雲禽游農夫無倚着野老生殷憂聖主當〈一作多〉深仁廟堂運良籌倉廩終爾給田租應罷收我心胡鬰陶征旅亦悲愁縱懐濟時策誰肻論吾謀
　　登壠〈應作隴詩同〉
　　壠頭逺行客壠上分流水流水無盡期行人未雲巳淺才登一命孤劍通萬里豈不思故鄉從來感知已
　　苦雪四首
　　二月猶北風天隂雪㝠㝠寥落一室中悵然慚百齡苦愁正如此門栁復青青
　　恵連發清興袁安念髙臥余故非斯人為性兼懶惰頼茲尊中酒終日聊自過
　　濛濛灑平陸淅瀝至幽居且喜潤羣物焉能悲斗儲故交久不見鳥雀投吾廬
　　孰雲久閒曠本自保知寡窮巷獨無成春條秪盈把安能羨鵬舉且欲歌牛下乃知古時人亦有如我者
　　哭單父梁九〈一作洽〉少府
　　開篋淚沾臆見君前日書夜臺今〈一作空〉寂寞猶是子雲居疇昔探〈一作貪〉靈竒登臨賦山水同舟南浦〈一作楚〉下〈一作夜〉望月西江裏契濶多別離綢繆到生死九原即〈一作知〉何處〈一作在〉萬事皆如此晉山徒峩峩斯人已㝠㝠常時祿且薄歿後家復貧妻子在逺道弟兄無一人十上多苦辛一官恆自哂青雲將可〈一作何〉致白日忽先〈一作西〉盡唯有〈一作獨〉身後名空留〈一作流〉無逺近
　　哭裴少府
　　世人誰不死嗟君非生慮扶〈一作無〉病適到官田園在何處公才羣吏感𦵏事他人助余亦未識君深悲哭君去













　　御定全唐詩巻二百十二
<集部,總集類,御定全唐詩>
