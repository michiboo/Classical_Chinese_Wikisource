　　欽定四庫全書
　　御定全唐詩卷八百三十八
　　齊已
　　齊已名得生姓胡氏潭之益陽人出家大溈山同慶寺復棲衡嶽東林後欲入蜀經江陵髙従誨留為僧正居之龍興寺自號衡嶽沙門白蓮集十卷外編一卷今編詩十卷
　　夏日草堂作
　　沙泉帶草堂紙帳卷空牀靜是真消息吟非俗肺腸園林坐清影梅杏嚼紅香誰住原西寺鐘聲送夕陽
　　寄鏡湖方干處士〈一作寄方干處士鑑湖舊居〉
　　賀監舊山川空來近百年聞君與琴鶴終日在漁船島露深秋石湖澄半夜天雲門㡬廻去題徧好林泉
　　送人歸吳〈第三聨缺六字〉
　　比説歸耕釣迢迢向海涯春寒遊子路村晚主人家
　　山緑過茶重尋舊鄰里菱藕正開花
　　贈仰上人〈一夲題缺只一仰字〉
　　避地依真境安閒似舊溪干戈百里外泉石亂峰西草瑞香難歇松靈蓋盡低尋應報休馬瓶錫向南攜
　　夜坐
　　百蟲聲裏坐夜色共冥冥逺憶諸峰頂曽棲此性靈月華澄有象詩思在無形徹曙都忘寢虛牕日照經
　　新栽松
　　野僧敎種法苒苒出蓬蒿百嵗催人老千年待爾髙靜宜兼竹石幽合近猨猱他日成隂後秋風吹海濤
　　期友人
　　早晚逐〈一作遂〉茲來閒門日為開亂蛩鳴白草殘菊藉蒼苔困臥誰驚起閒行自欲迴何時此攜手吾子本多才
　　和鄭谷郎中看棊
　　箇是仙家事何人合用心幾時終一局萬木老千岑有路如飛出無機似陸沈樵夫可能解也此廢光隂
　　寄錢塘羅給事
　　憤憤嘔讒書無人誦子虛傷心天祐末搔首懿宗初海樹青叢短湖山㸃翠踈秋濤㸔足否羅剎石邉居
　　戊辰嵗湘中寄鄭谷郎中
　　白髪久慵簮常聞病亦吟瘦應成鶴骨閑想似禪心上國楊花亂滄洲荻筍深不堪思翠巘〈一作蓋〉西望獨沾
　　寓言
　　造化安能保山川鑿欲翻精華銷地底珠玉聚侯門始作驕奢本終為禍亂根亡家與亡國雲〈一作去〉此更何言
　　寄王振拾遺〈戊辰嵗第三聨缺九字〉
　　折檻意何如平安信不虛近來焚諫草深去覓山居
　　餘分明知在處難寄亂離書
　　經賈島舊居
　　先生居處所野燒幾為灰若有吟魂在應隨夜魄迴地寧銷志氣天忍罪清才古木霜風晚江禽共宿來
　　送人游塞
　　槐栁野橋邉行塵暗馬前秋風來漢地客路入氷天雁聚河流濁羊羣磧草膻那堪隴頭宿鄉夢逐潺湲
　　桃花
　　千株含露態何處照人紅風暖仙源裏春和水國中流鶯應見落舞蜨未知空擬欲求圗畫枝枝帶竹叢
　　聞雁
　　何處人驚起飛來過草堂丹心勞避弋萬里念隨陽影斷風天月聲孤荻岸霜明年趂春去江上別鴛鴦
　　送人遊南
　　南國多山水君遊興可知𦨣中江上景晚泊早行時子美遺魂地蔵真舊墨池經過幾銷日荒草裏尋碑
　　送益公歸舊居
　　舊隱終牽夢春殘結束歸溪山無伴過風雨有花飛片石留題字孤潭照浣衣鄰僧喜相接埽逕與開扉
　　不睡
　　永夜不欲睡虛堂閉復開卻離燈影去待得月光來落葉逢巢住飛螢值我迴天明拂經案一炷白檀灰
　　新秋雨後
　　夜雨洗河漢詩懐覺有靈籬聲新蟋蟀草影老蜻蜓靜引閑機發涼吹逺思醒逍遙向誰說時注漆園經
　　送劉蛻秀才赴舉〈首聨缺五字〉
　　百發百中　　　　　年丹枝如計分一箭的無偏文物兵銷國闗河雪霽天都人看春榜韓字在誰前
　　留題仰山大師塔院
　　嵐光疊杳㝠曉翠濕窗明欲起遊方去重來繞塔行亂雲開鳥道羣木發秋聲曽約諸徒弟香燈盡此生
　　亂中聞鄭谷吳延保下世
　　小諫纔埋玉星郎亦逝川國由〈一作猶〉多聚盜天似不容賢兵火焚詩草江流漲墓田長安已塗炭追想更淒然
　　送東林寺睦公徃吳國
　　八月江行好風帆日夜飄煙霞經北固禾黍過南朝社客無宗炳詩家有鮑昭莫因賢相請不返舊山椒
　　除夜
　　夜久誰同坐爐寒鼎亦澄亂松飄雨雪一室掩香燈白髪添新嵗清吟減舊朋明朝待晴旭池上㸔春氷
　　送秘上人
　　誰喜老閑身春山起送君欲憑蓮社信轉入洞庭雲道路長無阻干戈漸不聞秋來向何處相憶雁成羣
　　寓居嶽麓謝進士沈彬再訪
　　去嵗來尋我留題在蘚痕又因風雪夜重宿古松門玉有疑休泣詩無主且言明朝此相送披褐入桃源
　　對雪
　　松門堆復積埋石亦埋莎為瑞還難得居貧莫厭多聼憐終夜落吟惜一年過誰在江樓望漫漫墮緑波
　　和岷公送李評事徃宜春
　　兵火銷鄰境龍沙有去人江潭牽興逺風物入題新雪湛將殘臘霞明向早春郡侯開宴處桃李照歌塵
　　送僧〈一夲題缺〉
　　老憶遊方日天涯錫獨揺凌晨從北固衝雪向南朝𩯭髪泉邉剃香燈樹下燒雙峰諸道友夏滿有書招
　　過荊門
　　路出荊門逺行行日欲西草枯蠻塜亂山斷漢江低野店叢蒿短煙村簇樹齊翻思故林去在處有猨啼
　　山中荅人
　　謾道詩名出何曽著苦吟忽來還有意已過即無心夏月山長徃霜天寺獨尋故人憐拙樸時復寄空林
　　贈盧明府閑居
　　𩯭霜垂七十江國久辭官滿篋新風雅何人舊嵗寒閑居當野水幽鳥宿漁竿終欲相尋去兵戈時轉難
　　幽庭
　　不放生纎草従敎徧緑苔還防長者至未著牡丹栽蛺蜨空飛過鶺鴒時下來南鄰折芳子到此寂寥迴
　　送休師歸長沙寜覲
　　吾子此歸寜風煙是舊經無窮芳草色何處故山青偶泊鳴蟬島難眠好月汀殷勤問安外湘岸採詩靈
　　將遊嵩華行次荊渚
　　蓮峰映敷水嵩嶽壓伊河兩處思歸久前賢隱去多閑身應絶跡在世幸無他㑹向紅霞嶠僧龕對薜蘿
　　逺思
　　逺思極何處南樓煙水長秋風過鴻雁遊子在瀟湘海靣雲生白天涯墮晚光徘徊古堤上曽此贈垂楊
　　寄勉二三子〈第三聨缺七字〉
　　不見二三子悠然吳椘間盡應生白髪幾箇在青山
　　莫放閑君聞國風否千載詠闗闗
　　渚宮江亭寓目
　　津亭雖極望未稱夲心閑白有三江水青無一㸃山新鴻喧夕浦逺櫂聚空灣終遂歸匡社孤帆即此還
　　蝴蜨
　　何處背繁紅迷芳到檻重分飛還獨出成隊偶相逢逺害終防雀爭先不避蜂桃蹊牽徃復蘭徑引相従翠裛丹心冷香凝粉翅濃可尋穿樹影難覓宿花蹤日晚來仍急春殘舞未慵西風舊池館猶得採芙蓉
　　送劉秀才徃東洛
　　羨子去東周仃行非旅遊煙霄有兄弟事業盡曺劉洛水清奔夏嵩雲白入秋來年遂鵬化一舉上瀛洲
　　移竹
　　舊溪千萬竿風雨夜珊珊白首來江國黃金買嵗寒乍移傷粉節終遶著朱欄㑹得承春力新抽錦籜㸔
　　雉
　　角角類闗闗春晴錦羽乾文呈五色異瑞入九苞難暮宿紅蘭暖朝飛緑野寒山樑從行者錯解仲尼歎
　　懐軒轅先生
　　不得先生信空懐汗漫秋月華𩀌鶴背日影上鼇頭欲學孤雲去其如重骨留槎程在何處人世屢荒丘
　　永夜感懐寄鄭谷郎中
　　展轉復展轉所思安可論夜涼難就枕月好重開門霜殺百草盡蛩歸四壁根生來苦章句早遇至公言
　　賣松者
　　未得凌雲價何慙所買真自知桃李世有愛嵗寒人瑟瑟初離澗青青未識塵寧同賣花者貴逐片時春
　　丙寅嵗寄潘歸仁
　　九土盡荒墟干戈殺害餘更須憂去國未可守貧居康泰終來在編聨莫破除他年遇知已無恥報襜褕
　　甞茶
　　石屋晚煙生松窗䥫碾聲因留來客試共說寄僧名味擊詩魔亂香搜睡思輕春風霅川上憶傍緑叢行
　　楊花
　　暖景照悠悠遮空勢漸稠乍如飛雪逺未似落花休萬帶都門外千株渭水頭紛紜知近夏銷歇恐成秋軟著朝簮去狂隨別騎遊斾衝離館驛鶯撲繞宮樓江國晴愁對池塘晚見浮虛窗縈筆雅深院藉苔幽靜墮王孫酒繁黏客子裘詠吟何潔白根本屬風流向日還輕舉因風更自由不堪思汴岸千里到揚州
　　詠影
　　萬物患有象不能逃大明始隨殘魄滅又逐曉光生曲直寜相隱洪纎必自呈還如至公世洞鑒是非情
　　南歸舟中二首
　　南歸乗客櫂道路免﨑嶇江上經時節𦨣中聼鷓鴣春容含衆岫雨氣泛平蕪落日停舟望王維未有圗長江春氣寒客況櫂聲閑夜泊諸村雨程迴數郡山桑根垂斷㟁浪沫聚空灣已去鄰園近隨縁是暫還
　　送遷客
　　天涯即愛州謫去莫多愁若似承恩好〈一作寵〉何如傍〈一作佞〉主休瘴昏銅柱黒草赤火山秋應想堯隂〈一作堦〉下當時獬豸頭
　　題中上人院
　　髙房占境幽講退即㝠搜欠鶴同支遁多詩似恵休缾澄孤井浪案白小窗秋莫道歸山字朝賢日獻酬
　　逢鄉友
　　無況來江島逢君話滯留生縁同一國相勉共他州竹影斜青蘚茶香在白甌猶憐心道合多事亦冥搜
　　自勉
　　試筭平生事中年欠五年知非未落後讀易尚加前分受詩魔役寧容俗態牽閒吟見秋水數隻釣魚船
　　寄詩友
　　天地有萬物盡應輸苦心他人雖欲解此道奈何深返樸遺時態關門度嵗隂相思去秋夕共對冷燈吟
　　居道林寺書懐
　　花落水喧喧端居信晝昏誰來㸔山寺自要埽松門是事皆能諱唯詩未嬾言傳聞好時世亦欲背啼猨
　　經吳平觀
　　中元齋醮後殘燼滿空壇老鶴心何待尊師𩯭已乾幡燈古殿夜霜霰大椿寒誰見長生路人間事萬端
　　劒客
　　㧞劔遶殘樽歌終便出門西風滿天雪何處報人恩勇死尋常事輕讐不足論翻嫌易水上細碎動離魂
　　白髪
　　莫染亦莫鑷任從伊滿頭白雖無耐藥黒也不禁秋靜枕聴蟬臥閑垂看水流浮生未逹此多為爾為愁
　　秋興寄𦙍〈一作徹〉公
　　風聲吹竹健涼氣著身輕誰有閑心去江邉㸔水行村遙紅樹逺野闊白煙平試裂芭蕉片題詩問竺卿
　　野步
　　城裏無閑處卻尋城外行田園經雨水鄉國憶桑耕傍澗蕨薇老隔村岡隴橫何窮此心興時復鷓鴣聲
　　殘春
　　三月看無也芳時此可嗟園林欲向夕風雨更吹花影亂衝人蜨聲繁遶塹蛙那堪傍楊栁飛絮滿鄰家
　　酬尚顔
　　取盡風騷妙名髙身倍閑久離王者闕欲向祖師山幕府秋招去溪鄰日望還伊余豈酬敵來徃踏苔斑
　　苦熱
　　雲勢嶮於峰金流斷竹風萬方應望雨片景欲焚空毒害芙蓉死煩蒸瀑布紅恩多是團扇出入畫屏中
　　送歐陽秀才赴舉
　　莫疑空手去無援取髙科直是文章好爭如徳行多煙霄心一寸霜雪路千坡稱意東歸後交親那喜何
　　放鷺鷥
　　潔白雖堪愛腥膻不那何到頭從所欲還汝舊滄波
　　謝王秀才見示詩卷
　　誰見少年心低摧向苦吟後須離影響得必洞精深道院春苔徑僧樓夏竹林天如愛才子何慮未知音
　　送徐秀才之吳
　　吳都霸道昌才子去觀光望闕雲天近朝宗水路長海門收片雨建業泊殘陽欲問淮王信仙都即帝鄉
　　獨院偶作
　　風篁清一院坐臥潤肌膚此境終拋去鄰房肯信無身非王者役門是祖師徒畢竟伊雲鳥従來我友於
　　酬元員外見寄
　　僻巷誰相訪風籬翠蔓牽易中通性命貧裏過流年且有吟情撓都無俗事煎時聞得新意多是此忘縁
　　寄文秀大師
　　皎然靈一時還有屈扵詩世豈無英主天何惜大師道終歸正始心莫問多岐覧巻堪驚立貞風喜未衰
　　夏雨
　　霮䨴蔽穹蒼冥濛自一方當時消酷毒隨處有清涼著物聲雖暴滋農潤即長乍紅縈急電㣲白露殘陽應禱尤難得經旬甚不妨吟聼喧竹樹立見漲池塘衆類聲休出羣峰色盡蔵頹沲來洞壑汗漫入瀟湘下葉黎甿望髙袪旱暵光幽齋飄臥簟極浦灑歸檣蘚在堦従濕花衰苑任傷閑思濟時力謌詠發哀腸
　　謝興公上人寄山水簇子
　　半幅古潺顔看來心意閑何須尋鳥道即此出人間巘暮疑啼狖松深認掩闗知君逺相恵免我憶歸山
　　酬㣲上人
　　古律皆深妙新吟復造㣲搜難窮月窟琢苦盡天機晚檜清蟬咽寒江白鳥飛他年舊山去為子逺攜歸
　　同光嵗送人及第東歸
　　西笑道何光新朝舊桂堂春官如白傅內試似文皇變化龍三十升騰鳳一行還家幾多興滿袖月中香
　　寄江居耿處士
　　野癖雖相似生涯即不同紅霞禪石上明月釣船中醉倒蘆花白吟縁蓼㟁紅相思何以寄吾道本空空
　　病起二首
　　一臥四十日起來秋氣深已甘長逝魄還見舊交心撐拄笻猶重枝梧力未任終將此形陋歸死故丘林秋風已傷骨更帶竹聲吹抱疾闗門久扶羸傍砌時無生即不可有死必相隨除卻歸真覺何由擬免之
　　送中觀進公歸已陵
　　一論破雙空持行大國中不知従此去何處挫邪宗晝雨懸帆黒殘陽泊島紅應㳺到㴩岸相憶遶茶叢













　　御定全唐詩巻八百三十八
