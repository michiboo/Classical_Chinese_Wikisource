　　欽定四庫全書
　　御定全唐詩巻五百四十二
　　紀唐夫
　　紀唐夫開成中中書舍人詩三首
　　送友人歸宜春
　　落花兼桞絮無處不紛紛逺道空歸去流鶯獨自聞墅橋喧碓水山郭入樓雲故里南陔曲秋期欲送君
　　驄馬曲
　　連錢〈一作年〉出塞蹋沙蓬豈比當時御史驄逐北自諳深磧路連〈一作長〉嘶誰念靜邊功登山每與青雲合弄影應知碧草同今日虜平將換妾不如羅䄂舞春風
　　送溫庭筠尉方城
　　何事明時泣玉頻長安不見杏園春鳳皇詔下雖霑命鸚鵡才髙卻累身且盡〈一作飲〉綠醽銷積恨莫辭黃綬拂行塵方城若比長沙路猶隔〈一作有〉千山與萬津裵思謙
　　裵思謙開成登第官衞尉卿詩一首
　　及第後宿平康里〈一作平康妓詩〉
　　銀缸斜背觧鳴璫小語偷〈一作低〉聲賀玉郎從此不知蘭麝貴夜來新染〈一作惹〉桂枝香
　　李衢
　　李衢開成中為屯田郎中詩一首
　　都堂試貢士日慶春雪
　　錫瑞來豐歲旌賢入貢辰輕揺梅共笑飛褭栁知春遶砌封瓊屑依階噴玉塵蜉蝣吟更古科斗映還新鶴毳迷難辨氷壺鑒易真因歌大君徳率舞詠陶鈞
　　李損之
　　李損之文宗朝進士詩一首
　　都堂試貢士日慶春雪
　　春雪晝悠颺飄飛試士場綴毫疑起草霑字共成章匝地如鋪練凝階似截肪鵝毛縈樹合栁絮帶風狂息疫方殊慶豐年已報祥應知郢上曲髙唱出東堂
　　李景
　　李景隴西人文宗朝進士詩二首
　　除夜長安作〈一作李京詩〉
　　長安朔風起窮巷掩雙扉新歲明朝是故鄉何路歸鬢絲饒鏡色隟雪奪燈輝卻羨秦州鴈逄春盡北飛
　　都堂試貢士日慶春雪
　　宻雪分天路羣才坐粉廊靄空迷書景臨宇借寒光似暖花消地無聲玉滿堂灑池偏誤曲留硯忽因方幾處曹風比何人謝賦長春暉早相照莫滯九衢芳
　　張元〈一作亢〉宗
　　張元宗太和時人詩二首
　　登景雲寺閣
　　胡馬飲河洛我家從此遷今來獨垂淚三十六𡶶前
　　望終南山
　　紅塵白日長安路馬足車輪不暫閒唯有茂陵多病客每來髙處望南山
　　李肱
　　李肱開成二年苐一人及第官齊岳二牧詩一首
　　省試霓裳羽衣曲
　　開元太平時萬國賀豐歲梨園獻舊曲玉座流新製鳳管遞參差霞衣競揺曵醼罷水殿空輦餘春草細蓬壺事已久仙樂功無替詎肯聼遺音聖明知善繼
　　句
　　水光先見月露氣早知秋〈見萬花谷〉
　　鄭史
　　鄭史字惟直宜春人開成元年舉進士第國子博士歴永州刺史即谷之父也詩三首
　　永州送姪歸宜春
　　宋玉正秋悲那堪更別離從來襟上淚盡作鬢邉𢇁永水清如此袁江色可知到家黃菊坼亦莫怪歸遲秋日零陵與幕下諸賔遊河夜飲〈一作宴〉
　　湘月蘋風乍暢襟燭前江水練千尋新秋宋玉能為賦永夕袁安好共吟輦下翠蛾須強展尊中緑蟻且徐斟汀沙漸有珠凝露緩棹蘭橈任夜深
　　贈妓行雲詩
　　最愛鉛華薄薄妝更兼衣著又鵝黃從來南國名佳麗何事今朝在北〈一作此〉行
　　許瀍
　　許瀍開成初進士詩一首
　　紀夢〈一作夢入瓊臺　逸史瀍遊河中忽大病親友環守三日蹶起取茟大書於壁第二句雲坐中惟有許飛瓊明日驚起又取筆改第二句兀然如醉良久漸言曰昨夢到瑤臺有仙女三百餘人一人自雲許飛瓊遣賦詩及成又令改曰不欲世間人知有我也既畢甚被賞歎若有人導引得回〉
　　晚入瑤臺露氣清天風飛下歩虛聲塵心未盡俗縁在十里下山空月明〈此首本事詩及唐詩紀事並作許渾〉
　　牛叢
　　牛叢字表齡僧孺之子開成初登第歴踐臺省方鎮終吏部尚書詩一首
　　題朝陽巖
　　躡石攀蘿路不迷暁天風好浪花低洞名獨占朝陽號應有梧桐待鳳棲
　　陳上美
　　陳上美開成二年登進士第詩一首
　　咸陽有懐
　　山連河水碧氛氳瑞氣東移擁聖君秦苑有花空笑日漢陵無主自侵雲古槐堤上鶯千囀逺渚沙中鷺一羣賴與淵明同把菊煙郊西望夕陽曛
　　楊鴻
　　楊鴻開成二年登進士第詩一首
　　晴望九華山
　　九華閒望簇清虛氣象羣𡶶盡不如惆悵都南掛冠吏無人觧向此山居
　　趙璜
　　趙璜開成三年登第詩四首
　　正月
　　正月今朝半陽臺信未迴水芹寒不食山杏雨應開世網留三宿真源寄一杯因聲謝猿鳥歲宴㑹歸來
　　七夕詩〈一作李郢詩〉
　　烏鵲橋頭雙扇開年年一渡過河來莫嫌天上稀相見猶勝人間去不迴欲減煙花饒俗世暫煩雲月掩樓臺別時舊路長清淺豈肯離情似死灰
　　曲江上巳
　　長堤十里轉香車兩岸煙花錦不如欲問神仙在何處紫雲樓閣向空虛
　　題七夕圖
　　帝子吹簫上翠微秋風一曲鳳皇歸明年七月重相見依舊髙懸織女機
　　潘咸〈一作成又作誠〉
　　潘咸與喻鳧同時集一巻今存詩五首
　　登明戍堡
　　來經古城上極目思無窮㓂盡煙蘿外人歸蔓草中峰巒當闕古堞壘對雲空不見昔名將徒稱有戰功
　　送陳明府之任
　　客見天台縣閭閻樹色間驂回幾臨水帯緩獨開山吏散落花盡人居逺島閒過於老菜子端簡獨承顔
　　長安春暮
　　客在闗西春暮夜還同江外巳清明三更獨立看花月惟欠子規啼一聲
　　舟行
　　平沙極浦無人度猶繫孤舟寒草西半夜起看潮上月萬山中有一猨啼
　　送僧
　　闕下僧歸山頂寺卻看朝日下方明莫道野人尋不見半天雲裏有鐘聲
　　句
　　棧踏猨聲暮江看劍影秋〈送人遊蜀〉　僧老白雲上磬寒髙鳥邊　心已同猨狖不聞人是非　行人渡流水白馬入前山　秋深雪滿黃金塞夜夜鴻聲入漢陽〈以上並見主客圖〉
　　薛瑩
　　薛文宗時人洞庭詩集一巻今存十首
　　秋晩同友人閒歩
　　藉草與行莎相看日未斜斷崖分鳥道疎樹見人家望逺臨孤石吟餘落片霞野情看不足歸路思猶賒
　　宿仙都觀隂王二君修道處
　　十載別仙峯峯前千古蹤隂王修道處雲雪滿髙松洞口風雷異池心星漢重明朝下山去片月落殘鐘
　　宿東巖寺曉起
　　野寺寒塘曉遊人一夢分鐘殘數樹月僧起半巖雲宿鳥驚初見幽泉落不聞吟餘慿前檻紅葉下紛紛
　　秋日湖上
　　落日五湖遊煙波處處愁沈浮千古事誰與問東流
　　江山閒望
　　𣺌𣺌無窮盡風濤㡬日平年光與人事東去一聲聲
　　訪武陵道者不遇
　　花發鳥仍啼行行路欲迷二真無問處虛度武陵溪
　　寄舊山隱侶
　　舊山諸隱淪身在苦無身莫鎖白雲路白雲多悞人
　　羨僧
　　處世曾無著生前事盡非一缾兼一衲南北去如歸
　　錦
　　軋軋弄寒機功多力漸微惟憂機上錦不稱舞人衣
　　中秋月
　　三十六旬盈復缺百年堪喜又堪傷勸君莫惜登樓望雲放嬋娟不久長
　　句
　　單棹橫疎雨江灘秋泊時　花留身住越月遞夢還秦崔元略
　　崔元略博州人第進士更辟諸府累遷殿中侍御史進中丞改京兆少尹歴散騎常侍出為黔南觀察使敬宗初拜戶部侍郎太和三年以戶部尚書判度支留守東都改義成節度使卒贈左僕射詩一首
　　贈毛仙翁
　　莫將凡聖比雲泥椿菌之年本不齊度世無勞大稲米昇天只用半刀圭人間嗟對黃昏槿海上閒聽碧落雞旌節行中令引道便從塵外踏丹梯
　　馮涯
　　馮涯開成中進士第詩一首
　　太學創置石經〈盧氏雜説雲開成中髙鍇知舉內出霓裳羽衣曲賦及此詩題〉
　　聖唐復古制徳義功無替奧㫖恱詩書遺文分篆𨽻銀鉤互交映石壁靡塵翳永與乾坤期不逐日月逝儒林道益廣學者心彌銳從此理化成㤙光遍遐裔

　　御定全唐詩巻五百四十二
　　欽定四庫全書
　　御定全唐詩巻五百四十三
　　喻鳧
　　喻鳧毘陵人登開成五年進士第終烏程尉詩一巻
　　贈李商隱
　　羽翼恣摶扶山河使筆驅月疎吟夜桂龍失詠春珠草細盤金勒花繁倒玉壺徒嗟好章句無力致前途
　　元日即事
　　歛板賀交親稱觴詎有巡年光悲擲舊景色喜呈新水桞煙中重山梅雪後真不知將白髪何以度青春
　　送賈島徃金州謁姚員外
　　山光與水色獨徃此中深溪瀝椒花氣巖盤漆葉隂瀟湘終共去巫峽羨先尋㡬夕江樓月𤣥暉伴靜吟
　　送友人罷舉歸蜀
　　憔悴滿衣塵風光豈屬身賣琴紅粟貴㸔鏡白髭新棧畔誰髙歩巴邉自問津悽然莫滴血杜宇正哀春
　　送衛尉之延陵
　　草木正花時交親觸雨辭一官之任逺盡室出城遲乳滴茅君洞鴉鳴季子祠想知佐理暇日有詠懐詩
　　送越州髙録事
　　官曹權紀綱行李半舟航浦漵潮來廣川源鳥去長筍成稽嶺岸蓮發鏡湖香澤國還之任鱸魚浪得嘗
　　送潘咸
　　時時齎破嚢訪我息閒坊煑雪問茶味當風㸔鴈行心齊山鹿逸句敵栁花狂堅苦今如此前程豈𣺌茫
　　送友人下第歸寜
　　紫閣雪未盡杏園花亦寒灞西辭舊友楚外憶新安細雨猨啼枿微陽鷺起灘旋應赴秋貢詎得久承歡
　　游北山寺
　　煙岡影畔寺游歩此時孤庭靜衆藥在鶴閒雙檜枯藍峰露秋院灞水入春廚便可棲心跡如何返舊途
　　冬日題無可上人院
　　入戶道心生茶間踏葉行瀉風瓶水澀承露鶴巢輕閣北長河氣窓東一檜聲詩言與禪味語黙此皆清
　　游雲際寺
　　澗壑吼風雷香門絶頂開閣寒僧不下鐘定虎常來鳥啄林稍菓鼯跳竹裏苔心源無一事塵界擬休回
　　題翠微寺
　　沿溪又渉巔始喜入前軒鐘度鳥沉壑殿扃雲濕幡涼泉隨衆石古木徹疎猨月上僧階近斯逰豈易言
　　廣徳官舍二松
　　楊公休簿領二木日堅牢直甚彰吾節清終庇爾曹幽隂月裏細冷樹雪中髙誰見干霄後枝飄白鶴毛
　　浴馬
　　觧控復收鞭長津動細漣空蹄沈緑玉濶臆沒連錢沫漩橋聲下嘶盤栁影邊常聞稟龍性固與白波便
　　和段學士南亭春日對雨
　　晨飛晚未休蘭閣客吟愁蕭颯栁邊掛縈紆花底流聲繁乍離〈一作雜〉籟灑急不成漚經夕江湖思煙波一釣舟
　　書懐
　　祗是守琴書僧中獨寓居心唯務〈一作慕〉鶴靜分合與名疎暮雨啼螿次涼風落木初家山太湖淥歸去復何如
　　一公房
　　幽深誰掩關清淨自多閒一雨收衆木孤雲生逺山花萎緑苔上鴿乳翠樓間嵐靄燃香夕容聽半偈還
　　晩次臨涇
　　路入犬羊羣城寒雉堞曛居人祗尚武過客謾投文馬怯奔渾水鵰沈莽蒼雲沙田積蒿艾竟夕見燒焚
　　王母祠前寫望
　　雲霞千古事桃李舊花顔芳信沈青鳥空祠掩暮山香傳一座暗栁匝萬家閒那復傷神所河昏落日間
　　遊暖泉精舍
　　塢木殿前空山河澤國同鳥閒沙影上泉落樹隂中纜舸蒲花水縈幡栁絮風翛然方寸地何事更悲蓬
　　懐鄉
　　秋風江上家釣艇泊蘆花斷〈一作古〉岸緑楊䕃疎籬紅槿遮鼉鳴積雨窟鶴歩夕陽沙抱疾僧窗夜歸心過月斜
　　岫〈一作隱〉禪師南溪蘭若
　　錫影配瓶光孤溪照草堂水懸青石磴鐘動白雲牀樹色含殘雨河流帶夕陽唯應無月夜瞑目見他方
　　龍翔寺寄李頻
　　鐘聲南北寺不道徃來遙人事因循過時光荏苒銷懸燈灑砌雨上閣遶雲鵰即是洲中栁嘶蟬急暮條
　　送武㲄之邠寜
　　戍路少人蹤邉煙淡復濃詩寜寫別恨酒不上離容燕拂沙河栁鵶髙石窟鐘悠然一暌阻山疊虜雲〈一作塵〉重
　　夏日題岫禪師房
　　朝朝聲磬罷童子掃藤隂花過少遊客日長無事心迴山閉院直落水下橋深安得開方便容身老此林
　　夏日因懐陽羨舊遊寄裵書記
　　落日太湖西波涵萬象低藕花熏浦漵菱蔓匿鳬鷖樹及長橋盡灘迴七里迷還應坐籌暇時一夢荊溪
　　呈薛博士
　　辛勤長在學一室少曾開時憶暮山寺獨登衰草臺名期五字立跡媿九年來此意今聊寫還希君子哀
　　即事
　　抱杖立溪口迎秋看塞門連山互蒼翠二水各清渾笛發孤煙戍鵶歸夕照村萋萋芳草色終是憶〈一作思〉王孫
　　龍翔寺閣夜懐渭南張少府
　　春城帶病別秋塞見除書況是神仙吏仍非塵土居河風吹鳥迥嶽雨滴桐疎坐閣馳思夕沙東涼月虛
　　夏日龍翔寺居即事寄崔侍御
　　古剎一幡斜吹門水過沙數聲鐘裏飯〈一作鈸〉雙影樹間茶落日窮荒雨微風古壍花何當戴豸客復此問生涯
　　龍翔寺居喜胡權見訪因宿
　　林棲無異歡煑茗就花欄雀啅北岡〈一作窻〉暁僧開西閣寒衝橋二水急扣月一鐘殘明發還分手徒悲行路難
　　宿石窟寺
　　一剎古岡南孤鐘撼夕嵐客閒明月閣僧閉白雲菴野鶴立枯枿天龍吟浄潭因知不生理合自此中探
　　夏日龍翔寺寄張侍御
　　沙西林杪寺殿倚石稜開暁月僧汲井殘陽鐘殷臺河衝緑野去鳥背白雲來日夕唯增思京闗未想迴
　　秋日將歸長安留別王尚書
　　朔漠正秋霖西風傳夕砧滄州未歸跡華髪受㤙心露色岡莎冷蟬聲塢木深清晨鉄鉞內只獻白雲吟
　　龍翔寺言懐
　　眠雲喜道存讀易過朝昏喬木青連郭長河白瀉門鐘沈殘月塢鳥去夕陽村搜此成閒句期逢作者論
　　龍翔寺居夏日寄獻王尚書
　　那期髙斾下得遇重臣知泉石容居止風沙免路岐河兼落〈一作洛〉下望句入大荒思無復愁煩暑迴山翠〈一作倚〉閣危
　　題𢎞濟寺不出院僧
　　楚鞋應此世祗遶砌苔休色相栽花視身心坐石修聲寒通節院城黒見烽樓欲取閒雲並閒雲有去留
　　寄劉錄事
　　城西青島寺累夏潄寒泉今在提綱所應難掃石眠風沙榆塞迥波浪摘洲偏重整瀟湘棹心期更㡬年
　　酬王檀見寄
　　馳心棲杳𠖇何物比清冷夜月照巫峽秋風吹洞庭酬難塵鬢皓坐久壁燈青竟晚蒼山詠喬枝有鶴聽
　　寺居秋日對雨有懐
　　修修〈一作翛翛〉復雭雭黃葉此時飛隱几客吟斷鄰房僧話稀鴿寒棲樹定螢濕在窓微即事瀟湘渚漁翁披草衣
　　答劉錄事夜月懐湘西友人見寄
　　相逢仍朔漠相問即波濤江思葦花折笛聲關〈一作邉〉月髙簿書君閱倦章句我吟勞竟夕空憑閣長河漴石壕
　　上髙侍御
　　舊隱白雲峯生涯落葉同關河一棲旅楊栁十東風跡處龍鍾內聲居汨沒中酬㤙若有地寕止殺微躬
　　冬日寄友人
　　空為梁甫吟誰竟是知音風雪坐閒夜鄉園來舊心滄江孤棹迥落日一鐘深君子久忘我此誠甘自沈
　　冬夜宿余正字靜恭里閑居
　　每來多便宿不負白雲言古木朔風動寒城疎雪翻㣲燈懸刻漏舊夢返湘沅先是琴邊起知為閣務繁
　　得子姪書
　　逺書來阮巷闕下見江東不得經史力枉拋耕稼功鴈天霞腳雨漁夜葦條風無復琴桮興開懐向爾同
　　獻知已
　　亦忝受㤙身當殊投刺新竟䝉分玉石終不離埃塵大谷非無暖幽枝自未春昏昏過朝夕應念苦吟人
　　贈張濆處士
　　露白覆棋宵林青讀易朝道髙天子問名重四方招許鶴歸華頂期僧過石橋雖然在京國心跡自逍遙
　　早秋寺居酬張侍御六韻見寄
　　六十上清𠖇曉緘東越藤山光紫衣陟寺影白雲凝濕葉起寒鳥深林驚古僧微風窗靜展細雨閣吟登清韻嶽磬逺佳音湖水澄卻思前所獻何以豸冠稱
　　和段學士對雪
　　盈尺知豐稔〈一作嵗〉開窓對酒壺飄當大野匝灑到急流無密際西風盡凝間朔氣扶乾摧鳥棲枿冷射夜殘罏贊月澄斜漢兼沙攪北湖慙於郢客坐一此調巴歈
　　監試夜雨滴空堦
　　霎霎復淒淒飄松又灑槐氣濛蛛檻聲疊蘚花階古壁青燈動深庭濕葉埋徐垂舊鴛瓦競歴小茅齋冷與隂蟲間清將玉漏諧病身唯展轉誰見此時懐
　　春雨如膏
　　羃羃歛輕塵濛濛濕野春細光添栁重幽㸃濺花勻慘澹游絲景隂沈落絮辰迴低飛蝶翅寒滴語禽身灑岳推餘雪吹江疊逺蘋東城與西陌晴後趣何新
　　送友人南中訪舊知
　　春盡大方遊思君便白頭地蒸川有毒天暖樹無秋水急三巴險猨分五嶺愁為縁知巳分南國必淹留
　　𤣥都觀李尊師
　　蘚幘翠髯公存思古觀空曉壇檉葉露晴圃栁花風夀已將椿並碁難見局中何當與髙鶴飛去海光中
　　送石賁歸呉興
　　同志幸同年髙堂君獨還齊榮㤙未報共隱事皆閒訪寺臨江岸開樓見海山洛中推二陸莫久戀鄉闗
　　感遇
　　江鄉十年別京國累日同在客〈一作容〉㡬多事俱付酒杯中
　　晚思
　　鶴下紫閣雲沈沈翠㣲雨獨坐正無言孤莊一聲杵
　　贈空禪師
　　虎見修行久松知夏臘髙寒堂坐風雨瞑目尚波濤
　　西山寒日逄韋侍御
　　獬豸霜中貌龍鍾病後顔慘傷此身事風雪動江山
　　題禪院
　　無花地亦香有鶴松多直向此奚必孤山僧盡相識
　　驚秋
　　鶯囀纔間關蟬鳴旋蕭〈一作騷〉屑如何兩鬢毛不作千枝雪
　　經劉校書墓
　　逺冡松回曲渚風一官聞是校書終霜情月思今何在零落人間䇿子中
　　蔣處士宅喜閑公至
　　絶杯夏別螺江渡單鉢春過處士齋嘗茗議空經不夜照花明月影侵堦
　　絶句〈一作憶友人〉
　　銀地無塵金菊開紫棃紅棗墮莓苔一秋水一輪月今夜故人來不來
　　句
　　顔凋明鏡覺思苦白雲知　滄洲迷釣隱紫閣負僧期〈見張為主客圖〉










　　御定全唐詩巻五百四十三
　　欽定四庫全書
　　御定全唐詩巻五百四十四
　　劉得仁
　　劉得仁貴主之子長慶中即以詩名自開成至大中三朝昆弟皆歴貴仕而得仁出入舉塲三十年卒無成集一巻今編詩二巻
　　聽歌
　　朱檻滿明月美人歌落梅忽驚塵起處疑是有風〈一作有鳳飛〉來一曲聽初徹㡬年愁暫開東南正雲雨不得見陽臺
　　青龍寺僧院
　　常多簪組客非獨看高松此地堪終日開門見數峰苔新禽跡少泉冷樹隂重師意如山裏空房曉暮鐘
　　夏夜㑹同人
　　沈沈清暑夕星斗儼虛空㟁幘棲禽下烹茶玉漏中形骸㤀已久〈一作細故〉偃仰〈一作蹇〉趣無窮〈一作㤗愚衷〉日〈一作自〉汲泉
　　來潄㣲開密篠風
　　遊崔監丞城南別業
　　門與青山近青山復㡬重雪融皇子㟁春浥〈一作潤〉翠微峯地有經冬草林無未老松竹寒溪隔寺晴日直聞鐘
　　答韋先軰春雨後見寄
　　風散五更雨鳥啼三月春軒窗透初日硯席絶纎塵帝里〈一作個個〉𡶶頭出鄰家〈一作家家〉樹色新憐君髙且靜有句寄閒人
　　題吳先生山居
　　先生此幽隱便可謝人羣潭底見秋石樹間飛霽雲山居心已慣俗事耳憎聞念我要〈一作自〉多疾開爐藥許分
　　晚遊慈㤙寺
　　寺去幽居近每來因採薇伴僧行不困臨水語忘歸磬動青林晚人驚白鷺飛堪嗟浮俗事皆與道相違
　　題王處士山居
　　茅堂入谷逺林暗絶其鄰終日有流水經年無到人溪雲常欲雨山洞別開春自得仙家術栽松獨養真
　　宿僧院
　　禪地〈一作定又作寂〉無塵夜〈一作地〉焚香話所歸樹揺幽鳥夢螢入定僧衣破月斜天半髙河下露㣲翻令嫌白日動即與心違
　　曉別呂山人
　　疎鐘兼漏盡曙色照青氛棲鶴出髙樹山人歸白雲月盈〈一作明〉期重宿丹𤍨〈一作就〉約相分羨入秋風洞幽泉仔細聞
　　送知全〈一作金〉禪師南遊
　　師譽振京城談空萬乘聽北行山已雪南去木猶青夜嶽禪銷月秋潭汲動星迴期不可定孤鶴在髙冥
　　上張水部
　　出入門䦨久兒童亦有情不須將姓字長説向公卿每許連牀坐時容並馬行恩深轉無語懐抱自分明
　　塞上行作
　　鄉井從離別窮邉觸目愁生人居外地塞雪下中秋鴈舉之衡翅河穿入虜流將軍心莫苦向〈一作到〉此取封侯
　　贈江夏盧使君
　　詩人中最屈無與使君儔白髪雖求退明時合見收登山猶自健縦酒可多愁好是能騎馬相逢見鄂州
　　冬夜寄白閣僧
　　營營不自息暌闊數年情林下期難遂人間事旋生鳥棲寒水迥月映積氷清石室焚香坐懸知不〈一作笑〉為名
　　送姚合郎中任杭州
　　水陸中分程看花一月行㑹稽山隔浪天竺樹連城𠉀吏齎魚印迎船載斾旌渡江春始半列嶼草初生
　　西園
　　夏圃秋〈一作晚〉涼入樹低逄幘欹水聲翻敗堰山翠濕疎籬緑滑莎藏徑紅連〈一作繁〉果壓枝幽人更何事旦夕與僧期
　　昊天觀新栽竹
　　清風枝葉上山鳥已棲來根別古溝㟁影生秋觀苔徧思諸草木惟此出塵埃恨為移君晚空庭更擬栽
　　晩歩曲江因謁慈㤙寺恭上人
　　豈曰趣名者年年待命通坐令青嶂上興起白雲中岸浸如天水林含似雨風南宗猶有礙西寺問恭公
　　送姚處士歸亳州
　　白髪麻衣破還譙別弟迴首垂聼樂淚花落待歌杯石路尋芝熟柴門有鹿來明王下徴詔應就碧峰開
　　寄樓子山雲棲上人
　　一室鑿崔嵬危梯疊蘚苔永無塵事到時有至人來澗谷冬深靜煙嵐日午開修身知得地京寺未言迴
　　秋夜喜友人宿
　　莫説春闈事清宵且共〈一作但醉〉吟頻年遺我軰何〈一作有〉日遇知音〈一作值公心〉逼〈一作通〉曙天傾斗將寒葉墜林無將〈一作為〉簪紱意祗損壯夫心〈一作從古貴知音〉
　　秋日同僧宿西池
　　菡蓞遍秋水隔林香似焚僧同池上宿霞向月邉分渚鳥〈一作岸鷺一作峯鶴〉棲蒲立城砧接曙聞來宵莫他約〈一作宿〉重此話孤雲
　　宿韋津〈一作律〉山居
　　永夕見招宿詩書盈〈一作滿〉草堂靜吟傾美〈一作藥〉酒髙論出名場窗颯松篁韻庭兼雪月光心期身未老一去泛瀟湘
　　夜㩦酒訪崔正字
　　只應芸閣吏知我僻兼愚吟興忘飢凍生涯任有無雲埋逺岫隂吹吼寒株忽起圍爐思招攜〈一作攜來〉酒滿壺
　　送蔡京東歸迎侍
　　髙堂惟兩別此別是榮〈一作有成〉歸薄俸迎親逺平時知巳〈一作雄文觧易〉稀鄆郊秋木見魯寺夜鐘㣲近臘西來日多逄霰雪飛
　　中秋
　　塵裏兼塵外咸〈一作皆〉期此夕明一年惟一度〈一作夕〉長恐有雲生露洗微埃盡光濡是物清朗吟㸔正好惆悵又西傾
　　池上宿
　　事事不求奢長吟省嘆嗟無才堪世棄有句向誰誇老樹呈秋色空池浸月華涼風白露夕此境屬詩家
　　秋夕即事
　　永夕坐暝久蕭蕭〈一作不聞〉猨狖啼漏㣲砧韻隔月落斗杓低危葉無風墜幽禽並樹棲自憐在岐路〈一作無援者〉不醉亦沉〈一作甘與路岐〉迷
　　晩夏
　　日夕是西風流光半巳空山光漸凝碧樹葉即翻紅學淺慙多士秋成羨老農誰憐信公道不泣路岐中
　　夏日即事
　　到曉改詩句四鄰嫌苦吟中宵橫北斗夏木隱棲禽天地先秋肅軒窗映月深幽庭多此景惟恐曙光侵
　　夏日通濟里居酬諸先軰見訪kao
　　君子逺相尋聨鑣到敝林有詩誰索〈一作難疾〉和無酒可賒〈一作徐〉斟門列〈一作對〉晴峰色堂開古木隂何因駐清聽惟恐日西沈
　　寄姚諫議
　　鳴鞭靜路塵籍籍諫垣臣函疏封還密爐香侍立親篋多臨水作窓宿臥雲人危坐開寒紙燈前起草頻
　　和厲𤣥侍御題戶部相公廬山草堂
　　白雲居創畢詔入鳳池年林長雙峰樹潭分並寺泉石溪盤鶴外岳室閉猨前柱史題詩後松前更肅然
　　題山中故靜禪師
　　寂㓕身何在門人隔此身影懸塵巳厚塔種柏初成溪院秋先雪山堂古有精當時掛錫處樹老㡬枝傾
　　夏日遊慈㤙寺
　　何處消長日慈㤙精舍頻僧髙容野客樹密絶囂塵閒上凌虛塔相逄避暑人卻愁歸去路馬跡並車輪
　　題終南麻先生寂禪師石室
　　因〈一作同〉居石室貧五十二迴春擁褐冥〈一作忘〉心客窮經暮齒人翠沈空水定雨絶片雲新危細秋峯徑相隨到頂頻
　　送靈武朱書記
　　靈帥與誰善得君賔幕中從容應盡禮贊畫致元功連塞雲長慘纔秋樹半空相如偏自愜掌記復乘驄
　　弔草堂禪師
　　杖履疑師在房闗四壁蛩貯瓶經臘水響塔隔山鐘乳鴿沿苔井〈一作樵客收林果〉齋猨散雪峰如何不相見〈一作見性〉倚徧寺前松〈一作星下哭雙松〉
　　早春送湘潭李少府之任
　　栁新春水湄春岸草離離祖席觴雲〈一作酒忽〉盡離〈一作行〉人淚各〈一作自〉垂業文傳不朽〈一作久〉作尉豈多時公退琴堂上風吹〈一作來〉斑竹枝
　　送越客歸
　　霜薄東南地江楓落未齊衆山離楚上孤棹宿呉西渚客留僧話籠〈一作檻〉猨失子啼到家冬即是荷盡若耶溪
　　送周鉞徃江夏
　　東西南北郡自説偏曽遊人世終多故皇都不少留郢城帆過夜漢水月方秋此謁親知去〈一作後〉聞猨豈觧愁
　　送河池李明府之任
　　河池安所理種栁與彈琴自合清時化仍資白首吟程餘行片月公退入遙林想得詢〈一作除〉民瘼方稱單父〈一作長施父母〉心
　　送蔡京侍御赴大梁幕
　　同城各多故㑹面亦稀疎及道須相別臨岐恨有餘梁園飛楚鳥汴水走淮魚衆説裁軍檄陳琳逺不如
　　哭鮑溶〈一作容〉有感
　　寥落故人宅今來身已亡古苔封〈一作淺〉墨沼深竹映〈一作舊〉書堂秋色池館〈一作臺〉靜雨聲雲水涼無因展交道日暮剖心腸
　　送僧歸玉泉寺
　　玉泉歸故剎〈一作寺〉便老是僧期亂木孤蟬後寒山絶鳥時若尋流水去轉出白雲遲見説千峯路溪深復頂〈一作頂復〉危
　　宣義池上
　　修篁夾緑池幽絮〈一作鳥〉此中飛何必青山逺仍將白髪歸鳥啼〈一作當時〉亦有恨鷗習〈一作是日〉總無機樹起秋風細西林磬入微
　　囘中夜訪獨孤從事
　　滿庭霜月魄〈一作白〉風靜絶纎聞邉境時無事〈一作宼〉州城夜訪君擁裘聽塞角酌醴話湘雲贊佐元戎美㤙齊十萬軍
　　宿宣義池亭
　　暮色遶柯亭南山幽竹青夜深斜舫月風定一池星島嶼無人跡菰蒲有鶴翎此中足吟眺〈一作休便得〉何用〈一作必〉泛滄溟
　　送智𤣥首座歸蜀中舊山
　　像教得重興因師説大乘從來悟明主今去證髙僧蜀國煙霞異靈山水月澄鄉閭諸善友喜似〈一作似喜〉見南能
　　賀顧非熊及〈一作上〉第其年內索文章
　　愚為童稚時巳觧念君詩及〈一作怪〉得髙科晩須逄聖主知花前翻有淚鬢上卻無絲從此東歸去休為墜葉期〈一本截前半首作絶句〉
　　冬日駱家亭子
　　亭臺臘月時松竹見貞姿林積煙藏日風吹水合池恨無人此住靜有鶴相窺是景吟詩徧〈一作與秋景〉真於野客〈一作吟詩亦各〉宜
　　題邵公禪院〈一作冬日題邵公院〉
　　無事門〈一作關〉多掩隂階竹掃苔勁風吹雪聚渴鳥啄氷開樹向寒山得人從瀑布來終期天目老擎錫逐雲囬
　　憶鶴
　　自爾歸仙後經秋又過春白雲尋不得〈一作見〉紫府去無因此地空明月何山伴羽人終期華表上重見〈一作瞻望〉令威身
　　聼夜泉
　　靜裏層層石潺湲到鶴林流迴出㡬洞源逺歴千岑寒助空山月清兼此夜心幽人聼逹曙相和〈一作難罷〉蘚牀吟
　　樂遊原春望
　　樂遊原上望望盡帝都〈一作城〉春始覺繁華地應無不醉人雲開雙闕麗栁映九衢新愛此頻來徃〈一作偏髙野〉多閒逐此身〈一作閒來竟日頻〉
　　贈雍陶博士
　　腹是羣書笥官為六義師情髙少塵事朝下足閒時有句同人伏無私胄子知漢庭公議在正與觸邪宜
　　夏日感懐寄所知
　　了了見岐路欲行難負心趨時不圓轉自古易湮沈日正林方合蜩鳴夏巳深中郎今逺在誰識爨桐〈一作中〉音
　　陳情上知已
　　性與才俱拙名跡甚㣲久居顔亦厚獨立事多非刻骨搜新句無人憫白衣明時自堪戀不是不知〈一作忘〉機
　　秋夜寄友人二首
　　永夜無他慮長吟畢二更暗燈揺碧影滯雨滴階聲道進愁還淺年加睡自輕如何得深術相與捨浮名所思同海岱所夢亦煙波黙坐㸔山久閒行值寺過獨吟黃葉亂相去碧峰多我〈一作幸〉有歸心在君行竟若何
　　寄春坊顧校書
　　寜因不得志寂寞本相宜冥〈一作瞑〉目𠖇心坐花開花落〈一作葉合〉時數畦蔬甲出半夢鳥聲移只恐龍樓吏〈一作曉〉歸山又見〈一作更〉違
　　寄雍陶先軰
　　久別青雲士幽人分固然愁心不易去蹇歩卒難前盡落經霜葉頻隂欲雪天歸山自有限豈待白頭年
　　對月寄雍陶
　　圓明寒魄上天地一光中臨水通宵坐知君此興同華凝衣有露靜極樹無風若向湘江見湘江徹〈一作見〉底空
　　寄謝觀
　　十五年餘苦今朝始遇君無慙於白日不枉別孤雲得失天難問稱揚鬼亦聞此㤙銷鏤骨吟坐葉紛紛
　　送鄂州崔大夫赴鎮
　　亷問帝難人朝廷輟重臣入山初有雪登路正無塵去國鳴騶緩輕雲住斾頻千峯與萬木清聼雨情新
　　送錢給事赴虢州
　　帝心憂虢俗暫輟掖〈一作諫〉垣臣疲瘵初承制鄉閭似得春化成應有瑞位重轉聞貧用作鹽梅日爭迴臥轍人
　　送雍陶侍御赴兗州裵尚書命
　　綸閣知孤直翻論北巷賢且縻蓮幕〈一作府〉裏㑹致玉堦前洙泗秋微動⻱䝉月正圓元戎軍務息清句待君聨
　　送新羅人歸本國
　　雞林隔巨浸一住一年行日近國先曙風吹海不平眼穿鄉井樹頭白𣺌瀰程到彼星霜換〈一作變〉唐家語卻生
　　送車濤〈一作儔〉罷舉歸山
　　朝是暮還非人情冷暖移浮生只如此強進欲何為要路知無援深山必遇師憐君明此〈一作厥〉理休去不遲疑
　　送王書記歸邠州
　　陳琳輕一別馬上意超然來日行煩暑歸時聼早〈一作早聼〉蟬隂雲翳城郭細雨紊山川從事公劉地元戎舊禮賢
　　送謝觀之劍南從事
　　迢遞從知巳他人敢更言離京雖未臘到府巳應暄飛急奔行鴈啼酸憶子猨江山無限思君擬共誰論
　　送顧非熊作尉盱眙
　　一名兼一尉未足是君伸歴數為詩者多來作諫臣路翻平楚濶草帯古淮新天下雖雲大同聲〈一作人〉有㡬人
　　送髙湘及第後東歸覲叔
　　此去㡬般榮登科鼎足名無慙入南巷髙價聳東京窗對嵩山碧庭來洛水聲門前桃李樹一徑已隂成
　　送友人下第歸覲
　　君此卜行日髙堂應夢歸莫將和氏淚滴着老萊衣嶽雨連河細田禽出麥飛到家調膳後吟苦落蟬〈一作送斜〉暉
　　送友人下第歸揚州覲省
　　新栁間花垂東西京路岐園林知自到寢食計相思雨斷淮山出帆揚楚樹移晨昏心巳泰蟬發是回時
　　早行
　　萬類半巳動此心寜自安月沈平野盡星隱曙空殘馬渡橫流廣人行湛露寒還思猶夢者不信早行難
　　通濟里居酬盧肇見尋不遇
　　衡門掩緑苔樹下絶塵埃偶赴髙僧約旋知長者來雲山堪眺望車馬必裵囘問以何為待〈一作何以為相得〉慙無酒一杯
　　贈王尊師
　　為道常日損尊師修此心掛肩黃布被穿髪白蒿簪符札靈砂字彈古素琴嚢中曾有藥點土亦成金
　　冬夜與蔡校書宿無可上人院
　　儒釋偶同宿夜窗寒更清㤀機於世久晤語到天明月倒髙松影風旋一磬聲真門猶是幻不用覺浮生
　　冬日喜同志宿
　　相逄話清夜言實轉相知共道名雖切唯論命不疑吟身坐霜石眠鳥握風枝別憶天台客煙霞昔有期
　　逄呂上山人〈一本無上字〉
　　塵裏正愁老相逄眼益明從前枉多病此後鮮〈一作觧〉疎名古柏今收子深山許事兄長生如有分願逐到蓬瀛
　　春暮對雨
　　春暮雨微微翻疑墜葉時氣䝉楊栁重寒勒牡丹遲未夕鳥先宿望晴人有期何當廓隂閉新暑竹風吹
　　長信宮
　　簟涼秋氣初長信恨何如拂黛月生指解鬟雲滿梳一從悲畫扇㡬度泣前魚坐聽南宮樂清風揺翠裾
　　初夏題段郎中修竹里南園
　　髙人遊息處與此曲池連密樹纔春後深山在目前逺峰初絶雨片石欲生煙數有僧來宿應縁靜好禪
　　題景𤣥禪師院
　　古僧精進者師復是誰流道貴〈一作愧〉行無我禪難説到頭汲泉羸鶴立擁褐〈一作毳〉老猨愁曾住深山院何如此院幽
　　夏日樊川別業即事
　　無事稱無才柴門亦罕開脫巾吟永日著屐歩荒臺風巻微塵上霆將暴雨來終南雲漸合咫尺失崔嵬
　　寄無可上人
　　省學為詩日宵吟每達晨十年期是夢一事未成身枉別山中客殊非世上人今來已如此須得桂榮新
　　和范校書贈造微上人
　　得性見微公何曾執著空修心將佛並吐論與儒通曉漱松杉下宵禪雪月中他生有縁㑹君子亦應同
　　訪曲江胡處士
　　何況歸山後而今巳似仙卜居天苑畔閒歩禁樓前落日平沙㟁微風上紙鳶靜還林石下〈一作畔〉坐讀養生篇
　　慈㤙寺塔下避暑
　　古松凌巨塔修竹映空廊竟日聞虛籟深山只此涼僧真生我靜〈一作敬〉水淡發茶香坐久東樓望〈一作上〉鐘聲振〈一作送〉夕陽
　　秋晚與友人遊青龍寺
　　髙〈一作直〉視終南秀西風度閣涼一生同隙影㡬處好山光暮鳥投嬴木寒鐘送夕陽因居話心地川冥宿僧房
　　春日雨後作
　　朝來微有雨天地爽無塵北闕明如晝南山碧動人車輿終日別草樹一城新枉是吾君戚何門謁紫宸
　　別王山人
　　㫖甘雖自足未是祿榮親尚逐趨時伴多離有道人山居衣以〈一作似〉草生寄藥隨〈一作兼〉身不食長無疾〈一作病〉年知出〈一作過〉十旬
　　贈陶山人
　　處士例營營惟君縦此生閒能資夀考健不換公卿藥圃妻同耨山田子共耕定知丹熟後無姓亦無名














　　御定全唐詩巻五百四十四
　　欽定四庫全書
　　御定全唐詩巻五百四十五
　　劉得仁
　　禁署早春晴望〈一本題上有奉和翰林丁侍郎七字〉
　　御林聞有早鶯聲玉檻春香九陌晴寒著霽雲歸紫閣暖浮佳氣動芳城宮池日到氷初觧輦路風吹草欲生鴛侶此時皆賦詠商山雪在思尤清
　　山中尋道人不遇
　　年過弱冠風塵裏常擬隨師學鍊形石路特來尋道者雲房空見有仙經碁於松底留殘局鶴向潭邉退數翎便欲此居閒到老先生何日下青冥
　　贈敬晊助教二首〈一作無可詩〉
　　到來常聼說清虛手把𤣥元七字書仙籍不知名姓有道情惟見徃來疎巳能絶粒無飢色早晚休官買隱居便欲去隨為弟子片雲孤鶴可〈一作肯〉相於
　　街西靜觀求居處不到權門到寺頻禁掖人知連狀薦
　　國庠官滿一家貧清儀稱是〈一作都道〉蓬瀛客直氣堪為諫諍臣自顧無成年漸長報㤙惟願殺微身
　　送祖山人歸山
　　獨來朝市笑浮雲卻憶煙霞出帝城不説金丹能㸃化空教弟子學長生壺中瀉酒看雲影洞裏逄師下鶴迎料得仙家玉牌上巳鐫白日上昇名
　　監試蓮花𡶶
　　太華萬餘重岧嶤只此峯當秋倚寥泬入望似芙蓉翠㧞千尋直青危一朶穠氣分毛女秀靈有羽人蹤倒影侵官〈一作關〉路流香激廟松塵埃終不及車馬自憧憧
　　京兆府試目極千里
　　獻賦多年客低眉恨不前〈一作且於〉此心常鬰矣縱目忽超然送驥登長路看鴻入逺天古墟煙羃羃窮野草綿綿樹與金城接山疑桂水連何當開霽日無物翳平川
　　尋陳處士山堂
　　歩溪凡㡬轉始得見幽蹤路〈一作地〉隱千根樹門〈一作房〉開萬仭峰片雲生石竇淺水臥枯松窮谷風光冷深山翠碧濃鶴看空裏過仙向坐中逄底露秋潭水〈一作石〉聲微暮觀鐘他年來此定異日願相容且喜今歸去人間事更〈一作事〉慵
　　題從伯舍人道正里南園
　　帝里餘新第朱門面碧岑曙堂増爽氣喬木動清隂直去親瑤陛朝迴在竹林風流才子調好尚古人心薜荔遮窗暗莓苔近井深禮無青草隔詩共白衣吟軒靜留孤鶴庭虛到逺砧掩關裁鳳詔開鏡理瓊簪種植今如此塵埃永不侵雲奔投刺者日日待為霖
　　賦得聼松聲
　　庭際微風動髙松韻自生聼時無物亂盡日覺神清強與幽泉並翻嫌〈一作疑〉細雨並拂空〈一作雲〉増〈一作憎〉鶴唳過牖合〈一作入〉琴聲況復當秋暮偏宜在月明不知深澗底蕭瑟有誰聼
　　宿普濟寺
　　京寺數何窮清幽〈一作閒〉此不同曲江臨閣北御苑〈一作水〉自牆東廣陌車音急危樓夕景通亂峰沈暝野毒暑過秋空幡颺虛無裏星生杳靄中月光籠月殿蓮氣入蓮宮綴草涼天露吹人古木風飲茶除假寐聞磬釋塵䝉童子眠苔淨髙僧話漏終待鳴〈一作俄撞〉曉鐘後萬井復朣朧
　　和鄭校書夏日遊鄭泉
　　太虛懸畏景古木蔽清隂爰有泉堪挹閒思日可尋來聞鳴滴滴照竦碧沈沈㡬脈成溪壑何人測淺深澄時無一物分處歴千林淨溉靈根藥涼浮玉翅禽飲疑蠲宿疾見自失煩襟僧共雲前瀨龍和〈一作聼〉月下吟疊光輕吹動徹底曉霞侵不用頻遊去令君少進心
　　和校書冬夕寄題廬山
　　名髙身未到此恨蓄多時是夕吟因話他年必去隨〈一本無此四句〉嘗聞〈一作當時〉廬嶽頂半入楚江湄㡬處懸崖上千尋瀑布垂爐峰松淅瀝湓浦栁〈一作棹〉參差日色連湖白鐘聲拂浪遲煙梯縁薜荔嶽寺歩欹危地本饒靈草林曾出祖師石樓霞耀壁猨樹鶴分枝細徑縈巖末髙窗見海涯嵌空寒更極寂寞夜尤思隂谷氷埋術仙田雪覆芝亂泉禪客瀨〈一作潄〉異跡逸人知蘚室新開竈檉潭未了棋如何遂閒放長得在〈一作任〉希夷〈一本止此無以下十句〉空務漁樵事方無道路悲謝公臺尚在陶令栁潛衰塵外難相許人間貴跡遺雖懐丹桂影不忘白雲期仁者終攜手今朝預賦詩
　　書事寄萬年厲員外
　　帝城皆劇縣令尹美居東遂拜趙張下蹔離星象中擁歸從北闕送上動南宮紫禁黃山遶滄溟素滻通封疆親日月邑里出王公賦稅充天府歌謡入聖聰土膏寒麥覆人海晝塵䝉廨宇松連翠朝街火散紅文新桂茂粉署舊蘭崇留客揮盈爵抽毫詠早鴻前騶潘岳貴故里邵平窮勸隱蓮峰久期耕樹谷同鳬飛將去葉劒氣尚埋豐何必華隂土方垂拂拭功
　　上姚諫議
　　髙文與盛徳皆謂古無倫聖代生才子明庭有諫臣巳瞻龍袞近漸向鳳池新卻憶波濤郡來時島嶼春名因詩句大家似布衣貧曾暗投新軸頻聞奬滯身照吟清夕月送藥紫霞人終計衣門舘何疑不化鱗
　　上翰林丁學士
　　今代如堯代徴〈一作崇〉賢察衆情久聆推行寔然後佐聰明官自文華重㤙因顧問生詞人求作稱〈一作秤〉天子許和羮御栁凋霜晚宮泉滴月清直廬寒漏近秋燭白麻成玉殿移時對金輿數待行賜衣香未散借馬色難名時軰何偏羨儒流此最榮終當聞燮理寰宇永昇平
　　二〈一本將後四句作下第吟絶句〉
　　何處訪岐路青雲但憶歸風塵數年限〈一作恨〉門舘一生依外族帝王是中朝親舊〈一作故〉稀翻令浮議者不許九霄飛
　　山中舒懐寄上丁學士
　　五字投精鑒慙非大雅詞本求閒賜覽豈料便䝉知幽拙欣殊幸提擕更不疑弱苖須雨長懶翼在風吹礪鏃端楊葉光門待桂枝計聞塵裏譽因和禁中詩〈學士有禁中詩早春曽命和〉
　　鶯出谷
　　東風潛啓物動息意皆新此鳥從幽谷依林報早春出寒雖未及振羽漸能頻稍類沖天鶴多隨折桂人尊前喧〈一作時〉有語花裏晝藏身若向穠華處餘禽不見親
　　哭翰林丁侍郎
　　相知出肺腑〈一作深過等〉非舊亦非親每見雲霄侶多揚鄙拙身即期扶泰運〈一作匡聖主〉豈料哭賢人應是隨先帝依前作近臣〈一本作五律無以下八句〉平生任公直愛弟尚風塵宅閉青松古〈一作宻〉墳臨赤水新官清仍齒壯兒小復家貧惆悵天難問空流淚滿巾
　　陳情上李景譲大夫
　　一被浮名誤旋遭白髪侵裵囘戀明主夢寐在秋岑遇物唯多感居常只是吟待時鉗定口經事壓低心辛苦文場久因縁戚里深〈親弟大中元年尚主〉老迷新道路貧賣舊園林晴賞行聞水宵棊坐見參⻱留閒去問僧約偶來尋望喜潛憑鵲娛情願有琴此生如遂意誓死報知音上徳憐孤直唯公㧞陸沉丘山恩忽被螻蟻力難任作鑒明同日聼言重若金從茲更無限翹足俟為霖
　　和鄭先軰謝秩閒居寓書所懐
　　西風日夜吹萬木共離披近甸新晴後髙人得意時暫閒心亦泰論道面難欺把筆還詩債將琴當酒資藍衫懸竹桁烏帽掛松枝名占文章重官歸諫憲遲生涯貧帝里公議到台司室冷沾苔蘚門清絶路岐莫言鄰白屋即賀立丹墀豈慮塵埃久雲霄故有期
　　病中晨起即事寄場中徃還
　　昨日離塵裏今朝懶已成豈能為久隱更欲泥浮名虛牖晨光白幽園曉氣清戴沙尋水去披霧入林行疊葉孤禽在初陽半樹明桑麻新雨潤蘆荻古波聲易向田家熟元於世路生病多三徑塞吟苦四鄰驚
　　悲老宮人
　　白髪宮娃不觧悲滿頭猶自挿花枝曾縁玉貌君王寵〈一作愛〉凖擬人看似舊時
　　村中閒歩
　　閒共野人臨野水新秋髙樹掛清暉不知塵裏無窮事白鳥雙飛入翠微
　　上巳日
　　未敢分明賞物華十年如見夢中花遊人過盡衡門掩獨自憑欄到日斜
　　省試日上崔侍郎四首
　　衣上年年淚〈一作滴〉血痕只將懐〈一作幽〉抱訴乾坤如今主聖臣賢日豈致人間一物寃
　　如病如癡二十秋求名難得又難休囘看骨肉須堪恥一著麻衣便白頭
　　戚里稱儒媿小才禮闈公道此時開他人何事虛相指明主無私不是媒
　　方寸終朝似火然為求白日上青天自嗟辜負平生眼不識春光二十年
　　秋夜
　　秋氣滿堂孤燭冷清宵無寐憶山歸窗前月過三更後細竹吟風似雨微
　　長門怨
　　爭得一人聞此怨長門深夜有妍姝早知雨露翻相悞只插荊釵嫁匹夫
　　賈婦怨
　　嫁與商人頭欲白未曽一日得雙行任君逐利輕江海莫把風濤似妾輕
　　寄友人
　　風颯沈思眼忽開塵埃汚得是庸才那堪更見巢松鶴飛入青雲不下來
　　晏起
　　日過辰時猶在夢客來應笑也求名浮生自得長髙枕不向人間與命爭
　　馬上別單于劉評事〈時太和公主還京評事罷舉起職〉
　　廟謀宏逺人難測公主生還帝感深天下底平須共喜一時閒事莫驚心
　　贈從弟谷
　　此世榮枯豈足驚相逄惟要眼長青從來不愛三閭死今日憑君莫獨醒
　　別山居
　　萬壑千巖景象開登臨未足又須囬憑師莫斷松間路秋月圓時弟子來
　　贈道人
　　長在城中無定業賣丹磨鏡兩途貧三山來徃尋常事不省曽驚市井人
　　對月寄同志
　　霜滿中庭月在林塞鴻頻過又更深支頤不語相思坐料得君心似我心
　　憶鶴
　　白絲翎羽丹砂頂曉度秋煙出翠微來向孤松枝上立見人吟苦卻髙飛
　　雲門寺
　　上方僧又起清磬出林初吟苦曉燈暗露零〈一作染〉秋草疎舊山多夢到流水送愁餘寄寺欲經嵗慚無親故書
　　中秋㝛鄧逸人居
　　偶與山僧宿吟詩坐到明夜涼耽月色秋渇潄泉聲磵木如竿聳窗雲作片生白衣閒自貴不揖漢公卿
　　句
　　外家雖是帝當路且無親〈讀書志〉　白日只如哭黃泉免恨無〈哭賈島　以下吟窓雜錄〉　身閒甘㫖下白髪太平人　同逰芳草寺見示白雲詩〈以下海錄碎事〉　猶祈啓金口一為動文權　深山寺路千層石竹杖㯶鞋便可登
　　御定全唐詩巻五百四十五
<集部,總集類,御定全唐詩>
　　欽定四庫全書
　　御定全唐詩巻五百四十六
　　權審
　　權審字子詢天水人累官常侍詩二首
　　題山院
　　萬葉風聲利一山秋氣寒曉霜浮碧瓦落日度朱欄
　　絶句
　　得即髙歌失即休多悲多恨謾悠悠今朝有酒今朝醉明日愁來明日愁
　　邢羣
　　邢羣與杜牧同時官歙州刺史詩一首
　　郡中有懐寄上睦州員外杜十三兄
　　城枕溪流更淺斜麗譙連帶邑人家經冬野菜青青色未臘山梅處處花雖免嶂雲生嶺上永無音信到天涯如今嵗宴從羈滯心喜彈冠事不賒
　　曹汾
　　曹汾字道謙河南人歴忠武軍節度觀察等使戶部侍郎詩一首
　　早發靈芝望九華寄杜員外使君
　　戴月早辭三秀館遲明初識九華峰嵯嵯玉劒寒鋩利褭褭青蓮翠葉重竒狀卻疑人畫出嵐光如為客添濃行春若到五溪上此處褰帷正面逢
　　嚴惲
　　嚴惲字子重呉興人舉進士不第與杜牧游詩一首
　　落花
　　春光冉冉歸何處更向花前把一杯盡日問花花不語為誰零落為誰開
　　殷潛之
　　殷潛之自稱野人與杜牧同時詩一首
　　題籌筆驛
　　江東矜割據鄴下奪孤嫠霸畧非匡漢宏圖欲佐誰奏書辭後主仗劒出全師重襲襃斜路懸開反正旗欲將苞有截必使舉無遺沈慮經謀際揮毫決勝時圜觚當分畫前箸此操持山秀扶英川流入妙思算成功在彀運去事終虧命屈天方厭人亡國自隨艱難推舊姓開創極初基總歎曾過地寧探作教資若歸新厯數誰復顧衰危報徳兼明道長留識者知
　　祝元膺
　　祝元膺句曲人與段成式同時詩三首
　　送髙遂赴舉
　　句曲舊宅真自産日月英既涵嶽瀆氣安無神仙名松桂邐迤色與君相送情
　　寄道友
　　兩頷凝清霜玉爐焚天香為我延歲華得入不死鄉
　　夢仙謡
　　蟾蜍夜作青冥燭〈一作鏡〉螮蝀晴為碧落梯好箇分明天上〈一作上天〉路誰敎深〈一作移〉入武陵溪
　　句
　　霧紋斑似豹水力健如龍〈見張為主客圖〉
　　彭蟾
　　彭蟾字東蟾好學不仕詩一首
　　賀鄧璠使君正拜袁州
　　六年惠愛及黎甿大府論功俟陟明尺一詔書天上降二千石祿世間榮新添畫㦸門増峻舊躡青雲路轉平更待皇恩醒善政碧油幢到郡齋迎
　　王樞
　　王樞浙西湖州郡判官詩一首
　　和嚴惲落花詩
　　花落花開人世夢衰榮閒事且持杯春風底事輕揺落何似從來不要開
　　張希復
　　張希復字善繼常山人歴官集賢校理學士詩一首
　　詠宣律和尚袈裟
　　共覆三衣中夜寒披時不鎮尼師壇無因蓋得龍宮地畦裏塵飛葉相殘
　　錢可復
　　錢可復起之孫累官禮部郎中鄭注鎮鳳翔朝選充副使注敗遇害詩一首
　　鶯出谷
　　玉律陽和變時禽羽翮新載飛初出谷一囀已驚人拂栁宜煙暖衝花覺露春摶風翻翰疾向日弄吭頻求友心何切遷喬幸有因華林髙玉樹棲託及芳晨
　　張鷺
　　張鷺開成中人詩一首
　　鶯出谷
　　弱栁〈一作質〉隨儔匹遷鶯正及春乘風音響逺映日羽毛新已得辭幽谷還將脫俗塵鴛鸞方可慕燕雀迥無鄰遊止知難屈翻飛在此伸一枝如借便終冀託深仁劉莊物
　　劉莊物開成中人詩一首
　　鶯出谷
　　幸因辭舊谷從此及芳晨欲語如調舌〈一作求友〉初飛似畏人風調歸影便日煖吐聲頻翔集知無阻聨綿貴有因喜遷喬木近寜厭對花新堪念微禽意關關也愛春











　　御定全唐詩巻五百四十六
　　欽定四庫全書
　　御定全唐詩巻五百四十七
　　朱景𤣥
　　朱景𤣥㑹昌時人官至太子諭徳詩一巻今存十五首
　　題呂食新水閣兼寄南商州郎中
　　丹檻初結構孤髙冠清川庭臨谷中樹簷落山上泉曉色掛殘月夜聲雜繁青春去如水康樂歸何年
　　華山南望春
　　靈嶽多異狀巉巉出虛空閒雲戀巖壑起滅蒼翠中皓氣澄野水神光秘瓊宮鶴巢前林雪瀑落滿澗風春盡花未發川廻路難窮何因著山屐鹿跡尋羊公
　　水閣
　　樓居半池上澄影共相空謝守題詩處蓮開淨碧中
　　迎風亭
　　山雨留清氣溪飇送早涼時回石門歩階下碧雲光
　　雙櫧亭
　　連簷對雙樹冬翠夏無塵未𡧓慙桃李成隂不待春
　　蓮亭
　　囬塘冣幽處拍水小亭開莫怪䦨干濕鵁鶄夜宿來
　　中峯亭
　　中峰上翠微窗曉早霞飛㡬引登上屐春風踏雪歸
　　飛雲亭
　　上結孤圓頂飛軒出泰清有時迷處所梁棟曉雲生
　　四望亭
　　髙亭羣峰首四面俯晴川每見晨光曉階前萬井煙
　　望蓮臺
　　秋臺好登望菡萏發清池半似紅顔醉凌波欲暮時
　　茶亭
　　靜得塵埃外茶芳小華山此亭真寂寞世路少人閒
　　宿新安村歩
　　淅淅寒流漲淺沙月明空渚徧蘆花離人偶宿孤村下永夜聞砧一兩家
　　逺聞本郡行春到舊山二首
　　一身從宦留京邑五馬遙聞到舊山已領煙霞光野徑深慚老幼𠉀柴關
　　清風借響松筠外畫隼停暉水石間定掩溪名在圖傳共知軒蓋此登攀
　　和崔使君臨發不得觀積雪
　　貧居稍與池塘近旬日軒車不降來一樹瓊花空有待曉風看落滿青苔
　　句
　　塞鴻先秋去邉草入夏生〈見酉陽雜爼〉
　　薛宜僚
　　薛宜僚㑹昌中為左庶子詩二首
　　別青州妓叚東美
　　經年郵驛許安棲一㑹他鄉別恨迷今日海帆飄萬里不堪腸斷對含啼
　　阿母桃花方似錦王孫草色正如煙不須更向滄溟望惆悵歡情恰一年
　　郭圓
　　郭圓㑹昌中為劒南節度使李固言從事檢校司門員外郎詩一首
　　詠韋臯
　　宣父從周又適秦昔賢誰少出風塵當時甚訝張延賞不識韋臯是貴人〈張延賞妻苖夫人有鑑特選韋臯為壻延賞悔之不加齒禮後臯持節西川以代延賞延賞曰吾不識人〉
　　崔
　　崔字台碩博陵人擢進士第累遷翰林學士中書舍人㑹昌二年拜中書侍郎同中書門下平章事與李徳裕不葉罷為陝虢觀察使宣宗初以御史大夫召進尚書左僕射兼門下侍郎尋出為淮南節度使帝餞於太液亭賜詩寵之咸通初徙山南東道荊南二鎮封魏國公詩二首
　　進宣宗收復河湟詩
　　邉陲萬里注恩波宇宙羣芳洽凱歌右地名王爭觧辮逺方戎壘盡投戈煙塵永息三秋戍瑞氣遙清九折河共遇聖明千載運更觀俗阜與時和
　　詠架上鷹〈太平廣記雲為兒時隨父元畧訪韓晉公滉滉指架上鷹令詠吟云云滉曰此兒可前程萬里也〉
　　天邉心膽架頭身欲擬飛騰未有因萬里碧霄終一去不知誰是觧絛人
　　元晦
　　元晦稹之從子㑹昌初桂管觀察使終散騎常侍詩二首
　　越亭二十韻
　　乏才叨八使徇祿非三顧南服頒詔條東林證迷誤未聞述職効偶脫囂煩趣激水濬坳塘縁崖欹磴歩西巖煥朝旭深壑嚢宿霧影氣爽衣巾涼飇輕杖履臨髙神慮寂逺眺川原布孤帆逗汀煙翻鵶集江樹獨探洞府靜怳若偓佺遇一瞬契真宗百年成妄故孱顔石戶啟杳靄溪雲度松籟韻宮商鴛甍勢翔遡津梁危彴架濟物虛舟渡環流馳羽觴金英妬妝嫮笳吟寒壘迥鳥噪空山暮悵望麋鹿心低廻車馬路懸冠謝陶令褫珮懐疏傅遐想蛻纓緌徒慙䘏襦袴福盈禍之倚權勝道所惡何必棲禪關無言自冥悟
　　除浙東留題桂郡林亭
　　紫泥逺自金鑾降朱斾翻馳鏡水頭陶令風光偏畏夜子牟衰鬢暗驚秋西隣月色何時見南國春光豈再游莫遣豔歌催客醉不堪囬首翠蛾愁
　　句
　　石靜如開鏡山髙若聳蓮筍竿抽玉管花蔓綴金鈿〈巖光亭樓海虞衡志〉
　　路貫
　　路貫與元晦同登第官桂管觀察副使詩一首
　　和元常侍除浙東留題
　　謝安致理逾三載黃霸清聲徹九重猶輟珮環歸鳳闕且將仁政到稽峯林間立馬羅千騎池上開筵醉一鍾共喜甘棠有新詠獨慚霜鬢又攀龍
　　鄭薫
　　鄭薫字子溥擢進士第歴宣歙觀察使懿宗初召還太常少卿累吏部侍郎進左丞後以太子少師致仕號所居為隱巖蒔松於庭號七松處士存詩一首
　　贈鞏疇〈並序〉
　　九華處士鞏疇擅𤣥言之要通易老其於浄名僧肇尤精達余在句溪時重其能車幣而致之及到官舍再說易一說老氏將兒侄軰執巻列坐而傳之老氏畢業而寇難作與鞏各散去不知其何如存耶亡耶余既休居洛師鎖扉獨靜巳卯冬十一月半雪中有客叩柴門樵童視之走復曰鞏處士遽下榻開關執手話艱苦鞏背簦笈草履杖靈壽下笠且咍笑曰聞公恬養澹逸不屑於榮悴故以𤣥成來助成之升榻觧笈散四書即易老浄肇也明日講肇論階前多偃松髙桂氷棟墮落有琴瑟金石聲理致明妙神骨超爽自謂一時之遇曰與故人為徒又意此樂之難偕也遂成二十韻贈之
　　宻雪松桂寒書窓導餘清風撼氷玉碎階前琴磬聲榻靜幾硯潔帙散縑緗明髙論展僧肇精言資鞏生立意加𤣥虛析理分縱橫萬化悉在我一物安能驚江海何所動丘山常自平遲速不相閡後先徒起爭鏡照分妍醜秤稱分重輕顔容寜入鑑銖兩豈關衡藴微道超忽剖鐙音泠泠紙上掣牢鍵舌端揺利兵圓澈保直性客塵排妄情有住即非住無行即是行疏越捨朱哇滛鄙秦箏淡薄貴無味羊斟慙大羮洪逺包乾坤幽窅濳沈𠖇罔煩跬歩舉頓逹萬里程廬逺尚莫曉隱留曽誤聽直須持妙說共詣毗耶城
　　句
　　項斯逢水部誰道不關情
　　御定全唐詩巻五百四十七
　　欽定四庫全書
　　御定全唐詩巻五百四十八
　　薛逢
　　薛逢字陶臣蒲州河東人㑹昌初擢進士第授為萬年尉直𢎞文館歴侍御史尚書郎出為巴州刺史復斥蓬州尋以太常少卿召還歴給事中遷祕書監卒集十巻今編詩一巻
　　鑷白曲
　　去年鑷白鬢鏡裏猶堪認年少今年鑷白髪〈一作髭〉兩眼昏昏手戰跳滿酌濃酹假顔色顔色不揚翻自笑少年曽讀古人書本期獨善安有餘雖蓋長安一片瓦未遑卒歲容寜居前年依亞成都府月請俸緍六十五妻兒骨肉愁欲來偏梁閣道歸得否長安六月塵亙天池塘鼎沸林欲燃合家慟哭出門送獨驅匹馬陵山巔到官只是推誠信終日兢兢幸無恡丞相知憐為小心忽然奏佩専城印専城俸入一倍多況兼職祿霜峩峩山妻
　　稚女悉迎到時列緑罇酣酒歌醉來便向罇前倒風月滿頭絲皓皓雖然減得闔門憂又加去國五年老五年老知奈何來日少去日多金鎚鎚碎黃金鑷更唱罇前老去歌
　　君不見
　　君不見馬侍中氣吞河朔稱英雄君不見韋太尉二十年前鎮蜀地一朝冥漠歸下泉功業聲名兩憔悴奉誠園裏蒿棘生長興街南沙路平當時帶礪在何處今日子孫無地畊或聞羈旅甘常調簿尉文參各天表清明縱便天使來一把紙錢風樹杪碑文半缺碑堂摧祁連塚象狐兎開野花似雪落何處棠棃樹下香風來馬侍中韋太尉盛去衰來片時事人生倐忽一夢中何必深深固權位
　　老去也
　　惆悵人生不滿百一事無成頭雪白迴看幼累與老妻俱是途中逺行客匣中舊鏡照膽明昔曾見我髭未生朝巾暮櫛不自省老皮皴皺文縱橫合掌髻子蒜許大此日方知非是我暗數七旬能㡬何不覺中腸熱如火老去也爭奈何敲酒盞唱短歌短歌未竟日已沒月映西南庭樹柯
　　追昔行
　　朝光如飛猶尚可暮更如箭不容臥犍為穿城更漏頻一一皆從枕邊過一夕凡㡬更一更凡㡬聲青春枉向鏡中老白髪虛從愁裏生曽窺帝里東鄰女自比桃花鏡中許一朝嫁得征戍兒荷戈千里防秋去去時只作旦暮期別後生死俱不知風驚粉色入蟬鬢愁送鏡花潛墮枝前年因出長安陌見一女人頭雪白日中扶杖憇樹隂髣髴形容認相識向予吁嗟還獨語曽與君家鄰舍住當時妾嫁與征人㡬向牆頭誚夫主花開葉落何推遷屈指數當三十年眉頭薤葉同枮葉琴上朱成斷嫁時寳鏡依然在鵲影菱花滿光彩夢裏長嗟離別多愁中不覺顔容改歎息人生能㡬何喜君顔貌未蹉跎因君下馬重相顧請奏青門腸斷歌
　　醉春風
　　去年春似今年春依舊野花愁殺人犍為縣裏古城上開是好花飛是塵戲蝶狂蜂相徃返一枝花上聲千萬時節先從暖處開北枝未發南枝晩江城太守鬚髯蒼忽然置酒開華堂歌兒舞女亦隨後暫醉始知天地長頃年曽作東周掾同舍尋春屢開宴斗門亭上桞如絲洛水橋邉月如練洛陽風俗不禁街騎馬夜歸香滿懐坐客爭吟雲碧句美人醉贈珊瑚釵日徃月來何草草今年又校三年老槽中駿馬不能騎惆悵落花開滿道為報時人知不知看花對酒定無疑君看野外孤墳下石羊石馬是誰家
　　鄰相反行
　　東家有兒年十五隻向田園獨辛苦夜開溝水遶稻田曉叱耕牛墾塉土西家有兒纔弱齡儀容清峭雲鶴形渉書獵史無早暮坐期朱紫如拾青東家西家兩相誚西兒笑東東又笑西雲養志與榮名彼此相非不同調東家自雲雖苦辛躬耕早暮及所〈一作得及〉親男舂女㸑二十載堂上未為衰老人朝機暮織還充體餘者到兄還及弟春秋伏臘長在家不許妻奴暫違禮爾今二十方讀書十年取第三十餘徃來途路長離別㡬人便得昇公車縦令得官〈一作貴〉身須老銜恤終天向誰道百年骨肉歸下泉萬里枌榆長秋草我今躬耕奉所天耘鋤刈穫當少年面上笑添今日喜肩頭薪續廚中煙縱使此身頭雪白又有〈一作見〉兒孫還稼穡家藏一巻古孝經世世相傳皆得力為報西家知不知何須謾笑東家兒生前不得供甘滑歿後揚名徒爾為
　　靈臺家兄古鏡歌
　　一尺圎潭深黑色篆文如絲人不識耕夫雲住赫連城赫連城下親耕得鏡上磨瑩一月餘日中漸見菱花舒金膏洗拭鉎〈音生〉盡黒雲吐出新蟾蜍人言此是千年物百鬼聞之形暗慄玉匣曽經龍照來豈冝更鑒農夫質有時霹靂半夜驚窗中飛電如晦明盤龍鱗脹玉匣溢牙爪觸風時有聲耕夫不觧珍靈異翻懼赫連神作祟十千賣與靈臺兄百丈靈湫坐中至溢匣水色如玉傾兒童不敢窺澄寒光照人近不得坐愁雷電湫中生吾兄吾兄須愛惜將來慎勿虛拋擲興雲致雨㑹有時莫遣紅妝穢靈跡
　　觀競渡〈一作劉禹錫詩一作張建封詩〉
　　三月三日天清明楊花繞江啼曉鶯使君未出郡齋內江上已聞齊和聲使君出時皆有引馬前已被紅旗陣兩岸羅衣破鼻香銀釵照日如霜刃鼓聲三下紅旗開兩龍躍出浮水來擢影幹波飛萬劒鼓聲劈浪鳴千雷雷聲衝急波相近兩龍望標目如瞬江上人呼霹靂聲竿頭綵掛虹霓暈前船搶水已得標後船失勢空揮橈瘡眉血首爭不定輸岸一朋心似燒只將標示輸嬴賞兩岸十舟五來徃須㬰戲罷各東西竟脫文身請書上吾今細觀競渡兒何殊當路權相持不思得所各休去㑹到摧舟折楫時
　　酬牛秀才登樓見示
　　旅館再經秋心煩嬾上樓年光同過隙人事且隨流骨肉慿書問鄉關託夢遊所嗟山郡酒傾盡只添憂
　　夏夜宴明月湖
　　夏夜宴南湖琴觴興不孤月揺天上桂星泛浦中珠助照螢隨舫添盤筍迸廚聖朝思靜黙堪守谷中愚
　　大水
　　暴雨逐〈一作隨〉驚雷從風忽驟來浪驅三島至江拆二儀開勢恐圓樞折聲疑厚軸摧𠖇心問元化天眼㡬時囬
　　席上酬東川嚴中丞敘舊見贈
　　昔記披雲日今逾二十年聲名俱是夢恩舊半歸泉朱紱慙衰齒紅妝慘別筵離歌正淒切休更促危
　　禁火
　　日日冒煙塵忽忽禁火辰塞榆關水濕邉草賊迴春歲月傷風邁瘡痍念苦辛沙中看白骨腸斷故鄉人
　　詠桞
　　弱植驚風急自傷暮來翻遣思悠揚曽飄紫〈一作綺〉陌隨髙下敢拂朱門競短長縈砌乍飛還乍舞撲池如雪又如霜莫令岐路頻攀折漸擬垂〈一作清〉隂到畫堂
　　宮詞
　　十二樓中盡暁妝望仙樓上望君王鎖銜金獸連環冷水滴銅龍晝漏長雲髻罷梳還對鏡羅衣欲換更添香遙窺正殿簾開處袍袴宮人掃御牀
　　長安春日
　　窮途日日困泥沙上苑年年好物華荊棘不當車馬道管長奏綺羅家王孫草上悠揚蝶少女風前爛漫花嬾出任從遊子笑入門還是舊生涯
　　韋夀博書齋〈一作溫庭筠詩〉
　　𤣥晏先生已白頭不隨鵷鷺狎羣鷗元卿謝免開三逕平仲朝歸臥一裘醉後獨知殷甲子病來猶作晉春秋塵纓未濯今如此野水無情處處流
　　潼關河亭
　　重岡如抱嶽如蹲屈曲〈一作氣蹙〉秦川勢自尊天地併功開帝宅山河相湊束龍門櫓聲嘔軋中流渡栁色微茫逺岸村滿眼波濤終古事年來惆悵與誰論
　　送衢州崔員外
　　笑分銅虎別京師嶺下山川想到時紅樹暗藏殷浩宅緑蘿深覆偃王祠風茅向暖抽書帯露竹迎風舞釣絲休指巖西數歸日知君已負白雲期
　　開元後樂
　　莫奏開元舊樂章樂中歌〈一作髙〉曲斷人腸邠王玉笛三更咽虢國金車十里香一自犬戎生薊北便從征戰老汾陽中原駿馬搜求盡沙苑年來草又芳
　　漢武宮辭
　　漢武〈一作武帝〉清齋夜築壇自斟明水醮仙官殿前玉〈一作童〉女移香案雲〈一作庭〉際金人捧露盤絳節㡬〈一作有〉時還入夢碧桃何處〈一作事〉更驂鸞茂陵煙雨埋弓〈一作冠〉劒石馬無聲蔓草寒
　　潼關驛亭
　　河上關門日日開古今名利旋堪哀終軍壯節埋黃土楊震豐碑翳緑苔寸祿應知霑有分一官常懼處非才猶驚徃歲同袍者尚逐江東計吏來
　　五峯隱者
　　煙霞壁立水溶溶路轉崖囘旦暮中鸂𪆟畏人沈澗月山羊投石掛巖松髙齋既許陪雲宿晚稻何妨為客舂今日見君嘉遯處悔將名利役疎慵
　　上吏部崔相公
　　龍門曽共戰驚瀾雷電浮雲出濬湍紫府有名同羽化碧霄無路〈一作伴〉卻泥蟠公車未結王生襪客路虛彈貢禹冠今日鑪錘任真宰暫回風水不應難
　　送劉郎中牧杭州
　　一州橫制浙江灣臺榭參差積翠間樓下潮囘滄海浪枕邉〈一作前〉雲起剡溪山呉江水色連隄闊越俗舂聲隔㟁還聖代牧人無逺近好將能事濟清閒
　　貧女吟
　　殘妝滿面淚闌干㡬許幽情慾話難雲髻嬾梳愁拆鳳翠蛾羞照恐驚鸞南鄰送女初鳴珮北里迎妻已夢蘭惟有深閨顦顇質年年長憑繡牀㸔
　　夜宴觀妓
　　燈火熒煌醉客豪捲簾羅綺艶仙桃纎腰怕束金蟬斷鬢〈一作鬒〉髪宜簪白燕髙愁傍翠蛾深八字笑囘丹臉利雙刀無因得薦陽臺夢願拂餘香到緼袍
　　送西川杜司空赴鎮
　　黒眉𤣥髪尚依然紫綬金章五十年三入鳳池操國柄八分龍節付兵權東周城闕中天外西蜀樓臺落日邉莫遣洪罏曠真宰九流人物待陶甄
　　長安夜雨
　　滯雨通宵又徹明百憂如草雨中生心關桂玉天難暁運落風波夢亦驚壓樹早鴉飛不散到窗寒鼓濕無聲當年志氣俱消盡白髪新添四五莖
　　獵騎
　　兵印長封入衛稀碧空雲盡早霜微滻川桑落鵰初下渭曲禾收兎正肥陌上管清似語草頭弓馬疾如飛豈知萬里黃雲戍血迸金瘡臥鐵衣
　　金城宮
　　憶昔明皇初御天玉輿頻此駐神仙龍盤藻井噴紅艶獸坐金牀吐碧煙雲外笙歌岐薛醉月中臺榭后妃眠自從戎馬生河雒深鎖蓬萊一百年
　　驚秋
　　霜竹風蟬昨夜秋百年心事付東流明霜義分成虛話〈一作語〉阜俗文章惜暗投長笑李斯稱溷鼠每多莊叟喻犧牛五湖煙水盈歸夢蘆荻花中一釣舟
　　六街塵
　　六街塵起鼓鼕鼕馬足車輪在處通百役並驅衣食內四民長走路岐中年光與物隨流水世事如花落曉風名利到身無了日不知今古旋成空
　　悼古
　　細推今古事堪愁貴賤同歸土一丘漢武玉堂人豈在石家金谷水空流光隂自旦還將暮草木從春又到秋閒事與時俱不了且將身暫醉鄉遊
　　九華觀廢月池〈一作題昭華公主廢池館〉
　　曽發簫聲水檻前夜蟾寒沼雨嬋娟微波有恨終歸海明月無情卻上天白鳥帶將林〈一作簾〉外雪緑荷〈一作蘋〉枯盡渚中蓮榮〈一作浮〉華不肯人間〈一作向莊周〉住須讀莊生第一〈一作南華齊物〉篇
　　社日遊開元觀〈時當水荒之後〉
　　松栢當軒蔓桂籬古壇衰草暮風吹荒涼院宇無人到寂寞煙霞只自知浪漬法堂餘像設水存虛殿半科儀因求天寳年中夢故事分明載折碑
　　九日曲池遊眺
　　陌上秋風動酒旗江頭絲竹競相追正當海晏河清日便是修文偃武時繡轂盡為行樂伴艶歌皆屬太平詩微臣幸忝頒堯厯一望郊原愜所思
　　九日郡齋有感
　　白日貪長夜更長百般無意更思量三冬不見秦中雪九日唯添鬢畔霜霞泛水文沈暮色樹凌金氣發秋光樓前野菊無多少一雨重開一番黃
　　九日嘉州發軍亭即事
　　三江分注界平沙何處雲山是我家舞鶴洲中翻白浪掬金灘上折黃花不愁故國歸無日卻恨浮名苦有涯向暮酒酣賔客散水天狼籍變餘霞
　　九日雨中言懐
　　餻果盈前益自愁那堪風雨滯刀州單牀冷席他鄉夢紫榝黃花故國秋萬里音書何寂寂百年生計甚悠悠潛將滿眼思家淚灑寄長江東北流
　　題劒門先寄上西蜀杜司徒
　　峭壁橫空限一隅劃開元氣建洪樞梯航百貨通邦計鍵閉諸蠻屏帝都西蹙犬戎威北狄南吞荊郢制東呉千年管鑰誰鎔範只自先天造化爐
　　八月初一駕幸延喜樓看冠帶降戎
　　城頭旭日照䦨干城下降戎綵仗攢九陌塵埃千騎合萬方臣妾一聲歡樓臺乍仰中天易衣服初迴左袵難清水莫教波浪濁從今赤嶺屬長安
　　送司徒相公赴闕
　　丞相銜恩赴關時錦城寒菊始離披龍媒舊識朝天路雞樹長虛入夢枝十載殿廷連歩武兩來庸蜀撫疲羸莫愁中土無人識自有明明聖主知
　　送靈州田尚書
　　隂風獵獵滿旗〈一作旌〉竿白草颼颼劒氣〈一作㦸〉攢九姓𦍑渾隨漢節六州蕃落從戎鞍霜中入塞琱弓硬〈一作響〉月下翻營玉帳寒今日路傍誰不指穰苴門戸慣登壇
　　座中走筆送前蕭使君
　　笙歌慘慘咽離筵槐桞隂隂五月天未學蘇秦榮佩印卻思平子賦歸田芙蓉欲綻溪邉蘂〈一作臉〉楊栁初迷渡口煙自笑無成今老大送君垂淚郭門前
　　重送徐州李從事商隠
　　暁乘征騎帯犀渠醉別都門慘袂初蓮府望髙秦御史栁營官重漢尚書斬蛇澤畔人煙暁戲馬臺前樹影疎尺組掛身何用處〈一作說〉古來名利盡丘墟
　　醉中〈一作間〉聞甘州
　　老聽笙歌亦解愁醉中因遣合甘州行追赤嶺千山外坐想黃河一曲流日暮豈堪征婦怨路旁能結旅人愁左綿刺史心先死淚滿朱催白頭
　　北亭醉後敘舊贈東川陳書記
　　二十年前事盡空半隨波浪半隨風謀身喜斷韓雞尾辱命羞攜楚鵲〈一作鶴〉籠符竹謬分錦水外妻孥猶隔散關東臨岐莫怪朱絶曽是君家入爨桐
　　宣政殿前陪位觀冊順宗憲宗皇帝尊〈一作徽〉號
　　樓頭鐘鼔逓相催曙色當衙曉仗開孔雀扇分香案出袞龍衣動冊函來金泥照耀傳中㫖玉節從容引上台盛禮永尊徽號畢聖慈南面不勝哀
　　元日樓前觀仗
　　千門曙色鏁寒梅五夜疎鐘暁箭催寳馬占隄朝闕去香車爭路進名來天臨玉幾班初合日照金雞仗欲廻更傍紫微瞻北斗上林佳氣滿樓臺
　　曈曈初日照樓臺漠漠祥雲雉扇開星駐冕旒三殿暁雲翻珠翠六宮來山呼聖夀煙霞動風轉金章鳥獸迴欲識普恩無逺近萬方歡忭一聲雷
　　醉中看花因思去嵗之任
　　去嵗乘軺出上京軍機旦暮促前程狂花野草途中恨春月秋風劒外情愁見瘴煙遮路色厭聞溪水下灘聲不辭醉伴諸年少羞對紅妝白髪生
　　題白馬驛
　　晩麥芒乾風似秋旅人方作蜀門遊家林漸隔梁山逺客路長依漢水流滿壁存亡俱是夢〈一作幻〉百年榮辱盡〈一作不〉堪愁胸中憤氣文難遣強指豐碑哭武侯
　　題籌筆驛
　　天地三分魏蜀吳武侯倔起贊訏謨身依豪傑傾心術目對雲山演陣圖赤伏運衰功莫就皇綱力振命先徂出師表上留遺懇猶自千年激壯夫
　　賀楊收作相
　　闕下憧憧車馬塵沈浮相次宦遊身須知金印朝天客同是沙隄避路人威鳳偶時因瑞聖應龍無水謾通神立門不是趨時客始向窮途學問津
　　元日田家
　　東村晴雪北村梅樹裏茅簷曉盡開蠻榼出門兒婦去烏龍〈一作鳥飛〉迎路女郎來相逄但祝新正夀對舉那愁暮景催長笑士林因宦別一官輕是十年迴
　　送慶上人歸湖州因寄道儒座主
　　上人今去白蘋洲霅水苕溪我舊逰夜雨暗江漁火出夕陽沈浦鴈花收閒聼別鳥啼紅樹醉看歸僧櫂碧流若見儒公憑寄語數莖霜鬢已驚秋
　　早發剡山〈一作趙嘏詩〉
　　正懐何謝俯長流更覽餘封識嵊州樹色老依官舍晩溪聲涼傍客衣秋南巖氣爽橫郛郭天姥雲晴拂寺樓日暮不堪還上馬蓼花風起路悠悠
　　題春臺觀
　　殿前松栢晦蒼蒼杏遶仙壇水遶廊垂露額題精思院博山爐褭降真香苔侵古碣迷陳事雲到中𡶶失上方便擬尋溪弄花去洞天誰更待劉郎
　　春晩東園曉思
　　劒外春餘日更長東園留醉樂髙張松杉露滴無情淚桃杏風飄不語香鶯戀葉深啼緑樹燕窺巢穏坐彫梁也知留滯年華晩爭那罇前樂未央
　　芙蓉溪送前資州裴使君歸京寜拜戸部裴侍郎
　　桑柘林枯𪍷麥乾欲分離百憂攢臨溪莫話前途逺舉酒須歌後㑹難薄宦未甘霜髪改夾衣猶耐水風寒遙知阮巷歸寜日㡬院兒童候馬看
　　伏聞令公疾愈對見延英因有賀詩逺封投獻
　　吉語云云海外傳令公疾愈起朝天皇風再扇寰區內人鏡重開日月邉光啟四門通夀域深疏萬頃溉情田陪臣自訝迷津久願識方舟濟巨川
　　題獨孤處士村居
　　江上園廬荊作扉男驅耕犢婦鳴機林巒當戸蔦蘿暗桑柘繞村薑芋肥㡬畆稲田還謂業兩間𦭘舍亦言歸何如一被風塵染到老云云相是非
　　題上皇觀
　　狂㓂窮兵犯帝畿上皇曽此振戎衣門前衛士傳清警砌下奚官掃翠微雲駐夀宮三洞啟日迴仙杖六龍歸當時丹鳳銜書處老柏蒼蒼巳合圍
　　奉和僕射相公送東川李支使歸使府夏侯相公
　　兩地交通布政和上台深喜使星過歡留白日千鍾酒調入青雲一曲歌寒栁翠添微雨重臘梅香綻細枝多平津萬一言卑散莫忘髙松寄女蘿
　　送封尚書節制興元
　　大封茅土鎮襃中醉出都門殺氣雄陌上晩花迎虎節馬前新月學彎〈一作琱〉弓珂臨響澗聲先合斾到春山色更紅欲識真心報天子滿旗全是發生風
　　送西川梁常侍之新築龍山城並錫賚兩州刺史及部落酋長等
　　聖主憂夷貊屯師剪束欽〈浪吉一名束欽〉皇家思眷祐星使忽登臨用命期開國違天必釁碪化須均草樹恩不間飛沈束馬凌蒼壁捫蘿上碧岑瘴川風自熱劒閣氣長隂迅瀨從天急喬松入地深仰觀唯一逕俯瞰即千尋水作新城帶山為故壘東開洞君聼南闢納蠻心渥澤濡三部〈謂三王部落〉衣冠化雨〈一作兩〉林帶文雕白玉符理篆黃金鳥道經卬僰星纒過觜參廻軒如〈一作知〉睿奬休作苦辛吟
　　河滿子
　　繋馬宮槐老持杯店菊黃故交今不見流恨滿川光
　　題黃花驛
　　孤戍迢迢蜀路長鳥鳴山館客思鄊更看絶頂煙霞外數樹巖花照夕陽
　　涼州詞
　　昨夜蕃兵〈一作軍〉報國讐沙州都䕶破涼州黃河九曲今歸漢塞外縱橫戰血流
　　嘉陵江
　　備問嘉陵江水湄百川東去爾西之但教清淺源流在天〈一作得〉路朝宗㑹有期
　　觀獵
　　馬縮寒毛鷹落臕角弓初暖箭新調平原踏盡無禽出竟日翻身望碧霄
　　狼煙
　　三道狼煙過磧來受降城上探旗開傳聲卻報邉無事自是官軍入抄囬
　　俠少年
　　緑眼胡鷹踏錦韝五花驄馬白貂裘徃來三市無人識倒把金鞭上酒樓
　　感塞
　　滿塞旌旗鎮上遊各分天子一方憂無因得見哥舒翰可惜西山十八州
　　聼曹剛彈琵琶
　　禁曲新翻下玉都四振觸五音殊不知天上彈多少金鳳銜花尾半無
　　定山寺
　　十里松蘿映碧苔一川晴色鏡中開遙聞上界翻經處片片香雲出院來
　　越王樓送髙梓州入朝
　　乘遞初登建外州傾心喜事富人侯方當游藝依仁日cq=406便到攀轅臥轍秋容聼巴歌消子夜許陪仙躅上危樓欲知恨戀情深處聼取長江旦暮流
　　送李藴赴鄭州因獻盧郎中〈以下九首並見趙嘏集〉
　　僕射陂西想到時滿川晴色見旌旗馬融閑臥笛聲逺王粲醉吟樓影移㡬日賦詩秋水寺經年草詔白雲司唯君此去人多羨卻是恩深自不知
　　送裴評事
　　塞垣從事識兵機只擬平戎不擬歸入夜笳聲含白〈一作素〉髪報秋榆葉落征衣城臨〈一作連〉戰壘黃雲晩馬渡寒沙夕照微此別〈一作別後〉不應書斷絶滿天霜雪有鴻飛
　　送沈單作尉江都〈一作許渾詩〉
　　煬帝都城春水邉笙歌夜上木蘭船三千宮女自塗地十萬人家如洞天焰焰花枝官舍晩重重雲影寺牆連少年作尉須矜慎莫向樓前墜馬鞭
　　送薛耽先軰歸謁漢南
　　雲繞千峯驛路長謝家聫句待檀郎手持碧落新攀桂月在東軒舊選牀㡬日旌幢延駿馬到時氷玉動華堂孔門多少風流處不遣顔回識醉鄉
　　送同年鄭祥先軰歸漢南〈時㤙門相公鎮山南〉
　　年來驚喜兩心知髙處同攀次第枝人倚繡屏閑賞夜馬嘶花徑醉歸時聲名本自文章得藩溷曽勞筆硯隨家去㤙門四千里只應從此夢旌旗
　　李先輩擢第東歸有贈送
　　金榜前頭無是非平人分得一枝歸正憐日暖雲飄路何處宴𢌞風滿衣門掩長淮心更逺渡連芳草馬如飛茂陵自笑猶多病空有書齋在翠微
　　送韓絳歸淮南寄韓綽先軰
　　島上花枝繋釣船隋家宮畔水連天江帆自落鳥飛外月觀靜依春色邉門巷草生車轍在朝廷㤙及鴈行聨相逄且〈一作莫〉問昭〈一作揚〉州事曽鼓莊盆對逝川
　　送盧緘歸揚州
　　曽向雷塘寄掩扉荀家燈火有餘輝關河日暮望空極楊栁渡頭人獨〈一作未〉歸隋苑荒臺風褭褭灞陵殘雨夢依依今年春色還相悞為我江邉謝釣磯
　　送剡客
　　兩重江外片帆斜數里林塘遶一家門掩右軍餘水石路橫諸謝舊煙霞扁舟㡬處逢溪雪長笛何人怨〈一作思〉栁花若到天台洞陽觀葛洪丹井〈一作竈〉在雲涯
　　涼州詞〈第一首第三句缺一字〉
　　千里東歸客無心憶舊遊掛帆遊〈闕〉水髙枕到靑州君住孤山下煙深夜徑長轅門渡緑水遊苑繞垂楊樹發花如錦鶯啼栁若絲更遊懽宴地愁見別離時
　　送蕭俛相公歸山〈一作趙嘏詩〉
　　眼前軒冕是鴻毛天上人情謾自勞脫卻朝衣便東去青雲不及白雲髙
　　石膏枕
　　表裏通明不假彫冷於春雪白於瑤朝來送在涼牀上只怕風吹日炙銷
　　句
　　草荒留客院泥臥餵生䑓〈遊廢寺　以下見海錄碎事〉　碧碎鴛鴦瓦香埋菡萏罏　初日暉暉上彩旄　金鞍俯鞚塵間影銀鏑離中處聲〈獵〉　昨日鴻毛萬鈞重今朝山嶽一朝輕〈舊唐書本傳王鐸作相逢有詩云雲鐸怨之〉










　　御定全唐詩巻五百四十八
<集部,總集類,御定全唐詩>
　　欽定四庫全書
　　御定全唐詩巻五百四十九
　　趙嘏
　　趙嘏字承祐山陽人㑹昌二年登進士第大中間仕至渭南尉卒嘏為詩贍美多興味杜牧嘗愛其長笛一聲人倚樓之句吟歎不已人因目為趙倚樓有渭南集三巻編年詩二巻今合編為二巻
　　汾〈一作江〉上宴別〈一作許渾詩〉
　　雲物如故鄉山川知異路〈一作異岐路〉年來未歸客馬上春色〈一作欲〉暮一尊花下酒殘日水西樹不待管絃終揺鞭背花去
　　書齋雪後
　　擁褐坐茅簷春晴喜初日㣲風入桃徑爽氣歸〈一作生〉縹帙頻時苦風雪就景理巾櫛樹暖高鳥來𥦗閒曙雲出鄉遙路難越道蹇時易失欲靜又不〈一作未〉能東山負芝術
　　寄道者
　　洞庭先生歸路長海雲望極春茫茫別來㡬度向蓬島自傍瑤臺折靈草
　　虎丘寺贈漁處士
　　蘭若雲深處前年客重過巖空秋色動水闊夕陽多早負江湖志今如鬢髮何唯思閒勝我釣艇在煙波
　　陪崔璞侍御和崔㻂〈音瓶〉春日有懐
　　詩家本多感況值廣陵春暖駐含𥦗日香餘醉袖塵浮名皆有分一笑最闗身自此容依託清才兩故人
　　昔昔鹽二十首〈以薛道衡詩毎句為題〉
　　垂柳覆金堤
　　新年垂柳色嫋嫋對空閨不畏芳菲好自縁離別啼因風飄玉戶向日映金堤驛使何時度還將贈隴西
　　蘼蕪葉復齊
　　提筐紅葉下度日採蘼蕪掬翠香盈袖看花憶故夫葉齊誰復見風暖恨偏孤一被春光累容顔與昔殊
　　水溢芙蓉沼
　　淥沼春光後青青草色濃綺羅驚翡翠暗粉妬芙蓉雲遍𥦗前見荷翻鏡裏逢將心託流水終日𣺌無從〈一作窮〉
　　花飛桃李蹊
　　逺期難可託桃李自依依花徑無容跡戎裘〈一作裝〉未下機隨風開又落度日掃還飛欲折枝枝贈那知歸不歸
　　採桑秦氏女
　　南陌採桑出誰知妾姓秦獨憐傾國貎不負早鶯春珠履盪花濕龍鉤折桂新使君那駐馬自有侍中人
　　織錦竇家妻
　　當年誰不羨分作竇家妻錦字行行苦羅幃日日啼豈知登隴逺秪恨下機迷直候陽闗使殷勤寄海西
　　闗山別蕩子
　　那堪聞蕩子迢遞涉闗山腸為〈一作共〉馬嘶斷衣從淚滴斑愁看塞上路詎惜鏡中顔儻見征西雁應傳一字還
　　風月守空閨
　　良人猶逺戍耿耿夜閨空繡戶流宵月羅幃坐晩〈一作曉〉風魂飛沙帳北腸斷玉關中尚自無消息錦衾那得同
　　恆歛千金笑
　　玉顔恆自歛羞出鏡臺前早惑陽城客今悲華錦筵從軍人更逺投〈一作報〉喜鵲空傳夫婿交河北迢迢路㡬千
　　長垂雙玉啼
　　雙雙紅涙墮度日暗中啼雁出居延北人猶遼海西向燈垂玉枕對月灑金閨不惜羅衣濕惟愁歸意迷
　　蟠龍隨鏡隠
　　鸞鏡無由照蛾眉豈忍看不知愁髪換空見隠龍蟠那愜紅顔改偏傷白日殘今朝窺玉匣雙淚落闌干
　　彩鳯逐帷低
　　巧繡雙飛鳯朝朝伴下帷春花那見照暮色已頻欺欲巻思君處將啼裛淚時何年征戍客傳語報佳期
　　驚魂同夜鵲
　　萬里無人見衆情難與論思君常入夢同鵲屢驚魂孤寢紅羅帳雙啼玉筯痕妾心甘自保豈復暫忘恩
　　倦寢聽晨鷄
　　去去邊城騎愁眠掩夜閨披衣窺落月拭淚待鳴鷄不憤連年別那看長夜啼功成應自恨早晚發遼西
　　暗牖懸蛛網
　　暗中蛛網織歴亂綺𥦗前萬里終無信一條徒自懸分從珠露滴愁見隟風牽妾意何聊賴看看劇斷
　　空梁落燕泥
　　春至今朝燕花時伴獨啼飛斜珠箔隔語近畵梁低帷巻閒窺戶牀空暗落泥誰能長對此雙去復雙棲
　　前年過代北
　　代北㡬千里前年又復經燕山雲自合胡塞草應青鐡馬喧鼙鼔〈一作嚴陣〉蛾眉怨錦屏不知羌笛曲掩淚若為聽
　　今嵗往遼西
　　萬里飛書至聞君已渡遼祗諳新別苦忘卻舊時嬌烽戍年將老紅顔日向彫胡沙兼漢苑相望㡬迢迢
　　一去無還意
　　良人征絶域一去不言還百戰穿金甲三冬阻玉關蕭蕭邉馬思獵獵戍旗閒獨抱千重恨連年未解顔
　　那能惜馬蹄
　　雲中路杳杳江畔草淒淒妾久垂珠淚君何惜馬蹄邉風悲曉〈一作晚〉角營月怨春鼙未道休徵戰愁眉又復低
　　送韋處士歸省朔方
　　映柳見行色故山當落暉青雲知已歿白首一身歸滿袖蕭關雨連沙塞雁飛到家翻有喜借取老萊衣
　　送權先軰歸覲信安
　　衣綵獨歸去一枝蘭更香馬嘶芳草渡門掩百花塘野色亭臺晩灘聲枕簟涼小齋松島上重葉覆書堂〈一作重拂讀書牀〉
　　風蟬
　　風蟬旦夕鳴伴夜送秋聲故里客歸盡水邊身獨行噪軒髙樹合驚枕暮山橫聽處無人見塵埃滿甑生
　　重寄盧中丞
　　賤子來還去何人伴使君放歌迎晩醉指路上髙雲此夜雁初至空山雨獨聞別多頭欲白惆悵惜餘醺
　　曉發〈一作姚鵠詩〉
　　旅行宜早發況復是南歸月影縁山盡鐘聲隔浦㣲星殘螢共映葉落鳥驚飛去去渡南渚村深人出稀
　　送友人鄭州歸覲
　　為有趨庭戀應忘道路賖風消滎澤凍雨靜圃田沙古陌人來逺遙天雁勢斜園林新到日春酒酌梨花
　　洛中逢盧郢石歸覲
　　不堪俱失意相送出東周縁切倚門戀倍添為客愁春山和雪靜寒水帯冰流別後期君處靈源紫閣秋
　　贈越客
　　故國波濤隔明時心久留獻書䨇闕晩看月五陵秋南棹何當返長江憶共逰定知釣魚伴相望在汀州
　　經無錫縣醉後吟
　　客過無名姓扁舟繫柳隂窮秋南國淚殘日故鄉心京洛衣塵在江湖酒病深何須覔陶令乗醉自橫琴
　　東歸道中二首
　　平生事行役今日始知非嵗月老將至江湖春未歸傳家有天爵主祭用儒衣何必勞知已無名亦息機未明喚僮僕江上憶殘春風雨落花夜山川驅馬人星星一鏡髪草草百年身此日念前事滄洲情更親
　　旅次商山
　　役役依山水何曽似問津斷崖如避馬芳樹欲留人日夕猿鳥伴古今京洛塵一枝甘已失辜負〈一作惆悵〉故園春
　　長洲
　　扁舟殊不繫浩蕩路纔分范蠡湖中樹吳王苑外雲悲心人望月獨夜雁離羣明發還驅馬關城見日曛
　　江邊
　　終日勞車馬江邊款竹扉殘花春浪闊小酒故人稀戍鼔客帆逺津雲夕照㣲何由兄與弟俱及暮春〈一作潮〉歸
　　宿靈巖寺〈即古吳宮〉
　　明月溪頭寺蟲聲滿橘洲倚欄香徑晩移石太湖秋古樹〈一作老樹一作樹老〉雲歸盡荒臺〈一作臺荒〉水更流無人見惆悵獨上最高樓
　　越中寺居
　　遲客疎林下斜溪小艇通野橋連寺月高竹半樓風水靜魚吹浪枝閒鳥下空數峯相向緑日夕郡城東
　　贈金剛三藏〈一作許渾詩〉
　　心法雲無住流沙歸復來錫隨山鳥動經附海回洗足栁遮寺坐禪花委苔惟將一童子又欲過天台
　　長安晩秋〈一作秋望一作秋夕〉
　　雲物淒涼〈一作清〉拂曙流漢家宮闕動高秋殘星㡬㸃鴈橫塞長笛一聲人倚樓紫艶半開籬菊靜紅衣落盡渚蓮愁鱸魚正美不歸去空帶南冠學楚囚
　　齊安早秋
　　流年堪惜又堪驚砧杵風來滿郡城高鳥過時秋色動征帆落處暮雲平思家正歎江南景聽角仍含塞北情此日沾襟念岐路不知何處是前程
　　東望〈一作草堂〉
　　楚江〈一作練江〉橫在草堂前楊柳洲西〈一作邉〉載酒船兩見梨花歸不〈一作不歸〉得每逢寒食一潸〈一作雲鳥即依〉然斜陽映閣山當寺㣲緑含風月〈一作樹〉滿川同郡故人攀桂盡把詩吟向泬寥天
　　長安月夜與友人話故山〈一作舊山一作故人〉
　　宅邊秋水浸苔磯日日持竿去不歸楊柳風多潮未落蒹葭霜冷〈一作在〉雁初飛重嘶匹馬吟紅葉卻聼疎鐘憶翠㣲今夜秦城〈一作關〉滿樓〈一作城〉月故人相見一沾衣
　　題橫水驛雙峰院松〈一作橫水館雙松〉
　　故園溪上雪中別野館門〈一作枕〉前雲外逢白髪漸多何事〈一作自〉苦清隂長在好相容〈一作從〉迎風㡬拂朝天騎〈一作蓋〉帶月猶含度嶺鐘更憶葛洪丹井畔〈一作側〉數株臨水欲成龍
　　發剡中〈武徳中置嵊州〉
　　正懷何謝俯長流更覽餘封識嵊州樹色老依官舍晩溪聲涼傍客衣秋南巖氣爽橫郛郭天姥雲晴拂寺樓日暮不堪還上馬蓼花風起路悠悠
　　登安陸西樓
　　樓上華筵日日開眼前人事祗堪哀征車自入紅塵去逺水長穿緑樹來雲雨暗更歌舞伴山川不盡別離杯無由併冩春風恨欲下鄖城首重回
　　九日陪越州元相燕⻱山寺
　　佳晨何處泛花遊丞相筵開水上頭雙影斾揺山雨霽一聲歌動〈一作褭〉寺雲秋林光〈一作花〉靜帶髙城晩湖〈一作水〉色寒分半檻流共賀萬家逢此節可憐風物似〈一作滿〉荊州
　　經漢武泉
　　芙蓉苑裏起清秋漢武泉聲落御溝他日江山映蓬鬢二年楊柳別漁舟竹間駐馬題詩去物外何人識醉逰盡把歸心付紅葉晩來隨水向東流
　　曲江春望懐江南故人
　　杜若洲邊人未歸水寒煙暖想柴扉故園何處風吹柳新〈一作一〉雁南來雪滿衣目極思隨原草遍浪髙書到海門稀此時愁望情多少萬里春流遶釣磯
　　上令狐相公
　　鶚在卿雲冰在壺代天才業奉訏謨榮同伊陟傳朱戶秀比王商入畵圖昨夜星辰回劔履前年風月滿江湖不知機務時多暇猶許詩家屬和無
　　憶山陽
　　家在枚臯舊宅邉竹軒晴與楚坡連芰荷香遶垂鞭袖楊柳風橫弄笛船城礙十洲煙島路寺臨千頃夕陽川可憐時節堪歸去花落猿啼又一年
　　二〈一作寒食遣懐〉
　　折桞城〈一作磯〉邊起暮愁可憐春色獨懐憂〈一作羞〉傷心正歎人間事回首更慚江上鷗鶗鴂聲中寒食雨〈一作酒〉芙蓉花外夕陽樓憑髙滿眼送清渭去傍故山山下流
　　送僧歸廬山
　　禪棲忽憶五峯逰去著方袍謝列侯經〈一作花〉啓樓臺千葉曙錫含風雨一枝秋題詩片石侵雲在洗鉢香泉覆菊流卻憶前年別師處馬嘶殘月虎溪頭
　　贈天卿寺神亮上人〈師不下寺已五年〉
　　五看春盡此江濆花自飄零日自曛空有慈悲隨物〈一作佛〉念已無蹤跡在人羣迎秋日色簷前見入夜鐘〈一作經〉聲竹外聞笑指白蓮心自得世間煩惱是浮雲
　　降虜
　　廣武溪頭降虜稀一聲寒角怨金㣲河湟不在春風地歌舞空裁雪夜衣鐡馬半嘶邊草去狼煙髙映塞鴻飛揚雄尚白相如吃今日何人從獵歸
　　平戎〈時諫官諭北虜未回天徳軍帥請修城偹之〉
　　邊聲一夜殷秋鼙牙帳連烽擁萬蹄武帝未能忘塞北董生〈一作仲舒〉纔足使膠西冰橫曉渡胡兵合雪滿窮沙漢騎迷自古平戎有良䇿將軍不用倚雲梯
　　宿楚國寺有懐
　　風動衰荷寂寞香斷煙殘月共蒼蒼寒生晩寺波揺壁〈一作碧〉紅墮疎林月滿床起雁似驚南浦棹隂雲欲䕶北樓霜江邊松菊荒應盡八月長安夜正長
　　早發剡中石城寺
　　暫息勞生樹色〈一作一日〉間平明機慮〈一作塵事〉又相關吟辭宿處煙霞去〈一作古〉心負秋來水石閒竹戶半開鐘未絶松枝靜霽鶴初還明朝一倍堪惆悵回首塵中見此山
　　寄歸
　　三年踏盡化衣塵只見〈一作在〉長安不見春馬過雪街天未曙客迷關路〈一作鄉遙雲樹〉淚空頻桃花塢接啼猿寺野竹庭〈一作亭〉通畵鷁津早晩相〈一作麤〉酬身事了水邊歸去一閒人
　　獻淮南李相公
　　傅巖髙靜見台星廟畧當時討不庭萬里有雲歸碧落百川無浪到滄溟軍中老將傳兵術江上諸侯受政經聞道國人思再入鎔金新鑄鶴儀形
　　宛陵寓居上沈大夫二首
　　滿耳歌謡滿眼山宛陵城郭翠㣲間人情已覺春長在溪戶仍將水共閒曉色入樓紅藹藹夜聲尋砌碧潺潺幽雲高鳥俱無事晚伴西風醉客還
　　溪樹參差緑可攀謝家雲水滿東山能忘天上他年貴來結林中一日閒醉叩玉盤歌褭褭暖鳴幽澗鳥關關觥籌不盡須歸去路在春風縹緲間
　　淮信賀滕邁台州
　　凋瘵民思太古風上賢綏輯副宸衷舟移清鏡禹祠北路轉翠屏天姥東旌斾影前橫竹馬詠歌聲裏樂樵童遙知到郡滄波晏三島離離一望中
　　下第寄宣城幕中諸公
　　一醉曾將萬事齊暫陪歡去便如泥黃花李白墓前路〈一作草〉碧浪桓彛宅後溪九月霜中隨吏計十年江上灌春畦莫言春盡不惆悵自有閒眠到日西
　　送令狐郎中赴郢州
　　佐幕才多始拜侯一門清貴動神州霜蹄曉駐秦雲斷野斾晴翻郢樹秋㡬處塵生隨𠋫騎半江帆盡見分流大馮罷相吟詩地莫惜頻登白雪樓
　　送盧緘〈一作鍼〉歸揚州
　　曾向雷塘寄〈一作靜〉掩扉荀家燈火有餘輝關河日暮望空極楊柳渡頭人獨〈一作未〉歸隋苑荒臺風褭褭灞陵殘雨夢〈一作夢雨〉依依今年春色還相悞為我江邉謝釣磯
　　送李裴評事〈一本無李字〉
　　塞垣從事識兵機只擬平戎不擬歸入夜笳聲含白〈一作素〉髪報秋榆葉落征衣城臨〈一作連〉戰壘黃雲晩馬渡寒沙夕照㣲此別〈一作別後〉不應書斷絶滿天霜雪有鴻飛
　　別麻氏
　　曉哭呱呱〈一作嗚嗚〉動四隣於君我作負心人出門便涉〈一作作〉東西路回首初驚枕席塵滿眼淚珠和語咽舊𥦗風月更誰親分〈一作傷〉離況値花時節從此東風不似春
　　代人贈別
　　月自斜𥦗夢自驚衷腸中有萬愁生清猿處處三聲盡碧落悠悠一水橫平子定情詞麗絶詩人匪石誓分明㑹須㩦手乗鸞去簫史樓臺在玉京
　　寒食新豐別友人
　　一百五日家未歸新豐雞犬獨依依滿樓春色傍人醉半夜雨聲前計非繚繞溝塍含緑〈一作景〉晚荒涼樹石向川㣲東風吹淚對花落憔悴故交相見稀
　　李侍御歸山同宿華嚴寺
　　家有青山近玉京風流柱史早知名園林手植自含緑霄漢眼看當去程處處白雲迷駐馬家家紅樹近流鶯相逢一宿最髙寺夜夜翠㣲泉〈一作松〉落聲
　　今年新先軰以遏宻之際每有〈一作月〉讌集必資清談書此奉賀
　　天上髙髙月桂叢分明三十一枝風滿懷春色向人動遮路亂花迎馬紅鶴馭廻〈一作尚一作逈〉飄雲雨外蘭亭〈一作堂〉不在管絃中居然自是前賢事何必青樓倚翠空
　　自遣
　　晩樹疎蟬起別愁逺人回首憶滄洲江連故國無窮恨日帯殘雲一片秋久客轉諳時態薄多情只共酒淹留到頭生長煙霞者須向煙霞老始休
　　浙東陪元相公逰雲門寺
　　松下山前一徑通燭迎千騎滿山〈一作川〉紅溪雲乍歛幽〈一作髙〉巖雨曉氣初髙〈一作𨳩〉大斾風小檻宴花容客醉上方看竹與僧同歸來吹盡嚴城角路轉橫塘亂水東
　　陪韋中丞宴扈都頭花園〈一作楚州宴花樓〉
　　門下〈一作外〉煙橫載酒船謝家〈一作公〉㩦客醉華筵㝷花偶坐將軍樹飲水〈一作酒〉方重刺史天㡬曲艶歌春色裏斷〈一作數〉行髙鳥〈一作雁〉暮雲邉分明聽得輿人語願及行春更一年
　　花園即事呈常〈一作韋〉中丞〈一作侍郎〉
　　煙煖池塘柳覆臺百花園裏看花來燒衣焰席三千樹破鼻醒愁一萬杯不肻為歌隨拍落卻因令舞帶香廻山公仰爾延〈一作留〉賓客好傍春風〈一作城〉次第開
　　宿何書記先輩延福新居
　　松下有琴閒未収一燈髙為石〈一作桂〉叢留詩情似到山家夜樹色輕含御水秋小榼提攜終〈一作宜〉永日半斑〈一作年〉客鬢漫生愁因君撫掌問時俗紫閣堆簷不舉頭
　　秦中逢王處士〈一作先生〉
　　萬水東流去不廻先生獨自負仙才蘂宮橫浪海邊別鶴翅駐雲天上來㡬處吹簫森羽衞誰家殘月下樓䑓春風正好分瓊液乞取當時白玉杯
　　江上逢許逸人
　　是非處處生塵埃唯君襟抱無嫌猜収帆依雁湓浦宿帯雨別僧衡嶽廻芳罇稍駐落日唱醉袖更拂長雲開清秋華髪好相似卻把釣竿歸去來
　　和令狐補闕春日獨逰西街
　　左掖初辭近侍班馬嘶㝷得過街閑映鞭柳色㣲遮水隨〈一作迎〉步花枝欲礙山暖泛鳥聲來席上醉從詩句落人間此時失意哀吟客更覺風流不可攀
　　廣陵答崔琛
　　棹倚隋家舊院墻栁金梅雪撲簷香朱樓映日重重晚碧水含光灧灧長八斗已聞傳姓字一枝何足計行藏聲名官職應前定且把旌麾〈一作紅旌〉入醉鄉
　　答友人
　　詩家才子酒家仙逰宦曽依積水邉窗戶動揺三島樹琴尊安穏五湖船羅浮道士分瓊液錦席佳人艷楚蓮今日相逢朗吟罷滿城砧杵一燈前
　　送張又新除溫州
　　東晉江山稱永嘉莫辭紅斾向天涯凝夜醉松亭月歇馬暁尋溪寺花地與剡川分水石境將蓬島共〈一作接〉煙霞卻愁明詔徴非晩不得秋來〈一作乗秋〉見海槎
　　送滕邁郎中赴睦州
　　郡齋秋盡一江橫頻命郎官地更清星月去隨新詔動旌旗遙映故山明詩尋片石依依晩帆掛孤雲杳杳輕想到釣臺逄竹馬只應歌詠伴猿聲
　　送剡客〈一作薛逢詩〉
　　兩重江外片帆斜數里林塘遶一家門掩右軍餘水石路橫諸謝舊煙霞扁舟㡬處逄溪雪長笛何人怨〈一作思〉柳花若到〈一作到日〉天台洞陽觀葛洪丹井在雲涯〈一作崖〉
　　李先輩擢第東歸有贈送〈一作薛逢詩〉
　　金榜前頭無是非平人分得一枝歸正憐日煖雲飄路何處宴廻風滿衣門掩長淮心更逺渡連芳草馬如飛茂陵自笑猶多病空有書齋在翠㣲
　　送同年鄭祥先輩歸漢南〈時恩門相公鎮山南〉
　　年來驚喜兩心知髙處同攀次第枝人倚繡屏閒賞夜馬嘶花徑醉歸時聲名本是〈一作自〉文章得藩閫〈一作溷〉曽勞筆硯隨家去恩門四千里只應從此夢旌旗
　　送沈單作尉江都〈一作許渾詩〉
　　煬帝都城春水邊笙歌夜上木蘭船三千宮女自塗地十萬人家如洞天焰焰花枝官舍晩重重雲影寺墻連少年作尉須矜慎莫向樓前墜馬鞭
　　送李藴赴鄭州因獻盧郎中〈一作中丞〉俶
　　僕射陂西想到〈一作別〉時滿川晴色見旌旗馬融閒臥笛聲逺王粲醉吟樓影移㡬日賦詩秋水寺經年草詔〈一作起草〉白雲司唯君此去人多羨卻是恩深自不知
　　送韓絳歸淮南寄韓綽先輩
　　島上花枝繫釣船隋家宮畔水連天江帆自落鳥飛外月觀靜依春色邊門巷草生車轍在朝廷恩及雁行聫相逢且〈一作莫〉問昭〈一作揚〉州事曽鼓莊盆對逝川
　　送薛耽先輩歸謁漢南
　　雲繞千峰驛路長謝家聯句待檀郎手持碧落新攀桂月在東軒舊選牀㡬日旌幢延駿馬到時氷玉動華堂孔門多少風流處不遣〈一作許〉顔囘識醉鄉
　　送陳嘏登第作尉歸覲
　　千峰歸去舊林塘溪縣門前即故鄉曾把桂誇春里巷重憐身稱錦衣裳洲邉翠羽雲遮檻露濕紅蕉月滿廊就養舉朝人共羨清資譲卻校書郎
　　送裴延翰下第歸覲滁州
　　失意何曾恨解攜問安歸去秣陵西郡斜楊栁春風岸山映樓臺明月溪江上詩書懸素業日邊門戶倚丹梯一枝攀折囘頭是莫向清秋惜馬蹄
　　題崇聖寺簡雲端僧録
　　暮塵飄盡客愁長來扣禪關月滿廊宋玉逢秋空雪涕浄名無地可容牀髙雲覆檻千巖樹疎磬含風一夜霜囘首故園紅葉外只將多病苦醫王
　　越中寺居寄上主人
　　野寺初容訪靜來晩晴江上見樓臺中林有路到花盡一日無人〈一作愁〉看竹廻自曬詩書經雨後別留門戶為僧開苦心若是酬恩事不敢吟春憶酒杯
　　早出洞仙觀
　　露濃如水灑蒼苔洞口煙蘿宻不開殘月色低當戶後曉鐘聲逈隔山來春生藥圃芝猶短夜醮齋壇鶴未廻愁是獨尋歸路去人間步步是塵埃
　　題昭應王明府溪亭
　　靖節何須彭澤逢菊洲松島水悠溶行人自折門前柳髙鳥不離溪畔峰暁渭度簷帆的的晩原含雨樹重重軒車過盡無公事枕上一聲長樂鐘
　　贈王先生
　　太一眞人隠翠霞早年曽降蔡經家羽衣使者峭於鶴鳥爪侍娘飄若花九鼎欄干歸〈一作窺〉馬齒三山窕窈步雲涯時因弟子偷靈藥散落人間駐〈一作潤〉物華
　　贈道者
　　華葢飄飄緑鬢翁往來朝謁蘂珠宮㡬年山下隂陽鼎盡日澗邊桃李風野跡似雲無處著仙容如水與誰同應憐有客外妻子思在長生一顧〈一作諾〉中
　　王先生不別而去
　　仙翁歸袖拂煙霓一巻素書還獨㩦劚藥滿囊身不病抱琴何處鶴同棲霑衣盡日看山坐搔首殘春向路迷樹樹白雲幽徑絶短船空倚武陵溪
　　山陽盧明府以雙鶴寄遺白〈一作伯〉氏以詩囘答因寄和
　　緱山雙去羽翰輕應為仙家好弟兄茅固枕前秋對舞陸雲溪上夜同鳴紫泥封處曾囘首碧落歸時莫問程自笑滄江一漁叟何由似爾到層城
　　贈李秘書
　　束帶臨〈一作隨〉風氣調新孔門才業獨誰倫杉松韻冷〈一作靜〉雪溪暗鸞鶴勢高天路春美玉韞來休問價芳枝攀去正無塵莫將芸閣輕科第須作人間〈一作詞場〉第一人
　　廻於道中寄舒州李珏相公
　　都無鄙吝隔塵埃昨日丘門避席來靜語乍臨清廟瑟披風如在九層臺㡬煩命妓浮溪棹再〈一作毎〉許論詩注酒杯從此㣲塵知感戀七眞臺上〈一作壇畔〉望三台
　　舒州獻李相公
　　野人留得五湖船丞相興歌郡國年醉筆倚風飄澗雪靜襟披月坐樓天鶴歸華表山河在氣返青雲雨露全聞說萬方思舊徳一時傾望重陶甄
　　成名年獻座主僕射兼呈同年
　　拂煙披月羽毛新千里初辭九陌塵曽失𤣥珠求㒺象不將雙耳負伶倫賈嵩詞賦相如手楊乗歌篇李白身除卻今年仙侶外堂堂又見兩三春
　　抒懐上歙州盧中丞宣州杜侍郎
　　東來珠履與旌旗前者登朝亦一時竹馬迎呼逢稚子柏臺長告見男兒花飄舞袖樓相倚角送歸軒客盡隨獨有賤夫懐感激十年兩地負恩知
　　山陽韋中丞罷郡因獻
　　笙歌只是舊笙歌腸斷風流奈別何照物二年春色在感㤙千室淚痕多盡將魂夢隨西去猶望旌旗暫一過今日尊前無限思萬重雲月隔煙波
　　山陽即席獻裴中丞
　　早年天上見清塵今日樓中醉一春暫肻剖符臨水石㡬曽焚筆動星辰瓊臺雪映迢迢鶴蓬島波橫浩浩津好是仙家羽衣使欲教垂涕問何人
　　西峰即事獻沈大夫
　　松竹閑逰道路身衣襟落盡往來塵山連謝宅餘霞在水映〈一作應〉琴溪〈一作金雞〉舊浪春拂榻從容今有地酬恩寂寞乆無人安知不及屠沽者曽對青萍淚滿巾
　　杜陵貽杜牧侍御〈一作題杜侍御別業〉
　　紫陌塵〈一作煙〉多不可尋南溪酒熟一披襟山髙〈一作當〉晝枕石牀隠〈一作穏〉泉落夜窗煙樹深白首尋人嗟〈一作羞〉問計青雲無〈一作何〉路覔知音唯君懐抱安如〈一作閑於一作安於〉水他日門墻許醉吟
　　下第後上李中丞
　　落第逢人慟哭初平生志業欲何如鬢毛灑盡一枝桂涙血滳來千里書谷外風髙摧羽翮江邊春在憶樵漁唯應感激知恩地不待功成死有餘
　　淛東贈李副使貟外
　　妙盡戎機佐上台少年清苦自霜臺馬嘶深竹閑宜貴花拂朱衣美稱才早入半縁分務重晩吟多是看山廻名髙漸少翻飛伴㡬度煙霄獨去來
　　寄淮南幕中劉員外
　　郎官何遜最風流愛月憐山不下樓三佐戎旃換朱紱一辭蘭省見清秋桂生巖石本瀟灑鶴到煙空更自由休向西齋乆閒臥滿朝傾葢是依劉
　　薛廷範從事自宣城至因贈
　　少年從事霍嫖姚來自楓林度栁橋金管別筵樓〈一作花〉灼灼玉溪囘首馬蕭蕭清風氣調眞君輩知已風流滿聖朝獨有故人愁欲死曉簷疎雨動空瓢
　　寄潯陽趙校書
　　簾下秋江夜影空倚樓人在月明中不將行止問朝列唯脫衣裳與釣翁㡬處別巢悲去燕十年囘首送歸鴻那應更結廬山社見說心閒勝逺公
　　贈李從貴
　　白馬嘶風何處還鞭梢拂地看南山珠簾捲盡不囘首春色慾闌休閉關花外鳥歸殘雨暮竹邊人語夕陽閒知君舊隠嵩雲下巖桂從今㡬更攀
　　贈陳正字
　　魯儒今日意何如名掛春官選籍初野艇㡬曽尋水去故山從此與雲疎吟憐受露花隂足行覺嘶風馬力餘聞說晩心心更靜竹間依舊臥看書
　　洞庭寄所思
　　目斷蘭臺空望歸錦衾香冷夢來稀書中自報〈一作空有〉刀頭約天上三〈一作頻〉看破鏡飛孤浪謾疑紅臉笑輕雲忽似舞羅衣遙知不語坐相憶寂寞洞房寒燭㣲
　　代人贈杜牧侍御〈宣州㑹中〉
　　郎作東臺御史時妾長西望歛雙眉一從詔下人皆羨豈料恩衰不自知髙闕如天縈曉夢華筵似水隔秋期坐來情態猶無限更向樓前舞柘枝
　　旅館聞雁別友人
　　路遶秋塘首獨搔背羣燕雁正呼故關何處重相失碧落有雲終自髙旅宿去緘他日恨單飛誰見〈一作訝〉此生勞行衣濕盡千山雪腸斷金籠好羽毛
　　泊鳬磯江館
　　風雪晴來嵗欲除孤舟晩下意何如月當軒色湖〈一作潮〉平後雁斷雲聲夜〈一作客〉起初傍曉管何處靜犯寒楊栁遶津疎三間茅屋東溪上歸去生涯竹與書
　　春盡獨逰慈恩寺南池
　　竹外池塘煙雨収送春無伴亦遲留秦城馬上半年客潘鬢水邊今日愁氣變晚雲紅映闕風含髙樹碧遮樓杏園花落逰人盡獨為圭峰一舉頭
　　重逰楚國寺
　　往事飄然去〈一作竟〉不廻空餘山色在樓臺池塘風〈一作春〉暖雁尋去松桂寺〈一作樹〉髙人獨來荘叟著書眞逹者賈生揮涕信悠哉老僧心地閒於水猶被流年日日〈一作白髪〉催
　　三像寺酬元秘書
　　官總芸香閣署崇可憐詩句落春風偶然侍坐水聲裏還許醉吟松影中車馬照來紅樹合煙霞詠盡翠㣲空不因髙寺閒囘首誰識飄飄〈一作零〉一塞翁
　　獻淮南李僕射
　　早年曽謁富民〈一作人〉侯今日難甘失鵠羞新諾似山無力負舊恩如水滿身流馬嘶紅葉蕭蕭晩日照長江灧灧秋功徳萬重知不惜一言拋得百生愁
　　江亭晩望
　　碧江涼冷雁來疎閒望江亭思有餘秋館池亭荷葉歇野人籬落豆花初無愁自得仙翁術多病能忘太史書聞說故園香稻熟片帆歸去就鱸魚
　　贈曺處士幽居
　　勾漏先生冰玉然曽將八石問羣仙中山暫醉一千日南苑往來三百年碁局不収花滿洞霓旌欲別浪翻天何須更學鴟夷子頭白江湖一短船
　　重陽日示舍弟〈時在吳門〉
　　多少鄉心入酒杯野塘今日菊花開新霜何處雁初下故國窮秋首正廻漸老向人空感激一生驅馬傍塵埃侯門無路提㩦爾虗共扁舟萬里來
　　客至〈一作許渾詩〉
　　得路逢津更俊才可憐鞍馬照春來殘花㡬日小齋閉大笑一聲幽抱開袖拂碧溪寒繚繞冠欹紅樹晩裵囘相逢少別更堪恨何必秋風江上臺





　　御定全唐詩巻五百四十九
　　欽定四庫全書
　　御定全唐詩卷五百五十
　　趙嘏
　　嵗暮江軒寄盧端公
　　積水生髙浪長風自北時萬艘俱擁棹上客獨吟詩路以重湖阻心將小謝期渚雲愁正斷江雁重驚悲笑憶遊星子歌尋罷貴池夢來孤島在醉醒百憂隨戍逈煙生晩江寒鳥過遲問山樵者對經雨釣船移敢歎今留滯猶勝曩別離醉從陶令得善必丈人知道蹇才何取恩深劔不疑此身同岸栁只待變寒枝
　　秋日吳中觀貢藕
　　野艇㡬西東清泠映碧空褰衣來水上捧玉出泥中葉亂田田緑蓮餘片片紅激波纔入選就日已生風御潔玲瓏膳人懐㧞擢功梯山謾多品不與世流同
　　華清宮和杜舍人〈一作張祜詩〉
　　五十年天子離宮仰峻〈一作舊粉〉墻登封時正泰御宇日何
　　〈一作初〉長上位先名實中興事憲章起〈一作舉〉戎輕甲冑餘地復〈一作取〉河湟道帝𤣥元祖儒封孔子王因縁百司署藂㑹一人湯渭水波揺緑秦郊〈一作山〉草半黃馬馴金勒細鷹健玉鈴鏘〈一作馬頭開夜照鷹眼利星芒〉下箭朱弓滿鳴鞭皓腕攘畋思獲呂望諫祗避周昌兎跡貪前逐梟心不早防㡬添鸚鵡勸先〈一作頻〉賜荔枝嘗月鎖千門靜天吹〈一作髙〉一笛涼細音揺羽〈一作翠〉珮輕步宛霓裳禍亂基〈一作振〉潛結昇平意遽忘衣冠逃犬虜鼙鼓動漁陽外戚心殊廹中途事可量血〈一作雪〉埋妃子艶〈一作貎〉刅斷祿兒腸近侍煙塵隔前蹤輦路荒益知迷寵佞遺〈一作唯〉恨䘮賢〈一作忠〉良北闕尊明主南宮遜上皇禁清餘鳯吹池冷睡〈一作映〉龍光祝夀山猶在流年水共傷杜鵑魂厭蜀蝴蝶夢悲荘雀卵遺雕栱蟲絲罥畵梁紫苔侵壁潤紅樹閉門芳守吏齊鴛瓦耕民得翠璫登年齊酺樂〈一作昔時飲康樂〉武舊兵場暮草深巖翠〈一作靄〉幽花墜徑香不堪垂白叟行折御溝楊
　　下第
　　南溪抱瓮客失意自懐羞晩路誰攜手殘春自白頭
　　到家〈一作杜牧詩題作歸家〉
　　童稚苦相〈一作穉子牽衣〉問歸來何太遲共誰爭嵗月贏得鬢邊絲
　　春醸
　　春釀正風流梨花莫問愁馬卿思一醉不惜鷫鸘裘
　　寒塘
　　曉髪梳臨水寒塘坐見秋鄉心正無限一雁度南樓
　　寄前黃州竇使君
　　池上笙歌寂不聞樓中愁殺碧虗雲玉壺凝盡重重淚寄與風流舊使君
　　八月二十九日宿懐
　　秋天晴日菊還香獨坐書齋思已長無奈風光易流轉強須傾酒一杯觴
　　泗上奉送相公
　　語堪銘座黙含春西漢公卿絶比倫今日抱轅留不得欲揮雙涕學舒人
　　贈桐鄉丞
　　舟觸長松岸勢囘潺湲一夜繞亭臺若教靖節先生見不肻更吟歸去來
　　哭李進士〈一作於鄴〉
　　牽馬街中哭送君靈車輾雪隔城聞唯有山僧與樵客共舁孤櫬入幽墳
　　重陽
　　節逢重九海門外家在五湖煙水東還向秋山覔詩句伴僧吟〈一作入〉對菊花風
　　重陽日即事
　　病酒堅辭綺席春菊花空伴水邊身由來舉止非閑雅不是龍山落帽人
　　十無詩寄桂府楊中丞
　　琴酒曾將風月須謝公名跡滿江湖不知貴擁旌旗後猶暇憐詩愛酒無
　　東省南宮興不孤㡬因詩酒謬招呼一從開署芙蓉幕曽向風前記得無
　　遙聞桂水遶城隅城上江山滿畵圖為問訾家洲畔月清秋擬許醉狂無
　　日暮江邊一小儒空憐未有白髭鬚馬融巳貴諸生老猶自容窺綘帳無
　　一種吟詩號孔徒滄江有客獨疎愚初筵盡辟知名士許到風前月下無
　　望斷南雲日已晡便應憑夢過重湖不知自古登龍者曾有因詩泥得無
　　早逰門館一樵夫祗愛吟詩傍藥爐旌斾滿江身不見思言記得潁川無
　　孔融襟抱稱名儒愛物憐才與世殊今日賓堦忘姓字當時省記薦雄無
　　僻愛江山俯坐隅人間不是便為圖尊前為問神仙伴肻向三清慰薦無
　　膺門不避額逢珠絶境由來巻軸須早忝阿戎詩友契趨庭曾薦禰生無
　　寄山僧
　　雲裏幽僧不置房橡花藤葉葢禪牀朝來逢著山中伴聞説新移最上方
　　喜張濆及第
　　九轉丹成最上仙青天暖日踏雲軒春風賀喜無言語排比花枝滿杏園
　　贈張濆榜頭被駮落
　　莫向花前泣〈一作春風送〉酒杯謫仙依舊〈一作真個〉是仙才猶堪與世為祥瑞曾到蓬山頂上來
　　悼亡二首
　　一燭從風到奈何二年衾枕逐流波雖知不得公然淚時泣闌干恨更多
　　明月蕭蕭海上風君歸泉路我飄蓬門前雖有如花貎爭奈如花心不同
　　宮烏棲
　　宮烏棲處玉樓深㣲月生簷夜夜心香輦不囘花自落〈一作發〉春來空佩辟寒金
　　長信宮〈一作孟遲詩〉
　　君恩已盡欲何歸猶有殘香在舞衣自恨身輕不如燕春來長遶御簾飛
　　廣陵城〈一作孟遲詩〉
　　紅映髙臺緑繞城城邊春草傍墻生隋家不向此中盡汴水應無東去聲
　　冷日過驪山〈一作孟遲詩〉
　　冷日㣲煙渭水愁翠華宮樹不勝秋霓裳一曲千門鎖白盡梨園弟子頭
　　下第後歸永樂里自題二首
　　無地無媒只一身歸來空拂滿床塵尊前盡日誰相對唯有南山似故人
　　𤣥髮侵愁忽似翁暖塵寒袖共東風公卿門戶不知處立馬〈一作在〉九衢春影中
　　出試日獨遊曲江
　　江莎漸映花邉緑樓日自開池上春雙鶴遶空來又去不知臨水有愁人
　　題曹娥廟
　　青娥埋沒此江濱江樹颼飀慘暮雲文字在碑碑已墮波濤辜負色絲文
　　題段氏中臺
　　看山臺下水無塵碧篠前頭曲水春獨對〈一作坐〉一尊風雨夜不知家有早朝人
　　華州座中獻盧給事
　　送迎皆到三峰下滿面煙霜滿馬塵自是追攀認知已青雲不假送迎人
　　商山道中〈一作度商山晩靜又作淨〉
　　和如春色〈一作煖〉淨〈一作靜〉如秋五月商山是勝遊當晝火雲生不得一溪縈〈一作分〉作萬重愁
　　贈歙州妓
　　灩灩橫波思有餘庾樓明月墮雲初揚州寒食春風寺〈一作市〉看遍花枝盡不如
　　贈王明府
　　五栁逢秋影漸㣲陶潛戀酒不知歸但存物外醉鄉在誰向人間問是非
　　呂校書雨中見訪
　　竹閣斜溪小檻明惟君來賞見山情馬嘶風雨又歸去獨聽子規千萬聲
　　千秋嶺下
　　知有巖前萬樹桃未逢揺落思空勞年年盛發無人見三十六溪春水髙
　　歙州道中僕逃
　　去跳風雨㡬奔波曽共辛勤奈若何莫遣窮歸不知處秋山重疊戍旗多
　　重陽日寄韋舍人
　　節過重陽菊委塵江邉病起杖扶身不知此日龍山㑹誰是風流落帽人
　　贈薛勛下第
　　一擲雖然未得盧驚人不用繞牀呼牢之坐被青雲逼祗問君能酷似無
　　宛陵望月寄沈學士
　　一川如畵敬亭東待詔閑遊處處同天竺山前鏡湖畔何如今日庾樓中
　　翡翠巖
　　芙蓉幕裏千醉翡翠巖前半日閒惆悵晉朝人不到謝公拋力上東山
　　發新安後途中寄盧中丞二首
　　樓上風流庾使君笙歌曾醉此中聞目前已是陵陽路囘首叢山滿眼雲
　　晚樹蕭蕭促織愁風簾似水滿牀鞦韆山不礙笙歌月誰伴羊公上夜樓
　　留題興唐寺
　　滿水樓臺滿寺山七年今日共躋攀月髙對菊問行客去折芳枝早晚還
　　廣陵道
　　鬪鷄臺邉花照塵煬帝陵下水含春青雲囘翅北歸雁白首哭途何處人
　　茅山道中
　　溪〈一作煙〉樹重重水亂流馬嘶殘雨晚程秋門前便是仙山路目送歸〈一作斷寒〉雲〈一作鴻〉不得遊
　　江上與兄別
　　楚國湘江兩渺瀰暖川晴雁背帆飛人間離別盡堪哭何況不知何日歸
　　落第
　　九陌初晴處處春不能囘避看花塵由來得䘮非吾事本是釣魚船上人
　　宛陵館冬青樹〈一作漢隂亭樹〉
　　碧樹如煙覆晚波清秋欲盡客重過故〈一作家〉園亦有如煙樹鴻雁不來風雨多
　　贈五老韓尊師
　　有客齋心事玉晨對山鬚鬢緑無塵住山道士年如鶴應識當時五老人
　　經汾陽舊宅
　　門前不改舊山河破虜曽輕馬伏波今日獨經歌舞地古槐疎冷〈一作影〉夕陽多
　　寄盧中丞
　　葉覆清溪灩灩紅路橫秋色馬嘶風獨攜一榼郡齋酒吟對青山憶謝公
　　途中
　　故園囘首雁初來馬上千愁付一杯惟有新詩似相識暮山吟處共徘徊
　　寄裴瀾
　　綺雲初墮亭亭月錦席惟橫𤅿灩波宋玉逢秋正髙臥一篇吟盡奈情何
　　淮南丞相坐贈歌者虞奼
　　綺筵無處避梁塵虞奼清歌日〈一作白〉日新來值渚亭花欲盡一聲留得滿城春
　　酬段侍御
　　蓮花上客思閒閒數首新詩到篳關吟得楚天風雨霽一條江水兩三山
　　尋僧二首
　　臺殿參差日墮塵塢西歸去一庵雲寒泉何處夜深落聲隔半簾疎葉聞
　　溪戶無人谷〈一作百〉鳥飛石橋橫水掛襌衣看雲日暮倚松立野水亂鳴僧未歸
　　發栢梯寺
　　一秋水千竿竹靜得勞生半日身猶有向西無限地別僧騎馬入紅塵
　　西江〈一作江上〉晚泊
　　茫茫靄靄失西東栁浦桑村處處同戍鼓一聲帆影盡水禽飛起夕陽中
　　南池
　　照影池邉多少愁往來重見此塘秋芙蓉苑外新經雨紅葉相隨何處流
　　江樓舊感〈一作感懐〉
　　獨上江樓思渺然月光如水水如天同來望〈一作翫〉月人何處風景依稀似去年
　　南園
　　雨過郊園〈一作原〉緑尚㣲落花惆悵滿塵衣芳尊有酒無人共日暮看山還獨歸
　　南亭
　　孤亭影在亂花中悵望無人此醉同聽盡暮鐘猶獨坐水邉襟袖起春風
　　贈女仙
　　水思雲情小鳯仙月涵花態語如絃不因金骨三清客誰識吳州有洞天
　　宣州送判官
　　來時健筆佐嫖姚去折槐花度野橋誰見尊前此惆悵一聲歌盡路迢迢
　　宿僧院
　　月滿長空樹滿霜度雲低拂近簷牀林中夜半一聲磬臥見髙僧入道
　　尋僧
　　斜日橫𥦗起暗塵水邉門戶閉閒春千竿竹裏花枝動只道無人似有人
　　經王先生故居
　　晚波東去海茫茫誰識蓬山不死鄉㺯玉已歸蕭史去碧樓紅樹倚斜陽
　　送從翁中丞奉使黠戛斯六首
　　揚雄詞賦舉天聞萬里油幢照塞雲僕射峰西㡬千騎一時迎著漢將軍
　　旌旗杳杳雁蕭蕭春盡窮沙雪未消料得堅昆受宣後始知公主已歸朝
　　雖言窮北海雲中屬國當時事不同九姓如今盡臣妾歸期那肻待秋風
　　牢山望斷絶塵氛灩灩河西拂地雲誰見魯儒持漢節玉關降盡可汗軍
　　山川險易接胡塵秦漢圖來或未眞自此盡知邉塞事河湟更欲託何人
　　秦皇無䇿建長城劉氏仍窮北路兵若遇單于舊牙帳卻應傷歎漢公卿
　　東亭柳
　　拂水斜煙一萬條㡬隨春色倚〈一作醉〉河橋不知別後誰攀折猶自風流勝舞腰
　　僧舍二首
　　秪言雙鬢未蹉跎獨奈牛羊送日何禪客不歸車馬去晚簷山色為誰多
　　溪上禪關水木間水南山色與僧閒春風盡日無來客幽磬一聲髙鳥還
　　新月
　　玉鉤斜傍畵簷生雲匣初開一寸明何事最能悲少婦夜來依約落邉城
　　贈皇甫垣
　　養由弓箭已無功牢落生涯事事同相勸一杯寒食酒㡬多辛苦到春風
　　四祖寺
　　千株松下雙峰寺一盞燈前萬里身自為心猿不調伏祖師元是世間人
　　聽蟬
　　噪蟬聲亂日初曛管樓中永不聞獨〈一作爭〉奈愁人數莖髮〈一作鬢〉故園秋隔五湖雲
　　寄逺
　　禁鐘聲盡見棲禽關塞迢迢故國心無限春愁莫相問落花流水洞房深
　　池上
　　正憐佳月夜深坐池上暖囘燕雁聲猶有漁舟繫江岸故人歸盡獨何情
　　春日書懐
　　暖鶯春日舌難窮枕上愁生曉聽中應褭緑𥦗殘夢斷杏園零落滿枝風
　　贈別
　　水邉秋草暮萋萋欲駐殘陽恨〈一作去〉馬蹄曽是管同醉伴一聲歌盡〈一作斷〉各東西
　　靈巖寺
　　館娃宮伴千年寺水闊雲多客到稀聞說春來更〈一作倍〉惆悵百花深處一僧歸
　　代人聽琴二首
　　抱琴花夜不勝春獨奏相思淚滿巾第五指中心最恨數聲嗚咽為何人
　　湘娥不𦵏九疑雲楚水連天坐憶君惟有啼烏舊名在忍教嗚咽夜長聞
　　訪沈舍人不遇
　　溪翁強訪紫㣲郎曉鼓聲中滿鬢霜知在禁闈人不見好風飄下九天香
　　座中獻元相公〈初嘏嘗家於浙西有美姬惑之計偕㑹中元鶴林之逰浙帥窺其姬遂奄有之明年嘏及第因以一絶箴之雲〉
　　寂寞堂前日又曛陽臺去作不歸雲從來聞說沙吒利今日青娥屬使君
　　遣興二首
　　溪花入夏漸稀疎雨氣如秋麥熟初終日苦吟人不㑹海邉兄弟久無書
　　讀徹殘書㺯水囘暮天何處笛聲哀花前獨立無人㑹依舊去年雙燕來
　　送李給事〈一作蕭俛相公歸山〉
　　眼前軒冕是鴻毛天上人間漫自勞脫卻朝衣獨歸〈一作便東〉去青雲不及白雲髙
　　宿僧舍
　　髙僧夜滳芙蓉漏逺客𥦗含楊栁風何處相逢話心地月明身在磬聲中
　　吳門夢故山
　　心熟家山夢不迷孤峰寒遶一條溪秋窗覺後情無限月墮館娃宮樹西
　　別李譜
　　尊前路映暮塵紅池上琴橫醉席風今日別君如別鶴聲容長在楚中
　　和杜侍御題禪智寺南樓
　　樓畔花枝拂檻紅露天香動滿簾風誰知野寺遺鈿處盡在相如春思中
　　發青山
　　鳬鷖聲暖野塘春鞍馬嘶風〈一作風髙〉驛路塵一宿青山又前〈一作須〉去古來難得是閑人
　　入藍關
　　㣲煙已辨秦中樹逺夢更依江上臺看落晩花還悵望鯉魚時節入關來
　　落第寄沈詢
　　穿楊力盡獨無功華髮相期一夜中別到江頭舊吟處為將雙淚問春風
　　送韋中丞
　　二年恩意是春輝清浄胸襟似者稀泣盡楚人多少淚滿船唯載酒西歸
　　詠端正春樹
　　一樹繁隂先著名異花竒葉儼天成馬嵬此去無多地祗合楊妃墓上生
　　敘事獻同州侍御三首
　　青雲席中羅襪塵白首江上吟詩人登龍不及三千士虛度膺門二十春
　　平生望斷雲層層紫府杳是他人登卻應歸訪溪邉寺說向當時同社僧
　　尊前誰伴謝公逰蓮岳晴來翠滿樓坐見一方金變化獨吟紅藥對殘秋
　　婺州宴上留別〈一作婺州宴留上蕭員外〉
　　雙溪樓影向雲橫歌舞〈一作轉〉髙臺晚更清獨自下樓騎瘦馬揺鞭重入亂蟬聲
　　別牛郎中門館
　　整襟収淚別朱門自料難酬顧念恩招得片魂騎匹馬西風斜日入秋原
　　山中寄盧簡求
　　竹西池上有花開日日幽吟看又囘心憶郡中蕭記室何時暫別醉鄉來
　　寄梁佾兄弟
　　桃李春多翠影重竹樓當月夜無風荀家兄弟來還去獨倚欄乾花露中
　　同州南亭陪劉侍郎送劉先輩
　　處處雲隨晚望開洞庭秋水〈一作入〉管來謝公待醉消離恨莫惜臨川酒一杯
　　贈館驛劉廵官
　　雲別青山馬踏塵負才難覔作閑人莫言館驛無公事詩酒能消一半春
　　贈解頭賈嵩
　　賈生名跡忽無倫十月長安看盡春顧我先鳴還自笑空沾一第是何人
　　題僧壁
　　曉望〈一作傍〉疎林露滿巾碧山秋寺屬閑人溪頭盡日看紅葉卻笑髙僧衣有塵
　　沙溪館〈一作仙娥驛〉
　　翠濕衣襟山滿樓竹間溪水繞牀流行人莫〈一作亦〉羨郵亭吏生向此中今白頭〈前二句一作谿上郵亭氣早秋樹邉溪色繞牀流〉
　　李侍御歸炭谷山居同宿華嚴寺
　　家在青山近玉京白雲紅樹〈一作葉〉滿歸程相逢一宿最髙寺半夜翠㣲泉落聲
　　過噴玉泉
　　平生半為山淹留馬上欲去還囘頭兩京塵路一雙鬢不見玉泉千萬秋
　　漢隂庭樹
　　掘溝引水繞蔬圃挿竹為籬䕶藥苖楊栁如絲風易亂梅花似雪日難消
　　送王龜拾遺謝官後歸滻水山居
　　水邉殘雪照亭臺臺上風襟向雪開還似當時姓丁鶴羽毛成後一歸來
　　宿長水主人
　　白雲溪北叢巖東樹石夜與潺湲通行人一宿翠㣲月二十五聲滿風
　　寒食離白沙
　　莫驚客路已經年尚有青春一半妍試上方垣望春野萬條楊栁拂青天
　　將發循州社日於所居館宴送
　　浪花如雪疊江風社過髙秋萬恨中明日便隨江燕去依依俱是故巢空
　　句
　　浮雲悲晩翠落日泣秋風〈見萬花谷〉　語風雙燕立褭樹百勞飛　松島鶴歸書信絶橘洲風起夢魂香　徒知六國隨斤斧莫有群儒定是非〈題秦皇句宣宗覧之不悅以上見優古堂詩話〉一千里色中秋月十萬軍聲半夜潮〈錢塘〉　梁王舊館已秋色珠履少年輕繡衣〈以上見主客圖〉





　　御定全唐詩巻五百五十
<集部,總集類,御定全唐詩>
　　欽定四庫全書
　　御定全唐詩巻五百五十一
　　盧肇
　　盧肇字子發袁州人㑹昌三年登第初為鄂岳盧商從事後除著作郎遷倉部員外郎充集賢院直學士咸通中出知歙州移宣池吉三州卒賦集八巻詩文集十三巻今編詩一巻
　　漢隄詩〈並序〉
　　上元年秋漢水大溢齧襄隄以入既沈漢郛遂滅峴趾棟榱且流壓溺無算襄之城僅以門免三日水去䧟為大塗餘民棲於楚山號不敢下餒躓相挽其能全者什六七上大憂曰襄惟東南實脰荊海若氣不息吾躬曷瘳今天下災於有漢庭垣盡瀦胔骼在淖有嬰墜井母實之今襄人盡墜吾尚及哉咨乃卿士疇能振之以易吾亂咸以地官范陽公舊理南粵島夷率化甘於民心俾踐於
　　襄必克底乂上俞以往公既至省漢之溺由舊防之不固㡬五十載又詢之漢水之不犯襄郛惟是甚災既魚士庶災或能嗣孰以遏之募民新漢之隄食敵其功資三其食因故隄之址廣倍之髙再倍之距襄之郊繚半百里明年春隄成公具以疏上大歡復襄之疲民一祀賑糓十萬斛民既保寧謳歌怡愉既而舒蘓不知曩之災也昔狄敗衞侯於熒澤齊桓公帥諸侯城縁陵以居之而衞國忘亡君子是以稱桓公之德今公之為是隄也襄有衞人之思焉而況宣天子之慈以生厥民曷齊桓之尚哉噫五材之生沴也必極於物物之既極天必資明哲以蘇之理之常也古之人有力保一邑勇禦一冦謂之有功尚以金石載之況捍大災救大患其美若是豈得無稱焉是宜以聲詩播之登於樂府惟漢亦有瓠子之歌是可類之謹按正考甫作商詩公子奚斯命太史克請於周作魯詩皆其國之公族也肇於公為族孫幸力於文所不宜黙唯峴之碑曰羊公惟隄之詩曰盧公是古今之相光昭也其誰曰不然詩曰
　　隂沴姦陽來暴於襄洎入大郛波端若鋩觸厚摧髙不知其防駭潰顛委萬室皆毀竈登蛟鼉堂集鱣鮪惟㤙若讎母不能子洪潰既涸閈閎其虛以隳我堵以剝我廬酸傷顧望若踐丘墟帝曰念嗟朕日南顧流災降慝天曷台怒滔滔襄郊捽我嬰孺於惟餘甿飢傷喘呼斯為滛痍孰往膏傅惟汝元寮僉舉明哲我公用諧苴茅杖節來視襄人噢咻提挈不日不月咍乎忭恱乃泳故隄䧟於沙泥缺落坳圯由東訖西公曰嗚呼漢之有隄實命襄人不力乃力則及乃身具鍤與畚漢隄其新帝廩有粟帝府有緡爾成爾隄必錫爾勤襄人怡怡聽命襄滸背囊肩杵奔走蹈舞分之卒伍令以麾鼓尋尺既度日月可數登登嶪嶪周旋上下披峴斵楚飛石輓土舉築殷雷駭汗霏雨疲癃鰥獨奮有筋膂呀吁來助提筐負筥不勞其勞雜沓笑語咸曰盧公來賜我生斯隄既成蜿蜿而平確爾山固屹如雲橫漢流雖狂堅不可蝕代千年億與天無極惟公之隄昔在人心既築既成橫之於南萌渚不峻此門不深今復在慈於漢之隂斯隄已崇茲民獲祐齯童相慶室以完富貽於襄人願保厥夀繄公之功赫焉如晝捍此巨災崪若京阜天子賜之百姓載之族孫作詩昭示厥後
　　題甘露寺
　　北固巖端寺佳名自上台地從京口斷山到海門廻曙色煙中滅潮聲日下來一隅通雉堞千仭聳樓臺林暗疑降虎江空想度杯福庭増氣象仙磬落昭囘覺路花非染流年景謾催隋宮凋緑草晉室散黃埃西蜀波湍盡東溟日月開如登最髙處應得見蓬萊
　　江陵府初試澄心如水
　　丹心何所喻唯〈一作為〉水並清虛莫測千尋底難知一勺初內明非有物上善本無魚澹泊隨髙下波瀾逐巻舒養䝉方浩浩出險〈一作海〉每徐徐若灌情田裏常流盡不如
　　風不鳴條
　　習習和風至過條不自鳴暗通青律起〈一作暖〉逺傍白蘋生拂樹花仍落經林鳥自〈一作詎〉驚㡬牽蘿蔓動潛惹栁絲輕入谷〈一作幽澗〉迷松響〈一作韻〉開〈一作閑〉窓失竹聲薰方在御萬國仰皇情
　　別宜春赴舉
　　秋天草木正蕭疎西望秦關別舊居筵上芳樽今日酒篋中黃巻古人書辭鄉且伴〈一作離山且作〉銜蘆雁入海終為戴角魚長短九霄飛直上不教毛羽落空虛
　　射䇿後作
　　射䇿明時愧不才敢期青律變寒灰晴憐斷雁侵雲去暖見醯雞傍酒來箭發尚憂楊葉逺愁生只恐杏花開曲江春淺人游少盡日看山醉獨囘
　　和主司王起〈一作奉和主司王僕射答周侍郎賀放榜作〉
　　嵩髙降德為時生洪筆三題造化名鳯詔佇歸専北極驪珠搜得盡東瀛褒衣已換金章貴禁掖曾隨玉樹榮明日定知同相印青衿新列栁間營
　　及第〈一本有後字〉送潘圖歸宜春
　　三載皇都恨食貧北溟今日化窮鱗青雲乍喜逢知已白社猶悲送故人對酒共驚千里別看花自感一枝春君歸為說龍門寺〈一作事〉雷雨初生電遶身
　　將歸宜春留題新安館
　　東里如今號鄭鄉西家昔日近丘墻芸臺四部添新學秘殿三年學老郎天外鴛鸞愁不見山中雲鶴喜相忘猶張皂蓋歸蓬蓽直謂時無許子將
　　競渡詩〈一作及第後江寧觀競渡寄袁州刺史成應元〉
　　石溪乆住思端午館驛樓前看發機鞞鼓動時雷隠隠獸頭凌處雪㣲㣲衝波笑出人齊噉躍浪爭先鳥退飛向道是龍剛不信果然奪得錦標歸
　　除歙州途中寄座主王侍郎〈一本題上有咸通初恩四字〉
　　忽忝專城奉六條自憐出谷屢遷喬驅車雖道還家近捧日惟愁去國遙朱戶昨經新棨㦸風帆常覺戀簞瓢江天夜夜知消息長見台星在碧霄
　　御溝水
　　萬壑朝溟海縈廻嵗月多無如此溝水咫尺奉天波
　　楊栁枝
　　青鳥泉邉草木春黃雲塞上是征人歸來若得長條贈不憚風霜與苦辛
　　新植紅茶花偶出被人移去以詩索之
　　嚴〈一作最〉恨柴門一樹花便隨香逺逐香車花如解語還應道欺我郎君不在家
　　戲題〈肇初計偕至襄陽竒章公方有眞珠之惑〉
　　神女初離碧玉堦彤雲猶擁牡丹鞋知道相公憐玉腕強將纎手整金釵
　　成名後作
　　桂在蟾宮不可攀功成業熟也何難今朝折得東歸去共與鄉閭年少看
　　登祝融寺蘭若〈一作登南嶽月宮蘭若〉
　　祝融絶頂萬餘層䇿杖攀蘿步步登行到月宮霞外寺白雲相伴兩三僧
　　被謪連州
　　黃絹外孫翻得罪華顛故老莫相嗤連州萬里無親戚舊識唯應有荔支
　　謫後再書一絶
　　崆峒道士悞燒丹赤鼠黃牙㡬許難墜墮閻浮南斗下不知何事犯星官
　　題清逺峽觀音院二首
　　清潭洞澈深千丈危岫攀蘿上㡬層秋盡更無黃葉樹夜䦨唯對白頭僧
　　風入古松添急雨月臨虛檻背殘燈老猨嘯狖還欺客來撼𥦗前百尺藤
　　喜楊舍人入翰林
　　御筆親批翰長銜夜開金殿送瑤緘平明玉案臨宣室巳見龍光出傅巖
　　謫連州書春牛榜子
　　陽和未解逐民憂雪滿群山對白頭不得職田饑欲死兒儂何事打春牛
　　送弟
　　去日家無擔石儲汝須勤苦事樵漁古人盡向塵中逺白日耕田夜讀書
　　牧童
　　誰人得似牧童心牛上橫眠秋聽深時復往來吹一曲何愁南北不知音
　　嘲小兒
　　貪生只愛眼前珍不覺風光度嵗頻昨日見來騎竹馬今朝早是有年人
　　金錢花
　　輪郭休誇四字書紅窠寫出對庭除時時買得佳人笑本色金錢卻不如
　　木筆花
　　媆如新竹管初齊粉膩紅輕様可攜誰與詩人偎檻看好於牋墨併分題
　　句
　　君夢涔陽月中秋憶棹歌〈見岳州府志〉　妙吹應諧鳯工書定得鵝〈李羣玉善急就章喜食鵞肇贈句云云　見紀事〉　亭邉古木晝隂隂亭下寒潭百丈深黃菊舊連陶令宅青山遙負向平心〈題緑隂亭　見臨江府志〉






　　御定全唐詩巻五百五十一
　　欽定四庫全書
　　御定全唐詩巻五百五十二
　　丁稜
　　丁稜字子威㑹昌三年進士是嵗王起再知貢舉盧肇丁稜姚鵠以李德裕薦依次放榜詩二首
　　塞下曲
　　北風鳴晚角雨雪塞雲低烽舉戰軍動天寒征馬嘶出營紅斾展過磧暗沙迷諸將年皆老何時罷鼓鼙
　　和主司王起〈一作和主司王僕射荅華州周侍郎賀放榜作〉
　　公心獨立副天心三轄春闈冠古今蘭署門生皆入室蓮峰太守別知音同升〈一作飛〉翰苑時名重遍歴朝端主意深新有受㤙江海客坐聽朝夕繼為霖
　　髙退之
　　髙退之字遵聖㑹昌三年進士第詩一首
　　和主司王起〈一作和主司王僕射酬周侍郎賀放榜〉
　　昔年桃李已滋榮今日蘭蓀又發生葑菲采時皆有道
　　權衡分處且無情叨陪鴛鷺朝天客共作門䦨出谷鶯何事感㤙偏覺重忽聞金榜扣柴荊〈自注退之自頋㣲劣不敢有叨竊之望䇿試之後遂歸盩厔山居不期一旦選士及第遣人齎榜扣關相報方知忝矣〉
　　孟球
　　孟球字廷玉㑹昌三年進士第咸通中撿挍工部尚書徐州刺史詩一首
　　和主司王起〈一作和主司酬周侍郎〉
　　當年門下化龍成今日餘波進後生仙籍共知推麗藻〈一作則〉禁垣同得薦嘉名桃蹊早茂誇新蕚菊圃初開耀晚英誰料羽毛方出谷許教齊和九臯鳴
　　劉耕
　　劉耕㑹昌三年進士第詩一首
　　和主司王起〈一作和主司酬周侍郎〉
　　孔門頻建鑄顔功紫綬青衿感激同一簣勤勞成太華三年㤙德仰〈一作等〉維嵩楊隨前軰穿皆中桂許平人折欲空慚和周郎應見顧感知大造竟無窮
　　裵翻
　　裵翻字雲章㑹昌三年進士第詩一首
　　和主司王起〈一作和主司酬周侍郎〉
　　常將公道選群生猶被春闈屈重名文柄久持殊嵗紀恩門三啓動寰瀛雲霄幸接鴛鸞盛變化欣同草木榮乍得陽和如細栁參差長近亞夫營
　　樊驤
　　樊驤字元龍㑹昌三年進士第詩一首
　　和主司王起〈一作和主司酬周侍郎〉
　　滿朝簪髪半門生又見新書甲乙名孤進自今開道路至公依舊振寰瀛雲飛太華清詞著花發長安白屋榮忝受㤙光同上客惟將報德是經營
　　崔軒
　　崔軒字鳴山〈一作嵐〉㑹昌三年進士第詩一首
　　和主司王起〈一作和主司酬周侍郎〉
　　滿朝朱紫半門生新榜勞人又得名國器舊知收片玉朝宗轉覺集登瀛同升翰苑三千美繼入花源九族榮共仰蓮峰聽雪唱欲賡仙曲意怔營
　　蒯希逸
　　蒯希逸字大隠㑹昌三年登第杜牧有池州送希逸詩詩一首
　　和主司王起〈一作和主司酬周侍郎〉
　　一振聲華入紫薇三開秦鏡照春闈龍門舊列金章貴鶯谷新遷碧落飛㤙感風雷宜〈一作皆〉變化詩裁錦繡借〈一作惜〉光輝誰知散質多榮忝鴛鷺清塵接布衣
　　句
　　蟾蜍醉裏破蛺蝶夢中飛〈牛相在揚州常稱之〉　山險不曽離馬後酒醒長見在牀前〈希逸有僕武幹相隨十餘嵗希逸擢第乞歸飬親留之不得以詩送之士人皆有繼和　並見紀事〉
　　林滋
　　林滋字後象閩人㑹昌三年進士第與同年詹雄鄭諴齊名時稱雄詩諴文滋賦為閩中三絶官終金部郎中詩六首
　　望九華山
　　茲山突出何怪竒上有萬狀無凡姿大者嶙峋若奔兕小者𡾋嵬如嬰兒玉柱金莖相拄枝幹空踰碧勢參差虛中始訝巨靈擘阧處乍驚愚叟移蘿煙石月相蔽虧天風褭褭猨咿咿龍潭萬古濆飛溜虎穴㡬人能得窺吁予比年愛靈境到此始覺魂神馳如何獨得百丈索直上髙峰拋俗羈
　　春望
　　春海鏡〈一作接〉長天青郊麗上年林光虛霽曉山翠薄晴煙氣暖禽聲變風恬草色鮮散襟披石磴韶景自深憐
　　蠡澤旅懷
　　誰言行旅日況復桃花時水即滄溟〈一作浪〉逺星從天漢垂川光獨鳥暮林色落英遲豈是王程急偏多遊子悲
　　宴韋侍御新亭
　　煙磴披青靄風筵藉紫苔花香凌桂醑竹影落藤桮鳴籟將歌逺飛枝拂舞開未愁留興晚明月度雲來
　　人日〈一下有題日二字〉
　　春輝新入碧煙開芳院初將穆景來共向花前圖瑞勝試看池上動輕苔林香半落沾羅幌蕙色㣲含近酒桮聞道宸遊方命賞應隨㤙賚喜昭囘
　　和主司王起〈一作和主司酬周侍郎〉
　　龍門一變荷生成況是三傳不朽名美譽早聞喧北闕頹波今見走東瀛鴛行既接參差影雞樹仍同次第榮從此青衿與朱紫升堂侍宴更何營
　　李宣古
　　李宣古字垂後㑹昌三年進士第詩四首
　　聽蜀道士琴歌〈第五句缺一字〉
　　至道不可見正聲難得聞忽逢羽客抱緑綺西別峨嵋峰頂雲初排〈闕〉面躡輕響似擲細珠鳴玉上忽揮素爪畫七蒼崖劈裂迸碎泉憤聲髙怨聲咽屈原呌天兩妃絶朝雉飛雙鶴離屬玉夜啼獨鶩悲吹我神飛碧霄裏牽我心靈入秋水有如驅逐太古來邪滛辟蕩貞心開孝為子忠為臣不獨語言能教人前㺯嘯後㺯嚬一舒一慘非冬春從朝至莫聽不足相將直説瀛洲宿更深彈罷背孤燈𥦗雪蕭蕭打寒竹人間豈合值仙蹤此別多應不再逢抱琴卻上瀛洲去一片白雲千萬峰
　　和主司王起〈一作和主司酬周侍郎〉
　　㤙光忽逐曉春生金榜前頭忝姓名三感至公禆造化重揚文德振寰瀛佇為霖雨曽相賀半在雲霄覺更榮何處新詩添照灼碧蓮峰下栁間營
　　杜司空席上賦〈紀事雲杜司空悰自忠武軍節度使出鎮澧陽宣古數陪㳺宴乗醉慢侮悰欲辱之長林公主曰豈有飲而舉人細過耶謂宣古請為詩冀彌縫也宣古得韻立成此詩〉
　　紅燈初上月輪髙照見堂前萬朶桃觱栗調清銀象〈一作字〉管琵琶聲亮紫檀槽能歌奼女顔如玉解引蕭郎眼似刀爭奈夜深拋耍令舞來挼〈一作接〉去使人勞
　　賦寒食日亥時〈一作寒食夜〉
　　人定朱門尚未〈一作半〉開初星粲粲照人回此時寒食無煙火〈一作燈燭〉花栁蒼蒼月欲來
　　句
　　翠葢不西來池上天池歇　冉冉池上煙盈盈池上栁生貴非道傍不斷行人手〈張為主客圖〉
　　黃頗
　　黃頗宜春人以洪奧文章蹉跎者一十三載至㑹昌三年登第官監察御史詩三首
　　風不鳴條〈一作舒元輿〉
　　五緯〈一作習習〉起祥飇無聲瑞聖朝稍開舍露蘂〈一作萼〉纔轉惹煙條宻葉應潛變〈一作長〉低枝㡬暗揺林間鶯欲囀花下蝶㣲飄初滿㳂堤草因生逐水苗太平無一事天外奏虞〈一作雲〉韶
　　和主司王起〈一作和主司酬周侍郎〉
　　二十二年文教主三千上士滿皇州獨陪宣父蓬瀛奏方接顔生魯衛遊多羨龍門齊變化屢看雞樹第名流升堂何處最榮美朱紫環鐏㡬處酬
　　聞宜春諸舉子陪郡主登河梁翫月
　　一年秋半月當空遙羨飛觴接庾公虹影迥分銀漢上兎輝全冩玉筵中笙歌送盡迎寒漏氷雪吟消永夜風雖向東堂先折桂不如賔席此時同
　　張道符
　　張道符字夢錫㑹昌三年進士第詩一首
　　和主司王起〈一作和主司酬周侍郎〉
　　三開文鏡繼芳聲暗暗雲霄接去程㑹壓〈一作厭〉洪波先得路早陞清禁共垂名蓮峰對處朱輪貴金榜傳時玉韻成更許下〈一作不〉才聽白雪一枝今過郄詵榮
　　丘上卿
　　丘上卿字陪之㑹昌三年進士第詩一首
　　和主司王起〈一作和主司酬周侍郎〉
　　常將公道選諸生不是鴛鴻不得名天上宴囘聯步武禁中麻出滿寰瀛簪裾盡過前賢貴門館仍叨舊學榮看著鳯池相繼入都堂那肯滯關營
　　石貫
　　石貫字總之㑹昌三年進士第詩一首
　　和主司王起〈一作和主司酬周侍郎〉
　　重德由來為國生五朝清顯冠公卿風波久佇濟川檝羽翼三遷出谷鶯綘帳青衿同日貴春蘭秋菊異時榮孔門弟子皆賢哲誰料竆儒忝一名
　　李潛
　　李潛字德隠宜春人㑹昌三年進士第詩一首
　　和主司王起〈一作和主司酬周侍郎〉
　　文學宗師心秤平無私三用佐貞明恩波舊是仙舟客德宇新添月桂名蘭署崇資金色重蓮峰高唱玉音清羽毛方荷生成力難繼鸞皇上漢聲
　　孟守
　　孟守〈一作寧〉字處中長慶三年王起主文嘗放及第為時相所退至㑹昌三年起再知貢舉守龍鍾就試成名詩一首
　　和主司王起〈一作和主司酬周侍郎〉
　　科文又主守初時光顯門生濟㑹期美擅東堂登甲乙榮同內署侍恩私羣鶯共喜新遷木雙鳯皆當即入池別有倍深知感士曽經兩度得芳枝
　　唐思言
　　唐思言字子文㑹昌三年進士第詩一首
　　和主司王起〈一作和主司酬周侍郎〉
　　儒雅皆傳德教行㡬從浮俗賛文明龍門昔上波濤逺禁署同登渥澤榮虛散謬當陪杞梓後先寕異感生成時方側席徴賢急況說謌謡近帝京
　　戈牢〈戈英華作左〉
　　戈牢字德膠㑹昌三年進士第詩二首
　　風不鳴條〈一作章孝標詩〉
　　旭日懸清景㣲風在緑條入松聲不發度〈一作過〉柳影空揺長養應潛變〈一作遍〉扶疎每暗飄有林時嫋嫋無樹漸〈一作暫〉蕭蕭慢〈一作誤〉逐青煙散輕和瑞氣〈一作樹色〉饒豐年知有待歌詠美唐堯
　　和主司王起〈一作和主司酬周侍郎〉
　　聖乾文德最稱賢自古儒生少比肩再啟龍門將二紀兩司鶯谷已三年蓬山皆美成榮貴金榜誰知忝後先正是感㤙流涕日但思旌斾碧峰前
　　金厚載
　　金厚載字化光㑹昌三年進士第詩二首
　　風不鳴條
　　寂寂曙風生遲遲散野輕露華揺有滴林葉褭無聲暗翦藂芳發空傳谷鳥鳴悠揚韶景靜澹蕩霽煙橫逺水波瀾息荒郊草樹〈一作木〉榮吾君垂至化萬類共澄清
　　和主司王起〈一作和主司酬周侍郎〉
　　長慶曽収間世英果居臺閣冠公卿天書再受㤙波逺金榜三開日月明已見差肩趨翰院更期連步掌台衡小儒謬蹟雲霄路心仰蓮峰望太清
　　王甚夷
　　王甚夷字無黨㑹昌三年進士第詩二首
　　風不鳴條
　　聖日祥風起韶暉助發生蒙蒙遙野色褭褭細條輕荏弱看漸動怡和吹不鳴枝含餘露濕林霽曉煙平縹緲春光媚悠揚景氣晴康哉帝堯代寰宇共澄清
　　和主司王起〈一作和主司酬周侍郎〉
　　春闈帝念主生成長慶公聞兩嵗名有藴赤心分雨露無私和氣浹寰瀛龍門乍出難勝幸鴛侶先行是最榮遙仰髙峰看白雪多慚屬和意屏營





　　御定全唐詩卷五百五十二
　　欽定四庫全書
　　御定全唐詩卷五百五十三
　　姚鵠
　　姚鵠字居雲蜀人登㑹昌三年進士第詩一巻
　　送李潛歸綿州覲省
　　朱樓對翠㣲紅斾出重扉此地千人望寥天一鶴歸雪封山崦白鳥拂棧梁飛誰比趨庭戀驪珠耀綵衣
　　塞外寄張侍御
　　千里入黃雲羈愁日日新疎鐘關路曉逺雨塞山春南眺有歸鴈北來無故人卻思陪宴處廻望與天隣
　　曉發〈一作趙嘏詩〉
　　旅行宜早發況復是南歸月影縁山盡鐘聲隔浦〈一作水〉㣲殘星螢共失落葉鳥和飛去去渡南浦村中人出稀
　　題終南山隠者居
　　開門絶壑旁躡蘚過花梁路入峰巒影風來芝術〈一作草〉香夜吟明雪牖春夢閉雲房盡室更何有一琴兼一觴kao
　　嘉川驛樓晩望
　　樓壓寒江上開簾對翠㣲斜陽諸嶺暮古渡一僧歸窗逈雲衝起汀〈一作天〉遙鳥背飛誰言坐多倦目極自忘機
　　送人歸吳
　　東吳與上國萬里路迢迢為別晨昏乆全輕水陸遙湘隂島上寺楚色月中潮到此一長望〈一作歎〉知君積恨銷
　　送石貫〈一作賈〉歸湖州
　　同志幸同年高堂君獨還齊榮㤙未報共隠事應閑訪寺臨湖岸開樓見海山洛中推二陸莫久戀鄉關
　　送劉耕歸舒州
　　四座莫紛紛須臾岐路分自從同得意誰不惜離羣舊國連青海歸程在白雲棄繻當日路應競看終軍
　　寄贈許璋少府
　　若説君高道何人更得如公庭唯樹石生計是琴書詩句峭無敵文才清有餘不知尺水內爭滯北溟魚
　　寄雍陶先軰
　　知音杳何處書札寄無由獨宿月中寺相思天畔〈一作半〉樓露凝衰草白螢度逺煙秋悵望難歸枕吟勞生夜愁
　　寄友人
　　西風又開菊久客意如何舊國天涯逺清砧月夜多明時難際㑹急景易蹉跎抱玉終須獻誰言戀薜蘿
　　感懷陳情
　　㤙重空感激何門誓殺身謬曾分玉石竟自困風塵隂谷非因暖幽叢豈望春升沈在言下應念異他人
　　送程秀才下第歸蜀
　　鶯遷與鶂退十載泣岐分蜀道重來老巴猨此去聞曉程侵嶺雪逺棧入谿雲莫滯趨庭戀榮親祗待君
　　旱魚詞上苗相公
　　似龍鱗已足唯是欠登門日裏腮猶濕泥中目未昏乞鋤防螘穴望水㵼金盆他日能為雨公田報此㤙
　　野寺寓居即事二首
　　南山色當戶初日半簷時鶴去臥看逺僧來嫌起遲𥦗明雲影斷庭曉樹隂移何處題新句連谿宻葉垂古寺更何有當庭唯折幢伴僧青蘚榻對雨白雲𥦗暝色生前嶺離魂隔逺江沙洲半藜草飛鷺白雙雙
　　襄州獻盧尚書
　　立事成功盡逺圖一方獨與萬方殊藩臣皆〈一作昔〉競師兵畧相國今多揖廟謨禮樂政行凋𡚁俗歌謡聲徹帝王都即隨鳯詔歸何處祗是操持造化鑪
　　將歸蜀留獻恩地僕射二首
　　自持衡鏡採幽沈此事常聞曠古今危葉只將終委地焦桐誰料卻為琴蒿萊詎報生成德犬馬空懐感戀心明日還家盈眼血定應迴首即霑襟
　　江上長思狎釣翁此心難與昨心同自承丘壑〈一作岳〉新恩重已分煙霞舊隠空龍變偶因資巨浪鳥飛誰肯借髙風應憐死節無門効永歎潛懐似轉蓬〈一作氷炭潛憐逐轉蓬〉
　　隨州獻李侍御二首
　　彩筆曾専造化權道尊翻向宦途閒端居有地唯栽藥靜坐無時不憶山德望舊懸霄漢外政聲新溢路岐間衆知聖主搜賢相朝夕欲徴黃霸還
　　再刖未甘何處説但垂雙涙出咸秦風塵疋馬來千里蓬梗全家望一身舊隠每懐空竟夕愁眉不展㡬經春今朝儻降非常顧倒屐寕惟有古人
　　虢州獻楊抑〈一作大〉卿二首
　　葢世英華更有誰賦成傳冩遍坤維名科累中求賢日苦節髙標守郡時樓上呌雲秋鼓角林間宿鶴夜旌旗徵歸詔下應非久德望人情在鳯池
　　碧山曾共惜分隂暗學相如賦上林到此敢逾千里恨歸家且遂十年心疎愚祗怯膺門險淺薄爭窺孔室深一顧儻憐持苦節更令何處問升沈
　　贈邉將
　　三邉近日往來通盡是將軍鎮撫功兵統萬人為上將威加千里懾西戎清笳遶塞吹寒月紅斾當山肅曉風卻恨北荒霑雨露無因掃盡虜庭空
　　送費練師供奉赴上都
　　縮地周遊不計程古今應只有先生已同化鶴臨華表又見驂龍向玉清蘿磴靜攀雲共過雪壇當醮月孤明無因相逐朝天帝〈一作去〉空羨煙霞得送迎
　　和徐先軰秋日遊涇州南亭呈三二同年
　　多此歡情泛鷁舟桂枝同折塞同遊聲喧島上巢松鶴影落杯中過水鷗送日暮鐘交戍嶺呌雲塞角動城樓酒酣笑語秋風裏誰道槐花更起愁
　　送〈一本有同年二字〉黃頗歸袁
　　莫倦連期在醉鄉孔門多戀惜分行文章聲價從來重霄漢途程此去長何處聽猨臨萬壑㡬宿〈一作宵〉因月〈一作因宿〉滯三湘鑪峰若上應相憶不得同過恵逺房
　　和陜州參軍李通㣲首夏書懐呈同寮張裳叚羣二先軰
　　公門何事更相牽邵伯優賢任養閒滿院落花從覆地半簷初日未開關尋仙鄭谷煙霞裏避暑柯亭樹石間獨為高懐誰和繼掾曺同處桂同攀
　　玉眞觀尋趙師尊不遇
　　羽客朝元晝掩扉林中一徑雪中㣲松隂繞院鶴相對山色滿樓人未歸盡日獨思風馭返寥天㡬望野雲飛憑髙目斷無消息自醉自吟愁落暉
　　及第後上主司王起
　　三年竭力向春闈塞斷浮華衆路岐盛選棟梁非〈一作稱〉昔日平均雨露及明時登龍舊美無邪徑折桂新榮盡直枝莫道只陪金馬貴相期更在鳯皇池
　　送賀知章入道〈一本題上有擬字〉
　　若非堯運及垂衣肯許巢由脫俗機太液始同黃鶴下仙鄉已駕白雲歸還披舊褐辭金殿卻捧𤣥珠向翠㣲羈束慙無仙藥分隨車〈一作君〉空有夢魂飛
　　送友人出塞
　　帝城春色著寒梅去恨離懐醉不開作別欲將何計免此行應又隔年囘入河殘日鵰西盡卷雪鷺蓬馬上來有思莫忘清塞學衆傳君負佐王才
　　送僧歸新羅
　　淼淼萬餘里扁舟發落暉滄溟何嵗別白首此時歸寒暑途中變人煙嶺外稀驚天巨鰲鬬〈一徒起〉蔽日大鵬飛雪入行砂屨雲生坐石衣漢風深習得休恨本心違
　　奉和秘監從翁夏日陜州河亭晩望
　　洪河何處望一境在孤煙極野如藍日長波〈一作陂〉似鏡年巻簾花影裏倚檻鶴巢邉霞熖侵旌斾灘聲雜管鍾㣲來疊岫帆逺落遙天過客多〈一作煩〉相指〈一作訪〉應疑㑹水仙
　　風不鳴條
　　吾君理化清上瑞報時平曉吹何曽歇柔條自不鳴花香知暗度柳動覺潛生只見低垂影〈一作勢〉那聞擊觸聲大王初溥暢少女正輕盈幸遇無私力幽芳願發榮
　　書情獻知已
　　日日恨何窮巴雲舊隠〈一作望〉空一為棲寓客二見北歸鴻有道期攀桂無門息轉蓬賃居將磬比乞食與僧同花月登臨處江山悵望中衆皆輕病驥誰肯救焦桐坐惜春還至愁吟夜每終谷寒思變律葉晚怯廻風謁蔡慙王粲憐衡冀孔融深恩知〈一作如〉尚在何處問窮通
　　和工部楊尚書重送絶句
　　桂枝攀得獻廷闈何似空懐楚橘歸好控扶揺早廻首人人思看大鵬飛








　　御定全唐詩巻五百五十三
　　欽定四庫全書
　　御定全唐詩巻五百五十四
　　項斯
　　項斯字子遷江東人㑹昌四年擢第終丹徒尉詩一巻
　　寄石橋僧
　　逢師入山日道在石橋邉別後何〈一作無〉人見秋來㡬處禪溪中雲隔寺夜半雪〈一作雨〉添泉生有天台約知〈一作應〉無卻〈一作再〉出縁
　　送歐陽袞歸閩中
　　秦城㡬年住猶著故鄉衣失意時相〈一作曽〉識成名後獨歸海秋蠻樹黒嶺夜瘴禽飛為學心難滿知君更掩扉
　　古觀
　　置觀碑已折看松年不分洞中誰識藥門外日添墳放去⻱隨水呼來鹿怕薫壇邉見灰火㡬燒祭星文
　　題令狐處士谿居
　　白髮已過半無心離此溪病嘗山藥徧貧起草堂低為
　　月𥦗從破因詩壁重泥近來常夜坐寂寞與僧齊
　　送僧歸南嶽
　　心知衡嶽路不怕去人稀船裏誰〈一作猶〉鳴磬沙頭自曝衣有家從小別是寺即言歸料得逢春〈一作寒〉住當禪雲〈一作船雪〉滿扉
　　寧州春思
　　失意離城早邉城任見花初為斷酒客舊識賣書家寒寺稀無雪春風亦有沙思歸頻入夢即路不言賖
　　山友贈蘚花冠
　　塵汙出華髮慚君青蘚冠此身閒未得終日戴應難好就松隂掛宜當枕石看㑹須尋道士簪去繞霜壇
　　蠻家
　　領得賣珠錢還歸銅柱邉看兒調小象打鼓試新船醉後眠神樹耕時語瘴煙不逢寒便老相問莫知年
　　早春題湖上顧氏新居二首
　　近得水雲看〈一作雲中路〉門長侵早開到時㣲〈一作猶〉有雪行處又〈一作已〉無苔勸酒客初醉留茶僧未來每逢晴暖日唯見乞花栽
　　門不當官道行人到亦稀故從飱後出方〈一作多〉至夜深歸開篋揀〈一作收一作陳〉書〈一作詩〉巻掃牀移褐〈一作臥〉衣㡬時同買宅相近有柴扉
　　蒼梧雲氣
　　何年化〈一作盡〉作愁漠漠便難収數㸃山能逺平鋪水不流濕連湘竹暮濃葢舜墳秋亦有思歸〈一作鄉〉客看來盡白頭
　　晚春花
　　隂洞日光薄花開不及時當春無半樹經燒〈一作晚〉足空枝疎與香風㑹細將泉影移此中人到少開盡㡬人知
　　宿胡氏溪亭
　　獨住水聲裏有亭無熱時客來因月宿床勢向山移鶴睡松枝定螢歸葛葉垂寂寥猶欠伴誰為報僧知
　　送華隂隠者
　　往往到城市得非徴藥錢世人空識面弟子莫知年自說能醫死相期更學仙近來移住處毛女舊峰前
　　落第後寄江南親友
　　古巷槐隂合愁多晝掩扉獨存過江馬強拂看花衣送客心先醉尋僧夜不歸龍鍾易惆悵莫遣寄書稀
　　欲別
　　花時人慾別每日醉櫻桃置酒金錢盡彈箏玉指勞歸期無嵗月客路有風濤錦縀裁衣贈麒麟落剪刀
　　留別張水部籍
　　省中重拜別兼領寄〈一作故〉人書已念此行〈一作程〉逺不應相問疎子〈一作禁〉城西並宅御水北同渠要取春前到乗閑候起居
　　小古鏡
　　字已無人識唯應記鑄年見來深似水攜去重於錢鸞翅巢空月菱花徧小天宮中照黃帝曽得化為仙
　　題太白山隠者
　　髙居在幽嶺人得見時稀寫籙扃虗白尋僧到翠㣲掃壇星下宿収藥雨中歸從服小還後自疑身解飛
　　病中懐王展先輩在天台
　　枕上用心靜唯應改舊詩強行休去早暫臥起還遲因説來歸處卻愁初病時赤城山下寺無計得相隨
　　鯉魚
　　似龍鱗又足只是欠登門月裏腮猶濕泥中目未昏乞鋤防蟻穴望水寫金盆他日能為雨公田報此㤙
　　子規〈一作賈島詩〉
　　逰魂自相呌寧復記前身飛過人家月聲連客路春夢邉催曉急愁外送風頻自有霑花血相和淚〈一作露〉滴新
　　邉州客舍
　　開門不成出麥色徧前坡自小詩名在如今白髪多經年無越信終日厭蕃歌近寺居僧少春來亦嬾過
　　贈道者
　　晏來知養氣度日語時稀到處留丹〈一作唯開〉井終〈一作經〉寒不絮衣病鄉多恵藥鬼俗有符威自說身輕健今年數夢飛
　　邉㳺
　　古鎮門前去長安路在東天寒明堠火日晚裂旗風〈一作天晴槐葉霧日暮葦花風〉塞館皆無事〈一作簟〉儒裝亦有弓防秋故鄉卒暫喜語音同
　　夜泊淮隂
　　夜入楚家煙煙中人未眠望來淮岸盡坐到酒樓前燈影半臨水箏聲多在船乗流向東去別此易經年
　　逺水
　　渺渺浸天色一邉生晚光〈一作涼〉闊浮〈一作含〉萍思〈一作勢〉逺寒入鴈愁長北極連平地東〈一作南〉流即〈一作接〉故鄉扁舟來〈一作當〉宿處髣髴似瀟湘
　　黃州〈一作河〉暮愁
　　凌澌衝淚眼重疊自西來即夜寒應合非春煖不開豈無登陸計宜棄濟川材願寄浮天外髙風萬里囘
　　曉〈一作早〉發昭應
　　行人見雪愁初作帝鄉〈一作京〉游旅店開偏早鄉帆去未收燈殘催巻席手冷怕梳頭是物寒無色湯泉正〈一作祗〉自流
　　贈金州姚合使君
　　為郎名更重領郡是蹉跎官壁題詩盡衙庭㸔鶴多城池連草〈一作竹〉壍籬落帶椒坡未覺旗旛〈一作旌〉貴閒行〈一作遊〉觸處過
　　送殷中丞遊邉
　　話別無長夜燈前聞曙鵶已行難避雪何處合逢花野寺門多閉羌樓酒不賖還須見〈一作問〉邉將誰擬靜塵沙
　　寄坐夏僧
　　坐夏日偏長知師在律堂多因束帶熱更憶剃頭涼苔色侵經架松隂到簟床還應鍊詩句借臥石池傍
　　寄盧式
　　到處久南望未知何日囘寄書頻到海得夢忽聞雷嶺日當秋暗蠻花近臘開白身居瘴癘誰不惜君才
　　日東〈一作本〉病僧
　　雲水絶歸路來時風送船不言〈一作已無〉身後事〈一作念〉猶坐病中禪深壁藏燈影空窗出艾煙巳無鄉土信起塔寺門前〈一作要人知是客白日指生縁〉
　　泛溪
　　溪船泛渺瀰漸覺減炎輝〈一作溪舟泛數里便覺少炎輝〉動水花連影逢人鳥背飛深猶見白石涼好換生衣未得多詩句終須隔宿歸
　　送顧少府〈一作送顧逢尉永康〉
　　作尉年猶少無辭去路賒漁舟縣前泊山吏日髙衙幽景臨谿寺秋蟬織杼〈一作紵〉家行程須過越先〈一作應〉醉鏡湖花
　　咸陽別李處士
　　古道自迢迢咸陽離別橋越人聞水處秦樹帶霜朝駐馬言難盡分程望易遙秋前未相見此意轉〈一作各〉蕭條
　　寄流人
　　毒草不曾枮長添客健無霧開蠻市合船散海城孤象跡頻藏齒龍涎逺蔽珠家人秦地老泣對日南圖
　　華頂道者
　　仙人掌中住生〈一作坐〉有上天期已廢燒丹處猶多種杏時飬龍於淺水寄鶴在髙枝得道復無事相逢盡日棊
　　酬從叔聽夜泉見寄
　　夢罷更開戶寒泉聲隔雲共誰尋最逺獨自坐偏聞巖際和風滴溪中泛月分豈知當此夜流念到江漬
　　和李用夫栽小松
　　移來未換葉已勝在空〈一作深〉山靜對心標直遙吟境助閒影侵殘雪際聲透小𥦗間即聳凌空榦翛翛豈易攀
　　哭南流人
　　遙見南來使江頭哭問君臨終時有雪旅𦵏處無雲官庫空収劍蠻〈一作山〉僧共起墳知名人尚少誰為録遺文
　　經李白墓
　　夜郎歸未老醉死此江邉𦵏闕官家禮詩殘樂府篇遊魂應到蜀小碣豈旌賢身沒猶何罪遺墳野火燃
　　春夜樊川竹亭陪諸同年讌
　　相知皆是舊每恨獨逰頻幸此同芳夕寧辭倒醉身燈光遙映燭萼粉暗飄茵明月分歸騎重來更㡬春
　　送僧
　　靈山廵未徧不作住持心逢寺暫投宿是山皆獨尋有時過靜界在處想空林從小即行腳出家來至今
　　送蘇處士歸西山
　　南遊何所為一篋又空歸守道安清世無心換白衣深林蟬噪暮絶頂客來稀早晚重相見論詩更及㣲
　　遊爛柯山
　　步步出塵氛溪山別是春壇邉時過鶴碁處寂無人訪古碑多缺探幽路不眞翻疑歸去晚清世累移晨
　　送友人之永嘉
　　長貧知不易去計擬何逃相對人愁別經過㡬處勞城連沙岫逺山斷夏雲髙猶想成詩處秋燈半照濤
　　巴中逢故人
　　勞思空積嵗偶㑹更無由以分難相捨將行且暫留路岐何處極江峽半猨愁到此分南北離懐豈易收
　　送歸江州友人初下第〈一作送友人下第歸〉
　　名髙不俟召收採獻君門偶屈因縁數他人盡為寃新春城外路舊隠水邉村歸去無勞久知君更待論
　　舜城懐古
　　禪禹遜堯聰巍巍盛此中四隅咸啟聖萬古賴成功道德去彌逺山河勢不窮停車一再拜帝業即今同送劉道士之成都嚴眞觀〈嚴公通老子易以成道〉
　　嚴君名不朽道出二經中歸去精誠懇還應夢寐通池臺鏡定月松檜雨餘風想對靈𤣥憶人間戀若空
　　漢南遇友人
　　此身西復東何計此相逢夢盡吳越水恨深襄漢鐘積雲開去路曙雪疊前峰誰即知非舊憐君忽見容
　　遊頭陁寺上方
　　高步陟崔嵬吟閑路惜廻寺知何代有僧見梵天來暮靄連沙積餘霞徧檻開更期招靜者長嘯上南臺
　　送友人逰河東
　　停車曉燭前一語㡬潸然路去干戈日鄉遙饑饉年湖波晴見鴈槐驛晚無蟬莫縱經時住東南書信偏
　　中秋夜懐
　　趨馳早晩休一嵗又殘秋若只如今日何難致白頭滄波歸處逺旅食尚〈一作向〉邉愁賴見前賢說窮通不自由
　　寄富春孫路處士
　　平生醉與吟誰是見君心上國一歸去滄江閑至今鐘緐秋寺近峰闊晩濤深疎放長如此何人長得尋
　　送客歸新羅
　　君家滄海外一別見何因風土雖知教程途自致貧浸天波色晩橫笛鳥行春明發千檣下應無更逺人
　　杭州江亭留題登眺
　　處處日馳銷憑軒夕似朝漁翁閑鼓櫂沙鳥戲迎潮樹間津亭宻城連塢寺遙因誰報隠者向此得耕樵
　　荊州夜與友親相遇
　　山海兩分岐停舟偶似期別來何限意相見卻無辭坐永神凝夢愁繁鬂欲絲趨名易遲晚此去莫經時
　　送友人遊邉
　　方春到帝京〈一作城〉有戀有愁並萬里江海思半年沙塞程緑隂斜向驛殘照逺侵城自可資新課還期振盛名
　　題贈宣州亢拾遺
　　傳騎一何催山門晝未開髙人終避世聖主不遺才坐次欹臨水門中獨舉杯誰為旦夕侶深寺數僧來
　　姚氏池亭
　　池館饒嘉致幽人愜所閒條風能動浪岸樹不遮山嘯檻魚驚後眠𥦗鶴語間何須說廬阜深處更躋攀
　　送友人之江南
　　東南路苦辛去路見無因萬里此相送故交誰更親日浮汀草緑煙霽海山春握手無別贈為予書札頻
　　彭蠡湖春望
　　湖亭東極望逺櫂不須廻遍草新湖落連天衆雁來蘆洲殘照盡雲障積煙開更想鴟夷子扁舟安在哉
　　聞友人㑹裴明府縣樓
　　閒閣雨吹塵陶家楫上賔湖山萬疊翠門樹一行春景遍歸簷燕歌喧已醉身登臨興不足喜有數來因
　　歸家山行
　　獻賦才何拙經時不恥歸能知此意是甘取衆人非遍隴耕無圃縁溪釣有磯此懐難自遣期在振儒衣
　　長安書懐呈知已
　　江湖歸不易京邑計長貧獨夜有知已論心無故人一燈愁裏夢九陌病中春為問清平日無門致出身
　　聞蟬
　　動葉復驚神聲聲斷續勻坐來同聼者俱是未歸人一櫂三湘浪單車二蜀塵傷秋各有日千可念因循
　　李處士道院南樓
　　霜晩復秋殘樓明近逺山滿壺邀我醉一榻為僧閒樹簇孤汀眇帆欹積浪間從容更南望殊欲外人寰
　　送顧非熊及第歸茅山
　　吟詩三十載成此一名難自有㤙門入全無帝里歡湖光愁裏碧巖景夢中寒到後松杉月何人共曉看
　　春日題李中丞樊川別墅
　　心知受㤙地到此亦裵回上路移時立中軒隔宿來川光通沼沚寺影帶樓臺無限成蹊樹花多向客開
　　龍州與韓將軍夜㑹
　　庭緑草纎纎邉州白露沾別歌縁劍起客淚是愁添見月鵲啼樹避風雲滿簾將軍盡尊酒樓上賦星占
　　途中逢故人
　　長大有南北山川各所之相逢孤館夜共憶少年時爛醉百花酒狂題㡬首詩來朝又分袂後㑹鬢應絲
　　送友人下第歸襄陽
　　失意已春殘歸愁與別難山分關路細江遶夜城寒草色連晴坂鼉聲離曉灘差池是秋賦何以暫懐安
　　宿山寺
　　栗葉重重覆翠㣲黃昏溪上語人稀月明古寺客初到風度閒門僧未歸山果經霜多自落水螢穿竹不停飛中宵能得㡬時睡又被鐘聲催著衣
　　病鶴
　　青雲有意力猶㣲豈料低囘得所依幸念翅因風雨困豈教身陷稻粱肥曽逰碧落寕無侶見有清池不忍飛縱使他年引仙駕主人㤙在亦應歸
　　夢仙
　　昨宵魂夢到仙津得見蓬山不死人雲葉許裁成野服玉漿教喫潤愁身紅樓近月宜寒水緑杏揺風占古春次第引看行未徧浮光牽入世間塵
　　古扇
　　昨日裁成奪夏威忽逢秋節便相違寒塵妬盡秦王女涼殿㤙隨漢主妃似月舊臨紅粉面有風休動麝香衣千年蕭瑟關人〈一作人間〉事莫語〈一作話〉當時掩淚歸
　　涇州聽張處士彈琴
　　邉州獨夜正思鄉君又彈琴在客堂髣髴不離燈影外似聞流水到瀟湘
　　贈別
　　魚在深泉鳥在雲從來只得影相親他時縱有逢君處應作人間白髮身
　　對鱠
　　行到鱸魚鄉裏時鱠盤如雪怕風吹猶憐醉裏江南路馬上垂鞭學釣時
　　憶朝陽峰前居
　　每憶閑眠處朝陽最上峰溪僧來自逺林路出無蹤敗褐粘苔徧新題出〈一作在〉石重霞光侵曙發嵐翠近秋濃健羨機能破安危道不逢雪殘猨〈一作僧〉到閣庭午鶴離松此地虛為別人間久未容何時無一事卻去飬疎慵
　　暮上瞿唐峽
　　自古艱難地孤舟旦暮程獨愁空託命省已是輕生有樹皆相倚無巖不倒傾蛟螭波數怒鬼怪火潛明履道知無負離心自要驚何年面骨肉細話苦辛行
　　和李中丞醉中期王徵君月夜同逰滻水舊居
　　醉後情俱逺難忘素滻間照花深處月當戶舊時山事想同清話歡期一破顔風流還愛竹此夜尚思閒
　　濁水求珠
　　靈魄自沉浮從來任濁流願從深處得不向暗中投圓月時堪惜滄波路可求沙尋龍窟逺泥訪蚌津幽是寳終知貴唯㤙且用酬如能在公掌的不負明眸
　　江村夜泊
　　日〈一作月〉落江路〈一作村〉黒前村人語稀㡬家深樹裏一〈一作㸃〉火夜漁〈一作照船〉歸
　　落第後歸覲喜逢僧再陽
　　相逢須強笑人世別離頻去曉〈一作曉去〉長侵月歸鄉動隔春見僧心暫靜從俗事多屯宇宙詩名小山河客路新翠桐猶入㸑青鏡未辭塵逸足常思驥隨羣且〈一作自〉退鱗宴乖紅杏寺愁在緑楊津羞〈一作老〉病難為藥開眉嬾顧〈一作頼故〉人
　　送越僧元瑞
　　靜中無伴侶今亦獨隨縁昨夜離空室焚香浄去船
　　舊宮人
　　自出先皇玉殿中衣裳不更染深紅宮釵折盡垂空鬢內扇穿〈一作遮一作藏一作揺〉多減半風桃熟亦曽君手賜酒闌猶𠉀妾歌終如今還向城邉住御水東流意不通
　　夢逰仙
　　夢逰飛上天家樓珠箔當風掛玊鉤鸚鵡隔簾呼再拜水仙移鏡嬾梳頭丹霞不是人間曉碧樹仍逢岫外秋將謂便長於此地雞聲入耳所堪愁
　　送宮人入道
　　願隨仙女董雙城王母前頭作〈一作結〉伴行初戴玉冠多悞拜欲辭金殿別稱名將敲碧落新齋磬卻進昭陽舊賜箏旦暮焚香繞壇上步虗猶作按歌聲
　　長安退將
　　塞外衝沙損眼明歸來飬病住秦京上髙樓閣看星坐著白衣裳把劍行常説老身思鬬將最悲無力制蕃營翠眉紅臉和囘鶻惆悵中原不用兵
　　遙裝夜
　　巻席貧拋壁下床且鋪他處對燈光欲行千里從今夜猶惜殘春發故鄉蚊蚋已生團扇急衣裳未了剪刀忙誰知更有芙蓉浦南去令人愁思長
　　送苗七求職
　　相逢未得三囘笑風送離情入剪刀客路最能銷日月夢魂空自畏波濤獨眠秋夜琴聲急未拜軍城劍色髙〈一作逺拜城隍劍氣髙〉去去縁多山與海鶴身寕肯〈一作不〉為飛勞
　　山行〈一作山中作〉
　　青櫪林深〈一作疎〉亦有人一渠流水數家分山當日午囘〈一作移〉峰影草帶泥痕過鹿羣蒸茗氣從〈一作衝〉茅捨出繰絲聲隔竹籬聞行逢賣藥歸來客不惜相隨入島雲
　　題永忻寺影堂
　　不遇修寺日無錢入影堂故來空禮拜臨去重添香僧得名難〈一作雖〉近燈傳火已長發心依止後借住有鄰房獻令狐相公時相公郊壇行事囘〈一作趙嘏詩〉
　　鶚在卿雲冰在壺代天才業本訏謨榮同伊陟傳朱戶秀比王商入畵圖昨夜星辰囘劍履箭年風月滿江湖不知機務時多暇還許詩家屬和無
　　句
　　佳人背江坐眉際列煙樹〈庾樓燕〉　　馬蹄沒青莎船跡成空波　春風吹兩意何意更相值〈古意　以上並見張為主客圖〉　　更望㑹稽何處是沙連竹箭白鷴羣〈見吟窗雜録〉


　　御定全唐詩巻五百五十四
<集部,總集類,御定全唐詩>
　　欽定四庫全書
　　御定全唐詩巻五百五十五
　　馬戴
　　馬戴字虞臣㑹昌四年進士第宣宗大中初太原李司空辟掌書記以正言被斥為龍陽尉懿宗咸通末佐大同軍幕終太學博士詩集一巻今編二巻
　　挍獵曲〈第十句缺二字〉
　　楚子畋郊野布罟籠天涯浮雲張作羅萬草結成罝意在絶飛鳥臂弓腰鏌鎁逺將射句踐次欲誅夫差壯志一朝盡他　　繁華當時能獵賢保國兼保家
　　蠻家
　　領得賣珠錢還歸銅柱邊看兒調小象打鼓放新船醉後眠神樹耕時語瘴煙又逢衰蹇老相問莫知年
　　春思
　　初日照楊柳王樓含翠隂啼春獨鳥思望逺佳人心幽怨貯瑤瑟韶光凝碧林所思曾不見芳草意空深
　　送從叔〈一作弟〉赴南海幕
　　洞庭秋色起哀狖更難聞身往海邊郡帆懸天際雲炎州羅翠鳥瘴嶺控蠻軍信〈一作消〉息來非易堪悲此路分
　　江行留別
　　吳楚半秋色渡江逢葦花雲侵帆影盡〈一作落〉風逼鴈〈一作鳥〉行斜返〈一作夕〉照開嵐〈一作峯〉翠寒潮蕩〈一作漾〉浦沙余將何所往海〈一作孤〉嶠擬〈一作欲〉營家
　　將別寄友人
　　帝鄉歸未得辛苦事羇遊別館一尊酒客程千里秋霜風紅葉寺夜雨白蘋洲長恐此時淚不禁和恨流
　　客行
　　路岐長不盡客恨杳難通蘆荻晩汀雨柳花南浦風亂鐘嘶馬〈一作鳴鳥〉急殘日半帆紅卻羨漁樵侶閒歌落照〈一作谿谷〉中
　　過野叟居
　　野人閒種樹樹老野人前居止白雲內漁樵滄海邊呼兒採山藥放犢飲溪泉自著養生論無煩憂暮年
　　答光州王使君
　　信〈一作昨〉來淮上郡楚岫入秦雲自顧為儒者何由答使君蛻風蟬半〈一作乍〉失阻雨鴈頻聞欲識平生分他時別紀勲
　　下第再過崔邵池陽居
　　豈無故鄉路路逺未成歸關內相知少海邊來信稀離雲空石穴芳草偃郊扉謝子一留宿此心聊息機
　　夕次淮口
　　天涯秋光盡木末羣鳥還夜久遊子息月明岐路閒風生淮水上帆落楚雲間此意竟誰見行行非〈一作悲〉故關
　　落日悵望
　　孤雲與歸鳥千里片時間念我一何滯辭家久未還微陽下喬木逺色隠秋山臨水不敢照恐驚平昔顔
　　早發故山作
　　雲門夾峭石石路䕃長松谷響猨相應山深水復重餐霞人不見〈一作巳往〉採藥客猶逢獨宿靈潭側時聞岳頂鐘
　　下第別郜扶〈一作大一作秩〉
　　窮途別故人京洛泣風塵在世即應老他鄉又欲春平生空志學晩歲〈一作節〉拙謀身靜話歸休計唯將海上〈一作滄海〉親
　　寄終南真空禪師
　　閒想白雲外瞭然清淨僧松門山半寺夜雨佛前燈此境可長住〈一作往〉浮生自不能一從林下別瀑布幾成氷
　　長安寓居寄贈賈島〈一作長安贈賈島〉
　　歲暮見華髪平生志半空孤雲不我棄歸隠與誰同枉道〈一作羨〉紫宸謁妨栽丹桂叢何如隨野鹿棲止石嵓〈一作在林〉中
　　秋郊夕望
　　度鳥向棲急隂蟲逢夜多餘霞媚秋漢迥月濯滄波蔓草將萎絶流年其奈何耿然揺落思獨酌不成歌
　　贈越客
　　故國波濤隔明時巳久留獻書雙闕晩看月五陵秋南棹何時返長江憶共遊遙知釣船畔相望在汀洲
　　送顧非熊下第歸江南
　　無成西別秦返駕江南春草際楚田鴈舟中吳苑人殘雲掛絕島迥樹入通津想到長洲日門前多白蘋
　　汧上勸〈一作欵〉舊友
　　斗酒故人同長歌起北風斜陽〈一作日斜〉髙壘閉秋角暮山空鴈呌〈一作宿〉寒流上螢飛薄〈一作淡〉霧中坐來生〈一作憂〉白髪況復久從戎
　　送狄參軍赴杭州
　　新官非次受聖主寵前勲關雪發車晩風濤掛席聞海門山疊翠湖岸郡藏雲執簡從公後髯參豈勝君
　　過故人所遷新居
　　金馬詔何晩茂陵居近修客來雲雨散鳥下梧桐秋迥漢銜天闕遙泉響御溝坐看涼月上為子一淹留
　　落照〈一作耿湋詩〉
　　照曜天山外飛鴉幾共過微紅拂秋漢片白透長波影促寒汀薄光殘古木多金霞與雲氣散漫復相和
　　宿崔邵池陽別墅
　　楊柳色已改〈一作故〉郊原日復低煙生寒渚上〈一作樹上〉霞散亂山西〈一作霧薄亂流西〉待月人相對驚風鴈不齊此心君莫問舊國去將迷
　　楚江懐古三首
　　露氣寒光集微陽下楚丘猨啼洞庭樹人在木蘭舟廣澤生明月蒼山〈一作葭〉夾亂流雲中君不降〈一作見〉竟夕自悲秋
　　驚鳥去無際寒蛩鳴我傍蘆洲生早霧蘭隰下微霜列宿分窮野空流注大荒看山𠉀明月聊自整雲裝野風吹蕙帶驟雨滴蘭橈屈宋魂㝠寞江山思寂寥隂霓侵晩〈一作反〉景海樹入迴潮欲折寒芳薦明神詎可招
　　逺水
　　蕩漾空沙際虛明入逺天秋光照不極鳥影去無邊勢引長雲斷波輕〈一作凝〉片雪連汀洲杳難到萬古覆蒼煙
　　夕發邠寜寄從弟〈一作寄舒從事〉
　　半〈一作飲〉酣走馬別〈一作白馬〉別後鎖邊城日落月未上鳥棲人獨行方馳故國戀復愴長年情入〈一作久〉夜不能息何當閒此生
　　贈別北客〈一本無別字〉
　　君生遊俠地感激氣何髙飲盡玉壺酒贈留金錯刀鴈關飛霰雪鯨海落雲濤決去如征鳥離心空自勞
　　夜下〈一作入〉湘中
　　洞庭人夜別〈一作到〉孤〈一作鳴〉棹下湘中露洗寒山遍波揺楚月空密林飛暗狖廣澤發鳴鴻行值〈一作抵〉揚帆者江分又不同
　　送呂郎中牧東海郡
　　假道經淮泗檣烏集隼旟蕪城沙菼接波島石林疎海鶴空〈一作公〉庭下夷人逺岸居山鄉足〈一作召〉遺老佇聽薦賢書
　　山行偶作
　　縁危〈一作巴〉路忽窮投宿值樵翁鳥下山含暝〈一作影〉蟬鳴露滴空石門斜月入雲竇暗泉通寂寞生幽思心疑舊隠同
　　巴江夜猨
　　日飲巴江水還啼巴岸邊秋聲巫峽斷夜影楚雲連露滴青楓樹山空明月天誰知泊船〈一作帆〉者聽此不能眠
　　送田使君牧蔡州
　　主意思政〈一作共〉理牧人官不輕樹多淮右地山逺汝南城望稼周〈一作殷〉田隔登樓楚月生懸知蔣亭下渚鶴伴閒行
　　雀臺怨
　　魏宮歌舞地蝶戲鳥還鳴玉座人難到〈一作倒〉銅臺雨滴平西陵樹不見漳浦草空生萬恨盡埋此徒懸千載名
　　早發故園
　　語〈一作論〉別在中夜登車離故鄉曙鐘寒出岳〈一作寺〉殘月迥凝霜風柳條多折沙雲氣盡黃行逢海西鴈零落不成行
　　贈別江客
　　湘中有岑穴君去掛帆過露細蒹葭廣潮迥島嶼多汀洲延夕照楓葉墜寒波應使同漁者生涯許釣歌
　　宿翠微寺
　　處處松隂〈一作生〉滿樵開一逕通鳥歸雲壑〈一作霜磬〉靜僧語石樓〈一作橋〉空積翠含微月遙泉韻細風經行心不厭憶在故山中
　　霽後寄白閣僧
　　蒼翠霾髙雪西峯鳥外看久披山衲壞孤坐石牀寒盥手水泉滴燃燈夜燒殘終期老雲嶠煮藥伴中餐
　　送僧歸金山寺
　　金陵山〈一作江〉色裏蟬急向秋分迥寺橫洲島歸僧渡水雲夕陽依岸盡〈一作落〉清磬隔潮聞遙想禪林下鑪香帶〈一作對〉月焚
　　新秋雨霽宿王處士東郊
　　夕陽逢一雨夜木洗清隂露氣竹窗靜秋光雲〈一作月〉月〈一作色〉深煎嘗靈藥〈一作草〉味話及〈一作友〉故山心得意兩不寐微風生玉琴
　　關山曲二首
　　金甲耀兠鍪黃金〈一作雲〉拂紫騮叛羌旗下戮䧟壁夜中收霜霰戎衣月關河磧氣秋箭瘡殊未合更遣擊蘭州火發龍山北中宵易左賢勒兵臨漢水驚鴈散胡天木落防河急軍孤受敵偏猶聞漢皇怒按劒待開邊
　　塞下曲二首
　　旌旗倒北風霜霰逐南鴻夜救龍城急朝焚虎帳空骨銷金鏃在鬢改玉關中卻想羲軒氏〈一作代又作世〉無人尚〈一作說〉戰功
　　廣漠雲凝慘日斜飛霰生燒山搜猛獸伏道擊迴兵風折旗竿曲沙埋樹杪〈一作塞路〉平黃雲飛旦夕〈一作雲飛日一夕〉偏奏苦寒聲
　　廣陵曲
　　蔥蘢桂樹枝髙繫黃金羈葉隠青蛾翠花飄白玉墀上鳴間關鳥下醉遊俠兒煬帝國已破此中都不知
　　送人遊蜀
　　別離楊柳陌迢遰蜀門行若聽清猨後應多白髪生虹霓侵棧道風雨〈一作雨雪〉雜江聲過盡愁人處煙花是錦城
　　宿無可上人房〈一作宿翠微寺〉
　　稀逢息心侶細話逺〈一作故〉山期河〈一作雲〉漢秋深〈一作生〉夜杉梧露滴時風傳林磬響〈一作久〉月掩〈一作螢掠〉草堂遲坐臥禪心在浮生皆不知
　　旅次夏州
　　嘶馬發相續行次夏王臺鎖郡雲隂暮鳴笳燒色來霜繁邊上宿鬢改磧中迴悵望胡沙曉驚蓬朔吹催
　　同莊秀才宿鎮星觀
　　的的星河落霑苔復灑松濕光微泛草石翠澹揺峰野觀雲和月秋城漏間鐘知君親此境九陌少相逢
　　鸛雀樓晴望
　　堯女樓西望人懐太古時海波〈一作帆〉通禹鑿〈一作穴〉山木閉虞祠鳥道殘虹掛龍潭返照移行雲如可馭萬里赴心期
　　贈淮南將
　　何事淮南將功髙業未成風濤辭海郡雷雨鎮山營度磧黃雲起防秋白髪生密機曾制敵憂國更論兵塞色侵旗動寒光鎖甲明自憐心有作獨立望專征
　　寄賈島
　　海上不同來關中俱久住尋思別山日老盡經行樹志業人未聞時光鳥空度風悲漢苑秋雨滴秦城暮佩玉與鏘金非親亦非故朱顔枉自毀明代空相遇歲晏各能歸心知舊岐路
　　湘川弔舜
　　伊予生好古弔舜蒼梧間白日坐將沒遊波凝不還九疑雲動影曠野竹成斑鴈集蒹葭渚猨啼霧露山南風吹早恨瑤瑟怨長閒𤣥化誰能問天門恨久關
　　送僧歸閩中舊寺
　　寺隔海山遙帆前落葉飄斷猨通楚塞驚鷺出蘭橈星月浮波島煙蘿渡石橋鐘聲催野飯秋色落寒潮舊社人多老閒房樹半凋空林容病士〈一作者〉歲晩待相招
　　寄逺
　　坐想親愛逺行嗟天地闊積疹甘毀顔沈憂更銷骨迢迢遊子心望望歸雲沒喬木非故里髙樓共明月夜深秋風多聞鴈來天末
　　經咸陽北原
　　秦山曾共轉秦雲自舒巻古來爭雄圖到此多不返野狖穴孤墳農人耕廢苑川長波又逝日與歲俱晩夜入咸陽中悲吞不能飯
　　冬日寄洛中楊少尹
　　黃河岸柳衰城下度流澌年長從公懶天寒入府遲家山望〈一作登〉幾遍魏闕赴何時懐古心誰識應多謁舜祠
　　浙江夜宿
　　落帆人更起露草滿汀洲逺狖啼荒嶠孤螢溺漫流積隂開片月爽氣集髙秋去去胡為戀搴芳時一遊
　　寄西嶽白石僧
　　掛中峯上經行踏石梯雲房出定後岳月在池西峭壁殘霞照欹松積雪齊年年著山屐曾得到招提
　　同州冬日陪吳常侍閒宴
　　中天白雲散集客郡齋時陶性聊飛爵看山忽罷碁雪花凝始散木葉脫無遺靜理〈一作裏〉良多暇招邀愜所思
　　答鄜畤友人同宿見示
　　為客自堪悲風塵日滿衣承明無計入舊隠但懷歸雪積孤城暗燈殘曉角微相逢喜同宿此地故人稀
　　題僧禪院〈一作題興善寺英律師院〉
　　虛室焚〈一作燃〉香久禪〈一作看〉心悟幾生濾泉侵月起掃逕避蟲行樹隔前朝在苔滋廢渚平我來風雨夜像設〈一作照〉一燈明
　　懷故山寄賈島
　　心偶羨明代學詩觀國風自從來闕下未勝在山中丹桂日應老白雲居久空誰能謝時去聊與此生同
　　㶚上秋居
　　㶚原風雨定晚見鴈行頻落葉他鄉樹寒燈獨夜人空園白露滴孤壁野僧隣寄臥郊扉久何門致此身
　　寄崇徳里居作
　　掃君園林地澤〈一作滌〉我清涼襟髙鳥雲路晚孤蟬楊柳深風微漢宮漏月迥秦城砧光景坐如此徒懷經濟心
　　河梁別
　　河梁送別者行哭半非親此路〈一作地〉足征客胡天多殺人金罍照離思〈一作席〉寶瑟凝殘〈一作青〉春早晚期相見垂楊凋復新〈一本無末二句〉
　　留別定襄盧軍事
　　行行與君別路在鴈門西秋色見邊草軍聲聞戍鼙酣歌〈一作銜杯〉擊寶劒躍馬上金〈一作荒〉堤歸去咸陽里平生志不迷
　　送杜秀才東遊
　　羇遊年復長去日值秋殘草出函關白雲藏野渡寒鴻多霜雪重山廣道途難心事何人識鬥牛應數看
　　懷黃頗
　　有客南浮去平生與我同炎州結遙思芳杜採應空秦鴈歸侵月湘猿戲褭楓期君翼明代未可戀山中
　　隴上獨望
　　斜日掛邊樹蕭蕭獨望間隂雲藏漢壘飛火照胡山隴首行人絕河源夕鳥還誰為立勲者可惜寶刀閒
　　長安書懷
　　岐路今如此還堪慟哭頻關中成久客海上老諸親谷口田應廢鄉山草又春年年銷壯志空作獻書人
　　邯鄲驛樓作
　　蕪沒叢臺久清漳廢御溝蟬鳴河外樹人在驛西樓雲燒天中赤山當日落秋近郊經戰後處處骨成丘
　　別家後次飛狐西即事
　　逺歸從此別親愛失天涯去國頻迴首方秋不在家鳴蛩聞塞路冷鴈背龍沙西次桑乾曲洲中見荻花
　　題青龍寺鏡公房
　　一室意何有閒門為我開爐香寒自滅履雪飯初迴窗迥孤山入燈殘片月來禪心方此地不必訪天台









　　御定全唐詩巻五百五十五
　　欽定四庫全書
　　御定全唐詩巻五百五十六
　　馬戴
　　邊城獨望
　　聊憑〈一作平〉危堞望倍〈一作暗〉起異鄉情霜落蒹葭白〈一作寒迥關防絶〉山昏霧露生河灘胡鴈下戎壘漢鼙驚獨樹殘秋色狂歌淚滿纓
　　江亭贈別
　　長亭晚送君秋色渡江濆衰柳風難定寒濤雪不分猨聲離楚峽帆影入湘雲獨泛扁舟夜山鐘可臥聞
　　旅次寄賈島兼簡無可上人
　　相思邊草長迴望水連空鴈過當行次蟬鳴復客中壯年看即改羸病計多同儻宿林中寺深憑問逺公
　　寄剡中友人
　　故人今在剡秋草意如何嶺暮雲霞雜潮迴島嶼多沃洲僧幾訪天姥客誰過歲晩偏相憶風生隔楚波
　　送國子韋丞
　　臨水獨相送歸期千里間雲迴逢過雨路轉入連山一騎行芳草新蟬發故關遙聆茂陵下夜啟竹扉閒
　　題吳發原南居
　　閒居誰厭僻門掩漢祠前山色夏雲映樹隂幽草連晴光分渚曲綠氣冒原田何日逺遊罷髙枝巳噪蟬
　　雒中寒夜姚侍御宅懷賈島
　　夜木〈一作樹〉動寒色〈一作夜來寒色動〉雒陽城闕深如何異鄉思更抱故人心微月關山逺閒堦霜霰〈一作霧〉侵誰知石門〈一作橋〉路待與子同尋
　　征婦歎
　　稚子在我抱送君登逺道稚子今巳行念君上邊城蓬根旣無定蓬子焉用生但見請防胡不聞言罷兵及老能得歸少者還長征
　　山中〈一作到山〉寄姚合員外
　　朝與城闕別暮同麋鹿歸鳥鳴松觀靜人過石橋稀木葉揺山翠泉㾗〈一作聲〉入澗扉敢招仙署客暫此拂朝衣
　　中秋月
　　陰魄出海上望之増苦吟冷搜驪頷重寒徹蚌胎深皓氣籠諸夏清光射萬岑悠然天地內皎潔一般心
　　下第寄友人
　　金門君待問石室我思歸聖主尊黃屋何人薦白衣年來御溝栁贈別雨霏霏
　　寄廣州楊參軍
　　南方春景好念子緩歸心身方脫野服冠未繫朝簮足恣平生賞無虞外役侵汀洲觀鳥戲向月和猨吟稅駕楚山廣揚帆湘水深採竒搜石穴懷勝即楓林悵望極霞際流情墮海陰前期杳難問歎息灑鳴琴
　　離夜二首
　　東征遼水迥北近單于臺戎衣掛寶劍玉筯銜金杯紅燭暗將滅翠蛾終不開
　　凝夜照離色恐聞啼晩鴉前年營鴈塞明月戍龍沙曾與五陵子休裝孤劍花
　　荅太原從軍〈一作事〉楊員外送別〈下四字一作郎中見寄〉
　　君將〈一作枉〉海月珮贈之光我行見知言不淺懷報意非輕反照臨岐思中年未逹情河梁人送別秋漢鴈相鳴衰柳揺邊吹寒雲冒古城西遊還獻賦應許託平生
　　送從叔重赴海南從事
　　又從連帥請還作嶺南行窮海何時到孤帆累月程亂蟬吟暮色哀狖落秋聲晩路潮波起寒葭霧雨生沙埋銅柱沒山簇瘴雲平念此別離苦其如宗從情
　　送韓校書江西從事
　　出關寒色盡雲夢草生新鴈背岳陽雨客行江上春遙程隨水闊枉路倒帆頻夕照臨孤館朝霞發廣津湖山潮半隔郡壁岸斜鄰自此鍾陵道裁書〈一作相思〉有故人
　　送顧少府之永康
　　婺女星邊去春生即有花寒關雲復雪古渡草連沙宿次吳江晚行侵日徼斜官傳梅福政縣顧赤松家燒起明山翠潮迴動海霞清髙宜閱此莫歎近天涯
　　幽上〈一作土〉畱別令狐侍郎
　　自別丘中隠頻年哭路岐辛勤今若是少壯豈多時露滴陰蟲苦秋聲逺客悲晚營嚴鼓角紅葉拂旌旗北闕虛延望西林久見思川流寒水急雲返故山遲落照遊人去長空獨鳥隨不堪風景隔忠信寡相知
　　襄陽席上呈於司空〈一作元稹詩〉
　　花枝臨水復臨堤也照清江也照泥寄語東君好擡舉夜來曾伴鳳皇棲
　　宿裴氏谿居懐厲𤣥先輩
　　樹下孤石坐草間㣲有霜同人不同北〈一作此〉雲〈一作零〉鳥自南翔迢遰夜山色清泠泉月光西風耿離抱江海遙相望
　　集宿姚殿中宅期僧無可不至
　　殿中日〈一作殿內臣〉相命開尊話舊時餘鐘催鳥絶積雪阻僧期林靜寒光〈一作聲〉逺天隂曙色遲今夕復何夕人謁去難追〈一作鳴佩出難隨〉
　　宿賈島原居〈一作尋賈島原東居〉
　　寒鴈過原急渚邊秋色深煙霞向海島風雨宿園林俱住明時願同懐故國心〈一作共許貧交久猶嫌外事侵〉未能先隠跡〈一作去〉聊〈一作閒〉此一相尋
　　贈別空公
　　雲門〈一作外〉秋卻入微徑久無人後夜中峰月空林百衲身寂寥寒磬盡盥潄瀑泉新履跡誰相見〈一作重見〉松風掃石塵
　　府試觀開元皇帝東封圖
　　儼若翠華舉登封圖乍開冕旒明主立冠劍侍臣陪跡類飛仙去光同拜日來粉痕疑檢玉黛色訝生苔掛壁雲將起陵風仗若迴何年復東幸魯叟望悠哉
　　府試水始冰
　　南池寒色動北陸歲陰生薄薄流澌聚灕灕〈一作微微〉翠瀲平暗霑霜稍厚迴照日還輕乳竇懸殘滴湘流減恨聲即堪金井貯㑹映玉壺清㓗白心雖識空期飲此明
　　邊館逢賀秀才
　　貧病無疎我與君不知何事久離羣鹿裘共弊同為客龍闕將移擬獻文空館夕陽鴉繞樹荒城寒色鴈和雲不堪吟斷邊笳曉葉落東西客又分
　　宿王屋天壇
　　星斗半沈蒼翠色紅霞逺照海濤分折松曉拂天壇雪投簡寒窺玉洞雲絶頂醮迴人不見深林磬度鳥應聞未知誰與傳金籙獨向仙祠拜老君
　　岐陽逢曲陽故人話舊
　　異地還相見平生問〈一作分〉可知壯年俱欲暮往事盡堪悲道路頻艱阻親朋久別離解兵逃白刃謁帝值明時淹疾生涯故因官事〈一作世〉業移雞鳴關月落鴈度朔風吹客淚翻岐下鄉心落海湄積愁何計遣滿酌浣相思
　　贈禪僧
　　弟子人天遍〈一作滿〉童年在沃洲開禪〈一作禪開〉山木長浣衲〈一作衲浣〉海沙秋振〈一作立〉錫揺汀月持瓶接瀑流赤城何日上鄙願從師遊〈一作常多白雲興結赤城遊〉
　　題廬山寺
　　白茅為屋宇編荊數處堦墀石疊成東谷笑言西谷響下方雲雨上方晴䑕驚樵客縁蒼壁猨戲山頭撼紫檉別有一條投澗水竹筒斜引入茶鐺
　　題石甕寺
　　僧室並皇宮雲門輦路同渭分雙闕北山㢠五陵東脩綆懸林表深泉汲洞中人煙窺垤蟻鴛瓦拂𡨋鴻蘚壁松生峭龕燈月照空稀逢息心侶獨禮竺乾公
　　謁仙觀二首
　　我生求羽化齋沐造仙〈一作山〉居葛蔓沒〈一作汲〉丹井石函盛〈一作開〉道書寒松多偃側靈洞遍清虛一就泉西飲〈一作嶺〉雲中採藥蔬
　　山空蕙氣香乳管折雲房願值壺中客親傳肘後方三更禮星斗寸𠤎服丹霜黙坐樹隂下仙經橫石牀
　　送朴山人歸新羅〈一作海東〉
　　浩渺行無極揚帆但信風雲山過海半〈一作畔〉郷樹入舟中波定遙天出沙平逺岸窮〈一作蒙〉離心寄何處目斷曙霞東
　　題靜住寺欽用上人房
　　寺近朝天路多聞玉珮音鑒人開慧眼歸鳥息禪心磬接星河曙窗連夏木深此中能宴〈一作閑〉坐何必在雲林
　　贈楊先軰〈一作送楊之梁先軰〉
　　平生閒放乆野鹿許為羣居止鄰西嶽軒窗度白雲齋心飯松子話道接茅君漢主思〈一作方〉清凈休書諫獵文
　　詶李景章先輩
　　平生詩句忝多同不得陪君奉至公金鏑自冝先中鵠鉛刀甘且學雕蟲鶯啼細柳臨關路燕接飛花遶漢宮九陌芳菲人競賞此時心在別離中
　　贈祠部令狐郎中
　　官初執憲稱雄才省轉為郎雅望催待制松隂移玉殿分宵露氣靜天臺算棋黙向孤雲坐隨鶴閒窮片水廻忽憶十年相識日小儒新自海邊來
　　送冊東夷王使
　　越海傳金冊華夷禮命行片帆秋色動萬里信潮生日映孤舟出沙連絶島明翳空翻大鳥飛雪灑〈一作噴〉長鯨舊鬢廻應改遐荒夢易驚何當理風檝天外問來程
　　送武陵王將軍
　　河外今無事將軍有戰名艱難長劍缺〈一作閣〉功業少年成曉仗親雲陛寒霄突禁營朱旗身外色玉漏耳邊聲開閤談賔至調弓過鴈驚為儒多不逹見學請長纓
　　贈鄠縣尉李先輩二首
　　同人家鄠杜相見罷官時野坐苔生石荒居菊入籬聼蟬臨水乆送鶴背山遲未擬還城闕溪僧別有期休官不到闕求靜匪營他種藥唯愁晚看雲肯厭多渚邊逢鷺下林表伴僧過閒檢仙方試松花酒自和
　　邊將
　　玉榼酒頻傾論功笑李陵紅韁跑駿馬金鏃掣秋鷹塞㢠連天雪河深徹底冰誰言提一劍勤苦事中興
　　下第別令狐員外
　　論文期雨夜飲酒及芳晨坐歎百花發潛驚雙鬢新舊交多得路別業逺仍貧便欲辭知已歸耕海上春
　　送春坊董正字浙右歸覲
　　去覲〈一作省〉毘陵日秋殘建業中莎垂石城古山濶海門空灌木寒檣逺〈一作並〉層波皓月同何當復讎校春集少陽宮
　　送和北虜使
　　路始隂山北迢迢雨雪天長城人過少沙磧馬難前日入流沙際隂生瀚海邊刀鐶向月動旌纛冒霜懸逐獸孤圍合交兵一箭傳穹廬移斥候〈一作冒頓〉𤇺火絶祁連漢將行持節名王坐控明妃的廻面南送使君〈一作臣〉旋
　　攄情留別并州從事
　　淺學長自鄙謬承賢逹知才希漢主召玉任楚人疑年長慙漂泊恩深惜別離秋光獨鳥過〈一作逝〉暝色一蟬悲鶴髮生何速龍門上苦遲彫蟲羞朗鑒干祿貴明時故國誠難返青雲致未期空將感激淚一自灑臨岐
　　酬田卿送西遊
　　華堂開翠簟惜別玉壺深客去當煩暑蟬鳴復此心廢城喬木在古道濁河侵莫慮西遊逺西闗絶隴隂
　　雪中送青州薛評事
　　臘景不可犯從戎難自由憐君急王事走馬赴邊州岳雪明日觀海雲冒營丘慙無斗酒瀉敢望御重裘
　　哭京兆龎尹
　　神州喪賢尹父老泣〈一作哭〉關中未盡羣生願纔留及物功清光沈皎月素業振遺風履跡莓苔掩珂聲紫陌空從來受知者㑹葬漢陵東
　　路傍樹
　　古樹何人種清隂減昔時莓苔根半露風雨〈一作雪〉節偏危蟲蠧心將穴蟬催葉向衰樵童不須翦聊起
　　邵公思
　　送客南遊
　　擬卜何山隱髙秋指岳陽葦乾雲夢色橘熟洞庭香疎雨殘虹影囘雲背鳥〈一作厲〉行靈均如可問一為哭清湘
　　寄襄陽王公子
　　君馬勒金羈君家貯玉笄白雲登峴首碧樹醉銅鞮澤廣荊州北山多漢水西鹿門知不隠芳草自萋萋
　　集宿姚侍御宅懐永樂宰殷侍御
　　石田虞芮接種樹白雲隂穴閉神蹤古河流禹鑿深樵人應滿郭僊鳥幾巢林此㑹偏相語〈一作憶〉曽供〈一作同〉雪夜吟
　　易水懐古
　　荊卿西去不復返易水東流無盡期落日蕭條薊城北黃沙白草任風吹
　　送僧二首
　　親在平陽憶乆歸洪河雨漲出闗遲獨過舊寺人稀識一一杉松老別時
　　龕中破衲自持行樹下禪牀坐一生來徃白雲知嵗〈一作我〉乆滿山猿鳥㑹經聲
　　贈友人邊遊回〈一作薛能詩〉
　　遊子新從絶塞回自言曽上李陵臺尊前語盡北風起秋色蕭條胡鴈來
　　山中作
　　屐齒無泥竹策輕莓苔梯滑夜難行獨開石室松門裏月照前山空水聲
　　出塞詞
　　金帶連環束戰袍馬頭衝雪度臨洮巻旗夜劫單于帳為殺人多〈一作兵〉缺寳刀
　　寄雲臺觀田秀才
　　雲壓松枝拂石窗幽人獨坐鶴成雙晚來潄齒敲冰渚閒讀仙書倚翠幢
　　邊上送楊侍御鞫獄回
　　獄成寃雪晚雲開豸角威清塞鴈回飛將送迎遙避馬離亭不敢勸金杯
　　射鵰騎
　　蕃面將軍著䑕裘酣歌衝雪在邊州獵過黒山猶走馬寒雕射落不回頭
　　髙司馬移竹
　　叢居堂下幸君移翠掩燈窗露葉垂莫羨孤生在山者無人看著拂雲枝
　　贈前蔚州崔使君
　　戰回脫劍綰銅魚塞鴈迎風避隼旟欲識前時為郡政校成上下考新書
　　秋思二首
　　萬木秋霖後孤山夕照餘田園無嵗計寒近憶樵漁亭樹霜霰滿野塘鳧鳥多蕙蘭不可折楚老徒悲歌
　　黃神谷紀事
　　霹靂振秋岳折松橫洞門雲龍忽變化但覺玉潭昏
　　過亡友墓
　　憶昨送君葬今看墳樹髙尋思後期者只是益生勞
　　聞瀑布冰折
　　萬仭氷峭折寒聲投白雲光揺山月墮我向石牀聞
　　贈道者
　　深居白雲穴靜注赤松經徃徃龍潭上焚香禮斗星
　　華下逢楊侍御
　　巨靈掌上月玉女盆中泉柱史息車看孤雲心浩然
　　新春聞赦〈龍陽作〉
　　道在猜䜛息仁深疾苦除堯聰能下聼湯本來疎
　　送李侍御福建從事
　　晉安來越國蔓草故宮迷釣渚龍應在琴臺鶴亂棲泛濤明月廣邊海衆山齊賔府通蘭棹蠻僧接石梯片雲和瘴濕孤嶼映帆低上客多詩興秋猨足夜啼
　　酬刑部姚郎中
　　路岐人不見尚得記心中月憶瀟湘渚春生蘭杜叢鳥啼花半落人〈一作客〉散爵方空所贈誠難答泠然一雅〈一作榻〉風
　　送栁秀才徃連州看弟
　　離人非逆旅有弟謫連州楚雨霑猨暮湘雲拂鴈秋蒹葭行廣澤星月棹寒流何處江闗鏁風濤阻客愁
　　晚眺有懐
　　㸃㸃〈一作黙黙〉抱離念曠懐成怨歌髙臺試延望落照在寒波此地芳草歇舊山喬木多悠然暮天際但見鳥相過
　　山中興作
　　髙髙丹桂枝嫋嫋女蘿衣密葉浮雲過幽隂暮鳥歸月和風翠動花落瀑泉飛欲翦蘭為佩中林露未晞
　　送皇甫協律淮南從事
　　辟書丞相草招作廣陵行隋栁疎淮岸汀洲接海城楚檣經雨泊煙月隔潮生誰與同尊俎雞鸞集虎營
　　別靈武令狐校書
　　北風吹別思落月度闗河樹隠流沙短山平近塞多鴈池戎馬飲鵰帳戍人過莫慮行軍苦華夷道正和
　　田氏南樓對月
　　主人同露坐明月在髙臺咽咽隂蟲叫蕭蕭寒鴈來影揺疎木落魄轉曙鐘開倖免丹霞映清光溢酒杯
　　送宗宻上人
　　門前九陌塵石上定中身近放遼天鶴曾為南嶽人臘髙松葉換雪盡茗芽新一自傳香後名山願卜鄰
　　白鹿原晚望
　　滻曲鴈飛下秦原人𦵏囘丘墳與城闕草樹共塵埃
　　失意書懐呈知已
　　直道何由啟聖君非才誰敢議論文心存黃籙兼丹訣家憶青山與白雲麋鹿幽棲閒可近鴛鸞髙舉勢宜分微生不學劉琨輩劍刃相交擬立勲
　　春日尋滻川王處士
　　碧草徑㣲㫁白雲扉晚開罷琴松韻發鑒水月光來宿鳥排花動樵童澆竹廻與君同露坐澗石拂青苔
　　宿陽臺觀
　　玉洞仙何在爐香客自焚醮壇圍古木石磬響寒雲曙cq=407月孤霞映懸流峭壁分心知人世隔坐與鶴為羣
　　寄金州姚使君員外
　　老懐清淨化乞去守洵陽廢井人應滿空林虎自藏迸泉疎石竇殘雨發椒香山缺通巴峽江流帶楚檣憂〈一作勸〉農生野思禱廟結雲裝覆局松移影聼琴月墮光鳥鳴開郡印僧去置禪牀罷貢金休鑿凌寒筍更長退公披鶴氅髙歩隔鵷行相見朱門內麾幢拂曙霜
　　中秋夜坐有懐
　　秋光動河漢耿耿曙難分墮露垂叢藥殘星間薄雲心懸赤城嶠志向紫陽君鴈過海風起蕭蕭時獨聞
　　題鏡湖野老所居〈一作秦系詩〉
　　湖裏尋君去樵風徃返吹樹喧巢鳥出路細葑田移漚薴成魚網枯根是酒巵老年唯自適生事任羣兒
　　題女道士居〈不餌芝術四十餘年　一作秦系詩〉
　　不餌住雲溪休丹罷藥畦杏花虗結子石髓任成泥掃地青牛臥栽松白鶴棲共知仙女麗莫是阮郎妻
　　送王道士〈一作秦系詩〉
　　真人俄整舄雙鶴屢飛翔恐入壺中住須傳肘後方霓裳雲氣潤石徑術苗香一去何時見仙家日月長
　　送道友入天台山作
　　卻憶天台去移居海島空觀寒琪樹碧雪淺石橋通潄齒飛泉外飱霞早境中終期赤城裏披氅與君同
　　題章野人山居〈一作秦系詩〉
　　帶郭茅亭詩興饒回看一曲倚危橋門前山色能深淺壁上湖光自動揺閒花散落填書帙戲鳥低飛礙栁條向此隠來經幾載如今已是漢家朝
　　江中遇客
　　危石江中起孤雲嶺上還相逢皆得意何處是鄊關
　　期王鍊師不至〈一作秦系詩〉
　　黃精蒸罷洗瓊桮林下從留石上苔昨日圍棋未終局多乘白鶴下山來
　　秋日送僧志幽歸山寺〈一作秦系詩〉
　　禪室繩牀在翠㣲松間荷笠一僧歸磬聲寂歴宜秋夜手冷鐙前自衲衣
　　句
　　申胥任向秦庭哭靳尚終貽楚國憂











　　御定全唐詩巻五百五十六
　　欽定四庫全書
　　御定全唐詩巻五百五十七
　　易重
　　易重字鼎臣宜春人㑹昌五年進士第官至大理評事詩一首
　　寄宜陽兄弟
　　六年雁序恨分離詔下今朝遇已知上國皇風初喜日御堦恩渥屬身時內庭再考稱文異聖主宣名奬藝竒故里仙才若相問一春攀得兩重枝〈覆考苐一〉
　　孟遲
　　孟遲字遲之〈一雲升之〉平昌人登㑹昌五年進士第詩十七首
　　發蕙風館遇陰不見九華山有作
　　我來淮陰城千江萬山無不經山青水碧千萬丈竒峯急𣲖何縱橫又聞九華山山頂連青冥太白有逸韻使我西南行一歩一攀策前行正雞鳴陰雲冉冉忽飛起
　　千里萬里危崢嶸譬如天之有日蝕使我昬沈猶不明人家敲鏡救不得光陰卻屬貪狼星恨亦不能通言亦不足聽長鞭揮馬出門去是以九華爲不平
　　寄淅右舊幕僚
　　由來惡舌駟難追自古無媒謗所歸勾踐豈能容範蠡李斯何暇救韓非巨拳豈爲雞揮肋強弩那因鼠發機慚愧故人同鮑叔此心江柳尚依依
　　壯士吟
　　壯士何曾悲悲即無囘期如何易水上未歌淚先垂
　　徐波渡
　　曉月千重樹春煙十里溪過來還過去此路不知迷
　　題嘉祥驛
　　樹頂煙微綠山根菊暗香何人獨鞭馬落日上嘉祥
　　懷鄭洎
　　風蘭舞幽香雨葉墮寒滴美人來不來前山看向夕
　　長信宮〈一作趙嘏詩〉
　　君恩已盡欲何歸猶有殘香在舞衣自恨身輕不如燕春來還遶御簾飛
　　閨情
　　山上有山歸不得湘江暮雨鷓鴣飛蘼蕪亦是王孫草莫送春香入客衣
　　蓮塘
　　脈脈低囘殷袖遮臉橫秋水髻盤鴉蓮莖有刺不成折盡日岸傍空看花
　　還淮卻寄睢陽
　　梁王池苑已蒼然滿樹斜陽極浦煙盡日囘頭看不見兩行愁淚上南船
　　烏江
　　中分豈是無遺策百戰空勞不逝騅大業固非人事及烏江亭長又何知
　　新安故關
　　漢帝英雄重武材崇山險處鑿門開如今更有將軍否移取潼闗向北來
　　廣陵城〈一作趙嘏詩〉
　　紅遶高臺綠遶城城邊春草傍牆生隋家不向此中盡汴水應無東去聲
　　過驪山〈一作趙嘏詩〉
　　冷日微煙渭水愁華清宮樹不勝秋霓裳一曲千門鎖白盡梨園子弟頭
　　吳故宮
　　越女歌長君且聽芙蓉香滿水邊城豈知一日終非主猶自如今有怨聲
　　蘭昌宮
　　宮門兩片掩埃塵牆上無花草不春誰見當時禁中事阿嬌解佩與何人
　　宮人斜
　　雲慘煙愁苑路斜路傍丘冡盡宮娃茂陵不是同歸處空寄香䰟著野花
　　句
　　天地有時饒一擲江山無主任平分〈過垓下見紀事〉
　　王鐸
　　王鐸字昭範宰相播之從子㑹昌初擢進士第咸通時拜相黃巢之亂命為行營都統封晉公後落職節度滄景為魏博節度樂從訓所害詩三首
　　和於興宗登越王樓詩
　　謝朓題詩處危樓壓郡城雨餘江水碧雲斷雪山明錦繡來仙境風光入帝京恨無青玉案何以報高情
　　謁梓潼張惡子廟
　　盛唐聖主解青萍欲振新封濟順名夜雨龍拋三尺匣春雲鳳入九重城劒門喜氣隨雷動玉壘韶光待賊平惟報闗東諸將相柱天功業頼陰兵
　　罷都統守鎭滑州作
　　用軍何事敢遷延恩重才輕分使然黜詔已聞來闕下檄書猶未遍軍前腰間盡觧蘇秦印波上虛迎范蠡船正㑹星辰扶北極卻驅戈甲鎮南燕三塵上相逢明主九合諸侯媿昔賢看卻中興扶大業殺身無路好歸田
　　句
　　華表尚迷丁令鶴竹坡猶認葛溪龍〈見吟窗雜錄〉
　　鄭畋
　　鄭畋字台文滎陽人㑹昌進士第劉瞻鎭北門辟為從事瞻作相薦為翰林學士遷中書舍人乾符中以兵部侍郎同平章事尋出為鳳翔節度使拒巢賊有功授檢校尚書左僕射詩一卷今存十六首
　　中秋月直禁苑
　　禁署方懷忝綸闈已再加暫來西掖路還整上清槎恍惚歸丹地深嚴宿綘霞幽襟聊自適閒弄紫薇花
　　麥穗兩岐
　　聖慮憂千畝嘉苖薦兩岐如雲方表盛成穗忽標竒瑞露縱橫滴祥風左右吹謳歌連上苑化日遍平陂史冊書堪重丹青畵更宜願依連理樹俱作萬年枝
　　五月一日紫宸候對時屬禁直穿內而行因書六韻
　　朱夏五更後歩廊三里餘有人從翰苑穿入內中書漏響飄銀箭燈光照玉除禁扉猶鏁鑰宮妓已妝梳紫府遊應似鈞天夢不如塵埃九重外誰信在清虛
　　題緱山王子晉廟
　　有昔靈王子吹笙遡泬㵳六宮攀不住三島去相招亡國原陵古賓天歲月遙無蹊窺海曲有廟訪山椒石帳龍蛇拱雲櫳彩翠銷露壇裝琬琰眞像寫松喬珠館青童宴琳宮阿母朝氣輿仙女侍天馬吏兵調湘妓紅絲瑟秦郎白管簫西城要綽約南嶽命嬌嬈句曲觴金洞天台嘯石橋晩花珠弄蘂春茹玉生苖二景神光秘三元寳籙饒霧垂鴉翅髪氷束虎章腰鸖馭爭銜箭龍妃合獻綃衣從星渚浣丹就日宮燒物外花嘗滿人間葉自凋望臺悲漢戾閱水笑梁昭古殿香殘灺荒堦柳長條幾曾期七日無復降重霄嵩嶺連天漢伊瀾入海潮何由得真訣使我珮環飄
　　初秋寓直三首
　　曉星獨掛結麟樓三殿風髙藥樹秋玉笛數聲飄不住問人依約在東頭
　　宿鳥翩翩落照微石臺樓閣鎖重扉歩廊無限金覊響應是諸司扈從歸
　　幽閣焚香萬慮凝下簾胎息過禪僧玉堂分照無人後消盡金盆一碗氷
　　夜景又作
　　鈴絛無響閉珠宮小閣涼添玉蘂風枕簟滿牀眀月到自疑身在五雲中
　　杪秋夜直
　　蘂宮裁詔與宵分雖在靑雲憶白雲待報君㤙了歸去山翁何急草移文
　　禁直寄崔員外
　　銀臺樓北蘂珠宮夐與人間路不同在省五更春睡侶早來分夢玉堂中
　　聞號
　　陛兵偏近羽林營夜靜仍傳禁號聲應笑執金雙闕下近南猶隔兩重城
　　禁直和人飲酒
　　卉醴陀花物外香清濃標格勝椒漿我來尚有鈞天㑹猶得金尊半日嘗
　　下直早出
　　諸司人盡馬蹄稀紫帕雲竿九釘歸偏覺石臺清貴處牓懸金字射晴暉
　　金鑾坡上南望
　　玉晨鐘韻上〈一作索〉清虛畫㦸祥煙拱〈一作擁〉帝居極眼〈一作目〉向南無限地綠煙深處認中書
　　酬隱珪舍人寄紅燭
　　蜜炬殷紅畫不如且將歸去照吾廬今來併得三般事靈運詩篇逸少書
　　馬嵬坡
　　肅宗囘馬楊妃死雲雨雖亡日月新終是聖明天子事景陽宮井又何人
　　句
　　圓明青飢飯光潤碧霞漿〈見古今詩話〉　浴殿晴秋倘中謝殘英猶可醉瓊杯〈紫薇花　見海錄碎事〉
　　譚銖
　　譚銖吳人登㑹昌進士第嘗為蘇州鹺院官詩二首
　　題九華山
　　憶聞九華山尚在童稚年浮沈任名路窺仰㑹無緣罷職池陽時復遭迎送牽因茲契誠願矚望枕席前況值春正濃氣色無不全或如碧玉靜或似青靄鮮接白雲堆或暎紅霞天呈姿旣不一變態何啻千巍峩本無動崇峻性豈偏外景自隱隱濳虛固幽𤣥我來暗凝情務道志更堅色與山異性性倂山亦然境變山不動性存形自遷自遷不阻俗自定不失賢浮華與朱紫安可迷心田
　　眞娘墓
　　武丘山下冡纍纍松栢蕭條盡可悲何事世人偏重色眞娘墓上獨題詩
　　盧嗣立
　　盧嗣立登㑹昌進士第詩一首
　　望九華山
　　九華深翠落軒楹迥眺澄江氣象明不遇陰霾孤岫隱正當寒日衆峯呈坐觀風雪銷煩思惜別煙嵐駐曉行得路歸山期早訣夜來濳已告精誠
　　朱可名
　　朱可名越州人㑹昌進士及第終長安令詩一首
　　應舉日寄兄弟
　　廢刈鏡湖田上書紫閣前愁人久委地詩道未聞天不是燒金手徒拋釣月船多慚兄弟意不敢問林泉張良器
　　張良器㑹昌進士第詩一首
　　河出榮光
　　引𣲖崑山峻朝宗海路長千齡逢聖主五色瑞榮光隱暎浮中國晶明助太陽坤維連浩漫天漢接微茫丹闕靑氛裏函關紫氣旁位尊常守伯道泰每呈祥習坎靈逾久居卑德有常龍門如可渉忠信是舟梁









　　御定全唐詩巻五百五十七
<集部,總集類,御定全唐詩>
　　欽定四庫全書
　　御定全唐詩巻五百五十八
　　薛能
　　薛能字太拙汾州人登㑹昌六年進士第大中末書判中選補盩厔尉李福鎭滑表署觀察判官歴御史都官刑部員外郎福徙西蜀奏以自副咸通中攝嘉州刺史遷主客度支刑部郎中權知京兆尹事授工部尚書節度徐州徙忠武廣明元年徐軍戍溵水經許能以舊軍館之城中軍懼見襲大將周岌乘衆疑逐能自稱留後因屠其家能僻於詩日賦一章有集十巻今編詩四巻
　　新雪八韻〈一作閒居新雪〉
　　大雪滿初晨開門萬象新龍鍾鷄未起蕭索我何貧耀若花前境清如物外身細飛斑戶牖乾灑亂松筠正色凝髙嶺隨流助要津鼎消微是〈一作示〉滓車碾半和塵茶興留詩客𤓰情想戍人終篇本無字誰別勝陽春
　　國學試風化下
　　霽闕露穹崇含生仰聖聰英明髙比日聲教下如風靜發宸居內低來品物中南薰歌自溥北極響皆通蘋末看無狀人間覺有功因今〈一作令〉委泥者覩此忘途窮
　　昇平詞十首〈樂府作昇平樂〉
　　瑞〈一作正〉氣遶宮樓皇居信上〈一作上苑〉遊逺岡連〈一作延〉聖祚平地載神州㑹合皆重譯潺湲近八流中興豈假問據此自千秋
　　寥泬敞延英朝班立位橫宣傳無草動拜舞有衣聲鴛瓦霜消濕蟲絲日照明辛勤自不到遙見似前程〈一作生〉處處是〈一作足〉歡心〈一作聲〉時康歲巳深不同三尺劒應似五琴夀笑山猶盡明嫌日有陰何當憐一物亦遣斷愁吟
　　曙質絶埃氛彤庭列禁軍聖顔初對日龍尾競緣雲佩響交成韻簾隂暖帶紋逍遙豈有事於此詠南薰一物至周天洪纖盡晏然車書無異俗甲子並豐年竒枝皆歸朴正夫亦服田君王故不有台鼎合韋〈一作賢〉日日聽歌謡區中盡祝堯蟲蝗初不害兵革近全銷史筆惟書瑞天臺絶見妖因令匹夫志轉欲事清朝品物盡昭蘇神功復帝謨他時應有夀當代且無虞賜歴通遐俗移關入半胡鷦鷯一何幸於此寄微軀無戰復無私堯時即此時焚香臨極早待月巻簾遲端拱乾坤內何言黈纊垂君看聖明驗只此是神⻱旭日上清穹明堂坐聖聰衣裳承瑞氣冠冕蓋〈一作見〉重瞳花木經宵露旌旗入〈一作立〉仗風何期於此地見說是神工〈一作仙宮〉
　　五帝三皇主蕭曹魏邴臣文章惟返樸戈甲盡生塵諫紙應無用朝綱自有倫昇平不可記所見是閒人
　　送馮溫往河外
　　琴劒事行裝河關出北方秦音盡河內魏畫自黎陽野日村苗熟秋霜館葉黃風沙問船處應得立清漳
　　送從兄之太原副使
　　少載琴書去須知暫佐軍初程見西嶽盡室渡橫汾元日何州住枯風宿館聞都門送行處青紫騎紛紛
　　送馬戴書記之太原
　　一曲太河聲全家幾日行從容長約夜差互忽離城鎮北胡沙淺途中霍嶽橫相逢莫已訊〈一作泛〉詩雅〈一作句〉負雄名
　　送友人出塞
　　榆關到不可何況出榆關春草臨岐斷邊樓帶日閒人歸穹帳外鳥亂〈一作度〉廢營間此地堪愁〈一作秋堪〉想霜前作意還
　　送李溟出塞
　　邊城官尚惡況乃是羈遊別路應相憶離亭更少留黃沙人外濶飛雪馬前稠甚險穹廬宿無為過代州
　　寄終南隠者
　　海日東南出應開嶺上扉掃壇花入篲科竹露霑衣飯後嫌身重茶中見鳥歸相思愛民〈一作名〉者難説與親違
　　贈隠者
　　自得髙閒性平生向北〈一作此〉棲月潭雲影斷山葉雨聲齊庭樹人書匝欄花鳥坐低相留永不忘經宿話丹梯
　　惜春
　　花開亦花落時節暗中遷無計延春日可能留少年小叢初散蝶髙柳即聞蟬繁豓歸何處滿山啼杜鵑
　　送人自蘇州之長沙縣官
　　驅馬復乘流何時發虎丘全家上南嶽一尉事諸侯茶煮朝宗水船停調角州炎方好將息卑濕舊堪憂
　　早春歸山中舊居
　　茫茫驅匹馬歸處是荒榛猿跡破庭雪鼠蹤生甑塵開門衝網斷掃葉放苔勻為惜詩情錯應難致此身
　　麟中〈一作東〉寓居寄蒲中友人
　　蕭條秋雨地獨院阻同羣一夜驚爲客多年不見君邊心生落日鄉思羨歸雲更在相思處子規燈下聞
　　關中送別
　　一行千里外幾事寸心間才子貧堪歎男兒別是閒黃河淹華岳白日照潼闗若值鄉人問終軍賤不還
　　中秋夜寄李溟
　　滿魄斷埃氛牽吟並舍聞一年惟此夜到晩願無雲待賞從初出看行過二分嚴城亦巳閉悔不預期君
　　贈禪師
　　夢想青山寺前年住此中夜堂吹竹雨春地落花風舊句師〈一作僧〉曾見清齋我亦同浮生蹇寞問辛苦未成功
　　贈禪僧
　　寒空孤鳥度落日一僧歸近寺路聞梵出郊風滿衣步揺瓶浪起盂戞磬聲微還坐棲禪所荒山月照扉
　　贈隱者
　　門前雖〈一作惟〉有徑絶向世間行薙草因逢藥移花便得鶯甘貧原〈一作元〉是道苦學不為名莫怪蒼髭晩無機任世情
　　冬日送僧歸吳中舊居〈一本無舊居二字〉
　　去掃冬〈一作東〉林下閒持未徧經為山低鑿牖容月廣開庭舊業雲千里生涯水一瓶還應覔新句看雪倚禪扃
　　恭禧皇太后輓歌詞三首
　　八月曽殊選三星固異儀祔陵經灞滻歸賵雜華夷旌去題新諡宮存鏁素幃重泉應不恨生見太平時月落娥兼隱宮空後豈還銜哀窮地界親蒞泣天顔舊住留丹藥〈一作竈〉新陵在碧山國人傷莫及應只詠闗闗配聖三朝隔靈儀萬姓哀多年好黃老舊日薦賢才道著標彤管宮閒閉緑苔平生六衣在曽著祀高禖
　　送胡澳下第歸蒲津
　　無媒甘下〈一作不〉飛君子尚麻衣歳月終榮〈一作容終一作榮終〉在家園近且歸山光臨舜廟河氣隔王畿甚積湯原思青青宿麥肥〈原注湯原故地〉
　　春日閒居
　　權門多見薄吾道豈終行散地徒憂國良時不在城花繁春正王茶美夢初驚賴有茲文在猶堪暢此生
　　題逃戸
　　幾世瞢〈一作事〉農桑凶年竟失鄉朽關生濕菌傾屋照斜陽雨水淹殘臼葵花壓倒牆明時豈致此應自負蒼蒼
　　郊居答客
　　傍舍蟲聲滿殘秋宿雨村逺勞才〈一作之〉子騎光〈一作先〉顧野人門敗葉盤空蔓彫叢露暗根相擕未盡語〈一作語未盡〉川月照黃昏
　　早春歸山中舊居〈一作寓居有懷呈舊知〉
　　緑草閉閒院悄然花正開新年人未去戊日燕還來雨地殘枯沫燈窻積舊媒歸田語不忘樗散料非才
　　下第後春日長安寓居三首
　　一榜盡精選此身猶陸沈自無功讜分敢抱怨尤心暖陌開花氣春居閉日陰相知豈不有知淺未知深暫屈固可恨所憂無此時隔年空仰望臨日又參差勞力且成病壯心能不衰猶將琢磨意更欲候宗師關東歸不得豈是愛他鄉草碧餘花落春閒白日長全家期聖澤半路敢農桑獨立應無侶浮生欲自傷
　　春早選寓長安二首
　　疎拙自沉昏長安豈是村春非閒客事花在五侯門道僻惟憂禍詩深不敢論揚雄若有薦君聖合承恩舊論已浮海此心猶滯秦上僚如報國公道豈無人巖隱懸溪瀑城居入榻塵漁舟即擬去不待晩年身
　　送進士〈一本無進士二字〉許棠下第東歸
　　長安那不住西笑又東行若以貧無計何因〈一作因何〉事有成雲峯天外出江色草中明謾忝相於〈一作知〉分吾言世甚輕
　　詠島
　　孤島〈一作鳥〉如江上詩家猶〈一作獨〉閉門一池分倒影空舸繫荒根煙濕高吟石雲生偶坐痕登臨有新句公退與誰論
　　冬日寫懷〈一作寓懐〉
　　幕府盡平蠻客留戎閫間急流霜夾水輕靄日連山設醴徒慙楚為郎未姓顔斯文苦不勝㑹擬老民間
　　和楊中丞早春即事
　　貴宅登臨地春來見物華逺江橋外色繁杏竹邊花戍客烽樓迥文君酒幔斜新題好不極珠府未窮奢聞官軍破吉浪戎小而固慮史氏遺忽因記為二章
　　一戰便抽兵蠻孤吉浪平通連無舊穴要害有新城晝卒烽前寢春農界上耕高樓一擬〈一作凝〉望新雨劍南清瀘水斷囂氛妖巢已自焚漢江無敵國蠻物在迴軍越巂通遊國〈一作客一作騎〉苴咩閉聚蚊空餘羅鳯曲哀思滿邉雲
　　寒食有懷
　　流落傷寒食登臨望歳華村毬高過索墳樹緑和花晉聚應搜火秦喧定走車誰知恨榆〈一作楊〉柳風景似吾家
　　綿〈一作錦〉樓
　　溪邊人浣紗樓下海棠花極望雖懷土多情擬置家前山應象外此地已天涯未有銷憂賦梁王禮欲奢
　　雕堂
　　丈室久多病小園晴獨遊鳴蛩孤燭雨啅雀一籬秋聖主恩難謝生靈志亦憂他年誰識我心跡在徐州
　　贈歌人
　　溫燠坐相侵羅襦一水沉拜深知有意令背不無心近住應名玉前生約〈一作的〉姓陰東山期已定相許便抽簪
　　柘枝詞三首〈樂府詩集題作柘枝調〉
　　同營三十萬震鼔伐西羌戰血黏秋草征塵攪夕陽歸來人不識帝里獨戎裝
　　懸軍征拓羯內地隔蕭關日色崑崙上風聲朔漠間何當千萬騎颯颯貳師還
　　意氣成功日春風起絮天樓臺新邸第歌舞小嬋娟急破摧揺曵羅衫半脫肩
　　詠柳花
　　浮生失意頻起絮又飄淪發自誰家樹飛來獨院春朝容縈斷砌晴影過諸鄰亂掩宮〈一作空〉中蝶繁〈一作還〉衝陌上人隨波應到海霑雨或依塵㑹向慈恩日輕輕對此身
　　一葉落
　　輕葉獨悠悠天高片影流隨風來此地何樹落先秋變色黃應近辭林緑尚稠無雙浮水面孤絶落關頭乍減誠難覺將凋勢未休客心空自比誰肯問新愁
　　行路難
　　何處力堪殫人心險萬端藏山難測度暗水自波瀾對面如千里迴腸似七盤已經吳坂困欲向鴈門難南北誠〈一作試〉須泣高深不可干無因善行止車轍得平安
　　蔡州蔣亭
　　草徑徹林間過橋如入山蔡侯添水榭蔣氏本柴關靜汎窮幽趣驚飛濕醉顔恨無優俸買來得暫時閒步與招提接舟臨夕照還春風應不到前想負花灣
　　戲題
　　閃閃動鳴璫初來燭影傍擁頭珠翠重縈步綺羅長靜發歌如磬連飄氣覺香不言微有笑多媚總無妝坐缺初離席簾垂卻入房思惟不是夢此㑹勝髙唐
　　酬曹侍御見寄
　　儒道苦不勝邇來惟慕禪觸途非巧者於世分沉然要地羞難入閒居鈍更便清和挑菜食悶寂閉花眠累遣期拋俸機忘怕與權妨春愁筦𣙜響夜憶林泉匪石從遭刖殊膏枉被煎討論惟子厚藏退合吾先舊製羣英伏來章六義全休旬一擬合鄉思亂情田
　　送趙道士歸天目舊山
　　愚朴尚公平此心鄰道情有縁終自鄙何計逐師行日者聞高躅時人葢強名口無滋味入身有羽儀生奏乞還鄉逺〈一作速〉詩曾對御成土毛珍〈一作徴〉到越塵髪倦離京符叱〈一作咒〉風雷惡朝脩月露清觀臨天目頂〈一作秀〉家住海潮聲道引圖看足參同註解精休糧一擬問窗〈一作怱〉草俟回程
　　除夜作
　　和吹度穹旻虛徐接建寅不辭加一歳惟喜到三春燎照雲煙好幡懸井邑新禎祥應北極調燮驗平津樹欲含遲日山將退舊塵蘭萎殘此夜竹爆和諸鄰祝夀思明聖驅儺看鬼神團圓多少輩眠寢獨勞筋茜斾猶雙節雕盤又五辛何當平賊後歸作自由身
　　桃花
　　香色〈一作秀氣〉自天種〈一作鍾〉千年豈易逢開齊全未落繁極欲相重冷濕朝如淡晴乾午更濃風光新社燕時節舊春農籬落欹臨竹亭臺盛間松亂縁堪羨蟻深入不如蜂有影宜暄煦無言自冶容洞連非俗世溪靜〈一作盡〉接仙蹤子熟河應變根盤土巳封西王潛愛惜東朔盜過從醉席眠應好題詩戀景慵芳菲聊一望何必在臨卭
　　黃河
　　何處發崑崙連乾復浸坤波渾經鴈塞聲振自龍門岸裂新衝勢灘餘舊落痕橫溝通海上逺色盡山根勇逗三峰坼雄摽四瀆尊灣中秋景樹濶外夕陽村沫亂知魚呴槎來見鳥蹲飛沙當白日凝霧接黃昏潤可資農畝清能表帝恩雨吟堪極目風度想驚魂顯瑞⻱曾出陰靈伯固存盤渦寒漸急淺瀨暑微溫九曲終柔勝常流可暗呑人間無博望誰復到窮源
　　華嶽
　　簇簇復亭亭三峰卓杳冥每思窮本末應合配圖經發地連宮觀衝天接井星河微臨巨勢秦重載竒形太古朝羣後中央擘巨靈鄰州猶映檻幾縣恰當庭鶴毳壇風亂龍漦洞水腥望遙通北極上徹見東溟客翫晴難偶農祈雨必零度關無暑氣過路得愁醒羽客時應見霜猨夜可聽頂懸飛瀑峻崦合白雲青混石猜良玉尋苗得茯苓從官知〈一作如〉側近悉俸致巖扃
　　秋雨
　　宿雨覺纔初亭林忽復徐簇聲諸樹密懸滴四簷疎省漏疑方丈愁炊問斗儲步難多入屐窓淺欲飄書動蠖蒼苔靜藏蠶落葉虛吹交來翕習雷慢歇躊躇滯巳妨行路晴應好荷鋤醉樓思蜀客鯹市想淮魚逕草因縁合欄花自此除有形皆霢霂無地不汙瀦境晦宜甘寢風清〈原闕〉退居我魂驚曉簟鄰話喜秋蔬旣用功成歳旋應慘變舒倉箱足可恃歸去傲吾廬
　　春色滿皇州〈一作滕邁詩〉
　　藹藹復悠悠春歸十二樓最明雲裏闕先滿日邊州色媚青門外光揺紫陌頭上林榮舊樹太液鏡〈一作泛〉新流暖帶祥煙起清〈一作晴〉添瑞景浮陽和如啓蟄從此事芳遊
　　寄唁張喬喻坦之
　　何事盡參差惜哉吾子詩日令銷此道天亦負明時有路當重振無門即不知何當見堯日相與啜澆漓
　　贈僧
　　盡日行方到何年獨此林客歸惟鶴伴人少似師心坐石落松子禪牀揺竹陰山靈怕驚定不遣夜猿吟
　　御定全唐詩巻五百五十八
　　欽定四庫全書
　　御定全唐詩巻五百五十九
　　薛能
　　春日旅舍書懷
　　出去歸來旅食人麻衣長帶幾坊塵開門草色朝無客落案燈花夜一身貧舍臥多消永日故園鶯〈一作陰〉老憶殘春蹉跎冠葢誰相念二十年中盡苦辛
　　秋日將離滑臺酬〈一作貽〉所知二首
　　身起中宵骨亦驚一分年少巳無成松吹竹簟朝眠冷雨濕蔬飡宿疾生僮汲野泉兼土味馬磨霜樹作秋聲相知莫話詩心苦未似前賢取得名
　　燈澀秋光靜不眠葉聲身〈一作峰〉影客窗前閒園露濕鳴蛩夜急雨風吹落木天城見逺山應北嶽野多空地本南燕明朝欲別忘形處愁把離桮聽管
　　下第後夷門乘舟至永城驛題
　　秋賦春還計盡違自知身是拙求知唯思曠海為〈一作無〉
　　休處〈一作日〉忽〈一作卻〉喜孤舟似去時連浦〈一作夜〉一城〈一作程〉兼汴宋夾堤千柳雜唐隋從來此恨皆前達敢負吾君作楚辭
　　秋夜旅舍寓懷
　　庭鎖荒蕪獨夜吟西風吹動故山〈一作人〉心三秋木落半年客滿地月明何處砧漁唱亂沿汀鷺合鴈聲寒咽隴雲深平生只有松堪對露浥霜欺不受侵
　　洛下寓懷
　　胡為遭遇孰為官朝野君親各自歡敢向官〈一作宦〉途爭虎首尚嫌身累愛豬肝冰霜谷口晨樵逺星火爐邊夜坐寒唯有報恩心未剖退居猶欲佩芄蘭
　　題平湖
　　平湖湖畔雨晴新南北東西不隔塵映野煙波浮動日損花風雨寂寥春山無俗路藏高士岸泊仙舟憶主人那得載來都未保此心離此甚情親
　　平陽寓懷
　　晉國風流阻〈一作沮〉洳川家家管路岐邊曾為郡職隨分竹亦作歌詞乞採蓮北榭逺峰閒即望西湖殘景醉常眠牆花此日休迴避不是當時惡少年
　　留題汾上舊居
　　鄉園一別五年歸迴首人間總禍機尚勝鄰翁常寂寞敢嫌裘馬未輕肥塵顔不見應消落庭樹曾裁巳合圍難説累牽還卻去可憐榆柳尚依依
　　懷汾上舊居
　　素汾千載傍吾家常憶衡門對浣紗好事喜逢投宿客刈田因得自生𤓰山頭鼓笛陰沈廟陌上薪蒸突兀車投暗作珠何所用被人專擬害靈蛇
　　送同儒大德歸柏梯寺
　　柏梯還擬謝微官遙擬千峰送法蘭行徑未曾青石斷拂牀終有白雲殘京塵濯後三衣潔山舍禪初萬象安薇蕨縱多師莫踏我心欲作盡〈一作畫〉圖看
　　春日使府寓懷二首
　　一想流年百事驚巳拋漁父戴塵纓青春背我堂堂去白髪欺人故故生道困古來應有分詩傳身後亦何榮誰憐〈一作言〉合負清朝力獨把風騷破鄭聲
　　平生無解亦無操永日書生坐獨勞惟覺宦情如水薄不知人事有山高孤心好直迍猶強病髪慵梳癢更搔何事故溪歸未得幾拋清淺汎紅桃
　　許州題德星亭
　　瀵〈一作漢〉水南流東有堤堤邊亭是武陵溪槎松配石堪僧坐蘂杏含春欲鳥啼高樹月生滄海外逺郊山在夕陽西頻來不似軍從事只戴紗巾曵杖藜
　　送人歸上黨〈時潞冦初平〉
　　燕臺基壞穴狐蛇計拙因循歳月賖兵革未銷王在鎬桑蠶臨熟客還家霏微對岸漳邊雨堆阜鄰疆薊北沙若到長平戰場地為求遺鏃辟魔邪
　　春日重遊平湖
　　湖上春風發管須臨三十此離筵離人忽有重來日遊女初非舊少年官職巳辜疲瘵望詩名空被後生傳啼鶯莫惜蹉跎恨閒事聽吟一兩篇
　　并州
　　少年流落在并州裘脫文君取次遊擕挈共過芳草渡登臨齊憑緑楊樓庭前蛺蝶春方好牀上樗蒲宿未收坊號偃松人在否餅爐南畔曲西頭
　　相國隴西公南征能以留務獨宿府城作
　　吾君賢相事南征獨宿軍㕑負請纓燈室臥孤如怨別月階簪草似臨行高墉撼鐸思巴棧老木嘷風念野營殊憶好僧招不及夜來倉卒鏁嚴城
　　早春書事
　　百蠻降伏委三秦錦里風迴歳巳新渠濫水泉花巷濕日銷冰雪柳營春何年道勝蘇羣物盡室天涯是旅人焚卻蜀書宜不讀武侯無可律余身
　　春日書懷
　　伯牙琴絶豈求知往往情牽自有詩壠月正當寒食夜春陰初過海棠時耽書未必酬良相斷酒惟堪作老師多病不任衣更薄東風臺上莫相吹
　　投杜舍人
　　牀上新詩詔草和欄邊清酒落花多閒消白日舍人宿夢覺紫薇山鳥過春刻幾分添禁漏夏桐〈一作陰〉初葉滿庭柯風騷委地苦無主此事聖君終若何
　　獻僕射相公
　　清如冰雪〈一作玉〉重如山百辟嚴趨禮絶攀強虜外聞應䘮〈一作須破〉膽平人相見盡開顔朝廷有道青春好門館無私白日閒致卻垂衣更何事幾多詩句詠〈一作定〉關關
　　上鹽鐵尚書〈時太廟宿齋〉
　　南宮環雉隔囂塵況值清齋宿大臣城絶鼓鐘更㸃後雨涼煙樹月華新簷前漱曉穹蒼碧庭下眠秋沆瀣津聞説務閒心更靜此時憂國合求人
　　漢南春望
　　獨尋春色上高臺三月皇州駕未迴幾處松筠燒後死誰家桃李亂中開奸邪用法原非法唱和求才不是才自古浮雲能蔽日洗天風雨幾時來
　　晩春
　　惡憐風景極交親每恨年年作瘦人臥晚不曾拋好夜情多唯欲哭殘春陰成杏葉纔通日雨著楊花巳汙塵無限後期知有在只愁煩〈一作還〉作總戎身
　　將赴鎮過太康縣有題
　　纔入東郊便太康自聽何暮豈龔黃晴村透日桑榆影曉露濕秋禾黍香十萬旌旗移巨鎮幾多〈一作二三〉輗軏負孤莊時人慾識征東將看取欃槍落太〈一作大〉荒
　　彭門解嘲二首
　　嗚嗚吹角貳師營落日身閒笑傲行盡覺文章尊萬事卻嫌官職剩雙旌終休未擬降低屈忽遇〈一作遇便〉還須致太平頻上〈一作向〉水樓誰㑹我泗濵浮磬是〈一作好〉同聲傷禽棲後意猶驚偶向黐竿脫此生身外不思簪組事耳中唯要管聲耽吟乍可妨時務淺飲無因致宿酲秦客莫嘲𤓰戍逺水風瀟灑是彭城
　　清河汎舟
　　都人層立似山丘坐嘯將軍擁櫂遊遶郭湮波浮泗水一船絲竹載涼州城中覩望皆丹雘旗裏驚飛盡白鷗儒將不須誇郄縠未聞詩句解風流
　　新竹
　　柳營茅土倦麤材因向山家乞翠栽清露便教〈一作從〉終夜滴好風疑是〈一作自〉故園來欄邊匠去朱猶濕漑〈一作培〉後蟲浮穴暗開他日㑹應威鳯至莫辭公府受塵埃
　　晚春
　　征東留滯一年年又向軍前遇火前畫出鷁舟宜祓禊鏤成雞卵有鞦韆澄明煙水孤城立狼藉風花落日眠賴指清和櫻筍熟不然愁殺暮春天
　　題彭祖樓
　　新晴天狀濕融融徐國灘聲上下洪極目澄鮮無限景入懷輕好可憐風身防潦倒師彭祖妓擁登臨媿謝公誰致此樓潛恵我萬家殘照在河東
　　漢廟祈雨回陽春亭有懷
　　南榮軒檻接城闉適罷祈農此訪春九九巳從南至盡芊芊初傍北籬新池中水是前秋雨陌上風驚自古塵欲召羅敷傾一盞乘閒言語不容人
　　送李倍秀才
　　南朝才子尚途窮畢竟應須問葉公書劍伴身離泗上雪風吹面立船中家園棗熟歸圭竇㑹府槐疎試射弓相顧日偏留不得夜深聊欲一桮同
　　重遊徳星亭感事
　　潁水川中枕水臺當時難別此重來舟沈土岸生新草詩映紗籠有薄埃事繫興亡人少到地當今古我遲迴殘陽照樹明於旭猶向池邉把酒桮
　　許州題觀察判官㕔
　　三載從戎類繫匏重遊全許尚分茅劉郎別後無遺履丁令歸來有舊巢冬暖井梧多未落夜寒窗竹自相敲纖腰弟子知千恨笑與揚雄作解嘲
　　閒題〈能鎮彭門時溥劉巨容周岌俱在麾下後各領重鎮兼端揆故作此詩〉
　　八年藩翰似僑居只此誰知報玉除舊將巳成三僕射老身猶是六尚書時丁厚讟終無咎道致中興尚有餘為問春風誰是主空催弱柳擬何如
　　送福建李大夫
　　洛州良牧帥甌閩曾是西垣作諫臣紅斾巳勝前尹正尺書猶帶舊絲綸秋來海有幽都鴈船到城添外國人行過小藩應大笑只知誇近不知貧
　　送李倍巡官歸永樂舊居
　　羨君歸去〈一作處〉五峰前往往星河實見仙麥壠夏枯成廢地棗枝秋赤近高天山泉飲犢流多變村酒經蠶味可憐曾約道門終老〈一作卻〉住步虛聲裏寄閒眠
　　贈歌者
　　一字新聲一顆珠轉喉疑是擊珊瑚聽時坐部音中有唱後櫻花葉裏無漢浦蔑聞虛解佩臨卭焉用枉當壚誰人得向青樓宿便是仙郎不是夫〈一作虛〉
　　舞者
　　緑毛釵動小相思一唱南軒日午時慢靸輕裾行欲近待調諸曲起來遲筵停𠤎筯無非聽吻帶宮商盡是詞為問傾城年幾許更勝瓊樹是瓊枝
　　天際識歸舟
　　斜日滿江樓天涯照背流同人在何處逺目認孤舟帆省當時席歌聞舊日謳人浮津濟晩櫂倚泬寥秋晴濶忻全見歸遲怪久遊離居意無限貪此望難休
　　和曹侍御除夜有懐
　　有病無媒客多慵亦太疎自憐成叔夜誰與薦相如嗜退思年老諳空笑歳除跡閒過寺宿頭煖近階梳春立窮冬後陽生舊物初葉多庭不掃根在逕新鋤田事終歸彼心情倦老於斵材須見像藏劍豈為魚效淺慙尹祿恩多負辟書醻知必擬共勿使浪躊躇
　　華清宮和杜舍人〈一作張祐詩一作趙嘏詩〉
　　五十年天子離宮仰峻〈一作舊粉〉牆登封時正泰御宇日何〈一作初〉長上位先名實中興事憲章起〈一作舉〉戎輕甲冑餘地復〈一作取〉河湟道降𤣥元祖儒封孔子王因縁百司署聚㑹一人湯渭水波揺緑秦山〈一作郊〉草半黃馬馴金勒細鷹健玉鈴鏘〈一作馬頭開夜照鷹眼利星芒〉下箭朱方滿鳴鞭皓腕攘畋思獲呂望諫祗避周昌兔跡貪前逐梟心不早防幾添鸚鵡勸先〈一作頻〉賜荔枝嘗月鎻千門靜天吹〈一作高〉一笛涼細音揺羽佩輕步宛霓裳禍亂基〈一作根〉潛結昇平意遽忘衣冠逃虎穴鼙鼓動漁陽外戚心殊迫中原事可量血〈一作雪〉埋妃子豓〈一作貎〉刃斷祿兒腸近侍煙塵隔前蹤輦路荒益知迷寵佞遺〈一作唯〉恨䘮賢〈一作忠〉良北闕尊明主南宮遜上皇禁清餘鳯吹池冷睡〈一作映〉龍光祝夀山猶在流年水共傷杜鵑魂厭蜀蝴蝶夢悲莊雀卵遺雕栱蟲絲罥畫梁紫苔侵壁潤紅樹閉門芳守吏齊鴛瓦耕民得翠璫登年〈一作歡康〉昔酺〈一作時〉樂講武舊兵塲暮〈一作春〉草深巖翠〈一作靄〉幽花墜逕香不堪垂白叟行折御溝楊
　　送浙東王大夫
　　天爵擅忠貞皇恩復寵榮逺源過晉史甲族本緱笙亞相兼尤美周行歴盡清制除天近曉衙謝草初生賔客招閒地戎裝擁上京九街〈一作衢〉鳴玉勒一宅照紅旌細雨當離席遙花顯去程佩刀畿甸色歌吹館橋聲騕褭從秦賜艅艎到汴迎步沙逢霽月宿岸致嚴更渤澥流東鄙天台壓屬城衆談稱重鎮公意念疲甿井邑曽多難瘡痍此未平察應均賦歛逃必復桑耕隼重權兼帥鼉雄設有兵越臺隨厚俸剡硾得尤名〈近相傳𢷬熟紙名硾〉夜蠟〈一作獵〉州中宴春風部外行香奩扃鳳詔朱篆動〈一作近〉龍坑報後功何患投虛論素精徵還真指掌感激自關〈一作開〉情舊業懷昏作微班負旦評空餘騷雅事千古傲劉楨
　　送李殷遊京西
　　立馬送君地黯然愁到身萬途皆有匠六義獨無人莫怪敢言〈一作言如〉此巳能甘世貧時來貴亦在事是掩何因投刺皆羈旅遊邊更苦辛岐山終蜀境涇水復蠻塵埋沒飡須強炎蒸〈一作涼〉醉莫頻俗徒欺合得吾道死終新展分先難許論詩永共親歸京稍作意充斥犯西鄰
　　長安送友人之黔〈一作湖〉南
　　衡嶽猶雲過君家獨幾千心從賤遊話分向禁城偏陸路終何處三湘在素船琴書去迢遞星路照潺湲臺鏡簪秋晩盤蔬飯雨天同文到鄉盡殊國共行連後㑹應多日歸程自一年貧交永無忘孤進合相憐
　　寄李頻
　　長安千萬溪迷者自多迷直性身難達良時日易低環簷消舊雪晴氣滿春泥那得同君去逢峰苦愛齊
　　贈苗端公二首
　　繁總近何如君才必有餘身歡步兵酒吏寫魯連書坐黙聞鼙吹庭班見雪初沈碑若果去一為訪鄰居至老不相疎斯言不是虛兩心宜一體同舍又鄰居曉角秋砧外清雲白月初從軍何有用未造魯連書
　　寄河南鄭侍郎〈一作郎中〉
　　三峽〈一作二陜〉與三壕門䦨夢去勞細冰和洛水初雪灑嵩高大雅何由接微榮亦巳逃寒窗不可寐風地葉蕭騷
　　䝉恩除侍御史行次華州寄蔣相
　　林下天書起遁逃不堪移疾入塵勞黃河近岸陰風急仙掌臨關旭日高行野衆喧聞鴈發宿亭孤寂有狼嘷荀家位極兼禪理應笑埋輪著所操
　　寄唐州楊郎中
　　關雎憔悴一儒生忽把魚鬚事聖明貧得俸錢還乍喜晚登朝序卻無榮前年坐蜀同樽俎此日邊淮獨斾旌班列道孤君不見曲江春暖共僧行
　　塞上䝉汝州任中丞寄書
　　三省推賢兩掖才關東深許稍遲迴舟浮汝水通淮去雨出嵩峯到郡來投札轉京憂不逺枉緘經虜喜初開西樓一望知無極更與何人把酒桮
　　題鹽鐵李尚書滻州別業
　　鹿原陰面滻州湄坐覺林泉逼夢思閒景院開花落後濕香風好雨來時鄰驚麥野聞雛雉別創茅亭住老師備足好中還有闕許昌軍裏李陵詩











　　御定全唐詩巻五百五十九
　　欽定四庫全書
　　御定全唐詩巻五百六十
　　薛能
　　送劉駕歸京
　　相逢聽一吟唯我不降心在世憂何事前生得至音蒲多南去逺汾盡北遊深為宿關亭日蒼蒼曉欲臨
　　夏日寺中有懷
　　亭午四鄰睡院中唯鳥鳴當門塞鴻去欹枕世人情地燥蒼苔裂天涼晚月生歸家豈不願辛苦未知名
　　夏日蒲津寺居二首
　　日日閒車馬誰來訪此身一門兼鶴靜四院與僧鄰雨室牆穿溜風窗筆染塵〈一作茵〉空餘氣長在天子用平人故國有如〈一作餘〉夢省來長逺遊清晨起閒院疎雨似深秋宿寢書稜疊行吟杖跡稠天晴豈能出春煖未更裘
　　北都題崇福寺〈寺即高祖舊宅〉
　　此地潛龍寺何基即帝臺細花庭樹蔭清氣殿門開長
　　老多相識旬休暫一來空空亦擬解干進幸無媒
　　題龍興寺
　　高戸列禪房松門到上方像開祗樹嶺人施蜀城香地遍磷磷石江移孑孑檣林僧語不盡身役〈一作後〉事梁王
　　題大雲寺西閣
　　閣臨偏險寺當山獨坐西城笑滿顔四野有歌行路樂五營無戰射堂閒鼙和調角秋空外砧辦征衣落照間方擬殺身酬聖主敢於高處戀鄉關
　　舟行至平羌
　　貔虎直沙壖嚴更䕶早眠簇霜孤驛樹落日下江船暫去非吳起終休愛魯連平羌無一術侯吏莫加籩
　　題開元寺閣
　　一閣見一郡亂流仍亂山未能終日住尤愛暫時閒唱櫂吳門去啼林杜宇還高僧不可羨西景掩〈一作坐〉禪關
　　凌雲寺
　　像閣與山齊何人致石〈一作置是〉梯萬煙生聚落一崦露招提齋〈一作霽〉月人來上殘陽鴿去棲從邊亦巳極烽火是沈黎
　　石堂溪
　　三面接〈一作枕〉漁樵前門向郡橋岸沙崩橘樹山逕入茶苗夜擁軍煙合春浮妓舸邀此心無與醉花影莫相燒
　　荔枝樓
　　髙檻起邊愁荔枝誰致樓㑹須教匠坼不欲見蠻陬樹痺無春影天連覺漢流仲宣如可擬即此是荊州
　　聖岡
　　古跡是何王平身入石房逺村通後逕一郡隔前岡晝靜唯禪客春來有女郎獨醒迴不得無事可焚香蜀州鄭史〈一作使〉君寄鳥觜茶因以贈答八韻
　　鳥觜擷渾牙精靈勝鏌鎁烹嘗方帶酒滋味更無茶拒碾乾聲細撐封利穎斜銜蘆齊勁實啄木聚菁華鹽損添常誡薑宜著更誇得來拋道藥擕土就僧家旋覺前甌淺還愁後信賖千慙故人意此惠敵丹砂
　　暇日寓懷寄朝中親友
　　命與才違豈自由我身何負我身愁臨生白髪方監郡遙恥青衣懶上樓〈郡南有青衣樓〉過客悶嫌疎妓樂小兒憨愛〈闕〉貔貅閒吟一寄清朝侶未必淮陰不拜侯
　　春日寓懷
　　幽拙未謀身無端患不均盜憎猶念物花盡不知春井邑常多弊江山豈有神犍為何處在一擬弔埋輪
　　監郡犍為舟中寓題寄同舍
　　一寢閒身萬事空任天教作假文翁旗穿島樹孤舟上家在山亭每日中疊果盤飱丹橘地若〈一作落〉花牀席早梅風佳期説盡君應笑劉表尊前且不同
　　江柳
　　條緑似垂纓離筵日照輕向人雖有態傷我為無情橋逺孤臨水牆低半出營天津曾此見亦是愴行行
　　寄言諫議
　　將迎須學返抽身合致蹉跎敢效嚬性靜擬歸無上士跡疎常負有情人終憑二頃謀婚嫁謬著千篇斷斧斤聞説舊交賢且達欲彈章甫自羞貧
　　江上寄情
　　天際歸舟浩蕩中我關王澤道何窮未為時彥徒經國尚有邊兵恥佐戎釀黍氣香村欲社斫桑春盡野無風年來斷定知休處一樹繁花一畝宮
　　平葢觀
　　巨柏與山高𤣥門靜有猱春風開野杏落日照江濤白璧心難説青雲世未遭天涯望不極誰識詠離騷
　　春霽
　　久客孤舟上天涯潄曉津野芳榿似柳江霽雪和春吏叫能驚鷺官麤實害身何當窮蜀境卻憶滯遊人
　　春居即事
　　雲密露晨暉西園獨掩扉雨新臨斷火春冷著單衣榆莢奔風健蘭芽負土肥交親不是變自作寄書稀
　　邊城寓題
　　孤蹇復飄零天涯若墮螢東風吹痼疾煖日極青冥蠶市歸農醉漁舟釣客醒論邦苦不早祗此負王庭
　　春日江居寓懷
　　歸興乍離邊蘭橈復錦川斫春槎枿樹消雪土膏田岸煖尋新菜舟寒著舊綿臨卭若箇是欲向酒家眠
　　邊城作
　　行止象分符監州是戲儒管排蠻戸逺出箐鳥巢孤〈蜀人謂稅為排戸謂林為叢箐〉北向秦何在南來蜀巳無懷沙悔不及只有便乘桴
　　聞李夷遇下第東歸因以寄贈
　　囊中書是居山寫海畔家貧〈一作頻〉乞食還吾子莫愁登第晚古人惟愛賤遊閒舟行散適江亭上郡宴歌吟蠟燭間從此樂章休敘戰漢兵無陣亦無蠻
　　留題
　　茶興復詩心一甌還一吟壓春甘蔗冷喧雨荔枝深驟去無遺恨幽棲巳徧尋蛾睂不可到高處望千岑
　　春日北歸舟中有懷
　　盡日遶盤飱歸舟向蜀門雨乾楊柳渡山熱杏花村淨鏡空山〈一作江〉曉孤燈極浦昏邊城不是意迴首未終恩
　　初發嘉州寓題
　　勞我是犍為南征又北移唯聞杜鵑夜不見海棠時在闇曾無負含靈合有〈一作見〉知州人若愛樹莫損召南詩
　　題漢州西湖
　　西湖天下名可以濯吾纓況是擕家賞從妨半驛程嘗茶春味渇斷酒晚懷清盡得幽人趣猶嫌守吏迎重湌逢角暮百事喜詩成坐阻湘江謫誰為話政聲〈前安撫副使曾此賦詩尋自南宮有湘潭之命因以吟歎〉
　　自廣漢遊三學山
　　殘陽終日望棲賢歸路擕家得訪禪世缺一來應薄命雨留三宿是前縁詩題不忍離巖下屐齒難忘在水邊猨鳥可知僧可㑹此心常似有香煙
　　三學山開照寺
　　盡室徧相將中方上下方夜深楠樹逺春氣陌〈一作柏〉林香聖跡留巖險靈燈出混茫何因將慧劒割愛事空王
　　雨霽北歸留題三學山
　　逺樹平川半夕陽錦城遙辨立危牆閒思勝事多遺恨卻悔公心是謾忙灌口闕尋慙逺客峨嵋乖約負支郎靈龕一望終何得謬有人情滿蜀鄉
　　行次靈龕驛寄西蜀尚書
　　北客推車指蜀門乾陽知巳近臨坤〈太原府有乾陽門尚書自北都遷蜀〉從辭府郭常迴首欲別封疆更感恩援寡聖朝難望闕暑催蠶麥得歸村雷公解斸衝天氣白日何辜遣戴盆
　　雨霽宿望喜驛
　　風雷一罷思何清江水依然浩浩聲飛鳥旋生啼鳥在後人常似古人情將來道路終須達過去山川實不平閒想更逢知舊否館前楊柳種初成
　　籌筆驛〈余為蜀從事病武侯非王佐才因有是題〉
　　葛相終宜馬革還未開天意便開山生欺仲達徒增氣死見王陽合厚顔流運有功終是擾陰符多術得非姦當初若欲酬三顧何不無為似有鰥
　　通仙洞
　　高龕險欲摧百尺洞門開白日仙何在清風客暫來臨崖松直上避石水低迴賈椽曾空去題詩豈易哉
　　嘉陵驛見賈島舊題
　　賈子命堪悲唐人獨解詩左遷今巳矣清絶更無之畢竟吾猶許商量衆莫疑嘉陵四十字一一是天資
　　嘉陵驛〈一作題嘉陵江驛〉
　　江濤千疊閣千層銜尾相隨盡室登稠樹蔽山聞杜宇午煙薰日食嘉陵頻題石上程多破暫歇泉邊起不能如此幸非名利切益州來日合擕僧
　　嘉陵驛
　　盡室可招魂蠻餘出蜀門雹涼隨雨氣江熱傍山根蠶月繰絲路農時碌碡村干將磨欲盡無位可酬恩
　　西縣途中二十韻
　　野客誤桑麻從軍帶鏌鎁豈論之白帝未合過黃花落日投江縣征塵漱齒牙蜀音連井絡秦分隔褒斜硤路商逢使山郵雀啅蛇憶歸臨角黍良遇得新瓜食久庭陰轉行多屐齒窪氣清巖下瀑煙漫雨餘畬黃鳥當蠶𠉀稀蒿雜麥查汗涼風似雪漿度蜜如沙野色生肥芋鄉儀𢷬散茶梯航經杜宇烽𠉀徹苴咩逗石流何險通關運固賖葛侯真竭澤劉主合亡家䧟彼貪功吠貽為黷武誇陣圖誰許可廟貎我揄揶閒事休徵漢斯行且詠巴音繁來有鐸軏盡去無車溢目看風景清懷嘯月華熖樵烹紫筍腰簟憩烏紗杞國憂尋悟臨邛渇自加移文莫有誚必不滯天涯
　　西縣作
　　三年西蜀去如沉西縣西來出萬岑樹石向聞清漢浪水風初見緑萍陰平郊不愛行增氣好井無疑漱入心從此漸知光景異錦都迴首盡愁吟
　　分水嶺望靈寳峰
　　千尋萬仭峰靈寳號何從盛立同吾道貪程阻聖蹤嶺竒應有藥壁峭盡無松那得休於是蹉𧿶亦臥龍
　　水簾吟
　　萬滴相隨萬響兼路塵天産盡旁霑源從顥氣何因絶派助前溪豈覺添豪客毎來清夏葛愁人才見認秋簷嘉名巳極終難稱別是風流不是簾
　　褒斜道中
　　十驛褒斜到處慵眼前常似接靈蹤江遙旋入旁來水山豁猶藏向後峰鳥徑惡時應立虎畬田閒日自燒松行吟卻笑公車役〈一作使〉夜發星馳半不逢
　　褒城驛有故元相公舊題詩因仰歎而作
　　鄂相頃題應好池題雲萬竹與千棃我來巳變當初地前過應無繼此詩敢歎臨行殊舊境惟愁後事劣今時閒吟四壁堪搔首頻見青蘋白鷺鷥
　　題褒城驛池
　　池館通秦檻向衢舊聞佳賞此踟躕清涼不散亭猶在事力何銷舫巳無釣客坐風臨島嶼牧牛當雨食菰蒲西川吟吏偏思葺只恐歸尋水亦枯
　　送崔學士赴東川
　　羽人仙籍冠浮丘欲作酇侯且蜀侯導騎巳多行劒閣親軍全到近綿州文翁勸學人應戀魏絳和戎戍自休唯有夜罇懽莫厭廟堂他日少閒遊
　　海棠〈並序〉
　　蜀海棠有聞而詩無聞杜子美於斯興象靡出沒而有懷天之厚余謹不敢讓風雅盡在蜀矣吾其庶幾
　　酷烈復離披𤣥功莫我知青苔浮落處暮柳間開時帶醉遊人插連陰被叟移農前清露濕宴後惡風吹香少傳何許妍多畫半遺島蘇漣水脈庭綻粒松枝偶汛因沉硯閒飄欲亂碁遶山生玉壘和郡徧坤維負賞慙休飲牽吟分失飢明年應不見留此贈巴兒
　　詠夾逕菊
　　夾逕盡黃英不通人並行幾曾相對綻元自兩行生叢比高低等香連左右並畔揺風勢斷中夾日華明間隔蛩吟隔交橫蝶亂橫頻應泛桑落摘處近前楹
　　碧鮮亭春題竹
　　竹少竹更重碧鮮疆〈一作猶〉更名有欄常憑立無徑獨穿行夕月陰何亂春風葉盡輕巳聞圖畫客兼冩薛先生
　　竹逕
　　盤逕入依依旋驚幽鳥飛尋多苔色古踏碎籜聲微鞭節橫妨戸枝梢〈一作苗〉動拂衣前溪聞到處應接釣魚磯
　　新柳
　　輕輕須重不須輕衆木難成獨早成柔性定勝剛性立一枝還引萬枝生天鍾和氣元無力時遇風光別有情誰道少逢知已用將軍因此建雄名
　　牡丹四首
　　異色稟陶甄常疑主者偏衆芳殊不類一笑獨奢妍顆折羞含嬾藂虛隱䧟圓亞心堆勝被美色豓於蓮品格如寒食精光似少年種堪収孑孑價合易賢賢迥秀應無妬竒香稱有仙深陰宜映幕富貴助開筵蜀水爭能染巫山未可憐數難忘次第立困戀傍邊逐日愁風雨和星祝夜天且從留盡賞離此便歸田
　　萬朶照初筵狂遊憶少年曉光如曲水顔色似西川白向庚辛受朱從造化妍衆開成伴侶相笑極神仙見熖寜勞火聞香不帶煙自高輕月桂非偶賤池蓮影接彫盤動藂遭惡草偏招歡憂事阻就臥覺情牽四面宜綈錦當頭稱管泊來鶯定憶粉擾蝶何顛蘇息承朝露滋榮仰霽天壓欄多盡好敵國貴宜然未落須迷醉因茲任病纒人誰知極物空負感麟篇
　　去年零落暮春時淚濕紅牋怨別離常恐便隨巫峽散何因重有武陵期傳情每向馨香得不語還應彼此知欲就〈一作見欲〉欄邊安枕席夜深閒共説相思
　　牡丹愁為牡丹飢自惜多情慾瘦羸濃艷冷香初葢後好風乾雨正開時吟蜂遍坐無閒蘂醉客曾偷有折枝京國別來誰占翫此花光景屬吾詩
　　使院栽葦
　　戛戛復差差一叢千萬枝格如僧住處栽得吏閒時筍自㕔中出根從府外移從軍無宿例空想夜風吹
　　失鶴二首
　　偶背雕籠與我違四方端佇竟忘歸誰家白日雲間見何處滄洲雨裏飛曾啄稻粱殘粒在舊翹泥潦半踨稀憑人轉覺多相誤盡道皤然作令威
　　華表翹風未可期變丁投衛兩堪疑應緑失路防人損空有歸心最我知但見空籠拋夕月若何無樹宿荒陂不然直道高空外白水青山屬臘〈一作獵〉師
　　答賈支使寄鶴
　　瑞羽竒姿踉蹌形稱為仙馭過清冥何年厚祿曾居衛幾世前身本姓丁幸有逺雲兼逺水莫臨華表望華亭勞君贈我清歌侶將去田園夜坐聽
　　陳州刺史寄鶴
　　臨風高視聳竒形渡海沖天想盡經因得羽儀來合浦便無魂夢去華亭春飛見境乘桴切夜唳聞時醉枕醒南守欲知多少重撫毛千萬喚丁丁
　　孔雀
　　偶有功名正俗才靈禽何事降瑤臺天仙黼黻毛應是宮後屏幃尾忽開曾處嶂中真霧隱每過庭下似春來佳人為我和衫拍遣作傞傞〈一作婆娑〉送一杯
　　鄜州進白野鵲
　　輕毛疊雪翅開霜紅觜能深練尾長名應玉符朝北闕色柔金性瑞西方不憂雲路填河逺為對天顔送喜忙從此定知棲息處月宮瓊樹是仙鄉
　　早蟬
　　不見上庭樹日高聲忽吟他人豈無耳逺客自闗心暫落還因雨橫飛亦向林分明去年意從此漸聞砧
　　申湖
　　昔年依峽寺每日見申湖下淚重來此知心一已無雨霖舟色暗岸拔木形枯舊境深相惱新春宛不殊方來尋熟侶起去恨驚鳬忍事花何笑喧吟瀑正麤堪憂從宦到倍遣曩懐孤上馬終回首傍人怪感吁
　　謝劉相〈一本有公字〉寄天柱茶
　　兩串春團敵夜光名題天柱印維揚偷嫌曼倩桃無味搗覺嫦娥藥不香惜恐被分縁利市盡應難覓為供堂麤官寄與真拋卻賴有詩情合得嘗
　　題後集
　　詩源何代失澄清處處狂波汙後生常感道孤吟有淚卻縁風壞語無情難甘惡少欺韓信枉被諸侯殺禰衡縱到緱山也無益四方聯絡盡蛙聲
　　秋晚送無可上人
　　半夜覺松雨照書燈悄然河聲纔淅瀝舊業近潺湲坐滴寒更盡吟驚宿鶴遷相思不相見日短復愁牽
　　贈源寂禪師
　　缾鉢鎮隨腰怡然處寂寥門〈一作師〉禪從北祖僧格似南朝性近徒相許縁多愧未銷何傳能法〈一作當傳去〉慧此岸要津橋
　　贈禪師
　　嗜慾本無性此生長在禪九州空有路一室獨多年鳴磬微塵落移缾濕地圓相尋偶同宿星月坐忘眠
　　夏日青龍寺尋僧二首
　　帝里欲何待人間無闕遺不能安舊隱都屬擾明時違理須齊辱雄圖豈藉知縱橫悉巳悞斯語是吾師得官殊未喜失計是忘愁不是無心速焉能有自由涼風盈夏扇蜀茗半形〈一作邢一作鉶〉甌笑向權門客應難見道流
　　寄題巨源禪師
　　風雨禪思外應殘木槿花何年別鄉土一衲代袈裟日氣侵瓶暖雷聲動枕斜還當掃樓影天晚自煎茶
　　題河中亭子
　　河擘雙流島在中島中亭上正南空蒲根舊浸臨闗道沙色遙飛傍苑風晴見樹卑知岳大晚聞車亂覺橋通無窮勝事應須宿霜白蒹葭月在東
　　逢友人遊邊迴〈一作馬戴詩〉
　　遊子新從絶塞迴自言曾上李陵臺尊前語盡北風起秋色蕭條胡雁來
　　春雨
　　電濶照潺潺驚流往復還逺聲如有洞迷色似無〈一作巫〉山利物乾坤內並風竹樹間靜思來朔漠愁望滿柴關迸濕消塵慮吹風觸疾〈一作病〉顔誰知草茅逕〈一作者〉霑此尚虛閒
　　夏雨
　　何處發天涯風雷一道賖去聲隨地急殘勢傍樓斜透樹垂紅葉霑塵帶落花瀟湘無限思閒看下蒹葭
　　秋夜山中述事
　　初宵門未掩獨坐對霜空極目故鄉月滿溪寒草風樵聲當嶺上僧語在雲中正恨歸期暮蕭蕭聞塞鴻
　　長安道
　　汲汲復營營東西連兩京關繻古若在山嶽累應成各自有身事不相知姓名交馳兼〈一作喧〉衆類分散入重城此〈一作路〉去應無盡萬方人旋〈一作始〉生空餘片言苦來往覓劉楨
　　酬泗州韋中丞埇上日寄贈兼次本韻
　　魯儒相悟欲成空學盡文章不見功官自掖垣飄海上鎮從隨〈一作隋〉岸入山中嘗遭火發瞿雲〈一作曇〉宅爭得天如老氏弓何意杜陵懷寳客也隨迷路出闗東
　　泛觴池
　　通咽逺〈一作遶〉華罇泛觴名自君淨看籌見影輕動酒生紋細滴隨杯落來聲就浦分便應半酣後清冷漱兼雲



　　御定全唐詩巻五百六十
　　欽定四庫全書
　　御定全唐詩巻五百六十一
　　薛能
　　荔枝詩〈有序〉
　　杜工部老居兩蜀不賦是詩豈有意而不及歟白尚書曾有是作興旨卑泥與無詩同予遂爲之題不愧不負將來作者以其荔枝首唱愚其庶幾
　　顆如松子色如櫻未識蹉跎欲半生歲杪監州曾見樹時新入座久聞名
　　丁已上元日放三雉
　　嬰網雖皆困褰籠喜共歸無心期爾報相見莫驚飛
　　寓題〈一作邊城寓題〉
　　王澤猶來雅在新尚詞微事〈一作徴事〉可愁人淫哇滿眼關雎弱猶賀清朝有此身
　　望蜀亭
　　樹簇煙迷蜀國深嶺頭分界戀登臨前軒一望無他處
　　從此西川只在心
　　游嘉州〈一作陵〉後溪〈開元觀閑遊因及後溪偶成二韻〉
　　山屐經過滿逕蹤隔溪遙見夕陽舂當時諸葛成何事只合終身作臥龍
　　自諷
　　千題萬詠過三旬忘食貪魔作瘦人行處便吟君莫笑就中詩病不任春
　　乞假歸題候館〈一本題首有河東幕三字〉
　　僕帶雕弓馬似飛老萊衣上著戎衣郵亭不暇吟山水塞外經年皆未歸
　　監郡犍爲將歸使府登〈一本有通濟二字〉樓寓題
　　幾日監臨向蜀春錯拋歌酒強憂人江樓一望西歸去不負嘉州只負身
　　過象耳山二首
　　一色靑松幾萬栽異香薰路帶花開山門欲別心潛願更到蜀中還到來
　　到處逢山便欲登自疑身作住來僧徒行至此三千里不是有緣應不能
　　聖燈
　　莽莽空中稍稍燈坐看迷濁變澄清須知火盡煙無益一夜欄邊說向僧
　　過昌利觀有懷
　　萬仭雲峯八石泉李君仙後更誰仙我來駐馬人何問老柏無多不種田
　　蜀路
　　劒閣緣雲拂斗魁疾風生樹過龍媒前程憩罷知無益但是駑蹄亦到來
　　山下偶作
　　零雨霑山百草香樹梢高頂盡斜陽橫流巨石皆堪住何事無僧有石房
　　伏牛山
　　虎蹲峰狀屈名牛落日連村好望秋不爲時危耕不得一犁風雨便歸休
　　老圃堂〈一作曹鄴詩〉
　　邵平𤓰地接吾廬榖雨乾時偶〈一作手〉自鋤昨日春風欺不在就牀吹落讀殘書
　　春題
　　柳莫揺揺花莫開此心因病亦成灰人生只有家園樂及取春農〈一作濃〉歸去來
　　幷州寓懷
　　人多知遇獨難求人負知音獨愛酬常恐此心無樂處枉稱年少在幷州
　　中秋旅舍〈一作中秋旅舍書懷〉
　　雲巻庭虛〈一作卷盡庭雲〉月逗空一方秋草盡〈一作色草〉鳴蟲是時兄弟正南北黃葉滿階來去風
　　符亭二首〈幷序〉
　　東三泉十五里以飛瀑結茅雖小甚勝諸所記注皆雲前宰符姓所爲俞姓所修而不識其人因題曰符亭旌之也
　　符亭之地雅離羣萬古懸泉一旦新若念農桑也如此縣人應得似行人
　　山如巫峽煙雲好路似嘉祥水木清大抵遊人總應愛就中難說是詩情
　　秋夜聽任郎中琴
　　十指宮商膝上秋七條絲動雨脩脩空堂半夜孤燈冷彈著鄉心欲白頭
　　留別關東舊遊
　　我去君留十載中未曾相見及花紅他時住得君應老長短看花心不同
　　贈出塞客
　　出郊征騎逐飛埃此別惟愁春未囘寒葉夕陽投宿意蘆〈一作蕭〉關門向逺河開
　　秋溪獨坐
　　黃葉分飛砧上下白雲零落馬東西人生萬意此端坐日暮水深〈一作聲〉流出溪
　　蒲中霽後晚望
　　河邊霽色無人見身帶春風立岸頭濁水茫茫有何意日斜還向古蒲州
　　宋氏林亭
　　地濕莎青雨後天桃花紅近竹林邊行人本是農桑客記得春深欲種田
　　雲花寺寓居贈海岸上人
　　暫寄空門未是歸上方林榭獨〈一作著〉儒衣吾師不語應相怪〈一作問〉頻惹街塵入寺飛
　　關中秋夕
　　簟濕秋庭岳在煙露光明滑竹蒼然何人意緒還相似鶴宿松枝月半天
　　西縣道中有短亭巖穴飛泉隔江灑至因成二首
　　風涼津濕共微微隔岸泉衝石竅飛爭得巨靈從野性舊鄉無此擘將歸
　　一瀑三峰赤日天路人才見便翛然誰能夜向山根宿涼月初生的有仙
　　省試夜〈一作韋承貽詩〉
　　白蓮千朶照廊明一片承平雅頌聲更報苐三條燭盡文昌風景畫難成
　　過驪山
　　丹雘蒼蒼簇背山路塵應滿舊簾間𤣥宗不是偏行樂只爲當時四海閒
　　曲江醉題
　　閑身行止屬年華馬上懷中盡落花狂遍曲江還醉臥覺來人靜日西斜
　　參軍㕔新池
　　簾外無塵勝物外牆根有竹似山根流泉不至客來久坐見新池落舊痕
　　太原使院晚出
　　青門無路入清朝濫作將軍最下僚同舍盡歸身獨在晚風開印葉蕭蕭
　　寒食日曲江
　　曲水池邊青草岸春風林下落花盃都門此日是寒食人去看多身獨來
　　盩厔官舍新竹
　　心覺清涼體似吹滿風輕撼葉垂垂無端種在幽閒地衆鳥嫌寒鳳未知
　　京中客舍聞箏
　　十二三共五音每聲如截逺人心當時向秀聞鄰笛不是離家歲月深
　　銅雀臺
　　魏帝當時銅雀臺黃花深映棘叢開人生富貴須囘首此地豈無歌舞來
　　壽安水館
　　地接山林兼有石天懸星月更無雲驚鷗上樹滿池水瀺灂一聲中夜聞
　　雨後早發永寧
　　春霖朝罷客西東雨足泥聲路未通獨愛千𡶶最髙處一峰初日白雲中
　　宿仙遊寺望月生峰
　　公門身入洞門行出穽離籠似有情僧語夜涼雲樹黒月生峰上月初生
　　秋題
　　獨坐東南見暁星白雲微透泬寥清磷磷甃石堪僧坐一葉梧桐落半庭
　　和友人寄懷
　　從來行樂近來希籧瑗知言與我違自是衰心不如舊非關四十九年非
　　子夜
　　嫖姚家宴敵吳王子夜歌聲滿畫堂此日相逢眉翠盡女眞行李乞齋糧
　　鴈和韋侍御
　　肅肅雍雍義有餘九天鸞鳳莫相疎唯應靜向山窗過激發英雄夜讀書
　　和府帥相公〈一作蜀中和府帥相公過安撫崔判官㕔不遇之什〉
　　竹映髙牆似傍山鄒陽歸後令威還君看將相才多少兩首詩成七歩間
　　又和留山鷄
　　五色文勝百鳥王相思兼絶寄芸香由來不是池中物鷄樹歸時即取將
　　舟中酬楊中丞春早見寄
　　錦樓春望憶丹楹更遇髙情說早鶯江上境寒吟不得濕風梅雨滿船輕
　　寒食日題
　　美人寒食事春風折盡青青賞盡紅夜半無燈還有睡〈一作不寐〉鞦韆懸在月明中
　　杏花
　　活色生香第一流手中移得近青樓誰知豔性終相負亂向春風笑不休
　　黃蜀葵
　　嬌黃新嫩〈一作蘂〉欲題詩盡日含毫有所思記得玉人初病起〈一作較〉道家粧束厭禳時
　　春詠
　　春來還似去年時手把花枝唱竹枝狂瘦未曽飡有味不緣中酒卻緣詩
　　贈歡娘〈八歲善吹笙〉
　　一束龍吟細竹枝青娥擎在手中吹當時縱使雙成在不得如伊是小時
　　戱瞻相
　　失意蹉跎到舊遊見吹楊柳便遮羞瞻相趙女休相拽不及人前詐擺頭
　　贈解詩歌人
　　同有詩情自合親不須歌調更含嚬朝天御史非韓夀莫竊香來帶累人
　　贈韋氏歌人二首
　　管聲凝發唱髙幾人心地暗傷刀思量更有何堪比王母新開一樹桃
　　一曲新聲慘畫堂可能心事憶周郎朝來為客頻開口綻盡桃花幾許香
　　加階
　　二年中散似嵇康此日無功換寵光唯有一般酬聖主勝於東晉是文章
　　野園
　　野園無鼔又無旗鞍馬傳盃用柳枝嬌養翠娥無怕懼挿人頭上任風吹
　　郊亭
　　郊亭宴罷欲回車滿郭傳呼調角初尚擁笙歌歸未得笑娥扶著醉尚書
　　老僧
　　清瘦形容八十餘匏懸籬落似村居勸師莫羨人間有幸是元無免破除
　　僧窗
　　不悟時機滯有餘近來為事更乖疎朱輪皂蓋蹉跎盡猶愛明窗好讀書
　　題平等院
　　十里城中一院僧各持巾鉢事南能還應笑我功名客未解嫌官學大乘
　　影燈夜二首〈一作上元詩〉
　　偃王燈塔古徐州二十年來樂事休此日將軍心似海四更身領萬人遊
　　十萬軍城百萬燈酥油香暖夜如烝紅糚滿地煙光好只恐笙歌引上昇
　　許州旌節到作
　　兩地旌旗擁一身半緣傷舊半榮新州人若憶將軍面寫取雕堂報國眞
　　重遊通波亭
　　十年拋擲故園花最憶紅桃竹外斜此日郊亭心乍喜敗榆芳草似還家
　　戱舸
　　逺舸衝開一路萍岸傍偷上小茅亭遊人莫覓盃盤分此地纔應聚徳星
　　偶題
　　到處吟兼上馬吟總無愁恨自傷心無端夢得鈞天樂盡覺宮商不是音
　　折楊柳十首〈幷序〉
　　此曲盛傳為詞者甚衆文人才子各其能莫不條似舞腰葉如眉翠出口皆然頗為陳熟能專於詩律不愛隨人搜難抉新誓脫常態雖欲弗伐知音其舍諸
　　華清髙樹出離宮南陌柔條帶暖風誰見輕隂是良夜瀑泉聲畔月明中
　　洛橋晴影覆江船羌笛秋聲濕塞煙閒想習池公宴罷水蒲風絮夕陽天
　　嫩緑輕懸似綴旒路人遙見隔宮樓誰能更近丹墀種解播皇風入九州
　　暖風晴日斷浮埃廢路新條發釣臺處處輕隂〈一作輕〉可惆悵後人攀處古人栽
　　潭上江邊嫋嫋垂日髙風靜絮相隨青樓一樹無人見正是女郎眠覺時
　　汴水髙懸百萬條風清兩岸一時揺隋家力盡虛栽得無限春風屬聖朝
　　和風煙樹〈一作雨〉九重城夾路春隂十萬營唯向邊頭不堪望一株〈一作林〉顦顇少人行
　　窗外齊垂旭日初樓邊輕暖好〈一作好暖〉風徐遊人莫道栽無益桃李清隂卻不如
　　衆木猶寒獨早青御溝橋畔曲江亭陶家舊日應如此一院春條緑遶㕔
　　帳偃纓垂細復繁令人心想石家園風條月影皆堪重何事侯門愛樹萱
　　柳枝四首
　　數首新詩帶恨成柳絲牽我我傷情柔娥幸有腰支穩試踏吹聲作唱聲
　　髙出軍營逺映橋賊兵曽斫火曽〈一作曽逄兵火一時〉燒風流性在終難改〈一作盡一作死一作挫〉依舊春來〈一作風一作暖日還生〉萬萬條縣依陶令想嫌迂營畔將軍即大麤此日與君除萬恨數篇風調更應無
　　狂似纎腰嫩勝綿自多情態竟〈一作更〉誰憐遊人不折還堪恨拋向橋邊與路邊
　　柳枝詞五首〈幷序〉
　　乾符五年許州刺史薛能於郡閣與幕中談賓酣飲醅酎因令部妓少女作楊柳枝徤舞復歌其詞無可聽者自以五絶為楊柳新聲
　　朝陽晴照緑楊煙一別通波十七年應有舊枝無處覓萬株風裏卓旌旃
　　晴垂芳態吐牙〈一作芽〉新雨擺輕條濕面春別有出墻髙數尺不知揺動是何人
　　暖〈一作曉〉梳簪朶事登樓因掛垂楊立地愁牽斷緑絲攀不得半空懸著玉搔頭
　　西園髙樹後庭根處處尋芳有摺痕終憶舊〈一作我〉遊桃葉舍一株斜映竹籬門
　　劉白蘇臺總近時當初章句是誰推纎腰舞盡春楊柳未有儂家一首詩〈自注劉白二尚書繼為蘇州刺史皆賦楊柳枝詞世多傳唱雖有才語但文字太僻宮商不髙如可者豈斯人徒歟洋洋乎唐風其令虛愛〉
　　吳姬十首
　　夜鎻重門晝亦監眼波嬌利瘦巖巖偏憐不怕傍人笑自把春羅等舞衫
　　龍麝薫多骨亦香因經寒食好風光何人畫得天生態枕破施朱隔宿糚
　　滴滴春霖透荔枝筆題牋動手中垂天隂不得君王召嚬著青蛾作小詩
　　鈿合重盛繡結深昭陽初幸賜同心君知一夜恩多少明日宣教放徳音
　　退紅香汗濕輕紗髙捲蚊廚獨臥斜嬌淚半垂珠不破恨君瞋折後庭花
　　取次衣裳盡帶珠別添龍腦裛羅襦年來寄與鄉中伴殺盡春蠶稅亦無
　　畫燭燒蘭暖復迷殿幃深密下銀泥開門欲作侵晨散已是明朝日向西
　　樓臺重疊滿天雲殷殷鳴鼉世上聞此日楊花初似雪女兒管弄參軍
　　冠剪黃綃帔紫羅薄施鈆粉畫青娥因將素手誇纎巧從此椒房寵更多
　　身〈一作自〉是三千第一名內家叢裏獨分明芙蓉殿上中元日水拍銀臺弄化生
　　題於公花園
　　含桃莊主後園深繁實初成靜掃隂若使明年花可待應須惱破事花心
　　登城
　　偶作閑身上古城路人遙望不相驚無端將吏逡廵至又作都頭一隊行
　　好客
　　好客連宵在醉鄉蠟煙紅暖勝春光誰人𡧓信山僧語寒雨唯煎治氣湯
　　贈普恭禪師
　　一日迢迢每一飡我心難伏我無〈一作心〉難南簷十月繩牀暖背巻眞經向日看
　　贈無表禪師
　　笠戴圓隂楚地㯶磬敲清響蜀山銅秋來說偈寅朝殿爽爽〈一作輕灑〉楊枝滿手風
　　彭門偶題
　　淮王西舍固非夫柳惲偏州未是都直到春秋諸列國擁旄才子也應無
　　嘲趙璘
　　廵闗每傍摴蒲局望月還登乞巧樓第一莫教嬌太過緣人衣帶上人頭
　　句
　　百首如一首巻初如巻終〈北夢𤨏言能以詩自負還劉得仁巻題詩云雲〉　坐久僕頭出語多僧齒寒〈南部新書〉　西塞長雲盡南湖片月斜〈古今詩話〉　李白終無取陶潛固不刋〈論詩見鄭谷集注〉　我身若在開元日爭遣名為李翰林〈寄符郎中見鄭集〉






　　御定全唐詩巻五百六十一
<集部,總集類,御定全唐詩>
　　欽定四庫全書
　　御定全唐詩巻五百六十二
　　劉威
　　劉威㑹昌時人詩二十七首
　　早春
　　曉來庭戶外草樹似依依一夜東風起萬山春色歸冰消泉派動日暖露珠晞巳醖看花酒嬌鶯莫預飛
　　傷春感懐
　　花飛惜不得年長更堪悲春盡有歸日老來無去時風前千片雪鏡裏數莖絲腸斷青山暮獨攀楊桞枝
　　閏三月
　　三年皆一閏此閏勝常時莫怪花開晩都縁春盡遲節分炎氣近律應蕙風移夢得成胡蝶芳菲幸不遺
　　早秋遊湖上亭
　　危亭秋尚早野思巳無窮竹葉一尊酒荷香四座風曉煙孤嶼外歸鳥夕陽中漸愛湖光冷移舟月滿空
　　宿漁家
　　竹屋清江上風煙四五家水園分芰葉鄰界認蘆花雨到魚翻浪洲廻鳥傍沙月明何處去片片席帆斜
　　旅中早秋
　　金威生止水爽氣遍遙空草色蕭條路槐花零落風夜來萬里月覺後一聲鴻莫問前程事颯然沙上蓬
　　早秋西歸有懐
　　求歸方有計惜別更堪愁上馬江城暮出郊山戍秋暗銷何限事白盡去年頭莫怪頻惆悵異鄉難再遊
　　冬夜旅懐
　　寒窗危竹枕月過半牀隂嫩葉不歸夢晴蟲成苦吟酒無通夜力事滿五更心寂寞誰相似殘燈與素琴
　　塞上作
　　蕭蕭隴水側落日客愁中古塞一聲笛長沙千里風鳥無棲息處人愛戰爭功數夜城頭月彎彎如引弓
　　秋日寄陳景孚秀才
　　征車日巳逺物候尚淒淒風葉青桐落露花紅槿低心隨秦國逺夢到楚山迷卻恨銜蘆鴈秋飛不向西
　　冬日送友人西歸
　　北風吹別思杳杳度雲山滿望是歸處一生猶未閒知音方見譽浮宦久相闗空有心如月同君千里還
　　感寓
　　海竭山移歳月深分明齊得世人心顔囘徒恨少成古彭祖何曾老至今須向道中平貴賤還從限內任浮沈他年免似驪山鬼信有蓬萊不可尋
　　七夕
　　烏鵲橋成上界通千秋〈一作年〉靈㑹此宵同雲收喜氣星樓曉〈一作橋滿〉香〈一作雨〉拂輕〈一作香〉塵玉〈一作月〉殿空翠輦不行青草路金鑾徒候〈一作恨〉白榆風綵盤花閣無窮意只在遊絲一縷中
　　晩春陪王員外東塘遊宴
　　水綠山青春日長政成因暇泛囘塘初移栁岸笙歌合欲過蘋洲羅綺香共濟已驚依玉樹隨流還許醉金觴一聲畫角嚴城暮雲雨分時滿路光
　　遊東湖黃處士園林
　　偶向東湖更向東數聲雞犬翠㣲中遙知楊柳是門處似隔芙蓉無路通樵客出來山帶雨漁舟過去水生風物情多與閒相稱所恨求安計不同
　　題許子正處士新池
　　坐愛風塵日已西功成得與化工齊巧分孤島思何逺欲似五湖心易迷漸有野禽來試水又憐春草自侵隄那堪更到芙蓉拆晚夕香聫桃李蹊
　　旅懷
　　物態人心漸渺茫十年徒學釣滄浪老將何面還吾土夢有驚魂在楚鄉自是一身嫌茍合誰憐今日欲佯狂無名無位卻無事醉落烏紗臥夕陽
　　早秋歸
　　數口飄零身未迴夢魂遙斷越王臺家書欲寄鴈飛逺客恨正深秋又來風解綠楊三署冷月當銀漢四山開茫茫歸路在何處砧杵一聲心已摧
　　歐陽示新詩因貽四韻
　　衝戞瑤瓊得至音數篇清越應南金都由苦思無休日已證前賢不到心風入寒松聲自古水歸滄海意皆深欲知字字驚神鬼一氣秋時試夜吟
　　尉遲將軍
　　天仗擁門希授鉞重臣入夢豈安金江河定後威風在社稷危來寄託深扶病暫將弓試力感恩重與劍論心明妃若遇英雄世青塜何由怨陸沈
　　贈歐陽秀才
　　桐上知音日下身道光誰不仰清塵偶來水館逄為客舊熟詩名似故人永日空驚滄海闊何年重見白頭新權門要路應行遍閒伴山夫一夜貧
　　贈道者
　　五雲深處有真仙嵗月催多卻少年入郭不知今世事賣丹猶覓古時錢閒尋白鹿眠瑤草暗摘紅桃去洞天時向人間深夜坐鬼神長在藥嚢邊
　　贈道者
　　道帔輕裾三島雲綠髯長占鏡中春髙風已駕祥鸞馭浮世休驚野馬塵過海獨辭王母面度關誰識老聃身儒生也愛長生術不見人間大笑人
　　遣懷寄歐陽秀才
　　地上江河天上烏百年流轉只須臾平生門過日將日欲老始知吾負吾似豹一斑時或有如龜三顧豈全無古來晩逹人何限莫笑空枝猶望蘇
　　送元秀才入道
　　不教榮樂損天機願逐鸞皇次第飛明月滿時開道帔俗塵飄處脫儒衣只攜仙籍還金洞便與時流隔翠㣲空有緘題報親愛一千年後始西歸
　　三閭大夫
　　三閭一去湘山老煙水悠悠痛古今青史已書殷鑒在詞人勞詠楚江深竹移低影潛貞節月入中流洗恨心再引離騷見㣲㫖𡧓敎漁父㑹昇沈
　　傷曽秀才馬
　　買得龍媒越水濆輕桃細杏色初分秋歸未遇陽闗日夜魄忽鎖隂塞雲吳練已知隨影沒朔風猶想帶嘶聞臨軒振策休惆悵坐致煙霄只在君
　　李玖
　　李玖歙州巡官詩八首
　　噴玉泉㝠㑹詩八首〈纂異記曰㑹昌元年孝亷許生下第東歸次夀安甘棠館西逄白衣叟雲赴噴玉泉與三四君子追舊遊至泉所見四丈夫有少年神貌揚揚者有短小氣宇落落者有長大少鬚髯者有清㾘言語瞻視疾速者皆金紫坐泉傍謂叟曰玉川來何遲叟曰適憩前館偶見西楹題詩晦其姓名有似為座中一二公者吟諷少駐耳因述其詩座中皆掩面慟哭神貌揚揚者曰作詩人得非伊水上受我推食解衣之士乎久之各賦噴玉泉感舊遊書懐詩詩成各自吟諷長號數四響動岩谷慘無言語而別按四丈夫甘露四相也玉川盧仝也伊水受恩之士玖自謂噴玉泉在河南壽安縣傳載雲山水絶勝太和中遊者始盛王涯傳別墅有佳木流泉詳詩意墅正在此泉上也〉
　　白衣叟途中吟二首
　　春草萋萋春水綠野棠開盡飄香玉繡嶺宮前鶴髮人猶唱開元太平曲
　　厭世逃名者誰能答姓名曾聞王樂否眷取路傍情
　　白衣叟述甘棠館西楹詩
　　浮雲淒慘日㣲明沈痛將軍負罪名白晝呌閽無近戚縞衣飲氣只門生佳人暗泣填宮淚廐馬連嘶換主聲六合茫茫皆漢土此身無處哭田橫
　　白衣叟噴玉泉感舊遊書懐
　　樹色川光向晩晴舊曾遊處事分明䑕穿月榭荊榛合草掩花園畦壠平跡陷黃沙仍未寤罪標青簡竟何名傷心谷口東流水猶噴當時寒玉聲
　　四丈夫同賦
　　鳥啼鶯語思何窮一世榮華一夢中李固有寃藏蠧簡鄧攸無子續清風文章髙韻傳流水絲管遺音託草蟲春月不知人事改閒垂光影照洿宮〈少年神貌揚揚者〉
　　桃蹊李徑盡荒涼訪舊尋新益自傷雖有衣衾藏李固終無表疏雪王章羇魂尚覺霜風冷朽骨徒驚月桂香天爵竟為人爵悞誰能髙叫問蒼蒼〈短小器宇落落者〉落花寂寂草綿綿雲影山光盡宛然壊室基摧新石鼠瀦宮水引故山泉青雲自致慚天爵白首同臨感昔賢惆悵林間中夜月孤光曾照讀書筵〈清瘦瞻視疾速者〉新荊棘路舊衡門又駐髙車㑹一尊寒骨未沾新雨露春風不長敗蘭蓀丹誠豈分埋幽壤白日終希照覆盆珍重昔年金谷友共來泉際話幽魂〈長大少髭髯者〉
　　潘唐
　　潘唐㑹昌時人詩一首
　　下第歸宜春酬黃頗餞別
　　聖代澄清雨露均獨懐惆悵出咸秦永明未薦相如賦故國猶慚季子貧御苑鍾聲臨逺水都門樹色背行塵一從此地曽攜手益羨江頭桃李春
　　御定全唐詩巻五百六十二
　　欽定四庫全書
　　御定全唐詩巻五百六十三
　　裵休
　　裵休字公美濟源人登進士第舉賢良方正異等擢累監察御史兵部侍郎大中中拜同中書門下平章事詩二首
　　題泐潭
　　泐潭形勝地祖塔在雲湄浩劫有窮日真風無墜時歳華空自老消息竟誰知到此輕塵慮功名自可遺
　　贈黃櫱山僧希運
　　曾傳逹士心中印額有圓珠七尺身掛十年棲蜀水浮杯今日渡漳濱一千龍象隨髙歩萬里香華結勝因擬欲事師為弟子不知將法付何人
　　令狐綯
　　令狐綯字子直楚之子舉進士擢累左補闕右司郎中出為湖州刺史大中初召為考功郎中知制誥入翰林
　　為學士進中書舎人再遷兵部侍郎俄拜同中書門下平章事懿宗嗣位出為河中節度使徙宣武淮南僖宗時終鳳翔節度使封趙國公詩一首
　　登望京樓賦
　　夷門一鎮五經秋未得朝天不免愁因上此樓望京國便名樓作望京樓
　　夏候孜
　　夏侯孜字好學亳州譙人累遷婺絳等州刺史宣宗時自兵部侍郎為同中書門下平章事懿宗立進司空尋罷以太子少保分司東都詩一首
　　享太廟樂章
　　於鑠令主聖祚重昌興起敎義申明典章俗尚素樸人皆樂康積徳可報流慶無疆
　　魏謩
　　魏謩字申之鄭公徴五世孫登進士第文宗時為右拾遺擢諫議大夫武宗立貶信州長史宣宗嗣位召授給事中遷御史中丞兼戶部侍郎俄進同中書門下平章事大中十年領劔南西川節度使上疾求代拜吏部尚書尋授檢校尚書右僕射集十卷今存詩一首
　　和重陽錫宴御製詩
　　四方無事去宸豫杪秋來八水寒光起千山霽色開周墀
　　周墀字徳升汝南人擢進士第辟湖南巡官入為監察御史集賢殿學士李宗閔鎮山南表行軍司馬閱歲召還以考功員外郎兼起居舎人事知制誥武宗即位改工部侍郎出為義成節度使尋以兵部侍郎召判度支進同中書門下平章事俄罷為劔南西川節度使詩二首
　　賀王僕射放榜
　　文塲三化魯儒生三十餘年振重名曽忝木鷄誇羽翼又陪金馬入蓬瀛〈自注墀初年木雞賦及第常陪僕射守職內庭〉雖欣月桂居先折更羨春蘭最後榮欲到龍門看風雨關防不許暫離營
　　酬李常侍〈景讓〉立秋日奉詔祭嶽見寄
　　秋祠靈嶽奉尊罍風過深林古柏開蓮掌月髙珪幣列金天雨露鬼神陪質明三獻雖終禮祈夀千年別上杯豈是瑣才能祀事洪農太守主張來
　　李景讓
　　李景讓字後巳燈之孫大中中歷御史大夫西川節度使終太子少保分司東都諡曰孝詩一首
　　寄華州周侍郎〈墀〉立秋日奉詔祭嶽詩
　　闗河豁靜曉雲開承詔秋祠太守來山霽蓮花添翠黛路隂桐葉少塵埃朱轓入廟威儀肅玉佩昇壇歩武回徃嵗今朝幾時事謝君非重我非才
　　句
　　成都十萬戶拋若一鴻毛〈見北夢瑣言〉
　　鄭顥
　　鄭顥字奉正宰相絪之孫登進士第官起居郎尚宣宗女萬壽公主拜駙馬都尉歷禮部侍郎大中末檢校禮部尚書河南尹詩一首
　　續夢中十韻〈並序〉
　　去年夀昌節赴麟徳殿上夀廻憇於長興里第昏然晝寢夢與十數人納涼於別館館宇蕭灑相與聨句予為數聯同游甚稱賞既寤不全記諸聯唯有十字雲石門霧露白玉殿莓苔青用杜甫句私怪語不祥書之於楹不敢言於人不數日上不豫廢朝㑹及宮車上僊方悟其事追惟顧遇續石門之句為十韻雲
　　間歲流虹節歸軒出禁扃奔波陶畏景蕭灑夢殊庭境象非曾到崇嚴昔未經日斜烏斂翼風動鶴飄〈一作梳〉翎異苑人爭集涼䑓筆不停石門霧露白玉殿莓苔青若匪災先兆何縁思入𠖇御爐虛仗馬華蓋負雲亭白日成千古金縢閟九齡小臣哀絶筆湖上泣青萍
　　劉綺莊
　　劉綺莊毘陵人初為崑山尉宣宗時官州刺史集十卷今存詩二首
　　揚州送人
　　桂檝木蘭舟楓江竹箭流故人從此去望逺不勝愁落日低帆影歸風引櫂謳思君折楊栁淚盡武昌樓
　　置酒
　　酒熟人須飲春還鬢已秋願逄千日醉得逭百年愁卒卒周姬旦棲棲魯孔丘平生能㡬日不及且遨遊張固
　　張固大中中甞為桂管觀察使詩二首
　　重陽宴東觀山亭和從事盧順之
　　亂山青翠郡城東爽節憑髙一望通交友㑹時絲管合羽觴飛處笑言同金英耀彩晴雲外玉樹凝霜暮雨中髙詠已勞潘岳思醉歡慙道自車公
　　獨秀山
　　孤峯不與衆山儔直入青雲勢未休㑹得乾坤融結意擎天一柱在南州
　　劉臯
　　劉臯宣宗時鹽州刺史為監軍楊元價所殺詩一首
　　長門怨
　　營營孤思通寂寂長門夜〈一作夕〉妾妒亦知非〈一作君〉君恩那不借〈一作惜〉擕琴就玉階調悲聲未諧將心寄〈一作託〉明月流影入君懐
　　李質
　　李質字公幹襄陽人擢進士第大中時官至江西觀察使詩一首
　　宿日觀東房詩
　　曾入桃溪路仙源信少雙洞霞飄素練蘚壁畫隂窻古木愁〈一作疑〉撐月危峰欲墮江自吟空向寂誰共倒秋缸南卓
　　南卓字昭嗣初為拾遺因諫出宰松滋大中時為黔南經略使詩一首
　　贈副戎
　　翺翔曽在玉京天墮落江南路幾千從事不須輕縣宰滿身猶帶御爐煙
　　李訥
　　李訥字敦正趙郡人大中時為浙東觀察使終兵部尚書太子太傅詩一首
　　命妓盛小叢歌餞崔侍御還闕
　　繡衣奔命去情多南國佳人歛翠娥曾向教坊聽國樂為君重唱盛叢歌
　　崔元範
　　崔元範大中時以監察御史為浙東幕府詩一首
　　李尚書命妓歌餞有作奉酬
　　羊公留宴峴山亭洛浦髙歌五夜情獨向柏䑓為老吏可憐林木響餘聲
　　楊知至
　　楊知至字幾之汝士之子登進士第初為浙東團練判官後以比部郎中知制誥終戶部侍郎詩二首
　　和李尚書命妓歌餞崔侍御
　　燕趙能歌有幾人為花回雪似含顰聲隨御史西歸去誰伴文翁怨九春
　　覆落後呈同年
　　由來梁鴈與𠖇鴻不合翩翩向碧空寒谷謾勞鄒氏律長天獨遇宋都風此時泣玉情雖異他日銜環事亦同二月春光正揺蕩無因得醉杏園中
　　李明逺
　　李明逺大中中監察御史詩一首
　　送韋覲謫潘州
　　北鳥飛不到南人誰去遊天涯浮瘴水嶺外向潘州草木春秋暮猨猱日夜愁定知遷客淚應只對君流蕭縝
　　蕭縝大中時望江縣令詩一首
　　前望江麴令頌德
　　政績雖殊道且同無辭買石紀前功誰論重徳光青史過里猶歌臥轍風
　　盧順之
　　盧順之字子謨范陽人杞之孫大中時桂管從事詩一首
　　重陽東觀席上贈侍郎張固
　　渡江旌斾動魚龍令節開筵上碧峰翡翠巢低巖桂小茱萸房濕露香濃白雲郊外無塵事黃菊筵中盡醉容好是謝公髙興處夕陽歸騎出疎松
　　李善夷
　　李善夷與李羣玉同時謫宦澧陽江南集十巻今存詩二首
　　責漢水辭〈並序〉
　　春秋僖公四年齊桓公合諸侯之師盟於召陵責楚之苞茅不入寡君之罪也敢不供給昭王南征之不復君其問諸水濱按昭王南征至漢舟人膠其舟王遂溺死杜預曰當時漢水未屬楚杜之注其為謬哉且楚實殷之始封楚苦縣瀨鄉在漢水東北六百餘里則漢水於西周之際豈未屬楚乎又詩云撻彼殷武奮伐荊楚罙入其阻裒荊之旅鄭𤣥注云深入方城之阻也方城今在漢水北三百里豈昭王時未屬椘乎屈完以齊桓所問之大不敢他對但請自問於水濱之人言我不之知也漢實屬楚久矣夫山林川澤天子祀之必有其神楚人膠其船而禍其君神不能福神之罪也余過漢見其波濤滉漾而責其水詞曰
　　漢之廣兮風波四起雖有風波不如蹄涔之水蹄涔之水不為下國而傾天子漢之深兮其隄莫量雖雲莫量不如行潦之汪行潦之汪不為下國而溺天王漢之美者曰魴吾雖饑不食其魴恐汚吾之饑腸
　　大隄曲
　　酒旗相望大隄頭隄下連墻隄上樓日暮行人爭渡急槳聲幽軋滿中流
　　盧溵
　　盧溵浙東處士詩二首
　　金燈
　　疎莖秋擁翠幽艷夕添紅有月長燈在無煙燼火同香濃初受露勢庳不知風應笑金臺上先隨曉漏終
　　和李尚書命妓餞崔侍御
　　烏臺上客紫髯公共捧天書靜境中桃朶不辭歌白薴耶溪暮雨起樵風
　　趙牧
　　趙牧大中咸通間人詩一首
　　對酒
　　雲翁耕扶桑種黍養日烏手挼六十花甲子循環落落如弄珠長繩繫日未是愚有翁臨鏡捋白鬚飢魂弔骨吟古書馮唐八十無髙車人生如雲在須㬰何乃自苦八〈一作七〉尺軀裂衣換酒且為娛勸君朝飲一瓢夜飲一壺杞天崩雷騰騰桀〈一作紂〉非堯〈一作舜〉是何足憑桐君桂父豈勝我醉裏白龍多上昇菖蒲花開魚尾定金丹始可延君命
　　裵諴
　　裵諴聞喜人晉公度之從子官歴職方郎中太子中允詩五首
　　南歌子詞三首
　　不是廚中弗爭知䏑裏心井邉銀釧落展轉恨還深不信長相憶擡頭問取天風吹荷葉動無夜不揺蓮簳蠟為紅燭情知不自由細𢇁斜結爭奈眼相鉤
　　新添聲楊栁枝詞
　　思量大是惡姻縁只得相看不得憐願作琵琶槽那畔得他〈一作美人〉長抱在胷前
　　獨房蓮子沒人看偷折蓮時命也𢬵若有所由來借問但道偷蓮是下官


　　御定全唐詩巻五百六十三
　　欽定四庫全書
　　御定全唐詩巻五百六十四
　　於興宗
　　於興宗大中時御史中丞守綿州後為洋州節度詩二首
　　夏杪登越王樓臨涪江望雪山寄朝中知友
　　巴西西北樓堪望亦堪愁山亂江迴逺川清樹欲秋晴明中雪嶺煙靄下漁舟寫寄朝天客知余恨獨遊〈初在左綿時作此詩和者李朋楊牢軰皆朝中之友也〉
　　東陽涵碧亭〈金華志興宗寳歴初令東陽剏此亭〉
　　髙低竹雜松積翠復留風路劇隂溪裏寒生暑氣中李朋
　　李朋刑部員外郎詩一首
　　奉酬綿州中丞以江山小圗逺垂賜及兼寄詩
　　巴江與雪山井邑共迴環圖寫丹青內分明煙靄間移君名郡興助我小齋閑日想登臨處髙蹤不可攀楊牢
　　楊牢字松年𢎞農人父從田𢎞正死於趙軍牢走常山二千里號伏叛壘求屍歸葬銜哀雨血時稱孝童年十八登大中二年進士第最有詩名詩二首
　　奉酬於中丞登越王樓見寄之什
　　劔外書來日驚忙自拆封丹青得山水強健慰心胸事少勝諸郡江迴見幾重寧悲久作別且似一相逢詩合焚香詠愁應賴酒濃庾樓寒更憶腸斷雪千峯
　　贈舎弟
　　秦雲蜀浪兩堪愁爾飬晨昏我逺遊千里客心難寄夢兩行鄉淚為君流早驅風雨知龍聖餓食魚鰕覺虎羞袖裏鏌鎁光似水丈夫不合等閑休
　　句
　　蝦蟆欲喫月保䕶常敎圓　心明外不察月向懐中圓羅幃若不捲誰道中無人〈牢性情急累居幕府主人多不容同列有讒之者與〉
　　〈之詩見語林〉　魁形下方天頂亞二十四寸窗中月〈牢年六歲母俾就學誤入人家乃父友也方彈碁戱以局為題命俾賦之牢應聲而作見紀事〉
　　李續
　　李續趙郡人甞為栁公綽幕僚終曺州刺史詩一首和綿州於中丞登越王樓見寄〈時為同州刺史〉
　　早年登此樓退想不勝愁地逺二千里時將四十秋〈續相從東川奏舉過綿州刺史韋洪臯尚書攜登此樓於今三十七年矣〉邅迍多失路華皓任虛舟詩酒雖堪使何因得共遊
　　李汶儒
　　李汶儒太和五年登第官翰林學士詩一首
　　和綿州於中丞登越王樓作
　　珍重巴西守殷勤寄逺情劔𡶶當戸碧詩韻滿樓清日照涪川闊煙籠雪嶠明徴黃看即及莫歎滯江城田章
　　田章開成四年進士第詩一首
　　和於中丞夏杪登越王樓望雪山見寄
　　志乖多感物臨眺更增愁暑候雖雲夏江聲巳似〈一作報〉秋雪遙難辨木村近好維舟莫恨歸朝晩朝簪擬勝遊薛蒙
　　薛蒙考功郎詩一首
　　和綿州於中丞登越王樓作
　　左綿江上樓五馬此銷愁暑退千山雪風來萬木秋邅迴猶刺郡繫滯似維舟即有徴黃日名川莫厭逰李鄴
　　李鄴戶部郎詩一首
　　和綿州於中丞登越王樓作
　　長聼巴西事看圗勝所聞江樓明返照雪嶺亂晴雲景象詩情在幽竒筆跡分使君徒說好不祗怨離羣於瓌
　　於瓌字正徳敖之子大中七年進士第一人詩二首和綿州於中丞登越王樓作二首〈時為校書郎〉
　　樓因藩邸號川勢似依樓顯敞含清暑嵐〈一作風〉光入素秋山宜姑射貌江泛李膺舟郢曲思朋執輕紗畫勝遊極目郡城樓浮雲拂檻愁政成多暇日詩思動先秋逺霽千巖雪隨波一葉舟昔曾窺粉繪今願許陪逰王嚴
　　王嚴大中時布衣詩一首
　　和於中丞登越王樓
　　雉堞臨朱檻登茲便散愁蟬聲怨炎夏山色報新秋江轉穿雲樹心閒隨葉舟仲宣徒有歎謝守幾追遊劉暌〈一作騤〉
　　劉暌大中時鄉貢進士詩一首
　　題越王樓寄獻中丞使君
　　朱軒迥壓碧煙州昔嵗賢王是勝遊山簇劔峰朝闕逺水如巴字遶城流人間物象分千里天上笙歌醉五侯今日登臨無限意同霑恵化自銷愁
　　李渥
　　李渥大中時鄉貢進士後登第詩一首
　　秋日登越王樓獻於中丞
　　越王曾牧劔南州因向城隅建此樓橫玉逺開千嶠雪暗雷下聽一江流畫簷先弄朝陽色朱檻低臨衆木秋徒學仲宣聊四望且將詞賦好依劉
　　劉璐
　　劉璐甞刺蜀州代於興宗為綿州刺史詩一首
　　洋州於中丞頃牧左綿題詩越王樓上朝賢繼和輙課四韻
　　隔政代君侯多慚跡令猷山光來戶牖江鳥滿汀洲雅韻徴朝客清詞寫郡樓至今謡未已注意在洋州盧栯〈一作郁〉
　　盧栯𢎞文館學士詩一首
　　和於中丞登越王樓作
　　圗畫越王樓開緘慰別愁山光涵雪冷水色帶江秋雲島孤征鴈煙帆一葉舟嚮風舒霽景如伴謝公逰李體仁
　　李體仁續之子也官至江州刺史詩一首
　　飛鴻響逺音
　　漠漠微霜夕翩翩出渚鴻清聲流迥野髙韻入寥空舊質經寒塞殘音響逺風縈雲猶類網避月尚疑弓弱羽雖能振丹霄竟未通欲知多怨思聽取暮煙中











　　御定全唐詩卷五百六十四
　　欽定四庫全書
　　御定全唐詩巻五百六十五
　　韓琮
　　韓琮字成〈一作代〉封初為陳許節度判官後歴中書舎人湖南觀察使詩一卷
　　春愁
　　金烏長飛玉兔走青鬢長青古無有秦娥十六語如未解貪花惜楊桞吳魚嶺鴈無消息水誓〈一作聁〉蘭情別來久勸君年少莫遊春煖風遲日濃於酒
　　牡丹〈一作詠牡丹未開者〉
　　殘花何處藏盡在牡丹房嫩蕊包金粉重葩結繡囊雲凝巫峽〈一作山〉夢簾閉〈一作開〉景陽粧應恨年華促遲遲待日長
　　興平縣野中得落星石移置縣齋
　　的的墮蒼芊茫茫不記年幾逢疑虎將應逐犯牛仙擇地依蘭畹題詩間錦錢何時成五色卻上女媧天
　　題商山店
　　商山驛路幾經過未到仙娥見謝娥紅錦機頭拋皓腕綠雲鬟下送橫波佯嗔阿母留賓客暗為王孫換綺羅碧澗門前一條水豈知平地有天河
　　風
　　競持飄忽意何窮為盛為衰半不同偃草喜逄新雨後鳴條愁〈一作誰〉聼曉霜中涼飛玉管來秦甸暗褭花枝入楚宮莫見東風便無定滿帆還有濟川功
　　雲
　　深〈一作輕〉惹離情〈一作愁〉靄落暉如車如葢早依依山頭觸石應常在天際從龍自不歸莫向隙窗籠夜月好來仙洞濕行衣春風淡蕩無心後見說襄王夢亦稀
　　露
　　長隨聖澤墮堯天濯遍幽蘭葉葉鮮纔喜輕塵銷陌上已愁新月到堦前文騰要地成非久珠綴秋荷偶得圓幾處花枝抱離恨曉風殘月正潸然
　　霞
　　應是行雲未擬歸變成春態媚晴暉深如綺色斜分閣碎似花光散滿衣天際欲銷重慘淡鏡中閒照正依稀曉來何處低臨水無限鴛鴦妒不飛
　　潁亭
　　潁上新亭瞰一川幾重舊址敞〈一作敝〉幽關寒聲北下當軒水翠影西來撲檻山逺目靜隨孤鶴去髙情常共白雲閒知君久負巢由志早晩相忘寂寞間
　　詠馬
　　曾經伯樂識長鳴不似龍行不敢行金埒未登嘶若是鹽車猶駕瘦何驚難逄王濟知音癖欲就燕昭買駿名早晩飛黃引同皁碧雲天上作鸞鳴
　　題圭𡶶下長孫家林亭
　　趙國林亭二百年綠苔如毯葛如煙閒期竹色揺霜看醉惜松聲枕月眠出樹圭𡶶寒壓坐入籬沙瀬碧流天明知富貴非身物莫為金章墮地仙
　　牡丹
　　桃時杏日不爭濃葉帳〈一作翠幄〉隂成始放紅曉艷逺分金掌露暮香深惹玉堂風名移蘭杜千年後貴擅笙歌百醉中如夢如仙忽零落暮霞何處緑屏空
　　
　　隂雲拂地散𢇁輕長得為霖濟物名夜浦漲歸天塹闊春風灑入御溝平軒車幾處歸頻濕羅綺何人去欲生〈一作驚〉不及流他荷葉上似珠無數轉分明
　　京〈一作涼〉西即事
　　秋草河蘭起陣雲涼州唯向管聞豺狼毳幕三千帳貔虎金戈〈一作郊〉十萬軍候騎北來驚有說戍樓西望悔為文昭陽亦待平安火誰握旌旗不見勲
　　公子行
　　紫袖長衫色銀蟬〈一作蟾〉半臂花帶裝〈一作長〉盤水玉鞍繡坐雲霞別殿承恩澤飛龍賜渥窪控羅青褭〈一作裹〉轡鏤象碧熏〈一作重〉葩意氣傾〈一作催〉歌舞闌珊走鈿車袖障雲縹緲釵轉鳳欹斜珠卷迎歸箔雕〈一作紅〉籠晃醉紗唯無難夜日不得似仙家
　　秋晩信州推院親友或責無書即寄答
　　官信安仁拙書非叔夜慵謬馳驄馬傳難附鯉魚封萬里勞何補千年運忝逄不量橫草力虛慕入雲蹤㓗水空澄鑑持鉛亦礪鋒月寒深夜桂霜凜近秋松憲摘無逃魏寃申得夢馮問貍將挾虎殱蠆敢虞蜂商吹移砧調春華改鏡容歸期方〈一作芳〉畹積愁思暮山重仙䑕猶驚燕莎雞欲變蛩唯應碧湘浦雲落及芙蓉
　　晩春江晴寄友人〈一作晩春別〉
　　晩日低霞綺晴山逺畫眉春青〈一作青青〉河畔草不是望鄉時
　　涼州詞
　　樹發花如錦鶯啼柳若絲更遊歡宴地悲見別離時
　　莫春滻水送別〈一作暮春送客〉
　　綠暗紅稀出鳳城暮雲樓閣〈一作宮闕〉古今情行人莫聼宮前水流盡年光是此聲
　　駱谷晩望
　　秦川如畫渭〈一作柳〉如𢇁去國還家〈一作鄉〉一望時公子王孫莫來好嶺花多是斷腸枝
　　二月二日遊洛源
　　舊苑新晴草似苔人還香〈一作鄉〉在踏青迴〈一作開〉今朝此地成惆悵已後逢春更莫來
　　柳〈一作和白樂天詔取永豐柳植上苑時為東都㽞守〉
　　折柳歌中得翠條逺移金殿種青霄上陽宮女含〈一作呑〉聲送不忿〈一作忍〉先歸舞細〈一作學舞〉腰
　　楊柳枝
　　梁苑隋堤事巳空萬條猶舞舊春風那堪更想千年後誰見楊花入漢宮
　　楊柳枝詞
　　枝鬬纎腰葉鬭眉春來無處不如絲霸陵原〈一作橋〉上多離別少有長條拂地垂















　　御定全唐詩巻五百六十五
　　欽定四庫全書
　　御定全唐詩巻五百六十六
　　王傳
　　王傳大中三年登第辟山南觀察判官加授監察御史詩一首
　　和襄陽徐相公商賀徐副使加章綬〈一作和徐商賀盧員外賜緋魚〉
　　朱紫聨輝照日新芳菲全屬斷金人華筵重處宗盟地白雪飛時郢曲春仙府色饒攀桂侶蓮花光讓握蘭身自憐亦是膺門客吟想恩榮氣益振
　　盧鄴
　　盧鄴大中四年登第為浙東觀察副使詩一首
　　和李尚書命妓餞崔侍御
　　何郎載酒別賢侯更吐歌珠宴庾樓莫道江南不同醉即陪舟檝上京遊
　　陸肱
　　陸肱大中九年登進士第咸通六年自前振武從事試平判入等後牧南康郡詩一首
　　松
　　雪霜知勁質今古占嘉名斷砌盤根逺疎林偃蓋清鶴棲何代色僧老四時聲鬱鬱心彌久煙髙萬井生崔澹
　　崔澹字知之博陵人父璵兄弟八人並顯貴時謂崔氏八龍大中十三年登第終吏部侍郎詩一首
　　贈王福娘〈一作贈美人〉
　　怪得清〈一作輕〉風送異香娉婷仙子曳霓裳惟應錯認偷桃客曼倩曽為漢侍郎
　　莫宣卿
　　莫宣卿字仲節封州人大中間舉第一官台州別駕詩三首
　　荅問讀書居
　　書屋倚麒麟不同牛馬路牀頭萬巻書溪上五龍渡井汲冽寒泉桂花香玉露茅簷無外物只見青雲䕶
　　百官乘月早朝聽殘漏
　　建禮儼朝冠重門耿夜䦨碧空蟾魄度清禁漏聲殘候曉車輿合凌霜劍佩寒星河猶皎皎銀箭尚珊珊杳靄祥光起霏㣲瑞氣攅忻逢聖明代長願接鵷鸞
　　賦得水懐珠
　　長川含媚色波底孕靈珠素魄生蘋末圓規照水隅淪漣冰彩動蕩漾瑞光鋪迥夜〈一作夜廻〉星同貫清秋〈一作秋清〉岸不枯江妃思在掌海客亦忘軀合浦當還日恩威信巳敷
　　句
　　我本南山鳳豈同凡鳥羣〈見封川志〉
　　封彥卿
　　封彥卿蓚人大中進士第咸通中累官中書舎人坐於琮貶司戶詩一首
　　和李尚書命妓餞崔侍御
　　蓮府纔為緑水賔〈舊注庾杲之在王儉幕府似芙蓉泛綠水故有此句〉忽乘驄馬入咸秦為君唱作西歌調日暮偏傷去住人
　　李節
　　李節登大中進士第嘗為河東節度盧鈞巡官詩三首
　　贈釋疏言還道林寺詩〈有序〉
　　㑹昌季年武宗大翦釋氏巾其徒且數萬人民𨽻其居容貌於土木者沈諸水言詞於紙素者烈諸火分命御史乘馹走天下察敢隱匿者罪之由是天下名祠珍宇毀撤如掃天子建號之初雪釋氏之不可廢也詔徐復之而自湖已南逺人畏法不能酌朝廷之體前時焚撤書像殆無遺者故雖明命復許創立莫能得其書道林寺湘川之勝游也有釋疏言警辨有謀獨曰太原府國家舊都多釋祠我聞其帥司空范陽公天下仁人我第徃求釋氏遺文以惠湘川之人宜其聼我而助成之矣即杖而北游既上謁軍門范陽公果諾之因四求散逸不成藴帙者至釋祠而不見焚而副剩者又命講丐以補繕缺漏者未幾凡得釋經五千四十八巻以大中九年秋八月輦自河東而歸於湘焉喜釋氏之助世既言之矣向非我君洞察理源其何能復立之即既立之且亡其書非有疏言識逺而誠堅孰克洪之耶吾嘉疏言奉君之令演釋之宗不憚寒暑之勤德及逺人為敘其事且贈以詩
　　湘川狺狺兮俗獷且佷利殺業偷兮吏莫之馴繄釋氏兮易暴使仁釋何在兮釋在斯文
　　湘水㴞㴞兮四望何依猨狖騰拏兮雲樹飛飛月沈浦兮煙暝山檣席捲兮櫓牀閒偃仰兮嘯詠鼓長江兮何時還
　　湘川超忽兮落日晼晼松覆秋亭兮蘭被春苑上人去兮幾千里何日同遊兮湘川水
　　韋蟾
　　韋蟾字隠珪下杜人大中登進士第初為徐商掌書記咸通末終尚書左丞詩十首
　　和柯古窮居苦日喜雨
　　貞機澹少思雅尚防多僻攬葛猶不畏勞形同處瘠頭焦詎是焚背汗寜關炙方欣見潤礎那虞悲鑠石道與古人期情難物外適幾懐朱邸綬頗曠金門籍清奧已蕭蕭陳柯將槭槭玉律詩調正瓊巵酒腸窄衣桁襲中單浴牀拋下綌黎侯寓於衛六義非凡格
　　嶽麓道林寺
　　石門迥接蒼梧野愁色隂深二妃寡廣殿崔嵬萬壑間長廊詰曲千巖下靜聼林飛念佛鳥細看壁畫䭾經馬暖日斜明螮蝀梁濕煙散羃鴛鴦瓦北方部落檀〈一作泥〉香塑西國文書貝葉寫壊欄迸竹醉好題窄路埀藤困堪把沈裵筆力鬬雄壯宋杜詞源兩風雅他方居士來施齋彼岸上人投結夏悲我未離擾擾徒勸我休學悠悠者何時得與劉遺民同入東林逺公社
　　上元〈一作奉和山燈〉三首
　　新正圓月夜尤重看燈時累塔嫌沙細成文訝筆遲歸牛疑燧落過鴈悞書遲生惜蘭膏燼還為隔嵗期舉燭光纔起揮毫勢競分㸃時驚墜石挑處接崩雲辭異秦丞相銘非竇冠軍唯愁殘焰落逢玉亦俱焚多寳神光動生金瑞色浮照人低入郭伴月夜當樓熏穴應無取焚林固有求夜闌陪玉帳不見九枝畱
　　梅
　　髙樹臨溪豔低枝隔竹繁何須是桃李然後欲忘言擬折魂先斷須看眼更昏誰知南陌草卻解望王孫
　　送盧潘尚書之靈武
　　賀蘭山下果園成塞北江南舊有名水木萬家朱戶暗弓刀千隊鐵衣鳴心源落落堪為將膽氣堂堂合用兵卻使六番諸子弟馬前不信是書生
　　題僧壁
　　一竹橫簷掛淨巾竈無煙火地無塵剃頭未必知心法要且閒於名利人
　　贈商山僧
　　商嶺東西路欲分兩間茅屋一溪雲師言耳重知師意人是人非不欲聞
　　長樂驛謔李湯給事題名
　　渭水秦川拂〈一作照〉眼明希仁〈一作笑人〉何事寡詩情只應學得虞姬壻書字纔能記姓名
　　句
　　爭揮鉤弋手競聳踏揺身傷頰詎關舞捧心非効嚬〈襄陽風光亭夜宴有妓醉毆賦　見紀事〉
　　盧渥
　　盧渥字子章范陽人大中進士第歴中書舎人陝府觀察使終檢校司徒詩二首
　　賦得夀星見
　　𤣥象今何應時和政亦平祥為一人夀色映九霄明皎潔垂銀漢光芒近斗城含規同月滿表瑞得天清甘露盈條降非煙向日生無如此嘉祉率土荷秋成
　　題嘉祥驛
　　交親榮餞洛城空秉鉞戎裝上將同星近自天丹詔下雕鞍照地數程中馬嘶靜谷聲偏響斾映晴山色更紅到後定知人易化滿街棠樹有遺風
　　郭䕫〈一作藁〉
　　郭䕫大中時江南進士詩一首
　　九華山
　　巖翠凌雲出迥然岧嶤萬丈倚秋天暮風飄送當軒色曉霧斜飛入檻煙簾捲倚屏雙影聚鏡開朱戶九條懸畫圖何必家家有自有畫圖來目前
　　桞珪
　　桞珪公綽之孫大中中擢進士杜悰表為西川幕府後以藍田尉直𢎞文館遷右拾遺終衛尉少卿詩一首
　　送莫仲節狀元歸省
　　青驄聚送謫仙人南國榮親不及君椰子味從今日近鷓鴣聲向舊山聞孤猨夜呌三湘月匹馬時侵五嶺雲想到故鄉應臘過藥欄猶有異花薫














　　御定全唐詩巻五百六十六
<集部,總集類,御定全唐詩>
　　欽定四庫全書
　　御定全唐詩巻五百六十七
　　鄭嵎
　　鄭嵎字賓先大中五年進士第詩一首
　　津陽門詩〈並序〉
　　津陽門者華清宮之外闕南局禁闈北走京道開成中嵎常得羣書下帷於石甕僧院而甚聞宮中陳跡焉今年冬自虢而來暮及山下因解鞍謀餐求客旅邸而主翁年且艾自言世事明皇夜闌酒餘復為嵎道承平故實翼日於馬上輙裁刻俚叟之話為長句七言詩凡一千四百字成一百韻止以門題為之目雲耳
　　津陽門北臨通逵雪風獵獵飄酒旗泥寒欵段蹶不進疲童退問前何為酒家顧客催解裝案前羅列樽與巵青錢瑣屑安足數白醪軟美甘如飴開壚引滿相獻酬枯腸渴肺忘朝飢愁憂似見出門去漸覺春色入四肢
　　主翁移客挑華燈雙肩隱膝烏帽欹笑雲鮐老不為禮飄蕭雪鬢雙垂頤問余何往凌寒曦顧翁枯朽郎豈知翁曽豪盛客不見我自為君陳昔時時平親衛號羽林我纔十五為孤兒射熊搏虎衆莫敵彎弧出入隨佽飛〈開元中未有東西神策軍但以六軍為親衛〉此時初創觀風樓簷髙百尺堆華榱樓南更起鬬雞殿晨光山影相參差〈觀風樓在宮之外東北隅屬夾城而連上內前臨馳道周視山川寳應中魚朝恩毀之以修章敬今遺址尚存唯鬬雞殿與毬塲迤邐尚在〉其年十月移禁仗山下櫛比羅百司朝元閣成老君見㑹昌縣以新豐移〈時有詔改新豐為㑹昌縣移自隂鱉故城置於山下至明年十月老君見於朝元閣南而於其處置降聖觀復改新豐為昭應縣廨宇始成令大將軍髙力士率禁樂以落之〉幽州曉進供奉馬玉珂寳勒黃金羈〈安祿山每進馬必殊特而極銜勒之飾〉五王扈駕夾城路傳聲校獵渭水湄羽林六軍各出射籠山絡野張罝維彫弓繡韣不知數翻身滅沒皆蛾睂赤鷹黃鶻雲中來妖狐狡兔無所依人煩馬殆禽獸盡百里腥膻禾黍稀〈申王有髙麗赤鷹岐王有北山黃鶻逸翮竒姿特異他等上愛之每弋獵必置於駕前目為決勝兒〉暖山度臘東風微宮娃賜浴長湯池刻成玉蓮噴香液潄迴煙浪深逶迤〈宮內除供奉兩湯池內外更有湯十六所長湯每賜諸嬪御其修廣與諸湯不侔甃以文瑤寳石中央有玉蓮捧湯泉噴以成池又縫綴綺繡為鳧雁於水中上時於其間泛鈒鏤小舟以嬉遊焉〉犀屏象薦雜羅列錦鳧繡雁相追隨破簪碎鈿不足拾金溝殘溜和纓緌上皇寛容易承事十家三國爭光輝繞牀呼盧恣樗博張燈逹晝相謾欺相君侈擬縱驕橫日從秦虢多游嬉朱衫馬前未滿足更驅武卒羅旌旗〈楊國忠為宰相帶劔南節度使常與秦虢聨轡而出更於馬前以兩川旌節為導也〉畫輪寳軸從天來雲中笑語聲融怡鳴鞭後騎何躞蹀宮粧襟袖皆仙姿青門紫陌多春風風中數日殘春遺驪駒吐沫一奮迅路人擁篲爭珠璣〈事盡載在國史中此下更重敘其事〉八姨新起合歡堂翔鵾賀燕無由窺萬金酬工不𡧓去矜能恃巧猶嗟咨〈虢國創一堂價費萬金堂成工人償價之外更邀賞伎之直復授絳羅五千疋工者嗤而不顧虢國異之問其由工曰某生平之能殫於此矣茍不知信願得螻蟻蜥蜴蜂蠆之類去其目而投於堂中使有隙失一物即不論工直也於是又以繒綵珍貝與之山下人至今話故事者尚以第行呼諸姨焉〉四方節制傾附媚窮奢極侈沽恩私堂中特設夜明枕銀燭不張光鑒帷〈虢國夜明枕置於堂中光燭一室西川節度使所進事載國史略書之〉瑤光樓南皆紫禁梨園仙宴臨花枝迎娘歌喉玉𥦖窱蠻兒舞帶金葳㽔〈瑤光樓即飛霜殿之北門迎娘蠻兒乃梨園弟子之名聞者〉三郎紫笛弄煙月怨如別鶴呼羈雌玉奴琵琶龍香撥倚歌促酒聲嬌悲〈上皇善吹笛常寳一紫玉管貴妃妙彈琵琶其樂器聞於人間者有邏逤檀為槽龍香柏為撥者上每執酒巵必令迎娘歌水調曲遍而太真輙彈倚歌為上送酒內中皆以上為三郎玉奴乃太真小字也〉飲鹿泉邉春露晞粉梅檀杏飄朱墀金沙洞口長生殿玉蕊峰頭王母祠〈山城內多馴鹿流澗號為飲鹿有長生殿乃齋殿也有事於朝元閣即御長生殿以沐浴也〉禁庭術士多幻化上前較勝紛相持羅公如意奪顔色三藏袈裟成散𢇁〈上頗崇羅公逺楊妃尤信金剛三藏上嘗幸功徳院將謁七聖殿忽然背癢公逺折竹枝化作七寳如意以進上大喜顧謂金剛曰上人能致此乎三藏曰此幻術耳僧為陛下取真物乃於袖中出如意七寳炳耀而光逺所進即時復為竹枝耳後一日楊妃始以二人定優劣時禁中將創小殿三藏乃舉一鴻梁於空中將中公逺之首公逺不為動容上連命止之公逺飛符於他處竊三藏金欄袈裟於籄中守者不之見三藏怒又咒取之湏臾而至公逺復噀水龍符於袈裟上散為絲縷以盡也〉蓬萊池上望秋月無雲萬里懸清輝上皇夜半月中去三十六宮愁不歸月中秘樂天半聞丁璫玉石和塤篪宸聰聽覽未終曲卻到人間迷是非〈葉法善引上入月宮時秋已深上苦淒冷不能久㽞歸於天半尚聞仙樂及上歸且記憶其半遂於笛中冩之㑹西涼都督楊敬述進婆羅門曲與其聲調相符遂以月中所聞為之散序用敬述所進曲作其腔而名霓裳羽衣法曲〉千秋御節在八月㑹同萬國朝華夷花蕚樓南大合樂八音九奏鸞來儀都盧尋橦誠齷齪公孫劔伎方神竒馬知舞徹下牀榻人惜曲終更羽衣〈上始以誕聖日為千秋節每大酺㑹必於勤政樓下使華夷縱觀有公孫大娘舞劔當時號為雄妙又設連榻令馬舞其上馬衣紈綺而被鈴鐸驤首奮鬛舉趾翹尾變態動容皆中音律又令宮妓梳九騎仙髻衣孔雀翠衣佩七寶纓絡為霓裳羽衣之類曲終珠翠可掃其舞馬祿山亦將數疋以歸而私習之其後田承嗣代安有存者一旦於廐上聞鼔聲頓挫其舞廏人惡之舉篲以擊之其馬尚為怒未妍妙因更奮擊宛轉曲盡其態廝恐以告承嗣以為妖遂戮之而舞馬自此絶矣〉祿山此時侍御側金雞畫障當罘罳繡□衣褓日屓贔甘言狡計愈嬌癡〈上每坐及宴㑹必令祿山坐於御座側而以金雞障隔之賜其箕踞太真又以為子時襁褓戱而加之上亦呼之祿兒每入宮必先拜貴妃然後拜上上笑而問其故輙對曰臣本蕃中人禮先拜母後拜父是以然也〉詔令上路建甲第樓通走馬如飛翬大開內府恣供給玉缶金筐銀簸箕〈時於親仁里南陌為祿山建甲第令中貴人督其事仍謂之曰卿善為部署祿山眼孔大勿令笑我至於篣筐簸箕釡缶之具咸金銀為之今四元觀即其故第耳〉異謀潛熾促歸去臨軒賜帶盈十圍〈祿山肥博過人腹垂而緩帶十五圍方周體〉忠臣張公識逆狀日日切諫上弗疑〈張曲江先識其必反逆狀數數言於上上曰卿勿以王夷甫識石勒而誤疑祿山耳〉湯成召浴果不至潼關已溢漁陽師御街一夕無禁鼓玉輅順動西南馳〈其年賜柑子使回泣訴祿山反狀雲臣幾不得生還上猶疑其言復遣使喻雲我為卿造一湯待卿至使回答言反狀上然後憂疑即寇軍至潼關矣〉九門回望塵坌多六龍夜馭兵衛疲縣官無人具軍頓行宮徹屋屠雲螭〈時郊畿草擾無御頓之備上命徹行宮木宰御馬以饗士卒〉馬嵬驛前駕不發宰相射殺寃者誰長睂鬒髪作凝血空有君王潛涕洟青泥坂上到三蜀金堤城邉止九旂移文泣祭昔臣墓度曲悲歌秋雁辭〈駕至蜀詔中貴人馳祭張曲江墓悔不納其諫又過劔閣下望山川忽憶水調辭雲山川滿目淚沾衣富貴榮華能幾時不見只今汾水上唯有年年秋雁飛上然流涕顧問左右曰此誰人詩從臣對曰此李嶠詩復掩泣曰李嶠真可謂才子也〉明年尚父上㨗書洗清觀闕收封畿兩君相見望賢頓君臣鼔舞皆歔欷〈望賢宮在咸陽之柬數里時明皇自蜀回肅宗迎駕上皇自致傳國璽於上上歔欷拜受左右皆泣曰不圖今日復觀兩君相見之禮駕將入開逺門上皇疑先後入門不決顧問從臣不能對髙力士前曰上皇雖尊皇帝主也上皇偏門而先行皇帝正門而入後行耆老皆呼萬嵗當時皆是之〉宮中親呼髙驃騎潛令改葬楊真妃花膚雪豔不復見空有香囊和淚滋〈時肅宗詔令改葬太真髙力士知其所𢉉在嵬坡驛西北十餘歩當時乘輿匆遽無復備周身之具但以紫縟裹之及改塟之時皆已朽壊惟有胸前紫繡香囊中尚得冰麝香時以進上皇上皇泣而佩之〉鑾輿卻入華清宮滿山紅實垂相思飛霜殿前月悄悄迎春亭下風颸颸〈飛霜殿即寢殿而白傅長恨歌以長生殿為寢殿殊誤矣上皇至明年復幸華清宮信宿乃回自此遂移處西內中矣〉雪衣女失玉籠在長生鹿瘦銅牌垂象牀塵凝罨颯被畫檐蟲頗梨碑〈太真養白鸚鵡西國所貢辨惠多辭上尤愛之字為雪衣女上常於芙蓉園中獲白鹿惟山人王旻識之曰此漢時鹿也上異之令左右周視之乃於角際雪毛中得銅牌子刻之曰宜春苑中白鹿上由是愈愛之移於北山目之曰仙客上止華清罨颯公主甞為上晨召聽按新水調主愛起晩遽冒珍珠被而出及冦至倉惶隨駕出宮後不知省及上歸南內一旦再入此宮而當時罨颯之被宛然而塵積矣上尤感焉溫泉堂碑其石瑩徹見人形影宮中號為頗梨碑〉碧菱花覆雲母陵風篁雨菊低離披真人影帳偏生草果老藥堂空掩扉〈真人李順興後周時修道北山神堯皇帝受禪真人潛告符契至今山下有祠宇宮中有七聖殿自神堯至睿宗建竇後皆立衣袞衣繞殿石榴樹皆太真所植俱擁腫矣南有功徳院其間瑤壇羽帳皆在焉順興影堂果老藥室亦在禁中也〉鼎湖一日失弓劔橋山煙草俄霏霏空聞玉椀入金市但見銅壺飄翠帷開元到今踰十紀當初事跡皆殘隳竹花唯養棲梧鳳水藻週遊巢葉⻱㑹昌御宇斥內典去留二教分黃緇慶山汙瀦石甕毀紅樓綠閣皆支離竒松怪柏為樵蘇童山眢谷亡嶮巇煙中壁碎摩詰畫雲間字失元宗詩〈持國寺夲名慶山寺徳宗始改其額寺有綠額複道而上天后朝以禁臣取宮中制度結構之石甕寺開元中以創造華清宮餘材修繕佛殿中玉石像皆幽州進來與朝元閣道像同日而至精妙無比叩之如磬餘像並楊惠之手塑肢空像皆元伽兒之制能妙纎麗曠古無儔紅樓在佛殿之西巖下臨絶壁樓中有𤣥宗題詩草八分每一篇一體王右丞山水兩壁寺毀之後皆失之矣摩詰乃王維之字也〉石魚巖底百尋井銀牀下卷紅綆遲當時清影䕃紅葉一旦飛埃埋素規〈石魚巖下有天𢇁石其形如甕以貯飛泉故上以石甕為寺名寺僧於上層飛樓中縣轆轤敘引修笮長二百餘尺以汲甕泉出於紅樓喬樹之杪寺既毀拆石甕今巳埋沒矣〉韓家燭臺倚林杪千枝燦若山霞摛昔年光彩奪天月昨日銷鎔當路岐〈韓國為千枝燈臺髙八十尺置於山上每至上元夜則然之千光奪月凡百里之內皆可望焉〉龍宮御榜髙可惜火焚牛挽臨﨑峗孔雀松殘赤琥珀鴛鴦瓦碎青琉璃〈寺額睿宗在藩邸中所題也標於危樓之上世傳孔雀松下有赤茯苓入土千年則成琥珀寺之前𡶶古松老柏泊乎嘉草今皆樵蘇蕩除矣〉今我前程能幾許徒有餘息筋力羸逢君話此空灑涕卻憶歡娯無見期主翁莫泣聽我語寧勞感舊休吁嘻河清海宴不難覩我皇巳上昇平基湟中土地昔湮沒昨夜收復無瘡痍戎王北走棄青塜虜馬西奔空月支兩逢堯年豈易偶願翁頤養豐膚肌平明酒醒便分首今夕一樽翁莫違
　　崔櫓〈一作魯〉
　　崔櫓大中時舉進士〈一作廣明中進士〉仕為棣州司馬無機集四巻今存詩十六首
　　春日〈一夲此下有長安二字〉即事
　　一百五日又欲來梨花梅花參差開行人自笑不歸去瘦馬獨吟真可哀杏酪漸香鄰舎粥榆煙將變舊爐灰畫橋春煖清歌夜肻信愁腸日九迴
　　春晩岳陽言懐二首
　　煙花零落過清明異國光隂老客情雲夢夕陽愁裏色洞庭春浪坐來聲天邉一與舊山別江上幾看芳草生獨倚欄干意難冩暮笳嗚𠰸調孤城
　　翠煙如鈿柳如環晴倚南樓獨看山江國草花三月暮帝城塵夢一年間虛舟尚歎縈難解飛鳥空慚倦未還何似不覊詹父伴睡煙歌月老潺潺
　　過蠻溪渡
　　綠楊如髪雨如煙立馬危橋獨喚船山口斷雲迷舊路渡頭芳草憶前年身隨逺道徒悲梗詩賣明時不直錢歸去楚臺還有計釣船春雨日髙眠
　　岸梅
　　含情含怨一枝枝斜壓漁家短短籬惹䄂尚餘香半日向人如訴雨多時初開偏稱〈一作巳入〉雕梁畫未落先愁玉笛吹行客見來無去意解帆煙浦為題詩
　　重陽日次荊南路經武寧驛
　　茱茰冷吹溪口香菊花倒遶山腳黃家山去此強百里弟妹待我醉重陽風健早鴻髙曉景露清圎碧照秋光莫看時節年年好暗送搔頭逐手霜
　　述懐
　　白首成何事無歡可替悲空餘酒中興猶似少年時
　　三月晦日送客
　　野酌亂無巡送君兼送春明年春色至莫作未歸人
　　華清宮三首
　　草遮回磴絶鳴鑾雲樹深深碧殿寒明月自來還自去更無人倚玉闌干
　　障掩金雞蓄禍機翠華西拂蜀雲飛珠簾一閉朝元閣不見人歸見燕歸
　　門橫金鎻悄無人落日秋聲渭水濱紅葉下山寒寂寂濕雲如夢雨如塵
　　題雲夢亭
　　薄煙如夢雨如塵霜景晴來卻勝春好住池西紅葉樹何年今日伴何人
　　有酒失於䖍州陸郎中肱以詩謝之〈一作酒後謝陸䖍州〉
　　醉時顛蹶醒時羞麴櫱推人不自由叵耐一雙窮相眼不堪花卉在前頭
　　聞笛〈一作華清宮〉
　　銀河漾漾月暉暉樓礙星邉織女機橫玉呌雲天似水滿空霜逐一聲飛
　　山路見花
　　曉紅初〈一作輕〉拆露香新獨立空山冷笑人〈一作春〉春意自知無主惜恣風吹逐馬蹄塵
　　暮春對花
　　病香無力被風欺多在青苔少在枝馬上行人莫囘首斷君腸是欲殘時
　　句
　　強半瘦因前夜雪數枝愁向晩天來〈梅花以下並見摭言〉　無人解把無塵䄂盛取殘香盡日憐〈蓮花〉　一番春雨吹巢冷半朶山花咽觜香〈山鵲〉　雲生柱礎降龍地露洗林巒放鶴天　菱葉乍翻人採後荇花初沒舸行時〈見池上詩史〉

　　御定全唐詩巻五百六十七
　　欽定四庫全書
　　御定全唐詩巻五百六十八
　　李羣玉
　　李羣玉字文山澧州人性曠逸赴舉一上而止惟以吟詠自適裵休觀察湖南延致之及為相以詩論薦授𢎞文館校書郎未㡬乞假歸卒集三卷後集五卷今編詩三卷
　　烏夜號〈一作啼〉
　　層波隔夢渚〈一作時〉一望青楓林有鳥在其間逹曉自悲吟是時月黑天四野煙雨深如聞生離哭其聲痛人心悄悄夜正長空山響哀音逺客不可聽坐愁華髪侵既非蜀帝魂恐是桓〈一作恆〉山禽四子各分散母聲猶至今
　　昇仙操
　　嬴女去秦宮瓊笙〈一作簫〉飛〈一作生〉碧空鳳臺閉煙霧鸞吹飄天風復聞周太子亦遇浮丘公樷簧發天〈一作仙〉弄輕舉紫霞中濁世不久駐清都路何窮一去霄漢上世人
　　那得逢
　　雨夜呈長官
　　逺客坐長夜雨聲孤寺秋請量東海水看取淺深愁愁窮重於山終年壓人頭朱顔與芳景暗赴東波流鱗翼思風水青雲方阻脩孤鐙冷素豔蟲響寒房幽借問陶淵眀何物號忘憂無因一酩酊髙枕萬情休
　　小弟艎南遊近書來〈一作近來書〉
　　湘南客帆稀遊子寡消息經時停尺素望盡雲邊翼笑言頻〈一作憑〉夢寐獨立想容色落景無來人脩江入天白停停倚門念瑟瑟風雨夕何處泊扁舟迢遰湍波側秋歸舊窗竹永夜一淒寂吟爾鶺鴒篇中宵慰相憶
　　贈方處士
　　白衣方外人髙閑溪中鶴無心戀稻粱但以林〈一作雲〉泉樂赤霄終得意天池俟飛躍嵗晏入帝鄉期君在寥廓
　　秋怨〈一作悲〉
　　瑟瑟涼海氣西來送愁容金風死緑蕙玉露生寒松所思在溟〈一作𡨋〉碧無因一相逢登樓睇去翼目盡滄波重虛窗度流螢斜月啼幽蛩疎紅落殘艷冷水凋芙蓉歲暮空太息年華逐遺蹤凝情耿不寐攬涕起疎慵
　　感春
　　春情不可狀豔豔令人醉暮水緑楊愁深窗落花思吳宮新暖日海燕雙飛至秋〈一作愁〉思逐煙光空濛滿天地
　　山中秋夕
　　抱琴出南樓氣爽浮雲滅松風吹〈一作吟〉天簫竹路踏碎月後山鶴唳定前浦荷香發境寂良〈一作長〉夜深了與人間別
　　將遊羅浮登廣陵楞伽臺別羽客
　　清逺登髙臺晃朗縱覽歴濯泉喚仙風於此盪靈魄冷光邀〈一作激〉逺目百里見海色送雲歸蓬壺望鶴滅秋碧波瀾收日氣天自〈一作上〉囘澄寂百越落掌中十洲㸃空白身居飛鳥上口詠𤣥元籍飄如出塵籠想望吹簫客冥冥人間世歌笑不足惜朅來羅浮巔披雲煉瓊液謝公雲岑興可以躡髙跡吾將抱瑤琴絶境縱所適
　　盧溪道中
　　曉發潺湲亭夜宿潺湲水風篁掃〈一作拂〉石瀨琴聲九十里光奔覺來眼寒落夢中耳曾向三峽行巴江亦如此
　　湖中古愁三首
　　涼風西海來直渡洞庭水翛翛木葉下白浪連天起蘅蘭委皓雪〈一作霜〉百草一時死摧殘負志人感歎何窮巳昔我覩雲夢窮秋經汨羅靈均竟不返怨氣成微波奠桂開古祠朦朧入幽蘿落日瀟湘上淒涼吟九歌南雲哭重華水死悲二女天邊九㸃黛白骨迷處所朦朧波上瑟清夜降北渚萬古一雙魂飄飄在煙雨
　　別狄佩〈梁公𤣥孫旅於南國〉
　　翠竹不著花鳳雛長忍飢未開丹霄翮空抱碧梧枝聖人奏雲韶祥鳳一來儀文章耀白日衆鳥莫敢窺鬱抑〈一作菀柳〉不自言凡鳥何由知當看九千仞飛出太平時
　　[[#{{{1}}}|{{{1}}}]]
　　眀月何處來朦朧在人境得非軒轅作妙絶世莫竝瑤匣開旭日白電走孤影澄一尺天徹底寒〈一作涵〉霜景氷輝凜毛髪使我肝膽冷忽驚行深幽面落九秋井雲天入掌握爽朗神魂〈一作魄〉淨不必負局仙金沙發光炯隂沈蓄靈怪可與天地永恐為悲龍吟飛去在俄頃
　　我思何所在
　　我思何所在乃在陽臺側良宵相望時空此眀月色歸魂泊湘雲飄蕩去不得覺來理舟檝波浪春湖白煙光浩〈一作皓〉楚秋瑤草不忍摘因書天末〈一作莫〉心繫此雙飛翼
　　送蕭綰之桂林〈時羣玉遊豫章〉
　　蘭香〈一作江〉佩蘭人弄蘭〈一作三弄〉蘭江春爾為蘭林〈一作陵〉秀芳藻驚常倫燦燦鳳池裔一毛今再新竹花不給口憔悴清湘濵一朝南溟飛彩翮不可親蒼梧雲水晩離思空凝顰〈一作嚬〉我亦縱煙櫂西浮彭蠡津丈夫未虎變落魄甘風塵大禹惜寸隂況我無才身流光銷道路以此生嗟辛萬里濶分袂相思杳難申桂水秋更碧寄書西上鱗
　　感興四首
　　子雲吞白鳳遂吐太𤣥書幽微十萬字枝葉何扶疎婉孌猛虎口甘言累其初一覩美新作斯瑕安可除昔竊不死藥奔空有〈一作二〉嫦〈一作姮〉娥盈盈天上豔孤潔棲金波織女了無語長宵隔銀河軋軋揮素手㡬時停玉梭
　　洞房三五夕金釭凝焰滅美人抱雲和斜倚紗窗月沈吟想幽夢閨思深不說冷玉指寒含顰待〈一作逹〉眀發朔鴈〈一作鴈口〉銜邊秋寒聲落燕代先驚愁人耳顔髪濳消改凝雲蔽洛浦夢寐勞光彩天邊無書來相思淚成海
　　將之吳越留別坐中文酒諸侶
　　秋色滿水國江湖興蕭然氛埃斂八極萬里淨澄鮮涔浦縱孤櫂吳門渺三千迴〈一作迥〉隨衡陽鴈南入洞庭天早聞陸士龍矯掌跨山川非思鱸魚膾且弄五湖船暝泊逺浦霞曉飯蘆洲煙風流訪王謝佳境恣洄㳂霜剪別岸柳香枯北池蓮歲華坐揺落寂寂〈一作戚戚〉感流年眀朝即漂萍離憾〈一作恨〉無由宣相思空江上何處金波圎
　　大雲池泛舟〈第五句缺三字〉
　　九月蓮花死萍枯霜水清船浮天光逺櫂拂翠瀾輕古木　　　了無煙靄生游鱗泳皎潔洞見逍遙情漁父一曲歌滄浪遂知名未知斯水上可以濯吾纓
　　送友人之〈此下一本有巫字〉峽
　　東呉有賦客願識陽臺仙彩毫飛白雲〈一作雪〉不減郢中篇楚水五月浪輕舟入暮煙巫雲多感夢桂檝早囘旋登宜春醉宿景星寺寄鄭判官兼簡空上人
　　曉發碧水陽暝宿金山寺松風灑寒雨淅瀝醒餘醉夜中香積飯蔬粒俱〈一作具〉精異境寂滅塵愁神髙得詩思皎皎滎陽子芳春富才義漲海豁心源氷壺見門地碧霄有鳩〈一作鴻一作鵷〉序未展聨行翅俱〈一作但〉笑一尺繩三年絆騏驥摧藏擔簦客〈一作容〉鬱抑胸襟事名業爾〈一作兩〉未從臨風嘿舒志〈一作氣〉一身渺〈一作眇〉雲嶺中夜空涕泗側枕對孤鐙衾寒不成寐糧薪極桂玉大道生榛刺恥息惡木陰難書劒歌意揚鞭入莽蒼山驛凌煙翠越鳥日南飛芳音願相次
　　江樓獨酌懷從叔
　　水國發爽氣川光靜髙秋酣歌金尊醁送此清風愁楚色忽滿目灘聲落西樓雲翻天邊葉月弄波上〈一作中〉鉤芳意長〈一作悵〉揺落蘅蘭謝汀洲長吟碧雲合悵望江之幽
　　登章華樓
　　楚子故宮地蒼然雲水〈一作木〉秋我來覽從〈一作後〉事落景空生愁伯業沒荊棘䧺圖成古丘沈吟問鼎語但見東波流徵鴻引鄉心一去何悠悠晴湖碧雲晩暝色空髙樓迢遰趨逺嶠微茫入孤舟空路不堪望西風白浪稠
　　驄馬
　　浮雲何權竒絶足世未知長嘶清〈一作青〉海風蹀躞振雲絲由來渥窪種本是蒼龍兒穆滿不再活無人崑閬騎若〈一作君〉識躍嶠〈一作蹻〉怯寧勞耀金羈青芻與白水空笑駑駘肥伯樂倘一見應驚耳長垂當思八荒外逐日向瑤池
　　贈方處士兼以寫別
　　天與雲鶴情人間恣詩酒龍宮奉採覔澒洞一千首清如南薰絲韻若黃鍾吼喜於風騷地忽見陶謝手籍籍九江西篇篇在人口芙蓉為芳菲未落諸花後所知心眼大別自開戶牖才力佀風鵬誰能算〈一作弄〉升斗無營〈一作雲〉傲雲竹琴帙靜為友鸞鳳戢羽儀騏驥在郊藪鏡湖春水緑越客憶歸否白衣四十秋逍遙一何久此身無定跡又逐浮雲走離思書不窮殘陽落江〈一作紅〉柳
　　湘西寺霽夜
　　雨過瑠璃宮佳興浩清絶松風冷晴灘竹路踏碎月月波蕩如水氣爽星朗滅皓夜千樹寒〈一作霜〉崢嶸萬巖雪後山鶴唳斷前池荷香發境寂涼夜深神思空飛越
　　傷思
　　八月白露濃芙蓉抱香死紅枯金粉墮寥落寒塘水西風團葉下疊縠參差起不見櫂歌人空垂緑房子
　　送鄭京昭之雲安
　　君吟髙唐賦路過巫山渚莫令巫山下幽夢惹雲雨往事㡬千年芬菲〈一作芳〉今尚傳空留荊王館巖嶂深蒼然楚水五月浪輕舟入蘋煙送君揚檝去愁絶郢城篇
　　送處士自番禺東遊便歸蘇臺別業
　　啞軋暮江上櫓聲揺落心宛陵三千里路指呉雲深蓴菜動歸興忽然聞㑹吟南浮龍川〈一作舟〉月東下敬亭岑多君〈一作道〉詠〈一作吟〉逍遙結蘿碧溪隂髙籠華表〈一作亭〉鶴靜對幽蘭琴汗漫江海思傲然抽冠簪歸嶼〈一作歟〉未雲寂還家〈一作許〉應追尋二陸文苑秀岧嶤懐所欽惜我入洛晩不睹雙南金江左風流盡名賢成古今送君無限意別酒但加斟
　　法華微上人盛話金山境勝舊遊在目吟成此篇
　　江上青蓮宮人間蓬萊㠀煙霞與波浪隱暎樓臺好潮門〈一作朝聞〉梵音靜海日天光〈一作風〉早願與靈鷲人吟經此終老
　　洞庭入澧江寄巴丘故人
　　四月桑半枝呉蠶初弄絲江行好風日燕舞輕波時去事旋成夢來歡難預期唯憑東流水日夜寄相思自澧浦東遊江表途出巴丘投貟外從公虞
　　短翮後飛者前攀鸞鶴翔力微應萬里〈一作㸃〉矯首空蒼蒼誰昔探花源考槃西嶽〈一作丘〉陽髙風動商洛綺皓無馨香一朝下蒲輪清輝照巖廊孤醒立衆醉古道何由昌經術震浮盪國風掃齊梁文襟即𤣥圃筆下成琳琅霞水散吟嘯松筠奉琴觴氷壺避皎潔武庫羞〈一作差〉鋒鋩小子書代耕束髪頗自強艱哉水投石壯志空摧藏十年侶龜魚垂頭在沅湘巴歌揜白雪鮑肆埋蘭芳騷雅道未喪〈一作消〉何憂名不彰飢寒束困厄黙塞飛星霜百志不成一東波擲年光塵生脫粟甑萬里違髙堂中夜恨火來焚燒九囘腸平眀梁山淚縁枕霑匡牀依泊洞庭波木葉忽巳黃哀碪𢷬秋色曉月啼寒螿復此櫂孤舟雲濤浩茫茫朱門待媒勢〈一作䞇〉短褐誰揄揚仰羨野陂鳧無心憂稻梁不如天邊鴈南北皆成行男兒白日間變化未可量所希困辱地剪拂成騰驤咋筆話肝肺詠茲枯魚章何由首西路目斷白雲鄉
　　洞庭驛樓雪夜讌集奉贈前湘州張員外〈第十二句下缺八字〉
　　昔與張湘州閒登岳陽樓目窮衡巫表興盡荊呉秋擲筆落郢曲巴人不能酬是時簪裾㑹景物窮冥搜誤忝瑇筵秀得陪文苑遊幾篇雲楣上風雨沈銀鉤
　　滄洲童兒待郭伋竹馬空遲留路指雲漢
　　津誰能吟四愁銀壺傲海雪青管羅名謳賤子跡未安謀身拙如鳩分隨煙霞老豈有風雲求不逐萬物化但貽知已羞方窮立〈一作力〉命說戰勝心悠悠不然蹲㑹稽鉤下三〈一作二〉五牛所期波濤助燀赫呈吞舟〈一本自童兒以下另為一首題作滄洲〉
　　送鄭子寛棄官東遊便歸女幾
　　八月湖浸天揚帆入秋色岷峨雪氣來寒漲瀟湘碧子真𡨋鴻志不逐籠下翼九女疊雲屏於焉恣棲息新詩山水思靜入陶謝格〈一作室〉困〈一作因〉醉松花春追攀紫煙客相逢十年舊嚬笑等歡慽一飯玉露蔬〈一作□〉中腸展堆積停食不盡意傾意〈一作景〉悵可惜雲水一分飛離憂洞庭側迴車三鄉路仙菊正堪摘寄謝杜蘭香何年別張碩
　　長沙九日登東樓觀舞
　　南國有佳人輕盈緑腰舞華筵九秋暮飛袂拂雲雨翩如蘭苕翠〈一作緩如祥煙泛〉婉如〈一作若〉游龍舉越豔罷前溪呉姬停白紵
　　慢態不能窮繁姿曲向終低囘蓮破〈一作簸一作被〉浪凌亂雪縈風墜珥時流盼脩裾欲遡空唯愁捉不住飛去逐驚鴻
　　龍山人惠石廩方及團茶
　　客有衡岳隱遺余石廩茶自雲凌煙露采掇春山芽珪壁相壓疊積芳莫能加碾成黃金粉輕嫩如松花紅鑪㸑霜枝越兒斟井華灘聲起魚眼滿鼎漂清霞凝澄坐曉鐙病眼如䝉紗一甌拂昏寐襟鬲開煩拏顧渚與方山誰人留品差持甌黙吟味揺膝空咨嗟
　　宿鳥逺峽化〈一作北〉臺遇風雨
　　孤鶴長松顛獨宿萬巖雨龍湫在石腳引袂時一取驚風折喬木飛焰獵窗戶半夜霹靂聲髙齋有人語
　　岳陽春晩
　　不覺春物老塊然湖上樓雲沙鷓鴣思風日沅湘愁去翼滅雲夢來帆指昭丘所嗟芳桂晩寂寞對汀洲
　　漢陽春晩
　　漢陽抱青山飛樓暎湘渚白雲蔽黃鶴緑樹藏鸚鵡憑髙送春目〈一作日〉流恨傷千古遐思〈一作想〉禰衡才令人怨黃祖
　　將離澧浦置酒野嶼奉懐沈正字昆弟三人聯登髙第
　　春月〈一作日〉三改兔花枝成緑隂年光東流水浩歎傷羇心酌桂煙嶼晩鴂〈一作鶗〉鳴江草深良圖一超忽萬恨空相尋上國刈〈一作列〉翹楚才微甘陸沈無鐙假貧女有淚沾牛衾衡岳三麒麟各振黃鍾音卿雲被文彩芳價揺〈一作傾〉詞林夫子芸閣英養鱗湘水潯晴沙踏蘭菊隱几當青岑眀月〈一作日〉洞庭上悠揚掛離襟停觴一揺筆聊寄生芻吟
　　湘中別成威闍黎
　　至哉彼上人氷霜凜規則遊心杳何境宴坐入冥黙解空與宻行名臘信崇德吐論駕秋濤龍宮發胸臆羣迷行大夜浩浩一昏黑赤水千丈深𤣥珠㡬人得持桮挹〈一作浥〉溟漲至理安可測寧假喻芭蕉真成嗅薝蔔松聲掃白月霽夜來靜清梵罷法筵天香滿衣襋〈一作裓〉何方濟了岸秪仗慈航力願與十八賢同棲翠蓮國
　　別尹鍊師
　　吾家五千言至道懸日月若非函谷〈一作闗〉令誰注流沙說多君飛昇志機悟獨超㧞學道玉笥山燒丹白雲穴南窮衡疑秀采藥歴幽絶夜臥瀑布風朝行碧巖雪洞宮四百日玉籍恣探閱徒以菌蟪姿緬攀修真訣塵籠罩浮世遐思空飛越一罷棋酒歡離情滿寥泬願騎紫蓋鶴早向黃金闕城市不可留塵埃穢仙骨
　　飯僧
　　好讀天竺書為尋無生理焚香面金偈一室唯巾幾交信方外言〈一作所交信方外〉二三空門子峻範照秋霜髙標揜僧史清晨潔蔬茗延請良有以一落喧譁競〈一作競塗〉棲心願依止奔曦入半百冉冉頹濛汜雲汎名利心風輕〈一作經〉是非齒向〈一作尚〉為情愛縛未盡金仙㫖以靜制猨心將虞瞥然起綸巾與藜杖此意真巳矣他日雲壑間來尋幽〈一作龎〉居士
　　贈囘雪
　　囘雪舞縈盈縈盈若囘雪腰支一把玉秪恐風吹折如能買一笑滿斗量眀月安得金蓮花歩歩承羅襪
　　將之京國贈薛貟外
　　黃葉下空館寂寥寒雨愁平居歲華晏絡緯啼林幽節物凋壯志咄嗟不能休空懐趙鞅歎變化良無由所思杳何如側身仰〈一作望〉皇州蒼煙晦楚野寒浪埋昭丘趙壹賦命薄陳思多世憂翻然羨魚鳥暢矣山川遊薛公龍泉姿其氣在鬥牛南冠束秀〈一作禿〉髪白石勞悲謳圭袞照崇閱〈一作閥〉文儒嗣箕裘曠然方寸地霽海浮雲舟澧浦一遺佩郢南再悲秋叫閽路既阻浩蕩懐靈修莫奏武溪笛且〈一作是〉登仲宣樓亨通與否閉物理相沈浮天子坐宣室䕫龍奉謨〈一作謀〉猷行當賜環去豈作遺賢羞
　　送魏珪覲省
　　木落楚〈一作秋〉色深風髙浪花白送君飛一葉鳥逝入空碧猗歟白華秀傷心倚門夕不知雲漲遙萬里看咫尺蕭蕭青楓岸去揜江山〈一作上〉宅離觴有黃花節物助淒戚瀟湘入𤃩桂一路縈水石煙蘿拂行舟玉瀨鏘枕席多君林泉趣耽翫日成癖長嘯凌清暉襟情當雪〈一作當空〉滌登龍屈指內飛譽甚籍籍未折月中枝寧隨宋都鶂曰〈一作日〉余吞聲地舉足傷瓦礫見爾一開顔溫眀乃珠璧春風到雲嶠把酒時相憶荳䓻花入舩鷓鴣啼送客颺天與瘴〈一作嶂〉海此去備㳂歴珍重春官英加餐數刀帛
　　始忝四座奏狀聞薦䝉恩授官旋進歌詩延英宣賜言懐紀事呈同館諸公二十四韻
　　兩鬢有二毛光隂流浪中形骸日土木志氣隨雲風冥黙楚江畔蕭條林巷空幽鳥事翔翥斂翼依蒿蓬一飯五放箸愀然念途窮孟門在歩武所向何由通秪徴〈一作徴諸〉大易言物否不可終庶期白雪調一奏驚凡聾昨忝丞相召揚鞭指冥鴻姓名掛丹詔文句飛天聰解薜龍鳳署懐鉛蘭桂叢聲名仰聞見煙漢陪髙蹤峩峩羣玉山肅肅紫殿東神飈泛鐘漏佳氣浮筠松自顧珉玞璞何縁侶圭琮羣賢垂重價省已增磨礲天子棲穆清三台付䕫龍九霄降雨露萬國望時雍巍巍致君期勛華將比崇承天四柱石嶷若窺衡嵩日見帝道昇謀猷垂景鍾寰瀛納壽域翔泳皆沖融百神儼雲亭佇將告成功吾徒事文藻驤首歌登封
　　穆天子
　　穆滿恣逸志而輕天下君一朝得八駿逐日西溟濆寂漠〈一作寥〉崦嵫幽絶跡留空文三千閟〈一作閉〉宮豔怨絶寧勝雲或言帝軒轅乗龍凌紫氛橋山葬弓劒曖〈一作冥〉昧竟難分不思五琴作歌詠南薰但聽西王母瑤池吟白雲
　　廣州重別方處士之封川〈久約同遊羅浮期素秋而行〉
　　楚國傲名客九州徧芳聲〈一作馨〉白衣謝簪紱雲臥重巖扃長波飛素舸五月下南溟大笑相逢日天邊作酒星七〈一作十〉年一雲雨常恨輝容隔天末又分襟離憂鬢堪白願囘凌〈一作陵〉潮檝且著登山屐共期羅浮秋與子醉海色
　　洞庭遇秋
　　塵愁老來顔久與江山〈一作上〉隔逍遙澄湖上洗眼見秋色涼波弄輕櫂湖〈一作湘〉月生逺碧未減遙客情西望杳何極
　　寄短書歌
　　骨肉萍蓬各天末十度附書九不逹孤臺冷眼無來人楚水秦天莽空濶翔鴈橫秋過洞庭西風落日浪崢嶸三年音信凝顰外一曲哀歌白髪生
　　王內人琵琶引〈皓魄翻以下缺〉
　　檀槽一曲黃鍾羽細撥紫雲金鳳語萬里胡天海塞秋分眀彈出風沙愁三千宮嬪推第一斂黛傾鬟艷蘭室嬴女停吹降浦簫嫦〈一作帝〉娥淨揜空波瑟翠幕橫雲蠟燄光銀龍吐酒菊花香皓魄〈一作腕〉翻
　　醒起獨酌懐友
　　西風靜夜吹蓮塘芙蓉破紅金粉香摘花把酒弄秋芳呉雲楚水愁茫茫美人此夕不入夢獨宿髙樓眀月涼
　　競渡時在湖外偶為成章
　　雷奔電逝三千兒彩舟畫檝射初暉喧江雷鼔鱗甲動三十六龍銜〈一作衝〉浪飛靈均昔日投湘死千古沈魂在湘水緑〈一作荒〉草斜〈一作寒〉煙日暮時笛聲幽逺〈一作怨〉愁江鬼







　　御定全唐詩巻五百六十八
　　欽定四庫全書
　　御定全唐詩卷五百六十九
　　李羣玉
　　新荷
　　田田八九葉散㸃綠池初嫩碧纔平水圓隂巳蔽魚浮萍遮不合弱荇繞猶疎半在春波底芳心巻未舒
　　初月二首
　　灧灩流光淺娟娟汎露〈一作霧〉輕雲間龍爪落簾上玉鉤明桂樹枝猶小仙人影未成欲為千里別倚幌獨含情凝顰立戶前細魄向娟娟破鏡徒相問刀頭恐隔年輕輕揺逺水脈脈下春煙別後春江上隨人何處圓
　　石瀦〈一作緒〉
　　古岸陶為器髙林盡一焚燄紅湘浦口煙濁洞庭雲迥野煤飛亂遙空爆響聞地形穿鑿勢恐到祝融墳
　　雲安
　　灘惡黃牛吼城孤白帝秋水寒巴字急歌迥竹枝愁樹
　　暗〈一作倚〉荊王館雲昏蜀客舟瑤姬不可見行雨在髙丘
　　石頭城
　　伯業隨流水寒蕪上古城長空橫海色斷岸落潮聲八極悲〈一作皆〉扶拄五湖來〈一作吾家永〉止傾東南天子氣掃地入函京
　　湖□〈一作閣〉
　　楚色籠青草秋風〈一作光〉洗洞庭夕霏生水寺初月盡〈一作落〉雲汀櫂響來空濶漁歌發〈一作去〉杳㝠欲浮闌下艇一到斗牛星
　　失鶴
　　瑤臺煙霧外一去不迴〈一作沒還〉心〈一作從昔有遐心〉清〈一作暗〉海蓬壺逺秋風碧落深墮翎留片雪雅操入孤琴豈〈一作不〉是籠中物雲蘿莫更〈一作更莫〉尋
　　臘夜雪霽〈一作霽雪〉月彩交光開閣臨軒竟睡不得命家〈一作童〉僕吹笙數曲獨引一壺奉寄江陵副使杜中丞
　　月華臨霽雪皓彩射貂裘桂酒寒無醉銀笙凍不流懐哉梁苑客思作剡溪遊竟夕吟瓊樹川途恨〈一作限〉阻修
　　長沙陪裵大夫登北樓
　　巖嶂隨髙歩琴尊奉勝遊金風吹綠簟湘〈一作湘〉水入朱樓朗抱雲開月髙情鶴見秋登臨多暇日非為賦消憂
　　登蒲澗寺後二巖三首
　　五仙騎五羊何代降茲鄉澗有堯年韭山餘禹日糧樓臺籠海色草樹發〈一作美〉天香浩〈一作吟〉嘯〈一作笑〉波〈一作秋〉光〈一作煙波〉裏浮溟興甚長
　　行盡﨑嶇路驚從汗漫遊青天豁眼快〈一作客〉碧海醒心秋便欲尋河漢因之犯鬥牛九霄身自致〈一作到〉何必遇〈一作問〉浮丘〈一作揚帆赴飛鳥一濟日邉舟〉
　　南溟吞越絶極望碧鴻濛龍渡潮聲裏雷喧雨氣中趙佗丘壠滅馬援鼓鼙空遐想魚鵬化開襟九萬風
　　早鴻
　　木落波浪動南飛聞夜鴻參差天漢霧嘹唳月明風野水蓮莖折寒泥稻穗空無令一行侶相失五湖中
　　旅泊
　　揺落江天裏飄零倚客舟短篇纔遣悶小釀不供愁沙雨潮㾗細林風月影稠書空閑度日深擁破貂裘
　　半醉
　　處俗常如病看花亦似秋若無時復酒寧遣鎮長愁漸覺身非我都迷蜨與周何煩五色藥尊下即丹〈一作浮〉丘
　　晝寐〈一作寢〉
　　筠桂晩蕭疎任人嘲宰予鳥驚林下夢風展枕前書正作莊生蝶誰知惠子魚人間無樂事直擬到華胥
　　晩蓮
　　露冷芳意盡稀疎空碧荷殘香隨暮雨枯蘂墮寒波楚客罷竒服吳姬停〈一作倚〉櫂歌渉江無可寄幽恨竟如何
　　將之番禺留別湖南府幕
　　本乏煙霞〈一作霄〉志那隨鴛鷺遊一枝仍未定數粒欲何求溟漲道途逺荊吳雲〈一作暮〉雪愁㑹登梅嶺翠南翥入炎洲
　　宵民
　　大雅無憂怨宵民有愛憎魯侯天不遇臧氏爾何能慘慘心如虺營營舌似蠅誰於銷骨地一鍳玉壺氷
　　吾道
　　吾道成㣲哂時情付絶言鳳兮衰巳盡犬也吠何繁輕重憂衡曲妍媸慮鏡昏方忻耳目淨誰到翟公門
　　與三山人夜話〈一作與濮陽夏侯吳三山人夜話〉
　　靜談雲鶴〈一作壑〉趣髙㑹兩三賢酒思彈琴夜茶芳向火天兔裘堆滕暖鳩杖倚牀偏各猒池籠窄相看意浩然
　　春寒
　　撥火垂簾夕將暄向冷天悶斟壺酒暖愁聽雨聲眠處世心悠〈一作倐〉爾干時思〈一作事〉索然春光看已半明日又藏煙
　　廣江驛餞筵留別
　　別筵欲盡秋一醉海西樓夜雨寒潮水孤鐙萬里舟酒飛鸚鵡重歌送鷓鴣愁惆悵三年客難期此處遊
　　桑落洲
　　九江寒露夕㣲浪北風生浦嶼漁人火蒹葭鳬鴈聲頽雲晦廬岳㣲鼓辨湓城逺憶天邉弟曾從此路行
　　杜門
　　且詠閒居賦飛翔去未能春風花嶼酒秋雨竹溪鐙世路變陵谷時情騐友朋逹生書一巻名利付春氷池州封員外郡齋雙鶴丹頂霜翎仙態浮曠罷政之日因呈此章
　　瀟灑二白鶴對之髙興清寒溪侶雲水朱閣伴琴笙顧慕稲粱惠超遙江海情應攜帝鄉去仙闕看飛鳴
　　經費拾遺所居呈封員外
　　雲臥竟不起少㣲空隕光唯應孔北海為立鄭公鄉舊館苔蘚合幽齋松菊荒空餘書帶草日日上階長
　　送秦鍊師
　　紫府靜沈沈松軒思別琴水流寧有意雲汎本無心錦洞桃花逺青山竹葉深不因時賣藥何路更相尋
　　湘隂縣送遷客北歸
　　不須留薏苡重遣世人疑瘴染面如蘗愁熏頭似𢇁黃梅住雨外青草過湖時今日開湯㝠飛亦未遲
　　九日陪崔大夫讌清河亭
　　玉醴浮金菊雲亭敞玳筵晴〈一作青〉山低畫浦斜鴈逺書天謝朓離都日殷公出守年不知瑤水讌誰和〈一作製〉白雲篇〈近見去年聖製黃菊聯句〉
　　送房處士閑遊
　　採〈一作主〉藥陶貞白尋山許逺遊刀圭藏妙用巖洞契㝠搜花月〈一作竹〉三江水琴尊一葉舟羨君隨野鶴〈一作性〉長揖稲粱愁
　　贈花
　　酒為看花醖花須趁酒紅莫〈一作𡨋〉令芳樹晩使我綠尊空金谷園無主桃〈一作仙〉源路不通縱非乘露折〈一作酒興〉長短盡隨風
　　洞庭風雨二首
　　面南一片黑俄起北風顛浪潑巴陵樹雷燒鹿角田〈在青草北〉魚龍方簸蕩雲雨正喧闐想赭君山日秦皇怒赫然巨浸吞湘〈一作沅〉澧西風忽怒號水將天共黒雲與浪爭髙羽化思乘鯉山漂欲〈一作長〉抃鰲陽烏猶曝翅真〈一作直〉恐濕蟠桃
　　臨水薔薇
　　堪愛復堪傷無情不久長浪揺千臉笑〈一作淚〉風舞一叢芳〈一作身香〉似濯文君錦如窺〈一作啼〉漢女妝所思雲雨外何處寄馨香
　　中秋維舟君山看月二首〈一本作長律一首〉
　　汗漫鋪澄碧朦朧吐玉盤雨師清滓穢川後埽波瀾氣射緐星滅光籠八表寒來從雲漲迥路上碧霄寛熠燿遊何處蟾蜍食漸殘櫂翻銀浪急林映白虹攢練彩連河曉氷暉壓樹乾夜深髙不動天下仰頭看
　　桂州經佳人故居琪樹〈一本無琪樹二字〉
　　種樹人何在攀枝空歎嗟人無重見日樹有每年花滿〈一作舊〉院雀〈一作蕉〉聲莫半庭春景〈一作色〉斜東風不知恨徧地落餘霞
　　贈元紱
　　相逢在總角與子即同心隠石那知玉披沙始〈一作喜〉遇金蘭秋香不死松晩翠方深各保芳堅性寧憂霜霰侵
　　中秋廣江驛示韋益
　　莫惜三更坐難消萬里情同㸔一片月俱在廣州城淚逐金波滿魂隨夜鵲〈一作鶴〉驚支頤鄉思斷無語到雞鳴
　　九日越臺
　　旭日髙山上秋天大海隅黃花羅粔籹絳實簇茱茰病久歡情薄郷遙客思孤無心同落帽天際望歸途
　　中秋越臺看月
　　海雨洗塵〈一作煙〉埃月從空碧來水光籠草樹練影掛樓臺皓曜迷鯨目晶熒失蚌胎宵分憑檻望應合見蓬萊長沙開元寺昔與故長林許侍御題松竹〈一作石〉聨句
　　墻隂數行字懐舊慘傷情薜荔侵年月莓苔壓姓名逝川前後水浮世短長生獨立秋風暮凝顰隔郢城
　　傷友
　　玉棺來九天鳬舄掩窮泉蕪沒池塘嶼〈一作興〉淒涼翰墨筵短期存大夢舊好委浮煙我有幽蘭曲因君遂絶
　　法性寺六祖戒壇
　　初地無階級餘基數尺低天香開茉莉梵樹落菩提驚〈一作警〉俗生真性青蓮出淤泥何人得心法衣鉢在曹溪
　　東湖二首
　　晩景㣲雨歇逍遙湖上亭波閒魚弄餌樹靜鳥遺翎性野難依俗詩𤣥自入𠖇何繇遂瀟灑髙枕對雲汀雨氣消殘暑蒼蒼月欲升林間風捲簟樹下水揺鐙迥野垂銀鏡層巒掛玉繩重期浮小檝來摘半湖菱
　　湖閣曉晴寄呈從翁二首
　　嶺日開寒霧湖光蕩霽華風烏揺逕〈一作涇〉桞水蜨戀幽花蜀國地西極吳門天一涯輕舟欄下去㸃㸃入湘霞髙秋憑逺檻萬里看新晴重霧披天急千雲觸石輕湖山四五㸃湘雁兩三聲遙想潘園裏琴尊興轉清
　　同張明府遊漊〈一作樓〉水亭
　　草色綠溪晩梅香生縠文雲天歛餘霽水木籠㣲曛垂釣坐方〈一作芳〉嶼幽禽時一聞何當五栁下酌醴吟庭筠
　　七月十五夜看月
　　朦朧南溟月洶湧出雲濤下射長鯨眼遙分玉兔毫勢來星斗動路越青㝠髙竟夕瞻光彩昂頭把白醪
　　北風
　　病髪乾垂枕臨風強起梳蜨飛魂尚弱蟻鬬體猶虛瘦骨呻吟後羸容几杖初庭幽行藥靜涼暑〈一作景〉翠筠疎
　　遊玉芝觀
　　尋仙向玉清獨倚雪初晴木落寒郊迥煙開疊嶂明片雲盤鶴影孤磬雜松聲且共探𤣥理歸途月未生
　　中秋夜南樓寄友人
　　海月出銀〈一作白〉浪湖光射髙樓朗吟無淥酒賤價買清秋氣冷魚龍寂輪髙星漢幽他鄉此夜客對景〈一作酌〉餞多愁三月五日陪裵大夫汎長沙東湖〈一作張又新詩〉
　　上巳餘風景芳辰集逺坰綵舟浮滉蕩繡轂下娉婷林榭回蔥蒨笙歌轉杳㝠湖光迷翡翠草色醉蜻蜓鳥弄桐花日魚翻榖雨萍從今留勝㑹誰肻〈一作看〉畫蘭亭
　　龜
　　靜養千年壽重泉自隠居不應隨跛鼈寜肻滯凡魚靈腹惟𤣥露芳巢必翠蕖揚花〈一作光〉輸蚌蛤犇月恨蟾蜍曳尾辭泥後支牀得水初冠山期不小鑄印事寧虛有志酬毛寳無心畏豫且他時清洛汭㑹薦帝堯書
　　長沙春望寄涔陽故人
　　清明別〈一作前〉後雨晴時極浦空顰一望眉湖畔春山煙黯黯〈一作㸃㸃〉雲中逺樹黑〈一作墨〉離離依㣲水戍聞疎鼓掩映河橋見酒旗風暖草長愁自〈一作似〉醉行吟無處寄相思
　　金塘路中
　　山連〈一作川〉楚越復吳秦蓬梗何年是住身黃葉黃花古城路秋風秋雨別家人氷霜想〈一作怯〉度商於〈一作村〉凍桂玉愁居帝里貧十口繫心拋不得每回囬首即長顰
　　自遣
　　翻覆升沈百歳中前途一半巳成空浮生暫寄夢中夢世事如聞風裏風脩竹萬竿資閴寂〈一作灑落〉古書千卷要窮通一壺濁酒暄和景誰㑹陶然失馬翁
　　送於少監自廣州還紫邏
　　鳴臯〈一作髙〉山水似麻源謝監東還憶故〈一作舊〉園海嶠煙霞輕〈一作輸〉逸翰洛川花木待回軒宦情薄去詩千首世事閒來酒一尊明日中書見顔范〈一作範〉始〈一作如〉應通籍入金門石門韋明府為致東陽潭石鯽〈一作魚〉鱠
　　錦鱗銜餌〈一作釣〉出清漣暖日江亭動鱠筵疊雪亂飛消箸底散𢇁繁灑拂刀前太湖浪說朱衣鮒漢浦休誇縮項鯿雋味品流知第一更勞霜橘助芳鮮
　　規公業在淨名得甚深義僕近獲顧長康月宮真影對戴安道所畫文殊走筆此篇以屈瞻禮
　　五濁之世塵㝠㝠達觀棲心於此經但用須彌藏芥子安知牛跡笑東溟生公吐辯真無敵顧氏傳神實有靈今日淨開方丈室一飛白足到茅亭
　　玉真觀
　　髙情帝女慕乘鸞紺髮初簪玉葉冠〈公主玉葉冠時人莫計其價〉秋月無雲生碧落素蕖寒〈一作含〉露出清瀾層城煙霧將歸逺浮世塵埃久住〈一作駐〉難一自〈一作日〉簫聲飛去後洞宮深掩〈一作洞深空探〉碧瑤壇
　　辱綿州於中丞書信
　　一緘垂露到雲林中有孫陽念驥心萬木自凋山不動百川皆〈一作空〉旱海〈一作水〉長深風標想見瑤䑓鶴詩韻如聞淥水琴他日縱陪池上酌巳應難到暝猿吟〈渴疾漸加酒屍日減〉
　　送崔使君蕭山禱雨甘澤遽降
　　謝公一拜敬亭祠五馬旋歸下散絲不假土龍呈夭矯自然石燕起參差預聽禾稼如雲語應有空濛似霧時〈一作詩〉巳向為霖報消息潁川徴詔是前期
　　重經巴丘追感〈開成初陪故員外從翁詩酒遊泛〉
　　昔年髙接李膺歡日汎仙舟醉碧瀾詩句亂隨青草發〈一作落〉酒腸俱逐洞庭寛浮生聚散雲相似徃事㣲茫〈一作㝠〉夢一般今日片帆城下去〈一作過〉秋風回首淚闌干
　　湘隂江亭卻寄友人
　　湘岸初晴淑景遲風光正是客愁時幽花暮落騷人浦芳草春深帝子祠徃事隔年如過夢舊遊回首謾勞〈一作追〉思煙波自此扁舟去小酌文園〈一作酌酒聫文〉杳未期
　　哭郴州王使君
　　銀章朱紱照雲驄六換魚書恵化崇瑤樹忽傾滄海裏〈一作蒼栢下〉醉鄉翻在夜臺中東山妓逐飛花散北海尊隨逝水空曽是綺羅筵上客一來長慟向春風
　　九日巴丘楊公臺上讌集〈一本無上字〉
　　淒淒霜日上髙臺水國秋深客思哀萬疊銀山寒浪起〈一作去〉一行斜字早鴻來誰家擣練孤城暮何處題衣逺信回江漢路長身不定菊花三笑旅萍開
　　奉和張舎人送秦鍊師歸岑公山
　　仙翁歸臥翠㣲岑一夜〈一作葉〉西風月峽深松逕〈一作澗〉定知芳草合玉書應念素塵侵閑雲不繫東西影野鶴寧知〈一作傷〉去住心蘭浦蒼蒼春欲暮落花流水怨〈一作思〉離琴〈一作襟〉
　　送陶少府赴選
　　陶君官興本蕭疎長傍青山碧水居久向三茅窮藝術仍傳五桞舊琴書跡同飛鳥棲髙樹心似閑雲在太虛自是葛洪求藥價不闗梅福戀簪裾
　　寄張祜〈祜亦未面頻寄聲相聞〉
　　越水吳山任興行五湖雲月掛髙情不遊都邑稱平子只向江東作歩兵昔歳芳聲到童稚老來〈一作年〉佳句徧公卿如〈一作知〉君氣力波瀾地留取隂何沈范名
　　寄長沙許侍御
　　三〈一作二〉年文㑹許追隨和徧南朝〈一作江南〉雜體詩未把〈一作以〉彩毫還郭璞乞留殘錦與丘遲竹齋琴酒歡成夢水寺煙霞賞〈一作相〉對誰今日秋風滿湘浦秪應〈一作只令〉搔首詠瓊枝
　　望月懐友〈一作寄人〉
　　浮雲巻盡看〈一作月〉朣朧直出滄溟上碧空盈手水〈一作氷〉光寒不濕流天素彩〈一作影〉靜無風酒花蕩漾金尊裏櫂影飄颻玉浪中川路正長難可越美人千里思何窮
　　和吳中丞悼笙妓
　　麗質仙姿煙逐風鳳凰聲斷吹臺〈一作樓〉空多情草色怨還綠無主杏花春自紅墮珥尚存芳樹下餘香漸減〈一作滅〉玉堂中唯應去抱雲和管從此長歸阿母宮
　　薛侍御處乞鞾
　　越客南來誇桂麖良工用意巧縫成看時共說茱茰皺著處嫌無鸜鵒鳴百里奚身悲甚似五羊皮價敢全輕日於文苑陪髙歩贏得芳塵接武名
　　九子坡〈一作坂〉聞鷓鴣
　　落照蒼茫秋草明鷓鴣啼處逺人行正穿詰〈一作屈〉曲﨑嶇路更聽鉤輈格磔聲曾泊桂江深岸雨亦於梅嶺阻歸程此時為爾腸千斷乞放〈一作定是〉今宵白髪生
　　涼公從叔春祭廣利王廟
　　龍驤伐鼓下長川直濟雲濤古廟前海客歛威驚火斾天吳收浪避樓船隂靈向〈一作㢠〉作南溟主祀典髙齊五嶽肩從此華夷封域靜潛熏玉燭奉堯年
　　長沙紫極宮雨夜愁坐
　　獨坐髙齋寒擁衾洞宮臺殿窅沈沈春鐙含思靜相伴夜雨滴愁更向深窮逹未知他日事是非皆到此時心羇棲摧〈一作催〉剪平生志抱膝時為梁甫吟
　　送人隠居〈一作盧逸人隠居〉
　　碁局茅亭幽澗濵竹寒江靜逺無人邨梅尚斂風前笑沙草初偷雪後春鵬鷃喻中消日月滄浪歌裏放心神平生自有煙霞志久欲拋身狎隠淪
　　江樓閒望懐闗中〈一作內〉親故〈一作知〉
　　揺落江天欲盡秋逺鴻髙送一行愁音書寂絶秦雲外身世蹉跎楚水頭年貌暗隨黃葉去時情深付碧波流風淒日冷江湖〈一作湘光〉晩駐目寒空獨倚樓
　　請告南歸留別同舘〈中元作〉
　　一㸃鐙前獨坐身西風初動帝城砧不勝庾信郷闗思遂作陶潛歸去吟書閣乍離情黯黯彤庭迴望肅沈沈應憐一別瀛洲侶萬里單飛雲外深
　　仙明洲口號
　　長愛沙洲水竹居暮江春樹綠隂初浪翻新月金波淺風損輕雲玉葉疎半浦夜歌聞盪槳一星幽火照義魚二年此處尋佳句景物常輸楚客書
　　送蕭十二校書赴郢州婚姻
　　蓬萊〈一作山〉才子即蕭郎綵服青書〈一作春〉卜鳳凰玉珮定催紅粉色錦衾應惹翠雲〈一作芸〉香馬穿暮雨荊山逺人宿寒鐙郢夢長領取和鳴好風景〈古樂府有鳳兮歸故鄉〉石城花月送歸鄉
　　送隠者歸羅浮
　　春山〈一作天〉杳杳日遲遲路入雲峰白犬隨兩巻素〈一作囊〉書留貰酒一柯樵斧坐看棋蓬萊道士飛霞履〈一作札〉清逺仙人寄好詩自此塵寰音信斷山川風月永相思
　　獻王中丞〈時有除拜〉
　　登仙望絶李膺舟從此青蠅㸃遂稠半夜劒〈一作憤〉吹牛斗動二年門掩雀羅愁張儀㑹展平生舌韓信那慙跨下羞他日圖勲畫麟閣定呈肝膽始應休
　　哭小女癡〈一作凝〉兒
　　平生未省夢熊羆稚女如花墜〈一作墮〉曉枝條蔓縱橫輸葛藟子孫蕃育羨螽斯方同王衍鍾情切猶念商瞿有慶遲負爾五年恩愛淚眼中惟有涸泉知〈一作眼中惟涸更無知〉
　　醉後贈馮姬
　　黃昏歌舞促瓊筵銀燭臺西見小蓮二寸橫波回慢水一雙纖手語香桂形淺拂梁家黛瓜字初分碧玉年願托襄王雲雨夢陽臺今夜降神仙
　　廣州陪涼公從叔越臺讌集
　　一逕松梢踏石梯歩窮身在白雲西日銜赤浪金車沒天拂滄波翠幕〈一作笠〉低髙鳥散〈一作四〉飛驚大斾長風萬里巻秋鼙玉鉤掛海笙歌合珠履三千半似泥
　　留別馬使君
　　俱來海上歎煙波君佩銀魚我觸羅蜀〈一作涇〉國才㣲甘放蕩専城年少豈蹉跎應憐旅夢千重思共愴離心一曲歌唯有管知客意分明吹出感㤙多
　　將欲南行陪崔八讌海榴亭
　　朝讌華堂暮未休幾人偏得謝公留風傳鼓角霜侵㦸雲卷笙歌月上樓賔館盡開徐孺榻客帆空戀李膺舟謾誇書劔無歸處水逺山長歩歩愁
　　湖寺清明夜遣懐
　　桞暗花香愁不眠獨憑危檻思悽然野雲將雨渡㣲月沙鳥帶聲飛逺天久向飢寒拋弟妹每因時節憶團圓餳飡冷酒明年在未定萍蓬何處邉
　　九日
　　年年羞見菊花開十度悲秋上楚臺半嶺殘陽銜樹落一行斜雁向人來行雲永絶襄王夢野水偏傷宋玉懐〈一作才〉𢇁管闌珊歸客盡黃昏獨自詠詩迴
　　同鄭相併歌姬小飲戲贈〈一作杜丞相悰筵中贈美人〉
　　裙拖六幅湘江水鬢聳巫山一段〈一作千朶〉雲風格〈一作貌態〉只應天上有歌聲豈合世間聞胸前瑞雪鐙斜照眼桃花酒半醺不是相如憐賦客爭〈一作肻〉教容易見文君
　　秣陵懐古
　　野花黃葉舊吳宮六代豪華燭散風龍虎勢衰佳氣歇鳳皇名在故臺空市朝遷變秋蕪綠墳塜〈一作瓏〉髙低落照紅霸業鼎圖人去盡獨來惆悵水雲中
　　黃陵廟
　　小姑〈一作孤一作哀〉洲北浦雲邉二女容華〈一作啼粧一作明粧〉自〈一作共〉儼然野廟向江春寂寂古碑無字草芊芊風迥日〈一作東風近〉暮吹芳芷月落〈一作落日〉山深哭杜鵑猶似含顰望巡狩九疑愁斷〈一作如黛一作愁絶〉隔湘川
　　送唐侍御福建省兄
　　桂枝攀盡賈家〈一作賢〉才霄漢春風棣蕚開世掌〈一作事〉綸言傳大筆官分鴻序壓霜臺閩山翠卉迎飛斾越水清紋散落梅到日池塘春草綠謝公應夢惠〈一作阿〉連來
　　送秦鍊師歸岑公山
　　紫泥飛詔下金鑾列象分明世仰觀北省諫書藏舊草南宮郎署握新蘭春歸鳳沼恩波暖曉入鴛行瑞氣寒偏是此生棲息者滿衣零淚一時乾
　　潯陽觀水
　　朝宗漢水接陽臺唅呀填坑吼作雷莫見九江平穩去還從三峽嶮巇來南經夢澤寛浮日西出岷山劣泛盃直至滄溟涵貯盡深沈不動浸昭回
　　謫仙吟贈趙道士
　　汗漫東遊黃鶴雛縉雲仙子住清都三元麟鳳推髙座六甲風雷閟小壺日月暗資靈夀藥山河直擬〈一作常值〉化生符若為失意居蓬島鼇足塵飛桑樹枮
　　長沙陪裵大夫夜讌
　　東山夜讌酒成河銀燭熒煌照綺羅四面雨聲籠笑語滿堂香氣泛笙歌泠泠玉漏初三滴灩灩金觴巳半𨠑共向柏臺窺雅量澄陂萬頃見天和
　　寳劍
　　雷煥豐城掘劍池年深事逺跡依稀泥沙難掩衝天氣風雨終思發匣時夜電尚揺池底影秋蓮空吐鍔邉輝自從星拆中台後化作雙龍去不歸
　　人日梅花病中作
　　去年今日湘南〈一作西〉寺獨把寒梅愁斷腸今年此日江邉宅臥見瓊枝低壓墻半落半開臨野岸團情團思醉韶光玉鱗寂寂飛斜月素豔亭亭對〈一作帶〉夕陽已被兒童苦攀折更遭風雨〈一作雪〉損馨香洛陽桃李漸撩亂回首行宮春景長



　　御定全唐詩巻五百六十九
　　欽定四庫全書
　　御定全唐詩巻五百七十
　　李羣玉
　　靜夜相思
　　山空天籟寂水榭延輕〈一作清〉涼浪定一浦月藕花閒自香
　　桂州經佳人故居
　　桂水依舊緑佳人本〈一作今〉不還秪應隨暮雨飛入九疑山
　　放魚
　　早覓為龍去江湖莫漫〈一作浪〉遊須知香餌下觸口是銛鉤
　　蓮葉
　　根是泥中玉心承露下珠在君塘下〈一作上〉種埋沒任春蒲
　　客愁二首
　　客愁看柳色日日逐春深蕩漾〈一作浩蕩〉春風起誰知歴亂心
　　客愁看柳色日日逐春長憑送湘流水綿綿入帝鄉
　　洞庭乾二首
　　借問蓬萊水誰逢清淺年傷心雲夢澤歲歲作桑田朱宮紫貝闕一旦作沙洲八月還平在魚蝦不用愁
　　病起別主人
　　益媿千金少情將一飯殊恨無泉客淚盡泣感恩珠
　　火爐前坐
　　孤燈照不寐風雨滿西林多少闗心事書〈一作畫〉灰到夜深
　　古詞
　　一合相思淚臨江灑素秋碧波如㑹意卻與向西流
　　嘲賣藥翁
　　斸盡春山土辛勤賣藥翁莫拋破笠子留作敗〈一作販〉天公
　　傷小女癡〈一作疑〉兒
　　哭爾春日短支頤長嘆嗟不如半死樹猶吐一枝〈一作半邊〉花
　　青鷁
　　獨立蒹葭雨低飛浦嶼風須知毛色下〈一作異〉莫入鷺鷥叢
　　池塘晩景
　　風荷珠露傾驚起睡鵁鶄月落池塘靜金刀剪一聲
　　投從叔
　　可惜出羣蹄毛焦久臥泥孫陽如不顧騏驥向誰嘶
　　惱自澄
　　常聞天女㑹玉指散天花莫遣春風裏紅芳㸃袈裟
　　讀賈誼傳
　　卑濕長沙地空拋出世才巳齊生死理鵩鳥莫為災
　　寄人
　　寄語雙蓮子須知用意深莫嫌一㸃苦便擬棄蓮心
　　寄韋秀才
　　荊臺蘭渚客寥落共含情空館相思夜孤燈照雨聲
　　春日寄友〈一作春日南臺初晴望寄友〉
　　晴氣熏櫻蘂豐濛雪滿林請君三斗酒醉臥白羅岑
　　題竹
　　一頃含秋緑森〈一作春〉風十萬竿氣吹朱夏轉聲掃碧霄寒
　　懐初公
　　不見休上人空傷碧雲思何處開寶書秋風海光寺
　　龍安寺佳人阿最歌八首
　　團團明月面冉冉柳枝腰未入鴛鴦被心長似火燒見面知何益聞名憶轉深拳孿荷葉子未得展蓮心欲摘不得摘如看波上花若教親玉樹情願作蒹葭門路穿茶焙〈一作竈〉房門映竹煙㑹湏隨鹿女乞火到窗前
　　不是求心印都縁愛緑珠何湏同㤗寺然後始為奴既為金界客任改淨人名願掃琉璃地燒香過一生素腕撩金索輕紅約翠紗不如欄下水終日見桃花第一龍宮女相憐是阿誰好魚輸獺盡〈一作畫〉白鷺鎮長飢
　　野鴨
　　鸂鶒借毛衣喧呼鷹隼稀雲披菱藻地任汝作羣飛
　　題二妃廟
　　黃陵廟前春巳空子規啼血滴松風不知精爽歸何處疑是行雲秋色中
　　寄友二首
　　野水晴山雪後時獨行邨落〈一作路〉更相思無因一向溪頭〈一作橋〉醉處處寒梅映酒旗
　　花落輕寒酒熟遲醉眠不及落花期愁人相〈一作想〉憶春山暮煙樹蒼蒼播〈一作撥〉榖時
　　桃源
　　我到瞿真〈一作童〉上升處山川四〈一作西〉望使人愁紫雲白鶴去不返唯有桃花〈一作源〉溪水流
　　題王侍御宅
　　門向滄江碧岫開地多鷗鷺少塵埃緑陰十里灘聲裏閒自〈一作去一作即〉王家看竹來
　　聞湘南從叔朝覲
　　長沙地窄郤回時舟檝駸駸向鳳池為報湘川神女道莫教雲雨濕旌旗
　　漢陽太白樓
　　江上層〈一作晴〉樓翠靄間滿簾春水滿窗山青楓緑草將愁去逺入呉雲暝不還
　　送客
　　沅水羅文海燕回柳條牽恨到荊臺定知行路春愁裏故郢城邊見落梅
　　醴陵道中
　　別酒離亭十里強半醒半醉引愁長無端〈一作人〉寂寂春山路雪打溪梅狼籍香
　　校書叔遺暑服
　　翠雲〈一作芸〉箱裏疊樬櫳〈一作櫳樬〉楚葛湘紗淨似空便著清江明月夜輕涼與掛〈一作致〉一身風
　　贈魏三十七
　　名珪字玉淨無瑕美譽芳聲有數車莫放燄光髙二丈來年燒殺杏園花
　　酬崔表仁〈一作臣〉
　　昨日朱門一見君忽驚野鶴在雞羣不應長啄潢汙水早晩歸飛碧落雲
　　旅遊番禺獻涼公
　　帝鄉羣侶杳難尋獨立滄洲歲暮心野鶴棲飛〈一作飛棲〉無逺近稻粱多處是〈一作則〉恩深
　　長沙元門寺張璪員外壁書
　　片石長松倚素楹翛然雲壑見髙情世人只愛凡花鳥無處不知梁廣名
　　請告出春明門〈一本無請告二字〉
　　本不將心掛名利亦無情意在樊籠鹿裘藜杖且歸去富貴榮華春夢中
　　引水行
　　一條寒玉走秋泉引出深蘿洞口煙十里暗流聲不斷行人頭上過潺湲
　　移松竹
　　龍髯鳳尾亂颼〈一作飂〉颼帶霧停風一畝秋待取滿庭蒼翠合酒尊書案閉門休
　　歎靈鷲寺山榴
　　水蝶巖蜂俱不知露紅凝艷數千枝山深春晩無人賞即是杜鵑催落時
　　黃陵廟〈一作李逺詩〉
　　黃陵廟前莎草春黃陵女兒茜裙新輕舟短〈一作小〉櫂〈一作檝〉唱〈一作隨〉歌去水逺山長愁殺人
　　北亭
　　斜雨飛絲織曉空疎簾半捲野亭風荷花向盡秋光晩零落殘紅緑沼中
　　送客往涔陽
　　春與春愁逐日長逺人天畔逺思鄉蘋生水緑不歸去孤負東溪七里莊
　　寄友人鹿胎冠子
　　數〈一作散〉㸃疎星紫錦斑仙家新様剪三山宜與謝公松下戴淨簪雲髪翠微間
　　江南
　　鱗鱗別浦起微波汎汎輕舟桃葉歌斜雪北風何處宿江南一別酒旗多
　　荅友人寄新茗
　　滿火芳香碾麴塵吳甌湘水緑花新媿君千里分滋味寄與春風酒渴人
　　峽山寺上方
　　滿院泉聲水〈一作山〉殿涼疎〈一作殿〉簾微雨野松香東峰下視南溟月笑踏金波看海光
　　秋登涔陽城〈一作樓〉二首
　　萬戶砧聲水國秋涼風吹起故鄉愁行人逺望偏傷思白浪青楓滿北樓
　　穿針樓上閉秋煙織女佳期又隔年斜笛〈一作漢〉夜深吹不落一條銀漢〈一作浪〉掛秋天
　　釣魚
　　七尺青竿一丈絲菰蒲〈一作蔣〉葉裏逐風吹㡬囘舉手拋芳餌驚起沙灘水鴨兒
　　酬魏三十七
　　靜裏〈一作裛〉寒香觸思初開緘忽見二瓊琚一吟麗句風流極沒得𢎞文李校書
　　贈琵琶妓
　　我見鴛鴦飛水上君還望月苦相思一雙裙帶同心結早寄黃鸝孤鴈兒
　　落㠶後賦得二絶
　　平湖茫茫春日落危檣獨映沙洲泊上岸閒尋細草行古查飛起黃金鶚
　　水浮秋煙沙曉雪皎潔無風鐙影徹〈一作影澄澈〉海客雲帆未掛時相與縁江拾眀月
　　贈人
　　曾留宋玉舊衣裳惹得巫山夢裏香雲雨無情難管領任他別嫁楚襄王
　　贈妓人
　　誰家少女字千金省向人間逐〈一作觸〉處尋今日分明花裏見一雙紅臉動春心
　　山榴
　　洞中春氣䝉籠暄尚有紅英千樹繁可憐夾水錦歩障羞數石家金谷園
　　鸂鶒
　　錦羽相呼暮沙曲波上雙聲戛哀玉霞眀川靜極望中一時飛滅青山緑
　　沅江漁者
　　倚櫂汀洲沙日晩江鮮野菜桃花飯長歌一曲煙靄深歸去滄江〈一作浪〉緑波逺
　　題金山寺石堂
　　白波四面照樓臺日夜潮聲繞寺迴千葉紅蓮髙㑹處㡬曾龍女獻珠來
　　戲贈魏十四
　　蘭浦秋來煙雨深㡬多情思在琴心知君調得東家子早晩和鳴入錦衾
　　和人贈別
　　嚬黛低紅別怨多深亭〈一作停〉芳恨滿橫波聲中唱出纒綿意淚落鐙前一曲歌
　　宿巫山廟二首
　　寂寞髙堂別楚君玉人天上逐行雲停舟十二峰巒下幽佩仙香半夜聞
　　廟閉春山曉月光波聲囘合樹蒼蒼自從一別襄王夢雲雨空飛巫峽長
　　傷柘枝妓
　　曾見雙鸞舞鏡中聮飛接影對春風今來獨在花筵散〈一作上〉月滿秋天一半空
　　題櫻桃
　　春初攜酒此花間㡬度臨風倒玉山今日葉深〈一作聲〉黃滿樹再來惆悵不能攀
　　惱從兄
　　芳草萋萋新燕飛芷汀南望鴈書稀武陵洞裏尋春客已被桃花迷不歸
　　紫極宮齋後
　　紫府空歌碧落寒曉星寥亮月光殘一羣白鷺髙飛上〈一作散〉唯有松風吹石壇
　　春晩
　　思鄉之客空凝嚬〈一作顰〉天邉欲盡未盡春獨攀江樹深不語芳草落花愁殺人
　　喜渾吉見訪
　　公子春衫桂水香逺衝飛〈一作霏〉雪過書堂貧家冷落難消日唯有松筠滿院涼
　　索曲送酒
　　簾外春風正落梅湏求狂藥解愁囘煩君玉指輕攏撚慢撥鴛鴦送一桮
　　山驛梅花
　　生在幽崖獨無主溪蘿澗鳥為儔侶行人陌上不留情愁香空謝深山雨
　　重陽日上渚宮楊尚書
　　落帽臺邊菊半黃行人惆悵對重陽荊州一見桓宣武為趁悲秋入帝鄉
　　書院二小松
　　一雙幽色出凡塵數粒秋煙二尺鱗從此靜牕聞細韻琴聲長伴讀書人
　　勸人廬山讀書
　　憐君少雋利如鋒氣爽神清刻骨聰片玉若磨唯轉瑩莫辭雲水入廬峯
　　言懐
　　白鶴髙飛不逐羣嵇康琴酒鮑昭文此身未有棲歸處天下人〈一作之〉間一片雲
　　聞笛
　　冉冉生山草何異截而吹之動天地望鄉臺上望鄉時不獨落梅兼落淚
　　曉讌〈一作粧〉
　　金波西傾銀漢落緑樹含煙倚朱閣曉華朧⿰〈一作曨⿰〉聞調笙一㸃殘燈隔羅幕
　　將遊荊州投魏中丞
　　貧埋病壓老巑岏拂拭菱花不喜看又恐無人肻青眼事須憑仗小還丹
　　二辛夷
　　狂吟亂舞雙白鶴霜翎玉羽紛紛落空庭向晩春雨㣲卻斂寒香抱瑤萼
　　題龍潭西齋
　　寂寞幽齋暝煙起滿徑西風落松子逺公一去兠率宮唯有面〈一作門〉前虎溪水
　　中秋寄南海梁侍御〈一本無梁字〉
　　海靜天髙景氣殊鯨睛失彩蚌潛珠不知今夜越臺上望見瀛洲方丈無
　　戲贈姬人〈一本此下有賦尖字韻四字一作張祐與杜牧聮句詩〉
　　骰子廵拋裹手拈無因得見玉纎纎但知謔道金釵落圖向人前露指尖
　　大庾山嶺別友人
　　篔簹無子鴛雛飢毛彩凋摧不得歸誰念火雲千嶂裏低身猶傍鷓鴣飛
　　石門戍
　　到此空思吳隱之潮痕草蔓上幽碑人來皆望珠璣去誰詠貪泉四句詩
　　文殊院避暑
　　赤日黃埃滿世間松聲入耳即心閑願尋五百仙人去一世清涼住雪山
　　南莊春晩二首
　　連雲草映一條陂鸂𪆟雙雙帶水飛南邨小路桃花落細雨斜風獨自歸
　　草暖沙長望去舟微茫煙浪向巴丘沅江〈一作湘〉寂寂春歸盡水緑蘋香人自愁
　　湘妃廟
　　少將風月怨平湖見盡扶桑水到枯相約杏花壇上去畫欄紅紫鬭樗蒱




　　御定全唐詩巻五百七十
<集部,總集類,御定全唐詩>
　　欽定四庫全書
　　御定全唐詩巻五百七十一
　　賈島
　　賈島字浪〈一作閬〉仙范陽人初為浮屠名無本來東都時洛陽令禁僧午後不得岀島為詩自傷韓愈憐之因教其為文遂去浮屠舉進士詩思入僻當其苦吟雖逢公卿貴人不之覺也累舉不中第文宗時坐飛謗貶長江主簿會昌初以普州司倉參軍遷司戶未受命卒有長江集十巻小集三巻今編詩四巻
　　古意
　　碌碌復碌碌百年雙轉轂志士終〈一作中〉夜心良馬白日足俱為不等閒誰是知音〈一作者〉目眼中兩行淚曽弔三獻玉〈一作別來兩淚盡誰向荊山哭〉
　　望山
　　南山三十里不見踰一旬冒雨時立望望之如朋親虬龍一掬波洗蕩千萬春日日雨不斷愁殺望山人天事
　　不可長勁風來如奔陰霪〈一作霾〉一以掃浩翠寫國門長安百萬家家家張屏新誰家最好山我願為其鄰
　　北嶽廟
　　天地有五嶽恆嶽居其北巖巒疊萬重詭怪浩難測人來不敢入祠宇白日黑有時起霖雨一灑天地徳神兮安在哉水康我王國
　　朝飢
　　市中有樵山此〈一作北〉舍朝無煙井底有甘泉釡中乃空然我要見白日雪來塞青天坐〈一作立〉聞西牀琴凍折兩三飢莫詣他門古人有拙言
　　哭盧仝
　　賢人無官死不親者亦悲空令古鬼哭更得新鄰比平生四十年惟著白布衣天子末辟召地府誰來追長安有交友託孤遽棄移塜側誌石短文字行參差無錢買松栽自生蒿草枝在日贈我文淚流把讀時從茲加敬重深藏恐失遺
　　劍客〈一作述劍〉
　　十年磨一劍霜刃未曽試今日把似〈一作示一作事〉君誰為〈一作有〉不平事
　　口號
　　中夜忽自起汲此百尺泉林木含白露星斗在青天
　　寄逺
　　別腸多鬱紆豈能肥肌膚始知相結宻不及〈一作若〉相結疎疎別恨應少宻離〈一作別〉恨難袪門前南流〈一作去〉水中有北飛魚魚飛向北海可以寄逺書〈一夲無此句多此情復何如欲剪衣上襟裁作寄逺書三句〉不惜寄逺書故人今在無〈一作華山苕嶤形遙望齊平蕪〉況此數尺身阻彼萬里途自非日月光難以知子軀
　　齋中
　　耽靜非謬〈一作偽〉為夲性實疎索齋中一就枕不覺白日落低扉礙軒轡寡徳謝接〈一作然〉諾叢菊在墻陰秋窮未開萼所餐〈一作食〉類病馬動影似移嶽欲駐迫逃衰豈殊辭綆縳已見飽時雨應豐蔬與藥
　　感秋
　　商氣颯已來嵗華又虛擲朝雲藏竒峰暮雨灑疎滴㡬蜩嘿〈一作番飛〉涼葉數蛩思陰壁落日空館中歸心逺山碧昔人多秋感今人何異昔四序馳百年𤣥髪坐成白喧喧徇聲利擾擾同轍跡儻無世上懐去偃松下石
　　翫月
　　寒月破東北賈生立西南西南立倚何立倚青青杉近月有數星星名未詳諳但愛杉倚月我倚杉為三月乃不上杉上杉難相參眙𥈭子細視睛瞳桂枝劖目常有熱疾久視無煩炎以手捫衣裳零露已濡霑久立雙足凍時向股䏶淹立久病足折兀然黐膠粘他人應巳睡轉喜此景恬此景亦胡及而我苦淫耽無異市井人見金不知亷不知此夜中幾人同無厭待得上頂〈一作頂上〉㸔未擬歸枕函強歩望寢齋歩歩情不堪歩到竹叢西東望如隔簾卻坐竹叢外清思刮幽潛量知愛月人身願化為蟾
　　辭二知已
　　一雙千嵗鶴立別孤翔鴻波島忽已暮海雨寒濛濛離人聞美彈亦與哀彈同況茲切切弄繞彼行行躬雲飛北嶽碧火息〈一作思〉西山紅何以代逺誠折芳臘雪中
　　義雀行和朱評事
　　𤣥鳥雄雌俱春雷驚蟄餘口銜黃河泥空〈一作去〉即翔天隅一夕皆莫歸嘵嘵遺衆雛雙雀抱仁義哺食勞劬〈一作㤀勞〉劬雛既邐迤〈一作衆雛既邐〉飛雲中聲相呼燕雀雖微類感媿誠不殊〈一作燕感雀深恩雀媿揚不殊〉禽賢難自彰幸得主人書
　　宿懸泉驛
　　曉行瀝水樓暮到懸泉驛林月値雲遮山燈照愁寂
　　辯士
　　辯士多毀訾不聞談已非猛虎恣殺暴未嘗齧妻兒此理天所感〈一作惑〉所感〈一作惑〉當問誰求食飼雛禽吐出美言詞善哉君子人揚光掩瑕玼
　　不欺
　　上不欺星辰下不欺鬼神知心兩如此然後何所陳食魚味在鮮食蓼味在辛掘井須到流結交須到頭此語誠不謬敵君三萬秋
　　絶句
　　海底有明月圓於天上輪得之一寸光可買千里春
　　寓興
　　莫居暗室中開目閉目同莫趨碧霄路容飛不容歩暗室未可居碧霄未可趨勸君跨仙鶴〈一作竹〉日下雲為衢
　　遊仙
　　借得孤鶴騎高近金烏飛掬河洗老〈一作古〉貎照月生光輝天中鶴路直天盡鶴一息歸來不騎鶴身自有羽翼若人無仙骨芝術徒〈一作無〉煩食
　　枕上吟
　　夜長憶白日枕上吟千詩何當苦寒氣忽被東風吹氷開魚龍別天波殊路岐
　　雙魚謡〈時韓職方書中以孟常州簡詩見示〉
　　天河墮雙魴飛我〈一作來〉庭中央掌握尺餘雪劈開腸有璜見令饞舌短烹遶鄰舎香一得古詩字與玉含異藏
　　易水懐古
　　荊卿重虛死節烈書前史我歎方寸心誰論一時事至今易水橋寒風兮蕭蕭易水流得盡荊卿名不消〈一作凋〉
　　早起
　　北客入西京〈一作涼〉北鴈再離北秋寢獨前興天梭星落織耽翫餘恬爽顧盼輕痾力旅途少顔盡明鏡勸仙食出門路縱橫張家路最直昨夜夢見書張家㕔上壁
　　客喜
　　客喜非實喜客悲非實悲百迴信到家未當身一歸未歸長嗟愁嗟愁填中懐開口吐愁聲還卻入耳來常恐淚滴〈一作滴淚〉多自損兩目輝鬢邉雖有𢇁不堪織寒衣
　　延壽里精舍寓居
　　旅託避華館荒棲遂愚慵短庭無繁植珍果春亦濃側廬廢〈一作發〉扄樞纖魄時臥逢耳目乃𨞬井肺肝即巖峰汲泉飲酌餘見我閒靜容霜蹊猶舒英寒蝶斷來蹤雙履與誰逐一〈一作欲〉尋青瘦笻
　　贈智朗禪師
　　上人分明見玉兔潭底沒上人光慘貎古來恨峭發涕辭孔顔廟笑訪禪寂室歩隨青山影坐學白塔骨解聼無弄琴不禮有身佛欲問師何之忽與我相別率賦贈逺言言慙非子曰
　　送沈秀才下第東歸
　　曲言惡者誰恱耳如彈𢇁直言好者誰刺耳如長錐沈生才俊秀心腸無邪欺君子忌茍合擇交如求師毀出疾夫口騰入禮部闈下第子不恥遺才人恥之東歸家室逺掉轡時參差浙雲近吳見汴栁接楚垂明年春光別回首不復疑
　　酬棲上人
　　夜久城館閒情幽出〈一作只〉在山新月有微輝朗〈一作亦〉朗空庭間處世雖〈一作不〉識機伊余多掩關松姿度臘見籬藥知春還靜覽氷雪詞厚為酬贈顔東林有躑躅脫屣期共攀
　　冬月長安雨中見終南雪
　　秋節新已盡雨〈一作林〉踈露山雪西峯稍覺明殘滴猶未絶氣侵瀑布水〈一作氷〉凍著白雲穴今朝灞滻鴈何夕瀟湘月想彼石房人對雪扉不閉〈必結切〉
　　寄孟協律
　　我有弔古泣不泣向路岐揮淚灑暮天滴著〈一作每滴〉桂樹枝別後冬節至離心北風吹坐孤雪扉夕〈一作久〉泉落石橋時不驚猛虎嘯難辱君子詞欲酬空覺老無以堪逺持岧嶤倚角窗〈一作窗角〉王屋懸清思
　　和劉涵
　　京官始雲滿野人依舊閒閉扉一畝居中有古風還市井日已午幽窗夢南山喬木覆北齋有鳥鳴其間前日逺嶽僧來時與開關新題驚我瘦窺鏡見醜顔陶情惜清澹此意復〈一作共〉誰〈一作羣〉攀
　　明月山懐獨孤崇魚琢
　　明月長在目明月長在心在心復在目何得稀去尋試望明月人孟夏樹蔽岑想彼嘆此懐樂喧忘幽林〈一作森〉鄉本北嶽外悔〈一作每〉恨東夷深願縮地脈還豈待天恩臨非不渴隱秀〈一作季〉卻嫌他事侵或雲岳樓鐘來繞草堂吟當從令尹後再往歩柏林
　　投張太祝
　　風骨高更老向春初陽葩泠泠月下韻一一落海涯有子不敢和一聽千嘆嗟身臥東北泥魂掛西南霞手把一枝栗往輕覺程賖水天朔方色暖日嵩根花達〈一作逵〉閒幽棲山遣尋種藥家欲買雙瓊瑤慙無一木𤓰
　　詠韓氏二子
　　千巖一尺璧八月十五夕清露墮桂花白鳥舞虛碧
　　送別
　　丈夫未得意〈一作志〉行行且低睂素琴彈復彈㑹有知音知
　　攜新文詣張籍韓愈途中成
　　袖有新成詩欲見張韓老青竹未生翼一歩萬里道仰望青㝠天雲雪壓我腦失卻終南山惆悵滿懐抱安得西北風身願變蓬草地祇聞此語突出驚我倒
　　上谷送客遊江湖
　　莫歎迢遰分何殊咫尺別江樓到夜登還見南臺月
　　重酬姚少府
　　隙月斜枕旁諷詠夏貽什如今何時節蟲虺亦已蟄答遲禮渉傲抱疾思加澀僕本胡為者銜肩貢客集茫然九州內譬如一錐立欺暗少此懐自明曽瀝泣量無趫勇士誠欲戈矛戢原閣期躋攀潭舫偶俱入深齋竹木合〈一作多〉畢夕風雨急俸利沐均分價稱煩噓噏百篇見刪罷一命嗟未及滄浪愚將還知音激所習
　　投孟郊
　　月中有孤芳天下聆薫風江南有高唱海北初來通容飄清冷餘自藴襟抱中止息乃流溢推尋卻㝠濛我知雪山子謁〈一作渴〉彼偈句空必竟獲所實爾焉遂深衷錄之孤燈前猶恨百首終一吟動狂機萬疾辭頑躬生平面未交永夕夢輒同敘詰〈一作詩〉誰君師詎言無吾宗余求履其跡君曰可但攻啜波腸易〈一作未〉飽揖險神難從前嵗曾入洛差池阻從龍萍家復從〈一作徙〉趙雲思長縈縈〈一作嵩〉嵩海〈一作海剷〉每可詣長途追再〈一作難〉窮願傾肺腸事盡入焦梧桐
　　代邊將
　　持戈簇邉日戰罷浮雲收露草泣寒霽夜泉鳴隴頭三尺握中鐵氣衝星鬥牛報國不拘貴憤將平虜讎
　　寄劉棲楚
　　趨走與偃臥去就自殊分當窗一重樹上有萬里雲離披不相顧髣髴類人羣友生去更逺來書絶如焚蟬吟我為聼我歌蟬豈聞嵗暮儻旋歸晤言桂氛氳
　　寄丘儒
　　地近輕數見地逺重一面一面如何重重甚珍寳片自經失歡笑幾度騰霜霰此心鎮懸懸天象固〈一作因〉迴轉長安秋風高子在東甸縣儀形信寂蔑風雨豈乖間憑人報消息何易憑筆硯俱不盡我心終須對君宴
　　送陳商
　　古道長荊棘新岐路交橫君於荒榛中尋得古轍行足踏聖人路貎端禪士形我曾接夜談似聼講一經聮翩曾數舉昨登高第名釡底絶煙火曉行皇帝京上客逺府遊主人須目〈一作月〉明青雲別青山何日復可〈一作同〉升〈一作並〉
　　送張校書季霞
　　從京去容州馬在船上多〈一作賖〉容州幾千里直傍青天涯掌記試校書未稱高詞華義往〈一作枉〉不可屈出家如入家城市七月初熱與夏未差餞君到野地秋涼滿山坡〈一作垞〉南境異北𠉀風起無塵沙秦吟宿楚澤海酒落桂花暫醉即還醒彼土生桂茶
　　寄友人
　　同人半年別一別寂來音賴有別時文相思時一吟我常倦投跡君亦知此衿筆硯且勿棄蘇張曾陸沈但存舌在口當冀身遂心君㸔明月夜松桂寒森森
　　答王參
　　寸晷不相待四時互〈一作去〉如競客思先覺秋蟲聲苦知暝霜松積舊翠露月團〈一作圓〉如鏡詩負屬景同琴孤坐堂聼相期黃菊節別約紅桃徑每把式微篇臨風一長詠
　　延康吟
　　寄居延夀里為與延康鄰不愛延康里愛此里中人人非十年故人非九族親人有不朽語得之煙山春
　　戲贈友人
　　一日不作詩心源如廢井筆硯為轆轤吟詠作縻〈一作縈〉綆朝來重汲引依舊得清冷書贈同懐人詞中多苦辛
　　寓興
　　真集道方至貎殊妬還多山泉入城池自然生渾波今時出古言在衆翻為訛有琴含正韻知音者如何一生足感激世言〈一作顔〉忽嵯峨不得市井味思響〈一作向〉吾巖阿浮華豈我事日月徒蹉跎曠哉潁陽風千載無其他
　　懐鄭從志
　　西風吹陰雲〈一作雪〉雨雪〈一作雲〉半夜收忽憶天涯人起㸔斗與牛故人別二年我意如百秋音信兩杳杳誰雲昔綢繆平明一封書寄向〈一作來〉東北舟〈一作州〉翩翩春歸鳥會自為匹儔
　　易州登龍興寺樓望郡北高𡶶
　　郡北最高峰巉巖絶雲路朝來上樓望稍覺得幽趣朦朧碧煙裏羣嶺若相附何時一登陟萬物皆下顧
　　送鄭山人遊江湖
　　南遊衡嶽上東往天台裏足躡華頂峰〈一作峰頂〉目觀滄海水
　　就峰公宿
　　河出鳥宿後螢火白露中上人坐不倚共我論量空殘月華晻曖逺水響玲瓏爾時無了夢〈一作寤〉茲宵方未窮
　　劉景陽東齋
　　松陰連竹影中有蕪苔井清風此地多白日空自永景陽公幹孫詩句得真景勸我不須歸月出東齋靜
　　對菊
　　九日不出門十日見黃菊灼灼尚繁英美人無消息
　　送集文上人遊方
　　來從道陵井雙木〈一作去求〉溪邊會分首芳草時逺意青天外此遊詣幾嶽嵩華衡恆泰
　　題岸上人郡內門居
　　靜向方寸求不居山〈一作千〉嶂幽池開菡蓞香閒閉莓苔秋金玉重四句粃糠輕九流鑪煙上喬木鐘磬下危樓手種一株松貞心與師儔
　　遊子
　　遊子喜鄉逺非吾憶歸廬誰知奔他山自欲早旋車朝賞暮已足圖歸願無餘當期附鵬翼未偶方躊躇
　　寄山中王參
　　我㸔嶽西雲君㸔嶽北月長懐燕城南相送十〈一作千〉里別別來千餘日日日憶不歇逺寄一紙書數字論白髪
　　送汲鵬
　　淮南臥理後復逢君姓汲文采非尋常志願期卓立深江東泛舟夕陽眺原隰夏夜言詩㑹往往追不及
　　寄令狐相公〈一作赴長江道中〉
　　策杖〈一作馬〉馳山驛逢人問梓州長江那可〈一作日〉到行客替生愁






　　御定全唐詩巻五百七十一
