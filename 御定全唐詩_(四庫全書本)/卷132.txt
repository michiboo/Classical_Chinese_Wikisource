　　欽定四庫全書
　　御定全唐詩巻一百三十二
　　李頎
　　李頎東川人家於潁陽擢開元十三年進士第官新鄉尉集一卷今編詩三卷
　　湘夫人
　　九嶷日巳暮三湘雲復愁窅靄羅袂色潺湲江水流佳期來北渚捐佩〈一作玦〉在芳洲
　　塞下曲
　　黃雲雁門郡日暮風沙裏千騎黑貂裘皆稱羽林子金笳吹朔雪鐵馬嘶雲水帳下飲蒲萄平生寸心是
　　古塞下曲
　　行人朝走馬直指薊城傍薊城通漠北萬里別吾鄉海上千烽火沙中百戰場軍書發上郡春色度河陽褭褭漢宮栁青青胡地桑琵琶出塞曲橫笛㫁君腸
　　漁父歌
　　白首何老人蓑笠蔽其身避世長不仕釣魚清江濵浦沙明濯足山月靜垂綸寓宿湍與瀨行歌秋復春持竿〈一作橈〉湘岸竹爇火蘆洲薪緑水飯香稻青荷包紫鱗於中還自樂所欲全吾真而笑獨醒者臨流多苦辛
　　東京〈一作郊〉寄萬楚
　　濩落久無用隠身甘採薇仍聞薄宦者還事田家衣潁水日夜流故人相見稀春山不可望黃鳥東南飛濯足豈長往一樽聊可依〈一作持〉瞭然潭上月適我胷中機在昔同門友如今出處非優遊白虎殿偃息〈一作出入〉青瑣闈且〈一作日〉有薦君表當看攜手歸寄書不待〈一作代〉面蘭空芳菲
　　寄焦鍊師
　　得道凡百嵗燒丹惟一身悠悠孤峰頂日見三花春白鶴翠微裏黃精幽澗濵始知世上客不及山中人仙境若在夢朝雲如可親何由覩顔色揮手謝風塵
　　望鳴臯山白雲寄洛陽盧主簿
　　飲馬伊水中白雲鳴臯上氛氳山絶頂行子時一望照日龍虎姿攢空氷雪狀嵡嵸殊未巳崚嶒忽相向皎皎橫緑林霏霏澹青嶂逺映村更失孤髙鶴來傍勝氣欣有逢仙遊且難訪故人吏京劇每事多閒放室畫峨睂峯心格〈一揺〉作洞庭浪惜哉清興裏不見子所尚
　　寄萬齊融
　　名髙不擇仕委世隨虛舟小邑常歎屈故鄉行可遊青楓半村戶香稻盈田疇為政日清淨何人同海鷗揺巾北林夕把菊東山秋對酒池雲〈一作風〉滿向家湖水流岸隂止鳴鵠山色映潛虬靡靡俗中理蕭蕭川上幽昔年至呉〈一作東〉郡常隠臨〈一作憶臥〉江樓我有一書札因之芳杜洲
　　贈張旭
　　張公性嗜酒豁達無所營皓首窮草𨽻時稱太湖精露頂㨿胡牀長呌三五聲興來灑素壁揮筆如流星下舍風蕭條寒草滿戶庭問家何所有生事如浮萍左手持蟹螯右手執丹經瞪目視霄漢不知醉與醒諸賔且方坐旭日臨東城荷葉裹江魚白甌貯香秔微祿心不屑放神於八紘時人不識者即是安期生
　　贈蘇明府
　　蘇君年㡬許狀貌如玉童采藥傍梁宋共言隨日翁常辭小縣宰一徃東山東不復有家室悠悠人世中子孫皆老死相識悲轉蓬髮白還更黑身輕行若風汎然無所繫心與孤雲同出入雖〈一作唯〉一杖〈一作枝〉安然知始終願聞素女事去采山花叢誘我為弟子逍遙尋葛洪
　　登首陽山謁夷齊廟
　　古人已不見喬木竟誰過寂寞首陽山白雲空復多蒼苔歸地骨皓首採薇歌畢命無怨色成仁其若何我來入遺廟時候微清〈一作辨淳〉和落日弔山鬼回風吹女蘿石崖向〈一作門正〉西豁引領望黃河千里一飛鳥孤光東逝波驅車層城路惆悵此巖阿
　　謁張果先生
　　先生穀神者甲子焉能計自説軒轅師於今㡬千嵗寓遊城郭裏浪跡希夷際應物雲無心逄時舟不繫餐霞斷火粒野服兼荷製白雪淨肌膚青松〈一作春〉養身世韜精殊豹隠鍊骨〈一作質〉同蟬蛻忽去不知誰偶來寧有契二儀齊夀考六合隨〈一作同〉休憩彭聃猶嬰孩松期且微細嘗聞穆天子更憶漢皇帝親屈萬乗尊將窮四海裔車徒徧草木錦帛招談説八駿空往還三山轉虧蔽吾君感至徳𤣥老欣來詣受籙金殿開清齋玉堂閉笙歌迎拜首羽帳崇嚴衛禁栁垂香鑪宮花拂仙袂祈年寳祚廣致福蒼生恵何必待龍髯鼎成方取濟
　　光上座廊下衆山五韻
　　名嶽在廡下〈一作廊〉吾師居一牀每聞楞伽經只對清翠光百穀聚雪色莓苔侵屋樑氣盤古壁轉勢引幽堦長願遊薜葉下日見金鑪香
　　九月九日劉十八東堂集
　　風俗尚九日此情安可忘菊花辟惡酒湯餅茱茰香雲入授衣假風吹閒宇涼主人盡歡意林景晝微茫清切晚砧動東西歸鳥行淹留悵為別日醉秋雲光
　　宋少府東谿泛舟
　　登岸還入舟水禽驚笑語晚葉低衆色濕雲帶殘〈一作繁〉暑落日乗醉歸溪流復㡬許
　　與諸公遊濟瀆泛舟
　　濟水出王屋其源來不窮洑泉數眼沸平地流清通皇帝崇祀典詔書視三公分官禱靈廟奠璧瀋河宮神應每如荅松篁氣蔥蘢蒼螭送飛雨赤鯉噴迴風灑酒布瑤席吹簫下玉童𤣥㝠掌隂事祝史告年豐百穀趨潭底三光懸鏡中淺深露沙石蘋藻生虛空晚景臨汎美亭臯輕靄紅晴山傍舟楫白鷺驚絲桐我本家潁北開〈一作出〉門見維嵩焉知松峰外又〈一作猶〉有天壇東左手正接䍦浩歌眄青穹夷猶傲清吏偃仰狎漁翁對此川上閒非君誰與同霜凝逺村渚月淨蒹葭叢茲境信難遇為歡殊未終淹留悵言別煙嶼夕微濛
　　送綦母三謁房給事
　　夫子大名下家無鍾石儲惜哉湖海上曾校蓬萊書外物非本意此生空澹如所思但乗興逺適唯單車髙道時坎坷故交願吹噓徒言青瑣闥不愛承明廬百里人戶滿片言爭訟疎手持蓮花經目送飛鳥餘晚景南路別炎雲中伏初此行儻不遂歸食蘆洲魚
　　送劉四
　　愛君少岐嶷髙視白雲鄉九嵗能屬文謁帝遊明光奉詔赤墀下拜為童子郎爾來屢遷易三度尉洛陽洛陽十二門官寺鬱相望青槐羅四面淥水貫中央聼訟破秋毫應物利干將辭滿如脫屣立言無否臧嵗暮風雪暗秦中川路長行人飲臘酒立馬帶晨霜生事豈湏問故園寒草荒從今署右職莫笑在農桑
　　送裵騰
　　養徳為衆許森然此丈夫放情白雲外爽氣連虬鬚衡鏡合知子公心誰謂無還令不得意單馬遂長驅桑野蠶忙時憐君久踟躕新晴荷卷葉孟夏雉將雛令弟為縣尹髙城汾水隅相將薄領閒倚望恆峰孤香露圑〈一作〉百草紫梨分萬株歸來授衣假莫使故園蕪
　　送司農崔丞
　　黃鸝鳴官寺香草色未已同時皆省郎而我獨留此維監太倉粟常對府小史清隂羅廣庭政事如流水奉使往長安今承朝野歡宰臣應記識明主必遷官塞外貔將虎池中鴛與鸞詞人洞簫賦公子鵕䴊冠邑里春方晚昆明花欲闌行行取髙位當使路傍看
　　送崔侍御赴京
　　緑槐䕃長路駿馬垂青絲柱史謁承明翩翩將有期千官大朝日奏事臨赤墀肅肅儀仗裏風生鷹隼姿一從登甲科三拜皆憲司按俗又如此為郎何太遲送君暮春月花落城南陲惜別醉芳草前山勞夢思
　　春送從叔遊㐮陽
　　言別恨非一棄置我宗英向用五經笥今為千里行裹糧顧庭草羸馬詰朝鳴斗酒對寒食雜花宜晚晴春衣采洲路夜飲南陽城客夢峴山曉漁歌江水清楚俗少相知逺遊難稱情同人應館縠刺史在郊迎只合侍丹扆翻令辭上京時方春欲暮歎息向流鶯
　　贈別髙三十五
　　五十無産業心輕百萬資屠酤亦與羣不問君是誰飲酒或垂釣狂歌兼詠詩焉知漢髙士莫識越鴟夷寄跡棲霞山蓬頭睢水湄忽然辟命下衆謂趨丹墀沐浴著賜衣西來馬行遲能令相府重且有圅闗期僶俛從寸祿舊遊梁宋時皤皤邑中叟相候鬢如絲官舍栁林靜河梁杏葉滋摘芳雲景宴把手秋蟬悲小縣情未愜折腰君莫辭吾觀主〈一作聖〉人意不久召京師
　　崔五宅送劉跂入京
　　行人惜寸景繫馬暫留歡昨日辭小沛何時到長安鄉中飲酒禮客裏行路難清洛雲鴻度故闗風日寒維將道可樂不念身無官生事東山逺田園芳嵗䦨東歸余謝病西去子加餐宗伯非徒爾明時正可干躬耕守貧賤失計在林端宿昔奉顔色慙無雙玉盤
　　送馬録事赴永陽〈一作嘉〉
　　子為郡從事主印清淮邊談笑一州裏從容羣吏先手持三尺令遣決如流泉太守既相許諸公誰不然孤城連海樹萬室帶山煙春日谿湖淨芳洲葭菼連炊秔蟹螯熟下筯鱸魚鮮野鶴宿簷際楚雲飛面前聼歌送離曲且駐木蘭船贈爾八行字當聞佳政傳
　　臨別送張諲入蜀
　　出門便為客惘然悲徒御四海維一身茫茫欲何去經山復歴水百恨將千慮劒閣望〈一作送〉梁州是君斷腸處孤雲傷客心落日感君深夢裏蒹葭渚〈一作慕江畔〉天邊橘柚林蜀江流不測蜀路險難尋木有相思號猿多愁苦音莫向愚山隠愚山地非近故鄉可歸來眼見芳菲盡
　　送王昌齡
　　漕水東去逺送君多暮情淹留野寺出向背孤山明前望數千里中無蒲稗生夕陽滿舟檝但愛微波清舉酒林月上觧衣沙鳥鳴夜來蓮花界夢裏金陵城歎息此離別悠悠江海行
　　留別王盧二拾遺
　　此別不可道此心當報誰春風灞水上飲馬桃花時誤作好文士只令遊宦遲留書下朝客我有故山期
　　贈別穆元林
　　貳職久辭〈一作九載〉滿藏名三十年丹墀策頻獻白首官不遷明主日徴士吏曹何忽賢空懷濟世業欲棹滄浪船舉酒洛門外送君春海邊彼鄉有令弟小邑試烹鮮轉浦雲壑媚涉江花島連緑芳暗楚水白鳥飛吳煙贈贐亦奚貴流亂期早旋金閨㑹通籍生事豈徒然
　　不調歸東川別業
　　寸祿言可取託身將見遺慙無匹夫志悔與名山辭紱冕謝知已林園多後時葛巾方濯足蔬食但垂帷十室對河岸漁樵祗在茲青郊香杜若白水映茅茨晝景徹雲樹夕隂澄古〈一作石〉逵渚花獨開晚田鶴靜飛遲且復樂生事前賢為我師清歌聊鼔楫永日望佳期
　　晚歸東園
　　出郭喜見山東行亦未逺夕陽帶歸路〈一作鷺〉靄靄秋稼晚樵者乗霽歸野夫〈一作人〉及星飯請謝朱輪客垂竿不復返
　　龍門西𡶶曉望劉十八不至
　　春臺臨永路跂足望行子片片雲觸峯離離鳥渡水叢林逺山上霽景〈一作色〉雜花裏不見攜手人下山采緑芷
　　裴尹東溪別業
　　公才〈一作朝〉廊廟器官亞河南守別墅臨都門驚湍激前後舊交與羣從十日一攜手幅巾望寒山長嘯對髙栁清歡信可尚散吏亦何有岸雪清城隂水光逺〈一作揺〉林首閒觀野人筏或飲川上酒幽雲澹徘徊白鷺飛左右庭竹垂臥內村煙隔南阜始知物外情簪紱同芻狗
　　無盡上人東林禪居
　　草堂每多暇時謁山僧門所對但羣木終朝無一言我心愛流水此地臨清源含吐山上日蔽虧松〈一作雲〉外村孤峯隔身世百衲老寒暄禪戶積朝雪花龕來暮猿顧余守耕稼十載隠田園蘿篠慰舂汲巖潭恣討論洩雲豈知限至道莫探元且願啟闗鎻〈一作籥〉於焉微尚存
　　題綦母校書別業
　　常稱掛冠吏昨日歸滄洲行客暮帆逺主人庭樹秋豈伊問〈一作得〉天命但欲為山遊萬物我何有白雲空自幽蕭條江海上日夕見丹丘生事非〈一作本〉漁釣賞心隨去留惜哉曠微月欲濟無輕舟倐忽令人老相思河水流
　　題盧道士房
　　秋砧響落木共坐茅君家惟見兩童子林前汲井華空壇靜白日神鼎飛丹砂麈尾拂霜草金鈴揺霽霞上章人世隔看奕桐隂斜稽首問仙要黃精堪餌花
　　題神力師院
　　大師神傑貌五嶽森禪房堅持日月珠豁見滄江長隨病㧞諸苦致身如法王階庭藥草徧飯食天花香樹色向髙閣晝隂橫半墻每聞第一義心淨琉璃光
　　題僧房雙桐
　　青桐雙拂日傍帶凌霄花緑葉傳僧磬清隂潤井華誰能事音律焦尾蔡邕家
　　粲公院各賦一物得初荷
　　微風和衆草大〈一作木〉葉長圓隂晴露珠共〈一作垂〉合夕陽花映深從來不著水清淨本因心
　　李兵曹壁畫山水各賦得桂水帆
　　片帆浮〈一作在〉桂水落日天涯時飛鳥看共度閑雲相與遲長波無曉夜泛泛欲何之
　　題合歡
　　開花復巻葉豓眼又驚心蝶遶西枝露風披東幹隂黃衫漂細蘂時拂女郎砧

　　御定全唐詩巻一百三十二
