　　欽定四庫全書
　　御定全唐詩巻六百八十三
　　韓偓
　　幽窗〈以下香籨集〉
　　刺繡非無暇幽窗自〈一作日〉尟歡手香江橘嫩齒輭〈一作冷〉越梅酸密約臨行怯私書欲報難無憑諳鵲語猶得暫心寛
　　江樓二首
　　夢啼嗚咽覺無語杳杳微微望煙浦樓空客散燕交飛江靜帆飛〈一作稀〉日亭午
　　鯷魚苦筍香味新楊栁〈一作花〉酒旗三月春風光百計牽人老爭奈多情是〈一作足〉病身
　　春盡日
　　樹頭初〈一作春〉日照西〈一作窗〉檐樹底蔫花夜雨霑外院池亭聞動鎻後堂闌檻見垂簾栁腰入戸風斜倚榆莢堆牆水半淹把酒送春惆悵在年年三月病厭厭〈一作懨懨〉
　　詠燈
　　髙在酒樓明錦幕逺隨漁艇泊煙江古來幽怨皆銷骨休向長門背雨窗
　　別緒
　　別緒靜〈一作情〉愔愔牽愁暗入心已囬花渚櫂悔聼酒壚琴菊露淒羅幕棃霜惻錦衾此生終獨宿到死誓相尋月好知何計歌闌歎〈一作欲一作思〉不禁山巔更髙〈一作何〉處憶上上頭唫
　　見花
　　褰裳擁鼻正吟詩日午墻頭獨見時血染蜀羅山躑躅肉紅宮錦海棠棃因狂得病真閒事欲詠無才是所悲看卻東〈一作春〉風歸去也爭教判〈一作賸〉得最繁枝
　　馬上見
　　驕馬錦連錢〈一作乾〉乗騎是謫仙和帬穿玉鐙隔袖把金鞭去帶懵騰醉歸成〈一作應〉困頓眠自憐輸廏吏餘煖在香韀
　　繞廊
　　濃煙隔簾香漏泄斜燈映竹光參差繞廊倚柱〈一作檻〉堪〈一作更一作正〉惆悵細〈一作微〉雨輕寒花落時
　　屐子
　　方〈一作六〉寸膚圓光緻緻白羅繡屧紅托〈一作花〉裏南朝天子欠〈一作事〉風流卻重金蓮輕緑齒
　　青春
　　眼意心期卒未休暗中終擬約秦樓光陰負我難相遇〈一作偶〉情緒牽人不自由遙夜定嫌香蔽膝悶時〈一作懐一作心〉應弄玊搔頭櫻桃花謝棃花發腸斷青春兩處愁
　　聞雨
　　香侵蔽膝夜寒輕聞雨傷春夢不成羅帳四垂紅〈一作花〉燭背玊釵敲著枕函聲
　　嬾起〈一作閨意〉
　　百舌喚〈一作惱〉朝眠春心動㡬般枕㾗霞黯〈一作霞紅暗〉澹淚粉玉䦨珊〈一作干〉籠繡香煙歇屏山燭燄殘煖嫌〈一作憐〉羅韤窄瘦覺錦衣寛昨夜三更雨今朝〈一作臨明〉一陣寒海棠花在否側臥巻簾看
　　已涼
　　碧闌干外繡〈一作翠〉簾垂猩血〈一作色〉屏風畫折〈一作柘〉枝八尺龍鬚方錦褥已涼天氣未寒時
　　欲去
　　紛紜隔窗語重約蹋青期總〈一作縱〉得相逄處無非欲〈一作非無獨〉去時恨深書不盡寵極意多疑惆悵桃源路惟教夢寐知
　　橫塘
　　秋寒〈一作風〉灑背入簾霜鳳脛〈一作頸〉燈清〈一作青〉照洞房蜀紙麝煤沾〈一作添〉筆興〈一作媚〉越甌犀液發茶香風飄亂點更籌轉拍送繁曲破長散客出門斜月在兩睂愁思問〈一作向〉橫塘
　　五更
　　往年〈一作來〉曾約鬱金牀半夜潛身入洞房懐裏不知金鈿落暗中唯〈一作空〉覺繡鞵〈一作衣〉香此時欲別魂俱斷自後相逄眼更狂光景旋消〈一作暗添〉惆悵在一生贏得是淒涼
　　聫綴體
　　院宇秋明〈一作明秋〉日日長社前一雁到〈一作別〉遼陽隴頭鍼線年年事不喜寒碪𢷬斷腸
　　半睡
　　擡鏡〈一作照〉仍嫌重〈一作痩〉更衣又怕寒宵分未歸帳半睡待郎看
　　寒食夜〈一作深夜一作夜深〉
　　清江碧草兩悠悠各自風流一種愁正是落花寒食夜〈一作雨〉夜深無伴〈一作㚘〉倚南〈一作空〉樓
　　哭花
　　曾愁〈一作悲〉香結破顔遲今見〈一作日〉妖紅委地時若是有情爭不哭夜來風雨𦵏西施
　　重遊曲江
　　鞭梢亂拂暗傷情蹤跡難尋露草青猶是玉輪曾輾處一〈一作溪〉秋水〈一作春雨〉漲浮萍
　　遙見
　　悲歌淚溼澹胭脂閑立風吹金縷衣白玊堂東遙見後〈一作處〉令人斗〈一作陡〉薄〈一作評說〉畫楊妃
　　新秋
　　一夜清風動扇愁背時容色入新秋桃花臉〈一作眼〉裏汪汪淚忍到更深枕上流
　　宮詞
　　繡帬〈一作屛〉斜立正銷魂侍女移燈掩殿門燕子不來〈一作歸〉花著雨春風應自〈一作是〉怨黃昬
　　蹋青〈一夲有詞字〉
　　蹋青㑹散〈一作上〉欲歸時金車久立頻催上收帬整髻故遲遲〈一作留〉兩點深心各惆悵
　　夜深〈一作寒食夜〉
　　惻惻輕寒剪剪風小梅〈一作杏花〉飄雪杏花〈一作小桃〉紅夜深斜搭鞦韆索樓閣朦朧煙〈一作細〉雨中
　　夏日
　　庭樹新隂葉未成玉階人靜一蟬〈一作下簾〉聲相風不動烏龍睡時有〈一作待得〉嬌鶯〈一作幽禽〉自喚名
　　新上頭
　　學梳鬆鬢〈一作蟬鬢〉試新帬〈一作帬新〉消息佳期在此春為要〈一作愛〉好多心〈一作心多〉轉惑偏將宜稱問傍人
　　中庭
　　夜短睡遲慵早起日髙方始出紗窗中庭自摘青梅子先〈一作閑〉向釵頭戴一雙
　　詠浴
　　再整魚犀攏翠簮解衣先覺冷森森教移蘭燭〈一作燼〉頻羞影自試〈一作拭〉香湯更怕深初似洗〈一作染〉花難按抑終憂〈一作愁〉沃雪不勝任豈知侍女簾帷外賸取君王㡬〈一作數〉餅金
　　席上有贈
　　矜嚴標格絶嫌猜嗔怒雖〈一作難〉逄笑靨〈一作眼〉開小雁斜侵睂栁去媚霞橫接眼波來鬢垂香頸雲遮藕粉著蘭胸雪壓梅莫道風流無宋玉好將心力事妝臺
　　早歸
　　去是黃昬後歸當朧⿰時扠〈一作衩〉衣吟宿醉風露動相思
　　玉合〈雜言〉
　　羅嚢繡兩鳳皇〈一作鴛鴦〉玉合雕雙鸂鷘中有蘭膏漬〈一作積〉紅豆毎囬拈著長相〈一作思〉憶長相〈一作思〉憶經㡬春人悵望香氤氳開緘不見新書跡帶粉猶殘舊淚〈一作指〉痕
　　金陵〈雜言〉
　　風雨蕭蕭石頭城下木蘭橈煙月迢迢金陵渡口去來潮自古風流皆暗銷才魄〈一作鬼〉妖魂誰與招彩〈一作錦〉牋麗句今〈一作徒〉已矣羅韤金蓮何寂寥
　　嬾卸頭〈一作生查子〉
　　侍女動妝籨故故驚人睡那知夲未眠背面偷〈一作由〉垂淚嬾卸鳳皇釵羞入鴛鴦被時復見殘燈和煙墜金穗
　　倚醉
　　倚醉無端尋舊約卻憐〈一作那令〉惆悵轉難勝靜中樓閣深春〈一作春深〉雨逺處簾櫳半夜〈一作夜半〉燈抱柱立時風細細繞廊行處思騰騰分明窗下聞裁剪敲徧闌干喚不譍
　　詠手
　　腕〈一作暖〉白膚紅玉筍芽調琴抽線露尖斜背人細撚垂臙〈一作煙〉鬢〈一作眉髪〉向鏡輕勻襯臉〈一作眼〉霞悵望昔逄褰繡幔〈一作帳〉依稀曾〈一作重〉見托金〈一作香〉車後園笑向同行道〈一作者〉摘得蘼蕪〈一作荼䕷〉又折花〈一作扠〉
　　荷花
　　紈〈一作鈿〉扇相欹緑香嚢獨立紅浸淫因重露狂暴是秋風逸調無人唱秋塘每夜空何繇見周昉移入畫屏中
　　鬆髻
　　髻根鬆慢玉釵垂指㸃花枝〈一作庭花〉又過時坐乆暗〈一作暗坐乆〉生惆悵事背〈一作映〉人勻卻淚胭脂
　　寄逺〈在岐日作〉
　　睂如半月〈一作照〉雲如鬟梧桐葉落敲井闌〈一作乾〉孤燈亭亭公署寒微霜淒淒客衣單想美〈一作佳〉人兮雲一端夢魂悠悠闗山難空房〈一作牀〉展轉懐悲酸銅壺漏盡聞〈一作開〉金鸞
　　蹤跡
　　東烏西兎似車輪刧火〈一作卻笑〉桑田不復論唯有風光與蹤跡思量長是〈一作似一作自〉暗銷魂
　　病〈一作痛〉憶
　　信知尤物必牽情一顧難酬〈一作忘〉覺命輕曾把禪機銷此病破除纔〈一作方〉盡又重生
　　妬媒
　　洞房深閉不曾開橫臥烏龍作〈一作似〉妬媒好鳥豈勞兼比翼異華何必更重臺難留旋逐驚飇去暫見〈一作返〉如隨急電來多為過防成後悔偶因飜〈一作飛〉語得深猜已嫌刻蠟〈一作燭〉春宵短最恨鳴珂曉鼓催應笑楚㐮仙分薄日〈一作閑〉中長是獨裵囬
　　不見
　　動靜防閑又怕疑佯佯脈脈是深〈一作沈〉機此身願作君家燕秋社歸時也不歸
　　晝寢
　　碧桐〈一作梧〉隂盡隔簾櫳扇拂金鵞〈一作蛾〉玉簟烘撲粉更添〈一作嫌〉香體滑觧衣唯〈一作微〉見下裳紅煩襟乍觸氷壺冷倦枕徐〈一作斜〉欹寳髻鬆何必苦勞魂與〈一作雲雨〉夢王昌只在此牆東
　　意緒
　　絶代佳人何寂寞棃花未發梅花落東風吹雨入西園銀綫千條度虛閣臉粉難勻蜀酒濃〈一作紅〉口脂易印吳綾薄嬌饒意態不勝〈一作能〉羞願倚郎肩永相著
　　惆悵
　　身情長在暗相隨生魄隨君君豈知被頭不煖空霑淚釵股欲分猶半疑朗月清風難愜意詞人絶色多傷離何如飲酒連千〈一作年〉醉席地幕天無所知
　　忍笑
　　宮様衣裳〈一作梳頭〉淺畫睂晩〈一作曉〉來梳洗〈一作裝飾〉更相宜水精鸚鵡釵頭顫舉〈一作歛〉袂佯羞忍笑時
　　詠栁
　　褭雨拖風不自持全〈一作遍〉身無力向人垂玉纖折得遙相贈便似〈一作是〉觀音手裏時
　　密意
　　呵花貼鬢粘寒髪凝酥光透猩猩血經過洛水㡬多人唯有陳王見羅襪
　　偶見〈一作鞦韆〉
　　鞦韆打困解羅帬指㸃醍醐索〈一作酒〉一尊見客入來和笑走手搓梅子映中門
　　寒食夜有寄
　　風流大抵是倀倀〈一作張張〉此際〈一作一度〉相思必〈一作一〉斷腸雲薄月昬〈一作月落雲階〉寒食夜隔簾微雨杏花香
　　效崔國輔〈一作輔國〉體四首
　　澹月照中庭〈一作夜〉海棠花自落獨立俯閑階風動鞦韆索
　　雨後碧苔院霜來紅葉樓閑階上斜日鸚鵡伴人愁酒力滋睡眸鹵莽聞街鼓欲明天〈一作花〉更寒東風打窗雨
　　羅幕生春寒繡窗愁未眠南湖一夜〈一作夜半南湖〉雨應溼采蓮船
　　後魏時相州人作李波小妹〈一作少妹〉歌疑其未備因補之
　　李波小妹〈一作少妹〉字雍容窄衣短袖蠻錦紅未解有情夢梁殿〈一作苑〉何曾自媚妬吳宮難〈一作誰〉教牽引知酒味因令悵望成春慵海棠花下鞦韆畔背人撩鬢道悤悤
　　春晝〈一作盡〉
　　春融豔豔大醉陶陶漏添遲日箭減良宵藤垂㦸戶栁拂河〈一作浮〉橋簾幙燕子池塘百勞膚清臂痩衫薄香銷楚殿衣窄南朝髻髙河陽縣逺清波地〈一作池〉遙絲纒露泣各自無憀
　　三憶
　　憶眠時春夢困騰騰展轉不〈一作未〉能起玉釵垂枕稜憶行時背手挼〈一作移〉金雀歛笑〈一作欲去〉慢囬頭歩轉闌干角
　　憶去時向月遲遲行強語戲同伴圖郎聞笑聲
　　六言三首
　　春樓處子傾城金陵狎客多情朝雲暮雨㑹合羅韤繡被逄迎華山梧桐相覆蠻江荳蔲連生幽歡不盡告別秋河悵望平明
　　一燈前雨落夜三月盡草青時半寒半暖正好花開花謝相思惆悵空教夢見懊惱多成酒悲紅袖不乾誰㑹揉損聫娟澹睂
　　此間青草〈一作山〉更逺不唯空繞汀洲那裏朝日才〈一作方〉出還應先〈一作光〉照西樓憶淚因成恨淚夢遊常續心遊桃源洞口來否絳節霓旌乆留
　　寒食日重遊李氏園〈一作林〉亭有懐
　　往年同〈一作曾〉在鸞〈一作彎〉橋上見倚朱闌詠栁緜今日獨來香徑裏更無人跡有苔錢傷心闊別三千里屈〈一作曲〉指思量四五年料得他鄉遇〈一作過〉佳節亦應懐抱暗淒然
　　思録舊詩於巻上淒然有感因成一章
　　緝綴小詩鈔巻裏尋思閑事到〈一作動〉心頭自吟自泣〈一作淚〉無人㑹腸斷蓬山第一流
　　春閨二首
　　願結交加夢因傾㶑灔尊醒來情緒惡簾外正黃昏氤〈一作氳〉氳帳裏香薄薄睡時妝長吁解羅帶怯見上空牀
　　代小玉家為蕃騎所虜後寄故集賢裵公相國
　　動天金鼓逼〈一作發〉神州惜別無心學墜樓不得回眸辭傅粉〈一作謝傳〉便須含淚對〈一作到〉殘秋折釵伴妾埋青冡半鏡隨郎𦵏杜郵唯有此〈一作他〉宵魂夢〈一作夢魂〉裏𣪞勤見〈一作相〉覓鳳池〈一作城〉頭
　　薦福寺講筵偶見又別〈一作別後〉
　　見時濃日午別處暮鐘殘景色疑春盡襟懐似酒闌兩情含〈一作貪〉眷戀一餉致〈一作到〉辛酸夜靜長廊下難〈一作誰〉尋屐齒看
　　復偶見三絶
　　霧為襟袖玉為冠半似羞人半忍寒別易㑹難長自歎轉身應把〈一作取〉淚珠彈
　　桃花臉薄難蔵涙栁〈一作桂〉葉睂長易覺愁密〈一作形〉跡未成當面笑㡬廻擡眼又低頭
　　半身映竹輕聞語一手揭簾微轉頭此意別人應未覺不勝情緒兩風流
　　厭花落
　　厭花落人〈一作日〉寂寞果樹隂成〈一作成隂〉燕翅齊西園永日閒髙閣後堂夾簾愁不巻低頭悶把衣襟撚忽然事到心中來四妓嬌入茸茸眼也曾同在華堂宴佯佯攏鬢偷迴面半醉狂心忍不禁分明一任傍人見書中說卻平生事猶疑未滿情郎意錦嚢封了又重開夜深窗下燒紅紙紅紙千張言不盡至誠無語傳心印但得鴛鴦〈一作衾〉枕臂眠也任時光都一瞬
　　春悶〈一作閨〉偶成十二韻
　　阡陌懸雲壌闌畦〈一作干〉隔艾芝路遙行雨嬾河闊過橋遲雁足應難逹狐蹤浪得疑謝鯤吟未廢張碩夢堪思有意通情處無言攏鬢時格髙歸歛笑歌怨在顰眉醉後金蟬重歡餘玉燕欹素姿凌白奈圓頬誚紅梨粉字題花筆香牋詠栁詩繡窗擕手約芳草蹋青期別淚開泉脈春愁罥藕絲相思不相信幽恨更誰知
　　想得〈一作再青春〉
　　兩重門裏玉堂前寒食花枝月午天想得那人垂手立嬌羞不肯上鞦韆
　　偶見背面是夕兼夢
　　酥凝背胛〈一作甲〉玉搓肩輕薄紅綃覆白蓮此夜分明來入夢當時惆悵不成眠眼波向我無端豔心火因君特地然莫道人生難際㑹秦樓鸞鳯有神仙
　　五更
　　秋雨五更頭桐竹鳴騷屑卻似殘春間斷送花時節空樓雁一聲逺屏燈半滅繡被擁嬌寒眉山正愁絶
　　有憶
　　晝漏迢迢夜漏遲〈一作移〉傾城消息杳無期愁腸泥〈一作殢〉酒人千里淚眼倚樓天四垂自笑計狂多獨語誰憐夢好轉相思何時斗帳濃香裏分付東〈一作春〉風與玉兒
　　半夜
　　板閣數尊後至今猶酒悲一宵相見事半夜獨眠時明朝窗下照應有鬢〈一作髪〉如絲
　　信筆
　　睡髻休頻攏春眉忍更長整釵梔子重泛酒菊花香繡疊昏金色羅揉損砑光有時閑弄筆亦畫兩鴛鴦
　　寄恨
　　秦釵枉斷長條玉蜀紙虛〈一作空〉留小字紅死恨物情難〈一作無〉㑹處蓮花不肯嫁春〈一作東〉風
　　兩處
　　樓上澹山橫樓前溝水清憐山又憐水兩處總牽情
　　擁鼻
　　擁鼻悲吟一向愁寒更轉盡未囬頭緑屏無睡秋分簟紅葉傷心月午樓卻要因循添逸興若為趨競愴離憂殷勤憑仗官渠水為到西溪動釣舟
　　閨怨〈一作恨〉
　　時光潛去暗淒涼嬾對菱花暈曉〈一作晩〉妝初坼鞦韆人寂寞後園青草任他長
　　褭娜〈丁夘年作〉
　　褭娜腰肢澹薄妝六朝宮様窄衣裳著詞暫〈一作但〉見〈一作嗔〉櫻桃破飛醆遙聞荳蔲香春惱情〈一作襟〉懐身覺痩酒添顔色粉生光此時〈一作心〉不敢分明道風月應知暗斷腸
　　多情〈庚午年在桃林場作〉
　　天遣多情不自持多情兼與病相宜蠭偷野〈一作崖〉蜜初嘗處鶯啄含桃欲咽時酒蕩襟懐㣲駊騀〈一作叵我〉春牽情緒更〈一作正〉融怡水香賸置〈一作貯一作注〉金盆〈一作杯〉裏瓊樹長須〈一作須長〉浸一枝
　　偶見
　　千金莫惜旱蓮生〈一作買娉婷〉一笑從教下蔡傾仙樹有花難問種御香聞氣不知名愁來自覺歌喉咽瘦去誰憐舞掌輕小疊紅箋書恨字與奴方便寄〈一作送〉卿卿
　　箇儂
　　甚感殷勤意其如阻礙何隔簾窺綠齒映柱送橫波老大逄知少襟懐暗喜多因傾一尊酒聊以慰蹉跎
　　無題〈並序〉
　　余辛酉年戲作無題十四韻故奉常王公相國首於繼和故內翰吳侍郎融令狐舍人渙閣下劉舍人崇譽吏部王員外渙相次屬和余因作第二首卻寄諸公二內翰及小天亦再和余復作第三首二內翰亦三和王公一首劉紫微一首王小天二首二學士各三首余又倒押前韻成第四首二學士笑謂余曰謹竪降旗何朱研如是也遂絶筆是歲十月末余在內直一旦兵起隨駕西狩文稾咸棄更無孑遺丙寅年九月在福建寓止有前東都度支院蘇暐端公挈余淪落詩稾見授中得無題一首因追味舊作缺忘甚多唯第二第四首髣髴可記其第三首才得數句而已今亦依次編之以俟他時偶獲全夲餘五人所和不復憶省矣
　　小檻移燈灺空房鎻隙塵額波〈一作披〉風盡日簾影〈一作匝一作押〉月侵晨香辣〈一作瓣〉更衣後釵梁攏鬢新吉音聞詭計醉語近天真妝好方長歎歡餘卻淺顰繡屏金作屋絲幰玉為輪致意通緜竹精誠託錦鱗歌凝睂際恨酒發臉邊春溪紵殊傾〈一作輕〉越樓簫豈〈一作卻〉羨秦栁虛禳沴氣梅實引芳津樂府降清唱宮廚減食珍防閑襟並歛忍妬淚休勻宿飲愁縈夢春寒痩著人手持雙荳蔲的的為東鄰
　　碧瓦偏光日紅簾不〈一作小〉受塵栁昏連緑野花爛爍清晨書密偷看數情通破體新明言終未實暗祝〈一作囑〉始應真枉道嫌〈一作兼〉偷藥推誠鄙效顰合成雲五色宜作〈一作在〉日〈一作月〉中輪照〈一作爐〉獸金塗爪釵魚玉鏤鱗渺瀰三島浪平逺一樓春墮髻還名夀修蛾夲姓秦櫂尋聞犬洞槎入飲牛津麟脯隨重醸霜華間八珍錦囊〈一作衾〉霞彩爛羅韤砑光勻羞佯牽伴嬌饒欲泥人偷兒難捉搦慎莫共〈一作近〉比鄰
　　紫蠟融花蔕紅緜拭〈一作試〉鏡塵夢狂飜惜夜妝嬾〈一作好〉厭凌晨茜袖啼㾗數香牋墨色新〈從此不記〉
　　倒押前韻
　　白〈一作查〉下同歸〈一作歸同〉路烏衣枉〈一作住〉作鄰珮聲猶隔箔香氣已迎人酒勸杯須〈一作頻〉滿書羞字不勻歌憐黃竹怨味實碧桃珍剪燭非良䇿當闗是要津東阿初度洛楊惲舊家秦粉化橫波溢衫輕曉霧春鵶黃雙鳳翅麝月半魚鱗別袂飜如浪廻腸轉似輪後期纔註腳前事又含顰縱有才難詠寧無畫逼真天香聞更有瓊樹見長新鬬草常〈一作當〉更僕迷鬮〈一作途〉誤逹晨齅花判不得〈一作到〉檀注〈一作淚一作桂又作柱〉惹風〈一作芳〉塵
　　閨情〈一作夜閨〉
　　輕風滴〈一作的〉礫〈一作爍〉動簾鉤宿酒猶〈一作從〉酣嬾〈一作猶自醺酣未〉卸頭但覺夜深花有露不知人靜月當樓何郎燭〈一作燈〉暗誰能詠韓夀〈一作椽〉香焦〈一作銷〉亦任偷敲折玉釵歌轉咽一聲聲作〈一作入〉兩睂愁
　　自負
　　人許風流自負才偷桃三度到瑤臺至今衣領胭脂在曾被謫仙痛齩來
　　天涼
　　愁來〈一作多〉卻訝天涼早思倦翻嫌夜漏遲何處山川〈一作村〉孤館裏向燈彎盡一雙眉
　　日髙
　　朦朧猶記管聲噤痄餘寒酒半醒春暮日髙簾半巻落花和雨滿中庭
　　夕陽
　　花前灑淚臨寒食醉裏回頭問夕陽不管相思人老盡朝朝容易下西牆
　　舊館
　　前歡往恨分明在酒興詩情大半亡還似牆西紫荊樹殘花摘〈一作蕭〉索映髙塘
　　中春憶贈
　　年年長是阻佳期萬種恩情只自知春色轉添惆悵事〈一作望〉似君花發兩三枝
　　春恨
　　殘夢依依酒力餘城頭畫角〈一作鵯頰〉伴啼烏平明未〈一作乍〉巻西樓幕院靜時聞響轆轤
　　鞦韆〈以下三首夲集不載〉
　　池塘夜歇清明雨繞院無塵近花塢五絲繩繫出牆遲力盡纔憐見鄰圃下來嬌喘未能調斜倚朱闌乆無語無語兼動所思愁轉眼看天一長吐
　　長信宮二首
　　天上夢魂何杳杳宮中消息太沈沈君恩不似黃金井一處團圓萬丈深
　　天上鳳皇休寄夢人間鸚鵡舊堪悲平生心緒無人識一隻金梭萬丈深
　　句
　　豈獨鴟夷解歸去五湖漁艇且餔糟〈聞再除戎曹依前充職〉




　　御定全唐詩巻六百八十三
<集部,總集類,御定全唐詩>
