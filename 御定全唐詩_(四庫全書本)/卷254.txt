　　欽定四庫全書
　　御定全唐詩卷二百五十四
　　常袞
　　常袞京兆人天寶末舉進士歴太子正字寶應二年為翰林學士考功員外郎中知制誥文章俊拔當時推重永㤗元年遷中書舍人累上章陳西北利害代宗甚顧遇之加集賢院學士大厯初拜門下侍郎同平章事與楊綰並掌機務後出爲福建觀察使集十卷今存詩九首
　　奉和聖製麟徳殿燕百寮應制
　　雲闢御筵張山呼聖夀長玉闌豐瑞草金陛立神羊台鼎資庖膳天星奉酒漿蠻夷陪作位犀象舞成行網已袪三面歌因守四方千秋不可極花發滿宮香
　　晩秋集賢院即事寄徐薛二侍郎
　　穆穆上清居沈沈中祕書金鋪深內殿石甃淨寒渠花樹臺斜倚空煙閣半虛縹囊披錦繡翠軸卷瓊琚墨潤
　　氷文繭香銷蠧字魚翻黃桐葉老吐白桂花初舊徳雙逰處聨芳十載餘北朝榮庾薛西漢盛嚴徐侍講親華扆徵吟〈一作詩〉步綺疏綴簾金翡翠賜硯玊蟾蜍序〈一作移〉秩東南逺離憂歲月除承明期重入江海意何如
　　早秋望華清宮樹因以成詠〈一作盧綸詩〉
　　可憐雲木叢滿禁碧濛濛色潤靈泉近隂清輦路通玉壇標八桂金井識雙桐交映凝寒露相和起夜風數枝盤石上㡬葉落雲中燕拂宜秋霽蟬鳴覺晝空翠屏更隱見珠綴共𤫩瓏雷雨生成早樵蘇禁令雄野藤髙助綠仙果迥呈紅惆悵繚垣暮茲山聞暗蟲
　　和考功員外杪秋憶終南舊宅之作〈一作和大理裵卿杪秋憶山下舊居以下六首一作盧綸詩〉
　　靜憶溪邊宅知君許謝公曉霜凝耒耜初日照梧桐㵎䑕喧藤蔓山禽竄石叢白雲當嶺雨黃葉繞階風野菓垂橋上髙泉落水中歡榮來自閒羸賤賞曾通月滿珠藏海天晴鶴在籠餘陰如可寄願得隱牆東
　　題金吾郭將軍石洑茅堂
　　雲㦸曙沈沈軒墀清且深家傳成棟美堯寵結茅心玉佩多依石油幢亦在林爐香諸洞暖殿影衆山隂草奏風生筆筵開雪滿琴客從龍闕至僧自虎溪尋瀟灑延清賞周流㑹素襟終朝惜塵步一醉見華簪
　　登棲霞寺〈一作奉和李益逰棲巖寺〉
　　林香雨氣新山寺緑無塵遂結雲外侶共逰天上春鶴鳴金閣麗僧語竹房鄰待月水流急惜花風起頻何方非壊境此地有歸人迴首空門外皤然一幻身
　　逢南中使寄嶺外故人
　　見說南來處蒼梧指桂林過秋天更暖邊海日長隂巴路緣雲出蠻鄉入洞深信囘人自老夢到月應沉碧水通春色青山寄逺心炎方難久客爲爾一霑襟
　　代員將軍罷戰後歸故里
　　結髪事疆場全生到海〈一作俱到〉鄉連雲防鐵嶺同日破漁陽牧馬胡天晩移軍磧路長枕戈眠古戍吹角立繁霜歸老勲仍在酬恩虜未㤀獨行過邑里多病對農桑雄劍依塵槖兵符寄藥囊空餘麾下將猶逐羽林郎
　　詠冬瑰花〈奉和中書李舍人昆季詠寄徐郎中之作〉
　　獨鶴寄煙霜雙鸞思晩芳舊陰依謝宅新豓出蕭牆蝶散揺輕露鶯銜入夕陽雨朝勝濯錦風夜劇焚香麗日千層豓孤霞一片光密來驚葉少動處覺枝長布影期髙賞留春爲逺方嘗聞贈瓊玖叨和愧升堂
　　句
　　風𠉀巳應同嶺北雲山仍喜似終南〈題漳浦驛方輿勝覽〉
　　禇朝陽
　　禇朝陽登天寳進士第詩三首
　　登聖善寺閣〈一題作登少室山〉
　　飛閣青霞裏先秋獨早涼天花映〈一作散〉窗近月桂拂簷香華岳三峰小黃河一帯長空閒〈一作聞〉指歸路煙際有垂楊
　　五絲
　　越人傳楚俗截竹競縈絲水底深休也日中還賀之章施文勝質列匹美於姬錦繡侔新段羔羊寢舊詩但誇端午莭誰薦屈原祠把酒時伸奠汨羅空逺而
　　奉上徐中書
　　中禁仙池越鳳凰池邊詞客紫薇郎既能作頌雄風起何不時吹蘭蕙香









　　御定全唐詩巻二百五十四
