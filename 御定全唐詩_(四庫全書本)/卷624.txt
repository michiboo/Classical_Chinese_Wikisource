　　欽定四庫全書
　　御定全唐詩巻六百二十四
　　陸⻱䝉
　　二遺詩〈並序〉
　　二遺者何石枕材琴薦也石者何松之所化也松者〈一作化於〉何越之東陽也東陽多名山就中金華為最枝峰蔓壑秀氣磅礴者數百里不啻神仙登臨草木芬怪永康之地亦蟬聫其間中饒古松往往化而為石盤根大柯文理曲折盡為好事者得〈一作攻〉而致於人間以為耳目之異太山羊振文得枕材趙郡李中秀得琴薦皆茲石也咸以遺予予以二遺之奇聊賦詩以謝
　　誰從毫末見參天又到蒼蒼化石年萬古清風吹作籟一條寒溜滴〈一作滌〉成穿〈一作川〉閒追金帶徒勞恨靜格朱絲更〈一作也〉可憐幸與野人俱〈一作供〉散誕不煩良匠更雕鐫
　　鵁鶄〈並序〉
　　客有過震澤得〈一作尋〉水鳥所謂鵁鶄者貺予黒襟青脛碧爪丹噣〈一作碧噣丹爪〉色㡬及項質甚髙而意甚卑〈一作草〉戚畏人予極哀其野逸性又非以能招累者而囚錄籠檻逼迫窻戶俛啄仰飲為活大不快真天地之窮鳥也為之賦詩擬好事者和
　　詞賦曽誇鸀鳿流果為名誤別滄洲雖䝉靜置疎籠晩不似閒棲折葦秋自昔稻粱髙鳥畏至今珪組野人讐防徽避繳〈一作釣〉無窮事好與裁書〈一作詩〉謝白鷗
　　新秋月夕客有自逺相尋者作吳體二首以贈
　　風初寥寥月乍滿杉篁左右供〈一作有〉餘清因君一話故山事憶鶴互應深溪聲雲門老僧定未起白閣道士遙相迎日聞〈一作世間〉羽檄日夜急〈一作至〉掉臂欲歸巖下行驚聞逺客訪良夜扶病起坐綸巾欹清談白紵思悄悄玉繩銀漢光離離三吳煙霧且如此百越琛賮來何時林端片月落未落強慰別情言後期
　　閒書
　　病學髙僧置一牀披衣纔暇即焚香門階雨過苔花潤小簟風來薤葉涼南國羽書催部曲〈時黃巢圍廣州告急〉東山毛褐傲羲皇昇平聞〈一作人〉道無時節試問中林亦不妨
　　獨夜
　　新秋霽夜有清境窮襜〈一作檐〉病客無佳期生公把經向石説而我對月須人為獨行獨坐亦獨酌獨玩獨吟還獨悲古稱獨坐與獨立若比羣居終校奇
　　寄吳融
　　一夜秋聲入井桐數枝危綠怕西風霏霏晚砌煙華上淅淅疎簾雨氣〈一作欲〉通君整〈一作隠〉輪蹄名未了我依琴〈一作雲〉鶴病相攻到頭江畔從漁事織作中流萬尺〈一作疋〉篊
　　中秋待月
　　轉缺霜輪上轉遲好風偏似送佳期簾斜樹隔情無限燭暗香〈一作花〉殘坐不辭最愛笙調聞北里漸看星澹失南箕何人為校清涼力未似〈一作欲減〉初圓欲〈一作及〉午時
　　重憶白菊〈一本作二絶句〉
　　我憐貞白重寒芳前後叢生夾小堂月〈一作霜〉朶暮〈一作併〉開無絶豔風莖時動有竒香何慙謝雪清才〈一作中情〉詠不羨劉梅貴主〈一作色〉妝更憶幽窻凝一夢〈一作望〉夜來村落〈一作月〉有㣲霜
　　別墅懐歸
　　水國初冬和暖天南榮方好背陽眠題詩朝憶復暮憶見月上還下遙為晚花吟白菊近炊香稻識紅蓮何人授我黃金百買取蘇君負郭田
　　寄淮南鄭〈一作竇〉寳書記
　　記室千年翰墨孤唯君才學似應徐五丁驅得神功盡二酉搜來祕檢疎煬帝帆檣留澤國淮王牋奏入班書清詞醉草無因〈一作人〉見但釣寒江半尺鱸
　　小雪後書事
　　時候頻過小雪天江南寒色未曽〈一作多〉偏楓汀尚憶逢人別麥隴唯應〈一作憑〉欠雉眠更擬結茅臨水次偶因行藥到村前鄰翁意緒相安慰多〈一作曽〉説眀年是稔年
　　寒夜同襲美訪北禪院寂上人
　　月樓風殿靜沈沈披拂霜華訪道林鳥在寒枝棲影動人依古堞坐禪深眀時尚阻青雲步半夜猶追白石吟自是海邊鷗伴侶不勞金偈更降心
　　和襲美江南道中懐茅山廣文南陽博士三首次韻
　　一片輕帆背夕陽望三峰拜七真堂〈三茅二許一楊一郭是為七真〉天寒夜潄雲牙淨雪壊晴梳石髮香自拂煙霞安筆格獨開封檢試砂牀莫言洞府能招隠會輾飇輪見玉皇壺中行坐可攜天何況〈一作向〉林間息萬緣組綬任垂三品石佩環從落四公泉丹臺已運隂陽火〈一作氣〉碧簡須雕〈一作調〉次第仙〈廣文三年猶在場中〉想得雷平春色動五〈一作玉〉芝煙甲〈一作草〉又芊眠
　　良常應不動移文金醴從酸亦自醺〈蓬萊公洛廣文以金醴四升待主簿主簿恨其味酸〉桂父舊歌飛絳雪桐孫新〈一作遺〉韻倚𤣥雲春臨桞谷鶯先覺曙醮蕪香〈一作靈蕪〉鶴共聞珍重雙雙玉條脫盡憑三島寄羊君
　　早春雪中作吳體寄襲美
　　迎春避臘不肎下欺花凍草還飄然光填馬窟蓋塞外勢壓鶴巢偏殿巔山爐癭節萬狀火墨突乾衰孤穂煙君披鶴氅獨自立何人解道真神仙
　　奉和襲美吳中言情見寄次韻
　　菰煙蘆雪是儂鄉釣線隨身好坐忘徒愛右軍遺㸃畫閒披左氏得膏肓無因月殿聞移屧秖有風汀去採香莫問江邊漁艇子玉皇看賜羽衣裳
　　和襲美揚州看辛夷花次韻
　　栁疎梅墮少春叢天遣花神別致功髙處朶稀難避日動時枝弱易為風堪將亂蘂添雲肆若得千株〈一作枝〉便雪宮不待羣芳應有意等閒桃杏即爭紅
　　奉和襲美行次野梅次韻
　　飛櫂參差拂早梅強欺寒色尚低徊風憐薄媚留香與月㑹深情借豔開梁殿得非蕭帝瑞齊宮應是玉兒媒不知謝客離腸醒臨水應〈一作剛〉添萬恨來
　　奉和襲美暇日獨處見寄
　　謝府殷樓少暇時又拋清晏入書帷三千餘歳上下古八十一家文字奇〈司馬遷書上下紀三千餘歳太𤣥有八十一家率多奇字〉冷夢漢臯懐鹿隱靜憐煙島覺鴻離知君滿篋前朝事鳯諾龍奴借與窺
　　奉和襲美見訪不遇
　　為愁煙岸老塵囂扶病呼兒斸翠苕秖道府中持簡牘不知林下訪漁樵花盤小墢晴初壓葉擁疎籬凍未燒倚杖徧吟春照午一池氷㡬多消
　　酬襲美見寄海蟹
　　藥杯應阻蟹螯香卻乞江邊採捕郎自是揚雄知郭索〈太𤣥經雲蟹之郭索〉且非何𦙍敢餦餭〈何𦙍侈於食味稍欲去其甚者猶有䱇臘槽蟹〉骨清猶似含春靄沫白還疑帶海霜強作南朝風雅客夜來偷醉早梅傍
　　奉和襲美開元寺客省早景即事次韻
　　日上罘罳疊影紅一聲清梵萬緣空䙰褷滿地貝多雪料峭入樓于闐風水榭初抽寥泬思竹窻猶掛夢魂中靈香散盡禪家接誰共殷源小品同〈辨正論亦有九流一曰禪家者流殷浩讀小品經下二百籖疑義以問支道林〉
　　獨夜有懐因作吳體寄襲美
　　人吟側景抱凍竹鶴夢缺月沈枯梧清澗無波鹿無魄白雲有根虬有鬚雲虬澗鹿真逸調刀名錐利非良圖不然快作燕市飲笑撫肉枅〈音磬〉眠酒壚
　　闔閭城北有賣花翁討春之士往往造焉因招襲美
　　故城邊有賣花翁水曲舟輕去盡通十畝芳菲為舊業一家煙雨是元功閒添藥品年年別笑指生涯樹樹紅若要見春歸處所不過攜手問東風
　　奉和襲美病中庭際海石榴花盛發見寄次韻
　　紫府真人餉露囊猗蘭燈燭未熒煌丹華乞曙先侵日金焰欺寒卻照霜誰與佳名從海曲秖應芳裔出河陽那堪謝氏庭前見一清香染郄郎
　　襲美以春橘見恵兼之雅篇因次韻酬謝
　　到春猶作九秋鮮應是親封白帝煙良玉有漿須讓味眀珠無纇亦羞圓堪居漢苑霜梨上合在仙家火棗前珍重更過三十子不堪分付野人邊〈王僧辯嘗為荊南得橘一蔕三十子以獻梁元帝〉
　　奉和襲美病中書情寄上崔諫議次韻
　　或偃虛齋或在公藹然林下昔賢風庭前有蜨爭煙蘂簾外無人報水筒行藥不離深幌底〈時患眼疾〉寄書多向逺山中西園夜燭偏堪憶曽為題詩刻半紅
　　奉酬襲美病中見寄
　　逢花逢月便相招忽臥雲航〈一作疏〉隔野橋春恨與誰同酩酊𤣥言何處問逍遙題詩石上空迴筆拾蕙汀邊獨倚橈早晚卻還巖下電〈襲美時有眼疾〉共尋芳徑結煙條
　　奉和襲美病孔雀
　　嬾移金翠傍簷楹斜倚芳叢舊態生唯奈〈一作耐〉瘴煙籠飲啄可堪春雨滯飛鳴鴛鴦水畔迴頭羨荳蔲圖前舉眼驚爭得鷓鴣來伴〈一作往〉著不妨還校有心情
　　上元日道室焚修寄襲美
　　三清今日聚靈官玉刺齊抽謁廣寒執蓋冒花香寂厯侍晨交佩響闌珊〈執蓋侍晨皆仙之貴侶矣〉將排鳯節分階易欲校龍書下筆難唯有世塵中小兆夜來心拜七星壇
　　正月十五惜春寄襲美
　　六分春色一分休滿眼東波盡是愁花匠凝寒應束手酒龍多病尚垂頭無窮嬾惰齊中散有底機謀敵右侯見織短篷裁小檝拏煙閒弄箇漁舟
　　襲美病中聞余遊顔家園見寄次韻酬之
　　日華風蕙正交光羯末相攜藉草塘〈羯謝𤣥小字末謝川小字〉佳酒旋傾𨤀醁嫩短船閒弄木蘭香煙絲鳥拂來縈帶蘂榼人收去約簧今日好為聫句會不成剛為欠檀郎
　　春雨即事寄襲美
　　小謝輕埃日日飛〈小謝詠雨詩有散漫似輕埃句〉城邊江上阻春暉雖愁野岸花房凍還得山家藥筍肥雙屐著頻看齒折敗裘披苦見毛稀比鄰釣叟無塵事灑笠鳴蓑夜半歸
　　奉和襲美抱疾杜門見寄次韻
　　雖失春城醉上期下帷裁徧未裁詩因吟郢岸百畝蕙復采商崖三秀枝棲野鶴籠寛使織施山僧飯別教炊但醫沈約重瞳健不怕江花不滿枝
　　偶掇野蔬寄襲美有作
　　野園煙裏自幽尋嫩甲香蕤引漸深行歇每依鵶舅影挑頻時見鼠姑心凌風藹彩初攜籠帶露虛疎或貯襟欲助春盤還愛否不妨蕭灑似家林
　　奉和襲美臥疾感春見寄次韻
　　共尋花思極飛騰病帶春寒去未能煙徑水涯多好鳥竹牀蒲椅但髙僧須知日富為神授秖有家貧免盜憎除卻數函圖籍外更將何事結良朋
　　徐方平後聞赦因寄襲美
　　新春旒扆御翬軒海內初傳渙汗恩秦獄已收為厲氣瘴江初返未招魂英材盡作龍蛇蟄〈時停貢舉〉戰地多成虎豹村除卻數般傷痛外不知何事及王孫
　　襲美以魚牋見寄因謝成篇
　　擣成霜粒細鱗鱗知作愁吟喜〈一作幸〉見分向日乍驚新繭色臨風時辨白萍文〈魚子曰白萍〉好將花下承金粉堪送天邉詠碧雲見倚小窻親襞染盡圖春色寄夫君
　　次和襲美病後春思
　　氣和靈府漸氤氳酒有賢人藥有君七字篇章看月得百勞言語傍花聞閒尋古寺消晴日最憶深溪枕夜雲早晚共揺孤艇去紫屏風外碧波文
　　襲美以公齋小宴見招因代書寄之
　　早雲纔破漏春陽野客晨興喜又忙自與酌量煎藥水別教安置曬書牀依方釀酒愁遲去借様裁巾怕索將唯待數般幽事了不妨還入少年塲
　　京口
　　江干古渡傷離情斷山零落春潮平東風料峭客帆逺落葉夕陽天際眀戰舸昔浮千騎去釣舟今載一翁輕可憐宋帝籌帷處蒼翠無煙草自生
　　潤州送人往長洲
　　秋來頻上向吳亭每上思歸意剰生廢苑池臺煙裏色夜村蓑笠雨中聲汀洲月下菱船疾楊栁風髙酒斾輕君住松江多少日為嘗鱸鱠與蓴羮
　　潤州江口送人謁池陽衛郎中
　　山翁曽約舊交歡須拂侯門側注冠月在石頭揺戍角風生江口亞帆竿閒隨野醉溪聲閙獨伴清譚曉色殘待取新秋歸更好九華蒼翠入樓寒



　　御定全唐詩巻六百二十四
