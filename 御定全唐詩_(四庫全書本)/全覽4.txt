　　欽定四庫全書
　　御定全唐詩巻九十一
　　韋嗣立
　　韋嗣立字延搆鄭州人第進士則天時拜鳳閣侍郎同鳳閣鸞臺平章事神龍中為修文館大學士與兄承慶代相嘗於驪山搆別業中宗臨幸令從官賦詩自為製序因封為逍遙公睿宗時拜中書令開元中謫岳州別駕遷辰州刺史卒詩八首
　　偶遊龍門北溪忽懐驪山別業因以言志示弟淑奉呈諸大僚
　　幽谷杜陵邉風煙別幾年偶來伊水曲溪嶂覺〈一作各〉依然傍浦憐芳樹〈一作木〉尋崖愛緑泉嶺雲隨馬足山鳥向人前地合心俱靜言因理自𤣥短才叨重寄尸祿愧妨賢每挹掛冠侶思從初服旋稲粱仍欲報歳月坐空捐助岳無纖塊輸溟謝末涓還悟北轅失方求南澗田奉和九日幸臨渭亭登髙應制得深字
　　層觀逺沈沈鸞旗九日臨帷〈一作行〉宮壓水岸歩輦入煙岑枝上茰新採樽中菊始斟願陪歡樂事長與歳時深
　　奉和張岳州王潭州別詩二首〈並序〉
　　予昔忝省閤與岳州張使君說潭州王都督熊同官聨事後承朝譴各自東西張公與王都督別詩二首情頗殷切余覽以嘆因遙申和雲
　　茂先王佐才作牧楚江隈登樓正欲賦復遇仲宣來黃鵠飛將逺雕龍文為開寧知昔聫事聽曲有餘哀昔時陪二賢纓冕㑹神仙一去馳江海相逢共播遷無因千里駕忽覩四愁篇覽諷歡何己歡終徒愴然奉和初春幸太平公主南莊應制〈又見趙彥昭詩〉
　　主第巖扃架鵲橋天門閶闔降鸞鑣歴亂旌旗轉雲樹參差臺榭入煙霄林間花雜平陽舞谷裏鶯和弄玉簫己陪沁水追歡日行奉茅山訪道朝
　　自湯還都經龍門北溪贈張左丞崔禮部崔光祿〈並序〉
　　僕自湯還都經龍門北溪莊宿張左丞崔禮部崔光祿並枉垂光顧數公宿敦道義雅尚林壑謂急於幽尋故此命駕遂不知別有勝賞偶然相過寒暄未周神意己往雲霞之致蔑而不存逸轡放驅清塵徒企耿歎不己而贈是詩
　　棲閒有愚谷好事枉朝軒樹接前驅擁巖傳後騎喧褰簾出野院植杖候柴門既拂林下席仍攜池上樽深期契幽賞實謂展歡言末眷誠未易佳遊時更敦俄看嘯儔侶各巳共飛鶱延睇盡朝日長懐通夜魂空聞岸竹動徒見浦花繁多愧春鶯曲相求意獨存
　　酬崔光祿冬日述懐贈答〈並序〉
　　光祿崔卿公懐通識濟時良具材器耽圖籍愛林泉不遺琴詠門多長者善與人交僕忝臺閣早經聮事雖幸揖風采而不接殷勤崔公以雅道自居未嘗至偃之室及僕積抱羸疾屢期放退朝廷恩假職以優閒多取急歸林服餌為事門堪羅雀庭見狎鷗崔公則多存訪不避風雨方知向時跡也今晨情也蘭菊春秋自芳竹柏歳寒無變僕敬之重之故不能忘也嘗談及詞翰頗申掎摭忽枉贈章因以投報雲爾
　　亭伯負髙名羽儀稱上京魏珠能燭乗秦璧許連城六月飛將逺三冬學己精洛陽推賈誼江夏貴黃瓊推演中都術旋參河尹聲累遷登御府移拜踐名卿庭聚歌鍾麗門羅棨㦸榮鸚杯飛廣席獸火列前楹散誕林園意殷勤敬愛情無容抱衰疾良宴每招迎契得心逾重言忘道益真相朂忠義節共談詞賦英雕蟲曾靡棄白鳳己先鳴光接神愈駭音來味不成短歌甘自思鴻藻彌難清東里方希潤西河敢竊明厚誣空見廹䘮德豈無誠端守宮闈地寒煙朝暮平顧才無術淺懐器識憂盈月下對雲闕風前聞夜更昌年雖共偶歡㑹此難並為憐漳浦曲沈痼有劉楨
　　上巳日祓禊渭濱應制
　　乘春祓禊逐風光扈蹕陪鑾渭渚傍還笑當時水濱老衰年八十待文王
　　魏奉古
　　魏奉古制舉擢第授雍丘尉強記一覽便諷人稱為聰明尉終兵部侍郎詩一首
　　奉酬韋祭酒偶遊龍門北谿忽懐驪山別業因以言志示弟淑奉呈諸大僚之作
　　有美朝為貴幽尋地自偏踐臨伊水汭想望㶚池邊是遇皆新賞茲遊若舊年藤蘿隱路接楊栁御溝聨道愜神情王機忘俗理捐遂初誠己重兼濟實為賢跡是東山戀心惟〈一作仍〉北闕懸顧慙經拾紫多謝賦思𤣥未躧〈一作躡〉中林歩空承麗〈一作上〉藻傳陽春和己寡扣寂竟徒然〈紀事雲龍門北溪韋嗣立山居在焉諸公賦詩奉古時預酬唱之末張說序崔韋贈答詩云二公述志論文首貽雅唱其餘尋聲響答望形影赴故亦峻碧池之漣漪增瑤林之沃若蓋奉古之徒是也〉
　　崔日知
　　崔日知字子駿日用從父兄也有吏幹景雲中為洺州司馬以討譙王重福功累遷京兆尹為御史李如璧所劾左遷歙縣丞後為太常卿自以歴任年乆每朝士叅集常與尚書同列時人號為尚書裏行詩二首
　　奉酬韋祭酒偶遊龍門北溪忽懐驪山別業因以言志示弟淑並呈諸大僚之作
　　夙齡秉㣲尚中年忽有鄰以茲山水癖遂得狎〈一作學〉通人迨我咸〈一作南〉京道聞君別〈一作北〉業新巖前窺石鏡河畔踏芳茵既憐伊浦緑復憶㶚池春連詞謝家子同歡冀野賔趣閒魚共樂情洽鳥來馴詎〈一作誰〉念昔遊者祇命獨留秦蕭條潁陽戀沖漠漢隂真無由陪勝躅空此翫書筠
　　冬日述懐奉呈韋祭酒張左丞蘭臺名賢
　　弱齡好經籍披巻即怡然覃精四十載馳騁數千言孔壁採遺篆〈一作帙〉周韋考絶編袁公論劍術孫子敘兵篇魯史君臣道姬書日月懸從師改炎燠負笈遍山川上異西河夏中非北海𤣥光榮拾青紫名價接通賢既重萬鍾樂寕思二頃田長㦸同分虎髙冠亞〈一作互〉附蟬晩懐重虛曠飬志息雕鑴登髙慚思拙匠物謝情妍不慕張平子寧希〈一作思〉王仲宣誰謂登龍日翻成刻鵠年循循勞善誘軋軋思㣲牽琢磨才既竭鑚仰德彌堅朽木誠為諭捫心徒自憐終期吞鳥夢振翼上雲煙賦成先擲地詞髙直掞天更執摳衣禮仍開函丈筵霧披槐市藹水靜璧池圓願逐從風葉飛舞翰林前
　　崔泰之
　　崔泰之鄢陵人以職方郎中預誅二張開元中官工部尚書詩三首
　　奉酬韋嗣立祭酒偶遊龍門北谿忽懐驪山別業因以言志示弟淑奉呈諸大僚之作
　　關塞臨伊水驪山枕㶚川俱臨隱路側同在帝城邉謝公兼出處攜妓翫林泉鳴騶噴梅雪飛蓋曳松煙聞琴幽谷裏㸔奕古巖前落日低幃帳歸雲繞管叨榮慚北闕㣲尚愛東田寂莫灰心盡蕭條塵事捐朝思登嶃絶夜夢弄潺湲宿懐南澗意況覩北谿〈一作巖〉篇
　　同光祿弟冬日述懐〈並序〉
　　韋祭酒張左丞二公並廊廟偉才朝廷舊相咸光首和殊為佳作輙繼陽春深增愧悚〈韋祭酒嗣立張左丞說光祿日知也〉
　　吾族白眉良才華動洛陽觀光初入仕應宿始為郎飛螢翫書籍白鳳吐文章海卿逾往雅河尹冠前張擇才綏鄢郢殊化被江湘髙樓臨廣陌甲第敞通莊列館邙山下疏亭洛水傍昌年賞豐陌暇日悅林塘衣冠皆秀彥〈一作茂〉羅綺盡名倡隔岸聞歌度臨池見舞行門庭寒變色棨㦸日〈一作自〉生光窮隂方靉靆殺氣正蒼茫感時興盛作晩歳共多傷積德韋丞相通神張子房吟草徧簪紱逸韻合宮商功名守留省濫跡在文昌家園遙可見臺寺近相望無庸乗侍謁有暇共翺翔棣華依雁序竹葉拂鸞觴水坐憐秋月山行弄晩芳恩華慙服冕友愛朂垂堂無由報天德相顧詠時康〈紀事雲泰之時以禮部居洛故與嗣立說日知數有酬唱〉
　　奉和聖製送張尚書廵邉
　　南庭胡運盡北斗將星飛旗鼔臨沙漠旌旄〈一作旗一作旃〉出洛畿關山遶玉塞烽火映金㣲屢獻帷謀策頻承廟勝威躞蹀臨河騎逶迤度隴旂地脈平千古天聲振九圍車馬生邉氣戈鋋駐落暉夏近蓬猶轉秋深草木〈一作未〉腓餞送紆天什恩榮賜御衣佇勒燕然頌鳴騶計日歸魏知古
　　魏知古深州人性方直有才名弱冠舉進士長安中歴鳳閣舎人神龍初擢吏部侍郎睿宗即位以藩邸故吏召拜黃門侍郎遷散騎常侍同平章事開元初改紫微令終工部尚書所薦洹水令呂太一蒲州司功叅軍齊澣內率騎曹叅軍栁澤密尉宋遙左補闕袁暉右補闕封希顔伊闕尉陳希烈皆為聞人宋璟嘗稱曰叔向古之遺直子産古之遺愛能兼之者其在魏公集七巻今存詩五首
　　春夜寓直鳳閣懐羣公〈一本題上有和中書侍郎楊再思八字〉
　　拜門傳漏晚寓直索居時昔重安仁賦今稱伯玉詩鴛池滿不溢雞樹乆逾滋夙夜懐山甫清風詠所思〈伯玉齊卞伯玉也有赴中書郎詩云大方信包含優渥遂不己濯鱗龍鳳池揮翰紫宸裏〉
　　奉和春日途中喜雨應詔
　　皇輿〈一作遊〉向洛城時雨應天行麗日登巖送隂雲出野迎濯枝林杏發潤葉渚蒲生絲入綸言喜花依錦字明微臣忝東觀載筆佇西成
　　從獵渭川獻詩〈舊唐書本傳雲先天元年冬上畋於渭川知古獻詩以諷手詔褒之曰予頃向溫泉觀省風俗時因暇景掩渭而畋方開一面之羅式展三驅之禮躬親校獵聊以前禽豈意卿有箴規輔予不逮今賜物五十叚用申勸奬〉
　　嘗聞夏太康五弟訓禽荒我後來冬狩三驅盛禮張順時鷹隼擊講事武功揚奔走未及去翾飛豈暇翔非熊從渭水瑞翟想陳倉此欲誠難縱茲遊不可常子雲陳羽獵僖伯諫漁棠得失鑒齊楚仁思念禹湯雍熙亮在宥亭毒匪多傷辛甲今為史虞箴遂孔彰
　　𤣥元觀尋李先生不遇
　　羽客今何在空尋伊洛間忽聞歸苦縣復想入函關未作千年別猶應七日還神仙不可見寂莫返蓬山












　　御定全唐詩巻九十一
　　欽定四庫全書
　　御定全唐詩巻九十二
　　李乂
　　李乂字尚真趙州房子人年十二工屬文第進士茂才異等調萬年尉長安中擢監察御史遷中書舍人修文館學士睿宗朝進吏部侍郎改黃門侍郎封中山郡公開元初轉紫微侍郎未㡬除刑部尚書卒年六十八居官沉正方雅識治體時稱有宰相器與兄尚一尚貞俱以文章見稱有李氏花蕚集乂與蘇頲對掌綸誥眀皇比之味道與嶠並稱蘇李今編詩一巻
　　招諭有懐贈同行人〈一作李義府詩〉
　　逺逰冐艱阻深入勞存諭春去辭國門秋還在邊戍軒車行未返節序催難駐陌上悲轉蓬園中想芳樹蜀山自紛糾岷水恆奔注臨泛多苦懐登攀寡歡趣永夕飛淫雨崇朝蒸毒霧不求綏嶺桃寜美卭鄊蒟白浪行欲靜驄馬何甞驅〈唐䪨區遇切〉接軺斾塵聮翩東北騖
　　春日侍宴芙蓉園應制
　　水殿臨丹籞山樓繞翠微昔逰人託乗今幸帝垂衣澗篠縁𡶶合巖花逗浦飛朝來江曲地〈一作朝逥曲江地〉無處不光輝
　　奉和登驪山髙頂寓目應制
　　崖巘萬尋懸居髙敞御筵行戈疑駐日歩輦若登天城闕霧中近闗河雲外連謬陪登岱駕欣奉濟汾篇
　　奉和七夕兩儀殿㑹宴應制
　　桂宮眀月夜蘭殿起秋風雲漢彌年阻星筵此夕同倐來疑有䖏旋去巳成空睿作鈞天響魂飛在夢中
　　奉和春日逰苑喜雨應詔
　　仙蹕九成臺香筵萬夀杯一旬初降雨二月早聞雷葉向朝霽〈一作躋〉宻花含宿潤開幸承天澤豫〈一作遍〉無使日光催
　　奉和人日清暉閣宴羣臣遇雪應制
　　上日登樓賞中天御輦飛後庭聫舞唱前席仰恩輝睿作風雲起農祥雨雪霏幸陪人勝節長奉垂衣
　　陪幸臨渭亭遇雪應制
　　青陽御紫微白雪下彤闈浹壤流天霈綿區灑帝輝水如銀度燭雲似玉披衣為得因風起還來就日飛
　　奉和九日侍宴應制得濃字
　　望幸紆千乘登髙自九重臺疑臨戱馬殿似接疏龍捧篋茰香遍稱觴菊氣濃更看仙鶴舞來此慶時雍
　　送沙門𢎞景道俊𤣥奘還荊州應制
　　初日承歸㫖秋風起贈言漢珠留道味江璧返真源地出南闗逺天逥北斗尊寜知一柱觀卻啓四禪門
　　奉和九月九日登慈恩寺浮圗應制
　　湧塔臨𤣥地髙層瞰紫微鳴鑾陪帝出攀橑翊天飛慶洽重陽夀文含列象輝小臣叨載筆欣此〈一作無以〉頌巍巍
　　閏九月九日幸總持寺登浮圗應制
　　清蹕幸禪樓前驅厯御溝還疑九日豫更想六年逰聖藻輝纓絡仙花綴冕旒所欣延億載寜祗慶重秋
　　侍宴長寜公主東莊應制
　　紫禁乗宵〈一作雷〉動青門訪水嬉貴逰鱣序集〈一作上台鱣序慶〉仙女鳳樓期合宴簪紳滿承恩雨露滋北辰還捧日東館幸逢時
　　幸白鹿觀應制
　　制蹕乘驪阜逥輿指鳳京南山四皓謁西嶽兩童迎雲幄臨懸圃霞杯薦赤城神明近茲〈一作福〉地何必往蓬瀛
　　次蘇州
　　洛渚問吳潮吳門想洛橋夕煙楊栁岸春水木蘭橈城邑南樓近星辰北斗遙無因生羽翼輕舉托還飈
　　寄胡皓時在南中
　　徭役苦流滯風波限泝洄江流通地骨山道繞天台有鳥圗南去無人見北來閉門滄海曲雲霧待君開
　　餞許州宋司馬赴任
　　展驥旌時傑談雞美代賢暫離仙掖務追送近郊筵地慘金商節人康璧假田從來昆友事咸以佩刀傳
　　餞唐州髙使君赴任
　　淮源之水清可以濯君纓彼美稱才傑親人佇政聲嵗寒疇曩意春晚別離情終歎臨岐逺行看擁傳榮
　　哭僕射鄂公楊再思
　　端揆〈一作揆席〉凝邦績台階闡國猷方崇大廈棟忽逝巨川舟白日銘安在清風頌獨㽞死生恩命畢零落掩山丘
　　故趙王屬贈黃門侍郎上官公輓詞
　　暮歸泉壤隔朝發城池戀漢畤結愁陰秦陵下悲霰駸駸百駟馳憫憫羣龍餞石馬徒自施玉人終不見
　　淮陽公主輓歌
　　玉顔生漢渚湯沐榮天女金縷化邙塵〈一本作第二句〉哀榮感路人鳳皇曾作伴螻蟻忽為親疇日成蹊䖏穠華不復春
　　故西臺侍郎上官公輓歌
　　㝢內文儒重朝端禮命優立言多啟沃論道盛謀猷顧日琴安在衝星劒不留徒懷東武襚更掩北原丘
　　髙安公主輓歌二首
　　湯沐三千賦樓臺十二重銀鑪稱貴幸〈一作子〉玉輦盛過逢嬪則留中饋娥輝沒下春平陽百嵗後歌舞為誰容賓衛儼相依橫門啟曙扉〈一作暉〉靈隂蟾兎缺仙影鳳皇飛一水秋難渡三泉夜不歸況臨青女節瑤草更前哀〈一作衰〉
　　奉和初春幸太平公主南荘應制
　　平陽館外有仙家沁水園中好物華地出東郊逥日御城臨南斗度雲車風泉韻繞幽林竹雨霰光揺雜樹花巳慶時來千億夀還言日暮九重賒
　　興慶池侍宴應制
　　神池泛濫水盈科仙蹕紆徐歩輦過縦棹洄沿萍溜合開軒眺賞麥風和潭魚在藻供逰詠〈一作欣逰泳〉谷鳥含櫻入賦歌寄語乘槎溟海客囬頭來此問天河
　　侍宴安樂公主山荘應制
　　金輿玉輦背三條水閣山樓望九霄野外初迷七聖道河邊忽覩二靈橋懸氷滴滴依虬箭清吹泠泠雜鳳簫囘〈一作向〉晚平陽歌舞合前溪更轉木蘭橈
　　奉和春日幸望春宮應制
　　東城結宇敞〈一作瞰〉千尋北闕逥輿具四臨麗日祥煙承䍐罼輕荑弱草藉衣簮秦商重沓雲巖近河渭縈紆霧壑深謬接鵷鴻陪賞樂還欣魚鳥遂飛沉
　　人日重宴大明宮恩賜綵縷人勝應制
　　詰旦行春上苑中憑髙卻下大明宮千年執象寰瀛泰七日為人慶賞隆鐵鳳曽鶱揺瑞雪銅烏細轉入祥風此時朝野歡無算此嵗雲天樂未窮
　　享龍池樂第八章
　　星分邑里四人居水洊源流萬頃餘魏國君王稱象䖏晉家蕃邸化龍初青蒲蹔似〈一作似騁〉逰梁馬緑藻還疑〈一作疑逰〉宴鎬魚自有神靈滋液地年年雲物史官書
　　奉和幸禮部尚書竇希玠宅應制〈一作陪幸五王宅〉
　　家住千門側亭臨二水傍貴逰開北地〈一作第〉宸眷幸西卿曳履迎中谷鳴絲出後堂浦疑觀萬象〈一作物〉峰似駐三光草向瓊筵樂花承繡扆香聖情思舊重〈一作里〉留飲賦雕章
　　奉和晦日幸昆眀池應制
　　玉輅尋春賞金堤重晦逰川通黒水浸地派紫泉流晃朗扶桑出綿聫杞樹周烏疑填海處人似隔河秋劫盡灰猶識年移石故留汀洲歸棹晩簫鼔雜汾謳
　　奉和幸長安故城未央宮應制
　　鳳輦乘春陌龍山訪故臺北宮纔盡處南斗獨昭囬肆覽飛宸札稱觴引御杯巳觀蓬海變誰厭柏梁災代挹孫通禮朝稱賈誼才忝儕文雅地先後各時來
　　陪幸韋嗣立山莊應制〈一作宋之問詩〉
　　樞掖調梅暇林園種槿初入朝榮劒履退食偶琴書地隱東巖室天迴北斗車旌門臨𥦖窱輦道屬扶疎雲早眀丹谷霜笳徹紫虛水疑投石處谿似釣璜餘帝澤頒巵酒人歡頌里閭一承黃竹詠長奉白𦭘居
　　奉和幸望春宮送朔方軍大總管張仁亶
　　邊郊草具腓河塞有兵機上宰調梅寄元戎細栁威武貔東道出鷹隼北庭飛玉匣謀中野金輿下太微投醪銜餞酌緝袞事征衣勿謂公孫老行聞奏凱歸
　　奉和幸三㑹寺應制
　　睿徳總無邊神臯擇勝縁二儀齊法駕三㑹禮香筵漢闕中黃近秦山太白連臺疑觀〈一作書〉鳥日池似刻鯨年滿月臨真境秋風入御小臣叨下列持管謬窺天
　　奉和幸大薦福寺〈寺即中宗舊宅〉
　　象設隆新宇龍潛想舊居碧樓披玉額丹仗導金輿代日興光近周星掩曜初空歌清沛築梵樂奏胡書帝造環三界天文賁六虛康哉孝理日崇徳在真如
　　夏日都門送司馬員外逸客孫員外佺北征〈時相王為元帥魏大夫元忠為副〉
　　日逐滋南宼天威撫北垂析珪行仗節持印且分麾羽檄雙鳬去兵車駟馬馳虎旗懸氣色龍劍抱雄雌𠉀月期戡翦經時念別離坐聞闗隴外無復引弓兒
　　元日恩賜柏葉應制〈景龍四年〉
　　勁節凌冬勁芳心待嵗芳能令人益夀非止麝含香
　　侍宴桃花園詠桃花應制
　　綺蕚成蹊遍籞芳紅英撲地滿筵〈一作庭〉香莫將秋宴傳王母來比春華奉〈一作夀〉聖皇
　　奉和三日祓禊渭濱
　　上林花鳥暮春時上巳陪逰樂在茲此日欣逢臨渭賞昔年空道濟汾詞
　　奉和幸韋嗣立山荘侍宴應制
　　曲榭逥廊繞澗幽飛泉噴下溢池流祗應感發眀王夢遂得邀迎聖帝逰
　　侍宴安樂公主新宅應制
　　牽牛南渡象昭囬學鳳樓成帝女來平旦鵷鸞歌舞席方宵鸚鵡獻酬杯
　　餞唐永昌
　　田郎才貌出咸京潘子文華向洛城以深心留善政當令強項謝〈一作識〉髙名













　　御定全唐詩巻九十二
　　欽定四庫全書
　　御定全唐詩巻九十三
　　盧藏用
　　盧藏用字子潛幽州范陽人舉進士不調隱居終南長安中召授左拾遺中宗朝厯中書舍人黃門侍郎修文館學士以附太平公主流驩州詩八首
　　九日幸臨渭亭登髙應制得開字
　　上月重陽滿中天萬乘來茰依佩裏發菊向酒邊開聖澤煙雲動宸文象緯逥小臣無以荅奉億千杯
　　奉和九月九日登慈恩寺浮圗應制
　　化塔龍山起中天鳳輦迂綵旒牽畫剎雜珮冒香茰寳葉擎千座金英漬百盂秋雲飄聖藻霄〈一作睿〉極捧連珠宋主簿鳴臯夢趙六予未及報而陳子云亡今〈一無今字〉追為此詩荅宋兼貽平昔逰舊
　　暮川罕停波朝雲無畱色故人琴與詩可存不可識識心尚可親琴詩非故人鳴臯初夢趙蜀國已悲陳感化
　　傷淪滅魂交惜未申冥期失幽報茲理復今晨前嗟成後泣巳矣將何及舊感與新悲虛懐酬昔時趙侯鴻寳氣獨負青雲姿羣有含妙識衆象懸清機雄談盡物變精義解人頤在隂既獨善幽躍自為疑踠彼千里足傷哉一尉欺陳生富清理卓犖兼文史思縟巫山雲調逸岷江水鏗鏘哀忠義感激懷知己負劒登薊門孤逰入燕市浩歌去京國歸守西山趾幽居探元化立言見千祀埋沒經濟情良圗竟雲巳坐憶平生逰十載懐嵩丘題書滿古壁採藥遍巖幽子微化金鼎僊笙不可求榮哉宋與陸名宦美中州存亡一暌阻岐路方悠悠自予事山海及茲人世改傳聞當世榮皆入古人名無復平原賦空餘鄰笛聲泣對西州使悲訪北邙塋新墳蔓宿草闕毀殘銘為君成此曲因言寄友生黙語無窮事凋傷共此情
　　餞唐州髙使君赴任
　　餞酒臨豐樹褰帷出魯陽蕙蘭香巳晚桐柏路猶長祖逖方城鎮安期外氏郷従來二千石天子命唯良
　　餞許州宋司馬赴任
　　國為休徴選輿因仲舉題山川襄野隔朋酒灞亭暌零雨征軒騖秋風別驥嘶驪歌一曲罷愁望正淒淒
　　奉和立春逰苑迎春應制
　　天逰龍輦駐城闉上苑遲光晚更新瑤臺半入黃山路玉檻傍臨𤣥霸津梅香欲待歌前落蘭氣先過酒上春幸預柏臺稱獻夀陪千畝及農晨
　　奉和幸安樂公主山荘應制
　　皇女璚臺天漢潯星橋月宇構〈一作創〉山林飛蘿半拂銀題影瀑布環流玉砌隂菊浦〈一作酒〉香隨鸚鵡泛簫樓韻逐鳳凰吟瑤池駐蹕恩方乆璧月無文〈一作雲〉興轉深
　　夜宴安樂公主宅
　　侯家主第一時新上席華年不惜春珠釭綴日〈一作月〉那知夜玉斚流霞畏底〈一作極〉晨
　　岑羲
　　岑羲字伯華文本之孫第進士則天時為天官員外郎中宗朝同中書門下三品景雲初進侍中封南陽郡公坐豫太平公主謀伏誅詩六首
　　九月九日幸臨渭亭登髙應制得涘字
　　重九開科歴千齡逢聖紀爰豫矚秦坰昇髙臨灞涘玉醴浮仙菊瓊筵薦芳芷一聞帝舜歌歡娛良未巳
　　奉和九月九日登慈恩寺浮屠應制
　　寶臺聳天外玉輦歩雲端日麗重陽景風揺季月寒梵堂遙集鴈帝樂近翔鸞獻延齡酒長承湛露歡
　　餞唐州髙使君
　　蒼茫南塞地眀媚上春時目極傷千里懐君不自持征車別岐路斜日下崦嵫一歎軺軒阻悠悠即所思
　　奉和春日幸望春宮應制
　　和風助律應韶年清蹕乘髙入望僊花笑鶯歌迎帝輦雲披日霽俯皇川南山近壓〈一作獻〉仙樓〈一作杯〉上北斗平臨御扆〈一作魏闕〉前一奉恩榮同鎬宴〈一作歡在鎬〉空知率舞聽薰
　　奉和幸安樂公主山莊應制
　　銀牓重樓出霧開金輿歩輦向天來泉聲迥入吹簫曲山勢遙臨獻夀杯帝女含笑流飛電乾文動色象昭回誠北極拱堯日微臣抃舞詠康哉
　　夜宴安樂公主新宅
　　金牓重樓開夜扉瓊筵愛客未言歸銜歡不覺銀河曙〈一作曉〉盡醉那知玉漏〈一作露〉稀
　　薛稷
　　薛稷字嗣通汾陰人道衡曾孫魏徴外甥也擢進士第景龍中昭文館學士睿宗立拜中書侍郎參知機務歴太子少保以翊賛功封晉國公工書畫詩十四首
　　儀坤廟樂章二首
　　陽靈配徳隂魄昭升堯壇鳳下漢室龍興俔天作對前旒是凝化行南國道盛西陵造舟集灌無徳而稱我粢既潔我醴既澄陰隂靈廟光靈若憑徳馨惟饗孝思烝烝
　　乾道既亨坤元以貞肅雍攸在輔佐斯成外睦九族內光一庭克生叡哲祚我休眀欽若徽範悠哉淑靈建茲清宮於彼上京縮茅以獻絜秬惟馨實受其福斯乎億齡
　　九日幸臨渭亭登髙應制得厯字
　　暮節乘原野宣逰俯崖壁秋登華實滿氣嚴鷹隼擊仙菊含霜泛聖藻臨雲錫陪九九辰長奉千千厯
　　慈恩寺九日應制
　　寳宮星宿劫香塔鬼神功王逰盛塵外睿覽出區中日宇開初景天詞掩大風微臣謝時菊薄采入芳叢
　　早春魚亭山
　　春氣〈一作色〉動百草紛榮時斷續白雲自髙妙裵回空山曲陽林花巳紅寒澗苔未綠伊余息人事蕭寂無營欲客行雖〈一作須〉雲逺翫之聊自足
　　秋日還京陝西十里作
　　驅車〈一作馬〉越陝郊北顧臨大河隔河望鄊邑秋風水增波西登咸陽途日暮憂思多傅巖既紆鬱首山亦嵯峨操築無昔老採薇有遺歌客逰節回換人生知〈一作䏻〉㡬何〈杜甫雲少保有古風得之陜郊篇謂此作也〉
　　奉和送金城公主適西蕃應制
　　天道寜殊俗慈仁〈一作深恩〉乃戢兵懐荒寄赤子忍愛鞠蒼生月下瓊娥去星分寳婺行闗山馬上曲相送不勝情
　　春日登樓野望
　　憑軒聊一望春色㡬芬菲野外煙初合樓前花正飛嬌鶯弄新響斜日散餘暉誰忍孤逰客言念獨依依
　　餞許州宋司馬赴任
　　令弟與名兄髙才振兩京別序聞鴻雁離章動鶺鴒逺朋馳翰墨勝地寫丹青風月相思夜勞望潁川星
　　奉和聖製春日幸望春宮應制
　　九春風景足林泉四面雲霞敞御筵花鏤黃山繡作苑草圗𤣥灞錦為川飛觴競〈一作趂〉醉心迴日走馬爭先眼著鞭喜奉仙逰歸路逺直言〈一作論〉行樂不言旋
　　奉和幸安樂公主山莊應制
　　主家園囿〈一作宇一作圃〉極新規帝郊逰豫奉天儀歡宴瑤臺鎬京集賞賜銅山蜀道移曲閣交映金精板飛花亂下珊瑚枝借問今朝八龍駕何如昔日望仙池
　　秋朝覽鏡
　　客心驚落木夜坐聽秋風朝日㸔容鬢生涯在鏡中
　　夜宴安樂公主新宅
　　秦樓宴喜月裵回妓筵銀燭滿庭開坐中香氣排花出扇後歌聲逐酒來
　　餞唐永昌
　　河洛風煙壯市朝送君飛鳬去漸遙更思明年桃李月花紅栁綠宴浮橋
　　馬懷素
　　馬懐素字惟白潤州丹徒人擢進士第長安中為監察御史守正不阿開元初拜戸部侍郎昭文館學士卒諡曰文詩十二首
　　九日幸臨渭亭登髙應制得酒字
　　睿賞葉通三宸逰契重九蘭將葉布席菊用香浮酒落日下桑榆秋風歇楊栁幸齊東戸慶希薦南山夀
　　奉和九月九日登慈恩寺浮圗應制
　　季月啓重陽金輿陟寶坊御旗橫日道仙塔儼雲荘帝蹕千官従乾詞七曜光頋慙文墨職無以頌時康
　　奉和送金城公主適西蕃應制
　　帝子今何去〈一作在〉重姻適異方離情愴宸掖別路遶闗梁望絶園中栁悲纒陌上桑空餘黃鶴東顧憶迴翔〈黃鶴見漢書西域傳公主歌雲為黃鵠𠔃歸故鄊〉
　　餞許州宋司馬赴任
　　潁川開郡邑角宿分躔野君非仲舉才誰是〈一作應〉題輿者憫憫琴上鶴蕭蕭路傍馬嚴程若可畱別袂希再把
　　餞唐州髙使君赴任
　　外牧資賢守斯人奉帝俞淮南膺建隼渭北暫分符坐kao歎煙波隔行嗟物𠉀殊何年昇美課〈一作政〉逥首〈一作看〉北城隅
　　奉和立春逰苑迎春應制
　　𤣥籥飛灰出洞房青郊迎氣肇初陽仙輿暫〈一作早〉下宜春苑御醴行開薦夀觴映水輕苔猶隱綠縁堤弱栁未舒黃唯有裁花飾簮鬢恆〈一作相〉隨聖𦸼狎年光
　　奉和聖製春日幸望春宮應制
　　綵仗琱輿俯碧潯行春御氣發皇心揺風細栁縈馳道映日輕花出禁林遍〈一作通〉野園亭開帟幕連堤草樹狎衣簮謬叅西掖霑堯酒願沐南薫觧舜琴
　　奉和人日讌大眀宮恩賜綵縷人勝應制〈一作正月七日宴大明殿〉
　　日〈一作萬〉宇千門平旦開天容萬〈一作辰〉象列昭囬三陽𠉀節金為勝百福迎𥙶玉作杯就暖風光偏著栁辭寒雪影半藏梅何幸得參詞賦職自憐終乏馬卿才
　　奉和幸安樂公主山荘應制
　　主家臺沼〈一作館〉勝平陽帝幸歡娛樂未央掩映琱窗交極浦參差繡戶繞逥塘泉聲百處傳歌〈一作歌傳〉曲樹影千重對舞〈一作舞對〉行聖酒一霑何以報唯欣頌徳奉時康
　　興慶池侍宴應制
　　積水逶迤繞直〈一作貝〉城含虛皎鏡有餘清圗雲曲榭〈一作樹〉連緹幕映日中塘間綵旌賞洽猶聞簫管沸歡㽞更睹木蘭輕無勞海上尋仙客即此〈一作有〉蓬萊在帝京
　　夜宴安樂公主宅
　　鳳樓𥦖窱凌三襲翠幌玲瓏瞰九衢複道中宵畱宴衎彌令上客想踟躕
　　餞唐永昌
　　聞君出宰洛陽隅賓友稱觴餞路衢別後相思在何䖏祗應闗〈一作闕〉下望仙鳬


　　御定全唐詩巻九十三
　　欽定四庫全書
　　御定全唐詩巻九十四
　　富嘉謨
　　富嘉謨雍州武功人舉進士長安中累官晉陽尉預修三教珠英中興初歴左臺御史與吳少微友善屬詞竝以經典為本文體一變為富吳體張説稱其文如孤峯絶岸壁立萬仞濃雲鬱興震雷俱發誠可畏也若施於廊廟則駭矣集十巻今存詩一首
　　眀冰篇
　　北陸蒼茫河海凝南山䦨干晝夜冰素彩峨峨眀月升深山窮谷不自見安知採斲備嘉薦陰房涸沍掩寒扇陽春二月朝始暾春光潭沲度千門眀冰時出御至尊彤庭赫赫九儀備腰玉煌煌千官事眀冰畢賦周在位憶昨沙漠〈一作朔〉寒風漲崑崙長河氷始壯澷汗崚嶒積亭障嗈嗈鳴雁江上來禁苑池臺冰復開揺青涵緑映樓臺豳歌七月王風始鑿冰藏用昭物軌四時不忒千
　　萬祀〈一作䙫〉
　　吳少微
　　吳少微新安人舉進士累至晉陽尉與富嘉謨同官中興初以韋嗣立薦拜右臺御史甞為幷州長史張仁亶撰進九鼎銘表集十巻今存詩六首
　　長門怨
　　月出映層城孤圎上太清君王眷愛歇枕席涼風生怨咽不能寢踟躕歩前楹空堦白露色百草寒蟲鳴念昔金房裏猶嫌玉座輕如何嬌所悞長夜泣恩情
　　和崔侍御日用逰開化寺閣
　　左憲多才雄故人尤鷙鶚䕶贈單于使休軺太原郭館次厭煩歊清懐尋寂寞西縁十里餘北上開化閣初入雲樹間冥濛未昭廓漸出欄榥外萬里秋景焯〈一作灼〉嵗晏風落山天寒水歸壑覽物頌幽景三乘動𤣥鑰但敷利〈一作相〉解言永用忘昏著
　　哭富嘉謨〈幷序〉
　　維三月癸丑河南富嘉謨卒予時寢疾於洛陽北里聞之投枕而起淚沾乎袵席匍匐於寢門之外病不能哭仰天而呼曰天乎天乎俾予曷所朋曷有律曷可得而見抑斯文也以存乎哀太常少卿徐公鄜州刺史尹公中書徐元二舍人兵部張郎中未甞值我不歎於朝夫情悼之賦詩以寵亡也其詞曰
　　吾友適不死於戲社稷臣直祿非造利長懐大庇人乃通承眀籍遘〈一作遇〉此敦牂春藥厲其可畏皇穹故匪仁疇昔與夫子孰雲異天倫同病一相失茫茫不重陳子之文章在其殆尼父新鼔興斡河嶽貞詞毒鬼神可悲不可朽車輤沒荒榛聖主賢為寳吁茲大國貧〈紀事雲少㣲與嘉謨齊名竝為御史臥疾聞其亡哭賦詩其詞莫不歎美既而病亟歎曰生死人之大分何恨焉然官職十分未作其一乃至是耶慷慨而終〉
　　過漢故城
　　大漢昔未定強秦猶擅場中原逐鹿罷髙祖鬱龍驤經始謀帝座茲焉壯未央規模窺棟宇表裏浚城隍羣後崇長樂中朝增建章句陳被蘭錡樂府奏芝房翡翠眀珠帳鴛鴦白玉堂清晨寶鼎食閒夜鬱金香天馬來東道佳人傾北方何其赫隆盛自謂寶靈長厯數有時盡哀平嗟不昌冰堅成巨猾火徳遂頽綱奧位匪虛校貪天竟速亡魂神吁社稷豹虎鬬巖廊金狄移㶚岸銅盤向洛陽君王無䖏所年代㡬荒涼宮闕誰家域蓁蕪罥我裳井田唯有草海水變為桑昔在髙門內於今岐路傍餘基不可識古墓列成行狐兎驚魍魎鴟鳥嚇獝狂空城寒日晚平野暮雲黃烈烈樊青棘蕭蕭吹白楊千秋幷萬嵗空使詠歌傷
　　古意
　　洛陽芳樹向春開洛陽女兒平旦來流車走馬紛相催折芳瑤華向曲臺曲臺自有千萬行重花累葉間〈一作映〉垂楊北林朝日鏡〈一作錦〉明光南國微風蘇合香可憐窈窕女不作邯鄲娼妙舞輕逥拂長袖髙歌浩唱發清商歌終舞罷歡無極樂往悲來長歎息陽春白日不少留紅榮〈一作花〉碧樹無顔色碧樹風花先春度珠簾粉澤無人顧如何年少忽遲暮坐見眀月與白露眀月白露夜巳寒香衣錦帯空珊珊今日陽春一妙曲鳳皇樓上與君彈
　　怨歌行
　　城南有怨婦含情傍芳叢自謂二八時歌舞入漢宮皇恩數流盼承幸玉堂中綠柏黃花催夜酒錦衣羅袂逐春風建章西宮煥若神燕趙美女三千人君王厭徳不忘新況羣豓冶紛來陳是時別君不再見三十三春長信殿長信重門晝掩闗清房曉帳幽且閒綺窗蟲網氛塵色文軒鶯對〈一作樹〉桃李顔天王貴宮不貯老浩然含淚〈一作淚隕〉今來還自憐春色轉晚暮試逐佳逰芳草路小腰麗女奪人竒金鞍少年曾不顧〈有逸句〉歸來誰為夫請謝西家婦莫辭先醉解羅襦
　　員半千
　　員半千晉州臨汾人本名餘慶其師王義方器之曰五百嵗一賢者生子宜當之因改名半千應八科師舉授武陟尉嵗旱發粟賑饑為薛元超所稱垂拱中補左衛胄曹充吐蕃宣慰使則天曰乆聞卿名謂是古人不意乃在朝列即使入閣供奉證聖中為𢎞文館學士仍分日待制五遷正諌大夫預修三教珠英中宗時為濠州刺史睿宗徴拜太子右諭徳兼崇文館學士性樂山水開元中卜居堯山年九十四卒集十巻今存詩三首
　　隴頭水
　　路出金河道山連玉塞門旌旗雲裏度楊栁曲中喧喋血多壯膽裹革無怯魂嚴霜斂曙色大眀辭朝暾塵銷營卒壘沙靜都尉垣霧巻白山出風吹黃葉翻將軍獻凱入萬里絶河源
　　隴右途中遭非語
　　趙有兩毛遂魯聞二曾參慈母猶且惑況在行路心冠冕無醜士賄賂成知己名利我所無清濁誰見理敝服空逢春緩帯不著身出逰非懷璧何憂乎忌人正須自保愛振衣出世塵
　　儀坤廟樂章
　　孝享雲畢維徹有章雲感𤣥羽風悽素商瞻望神座祇戀匪遑禮終樂闋肅雍鏘鏘
　　王適
　　王適幽州人則天時敕吏部糊名考選人判以求才俊適與劉憲司馬鍠梁載言相次入第二等官至雍州司功參軍詩五首
　　銅雀妓
　　日暮銅雀迥秋深玉座清蕭森松柏望委鬱綺羅情君恩不再得妾舞為誰輕
　　蜀中言懐
　　獨坐年將暮常懷志不通有時須問影無事卻書空棄置如天外平生似夢中蓬心猶是客華髮欲成翁跡滯魂逾窘情乖路轉窮別離同夜月愁思隔秋風老少悲顔駟〈一作叟〉盈虛悟翟公時來不可問何用求童䝉
　　古別離
　　昔嵗驚楊栁髙樓悲獨守今年芳樹枝孤棲怨別離珠簾晝不捲羅幔曉長垂苦調琴先覺愁容鏡獨知頻年雁度無消息罷卻〈一作去〉鴛文何用織夜還羅帳空有情春著帬腰自無力青軒桃李落紛紛紫庭蘭蕙日〈一作香〉氛氳巳能顦顇今如此更復含情一待君
　　江上有懐
　　湛湛江水見底清荷花蓮子傍江生採蓮將欲寄同心秋風落花空復情櫂歌數曲如有待正見眀月度東海海上雲盡月蒼蒼萬里分輝滿洛陽洛陽閨閣夜何央蛾睂嬋姢斷人腸寂寥金屏空自掩青熒銀燭不生光應憐水宿洞庭子今夕迢遙天一方
　　江濱梅
　　忽見寒梅樹開花漢水濱不知春色早疑是㺯珠人閭丘均
　　閭丘均益州成都人以文章著稱景龍中為安樂公主所薦拜太常博士主敗坐貶循州司倉集十巻今存詩一首
　　臨水亭
　　髙館基曽山微羃生花草傍對野村樹下臨車馬道清朗悟心術幽遐備瞻討迴合峯隱雲聮綿渚縈島氣似滄洲勝風為青春好相及盛年時無令歎衰老
　　齊澣
　　齊澣字洗心定州義豐人聖厯中制科登第調蒲州司法參軍歴監察御史開元中遷中書舍人論駮書詔皆凖古義宋璟蘇頲竝重之與修四庫羣書杜暹表宋璟為吏部尚書澣及蘇晉為侍郎時稱髙選後為江南採訪使以𤓰歩多風濤乃移漕路於京口又立伊婁埭迄今利濟終平陽太守詩二首
　　長門怨
　　㷀㷀孤思逼寂寂長門夜妾妬亦知非君恩那不借攜琴就玉階調悲聲未諧將心託〈一作寄〉眀月流影入君懐
　　長門怨〈一作劉皁詩〉
　　宮殿沈沈月欲分昭陽更漏不堪聞珊瑚枕上千行淚不是思君是恨君〈一作半是思君半恨君〉
　　祝欽眀
　　祝欽眀字文思京兆始平人舉眀經長安元年累遷太子率更令兼崇文館學士中宗在春宮欽眀充侍讀及即位擢拜國子祭酒同中書門下三品歴刑部禮部二尚書甞與羣臣侍宴欽眀自言能八風舞據地揺頭睆目顧盼吏部侍郎盧藏用歎曰祝公是舉五經掃地矣景雲初為侍御史倪若水所劾貶饒州刺史詩一首
　　儀坤廟樂章
　　閟宮實實清廟微㣲降格無象馨香有依式昭纂慶方融嗣徽眀禋是享神保聿歸
　　劉知㡬
　　劉知㡬後名子𤣥以詞學知名弱冠舉進士授獲嘉主cq=358簿證聖中詔九品巳上各言時政知㡬上陳四事詞甚切直累遷左史擢鳳閣舍人景龍初轉太子中允仍修國史時監修者多知㡬奏記蕭至忠言五不可以為汗青無日頭白可期又著史通二十巻備論史策之體徐堅重其書謂居史職者宜置座右景雲中遷太子左庶子兼崇文館學士開元初為左散騎常侍在史職二十年甞對鄭惟忠曰史才須有三長才也學也識也時人以為知言詩一首
　　儀坤廟樂章
　　妙算申帷幄神謀出廟廷兩階文物備七徳武功成挍獵長楊苑屯軍細栁營將軍獻凱入歌舞溢重城胡雄
　　胡雄開元時人詩一首
　　儀坤廟樂章
　　送文迎武遞參差一始一終光聖儀四海生人歌有慶千齡孝享肅無虧
　　張齊賢
　　張齊賢聖厯初為太常奉禮郎累遷諫議大夫詩一首
　　儀坤廟樂章
　　祼圭既濯鬱鬯既陳畫幕雲舉黃流玉醇儀充獻酌禮盛衆禋地察惟孝愉焉饗親
　　鄭善玉
　　鄭善玉開元時人詩一首
　　儀坤廟樂章
　　酌鬱既灌取蕭方爇籩豆靜器簠簋芬飶魚臘薦美牲牷表絜是戢是將載迎載列
　　丘恱
　　丘恱開元時人詩一首
　　儀坤廟樂章
　　孝哉我後沖乎廼聖道映重華徳輝文命慕深視篋情殷撫鏡萬國移命兆人承慶
　　御定全唐詩巻九十四
<集部,總集類,御定全唐詩>
　　欽定四庫全書
　　御定全唐詩巻九十五
　　沈佺期
　　沈佺期字雲卿相州內黃人善屬文尤長七言之作擢進士第長安中累遷通事舍人預修三教珠英轉考功郎給事中坐交張易之流驩州稍遷台州錄事參軍神龍中召見拜起居郎修文館直學士歴中書舍人太子少詹事開元初卒建安後訖江左詩律屢變至沈約庾信以音韻相婉附屬對精宻及佺期與宋之問尤加靡麗囘忌聲病約句凖篇如錦繡成文學者宗之號為沈宋語曰蘇李居前沈宋比肩集十巻今編詩三巻
　　芳樹〈一作宋之問詩〉
　　何地早芳菲宛在長門殿夭桃色若綬穠李光如練啼鳥弄花疎逰蜂飲香遍歎息春風起飄零君不見
　　長安道〈一作宋之問詩〉
　　秦地平如掌層城入〈一作出〉雲漢樓閣九衢春車馬千門
　　旦綠槐開復合紅塵聚還〈一作廽〉散日晚鬬雞還經過狹斜㸔
　　有所思〈一作宋之問詩〉
　　君子事行役再空芳嵗期美人曠延佇萬里浮雲思園槿綻紅豔郊桑柔綠滋坐㸔長夏晚秋月照〈一作生〉羅幃
　　臨髙臺
　　髙臺臨廣陌車馬紛相續囬首思舊鄊雲山亂心曲逺望河流緩周看原野緑向夕林鳥還憂來飛景促
　　鳳笙曲
　　憶昔王子晉鳳笙逰雲空揮手弄白日安能戀青宮豈無嬋姢子結念羅幃中憐夀不貴色身世兩無窮
　　擬古別離
　　白水東悠悠中有西行舟舟行有返櫂水去無還流奈何生別者戚戚懐逺逰逺逰誰當惜所悲㑹難收自君閴〈一作聞〉芳躧〈一作屣〉青陽四五遒皓月掩蘭室光風虛蕙樓相思無眀晦長歎累冬〈一作春〉秋離居乆遲暮髙駕何淹留
　　辛丑嵗十月上幸長安時扈従出西嶽作
　　西鎮何穹崇壯哉信靈造諸嶺皆峻秀中峰特美好傍見巨掌存勢如石東倒頗聞首陽去開坼此河道磅礴壓洪源巍峩壯〈一作載〉清昊雲泉紛亂瀑天磴屹橫抱子先呼其巔宮女世不老下有府君廟歴載傳灑掃皇〈一作星〉眀應天㳺十月戒豐鎬微末忝閒従兼得事蘋藻宿心愛茲山意欲拾靈草陰壑巳永閟雲竇絶探討芳月期來過逥策思方浩
　　和杜麟臺元志春情
　　嘉樹滿中園氛氳羅秀色不見仙山雲倚琴〈一作瑟〉空太息沈思若在夢緘怨似無憶青春坐南移白日忽西匿蛾睂返清鏡閨中不相識
　　別侍御嚴凝
　　七澤雲夢林三湘洞庭水自古傳剽俗有時逋惡子今君出使車行邁方靡靡靜言芟枳棘慎勿傷蘭芷
　　送喬隨州偘
　　結交三十載同逰一萬里情為契濶生心由別離死拜恩前後人従宦差池起今爾歸漢東眀珠報知己
　　送友人任括州
　　青春浩無際白日乃遲遲胡為賞心客歎邁〈一作遇〉此芳時甌粵廹茲守京闕従此辭茫茫理雲帆草草念行期紛吾結逺佩帳餞出河湄太息東流水盈觴難再持
　　餞逺
　　任子徇遐祿結友開舊襟撰酌輟行歎指途勤逺心秋皛澄囘壑霽色肅眀林曖然清軒暮浩思非所任同工部李侍郎適訪司馬〈一夲此下有先生二字〉子微
　　紫微降天仙丹地投〈一作授〉雲藻上言華頂事中問長生道華頂居㝡髙大壑朝陽早長生術何妙童顔後天老清晨朝鳳京靜夜思鴻寳憑崖飲蕙氣過澗摘靈草人非冢已荒海變田應燥昔甞逰此郡三霜弄溟島緒言霞上開機事塵外掃頃來廹世務清曠未雲保﨑嶇待漏恩怵惕司言造軒皇重齋拜漢武愛祈禱順風懐崆峒承露在豐鎬泠然委輕馭復得散〈一作快〉幽抱柱下留伯陽儲闈登四皓聞有參同契何時一探討
　　自昌樂郡泝流至白石嶺下行入郴州
　　茲山界夷夏天險橫寥廓太史漏登探文命限開鑿北流自南瀉羣峰囬衆壑馳波如電騰激石似雷落崖留盤古樹澗蓄神農藥乳竇何淋漓苔〈一作莓〉蘚更彩錯姢姢潭裏虹渺渺灘邊鶴嵗杪應流火天髙雲物〈一作霧〉薄金風吹綠梢玉露洗紅籜泝舟始興廨登踐桂陽郭匍匐緣修坂穹窿曳長䋏〈一作索〉礙林阻往來遇堰每前卻救艱不遑飯畢昬無暇泊濯溪寜足懼磴道誰雲惡我行山水間湍險皆不若〈一作我行湍險多山水皆不若〉安能獨見聞書此貽京洛
　　過蜀龍門
　　龍門非禹鑿詭怪乃天功西南出巴峽不與衆山同長竇〈一作短〉亙五里宛轉復嵌空伏湍喣潛石瀑水生輪風流水無晝夜噴薄龍門中潭河勢不測藻葩垂彩虹我行當季月煙景共舂融江闗勤亦甚巘崿意難窮勢將息機事煉藥此山東
　　入衛作
　　淇上風日好紛紛沿岸多緑芳幸未歇泛濫此眀波采蘩憶幽〈一作豳〉吹理棹想荊歌鬱然懐君子浩曠將如何
　　夜泊越州逢北使
　　天地降雷雨放逐還國都重以風潮事年月戒回艫容顔荒外老心想域中愚憇泊在茲夜炎雲逐斗樞䬓䬔縈海若霹靂耿天吳鼇抃羣島失鯨吞衆流輸偶逢金華使握手淚相濡飢共噬齊棗眠共席秦蒲既北思攸濟將南睿所圗往來固無咎何忽憚前桴
　　紹隆寺〈並序〉
　　紹隆寺江嶺㝡奇去驩州城二十五里將北客畢日逰憇隨例施香回於舟中作
　　吾従釋迦乆無上師涅槃探道三十載得道天南端非勝適殊方起諠歸理難放棄乃良緣世慮不曾干香界縈北渚花龕隱南巒危昂階下石演漾窗中瀾雲蓋看木秀天空見藤盤處俗勒〈一作勤〉宴坐居貧業行壇試將有漏軀聊作無生觀瞭然究諸品彌覺靜者安
　　神龍初廢逐南荒途出郴口北望蘇躭山
　　少曾讀仙史知有蘇躭君流望來南國依然㑹〈一作曽〉昔聞泊舟問耆老遙指孤山雲孤山郴郡北不與衆山羣重崖下縈映嶛嶢上糺紛碧峰泉附落紅壁樹傍分選地今方爾昇天因〈一作固〉可雲不才予竄跡羽化子遺芬將覽成麟鳳旋驚禦鬼文此中迷出䖏含思獨氛氳
　　初逹驩州
　　流子一十八命予偏不偶配逺天遂窮到遲日㝡後水行儋耳國陸行雕題藪魂魄逰鬼門骸骨遺鯨口夜則忍飢臥朝則抱病走搔首向南荒拭淚㸔北斗何年赦書來重飲洛陽酒
　　被彈
　　知人昔不易舉非貴易失爾何按國章無罪見呵叱平生守直道遂為衆所嫉少以文作吏手不曾開律一旦法相持荒忙意如漆幼子雙囹圄老夫一念〈一作請〉室昆弟兩三人相次俱囚桎萬鑠當衆怒千謗無片實庶以白黒讒顯此涇渭質劾吏何咆哮晨夜聞撲抶事間拾虛證理外存枉筆懐痛不見伸抱寃竟難悉窮囚多垢膩愁坐饒蟣虱三日唯一飯兩旬不再櫛是時盛夏中暵赫多瘵疾瞪目眠欲閉喑嗚氣不出有風自扶揺鼓蕩無倫匹安得吹浮雲令我見白日
　　枉繫二首
　　吾憐曽家子昔有投杼疑吾憐姬公旦非無鴟鴞詩臣子竭忠孝君親惑讒欺萋斐離骨肉含愁〈一作惋〉興此辭昔日公冶長非罪遇縲絏聖人降其子古來歎獨絶我無毫髮瑕苦心懐氷雪今代〈一作世〉多秀士〈一作才〉誰能繼眀轍
　　黃鶴
　　黃鶴佐丹鳳不能羣白鷴拂雲逰四海㺯影到三山遙憶君軒上來下天池〈一作地〉間眀珠世不重知有報恩環
　　傷王學士〈並序〉
　　王君赦者少小逰洛陽吾與君隴西李子至為友家貧倦道嵗常晏如屬文豪翰吟諷所得時㑹絶境長安初以器行制在蕃邸侍諸人逰四年余遭浮議下獄他日余至來知君物化嗚呼頴叔享年不遐昔同為人今先鬼錄恨吾非所闕爾䘮葬退而賦詩以哀命
　　閉囚斷外事昧坐半餘朞有言頴叔子亡來巳一時初聞宛不信中話涕漣洏痛哉𤣥夜重何遽青春姿憶汝曾旅食屢空瀍澗湄吾徒祿未厚筲斗愧相貽原憲貧無愁顔回樂自持詔書擇才善君為王子師寵儒名可尚論秩官猶欺化往不復見情來安可思目絶髙翰灑耳無歌諷期靈柩寄何䖏精魂今何之恨予在丹棘不得㸔素旗孀妻知己歎幼子路人悲感逰值商日絶留此詞
　　古鏡
　　莓苔翳清池蝦蟆蝕眀月埋落今如此照心未甞歇願垂拂拭恩為君鑒𤣥髮
　　鳳簫曲〈一作古意〉
　　八月涼風動髙閣千金麗人捲綃幕巳憐池上歇芳菲不念君恩坐揺落世上榮華如轉蓬朝隨阡陌暮雲中飛燕侍寢昭陽殿班姬飲恨長信宮長信宮昭陽殿春來歌舞妾自知秋至簾櫳〈一作榮華〉君不見昔時嬴女厭世紛學吹鳳簫乘彩雲含情轉睞向蕭史千載紅顔持贈君
　　古歌
　　落葉流風向玉臺夜寒秋〈一作寒釭愁〉思洞房開水晶簾外金波下雲母窗前銀漢囬玉階陰隂苔蘚色君王履綦難再得璇閨窈窕秋夜長繡戶徘徊眀月光燕姬綵帳芙容色秦女〈一作子〉金罏蘭麝香北斗七星橫夜半清歌一曲斷君腸
　　七夕曝衣篇〈按王子陽園苑疏太液池邊有武帝閣每至七月七日夜宮女出後衣曝之〉
　　君不見昔日宜春太液邊披香畵閣與天連燈火〈一作華〉灼爍九微〈一作衢〉暎香氣氛氳百和然此夜星繁河正白人傳織女牽牛客宮中擾擾曝衣樓天上娥娥紅粉席曝衣何許曛〈一作時夜〉半黃宮中綵女提玉箱珠履奔騰上蘭砌金梯〈一作閨〉宛轉出梅梁絳河裏碧煙上雙花伏兔畫屏風四子盤龍擎斗帳舒羅散縠雲霧開綴玉垂珠星漢回朝霞散彩羞衣架晚月分光劣鏡臺上有仙人長命綹〈一作錦〉中㸔〈一作有〉玉女迎歡繡瑇瑁簾〈一作筵〉中別作春珊瑚窗裏翻成晝椒房金屋寵新流意氣嬌奢不自由漢文宜惜露臺費晉武須焚前殿裘
　　入少〈一作小〉宻溪
　　雲峯苔壁繞溪斜江路香風夾岸花樹宻不言通鳥道雞鳴始覺有人家人家更在深巖口澗水周流宅前後逰魚瞥瞥雙釣童伐木丁丁一樵叟自言避喧非避秦薜衣耕鑿帝堯人相留且待雞黍熟夕臥深山蘿月春
　　霹靂引
　　嵗七月火伏而金生客有鼔琴於門者奏霹靂之商聲始戞羽以騞砉終扣宮而砰駖電耀耀𠔃龍躍雷闐闐兮雨𡨋氣嗚唅以㑹雅態歘翕以橫生有如驅千旗制五兵截荒虺斮長鯨孰與廣陵比意別鶴儔精而已俾我雄子魄動毅夫髮立懐恩不淺武義雙輯視胡若芥剪羯如拾豈徒慷慨中筵僃羣娛之翕習哉〈一本有故此知也四字〉





　　御定全唐詩巻九十五
　　欽定四庫全書
　　御定全唐詩巻九十六
　　沈佺期
　　立春日內出綵花應制
　　合殿春應早開箱綵預知花迎宸翰發葉待御筵披梅訝香全少桃驚色頓移輕生承剪拂長伴萬年枝
　　晦日滻水應制
　　素滻接宸居青門盛祓除摘蘭喧鳳野浮藻溢龍渠苑蝶飛殊懶宮鶯囀不疎星移天上入歌舞向儲胥
　　奉和洛陽翫雪應制
　　周王甲子旦漢後徳陽宮灑瑞天庭裏驚春御苑中氛氳生浩氣颯沓舞囘風宸藻光盈尺賡歌樂嵗豐
　　三日梨園侍宴〈一作梨園亭侍宴〉
　　九重馳道出三〈一作上〉巳禊堂開畫鷁中流動青龍上苑來野花飄御座河栁拂天杯日晚迎祥䖏笙鏞下帝臺
　　幸梨園亭觀打毬應制
　　今春芳苑逰接武上瓊樓宛轉縈香騎飄颻拂畫毬俯身迎未落迴轡逐傍流祇為㸔花鳥時時誤失籌
　　九日臨渭亭侍宴應制得長字
　　御氣幸金方憑髙薦羽觴魏文頒菊蕋漢武賜茰房〈一作囊〉秋變銅池色晴添銀樹光〈一作去鶴留笙吹歸鴻識舞行〉年年重九慶日月奉天長
　　嵗夜安樂公主滿月侍宴
　　除夜子星回天孫滿月杯詠歌麟趾合簫管鳳雛來嵗炬常然桂春盤預折梅聖皇千萬夀垂曉御樓開〈一作眀臺〉
　　安樂公主移入新宅
　　初聞衡漢來移住斗城隈錦帳迎風轉瓊筵拂霧開馬香遺舊埓鳳吹繞新臺為問沈𡨋子仙槎何䖏回
　　仙萼亭初成侍宴應制
　　山中氣色和宸賞第中過輦路披仙掌帷宮拂帝蘿泉臨香澗落峰入翠雲多無異登𤣥圃東南望白河
　　送金城公主適西蕃應制
　　金牓扶丹掖銀河屬紫閽那堪將鳳女還以嫁烏孫玉就歌中怨珠辭掌上恩西戎非我匹眀主至公存
　　幸白鹿觀應制
　　紫鳳真人府斑龍太上家天流芝蓋下山轉桂旗斜聖藻垂寒露仙杯落晚霞唯應問王母桃作㡬時花
　　洛陽道
　　九門開洛邑雙闕對河橋白日青春道軒裳半下〈一作夏〉朝乗羊稚子㸔拾翠羙人嬌行樂歸恆晚香塵撲地遙
　　驄馬
　　西北五花驄來時道向東四蹄碧玉片雙眼黃金瞳鞍上留眀月嘶間動朔風借君馳沛艾一戰取雲中
　　銅雀臺〈一作宋之問詩〉
　　昔年分鼎地今日望陵臺一旦雄圗盡千秋遺令開綺羅君不見歌舞妾空來恩共漳河水東流無重回
　　長門怨
　　月皎風泠泠長門次掖庭玉階聞墜葉羅幌見飛螢清露凝珠綴流塵下翠屏妾心君未察愁歎劇繁星
　　巫山髙二首〈一作宋之問詩〉
　　巫山峯十二合沓隱〈一作環合象〉昭回俯眺〈一作聼〉琵琶峽平㸔雲雨臺古槎天外倚〈一作落〉瀑水日邊來何忍猿啼夜荊王枕席開
　　神女向髙唐巫山下夕陽裵回作行雨婉孌逐荊王電影江前落雷聲峽外長霽雲無䖏所臺館曉蒼蒼
　　巫山髙
　　巫山髙不極合沓狀竒新暗谷疑風雨陰崖若鬼神月眀三峽曙潮滿九江春為問陽臺客應知入夢人〈此詩范攄雲佺期作頋陶雲張循作〉
　　七夕
　　秋近雁行稀天髙鵲夜飛妝成應懶織今夕渡河歸月皎宜穿線風輕得曝衣來時不可覺神驗有光輝
　　春閨〈一夲連後雜詩三首作雜詩四首〉
　　鐵馬三軍去金閨二月還邊愁離上國春夢失陽闗池水琉璃浄園花玳瑁斑嵗華空自擲憂思不勝顔
　　奉和聖製同皇太子逰慈恩寺應制
　　肅肅蓮花界熒熒貝葉宮金人來夢裏白馬出城中湧塔初従地焚香欲遍空天歌應春〈一作秋〉籥非是為春風和洛州康士曹庭芝望月有懐〈一作康庭芝詩一作宋之問詩〉
　　天使下西樓光含萬象〈一作里〉秋臺前疑掛鏡簾〈一作簷〉外似懸鉤張尹將睂學班姬取扇儔佳期應借問為報在刀頭
　　夀陽王花燭〈一作宋之問詩〉
　　仙媛乘龍夕〈一作日〉天孫捧雁來可憐桃李樹更遶鳳皇臺燭送香車入花臨寶扇開莫令銀箭〈一作漏〉曉為盡合歡杯
　　隴頭水
　　隴山飛落葉隴雁度寒天愁見三秋水分為兩地泉西流入羗郡〈一作部〉東下向秦川征客重回首肝腸空自憐
　　闗山月
　　漢月生遼海朣朧出半暉合昬𤣥菟郡中夜白登圍暈落闗山迥光含霜霰微將軍聽曉角戰馬欲南歸
　　折楊栁〈一作宋之問詩〉
　　玉窗朝日暎羅帳春風吹拭淚攀楊栁長條踠〈一作宛又一作匝〉地垂白花飛歴亂黃鳥思〈一作度〉參差妾自肝腸斷傍人那得知
　　梅花落〈一作宋之問詩〉
　　鐡騎㡬時囬金閨怨早梅雪寒〈一作中〉花巳落風暖葉應開夕逐新春管香迎小嵗杯盛〈一作感〉時何足貴書裏報輪臺
　　紫騮馬
　　青玉紫騮鞍驕多影屢盤荷君能剪拂𨇾蹀噴桑乾踠足追奔易長鳴遇賞難摐金一萬里霜露不辭寒
　　上之回
　　制書下闗右天子問回中壇墠經過逺威儀侍從雄黃麾揺晝日青幰曳松風逥望甘泉道龍山隱漢宮
　　王昭君〈一作宋之問詩〉
　　非君惜鸞殿非妾妬蛾睂薄命由驕虜無情是畵師嫁來胡地日不並漢宮時心苦無聊頼何堪馬上辭
　　被試出塞
　　十年通大漠萬里出長平寒日生戈劒隂雲拂斾旌飢烏啼舊壘疲馬戀空城辛苦臯蘭北胡霜損漢兵
　　牛女〈一作宋之問詩〉
　　粉席秋期緩針樓別怨多奔龍爭度日飛鵲亂填河失喜先臨鏡含羞未解羅誰䏻留夜色來夕倍還梭
　　雜詩三首〈一本連前春閨作雜詩四首〉
　　落葉驚秋婦髙砧促瞑機蜘蛛尋月度螢火傍人飛清鏡紅埃入孤燈綠熖微怨啼能至曉獨自懶縫衣妾家臨渭北春夢著遼西何苦朝鮮郡年年事鼓鼙燕來紅壁語鶯向綠窗啼為許長相憶䦨干玉筯齊聞道黃龍戍〈一作花塞〉頻年不觧兵可憐閨裏月長在漢家營少婦今春意良人昨夜情誰䏻將旗鼔一為取龍城
　　剪綵
　　宮女憐芳樹裁花競早榮寒依刀尺盡春向綺羅生弱蔕盤絲發香蕤結素成纎枝幸不棄長就玉階傾
　　和中書侍郎楊再思春夜宿直
　　西禁青春滿南端皓月微千廬宵駕合五夜曉鐘稀星斗橫綸閣天河度瑣闈煙光章奏裏紛向夕郎飛
　　和常州崔使君寒食夜
　　聞道清眀近春闈向夕䦨行逰晝不厭風物夜宜㸔斗柄更初轉梅香暗裏殘無勞秉華燭晴月在南端
　　和崔正諫登秋日早朝
　　雞鳴朝謁滿露白禁門秋爽氣臨旌㦸朝光暎冕旒河宗來獻寶天子命焚裘獨負池〈一作津〉陽議言従建禮逰
　　答甯䖏州書〈一作答𡩋處州報赦〉
　　書報天中赦人從海上聞九泉開白日六翮起〈一作奮〉青雲質幸〈一作命偶〉恩先貸情孤枉未分自憐涇渭別誰與奏眀君
　　李舍人山園送龎邵
　　符傳有光輝諠諠出帝畿東隣借山水南陌駐驂騑握手涼風至當歌秋日微髙幨去勿緩人吏待霜威
　　送陸侍御餘慶北使
　　古人貴將命之子出輶軒受委當不辱隨時敢贈言朔途際遼海春思繞轘轅安得囬白日留歡盡綠樽
　　洛州蕭司兵謁兄還赴洛成禮
　　棠棣日光輝髙襟應序歸來成鴻雁聚去作鳳皇飛細草承輕傳驚花慘別衣㶚亭春有酒岐路惜芬菲
　　餞髙唐州詢
　　弱冠相知早中年不見多生涯在王事客〈一作容〉鬢各蹉跎良守初分岳嘉聲即潤河還従漢闕下傾耳聽中和
　　餞唐郎中洛陽令
　　一臺推往妙三史佇來修應宰鳬還集辭郎雉少留郊筵乘落景亭傳理殘秋以歌暇芝蘭想舊逰
　　樂城白鶴寺
　　碧海開龍藏青雲起雁堂潮聲迎〈一作應〉法鼓雨氣濕天香樹接前山暗溪承瀑水涼無言謫居逺清浄得空王
　　逰少林寺
　　長歌逰寳地徙倚對珠林雁塔風霜〈一作丹青〉古龍池嵗月深紺園澄夕霽碧殿下秋陰歸路煙霞晚山蟬處䖏吟
　　嶽館
　　洞壑仙人館孤峰玉女臺空濛朝氣合窈窕夕陽開流澗含輕雨虛巖應薄雷正逢鸞與鶴歌舞出天來
　　早發平昌〈一作昌平〉島
　　解纜春風後鳴榔曉漲前陽烏出海樹雲雁下江煙積氣衝長島浮光溢大川不能懐魏闕心賞獨泠然
　　夜宿七盤嶺
　　獨逰千里外髙臥七盤西曉〈一作山〉月臨窗〈一作牀〉近天河入戶低芳春平仲緑清夜子䂓啼浮客空留聼褒城聞曙雞
　　十三四〈一本作十四〉時甞従巫峽過他日偶然有思
　　小度巫山峽荊南春欲分使君灘上草神女館前雲樹悉江中見猿多天外聞別來如夢裏一想一氛氳
　　初逹驩州
　　自昔聞銅柱行來向一年不知林邑地猶隔道眀天雨露何時及京華若個邊思君無限淚堪作日南泉
　　嶺表逢寒食〈驩州風土不作寒食〉
　　嶺外無〈一本作逢誤〉寒食春來不見餳洛陽〈一作中〉新甲子何日是清眀花栁爭朝發軒車滿路迎帝鄊遙可念腸斷報親情
　　驩州南亭夜望
　　昨夜南亭望分眀夢洛中室家誰道別兒女案甞同忽覺猶言是沈思始悟空肝腸餘㡬寸拭淚坐春風
　　少逰荊湘因有是題
　　峴北焚蛟浦巴東射雉田嵗時宜楚俗耆舊在襄川憶昨經過處離今二十年因君訪生死相識㡬人全
　　咸陽覽古
　　咸陽秦帝居千載坐盈虛版築林光盡壇塲霤聼疎野橋疑望日山火類焚書唯有驪峰在空聞厚塟餘
　　覽鏡
　　霏霏日揺蕙騷騷風灑蓮時芳固相奪俗態豈恆堅恍忽夜川裏蹉跎朝鏡前紅顔與壯志太息此流年
　　題椰子樹
　　日南椰子樹香褭出風塵叢生調〈一作雕〉木首圎實檳〈一作白〉榔身玉房九霄露碧葉四時春不及塗林果移根隨漢臣
　　同獄者歎獄中無燕
　　何許乘春燕多知辨夏臺三時欲併盡雙影未甞來食蕋嫌叢棘銜泥怯死灰不如黃雀語能雪冶長猜
　　則天門赦改年
　　聖人宥天下幽鑰動圜狴六甲迎黃氣三元降紫泥籠僮上西鼔振迅廣陽雞歌舞將金帛汪洋被逺黎
　　喜赦
　　去嵗投荒客今春肆眚歸律通幽谷暖盆舉太陽輝喜氣迎寃氣青衣報白衣還將合浦葉俱向洛城飛
　　秦州薛都督輓詞
　　十里綘山幽千年汾水流碑傳門客建劒是故人留隴樹煙含夕山門月對秋古來鐘鼎盛共盡一蒿邱
　　天官崔侍郎夫人盧氏輓歌
　　偕老言何謬香䰟事永違潘魚従此隔陳鳳宛然飛埋鏡泉中暗藏鐙地下微猶憑少君術彷彿覩容輝
　　章懐太子靖妃輓詞
　　彤史佳聲載青宮懿範留形將鸞鏡隱魂伴鳳笙逰送馬嘶殘日新螢落晩秋不知蒿里曙空見隴雲愁
　　奉和立春逰苑迎春
　　東郊暫轉迎春仗上苑初飛行慶杯風射蛟〈初學記作狐〉氷千片斷氣衝魚鑰九闗開林中覔草纔生蕙殿裏爭花併是梅歌吹銜恩歸路晚棲烏半下鳳城來
　　人日重宴大眀宮賜綵縷人勝應制
　　拂旦雞鳴仙衛陳憑髙龍首帝城〈一作庭〉春千官黼帳杯前夀百福香奩勝裏人山鳥初來猶怯囀林花未發巳偷新天文正應韶光轉設報懸知用此辰
　　奉和春初幸太平公主南莊應制
　　主家山第早春歸御輦春逰繞翠微買地鋪金曽作埓尋河取石舊支機雲間樹色千花滿竹裏泉聲百道飛自有神仙鳴鳳曲併將歌舞報恩暉
　　奉和春日幸望春宮應制
　　芳郊綠野散春晴複道離宮煙霧生楊栁千條花欲綻蒲萄百丈蔓初縈林香酒氣元相入鳥囀歌聲各自成定是風光牽宿醉來晨復得幸昆眀
　　侍宴安樂公主新宅應制
　　皇家貴主好〈一作學〉神仙別業初開雲漢邊山出盡如鳴鳳嶺池成不讓飲龍川妝樓翠幌教春住舞閣金鋪借日懸敬從乘輿來此地稱觴獻夀樂鈞天
　　龍池篇〈唐享龍池樂章第三章〉
　　龍池躍龍龍巳飛龍徳先〈一作光〉天天不違池開天漢分黃〈一作皇〉道龍向天門入紫微邸第樓臺多氣色君王鳬雁有光輝為報寰中百川水來朝此〈一作北又一作上〉地莫東歸
　　興慶池侍宴應制
　　碧水澄潭暎逺空紫雲香駕御微風漢家城闕疑天上秦地山川似鏡中向浦囬舟萍巳綠分林蔽殿槿初紅古來徒羨橫汾賞今日宸逰聖藻雄
　　從幸香山寺應制
　　南山奕奕通丹禁北闕峩峩連翠雲嶺上樓臺千地起城中鐘鼓四天聞㫋檀曉閣金輿度鸚鵡晴林采眊分以醍醐參聖酒還將祗苑當秋汾
　　紅樓院應制〈一作僧廣宣詩〉
　　紅樓疑見白毫光寺逼宸居福盛唐支遁愛山情謾切曇摩泛海路空長經聲夜息聞天語爐氣晨飄接御香誰謂此中難可到自憐深院得徊翔
　　再入道場紀事應制〈一作僧廣宣詩〉
　　南方歸去再生天內殿今年異昔年見闢乾坤新定位㸔題日月更髙懸行隨香輦登仙路坐近爐煙講法筵自喜恩深陪侍従兩朝長在聖人前
　　嵩山石淙侍宴應制
　　金輿旦下綠雲衢綵殿晴臨碧澗隅溪水泠泠雜行漏山煙片片繞香爐仙人六膳調神鼎玉女三漿捧帝壺自惜汾陽紆道駕無如太室覽真圗
　　古意呈補闕喬知之〈一作古意又作獨不見〉
　　盧家少婦鬱金堂〈一作香〉海燕雙棲玳瑁梁九月寒砧催木葉十年征戍憶遼陽白狼河北音〈一作軍〉書斷丹鳳城南秋夜長誰謂含愁獨不見更教眀月照流黃〈一作使妾明月對流黃〉
　　遙同杜貟外審言過嶺
　　天長地濶嶺頭分去國離家見白雲洛浦風光何所似〈一作肝腸無用説〉崇山瘴癘不堪聞南浮漲海人〈一作鳶〉何䖏北望衡陽雁㡬羣兩地江山〈一作春光〉萬餘里何時重謁聖眀君
　　和上巳連寒食有懐京洛
　　天津御栁碧遙遙軒騎相従半下朝行樂光輝寒食借太平歌舞晚春饒紅妝樓下東逥輦青草洲邊南渡橋坐見司空掃西第㸔君侍従落花朝
　　陪幸太平公主南荘詩〈一作蘇頲詩〉
　　主第山門起㶚川宸逰風景入初年鳳皇樓下交天仗烏鵲橋頭敞御筵往往花間逢綵石時時竹裏見紅泉今朝扈蹕平陽館不羨乘槎雲漢邊
　　守嵗應制
　　南渡輕氷解渭橋東方樹色起招揺天子迎春取今夜王公獻夀用眀朝殿上燈人爭烈火宮中倀子亂驅妖宜將嵗酒調神藥聖祚千春萬國朝

　　御定全唐詩巻九十六
　　欽定四庫全書
　　御定全唐詩巻九十七
　　沈佺期
　　陪幸韋嗣立山荘
　　台階好赤松別業對青峯𦭘室承三顧花源接九重虹〈一作龍〉旗縈秀木鳳輦拂疎笻逕直〈一作狹〉千官擁溪長萬騎容水堂開禹膳山閣獻堯鍾皇鑑清居逺天文睿奨濃巖泉他夕〈一作日〉夢漁釣往年逢共榮丞相府偏降逸人封〈封嗣立為逍遙公故有末句〉
　　扈従出長安應制
　　漢宅規模壯周都景命隆西賓讓東主法駕幸天中太史占星應春官奏日同旌門〈一作旗〉起長樂帳殿出新豐翕習黃山下紆徐清渭東金麾張畫月珠幰戴松〈一本作相〉風是〈一作暑〉節嚴陰始寒郊散野蓬薄霜沾上路殘雪繞離宮賜帛矜耆老褰旒問小童復除恩載洽望秩禮新崇臣忝承眀召多慙獻賦雄
　　初冬従幸漢故青門應制
　　漢王建都邑渭水對青門朝市俱東逝墳陵共北原荒涼蕭相闕蕪沒邵平園全盛今何在英雄難重論故基仍嶽立遺堞尚雲屯當極土㓛壯安知人力煩天逰戒東首懷昔駐龍軒何必金湯固無如道徳藩微臣諒多幸參乗偶殊恩預此陳古事敢奏興亡言
　　昆眀池侍宴應制
　　武帝伐昆眀穿池習五兵水同河漢在館有豫章名我後光天徳垂衣文教成黷兵非帝念勞物豈皇情春仗過鯨沼雲旗出鳳城靈魚銜寳躍仙女廢機迎栁拂旌門暗蘭依帳殿生還如流水曲日晚棹歌清〈一作聲〉
　　白蓮花亭侍宴應制
　　九日陪天仗三秋幸禁林霜威變綠樹〈一作嶼〉雲氣落青岑水殿黃花合山亭絳葉深朱旗夾小徑寳馬駐清潯苑吏收寒果饔人膳野禽承歡不覺暝遙響素秋砧
　　仙蕚池亭侍宴應制
　　歩輦尋丹嶂行宮在翠微川長㸔鳥滅谷轉聽猿稀天磴扶階逈雲泉透戶飛閒花開石竹幽葉吐薔薇徑狹難留騎亭寒欲進衣白⻱來獻夀仙吹返彤闈
　　奉和晦日駕幸昆眀池應制
　　法駕乘春轉神池象漢逥雙星移舊石孤月隱殘灰戰鷁逢時去恩魚望幸來山花緹騎繞堤栁幔城開思逸橫汾唱歡留宴鎬杯微臣雕朽質羞覩豫章材
　　奉和聖製幸禮部尚書竇希玠宅
　　北闕垂旒暇南宮聽履逥天臨翔鳳轉恩向躍龍開蘭氣薫仙帳榴花引御杯水〈一作日〉從金穴吐雲是玉衣來池影揺歌席林香散舞臺不知行漏晚清蹕尚裵徊
　　釣竿篇
　　朝日斂紅煙垂竿向緑川人疑天上坐魚似鏡中懸避檝時驚透猜鉤每誤牽湍危不理轄潭靜欲留船釣玉君徒尚徴金我未賢為㸔芳餌下貪得㑹無筌
　　和戶部岑尚書參跡樞揆
　　大君制六合良佐參萬機大業永開泰臣道日光輝鹽梅和鼎食家聲衆所歸漢章題楚劒鄭武襲緇衣理識當朝逺文華振古希風雲神契合舟檝道心微廟堂喜容與時物逓芳菲御栁垂仙掖公槐覆禮闈昔陪鵷鷺後今望鵾鵬飛徒御清風頌巴歌聊自揮
　　同李舍人冬日集安樂公主山池
　　甞聞天女貴家即帝宮連亭挿宜春果山衝太液泉橋低烏鵲夜臺起鳳皇年故事猶如此新圗更可憐紫巖妝閣透青嶂妓樓懸峰奪香爐巧池偷眀鏡圎梅花寒待雪桂葉晩留煙興盡方投轄金聲還復傳
　　酬蘇貟外味道夏晩寓直省中見贈
　　並命登仙閣分曹〈一作宵〉直禮闈大官供宿膳侍史䕶朝衣卷㡢天河入開窗〈一作當階又作披庭〉月露微小池殘暑退髙樹早〈一作晚〉涼歸冠劎無時釋軒車待漏飛眀朝題漢柱三署有光輝
　　和韋舍人早朝
　　閶闔連雲起巖廊拂霧開玉珂龍影度珠履雁行來長樂宵鐘盡〈一作徹〉眀光曉奏催一經推〈一作傳〉舊徳五字擢英才儼若神仙去紛従霄漢逥千春奉休厯分禁喜趨陪
　　自考功貟外授給事中
　　南省推丹地東曹拜〈一作貴〉瑣闈恵移雙管筆恩降五時衣出入宜真選遭逢每濫飛器慙公理拙才謝子雲微案牘遺常禮朋僚隔等威上台行揖讓中禁動光輝旭日千門起初春八舍歸贈蘭聞宿昔談樹隱芳菲何幸鹽梅處唯憂對問機省躬知任重寧止冒榮非
　　和元舎人萬頃臨池翫月戱為新體
　　春風揺碧樹秋霧巻丹臺復有相宜夕池清月正開玉流含吹〈一作水〉動金魄度雲來熠爚光如沸翩翾景若摧半環投積草碎璧聚流杯夜乆平無煥天晴〈一作清〉皎未隤鏡將池作匣珠以岸為胎有羙司言暇髙興獨悠哉揮翰初難擬飛名豈易陪夜光殊在握了了見沈灰
　　酬楊給事兼〈一作廉〉見贈臺〈一作省〉中
　　子雲推辨博公理擅詞雄始自尚書省旋聞給事中言従溫室祕籍向瑣闈通顧我叨郎署慙無草奏功〈一作工〉分曹八舍斷解袂五時空宿昔陪餘論平生頼擊䝉神仙應東掖雲霧限南宮忽枉瓊瑤贈長歌蘭渚風
　　九真山浄居寺謁無礙上人
　　大士生天竺分身化日南人中岀煩惱山下即伽藍小澗香為剎危峯石作龕𠉀禪青鴿乳窺講白猿參藤愛雲間壁花憐石下潭泉行幽供好林掛浴衣堪弟子哀無識醫王惜未談機疑聞不二䝉昧即朝三欲究因緣理聊寛放棄慙超然虎溪夕雙樹下虛嵐
　　夜逰
　　今夕重門唘逰春得夜芳月華連晝色燈影雜星光南陌青絲騎東隣紅粉妝管遙辨曲羅綺暗聞香人擁行歌路車攅鬬舞塲經過猶未巳鐘鼔出長楊
　　登瀛州南城樓寄逺
　　層城起麗譙憑覽出重霄茲地多形勝中天宛寂寥四榮摩鸛鶴百拱厲風颷北際〈一作盡〉燕王館東連秦帝橋晴光七郡滿春色兩河遙傲睨非吾土躊躇適逺囂離居欲有贈春草寄長謡
　　塞北二首
　　虜障天驕起秦城地脈分栢壇飛五將梅吹動三軍鋒刃奔濤色旌旗熖火文朔風吹汗漫飄礫灑轒輼海氣如秋雨邊烽似夏雲二庭無嵗月百戰有功勲形影隨魚貫音書在雁羣歸來拜天子凱樂助南薫
　　胡騎犯邊埃風従丑上來五原烽火急六郡羽書催氷壯飛狐冷霜濃𠉀雁哀將軍朝授鉞戰士夜銜枚紫塞金河裏蔥山鐵勒隈蓮花秋劒發桂葉曉旗開秘畧三軍動妖氛百戰摧何言投筆去終作勒銘囬
　　李貟外秦援宅觀妓
　　盈盈粉署郎五日宴春光選客虛前館徴聲徧後堂玉釵翠羽飾羅袖鬱金香拂黛隨時廣挑鬟出意長囀歌遙合態度舞暗成行巧落梅庭裏斜光暎曉妝
　　送韋商州弼
　　㑹府應文昌商山鎮國陽聞君監郡史蹔罷尚書郎王事嗟相失人情貴不忘累年同畫省四海接文塲㸃翰芳春色傳杯眀月光故交従此去遙憶紫芝香
　　夏日梁王席送張岐州
　　秦雞常下雍周鳳昔鳴岐此地推雄撫惟良寄在斯家傳七豹貴人擅八龍竒髙傳生光彩長林歎別離天人開祖席朝宷𠉀征麾翠帟當郊敞彤幨向野披芃芃秋麥盛苒苒夏條垂奏計何時入台階望羽儀
　　夏日都門送司馬貟外逸客孫貟外佺北征〈時相王為元帥魏大夫元忠為副〉
　　二庭追虜騎六月動周師廟畧天人授軍麾相國持復言徴二妙才命〈一作令〉重當時畫省連征槖橫門共別詞雲迎出塞馬風巻度河旗計日方夷㓂旋聞杕杜詩
　　送盧管記仙客北伐
　　羽檄西北飛交城日夜圍廟堂盛徴選戎幕生光輝雁行度函谷馬首向金微湛湛山川暮蕭蕭涼氣稀餞途予憫黙赴敵子英威今日楊朱淚無將灑鐵衣
　　移禁司刑
　　疇昔參鄊賦中年忝吏途丹唇曾學史白首不成儒天子開昌籙羣生偶大爐散材仍葺廈弱羽遽搏扶寵邁乘軒鶴榮過食稻鳬何功逰畫省何徳理黃樞弔影慙非據傾心事逺圗盜泉寜止渇惡木匪投軀任直翻多毀安身遂少徒一朝逢糺謬三省竟無虞白簡初心屈黃紗〈一作沙〉始望孤患平終不怒持劾每相驅埋劎誰當辨偷金以自誣誘言雖委答流議亦真符首夏方憂圄髙秋獨向隅嚴城㸔熠燿圜戶對蜘蛛累餉唯妻子披寃是友於物情牽倚伏人事限榮枯門客心誰在隣交跡倘無撫襟雙涕落危坐日憂趨聖㫖垂明徳寃囚豈濫誅㑹希恩免理終望罪矜愚司宼宜哀獄台庭幸恤辜漢皇虛詔上容有報恩珠
　　入鬼門闗
　　昔傳瘴江路今到鬼門闗土地無人老流移㡬客還自従別京洛頽鬢與衰顔夕宿含沙裏晨行岡路間馬危千仭谷舟險萬重灣問我投何地西南盡百蠻
　　三日獨坐驩州思憶舊逰
　　兩京多節物三日㝡遨逰麗日風徐巻香塵雨暫收紅桃初下地綠栁半垂溝童子成春服宮人罷射韝禊堂通漢苑解席繞秦樓束晳言談妙張華史漢遒無亭不駐馬何浦不橫舟舞籥千門度帷屏百道流金丸向鳥落芳餌接魚投濯穢憐清淺迎祥樂獻酬靈芻陳欲棄神藥曝應休誰念招䰟節飜為禦魅囚朋従天外盡心賞日南求銅柱威丹徼朱崖鎮火陬炎蒸連曉夕瘴癘滿冬秋西水何時貸南方詎可留無人對爐酒寜緩去鄊憂
　　從驩州廨宅移住山間水亭贈蘇使君
　　遇坎即乘流西南到火洲鬼門應苦夜瘴浦不宜秋嵗貸胸穿老朝〈一作宵〉飛鼻飲〈一作斂〉頭死生離骨肉榮辱間朋逰棄置一身在平生萬事休鷹鸇遭誤逐豺虎怯真投憶昨京華子傷今邊地囚陪鸚鵡樂希並鷓鴣留日月渝鄊思煙花換客愁幸逢蘇伯玉囬借水亭幽山柏張青蓋江蕉卷綠油乘閒無火宅因放有漁〈一作虛〉舟適越心當是居夷跡可求古來堯禪舜何必罪驩兜
　　赦到不得歸題江上石
　　家住東京裏身投南海西風煙萬里隔朝夕㡬行啼聖主謳歌洽賢臣法令齊忽聞銅柱使走馬報金雞棄市沾皇渥投荒漏紫泥魂疲山鶴路心醉站鳶溪天鑒誅元惡宸慈恤逺黎五方思寄刃萬姓喜然臍自幼輸丹懇何甞玷白圭承言竄遐魅雪枉間深狴墳壠無由謁京華豈重躋炎方誰謂廣地盡覺天低百卉雜殊怪昆蟲理賴暌閉藏元不蟄揺落反生荑瘧瘴因茲苦窮愁益復迷火雲蒸毒霧陽雨濯隂霓周乘安交趾王恭輯畫題少寛窮涸鮒猶愍觸藩羝配宅隣州廨斑苗接野畦山空聞鬬象江靜見㳺犀翰墨思諸季裁縫憶老妻小兒應離褓㓜女未攀筓夢蝶翻無定蓍⻱詎有倪誰䏻竟此曲曲盡氣酸嘶
　　答魑魅代書寄家人
　　魑魅來相問君何失帝鄊龍鍾辭北闕蹭蹬守南荒覽鏡憐雙鬢沾衣惜萬行抱愁那去國將老更垂裳影答余他嵗恩私宦洛陽三春給事省五載尚書郎黃閤逰鸞署青縑御史香扈廵行太液陪宴坐眀光渭北昇髙苑河南祓禊場煙花恆獻賦泉石每稱觴暇日従休澣髙車暎道傍迎賓就丞相選士謁昭王侍寵言猶得承歡謂不忘一朝貽厚譴五宅竟同防兇竪曾驅策權豪豈易當欵顔因侍従接武在文章且懼威非贙寜知心是狼身猶納履誤情為覆㿽傷可歎緣成業非闗行昧藏喜逢今改旦正朔復歸唐河䜟隨龍馬天書逐鳳皇朝容欣舊則宸化美初綱告善雕旌建收寃錦斾張宰臣更獻納郡守各眀揚禮樂移三統舟車㑹八方雲沙降白遂秦隴獻燒當三赦重天造千推極國詳大招思復楚於役限維桑漲海縁真臘崇山壓古棠雕題飛棟宇儋耳間衣裳伏枕神餘劣加餐力未強空庭逰翡翠窮巷倚桄榔緣體分殊昔回眸宛異常吉凶恆委鄭年夀㑹詢唐家本傳清白官移重掛牀上京無薄産故里絶窮莊碧玉先時費蒼頭此自將興言歎家口何䖏待贏糧計吏従都出傳聞大小康降除沾二弟離拆巳三房劒外懸銷骨荊南預斷腸音塵黃耳間夢想白睂良復此單棲鶴銜雛逺翔何堪萬里外雲海巳溟茫戚屬甘胡越聲名任粃糠由來休憤命命也信蒼蒼獨坐尋周易清晨詠老荘此中因悟道無問入猖狂
　　度安海入龍編
　　我來交趾郡南與貫胸連四氣分寒少三光置日偏尉佗曽馭國翁仲乆逰泉邑屋遺甿在魚鹽舊産傳越人遙捧翟漢將下㸔鳶北斗崇山掛南風漲海牽別離頻破月容鬢驟催年昆弟推由命妻孥割付縁夢來魂尚擾愁委疾空纒虛道崩城淚眀心不應天
　　従崇山向越常〈並序　常一作裳〉
　　按九真圗崇山至越常四十里杉谷起古崇山竹溪従道眀國來於崇山北二十五里合水欹缺藤竹眀昧有三十峯夾水直上千餘仭諸仙窟宅在焉
　　朝發崇山下暮坐越常隂西從杉谷度北上竹溪深竹溪道眀水杉谷古崇岑差池將〈一作疑〉不合繚繞復相尋桂葉藏金嶼藤花閉石林天窗虛的的雲竇下沈沈造化功偏厚真仙跡每臨豈徒探怪異聊欲緩歸心
　　哭蘇睂州崔司業二公〈並序〉
　　同時郎裴懐古者作牧潭府神龍三年秋八月佺期承恩北歸途中覯止訪及故舊知睂州蘇使君味道國子崔司業融馳旋間相次而逝蘇往任鳳閣侍郎佺期忝通事舍人崔重為鳳閣舍人佺期又遷給事並銜疇昔之眷俱荷提奨之恩前年負譴南荒二公先移官守迨此㓙問情復何堪所恨遷竄有期行邁在逺哀不展舊禮不申悲流慟斯文冀通幽路
　　渙汗天中發伶俜海外旋長沙遇太守問舊㡬人全國寳亡雙傑天才喪兩賢大名齊弱嵗髙徳並中年禮樂羊叔子文章王仲宣〈一作風鑑王夷甫文章謝恵連〉相看尚𤣥鬢相次入黃泉流放蠻陬濶鄊闗帝里偏親朋雲霧擁生死嵗時傳崔昔揮宸翰蘇甞濟巨川絳衣陪下列黃閤謬差肩及此俱𡨋昧雲誰敘播遷隼輿〈一作旟又作旗〉懐舊轍鱣館想虛筵家愛方休杵皇慈更撤縣銘旌西蜀路騎吹北邙田隴樹應秋矣江帆故〈一作固〉杳然罷琴眀月夜留劒白雲天涕泗湘潭水淒涼衡嶠煙古來修短分神理竟難筌
　　哭道士劉無得
　　聞有𤣥都客成仙不易祈蓬萊向清淺桃杏欲芳菲縮地黃泉出昇天白日飛少微星夜落髙掌露朝晞吐甲龍應出銜符鳥自歸國人思負局天子惜被〈一作披〉衣花月留丹洞琴笙閣〈一作下〉翠微嗟來子桑扈爾獨返於㡬
　　寒食
　　普天皆滅熖匝地盡藏煙不知何䖏火來就客心然
　　囬波詞
　　回波爾時佺期流向嶺外生歸身名已䝉齒錄袍笏未復牙緋
　　上巳日祓禊渭濱應制
　　寳馬香車清渭濱紅桃碧栁禊堂春皇情尚憶垂竿佐天祚〈一作瑞〉先呈捧劒人
　　奉和幸韋嗣立山荘應制
　　東山朝日翠屏開北闕晴空綵仗來喜遇天文七曜動少微今夜近〈一作入〉三台
　　夜宴安樂公主宅
　　濯龍門外主家親鳴鳳樓中天上人自有金杯迎甲夜還將綺席代〈一作發〉陽春
　　苑中遇雪應制
　　北闕彤雲掩曙霞東風吹雪舞仙〈一作山〉家瓊章定少千人和銀𣗳長芳六出花
　　餞唐永昌〈一作餞唐郎中洛陽令〉
　　洛陽舊有〈一作出〉神眀宰輦轂由來天地中餘邑政成何足貴因君取則四方同
　　獄中聞駕幸長安二首
　　傳聞聖㫖向秦京誰念羈囚滯洛城扈従由來是方朔為申𡨚氣在長平
　　無事今朝來下獄誰期十月是〈一作見〉橫〈一作黃〉河君㸔鷹隼俱堪〈一作罷又作能〉擊為報蜘蛛網羅
　　邙山
　　北邙山上列墳塋萬古千秋對洛城城中日夕歌鐘起山上唯聞松栢聲
　　句
　　周原五稼起雲海百川歸願此零陵燕長隨征斾飛〈春雨詩式〉














　　御定全唐詩卷九十七
　　欽定四庫全書
　　御定全唐詩巻九十八
　　趙冬曦
　　趙冬曦定州人進士擢第厯左拾遺開元初遷監察御史坐事流岳州時與刺史張説數賦詩相倡和後召還復官累遷中書舍人內供奉終國子祭酒冬曦兄冬日弟和璧等六人韋述弟亦六人並詞學登科張說稱之曰韋趙昆季人之杞梓詩十九首
　　陪張燕公登南樓
　　抑鬱〈一作寛慰〉何以歡陰氛〈一作氣〉亦登望孤島輕霧裏行舟白波上目勞西北雲心醉東南嶂昔日青谿子胡然此無狀
　　酬燕公出湖見寄
　　綸綍有成命旌麾不可攀湘川朝目〈一作日〉斷荊闕夕波還果枉東瞻唱興言夕放閒攜琴仙洞中置酒㴩湖上芳景恣行樂謫居忽如忘聚散本相因離情自悲悵鸞
　　翮非常戢鵬天㑹昭曠永懐宛洛㳺曽是彈冠望
　　奉和張燕公早霽南樓
　　方曙躋南樓憑軒肆遐矚物華蕩暄氣春景媚晴旭川霽湘山孤林芳楚郊縟列巖重疊翠逺岸逶迤綠風帆摩天垠魚艇散彎曲鴻歸鶴舞送〈一作逺〉猨叫鶯聲續羣動皆熙熙噫予獨羈束常欽才子意〈一作義〉忌鵩傷踡跼雅尚騷人文懐沙何廹促未知二賢意去矣従所欲
　　㴩湖作〈幷序〉
　　巴丘南㴩湖者蓋沅湘澧汨之餘波焉茲水也淪匯洞庭澹澹千里夏潦奔注則泆為此湖冬霜既零則涸為平野按爾雅雲水反入為㴩斯名之作有由焉爾而此鄊炎暑子月草生彌望青青相與逰藉豈盈虛之可歎亦風景之多傷感物增懐因書其事
　　三湖返入兩山間畜作㴩湖彎復彎暑雨奔流潭〈一作湘〉正滿㣲霜及潦水初還水還波巻谿潭涸綠草芊芊㟁嶄岝適來〈一作方〉飛櫂共迴旋已復揚鞭恣行樂道傍耆老歩躚躚楚言茲事不知年試就湖邊披草徑莫疑東海變桑田君訝今時盡陵陸我㸔眀嵗更淪漣來今自昔無終始人事迴環常若是應〈一作懸〉思闕下聲華日誰謂江潭旅逰子初貞正喜固當然往蹇來譽宜可俟盈虛用舍輪輿旋勿學靈均逺問天
　　和燕公岳州山城
　　為吏恩猶舊投沙恵此䝉江邊悠爾䖏泗上宛然同訪道精言合論經大義通鳴琴有真〈一作竒〉氣況巳沐清風
　　和尹𢘅秋夜逰㴩湖二首
　　政理常多暇方舟此泝洄吹笙虛洞荅舉楫便風催山暗雲猶辨潭幽月稍來清谿無數曲未盡莫先逥煙靄夕微䝉幽灣賞未窮艤舟待初月褰幌招逺風鶴聲聒前浦漁火眀暗叢東山雲壑意不謂爾來同
　　陪燕公逰㴩湖上寺
　　江外多山水招要歩馬來琴將天籟合酒共鳥聲〈一作歌〉催巖坐攀紅藥谿行愛綠苔所懐非此地逰望亦裵回
　　荅張燕公翻著葛巾見呈之作
　　美酒值芳春醒餘氣益真降歡時倒履乘興偶翻巾徐榻思方建左車理自均傲然歌一曲一醉濯纓人
　　奉荅燕公
　　語別意淒淒零陵湘水西佳人金谷返愛〈一作逰〉子洞庭迷舊館逢花發他山值鳥啼江天千里望誰見綠蘋齊奉和聖製同二相巳下羣官樂逰園宴
　　爽塏三秦地芳華二月初酺承奠璧罷宴是合錢餘栁翠垂堪結桃紅卷欲舒從容㑹鵷鷺延曼戱龍魚喜氣流雲物歡聲浹里閭聖恩將報厚〈一作厚意〉請述記言書
　　奉和聖製荅張説扈従南出雀䑕谷
　　軒轅應順動力牧正趨陪道合殷為礪時行楚有材省方西禮設振旅北京逥地理分中壤天文照上台寒依汾谷去春入晉郊來竊比康衢者長歌仰大哉
　　奉和聖製送張說上集賢學士賜宴賦得蓮字
　　淺術方觀海深恩忽見天學開丹殿籍名與石渠賢良輔膺休命微生謬采甄春餘仍哢鳥夏近未舒蓮牋札來宸禁衣冠集詔筵史臣知醉徳欲記升中〈一作平〉年
　　奉荅燕公
　　誰道零陵守東過此地逰友僚同省閣昆弟接荊州我逐江潭鴈君隨海上鷗屢傷神氣阻乆別鬢毛秋疑嶺春應徧陽臺雨欲收主人情未盡髙駕少淹留
　　陪張燕公行郡竹籬
　　良臣乃國寳麾守去承眀外戶人無閉浮江獸巳行隨來晉盜逸民化蜀風清郛郭従彛典州閭荷徳聲小人投〈一作被〉天涯〈一作渥〉流落巴丘城所賴中和作優㳺鑿與耕
　　和燕公別㴩湖
　　南湖羙泉石君子翫幽竒灣澳陪臨泛巖峿共踐窺秋風赬桂竦春景綠楊垂郢路委分竹湘濱擁去麾枉帆懐勝賞留景惜差池水木且不棄情由良可知
　　奉酬燕公見歸田賦垂贈之作
　　窮鳥嬰籠綴孤飛任播遷鷦鷯王佐用復此挫沖天楚雲何掩鬱湘水亦逥邅懐哉愧木鴈忽爾枉蘭荃愈疾同枚叔銷憂比仲宣歸途書可畏弱操石猶堅覆載雖雲廣涔陽直塊然
　　和張燕公耗磨日飲
　　上月今朝減流傳耗磨辰還將不事事同醉俗中人春來半月度俗忌一朝閒不酌他鄊酒無堪對楚山〈此二首一作張說詩〉
　　尹𢘅
　　尹𢘅河間人為張說岳州従事官補闕詩四首
　　奉陪張燕公登南樓
　　君子每垂眷江山共流盼水逺林外眀巖近霧中見終日西北望何䖏是京縣屢登髙春臺徒使淚如霰秋夜陪張丞相趙侍御㳺㴩湖二首〈幷序〉
　　燕公以司馬初到趙侍御客焉聿理方舟嬉㳺㴩壑覽山川之異探泉石之竒騁望崇朝留尊待月一時之樂豈不盛歟賦詩者列之於左
　　㷱軾巴陵地鷁舟湘水潯江山與勢逺泉石自幽深杳靄入天壑冥茫見道心超然無俗事清宴有空〈一作深〉林江上饒竒山㠝羅雲水間風和〈一作秋〉樹色雜苔古石文斑巴俗將千溠㴩湖凡㡬灣嬉逰竟不盡乘月汎舟還
　　同燕公汎洞庭
　　風光淅淅草中飄日彩熒熒水上揺幸奏瀟湘雲壑意山傍容與動仙橈
　　王琚
　　王琚懷州河內人神龍初為駙馬王同皎所器預謀刺武三思後太平公主謀逆琚勸眀皇先事誅之薦張説劉幽求郭元振等與決議事平進戶部尚書眷委特異參豫大政時號內宰相後以讒見疏歴典外郡卒為李林甫所搆貶死詩四首
　　奉荅燕公
　　郡逺途且艱宜悲良自得胡為心獨爾恵好在南國亦既清顔披冏然良克與君蘭時㑹羣物如藻飾煙景惜歡賞雲山起翰墨接藝奇思微偶談𤣥言直永日不知倦逾旬猶謂亟如何酌離尊移櫂巴城側浦口勞長望舟中獨太息疾風吹飛帆倐忽南與北目盡不復見懐哉無終極唯當衡峰上遙辨湖水色
　　美女篇
　　東鄰美女實名倡絶代容華無比方濃纎得中非短長紅素天生誰飾妝桂樓椒閣木蘭堂繡戶雕軒文杏梁屈曲屏風繞象牀萎蕤翠帳綴香囊玉臺龍鏡洞徹光金爐沈煙酷烈芳遙聞行佩音鏘鏘含嬌欲笑出洞房二八三五閨心切褰簾捲幔迎春節清歌始發詞怨咽鳴琴一弄心斷絶借問哀怨何所為盛年情多心自悲須㬰破顔倐斂態一悲一喜併相宜何能見此不注心惜無媒氏為傳音可憐盈盈直千金誰家君子為藁砧
　　自荊湖入朝至岳陽奉別張燕公
　　五載朝天子三湘逢舊僚扁舟方輟櫂清論遂終朝逺樹煙間沒長江地際遙帝城馳夢想歸帆滿風飇
　　㳺㴩湖上寺
　　春山臨逺壑水木自幽清夙昔懐㣲尚茲焉一放情雲間聽弄鳥煙上摘初英地僻方無悶逾知道思精〈一作生〉陰行先
　　隂行先開元間為張說湘州従事詩一首
　　和張燕公湘中九日登髙
　　重陽初唘節無射正飛灰寂寞風蟬至連翩霜鴈來山棠紅葉下岸菊紫花開今日桓公座多愧孟嘉才王熊
　　王熊潭州都督詩二首
　　奉別張岳州說二首〈一作荅張燕公岳州宴別〉
　　長沙辭舊國洞庭逢故人薰蘭敦乆要披霧轉相親嵗月空嗟老江山不惜春忽聞黃鶴曲更作白頭新平生共風月倐忽間山川不期交淡水暫得欵忘年興逸方罷釣帆開欲解船離心若危斾朝夕為君懸梁知微
　　梁知微嗣聖初登進士第甞守潭州與張說相贈荅詩一首
　　入朝別張燕公
　　華容佳山水之子厭承眀符竹紆小郡江湖被徳聲三年計吏入路指巴丘城鳬舟纔結纜騶駕巳相迎別離他鄊酒委曲故人情孤嶼早煙薄長波晩氣清辛勤方逺騖勝賞屢難並逥瞻洞庭浦日暮愁雲生
　　李伯魚
　　李伯魚臨淄人善為文登開元六年進士第擢校書郎出為青州司功詩一首
　　桐竹贈張燕公
　　北竹青桐北南桐〈一作家〉綠竹南竹林君早愛桐樹我初貪鳳棲桐不媿鳳食竹何慙棲食更如此餘非鳳所堪楊重𤣥
　　楊重元開元進士詩一首
　　正朝上左相張燕公
　　嵗去愁終在春還命不來長吁問丞相東閣㡬時開朱使欣
　　朱使欣張說同時人詩一首
　　道峽似巫山
　　江如曉天靜石似暮雲張征帆一流覽宛若巫山陽楚客思歸路秦人謫異鄊猨鳴孤月夜再使淚霑裳







　　御定全唐詩巻九十八
<集部,總集類,御定全唐詩>
　　欽定四庫全書
　　御定全唐詩巻九十九
　　張循之
　　張循之洛陽人與弟仲之並以學業著名則天時上書忤㫖被誅詩六首
　　巫山髙〈一作沈佺期詩〉
　　巫山髙不極合沓狀竒新暗谷疑風雨隂崖若鬼神月眀三峽曉〈一作曙〉潮滿九〈一作二〉江春為問陽臺客應知入夢人
　　送泉州李使君之任
　　傍海皆荒服分符重漢臣雲山百越路市井十洲人執玉來朝逺還珠入貢頻連年不見雪到處即行春
　　長門怨〈一作張修之詩〉
　　長門落景盡洞房秋月明玉階草露積金屋網塵生妾妬今應改君恩惜未平寄語臨邛客何時作賦成
　　巫山
　　流景一何速年華不可追觧佩安所贈怨咽空自悲
　　送王汶宰江隂
　　郡北乗流去花間竟日行海魚朝滿市江鳥夜喧城譲酒非闗病援琴不在聲應縁五斗米數日滯淵明
　　婺州留別鄧使君
　　西掖馳名久東陽出守時江山婺女分風月隱侯詩別恨雙溪急留歡五馬遲廻舟暎沙嶼未逺剰相思王晙
　　王晙滄州景城人擢明經第調清苑尉歴殿中侍御史出為渭南尉景龍末授桂州都督累遷太僕少卿隴右羣牧使開元二年襲吐蕃於臨洮以功加銀青光祿大夫進并州都督長史又以破突厥功拜兵部尚書朔方軍大總管後代張說為兵部尚書同中書門下三品充朔方軍節度大使終戶部尚書朔方節度詩一首
　　祭汾隂樂章
　　太和
　　於穆聖皇六葉重光太原刻頌后土疏場寳鼎呈符歊雲孕祥禮樂矣降福穣穣
　　張柬之
　　張柬之字孟將㐮陽人渉獵經史尤好三禮舉進士賢良對䇿第一授監察御史聖厯中為鳳閣舍人𢎞文館直學士長安中令舉宰相材以姚崇薦遷鳳閣侍郎知政事及誅二張兄弟柬之首謀也中宗即位以功擢天官尚書封漢陽王遷中書令為武三思所搆貶死集十巻今存詩五首
　　大堤曲
　　南國多佳人莫若大堤女玉牀翠羽帳寳襪蓮花距魂處自目成色授開心許迢迢不可見日暮空愁予
　　東飛伯勞歌
　　青田白鶴丹山鳳婺女姮娥兩相送誰家絶世綺帳前豔粉紅脂映寳鈿窈窕玉堂褰翠幙參差繡戶懸珠箔絶世三五愛紅妝冶袖長裙蘭麝香春去花枝俄易改可歎年光不相待
　　出塞
　　俠客重恩光驄馬飾金裝瞥聞傳羽檄馳突救邊荒歙野山川動囂天旌斾揚吳鉤明似月楚劒利如霜電斷衝胡塞風飛出洛陽轉戰磨笄俗橫行戴斗鄉手擒郅支長面縳谷蠡王將軍占太白小婦怨流黃騕褭青絲騎娉婷紅粉妝三春鶯度曲八月鴈成行誰堪坐愁思羅袖拂空牀
　　與國賢良夜歌二首
　　栁臺臨新堰樓堞相重複窈窕鳳皇姝傾城復傾國杏間花照灼樓上月裵囘帶嬌移玉柱含笑捧金杯袁恕已
　　袁恕巳滄州東光人長安中歴司刑少卿預誅二張又從相王統南衙兵非常以功為中書侍郎進中書令封南陽郡王後貶死環州詩一首
　　詠屏風
　　綺閣雲霞滿芳林草樹新鳥驚疑欲曙花笑不闗春山對彈琴客谿留垂釣人請看車馬客行處有風塵劉幽求
　　劉幽求冀州武強人聖厯中舉制科中第臨淄王入誅韋庶人幽求預參火策是夜所下制勅百餘道皆出其手以功授中書舍人睿宗即位行尚書右丞遷吏部尚書拜侍中開元初改尚書左右僕射為左右丞相乃以幽求為左丞相後坐怨望貶卒詩一首
　　書懐〈避暑錄雲此詩三館昭庫爛冊中撿得幽求非肯安田園者殆出守時憤懟而作〉
　　心為明時盡君門尚不容田園迷徑路歸去欲何從章𤣥同
　　章𤣥同武后時人久視中張錫為相請還廬陵王坐流循州𤣥同有流所贈詩葢亦當時貶謫者詩一首
　　流所贈張錫
　　黃葉因風下甘從洛浦隈白雲何所為還出帝鄉來王易從
　　王易從中宗朝為鄠縣尉張仁願奏分判軍事詩一首
　　臨髙臺
　　漢主事祈連良人在髙闕空臺寂巳暮愁坐變容髪汎豔春幌風裵回秋戶月可憐軍書斷空使流芳歇盧僎
　　盧僎吏部尚書從願之從父也自聞喜尉入為學士終吏部貟外郎詩十四首
　　初出京邑有懐舊林
　　賦生期獨得素業守㣲班外忝文學知鴻漸鵷鷺間內傾水木趣築室依近山晨趨天日宴夕臥江海閒松風生坐隅仙禽舞亭灣曙雲林下客霽月池上顔雖曰坐郊園靜黙非人寰時歩蒼龍闕寧異白雲闗語濟豈時顧黙善㤀世攀世網余何觸天涯謫南蠻回首思洛陽喟然悲貞艱舊林日夜逺孤雲何時還
　　稍秋曉坐閣遇舟東下揚州即事寄上族父江陽令
　　虎嘯山城晩猨鳴江樹秋紅林架落照青峽送歸流歸流赴淮海征帆下揚州族父江陽令盛業繼前修文掩崔亭伯徳齊陳太丘時哉惜未與千載且為儔憶昔山陽㑹長懐東上游稱觴阮林下賦雪謝庭幽道濃禮自略氣舒文轉遒髙情薄雲漢酣態坐芳洲接席復連軫出入陪華輈獨善與兼濟語黙奉良籌嵗月歡無已風雨暗颼颼掌憲時持節為邦邈海頭子人惠雖樹蒼生望且留㣲躬趨直道神甸忝清猷仙臺適西歩蠻徼忽南浮宇內皆安樂天涯獨逺投忠信徒堅仗神明豈黙詶觀生海漫漫稽命天悠悠雲昬巴子峽月逺吳王樓懐昔明不寐悲令嵗屬周喟無排雲翮暫得抒離憂空灑霑紅淚萬里逐行舟
　　讓帝輓歌詞二首〈開元二十九年冬十一月太尉寧王憲薨帝失聲號慟曰天下兄之天下也固譲於我乃追諡曰譲皇帝〉
　　泰伯𤣥風逺延州徳譲行闔棺追大節樹羽冊鴻名地戶迎天仗皇階失帝兄還聞漢明主遺〈一作觧〉劒泣東平朝天馳馬絶冊帝　宮祖恍惚陵廟新蕭條池舘古萬化一朝空哀樂此路同西園有明月脩竹韻悲風〈第二句缺一字〉
　　十月梅花書贈
　　君不見巴鄉氣𠉀與華別年年十月梅花發上苑今應雪作花寧知此地花為雪自從遷播落黔巴三見江上開新花故園風花虛洛汭窮峽凝雲度嵗華花情縱似河陽好客心倍傷邊𠉀早春𠉀颯驚樓上梅霜威未落江潭草江水侵〈一作尋〉天去不還樓花覆簾空坐攀一向花前看白髪㡬回夢裏憶紅顔紅顔白髪雲泥改何異桑田移碧海卻想華年故國時唯餘一片空心在空心弔影向誰陳雲臺仙閣舊遊人儻知巴樹連冬發應憐南國氣長春
　　嵗晩還京臺望城闕成口號先贈交親
　　紫陌開行樹朱城出晩霞猶憐慣去國疑是夢還家風弱知催栁林青覺待花交親望歸騎㡬處擁年華
　　送蘇八給事出牧徐州用芳韻〈相國請出〉
　　金鼎屬元方璅闈連季常畏盈聊出守分命乃維良曉騎辭朝逺春帆向楚長賢哉謙自牧天下詠餘芳
　　上幸皇太子新院應制
　　佳氣曉蔥蔥乾行入震宮前星迎北極少海被南風視膳銅樓下吹笙玉座中訓深家以正義舉俗為公父子成釗合君臣禹啟同仰天歌聖道猶愧乏雕蟲
　　奉和李令扈從溫泉宮賜遊驪山韋侍郎別業
　　風后軒皇佐雲峰謝客居承恩來翠嶺締賞出丹除飛葢松〈一作雙〉谿寂清笳玉洞虛窺巖詳霧豹過水略泉魚鄉入無何有時還上古初伊臯羞過狹魏丙服麤疎白雪縁情降青霞落巻舒多慚郎署在輙繼國風餘
　　季冬送戶部郎中使黔府選補
　　握鏡均荒服分衡得大同徴賢一臺上補吏五谿中雨露將天澤文章播國風漢庭暌直諒楚峽望清通馬逐霜鴻漸帆沿曉月空還期鳳池拜照耀列星宮
　　途中口號〈一作郭向詩〉
　　抱玉三朝楚懐書十上秦年年洛陽陌花鳥㺯歸人
　　南望樓
　　去國三巴逺登樓萬里春傷心江上客不是故鄉人
　　臨川送別
　　秋郊日半隱野樹煙初映風水正蕭條那堪動離詠
　　題殿前桂葉
　　桂樹生南海芳香隔楚〈一作逺〉山今朝天上見疑是月中攀
　　牛鳳及
　　牛鳳及長壽中撰唐書劉軻與馬植論史官書嘗稱之詩一首
　　奉和受圖溫洛應制
　　八神扶〈一作承〉玉輦六羽警瑤谿戒道伊川北通津〈一作旌〉澗水西御圖開洛匱刻石與天齊瑞日波中上仙禽霧裏低微臣矯弱翮抃舞接鸞鷖















　　御定全唐詩巻九十九
　　欽定四庫全書
　　御定全唐詩巻一百
　　司馬逸客
　　司馬逸客則天朝嘗從相王北征李乂有詩送之稱為員外詩一首
　　雅琴篇
　　亭亭嶧陽樹落落千萬尋獨抱出雲節孤生不作林影揺綠波水彩絢丹霞岑直幹思有託雅志期所任匠者果留盼雕斲為雅琴文以楚山玉錯以昆吾金虬鳳吐竒狀商徴含清音清音雅調感君子一撫一㺯懷知已不知鍾期百年餘還憶朝朝㡬千里馬卿臺上應蕪沒阮籍帷前空已矣山情水意君不知拂匣調為誰理調拂匣倍含情況復空山秋月明隴水悲風已嗚咽離鵾別鶴更淒清將軍塞外多竒操中散林間有正聲正聲諧風雅欲竟此曲誰知者自言幽隱乏先容不道人物知音寡誰能一奏和天地誰能再撫歡朝野朝野
　　歡娛樂未央車馬駢闐盛彩章嵗嵗汾川事簫鼓朝朝伊水聽笙簧窈窕樓臺臨上路妖嬈歌舞出平陽彈本自稱仁祖吹管由來許季長猶憐雅歌淡無味淥水白雲誰相貴還將逸詞賞幽心不覺繁聲論逺意傳聞帝樂奏鈞天儻冀微躬〈一作身〉備五願持東武宮商韻長奉南熏億萬年
　　王紹宗
　　王紹宗字承烈揚州江都人嗜學尤工草𨽻家貧常傭力寫佛經以自給徐敬業逼之不起則天時拜太子文學累轉祕書少監詩一首
　　三婦豔
　　大婦能調瑟中婦詠新詩小婦獨無事花庭曵履綦上客且安坐春日正遲遲
　　鄭遂初
　　鄭遂初萬嵗通天中登第詩一首
　　別離怨
　　蕩子戍遼東連年信不通塵生錦歩障花送〈一作遶〉玉屏風只怨〈一作恐〉紅顔改寧辭玉簟空繫書春雁足早晩到雲中
　　李崇嗣
　　李崇嗣則天時奉宸府主簿聖厯中曽奉勅預東觀修書見沈佺期黃口贊序詩三首
　　寒食〈一作沈佺期詩〉
　　普天皆滅焰匝地盡藏煙不知何處火來就〈一作向一作促〉客心然
　　覽鏡〈一作李嗣宗詩〉
　　嵗去紅顔盡愁來白髪新今朝開鏡匣疑是別逄〈一作逄故〉人
　　獨愁
　　聞道成都酒無錢亦可求不知將㡬斗〈一作午〉銷得此來愁
　　東方虬
　　東方虬則天時為左史嘗雲百年後可與西門豹作對陳子昂寄東方左史脩竹篇書稱其孤桐篇骨氣端翔音韻頓挫不圖正始之音復覩於茲今失傳存詩四首
　　昭君怨三首
　　漢道方〈一作今一作初〉全盛朝廷足武臣何須〈一作煩〉薄命妾辛苦事和親
　　揜淚〈一作涕〉辭丹鳳銜悲向白龍單于浪驚喜無復舊時容
　　胡地無花〈一作青〉草春來不似春自然衣帶緩非是為〈一作覓〉腰身
　　春雪
　　春雪滿空來觸處似花開不知園裏樹若箇是真梅張楚金
　　張楚金年十七與兄越石同以茂才擢第歴秋官尚書詩一首
　　逸人歌贈李山人
　　上有堯兮下有由眠松陽兮潄潁流其貌古其心幽浩歌一曲兮林壑秋道險可驚兮人莫用樂天知命兮守巖洞時擊磬兮嗟鳴鳳吾欲知徃古之不可追自悠悠於凡夢
　　房融
　　房融河南人則天時為相神龍元年貶死髙州好浮屠法嘗於嶺外筆受楞嚴經詩一首
　　謫南海過始興廣勝寺果上人房〈一作過韶州廣界寺〉
　　零落嗟殘命蕭條託勝因方燒三界火遽洗六情塵隔嶺天花發凌空月殿新誰令鄉國〈一作故鄉〉夢〈一作思〉終〈一作從〉此學分身
　　呂太一
　　呂太一景雲中為洹水令魏知古表奏之又嘗與中書舍人苖延嗣考功員嘉靖侍御史崔訓皆為張嘉貞所薦時語曰令君四俊苖呂員訓詩一首
　　詠院中藂竹〈太一拜監察御史裏行自負才華而不即真因詠院中藂竹以寄意焉〉
　　擢擢當軒竹青青重嵗寒心貞徒見賞籜小未成竿張紘〈一作汯〉
　　張紘久視中登第與呂太一同官監察御史後自左拾遺貶許州司戶詩三首
　　和呂御史詠院中藂竹
　　聞君庭竹詠幽意嵗寒多歎息為冠小良工將奈何
　　閨怨〈搜玉集作張詩〉
　　去年離別雁初歸今夜裁縫螢已飛征客近〈一作未一作去〉來音信斷不知何處寄寒〈一作邊〉衣
　　行路難
　　君不見溫家玉鏡臺提攜抱握九重來君不見相如緑綺琴一撫一拍鳳凰音人生意氣須及早莫負當年行樂心荊王奏曲楚妃歎曲盡歡終夜將半朱樓銀閣正平生碧草青苔坐蕪漫當春對酒不須疑視日相看能㡬時春風吹盡燕初至此時自為稱君意秋露萎草鴻始歸此時衰暮與君違人坐翻覆何常定誰保容顔無是非
　　鄭蜀賓
　　鄭蜀賔滎陽人善五言詩長壽中終縣尉詩一首別親朋〈唐新語雲蜀賓老為江左一尉親朋餞於上東門賦詩酒酣自詠聲調哀戚竟卒於官〉
　　畏途方萬里生涯近百年不知將白首何處入黃泉








　　御定全唐詩巻一百
　　欽定四庫全書卷
　　御定全唐詩巻一百一
　　宋務光〈一作宋先〉
　　宋務光字子昂一名烈汾州西河人舉進士及第調洛陽尉遷右衛騎曹參軍神龍初上封事直諫不省俄以監察御史廵察河南道考最進殿中右臺御史詩一首
　　海上作
　　曠哉潮汐池大矣乾坤力浩浩去無際沄沄深不測崩騰翕衆流泱漭環中國鱗介錯殊品氛霞饒詭色天波混莫分島樹遙難識漢主探靈怪秦王恣遊陟搜竒大壑東竦望成山北方術徒相誤蓬萊安可得吾君畧仙道至化孚淳黙驚浪晏〈一作按〉窮溟飛航通絶域馬韓底厥貢龍伯修其職粵我遘休明匪躬期正直敢輸鷹隼執以間〈一作問〉豺狼忒海路行已殫輶軒未皇息勞歌𤣥月暮旅睇滄浪極魏闕𣺌雲端馳心附歸翼
　　李景伯
　　李景伯懐逺子景龍中為給事中遷諫議大夫中宗嘗宴侍臣及朝集使酒酣令各為回波辭衆皆為諂佞景伯獨不然蕭至忠稱之曰此真諫官也終散騎常侍詩一首
　　回波辭
　　回波爾時酒巵微臣職在箴規侍讌既過三爵喧譁竊恐非儀
　　李行言
　　李行言隴西人兼文學幹事中宗時為給事中能唱歩虛歌七月七日兩儀殿㑹宴帝命為之行言於御前長跪作三洞道士音詞歌數曲時論鄙之詩一首
　　秋晩度廢闗
　　秦郊平舊險周徳眷遺黎始聞清夜柝俄見落封泥物色來無限津途去不迷空亭誰問馬閒戍但鳴雞山月寒彌浄河風曉更淒贈言楊伯起非復是闗西
　　郭利貞
　　郭利貞神龍中為吏部貟外賦上元詩與蘇味道崔液並為絶唱詩一首
　　上元
　　九陌連燈影千門度〈一作徧〉月華傾城出寳騎匝路轉香車爛漫惟愁曉週遊不問家更逄清管發處處落梅花元希聲
　　元希聲河南人七嵗善屬文舉進士累官司禮博士預修三敎珠英景龍初進吏部侍郎集三十巻今存詩八首
　　贈皇甫侍御赴都八首
　　東南之羙生於㑹稽牛斗之氣蓄於昆溪有瑤者玉連城是齊有威者鳳非梧不棲
　　猗嗟衆珍以況君子公侯之胄必復其始利器長材溫儀峻峙
　　道心惟微厥用允塞徳輝不泯而映邦國靜以有神動而作則九臯千里其聲不忒
　　粵在古昔分官厥初刺邪矯枉非賢勿居稜稜直指烈烈方書蒼玉鳴珮繡衣登車
　　綽綽夫君是膺柱下凖繩有望名器無假寵蓋伯山氣雄公雅立朝正色俟我能者
　　載懐朋情嘗接閒宴好洽昆弟官聯州縣如彼松竹春榮冬蒨柯葉藹然不渝霜霰
　　㑹合非我闗山坐違離鴻曉引別葉秋飛騑驂徐動尊餞相依逺情超忽岐路光輝
　　金石其心芝蘭其室言語方間音徽自溢肅子風威嚴𠔃霜質贈言嵗暮以保貞吉
　　李澄之
　　李澄之尉氏人以五言詩名神龍中蹉跌不遇年六十餘為宋州叅軍卒詩一首
　　秋庭夜月有懐
　　遊客三江外單棲百慮違山川憶處近形影夢中歸夜月明虛帳秋風入擣衣從來不慣別況屬鴈南飛李如璧
　　李如璧睿宗朝為御史詩一首
　　明月
　　三五月華流炯光可憐懐歸〈一作君〉郢路長逾江越漢津無梁遙遙永夜思茫茫昭君失寵辭上宮蛾睂嬋娟臥氊穹胡人琵琶彈北風漢家音信絶南鴻昭君此時怨畫工可憐明月光朣朧節既秋兮天向寒沅有漪兮湘有瀾沅湘糺合淼漫漫洛陽才子憶長安可憐明月復團團逐臣戀主心愈恪棄妻思君情不薄已悲芳嵗徒淪落復恐紅顔坐銷鑠可憐明月方照灼向影傾身比葵藿
　　洪子輿
　　洪子輿睿宗時官侍御史姜晦時為中丞諷劾韋安石子輿不從詩一首
　　嚴陵祠
　　漢主召子陵歸宿洛陽殿客星今安在隱跡猶可見水石空潺湲松篁尚蔥蒨㟁深翠隂合川迴白雲徧幽徑滋蕪沒荒祠羃霜霰垂釣想遺芳掇蘋羞野薦髙風激終古語理忘榮賤方騐道可尊山林情不變
　　㓂泚
　　㓂泚中宗朝為長安尉張仁願在朔方奏用分判軍事開元十三年帝自擇刺史泚由兵部侍郎出守宋州賦詩祖餞詩一首
　　度塗山
　　小年㺯文墨不識戎旅難一朝事鞞鼔策馬度塗山塗山橫地軸萬里留荒服悠悠征斾逺騑驂一何速流月揮金戈驚風折寒木行聞漢飛將還向臯蘭宿
　　吳兢
　　呉兢汴州浚儀人博通經史魏元忠朱敬則深器之薦其有史才因令直史館神龍中遷右補闕與韋承慶崔融等撰則天實錄開元中歴修文館學士居史職殆三十年序事簡要人皆稱之出為荊州司馬以史藁自隨蕭嵩監修國史奏取兢所撰得六十五卷累遷台洪饒蘄四州刺史天寳初為鄴郡太守入為恆王傅嘗以梁陳齊周隋五代史繁雜乃別撰各史又傷疎略卒年八十餘卒後其子進兢所撰唐史八十餘卷事多紕繆不逮壯年兢家多藏書嘗錄其卷第號吳氏西齋書目詩二首
　　永泰公主輓歌二首
　　穠華從婦道釐降適諸侯河漢天孫合瀟湘帝子遊闗睢方作訓嗚鳳自相求可歎凌波跡東川遂不流舜華徂北渚宸思結南陽盭綬哀榮游軒寵悼彰三川謀逺日八水宅連岡無復秦樓上吹簫下鳳皇




　　御定全唐詩卷一百一
　　欽定四庫全書
　　御定全唐詩巻一百二
　　武平一
　　武平一名甄以字行後族潁川郡王載徳子博學通春秋後在時畏禍不與事隱嵩山修浮屠法屢詔不應中宗復位平一居母喪廹召為起居舍人丐終制不許景龍二年兼修文館直學士遷考功貟外郎雖預宴遊嘗因詩䂓戒明皇初貶蘇州參軍徙金壇令既謫名亦不衰開元末卒詩一卷
　　妾薄命
　　有女妖且麗裵回湘水湄水湄蘭杜芳採之將寄誰瓠犀發皓齒雙蛾顰翠睂紅臉如開蓮素膚若凝脂綽約多逸態輕盈不自持嘗矜絶代色復恃傾城姿子夫前入侍飛燕復當時正恱掌中舞寧哀團扇詩洛川昔雲遇髙唐今尚違幽閤禽雀噪閒階草露滋流景一何速年華不可追觧佩安所贈怨咽空自悲
　　奉和登驪山髙頂寓目應制
　　鑾輿上碧天翠帟拖晴煙絶㠋紆仙徑層巖敞御筵雲披丹鳳闕日下黒龍川更覩南熏奏流聲入管
　　幸梨園觀打毬應制
　　令節重遨遊分鑣應綵毬驂驔廻上苑蹀躞繞通溝影就紅塵沒光隨赭汗流賞闌清景暮歌舞樂時休
　　奉和幸白鹿觀應制
　　玉府凌三曜金壇駐六龍綵旒懸倒景羽蓋偃喬松𤣥圃靈芝秀華池瑞液濃謬因沾舜渥〈一作聖澤〉長願奉堯封
　　侍宴安樂公主新宅應制
　　紫漢秦樓敞黃山魯館開簪裾分上席歌舞列平臺馬既如龍至人疑學鳳來幸茲〈一作忻〉聫棣萼何以接鄒枚
　　送金城公主適西蕃
　　廣化三邊靜通煙四海安還將膝下愛特副域中歡聖念飛𤣥藻仙儀下白蘭日斜征蓋沒歸騎動鳴鸞
　　奉和幸新豐溫泉宮應制
　　秦王登碣石周后襲崑崙何必在遐逺方稱萬㝢尊我皇順時豫星駕動軒轅雄㦸交馳道清笳度國門囘輿長樂觀校獵上林園行漏移三象連營總八屯旌揺鸚鵡谷騎轉鳳皇原絶璧蒼苔古靈泉碧溜溫參差開水殿䆗窱敞巖軒〈一作垣〉豐邑模猶在驪宮跡尚存煙松銜翠幄雪徑遶花源侍從推𤣥草文章召虎賁深仁浹夷夏洪造溢乾坤謬忝王枚列多慙雨露恩
　　奉和幸韋嗣立山荘侍宴應制
　　三光回斗極萬騎肅鉤陳地若遊汾水畋疑歴渭濵圎塘氷寫鏡遙樹露成春奏魚聽曲機忘鳥狎人築巖思感夢磻石想垂綸落景揺紅壁層隂結翠筠素風紛可尚𤣥澤藹無垠薄暮清笳動天文煥紫宸〈一作北辰〉
　　興慶池侍宴應制
　　鑾輿羽駕直城隈帳殿旌門此地開皎潔靈潭圖日月參差畫舸結樓臺波揺岸影隨橈轉風送荷香逐酒來願奉聖情歡〈一作常〉不極〈一作皇歡常不極〉長遊雲漢㡬昭回
　　奉和立春內出綵花樹應制
　　鑾輅青旂下帝臺東郊上苑望春來黃鶯未解林間囀紅蘂先從殿裏開畵閣條風初變栁銀塘曲水半含苔欣逄睿藻光韶律更促霞觴畏景催
　　奉和正旦賜宰臣栢葉應制
　　緑葉迎春緑寒枝歴嵗寒願持栢葉壽長奉萬年歡
　　遊涇川琴溪
　　環潭澄曉色疊嶂照秋影幽致忻所逄紛慮自茲屏
　　夜宴安樂公主宅
　　王孫帝女下仙臺金牓珠簾入夜開遽惜瓊筵歡正洽唯愁銀箭曉相催
　　奉和聖製幸韋嗣立山荘應制
　　鳴鑾赫奕下重樓羽蓋逍遙向一丘漢日唯聞白衣寵唐年更覩赤松遊
　　餞唐永昌
　　聞君墨綬出丹墀雙舃飛來佇有期寄謝銅街攀栁日無忘粉署握蘭時














　　御定全唐詩巻一百二
　　欽定四庫全書
　　御定全唐詩巻一百三
　　趙彥昭
　　趙彥昭字奐然甘州張掖人少豪邁風骨秀爽及進士第調南部尉歴左臺監察御史中宗景龍中累遷中書侍郎同中書門下平章事睿宗立出為宋州刺史入為吏部侍郎遷刑部尚書封耿國公尋貶江州別駕卒編詩一卷
　　奉和聖製立春日侍宴內殿出剪綵花應制
　　剪綵迎初𠉀攀條故寫真花隨紅意發葉就綠情新嫩色驚銜燕輕香誤採人應為熏風拂能令芳樹春
　　奉和人日清暉閣宴羣臣遇雪應制
　　出震乗東陸慿髙御北辰祥雲應早嵗瑞雪𠉀初旬庭〈一作宮〉樹千花發階蓂七葉新幸承今日宴長奉萬年春
　　奉和七夕兩儀殿㑹宴應制
　　青女三秋節黃姑七日期星橋度玉珮雲閣掩羅帷河
　　氣通仙掖天文入睿詞今霄望靈漢應得見蛾睂
　　奉和九日幸臨渭亭登髙應制
　　秋豫凝仙覽宸遊轉翠華呼鷹下鳥路戱馬出龍沙紫菊宜新壽丹茰辟舊邪須陪長久宴嵗嵗奉吹花
　　奉和九月九日登慈恩寺浮屠應制
　　出豫乗秋〈一作佳〉節登〈一作慿〉髙陟梵宮皇心滿塵界佛跡現虛空日月宜長壽人天得大通喜聞題寳偈受記莫由同
　　安樂公主移入新宅侍宴應制同用開字
　　雲物中京曉天人外館開飛橋象河漢懸牓學蓬萊北闕臨仙檻南山送壽杯一窺輪奐畢慚恧〈一作更思〉棟梁材奉和送金城公主適西蕃應制〈一作崔日用詩〉
　　聖后經綸逺謀臣計畫多受降追漢策築館許戎和俗化烏孫壘春生積石河六龍今出餞雙鶴願為歌
　　奉和聖製登驪山髙頂寓目應制
　　皇情遍九垓御輦駐昭迴路若隨天轉人疑近日來河看大禹鑿山見巨靈開願扈登封駕常持薦壽杯
　　奉和幸白鹿觀應制
　　雲驂驅半景星蹕坐中天國誕𤣥〈一作元〉宗聖家尋碧落仙玉杯鸞薦壽寳算鶴知年一覩光華旦欣承道徳篇
　　哭僕射鄂公楊再思
　　兩揆光天秩三朝奉帝熙何言集大鳥忽此喪元⻱坐歎公槐落行聞宰樹悲〈一作萎〉壑舟今已去寧有濟川期
　　人日侍讌大明宮應制
　　寳契無為屬聖人琱輿出幸玩芳辰平樓半入南山霧飛閤旁臨東墅〈一作野〉春夾路穠花千樹發垂軒弱栁萬條新處處風光今日好年年願奉屬車塵
　　奉和初春幸太平公主南荘應制〈又見韋嗣立詩〉
　　主第巖扄駕鵲橋天門閶闔降鸞鑣歴亂旌旗轉雲樹參差臺榭入煙霄林間花雜平陽舞谷裏鶯和㺯玉簫已陪沁水追歡日行奉茅山訪道朝
　　奉和幸安樂公主山荘應制
　　六龍齊軫御朝曦雙鷁維舟下綠池飛觀仰看雲外聳浮橋直見海中移靈泉巧鑿天孫渚孝筍能抽帝女枝幸願一生同草樹年年嵗嵗樂於斯
　　奉和幸大薦福寺〈寺乃中宗舊宅〉
　　寳〈一作瑤一作初〉地龍飛後金〈一作今〉身佛現時千花開國界萬善累皇〈一作重〉基北闕承行幸西園屬住持天衣拂舊石王舍起新祠剎鳳迎琱輦幡虹駐綵旗同沾小雨潤竊仰〈一作仰詠〉大風詩
　　奉和幸長安故城未央宮應制
　　夙駕移天蹕慿軒覽漢都寒煙收紫禁春色繞黃圖舊史遺陳跡前王失霸符山河寸土盡宮觀尺椽無崇髙惟在徳壯麗豈為謨茨室留皇鑒熏歌盛有虞
　　奉和幸韋嗣立山荘侍燕應制
　　賢族唯題里儒門但署鄉何如表巖洞宸翰發輝光地在茲山曲家臨郃水陽六龍駐旌䍐四牡耀旂常北斗臨台座東山入廟堂天髙羽翼近主聖股肱良野竹池亭氣村花澗谷香縱然懐豹隱空愧躡鵷行
　　奉和元日賜羣臣栢葉應制
　　器乏雕梁器材非構廈材但將千嵗葉常奉萬年杯
　　苑中人日遇雪應制
　　始見青雲干律呂俄逢瑞雪應陽春今日迴看上林樹梅花栁絮一時新
　　奉和聖製幸韋嗣立山荘應制
　　廊廟心存巖壑中鑾輿矚在灞城東逍遙自有䝉荘子漢主徒言河上公
　　秋朝木芙蓉
　　水面芙蓉秋巳衰繁條偏是著花遲平眀露滴垂紅臉似有朝愁暮落時
　　侍宴桃花園詠桃花應制
　　紅蕚競燃〈一作妍〉春苑曙粉茸新吐〈一作向〉御筵開長年願奉西王母〈一作宴〉近侍慚無東朔才
　　御定全唐詩巻一百三
　　欽定四庫全書
　　御定全唐詩巻一百四
　　蕭至忠
　　蕭至忠徳言曽孫少為畿尉以清謹稱神龍初自吏部員外擢御史中丞遷吏部侍郎掌選事請謁杜絶尋遷中書侍郎兼中書令睿宗立出為晉州刺史先天二年復為中書令與竇懐貞魏知古崔湜陸象先徐堅等撰姓族系録二百卷書成加爵後坐附太平公主伏誅詩九首
　　奉和九日幸臨渭亭登髙應制得餘字
　　望幸三秋暮登髙九日初朱旗廵漢苑翠帟俯秦墟寵極茰房〈一作香〉遍恩深菊酎餘承歡何以荅萬億奉〈一作俯〉宸居
　　奉和九月九日登慈恩寺浮圖應制
　　天蹕三乘啟星輿六轡行登髙凌寳塔極目徧王城神衞空中遶仙歌雲外清重陽千萬壽率舞頌昇平
　　奉和幸安樂公主山荘應制
　　西郊窈窕鳳皇臺北渚平明法駕來匝地金聲初度曲周堂玉溜好〈一作且又作始〉傳杯灣路分遊畫舟轉岸〈一作巖〉門相向碧亭開㣲臣此時承宴樂髣髴疑從〈一作尋〉星漢廻
　　送張亶赴朔方應制〈以下六首一作劉憲詩〉
　　命將擇耆年圖功勝必全光輝萬乗餞威武二庭宣中衢橫鼓角曠野蔽旌旃推食天廚至投醪御酒傳涼風過鴈苑殺氣下雞田分閫㤙何極臨岐動睿篇
　　陪幸長寧公主林亭
　　公主林亭地清晨降玉輿畫橋飛渡水仙閣逈臨虛新晴看蛺蝶早夏摘芙蕖文酒娛遊盛忻叨侍從餘
　　陪幸五王宅
　　北斗樞機任西京肺腑親疇昔王門下今茲制幸晨恩來山水被聖作管新遶座薰紅藥當軒暗綠筠摘荷纔早夏聽鳥尚餘春行漏金徒曉風煙是觀津
　　三㑹寺應制
　　岧嶤倉史臺敞朗紺園開戒旦壺人警翻霜羽騎來下輦登三襲褰旒望九垓林披館陶牓水浸昆明灰網戶飛花綴幡竿度鳥廻豫遊仙唱動瀟灑出塵埃
　　薦福寺應制
　　地靈傳景福天駕儼鉤陳佳哉藩邸舊赫矣梵宮新香塔魚山下禪堂鴈水濵珠幡映白日鏡殿寫青春甚懽延故吏大覺拯生人幸承歌頌末長奉屬車塵
　　陪遊上苑遇雪
　　龍驂曉入望春宮正逢春雪舞春風花光併在天文上寒氣行銷御酒中
　　李迥秀
　　李迥秀字茂之涇陽人初為相州參軍後累官鳳閣舍人長安中同平章事中宗朝終兵部尚書卒贈侍中詩四首
　　奉和九日幸臨渭亭登髙應制得風字
　　重九臨商節登髙出漢宮正逢茰實滿還對菊花叢霽雲開就日〈一作曉色〉仙藻麗秋風微臣預在鎬竊抃遂無窮
　　奉和九月九日登慈恩寺浮圖應制
　　沙界人王塔金繩梵帝遊言從祗樹賞行翫菊叢秋御酒調甘露天花拂〈一作亂〉綵旒堯年將〈一作持〉佛日同此慶時休
　　奉和幸安樂公主山荘應制
　　詰旦重門聞〈一作開〉警蹕傳言太主奏〈一作奉〉山林是日廻輿羅萬〈一作百〉騎此時歡喜賜千金鷺羽鳳簫參樂曲荻園竹徑接帷隂手舞足蹈方無已萬年千嵗奉〈一作奏〉薫琴
　　夜宴安樂公主宅
　　金牓岧嶤雲裏開玉簫參差天際廻莫驚側弁還歸路秖為平陽歌舞催
　　楊亷〈一作庶〉
　　楊亷自省郎為給事中詩二首
　　奉和九日幸臨渭亭登髙應制得亭字
　　逺目瞰秦坰重陽坐灞亭既開黃菊酒還降紫微星簫鼓諳〈一作迎〉仙曲山河入畫屛幸茲陪宴喜無以效丹青
　　奉和九月九日登慈恩寺浮圖應制
　　萬乗臨真境重陽眺逺空慈雲浮鴈塔定水映龍宮寳鐸含飇響仙輪帶日紅天文將瑞色輝煥滿寰中韋安石
　　韋安石京兆萬年人舉明經久視中以鸞臺侍郎同鳳閣鸞臺平章事數折辱二張三思復相中宗不附太平公主睿宗時為姜皎所搆貶卒詩三首
　　奉和九日幸臨渭亭登髙應制得枝字
　　重九開秋節得一動宸儀金風飄菊蘂玉露茰枝睿覽八紘外天文七曜披臨深應在即居髙豈忘危〈紀事雲中宗九日登髙應制二十四人韋安石蘇瓌詩先成於經野盧懐慎詩後成時景龍三年也〉
　　侍宴旋師喜㨗應制
　　蜂蟻屯夷落熊羆逐漢飛忘軀百戰後屈指一年歸厚眷紓天藻深慈觧御衣興酣歌舞出朝野歎光輝
　　梁王宅侍宴應制同用風字
　　梁園開勝景〈一作境〉軒駕動宸衷早荷承湛露脩竹引薰風九醖傾鍾石百獸協絲桐小臣陪宴鎬獻壽奉維嵩竇希玠
　　竇希玠扶風人中宗時為禮部尚書開元初太子少傅開府儀同三司世為外戚貴盛莫比詩一首
　　奉和九日幸臨渭亭登髙應制得明〈一作英〉字
　　鑾輿廵上苑鳳駕瞰層城御座丹烏麗宸居白鶴驚玉旗縈桂葉金杯汎菊英九晨陪聖膳萬嵗奉承明陸景初
　　陸景初蘇州吳人宰相元方子景雲中與崔湜同知政事睿宗以其能紹先業賜名象先詩一首
　　奉和九日幸臨渭亭登髙應制得臣字
　　九秋光順豫重節霽良辰登髙識漢苑問道侍軒臣菊花浮秬鬯茰房挿搢紳聖化邊陲謐長洲鴻雁賓鄭南金
　　鄭南金中宗時人詩一首
　　奉和九日幸臨渭亭登髙應制得日字
　　重陽玉律應萬乗金輿出風起韻虞雲開吐堯日菊花浮聖酒茱香掛衰質欲知恩煦多順動觀秋實李咸
　　李咸中宗時學士詩一首
　　奉和九日幸臨渭亭登髙應制得直字
　　重陽乗令序四野開晴色日月數初幷乾坤聖登極菊黃迎酒泛松翠凌霜直遊海難為深負山徒倦力趙彥伯
　　趙彥伯中宗時𢎞文館學士詩三首
　　奉和九日幸臨渭亭登髙應制得花字
　　九日報仙家三秋轉嵗華呼鷹下鳥路戱馬出龍沙簪掛丹茰蘂杯浮紫菊花所願同微物年年共辟邪〈詩內第三四句與趙彥昭同〉
　　從宴桃花園詠桃花應制〈本趙彥昭詩〉
　　紅蕚競燃春苑曙䒠茸新吐御筵開長年願奉西王讌近侍慚無東朔才
　　苑中遇雪應制
　　千鍾聖酒御筵披六出祥英亂遶枝即此神仙對瓊圃何煩轍跡向瑤池
　　於經野
　　於經野中宗時為戶部尚書詩一首
　　奉和九日幸臨渭亭登髙應制得樽字
　　御氣三秋節登髙九曲門桂筵羅玉爼菊醴溢芳樽遵渚歸鴻度承雲舞鶴鶱微臣濫陪賞空荷聖眀恩盧懐慎
　　盧懐慎滑州人第進士歷監察御史遷右御史臺中丞黃門侍郎開元初進同紫微黃門平章事卒諡文成詩二首
　　奉和九日幸臨渭亭登髙應制得還字
　　時和素秋節宸豫紫機闗鶴似聞琴至人疑宴鎬還曠望臨〈一作迷〉平野潺湲俯暝灣無因酬大徳空此媿崇班
　　奉和聖製龍池篇
　　代邸東南龍躍泉〈一作或躍〉清漪碧浪逺浮天樓臺影就波中出日月光疑鏡裏懸雁沼洄流成舜海⻱書薦社應堯年大川既濟慙為楫報徳空思奉細涓










　　御定全唐詩巻一百四
<集部,總集類,御定全唐詩>
　　欽定四庫全書
　　御定全唐詩巻一百五
　　辛替否
　　辛替否字協時京兆萬年人景龍中為左拾遺以直諫名睿宗朝遷右臺殿中侍御史開元中終頴王府長史詩一首
　　奉和九月九日登慈恩寺浮圖應制
　　洪慈均動植至徳俯深𤣥出豫從初地登髙適梵天白雲飛御藻慧日暖〈一作曖〉皇編別有秋原藿長傾雨露緣王景
　　王景太原人為司門員外郎萊州刺史詩一首
　　奉和九月九日登慈恩寺浮圖應制
　　玉輦移中禁珠梯覽四禪重階清漢接飛竇紫霄懸綴葉披天藻吹花散御筵無因鑾蹕暇俱舞鶴林前畢乾泰
　　畢乾泰景龍時人詩一首
　　奉和九月九日登慈恩寺浮圖應制
　　鸚林花塔啟鳳輦順時遊重九昭皇慶大千揚帝休耆闍妙法闡王舍睿文流至徳覃無極小臣歌詎酬麴瞻
　　麴瞻景龍時人詩一首
　　奉和九月九日登慈恩寺浮圖應制
　　扈蹕遊𤣥地陪仙瞰紫微似邁銖衣刼將同羽化飛雕戈秋日麗寳劒曉霜霏獻觴乗菊序長願奉天暉樊忱
　　樊忱神龍初為地官侍郎詩一首
　　奉和九月九日登慈恩寺浮圖應制
　　淨境重陽節仙遊萬乗來挿茰登鷲嶺把菊坐蜂臺十地祥雲〈一作煙〉合三天瑞景開秋風詞更逺竊抃樂康哉孫佺
　　孫佺字麟徳汝州人宰相處約子中宗時為幽州都督詩一首
　　奉和九月九日登慈恩寺浮圖應制
　　應節茰房〈一作香〉滿初寒菊圃新龍旗煥辰極鳳駕儼香闉蓮井偏宜夏梅梁〈一作渠〉更若春一忻陪鴈塔還似得天身
　　李從逺
　　李從逺景龍時人詩一首
　　奉和九月九日登慈恩寺浮圖應制
　　九月從時豫三乘為法開中霄日天子半座寳如來摘果珠盤獻攀茰玉輦廻願將塵露㸃遙奉光明臺周利用
　　周利用中宗時與御史大夫鄭惟忠同送金城公主和蕃詩一首
　　奉和九月九日登慈恩寺浮圖應制
　　出豫乗金節飛文煥日宮茰房開聖酒杏〈一作菊一作柰〉苑被𤣥功塔向三天迥禪〈一作池〉收〈一作將〉八觧空叨恩奉蘭藉終愧洽薰風
　　張景源
　　張景源中宗時官補闕詩一首
　　奉和九月九日登慈恩寺浮圖應制
　　飛塔凌霄起宸遊一屆焉金壺新泛菊寳座即披蓮就日揺香輦慿雲出梵天祥氛與佳色相伴雜鑪煙李恆
　　李恆進士第官安陽令詩一首
　　奉和九月九日登慈恩寺浮圖應制
　　寳地隣〈一作臨〉丹掖香臺瞰碧雲河〈一作闗〉山天〈一作江〉外出城闕樹中分睿藻蘭英秀仙杯菊蘂薫願將今日樂長奉聖明君
　　張錫
　　張錫武城人文琮子則天時為鳳閣侍郎同平章事請還廬陵王坐流循州韋後臨朝復相旬日出刺絳州詩二首
　　奉和九月九日登慈恩寺浮圖應制
　　九秋霜景浄千門曉望通仙遊光御路瑞塔迥凌空菊彩揚堯日茰香遶〈一作入〉舜風天文麗辰象竊抃仰層穹
　　晦日宴髙文學林亭〈同用華字〉
　　雪盡銅駝路花照石崇家年光開栁色池影汎雲華賞洽情方逺春歸景未賒欲知多暇日尊酒漬澄霞解琬
　　觧琬魏州元城人中幽素科調新政尉除監察御史習邊事景龍中遷御史大夫兼朔方行軍大總管守邊積二十年開元中終同州刺史詩二首
　　奉和九月九日登慈恩寺浮圖應制
　　瑞塔臨初地金輿幸上方空邊有清浄覺處無馨香雨霽微塵歛風秋定水涼茲辰采仙菊薦壽慶重陽
　　晦日宴髙氏林亭〈同用華字〉
　　主第簪裾出王畿春照華山亭一以眺城闕帶煙霞橫堤列錦帳傍浦駐香車歡娛屬晦節酩酊未還家
　　御定全唐詩巻一百五
　　欽定四庫全書
　　御定全唐詩巻一百六
　　鄭愔
　　鄭愔字文靖滄州人年十七進士擢第天后時張易之兄弟薦為殿中侍御史易之敗貶宣州司戶既而附武三思累遷吏部侍郎後預譙王重福謀被誅詩一巻
　　侍宴長寧公主東荘應制
　　公門襲漢環〈一作佩〉主第稱秦玉池架祥鱣序〈一作宇〉山吹鳴鳳曲拂席蘿薜垂廻舟芰荷觸平陽妙舞處日暮清歌續
　　采蓮曲
　　錦䋏〈一作檝〉沙棠艦羅帶石榴帬緑潭采荷芰清江日稍曛魚鳥爭唼喋花葉相芬氳不覺芳〈一作湘〉洲暮菱〈一作棹〉歌處處聞
　　夜遊曲
　　漢室歡娛盛魏國文雅遒許史多暮宿應陳從夜遊西
　　園讌公子北里召王侯詎似將軍獵空嗟亭尉留
　　少年行
　　潁川豪橫客咸陽輕薄兒田竇方貴幸趙李新相知軒蓋終朝集笙竽此夜吹黃金盈篋笥白日忽西馳中宗降誕日長寧公主滿月侍宴應制
　　春殿猗蘭羙仙階柏樹榮地逄芳節應時覩聖人生月滿増祥莢天長發瑞靈南山遙可獻常願奉皇明
　　奉和幸上官昭容院獻詩四首
　　地軸樓居逺天台闕路賒何如遊帝宅即此對仙家座拂金壺電池揺玉酒霞無雲〈一作勞〉秦漢隔別訪武陵花堯茨〈一作祠〉姑射近漢苑建章連十五蓂知月三千桃紀年鸞〈一作鶯〉歌隨鳳吹鶴舞向鵾更覓瓊妃伴來過玉女泉
　　宮掖賢才重山林髙尚難不言辭輦地更有結廬歡池棟清溫燠巖牎起沍寒幽亭有仙桂聖主萬年看槎流天上轉茅宇禁中開河鵲填橋至山熊避檻來庭花采菉蓐巖石歩莓苔願奉輿圗泰長開錦翰裁
　　送金城公主適西蕃應制
　　下嫁戎庭逺和親漢禮優笳聲出虜塞簫曲背秦樓貴主悲黃鶴征人怨紫騮皇情眷億兆割念俯懐柔奉和幸望春宮送朔方大總管張仁亶
　　御蹕下都門軍麾出塞垣長楊跨武騎細栁接戎軒睿曲風雲動邊威鼓吹喧坐帷將閫外俱是報明恩
　　奉和九月九日登慈恩寺浮圗應制
　　湧霄開寳塔倒影駐仙輿鴈子乗堂處龍王起藏初秋風聖主曲佳氣史官書願獻重陽壽承歡萬嵗餘
　　銅雀妓
　　日斜漳浦望風起鄴臺寒玉座平生晩金尊妓吹闌舞餘依帳泣歌罷向陵看蕭索松風暮愁煙入井闌
　　胡笳曲
　　漢將留邊朔遙遙嵗序深誰堪牧馬思正是胡笳吟曲斷闗山月聲悲雨雪隂傳書問〈一作向〉蘇武陵也獨何心
　　折楊栁
　　青栁映紅顔黃雲蔽紫闗忽聞邊使出枝葉為君攀舞腰愁欲斷春心望不還風花滾成雪羅綺亂斑斑
　　秋閨
　　征客向輪臺幽閨寂不開音書秋鴈斷機杼夜蛩催虛幌風吹葉閒堦露濕苔自憐愁思影常共月裵回人日重宴大明宮恩賜綵縷人勝應制
　　瓊殿含光映早輪玉鸞嚴蹕望初晨池開凍水仙宮麗樹發寒花禁苑新佳氣裵回籠細網殘霙淅瀝染輕塵良時荷澤皆迎勝窮谷晞陽猶未春
　　奉和春日幸望春宮
　　晨蹕凌髙轉翠旌春樓望逺背朱城忽排花上遊天苑卻坐雲邊看帝京百草香心初罥蝶千林嫩葉始藏鶯幸同葵〈一作微〉藿傾陽早願比盤根應𠉀榮
　　奉和幸三㑹寺應制〈寺傳蒼頡造書臺〉
　　鳥籀遺新閣龍旂訪古臺造書臣頡徃觀跡〈一作籍〉帝羲來睿覽〈一作法界〉山川匝宸心宇宙該梵音隨駐輦天歩接乗杯舊苑經寒露殘池問刼灰散花將捧日俱喜聖慈〈一作詞〉開
　　奉和幸大薦福寺〈寺即中宗舊宅〉
　　舊邸三乗闢佳辰萬騎留蘭圗奉葉偈芝蓋拂花樓國㑹人王法宮還天帝遊紫雲成寳界白水作禪流鴈塔昌基逺鸚林睿藻〈一作蕙草〉抽欣承大風曲竊預小童謳
　　同韋舍人早朝
　　瑞闕龍居峻宸庭鳳掖深才良寄天綍趨拜侶朝簪飛馬看來影喧車識駐音重軒輕霧入洞戶落花侵聞有題新翰依然想舊林同聲慙卞玉謬此托韋金
　　塞外三首
　　塞外蕭條望征人此路賒邊聲亂朔馬秋色引〈一作動〉胡笳遙嶂侵歸日長城帶晩霞斷蓬飛古戍連鴈聚寒沙海暗雲無葉山春雪作花丈夫期報主萬里獨辭家荒壘三秋夕窮郊萬里平海隂凝獨樹日〈一作月〉氣下連營戎斾霜旋〈一作疑〉重邊裘夜更輕將軍猶轉戰都尉不成名折栁悲春曲吹笳斷夜聲明年漢使返須築受降城
　　陽鳥南飛夜隂山北地寒漢家征戍客年嵗在樓蘭玉塞〈一作闗〉朔風起金河秋月團邊聲入鼓吹霜氣下旌竿海外歸書斷天涯旅鬢殘子卿猶奉使常向節旄看
　　春怨
　　春朝物𠉀妍愁婦鏡臺前風吹數蝶亂露洗百花鮮試出褰羅幌還來著錦筵曲中愁夜夜樓上別年年不及隨蕭史髙飛向紫煙
　　貶降至汝州廣城驛
　　近郊慿汝海遐服指江干尚憶趨朝貴方知失路難曙宮平樂逺秋澤廣城寒岸葦新花白山棃晩葉丹鄉闗千里暮嵗序四時闌函塞雲間別旋門霧裏看夙年追騄驥暮節仰鵷鸞疲駑勞垂耳騫騰〈一作飛〉詎矯翰將調梅實不正李園冠荊玉終無玷隨珠忽已彈曉裝違鞏洛夕夢在長安北上頻傷阮西征未學潘傾車無共轍同派有殊瀾去去懐知已何由報一餐
　　哭郎著作
　　詩禮康成學文章賈誼才已年人得夢庚日鳥為災書草藏天閣琴聲入夜臺荒階羅駁蘚虛座網〈一作滿〉浮埃白馬賓徒散青烏隴隧開空憐門下客〈一作悲涼門舘下〉懐舊㡬遲迴
　　詠黃鶯兒
　　欲轉聲猶澀將飛羽未調髙風不借便何處得遷喬
　　百舌
　　百舌鳴髙樹㺯音無常則借問聲何煩末俗不尚黙




　　御定全唐詩巻一百六
　　欽定四庫全書
　　御定全唐詩巻一百七
　　源乾曜
　　源乾曜相州臨漳人舉進士景雲中累遷諫議大夫開元初以太常卿姜皎薦拜少府少監兼邠王府長史尋遷戶部侍郎轉尚書左丞擢黃門侍郎同平章事進位侍中後拜尚書左丞相與張嘉貞張說相次知政事終太子少傅詩四首
　　奉和聖製送張說上集賢學士賜宴〈賦得迎字〉
　　盛業光書府徴人盡國英絲〈一作司〉綸賢得相羣俊學為名寵命垂天錫崇恩發睿情熏風清禁籞文殿述皇明日霽庭隂出池曛〈一作新〉水氣生歡娛此無限詩酒自相迎
　　奉和御製乾曜與張說宋璟同日上官命宴都堂賜詩
　　睿作超千古湛恩育萬人遞遷俱〈一作齊〉荷澤同拜忽為
　　鄰道合〈一作洽〉徽音〈一作音徽〉暢芳辰〈一作馳〉景命新鼔鐘崇享禮鵷鷺集朝倫竊位思官謗凋容謝木春慙多無以敘拙備實〈一作實固〉難陳進綬〈一作級〉懐三少承光盡百身自當歸第日何幸列宮臣
　　奉和聖製送張尚書廵邊
　　匈奴邇河朔漢地須〈一作復〉戎旅天子擇英才朝端出監撫流星下閶闔寳鉞專公輔禮物生光輝宸章〈一作意〉恩詡有徵視〈一作是〉矛㦸制勝唯樽爼彼羙何壯哉桓桓擅斯舉聲華振臺閣功徳標文武奉國知命輕忘家以身許安人在勤恤保大殫襟腑此外無異言同情報明主
　　禪社首樂章
　　靈具醉杳熙熙靈將往眇禗禗願明徳吐正詞爛遺光流禎祺
　　徐堅
　　徐堅字元固湖州人舉進士聖厯中為東都留守判官專主表奏王方慶稱為掌綸誥之選楊再思亦曰此鳳閣舍人様與徐彥伯劉知㡬張說同修三教珠英搆意撰錄具有條流書成遷司封員外郎中宗時為給事中睿宗朝自刑部侍郎拜散騎常侍開元中改麗正書院為集賢院以堅為學士副張說知院事堅多識典故前後修撰格式氏族及國史等凡七入書府又討集前代文詞故實為初學記堅與父齊𣆀俱以詞學著聞長姑為太宗充容次姑為髙宗偼伃並有文藻議者方之漢世班氏集三十卷今存詩九首
　　奉和聖製送張說赴集賢院學士賜宴賦得虛字
　　崇文徳化洽新殿集賢初庸菲㕘髙〈一作嘉〉選首濫承明廬殊私光輔弼榮送列簪裾座引中廚饌杯錫上尊餘翠葉濃丹苑晴空巻碧虛忝同文史地願草登封書
　　奉和聖製送張說廵邊
　　至徳撫遐荒神兵赴朔方帝思元帥重爰擇股肱良累相承安世〈一作開地〉深籌協子房寄崇專斧鉞禮備設壇場鼙鼓喧雷電戈劒凜風霜四騑〈一作黃〉將戒道十乗啓先行聖錫〈一作賜〉加恆數天文耀寵光出郊開帳飲寅餞盛離章雨濯梅林潤風清〈一作秋〉麥野涼燕山應勒頌麟閣佇名揚
　　奉和送金城公主適西蕃應制
　　星漢下天孫車服降殊蕃匣中詞易切馬上曲虛繁闗塞移朱帳風塵暗錦軒簫聲去日逺萬里望河源
　　餞許州宋司馬赴任
　　舊許星車轉神京祖帳開斷煙傷別望零雨送離杯辭燕依空遶賓鴻入聽哀分襟與秋氣日夕共悲哉
　　餞唐永昌
　　郎官出宰赴伊瀍征傳駸駸灞水前此時悵望新豐道握手相看共黯然
　　送考功武貟外學士使嵩山置舍利塔歌
　　伊川別騎灞岸分筵對三春之花月覽千里之風煙望青山兮分地見白雲兮在天寄愁心於樽酒愴離緒於清共握手而相顧各銜〈一作合〉悽而黯然
　　櫂歌行
　　櫂女飾銀鉤新妝下翠樓霜絲青桂檝蘭栧紫霞舟水落金陵曙風起洞庭秋扣舷過曲浦飛帆越回流影入桃花浪香飄杜若洲洲長殊未返蕭散雲霞晩日下大江平煙生歸岸逺岸逺聞潮波爭途遊戲多因聲趙津女來聽採菱歌
　　送武進鄭明府
　　歌試宰日城闕賞心違北謝蒼龍去南隨黃鵠飛夏雲海中出吳山江上微甿謡豈雲逺從此慶緇衣
　　儀坤廟樂章
　　於穆清廟肅雍嚴祀合福受釐介以繁祉
　　源光裕
　　源光裕乾曜從孫累官中書舍人刪定開元新格進尚書左丞終鄭州刺史詩一首
　　祭汾隂樂章
　　方丘既膳嘉饗載謐齋敬畢誠陶匏貴質秀畢豐薦芳〈一作芬〉爼盈實永永福流其升如日












　　御定全唐詩巻一百七
　　欽定四庫全書
　　御定全唐詩巻一百八
　　李元紘
　　李元紘字大綱京兆萬年人本姓丙氏曽祖粲率衆歸髙祖因賜姓元紘初為雍州司戶太平公主占民碾磑元紘斷還民雍州長史竇懐貞懼勢促令改斷元紘大署判後曰南山可移此斷不可揺開元初擢京兆尹帝欲用為尚書執政以其資淺乃拜戶部侍郎尋進中書侍郎同中書門下平章事元紘當國峻崖檢抑奔競家無儲積宋璟嘗稱之詩三首
　　奉和聖製送張說上集賢學士賜宴〈賦得私字〉
　　碩儒延鳳沼金馬被鴻私饌玉趨〈一作廻一作還〉丹禁牋花降紫墀銜恩傾旨酒鼔舞詠康時暫覯〈一作搆〉羣書緝逾昭盛業丕接筵欣有命搦管媿無詞自驚一何幸太陽還及葵
　　綠墀怨
　　征馬噪金珂嫖姚向北河緑苔行跡少紅粉淚痕多寳屋粘花絮銀箏覆網羅別君如昨日青海雁頻過
　　相思怨
　　望月思氛氳朱衾嬾更熏春生翡翠帳花點石榴帬燕語時驚妾鶯啼轉憶君交河一萬里仍隔數重雲裵漼
　　裵漼絳州聞喜人應大禮舉累官監察御史三遷中書舍人開元中拜吏部侍郎典選數年多所甄拔再轉黃門侍郎漼早與張說善說為相數薦之漼長於敷奏上亦自嘉重由是擢為吏部尚書太子賓客詩四首奉和聖製送張說上集賢學士賜宴〈賦得昇字〉
　　問道圗書盛尊儒禮教興石渠因學廣金殿為賢昇日月恩光照風雲寵命膺謀謨言可範舟檝事斯慿宴喜明時洽光輝湛露凝大哉堯作主天下頌歌稱
　　奉和御製旋師喜㨗
　　殊類驕無長王師示有徵中軍纔受律妖宼已亡精斬虜還遮塞綏降更築城從來攻必克天策振竒兵
　　奉和御製平胡
　　𤣥漠聖恩通由來書軌同忽聞窺月滿相聚㓂雲中廟略占黃氣神兵出絳宮將軍行逐虜使者亦和戎一舉轒轀滅〈一作減〉再麾沙漠空直將威禁暴非用武為雄飲至明軍禮醻勳錫武功干戈還載戢文徳在唐風
　　奉和聖製龍池篇〈第十章〉
　　乾坤啓聖吐龍泉泉水年年勝一年始看魚躍方成海即覩飛龍利在天洲渚遙將銀漢接樓臺直與紫微連休氣榮光恆不散懸知此地是神仙
　　劉昇
　　劉昇徳威之後能文章善草𨽻官中書舍人詩一首奉和聖製送張說上集賢學士賜宴〈賦得賓字〉
　　圗書應明主策府宴嘉賓台曜臨東壁乾光自北辰網羅窮象繫述作究天人聖酒千鍾洽仙㕑百味〈一作品〉陳成山徒可仰渉海詎知津幸逢文教〈一作雅〉盛還覩頌聲新
　　蕭嵩
　　蕭嵩梁宣帝裔孫初與陸象先為僚壻象先相門子嵩尚未入仕相者曰陸郎十年內位極人臣然不及蕭郎一門盡貴官髙多壽景雲元年嵩為醴泉尉時象先已為中書侍郎引為監察御史驟遷殿中開元初拜中書舍人與王丘齊澣同列未之異獨姚崇許其致逺三遷尚書左丞尋以兵部尚書節度河西以破吐蕃功入為中書令遙領河西節度終太子太師年八十餘子衡尚新昌公主以三品就養時論榮之詩二首
　　奉和聖製送張說上集賢學士賜宴〈賦得登字〉
　　帝曰〈一作日〉簡才能旌賢在股肱文章體一變禮樂道逾𢎞芸閣英華入賔門鵷鷺登恩筵〈一作延〉過所望聖澤實超恆夏葉開紅藥〈一作蘂〉餘花發紫藤微臣亦何幸叨此預文朋
　　奉和御製左丞相說右丞相璟太子少傅乾曜同日上官命宴都堂賜詩
　　審官思共理多士屬惟唐〈一作誰當〉歴選台庭舊來熙帝業昌入朝師百辟論道協三光垂拱咨元老親賢輔少陽登庸崇〈一作崇榮〉禮送寵徳耀宸章御酒飛觴洽仙闈雅樂張荷恩思有報陳力媿無良願罄公忠節同心奉我皇韋抗
　　韋抗安石從父兄子弱冠舉明經累官吏部郎中以清謹著稱遷御史中丞開元中自左庶子出為益州長史入拜黃門侍郎終刑部尚書所薦梁昇卿王倕王壽皆為顯人詩一首
　　奉和聖製送張說上集賢學士賜宴〈賦得西字〉
　　廣庭臨璧沼多士侍金閨英宰文儒葉明君日月齊集賢光首拜改殿〈一作賜〉發新題早夏初移律餘花尚拂溪壺觴接雲上經術引闗西聖徳鴻名逺將陪玉檢泥李暠
　　李暠清河王孝節孫開元初汝州刺史入為太常少卿三遷黃門侍郎兼太原尹仍充諸軍節度使俄拜工部尚書東都留守持節使吐蕃既還金城公主請定漢蕃界樹碑赤嶺以奉使稱職轉兵部尚書終太子少傅詩一首
　　奉和聖製送張說上集賢學士賜宴〈賦得催字〉
　　偃武堯風接崇文漢道〈一作帝〉恢集賢更內殿清選自中台佐命留侯業詞華博物才天㕑〈一作昊天〉千品降御酒〈一作夏㫖〉百壺催鵷鷺方成列神仙喜暫陪復欣同拜手叨此頌良哉
　　韋述
　　韋述京兆人家有書二千卷兒時記覽皆徧綴文操牘便就舉進士時甚少儀形眇小考功郎宋之問曰韋學士童年有何事業對曰性好著書之問曰本求異才果得遷固開元中詔馬懐素編次圗書乃奏用元行沖齊澣王珣吳兢並述等二十六人同於祕閣詳錄四部書五年而成述好譜學又於栁沖姓族系錄外撰開元譜二十卷張說引為集賢院直學士累遷尚書工部侍郎在書府四十年居史職二十年勒成國史事簡記詳蕭頴士以為譙周陳壽之流後陷賊流渝州卒詩四首奉和聖製送張說上集賢學士賜宴〈賦得華字〉
　　修文中禁啓改字〈一作物〉令名加台座徵人傑書坊應國華賦詩開廣宴賜酒酌流霞雲散明金闕池開照玉沙掖垣留宿鳥溫樹落餘花謬此天光及銜恩醉日斜
　　晩渡伊水
　　悠悠渉伊水伊水清見石是時春向深兩岸草如積迢遰望洲嶼逶迤亙津陌新樹落疎紅遙原上深碧回瞻洛陽苑遽有長山隔煙霧猶辨家風塵已為客登陟多異趣徃來見行役雲起早巳昏鳥飛日將夕光隂逝不借超然慕疇昔逺游亦何為歸來存竹帛
　　春日山荘
　　初嵗開韶月田家喜載陽晩晴揺水態遲景蕩山光浦淨漁舟逺花飛樵路香自然成野趣都使俗情忘廣陵送別宋員外佐越鄭舍人還京〈一本題止還京二字一作張諤詩〉
　　朱紱臨秦望皇華赴洛橋文章南渡越書奏北歸朝樹入江雲盡城銜海月遙秋風將客思川上晩蕭蕭陸堅
　　陸堅河南洛陽人善書初為汝州參軍再遷通事舍人以給事中兼學士初名友悌明皇嘉其剛正更賜名為中書舍人以集賢學士供儗太厚議白罷之張說曰麗正乃天子禮樂之司所費細而所益者大陸生之言蓋未達耶帝知遂薄堅詩一首
　　奉和聖製送張說上集賢學士賜宴〈賦得今字〉
　　聖主崇文教層霄降徳音尊賢澤既厚式宴寵逾深復有䕫龍相良哉簡帝心得人惟邁昔多士諒推今書殿榮光滿儒門喜氣臨顧惟誠〈一作成〉濫吹徒此接衣簪
　　句
　　千秋節應制
　　風移覃土宇雲上浹羣臣〈海錄碎事〉
　　程行諶
　　程行諶與鄠縣尉裵子餘同舍行諶以文法稱而子餘以儒顯長史陳崇業曰蘭菊異芬無可廢者詩一首奉和聖製送張說上集賢學士賜宴〈賦得廻字〉
　　聖主崇文化鏘鏘得盛才相因歸夢立殿以集賢開象繫微言闡詩書至道該堯尊承帝澤禹膳自天來禮洽歡逾長風恬暑更廻國朝將舜頌同是一康哉
　　褚琇
　　褚琇開元時人詩一首
　　奉和聖製送張說上集賢學士賜宴〈賦得風字〉
　　講習延東觀趨陪盛北宮惟師恢帝則敷教葉天工宣室恩嘗異金華禮更崇洞門清永日華綬接微〈一作徽〉風萐降堯廚翠榴開舜酒紅文思光萬宇髙議待升中裵光庭
　　裵光庭字連城絳州聞喜人行儉之子母厙狄氏則天時召入宮甚見親待光庭由是累遷太常丞以武三思壻坐貶郢州司馬開元中擢兵部郎中從東封還拜中書侍郎同平章事從謁諸陵拜侍中兼吏部尚書加𢎞文館學士撰瑤山往則維城前規二篇獻之手制褒美其為吏部因行儉長名牓為循資格並促選限任門下省主事閻麟之專主選官每麟之裁定光庭隨而下筆時人語曰麟之手光庭口博士孫琬以其用循資格非奨勸之道諡為克詩一首
　　奉和御製左丞相說右丞相璟太子少傅乾曜同日上官命宴都堂賜詩〈時為兵部侍郎〉
　　樂賢聞徃誥褒徳偶茲辰端揆升元老師謀擇累仁紫庭崇讓畢粉署禮容陳既荷恩榮舊俱承寵命新天文懸瑞色聖酒汎華茵雜遝喧〈一作陳〉簫鼓歡娛洽搢紳掖垣招近侍虛薄側清塵共保堅貞節常期雨露均宇文融
　　宇文融京兆萬年人明辨有吏幹開元初拜監察御史充使搜括戶口奏置勸農判官十人分行天下頗擾人不便進御史中丞出為魏州刺史請復九河舊道開稻田以利人迴易陸運入為鴻臚卿兼戶部侍郎轉黃門侍郎同中書門下平章事薦宋璟為右丞相裵耀卿許景先為侍郎甚允朝廷之望未幾罷相坐事貶巖州卒詩一首
　　奉和聖製左丞相說右丞相璟太子少傅乾曜同日上官命宴都堂賜詩
　　申甫生周日宣慈舉舜年何如偶昌運比徳邁前賢寵獲〈一作護〉元良密榮瞻端揆遷職優三事老位在〈一作極〉百僚先北極廻宸渥南宮飾御筵飛文瑤札降賜酒玉杯傳謬列台衡重俱承雨露偏誓將同竭力相與効塵涓〈紀事雲融為張說所惡欲先事中傷說張九齡謂說融辯給多詐不可忽說曰狗䑕何能其後乃與崔隱甫廷劾說受賕事帝詔說致仕而出融詩有誓將同竭力相與効塵涓之語欣附說之辭也〉
　　崔沔
　　崔沔字善沖京兆長安人事親至孝應制舉髙第俄被黜落者所援則天令所司重試沔對策又工於前為天下第一岑羲器之曰今之郄詵也特薦為左補闕開元中拜中書侍郎出為魏州刺史徴還分掌十銓以清直歴祕書監太子賓客沔深明禮經詳定宗廟籩豆之數及六親服紀多所建議詩一首
　　奉和聖製同二相已下羣官樂游園宴
　　五日酺纔畢千年樂未央復承天所賜〈一作錫〉終宴國〈一作園〉之陽地勝春逾好㤙深樂更張落花飛廣座垂栁拂行〈一作揺〉觴庶尹陪三史〈一作吏〉諸侯具萬方酒酣同抃躍歌舞詠時康
　　崔尚
　　崔尚登久視六年進士第官祠部郎中詩一首
　　奉和聖製同二相已下羣臣樂游園宴
　　春日照長安皇恩寵庶官合錢承罷宴賜帛復追歡供帳憑髙列城池入迥寛花催相國醉〈一作飲〉鳥和樂人彈北闕雲中見南山樹杪看樂游宜締賞舞詠惜將闌胡皓
　　胡皓開元中人張孝暠出塞皓與張九齡韓休崔沔王翰賀知章撰送行詩號朝英集詩六首
　　奉和聖製同二相以下羣官樂游園宴
　　五酺終宴集三錫又歡娛仙阜崇髙異神州眺覽殊南山臨皓雪北闕對明珠廣座鵷鴻滿昌庭駟馬趨綺羅含草樹〈一作木〉絲竹吐郊衢銜杯不能罷歌舞樂唐虞
　　奉和聖製送張尚書廵邊
　　燕公為漢將武徳奉文思利用經戎莽英圗葉聖詒塞沙制長策窮石巻搖旗萬里要相賀三邊又在茲稜威方逐逐談笑坐怡怡寵餞紛郊道充廚竭御司嘗醪企行邁聽樂罷漣洏袞旒垂翰墨纓蕤迭賦詩金山無積阻玉樹有華滋請迨炎風暮歸旌𠉀此時
　　和宋之問寒食題臨江驛
　　聞道山隂㑹仍為火忌辰途中甘棄日江上苦傷春流水飜催淚寒灰更伴人丹心終不改白髪為誰新
　　出峽
　　巴東三峽盡曠望九江開楚塞雲中出荊門水上來魚龍潛嘯雨鳧雁動成雷南國秋風晩客思幾悠哉
　　同蔡孚起居詠鸚鵡〈一作裵漼詩〉
　　鸚鵡殊姿致鸞皇得比肩常尋金殿裏每話玉階前賈誼才方逹揚雄老未遷能言既有地何惜為聞天
　　大漠行
　　單于犯薊堧虜騎略蕭邊南山木葉飛下地北海蓬根亂上天科斗連營太原道魚麗合陣武威川三軍遙倚伏萬里相馳逐旌斾悠悠靜潮源鼙鼓喧喧動盧谷窮徼出幽陵吁嗟倦寢興馬蹄凍溜石胡毳煖生冰雲沙泱漭天光閉河塞陰沈海色凝崆峒北〈一作異〉國誰能託蕭索邊心常不樂近見行人畏白龍遙聞公主愁黃鶴陽春半岐路間瑤臺苑玉門闗百花芳樹紅將歇二月蘭臯綠未還陣雲不𣪚魚龍水雨雪猶飛鴻鵠〈一作雁〉山山嶂緜連那〈一作不〉可極路逺辛勤夢顔色北堂萱草不kao寄來東園桃李長相憶漢將紛紜攻戰盈胡寇蕭條幽朔清韓昌拜節偏知送鄭吉驅旌坐見迎火絶煙沈左〈一作右〉西極谷靜山空右〈一作左〉北平但得將軍能百勝不須天子築長城











　　御定全唐詩巻一百八
　　欽定四庫全書
　　御定全唐詩巻一百九
　　李適之
　　李適之一名昌恆山王承乾之孫開元中累官通州刺史擢秦州都督轉陜州刺史入為河南尹拜御史大夫歴刑部尚書天寳元年代牛仙客為左相李林甫搆之罷知政事守太子少保尋貶宜春太守詩二首
　　朝退
　　朱門長不閉親友恣相過年今將半百不樂復〈一作待〉如何
　　罷相作〈本事雲適之疎直坦夷為相時譽甚羙為李林甫所搆及罷免朝客雖知無罪謁問甚稀適之意憤日飲醇酣恣且為此詩林甫愈怒終遂不免〉
　　避賢初罷相樂聖且銜杯為〈一作借〉問門前客今朝幾箇來
　　房琯
　　房琯字次律河南人則天時平章事融之子以門䕃補
　　𢎞文生開元中明皇將封岱嶽琯撰封禪書以獻張說竒其才授祕書省校書郎又應堪任縣令舉為盧氏令尋拜監察御史天寳初遷主客員外累憲部侍郎明皇幸蜀琯獨馳赴行在上大恱即日拜文部尚書同平章事與左相韋見素等奉冊靈武因陳時事言詞慷慨肅宗為之改容詔持節充招討節度等使後為賀蘭進明所搆罷相尋貶邠州刺史詩一首
　　題漢州西湖
　　髙流纒峻隅城下緬丘墟決渠信浩蕩潭島成江湖結宇依廻渚水中信可居三伏氣不蒸四達暑自徂同人千里駕鄰國五馬車月出共登舟風生隨所如舉麾指極浦欲極更盤紆繚繞各殊致夜盡情有餘遭亂意不開即理還暫袪安得長晤語使我憂更除
　　李泌
　　李泌字長源京兆人七嵗知為文明皇召令供奉東宮肅宗即位㕘預軍國大議拜銀青光祿大夫仍請還山代宗朝召為翰林學士尋為杭州刺史徳宗幸奉天徴授散騎常侍貞元中拜中書侍郎平章事封鄴縣侯集二十巻今存詩四首
　　詠方圎動靜〈明皇召見方與張說觀碁命說試之詩即令詠方圎動靜泌曰願聞其狀說曰方如碁局圎如碁子動如碁生靜如碁死泌即詠此說賀曰聖代嘉瑞也明皇大恱賜果餌衣物及綵數十〉
　　方如行義圎如用智動如逞才靜如遂意
　　長歌行
　　天覆吾地載吾天地生吾有意無不然絶粒昇天衢不然鳴珂遊帝都焉能不貴復不去空作昂藏一丈夫一丈夫兮一丈夫千生氣志是良圗請君看取百年事業就扁舟泛五湖
　　奉和聖製中和節曲江宴百寮
　　風俗時有變中和節惟新軒車雙闕下宴㑹曲江濱金石何鏗鏘簪纓亦紛綸皇恩降自天品物感知春慈恩匝寰瀛歌詠同君臣〈缺一韻〉
　　奉和聖製重陽賜㑹聊示所懐
　　大唐造昌運品物荷時成乗秋逄令節錫宴歡羣情俯臨秦山川髙㑹漢公卿〈缺一韻〉未追赤松子且泛黃菊英賡歌聖人作海內同休明
　　句
　　青青東門栁嵗晏復憔悴〈見鄴侯家傳〉　良弓摧折久誰識是龍韜〈見吟窗雜録〉　旋沫翻成碧玉池添酥散出琉璃眼〈賦茶〉
　　郭子儀
　　郭子儀華州鄭人以武舉起家後平安祿山史思明之亂累官至中書令封汾陽王賜號尚父年八十五卒贈太師諡忠武詩二首
　　享太廟樂章〈唐書樂志曰代宗寳應已後續造享太廟樂章獻明皇用廣運之舞肅宗用維新之舞代宗用保大之舞徳宗用文明之舞順宗用大順之舞憲宗用象徳之舞穆宗用和寧之舞武宗用大定之舞昭宗用咸寧之舞宣宗懿宗有舞詞而名不𫝊〉廣運舞
　　於赫皇祖昭明有融惟文之徳惟武之功河海靜謐車書混同䖍恭孝饗穆穆𤣥風
　　保大舞
　　於穆文考聖神昭彰簫勺羣慝含光逺方萬物茂遂九夷賓王愔愔雲韶徳音不忘










　　御定全唐詩巻一百九
　　欽定四庫全書
　　御定全唐詩巻一百十
　　張諤
　　張諤景龍中登進士第仕為陳王掾岐王範雅好儒士諤與閻朝隱劉庭琦鄭繇等皆從之遊賦詩飲酒後坐貶山茌丞詩十二首
　　百子池〈一有懐古二字〉
　　舊聞百子漢家池漢家淥水今逶迤宮女厭鏡笑窺池身前影後不相見無數容華空自知
　　東封山下宴羣臣
　　萬里扈封巒羣公遇此歡幔城連夜靜霜〈一作雲〉仗滿空寒輦路宵煙合旌門曉月殘明朝陪聖主山下禮圎壇
　　三日岐王宅
　　玉女䝿妃生嫛婗始發聲金盆浴未了綳子繡初成翡翠雕芳縟真珠帖小纓何時學徤歩鬬取落花輕
　　滿月
　　社金流茂祉庭玉表竒才竹似因談植蘭疑入夢栽烏將八子去鳳逐九雛來今夜明珠色當隨滿月開
　　岐玉山亭
　　王家傍綠池春色正相宜豈有樓臺好兼看草樹竒石榴天上葉椰子日南枝出入千門裏年年樂未移
　　岐王席上詠美人
　　半額畫雙蛾盈盈燭下歌玉杯寒意少金屋夜〈一作冶〉情多香艷王分帖裙嬌敇賜羅平陽莫相〈一作漫〉妬喚出不如他
　　還京〈一作廣陵送別宋貟外佐越鄭舍人還京一作韋述詩〉
　　朱紱臨秦望皇華赴洛橋文章南渡越書奏北歸朝樹入江雲盡城銜海月遙秋風將客思川上晩蕭蕭
　　贈吏部孫員外濟
　　天子愛賢才星郎入拜來明光朝半下建禮直初廻名帶含香發文隨綺幕開披雲自有鏡從此照仙臺
　　送李著作倅杭州
　　輟史空三署題輿佐一方祖筵開霽景征陌直朝光水陸風煙隔秦吳道路長佇聞敷善政邦國詠惟康
　　九日
　　秋來〈一作天〉林下不知春一種佳遊事也均絳葉從朝飛著〈一作盡〉夜黃花開日未成旬將曛〈一作衝一作橫〉陌樹頻驚鳥〈一作馬〉半醉歸途數問人城逺〈一作外〉登髙併九日茱茰凡作幾年新
　　延平門髙齋亭子應岐王教
　　花源藥嶼鳳城西翠幙紗窗鶯亂啼昨夜蒲萄初上架今朝楊栁半垂堤片片仙雲來渡水雙雙燕子共銜泥請語東風催後騎併將歌舞向前谿
　　九日宴
　　秋葉風吹黃颯颯晴雲日照白鱗鱗歸來得問茱茰女今日登髙醉幾人
　　劉庭琦
　　劉庭琦開元時人終雅州司戶詩四首
　　從軍
　　朔風吹寒塞胡沙千萬里陣雲出岱山孤月生海水決勝方求敵銜恩本輕死蕭蕭牧馬鳴中夜㧞劒起
　　奉和聖製瑞雪篇
　　紫宸飛雪曉裵回層閣重門雪照開九衢皛耀浮埃盡千品差池䞇帛來何處田中非種玉誰家院裏不生梅埋雲翳景無窮已因風落地吹還起先過翡翠寳房中轉入鴛鴦金殿裏羙人含笑出聮翩豔逸相輕鬬容止羅衣㸃著渾是花玉手摶來半成水奕奕紛紛何所如頓憶楊園二月初羞同班女髙秋扇欲照明王乙夜書姑射山中符聖壽芙蓉闕下降神車願隨睿澤流無限長報豐年貴有餘
　　詠木槿樹題武進文明府㕔
　　物情良可見人事不勝悲莫恃朝榮好君看暮落時
　　銅雀臺
　　銅臺宮觀委灰塵魏主園林漳水濵即今西望猶堪思況復當時歌舞人
　　鄭繇
　　鄭繇鄭州人嗣聖元年登進士第開元初為岐王長史詩二首
　　失白鷹
　　白錦〈一作畫〉文章亂丹霄羽翮齊雲中呼暫下雪裏放還迷梁苑驚池鶩陳倉拂野雞不知寥廓外何處獨依棲〈一作別依棲〉
　　經慈澗題
　　岸與恩同廣波將慈共深涓涓勞日夜長似下流心





　　御定全唐詩巻一百十
　　欽定四庫全書
　　御定全唐詩巻一百十一
　　韓休
　　韓休京兆長安人舉賢良累官禮部侍郎開元二十一年拜黃門侍郎與蕭嵩同秉政休敷陳治道多鯁直帝重之終太子少師諡文忠詩三首
　　奉和御製平胡
　　南牧正紛紛長河起塞氛玉符〈一作兵〉徴選士金鉞拜將軍疊鼔揺邊吹連旌暗朔雲祅星乗夜落害〈一作吉〉氣入朝分始見幽烽警俄看烈火焚功成奏凱樂戰罷策歸勲盛徳陳清廟神謨屬大君叨榮逄偃羽率舞詠時文
　　奉和聖製送張說廵邊
　　一徳光〈一作先〉台象三軍掌〈一作賞〉夏卿來威申廟畧出總葉師貞受鉞辭金殿憑軒去〈一作出〉鼎城曙光揺組甲疎吹繞雲旌左律方先凱中鼙即訓兵定功彰〈一作張〉武事陳頌紀天聲祖宴初留賞宸章更寵行車徒零〈一作靈〉雨
　　送林野夕隂生路極河流逺川長朔氣平南轅遲返斾歸奏謁承明
　　祭汾隂樂章
　　於穆濬哲維清緝熙肅事昭配永言孝思滌濯靜嘉馨香在茲神之聽之用受福釐
　　許景先
　　許景先義興人舉進士授夏陽尉神龍初拜左拾遺擢中書舍人與齊澣王丘韓休張九齡更知制誥俱以文翰見稱開元中帝自擇刺史景先首中其選自吏部侍郎出為虢州刺史卒侍中詩五首
　　徴君宅〈今祇洹寺是〉
　　徴君昔嘉遯抗跡遺俗塵了心悟有物乗化遊〈一作入〉無垠道䘮歴千載復存潁陽真上虞佳山水晩嵗躭隱淪內史既解綬支公亦相親儒道匪逺理意勝聊自欣洄沿南谿夕流浪東山春石壁踐丹景金潭冒綠蘋探鍊脩海嶠賞心寓情人奈何靈仙骨鍬〈一作斂〉翮瑤池津寥cq=359寥虛白宇夙剏招提因家風緬多尚𤣥徳謝無鄰謬陪金門彥矯跡侍紫宸皇恩竟已矣遺烈庶不泯
　　折栁篇
　　春色東來度渭〈一作灞〉橋青門垂栁百千條長楊西連建章路漢家林〈一作禁〉苑紛無數縈花始遍合歡枝〈一作宮〉遊絲半罥相思樹春樓初日照南隅柔條垂綠掃金鋪寳釵新梳倭墮髻錦帶交垂連理襦自憐栁塞淹戎幕銀燭長啼愁夢著芳樹朝催玉管新春風夜染羅衣薄城頭楊栁已如絲今年花落去年時折芳逺寄相思曲為惜容華難再持
　　奉和御製春臺望
　　睿徳在青陽髙居視中縣秦城連鳳闕漢寢疏龍殿文物照光輝郊畿鬱蔥蒨千門望成錦八水明如練複道曉光披宸遊出禁移瑞氣朝浮五雲閣祥光夜吐萬年枝蘭葉負⻱初薦祉桐花集鳳更來儀秦漢生人凋力役阿房甘泉構雲碧汾祠雍畤望通天玉堂宣室坐長年鼓鐘西接咸陽觀苑囿南通鄠杜田明主卑宮誡前失輔徳欽賢政惟一昆蟲不天在春蒐稼穡常艱重農術邦家已荷聖謨新猶聞儉陋惜中人豫奉北辰齊七政長歌東武抃千春
　　陽春怨
　　紅樹曉鶯啼春風暖翠閨雕籠熏繡被珠履踏金隄芍藥花初〈一作如〉吐菖蒲葉正齊藁砧當此日行役向遼西
　　奉和聖製送張尚書廵邊
　　文武承邦式風雲感國禎王師親賦政廟略久論兵漢主知三傑周官統〈一作總〉六卿四方分閫受千里坐謀成介冑辭前殿壺觴宿左營賞延頒賜重宸贈出車榮龍武三軍氣魚鈴五校名郊雲駐旌羽邊吹引金鉦訓〈一作振〉旅方稱徳安人更克貞佇看〈一作觀〉銘石罷同聽凱歌聲
　　王丘
　　王丘字仲山相州安陽人舉制科中第自偃師主簿擢監察御史開元初遷紫微舍人吏部侍郎其奨用如孫逖張晉明王泠然皆一時茂秀蕭嵩引與當國丘固辭盛推韓休休秉政薦為御史大夫終禮部尚書詩三首
　　詠史
　　髙潔非養正盛名亦險艱偉哉謝安石㩦妓入東山雲巖響金奏空水灔朱顔蘭露滋香澤松風鳴珮環歌聲入空盡舞影到池閒杳眇同天上繁華非代間巻舒混名跡縱誕無憂患何必蘇門子㝠然閉清闗
　　奉和聖製荅張說扈從南出雀䑕谷之作
　　襟帶三秦接旂常萬乗過陽原淑氣早陰谷沍寒多花縟前茅仗霜嚴後殿戈代〈一作戍〉雲開晉嶺江雁入汾河北土分堯俗南風動舜歌一聞天樂唱恭逐萬人和
　　奉和聖製送張尚書廵邊
　　徳業蘊時宗幽符夢象通台司計祈父師律總元戎出入敷能政謀猷體至公贈行光睿什宴別感宸𠂻文炳髙天曜恩垂湛露融建牙之塞表鳴鼓接雲中策宻鬼神祕威成劒騎雄朔門正炎月兵氣已秋風肅殺從此始方知胡運窮〈諸篇十韻此止九韻〉
　　蘓晉
　　蘇晉數嵗能屬文作八卦論吏部侍郎房頴叔祕書少監王紹宗見而歎曰後來之王粲也應進士又舉大禮科皆上第先天中累遷中書舍人崇文館學士明皇監國每有制命皆晉及賈曽藁定數進讜言以父珦年老乞觧職歸侍開元十四年為吏部侍郎知選事多賞㧞終太子左庶子詩二首
　　過賈六
　　主人病且閒客來情彌適一酌復一笑不知日將夕昨來屬歡㳺於今盡成昔努力持所趣空名定何益
　　奉和聖製送張說廵邊
　　方漢比周年興王合〈一作今〉在宣亟聞降虜拜復覩出師〈一作軍〉篇祈父萬邦式英猷三略傳算車申夏政苃舍啓戎田嚴問盟〈一作盈〉胡苑軍容濟洛川皇情悵闗斾詔餞列郊筵路接禁園草池分御井蓮離聲軫去角居念斷歸蟬三㨗豈雲爾七擒良信然具僚誠寄望奏凱秋風前
　　崔禹錫
　　崔禹錫字洪範融之子登顯慶三年進士第開元中為中書舍人卒贈定州刺史詩一首
　　奉和聖製送張說廵邊
　　供帳何煌煌公其撫朔方羣僚咸〈一作御〉餞酌明主降離章闗塞重門下郊岐禁苑傍練〈一作陳〉兵宜雨洗〈一作濯〉臥鼓𠉀風涼炎景寧雲憚神謀肅所將旌揺天月迥騎入塞雲長赫赫皇威振油油聖澤滂非惟按車甲兼以正封疆叱咤陰山道澄清瀚海陽虜垣行決勝台座佇為光
　　張嘉貞
　　張嘉貞蒲州猗氏人以五經舉補平鄉尉則天召見與語大恱擢監察御史累遷中書舍人開元中拜中書令後出為定州刺史知北平軍事將行上自賦詩詔百寮出餞於上東門外嘉貞至州於恆嶽廟中立頌自為文書石累封河東侯詩三首
　　恩敇尚書省寮宴昆明池應制〈同用堯字〉
　　靈沼初開漢神池舊浴堯昔人徒習武明代此聞韶地脈山川勝天恩雨露饒時光牽利舸春淑覆柔條芳醖酲千日華牋落九霄幸承歡賚重不覺醉歸遙
　　奉和早登太行山中言志應制
　　明發扈山巔飛龍髙在天山南平對鞏山北逺通燕瞻彼岡巒峻憑茲士馬姸九圻〈一作旂誤〉行若砥萬谷輾如川羅網開三面閭閻問百年澤將春雪比文共曉星連徯後逄今聖登台謝曩賢唯餘事君節不譲古人先
　　奉和聖製送張說廵邊
　　天錫我宗盟元戎付夏卿多才兼將相必勇獨橫行經緯稱人傑文章作代英山川看是陣草木想為兵不待河氷合猶防塞〈一作漢〉月明有謀當繫醜無戰且綏氓閫外傳〈一作專〉三略雲中冀一平感恩同義激〈一作共心盡〉悵別屢〈一作旅〉魂驚直視前旌掣遙聞後騎鳴還期方定日復此出郊迎
　　句
　　河魚未上凍江蟄已聞雷〈見緯畧〉
　　盧從願
　　盧從願字子龔相州臨漳人弱冠舉明經又應制舉拜右拾遺歴殿中侍御史累遷中書舍人睿宗踐阼拜吏部侍郎精心典選有羙譽開元末以吏部尚書致仕詩二首
　　奉和聖製送張說廵邊
　　上將發文昌中軍靜朔方占星引旌節擇日拜壇場禮樂臨軒送威聲出塞揚安邊俟帷幄制勝在巖廊作鼓將軍氣投醪壯士觴戒途遵六月離贈動三光槐路清梅暑蘅臯起〈一作赴〉麥涼時文仰雄伯耀武震遐荒衽席知無戰兵戈示不忘佇聞歌杕杜凱入繫名王
　　祭汾陰樂章
　　坤元載物陽樂發生播植資始品彚咸亨列俎棊布方壇砥平神歆禋祀後徳惟明
　　袁暉
　　袁暉以魏知古薦為左補闕開元中馬懐素請校正羣籍暉自邢州司戸叅軍預焉詩八首
　　長門怨
　　早知君愛歇本自無縈妬誰使恩情深今來反相誤愁眠羅帳曉泣坐〈一作望〉金閨暮獨有夢中魂猶言意如故
　　銅雀妓
　　君愛本相饒從來似舞腰那堪攀玉座腸斷望陵朝怨著情無主哀凝曲不調況臨松日暮悲吹坐蕭蕭
　　正月閨情
　　正月金閨裏微風繡戶間曉魂〈一作妝〉憐別夢春思逼啼顔遶砌梅堪折當軒樹未攀嵗華庭北上〈一作方若此〉何日度陽闗
　　二月閨情
　　二月韶光好春風香氣多園中花巧笑林裏鳥能歌有恨離琴瑟無情著綺羅更聽春燕語妾亦不如他
　　三月閨情〈後四句缺〉
　　三月春將盡空房妾獨居蛾眉愁自結鬢髪沒情梳

　　七月閨情
　　七月坐涼宵金波滿麗譙容華芳意改枕席怨情饒錦字沾愁淚羅裙緩細腰不如銀漢女嵗嵗鵲成橋奉和聖製荅張說扈從南出雀䑕谷之作
　　魏國山河險周王警蹕廻九旗雲際出萬騎谷中來石路〈一作岸〉行將盡煙郊望忽開賞矜垂栁報春畏落花催興逸橫汾什〈一作體〉恩褒作頌才小臣瞻日月延首詠康哉
　　奉和聖製送張尚書廵邊
　　出師宣九命分閫用三台始應幕中畫言從天上來丹青不獨任韜畧遂雙該坐見威稜〈一作靈〉洽彌彰事業恢旌旗曉雲〈一作霜〉送鞞鼔朔風催虜氣消殘月邊聲韻落梅羽書雄北地龍漠〈一作漢〉寢南垓〈一作埃〉寵戰黃金盡輸誠〈一作戈〉白日迴離章宸翰發祖讌國門開欲識恩華盛平生文武材
　　王光庭
　　王光庭與張說善說贈詩云同居洛陽陌蓋亦洛陽人也詩二首
　　奉和聖製荅張說扈從南出雀䑕谷
　　省俗恩將遍廵方路稍廻寒隨汾谷盡春逐晉郊來雲騎傳行漏煙旄引從臺惠風初應律和氣正調梅雅頌通宸詠〈一作禁〉天文接曙台〈一作陪〉灞陵〈一作城〉桃李色應待日華開
　　奉和聖製送張說廵邊
　　賢相徳〈一作得〉符充朝推文武雄海波先〈一作光〉若鏡闗草豫從風鉞助將軍勇威成天子功瓊章九霄發錫宴五衢通玉輾龍盤帶金裝鳳勒〈一作頸〉驄虎貔紛儗儗河洛振〈一作震〉熊熊戈劍千霜白旌旗〈一作旃〉萬火紅示刑夷夏〈一作狄〉變流惠鬼方〈一作神〉同㓂息軍容偃塵銷朔野空用師敷禮樂非是為獯戎
　　徐知仁
　　徐知仁開元時人詩一首
　　奉和聖製送張說廵邊
　　聖徳膺三統皇恩被〈一作備〉八埏大明均照物小醜未寧邊國相台衡重元戎廟畧宣紫泥方受命黃石乃推賢問辠隂山下安人屬國前度闗行照月乗障坐消煙北闕紆宸藻南橋列祖筵耀威當夏日殺氣指秋天鞞鼓黿鼉振旌旗鳥獸懸由來詞翰手〈一作首〉今見勒燕然席豫
　　席豫字建侯襄陽人徙家河南進士及第開元中累官考功員外郎典舉得士三遷中書舍人與韓休許景先徐安貞孫逖相次掌制誥皆有能名天寳初改尚書左丞撿挍禮部尚書明皇登朝元閣賦詩羣臣屬和帝以豫詩最工詔曰詩人之首出作者之冠冕也詩五首
　　奉和勅賜公主鏡
　　令節頒龍鏡仙輝下鳳臺含靈萬象入寫照百花開色與皇明散光隨聖澤來姸媸氷鑑裏從此媿非才
　　江行紀事二首
　　飄颻任舟楫廻合傍江津後浦情猶在前山賞更新樹深煙羃羃〈一作漠漠〉灘淺石磷磷川路南行逺淹留惜此辰江汛春風勢山樓曙月輝猨攀紫巖飲鳥拂清潭飛古樹崩沙岸新苔覆石磯津途賞無限征客蹔忘歸
　　奉和聖製答張說南出雀䑕谷
　　鳴鑾初幸代旋〈一作簇〉蓋欲橫汾山盡千旗出〈一作直〉郊平五校分前林已暄景後壑尚寒氛風送簫韶曲花鋪〈一作迎〉黼黻文鹽梅推上宰禮樂統中軍獻賦紆天札飄颻飛白雲
　　奉和聖製送張說廵邊
　　聖主〈一作帝〉重兵權分符〈一作麾〉屬大賢中軍仍執政〈一作節〉丞相復廵邊翕習戎裝動張皇廟畧宣朝榮承睿札野餞轉行旃亭障東縁海沙場北際天春冬見巖〈一作嚴〉雪朝夕𠉀烽煙已勒封〈一作燕〉山記〈一作頌〉猶聞遣戍篇五營將月合八陣與雲連經畧〈一作絡〉圗方逺懐柔道更全歸來畫麟閣藹藹武功傳
　　韓思復
　　韓思復字紹出京兆長安人舉秀才高第調梁府倉曹參軍累遷中書舎人開元初擢諫議大夫出為徳州刺史拜黃門侍郎遷御史大夫復出刺襄州還拜太子賔客卒諡文明皇親題其碑曰有唐忠孝韓長山之墓詩一首
　　祭汾隂樂章
　　大樂和暢殷薦明神一降通感八變必臻有求斯應無徳不親降靈醉止休徵萬人
　　劉晃
　　劉晃開元中人詩一首
　　祭汾隂樂章
　　大君出震有事郊禋齋戒既肅馨香畢陳樂和禮備𠉀暖風春恭惟降福實賴明神











　　御定全唐詩巻一百十一
　　欽定四庫全書
　　御定全唐詩巻一百十二
　　賀知章
　　賀知章字季真㑹稽永興人少以文詞知名擢進士累遷太常博士開元中張說為麗正殿修書使奏請知章入書院同撰六典及文纂後轉太常少卿遷禮部侍郎加集賢院學士改授工部侍郎俄遷秘書監知章性放曠晩尤縱誕自號四明狂客醉後屬詞動成巻軸又善草𨽻人共傳寳天寳初請為道士還鄉里詔賜鏡湖剡川一曲御製詩以贈行皇太子已下咸就執別年八十六卒肅宗贈禮部尚書詩一巻
　　唐禪社首樂章〈唐書樂志曰𤣥宗開元十三年禪社首山祭地祇樂迎神用順和皇帝行用太和登歌奠玉帛用肅和迎爼入用雍和初獻用夀和飲福用福和還宮用太和送神用靈具醉以代順和〉
　　順和
　　至哉含柔徳萬物資以生常順稱厚載流謙通變盈聖
　　心事能察増廣陳厥誠黃祇僾如在泰折俟咸亨
　　太和
　　肅我成命於昭黃祇裘冕而祀陟降在斯五音克備八變聿施緝熙肆靖厥心匪離
　　肅和
　　黃祇是祗我其夙夜夤畏誠絜匪遑寧舍禮以琮玉薦厥茅藉念茲降康胡寧克暇
　　雍和
　　夙夜宥宻不敢寧宴五齊既陳八音在縣粢盛以絜房爼斯薦惟徳惟馨尚茲克徧
　　夀和
　　惟以明發有懐載殷樂盈而反禮順其禋立清以獻薦欲是親於穆不已裒對斯臻
　　福和
　　穆穆天子告成岱宗大裘如濡執珽有顒樂以平志禮以和容上帝臨我雲胡肅邕
　　太和
　　昭昭有唐天俾萬國列祖應命四宗順則申錫無疆宗我同徳曽孫繼緒享神配極
　　曉發
　　江臯聞曙鐘輕栧理還□海潮夜約約川露晨溶溶始見沙上鳥猶埋雲外𡶶故鄉杳無際明發懐朋從〈唐文粹唐詩紀事載此詩並作絶句雲故鄉杳無際江臯聞曙鐘始見沙上鳥猶埋雲外峰〉
　　奉和御製春臺望
　　青陽布王道𤣥覽陶真性欣若天下春髙逾域中聖神臯類觀賞帝里如懸鏡繚繞入川浮岧嶤雙闕映曉色徧昭陽晴雲巻建章華滋的皪丹青樹顥氣氤氳金玉堂尚有靈蛇下鄜畤還徴瑞寳入陳倉自昔秦奢漢窮武後庭萬餘宮百數旗回五丈殿千門連綿南隥出西垣廣畫螓蛾誇〈一作華〉窈窕羅生玳瑁象崑崙廼睠天晴興隱恤古來土木良非一荊臨章觀趙叢臺何如堯階將禹室層欄𥦖窱下龍輿清管逶迤半綺疏一聽南風引鸞舞長謡北極仰鶉居
　　望人家桃李花
　　山源夜雨度仙家朝發東園桃李花桃花紅兮李花白照灼城隅復南陌南陌青樓十二重春風桃李為誰容棄置千金輕不顧踟躕五馬謝相逄徒言南國容華晩遂歎西家飄落逺的皪長奉〈一作春〉明光殿氛氳半入披香苑苑中珍木元自竒黃金作葉白銀枝千年萬嵗不凋落還將桃李更相宜桃李從來露井傍成蹊結影矜豔陽莫道春花不可樹㑹持仙實薦君王
　　送人之軍
　　常經絶脈塞復見斷腸流送子成今別令人起昔愁隴雲晴半雨邊草夏先秋萬里長城寄無貽漢國憂奉和聖製送張說上集賢學士賜宴賦得謨字
　　西學垂𤣥覽東堂發聖謨天光燭武殿時宰集鴻都枯朽霑皇澤翾飛舞帝梧跡同遊汗漫榮是出〈一作㧞〉泥塗三歎承湯鼎千歡接舜壺微軀不可荅空欲詠依蒲
　　奉和聖製送張說廵邊
　　荒憬〈一作境〉盡懐忠梯航已自通九攻雖不戰五月尚持戎遣戍徴周牒恢〈一作臨〉邊重漢功選車命元宰授律取文雄胄出天弧上謀成帝幄中詔旂分夏物專土〈一作討〉錫唐弓帳宿伊川右鉦傳〈一作吹〉晉苑東饔人藉蕡實樂正理絲桐岐陌涵餘雨離川照晩虹恭聞詠方叔千載舞皇風
　　題袁氏別業〈一作偶遊主人園〉
　　主人不相識偶坐為林泉莫謾愁沽酒囊中自有錢
　　詠栁〈一作栁枝詞〉
　　碧玉妝成一樹髙萬條垂下綠絲縧不知細葉誰裁出二月春風似剪刀
　　采蓮曲
　　稽山罷〈一作雲〉霧鬱嵯峨鏡水無風也自波莫言春度芳菲盡別有中流采芰荷
　　回鄉偶書二首
　　少小離鄉老大回鄉音難改鬢〈一作面〉毛衰兒童相見不相識笑〈一作借一作卻〉問客從何處來
　　離別家鄉嵗月多近來人事半銷磨唯有門前鏡湖水春風不改舊時波
　　荅朝士
　　鈒鏤銀盤盛蛤蜊鏡湖蓴菜亂如絲鄉曲近來佳此味遮渠不道是吳兒
　　句
　　落花真好些一醉一回顛〈見詩真式〉






　　御定全唐詩巻一百十二
　　欽定四庫全書
　　御定全唐詩巻一百十三
　　裵耀卿
　　裵耀卿字煥之守真子應童子舉為睿宗藩邸典籖開元中累官濟州刺史再歴宣冀二州入拜戸部侍郎請廣漕運以實關輔沿河置倉納粟又開山陸運以避三門之險擢黃門侍郎同平章事充轉運使遷侍中終尚書左僕射詩二首
　　敬酬張九齡當塗界留贈之作
　　茂先寔王佐仲舉信時英氣覩沖天發人將下榻迎珪符肅有命江國逺徂征九𣲖期方越千鈞或所〈一作可〉輕髙帆出風迥孤嶼入雲平遄邁嗟於役離憂空自情餙簮陪早嵗接壤厠専城曠別心彌軫宏規義轉傾徒然恨飢渇況乃諷瑤瓊
　　酬張九齡使風見示〈時為宣州刺史〉
　　茲地五湖隣艱哉萬里人驚飈翻是託危浪亦相因宣
　　室才華子金閨諷議臣承明有三入去去速歸輪宋鼎
　　宋鼎明皇時為襄州刺史詩二首
　　贈張丞相〈並序〉
　　張丞相與予有孝亷校理之舊又代余為荊州余改漢陽仍兼按使廵至荊州故有此贈
　　漢上登飛幰荊南歴舊居已嘗臨砌橘更覩躍池魚盛徳繼㣲𣺌深衷能巻舒義申蓬閣際情切廟堂初郡挹文章羙人懐爕理餘皇恩儻照亮豈厭承明廬
　　酬故人還山
　　舉櫂乗春水歸山撫嵗華碧潭宵見月紅樹晚〈一作曉〉開花肅穆輕風度依㣲隠徑斜危亭暗松石幽澗落雲霞思鳥吟〈一作鳴〉髙樹游魚戲淺沙安知餘興盡相望紫煙賖
　　崔頌
　　崔頌開元中為荊州郡司馬詩一首
　　和張荊州九齡晨出郡舎林下
　　優閑表政清林薄賞秋成江上懸暁月徃來虧復盈天雲抗真〈一作直〉意郡閣晦髙名坐嘯應無欲寧孤濟物情孫翃
　　孫翃嘗以監察御史使洪州張九齡在洪州時翃與徃還詩一首
　　奉酬張洪州九齡江上見贈
　　受命讞〈一作議〉封疆逄君牧豫章於焉審虞芮復爾共舟航悵別秋隂盡懐歸客思長江臯枉離贈持此慰他鄉徐仁友
　　徐仁友開元時人詩一首
　　古意贈孫翃
　　南望緱氏嶺〈一作山〉山居共澗隂東西十數里緬邈方寸心雲日落廣廈〈一作庭〉鶯花對〈一作坐〉孤琴琴中多苦調悽切誰復尋
　　蘇綰
　　蘇綰嘗為書記與杜審言同時詩一首
　　奉和姚令公駕幸溫湯喜雪應制
　　漢主新豐邑周王尚父師雲符沛童唱雪應海神期林變驚春早山明訝夕遲況逢溫液霈恩重御裘詩康庭芝
　　康庭芝為河隂令與杜審言同時詩一首
　　詠月〈一作沈佺期詩又作宋之問詩誤杜審言有和庭芝詠月即和此也〉
　　天使下西樓光含萬里秋臺前疑掛鏡簾外似懸鉤張尹將眉學班姬取扇儔佳期應借問為報在刀頭張宣明
　　張宣明有膽氣富辭翰為郭元振判官詩二首
　　山行見孤松成詠〈唐新語雲宣明嘗山行見孤松賞翫乆之賦此詩鳯閣舎人梁載言賞之曰文之氣質不減於長松也〉
　　孤松鬱山椒肅爽凌清霄既挺千丈榦亦生百尺條青青恆一色落落非一朝大廈今已構惜哉無人招寒霜十二月枝葉獨不凋
　　使至三姓咽麵〈宣明為元振判官時使至三姓咽麵因賦此詩時人稱為絶唱〉
　　昔聞班家子筆硯忽然投一朝撫長劒萬里入荒陬豈不服艱險只思清國讐山川去何嵗霜露幾逢秋玉塞已遐廓鐵關方阻修東都日窅窅西海此悠悠卒使功名建長封萬里侯
　　盧崇道
　　盧崇道睿宗朝為太常卿坐聓崔湜流嶺南後私還都下事敗敕杖至殞詩一首
　　新都南亭別郭大元振
　　竹徑女蘿蹊蓮洲文石堤靜深人俗斷尋翫往還迷碧潭秀初月素林驚夕棲褰幌納鳥侶罷琴聽猨啼佳辰改宿昔勝寄在暌𢹂長懐賞心愛如玉復如珪



　　御定全唐詩巻一百十三
　　欽定四庫全書
　　御定全唐詩巻一百十四
　　包融
　　包融潤州人〈一雲湖州人〉開元初與賀知章張旭張若虛皆有名號吳中四士張九齡引為懐州司馬遷集賢直學士大理司直子何佶世稱二包各有集融詩今存八首〈按唐藝文志融與儲光羲皆延陵人曲阿有餘杭尉丁先芝緱氏主簿蔡隠丘監察御史蔡希周渭南尉蔡希寂䖏士張彥雄張潮校書郎張翬吏部常選周瑀長洲尉談戭句容有王府叅軍殷遙硤石主簿樊晃橫陽主簿沈如筠江寜有右拾遺孫䖏𤣥䖏士徐延夀丹徒有江都主簿馬侹武進尉申堂構十八人皆有詩名殷璠彚為丹陽集今存者包融以下十五人儲光羲別見張彥雄馬侹無考申堂構止存句〉
　　登翅頭山題儼公石壁
　　晨登翅頭山山曛黃霧起卻瞻迷向背直下失城市暾日銜東郊朝光生邑里掃除諸煙氛照出衆樓雉青為洞庭山白是太湖水蒼茫逺郊樹倐忽不相似萬象以區別森然共盈幾坐令開心胸漸覺落塵滓北巖千餘仞結廬誰家子願陪中𡶶遊朝暮白雲裏
　　阮公嘯臺
　　荒臺森荊杞蒙籠無上路傳是古人跡阮公長嘯䖏至今清風來時時動林樹逝者共已逺升攀想遺趣靜然荒榛門乆之若有悟靈光未歇滅千載知仰慕
　　酬忠公林亭
　　江外有真隠寂居嵗已侵結廬近西術種樹乆成隂人跡乍及戸車聲遙隔林自言觧塵事咫尺能輜塵為道豈廬霍㑹靜由吾心方秋院木落仰望日蕭森持我興來趣採菊行相尋塵念到門盡逺情對君深一談入理窟再索破幽襟安得山中信致書移尚禽
　　送國子張主簿
　　湖岸䌫初觧鶯啼別離䖏遙見舟中人時時一迴顧坐悲芳嵗晩花落青軒樹春夢隨我心悠揚逐君去
　　和陳校書省中翫雪
　　芸閣朝來雪飄颻正滿空褰開明月下校理落花中色向懐鉛白光因翰簡融能令草𤣥者迴思入流風和崔㑹稽詠王兵曹㕔前湧泉勢城中字
　　茂徳來徴應流泉入詠歌含靈符上善作字表中和有草恆垂露無風欲偃波為看人共水清白定誰多
　　賦得岸花臨水發
　　笑笑傍溪花叢叢逐岸斜朝開川上日夜發浦中霞照灼如臨鏡䒠茸勝浣紗春來武陵道幾樹落仙家
　　武陵桃源送人
　　武陵川徑入幽遐中有雞犬秦人家先時見者為誰耶源水今流桃復花
　　丁仙芝〈仙一作先〉
　　丁仙芝曲阿人登開元進士第為餘杭尉詩十四首
　　和薦福寺英公新搆禪堂
　　上人乆棄世中道自忘筌寂照出群有了心清衆縁所以於此地築館開青蓮果藥羅砌下煙虹垂戸前咒中灑甘露指䖏流香泉禪逺目無事體清宵不眠枳聞廬山法松入漢陽禪一枕西山外虛舟常浩然
　　贈朱中書
　　十年種田濵五湖十年遭澇盡為蕪頻年井稅常不足今年緡錢誰為輸東鄰轉榖五之利西鄰販繒日已貴而我守道不遷業誰能肯敢效此事紫㣲侍郎白虎殿出入通籍迴天眷晨趨綵筆柏梁篇晝出雕盤大官膳㑹應憐爾居素約可即長年守貧賤
　　戲贈姚侍御
　　繁霜暁幕鳴桕烏待子獸炭然金爐重門啟鎖紫髯鬍新披驄馬隴西駒頭戴獬豸急晨趨明光殿前見天子今日應彈佞倖夫
　　餘杭醉歌贈吳山人
　　曉幕紅襟燕春城白項烏只來樑上語不向府中趨城頭坎坎鼔聲曙滿庭新種櫻桃樹桃花昨夜撩亂開當軒發色映樓臺十千兊得餘杭酒二月春城長命杯酒後留君待明月還將明月送君回
　　京中守嵗
　　守嵗多然燭通宵莫掩扉客愁當暗滿春色向明歸玉斗廵初匝銀河落漸㣲開正獻嵗酒千里間庭闈
　　渡揚子江
　　桂檝中流望空波兩畔明林開揚子驛山出潤州城海盡邊隂靜江寒朔吹生更聞風葉下淅瀝度秋聲
　　長寜公主舊山池
　　平陽舊池館寂寞使人愁座卷流黃簟簾垂白玉鉤庭閒花自落門閉水空流追想吹簫䖏應隨仙鶴〈一作騎〉遊
　　剡谿館聞笛
　　夜乆聞𦍑笛寥寥虛客堂山空響不散谿靜曲宜長草木生邊氣城池泛〈一作逗〉夕涼虛然異風出髣髴宿平陽
　　越裳貢白雉〈一作孫昌𦙍詩〉
　　聖哲承〈一作符〉休運伊䕫列上台覃恩丹徼逺入貢素翬來北闕欣初見南枝顧未廻歛容殘雪淨矯翼片雲開馴擾將無懼翻飛幸不猜〈一作莫猜〉甘從上林〈一作苑〉裏飲啄自徘徊
　　江南曲五首
　　長干斜路北近浦是兒家有意來相訪明朝出浣紗發向橫塘口船開值急流知郎舊時意且請攏船頭昨暝逗南陵風聲波浪阻入浦不逄人歸家誰信汝未曉已成妝乗潮去茫茫因從京口渡使報邵陵王始下芙蓉樓言發瑯琊㟁急為打船開惡許傍人見
　　句
　　窮花常閉戸秋城聞搗衣　樹迴早秋色川長遲落暉〈見吟窗雜録〉
　　蔡隠丘
　　蔡隠丘曲阿人緱氏主簿善書詩一首
　　石橋琪樹〈文苑作蔡隠石萬首絶句作僧隠丘詩〉
　　山上天將近人間路漸遙誰當雲裏見知欲渡仙橋
　　句
　　整巾千嶂聳曵履百泉鳴
　　蔡希周
　　蔡希周曲阿人監察御史詩一首
　　奉和扈從溫泉宮承恩賜浴
　　天行雲從指驪宮浴日餘波錫詔同綵殿氤氳擁香溜紗窗宛轉閉和風來將蘭氣衝皇澤去引星文捧碧空自憐遇坎便能止願托仙槎路未通
　　蔡希寂
　　蔡希寂曲阿人希周弟為渭南尉〈一雲濟南人官至金部郎中〉詩五首
　　同家兄題渭南王公別業
　　好閒知在家退跡何必深不出人境外蕭條江海心軒車自來徃空名〈一作石〉對清隂川涘將釣玉鄉亭期散金素暉射流瀨翠色綿森林曽為詩書癖寜惟耕稼任吾兄許㣲尚枉道來相尋朝慶老萊服夕閒安道琴文章遙頌羙寤寐増所欽既鬱蒼生望明時豈陸沉
　　登福先寺上方然公禪室
　　名都標佛剎梵構臨河干舉目上方峻森森青翠攅歩登諸刼盡忽造浮雲端當暑敞扃闥卻嫌絺綌寒禪房最髙頂靜者殊閒安疎雨向空城數𡶶簾外盤午鐘振衣坐招我同一餐真味雜飴露衆香唯茝蘭晚來恣偃俛茶果仍留歡
　　陝中作
　　西別秦關近東行陝服長川原餘讓畔歌吹憶遺棠河水流城下山雲起路傍更憐棲泊䖏池館繞林篁
　　洛陽客舎逄祖詠留宴
　　緜緜鐘漏洛陽城客舎貧居絶送迎逄君貰酒因成醉醉後焉知世上情
　　贈張敬微〈敬一作鏡〉
　　大河東北望桃林雜樹冥冥結翠隂不知君作神仙尉特訝行來雲霧深
　　張潮〈一作朝〉
　　張潮曲阿人大厯中䖏士詩五首
　　江風行〈一作長干行〉
　　壻貧如珠玉壻富如埃塵貧時不忘舊富日〈一作貴〉多寵新妾本富家女與君為偶匹恵〈一作念〉好〈一作汝〉一何深中門不曽出妾有繡衣裳葳蕤金縷光念君貧且〈一作與〉賤易此從逺方逺方三千里思君心未已〈一作三千路役思發竟悔不已〉日暮情更來空望去時水孟夏麥始秀江上多南風商賈歸欲盡君今尚〈一作向〉巴東巴東有巫山窈窕神女顔常恐遊此方〈一作山〉果然不知還
　　襄陽行
　　玉盤轉明珠君心無定凖昨見襄陽客剰說襄陽好無盡襄漢水峴山垂漢水東流風北吹只言一世長嬌寵那悟今朝〈一作夕〉見別離君渡清𦍑渚知人獨不語妾見鳥〈一作木〉棲林憶君相思深莫作雲間鴻離聲顧儔侶尚如匣中劒分形㑹同䖏是君婦識君情怨君恨君為此行下牀一宿不可保況乃萬里襄陽城襄陽傳近大堤北君到襄陽莫回〈一作迷〉惑大堤諸女兒憐錢不憐徳
　　采蓮詞
　　朝出沙頭日正紅晚來雲起半江中賴逄鄰女曽相識並著蓮舟不畏風
　　江南行
　　茨〈一作茈〉菰葉爛別西灣蓮子花開〈一作新〉猶未還妾夢不離江水上〈一作上水〉人傳郎在鳯凰山
　　長干行〈一作李白詩一作李益詩〉
　　憶昔深閨裏煙塵不曽識嫁與長千人沙頭𠉀風色五月南風興思君下巴〈一作江〉陵八月西風起想君發揚子去來〈一作時〉悲如何見少離別多湘潭幾日到妾夢越〈一作常〉風波昨夜狂風度吹折江頭樹淼淼暗無邊行人在何䖏北客真〈一作至〉三公朱衣滿江中薄〈一作日〉暮來投宿數朝不肯東〈今夲無以上四句〉好乗浮雲驄佳期蘭渚東鴛鴦緑浦上翡翠錦屏中自憐十五餘顔色桃花紅那作商人婦愁水復愁風
　　句
　　寒林苞晩橘風絮露垂楊〈紀事　又見周瑀詩中〉
　　張翬〈一作暈〉
　　張翬曲阿人開元二十三年進士為蕭頴士同年生官校書郎詩二首
　　遊〈一作題〉棲霞寺
　　躋險入幽林翠㣲含竹殿泉聲無休歇山色時隠見潮來雜風雨梅落成霜霰一從方外遊頓覺塵心變
　　絶句
　　茫茫煙水上日暮隂雲飛孤坐正愁緒湖南誰𢷬衣周瑀
　　周瑀曲阿人吏部常選詩三首
　　潘司馬別業
　　門對青山近汀牽緑草長寒深包〈一作抱〉晚橘風𦂳落垂楊湖畔聞漁唱天邊數雁行蕭然有髙士清思滿書堂
　　送潘三入京
　　故人嗟此別相送出煙坰栁色分官路荷香入水亭離歌未盡曲酌酒共忘形把手河橋上孤山日暮青
　　臨川山行
　　朝見青山雪暮見青山雲雲山無斷絶秋思日紛紛談戭
　　談戭曲阿人長洲尉詩一首
　　清谿館作
　　指途清谿裏左右惟深林雲蔽望鄉䖏雨愁為客心遇人多物役聼鳥時幽音何必滄浪水庶茲浣塵襟
　　句
　　清清江潭樹日夕増所思
　　殷遙
　　殷遙句容人天寳間忠王府曹叅軍詩五首
　　塞上
　　萬里隤城在三邊虜氣衰沙填孤嶂角燒斷故關碑馬色經寒慘鵰聲帶晚悲將軍正閒暇留客換歌辭
　　送友人下第歸省〈一作劉得仁詩〉
　　君此卜行日髙堂應夢歸莫將和氏淚滴著老萊衣嶽雨連河細田禽出麥飛到家調膳後吟好送斜暉
　　送杜士瞻楚州覲省
　　風流與才思俱似晉時人淮月歸心促江花入興新雲深滄海暮栁暗白門春共道官猶小憐君孝養親
　　友人山亭
　　故人雖〈一作從〉薄宦徃徃渉清溪鑿牖對山月褰裳拂澗霓遊魚逆水上宿鳥向風棲一見桃花發能令秦漢迷
　　春晩山行〈一無春晚二字〉
　　寂歴青山晚山行趣不稀野花成〈一作垂〉子落江燕引雛飛暗草薫苔徑〈一作渚〉晴楊掃〈一作拂〉石磯俗人猶語此余亦轉忘歸
　　沈如筠
　　沈如筠句容人橫陽主簿詩四首
　　寄張徴古
　　寂歴逺山意㣲冥半空碧緑蘿無冬春彩雲竟朝夕張子海內竒乆〈一作耐〉為巖中客聖君當〈一作勞〉夢想安得老松石
　　閨怨二首
　　鴈盡書難寄愁多夢不成願隨孤月影流照伏波營隴底嗟長別流襟一慟君何言幽咽所更作死生分
　　寄天台司馬道士
　　河洲花艶爚庭樹光彩蒨白雲天台山可思不可見
　　句
　　思酸寒鴈斷淅瀝秋樹空　漁陽燕舊都羙女花不如〈見吟窗雜録〉
　　孫䖏𤣥〈一作立〉
　　孫䖏𤣥江寜人則天長安中官左拾遺神龍初論時事不合歸里開元初薦不起詩二首
　　詠黃鶯〈一作鄭愔詩又作鄭縉〉
　　欲囀聲猶澁將飛羽未調髙風不借便何䖏得遷喬
　　失題
　　漢家輕壯士無狀殺彭王一遇風塵起令誰守四方
　　句
　　殘花與露落墮葉隨風翻　日側南澗幽風凝北林暮徐延夀〈徐一作余〉
　　徐延夀江寜人開元間䖏士詩三首
　　折楊栁
　　大道連國門東西種楊栁葳蕤君不見嫋娜垂來乆縁枝棲暝禽雄去雌獨吟餘花怨春盡㣲月起秋隂坐望窗中蝶起攀枝上葉好風吹長條婀娜何如妾妾見栁園新髙樓四五春莫吹胡塞〈一作笳〉曲愁殺隴頭人
　　南州行
　　揺艇至南國國門連大江中洲西〈一作兩〉邊㟁數歩一垂楊金釧越溪女羅衣胡粉香織縑春巻幔采蕨暝提筐弄瑟嬌垂幌迎人笑下堂河頭浣衣䖏無數紫鴛鴦
　　人日剪綵
　　閨婦持刀坐自憐裁剪新葉催情綴色花寄手成春帖燕留妝戸黏雞待餉人擎來問夫壻何䖏不如真
　　樊晃〈一作光〉
　　樊晃句容人硤石主簿詩一首
　　南中感懐
　　南路蹉跎客未回常嗟物𠉀暗相催四時不變江頭草十月先開嶺上梅
　　句
　　巧裁蟬鬢畏風吹畫作蛾眉恐人妒








　　御定全唐詩卷一百十四
<集部,總集類,御定全唐詩>
　　欽定四庫全書
　　御定全唐詩巻一百十五
　　李憕
　　李憕太原文水人舉明經開元初為咸陽尉張說為并州長史太平軍大使時引憕常在幕下後為宇文融判官括田課最遷監察御史歴給事中河南少尹天寳初岀為清河太守改尚書右丞京兆尹轉光祿卿東都留守遷禮部尚書安祿山陷長安遇害贈司徒謚忠烈詩三首
　　和戸部楊員外伯成寓直
　　落日彌綸地公才畫省郎詞驚起草筆坐引䕶衣香雙闕天河近千門夕漏長遙知臺上宿不獨有文強
　　同望幸新亭賜錢公宴
　　感夢通𤣥化覃恩降紫宸賜錢開漢府分帛醉堯人地隔朝宗慶亭臨卜洛新行㸔廣雲雨二月次東廵奉和聖製從蓬萊向興慶閣道中留春雨中春
　　望之作應制
　　別館春還淑氣催三宮路轉鳯凰臺雲飛北闕輕隂散雨歇南山積翠來御栁遙隨天仗發林花不待暁風開已知聖澤深無限更喜年芳入睿才
　　李邕
　　李邕字泰和廣陵江都人蘭臺郎善之子長安中李嶠張廷珪薦其詞髙行直拜左拾遺宋璟劾奏二張邕於天后前抗言助之開元初歴殿中侍御史執政忌其才頻被貶斥後為北海太守李林甫傅以罪杖殺之邕早擅才名尤長碑頌雖貶職在外中朝衣冠及天下寺觀多齎金帛徃求其文饋遺至鉅萬自古鬻文獲財未有其比嘗撰六公詠杜甫八哀詩所謂朗詠六公篇憂來發䝉蔽是也今不傳存詩四首
　　銅雀妓
　　西陵望何及管徒在茲誰言死者樂但令生者悲丈夫有餘志兒女焉足私擾擾多俗情投跡互相師直節豈感激荒淫乃淒其潁水有許由西山有伯夷頌聲何寥寥惟聞銅雀詩君舉良未易永為後代嗤
　　詠雲
　　綵雲驚嵗晚繚繞孤山頭散作五般色凝為一叚愁影雖沈澗底形在天際遊風動必飛去不應長此留登歴下古城員外孫新亭〈亭對鵲河時李之芳自尚書郎出為齊州製此亭〉
　　吾宗固神秀體物寫謀長形制開古跡曽氷延樂方太山雄地理巨壑眇雲莊髙興汨煩促永懐清典常含𢎞知四大出入見三光負郭喜〈一作皆〉秔稻安時歌吉祥
　　奉和初春幸太平公主南莊應制
　　傳聞銀漢支機石復見金輿出紫㣲織女橋邉烏鵲起仙人樓上鳯凰飛流風入座飄歌扇瀑水侵堦濺舞衣今日還同犯牛斗乗槎共逐〈一作泛〉海潮歸
　　王灣
　　王灣洛陽人登先天進士第開元初為滎陽主簿馬懐素請校正群籍召學渉之士分部譔次灣在選中祕書罷譔又與陸紹伯等同校麗正院書終洛陽尉灣詞翰早著其海日生殘夜江春入舊年之句當時稱最張說手題於政事堂每示能文令為楷式詩十首
　　奉使登終南山
　　常愛南山遊因而盡原隰數朝至林嶺百仭登嵬岌石壯〈一作狀〉馬徑〈一作經〉窮苔色歩縁入物竒春狀〈一作貌〉改氣逺天香集虛洞䇿杖鳴低雲拂衣濕倚巖見廬舎入戶欣拜揖問性矜勤勞示心教澄習玉英時共飯芝草為余拾境絶人不行潭深鳥空立一乗從此授九轉兼是給辭䖏若輕飛憩來唯吐吸閒〈一作開〉襟超已勝廻路倐而及煙色松上深水流山下急漸平逄車騎向晚睨城邑𡶶在野趣繁塵飄宦情澁〈一作緝〉辛苦乆為吏勞生〈一作榮進〉何妄執日暮懐此山悠然賦斯〈一作新〉什
　　晩夏馬嵬〈一作升〉卿叔池亭即事寄京都一二知巳
　　忝職畿甸淹濫陪時俊〈一作英〉後才輕䇿疲劣勢薄常驅走牽役勞風塵秉心在巖藪宗賢開別業形勝代希偶竹繞清渭濵〈一作湄〉泉流白渠口逡廵期賞㑹揮忽變星斗逮此乗務閒〈一作餘〉因而訪幽叟入來殊景物行復洗紛垢林靜秋色多潭深月光厚盛香蓮近拆新味𤓰初剖滯拙懐隠淪書之寄良友
　　麗正殿賜宴同勒天前煙年四韻應製
　　金殿忝陪賢羞忽降天鼎羅仙掖裏觴拜𤨏闈前院逼青霄路廚和紫禁煙酒酣空忭舞何以答昌年
　　奉和賀監林月清酌
　　華月當秋滿朝英〈一作軒〉假興同浄林新霽入規〈一作窺〉院小〈一作早〉涼通碎影行筵裏揺花落酒中清宵凝爽意併此助文雄
　　次北固山下
　　客路青山外行舟緑水前潮平兩岸濶風正一帆懸海日生殘夜江春入舊年郷書何䖏達歸雁洛陽邉〈河嶽英靈集題作江南意詩云南國多新意東行伺早天潮平兩岸失風正數帆懸海日生殘夜江春入舊年從來觀氣象惟向此中偏〉
　　觀搊箏〈一作祖詠詩〉
　　虛室有秦箏箏新月復清多弄委曲柱促語分明暁怨凝繁手春嬌入曼〈一作慢〉聲近來惟此樂傳得羙人情
　　晚春詣蘇州敬贈武員外
　　蘇臺憶季常飛櫂歴江郷持此功曹掾初𩀌〈一作㓜稱〉華省郎貴門生禮樂明代秉文章嘉郡〈一作璧〉位先進鴻儒名重揚爰從姻婭〈一作戚〉貶豈失忠信防萬里行驥〈一作汗馬〉足十年暌鳯翔迴遷翊元聖入拜佇惟良別業對南浦群書滿北堂意深投轄盛才重接筵光陋學叨鉛簡弱齡許翰場神馳勞舊國顔展別殊方際暁雜氛散殘春衆物芳煙和疎樹滿雨續小谿長旅拙感成慰通賢顧不㤀從來琴曲罷開匣為君張
　　秋夜寓直即事懐贈蕭令公裵侍郎兼通簡南省諸友人
　　聖主萬年興賢臣數載升古靈傳嶽秀宏量稟川澄畿甸舉長䇿風霜秉直繩出車遙俗震登閣滿朝稱賦簡流亡輯農安政理憑還家新長㓜廵壠舊溝塍忠梗大勛立寰瀛〈一作衰羸〉墮業懲焚香兼御史懸鏡委中丞旟隼當朝立臺驄發郡乗司徒漢家重國典潁川徴雲路俄平入台階忽上凌秉鈞調造化宣綍慰黎烝金省方秋作瑤軒直夜憑中書贈陳凖右相簡王陵三傑賢更穆百僚歡且兢揺懐及賔友計曲辨淄澠閶闔瞑隂散鉤陳爽氣凝月深宮樹轉河近禁樓氷卑吏夙驅䇿㣲涓效斗升望麾宵繼火書板〈一作檄〉曙懐蒸彼此雖流盼規模轉服膺惠將霄漢隔勞或嵗時矜位重恩寜濫才輕懾不勝林巒甘獨徃疵賤苦相仍敢忘銜花雀思同附驥蠅平生逐鳥雀何日嗣〈一作似〉蒼鷹
　　哭補闕亡友綦母學士
　　明代資多士儒林得異才書從金殿出人向玉墀來詞學張平子風儀褚彥回崇儀希上徳近侍接元台曩契心期早今遊宴賞陪屢遷君擢桂分尉我從梅忽遇乗軺客雲傾構廈材泣為洹水化歎作㤗山頽冀善初將慰尋言半始猜位聫情易感交密痛難裁逺日寒旌暗長風古挽哀寰中無舊業行䖏有新苔反哭䰟猶寄終喪子尚孩葬田門吏給墳木路人栽遽洩悲成徃俄傳寵令迴𤣥經貽石室朱紱耀泉臺地古春長閉天明夜不開登山一臨哭揮淚滿蒿萊
　　閏月七日織女
　　耿耿曙河㣲神仙此夜〈一作㑹〉稀今年七月閏應得兩回歸
　　句
　　月華照杵空隨妾風響傳砧不到君〈𢷬衣篇　見河嶽英靈集〉史青
　　史青零陵人聰敏強記開元初上書自薦能詩云子建七歩臣五歩之內可塞明詔明皇試以除夕上元竹火籠等詩應口而岀上稱賞授左監門衛將軍今存詩一首
　　應詔賦得除夜〈一作王諲詩〉
　　今嵗今宵盡明年明日催寒隨一夜去春逐五更來氣色空中改容顔暗裏回風光人不覺已著〈一作入〉後園梅王泠然
　　王泠然開元五年登第王丘典吏部選時嘗被奬㧞官校書郎急於仕進有上張說書稱公之用人蓋已多矣僕之思用其來乆矣僕雖不佞亦相公一株桃李也詩四首
　　汴堤栁〈一夲作題河邊枯栁〉
　　隋家天子憶揚州厭坐深宮傍海游穿地鑿山開御路鳴笳曡鼓泛清流流從鞏北分河〈一作河汾〉口直到淮南種官栁功成力盡人旋亡代〈一作運〉謝年移樹空有當時綵女侍君王繡帳〈一作帳殿〉旌門對栁行青葉交垂連幔色白花飛度染衣香今日摧殘何用道數里曽無一枝好驛騎征帆損更多山精野魅藏應老涼風〈一作秋〉八〈一作九〉月露為霜日夜孤舟入帝鄉河畔時時聞木落〈一作落葉〉客中無不淚沾裳〈一作無個不沾裳〉
　　夜光篇
　　遊人夜到汝陽間夜色冥濛不觧顔誰家暗起寒山燒因此明中得見山山頭山下湏臾滿歴險縁深無暫斷焦聲散著群樹鳴炎氣傍林一川暖是時西北多海風吹上連天光更雄濁煙熏月黒髙艶爇雲紅初謂煉丹仙竈裏還疑鑄劍神谿中劃為飛電來照物乍作流星併上空而山無草光已滅東頂熒熒猶未絶沸湯空谷數道水融蓋〈一作盡〉隂崖幾年雪兩京貧病若為居四壁皆成鑿照餘未得貴游同秉燭唯將半影借披書
　　古木臥平沙
　　古木臥平沙摧殘嵗月賖有根橫水石無葉拂煙霞春至苔為葉冬來雪作花不逄星漢使誰辨是靈槎
　　淮南寄舎弟
　　昔予從不調經嵗旅淮源念爾長相失何時返故園寄書迷䖏所分隔涼溫逺道俱為客他郷共在原歸情春伴雁愁泣夜隨猨愧見髙堂上朝朝獨倚門
　　句
　　林狖欺童子山精試老僧〈山寺〉　陳兵劍閣山將動飲馬珠江水不流〈詠八陣圖送人以上並見詩式〉　官微思倚玉文淺怯投珠〈贈張公子協律見上張說書〉









　　御定全唐詩巻一百十五
　　欽定四庫全書
　　御定全唐詩巻一百十六
　　張子容
　　張子容先天二年擢進士第為樂城尉與孟浩然友善詩一巻
　　春江花月夜二首
　　柇花發岸口氣色動江新此夜江中月流光花上春分明石潭裏宜照浣紗人
　　交甫憐瑤珮仙妃難重期沈沈緑江晩惆悵碧雲姿初逄花上月言是弄珠時
　　雲陽驛陪崔使君邵道士夜宴
　　一尉東南逺誰知此夜歡諸侯傾皂蓋仙客整黃冠染翰燈花滿飛觴雲氣寒欣承國士遇更借美人看
　　除夜樂城逢孟浩然
　　逺客襄陽郡來過海岸家樽開〈一作前〉柏葉酒燈發九枝花妙曲逢盧女髙才得孟嘉東山行樂意非是競繁〈一作〉
　　〈奢〉華
　　送蘇倩遊天台
　　靈異尋滄海笙歌訪翠㣲江鷗迎共〈一作近〉狎雲鶴待將飛琪樹嘗〈一作攀〉仙果樓〈一作枝〉試羽衣遙知神女問獨怪阮郎歸
　　泛永嘉江日暮迴舟
　　無雲天欲暮輕〈一作轉〉鷁大江清歸路煙中逺迴舟月上行傍潭窺竹暗出嶼見沙明更值㣲風起乗流絲管聲
　　永嘉即事寄贛縣袁少府瓘
　　山繞樓臺出谿通里閈斜曽為謝客郡多有逐臣家海氣朝成雨江天晚作霞題書報賈誼地濕似長沙
　　樂城嵗日贈孟浩然〈一作王維詩〉
　　土地窮甌越風光肇建寅插桃銷瘴癘移竹近堦墀半是吳風俗仍為楚嵗時更逢習鑿齒言在漢川湄
　　永嘉作
　　拙宦從江左投荒更海邊山將孤嶼近水共惡谿連地濕梅多雨潭蒸竹起煙未應悲晚髪炎瘴苦華年
　　送孟八浩然歸襄陽二首
　　東越相逄地西亭送別津風潮看觧䌫雲〈一作雪〉海〈一作雨〉去愁人鄉在桃林岸山〈一作江〉連楓樹春因〈一作長〉懐故園意歸與孟家鄰
　　杜門不欲〈一作復〉出乆與世情踈以此為長䇿勸君歸舊廬醉歌田舎酒笑讀古人書好是一生事無勞獻子虛〈此篇一作王維詩〉
　　貶樂城尉日作
　　竄謫邊窮海川原近惡谿有時聞虎嘯無夜不猨啼地暖花長發巖髙日易低故郷可憶䖏遙指鬥牛西自樂城赴永嘉枉路泛白湖寄松陽李少府
　　西行礙淺石北轉入谿橋樹色煙輕重湖光風動揺百花亂飛雪萬嶺疊青霄猿掛臨潭篠鷗迎出浦橈惟應賞心客茲路不言遙
　　九日陪潤州邵使君登北固山
　　五馬向西〈一作山〉椒重陽坐麗譙徐州帶緑水楚國在青霄張幕連江樹開筵接海潮凌雲詞客語迴雪舞人嬌〈一作腰〉梅福慙仙吏羊公賞下僚新豐酒舊羙況是菊花朝
　　璧池望秋月
　　涼夜窺清沼池空水月秋滿輪沈玉鏡半魄落銀鉤蟾影揺輕浪菱花渡淺流漏移光漸潔雲斂色偏浮似璧悲三獻疑珠怯再投能持千里意來照楚鄉愁
　　長安早春〈一作孟浩然詩〉
　　開國維〈一作移〉東井城池起〈一作對〉北辰咸歌太平日共樂建寅春雪〈一作雲〉盡黃〈一作青〉山樹氷開黒水津〈一作濵〉草迎金埒馬花伴〈一作醉〉玉樓人鴻漸看無數鶯歌〈一作聲〉聽欲頻何當桂枝擢還及栁條新
　　贈司勲蕭郎中
　　作相開黃閣為郎奏赤墀君臣道合體父子貴同時國以推賢答家無內舉疑鳯池真水鏡蘭省得華滋未覩風流日先聞新〈一作所〉賦詩江山清謝眺花木媚丘遲吏部來何暮王言念在茲丹青無不可霖雨亦相期昔我投荒䖏孤煙望島夷群鷗終日狎落葉數年悲漁父留歌詠江妃入興詞今將獻知已相感勿吾欺
　　巫山
　　巫嶺岧嶤天際重佳期宿昔願相從朝雲暮雨連天暗神女知來第幾𡶶
　　除日
　　臘月今知晦流年此夕除拾樵供嵗火帖牖作春書栁覺東風至花疑小雪餘忽逄雙鯉贈言是上氷魚





　　御定全唐詩巻一百十六
　　欽定四庫全書
　　御定全唐詩巻一百十七
　　張旭
　　張旭蘇州吳人嗜酒善草書每醉後號呼狂走乃下筆或以頭濡墨而書既醒自視以為神世呼為張顛初仕為常熟尉自言始見公主擔夫爭道又聞鼓吹而得筆法意觀公孫大娘舞劒噐乃盡其神時以李白歌詩旭草書及裵旻劒舞為三絶詩六首
　　清谿泛舟
　　旅人倚征櫂薄暮起勞歌笑攬清谿月清輝不厭多
　　桃花谿
　　隠隠飛橋隔野煙石磯西畔問漁船桃花盡日隨流水洞在清谿何䖏邊
　　山行留客
　　山光物態弄春輝莫為輕隂便擬歸縱使晴明無雨色入雲深䖏亦沾衣
　　春遊值雨
　　欲尋軒檻列清尊江上煙雲向晩昬湏倩東風吹散雨明朝卻待入華園
　　春草
　　春草青青萬里餘邊城落日見離居情知海上三年別不寄雲間一紙書
　　栁
　　濯濯煙條拂地垂城邊樓畔結春思請君細看風流意未減靈和殿裏時
　　賀朝
　　賀朝越州人官止山隂尉詩八首
　　南山〈一作賀朝清詩〉
　　湖北雨初晴湖南山盡見巖巖石帆影如得海風便仙穴茅山峯彩雲時一見邀君共探此異籙殘幾巻
　　孤興
　　晴日暖珠箔夭桃色正新紅粉青鏡中娟娟可憐嚬君子在遐險蕙心誰見珍羅幕空掩晝玉顔靜移春江瑟語幽獨再三情未申黃鵠千里翅芳音遲所因
　　從軍行
　　朔胡乗月寇邊城軍書挿羽刺〈一作賜〉中京天子金壇拜飛將單于玉塞振佳兵騎射先鳴推任俠龍韜決勝佇時英聞有河湟客愔愔理帷帟常山啟霸圖汜水先天䇿銜珠浴鐵向桑乾釁旗膏劒指烏丸鳴雞已報關山暁來雁遙傳沙塞寒直為甘心從苦節隴頭流水鳴嗚咽邊樹蕭蕭不覺春天山漠漠長飛雪魚麗陣接塞雲平雁翼營通海月明始看晉幕飛鵝入旋聞齊壘啼烏聲自從一戍燕支山春光幾度晉陽關金河未轉青絲騎玉筯應啼紅粉顔鴻歸燕相續池邊芳草緑已見氛清細栁營莫更春歌落梅曲烽沈竈減靜邊亭海宴山空肅已寜行望鳯京旋凱㨗重來麟閣畫丹青
　　賦得遊人乆不歸〈一作劉孝孫詩又作賀朝清詩〉
　　郷關𦕈天末引領悵懐歸羇旅乆滛滯物色屢芳菲稍覺出意盡行看蓬鬢稀如何千里外佇立霑裳衣
　　宿香山閣〈一作賈彥璋詩〉
　　暝上〈一作望〉春山閣梯雲宿半空軒𥦗閉潮海枕席拂煙虹朱網防棲鴿紗燈䕶夕蟲一聞雞唱暁已見日曈曈
　　贈酒店胡姬
　　胡姬春酒店管夜鏘鏘紅㲩鋪新月貂裘坐薄霜玉盤初鱠鯉金鼎正烹羊上客無勞散聼歌樂世娘賦得春鶯送友人二首〈一作劉孝孫詩題作一首後四句在前〉
　　翅掩飛鶯舞啼惱婕妤悲料取金閨意因君問所思流鶯拂繡羽二月上林期待雪銷金禁銜花向玉墀萬齊融
　　萬齊融越州人官崑山令詩四首〈按舊唐書文苑傳雲神龍中賀知章與賀朝萬齊融張若虛邢巨包融倶以吳越之士文詞俊秀名揚於上京人間徃徃傳其文朝萬止山隂尉齊融崑山令蓋以萬字屬上文作賀朝萬及考唐人所選國秀搜玉二集俱作萬齊融賀朝今仍之〉
　　三日〈一作上巳〉緑潭篇
　　春潭滉漾接隋宮宮闕連延潭水東蘋苔〈一作芷〉嫩色㴠波緑桃李新花照底〈一作水〉紅垂菱布藻如妝鏡麗日晴天相照暎素影沈沈〈一作顥顥〉對蝶飛金沙礫礫窺魚泳佳人祓禊賞韶年傾國傾城併可憐拾翠縂來芳樹下踏青爭遶緑潭邊公子王孫恣遊翫沙陽〈一作場〉水曲情無厭禽浮似挹羽觴杯鱗躍疑投水心劍金鞍玉勒騁輕肥落絮紅塵擁路飛緑水殘霞催席散畫樓初月待人歸
　　仗劒行
　　昨夜星官動紫㣲今年天子用武威登車一呼風雷動遙震隂山撼巍巍胡驕子當見旄頭蝕應死願騎單馬仗天威挼取長繩縛虜歸仗劍遙叱路傍子匈奴頭血濺君衣
　　贈別江頭
　　東南飛鳥䖏言是故鄉天江上風花晚君行定幾千計程頻破月數別屢開年明嵗潯陽水相思寄采蓮
　　送陳七還廣陵
　　風流誰代〈一作氏〉子雖有舊無䨇歡酒言相送愁意不降落花馥河道垂楊拂水𥦗海潮與春夢朝夕廣陵江邢巨
　　邢巨揚州人開元七年中文辭雅麗科官監察御史詩二首
　　遊春
　　海岳三峯古春皇二月寒緑潭漁子釣紅樹美人攀弱蔓環沙嶼飛花㸃石關谿山遊未厭琴酌弄晴灣
　　遊宣州琴谿同武平一作
　　靈谿非人跡仙意素所秉鱗嶺森翠㣲澄潭照秋景張若虛
　　張若虛揚州人兗州兵曹與賀知章張旭包融號吳中四士詩二首
　　春江花月夜
　　春江潮水連海平海上明月共潮生灎灎隨波千萬里〈一作頃〉何䖏春江無月明江流宛轉遶芳甸月照花林皆似霰空裡流霜不覺飛汀上白沙看不見江天一色無纎塵皎皎空中孤月輪江畔何人初見月江月何年初照人人生代代無窮已江月年年秖相似不知江月待何人但見長江送流水白雲一片去悠悠青楓浦上不勝愁誰家今夜扁舟子何䖏相思明月樓可憐樓上月裵回應照離人妝〈一作玉〉鏡臺玉〈一作遮〉戸簾中巻不去𢷬衣砧上拂還來此時相望不相聞願逐月華流照君鴻雁長飛光不度魚龍潛躍水成文昨夜閒潭夢落花可憐春半不還家江水流春去欲盡江潭落月復西斜斜月沈沈藏海霧碣石瀟湘無限路不知乗月幾人歸落月遙情滿江樹
　　代答閨夢還
　　關塞年華早樓臺別望違試衫著煖氣開鏡覔春暉燕入窺羅幕蜂來上畫衣情催桃李艶心寄管飛妝洗朝相待風花暝不歸夢魂何䖏入寂寂掩重扉
　　薛業
　　薛業天寳間䖏士西遊廬山趙補闕驊王侍御定張評事有略各以文為贈獨孤及嘗稱其敦於詩困於學敏於行口弗言祿祿亦不及識其真者以為永歎詩二首
　　洪州客舎寄栁博士芳
　　去年燕巢主人屋今年花發路傍枝年年為客不到舎〈一作歸去〉舊國存亡那得知胡塵一起亂天下〈一作天下亂〉何䖏春風無別離
　　晚秋贈張折衝〈此公事制舉〉
　　都尉今無事時清但閉関夜霜戎馬瘦秋草射堂〈一作鵰〉閒位以穿楊得名因折桂還馮唐真不遇歎息鬢毛斑





　　御定全唐詩巻一百十七
　　欽定四庫全書
　　御定全唐詩巻一百十八
　　孫逖
　　孫逖河南人開元中三擅甲科擢左拾遺表舉幕職入為集賢院修撰改考功員外郎遷中書舎人典詔誥判刑部侍郎終太子詹事諡曰文集二十巻今編詩一巻和左司張員外自洛使入京中路先赴長安逢立春日贈韋侍御〈一作郎〉等諸公
　　拜郎登省闥奉使馳車乗遙瞻使者星便是郎官應臺妙時相許〈一作放言〉皇華徳彌稱二陝聼風謡三秦望形勝此中暌益友是日多詩興寒盡嵗隂催春歸物〈一作日〉華證
　　和登㑹稽山
　　稽山碧湖上勢入東溟盡煙景晝清明九𡶶爭隠嶙望中厭朱紱俗內探𤣥牝野老聼鳴騶山童擁行軫仙花寒未落古蔓柔堪引竹磵入山〈一作霜〉多松崖向天近雲
　　從海天去日就江村隕能賦丘嘗聞和歌參不敏㝠搜信沖漠多士期標凖願奉濯纓心長謡反招隠
　　送楊法曹按括州
　　東海天台山南方縉雲驛〈一作國〉溪澄〈一作澄清〉問人隠巖險煩登陟潭壑隨星使軒車繞春色儻尋琪樹人為報長相憶
　　葛山潭
　　圓潭寫流月晴明㴠萬象仙翁何時還緑水空蕩漾涼哉草木腓白露沾人衣猶醉空山裏時聞笙鶴飛
　　丹陽行
　　丹陽古郡洞庭隂落日扁舟此路尋傳是東南舊都䖏金陵中斷碧江深在昔風塵起京都亂如燬䨇闕戎虜間千門戰場裏傳聞一馬化為龍南渡衣冠亦願從石頭橫帝里京口拒戎鋒青楓林下廻天蹕杜若洲前轉國容都門不見河陽樹輦道唯聞建業鐘中原悠悠幾千里欲掃攙搶未雲巳英雄傾奪何紛然一盛一衰如逝川可憐宮觀重江裏金鏡相傳三百年自從龍見聖人出六合車書混為一昔年王氣今何在併向長安就堯日荊榛古木閉荒阡共道繁華不復全赤縣唯餘江樹月黃圖半入海人煙暮來山水登臨遍覧古愁吟淚如霰唯有空城多白雲春風淡蕩無人見
　　山隂縣西樓
　　都邑西樓芳樹間逶迤霽色遶江山山〈一作海〉月夜從公署出江雲晚對訟庭還誰知春色朝朝好二月飛花滿江草一見湖邊楊栁風遙憶青青洛陽道
　　夜宿浙江
　　扁舟夜入江潭泊露白風髙〈一作秋〉氣蕭索富春渚上潮未還天姥岑邊月初落煙水茫茫多苦辛更聞江上越人吟洛陽城闕何時見西北浮雲朝暝深
　　春日留別
　　春路逶迤花栁前孤舟晚泊就人煙東山白雲不可見西陵江月夜娟娟春江夜盡潮聲度征帆遙從此中去越國山川㸔漸無可憐愁思江南樹
　　奉和四月三日上陽水𥦗賜宴應制得春字
　　今日逄初夏歡遊續舊旬氣和先作雨恩厚別成春鳯吹臨清洛龍輿下紫宸此中歌在藻還見躍潛鱗
　　奉和登㑹昌山應制
　　巖磴列雲旗吾君訪道時乾行萬物覩日馭〈一作駐〉六龍遲望逺廻天顧登髙動睿詞願因山作夀長保㑹〈一作運〉昌期
　　正月十五日夜應制〈一作沈佺期詩〉
　　洛城〈一作陽〉三五夜天子萬年春綵仗移䨇闕瓊筵㑹九賔舞成蒼頡字燈作法王輪不覺東方日〈一作白〉遙垂〈一作筵隨〉御藻〈一作栁〉新
　　奉和御製登鴛鴦樓即目〈一作日〉應制
　　玉輦下離宮瓊樓上半空方廵五年狩更闢四門聰井邑觀秦野山河念禹功停鑾留睿作軒檻起南風
　　進船泛洛水應制〈一作薛眘惑詩〉
　　禁園紆睿覧仙櫂葉時遊洛北風花樹江南彩畫舟芳生蘭蕙草春入鳯凰樓興盡離宮暮煙光起夕流
　　和常州崔使君寒食夜
　　聞道清明近春庭〈一作闈〉向夕䦨行遊晝不厭風物夜宜看斗柄更初轉梅香暗裏殘無勞秉華燭清〈一作晴〉月在南端
　　和韋兄〈一作韋尚書〉春日南亭宴兄弟〈兄在京〉
　　臺閣升髙位園林隔舊郷忽聞歌棣蕚還比報瓊芳門向宜春近郊連御宿長徳星常有㑹相望在文昌
　　奉和崔司馬遊雲門寺
　　繋馬清溪樹禪門春氣濃香臺花下出講坐竹間逄覺路山童引經行谷鳥從更言窮寂滅回䇿上南𡶶
　　酬萬八賀九雲門下歸溪中作
　　晚從靈境出林壑曙雲飛稍覺清溪盡回瞻畫剎㣲獨園餘興在孤櫂宿心違更憶登攀䖏天香滿〈一作盈〉袖歸
　　春初送呂補闕徃西嶽勒碑得雲字
　　刻石記天文朝推穀子雲篋中緘聖札巖下揖神君語別梅初艶為期草欲薫徃來春不盡離思莫氛氳
　　送越州裴叅軍充使入京
　　日落川徑寒離心苦未安客愁西向盡郷夢北歸難霜果林中變秋花水上殘明朝渡江後雲物向南看
　　送周判官徃台州
　　吾宗長作賦登陸訪天台星使行看入雲仙意轉催飲氷攀璀璨驅傳歴莓苔日暮東郊別真情去不回送魏騎曹充宇文侍御判官分按山南
　　雲雨陽臺〈一作臺南〉路光華驛騎廵勸農開夢土恤隠恵荊人樓迥吟黃鶴江長望白蘋觀風布明詔更是漢南春
　　送蘇郎中綰出佐荊州
　　神仙乆留滯清切佇飛翻忽佐南方牧何時西掖垣髙車自蘭省便道出荊門不見河梁別空銷郢路魂
　　冬末送魏起居赴京
　　大名將起魏良史更逄遷驛騎朝丹闕関亭望紫煙西京春色近東觀物華偏早赴王正月揮毫記首年
　　送李補闕攝御史充河西節度判官
　　昔年叨補袞邊地亦埋輪官序慙先達才名畏後人西戎雖獻款上䇿恥和親早赴前軍〈一作軍戎〉幕長清外域塵
　　送趙〈一作許〉評事攝御史監軍嶺南
　　議獄持邦典臨戎假憲威風從閶闔去霜入洞庭飛篁竹迎金鼔樓船引繡衣明年拜〈一作降〉真月南斗使星歸
　　送靳十五侍御使蜀
　　天使出霜臺行人擇吏才傳車春色送離興夕陽催驛遶巴江轉関迎劒道開西南一何幸前後二龍來
　　送李給事歸徐州覲省
　　列位登青瑣還鄉復綵衣共言晨省日便是晝遊歸春水經梁宋晴山入海沂莫愁東路逺四牡正騑騑
　　送杜侍御赴上都
　　避馬臺中貴登車嶺外遙還因貢賦禮來謁大明朝地入商山路郷連渭水橋承㤙返南越尊酒重相邀
　　送張環攝御史監南選
　　漢使得張綱威名攝逺方恩霑柱下史榮比選曹郎江帶黔中濶山連峽水長莫愁炎暑地秋至有嚴霜
　　宴越府陳法曹西亭
　　公府西巖下紅亭間白雲雪梅初度臘煙竹稍迎曛水木㴠澄景簾櫳引霽氛江南歸思逼春鴈不堪聞
　　同邢判官尋龍湍觀歸湖中
　　星使下仙〈一作天〉京雲湖喜晝晴更從探穴䖏還作櫂歌行絲管荷風入簾帷竹氣清莫愁歸路逺水月夜虛明
　　㝷龍湍
　　仙穴尋遺跡輕舟愛水郷溪流一曲盡山路九峰長漁父歌金洞江妃舞翠房遙憐葛仙宅真氣共㣲茫
　　宿雲門寺閣
　　香閣東山下煙花象外幽懸燈千嶂夕巻幔五湖秋畫壁餘〈一作飛〉鴻雁紗窓宿鬥牛更疑天路近夢與白雲遊
　　揚子江樓
　　揚子何年邑雄圖作楚関江連二妃渚雲近八公山驛道青楓外人煙緑嶼間晚來潮正滿數䖏落帆還
　　淮隂夜宿二首
　　水國南無畔扁舟北未期郷情淮上失歸夢郢中疑木落知寒近山長見日遲客行心緒亂不及洛陽時永夕臥煙塘蕭條天一方秋風淮水落寒夜楚歌長宿莽非中土鱸魚豈我郷孤舟行巳倦南越尚茫茫
　　下京口埭夜行
　　孤帆度緑氛寒浦落紅曛江樹朝來出吳歌夜漸聞南溟接潮水北斗近鄉雲行役從茲去歸情入鴈群
　　山行遇雨
　　驟雨晝氤氳空天望〈一作夜〉不分暗山惟覺電窮海但生雲渉澗猜行潦縁崖畏宿氛夜來江月霽櫂唱此中聞
　　夜到潤州
　　夜入〈一作到〉丹陽郡天髙氣象秋海隅雲漢轉江畔火星流城郭傳金柝閭閻閉緑洲客行凡幾夜新月再如鉤
　　和常州崔使君詠後庭梅二首
　　聞唱梅花落江南春意深更傳千里外來入越人吟弱幹紅妝倚繁香翠羽尋庭中自公日歌舞向芳隂梅院重門掩遙遙歌吹邊庭深人不見春至曲能傳花落彈棋䖏香來薦枕前使君停五馬行樂此中偏
　　同和詠樓前海石榴二首
　　客自新亭郡朝來數物華傳君妓樓好初落海榴花露色珠簾映香風粉壁遮更宜林下雨日晚逐行車海上移珍木樓前詠所思遙聞下車日正在落花時舊緑香行蓋新紅灑歩綦從來寒不易終見乆逾滋故右丞相贈太師燕文貞公輓詞二首
　　海內文章伯朝端禮樂英一言興寳運三入濟群〈一作蒼〉生命與才相偶年將位不並台星忽已坼流慟軫皇情甲第三重〈一作長〉㦸髙門四列侯已成冠蓋里更有鳯凰樓人世方為樂生涯遽若休空餘〈一作為〉掌綸地傳慶百千秋
　　故陳州刺史贈兵部尚書韋公輓詞
　　奕葉金章貴連枝鼎位尊台庭為鳯穴相府是鴒原世閱空悲命泉幽不返魂惟餘漢臣史繼術賛韋門
　　故程將軍妻南陽郡夫人樊氏輓歌
　　徳配程休甫名髙魯季姜寵榮蒼玉珮宴夢〈一作蔓〉欝金堂白日期偕老幽泉忽悼亡國風猶在詠江漢近南陽
　　和上已連寒食有懐京洛
　　天津御栁碧遙遙軒騎相從半下朝行樂光輝寒食借太平歌舞晚春饒紅妝樓下東郊道青草洲邊南渡橋坐見司空掃西第㸔君侍從落花朝
　　和左司張員外自洛使入京中路先赴長安逄立春日贈韋侍御等諸公
　　忽覩雲間數鴈回更逄山上正〈一作一〉花開河邊淑氣迎芳草林下輕風待落梅秋憲府中髙唱入春卿署裏和歌〈一作詩〉來共言東閣招賢地自有西征謝傅〈一作作賦〉才
　　和崔司馬登稱心山寺
　　郡府乗休日王城訪道初覺花迎歩履香草藉行車倚閣觀無際尋山坐〈一作盡〉太虗巖空迷禹跡海靜望秦餘翡翠巢珠網鵾雞間綺䟽地靈資凈土水若䕶真如寳樹誰攀折禪雲自巻舒晴分五湖勢煙合九夷〈一作疑〉居生滅紛無象窺臨已得魚嘗聞寳刀贈今日奉琚
　　奉和李右相中書壁畫山水
　　廟堂多暇日山水契中〈一作真〉情慾寫髙深趣還因藻繪成九江臨戶牖三峽繞檐楹花栁窮年發煙雲逐意生能令萬里近不覺四時行氣染荀香馥光含樂鏡清詠歌齊出䖏圖畫表沖盈自保千年遇何論八載榮〈李公詩云八載忝司存〉
　　奉和李右相賞㑹昌林亭
　　賢相初陪蹕靈山本降神作京雄近縣開閣寵平津地勝林亭好時清宴賞頻百泉縈〈一作榮〉草木萬井布郊畛徳與春和盛功將造化鄰還嗤渭濵叟嵗晚獨垂綸和左衛武倉曹衛中對雨創〈一作劇〉韻贈右衛李騎曹〈二人同任校書〉
　　林父同官意宣尼乆敬交文場刋玉篆武事掌金鐃道合宜連茹時清豈繫匏克勤居簿領多暇屏讙譊羙酒懐公讌𤣥談俟客嘲薄雲生北闕飛雨自西郊院暑便清曠庭蕪覺漸苞髙門関詎閉逸韻柱難膠枳棘鸞無歎椅梧鳯必巢忽聞徴竝作觀海媿堂坳
　　送新羅法師還國
　　異域今無外髙僧代所稀苦心歸〈一作窮〉寂滅宴坐得精㣲持鉢何年至傳燈是日歸上卿揮別藻〈一作操〉中禁下禪衣海濶杯還度雲遙錫更飛此行迷䖏所何以慰䖍祈
　　送趙大夫䕶邉〈一作送趙都䕶赴安西〉
　　外域分都䕶中臺命職方欲傳清廟略先〈一作為〉取劇曹郎已佩登壇印猶懐伏奏香〈一作章〉百壺開祖〈一作詔〉餞駟牡戒〈一作結〉戎裝青海連西掖〈一作極〉黃河帶北涼関山瞻漢月戈劒宿胡霜體國才先著論兵䇿復長果持文武術還繼杜〈一作晉〉當陽
　　立秋日題安昌寺北山亭
　　樓觀倚長霄登攀及霽朝髙如石門頂勝擬赤城標天路雲虹近人寰氣象遙山圍〈一作清〉伯禹廟江落伍胥潮徂暑迎秋薄涼風是日飄果林餘苦李萍水覆甘蕉覧古嗟夷漫凌空愛泬〈一作寂〉寥更聞金剎下鐘梵晚蕭蕭
　　登越州城
　　越嶂繞層城登臨萬象清封圻滄海合𨞬市碧湖明曉日漁歌滿芳春櫂唱行山風吹〈一作揺〉羙箭田雨潤香秔代閱英靈盡人閒吏隠並贈言王逸少已見曲池平
　　江行有懐
　　秋水明川路輕舟轉石圻霜多山橘熟寒至浦禽稀飛席乗風勢迴流蕩日暉晝行疑海若夕夢識江妃野霽看吳盡天長望洛非不知何嵗月一似暮潮歸
　　長洲苑〈吳黃武中此地校獵〉
　　吳王初鼎峙羽獵騁雄才輦道閶門出軍容茂苑來山從列嶂〈一作障〉轉江自繞林迴劒騎縁汀入旌門隔嶼開合離紛若電馳逐溢成雷勝地虞人守歸舟漢女陪可憐夷漫䖏猶在洞庭隈山靜吟猿父〈一夲缺〉城空應雉媒戎行委喬木馬跡盡黃埃攬涕問遺老繁華安在哉
　　和詠廨署有櫻桃
　　上林天禁裏芳樹有紅櫻江國今來見君門春意生香從花綬轉色繞佩珠明海鳥銜初實吳姬掃落英切將稀取貴羞與衆同榮為此堪攀折芳蹊䖏䖏成
　　同洛陽李少府觀永樂公主入蕃
　　邊地鶯花少年來未覺新羙人天上落龍塞始應春
　　途中口號
　　鄴城東北望陵臺珠翠繁華去不迴無復新妝艶紅粉空餘故壟滿青苔
　　晦日湖塘
　　吉日初成晦方塘遍是春落花迎二月芳樹歴三旬公子能留客巫陽好觧神夜還何慮暗秉燭向城闉
　　句
　　野煙出爐上山花落鏡中〈廬山見詩式〉













　　御定全唐詩巻一百十八
　　欽定四庫全書
　　御定全唐詩卷一百十九
　　崔國輔
　　崔國輔吳郡人開元中應縣令舉授許昌令累遷集賢直學士禮部員外郎後坐事貶晉陵郡司馬詩一巻
　　從軍行
　　塞北胡霜下營州索兵救夜裏偷道行將軍馬亦瘦刀光照塞月陣色明如晝傳聞賊滿山已共前鋒鬬
　　雜詩
　　逄著平樂兒論交鞍馬前與酤〈一作興酣〉一斗酒恰用十千錢後余在關內作事多迍邅何肯相救援〈一作何䖏肯相救〉徒聞寳劒篇
　　古意
　　紅荷楚水曲彪炳爍晨霞未得兩回摘秋風吹卻花時芳不待妾玉珮無䖏誇悔不盛年時嫁與青樓家
　　宿法華寺
　　松雨時復滴寺門清且涼此心竟誰證回憇支公牀壁畫感靈跡龕經傳異香獨遊寄象外忽忽歸南昌
　　題豫章館
　　楊栁映春江江南轉佳麗吳門緑波裏越國青山際遊宦常徃來津亭暫臨憇驛前蒼石沒浦外湖沙細向晚宴且乆孤舟冏然逝雲留西北客氣歇東南帝獨有萋萋心誰知怨芳嵗
　　石頭灘〈一作瀨〉作
　　悵矣秋風時余臨石頭瀨因髙見逺境〈一作超逺〉盡此數州內〈一作望盡此州內〉羽山數〈一作一〉㸃青海岸雜光〈一作花〉碎離離樹木少漭漭湖波〈一作淼淼波潮〉大日暮千里帆南飛落天外湏臾遂入夜楚色有㣲靄尋逺跡〈一作路〉已窮遺榮事多昧一身猶未理安得濟時代且泛朝夕潮荷衣蕙為帶
　　漂母岸
　　泗水入淮䖏南邊古岸存秦時有漂母於此飯〈一作饋〉王孫王孫初未遇寄食何〈一作多〉足論後為楚王來黃金〈一作誓欲〉答母恩事跡遺在此空傷千載魂茫茫水中渚上有一孤墩〈一作寒洲漲未觧荒隴草空繁〉遙望不可到蒼蒼煙樹昬幾年崩塜色每〈一作暮〉日落潮痕古地多陻圯時哉不敢言向夕淚霑裳遂〈一作只〉宿蘆洲村
　　對酒吟
　　行行日將夕荒村古塜〈一作路〉無人跡蒙籠荊棘一鳥吟〈一作飛〉屢唱〈一作勸〉提壺沽酒喫古人不達酒不足遺恨精靈傳此曲寄言世上〈一作當代〉諸少年平生且盡杯中醁
　　奉和華清宮觀行香應制
　　天子蘂〈一作藻〉珠宮樓臺碧落通豫遊皆汗漫齋䖏即崆峒雲物三光裏君臣一氣中道言何所說寳厯自無窮
　　七夕
　　太守仙潢族含情七夕多扇風生玉漏置水瀉銀河閣下陳書籍閨中曝綺羅遙思漢武帝青鳥幾時過
　　宿范浦
　　月暗潮又落西陵渡暫停村煙和海霧舟火亂江星路轉定山遶〈一作逺〉塘連范浦橫鴟夷近何去空山臨滄溟
　　奉和聖製上已祓禊應制
　　元已秦中節吾君灞上遊鳴鑾通禁苑別館遶芳洲鵷鷺千官列魚龍百戲浮桃花春欲盡榖雨夜來收慶向堯樽祝歡從楚棹謳逸詩何足對窅作掩東周
　　九日侍宴應制
　　運偶千年聖時傳九日神堯樽列鐘鼓漢闕闢鉤陳金籙三清降瓊筵五老廵始驚蘭佩出復詠柏梁新雲雁樓前晚霜花酒裏春歡娛無限極書劍太平人
　　杭州北郭戴氏荷池送侯愉
　　秋近萬物肅況當臨水時折花贈歸客離緒斷荷絲誰謂江國永故人感在茲道存過北郭情極望東菑喬木故園意鳴蟬窮巷悲扁舟竟何待中路每遲遲
　　怨詞二首
　　妾有羅衣裳秦王在時作為舞春風多秋來不堪著樓頭〈一作前〉桃李疎池上芙蓉落織錦猶未成蛩聲入羅幕
　　古意二首
　　玉籠薫繡裳著罷眠洞房不能〈音耐〉春風裏吹卻蘭麝香種棘遮蘼蕪畏人來采〈一作摘〉殺比至狂夫還看看幾花發
　　襄陽曲二首
　　蕙草嬌紅蕚時光舞碧雞城中羙年少相見白銅鞮少年襄陽地來徃襄陽城城中輕薄子知妾觧秦箏
　　魏宮詞
　　朝日照〈一作㸃〉紅妝擬上銅雀臺畫眉猶未了〈一作竟〉魏帝使人催
　　長信草〈一作長信宮一作婕妤怨〉
　　長信宮中草年年愁䖏生故〈一作時〉侵珠履跡不使玉階行
　　長樂少年行〈一作古意〉
　　遺卻珊瑚鞭白馬驕不行章臺折楊栁春日〈一作草〉路傍情
　　湖南曲〈一作古意〉
　　湖南送〈一作與〉君去〈一作別〉湖北送〈一作憶〉君歸湖裏鴛鴦鳥〈一作起〉雙雙他自飛
　　中流曲〈一作古意〉
　　歸時〈一作來〉日尚早更欲向芳洲渡口水流急迴船不自由
　　王孫遊
　　自與王孫別頻看黃鳥飛應由春草誤著䖏不成歸
　　采蓮曲
　　玉漵花爭發金塘水亂流相逄畏相失並著采蓮舟
　　子夜冬歌
　　寂寥抱冬心裁羅又〈一作文〉褧褧夜乆頻挑燈霜寒剪刀冷
　　麗人曲
　　紅顔稱絶代欲並真無侶獨有鏡中人由來自相許
　　小長干曲
　　月暗送潮〈一作湖〉風相尋路不通菱歌唱不徹知在此塘中
　　王昭君〈一作吟歎曲〉
　　漢使南還盡胡中妾獨存紫臺綿望絶秋草不堪論
　　秦女巻衣〈一作妾薄命〉
　　雖入秦帝宮不上秦帝牀夜夜玉窗裏與他巻衣〈一作羅〉裳
　　今別離
　　送別未能旋相望連水口船行欲映洲幾度急揺手
　　衛艶詞
　　淇上桑葉青青樓含白日比時遙望君車馬城中出
　　渭水西別李崙〈一作季崙〉
　　隴右〈一作外〉長亭堠山隂古塞秋不知嗚咽水何事向西流
　　古意
　　淨掃黃金階飛霜皎〈一作厚〉如雪下簾彈箜篌不忍見秋月
　　送韓十四被魯王推遞徃濟南府
　　西𠉀情何極南冠怨有餘梁王雖好事〈一作士〉不察獄中書
　　白紵辭二首
　　洛陽梨花落〈一作白〉如霰河陽桃葉生復齊坐惜〈一作怨又作恐〉玉〈一作舞〉樓春欲盡紅綿粉絮裛妝啼〈此首一作香風詞〉
　　董賢女弟在椒風窈窕繁華貴後宮璧帶金釭皆翡翠一朝零落變成空
　　九日
　　江邊楓落菊花黃少長登髙一望郷九日陶家雖載酒三年楚客已霑裳
　　王昭君
　　一回望月一回悲望月月移人不移何時得見漢朝使為妾傳書斬畫師















　　御定全唐詩巻一百十九
<集部,總集類,御定全唐詩>
　　欽定四庫全書
　　御定全唐詩巻一百二十
　　崔珪
　　崔珪貝丘人開元中官太子詹事與兄中書舎人琳弟光祿卿瑤俱列棨㦸世號三㦸崔家詩一首
　　孤寢怨
　　征戍動經年含情拂玳筵花飛織錦䖏月落𢷬衣邊燈暗愁孤坐牀空怨獨眠自君遼海去玉匣閉春楊浚
　　楊浚官校書郎開元中嘗作聖典三巻上之詩三首
　　題武陵〈一作臨〉草堂
　　草堂列仙樓上在青山頂戸外窺數峰堦前對䨇井雨來花盡濕風度松初冷登棧行不疲入谿語彌靜雲能去塵服兼欲事金鼎正直心所存諂諛長自省適知幽遁趣已覺煩慮屏更愛雲林間吾將臥南潁
　　廣武懐古
　　河水城下流登城望彌愜海雲飛不斷岸草緑相接龍門無舊塲武牢有遺堞扼喉兵易守捫指計何㨗天奪項氏謀卒成漢家業鄉山遙可見西顧淚盈睫
　　贈李郎中
　　仙郎早朝退直省臥南軒院竹自成賞階庭寂不喧焚香開後閣起草閉前門禮樂風流羙光華星位尊榮兼朱紱貴交乃布衣存是日登龍客無忘君子恩
　　劉晏
　　劉晏字士安曹州南華人年七嵗舉神童累官殿中侍御史遷度支郎中杭隴華三州刺史尋遷河南尹入為京兆尹再拜戸部侍郎舉顔真卿以自代寳應二年遷吏部尚書平章事領度支鹽鐵轉運租庸使坐事罷相諸使如故晏以轉運為已任開三門渠津遺跡嵗運米數百萬石以濟關中晏理家儉約而重交敦舊視事敏速乗機無滯在職十餘年權勢之重隣於宰相後為楊炎誣構死詩二首
　　詠王大娘戴竿〈太平御覧雲明皇御勤政樓大張樂羅列百技時教坊有王大娘者戴百尺竿竿上施木山狀瀛洲方丈令小兒持絳節出入於其間歌舞不輟時晏以神童為祕書正字方十嵗帝召之貴妃置之膝上為施粉黛與之巾櫛令詠王大娘戴竿晏應聲而作因命牙笏及黃紋袍賜之〉
　　樓前百戲競爭新惟有長竿妙入神誰謂綺羅番有力猶自嫌輕更著人
　　享太廟樂章
　　漢祚惟永神功中興夙驅氛祲天覆黎蒸三光再朗庶績其凝重熈累葉景命是膺
　　袁瓘
　　袁瓘明皇時官贑縣尉詩二首
　　鴻門行
　　少年買意氣百金不辭費學劍西入秦結交北遊魏秦魏多豪人與代亦殊倫由來不相識皆是暗相親寳馬青絲轡狐裘貂鼠服晨過劇孟游暮投咸陽宿然諾本云云諸侯莫不聞猶思百戰術更逐李將軍始從灞陵下遙遙度朔野北風聞楚歌南庭見胡馬胡馬秋正肥相邀夜合圍戰酣烽火滅路斷救兵稀白刃縱橫逼黃塵飛不息虜騎血灑衣單于淚沾臆獻凱雲臺中自言塞上雄將軍行失勢部曲遂無功新人不如舊舊人不相救萬里長飄颻十年計不就棄置難重論驅馬度鴻門行看楚漢事不覺風塵昏寳劍中夜撫悲歌聊自舞此曲不可終曲終涙如雨
　　恵文太子輓歌〈睿宗之子岐王範也開元十四年卒贈太子〉
　　寒仗丹旄引隂堂白日違暗燈明象物畫水濕靈衣羽化淮王去仙迎太子歸空餘燕銜土朝夕向陵飛李昻
　　李昻開元中考功員外郎詩二首
　　從軍行
　　漢家未得燕支山征戍年年沙朔間塞下長驅汗血馬雲中恆閉玉門關隂山瀚海千萬里此日桑河凍流水稽洛川邊胡騎來漁陽戍裏烽煙起長途羽檄何相望天子按劍思北方羽林練士拭金甲將軍校戰出玉堂幽陵異域風煙改亭障連連古今在夜聞鴻雁南渡河暁望旌旗北臨海塞沙飛淅瀝遙裔連窮磧𤣥漠雲平初合陣西山月出聞鳴鏑城南百戰多苦辛路傍死臥黃沙人戎衣不脫隨霜雪汗馬䟃𧽼長被鐵楊葉樓中不寄書蓮花劍上空流血匈奴未滅不言家驅逐行行邊徼賖歸心海外見明月別思天邊夢落花天邊〈一作落花〉迴望何悠悠芳樹無人渡隴頭春雲不變陽關雪桑葉先知胡地秋田疇不賣盧龍䇿竇憲思勒燕然石麾兵靜北垂此日交河湄欲令塞上無干戚㑹待單于繋頸時
　　賦戚夫人楚舞歌
　　定陶城中是妾家妾年二八顔如花閨中歌舞未終曲天下死人如亂麻漢王此地因征戰未出簾櫳人已薦風花菡蓞落轅門雲雨裵回入行殿日夕悠悠非舊鄉飄飄䖏䖏逐君王閨門向〈一作玉閨門〉裏通歸夢銀燭迎來在戰塲相從〈一作從來〉顧恩不顧已何異浮萍寄深水逐戰曽迷隻輪下隨君幾陷重圍裏此時平楚復平齊咸陽宮闕到關西珠簾夕殿聞鐘磬白日秋天憶鼔鼙君王縱恣翻成誤呂后由來有深妒不奈君王容鬢衰相存相顧能幾時黃泉白骨不可報雀釵翠羽從此辭君楚歌兮妾楚舞脈脈相看兩心苦曲未終兮袂更揚君流涕兮妾斷腸已見儲君〈一作謀臣〉歸恵帝徒留愛子付周昌
　　句
　　耳臨清渭洗心向白雲閒〈紀事雲唐雋秀諸科初皆考功主之開元二十四年昻為員外主試事昻性剛急集貢士與之約有請託者當首落之既而昻外舅舉進士李權昻召權庭數之且斥其章句之瑕以辱焉權應曰人或相知竊聞左右非敢求也鄙文不臧既聞命矣執事昔有雅什愚將切磋可乎昻怒而嬉笑曰有何不可權曰耳臨清渭洗心向白雲閒非執事詞耶昔唐堯讓天下於許由由惡聞故洗耳今天子春秋鼎盛不揖讓於足下而洗耳何哉昻聞駭而起不知所酬訴執政下權吏自後以省郎位輕不足臨多士以禮部侍郎専之〉
　　厙狄履溫
　　厙狄履溫官尚書員外郎兼充節度判官開元九年宇文融括田時奏置勸農判官以履溫等二十九人並攝御史分行天下詩一首
　　夏晚初霽南省寓直用餘字〈時兼尚書郎莭度判官〉
　　薄宦因時㤗涼宵寓直初沈沈仙閣閉的的暗更徐霽色連空上炎氛入夜除星迴南斗落月度北窗虛待漏殘燈照含芳襲氣餘寐來冠不觧奏罷草仍書幕府慙良䇿明曺媿散樗命輕徒有報義重更難踈燕廈欣成託鵷行濫所如晨趨當及早復此戒朝車
　　寇坦
　　寇坦開元時人詩二首
　　同皇甫兵曹天官寺浴室新成招友人賞㑹
　　溫室歡初就蘭交託勝因共聼無漏法兼濯有為塵水潔三空性香沾四大身清心多善友頌徳慰同人同張少府和厙狄員外夏晚初霽南省寓直時兼充節度判官之作
　　黃綬歸休日仙郎復奏餘晏居當夏晚寓直㑹晴初露散星文發雲披水鏡虛髙才推獨唱嘉㑹喜連茹月色揺春闥香煙靄暝廬千門傳夜警萬象照階除少孺嘉能賦文強閱賜書兼曹謀未展入幕志方攄為奉靈臺帛恭先待漏車貞標不可仰空此樂樵漁
　　李休烈
　　李休烈開元中洛陽尉詩一首
　　詠銅柱
　　天門街裏倒天樞火急先湏卸火珠計合一條絲線挽何勞兩縣索人夫〈長夀三年武后建銅柱謂之天樞開元中詔毀先是有訛言云一條絲挽天樞故休烈詩及之〉





　　御定全唐詩巻一百二十
