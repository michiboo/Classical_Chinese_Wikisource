　　乾隆四十年五月十五日內閣奉
　　上諭前曽命倣朱子通鑑綱目軆例纂為明紀綱目刋行已久茲披閲葉向髙集見其論福藩田土疏所敘向日㫖意雲養贍地土原給四萬頃卿等屢奏地土難以湊處王亦見辭今減去二萬頃云云則福王當日所得之田僅二萬頃今綱目載福王常洵之國條雲賜莊田四萬頃中州腴土不足取山東湖廣田益之與向髙有不合又所載青海朶顔等人名對音沿用鄙字與今所定同文韻統音字及改正遼金元國語解未為畫一是張廷玉等原辦綱目惟務書法謹嚴而未暇考核精當尚不足以昭傳信著交軍機大臣即於方畧舘將原書改纂以次進呈𠉀朕親閲鑒定其原書著查繳欽此



　　乾隆四十年五月十八日內閣奉
　　上諭昨因明紀綱目考核未為精當命軍機大臣將原書另行改輯𠉀朕鑒定因思綱目三編雖亦曽經披覽但從前所進呈之書朕鑒閲尚不及近時之詳審若通鑑輯覽一書其中軆例書法皆朕親加折衷一本大公至正為可法則此次改編綱目自當倣照辦理又明史內於元時人地名對音訛舛譯字鄙俚尚沿舊時陋習如啚作為兔之類既於字義無當而垂之史冊殊不雅馴今遼金元史已命軍機大臣改正另刋明史乃本朝撰定之書豈轉可聼其訛謬現在改辦明紀綱目著將明史一併查改以昭傳信朕非於此等音譯字面有所偏袒蓋各國語音不同本難意存牽合即如滿洲蒙古文譯為漢文此音彼字兩不相涉乃見小無識之徒欲以音義之優劣強為分別軒輊實不值一噱朕毎見法司爰書有以犯名書作惡劣字者輒令改寫而前此書回部者每加犬作𤞑亦令將犬旁削去誠以此等無闗褒貶而適形鄙俚實無足取況當海㝢同文之世又豈可不務為公溥乎將此通諭知之所有原頒明史及綱目三編俟改正時並著查繳欽此












　　御定通鑑綱目三編原序
　　編年之書奚啻數十百家而必以朱子通鑑綱目為凖通鑑綱目葢祖述春秋之義雖取裁於司馬氏之書而明天統正人心昭監戒者㡬微得春秋大居正之意雖司馬氏有不能窺其藩籬者其他葢不必指數矣嘗謂讀書立言之士論世為難非如朱子具格致誠正之功明治亂興衰之故其於筆削鮮有不任予奪之私失褒貶之公者自綱目成而義指正大條理精密後儒有所依據踵而續之由宋迄元釐然方策至明代君臣事蹟編輯之難更倍於諸書葢明史已成於百年之後而世變風漓記載失實若復遲待將何以繼續編而示來許爰亟命儒臣法朱子通鑑綱目義例増損編摩大書以提要分注以備言每一捲成呈覽朕於㡬暇亦時御丹鉛為之叅定雖於天人一貫之精微未之能盡而惟是謹嚴之義守而弗失簡正之㫖志而必勉書既成羣臣舉唐太宗之事為言勉從其請而為之序雲
　　乾隆十一年夏四月朔御製















　　御製明史綱目書成有述〈並序〉
　　明史綱目之書不可不亟成之而又不敢率就之蓋明史已出於百年以後綱目若復遲待咎將誰諉而取裁義例校閲諸臣一一請示既以身任其事則不得徒博欽定名目已也將天下後世之公論於是乎在書成既親序以冠簡端復為此詩以見意並識有明三百年興亡之概焉
　　直道惟憑信史留斯民三代理無偷學探司馬治平要書慕文公體例優亦曰此心無予奪敢雲我志在春秋編摩端識權衡在魚魯何妨付校讐
　　蛇分星聚瑞符覃崛起原從皇覺菴燕國帝車遙指北金陵王氣遂昌南一時開創經猷集奕世風聲莭義談若論
　　興王自東土比湯慙徳更無慙〈昔人謂三代以下開創之主要當以漢髙祖元世祖明太祖為正然漢明雖起布衣究其宇內之臣也元雖非宋臣猶嫌取自其手惟我朝平李自成之亂而有天下於明為有恩比元尤為盡善雲〉
　　金川門外血波橫大義奚稱旦輔成難諱齊黃疎計畧尚憐氣節在公卿緇衣不辨真兮偽斗粟從來弟與兄獨笑吉安胡侍講一豬不忍太癡情
　　慢言此輩弱而愚甫節魚童何代無不少英明偏授柄端因威福遂専樞善窺更自依房闥妙術惟應𨗳宴娯屋社當年縁底事厲階屢肇自宮徒
　　持盈保㤗信惟囏往復平陂理轉環拜疏省僚羣自去垂衣宮禁尚躭閒蜩螗三案紛轇轕門戶東林激變患獨有思陵殉宗社故宜矜惜動
　　龍顔〈明之亡實亡於萬厯之惰於為政及天啟之闇不盡崇禎之罪也故我　　世祖以禮葬於思陵加謚建碑較古獨厚雲〉
　　賞罰當時猶貴信況於萬世信無刋〈二語本方孝孺史論意〉從來舊史傳三述亦越新編切五難義利纎毫無或爽勸懲一字必期安試觀三百年間事已意曽無愛惡干〈從來為史者於本朝多諱詞於勝國必過語此春秋以後所以少信史也朕每引為深戒故於明史綱目亦唯善者善之惡者惡之因物付物不敢以己意好惡為褒貶後之觀是書者其必有以諒吾矣〉
