
　　詩曰：
　　　　家生逆子家顛倒，國出奸臣國不寧。
　　　　有道君王須辨察，進良退佞得邦興。
　　且說水簾洞王禪老祖，靜坐蒲團，忽心血來潮，袖中一卜，方知上界臺垣星降世，屈身未遇，欠師指點。日後定與皇家出力，朝廷柱石之人。待貧道命徒蕭古達過來：「爾與丹鳳山馬俊，有師徒之份。為師著你下山，將三合明珠寶劍，又飛天帽一頂授予他，傳他駕霧騰雲之法，代他建功立業。且往一行，去罷。」
　　且表蕭古達遵師吩咐，遂架起雲頭，直到丹鳳山前將身墜落，就在山前連聲叫賣寶劍。顛來倒去，三番兩次。嘍兵見此異人，便問道：「要賣寶劍，何不往別處而去，偏偏在此，卻是為何？」那道人說：「此劍不賣別人，我要會爾大王一面。」嘍囉急忙上山：「稟知大王，有一異人，在山前叫賣寶劍，聲聲要見大王一面，請令定奪。」
　　馬俊見報，事必有因，急速下山。見這老人身穿道袍，足踏草履，手持塵拂，寶劍一口。蒼顏白髮，狀貌不凡。向前下禮：「請問老伯，賣甚麼寶劍，高姓大名，劍何寶處？願乞其詳。」道人說：「老拙姓蕭名古達，特來賣三合明珠寶劍。」馬俊借來一觀，接劍在手，嘖嘖連聲贊羨：「請問老伯，為何名曰三合明珠寶劍？劍稱有寶，所用必不同。」道人說：「此劍為將者上陣交鋒，難敵來將，念起咒語，能掩人眼目，轉敗為勝。」馬俊道：「既有好處，未見其驗，請試之若何？」
　　道人念動真言，一陣毫光閃閃，恰似金針刺目。馬俊大喜，見三顆明珠出現，稱說：「道人，懇賜寶劍暨咒語，總傳晚生。該價多少，一一照足，決無短少。」道人說：「價難估值，但肯拜我為師，願將傳授。」馬俊道：「何方道長，要某拜你為師？此話從何說來？」道人說：「實不相瞞，我是鬼谷先師王禪老祖門徒是也。」
　　馬俊雙膝跪下：「肉眼凡夫，不識師尊，望祈恕罪。但拜為師，誠恐有辱仙顏。」道長說：「爾我有師徒緣份，前緣結定。」馬俊下拜，於是師徒相稱。邀上山中大營相定，拜跪敘禮，設齋相待。山上盤旋，兵書指教，授騰雲駕霧，交付明珠寶劍一口，飛天帽一頂。盤旋百日，師徒已滿。道人回山，馬俊挽留不住，師徒作別，不表。
　　自此馬俊得志，招兵買馬，積草屯糧，聲揚四海，傳入荊州。鎮南將軍王威，點兵五千征伐。兵到丹鳳山前，安營下寨。投下戰書，約日交鋒。是日兩軍對壘，王威出馬，見馬俊白盔白甲白馬，手持雙鐧，背負寶劍。隨後一人石如虎，紅盔紅甲紅馬，手提大刀。馬俊見王威青盔青甲青鬃馬，手持長槍。馬俊說聲：「請問將軍，帶兵到來何事？」王威道：「聞你在此招兵買馬，有造反之意，又假買民心。勸爾棄邪歸正，早日投降。奏聞聖上，保爾官爵。如若迷而不悟，便作槍頭之鬼，悔之晚矣。」馬俊道：「若要投降，這也不難。煩將軍與某拜本朝廷，請旨到來相安，無不凜遵。若無聖旨，豈為真乎？某亦不肯罷手。」王威大怒：「似此目無國法，慢道聖旨不來，我亦焉能容得爾過！」便不打話，二軍對壘。馬俊用回馬鐧打傷王威，吐血抱鞍而走。收敗兵回荊州養病，拜本回朝不表。
　　單表郝聯到京，見父省親。是日朔旦之期，文武百官，在五鳳樓前俟候。朝門大開，文武上殿，俯伏山呼萬歲。大小官員，依班序立。天子問：「眾卿家，朕今早朝，有事奏，無事退。各歸衙第，勤理國政，以副朕心。」有右班丞相司馬相如，上殿山呼萬歲：「臣接得荊州鎮南將軍王威本章，請王御覽。」天子傳旨：「進上殿來。」看罷，開金口說道：「眾卿，今王威拜本，內說離城數百里之遙，有丹鳳山響馬，賊首馬俊，利害非常。王威出兵被敗。拜本回朝，求討救兵，若不早除，恐貽大患。眾卿與朕酌議，如何處調誰人，掛帥帶兵，以助王威？」
　　有左班丞相屈忠成奏道：「現有上大夫柳眉，文韜武略，兵機莫測。命他掛帥，臣可保無憂矣。」天子道：「卿家差矣，柳大夫是個文員，只可理政治民，焉曉得臨陣交鋒？恐誤國家大事，有失體統。」奸相道：「昔日韓信，手無縛雞之力，後來十面埋伏，殺得楚兵大敗，功輔漢家天下，萬載乾坤。」武帝准奏，喚柳卿：「朕命你掛帥，提兵征賊，可願去否？」柳眉奏道：「臣食君之祿，當報君恩。捐軀為國，鞠躬盡瘁。為臣之道，理所當然。」天子大喜：「柳卿不憚煩勞，真國家良臣。封卿為兵馬大元帥，提兵一萬，去征丹鳳山賊寇。得勝回朝，加官進爵。但願馬到成功，早日奏捷，以慰朕望。欽此。」柳眉謝恩退朝不表。
　　欲知兵到丹鳳山如何交鋒，且看下文分解。 
