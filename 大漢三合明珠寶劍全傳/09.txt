
　　詩曰：
　　　　視死如歸率性雄，那分利順與災凶。
　　　　節操耿耿如山重，留得芳名萬載榮。
　　且說馬俊道：「待愚兄騰雲駕起，飛入宮幃。至初更時候，趁天子未曾安睡，愚兄墜下騰雲。入到宮中面聖，奏聞一本。待皇上明日早朝，會齊百官，議明此事，方遂我志。」郝聯大驚：「大哥飛入宮幃，皇上一見，不容開口，執為刺客之罪，就時斬了，豈不是插標賣首，故入重羅！」馬俊冷笑：「憶昔結拜之時，不願同日生，但願同日死。皇上若是明哲之君，容我奏聞。倘若迷惑之主，不容開口，一刀兩段，何足介懷！就將三合明珠寶劍一口，交與三弟收藏，必不可帶去，利刃在身，恐招禍殃。明日有命翻回，兄弟重逢，劍歸還我。倘若不測，死於刀下，見此劍猶如見我。日後訪著兄弟，為我報仇。死落九泉，亦甘心瞑目無憾矣。」
　　說罷，含淚駕起雲頭，飛入宮中。足未踏下，把眼回望。但見御花園內，奇花異香，樹木芬芳。美景可愛，觀難盡述。腹內一想：「天子有三宮六院，不知在那宮歡宴？曾聞人道：『身為天子，大內走動多人。』」躊躕未了，突見一宮女，手拿龍頭御燈，繞宮出入。馬俊急躁，將身下了雲頭，墜落宮幃。誰料下是陷坑，撞著銅鈴，叮叮噹當，驚動天子，正宮飲宴，聞銅鈴一響，必有刺客，傳旨御林軍保駕。
　　武士持刀入園，周圍尋搜。照耀如同白日，果見地下有人。用弔梯下去，擁捉上來。馬俊自思：「意欲飛上雲頭，豈奈我何！有心出首，任從捆縛。」押至天子駕前：「臣啟萬歲，刺客在此，請有定奪。」天子酒醉，把龍目一觀，見他虎頭燕頷，面似脂紅，身長腰闊：「你這刺客，大膽行兇，敢入御園行刺寡人，則罪大難容，禍滅九族！但諒你一人，未必有此。行兇擅進，必受朝臣指使，抑或國戚暗差。好把真情實奏，免受刑拷。待朕施為，未受刑法。」
　　馬俊開聲：「萬歲皇爺在上，請息雷霆之怒，暫罷龍威。罪臣不是刺客，我是丹鳳山馬俊是也。」天子大怒：「你在賊窠，招兵買馬，假順民心，造反之意已露，敗我官兵，刺客無疑！朕命上大夫捉兵征伐，尚敢私入京城！躲在那家文武衙門？何官包藏於你？」馬俊叩首道：「總該萬死，望懇皇上大開天恩，臣敢奏明。」天子怒道：「恕汝，奏來情由。」「情因柳眉與蟻有叔姪之情，未敢交兵。實是上京打聽根由，並非行刺。今為駙馬事情，特來出首。請問萬歲，駙馬爺是誰家之子？」
　　武帝冷笑：「滿城百姓，三歲孩童，盡曉柳眉之子柳絮。何用胡言搪塞。」傳旨：「斬首回奏。」馬俊叩首乞恩：「駙馬不是柳絮！若果是柳絮，把我九族盡誅，死而無怨。罪臣因入駙馬府中，看見駙馬係假的。面貌雖似，聲音不同。故此不惜其命，入到宮中，特驚聖駕，俾伸駙馬生死之冤，亦免公主被辱。蟻之衷曲，望天鑒焉！懇皇上連夜審明，將臣一刀兩段，死亦甘心。」天子大怒：「你對得證否？」「罪蟻願證。」傳旨命穿宮監：「宣駙馬入宮，商議機密大事。」
　　太監領旨，忙出宮幃，到駙馬府中。守門人等急忙入報：「稟上駙馬爺，聖旨到。」假駙馬聞言失驚，呼聲：「下大夫過來！二更時分，聖旨來得急促，有凶無吉了。」下大夫聞言，大驚失色：「公子，爾且放膽接旨。但進宮幃，皇上盤問，緊記這首詩詞。倘若敗露，亦有丞相擔待。」屈方穿衣迎接，大開中門：「請問公公到來何事？」「俺家到來，非為別事。聖上傳宣，步入宮幃，商議國家大事。」
　　駙馬同行，吩咐家人看守門庭，不可亂動。韓通便自思想：「此事計從我起。公子入宮，無事則好。但有敗露，命在旦夕，禍延九族。一時尋策無門可掩。不若走為上著，免受牢籠。」即御衣冠，掛冠逃遁。駙馬府人，竟無知覺，不知所在。
　　且說假駙馬，入到宮門。太監開聲：「住步，待俺家見駕，然後傳宣。」步入宮幃，見皇上下跪：「啟萬歲，駙馬宣到，候旨定奪。」天子傳宣，御妻退後。太監一出：「皇上宣駙馬進見。」「煩勞公公。」一見天子下禮，山呼萬歲：「臣上大夫柳眉之子，東平侯東牀駙馬柳絮見駕。我主萬歲。」天子傳旨：「平身賜坐。」「謝恩。」
　　聖上把龍目暗看，貌不落人。屈方開聲：「請問萬歲，連夜宣臣入宮，有何聖諭？」「朕與你君臣之稱，有翁婿之誼。一向朝內有事，未曾問卿家內之事。你有多少兄弟，住在某府？」「臣啟萬歲，父原籍河南洛陽縣人氏。由孝廉出身，官拜上大夫之職。今為國家出力，提兵征賊，未聞勝敗。臣命鄙單身，只有結義四人。馬俊為大，臣為第二，刑部之子郝聯為三，包剛為四。不幸大哥，為打不平，惹出災禍，逃出外方，未知何往。臣奉母命上京省親，父子未能見面。居在刑部衙門。九月重陽佳節，彩樓招贅。蒙公主不棄才疏學淺，招為駙馬。蒙皇賜職。先日進府，再遲三日乘龍。今日直奏，望皇上開恩。」
　　天子大喜：「既有結義之人，現在宮中。你上前識認得來？」嚇得屈方心中亂跳，只得硬著上前。
　　未知認得真假，且聽下回分解。 
