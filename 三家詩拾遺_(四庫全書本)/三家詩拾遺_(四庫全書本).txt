　　欽定四庫全書　　　　　經部三
　　三家詩拾遺　　　　　　詩類
　　提要
　　〈臣〉等謹案三家詩拾遺十卷
　　國朝范家相撰家相字蘅洲㑹稽人乾隆甲戌進士官至柳州府知府漢代傳詩者四家隋書經籍志稱齊詩亡於魏魯詩亡於西晉惟韓詩存宋修太平御覽多引韓詩崇文總目亦著錄劉安世晁説之尚時時述其遺説而南渡儒者不復論及知亡於政和建炎間矣自鄭樵以後人人務立新義以掊擊漢儒為能雖毛傳鄭箋亦岌岌乎不能自立特以刋板太學僅得倖存三家之佚文遂散失而不可復問王應麟於咸淳之末始掇拾殘賸輯為詩攷三卷然剙始難工多所掛漏又增綴詩篇目採諸子依託之説亦頗少持擇家相是編因王氏之書重加裒輯增入者十之六七其以三百篇為綱而三家佚説一一併見較王氏所錄以三家各自為篇者亦頗易循覽惟其以三家詩拾遺為名則古文考異不盡三家之文者自宜附錄其逸詩不繫於三家者亦自宜芟除乃一例收入未免失於貪多且冠於篇端使開卷即名實相乖尤非體例至於張超稱關雎為畢公作一條語
　　本見超所作誚青衣賦非超別有解經之書而但據詩補傳所載泛稱張超云云並不錄其賦語蒐采亦間有未周然較王氏之書則詳贍逺矣近時嚴虞惇作詩經質疑內有三家遺説一篇又惠棟九經古義余蕭客古經解鈎沈於三家均有採掇論其賅備亦尚不及是編也乾隆四十四年四月恭校上
　　總纂宮〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀















　　三家詩拾遺原序
　　魯齊燕韓詩在漢最爲早出後爲毛公所掩遂至亡佚歴唐宋至今未有舉其遺説而述之者嘗疑三家師承至遠其弟子如孔安國匡衡王吉諸人皆當世名儒申公之師浮邱伯與毛本出一家何至相懸如是因集三家之說散見於經傳子史之引用者反覆推覽多與禮記周官左國不合而毛獨條條可復此毛之所以得掩前人者然三家之說令人欣然頥解者固觸目皆是也經師專己守殘昌黎深嫉其弊今之學者視漢唐註疏若可覆瓿不知註疏未可廢也義理求而日出古註亦探而彌新漢唐縱有缺敗其可傳者自在豈可任其散佚而不爲之収拾哉嗟乎詩自朱傳一出即毛傳尚束之高閣何論三家然集傳每取匡劉韓子之説以糾毛傳之失矣非其説之原有可信者在歟今使三家之書與毛俱存則朱子之駁三家者當甚於毛唯僅存一二見其有禆於經而採之彌覺其可重然則三家之說之是者固當信從其非者亦不妨任其兩存也余因毛鄭箋傳之不行於世而有感於三家之亡於是就深寧王氏之詩攷更爲蒐補稍爲推論其得失附以古文考異及逸詩二卷名之曰拾遺將以問諸好古之士乾隆庚辰四月長至後十日㑹稽范家相自序











　　三家詩源流
　　三家總記
　　漢書曰漢興魯申公爲詩訓故而齊轅固生燕韓生皆爲之傳或取春秋采雜説咸非其本義與不得已魯最爲近之
　　應劭曰申公作魯詩后蒼作齊詩韓嬰作韓詩
　　隋經籍志曰漢初魯人申公受詩於浮邱伯作訓詁是爲魯詩轅固生亦傳詩是爲齊詩燕人韓嬰亦傳詩是爲韓詩終於後漢三家並立齊詩魏代已亡魯詩亡於西晉韓詩雖存無傳之者
　　按韓詩內傳太平御覽尚引其文劉安世以爲少時嘗讀韓詩是內傳之亡當在北宋之末所存者外傳一卷而已
　　魯詩傳授
　　漢書曰楚元王交字游高祖同父少弟也少時嘗與魯穆生白生申生俱受詩於浮邱伯伯者孫卿門人也高后時浮邱伯在長安元王遣子郢客與申公俱卒業元王好詩諸子皆讀詩申公始爲詩傳號魯詩元王亦次之詩傳號元王詩傳
　　漢書申公魯人少從楚元王俱事齊人浮邱伯受詩漢興高祖過魯申公以弟子從師入見於魯南宮武帝使使束帛加璧安車以蒲裹輪駕駟迎申公至時已八十餘以爲太中大夫病免歸數年卒弟子爲博士十餘人孔安國周霸夏寛碭魯賜蘭陵繆生徐偃鄒人闕門慶忌申公卒以詩春秋授而瑕邱江公盡能傳之及魯許生免中徐公皆守學敎授韋賢治詩至丞相子𤣥成以淮陽中尉論石渠後亦至丞相由是魯詩有韋氏學王式翁思事免中徐公及許生爲昌邑王師山陽張長安幼君先事式後東平唐長賓沛禇少孫亦來事式皆爲博士由是魯詩有張唐禇氏之學張生兄子㳺卿爲諫議大夫其門人瑯琊王扶陳留許晏由是張家有許氏學〈按魯詩與韋賢同時者有章氏學後漢武榮治韋氏章句有武氏學不可悉載〉
　　陸德明曰申公以詩經爲訓故以敎無傳疑者則闕弗傳〈儒林傳〉號曰魯詩弟子爲博士者十餘人郎中王臧御史大夫趙綰臨淮太守孔安國膠西內史周霸城陽內史夏寛東海太守魯賜長沙內史繆生膠西中尉徐偃膠東內史闕門慶忌皆申公弟子
　　漢藝文志魯說二十八卷魯故二十五卷
　　齊詩傳授
　　漢書轅固齊人以治詩孝景時爲博士諸齊以詩貴顯者皆固之弟子也夏侯始昌最明傳后蒼蒼字近君東海郯人通詩禮爲博士至少府授翼奉蕭望之匡衡衡授瑯琊師丹㐲理斿君潁川滿昌君都由是齊詩有翼匡師㐲之學
　　陸德明曰轅固生作詩傳號齊詩傳夏侯始昌授后蒼蒼授翼奉及蕭望之匡衡衡授師丹及伏理滿昌昌授張邯及皮容皆至大官徒衆尤盛後漢陳元方亦傳齊詩
　　漢藝文志齊詩傳二十九卷〈苟悅漢紀雲轅固生作詩內外傳〉後氏蒼齊故二十卷傳三十九卷孫氏故二十七卷傳二十八卷雜記十八卷
　　韓詩傳授
　　漢書曰韓嬰燕人推詩人之意而作內外傳數萬言其語頗與齊魯間殊然歸一也淮南賁生受之燕趙間言詩者由韓生河南趙子事生授同郡蔡誼誼授同郡食子公與王吉食生授泰山栗豐豐授山陽張就吉授淄川長孫順順授東海髮福由是有王食長孫之學漢藝文志韓故三十六卷〈新唐書韓詩卜商序韓嬰注二十二卷〉內傳四卷外傳六卷〈隋唐志十卷〉詩說四十一卷
　　漢魏說詩不著傳授者
　　伏生尚書大傳時或引詩伏本魯人與申公先後同時是魯詩家伏湛治魯詩見本傳
　　淮南子鴻烈解集衆手成書其說詩不一然家世魯詩也亦爲魯詩
　　賈誼新書説詩與魯詩合即騶虞可見矣劉歆曰詩始萌芽天下衆書往往頗出皆諸生雜説猶廣立於學宮爲立博士在漢之儒惟賈生而已
　　董仲舒春秋繁露及本集説棫樸雲漢及白牡騂剛諸詩與毛詩不同是時三家早出蓋三家說也
　　司馬遷曾向孔安國問故孔安國魯申公弟子
　　劉向列女傳曾南豐譏其説詩多乖異不知向家世魯詩也說苑新序亦然向子歆好春秋左傳及毛詩其與毛異者皆魯詩
　　班固白虎通多引韓詩內傳亦時述魯詩漢書亦然蓋三家詩俱有之
　　揚雄法言魯頌閟宮之說乖異大抵亦出三家
　　蔡邕書魯詩石經其琴操亦多魯說唯獨斷載三頌之序俱同毛公朱氏經義考疑是魯序與毛同者
　　鄭康成未箋毛傳時其注三禮多用魯詩兼出齊韓見鄭志答張逸及鄭駁異義
　　王肅崔靈恩皆毛詩家其注亦時出三家說















　　凡例
　　一三家詩魯最先出齊次之韓又次之故所録遺說以魯齊韓爲次間有𥙷入則錯次録之
　　一經文所標俱從毛詩不列其義但録三家遺說殘章片語俱加輯録仍疏其得失於後
　　一三家文字異者與經書子史所引古文竒字統爲一卷列之於首以廣見聞其三家文字既異仍別有意義者重録於各章各句之下書曰某作某然後可覽其說焉其文字異而義同者不重出
　　一古逸詩或爲孔筆所刪或刪後之詩皆見經傳子史之引述三家如雨無正鼓鐘般諸篇句有逸出毛詩者皆當輯録故統爲一卷次於文字考異後
　　一三家齊詩存者絶少魯訓故傳亦復無多唯韓詩亡於北宋所存頗見一斑凡所輯録必註明出於何書
　　一魯之孔安國劉向齊之匡衡翼奉韓之王吉諸人皆傳一家之學無所出入其董江都賈長沙班孟堅諸説未知的出何家者則但標其名鄭司農少學韓詩兼通齊魯後乃箋毛今本所自言出於何家之說分別書之
　　一韓詩外傳雖皆引詩証事亦時見本義間有節録一三家訓故傳說遺文悉録原文不遺一字其他各家所引述非有禆於經義者不録
　　一是編本王氏詩考更加蒐𥙷刪正以成書掛漏錯失在所難免博雅之士聊以爲津筏可也其本論則具載詩瀋中矣






