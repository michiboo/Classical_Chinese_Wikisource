過廬陵，見宣德郎致仕曾君安止，出所作《禾譜》，文既溫雅，事亦詳實，惜其有所缺，不譜農器也。予昔遊武昌，見農夫皆騎秧馬，以榆棗為腹欲其滑，以楸梧為背欲其輕，腹如小舟，昂其首尾，背如覆瓦，以便兩髀，雀躍於泥中，繫束藁其首以縛秧，日行千畦，較之傴僂而作者，勞佚相絕矣。《史記》禹乘四載，泥行乘橇，解者曰：「橇形如箕，擿行泥上。」豈秧馬之類乎？作《秧馬歌》一首，附於《禾譜》之末雲。
春雲濛濛雨淒淒，春秧欲老翠剡齊。
嗟我父子行水泥，朝分一壟暮千畦。
腰如箜篌首啄雞，筋煩骨殆聲酸嘶。
我有桐馬手自提，頭尻軒昂腹脅低。
背如覆瓦去角圭，以我兩足為四蹄。
聳踴滑汰如鳧鷖，纖纖束藁亦可齎。
何用繁纓與月題，朅從畦東走畦西。
山城欲閉聞鼓鼙，忽作的盧躍檀溪。
歸來掛壁從高棲，了無芻秣饑不啼。
少壯騎汝逮老黧，何曾蹶軼防顛擠。
錦韉公子朝金閨，笑我一生蹋牛犁，不知自有木駃騠。

