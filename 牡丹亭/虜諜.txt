
【一枝花】(淨扮番王引衆上)天心起滅了遼，世界平分了趙。靜鞭兒替了胡笳哨。擂鼓鳴鐘，看文武班齊到。骨碌碌南人笑，則箇鼻凹兒蹻，臉皮兒𪐼，毛梢兒𩴧。「萬里江山萬里麈。一朝天子一朝臣。俺北地怎禁沙日月，南人偏占錦乾坤。」自家大金皇帝完顏亮是也。身為夷虜，性愛風騷。俺祖公阿骨都，搶了南朝天下，趙康王走去杭州，今又三十餘年矣。聽得他粧點杭州，勝似汴粱風景。一座西湖，朝歡暮樂。有箇曲兒，說他「三秋桂子，十里荷花。」便待起兵百萬，吞取何難？兵法虛虛實實，俺待用箇南人，為我鄉導。喜他淮揚賊漢李全，有萬夫不當之勇。他心順溜於俺，俺先封他為溜金王之職。限他三年內招兵買馬，騷擾淮揚地方。相機而行，以開征進之路。哎喲，俺巴不到西湖上散悶兒也！
【北二犯江兒水】平分天道，雖則是平分天道，高頭偏俺照。俺司天臺標著那南朝，標著他那答兒好。(衆)那答里好？(淨笑介)你說西子怎嬌嬈，向西湖上笑倚著蘭橈。(衆)西湖有俺這南海子、北海子大麼？(淨)周圍三百里。波上花搖，雲外香飄。無明夜，錦笙歌，圍醉遶。(衆)萬歲爺，借他來耍耍。(淨)已潛遣畫工，偷將他全景來了。那湖上有吳山第一峯，畫俺立馬其上。俺好不狠也！吳山最高，俺立馬在吳山最高。江南低小，也看見了江南低小。(舞介)俺怕不占場兒砌一箇《錦西湖上馬嬌》。(衆)奏萬歲爺，怕急不能勾到西湖，何方駐駕？
【北尾】(淨)呀，急切要畫圖中匹馬把西湖哨，且迤遞的看花向洛陽道。我呵，少不的把趙康王剩水殘山都占了。

線大長江扇大天，譚　峭　　　旌旗遙拂雁行偏。司空圖
可勝飲盡江南酒？張　祜　　　交割山川直到燕。王　建
