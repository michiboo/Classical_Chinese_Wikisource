
【眞珠簾】(生上)河東舊族、柳氏名門最。論星宿，連張帶鬼。幾葉到寒儒，受雨打風吹。謾說書中能富貴，顏如玉，和黃金那裏。貧薄把人灰，且養就這浩然之氣。〖鷓鴣天〗「刮盡鯨鼇背上霜，寒儒偏喜住炎方。憑依造化三分福，紹接詩書一脈香。　能鑿壁，會懸梁，偷天妙手繡文章。必須砍得蟾宮桂，始信人間玉斧長。」小生姓柳，名夢梅，表字春卿。原係唐朝柳州司馬柳宗元之後，留家嶺南。父親朝散之職，母親縣君之封。(歎介)所恨俺自小孤單，生事微渺。喜的是今日成人長大，二十過頭，志慧聰明，三場得手。只恨未遭時勢，不免飢寒。賴有始祖柳州公，帶下郭橐駝，柳州衙舍，栽接花果。橐駝遺下一箇駝孫，也跟隨俺廣州種樹，相依過活。雖然如此，不是男兒結果之場。每日情思昏昏，忽然半月之前，做下一夢。夢到一園，梅花樹下，立著箇美人，不長不短，如送如迎。說道：「柳生，柳生，遇俺方有姻緣之分，發跡之期。」因此改名夢梅，春卿為字。正是：「夢短夢長俱是夢，年來年去是何年！」
【九迴腸】〖解三酲〗雖則俺改名換字，俏魂兒未卜先知？定佳期盼煞蟾宮桂，柳夢梅不賣查梨。還則怕嫦娥妒色花頹氣，等的俺梅子酸心柳皺眉，渾如醉。〖三學士〗無螢鑿徧了鄰家壁，甚東牆人不許人窺！有一日春光暗度黃金柳，雪意衝開了白玉梅。〖急三鎗〗那時節走馬在章臺內，絲兒翠、籠定箇百花魁。雖然這般說，有箇朋友韓子才，是韓昌黎之後，寄居趙佗王臺。他雖是香火秀才，卻有些談吐，不免隨喜一會。

門前梅柳爛春暉，張窈窕　　　夢見君王覺後疑。王昌齡
心似百花開未得，曹　松　　　託身須上萬年枝。韓　偓
