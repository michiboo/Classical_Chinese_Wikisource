
【番卜算】(貼扮文官，淨扮武官上)邊海一邊江，隔不斷胡塵漲。維揚新築兩城牆，釃酒臨江上。請了。俺們揚州府文武官僚是也。安撫杜老大人，為因李全騷擾地方，加築外羅城一座。今日落成開宴，杜老大人早到也。
【前腔】(衆擁外上)三千客兩行，百二關重壯。(文武迎介)(外)維揚風景世無雙，直上層樓望。(見介)(衆)「北門臥護要耆英。(外)恨少胸中十萬兵。(衆)天借金山為底柱。(外)身當鐵甕作長城。」揚州表裏重城，不日成就。皆文武諸公士民之力。(衆)此皆老安撫遠略奇謀。屬官竊在下風，敢獻一杯，效古人城隅之宴。(外)正好。且向新樓一望。(望介)壯哉，城也！真乃：「江北無雙塹，淮南第一樓。」(衆)請進酒。
【山花子】(衆)賀層城頓插雲霄敞，雉飛騰映壓寒江。據表裏山河一方，控長淮萬里金湯。(合)敵樓高窺臨女牆，臨風釃酒旌旆揚。乍想起瓊花當年吹暗香，幾點新亭，無限滄桑。(外)前面高起如霜似雪四五十堆，是何山也？(衆)都是各場所積之鹽，衆商人中納。(外)商人何在？(末、老旦扮商人上)「占種海田高白玉，掀翻鹽井橫黃金。」商人見。(外)商人麼，則怕早晚要動支兵糧，儹緊上納。
【前腔】這鹽呵，是銀山雪障連天晃，海煎成夏艸秋糧。平看取鹽花竈場，儘支排中納邊商。(合前)(外)酒罷了。喜的廣有兵糧，則要衆文武關防如法。
【舞霓裳】(衆)文武官僚立邊疆，立邊疆。休壞了這農桑，士工商。(合)敢大金家早晚來無狀，打貼起砲箭旗槍。聽邊聲風沙迭蕩，猛驚起，見蟠花戰袍舊邊將。
【紅繡鞋】(衆)吉日祭賽城隍，城隍。歸神謝土安康，安康。祭旗纛，犒軍裝。陣頭兒，誰抵當？箭眼裏，好遮藏。
【尾聲】(外)按三韜把六出旗門放，文和武肅靜端詳。則等待海四頭動邊烽那一聲砲兒響。

夾城雲煖下霓旄，杜　牧　　　千里崤函一夢勞。譚用之
不意新城連嶂起，錢　起　　　夜來沖斗氣何高。譚用之
