
【玩仙燈】(貼上)覩物懷人，人去物華銷盡。道的箇「仙果難成，名花易隕」。(歎介)恨蘭昌殉葬無因，收拾起燭灰香燼。自家杜府春香是也。跟隨公相夫人到揚州。小姐去世，將次三年。俺看老夫人那一日不作念，那一日不悲嗁。縱然老公相暫時寬解，怎散真愁？莫說老夫人，便是俺春香想起小姐平常恩養，病裏言詞，好不傷心也。今乃小姐生忌之辰，老夫人分付香燈，遙望南安澆奠。早已安排。夫人有請。
【前腔】(老旦上)地老天昏，沒處把老娘安頓。思量起舉目無親，招魂有盡。(哭介)我的麗娘兒也！在天涯老命難存，割斷的肝腸寸寸。〖蘇幕遮〗「嶺雲沈，關樹杳。(貼)春思無憑，斷送人年少。(老旦)子母千迴腸斷繞。繡夾書囊，尚帶餘香裊。(貼)瑞煙清，銀燭皎。(老旦)繡佛靈辰，血淚風前禱。(哭介)(合)萬里招魂魂可到？則願的人天淨處超生早。」(老旦)春香，自從小姐亡過，俺皮骨空存，肝腸痛盡。但見他讀殘書本，繡罷花枝，斷粉零香，餘簪棄履，觸處無非淚眼，見之總是傷心。算來一去三年，又是生辰之日。心香奉佛，淚燭澆天。分付安排，想已齊備。(貼)夫人，就此望空頂禮。(老旦拜介)〖集唐〗「微香冉冉淚涓涓李商隱。酒滴灰香似去年陸龜蒙。四尺孤墳何處是許渾？南方歸去再生天沈佺期。」杜安撫之妻甄氏，敬為亡女生辰，頂禮佛爺。願得杜麗娘皈依佛力，早早生天。(起介)春香，禱告了佛爺，不免將此茶飯，澆奠小姐。
【香羅帶】(老旦)麗娘何處墳？問天難問。夢中相見得眼兒昏，則聽的叫娘的聲和韻也，驚跳起，猛回身，則見陰風幾陣殘燈暈。(哭介)俺的麗娘人兒也，你怎拋下的萬里無兒白髮親！
【前腔】(貼拜介)名香叩玉真，受恩無盡。賞春香還是你舊羅裙。(起介)小姐臨去之時，分付春香，長叫喚一聲。今日叫他，「小姐，小姐呵」，叫的一聲聲小姐可曾聞也？(老旦、貼哭介)(合)想他那情切，那傷神，恨天天生割斷俺娘兒直恁忍！(貼回介)俺的小姐人兒也，你可還向舊宅裏重生何處身？(貼跪介)稟老夫人，人到中年，不堪哀毀。小姐難以生易死，夫人無以死傷生。且自調養尊年，與老相公同享富貴。(老旦哭介)春香，你可知老相公年來因少男兒，常有娶小之意？止因小姐承歡膝下，百事因循。如今小姐喪亡，家門無托。俺與老相公悶懷相對，何以為情？天呵！(貼)老夫人，春香愚不諫賢，依夫人所言，既然老相公有娶小之意，不如順他，收下一房，生子為便。(老旦)春香，你見人家庶出之子，可如親生？(貼)春香但蒙夫人收養，尚且非親是親，夫人肯將庶出看成，豈不無子有子？(老旦)好話，好話。

(老)曾伴殘蛾到女兒，徐　凝　　　(貼)白楊今日幾人悲。杜　甫
(老)須知此恨消難得，溫庭筠　　　(合)淚滴寒塘蕙艸時。廉　氏
