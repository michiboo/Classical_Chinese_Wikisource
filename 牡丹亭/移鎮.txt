
【夜遊朝】(外扮杜安撫引衆上)西風揚子津頭樹，望長淮渺渺愁予。枕障江南，鉤連塞北。如此江山幾處？〖訴衷情〗「砧聲又報一年秋。江水去悠悠。塞草中原何處？一鴈過淮樓。　　天下事，鬢邊愁，付東流。不分吾家小杜，清時醉夢揚州。」自家淮揚安撫使杜寶。自到揚州三載，雖則李全騷擾，喜得大勢平安。昨日打聽邊兵要來，下官十分憂慮。可奈夫人不解事，偏將亡女絮傷心。
【似娘兒】(老旦引貼上)夫主挈兵符，也相從燕幙棲遲，(嘆介)畫屏風外秦淮樹。看兩點金焦，十分眉恨，片影江湖。(老旦)相公萬福。(外)夫人免禮。〖玉樓春〗(老旦)相公，「幾年別下南安路，春去秋來朝復暮。(外)空懷錦水故鄉情，不見揚州行樂處。(老旦)你摩挲老劍評今古，那箇英雄閒處住？(淚介)(合)忘憂恨自少宜男，淚灑嶺雲江外樹。」(老旦)相公，我提起亡女，你便無言。豈知俺心中愁恨！一來為苦傷女兒，二來為全無子息。待趁在揚州尋下一房，與相公傳後。尊意如何？(外)使不得，部民之女哩。(老旦)這等，過江金陵女兒可好？(外)當今王事匆匆，何心及此。(老旦)苦殺俺麗娘兒也！(哭介)(淨扮報子上)「詔從日月威光遠，兵洗江淮殺氣高。」稟老爺，有朝報。(外起看報介)樞密院一本，為邊兵寇淮事。奉聖旨：便著淮揚安撫使杜寶，刻日渡淮。不許遲誤。欽此。呀，兵機緊急，聖旨森嚴。夫人，俺同你移鎮淮安，就此起程也。(丑扮驛丞上)「羽檄從參贊，牙籤報驛程。」稟老爺，船隻齊備。(內鼓吹介)(上船介)(內稟「合屬官吏候送」，外分付「起去」介)(外)夫人，又是一江秋色也。
【長拍】天意秋初，天意秋初，金風微度，城闕外畫橋煙樹。看初收潑火，嫩涼生，微雨沾裾。移畫舸浸蓬壺。報潮生風氣肅，浪花飛吐，點點白鷗飛近渡。風定也，落日搖帆映綠蒲，白雲秋窣的鳴簫鼓。何處菱歌，喚起江湖？(外)呀，岸上跑馬的什麼人？
【不是路】(末扮報子，跑馬上)馬上傳呼，慢櫓停船看羽書。(外)怎的來？(末)那淮安府，李全將次逞狂圖。(外)可發兵守禦麼？(末)怎支吾？星飛調度憑安撫。則怕這水路裏耽延，你還走旱途。(外)休驚懼。夫人，吾當走馬紅亭路。你轉船歸去、轉船歸去。(老旦)咳，後面報馬又到哩。
【前腔】(丑扮報子上)萬騎胡奴，他要塹斷長淮塞五湖。老爺快行，休遲誤。小的先去也。怕圍城緩急要降胡。(下)(老旦哭介)待何如？你星霜滿鬢當戎虜，似這烽火連天各路衢。(外)真愁促，怕揚州隔斷無歸路。再和你相逢何處、相逢何處？夫人，就此告辭了。揚州定然有警，可徑走臨安。
【短拍】老影分飛，老影分飛，似參軍杜甫，把山妻泣向天隅。(老旦哭介)無女一身孤，亂軍中別了夫主。(合)有什麼命夫命婦，都是些鰥寡孤獨！生和死，圖的箇夢和書。
【尾聲】(老旦)老殘生兩下裏自支吾。(外)俺做的是這地頭軍府。(老旦)老爺也，珍重你這滿眼兵戈一腐儒。(外下)(老旦歎介)天呵，看揚州兵火滿道。春香，和你徑走臨安去也。

隋隄風物已淒涼，吳　融　　　楚漢甯教作戰場。韓　偓
閨閣不知戎馬事，薛　濤　　　雙雙相趁下殘陽。羅　鄴
