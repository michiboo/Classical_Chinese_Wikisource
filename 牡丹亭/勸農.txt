
【夜遊朝】(外引淨扮皁隸，貼扮門子同上)何處行春開五馬？采邠風物候穠華。竹宇聞鳩，朱轓引鹿。且留憩甘棠之下。〖古調笑〗「時節時節，過了春三二月。乍晴膏雨煙濃，太守春深勸農。農重農重，緩理征徭詞訟。」俺南安府在江廣之間，春事頗早。想俺為太守的，深居府堂，那遠鄉僻塢，有拋荒遊懶的，何由得知？昨已分付該縣置買花酒，待本府親自勸農。想已齊備。(丑扮縣吏上)「承行無令史，帶辦有農民。」稟爺爺，勸農花酒，俱已齊備。(外)分付起行。近鄉之處，不許多人囉唕。(衆應，喝道起行介)(外)正是：「為乘陽氣行春令，不是閒遊玩物華。」(下)
【前腔】(生、末扮父老上)白髮年來公事寡。聽兒童笑語喧譁。太守巡遊，春風滿馬。敢借著這務農宣化？俺等乃是南安府清樂鄉中父老。恭喜本府杜太爺，管治三年，慈祥端正，弊絕風清。凡各村鄉約保甲，義倉社學。無不舉行。極是地方有福。現今親自各鄉勸農，不免官亭伺候。那袛候們扛擡花酒到來也。
【普賢歌】(丑、老旦扮公人，扛酒提花上)俺天生的快手賊無過。衙舍裏消消沒的睃，扛酒去前坡。(做跌介)幾乎破了哥，摔破了花花你賴不的我。(生、末)列位袛候哥到來。(老旦、丑)便是這酒埕子漏了，則怕酒少，煩老官兒遮蓋些。(生、末)不妨。且擡過一邊，村務裏嗑酒去。(老旦、丑下)(生、末)地方端正坐椅，太爺到來。(虛下)
【排歌】(外引衆上)紅杏深花，菖蒲淺芽。春疇漸煖年華。竹籬茅舍酒旗兒叉。雨過炊煙一縷斜。(生、末接介)(合)提壺叫，布穀喳。行看幾日免排衙。休頭踏，省喧譁，怕驚他林外野人家。(皁稟介)稟爺，到官亭。(生、末見介)(外)衆父老，此為何鄉何都？(生、末)南安縣第一都清樂鄉。(外)待我一觀。(望介)(外)美哉此鄉，真箇清而可樂也。〖長相思〗你看山也清，水也清，人在山陰道上行。春雲處處生。(生、末)正是官也清，吏也清，村民無事到公庭。農歌三兩聲。(外)父老，知我春遊之意乎？
【八聲甘州】平原麥灑，翠波搖翦翦，綠疇如畫。如酥嫩雨，遶塍春色藞苴。趁江南土疏田脈佳。怕人戶們拋荒力不加。還怕，有那無頭官事，誤了你好生涯。(生、末)以前晝有公差，夜有盜警。老爺到後呵，
【前腔】千村轉歲華。愚父老香盆，兒童竹馬。陽春有腳，經過百姓人家。月明無犬吠黃花，雨過有人耕綠野。真箇，村村雨露桑麻。(內歌《泥滑喇》介)(外)前村田歌可聽。
【孝白歌】(淨扮田夫上)泥滑喇，腳支沙，短耙長犂滑律的拏。夜雨撒菰麻，天晴出糞渣，香風�鮓。(外)歌的好。「夜雨撒菰麻，天晴出糞渣，香風�鮓」，是說那糞臭。父老呵，他卻不知這糞是香的。有詩為證：「焚香列鼎奉君王，饌玉炊金飽即妨。直到飢時聞飯過，龍涎不及糞渣香。」與他插花賞酒。(淨插花賞酒，笑介)好老爺，好酒。(合)官裏醉流霞，風前笑插花，把農夫們俊煞。(下)(門子稟介)一箇小廝唱的來也。
【前腔】(丑扮牧童拏笛上)春鞭打，笛兒唦，倒牛背斜陽閃暮鴉。(笛指門子介)他一樣小腰𢱈，一般雙髻𩮎，能騎大馬。(外)歌的好。怎生指著門子唱「一樣小腰𢱈，一般雙髻𩮎，能騎大馬」？父老，他怎知騎牛的到穩。有詩為證：「常羨人間萬戶侯，只知騎馬勝騎牛。今朝馬上看山色，爭似騎牛得自由。」賞他酒，插花去。(丑插花飲酒介)(合)官裏醉流霞，風前笑插花，村童們俊煞。(下)(門子稟介)一對婦人歌的來也。
【前腔】(旦、老旦採桑上)那桑陰下，柳簍兒搓，順手腰身翦一丫。呀，什麼官員在此？俺羅敷自有家，便秋胡怎認他，提金下馬？(外)歌的好。說與他，不是魯國秋胡，不是秦家使君，是本府太爺勸農。見此勤劬採桑，可敬也。有詩為證：「一般桃李聽笙歌，此地桑陰十畝多。不比世間閒草木，絲絲葉葉是綾羅。」領酒，插花去。(二旦背插花，飲酒介)(合)官裏醉流霞，風前笑插花，采桑人俊煞。(下)(門子稟介)又一對婦人唱的來也。
【前腔】(老旦、丑持筐採茶上)乘穀雨，采新茶，一旗半槍金縷芽。呀，什麼官員在此？學士雪炊他，書生困想他，竹煙新瓦。(外)歌的好。說與他，不是郵亭學士，不是陽羨書生，是本府太爺勸農。看你婦女們採桑採茶，勝如採花。有詩為證：「只因天上少茶星，地下先開百草精。閒煞女郎貪鬬草，風光不似鬬茶清。」領了酒，插花去。(老旦、丑插花，飲酒介)(合)官裏醉流霞，風前笑插花，采茶人俊煞。(下)(生、末跪介)稟老爺，衆父老茶飯伺候。(外)不消。餘花餘酒，父老們領去，給散小鄉村，也見官府勸農之意。叫袛候們起馬。(生、末做攀留不許介)(起叫介)村中男婦領了花賞了酒的，都來送太爺。
【清江引】(前各衆插花上)黃堂春遊韻瀟灑，身騎五花馬。村務裏有光華，花酒藏風雅。男女們請了，你德政碑隨路打。(下)

閭閻繚繞接山巔，杜　甫　　　春草青青萬頃田。張　繼
日暮不辭停五馬，羊士諤　　　桃花紅近竹林邊。薛　能
