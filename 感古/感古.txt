天生聖明君，必資忠賢臣。舜禹竭股肱，共佐堯為君。
四載成地理，七政齊天文。階下蓂莢生，琴上南風熏。
輪轉夏殷周，時復猶一人。秦漢事讒巧，魏晉忘機鈞。
猜忌相翦滅，爾來迷恩親。以愚保其身，不覺身沉淪。
以智理其國，遂為國之賊。苟圖容一身，萬事良可惻。
可憐萬乘君，聰明受沉惑。忠良伏草莽，無因施羽翼。
日月異又蝕，天地晦如墨。既亢而後求，異哉龍之德。

人生何所貴，所貴有終始。昨日盈尺璧，今朝盡瑕棄。
蒼蠅點垂棘，巧舌成錦綺。箕子為之奴，比干諫而死。
仲尼魯司寇，出走為群婢。假如屈原醒，其奈一國醉。
一國醉號呶，一人行清高。便欲激頹波，此事真徒勞。
上山逢猛虎，入海逢巨鼇。王者苟不死，腰下魚鱗刀。
東海波連天，三度成桑田。高岸高於屋，斯須變溪穀。
天地猶尚然，人情難久全。夜半白刃仇，旦來金石堅。
蕭綬既解坼，陳印亦棄捐。竭節遇刀割，輸忠遭禍纏。
不予衾之眠，信予衾之穿。鏡明不自照，膏潤徒自煎。
抱劍長太息，淚墮秋風前。

古來不患寡，所患患不均。單醪投長河，三軍盡沉淪。
今人異古人，結托唯親賓。毀坼維鵲巢，不行鳲鳩仁。
鄙吝不識分，有心占陽春。鸞鶴日已疏，燕雀日已親。
小物無大志，安測棲松筠。恩眷多棄故，物情尚逐新。
瓦礫暫拂拭，光掩連城珍。唇吻恣談鑠，黃金同灰塵。
蘇秦北游趙，張祿西入秦。既變嫂叔節，仍擯華陽君。
萬世金石交，一餉如浮雲。骨肉且不顧，何況長羈貧。

君莫以富貴，輕忽他年少，聽我暫話會稽朱太守。
正受凍餓時，索得人家貴傲婦。
讀書書史未潤身，負薪辛苦胝生肘。
謂言琴與瑟，糟糠結長久。
不分殺人羽翮成，臨臨沖天婦嫌醜。□□□□□□□。
其奈一朝太守振羽儀，鄉關晝行衣錦衣。
哀哉舊婦何眉目，新婿隨行向天哭。
寸心金石徒爾為，杯水庭沙空自覆。
乃知愚婦人，妒忌陰毒心。
唯救眼底事，不思日月深。
等閒取羞死，豈如甘布衾。
