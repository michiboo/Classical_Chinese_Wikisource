
上元年中長安陌，見君朝下欲歸宅。 
飛龍騎馬三十匹，玉勒雕鞍照初日。 
數裡衣香遙撲人，長衢雨歇無纖塵。 
從奴斜抱賜錦，雙雙蹙出金麒麟。 
天子愛婿皇后弟，獨步明時負權勢。 
一身扈蹕承殊澤，甲第朱門聳高戟。 
鳳凰樓上伴吹簫，鸚鵡杯中醉留客。 
泰去否來何足論，宮中晏駕人事翻。 
一朝負譴辭丹闕，五年待罪湘江源。 
冠冕淒涼幾遷改，眼看桑田變成海。 
華堂金屋別賜人，細眼黃頭總何在。 
渚宮相見寸心悲，懶欲今時問昔時。 
看君風骨殊未歇，不用愁來雙淚垂。

