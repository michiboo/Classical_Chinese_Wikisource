舊本題宋無名氏撰。載南渡後雜事。稱寧宗為今上，而又有寧宗字，又稱理宗為今東宮，頗為不倫，亦似雜采小說為之。曹溶《學海類編》所收，往往此類也。
和議成，顯仁后（徽宗后韋氏）將還，欽廟挽其輪而曰：「蹛之，第與吾南歸，但得為太一宮主足矣，他無望於九哥也？」（高宗第九）后不能卻，為之誓曰：「吾先歸，茍不迎若，有瞽吾目！」乃升車，既至，則是間所見大異。不久，后失明，募醫療者，莫能奏效。有道士應募，中貴導之入宮，金針一揆，左翳脫然而復明。后大喜，曰：「吾目久盲，得師重朗，更煩終始其右，報當不貲。」道士笑曰：「后以一目視，足矣。以一目存誓，可也。」后惕然，起拜曰：「吾師，聖人也。知吾之隱。」設几而留謝之，皆不答。方啜茶，遽索去，后固詢其報德萬一者。謾曰：「太后不相忘，略修靈泉縣朱仙觀足矣。」拂衣即出，時上方視朝也。仗下，入長樂，大驚，急跡訪之，寂無所得。後王剛中帥成都，而得旨東朝，圖朱仙像進入，儼然當日道士也。
逆亮南侵，使人至欽宗所犯蹕，七百餘人俱受害，行都固未知也。一日，京師舊輦官二人閑步景靈宮，於是淵聖衣羽衣，入門趨殿，輦官駭甚，從而跡之，無見也。一念所鍾，神遊尚不忘故國耶？
車駕在維揚，魏公方居臺院，妙應師館其家。一日，師自外謂公曰：「旁見城中人有死氣者萬人，度不應如是之眾，此必虜至之徵矣。宜早勸上渡江為要。」妙應相法極神，張氏素信之。入奏乞早移蹕，然上意欲觀燈然後南巡也。未幾，粘罕遽至，翠華亟行，城中死者果無數。
方伯彥、潛善豢安之際，外傳北風極勁，而汪、黃傲然謂無事，故上每不知虞。比江都宮中方有所御宰，而張浚告變者遽至，矍然驚惕，遂病董腐。故明受殂後，後宮皆不孕。高廟中年不樂張忠獻者，非獨以和戰異議，亦追歸來望思之怒耳。
苗傅、劉正彥之變，植虛器於前星，欲自恣凶狂耳。春宮未辨菽麥，而魏公在建業，乃受而殞之，過矣。唐睿宗嘗帝數年，又為皇嗣者十餘載，中宗復位，以親王就列。德王裕為劉季述等迫立，昭宗反正，復歸東宮，皆諒其非出於己也。今明受之殞，在鐵塔下，父老尚能言，蓋當時並乳媼掩之云。
航海之役，及水濱而衛士懷家流言，呂相頤浩以大義諭解，且怵以利曰：「先及舟者，遷五秩。」署名而以堂印誌之，其不遜倡率者，呂皆側用印記。事定，悉別而誅賞之。
乘輿初涉鎮江，羽衛介冑間止一黃扇存耳。欲發羽檄下四方，而庚符不可得，朱髹又非立談成者。匆遽中，取祖廷彤幾，折而代焉。
莊文既薨，孝廟白德壽扶立光宗，未宜鎖之。夕，德壽故召魏王宴宿宮中，洎次日歸邸，則儲冊已行，而魏邸出麻之宣城矣。復見高廟，亦有慍言，曰：「翁翁留愷，卻使三哥越次做太子。」帝語素謾，戲撫之云：「兒謂官家好做，做時煩惱云。」
光廟聞貴妃無疾而殞，哭泣無節。初郊宿青城，淚不已，祀故止。而壽仁復至，玉津行幸，亦犯玉女宓妃之戒。丙夜將臨，星月尚皎，方入大次，服袞冕，始搢大圭，裂風倏起，劈歷一聲，燎火禦幕，皆仆。在位者辟易，上亦驚僵，而雨電交擊，眾皆暗中自救不暇，莫能措手。稍霽，則已曙，亦不容即禮矣。聖體遂苦風眩，神位、玉帛、牲牢皆狼籍，所執鎮圭，殿中監已授扶侍御之，不知所在。一時策命宰臣望祀，車駕亟歸療疾，雖御樓之類，悉不能舉。
重華聞上疾，自臨大內撫視。上噤不知人，但張口囈言耳。壽皇憂且怒，呼李后而數之，云：「宗廟社稷之重，汝不謹視上，使之至此，今將奈何？」一時忿極，遽曰：「萬一不復，當族汝家。」既將往東朝，召留正責之曰：「汝以為相，不強諫，何事？」正曰：「臣非不言，奈不聽何？」帝曰：「爾自後須苦言之，若有不入，待朕留渠細語之。」其言止是爾。光宗既愈，后泣謂曰：「嘗勸哥哥少飲，不相聽，近者不豫，壽皇幾欲族妾家，何負何辜。既而聞留正所得聖諭，謂若更過宮，決被留不可還矣。」光宗已有怔仲之候，此語既入，故終乃畏父，玉輦無近於龍樓云。
光廟逾年不朝東內，壽皇怏怏。一日，登朝堂露臺，聞委巷小兒爭鬥呼「趙官家」者。壽皇曰：「朕呼之尚不至，爾枉自叫。」淒然不樂，自此浸不豫。
紹熙在鶴禁，有意受終，而難發言也。數擊鮮于慈福。後詢近侍大臣，屢排當位故，旁側有奏曰：「意欲娘娘為趣上爾。」后笑。壽皇至東內，從容間語：「官家也好早取樂，放下與兒曹。」上曰：「臣久欲爾，但見孩尚小，未經歷，故不能即與之。不爾，則自快活多時矣。」後來，儲邸度長樂必已及之矣，備其狀為壽者再。后不能已，語之曰：「吾亦嘗諭乃翁，渠所見又爾。」光宗岸幘稟后曰：「臣已白，尚以為童，則罪過翁翁。」后無語，蓋謂高廟遜壽皇於盛年爾。
光宗既退居，每恨既往時成敗，瞑目嗔罵，或慟哭。壽仁后輒奉觴以解陶之，以是為常。雖宮門外事不欲動其心，然久亦覺知矣。初，郊祀成，恭謝回鑾，御樂聲達於內。光宗問其事，后曰：「市井為樂耳。」帝怒曰：「爾欺我至是，尚爾邪！」揮之以肱，后仆於欄，自是遂得疾。
壽仁后惑日者言已有厄，於大內靜處築精室獨居，以道妝事佛，病革，遂終於此。長御欲之椒殿取禮服，偶內人有怨后者，持鑰不啟，曰：「使余憑誰命，裨此禕翟。」既不得周身，則相與舉簀以歸於凰儀。及半途，或妄曰：「風王至。」則皆委之而走。時泰安恍惚，內中畏避之故也。及久，知訛傳，方再有至者，則為廊日所暴，體色黝然矣。措之大寢，宮人無計，致鮑於地，以蓮數十金餅亂其芬。洎事聞於外，梓人進椑，幾有小白之訛。后葬於赤山邢后之側，不久，雷震毀殯，人共怪云。
長秋所生母，舊隸德壽為樂部，以久次出適於外。一日，奏樂，上以為不諧。中貴人奏近老舊者得旨嫁出，今皆新習，未能串便，欲使已嫁出者通籍復入，庶新故參教。上可之。自是悉還，然後母在外，孕身已數月矣。將及期，宦者奏乞復外館。憲聖後曰：「第令產，仙韶無害也。」遂誕後東朝禁中。三日洗兒，宓聖臨視，戲祝云：「使汝長，福祿及吾。」左右皆失笑，雖一時戲言，後乃符驗云。長秋自是亦養宮中，既久，新樂純習熟。其所生與儔侶，俱還民間。後乃在楊才人位為義女，而以琵琶隸慈福官。其生在壬午，至紹熙之季，齒已長矣。今上以嘉邸踐祚，於東朝為垂華，承嫡主喪，故久於彼。一日，朝長信，偶酒後盥手，后奉匜以前，帝悅而灑之，自爾得幸。久而憲聖知之，幾欲賜樸。大璫王去為力諫之，曰：「娘娘尚以天下畀孫，一婦人何足惜。且是事不可使外人知也。」東朝雖少解，然終不釋然，謂王且使楊氏寄汝家，候駕回南內部舍而復之。故後暫居去為家，而去為之子瑜自是得幸。及阜陵禮畢，上歸舊東宮，以便御視朝。長秋復還長信，上眷念殊厚，然莫能得之。韓後既上仙，所幸宦官王德謙將詣於東朝，憲聖語曰：「乃翁舊欲吾堂前一人，尚不與之。」德謙頗黠，則奏之：「臣非不識去就，敢窺數娘娘嬪御，今大內人物如楊美人者，亦不乏。臣所私見，蓋以皇后近上升，後宮繼進無序，茍得一人自陛下處賜與官家，則眾人方帖伏，甚於保愛上躬，為宗社大計非輕。」（憲聖）稍解，曰：「汝此言亦不為無理。」德謙知有間可乘，又使中貴人摻和，以為娘娘尚未見玄孫，而楊氏相命皆宜子，浸潤鼓扇，慈福遂以賜寧宗。漸進為婕妤，時韓佗胄用事，知王瑜之舊也。瑜遂不得入內，時曹氏亦得幸於上，韓復左右之，故后尤自抑，勵讀書，飾已挾數以御同達者。一時故有賢稱，韓無目窺之。
今東宮遷入，實餘杭宗室善下居其間，而韓佗胄與善下厚，故得導達也。然同時入者亦一、二人，惟韓后獨喜今儲，嘗因與內人馳逐，總角皆鬅鬙。人慾為梳櫛者，悉不可，必得媽媽方結，蓋常時后自為束髮故也。由此韓后鍾情，遂決為嗣，同入者復出，後聞繼莊文者，亦在當時選中，此寔天命也。夫以雖因善下出入，韓氏導達而致，茍非其人者，詎能致哉？
韓成恭上仙後，後宮為上所眷者，今長秋與婕好曹氏耳。時欲繼立椒塗，二黨交進，曹有姊妹通籍禁中，皆為女冠，賜號虛無自然先生者，左右街都道錄者，皆厚於韓佗胄。或謂亦與之嫟，韓侍禁中時，多在曹位。故鑄金之際，意自輕重。然曹罕術，今長秋能挾數以御之，且上意專在楊，韓密間之，未能奪也。先是，禁中有二內人懷春而病，事且媾，各設席以邀羊車，欲決此舉，二閣皆同日。今長秋故遜曹，使朝飲而已，飲施夜，曹不寤也。逮旰，酒甫一再行，曹未及有請，則楊位已奏，恭肅帝輦矣。奏趣重疊，上起洎至楊所，則自從容，且遂留寢。故能舐筆展幅，以請奎章。上即書：貴妃楊我，可立為皇后，付外施行。而長秋復進筆，乞又書其一，付其兄次山。逮曉，雙出之，中貴所賫者未至省，而次山已持御筆自白廟堂矣。蓋后慮韓匿上批，事或中變，故兩行之，使不可遏耳。
王黼雖為相，然事徽考極褻。宮中使內人為市，黼為市令，若東昏之戲。一日，上故責市令，撻之取樂。黼窘，故曰：「告堯舜免一次。」上笑曰：「吾非唐虞，汝非稷契也。」一日，又與逾垣微行，黼以肩承帝趾，墻峻，微有不相接處，上曰：「聳上來，司馬光。」黼應曰：「伸下來，神宗皇帝。」君臣相謔乃耳。
李太宰邦彥家起於銀工，既貴，其母嘗語昔事，諸孫以為恥。母曰：「汝固有識乎？宰相家出銀工，則可羞；銀工家出宰相，正為嘉事，何恥焉。」其見高於李守素多矣。
文水縣西有山險可處，保正石赬聚眾據之，時抄虜遊騎，且斷其運道，數夜犯其小寨。粘罕怒，遣重兵合攻之，遂擒赬，釘於車上，將剮之。已剸刃於股，而色不變，奇之。好謂曰：「能降我，以汝為將。」剸怒目罵曰：「爺能死，不降。爺姓石名石，上釘橛，更無移易也。」罕怒，寸磔之，罵不絕聲而死。
程敦厚子山，東坡表兄，士元之孫也，秦檜善之。為中舍時，一日呼至府弟，請入內閣坐候之終日。一室肅然，獨案上有紫綾標一冊，書《聖人以日星為紀賦》，末後有學生類貢進士秦塤呈，文采艷麗，子山兀坐，靜觀反覆，幾成誦。雖酒淆問勞沓至，及晚竟不出，乃退。子山叵測也。後數日，差知貢舉，宣押入院，始大悟。即以是命題，此賦果精，眾考官皆稱善，洎揭曉，乃孫果首選。
秦檜妻王氏素陰險，出其夫上。方岳飛獄具，一日，檜獨居畫室，食柑，玩皮以瓜劃之，若有思者。王氏窺見，笑曰：「老漢何一無決耶？捉虎易，放虎難也。」檜掣然當心，致片紙付入獄。是日，岳王薨於棘寺。
孝廟追復岳飛官爵，收召其子孫，使給還元貲。主者具當時所得，止九千緡物。詔其斃於獄也，實請具浴拉脅而殂。獄卒隗順負其屍，出逾城至九曲叢祠中，故至今九曲五顯廟尚靈（在大理申墻下）。順葬之北山之濱，身素有一玉環，順亦殉之腰下，樹雙橘於上識焉。及其死也，謂其子曰：「異時朝廷求而不獲，必懸官賞，汝告言曰：棺上一鉛筒，有棘寺勒字，吾埋殯之符也。」後果購其瘞不得，以一班職為賞。其子始上告官，悉如所言，而屍色如生，尚可更斂禮服。
