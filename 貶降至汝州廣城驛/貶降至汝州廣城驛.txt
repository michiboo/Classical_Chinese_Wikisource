
近郊憑汝海，遐服指江干。
尚憶趨朝貴，方知失路難。
曙宮平樂遠，秋澤廣城寒。
岸葦新花白，山梨晚葉丹。
鄉關千里暮，歲序四時闌。
函塞雲間別，旋門霧裏看。
夙年追騄驥，暮節仰鵷鸞。
疲駑勞垂耳，騫騰詎矯翰。
將調梅鉉實，不正李園冠。
荊玉終無玷，隨珠忽已彈。
曉裝違鞏洛，夕夢在長安。
北上頻傷阮，西征未學潘。
傾車無共轍，同派有殊瀾。
去去懷知己，何由報一餐。

