
蒙叟悲藏壑，殷宗惜濟川。
長安非舊日，京兆是新阡。
黃霸官猶屈，蒼生望已愆。
唯餘卿月在，留向杜陵懸。
鼓角城中出，墳塋郭外新。
雨隨思太守，雲從送夫人。
蒿里埋雙劒，松門閉萬春。
回瞻北堂上，金印已生塵。
憶昨明光殿，新承天子恩。
剖符移北地，授鉞領西門。
塞草迎軍幕，邊雲拂使軒。
至今聞隴外，戎虜尚亡魂。
漫漫澄波闊，沈沈大廈深。
秉心常匪席，行義每揮金。
汲引窺蘭室，招攜入翰林。
多君有令子，猶注世人心。


