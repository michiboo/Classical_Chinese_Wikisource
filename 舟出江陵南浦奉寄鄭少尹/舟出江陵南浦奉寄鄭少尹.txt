更欲投何處，飄然去此都。
形骸元土木，舟檝復江湖。
社稷纏妖氣，干戈送老儒。
百年同棄物，萬國盡窮途。
雨洗平沙靜，天銜闊岸紆。
鳴螿隨泛梗，別燕赴秋菰。
棲託難高臥，飢寒廹向隅。
寂寥相喣沫，浩蕩報恩珠。
溟漲鯨波動，衡陽雁影徂。
南征問懸榻，東逝想乘桴。
濫竊商歌聽，時憂卞泣誅。
經過憶鄭驛，斟酌旅情孤。
