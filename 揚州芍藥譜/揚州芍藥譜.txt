宋王觀撰。觀字達叟，如臯人。熙寧中嘗以將仕郎守大理寺丞，知揚州江都縣。在任為揚州賦上之，大蒙褒賞，賜緋衣銀章。事跡見《嘉靖維揚誌》中。汪士賢刻入《山居雜誌》，題為江都人者誤也。揚州芍藥，自宋初名於天下，與洛陽牡丹俱貴於時。《宋史·藝文誌》載為之譜者三家，其一孔武仲，其一劉攽，其一即觀此譜。而觀譜最後出，至今獨存，孔、劉二家則世已無傳，僅陳景沂《全芳備祖》載有其略。今與此譜相校，其所謂三十一品，前人所定者，實即本之於劉譜。惟劉譜有「妒裙紅」一品，此譜改作「妒鵝黃」，又略為移易其次序，其劉譜所無者，新增八種而已。又觀後論所稱，或者謂唐張祜、杜牧、盧仝之徒，居揚日久，無一言及芍藥，意古未有如今之盛雲雲，亦即孔譜序中語，觀蓋取其意而翻駁之。至孔譜謂可紀者三十有三種，具列其名，比劉譜較多二種。今《嘉靖維揚誌》尚存原目，亦頗有所異同焉。
天地之功，至大而神，非人力之所能竊勝。惟聖人為能體法其神以成天下之化，其功蓋出其下而曾不少加以力。不然，天地固亦有間而可窮其用矣。余嘗論天下之物，悉受天地之氣以生，其小大短長、辛酸甘苦，與夫顏色之異，計非人力之可容致巧於其間也。今洛陽之牡丹、維揚之芍藥，受天地之氣以生，而小大淺深，一隨人力之工拙，而移其天地所生之性，故奇容異色，間出於人間；以人而盜天地之功而成之，良可怪也。然而天地之間，事之紛紜出於其前不得而曉者，此其一也。洛陽土風之詳，已見於今歐陽公之記，而此不復論。維揚大抵土壤肥膩，於草木為宜。《禹貢》曰：「厥草惟夭是也。」居人以治花相尚，方九月十月時，悉出其根，滌以甘泉，然後剝削老硬病腐之處，揉調沙糞以培之，易其故土，凡花大約三年或二年一分；不分，則舊根老硬，而侵蝕新芽，故花不成就。分之數，則小而不舒，不分與分之太數，皆花之病也。花之顏色之深淺，與葉蕊之繁盛，皆出於培壅剝削之力。花既萎落，亟剪去其子，屈盤枝條，使不離散。故脈理不上行而皆歸於根，明年新花繁而色潤。雜花根窠多不能致遠，惟芍藥及時取根，盡取本土，貯以竹蓆之器，雖數千裏之遠，一人可負數百本而不勞。至於他州，則壅以沙糞，雖不及維揚之盛，而顏色亦非他州所有者比也。亦有逾年即變而不成者，此亦系夫土地之宜不宜，而人力之至不至也。花品舊傳龍興寺山子、羅漢、觀音、彌陁之四院，冠於此州，其後民間稍稍厚賂以匄其本，壅培治事，遂過於龍興之四院。今則有朱氏之園，最為冠絕，南北二圃所種，幾於五六萬株，意其自古種花之盛，未之有也。朱氏當其花之盛開，飾亭宇以待來遊者，逾月不絕，而朱氏未嘗厭也。揚之人與西洛不異，無貴賤皆喜戴花，故開明橋之間，方春之月，拂旦有花市焉。州宅舊有芍藥廳，在都廳之後，聚一州絕品於其中，不下龍興、朱氏之盛。往歲州將召移，新守未至，監護不密，悉為人盜去，易以凡品，自是芍藥廳徒有其名爾。今芍藥有三十四品，舊譜只取三十一種。如緋單葉、白單葉、紅單葉，不入名品之內，其花皆六出，維揚之人甚賤之。余自熙寧八年季冬守官江都，所見與夫所聞，莫不詳熟，又得八品焉，非平日三十一品之比，皆世之所難得，今悉列於左。舊譜三十一品，分上中下七等，此前人所定，今更不易。

大旋心冠子也。深紅、堆葉、頂分四五旋，其英密簇，廣可及半尺，高可及六寸，艷色絕妙，可冠群芳，因以名之。枝條硬，葉疏大。
小旋心冠子也。漸添紅而緊，枝條及綠葉並與大旋心一同。凡品中言大葉、小葉、堆葉者，皆花葉也；言綠葉者，謂枝葉也。
髻子也。色微紫，於上十二大葉中，密生曲葉，回環裹抱團圓，其高八九寸，廣半尺余，每一小葉上，絡以金線，綴以玉珠，香欺蘭麝，奇不可紀，枝條硬而葉平。
柳浦青心紅冠子也。於大葉中小葉密直，妖媚出眾。儻非造化，無能為也，枝硬而綠葉青薄。
白纈子也。如小旋心狀，頂上四向，葉端點小殷紅色，每一朵上，或三點、或四點、或五點，象衣中之點纈也，綠葉甚柔而厚，條硬而絕低。
紅纈子也。色紅而小，並與白纈子同，綠葉微似瘦長。
紫樓子也。廣五寸，高盈尺，於大葉中細葉二三十重，上又聳大葉如樓閣狀，枝條硬而高，綠葉疏大而尖柔。
紅樓子也。色淡紅，與紫樓子不相異。
大軟條冠子也。色淡紅，惟大葉有類大旋心狀，枝條軟細，漸以物扶助之，綠葉色深厚，疏而長以柔。
黃樓子也。大葉中深黃，小葉數重，又上展淡黃大葉，枝條硬而絕黃，綠葉疏長而柔，與紅紫者異。此品非今日之黃樓子也，乃黃絲頭中盛則或出四五大葉，小類黃樓子。蓋本非黃樓子也。
青心玉板冠子也。本自茅山來，白英圑掬，堅密平頭，枝條硬而綠，葉短且光。
退紅茅山冠子也。初開粉紅，即漸退白，青心而素淡，稍若大軟條冠子，綠葉短厚而硬。
白冠子也。白纈中無點纈者是也。
粉紅冠子也。是紅纈中無點纈者也。
深紅楚州冠子也。亦若小旋心狀，中心緊堆大葉，葉下亦有一重金線，枝條高，綠葉疏而柔。
紫寶相冠子也。紫樓子心中細葉上不堆大葉者。
紅寶相冠子也。紅樓子心中細葉上不堆大葉者。
金線冠子也。稍似細條深紅者，於大葉中細葉下，抽金線，細細相雜，條葉並同深紅冠子者。
硬條冠子也。色絕淡，甚類金線冠子而堆葉，條硬而綠，葉疏平，稍若柔。
黃絲頭也。於大葉中一簇細葉，雜以金線，條高，綠葉疏柔。
蘸金蕊紫單葉也。是髻子開不成者，於大葉中生小葉，小葉尖蘸一線金色是也。
緋多葉也。緋葉五七重，皆平頭，條赤而綠，葉硬、皆紫色。
紫高多葉也。條葉花並類緋多葉，而枝葉絕高平頭。凡檻中雖多，無先後開，並齊整也。
淡紅多葉也。色絕淡，條葉正類緋多葉，亦平頭也。
紫絲頭也。大葉中一叢紫絲細細是也，枝條高，綠葉疏而柔。
紅絲頭也。大葉中一簇紅絲細細是也，枝葉並同紫者。
小矮多葉。也與紫高多葉一同，而枝條低，隨燥濕而出，有三頭者、雙頭者、鞍子者、銀緣（絲？）者，俱同根，而土地肥瘠之異者也。
三頭聚一萼而開。
雙頭並蒂而開，二朵相背也。
鞍子也。兩邊垂下如所乘鞍狀，地絕肥而生。
銀緣也。葉端一棱白色。
黃色淺而葉疏，蕊差深，散出於葉間，其葉端色又微碧，高廣類黃樓子也。此種宜升絕品。
盛者五七層，間以金線，其香尤甚。
宛如髻子，間以金線，色比鮑黃。
如金線冠子，其色深如鮑黃。
大抵與大旋心同，而葉差不旋，色類鵝黃。
多葉白心，色黃，漸拂淺紅，至葉端則色深紅，間以金線。
紅色深淺相雜，類湖纈。
開須並萼，或三頭者，大抵花類軟條也。
維揚，東南一都會也，自古號為繁盛。自唐末亂離，群雄據有，數經戰焚，故遺基廢跡，往往蕪沒而不可見。今天下一統，井邑田野，雖不及古之繁盛，而人皆安生樂業，不知有兵革之患。民間及春之月，惟以治花木、飾亭榭，以往來遊樂為事，其幸矣哉。揚之芍藥甲天下，其盛不知起於何代，觀其今日之盛，想古亦不減於此矣。或者以謂自有唐若張祜、杜牧、盧仝、崔涯、章孝標、李嶸、王播，皆一時名士，而工於詩者也，或觀於此，或遊於此，不為不久，而略無一言一句以及芍藥，意其古未有之，始盛於今，未為通論也。海棠之盛，莫甚於西蜀，而杜子美詩名又重於張祜諸公，在蜀日久，其詩僅數千篇，而未嘗一言及海棠之盛。張祜輩詩之不及芍藥，不足疑也。芍藥三十一品，乃前人之所次，余不敢輒易。後八品，乃得於民間而最佳者。然花之名品，時或變易，又安知止此八品而已哉。後將有出茲八品之外者，余不得而知，當俟來者以補之也。

