
天會五年，宋親王二人來軍前賀正。粘罕遣使入朝賀正，頗不為禮。
庚子，欽宗復如靑城，太上帝後及皇后、皇太子、親王、妃嬪皆挈而北。
正月十一日，粘罕遣人入城，請車駕軍前議事。二十九日，又遣使請車駕出城，且賫金國之書，曰：「今已破汴，二主不可復君，宜族中別立一人，以為宋國主，仍去帝號，但稱宋王。」
二月十一日，欽宗車駕出幸金營，百姓數萬人阻扼車駕，曰：「陛下不可出，既出，事在不測。」號泣不與行，帝亦泣下。范瓊按劍怒曰：「皇帝本為兩國生靈，屈己求和，今幸金營，旦去暮即返矣。若不使車駕出城，汝等亦無生理。」百姓大怒，爭投瓦礫以擊之。瓊以劍殺死數輩，蓋攀輅之人也。至軍營，粘罕坐帝兩嚮，使左右以詔書示之，論以別立賢君之意。
十八日，車駕入城。
三月初一日，粘罕遣二人持書，一詣太上皇，一詣欽宗前，曰「今北國皇帝已有施行事件，請車駕詣軍前聽候。」初三日，欽宗至金營，粘罕坐而言曰：「今北國皇帝不從汝請，別立異姓為主。」使人擁帝降自北道，至一室，以兵刃守之。天明，有人呼帝出，曰：「太上至矣。」帝視之，見戌衣數十人，引太上由旁門小道而去。自初四至十五日間，皇族、后妃、諸王，纍纍至軍中，日夜不止。太上與帝各居一室，后妃、諸王皆不得相見。十六日，粘罕坐帳中，使人擁二帝至堦下，宣詔曰：「宜擇立異姓以代宋後，仍令趙某父子前來燕京，令元帥府差人津遣前來。」是日，以靑袍易二帝衣服，以常婦之服易二後之服。時惟李若水抱持大呼，曰：「帝號不可去，龍章不可褫，若水惟有死而已。」吳革結衆欲劫還二帝，為范瓊誘殺之。十七日，粘罕使騎吏持書示欽宗及太上皇，曰：「元帥今遣汝趍燕京朝皇帝，已召康王至軍前同去。南朝以張邦昌為帝，國號大楚矣。」十八日，車駕北行。
六月二十三日，安肅軍傳詔，令往雲中聽俟旨揮。
李若水、王履死之。
吏部侍郎李若水之出使也，修武郎王履副之。若水至軍前，駡聲不絶，粘罕擊之，面目為傷，若水氣悶仆地，良久乃甦。粘罕使人監視，日三飯之，若水絶不食。粘罕怒囚之。若水母張氏聞變，哭且言曰：「吾子死難必矣。」至是，粘罕再召若水，，若水歷數失信五事，肆駡不絶。粘罕大怒，即圜邱下敲殺之。若水將死，奮駡愈切。軍中相謂曰：「大遼之破，死義者十數。今南朝惟李侍郎一人而已。」履臨被害，略無懼色，且歌詩，末章云：「矯首問天兮，天卒無言。忠臣效死兮，死亦何𠎝。」人聞而悲之。
劉鞈、徐揆死於金營。
劉鞈守真定，有威名，金人慾用之，鞈不可。手書片紙，遣人遺其子曰「忠臣不事二君，此予之所以死也。」乃以衣絛自經。徐揆本太學生，為書以獻粘罕，厲聲抗論，殺之。
粘罕責金銀不足，殺宋從人梅執禮等四人。
戶部侍郎梅執禮，禮部侍郎陳知質，刑部侍郎程振，給事中安扶，並坐根括金銀不足，乃敲殺之。御史胡舜陟、胡唐老、姚舜明、王俁，各杖數百，唐老死。於是再括。留守司差官百員，分坊巷遍括，左諫議大夫洪芻分詣懿親蕃衍宅遍括。
宋吳革謀起兵，范瓊誘殺之。
革初募兵，後遷居同文館，附者至數萬，以圖迎二帝，事泄，為范瓊所害。革至死顏色不變，人為泣下。
粘罕又以國主之命逼張邦昌僭位，國號大楚。
邦昌僭位之日，風霾，日色薄而有暈，百官皆慘怛，邦昌亦變色。然邦昌不御正殿，不受常朝，不山呼及稱聖旨。與執政侍從坐議，必自稱名。遇金人至，則遽易服。
禁中諸門悉緘鎖，題以「臣邦昌謹封」。易詔曰手書。
宋宗澤大軍至東京。
春三月，斡離不退。
夏四月，粘罕退。
宋建炎元年，宗澤留守東京。
邦昌降手書，迎元祐太后復居延福宮。其策語有曰：「尚念宋氏之初，首崇西宮之禮。」蓋用宋太祖即位，迎周太后西宮故事。庚午，垂簾聽政，邦呂以太宰，退處資善堂。邦昌僭位，至是凡三十三日。甲戌，降手書迎康王，其語略曰：「乃眷賢王，越居近服，已循羣臣之議，俾膺祌神器之歸，由康邸之舊藩、嗣宋朝之大統。漢家之厄十世，宣光武之中興；獻公之子九人，惟重耳之尚在。茲惟天意，夫豈人謀？尚期中外之協心，同定安危之至計。庶臻小愒，漸底丕平。用敷告於多方，其深明於吾意。」邦昌又率百官上表勸進康王。其表略曰：「使生靈惟顧以無歸，雖溝瀆自經而何益？輒學周勃安劉之計，庶幾程嬰存趙之心。」邦昌繼至伏地請死，康王待以客禮，且慰撫之。是年五月，康王即帝位於南京，改元建炎。建炎元年，張邦昌安置潭州，尋賜死。
夏，粘罕由河東歸至雲中，斡離不由河北歸至燕山，約會于山後草地避暑議事。斡離不以病死。
斡離不知康王即位，張邦昌入覲，故會粘罕於草地，議還徽宗。粘罕未之許，會斡離不打毬冒熱，以水沃胸背，致傷寒而死，遂中輟。時六月二十一日也。
秋，粘罕自草地至雲中，遣楊天吉約夏國同取陝西，夏人從之。
粘罕已嘗渝盟於夏國，而夏人又從之，何哉？蓋夏人非不知和好不可久也，是時金國方盛，脅而從之，亦欲因而擄掠耳。
七月，宋二帝自雲中如燕山府。
起燕山、雲中、上京、東京、遼東、遼西、平州、長春八路，隸於諸萬戶，入侵兩河，取諸州郡。惟左監軍撻懶親圍中山。
兩河州郡，自金人初入，以指揮得便宜行事，故各據人馬，以圖自固，逐路帥可不能調發，致無連衡相援。故一州既破，復攻一州。至是，以京城失守，河北州郡盡為官軍作亂害之。河東官軍多棄城南走，兩河州郡外無救援，內復自亂。於是為金師乘而取之，如俯抬遺物。惟中山、慶源、保、莫、祁、洺、冀、磁、相、絳，久而後克。撻懶親圍中山，中山巨鎭，守禦尤堅於他郡故也。
諳版孛極烈斜也馬都元帥以病死，除曷剌馬代之。曷刺馬乃亶小名也。是時，亶方童稚，國主擬為儲嗣，故有是除。
是年冬，除窩里㬈為右副兄帥，代幹離不，遂自本國至於燕山。粘罕約諸將分征河南，窩里㬈自燕山率衆由淸、滄渡河，以征山東。
粘罕知張邦昌之廢，故約諸將分征河南。攻山東者窩里㬈，攻西京者粘罕。又除萬戶婁室為陝西路先鋒都統，以萬戶撒離曷孛堇副之，以攻陝西。宋賀師範以陝西兵與金人戰於八公原，死之。
粘罕自雲中書衆下太行，渡河陽，再破兩京，及遣銀朱、拔束、茶曷馬等以攻漢上。
先足，去年冬，粘罕已破西京，以高世由守。其後翟進殺世由，據其城。粘罕至此再破。
時鄭建雄守河陽，翟進扼河淸白磊，金師不得渡。粘罕乃以重兵屯河陽北城，以疑建雄與進，陰遣銀朱領輕騎取九鼎渡河，還攻河陽南城，建雄之軍遂潰。粘罕得渡，首敗姚慶軍於偃師，慶死之。西京官史棄城南走，殘民開門以降，粘罕遂入西京，屯於大內。以代州降守李嗣本知河南府事，且遣銀朱前攻漢上。粘罕不自行者，時以宗澤守東京，恐邀其後，故親自據西京，與澤相持，使漢上之師無後顧之憂也。
婁室自河中由同州韓城縣界越河，以攻長安。
昤婁室屯河中蘇村，宋軍扼蒲津西岸，金師不得渡，遂潛從韓城上流一夕履冰而渡，直攻長安。於是，長安之衆不戰而潰。
天會六年，粘罕屯西京，窩里㬈破靑、濰二州而還。
婁室既破長安，繼攻鳳翔、秦鳳等路，後為張嚴所敗。粘罕聞之，將自西京提兵，援婁室。行次陝府，會聞嚴已敗績，婁室北渡蒲津，故粘罕復取平陸渡河，由解、汾、晉、絳以歸雲中。
婁室攻鳳翔，守以劉淸臣遁。熙河帥張深遣裨將劉惟輔禦之，惟輔舞槊刺殺其將號黑風大王者，婁室埶窮，退走。深更，檄張嚴以兵繼進，時粘罕知婁室為張嚴所襲，又聞韓世忠兵至，故棄西京，分兵親援婁室，且留兀室、余覩之衆以待世忠之至。既而嚴至鳳翔，戰五馬山下，婁室伏兵於五里坡，嚴至，伏發，不利，嚴死之。金人謀趁趍涇州，又為曲端、吳玠所敗。粘罕焚掠西京，取平陸渡河，由解、絳、晉、汾以歸雲中，婁室遂自馮翊渡河，破潼關，及同、華、陝以歸。於是知延安王庶遣將斷河橋，又遣將屯龍水峽，斷其歸路，金人遂還。
二月，破中山府。
中山自靖康末受圍，至是三年乃破。初，撻懶圍中山，陳亨伯冒圍入城固守，逾半年，金人不能下。至是，呼總管欲盡使城中只擊敵，以衆寡不敵辭，斬以狥。復呼部將沙振使往，振固辭，亨伯固遣之，振懼，潛裹刃入府，害亨伯並其家十七人。二月城破，金人見其屍，曰：「南朝忠臣也。」
三月，宋翟興興復兩京。
范致虛既敗，統制翟興提兵數百入洛陽，禽守臣世由斬之。
是月，宋李彥仙復陝州，金人復渡河，先攻虢，後圍陝，彥仙極力禦之，金人敗於城下而去。復攻虢州，破之。
夏四月，銀朱與其弟拔束兵二十萬下宋鄧州，帥臣范致虛走，劉汲死之。南陽儲峙甚多，至是悉為金有。需民間金帛，根括無遺。及刷汝、金、房，凡四州之民以歸。
兀室、余覩敗翟於西京，復下其城。後又敗進於文家寺，繼敗韓世忠於永安後澗而去。
宋建炎元半冬，粘罕再攻西京，官吏史棄城南走，統兵官翟進率軍民上山保險。至是春，粘罕盡焚其廬舍，刷居民北去，故進始得其城。然兀室、余覩之衆尚屯河南白馬寺、白馬坡、河淸、長泉等處，雖去西京不遠，而金國視為棄物，不復顧之。無何，進於四月十二日出兵，夜攻其營，金以間探預知，反為所襲。進敗出城，據文家寨，復為金乘勢追擊世忠，又敗世忠於永安後澗。時當盛夏，北騎非利之時，又以連敗宋師少得休息，且知粘罕北歸，故復棄西京，相率而回雲中。因留萬戶茶曷馬以戍河陽。
五月，宋遣使宇文虛中來，楊可嗣副之。尋又遣劉誨、王貺為通問使副，祈請二帝，堅不許之。
虛中時安置韶州，應詔願使絶域，遂詔赴行在，復資政殿大學士，為祈請使，楊可嗣副之。又遣劉誨、王貺為通問使副。明年春，金人並遣歸，虛中曰：「奉命北來，祈請二帝，二帝未還，虛中不可歸。」於是獨留金國。
冬，窩里㬈、撻懶之衆敗馬擴於北京淸平，因之以攻河南。粘寧自雲中率衆下太行，南渡黎陽，以攻澶、濮。圍濮州，為本州將官姚端乘夜攻而敗之。
粘罕圍濮之初，甚有輕敵之意。端乘其不意，夜鏖其營，直犯中軍，粘罕跣足而走。至城破，端引死士突陣而出，粘罕以端之故，盡屠其城。
破相州，守臣趙不試同家屬赴井死。
破德州，都監趙叔皎死之。
破濟南府，守臣趙德降之。
破大名府，守岜張益謙、轉運裴億率衆迎降。金人曰：「城破乃降，何也？」皆以提刑郭永不從為辭。金人遣騎召之，永正衣冠，南面再拜訖，易幅巾而入。粘罕問：「沮降者誰？」永熟視之曰：「不降者我。」粘罕見永狀貌魁傑，且夙聞其賢，欲以富貴啗之。水駡曰：「無知犬豕，恨不醢爾以報國，何説我降乎？」粘罕怒，並其家害之。
破東平府，守臣權邦彥棄母而遁。
破冀州，權州事單某死之。
先是將官李政守備有方，紀律嚴明，金人屢攻城，皆擊退之。或夜劫金人寨，所得盡散士卒，不以自私。一日，金人已登城火其門樓，政以重賞募死士撲之，俄有數十人，詩以濕氊裹身，躍火而進，大呼力戰，金人驚駭，有失仗者，遂敗走，城賴以全。後政死，而城失守。
破延安府，守臣劉選遁，通判魏彥明死之。
金人破府之東城，而內城尤堅守。金人諜知曲端與王庶不和，遂併兵寇鄜延。庶在坊州，乃自當鄜州來路，遣龐世才當延安來路。初，庶用端為都統制，庶御下嚴，多殺將上，嘗曰：「設曲端誤我，亦當斬之。」端頗銜其語。及是，端盡統涇原精兵駐鄧州之淳化，庶屢趨其進兵，端不動。庶退屯龍坊，金人遂乘虛破延安府。
八月，宋二帝自上京如韓州。
韓州在中京東北千五百里。泰檜不與徙，依撻辣以居，撻辣亦厚待之。
粘罕既破澶、濮，會窩里㬈之衆攻北京，繼攻兗、鄆。十二月，破襲慶府，有欲伐孔子墓者，誅之。
時漢兒將啟孔子墓，粘罕問曰：「孔子何人？」通事高慶裔曰：「古之大聖人。」曰：「大聖人墓焉可伐？」盡殺之。故闕里得全。
天會七年年春，破徐州，守臣王復死之。
粘罕破徐州，守臣王復肆罵不屈，闔門百口皆遇害。初，韓世忠在淮陽，將會山東諸寇以拒之，會粘罕至滕縣，聞世忠扼淮陽，乃分兵萬人趍揚州，以議事為名，使上不得出，而粘罕以大軍迎世忠，世忠不能當，夜引歸。
破淮陽、泗、楚等州。
破淮陽，執守臣李寬。
破泗州，守將呂元、閻瑾已焚淮橋遁。金人由招信縣將渡淮，縣尉孫暉將射士、民兵禦之，沈其數舟。會大霧蔽日，金不測其多寡，相持逾半日，以疑兵縻暉，自上流渡兵。暉且戰且卻，及城破竟死於敕書樓。
破楚州，守亞朱琳降。以數百騎奄至天長軍，守將瞿重、成喜將萬人俱遁。
破泰州，守臣曾班降。
破卨郵軍，守臣趙士瑗遁，判官齊志行降。
攻滄州，守臣劉錫遁。
粘罕自東平、襲慶、徐、泗，以攻揚州。
自去年秋，窩里㬈既破五馬山寨，探知馬擴軍來，使人馳會粘罕，共備之。故粘罕留兀室、余覩守雲中，率衆南征也。粘罕初下太行，由懷、衛將東應窩里㬈，聞擴已敗於淸平，窩里㬈從而入侵，由是粘罕亦渡黎陽，以攻澶、濮，澶、濮既下，時杜充守東京，慮敵西來，決大河阻之。金不能西，乃東會窩里㬈，同下北京，繼攻兗、鄆。故至是，由徐、泗以攻揚州。
破揚州。
二月，宋高宗如杭州。
高宗時在揚州，得天長報，聞金人已至，乃如杭州，以州治為行宮。
窩里㬈、撻懶、闍目分下山東諸路州郡，惟濟、單、興仁、廣濟以水阻而存。
時山東之民正當兵火之際，復有河決之患，高宗既渡大江，靑、鄆兩鎭又先破沒，州郡互不相救。至是歲復大荒，人民相食，嘯聚蠭起，巨盜王江、宮儀每車載乾屍以充糧，為金國所乘，而盡破之。
破晉寧軍，守臣徐徽言死之。
夏，窩里㬈、撻懶、闍目屯濱州。
四月，粘罕自揚州歸長東平，元帥府差宋畔臣劉豫知東平府，兼節制河南路諸州郡。先是豫元為宋濟南守，其後畔宋歸金，金仍用之，至此然後除知東平也。
六月，破磁、單等州。
磁州守將蘇珪降。尋破單州。尋破南京，執守臣凌唐佐而用之。破沂州。
秋，粘罕自東平歸至雲中，窩里㬈、闍目自濱州北歸燕山，留撻懶于山東，後撻懶移屯濰州。
試舉人於蔚州，遼人應詞賦，兩河人應經義。忻州進上孫九鼎為魁。
九月，屢室破長安，帥臣郭琰遁。
粘罕禁隱藏被虜亡人，犯者罪死。
國主行下樞密院，分河間府為河北東路，真定府為河北西路，平陽府為河東南路，太原府為河東北路。去宋朝新改諸州郡名，復舊州縣名。
是年六月，行下禁民漢服及削髮，不如式者死。
時金國所命官劉陶守代州，執一軍人於市，驗之頂髪稍長，大小且不如式，斬之。後韓常分慶源，耿守忠知解梁，見小民有衣犢鼻者，亦責以漢服斬之。生民無辜被害不可勝紀。時復布帛大貴，細民無力，坐困於家，莫敢出焉。
領燕京樞密院事劉彥宗以病死，並樞密院於雲中。除雲中韓企先為相，同時立愛主之。粘罕以彥宗之故，命其子筈僉書院事，又以通事高慶裔知雲中，兼西京留守。
冬十月，圍蔡州，宋守臣程昌寓敗之。兀朮請於粘罕及窩里㬈，乞提兵侵淮，從之。以女真萬戶聶耳、銀朱、拔束，渤海萬戶大撻不也，漢軍萬戶王伯隆，大起燕雲、河朔民兵附之。
冬，兀朮率衆渡江，分路入攻。攻萊州，張成以城降。攻密州，李逵、吳順以城降。遂分兩道：一自滁和攻江東，―自蘄黃攻江西。
破滁州。破壽春府，官吏以城降。破廬州，帥臣李會降。以檄抵濠州，權守張宗望降。破和州，守臣李儔降。破無為軍，守臣李知幾遁，遣民固守山寨。破黃州。破臨江軍，守臣吳將之遁。破吉州，守臣楊淵遁。破撫州，守臣王仲山降。破袁州，守臣王仲嶷降。尋屠洪州，分寧令聚衆拒守，金人引去。又攻採石渡，下建康府，杜充、李悅畔降。.又攻建昌軍，為宋蔡延世所敗。
兀朮之取江南，本非其所長也，望風泛海，自為金師所乘耳。南朝若其主親征，豈至縱師如入無人之境？
十二月，破杭、越等州。
攻明州，宋高宗自明州航海，將渡越州，領兵來，我師大敗。餘杭守臣退保山寨。兀朮自安吉進兵，過獨松嶺，曰：「南朝可謂無人，若以羸兵數百守此，吾豈能遽渡哉？」
破越州，帥臣李鄴降。
