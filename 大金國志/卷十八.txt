
大定十九年正月，晉王宮張克己，延晉王允猷宴於南涼觀，三鼓方散，晉王因寢。及晨，觀門微啟，有血衣擲池側，衛直余何都亟往視之，晉王已殞，胸口背皆傷，侍女四人亦死。詔大興府捕賊甚急。會薊門失官錢，有張覩、遂寧等在市嬉遊花酒，損費金帛殆不可勝算，衆疑其盜官錢，因擒之。閲其篋，有金五百兩，皆太子允升所賜。下獄鞫問，乃知殺晉王者此輩，實太子使之也。縣密以聞，大興尹完顏珪密奏，主召二府議之，且疑其不然。太子允升覺之，詰曉，微服，佩三衛符出門，晨夜奔馳，凡三日至和龍。上遣明威將軍完顔宇馳騎追之，宇年老，不能馳逐。允升至會同，宣言：「南宮子孫弒逆，我今在此發兵救國難。」國人聞太子至，皆信。自會同以北，和龍以西，皆受調發。會宇至，人心始疑。宇至東謨，與太子遇，宇宣詔，且約日合戰。至晡，太子衆散。詰朝，宇進兵，懸榜購募，射龍淵人以允升首至有司，請誅其妻孥凡八十餘人。諡允猷為元悼太子。
大定二十年。是年，有亡遼遺族耶律斡罕為羣牧使，聚兵十萬，自號後遼皇帝，結北地諸部為援，主遣宣徽使紇石烈撒合輦為元帥，將兵八千以討之，生擒斡罕，割耳鼻五十車，主封撒合輦為金源郡王、右丞相。越明年，撒合輦病篤，主問以國事，對曰：「諸部強盛，宜早圖之，使彼無壯士方得。」主首肯之，其心終仁厚，不忍用兵也。
七月，立皇子昇王允恭為皇太子。時主有子七人：長曰太子允升，次曰昇王恭，次曰晉王允猷，第四第五失其名，次曰鄭王允蹈，次曰衛王允濟。太子既死，允恭以次長立。
大定二十一年二月，河東南路地震。平陽，河中府隰、懷、晉等州地震彌旬，晝夜不止。壞城壁屋宇，人畜死者甚衆。詔官給錢瘞奠，優恤死傷之家。
三月，詔兗州之曲爭修宣聖墓，賜其家子孫粟帛，仍給守視十人。
金國之初，大軍至曲阜，方發宣聖陵，粘罕聞之，問高慶裔曰：「孔子何人？」對曰：「古之大聖人。」曰：「大聖人墓豈可發邪？」皆殺之。故闕里得全。世宗時，南北無事之久，其崇文興化宜矣。
大定二十二年三月，詔恤民，略曰：「皇祖有訓，非繼體敢忘，聖人無心，惟百姓是念。朕丕承洪緒，二紀於茲，祗遹先猷，百為不遠。永言治理，務在恤民。萬方有難，罪在朕躬，所以當饋，興憂夕惕載懷者也。今天下粗安，海內無事，可使人分巡風俗，申達冤枉，孝悌力田，給以優復，鰥寡孤獨，時加賑濟。其有蠹民害政之事，一切罷行。
七月，集諸軍講武於宛平，第賞有差。
大定二十三年。
大定二十四年。
大定二十五年正月，長白山二龍見，解角交戲而去。
長白山在冷山東南千餘里，蓋白衣觀音所居。其山禽獸皆白。黑水發源於此，舊名粟末河，契丹太宗破晉，改名混同江。
是月，雨土。
三月，鄭、蔡、潁等州大水，命賑恤之。
七月，以隆暑，詔州縣決繫囚。
大定二十六年二月，詔曰：「曩者邊場多事，南方未賓，致令孔廟頹落，禮典陵遲，女巫雜覡淫進非禮。自今有祭孔廟制，用酒脯而已，犯者以違制論。」
夏，河東大水，蝦蟆鳴於樹上。
是歲，東夷十一國朝貢。
大定二十七年正月，元夕張燎，琉璃珠瓔，翠羽飛仙之類不一。至有一燈金珠為飾者。都人男女盛飾觀玩，至十八日而罷。
大金之初，皆不曉元夕張燈。己酉歲，有南僧被掠至其闕，遇上元，以長竿引燈毬，表而出之，以為戲。太宗見之，大駭，問左右曰：「得非星邪？」，左右以實對。時有南人謀變，事泄而誅，故太宗疑之曰：「是人慾嘯聚為亂，尅自時立此以為信耳。」命殺之。後數年至燕，頗識之，至今遂盛。
四月，皇太子允恭薨，詔立原王璟為太孫。允恭二子：長曰豐王珣，次曰原王璟，璟嫡孫也。
大定二十八年七月，京兆府路總管朮木石魯逹以臥沙羊入獻。
關西羊出同州沙苑，大角虬上盤至耳，最佳者為臥沙細肋，石魯達所貢即此羊也。
十月，宋太上皇帝崩，廟號高宗，遣司農少卿韋璞來為告哀使。至汴京，國中錫宴，欲用樂，璞持不可。自朝至夜漏下三十刻，璞持議益堅，國中不能奪，竟撤樂，即坐，忽遽而罷。至燕京，其閤門又令南使服吉帶入見，璞又持不可。日將中，見殿上皆淺黃帷幄，乃知帝本無他意也。
大定二十九年，是冬，宋以中書舍人鄭僑充賀正旦使，間門張時修副之。以歲暮抵燕，時帝病已篤，傳旨：「使人免朝見，令就東上閤門進書。」僑與時修力爭，以為東上閣門者乃臣寮進獻表章之地，本朝皇帝國書豈當於此役進？往復爭辯，至漏下十數刻，乃令且就館相待。至元日晚，忽傳帝命:「以使人慾面進書，今已過期，可遣還。」明日，帝崩，實大定二十九年餘二日也。
太子允恭早卒，立皇太孫璟，追諡雍為世宗，允恭為顯宗。
世宗寬仁愛人，雅有大度。歷事兩朝，親見干戈之荼毒，崎嶇日久，心頗厭之。中原百姓不堪海陵之虐，而大名王友直之徒相繼並起，以興宋為辭。遼東、渤海之衆，服其賢厚，而正隆渡江之銳，竟挫於謳歌之化。適南北未定，猶有交爭，和好既成，迄三十年無十兵尺鐵之用。嘗遇饑年，每命所在官司，開倉賑恤。諸國來朝，有見其強盛而致疑者，終不肯加曖昧之誅，是致戶口殷繁充實，北人謂之「小堯舜」雲。
是年二月，宋孝宗禪位於皇太子，是為光宗，自稱太上皇，移居重華宮。
