
大定八年正月，詔增榷場。自南北通和，始置榷場。凡榷場之法，商人貨百千以下者，十人為保，留其貨之半在場，以其半赴南邊榷場博易。竣得南貨回，復易其平以往。大商悉拘之，以竢南賈之來。蔡、泗、唐、鄧、秦、鞏、洮州，鳳翔府置場，宋亦於光州棗陽、安豐軍花黶鎭、盱眙軍皆置場。海陵興兵，諸榷場皆罷，至此復舊，仍令湊集去處，增置其間。
七月，以水澇，遣使巡撫流亡人戶。
詔以疏決繫囚例為文具諸路，淹獄動二三年在京者，朕當親決，不以暑月為拘。其諸路獄案經久者，取其尤而罰之。
大定九年二月，命禮部侍郎完顔孛烈思往遼東、渤海一帶詢訪官吏治狀，按舉黜陟，所至問下疾苦。
詔以完顔建忠為左丞相，紇石烈烏古為右丞相，翰林直學上楊伯雄為參知政亨。
十月，廢北京府行臺省。
大定十年正月，祀南郊。望日，大射於燕山之北，大閲兵師，五日而罷。
詔以去年臨洮府路蘭、秦、河、會州旱，人民大飢，命所在官司存恤。
五月，宋遣范成大來，為祈請使，為陵寢、受書二事也。國書報復大略云：「和約再成，界山河而如舊，緘咅遽至，指鞏、雒以為吉。援昔時無用之文，瀆今日既盟之好。既雲廢祀，欲伸追遠之懷，止可奉遷，即俟刻期之報。至若未歸之旅柩，亦當竝發於行塗。抑聞附請之詞，欲變受書之禮，出於率易，要以必從，於尊卑之分何如？顧信誓之誠安在？事當審處，邦可孚休。」
自熙宗講和後，所定受書之禮：北使捧書陞殿，北面立榻前，跪進，南帝降榻受書，以授內侍。世宗初立，遣使往宋報登位，伴使取書以進。及後來再和，循舊例，降榻受書，畢，復御座。至是，宋帝悔之，因其報問使還，及其年遣李若川賀國主尊號，悉命口十十陳，祈削此禮，不報。
燕羣臣於同樂園之瑤池，主因語及古今帝王成敗之跡，大率以不嗜殺人為本。數年休兵，民力少蘇，唯獨貪殘之吏，去行朝稍遠，恐為百姓之蠹，宜時加稽察，以革其弊。知中書省孛詰烈稽首曰：「陛下言及此，社禝之福也。」
大定十一年正月，祀太廟，制諸州歲貢三人。
三月己丑，朝日於東郊。
五月，宋遣使趙雄來賀國主生辰，復附國書曰：「比致祈懇，旋勤誨緘，欲重遣於軺車，恐復煩於館舍。惟列聖久安陵寢，既難一旦而驟遷，則靖康未返之衣冠，豈敢先期而獨請。再披諒諭之旨，詳及受書之儀，蓋今叔姪之情親，與昔尊卑之體異，敢因慶禮，薦布忱誠，尚冀允從，式符企望。」蓋去年范成大所得本國報書，以欽宗梓宮為詞也。至是雄入辭，國主使臣宣諭雲，跪聽旨，歸日傳語宋皇帝：「向來初講和日，宋朝來祈請徽宗靈柩，已送還了。今再講和，宋國自當來祈請欽宗靈柩，父子同葬，以時奉祀。去年使來，卻妄請鞏雒山陵。上國止許奉遷，並許一就發還歛宗靈柩。上國已令搬取在此，俟來報聞。今因聘使來，輒附書稱『久安陵寢，雖以輒遷，及靖康靈柩亦難獨請。』向來已許遷送，今返辭以為難，於義安在？朕念欽宗嘗在宋國作帝，尚爾權葬，深可矜憫。今宋國既不欲請，上國卻當就鞏雒山陵奉葬。」無一語及受書事。
冬，宋遣莫濛來充賀正使。
大定十二年春，宋使莫濛入見，時正月三日，本國錫宴，前後循例無違者，濛獨毅然以宋朝國忌，不敢簪花、聽樂為辭，爭辯之久，主從其請，就館賜食。
時河東、河北大饑，流人相枕死於道，詔所在開倉賑恤。
冀、莫、澤、潞、絳、解州賊盜大起，詔元帥僕散忠義等討之。嘯聚山谷，散而復合，有連十數村。屠之，戮及無辜，而強壯迸逸，竟不能制。
八月，皇太子允恭薨。
大定十三年春二月，畋於南山。
詔以頻年水旱，百姓飢斃，分遣使者開倉賑恤，仍斷食粟之畜。
夏四月，詔諸路有粟之家，供年之外，悉貸飢人。
西夏遣使來貢。
五月壬辰朔，日有食之。
冬十一月朔，日有食之。
是年，宋下詔改明年曰淳熙。乾道盡九年。
大定十四年。
大定十五年。
大定十六年。春正月，國主御正隆殿受印寳，一曰「承天休、延萬億、永無極」，二曰「受命於天，既壽永昌」，三曰「天子之寳」，四曰「天子行寳」，五曰「天子信寳」，六曰「皇帝之寳」，七曰「天子神寳」，八曰「御書之寳」，九曰「皇帝恭膺天命之寳」，十曰「天下同文之寳」。置符寳郎，隸門下省，大朝會則陳之。
初，粘罕南征，破宋京師，宋朝所有玉璽，寳印盡為金國取去，此恐是南宋之物。八月，宋遣左司諫湯邦彥來，充申議使，請河南陵寢之地也。邦彥至燕，國中拒不鈉。既旬餘，乃命引見，夾道皆控弦露刃之士，邦彥大怖，不能措一辭而出，國中遺賜，邦彥受之，如宋朝禮物，則國中不受值。宋帝大怒，流邦彥新州。自是，河南之議始息，不復遣泛使矣。
大定十七年正月，賑大名府路饑，恩、濮、滑'州民特甚，流亡莩死不勝計。
詔天下勸民力田，視每歲所人，以為官吏殿最。
以吏部尚書完顔世奕參知政事，以權直學士院寳耆年同知中書省事。
四月三日，國主與太子、諸王在東苑賞牡丹，晉王允猷賦詩以陳，和者十五人。完顏兀朮子偉探知其意，直前頓首言曰：「國家起自漠北，君、將、帥皆以勇力，戰爭雄略，故能滅遼、滅宋，混一南北，諸番畏懼。自近年，多用遼、宋亡國遺臣，以富貴文字壞我土俗。先臣昔在順昌，為劉錡所敗，便嘆用兵不如天會時，皆是年來貪安，漸為人侮。今皇帝既一，向不説著兵，使説文字，人朝夕在側，遺宋所傳之主，於是有志報復。今朦骨不受調役，夏人亦復侵邊，陛下舍戰鬭之士，謂其不足與語，不知三邊有急，把作詩人去當得否？」主默然，左右皆駭目相顧。知內省事余萬福向前扶之曰：「皇帝方權飲，郎君卻作苦惱人語邪？」扶起去之。自是文武分黨，如水炭矣。
大定十八年正月，翰林侍讀學士張酢、吳與權等入對於便殿，因言及邊防事上，言曰：「軍政不修幾三十年，闕額不補者過半，其見存者皆疲老之餘，不堪戰陣。大定初已萬萬不如天會時，今沉溺宴安，消靡殆盡矣，願與諸大臣講明軍政，以為自立之計。」主從之。
九月，西夏遣將蒲魯合野來攻麟州，至宕遵源，有邛都部之酋名祿東賀者，密與之通，番僧諦剌者約日為應。國兵與戰，祿東賀從中而叛，與西夏兵首尾夾擊之，師熸。戊子，麟州城陷，夏人擄金帛子女數萬，毀城而去。
