東海郡侯名允濟，世宗第七子也。允濟在章宗朝封衛王，爲奉聖軍節度使，又權參知政事，行省事於河北。章宗崩，無子，而世宗之諸子惟允濟在，章宗所嬖內侍李黃門者，傳遺詔與尚書右丞撒窣，共立之。十一月丙寅，允濟卽皇帝位，，拜撒窣太師，領三省事，封申王。詔羣臣先緣事故罷者，悉復敍用之。其見居官者，普增爵位各有差。詔北邊連年用兵，肝腦塗地，貧人困悴，言之惻然，可令所在官司存問賑恤。
大安元年正月，改元，大赦天下。
二月，國主親祈天，告祖宗之靈而誓衆，鋭欲北征，聴羣臣之諫而止。敵人聞主新立而喜曰：「彼老懦無能，不足畏也。」遂決意南侵。
是月，熒惑入太微垣，犯執法。
七月丙申，詔百辟求言。
是歲不稔。自四月至六月不雨，內出寳器及圖書、文畫付雜賣塲賣。又諭民納粟補官，時州郡無富室，迄無應命。薄聞西夏及北方稻麥皆熟，時陜西差稔，河南高田種不入土，獨齊魯之間田差有秋。
大安二年春二月，詔河東，河北沿邊募饑民修水利，令所在官司任責。
三月，詔內外百官，條陳禦敵之䇿。又詔去歲荒歉，所在流民失業，在處閒地曠土甚多，官爲給其種糧，貸以資牛力，候歲有成，官司量與收入。
六月丁巳朔，日有食之。
大安三年春，禮部兼太常卿杜世昌奏請郊天地，用周禮春秋祈榖之制，張慶之以爲不可。世昌曰：「朝廷閔雨，偏從羣望，今種多不入土，若一歲得稔，便可少安，不告之天，將安禱也？」衆以爲然，且用春秋龍見而雩之說，王親祀南郊，與地祇合祭。先一日，祭太廟於大興殿。秘監邵文虎奏乞州縣立力田科，初秋遣使行諸路，觀田之墾廢，以爲守令殿最。
是春，西夏始爲大軍所攻，遣使求援，國主新立，不能救。大軍至興元而反，夏人恨之。時金國亦爲所擾，勢益衰，夏人遂叛，乃改元光定。
是時大朝國勢益強，但居其故地，於燕雲置行省，命其大臣領之，所謂「太師國王」也。
韃靼之先與女真同類，蓋皆靺鞨之後也。其國在元魏齊周之時稱勿吉，至隋稱靺鞨，地直長安東北六千里，東頻海，離爲數十部，有黑水、白山等名。白山本臣高麗，唐滅高麗，其遺人併入渤海，惟黑水完疆。及渤海盛，靺鞨皆役屬之。後爲奚、契丹所攻，部族分散，其居混同江之上，初名曰女真，〈混同江卽鴨緑水之源，蓋古肅慎之地也。〉乃黑水遺種，其居隂山者自號爲韃靼。唐末、五代常通中國，宋初各再入貢。韃靼之人皆勇悍善戰，其近漢地者謂之「熟韃靼」，尚能種秫穄，以平底瓦釜煑而食之。其遠者謂之「生韃靼」，止以射獵爲生，無器甲，矢用骨鏃而已，蓋以地不産鐵故也。契丹雖通其和市，而鐵禁甚嚴。及金人得河東，廢夾錫錢，執劉豫，又廢鐵錢，由是秦晉鐵錢皆歸韃靼得之，遂大作軍器，而國以益強。方金國盛時，韃靼歲時入貢。衛王既立，韃靼主忒沒真始稱成吉思皇帝，山東、兩河皆爲大朝收附矣。
又有朦骨國者，在女真之東北，唐謂之蒙兀部，金國謂之蒙兀，亦謂之萌骨。人不火食，夜中能視，以鮫魚皮爲甲，可捍流矢。自天眷間始叛，都元帥宗弼用兵連年，卒不能討，但分兵據守要害，反厚賂之。其國亦自稱祖元皇帝，時爲邊患，遣以子女玉帛，則敵爲內顧而回師。蒙人稱帝，既侵金國，得契丹漢兒婦女而妻妾之，自是生子女全不類蒙人。又漸有火食，至是大朝乃自號大蒙古國。然二國居東西兩方，相望凡數千里，不知何以合爲一名？蓋金國盛時，置東北招討司以捍禦萌骨、高麗，西南招討司以統隸北方西夏，萌骨所據，蓋金主太宗創業時地二十七團寨，而北方之境東接臨潢府，西與夏國鄰，南距靜州，北抵大人國，今盡爲所有矣。
又，先有鄰於金界者，其酋封北平王，被殺，其弟繼立。其子白廝波方二歲，大金歸國中，養於黑水千戶家。章宗泰和七年丁卯春，北平王之弟至環州進貢，金國乘其無備，醉而殺之，復立白廝波爲王，〈宋通鑑雲,韃靼有黑白之分,此白韃靼也。〉遣還國。始白廝波在黑水千戶家，見其女悅之，至是欲娶其女爲妻，國中不從。白廝波怨怒，叛歸黑韃靼，以至益強，漸併諸族地，遂起兵攻河西，不數年，河西州郡悉爲所破，又獲夏國偽公主而去，夏人反臣事之。
七月壬戌，太白經天。十八日，大軍自和龍直趍山後，與國兵戰於灰河。凡三日，勝負未分，大軍三千騎馳突衝擊，國兵亂，大軍乘之，主急命西京留守紇石烈執中領軍迎戰於大勝甸。執中者，老將也，知兵善戰，自主立，心常不服，至是不肯力戰，其下觀望，遂大敗，執中以百騎奔還，上怒罷之。大軍至屏口，國兵又敗。
九月十四日，攻奉聖州，後二日，城破，進軍野狐嶺。上遣平章軍國獨吉毛吃合同烏林答將兵以禦之，相遇於野狐嶺下，喫合按兵不戰。日將夕，令諸軍下寨，大軍乘國兵不備，出谷衝突，又調一軍轉出其後，國兵腹背受敵，大恐，潰散，大軍逐之，遂大敗，死者蔽野塞川。
十月，大軍至晉山縣，距燕京百八十里，主遣殿前㸃檢完顔七斤統兵數萬出城戰，七斤又敗。
十一月己酉朔，日有食之。
十二月一日，大軍至昌平，時南宋遣使余嶸來賀正，道不通而還。聶希古奏請大興尹烏陵用章榜諭居民，使自爲計，城內外亂甚，老弱犇號。少尹張天和奏請京城一十八門方便自門以出，凡永順、東義、寧化、新興等縣皆有城壁，許其容受。民皆饑凍。死者相望。翌早，諌議俞昌世請避敵，高耆年曰：「事已至此，惟有死守，萬一足離京城，敵隨後至，豈容我有駐足之地？」
初，忠獻王尼粘罕有志於都燕，因遼人宮闕於內城築四城，每城各三里，前後各一門，樓櫓城塹悉如邊城，每城之內立厫倉、甲仗庫，各穿複道與內城通。時陳王兀室及韓常笑其過計，忠獻王曰：「百年間當以吾言爲信。」及海陵煬王定都，既營宮室，欲撤其城，翟天祺曰：「忠獻王是開國社稷元勳，措置必有説。」乃止。命京城富室遷入東子城，百官家屬入南子城，宗室保西城，戚里保北城，各分守兵二萬，凡市廛小民聽其犇避。初七日，遊騎至城下，完顔天驥遣中將金突通奔馳，凡殺三十許人。去大興門三里，望見煙塵漲天，鼓聲震地，遂急奔回。
是晚，大軍營於城下，大興尹烏陵用章分命京畿諸將毀在城橋梁，瓦石悉運入四城，往來以舟渡，運不及者投之於水。拆近城民屋爲薪，納之城中。凡城市有儲蓄，縱其搬運入子城內，門不許閉。完顔天驥欲以兵劫其寨，律明曰：「不可。」二人與聶希建巷戰計。十一日，大軍攻南順門，天驥設拒馬於南柳街，縱其入，已半里，以槊禦之於拒馬內，且縱火，燒兩傍民屋。街狹屋倒，大軍死傷甚衆，退屯於南順門。不退，俟火息乃進，天驥力戰而死，律明入守內城，駕自巡城勞軍。十四日，大軍攻內東城，拆民屋爲樓，與城上相敵，隨毀隨立。城中發大砲擊之。金吾衛將軍邵邕戰死。二十三日，大軍攻內城，四城兵皆迭至，自城上擊之，敵稍失勢。二十八日，遣東安王出使請和，且以公主爲婚。許之，且曰：「婚待別日，只是大軍至此，豈得更無犒勞？」欲得駱駝三萬匹，牛羊各五萬匹。東安王曰：「此非使人所得専，當奏之皇帝。」及晚入禁城，以木舁懸入，主命議之於明堂殿，翰林學士張慶之曰：「不可，彼方乏食，因我請和，復得六畜以爲食，將留攻不去，獨不見侯景運石頭米之事乎？」因命人取通鑑以呈。聶希古曰：「不可，無以塞其意。」主曰：「惟有金繒、錦帛可耳。」翌旦，凡懸三百囊，及東安王復出，大軍大怒，舉繒帛焚之，欲烹東安王，已而有勸止之者。至午，攻內城轉急，發大砲擊碎西承天門樓，又壘木於下，復欲沃水爲冰。完顔律明命城上縳大火炬數百，薰炙於上，且發礌木拒之。夜，遣百戶數十人劫大軍寨，殺傷甚衆。
