貞佑三年（1215年），蒙古大軍自去年圍燕京，是春，東平之援兵五萬至安次，遇蒙古軍，不戰而潰。大名之援兵八萬至固安，亦潰。惟真定之兵四萬，合保涿、援兵一萬至旋風寨，與蒙古軍戰，凡二日，絕糧而敗。自是內外不通，太子守緒自燕京取間道歸汴。
先是，帝遷時，留太子及完顏昌守燕，左丞相完顏福興送蒙古大軍至居庸關，有土豪徐用聚兵扼之，不能過，乃以福興示之云：「已自講和。」乃縱其北去。福興歸，帝就令同完顏昌守燕，下詔：「南北既已通好，不許輕易交兵。」然福興雖一意於和，蒙古陽許之，而需索無時，彼去此來，隨取隨至。兵疲力弱，無有救援。至是，縱兵攻燕，不逾月陷之，完顏昌自投於火，福興竄歸於汴，隨亦被誅。有戶部令史郭忠者，蔚州人，率山後軍民與蒙古大軍戰，敗之。金國後名其軍為「花帽軍」。金國自阿骨打稱帝，至是九十有八年而失國。
秋八月，蒙古軍自河東渡河攻潼關，不能下，乃由嵩山小路趨汝州，遇山澗，輒以鐡槍相鎖接連為橋以渡，於是潼關失守，帝乃急召「花帽軍」於山東。 
冬十月，蒙古軍至杏花營，距汴京二十里，「花㡌軍」擊敗之。蒙古軍復取潼關，自三門、析津乘河冰合，布灰，引兵而渡，自是不復出。帝命平章政事胥鼎為太師専守關輔。然陝西諸州間亦有為所破者，惟燕南雄、霸數州乃三關舊地，塘濼深阻，兵不能入。朝中再遣將張甫、張進二人屯信安軍以守之，北距燕山百八十里。
貞佑四年（1216年）。是時兩河數為戰爭所擾，山東群盜大起。有楊安兒者，本淄州皮匠，李全之婦翁也。章宗時殺人，亡命為盜，於太行有眾千餘，蹂踐山東數郡，依山負海，時出時入。官軍招降之，貸其死，流於雄州。及蒙古軍入境，金國命為副都統，令召必勝軍三千人迎敵。軍敗，而竄往山東聚眾。國中討之，安兒與其徒數人入海，為舟師所殺。
有郝八者，名儀，以前據山東叛，僭號大齊，改元天順，遣「花帽軍」生擒之，磔於開封。
又有劉二祖者，亦名盜也，其女劉小姐，亦聚眾數萬，皆為「花帽軍」所破。
其時，又有遼東宣撫使萬奴者，本遼人，乘大金大亂，自立為帝，據遼東七路，欲引兵並燕、代、魏、晉而有之。兩河既破，赤地千里，人煙斷絕，滿目蓬蒿。燕京宮闕雄麗，為古今冠，至是為亂兵所焚，火月余不絕。其所積財，初無所用，至以銀為馬槽，金為酒瓮，大者重數千兩。帝南遷後，累遣使求和，雖未聽從，而賂不輟。久亦憐之，元帥不可曰：「汝欲議和，可去帝號，當封汝為王。」金之群臣不從，有願以死雪國恥者，主亦為之感憤。
興定元年（1217年）春，是年易州苗仙武、清州郭仲元共聚兵扼險，又有霸州統軍白文格者，深知和之難信，每厲兵以擬其後。通三人，聚兵八十萬，蒙古患之，乃使來問罪於金曰：「汝既講和，何故使文格來攻我？」帝因遣使收文格兵權，文格不服，遂令行元帥府事夾谷監軍統三萬眾討之。文哥之兵請戰，文哥不許曰：「一去接戰，便是反叛朝廷。」越三日，文哥望金遙拜，文哥自縊死。夾谷就以文哥之首送蒙古軍，蒙古軍遂剿夾谷之軍於霸州城下，仙武、仲元二人亦召回賜死，其軍遂潰。
蒙古軍自此北歸，轉攻回鶻，奪其戩珠克堅城而都之，盡有其地。使元帥權國事，侵掠河東、河北、大名、真定、益都等路。是時，西夏舉國之兵從其前驅，哨騎往來，直至許、定、鄭，帝遣禮部侍郎烏克遜博濟詣戩克珠堅城入貢，自汴京至戩克珠堅城凡三萬里。
金國東阻河，西阻潼關，地勢日蹙，遂有南窺江漢之謀，始構怨於宋，兵端再起矣。
夏六月庚戌，太白晝見。癸酉，太白經天。
秋七月丙子朔，日有食之。
冬十一月戊戌，太白經天。
十二月，鳳翔副都統完顏贇（yun）以歩騎萬人侵南宋四川，迫鳳池堡。克天水軍。又攻白環堡，破之。又迫黃牛堡，攻大散關，又破之。宋守將劉雄棄關走，金人據之。
興定二年（1218年）正月，京東路忠義人李全叛歸南宋，全即李鐵槍也，本漣水縣弓手，泰和年間邊事方興，已為宋戚拱所誘，焚漣水縣，國中赦而用之，至是復叛。大金圍宋皂郊堡，宋利州將麻仲率忠義人攻金秦州永寧寨，破而焚之。大金攻宋隔茅關，柵其東北。夜半，宋兵來攻柵，不勝，宋興元都統李貴遁去，軍大潰。
二月，取宋皂郊堡，自正月圍堡，日久無援，至是破之，宋師死者五萬人。破宋湫池堡，焚之。又圍宋隨州棗陽軍，游騎至漢上，宋均州守應謙之棄城走。丙辰，白虹貫日。
是時，江上用師糧儲自清河而上，宋楚州鈐轄梁昭掩擊金軍，都統沈鐸遣兵助之，金軍不勝，糧舟為其所焚。
三月，宋師復取皂郊堡。
夏四月，金將包長壽復攻皂郊堡，遂趨西和州，宋沔州都統劉昌祖焚西和州，又焚成州而遁。金軍攻宋大散關，守將王立遁。又攻黃牛堡，為宋將吳政所敗。
五月癸未，蚩尤旗見，其長竟天。
冬十月，金軍攻宋安豐軍，又攻黃口灘，陝西人張羽叛投南宋。
興定三年（1219年）正月，攻宋湫池堡，守將石宣拒之。又攻白環堡，守將董昭拒之。又攻成州，宋將張威自西和州退守仙人關。又攻隨州棗陽軍，又破信陽軍之二寨。又攻西和州，守臣趙彥吶設伏以待之，金軍殲焉。又攻安豐軍，為宋將許俊所拒。又攻河池及光化軍，破鄖山縣。進逼均州，克鳳州，守臣雷雲走，金軍夷其城復攻武休關破之。
二月，金軍破光山縣，又圍棗陽軍，宋制置趙方遣將扈再興救之。戊戌，太白晝見。克宋興元府，又克大安軍，分攻洋州，又破之。
三月，金軍猶屯大安，宋將張威遣石宣邀擊於險，至是大敗，偏將巴圖魯安棄軍走，為宋師所獲。宋制置趙方遣扈再興引兵三萬分三道攻金唐鄧州，宋將劉世興、劉世榮之師皆會於唐州。是時，西夏以金兵不應援，已折而北歸，益懷二心，始遣使使於南宋，往議夾攻。宋利州路安撫丁焆許之。丁亥，太白晝見。金軍自春初攻圍宋安豐軍及滁、濠、光州，至此未解。宋制置李珏遣將武師道、陳孝忠救之，皆不能進。
閏三月，金軍分兵自光州侵黃州之麻城，自濠州侵黃州之玉磧。自盱眙侵滁州之全椒、來安、揚州之天長。真州之六合， 時百姓南渡，諸城皆閉。游騎至東採石楊林渡，建康大震，為宋京東總管李全所敗，失一貴將。
夏六月，丙子，太白晝見。辛巳，太白經天。
秋七月，宋李全攻金齊州，守臣王贇降之。
冬十二月，宋四川宣撫議窺我洮州，會金兵攻鳳州長橋其議遂止。
興定四年(1220年)春正月，宋扈再興攻鄧州，許國攻唐州，不克而還，金兵遂攻宋樊城，為趙方所拒，不得前。西夏以書往宋，議夾攻金師。
秋八月，宋安丙遺西夏書，議定夾攻。 
秋九月，西夏引兵圍金鞏州，促宋師來會，克金來遠鎮，繼又克鹽川鎮。進攻定邊城，金兵往救不利，宋程信、王仕信引兵與西夏會於鞏州城下，攻城不克。宋師取金海州。甲午，太白晝見。金兵攻宋皂郊堡，敗都統董昭。金兵與宋師戰於鞏州城下，宋程信引兵趨秦州，夏人自安遠寨退師。
冬十月，程信邀西夏共攻秦州，夏人不從。
十二月，宋漣水忠義統轄石圭來歸於金，圭本金盱眙將也，叛歸於宋，至是復歸。
興定五年（1221年）二月，金兵圍宋光州，又攻五關，又圍黃州，分兵破諸縣。又侵漢陽軍，宋李全棄泗州遁。
三月，宋扈再興攻我唐州，不克。金兵取宋黃州。庚寅，長星見，甲午，太白晝見。金兵取宋蘄州。
夏四月，金兵渡淮而北，宋李全追擊，金兵失利。
五月甲申朔，日有食之。
冬十月，宋取金滄州。
十一月，宋安撫張林元史作琳以京東諸郡來降。
是年，蒙古軍來攻葭州，綏德、延安、鄜坊皆陷。
興定六年（1222年），夏五月庚戌，太白晝見。張林既降，宋種贇攻林青州，林走。
秋七月，太尉衛國公烏蘭用章薨。穆日華除工部尚書、權參知政事、行尚書省事於陝州，完顏叔靖進尚書右丞兼樞密副使。
八月甲午，彗出氐。
九月壬戌，彗再見。辛未，太白晝見。 
是時，蒙古軍自去年收復陝西，至是，鳳翔邠、涇及山西一帶堡寨皆陷。
西夏自五代時立國，金國強盛，西夏與為敵國，獨不被兵。泰和年間，蒙古軍侵入，灌水攻城。事急，西夏主登城，隔水相見，面約和好。其後差發日多，和好遂絕。連年結援南宋，夾攻秦鞏，蓋有憾於金也。至是，蒙古自回鶻往攻西夏，西夏國亡。
元光元年（1223年）。正月，改元，大赦天下，官吏各覃嗯兩重，關陝以南，經過兵戈去處，重興賙恤。
春三月，張林所部邢德叛歸於宋。
秋九月庚子朔，日有食之。副都統完顏大濟侵宋隨州棗陽軍，不克。
元光二年（1224年）三月，金兵攻和州，尋引還。太白晝經天。
四月，蔡州帥府報宋人對境，詔標樞密烏占論延心統乣軍一千備之。
五月，遣使往山東招諭李全等，許以重賞，全不從。全身長八尺，手執鐵槍。其妻亦勇而有力，少為群盜，在山東聚集萬人，能飛馬植槍，深入一尺，令全飛馬而拔之，全不能拔，下馬屈服，遂為夫妻，蹂踐山東州都。暨其歸宋也，青、齊之地地幾半為宋有，縱國中能招之，亦不能駕御也。
六月丁卯朔，太自經天。
八月，宋寧宗皇帝崩，太子竑不得立，降封濟王，立其侄，是為理宗。明年（1225年），改元寶慶。
九月，太白經天。
十月，帝崩，廟號宣宗。宣宗幼美風姿，好學，善談論。尤工於詩，多招文學之士，賦詩飲酒。少多符瑞，嘗竊自負。東海之難，入繼大統，馳驅兵革，無有寧時。暨其末年，大河以北，東至於山東，西至於關陝，盡屬敵區。連年太白經天，災異數至，蚩尤旗見，咸應其妖矣。明年正月上諡曰繼天興統述道勤仁英武聖孝皇帝，三月葬帝於德陵，宣宗在位十有一年。
