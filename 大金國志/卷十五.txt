
正隆六年正月甲戌朔，日有食之，太史奏當交不虧，羣臣稱慶。
自去冬主舉兵江上，洶洶訛言主已崩，幼主嗣立，改元新德。南宋信之，後使者無回言，無此事。大金已授甲造舟，必為南渡計。
五月，遣高景山、王全往宋賀天申節，宋帝見於紫宸殿。時國主恃其強盛，欲渝盟久矣。全因道國主意，求淮漢之地，及指取將相近臣議事，並報淵聖皇帝訃音。且言國主以九月北巡，今所指近臣當於八月至金國，大率皆慢辭也。
國主令諸處統軍，擇其精於射者，得五千人，皆用茸絲聯甲，紫茸為上，黃茸、靑茸次之，號「硬軍」，亦曰「細軍」，國主每自詫曰：「取江南，此五千人足矣。」
六月，宋徐嚞來，充起居稱賀使，賀主遷都也。嚞未至盱眙，金遣韓汝嘉先在泗州，遂相見於淮岸口。汝嘉傳國主語，謂：「卿等雖來，即非所召，可回，令元指定一二近上人來，須九月初定到。」汝嘉自盱眙歸，諫國主寢兵、議和，主曰：「汝與南宋為遊説邪？」遂賜死。國主率其衆北巡，至北邙山。因改名其山曰太平。彗出角。
七月，國主南遷汴京。自左丞相以下，具九節儀從，迎主於南薰門。國主及門，而暴風雨至，儀從皆不克舉。主人內，至承天門，迅雷大風作，天變如此。
宿王，國主親弟也。諸王皆戮，宿王獨存。時王怵於梁大使之言，嘗陰至太后處，告曰：「郎主今信梁大使偽言，廣築汴京，用兵南伐，皆是敗國之事。三王欲諌，郎主不問，已斬之矣。今告娘娘，望諫止之。」時母后方病，命主坐，因問曰：「聞今廣築汴京，簽民造船，聚糗糧，制軍器，果有之乎？」主曰「有之。」母曰：「吾無他病，以皇帝用兵不止，遠征江南，是吾病也。若行此事，民心必離，亂之端也。歷代無道之主，皆亡國敗家者，果有此行，其能免乎？」主大怒曰：「非朕母，乃梁宋國王之小妻也。」遂使護軍將軍赤盞彥忠即宮中弒之，以威言者。於是左右縮頸，國人以目。而後徒單氏與子光瑛復諌，主亦欲誅之，母子俱避去，三日方出。
國中一日坐正降殿，召臣下問曰：「許多宰執，孰有能為統軍者？」右丞劉萼曰：「臣請為之。」上喜，即拜萼為漢南道行營統軍，將二萬衆，歷唐、鄧以瞰荊、襄。又以金紫光祿大夫張忠彥統步軍，孟州防禦使王彥章副之，將五萬衆，據秦鳳以伺巴蜀。工部尚書蘇保衡統水軍，驍騎上將軍完顔鄭家奴副之，由海道將趍二浙。餘兵國主自將焉。
時國主與梁大使及妃嬪數人在宮遊觀，聞人唱曲子，其詞乃柳耆卿作《望海潮》也，只詠錢塘之景，主喜，隨聲而入。其唱者李貴兒出迎，主問曰：「適唱何詞？」貴兒曰：「《望海潮》。」梁大使曰：「此神仙詞也。」既而後亦到，遂飲酒。時汴守孔彥舟進木樨一株，主喜，梁大使曰：「此花乃江南植，以為薪。」於是主問：「朝中誰曾往江南？」梁大使曰：「有兵部尚書胡鄰曾到。」遂召之，首問錢塘之景。鄰曰：「江南揚州瓊花，潤州、金山、平江、姑蘇、錢塘、西湖，尤為天下美觀，其他更有多多美景，但臣跡不得到，只此數景，天下已罕，況於他乎？」主聞之大喜，遂決意南征。
九月，西元帥合喜以五千騎自鳳翔大散關入鳳州界三十里，攻黃牛堡，宋守將李彥堅告急於吳璘，璘馳至殺金平，遣將援之，彥堅督衆，用神臂弓射卻金師。璘又遣別將至寳鷄渭河，夜劫橋頭大寨，金師敗。又攻光化軍，騎兵數百忽突入城，宋守臣張超閉譙門，令從者率郡人巷戰，北軍死者數十人，乃引去。又攻信陽軍，趙樽引兵赴之，北軍引去。
國主以右丞李通為大都督，粘安阿述虎副之，令先造浮梁於淮水之上，主遂自將南征。時主衣橘紅袍，所乘馬金甲，自宋門出，其後徒單氏與子光瑛俱送行，主亦掩泣，徐曰：「天實使之，不自由也。」時兵號百萬，氊帳相望，鈕鼓之聲+絶，南方大震。
十月，金師破安豐和、光等州。主既渡淮，令萬戶蕭琦以十萬騎自花黶鎭由定遠縣取滁陽，路至揚州，琦至藕塘，駐軍數日，先以百騎侵淸流關，南軍無與敵者，遂長驅而入，直抵滁州，守臣陸廉棄城去。琦復自滁州引兵至瓦梁，扼滁河，不得渡。執鄉民歌大者問之，大紿以有路，自竹岡鎭可徑至六合，琦從之，俾為鄉導，遂迂路半日，故六合居民皆得逃去。琦得城不入，徑自山路趍揚州，攻破之。
北騎三千至樊城，宋翟貴、王進戍樊城、不過二百兵，北兵徑至城下，會無橋，不得渡。貴、進引兵出戰，俱死焉，士卒半掩入江中，至晚北兵方退。
金師至順徳軍，吳挺、向起敗之。
吳挺、向起乃吳璘所遣德順之師，抵城下，有泰世輔者，與其父出降，金人執其母妻招之，世輔欲還，其母云：「還亦死，不還亦死，等耳。不若善事趙天子。」金人盡殺其母妻。
是役也，統制官朱勇被執，不屈，遇害。高師中力戰死。璘尋遣王中正敗金人於治平寨，又敗之於照城坡。
金人既得揚州，即遣人來瓜洲渡，劉錡敗之於皂角林。
錡命部將賈和仲、吳超等拒之於皂角林，金人陷重圍，下馬死戰，數合，部將王佐以步卒百有四人往林中設伏，金人既入，張弩俄發，金人以運河岸狹，非騎兵之利，稍引去，遂大敗之，斬統軍高景山，俘數百人。
金師園海州，宋李寳兵至解圍，又敗金師於膠西。
先是，寳舟師至東海縣，時金師已圍海州，寳麾兵登岸，金人出意外，亟引去，於是魏勝出城迎寳，寳遣辯士四人招納，降伏。時山東豪傑王世修輩皆各以義旗聚衆，爭應為援。寳與子公佐引舟師至密之膠西石臼島，而金人之舟已出海口，泊唐島，相距止一山，候風即南，不知宋師之猝至也。寳伺金人之未覺，遣其將曹洋、黃端禱於石臼神祈風助順，忽風自南來，衆喜爭奮，引帆挺刃，俄頃過山，薄於金舟，鼓聲震蕩，金人大驚失措。金師之帆皆以錦纈為之，彌亙數里，忽為波濤捲聚一隅，窘促、搖兀不能動。寳命以火箭射之，煙焰隨發，延燒數百。有不及者，猶欲前拒，寳令健士躍登其舟，以短兵擊刺，其徒盡殪之。其餘簽軍皆中原舊民，脫甲而降者三千餘人。獲其將鄭家奴等六人，惟統軍蘇保衡未發，旋聞其敗，自經死。
金人侵陝州，宋任天鍚敗之。
十月，渤海一軍萬人叛歸會寧府，立葛王褎為帝。主為內變所撓，於是親統「細軍」駐和州雞籠山，臨江築壇，刑馬祭天，必欲至採石而渡。宋都統李顯忠未至，虞允文夜見建康留守張燾議之，燾但言已當死守留鑰。丙子，國主登壇，建黃繡旗二，中張黃蓋，國主執小紅旗麾衆渡江。時宋將李顯忠未至，諸將莫肯用命，盡伏山崦。惟提舉張振、王琪稍任其責，允文督之。敵舟漸近，宋軍用海鰍船迎擊，上士皆殊死鬥，我舟沈溺數萬，其回北岸者主皆殺之，遂不能濟。
主自採石之敗，乃北抵瓜州，宋虞允文亦自建康馳至鎭江。時江岸有車船二十四艘，充文同總領朱夏卿等相與臨江按試，命戰士踏車船徑趍瓜州，迫岸復回，北兵皆持滿以待。其船中流上下，其轉如飛，北兵相顧駭愕。時主已聞李寳由海道人膠西，焚其戰艦，而荊、鄂、成、閔諸軍方順流而下，主愈忿，乃回揚州，召諸將，約三日畢濟，過期盡殺之。諸將相與謀曰：「南軍有備如此，進有渰殺之禍，退有盡戮之憂，奈何？」其中一將曰：「等死，求生可乎？」衆皆曰：「願聞教。」有總管萬載曰：「殺郎主，卻與南宋通和歸鄉，則生矣。」衆皆一辭，曰：「諾。」主有紫茸等「細軍」，不遣臨敵，專以自衛，諸將雖欲殺逆，而「細軍」衛之甚嚴，衆因謂「細軍」曰：「淮東子女玉帛皆逃在泰州，我輩急欲渡江，汝等何不白郎主往取之？」「細軍」欣然共請，主從之，於是「細軍」去者過半。主語威勝統軍耶律勸農曰：「爾所將勝兵，我明日自點，數少必誅汝！」勸農自計兵亡已過半，與其子宿直將軍毋里謀，亦欲弒主。
乙未，諸將集兵萬餘人，控弦直入主寢帳中，左右親軍散走，諸將射帳中，矢下如雨，主即崩，並殺妃侍與謀事者十餘人。
皇子光瑛留汴京，亦為衆所殺。時先一夕四鼓，濃雲塞空，東北有大星墜，其聲如雷，蓋不祥之徵也。南宋有知數者，詣行府上書云：「以太乙局攷之，北主不煩甲兵，冬至前有蕭牆之變。」後果然。
褎既立，追廢主為海陵王，諡曰煬。後徙單氏為海陵夫人。
金師次茨湖，守將敗之。
茨湖在洪口之南，與光化軍相對。至是，金人以海舟渡，欲攻襄陽，會風勢不利，不得著岸，兵校史俊麾旗登舟，擊卻之。
僉師次全椒，李顯忠敗之，次楊林渡，又敗之，金師乃退。
十二月，遣使入宋朝議和。
金人移牒云：「正隆失德，無名興師，兩國生靈，枉被塗炭。已從廢殞，見議班師，各宜戢兵，以圖舊好。」
海陵之死也，死於揚州瓜州鎭之龜山寺，時正隆六年十月也，在位十二年。海陵少而知書，既長彌自矯飾，府庫資財無所愛，當世稱賢。諸王之誅，預有力焉，而窺覦非望，熙宗莫之覺也。一詠一吟，冠絶當時，沈深嚴重，莫測其志。迨登極之後，以法馭下，勇於誅殺，以會寧僻陋，遷都燕京，相宅未幾，復營汴邑，初而篡君，繼而殺母，背盟興兵，構禍累年。自採石與海道敗後，海陵不勝其忿，而身亦亡矣。
