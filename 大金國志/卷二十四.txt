'== 紀年  ==
宣宗皇帝名珣，世宗之孫，太子允恭長子也。生而奇偉，寛仁大度，身長八尺，隆凖龍顔。大安年間，有長人見，語大興府百姓曰：「豐王宜王燕。」既而不見。又有道人持方寸玉印，曰：「以獻新君。」置諸市上而去，莫知所在。東海既崩，紇石烈執中，召番漢羣臣共議所立。時親賢凋落，烏陵用章聶希古以為豐王，珣乃世宗長孫，既親且賢，且有符兆，以次當立。時豐王長子譚哲馬見在京，乃以符寳付之，迎立豐王。九月九日，豐王至燕京，執中率百官迎拜於道，遂立為帝。甲申，即皇帝位，改至寧元年為貞祐元年，降允濟為東海郡侯，拜執中、太師、元帥，領三省事，封澤王。是時大軍至紫金閣，距燕京二百里，執中欲誘其兵，南至涿易乃聚兵擊之。大軍破𣵠易至皂河西，欲渡橋，執中方病，足乗車督戰。大軍失利，翌日再戰。執中瘡甚不能出，乃遣左監軍果高乞以乣軍五千拒之。失期不至，執中欲斬之，主以其有功，諭免死。執中益其兵，令出曰：「勝則贖罪，敗則殺無赦！」高乞出戰，自夕至曉，忽北風大作，吹石揚沙，不能舉目，大軍乗風縱火馳擊之，高乞軍大潰。自度必為執中所殺，遂引糺軍圍執中之府，突入其臥內殺之，退詣應天門待罪。十月辛亥，主以高乞掌兵，不欲加罪，盡收執中弒逆之人殺之，拜高乞平章軍國加樞宻大使。於是大軍元帥圍燕京，大軍別狥河北、河東、山東諸郡，回薄燕京城下寨。是時太白經天。是年宋遣使真徳秀來賀登位，李𡌴來賀，正旦至盱眙而還，國亂故也。
貞祐二年，正月，宋何九齡謀取金秦州，大敗而還。是時，大國執盛所將者，降人楊伯遇乃蔚州吏，劉伯林乃集寧縣射士，同漢軍四十六都統及大項軍馬分三路攻取河北、河東、山東諸郡。其時，中原諸路之兵皆簽往，山後一帶防遏無兵可守，悉簽鄉民為兵，上城守御。防古盡驅其家屬來攻，父子兄弟往往遙相呼認，由是人無固志，所至都邑一鼓而下。自去歲十一月至今歲正月，凡破九十餘郡，惟大名、真定、青、鄆、邳、海、沃、順、通州有兵堅守，不能破。
時大軍又約南宋交攻,正月初九日夜,派州鍾維縣北岸有三騎渡淮而南,出文一囊,絹書地圖一冊雲,來通南宋請兵,宋守臣不敢受。
先是有楊安兒者,李全之婦翁也,見金人政亂,起兵叛之,蹂踐山東數都,依山負海,時出時入。大軍既圍燕京,不能下,乃分兵狥山東地,諸盜往往應之。
三月,復圍燕京,京帥乏糧,軍民餓死者十四五。主遣使議和,索公主及護駕將軍十人、「細軍」人,從公主童男女各五白,彩繡衣千件,御馬三千匹,金銀珠玉等物甚眾。又請左丞相完顏福輿以為質,主皆從之。使來選女,時公主見在者者七人,(求)東海郡候少女小姐姐最秀慧,遂以予之。又令主郷其國遙拜,主不敢拒。又以元帥惟圍燕之久,未嘗虜掠，欲得犒軍金帛，主亦從之。大軍北歸居庸關,在燕京之北百一十里,路狹隘,李雄聚兵數萬欲邀其歸而擊之,時完顏福輿在軍中,傳主主命:「已南北講和,不許擅出兵!」於是無敢動者。大既過關,盡驅山東、兩河少斯數數十而去。主召雄歸,加鎮國上將軍。燕京乏糧,遣李雄往涿州督運,大軍邀諸路奪其糧,雄被殺。京城金三斤不能易米三升,死者不可勝計。
大名守余崇義奏乞遷都,有旨集議於明陽殿。嗣慶王琮、嗣安王仲謂燕京規模壯大,不可輕遷,完顏宇、烏陵用章曰:「皆忠獻佐太宗,滅遼平宋,故建京,以龍朔上國為根本,改置五京,東西南北道〔里)〕適均。慮南宋有取河南山東之心,每視之為度外去來之物。其臨終,付囑於忠烈士,蓋以江南為慮。及廢劉豫、以其地歸之於宋。此忠烈王欲誘引南兵，為取江南計也。謀既不濟，乃復故土。控壓中外，莫過於中京。今上國之地皆已陷失，巍巍帝都鄰為敵境，兵戈朝起夕已到京，此豈壯大之勢，尚復泥古而不知變通，余崇義之奏遷都是也。大名不知何如？更定議之。」嗣安王伸曰：「昔太祖與宋夾攻耶律約事定之後，以燕京歸宋。耶律既滅，太祖便令如約，忠獻愛其山川廣袤，風土堅悍，力勸自取，太祖不從微服以往，歸謂忠獻曰：『燕京果好，但我不欲失言。我死，汝輩自取之。』今舍之而去，是失燕京也。」張慶之曰：「與其失社稷，孰若失燕京？」伸無以應。律明曰：「他處不知如何，中京斷不可留。」聶希古曰：「今河東有太原、河北有成德、中山、大名，山東有東平，河南有汴京、洛陽，陝西有永興，此八處，皆（古）帝都。太原地瘠民貧，迫近西夏，成德、中山亦非久計；永興西迫夏，東迫蜀，汴京近宋，皆不如大名得兩河之中。間崇義葺理頗有規模，亦可倚恃。」嗣慶王琮曰：「今棄燕京而去，祖宗山陵盡在此地，若有殘壊，公等何面目以輔人子孫？」張慶之曰：「太祖葬長白，今已隔絕，盧龍諸陵，若邊鎮得人，亦可無患。為人子孫，以不墜宗祀為本。若大軍復至，京師必危，血食尚可憂，況陵寢乎？」中書舍人孫大鼎曰：「中京便令不可遷，亦須暫遷避，俟勢稍定然後再為遷都計。」久之議終不決。
夏五月丁丑，太白經天。
十八日內出手詔曰：「國有大事，謀貴僉同，我太祖效文王之興岐，居龍朔以有天下。忠獻繼周公之卜洛，宅中京以朝諸侯。頃歲多虞，兵端未巳，臣鄰思久遠之計國人懷本土之思，盍各進言，以圖長策。」是日，集議於秘書省。嗣王三人既承詔，皆無語。樞密承旨、提舉軍器完顏宗魯首議曰：「盤庚遷亳不可效襲，平王遷洛愈見衰微。我國家以雄強戰鬥，奄有南北，今一旦示弱，遠竄梁魏，以此保國，恐其不然。古人有言，我能往，敵亦能往。今外人徒見畫河之議，欲自燕而南遷，謂舍河北以厭其欲。則河南、山東可為國家久計。臣恐不然，不若以宗廟、社稷之重，與國家死守，立於百戰之間，得勝勢則因機興復，否則固守京都，轉輸於中原，使遠近猶知我為雄強之國。臣以為，有中京則有河北河南，無中京則河北不可保，河南豈能獨立乎？」時樞密烏陵用章以再保京城有功，人多附之，意謂得有人助，中京不必遷動。聶希古中不能平，因曰：「諸公各思為社稷計，勿懷已私。」用章本無他意，首言曰：「中京當遷，已無可議，今惟議所都之地也。」秘書監兼中書舍人俞憲之、著作郎雍迪曰：「樞密之言是矣。太原地瘠，復近北地，中山猶燕京也，皆不可。永興太遠，惟大名、汴京、洛陽可耳，惟上所擇。」參政費歆曰：「汴京為四通八達之衢，梁宋地平，趙氏居之，至宣和事體可見。然彼所以居者，資給東南六路漕運，今我何仰邪？不若洛陽為天下中，猶有險固可守。」聶希古曰：「洛陽不如永興，汴京不如洛陽，誠可都也。但洛陽宮闕廢壞，地多荒圯，今若一旦修造，則國力不支。若止於因仍，又非所以為帝王之宅。汴京宮闕昨自煬王繕修之後，今猶堅完。氣勢差壯，權時之宜，惟汴則可。」侍郎宮孝迪終以汴京迫近南宋，為不宜都。直學士孫大鼎曰：「太宗之初平宋，也以康王在南，知人心毎有故國之思。深切慮之，豈是不要邪？今日之事，則固已久定矣，都之何疑？宋之用事者非有大志，彼方以韓侂胄為鑑，誰敢議此？吾國兵較北誠不如，較南則制之有餘力。」聶希古曰：「眾議紛紛，惟白上以定。」都於汴,眾猶以宮孝迪之言為然。
是年，帝命遣使往宋，督二年歲幣。宋臣真德秀請絕之，使又再至宋，迄不予。
時直院孫大鼎再入疏曰：「古今殊時，（事）勢亦異，論事不如論意。切思太宗命庄武太子之伐宋，初至汴京而回。忠獻再往，極其智巧。脅之以威，誘之以術，夕慮朝行，謀始謹終。考其設施，大略有三：汴京既克，不忍肆兵，誘之使至，始行廢奪。召其群從子弟布置耳目，搜録無遺，惟懼顛木之有由櫱。終將為國之害。不思康王遁於河北，大軍既返，宋號復興。天時方暑，未可回轍。秋風稍勁，忠獻以三千騎徑由山東以趨淮甸。至揚州，垂得而復失。續遣忠烈王越江窮追于海隅，以乘桴而不及，勝負相當，勢始可慮，此其一也。宋既有主，兵交未已，汴、洛、陝西是為故區，忠獻懼亟取則百姓難於政化，故先立張楚，次立劉齊，若果爭必，取則復立靖康君，使之相持，而南自弱。謀未盡行，忠烈繼之，銳意取江南（之）計，歸三京，以誘其將兵於平地。彼保江則河必虛，彼若不守河，是我嘗歸之，彼自委棄，在遺民，當自歸曲於其主。此其二也。天會八年冬，諸大臣會於黑龍江之柳林，陳王烏紳憂宋氏之再隆，其臣如趙鼎、張浚則志在於復讎。韓世忠、吳玠則習知於兵事。既不可以威取，復結怨之已深，勢難先屈，欲誘以從，遂縱秦檜以歸，一如忠獻所料。及誅廢其喜事貪功之將相，始定南疆北界，然後方行冊立，確定誓書。凡山東、淮北之民有流寓於江南及杜充、張忠彥之家屬，悉令發還，蓋懼南北交思，鼓扇生隙，務令斷絕，後患永無，此其三也，即此三策，百年賴之謂。先朝視河南為度外之去來，豈不厚誣於先帝？蓋不都中京，則故遼之地難定，不防衛於河南、秦洛，則河北陝西之地難保。今中原之規模既失，惟有經畫兩河猶不失為曹魏、元魏之時。」聶希古讀其疏於帝前，帝曰：「當何如？」烏蘭用章曰：「朝臣謂外敵雖強，若力戰以守中原，則河南、北皆為臂指之用。是護胸襟以保心腹，此一說也。大臣侍從謂兵凶戰危，萬一失利，則社稷可憂，不如遷避，以圖萬全，此亦一說也。二說各有利害，惟聖意決擇。」希古正色曰：「今日之議，正要臣等與陛下斷決,若如用章兩可之說,殊未知其意。矣昔庄武太子到汴京，不克而歸。次年忠獻王傾眾而南，至中山府，夜召郭藥師、耶律乾忠議之，忠獻以筯條三策，謂宋帝若率其至要親屬或渡江南走荊襄，此上策；也揀退老弱，收集精兵，委棄羅郭，堅守內城，以待四方之援，此中策也；優遊不決，分守大城，此成擒耳。複議遣一將屯睢陽，斷東南之援。藥師曰：『南家皆是書生，少帝復無英斷，未必有人，不如姑行。』及克南宋，一如所料。臣嘗憐之，不謂（大朝）今日有此。北軍已動，那時莫道臣不曾說。因下殿拜，求罷。」帝令內侍扶上，用章曰：「聖駕一面遷動，臣等自當死守故京，有何不可？但恐駕到所在，大軍亦來耳。」希古曰：「臣亦知之，但兵弱，國力不贍，使敵軍倘至此，當思萬全之策，不可僥倖。」帝曰：「卿等且退，待朕今夕思之。」眾遂退，帝御膳罷。帝詣蓬萊閣觀音祠燒香，過浮碧池，望池南有二狐相攜而過，逐之，各登樹而走。內侍曰：「幾日此物甚多，有戲舞於宣華殿前者。」帝拊髀曰：「怪變如此，不去可乎？」時宮殿妖異多此類。明日，帝以怪變諭執政。會河南路統軍布薩齊錦者亦奏乞徙都汴京，聶希古袖出敕命，乞降詔，令大名留守余崇義、汴京留守完顏成章、河內都運向琬裝備修內合用物色，令河西四路計度人夫車馬。上蹙額可之，仍命參知政事胥鼎為沿路排頓使。其侄霍王從彝者力諫曰：「祖宗山陵、宗廟、社稷百司庶府皆在燕京，豈宜棄之而去？」帝曰：「燕京乏糧，不能應辦今暫住南京，佚一二年間糧儲豐足，復歸未晚也？」從彝乞自督運，帝不從。從彝憂憤成疾而卒。時五月甲戍也。
辛巳，降旨，會三省及禁中存留文書，並秘書省蓬萊院、賁文館書籍，計用三萬車，犀玉、瑪瑙等器，計用駱駝三千頭，先發去中山交卸。遣燕王告辭陵寢，帝躬祀顯聖宮，啟發神主聖像，酹爵，後皆淚泣。翼日，令百官家屬、親王宗屬皆行。出宮女二千四百人，凡三衛兵卒之無妻者妻之。在上者嫁諸郎將及其子弟。詔戶部領度支杜棐，內都知省余士侃、畿內都轉運李之才護遞金帛。以聶希古提舉行宮一行事務，烏蘭用章總領宿衛，以完顏昌為大興尹兼留守。
二十八日，駕興，昌送於南順門外十里，伏地不能起，帝令扶之。且勞曰：「卿家曾大父是開國元勛，卿父復死國難，宜竭力捍禦，使此行無後顧憂。」昌拜泣，幾慟。帝亦揮淚，三衛近侍莫不流涕。昌復欲前送，有旨令速回，始辭去，且言：「事有便宜，容臣專行。」許之。駕至涿州趙何獻頓食，凡二千輿，上令分賜。
九月二十九日，駕至易州。翌日，至滄、景，中山守鄭之卲來迎駕。
十月一日，駕幸中山府舍，鄭之邵空諸寺觀，至者如歸。是晚，完顏昌奏到，言：「蒙古軍將動，游騎已出入界上，仍乞速幸大名府，得中山之兵可以協力。」詔太原帥完顏直出兵，與嵐、代兵戍飛狐口，蓋防燕山閒道移河東也。
初二日午，駕起中山，日行五十里至沃州，大名帥余崇義遣其子士表及同知張琚來迎駕。將及相一百里，崇義至，拜伏道左，遂駕幸大名府舍。是夕雨。天寒，參政張慶之與直學士院聶崇朝、顏叔靖登銅雀台，飲酒賦詩，為侍御史李彪所彈，各罰金。是夕，除兵部侍郎穆日華知大名府，余崇義昭文館大學士、成德節度使、右僕射。詰朝，崇義正謝訖，與聶希古、烏蘭用章奏，言：「完顏成章在汴排辦粗定，滑州諸處節節皆有候頓，自此平達，駕宜少留。應百官、宗室、親王家屬、圖書、財寶、神主，皆先起程。但此間與澤、潞相近，大行諸盜不可不防，請先遣上國兵防護濟河，俟到諸處，仍發回護駕，不可無大臣一人先行。」帝令用章、竇耆年先往，且欲更進位號。用章曰：「臣已過分，乞到汴隨例。」乃止除提舉，一行事務耆年副之。即日辭。是晚，完顏昌奏言：「蒙古軍至昌平復回，諜言在順州大造攻具，至三日皆遁，恐由嵐、代入河東，以迫乘輿。臣已報完顏直。力守南北二關。遂如所請施行。」
駕留大名府凡幾月，復自大名路由新衛州渡河，穆日華辦治河船，凡四千艘，飲食餅餌，皆先備辦，眾咸稱之。駕及濟南岸，滑守率官僚來迎，忽聞河東忽遞報云：「蒙古軍聲言二十萬，晝夜南來，過城不攻，乞敕河東諸軍及河南州郡早為防備。」
二十四日，駕入汴京城。
十一月朔，入宮，百官班賀。翌日，肆赦，仍降罪已詔，畧曰云云：「一人無良，萬方何罪？興言及此，流涕奚從？朕方圖大以宅中，期與更新而休化。劉伯林、李斌、楊安兒、王燕、張耀等或嘗經任使，或曾令征行，偶此失圖，遂迷故道。朕念先王之興起，尚合南北為一家，胡為今日之紛張，遂化仇讎於同軌？倘使幡然順命，必將加以厚恩。朕不食言，爾當敬聽。」
初七日，又下詔曰：「我太祖武元起於龍朔，所用多宗族之英。暨太宗並有汴京，其謀資南北之士，不惟擇能任事，而亦立賢無方。朕屬茲艱難，多憑忠義云云。」逮茲三十年之間，科舉一遵於彝制，胡為四百州之廣，任使屢病於無人云雲。」「已敕攸司，精於選士，凡在見聞，咸思奮起。」次日，有旨令張師顏等分別文籍、書畫、圖史、彝器各如舊制。汴中吏民指車嘆曰：「恰去九十年，誰知又歸此邪？」十一日，鎖院聶希古遷太傅、魏國公，余崇義遷太保、鄭國公烏蘭用章遷太保、衛國公，張慶之特進、濮陽郡公。自余加恩，皆準赦文所降。自發燕京，前後制誥皆孫大鼎及盧之憲二人。是夕草制罷，大鼎在玉堂有詩，翌早舉似鴻臚卿。雍孝孫孝孫戲之曰：「聞有潤筆，不到罰錢。」
初，忠獻王粘罕欲贊太宗都燕，司天監郝世才本遼臣也，精於天文地理，忠獻攻討，每攜以行，所言皆驗。謂「燕京土燥山遠，水泉不潤，可以威守，難以文定。若南征北伐未已，此地可居。如持盈守成，禍變必作。又泰和有童謡曰：『易水流，汴水流，百年易過又休休。兩家都好住，前後總遲留。』至此，燕京王氣耗竭。」其言驗矣。
八月，蒙古軍復圍燕京，分兵下中原州郡，又遣使至汴索犒軍金銀等物，帝皆與之。冬，燕京糺軍叛，與蒙古軍圍燕京。
是年八月乙巳，太白復經天，九月，太白晝見。
