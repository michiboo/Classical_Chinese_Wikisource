
皇統五年春正月，復教坊樂於工，凡二百有五人。
創屯田軍，凡女真、契丹之人皆自本部徙居中州，與百姓雜處，計其戶口授以官田，使其播種，春秋量給衣馬。若遇出軍，始給其錢米。凡屯田之所，自燕山之南，淮、隴之北，皆有之，多至六萬人，皆築壘於村落間。
秋七月，國中大旱，飛蝗蔽日。是月，詔蠲民租。
時有蒙兀之擾，又有旱荒之憂，民不聊生甚矣。
頒行《皇統新律》千餘條。
《新律》之行，大抵依倣大宋，其間亦和創立者，如毆妻至死，非用器刃者，不加刑。他率類此。徒自—年半至五年，杖自百二十至二百，皆以荊決臀，仍拘役之，使之雜作。惟僧尼犯姦及強盜，不論得財不得財，並處死，與古制異矣，大概國法酷嚴。
北人官漢地者，皆置通事，即譯語官也。而通事之舞法尤甚，上下重輕皆出其手，招權納賄，二三年皆致富，民俗苦之。有銀珠哥大王者，以戰多於貴顯，而不諳民事。嘗留守燕京，有民數十家，負富僧金六七萬緡，不肯償，僧誦言欲申訴，逋者大恐，相率賂通事，祈緩之。通事曰：「汝輩所負不貲，今雖稍遷延，終不能免。苟能厚謝我，我為汝致其死。」皆欣然許諾，僧既陳牒，跪聽命，通事潛易他紙。譯言曰：「久旱不雨，僧欲焚身動天，以蘇百姓。」銀珠笑，即書牒尾稱「賽哏」者再。庭下已有牽櫳官二十輩，驅之出，僧莫測所以，扣之，則曰：「賽哏，好也，狀行矣。」須臾出郭，則逋者已先期積薪，擁僧於上，四面舉火，號呼稱冤，不能脫，竟以焚死。
九月，河決李固渡，漂居民五千餘家，詔起曹、單、拱、亳及應天五郡下修之。民有地一頃者出一夫，不及者助夫之費。凡役二萬四千夫，五十四日而畢。
皇統六年春三月，上以上京會寧府舊內太狹，纔如郡治，遂役五路工匠，撤而新之。規模雖倣汴京，然僅得十之二三而已。
夏，左副元帥撒離曷以罪誅。撻懶既死，或言其嘗與通謀故也。撒離曷者，女真人，不知其族屬之遠近。
女真萬戶湖沙虎北攻盲骨子，糧盡而還，為盲骨子襲之，至上京之西北，大敗于海嶺。
用兵糧道有三：一者屯戍，二者出疆，三者臨敵，金國俱失之。一者屯戍，則各人自營田以供歲計，無田者每人一月給粟七㪷，或折米四㪷五升，餘無分毫所得，此屯戍之失計也。二者出疆，因糧於敵，不計遠近，每人借支一月糧，計米四㪷五升。其人既負重甲，又為糧累，或賤售於人，或棄驢馬，或督之行遠則擲於路，由是飢饉不行，相結逃竄。敵或淸野，離散可待。此出疆之失計也。三者臨敵，並無火頭，負米自造，食罷而出。既出，更無供饋。或出營之久，或戰罷而歸，或傷重睏倦，有能造飯，有不能造飯者，此皆臨敵之失計也。三者俱失，盲骨子不毛之役，詎能久處乎？盲骨子在契丹時謂之朦骨國，其人長七八尺，捕生麋鹿食之，其目能視數十里，秋毫皆見。蓋不食煙火，故眼明。與大金隔一江，嘗渡江之南為宼，禦之則返，無如之何。
皇統七年春，宋遣沈昭遠來，賀上生辰，蓋國主以七夕為生日也。賀禮金茶器千兩，銀酒器萬兩，錦綺千匹。賀正旦禮物亦如之，蓋生辰使亦以正月至，不欲使人兩至也。
女真舊絶小，正朔所不及。其民不知紀年，問之則曰：「我見草靑幾度矣。」蓋以草一靑為一歲也。自興兵以後，寖染華風，將帥生朝皆自擇佳辰。粘罕以正旦，兀室以元夕，烏拽馬以上巳，國主以七夕矣。其他如重午、重九、中秋、中元、下元、四月八日，皆然。
秋九月，國主獵於陰山之北，遂至雲中府。冬十月，復歸上京。國主遣使，挾相士下兩河諸路，選民間室女，十三以上，二十以下，得四十人。
是歳，朦骨國平。初，撻懶既誅，其子勝花都郎君者，率其父故部曲以叛，與朦骨通。兀朮之未死也，自將中原所教神臂弓手八萬討之，連年不能克。皇統之六年八月，復遣蕭保壽奴與之和，議割西平河以北二十七團塞與之，歲遺牛羊米荳，且冊其酋長熬羅孛極烈，為朦輔國主，至是始和，歲遺甚厚。於是熬羅孛極烈自稱祖元皇帝，改元天興。大金用兵連年，卒不能討，但遣精兵，分據要害而還。
冬，都元帥兀朮薨。兀朮且死時，語其屬曰：「南宋軍勢強甚，宜益加好和，十數年後，南軍衰老，然後圖之。」
皇統八年四月，中京小雨大雷，羣犬數十爭赴土河而死，所可救者纔二三耳。國主之望國崖避暑。
五月，汴都太康縣一夕大雷雨，下冰龜，亙數十里，龜大小不等，首足卦文皆具。
九月，國主遣廉訪使蕭裕徧至諸路，詢民間，自郡守以下皆究其治狀而陞黜之。
十月，以故宋王宗幹之子岐王亮為左丞相。
時亮有包藏窺何之意。胙王元者，乃故主太祖旻之孫也，時太子未立，元居嫡長，以次當立。亮欲先除去，以為己計。因河南兵叛有妄稱「皇弟」者，亮誣以語相符合，實相連結，乃譖於主，置之重法。國人皆謂主淫於用刑，不知由亮之所陷也。亮頗能矯情飾貌，欺世盜名，故竊弄權柄，害及宗黨如此。
皇統九年三月癸未朔，日有食之，陰雲不見。
黃頭女真者三千人叛，遣右都監拔束討之。
黃頭女真者，皆山居，號合蘇館女真。合蘇館，河西亦有之，有八館在黃河東，今皆屬大金，與金粟城、五花城隔河相近。三城八館，舊屬契丹，今屬西夏。大金約以兵取關中，以三城八館報之，後背約，再取八館，而三城在河西，屢戰不得。今此合蘇館，乃黃頭女真，非河西也。其人戇朴勇鷙，不能別死生。國中每出戰，皆被以重札，令前驅，謂之硬軍。後役之益苛。廩給既少，遇掠所得復奪之，不勝忿，遂叛。其人髭髪皆黃，目睛多綠，亦黃而白多。
十二月，左丞相岐王亮弒國主亶。國主平日嗜殺，晚年性尤暴，宗族大臣皆懼不免，相與結約，以伺其間。是夜，亮入國主吾寢所，先收其兵械，然後數其罪弒之。
亮以岐王充燕京留守，時在外也。諸王召之同謀，亮潛往上京，入駙馬宅，與燕趙諸王謀廢。駙馬曰：「有一人可同謀，乃內侍興國奴也。此人好犀帶，並岐王照夜白馬，惠之必從。」興國奴大喜，先往宮候主寢，匿其弓劍，又親往皇城東門，謂守門使者乞伏效里等曰：「主詔諸王議事，可開門。」既而駙馬及諸王相次而入，宮中燈燭如晝，諸王持劍直入帳前。主方熟寢，諸王叱曰：「無道之君，匹夫耳，可速斬之！」言訖而劍落，主驚覺而起，見諸王在前，大呼曰：「興國奴何在？」興國奴未及應，主已中數刃，嘆曰：「我何罪，汝等悖逆如是邪？」良久而死，駙馬以衾裹其屍。
詰旦，未知其所立，宗族大臣推尚書左丞相岐王亮好學知書，遂其立之。
諸王環立榻前，薄曉，諸官成班，諸王與駙馬共立亮為主。蕭玉仗劍，謂衆曰：「主上暴薨，岐王亮仁孝，可以治國，故立為君。今岐王已陞殿，汝等何不拜？」衆拜，亮遂即位，改元，赦天下。以興國奴為西道總管。蕭玉又奏曰：「臣請按行境內，以鎭壓不從者。」四十六日徧其境而回，除蕭玉東京留守。
亮立，追廢主為東昏王，亮死後，乃諡曰武靈皇帝，廟號閔宗。久之，又改成皇帝，廟號熙宗。熙宗自為童時聰悟，適諸父南征中原，得燕人韓昉及中國儒士教之，後能賦詩染翰，雅歌儒服，分茶焚香，弈棋象戲，盡失女真故態矣。視開國舊臣，則曰：「無知夷狄。」及舊臣視之，則曰：「宛然一漢戶少年子也。」自即位已來，左右儒臣諂諛成風，禁衛尊嚴，後宮盛色，舊日元勳將相，多所疏擯，而骨肉之間邪心始起。太宗之長子宋王宗盤，次曰兗國王宗雋，次曰虞王宗英，滕王宗偉，以次受誅。武元初起兵時，其主兵者曰晉王宗維，乃武元從兄之子，所謂相國粘罕也。其主謀者曰陳王希尹，亦武元疏族，於屬為子，所謂兀室也。又其次曰魯王昌，乃武元之從弟，所謂撻懶也。又其次曰撒離曷，為左副元帥，皆女真人，不知其屬之遠近。自熙宗淫刑肆虐，疑似濫誅，粘罕首罷兵柄，憤悒而亡，餘皆不免於誅，而太祖、太宗子孫誅戮殆盡。岐王肆逆，豈其報應之理固當然哉！
熙宗既弒，亮以刑餘之人，故不得入廟。其後世宗升之廟位。通論熙宗，在位凡十五年。
