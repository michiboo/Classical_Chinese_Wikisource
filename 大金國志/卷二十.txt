
承安四年二月，詔建太學於京城之南，總為屋七十有五區，西序置古今文籍、秘哲新所賜書，東序置三代鼎彝、俎豆、敦盤、尊罍，及春秋釋奠合用祭器。於是行禮於辟雖，祀先師孔子，召郡國學生通一經以上者居之。公卿以下於孫竝入學受業，每季臨觀，課其優劣，學徒甚盛，諸生獻詩頌及賦者四百人。國主博學工詩，曾於雲龍川、泰和殿賞牡丹詠詩，時五月初也。詩云：「洛陽榖雨紅千葉，嶺外朱明玉一枝，地力發生雖也異，天工造物本無私。」
先皇顯宗亦嗜詩，曾於世宗朝右相石琚生日賜以一詩云：「黃閣今姚宋，青宮舊綺園。繡絺歸里社，冠蓋盡都門。善訓懷師席，深仁寄壽尊。所期河潤溥，餘福被元元。」又次高駢風箏韻云：心與寥寥太自通，手隨輕籟入天風，山良水闊尋無處，聲在亂雲空碧中。」皆得詩人風騷之旨也。
九月，太后趙氏薨。太后寢疾時，主入問起居，宸妃亦至，後曰：「我有一心願未遂，宸妃能成我意乎？我家三四百口為煬王所殺，叢冢在和龍。我欲創一寺在彼，以追薦冥福，歲時奠享。我不敢費公錢，我自有錢七萬，可以辦。汝但説與皇帝，要時時省得，我死瞑目矣。越旬，太后薨，宸妃以其遺留分與中外姻親及諸趙女之在京遠近者，以手詔下和龍府，起大明寺，建九級浮屠。遣太后殿內侍侯衍往監造，務極壯麗，且度僧三萬人，施以度牒。時征行調發，民方厭苦，聞有度僧之命，遠近奔就，遂及五萬人。於寺旁建八寺以處之，右諫議胡列璧諫，不省。
時國兵屢敗，愛王處和龍以北，凡國家始興之地皆失之。主見兵革末已，心亦憂之，宸妃及諸御女多勸以酒。嘗乘小馬，命宮人攜酒餚、鼓樂，徧遊池館，意之所悅，必留飲至夜。嘗一日謂魯王琚曰：「蹈叔父子如此，傚者心衆，人多勸我莫與汝等語。」琚泣曰：「兄弟不信，尚誰信邪？周公誅管蔡，封康叔，豈可以一概疑之？」由是諸王皆緘默，如痴風焉。
承安五年，自愛王叛後，北兵連年深入，加以荒旱，所在盜發。嘗遣秘書監虞世弈説愛王以世襲王封，竟不得要約而還。
是年，大軍大舉深入至斯波川，驅兵十日，以俟河冰合。和龍帥完顔太康集兵禦之於東津，大軍長驅而前，愛王之兵在後，太康令人椎冰、伐柴薪燒川，燎於岸，刳木為舟，中積熾炭，冰不能合。大軍在對岸，愛王兵與之合，自君子津濟。
十二月丁酉，陷大都城，圍和龍，太康之兵皆潰。其子根在城中，與同知章去疾極力城禦，大軍攻之，十七日陷大城，去疾退守子城。大軍拆民屋為層樓，用牛車挽橋梁石裝砲，當之者糜碎。二十九日，和龍陷，遂取東、灤、平三州，余崇義建言遣樞密官屬同丘好古，載金玉美女自山後出居蹬嶺，逾大漠，涉東韓白龍城使蒙國。蒙人聞使至，甚喜，好古因説之襲草地，可以大獲，蒙人從之。
次年三月，蒙兵犯北部，敗其衆於骨丘，追襲餘兵，徑至楊割城。北國聞之始懼，亟回師。大興以北千里蕭條，耕桑俱廢，加以旱嘆，民不聊生。
是年，宋遣戶部郎中趙善義來賀生辰。未幾，又遣都官郎中吳旰為孝宗太上後崩告哀使。善義還至雍邱，因與本國人爭下車子處，忽謂之曰：「爾方為北國所擾，何暇與我交爭？莫待要南朝起兵夾攻邪？」其下共調護之，伴使乃不爭。翌日，伴使謂趙曰：「昨日國信尚書所言，某等歸上頭莫須奏過否？」趙皇恐，以醉為辭，且謝之。事聞，趙遂坐奉使生事免官。
旰之使也，善義未還，國中以奉使驟來，疑偵其國中事。旰之盱眙，未即納，陰遣人至臨安伺之，得其實而歸，乃遣使來迓。旰入境，與趙遇於途，兩使分道而過，各不相聞，但私以片紙往來而已。
秋，宋光宗崩。
泰和元年，是年有羣牧使耶律得壽叛，聚兵數萬，以毛尾為大帥，主拜十一騎為元帥馬，紇石烈善樂為招討使，將兵三十萬以擊之，誅得壽、毛尾，遂追其餘衆至草地，凡六十日而歸。
冬，浚界壕，深廣各三丈，東接高麗，西達夏境，列屯戍兵數千里，防其復至。
泰和二年五月，國主大宴於西涼觀，鄂王資起白主曰：「天時人事不順如此，日已晡，恐勞聖躬，請駕興。」主曰：「方與諸王公樂飲，何勞邪？」資泣曰：「國兵屢敗，邊地蕭條，兩河盜起，北兵雖退，差涼復來，豈是樂飲時也？」主曰：「我嘗畏與公等相見，偏説撓人心懷事。」資遂請退，不許。且曰：「王欲飲酖邪？」侍郎李西華前曰：「資是憂國，然言之非時，不足加罪。」主曰：「卿等常為一黨，以非我也。」自是，多以暑熱不視朝，日夕與宸妃及諸內侍為長夜飲。詔大興府：擇民間女子十三以上三百人，有姿色黠慧者進入禁中，教為酒令，及効市肆歌勸。大興尹完顏天穆奏稱：「天旱正屬禱祈，索女恐招怨詈，且非敬天修德之事。」翌日，有旨降秩，罷知耀州。
泰和三年，是時，宸妃嬖倖用事，軍中奏報悉令裁決，妃見有急切，多屏不奏。間右小捷，即以示主，且喜且笑。會寧陷失，平、灤破壞，主皆不知也。一日，謝世雲、完顏世卿奏言至，主始駭然，顧問內侍直李汝回，曰：「汝輩更不説邪？」汝回曰：「章疏在宸妃處，臣等無由得見。」世卿曰：「太宗討趙氏之罪，凡攜其三千口來，今日亂國家皆是其女孽，此天也。」世雲曰：「亂匪降自天，生自婦人，婦存長舌，維厲之階，信哉！」
泰和四年三月，中天以北其色殷紅如血，司天官奏曰：「十年後，主天下大亂。」主怒曰：「如此全盛，豈十年能亂之乎？」
六月，愛王發疾卒，其子雄，三大王立。大將共戍其國，且約以進兵，雄以持父喪辭。大將怒，遣其掌文官顔飛責讓之。初，愛王定約，以國家初起之地及故遼封疆，自溝內以北歸之於北，溝南則為己有。累歲結謀用兵，愛王無分毫得也。至是，使來責之，雄畏懼而從。
十二月，葬父愛王於冷山，遂進兵。
