<

天眷三年春，宋遣使莫將來充迎護使也。
兀朮下令，沿大河置寨鋪，防託諸偷渡大河南歸宋朝之人，及與人渡者罪死。
邢、洺、磁、相、慶源一帶屯駐堡寨，其中被虜漢人相約，於二月旦日各攜主人鞍馬器甲聚於邯鄲之西村，相結上太行為盜。
太行義士夜破懷州萬善鎭，去懷二十里，州人大恐，本州守鳥陵思謀率軍民保城。既旦，集父老於庭，論之曰：「爾等知破萬善鎭之人否？南宋官軍邪？太行盜賊邪？」父老皆曰：「太行盜賊。」思謀曰：「爾等既知非南宋軍，則當各撫諭子弟及閭里丁壯，慎無得煽搖妄動，恐盜賊不能保爾，反害生靈。若南宋軍來，則不必爾等為計，我當糾率郡人，開門納王師矣。」於是以酒勞之而散。
思謀自穹廬內亂之後，太行嘯聚蠭起，每終夜輾轉無寐，或披衣而坐，喟然嘆曰：「可惜官人，備歷艱險，以取天下，而今為數小子壞之，我未知死所矣。時乃割地之初，以大河為界，北方盛傳南帝親征，民間往往私結徒黨，陰置軍器，以備緩急。沿河州郡尤為流言所惑，至於晝為罷市，夜或披衣以伺風聲者。思謀時守河內，地當要衝，自揣執削身危，常懷疑懼，萬善又為義士所破，故假以撫諭為名，露其心腹。
兀朮分四道征南宋。先是撻懶既廢偽齊，乃議以河南地歸南宋，兀朮力不能爭。及撻懶誅，兀朮始得政，以歸地非其本計，決欲渝盟，乃擧國中之兵集於祁州元帥府大閲，遂分道道南征。命聶黎孛堇出山東，撒離曷侵陝右，李成侵河南，兀朮自將精兵十餘萬，與孔彥舟、酈瓊、趙榮抵汴。至是，攻宋東京，孟庾率官吏迎拜，兀朮入城，駐舊龍德宮。於是詔諭州縣，以撻懶擅割河南，且言宋朝不肯狥其所欲。詔詞略曰：「非朕一人與奪有食言，恩威弛張之問，蓋不得已。」遂命使持詔遍詣諸郡，又分兵隨之。
時兀朮罕河南，諸郡望風奔潰，克興仁、淮寧、拱州，又克南京，逐留守路允迪。初，金國渝盟，以葛王褎知歸德府，褎以數千人至宋王臺，遣人諭都人，告以不殺不掠之意，請路留守出門相見。允迪朝服出城見之，會於宋王臺，允迪為主，褎為客。允迪奉觴為褎壽，褎酧飲，遂送允迪於汴京，褎鼓吹入城，秋毫不犯。又克西京慶陽府及亳
州。
撒離曷自河中渡河，疾馳二百五十里，趍永興軍，宋權知軍事郝遠即開門納之。長安既克，陝西州縣所至迎降。既而撒離曷至鳳翔西城外下寨，為李師顔、姚仲所敗。又悉兵攻涇州，宋田晟因其壁壘未定，擊之，金師敗走。兀朮敗於順昌府。時北師游騎先至順昌城下，既而葛王褎及龍虎大王軍併至城下，凡三萬餘人，為宋劉錡所敗，馳詣東京，告急於兀朮。兀朮至，責諸將用兵之失，衆曰：「今者南兵非昔之比，國主臨陣自可見。」兀朮見其城陋，謂諸將曰：「此可以靴尖趯倒耳。」即下令，來早府治會食。諸軍所得玉帛子女聽其自留，男子長成者皆殺，且折箭為誓，以激其衆。平旦，併力攻城，凡十餘萬，先攻東門，敗退。兀朮自將牙兵三千往來為援，皆帶重甲，三人為伍，貫韋索，號「鐵浮屠」。每進一步，即用「拒馬子」遮其後，示無反顧。復以鐵騎馬左右翼，號「拐子馬」，悉以女真充之，前此攻所難下之城，並用此軍，又名「長勝軍」。至是大敗，不能支，乃作筏繫橋而去。屯泰和縣，臥兩日。至陳州，數諸將之罪，自將軍韓常以下皆鞭之，於是復以葛王褎守歸德府，韓常守許州，兀朮自擁其衆還汴京，自是不復出矣。
是秋，兀朮再提兵，與宋將岳飛戰，連敗。飛兵至朱仙鎭，得宋朝班師詔而還。
明年改元皇統，飛遣將梁興等率兵渡河，連破金人，復趙州及垣曲、王屋縣。飛等親提兵繼進，與兀朮戰，又破之。軍至朱仙鎭，距東京四十五里，詔班師，於是潁昌、淮寧，蔡、鄭諸州皆失。秦檜主罷兵，召飛赴行在，命起居舍人李易見韓世忠，諭旨楊沂中還師鎭江，劉光世還池州，劉錡還太平州，張俊自宣化歸建康。罷宣撫司，以其兵隸御前，遇出師臨時取旨。
皇統元年春，兀朮自順昌失利，遂保汴京，留屯宋亳州，出入許、鄭之間，簽兩河軍，與番部凡十餘萬，以謀再舉。至是，果南侵，克壽春府、滁州、亳州、廬州、和州，至拓皐，與劉錡相遇，隔河相拒。錡會張俊、楊沂中軍迎敵，兀朮敗退，屯於紫金山。
兀朮已克廬州，次侵和州，錡移屯濡須塢至尖山、淸流、下關，雨與敵遇，俱捷。至拓皐，其地坦平，金人自以為騎兵之利也，隔河相拒。會夜大雨，錡遣人會合張俊及沂中之軍，俊為宣撫使，詔沂中副之，自臨安晝夜疾馳，六日至歷陽。翌日，諸將各以軍來，而俊未至，錡與諸將分軍為三並進，渡水擊金師。田師中欲俟俊至，王德曰：「事當機會，復何待？」錡即與德上馬，率先迎敵，沂中軍繼至。兀朮鐵騎十餘萬，分為兩隅，夾道而陣。德與師中揮兵先薄其右隅，金陣動，乃以「拐子馬」兩翼而進，沂中令萬兵各持長斧，如堵而前，錡舉諸軍合擊之，金兵望見曰「此順昌旗幟也。」即退走，屯於紫金山。九月，宋遣使劉光遠來。先是莫將使金，為所留，至是不因聘諭，兀朮欲議和，故縱之歸，以兀朮書來，大略言：「當遣尊官右職、名望夙著持節而來。」蓋欲亟和故也，宋於是又遣魏良臣往使。
十一月，良臣偕金使蕭毅、邢具瞻二人來，許以淮水為界，歲幣銀帛各二十五萬匹。又欲割唐、鄧二州，故遣二人來審定可否。宋又遣何鑄充報謝使，曹勛副之。
毅等過江，揭旗於舟，大書「江南撫諭」，知鎭江府劉子羽見之，怒，夜以他旗易之。
良臣懼，力索之，且以語脅於羽。子羽曰：「吾為守臣，朝論無所與，然欲揭此於吾州之境，吾有死而已，請不已，出境乃還之。」洪皓在燕山。是冬，密奏宋朝，言金國已厭兵，勢不能久，異時以婦隨軍，今不敢攜矣。朝廷不知虛實，卑詞厚幣，未有成約，不若乘勝進擊，再造猶反掌耳。
十二月，兀朮以書抵秦檜曰：「爾朝夕以和請，而岳飛方為河北圖，必殺岳飛，而後可和。」檜奏，誅飛及張憲、岳雲。
岳飛忠孝出於天性。初，從駕渡河，留妻養母。河北破，凡十八往返，乃迎母歸。母喪，廬墓，御劄數四強之而後起，慷慨以必取中原為念。少飲酒能至數斗，上嘗戒之曰：「卿異時到河朔乃可飲酒。」遂絶口不飲。吳玠嘗盛飾名姝以遺之，卻而不受。上欲為營居第於行都，飛辭謝曰;「金人未滅，臣何以家為？」飛前後累平劇盜，復襄、漢六郡，功名出諸將右。張俊遘成飛罪，赴獄賜死。洪皓在金，蠟書馳奏，以為金所大畏服者惟飛，至以父呼之。諸將聞其死，爭酌灑相慶。
皇統二年春，宋遣莫將、周聿往也兩充割地使，割府、鄧等州入十金，蓋[河、淮]中流為界。
宋又割商、秦州和尚、方山原入於金，商、秦之地宋止存上津、豐陽、天水三邑，及隴內、成紀餘地而已。初，宋邵隆任商州，終始幾十年，披荊榛此礫以為治，招徠離散，至是割屬金，隆嘗怏怏。後徙金州，秦檜酖之。
宋胡世將奏曰：「和尚原及商、秦州險要之地，並係川蜀緊要門戶，撒離曷曾侵和尚原，折合孛堇曾侵攻商州，又欲復秦州，皆以本司遣兵捍禦而退，以此見和尚原、商、秦州三處，金人屢欲窺伺，終不得志。此係控扼川口必爭之地，而和尚原所係利害尤重。」兀朮屢致害欲得之，世將卒，遂詔鄭剛中聽其分畫。
時廷臣多言可以與之議和，而四州之地不可輕棄。虞允文力爭不可，惟湯思退主之。思退，乃檜之黨也。
八月，歸宋太后韋氏於宋，遣少監高居安等扈送。
是年，太原義士張橫敗國兵於憲州，擒嵐、憲兩州同知，及岢嵐軍判官。
平陽義士梁小哥，敗國兵於太行，殺契丹都統馬五太師。
張橫有衆一十八人，嘯聚於嵐、憲之境，大金捕之，往往失利。至是，帥府遣兩州同知及判官，領太原兵千五百人追捕。既與張橫相遇，望風而潰，多墜崖死，兩州同知與判官盡為橫所擒。
梁小哥有衆四十人，時破平陽府神山縣，去帥府五百里遠，總管判官鄧奭以三千人討之。奭軍常與梁小哥相去五六里方敢行，遙見梁旗幟則止。遇夜相去十餘里方敢下營，多置火炬、巡警，以備衝劫。營中轉箭唱號，不敢少眠。二夕之間，兩次警潰。至第四日，有契丹都統馬五太師領契丹鐵騎五百，與奭軍會，大誚其怯，併奭之軍率衆先登而戰，為梁小哥首殺之，五百餘衆盡皆奔散。夫以橫與小哥無六十人，而乃對大金六千之衆，梟擒主將，追奔逐北，則今之大金非昔之大金矣。倘宋朝有志恢復，燕、雲等路漢軍縱不南歸，豈不北走哉？
皇統三年春，雲中家戶軍女戶陳氏婦姑持產業契書共告於元帥府，以父子俱陣亡無可充役，願盡納産業於官，以免充役。元帥怒其沮壞軍法殺之。
金國民軍有二：一曰家戶軍，以家産高下定；二曰人丁軍，以丁數多寡定。諸稱家戶者，不以丁數論，故家口至於一絶，人丁至於傭賤，俱不得免也。陳氏婦姑棄市，國人哀之。
夏六月，國主生子，大赦，詔其境內童行有籍於官者，悉度為僧，道士亦如之。始許宋使洪皓等南歸。
八月，洪皓以金國生子，大赦，方獲南歸。中興奉使幾三十人，生還者惟皓及張邵、朱弁三人而已。
秋七月，境內大風，自河南北轉至山東而止。
主諭尚書省，將循契丹故事，四時游獵，春水秋山，冬夏剌鉢。
契丹主有國以來，承平日久，無以為事，每歲春，放鵝於春水，鈎魚於混同江；夏避暑於永安山，或長嶺豹子河；秋射鹿於慶州黑嶺秋山；冬射虎於顯州。四時無定，荒於遊獵，內耗郡邑，外擾鄰封。由是內外騷然，禍亂斯至，所以亡也。
皇統四年春，渤海千戶馬拽固謀亂，元帥府收叛衆，盡誅之。
先是，馬拽固與萬戶烏碖索不相能，會關中失火，馬拽固選其徒之強壯者，以救火為名，因攻城作亂，殺烏碖，欲逃之沙漠。未果而敗。
夏，遣使於南宋，賀天中節，禮物珠一囊，金帶一條，衣七襲，綾羅紗縠五百段，馬十匹，自是，歲如之。
冬，遣使於南宋，賀明年正旦，禮物金酒器六事，色綾羅紗縠三百段。自是使命往復，貢物亦循如此例。
