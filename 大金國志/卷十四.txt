
正隆元年，是年猶仍貞元之號，是冬方改正隆。
二月，令婆隆敦為左都監，帥兵經略屯田於曷董城。林牙之子鳥律遊騎數百人出入軍前，婆隆敦遣使打話遂退。
沙子者，蓋不毛之地，皆平沙廣漠。風起揚塵，至不能辨色。或平地，頃刻高數丈，絶無水源，人多渴死。
曷董城去上京三千餘里。遼既亡，林牙大實亦降。大實，小名；林牙，猶翰林學士也。大實與粘罕雙陸爭道，粘罕心欲殺之，而口不言。大實既歸帳，即棄其妻，攜五子宵遁。詰旦，粘罕怪其日高不來，使召之，其妻曰：「昨夕以酒忤大人，畏罪而竄。」詢其所之，不以告。粘罕大怒，以配部落之最賤者，妻不肯屈，強之，極口謾駡。遂射殺之。大實深入沙漠，立天祚之子梁王為帝而相之。烏律者，大實之子。大金遣余覩至其地，不能平，令為屯田之策以困之。
冬，復修汴京大內，遣左丞相張浩領行臺尚書省督其事，且用梁漢臣為提舉官，號「大使」，於是暴役橫歛，以務速成，乃下詔，略曰：「朕祗奉上元，君臨萬國，屬從朔地，爰出幽都。猶跼蹐於一隅，非光宅於中土。顧理道所在，有因有循；權變所在，有革有化。大梁天下之都會，陰陽之正中，朕惟變通之數，其可違乎？徃歲卜食相土、立建新都，將命不虔，燼於一炬。第川原秀麗，卉物豐滋，朕夙有志焉。雖則劬勞，其究安宅。其大內規模，一仍舊貫，可大新營構，乘時葺理。」是時，提舉大內者梁大使，即向來弒熙宗之人興國奴，乃宋內侍，為大金所虜也。
正隆二年正月，宴羣臣於大安殿。時諸王皆會，獨宿王不樂。主曰：「成吾事者皆卿等力，何獨卿不樂邪？」宿王曰：「與陛下同乳而生，今天下民心未服，白溝河南中原諸城，往往皆漢人握其重柄，如李成、孔彥舟.、酈瓊、靳賽、王善、徐斌等五十萬正軍，此當治之。」主曰：「此朕之事，汝治其他。天時少舒，且可樂飲。」飲酣，梁漢下請曰：「今河北、河東、河西三路河道皆通，可以積糧草於汴京，乃是要衝。下問遺宋招覽賢才，練兵訓將，其意嘗在中原，必有大憂。願陛下豐倉廩，備器械，練兵馬，乃太平之治也。且汴京重地，可以鎭服南邊。」主從之，喜曰：「梁大使可謂賢人臣也。」
夏，詔以河南州郡營造有勞，新邦百姓宜在優恤，遣使者觀察風俗，搌恤睏乏，仍令各修水田，通渠灌溉。
冬，制戰陣之法十有餘條，因大儺耀兵，有飛龍、螣蛇、吼虎、魚麗之變，以示威武。
正隆三年五月，上坐薰風殿，命吏部尚書李通、翰林直學士蕭廉召對，因言：「朕夜夢至上帝所，殿中人語如嬰嬰兒。少頃，有靑衣持宣授「天策上將」，令征宋國。朕受命出，上馬，見鬼兵無數，朕發一矢射之，衆皆喏而應。既覺，聲猶在耳。即遣人至廄中視其乘馬，其汗如水。取箭數之，亦亡其一。此異夢也，豈非天假手於朕，令取江南乎？」通等皆賀，主戒無泄於外。
八月，主坐正隆殿，召吏部尚書李通、左宣徽使敬嗣暉、翰林承旨翟永固、直學士韓汝嘉四人，謀欲遷都於汴京，為南侵之地。通、嗣暉皆言此正合天時，主喜。永固、汝嘉曰：「燕京未成，帑藏已乏，民力未蘇，豈可又營汴邑？江南通好，歲幣無闕，遽興征伐，亦恐師出無名。」主怒曰：「非汝所知！」揮之使去。於是惶懼以為不免。既而，主怒稍息，明日，通、嗣暉並除執政，而水固請老，主許之。
冬，制私家不得隱藏緯候圖讖，違者抵罪。
詔平遼宋所得古器，年深歲久，多為妖變，悉命毀之。
正降四年春二月，宋遣禮部侍郎孫道夫來使，回歸南宋，具言北主詰以關陝買馬非約，恐有渝盟之意。
宋遣祕書少監沈介、國子司業黃中來，介為賀正使，中為賀生辰使。相先後行，至是介先還，中言：「彼國治汴宮，役夫萬計，此必欲遷都以見迫，不可不早為計。」時講和日久，宋帝聞之，矍然曰：「恐但為離宮也。」中曰：「臣見其所營悉備，恐不止離宮也。若南徙居汴，則壯士健馬不數日可至淮上，惟陛下深圖之。」於是左右相皆不悅，顧詰中曰：「沈少監之歸，屬耳不聞此言，公安得為此也？」
時梁漢臣獻策於主，曰：「汴京重地，鎭服南邊一也；令諸州軍置造器甲，咸使精備二也；糧食不缺，三也；創置巨船，訓習水卒，支備海道四也；招募義士，使為先鋒五也。」主善其言。
是月，主再修汴京，令左丞張浩、參知政事敬嗣暉董其役，集諸路夫匠大興宮室，極其侈靡，將遷都焉。
九月，修造方殷，其謀始露，南宋疑之。乃遣樞密院王綸等來使。至是，綸等回南，言鄰國恭順和好無他。
時主再役諸路夫匠造諸軍器於燕京，令左丞李通董之，又令戶部尚書蘇保衡、侍郎韓錫造戰船於潞河，夫匠死者甚衆。
十月，詔揭榜戒約諸路，禁妄傳起軍事。
宋太后韋氏崩，賀允中來使，報哀也。奉韋後留遺物使北界，至汴京就館宴，且用常例賜花，時主有背盟意，用宋叛將孔彥舟押宴。允中曰：「使人之來致太母遺物，國有大喪，樂不忍聞，況戴花乎？」伴使怒，謂將殺之。允中曰：「主人無暴，事固有體。吾年七十餘矣，當守節死。」彥舟解曰：「兩國通好，參政勿動心也。」揖允中坐，命左右捧花侍側而已。使還，言必敗盟，宜為備。
十二月，遣施宜生使於宋，耶律翼副之。宜生，宋朝人也，坐范汝為事遠竄，遂奔劉豫。豫廢，復為金用。至是，以翰林侍講學士充賀正使。張燾館伴，宜生素聞其名，畏慕之，一見，顧翼曰：「是使南朝不拜詔者也。」宜生閩人，燾以首邱、桑梓語之。宜生敬燾，頗漏其情，燾密奏之。
正隆五年二月，遣左宣徽使大懷忠、禮部侍郎耨盌溫都謙往弔宋太后韋氏喪，就行祭禮。宋遣同知樞密院事葉義問為報謝使，時義問之來，見國中已自聚兵，有南征意，及回，密奏為備。
五月，遣使往宋賀天申節，宋工部侍郎黃中充館伴，又充送伴使。中還，言北境日繕兵不休，且其重兵皆屯中州，宜有以待之。
翰林學士祁宣上封事，略曰：「民為邦本，本固邦寧。今北有造軍器之煩，南有修大內之擾，百姓久苦轉輸，不勝疲弊，願陛下權罷其一，俟一成而再計之。兼來歲害氣在晉，不利行師，望陛下以天下為心，社稷為念，曲從臣請。」上怒，令執而戮之。宣神色自若，曰：「臣年七十，死固是矣，但恐陛下將來不及臣耳。」語未竟，左右以刃刺其額，遂屠之。
誅楚王、德王、澤王，用梁漢臣之譖也。
時國主南遷汴京，兵釁將開，楚王謂德王、澤王曰：「梁大使所請，郎主輒行之，其將奈何？今從所請，必使農夫失業，織女不蠶，租稅俱乏，民人怨望，敗之兆也。」梁大使聞之，譖於國主，謂其有異志。主曰：「此三匹夫，欲謀反邪？」遂召和尚枝童及宿王，謂曰：「汝等為我將兵，速討三王。」既而五人皆到，主曰：「三子召術人論事，欲謀反乎？」三王應曰：「論者，乃國之安危而已。」上怒曰：「謀欲殺我邪？」令左右賜死。宿王曰：「不可，陛下登位之時，親王十人，今推出七人矣。苫天下聞之，有不從諫之稱。」上怒，拂袖而起，遂斬三王。
國主聚兵將南征，令戶部尚書梁球、兵部尚書蕭德溫，先計女真、契丹、奚家三部之衆，不限丁數，悉簽起之。凡二十四萬，壯者為正軍，弱者為阿里喜，一正軍，一阿里喜副之，類為一十二萬。又中原漢兒與渤海軍總一十七路，惟中都路造軍器，河南路修汴京免簽外，其一十五路，每路一萬，通為二十七萬。倣唐制，分二十七軍，軍數已定，遂以百戶為謀克，千戶為猛安，萬戶為統軍，其統軍則有正副，諸軍悉令番漢相兼，無獨用一色人者。
先是，上遣臣施宜生往宋為賀正使，隱畫工於節，敕密寫臨安之湖山、城郭以歸，上令繪為軟壁，而圖己像策馬於吳山絶頂，後題以詩，有：「自古車書一混同，南人何事費車工？提師百萬臨江上，立馬吳山第一峰」之句。八月間，宋得諜，報國主已至汴京，重兵皆屯宿、泗，亦有至淸河口者。
冬，宋淵聖皇帝崩。
