
崇慶元年。河東總管統軍完顏及、高陽帥臣陶木成德、帥臣茹賁興各將兵入援，至易州，完顏及又遣人使於朦骨，俾襲其國。大軍覺不得志，亦欲請和，乃許和，以羊一萬遺之。又請止援兵之來，高耆年曰：「此不可，忠獻王及斡離不太子嘗以此術誤南宋矣，國家自嘗爲之，豈可復墮其計？」乃報以援兵之來，此不及知。會被掠人將軍穆思順乘間走脫，至賁興軍言狀，賁興與穆思順皆請速進兵，阻易水之上。十一日，大軍退取興中路歸，賁興等追之，敗其後軍。十五日，內城及四子城開，完顔及等見主，大哭。主亦泣曰：「燕京自天會初不罹兵革，殆將百年，僧寺、道觀、內外園苑、百司庶府，室屋華盛，至是焚毀無遺。向非忠獻王有先見宏規，國不立矣。」雖大軍已退，行至臨潢，其別將攻興化和建州、永霸，皆陷之。赤地千里，聞燕京退師，亦回。
二月，遣其使來請昏，且欲割宗錦以北見歸。聶希古請許其婚，欲以熙宗第三女順國公主嫁之。割地之不從，且許以歲幣三十萬。遣王良復報聘。至陰山致命，其國相聞之大怒曰：「不必得，我今引兵，俟秋高時，地與公主皆可有。」良復回，已四月末。
五月，改元，合祭天地於南郊。祀開國功臣，命有司定諡。十七日，連雨，凡二十餘日。
時京師市井蕭條，草莽蔥茂，大興尹烏陵用章親課大興宰及千戶屯等耕墾廢田。時山東路都運俞良裔、河北路都運唐鼎各運米五萬石至京師，民皆呼萬歲。
是年小稔，然田之荒者動至百餘里，草莽彌望，狐兔出沒，盜賊縱橫，莒、淄、濰、河中、陜西之寇動數萬人，所在屯結，朝議謀欲討之。張慶之以爲「民未安集，歲雖稔而力未蘇，若調兵以平寇，恐大軍再來則不堪應敵，若用兩河簽兵，止爲敵餌，無益也。」
九月二十七日，報至大軍自蒲與路取三韓，哨騎二百先至順州，舉朝相顧，不知爲計。烏陵用章與完顔律明曰：「復用往時規模。」張慶之力爭，謂當遷都以避，主不能決。聶希古曰：「遷避當早爲之計，今敵已迫順州，朝發夕至，一動足則內外紛潰，若何収拾？此非萬全策也。當如去年，竭力捍禦，俟其兵退，然後別議。今中京形勢宏壯，尤可保守，自燕以南皆是小郡，到大同、中山方可以守，亦不如此見成規模。」用章曰：「多募強勇，復修苑城，守備百方，皆令精思，但北兵空國大舉，去而復來，今茲攻城，志在必克，守城先須盡力，兼自七月完顔叔良謝蒙骨，已厚費金帛，昨叔良信歸，朦骨極喜，今當再募使人，優與借官，俾之告急事，寧許以重報，大軍必被其撓。」聶希古曰：「用章之言是也。」翌日，以用章爲樞密使，用章且請兼府尹事，許之。完顔律明且請守大城，用章、希古皆曰：「不可，大城汗漫凡七十餘里，如何去守？設或不利，必皆走入小城，倉皇急遽，如何得入？紀律一亂，大軍必踵至，此危道也。不如從容養力，以候其至，但堅閉大城，使之不可徑入，俟其勞苦，我以逸制勞，憑高困之，不易之策。」
十月十八日，大軍至城下，一屯仁皇寺，一屯大安門。
十一月初一日，攻順陽門、南順門、四會門，樓上乃以沸湯浸糞沃之，大軍乍進乍退。一將自北門梯城以上，大呼而前，用黑騎馳走諸門，守兵皆潰。用章令開苑城洞門納之。初二日午，攻內城南甬道，左三衙統軍李思安令發礌木、牛鼻砲擊之，死者甚衆。初六日，大軍發民間所疊木植、竹籚等積甬道城下，務與城平，欲前搏戰。李思安自龍遊池鑿地道，以乾柹塗硫黃，破絮蘸油，間塞於所疊竹木之下。初八日午，大軍登木堆，用衝車大鐵椎打城，燈火下發，衆皆驚走。大元帥遣兵於夾口，用大刀不許其衆退，焚死者臭不可聞。希古請夜刼其寨，用章曰：「不可，刼寨須是退有所據，今大軍據南順門，去子城九里，萬一失利，爲其所覺，羣起追逐，開城納衆，則彼乘其間，不納，則無故棄三千人，且損吾氣。」希古喜曰：「樞密自艱難以來，凡所説皆是社稷之福也。」是晚大雪，國兵皆寒。十四日，雪霽，三大王雄自瀋州運乾蒸餅、牛羊馬肉凡五十挽車，大軍甚喜。十七日，攻內城，張瓊、范臻率國兵，自子城上用強弩射之，死者甚衆。攻者不輟，用大鐵鑱闊尺餘，尾作尖柄，以大錐錐甎上，踏之以上。李思安待其上城頭，用大刀斧斫碎，飛屍以下。大軍百計攻城，不能克。獨城內柴薪乏，拆絳霄殿、翠霄殿、瓊華閣分給四城。二十五日，大軍退，范臻欲出兵追襲，永興王使白用章，用章曰：「不可，大軍知我守五城，共有十萬兵，彼以攻城不得利，今若遇伏，其敗必矣。多遣則守城者少，少遣則適爲大軍擒，此必有計，姑少忍之。」至次早，東翠園、黃興觀乃有伏兵，候我追之，然後夾擊，因復攻城，衆乃服用章之言。
十二月四日，大軍屯順州，毀城，忽不知所在。半月餘，始知自古社越龍漠以去。
至寧元年春正月，改元，大赦天下。
三月，遣中使某人，於北軍所經殘蹂地，分設魚肉酒炙招魂、奠酹，內出祭文，其畧曰：「禁煙祭先，土俗所崇，凡爾子孫，以此爲恭。乃令乏祀，神哭陰風。惟予一人，致爾若此，痛恨填臆，有顙其泚。」文既頒行，讀者泣下。
七月，大軍復至山後，都元帥完顔福興迎敵而敗，主黜之。
八月起，紇石烈執中爲右副元帥，將武藝軍三千復往迎敵。二十日，發燕京至紫荊關，執中開關延敵，守關國兵上下千里，聞大軍過關，一時潰走，不可禁遏。執中還京，見上言：「大軍勢盛難敵，臣急來保守京城。」上遣完顔綱將兵禦之，戰於易州，國兵大敗，綱獨引百騎至都，密奏『執中受北賂，故放入關』。執中聞之，懼誅。先是，左副元帥南平者迎合主意，沮格軍賞，衆皆怨之。執中因人心之憤，欲廢主，遂回軍，以誅南平爲名。二十四日，軍至東華門外，召南平計事，手刃殺之。宮中聞變，門皆不開，執中召「細軍」大將金壽，語之曰：「吾此來特誅亂臣耳非有叛意也。」俄而「細軍」俱來救駕，壽諭止之，衆憚執中威名，無敢動者。獨關西大漢軍都統完顔善羊引所部五百人至，皆爲武藝軍所殺。執中以善羊驍勇，召其父福海令招之，善羊大呼，告其父曰：「老賊欲反，何爲降之？」復力戰，自旦至午，手殺數十人，身中數十矢而死。軍民相殺，流血滿地,執中遂進兵東華門，主遣皇子蔣王持詔書投於門下，募能殺執中者，白身除大興尹，世襲千戶，軍民皆無應者。執中欲縱火焚門，守門將軍合住啓之，執中兵入宮，侍衛皆散走。進至大安殿，主望見之，遙呼曰：「令我何往？」曰：「歸舊府耳。」主入後宮，邀皇后俱出。後留之曰：「出則被殺矣。」執中見其久不至，遣兵執之，併其後囚於舊府。二十六夜，執中遣內侍李監成弒主於其府，宣宗既卽位，降封爲東海侯。
國主爲人仁厚，居兄弟中最賢，事世宗小心不懈。歷承安、泰和年間，鄭王內死，愛王外叛，一則曰蹈叔父子負之何言，二則曰蹈叔餘殃毒我宗社，骨肉疎忌，遂成嫌疑。國主逢迎其間，無少罅隙。泰和年間，盜賊縱橫，邊圉繹騷空，一國之事，力已不足以支矣。國主繼之，倥傯日甚，又懐宿昔之憾，遂動無名之師，力不逮心，輕佻外侮，甚至蔬食徒跣，日焚香告天，不幸適丁其會矣。初卽位時，命學士吳宗稷草詔，具述國難及哀痛之意，復遣手詔諭愛王曰：「泰和猜忌，兄弟失懽，骨肉至親，化爲仇怨，誘引外敵，傾危本家，計王之心，亦復何忍？往事已矣，今宜改圖。朕遭家多難，靜晦以處，忽諸父諸臣橫見推迫，不容固辭。王是朕之姪，朕是王之叔，勿行間言，憑陵以逞，叔姪二人，同形共氣，設復交鋒，務行兼併，太祖、太宗在天之靈，亦不錫佑。昔梁詧與湘東爲叔姪之仇，詧引周兵以陷江陵，隨亦失國，而爲人虜，此事宜鑒，三復予言。」愛王得詔泣下，然勢已爲大軍所制，不能自由。京城凡兩遭重圍，肘腋禍生，執中之變起矣，內外諸臣莫不惋惜，悲夫！
