
熙宗孝成皇帝，小名曷剌馬，後改名亶，武元皇帝嫡長孫也。亶幼而聰達，貫綜經業。喜文辭，威儀早有大成之量，太宗深所愛重。所與遊處，盡文墨之土，有未居顯位者，咸被薦擢，執射賦詩，各盡其所長以為娛。適既登儲位，人望頗歸。時粘罕諸帥皆大父行，潛萌窺覦，幸而豫有江上之請，大兵不事在其掌握。太宗崩，傳位於亶，猶稱天會十三年。
天會十三年春，諸郡立太宗之靈，拋盞燒飯，吏民掛服，及禁音樂，一月而罷。國主上諡於大行。
四月，宋太上皇崩於五國城，聖壽五十四。遺言欲歸葬內地，金主未之許。兵部侍郎司馬朴與通問使朱弁同在燕山，聞之，遂服縗、朝夕哭，金人義之而弗問。
五月，宋遣何蘚來使，通問二聖。
陞所居曰會寧府，建為上京，仍改官制。初，宋使宇文虛中留其國，至是受北朝官，為之參定其制。
以太師、太傅、太保為「三師人尉、司徙、司空為「三公」。
尚書令置令一人。次左右丞相，皆平章事。左右丞，皆參知政事。侍中、中書令，皆為丞相之下為兼職。
元帥府置都元帥，左右副元帥，左右監軍，左右都監。
樞密院置使、副，簽書院事。
大宗正府置判、同簽書。
宣徽院置左右使、同知、簽書使。
六部初置吏、廣、禮三侍郎，後置三尚書，仍兼兵、刑、工。既而六曹皆置尚書、郎官、左右司及諸曹皆備。
國史院置監修，以宰相兼領。次修史，同修史。
御史臺置大大、中丞、侍御史以下，而大夫不除。中丞惟掌訟牒及斷獄會法。
諫院置左右諫議大夫，補闕、拾遺，竝以他官兼之，與臺皆充員而已。
翰林學士院置承旨學士，侍讀、侍講學士，直學士，待制，修撰，而承旨不除。
殿前司置都點檢，左、右副點檢，左、右衛軍。
勸農司置使副。
記注院置修注。
太常寺置卿、少。
秘書省置監、少，以下皆備。
國子監官不設。
外道置轉運使而不刺舉，故官吏無所憚，都事、令史用登進士第者預其選。官無磨勘之法，毎一任轉一官，此其大略也。
封左副元帥粘罕晉國王、領三省事，除元帥府右監軍兀室尚書左丞相。
二帥乃金主所忌，故以相位易兵柄。是時劉豫有侵江之請，窩里㬈行，則二帥兵柄已去矣。
封太宗長子宗盤為宋國王、領三省事，冀王窩里㬈，魯王撻懶，正除左右副元帥。故宗盤雖得三公之位，失望儲貳之除，以至謀畔，蓋始於此也。未幾，窩里㬈死，以撻懶代之，進除左監軍，兀朮為右副元帥。
除知燕京樞院事韓企先尚書右丞相，西京留守高慶裔尚書左丞、蕭慶尚書右丞。三人皆粘罕腹心，故不欲用之於外。
兀朮戍邊，屯於黎陽，時上以新喪，恐南宋乘而伐之故也。窩里㬈自燕山入見，卒於路。兀朮赴喪，取其妻壽昌娘子以歸於黎陽。壽昌小名，姓張，渤海人也。
冬，皇伯領三省事，宋王宗盤提兵攻盲骨子，敗之。
大金初起，常假兵於彼。其後得國，不償元約，故彼有怨言，宗盤乘其不意而攻之，由是失盲骨子之附，而諸部族離心矣。
興燕雲、兩河夫四十萬人之蔚州交牙山，採木為筏，由唐河及開創河道，運至雄州之北虎州造戰船，欲由海道入侵江南。是役始於是歲之夏，以百姓大困，嘯聚蠭起，海道之行遂成中輟。
此劉豫遣人持海道圖及木作戰船小樣獻於大金，故有是役。
天會十四年春，粘罕、兀室在相位。
秋，劉豫分道入侵南宋。先是，豫以粘罕、高慶裔得立，每歲皆有厚賂，而蔑視其他諸將。至是，豫聞南宋將親征，告急求援，且乞先攻江上，國主使諸將相議，領三省事宗盤以為難，乃聽豫自行，遣兀朮提民黎陽以觀釁。於是豫以其子麟領行臺尚書，許清臣權大總管，李鄴、馮長寧皆參行臺謀議。以李成、孔彥舟、關師古為將，簽鄉兵三十萬，號七十萬，分道南侵。中路趨合肥，以麟統之；東路由紫荊山出渦口，犯定遠縣，趨宣、徽二州，以姪猊統之；西路由光州犯六安，彥舟統之。
麟令鄉兵偽胡服，屯於河南諸處。時猊兵至淮東阻韓世忠承、楚之兵，不敢進，復還順昌，麟乃從淮西繫三浮橋而渡，數十萬衆，次於濠壽之間。猊以數萬過定遠縣，欲趨宣化以犯建康，宋楊沂中與猊前鋒遇于越家坊，敗之。猊孤軍深入，恐宋軍掩其後，欲會麟於合肥。沂中罕藕塘，與猊遇，宋吳錫率勁卒五千突入猊軍中，衆潰亂，遂大敗。猊挺身走。麟聞猊敗，亦望風而潰。孔彥舟圍光州，亦引去，北方大恐。
是時，金已厭豫，然未廢豫者，以粘罕、慶裔尚在也。豫既敗，金主責問，由是有廢豫之意。
冬，劉豫欲立子麟為儲嗣，遣馮長寧請於國主，國主曰：「先王所以立爾者，以爾有德於河南之民，爾子還有德耶？朕當遣人咨訪河南百姓以定之。」
豫之乞立儲嗣，蓋探金主之意。聞金主是語，則明知其不免矣。欲南歸，則有張邦昌之禍，至十北去，亦不失為帝，故且視景偷生也。
夏國興兵，自河淸軍渡河，由雲中府路天德軍界取所亡馬於韃靼。既而得回，往返竝不假道金國，亦莫問罪。
昔粘罕嘗欲假道夏國以攻川陝，夏人拒之。今乃擅越金境，以取所亡馬，金亦莫之問罪。蓋是時粘罕、兀室罷軍事，彼知撒離曷無能為也。
天會十五年春，除杜充燕京三司使。兀朮自黎陽歸燕山。粘罕、兀室在相位。撻懶居祁州，撒離曷歸雲中。左丞高慶裔以臟下大理寺。
慶裔乃粘罕腹心，宗盤之徒欲挫粘罕，故先折其羽翼也。
夏，撻懶、撒離曷以內起大獄，各不如草地避暑。
粘罕乞免官為庶人，贖慶裔之罪，國主不許，斬慶裔於會寧市。慶裔臨刑，粘罕哭別之慶裔曰：「我公早聽某言，事豈至於今日？某今死耳，我公其善保之。」以此慶裔常教粘罕之反也明矣。時山西路轉運使劉思、肅州防禦使李興麟、河東北路轉運使趙溫訊，坐慶裔下獄，思伏誅，興麟杖脊，除籍為民，溫訊值改元，赦，得免。其餘連坐甚衆，皆粘罕之爪牙。粘罕自是失勢矣，安得不憤悶而死？
大內都點檢出忍質之於與國主元妃亂，並伏誅。
是年，宋問安使何蘚等回，始知道君及寧德皇后已相繼上仙，於是遣王倫為奉迎梓宮使。
劉豫乞兵侵江，且言酈瓊全軍新降，自九月十三日到京，具陳過江自效，當以瓊為鄉導，乘勢併力，乞兵南征。主以廢豫之議已定，陽許其行，且遣使乘傳至東京，以防瓊詐降為名。立散其衆。
除拔束為左都監，大撻不也為右都監。
大起諸路軍馬南征。
起兵南征之令初下，人莫知其廢豫也。時有夜宿太原府祁縣女真千戶斜也孛堇之營，見斜也將行，與其家下泣別，殺一豕，以斜也之衣裹之，並作小弓箭掛豕身而埋之於後營，家人祝之曰：「斜也已陣亡，葬之矣。」此女真怯戰之跡，如江南焚替代之類。於斯可見女真厭兵之甚也。
金國廢劉豫，偽齊亡。
先是，主已定議廢豫，會豫乞師不已，乃建元帥府於太原，及屯兵河間，令齊國兵權聽元帥府節制，遂分戍於陳、蔡、汝、亳、許、潁之間。於是尚書省檄豫治國無狀，金主下詔數之，略曰：「建爾一邦，逮茲八稔。尚勤兵戍，安用國為？」遂令撻懶等以侵江南為名，伐汴京，先約劉麟單騎渡河計事，麟以二百騎至武城，與兀朮遇，為所擒。二將同葛王褒馳至汴京，入東華門，逼豫出，見兀朮，以鞭麾，命羸馬載之而去，廢為蜀王。是冬十—月也。
時豫弟益守陝西，主又別遣撒離曷提兵聲言攻蜀，即長安擒益。又恐汴人不安，紿之曰：「汝舊主人少帝在此。」於是民心稍定，而北軍亦不敢擾民。
豫之廢也，汴京有錢九千八百餘萬緡，絹二百七十餘萬匹，金百二十餘萬兩，銀一千自兩餘萬兩，糧九十萬石，而方州不在此數。豫即帝位，建元阜昌，凡八年。
豫既廢，遷居瓊林苑下魯保寨，撻懶逼其北行，且問豫所欲之，豫請居相州及乞故魏王宅，撻懶從之。行近相州，繼發之燕山，又發之中京，既而發之上京，給夫子廟以居之。昔大金初破上京，盡屠其城，後以有罪者徙於其中，彼人視之以為罪地，如南地瓊崖之類。
建行臺尚書省於汴京，除張孝純行臺左丞相，蕭三寶奴、張通古右丞相。
除東京留守宗雋太保、領三省事，封兗國王。
金主以宗盤豪猾難保，故藉宗雋才力可以制之。無何，二人共圖變逆，其失人心甚矣。
