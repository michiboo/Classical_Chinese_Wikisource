哀宗皇帝名守緒，宣宗第三子，俗呼三大王也。性寬和慈仁,少而嗜書,長而博學。時干戈搶攘，日不暇給，每與學士大夫談論不輟。才藻富贍，好為文章。元光二年（1124年）冬，宣宗崩，太子守緒即皇帝位，大赦天下，群臣增爵位各有差。申遵遺詔，以軍國多事，喪制從權。然情有不忍，特申三年之制。
十一月，葬宣宗於永固陵，虞主返，主迎泣過悲，侍臣烏古論兀古寬譬之，上曰：「先帝不幸遭家多難，飲恨而終，今茲永訣，情何能已。」
正大元年（1224年），正月，降德音於河南、關陝、山東諸路，罪無輕重，皆與蠲除。其有願備行伍，為國馳驅者，當加旌異。
三月，詔以比年連有軍旅，陣死遺骸良為可念，所在州郡設祭招之，掩其骸骨。
夏五月，進宿衛之官位一級。詔群公卿士有便人益國者，具狀以聞。
是年秋，蒙古使來請和。帝遣御史大夫兼戶部侍郎完顏住往議，不稱旨，詔免住官。
是歲，宋理宗寶慶元年（1225年）正大二年春正月，蒙古使復來請和，且索金銀，繒帛歲賂。帝遣尚書右丞完顏莽伊蘇往使，莽伊蘇辭曰：「和議不可恃，不若嚴備邊面召募將士，來則戰，去則守，猶可為國。萬一狃和之名，忘戰之實，邊備不修，敵軍倐至，宗廟社稷實為可憂。」帝以為辭難，遂免莽伊蘇官，別遣戶部侍郎韓帖珠往使，饋遺不貲。
是時，群盜縱橫，干戈充斥，括馬敷糧，公私並竭，交鈔數萬，厥直頓低，金始困佚。 
正大四年（1227年），是歲元太祖崩，少子拖雷監國。詔所在州郡嚴加備御，精修器械，仍可密計軍馬芻糧之數。
夏四月，孫大鼎除吏部尚書、權參知政事，完顏用安除戶部侍郎，開行省於山東。按時蒙古軍長驅而南。自宣宗時，凡大河以北，東至於山東，西至於關陝。不一二年，陷沒幾盡。而鳳翔最後下，金兵於是並力守黃河，保潼關。自黃河洛陽、三門、析津，東至邳州之源雀鎮，東西長二千餘里，差四行院守御，每院各分地界五百里，統以總帥，精兵不下二十萬，民兵不在其數，夜則傳令坐守，冬則燃草敲冰，率以為常。潼關一帶，西南邊山一千餘里，大小關口三十六處，亦差四行省分地界而守，統以總帥，精兵不下十萬，民兵不在其數。布滿周密，如是者十有五年，
正大五年（1228年）暨宋理宗紹定元年，春蒙古軍屯駐陝西臨洮，德順、鎮戎等州，皆陷。
蒙古太祖遺詔有云：「金人精兵盡在潼關,關之南有山,北有河,地勢險陝,不可攻,縱攻必不能克,不如假道南宋,徑出唐鄧之間,可以直搗汴京。金人止有潼關數萬之兵，聞大軍之至，必分潼關之兵以來唐、鄧，唐、鄧去潼關千餘里，行且疲矣，夫豈能戰？縱使能戰，強弱眾寡，亦莫之敵，宋與金世仇，聞欲滅金，必許借我路。既至汴京，金主若出降，則使之為西京留守，不然殺之。」
三月，蒙古軍歸北，留兵圍慶陽，帝遣總統帥紇石烈牙吾荅留臨淄郡王張貴惠、恆山公武仙、都尉高英、樊澤、楊兀連等將兵數萬救慶陽，蒙古軍失利。
是歲（1229年）元太宗元年，正大六年，秋七月，關陝以南行元帥府事完顏仲德統兵三萬人至。仲德名胡斜虎，其先合懶路人也。去春，蒙古軍叩關，仲德與前帥奧屯兀里酌酒更代，而哨騎卒至，遂越關而東，殺守者數百。金軍尋復奪之。至春，移知鞏昌，兼行元帥府事，招集軍士至數萬，至是，提孤軍轉戰而前來援京師。
山東行省兗王用安、蔡、息、陳、穎路都統烏古論鎬皆以援兵至。 
是年八月，太白經天。
九月，蒙古軍攻衛州，遣平章完顏哈達領高樊諸將救衛州，連戰十數日，蒙古軍失利。
冬十一月，太白晝見。
正大七年（1230年），春正月，蒙古軍在慶陽、衛州既皆失利，不勝其忿。親領精銳四十餘萬直攻潼關，數月不克，選四萬人刊石伐木，鑿山於之山，斡腹入藍關之內，為哈達所敗，喪萬餘人及馬數萬匹。蒙古軍渡河不能，入關不得，遂自山東通好南宋，欲假淮東以趨河南。南宋依違不報，蒙古軍乃用力於西夏，數年，滅之。時夏人有獻策者，令其自蜀道由金、洋出襄、漢以入唐、鄧。宋四川制置鄭損無以遏之，乃自利順流，將至果閬間。適大行遺詔至其兵遽回，自後遂以通好為名。覘宋蜀道。宋制置使桂如淵中其計，竟延而納之。明年冬（1231年），蒙古起兵舉國並至，前鋒破西和州，犯興元，道金洋，趨房襄，而一項軍馬疾趨潼關，帝遂遣伊喇樞副抽防河之兵御之於鈞州，連戰數月，金兵屢捷，蒙古軍不能前。會雨雪，金兵敗，哈達等戰死，蒙古軍皆渡河。帝遣人約南宋夾攻，時陳晐為襄帥不敢應。會天大雨雪三日三夜，金兵僵仆，蒙古軍益張。又報蒙古大軍突入潼關，方此皇惑，而徐州防河兵少，蒙古軍有徑渡者，金軍洶懼，遂不能軍，敗績。樞密使移剌蒲丸出降。諸將如哈達、高英、楊兀連、樊澤等皆戰死。獨武仙逃奔留山，蒙古別軍自山東至下邳入歸德，而大軍自衛州過河，會於陽翟潼關皆失守。
天興元年（1232年），是春，改元開興，夏又改元天興，蒙古軍盡至，合圍汴京。金兵百計守城至四月八日，以天時向熱，蒙古將還師，於是又講和好。取太子、金紫為質，而前此東海郡侯之女小四公主已立為皇后者，欲索其一位骨肉以北，隨予金帛無數而去。時雖敵師暫退，然兵疲力盡，河南盪析，宋師瞰其南，「紅巾」擾其東矣。 
二月，太白經天。
春，蒙古使復至，命帝黜尊號，拜詔稱臣，去冠冕，髡剃髮，為西京留守，交割京城，帝難之。防城提轄張玉餌「飛虎軍」三百人為變，殺使者。蒙古軍傳令添兵圍城，河南路陳、許、嵩、陝、商、虢皆陷。驅其壯士攻汴。帝率護衛軍五千人突圍而出，與蒙古軍戰。帝獲勝，左丞相完顏白撒奏請過河取衛州，截其歸路，帝允之。比至衛州，蒙古軍雲集，帝急回，幾被其追及，元帥賀都喜死之。   
一雲帝自度汴圍，必不能脫，遂議移入嵩山「御寨」，以苟歲月，而與武仙別謀所向。嵩山深廣，其地屯結之處甚多內有二大寨，一曰「御寨」，其他屯結之處甚多，可容數十萬人，而外境絕險敵不能入。親乃下詔親征，聲言追襲，收復河南諸郡。先鋒方渡衛水，蒙古軍擁至，不及斷橋。帝既不克西去，又不可復入汴京，僅以二千騎走歸德，決水以自固。
先自帝之出，屬崔立留守汴京，迄衛州敗績，諸軍逃回從者僅二千人。崔立聞帝既敗盡，殺朝官之在京者，自丞相以下皆被害，驅太后、皇后、皇妃、公主、皇兄荊王降蒙古軍前。悉取宮中金帛、珠玉、玩好之物以獻，自稱鄭王兼丞相。蒙古軍前因而授之，加以河南行省，權皇帝。帝在歸德，左丞相白撒死獄中。白撒內族人，奉御出身，首勸北征者，衛州之敗，亦白撒倡之。至歸德被劾，數日不食而死。
天興二年春(1233年)，正月，以浦察官奴參知政事，紇石烈小鍾兒為總管兼知歸德府。官奴本姓移剌，為「忠孝軍」都統，升總帥，既參政與小鍾兒擅用符璽，妄行誅戮，屢說帝出降。帝手刃官奴，小鍾兒走，為眾軍射死。
三月，白都尉反，旋為其下所殺。帝登門諭其軍曰：「爾等既是自拔歸國，名曰『忠孝』，豈可殺我？」眾感其言，殺白都尉。
夏六月，歸德糧絕。上遂自亳趨蔡，時山東行省兗王用安以蠟書來請帝幸山東，且言遷蔡不可，但帝業已幸蔡，不從。戊戌，帝駕至蔡。蔡之父老千餘羅拜於道，伏地呼萬歲。見帝儀衛蕭條，無不涕泣帝亦歔欷者久之。帝自發歸德,連日暴雨,平地水深數尺。軍士漂沒甚眾，及蔡始晴，複數月大旱，識者以為不祥。壬寅，山東行省兗王用安知帝必欲遷蔡，又遣人以蠟書言其六不可。大率以謂：「歸德環城皆水，卒難攻擊，蔡無此險，一也；歸德雖乏糧儲，而魚芡可以取足，蔡若受圍，廩食有限，二也；敵人所以去歸德者，非畏我也，縱之出而躡其後，舍其難而就其易者攻焉，三也；蔡去宋境不百里，萬一資敵兵糧，禍不可解，四也；歸德不保，水道東行，猶可以之蔡，蔡若不守，去將安之？五也；時方暑雨，千里泥淖，聖體豐澤，不便鞍馬，倉卒遇敵，非臣子所得救，六也。雖然陛下欲去歸德，莫若權幸山東，山東富庶甲天下，臣略有其地，東運沂、海，西接徐、邳，南扼盱、楚，北控淄、齊，若鑾輿少停，臣仰賴威靈，河朔之地可傳檄而定，惟陛下審察。」帝以其言示宰臣，宰臣奏：「用安反覆，本無匡輔志，此必參議張介等議之。」況其時業已遷蔡，無可議者，遂寢。前御史中丞蒲鮮世達、東面元帥把撒合及其家自汴來歸。
秋七月癸夘朔，曲赦蔡州境內。制曰：「天方悔禍，少寬北顧之憂，人亦告勞，爰啟南巡之議。惟今蔡郡，實古豫州，干戈以來，市井如故，介孤墉而抗敵，出眾力之輸勤，及聞臨幸之初，逾謹奉迎之禮，人以至於垂泣，朕亦為之動懷。宜沾恩私，曲加慰浣。自天興二年七月一日昧爽以前，據蔡州管內支郡屬縣，雜犯死罪以下，並行釋免，官吏、軍民各覃恩兩重。歸德以南經過去處，曾應辦者遷一官。百姓逃亡戶絕者，拋下地土，聽人恣耕,並免差稅.自來拖欠官房、地基、軍需等錢，俱免追征。連年兵飢，多有暴露骸骨，仰所在官司如法埋瘞。嗚呼，奉畜爾眾，敢辭亳邑之遷！時邁其邦，尚獲周家之助。咨爾有眾，體予至懷，故茲詔示，想宜知悉。」 
九月九日庚戌,帝拜天於節度使之廳,詔軍民提控以上陪從。禮成，面諭旨曰：「國家開創以來，務廣恩德，涵養汝輩，百有餘年，汝等或榮紹世封，或秀抜民伍，被堅執鋭，積有歲時。於此艱危，與朕同患，可謂忠矣。今聞敵人將至，正汝等扼腕吐憤立功報主之秋，縱死王事，不失為忠孝之鬼，比之奴顏婢膝，甘從叛逆者，不猶愈乎？況汝等立功，常恐不為朝廷所知，今日臨敵，朕所親見，汝等勉免之。」既而各賜巵酒。未竟，有覘騎馳奏，城東有蒙古軍數百突至門外，甲兵踴躍，咸請一戰，至有不被甲冑而出者，蒙古軍奔潰，生禽一人，獲馬數匹而還。
初十日，蒙古軍數百騎復至城東，遣通事人大呼曰：「城中早降，當免殺戮，不然，無噍類矣。」帝登城，遣「忠孝軍」元帥蔡巴爾率挽強兵五百潛出暗門，鑿城為穴，渡汝水，率至蒙古軍所，左右交射，蒙古軍遂潰。別出數十騎躡其後，生禽二人以歸。自是不復薄城，分築長壘，為持久計。言事者皆謂蒙古軍環築城壘，宜乘其工役未竟，人馬遠疲，四面合攻可以破敵。若假之日月，濠浚壘高，則無及矣。朝議以軍士初集，心有未安，恐其出而不返，竟不出戰，識者知其必亡矣。
帝分軍防守四面並子城。
是年，南宋遣使鄒伸之至草地，約與蒙古夾攻金雲，本：「本朝與貴國素無讎隙，前此寧宗常遣使臣苟夢玉與貴國通和，自後，山東為李全所據，河南又被殘金阻隔。今貴國上順天心，下順人心，遣王宣撫來通前好，所以伸之等前來。」蒙古許之。帝聞宋使從唐州回，驚悸無人色。
冬十月，蒙古軍壕壘成，耀兵於城下，旗幟蔽天，城中駭懼。及暮，焚四關，夷其牆而退。初十日，城中饑民萬餘訴於有司求出，有司難之，民大呼於道，帝聞之，遣近侍官分監四門，每門日出千人，必老稚羸疾、不足資敵者聽出之。時奉御內族經實在北門，憫人之飢，出過其數，命決杖四十。然出者多以城中虛實告蒙古軍，尋止之。十二日，給饑民官船十餘艘，聽於城壕內采菱芡、苲草，民爭趨之，數日而盡，至鏟莎草根、橛絞泥，並牛馬骨屑以療飢。自是殍者日多，人至相食。 
十一月，宋遣襄陽太尉江海、棗陽帥孟珙以兵萬人助蒙古軍，耀於城南，且以箭射書入城中，招諭軍民。右丞完顏仲德得之，投諸水中。宋帥臣史嵩之運糧十萬石給南北軍，且置榷場於城南，更相貿易。蒙古軍賴之，益修功具。斫木之聲聞於城中，城中大恐，往往竊議投降。右丞完顏仲德聞之，日以國家恩澤、君臣分義親諭軍民，軍民感奮，始有固志。
十二月初四日,蒙古軍以攻具傅城,有司盡藉民丁助軍防守,敢匿一丁者全家處斬,鄰人絞罪。不足則括婦人之壯健者，假男子之衣冠，往來搬運木石。帝親出巡，每遇軍民，必叮嚀慰諭之，久乃去。仍命西上閤門使王大濟權左右司郎中，専造糜粥食之，慮有司減薄，帝為之親嘗。人有被創者，帝親為傅藥，軍民感泣人百其勇。初九日，蒙古軍攻外城，克之。宿州副總帥高利格以戰歿，砲軍元帥王鋭因巡護南城，率十餘人出降。十四日，權參政婁室率精銳五百，銜枚夜出西門，人荷束藁，沃膏油其上，將燒敵寨及攻城器具。蒙古軍竟知，先入隱伏挽強弩百餘，火發矢亦發，金兵敗走，中創者甚眾，婁室中其口，墜二齒，流血昏憒，翌日乃蘇。十六日，蒙古軍拼力攻西城，以火砲焚城樓，因奪取攔馬牆，蒙古軍數千坎墉先登，金兵尋復得之，手刃相持，內外殺敵甚眾。初，蒙古軍並攻西南角，弗能克，轉攻西北角，又弗克。軍士有出降者，告以西門之北鳯子樓敝，且微有稜角，可攻克焉。十八日，蒙古軍復大至，克其西城。城中前期築柵浚壕為備，故蒙古軍雖克之，而不能入，但於城上立柵自蔽，南北相拒。十九日，帝悉出御用器皿賞軍士，復括民間衣襖以賜將士，謂之「軟纏」。二十二日，帝微服領馬軍、百步軍千夜出東城將遁，及柵，不戰而還。
甲午天興三年春（1234年），正月庚子朔，蒙古軍以正旦會飲，歌吹之聲四望相接，城中飢窘，嘆息而已。初九日，蒙古軍鑿西城為門五，整軍以入，金兵鏖戰，及暮蒙古軍乃，還聲言來日復集。初十日，摘三面精銳軍備西城。天尚未明，蒙古軍果復來，方與大戰，而南面宋兵萬餘已薄城矣。帝知城必破，乃詔大臣遜位於東面元帥完顏承麟。承麟西向固讓，帝自持符璽授之，承麟伏地拜泣不敢受。帝曰：「朕所以付卿者，豈得已哉？以朕肌肥，不便鞍馬，城陷之後，馳突必難。顧卿平昔以趨疾聞，且有將略可稱，萬一得免，使國祚不絕，此朕志也。」因起授符璽，承麟惶恐跪受，帝乃退。
宣徽使溫敦、簽東上閤門使事仆散斜不失引後主升正座，後主猶被甲冑，立受百官朝拜。惟「忠孝軍」元帥蔡巴爾獨不拜，曰：「事至此，有戰死而已，安能更事一君乎？」竟以戰歿。禮成，咸出迎蒙古軍，則南城之埤已有宋師旗幟。後主分命諸將帥御之，俄而四面鼓譟夾攻，聲震天地，守者開門，縱蒙古軍進。金兵巷戰，久不能御，退保子城。金主既傳位後，即閉閤自縊，後主知帝崩，率百官詣前，拜泣，因謂眾曰：「先帝在位十年，勤儉寬仁，圖復舊業，有志不就，可哀也已。吾欲諡之曰『哀』何如？」倉卒無知禮者，為贊成之。時宿州有僭位者，先諡曰「庄」，其故官僑於宋者，又私諡曰「閔」或謂國主感憤奮發哀不足以盡之，故天下士大夫皆號為義宗，蓋取國君死社稷之義。酹酒未終，敵軍已至城下，金兵力御，蒙古軍少卻。尋四面並至，城遂陷，後主竟為亂兵所害。
哀宗自傳位元帥承麟之後，即閉合自縊。少頃，權點檢完顏忽斜虎覺之，矯制召承御石盞氏、近侍大使焦春和、內侍局殿頭宋規共赴帝屍前，忽斜虎曉以名分，三人皆從死。初，忽斜虎將從死，遺言奉御經實守焚帝屍，為蒙古軍所執，復以死。哀宗自縊之所曰「幽蘭軒」，火方熾，子城陷，左右近侍皆走，獨降山留，為蒙古軍所執，問之曰：「若為誰？」降山曰：「吾奉御也。」蒙古軍曰：「眾皆走，而若獨後何也？」降山曰：「吾君已崩，吾欲收其骨瘞（yì）之。」蒙古軍笑曰：「若狂者邪？若之命且不能保，能瘞而君骨邪？」降山曰：「汝事汝君，吾事吾君，吾君有天下十餘年，功業弗終身死，忍使遺骸暴露與士卒等同共邪？吾逆知以情告汝，汝必不違吾，故忍死留此然吾，既瘞吾君骨後，汝雖寸斬吾，吾不復告汝矣。」蒙古軍以其言白塔察兒，塔察兒曰：「此奇男子也。」因許之。降山乃入，掇其餘燼，裹以敝衾，瘞於汝水之傍。降山再拜，號哭將赴汝，水軍士救之得免。 
初，哀宗之被圍也，已自知其不免，然發憤經畫，殊有鬥志。後城將陷，始以憂沮間出，常謂近侍諸臣曰：「我為紫金十年，太子十年，皇帝十年，自知無大過惡，死無憾矣。但以祖宗傳祚百年，至我而絕，與自古荒淫暴虐之君等為亡國，獨此為介介耳。」又云：「古無不亡之國，亡國之君往往為人囚縶，或為俘獻，或辱於階庭，閉之空谷。朕必不至於此。卿等觀之，朕志決矣。」其死社稷之心蓋平昔素定雲。是日，日大赤無光，京索間雨血十餘里。
是歲宋理宗端平元年（1234年），哀宗少歷艱難，生長兵革間，遭家不造，適丁斯時，自愛王階釁，太和昏荒，敵國外患，無有寧歲。崎嶇汴京之遷，已同涸轍之窘矣。哀宗繼之，尊師重道，經筵有官，勸農薄賦，黜陟有條，寸兵尺鐵,不挑釁於四方，因陋就簡，不增廣於宮闕。一意儉約，勤心撫摩，河南士庶稍稍歸之。誠守文之令主也則可，然區區以十數州之地，不能以抗方張之師，則道喪時窮，亦付之末如何而已。
且太祖以甲午歲起兵反遼，哀宗以甲午歲亡國，始於甲午，終於甲午，殆亦有天焉，豈伊人力哉。
