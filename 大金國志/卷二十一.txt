
泰和五年正月，完顏天穆將兵五萬人，與大軍戰於北陝口，自辰至西，國兵疲，敵益添生兵，國兵不敵，天穆率麾下在前殊死戰，及暮，勝負未決。收兵退時，天寒甚，大軍舉火，彌漫山谷。詰朝，萬衆壓吾境，人如壘山，矢石如雨，天穆命以刀車衝之，隨開隨合。日晚皆飢渴，兵遂潰。天穆傷甚，左右欲載以馬輿先奔，天穆曰：「不可，吾曾大父為開國功臣，吾為子孫，不能救國之敗，何面目見宗廟乎？」奮劍大呼，創裂而死。大軍進至桑乾，完顔天與聞其兄死，憤甚，持兵禦之於舊坪。望見有虎皮蒙馬居中者，直前以槊刺之，不勝而死。蒲伏虎、烏倫大漠改衆天都山，兵不甚敗。
至二月，大軍返。既出境三日，平州有警報。蒲伏虎自平朔引兵晝夜行，至平州，而大隊已去。
三月，陷末波城，出白道，敗統軍兵，殺三戍將及千戶賀拔禾。
四月，自飛狐道回，河東、嵐、代州皆震。
五月，祕書監起居舍人韓伯憲上言：「上國之兵以生啗人畜之肉為糧，戰陣之間不患飢渴，則戰有餘力，我兵與角力不暇，則飢渴交迫，易至疲憊。以此較之，野戰非我所長，臣乞於幽燕以北及敵人經山之地，控扼險要，不必與戰，則其埶自沮。兼牛馬駱駝之類並皆收牧，置之城內，彼無所掠，則將食其所有。」崇義亦然之，遣使者督兵築城。時歲饑，耕獵皆廢、河北、河南、山東之民貧悴飢疲，無力以耕。寇盜蜂起，沿邊及遼西為大軍攻陷，至此又築城，遣調役及老弱婦人。京畿之民素不習勞，大興府及上京路帥守皆榜諭，敵苦深入，民皆不保，與其死於干戈之慘，曷若勞苦於城郭之間，民始遣就伍。
至八月末，築古北口東陘二城，樓櫓未備，而遊騎駸駸來矣。
十一月，大軍分舸兩道入，一自白檀，一自靡陂。奏至，主集羣臣議之，祕省及諸省官皆請遷都以避難，聶希古正色言曰：「此策之下者，未可議。」徐王律明、兗王天驥曰：「兵已遠來，此間徒聚議何益？獨不見南宋宣和、靖康之事乎？請自前往禦之。」翌日，以律明為東道統兵監軍，天驥為西道，律明至軍，率衆鑿溝，引白溝及白檀河以自固，大軍至水傍睥睨，越三日，風緊雪飛，及曉，冰厚五尺餘，兵悉渡，乃以炬火鎔冰，撤屋壘，竹木茅等盡燒於冰上，其衆騰躍，國兵大敗，律明等以身免。夜入長泰城，會國中遣竇永固來援，律明、天驥遣報，令依山入城，且報慶州令堅守。大軍聞西夏之警，乃回師。
泰和六年正月，詔求直言，權參改蒲察兀魯條陳備大軍六事，詔付省院詳酌施行。
四月，南宋遣鎭江都統制陳孝慶取泗州，又取虹縣，統領許進取新息縣，孫成取褒信縣，王大節為江州都統，引兵取蔡州，不克時潰。主得汴京留守完顏童奏，晨起，謂大臣曰：「南兵敢來，可謂我國無人。」知樞密院余崇義曰：「陛下有天下之全，豈偏方可比？但近年不務勤儉，天災流行，民窮國困，南宋亦且來，向此不足慮，但恐秋冬之間，大軍必將復動，西夏窺陝，四國皆驚，此討憂耳。」主曰：「君勿他言，我問南方事，宜急圖之。」
自隆興甲申，宋朝與金人再和，逮開禧丙寅，凡四十三年。是年五月丙戌，宋寧宗內批，北金世讎，久稽報復，爰遵先志，決策討除，宜頒詔旨，明示海內。翌日，下北伐之詔。
五月，遣平章車僕散揆為宣撫使，駐開封，宋鎭江都統戚拱遣人結漣水縣弓手李全焚我漣水，呈甫斌引兵攻我唐州，敗焉。池州副都統郭倬、馬軍行司李汝翼會兵攻我宿州，亦敗績。倬等還至蘄縣，國兵圍之，倬執馬軍司統制以與國兵，乃得免。
六月，宋李爽以建康都統侵壽州，敗續。田琳以建康副都統取壽春府。
宋叛臣吳吳遣其客淮源來獻關外四州之地，求封為蜀王，主賜以金印，詔封為蜀王。
十一月，起民兵於河南，十七萬入淮，十萬入荊襄。又起河北十萬戍居庸關及韓水大雞川，以防北邊，內外騷動，民聚為寇始益衆矣。國兵自清河口渡淮，宋守將郭超失利，遂進圍楚州。偏師趨棗陽軍，又圍潞州，守將田琳拒我師，八日圍解。又圍和州，克信陽軍，圍襄陽府。又克隨州，宋守將遁，州人具香花迎拜，斂兵不殺，遂之德安，攻真州，於是濠、梁、安豐及並邊諸戍，皆為國兵所破。又破西和州。
十二月，圍德安府，為守將李師尹所敗。成州守臣辛槱之遁。攻六合縣，遇宋師於胥浦橋，宋兵大敗，守將郭倪棄揚州走瓜洲渡。
遺使吳端持詔印，授宋吳曦於置口。曦自置口歸興州，以本國之命，稱蜀王。
國兵自淮南退師。
是日壬申夜，興州天赤如血，照地如晝。自月初有兩日相摩於初暗之時，至是復有此異。
泰和七年春，宋遣盱眙于于小吏王文持書幣來、行省完顔弼、右副元帥紇石烈志寧皆有和意。
五月，宋遣使方信孺來，以通謝國信，參議和好。
六月，宋再遣林拱辰來使，林仲虎副之。先是，信孺往河南行省求和，元帥僕散揆許納南使，且禮遣之。信孺既行，揆復論之曰：「已奏朝廷，更得安宣撫一書與西元帥乃善。」宋朝論旨安丙作書如所云，且餉以藥物、縑帛。西帥啟緘，卻餽，而令鳳翔路都統使完顔昱作書以遺宋，大略云：「當聽命於行省而已。」是時，吳曦來附，南宋誅之。所獻四州，旋為宋人所取。
南宋遣三使來，一通謝，一告哀，一賀生辰。通謝使者，林拱辰是也。國中遣迓使宣諭曰：「皇帝聖行，南使中惟李璧、炅琯、朱致知、李大性四人言語可信，當遣來議事，今所遣小使且還。」
時國所索於宋者五事：一割兩淮，二增歲幣，三犒軍金帛，四取陷沒及歸正入，五取韓侂胄首級。侂胄聞之大怒，復存用兵意。
十二月，宋遣許奕、吳衡來使，時已誅侂胄矣。
是年十一月乙亥，殛殺侂胄於玉津園側。
泰和八年春，宋梟韓侂胄於兩淮，仍遣使許奕來充通謝使，並言開禧權臣授首故也。上遣諭成使完顔侃.、喬宇使於宋，和議始成，以大散關及濠州歸於宋。
五月甲子，太白經天。
西夏遣使求援於我。先是泰和六年，帝大發兵，侵西北諸糺生蕃也，鄰接北邊，號口驍騎，有衆三萬，盡數起發侵江南。次年罷兵，和好如初。諸糺還歸，因賞不均，皆叛北歸。太學生李藻上書勸北伐，主以為擅欲興師，窺圖進用，皆杖一百。四人挈其家，亡之北地，相與獻謀，又有諸糺輸其力，於是大軍益鋭。恐西夏議其後，乃大舉兵攻之，至是西夏遣使求援。其臣傯僚曰：「西夏既亡，必來加我，不如與西夏首尾夾攻，可以進取而退守。」主曰：「敵人相攻，中國之福，吾何患焉？」不聽。
十一月，上崩。在位一十九年。
章宗性好儒術，即位數年後，興建太學，儒風盛行。學士院選五六人充院官，談經論道，吟哦自適。羣臣中有詩文稍工者，必籍姓名，擢居要地，庶幾文物彬彬矣。惜其十年以後，極意聲色之娛，內外嗷嗷，機事俱廢。間出視朝，不過頃暫回宮。與鄭宸妃、李才人、穆昭儀並馬遊後苑，因留宴，俟月上，奏鼓吹而歸，以是為常。張天貴、江淵等用事，聾瞽昏荒，朝中陳奏便宜，多不經主省覽。愛王叛於內，邊釁開於外，盜賊公行，充斥道路，邊疆多事，兵連禍結矣。
