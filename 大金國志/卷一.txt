
太祖武元皇帝，番名阿骨打，後改名旻，楊割太師之長子也。其先龕福，五世至胡來，世為酋長，襲節度使。胡來生三子：長曰核里頗，次曰蒲剌束，季曰楊割。楊割生三子：長曰阿骨打，次曰吳乞買，又次曰思改，即粘罕父也。金人至楊割太師始雄諸部。
初，契丹國舅帳蕭解里聚眾為盜，潛奔女真，因命楊割圖之。楊割遷延數月，獨斬解里，遣阿骨打獻首級，餘悉留不遣。契丹不得已，反進其父子官，自是遂懷大志。力農積粟，練兵牧馬，多市金玉以賂契丹權貴。如此十餘年，未有以發也。遼主延禧初立之年，楊割死，阿骨打立。阿骨打生於遼咸雍四年戊申。初在妊娠時，骨重異常兒。將生,河水為沸，野獸盡嘷。及生，若有光照其室，部落咸異之。既長，臂垂過膝，身長八尺，狀貌雄偉，沈毅寡言笑，而有大志。弓力過絕於人。嘗至其部落，有意欲謀害之者，阿骨打覺之，奮劍殺數人而去，追者不敢當。既立，承楊割富庶之餘，兵強馬壯，加以遼主天祚掊剝是嗜，上下荒淫，其相李儼、蕭奉先輩庸瑣貪婪，阿骨打益有異志。
阿骨打之十三年，是春，蘇源奚室蒲古率其部內附，共七千餘戶。是年，始破遼國寧江州。先是，五國之東接大海，出名鷹，來自海東者謂之『海東青』，小而俊健，能擒鵝鶩，遼人酷愛之，求之女真，女真苦之。又，沿邊諸帥邀求賂遺無虛日。遼主天祚如混同江鈎魚時，疑阿骨打，欲殺之，蕭奉先諫止。阿骨打知其意，始謀叛。於是，用粘罕、胡捨等為謀主，銀朮割，移烈、婁宿、闍母為將帥，侵混同江之東，名寧江州。天祚射鹿慶州秋山，遣海州刺史高仙壽討之，為女真所敗，，失寧江州。天祚再以蕭嗣先帥奚、契丹五千人屯出河店，臨白江，與寧江州女真對壘。女真潛渡混同江，掩擊之，嗣先兵潰，又獲甲馬四千。天祚兩敗後，謂奉先不知兵，召宰相張琳，付兵十萬，使討之。計人家戶貫備一軍，富人有出一二百軍者。琳等非經濟才，統御無法，器甲聽從人便，往往以槍刀氊甲充數，弓弩鐵甲百無一二。於是分四路竝進，獨淶流河路一軍深入，遇女真，交鋒稍卻，走還其壁。都統斡離朵者，以為漢軍遁，即領契丹兵棄營而奔。漢兵尚三萬餘，推武朝彥為都統，再與女真戰，遂大敗。餘三路聞之，各退保其城，悉為女真攻克。
阿骨打之十四年夏五月，北方有光燭地，火星出，殷殷如雷聲。六月，括寧江州一路金銀粟帛，盡數以往，民間有隱者斬。丁夫強壯集得萬餘人，勒歸軍前。是年，生紅芍藥花，北方以為瑞。女真多白芍藥花，皆野生，絕無紅者。好事之家採其芽為菜，以麺煎之，凡待賓齋素則用之。其味脆美，可以久留。金人珍甚，不肯妄設，遇大賓至，縷切數絲寘楪中，以為異品。
十一月，敗遼師於混同江。先是天祚征女真，率番漢兵十餘萬出長春路，命蕭奉先為都統，耶律章奴副之。以精兵兩萬為先鋒，餘分五部北出駱駝口，車騎亙百里。步卒三萬人，命蕭胡都姑，柴誼將之，南出寧江州，齎數月糧，期必滅女真。阿骨打以刀剺面，仰天大哭，謂其部落曰：「不若殺我以降。」諸將皆拜曰：「事以至此，當誓死一戰。」乃與天祚遇，乘其未陣，三面擊之，天祚大敗，退保長春。女真乘勝，遂並渤海遼陽等五十四州。
阿骨打之十五年春正月，升骨捨為正都統，粘罕為左副都統，阿忽為右副都統。
是年，北方寒甚，裂墮指，多有死者。
北方苦寒，故多衣皮，雖得一鼠亦褫皮藏去。婦人以羔皮帽為飾，至直十數千，敵三大羊之價。不貴貂鼠，以其見日及火則剝落無色也。
是歲，女真克遼渤海軍。先是，渤海人高永昌殺其東京留守蕭保先，自稱大渤海國皇帝，據遼東五十餘州。遼主遣其宰相張琳討之，至瀋州，女真遣兵來援渤海，琳敗績，乃以燕王淳為都元帥，仍募遼東人號「怨軍」者兩萬以行。淳至乾州，武朝彥等某殺淳，不克，復召淳還，遣蕭德恭、耶律余覩等屯田爲備。既而女真破渤海軍，斬高永昌，其衆散為盜，所至擄掠，而遼不能制。
阿骨打之十六年，次年之冬始稱帝。金天輔元年，是春，宋遣其使馬政來約夾攻遼。先是，宋建隆以來，女真自其建國之蘇州泛海至登州賣馬，故道猶存。去夏，有漢兒郭藥師者泛海來，具言女真攻遼事，宋遣馬政同藥師講買馬舊好，由海道入蘇州，至其國阿骨打所居阿芝川淶流河，問遣使之由。政對以「貴朝在建隆時講好已久，今聞貴朝攻破遼國五十餘城，欲與貴朝復通前好，共行弔伐。」阿骨打與粘罕共議數日，遂質登州小校六人，遣渤海人李善慶、生熟女真二人，齎國書並北珠、生金、貂革、人參、松子爲贄。
是時，遼燕王淳將討「怨軍」，而金人適至，淳遇於徽州，未陣而潰，退保長泊魚務。於是金人大掠，經新、成、懿、濠、衛五州皆降之。
有楊朴者，遼東鐵州人也。本渤海大族，少第進士，累官校書郎。高永昌叛時，降女真，頗用事。是冬，阿骨打用楊朴策，始稱皇帝，建元天輔，以王為姓，以旻為名，國號大金。楊朴又勸國主遣人詣天祚求封冊，天祚付南北面大臣議，遂遣使備袞冕之服，冊為東懷皇帝。國主召朴等觀驗，以儀物不純用天子之制，大怒，欲斬其使，諸將為謝，乃解，尚人笞百餘。尋遣還，邀令稱大金皇帝兄，不然則提兵取上京。天祚惡聞女真事，蕭奉先揣其意，不以聞。明年，上京破，和議遂格。
《契丹志》雲，楊朴陳說阿骨打曰:「自古英雄開國受禪，先求大國封冊。」八月，阿骨打遣人詣天祚求封冊，其事有十：徽號大聖大明皇帝一也；國號大金二也；玉輅三也；袞冕四也；玉刻御前之寶五也；以弟兄通問六也；生辰、正旦遣使七也；歲輸銀絹二十五萬疋兩，分南宋歲賜之半八也；割遼東、長春兩路九也；宋還女真趙三、阿鶻產大王十也。天祚付羣臣等議，蕭奉先大喜，以為自此無患。差靜江軍節度使蕭習烈等備子袞冕、玉冊、金印、車輅、法駕之屬，冊立阿骨打為東懷國至聖至明皇帝。二月，至金國，楊朴以儀物不全用天子之制，又東懷國乃小邦懷其德之義，仍無冊為兄之文，阿骨打大怒，叱出來使，欲腰斬之，粘罕諸人為謝乃解，人笞百餘。次年三月，遣蕭習烈等回，雲冊文罵我，我都不曉。徽號、國號、玉輅、御寶我都有之，須稱我大金皇帝兄。能從我，今秋可至軍前。不然，則提兵取上京矣。天祚惡聞女真事，蕭奉先揣其意，皆不以聞。遷延久之，聞上京已破，和議遂寢。後天祚遂復請和，皆不報。
十二月，七代祖龕福追諡景元皇帝，號始祖；六代祖名訛魯，追諡德皇帝；五代祖名洋海，追諡安皇帝；高祖名隨闊，追諡定昭皇帝，號獻祖；曾祖名實魯，追諡成襄皇帝，號昭祖；祖太師名胡來，追諡惠桓皇帝，號景祖；父太師楊割，追諡孝平皇帝，號穆宗。妃後皆加諡號。
天輔二年，是年春北方有赤色，大三四圍，長二三丈，索索如樹。西方有火五團，下行十餘丈，皆不至地滅。
二月，遣李善慶通使於宋。善慶至宋國門，宋相蔡京、童貫見之，諭以夾攻取燕之意，善慶等唯唯。居十餘日，遣趙有開、馬政齎詔及禮物與善慶等渡海聘之，止用詔書。有開行至登州而死，會諜者言金已受東懷皇帝之封，乃詔政勿行，止差平海軍校呼慶持登州牒宋善慶等歸。呼慶至軍前，國主及粘罕等責以中輟，且雲登州不當行牒。留半年始遣之。臨行，語之曰：「跨海求好，非吾家事，吾已獲大遼數路，其他可以俯拾。汝歸見皇帝，果欲結好，請早示國書。若仍用詔決難從也。」
是年，知樞密院內相楊朴建議以為陛下肇登大寶，混一封疆，應天順人，奄宅天命，而六宮未備，殊失四方觀覩，欲乞備日，冊命正后妃之位，國主從之。詔冊蒲察氏為皇后，番漢群臣稱慶。先是，女真驟興之初，未具六宮之典，僅有賢妃、淑妃，自餘姬侍並稱娘子而已。平遼所得中原七女，艷裝麗色，盡掠而北。後性儉素，不好華飾，躬御縵繒而已。
是年，攻破遼上京。
天輔三年，春正月，肇州之始興、隆州之利涉地震，陷死數千人。
知樞密院楊朴建言：「惟我國家興自遐荒，朝儀、典章猶所未備，以中朝言之，威儀、侍衛尊無二上，諸親從、諸王部族尊貴者馳驅戎行，雖不可盡責，其自番漢羣臣以下宜致敬盡禮，所合定朝儀、建典章，上下尊卑粗有定序。」國主從之。
是月，宋遣其使趙良嗣來。先是，金使同呼慶持國書來宋，因遣良嗣來通好，猶以買好為名，其實約夾攻遼，取燕雲舊地也。第面約不齎國書。
時，金人三路攻遼之上京。是夏，良嗣等在青牛山追及國主，遂從至上京，觀其攻城，不旋踵而破。
良嗣之來使也，大概議夾攻遼，使金人取中京，宋朝取燕京，許之歲幣。初許三十萬，而卒與契丹舊數。良嗣曰：「燕京一帶，則並西京是也。」國主亦許之，遂以手劄付良嗣，約以本國兵自平地、松林趍古口，南朝兵自白溝夾攻，不然則難依已許之約。仍遣使偕來，止作新羅人來朝見。其國書略曰：「大金皇帝謹致書於大宋皇帝闕下：蓋緣素昧，未致禮容，酌以權宜，交馳使傳。趙良嗣言，燕京本是漢地，若許復舊，將自來與契丹銀絹轉交。雖無國信，諒不妄言。若將來貴朝不為夾攻，即不依得已許為定。具形敝幅，冀諒鄙悰。」
馬政回使於金，國書略曰：「大宋皇帝謹致於大金皇帝：遠承信介，特示函書，致伐契丹，逖聞為慰，確示同心之好，共圖問罪之師。誠意不渝，以義當如約。已差童貫勒兵相應，彼此兵不得過關，歲幣依與契丹舊數，仍約毋聽契丹講和。」
時，春正月，趙良嗣來使，國主令從軍。每行數十里，輒鳴角吹笛，鞭馬疾馳。比明，行二百五十里。所攻城不旋踵而破。七月，回至女真所居，留飲數日，令契丹吳王妃歌舞飲讌。妃配吳王，天祚私納之，復以他過，囚於上京。女真破上京，得之，謂良嗣曰：「此契丹兒婦，令作奴婢。」遂使人懽。時，國中議論不決，以宋朝欲還山前、山後地，意皆狐疑。且以山前、山後北朝得之而雄，若我滅契丹，彼自以幣帛奉我，粘罕云：「宋朝四面皆被邊，若無兵力，安能立國？強大如此，亦未可輕之。當且為良圖，少留使人。」國主遂將宋使馬擴遠行射獵。每晨，國主坐一虎皮椅上，縱騎打圍。嘗曰：「此吾國中最樂事也。」既還，令諸將具飲食，迎邀南使。夾攻之謀始如此。
