
天會八年春，粘罕、兀室、余覩居雲中，窩里㬈居燕山。撻懶屯濰州，遣太乙孛堇、玷者天使、鐵黑孛堇提兵南援兀朮，因圍楚州。左都監闍目以病死。破明州。
兀朮再至明州，張俊率衆拒之高橋，戰數合，慮其益兵復來，與守臣劉洪道俱避去，兀朮遂破明州，屠其城。高宗御舟次台州，金人以船侵昌國縣，追襲御舟，提領海舟張公裕引大船擊散之，金人遂退。
正月，婁室攻陝州，李彥仙守禦甚備，婁室益生兵攻之愈急，城破，彥仙巷戰而死。民間雖婦女亦升屋以瓦擲之，哭李觀察小輟。金人殺其家，陝民無噍類，金人始西，而全陝沒矣。彥仙守陝再逾年，大小戰二百，及城破，其屬官陳思道等五十一人皆與同死，無屈降者。破潭州，守臣向七遁，王暕、劉玠、趙聿之死之。
時軍民請以死守，金人獲城，士諲突圍出，城遂破。軍民猶極口駡敵，與巷戰，金人怒，屠其城而去。
破荊南府，守臣唐慤遁。破澧州，守臣王淑遁。撒離曷及黑峰等攻邠州，宋張浚遣曲端拒之，兩戰皆捷。至彭原店，撒離曷乘高望之，懼而號哭，金人因目之曰「啼泣郎君」。金師復破東京，上官悟為所害。自是，宋四京皆殘破矣。
時東京雖城守而埶愈危，金人更遣河北首領聶淵來攻，上官悟力不能拒，城破，為金所害。
兀朮破秀州，守幣趙士醫死之。
兀朮自越州執李鄴復還杭州，縱火屠掠。以輜重不可遵陸，遂由秀州、平州取塘岸路而還。
又下平江府常州，過吳縣，幾為陳思恭舟師所獲。
金人過吳縣，統制陳思恭以舟師邀於太湖，擊敗之，幾獲兀朮。
同至鎭江，韓世忠屯焦山寺以邀之，兒朮不得濟，遣使致詞，願還所掠，益以名馬。世忠不從。
世忠遣兵屯焦山寺以邀金師之歸，兀朮遣人約日會戰，世忠謂諸將曰：「是間形勢無如金山龍王廟者，金人必登此覘我虛實。」乃遣偏將二百伏廟中，又遣二百卒伏江岸，戒之曰：「聞江中鼓聲，岸兵先入，廟兵繼出。」金師果有五騎趍龍王廟，廟中之伏喜，先鼓時出，五騎振策以馳，僅得其二。有一人紅袍上帶，既墮，復跳馳而脫。詰二人，即兀朮也。既而戰數十合，俘獲甚衆。又獲兀朮之壻封龍虎大王者舟千餘艘。兀朮懼不得濟，復遣使致詞，願還所掠假道，世忠不從。益以名馬，又不從。時撻懶在濰州，乃遣孛堇太乙趍淮以為援。
兀朮欲自建康謀北歸，又不可。或教於蘆場地開渠二十餘里，上接江口，在世忠之上，遂傍治城西南隅鑿渠，一夜渠成，次早出舟，世忠尾擊，敗之，終不得濟。乃揭榜募人，獻所以破海舟之策。有教其於舟中載土，以平版鋪之，穴船板以櫂槳，俟風息則出江，有風則勿出，海舟無風不可動也，以火箭射其蒻蓬，則不攻破矣。一夜造火箭成，足日引舟出江，其疾如飛。天霽無風，海舟皆不動，以火箭射海舟蒻蓬，世忠軍焚溺而死者不可勝數。世忠與餘軍至瓜步，棄舟而陸奔。兀朮輜屯自瓜步口轤相啣，至六合不絶，為宋岳飛所敗。既而自六合歸屯楚州九里徑，又為趙立所敗。未幾，破揚州、承州，趙立中砲死。又破楚州，會聞宋師出陝右，託言應之，因而西去。
兀朮自江南回，初至江北，每遇親識，必相持泣下，訴以過江艱危，幾不免。又撻懶時在濰州，遣人誚兀朮南征無功，可止於淮東，俟秋高相會，再征江南。兀朮皇恐，推避不肯從之。方躊躇江上，未有進退之計，會聞宋人出陝右，兀朮因而應之，於是留撻不也、聶耳、王伯隆軍於淮東，以待撻懶，約拔束等西去。
雲中留守高慶裔獻議於粘罕，曰：「吾君舉兵止欲取兩河，故汴京既得，而復立張邦昌。後以邦昌廢逐，故再有河南之役。方今兩河州郡既下之後，而官制不易，風俗不改名者，可見吾君意非貪大，亦欲循邦昌之故事也。元帥自可首建此議，無以恩歸於它人。」粘罕從之，於是令右監軍兀室馳請於朝，國主從之。
金師自破山東，撻懶久居濱、濰，劉豫以相近，奉之尤善，撻懶嘗有許豫僭逆之意。慶裔，粘罕心腹也，恐為撻懶所先，遽建此議，務欲功歸粘罕，而又使豫知恩出於己，望其後報也。或謂本鄧州畔臣張剛中獻策於慶裔，慶裔以三班奉職酧之，復以其説為己策，獻於粘罕，非也。金師取山東，止以邦昌為名，不易官制，不易風俗者，其議素已定矣。不然，撻懶豈敢擅許於人耶？劉豫揣意，求於金，慶裔懷私，屬於豫，其所由來漸矣。
粘罕遣高慶裔詢訪河南州郡，求賢人建國，州郡迎合上意，共推劉豫。
慶裔自雲中由燕京、河間，越舊河之南，首至豫所隸景州，會吏民於州治，諭以求賢建國之意，郡人莫敢言，皆曰：「願聽所舉，某等不知賢存，慶裔徐露意以屬劉豫，郡人迎合。敵情懼豫權勢，又豫適景人也，故共戴之。慶裔喜曰：「爾與朝廷、帥府之意正相合耳。」遂令列狀擧之。慶裔至德、博、東平，一依景州之例。既至東平，則分遞諸郡，以取願狀而已。故豫僭位，酧慶裔，賄賂不可勝計。麟、猊輩後於慶裔，有恩府門生之稱，良以此也。
高慶裔自河南歸至雲中，具陳諸州郡共戴劉豫之意，及持諸吏民願狀於粘罕，復令慶裔馳問劉像可否？豫佯辭之，又且推前知太原張孝純。慶裔歸報粘罕，後粘罕又遣慶裔諭豫曰：「戴爾者，河南萬姓，推孝純者，獨爾一人。難以一人之情而阻萬姓之願，爾可就位，我當遣孝純輔爾。」豫於是諾，後孝純由此得還宋。
遼東漢軍萬戶韓常，與太行義士原明戰於真定西山胭脂嶺，為原明所敗，千戶劉慶餘被砲折其脛，由是解軍職，換授靜江軍節度使，知慈州。
金國以萬戶比都總管之職，千戶比節度使，百人長比刺史，若解軍職，出官對格換授，此特武元初起兵所差之人也。至換授，憑武元差扎押字則為御書。慶餘隨常父慶和降阿羌，為千戶，故換授靜江軍之節度，繼以守土之任。今燕雲諸路民兵千戶、百人長，乃以家業或丁數定之。一時隨軍所差也，在軍則權為千戶、百人長，散則還為庶人。或就軍中受代，則復為一散軍而已，非可比御書名也。今充兵者極多，御書補者極少。
蔚州百姓劉里龍造妖起兵，既而獲之。國兵因破劉里龍，害及數縣。河北簽軍首領聶淵再破東京。
時山東、河朔已為金師所取，京西、京南盜賊大起，四方路阻，米㪷二百千，人民相食，聶淵乘而破之。
夏，兀室見國主，回至雲中，與粘罕、余覩同往白水泊避暑。白水泊在雲中之上，乃昔遼主避暑之地也。窩里㬈之望國崖避暑。望國崖在儒州望雲縣北也。
秋，粘罕、兀室、余覩自白水泊歸至雲中，窩里㬈自望國崖歸至燕山，撻懶自濰州親攻江東。七月，宋師復郢昌府，又復鄜州。宋二帝自韓州如五國城。
五國城者，在金國所都西樓之東北千里，金人將立劉豫，乃請二帝徙居之。
八月，宋師復永興軍。
宋吳玠復永興軍，金人大懼，遂調兀朮自京西，令星馳至陝西，與婁室等合。而張浚亦劄諸路，合兵四十萬，約日會於耀州大戰。
九月，國主以輔國大人將軍西京留守、大同府尹高慶裔，禮部侍郎、知制誥韓昉為冊禮使副，於九月九日立劉豫於大名府，國號大齊。
北京既破，南軍聞豫至，遂閉門殺金兵，後復降豫。至是，誅為首者數十人於莘縣，豫由此不居北京，復還東平。以張孝純為尚書左丞相，李孝揚、張柬權為左右丞，弟益為北京留守，子麟知濟南府。時大金又以兀朮南征所降李鄴、李儔、鄭億年臣豫。豫降南京為歸德府，改東京為汴京，升東平府為東京，去淮寧、潁昌、順昌、興仁、壽春府名，復舊州名。
豫自以生景州，守濟南，節制東平，僭位大名，遂起四郡強壯，為「雲從子弟」，應募者數千人。豫置三衛官：曰翊衛，曰親衛，曰勳術，以士大夫之子為之。二年升一等，滿六歲則試以弓馬，合格人出官。
豫之僭立也，止用天會之號。是冬，奉國主之命，改元阜昌。
馮長寧以淮寧府降豫，請行「什一法」，除戶部郎中，權侍郎。後罷「什一之法」，將山東百姓六十以下、二十以上皆簽發為兵，每畝田科錢五百。又建「歸受館」於宿州，招延南方士大夫、軍民。置榷場，通南北之貨。
粘罕歸張孝純，以相劉豫。
孝純守太原幾年，而被執至粘罕前，逼令下拜，孝純曰：「未審帳上是何人？」衆曰：「元帥。」孝純曰：「元帥是大金國大臣，某乃大宋國大臣，豈有一國大臣拜一國大臣之禮？事今至此，惟有死耳，何相窘拜邪？」竟不拜，粘罕不能強之。因囚歸雲中。此與哥舒翰之敗，屈節度於祿山遠矣。
孝純之得還也，蓋亦有由。是年五月六日，粘罕將避暑之白水泊，謂孝純曰：「公於此無治生事，俟某秋歸當還公於鄉里。」又顧雲中留守高慶裔曰：「如有人欠孝純錢物，可督還之，非晚，孝純歸鄉矣。」孝純初聞是語，不知其故，蓋是時粘罕與劉豫之議密定，外人莫之知也。至是，粘罕遣孝純南歸，止雲歸鄉而已，奉使宇文虛中送孝純詩有「里閈共驚新素髪，兒孫將整舊斑衣」之句，則衆不知其相豫也明矣。孝純既至河朔，欲由濟南歸徐，徐乃其鄉里也。主者曰：「當與公共至東平節制司，某得回檄，公方可自歸徐矣。」既行，則孝純之兄孝忠、孝立及諸姊鄉人競遠迓之，孝純方喜慰之際，無何，至汶上，豫已僭位，遽拜偽相。當是之時，孝純昵於親黨，懼於還北，因而遂喪晚節，惜也。
十―月，歸秦檜於宋，用粘罕計也。檜之入北，從二帝之上京，逮二帝東徙韓州，檜依撻辣，為其任用。撻辣南征，以檜為參謀，以催錢糧為名，契家泛小舟抵漣水軍，自言殺北軍之監己者，奪舟來歸。然全家同舟，婢僕亦如故，人皆知其非逃歸也。
檜之來也，宋之朝士多疑之，惟范宗尹、李回與檜善，力薦其忠，及引對，檜言：「如欲天下無事，須是南自南，北自北。」遂建議講和。
兀朮、婁室敗劉錫軍於耀州富平原。先是，大金萃兵淮上，宋張浚欲出兵，分道由同州、鄜延以擣其虛，乃檄召熙河經略劉錫、孫渥、劉錡等會，兵甚衆，皆言敵鋒方銳，浚不從。時曲端已死，乃詐立其旗。婁室曰：「彼紿我也。」擁只驟至，輿柴囊土，藉淖平行，進薄其營。錫等與之戰，頗有殺傷，勝負未分。鐵騎出其不意，直擊環慶軍，他路軍無與援者，會趙哲離所部，哲見塵起，驚遁，宋諸軍亦退，我師遂乘勝而前。
金兵自攻陝西，大戰有三：范致虛戰於陝府，曲端戰於邠州彭原店，劉錫戰於耀州富平原，宋師皆敗。至是戰之後，宋師退保兩川，於是州郡盡為金所破。
冬，宋叛臣杜充至雲中，粘罕鄙之，久而命知相州。
嘗聞粘罕初圍太原，有保正石竧起寨於西山，保聚村民，金兵攻之，往往為竧敗去，及多邀金兵出掠者。由是粘罕遣大軍破而擒之。時竧已保守八月。粘罕既得竧，命釘之於車，刺刃於股，將欲支解之。竧終不屈，粘罕異之，徐謂竧曰：「爾若降我，當命爾以官。」竧駡曰：「爺是漢人，寧死不降。爺姓石，石上釘橛，更不移改。」竟為所害。噫，充聞竧之風，昔不愧與！
粘罕密諭諸路，令同日大索兩河之民一日，北境州縣皆閉門，及拘行旅於道，凡三日而罷。應客戶收籍入官，刺其耳為「官」字，鎖之雲中，及散養民間，立價鬻之，或驅之於回鶻諸國以易馬，及有賣於萌骨子、迪烈子、室韋、高麗之域者。蓋既立劉豫，以舊河為界，恐在北者逃歸故耳。樂壽縣得客戶六十八人，誤作六百八人以報，粘罕必責其數，縣官執窮民以足之。被掠歸雲中者，不令出城，無以自活，士大夫往往乞食於途。粘罕患貧民之多，恐致生事，遂以散米賑濟為名，謗三千人出城，令甲兵坑之。
