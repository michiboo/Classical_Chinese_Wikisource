
世宗聖明皇帝，初名褎，後改名雍，武元皇帝孫，晉王宗輔之子也。母曰禿丹氏，生於雲中。其夜有光明體，重倍於常兒。性極仁厚，在熙宗朝，嘗侍立，見有桎梏重囚而問者，褎曰：「何不赦之？」熙宗嘉其意，為降其罪。既長，統兵為將，撻懶、兀朮諸父南征，褎未嘗不在兵間，特以仁厚，為士卒所推，敵人所愛。東京之役，路元中承檄風靡入城，之後不戮一人。海陵晚年，肆虐日甚，宗室大臣悉被誅，而舊臣如張通古、孔彥舟輩亦皆坐死，國人莫有固志。及將州兵，又借民間稅錢五年，民益怨憤。是時，中原豪傑竝起，大名王友直、濟南耿京、太行陳俊，倡集義衆，而契丹之後耶律窩斡亦興於沙漠，於是渤海一軍萬人叛之，歸會寧府，立褎為帝。十月庚子朔，褎即皇帝位，改元大定，大赦天下，黃河以皆下之。
大定元年，是月，左丞相張浩自汴京錄國去赦馳以報海陵，海陵嘆曰：「朕欲俟江南平後，取『一戎大定』之義以紀元，是子乃先我乎？」命取書一帙示其下，果預識改元之事。即遣先鋒將郭安國回衆攻之，令盡誅黃河以北之叛己者。
宋虞允文敗海陵之師於西採石楊林渡，衆軍殺海陵王於揚州元帥府。
紫茸軍克宋泰州，又侵茨湖，為守將所敗。茨湖在大江之南，至是，國兵以舟渡，欲攻光化，趍襄陽，又為宋兵校史俊所敗。
時海陵雖殞，國兵未退，宋楊欽敗之於洪澤鎭，吳超敗之於楊林渡，翌自乃退。
十二月，國主知海陵被殺，乃與皇子充升、充迪擁甲騎一萬趍燕京。
大定二年正月戊辰朔，日有食之。是月，入都於燕，告祠天地社稷，且告祖廟。以父故名宗輔，非帝王所稱，改曰自宗堯，追諡懿宗。故主亶諡閔宗，未幾，改熙宗。諡亮為海陵煬王。封皇子充升為齊王，充西京留守。
二月，遣使高忠建往宋告嗣位，宋以中書舍人洪邁來賀登位使，知閤門事張掄副之。
紹興之和也，近例屈節者凡十四事。是時，宋以徐嚞館伴，始更改之。
凡十四事，其大略：更定朝謁與進書、受書儀範，及伴使與北使杭禮而已，於是略如汴京故事。
國書曰「審膺駿命，光宅丕圖，徳合天人，慶均遐邇。比因還使，當露悃悰，爰從海上之盟，護講鄰封之信。中更多故，頗紊始圖，事有權宜，始為父兄時貶損，釁無端隙，靡逖天地之鑒臨。」又曰：「願書舊疆，寵還敝國，結兄弟無窮之好，垂子孫可久之謀，庶令南北之民，永息干戈之苦。」邁至燕京，鎖之館中，抑令於表中改換「陪臣」二字。
報書曰：「名分既一言而定，貢輸亦兩紀於茲。」又曰：「蔑夫致慶之詞，要以難行之事，實為大鑒，再作禍端。」
是時，金師攻虢州者敗於王彥，攻汝州者敗於吳(挨)〔洪〕拱，關陝一路喪秦、隴、環、原、熙、河、蘭、會、洮州、積石、鎭戎、德順軍凡十二郡，金州一路喪商、虢、陝、華州凡四郡、獨恃重兵堅守大散關，可以扼宋師。吳璘遣楊從儀等攻下大散關，遂分兵據和尚原。未幾，金師又破河州，驅老弱數萬屠之，選強壯數千充軍，焚蕩其城而去。又破懷寧府，宋守臣陳亨祖登城督戰，中流矢死。
是時，京東義士耿京率衆據東平府，遣掌書記辛棄疾南附於宋，授天平節度，節制京東河北忠義軍馬。既而遣使往南宋通和，遂不復通，京遂為國中所殺。
正隆之渝盟也，宋復取海、泗、唐、鄧、陳、蔡、許、汝、嵩、壽等十州，至是宋但得四州而已。
。
時北兵猶圍海州，宋張子蓋率兵往援，仍聽張浚節制，相遇於石湫堰，率精鋭先入，王友直以所部力戰，北兵大敗，引去。
六月，宋高宗皇帝襌位於皇太子，是為孝宗，遺使劉珙來報登位。行至境，責舊禮，不納而還。
大定三年正月，窩斡餘黨蕭鷓巴、耶律適里皆驍將也，自海道奔宋。
是時，國中聚兵積糧於宿州之靈壁及虹縣，宋淮西招撫使李顯忠、建康都統制邵宏淵議欲襲其二邑，會元帥《答南宋書》謂「境土當以止隆以前為界」，宋張浚聞於朝，且上出師計。至揚州，合殿前江淮兵八萬，分隸二將濟淮，顯忠取靈壁，宏淵至虹，北兵拒之，顯忠東趍虹縣，蒲察徒穆、大周仁及右翼軍都統蕭琦亦降。會副元帥紇右烈志寧睢陽引兵至城下，次夕雨，南軍兵大潰而歸，士卒死亡甚衆，資糧器械委棄皆盡。
時副元帥紇石烈志寧遺書南宋，宋令盧仲資持報書以往，大略謂：「泗、海、唐、鄧等州乃正隆渝盟之後，本朝未遣使之前得之。至於歲幣，固非所較，第以兩淮凋殘之後，恐末能充其數。」仲賢辭行時，宋帝戒勿許四郡，而執政命許之無傷。仲賢至宿州，僕散忠義懼之以威，乃言歸當命許四郡，遂以忠義道三省樞密院書來，凡畫定四事：一，叔姪通書之式；二，唐、鄧、海、泗之地；三，歲幣銀絹之數；四，叛亡俘虜之人。自約令十一月二十以前持誓書來。宋湯思退為相，遽奏，以戶部侍郎王之望為通問使，知閤門事龍大淵副之。
五月，立皇子越王允升為皇太子，時國主以仁厚為上國部衆推立，長子允升、次子允猷皆有勳勞，至是允升登儲副，諸子皆封王。允升嗜酒，喜遊獵，膽勇，能用兵。每勸中南伐，混一天下，主不聽。
大定四年正月，詔造《總計録》，大略云：「正隆失德，土木、征伐相繼而起，有司出納勤千萬計，浩瀚連年，莫會其數。臨急空乏，惟有取之於民。自今除每歳收支外，竝將見管實在之數開具成冊，使朝廷通知有餘、不足之數，且以革去吏姦，候儲積果多，然後議窠名之重輕，攷撥定之數目，寬減州縣，優恤疲民。
八月，宋遣宗正少卿魏杞來充通問使。國書之來，已許割四郡，但求減歲幣之半。杞及疆，國中以書不如式，不受。又求割商、秦地及歸正人，且求歲幣二十萬，杞以聞諸朝，宋十命盡依初式，再易書，歳幣亦如其數。
是時，宋丞相湯思退力主和議，陰諭國中，以重兵脅和。
十一月，元帥僕散忠遂自清河口渡淮，宋守將魏勝戰死，劉寳自楚州、王彥自昭關南遁，國兵蓋以未得所欲為辭也，復自濠州繋橋渡淮，又分兵破滁州。至六合縣，為宋步軍統制崔皐所敗。宋使至潁河口，見僕散忠義、紇石烈志寧，國書略曰：「脩好齊盟，出於初議，中因曲見，或為矛盾之言，致此數年未講衣裳之會。茲聆嘉報，不替舊歡，仰衛社之大忠，感睦鄰之高誼。已遵要束，無復異圖。」二將令與其介康諝同詣燕山，國師亦罷。
宋遣洪适為賀生辰使，龍大淵副之。其後，國主所遣報問使、副殿前左副都點檢完顔仲、翰林直學士楊伯雄至南宋，持國書入見，始謂江南為宋皇帝雲。
大定五年正月，大雷。
二月，賜高年孝悌力田人粟帛各有差。赦河南諸州，以被兵去處干戈塗炭故也。
夏，宋改隆興為乾道。
四月，報問使至南宋，宋遣李若川來賀上尊號。
元帥僕散忠義、副元帥紇石烈志寧來朝，國主宴之於正隆殿，賜金帛有差。
大定六年正月丙午朔，大會羣臣於紫極殿，始用百戲，酒三行則樂作，鳴鉦擊鼓，百戲出場，有大旗，獅豹蹺索上竿之類。
夏，熙州龍見。
熙州野外濼水有龍見三日。初，於水面見蒼龍一條，良久即沒。次日，見金龍以爪托一嬰兒，兒雖為龍所戲弄，略無懼色。三日，金龍如故，見一帝者乘白馬，紅衫玉帶，如少年中官狀，馬前有六蟾蜍，凡三時方沒。郡人競往觀之，相去甚近，而無風濤之害。
七月，㬈熱國率戶內附，以其地為資、霖等州。
十月，宋遣使方滋來賀明年正旦，主亦遣使往宋賀會慶節，尋又遣使往宋賀明年正旦。自後不書。
十一月，行幸東京行宮。
十二月庚寅，還宮。
大定七年正月，賜酺一日，命羣臣賦詩，京邑耆老亦會焉，領賜各有差。
十月，免諸伎作、屯牧、雜色役隸之徙為白戶。
十一月，詔以往兵士從征身殞陣場者，蠲其家租賦。
是月，國中與南宋各遣使往來、賀明年正旦。
金國之待宋使也，使副日給細酒二十量罐，羊肉八斤，果子錢五百，雜使錢五百，白麵三斤，油半斤，醋二升，鹽半斤，粉一斤，細白米三升，麵醤半斤，大柴三束。
上節：鈿酒六量罐，羊肉五斤，麵三斤，雜使錢二百，白米二升。
中節：常供酒五量罐，羊肉三斤，麵二斤，雜使錢一百，白米一升半。
下節：與中節同。
