舊本題宋宇文懋昭撰，前有端平元年《進書表》一通。自署「淮西歸正人，改授承事郞、工部架閣」，而不詳其里貫。表中有「偷生淮浦……少讀父書」等語，亦不知其父何人也。書中取金太祖至哀宗九主一百十七年事跡，裒集彙次，凡紀二十六卷，《開國功臣傳》一卷，《文學翰苑傳》二卷，雜錄三卷，雜載制度七卷，許亢宗《奉使行程錄》一卷，似是雜採諸書，排比而成。所稱義宗，卽哀宗，《金史》謂息州行省所上諡，而此則雲金遺臣所上，與史頗不合。又懋昭旣降宋，卽當以宋爲內詞，乃書中分註宋年，又直書康王出質，及列北遷宗族於獻俘，殊爲失體。故錢曾《讀書敏求記》嘗稱爲無禮於君之甚者，然其可疑之處，尚不止此，詳悉檢勘，紕漏甚多，如《進書表》題「端平元年正月十五日」，而金亡卽在是月十日，相距僅五日，豈遽能成書進獻。又紀錄蔡州破事，如是之詳，於情理頗不可信。又端平正當理宗時，而此書大書宋寧宗太子不得立，立其姪爲理宗，於濟邸廢立，略無忌諱，又生而稱諡，舛謬顯然。又懋昭以金人歸宋，乃於兩國俱直斥其號，而獨稱元兵爲大軍，又稱元爲「大朝」，轉似出自元人之辭，尤不可解。又《開國功臣傳》僅寥寥數語，而《文學翰苑傳》多至三十二人，驗其文，皆全錄元好問《中州集》中小傳，而略加刪削。考好問撰此書，時在金亡之後，原序甚明，懋昭更不應豫襲其文。凡比皆疑竇之極大者。其他如愛王作亂等事，亦多輕信僞書，宂雜失次，恐已經後人竄亂，非復懋昭原本，故牴牾若此。然其首尾完具，閒有與《金史》異同之處，皆足資訂證。所列制度服色，亦能與《金史》各志相參考。故舊本流傳不廢，今亦著其僞，而仍錄其書焉。
臣懋昭上言：竊惟紀外國之暦年，簡書具在；考累朝之文館，事跡難磨。爰輯遺聞，少裨淵覽。伏念臣偷生淮浦，竊祿金朝，少讀父書，因獲清流之選；日親文苑，粗知載記之詳。跡其所以興亡，是以可為鑒戒。其《金國志》，起自武元天輔至於義宗，九主百一十七年，裒集成編，卷分條別。本其初興之地，勢局一隅，肆此兼併之謀，志吞四海。饕淫日積，篡弒相仍，雖運數之使然，亦事機之適爾。獨世宗寬厚，遂得「小堯舜」之稱。然泰和荒昏，已階周幽厲之釁。日斜西崦，數到盡頭，皇天從而降災，聖明為之啟動運。
臣誠惶誠恐，頓首頓足。恭維皇帝陛下道包文武，德運聖神，新天開地闢之規模，奮雷厲風飛之氣勢。奏蔡城之凱，人覩漢官之威儀；清關洛之塵，民快唐家日月。皇靈遠被，天意交歸，由江漢而出師，願見舊時天子；從淮西而入覲，永作皇家老臣。臣干冒天威，無任激切屏營之至。臣所輯《大金國志》謹隨表上進以聞。臣惶懼惶懼，頓首頓首，昧死謹言。
宋端平元年正月十五日，淮西歸正人、改授承事郎、工部架閣臣宇文懋昭上表
金國本名朱里真，番語舌音訛為女真，或曰慮真，避契丹興宗名，又曰女直，肅慎氏遺種，渤海之別族也。或曰三韓辰之後，姓拏氏，於北地中最微且賤。唐貞觀中，靺鞨來中國，始聞女真之名，世居混同江之東長白山下。其山乃鴨綠水源。南鄰高麗，北接室韋，西界渤海、鐵離，東瀕海，《三國志》所謂挹婁，元魏所謂勿吉，唐所謂黑水靺鞨者，今其地也。
其屬分六部，有黑水部，即今之女真。其水掬之則色微黑，契丹目為混同江，深可二十丈餘，狹處可六七十步，闊者至百步。居江之南者謂之「熟女真」，以其服屬契丹也；江之北為「生女真」，亦臣於契丹。後有酋豪受宣命為首領，號太師。契丹自賓州混同江北八十里建寨以守。
又云：契丹乘唐衰興北方，吞諸番三十六，女真在其中。契丹恐女真為患，誘豪右數千家處之遼陽之南而著籍焉，分其勢，使不得與本國通，謂之「合蘇欸」。自咸州東北分界入宮口至束沫江，中間所居之女真，隸咸州兵馬司，與其國往來無禁，謂之「回霸」。極遠邊而野居者，謂之「黃頭女真」。
又，居束沫江之北，寧江州之東，地方千餘里，戶十餘萬。無大君長，亦無國名，止是族帳散居山谷間，自推豪傑為酋長。小者千戶，大者數千戶，蓋七十二部落之一也。僻處契丹東北隅，臣屬一百餘年，世襲節度使，兄弟相傳，周而復始。
或又云：其初酋長（本新羅人，號完顏氏。「完顏」，猶漢言「王」也。女真妻之以女，生二子，其長）即胡來也。其自此傳三人至楊割太師，以至阿骨打。以其國產金及有金水源，故稱大金。
太祖武元皇帝，以戊戌稱帝，國號大金，建元天輔，至癸卯天輔六年五月乙丑崩，在位六年。
太宗文烈皇帝，癸卯改元天會即位，至甲寅天會十二年冬崩，在位一十二年。
熙宗孝成皇帝，甲寅天會十二年冬即位，至戊午改元天眷，辛酉改元皇統，至己巳皇統九年十二月丁巳，為從弟岐王亮所弒，在位一十六年。
海陵煬王，己巳改元天德即位，癸酉改元貞元，丙子改元正隆，至辛巳正隆六年十一月乙未，為諸將弒於揚州瓜洲鎮龜山寺，在位一十三年。
世宗聖明皇帝，辛巳改元大定，十月丁未自立於會寧府，至己酉大定二十九年餘二日癸巳崩，在位二十九年。
章宗皇帝，己酉正月癸巳即位，庚戌改元明昌，丙辰改元承安，辛酉改元泰和，至戊辰泰和八年十一月丙辰崩，在位一十九年。
東海郡侯，己巳改元大安即位，壬申改元重慶，癸酉改元至寧，八月甲午，為紇石烈執中遣內侍李監成弒於其府，在位五年。
宣宗皇帝，癸酉九月丙午即位，改至寧元年為貞祐元年，丁丑改元興定，壬午改元元光，至癸未元光二年十月崩，在位一十二年。
義宗皇帝，癸未元光二年冬即位，甲申改元正大，壬辰春改元開興，夏改元天興，癸巳歸德府絕糧，六月奔蔡州，八月，大兵與宋兵攻蔡，甲午天興三年正月己酉，禪位於後主總帥丞麟，即閉閣自縊，在位一十一年，金亡。
金主自宋徽宗政和乙未稱帝，至理宗端平甲午，計九主，一百一十七年。
