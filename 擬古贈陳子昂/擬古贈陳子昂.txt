
惸惸孤形影，悄悄獨遊心。
以此從王事，常與子同衾。
別離三河間，征戰二庭深。
胡天夜雨霜，胡鴈晨南翔。
節物感離居，同衾違故鄉。
南歸日將遠，北方尚蓬飄。
孟秋七月時，相送出外郊。
海風吹涼木，邊聲響梢梢。
勤役千萬里，將臨五十年。
心事爲誰道，抽琴歌坐筵。
一彈再三歎，賓御淚潺湲。
送君竟此曲，從茲長絕弦。

