　　華陽士人李有，字若無。涉獵書史，工於詩詞，而樂山水之趣。一日，引一家僮，負琴劍，攜酒肴，游於青城山。家僮後隨，散步緩行，迨十餘里，忘其歸路矣。見一老叟，龐眉皓髮，衣冠甚偉。生揖而進曰：「冀丈人不以鄙棄，願假一宿。」叟曰：「吾居此歲久，未嘗見外人，此間山窮水盡之處，子既不以老夫側微之辱，幸為枉駕一顧耳。」生大悅，隨叟行，及五里許，則見雲寒翠峰，煙鎖琪林，岩檜鋪青，朱聲漱玉，真若神仙之境。夏轉一逕，則川平地廣，茅屋參差，雞犬聲喧，桑麻掩映，居有百餘家。叟延生入宅，生問：「丈人尊族出於何氏？何年棲遲於此？」叟曰：「山林野夫，焉有姓字，僭呼青城隱者，孟蜀廣政中，叨受太常典禮，後因宋遣王全斌下蜀，吾攜妻子避兵於此，其諸比鄰皆同時來者。寒暑往來，不知是何年，是何代也。」生大駭，至今四百一十四年矣，因請問孟蜀興廢之故。叟具述云云。因呼一嫗出現，謂曰：「此老荊布也，曩為孟氏人，後主所賜，迨今尚記宮闈之事。」媼與生談蜀後主之妃張太華、花蕊夫人，顏色才思，及其詳細。乃言：「廣政初後主與太華同輦游青城山，宿九天文人觀中，月餘不返。李庭珪諫曰：『大梁之人窺國釁久矣，陛下邀游累旬，不思社稷之重，臣恐一旦劍門有警，將何以捍禦？且青城山乃九天丈人之福地也，今陛下久駐鸞輿，嬪姬數百居宿於此，豈無穢瀆，雖曰醮祀祈福，實為招譴。』
　　主不聽。又數日，雷雨大作，若失白晝，主大駭怖，急呼道士誦經禱祈，而太華已被震殞矣。主及嬪御之人無不哀悼，乃以紅錦龍褥裹其屍，瘞於觀前白楊樹下。翌日急趣回鑾，悲痛無已。復數年，煉師李若衝因晚霽閒步觀側，忽見白楊樹下一美人，翠眉雪肌，仙姿窈窕，吟曰：『
　　一別鑾輿今幾年，白楊風起不成眠。
　　常思住日椒房寵，淚滴衣襟損翠鈿。
』
　　詩畢，放聲而哭。若衝問曰：『子人耶？鬼耶？何事至此？』美人斂衽而前，再拜曰：『妾蜀王之妃張太華也，因陪大家游此，宿於琳宮，被雷震而死。迨今魂滯幽陰，未獲出離。伏望煉師哀憐，乞賜薦拔，俾早出冥途，妾當結草。』若衝曰：『今年秋中元令節，吾設黃籙大齋，既知汝名，吾當為汝奠長生金簡，誦生神玉章，以此功德度汝往生。』美人聞之，再拜而謝，倏忽不見。
　　至期，若衝果依前盟。醮畢，夜夢美人謝曰：『妾荷煉師薦悼之恩，已受生於人世矣，壁間鄙句一絕，幸希電鑒。』明日若衝視之，果有黃土書一絕云：「符吏匆匆夜叩扃，便隨金簡出幽冥。蒙師薦拔恩非淺，領得生神九卷經。」
　　主聞之，厚賜若衝，是後唯花蕊夫人寵冠後宮，乃營重光殿、太虛閣、會真宮、凌波亭，皆用金玉翠珠為飾，馬瑙為階，光彩耀日。宮嬪五千人皆妙年絕色，無過三旬者，後主自製詞章，教之歌舞；花蕊夫人亦賦宮詞百首，皆紀其宮中富貴之景。」
　　明日各歸，叟賦七言歌一篇以餞生行。其歌曰：
　　成都八月秋風起．爛漫芙蓉照江水。
　　紅芳萬樹奪春容，錦繡連城四十里。
　　重光寶殿會真宮，金碧嵯峨霄漢中。
　　鳳管紫簫吹翠閣，龍誕香篆騰珠櫳。
　　百官班遲煙雲曉，姝姬接駕爭妍姣。
　　非惟御宴羅八珍，便器猶能妝七寶。
　　神仙境界青城山，美人同輦遙躋攀。
　　豈憶阿番轟霹靂，可憐荒草埋花顏。
　　邀游累歲無時歇，宋已興師惡人說。
　　一朝輿櫬詣軍門，降卒三千盡流血。
　　蹇餘幸得歸林泉，女有桑麻男有田。
　　自甘淡泊老丘壑，豈希名像圖凌煙。
　　烏飛兔走光陰速，白日同年俱白骨。
　　翻思故主恩遇隆，漫對斜陽拊膺哭。
　　棲遲此地足優游，花開葉落知春秋。
　　煙霞態度琴三弄，風月襟懷酒一甌。
　　荷君不棄臨蓬蓽，蓬蓽生輝意何極。
　　莫嫌村酒味茅柴，盡我薄情須飲醾。
　　明日送君雪澗濱，我行綠野君紅塵。
　　若到人間如遇問，彷彿上古無懷民。
　　叟遂送生出於谷口，再拜而別。至家數日，憶叟嫗必非常人，乃具酒肴，尋舊路訪焉。至則荊棘叢叢，不可復得。但見蒼崖翠壁、白日青松，老樹生風，寒猿長嘯而已。生惆悵久之，無聊而歸。因追思世事，乃有泉石煙霞之志，遂家入青城山修道，不知所終。
