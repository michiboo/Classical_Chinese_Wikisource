宋龔明之撰。明之，字希仲，號五休居士，崑山人，紹興閒以鄉貢廷試，授高州文學，淳熙初，擧經明行修，授宣教郞致仕。是書採吳中故老嘉言懿行，及其風土人文，爲新舊圖經，范成大《吳郡志》所不載者，仿范純仁《東齋紀事》、蘇軾《志林》之體，編次成帙。書成於淳熙九年，明之年已九十有二，亦可謂耄而好學者矣。宋末書已罕傳，元至正閒，武寧盧熊修《蘇州志》，訪求而校定之。明末，常熟毛晉始授諸梓，亦多舛謬，其子扆，後得葉盛菉竹堂藏本相校，第六卷多〈翟超〉一條，其餘頗有異同。何焯假以勘定，極爲精審。然盧熊跋，稱其子昱所撰行實附後，今兩本皆無之，則葉本亦不免於脫佚也。
吾家自先殿院占籍中吳，距今幾二百祀，相傳已及雲仍矣。明之幼嘗逮事王父，每聞講論鄉之先進所以誨化當世者，未嘗不注意高仰云。少長從父黨游，皆名人魁士。及又獲識典刑於親炙之人，乃從事於進取，虞庠魯泮，餘三十年，同舍亦多文人行士，揭德振華，咸有可紀。厥後世異事變，利門名路，絕不復往。由是聲跡益晦陋，瓜疇芋區，不過老農相爾汝，所與談笑者，無復有鴻儒矣。竊嘗端居而念焉，凡疇昔飫聞而厭見者，往往後輩所未喻。今年九十有二，西山之日已薄，恐其說之無傳也，口授小子昱，俾抄其大端，藏之篋衍。不惟可以稽考往跡，資助談柄，其間有裨王化、關士風者頗多，皆新舊《圖經》及《吳地志》所不載者。至於鬼神夢卜，雜置其間，蓋效范忠文《東齋紀事》體；談諧嘲謔，亦錄而弗棄，蓋效蘇文忠公《志林》體，皆取其有戒於人耳。昱，新學小生，屬意不倫，措辭無法，不可以為書。予意為是不滿，必得老於文者櫽括之，庶幾不為撫掌之資，而使後之人誦其所聞，以代莊舄之吟爾。淳熙九年中和日，宣教郎賜緋魚袋致仕龔明之期頤堂書。

