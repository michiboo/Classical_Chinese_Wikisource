唐孔穎達疏
《尚書正義》二十卷，舊本題「漢孔安國傳」。其書至晉豫章內史梅賾始奏於朝，唐貞觀十六年孔穎達等為之疏，永徽四年長孫無忌等又加刊定。孔傳之依託，自朱子以來遞有論辯，至國朝閻若璩作《尚書古文疏證》，其事愈明。其灼然可據者，梅鷟《尚書考異》攻其注《禹貢》「瀍水出河南北山」一條，「積石山在金城西南羌中」一條，地名皆在安國後。朱彜尊《經義考》攻其注《書序》「東海駒驪、扶餘、馯貊之屬」一條，謂駒驪王朱蒙至漢元帝建昭二年始建國，安國，武帝時人，亦不及見。若璩則攻其注《泰誓》「雖有周親，不如仁人」，與所注《論語》相反。又安國傳有《湯誓》，而注《論語》「予小子履」一節，乃以為《墨子》所引《湯誓》之文〈案安國《論語》注今佚，此條乃何晏《集解》所引。〉皆證佐分明，更無疑義。至若璩謂「定從孔傳，以孔穎達之故」，則不盡然。考《漢書‧藝文志》敘《古文尚書》，但稱「安國獻之，遭巫蠱事，未立於學官」，不雲作傳。而《經典釋文‧敘錄》乃稱︰「《藝文志》雲︰『安國獻《尚書傳》，遭巫蠱事，未立於學官。』」始增入一「傳」字，以證實其事，又稱「今以孔氏為正」。則定從孔傳者，乃陸德明，非自頴達。惟德明於《舜典》下注云：「孔氏傳亡《舜典》一篇，時以王肅注頗類孔氏，故取王注從『慎徽五典』以下為《舜典》，以續孔傳。」又雲「曰若稽古，帝舜曰重華，協於帝」十二字是姚方興所上，孔氏傳本無。阮孝緒《七錄》亦云︰「方興本或此下更有『濬哲文明，溫恭允塞，元德升聞，乃命以位』，凡二十八字異，聊出之，於王注無施也。」則開皇中雖增入此文，尚未增入孔傳中，故德明雲爾。今本二十八字當為穎達增入耳。梅賾之時，去古未遠，其傳實據王肅之注而附益以舊訓，故《釋文》稱︰「王肅亦注今文，所解大與古文相類，或肅私見孔傳而秘之乎？」此雖以末為本，未免倒置，亦足見其根據古義，非盡無稽矣。穎達之疏，晁公武《讀書志》謂「因梁費甝疏廣之」，然穎達原序稱「為正義者，蔡大寶、巢猗、費甝、顧彪、劉焯、劉炫」六家，而以「劉焯、劉炫最為詳雅」，其書實因二劉，非因費氏。公武或以《經典釋文》所列義疏僅甝一家，故云然歟？《朱子語錄》謂︰「五經疏《周禮》最好，《詩》、《禮記》次之，《易》、《書》為下。」其言良允。然名物訓故，究賴之以有考，亦何可輕也。
