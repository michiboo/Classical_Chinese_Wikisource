四十八難曰︰人有三虛三實，何謂也？ 
然︰有脈之虛實，有病之虛實，有診之虛實也。脈之虛實者，濡者為虛，緊牢者為實。病之虛實者，出者為虛，入者為實︰言者為虛，不言者為實；緩者為虛，急者為實。診之虛實者，濡者為虛，牢者為實；癢者為虛，痛者為實。外痛內快，為外實內虛；內痛外快，為內實外虛。故曰虛實也。 
虛者，空虛，正氣不足也。實者，強實，邪氣有餘也。以脈言之，濡者軟細，故為虛也。緊牢者，緊弦勁，牢沉勁，故為實也。然脈之虛實，不僅乎此，舉此可類推也。以病言之，出者為虛，是五臟自病，由內而之外，所謂內傷是也。入者為實，是五邪所中，由外而之內，所謂外感是也。 
然出者間亦有實，入者間亦有虛，此言其大概耳。言者為虛，以病氣內乏，神氣自清，故惺惺而不妨於言也。不言者為實，以邪氣外攻，入鬱於內，故神志昏亂而不言也。緩者為虛，以緩病來遲，正氣奪而邪氣微，則病漸深也。急者為實，以急病來驟，正氣漓而邪氣盛，則病疾速也。 
診者，按也，候也。按其外而知之，非診脈之診也。以診候言之，癢者為虛，血氣少而肌肉不充則癢。痛者為實，邪氣聚而營衛不和則痛。又凡虛者喜按，實者拒按，故按之而痛者為實，按之而快者為虛也。濡者為虛，牢者為實，《脈經》引用此條，無此二句，或因上文而重出也。楊氏謂按之皮肉柔濡者為虛，牢強者為實，似亦可解，姑存備參。 
四十九難曰︰有正經自病，有五邪所傷。何以別之？ 
然︰憂愁思慮則傷心；形寒飲冷則傷肺；恚怒氣逆，上而不下則傷肝；飲食勞倦則傷脾，久坐濕地，強力入水，則傷腎。是正經之自病也。 
正經，本經也。五邪，五臟之邪也。心主思慮，若憂勞過用，則傷其心。肺主皮毛，形寒者，皮毛外受風寒也；飲冷者，內飲冷水也，其藏本寒，過則傷肺也。肝主怒恚，怒則木氣鬱而傷肝也。 
脾主四肢，勞倦太過則傷脾，脾運五穀，飲食不潔，則亦傷也。腎主骨，用力作強，坐濕入水則傷腎，蓋腎屬水，同氣相感也。然憂思恚怒，飲食動作，人之不能無者，惟不可太過，過則傷人必矣。 
何謂五邪？ 
然︰有中風，有傷暑，有飲食勞倦，有傷寒，有中濕。此之謂五邪。 
肝為風木，故風先入肝。心為君火，暑火之邪，故心受之。飲食勞倦，一味太過，則脾傷致病矣。寒侵皮毛則傷肺。雨霧蒸濕之氣則傷腎。此五者邪由外至，所謂外傷者也。 
按︰《素問‧本病論》、《靈樞‧邪氣臟腑病形篇》與此大同小異。若《素問‧陰陽應象大論》曰︰怒傷肝，喜傷心，思傷脾，憂傷肺，恐傷腎。乃內傷七情，本臟自病之証也。宣明五氣篇曰︰肝惡風，心惡熱，肺惡寒，腎惡燥，脾惡濕。此六淫之邪，外感之証也。皆似同而異。或謂越人既言本經自病，是從內而生，如形寒飲冷則傷肺，形寒是寒感於皮毛，此從外來也；飲冷，是冷入胸腹，亦從外來也。飲食等亦然。況五邪亦有飲食勞倦，豈非自相矛盾乎？然其意謂正經虛，則不任寒冷之侵伐，侵伐則每易致病。正經虛，又傷於飲食者，為內傷，若傷飲食而致病者，則外感也。 
《素問》言腎惡燥者，言其水臟而惡燥氣之耗竭也。此雲水濕傷腎者，濕傷於下、故濕先歸腎，腎屬水臟，同氣相求也。是古聖先賢之義，雖有異同，而辨內傷外感之理則一。讀書貴乎融貫，不可執泥，先儒所謂以意逆志，是謂得之，信夫。 
假令心病，何以知中風得之？ 
然︰其色當赤。何以言之？肝主色，自入為青，入心為赤，入脾為黃，入肺為白，入腎為黑。肝為心邪，故知當赤色也。其病身熱，脅下滿痛，其脈浮大而弦。 
假令心病者，舉心臟為例也。此言心病，肝邪入而得中風之病，蓋風氣通於肝也。肝開竅於目，故主色，風邪自入肝經，則色青，肝在色為蒼也。入心則色赤，心在色為赤也。入脾則色黃，脾在色為黃也。入肺則色白，肺在色為白也。入腎則色黑，腎在色為黑也。故肝之風邪入心，其色當赤也。其病身熱者，外感之邪，先傷營衛，故身熱，而又心屬火，熱為火邪之象也。 
脅下滿痛者，脅下，肝之位也。其脈浮大而弦者，浮大心脈本象，肝邪犯之，故現弦脈也。 
何以知傷暑得之？ 
然︰當惡臭。何以言之？心主臭，自入為焦臭，入脾為香臭，入肝為臊臭，入腎為腐臭，入肺為腥臭。故知心病傷暑得之，當惡臭。其病身熱而煩，心痛，其脈浮大而散。
假令心病而傷暑，暑之傷人，心先得之，蓋心主暑也。此正經自病，不涉他經，然心屬火，暑熱之邪傷之，火邪化物，五臭出焉，暑邪自入本經，其臭焦，火之氣也。入脾其臭香，土之氣也。 
入肝其臭臊，木之氣也。入腎其臭腐，水之氣也。入肺其臭腥，金之氣也。故心受暑邪，發惡臭也。 
其病身熱而煩者，火鬱則瞀亂也。心痛者，邪在心則痛也。其脈浮大而散者，浮大心之本脈，散則浮大而空虛無神，心之病脈也。本臟自病，心主臭，故專以臭推也。 
何以知飲食勞倦得之？ 
然︰當喜苦味也。虛為不欲食，實為欲食。何以言之？脾主味，入肝為酸，入心為苦，入肺為辛，入腎為鹹，自入為甘。故知脾邪入心，為喜苦味也。其病身熱而體重嗜臥，四肢不收，其脈浮大而緩。 
假令心病而傷飲食勞倦者，心主熱，脾主勞倦，今心病以飲食勞倦得之，故知脾邪入心也。喜苦味者，脾主味，心屬火，火味苦，從其性也。虛則脾氣不能化穀，實則能化穀，故有能食不能食之分也。若肝受飲食勞倦之病，其味酸；心受病，其味苦，肺受病，其味辛；腎受病，其味鹹；脾自受病，其味甘。其病身熱者，心也。體重，脾也。其脈浮大者，心之本脈也；緩，脾之脈象也。此節飲食勞倦，獨有虛實之分者，蓋即明正經虛，又傷於飲食而為病，較傷飲食而致病者有間也。 
何以知傷寒得之？ 
然︰當譫言妄語。何以言之？肺主聲，入肝為呼，入心為言，入脾為歌，入腎為呻，自入為哭。故知肺邪入心，為譫言妄語也。其病身熱，灑灑惡寒，甚則喘咳，其脈浮大而澀。 
假令心病而傷寒者，乃肺邪入心也。肺主聲，故譫言妄語也。若寒邪入肝則呼，肝在聲為呼也。 
入心則多言，言為心聲，又在聲為笑也。入脾則歌，脾在聲為歌也。入腎則呻。腎在聲為呻也，自入肺之本臟則哭，肺在聲為哭也。其病身熱惡寒者，心，火臟，故身熱，肺本寒臟，故惡寒也。甚則喘咳者，肺主咳，肺氣上逆，則喘咳也。其脈浮大，心脈也，澀，肺之脈象也。 
何以知中濕得之？ 
然︰當喜汗出不可止。何以言之？腎主液，入肝為泣，入心為汗，入脾為涎，入肺為涕，自入為唾。故知腎邪入心，為汗出不可止也。其病身熱而小腹痛，足脛寒而逆，其脈沉濡而大。此五邪之法也。 
假令心病而中濕者，心主暑，腎主濕，今心病以傷濕得之，故知腎邪入心也。腎化五液，腎為心邪，故汗出不可止也。濕邪入肝為泣，肝主泣也。入心為汗，心主汗也。入脾為涎，脾主涎也。入肺為涕，肺主涕也。自入腎之本臟，則為唾，腎主唾也。其病身熱者，心也。小腹痛者，腎之位也。；足脛寒而逆者，足脛腎經所過之處，故畏寒而逆冷，濕性亦近寒也。其脈沉濡而大者，沉，腎脈之象，濡，濕氣之候，大則心脈之象也。心脈浮大，獨不言浮者，沉則不能浮也。夫法者，舉一為例之法也。五邪者，五臟得五行之邪也。欲知五邪之証，必審肝病見於色，心病見於臭，脾病見於味，肺病見於聲，腎病見於液。其脈以本臟之脈為主，而兼受邪之脈也。此以心一經為主病，而以各証驗其所從來，其義與十難診脈法同。明乎此，不特五臟互受五邪，鑿然可曉。即百病見証，莫不皆可類測，而為診脈辨証之法程也。 
五十難曰︰病有虛邪，有實邪，有賊邪，有微邪，有正邪，何以別之？ 
然︰從後來者為虛邪，從前來者為實邪，從所不勝來者為賊邪，從所勝來者為微邪，自病者為正邪。 
此承上文五臟五邪之病，而辨其生克之義也。病有虛邪者，如心臟屬火，其病邪從肝木傳來，木生火，則木位居火之後，是生我者，邪挾生氣而來，雖進而易退，故曰從後來者虛邪也。病有實邪者，如心屬火，其病邪從脾土傳來，火生土，則土位居火之前，是受我之氣者，其力方旺，還而相剋，其勢必盛，故從前來者實邪也。病有賊邪者，如心屬火，其病邪從腎水傳來，水克火，心受克而不能勝，臟氣本已相製，而邪氣挾其力而來，殘削必甚，故曰從所不勝來者，賊邪也。病有微邪者，如心屬火，其邪從肺金傳來，火克金，金受克而火能勝，臟氣既受製於我，則邪氣亦不能深入，故曰從所勝來者，微邪也。正邪者，如心臟止有自感之邪，而無他臟干克之邪者是也。 
何以言之？假令心病，中風得之為虛邪，傷暑得之為正邪，飲食勞倦得之為實邪，傷寒得之為微邪，中濕得之為賊邪。 
舉心為例，以發明上文之義也。中風，肝木之邪也。得之，言因中風而心得病也。肝邪乘心，是從後來者，故曰虛邪。傷暑得之，為心臟自病，故曰正邪。飲食勞倦得之，脾邪乘心，是前來者，故曰實邪。傷寒得之，肺乘心，從所勝來者，故曰微邪。中濕得之，腎邪乘心，從所不勝來者，故曰賊邪。餘臟可類推，此病傳五臟之生克也。 
五十一難曰︰病有欲得溫者，有欲得寒者，有欲得見人者，有不欲得見人者，而各不同，病在何臟腑也？ 
然︰病欲得寒，而欲得見人者，病在腑也；病欲得溫，而不欲見人者，病在臟也。何以言之？腑者陽也，陽病欲得寒，又欲見人；臟者陰也，陰病欲得溫，又欲閉戶獨處，惡聞人聲。故以別知臟腑之病也。 
《素問‧金匱真言論》曰︰腑者，陽也，臟者，陰也。腑為陽，陽病則熱勝，故飲食衣服居處，皆欲就寒而遠熱也。陽主動而散，以應乎外，故欲得見人也。臟為陰，陰病則寒勝，故飲食衣服居處，皆欲就溫而遠寒也，陰主靜而藏，以應乎內，故閉戶獨處，惡聞人聲也。此統論臟腑陰陽大義，故與陽明脈解篇陽明病惡人與火，指一經熱甚而煩惋者，有間也。 
五十二難曰︰腑臟發病，根本等不？ 
然︰不等也。其不等奈何？ 
然︰臟病者，止而不移，其病不離其處；腑病者，彷彿賁響，上下行流，居處無常。故以此知臟腑根本不同也。 
臟為陰，陰主靜，故止而不移也。腑為陽，陽主動，故上下流行也。彷彿，無形質也。賁響，動而有聲也。居無常處者，忽上忽下，即流行之謂也。臟病腑病，其根本不同者如此。 
五十三難曰︰經言七傳者死，間臟者生，何謂也？ 
然︰七傳者，傳其所勝也。間臟者，傳其子也。何以言之？假令心病傳肺、肺傳肝、肝傳脾、脾傳腎、腎傳心，一臟不再傷，故言七傳者死也。 
七傳者，依序傳其所勝所克之臟也。如心病傳肺，是火克金也。肺又傳肝，是金克木也。肝又傳脾，是木克土也。脾又傳腎，是土克水也。腎複傳心，是水克火也。心又欲傳肺，是七傳矣。一臟不能再受邪傷，則死矣。呂廣以（七）當作（次）字之誤，與下間字方相合，其說亦通。蓋心病六傳，由腎至心，心臟不能複傳至肺也。其一臟不再傷者，是指心之不任再傷於第七傳而死也。此即《素問‧標本病傳論》諸病以次相傳者，皆有死期，不可刺之義。 
間臟者，傳其所生也。假令心病傳脾、脾傳肺、肺傳腎、腎傳肝、肝傳心，是子母相傳，竟而複始，如環之無端，故曰生也。
間臟者，間一臟傳其所生也。如心欲傳肺，而脾者肺之母，心之子，中間間此一臟，不傳所克也。假令心病傳脾，是間肺所勝之臟，為火生土也。脾病傳肺，是間腎所勝之臟，為土生金也。肺病傳腎，是間肝所勝之臟，為金生水也。腎病傳肝，是間心所勝之臟，為水生木也。肝病傳心，是間脾所勝之臟，為木生火也。心病又複傳脾，則病自已，此子母相傳而生也。 
五十四難曰︰臟病難冶，腑病易治，何謂也？ 
然︰臟病所以難治者，傳其所勝也；腑病易治者，傳其子也。與七傳間臟同法也。 
臟病所以難治者，傳其所勝也，若傳其所生，亦易治也。腑病所以易治者，傳其所生也，若傳其所勝、亦難治也。蓋其義以臟病深，腑病淺，分其難易耳。然亦不可拘，故曰與七傳間臟同法也。 
五十五難曰︰病有積有聚，何以別之？ 
然︰積者，陰氣也，聚者，陽氣也。故陰沉而伏，陽浮而動。氣之所積名曰積，氣之所聚名曰聚。故積者五臟所生，聚者六腑所成也。積者，陰氣也，其始發有常處，其痛不離其部，上下有所終始，左右有所窮處；聚者，陽氣也，其始發無根本，上下無所留止，其痛無常處，謂之聚。故以是別知積聚也。 
積者，五臟所生，臟屬陰，陰邪漸積而成，故曰積。陰主靜，故沉伏不離其處，乃臟陰氣結為病，而或兼乎血，故其部上下左右，其形大小長短，皆可循而按之也。聚者，六腑所生，腑屬陽，陽邪漸聚而成，故曰聚。陽主動，故浮動而無定處，乃純乎氣凝滯而不散，故其部無定位，其體無定形。而上下左右，流行無常也，此陰陽積聚之所由分，與五十二難當是一章，或前後錯簡耳。 
五十六難曰︰五臟之積，各有名乎？以何月何日得之？ 
然︰肝之積，名曰肥氣，在左脅下如覆杯，有頭足，久不愈，令人發咳逆 瘧，連歲不已，以季夏戊己日得之。何以言之？ 
肺病傳於肝，肝當傳脾，脾季夏適王，王者不受邪，肝複欲還肺，肺不肯受，故留結為積，故知肥氣以季夏戊己日得之。 
積，蓄也，言血氣不行，積蓄為病，亦由五邪相傳而成也。肥氣者，言其氣之肥盛也。左脅為肝木左升之部，如覆杯者，本大末小，肝木之象也。頭足者，一本二末，木形歧出之義，亦甚言其有形也。咳逆者，足厥陰之別脈，貫膈上注於肺，肝氣上沖於肺，反乘所勝也。 瘧即瘧，間二日發者是也。五臟皆有瘧，在肝則為風瘧，又瘧多發於少陽，而厥陰於少陽為表裡也。病邪入深，連年不已。然何以得之？乃肺病傳肝，傳其所勝也。肝當傳脾，脾土適旺於季夏，土旺力能拒而不受邪，當複反於肺，而肝木又不能勝肺金，故曰不肯受也。邪因無道可行，故留結於肝而成積矣。季夏戊己日得之者，季夏，未土月也。戊己，土日也，月日皆脾土極旺之時，肝木不能克製，即於是月是日，而得是積也。可見虛則受邪，旺則邪不得入，今人徒事攻積，大失經旨，非其治矣。此章唯出五積之名狀，而不言諸聚者，蓋聚無常處，故無名狀可定也。 
心之積，名曰伏梁，起臍上，大如臂，上至心下，久不愈，令人病煩心，以秋庚辛日得之。 
何以言之？腎病傳心，心當傳肺，肺以秋適王，王者不受邪，心複欲還腎，腎不肯受，故留結為積。故知伏梁以秋庚辛日得之。 
伏梁者，伏而不動，橫亙如梁木然，起臍上至心下者，臍上至心下，皆心之分部也。煩心者，火鬱則心煩也。然何以得之？乃腎病傳心，傳其所勝也。心當傳肺，肺金當秋適旺，金旺力能拒而不受邪，應複反於腎，而心火又不能勝腎水，故曰不肯受也。邪留結於心而成積，以秋庚辛日得之者，秋當申酉金月，而庚辛金日也。金旺之月日，心火不能克製，即於是月是日而得是積也。 
按︰《靈樞‧邪氣臟腑病形篇》曰︰心脈微緩為伏梁，在心下上下行，時唾血。經筋篇曰︰手少陰之筋，其病內急，心承伏梁，下為肘網，其成伏梁吐膿血者，死不治。是《靈樞》兩章，皆心病有餘之積，雖未明言病狀，其義則同。若《素問‧腹中論》曰︰病有少腹上下左右皆有根，病名伏梁，裡大膿血，居腸胃之外，不可治，治之每切按之致死。此下則因陰，必下膿血，上則迫胃脘，生膈挾胃脘內癰，此久病也，難治。居臍上為逆，居臍下為從。此病陽邪聚於血分，致氣失輸轉之機，非臟陰氣結之積也。以其在少腹四旁太沖部分，陽毒之邪，聚而為膿為血，下行必薄陰中，便下膿血，上行迫胃脘膈膜間而生內癰，此論陽毒之伏梁也。又曰︰人有身體髀股 皆腫，環臍而痛，病名伏梁，此風根也，其氣溢於大腸，而著於肓，肓之原在臍下，故環臍而痛也，不可動，動之為水溺澀之病。此病風邪根聚於中，故環臍而痛，臍為人身之樞，樞病則不能斡旋陰陽之氣，故周身皆腫。設妄攻風氣，鼓動其水，水溢於上，則小便為之不利，此論風毒之伏梁也。是其名雖同，其証其治則異，若伏梁不辨乎風根，其不見誚於雞峰難矣。 
脾之積，名曰痞氣，在胃脘，覆大如盤，久不愈，令人四肢不收，發黃癉，飲食不為肌膚，以冬壬癸日得之。何以言之？肝病傳脾，脾當傳腎，腎以冬適王，王者不受邪，脾複欲還肝，肝不肯受，故留結為積。故知痞氣以冬壬癸日得之。 
痞者，否也，天地不交而為否，言痞結而成積也。脾位中央，土之象也，故積在胃脘，覆大如盤。睥主四肢，邪氣壅聚，正氣不運，故四肢不收。脾有濕滯，則色征於外，故皮膚爪目皆黃而成癉，但黃癉之因甚繁，然皆不離乎脾與濕也。脾主肌肉，今脾有積，不能布津液，則所入飲食，而不為肌膚也。然何以得之？乃肝病傳脾，傳其所勝也。脾當傳腎，腎水當冬適旺，水旺力能拒不受邪，欲複反於肝，而脾土又不能勝肝木，故曰不肯受也。邪留結於脾而成積。 
以冬壬癸日得之者，冬當亥子水月，而壬癸水日也，水旺之月日，脾土不能克製，即於是月是日，而得是積也。 
肺之積，名曰息賁，在右脅下，覆大如杯。久不愈，令人洒淅寒熱，喘咳，發肺壅，以春甲乙日得之。何以言之？心病傳肺，肺當傳肝，肝以春適王，王者不受邪，肺複欲還心，心不肯受，故留結為積。故知息賁以春甲乙日得之。 
賁，古通奔。息賁者，言氣息賁迫也。右脅下為肺金右降之分部，洒淅寒熱者，肺主皮毛也。 
壅，癰，古通。肺病則喘咳，甚則發為肺癰。《素問‧大奇論》曰︰肺之壅，喘而兩 滿者是也。然何以得之？乃心病傳肺，傳其所勝也。肺當傳肝，肝木當春適旺，木旺力能拒而不受邪，複欲反於心，肺金又不能勝心火，故曰不肯受也。邪留結於肺而成積，以春甲乙日得之者，春當寅卯木月，而甲乙木日也，木旺之月日，肺金不能克製，即於是月是日而得是積也。 
按︰《靈樞‧經筋篇》曰︰手心主之筋，其病當所過者支轉筋，前及胸痛息賁。此言手心主之筋，循脅腹，散胸中，下結於胃脘之賁門間，其病當筋之過接處為轉筋，而前及胸痛，散於胸中，結於賁門，故曰息賁。又曰︰太陰之筋，其病當所過者支轉筋，痛甚則成息賁，脅急吐血。此言手太陰之筋，散貫於賁門間，其病當筋之所過者為支度轉筋，而痛甚則成息賁，脅急吐血。蓋十二經筋合陰陽六氣，氣逆則為喘急息奔，血隨氣奔，則為吐血也。《素問‧陰陽別論》曰︰二陽之病發心脾，有不得隱曲，女子不月，其傳為風消，其傳為息賁者，死不治。此二陽者，足陽明胃，手陽明大腸也。病發於心脾者。其始必有得於隱曲之事，於是思則氣結，郁而為火，致損心營，心營既損，脾少生扶，則健運失職，飲食漸減，胃陰益虧；夫人身之精血，全賴後天穀氣榮養，今穀津日竭，鬱火內焚，是以男子少精，女子不月，血液日見乾枯，而大腸之傳道亦病，胃燥生火，火盛風生，則消爍肌肉，水精耗盡，金失其源，腎氣不納，逆傳於肺，致有喘息奔迫不治之証。此三者，似是而實非，不容不辨。奇病論帝曰︰病脅滿氣逆，二三歲不已，是為何病？岐伯曰︰病名息積，此不妨於食，不可灸刺，積為導引服藥，藥不能獨治也，此與本篇差同。藥難獨治，必兼導引之功，又不可不知也。 
腎之積，名曰賁豚，發於少腹，上至心下，若豚狀，或上或下無時，久不愈令人喘逆，骨痿少氣，以夏丙丁日得之。何以言之？脾病傳腎，腎當傳心，心以夏適王，王者不受邪，腎複欲還脾，脾不肯受，故留結為積，故知賁豚以夏丙丁日得之。此是五積之要法也。 
賁豚者，其狀如豚之奔突，以豚性躁動故也。發於少腹，上至心下者，少腹，腎之分部，由少腹上沖至心下而止，上下無定時也。喘逆者，足少陰之支脈，從肺出絡心，注胸中，腎氣上沖故也。腎主骨，故骨痿。腎不能納氣，故少氣也。然何以得之？乃脾病傳腎，傳其所勝也。 
腎當傳心，心火當夏適旺，火旺力能拒而不受邪，當複反於脾，而腎水又不能勝脾土，故曰不肯受也。邪留結於腎而成積，以夏丙丁日得之者，夏當己午火月，而丙丁火日也，火旺之月日，腎水不能克製，即於是月是日而得是積也。 
按︰《傷寒論‧太陽篇》曰︰發汗後，臍下悸者，欲作奔豚。此因發汗虛其心液，臍下悸者，欲動而上奔也，故用茯苓桂枝甘草大棗湯，以保心而製水也。又曰︰發汗後，燒針令其汗，針處被寒，核起而赤者，必發奔豚，氣從少腹上沖心。此言發汗既傷其血液，複用燒針令其汗，是又傷其血脈矣。血脈受傷，則心氣虛，加以寒凌心火，故核起而赤，心虛氣浮，則腎氣乘而上奔，故灸核上各一壯，以通泄其經氣，更與桂枝加桂湯，散寒邪以補心氣也。此兩節論外感誤治之証，與積久而成者有間。《金匱要略》師曰︰病有奔豚，有吐膿，有驚怖，有火邪，此四部病，皆從驚發得之，此言肝膽因驚駭為病，木者，水之子也，子病發驚，母亦隨而上奔也。 
餘三病亦因驚發而得，非奔豚，不為詳解。又師曰︰奔豚病從少腹上沖咽喉，發作欲死，複還止，皆從驚恐得之。此因驚則傷心，恐則傷腎，心腎水火之氣虛，而不能互相交感，則腎之虛邪，反乘心之虛而上奔矣。故總其治曰︰奔豚氣上沖胸腹痛，往來寒熱，奔豚湯主之。觀《金匱》兩條，與本經之義相近，然同因驚得，而有肝膽心腎之異。況外感積聚之不同，是受病之因，傳變之理，不可不察，豈獨奔豚一証為然。 
五十七難曰︰泄凡有幾，皆有名不？ 
然︰泄凡有五，其名不同。有胃泄，有脾泄，有大腸泄，有小腸泄。有大瘕泄，名曰後重。 
泄，利也。其証有五，故有五泄之名。後重者，專指大瘕泄而言。蓋腎邪下結，氣墜不升故也。此五泄之目，下文詳之。 
胃泄者，飲食不化，色黃。 
胃泄者，甲木之克戊土也。胃主納穀，風木之邪乘之，胃腑郁迫，水穀不化，必脈弦腸鳴。 
黃者，胃土之色。經曰︰春傷於風，夏生飧泄者是也。 
脾泄者，腹脹滿泄注，食即嘔吐逆。 
脾泄者，脾土濕寒，不能蒸水化氣，故水穀並下，脹滿泄注也。食即嘔吐者，脾弱下陷，則胃逆也，必所下多水，脈緩，腹不痛。經曰︰濕甚則濡泄者是也。 
大腸泄者，食已窘迫，大便色白，腸鳴切痛。 
大腸泄者，腸虛氣不能攝，故胃方實，即迫注於下，窘迫不及少待也。色白者，大腸屬庚金，白，金之色也。腸鳴切痛者，氣不和則攻沖，故鳴而痛也。經曰︰清氣在下，則生飧泄者是也。 
小腸泄者，溲而便膿血，少腹痛。 
小腸泄者，小腸屬丙火，不化寒水。鬱於濕土之中，內熱淫蒸，膿血腐化。又小腸與心為表裡，心主血，蓋氣不相攝，而便膿血，小便亦不禁也。小腸之氣鬱沖，下達膀胱，膀胱近少腹，故少腹痛也。此即血痢之類耳。 
大瘕泄者，裡急後重，數至圊而不能便，莖中痛。此五泄之要法也。 
大瘕泄者，邪氣結於下，成 瘕而不散也。裡急後重者，腸氣急迫；肛門重墜也。數至圊而不能便者，皆 結不散，故欲便而不爽也。莖中痛者，乃濕鬱為熱，大便氣不能達，則移於小便也。此即古之滯下，今名痢疾者是也。 
五十八難曰︰傷寒有幾，其脈有變不？ 
然︰傷寒有五，有中風，有傷寒，有濕溫，有熱病，有溫病，其所苦各不同。 
《素問》於風論、熱論言之甚詳，豈得獨遺寒論一門。而熱論首言今夫熱病者，皆傷寒之類也。既雲類傷寒，則有傷寒專論可知，惜乎第七一卷亡於兵火，亦以見古醫經以傷寒為外感之統名。越人恐後世寒溫莫辨，故作傷寒有五之論，以分別其脈証，滑氏以變當作辨是矣。 
中風之脈，陽浮而滑，陰濡而弱。 
中風者，風寒直傷肌腠也。風無定體，偏寒即從寒化，風寒之邪，直入肌肉而傷其營，營血傷則血脈弱，而其脈動必緩。陽寸浮者，乃衛陽外越也。陰尺弱者，乃營血受傷也。然必見熱自發，汗自出，惡寒惡風，鼻鳴乾嘔等証，方是風寒中肌腠之的証的脈也。謂風傷衛，寒傷營者非也。其實寒傷衛，風傷營耳。或問許學士發微論言風傷衛，寒傷營，成無己以降俱宗之，而子獨謂寒傷衛，風傷營者何耶？曰︰寒者，太陽之本氣也。太陽之陽。發於至陰，而充於皮毛，是皮毛一層，衛所居也，衛陽虛，招外寒。致皮毛閉塞而無汗，故曰寒傷衛也。風在六氣，屬厥陰肝木，厥陰主營血，血虛則招外風。夫營血雖與衛氣偕行，而究之皮毛一層，為衛所司，肌肉一層，為營所宅，風入肌肉中，而營不守衛，是以衛氣泄而自汗出，故曰風傷營也。況仲景無汗用麻黃，明是治衛氣之藥，有汗用桂枝，明是和營血之藥，安得淆混哉？或問麻黃治寒傷衛，桂枝治風傷營，已明其義，何以仲景辨脈篇曰︰寸口脈浮而緊，浮則為風，緊則為寒，風則傷衛，寒則傷營，營衛俱病，骨節煩疼，當發其汗也，此非風傷衛，寒傷營之明証耶？曰︰此章本《內經》寒傷形，熱傷氣，陽邪傷陽，陰邪傷陰，統該陰陽二氣而言，非謂桂枝主風傷衛，麻黃主寒傷營也。讀書貴乎融貫，不可拘泥。此所謂風傷營者，言風寒之邪，直中營中，逼其衛氣外泄，風寒則傷營也。若風溫之邪，首先犯衛，衛主氣，蓋熱則傷氣矣。所謂寒傷衛者，非不傷營，蓋寒閉衛外之氣則無汗，然亦由斂其營血而然，此《內經》熱傷氣，寒傷形之旨也。設寒熱莫辨，執風為陽邪而傷衛一語，以溫裡和營之桂枝湯治風溫，則謬之甚矣。可不慎哉。 
按︰此論中風為風寒入肌腠，外感也。若《金匱》所論中風，有中腑、中臟、中血脈之分，與此不同，不可誤也。中腑之脈多浮，五色必顯於面，惡風惡寒，拘急不仁，或中身之前，或中身之後，或中身之側，其病在表，多著四肢，雖見半身不遂，手足不隨，痰涎壅盛，氣喘如雷，然目猶能視，口猶能言，且外有六經形証也。中臟其病在裡，多滯九竅，故唇緩二便閉者，脾中也；不能言者，心中也；耳聾者，腎中也；鼻塞者，肺中也；目瞀者，肝中也。中血脈者，病在半表半裡，外無六經之証，內無二便之閉，但見口眼喎斜，半身作痛而已。至若體縱不收，耳聾無聞，目瞀不見，口開眼合，撒手遺溺，失音鼾睡，乃本實先撥，陰陽樞紐不交，為難治之脫証矣。此名同而証異者，不可不辨也。 
傷寒之脈，陰陽俱盛而緊澀。 
傷寒者，寒傷太陽之膚表也。華元化曰︰傷寒一日在皮，二日在膚，三日在肌，四日在胸，五日在腹，六日入胃。是風寒初感之邪，由皮膚毛竅而入，抑遏營氣，束於經脈，故脈陰陽俱浮盛緊澀而無汗也。然必見頭項強痛，發熱身疼，腰痛骨節疼痛，惡風惡寒而喘諸形証，方是寒傷膚表之的証的脈也。夫太陽膀胱中所化之氣，由氣海循衝任，過膈入肺，出之於鼻，為呼出氣。膀胱所化之氣，又有內從三焦脂膜，出諸氣街，循肌肉，達於皮毛，為衛外之氣。人知口鼻出氣，而不知周身毛竅，亦無不出氣，鼻氣一出，則周身毛竅之氣皆張，鼻氣一入，則周身毛竅皆斂。若毛竅之氣不得外出，則反入於內，壅塞於肺，上退場門鼻而為喘，故寒傷膚表，皮毛之衛氣不得外出，則返於內而上壅為喘，皮毛之內是肌肉，寒邪內犯肌肉，故周身疼痛。 
邪犯太陽之經脈，故頭項腰痛。人身皮內之肌，俗名肥肉；肥肉內夾縫中有紋理，名曰腠理，又內為瘦肉，瘦肉兩頭即生筋，筋與瘦肉為一體，皆附骨之物也，故邪犯瘦肉，則入筋而骨節疼痛。《內經》曰︰諸筋皆屬於節者是也。但發其表，則寒邪由內及外，從毛竅而汗解矣，故仲景以麻黃湯治之。 
濕溫之脈，陽濡而弱，陰小而急。 
濕溫者，暑與濕交合之溫病也，其因有三。先受暑，後受濕，熱為濕遏者，則其脈陽濡而弱，陰小而急，濡弱見於陽部，濕氣搏暑也，小急見於陰部，暑氣蒸濕也，此本經所謂之濕溫也。 
若其人常傷於濕，因而中，濕熱相搏，則發為濕溫，証見兩脛冷，腹滿叉胸，頭目痛苦妄言，治在足太陰，不可發汗，此叔和《脈經》所謂之濕溫也。有觸時令鬱蒸之氣者，春分後，秋分前，少陰君火，少陽相火，太陰濕土，三氣合行其事，是天本熱也，而益以日之暑，日本烈也，而載以地之濕，三氣交動，時分時合。其分也，風動於中，勝濕解蒸，不覺其苦。其合也，天之熱氣下降，地之濕氣上騰，人在氣交中，受其炎蒸，無隙可避，口鼻受邪，著於脾胃，脈濡弱，舌苔白，或絳底，嘔逆口乾而不能湯飲，胸次軟而滿悶，身潮熱，汗出稍涼，少頃又熱，此喻西昌所謂三氣合而為病之濕溫也。然其因雖有不同，而其病多屬足陽明足太陰，蓋濕土之邪，同氣相感也。病在二經之表，多兼手少陽三焦，病在二經之裡，多兼手厥陰包絡，以少陽厥陰，同司相火故也。識此，庶幾知所從治矣。 
熱病之脈，陰陽俱浮，浮之而滑，沉之散澀。 
熱病者，溫熱病概伏氣外感而言也。脈陰陽俱浮者，《金匱要略》雲︰浮脈則熱，陽氣盛故也。浮之而滑，沉之散澀者，滑則陽盛於外，澀則陰衰於內也。夫溫者熱之漸，熱者溫之甚，其實一而已矣，然內外微甚間，不可不辨也。伏氣溫病者，乃冬日之陽熱，被嚴寒殺厲之氣所折伏，藏於肌骨之間，至春感春陽之氣而觸發，熱邪內發，陰液已傷，即仲景《傷寒論》所謂發熱而渴，不惡寒之溫病是也。外感風溫者，或冬暖不藏，或春日氣溫，其風偏熱，即從熱化，其証脈浮惡風，發熱咳嗽者是也。若內有伏氣，外為風熱逗引，兩陽相合，衛氣先傷，誤以辛溫表散，致成灼熱，身重多眠，鼻鼾自汗，直視失溲瘈瘲 諸逆証者，即《傷寒論》所謂誤汗被下被火，一逆尚引日，再逆促命期之風溫，是外感而兼伏氣者也。王安道曰︰溫熱病之脈，多在肌肉之分，而不甚浮，且右手反盛於左手者，良由怫熱在內也。或左手盛或浮者，必有重感之風寒，否則非溫病熱病，是暴感風寒之病耳。此溫熱病脈，一定不移之論也。何以言之？《素問‧陰陽應象大論》曰︰左右者，陰陽之道路也。水火者，陰陽之徵兆也。血，陰也，水亦陰也；氣，陽也，火亦陽也。以脈體言，左屬血，陰也；右屬氣，陽也。此即血氣之左右，水火之徵兆也。風熱屬陽邪，先傷無形之氣，風寒乃陰邪，首犯有形之血，亦即《內經》寒傷形，熱傷氣之旨也。識此，當知風熱傷衛，風寒傷營，可不致執許學士風傷衛一語，而以桂枝治溫熱，遺人夭札矣。 
按︰伏氣之理，未有闡發其義者，請試明之。《素問‧陰陽應象大論》曰︰重陰必陽，重陽必陰。故曰︰冬傷於寒，春必病溫；春傷於風，夏生飧泄，夏傷於暑，秋必 瘧；秋傷於濕；冬生咳嗽。此章經文，尤重在重陰必陽，重陽必陰兩句。亦以見天地陰陽之邪，隨人身之氣化感召，而非寒能變熱，熱可變寒也。其冬傷於寒，春必病溫者，冬至一陽漸生，人身之陽氣內盛，冬日嚴寒，殺厲之氣，時中於人，入於膚腠，其內伏之陽熱，被寒毒所折，深浹於骨髓之間，至春陽氣盛長，伏邪淺者，亦可隨春陽之氣漸散，伏邪深者，或遇風寒所遏，或因嗜欲所傷，內伏鬱結之陽氣，為外邪觸發，伏氣既得發泄，遇天氣之陽熱，兩熱相干，發為溫病，溫之甚者，即為熱病，此重陰必陽也。夏傷於暑，秋必 瘧者，夏至一陰漸生，人身之陰氣內盛，暑乃陽邪，陽氣外熾，則裡氣虛寒，加以貪涼飲冷，損其真陽，至秋陰氣盛長之時，內伏陰邪欲出，外襲陽暑欲入，陰陽相持，故發為往來寒熱之 瘧，此重陽必陰也。春傷於風，夏生飧泄，秋傷於濕，冬生咳嗽者，乃陰陽上下之相乘也。夫喉主天氣。咽主地氣。陽受風氣，陰受濕氣。傷於風者，上先受之，傷於濕者，下先受之。陽病者，上行極而下，是以春傷於風者，夏生飧泄，風為陽邪，泄乃陰病、此重陽必陰也。陰病者，下行極而上，是以秋傷於濕，上逆而咳，濕乃陰邪，咳為陽病，此重陰必陽也。然邪之所湊，其氣必虛，人身之神氣血脈，皆生於精，能藏其精，則血氣內固，外邪何由內侵。金匱真言論曰︰精者，身之本也，故藏於精者，春不病溫。攝生者可不慎諸。 
溫病之脈，行在諸經，不知何經之動也，各隨其經所在而取之。 
溫病者，瘟，疫病也，古無瘟字，溫與瘟通故也。疫者，役也，猶徭役之謂。多見於兵燹之餘，或水旱偏災之後，大則一城，小則一鎮一村，遍相傳染者是也。乃天地 厲之氣，不可以常理測，不可以常法治也。故《素問》遺篇有五疫之刺，龐安常有青筋索，赤脈KT，黃肉隨，白氣狸，黑骨溫，五色之治。疫之為病，偏溫偏熱者多，偏寒者少，然間亦有之。如《病源》所載，從春分以後，秋分節前，天有暴寒，皆為時行寒疫也。寒疫初病，寒熱無汗，面赤頭痛項強，蓋得之毛竅開，而寒氣閉之也，與傷寒異處，惟傳染耳。其証多見於金水之年，是金水不能斂藏，人物應之而為寒疫也。若東坡治疫之聖散子，又寒而兼乎濕者也。近世吳又可之論疫，乃溫熱夾濕者、故其氣臭如屍，色蒸晦垢，舌本深絳，苔如積粉，神情昏擾而驚悸，脈右盛而至數模糊，皆濕熱相搏之徵，故宜達原飲以達募原之伏邪也。至餘師愚之清瘟敗毒散，重用石膏，又專治暑熱之成疫者也。越人早鑒於此，故曰︰溫病之脈，行在諸經，不知何經之動也。各隨其經之所在而取之，其旨深矣。若黃坤載以《素問‧熱論》之一日太陽，二日陽明，三日少陽，四日太陰，五日少陰，六日厥陰，經隨日傳，六日而盡，須逐日診之，難以預定為解。不知傳經者，乃正氣以次相傳，七日來複，周而複始，一定不移，非病氣之傳也，病氣之傳，本太陽不解，或入於陽，或入於陰。不拘時日，無分次第。如傳於陽明，則見陽明証，傳於少陽，則見少陽証，傳三陰，則見三陰証。故《傷寒論》曰︰傷寒二三日，陽明少陽証不見者，為不傳也。況病邪隨經氣之虛而傳陷，中風傷寒熱病皆然。何以越人於各証之下，皆有專脈，獨於溫病，而雲不知何經之動，各隨所在而取之，分明指天地 厲之氣，不可以常理測治而言，何黃氏之不察妄議，謬之甚矣。 
傷寒有汗出而愈，下之而死者，有汗出而死，下之而愈者，何也？ 
然︰陽虛陰盛，汗出而愈，下之即死；陽盛陰虛，汗出而死，下之而愈。 
傷寒，為此五病之通稱。但傷寒有汗出而愈，下之則死者；有下之而愈，汗之則死者，其故何歟？蓋寒邪外襲為陰盛，可汗而不可下；熱邪內熾為陽盛，可下而不可汗。王叔和傷寒序例曰︰桂枝下咽，陽盛則斃，承氣入胃，陰盛以亡，即此義也。 
寒熱之病，候之如何也？ 
然︰皮寒熱者，皮不可近席，毛髮焦，鼻槁，不得汗；肌寒熱者，皮膚痛，唇舌槁，無汗；骨寒熱者，病無所安，汗注不休，齒本槁痛。 
寒熱病候之如何者，言忽寒忽熱之病，當候病之所在也。皮寒熱者，言寒熱在皮，邪之中人最淺者。肺主皮毛，開竅於鼻，故邪在皮毛，則皮不能著物，毛髮焦乾，而鼻枯槁不澤也。不得汗，營衛不和也。肌寒熱者，皮內即肌肉，肌肉之邪，由皮膚而入，故皮膚痛也。脾主肌肉，開竅於口，故肌有邪，則唇舌皆受病也。骨寒熱者，肌肉之內骨也，骨受邪，其病最深，故一身之中，無所得安也。腎主骨，又主液，齒為骨之餘，故骨病則腎液泄而為汗，齒枯槁而痛也。 
按︰此節乃《靈樞‧寒熱篇》文，而與以上五種傷寒有間，然皆經氣之為病，宜取三陽少陰之絡以去邪，雖與傷寒各異，而皮膚肌肉骨髓之層次經氣則一是。越人列此一節於五種傷寒之後者，正示人以內傷雜病，與外感之形証不同，不可誤治耳。 
五十九難曰︰狂癲之病，何以別之？ 
然︰狂疾之始發，少臥而不飢，自高賢也，自辨智也，自貴倨也，妄笑好歌樂，妄行不休是也。癲疾始發，意不樂、直視僵仆，其脈三部陰陽俱盛是也。 
狂病屬陽，始發之時，陽氣盛不入於陰，故少臥。陽氣並於上，故不飢。其自高賢，自辨智，自貴倨，皆狂之意也。妄笑，好歌，妄行，皆狂之態也。病發於陽，陽性動，故其狀皆有餘，即前二十難所謂重陽者狂是也。癲病屬陰，始發之時，意不樂，癲之意也。直視僵仆，癲之態也。病發於陰，陰性靜，故其狀皆不足，即二十難所謂重陰者癲是也。脈三部陰陽俱盛者，是總上二者而言。謂發於陽為狂，則三部陽脈俱盛，發於陰為癲，則三部陰脈俱盛也。 
按︰《素問‧病能論》帝曰︰有病怒狂者，此病安生？岐伯曰︰生於陽也。帝曰︰陽何以使人狂？岐伯曰︰陽氣者，因暴折而難決，故善怒也，病名曰陽厥。帝曰︰何以知之？岐伯曰︰陽明者常動，巨陽少陽不動，不動而動大疾，此其候也。帝曰︰治之奈何？岐伯曰︰奪其食即已，使之服以生鐵洛為飲，夫生鐵洛者，下氣疾也。此總論狂病屬於陽氣盛，陽氣宜於升達，若折抑之則病，其來太陽少陽之脈，動之不甚者而動且大疾，則陽明之脈常動者，其動甚，可知為狂病將發之候。先當奪其食，使胃火弱而氣衰，庶幾陽動息而病可愈，甚則服以鐵洛飲，下氣開結，而平木火之邪也。《靈樞‧癲狂篇》曰︰狂始生，先自悲也，喜忘苦怒善恐者，得之憂飢。此言陰虛則陽盛，以致病狂也。又狂始發，少臥不飢，自高賢也，自辨智也，自尊貴也，善罵詈，日夜不休者，此心氣之實狂也。又狂，言驚善笑，好歌樂，妄行不休者，得之大恐，此言腎病上傳於心，而為心氣之實狂，以大恐則傷腎也。又狂，目妄見，耳妄聞，善呼者，少氣之所生也。此因腎氣少，而致心氣虛狂也。又狂者，多食，善見鬼神，善笑而不發於外者，得之有所大喜。此言喜傷心志而為虛狂也。又狂而新發，未應如此者，先取肝經之曲泉左右動脈，及甚者見血，有頃已，不已，灸骨 二十壯。此分論狂病虛實，治未發先清泄木氣，而不令及於心神也。《素問‧通評虛實論》帝曰︰癲疾何如？岐伯曰︰脈搏大滑，久自已。脈小堅急，死不治。曰︰癲疾之脈，虛實何如？曰︰虛則可治，實則死。此總論癲疾屬於陰氣盛，陰盛則陽虛，故其脈搏指而大滑，心肝之陽未衰，有來複之象，故久而自已。若小堅急，純陰無陽。則死不治。脈虛者，邪亦虛，脈實者，邪亦實，實即堅急之意，故亦主死也。《靈樞‧癲狂篇》曰︰癲疾始生，先不樂，頭重痛，視舉目赤甚，作極已而煩心，候之於顏。此言厥氣上乘於天氣，及太陽君火也。夫癲乃陰陽之氣，先厥於下，後上逆於巔而為病，當候之於顏面氣色也。又癲疾始作，引口啼呼喘悸者，此言太陽主開，陽明主闔，乃厥氣上乘，致開闔不清而為病也。又癲疾始作，先反僵，因而脊痛者，此厥氣逆於寒水之太陽，及寒氣乘於地中也。又治癲疾者，常與之居，察其所當取之處，病至視其有過者瀉之，置其血於瓠壺之中，至其發時，血獨動矣，不動，灸 骨二十壯。此言治癲疾，當分天地水火之氣而治之，太陽之火，日也，隨天氣而日繞地一周，動而不息者也，地水者，靜而不動者也，常與病居，察其病在手足何經，其法致其血於瓠壺中，發時氣相感則血動，是感天氣太陽之運動也，當候之手太陽陽明太陰者是也。不動者，病陷於地水之中，當候之足太陽陽明太陰者是也，更宜灸 骨二十壯，若不圖之於早，病成則難治。故《下經》之骨癲疾，筋癲疾，脈癲疾，多雲不治也。若夫癇証，《素問‧奇病論》帝曰︰人生而有病癲疾者，病名曰何，安所得之？岐伯曰︰病名為胎病，此得之在母腹中時，其母有所大驚，氣上而不下，精氣並居，故令子發為癲疾也。此論生而病癲癇，為先天所受之病，孕婦受驚，精氣上而不下，精與驚氣並居而為病，故曰胎病也。然亦有不從母腹中得之，若卒然聞驚而得者，蓋驚則神出舍空，痰涎乘間而歸之也。但癇証與癲厥異者，仆時口作六畜聲，將醒時吐涎沫耳。更有血迷似癲者，婦人月水崩漏過多，血氣迷心，或產後惡露上沖，而語言錯亂，神志不寧者，血虛神耗也。又有心風似癲者，精神恍惚，喜怒言語或時錯亂，有癲之意，不如癲者之甚，皆痰氣為病，不可不辨也。 
六十難曰︰頭心之病，有厥痛，有真痛，何謂也？ 
然︰手三陽之脈受風寒，伏留而不去者，則名厥頭痛。 
厥，逆也，言氣逆而痛也。厥痛，厥頭痛，厥心痛也。真痛，真頭痛，真心痛也。手三陽之脈，為風寒留滯而不行，則壅逆而沖於頭，故名厥頭痛也。足三陽之脈，風寒留滯，亦作頭痛，今不言者，省文也。 
入連在腦者，名真頭痛。 
真頭痛不在經，而入連於腦，故痛甚，腦盡痛，手足寒至節，死不治。蓋腦為髓海，真氣之所聚，卒不受邪，受邪則死矣。 
按︰《素問‧奇病論》帝曰︰人有病頭痛，以數歲不已，此安得之，名為何病？岐伯曰︰當有所犯大寒，內至骨髓，髓者，以腦為主，腦逆，故令頭痛，齒亦痛，病名曰厥逆。此因寒邪入髓，則上入頭腦而為痛，其邪入深，故數歲不已也。若《靈樞‧厥病篇》所載厥頭痛，面若腫起而煩心者，陽明之氣，上逆而為痛也。又頭脈痛，心悲善泣者，厥陰之氣，上逆而為痛也。 
又貞貞頭重而痛者，少陰之氣，上逆而為痛也。又項先痛，腰脊為應者，太陽之氣，上逆而為痛也。又頭痛甚，耳前後脈涌有熱者，少陽之氣，上逆而為痛也。又真頭痛，頭痛甚，腦盡痛，手足寒至節，死不治。此非六氣之厥，乃客邪犯腦，故頭痛甚，腦盡痛。蓋頭為諸陽之首，腦為精水之海，手足寒至節，此真氣為邪所傷，故死不治也。更有擊墮而為痛者，大痺而為痛者，寒氣傷營而為偏痛者，是經論頭痛者如此，不獨手三陽為病也。 
其五臟氣相干，名厥心痛。 
諸經絡皆屬於心，蓋心主百脈，其營血由心而通於十二經絡也，若一經有病，其脈逆行，逆則乘心，乘心則心痛，故曰厥心痛。是五臟氣沖逆致痛，非心家自病也。 
其痛甚，但在心，手足青者，即名真心痛。其真心痛者，旦發夕死，夕發旦死。 
心為臟腑之大主，精神之所舍，其臟堅固，邪不能客，客之則傷心，心傷則神去，神去則死矣。真心痛，其痛甚，但在心而無別臟相干也。手足青者，寒邪犯君火之位，血色變也。旦發夕死，夕發旦死者，心不受邪也，真頭痛亦然。蓋腦為人身之主宰，亦不受邪，故滑氏言其真心痛者，真字下欠一頭字是矣。 
按︰《靈樞‧厥病篇》曰︰厥心痛與背相控，善瘈瘲，如從後觸其心，傴僂者，腎心痛也。又腹脹胸滿，心尤痛甚者，胃心痛也。又痛如以錐針刺其心，心痛甚者，脾心痛也。又色蒼蒼如死狀，終日不得太息者，肝心痛也。又臥若徒居，心痛間動作痛益甚，色不變者，肺心痛也。 
此別臟腑相干之痛也。又真心痛，手足青至節，心痛甚，旦發夕死，夕發旦死，此傷其臟真，而為真心痛也。 
六十一難曰︰經言望而知之謂之神，聞而知之謂之聖，問而知之謂之工，切脈而知之謂之巧，何謂也？ 
望，謂望病患五臟之色見於面者，各有分部，以應相生相剋之候也。聞，謂聞病患之聲音，以察病之所在也。問，謂問病患之所患，及其愛憎喜怒，以求病之原也。切，謂切病患之脈，而得病出何臟何腑也。神，神化不測之謂。聖，至於至極之謂。工，專精之謂。巧，心智靈變之謂。此與《靈樞‧邪氣臟腑病形篇》微有不同，經言或別有所本也。 
然︰望而知之者，望見其五色以知其病。
望而知之者，望其資稟色澤間之神氣。《靈樞》所謂粗守形，上守神者是也。然人之神氣，在有意無意之間，流露最真。醫者清心凝神，一會即覺，不宜過泥，泥則私意一起，醫者與病者神氣相混，反覺疑似，難以捉摸，此又以神會神之妙理也。神氣云何？有光有體是也。光者，外面明朗，體者，裡面潤澤，光無形，主陽主氣，體有象，主陰主血，氣血無乖，陰陽不爭，自然光體俱備矣。《素問‧五臟生成篇》曰︰五臟之氣，故色見青如草茲者死，黃如枳實者死，黑如 者死，赤如 血者死，白如枯骨者死，此五色之見死也。夫五色乾枯，以氣血俱亡，無光無體，神氣已去者也，故主死。又青如翠羽者生，赤如雞冠者生，黃如蟹腹者生，白如豕膏者生，黑如烏羽者生，此五色之見生也。是以氣血未傷，有光有體，不能內含，而亦不外露者也，故雖病而主生。又，生於心，如以縞裹朱；生於肺，如以縞裹紅；生於肝，如以縞裹紺；生於脾，如以縞裹栝蔞實；生於腎，如以縞裹紫，此五臟所生之外榮也。夫平人五臟既和，其色稟胃氣而出於皮毛之間，胃氣色黃，皮毛色白，精氣內含，寶光外發，既不浮露，又不混蒙，故曰如縞裹也。觀《內經》論色，分死、病、平三等，雖未明言神氣，而神氣即寓其中。然五色內應五臟，此道其常，而病則有變，甚有五色不應五臟者，此又變中之變也。若能察神氣，因其常而識其變，則於望色之道，得其要領矣。 
聞而知之者，聞其五音，以別其病。 
聞而知之者，聞其音聲，分別清濁，以察其病也。土者其數五，五者，音也，故音聲發於脾土，而響於肺金也。在心主言，心開竅於舌，舌者，音聲之機也。肝主語，肝循喉嚨，入頏顙。 
喉嚨者，氣之所以上下者也。頏顙者，分氣之所泄也。肝心氣和，而後言語清亮也。然又從腎間動氣之所發，故腎氣短促，上氣不能接下氣矣。是以發言歌詠，出於五臟神之五志，故有音聲，語言不清者，當責之心肝，能語言，而無音聲者，當責之脾肺；能言語，有音聲，而氣不接續者，當責之兩腎，此音聲之原委也。若經以五音配五臟，肝音角，其聲呼，心音徵，其聲笑；脾音宮，其聲歌；肺音商，其聲哭；腎音羽，其聲呻。若明其原委，辨其清濁，分其陰陽，審其虛實，以察病情，於聞聲一法，庶乎近矣。 
問而知之者，問其所欲五味，以知其病所起所在也。 
問而知之者，問察其原委也。夫工於問者，非徒問其証，殆欲即其証以求其病因耳。脫營失精，可於貴賤貧富間問之，更當次第問其人。平昔有無宿疾，有無恚怒憂思，食喜淡喜濃喜燥喜潤，嗜茶嗜酒。再問其病初起何因，前見何証，後變何証。惡寒惡熱，孰重孰輕。有汗無汗，汗多汗少，汗起何處，汗止何處。頭痛身痛，痛在何時，痛在何處。口淡口苦，渴與不渴，思飲不思飲，飲多飲少，喜熱喜涼，思食不思食，能食不能食，食多食少，化速化遲。胸心脅腹，有無脹痛。二便通澀，大便為燥為溏，小便為清為濁，色黃色淡。婦人則問其有無胎產，月事先期後期，有無脹痛，可有帶下，是赤是白，或多或少。種種詳詰，就其見証，審其病因，方得治病求本之旨也。 
切脈而知之者，診其寸口，視其虛實，以知其病在何臟腑也。 
切而知之者，診其寸口，以知其病也，非《內經》遍診動脈之法也。或問《內經》遍診動脈，只設浮沉緩急，大小滑澀之八脈，特於對待微甚懸絕，著其相去三等，而脈之情變已精，後世繁為二十九脈，愈求精而脈愈晦者，因獨取寸口之誤耶，曰︰非也。張氏雲︰後世知識脈難，而不知古人審脈之更難也。所謂識脈者，浮，不沉也。沉，不浮也。遲，不及也。數，太過也。 
虛，不實也。實，不虛也。滑，不澀也。澀，不滑也。長，不短也。短，不長也。大，不小也。 
小，不大也。緩，不逮也。弱，不盛也。伏，不見也。軟，無力也。微，不顯也。散，不聚也。 
洪，洪大也。細，微細也。代，更代也。牢，堅牢也。動者，滑大於關上也。弦者，狀如弓弦，按之不移也。緊者，如轉索無常也。芤者，浮大而按之中空也。革者，中空而外堅也。結者，緩而有止也。促者，數而有止。以對待之法識之，猶易分別於指下。所謂審脈者，體認所見之脈何因，所主之病何証，以心印之而後得也。仲景平脈篇曰︰浮為在表，沉為在裡，數為在腑，遲為在臟。又曰︰浮則為風，浮則為熱，浮為氣實，浮為氣虛，浮則無血，浮則為虛。是將為外感乎，為內傷乎，為氣乎，為血乎，為實乎，為虛乎，是必審其証之表裡陰陽，寒熱虛實，病之久病新病，脈之有力無力，而斷之以意，然後參之以望聞問，必四診咸備，庶幾可保萬全。 
故曰︰審脈之更難也，可不慎歟？ 
經言以外知之曰聖，以內知之曰神，此之謂也。 
視色聞聲者，以外知之也，故曰聖。問因切脈者，以內知之也，故曰神。此總結上文四診之意也。 

