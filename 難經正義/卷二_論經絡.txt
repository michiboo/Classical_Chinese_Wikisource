二十三難曰︰手足三陰三陽脈之度數，可曉以不？ 
然︰手三陽之脈，從手走頭，長五尺，五六合三丈。手三陰之脈，從手至胸中，長三尺五寸，三六一丈八尺，五六三尺，合二丈一尺。足三陽之脈，從足走頭，長八尺，六八四丈八尺。足三陰之脈，從足至胸，長六尺五寸，六六三丈六尺，五六三尺，合三丈九尺。人兩足蹺脈，從足至目，長七尺五寸，二七一丈四尺，二五一尺，合一丈五尺督脈任脈，各長四尺五寸，二四八尺，二五一尺，合九尺。凡脈長一十六丈二尺，此所謂十二經脈長短之數也。 
此言十二經脈及兩蹺督任之脈，析之合之，皆有度數可紀也。手有三陰，太陰肺、少陰心、厥陰心包絡；足有三陰，太陰脾、少陰腎、厥陰肝；手有三陽，太陽小腸、陽明大腸、少陽三焦;足有三陽，太陽膀胱、陽明胃、少陽膽，為十二經也。經之流注，手三陽皆從手指末起而終於頭，手三陰亦從手指末起而終至胸中，足三陽從足指起而至頭，足三陰從足趾足心起而至胸，此舉經脈之度數，故皆以手足言也。蹺脈屬奇經，有陰陽之分，左右足各有陽蹺，即從足太陽申脈穴，由外上行至風池者是也。左右足各有陰蹺，即從足少陰照海穴，由內踝上行至咽喉者是也。但《靈樞‧脈度篇》論蹺脈起止。專指陰蹺言，而不及陽蹺，則其長短之數，乃陰蹺之數也。故帝問蹺脈有陰陽，何脈當其數，岐伯答以男子數其陽，女子數其陰。蓋陽蹺與陰蹺，雖有內外表裡之殊，其長短則大約相等也。督脈任脈，亦屬奇經。督脈起於腎中。由尻貫脊，入腦交巔，終於人中，統一身之陽。任脈起於少腹之內，出會陰，循臍腹，上喉嚨，終於唇下之承漿，統一身之陰。此節引《靈樞‧脈度篇》原文，以明脈即營氣也。 
經脈十二，絡脈十五，何始何窮也？ 
然︰經脈者，行血氣，通陰陽。以榮於身者也。其始從中焦注手太陰陽明，陽明注足陽明太陰，太陰注手少陰太陽，太陽注足太陽少陰，少陰注手心主少陽，少陽注足少陽厥陰。厥陰複還注手太陰。別絡十五，皆因其原，如環無端，轉相灌溉，朝於寸口人迎，以處百病，而決死生也。
上言經脈尺度，此又言經脈行度，而推論絡脈隨經脈以營運也。經有十二，始從中焦者，蓋謂飲食入胃，其精微之化，注於手太陰陽明，以次相傳，至足厥陰，厥陰複還注手太陰也。絡脈十五，皆隨十二經脈之所始，轉相灌溉，如環之無端，朝會於寸口人迎，以處分百病，而決死生也。 
古法以結喉兩旁動脈為人迎，越人獨取寸口，直以左手關前一分為人迎，右手關前一分為氣口，後世宗之。蓋胃受穀氣而養五臟，肺朝百脈而平權衡，胃為脈之根，肺為脈之干，胃脈大小強弱，未有不變見於寸口。寸口者，脈之大會，為肺之動脈，以根干相通故也。 
經曰︰明知終始，陰陽定矣，何謂也？ 
然︰終始者，脈之紀也。寸口、人迎，陰陽之氣，通於朝使，如環無端，故曰始也。終者，三陰三陽之脈絕，絕則死，死各有形，故曰終也。 
經，《靈樞‧終始篇》也。此節承上文決死生之義，而問脈之終始，以起下節脈絕之形也。終始篇曰︰凡刺之道，畢於終始，明知終始，五臟為紀，陰陽定矣。是謂欲知終始，於陰陽為能定之，蓋以陽經取決於人迎，陰經取決於寸口也。朝，朝宗也。使，使道也。道即經隧之謂。 
始如生物之始，終如生病之窮，欲明生死，脈以候之。陰陽之氣，循環不已，人之生機，皆始於此，故曰始也。三陰三陽之脈絕，人之生機，皆終於此，故曰終也。其三陰三陽脈絕之形狀，具如下章。 
二十四難曰︰手足三陰三陽氣已絕，何以為候？可知其吉凶不？ 
然︰足少陰氣絕，則骨枯。少陰者，冬脈也，伏行而溫於骨髓。故骨髓不溫，則肉不著骨，骨肉不相親，則肉濡而卻，肉濡而卻，故齒長而枯，發無潤澤，無潤澤者，骨先死。戊日篤，己日死。 
此承上文手足三陰三陽氣絕必有其候，引《靈樞‧經脈篇》錯雜言之也。足少陰，腎脈也，腎主冬，故云冬脈也。腎主內營骨髓，故云伏行而溫於骨髓也。濡，軟也。卻，退縮也。腎氣已絕，骨肉不相親，則齒齦之肉結縮，故齒漸長而枯燥也。腎主藏精而化血，發者血之餘，腎之精氣絕，故發不潤澤也。戊己，土也。腎，水也。土克水，故云戊日篤，己日死也。 
足太陰氣絕，則脈不榮其口唇。口唇者，肌肉之本也。脈不榮，則肌肉不滑澤；肌肉不滑澤則肉滿；肉滿則唇反；唇反則肉先死。甲日篤，乙日死。 
足太陰，脾脈也。脾主肌肉，脾開竅於口，其華在唇四白，脈不榮，則太陰之氣絕，故肌肉不滑澤，肉滿唇反也。甲乙，木也。脾，土也。木克土，故云甲日篤，乙日死也。 
足厥陰氣絕，則筋縮引卵與舌。厥陰者，肝脈也。肝者，筋之合也。筋者，聚於陰器而絡於舌本，故脈不榮則筋縮急，筋縮急則引卵與舌。故舌卷卵縮，則筋先死。庚日篤，辛日死。 
足厥陰，肝脈也。其華在爪，其充在筋，其脈循陰器而絡於舌本，脈不營則厥陰之氣絕，故筋急舌卷而卵縮也。庚辛，金也。肝，木也。金克木，故云庚日篤，辛日死也。 
手太陰氣絕，則皮毛焦。太陰者，肺也，行氣溫於皮毛者也。氣弗榮則皮毛焦；皮毛焦，則津液去；津液去，則皮節傷；皮節傷，則皮枯毛折。毛折者，則毛先死。丙日篤，丁日死。 
手太陰，肺脈也。其華在毛，其充在皮，脈不營，則皮毛焦。肺主氣，氣主薰膚澤毛，太陰氣絕，故津液去，則皮枯毛折而節傷也。丙丁，火也。肺，金也。火克金，故云丙日篤，丁日死也。 
手少陰氣絕，則脈不通。少陰者，心脈也，心者，脈之合也。脈不通則血不流，血不流則色澤去，故面黑如黧，此血先死。壬日篤，癸日死。 
手少陰，心脈也。心主血脈，其榮色也，其華在面。心氣絕，則脈不通，血不流而色澤去矣。 
面黑如黧，黧，黑黃色而無潤澤也，言心血不能營於面，則黃黑而無光華也。壬癸，水也。心，火也。水克火，故云壬日篤，癸日死也。 
按︰手三陰，今釋太陰，少陰，而獨遺手厥陰者，何也？蓋包絡與心同候，言心氣絕，則包絡之氣亦絕，其診既同，不必別解。故《靈樞‧經脈篇》亦無手厥陰之候也。 
三陰氣俱絕者，則目眩轉，目瞑；目瞑者為失志；失志者則志先死。死即目瞑也。 
三陰者，手足三陰脈，此五臟之脈也。五臟者，人之根本也。目眩者，眩亂而見之不真也。轉者，目或反背，或朝上，或左右側也。目瞑者，盲而無所見也。此三陰氣絕，精神俱去之候。失志者，人之五志，各屬一臟，肝志怒，心誌喜，脾志思，肺志憂，腎志恐。今三陰已絕，五臟皆失其志，故無喜怒憂思恐，五志俱亡，故曰失志即死也。 
六陽氣俱絕者，則陰與陽相離，陰陽相離，則腠理泄，絕汗乃出，大如貫珠，轉出不流，則氣先死。旦占夕死，夕占旦死。
六陽者，手足三陽也。陰與陽相離者，陰陽隔絕不相附也。夫陽氣衛外，則腠理密；陽氣絕，則腠理不固，陰不可獨留，故毛孔皆開，陰氣亦從腠理而泄矣。甚則絕汗出，大如貫珠者，言身體汗出著肉，如綴珠而不流散。故曰貫珠也。氣屬於陽，陽絕，故氣先死也。 
按︰《靈樞‧經脈篇》無三陽分候之法，止有總論六陽氣絕一節，若終始篇及《素問‧診要經終論》，俱載三陽絕候法。今既以三陰三陽為問，當引經文以証明之，補其未備。太陽之脈，其終也，戴眼反折，瘈瘲，其色白，絕汗乃出，出則死矣。少陽終者，耳聾，百節皆縱，目□絕系，絕系一日半死。其死也，色先青白，乃死矣。陽明終者，口目動作，善驚妄言，色黃，其上下經盛而不仁，則終矣。此三陽脈絕之狀也。夫太陽之氣主皮毛。氣絕於皮，故色白，而絕汗出也。少陽主骨，百節盡縱，則少陽之氣絕，少陽屬腎，腎藏志，目系絕者，志先死矣。陽明之脈，挾口承目，故口目動作，乃其經氣欲絕也。善驚妄言，陽明之神氣外出也，色黃，陽明之土氣外脫也。 
上下經盛，胃氣絕而無柔和之象也。肌膚不仁，則營衛之氣絕矣。 
二十五難曰︰有十二經，五臟六腑十一耳，其一經者，何等經也？ 
然︰一經者，手少陰與心主別脈也。心主與三焦為表裡，俱有名而無形，故言經有十二也。 
此節問答之意，謂五臟六腑配手足之陰陽，但十一經耳，其一經者，乃手少陰心脈，手心主包絡脈也。二脈俱是心脈，而少陰與太陽合脈，心主與三焦合脈，各相表裡而合為十二經也。其言包絡三焦無形者，言其氣也，然未免語病。《靈樞‧本藏篇》曰︰密理濃皮者，三焦膀胱濃，粗理薄皮者，三焦膀胱薄。果否無形，何以有濃薄之相應乎？邪客篇曰︰心者，五臟六腑之大主，其臟堅固。邪弗能容，容之則心傷，心傷則神去而死矣。故諸邪之在於心者，皆在於心之包絡。包絡者，言包裹此心之膜也。若其無形，所指何物？是包絡三焦之有形，不待辨自明矣。 
按︰手厥陰心包絡，即包心之脂膜，西醫謂心外之夾膜者是也。其膜分內外二層，外層濃而堅密，上裹總回管脈管，下與膈膜之上層相黏，內層外連於外層，內黏於心，其脈與膈之脈管，肺之氣食兩管，而通貫於腦筋。心之脈絡，亦從包絡發出，以達周身。故經言膻中者，臣使之官也。手少陽三焦，為水中之陽，是為相火。經言少陽屬腎者，屬於腎中命門也。命門即腎系，由腎系下生脂膜，為三焦之根。西醫所謂腹包膜，腹內腑統膜者是也。其膜之原，腎系之，下裹膀胱，通兩腎，包二腸及女子子宮，經核反摺回，由尻骨之後上行腹壁膜，前至肝之上，膈膜之下，轉向腹前，包肝裹胃，上層與膈膜之下層黏續。膈之上層，與心包絡之下層相聯，氣脈通貫於肝之下，胃之上，又橫出薄膜一層，以隔肝胃，即肝胃連膜也。心肺在此膜之上，不能包裹，所包各臟腑，肚腹之前，成一空囊，由肝胃連膜，後有一孔相通，透入空囊，名曰空竅。凡膈膜以下各臟腑之間，俱有此膜數層之摺疊筋帶，為綰其臟腑，以定其部位，並護行各處之血管腦筋，又枝生薄膜，網羅縱橫，是由彼臟行於此臟，以通氣血者也。凡諸連網膜油，皆三焦之物也。夫包絡之脈，下膈，歷絡三焦上下，黏續其氣；並出於腎，一遊行於上中下三焦，而各有所歸之部署；一入於心包絡，而為君主之相。三焦起於七節之間，藏水中真火，為相火之宅，包絡乃相火之臟，三焦乃相火之腑，包絡三焦氣化流行，皆相火之流行也。以似臟別臟之小囊，配似腑外腑之大囊，亦天造地設之理，不容妄議者也。若泥執無形，誤矣。 
二十六難曰︰經有十二，絡有十五，餘三絡者，是何等絡也？ 
然︰有陽絡，有陰絡，有脾之大絡。陽絡者陽蹺之絡也。陰絡者，陰蹺之絡也。故絡有十五焉。 
十二經有十二絡，如手太陰絡大腸，手陽明屬大腸絡肺之類。此雲絡有十五者，以陽蹺之絡統諸陽，陰蹺之絡統諸陰，又以脾之大絡總統陰陽諸絡也。 
按︰《靈樞‧經脈篇》，十二經別之外，以督脈之長強，任脈之尾翳，脾之大包，合為十五絡。蓋督脈統絡諸陽，任脈統絡諸陰，以為十二經絡陰陽之綱領故也。若陽蹺為足太陽之別，陰蹺為足少陰之別，不能統諸陰陽。越人取此，或別有見義，未可知也。 
然︰《素問‧平人氣象論》雲︰胃之大絡，名曰虛裡，貫膈絡肺，出於左乳下，其動應衣，脈宗氣也。虛裡一穴，為胃之大絡，若動甚則宗氣泄矣，是亦不可不知也。夫十二經脈之血氣與脈，皮膚之氣血，皆生於胃腑水穀之精，而各走其道。經脈十二者，六臟六腑，手足三陰三陽之脈，乃營血營行，伏於分肉之內，始於手太陰肺，終於足厥陰肝，周而複始，以應呼吸漏下者也。即西醫所謂運血之脈管也。其出於孫絡皮膚者，隨三焦出氣，溢於孫絡，以充膚熱肉，澹滲毫毛，衛行於周身，即西醫所謂之微絲血管也。由孫絡行遍周身，溜於經別。經別者，臟腑之絡脈也。 
與經脈交相逆順而行，即西醫所謂回血管也。人身經脈十二，絡脈十五，二十七氣出入，陰陽相貫，如環之無端。任脈統一身之陰以主出，督脈統一身之陽以主入，兩蹺即隨經脈交相逆順，而行之陽絡陰絡也。 
二十七難曰︰脈有奇經八脈者，不拘於十二經，何謂也？ 
然︰有陽維，有陰維，有陽蹺，有陰蹺，有沖，有督，有任，有帶之脈。凡此八脈者，皆不拘於經，故曰奇經八脈也。
奇，音基，斜也，零也，不偶之義。維，維持也。蹺，蹺捷也。沖，直上也。督，總督諸陽也。任，統任諸陰也。帶為諸脈之總束也。此八脈者，不系正經，無表裡配合，別道奇行，故曰奇經也。 
經有十二，絡有十五，凡二十七氣，相隨上下，何獨不拘於經也？ 
然︰聖人圖設溝渠，通利水道，以備不然。天雨降下，溝渠溢滿，當此之時，□霈妄行，聖人不能複圖也。此絡脈滿溢，諸經不能複拘也。 
經脈十二，絡脈十五，二十七氣，流行內外上下，皆有常度。此八脈不隨十二經脈常度，別道而行，故越人設溝渠為喻，以見絡脈滿溢，諸經不能複拘，而為奇經，故奇經為十二經脈之別派。 
此兩節舉八脈之名，及所以明奇經之義也。 
二十八難曰︰其奇經八脈者，既不拘於十二經，皆何起何系也？ 
然︰督脈者，起於下極之俞，並於脊裡，上至風府，入屬於腦。 
此承明八脈起止之義。下極之俞，長強穴也，在脊 骨端。風府穴在腦後發上，同身寸之三寸。蓋督者，都也，能統諸陽脈，行於背，為陽脈之都綱也。 
按︰唐氏曰︰督脈起於腎中，下至胞室，腎中天一所生之癸水，入於胞中，全在督脈導之使下也。督氣至胞，任脈應之，則心胃之血，乃下會於胞中，此為督任相交，心腎相濟，道家坎離水火交媾之鄉，即在於此。督脈絡陰器，循二陰之間，與任脈會於下也。貫脊上頂，交於人中，與任脈會於上也。今細察其脈，由鼻柱上腦，貫脊抵腎，由腎入胞中，據此道路觀之，乃知督脈主陽，主生腎氣。蓋氣生於天陽，吸入鼻孔，至腦門，下肺管，循背脊，而下入腎，又由腎入胞中、故吸入則胞中滿也。吸入之氣，實由鼻由腦由脊而下，故掩鼻張口，能出氣而不能吸氣。蓋吸由脊下，非從鼻腦不能入也。呼由膈出，故張口能出氣也。吸由脊下，督脈主之，知督脈所主，乃知氣之所生化矣。 
任脈者，起於中極之下，以上至毛際，循腹裡，上關元，至咽喉。 
中極穴屬任脈，在臍下，同身寸之四寸，言中極之下，蓋指會陰穴也。由會陰循腹裡而上行，至咽喉。任者，任也，能統諸陰脈而行於腹，乃陰脈之總任也。 
按︰唐氏曰︰督脈在背，總製諸陽，謂之曰督。任脈在腹，總統諸陰，謂之曰任。陰陽相貫。 
故任與督兩脈必相交，下則交於前後陰之間，上則交於唇之上下也。以先後天論之，督在脊屬腎，屬先天，任在腹屬胃，屬後天。先天主氣，下交胞中，後天主血，下交胞中，全在此二脈也。以水火論，督脈屬氣屬水，任脈屬血屬火，是任脈當又屬之心，心腎相交，水火既濟，皆由於此，故任脈者，陰脈之海也。 
衝脈者，起於氣沖，並足陽明之經，挾臍上行，至胸中而散。 
衝脈為十二經之海，起於氣沖，並陽明之脈，挾臍上行而至胸中。《素問‧骨空論》言起於氣街，並少陰之經，與此異。《靈樞‧逆順肥瘦篇》與此同。蓋衝脈起於胞中，為氣血之海，乃呼吸之根，人之呼氣，由氣海循胸膈肺管而出於喉，故以衝為氣街，蓋指乎此，經文雖互異，而義無害也。 
按︰人身陰陽原氣，皆起於下。故《內經》以廣明之後，即為太沖，太沖之地，屬之少陰，少陰之前，乃為厥陰。其部為血海，常與太沖騰精氣而上，灌溉陰陽，斯則人之元氣精氣，皆起於下也。由下而起，則分三道而上，其陽者，從少陰之後，行太陽夾脊中道，以總諸陽，名為督。其陰者，由前陰地道而上，行陽明之表，中以總統諸陰，其名為任。而中央一道，則脈起血海，騰精氣而上，積於胸中為宗氣，以司呼吸，其名為沖。是氣則與陽明胃氣俱住中州，亦與血海之營氣，俱行十二經脈者也。督脈任脈，皆起胞中，一行脊，一行腹，會於承漿。衝脈則由胞中上行，挾臍而會於咽喉，三脈同起於下極，一源而三歧，故軒岐不曰沖督任，而總其名曰太沖。是太沖者，以一身之精氣升降言之，不獨為血海言之也。夫胃中飲食之精汁，奉心化血，下入胞中，即由衝脈導之使下，故《內經》雲︰女子二七而天癸至，太衝脈盛，月事以時下也。是胞中為先天腎氣，後天胃血交會之所，衝脈起於胞中，導先天腎氣上行，以交於胃，導後天陰血下行，以交於腎，導氣而上，導血而下。通於腎。麗於陽明，此衝脈之所司也。 
帶脈者，起於季脅，回身一周。 
帶脈起於季脅下，同身寸之一寸八分。帶，束也。回，繞也。橫圍一周，前垂如帶，總束諸脈，使上下有常，要約管束之，如人之束帶然，故名帶也。帶脈之所從出，則貫腎系，是當屬腎，女子系胞，賴其主持，蓋其根結於命門也。環腰貫臍，居於身之中，又當屬脾，故脾病則女子帶下，以其屬脾，而又下垂於胞中，故隨帶而下也。 
陽蹺脈者，起於跟中，循外踝上行，入風池。 
陽蹺脈起於足外踝申脈穴，而上行入於風池，風池穴在耳後同身寸之半寸，屬少陽膽經。蹺者，捷也，主人行走之機，供步履之用也。 
陰蹺脈者，亦起於跟中，循內踝上行，至咽喉，交貫衝脈。 
陰蹺脈起於足內踝骨下之照海穴，而上行至咽喉，交貫衝脈，循 入，與太陽、陽蹺脈會。 
按︰兩蹺脈者，蹺以矯舉為義，乃絡脈中之氣血行身之側，與少陽厥陰同性，兩脈主筋，兩蹺亦主筋也。然其道不同，陰出陽而交於足太陽，陽入陰而交於足少陰，其氣每從陰陽根柢和合，以為矯舉，而上榮大會於目，故目之瞑開皆宜。其曰陰脈營其臟，陽脈營其腑者，入陰則營臟，入陽則營腑也。男女脈當其數者，男子陽用事，其蹺在陽，故男子數斷其陽。女子陰用事，其蹺在陰，故女子數斷其陰也。 
陽維陰維者，維絡於身，溢蓄不能環流灌溉諸經者也。故陽維起於諸陽會也，陰維起於諸陰交也。 
陽維陰維，維絡於身，為陰陽之綱維也。陽維發於足太陽之金門，以足少陽陽交為，與手足太陽及蹺脈會於 俞，與手足少陽會於天 及會肩井，與足少陽會於陽白，上本神、臨泣、正營、腦空，下至風池，與督脈會於風府、啞門，此陽維之起於諸陽之會也。陰維之 曰築賓，與足太陰會於腹哀、大橫，又與足太陰厥陰會於府舍、期門，又與任脈會於天突、廉泉。此陰維起於諸陰之交也。 
按︰陽維主皮膚之氣，行身之表，陰維主脂膜之氣，行身之裡，故病寒熱內痛也。其起止，羅氏謂陰維以維於諸陰，陽維以維於諸陽，然而能為維者，必從乎陰陽之根柢，具盛氣之發，而後能維。 
陽維從少陰至太陽，發足太陽之金門，而與手足少陽陽明五脈會於陽白。陰維從少陽斜至厥陰，發於足少陰之築賓，至頂前而終。少陰少陽，為陰陽根柢之氣，維於陽者，必從少陰以起之，是陰為陽根也。維於陰者，必從少陽而起之，是陽為陰致也。故二脈乃孫絡中氣血而入於絡脈，為衛氣綱領也。 
比於聖人圖設溝渠，溝渠滿溢，流於深湖，故聖人不能拘通也。而人脈隆盛，入於八脈而不環周，故十二經亦不能拘之，其受邪氣，蓄則腫熱，砭射之也。 
比於者，譬喻之辭也。言奇經八脈所起所繼如此，然不拘於十二經者，何哉？比如聖人設溝渠，所以通利水道也，溝渠滿溢，則流入深湖。深湖者，卑平積水之所，故能拘製於溝渠而流通也。人身經脈隆盛，入於奇經，不能歸還於十二經脈之中，邪氣入於奇經，無從而出，鬱滯不通，而為腫為熱，惟用砭石以射之，則邪氣因血以泄，病乃可已也。 
二十九難曰︰奇經之為病何如？ 
然︰陽維維於陽，陰維維於陰，陰陽不能自相維，則悵然失志，溶溶不能自收持。陽維為病苦寒熱，陰維為病苦心痛。陰蹺為病，陽緩而陰急。陽蹺為病，陰緩而陽急。沖之為病，氣逆而裡急。督之為病，脊強而厥。任之為病，其內苦結，男子為七疝，女子為瘕聚。帶之為病，腹滿，腰溶溶若坐水中，此奇經八脈之為病也。 
此節明奇經八脈之病情也。陽維維於陽，陰維維於陰，若陰陽不能相維，則悵然失志，神思不爽矣。溶溶，懈怠浮蕩貌，言緩慢而不能收持也。陽為衛，陽氣不和，故寒熱。陰血化於心少陰，陰氣不利，故心痛也。兩蹺脈為病，病在陽則陽脈結急，病在陰則陰脈結急，受病者急，不病者自和緩也。 
衝脈起於氣沖，上至胸中，其為病氣逆而裡急，其所以受邪，亦因腎氣不足而邪能幹之也。督脈行身之背，督脈受邪，病必脊痛而厥逆也。任脈起胞門子戶，而行於腹，故其脈結為七疝瘕聚之病也。帶脈橫圍腰腹，故病則腹滿，腰溶溶如坐水中，寬慢不收而畏寒也。曰此奇經八脈之為病者，以總結上文診候之要也。 
按︰經脈者，臟腑血氣之路徑也，若者邪滯，則病生焉。此篇七難、專論經絡，何以詳於奇經而略於正經，殊覺未備。今從《靈樞‧經脈篇》錄其起止，指明經脈所過，以闡血氣之跡，而知病起何經，能不致盲人摸象也。手太陰肺經之脈，起於中焦，下絡大腸，還循胃口，上膈屬肺，從系橫出腋下，循 內下肘，循臂內至寸口，上魚際，出大指之端。其支者，從腕後直由次指內廉而出其端。手陽明大腸，與肺為表裡，其脈起於大指次指之端，循指上廉，出合谷兩骨間，上入兩筋中，循臂上廉，入肘外廉，上 外至肩，出 骨之前廉，而至肩背之上天柱骨間大椎會上，又下入缺盆，絡肺下膈，屬大腸。其支者，從缺盆上頸貫頰，入下齒中，還出挾口交人中而上挾鼻孔。足陽明胃脈，起於鼻，交 中，由眼下循鼻外，入上齒中，還出挾口環唇，下交承漿，卻循頤後下廉，出大迎，循頰車，上耳前，過客主人，循發際，至額顱。其支者，從大迎前下人迎，循喉嚨，入缺盆，下膈屬胃絡脾。其直者，從缺盆下乳內廉，挾臍入氣街中。其支者，起胃下口，循腹裡，至氣街，與直者合。以下髀關，抵伏兔，下膝臏中，下循脛外廉，下足跗，入中指內間。又其支者，由下膝三寸而別，下入中指外間。又其支者，別跗上入大指間出其端。足太陰脾與胃為表裡，其脈起於足大指之端，循指內側白肉際，過核骨後，上內踝前廉，至 內，循脛骨後上膝股內前廉，入腹屬脾絡胃。又上膈挾咽，連舌本，散舌下。 
其支者，複從胃別上膈，注心中。手少陰心經之脈，起於心中，出屬心系，下膈絡小腸。其支者，從心系上挾咽，系目系。其直者，從心系卻上肺，下出腋下，循 內後廉，下肘內，由臂內後廉抵掌後銳骨之端，入掌內後廉，循小指之內出其端。手太陽小腸，與心為表裡。其脈起於小指之端，循手外側上腕，出踝中，直上循臂骨下廉，出肘內側兩筋之間，上循 外後廉，出肩解，繞肩胛，交肩上，入缺盆，絡心循咽下膈，抵胃屬小腸。其支者，從缺盆循頸上頰，至目銳，卻入耳中。又有支者，別頰上 抵鼻，至目銳，斜絡於顴。足太陽膀胱之脈，起於目內，上額交巔。其支者，從巔至耳上角。其直者，從巔入絡腦，還出別下項，循肩 內，挾脊抵腰中，入循膂，絡腎屬膀胱。其支者，從腰中下行，挾脊貫臀入 中。又有支者，從內左右別下貫胛，挾脊內，過髀樞，循髀外，從後廉下合 中。以下貫 內，出外踝之後，循京骨，至小指外側。足少陰腎，與膀胱為表裡。其脈起於小指之下，斜走足心，出於然谷之下，循內踝之後，別入跟中，以上 內。出 內廉，上股內後廉，貫脊屬腎，絡膀胱。其直者，從腎上貫肝膈，入肺中，循喉嚨，挾舌本。其支者，從肺出絡心，注胸中。手厥陰心包絡之脈，起於胸中，出屬心包絡，下膈歷絡三焦。其支者，循胸出脅，下腋三寸，上抵腋下，循 內，下肘中，下臂行兩筋之間，入掌中，循中指出其端。又有支者，別掌中，循小指次指出其端。手少陽三焦，與心包絡為表裡。其脈起於小指次指之端，上出兩指間，循手錶腕，出臂外兩骨之間，上貫肘，循 外，上肩，入缺盆，布膻中，散絡心包，下膈，循屬三焦。其支者，從膻中上出缺盆，上項，系耳後，直上出耳上角，以下頰至 。又有支者，從耳後入耳中，出走耳前，過客主人前，交頰，至目銳 。足少陽膽脈，起於目銳，上抵頭角，下耳後，循頸，至肩上，入缺盆。其支者，從耳後入耳中，出走耳前，至目銳 後。又有支者，別銳，下大迎，合手少陽脈抵於，下加頰車，至頸，合缺盆，以下胸中，貫膈，絡肝屬膽，循脅裡，出氣街，繞毛際，橫入髀厭中。其直者，從缺盆下腋循胸，過季脅，下合髀厭中。以下循髀陽，出膝外廉，至外輔骨之前，直下抵絕骨之端，下出外踝之前，循足跗上，入小指次指之間。其支者，別跗上，入大指之間，循大指歧骨內出其端。還貫爪甲，出三毛。足厥陰肝，與膽為表裡。其脈起於大指叢毛之際，上循足跗上廉，去內踝一寸，上踝八寸，由太陰之後上 內廉，循股陰，入毛中，過陰器，抵小腹，挾胃屬肝絡膽，上貫膈，布脅肋，循喉嚨之後，上入頏顙，連目系，上出額，與督脈會於巔。其支者，從目系下頰裡，環唇內。又有支者，複從肝別貫膈，上注於肺，下行至中焦，挾中脘之分，複接於手太陰肺經，合督任兩脈，以盡十六丈二尺之脈道，終而複始也。 

