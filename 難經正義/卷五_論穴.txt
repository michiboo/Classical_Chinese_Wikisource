六十二難曰︰臟井滎有五，腑獨有六者，何謂也？ 
然︰腑者陽也。三焦行於諸陽，故置一輸，名曰原。腑有六者，亦與三焦共一氣也。 
臟有五者，謂井、滎、輸、經、合也。腑有六者，謂井、滎、輸、原、經、合也。夫五臟之脈，皆以所出為井，所流為滎，所注為輸，所行為經，所入為合，是謂五俞，以應五行木、火、土、金、水也。六腑亦有俞，以應五行金、水、木、火、土也，惟過之穴為原，故有六也。原者，元也。元氣者，三焦之氣也。蓋三焦包絡主相火，故列五行之外，而三焦所行者遠，其氣所流聚之處，五穴不足以盡之，故別置一穴，名曰原也。三焦為陽氣之根，六腑屬陽，其氣皆三焦所出，故曰共一氣也。 
六十三難曰︰十變言五臟六腑滎合，皆以井為始者，何也？ 
然︰井者，東方春也，萬物之始生，諸 行喘息， 飛蠕動，當生之物，莫不以春而生，故歲數始於春，日數始於甲，故以井為始也。 
人身臟腑經穴起止，其次第︰先井、次滎、次輸、次經、次合，故云以井為始也。井，穀井，非掘成之井也。山穀之中，泉水初出之處，名曰井。井者，主出之義也。溪穀出水，從上注下，水常射焉。井之為道，以下給上者也。是則井者，經脈之所出也。其既出○ ○，流利未暢，故謂之滎。《說文》曰︰滎，絕小水也。水雖絕小，停留則深，便有挹注之處， 則外瀉，故謂之輸。俞，與輸通。《說文》曰︰輸，委輸也，即輸瀉之謂。其既輸瀉，則紆徐逐流，歷成渠徑，徑與經通，徑者，經也。經行既達，而會合於海，故謂之合。合者，會也。此是水之流行也。 
人之經脈，亦取法於此，故取以名穴也。以井為始。春者，以其發源所生之義也，歲數始於春者，正月為歲首故也。日數始於甲者，謂東方屬甲乙，為干之首也。 蟲行喘息， 蟲飛蠕動，皆春氣發生之義耳。 
六十四難曰︰《十變》又言︰陰井木，陽井金；陰滎火，陽滎水；陰輸土，陽輸木；陰經金，陽經火；陰合水，陽合土。 
人身經脈，起於井穴，五臟屬陰，從春夏而至秋冬，故陰井為木。陰井木生陰滎火，陰滎火生陰輸土，陰輸土生陰經金，陰經金生陰合水。六腑屬陽，從秋冬而至春夏，故陽井為金，陽井金生陽滎水，陽滎水生陽輸木，陽輸木生陽經火，陽經火生陽合土。此陰陽逆順之氣，五行相生之序也。 
陰陽皆不同，其意何也？ 
然︰是剛柔之事也。陰井乙木，陽井庚金。陽井庚，庚者，乙之剛也；陰井乙，乙者，庚之柔也。乙為木，故言陰井木也；庚為金，故言陽井金也。餘皆仿此。 
剛柔者，即乙庚之配合也。陰井為木，乙，陰木也。陽井為金，庚，陽金也。乙與庚合，以陰木合陽金，故曰庚乃乙之剛，乙乃庚之柔也。陰滎火，陽滎水，是丁與壬合也。陽輸木，陰輸土，是甲與己合也。陽經火，陰經金，是丙與辛合也。陽合土，陰合水，是戊與癸合也。此陰陽配合之道也。其十干化合之義，已詳三十三難中，當參互觀之。 
按︰《靈樞‧本輸篇》論井滎輸經合甚詳，欲求臟腑經脈之血氣生死出入者，不可不知也。 
其義以營衛氣血，皆生於胃腑水穀之精，營行脈中，衛行脈外，血行脈中，氣行脈外。然血中有氣，氣中有血，陰陽互根，不可相離。是脈內之血氣，從氣衛而滲灌於脈外，脈外之氣血，亦從孫絡而溜注於絡中，外內出入之相通也。五臟內合五行，故其俞五，六腑外合六氣，故其俞六。蓋六氣生於五行，而有二火也。人身十二經脈，合六臟六腑之十二大絡，及督脈之長強，任脈之尾翳，脾之大包，凡二十七脈之血氣，出入於手足指之間，所出為井，所溜為滎，所注為輸，所行為經，所入為合。此二十七脈之血氣，從四肢通於臟腑，而臟腑中之血氣，又從經脈繆處通於孫絡，而溜於絡脈，交相逆順而行，外而皮膚，內而經脈者也。夫經脈有三百六十五穴會，絡脈有三百六十五穴會，孫絡亦有三百六十五穴會，經脈寬大，孫絡窄小，經脈深而絡脈淺，故黃帝有五臟之所溜處，闊散之度，淺深之狀，高下所至之問也。而醫言過心化赤之血，由脈管行遍，散諸微絲管，由微絲管之尾，漸並漸粗，入回血管，血入回血管，其色變紫，與脈管交相逆順而行，至總回管，過心入肺，呼出炭氣，吸入養氣，複化為赤血者，即此義也。 
西醫知血之行諸脈絡，而不知所以能行者，氣為之也。其井滎輸經合五行出入之道，西醫昧而不明，是知其所當然，而不知其所以然也。 
六十五難曰︰經言所出為井，所入為合，其法奈何？ 
然︰所出為井，井者，東方春也，萬物之始生，故言所出為井也。所入為合，合者，北方冬也，陽氣入藏，故言所入為合也。
經言，《靈樞‧本輸篇》也。井滎輸經合，如春夏秋冬之周而複始，東南西北之循環無端也。 
春夏主生養，陽氣在外，秋冬主收藏，陽氣在內。井屬春，故自井而生發。合屬冬，故至合而入臟。如天地一歲而有四時，一日亦有四時，人身隨其氣而營運，所以一呼一吸，陰陽無不周遍也。 
按︰本輸篇言肺之井木，出於手大指內側之少商穴，溜於魚際為滎，注於太淵為輸，行於經渠為經，入於尺澤為合。心之井木，出手中指之端。心包絡經中沖穴，溜於勞宮為滎，注於大陵為輸，行於間使為經，入於曲池為合。心之井滎輸經合，而行包絡之經者，何也？蓋心主血，包絡主脈，君相之相合也。心與包絡血脈相通，心臟所出之血氣，間行於手少陰之經，手厥陰之經也。肝之井木，出足大指之端大敦穴，溜於行間為滎，注於太沖為輸，行於中封為經，入於曲泉為合。脾之井木，出足大指內側隱白穴，溜於大都為滎，注於太白為輸，行於商丘為經，入於陰之陵泉為合。腎之井木，出足心之湧泉穴，溜於然穀為滎，注於太溪為輸，行於複溜為經，入於陰穀為合。此五臟之井滎輸經合也。膀胱之井金，出足小指之端至陰穴，溜於通穀為滎，注於束骨為輸，過於京骨為原，行於崑崙為經，入於委中為合。膽之井金，出於足小指次指之端竅陰穴，溜於俠溪為滎，注於臨泣為輸，過於丘墟為原，行於陽輔為經，入於陽之陵泉為合。胃之井金，出足大指次指之端厲兌穴，溜於內庭為滎，注於陷穀為輸，過於沖陽為原行於解溪為經，入於下陵為合。三焦者，上合手少陽，其井金出手小指次指之端關沖穴，溜於液門為滎，注於中渚為輸，過於陽池為原，行於支溝為經，入於天井為合。而三焦下輸，出於足太陽之前委陽穴，是足太陽之絡。蓋三焦之氣出於腎，遊行於上中下，其斜者為絡，入絡膀胱；直者為經，即手少陽也。故三焦之輸有二焉。小腸之井金，出手小指之端少澤穴，溜於前穀為滎，注於後溪為輸，過於腕骨為原，行於陽谷為經，入於小海為合。大腸之井金，出於手大指次指之端商陽穴，溜於本節之前二間為滎，注於本節之後三間為輸，過於合谷為原，行於陽溪為經，入於曲池為合。此六腑之井滎輸原經合也。夫臟腑之井，起於木金者，木金乃生成之始終也。五臟藏精，其氣皆陰，然化氣必生於陽，故五臟雖陰，而其起恆同，起於少陽之生木。六腑致用，其氣皆陽，然氣盛必歸於精，故六腑雖陽，而其氣為成，皆起於西成說物之兌金，是以臟井為木，腑井為金也，生氣在臟，成氣在腑，如四時之春秋，此陰陽之定理，針法所必究也。然只節經文之大略，其經穴部位尺寸，須詳考銅人圖像，庶不致誤。 
六十六難曰︰經言肺之原出於太淵，心之原出於大陵，肝之原出於太沖，脾之原出於太白，腎之原出於太溪，少陰之原出於兌骨，（神門穴也。）膽之原出於丘墟，胃之原出於沖陽，三焦之原出於陽池，膀胱之原出於京骨，大腸之原出於合谷，小腸之原出於腕骨。 
考《甲乙經》，肺之原太淵，在手掌後陷者中央，心之原大陵，在掌後骨下橫紋中兩筋間，此手厥陰心包絡之穴也，心與包絡相通，故取此穴，亦可謂之心也。肝之原太沖，在足大指本節後二寸陷者中。脾之原太白，在足大指後內側白肉際陷者中。腎之原太溪，在足內踝後跟骨上動脈陷者中。手少陰之原兌骨，即神門穴，在手掌後銳骨端陷者中。膽之原丘墟，在足外踝如前陷者中。胃之原沖陽，在足趺上，去內庭五寸，高骨間動脈。三焦之原陽池，在手錶腕上陷者中。膀胱之原京骨，在足小指外側，本節後大骨下白肉際陷者中。大腸之原合谷，在手大指次指歧骨間陷者中。小腸之原腕骨，在手外側腕前起骨下陷者中。 
按︰《靈樞‧九針十二原篇》曰︰陽中之少陰肺也，其原出於太淵，太淵二。陽中之太陽心也，其原出於大陵，大陵二。陰中之少陽肝也，其原出於太沖，太沖二。陰中之至陰脾也，其原出於太白，太白二。陰中之太陰腎也，其原出於太溪，太溪二。膏之原出於鳩尾，鳩尾一。 
肓之原出於脖，脖 一。凡此十二原者，主治五臟六腑之有疾者也。脹取三陽，飧泄取三陰。 
是《靈樞》以五臟之十二穴為原，此則以六臟六腑十二經各有原。言心之原出於大陵者，即候包絡之病，蓋君相之血脈通貫也。言少陰之原出於兌骨者，少陰心也，兌骨即神門。邪客篇曰︰少陰獨無輸者，不病乎？曰，其外經病而臟不病，故獨取經於掌後銳骨之端，即此義也。越人之意，非謂心有兩原，乃指君相氣合厥陰少陰，可同治也。 
十二經皆以輸為原者，何也？然五臟輸者，三焦之所行，氣之所留止也。三焦所行之輸為原者，何也？
然︰齊下腎間動氣者，人之生命也，十二經之根本也，故名曰原。三焦者，原氣之別使也，主通行三氣，經歷於五臟六腑。原者，三焦之尊號也，故所止輒為原。五臟六腑之有病者，皆取其原也。 
十二經皆以輸為原者，言九針十二原中。皆以五臟之輸穴為原，非謂六腑也。然五臟六腑之輸，皆系三焦之所行，其氣所留止之處也，故稱曰原。三焦之根，起於腎間命門，人之生命之原，十二經之根本，皆系乎此。由鼻吸入之天陽，過肺歷心，引心火循膂筋，入腎系，至命門，蒸膀胱之水，化氣上騰。三焦主持相火，為腎中原氣之別使，是十二經之營衛流行，皆三焦之所使也。通行生氣於五臟六腑之輸穴，其所留止，輒謂之原。以其原於命門動氣間而得名，亦以見三焦乃腹包膜，其連網脂膜，皆三焦之物，為統攝臟腑之郛郭也。 
六十七難曰︰五臟募皆在陰，而俞在陽者，何謂也？ 
然︰陰病行陽，陽病行陰，故云募在陰，俞在陽。 
募，音幕，經氣結聚處也。俞，輸轉之義。經氣由此而輸於彼也。五臟之募皆在腹，肺之募，中府二穴，在胸博雲門下，同身寸之一寸，乳上三肋間動脈陷中，屬本經。心之募，巨闕一穴，在鳩尾下，同身寸之一寸，屬任脈。脾之募，章門二穴，在大橫外直臍端，屬肝經。肝之募，期門二穴，在不容兩旁，各同身寸之一寸五分，直乳第二肋端，屬本經。腎之募，京門二穴，在監骨腰中，挾脊季脅下，屬膽經。五臟之俞皆在背，肺俞在第三椎之下，心俞在五椎之下，肝俞在九椎之下，脾俞在十一椎之下，腎俞在十四椎之下，又有膈俞者，在七椎之下，皆挾脊兩旁，各同身寸之一寸五分，總屬足太陽經也。陰病行陽，陽病行陰者，背為陽，腹為陰。俞在於背，俞者，臟中陰氣之所輸也，是以陰病行於陽也。募在於腹，募者，臟中陽氣之所結也，是以陽病行於陰也。以見陰陽經絡，氣相交貫，臟腑腹背，氣相通應，故其病氣之結聚輸轉之處，交相會也。經曰︰從陽引陰，從陰引陽，即此義也。 
按︰《內經》六腑亦有募有俞，不獨五臟為然也。此章明臟腑陰陽之氣，交相通貫，言五臟而不及六腑者，省文也。胃之募，中脘一穴，在臍上，同身寸之四寸，屬任脈。大腸募，天樞二穴，在肓俞旁，同身寸之一寸五分，挾臍二寸，屬胃經。小腸募，關元一穴，在臍下，同身寸之三寸，屬任脈。膽募，日月二穴，在期門下，同身寸之五分，直乳第二肋下，屬本經。膀胱募，中極一穴，在臍下，同身寸之二寸三分，屬任脈。三焦募，在臍下，同身寸之二寸，屬任脈。此六腑之募，亦皆在腹。胃俞在十二椎之間，大腸俞在十六椎之間，小腸俞在十八椎之間，膽之俞在十椎之間，膀胱俞在十九椎之間，三焦俞在十三椎之間。又有心包俞在四椎之間，亦俱挾脊兩旁，各同身寸之一寸五分，屬足太陽經也。觀陰陽募俞並舉為言，則非獨指五臟明矣，故補注之。 
六十八難曰︰五臟六腑，各有井滎輸經合，皆何所主？ 
然︰經言所出為井，所流為滎，所注為輸，所行為經，所入為合。井主心下滿，滎主身熱，輸主體重節痛，經主喘咳寒熱，合主逆氣而泄，此五臟六腑井滎輸經合所主病也。 
主，主治也。經言，《靈樞‧九針十二原篇》文也。井，山谷中泉水之所出也。滎，小水尚未能流利者也。輸，輸瀉之所注也。經，由輸而經過之徑也。合，水流而會合之處也。井主心下滿者，井應木，木者肝，肝主滿重節痛也。滎應火，火者心，心主身熱也。輸應土，土者脾，脾主體重也。經主咳嗽寒熱者，經應金，金者肺，肺主寒熱也。合主氣逆而泄者，合應水，水者腎，腎主泄也。此論五臟為病之一端耳。不言六腑者，舉臟足以該腑也。然《內經》辨病取穴之法，實不止此，不可執一說而不知變通也。 
按︰此七難論輸穴也。然某穴至某穴之一寸者，將謂周尺耶，秦尺耶，漢尺耶，抑近世之尺耶？聚訟紛紜，莫衷一是，皆為不明同身取寸之義也。或以患人之中指中節取寸，便為獨得心傳，殊不知瘦人指長而身小，則背腹之橫寸，豈不太闊，肥人指短而身長，則背腹之橫寸，豈不太狹，有身長指長而頭小者，則頭間之寸，豈不嫌長，有身短指短而頭大者，則頭間之寸，豈不嫌短，似此肥瘦長短之差訛，安能準的。所謂同身取寸者，必同其身體而取之也。考其法以《靈樞‧骨度篇》尺寸為主，再量人身尺寸，隨取而折之，自無長短肥瘦之差訛。假如骨度篇雲︰肩至肘，長一尺七寸，量患人由肩至肘，長一尺三寸六分，以八折合之，所云某穴至某穴一寸者，僅得八分，餘可類推。此同身取寸之活法，針灸之要事，不可不知也。 
附《靈樞‧骨度篇》黃帝問於伯高曰︰脈度言經之長短，何以立之？伯高曰︰先度其骨節之大小廣狹長短，而脈度定矣。黃帝曰︰願聞眾人之度，人長七尺五寸者，其骨節之大小長短各幾何？伯高曰︰頭之大骨，圍二尺六寸，胸圍四尺五寸，腰圍四尺二寸，發所覆者，顱至項，尺二寸。《甲乙經》「尺」字上有「一」字。發以下至頤，長一尺。君子終折。《甲乙經》「君子」作「男子」。 
結喉以下至缺盆中，長四寸。缺盆以下至 KT，長九寸，過則肺大，不滿則肺小。 KT 以下至天樞，長八寸，過則胃大，不及則胃小。天樞以下至橫骨，長六寸半，過則回腸廣長，不滿則狹短。橫骨長六寸半，橫骨上廉以下，至內輔之上廉，長一尺八寸。內輔之上廉以下至下廉，長三寸半，內輔下廉下至內踝，長一尺三寸。內踝以下至地，長三寸。膝 以下至跗屬長一尺六寸。 
跗屬以下至地，長三寸。故骨圍大則太過，小則不及。角以下至柱骨，長一尺。行腋中不見者，長四寸。腋以下至季脅，長一尺二寸，季脅以下至髀樞，長六寸。髀樞以下至膝中，長一尺九寸。 
膝以下至外踝，長一尺六寸。外踝以下至京骨，長三寸。京骨以下至地，長一寸。耳後當完骨者，廣九寸。耳前當耳門者，廣一尺三寸。兩顴之間，相去七寸。兩乳之間，廣九寸半。《甲乙經》作廣八寸。 
兩髀之間，廣六寸半。足長一尺二寸，廣四寸半。肩至肘，長一尺七寸，肘至腕，長一尺二寸半。腕至中指本節，長四寸。本節至其末，長四寸半。項發以下至背骨，長二寸半。膂骨以下至尾 二十一節，長三尺。上節長一寸四分分之一，奇分在下，故上七節至於膂骨，九寸八分分之七。此眾人骨之度也。所以立經脈之長短也。是故視其經脈之在於身也，見其浮而堅，其見明而大者多血，細而沉者多氣也。 

