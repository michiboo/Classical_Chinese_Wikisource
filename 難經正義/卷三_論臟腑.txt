三十難曰︰榮氣之行，常與衛氣相隨不？ 
然︰經言人受氣於穀，穀入於胃，乃傳於五臟六腑，五臟六腑，皆受於氣。其清者為榮，濁者為衛，榮行脈中，衛行脈外，榮周不息，五十而複大會。陰陽相貫，如環之無端，故知榮衛相隨也。 
榮衛循行之義，已詳一難中。此言榮衛相隨不息之原，起於胃之穀氣，其清者為榮，即穀味之精，乃陽中之陰也。血為榮，行於脈中，其濁者為衛，即谷味之氣，乃陰中之陽，即所謂陽明悍氣也，化氣為衛，以衛護於脈外。《素問‧痺論》雲︰營者，水穀之精氣也，和調於五臟，灑陳於六腑，乃能入於脈也。衛者，水穀之悍氣也，其氣 疾滑利，不能入於脈也。亦即此義。但此節乃《靈樞‧營衛生會篇》中語。惟《靈樞》作穀入於胃，以傳於肺，五臟六腑皆以受氣，為少殊耳。 
然胃中水穀之精，為微絲液管吸至頸會管，過肺入心，化赤為血，以榮五臟六腑。經脈之中，刪去（以傳於肺）四字，便乖臟腑傳道之義，關系匪輕，不可缺也。 
三十一難曰︰三焦者，何稟何生？何始何終？其治常當何許，可曉以不？ 
然︰三焦者，水穀之道路，氣之所終始也。上焦者，在心下，下膈，在胃上口，主內而不出，其治在膻中，玉堂下一寸六分，直兩乳間陷者是。中焦者，在胃中脘，不上不下，主腐熟水穀，其治在臍旁。下焦者，當膀胱上口，主分別清濁，主出而不內。以傳道也，其治在臍下一寸。故名曰三焦，其府在氣街。 
前節舉五臟六腑，稟水穀榮衛之氣而相資養，為論臟腑之首條。此因三焦之氣化，論其發用之理也。夫三焦者，稟元氣以資始，合胃氣以資生，上達胸中而為用，往來通貫，宣布無窮，造化出納，作水穀之道路，為氣之所終始也。上焦在膈膜之下者，以其上層與膈膜下層黏屬也。其氣自下而上，散於胸中，分佈薰蒸於皮膚腠理，故在胃上口，主納而不令出，其治在膻中穴，屬任脈，在玉堂下同身寸之一寸六分陷者中，任脈氣所發也。中焦在胃中脘，以其包肝裹胃也，其治在臍旁之天樞，胃脈之穴也，其用在胃之中脘，中脘者，乃十二經所起所會，陰陽肉完之處，故曰脘也。 
下焦者，當膀胱上口，乃闌門之分，蓋由此清者入於膀胱而為氣為溺，濁者入於大腸而為滓為穢，故主出而不納，以傳道也，其治在臍下任脈之陰交穴。《素問‧靈蘭秘典論》曰︰三焦者，決瀆之官，水道出焉，即指此也。其所在氣街者，氣街在毛際兩旁，足陽明經穴，乃三焦之根，原氣所之處，即由腎系所生之脂膜也。夫三焦屬相火之宅，火之性自下而上，故《素問‧經脈別論》曰︰飲入於胃，游溢精氣，上輸於脾，此指中焦也。脾氣散精，上歸於肺，此指上焦也。通調水道，下輸膀胱，此指下焦也。然論上中下三焦之氣，何以獨重乎飲，不知氣乃水之所化也。膀胱之水，借吸入之天陽，引心火至下焦，薰蒸化而為氣以上達，為津為液為汗，此火交於水化氣之理，即乾陽入坤陰，隨陽氣上騰而為雲為雨之義也。若夫三焦之形質，詳見於二十五難，可參互觀之。
三十二難曰︰五臟俱等，而心肺獨在膈上者，何也？ 
然︰心者血，肺者氣，血為榮，氣為衛，相隨上下，謂之榮衛，通行經絡，榮周於外，故令心肺在膈上也。 
《素問‧五臟生成篇》曰︰諸血皆屬於心，諸氣皆屬於肺。是心主血，血為榮，肺主氣，氣為衛，血流據氣，氣動依血，營衛相隨，通行經絡，周於身外，猶天道之運於上，故居膈上也。膈，膈膜也。凡人心肺之下，諸臟之上，有膈膜一層，薄如細網，隨呼吸以升降，遮隔濁氣，不使上薰於心肺也。首節明血氣之用，此節言血氣之體，以見人身臟腑，皆賴血氣之榮養也。 
三十三難曰︰肝青象木，肺白象金，肝得水而沉，木得水而浮，肺得水而浮，金得水而沉，其意何也？然肝者，非為純木也，乙，角也，庚之柔。大言陰與陽，小言夫與婦。釋其微陽，而吸其微陰之氣，其意樂金，又行陰道多，故令肝得水而沉也。肺者，非為純金也，辛、商也，丙之柔。大言陰與陽，小言夫與婦。釋其微陰，婚而就火，其意樂火，又行陽道多，故令肺得水而浮也。肺熟而複沉，肝熟而複浮者，何也？故知辛當歸庚，乙當歸甲也。 
此言陰陽互根，五行化合之理。人身不外乎陰陽，交則生，不交則病，離則死。越人特舉肝肺而言者，肝藏魂，肺藏魄，魂魄為一身陰陽之主宰也。以十干合臟腑，甲陽木應膽，乙陰木應肝。丙陽火應小腸，丁陰火應心，戊陽土應胃，己陰土應脾，庚陽金應大腸，辛陰金應肺，壬陽水應膀胱，癸陰水應腎。若以五音配五行，宮土、商金、角木、徵火、羽水，各因十干之陰陽，而分太少也。肝屬乙木，得水當浮，何以反沉？ 
然︰肝雖乙木，乙與庚合，庚為陽金，金性本沉，婦當從夫，其意樂金。而失木之本性，故得水反沉也。肺屬辛金，金得水當沉，何以反浮？ 
然︰肺雖辛金，辛與丙合，丙為陽火，火性炎上，婦當從夫，其意樂火，而失金之本性，故得水反浮也。生則生氣旺，故能化合，熟則生氣盡，故不能化合。所以肝熟而複浮，肺熟而複沉，各歸其本性也。大而言之，即天地之陰陽，小而言之，即人倫之夫婦，其理一也。 
夫肝屬足厥陰經，位於膈下，故行陰道多也。肺屬手太陰經，位於膈上，故行陽道多也。今舉肝肺類推，則臟腑陰陽之化合，從可會通矣。 
按︰十干者，甲乙、丙丁、戊己、庚辛、壬癸也。五行化合者，甲己化土，乙庚化金，丙辛化水，丁壬化木，戊癸化火也。化合之義，未有明其所以然者，請詳言之。術士僉謂逢龍則化，蓋甲己之年，首丙寅月，次丁卯，次戊辰。辰為龍，龍善變化，戊為陽土，此一年之運，皆當屬土。汪雙池非之，言寅月三陽出於地上，是地氣始升也，化氣當自寅月始，如甲己之年，首丙寅月，丙火生土，故甲己化土。化氣者，化其所生之氣也，餘可類推。斯說頗為近理，然於化合之義，究不能明。或謂經曰丹天之氣，經於牛女戊分， 天之氣，經於心尾己分，蒼天之氣，經於危室柳鬼，素天之氣，經於亢氐畢昂，玄天之氣，經於張翼婁胃，其戊己分者，則奎壁角軫也。五天五行之守氣，各有所橫，以加於宿度，臨於十干之上。如 氣於心尾己分，心尾當甲，角軫當己，故土位甲己也，以下皆然。此言似近理而實非，蓋天動而虛，其氣圓通，而初無定氣，其臨御五行，自有本然當然之則，而初非有守氣以期之也。況所謂化氣者，逢合則化，不逢合則不化。五天之氣，雖應五行，而於化合之理，無所取義，未可執也。蕭吉《五行大義》引季氏《陰說》曰︰木八畏庚九，故以妹乙妻庚，庚氣在秋，和以木氣，是以薺麥當秋而生，所謂妻來之義。火七畏壬六，故以妹丁妻壬，壬得火熱氣，故款冬當冬而華。金九畏丙七，故以妹辛妻丙，丙得金氣，故首夏靡草薺麥死。故夏至之後，三庚為伏，以畏火也。土五畏甲八，故以妹己妻甲，土帶陰陽，合以雌嫁木，故能生物也。水六畏土，故以妹癸妻戊，五行相和，是其合也。張行成《翼元》雲︰天元五運之數，以坤元主土，配中央作五行之化源，自土至火，以次相生，然十干配五行，多不類者，蓋有相剋之變數在其中也。甲木克己土為妻，生庚金為一變。乙庚次甲己，故乙庚為金運。庚金克乙木，生丙火，丙火克辛金，生壬水，自乙庚之金生壬水，凡兩變。丙辛次乙庚，故丙辛為水運。丙火克辛金，生壬水，壬水克丁火，生戊土，戊土克癸水，生甲木，自丙辛之水生甲木，凡三變。丁壬次丙辛，故丁壬為木運。壬水克丁火，生戊土，戊土克癸水，生甲木，甲木克己土，生庚金，庚金克乙木，生丙火，自丁壬之木生丙火，凡四變。戊癸次丁壬，故戊癸為火運。戊土克癸水，生甲木，甲木克己土，生庚金，庚金克乙木，生丙火，丙火克辛金，生壬水，壬水克丁火，生戊土，自戊癸之火生戊土，凡五變。甲己又次戊癸，故甲己複為土運。於是戊癸會於中央也。此說皆盡五行生剋之妙，然陰陽之理，以和為洽，夫婦之道，非脅可成，究未若羅淡生《內經博議》引申《天元玉冊》之義曉暢也，岐伯述《天元玉冊》曰︰太虛寥廓，肇基化元，萬物資始，五運終天，布氣真靈，總統坤元。夫肇基化元而布氣真靈，乃雲總統於坤元，是坤元為萬物之母也。坤元既為萬物之母，而總統之，則天亦必有以先用之也。天之十干，以戊己居中宮，而先用水火，然後成於金木，豈非總統坤元，而以土為首之義乎﹗是以天之御化，首以土為甲，而甲遂為土，仍順布五行於乙丙丁戊之上，而以本氣化之，土生金，以金加於乙，金生水，水加丙，水生木，木加丁，木生火，火加戊，五行畢再傳，而土加於己，故甲己合也。金加庚，故乙庚合也。水加辛故丙辛合也。木加壬，故丁壬合也。火加癸，故戊癸合也。此因合而化，一定之理，有不可移易者也。然本氣之陰陽，仍有不能從化，而依之以為用者，如加陽干為氣有餘，加陰干為氣不足，此又因值年以佐用也。 
三十四難曰︰五臟各有聲色臭味，皆可曉知以不？ 
然︰十變言︰肝色青，其臭臊，其味酸，其聲呼，其液泣；心色赤，其臭焦，其味苦，其聲言，其液汗；脾色黃，其臭香，其味甘，其聲歌，其液涎；肺色白，其臭腥，其味辛，其聲哭，其液涕；腎色黑，其臭腐，其味鹹，其聲呻，其液唾，是五臟聲色臭味也。
此本五行而言五臟之用也。肝屬木，青者，木之色也；臊者，木之氣也；酸者，曲直作酸，木之味也；其聲呼者，聲引而長，亦木之氣也；其液泣者，肝開竅於目，故為泣也。心屬火，赤者，火之色也；焦者，火之氣也，苦者，炎上作苦，火之味也；其聲言者，言散而揚，火之象也；其液汗者，心主血，汗為血之標也。脾屬土，黃者，土之色也；香者，土之氣也；其味甘者，稼穡作甘，土之味也；其聲歌者，歌緩而敦，土之象也，或雲︰脾神好樂，故其聲主歌；其液涎者，脾開竅於口，故為涎也。肺屬金，白者，金之色也；腥者，金之氣也；辛者，辛從革，金之味也；其聲哭者，哭悲而激慘，金之象也；其液涕者，肺開竅於鼻，故為涕也。腎屬水，黑者，水之色也；腐者；水之氣也；咸者，潤下作鹹，水之味也；其聲呻者，呻沉而咽，為水之象也，又腎位遠，非呻之氣不得及於息，故聲之呻者；自腎出也；其液唾者，腎開竅於舌下，故為唾也。十變，陳氏謂肺主聲，肝主色，心主臭，脾主味，腎主液，五臟錯綜，互相有之，故云十變也。 
按︰徐氏雲︰五臟之聲《靈樞‧九針論》、《素問‧宣明五氣篇》俱雲︰心噫、肺咳、肝語、脾吞、腎欠，此則為呼言歌哭呻，乃本之《素問‧陰陽應象大論》，蓋彼以病之所發言，此以情之所發言，其理一也。讀經當推測其義，如此則無不貫矣。 
五臟有七神，各何所藏耶？ 
然︰臟者，人之神氣所舍藏也。故肝藏魂，肺藏魄，心藏神，脾藏意與智，腎藏精與志也。 
五臟言有七神者，脾與腎兼兩神也。臟者，藏也，言人之神氣藏於內焉。肝藏魂者，魂乃陽之精，氣之靈也。人身氣為陽，血為陰，陽無陰不附，氣無血不留。肝主血而內含陽氣，是之謂魂。究魂之根源，則生於坎水之一陽，推魂之功用，則發為乾金之元氣。不藏於肺而藏於肝者，陽潛於陰也，不藏於腎而藏於肝者，陰出於陽也。晝則魂游目而為視，夜則魂歸於肝而為寐。《靈樞‧本神篇》雲︰隨神往來謂之魂，言其知覺之靈處也。肺藏魄者，魄乃陰之精，形之靈也，肝主血，本陰也，而藏陽魂，陽潛於陰也。肺主氣，本陽也，而藏陰魄，陰生於陽也。 
人之初生，耳目心識，手足運動，啼呼為聲，皆魄之靈也。百合病恍惚不寧，魄受擾也，魔魘中惡，魄氣掩也。本神篇雲︰並精而出入者謂之魄，言其運動之能處也。心藏神者，神主知覺，明照萬事之義也。夫神為何物，乃腎中之精氣，而上歸於心，合為離卦，中含坎水之象，惟其陰精內含，陽精外護，心藏之火，所以光明朗潤而能燭物。蓋神即心火，得腎陰濟之而心湛然，神明出焉。心血不足則神煩，風痰入心則神昏。本神篇雲︰兩精相搏謂之神，言其陰陽合體之妙機也。脾藏意與智者，脾主守中，故能記憶，又主運用，故能周慮。本神篇雲︰心有所憶謂之意，因慮而處物謂之智，蓋脾主思故也。腎藏精與志者，心之所存謂之志，神生於精，志生於心，亦心腎交濟之義。 
按︰志者，專意而不移也。志本心之作用，而藏於腎者，陽藏於陰中也。腎主精，為五臟之本，精生髓，為百骸之主，精髓充足，伎巧出焉，志之用也。本神篇雲︰初生之來謂之精，意之所存謂之志，亦此義也。 
三十五難曰︰五臟各有所，腑皆相近，而心肺獨去大腸小腸遠者，何謂也？ 
然︰經言心榮肺衛，通行陽氣，故居在上；大腸小腸，傳陰氣而下，故居在下，所以相去而遠也。 
肝之腑膽，脾之腑胃，腎之腑膀胱，其位皆相近。心之腑小腸，肺之腑大腸，何以皆相遠？ 
蓋血為營而心主血，故營屬心，氣為衛而肺主氣，故衛屬肺。心榮肺衛，行陽氣而居上，大腸小腸，傳陰氣而居下，所司不同，其經雖相合，而位則相遠矣。 
又諸腑者，皆陽也，清淨之處。今大腸小腸，胃與膀胱，皆受不淨，其意何也？ 
又問陽宜清淨，而諸腑皆陽也，則當為清淨之處，然大腸小腸，胃與膀胱，反受穢濁，獨不及膽，何也？蓋膽無所受故也。 
然︰諸腑者，謂是非也。經言小腸者，受盛之腑也；大腸者，傳寫行道之腑也；膽者、清淨之腑也；胃者，水穀之腑也；膀胱者，津液之腑也。一腑猶無兩名，故知非也。小腸者，心之腑；大腸者，肺之腑；膽者，肝之腑；胃者，脾之腑；膀胱者，腎之腑。 
言諸腑雖屬於陽，而非皆清淨之腑也。《素問‧靈蘭秘典論》曰︰小腸者，受盛之官，化物出焉。盛音承，貯也。言受胃之物，化其渣滓，故云受盛之腑也。又曰︰大腸者，傳道之官，變化出焉。言小腸中物，至此精汁已盡，變化為糟粕而出，故云行道之腑也。又曰︰膽者，中正之官，決斷出焉。膽無受而有瀉，故云清淨之腑也。又曰︰脾胃者，倉廩之官，五味出焉。言胃主納穀，脾主消穀，二者相合，統稱倉廩之官，故云水穀之腑也。又曰︰膀胱者，州都之官，津液藏焉，氣化則能出矣。言膀胱之水，能化而為氣，由衝任直上，化津化液化汗，故云津液之腑也。諸腑各有名，如上文所云，皆實指受穢濁者也。蓋諸體為陽，而用則為陰，經所謂濁陰歸六腑也。惟膽名清淨，故不受穢濁，若餘腑亦名清淨，則有兩名矣。《靈樞‧本輸篇》曰︰肺合大腸，心合小腸，肝合膽，脾合胃，腎合膀胱，此其義也。 
按︰西醫言小腸緊接於胃之下口，由幽門起至闌門止，約長二丈，通體皆是脂膜相連，中有微絲管，其膽之苦汁，胰之甜汁，均由微絲管注入小腸，化食物，而所化之精汁，由眾液管從膜中吸至頸會管，過肺入心，化赤為血而達各臟。經言小腸者受盛之官，化物出焉者，實指小腸之氣化也。其附小腸之脂膜，即三焦之物，而又屬之脾。小腸又繫心之腑，其相通之道，即由微絲管從三焦上膈，至包絡而達心，心遺熱於小腸，則化物不出，為痢為淋，脾陰不足，則中焦不能受盛、為膈食便結，三焦相火不足，不能蒸化水穀，則為溏瀉矣。大腸由闌門接小腸起，至肛門止，約長五尺餘，小腸中物，至此精汁已盡化，變為糟粕而出。經言大腸者傳道之官，變化出焉者，指大腸能傳道糟粕也。然大腸所以能傳道者，以其為肺之腑，肺氣下達，故能傳道，是以大便秘結，有升舉肺氣之法也。膽附肝右葉之旁，中貯苦汁，其汁乃下部回血入肝所化，人食後小腸飽滿，上逼膽囊，使其汁流入小腸之內，以榨化食物而利傳渣滓，此西醫之言也。不知膽汁色青而屬陽，本得肝陰所生之氣化，有是氣乃有是汁耳。若以汁論，膽汁多者，膽大而無畏懼；若以氣論，則膽火旺者，亦無畏懼。太過者，不得乎中，則失其正，故有敢為橫暴之事；不及者，不得乎中，則失其正，故常存懼怯之心。經言膽者中正之官，決斷出焉。謂氣不剛不柔，得成中正，而臨事自有決斷也。以肝膽二者合論，肝之陽，藏於陰，故主謀；膽之陽，出於陰，故主斷。若夫瀉而不受，故名清淨之腑也。胃居膈下，其形紆曲如袋，其紋密，故食物易入雖出，上連食管，下接小腸，周遭多細穴，以生津汁，食物經胃津融和，略似濃粥，即出胃之下口幽門，而至小腸頭，與膽之苦青汁，胰之甜白汁會合，榨出精液，經眾液管吸至頸，即過肺入心，化赤為血。胰者，附脾之物，脾統血，胰中之甜白汁，乃脾血得脾陽之氣化而成。經言脾胃者，倉廩之官，五味出焉。蓋胃納穀，脾消穀，二者相合，而後成功，故可統稱倉廩也。然膽汁化食，戴元禮入肝之說，有由來矣。膀胱居兩跨骨內正中，即陰交骨裡，體圓如盤，舒縮自如，下口與前陰相連，上口有小孔甚細，為下焦之脂膜遮閉，飲入之水，由胃下幽門之上小竅，散布下焦網膜，滲入為溺，無溺則縮，溺至則舒，溺多則漲。西醫但知膀胱藏溺，而不知水入膀胱，化氣上行，則為津液，所剩餘質，乃下出而為溺。經言膀胱者，州都之官，津液藏焉，氣化則能出矣。其言氣化則能出者，謂出津液，非出溺也。氣化二字，前於八難腎間動氣論中，已約略言之，今再詳陳其義。夫氣者乃火交於水所化，觀十二辟卦，乾陽入坤陰而化為氣，氣升為雲為雨，人與天地參，其陰陽之理一也。蓋人心主火，人鼻吸入之氣，乃天陽也，亦屬火。從鼻入肺，歷心系，引心火，循脊背之膂筋，下入腎系。又從腎系以達下焦氣海。氣海者何？即三焦之根，位居臍下，經謂胞室，王清任謂之氣府者是也。 
凡人吸入之天陽，合心火下至胞室，則蒸動膀胱之水，化氣上騰，其氣透出膀胱，入於胞室，上循臍旁，由衝任上膈入肺，而還出於口，隨呼而出，上出之氣，著漆石則為露珠，在口舌臟腑之中，則為津液，又外出於皮毛，以薰膚潤肌而為汗，所謂氣化則津液能出者此也。老人溺多，化氣少而水質多，壯者溺少，化氣多而水質少也。吸入從脊，督脈主之，呼出從膈，任脈主之，吸入陽也，火交於水也，呼出陰也，氣即是水也。火不足以蒸水，則津液不升，氣不得化，水不足以濟火，則津液乾枯，小水不下，故曰膀胱者，津液之腑也。 
小腸謂赤腸，大腸謂白腸，膽者謂青腸，胃者謂黃腸，膀胱者謂黑腸，下焦之所治也。 
此以五行五臟之色，以分別五腑，皆名為腸，則俱受穢濁，所以明不淨之故也，下焦之所治者，《靈樞‧營衛生會篇》曰︰水穀者，常並居於胃中，成糟粕而俱下於大腸，而成下焦，滲而俱下，濟泌別汁，循下焦而滲入膀胱焉。故五腑皆下焦之氣所治也。 
三十六難曰︰臟各有一耳，腎獨有兩者，何也？ 
然︰腎兩者，非皆腎也。其左者為腎。右者為命門。命門者，謂精神之所舍，原氣之所系也；男子以藏精，女子以系胞。故知腎有二也。 
腎有兩枚，左右各一，一主水，一主火，應乎升降之機也。命門者，以其為三焦之根，十二經元氣之海，藏精施化之具，系胞受孕之處，為人生命之原，故曰命門也。《靈樞‧根結篇》、《素問‧陰陽離合論》所謂太陽根起於至陰，結於命門。命門者，目也。此指太陽經終於睛明，睛明所夾之處為腦心，乃至命之穴，故曰命門，與此義不同。然實指右腎為命門，恐未盡是，以氣脈論之，水升於左，火降於右，左右者，陰陽之道路，升降之樞機，越人診脈獨取寸口，以左尺候水，右尺候火，故左名腎，右名命門，其義或取乎此。 
按︰西醫言腎形如豆，色紫質堅，頗類豬羊之腎，左右兩枚，長約三寸，闊約寸半，濃約七八分，其重約三兩至四兩。人高腎大，人矮腎小，位在脊骨十二節間，周遭三焦脂膜包裹，腎中有油膜一條，貫於脊骨，名為腎系，下通網膜，又有氣管由肺而下，附脊循行，下入腎系，而透入網膜，達於丹田下焦之原。夫兩腎屬水，中間腎系屬火，即命門也。《素問‧刺禁論》雲︰七節之旁，中有小心者，即指命門言也。人與天地參，命門與太極相似，太極生兩儀，兩儀生四象，四象生八卦，八卦生六十四卦，自命門生兩腎，兩腎生六臟六腑，六臟六腑生四肢百骸之類。故人之交媾，未有精聚，先有火會，是火為先天之本始，水為天一之真元，腎中之火，名曰相火，即坎中龍雷之火也。是一陽陷於二陰之中，乃成乎離，而位乎坎，即兩腎有命門之義也。命門乃三焦之根，為相火之宅，相火布於三焦，即由命門始也。陳無擇謂有脂狀如手大，正與膀胱相對，有白脈自中出，夾脊而上貫於腦者，亦指三焦腎系而言也。越人獨取寸口診候，此相火生脾土，命門寄夫右尺，故作左為腎，右為命門以解之，亦水升於左，火降於右之義也。 
三十七難曰︰五臟之氣，於何發起，通於何許，可曉以不？ 
然︰五臟者，當上關於九竅也。故肺氣通於鼻，鼻和則知香臭矣；肝氣通於目，目和則知黑白矣；脾氣通於口，口和則知穀味矣；心氣通於舌，舌和則知五味矣；腎氣通於耳，耳和則知五音矣。 
此節乃《靈樞‧脈度篇》文，稍有增易，大意謂五臟和則七竅通，不和則七竅不通。經言上閱七竅，此言九竅，當是簡誤。若潔古認真九竅，添「三焦之氣通於喉，喉和則聲鳴矣」二句，未免蛇足。謝氏曰︰本篇問五臟之氣，於何發起，通於何許，答文止言五臟通九竅之義，而不及五臟之起發，恐有缺文。 
五臟不和，則九竅不通，六腑不和，則留結為癰。 
五臟神氣之所舍，不和則氣不得上達，故七竅不通。若六腑不和，則血氣留滯於皮腠，有形之物，積聚而為癰矣。此結上起下之辭也。 
邪在六腑；則陽脈不和，陽脈不和，則氣留之，氣留之則陽脈盛矣。邪在五臟，則陰脈不和，陰脈不和，則血留之，血留之則陰脈盛矣。陰氣太盛，則陽氣不得相榮也，故曰格。陽氣太盛，則陰氣不得相榮也，故曰關。陰陽相盛，不得相榮也，故曰關格。關格者，不得盡其命而死矣。 
陽邪中於六腑，則陽脈不和，陽脈不和，則氣壅而邪實，邪實則不和之脈轉而盛矣。陰邪中於五臟，則陰脈不和，陰脈不和，則血滯而邪實，邪實則不和之脈轉而盛矣。陰陽之脈俱盛，則成關格之証死矣。此亦《靈樞‧脈度篇》文，惟「關格」二字，與經文相反，當是錯簡。若夫覆溢關格之脈証，可與三難參觀。 
按︰《靈樞‧脈度篇》曰︰陰氣太盛，陽氣不能榮，故曰關。陽氣太盛，陰氣不能榮，故曰格。終始篇曰︰人迎四盛，且大且數，名曰溢陽，溢陽為外格。脈口四盛，且大且數，名曰溢陰，溢陰為內關。《素問‧六節臟象論》曰︰人迎四盛以上為格陽，寸口四盛以上為關陰。仲景《傷寒論》雲︰寸口脈浮而大，浮為虛，大為實，在尺為關，在寸為格。斯皆以陰氣盛為關，陽氣盛為格，故知此節「關格」二字倒置，為錯簡也。 
經言氣獨行於五臟，不榮於六腑者，何也？ 
然︰夫氣之所行也，如水之流，不得息也。故陰脈榮於五臟，陽脈榮於六腑，如環之無端，莫知其紀，終而複始，其不覆溢，人氣內溫於臟腑，外濡於腠理。 
滑氏曰︰此因上章「營」字之意，而推及之也。亦《靈樞》十七篇文，大同小異。所謂氣行於五臟，不營六腑者，非不營行六腑，謂在陰經，則營於五臟，在陽經，則營於六腑。脈氣周流，如環無端，則無關格覆溢之患，而人氣內得以溫於臟腑，外得以濡於腠理矣。 
三十八難曰︰臟惟有五，腑獨有六者，何也？ 
然︰所謂腑有六者，謂三焦也。有原氣之別焉，主持諸氣，有名而無形，其經屬手少陽，此外腑也，故言腑有六焉。 
三焦有形，於二十五難注中已詳細言之。此論三焦為原氣別使，根於命門，導引諸氣，潛行默運於一身之中，無或間斷也。外腑，謂在諸臟腑之外也，三焦之形質可考，三焦之氣化難見，故曰有名而無形也。 
三十九難曰︰經言腑有五，臟有六者，何也？ 
然︰六腑者，止有五腑也。五臟亦有六臟者，謂腎有兩臟也。其左為腎，右為命門。命門者，謂精神之所舍也，男子以藏精，女子以系胞，其氣與腎通，故言臟有六也。 
腑有五者，何也？ 
然︰五臟各一腑，三焦亦是一腑，然不屬於五臟，故言腑有五焉。 
經言腑五臟有六，無考，不知所出。又以三焦不附於臟，故不名為腑，雖有六腑，只五腑也。 
臟亦有六者，以右腎命門，指為一臟也，然腎雖有兩，而左右之氣相通，實皆腎而已，恐不得分為兩臟。命門辨說，已詳言三十六難注中，可參合而觀之。 
按︰五臟五腑，以合五行，肺合大腸，金也；肝合膽，木也；腎合膀胱，水也；心合小腸，火也；脾合胃，土也。手厥陰，包絡，即心外之衣，為心主之宮城，手少陽三焦，乃腔內脂膜，為臟腑之郛郭，同司相火而相合，是六臟六腑，以應夫十二經脈也。若以腎分為兩臟，則為七臟矣。《靈樞‧本輸篇》腎合膀胱，膀胱者，津液之腑也。少陽屬腎，腎上連肺，故將兩臟。三焦者，中瀆之腑也，水道出焉，屬膀胱，是孤之腑也。經言腎將兩臟者，以腎兼主水火二氣也。 
少陽三焦之脈，散於胸中，而腎脈亦上連於肺，肺為天而主氣，三焦之下俞，屬於膀胱，而膀胱為津液之腑，乃腎之合，三焦主相火，生於腎而遊行於上下，膀胱主水，亦生於腎，蓋以水臟而領水腑也。然膀胱之氣，化津化液化汗，皆三焦相火蒸騰所致。夫天一之水，地二之火，皆腎所生，合而論之是太極，分而論之猶兩儀。故本藏篇曰︰腎合三焦膀胱，三焦膀胱者，腠理毫毛其應，即此義也。且腎雖兼將兩臟，實陰陽相貫，水火互交，並主藏精，而為生氣之原，不得謂三焦無形，分腎為兩臟明矣。 
四十難曰︰經言肝主色，心主臭，脾主味，肺主聲，腎主液。鼻者肺之候，而反知香臭；耳者腎之候，而反聞聲。其意何也？ 
然︰肺者，西方金也，金生於巳，巳者，南方火也，火者心，心主臭，故令鼻知香臭；腎者，北方水也，水生於申，申者，西方金，金者肺，肺主聲，故令耳聞聲。 
此五主，《素》《靈》無考，是摭古醫經者。陳氏曰︰臭者心所主，鼻者肺之竅，心之脈上肺，故令鼻能知香臭也。耳者腎之竅，聲者肺所主，腎之脈上肺，故令耳能聞聲也。或謂此以五行長生之法推之，木長生於亥，火長生於寅，金長生於巳，水長生於申。心主臭，火也，肺開竅於鼻而有己火，故能知臭。肺主聲，金也，腎水開竅於耳，而內有申金，故能聞聲。 
四十一難曰︰肝獨有兩葉，以何應也？ 
然︰肝者，東方木也，木者，春也。萬物之始生，其尚幼小，意無所親，去太陰尚近，離太陽不遠，猶有兩心，故有兩葉，亦應木葉也。 
肝有兩葉，應東方之木，木者春也，萬物始生之初，草木甲坼，皆兩葉，乃木之本體，故肝與之相應也。《素問‧六節藏象論》言心為陽中之太陽，腎為陰中之太陰，腎水為肝之母，心火為肝之子，肝為陰中之陽，居腎之上，心之下，故云尚近不遠也。無親，謂不專屬。猶有兩心，言或從乎陽，或從乎陰也。 
四十二難曰︰人腸胃長短，受水穀多少，各幾何？ 
然︰胃大一尺五寸，徑五寸，長二尺六寸，橫屈受水穀三斗五升，其中常留穀二斗，水一斗五升。小腸大二寸半，徑八分分之少半，長三丈二尺，受穀二斗四升，水六升三合合之大半。回腸大四寸，徑一寸半，長二丈一尺，受穀一斗，水七升半。廣腸大八寸，徑二寸半，長二尺八寸，受穀九升三合八分合之一。故腸胃凡長五丈八尺四寸，合受水穀八斗七升六合八分合之一。此腸胃長短，受水穀之數也。 
此論腸胃長短容受之數，以圍三徑一之法約之，多有不合，或是簡誤。然長短容受之數，亦只言略例耳，未可深泥。 
按︰西醫言胃形紆曲如袋，容水三升許，橫居膈下，上連食管，下屬小腸，其體三層，外層上下有血管四支分佈，小支密纏於內，因胃接血比他臟尤多，中層之肉，經緯兩紋斜交，故能舒縮擁動，以勻轉食物，內層周遭有小穴，以生津液，胃體內外有腦氣筋，及白節筋散布，故與百體相關應。胃之左為脾，右為肝，胰附於胃後，胃之本熱，與他臟同，但消化食物時其熱較盛。胃津味酸，色如口沫，蓋主消化食物者也。小腸長約二丈，上口通胃，下口接大腸，外皮光滑，內皮摺疊，其紋甚密，上有尖粒，即吸液管之口，液管者，乃吸 食物之精液管也。 
食物由胃至小腸頭，即與膽汁胰汁會合，漸落漸榨，榨出精液，其吸液管百派千支，散布腸後夾膜之間，眾吸液管聚於附近脊骨處，合而為一，名曰精液總管，從腰骨間附脊骨而上至頸，即屈轉而下達心以化血。大腸約長五尺，分上中下三回，回長尺餘，上回與小腸相接處，名曰闌門。中回在肝下，橫過胃底。下回自脾下，從左軟脅間斜落至肛門，乃直腸也。食物至上中兩回，猶有吸液管吸其餘液，至下回則精液已竭，惟存渣滓矣。 
肝重四斤四兩、左三葉、右四葉、凡七葉、主藏魂。 
西醫言肝居右脅下，五葉，色紫赤，重約三四十兩左右，兩葉中界長峽，右大於左，右下有小方葉，膽囊附焉。右葉後之下，亦有一葉，不甚大，名後葉，葉尾尤小。由後葉底起，至右葉止，上覆下盂，左枕胃，下與賁門為界，上為三焦膜包裹。左右葉各出膽管一支，相合一寸許，複分為二，一透小腸頭，一透膽囊，是通膽汁至小腸，以融化食物者。肝內又有回血等管，以養肝而接膽汁，肝不偏居於左，而肝為風木，應乎巽，舊說居左者，應風木之氣左升，非以部位言也。肝為熱壅，則脹大數倍，若各管凝滯不通，血水溢滲夾膜之裹，漸積漸深，而腹即漸大，故蠱脹一証，多屬之肝雲。 
心重十二兩，中有七孔三毛，盛精汁三合，主藏神。 
西醫言心色赤而鮮，重約十兩，上闊下尖，周遭夾膜包裹，即心包絡也。上有肺罩之，空懸胸中，下有膈膜遮蔽，心之外體圓滑，內空如囊，剖視四壁嶙峋，或凹或凸，中有直肉隔之，故有左房右房之稱。左右半截間，又有橫肉間之，故有上房下房之號。四房大小相若，中有門戶，筋絲數條牽連，自能開闔。右上房有回血管二支，一向上，一向下。右下房有大血管一支，長約寸許，即分為左右而入肺。左上房有回血管，亦與肺通。左下房有血脈總管一支，為運赤血，循督脈，下血海，以散行經脈。另有腦氣筋白節筋，密纏於內，以行其用。是心乃運血之臟，而主百脈，故為君主之官也。 
脾重二斤三兩，扁廣三寸，長五寸，有散膏半斤，主裹血，溫五臟，主藏意。 
西醫言脾居胃旁，形長方而扁軟，重約六七兩，血盛則深紫。其大小變態不一，食過飽則脹大，飢時則小，若患瘧或熱病，有脹大十餘倍者。位在左脅下，與胃脂膜相連，內有回血管，由胃後入肝，人病則血脈不行於外，即蓄聚於脾，所以脾即脹大耳。脾內回血管壅滯，即有血水滲泄於下，故腫脹之病，亦多發於脾也。胰，附脾之物，形長方，重約三四兩，橫貼胃後，頭大向右，尾尖在左，右之大頭，與小腸頭為界，左之小尾，與脾相接，中有液管一條，由左橫右，穿過胰之體，斜入小腸上口之旁，與膽汁入小腸同路，所生之汁，能消化食物，其質味甜，或名之甜肉雲。 
肺重三斤三兩，六葉兩耳，凡八葉，主藏魄。 
西醫言肺居膈上，狀若懸磬，系以氣喉，色白如縞映紅，頂尖而圓，左兩葉，右三葉，披離下垂，右大於左，因心尖向左，微占其位，左長於右，緣肝經處右，稍高於脾也。後附脊骨，前連胸膛，肺中有管竅，上通咽喉，以呼出悍氣，吸入生氣，而換紫血，入心化赤，下引心氣，而達胞室。肺質輕鬆，外有膜沫濡潤，以助呼吸者也。 
腎有兩枚，重一斤一兩，主藏志。 
西醫言腎居十二脊骨間，形如豬腰子，重約三四兩，周遭有三焦脂膜包裹，左右相對，左上有脾胃及大腸下回蓋之，右上有肝及大腸上回蓋之。腎中有油膜一條，貫於脊骨，是為腎系，下連三焦之根。又有氣管，由腎系附脊骨而上通心肺。兩腎屬水，中間腎系屬火，即命門也。命門者，乃三焦發源之所，故三焦主相火，與心包絡表裡，三焦之氣，遊行於上中下，即相火之遊行也。 
膽在肝之短葉間，重三兩三銖，盛精汁三合。 
西醫言膽囊式如梨，附於肝右之小方葉中，貯青汁，乃回血入肝，感肝木之氣化而成。人食後小腸飽滿，腸頭上逼膽囊，使其汁流入小腸之內，以融化食物，而利傳渣滓。若膽汁不足，則精粗不分，糞色白結而不黃，膽汁過多，上嘔苦涎，或下泄青瀉，膽管閉塞，其汁入血，即病癉黃矣。 
胃重二斤二兩，紆曲屈伸，長二尺六寸，大一尺五寸，徑五寸，盛穀二斗，水一斗五升。小腸重二斤十四兩，長三丈二尺，廣二寸半，徑八分分之少半，左回疊積十六曲，盛穀二斗四升，水六升三合合之大半。大腸重二斤十二兩，長二丈一尺，廣四寸，徑一寸。當齊右回疊積十六曲、盛穀一斗、水七升半。膀胱重九兩二銖、縱廣九寸、盛溺九升九合。口廣二寸半、唇至齒長九分，齒以後至會厭，深三寸半，大容五合。舌重十兩，長七寸，廣二寸半。咽門重十兩，廣二寸半，至胃長一尺六寸，喉嚨重十二兩，廣二寸，長一尺二寸，九節。肛門重十二兩，大八寸，徑二寸大半，長二尺八寸，受穀九升三合八分合之一。 
此即《靈樞‧腸胃篇》及平人絕穀篇之義。而增入五臟輕重，所盛所藏，雖覺前後重複，不害其為叮嚀也。臟腑之學，西士言之較詳，故注中多采其說。然人有長短嬰壯不同，況古今之權量各異，其丈尺容受，不可拘泥，識其略例可也。 
四十三難曰︰人不食飲，七日而死者，何也？ 
然︰人胃中常有留穀二斗，水一斗五升。故平人日再至圊，一行二升半，日中五升，七日五七三斗五升，而留水穀盡矣。故平人不食飲，七日而死者，水穀津液俱盡，即死矣。 
此《靈樞‧平人絕穀篇》文，言人之臟腑形骸，精神氣血，皆借水穀以資養生，水穀絕則形與氣俱絕矣。平常無病之人，胃滿則腸虛，腸滿則胃虛，日夜消化，止留三斗五升。人一日食五升，考《後漢書‧南蠻傳》曰︰人稟五升。注︰古升小，故曰五升也。若七日不飲食，其所留之水穀盡，則精氣津液皆盡，故死。然病患不飲食，七日不死者，以水穀留積故也，蓋留積則為病矣。 
四十四難曰︰七衝門何在？ 
然：唇為飛門，齒為戶門，會厭為吸門，胃為賁門，太倉下口為幽門，大腸小腸會為闌門，下極為魄門，故曰七衝門也。 
沖者，通要之地。門者，戶也。此承上文食飲之入，稽其通行之門徑也。唇為飛門者，飛，古與扉通，扉，戶扇也。蓋齒為戶門，唇為之扇，故曰扉門。《靈樞‧憂恚無言篇》曰︰唇者，音聲之扇也，此即其義。會厭為吸門者，會厭為物之所會聚，又能掩閉，勿使誤入也。吸者，吸納處也，言為五臟聲音之出入，呼吸之門戶也。胃為賁門者，胃能聚物如倉廩，故曰太倉。賁，猶奔也，賁門在胃上口，言物入於胃，疾奔而下太倉也。胃之下口接小腸處曰幽門，言深隱之地，與上下出入處至遠也。大腸小腸會為闌門者，會，合也。小腸之下，大腸之上，相接處分闌精血糟粕，各有所歸也。下極為魄門者，魄門即肛門也。魄，古與粕通。《莊子‧天道篇》曰︰古人之糟魄已夫？言食飲至此，精華已去，止存形質之槽粕，故曰魄門也。此七者，皆食飲出入，沖要之道路也。 
四十五難曰︰經言八會者，何也？ 
然︰腑會太倉，臟會季脅，筋會陽陵泉，髓會絕骨，血會膈俞，骨會大杼，脈會太淵，氣會三焦外一筋直兩乳內也。熱病在內者，取其會之氣穴也。 
人身臟腑筋骨髓血脈氣，此八者，皆有會合之穴，若熱病在於內，則於外取其所會之穴，以去疾也。太倉屬任脈，即中脘穴也，在臍上同身寸之四寸，六腑取稟於胃，故為腑會。季脅屬足厥陰，即章門穴也，在大橫外直臍季脅端，為脾之募，五臟取稟於脾，故為臟會。陽陵泉屬足少陽，足少陽之筋，結於膝外廉，即此穴也，在膝下同身寸之一寸外廉陷中，又膽與肝表裡，肝者筋之合，故為筋會。絕骨即枕骨，名玉枕穴，在絡卻後同身寸之一寸五分，挾腦戶旁一寸三分，屬足太陽膀胱，與腎合，腎主骨，腦為髓海，乃腎精所生，故為髓會，絕字疑是簡誤。或雲︰絕骨屬足少陽，一名陽輔，在外踝上同身寸之四寸，輔骨前，絕骨端如前三分，諸髓皆屬於骨，少陽主骨，凡物極則反，骨絕於此，而少陽生之，故髓會於絕骨也，於義亦通。膈俞屬足太陽，在項後第七椎去脊兩旁各同身寸之一寸五分，在中焦之分，心俞下，肝俞上，心統血，肝藏血，能化精微而為血之地，故為血會。大杼屬足太陽，在項後第一椎下，去脊兩旁各同身寸之一寸五分，為衝脈之俞。《靈樞‧動輸篇》曰︰衝脈與腎之大絡，起於腎下，蓋腎主骨，膀胱與腎合，故為骨會。太淵屬手太陰，在掌後陷中，即寸口也，肺朝百脈，故為脈會。三焦外，謂在焦膜之外，兩乳內，謂兩乳之中，任脈之所過，即膻中穴也，在玉堂下同身寸之一寸六分。《靈樞‧海論篇》曰︰膻中為氣之海，故為氣會。 
此八會，《內經》無考，然其義甚精，必古醫經之語也。 
四十六難曰︰老人臥而不寐，少壯寐而不寤者，何也？ 
然︰經言少壯者，血氣盛，肌肉滑，氣道通，榮衛之行，不失於常，故晝日精，夜不寤。老人血氣衰、肌肉不滑，榮衛之道澀，故晝日不能精，夜不寐也。故知老人不得寐也。 
衛外之血氣，日行於陽絡二十五度，夜行於陰絡二十五度，分為晝夜。故氣至陽則臥起而目張，氣至陰則休止而目瞑。夫血氣者，充膚熱肉，淡滲皮毛之血氣。肌肉者，在外皮膚之肌肉，在內募原之肌肉。氣道者，肌肉之紋理，三焦通會元真之處，血氣之所遊行出入者也。老人血氣衰，肌肉乾枯，血氣之道澀滯，故晝不精明，夜多不寐也。少壯者，血氣盛，肌肉滑利，血氣之道流通，而不失其出入之常度，故晝精明，夜多寐也。是老人之寤而不寐，少壯之寐而不寤，系乎榮衛血氣之有餘不足也。 
四十七難曰︰人面獨能耐寒者何也？ 
然︰人頭者，諸陽之會也。諸陰脈皆至頸胸中而還，獨諸陽脈皆上至頭耳，故令面耐寒也。 
人面獨能耐寒者，以六陽經之脈，皆上至頭，六陰經之脈，皆不上頭故也。《靈樞‧邪氣臟腑病形篇》曰︰首面與身形也，屬骨連筋，同血合於氣耳。天寒則裂地凌冰，其卒寒或手足懈惰，而其面不衣，何也？岐伯曰︰十二經脈，三百六十五絡，其血氣皆上於面而走空竅，其精陽氣上走於目而為睛，其別氣走於耳而為聽，其宗氣上出於鼻而為臭，其濁氣出於胃，走唇舌而為味，其氣之津液，皆上薰於面，其皮濃，其肉堅，故天熱甚寒，不能勝之也，此即其義。而又引逆順肥瘐篇，手三陰從臟走手，手三陽從手走頭，足三陽從頭走足，足三陰從足走胸之義以証之。 
言頭面為諸陽之會，是以三陽之脈，上循於頭。然厥陰之脈，上額交巔，下循頰裡，而經不雲者，乃略言之耳。蓋陰陽寒熱之氣，皆從下而上升，故岐伯謂十二經脈，三百六十五絡，其血氣皆上於面，而走空竅也。 
上第三卷，三十難至四十七難，論臟腑。 

