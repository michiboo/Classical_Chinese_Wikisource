一難曰︰十二經皆有動脈，獨取寸口，以決五臟六腑死生吉凶之法，何謂也？ 
首發一難，問手足十二經皆有動脈，何以獨取寸口以決死生，以起下文之義。 
按︰五臟六腑之氣，晝夜循環，始於肺而終於肺，是肺為一身之主氣，而寸口乃肺之動脈，在太淵、經渠之分，為脈之大會，故越人獨取此以候五臟六腑之氣。然諸經動脈，不可不知，否則握手不及足，難免長沙之呵斥矣。手陽明大腸脈動合谷，（在手大指次指歧骨間。）手少陰心脈動極泉，（在臂內腋下筋間。）手太陽小腸脈動天窗，（在頸側大筋間曲頰下。）手少陽三焦脈動和 ， （在耳兌發陷中。）手厥陰心包絡脈動勞宮，（在掌中屈中指無名指盡處是。）足太陽膀胱脈動委中，（在膝約紋裡。）足少陰腎脈動太溪，（在足踝後跟骨上。）足太陰脾脈動沖門，（在曲骨旁，同身寸之三寸五分。）足陽明胃脈動沖陽，（在足大指次指陷中為內庭，上內庭同身寸五寸是。）足厥陰肝脈動太 沖，（在足大指本節後，同身寸二寸是。）足少陽膽脈動聽會。（在耳前陷中。）考《明堂針灸圖》、《甲乙經》諸書，指稱動脈者二十餘穴，惟此十餘穴，或可用以診候，而此十餘穴中，又以太溪、沖陽、 太沖三足脈為扼要也。 
然︰寸口者，脈之大會，手太陰之脈動也。 
然，答辭。會，聚也。手太陰，肺之經，言肺主氣，十二經之脈動，皆肺氣鼓之，故肺朝百脈，而大會於寸口。寸口者，即《素問‧經脈別論》氣口成寸，以決死生之義，故曰寸口。寸 口三部，魚際為寸，太淵之高骨為關，經渠為尺，是手太陰肺經之動脈也。人之飲食入胃，其清氣上注於肺，以應呼吸，而行脈度，越人立問之意，所以獨取夫寸口，而後世宗之，為不易 之法，四十五難脈會太淵，亦此義也。 
人一呼脈行三寸，一吸脈行三寸，呼吸定息，脈行六寸。人一日一夜，凡一一萬三千五百息，脈行五十度周於身。漏水下百刻，榮衛行陽二十五度，行陰亦二十五度，為一周也，故五十度複會於手太陰，寸口者，五臟六腑之所終始，故法取於寸口也。 
此承上文言，人謂平人，不病而息數調勻者也。《靈樞‧五十營篇》漏水下百刻，以分晝夜，人一呼脈再動，氣行三寸，一吸脈亦再動，氣行三寸，呼吸定息，氣行六寸，十息氣行六尺，二百七十息，氣行十六丈二尺，氣行一周於身，水下二刻，二千七百息，氣行十周於身，水下二十刻，一萬三千五百息，氣行五十營於身，水下百刻，凡行八百一十丈。《營衛生會篇》︰人受氣於穀，穀入於胃，以傳於肺，其清者為營，濁者為衛，營在脈中，衛在脈外；營周不休，五十度而複大會，衛與營俱行陽二十五度，行陰二十五度，一周也，故亦五十度而複大會於手太 陰矣。《素問‧平人氣象論》︰人一呼脈再動，一吸脈再動，呼吸定息，脈五動，閏以太息，命曰平人。是脈者，營氣也。行經脈一日五十周，今日平旦始於手太陰之寸口，明日平旦又會於 手太陰之寸口，此五臟六腑之所終始，故取法於寸口也。 
按︰脈者，血中之氣也，經言營氣，取營運於中之義。西醫言食入於胃至小腸，皆有微絲管吸其精液，上至頸會管，過肺入心左上房，（心體中空，四壁嶙峋，或凹或凸，中有直肉隔之，故稱左房右房；左右半截，又有橫肉間之，以分上下，筋絲數條牽連，故自能開闔，以應呼吸也。）化赤為血，此即清者為營也。其血從左上房落左下房，入總脈管，由脊之膂筋，循行經脈之間，一日夜五十度周於身，盡八百十丈之脈道，以應呼吸。漏下者，營氣也。若夫衛氣，取衛護於外之義，經脈中之血氣，由脈管之尾，出諸氣街，入微絲血管，（經謂孫絡者是也。）與陽明之悍氣（人之飲食，五味雜投，奚能無毒，西醫謂之炭氣者，此也。）相合，散布通體皮腠之間，充膚熱肉，淡滲毫毛，此即濁者為衛也。脈管之赤血，既入微絲血管，合陽明悍氣，則其色漸變漸紫，西醫因其有毒，謂之炭氣。散布遍體，漸並漸粗，而接入回血管（經謂絡脈者是也。）之尾，血入回血管，內而臟腑，外而經脈並脈管，交相逆順而行。外行經脈者，有陰陽之別，一支浮於肌腠之上。一支沉於分肉之間，即陽絡行於皮表，陰絡行於皮裡，而皆與脈管偕行，經言營行脈中，衛行脈外者是也。回血管內外行遍，入總回管，至心右上房，落右下房，遞入於肺，呼出悍氣，吸入生氣，其血複化為赤，入心左上房，陰陽相貫，如環無端者，此之謂也。然氣中有血，血中有氣，氣與血不可須臾之相離，乃陰陽互根，自然之理也。夫營運經脈中之血氣，周夜行五十周者，如月之應水，流貫地中，其行疾。 
出諸氣街，合陽明悍氣，纏布周身之血氣，晝夜行一周者，如日隨天道，繞地環轉，其行遲，故人與天地參也。行陰行陽者，陰絡陽絡中血氣隨經脈偕之衛氣也。至若外邪襲人，熱傷氣，寒傷血，當責諸孫絡纏布周身之衛氣。伏氣內發，當責諸絡脈中之衛氣。浮於脈外者，可刺之以泄其氣，沉於脈內者，宜急攻以殺其毒。診脈察病，當責諸營運脈管之營氣。蓋血入心之上房，落下房，過總脈管，皆開闔聲與呼吸相應，故可候脈之動數，而西醫聽聲以辨心疾，亦取乎此。 
二難曰︰脈有尺寸，何謂也？ 
然︰尺寸者，脈之大要會也。 
會，聚也。要會者，言切要聚會之處也。人之一身，經絡營衛，五臟六腑，莫不由於陰陽，而或過與不及、於尺寸見焉，故為脈之大要會也。一難言寸口為脈之大會，以肺朝百脈而言也。 
此言尺寸為脈之大要會，以陰陽對待而言也。 
從關至尺是尺內，陰之所治也；從關至魚際是寸內，陽之所治也。 
關者，尺寸分界之地，《脈訣》所謂高骨為關是也。關下為尺，主腎肝而沉，故屬陰。魚際，大指本節後內廉大白肉名曰魚，其赤白肉分界，即魚際也。關上為寸口，主心肺而浮，故屬 陽。治，理也。欲明陰陽為病之治者。須於尺寸候之也。 
故分寸為尺，分尺為寸。 
寸為陽，尺為陰，陽上而陰下，寸之下尺也，尺之上寸也，關居其中以為限也。言分寸為尺，分尺為寸者，謂關上分去一寸，則餘者為尺，關下分去一尺，則餘者為寸，此明尺寸之所以得 名也。 
故陰得尺內一寸，陽得寸內九分。
此又於尺寸中分其長短之位，以合陰陽之數，一寸為偶數，九分為奇數也。蓋關以下至尺澤，皆謂之尺，而診脈則止候關下一寸，關以上至魚際，皆謂之寸，而診脈止候關上九分，故曰︰尺內一寸，寸內九分也。 
尺寸終始，一寸九分，故曰尺寸也。 
寸為尺之始，尺者寸之終，雲尺寸者，以終始對待而言，其實則寸得九分，尺得一寸，皆陰陽之盈數也。然得一寸不名曰寸，得九分不名曰分者，以其在尺之中，在寸之中也。 
三難曰︰脈有太過，有不及，有陰陽相乘，有覆有溢，有關有格，何謂也？ 
此言太過不及，皆病脈也。陰乘陽，則陰太過而犯陽，為陽不及；陽乘陰，則陽太過而犯陰，為陰不及。若相乘之甚者，則為覆溢之脈，而成關格之証也。 
然︰關之前者，陽之動也，脈當見九分而浮，過者法曰太過，減者法曰不及。 
關前為陽，寸脈所動之位。脈見九分而浮，九，陽數，寸之位浮，陽脈是其常也。過，謂過於本位，過於常脈；不及，謂不及本位，不及常脈，是皆病脈也。 
遂上魚為溢，為外關內格，此陰乘之脈也。
遂者，徑行而直前也。魚，即魚際。溢，如水之溢滿，而出於外也。陽氣太盛，則陰氣不得相營，故曰關。陰氣太盛，則陽氣不得相營，故曰格。此陰乘陽位，其脈遂溢於魚際之分，而 成外關內格之証也。 
關以後者，陰之動也。脈當見一寸而沉，過者法曰太過，減者法曰不及。 
關後為陰，尺脈所動之位。脈見一寸而沉，一寸陰數，尺之位沉，陰脈是其常也。過謂過於本位，過於常脈；不及謂不及本位，不及常脈，皆病脈也。 
遂入尺為覆，為內關外格，此陽乘之脈也。 
覆者，如牆之傾覆也。經雲︰陽氣太盛，則陰氣不得相營也。以陰不得營於陽，陽遂下陷而覆於尺之分，此陽乘陰位之脈，而成內關外格之証也。 
故曰覆溢，是其真臟之脈，人不病而死也。 
覆溢之脈，乃陰陽離決之徵。若覆溢之微，雖關格重証，猶或未至危殆。若覆溢之甚，為真臟之脈。真臟者，謂臟氣已絕。其真形獨現於外，不必有疾病，而可決其必死也。 
按︰脈乃血中之氣，謂之營氣，西醫言穀食入胃，其精液乃至頸，過肺奉心，化赤為血，應呼吸，行脈道。即《靈樞‧營氣篇》雲︰營氣之道，內谷為寶，穀入於胃。乃傳之肺，流溢於中，布散於外，精專者行於經隧，常營無已，終而複始者是也。蓋臟氣者，不能自致於手太陰，必因於胃氣，乃至於手太陰，是左右寸口，雖屬於肺，而皆有陽明胃氣鼓舞其間，故胃為脈之根，肺為脈之干也。《素問‧脈要精微論》雲︰陰陽不相應，病名曰關格。六節臟象論以人迎一 盛至四盛以上為格陽，寸口一盛至四盛以上為關陰。而《靈樞》終始、禁服諸篇，亦以人迎四盛，且大且數，名曰溢陽，溢陽為外格。脈口四盛，且大且數，名曰溢陰，溢陰為內關不通，死不 治。人迎與太陰脈口俱盛四倍以上，命曰關格。關格者，與之短期，此人迎寸口，指結喉兩旁 人迎，太淵、經渠間之寸口而言也。越人既獨取寸口，不診十二經動脈，無取乎結喉之人迎。 
推溢陽為外格，溢陰為內關之意，知人迎為寸口肺脈之根，寸口為人迎胃脈之干，人迎脈大至一倍、二倍、三倍、四倍，未有不變見於氣口者，以根大而干亦大也。如人迎四倍以上為外格証，則寸口之脈，亦溢於魚上為溢陽脈，以應人迎之氣。為其根干相通，是寸口以上可察人迎之氣，而結喉兩旁之人迎亦不必診也。此越人獨取寸口，以尺寸分覆溢、關格脈証之意也。後之注《難經》者，不能達越人之意，多主此一脈四名之說，或謂人迎當診於結喉兩旁，死於句下，泥執經文，皆屬誤會。不知此節大旨，診尺寸以詳陰陽相乘之候，而察關格之病也。故其設問，謂古之論脈者，曰太過，曰不及，曰陰陽相乘，曰覆溢，曰關格，若是說來，各有所異否？答辭始舉關之前後，申明陰陽之位，而以過之與減，解太過不及為脈之情勢，以上魚入尺，解覆溢為脈之現體，而後結其義曰︰是為關格病之所成也。仲景平脈篇雲︰寸口脈浮而大，浮為虛，大為實，在尺為關，在寸為格，關則不得小便，格則嘔逆。是據此節而申明其証者也，何注家 不察之甚耶？ 
四難曰︰脈有陰陽之法，何謂也？ 
然︰呼出心與肺，吸入腎與肝，呼吸之間，脾受谷味也，其脈在中。 
此言脈之陰陽雖在於尺寸，其陰陽之氣，又在浮沉。如心肺居膈上，陽也，呼出必由之，腎肝居膈下，陰也，吸入必歸之。脾受谷味，為生脈之原而在中，而呼出吸入，無不因之，故診脈之法，浮取乎心肺，沉取乎腎肝，而中應乎脾胃也。 
按︰經言呼出者，非氣自心肺而出也，為腎肝在膈下，其氣因呼而上至心、至肺，故呼出心與肺也。心肺在膈上，其氣隨吸而入至腎、至肝，故吸入腎與肝也。夫呼者因陰出，吸者隨陽入，其呼吸陰陽，相隨上下，經歷五臟之間，乃脾胃受穀氣以涵養之也，故言其脈在中。讀此節不得刻舟求劍，謂呼出之氣為陽，吸入之氣為陰也。 
浮者陽也，沉者陰也，故曰陰陽也。 
按之不足，舉之有餘曰浮，浮為陽者，象火而炎上也；按之有餘，舉之不足曰沉，沉為陰者，象水而潤下也。 
心肺俱浮，何以別之？ 
然︰浮而大散者，心也；浮而短澀者，肺也。腎肝俱沉，何以別之？ 
然︰牢而長者，肝也；按之濡，舉指來實者，腎也；脾者中州，故其脈在中。是陰陽之法也。 
浮大無力，按之散而欲去者，名曰散；浮細而遲，往來蹇滯不前者，名曰澀。沉而有力，實大弦強，按之但覺堅極而不移者，名曰牢；大而長微弦，按之隱指 然，中取、沉取皆有力者，名曰實。心肺俱俘，何以別之？蓋心屬火，故其象浮而大散；肺屬金，故其象浮而短澀。 
腎肝俱沉，何以別之？蓋肝屬木，故其象牢而長；腎屬水，故其象舉指按之來實，水體外柔而內剛也。脾屬土在中，旺於四季，主養四臟，其脈來從容和緩，不沉不浮，故曰其脈在中也。 
脈有一陰一陽，一陰二陽，一陰三陽；有一陽一陰，一陽二陰，一陽三陰。如此之言，寸口有六脈俱動邪？ 
然︰此言者，非有六脈俱動也，謂浮沉長短滑澀也。浮者陽也，滑者陽也，長者陽也，沉者陰也，短者陰也，澀者陰也。所謂一陰一陽者，謂脈來沉而滑也，一陰二陽者，謂脈來沉滑而長也。一陰三陽者，謂脈來浮滑而長，時一沉也；所謂一陽一陰者，謂脈來浮而澀也，一陽二陰者，謂脈來長而沉澀也，一陽三陰者，謂脈來沉澀而短，時一浮也。各以其經所在，名病逆順也。 
過於本位謂之長，不及本位謂之短，按之往來流利，輾轉替替然，謂之滑也。前引五臟之脈，以應五行，此又引三陰三陽之脈，以應六氣。其浮滑長，三陽也；沉短澀，三陰也。而於三部中察此六脈，即可知陰陽盛衰之機。蓋陰陽之脈不單至，惟其不單至，故有此六脈相兼而見，惟其相兼，故有一陰一陽，一陽一陰之不同也。此別陰陽虛實之法。再參春夏秋冬，觀其六脈之變，則庶乎可知病之逆順矣。 
按︰徐氏曰︰此節言六脈互見之象也，此但舉其例而言，亦互相錯綜，非一定如此也。其經，手足三陰三陽也；逆順，如心脈宜浮，腎脈宜沉，則為順；若心脈反沉，腎脈反浮，則為逆。此又見脈無定體，因經而定順逆也。然脈之浮沉，或可相兼，滑澀長短，不得並見，亦當曉也。 
五難曰︰脈有輕重，何謂也？ 
然︰初持脈如三菽之重，與皮毛相得者，肺部也。如六菽之重，與血脈相得者，心部也。如九菽之重，與肌肉相得者，脾部也。如十二菽之重，與筋平者，肝部也。按之至骨，舉指來疾者，腎部也。故曰輕重也。 
持脈，即按脈也。菽，豆之總名。肺位最高而主皮毛，故其脈如三菽之重。心在肺下主血脈，故其脈如六菽之重。脾在心下主肌肉，故其脈如九菽之重。肝在脾之下主筋，故其脈如十二菽之重。腎在肝下主骨，故其脈按之至骨，沉之至也，舉指來疾，言其有力而急迫，即四難舉指來實之義也。此五臟本脈如此，倘有太過不及，則病脈也。 
菽，豆之總名，診脈輕重，何獨取乎豆，且不言三菽、四菽、五菽，而必以三累加之，蓋豆在莢，累累相連，與脈動指下相類，以此意推之，言三菽重者，非三菽加於一部之上，乃一指下如有一菽重也，通稱三部，即三菽也。肺位高而主皮毛，故輕。六菽重者，三部各有二菽重也，心在肺下主血脈，故稍重。九菽重者，三部各有三菽重也，脾在心下主肌肉，故又稍重。 
十二菽重者，三部各有四菽重也，肝在脾下主筋，故較脾又加一菽重也。腎在肝下而主骨，故其脈按之至骨，沉之至也，而舉之來疾者何也？夫脈之體血也，其動者氣也，腎統水火，火入水中而化氣，按之至骨，則脈氣不能過於指下，微舉其指，其來頓疾於前，此見腎氣蒸動，勃不可遏，故曰腎部也。舉指兩字，最宜索玩，不可忽也。若去此兩字，是按之至骨而來轉疾，乃牢伏類矣。 
六難曰︰脈有陰盛陽虛，陽盛陰虛，何謂也？ 
然︰浮之損小，沉之實大，故曰陰盛陽虛。沉之損小，浮之實大，故曰陽盛陰虛。是陰陽虛實之意也。
浮沉者，下指輕重也；盛虛者，陰陽盈虧也。滑氏曰︰輕手取之而見損小，重手取之而見實大，知其為陰盛陽虛也。重手取之而見損小，輕手取之而見實大，知其為陽盛陰虛也。大抵輕手取之陽之分，重手取之陰之分，不拘何部，率以此推之。前四難論陰陽平脈而及於病脈，此節專論陰陽虛實，太過不及之義，陰陽之法似同，而平病微甚各異，不可不察。徐氏謂上文屬於陰，屬於陽，平脈也。恐不盡然。 
七難曰︰經言少陽之至，乍大乍小，乍短乍長；陽明之至，浮大而短，太陽之至，洪大而長；少陰之至，緊大而長；太陰之至，緊細而微，厥陰之至，沉短而敦。此六者，是平脈耶？將病脈也？ 
然︰皆王脈也。
洪脈似浮而大兼有力，舉按之則泛泛然滿三部，狀如水之洪流，波之湧起，脈來大而鼓也。緊脈帶數如切繩，如轉索，丹溪謂如紉線，譬如以二股三股糾合為繩，必旋絞而轉，始得緊而成繩者是也。 
細脈如線極細，三候不斷不散者是也。微脈似有似無，浮軟如散，重按之欲絕者是也。上文言三陽三陰之旺脈，此言三陰三陽之旺時。至，言其氣至而脈應之也。少陽之至，乍大乍小，乍短乍長者，以少陽陽氣尚微，離陰未遠，故其脈無定也。陽明之至，浮大而短者，陽明陽氣已盛，然尚未極，故浮大而短也。太陽之至，洪大而長者，太陽之陽極盛，故洪大而長也。太陰之至，緊大而長者，太陰為陰之始，故有緊象，而尚有長太陽脈也。少陰之至，緊細而微者，少陰之陰漸盛，故緊細而微也。厥陰之至，沉短而敦者，敦，沉重貌，以厥陰陰之至，故沉短而敦，陰脈之極也。此六者，非本然之平脈，亦非有過之病脈，乃六氣應時而至之旺脈也。首稱經言，即《素問‧平人氣象論》太陽脈至，洪大以長；少陽脈至，乍數乍疏，乍短乍長；陽明脈至，浮大而短之義，引申而言之也。 
其氣以何月各王幾日？ 
然︰冬至之後得甲子少陽王，複得甲子陽明王，複得甲子太陽王，複得甲子少陰王，複得甲子太陰王，複得甲子厥陰王。王各六十日，六六三百六十日，以成一歲，此三陽三陰之王時日大要也。 
古歷以十一月甲子合朔冬至為歷元。然歲周三百六十五日四分日之一，則日有零餘，歲各有差，越人申《素問‧六節藏象論》之義，以六六之節成一歲。其自冬至之後得甲子，即是來年初之氣分，為歲差之活法也。 
其甲子或在小寒之初，或在大寒之初，以應乎少陽之氣。少陽之陽，其陽尚微，複得甲子，應乎陽明。陽明則陽已盛，複得甲子，應乎太陽。太陽則陽極盛，陽極則陰生而太陰用事，故複得甲子，應乎太陰。太陰之陰氣尚微，複得甲子，應乎少陰。少陰之陰已盛，複得甲子，應乎厥陰。厥陰則陰極盛，陰盛則陽生，如是無已，此三陰三陽之旺脈，隨六甲之日數者如此。 
按︰《歸藏》商易，取用乎坤，而以十二辟卦，候一歲十二月消息，亦即乾坤二卦六爻之旁解也。蓋乾之六陽，自十一月建子，冬至一陽始生，為地雷複卦，即乾之初九爻。十二月建丑，二陽生，為地澤臨卦，即乾九二爻。正月建寅，三陽生，為地天泰卦，即乾九三爻。二月建卯，四陽生，為雷天大壯卦，即乾九四爻。三月建辰，五陽生，為澤天 卦，即乾九五爻。至四月建巳，六陽充足，而為乾為天，即乾之上九爻，此一年之乾卦也。五月建午，夏至一陰生，為天風垢卦，即坤之初六爻。六月建未，二陰生，為天山 卦，即坤六二爻。七月建申，三陰生，為天地否卦，即坤六三爻。八月建酉，四陰生，為風地觀卦，即坤六四爻。九月建戌，五陰生，為山地剝卦，即坤六五爻。至十月建亥，六陰純靜，而為坤為地，即坤之上六爻。此一年之坤卦也。夫坤為萬物之母，而能生物，然坤本純陰，必待乾與之交，而得其陽，然後始能生萬物也。十二支次序，世人皆以子為首，因坤臨十月亥，坤為純陰之卦，陰極則陽生，故十一月冬至，一陽升於地上，為地雷複也。不知造化端倪，實不在子而在午。蓋天地交而萬物生，是乾坤交 之初，即為萬物造端之始。然交必陽體充足而後能交，乾之六陽，乃充足於四月之巳，次為午，故乾至五月建午，始與坤交，是則乾足於巳而動於午，巳午皆火，故伏羲卦乾居正南。 
乾之外體屬火，乾中含蓄陰精屬金，故五行家言庚金長生在巳。所謂長生者、乃指其生之之原而言也。乾之初動於午，每年五月夏至之時，乾上九之一陽，已升至天頂極高，不得不轉而向下，向下即感動坤陰之氣上升而交，故天地三交，五月建午為第一交，六月未為第二交，七月申為第三交，所謂坤三索於乾也。乾坤交而謂之索者，以坤本純陰，必索於乾而後有陽，始能生化也。乾陽入坤而化為氣，氣生而為雲為雨。蓋十二辟卦，乾位，巳火也；坤位，亥水也。 
乾與坤交，火入水中而化為氣，以水為質，火為性也。人與天地參，試以一碗，人張口氣呵之則生水，故知氣之形屬水，而其所以能升騰行動者則火也。《爻辭》曰︰見群龍無首吉，言氣升能為雲雨，故喻為龍，而乾與坤三交，則乾上四五之三爻盡入於坤，而乾上爻巳火之首，早入亥水之中，為育生胚胎之兆，故龍之無首吉也。此節言三陽三陰之六氣，與《素問‧六微旨》諸論主氣客氣者有間。越人謂冬至複得甲子者，以冬至為地雷複，一陽始生之初，應少陽甲木春升之氣，而甲子為干支之首，六氣莫不由之變更，故用以察一歲陰陽之氣也。
八難曰︰寸口脈平而死者，何謂也？ 
然諸十二經脈者，皆系於生氣之原。所謂生氣之原者，謂十二經之根本也，謂腎間動氣也。此五臟六腑之本，十二經脈之根，呼吸之門，三焦之原，一名守邪之神。故氣者人之根本也，根絕則莖葉枯矣。寸口脈平而死者，生氣獨絕於內也。 
寸口脈平而死者，非謂穀氣變見於寸口，以決死生。乃言脈之體，腎間動氣，為生氣之原。即《素問‧陰陽離合論》曰︰太沖之地，名曰少陰者是也。太沖者，腎脈與衝脈合而盛大，故曰太沖。 
夫腎間則衝脈所出之地，外當乎關元之分。而三焦氣化之原、十二經之氣，皆系於此，故曰根本也。挾任脈上至咽喉，以通呼吸，故曰呼吸之門。上系手三陰三陽為支，下系足三陰三陽為根，故越人引樹以設喻也。是氣也，為十二經之原、三焦之府，主宣行營衛者也。又為精神所舍、元氣之所系也。一名守邪之神者，以命門之神固守，邪氣不得妄入，入則死。若腎氣先絕於內，其人不病，病即危矣。 
按︰腎間動氣，為十二經生氣之原，統轄營衛者也。蓋人身氣血之升降，必由呼吸以循環，吸入天之陽，呼出地之陰。心主君火、吸入之氣，乃天陽也，亦屬火。其氣由鼻入肺歷心，引心火從心系循督脈入腎，又從腎系以達下焦胞室，挾膀胱至下口，其吸入天之陽氣，合心火蒸動膀胱之水，化而為氣，循衝任而上，過膈入肺，而還出於口鼻。上出之氣，在口舌臟腑之中則為津液，由諸氣街外出於皮毛，以薰膚潤肌則為汗，此火入水中化氣之理，即乾坤相交三索之義，故曰人與天地參也。 
九難曰︰何以別知臟腑之病耶？ 
然︰數者腑也，遲者臟也。數則為熱，遲則為寒。諸陽為熱，諸陰為寒。故以別知臟腑之病也。 
此分別臟腑之病也。人一呼一吸為一息，脈亦應之。一息之間脈四至，閏以太息脈五至，命曰平人。平人者，不病之脈也，其有增減，則為病矣。一息三至曰遲，不及之脈也。一息六至曰數，太過之脈也。臟為陰，腑為陽。脈數者屬腑，為陽為熱；脈遲者屬臟，為陰為寒。又推言所以數屬腑，遲屬臟之義，故曰諸陽為熱，諸陰為寒也。然此但言其陰陽大概耳，未可泥也。 
按︰腑病亦有遲脈，臟病亦有數脈，以遲數別臟腑，固不可執，而以遲數分寒熱，亦有未盡然者。夫遲為陰脈，醫者一呼一吸，病者脈來三至，去來極慢者是也。遲脈為病，皆因內傷生冷寒涼之物，外涉水冰陰寒之氣，多中於臟，或中於腑，或入於腠理，以致氣血稽遲不行，故主陽氣虛，氣血凝滯，為陰盛陽衰之候。觀其遲之微甚，而識寒之淺深，此道其常也。若遲而有力更兼澀滯，舉按皆然者，乃熱邪壅結，隧道不利，失其常度，故脈反呈遲象。然未可造次，必驗之於証，如胸脘飽悶，便秘溺赤，方是主熱之遲脈也。若景岳所云︰傷寒初解，遺熱未清，經脈未充，胃氣未複，脈必遲滑，或見遲緩。河間雲︰熱盛自汗，吐利過極，則氣液虛損，脈亦遲而不能數，此又營氣不足，複為熱傷，不能運動熱邪，反為所阻，失其轉輸之機，故緩慢而行遲也。再遲而不流利為澀，遲而歇止為結，遲濡浮大且緩為虛，似是而非，尤當辨認也。 
數脈為陽，醫者一呼一吸，病者脈來六七至者是也。數脈主熱，為病進，為陰不勝陽，故脈來太過也。 
然︰亦主寒者。若脈來浮數，大而無力，按之豁然而空，微細欲絕，此陰盛於下，逼陽於上，虛陽浮露於外，而作身熱面赤戴陽，故脈數軟大無神也。丹溪雲︰脈數盛大，按之澀而外有熱証，名中寒，乃寒流血脈，外証熱而脈即數，亦此義也。越人只言其常，而未言其變，經文簡奧，如此等概略之言甚多，學人當細心領會，不可刻舟求劍也。 
十難曰︰一脈為十變者，何謂也？ 
然︰五臟剛柔相逢之意也。假令心脈急甚者，肝邪干心也；心脈微急者，膽邪干小腸也；心脈大甚者，心邪自干心也；心脈微大者，小腸邪自乾小腸也；心脈緩甚者，脾邪干心也；心脈微緩者，胃邪干小腸也；心脈澀甚者，肺邪干心也；心脈微澀者，大腸邪干小腸也；心脈沉甚者，腎邪干心也；心脈微沉者，膀胱邪干小腸也。 
五臟各有剛柔邪，故令一脈輒變為十也。 
一脈十變，謂一臟一脈，其變有十也。五邪者，五臟六腑之邪也。剛柔，五臟為柔，六腑為剛。 
相逢，謂臟邪干臟，腑邪干腑也。蓋臟干臟則脈盛，腑干腑則脈微。假令夏主心，脈當浮大而散，今反弦而急甚者，肝邪來干心也。此從後來，母乘子，為虛邪。小腸心之腑，脈當浮大而洪長，而微弦急者，為膽邪，陽干於陽，陰乾於陰，同氣相求也。心脈雖洪大，當以胃氣為本，今無胃氣，故其脈大甚也。此心自病為正邪，故言自干心也。小腸心之腑，微大者，較洪大則小，為小腸自病，故曰自乾也。緩者，脾脈乘心，故令心脈緩也。從前來，子乘母，為實邪，故言脾邪干心也。胃脈小緩，見於心部，小腸心腑，故亦言干也。澀為肺脈，今見心部，是火不足以製金，金反凌火，從所不勝來為微邪，故言肺邪干心也。微澀大腸脈，小腸心腑，故見於心部而言干也。沉者腎脈，心火炎上，其脈本浮，今反見沉，是水來克火，從所勝來為賊邪，故言腎干心也。微沉者，膀胱脈也，小腸心腑，亦見心部，故言干之也。此皆夏旺之時，心脈見如此者，為失時脈。推此十變之候，乃五行勝複相加，故謂之五邪也。五臟各有表裡，更相乘之，一脈成十，故曰十變也。有陽有陰，故曰剛柔也。於本位見他脈，故曰相逢相干也。 
越人以一心臟為例，餘可類推矣。 
十一難曰︰經言脈不滿五十動而一止，一臟無氣者，何臟也？ 
然︰人吸者隨陰入，呼者因陽出，今吸不能至腎，至肝而還，故知一臟無氣者，腎氣先盡也。
《靈樞‧根結篇》曰︰人一日一夜五十營，以營五臟之精，不應數者，名曰狂生。所謂五十營者，五臟皆受氣，持其脈口，數其至也。五十動而不一代者，五臟皆受氣；四十動一代者，一臟無氣；三十動一代者，二臟無氣，二十動一代者，三臟無氣；十動一代者，四臟無氣，不滿十動一代者，五臟無氣，予之短期。止與代同，此引經文而約言之也。吸者陽隨陰入，呼者陰因陽出，今吸不能至腎，惟至肝而還者，因腎位最下，吸氣較遠，脈若不滿五十動而一止，知腎氣衰竭，則不能隨諸臟氣而上矣。 
十二難曰︰經言五臟脈已絕於內，用針者反實其外；五臟脈已絕於外，用針者反實其內。內外之絕，何以別之？ 
然︰五臟脈已絕於內者，腎肝脈已絕於內也，而醫反補其心肺，五臟脈已絕於外者，其心肺脈已絕於外也，而醫反補其腎肝。陽絕補陰，陰絕補陽，是謂實實虛虛，損不足，益有餘，如此死者，醫殺之耳。 
《靈樞‧九針十二原篇》曰︰凡將用針，必先診脈，視氣之劇易，乃可以治也。五臟之氣已絕於內，而用針者反實其外，是謂重竭，重竭必死，其死也靜，治之者輒反其氣，取腋與膺；五臟之氣已絕於外，而用針者反實其內，是謂逆厥，逆厥則必死，其死也躁，治之者反取四末。此內竭為陰虛，故補腋與膺，以其為臟氣之所出也。外絕為陽虛，故補四末，以其為諸陽之本也。小針解曰︰所謂五臟之氣已絕於內者，脈口氣內絕不至，反取其外之病處，與陽經之合，有留針以致陽氣，陽氣至則內重竭，重竭則死矣，其死也無氣以動，故靜。所謂五臟之氣已絕於外者，脈口氣外絕不至，反取其四末之輸，有留針以致其陰氣，陰氣至則陽氣反入，入則逆，逆則死矣，其死也陰氣有餘，故躁。此以脈口內外言陰陽內外虛實，不可誤也。越人以心肺腎肝別陰陽者，以心肺在膈上，通於天氣，心主脈為營，肺主氣為衛，營衛浮行皮膚血脈之中，故言外也。腎肝在膈下，通於地氣，以藏精血，以充骨髓，故言內也。馮氏謂此篇合入用針補瀉之類，當在六十難之後，以例相從也。其說亦是。 
十三難曰︰經言見其色而不得其脈，反得相勝之脈者即死，得相生之脈者，病即自已。色之與脈，當參相應，為之奈何？
《靈樞‧邪氣臟腑病形篇》曰︰夫色脈與尺之相應也，如桴鼓影響之相應也，不得相失也，此亦本末根葉之出候也，故根死則葉枯矣。色脈形肉，不得相失也，故知一則為工，知二則為神，知三則神且明矣。色青者，其脈弦也；赤者，其脈鉤也；黃者，其脈代也；白者，其脈毛；黑者，其脈石。 
見其色而不得其脈，反得其相勝之脈則死矣；得其相生之脈，則病已矣。已，愈也。參，合也。經言，即此篇之義也。 
然︰五臟有五色，皆見於面，亦當與寸口尺內相應。假令色青，其脈當弦而急；色赤，其脈浮大而散；色黃，其脈中緩而大；色白，其脈浮澀而短；色黑，其脈沉濡而滑。此所謂五色之與脈，當參相應也。 
此論色與脈當參合相應也。色指五色之見於面者而言，脈指診言，謂營血之所循行也。尺指皮膚言，謂脈外之氣血，從手陽明之絡，而變見於尺膚，脈內之血氣，從手太陰經而變見於尺寸，此皆胃腑五臟所生之氣血，本末根葉之出候也。故見其色，得其脈矣。 
脈數，尺之皮膚亦數；脈急，尺之皮膚亦急；脈緩，尺之皮膚亦緩；脈澀，尺之皮膚亦澀；脈滑，尺之皮膚亦滑。 
《靈樞‧邪氣臟腑病形篇》曰︰調其脈之緩急大小滑澀，而病變定矣。脈急者，尺之皮膚亦急；脈緩者，尺之皮膚亦緩；脈小者，尺之皮膚亦減而少氣；脈大者，尺之皮膚亦賁而起；脈滑者，尺之皮膚亦滑；脈澀者，尺之皮膚亦澀。凡此變者，有微有甚。故善調尺者，不待於寸；善調脈者，不，待於色。能參合而行之者，可以為上工，上工十全九；行二者為中工，中工十全七；行一者為下工，下工十全六。此節即其義也。夫尺膚之氣血，出於胃腑水穀之精，注於臟腑經隧，而外布於皮膚，寸口尺脈之血氣，出於胃腑水穀之精，營行於臟腑經脈之中，變見於手太陰之兩脈口，皆五臟之血氣所注，故緩急大小滑澀，如桴鼓之相應也。徐氏謂以大小而易數字，數者一息六七至之謂，若皮膚則如何能數，不知《素問‧奇病論》曰︰人有尺脈數甚，筋急而見，是則尺膚亦有數之候也。 
五臟各有聲色臭味，當與寸口尺內相應，其不相應者病也。假令色青，其脈浮澀而短，若大而緩，為相勝，浮大而散，若小而滑，為相生也。 
五臟各有聲色臭味，當與寸口尺內相應，其不相應者病也。答辭但言色脈相參，不言聲臭味，殆闕文歟？虞氏雲︰肝脈弦，其色青，其聲呼，其臭臊，其味酸，心脈洪，其色赤，其聲笑，其臭焦，其味苦，脾脈緩，其色黃，其聲歌，其臭香，其味甘；肺脈澀，其色白，其聲哭，其臭腥，其味辛；腎脈沉，其色黑，其聲呻，其臭腐，其味鹹；此即相應之謂也。若不相應者，舉肝木為例。 
如青者肝之色，見浮澀而短之肺脈，金克木，為賊邪；見大而緩之脾脈，為木克土，此相勝也。見浮大而散之心脈，為木生火；見小而滑之腎脈，為水生木；心為肝之子，腎為肝之母，故為相生也。 
若肝病而色白多哭，好腥喜辛，此聲色臭味，皆肺之見証，亦屬賊邪，病必重也。 
經言知一為下工，知二為中工，知三為上工。上工十全九，中工十全八，下工十全六，此之謂也。 
上工能洞悉色脈、皮膚、臭味三法，相生、相勝之順逆，故治病十全其九。中工知二，謂不能全收，故治病十全其八。下工僅能知一，故治病十全其六。此即前《靈樞‧邪氣臟腑病形篇》之義也。 
十四難曰︰脈有損至，何謂也？ 
然︰至之脈，一呼再至曰平，三至曰離經，四至曰奪精，五至曰死，六至曰命絕，此至之脈也。何謂損？一呼一至曰離經，二呼一至曰奪精，三呼一至曰死，四呼一至曰命絕，此損之脈也。至脈從下上，損脈從上下也。 
平人之脈，一呼再至，一吸再至，呼吸定息四至。閏以太息脈五至，加之為過曰至，不及為減曰損。至脈從下而逆上，由腎而至肺也；損脈從上而行下，由肺而之腎也。離經者，脈呼吸六至，已離其經常之度也。一呼四至，一吸四至，則一息八九至，乃陽氣亂，故脈數，數則氣為熱耗，耗則精竭，故曰奪精也。五至死之漸，六至其命絕矣。然數脈一息十至十二三至，遲脈四呼始見一至，皆僅見之脈也。 
損脈之為病奈何？
然︰一損損於皮毛，皮聚而毛落；二損損於血脈，血脈虛少，不能榮於五臟六腑也；三損損於肌肉，肌肉消瘦，飲食不為肌膚；四損損於筋，筋緩不能自收持也；五損損於骨，骨痿不能起於床。反此者，至於收病也。從上下者，骨痿不能起於床者死︰從下上者，皮聚而毛落者死。 
此推究損脈病証也。一損損肺，肺主皮毛，肺損故皮聚而毛落也。二損損心，心主血脈，心損則血虛，故不能榮養臟腑也。三損損脾，脾納五味而主肌肉，脾損失其運化之權，故肌肉消瘦也。 
四損損肝，肝主筋，肝損不克充其筋，故縱緩不能收持也。五損損腎，腎主骨，腎損故骨痿不能起於床也。從上下者，從肺損至腎，五臟俱盡，故死，肺在上也。從下上者，從腎損至肺，亦複五臟俱盡，故死、腎在下也。於收，滑氏雲︰當作「脈之」二字，愚意尤不若丁氏之「反此者，至之脈病也」為是。 
治損之法奈何？ 
然︰損其肺者，益其氣；損其心者，調其榮衛；損其脾者，調其飲食，適其寒溫；損其肝者，緩其中；損其腎者，益其精。此治損之法也。 
肺主氣，肺損者，宜益其氣。心主血脈，心損者，宜調其營衛，使血脈有所資也。脾受谷味而主肌肉，脾損者，宜調其飲食，適其寒溫，俾健運不失其職。肝藏血而主怒，怒則傷肝，肝損者，宜緩其中，即經所謂肝苦急，急食甘以緩之之義。腎藏精而主骨，腎損者，宜益其精。蓋病在何臟，則各隨其所在而治之也。 
脈有一呼再至，一吸再至；有一呼三至，一吸三至；有一呼四至，一吸四至；有一呼五至，一吸五至；有一呼六至，一吸六至；有一呼一至，一吸一至，有再呼一至、再吸一至；有呼吸不至。脈來如此，何以別知其病也？ 
上文統言五臟受病之次序，此再舉損至之脈以求其病形也。滑氏曰︰前之損至，以五臟自病，得之於內者而言。此則以經絡血氣，為邪所中之微甚，自外得之者而言也。其曰呼吸再至，即一呼一至，一吸一至之謂，疑衍文也。 
然︰脈來一呼再至，一吸再至，不大不小曰平。一呼三至，一吸三至，為適得病。前大後小，即頭痛目眩；前小後大，即胸滿短氣。一呼四至，一吸四至，病欲甚，脈洪大者，苦煩滿；沉細者，腹中痛；滑者傷熱；澀者中霧露。一呼五至，一吸五至，其人當困，沉細夜加，浮大晝加，不大不小，雖困可治。其有大小者，為難治。一呼六至，一吸六至，為死脈也，沉細夜死，浮大晝死。一呼一至，一吸一至，名曰損，人雖能行，猶當著床，所以然者，血氣皆不足故也。再呼一至，再吸一至，名曰無魂。無魂者，當死也。人雖能行，名曰行屍。 
一息四至，閏以太息五至。是為平脈。一呼三至，一吸三至，是一息之間有六七至，比之平人較多兩至，適得病而未甚，即上文離經之義也。前為寸，後謂尺，寸大尺小，病氣在陽，為濁氣上逆之候，故頭痛目眩也。寸小尺大，病氣在陰，為清氣下陷，脾肝不升，肺胃不降，故胸滿短氣也。 
一呼四至，一吸四至，是一息之間有八九至，故病欲甚，即上文奪精之義也。脈洪大者，陽邪外越，為膽上逆而火升，故苦煩滿也。沉細者，陰邪內陷，為肝脾下陷而土賊，故腹中痛也。滑乃血實，故為熱，澀為傷濕，故曰中霧露，此又於病之微甚間分別言之，欲令學人取所現脈象，以別其病，而推展其義也。一呼五至，一吸五至，是一息之間，脈來十外至，則其人沉困，近於死矣。夜為陰，晝為陽，沉細陰盛，故加於夜，浮大陽盛，故加於晝。大即浮大，小即沉細，若不大不小，則晝夜不至有加，陰陽相等，故可治。若更參差不倫，則難治矣。一呼一至，一吸一至，是一息之間，脈來二三至為損，以氣血皆虧，雖能行步，久當不起於床也。若再呼一至，再吸一至，遲之極矣，則其人魂氣已離，生道已絕，如屍之行，故曰行屍。 
上部有脈，下部無脈，其人當吐，不吐者死。上部無脈，下部有脈，雖困無能為害。所以然者，人之有尺，譬如樹之有根，枝葉雖枯槁，根本將自生。脈有根本，人有元氣，故知不死。 
上部寸口，下部尺中。上部有脈，下部無脈者，邪實於上，陽遏不降，吐則氣逆於上，故脈亦從而上，則下部之無脈，乃因吐而然，非真離其根也。若無吐証，為上無邪而下氣竭，故曰當死。上部無脈，下部有脈，雖困無害者，蓋脈者根乎元氣以營運者也，元氣未傷，則脈自能漸生，其所以上部之無脈者，特因氣血之偶有滯耳，病去則自複，故曰人之有尺，譬如樹之有根也。此越人又因上文損至之義引申之，以見無脈之故，亦有兩端，不可概定為死也。 
按︰損脈者，遲脈也，至脈者，數脈也，曷不云乎遲數，而言損至者何也？蓋遲數之脈，統攝寒熱表裡虛實，所包者廣，越人恐後學之誤會，故以一息四至，終於十二三至為至，始於一息二至，終於兩息一至為損，明損脈從上而下，由肺氣虛而及於腎陽竭，至脈從下而上，由腎陰虛而及於肺氣盡。然損脈之本原，病起於肺，若失冶必遞及於心脾肝腎，其損脈必反而為至脈，因腎虛火燥，複由腎而遞及肝脾心肺而死。故曰︰反此者，至脈之病也。嘗見虛寒之証，末傳而現躁急之脈者，為不明治損之法，扶陽不早，延及陰氣亦竭也。夫扶陽者，扶持胃脘之陽，更察五臟之損以益之，非徒執薑桂烏附之謂也。更有進者，近世醫家，每以虛勞兩字為怯病通稱，不知虛損病自上而下。癆瘵病自下而上，以癆瘵法治虛損，多轉泄瀉，以虛損法治癆瘵，必致喘促，於此涇渭不分，能免於南轅北轍之相左乎？此皆不明損至之義也。 
越人既以損至之脈，明虛損癆瘵之治，恐急証無脈，後人不察，混入損脈，故又申明上部有脈，下部無脈，上部無脈，下部有脈之旨，而複歸重於元氣，以結此章之義。學人於此、尤宜三致意焉。 
十五難曰︰經言春脈弦，夏脈鉤，秋脈毛，冬脈石、是王脈耶？將病脈也？ 
然︰弦、鉤、毛、石者，四時之脈也。春脈弦者，肝，東方木也，萬物始生，未有枝葉，故其脈之來濡弱而長，故曰弦。夏脈鉤者，心，南方火也，萬物之所茂，垂枝布葉，皆下曲如鉤，故其脈之來疾去遲，故曰鉤。秋脈毛者，肺，西方金也，萬物之所終，草木華葉，皆秋而落，其枝獨在，若毫毛也，故其脈之來輕虛以浮，故曰毛。冬脈石者，腎，北方水也，萬物之所藏也，盛冬之時，水凝如石，故其脈之來沉濡而滑，故曰石，此四時之脈也。 
經，謂《素問‧平人氣象論》、《玉機真藏論》，此參錯其文而為篇也。四時之脈，謂脈之應乎四時，即旺脈也。春脈弦者，肝為木而主筋，萬物始生之初，其脈濡弱而長，是弦之正象，否則即為太過不及也。 
夏脈鉤者，心屬火而主血脈，其脈來疾者，其來少急而勁，氣之升而上也；去遲者，其去少緩而弱，氣之降而下也，此所謂下曲如鉤也。秋脈毛者，肺屬金而主皮毛，秋木凋零，其枝獨在若毫毛，言其四面無所輔，而體又甚輕也。冬脈石者，腎屬水而主骨，冬氣斂聚，故沉而濡滑，水之象也，此四時之脈。然臟腑之與五行，各有所屬，而春夏秋冬脈，皆以木為喻者，蓋惟木能因時變遷也。 
如有變奈何？ 
然︰春脈弦，反者為病。何謂反？ 
然︰氣來實強，是謂太過，病在外；氣來虛微，是謂不及，病在內。脈來厭厭聶聶，如循榆葉曰平；益實而滑，如循長竿曰病；急而勁益強，如新張弓弦曰死。春脈微弦曰平，弦多胃氣少曰病，但弦無胃氣曰死，春以胃氣為本。 
夏脈鉤，反者為病，何謂反？ 
然︰其氣來實強，是謂太過，病在外；氣來虛微，是謂不及，病在內。其脈來累累如環，如循琅曰平；來而益數，如雞舉足曰病；前曲後居，如操帶鉤曰死。夏脈微鉤曰平，鉤多胃氣少曰病，但鉤無胃氣曰死，夏以胃氣為本。 
秋脈毛，反者為病。何謂反？ 
然︰其氣來實強，是謂太過，病在外；氣來虛微，是謂不及，病在內。其脈來藹藹如車蓋，按之益大曰平；不上不下，如循雞羽曰病；按之蕭索，如風吹毛曰死。秋脈微毛曰平，毛多胃氣少曰病，但毛無胃氣曰死，秋以胃氣為本。 
冬脈石，反者為病。何謂反？ 
然︰其氣來實強，是謂太過，病在外；氣來虛微，是謂不及，病在內。脈來上大下兌，濡滑如雀之喙曰平；啄啄連屬，其中微曲曰病；來如解索，去如彈石曰死。冬脈微石曰平，石多胃氣少曰病，但石無胃氣曰死，冬以胃氣為本。 
如有變，謂逆四時而失其常度也。春脈當微弦，其來濡弱而長，反是者為病。實強為太過，陽氣盛而發於表也，故病在外，令人善忘，眩冒癲疾。虛微為不及，陰氣不足，而怯於中也，故病在內，令人胸痛引背，下則兩脅滿。厭厭聶聶，如循榆葉，乃微弦而有和緩胃氣也，故曰平。益實而滑，如循長竿，乃弦多胃少也，故曰病。急而勁益強，如新張弓弦，乃但弦無胃氣，即所謂真臟脈也，故曰死。夏脈當微鉤，來疾而去遲，反是者為病。實強者為太過，病在外，令人身熱而膚痛，為浸淫。虛微者為不及，病在內，令人煩心，上見咳唾，下為氣泄。脈來累累如環，如循琅，乃微鉤而有和緩胃氣也，故曰平。來而益數，如雞舉足，乃鉤多胃少也，故曰病。 
前曲後居，如操帶鉤，乃但鉤無胃氣也，故曰死。秋脈當微毛，其來輕虛以浮，反是者為病。實強者為太過，病在外，令人逆氣而背痛慍慍然。虛微者為不及，病在內，令人喘，呼吸少氣而咳，上氣見血，下聞病音。脈來藹藹如車蓋，按之益大者，以其輕軟微毛而有和緩胃氣也，故曰平。不上不下，如循雞羽，乃毛多胃少也，故曰病。按之蕭索，如風吹毛，乃但毛無胃氣也，故曰死。冬脈當微石，其來沉濡而微堅，反是者為病。實強者為太過，病在外，令人懈，脊脈痛而少氣不欲言。虛微者為不及，病在內，令人心懸如飢， 中清，脊中痛，少腹滿，小便變。脈來上大下兌，濡滑如雀喙者，乃微石而有和緩胃氣也，故曰平。 
啄啄連屬，其中微曲，乃石多胃少也，故曰病。來如解索，去如彈石，乃但石無胃氣也，故曰死。是四時之脈，皆以胃氣為本，故有胃氣則生，胃氣少則病，無胃氣則死也。 
按︰《素問‧平人氣象論》曰︰平肝脈來， 弱招招，如揭長竿末梢，曰肝平。平肺脈來，厭厭聶聶，如落榆莢，曰肺平。此兩句，形容肝之平脈，濡柔和緩微弦之義；肺之平脈、浮薄輕虛微毛之義，此卻以肺平引為肝平。又曰︰病心脈來，喘喘連屬，其中微曲，曰心病；實而盈數，如雞舉足，曰脾病。今以脾病引為心病。 
如烏之喙，脾之死脈，引為腎之平脈。若此多與經文有異。馮氏謂越人慾使脈之易曉，重立其義爾。然讀是篇者，當與《素問》參觀。 
胃者，水穀之海也，主稟。四時皆以胃氣為本，是為四時之變病，死生之要會也。 
胃屬土，位居中央，萬物歸之，故云水穀之海。旺於四時，水火金木，無不待是以生，為四時變病之要會，故云主稟四時也。 
脾者，中州也，其平和不可得見，衰乃見耳。來如雀之喙，如水之下漏，是脾衰之見也。 
脾受谷味，在四臟之中，故不可見。蓋脾寄旺於四季，不得獨主於四時，四臟平和，則脾脈在中，衰乃始見。 
雀喙，言其堅銳而無沖和之氣也。水下漏，言其斷續無常，散動而複止也。 
此《素問‧玉機真藏論》所謂脾者土也。孤臟以灌溉四旁者也，善者不可得見，惡者可見之義也。 
十六難曰︰脈有三部九候，有陰陽，有輕重，有六十首，一脈變為四時，離聖久遠，各自是其法，何以別之？ 
然︰是其病有內外証。 
脈有三部九候，見後十八難。陰陽詳第四難。輕重詳第五難。六十首見《素問‧方盛衰論》，王注謂奇恆六十首，今世不存。或謂即各旺六十日之義。一脈變為四時，即十五難春弦、夏鉤、秋毛、冬石也。 
然脈法不一，離聖久遠，各自是其法，何以別其是非長短也，是其病有內外証。言凡病但以內外之証驗之，自得其真，不必拘於諸法也。 
其病為之奈何？ 
然︰假令得肝脈，其外証善潔，面青，善怒；其內証臍左有動氣，按之牢若痛；其病四肢滿，閉淋，溲便難，轉筋。有是者肝也，無是者非也。 
得肝脈，診得弦脈也，肝與膽合，為清淨之腑，故善潔。青者木之色，肝屬木，故面青。肝在志為怒，故善怒。此外証之色脈情好也。臍左為肝木左升之部，動氣、真氣不能藏而發現於外也。牢者，氣結而堅；痛者，氣鬱而滯也；滿，閉塞也。筋急則四肢滿脹，《左氏傳》雲︰風淫末疾者是也。厥陰脈循陰器，肝病故溲便難。轉筋者，肝主筋，故病筋。此內証之部屬及所主病也。 
假令得心脈，其外証面赤，口乾，喜笑；其內証臍上有動氣，按之牢若痛；其病煩心心痛，掌中熱而 。 
有是者心也、無是者非也。 
得心脈，診得鉤脈也。心在色為赤，故面赤。心氣通於舌，火上炎，故口乾。心在聲為笑，故喜笑。此外証之色脈情好也。臍上心之部，動氣，按之牢痛，心煩，乃心包絡受邪，非真心病也。若心病，則旦占夕死，夕占旦死矣。手厥陰心包絡之脈，行於掌心，故掌中熱。 、乾嘔也，心病火盛，故 。此內証之部屬、及所主病也。 
假令得脾脈，其外証面黃，善噫，善思；善味。其內証當臍有動氣，按之牢若痛；其病腹脹滿，食不消，體重節痛，怠惰嗜臥，四肢不收。有是者脾也，無是者非也。 
得脾脈，診得緩脈也。脾屬土，在色為黃，故面黃。噫，噯氣也。《靈樞‧口問篇》曰︰寒氣客於胃，厥氣從下上散，複出於胃，故為噫。脾與胃合、故同病也。脾在志為思，故善思。 
脾在竅為口，故善味。此外証之色脈情好也。脾位乎中，故動氣當臍而牢痛也。脾主營運，運行不健，故腹滿食不消也。脾主肌肉，故體重。陽明主束骨而利機關，脾與胃合，故主節痛勞倦傷脾，濕旺睥郁，皆主怠惰嗜臥也。脾主四肢，故四肢不收。此內証之部屬及所主病也。 
假令得肺脈，其外証面白，善嚏，悲愁不樂，欲哭；其內証臍右有動氣，按之牢若痛；其病喘咳，洒淅寒熱。有是者肺也，無是者非也。 
得肺脈，診得毛脈也。肺在色為白，故面白。《靈樞‧口問篇》曰︰陽氣和利，滿於心，出於鼻，故嚏。肺氣通於鼻，故善嚏。肺在志為憂，故悲愁不樂。在聲為哭，故欲哭。此外証之色脈情好也。 
臍右為肺金右降之部，動氣按之牢痛者，肺氣結也。肺主氣，氣逆故病喘咳。肺主皮毛。故洒淅寒熱。 
此內証之部屬及所主病也。 
假令得腎脈，其外証面黑，善恐欠；其內証臍下有動氣，按之牢若痛；其病逆氣，小腹急痛，泄如下重，足脛寒而逆。有是者腎也，無是者非也。 
得腎脈，診得石脈也。腎在色為黑，故面黑，腎在志為恐，故善恐。《靈樞‧口問篇》曰︰陰氣積於下，陽氣未盡，陽引而上，陰引而下，故數欠。是腎主欠。此外証之色脈情好也。腎居最下，臍下腎之位，腎氣結，故動氣按之牢痛。腎氣不足，傷於衝脈，故病逆氣。少陰之脈循少腹，故小腹急痛也。腎者胃之關，今氣虛，故為下重泄，謂食畢即思圊也。《靈樞‧經脈篇》曰︰足少陰腎之脈，循內踝之後，別入跟中，以上 內，故病足脛寒而逆。此內証之部屬及所主病也。泄如下重『如』字，滑氏易作『而』字，極是。 
十七難曰︰經言病或有死，或有不治自愈，或連年月不已。其死生存亡，可切脈而知之耶？ 
然︰可盡知也。 
此引《素問‧脈要精微論》、《平人氣象論》語錯雜言之，非經之全文也。所問三者，答曰可盡知也，而下文止答病之死証，餘無所見，或有闕簡歟？抑不治自愈，即十三難之相生脈。連年月不已，即五十五難之積聚病歟？未可知也，故俟參考。 
診病若閉目不欲見人者，脈當得肝脈弦急而長，而反得肺脈浮短而澀者，死也。 
肝開竅於目，閉目不欲見人，肝病也。然肝之病，脈當弦急而長，今以肝病而診得浮短而澀之肺脈，乃金來克木也，故主死。 
病若開目而渴，心下牢者，脈當得緊實而數，反得沉澀而微者，死也。 
開目而渴者，心主熱，熱甚則開目而渴也。心下牢者，心痛現証，是實邪也，當得緊實而數之脈，今見沉濡而微之腎脈，乃水來克火，況陽病而得陰脈，不死何待。 
病若吐血，複鼽衄血者，脈當沉細，而反浮大而牢者，死也。 
失血，虛証也，其脈當沉細，而反見浮大牢實之脈，是陰病而得陽脈，病虛脈實，故主死。《靈樞‧玉版篇》曰︰衄而不止，脈大，是三逆。即此義也。 
病若譫言妄語，身當有熱，脈當洪大，而反手足厥逆，脈沉細而微者，死也。 
譫妄，熱証也。身當有熱，脈當洪大，今反見手足厥冷，脈來沉細而微，此病實脈虛也，故死。 
病若大腹而泄者，脈當微細而澀，反緊大而滑者，死也。 
大腹而泄者，脾濕下陷，脈當微細，而反見滑大之脈，是亦病虛脈實矣。《靈樞‧玉版篇》曰︰腹鳴而滿，四肢清泄，其脈大，是二逆，即此義也。 
十八難曰︰脈有三部，部有四經，手有太陰陽明，足有太陽少陰，為上下部，何謂也？ 
滑氏曰︰此篇立問之意，謂人有十二經脈，凡有三部，每部之中有四經，今手有太陰、陽明，足有太陽、少陰，為上下部，何謂也？蓋三部者，以寸關尺分上中下也。四經者，寸關尺兩兩相比，則每部各有四經矣。手之太陰、陽明，足之太陽、少陰，為上下部者，肺居右寸，腎居左尺，循環相資，肺高腎下，母子相望也。經雲︰臟真高於肺，臟真下於腎是也。 
然︰手太陰陽明，金也，足少陰太陽，水也。金生水，水流下行而不能上，故在下部也。足厥陰少陽，木也，生手太陽少陰火，火炎上行而不能下，故為上部。手心主少陽火，生足太陰陽明土，土主中宮，故在中部也。此皆五行子母更相生養者也。
手太陰肺、手陽明大腸屬金，皆診於右寸。足少陰腎、足太陽膀胱屬水，皆診於左尺。金生水，水性流下，故在下部也。足厥陰肝、足少陽膽屬木，皆診於左關。手太陽小腸、手少陰心屬火，皆診於左寸。木生火，火性炎上，故在上部也。手厥陰心包絡、手少陽三焦屬相火，當候於右尺。足太陰脾、足陽明胃屬土，當候於右關。火生土，土位居中，故在中部也。土複生金，此五行子母循環生養三部四經上下之義也。 
脈有三部九候，各何所主之？ 
然︰三部者，寸關尺也。九候者，浮中沉也。上部法天，主胸以上至頭之有疾也；中部法人，主膈以下至臍之有疾也；下部法地，主臍以下至足之有疾也。審而刺之者也。 
三部之中，各有浮中沉，是為九候。浮為陽，沉為陰，中者胃氣也，所謂自膈以上為上焦也，自膈以下為中焦也，自臍以下至足為下焦也。謝氏曰︰此一節當是十六難中答辭，錯簡在此，而剩出（脈有三部九候，各何主之）十字。且（審而刺之），楊氏云為審病之所在而刺之，丁氏雲、當次第之次，紀氏則為刺候之義。各有至理，姑存備參。 
人病有沉滯久積聚，可切脈而知之耶？ 
然︰診在右脅有積氣，得肺脈結，脈結甚則積甚，結微則氣微。診不得肺脈，而右脅有積氣者，何也？ 
然︰肺脈雖不見，右手脈當沉伏。 
此病久積聚，可切脈而知之也。肺金右降、右脅，肺之部也。若右脅有積聚，則肺脈當結，結脈往來緩，時一止複來，而無定數者是也。蓋結為積聚之脈。《素問‧平人氣象論》曰︰結而橫，有積矣。 
然積有微甚，是以結甚則積甚，結微則氣微也。設肺脈雖不見結，而右手脈當見沉伏，沉伏亦積聚脈，右手統三部言，則肺脈亦在其中。又右手氣口所以候裡也。 
其外痼疾同法耶？將異也？ 
然︰結者，脈來去時一止無常數，名曰結也。伏者，脈行筋下也。浮者，脈在肉上行也。左右表裡，法皆如此。 
此承上文，複問外之痼疾，與內之積聚，法將同異也。痼疾者，凡肌肉筋骨間久留不去之病皆是，以其不在臟腑，故曰外也。止無常數，結脈之象，若有常數，為代脈矣。蓋結脈之所由生，以積聚在內，脈道不通，故現脈如此也。伏脈輕手尋之不見，重按以指推筋著骨，乃得其脈形潛隱於骨間者是也。言結伏則病在裡，結浮則病在表，結在右，病亦在右，結在左，病亦在左。以此推之，則內外左右，積氣痼疾，其結脈雖同，而浮伏異也。故曰法皆如此。 
假令脈結伏者，內無積聚。脈浮結者，外無痼疾，有積聚，脈不結伏，有痼疾，脈不浮結；為脈不應病，病不應脈，是為死病也。 
有是病必有是脈，內有積聚、脈宜伏結，外有痼疾，脈宜浮結。設見伏結、浮結之脈，而無伏結、浮結之証，見伏結、浮結之証，而無伏結、浮結之脈，謂之脈不應病，病不應脈也。夫病脈不相應，乃其氣已離，血脈不相聯屬，故云死。然凡病與脈不相應者，皆為死候，不特積聚為然也。 
十九難曰︰經言脈有逆順，男女有恆，而反者，何謂也？ 
恆，常也。反，謂上下相反也。此男女之脈，有一定恆常之法，得其脈為順，不得其脈為逆，若強弱相反，則為何病。 
然︰男子生於寅，寅為木，陽也。女子生於申，申為金，陰也。故男脈在關上，女脈在關下，是以男子尺脈恆弱，女子尺脈恆盛，是其常也。 
此推本生物之初，而言男女陰陽也。楊氏曰︰元氣始於子，人之所生也。自子推之，男從左行三十，而至於巳；女從右行二十，而至於巳，為夫婦懷妊也。古者男子三十，女子二十，然後行嫁娶，法本於此。十月而生，男從巳左行十月至寅，故男行年起於丙寅，女從巳右行十月至申，故女行年起於壬申。所以男子生於寅，女子生於申也。謝氏曰︰寅為陽木，木生火。火生於寅，其性炎上，故男脈在關上，申為陰金，金生水，水生於申，其性流下，故女脈在關下。男子陽氣盛，故尺脈弱；女子陰氣盛，故寸脈弱。此男女之常也。 
反者，男得女脈，女得男脈也。其為病何如？ 
男得女脈，女得男脈，異乎恆常，謂之反。然反之為病如何？設此問以起下文之義。 
然︰男得女脈為不足，病在內，左得之，病在左，右得之，病在右，隨脈言之也。女得男脈為太過，病在四肢，左得之，病在左，右得之，病在右，隨脈言之，此之謂也。 
男得女脈者，寸脈當盛反弱，尺脈當弱反盛，為陰氣盛，陽陷於陰，故為不足。陰主內，故病在內。 
陽氣入陰，病見於陰位也。女得男脈者，寸脈當弱反盛，尺脈當盛反弱，為陽氣盛，陰越於陽，故為有餘。 
四肢屬乎陽，陰氣從陽，則病見於陽位也。左右者，以脈之左右，以驗病之左右耳。徐氏曰︰陽道全而陰道半。故陽得陰脈為不足、陰得陽脈為有餘也。 
按︰丁錦曰︰人之有尺，猶樹之有根，欲其盛而不可得也。若男得女脈指尺盛、豈可謂之不足乎？女得男脈指尺弱，豈可謂之太過乎？蓋男得女脈為不足者，寸脈弱，陽氣不足於內，故病在內也。女得男脈為太過者，寸脈盛，陽氣有餘於外，故病在四肢也。斯言也，似亦近理，而不可拘泥者也。夫尺為脈之根，宜盛不宜弱是矣。然陰虛火動，兩尺洪而有力者，豈非不足乎？火炎於上，兩寸洪而有力者，豈非太過乎？ 
更有兩寸豁大無力，宜大補者；兩尺豁大無力，宜升陽散火者；寸脈大於尺脈，而俱有力，為陰虛陽盛宜下者；尺脈大於寸脈，而俱有力，為陽虛陰盛宜汗者。然脈之變，非一言能盡，豈可膠柱鼓瑟耶？越人示人以男女陰陽之體，內外不足太過之變，要在一隅三反耳，學人審諸。 
二十難曰︰經言脈有伏匿，伏匿於何臟而言伏匿耶？ 
然︰謂陰陽更相乘，更相伏也。脈居陰部，而反陽脈見者，為陽乘陰也；脈雖時沉澀而短，此謂陽中伏陰也；脈居陽部，而反陰脈見者，為陰乘陽也，脈雖時浮滑而長，此謂陰中伏陽也。 
此言陰陽相乘中又有伏匿之義也。經言無考。伏匿者，謂不見於本位，反藏於他部而見脈也。脈之陰陽，非獨言寸為陽，尺為陰也。若以前後言之，即寸為陽部，尺為陰部；若以上下言之，肌肉上為陽部，肌肉下為陰部。陽乘陰者，尺中已浮滑而長，又時時沉澀而短，故曰陽中伏陰，言陽雖乘陰而陰猶伏於陽內也。陰乘陽者，寸關已沉短而澀，又時時浮滑而長，故曰陰中伏陽，言陰雖乘陽而陽猶伏於陰中也。 
重陽者狂，重陰者癲。脫陽者見鬼，脫陰者目盲。 
此又因陰陽之伏匿而極言之。重陽重陰，言不止伏匿，而陰皆變為陽，陽皆變為陰也。狂者陽疾，癲者陰疾。重陽者狂，木火之陽旺也。重陰者癲，金水之陰旺也。心主喜，肝志怒，狂者木火有餘，故多喜怒。腎志恐，肺主悲，癲者金水有餘，故多悲恐。脫陽者陰旺，鬼，陰類也，故見之。 
脫陰者，肝竅於目，肝藏血，血舍魂，魂化神，魂神升發而生光明，上開雙竅，則為兩目，陰者陽之宅也。陰脫宅傾，神魂散亡，是以目盲，名雖陰脫，而實脫陰中之陽氣也。 
二十一難曰︰經言人形病脈不病曰生，脈病形不病曰死，何謂也？ 
然︰人形病脈不病，非有不病者也，謂息數不應脈數也。此大法。 
形病脈不病曰生者，人以脈為主，設其人形體羸瘦，精神睏倦，不可謂之無病也。診其脈，惟息數不應脈數，雖營衛有傷，而不見至損死絕之脈，雖病必生，必其臟腑無恙也。脈病形不病曰死者，設其人肌肉不減，飲食如常，不可謂之有病也。診其脈，則代革頻見，雖不病亦死，以其臟腑已壞，不可救藥也。經言無考。仲景辨脈篇曰︰脈病患不病，名曰行屍，以無王氣，卒眩仆不省人者，短命則死。人病脈不病，名曰內虛，以無穀氣，雖困無害。即此義歟﹗ 
二十二難曰︰經言脈有是動，有所生病，一脈輒變為二病者，何也？ 
然︰經言是動者，氣也；所生病者，血也。邪在氣，氣為是動；邪在血，血為所生病。氣主呴之，血主濡之。氣留而不行者，為氣先病也；血壅而不濡者，為血後病也。故先為是動，後所生病也。 
脈謂十二經隧之脈，每脈中有二病者，有在氣在血之分也。邪在氣，氣為是而動；邪在血，血為所生病，是脈之動者氣為之，而所生病者，血為之也。氣病傳血，故曰一脈變為二病也。，煦也。 
氣主呴之者，謂氣煦噓往來，薰蒸於皮膚分肉也。濡，潤也。血主濡之者，謂血濡潤筋骨，滑利關節，榮養臟腑也。然氣留而不行，則血亦壅而不濡，氣在外。血在內，外先受邪，則內亦從之而病，故曰先為是動，後所生病也。 

