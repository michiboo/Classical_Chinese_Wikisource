六十九難曰︰經言虛者補之，實者瀉之，不虛不實，以經取之，何謂也？ 
然︰虛者補其母，實者瀉其子，當先補之，然後瀉之。不虛不實，以經取之者，是正經自生病，不中他邪也，當自取其經，故言以經取之。 
經言，《靈樞‧經脈篇》也。虛，血氣虛也。實，血氣實也。補之，行針用補法也。瀉之，行針用瀉法也。以經取之，言循其本經所宜刺之穴也。母，生我者也。子，我生者也。經脈篇載十二經，皆有盛則瀉之，虛則補之，不盛不虛，以經取之，虛者補其母，實者瀉其子。蓋子能令母實，母能令子虛也。假令肝病虛，則補其母合，即足厥陰之合曲泉穴是也。肝病實，則瀉其子滎，即足厥陰之滎行間穴是也。當先補之，然後瀉之兩句，滑氏謂即後篇陽氣不足，陰氣有餘，當先補其陽，而後瀉其陰之意。然於此義不屬，非誤即羨文也。若憂愁思慮則傷心，形寒飲冷則傷肺，恚怒氣逆則傷肝，飲食勞倦則傷脾，久坐濕地，強力入水則傷腎。正經自病，非五邪所傷者，即於本經取當刺之穴以刺之，不必補母瀉子也。 
七十難曰︰經言春夏刺淺，秋冬刺深者。何謂也？ 
然︰春夏者，陽氣在上，人氣亦在上，故當 淺取之；秋冬者，陽氣在下，人氣亦在下，故當深取之。 
《靈樞‧終始篇》曰︰春氣在毛，夏氣在皮膚，秋氣在分肉，冬氣在筋骨，此四時之氣也。其 四時受病，亦各隨正氣之淺深，故用針以治病者，各依四時氣之淺深而取之也。陽氣者，謂天地之氣也；人氣者，謂營衛之氣也。上言皮肉之上，下言筋骨之中，淺取深取，必中其病也。
滑氏曰︰春夏之時，陽氣浮而上，人氣亦然，故刺之當淺，欲其無太過也；秋冬之時，陽氣沉而下，人氣亦然，故刺之當深，欲其無不及也。經曰︰必先歲氣，無伐天和，此之謂也。
春夏各致一陰，秋冬各致一陽者，何謂也？ 
然︰春夏溫，必致一陰者，初下針，沉之至腎肝之部，得氣，引持之陰也。秋冬寒，必致一陽者，初內針，淺而浮之至心肺之部，得氣，推內之陽也。是謂春夏必致一陰，秋冬必致一陽。 
致，取也，溫，時令溫也。寒，時令寒也。經言春夏養陽者，陽盛則陰不足，必取一陰之氣以養陽也。秋冬養陰者，陰盛則陽不足，必取一陽之氣以養陰也。沉之，深入其針至腎肝之位，引其陰氣，出之於陽也。浮之，謂淺內其針至心肺皮血之位，推其陽氣，入之於陰也。 
按︰滑氏曰︰春夏氣溫，必致一陰者，春夏養陽之義也。初下針，即沉之至腎肝之部，俟其得氣，乃引針而提之，以至於心肺之分，所謂致一陰也。秋冬氣寒，必致一陽者，秋冬養陰之義也。初內針，淺而浮之，當心肺之部，俟其得氣，推針而內之，以達於腎肝之分，所謂致一陽也。然致陰致陽之說，越人特推其理有如是者耳。凡用針補瀉，自有所宜，初不必以是相拘也。
七十一難曰︰經言刺榮無傷衛、刺衛無傷榮、何謂也？ 
然︰針陽者，臥針而刺之；刺陰者，先 以左手攝按所針榮俞之處，氣散乃內針。是謂刺榮無傷衛，刺衛無傷榮也。 
營衛者，血氣之道路，以陰陽而分表裡者也。營為陰，衛為陽，營行脈中屬裡，衛行脈外屬表，若營衛有病，各中其所，不得誅伐無過也。《素問‧刺齊論》曰︰刺骨無傷筋，刺筋無傷肉，刺肉無傷脈、刺脈無傷皮；刺皮無傷肉，刺肉無傷筋，刺筋無傷骨，亦此義也。衛為外表，陽行於脈外，欲其淺，故刺衛者，宜臥針而刺之，以陽氣輕浮，過之恐傷營也。營為裡，陰行於 
脈中，欲其深過衛，始可至營也，故刺營者，先以左手攝按所刺之穴良久，使衛氣漸散離其處，然後內針，則針得至營，而不傷衛矣。此刺陽刺陰之道也。 
七十二難曰︰經言能知迎隨之氣，可令調之，調氣之方，必在陰陽，何謂也？ 
然︰所謂迎隨 者，知榮衛之流行，經脈之往來也。隨其逆順而取之，故曰迎隨。 
經言，《靈樞‧終始篇》曰︰陽受氣於四末，陰受氣於五臟，故瀉者迎之，補者隨之，知迎知隨，氣可令和，和氣之方，必通陰陽，是迎隨之法，補瀉之道也。陽經主外，故從四末始，陰經主內，故從五臟始。迎者，針鋒迎其氣之方來而未盛，以奪之也。隨者，針鋒隨其氣之方去而未虛，以濟之也。然必知營衛之流行，經脈之往來，知之而後可察病之陰陽逆順，隨其所當 
而施補瀉也。 
調氣之方，必在陰陽者，知其內外表裡，隨其陰陽而調之，故曰︰調氣之方，必在陰陽。 
調氣之方，必在陰陽者，在，察也。內為陰而主裡，外為陽而主表，察其病在陰在陽，是虛是實，而補之瀉之，或從陽引陰，或從陰引陽，或陽病治陰，或陰病治陽，而令其調和也。楊氏曰︰陰虛陽實者，則補陰瀉陽，陽虛陰實者，則補陽瀉陰。或陽並於陰，陰並於陽，或陰陽俱虛，或陰陽俱實，皆隨其病之所在而調之，則病無不已也。
按︰針法言補，不可深泥，丹溪亦常論之，非無謂也。《素問‧陰陽應象大論》曰︰形不足者，溫之以氣，精不足者，補之以味。針乃砭石所製，既無氣，又無味，破皮損肉，發竅於身，氣皆從竅而出，何得為補？經謂氣血陰陽俱不足，勿取以針，和以甘藥者是也。然《內》《難》鑿言補瀉之法者何耶？夫讀書貴乎融貫，不可膠刻。迎而奪之，因屬瀉其實邪，隨其濟之，亦可去其虛邪。蓋邪去則正安，去邪即所以補正，非針法之補，能生長血氣也。仲景治虛勞傷其營衛者，以大黃 蟲丸主之，方中多屬攻藥，以瘀血去，肺氣利，則新血自生，正氣自複，而營衛行，營衛行則肌肉充，而虛勞補矣。此先聖后賢，其意一也。將謂針法之補，可代參地，則《靈樞‧根結篇》何以有營氣不足，病氣不足，此陰陽氣俱不足也，不可刺之，刺之則重不足，重不足則陰陽俱竭，血氣皆盡，五臟空虛，筋骨髓枯，老者絕滅，壯者不複之說。若明乎此，補瀉非可以一法盡，豈獨針刺之無誤，即湯藥亦不致南轅北轍矣。 
七十三難曰︰諸井者，肌肉淺薄，氣少不足使也，刺之奈何？ 
然︰諸井者，木也。滎者，火 也。火者木之子，當刺井者，以滎瀉之。故經言補者不可以為瀉，瀉者不可以為補，此之謂也。 
諸井在手足指梢，故曰肌肉淺薄也。氣藏於肌肉之內，肌肉淺薄，則氣亦微，故曰氣少不足使也。井為木，是火之母，滎為火，是木之子，故肝木實，瀉其滎，此瀉子之法也。如用補，則當補其合也。但瀉之複不能補，故曰不可以為補。蓋瀉則當以子，補則當以母，不可誤施也。六十九難以別經為子母，此則以一經為子母，義雖各殊，其理一也。 
按︰滑氏曰︰詳越人此說，專為瀉井者言也，若當補井，則必補其合，故引經言補者不可以為瀉，瀉者不可以為補，各有攸當也。補瀉反，則病益篤，而有實實虛虛之患，可不謹歟﹗不然瀉子法下，「故」字上，該有論補母之法，故以此二句總結之，否則文氣不屬，此中或有闕簡，經言無考，姑俟知者。 
七十四難曰︰經言春刺井，夏刺滎，季夏刺輸、秋刺經，冬刺合者，何謂也？ 
然︰春刺井者，邪在肝；夏刺滎者，邪在心；季夏刺輸者，邪在脾；秋刺經者，邪在肺；冬刺合者，邪在腎。 
春刺井者，井為木，非必春刺井，以其邪在肝木也。滎為火，夏刺滎者，以其邪在心火也。輸為土，季夏刺輸者，以其邪在脾土也。經為金，秋刺經者，以其邪在肺金也。合為水，冬刺合者，以其邪在腎水也。經言無考，越人去古未遠，古醫經猶得見之，而今亡矣。 
按︰《靈樞‧順氣一日分為四時篇》曰︰藏主冬，冬刺井；色主春，春刺滎；時主夏，夏刺輸；音主長夏，長夏刺經；味主秋，秋刺合。是為五變，以主五俞，與此同。蓋以五臟之氣，應五時之變，而取五俞，各有所主，刺隔一穴者，皆從子以透發母氣也。一言刺之正，一言刺之變，所以不同也。若四時氣篇曰︰春取經，血脈分肉之間，甚者深取之，間者淺刺之。夏取盛經孫絡，取分肉間，絕皮膚。秋取經輸，邪在腑，取之合。冬取井滎，必深留之。此言四時之氣，各有所在，故春取經脈於分肉之間，夏取盛經孫絡，分肉皮膚，蓋春夏之氣，從內而外也。秋取經輸，邪在腑，取之合，此秋氣之複從外而內也。冬取井滎，必深留之，謂冬氣之藏於內也。本輸篇曰︰春取絡脈諸滎，大筋分肉之間，甚則深取之，間者淺取之，夏取諸輸孫絡，肌肉皮膚之上。秋取諸合，余如春法。冬取諸井諸輸之分，故深留之。此言陰陽氣血，隨四時之生長收藏，而淺深出入也。春氣在脈，故宜取絡脈。夏氣在孫絡，長夏氣在肌肉，故宜取孫絡肌肉皮膚之上，此春夏之氣，從內而外也。秋氣降收，故如春法。蓋複從孫絡而入於絡脈也。冬氣收藏，故欲深而留之。此四時出入之序，人氣之所處，病之所舍，五臟應五時之所宜也。此兩節又不同，然各有義理所在，不必求合也。 
其肝心脾肺腎，而繫於春夏秋冬者，何也？ 
然︰五臟一病，輒有五也。假令肝病，色青者肝也，臊臭者肝也；喜酸者肝也，喜呼者肝也，喜泣者肝也，其病眾多，不可盡言也。四時有數，而並繫於春夏秋冬者也。針之要妙，在於秋毫者也。 
此複問肝心脾肺腎繫於春夏秋冬之故，然五臟一病，輒有五邪，未可拘也。假令肝病，色青者肝也，肝主色也。臊臭者肝也，而中有心病，心主臭，入肝為臊也。喜酸者肝也，而中有脾病，脾主味，入肝為酸也。喜呼者肝也，而中有肺病，肺主聲，入肝為呼也。喜泣者肝也，而中有腎病，腎主液，入肝為泣也。舉一肝臟，余可類推，以明五臟六腑之病眾多，不止於此，而皆統於金木水火土五行之所屬，如四時之有定數，而並繫於春夏秋冬之所屬也。然其用針要妙，則在於秋毫之間，而其變無窮也。惟所問五臟之病，何以與四時相應，而答辭止言病狀如此，滑氏疑有闕誤，信夫。 
七十五難曰︰經言東方實，西方虛，瀉南方；補北方，何謂也？ 
然︰金木水火土，當更相平。東方木也，西方金也。木欲實，金當平之；火欲實，水當平之；土欲實，木當平之；金欲實，火當平之；水欲實，土當平之。東方肝也，則知肝實；西方肺也，則知肺虛。瀉南方火，補北方水。南方火，火者木之子也；北方水，水者木之母也。水勝火，子能令母實，母能令子虛，故瀉火補水，欲令金不得平木也。經曰︰不能治其虛，何問其餘，此之謂也。 
此章諸家詮注，皆未足達越人之旨，惟徐氏《經釋》庶乎近焉，今就其義而引申之。東方實，西方虛者。東方木也，肝也，西方金也，肺也。人之五臟，應乎五行，宜平伏，不宜偏勝，若或一臟獨勝，則疾病生，須憑補瀉以調之也。調之之法，而言瀉南方，補北方者，南方火為木之子，北方水為木之母也。論五行本然之道，木實金當平之，火實水當平之，土實木當平之，金實火當平之，水實土當平之，此自然之理也。今東方肝實，西方肺虛，金虛何能平木，論治當抑其太過，扶其不及，故曰瀉南方火，補北方水，此實則瀉其子也。夫火者，木之子也，水者，木之母也，瀉火則火衰，而盜泄母氣，其火之勢減，亦不能凌金，補水則火氣愈弱，更竊木氣，故曰水勝火也。況木氣即泄，金不受凌，則虛者自複，複則遂得平木之實用。水既克火，其勢益實，是以木之母水，勝木之子火也。而謂之子令母實，母令子虛者，蓋木之子火，為木之母水所克製，則火能益水之氣，故曰子令母實，而水克火，能奪火之氣，故曰母令子虛也。觀上下文義，則此子母兩字，皆就肝木而言，抑木即所以扶金也。越人恐讀者誤會，更申其義曰︰故瀉火補水者，欲令金得以平木也。若不知治金虛之法，止以一經為補瀉，則他病亦不能 
治也。金下之不字，滑氏謂衍文宜刪，極是。 
按︰滑氏曰︰金不得平木，不字疑衍文。東方實，西方虛，瀉南方，補北方者，木金火水，欲更相平也。木火土金水之欲實，五行之貪勝而務權也。金水木火土之相平，以五行所勝，而製其貪也。經曰︰一臟不平，所勝平之，東方肝也，西方肺也。東方實，則知西方虛矣，若西不虛，則東方安得過於實耶？或瀉或補，要亦抑其盛，濟其不足，損過就中之道也。水能勝火，子能令母實，母能令子虛，瀉南方火者，奪子之氣，使食母之有餘，補北方水者，益子之氣，使不食於母也。如此，則過者退而抑者進，金得平其木，而東西方無複偏勝偏虧之患矣。越人之意，大抵謂東方過於實，而西方之氣不足，故瀉火以抑其木，補水以濟其金，是乃使金得與水相停，故曰欲令金得平木也。若曰金不得平木，則前後文義窒礙，竟說不通，使肝木不過，肺金不虛，複瀉火補水，不幾於實實虛虛耶？八十一難文義，正與此互相發明。九峰蔡氏謂水火金木土，惟修取相製，以泄其過，其意亦同。故結句雲︰不能治其虛，何問其餘，蓋為知常而不知變者之戒也。此篇大意，在肝實肺虛，瀉火補水上。或問子能令母實，母能令子虛，當瀉火補土為是，蓋子有餘，則不食母之氣，母不足，則不能蔭其子，瀉南方火，乃奪子之氣，使食母之有餘，補中央土，則益母之氣，使得以蔭其子也，今乃瀉火補水何歟？曰︰此越人之妙，一舉而兩得之者也。且瀉火一則以奪木之氣，一則以去金之克，補水一則以益金之氣，一則以製火之光，若補土則一於助金而已，不可施於兩用，此所以不補土而補水也。或又問母能令子實，子能令母虛，五行之道也。今越人乃謂子能令母實，母能令子虛，何哉？曰︰是各有其說也。母能令子實，子能令母虛者，五行之生化。子能令母實，母能令子虛者，針家之予奪，固不相侔也。四明陳氏曰︰仲景雲︰木行乘金，名曰橫。《內經》曰︰氣有餘，則製己所勝，而侮所不勝，木實金虛，是木橫而凌金，侮所不勝也。木實本以金平之，然以其氣正強而橫，金平之，則兩不相伏而戰，戰則實者亦傷，虛者亦敗，金虛本資氣於土，然其時土亦受製，未足以資之，故取水為金之子，又為木之母，於是瀉火補水，使水勝火，則火餒而取氣於木，木乃減而不複實，水為木母，此母能令子虛也。木既不實，其氣乃平，平則金免木凌，而不複虛，水為金子，此子能令母實也。所謂金不得平，木不得凌，以金平其木，必瀉火補水，而旁治之，使木金之氣，自然兩平耳。今按陳氏此說，亦是有理，但為不之一字所纏，未免牽強費辭，不若直以不字為衍文爾。觀八十一篇中當知金平木一語可見矣。滑氏注，於釋子令母實，母令子虛，未能明顯，不若陳氏之說，較為曉暢也。然以木為火之母，水為金之子為言，其義雖通，于越人之旨，究隔一間。 
又按︰王氏曰︰余每讀至此難，未嘗不嘆夫越人之得經旨，而悼夫後世之失經旨也。先哲有言，凡讀書不可先看註解，且將經文反複而詳味之，得自家有新意，卻以註解參校，庶乎經旨昭然，而不為他說所蔽，若先看註解，則被其說橫吾胸中，自家卻無新意矣。余平生所佩服此訓，所益甚多。且如《難經》此篇，其言周備純正，足為萬世法，後人紛紛之論，其可憑乎？夫實則瀉之，虛則補之，此常道也，人皆知之。今肝實肺虛，乃不瀉肝而瀉心，此則人亦知之，至於不補肺補脾而補腎，此則人不能知，惟越人知之耳。夫子能令母實，母能令子虛，以常情觀之，則曰心火實，致肝木亦實，此子能令母實也。脾土虛，致肺金亦虛，此母能令子虛也。心火實固由自旺，脾土虛，乃由肝木製之，法當瀉心補脾，則肝肺皆平矣。越人則不然，其子能令母實，子謂火，母謂木，固與常情無異，其母能令子虛，母謂水，子謂木，則與常情不同矣。故曰水者木之母也。「子能令母實」一句，言病因也。「母能令子虛」一句，言治法也。其意蓋曰，火為木之子，子助其母，使之過分而為病矣。今將何以處之，惟有補水瀉火之治而已。夫補水者，何謂也？蓋水為木之母，若補水之虛，使力可勝火，火勢退而木勢亦退，此則母能 
虛子之義，所謂不治之治也，若曰不然，則母能令子虛一句，將歸之脾肺乎？既歸於脾肺，今何不補脾乎。夫五行之道，其所畏者，畏所克耳。今火大旺，水大虧，火何畏乎？惟其無畏，則愈旺而莫能製，苟非滋水以求勝之，孰能勝也。「水勝火」三字，此越人寓意處，細觀之，勿輕忽也。雖瀉火補水並言，然其要又在補水耳。後人乃言獨瀉火，而不用補水。又曰瀉火即是補水，得不大違越人與經旨之意乎？若果不用補水，經不必言補北方水，越人不必言補水矣。雖水不虛，而火獨暴旺者，固不必補水亦可也。若先因水虛而致火旺者，不補水可乎？水虛火旺而不補水，則藥至而暫息，藥過而複作，將積年累月，無有窮已，安能絕其根哉﹗雖苦寒之藥，通為抑陽扶陰，不過瀉火邪而已，終非腎臟本藥，不能滋養北方之真陰也。欲滋真陰，舍地 
黃、黃柏之屬不可也。其因有二︰且夫肝之實也，心助肝，肝實之一因也；肺不能製肝，肝實之二因也。肺之虛也，其因亦有二。心克肺，肺虛之一因也；脾受肝克，而不能生肺，肺虛之二因也。今補水而瀉火，火退則木氣削，又金不受克而製木，東方不實矣。金氣得平，又土不受克而生金，西方不虛矣。若以虛則補母言之，肺虛則當補脾，豈知肝氣正盛，克土之深，雖每日補脾，安能敵其正盛之勢哉﹗縱使土能生金，金受火克，亦所得不償所失矣，此所以不補土而補水也。或疑木旺補水，恐水生木，而木愈旺，故聞獨瀉火不補水論，忻然而從之，殊不知木已旺矣，何待生乎﹗況水之虛，雖峻補不能複其本氣，安有餘力生木哉，若能生木，則能勝火矣。或又謂補水者，欲其不食於母也，不食於母，則金還矣。豈知火克金，土不生金，金之虛已極，尚不能自給，水雖食之，何所食乎﹗若然，則金虛不由於火之克，土之不生，而由於水之食耳，豈理也哉﹗縱水不食金，金亦未必能複常也。「金不得平木」一句、多一「不」字，所以瀉火補水者，正欲使金得平木也，不字當刪去。不能治其虛，何問其餘，虛指肺虛而言也。瀉火補水，使金得平木，正所謂能治其虛，不補土，不補金，乃瀉火補水，使金自平，此法之巧而妙者。苟不能曉此法，而不能治此虛，則不須問其他，必是無能之人矣，故曰︰不能治其虛，何問其餘。若夫上文所謂金木水火土更相平之義，不解而自明，茲故弗具也。夫越人，亞聖也，論至於此，敢不斂衽。但說者之 蝕，故辨之。 
愚按︰伯仁受針法於東平高洞陽，故專以針法補瀉注，安道不習針，故以用藥論，若越人則一以貫之，學人習玩斯篇，於補瀉之法，獲益非淺。 
七十六難曰︰何謂補瀉？當補之時，何所取氣？當瀉之時，何所置氣？ 
然︰當補之時，從衛取氣，當瀉之時，從榮置氣。其陽氣不足，陰氣有餘，當先補其陽，而後瀉其陰；陰氣不足，陽 
氣有餘，當先補其陰，而後瀉其陽。榮衛通行，此其要也。
衛為陽而主氣，乃陽明水谷之悍氣，合經脈中出諸氣街之氣血，散入孫絡，纏布周身，以充膚熱肉，澹滲毫毛者也。營為陰而主血，乃奉心化出之血氣，由心至胞室，循行十二經脈，日夜五十周，以應呼吸漏下者也。《靈樞‧衛氣篇》曰︰浮氣之不循經者，為衛氣，其精氣之行於經者為營氣是也。此言用針取何氣為補，而其所瀉之氣，則置之何地也。答辭謂補則從衛取氣， 
蓋取浮氣之不循經者以補虛處，瀉則從營置氣，置猶棄置之置，蓋從營置其氣而不用也。然人之病情不一，補瀉之法，尤當審其陰陽虛實也。若衛虛而營實者，以陽氣不足，陰氣有餘，則先補陽而後瀉陰以和之。若營虛而衛實者，以陰氣不足，陽氣有餘，則先補陰而後瀉陽以和之。如此補瀉之法，先後有序，則陰陽得其平，營衛之氣，自然通暢流行矣。終始篇曰︰陰盛而陽 
虛，先補其陽，後瀉其陰而和之；陰虛而陽盛，先補其陰，後瀉其陽而和之。所謂盛則瀉之，虛則補之，此其義也。 
七十七難曰︰經言上工治未病，中工治已病者，何謂也？ 
然︰所謂治未病者，見肝之病，則知肝當傳之與脾，故先實其脾氣，無令得受肝之邪，故曰治未病焉。中工治已病者，見肝之病，不曉相傳，但一心治肝，故曰治已病也。 
《靈樞‧逆順篇》曰︰上工刺其未生者也，其次刺其未盛者也，其次刺其已衰者也，下工刺其方襲者也，與形之盛者也，其病之與脈相逆者也。故曰︰方其盛也，勿敢毀傷，刺其已衰，事必大昌。故曰︰上工治未病，不治已病，此之謂也。此言治病，上工刺其病之未生，其次刺其初來未盛，再其次則刺其已衰，如兵法之避其來銳，擊其惰歸也。故伯高曰︰無迎逢逢之氣，無擊堂堂之陣，無刺 之熱，無刺漉漉之汗，無刺渾渾之脈，無刺病與脈相逆者是也。下工不知此義，刺其邪之方襲於經脈之中，或刺其邪之方盛於皮腠之間，或刺其邪正相攻之時，不能圖功，皆足以僨事也。此論刺法須及其病未生，並方退之時，乃可用針。然凡病皆當預圖於早，勿待病成方治，以貽後悔也。治之早則用力少而成功多，所謂曲突徙薪之勛，宜加於焦頭爛額之上也。治病固當如此，而處天下事概當如此，豈止針法為然哉？夫五臟之氣旺，則資其所生，由肝生心，心生脾，脾生肺，肺生腎，腎生肝，順傳則吉也。病則侮其所克，肝克脾，脾克腎，腎克心，心克肺，肺克肝，逆傳則凶也。上工治未病者，治所傳未病之臟也。是以見肝之病，知肝傳脾，當先實脾，使肝病不得傳而可愈也。故曰治未病。中工昧此，見肝病而徒治其肝，則肝病未已，脾病複起，故曰治已病也。《素問‧玉機真藏論》曰︰五臟受氣於其所生，傳之於其所勝，氣舍於其所生，死於其所不勝，病之且死，必先傳行至其所不勝，病乃死，此言氣之逆行也，故死。亦此義也。 
按︰此章乃古醫經奧旨微言，越人暢其厥義，然又有未盡者，仲景《金匱》引申之，足為後學津筏。問曰︰上工治未病，何也？師曰︰夫治未病者，見肝之病，知肝傳脾，當先實脾，四季脾旺不受邪，即勿補之。中工不曉相傳，見肝之病，不解實脾，惟治肝也。夫肝之病，補用酸，助用焦苦，益用甘味之藥調之。酸入肝，焦苦入心，甘入脾，脾能製腎，腎氣微弱，則水 
不行，水不行，則心火氣盛，心火氣盛，則製肺，肺被製，則金氣不行，金氣不行，則肝氣盛，則肝自愈，此治肝補脾之要妙也。肝虛則用此法，實則不在用之。經曰︰虛虛實實，補不足，損有餘，是其義也。余臟準此。此條須分三段看，上段言肝病必傳於脾，木克土也。上工必先實脾，脾實不受木克，則肝病以不得傳而可愈也。然臟氣之衰旺，與時令相流通，四季辰戌丑未四月，每季土旺十八日，合算奇零，以五行各旺七十二日之數。脾土當旺，則不受邪，即勿補之，而肝木亦不得肆其侮也。設過補脾，又犯實實之戒矣。中工不識五行衰旺傳克之義，見肝之病，惟治已病之肝，不知實未病之脾也。中段言肝之為病多虛，蓋虛則受邪也。肝木既虛，肺金必侮其不勝，上工治此，必在肺金未侮肝木之先有以製之。用酸以補肝之本體，用焦苦以 
助其子心火，使不泄肝木之氣，而克製肺金，用甘以益脾土而製水，水弱則火旺，火旺則金製，金製則木不受克，而肝病自愈矣。此亢則害，承乃製，隔二隔三之治，故曰此治肝補脾之要妙也。末段言肝虛則用此法，肝實不用此法也。中工不明虛實之理，虛者瀉之，是為虛虛，實者補之，是為實實。故又引經文補不足，瀉有餘、以証其義。而再曰，余臟準此，蓋舉一肝臟， 
一隅三反，余可類推也。此與七十五難之瀉南方，補北方之義略同。而尤氏注《金匱》，不明隔治之理，謂酸入肝以下十五句，為後人添注，誤矣。 
七十八難曰︰針有補瀉，何謂也？ 
然︰補瀉之法，非必呼吸出內針也。知為針者，信其左；不知為針者，信其右。當刺之時，必先以左手厭按所針滎輸之處，彈而努之，爪而下之，其氣之來，如動脈之狀，順針而刺之。得氣，因推而內之，是謂補；動而伸之，是謂瀉。不得氣，乃與男外女內；不得氣，是謂十死不治也。 
針法之補瀉，候呼內針，候吸出針者，補也；候吸內針，候呼出針者，瀉也。《素問‧離合真邪論》曰︰吸則內針，無令氣忤，靜以久留。無令邪布，吸則轉針，以得氣為故，候呼引針，呼盡乃去，大氣皆出，故命曰瀉。呼盡內針，靜以久留，以氣至為故，如待所貴，不知日暮，其氣以至，適而自護，候吸引針，氣不得出，各在其處，推闔其門，令神氣存，大氣留止，故命曰補。此《內經》呼吸出內，補瀉候氣之常法也。越人以針法不僅乎此，善於用針者，凡下針之時，先定其穴，便以左手厭按所針之處，以指彈擊而努揉之，以爪掐引而下之，以致其氣。其氣之來，如動脈之狀，順針而刺之，針得氣，推其針而內入之，是謂補。搖動其針而引伸之，是謂瀉。若候氣久而不至，於男子則候之於衛外，女子則候之於營內。若再求之不得，則營衛之氣已脫，針必無功，是屬不治之証也。
按︰滑氏曰︰彈而努之，鼓勇之也，努，讀若怒。爪而下之，掐之稍重，皆欲致其氣之至也。 氣至指下，如動脈之狀，乃乘其至而刺之。順，猶循也，乘也，停針待氣，氣至針動，是得氣也。因推針而內之，是謂補。動針而伸之，是謂瀉。此越人心法，非呼吸出內者也，是固然矣，若停針候氣，久而不至，乃與男子則淺其針而候之衛氣之分，女子則深其針而候之營氣之分，如此而又不得氣，是謂其病終不可治也。篇中前後二「氣」字不同，不可不辨。前言氣之來如動脈狀，未刺之前，左手所候之氣也。後言得氣不得氣，針下所候之氣也，此是兩節。周仲立乃雲︰凡候氣左手宜略重之，候之不得，乃與男則少輕其手於衛氣之分候之，女則重其手於營氣之分候之，如此則既無前後之分，又昧停針待氣之道，尚何所據為補瀉耶﹗ 
七十九難曰︰經言迎而奪之，安得無虛？隨而濟之，安得無實？虛之與實，若得若失；實之與虛，若有若無，何謂也？ 
經言《靈樞‧九針十二原篇》曰︰迎而奪之，惡得無虛，隨而濟之，惡得無實。迎之隨之，以意和之，針道畢矣。小針解曰︰言實與虛，若有若無者，言實者有氣，虛者無氣也。為虛為實，若得若失者，言補者 然若有得也，瀉則恍然若有失也，此節全引經文問補瀉虛實之義也。
然︰迎而奪之者，瀉其子也；隨而濟之者，補其母也。假令心病，瀉手心主輸，是謂迎而奪之者也；補手心主井，是謂隨而濟之者也。
迎而奪之者，瀉也。隨而濟之者，補也。假令心病，瀉手心主輸者，心為君主，法不受病，受病者，手心主包絡也。《靈樞》所謂少陰無輸者是也。心，火也，包絡屬手厥陰，相火也。其輸大陵，土也。土為火之子，瀉其輸，乃實則瀉其子也。迎謂取氣，奪謂瀉氣也。心主之井，中沖木也，木為火之母，今補心主之井，乃虛則補其母也，隨謂自衛取氣，濟謂補不足之經也。
所謂實之與虛者，牢濡之意也。氣來實牢者為得，濡虛者為失，故曰若得若失也。
五臟虛即補其母，是謂隨而濟之也；實即瀉其子，是謂迎而奪之也。欲為補瀉，當先候針下之氣；如氣來充實堅牢者為得，可瀉之；如氣來濡弱虛微者為失，可補之。設不明實牢虛濡，安能辨其若得若失也哉﹗ 
按︰汪機曰︰《內經》岐伯曰︰迎而奪之，惡得無虛，言邪之將發也，先迎而亟奪之，無令邪布，故曰卒然逢之，早遏其路。又曰︰方其來也，必按而止之，此皆迎而奪之，不使其傳經而走絡也。仲景曰︰太陽病頭痛，七日以上自愈者，以行其經盡故也。若欲作再經者，針足陽明，使經不傳則愈。刺瘧篇曰︰瘧發身方熱，刺跗上動脈，開其孔，出其血立寒。瘧方欲寒，刺手 
陽明太陰，足陽明太陰，隨井輸而刺之，出其血，此皆迎而奪之之驗也。夫如是者，譬如賊將臨境，則先奪其便道，斷其來路，則賊失其所利，惡得不虛，而流毒移害，於此可免矣。隨而濟之，惡得無實，言邪之已過也，隨後以濟助之，無令氣忤。故曰神不足者，視其虛絡，按而致之，刺而利之，無出其血，無泄其氣，以通其經，神氣乃平。謂但通經脈，使其和利，抑按虛絡，令其氣致。又曰︰太陰瘧，病至則善嘔，嘔已乃衰，即取之，言其衰即取之也。此皆隨而濟之，因其邪過經虛，而氣或滯郁也。經曰︰刺微者，按摩勿釋，著針勿斥，移氣於不足，神氣乃得複。岐伯曰︰補必用員，員者行也，行者移也，謂行未行之氣，移未複之脈，此皆隨而濟之之証也。所以然者，譬如人弱難步，則隨助之以力，濟之以舟，則彼得有所資，惡得不實，其經虛氣之郁，於此可免矣。迎奪隨濟，其義如此。《難經》曰︰迎而奪之者，瀉其子也，隨其濟之者，補其母也。假令心病，火也，土為火之子，手心主之輸，大陵也，實則瀉之，是迎而奪之也。木者火之母，手心主之井，中沖也，虛則補之，是隨而濟之也。迎者迎於前，隨者隨其後，此假心為例，余可類椎。補瀉之雲手心主，所謂少陰無輸，手少陰與手厥陰同治也。調氣必在陰陽者，內為陰，外為陽，裡為陰，表為陽，察其病之在陰在陽而調之也。如陰虛陽實，則補陰瀉陽，陽虛陰實，則補陽瀉陰。或陽並於陰，陰並於陽，或陽陰俱虛俱實，皆隨其所見而調之。《內》《難》所論迎隨不同者，《內經》通各經受病言，《難經》主一經受病言，病合於《內經》者，宜從《難經》子母迎隨之法治之，各適其宜，庶合經意。又《玄珠經》曰︰五運之中，必折其郁氣，先取化源，其法︰太陽司天，取九月瀉水之源；陽明司天，取六月瀉金之源；少陰司天，取三月瀉火之源；太陰司天，取五月瀉土之源；厥陰司天，取年前十二月瀉木之源，乃用針迎而取之之法也。詳此迎取之法，乃治氣運勝實淫郁，故用此法以治之，與《內》《難》之法不同也。汪氏會通《內》《難》，釋明迎隨補瀉之義，亦頗曉暢，有益來茲，不嫌重複，故並錄之。 
八十難曰︰經言有見如入，有見如出者，何謂也？ 
然︰所謂有見如入者，謂左手見氣來至乃內針，針入見氣盡乃出針，是謂有見如入，有見如出也。
此論針之出入，必見其氣之已至已盡，而後可出可入也。經言有見如入，有見如出者，謂凡欲刺，先以左手按其穴，候其穴中之氣來而內其針，針入候其氣盡，乃出其針，非迎隨補瀉之法也。滑氏曰︰所謂有見如入下，當欠「有見如出」四字。如讀若（而），《孟子》書望道而未之見，而讀若「如」，蓋通用也。 
八十一難曰︰經言無實實虛虛，損不足而益有餘，是寸口脈耶，將病自有虛實耶，其損益奈何？ 
然︰是病非謂寸口脈也，謂病自有虛實也。假令肝實而肺虛，肝者，木也，肺者，金也，金木當更相平，當知金平木。假令肺實而肝虛，微少氣，用針不補其肝，而反重實其肺，故曰實實虛虛，損不足而益有餘，此者中工之所害也。 
經言，《靈樞‧九針十二原》也。夫治病之法，以平為期，虛者補之，實者瀉之，不足者益之，有餘者損之。若實者宜瀉，而反補之；虛者宜補，而反瀉之，不足者反損之，有餘者反益之；此皆誤治也？故曰︰無實實，無虛虛，損不足，益有餘也。但此所謂之虛實者，不知其指脈言也，抑指病言也，故曰︰是寸口脈耶，將病有虛實耶？其損益之法將如何以治之？故曰︰其損益奈何，然此非脈之虛實，乃病自有之虛實也，故曰，是病非謂寸口脈也。假令肝實肺虛，則金無平木之力，當知瀉南方火，補北方水，作隔二隔三之治，其金木始得相平也。設或肺實肝虛，便當抑金扶木。而粗工昧此，不知補肝，而反重實其肺，如此則肺益實而肝益虛，是不獨不明隔治之法，而虛實莫辨，反損其不足，益其有餘，不惟不能治其病，而反害其人矣。故複申之曰︰實實虛虛，損不足，益有餘，此則中工之害也。此章雖言針法之補瀉，實為總結全篇綱領，蓋醫家於虛實之間，不容稍誤，若或稍誤，害如反掌，故越人不憚反複叮嚀，諄諄垂戒也。或問《難經》問難《內經》之義者也，而《內經》當難之義，未必止此，而越人獨問八十一難，何所取義耶？曰︰ 於老子道生一，一生二，二生三，三之為九，故九而九之，為八十一章。太玄以一元為三方，自是為九，而積之篇八十一首。《素問‧離合真邪論》，九九八十一篇，以起黃鐘數焉。古書多以八十一篇為數者，實本乎此。然辭雖簡而義該，於診法、經絡、臟象、病能、 穴、針法、莫不咸備。如脈有根本，人有元氣，男生於寅，女生於申，木所以沉，金所以浮，金生於巳，水生於申，瀉南方火，補北方水諸說，《靈》《素》未見，皆足以羽翼經文。而診法獨取寸口以三部，其事約而易明，實為不磨之矜式也。詳其設問之辭，稱經言者，出於《素問》《靈樞》二經固多，亦有二經無所見者，蓋摭於古醫經。是《難經》一書，實與《內經》相表裡，而不可岐視者也。若潛心研究，尋其指趣，雖不能洞見五臟症結，亦思過半矣。 
上第六卷，六十九難至八十一難，論針法。 

