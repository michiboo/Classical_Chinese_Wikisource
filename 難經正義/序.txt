
醫書之繁，汗牛充棟，然剽襲偽托者多矣，何從而信之哉，亦在慎辨之爾。辨之法有三︰考其年以求其世；此後味其辭而索其旨之淺深；臨其診以証其言之是非，而真偽無所匿矣。執是以觀古今醫籍，益十不失一焉。若世傳之《難經》者，楊玄操序言渤海秦越人所作，殆難窮考，而仲景《傷寒論》自序，有撰用《素問》九卷、《八十一難》云云，其為漢以前書無疑，是即史遷倉公傳所謂扁鵲之脈書也。而《隋書‧經籍志》雲︰《黃帝八十一難》二卷，與楊氏之序不侔。夫難，問難也。經者，問難《黃帝內經》之義也。雲黃帝者，或原於此，越人之作，似屬可信。自古言醫者，皆祖述《內經》，而《內經》十八卷，西晉亂後，亡佚益多，《素問》九卷，梁《七錄》全元起注本，祗存其八，已佚第七一卷，王太僕拉雜《陰陽大論》之文，以補其亡，妄托得自張公秘本，殊不足據。《針經》九卷，唐人搜其殘帙，易名《靈樞》，亦非廬山真面。越人去古未遠、採摘《內經》精要，意周旨密，雖為華元化燼余之書、經呂廣編次，不無衍闕，然醫經補逸，獨賴此篇，厥功偉矣。惟理趣深遠，非淺學得窺堂奧，故詮注者，亡慮數十家，間見精義，究不能處處實有指歸，豈得為後學津筏，讀者病之。霖學識庸陋，難探玄微，謹考經文，尋其意旨，旁采群籍，資為左証，質以諸賢之箋釋，西士之剖驗，以正其義，非敢啟幽前秘，嘉惠來茲，唯在講肄之際，取便翻閱爾。 
時光緒二十一年春正月揚州葉霖書於石林書屋
