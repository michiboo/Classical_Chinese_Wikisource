
故人昔隱東蒙峰，已佩含景〈公孫端劍銘。含景吐商。〉蒼精龍〈劍之在左。蒼龍象也。〉。 
故人今居子午谷，獨在陰崖結茅屋。 
屋前太古玄都壇，青石漠漠常風寒。 
子規夜啼山竹裂，王母晝下雲旗翻。 
知君此計成長往，芝草琅玕日應長。 
鐵鎖〈終南大秦嶺。有采蜜人山行。尋鐘聲而入。至一寺。旁有大竹林一二頃。截竹盛蜜。歸以告戍卒。卒復往取竹。見崖垂鐵鎖長三丈。掣鎖欲上。二虎踞崖大呼。驚怖而返。〉高垂不可攀，致身福地何蕭爽。

