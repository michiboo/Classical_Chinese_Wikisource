　　欽定四庫全書　　　　　經部九
　　竟山樂録　　　　　　　樂類
　　提要
　　〈臣〉等謹案竟山樂録四卷
　　國朝毛竒齡撰其書據明寧王權唐樂色譜為準以四乙上尺工凡六字循環成七調如四為領調則乙為變宮上為商尺為角工為徴凡為變徴六為羽又除羽無清聲置乙凡二字不用復從六而推髙四為宮清髙上為商清髙尺為角清髙工為徴清合之共為九聲蓋簫色字譜及金元曲調其動盪曲折總不出此九聲之環轉伶官遞相授受稱為唐樂之遺法竒齡遂據以解五音十二律還相為宮以攷司馬遷律書蔡元定律呂新書之說欲舉古來所謂三分損益隔八相生者一切廢之併伶州鳩所對亦斥為妄言夫寧王色譜果否為唐人之舊未可知也即真出唐人而唐之雅樂固未聞能與三代比乃執其優伶賸譜以定天地之元音舉漢以來諸儒相𫝊去古未逺者悉指為謬揆以事理似乎未然惟寧王譜今己不𫝊存録是編俾唐以來教坊舊調金以來院本遺音猶有考焉亦技藝之一種也是書本竒齡所作而託於其父鏡所𫝊故題曰竟山樂錄竟山者鏡之字也末一卷為采衣堂論樂淺說十四條稱出自其兄仁和教諭萬齡而詞氣乃宛似竒齡無可佐證亦姑妄聴之焉乾隆四十二年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

