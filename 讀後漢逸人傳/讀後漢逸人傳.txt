
子陵沒已久，讀史思其賢。
誰謂潁陽人，千秋如比肩。
嘗聞漢皇帝，曾是曠周旋。
名位茍無心，對君猶可眠。
東過富春渚，樂此佳山川。
夜臥松下月，朝看江上煙。
釣時如有待，釣罷應忘筌。
生事在林壑，悠悠經暮年。
於今七里瀨，遺跡尚依然。
高臺竟寂寞，流水空潺湲。
龐公南郡人，家在襄陽里。
何處偏來往，襄陽東陂是。
誓將業田種，終得保妻子。
何言二千石，乃欲勸吾仕。
鸛鵲巢茂林，黿鼉穴深水。
萬物從所欲，吾心亦如此。
不見鹿門山，朝朝白雲起。
采藥復采樵，優游終暮齒。

