　　欽定四庫全書　　　　集部三
　　嘉祐集　　　　　　　別集類二〈宋〉
　　提要
　　〈臣〉等謹案嘉祐集十六巻宋蘇洵撰洵有諡法巳著録考曽鞏作洵墓誌稱有集二十巻晁公武讀書志陳振孫書録解題俱作十五巻蓋宋時已有二本是本為徐乾學家傳是樓所藏巻末題紹興十七年四月晦日婺州州學雕紙墨頗為精好又有康熙間蘇州邵仁所刋亦稱從宋本校正然二本並十六巻均與宋人所記不同徐本名嘉祐新集邵本則名老泉先生集亦復互異未喻其故或當時二本之外更有此一本與今世俗所行又有二本一為明凌濛初刋朱墨本併為十三巻一為
　　國朝蔡士英所刋任長慶所校本凡十五巻與晁氏陳氏所載合然較蔡本闕洪範圖論一巻史論前少引一篇又以史論中為史論下而闕其史論下一篇又闕辨姦論一篇題張仙畫像一篇送吳侯職方赴闕序一篇謝歐陽樞宻啓一篇謝相府啓一篇香詩一篇朱𢑴尊經義考載洵洪範圖論一巻註曰未見疑所見洵集當即此本中間缺漏如是恐亦未必晁陳著録之舊也今以徐本為主以邵本互相㕘訂正其譌脫亦有此存而彼逸者並為補入又附録二巻為奉議郎充婺州學教授沈斐所輯較邵本少國史本傳一篇而多輓詞十餘首亦並録以備攷焉乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀

　　嘉祐集序
　　宋承五代之後文氣卑靡自廬陵歐陽氏宗昌黎先生之學以為古文而後天下翕然知通經學古為髙然求其接跡廬陵如鍼芥之相合水乳之交融者尤必推睂山蘇氏父子間也二蘇具天授之雄才而又得老泉先生為之先引其能卓然成一家言不足異也老泉先生中年奮發無所師承而能以其文抗衡韓歐以傳之二子斯足異已間嘗取先生之文而讀之大約以雄邁之氣堅老之筆而發為汪洋恣肆之文上之究極天人次之修明經術而其於國家盛衰之故尤往往淋漓感慨於翰墨間先生之文葢能馳騁於孟劉賈董之間而自成一家者也可不謂純而肆者歟然如此者有本有源觀先生上歐陽內翰書雲始之屢躓而益困也盡焚其平昔之文以為不足學也而益力於古人之文章始則惶然以疑既而胷中豁然以明乆之渾渾乎覺其來之之易葢先生自言其俗學之不足尚而用力於古之難如此昌黎先生雲無誘於勢利無望其速成養其根而竢其實加其膏而希其光其先生之學之所由成其即先生之文之不可及歟然則以先生而上繼韓歐下開長公昆仲殆不足為先生異矣予不敏不能仰窺先生之文於萬一惟思先生之才尚好學不倦如此則凡才之逺不及先生者更宜何如也集既刋成爰書數言以自勉雲康熈三十七年相月既望呉郡後學邵仁謹序







