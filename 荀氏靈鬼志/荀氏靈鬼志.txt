荀氏靈鬼志
　　明帝初，有謠曰：『高山崩，石自破。』高山，峻也；碩，峻弟也。後諸公誅峻，碩猶據石頭，潰散而逃，追斬之。世說方正篇注引靈鬼志謠徵
　　明帝末，有謠歌：『側側力，放馬出山側；大馬死，小馬餓。』後峻遷帝於石頭，御膳不具。世說容止篇注引同上
　　庾文康初鎮武昌，出石頭，百姓看者於岸歌曰：『庾公上武昌，翩翩如飛鳥；庾公還揚州，白馬牽旒旐。』又曰：『庾公初上時，翩翩如飛?；庾公還揚州，白馬牽旐車。』後連徵不入，尋薨下都，葬焉。世說傷逝篇注引同上
　　初，桓石民為荊州，鎮上明，民忽歌黃曇曲曰：『黃曇英，揚州大佛來上明。』少時，石民死，王忱為荊州。佛大，忱小字也。世說汰侈篇注引同上
　　河間王顒既敗於關中，有給使陳安者，甚壯健：常乘一赤馬，俊快非常；雙持二刀，皆長七尺；馳馬運刀，所向披靡。關西為之歌曰：『壟上健兒字陳安，頭細面狹腹中寬，丈八大矛左右盤。』類聚六十書鈔一百二十四御覽三百五十四
　　陳安為河間王顒給使，甚壯健。常樂一馬，駿駃非常。後馬死，雙赤蛇出其鼻。御覽八百九十七
　　嵇康鐙下彈琴，忽有一人長丈餘，著黑單衣革帶，康熟視之，乃吹火滅之曰：『吾恥與魑魅爭光。』廣記三百十七
　　嵇中散神情高邁，任心遊憩；嘗行西南遊，去洛數十里，有亭名華陽，投宿。夜了無人，獨在亭中。此亭由來殺人，宿者多凶；已上依御覽引中散心神蕭散，了無懼意。至一更中操琴，先作諸弄，雅聲逸奏，空中稱善；中散撫琴而呼之：『君是何人？』荅云：『身是故人，幽沒於此數千年矣；四字依御覽並事類賦注引補聞君彈琴，音曲清和，昔所好，故來聽耳。身不幸非理就終，形體殘毀，不宜接見君子；然愛君之琴，要當相見，君勿怪惡之。君可更作數曲。』中散復為撫琴，擊節曰：『夜已久，何不來也？形骸之間，復何足計。』乃手挈其頭曰：『聞君奏琴，不覺心開神悟，怳若蹔生。』遂與共論音聲之趣，辭甚清辯。謂中散曰：『君試以琴見與。』於是中散以琴授之，既彈眾曲，亦不出常：唯廣陵散聲調絕倫。中散纔從受之，半夕悉得；於是至此已上依御覽事類賦注引先所受引殊不及。與中散誓，不得教人，又不得言其姓。六字依御覽引補天明語中散；『相與雖一遇於今夕，可以還同千載；於此長絕，能不悵然！』廣記三百十七御覽五百七十九引作靈異志事類賦注十一同
　　晉周子長僑居武昌五丈浦東岡頭。咸康三年，子長至寒溪浦中嵇家，家去五丈數里；合?還五丈，未達減一里許。先是空岡，忽見四?瓦屋當道；門卒便捉子長頭，子長曰：『我是佛弟子，何故捉我？』吏問曰：『若是佛弟子，能經唄不？』子長先能誦四天王及鹿子經，便為誦之三四過。捉故不置，知是鬼，便罵之曰：『武昌癡鬼語汝，我是佛弟子，為汝誦經數偈，故不放人也？』捉者便放，不復見屋。鬼故逐之，過家門前；鬼遮不得入，亦不得作聲。而心將鬼至寒溪寺中過，子長便擒鬼胸，復罵曰：『武昌癡鬼，今當汝至寺中和尚前了之。』鬼亦擒子長胸，相拖渡五丈塘西行。後諸鬼謂捉者曰：『放為西將牽我入寺中。』捉者已放，廣記引作捉者曰已擒不放子長故復語後者曰：『寺中正有道人輩，乃未肯畏之？』廣記引無未字道人作禿下同後一鬼小語曰：『汝近城東看道人面，何以敗？』便共大笑。子長比達家，已三更盡矣。法苑珠林六十五廣記三百十八
　　晉南郡議曹掾姓歐，得病經年，骨消肉盡；巫醫備至，無復方計。其子夜如得睡眠，夢見數沙門來視其父。明旦，便往詣佛圖，見諸沙門，問佛為何神？沙門為說事狀，便將諸道人歸，請讀經。再宿，病人自覺病如輕。晝得小眠，如舉頭見門中有數十小兒，皆五綵衣；手中有持幡仗者。刀矛者；於門走入。有兩小兒在前，徑至簾前，忽便還走，語後眾人：『小住小住！屋中總是道人。』遂不復來前。自此後病漸漸得差。珠林九十五廣記一百六十一
　　石虎時，有胡道人驅驢作估於外國。深山中行，有一絕澗，窈然無底；行者恃山為道，魚貫相連。忽有惡鬼牽驢入澗中，胡人性急，便大嗔惡；尋跡澗中惡鬼，祝誓呼諸鬼神下逮。忽然出一平地城門，外有一鬼，大鎖項，腳著木桎梏，見道人，便乞食，曰：『得食，當與汝。』既問，乃是鬼王所治。前見王，道人便自說：驅驢載物，為鬼所奪，尋跡至此。須臾即得其驢，載物如故。御覽七百三十六
　　蔡謨徵為光祿大夫，在家，忽聞東南啼哭聲，有若新死，便見一少年女死人並離啼哭。不解所為，恐是人家忿爭耳。忽聞呼魂聲，便見生女從空中去上天，意甚惡之。少時，疾患，遂薨。廣記三百二十
　　河內姚元起居近山林，舉家恆入野耕種，唯有七歲女守屋，而漸瘦。父母問女，女云：『常有一人，長丈餘而有四面，面皆有七孔，自號「高天大將軍；」來輒見吞，逕出下部，如此數過。「慎勿道我！道我，當長留腹中。」』闔門駭惋，遂移避。同上
　　吳興武唐閭勦淩晨聞外拍手，自出看，見二烏幘吏逕將至渚，雲官使乘船送豆至。乃令勦捉枻，二吏緪挽，至嘉興郡，暫住逆旅；及平望亭，潛逃得歸。十餘日外，復有呼聲，又見二吏，云：『汝何敢委叛？』將至船，猶多菽，又令捉枻船，二吏緪挽始前。至嘉樂故家，謂勦曰：『我須過一處，留汝在後，慎勿復走；若有飲食，當相喚。』須臾，一吏呼勦上；見高門瓦屋，歡醼盈堂，仍令勦行酒，並賜炙啖。天將曉，二吏云：『○去，汝且停。』頃之，但見高墳森木，勦心迷亂。其家尋覓，經日方得。尋發大瘡而死。同上
　　南平國蠻兵，義熙初隨眾來姑熟，便有鬼附之；聲呦呦細長，或在簷宇之際，或在庭樹上。若占吉凶，輒先索琵琶，隨彈而言。於時郗倚為府長史，問：『當遷官？』云：『不久持節也。』尋為南蠻校尉。予為國郎中，親領此土，荊州俗語云：『是老鼠所作，名曰鬼侯。』廣記三百二十二
　　平原陳皋於義熙中從廣陵樊梁後乘船出，忽有一赤鬼，長可丈許，首戴絳冠，形如鹿角，就皋求載，倏爾上船。皋素能禁氣，因歌俗家南地之曲；鬼乃吐舌張眼，以杖竿擲之，即四散，成火照於野。皋無幾而死。同上
　　太元十二年，有道人外國，能吞刀吐火，吐珠玉金銀；自說其所受術，御覽引作師即白衣，非沙門也。嘗行，見一人擔擔，上有小籠子，可受升餘。語擔人云：『吾步行疲極，欲寄君擔。』擔人甚怪之，慮是狂人，便語之云：『自可爾耳，君欲何許自厝耶？』其人荅云：『君若見許，正欲入君此籠子中。』擔人愈怪其奇，『君能入籠，便是神人也。』二句御覽引有乃下擔，即入籠中；籠不更大，其人亦不更小，擔之亦不覺重於先。既行數十里，樹下住食；擔人呼共食，雲我自有食，不肯出。止住籠中，飲食器物羅列，餚膳豐腆亦辦。反呼擔人食，未半，語擔人：『我欲與婦共食。』即復口吐出一女子，年二十許，衣裳容貌甚美，二人便共食。食慾竟，其夫便臥。婦語擔人：『我有外夫，欲來共食；夫覺。君勿道之。』婦便口中出一年少丈夫，共食籠中；便有三人寬急之事，亦復不異。有頃，其夫動，如欲覺，婦便以外夫內口中。夫起，語擔人曰：『可去。』即以婦內口中，次及食器物。此人既至國中，有一家大富貴，財巨萬，而性慳○，不行仁義，語擔人云：『吾試為君破奴慳囊。』即至其家。有一好馬，甚珍之，繫在柱下；御覽一引作?下忽失去，尋索不知處。明日，見馬在五斗甖中，終不可破取，不知何方得取之。七字依御覽一引補便往語言：『君作百人廚，以周一方窮乏馬當得出耳。』主人即狼狽作之，畢，馬還在柱下。明旦，其父母老在堂上。忽復不見；舉家惶怖，不知所在。開粧器，忽然見父母在澤壺中，不知何由得出。復往請之，其人云：『君當更作千人飲食，以飴百姓窮者，乃當得出。』既作，其父母自在床上也。珠林六十一御覽三百五十九又七百三十七
　　有沙門曇游，戒行清苦。時剡縣有一家事蠱，人噉其食飲，無不吐血而死。曇游曾詣之，主人不食，游便咒焉。見一雙蜈蚣，長尺餘，於盤中走出，因絕食而歸，竟無他。廣記三百五十九
　　滎陽郡有一家姓廖，其家累世為蠱以致富，子女豐悅。後取新婦，不以此語之。家人悉行，婦獨守家；見屋中一大堽，試發，見一大蛇，便作沸湯，悉灌殺之。家人還，婦具說焉，舉家驚惋。無幾，其家疾病亡略盡。御覽七百四十二
　　人姓鄒坐齊中，忽有一人通刺詣之；題刺雲舒甄仲。既去，疑其非人，尋其刺，曰：『吾知之矣，是予舍西土瓦中人。』便往令人將鍤掘之，果於瓦器中得桐人，長尺餘。御覽七百六十七
　　郗世了在會稽造墓，其地多石，後破大石，得一龜，長尺二寸許；在石中，石了無孔也，得非龜石俱生乎。既破出之，龜行動與常龜無異。石受龜如人刻安之。廣記四百七十二
　　濡須口有一大舶船覆在水中，水小時便出見。嘗有漁人夜宿其傍，以船繫之；但聞箏笛絃管之音。夢人驅遣云：『勿近官妓！』此人驚覺，即移船去。傳雲是曹公載妓船覆於此，於今存在。御覽三百九十九引靈魂志　案魂當是鬼字之訛
　　李通喪，有一客往弔之；李通子哭，便進上聽事。忽通從閤中出，以綸巾繫頭。書鈔一百二十九引虛異志　案陳氏本書鈔及俞氏唐類函並作述異志蓋以意改疑亦是靈鬼志也
　　歷陽縣張應，先是魔家，取佛家女為婦。咸和八年，移居蕪湖。妻病，因為魔事，家財略盡不差。妻曰：『我本佛家女，乞為我作佛事。』應便往精舍中見竺法鏡，鏡曰：『佛普濟眾生，問君當一心受持身戒耳。』曇鏡期明當向其家。應夢見一人，長丈五六，正向於南面趨步入門，曰：『此家寂寂。乃爾不淨。』夢中見鏡隨此人後，白曰：『此家始欲發意，未可一一責之。』應先手巧眠覺，便把火作高座，及鬼子母座。鏡明食時往，應高座之屬具足己成。聞應說夢，遂夫妻受五戒。病亦尋差。辯正論八注
