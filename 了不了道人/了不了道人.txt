　　昔有異僧，名了不了道人，善風鑒，求相者戶外屨常滿，道人信口開河，洋洋灑灑輒奇中，每日得相金，必以破缽沽濁酒，就市上飲之，歪歪斜斜，不須几案，飲則滔滔滾滾，如長江大河，而缽仍灩灩瀲瀲不為竭，飲既醉，仰天自語曰：「了矣乎！」視缽中無涓滴剩。醉必歌以佛曲雜吳歈古謠，咿咿呀呀，不能辨一字，歌畢又嗚嗚咽咽，哀哭不了，哭畢又嘻嘻咭咭，狂笑不了。資有餘則袖至委巷，近卑田院、窮兒村，向空一擲，阿堵物叮叮噹噹亂落如急雨，眾乞丐爭攫之，跌跌趴趴，如三春柳絮，因風滾舞，頃刻了矣。僧顧之一大樂也。
　　間以假髮加髡，顱上梳丫髺，作善財童子，志志誠誠拜菩薩。或髫髮披肩作龍女，娉娉婷婷，捧淨水寶瓶。更盤雲髺滿插花草，作趙飛燕，嫋嫋娜娜掌上舞。且白布裹雙鬟，手揭冥錢羹飯，作小寡婦上墳，淒淒切切哭槁砧。人有戲之者曰：「阿師何不粉墨塗面作張飛、霸王、典韋，而廼現女人身耶？」則又狠狠毒毒詈曰：「惡奴才，自家假形骸尚不得了，猶欲強人以假面目，真眾生相也。」人怒，欲飽以老拳，則又飄飄蕩蕩如駿馬下危坡，疾行不可及。性好與兒童嬉，所到處，群小層層疊疊，圍繞之不散去。偶趺坐芳草地，童子爭拾碎瓦，於道人頭頂堆作小寶塔，則又端端正正不為動。一日，恆禪師見之，喝曰：「咄，作和尚的，甯這？」道人亦喝曇：「做和尚的何不這樣？」曰：「若不剃髮披袈裟，方可這樣。」曰：「惟其剃髮披袈裟，方可這樣。」曰：「吾不許你這樣。」曰：「我偏欲這。」曰：「打煞你，不許這樣。」道人崚崚嶒嶒瞋目大呼：「打煞你，不許你容不得我這樣！」曰：「我真打煞你！」曰：「人道你打煞我，我還這樣，我道我打煞你，我還這樣。」恆禪師聞之合十曰：「公真善知識。活活潑潑地一片天機，領教多矣。」膜拜而去。道人做鬼臉笑曰：「禪和子好打口頭禪，同他說了半日昏昏沉沉的夢話，他反說悟了，是真近今的禪和子，非我所願見的禪和子。」後入浙，遊西湖，愛其山青青、水淼淼、石岩岩、樹森森，恍然若有所悟。嗣後不相人，惟相各寺院土木神佛，言系何日成就，何日供養，悉符合。言當何年倒塌損壞無神靈，尚未驗真否。惟某菜圃社公最靈顯，香火甚盛，園丁乞道人相之，曰：「明日即化去。」翌果香火焰飛，神像煨燼。又登保俶塔，瞰大地紅紅綠綠，鶯鶯燕燕，風風雨雨，不禁躍起數尺，墮塔下，跌幾死。旋蘇，嗣後遂不飲酒，不歌，不哭笑，不妝婦人，不與兒童嬉，更不相神佛。惟終日癡癡迷迷，坐水次，玩遊魚，立層岩，數飛鳥，間亦信口成小詩，詩曰：
　　道人何不了？不了非道人。功名與妻子，悉是前生因。何者富，何者窮，撥雲一歎天下春。道人何不了？了亦非道人。鐘聲和梵唄，色相總非真。有時笑，有時嚬，好個蒲團自在身。道人了不了？不了了道人。結舌不敢語，我我稱主賓。莫要喜，莫要嗔，空山本來無四鄰。
　　吟已，跳入西湖，不知所往。

