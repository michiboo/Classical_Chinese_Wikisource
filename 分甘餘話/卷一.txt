群芳譜及佩文齋廣群芳譜
《群芳譜》一書，先祖前浙江右布政使、今皇贈經筵講官、刑部尚書【臣】象晉所著。萬曆中，先祖官京師，為黨人所忌，借丁巳京察謫官，家居十載，甘農圃以沒齒，作為此書，名亭曰二如以見志，後刻於虞山毛氏汲古閣，流傳已久。康熙四十四年六月十二日，奉聖旨開館廣續，命編修【臣】汪灝、張逸少等四人為纂修官，至四十六年二月告成，凡一百卷，賜名《佩文齋廣群芳譜》，御製序文，冠於編首，仍存先臣自序及每卷小序，亦所不遺。【臣】感荷聖恩，榮施泉壤，謹錄御製，並述緣起，以彰異數，備家乘雲。原任經筵講官、刑部尚書【臣】王士禛恭紀。
御製廣群芳譜序
粵自神農氏嘗草辨穀，民始知樹藝醫藥；伊耆氏命羲和推步定曆以授時，民始知耕穫之不愆，而百工績熙。偉哉，開物成務，啟牖來茲，聖帝之功與天地並矣。朕聽政之暇，披閱典籍，留意農桑，繪耕織之圖，製永言之什，時巡所至，親歷田間，其稼穡之艱難、作勞之辛苦，既周知而洞悉矣。每思究百昌生殖之理，極萬變消長之情，著為成編，以佑吾民。嘗謂《爾雅》具其名物，而郭璞、陸佃、孫炎之流，疏注埤翼又加詳焉。其明備者莫如《本草》。自本經以迄陶弘景、蘇頌而下數十種，凡採治之法，無不該核。他如《齊民要術》、《月令廣義》諸書，其蒔植之宜，為更晰矣。遐稽往牘，擷其英華，歸於簡括，良匪易也。比見近人所纂《群芳譜》，蒐輯眾長，義類可取，但惜尚多疏漏，因命儒臣即秘府藏帙，捃摭薈萃，刪其支冗，補其闕遺，上原六經，旁據子史，洎夫稗官野乘之言，才士之所歌吟，田夫之所傳述，皆著於篇。而奇花瑞草之產於名山，貢自遠徼絕塞，為前代所未見聞者，亦咸列焉。復允廷臣之請，益以朕所賦詠，依類分載，總一百卷，命名曰《佩文齋廣群芳譜》。冠以天時，尊歲令也；次穀、次桑麻，崇民事也；次蔬茶、果木、花卉，資厚生溥利用也；終以藥物，重民命也。其諸天時早晚之候，人事種溉之方，地力彼此之殊，物性良楛之異，罔弗條舉縷析，燦然可觀焉。是書也，攬品彙之蕃滋，想群生之率育，一展卷間，化機洋溢，於茲畢呈，固不惟矜淹洽侈藻麗也。以是刊布天下，垂之久遠，使吾民優游於農圃之中，家室盈寧，樂其業而不憚其勤，而大夫士以及民之秀者，因以區別物宜，審其淑慝，凜嗜好之常，慎節宣之度，於以躋仁壽而享泰平，亦不為無所裨助也哉。康熙四十七年五月初十日。
詩中酒樓
《青箱雜記》云：「王安國詩好用酒樓，常問子詩有幾酒樓？」余因憶康熙甲子奉命往祭南海，大雪渡潯陽江，後二十二年作詩贈鄆城人樊□【□善琵琶】云：「苦竹黃蘆滿目愁，嘈嘈切切似江州。茫茫九派多風雪，憶泊潯陽舊酒樓。」不知安國見之，以為何如也。
又詩中酒樓
陳倉有古賣酒樓，東坡嘗賦詩，余丙子再以祭告入蜀過之，題一絕句云：「昨向宜春下苑遊，曲江藳草似悲秋。珠簾甲觀俱黃土，何必陳倉賣酒樓！」故友余澹心【懷】詠孫楚酒樓云：「江南城西酒樓紅，無數楊柳迎春風。孫楚去後李白醉，千年不見紫髯公。」余選入《感舊集》，此亦二酒樓也。
清代視朝儀
本朝凡視朝，駕未出，則內閣大學士、學士、翰林、起居注官、都察院左都御史、副僉都御史先入候駕。駕出，先於保和殿升座，內閣、都察院、起居注官行禮畢，先自御路趨往太和殿，內閣立殿門外東，西向；都察院立殿門外西，東向。然後駕至升座。諸王分東西班魚貫而入，敷茵於地而坐。起居注班諸王後，東向。其諸王謝恩則拜於臺階之上，畢，然後尚書已下文武官員謝恩，行三跪九叩頭禮，畢，然後外國陪臣行禮亦如之。
梁王吹臺
汴中梁王吹臺，一名繁臺，以繁姓家於臺側，故名。按繁姓，蒲禾切，音婆。漢有繁延壽，魏有繁欽，唐有繁知一。臺以姓得名，當作蒲禾切，今讀作符艱切，非是。
祖約蘇渙
盧循盜賊，而沙門慧遠與之友善；祖約叛逆，而少與阮孚齊名。王丞相尤愛重之，曰：「昨與祖士少語，遂令人忘疲。」是皆理之不可解者。杜子美《贈蘇渙詩序》云：「蘇大侍御渙，靜者也。」渙竟煽動嶺表，與哥舒晃作亂，亦其類也。
瓜瓤黛色
《畫墁錄》：「襄邑義塘瓜，剖之色如黛，而味甘如蜜。」余昔寄同年劉考功公(甬戈)【體仁】句云：「側聞西湖水，嫩綠如瓜瓤。」用此。世必疑瓜瓤無黛色者矣。
梁世勳進貢
康熙四十八年己丑，廣西巡撫梁世勳進青駝二，長尾猿二，綠鳳、綠鳩各一雙。
錄祖輩詩
三伯祖光祿少卿養吾公【象蒙，】萬曆庚辰進士，起家陽城知縣，擢監察御史，官止卿寺。近始見手書詩草一卷，謹錄四篇，以存其梗概。【《鳳音曲》：】「鳳兮鳳兮集高岡，七德九苞稱至祥，五音六律鳴朝陽。鳴朝陽，應明主；非帝庭，寧高舉。」【《鶴鳴曲》：】「蒼松挺挺鶴相招，振翮翩翩來九霄，警霜戛戛鳴九皋。鳴九皋，聲萬里；明月來，清風起。」【《瑤琴曲》：】「我攜綠綺奏薰風，一曲相思彈未終，淚垂絃絕送歸鴻。送歸鴻，坐明月；人不見，心如結。」【《暮雨曲》：】「忽忽白雲羅神霄，霏霏暮雨平河橋，有美一人路迢遙。路迢遙，望無極；夢相見，醒相憶。」十叔祖翼吾公【象節】，萬曆壬辰進士，改翰林授簡討，少有詩名，稿今無傳，惟鄭簡菴【獨復】先生《新城舊事》載其二句云：「古寺人來花作供，孤城春盡草如煙。」八叔祖伯石公【象艮】、十七叔祖季木公【象春】、十八叔祖用晦公【象明】詩，別詳《三王公集》。【季木公，元名象巽；用晦公，元名象履。】
南書房
大內南書房在乾清門內西廊下，內直翰林官居之，其出入皆奉旨由某門侍衛某人導引伴送。壬戌後，特旨內直官許於禁中乘馬至所出入之門，故朱簡討彝尊紀恩詩云：「迴思身賤日，足繭萬山中。」異數雲。
繹史
康熙四十四年，聖駕南巡至蘇州。一日垂問故靈壁知縣馬驌所著《繹史》，命大學士張玉書物色原版。明年四月，令人擕白金二百兩至本籍鄒平縣，購版進入內府，人間無從見之矣。
歷下水記
《墨莊漫錄》云：「濟南為郡在歷山之陰，水泉清泠，凡三十餘所，如舜泉、爆流、金線、真珠、孝感、玉環之類皆奇。李格非文叔作《歷下水記》，敘述甚詳，文體有法。曾子固詩爆流作趵突，未知孰是。」按文叔《水記》，宋人稱之者不一，而不得與《洛陽名園記》並傳，可恨也。吾郡名泉凡七十二，此雲三十餘者，敘未詳也。
黃蓮花
黃牡丹，今亳州、曹縣皆有之，荷花則未聞有黃色者。《墨莊漫錄》云：「京師五嶽觀凝祥池有黃蓮花甚奇，僅見於此。」
陳輔題壁詩
宋丹陽陳輔訪建康楊驥題壁絕句云：「北山松粉未飄花，白下輕風麥腳斜。身似舊時王謝燕，一年一度到君家。」風致可愛。然輔不聞有詩名，若唐人任華、盧延讓之屬，詩反得傳於後，名之顯晦信有數耶？
蘇軾張舜民詩
余嘗謂東坡《鳳翔八觀詩》不減杜子美。宋人亦謂張芸叟《鳳翔吳道子畫記》不減韓退之。
柳永墓
柳耆卿卒於京口，王和甫葬之，然今儀真西地名仙人掌有柳墓，則是葬於真州，非潤州也。余少在廣陵有詩云：「江鄉春事最堪憐，寒食清明欲禁煙。殘月曉風仙掌路，何人為弔柳屯田。」
青出於藍
余官祭酒日，有《送陳子文歸安邑》詩，云：「月映清淮何水部，雲飛隴首柳吳興。」按葉石林云：「山抹微雲秦學士，露花倒影柳屯田。」又李易安云：「露花倒影柳三變，桂子飄香張九成。」或謂余句法本此，竊自謂青出於藍，後當有知之者。
趙申喬
近歲遭逢之奇，無如毘陵趙中丞申喬者。申喬，康熙庚戌進士，初仕為商丘令，陞刑部員外郎、引疾家居。特旨起擢浙江布政使，尋巡撫其地。弟申季，丁丑進士，自廣西知縣召入翰林。子鳳詔，戊辰進士，知臨汾縣，甫一載，超擢太原知府。熊詔，己丑進士，特賜狀元及弟。
宋犖及子至筠
宋開府牧仲【犖】遭遇亦奇。牧仲以江寧巡撫、副都御史超拜吏部尚書。子至，庚辰進士，入翰林為編修，致福建僉事，未一載，擢按察使。筠，己丑進士，入翰林為庶吉士。
讀書過用目力
《避暑錄》言：「平生用目力常數倍於他人，安得不敝？」因歷稽古左丘明、杜子夏、鄭康成、高堂隆、左太沖諸人，皆以讀書致然。余自幼小，凡博弈諸戲，一無所好，唯嗜讀書，雖官戶部侍郎、刑部尚書最繁劇之地，下直亦手不釋書卷也。自甲申歸田六年矣，目力益昏，始悔少壯之過用其力。然老矣，終亦不能廢書也。
韓翃詩多傳禁中
唐韓翃以「春城無處不飛花」一詩見知九重，召知制誥，傳為佳話，世盡知之。《杜陽雜編》又載一事：德宗西幸有二馬，一號神智驄，一號如意騮。貞元三年，蜀中進瑞鞭，有麟鳳龜龍之形，色類琥珀。一日將幸諸苑，內廄進瑞鞭，上顧近臣曰：「昔朕西幸有二駿，稱二絕，今獲此鞭，可稱三絕矣。」因吟曰：「鴛鴦赭白齒新齊，曉日花間散碧蹄。玉勒乍迴初噴沫，金鞭欲下不成嘶。」亦翃作也。知翃詩流聞禁中者多，不獨「寒食東風」之句而已。
張九徵及諸子
丹徒張氏吏部文選郎中九徵，順治乙酉解元，丁亥進士，終河南督學。諸子：玉裁，康熙丁未進士，第一甲第二人及第，終翰林院編修。玉書，文華殿大學士兼戶部尚書。仕可，康熙丙辰進士，亦以僉事為河南督學，遷湖廣布政使司參議。恕可，康熙戊辰進士，浙江杭州府知府。玉書子逸少，康熙甲戌進士，翰林院編修。
李時謙為官廉正
李時謙字吉爻，淮安山陽人，順治辛丑進士，初為潞安府推官，歷樂陵、黎城二縣知縣，有清白名，內召為監察御史，號稱廉正，久之，引疾里居。陝西大饑，特起為督糧道參議，操守孤介，不名一錢，未幾卒官。將軍、督撫、布按已下往弔，蓬蒿滿庭，至無含歛之具，皆為揮涕，醵金買棺，代為含歛，而歸其喪於江淮。余昔官副都御史，識其為人，亙古之君子也。
北宋末習詩賦者杖
道君時，以言官建議，習詩賦者杖一百。有尹天民者為南京教官，至之日，悉取《史記》以下至歐陽《史》，焚講堂下。王安石之學術，為害於世道人心如此。又按：建言者御史李彥章也，疏以詩賦為元祐學術，其意在黃、秦、晁、張四學士，而並劾及前代，陶淵明、杜子美、李太白皆貶，尤可笑；定律令則何執中也。二子可謂失其本心，無恥之尤者矣！
崔湜輩皆人頭畜鳴
唐中宗時，群臣多應制賦詩，如崔湜、鄭愔、宋之問輩，皆人頭畜鳴，張柬之等五王皆死此三人之手。蓋將以擁戴武三思，危唐社稷，與宗楚客厥罪維均。乃鴟梟之音，亦溷風雅。每觀唐詩至此，未嘗不髮指也。
封典迴贈其兄
今朝廷凡覃恩有移贈之例，謂輟己應得封典而贈本生父母也。唐李德裕任荊南節度使、檢校司徒、平章事，遇覃恩，當追贈祖父，乃乞迴贈其兄故楚州刺史、工部侍郎德修為禮部尚書。此創例，古今未聞。
施閏章詩高妙不減潘閬
「久客見華髮，孤棹桐廬歸。新月無朗照，落日有餘暉。漁浦風水急，龍山煙火微。時聞沙上鴈，一一皆南飛。」右宋初潘閬詩也，高妙不減岑嘉州。又「夜闌疑有雨，院靜若無僧」，亦佳句。故友施侍讀愚山【閏章】《宿越州天衣寺》云：「月照竹林早，露從衣袂生。」亦不減閬語。
淳熙八年中秋
淳熙八年中秋節，孝宗詣德壽宮，太上留宴香遠堂。堂東有萬歲橋，以白玉石為之，雕闌瑩徹，上作四面亭，皆用新羅白木，與橋一色。大池十餘畝，植千葉白蓮，御榻、屏幾、酒器皆用水晶，獨召小劉妃吹白玉笙，作《霓裳中序》。」每觀此一段風景，不啻明皇夢游廣寒也。今年中秋陰晦，薄暮遂雨，終夜淋漓不止，煞風景乃爾。因錄此以當夢遊。
於潛絹
余少官廣陵，同年義興萬雲黻【錦雯】罷於吳令，來揚州，揖罷，余亟問曰：「還有於潛絹也無？」萬茫然。既坐定，俯首思之忽悟，乃大笑，茶杯幾覆。
醴泉寺溪
醴泉寺在長白山之西，西有大溪，溪中多巨石，紅葉時最可遊憩。石下產小蟹，百十為群，一二寸之魚泳游其間，與日影相映，恍忽無定。去吾別業才七八里。余有詩云：「千林紅葉多，亂此一溪水。葉逝水空明，魚苗可憐紫。【唐詩：「魚鱗可憐紫。」】石根如蟹堁，螯跪五銖小。瑣(王吉)腹中居，何似清流好。」
題王崇節畫
崔子忠字青蚓，又字道毋，登州萊陽人，居京師，工畫山水人物。王崇節字筠侶，文貞之弟，文靖季父也，官把總，生於閥閱而任誕不羈，視富貴蔑如也。畫學青蚓，京師貴之，故相國梁公玉立【清標】常以筠侶畫草蟲索題，余賦二絕句云：「髯翁任誕如忠恕，脫屣朱門傲五侯。肯為尚書寫幽興，碧花紅穗草堂秋。」「一幅丹青顧野王，草根纖意曲籬旁。風懷磊落如公少，便注蟲魚也未妨。」
高珩慕西湖嚴灘山水
高念東先生【珩】作少宰日，忽賦一詩，題曰《願作杭嚴道》，或訝而問之，答曰：「吾平生慕西湖、嚴灘山水之勝，聊以寄興耳，官資高卑不暇計也。」其漫興如此。
宋元祐禁福建造貢茶
宋丁謂為福建轉運使，始造龍鳳團茶，上供不過四十餅。天聖中又造小團，其品過於大團。神宗時命造密雲龍，其品又過於小團。元祐初宣仁皇太后曰：「指揮建州，此後更不許造密雲龍，亦不要團茶。揀好茶喫，生得甚好意智？」宣仁改熙寧之政，此其小者。顧其言實可為萬世法，士大夫家膏粱子弟尤不可不知也。謹備錄之。
張旭書法
唐張旭以草聖名世。《畫墁錄》云：「長安府錄廳有唐吏部郎官題名碑，張長史書序，楷法整若軍陣。」云云。世言長史書法傳顏魯公，觀此信然。
陽宅三十六祥出處
吾家祖訓，廳事屏風所書「心相三十六善」，余已於《香祖筆記》詳其出處，惟「陽宅三十六祥」，不記所出。近始考得之，乃宋曾空青語也。空青名紆，山谷之友，元祐君子也。
御筆賜書
余官御史大夫時，嘗蒙御筆賜一堂聯云：「煙霞盡入新詩卷，郭邑閑開古畫圖。」又嘗被賜御書「帶經堂」、「信古齋」二扁，今分懸東西二第中堂，誌聖恩，示子孫，不敢諠也。
蔣超
蔣修撰虎臣【超】先生，癸丑歿於峨眉，既二十五年矣。余丙子再使蜀，甫入劍門關，宿於驛舍，忽夢先生來迓，執手微笑而無一語，似以不二法門相示者，異哉！若先生者，真不死也。
術士不足信
先祖方伯贈尚書府君與伯祖兵部尚書太師府君為胞兄弟，太師篤信堪輿家，常有數輩在客舍，方伯常非之。自卜兆域於高祖忠勤公塋之西，恆語先贈尚書：「初至此地，覺足下步步如登高然，然實平地耳，心以為吉壤」。即決意用之，葬兩祖母夫人。而太師所擇在淄川縣，北距新城六十里，竟無後。方伯子孫眾多，愚兄弟同胞四人，三人成進士。府君初贈戶部左右侍郎，累贈刑部尚書，皆帶經筵講官，始知術士之言不足聽，而府君高見為不可及也。
沈淵
同邑沈澄川【淵】先生，幼時喪父，太夫人慾卜吉壤，不肯延致堪輿家。但每夜至舍後近地，縱橫步之再三，忽曰：「此即吉地也。」遂卜竁焉。後沈公成嘉靖乙丑進士，入翰林，官國子司業。卒，以東宮講官舊勞，特予祭葬。
號與地名泉名峰名巧合
崑山顧炎武，號亭林。揚之通州有老儒，古姓，號辣泉。同年孟縣薛給事奮生，號老峰。皆地名、泉名、峰名連姓字巧合者，亦奇。古人不記有此例否？當博考之。
古籍亡佚不可解者
《異聞錄》言「宋太平興國中，編次《御覽》，引用書一千六百九十種。以今考之，其無傳者十之七八矣。姚鉉以祥符四年集《唐文粹》，其序云：『今歷代墳籍，略無亡逸。』觀鉉所類文集，亦多不存」云云。當五代亂離板蕩之後，而古書多存，歷北宋太平全盛之世，而古書反亡，殊不可解。豈金源入汴，其兵火之厄反甚於五代時與？
張蘊
宋張蘊為淄州兵馬監押。咸平中，契丹犯境，有全城之功。後為環州監押，雖處窮邊，猶建孔子廟。慶曆中，範文正過之，書其碑陰以美之。子揆、掞，以文學才行有名於世，皆登侍從。右見《澠水燕談錄》。今濟南郡城東三十里王舍人店，有東坡所書「讀書臺」三大字石刻，耕者出之田間，掞遺蹟也。
禮(大)店
范文正公幼隨其母客濟南長山縣，而讀書長白山之醴泉寺，今長山城外孝水南岸有公祠。城西十五里禮(大)店，公所常往來之地。後公守青州，過長山，父老迎候於此。從曾叔祖開封太守曙峰公【之都】作三賢祠於市之西北隅，以祀公與陳仲子、伏生，香火至今不絕。《文正集》舊刻大字本編首有《禮(大)店圖》，俗訛為李三店，非也。
翟院深
翟院深與李成皆營丘人，而院深伶工也。一日太守讌會，院深擊鼓失節，召問之，對曰：「適仰見飛鴻，淡佇可愛，思欲圖寫，凝思久之，不知鼓聲之失節也。」院深名在《宣和畫譜》，與史邦卿以堂吏而名列詞中大家，皆奇事。
章丘甯氏
章丘縣西北有甯戚城，春秋齊甯戚采邑，今縣有甯氏，尚為巨族。余嘗輓從甥甯生一聯雲；「相國悲歌扣牛角，仙人暫死食飛魚。」次句用《列仙傳》甯封事，皆甯氏也。
斷腸草
田侍郎綸霞【雯】言：「巡撫貴州日，署中庭砌間有草，結實紅如珊瑚可愛，熟時，有小鳥紅色，羽毛甚麗，來食此草。問之吏卒，云：『此斷腸草也，鳥亦名斷腸鳥，專以此草為食，皆有大毒。』」余觀《冷齋夜話》云：「斷腸草不可食，其花美好，名芙蓉花出陶貞白仙方。」其說稍異。
邊鸞
唐邊鸞，德宗時人，尤善花鳥。晚轉徙澤潞，隨時施宜，畫帶根五參，亦極工妙。【《人參譜》。】
詩思
唐鄭綮云：「詩思在灞橋驢子背上。」胡擢云：「吾詩思若在三峽聞猿聲時也。」余少在廣陵作《論詩絕句》，其一云：「詩情合在空舲峽，冷雁哀猿和竹枝。」用擢語也。後壬子秋典蜀試，歸舟下三峽，夜泊空舲，月下聞猿聲，忽悟前詩，乃知事皆前定爾。
雨後風光
己丑歲，自春夏至秋八月多雨，書屋後叢竹甚茂，雨後鵝兒鴨雛拍浮其間，頗似畫本。余賦絕句云：「紫竹林中水滿塘，鵝兒得意弄輕黃。蔑材剩有鵝溪絹，合付邊鸞與趙昌。」從姪磊字石丈，善丹青，當令補作一圖。
柳詩蛇足
余嘗謂柳子厚「漁翁夜傍西巖宿」一首，末二句蛇足，刪作絕句乃佳。東坡論此詩亦云：「末二句可不必。」
詩意與古人暗合
老杜詩「白鳥去邊明」；坡公詩「貪看白鳥橫秋浦，不覺青林沒晚潮」。余少登京口北固山多景樓，亦有句雲「高飛白鳥過江明」，一時即目，不覺暗合。
遠公事可疑
洪覺範云：「遠公拒謝康樂入社，而與盧循執手言笑。謂遠知人，則何暗於循？謂不知人，則何明於靈運？」余於此段公案，固常疑之。然又念遠開蓮社，聚至百數十人，何其多耶？豈此百數十人者，心盡不雜過康樂乎？抑來者不拒乎？宜淵明之攢眉。而獨拒一康樂，何說耶？恨不起遠於地下而問之。
劉跛子詩
重陽前一日風雨，觀《冷齋夜話》劉跛子事，戲為絕句云：「不從勾漏覓丹砂，不借飆輪轉法華。秖愛青州劉跛子，一年一看洛陽花。」又云：「蜂蝶蕭疏春日斜，洛陽花事委泥沙。野人久狎東籬菊，不愛鋪堂富貴花。」【南唐徐熙畫牡丹進御，謂之鋪堂花。】
十七史外史書
余少與考功西樵兄言：「史事自十七史外，如《史記》外則有蘇氏《古史》。前後《漢書》外有荀悅、袁宏兩《漢紀》。《三國志》外有謝陛《季漢書》。《晉書》外有崔鴻《十六國春秋》。《南北史》、《宋》、《齊》、《梁》、《陳》、《隋》諸書外有王通《元經》。《新唐書》外有劉昫《舊唐書》、范祖禹《唐鑑》。《五代史》外有薛居正《舊史》及馬令、陸游《南唐書》、吳任臣《十國春秋》。《宋史》外，北宋有王偁《東都事略》、曾鞏《隆平集》；南宋有李心傳《三朝朝野彙編》、葉紹翁《四朝聞見錄》。《元史》外有蘇天爵《名臣事略》。凡此諸書，皆當兼收並採，不可以其不列學官而偏廢之。」兄亟然其言。今五十餘年矣，白首汗青，徒有愧嘆，而西樵下世已三十七年。己丑重陽，秋霖乍霽，偶憶往事，援筆記此。
董其昌詩
東坡廬山詩云：「溪聲即是廣長舌，山色豈非清淨身。」萬曆中，董思白【其昌】宗伯寄先大司馬太師府君詩云：「鐃歌即是廣長舌，大纛豈非精進幢。」全襲坡語，稍變其意耳。時府君以兵部尚書視師行邊，故云。
腐儒問妓
里中一腐儒，忘其姓名，一日赴友人妓席。妓起行酒，次至腐儒，忽色莊問妓曰：「卿業此幾年矣？或不得已而為之乎？抑有所樂而為之乎？」合坐聞之皆大噱，而腐儒迄不悟。
馬弔牌
余常不解吳俗好尚有三：鬥馬弔牌、喫河豚魚、敬畏五通邪神，雖士大夫不能免。近馬弔漸及北方，又加以混江、遊湖種種諸戲，吾里縉紳子弟多廢學競為之，不數年而貲產蕩盡，至有父母之殯在堂而第宅已鬻他姓者，終不悔也。始作俑者，安得尚方斬馬劍誅之，以正人心、以維惡俗乎！或雲宋楊文公大年好葉子戲。
戴嵩畫牛
《東坡志林》記杜處士蓄戴嵩畫牛一幅，甚珍惜之。有牧童見而笑曰：「牛鬥力在角，尾當搐入兩股間，今掉尾而鬥，謬矣。」此與黃筌別畫鍾馗抉鬼眼，精神、意思俱在拇指同旨。
先人著述應早付剞劂
每見人家子孫留意祖父著述手澤，往往不多得。陸放翁記張子功樞密云：「先人有遺稿，滿四篋，字畫極難辨，惟某識之。某若死，則皆不傳，豈容不急歸耶。」此意今人知者蓋鮮矣。余所見葉文莊與中【盛】遺集寫冊，皆手自點竄鉤勒，藏其裔孫文敏訒菴【方藹】處，文敏仕為學士侍郎加尚書矣，余屢勸刻之，竟不果。興化李映碧【清】廷尉丞好著書，常以陸游、馬令二家為經，別修《南唐書》，而以《江表志》、《釣磯立談》諸書為緯，尊李氏為正統，其書頗可傳。子木菴【柟】官御史大夫，延余門人嘉定張雲章漢瞻專司讎較之役，荏苒數年，竟未剞劂，而木菴死矣。右皆有賢子孫，且官通顯，而不及傳先人之書，使流通於後世，況其下焉者乎？可嘆也。
竹炭
《老學菴筆記》云：「北方多石炭，南方多木炭，蜀多竹炭。」余詢之門人，南部李曲江少司馬【先復】云：「蜀中初無竹炭，不知宋時何以有之。」或古有之而其法不傳耶？
楊雲翼李基和詩中佳句
《中州集》載楊雲翼詩「金波曾醉雁門州，信有人間五月秋。萬古河山雄朔部，四時風月入南樓。」云云，誠佳作也。近李梅崖中丞【基和】代州詩云：「誰識雁門今夜月，山川別樣在冰壺。」亦是佳句，而彼土之高涼，可以想見矣。
李汾詩
金李汾長源詩：「煙波蒼蒼孟津戍，旌旗歷歷河陽城。」不減少陵、東坡。
邢侗書法
臨邑行太僕卿邢子願先生【侗】以書名萬曆間，取法晉人，不落唐、宋窠臼。其邑人王蔥岳大司馬【洽】萃其書為《來禽館帖》，凡數十卷，時號「北邢南董」。今董書盛行海內，而邢書知之者鮮矣，余西城別墅「茂林修竹」四大字是其真蹟。
名湖多被侵佔
陸務觀云：「吾鄉鏡湖，為人侵耕幾盡，閬州南池數百頃亦為平陸。」古今勝蹟，往往陵谷遷移如此。吾郡明湖，幾分城之半，四五十年前，湖面甚闊，近為人家佔作藕塘，此疆彼界，畫為溝塍，舟行渠中，了無煙波浩淼之趣，幾何不為鏡湖、南池之續耶？為之一嘆。
方文佳句
方嵞山【文】《冬日林茂之前輩見過》云：「積雪初晴鳥曬毛，閑擕幼女出林皋。家人莫怪兒衣薄，八十五翁猶縕袍。」嵞山又有詩云：「烏衣巷口多芳草，明日重過是早春。」亦佳句。
又一李龜年
唐僖宗朝，南詔請和親，遣宗正少卿李龜年充使，是又一李龜年。
李紱
自科場許《五經》中式，而習者益眾，數科以來，如直隸、陝西某某，皆以《五經》掄元。戊子江西解元李紱，臨川人，《五經》文二、三場皆刻程文，悉博大精深，殆有萬夫之稟，今官庶常。何澹菴【世基】翰林云：「渠讀書，一覽敘誦，不忘也。」
一水
一水，水名也。酈《注》：「渭水又東，會一水，水發吳山。《地理志》：『吳山，古汧山也。山下石穴，水溢石空，懸波側注。』」按此即一水之源，在靈應峰下。所謂「西鎮靈湫」是也。余丙子祭告西鎮，嘗品茶於此，與西山玉泉極相似。
吳天章詩
吳天章《答人》云：「自卜條南舊隱居，明星玉女對攤書。門前萬里崑崙水，千點桃花尺半魚。」又「至今堯峰上，猶上堯時日。」又「河聲過雷首，雨氣下風陵。」
西樵詩
西樵《古意》云：「鵁鶄兩兩棲浦沙，昨夜郎來眠妾家。滅燭入門戴星去，看郎一似菖蒲花。」最質而古。
