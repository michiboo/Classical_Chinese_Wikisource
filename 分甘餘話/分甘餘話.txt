國朝王士禎撰。此書成於康熙己丑罷刑部尚書家居之時。曰分甘者，取王羲之與謝萬書中語也。大抵隨筆記錄，瑣事為多。蓋年逾七十，藉以消閑遣日，無復考證之功，故不能如《池北偶談》、《居易錄》之詳核。中如引《懶真子》稱《漢書》昌邑王賀妾名羅紂即羅敷，不言二字何以通用，俟考雲雲。今案《漢書》昌邑王傳，實作羅紨。顏師古註曰，紨音敷。《說文》系字部有此字，註曰布也，一曰粗紬，從系付聲。蓋紨字同音，故得與敷字通用，馬永卿誤引《漢書》，士禎不加辯正，而轉以設疑，殊為疏舛。是亦隨時摘錄，不暇繙檢之明驗矣。其他傳聞之語，偶然登載，亦多有未可盡憑者，然如繁臺之當讀蒲禾切，梅福為吳門市卒之非，蘇州宣室之有二，此類皆有典據，不同摭拾，披沙揀金，尚往往見寶也。其中《滄浪詩話》一條，獨舉馮班《鈍吟雜錄》之說，反覆詆排，不遺餘力，則以士禎論詩宗嚴羽，而趙執信論詩宗馮班。核其年月，在《談龍錄》初出之時，攻班所以攻執信也。然執信訟言詆士禎，而士禎僅旁借其詞，不相顯斥，則所養勝執信多矣。
昔王右軍在東中，與吏部郎謝萬書云：「頃東遊還，修植桑果，今盛敷榮，率諸子，抱弱孫，遊觀其間，有一味之甘，割而分之，以娛目前。雖植德無殊邈，猶欲教養子孫以敦厚退讓。庶令舉策數馬，仿彿萬石之風」雲雲。僕少時讀之，已有味乎其言。七十歸田，讀書之暇，輒提抱弱孫以為樂，其稍長者，年甫十歲，已能通《易》、《書》、《詩》三經。紙窗竹屋，常臥聽其咿唔之聲，不覺欣然而喜。夫人幼而誌學，意在逢世，下而黃散，上而令僕，以為至足矣。僕生逢聖世，仕宦五十載，叨冒尚書，年踰七秩。邇來作息田間，又六載矣。雖耳聾目眊，猶不廢書，有所聞見，輒復掌錄，題曰《分甘餘話》，庶使子孫輩知老人晚年所樂在此爾，不敢謂如袁伯業老而好學也。己丑臘月朔雪中書。漁洋老人王士禛。

