臨濟寺
真定府臨濟寺唐義玄禪師道場，余以康熙丙子過之，荒疏頹落，闃無一僧。今臨濟兒孫滿天下，名山大剎，開堂領眾者，不可勝數，而祖庭敗壞如此，無一人任興復者。余因憶宋僧證悟法師題馬祖殿云：「寄語江西老古錐，任教日炙與風吹。兒孫不是無料理，要見磚消瓦解時。」遂題是詩於佛殿之壁，今又十三年矣，不知竟有擔當此事者否也。
黃始詩
黃始字靜御，吳人，有詩云：「一聲啼鳥半江月，才到兩山天欲明。」
君子小人
李文饒、牛僧孺，君子小人判然也。潁濱並稱為豪傑之士，而東坡戲為《酒令》云：「牛僧孺父子犯罪，先斬小畜，後斬大畜。」然則僧孺之人可知矣，可與贊皇並稱乎？明彭澤、王瓊如參商水火之不相能，其為邪正亦易見也，乃李贄《名臣傳》列瓊，而澤則附見之，公議安在？
評陳子龍湘真詞
余少時評陳臥子【子龍】《湘真詞》：「如香車金犢，流連陌阡，轉令人思草頭一點之樂。」
詩文詞曲貴有節制
凡為詩文，貴有節制，即詞曲亦然。正調至秦少游、李易安為極致，若柳耆卿則靡矣。變調至東坡為極致，辛稼軒豪於東坡而不免稍過，若劉改之則惡道矣。學者不可以不辨。
佛經多出文士之筆
前輩多言諸佛經多出六朝、唐人文士之筆，初亦疑之，然觀唐貞觀中令玄奘法師譯諸經，有譯經使十餘人。又諭有不穩當處，隨即改正。則所云多出文士之筆，良然。
漢中府璞石
漢中府治月臺東南隅有璞石，如鼓而方，高二尺六寸，圍八尺，脰間作四獸，面有剖露痕，審視之，真碧玉也。門人陳子文【奕禧】《益州於役記》云：「制似罍，相傳是楚、漢間物，未詳。」
清朝狀元多選書法優者
本朝狀元必選書法之優者。順治中世祖皇帝喜歐陽詢書，而壬辰狀元鄒忠倚、戊戌狀元孫承恩皆法歐書者也。康熙以來，上喜二王書，而己未狀元歸允肅、壬戌狀元蔡升元、庚辰狀元汪繹皆法《黃庭經》、《樂毅論》者也。惟戊辰進士中工二王體者，首推海寧查昇，以其族叔嗣韓兼習《五經》，拔置鼎甲，昇遂抑置二甲。丁未進士工書者，首棗強宋師祁，而不與鼎甲，又不與吉士之選，終於一令，亦可惜也。【宋字中郎。】
羅紂
秦羅敷，敷字或作「紂」。李西臺書小詞亦作羅紂。《懶真子》引《漢書》昌邑王賀妾名羅紂，乃嚴延年女孫，然不言「敷」、「紂」二字何以通用。或有博雅者知之，俟考。
王鐸張玉書飲食多寡
《歸田錄》言：「張僕射飲啖過人，晏元獻所食至少。」近人亦有相類者。孟津王文安公【鐸】在京師，諸公欲乞書，眾置酒邀之飲，無算爵，或烹雞卵數十，盛以巨盎，破餺飥、蒸餅亦數十枚，雜投其中，而食之立盡。康熙辛未，余貳京江相國張公素存【玉書】典會試，每五鼓必秉燭起坐，夜則和衣而寢。食時，或切山藥極薄，煮熟置盂中，不過五七片；或炒米少許而已。
韓菼嗜煙酒
韓慕廬宗伯【菼】嗜煙草及酒，康熙戊午與余同典順天武闈，酒杯煙筒不離於手。余戲問曰：「二者乃公熊、魚之嗜，則知之矣，必不得已而去，二者何先？」慕廬俯首思之良久，答曰：「去酒。」眾為一笑。後余考姚旅《露書》：「煙草產呂宋，本名淡巴菰。」以告慕廬，慕廬時掌翰林院事，教習庶吉士，乃命其門人輩賦《淡巴菰歌》。
程石臞嗜檳榔
故友程石臞，南海人，嗜檳榔，官兵部職方郎中。一日早朝，余戲佔口號贈之云：「趨朝夜永未渠央，聽鼓應【平】官有底忙？行到前門門未啟，轎中端坐喫檳榔。」聞者皆為絕倒。按輿轎見《前漢書》。
奇技淫巧
康熙乙丑，余奉使南海，見六榕寺一立佛像，皆以珠玉、珊瑚、瑪瑙、琥珀、蜜蠟、(王車)(上王巨下木)諸寶莊嚴之，已為希有。頃聞京師鬻一紫檀坐椅，制度精絕，亦以珠玉等諸寶為飾。一方伯之子欲以百二十金購之，德州李庶常文眾【木秉】力止之，乃已。此真所謂奇技淫巧者也。
鼎甲同至八座
近科鼎甲三人皆至八座者甚少，同時者更少，惟癸丑狀元韓菼、第二人王鴻緒、第三人徐秉義同時為八座。韓禮部尚書，王工部尚書，徐吏部侍郎，衣冠詫為盛事，本朝設科已來所未有也。《歸田錄》記首甲三人並登兩府者，惟天聖五年一榜，此足相匹。
沈詩任筆
六朝人謂文為筆。齊梁間江左有「沈詩任筆」之語，謂沈約之詩，任昉之文也。然余觀彥昇之詩，實勝休文遠甚；當時惟玄暉足相匹敵耳，休文不足道也。
直呼名
廣平張蓋字覆輿，申鳧盟涵光友也，常有贈申一絕句云：「草澤賢豪盡上書，奎章閣外即公車。我同漁父因衰老，獨有涵光是隱居。」金陵黃周星九煙，明末進士也，贈長洲尤悔菴云：「今朝喜得見尤侗」，皆直呼其名。此以古道自處，故以古道待其友，非知己之深者不能也，俗人且以為倨傲無禮矣。明鹽山王忠肅公【翱】官太宰，滄州馬恭襄公【昂】官大司馬，忠肅在朝，每面呼其名，此尤古道之不易行者，又非詩文之比。
呂蒙正得宰相體
有獻古鏡於呂文穆者，雲可照二百里。公曰：「吾面不過楪子大，安用照二百里？」歐陽公以為得宰相之體。吾鄉一先達家居，子姓偶言及曹縣五色牡丹之奇，請移植之。答曰：「牡丹佳矣，然不知能結饅頭否？」此與呂事相類，但其人非耳。
或雲古詩壞人心術
一鄉先達在明啟禎初不為清議所許，常訓子孫勿學為古詩，作古詩恐壞人心術。或聞之，笑曰：「沈休文始創四聲，想當為君子第一，但不知何以處陶淵明。」
面似靴皮
田元均為三司使，厭權貴干請，然不欲峻拒，每溫言強笑以遣之，謂人曰：「吾為三司使數年，強笑多矣，直笑得面似靴皮。」此《歸田錄》所載，本非佳語，而《月泉吟社謝送詩賞劄》中有云：「執事吟髯似戟，笑面如靴。」引用殊不倫矣。
傅扆
傅彤臣【扆】修軀偉貌，鬚眉如戟，博學強記，冠絕一時。常過一友人家，友人有女，為狐所祟，聞傅至，忽語曰：「傅公正人，將來必貴，吾去矣。」果去，不復來。彤臣辛卯舉鄉試，乙未舉會試，皆與余同年，仕至山西道監察御史。
三司使
唐三司使不專領財賦、鹽鐵之事，凡鞫獄，以尚書侍郎與御史中丞、大理卿為三司使，即明代及本朝之三法司也。
背峞軍
韓蘄王、岳鄂王皆有背峞軍。范石湖云：「燕中謂酒缾曰峞，其大將酒缾皆令親隨人負之，故號背峞。韓、岳取其名以名親軍爾。」
趙九齡
劉麟引金南侵，趙九齡獻策：以淮西之水以灌其營。麟聞之，遂遁去。九齡字次張，與龍伯可皆奇士，陳同父作《中興列傳》，特標出之。此事見《雲麓漫鈔》，惜當時不能用也。
寺觀由來
漢明帝時，西域僧迦葉摩騰、竺法蘭以白馬馱經至洛陽，處之於鴻臚寺，故後僧所居皆曰寺。元帝被疾，求方士，漢中送道士王仲都，處之於昆明觀，故後世道士所居皆曰觀。上見《洛陽伽藍記》及《石林燕語》，下見《雲麓漫鈔》。
花翎玄狐
本朝侍衛皆於冠上帶孔雀翎，以目暈之多寡為品之等級。武臣提督及總兵官亦有賜者，後文臣督撫亦或蒙賜，得之者以為榮。袍帽初以紫貂為貴，康熙以來，尤貴玄狐，非閣臣不得賜，尚書亦有蒙賜者。厥名玄狐，而色實蒼白也。
大家衣冠之盛
渭南南氏，自大吉、逢吉而下，衣冠之盛，與靈寶之許、餘姚之孫相鼎足。若吏部尚書企仲、禮部尚書師仲、國子祭酒居仁、工部尚書居益，其尤著者。余為禮部郎官時，與宗伯孫廷鉉鼎甫同舍，相得甚歡。一日同人讌集，余兩人接坐，偶談及前明掌故，吏部劉公(甬戈)【體仁】從旁嘆曰：「大家兒固當不同。」
張何二考官
余同年張禮部者，河南人，面黔而好傅粉澤。順治庚子，與同年何行人蕤音【元英】同典廣西鄉試。桂林人為之語曰：「本是箇畫眉張敞，倒做了傅粉何郎。」辛丑春，余客秦淮，適何歸，自粵過金陵，酒間談此，坐客皆為捧腹絕倒。
宋本兩漢書
趙承旨家宋槧前後《漢書》，王大司寇弇州得之陸水邨完家，前有松雪小像。後錢牧齋大宗伯以千二百金購之新安賈人，復售於四明謝氏，自跋云：「此書去我之日，殊難為懷。李後主去國，聽教坊雜曲『揮淚對宮娥』一段淒涼景色，約略相似。」此書後又歸新鄉張司馬坦公。康熙中有人擕至京師，索價甚高，真定梁蒼岩大司馬酬以五百金，不售擕去。後不知歸誰何矣。
刪宋史
虞山錢先生跋《東都事略》，述歸熙甫、湯若士、王損仲三家刪《宋史》始末甚詳，云：「熙甫未有成書，止別集有《宋史論贊》一卷。若士閱《宋史》，朱墨塗乙，某傳宜刪、某傳宜補、某人宜合、某傳某某宜附某傳，皆注目錄之下州次部居，釐然可觀。天啟中，損仲起廢籍為寺丞，過余邸舍，必商《宋史》。時李九如少卿藏《宋宰輔編年錄》及王秘閣偁《東都事略》三百卷。損仲從曳余傳寫，並約購宋李燾《續通鑑長編》以蕆此書。今損仲草稿及臨川《宋史》舊本皆在吳興潘昭度家」云云。余昔在京師，所見即臨川手筆，所謂朱墨塗乙者是也。余曾鈔其目錄，祥符草稿則不可得而見矣。又聞吉水劉狀元晉卿上公車，祇攜《宋史》刪本一部，或即臨川本耶？
仙佛傅會之說
慧持東林，慧遠之弟也，遊峨眉山，於樹中入定。宋時有人見之，以聞於上，始言始末。問：「今何往？」答言：「欲往陳留。」又一書雲明時復有人見之陳留，亦入定樹中。似是傅會，以神其事。又宋時，或漁於潭，得一鴟夷，內有一人酣臥初覺，問之，曰：「我譚紫霄也，宋齊丘竊吾書，沉吾水底。」漁者欲出之，曰：「此間甚適，不須出也。」此亦似傅會之說，學仙佛者故欲神其事耳。
習學記言等三書比較
葉氏《習學記言》不如《黃氏日鈔》，《黃氏日鈔》不如弇州先生《讀書後》。
馮班詆諆嚴羽
嚴滄浪論詩，特拈「妙悟」二字，及所云「不涉理路，不落言詮」，又「鏡中之象，水中之月，羚羊掛角，無跡可尋」云云，皆發前人未發之秘。而常熟馮班詆諆之不遺餘力，如周興、來俊臣之流，文致士大夫，鍛鍊羅織，無所不至，不謂風雅中乃有此《羅織經》也。昔胡元瑞作《正楊》，識者非之。近吳殳修齡作《正錢》，余在京師亦嘗面規之。若馮君雌黃之口，又甚於胡、吳輩矣。此等謬論，為害於詩教非小，明眼人自當辨之。至敢詈滄浪為「一竅不通，一字不識」，則尤似醉人罵坐，聞之唯掩耳走避而已。
吳越春秋等論子貢
孟子曰：「仲尼之門無道桓、文之事者」，子貢又聖門高弟也，《吳越春秋》《越絕書》言：「子貢一出而存魯、亂齊、亡吳、霸越。」若如所云，乃蘇、張之前茅耳，不惟說壞子貢，亦辱聖門矣。
楓葉詩
餘生平最愛楓葉，行吳、楚間所見多矣，尤愛雪中楓葉，淺深相間，有如畫圖。己丑九月下浣六日，未霜而有微雪，大兒涑以石帆亭楓葉十餘片至，微紅可愛，輒從枕上賦一詩云：「秋雨連宵響菊叢，石帆亭畔小池東。正衙無夢頒新曆，六見池邊楓葉紅。」時去十月朔頒曆才四日。
楓橋絕句
康熙辛丑春，雨中泊舟楓橋，寄先兄西樵二絕句云：「日暮東塘正落潮，孤篷泊處雨瀟瀟。疏鐘夜火寒山寺，又過吳楓第幾橋。」「楓葉蕭條水驛空，離居千里悵難同。十年舊約江南夢，獨聽寒山半夜鐘。」今荏苒五十年矣，西樵下世亦已三十餘年，回思往事，為之憮然而嘆。
瓊林讌
今新進士賜讌謂之瓊林讌。瓊林，宋京城西御苑之一。《石林燕語》：「瓊林苑、金明池，每二月命士庶縱觀，謂之開池。歲賜二府從官讌於此，進士聞喜讌亦在焉。」自明代相沿至今，猶唐之題名雁塔也。
宋仁宗論唐書
宋仁宗常問宰執：「修《唐書》時何不專命歐陽修？」又諭《舊唐書》不可廢，真聖人也。
宋濮議與明大禮議
明世宗時議大禮，與宋英宗時濮議事體稍異，蓋仁宗養英宗於宮中，立為皇子已久，名分久定，於禮毫無可疑，故溫公之疏曰：「今上為仁宗子，而稱濮王為皇考，則置仁宗於何地？」此萬古不易之論也。世宗未為孝宗之子，又承武宗之後，故稍有不同。張孚敬、桂因得乘間抵隙逢迎，以售其說，而躐取大位。然楊文忠以下凡得罪者，其心不忍負孝宗，皆君子也。張、桂、方獻夫、霍韜之徒，僥倖干進，志在逢迎，皆小人也。曩史館開局時，諸人尚有紛紜之論。林下退閑，偶讀歐陽、司馬二公集，聊復論之：若歐陽公賢者，而其議濮事，則亦敢於負仁宗者，吾終不敢以為是也。
評蜀道集南海集詩
昔亡友葉文敏評余《蜀道集》詩：《毋論大篇短章，每首具有二十分力量，所謂師子搏象兔皆用全力者也。」余深愧其言。陳元孝【恭尹】評余《南海集》：「雖不及《蜀道》之宏放，而天然處乃反過之。」此亦知言。文敏又嘗語余：「兄七言長句，他人不能及，祇是熟得《史記》、《漢書》耳。」
通鑑書法之失
忠武侯討魏，《通鑑》以「寇」書，千古公憤。故元人楊奐詩曰：「欲起溫公問書法，武侯入寇寇誰家？」余讀《通鑑》至後唐莊宗欲討偽梁，亦以「謀入寇」書，不禁髮指，亦題一詩曰：「一代清流盡喪亡，紇干山雀可憐傷。溫公書法憑誰問，又說河東欲寇梁。」
老來三嘆
如來會中，阿那律多無目而見；跋難陀龍無耳而聽；殑伽神女非鼻聞香；驕梵菩提異舌知味；舜若多神無身覺觸。今吾年逾七十，有耳而不能聽，有目而不能見，是見聞二根先去，雖欲讀書娛老而亦不能矣。古人云：「聰明智慧殊不再來。」為之三嘆。
內陞外陞
世祖皇帝順治中，各省布政使內陞，有徑陞侍郎者。或通政使、大理卿、宗人府府丞。康熙中，重定品級考，布政使外陞巡撫副都御史，內陞則太常卿、順天府尹，間亦遷光祿、太僕正卿。己丑，特命廷臣薦舉翰林、藩臬可任京卿者，以江西布政使孟世泰為鴻臚寺卿；廣西布政使李濤為太常寺少卿；江南布政使李法祖為順天府府丞。舊制：按察使內陞則大理寺少卿、左右通政，是外之三品陞內之大四品也；布政使陞常少、鴻臚、府丞，則以外之二品陞內之小四品也，又與常例不同。
宗元鼎詩
余門人廣陵宗梅岑，名元鼎，居東原，其詩本《才調集》，風華婉媚，自成一家。常題吳江顧樵小畫寄余京師云：「青山野寺紅楓樹，黃草人家白酒篘。日莫江南堪畫處，數聲漁笛起汀洲。」余賦絕句報之云：「東原佳句紅楓樹，付與丹青顧愷之。把玩居然成兩絕，詩中有畫畫中詩。」顧字樵水，亦名士。
薦人不令其知
余在九卿時，薦舉人才甚多，率不令其人知之，故時有冒竊居功者，聞之一笑而已。如孟世泰、李濤、鞠宸咨、莊搢、衛台常、劉元勳之屬，蓋不下十餘人，至今屢被遷擢尚有不知者。宋蘇魏公云：「平生薦舉不知幾何人，惟孟安序朝奉歲以雙井茶一瓮相餉。」古今一也，要視其出於公、出於私爾。聞往昔薦一人有酬謝不訾者。
楊巍詩
吾郡楊太宰夢山先生【巍】，五言沖古淡泊，在高子業、華子潛季孟間，如「遠道令人愁，況近單于壘。秋風入雁門，羽書日三至。微微霽景流，天壤色俱素。鄉心生塞草，世事入秋風。風雨樓煩國，關山李牧祠。閑將流水引，夢與古人居。雨響殘秋地，城分不夜天。石古苔生遍，泉香麝過餘。」皆逼古作。
論交友
余平生交友不敢自居於薄，在京師遇施愚山、沈繹堂、李容齋、葉訒菴數公之喪，哭必盡哀。今人雖至交，指天日、盟肺腑，及勢分相埒，聲名相亞，遂忘夙好，而反下石者有之矣。可嘆也。
聽經蛇
古德云：「水、鳥、樹林皆為說法。」又云：「狗子具佛性」，此非虛語。近耳目聞見，如京師某寺之蜘蛛塔，安陸之念佛鳥，靖州之聽經鵝，皆昭灼在人耳目者。新城北郭真武廟老道士趙雲山，戒行清苦，每誦經，輒有一蛇跧伏其旁，久益馴擾。雲山歿，蛇亦去不見。以是推之，露柱瓦礫皆可知也。
禮拜豕
康熙丙子，余再以祭告使蜀，歸次朝天關，土人云：某寺有一豕，每聞僧徒誦經，輒隨其後禮拜，誦畢，即臥佛座之下。性好潔，欲溲溺則出往山間，皆有常度。過者必往看之，今尚在。
虎貔長齋誦佛
明大梁周藩有一虎，衛宮門，長齋不噬，雖投以豚蹄，亦不食也。先大父尚書公官汴臬時，親見之。蜀中瓦屋山有貔貅，不食人及牛犬之屬，惟食虎豹，口常誦阿彌陀佛，山中僧徒以為法護。
徐俯負心
宋南渡後，高宗最重蘇黃詩文筆墨，求其子孫官之，徐俯師川亦以山谷之甥，馴至通顯。其詩本江西派也。貴後，或以書賀之，稍及山谷淵源，師川答云：「涪翁之妙天下，君其問諸水濱。」噫！安得此負心之語。
蝦鬚簾
簾名蝦鬚，鰝，海中大蝦也，長二三丈，游則豎其鬚，鬚長數尺，可為簾，故以為名。
治腋氣方
治腋氣，熱蒸餅一枚，擘作兩片，糝蜜陀僧一錢許，急挾之腋下，少睡片時，俟冷棄之。
竇泰
北齊竇泰，母期而不產，有媼教之曰：「渡河湔裙，生子必易。」從之，生泰。胡文恭宿詩：「猶餘仙媼湔裙水，幾見星妃度襪塵。」
治吐血方
治暴吐血，以蛛網為丸，米湯飲下，立止。
楸葉治瘡
立秋日，日未出，採楸葉熬膏，傅瘡瘍，立愈。
消痞
皮硝入雞腹中，煮食，消痞。【以上方見《說楛》】。
瓻瓵
瓻瓵，盛酒器也，大者一石，小者五斗。亦作鴟夷。
紀侯臺
紀侯臺在今壽光縣南三十里，春秋紀國也，耕者常於臺下得一玉磑。宋太平興國中，鄭州修東岳廟，於地中得玉杵臼，皆不知何所用之。
錄清波雜志一條
余作《浯溪考》成，又得唐蔡京、鄭谷，宋釋惠洪數詩，錄為補遺。適見《清波雜志》一條，姑錄於此，云：「浯溪《中興頌碑》，自唐至今題詠實繁。零陵近雖刊行，止薈萃已入石者，未暇廣搜博訪也。趙明誠待制妻易安李氏常和張文潛二長句，以婦人而廁眾作，非思有深致者能之乎？」李易安詩二篇，曩從陳士業【宏緒】《寒夜錄》鈔出，已入集中，忘其出處本周煇也。
王安石選唐詩
諸說皆言王介甫與宋次道同為三司判官時，次道出其家藏唐詩百餘編，俾介甫選其佳者。介甫使吏鈔錄。吏倦於書寫，每遇長篇輒削去。今所傳本，乃群牧吏所刪也。余觀新刊《百家詩選》，又不盡然。如刪長篇，則王建一人入選者凡三卷，樂府長篇悉載，何未刊削？王右丞、韋蘇州十數大家，何以絕句亦不存一字？余謂介甫一生好惡拂人之性，是選亦然，庶幾持平之論爾。
年家眷
順治末，社事甚盛，京師衣冠人士輻輳之地，往來投刺無不稱社盟者。後楊給事自西【雍建】疏言之，部議有禁，遂止不行。二十年來，京師通謁無不用「年家眷」三字，即醫卜星相亦然。有無名子戲為口號曰：「也不論醫官道官，也不論兩廣四川，但通名一概年家眷。」亦可一笑也。余所見不隨俗者，惟龔尚書芝麓【鼎孳】、勞中丞介岩【之辨】二公而已。
西樵罷樂
康熙甲辰，先兄西樵以中州科場磨勘事自吏部移法司。會中秋，合肥龔端毅之門生為置酒，呼梨園部奏伎。公愀然，曰：「王西樵無妄，在請室吾輩可樂飲乎？」遂罷遣樂人，茗粥清談而已。古道久廢，特書此以勵薄俗。
孫廷銓異徵
益都孫文定公【廷銓】為諸生時數有異徵，一日，天未明，自家赴塾，過大街西關【街名】，見一人負簷而立，長過於簷，無他徑趨避，其怪忽直前捽之。文定急奔溪西鳳山玉皇宮，怪物亦涉水隨至。文定方皇遽無計，忽自覺身驟長，與之相等，乃手搏之，怪物錯愕逃去。又常讀書家塾，有狐夜遺金豆十餘枚，後既貴，人稱金豆孫家。公順治中歷官吏、戶、兵三部尚書，康熙元年拜相。
先人古鏡端研
或貽古鏡一，視之乃先太師公故物也，背有公自製贊云：「《爾雅》曰：『鑒謂之鏡。』《釋名》曰：『鏡，景也，言有光景也。』古之人目短於自見，取諸鏡以觀其面，夫鏡不設形而能有形，故人舉其醜則怨，鏡見其醜則善。《南華經》云：『至人之用心若鏡，不將、不逆，應而不藏，故能勝物而無傷。』吁，可以鏡矣。」讚曰：「榮兮玉，光兮珠，其用常明，其中常虛。」左有文曰「萬曆甲申年造」。上為乾卦，有小印為象形，公名也；右一小印，曰「桓臺王子廓」，公字也。公故物惟此鏡與端溪小研一，光潔如白玉，亦有刻字，曰「王子廓家珍藏」。端研無銘。
張麗華小祠
秦淮青溪上有張麗華小祠，不知何代所建，余賦詩二首紀之，以存古蹟。云：「璧月依然瓊樹枯，玉容猶似憶黃奴。過江青蓋無消息，寂莫青溪伴小姑。」「臨春樓閣已銷沉，遺廟荒涼碧蘚侵。惟有青溪嗚咽水，至今猶自怨韓擒。」唐修《隋史》，謂韓擒虎曰韓擒，避廟諱也。
鄧艾廟
蜀劍州西郭有小廟，祀鄧艾，余賦絕句《示州人》云：「申屠曾毀曹瞞廟，常侍還焚董卓祠。劍閣至今思伯約，蜀巫翻賽棘陽兒。」明時有官陰平者，立一碑於道左，大書曰「鄧艾入蜀路」。見者笑之，碎其石。今之立廟，得無類是耶？
若干
「若干」二字，出古禮鄉射、大射，數射算雲「若干純」、「若干奇」。若，如也，干，求也，言事不定，當如此求之。又《曲禮》：「問天子之年，始服衣若干尺矣。」《漢食貨志》顏注云：「設數之名也，亦曰如干。」又複姓，後周有若干鳳及右將軍若干惠。若音人者反。《釋名》云：「以國為姓。」右《癸辛雜識》所引極詳，輒因或問而備錄之。
岑詩非創
岑詩「山風吹空林，颯颯如有人」；黃庶詩「山精水怪衣薜荔，天祿辟邪眠莓苔。」余游廬山亦得句云：「薜荔衣怪樹，山風恐行人。」各寫一時所見，而句法相似。然岑亦本古詩「羅帷卷舒，似有人開」意，非創也。
名心未忘
古人著述詩文，一生心力所寄，必有所託，以思傳於後世。如白樂天寫集三本：一付廬山東林寺，一付蘇州南禪，一付龍門香山寺。陸魯望詩文手稿，盡置白蓮寺佛像腹中。唐求詩草寘大瓢中，投諸岷江之流。皆名心未忘故也。如來自言，四十九年未曾說著一字，乃亦以身後結集，屬大迦葉，豈名心亦未盡忘耶？頃襄城劉太乙【青藜】翰林書來雲欲自作八分，書余《漁洋》《蠶尾》諸集詩，藏於少林。代余謀所託，意良厚，因述此以報之。
水仙
水仙之名甚美，馮夷為河伯，名曰水仙；伯牙從成連之海上，作《水仙操》；西湖有水仙王祠；陶峴泛三舟於江湖吳越間，號為水仙；他如雒妃、湘君之屬，皆水仙也。乃盜賊如孫恩，流毒會稽、吳興數郡，及勢窮投海死，其黨亦稱為水仙，甚可笑也。脫清都仙籍果有此輩，正當與趙高、李林甫同班爾。
治喉閉急症方
治喉閉急症用鴨嘴、膽礬，研極細，以釅醋調灌，吐出膠痰立愈。【《癸辛雜識》云：「帳帶散用白礬，不甚效。」】
治障翳及赤眼方
《癸辛雜識》又云：熊膽少許，用淨水略潤開，盡去筋膜、塵土，入冰腦一二片，如淚癢，則加生薑粉些少，以銀箸點眼，能去障翳及赤眼，最效。
治小便不通方
余戊子四月，患小便不通者三四日，諸方不驗。章丘醫李洞開者，用犀角、玳瑁二味，磨水服之，甚驗。
小字入詩
同年汪鈍翁，小字液仙。程石臞，小字佛壯。劉公(甬戈)，每自稱阿(甬戈)。余在揚州日，常有詩寄西樵兄及三君云：「佛壯談詩登秘閣，液仙趨府算錢刀；還思阿(甬戈)歸清潁，仕隱無端愧汝曹。」「天寧佛火共淹留，千里驚逢落雁秋；何處憑闌望西北，暮雲明月滿蕭樓。」詩載《漁洋前集》。
囊雲
坡公作《攓雲篇》，余昔行秦棧中，見道左石罅間煙氣如縷，頃刻瀰漫山谷。已而雨大至，行人衣袖中皆雲也。始信囊雲非妄。
街道廳
工部郎官有街道廳一，差出則二黑鞭前引，而一隸肩獨板在馬後。汪郎中璽以啟賀其僚友某云：「雙鞭前導，宛兩股之蝦鬚；獨板後隨，如一條之狗尾。」聞者無不大笑。汪字樊桐，仁和人，作《肅松錄》。
柳敬亭
左良玉自武昌稱兵東下，破九江、安慶諸屬邑，殺掠甚於流賊，東林諸公快其以討馬、阮為名，而並諱其作賊。左幕下有柳敬亭、蘇崑生者，一善說評話，一善度曲，良玉死，二人流寓江南，一二名卿遺老，左袒良玉者，賦詩張之，且為作傳。余曾識柳於金陵，試其技，與市井之輩無異，而所至逢迎恐後，預為設幾焚香，瀹(山介)片，置壺一、杯一；比至，徑踞右席，說評話才一段而止，人亦不復強之也。愛及屋上之烏，憎及儲胥，噫，亦愚矣！
吳敏道詩
余小時見吳應吳敏道詩一卷，頗有佳句，僅記其一絕云：「揚子江頭雨，雙橈倚綠蕪；愁心將客夢，日夜向東流。」惜不憶其全矣。
胡應麟論歌行
胡元瑞論明人歌行，極尊空同而略於大復，不知何《聽琴》、《獵圖》、《送徐少參》、《津市打魚》諸篇，深得少陵之髓，特以秀色掩之耳。胡專舉《明月》、《帝京》，陋矣。
明清之際歌行三派
明末暨國初歌行，約有三派：虞山源於杜陵，時與蘇近；大樽源於東川，參以大復；婁江源於元白，工麗時或過之。
蜀八十老僧詩
蜀八十老僧果菴詩：「軒窗無暑覺雲起，竹樹有聲知雨來。」
