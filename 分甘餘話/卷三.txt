楊青藜答劉正宗書
濰縣老儒楊青藜字祿客，又字石民，與安丘故相劉公憲石【正宗】老友也，相國假歸，招之不往，答書敘曰：「側聞直指程君，按部安丘，與尊伻並轡入城，觀者莫不駭異。既入城，未至尊府半里許，即下馬步泥淖中；既過半里許，乃敢乘。有勢如此，閣下能無懼乎？閣下之所居與閣下之所行，眾忌之而欲甘心焉者，匪朝夕矣。乃知進而不知退，知存而不知亡，竊為閣下危之。某伏處草澤，稍有異聞，如龔芝麓之鐫十三級，則以蜀、洛分黨也；趙韞退之坎壈終身，則以避馬未遠也；周櫟園之擬立斬，則以報復睚眥也；陳百史之無辜伏法，則以爭權競進也。其他訛傳尚多，事關鴻鉅，有傷國體，有干名教，諒閣下所必不肯為者，愚不敢輕信而妄言之。即此數端，亦足以招悔尤而犯清議矣」云云。未幾，而劉被禍甚烈，楊亦霍氏之徐福雲。
秦氏摹宋刻小本九經
近無錫秦氏摹宋刻小本《九經》，剞劂最精，點畫不苟，聞其版已為大力者負之而趨。余曾見宋刻於倪檢討雁園【粲】許，與秦刻方幅正同，然青出於藍而青於藍矣。
持銀碗乞食
陳說岩相國【廷敬】說其鄉有兄弟皆為名卿，而其孫愚騃不知書，家以中落，至持銀碗乞食於市而不悟銀可易米。人家子弟不讀書者可以為戒。因書示子孫輩雲。
先人刻書著述
先太師大司馬公常刻小本《玉壺冰》，細入毫髮，都穆元敬所著也，又《文選刪注》及《趙松雪文集》。先方伯贈大司寇公常刻賈侍郎三近《滑耀編》即《文府滑稽》之流；又張南湖綖《詩餘圖譜》，《少游南湖詩餘合刻》，二公皆高郵人也。今版皆燬於兵燹。余所見者僅此。略記其目，以示後人。
先高祖太僕忠勤公遺墨，止有采三殿大木於黔中時所為祝嘏詞，及史論數篇。先曾祖大司徒公著述，有《炳燭編》、《攝生編》、《百警編》，皆門生郭文毅明龍【正域】為序，及諫議疏稿。先伯祖大司馬公著述，有《皇祖開天玉律》，並進疏經理牂牁奏議、總督宣大奏議，大半載陳大樽【子龍】《經世八【【文】】編》，而混入太倉王少司馬思質疏數篇，弇州先生父也，舛訛當改正。本兵及署太宰奏議，無專刻，今邑誌略載數篇。先祖方伯贈大司寇公著述，《群芳譜》最著，康熙四十六年特旨命翰林官汪灝、張逸少等四人續廣之，又御製序文冠諸編首；餘如《剪桐載筆》、《操弧勦說》、《心賞編》、《日省錄》、《救荒成法》、《舉業津梁》等凡十餘種。先伯父侍御公著述，有《隴首集》。先兄吏部西樵有《然脂集》二百卷、《十笏草堂集》、《西湖竹枝》、《三舟倡和詞》【與宋荔裳琬、曹顧菴爾堪。】《廣陵倡和詞》。【與陳其年維崧等。】先仲兄禮吉有《抱山堂集》。先叔兄叔子有《古缽集》。皆已刻梓。又從叔祖郡丞定宇公《迂園集》，少司馬立宇公《西臺奏議》、《巡撫奏議》，吏部季木公《問山亭集》、《齊音》、《李杜詩評》，大寧令用晦有《鶴隱集》，從伯文玉《籠鵝館集》，余嘗欲錄其簡要，合為一編，藏之家塾，奔走四方，卒卒未暇，今老矣，未必能終踐此志，聊志其目，存之家乘雲。
任弘嘉
近歲御史以骨鯁著聞者二人：宜興任弘嘉，丹陽荊元實。一日，上命閣臣集九卿科道問一總漕才品治狀，眾相顧未發，任從末班抗聲曰：「某貪酷暴橫，無一善狀。」內閣授筆札持以入告，總漕者隨罷黜，公論快之。任內陞通參，謝病歸荊，封事十餘上，皆勁直有聲於時。忽引疾乞歸，時余初代匱總憲，力挽留之不得，竟歿於天津舟中。可惜！
滿漢狀元
旗下滿州人准鄉會試，自順治壬辰科始，康熙中停止，數科後復舊，遂行至今。然其例先後不同。順治中滿人、漢人分為二榜，壬辰滿狀元麻勒吉，漢狀元鄒忠倚；乙未滿狀元圖爾宸，漢狀元史大成。康熙庚戌科以後則滿漢人同一榜，皆試漢文矣。麻官至江南江西總督、刑部侍郎；圖官至陝西巡撫、工部侍郎。
釋耏
《春秋》耏班食於耏門，因為耏氏。按耏，今吾邑東時水也。《水經注》：「時水，自西安城西南分為二，枝津別出西流，德會水注之。」耏水，即時水。《左傳》齊晉盟於耏。京相璠曰：「今臨淄唯有澅水，西流入泲【即濟字。」】《地理志》曰：「耏，如聲，相似澅水，即如水。」蓋以澅與時合，得通稱矣。《漢·功臣表》：宣曲侯耏為鬼薪。耏，輕刑也，音奈。按耏班，宋人，耏門當是宋地，非耏水矣。
曹東畝論詩
曹東畝論詩曰：「四靈詩如啖玉腴，雖爽不飽；江西詩如百寶頭羹，充口適腹。」余謂此齊人管、晏之見耳。四靈如襪材，窘於方幅。江西以山谷為初祖，然東坡云：「魯直詩如啖江瑤柱，多食則發風氣。」
大曆十才子
唐大曆十才子傳聞不一，江鄰幾所志乃盧綸、錢起、郎士元、司空曙、李益、李端、李嘉祐、皇甫曾、耿湋、苗發、吉中孚，共十一人。或又雲有夏侯審。按發、審詩名不甚著，未可與諸子頡頏；且皇甫兄弟齊名，不應有曾而無冉；又韓翃同時盛名，而亦不之及，皆不可解。
堯舜為諡辯
昔人或以堯、舜為諡，人多疑其說。劉原父《五十諡法》一篇又云：「神化無方曰尼，耄期稱道曰聃，卮言日出曰周。」然則周公、孔子及老子皆以諡稱乎？較堯、舜之說尤穿鑿而妄矣。且歷代以來亦曾有諡堯、舜、周、尼、聃者否？原父最為博雅，此說乃無稽，恐誤學者，故辯之。
真止和尚塔銘
耿道見字隱之，東郡人，能古文，常作真止和尚塔銘云：「和尚初名幻脩，號雁汊，晚更字真止，本儒家，二十後喜讀西方書，於《楞嚴》、《圓覺》多所證入。崇禎甲申，衣居士服，參訪南來，住武林。久之，往金陵，與其賢士大夫游。顧性好棲逸古寺，飯名僧。乙酉，年二十九矣，始薙髮，緇衣蔬食，手鈔《大藏經》盈尺許，與金山鐵舟和尚最厚善。順治十年癸巳十一月二十八日，示化於金陵三山街市中。庚子七月，所謂賢士大夫者，與鐵公醵金錢，禮請牛首老禪以慈齋薦之於潮音菴。厝於安德門外青龍菴西竹柏間。或曰和尚之高祖洎父，曾仕正德、天崇間，世著忠節，有聞於時。和尚亦以進士起家，歷南北部曹至京卿。余顧未詳其世次」雲。
治足疾方
《楓窗小牘》載東坡一帖云：「足疾，用葳靈仙、牛膝二味為細末，蜜丸，空心服。」【又云：「葳靈仙難得，真者必味極苦而色紫黑，如胡黃連之狀且脆而不韌，折之有細塵起，向明視之，斷處有黑白暈，俗謂之鴝鵒眼。」】此方有奇驗，凡腫痛、拘攣皆可愈，久服有走及奔馬之效。二物當等分，酒及熟水皆可下，獨忌茶耳。如犯之，不復有效。當收槐芽、皂角芽之極嫩者，如造草茶法貯之，以代茗飲。
臺灣物產
臺灣物產多異中土。按東郡太守孫湘南元衡《赤嵌集》所錄有波羅蜜、【狀如米，頂中分十數房，似蓮瓣抱生。其色黃，其味甘，房各一實，煮食似栗。】鳳梨、【通體成章，抱幹而生，葉自頂出，森若鳳尾，其色淡黃。】香果、【花有鬚，無瓣，色白，其實中空，內如蠟丸。】羨子、【俗曰番蒜，或作檨。其種雲佛國所傳。】剌桐花、【色紅如火，號剌桐城。】番茉莉、【花千層，大如菊。】鐵樹花、【狀如竹絲燈籠，廣張千瓣，瓣各一花。】蝴蝶花樹、曇花、【葉叢生如帶，闊五寸許，旁生方筳著，花高五尺許，花色純紫，在法華寺，亦西方種。】午時梅、【色紅，午開，子落。】紅繡毬、黃美人蕉、迎年菊、【與秋花無異，惟紫色一種，開歷冬春。】石榴花、【臘月開。】新婦啼、【魚名，狀本鮮肥，熟則拳縮。】飛籍魚、【傳是沙燕所化，兩翼尚存，漁人懸燈以待，則結陣飛入舟中。】鸚哥魚、【鳥喙紅色，周身皆綠。】翠(解)、【色如翠羽。】海龍。【頭鬣如龍形，無牙爪，冬日雙躍灘上，以之入藥，功倍海馬，產澎湖澳。】
吳雯詩
吳天章【雯】過真定賦詩云：「鎮州荷花一萬柄，正對城門是酒家。下馬當壚更斟酌，醉臨明鏡看吳娃。」風格殆不減楊廉夫。余與海內論詩五十餘年，高才固不乏，然得髓者終屬天章也。
奇石
廣州府城西長壽菴離六堂側池上有石一株，雲產七星岩。其色黃如蒸栗，瑩潤如蜜蠟琥珀，稍有皴紋，高可三四尺，真奇物也。從來太湖石以供園林假山之用；靈璧石、英德石可作研山懸磬；端溪石作研材；青田石作印章。邇來福州壽山石五色具備，而堅細瑩潤不減凍石，以開採太酷，石脈遂竭。土人以芙蓉山石【亦福州山名。】代之，以誑鬻者，然色與質皆劣，價亦頓減矣。吾鄉章丘南山岩洞忽出石，色正綠，如翠羽之可愛，長有徑二三尺許者，峰巒聳峭，坡陀迤邐，水道分明，置之盆盎，信是奇觀。惜不數年，以開採過當，石脈亦竭，今亦不易得矣。
明詩人多早慧
明詩人多有早慧而年不得四十者，如高季迪、何仲默、徐昌穀、鄭繼之、高子業數公，卓爾不可及矣。薛君采、王舜耕、孫太初、殷近夫、梁公實、宗子相次之。至陳後岡、董中峰、常明卿之屬，汗血方新，而筋骨未就，秀而不實，殊可惜也。
陳奕禧
門人陳子文奕禧，號香泉，海寧望族。其家簪笏滿床，子文獨以詩歌、書法著名當世。其書專法晉人，於秦漢唐宋已來金石文字，收藏尤富，皆為題跋辯證。米元章、黃伯思一流人也。康熙庚辰，以戶部郎中分司大通橋。一日，東宮舟行往通州，特召之登舟，命書絹素，且示以睿製《盛京》諸詩，賜玻璃筆筒一。後亦召至大內南書房，賜御書。甲申，出知石阡府。戊子，補任南安。江西巡撫郎中丞重其名，求書其先世碑誌，而子文忽以病卒官。妙蹟永絕，清詩零落，所藏金石文字不知能完好如故否？其子世泰，以書名世。其家必能藏慝，不至散佚。生平與蒲阪吳天章雯最善，今先後下世矣，悲夫。
明史館與熊賜履
康熙己未，開明史館。其後總裁及纂修官遷轉病假不一，屢易其人，最後乃增孝感相國熊公青嶽【賜履】。未幾，熊以老病乞歸，允解閣務，令居京師，以備顧問。久之，復求歸田，允之，遂自進《明史》若干卷，命付內閣參詳其書。熊自撰進，即同為總裁數公，亦不得而見之也。內閣參詳，覆旨云何，余甲申冬歸田，無從而知矣。
燕燕之詩
《燕燕》之詩，許彥周以為可泣鬼神。合本事觀之，家國興亡之感，傷逝懷舊之情，盡在阿堵中。《黍離》、《麥秀》，未足喻其悲也。宜為萬古送別詩之祖。
古今冤獄
余常謂古今冤獄，首漢淮陰，次則明傅穎公耳。康熙丙子，被命祭告西嶽，道出井陘，有詩云：「少日紛多慨，龍門《太史書》。劫殘秦復趙，齒冷耳兼餘。詎有無雙士，而師李左車。到頭鐘室恨，功狗竟何如。」又甲子，奉命祭告南海，過定遠，弔傅公云：「躍馬千山外，呼鷹百戰場。平蕪何莽蒼，【俱上聲。】雲氣忽飛揚。寂寂通侯里，沉沉大澤鄉。潁川湯沐盡，空羨夥頤王。」蓋陳涉亦產此地，故結句云然。昔人云秦少恩哉，吾於漢、明二祖亦云。若宋文帝之殺檀道濟，北齊高洋之殺斛律光，宋高宗之殺岳忠武，明世宗之殺夏言、曾銑，又各有斷案爰書也。
曹禾論詩
曹頌嘉【禾】祭酒常語余曰：「杜、李、韓、蘇四家歌行，千古絕調，然語句時有利鈍。先生長句，乃句句用意，無瑕可攻，擬之前人，殆無不及。」余曰：惟句句作意，此其所以不及前人也。四公之詩，如萬斛泉源，不擇地而出，行乎其所不得不行，止乎其所不得不止。余詩如鑑湖一曲，若放翁、遺山已下，或庶幾耳。
樂府俚語
樂府：「江陵去揚州，三千三百里；已行一千三，所有二千在。」愈俚愈妙，然讀之未有不失笑者。余因憶再使西蜀時，北歸次新都夜宿，聞諸僕偶語曰：「今日歸家，所餘道路無幾矣。當酌酒相賀也。」一人問所餘幾何？答曰：「已行四十里，所餘不過五千九百六十里耳。」余不覺失笑，而復悵然有越鄉之悲。此語雖謔，乃得樂府之意。己丑十一月十八日，對雪讀古樂府偶書。
李念慈汴梁竹枝詞
涇陽李屺瞻【念慈】《汴梁竹枝詞》云：「紅油車子賣蒸羊，啟蓋風吹一道香。」余見之笑曰：「信陵賓客，東京夢華，古今來應有多少感概，而顧朵頤紅油車子之蒸羊，此正呂頤浩所云措大知甚好惡者耶！」
周在浚
門人周雪客在浚，櫟園先生長子也，有《汴梁懷古》詩云：「七朝享盡昇平福，冷雨淒風哭靖康。」又有《孫皓天發神讖碑歌》，頗奇偉，即所謂囤碑者也，在義興國山。
吳國對
同年吳侍讀默岩【國對】在儀真常書《許彥周詩話》：「老杜《丹青引》『一洗萬古凡馬空』、坡公《觀吳道子畫壁詩》『筆所未到氣已吞』，惟二公之詩各可以當之。」而舉余少作《周文矩莊子說劍圖詩》「使筆如劍劍氣出」之句，以為唯余詩足以當之，今五十年矣，默岩墓有宿草。其姪昺，辛未會試，余從落卷中得之，拔置第八名。廷對，鼎甲第二人及第，與默岩科名正同。戊子以侍讀督湖廣學政，卒官，亦略與默岩同也。
評柳宗元韋應物詩
東坡謂柳柳州詩在陶彭澤下，韋蘇州上。此言誤矣。余更其語曰：韋詩在陶彭澤下，柳柳州上。余昔在揚州作《論詩絕句》有云：「風懷澄澹推韋柳，佳處多從五字求。解識無聲絃指妙，柳州那得並蘇州。」又常謂陶如佛語，韋如菩薩語，王右丞如祖師語也。
寒瘦集東吳集
宗室玉池生又號紅蘭主人，常刻郊、島詩，名《寒瘦集》。以天潢之貴，而嗜好如此，亦奇人也。又宗室東吳主人者，攻詩最久，有《東吳集》。今俱下世矣。
唐詩格韻
許彥周謂張籍、王建樂府、宮詞皆傑出，所不能追蹤李杜者，氣不勝耳。余以為非也，正坐格不高耳。不但李杜，盛唐諸詩人所以超出初唐、中、晚者，只是格韻高妙。
憶張實居詩
康熙己丑，霪雨竟歲，屋漏綿綿，偶見曦景，則舉酒相賀。十一月十八夜，始得微雪，曉起即晴，著屐過石帆亭，憶蕭亭方臥病山中，賦一詩寄懷云：「愁霖昧昏旦，歲律俄已窮。今晨喜初霽，草木開春容。一徑入雪竹，半嶺聞風松。紛吾懷故人，臥病西南床。愛而不可見，側身欲相從。綠萼破輕素，玉茗舒新紅。何時散花室，敷坐談真空。」
墊巾亭與張秀卿
中牟縣南門外有南湖，湖中有蒲盧亭。余以丙子使秦蜀歸過之，惜其名不雅馴。以邑名士張林宗【民表】常飲酒賦詩於此，改名墊巾。題一詩云：「南郭孤亭野水濱，菰蒲獵獵水鱗鱗。林宗未遠風流在，不愧亭名是墊巾。」又有《官渡》、《板橋》二詩，汴梁女子張秀卿皆和之。張幼適賣菜傭，後厭其夫，孑然獨居。偶與孫子未【勷】翰林以詩相倡和，遂歸之，年五十有七。
古人贈答
古人贈答有通篇用事切其人姓氏者，雖非詩家所貴，亦不易也。憶昔毘陵鄒訏士【祗謨】、吳興沈鳳於【爾景】有贈余長律及長短句，皆通篇用王氏事，組織甚工，惜不能記憶矣。
少時所作長短句
余少時喜作長短句，《詠楊花》云：「陌上樓前，消得香閨幾日憐。」又云：「欲問三生絕可憐，又化浮萍去。」
騎驢覓驢
里中有人將祀先，挾其先人影像於腋下而忘之，遍索不可得。已而，顧見之，乃笑曰：「我適來真是騎驢覓驢。」人皆傳以為笑。騎驢覓驢，市井諺語也。
拗體律詩二種
唐人拗體律詩有二種：其一，蒼莽歷落中自成音節，如老杜「城尖徑仄旌旆愁，獨立縹緲之飛樓」諸篇是也；其一，單句拗第幾字，則偶句亦拗第幾字，抑揚抗墜，讀之如一片宮商，如趙嘏【應為許渾。】之「溪雲初起日沉閣，山雨欲來風滿樓」，許渾之「湘潭雲盡暮山出，巴蜀雪消春水來」是也。
解酲語記元發宋陵事
元初西僧發會稽六陵事，亙古未聞。唐、林二義士《冬青引》諸篇，沉痛過於《黍離》、《麥秀》，載於《宋遺民錄》、《輟耕錄》者，與其人俱不朽矣。近偶閱李材《解酲語》，記諸髡發陵所得寶器錄之。徽宗陵走花鳥、玉筆箱，又銅涼撥繡管；高宗陵珍珠戲馬鞍；【嶺南劉鋹進太祖者。】光宗陵交加百齒梳、香骨案；理宗陵伏虎枕、【七寶和成伏虎之狀。】穿雲琴；【金貓睛為徽，龍肝石為軫，唐宮故物。】度宗陵五色藤盤、影魚、黃瓊扇柄。其餘不可盡舉。
花之寺
沂水縣有花之寺，不解其義，張杞園問之土人，雲以寺門多花卉，而徑路窈折如「之」字形，故以為名。周侍郎櫟園詩「月明蕭寺夢花之」，其長子在浚有《花之詞》一卷。
湯右曾
門人湯西厓【右曾】，仁和人，少以詩名，書法遒媚似東坡，以禮科給事中提督河南學政。作誓詞告天甚苦。居官三載，不名一錢，此近日廉吏之尤著者，不可沒也。在京師日，以黔遊詩屬余論定，惜東歸匆匆，遂失其本。與吳雯天章、王戩孟穀皆布衣至交也。今為右通政。
一詩解紛
余昔為禮部郎時，同官吳興沈郎中雲中【令式】、內江岳員外石齋【貞】以事鬨於堂，諸君解之不可得，余後至，笑曰：「僕魯仲連先生鄉人也，欲吟一詩，為二兄解紛可乎？」因吟曰：「長槍大劍日紛紛，誰識毛錐亦策勳。今日東陽逢瘦沈，公然來撼岳家軍。」諸君皆一笑而罷。
韓翃事絕句
偶感韓翃君平事，作一絕句云：「寒食東風散蠟時，才名早被九重知。如何白首依戎幕，剛被兒童笑惡詩。」
雷琴銘
古琴銘：「山虛水深，萬籟蕭蕭」四句，新建陳士業述之於《寒夜錄》，乃姚寬《西溪叢語》所載，洛中董氏家藏雷琴也。
王概絕句
王概字安節，金陵人，方嵞山【文】之女夫也，工詩畫，常見其題山水小幅一絕云：「湖幹路僻無車馬，葭菼蒼蒼冷到天。長日接雲慵不著，草堂閑對鷺鷥眠。」
看煞二字出處
「看煞」二字有兩出處，《世說》看煞衛玠。東坡歸自海外，在毘陵舟中，兩岸聚觀者不下千萬人，坡笑語座客曰：「莫看煞軾否。」余過梁溪詩云：「買得蜻蛉小如葉，推篷看煞九龍山。」九龍即惠山也。
詩酒酬唱
德州羅酒擅名京師，清冽在滄酒之上。余自甲申歸田，謝郎中方山【重輝】屢致家釀，己丑冬雪後，先以詩來云：「黃流初壓室氤氳，親貯陶缾遠寄君。非向故人誇酒旨，醉鄉風味欲平分。」余以二詩報謝云：「白家烏帽重屏裏，初試紅泥小火爐。恰是陵州酒船到，不愁風雪壓廜蘇。」「酒車冒雪遠衝泥，尺素殷勤謝傅題。一樹山茶紅破蕊，花前催進玉東西。」
文點畫汪琬詩
長州文點，衡山裔孫，畫有家法。常為鄢陵梁曰緝【熙】作《江村讀書圖》，汪苕文【琬】題詩云：「鄢陵野色平如掌，也有江南此景無。」余見之曰：「吳子乃爾輕薄耶？」苕文笑曰：「子勿多言，行且及子。」乃賦一絕云：「髣髴春江綠樹陰，幾回掩卷幾沉吟。江南與汝干何事，賦得愁心爾許深。」以余詩有「江花江鳥不相識，寫向丹青俱眼明」之句雲。余又題《苕文讀書圖》云：「朱門鼎鼎厭粱肉，忍饑誦經無此人。娜如山中好泉石，他年真作孟家鄰。」娜如即雅宜山也。
計東獻詩
昔在郎署時，與劉公(甬戈)、汪苕文、董玉虯、梁曰緝、程周量輩，無旬日不過從倡和，吳江計孝廉甫草【東】亦與焉。公(甬戈)自刑部改吏部郎中，例應關防，一日甫草詣之，閽者拒弗為通。甫草退而獻詩，雲「隔牆空望馬纓花」，公(甬戈)寓邸有夜合一株，最高大，花時常集飲於此，故云。長安傳以為笑。
人參
《西溪叢語》云：人參，許氏《說文》作人葠。扁鵲云：有毒。或生邯鄲，三月生葉，小花，核黑，莖有毛，九月採根，有頭足形，面目如人。《春秋運斗樞》曰：搖光星散為人參，廢江淮山澤之利。搖光不明，人參不生。《禮斗威儀》云：君乘木而王，有人參生。《廣雅》云：參，地精人參也。《梁書》：阮孝緒母需人參。舊傳鍾山所出，有鹿引之，鹿滅得此草。《異苑》與《廣五行記》皆雲地下有呼聲，掘之得人參，如人形，四體備具，其聲遂絕。【入《人參譜》。】
煮棗城
漢《樊噲傳》：「從攻項羽，屠煮棗。」晉灼曰：「《地理志》無，今清河有煮棗城。」《功臣表》有煮棗侯，顏師古曰：「既雲『攻項羽，屠煮棗』，則其地當在大河之南，非清河之城明矣。」姚寬曰：「考《後漢地理志》，濟陰郡冤句有煮棗城，正大河之南也，可以補漢史之闕。頃偶徵縣以棗名者，有棗強、棗陽、酸棗、煮棗等，而未詳其處。」讀《西溪叢語》，頗詳晰，錄之。
舊版韋集
韋集向所見諸本皆稱韋蘇州。昔奉使公路浦，常向門人張弨力臣借書，得舊版韋集，籤題獨稱韋江州。平生僅見此本，惜不記其序出何人及鋟刻年月郡邑矣。
陳奕禧夢
陳子文【奕禧】初丞安邑，夢至一山寺，殿廡像設極宏麗，顧見西北隅下臨城堞，有園圃，新作一亭，尚未覆瓦，傍有人指示曰：「此君終身歸宿處也。」後三十年，累官知南安府，一日游東山寺，殿廡像設宛如夢中所見，方心異之，忽顧西北林木缺處，下有園圃，中作一亭將成，尚未覆瓦，問之，則府署後圃，子文重建宋守李彝綠陰亭也，益異而心惡之，歸遂寢疾不起。【初，子文得南安，寄余書曰：「郡圃有宋人綠陰亭址，暇當重葺之，退食則吟詩作字於此。」亭將成而歿，竟未得一日居也。】
梅福之吳門
漢《梅福傳》：「人有見之會稽者，變姓名，為吳門市卒。」或雲吳門乃洪州，今有鎮名吳門。然總非蘇州也。
二宣室
宣室有二：殷宣室在朝歌，《淮南子》，武王破紂，殺之於宣室，殷宮名也，音如宣帝、宣王之宣。漢未央前殿有溫室宣室，音如負暄之暄，見《集韻》。名同而音異。
李格非文
吾郡李文叔格非，閨秀清照之父，元祐君子也。其集不傳，傳者僅《洛陽名園記》一卷，可略見其梗概；此外遺文數篇，雜見《說部》，余已錄之，以存文獻。近從《楓窗小牘》又得元祐六年七月，哲宗幸太學，宰執侍從呂大防、蘇頌、韓忠彥、蘇轍、馮京、王岩叟、范百祿、梁燾、劉奉世、范純禮、孔武仲、顧臨等三十六人紀事倡和詩序一碑。雅潔是元祐作者風氣，文多不錄。他日或續郡志，不可遺此文。
呂紀
呂紀《梅花雙鶴》一幅最高雅，己丑歲除，題一詩於左方云：「嫩寒春曉遊人少，繫艇孤山籬落間。想見西湖林處士，妻梅子鶴一生閑。」紀，四明人，字廷振，與林良先後以花卉、翎毛得名。二人俱官錦衣衛指揮，名見《圖繪寶鑑》。
為二圖賦三絕句
新安黃生以《出塞》、《度嶺》二圖索題，為賦三絕句云：「戍樓吹角度渝關，回首孤城海氣環。下馬戰場須痛飲，朔雲飛雪十三山。」【右《出塞》。】「曾詢衣缽問南華，身到曹溪六祖家。今日披圖猶髣髴，越王修竹佛桑花。」「荔子初紅江水長，鷓鴣啼處到蠻鄉。嶺南耆舊凋零盡，誰與斑騅送陸郎。」【右《度嶺》。】
白衣去污法
《遊宦紀聞》云：「白衣為油污，石膏火煅研細，搽污處，以重物壓之，過夜即如初，或新石灰亦佳。」
些字攷
沈存中云：楚詞「些」字，即梵語「薩婆訶」三字之合也。
治偏頭痛一方
取新蘿蔔自然汁入龍腦少許，治偏頭痛奇效。左痛則仰灌右鼻孔，右痛反是，皆痛則並灌之。宋禁中方也。
論律詩
律詩貴工於發端，承接二句尤貴得勢，如懶殘履衡岳之石，旋轉而下，此非有伯昏無人之氣者不能也。如「萬壑樹參天，千山響杜鵑」，下即雲「山中一夜雨，樹杪百重泉」。「昔聞洞庭水，今上岳陽樓」，下雲「吳楚東南坼，乾坤日夜浮」。「古戍落黃葉，浩然離故關」，下雲「高風漢陽渡，初日郢門山」。「錦瑟怨遙夜，遶絃風雨哀」，下雲「孤燈聞楚角，殘月下章臺」。此皆轉石萬仞手也。
古改官制官名者三次
古來改官制、官名者有三，皆亂朝也。一王莽，二周天元，三武曌。莽世盡改郡、縣名，尤無謂。
黑山紅絲硯
唐彥猷詢《硯譜》以青州黑山紅絲硯為第一，且云：「資質潤美，發墨久，為水所浸漬，即有膏液出焉。此石之至靈者，非他石可與較，故列之於首。」按：黑山在益都西鄉顏神鎮，友人趙子和【作羹】採黑山石琢硯二枚相寄，雖發墨而甚損筆，且石理麤硬，非端溪比也。彥猷所云，不知何據。昔人品果，以綠李為第一，居荔枝之上，亦此類也。
夢神告盜
江神識山谷書扇事，世傳以為異。又有一事，頗類此。沈遼睿達，存中之姪，善書，舟過富池吳將軍甘寧廟，遇風，遙禱於神。風止泊岸，乃作贊，手書之，留廟中。後為好事者取去，郡守夢神告之，追獲而還之廟。然則興霸亦嗜書也。
鄧氏農曆不傳
王氏《農書》，吾鄉前輩所撰，今傳於世。宋時有鄧御夫者，字從義，隱居不仕，作《農曆》百二十卷，較《齊民要術》尤詳。濟守王子韶上之於朝，其書不傳，濟上人亦無知者，僅《墨莊漫錄》載其名字，惜哉！
鐵母
《名勝志》：太原府城內有巨鐵，常露其頂，掘之則深入不出，曰鐵母，今有鑌鐵祠。西樵游并州題詩云：「塊爾留奇質，蕭然覆古苔。氣應干象緯，地已絕塵埃。知有藏鋒用，無勞大冶開。風胡今已遠，珍重劍刀材。」
紙織畫
閩中紙織畫，山水、花卉、翎毛皆工，設色亦佳，或言近日始創為之。余按《留青日札》，嘉靖中沒入嚴嵩家貲，有刻絲、衲紗、紙織等畫之名，則其來久矣。
文移之不可通者
康熙庚午，御史上疏請修本朝國史，上命士禛為副總裁，然提調所行文移有不可通者。如各鹽差、關差、例行戶部轉行各差，查取舊案，而必言太祖、太宗朝檔案云云。當時龍飛遼左，尚未一統，安得有各直省鹽關等差？屢為言之，終不易也。
劉孔和詩
劉公子節之【孔和】詩云：「少陵詩竭情，右軍書媚。譬如今雅琴，乃是古鄭衛。此語固頗高，何以處衰季？多巧傷元化，偽古愈堪畏。強擬《皇娥》篇，勦取《岣嶁》字。不如求真至，辛澹皆可味。」旨哉言乎。
胡應麟論歌行
胡元瑞論歌行，自李、杜、高、岑、王、李而下，頗知留眼宋人，然於蘇、黃妙處，尚未窺見堂奧。在嘉隆後，可稱具眼。
晉女子以放誕相尚
典午人以放誕相尚，即女子亦然。王渾妻鍾語渾曰：「使新婦得配參軍，生兒當不啻如此。」參軍，渾弟倫【淪】也。然當時京陵、東海，禮法並稱鍾郝，殊可笑。
