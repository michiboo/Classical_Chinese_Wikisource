洪惟我國朝太祖開基，胡元終運，乾坤再整，日月重明。而其應天順人，創業重統，立綱陳紀，盡制盡倫，巍乎成功，煥乎文章，一時臣工仰名言之莫盡，幸親見之。有知賢者識其大者，不賢者識其小者，莫不有作，類而述之。𣶬泳之餘，庶得以知識乎盛美雲。
我太祖高皇帝微時，嘗託身濠之皇覺寺。旋丁兵亂，寺僧散去。上祝伽藍神，以竹茭卜吉凶，曰：「若容我出境避難，則以陽報；守舊，則以陰報。」祝訖，擲茭，一俯一仰。如是三四。後祝曰：「出不許，入不許，神其欲我從雄而後昌乎？則請如前。」於是再擲，如前。
上驚悔以為難。復祝而擲，其一卓立。知神意有在，乃歸滁陽。時至正壬辰閏三月也。昔宋太祖微時，被酒入南京高辛廟。香案有竹杯茭，因取以占己之名位，以一俯一仰為聖茭。自小校而上至節度使一一擲之，皆不應。忽曰：「過是則為天子乎？」一擲而得。宋人記之，謂天命素定如此。宴元憲為留守，題廟中詩，有「庚庚大橫兆，謦欲如有聞」之句。蓋謂其事與我太祖事亦何其相類也。（出何孟春《餘冬序錄》）
高皇龍潛時，過臨淮郭山甫，山甫驚異，具饌與交歡。酒酣跽上，備陳：「天表之異，他日貴不可言。幸無相忘。」
上去，山甫語諸子：「吾視若曹皆非田舍郎，往往可封侯。今始知皆由此貴。宜謹事之。」復以女入侍，從渡江，協孝慈以肇家。
孝慈崩，嘗攝六宮事。號皇寧妃，追封山甫營國公。（出祝允明《野記》）
元世祖起自朔漠以有天下，悉以胡俗變易中國之制。士庶咸辮髪推髻，深檐胡帽。衣服則為袴褶窄袖，及辮線腰褶。婦女衣窄袖短衣，下服裙裳。無復中國衣冠之舊。甚者易其姓氏為胡語。俗化既久，恬不知怪。我太祖心久厭之。洪武改元，乃詔悉復衣冠唐制。士民皆束髮於頂，官則烏紗帽，圓領、束帶、黑靴。士庶則服四帶巾，雜色盤領。衣不得用黃玄。樂工冠屯青字頂巾，繫紅綠帛帶。士庶妻首飾許用銀鍍金，耳環用金珠，釧環用銀。服淺色團衫，用紵絲綾羅紬絹。其樂妓則帶明角皂𧚻，不許與庶民妻同。不得服兩截胡衣。其辮髪、胡髻、胡服、胡語，一切禁止。斟酌損益皆斷自聖心。於是百有餘年胡俗，悉復中國之舊矣。（出《餘冬序錄》）
孝慈高皇后，以懿聖之德，上佐真主，成萬世之業，化及海隅，比隆任姒。蓋聖母出自宿州徐王，王篤生聖女而無他子。乃屬有司以王之祀武氏主之。武之先，有諱原者，於高皇后有葭莩之親。龍興初，數從征伐，授武藝將軍。至其孫戡，遂授徐州衛指揮僉事。其命諸武之彥曰忠。為奉祠，曰聚，為祀丞，隸官太常寺。徐王之祀則洪武己巳也。
太祖文皇帝嘗以巡狩北京過焉。復求武氏之後，而得名貴以嗣聚。歷定暨閎至騰霄，以詿誤廢職事者三年。今歲夏，詣闕自陳。
皇上惻然憫其先勞，特許復官。故與騰霄善者有請於予，而予獲聞其詳如此。惟古帝王之有天下者，推恩之漸，必由親及疏，況聖后之先，有開祥毓秀之功，而不及享一日之養於生前者乎？肆我高皇帝御極，首厚大倫，而推恩徐王，又推而及於武氏，與古帝王同一道也。夫祀官秩比中士，而恩禮殊異。其賦入有田，輸作有眾，獵有養，薪有林。雖以為崇祀之需，而祠官實綜之。蓋上公之尊，外戚之貴，未有能過之者。
金碧峰者，勝國一和尚也，寓宣州。
皇帝過江，元氏故臣迎謂曰：「今欲恃霸，我則當有財貨納贐。」
太祖叱曰：「我應天順人，行王道。汝敢霸視我耶？」故臣曰：「若篤行王道，可尋宣州胡僧金碧峰，必有所授。」
太祖抵宣州，見州治西一草廬，處一老僧。
太祖仗劍叱問其名，僧不答。
太祖即揮劍向之，其僧引頸就焉。
太祖嘆謂曰：「可見殺人王道乎？」僧曰：「可見不怕死和尚耶？語遂投乃。若今欲行王道，我有所指。」
太祖然後推誠溫問，乃云：「建康有地可王，此處非帝王之居。」遂定𣇄金陵雲。乃建寺延碧峰主之。（出《客座新聞》）
今之戒石四句銘，舊傅乃宋太宗書以賜諸郡縣者。其辭則摘蜀王孟昶之文也。自是天下始有戒石。予考《歐陽集古目錄》稱，唐明皇擇令一百六十三人，賜以丁寧之戒。其後天下為縣者，皆以所戒刻石。又知戒石不自宋始，蓋唐已有之，特不見其詞耳。（出《餘冬序錄》）
太祖初渡江，御舟頻危。得一檣以免。令樹此檣於一舟而祭之，遂為常制。今在京城清涼門外，已逾百四十年矣。有司歲修祀，給一兵世守之，居舟傍，免其餘役。或雲即當時操舟兵之後也。（出《野記》）
吳元年丁未，皇明兵破姑蘇，太傅徐魏公縛張士誠送京師。遣豫章侯胡公帥師圍無錫。吳將莫天祐時號老虎，猶欲聚土孽固守。太傅再命使者諭降，天祐俱殺之。太傅怒，傳令胡公曰：「即不下，可屠其城。」君知事急，率二三父老往見天祐，揚言曰：「吾民不見天日十二年，張氏已就縛。縱負固自守，將誰為？況未必能守耶？天兵如雷如霆，膺之者無不齏粉。一城生聚死生，定在今夕。願熟慮之。」天祐沈思良久，擲帽於地曰：「議如君言。」乃縋南城而下，走謁胡公。胡公問所以來之故，君進曰：「無錫亦良民，安敢自外聲教？不幸居割據之中，咫尺雖近，奚翹千里之遠！耳目塗塞，若罔聞知。胡公奉揚天威，頓兵城下，勢若泰山壓卵，孰敢不懼，今不避萬死，特為生民請命，煩明公加察焉。」胡公睹君氣貌非常，言辭復慷慨，喜曰：「君誠福人哉！城不受兵宜也。」遂命還。君叩城門呼曰：「亟開，吾事濟矣（閽吏啟關而入）！」天祐出降，所活數十萬。
高皇平偽周，先有榜諭曰：「予聞伐罪救民，王者之師。考之往古，世代昭然。軒轅氏誅蚩尤，殷湯征葛伯，文王伐崇侯，三聖人之起兵也，非富天下，本為救民。近睹有元之末，主居深宮，臣操威福。官以賄求，罪以情免。臺憲舉親而劾仇，有司差貧而優富。廟堂不以為慮，方添冗官，又改鈔法。役數而配享亦無王氏位，不知何也？靖江文正南昌王子也。（出《餘冬序錄》）
洪武三年，禮部尚書崔亮請定仁祖陵號。既得，又請下太常行祭告禮。太常博士孫吾興以為，山陵之制莫備於漢。凡人主即位之明年，將作即營陵地，以天下貢賦三分之一入山陵。如漢文帝起霸陵，欲以北山石為槨。時文帝尚在尊位，豈有陵號祭告之禮乎？又唐太宗昭靈之號，定於葬長孫皇后時。武侯合葬乾陵，其號定於高宗初葬之日。其時帝後之陵初未有兩號。其於祭告之禮，決無有也。蓋廟號與陵號不同，廟號是易大行之號，不祭告不可。故必上冊謚以告之神明。若陵之有號，則後之嗣王所以識別先陵而已。故歷代皆不以告。今英陵加號，亮欲行祭告，臣竊以為非宜。亮曰：「加以陵號尊歸先世。考之典禮，如漢光武加上先陵曰『昌』，宋太宗加上高祖陵曰『欽』，曾祖陵曰『康』，祖陵曰『定』，考陵曰『安』。蓋創業之君，尊其祖考，則亦尊崇其陵。既尊其陵，亦必以告。禮緣人情，加先帝陵號而不以告先帝者，非人情也。臣以為告之是。」於是廷議皆是亮。遂命俟陵碑石成，遣太常行祭告禮焉。（出《餘冬序錄》）
上謂侍臣曰：「吾見史傳所書，漢唐宋皆為宦官敗蠹，不可拯救，未嘗不為之惋嘆。此輩在人主之側，日見親信小人，勤苦如呂強張承業之徒，豈得無之？但開國承家，小人勿用，聖人之深戒。其在宮禁，止可使之供灑掃、使令、傳命令而已。豈宜預政典兵？漢唐之禍，雖曰宦官之罪，亦人主寵愛之使然。向使宦官不得典兵預政，雖欲為亂，豈可得乎？」
三年十月丁巳朝退，雨，有二內使乾靴行雨中。上見召責之曰：「靴雖微，皆出自民膏民脂。為此非旦夕可成。汝何不愛惜，乃暴殄如此！」令左右杖之，謂侍臣曰：「嘗聞元世祖初年，見侍臣有著花靴者，責之曰：『汝將完好皮為此，豈不廢物勞人？』此意誠佳，大抵為人嘗歷艱難，則自然節儉。若習見富貴，未有不奢靡者也。」因敕百官：「自今入朝遇雨雪，皆許服雨衣。」
洪武四年，中書省臣奏議，宦官月俸宜量給米三石。上曰：「內使輩衣食於內，自有定額。彼得俸將焉用之？但月支廩米一石足矣。卿等不宜開此端也。」
五年，定宦官禁令：凡內使於宮城門內相罵詈，先發而理屈者笞五十，後罵而理直者不罪。其不服本管鈐束而抵罵者，杖六十。內使罵奉御者杖六十，罵門監官者杖七十。內使等於宮城門內鬥毆，先鬥而理屈者杖七十，毆傷者加一等，後應理直而傷者笞五十。其有不服本管鈐束而毆之者杖八十，毆傷者加一等。毆奉御者杖八十，毆監門官者杖一百，傷各加一等。其內使等心懷惡逆，出不道之言，淩遲處死。有知情而容隱者同罪。知其事而不投首者斬。首者賞銀二百兩。
十年，內使以文事內違，從容言及政事。上即日遣歸鄉，終身不齒。諭群臣曰：「自古聖明之君，凡有謀必與公卿大夫謀諸朝廷，而斷之於已。未聞近習嬖倖得與謀者，況閽寺之人，朝夕在君左右，出入起居，聲音笑貌，日接耳目，其小善小信皆足以固結君心。而佞僻專忍其體態也。茍一為所惑，而不知省，將必假威福竊權勢以幹政事。其久也遂至於不可抑，而階亂者多矣。朕常以為監戒，故立法寺人不過傳奉、灑掃，不許干預政事。今此宦者雖事朕日久，不可姑息，決然去之，所以懲將來也。」十七年，敕內官毋與外事，諸司毋與內官監文移往來。（出《餘冬序錄》）
舊傳，東夷諸國多乞賜書，及賜，惟易不能達。凡數賜每有之舟轍溺。或曰：「令人誦記去。」人亦不達，未察信否。（出《野記》）
江伯兒者，母病到肋肉以食，不愈。禱於岱嶽，願母病癒，則殺子以祭。已而母愈，遂殺其三歲子祭。事聞，太祖怒曰：「父子天倫至重，《禮》『父為長子三年服。』今百姓乃手殺其子，絕滅倫理宜亟捕治之。」遂逮伯兒，杖百謫戍海南。命禮部詳議旌表孝行事例。」禮部議：「子之事親，居則致其敬，養則致其樂，有疾則拜託良醫。嘗進善藥，至於呼天禱神，此懇切之至情，人子之心不容已者。若臥冰割股，前古所無，事出後世。亦是間見割肝之舉，殘害為最。且如父母止有一子，割股割肝或至喪生，臥冰或至凍死，使父母無依，宗祀乏主，豈不反為大不孝乎？原其所自，愚昧之徒，一時激發，及務為詭異之行，以驚俗駭世，希求旌表，規避徭役。割股不已，至於割肝。割肝不已，至於殺子。違道傷生，莫此為甚。自今，人子遇父母病，醫治弗愈，無所控訴，不得已而臥冰割股亦聽其為。惟不在旌表之例。」詔：「從之。」按史劉宋時，郭世通家貧，慵力以養繼母。婦生一男，夫婦恐廢侍養，乃垂瘞之。文帝敕榜表門，為孝行焉。此與郭巨事同。方遜誌論郭巨埋子，世傳其孝。嗟呼，伯奇順令申生之恭，君子弗謂孝也。大杖不走，曾子不得辭其責。從父之令然且不可。夫孝所以事親也。茍不以禮，雖日用三牲之養，猶為不孝。況其親以口體之養，殺死無辜之幼子乎？放不忍，君子羨之，況子孫乎？巨陷親於不義，罪莫大焉。而謂之孝，則天理幾於泯矣！其孝可以訓乎？或曰：「茍為不孝，天何以賜之金？」籲，設使不幸而不獲金，死者不復生，則殺子之惡不可逃，以犯無後之大罪，又焉得為孝乎？俾其親無惻隱之心，則己有，則奚以安其生養？誌者固若是歟？僥幸於偶爾，好事者遂美其非義之行，亂名教而不察。甚矣，人之好異哉！豈其然乎？或者天哀其子而相之歟？不然則無辜之赤子，不復生矣。然則，宋文帝敕榜表世通門為孝行，非可為法者也。韓退之雲，不腰於市而已幸，況復旌其門！
太祖之識，所以立教於天下者高矣！（出《餘冬序錄》）
洪武四年，天台方克勤知濟南府事。時始有詔民懇廢田者，閱三載乃稅。吏僥近功，不俟期斂之，復以田定其科，由是民益墮，田不增闢。克勤與民約定，為簡書列其丁產為上中下三等，復析為三。每有徵發，恆視書為則。吏不敢並緣為奸。宋景濂撰《克勤墓誌》載此事。春按，此今日三等九則之法也。有事均徭者徒論田糧，而不酌之丁產，徭其得均乎？《宋史》華衡知臨安府，於潛縣戶版積弊，富民多隱漏，貧弱困於陪輸。衡定為九等。自五以下除其籍，而均其額於上之四等。貧者頗蘇。民戶等則之法蓋見於此。克勤忠臣孝孺之父。為政務以德勝威。性不喜近名。嘗曰：「近名必立威，立威必至害人。吾不忍為也。」（出《餘冬序錄》）
