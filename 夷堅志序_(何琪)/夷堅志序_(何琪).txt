　　昔之志怪異者，昉於《齊諧》一書，其後則吳均之《續紀》、干寶之《搜神》、張師正之《述異》、錢希白之《洞微》，皆此類也。然其見聞所及，隨得卽書，莫洪文敏《夷堅志》若矣。按《文獻通考》是書卷編十干，為卷四百二十，又《賓退録》謂其積三十二篇，凡三十一序，各出新意，不相重複。其一篇為文敏絶筆之作，不及序，故缺焉。夫以神奇荒怪之事，委巷叢談之語，蓋儒者所不道。然觀古經傳之所稱，後世史書之所録，並莫得而廢焉，亦惟是善善惡惡之心而已矣。且史載文敏使金，金欲用舊禮，文敏執不可，千載之下，其忠毅令人可想。則夫片言隻字，猶當視為拱璧而珍惜之。陳氏振孫謂其猥褻鄙俚，豈篤論哉！間嘗考《太平廣記》，李昉諸臣且奉敕編纂矣，矧是編非盡如《廣記》之浮誕不經，僅取悅人耳目而已也。惜乎歷年久遠，散佚既多，周君信傳，承先世之清芬，憫昔賢之墮緒，既刻《七修類稿》成，復取是書，重加釐正，仍以十干編之。是則雖非舊本，亦猶愈於陶九成之《説郛》存十一於千百耳。異日捉塵者借為談助，操觚者於焉取材，則周君之功，有足多矣。乾隆戊戌立秋後十日，何琪書於小山居。
