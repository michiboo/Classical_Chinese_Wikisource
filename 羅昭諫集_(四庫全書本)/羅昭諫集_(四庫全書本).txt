　　欽定四庫全書　　　　　　集部二
　　羅昭諫集　　　　　　　別集類一〈唐〉
　　提要
　　〈臣〉等謹按羅昭諫集八巻唐羅隠撰隠有兩同書巳著録考吳越備史隠本傳雲隠江東甲乙集淮海寓言及讒書後集並行於世鄭樵通志藝文畧載羅隠集二十巻後集三巻又有吳越掌記集三巻至陳振孫書録觧題則甲乙集僅十巻而後集反有五巻又多湘南集三巻且注甲乙集皆詩後集有律賦數首湘南集乃長沙幕中應用之文隠又有淮海寓言及䜛書等求之未獲云云據此則不特吳越掌記集不傳即淮海寓言䜛書二種振孫且不得見矣此本為康熈初彭城知縣張瓉所刻後有瓉跋雲昭諫諸集今不復見僅得江東集抄本於邑人袁英家嗣後得甲乙集刻本合而讀之雖全集不獲盡覩窺豹者已得一斑矣蓋出於後人所掇捨非舊帙也所載詩四巻又有雜文一巻詩與毛晉所刻甲乙集合雜文則不知原在何集其湘南集僅存自序一篇列於巻中序謂湘南文失落於馬上軍前僅分三巻而舉業詞祭之文惟諸啓多作於湖南或即湘南集中之遺歟文苑英華有隠秋雲似羅賦一篇蓋即後集之律賦此本失載則所採亦尚遺漏矣第七巻末一篇為廣陵妖亂志前十一篇疑即淮海寓言之文也第八巻有兩同書十篇唐志著録其説以儒道為一致故曰兩同似乎䜛書之外又有此書者其異同則不可考矣隠不得志於唐迨唐之亡也梁主以諫議大夫召之拒不應又力勸錢謬討梁事雖不成君子韙之其詩如徐寇南逼感事獻江南知巳一首即事中元甲子一首中元甲子以辛丑駕幸蜀四首皆忠憤之氣溢於言表視同時李山甫杜荀鶴輩有鸞梟之分雖殘闕之餘猶為藝林所寳重殆有由矣乾隆四十三年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　　校　　官〈臣〉陸費墀








