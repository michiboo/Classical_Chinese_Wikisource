易傳曰：『上古結繩而治，後世聖人易之以書契。百官以治，萬民以察。』周官外史掌達書名於四方，保氏養國子，教以六書而考，文列於三重，蓋以其爲萬事百物之統紀而足以助流政教也。古文篆隸隨世遞變，至漢許氏始有說文。然重義而略於音故，世謂漢儒識文字而不識子母。江左之儒識四聲而不識七音，七音之傳肇自西域，以三十六字爲母，從爲四聲，橫爲七音，而後天下之聲總於是焉。嘗考管子之書所載，五方之民其聲之清濁高下各象其川原，泉壤淺深廣狹而生，故於五音必有所偏得，則能全備七音者鮮矣。此歷代相傳取音者，所以不能較若畫一也。自說文以後，字畫善者於梁則玉篇，於唐則廣韻，於宋則集韻，於金則五音集韻，於元則韻會，於明則洪武正韻，皆流通當世衣被後學。其傳而未甚顯者，尚數十百家。當其編輯皆自謂毫髮無憾，而後儒推論輒多同異或所收之字繁省失中，或所引之書濫疎無準，或字有數義而不詳，或音有數切而不備魯無善兼美，具可奉爲典常而不易者。朕每念經傳至博，音義繁賾。據一人之見，守一家之說未必能會通罔闕也。爰命儒臣，悉取舊籍，次第排纂，切音解義，一本說文。玉篇兼用廣韻、集韻、韻會、正韻，其餘字書一音一義可採者，靡有遺逸。至諸書引證未備者則經史百子以及漢晉唐宋元明以來，詩人文士所述，莫不旁羅博證，使有依據，然後古今形體之辨，方言聲氣之殊，部分班列，開卷瞭然。無一義之不詳，一音之不備矣。凡五閱嵗而其書始成，命曰字典以昭同文之治。俾承學稽古者得以備知文字之源流，而官府吏民亦有所遵守焉。是爲序。康熙五十五年閏三月十九日。
