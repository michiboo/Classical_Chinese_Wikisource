尹文子一卷，〈兩江總督採進本。〉周尹文撰。前有魏黃初末山陽仲長氏序，稱條次撰定爲上下篇。《文獻通考》著錄作二卷。此本亦題大道上篇、大道下篇，與序文相符。而通爲一卷，蓋後人所合併也。《莊子天下篇》以尹文田駢並稱，顏師古注《漢書》謂齊宣王時人。考劉向《說苑》載文與宣王問答，顏蓋據此。然《呂氏春秋》又載其與湣王問答事，殆宣王時稷下舊人，至湣王時猶在歟？其書本名家者流，大旨指陳治道，欲自處於虛靜，而萬事萬物，則一一綜核其實，故其言出入於黃老申韓之閒。周氏涉筆謂其自道以至名，自名以至法，蓋得其眞。晁公武《讀書志》以爲誦法仲尼，其言誠過，宜爲高似孫緯略所譏。然似孫以儒理繩之，謂其淆雜，亦爲未允。百氏爭鳴，九流並列，各尊所聞，各行所知。自老莊以下，均自爲一家之言，讀其文者，取其博辨閎肆足矣，安能限以一格哉？序中所稱熙伯，蓋繆襲之字。其山陽仲長氏，不知爲誰。李淑邯鄲書目以爲仲長統，然統卒於建安之末，與所云黃初末者不合。晁公武因此而疑史誤，未免附會矣。
