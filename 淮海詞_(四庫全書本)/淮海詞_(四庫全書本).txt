　　欽定四庫全書　　　　　集部十
　　淮海詞　　　　　　　　詞曲類一〈詞集之屬〉提要
　　〈臣〉等謹案淮海詞一巻宋秦觀撰觀有淮海集別著録馬氏經藉考載淮海詞一巻而傳本俱稱三巻此本為毛晉所刻僅八十七調裒為一巻乃襍採諸書而成其總目尚注原本三巻存其舊也晉跋雖稱訂訛搜遺而校讐尚多疎漏如集內長相思鐵甕城髙一闋乃用賀方回韻尾句作鴛鴦未老否詞滙所載則作鴛鴦未老綢繆考當時楊無咎亦有此調與觀同賦注云用方回韻其尾句乃佳期永卜綢繆知詞滙為是矣又河傳一闋尾句作悶損人天不管考黃庭堅亦有此調尾句作好殺人天不管自注云因少遊詞戲以好字易瘦字是觀原詞當是瘦殺人天不管悶損二字為後人妄改也至喚起一聲人悄一闋乃在黃州詠海棠作調名醉鄉春詳見冷齋夜話此本乃缺其題但以三方空記之亦為失考今並釐正稍還其舊觀詩格不及蘇黃而詞則情韻兼勝在蘇黃之上流傳雖少要為倚聲家一巨擘也蔡絛鐵圍山叢談記觀壻范溫常預貴人家會貴人有侍兒喜歌秦少遊長短句坐間畧不顧溫酒酣懽洽始問此郎何人溫遽起義手對曰某乃山抹微雲女壻也聞者絶倒云云絛蔡京子而所言如是則觀詞為當時所重可知矣乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀


　　欽定四庫全書
　　淮海詞
　　宋　秦觀　撰
　　憶仙姿〈舊刻如夢令五闋今増入二闋〉
　　門外鴉啼楊栁春色著人如酒睡起熨沉香玉腕不勝金斗消痩消痩還是褪花時候
　　又
　　遙夜沉沉如水風𦂳驛亭深閉夢破鼠窺燈霜送曉寒侵被無寐無寐門外馬嘶人起
　　又
　　幽夢匆匆破後籹粉亂紅霑䄂遙想酒醒來無奈玉銷花痩回首回首遶岸夕陽踈栁
　　又〈或刻晏叔原〉
　　樓外殘陽紅滿春入栁條將半桃李不禁風回首落英無限腸斷腸斷人共楚天俱逺
　　又〈或刻周美成〉
　　池上春歸何處滿目落花飛絮孤館悄無人夢斷月堤歸路無緒無緒簾外五更風
　　又〈此二闋舊本逸〉
　　門外緑隂千頃兩兩黃鸝相應睡起不勝情行到碧梧金井人靜人靜風弄一枝花影
　　又
　　鶯嘴啄花紅溜燕尾㸃波緑皺指冷玉笙寒吹徹小梅春透依舊依舊人與緑楊俱痩
　　昭君怨〈春日寓意舊刻趙長卿〉
　　隔葉乳鴉聲軟號斷日斜隂轉楊栁小腰肢畫樓西役損風流心眼眉上新愁無限極目送雲行此時情
　　調笑令
　　漢宮選女適單于明妃歛袂登氊車玉容寂寞花無主顧影徘徊泣路隅行行漸入隂山路目斷征鴻入雲去獨抱琵琶恨更深漢宮不見空回顧
　　回顧漢宮路捍撥檀槽鸞對舞玉容寂寞花無主顧影偷彈玉筯未央宮殿知何處目送征鴻南去
　　右王昭君
　　金陵往昔帝王州樂昌主第最風流一朝隋兵到江上共抱悽悽去國愁越公萬騎鳴笳鼔劒擁玉人天上去空攜破鏡望紅塵千古江楓籠輦路
　　輦路江楓古樓上吹簫人在否菱花半璧香塵汙往日繁華何處舊歡新愛誰為主啼笑兩難分付
　　右樂昌公主
　　蒲中有女號崔徽輕似南山翡翠兒使君當日最寵愛坐中對客常擁持一見裴郎心似醉夜解羅衣與門吏西山寺裏樂未央樂府至今歌翡翠
　　翡翠好容止誰使庸奴輕㸃綴裴郎一見心如醉笑裏偷傳深意羅衣深夜與門吏暗結城西幽㑹
　　右崔徽
　　尚書有女名無䨇蛾眉如畫學新粧伊家仙客最明俊舅母惟只呼王郎尚書往日先曾許數載暌違今復遇聞説襄江二十年當時未必輕相慕
　　相慕無雙女當日尚書先曾許王郎明俊神仙侶腸斷別離情苦數年暌恨今復遇笑指襄江歸去
　　右無雙
　　錦城春㬉花欲飛灼灼當庭舞柘枝相君上客河東秀自言那得傍人知妾願身為樑上燕朝朝暮暮長相見雲收月墜海沉沉淚滿紅綃寄腸斷
　　腸斷繡簾捲妾願身為樑上燕朝朝暮暮長相見莫遣恩遷情變紅綃粉淚知何限萬古空傳遺怨
　　右灼灼
　　百尺樓髙燕子飛樓上美人顰翠眉將軍一去音容逺只有年年舊燕歸春風昨夜來深院春色依然人不見只餘明月照孤眠回望舊恩空戀戀
　　戀戀樓中燕燕子樓空春日晚將軍一去音容逺空鎖樓中深院春風重到人不見十二䦨干倚遍
　　右眄眄
　　崔家有女名鶯鶯未識春光先有情河橋兵亂依蕭寺紅愁緑慘見張生張生一見春情重明月拂牆花影動夜半紅娘擁抱來脈脈驚魂若春夢
　　春夢神仙洞冉冉拂牆花樹動西廂待月知誰共更覺玉人情重紅娘深夜行雲送困嚲釵橫金鳳
　　右崔鶯鶯
　　若耶溪邉天氣秋採蓮女兒溪岸頭笑隔荷花共人語煙波𣺌𣺌蕩輕舟數聲水調紅嬌晚棹轉舟回笑人逺腸斷誰家逰冶郎盡日踟躕臨栁岸
　　栁岸水清淺笑折荷花呼女伴盈盈日照新粧面水調空傳幽怨扁舟日暮笑聲逺對此令人腸斷
　　右採蓮
　　鑒湖樓閣與雲齊樓上女兒名阿溪十五能為綺麗句平生未解出幽閨謝郎巧思詩裁剪能使佳人動幽怨瓊枝璧月結芳期斗帳雙雙成眷戀
　　眷戀西湖岸湖面樓臺侵雲漢阿溪本是飛瓊伴風月朱扉斜掩謝郎巧思詩裁剪能動芳懐幽怨
　　右煙中怨
　　深閨女兒嬌復癡春愁春恨那復知舅兄唯有相拘意暗想花心臨別時離舟欲解春江暮冉冉香魂逐君去重來兩身復一身夢覺春風話心素
　　心素與誰語始信別離情最苦蘭舟欲解春江暮精爽隨君歸去異時㩦手重來處夢覺春風庭戶
　　右離魂記
　　生查子〈時刻不載〉
　　眉黛逺山長新栁開青眼樓閣斷霞明羅幕春寒淺盃嫌玉漏遲燭厭金刀剪月色忽飛來花影和簾捲
　　㸃絳唇〈桃源記或刻蘇子瞻〉
　　醉漾輕舟信流引到花深處塵縁相誤無計花間住煙水茫茫回首斜陽暮山無數亂紅如雨不記來時路
　　又
　　月轉烏啼畫堂宮徵生離恨美人愁悶不管羅衣褪清淚斑斑揮斷柔腸寸嗔人問背燈偷搵拭盡殘粧粉
　　浣溪沙〈此首或刻歐陽永叔〉
　　漠漠輕寒上小樓曉隂無賴似窮秋澹煙流水畫屏幽自在飛花輕似夢無邉絲雨細如愁寶簾閒掛小銀
　　鈎
　　又〈亦刻歐陽永叔〉
　　香靨凝羞一笑開栁腰如醉㬉相挨日長人困下樓臺照水有情聊整鬢倚䦨無緒更兠鞋眼邉牽恨嬾歸
　　來
　　又
　　霜縞同心翠黛連紅綃四角綴金錢惱人香爇是龍涎枕上忽收疑是夢燈前重看不成眠又還一段惡姻
　　緣
　　又
　　腳上鞵兒四寸羅唇邉朱粉一櫻多見人無語但回波料得有心憐宋玉只應無奈楚襄何今生有分共伊
　　麼
　　又〈或刻張子野〉
　　錦帳重重捲暮霞屏風曲曲鬬紅牙恨人何事苦離家枕上夢魏飛不去覺來紅日又西斜滿庭芳草襯殘
　　花
　　採桑子〈元刻醜奴兒〉
　　夜來酒醒清無夢愁倚䦨干露滴輕寒雨打芙蓉淚不乾佳人別後音塵悄痩盡難𢬵明月無端已過紅樓十二間
　　菩薩鬘
　　蟲聲泣露驚秋枕羅幃淚濕鴛鴦錦獨臥玉肌涼殘更與恨長　隂風翻翠幔雨澀燈花暗畢竟不成眠鴉啼金井寒
　　又〈時刻不載〉
　　金風簌簌驚黃葉高樓影轉銀蟾匝夢斷繡簾垂月明烏鵲飛　新愁知幾鄦欲似栁千絲雁已不堪聞砧聲何處村
　　減字木蘭花
　　天涯舊恨獨自淒涼人不問欲見回腸斷盡金爐小篆香　黛蛾長歛任是東風吹不展困倚危樓過盡飛鴻字字愁
　　好事近〈夢中作〉
　　春路雨添花花動一山春色行到小溪深處有黃鸝千百　飛雲當面化龍蛇夭矯轉空碧醉臥古藤隂下了不知南北
　　阮郎歸
　　褪花新緑漸枝撲人風絮飛鞦韆未拆水平堤落紅成地衣　遊蝶困乳鶯啼怨春春怎知日長早被酒禁持那堪更別離
　　又
　　宮腰裊裊翠鬟鬆夜堂深處逢無端銀燭殞秋風靈犀得暗通　更有限恨無窮星河沉曉空隴頭流水各西東佳期如夢中
　　又
　　瀟湘門外水平鋪月寒征棹孤紅粧飲罷少踟躕有人偷向隅　揮玉筯灑眞珠梨花春雨餘人人盡道斷腸初那堪腸也無
　　又
　　湘天風雨破寒初深深庭院虛麗譙吹罷小單于迢迢清夜徂　鄉夢斷旅魂孤崢嶸嵗又除衡陽猶有雁傳書郴陽和雁無
　　又〈舊刻醉桃源另見今併入〉
　　碧天如水月如眉城頭銀漏遲緑波風動畫船移嬌羞初見時　銀燭暗翠簾垂芳心兩自知楚臺魂斷曉雲飛幽歡難再期
　　畫堂春
　　落紅鋪徑水平池弄晴小雨霏霏杏園顦顇杜鵑啼無奈春歸　栁外畫樓獨上憑䦨手撚花枝放花無語對斜暉此恨誰知
　　又〈或刻山谷年十六作〉
　　東風吹栁日初長雨餘芳草斜陽杏花零亂燕泥香睡損紅粧　寶篆煙消龍鳳畫屏雲鎖瀟湘夜寒微透薄羅裳無限思量
　　海棠春〈舊刻不載〉
　　流鶯窻外啼聲巧睡未足把人驚覺翠被曉寒輕寶篆沉煙裊　宿酲未解宮娥報道別院笙歌㑹早試問海棠花昨夜開多少
　　一落索
　　楊花終日飛舞奈久長難駐海潮雖是暫時來卻有箇堪憑處　紫府碧雲為路好相將歸去肯如薄倖五更風不解與花為主
　　虞美人影
　　秦樓深鎖薄情種清夜悠悠誰共羞見枕衾鴛鳳悶即和衣擁　無端畫角嚴城動驚破一番新夢𥦗外月華霜重聴徹梅花弄
　　又〈時刻不載〉
　　碧紗影弄東風曉一夜海棠開了枝上數聲啼鳥粧㸃知多少　妬雲恨雨腰肢裊眉黛不堪重埽薄倖不來春老羞帶宜男草
　　迎春樂
　　菖蒲葉葉知多少惟有箇蜂兒妙雨晴紅粉齊開了露一㸃嬌黃小　早是被曉風力暴更春共斜陽俱老怎得花香深處作箇蜂兒抱〈花香原作香香恐是當時語〉
　　南歌子〈贈陶心兒〉
　　玉漏迢迢盡銀潢淡淡橫夢回宿酒未全醒已被隣雞催起怕天明　臂上粧猶在襟間淚尚盈水邉燈火漸人行天外一鈎殘月帶三星
　　又
　　愁鬢香雲墜嬌眸氷玉裁月幈風幌為誰開天外不知音耗百般猜　玉露沾庭砌金風動琯灰相看有似夢初回只恐又拋人去幾時來
　　又
　　香墨彎彎畫燕脂淡淡勻揉藍衫子杏黃裙獨倚玉䦨無語㸃檀唇　人去空流水花飛半掩門亂山何處覓行雲又是一鈎新月照黃昏
　　品令
　　幸自得一分索強教人難喫好好地惡了十來日恰而今較些不　須管啜持教笑又也何須肐織衠倚賴臉兒得人惜放軟頑道不得
　　又
　　掉又𦡱天然箇品格於中壓一簾兒下時把鞵兒踢語低低笑咭咭　每每秦樓相見見了無限憐惜人前強不欲相沾識把不定臉兒赤
　　玉樓春
　　秋容老盡芙蓉院草上霜花勻似剪西樓促坐酒盃深風壓繡簾香不捲　玉纎慵整銀箏雁紅䄂時籠金鴨煗嵗華一任委西風獨有春紅留醉臉
　　鵲橋仙
　　纎雲弄巧飛星傳恨銀漢迢迢暗度金風玉露一相逢便勝卻人間無數　柔情似水佳期如夢忍顧鵲橋歸路兩情若是久長時又豈在朝朝暮暮
　　虞美人
　　高城望斷塵如霧不見聮驂處夕陽村外小灣頭只有栁花無數送歸舟　瓊枝玉樹頻相見只恨離人逺欲將幽恨寄青樓爭奈無情江水不西流
　　又
　　碧桃天上栽和露不是凡花數亂山深處水縈洄可惜一枝如畫為誰開　輕寒細雨情何限不道春難管為君沉醉又何妨祇怕酒醒時𠉀斷人腸
　　又
　　行行信馬橫塘畔煙水秋平岸緑荷多少斜陽中知為阿誰凝恨背西風　紅粧艇子來何處蕩槳偷相顧鴛鴦驚起不無愁栁外一雙飛去卻回頭
　　南鄉子
　　妙手寫徽眞水剪雙眸㸃絳唇疑是昔年窺宋玉東隣只露牆頭一半身　往事已酸辛誰記當年翠黛顰盡道有些堪恨處無情任是無情也動人
　　踏莎行〈郴州旅舍〉
　　霧失樓臺月迷津渡桃源望斷無尋處可堪孤館閉春寒杜鵑聲裏斜陽暮　驛寄梅花魚傳尺素砌成此恨無重數郴江幸自遶郴山為誰流下瀟湘去〈坡翁絶愛此詞尾兩句自書於扇雲少㳺巳矣雖萬人何贖釋天隱註三體唐詩謂此二句實自沅湘日夜東流去不為愁人往少時變化然𨚍之毖彼泉水亦流於淇已有此意秦公葢出諸此又王直方詩話載黃山谷惜此詞斜陽暮意重欲易之未得其字今郴誌遂作斜陽度愚謂此亦何害而病其重也李太白詩彼落日暮即斜陽暮也劉禹錫烏衣巷口夕陽斜杜工部山木蒼蒼落日曛皆此意別如韓文公紀夢詩中有一人壯非少石鼓歌安置妥帖平不頗之類尤多豈可亦謂之重耶山谷當無此言即誠出山谷亦豈足為定論耶〉
　　臨江仙
　　千里瀟湘接藍浦蘭橈昔日曾經月高風定露華清微波澄不動冷浸一天星　獨倚危樓情悄悄遙聞妃瑟泠泠新聲含盡古今情曲終人不見江上數峯青
　　又
　　髻子偎人嬌不整眼兒失睡微重尋思模様早心忪斷腸攜手處何事太悤悤　不忍殘紅猶在臂翻疑夢裏相逢遙憐南埭上孤篷夕陽流水紅滿淚痕中
　　蝶戀花
　　曉日窺軒雙燕語似與佳人共惜春將暮屈指豔陽都幾許可無時霎閒風雨　流水落花無問處只有飛雲冉冉來還去持酒勸雲雲且住憑君礙斷春歸路
　　河傳
　　亂花飛絮又望空鬬合離人愁苦那更夜來一霎薄情風雨暗掩將春色去　籬枯壁盡因誰做若説相思佛也眉兒聚莫怪為伊抵死縈腸惹肚為沒教人恨處
　　又
　　恨眉醉眼甚輕輕覷著神魂迷亂常記那回小曲䦨干西畔鬢雲鬆羅襪剗　丁香笑吐嬌無限語軟聲低道我何曾慣雲雨未諧早被東風吹散痩殺人天不管
　　江城子
　　西城楊栁弄春柔動離憂淚難收猶記多情曾為繫歸舟碧野朱橋當日事人不見水空流　韶華不為少年留恨悠悠幾時休飛絮落花時𠉀一登樓便做春江都是淚流不盡許多愁
　　又
　　南來飛燕北歸鴻偶相逢慘愁容緑鬢朱顔重見兩衰翁別後悠悠君莫問無限事不言中　小槽春酒滴珠紅莫悤悤滿金鍾飲散落花流水各西東後會不知何處是煙浪逺暮雲重
　　又
　　棗花金釧約柔荑昔曾攜事難期只尺玉顔和淚鎖金閨恰似小園桃與李雖同處不同枝　玉笙初度顫鸞箆落花飛為誰吹月冷風高此恨只天知任是行人無定處重相見是何時
　　千秋嵗〈謫䖍州作〉
　　水邉沙外城郭春寒退花影亂鶯聲碎飄零踈酒盞離別寛衣帶人不見碧雲暮合空相對　憶昔西池㑹鵷鷺同飛葢攜手處今誰在日邉清夢斷鏡裏朱顔改春去也飛紅萬㸃愁如海
　　一樷花
　　年時今夜見師師雙頰酒紅滋踈簾半捲微燈外露華上煙裊涼颸簮髻亂拋偎人不起彈淚唱新詞　佳期誰料久參差愁緒暗縈絲想應妙舞情歌罷又還對秋色嗟咨惟有畫樓當時明月兩處照相思
　　促拍滿路花〈一無促拍二字〉
　　露顆添花色月彩投𥦗隙春思如中酒恨無力洞房只尺曾寄青鸞翼雲散無蹤跡羅帳熏殘夢回無處尋覓輕紅膩白步步熏蘭澤約腕金環重宜裝飾未知安
　　否一向無消息不似尋常憶憶後教人片時存濟不得
　　滿園花
　　一向沉吟久淚珠盈襟䄂我當初不合苦撋就慣縱得軟頑見底心先有行待癡心守甚捻著脈子倒把人來僝僽　近日來非常羅皁醜佛也須眉皺怎掩得衆人口待收了孛羅罷了從來斗從今後休道共我夢見也不能得勾
　　八六子〈春怨〉
　　倚危亭恨如芳草淒淒剗盡還生念栁外青總別後水邉紅袂分時悽然暗驚　無端天與娉婷夜月一簾幽夢春風十里柔情怎奈何歡娛漸隨流水素絃聲斷翠綃香減那堪片片飛花弄晚濛濛殘雨籠晴正銷凝黃鸝又啼數聲
　　夢揚州
　　晚雲収正栁塘煙雨初休燕子未歸側側輕寒如秋小欄外東風軟透繡幃花密香稠江南逺人何處鷓鴣啼破春愁　長記曽陪燕逰酬妙舞清歌麗錦纒頭殢酒困花十載因誰淹畱醉鞭拂面歸來晚望翠樓簾捲金鈎佳㑹阻離情正亂頻夢揚州
　　滿庭芳
　　山抹微雲天粘衰草畫角聲斷譙門暫停徵棹聊共引離尊多少蓬萊舊事空回首煙靄紛紛斜陽外寒鴉數㸃流水繞孤村　消魂當此際香囊暗解羅帶輕分謾贏得青樓薄倖名存此去何時見也襟䄂上空染啼痕傷情處高城望斷燈火已黃昏〈天粘衰草今本改粘作連非也韓文洞庭漫汗粘天無壁張祜詩草色粘天鶗鴂恨山谷詩逺水粘天呑釣舟邵博詩平浪勢粘天趙文昇詞玉關芳草粘天碧嚴次山詞粘雲紅影傷千古葉夢得詞浪粘天蒲桃漲緑劉行簡詞山翠欲粘天劉叔安詞暮煙細草粘天逺粘字極工且有出處若作連天是小兒之語也〉
　　又
　　紅蓼花繁黃蘆葉亂夜深玉露初零霽天空濶雲淡楚江清獨棹孤篷小艇悠悠過煙渚沙汀金鈎細絲綸慢捲牽動一潭星　時時橫短笛清風皓月相與忘形任人笑生涯泛梗飄萍飲罷不妨醉臥塵勞事有耳誰聴江風靜日高未起枕上酒微醒
　　又
　　碧水驚秋黃雲凝暮敗葉零亂空堦洞房人靜斜月照徘徊又是重陽近也幾處處砧杵聲催西𥦗下風揺翠竹疑是故人來　傷懐憎悵望新懽易失往事難猜問籬邉黃菊知為誰開謾道愁須殢酒酒未醒愁已先回憑䦨久金波漸轉白露㸃蒼苔
　　又〈詠茶　或刻黃山谷〉
　　北苑研膏方圭圓璧萬里名動京闗碎身粉骨功合上凌煙尊爼風流戰勝降春睡開拓愁邉纎纎捧香泉濺乳金縷鷓鴣斑　相如方病酒一觴一詠賓友羣賢為扶起燈前醉玉頽山搜攪胸中萬巻還傾動三峽詞源歸來晚文君未寢相對小粧殘
　　又〈向誤王觀〉
　　晚色雲開春隨人意驟雨方過還晴高臺芳樹飛燕蹴紅英舞困榆錢自落鞦韆外緑水橋平東風裏朱門映栁低按小秦箏　多情行樂處珠鈿翠葢玉轡紅纓漸酒空金榼花困蓬瀛豆冦梢頭舊恨十年夢屈指堪驚憑䦨久踈煙淡日寂莫下蕪城〈今本誤作晚兎雲開不通維揚張紞刻詩餘譜以意改兎作見亦非按花菴詞選作晚色雲開今從之〉
　　又〈茶詞〉
　　雅燕飛觴清談揮麈使君高㑹羣賢密雲雙鳳初破縷金𥦗外爐煙似動開尊試一品奔泉輕淘起香生玉乳雪濺紫甌圓　嬌鬟宜美眄雙擎翠䄂穏步紅蓮坐中客翻愁酒醒歌䦨㸃上紗籠畫燭花驄弄月影當軒頻相顧餘歡未盡欲去且留連
　　雨中花慢
　　㸃指虛無征路醉乗斑虯逺訪西極見天風吹落滿空寒皇女明星迎笑何苦自淹塵域正火輪飛上霧捲煙開洞觀金碧　重重樓閣橫枕鼇峯水面倒銜蒼石隨處有竒香幽火杳然難測好是蟠桃熟後阿環偷報消息在天碧海一枝難遇占取春色
　　長相思
　　鐵罋城高蒜山渡闊干雲十二層樓開尊待月掩箔披風依然燈火揚州綺陌南頭記歌名宛轉鄉號溫柔曲檻俯清流想花隂誰繫蘭舟　念淒絶秦絃感深荊賦相望幾許凝愁勤勤裁尺素奈雙魚難渡𤓰洲曉鑒堪羞潘鬢㸃吳霜漸稠幸于飛鴛鴦未老綢繆
　　水龍吟〈贈妓樓東玉〉
　　小樓連苑橫空下窺繡轂雕鞍驟踈簾半捲單衣初試清明時𠉀破煗輕風弄晴微雨欲無還有賣花聲過盡斜陽院落紅成陣飛鴛甃　玉佩丁東別後悵佳期參差難又名韁利鎖天還知道和天也痩花下重門栁邉深巷不堪回首念多情但有當時皓月照人依舊
　　鼓笛慢
　　亂花樷裏曽攜手窮豔景迷歡賞到如今誰把雕鞍鎖定阻遊人來往好夢隨春逺從前事不堪思想念香閨正杳佳歡未偶難留戀空惆悵　永夜嬋娟未滿嘆玉樓幾時重上那堪萬里卻尋歸路指陽闗孤唱苦恨東流水桃源路欲回雙槳仗何人細與叮嚀問呵我如今怎向
　　望海潮〈廣陵懐古〉
　　星分牛斗疆連淮海揚州萬井提封花發路香鶯啼人起朱簾十里春風豪俊氣如虹曳照春金紫飛葢相從巷入垂楊畫橋南北翠煙中　追思故國繁雄有迷樓掛斗月觀橫空紋錦製帆明珠濺雨寧論雀馬魚龍往事逐孤鴻但亂雲流水縈帶離宮最好揮毫萬字一飲𢬵千鍾
　　又〈越州懐古〉
　　秦峰蒼翠耶溪瀟灑千巖萬壑爭流鴛瓦雉城譙門畫㦸蓬萊燕閣三休天際識歸舟汎五湖煙月西子同遊茂草荒臺薴羅村冷起閒愁　何人覽古凝眸悵朱顔易失翠被難留梅市舊書蘭亭古墨依稀風韻生秋狂客鑑湖頭有百年臺沼終日夷猶最好金⻱換酒相與醉滄洲
　　又〈洛陽懐古〉
　　梅英踈淡氷澌溶洩東風暗換年華金谷俊游銅駞巷陌新晴細履平沙長記誤隨車正絮翻蝶舞芳思交加栁下桃蹊亂分春色到人家　西園夜飲鳴笳有華燈礙月飛葢妨花蘭苑未空行人漸老重來事事堪嗟煙暝酒旗斜但倚樓極目時見棲鴉無奈歸心暗隨流水到天涯
　　又〈別意〉
　　奴如飛絮郎如流水相沾便肯相隨微月戶庭殘燈簾幙怱怱共惜佳期纔話暫分攜早抱人嬌咽雙淚紅垂畫舸難停翠幃輕別兩依依　別來怎表相思有分香帕子合數松兒紅粉脆痕青牋嫩約丁寧莫遣人知成病也因誰更自言秋杪親去無疑但恐生時注著合有分于飛
　　風流子〈初春〉
　　東風吹碧草年華換行客老滄洲見梅吐舊英栁揺新緑惱人春色還上枝頭寸心亂北隨雲黯黯東逐水悠悠斜日半山暝煙兩岸數聲橫笛一葉扁舟　青門同攜手前歡記渾似夢裏揚州誰念斷腸南陌回首西樓算天長地久有時有盡奈何綿綿此恨無休擬待倩人説與生怕人愁
　　沁園春〈春思〉
　　宿靄迷空膩雲籠日晝景漸長正蘭臯泥潤誰家燕喜蜜脾香少觸處蜂忙盡日無人簾幕掛更風遞遊絲時過牆微雨後有桃愁杏怨紅淚淋浪　風流寸心易感但依依竚立回盡柔腸念小奩瑤鑑重勻絳蠟玉籠金斗時熨沉香栁下相將遊冶處便回首青樓成異鄉相憶事縱蠻牋萬疊難寫微茫
　　醉鄉春〈少㳺謫藤州一日醉野人家作此詞本集不載見於地誌或不識舀字妄改可笑〉
　　喚起一聲人悄衾冷夢寒窗曉瘴雨過海棠開春色又添多少　社甕釀成微笑半缺椰瓢共舀覺傾倒急投牀醉鄉廣大人間小
　　鷓鴣天〈舊刻逸〉
　　枝上流鶯和淚聞新啼痕間舊啼痕一春魚鳥無消息千里闗山勞夢魂　無一語對芳尊安排腸斷到黃昏甫能炙得燈兒了雨打梨花深閉門










　　淮海詞
