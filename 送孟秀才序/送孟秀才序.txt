今年秋，見孟氏子琯於郴，年甚少，禮甚度，手其文一編甚巨。退披其編以讀之，盡其書無有不能，吾固心存而目識之矣。其十月，吾道於衡潭以之荊，累累見孟氏子焉，其所與偕，盡善人長者，吾益以奇之。今將去是而隨舉於京師，雖不有請，猶將強而授之，以就其誌，況其請之煩耶？京師之進士以千數，其人靡所不有，吾常折肱焉，其要在詳擇而固交之。善雖不吾與，吾將強而附；不善雖不吾惡，吾將強而拒：苟如是，其於高爵猶階而升堂，又況其細者耶？
