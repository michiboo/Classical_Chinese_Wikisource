　　古今之載籍繁矣。求其快人心者，歷數代止一二人。就此一二人之身，求其快人心者，終一生止一二事。甚哉！快心之人與快心之事不可多得，有如此也。蓋必我快我心，而後可以快人心。我生平有所鬱鬱不得志於初，深望異日之雲蒸龍變，得大伸其志。而或遭時不偶，齎志以沒，則不快。即稍稍得一伸而不盡伸，則終不快。且我將有所報於人，而不克報；人或有所託於我，而不克如其托，則又不快。以我自揣，不快我心之事凡幾，而及身不能快，至待之後人；今生不能快，至需之來世，則長逝者魂魄私恨無窮。此志士所為仰天椎心而泣血者也。予嘗緬想古今以來，策如蘇秦，而不獲雪敝裘之恥者何限；智如張儀，而不獲報盜璧之冤者何限；臏腳如孫子而不獲制龐涓之命者何限；折肋如范雎，而不獲取魏齊之頭者何限。韓信無蕭何之薦，則一飯之德曷酬；季布無朱家之藏，則千金之諾莫顯；長卿不逢漢帝，則題橋適見笑於王孫；班超不勒燕然，則投筆只受嗤於俗輩；使孤兒早殞於屠氏，則程嬰存趙之念空懷；使高祖見殺於鴻門，則張良為韓之情徒結。彼偶邀天幸，而得遂厥衷，聲施後世，亦極難耳。其他嗟命途之多舛，悲遂命之無時，不可勝數。雖懷瑾握瑜，含詬忍辱，而其人既厄，則名亦弗傳。嗚呼！天實為之，謂之何哉？假當輓世，而有人焉，有願必成，有忿必泄，矢己必表之日星，救人必出之湯火，慷慨淋灕，不留遺憾，斯其快我心而並快人心為何如者！余愛之慕之，樂得而稱述之，因合之曰「快士」，而為之傳雲。
　　　　　　　　　　　　　　　　　　　　　　　五色石主人題
內封左側有小字四行，云：
　　古今妙文所傳，寫恨者居多。太史公曰：《詩三百篇》，大抵皆聖賢發憤之所為作也。然但觀寫恨之文，而不舉文之快者，以宕漾而開發之，則恨從中結，何以得解？必也運掃愁之思，揮得意之筆，翻恨事為快事，轉恨人為快人，然後□□破涕為歡，回悲作喜，則《快士傳》不可不讀□□。
