　　欽定四庫全書　　　　　史部十一
　　浙西水利書　　　　　　地理類四〈河渠之屬〉提要
　　〈臣〉等謹案浙西水利書三卷明姚文灝撰文灝貴溪人成化甲辰進士官工部主事是書以天下財賦仰給東南應天之蘇松常三府浙之杭嘉湖三府環居太湖之傍尤為卑下太湖綿亙數百里受諸州山澗之水散注澱山等湖經松江以入海其稍髙昂者則受杭禾之水達黃浦以入海滛潦時至輒泛溢為患葢以圍田掩遏水勢無所發洩而塘港湮塞故也因取宋至明初年浙西水利者輯為一編大義以開江置閘圍岸為首務而河道及田圍則兼修之其於諸家之言間有筆削棄取如單鍔水利書及任都水水利議答之類則詳其是而畧其非而宋郟氏諸議則以其鑿而不錄葢斟酌形勢頗為詳審不徒採紙上之談雲乾隆四十五年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












　　浙西水利書序
　　三江既入震澤底定者浙西前古之水道也海塘南障三江北折者浙西後世之水勢也與古小異矣水已小異則治不盡同欲盡同所以勞大而功微也夫浙西之於天下重也水利之於浙西又重也故為書焉於宋不取郯議者為其鑿也是故無書不可也然有書而謂盡於書其可哉𢎞治十年冬十月朔旦提督水利工部主事姚文灝題








　　凡例
　　一諸家之書取其是而舍其非如不録宋郟氏諸議及元人置閘篇是也一家之書詳其是而畧其非如刪單書七十二㑹任書十閘金書順形勢正綱領之類是也亦有雖是而重言複出者亦畧之如王徹趙霖李結任古盧熊等議及重修支川運河顧浦崑山塘等記是也又有以常事而飾異名以人者皆所不録如橫竪交淫等水清水渾水等閘五爪龍十翼虎等器是也一郟氏諸議非盡無可取以其大指失之故不得而録也其可取者已畧見於朱秘書治水篇及庸田司水利集而大指之失者則在智者辨之可也
　　一此書四十七篇筆有為筆削有為削非茍然也與我同志者詳考而實驗之自當瞭然固不能以義例盡也


