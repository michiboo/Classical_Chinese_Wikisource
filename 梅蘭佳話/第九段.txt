
梅雪香等同到海棠花下開筵暢飲。雪香起身走到太湖石畔，見牡丹初開，謂桂蕊曰：「此株牡丹顏色甚麗。」桂起身視之曰：「這幾日未到亭前，不覺牡丹也開了。梅君可作詩以賞之。」雪香曰：「不嫌污目聊以應命。」桂蕊遂命菊婢拿文房四寶至。雪香乃拂風味，研龍賓，鋪蠶繭，揮鼠鬚，立成一律云：
白石欄干碧檻邊，鼠姑花放暮春天。
早承綠意三分重，細認紅情一捻妍。
傾國色應多富貴，沉香亭合對神仙。
庸才那有清平調，愧向楊妃寫錦牋。
桂閱畢，笑曰：「君才思敏捷，情致纏綿，倒是青蓮再世，祇愧妾難比楊妃耳。」松呼曰：「雪香在太湖石邊獻醜。」桂遂將詩送與松、竹、柳三人看，復同雪香入席坐定。柳曰：「雪香此詩深情若揭，名花傾國，兩邊俱到，不徒泛詠魏紫、姚黃，妙絕妙絕。」桂曰：「諸君若不吝教，請各作一首。」柳曰：「詠物寫景易，托物言情難。今日之情無如雪香最深，故其詩情景宛合若一，續之便成狗尾續貂矣！」雪香曰：「兄等以我詩在前，不屑再作乎？簸之揚之，糠秕在前，庸何傷？」松曰：「寧為雞口，勿為牛後。」雪香曰：「翠濤尖嘴刺人，吾當用牛刀割之。」合座大笑。竹曰：「月香姊與雪香一樣情深，何不和他一首？」桂曰：「愧無柳絮之才，恐貽君等之笑。」松曰：「先和雪香夢中詩句已見一斑，何不使我輩得窺全貌？」桂乃援筆立成一律：
花多富貴妾多愁，每對花前轉自羞。
祇羨三春增艷麗，誰憐一葉任飄流。
仙葩定有前生福，弱質偏懷半世憂。
何日與花分別去，延賓不上玩花樓。
柳曰：「月香姊情詞俱哀，令人不堪卒讀。」竹曰：「月香之志亦大可悲已。」雪香閉目不語，淚落衫袖。松曰：「『江州司馬青衫濕』，正今日之謂矣！」少時桂曰：「今日君等為追歡尋樂而來，轉因賤妾俚語到弄得不歡不樂。妾有素琴一張，聊獻粗技為君等撫之。」竹曰：「敬聆妙音。」桂乃焚寶鴨香，正襟危坐，橫琴而撫其詞云：
繄仙葩之芳馥兮，托靈根於月府。花自艷夫廣寒兮，香還溢於玉宇。拂天風之淡蕩兮，與霓裳而俱舞。任嫦娥之攀折兮，供吳剛之修斧。何見棄於冰輪兮，辱泥塗於下土。雖清芬其獨異兮，終凡葩以為伍。羞草木之爭妍兮，將同歸於朽腐。欲自出於塵寰兮，問栽培而無主。彼往來之仙客兮，胡不援置於中圃。嗟秋華而冬榮兮，比蓮心而更苦。
柳曰：「我不知音，但覺其聲鏗鏘可聽。」松曰：「曲江聽之而未能知，我與雪香知之而未能精。精此者其惟嶰谷乎？嶰谷你說說看。」竹曰：「如怨如慕如泣如訴。較之孤鸞、寡鵠、別鶴、思歸等曲，更覺悽惻。」桂曰：「此調不彈久矣！」柳曰：「既聆琴音，宜奏別調。琵琶簫管願盡洗耳以聽。」桂復橫笛而吹，竹亦倚歌而和。柳曰：「嶰谷的是妙人。」歌吹既畢，復各舉杯暢飲。
時日已西斜，不覺到午飯後時節了。柳曰：「翠濤等離此有十里之遙，趁早回罷。」於是起身撤筵。桂淒然顧雪香曰：「今日一別，未知有緣再會否？」雪香曰：「如有機緣，亦未可逆料。」松曰：「昔人有云『便牽魂夢從今日，再會嬋娟是何年』，早為雪香寫照。」桂乃折海棠一枝贈雪香，口佔一絕云：
縱留君住不多時，手摺名花贈一枝。
非欲見花如見妾，願君常記夢中詩。
松笑曰：「月香姊未二句以縱為擒，真善於擒者矣！」竹曰：「我又得一詩題。」松曰：「何題？」竹曰：「贈海棠送別有感。」松笑曰：「題目甚佳。」柳曰：「嶰谷何不作詩以紀之？」竹即口佔一絕：
未別難期別後緣，海棠持贈意纏綿。
分明一樣嬌紅色，纖手摺來花更鮮。
松笑曰：「如嶰谷言，海棠經月香一折，亦真僥幸。」雪香曰：「月香姊贈別以海棠，我無以為贈，奈何？」柳曰：「贈以詩可也。」雪香遂成一律：
從無縈絆到於今，此際情懷轉莫禁。
定是三生曾識面，因教一見遂銘心。
憐卿意態真難擬，何日風流得再尋。
珍重海棠持贈我，夢魂猶自繞花陰。
松曰：「我亦作詩一首，以紀雪香與桂姊相慕之情。」
果是銷魂絕世姿，能令酸子亦情痴。
芳容未睹心曾醉，幻夢先徵事更奇。
寂寞應憐蘇簡簡，聲名不羨李師師。
鏡湖春色堪留戀，無那王郎送別時。
竹曰：「曲江，我輩得遇國色，亦是一時快事。恐今日一別，勝筵難再。我與你各作一詩，以記鴻爪雪泥可也。」柳曰：「雪香、翠濤俱有投贈，你我又安得寂然。」竹乃成一律云：
銷魂院裏見嬋娟，正是春逢上巳天。
修褉未嘗非盛事，留情或恐是前緣。
風飄片葉卿難定，愁鎖雙蛾我亦憐。
卻怪荼䕷花架底，海棠祇為一人妍。
柳作一律云：
去歲曾從院裏行，而今兩度見芳卿。
花雖艷麗心常淡，境是繁榮夢轉清。
但有遭逢皆陌路，不曾容易動芳情。
梅郎底事初相識，一見便同葵藿傾。
桂曰：「君等珠玉，賤妾當盥薔薇露，時時捧讀以勿忘今日垂憐之意，區區微衷本欲一一酬和，無如駒隙促人，恐礙君等行路。」柳曰：「日雲暮矣！」松曰：「子其行乎！」竹曰：「好，對得敏捷。」桂蕊乃送四人出，與雪香灑淚而別。
鴇兒謂桂曰：「往日的客，從未象這四人盤桓一天的。」桂曰：「他客正恐揮之不去，如今日尚慮挽之不留。」鴇兒曰：「接客要如此用情纔好。」桂曰：「自有分別。」言畢，桂向延秋館裏面去。
