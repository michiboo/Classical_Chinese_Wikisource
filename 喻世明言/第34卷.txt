
　　　　勸人休誦經，念甚消災咒。
　　　　經咒總慈悲，冤業如何救？
　　　　種麻還得麻，種豆還得豆。
　　　　報應本無私，作了還自受。
　　這八句言語，乃徐神翁所作，言人在世，積善逢善，積惡逢惡。古人有云：積金以遺子孫，子孫未必能守；積書以遺子孫，子孫未必能讀；不如積陰德於冥冥之中，以為子孫長久之計。昔日孫叔敖曉出，見兩頭蛇一條，橫截其路。孫叔敖用磚打死而埋之。歸家告其母曰：「兒必死矣。」母曰：「何以知之？」敖曰：「嘗聞人見兩頭蛇者必死，兒今日見之。」
　　母曰：「何不殺乎？」叔敖曰：「兒已殺而埋之，免使後人再見，以傷其命，兒寧一身受死。」母曰：「兒有救人之心，此乃陰騭，必然不死。」後來叔敖官拜楚相。今日說一個秀才，救一條蛇，亦得後報。
　　南宋神宗朝熙寧年間，汴梁有個官人，姓李，名懿，由杞縣知縣，除僉杭州判官。本官世本陳州人氏，有妻韓氏。子李元，字伯元，學習儒業。李懿到家收拾行李，不將妻子，只帶兩個僕人，到杭州赴任。在任倏忽一年，猛思子李元在家攻書，不知近日學業如何？寫封家書，使王安往陳州，取孩兒李元來杭州，早晚作伴，就買書籍。王安辭了本官，不一日，至陳州，參見恭人，呈上家書。書院中喚出李元，令讀了父親家書，收拾行李。李元在前曾應舉不第，近日琴書意懶，止遊山玩水，以自娛樂。聞父命呼召，收拾琴劍書箱，拜辭母親，與王安登程。沿路覓船，不一日，到揚子江。李元看了江山景物，觀之不足，乃賦詩曰：西出崑崙東到海，驚濤拍岸浪掀天。
　　　　月明滿耳風雷吼，一派江聲送客船。
　　渡江至潤州，迤邐到常州，過蘇州，至吳江。
　　是日申牌時分，李元舟中看見吳江風景，不減瀟湘圖畫，心中大喜，令梢公泊舟近長橋之側。元登岸上橋，來垂虹亭上，憑欄而坐，望太湖晚景。李元觀之不足，忽見橋東一帶粉牆中有殿堂，不知何所。卻值漁翁卷網而來，揖而問之：「橋東粉牆，乃是何家？」漁人曰：「此三高士祠。」李元問曰：「三高何人也？」漁人曰：「乃范蠡、張翰、陸龜蒙三個高士。」
　　元喜，尋路渡一橫橋，至三高士祠。入側門，觀石碑。上堂，見三人列坐，中范蠡，左張翰，右陸龜蒙。李元尋思間，一老人策杖而來。問之，乃看祠堂之人。李元曰：「此祠堂幾年矣？」老人曰：「近千餘年矣。」元曰：「吾聞張翰在朝，曾為顯官，因思鱸魚蓴菜之美，棄官歸鄉，徹老不仕，乃是急流中勇退之人，世之高士也。陸龜蒙絕代詩人，隱居吳淞江上，惟以養鴨為樂，亦世之高士。此二人立祠，正當其理。范蠡乃越國之上卿，因獻西施於吳王夫差，就中取事，破了吳國。
　　後見越王義薄，扁舟遨遊五湖，自號鴟夷子。此人雖賢，乃吳國之仇人，如何於此受人享祭？」老人曰：「前人所建，不知何意。」李元於老人處借筆硯，題詩一絕於壁間，以明鴟夷子不可於此受享。詩曰：地靈人傑夸張陸，共預清祠事可宜。
　　　　千載難消亡國恨，不應此地著鴟夷。
　　題罷，還了老人筆硯，相辭出門。見數個小孩兒，用竹杖於深草中戲打小蛇。李元近前視之，見小蛇生得奇異，金眼黃口，赭身錦鱗，體如珊瑚之狀，腮下有綠毛，可長寸余。
　　其蛇長尺餘，如瘦竹之形。元見尚有游氣，慌忙止住小童休打：「我與你銅錢百文，可將小蛇放了，賣與我。」小童簇定要錢。李元將朱蛇用衫袖包裹，引小童到船邊，與了銅錢自去。喚王安開書箱取艾葉煎湯，少等溫貯於盤中，將小蛇洗去污血。命梢公開船，遠望岸上草木茂盛之處，急無人到，就那裏將朱蛇放了。蛇乃回頭數次，看著李元。元曰：「李元今日放了你，可於僻靜去處躲避，休再教人見。」朱蛇游入水中，穿波底而去。李元令移舟望杭州而行。
　　三日已到，拜見父親，言訖家中之事。父問其學業，李元一一對答，父心甚喜。在衙中住了數日，李元告父曰：「母親在家，早晚無人侍奉，兒欲歸家，就赴春眩」父乃收拾俸余之資，買些土物，令元回鄉，又令王安送歸。行李已搬下船，拜辭父親，與王安二人離了杭州。出東新橋官塘大路，過長安壩，至嘉禾，近吳江。從舊歲所觀山色湖光，意中不舍。
　　到長橋時，日已平西，李元教暫住行舟，且觀景物，宿一宵來早去就橋下灣住船，上岸獨步。上橋，登垂虹亭，憑闌佇目。遙望湖光瀲灩，山色空濛。風定漁歌聚，波搖雁影分。
　　正觀玩間，忽見一青衣小童，進前作揖，手執名榜一紙，曰：「東人有名榜在此，欲見解元，未敢擅便。」李元曰：「汝東人何在？」青衣曰：「在此橋左，拱聽呼喚。」李元看名榜紙上一行書云：「學生朱偉謹謁。」元曰：「汝東人莫非誤認我乎？」
　　青衣曰：「正欲見解元，安得誤耶！」李元曰：「我自來江左，並無相識，亦無姓朱者來往為友，多敢同姓者乎？」青衣曰：「正欲見通判相公李衙內李伯元，豈有誤耶！」李元曰：「既然如此，必是斯文，請來相見何礙。」
　　青衣去不多時，引一秀才至，眉清目秀，齒白唇紅，飄飄然有凌雲之氣。那秀才見李元先拜，元慌忙答禮。朱秀才曰：「家尊與令祖相識甚厚，聞先生自杭而回，特命學生伺候已久。倘蒙不棄，少屈文旆，至舍下與家尊略敘舊誼，可乎？」
　　李元曰：「元年幼，不知先祖與君家有舊，失於拜望，幸乞恕察。」朱秀才曰：「蝸居只在咫尺，幸勿見卻。」李元見朱秀才堅意叩請，乃隨秀才出垂虹亭。至長橋盡處，柳陰之中，泊一畫舫，上有數人，容貌魁梧，衣裝鮮麗。邀元下船，見船內五彩裝畫，裀褥舖設，皆極富貴。元早驚異。朱秀才教開船，從者蕩槳，舟去如飛，兩邊攪起浪花，如雪飛舞。
　　須臾之間，船已到岸，朱秀之請李元上岸。元見一帶松柏，亭亭如蓋，沙草灘頭，擺列著紫衫銀帶約二十餘人，兩乘紫藤兜轎。李元問曰：「此公吏何府第之使也？」朱秀才曰：「此家尊之所使也，請上轎，咫尺便是。」李元驚惑之甚，不得已上轎，左右呵喝入松林。
　　行不一里，見一所宮殿，背靠青山，面朝綠水。水上一橋，橋上列花石欄干，宮殿上蓋琉璃瓦，兩廊下皆搗紅泥牆壁。朱門三座，上有金字牌，題曰「玉華之宮」。轎至宮門，請下轎。李元不敢那步，戰栗不已。宮門內有兩人出迎，皆頭頂貂蟬冠，身披紫羅襴，腰系黃金帶，手執花紋簡，進前施禮，請曰：「王上有命，謹請解元。」李元半晌不能對答。朱秀才在側曰：「吾父有請，慎勿驚疑。」李元曰：「此何處也？」
　　秀才曰：「先生到殿上便知也。」李元勉強隨二臣宰行，從東廊歷階而進。上月臺，見數十個人皆錦衣，簇擁一老者出殿上。其人蟬冠大袖，朱履長裾，手執玉圭，進前迎迓。李元慌忙下拜。王者命左右扶起。王曰：「坐邀文旆，甚非所宜，幸沐來臨，萬乞情耍」李元但只唯唯答應而已。左右迎引入殿，王升御座，左手下設一繡墩，請解元登席。元再拜於地，曰：「布衣寒生，王上御前，安敢侍坐？」王曰：「解元於吾家有大恩，今令長男邀請至此，坐之何礙。」二臣宰請曰：「王上敬禮，先生勿辭。」李元再三推卻，不得已低首躬身，坐於繡墩。王乃喚小兒來拜恩人。
　　少頃，屏風後宮女數人，擁一郎君至。頭戴小冠，身穿絳衣，腰系玉帶，足躡花靴，面如傅粉，唇似塗脂，立於王側。王曰：「小兒外日游於水際，不幸為頑童所獲；若非解元一力救之，則身為齏粉矣。眾族感戴，未嘗忘報。今既至此，吾兒可拜謝之。」小郎君近前下拜，李元慌忙答禮。王曰：「君是吾兒之大恩人也，可受禮。」命左右扶定，令兒拜訖。李元仰視王者滿面虯髯，目有神光，左右之人，形容皆異，方悟此處是水府龍宮，所見者龍君也；傍立年少郎君，即向日三高士祠後所救之小蛇也。元慌忙稽顙，拜於階下。王起身曰：「此非待恩人處，請入宮殿後，少進杯酌之禮。」
　　李元隨王轉玉屏，花磚之上，皆舖繡褥，兩傍皆繃錦步障。出殿後，轉行廊，至一偏殿。但見金碧交輝，內列龍燈鳳燭，玉爐噴沉麝之香，繡幕飄流蘇之帶。中設二座，皆是蛟綃擁護，李元驚怕而不敢坐。王命左右扶李元上座。兩邊仙音繚繞，數十美女，各執樂器，依次而入。前面執寶杯盤進酒獻果者，皆絕色美女。但聞異香馥郁，瑞氣氤氳，李元不知手足所措，如醉如痴。王命二子進酒，二子皆捧觴再拜。
　　臺上果卓，佇目觀之，器皿皆是玻璃、水晶、琥珀、瑪瑙為之，曲盡巧妙，非人間所有。王自起身與李元勸酒，其味甚佳，餚饌極多，不知何物。王令諸宰臣輪次舉杯相勸，李元不覺大醉，起身拜王曰：「臣實不勝酒矣。」俯伏在地而不能起。王命侍從扶出殿外，送至客館安歇。
　　李元酒醒，紅日已透窗前。驚起視之，房內床榻帳幔，皆是蚊綃圍繞。從人安排洗漱已畢，見夜來朱秀才來房內相邀，並不穿世之儒服，裹球頭帽，穿絳綃袍，玉帶皂靴，從者各執斧鉞。李元曰：「夜來大醉，甚失禮儀。」朱偉曰：「無可相款，幸乞情耍父王久等，請恩人到偏殿進膳。」引李元見王，曰：「解元且寬心懷，住數日去亦不遲。」李元再拜曰：「荷王上厚意。家尊令李元歸鄉侍母，就赴春選，日已逼近。更兼僕人久等，不見必憂；倘回杭報父得知，必生遠慮。因此不敢久留，只此告退。」王曰：「既解元要去，不敢久留。雖有纖粟之物，不足以報大恩，但欲者當一一奉納。」李元曰：「安敢過望，平生但得稱心足矣。」王笑曰：「解元既欲吾女為妻，敢不奉命。但三載後，須當復回。」王乃傳言，喚出稱心女子來。
　　須臾，眾侍女簇擁一美女至前，元乃偷眼視之，霧鬢雲鬟，柳眉星眼，有傾國傾城之貌，沉魚落雁之容。王指此女曰：「此是吾女稱心也。君既求之，願奉箕帚。」李元拜於地曰：「臣所欲稱心者，但得一舉登科，以稱此心，豈敢望天女為配偶耶？」王曰：「此女小名稱心，既以許君，不可悔矣。若欲登科，只問此女，亦可辦也。」王乃喚朱偉送此妹與解元同去。李元再拜謝。
　　朱偉引李元出宮，同到船邊，見女子已改素妝，先在船內。朱偉曰：「塵世阻隔，不及親送，萬乞保重。」李元曰：「君父王，何賢聖也？願乞姓名。」朱偉曰：「吾父乃西海群龍之長，多立功德，奉玉帝敕命，令守此處。幸得水潔波澄，足可榮吾子孫。君此去切不可泄漏天機，恐遭大禍。吾妹處亦不可問仔細。」元拱手聽罷，作別上船。朱偉又將金珠一包相送。但耳畔聞風雨之聲，不覺到長橋邊。從人送女子並李元登岸，與了金珠，火急開船，兩槳如飛，倏忽不見。
　　李元似夢中方覺，回觀女子在側，驚喜。元語女子曰：「汝父令汝與我為夫婦，你還隨我去否？」女子曰：「妾奉王命，令吾侍奉箕帚，但不可以告家中人。若泄漏，則妾不能久住矣。」李元引女子同至船邊，僕人王安驚疑，接入舟中曰：「東人一夜不回，小人何處不尋？竟不知所在。」李元曰：「吾見一友人，邀於湖上飲酒，就以此女與我為婦。」王安不敢細問情由，請女子下船，將金珠藏於囊中，收拾行船。
　　一路涉河渡壩，看看來到陳州。升堂參見老母，說罷父親之事，跪而告曰：「兒在途中娶得一婦，不曾得父母之命，不敢參見。」母曰：「男婚女聘，古之禮也。你既娶婦，何不領歸？」母命引稱心女子拜見老母，合家大喜。自搬回家，不過數日，已近試期。
　　李元見稱心女子聰明智慧，無有不通，乃問曰：「前者汝父曾言，若欲登科，必問於汝。來朝吾人試院，你有何見識教我？」女子曰：「今晚吾先取試題，汝在家中先做了文章，來日依本去寫。」李元曰：「如此甚妙，此題目從何而得？」女子曰：「吾閉目作用，慎勿窺戲。」李元未信。女子歸房，堅閉其門。但聞一陣風起，簾幕皆卷。約有更余，女子開戶而出，手執試題與元。元大喜，恣意檢本，做就文章。來日入院，果是此題，一揮而出。後日亦如此，連三場皆是女子飛身入院，盜其題目。待至開榜，李元果中高科，初任江州僉判，閭里作賀，走馬上任。一年，改除奏院。三年任滿，除江南吳江縣令。引稱心女子並仆從五人，辭父母來本處之任。
　　到任上不數日，稱心女子忽一日辭李元曰：「三載之前，為因小弟蒙君救命之恩，父母教奉箕帚。今已過期，即當辭去，君宜保重。」李元不舍，欲向前擁抱，被一陣狂風，女子已飛於門外，足底生雲，冉冉騰空而去。李元仰面大哭。女子曰：「君勿誤青春，別尋佳配。官至尚書，可宜退步。妾若不回，必遭重責。聊有小詩，永為表記。」空中飛下花箋一幅，有詩云：三載酬恩已稱心，妾身歸去莫沉吟。
　　　　玉華宮內浪埋雪，明月滿天何處尋？
　　李元終日悒怏。後三年官滿，回到陳州，除秘書，王丞相招為婿，累官至吏部尚書。直至如今，吳江西門外有龍王廟尚存，乃李元舊日所立。有詩云：昔時柳毅傳書信，今日李元逢稱心。
　　　　惻隱仁慈行善事，自然天降福星臨。
