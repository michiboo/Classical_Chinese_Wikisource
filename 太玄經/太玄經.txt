馴乎玄。渾行無窮正象天。陰陽㘩參，以一陽乘一統。萬物資形。方州部家。三位疏成。曰陳其九九。以爲數生。贊上群綱。乃綜乎名。八十一首。歲事咸貞。
盛哉日乎。炳明離章。五色淳光。夜則測陰。晝則測陽。晝夜之測。或否或臧。陽推五福以類升。陰幽六極以類降。升降相關。大貞乃通。經則有南有北。緯則有西有東。巡乘六甲。輿鬥相逢。曆以記歲。而百穀時雍。
𝌆中。陽氣潛萌於黃宮。信無不在乎中。
初一。崑崙磅礴。幽。測曰。崑崙磅礴。思之貞也。
次二。神戰於玄。其陳陰陽。測曰。神戰於玄。善惡並也。
次三。龍出於中。首尾信。可以爲中庸。測曰。龍出於中。見其造也。
次四。庳虛無因。大受性命。否。測曰。庳虛之否。不能大受也。
次五。日正於天。利用其辰作主。測曰。日正於天。貴當位也。
次六。月闕其摶。不如開明於西。測曰。月闕其摶。賤始退也。
次七。酋酋。火魁頤。水包貞。測曰。酋酋之包。任臣則也。
次八。黃不黃。覆秋常。測曰。黃不黃。失中德也。
上九。顛靈氣形反。測曰。顛靈之反。時不克也
𝌇周。陽氣周神而反乎始。物繼其彙。
初一。還於天心。何德之僭。否。測曰。也還心之否。中不恕也。
次二。植中樞。周無隅。測曰。植中樞。立督慮也。
次三。出我入我。吉凶之魁。測曰。出我入我不可不懼也。
次四。帶其鈎鞶。錘以玉環。測曰。帶其鈎鞶。自約束也。
次五。土中其廬。設其金輿。厥戒渝。測曰。廬金戒渝。小人不克也。
次六。信周其誠。上亨於天。測曰。信周其誠。上通也。
次七。豐淫見其朋還於蒙。不克從。測曰。豐淫見朋。不能從也。
次八。還過躬外。其禍不大。測曰。還過躬外。禍不中也。
上九。還於喪。或棄之行。測曰。還於喪。其道窮也。
𝌈礥。陽氣微動。動而礥礥。物生而難。
初一。黃純於潛。不見其畛。藏郁於泉。測曰。黃純於潛。化在嘖也。
次二。黃不純。屈於根。測曰。黃不純。失中適也。
次三。赤子扶扶。元貞有終。測曰。赤子扶扶。父母詹也。
次四。拔我不德。以力不克。測曰。拔我不德。力不堪也。
次五。拔車山淵。宜於大人。測曰。拔車山淵。大位力也。
次六。將其車。入於丘虛。測曰。將車入虛。道不得也。
次七。出險登丘。或牽之牛。測曰。出險登丘。莫之代也。
次八。車不拔。骭軸折。測曰。車不拔。躬自賊也。
上九。崇崇高山。下有川波其人有輯航。可與過其。測曰。高山大川。不輯航不克也。
𝌉閑。陽氣閑於陰。礥然物咸見閑。
初一。蛇伏於泥。無雄有雌。終莫受施。測曰。蛇伏於泥。君不君也。
次二。閑其藏。固珍寶。測曰。閑其藏。中心淵也。
次三。關無鍵。舍金管。測曰。關無鍵。盜入門也。
次四。拔我輗軏。小得利小征。測曰。拔我輗軏。貴以信也。
次五。礥而閑而。拔我奸而。非石如石。厲。測曰。礥閑如石。其敵堅也。
次六。閑黃垁。席金笫。測曰。閑黃垁。以固德也。
次七。跙跙。閑於遽篨。或寢之廬。測曰。跙跙之閑惡在舍也。
次八。赤臭播關。大君不閑。克國乘家。測曰。赤臭播關。恐入室也。
上九。閑門以終。虛。測曰。閑門以虛。終不可實也。
𝌊少。陽氣澹然施於淵物謙然能自韯。
初一。冥自少。眇于謙。測曰。冥自少。不見謙也。
次二。自少不至。懷其恤。測曰。自少不至。謙不誠也。
次三。動韯其得。人主之式。測曰。韯其得。其謙貞也。
次四。貧貧。或妄之振。測曰。貧貧妄振。不能守正也。
次五。地自沖。下於川。測曰。地自沖。人之所聖也。
次六。少持滿。今盛後傾。測曰。少持滿何足盛也。
次七。貧自究。利用見富。測曰。貧自究。富之聘也。
次八。貧不貧。人莫之振。測曰。貧不貧。何足敬也。
上九。密雨溟沐。潤於枯瀆。三日射穀。測曰。密雨射穀。謙之敬也。
𝌋戾。陽氣孚微。物各乖離。而觸其類。
初一。虛既邪。心有傾。測曰。虛邪心傾懷不正也。
次二。正其腹。引其背。酋貞。測曰。正其腹。中心定也。
次三。戾其腹。正其背。測曰。戾腹正背。中外爭也。
次四。夫妻反道。維家之保。測曰。夫妻反道各有守也。
次五。東南射兕。西北其矢。測曰。東南射兕。不得其首也。
次六。準繩規矩。不同其施。測曰。準繩規矩。乖其道也。
次七。女不女。其心予。覆夫諝。測曰。女不女。大可醜也。
次八。殺生相午。中和其道。測曰。殺生相午。中爲界也。
上九。倉靈之雌。不同宿而離失則歲之功乖。測曰。倉靈之雌。失作敗也。
𝌌上。陽氣育物於下。咸射地而登乎上。
初一。上其純心。挫厥鏩鏩。測曰。上純其心。和以悅也。
次二。上無根。思登於天。穀在於淵。測曰。上無根。不能自活也。
次三。出於幽谷。登於茂木。思其珍榖。測曰。出穀登木。知方向也。
次四。卽上不貞。無根繁榮。孚虛名。測曰。卽上不貞。妄升也。
次五。鳴鶴升自深澤。階天不作。測曰。鳴鶴不作有諸中也。
次六。升於堂。顛衣到裳。廷人不慶。測曰。升堂顛到。失大衆也。
次七。升於顛台。或拄之材。測曰。升台得拄。輔拂堅也。
次八。升於高危。或斧之梯。測曰：升危斧梯。失士民也。
上九。棲於菑初亡後得基。測曰。棲菑得基後得人也。
𝌍幹。如人鑽乎堅。鉿然有穿。
初一。丸鑽鑽於內隟厲。測曰。丸鑽於內。轉丸非也。
次二。以微幹正。維用軌命。測曰。以微幹正。維大諫微也。
次三。箝鍵挈挈。匪貞。測曰。箝鍵挈挈。幹祿回也。
次四。幹言入骨。時貞。測曰。幹骨之時。直其道也。
次五。蚩蚩。幹於丘飴。或錫之壞。測曰。蚩蚩之幹錫不好也。
次六。幹幹於天貞馴。測曰。幹幹之貞。順可保也。
次七。河戟解解。遘。測曰。河戟解解。不容道也。
次八。赤舌燒城。吐水於缾。測曰。赤舌燒城。君子以解祟也。
上九。幹於浮雲。從墜於天。測曰。幹於浮雲。乃從天墜也。
𝌎𤕠。陽氣強內而弱外。物咸扶而進乎大。
初一。自我匍匐。好是冥德。測曰。匍匐冥德。若無行也。
次二。熒狩狧狧。不利有攸往。測曰。滎狩狧狧。多欲往也。
次三。卉炎於狩。宜於丘陵。測曰。卉炎丘陵。短臨長也。
次四。狩於酒食。肥無譽。測曰。狩於酒食。仕無方也。
次五。狩有足。託堅榖。測曰。狩有足。位正當也。
次六。獨狩逝逝。利小不利大。測曰。獨狩逝逝。不可大也。
次七。白日臨辰。可以卒其所聞。測曰。白日臨辰。老得勢也。
次八。蚤虱之狩。厲。測曰。蚤虱之狩。不足賴也。
上九。全狩。絭其首尾。臨於淵。測曰。全狩之絭恐遇害也。
𝌏羨。陽氣贊幽。推包羨爽。未得正行。
初一。羨於初其次迂塗。測曰。羨於初後難正也。
次二。羨於微。克復可以爲儀。測曰。羨微克復。不遠定也。
次三。羨於塗。不能直如。測曰。羨於塗。不能直行也。
次四。羨權正。吉人不幸。測曰。羨權正。善反常也。
次五。孔道夷如。蹊路微如。大輿之憂。測曰。孔道之夷。奚不遵也。
次六。大虛既邪。或直之。或翼之。得矢夫。測曰。虛邪實夫。得賢臣也。
次七。曲其故。迂其塗厲之訓。測曰。曲其故。爲作意也。
次八。羨其足濟於溝瀆。面貞。測曰。羨其足。避凶事也。
上九。車軸折。其衡抈。四馬就括。高人吐血。測曰。軸折吐血。不可悔也。
𝌐差。陽氣蠢辟於東。帝由羣雍。物差其容。
初一。微失自攻。端。測曰。微失自攻。人未知也。
次二。其所好。將以致其所惡。測曰。其所好。漸以差也。
次三。其亡其亡將至於暉光。測曰。其亡其亡震自衛也。
次四。過小善善。不克。測曰。過小善。不能至大也。
次五。過門折入。得彼中行。測曰。過門折入。近複還也。
次六。大跌。過其門。不入其室。測曰。大跌不入誠可患也。
次七。累卵業嶪。懼貞安。測曰。累卵業業。自危作安也。
次八。足累累。其步躟躍。輔銘滅麋。測曰。足累累。履過不還也。
上九。過其枯城或櫱青青。測曰。過其枯城。改過更生也。
𝌑童。陽氣始窺。物僮然咸未有知。
初一。顓童不寤。會我蒙昏。測曰。顓童不寤。恐終晦也。
次二。錯於靈蓍。焯於龜資出泥入脂。測曰。錯蓍焯龜。比光道也。
次三。東辰以明。不能以行。測曰。東辰以明。奚不逝也。
次四。或後前夫。先錫之光。測曰。或後前夫。先光大也。
次五。蒙柴求兕。其得不美。測曰。蒙柴求兕。得不慶也。
次六。大開惟幕。以引方客。測曰。大開惟幕。覽衆明也。
次七。修侏侏。比於朱儒。測曰。洙侏之修無可爲也。
次八。或擊之。或刺之。修其玄鍳。渝。測曰。擊之刺之。過以衰也。
上九。童麋觸犀。灰其首。測曰。童麋觸犀。還自累也。
𝌒增。陽氣蕃息。物則增益。日宣而殖。
初一。聞貞增默。外人不得。測曰。聞貞增默。識內也。
次二。不增其方。而增其光。冥。測曰。不增其方。徒飾外也。
次三。木以止漸增。測曰。木止漸增。不可蓋也。
次四。要不克。或增之戴。測曰。要不克。可敗也。
次五。澤庳其容。衆潤攸同。測曰。澤庳其容。謙虛大也。
次六。朱車燭分。一日增我三千。君子慶。小人傷。測曰。朱車之增小人不當也。
次七。增其高。刃其峭。丘貞。測曰。増高刃峭。於損皆行也。
次八。兼貝以役。往益來。測曰。兼貝以役前慶後亡也。
上九。崔嵬不崩。賴彼岟崥。測曰。羣士橿橿也。
𝌓銳。陽氣岑以銳。物之生也咸專一而不二。
初一。蟹之郭索。後引黃泉。測曰。蟹之郭索。心不一也。
次二。銳一無不達。測曰。執道必也。
次三。狂銳蕩。測曰。狂銳之蕩。不能處一也。
次四。銳於時。無不利。測曰。銳於時。得其適也。
次五。銳其東。忘其西。見其背。不見其心。測曰。銳東忘西不能迴避也。
次六。銳醜。含於五軌萬鍾。貞。測曰。銳於醜。福祿無量也。
次七。銳於利忝惡至。測曰。銳於利。辱在一方也。
次八。銳其銳。救其敗。測曰。銳其銳。恐轉作殃也。
上九。陵崢岸峭。陁。測曰。陵崢岸峭。銳極必崩也。
𝌔達。陽氣枝枝條出。物莫不達。
初一。中冥獨達。迥迥不屈。測曰。中冥獨達內曉無方也。
次二。迷腹達目。迷腹達目以道不明也。
次三。蒼木維流。厥美可以達於瓜苞。測曰。蒼木維流。內恕以量也。
次四。小利小達。大迷。扁扁不救。測曰。小達大迷。獨曉隅方也。
次五。達於中衢。小大無迷。測曰。達於中衢。道四通也。
次六。大達無畛。不要止洫作。否。測曰。大達無畛。不可徧從也。
次七。達於砭割。前亡後賴。測曰。達於砭割。終以不廢也。
次八。迷目達腹。測曰。迷目達腹。外惑其內也。
上九。達於咎。貞終譽。測曰。達咎終譽。善以道退也。
𝌕交。陽交於陰。陰交於陽物登明堂。矞矞皇皇
初一。冥交於神齊。不以其貞。測曰。冥交不貞。懷非含慚也。
次二。冥交有孚。明如。測曰。冥交之孚。信接神明也。
次三。交於木石。測曰。交於木石不能向人也。
次四。往來熏熏。得亡之門。測曰。往來熏熏。與神交行也。
次五。交於鶯猩。不獲其榮。測曰。交於鶯猩。鳥獸同方也。
次六。大圈閎閎。小圈交之我有靈餚。與爾餚之。測曰。小大之交待煥光也。
次七。交於鳥鼠。費其資黍。測曰。交於鳥鼠。徒費也。
次八。戈矛往來以其貞不悔。測曰。戈矛往來征不可廢也。
上九。交於戰伐。不貞覆於城猛則噉。測曰。交於戰伐。奚可遂也。
𝌖䎡。陽氣能剛能柔。能作能休。見難而縮。
初一。赤卉方銳。利進以退。測曰。赤卉方銳。退以動也。
次二。䎡其心。作疾。測曰。䎡其心。中無勇也。
次三。䎡其。守其節。雖勿肆。終無拂。測曰。䎡其。體不可肆也。
次四。䎡其哇。三歲不噣。測曰。䎡哇不噣。時數失也。
次五。黃菌不誕。俟於慶雲。測曰。黃菌不誕。俟求耦也。
次六。縮失時。或承之菑。測曰。縮失時。坐逋後也。
次七。詘其節。執其術。共所歾。測曰。詘節共歾。內有主也。
次八。窾枯木。丁沖振其枝。小人有耎。三卻鈎羅。測曰。窾木之振小人見侮也。
上九。悔縮。往去來複。測曰。悔縮之複。得在後也。
𝌗傒。陽氣有傒。可以進而進。物鹹得其願。
初一。冥賊傒天。凶。測曰。冥賊之傒。時無吉也。
次二。冥德傒天。昌。測曰。冥德之傒。昌將日也。
次三。傒後時。測曰。徯而後之。解也。
次四。詘其角。直其足維以傒穀。測曰。屈角直足。不伎刺也。
次五。大爵集於宮庸。小人庳傒空。測曰。宮庸之爵。不可空得也。
次六。傒福貞貞。食於金。測曰。傒福貞貞。正可服也。
次七。傒禍介介。凶人之郵。測曰。傒禍介介。輿禍期也。
次八。不禍禍。傒天活我。測曰。禍不禍。非厥訧也。
上九。傒尫尫。天撲之顙。測曰。傒尫之撲。終不可治也。
𝌘從。陽躍於淵、於澤、于田、於嶽。物企其足。
初一。日幽嬪之。月冥隨之。基。測曰。日冥月隨。臣應基也。
次二。方出旭旭。朋從爾醜。測曰。方出朋從。不知所之也。
次三。人不攻之。自然證。測曰。人不攻之。自然證也。
次四。鳴從不藏。有女承其血匡。亡。測曰。鳴從之亡。奚足朋也。
次五。從水之科。滿。測曰。從水之科。不自越也。
次六。從其目。失其腹。測曰。從目失腹。欲丕從也。
次七。拂其惡。從其淑。雄黃食肉。測曰。拂惡從淑。救凶也。
次八。從不淑。禍飛不逐。測曰。從不淑。禍不可訟也。
上九。從徽徽。乃升於階。終。測曰。從徽徽。後得功也。
𝌙進。陽引而進。物出溱溱。開明而前。
初一。冥進否。作退母。測曰。冥進否。邪作退也。
次二。進以中刑。大人獨見。測曰。進以中刑。刑不可外也。
次三。狂章章。不得中行。測曰。狂章章。進不中也。
次四。日飛懸陰。萬物融融。測曰。日飛懸陰。君道隆也。
次五。進以欋疏。或杖之扶。測曰。進以欋疏。制於宗也。
次六。進以高明。受址無疆。測曰。進以高明。其道迂也。
次七。進非其以。聽咎窒耳。測曰。進非其以。毀滋章也。
次八。進於淵。君子用船。測曰。進淵用船。以道行也。
上九。逆馮山川。三歲不還。測曰。逆馮山川。終不可長也。
𝌚釋。陽氣和震。圜煦釋物。咸稅其枯。而解其甲。
初一。動而無名酋。測曰。動而無名不可得名也。
次二。動於向景。測曰。動於向景。不足觀聽也。
次三。風動雷興。從其高崇。測曰。風動雷興動有爲也。
次四。動之丘陵。失澤朋。測曰。動之丘陵。失下危也。
次五。和釋之脂。四國之夷。測曰。和釋之脂。民說無疆也。
次六。震於庭。喪其和貞。測曰。震於庭。和正俱亡也。
次七。震震不侮。濯漱其訽。測曰。震震不侮。解恥無方也。
次八。震於利顛仆死。測曰。震於利。與死行也。
上九。今獄後穀。終說桎梏。測曰。今獄後谷。於彼釋殃也。
𝌛格。陽乞內壯。能格乎羣陰。攘而卻之。
初一。格內善。失貞類。測曰。格內善。中不宵也。
次二。格內惡。幽貞。測曰。格內惡。幽貞妙也。
次三。裳格鞶鈎。渝。測曰。裳格鞶鈎。無以制也。
次四。畢格禽。鳥之貞。測曰。畢格禽。正法位也。
次五。膠漆釋。弓不射。角不離。測曰。膠漆釋。信不結也。
次六。息金消石。往小來奕。測曰。息金消石。美日大也。
次七。格其珍類。龜縞厲。測曰。格其珍類。無以自匡也。
次八。格彼鞶堅。君子得時小人鬄憂。測曰。格彼鞶堅。誼不得行也。
上九。郭其目。鱎其角。不庳其體。濮。測曰。郭目鱎角。還自傷也。
𝌜夷：陽氣傷𨲞。陰無救瘣。物則平易。
初一。載幽貳。執夷內。測曰。載幽執夷。易其內也。
次二。陰夷。冒於天罔。測曰。陰夷冒罔。疏不失也。
次三。柔。嬰兒於號。三日不嗄。測曰。嬰兒於號。中心和也。
次四。夷其牙。或。飲之徒。測曰。夷其牙。食不足嘉也。
次五。中夷。無不利。測曰。中夷之利。其道多也。
次六。夷於廬。其宅丘虛。測曰。夷幹廬。厥得亡也。
次七。幹柔幹弱。離木艾金。夷。測曰。幹柔。柔勝強也。
次八。夷其角。厲。測曰。夷其角。以威傷也。
上九。夷其耇。利敬病年。貞。測曰。夷耇之貞懸事向也。
𝌝樂。陽氣出奧。舒疊得以和淖。物咸喜樂。
初一。獨樂款款。及不遠。測曰。獨樂款款。淫其內也。
次二。樂不可支。辰於天。測曰。樂不可支。以時歲也。
次三。不宴不雅。嘄呱啞咋。號咷倚戶。測曰。不宴不雅。禮樂廢也。
次四。拂其系。絕其纗。佚厥心。測曰。拂系絶纗也。
次五。鐘鼓喈喈。管弦嚌嚌。或承之衰。測曰。鐘鼓喈喈樂後悲也。
次六。大樂無間。民神禽鳥之般。測曰。大樂無間。無不懷也。
次七。人嘻完暿。天之要期。測曰。人嘻鬼嘻。稱樂畢也。
次八。嘻嘻自懼。亡後愆虞。測曰。嘻嘻自懼。終自保也。
上九。極樂之機。不移日而悲。測曰。極樂之機。信可悔也。
𝌞爭。陰氣汜施。不偏不頗。物輿爭訟。各遵其儀。
初一。爭不爭。隱冥。測曰。爭不爭。道之素也。
次二。嚇河臞。測曰。嚇河之臞。何可個也。
次三。爭射齦齦。測曰。爭射齦齦。君讓鄰也。
次四。爭利。不酋貞。測曰。小利不絕。正道乃昏也。
次五。爭於逵。利於無方。測曰。爭幹逵。爭處中也。
次六。臂膊脛如。股腳瞋如。維身之疾。測曰。臂膊脛如。臣大隆也。
次七。爭於及矛革由。用亨於王前行。測曰。幹矛之爭。衛君躬也。
次八。狼盈口。矢在其後。測曰。狼盈口。不顧害也。
上九。兩虎相牙。知掣者全。測曰。兩虎相牙。知所掣也。
𝌟務。陰氣勉務。物咸若其心而揔其事。
初一。始務無方。小人亦用罔。測曰。始務旡方。非小人所理也。
次二。新鮮自求。珍潔精其芳。君子攸行。測曰。新鮮自求。光於已也。
次三。不拘不掣其心腐且敗。測曰。不拘不掣。其體不全也。
次四。見矢自升。利羽之朋。蓋戴事載。測曰。矢及蓋道然也。
次五。蜘蛛之務。不如蠶之緰。測曰。蜘蛛之務。無益於人也。
次六。華實芳若。用則臧若。測曰。華芳用臧。利當年也。
次七。喪其芳。無攸往。測曰。喪其芳也。德以衰也。
次八。中黃免於禍。貞。測曰。黃中免禍。和之正也。
上九。務成自敗。雨成自隊。測曰。務成自敗。非厥命也。
𝌠事。陽氣大勖昭職。物則信信各致其力。
初一。事無事。至無不事。測曰。事無事以道行也。
次二。事在樞。不咎不訁奏。喪其哲符。測曰。不咨不訁奏。其知亡也。
次三。時往時來。間不容犛。測曰。時時來。不知趣也。
次四。男女事。不代之字。測曰。男女事。非厥務也。
次五。事其事。王假之食。測曰。事其事職所任也。
次六。任大自事。方來不救。測曰。任大自事。奚可堪也。
次七。丈人扶孤。豎子提壼。測曰。丈人扶孤。小子知方也。
次八。女男事。十年不誨。測曰。女男事。終家不亨也。
上九。到耳順止。事貞。測曰。到耳順止。逆聞順行也。
𝌡更。陽氣既飛。變勢易形。物改其靈。
初一。冥化否貞。若性。測曰。冥化否貞。少更方也。
次二。時七時九。軫轉其道。測曰。時七時九。不失當也。
次三。化白於泥。淄。測曰。化白於泥變不明也。
次四。更之小得。用無不利。測曰。更之小得。民所望也。
次五。童牛角馬。不今不古。測曰。童牛角馬。變天常也。
次六。入水載車。出水載杭。宜於於之更。測曰。車杭出入其道更也。
次七。更不更。以作病。測曰。更不更。不能自臧也。
次八。駟馬跙跙。能更其禦。測曰。駟馬跙跙。更禦乃良也。
上九。不終其德。三歲見代。測曰。不終之儀。不可久長也。
𝌢斷。陽氣彊內而剛外。動而能有決斷。
初一。斷心滅斧。冥其規矩。測曰。斷心滅斧。內自治也。
次二。冥斷否。在塞耳。測曰。冥斷否。中心疑也。
次三。決其聾鼻至。利以治穢。測曰。決其聾鼻至。利以有謀也。
次四。斷我否。食非其有。恥。測曰。斷我否。食可恥也。
次五。大腹決。其骨脫。君子有斷。小人以活。測曰。大腹決脫。斷的有理也。
次六。決不決。爾仇不闊。乃後有鉞。測曰。決不決。辜及其身也。
次七。庚斷甲。我心孔碩。乃後有鑠。測曰。庚斷甲。誼斷仁也。
次八。勇侏之傠。盜蒙決夬。測曰。盜蒙之決。妄斷也。
上九。斧刃蛾蛾。利匠人之貞。測曰。蛾蛾之斧。利征亂也。
𝌣毅。陽氣方良。毅然敢行。物信其志。
初一。懷威滿虛。測曰。懷威滿虛。道德亡也。
次二。毅於心腹。貞。測曰。毅於心腹。內堅剛也。
次三。戴威滿頭。君子不足。小人有餘。測曰。戴威滿頭。小人所長也。
次四。君子說器。其言柔且毅。測曰。君子說器。言有方也。
次五。不田而轂。毅於楝祿。測曰。不田而轂。食不當也。
次六。毅於棟柱。利安大主。測曰。國任強也。
次七。觥羊之毅。鳴不類。測曰。觥羊之毅。言不法也。
次八。毅於禍貞。君子攸名。測曰。毅於禍貞。不可幽蔀也。
上九。豕希毅其牙。發以張弧。測曰。豕希毅其牙。吏所獵也。
𝌤裝。陽氣雖大用事。微陰據下。裝而欲去。
初一。幽裝。莫見之行。測曰。幽裝莫見。心己外也。
次二。哥鳥鵝慘於冰。翼彼南風。內懷其乘。測曰。哥鳥鵝之慘。懷憂無快也。
次三。往其志。或承之喜。測曰。往其志。遇所快也。
次四。軍鳥雞朝飛足卒於北。嚶嚶相和不輟食。測曰。軍鳥雞朝飛。何足賴也。
次五。鴻裝於淄。飲食頤頤。測曰。鴻裝於淄。大將得志也。
次六。經六衢。周九路。不限其行。賈。測曰。經六衢。商旅事一也。
次七。裝無離。利徵咎。測曰。裝無離。禍且至也。
次八。季仲播軌。泣於道。用送厥往。測曰。季仲播軌。送其死也。
上九。裝於昏。測曰。裝於昏。尚可避也。
𝌥衆。陽氣信高懷齊。萬物宣明。嫭大衆多。
初一。冥兵始。火入耳。農輟穀。屍將班于田。測曰。冥兵之始。始則不臧也。
次二。兵無刃。師無陳。麟或嬪之。溫。測曰。兵無刃。德服無方也。
次三。軍或累車。丈人摧孥。內蹈之瑕。測曰。軍或累車。廟戰內傷也。
次四。虎虓振廞。豹勝其私。否。測曰。虎虓振廞。如鷹之楊也。
次五。躆戰喈喈。若熊若螭。測曰。躆戰喈喈。恃力作王也。
次六。大兵雷霆。震其耳。維用詘腹。測曰。大兵雷霆。威震無疆也。
次七。旌旗絓羅。幹銊蛾蛾。師孕唁之哭且目買。測曰。旌旗絓羅。大恨民也。
次八。兵衰衰。見其病。不見輿屍。測曰。兵衰衰。不血刃也。
上九。斧刃缺，其柯折，可以止，不可以伐，往血。測曰，「刃缺」「柯折」、將不足往也。
𝌦密。陽乞親天。萬物丸蘭。咸密無間。
初一。窺之無間。大幽之門。測曰。窺之無間。密無方也。
次二。不密不比。我心卽次。測曰。不密不比。違厥鄉也。
次三。密於親。利以作人。測曰。密於親。爲利臧也。
次四。密於腥臊。三日不覺。殽。測曰。密於腥臊。小惡通也。
次五。密密不罅。嬪於天。測曰。密密不罅。並天功也。
次六。大惡之比。或益之恤。測曰。大惡之比。匹異同也。
次七。密有口。小鰓。大君在。無後。測曰。密口小鰓。賴君逹也。
次八。琢齒依齦。三歲無君。測曰。琢齒依齦。君自撥也。
上九。密禍之比，先下後得其死。測曰。密禍之比、終不可奪也。
𝌧親。陽方仁愛。全真敦篤。物咸親睦。
初一。親非其膚。其志齦齬。測曰。親非其膚。中心閑也。
次二。孚其內。其志資戚。測曰。孚其內。人莫間也。
次三。螟蛉不屬。蜾臝取之。不迓漁侮。測曰。螟蛉不屬。失其體也。
次四。賓親於禮。飲食幾幾。測曰。賓親於禮。賓主偕也。
次五。厚不厚。比人將走。測曰。厚不厚。失類無方也。
次六。厚厚。君子秉鬥。測曰。厚厚君子。得人無疆也。
次七。高亢其絲。庳於從事。測曰。位高事庳。德不能也。
次八。肺附幹餱。其幹己良。君子攸弜。測曰。肺附之行。不我材也。
上九。童親不貞。測曰。童親不貞。還自荄也。
𝌨斂。陽氣大滿於外。微陰小斂於內。
初一。小斂不貨。利用安人正國。測曰。小斂不貨。其道富也。
次二。墨斂韱韱。我匪貞。測曰。墨斂韱韱。非所以無也。
次三。見小勿用。以我扶疏。測曰。見小勿用。俟我大也。
次四。斂利小刑。小進大退。測曰。斂利小刑。其政退也。
次五。畜盤而衍。繭純于田。測曰。畜盤繭純。不奪時也。
次六。閔而綿而。作大元而。小人不戒。測曰。閔綿之戒。不識微也。
次七。夫牽於車。妻爲剝荼。利於王姑。不利公家。病。測曰。牽車剝荼。斂之資也。
次八。大斂大顛。測曰。大斂之顛。所斂非也。
上九。斂於時。利圉極菑。測曰。斂於時。奚可幾也。
𝌩彊。陽氣純剛幹幹。萬物莫不彊梁。
初一。彊中否貞。無攸用。測曰。彊中否貞。不可與謀也。
次二。鳳鳥于飛。修其羽。君子於辰。終莫之圉。測曰。鳳鳥于飛。君子得時也。
次三。柱不中。梁不隆。大廈微。測曰。柱不中。不能正基也。
次四。爰聰爰明。左右壃壃。測曰。爰聰爰明庶士方來也。
次五。君子彊梁以德。小人強梁以力。測曰。小人彊梁。得位益憂也。
次六。克我彊梁。於天無疆。測曰。克我強梁。大美無基也。
次七。金剛肉柔。血流于田。測曰。金剛肉柔。法太傷也。
次八。彊其衰。勉其弱。測曰。彊其衰。勉白強也。
上九。太山撥。樑柱折。其人顛且蹶。測曰。山撥梁折。終以猛也。
𝌪睟。陽氣袀睟清明。物咸重光。保厥昭陽。
初一。睟於內。清無穢。測曰。睟於內。清無穢也。
次二。冥駁冒睟。胹於中。測曰。冥駁冒睟。中自應也。
次三。目上於天。耳下於淵。恭。測曰。目上耳下。聰察極也。
次四。小人慕睟。失祿貞。測曰。小人慕睟。道不得也。
次五。睟於幽黃。元貞無方。測曰。睟於幽黃。正地則也。
次六。大睟承愆。易。測曰。大睟承愆。小人不克也。
次七。睟辰愆。君子補愆。測曰。睟辰愆。善補過也。
次八。睟惡無善。測曰。睟惡無善。終不可佐也。
上九。睟終永初。貞。測曰。睟終之貞。誠可嘉也。
𝌫盛。陽氣隆盛充塞。物窴然盡滿厥意。
初一。盛不墨。失冥德。測曰。盛不墨。中不自克也。
次二。作不恃。克大有。測曰。作不恃。稱玄德也。
次三。懷利滿匈。不利大公。測曰。懷利滿匈。營利門也。
次四。小盛臣臣。大人之門。測曰。小盛臣臣。事仁賢也。
次五。何福滿肩。提禍揮揮。測曰。何福提禍。小人之道也。
次六。天賜之光。大開之疆。于謙有慶。測曰。天賜之光。謙大有也。
次七。乘火寒泉至。測曰。乘火寒泉。禍不遠也。
次八。挹於滿熒。幾後之傾。測曰。挹於滿。幾不免也。
上九。極盛不救。禍降自天。測曰。極盛不救。天道反也。
𝌬居。陽方踞膚赫赫。爲物城郭。萬物鹹度。
初一。匪譽匪咎。克守厥家。測曰。匪譽厞咎。其道常也。
次二。家無壺。婦承之姑。或洗之塗。測曰。家無壺。無以相承也。
次三。長幼序。子克父。測曰。子克父。乃能有興也。
次四。見豕右堂。狗緊之迒。測曰。見豕在堂。其體不慶也。
次五。舳艫調安。利富貞。測曰。舳艫安何。順其疆也。
次六。外其井竈。三歲見背。測曰。外其井竈。三歲不享也。
次七。老父擐車。少女提壺。利考家。測曰。老父擐車。其體乃壯也。
次八。反其幾。雙其朼。其家不旨。測曰。反幾雙朼。家用不臧也。
上九。株生蘗。其種不絕。測曰。株生蘗。其類乃長也。
𝌭法。陽氣高懸厥法。物仰其墨。莫不被則。
初一。造法不法。測曰。造法不法。不足用也。
次二。摹法以中。克。測曰。摹法以中。衆之所共也。
次三。準繩不甫。亡其規矩。測曰。準繩不甫。其用爽也。
次四。準繩規矩。莫違我施。測曰。準繩規矩。由身行也。
次五。繘陸陸。缾窴腹。井潢洋。終不得食。測曰。缾窴腹。非學方也。
次六。於紀於綱。示以貞光。測曰。於紀於綱。大統明也。
次七。密綱離於淵。不利於鱗。測曰。密綱離淵。苛法張也。
次八。正彼有辜。格我無邪。測曰。正彼有辜。歐而至也。
上九。井無干。水直衍。匪溪匪穀。終於愆。測曰。井無干。法妄恣也。
𝌮應。陽氣極於上。陰信萌乎下上下相應。
初一。六幹羅如。五枝離如。測曰。六幹羅如。附離君也。
次二。上曆施之。下律和之。非則否。測曰。上施下和。璣匪其真也。
次三。一從一橫。天綱罠罠。測曰。一從一橫。經緯陳也。
次四。援我罘罟。絓羅於野。至。測曰。援我罘罟。不能以仁也。
次五。龍翰於天。貞栗其鱗。測曰。龍翰之栗。極懼墜也。
次六。熾承於天。冰萌於地。測曰。承天萌地。陽始退也。
次七。日強其衰。應蕃貞。測曰。日疆其衰。惡敗類也。
次八。極陽征陰。不移日而應。測曰。極陽征陰。應其發也。
上九。元離之極。君子應以大稷。測曰。元離之極。不可遏也。
𝌯迎。陰氣誠形乎下。物咸遡而迎之。
初一。迎他匪並。無貞有邪。測曰。迎他匪應。緋所與並也。
次二。蛟潛於淵。陵卵化之。人或陰言。百姓和之。測曰。蛟潛之化。中精誠也。
次三。精微往來。妖先靈覺。測曰。精微往來。妖咎徵也。
次四。裳有衣襦。男子目珠。婦人啑鈎。貞。測曰。裳有衣襦。陰感陽也。也。
次五。黃乘否貞。測曰。黃乘否貞。不可與朋也。
次六。玄黃相迎。其意感感。測曰。玄黃相迎。以類應也。
次七。遠之𥅠。近之掊。迎父迦逅。測曰。遠𥅠近掊。失父類也。
次八。見血入門。捬迎中庭。測曰。見血入門。以賢自衛也。
上九。濕迎床足。累於嬙屋。測曰。濕迎床足。顛在內也。
𝌰遇。陰氣始來。陽氣始往。往來相逢。
初一。幽遇神及師。夢貞。測曰。幽遇神。思得理也。
次二。衝衝兒遇。不定之諭。測曰。衝衝兒遇。不肖子也。
次三。不往不來。得士女之貞。測曰。不往不來。士女則也。
次四。㒁㒁。兌人遇雨。曆。測曰。兌人遇雨。還自賊也。
次五。田遇禽。人莫之禁。測曰。田遇禽。誠可勉也。
次六。俾蛛罔。罔遇蠭。利雖大。不得從。測曰。俾之罔。害不遠也。
次七。振其角。君父遇辱。匪正命。測曰。振其角。直道行也。
次八。兩兕鬥。一角亡。不勝喪。測曰。兩兕鬥。亡角喪也。
上九。或氐其角。遇下毀足。測曰。或氐其角。何可當也。
𝌱竈。陰雖沃而灑之。陽猶熱而龢之。
初一。竈無實。乞於鄰。測曰。竈無實。有虛名也。
次二。黃鼎介。其中裔。不飲不食。孚無害。測曰。黃鼎介。中廉貞也。
次三。竈無薪。黃金瀕。測曰。竈無薪。有不用也。
次四。鬲實之食。得其勞力。測曰。鬲實之食。時我奉也。
次五。鼎大可觴。不齊不荘。測曰。鼎大可觴。饗無意也。
次六。五味龢調如美如。大人之饗。測曰。味龢之饗。宰輔事也。
次七。脂牛正肪。不濯釜而烹。則歐歍之疾至。測曰。脂牛歐歍。不絜志也。
次八。食其委。雖噭不毀。測曰。食其委。蒙厥德也。
上九。竈滅其火。唯家之禍。測曰。竈滅其火國之賊也。
𝌲大。陰虛在內。陽蓬其外。物與盤蓋。
初一。淵潢洋。包無方。冥。測曰。淵潢洋。資裹無方也。
次二。大其慮。躬自鑢。測曰。大其慮。爲思所傷也。
次三。大不大。利以成大。測曰。大不大。以小作基也。
次四。大其門郊。不得其刀。鳴虛。測曰。大其門郊。實去名來也。
次五。包荒以中。克。測曰。包荒以中。督九夷也。
次六。大失小。多失少。測曰。大失小。禍由微也。
次七。大奢迂。自削以觚。或益之餔。測曰。奢迂斥削。能自非也。
次八。豐牆峭址。三歲不築。崩。測曰。豐牆峭址。崩不遲也。
上九。丈佟以蔑。否出天外。測曰。大終以蔑。小爲大資也。
𝌳廓。陰氣瘱而怠之。陽猶恢而廓之。
初一。廓之恢之。不正其基。測曰。廓之恢之。始基傾也。
次二。金幹玉楨。廓於城。測曰。金幹玉楨。蕃輔正也。
次三。廓無子。室石婦。測曰。廓無子。焉得後生也。
次四。恢其門戶。用圉寇虜。測曰。恢其門戶。大經營也。
次五。天門大開。恢堂之階。或生之差。測曰。天門大開。德不能滿堂也。
次六。維豐維崇。百辟馮馮。伊德攸興。測曰。維豐維崇。茲太平也。
次七。外大杚。其中失。君子至野。小人入宅。測曰。外大杚。中無人也。
次八。廓其外。虛其內。利鼓鉦。測曰。廓外虛內。乃能有聞也。
上九。極廓於高庸。三歲無童。測曰。極廓高庸。終無所臣也。
𝌴文。陰斂其質。陽散其文。文質班班。萬物粲然。
初一。袷襀何縵。玉貞。測曰。袷隤何縵。文在內也。
次二。文蔚質否。測曰。文蔚質否。不能俱睟也。
次三。大文彌樸。孚似不足。測曰。大文彌朴。質有餘也。
次四。斐如邠如。虎豹文如。匪天之享。否。測曰。斐邠之否。奚足譽也。
次五。炳如彪如。尚文昭如。車服庸如。測曰。彪如在上。天文炳也。
次六。鴻文無范恣於川。測曰。鴻文無範。恣意往也。
次七。雉之不祿。而雞藎穀。測曰。雉之不祿。難幽養也。
次八。雕韱縠布。亡於時文則亂。測曰。雕韱縠布。徒費日也。
上九。極文密密。易以黼黻。測曰。極文之易。當以質也。
𝌵禮。陰在下而陽在上。上下正體。物與有禮。
初一：履於跂。後其祖裲。測曰：履於歧。退其親也。
次二：目穆穆。足肅肅。乃貫以棘。側曰：穆穆肅肅。敬出心也。
次三：畫象成形。孚無成。測曰：畫象成形。非其真也。
次四：孔鴈之儀。利用登階。測曰：孔鴈之儀。可法則也。
次五：懷其違。折其匕。過喪錫九矢。測曰：懷違折匕。貶其祿也。
次六：魚鱗差之。乃大施之。帝用登於天。測曰：魚鱗差之。貴賎位也。
次七。出禮不畏。入畏。測曰。出禮不畏。人所棄也。
次八。冠戚月醜履全履。測曰。冠戚履賎。不可不上也。
次九。戴無首。焉用此九。測曰。無首之戴。焉所往也。
𝌶逃。陰乞章強。陽氣潛退。萬物將亡。
初一。逃水之夷。滅其創跡。測曰。逃水之夷。跡不創也。
次二。心惕惕。足金舄。不志溝壑。測曰。心惕惕。義不將也。
次三。兢其股。鞭其馬。寇望其戶。逃利。測曰。兢股鞭馬。近有見也。
次四。喬木維摐。飛鳥過之。或止降。測曰。喬木之鳥。欲止則降。
次五。見鷕踤於林。獺入於淵。征。測曰。見鷕及獺。深居逃凶也。
次六。多田不婁。費我膎功。測曰。多田不婁。費力亡功也。
次七。見於累。後乃克飛。測曰。見於累。幾不足高也。
次八。頸加於矰。維糸羽其繩。測曰。頸加維糸羽。毋自勞也。
次九。利逃餅跰。盜德嬰城。測曰。盜德嬰城。何至逃也。
𝌷唐。陰氣茲來。陽氣茲往。物且盪盪。
初一。唐於內。勿作厲。測曰。唐於內。無執守也。
次二。唐處冥。利用東征。測曰。唐冥之利。利明道也。
次三。唐素不貞。亡彼瓏玲。測曰。亡彼瓏玲。非爾所也。
次四。唐無適。道義之辟。測曰。唐無適。惟義予也。
次五。奔鹿懷鼷。得不訾。測曰。奔鹿懷鼷。不足功也。
次六。唐不獨足。代天班祿。測曰。唐不獨足。無私容也。
次七。弋彼三飛。明明於征。終日不歸。測曰。弋彼三飛。適無所從也。
次八。唐收祿。社鬼輟哭。或得其沐。測曰。唐收祿。複亡也。
次九。明珠彈於飛肉。其得不復。測曰。明珠彈肉。費不當也。
𝌸常。陰以知臣。陽以知辟。君臣之道。萬世不易。
初一。戴神墨。履良式。以一耦萬。終不稷。測曰。戴神墨。體一形也。
次二。內常微女。貞厲。測曰。內常微女。不正也。
次三。日常其得。三歲不食。測曰。日常其德。君道也。
次四。月不常。或失之行。測曰。月不常。臣失行也。
次五。其從其橫。天地之常。測曰。其從其橫。君臣常也。
次六。得七而九。懦撓其剛。不克其常。測曰。得七而九。棄盛乘衰也。
次七。滔滔往來。有常衰如。克承貞。測曰。滔滔往來。以正承非也。
次八。常疾不疾。咎成不詰。測曰。常疾不疾。不能自治也。
次九。疾其疾。巫醫不失。測曰。疾其疾。能自醫也。
𝌹度。陰氣日躁。陽氣日舍。躁躁舍舍各得其度。
初一。中度獨失。測曰。度獨失。不能有成也。
次二。澤不舍。冥中度。測曰。澤不舍。乃能有正也。
次三。小度差差。大攋之階。測曰。小度差差。大度傾也。
次四。幹楨利於城。測曰。幹楨之利。利經營也。
次五。幹不幹。攋於營。測曰。幹不幹。不能有寧也。
次六。大度檢檢。於天示象。垂其範。測曰。大度檢檢垂象貞也。
次七。不度規之。鬼即訾之。測曰。不度規之。明察笑也。
次八。石赤不奪。節士之必。測曰。石赤不奪。可與有要也。
次九。積差之貸。十年不復。測曰。積差之貸。不得造也。
𝌺永。陰以武取。陽以文與。道可長久。
初一。不替不爽。長子之常。測曰。不替不爽。永宗道也。
次二。內懷替爽。永矢貞祥。測曰。內懷替爽。安可久也。
次三。永其道。未得無咎。測曰。永其道。誠可保也。
次四。子序不序。先賓永失主。測曰。子序不序。非永方也。
次五。三綱得於中極。天永厥福。測曰。三綱之永。其道長也。
次六。大永於福。反虛庭。入於酋冥。測曰。大永於福。福反亡也。
次七。老木生蒔。永以纏其所無。測曰。老木生蒔。永厥體也。
次八。永不軌。凶亡流於後。測曰。永不軌。其命劑也。
次九。永終馴首。測曰。永終馴首。長愷悌也。
𝌻昆。陰將離之。陽尚昆之。昆道尚同。
初一。昆於黑。不知白。測曰。昆於黑。不可謂人也。
次二。白黑菲菲。三禽一角同尾。測曰。三禽一角。無害心也。
次三。昆於白。失不黑。無際一尾三角。測曰。昆白不黑。不相親也。
次四。鳥託巢於菆。人寄命於公。測曰。鳥託巢。公無貧也。
次五。穀矢疏數。衆犛毀玉。測曰。谷矢疏數。奚足旬也。
次六。昆於井市。文車同軌。測曰。昆於井市。同一倫也。
次七。蓋偏不覆。晏雨不救。測曰。蓋偏不覆。德不均也。
次八。昆於危難。乃覆之安。測曰。危難之安。素施仁也。
次九。昆於死。棄寇遺。測曰。昆於死。棄厥身也。
𝌼減。陰氣息。陽氣消。陰盛陽衰。萬物以微。
初一。善減不減。冥。測曰。善減不減。常自沖也。
次二。心減自中。以形於身。測曰。心減形身。困諸中也。
次三。減其儀。利用光於階。測曰。減其儀。欲自禁也。
次四。減於艾。貶其位。測曰。減於艾。無以蒞衆。
次五。減黃貞。下承於上。寧。測曰。減黃貞。臣道丁也。
次六。幽闡積。不減不施。石。測曰。幽闡不施。澤不平也。
次七。減其疾。損其恤。厲不至。測曰。減其疾。不至危也。
次八。瀏漣漣。減於生根。測曰。瀏漣之減。生根毀也。
次九。減終。利用登於西山。臨於大川。測曰。減終之登。誠可爲也。
𝌽唫。陰不之化。陽不之施。萬物各唫。
初一。唫不予。丈夫婦處。測曰。唫不予。人所違也。
次二。唫於血。資幹骨。測曰。唫於血。臞自肥也。
次三。貌不交。口唭凝。唫無辭。測曰。貌不交。人道微也。
次四。唫其穀。不振不俗。累老及族。測曰。唫其穀。不得相希也。
次五。不中不督。腐蠹之嗇。測曰。不中不督。其唫非也。
次六。泉原洋洋。唫於丘園。測曰。泉園之唫。不可譏也。
次七。唫於體。黃肉毀。測曰。唫於體。骨肉傷也。
次八。唫遇禍。禱以牛。解。測曰。唫遇禍。大費當也。
次九。唫不雨。孚幹脯。測曰。唫不雨。何可望也。
𝌾守。陰守戶。陽守門。物莫相干
初一。閉朋牖。守元有。測曰。閉朋牖。善持有也。
次二。迷自守。不如一之有。測曰。迷自守。沖無所以也。
次三。無喪無得。往來默默。測曰。無喪無得。守厥故也。
次四。象艮有守。測曰。象艮之守。廉無個也。
次五。守中以和。要侯貞。測曰。守中以和。侯之素也。
次六。車案軔。圭璧塵。測曰。車案軔。不接鄰也。
次七。群陽不守。男子之貞。測曰。群陽不守。守貞信也。
次八。臼無杵。其碓舉。天陰不雨。白日毀暑。測曰。臼無杵。其守貧也。
次九。輿荼有守。辭於盧首。不殆。測曰。輿荼有守。故愈新也。
𝌿翕。陰來逆變。陽往順化。物退降集。
初一。狂沖於冥。翕其志。雖欲梢搖。天不之茲。測曰。狂沖於冥。天未輿也。
次二。翕冥中。射貞。測曰。翕冥中。正予也。
次三。翕食嘬嘬。測曰。翕食嘬嘬。利如舞也。
次四。翕其羽。利用舉。測曰。翕其羽。朋友助也。
次五。翕其腹。辟穀。測曰。翕其腹。誹所以譽也。
次六。黃心鴻翼。翕於天。測曰。黃心鴻翼。利得輔也。
次七。翕繳惻惻。測曰。翕繳惻惻。被離害也。
次八。揮其罦。絕其羂。殆。測曰。揮罦絕羂。危得遂也。
次九。揮其角。維用抵族。測曰。揮其角。殄厥類也。
𝍀聚。陰氣收聚。陽不禁禦。粅相崇聚。
初一。鬼神以無靈。測曰。鬼神無靈。形不見也。
次二。燕聚嘻嘻。測曰。燕聚嘻嘻。樂淫愆也。
次三。宗其高年。群鬼之門。測曰。宗其高年。鬼待敬也。
次四。牽羊示於叢社。執圭信其左股。野。測曰。牽羊於叢。不足榮也。
次五。鼎血之蕕。九宗之好。乃後有孚。測曰。鼎血之蕕。信王命也。
次六。畏其鬼。尊其體。狂作眯淫。亡。測曰。畏鬼之狂。過其正也。
次七。竦萃於丘塚。測曰。竦萃丘塚。禮不廢也。
次八。鴟鳩在林。坺吠吠彼衆禽。測曰。鴟鳩在林。衆所吠也。
次九。垂涕累鼻。聚家之彙。測曰。垂涕累鼻。時命絕也。
𝍁積。陰將大閉。陽尚小開。山川藪澤。萬物攸歸
初一。冥積否。作明基。測曰。冥積否。始而在惡也。
次二。積不用。而至於大用。君子介心。測曰。積不用。不可規度也
次三。積石不食。費其勞力。測曰。積石不食。無可獲也。
次四。君子積善。至於車耳。測曰。君子積善。至於蕃也。
次五。藏不滿。盜不贏。測曰。藏滿盜贏還自損也。
次六。大滿碩施。得人無亢。測曰。大滿碩施。人所來也
次七。魁而顔而。玉帛班而。決欲招寇。測曰。魁而顔而。盜之招也。
次八。積善辰禍。維先之罪。測曰。積善辰禍。非己辜也。
次九。小人積非。至於苗裔。測曰。小人積非。禍所骫也。
𝍂飾。陰白陽黑。分行厥職。出入有飾。
初一。言不言。不以言。測曰。言不言。默而信也。
次二。無質飾。先文後失服。測曰。無資先文。失貞也。
次三。吐黃舌。拑黃聿。利見哲人。測曰。舌聿之利。利見知人也。
次四。利舌哇哇。商兒之真。測曰。哇哇之真。利於商也。
次五。下言如水。實以天牝。測曰。下言如水。能自沖也。
次六。言無追如。抑亦飛如。大人震風。測曰。言無追如。抑亦揚也。
次七。不丁言時。微於辭。見上疑。測曰。不丁言時。何可章也。
次八。蛁鳴喁喁。血出其口。測曰。蛁鳴喁喁。口自傷也。
次九。白舌于于。屈於根。君子否信。測曰。白舌於於。誠可長也。
𝍃疑。陰陽相磑。物咸雕離。若是若非。
初一。疑恛恛。失貞矢。測曰。不正之疑。何可定也。
次二。疑自反。孚不遠。測曰。疑自反。反清靜也。
次三。疑彊昭，受茲閔閔。於其心祖。測曰。疑彊昭。中心冥也。
次四。疑考舊。遇貞孚。測曰。疑考舊。先問也。
次五。赨黃疑金中。測曰。赨黃疑中。邪正也。
次六。誓貞可聽。疑則有誠。測曰。誓貞可聽。明王命也。
次七。鬼魂疑貞厲，嚘鳴。弋木之鳥。射穴之狐。反目耳。厲。測曰。鬼魂疑之。誠不可信也。
次八。顛疑遇幹客。三歲不射。測曰。顛疑遇幹客。甚足敬也。
次九。疑無信。控弧擬麋。無。測曰。疑無信。終無所名也。
𝍄視。陰成魄。陽成妣。物之形貌咸可視。
初一。內其明。不用其光。測曰。內其明。自窺深也。
次二。君子視內。小人視外。測曰。小人視外。不能見心也。
次三。視其德。可以幹王之國。測曰。視德之幹。乃能有全也。
次四。粉其題頯。雨其渥須。視無姝。測曰。粉題雨須。不可忍瞻也。
次五。鸞鳳紛如。厥德睴如。測曰。鸞鳳紛如。德光皓也。
次六。素車翠蓋。維視之害。貞。測曰。素車翠蓋。徒好外也。
次七。視其瑕。無穢。測曰。視其瑕。能自矯也。
次八。翡翠於飛。離其翼。狐鼦之毛。躬之賊。測曰。翡翠狐鼦。好作咎也。
次九。日沒其光。賁於東方。用視厥始。測曰。日沒賁東。終顧始也。
𝍅沈。陰懷於陽。陽懷於陰。志在玄宮。
初一。沈耳於閨。不聞貞。測曰。沈耳於閨。失德體也。
次二。沈視白自見。賢於眇之眄。測曰。沈視之見。得正美也。
次三。沈於美。失貞矢。測曰。沈於美。作聾盲也。
次四。宛雛沈視。食苦貞。測曰。宛雛沈視。擇食方也。
次五。雕鷹高翔。沈其腹。好憴惡粥。測曰。雕鷹高翔。在腐糧也。
次六。見粟如累。明。利以正於王。測曰。見粟如累。其道明也。
次七。離如婁如。赤肉鴟梟。厲。測曰。離婁赤肉。食不臧也。
次八。盼得其藥。利征。測曰。盼得其藥。利征邁也。
次九。血如剛。沈於顙。前屍後喪。測曰。血剛沈顙。終以貪敗也。
𝍆內。陰去其內而在乎外。陽去其外而在乎內。萬物之既。
初一。謹於媐求九。初貞後寧。測曰。謹於媐求九。治女政也。
次二。邪其內主。於彼黃床。測曰。邪其內主。遠乎寧也。
次三。爾儀而悲。坎我西階。測曰。爾儀而悲。代母情也。
次四。好小好危。喪其縕袍。厲。測曰。好小好危。不足榮也。
次五。龍下於泥。君子利用取媐。遇庸夷。測曰。龍下於泥。陽下陰也。
次六。黃昏於飛。內其羽。雖欲滿宮。不見其女。測曰。黃昏內羽。不能自禁也。
次七。枯垣生莠。皬頭內其稚婦。有。測曰。枯垣生莠。物慶類也。
次八。內不克婦。荒家及國。涉深不側。測曰。內不克婦。國之孽也。
次九。雨降於地。不得止。不得過。測曰。雨降於地。澤節也。
𝍇去。陽去其陰。陰去其陽。物咸倜倡。
初一。去此靈淵。舍彼枯園。測曰。去此靈淵。不以謙將也。
次二。去彼枯園。捨下靈淵。測曰。捨下靈淵。謙道光也。
次三。高其歩。之堂有露。測曰。高歩有露。妄行也。
次四。去於子父。去於臣主。測曰。去於子父。非所望也。
次五。攓其衣。之庭有麋。測曰。攓其衣。亦可懼也。
次六。躬去於成。天遺其名。測曰。躬去於成。攘不居也。
次七。去其德貞。三死不令。測曰。去其德貞。終死醜也。
次八。月高弦。火幾縣。不可以動。動有愆。測曰。月弦火縣。恐見咎也。
次九。求我不得。自我西北。測曰。求我不得。安可久也。
𝍈晦。陰登於陽。陽降於陰。物咸喪明。
初一。同冥獨見。幽真。測曰。同冥獨見。中獨照也。
次二。盲征否。測曰。盲征否。明不見道也。
次三。陰行陽從。利作不凶。測曰。陰行陽從。事大外也。
次四。晦其類。失金匱。測曰。晦其類。法度廢也。
次五。日正中。月正隆。君子自晦不入窮。測曰。日中月隆。明恐挫也。
次六。玄鳥維愁。明降於幽。測曰。玄鳥維愁。將下昧也。
次七。睄提明。或遵之行。測曰。睄提明。德將遵行也。
次八。視非其真。夷其右目。滅國喪家。測曰。視非夷目。國以喪也。
次九。晦冥冥。利於不明之貞。測曰。晦冥之利。不得獨明也。
𝍉瞢。陰征南。陽征北。物失明貞。莫不瞢瞢。
初一。瞢腹睒天。不覩其畛。測曰。瞢腹睒天。無能見也。
次二。明腹睒天。靚其根。測曰。明腹睒天。中獨爛也。
次三。師或導射。豚其埻。測曰。師或導射。無以辨也。
次四。鑒貞不迷。於人攸資。測曰。鑒貞不迷。誠可信也。
次五。倍明仮光。觸蒙昏。測曰。倍明仮光。人所叛也。
次六。瞢瞢之離。不宜熒且妮。測曰。瞢瞢之離。中不眩也。
次七。瞢好明其所惡。測曰。瞢好之惡。著不昧也。
次八。昏辰利於月。小貞未有及星。測曰。昏辰利月。尚可願也。
次九。時𨲠𨲠。不獲其嘉。男子折笄。婦人易哿。測曰。不獲其嘉。男死婦歎也。
𝍊窮。陰氣塞宇。陽亡其所。萬物窮遽。
初一。窮其窮。而民好中。測曰。窮其窮。情在中也。
次二。窮不窮。而民不中。測曰。窮不窮。詐可隆也。
次三。窮思達。測曰。窮思達。師在心也。
次四。土不和。木科橢。測曰。土不和。病乎民也。
次五。羹無糝。其腹坎坎。不失其範。測曰。食不糝。猶不失正也。
次六。山無角。水無鱗。困犯身。測曰。山無角。困百姓也。
次七。正其足。蹛於狴獄。三歲見録。測曰。正其足。險得平也。
次八。涉於霜雪。累項於。測曰。累項於。亦不足生也。
次九。破璧毀圭。曰竈生鼃。天禍以他。測曰。破璧毀圭。逢不幸也。
𝍋割。陰氣割物。陽形縣殺。七日幾絕。
初一。割其耳目。及其心腹。厲。測曰。割其耳目。中無外也。
次二。割其肬贅。利以無穢。測曰。割其肬贅。惡不得大也。
次三。割鼻食口。喪其息主。測曰。割鼻喪主。損無榮也。
次四。宰割平平。測曰。宰割平平。能有誠也。
次五。割其股肱。喪其服馬。測曰。割其股肱。亡大臣也。
次六。割之無創。飽於四方。測曰。割之無創。道可分也。
次七。紫蜺矞雲朋圍日。其疾不割。測曰。紫蜺矞雲。不知刊也。
次八。割其蠹。得我心疾。測曰。割其蠹。國所便也。
次九。割肉取骨。滅頂於血。測曰。割肉滅血。不能自全也。
𝍌止。陰大止物於上。陽亦止物於下。下上俱止。
初一。止於止。內明無咎。測曰。止於止。智足明也。
次二。車軔俟。馬酋止。測曰。車軔俟。不可以行也。
次三。關其門戶。用止狂蠱。測曰。關其門戶。禦不當也。
次四。止於童木。求其疏穀。測曰。止於童木。其求窮也。
次五。柱奠廬。蓋蓋車。轂均疏。測曰。柱及蓋轂。貴中也。
次六。方輪謙軸。坎坷其輿。測曰。方輪坎坷。還自震也。
次七。車累其傂。馬擸其蹄。止貞。測曰。車累馬擸。行可鄰也。
次八。弓善反。弓惡反。善馬很。惡馬很。絕弸破車終不偃。測曰。弓反馬很。終不可以也。
次九。折於株木。輆於砭石。止。測曰。折木輆石。君子所止也。
𝍍堅。陰形胼冒。陽喪其緒。物競堅彊。
初一。磐石固內。不化貞。測曰。磐石固內。不可化也。
次二。堅白玉形。內化貞。測曰。堅白玉形。可爲也
次三。堅不淩。或泄其中。測曰。堅不淩。不能持齊也。
次四。小螽營營。螮其蛡。蛡不介。在堅螮。測曰。小螽營營。固其氐也。
次五。蛡大螮小。虛。測曰。蛡大螮小。國空虛也。
次六。韱螮紗紗。縣於九州。測曰。韱螮之縣。民以康也。
次七。堅顛觸塚。測曰。堅顛觸塚。不知所行也。
次八。個堅禍。維用解豸之貞。測曰。個堅禍。用直方也。
次九。螽焚其翊。喪於屍。測曰。螽焚其翊。所憑喪也。
𝍎成。陰氣方清。陽藏於靈。物濟成形
初一。成若否。其用不已。冥。測曰。成若否。所以不敗也。
次二。成微改改。未成而始。測曰。成微改改。不能自遂也。
次三。成躍以縮。成飛不逐。測曰。成躍以縮。成德壯也。
次四。將成矜敗。測曰。將成之敗。成道病也。
次五。中成獨督。大。測曰。中成獨督。能處中也。
次六。成魁鎖。以成獲禍。測曰。成之魁鎖。不以謙也。
次七。成關補。測曰。成關之補。固難承也。
次八。時成不成。天降亡貞。測曰。時成不成。獨矢中也。
次九。誠窮入於敗。毀誠。君子不誠。測曰。成窮以毀。君子以終也。
𝍏䦯。陰陽交跌。相闔成一。其禍泣萬物。
初一。圜方杌棿。其內窾換。測曰。圜方杌棿。內相失也。
次二。䦯無間。測曰。無間之䦯。一其二也。
次三。龍襲非其穴。光亡於室。測曰。龍襲非其穴。失其常也。
次四。臭肥滅鼻。利美貞。測曰。滅鼻之貞。沒所芳也。
次五。齧骨折齒。滿缶。測曰。齧骨折齒。大貪利也。
次六。飲汗吭吭。得其膏滑。測曰。飲汗吭吭。道足嗜也。
次七。䦯其差。前合後離。測曰。䦯其差。其合離也。
次八。輔其折。廅其缺。其人暉且偈。測曰。輔折廅缺。猶可善也。
次九。陰陽啓𠯒。其變赤白。測曰。陰陽啟𠯒。極則反也。
𝍐失。陰大作賊。陽不能得。物陷不測。
初一。刺虛滅刃。測曰。刺虛滅刃。深自幾也。
次二。藐德靈微。失。測曰。藐德之失。不知畏微也。
次三。卒而從而。恤而竦而。於其心祖。測曰。卒而從而。能自改也。
次四。信過不食。至於側匿。測曰。信過不食。矢祿正也。
次五。黃兒以中蕃。君子以之洗於愆。測曰。黃兒以中。過以洗也。
次六。滿其倉。蕪其田。食其寶。不養其根。測曰。滿食蕪田。不能修本也。
次七。疾則藥。巫則酌。測曰。疾藥巫酌。禍可轉也。
次八。雌鳴於辰。牝角魚木。測曰。雌鳴於辰。厥正反也。
次九。日月之逝。改於屍。測曰。改於屍。尚不遠也。
𝍑劇。陰窮大泣於陽。無介儔。離之劇。
初一。骨累其肉。內幽。測曰。骨累其肉。賊內行也。
次二。血岀之蝕。凶貞。測曰。血岀之蝕。君子內傷也。
次三。酒作失德。鬼睒其室。測曰。酒作失德。不能將也。
次四。食於劇。父母采餕。若。測曰。食劇以若。爲順祿也。
次五。出野見虛。有虎牧豬。攓絝與襦。測曰。出野見虛。無所措足也。
次六。四國滿斯。宅。測曰。四國滿斯。求安宅也。
次七。麃而豐而。戴禍顔而。測曰。麃而豐而。戴禍較也。
次八。缾累於繘。貞顇。測曰。累於缾。厥職迫也。
次九。海水群飛。弊於天杭。測曰。海水群飛。終不可語也。
𝍒馴。陰氣大順。渾沌無端。莫見其根。
初一。黃靈幽貞。馴。測曰。黃靈幽貞。順以正也。
次二。𡢘其膏。女子之勞。不靜亡命。測曰。𡢘膏之亡。不能清靜也。
次三。牝貞常慈。衛其根。測曰。牝貞常慈。不忘本也。
次四。徇其勞。不如五之豪。測曰。徇其勞。伐善也。
次五。靈囊大包。其德珍黃。測曰。靈囊大包。不敢自盛也。
次六。囊失括。泄珍器。測曰。囊失括。臣口諡也。
次七。方堅犯順。利臣貞。測曰。方堅犯順。守正節也。
次八。馴非其正。不保厥命。測曰。馴非其正。無所統一也。
次九。馴義忘生。賴於天貞。測曰。馴義忘生。受命必也。
𝍓將。陰氣濟物乎上。陽信將複始乎下。
初一。將造邪。元厲。測曰。將造邪。危作主也。
次二。將無疵。元睟。測曰。將無疵。易爲後也。
次三。爐鈞否。利用止。測曰。爐鈞否。化內傷也。
次四。將飛得羽。利以登於天。測曰。將飛得羽。其輔強也。
次五。大爵將飛。撥其翮。毛羽雖衆。不得適。測曰。大雀拔翮。不足賴也。
次六。日失烈烈。君子將衰降。測曰。日失烈烈。自光大也。
次七。趹舡跋車。其害不遐。測曰。趹舡跋車。不遠害也。
次八。小子在淵。丈人播舡。測曰。丈人播舡。濟弱世也。
次九。紅蠶緣於枯桑。其繭不黃。測曰。緣枯不黃。蠶功敗也。
𝍔難。陰氣方難。水凝地阱。陽弱於淵。
初一。難我冥冥。測曰。難我冥冥。見未形也。
次二。凍於冰漬。狂馬揣木。測曰。狂馬揣木。妄生也。
次三。中堅剛。難於非常。測曰。中堅剛。終莫傾也。
次四。卵破石毈。測曰。卵破之毈。小人難也。
次五。難無間。難大不勤。測曰。難無間。中密塞也。
次六。大車川川。上輆於山。下觸於川。測曰。大車川川。上下軔也。
次七。拔石袗袗。力沒以引。測曰。拔石袗袗。乘時也。
次八。觸石決木。維折角。測曰。觸石決木。非所治也。
次九。角觟褫。終以直。其有犯。測曰。角觟褫。終以直之也
𝍕勤。陰凍冱，戁創於外。微陽邸冥，膂力於內。
初一。勤謀於心。否貞。測曰。勤謀否貞。中不正也
次二。勞有恩。勤悾悾。君子有中。測曰。勞有恩勤。有諸情也。
次三。羈角之吾。其泣呱呱。未得鏹扶。測曰。羈角之吾。不得命也。
次四。勤於力。放倍忘食。大人有克。測曰。勤力忘食。大人德也。
次五。狂蹇蹇。禍邇福遠。測曰。狂之蹇蹇。遠乎福也。
次六。勤有成功。幾於天。測曰。勤有成功。天所來輔也。
次七。勞牽。不其鼻於尾。弊。測曰。勞牽之弊。其道逆也。
次八。勞踖踖。心爽蒙柴不卻。測曰。勞踖踖。躬殉國也。
次九。其勤其勤。抱車入淵。負舟上山。測曰。其勤其勤。勞不得也。
𝍖養。陰弸於野。陽蓲萬物。赤之於下。
初一。藏心於淵。美厥靈根。測曰。藏心於淵。神不外也。
次二。墨養邪。元函匪貞。測曰。墨養邪。中心敗也。
次三。糞以肥丘。育厥根荄。測曰。糞以肥丘。中光大也。
次四。燕食扁扁。其志𠑩𠑩。利用征賈。測曰。燕食扁扁。志在賴也。
次五。黃心在腹。白骨生肉。孚德不復。測曰。黃心在腹。上德天也。
次六。次次。一日三餼。祇牛之兆。肥不利。測曰。次次之餼。肥無身也。
次七。小子牽象。婦人徽猛。君子養病。測曰。牽象養病。不相因也。
次八。鯁不脫。毒疾發。鬼上壟。測曰。鯁疾之發。歸於墳也。
次九。星如歲如。複繼之初。測曰。星如歲如。終養始也。
踦贊一，凍登赤天，晏入玄泉。測曰，「凍登赤天」、陰作首也。
嬴贊二，一虛一嬴，踦奇所生。測曰，「虛」「嬴」「踦踦」、禪無已也。

