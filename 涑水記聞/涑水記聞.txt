宋司馬光撰。光有《易說》，已著錄。是編雜錄宋代舊事，起於太祖，訖於神宗，每條皆註其述說之人，故曰記聞。或如張詠請斬丁謂之類，偶忘名姓者，則註曰不記所傳，明其他皆有證驗也。間有數條不註者，或總註於最後一條，以括上文，或後來傳寫不免有所佚脫也。其中所記國家大政為多，而亦間涉瑣事。案《文獻通考·溫公日記》條下引李燾之言曰：文正公初與劉道原共議取實、錄國，史旁采異聞，作《資治通鑒後紀》。今所傳記聞及日記，朔記，皆後紀之具也。光集有與范夢得論修《通鑒長編》書，稱妖異有所警戒，詼諧有所補益，並告存之。大抵《長編》寧失於繁，毋失於略云云。此書殆亦是志歟。至於記太祖時宋白知舉一事，自註云疑作陶穀。記李迪、丁謂鬥鬩一事，前一條稱上命翰林學士錢惟演草制，罷謂政事，惟演乃出迪而留謂；後一條稱詔二人俱罷相，迪知鄆州，明日謂復留為相。種世衡遣王嵩反間一事，前一條云間旺榮，後一條云間剛朗。淩招撫保州亂兵一事，前一條云田況，後一條云郭逵。聞見異詞，即兩存其說，亦仍《通鑒考異》之義也。王明清《玉照新志》曰：元祐初修《神宗實錄》，秉筆者極天下之文人，如黃、秦、晁、張是也。紹聖初，鄧聖求、蔡元長上章指為謗史，乞行重修。蓋舊交多取司馬文正公《涑水記聞》，如韓、富、歐陽諸公傳及敘劉永年家世，載徐德占母事，王文公之詆，永年、常山，呂正獻之評曾南豐，安簡借書多不還，陳秀公母賤之類，取引甚多，於是《裕陵實錄》皆以朱筆抹之，盡取王荊公《日錄》以刪修焉，號朱墨本。是光此書實當曰是非之所繫，故紹述之黨務欲排之。然明清所舉諸條，今乃不見於書中，殆避而刪除歟？陳振孫《書錄解題》亦曰：此書行世久矣，其間記呂文靖數事，呂氏子孫頗以為諱。蓋常辨之為非溫公全書，而公之曾孫侍郎伋遂從而實之，上章乞毀板。識者以為譏，知當時公論所在不能以私憾抑矣。其書《宋史·藝文志》作三十卷，《書錄解題》作十卷。今所傳者凡三本。其文無大同異而分卷，則多寡不齊。一本十卷，與陳氏目錄合。一本二卷，不知何人所並。一本十六卷，又補遺一卷，而自九卷至十三卷所載往往重出，失於刊削。蓋本光未成之槁，傳寫者隨意編錄，故自宋以來，即無一定之卷數也。今參稽厘訂，凡一事而詳略不同，可以互證者，仍存備考。凡兩條復見，徒滋冗贅者，則竟從刪定。著為一十五卷。其補遺一卷，或疑即李燾所謂日記。案《書錄解題》載《溫公日記》一卷，司馬光熙寧在朝所記。凡朝廷政事，臣僚遷除，及前後奏對，上所宣諭之語，以及聞見雜事皆記之，起熙寧元年正月至三年十月出知永興而止。此書雖皆記熙寧之事，然無奏對宣諭之語，且所記至熙寧十年，與止於三年亦不符，其非日記明甚。今仍並入此書，共為一十六卷。以較舊本卷數雖殊，要於光之原書無所闕佚也。
太祖采聽明遠，每遇邊閫之事，纖悉必知。有間者自蜀還，上問曰：「劍外有何事？」間者曰：「但聞成都滿城誦朱山長《苦熱》詩曰：『煩暑鬱蒸何處避，涼風清汽幾時來？』」上曰：「此蜀民思吾之來伐也。」時雖已下荊楚，孟昶有唇亡齒寒之懼，而西討無名。昶欲朝貢，王昭遠固止之。乾德三年，昶遣諜者孫遇賫蠟丸帛書，間道往太原，結劉鈞為援，為朝廷所獲。太祖喜曰：「興師有名矣。」執間者，命王全斌率禁旅三萬，分路討之。俾孫遇指畫山川曲折、閣道遠近，令工圖之，面授神算，令王全斌往焉，曰：「所克城寨，止籍器甲芻斛爾，若財帛，盡分給戰士。」王師至蜀，昶遣王昭遠帥師來拒，未幾，相繼就擒，昶始降，執昶赴闕。
大將王仁贍自劍南獨先歸闕，乞見，恐己惡露，歷數全斌等數將貪黷貨財，弛縱兵律。懼為所訴，反欲自蔽。太祖笑謂仁贍曰：「納李廷珪妓，擅開豐德庫取金寶，此又誰邪？」仁贍惶怖，叩伏待罪。上又曰：「此行清介畏慎，但止有曹彬一人爾。」臺臣請深治征蜀諸將橫越之惡，太祖盡釋之。
景德中，朝廷始與北虜通好，詔遣使，將以「北朝」呼之。王沂公以為太重，請止稱契丹本號可也。真宗激賞再三，朝論韙之。
祥符中，王沂公奉使契丹，館伴邢祥頗肆談辯，深自炫鬻，且矜新賜鐵券。公曰：「鐵券蓋勛臣有功高不賞之懼，賜之以安反側耳。何為輒及親賢？」祥大沮失。
範魯公質早輔周室，及太祖受禪，不改其任。兩朝翊戴，嘉謀偉量，時稱名相。然自以為執政之地，生殺舒慘所系，茍不能蚤夜兢畏，悉心精慮，敗事履飠束，憂患畢至。加之道有枉直，時有夷險，居其位者，今古為難。嘗謂同列曰：「人能鼻吸三斗醇醋，即可為宰相矣。」
景祐中，范文正公知開封府，忠亮讜直，言無迴避，左右不便。因言公離間大臣，自結朋黨，乃落天章閣待制，出知饒州。余靖安道上疏論救，以朋黨坐貶。尹洙師魯上言「靖與仲淹交淺，臣於仲淹義兼師友，當從坐」，貶監郢州稅。歐陽修永叔貽書責司諫高若訥不能辨其非辜，若訥大怒，繳奏其書，降授夷陵縣令。永叔復與師魯書云：「五六十年來，此輩沈默畏慎，布在世間，忽見吾輩作此事，下至竈間老婢，亦相警怪。」時蔡襄君謨為《四賢一不肖》詩，播於都下，人爭傳寫，鬻書者市之，頗獲厚利。虜使至，密市以還。張中庸奉使過幽州，館中有書永叔詩在壁者。四賢，希文、安道、師魯、永叔也；一不肖，若訥也。初，范文正公貶饒州，朝廷方治朋黨，士大夫無敢往別。王待制質獨扶病餞於國門，大臣責之曰：「君長者，何自陷朋黨？」王曰：「范公天下賢者，顧質何敢望之！若得為某黨人，公之賜質厚矣。」聞者為之縮頸。
范文正公守邠州，暇日帥僚屬登樓置酒，未舉觴，見衰絰數人營理喪具者。公亟令詢之，乃寄居士人卒於邠，將出殯近郊，賵斂棺槨皆所未具。公憮然，即徹宴席，厚周給之，使畢其事，坐客感嘆有泣下者。
景祐末，西鄙用兵，大將劉平死之。議者以朝廷委宦者監軍，主帥節制有不得專者，故平失利，詔誅監軍黃德和。或請罷諸帥監軍，仁宗以問宰臣呂文靖公，公曰：「不必罷，但擇謹厚者為之。」仁宗委公擇之，對曰：「臣待罪宰相，不當與中貴私交，何由知其賢否？願詔都知、押班保舉，有不稱職者，與同罪。」仁宗從之。翌日，都知叩頭乞罷諸監軍宦官，士大夫嘉公之有謀。
慶歷初，仁宗服藥，久不視朝。一日，聖體康復，思見執政，坐便殿，促召二府。宰相呂許公聞命，移刻方赴召；比至，中使數輩促公，同列亦贊公速行，公愈緩步。既見，上曰：「久疾方平，喜與卿等相見，而遲遲之來，何也？」公曰：「陛下不豫，中外頗憂，一旦聞急召近臣，臣等若奔馳以進，慮人心驚動耳。」上以為深得輔臣之體。
李常公擇，少讀書於廬山五老峰白石庵之僧舍，書幾萬卷。公擇既貴，思以遺後之學者，不欲獨有其書，乃藏於僧舍。其後，山中之人思之，目其居曰「李氏藏書山房」，而蘇子瞻為之記。
歐陽文忠公使遼，其主每擇貴臣有學者押宴，非常例也。且曰以公名重今代故耳。其為外夷敬伏如此也。
王魏公與楊文公大年友善，疾篤，延大年於臥內，托草遺奏，言忝為宰相，不可以將盡之言為宗親求官，止敘平生遭遇之意。表上，真宗嘆惜之，遽遣就第，取子弟名數錄進。
呂文仲，歙人，為中丞，有陰德。咸平中，鞫曹南滑民趙諫獄，諫豪於財，結士大夫，根蒂特固。忽禦寶封軒裳姓名七十餘輩，自中降出，皆昔委諫營產買妾者，悉令窮治。文仲從容奏曰：「更請察其為人，密籍姓名，候舉選對揚之日，斥之未晚。」真宗從之。
王文正太尉，局量寬厚，未嘗見其怒。飲食有不精潔者，但不食而已。家人慾試其量，以少埃墨投羹中，公唯啖飯而已。家人問其何以不食羹？曰：「我偶不喜肉。」一日，又墨其飯，公視之，曰：「吾今日不喜飯，可具粥。」
其子弟訴於公曰：「庖肉為饔人所私，食肉不飽，乞治之。」公曰：「一斤，今但得半斤食，其半為饔人所廋。」公曰：「盡一斤，可得飽乎？」曰：「盡一斤，固當飽。」曰：「此後人料一斤半，可也。」其不發人過，皆類此。
嘗宅門壞，主者徹屋新之，暫於廊廡下啟一門以出入。公至側門，低據鞍，俯伏而過，都不問。門畢，復行正門，亦不問。
有控馬卒，歲滿辭公，公問：「汝控馬幾時？」曰：「五年矣。」公曰：「吾不省有汝。」既去，復呼回曰：「汝乃某人乎？」於是厚贈之。乃是逐日控馬，但見背，未嘗視其面。因去，見其背，方省。
熙寧二年十一月庚辰，司馬光讀《資治通鑒·漢紀》，至曹參代蕭何為相國，一遵何故規，因言：「參以無事，鎮撫海內，得守成之道，故孝惠、高後時，天下晏然，衣食滋殖。」上曰：「使漢常守蕭何之法，久而不變，可乎？」光曰：「何獨漢也！夫道者，萬世無弊，夏、商、周之子孫，茍能常守禹、湯、文、武之法，雖至今存可也。武王克商曰：『乃反商政，政由舊。』雖周，亦用商政也。《書》曰：『毋作聰明，亂舊章。』然則祖宗舊法，何可變也？漢武帝用張湯之言，取高帝法紛更之，盜賊半天下；宣帝用高帝舊法，但擇良二千石使治民，而天下大治；元帝初立，頗改宣帝之政，丞相衡上疏言：『臣竊恨國家釋樂成之業，虛為此紛紛也。』陛下視宣帝、元帝之為政，誰則為優？荀卿曰：『有治人，無治法。』故為治在得人，不在變法也。」上曰：「人與法，亦相表裏耳。」光曰：「茍得其人，則無患法之不善；不得其人，雖有善法，失先後之施矣。故當急於求人，而緩於立法也。」
壬午，呂惠卿講咸有一德，因言：「法不可不變，先王之法，有一歲一變者，『正月始和，置於象魏』是也；有五歲一變者，『五載一巡守』，『考制度於諸侯』是也；有一世一變者，『刑罰世輕世重』是也；有百世不變者，『父慈、子孝、兄友、弟恭』是也。前日，司馬光言漢守蕭何之法則治，變之則亂，臣竊以為不然。惠帝除三族罪、妖言令、挾書律，文帝除收孥令，安得謂之不變哉？武帝以窮兵黷武，奢淫厚斂，而盜賊起；宣帝以總核名實，而天下治；元帝以任用恭、顯，殺蕭望之，而漢道衰，皆非由變法與不變法也。夫以弊則必變，安得坐視其弊而不變邪？《書》所謂『無作聰明，亂舊章』者，謂實非聰明而強作之，非謂舊章不可變也。光之措意，蓋不徒然，必以國家近日多更張舊政，因此規諷。又以臣制置三司條例，及看詳中書條例，故發此論也。臣顧陛下深察光言，茍光言為是，則當從之；若光言為非，陛下亦當播告之，修不匿厥旨，召光詰問，使議論歸一。」
上召光前，謂曰：「卿聞呂惠卿之言乎？惠卿之言如何？」光對曰：「惠卿之言，有是有非。惠卿言漢惠、文、武、宣、元治亂之體，是也。其言先王之法，有一歲一變，五歲一變，一世一變，則非也。『正月始和，置於象魏』者，乃舊章也，非一歲一變也。亦猶州長、黨正、族師於四孟月朔屬民而讀邦法也，豈得為時變邪？天子恐諸侯變禮易樂，故五載一巡守，有變亂舊章者，則削黜之，非五歲一變法也。刑罰世輕世重者，蓋新國、亂國、平國，隨時而用，非一世一變也。且治天下，譬如居室，弊則修之，非大壞，不更造也。大壞而更造，必得良匠，又得美材，今二者皆無有，臣恐風雨之不庇也。講筵之官，皆在此，乞陛下問之。三司使掌天下財，不才而黜可也，不可使兩府侵其事，今為制置三司條例司，何也？宰相以道佐人主，安用例？茍用例而已，則胥史足矣。今為看詳中書條例司，何也？」惠卿曰：「司馬光備位侍從，見朝廷事有未便，即當論列。有官守者，不得其守則去；有言責者，不得其言則去，豈可但已？」光曰：「前者，詔書責侍從之臣言事，臣嘗上疏，指陳得失，如制置條例司之類，盡在其中，未審得進達聖聽否？」上曰：「見之。」光曰：「然則臣不為不言也。至於言不用而不去，此則臣之罪也。惠卿責臣，實當其罪，臣不敢逃。」上曰：「相與共講是非耳，何至乃爾。」王珪進曰：「司馬光所言，蓋以朝廷所更之事，或為利甚少、為害甚多者，亦不必更耳。」因目光令退。
王珪進讀《史記》，光進讀《資治通鑒》畢，降階，將退，上命遷坐敦於門內禦榻之前，皆命就坐。王珪禮辭，不許，乃皆再拜而坐。左右皆避去，上曰：「朝廷每更一事，舉朝士大夫訩々皆以為不可，又不能指名其不便者，果何事也？」珪對曰：「臣疏賤，在闕門之外，朝廷之事不能盡知，借使聞之道路，又不能知其虛實也。」上曰：「據所聞言之。」光曰：「朝廷散青苗錢，茲事非便。今閭里富民乘貧者乏無之際，出息錢以貸之，俟其收獲，責以穀麥。貧者寒耕熟耘，僅得斗斛之收，未離場圃，已盡為富室奪去。彼皆編戶齊民，非有上下之勢、刑罰之威，徒以富有之故，尚能蠶食細民，使之困瘁，況縣官督責之嚴乎？臣恐細民將不聊生矣。」呂惠卿曰：「司馬光不知，此事彼富室為之，則害民；今縣官為之，乃所以利民也。昨者，青苗錢令民願取者則與之，不願者不強也。」光曰：「愚民知取債之利，不知還債之害，非獨縣官不強，富民亦不強也。臣聞作法以貪，弊將若何？昔太宗平河東，立和糴法，時米斗十餘，草束八錢，民樂與官為市。其後物貴，而和糴不解，遂為河東世世患。臣恐異日之青苗，亦如河東之和糴也。」上曰：「陜西行之久矣，民不以為病也。」光曰：「臣陜西人也，見其病，不見其利。朝廷初不許也，而有司尚能以病民，況今立法許之乎？」上曰：「坐倉糴米，何如？」王珪等皆起對曰：「坐倉甚不便，朝廷近罷之，甚善。」上曰：「未嘗罷也。」光曰：「今京師有七年之儲，而錢常乏。若坐倉，錢益乏，米益陳，奈何？」惠卿曰：「坐倉得米百萬石，則歲減東南百萬之漕，以其錢供京師，何患無錢？」光曰：「東南錢荒而米狼戾，今不糴米而漕錢，棄其有餘，取其所無，農末皆病矣。」侍講吳申起曰：「光言至論也。」光曰：「此皆細事，不足煩聖慮，陛下但當擇人而任之，有功則賞，有罪則罰，此則陛下職也。」上曰：「然。『文王罔攸，兼於庶言，庶獄庶慎，惟有司之牧夫』，正謂此也。」
上復與眾人講論治道，至晡後，王珪等請起，上命賜湯，復謂光曰：「卿勿以向者呂惠卿之言，遂不慰意。」光對曰：「不敢。」遂退。
七年十二月戊辰，端明殿學士司馬光上《資治通鑒·五代紀》三十卷。《資治通鑒》自治平三年置局，每修一代史畢，上之。至是書成，總二百九十四卷，《目錄》、《考異》各三十卷。上諭輔臣曰：「前代未嘗有此書，過荀悅《漢紀》遠矣。」輔臣請觀之，遂命付三省，仍令速進入。以光為資政殿學士，降詔獎諭。
舊制，文武群臣由一命而上，自外至京，必先詣正衙，見訖，乃得入見。辭謝，亦如之。太祖皇帝御極之初，親總庶務，嘗驛召一邊臣入對，將授以方略，訝其到闕已數日而未見。左右或奏以未過正衙，太祖意不平之，乃令自今皆入見謝畢，乃得詣正衙，遂為定製。
崔翰，京兆人，以鎮安軍節度使充高陽關都部署。召還，以疾留京師。疾間，請見上曰：「臣以身許國，不願死於家。」太宗壯之，復令之任。翰驍勇，有方略，所至立功。
趙延進屯定州，契丹入寇，與崔翰、李繼隆將兵八萬，太宗賜八陣圖，使按圖從事。歸次蒲城，虜大至，翰等按圖布陣，相去各百步，眾懼，無鬥志。延進曰：「不如合而擊之，違令而獲利，不猶愈於辱國乎？」遂改為二陣，三戰，大破之，獲人馬、牛羊、鎧甲數十萬，遷右監門衛將軍。
王章惠公隨知揚州，許元以舉子上謁，自陳世家，乃唐許遠之後。章惠率同僚上表，薦其忠烈之家，乞朝廷推恩，而通判已下，皆不從。章惠遂獨狀薦之，朝廷以為郊社齋郎。元有材謀，曉錢穀，為江淮制置發運判官，以至為使，凡十餘年，號為能臣，終天章閣待制。
富公知青州，州歲穰，而河朔大饑，饑民東流。公以為從來拯饑，多聚之州縣，人既猥多，倉廩不能供，散以粥飯，欺弊百端。由此人多餓死，死者氣熏烝，疾役隨起，居人亦致病斃。是時方春，野有春菜，公出榜要路，令饑民散入村落，使富民不得固陂澤之利，而等級出米以待之。民重公令，米谷大積，分遣寄居閑官往主其事，間有健吏，募流民中有曾為吏胥走隸者，皆倍給其食，令供簿書、給納、守禦之役，借民倉以貯，擇地為場，堀溝為限，與流民約，三日一支，出納之詳，一如官府。公推其法於境內，吏之所在，手書酒炙之饋日至，人人忻戴，為之盡力。比麥熟，人給路糧遣歸。餓死者無幾，作叢冢葬之。其間強壯堪為禁卒者，募得數千人，面刺「指揮」二字，奏乞撥充諸軍。時朝中有與公不相能者，持之不報，人為公憂之。公連上章懇請且待罪，乃得報。自是天下流民處，多以青州為法。
二月戊辰朔，詔天下貢舉人自今止令逐州解頭入見。時舉人群見，進止多不如義，而民有緱化隆、高惟誌者，又輒闌入殿廷獻封事也。
梁適與任中師有姻，知其賂呂夷簡事，明往視之，曰：「宜繩子舍。」未幾，修註。
初，洺州肥鄉縣田賦不平，久莫能治，轉運使楊偕患之。大理寺丞郭諮曰：「是無難者，得一往，可立決也。」偕即以諮攝令，並遣秘書丞孫琳與共事。諮等用千步方田法四出量括，得其數，除無地之租者四百家，正無租之地者百家，收逋賦八十萬，流民乃復。及王素為諫官，建議均天下田賦，歐陽修即言諮與琳方田法簡而易行，願召二人者。三司亦以為然，且請於亳、壽、汝、蔡四州擇尤不均者均之。於是遣諮與琳先往蔡州，首括上蔡一縣，得田二萬六千九百三十餘頃，均其賦於民。既而諮言州縣多逃田，未可盡括，朝廷亦重勞人，遂罷。琳，共城人也。
己丑，詔古渭寨修城卒權給保捷請受，仍以蕃官左班殿直訥支藺氈為本地分巡檢，月俸錢五千，候一年能彈壓蕃部，即與除順州剌史。藺氈世居古渭州，密邇夏境，夏人牧牛羊於境上，藺氈掠取之。夏人怒，欲攻之。藺氈懼力不敵，因獻其地，冀得戍兵以敵夏人。範祥欲立奇功，亟往城之。藺氈先世跨有九穀，後浸衰，僅保三谷，余悉為他族所據。青唐族最強，據其鹽井，日獲利可市馬八匹。藺氈白祥，此本我地，亦乞漢家取之。祥又多奪諸族地，以招弓箭手，故青唐及諸族皆怒，舉兵叛。祥既坐責絀，張昪請棄古渭勿城。夏人復來言：「古渭州本我地，今朝廷罪州於彼，違誓詔。」遣傅求制置糧草，專度其利害。求言：「今棄弗城，夏人必據其地，更為秦州患，且已得而棄之，非所以強國威。按藺氈父祖皆受漢官，其地非夏人所有明甚，但當更名古渭寨，不為州，以應誓詔爾。」即召青唐等族酋，諭以「朝廷今築城，實為汝諸族守衛，而汝叛何也？」皆言：「官奪我鹽井及地，我無以為生。」求曰：「今不取汝鹽井及地，則如何？」眾皆喜，聽命，遂罷兵。求乃割其地四分之三以畀青唐等族，卒城古渭，始加藺氈以爵秩。
嘉祐四年秋七月丙申，太子中允王陶為監察御史裏行。初，詔中丞韓絳舉御史，而限以資任，屢舉不應格。於是絳請舉裏行，以陶為之，詔可。陶辭不受，詔強之，乃就職。
己酉，詔殿前馬步軍司皆置檢法官一人。先是，有禁卒妻、男皆為人所殺，殿前副都指揮使許懷德以其夫為不能防閑，謫配下軍。侍御史知雜事吳中復言：「三衙用刑多不中理，請置檢法官。」既從之，尋有言其非便者，復罷之。
自郭諮均稅之法罷，論者謂朝廷徒血阝一時之勞，而失經遠之慮。至皇祐中，天下懇田視景德增四十一萬七千餘頃，而歲入九穀乃減七十一萬八千餘石，蓋賦不均，故其弊如此。其後田京知滄州，均無棣田，蔡挺知博州，均聊城、高唐田，歲增賦谷帛之類，無棣總千一百五十二，聊城、高唐總萬四千八百四十七。既而或言滄州民不以為便，詔輸如舊。是日，復遣職方員外郎孫琳、都官員外郎林之純、屯田員外郎席汝言、虞部員外郎李鳳、秘書丞高本分往諸路均田，從中書門下奏請也。本獨以為田稅之制，其廢已久，不可復均。朝廷亦不遽止，後雖均數郡田，其於天下不能盡行。
乙酉，罷諸路同提點刑獄使臣，置江南東西、荊湖南北、廣南東西、福建、成都、梓、利、夔路轉運判官。先是，同提點刑獄使臣或有竊公用銀器及樂倡首飾者，議者因言使臣多不習法令、民事，不可為監司，故罷之。十一路舊止一轉運使，至是各增置判官，以三年為一任。第二任知州人為判官，滿一任與提點刑獄；初任知州若第二任通判為判官，滿兩任亦如之。
甲戌，富弼起復禮部尚書、平章事、昭文館大學士、監修國史，弼辭不拜。故事，執政遇喪皆起復。弼謂金革變禮，不可用於平世。上五遣使起之，卒不從命。或言弼初與韓琦同在二府，左提右挈，圖致太平，天下謂之「韓、富」。既又同為宰相，琦性果斷，弼性審謹。琦質直，語或涉俗。俗謂語多者為「絮」。嘗議政事，弼疑難者數四，琦意不快，曰：「又絮邪！」弼變色曰：「絮是何言與！」又嘗言及宰相起復故事，琦曰：「此非朝廷盛典也。」於是弼力辭起復，且言：「臣在中書，蓋嘗與韓琦論此，今琦處嫌疑之地，必不肯為臣盡誠敷奏，願陛下勿復詢問，斷自宸慮，許臣終喪。」琦見之不樂，自是二人稍有間雲。
庚子，工部尚書、平章事、集賢殿大學士韓琦加昭文館大學士、監修國史，樞密使、禮部侍郎曾公亮為吏部侍郎、平章事、集賢殿大學士，右諫議大夫、參知政事張昪為工部侍郎，加檢校太傅，充樞密使。上既許富弼終喪，乃遷琦首相。或謂琦曰：「富公服除，當還舊物。公獨不可辭昭文以待富公邪？」琦曰：「此位安可長保。比富公服除，琦在何所矣。若辭昭文以待富公，是琦欲長保此位也，使琦何辭以白上？」聞者亦是琦言。
嘉祐初，琦與富弼同相，或中書有疑事，往往私與樞密院謀之。自弼使樞密，非得旨令兩府合議者，琦未嘗詢於弼也，弼頗不懌。及太后還政，遽撤東殿簾帷，弼大驚，謂人曰：「弼備位輔佐，他事固不敢預聞，此事韓公獨不能與弼共之邪？」或以咎琦，琦曰：「此事當時出太后意，安可顯言於眾？」弼自是怨琦益深。
韓維說慈壽將歸政，潁王謂維及孫思恭曰：「慈壽欲為曹佾求使相。」二人不應。王竟使王陶達意於政府，果得之。他日，二人獨見，維以是戒王曰：「今陛下已親政，內外上下事體已正，當專心孝道，均養三宮而已，他事勿預也。」
工部郎中、秘閣校理、同修起居註、直舍人院錢藻罷直舍人院。御史中丞鄧綰言：「馮京為性庸很，朋邪徇俗，疾害聖政。陛下寬仁不誅，守藩未幾，復移邊帥。而藻代陛下作訓誥，乃稱京『執正不回，一節不撓」，又雲『大臣進退，系時安危』。京在政府，曾無補益，惟退有後言，何謂一節？且京罷政逾歲，豈嘗有危？藻專事諂諛，乞加黜責。」上從之。綰知王安石惡京，又恐京復用，故為此以附嵐彩翛病？
凡朝士系獄者，蔡確令獄卒與之同室而處，同席而寢，飲食旋混，共在一室。置大盆於前，凡饋食者，羹飯餅餌，悉投其中，以杓勻攪分飼之，如犬豕。置不問。故系者幸得其問，無罪不承。
韓魏公帥定武時，夜作書，令一侍兵執燭於旁。侍兵他顧，燭然公須，遽以袖麾之，而作書如故。少頃，回視，已易其人。公恐主吏鞭之，亟呼曰：「勿易之，渠方解持燭矣。」軍中感服。
太祖皇帝潛龍時，雖屢以善兵著奇功，而天性不好殺，故受命之後，其取江南也，戒曹秦王、潘鄭王曰：「江南本無罪，但以朕欲大一統，容他不得，卿等至彼，慎勿殺人。」曹潘兵臨城，久之不下，乃草奏曰：「兵久無功，不殺無以立威。」太祖覽之，赫然批還其奏曰：「朕寧不得江南，不可輒殺人也。」逮批詔到，而城已破。契勘城破，乃批奏狀之日也。
太祖皇帝即位後，車駕初出，過大溪橋，飛矢中黃繖，禁衛驚駭，帝披其胸，笑曰：「教射！教射！」既還內，左右啟捕賊，帝不聽，久之亦無事。
建隆間，竹木務監官患所積財植長短不齊，乞剪截俾齊整。太祖批其狀曰：「汝手足指寧無長短乎？胡不截之使齊？長者任其自長，短者任其自短。」《禦批》宣和中予親戚猶有見者。
國初宰執大臣，有前朝與太祖俱北面事周，仍多在己上，一日即位，無所易置，左右驅使，皆萎靡聽順，無一人敢偃蹇者。始聽政，有司承舊例，設宰相以下坐次，即叱去之。

