
草堂近少室，夜靜聞風松。
月出潘陵尖，照見十六峰。
九月山葉赤，谿雲淡秋容。
火點伊陽村，煙深嵩角鐘。
尚子不可見，蔣生難再逢。
勝愜只自知，佳趣爲誰濃。
昨詣山僧期，上到天壇東。
向下望雷雨，雲間見回龍。
夕與人羣疎，轉愛丘壑中。
心澹水木會，興幽魚鳥通。
稀微了自釋，出處乃不同。
況本無宦情，誓將依道風。

