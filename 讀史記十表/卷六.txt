
〔序〕帝王者各殊禮而異務，要以成功爲統紀，豈可緄乎？〇孚遠曰：此數語無註，蓋不敢斥言漢家少恩，故爲隱語也。
〔平陽〕以中涓從。〇師古曰：中涓，親近之臣，若謁者、舍人之類。涓，潔也，主居中涓潔也。
〔信武〕後元三年，侯亭坐事國人過律，奪侯，國除。〇按事，役使之也。
〔廣嚴〕索隱曰：晉書地道記，廣縣在東莞。嚴，謚也。下又雲班、馬二史並誤。〇按此據漢表。
〔留〕以廐將從起下邳，以韓申徒下韓國。言上張旗志，秦王恐，降。解上與項羽之郄，爲漢王請漢中地。常計謀平天下，侯萬戶。〇按申徒卽司徒，「志」當作「幟」。
〔酇〕糶隱曰：酇音贊，縣名，在沛。〇按諸家解作南陽酇。
〔梁鄒〕元光四年，侯山柎元年。〇師古曰：柎音孚。
〔蓼〕以執盾前元年從起碭。〇師古曰：前元年。謂胡亥元年。
〔棘蒲〕見將軍前元年率將二千五百人起薛，別救東阿，至霸上，二歲十月，入漢，擊齊歷下軍田旣，功侯。〇按軍田旣功，漢表作軍臨菑。
〔魏其〕六年六月丁亥，莊侯周定元年。〇按漢表作周止。
〔平〕六非六月丁亥，悼侯沛嘉元年。〇按沛嘉，漢表作工師喜。
〔棘丘〕索隱曰：襄，名也，史失姓及謚。〇孚遠曰：侯失國本無謚，非失之也。
〔北平〕爲計相四歲。〇按計相，官名。
〔厭次〕以愼將。〇師古曰：以謹愼爲將也。
〔汾陽〕四十二絕。〇按漢表雲不得狀。
〔高陵〕十二年十一月丁亥，圉侯王周元年。〇按漢錶王虞人。
〔成陽〕十二年正月乙酉，定侯意元年。〇按姓奚。
讀功臣年表以侯功爲主。按漢書，高祖八年，天下平，論功定封。訖十二年，侯者百四十有三人，又作十八侯位次。高后二年，詔丞相陳平盡差列侯之功，録第下竟，藏諸宗廟，副在有司。太史公所表侯第是也。
韋昭曰：漢封功臣，大者王，小者侯也。
按功臣封王在高帝四年、五年間。是時天下初定，如韓、彭等不得不王之耳。自六年以後，漢約非劉氏不王，非軍功不侯。
索隱曰：漢書音義云：曹參功第二，而表在首，蕭何功第一，而表在十三者，以封有先後故也。
索隱曰：封參在六年十二月，封何在六年正月，高祖十月因秦改元，故十二月在正月前也。
表侯功，太約從起豊、沛，從至霸上，定秦，從至漢中，從滅項羽，功之大者也。餘功如從大將擊齊、魏，擊趙、韓、燕、代，定諸侯，如䕶太公、呂后，如奉孝惠、魯元公主，如解鴻門，如爲漢守，如從擊黥布、彭越、陳豨、盧綰、韓王信等，皆表而出之，明不與恩澤侯同也。
凡有罪失侯者，大約如酎金，如爲太常犧牲不如令，如爲太常酒酸，罪之輕者也。餘罪如爲太守知民不用赤仄錢爲賦，如不償人責，如尚南宮公主不敬，如出入屬車間，如坐出界，如買塞外禁物，如入上林謀盜鹿，如爲太常與樂舞人闌入函谷關，如賣宅縣官故貴，猶皆在可議之列也。餘重罪則謀爲大逆、大不敬、過律、姦淫、略人、傷人，總之所謂不奉上法者也。或但云有罪，疑獄也，不明所坐，或史闕之。
按太史序曰：漢興，功臣受封者百有餘人，至太初百年之間，見侯五，餘皆坐法隕命亡國。嘆不能副河山帶礪之誓，而苗裔衰微也。今第追録侯功，謂察其首封所以得尊寵，而各書罪狀國所自除，則所以失之而致廢辱者，責在下矣，故曰當世得失之林也。然本其先，天下初定，大都名郡，戶口散亡，漸以益息，乃至富厚。未幾，子孫驕溢，不能篤於仁義，奉上法，以自取戾。而首稱功有五品，以深致欷歔之意。且夫協和萬國，遷於夏、商，或數千歲歲。何古者封建之澤長，而今茲之促也？惜哉！其罪累上，毋亦使人謂漢法之過嚴乎！
此下四表皆國經而年緯，凡標國名侯功於端以貫其下者，縱也。標高祖、孝惠、高后、孝文、孝景與建元至太初已後，準王朝曆數以紀諸侯之年者，衡也。前十二諸侯年表以下皆年經而國緯，故冠帝年於端，體各不同也。
何謂準王朝曆數定諸侯之年？如表首平陽侯曹參，在高祖朝以六年十二月封，是其元年盡高祖十二年凡七年，其在孝惠朝凡五年。〈合計之，參在位十二年。〉子窟嗣，盡孝惠七年，凡二年，其在高后朝八年，在孝文朝凡十九年。〈合計之，窟在位二十九年。〉子奇嗣，盡孝文二十三年，凡四年，在孝景朝凡三年。〈合計之，奇在位七年。〉子時嗣，盡孝景十六年，凡十三年，至孝武元光四年，凡十年。〈合計之，時在位二十三年。〉子襄嗣，至元鼎二年。{*|襄在位凡十六年。}}子宗嗣，至征和二年，坐太子死國除。〈宗在位凡二十四年。〉自參始封至此，凡百一十一年而國除也。〈餘俱放此。〉
上表侯功，下表侯第，而首序列帝相承得年若干，蓋六朝百有餘歳，侯家之盛衰始卒具見矣。是故以國爲經，以年爲緯也。
功臣年表以功論也，自外戚周呂侯澤、建成侯釋之、王子羮頡侯信、合陽侯喜、德侯廣沛侯濞外，凡百三十七人，皆功臣侯者，食邑多寡，以功差。獨其中有射陽侯纏，卽項羽季父項伯，以鴻門解難，破羽降漢得侯，愼陽侯樂説以淮陽舍人告反得侯，期思侯賁赫以黥布中大夫告反得侯，非所以教忠也。辟陽侯審食其以侍從呂后入楚一歲得侯，非所以正體也。使蕭、曹、良、平與此等伍。並掲於表，爲之氣塞也。
或雲項伯有救太公功，故丁公可斬，項伯當報，非也。當太公在楚，亦倖免耳。帝爲人子，謂何乃歸功項伯乎？故史表、漢表但云破羽，不及救太公俎上事，其旨微矣。直雲破羽，併誅項伯也。
漢王之敗彭城，審食其從太公、呂后間行求漢王，反遇楚軍。表雲以舍人初，起侍呂后、孝惠沛三歳十月，呂后入楚，食其從一歳，侯。漢表亦同。但云從呂后，不及太公，亦微辭也。
羮頡侯表云：信母嘗有罪高祖微時，太上憐之，故爲羮頡侯，語詳楚元王世家。夫仁人之於兄弟不藏怒宿怨，況嫂婦人櫟釡小忿，何怨之有？兄子猶子也，以太上之言乃得封，且名羮頡以辱之，帝亦忍矣。嗟乎！羮頡之號不仁，辟陽之封不智，帝將謂善謔耶？不顧天下後世笑譏乎？
功臣子孫以罪失侯，輕重無足論。其中有無後國除者，如魯侯奚涓、棘陽侯杜得臣、義陵侯吳程，世絶無可繼，除之，非得已也。若無嫡嗣有支庶，未始不可後，孝文以側室子後，天子、侯何異耶？如清陽侯王吸、廣侯召歐、費侯陳賀、都昌侯朱軫、海陽侯揺母餘、肥如侯蔡寅、高胡侯陳夫乞、澤陽侯呂騰、深澤侯趙將夕、猗氏侯陳遫、共侯盧罷師、襄平侯紀通、繁侯強瞻、宣平侯張敖、東陽侯張相如、禾成侯公孫耳、寧陵侯呂臣、陽義侯靈常、鄢陵侯朱濞，先以無後國除，及元康四年，皆以其曾元詔復家，則非無支庶可繼者，何爲乎卽除也？故君子謂孝宣賜復，哀、平紹封，皆盛德事也。
表載功封，始自高帝六年十二月，至十二年六月止，漢表同。按高帝於十二年四月甲辰崩，五月丙寅葬長陵，不應有六月封侯之事，或在孝惠卽位後耶？又不應入高表，此必有誤也。

