
〔序〕昔高祖定天下，功臣非同姓疆土而王者八國。〇孚遠曰：項羽封諸將爲王，漢王初興，不能一申古制，易侯而貶其爵，亦勢也。故末年有白馬之誓，高祖本意見矣。
〔扶柳〕高后姊長姁子，侯。〇師古曰：平旣呂氏所生，不當姓呂，史家惟記母族也。
〔平曲〕中元四年，侯昆邪有罪，國除。太僕賀父。〇按孚遠曰：賀後亦封侯，故載之。
〔新市〕以趙內史王愼，王遂反，愼不聽，死事，子侯，戶一千十四。〇按愼，傅作悍。
〔遒〕中元三年十二月丁丑，侯隆疆元年，不得隆疆嗣。〇按孚遠曰：不得隆疆嗣者，言不知誰爲之後，蓋失其名也。則侯者或其孫，或少子。
讀惠景間侯者年表，以四朝事勢爲主。孝惠之時，天下無事，惟修遺功。高后之時，欲侯諸呂，故先封高祖功臣及諸王子。〈見高后本紀中。〉孝文從代邸入爲帝，則有誅諸呂功，有從代來功。是時王子漸繁，則有分封，有外威恩澤。孝景更有吳、楚之變，有匈奴之降。凡此事勢各異，公私亦別，不得一例論之也。
孝惠時侯者三人，高后時侯者三十一人，孝文時侯者二十九人，孝景時侯者三十人。
漢約非有功不侯，此表以功得侯者有四，曰修高祖時遺功臣也，曰誅諸呂也，曰從代來也，曰吳、楚之役也。此外同姓若孝惠子、〈漢書以非真孝惠子，削不書。〉齊悼惠王子、淮南厲王子、楚元王子、梁孝王子，則推親親之恩而封侯者也。異姓惟長沙王子吳淺、長沙嗣成王子吳陽、長沙王相利倉，則以吳芮忠而無功得侯者也。外戚若呂后姊子、呂后兄子、呂后諸昆弟子、呂氏王子、孝文太后弟薄昭、孝文後弟竇廣國、後兄竇長君子彭祖、孝景後兄王信、孝景後母弟田蚡、田勝、長公主嫖子蟜、張敖魯元太后子、齊哀王舅父駟鈞、淮南厲王舅父趙兼，則所謂恩澤侯者也。
有死事而其子得侯者，若匈奴入北地，力戰死事之孫卬，趙相建德不聽王遂反而死，內史王慎亦不聽王遂反而死，楚太傅趙夷吾不聽王戊反而死，楚相張尚亦不聽王戊反而死是也。此外高祖時有哭彭越之欒布當烹，出忠言，帝赧之，以爲都尉，而有功得侯者也。
有外國歸義，自匈奴降漢而侯者凡七人，其故韓王信之孽子與其太子之子，故燕王盧綰之子，則漢人歸自匈奴者也。
董份曰：太史公獨以長沙起論，卽賈生所謂欲諸王之忠附，則莫若令如長沙，反覆論敍，以見其國小而得完，見疆土之不可盛，而侯王之不可不忠也。
漢約非有功不侯，其不謂之功臣年表何也？按表惠、景間侯者凡九十四人，內王子侯者及外戚恩澤侯者凡四十九人，則以功封及以功蔭者四十五人耳。高祖功臣年表外戚僅二人，王子僅四人，兵爭之日，亦共歴艱難，故皆謂之功臣也。是未可比而同之。
高后時侯者三十一人，不數年，坐呂氏事誅一十三人，身死名惡，爲世大戒，而人卒不悟何也？孝景吳、楚之變，以軍功侯者凡七人，死事侯者四人。當時七國雖橫，皆同氣也。身爲天子，既不能篤親親之仁，以服其心，又不善防禦之，以弭其釁，遽發大難，使骨月傷殘，士民蹂躙，倖免覆亡。論功行賞之日，帝亦有悔心否乎？
景帝以匈奴降侯者凡八人。初，匈奴王之來，帝欲侯之以勸後。周亞夫曰：彼背其主而降，侯之，則何以責人臣不守節者乎！帝不聽，悉侯之。亞夫之言，以理論耳。卽以事勢論，匈奴之性，服叛無常，降何利之有？彼來降，不可拒，厚蓄之而已。尊之以侯，是使匈奴有輕中國之心，其失與和親同，又何以勸？甚矣！帝之愚也。或謂文帝時已行之，蓋文帝所侯者，固韓王信之子孫，其父叛，其子復歸，是能反之正者，侯之可也，然亦過矣。
孝文侯者二十九人，其中章武侯竇廣國、南皮侯竇彭祖，乃孝景卽位始封，班入景表是。
孝景侯者三十一人，其中休侯、紅侯實一人，並書誤也，班表但一書爲是。又武安侯田蚡、周陽侯田勝，乃武即位始封，班入武表是。

