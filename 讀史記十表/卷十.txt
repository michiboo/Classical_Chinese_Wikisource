
〔漢興以來將相名臣年表第十〕黃履翁曰：將相名臣表以六事爲主，所以觀君臣之職分。
〔高祖六年〕〔相位〕封爲酇侯。張蒼爲計相。〇索隱曰：計相，主天下省計及計吏。〇按孚遠曰：計相，司計之官，不當載入將相表中。
〔高祖十一年〕〔大事記〕誅淮陰、彭越。黥布反。〇按孚遠曰：韓、彭一名一否，亦條例未詳也。
〔高后八年〕〔御史大夫位〕御史大夫蒼。〇張蒼。
〔孝文四年〕〔御史大夫位〕關中侯申屠嘉爲御史大夫。〇按漢書御史大夫圍。
〔孝文九年〕〔御史大夫位〕御史大夫敬。〇馮敬。
〔孝文十六年〕〔御史大夫位〕按漢書，申屠嘉爲御史大夫。
〔孝文後元二年〕〔御史大夫位)御史大夫靑。〇陶靑。
〔孝景二年〕〔御史大夫位〕御史大夫錯。〇鼂錯。
〔孝景四年〕〔御史大夫位〕御史大夫蚡。〇田蚡。按漢書御史大夫介。
〔孝景六年〕〔御史大夫位〕御史大夫陽陵侯岑邁。〇按漢書無此人。
〔孝景七年〕〔御史大夫位〕御史大夫舍。〇劉舍。
〔孝景中元三年〕〔御史大夫位〕御史大夫綰。〇衞綰。
〔孝景後元元年〕〔御史大夫位〕御史大夫不疑。〇直不疑。
〔孝武建元元年〕索臛曰：年之有號始自武帝，自建元至後元典十一號。〇按孝武字後人所加。
〔孝武建元二年〕〔御史大夫位〕御史大夫趙綰。〇漢書，有罪自殺。
〔孝武建元六年〕〔御史大夫位〕御史大夫安國。〇韓安國。
〔孝武元光四年〕〔御史大夫位〕御史大夫歐。〇張歐。
〔孝武元光五年〕〔大事記〕十月族灌夫家，棄魏其侯市。〇按在四年十月，此誤。
〔孝武元朔三年〕〔御史大夫位〕御史大夫弘。〇公孫弘。
〔萃武元朔五年〕〔御史大夫位〕按漢書百官表，是年番係爲御史大夫。
〔孝武元狩元年〕〔御史大夫位〕御史大夫蔡。〇李蔡。
〔孝武元狩二年〕〔御史大夫位〕御史大夫湯。〇張湯。
〔孝武元鼎二年〕〔御史大夫位〕御史大夫慶。〇石慶。
〔孝武元封元年〕〔御史大夫位〕御史大夫寬。〇兒寬。
〔孝武太始三年〕〔御史大夫位〕御史大夫勝之。〇暴勝之。
〔孝武征和二年〕御史大夫成。〇商丘成。
〔孝武後元二年〕〔將位〕七月己巳，光祿大夫霍光爲大將軍，博陸侯。都尉金日磾爲車騎將軍，秺侯。太僕安陽侯上官桀爲大將軍。〇按孚遠曰：桀爲左將軍，非大將軍也。
〔孝武後元二年〕〔御史大夫位〕按漢書，桑弘羊爲御史大夫，七年，坐謀反誅。
〔孝昭元鳳元年〕〔御史大夫位〕御史大夫訢。〇王訢。
〔孝昭元鳳六年〕〔御史大夫位〕按漢書，蔡義爲御史大夫。
〔孝元建昭三年〕〔御史大夫位〕衞尉李延壽爲御史大夫。〇按一本姓繁。
此表年經而人緯，冠年於上，以元起數者，高祖、、孝惠、高后、孝文、孝景、孝武卽位之年也。列年於中，以一二起數者，則蕭何、曹參、王陵、陳平、周勃諸人爲相及將在官之年也。相必記年，將則有年者，有不年者，御史大夫皆不年。
讀將相名臣年表以大事爲主。
大事記。〇索隱云：謂誅伐、封建、薨、叛。
大事者，天子之事也，而見於將相名臣表者何？將相代天子而行之者也。觀其事，可察人君治忽之機，卽可定人臣賢不肖之分。非極有關繋者不屑屑書，故曰大事記。
大事首誅伐，以漢用兵取天下，入秦破楚，臣同列，諸侯功臣，異姓王者，俱征滅之。至景帝時，定吳、楚七國。匈奴世爲漢患，武帝屢出師是也。次封建，則同姓諸侯王及推恩封王子侯是也。首表劉仲爲代王，表楚元王、齊悼惠王來朝，表諸侯皆至長安，明親親之恩，上下無猜也。諸侯王薨則表，如齊悼惠王、淮陽王、梁孝王，言其宜後也。叛則表，魏豹反，韓信反，陳豨反代地，彭越、黥布反，高帝諸功臣也。同姓諸侯王反，者濟北王興居，吳楚、七國，淮南，衡山也。表匈奴凡十，平城一也，攻代王二也，入上郡三也，入蕭關四也，入上郡、雲中五也，敗代守六也，入襄、代、上郡七也，敗代都尉八也，入雁門、代郡九也，入右北平、定襄十也。索隱之説當矣，然不止此也。如高祖二年立太子，五年入都關中，皆冠於上。如破項籍，春踐皇帝位，如尊太公爲太上皇，其後如城長安，赦無所復作，赦齊除諸侯丞相爲相，置孝弟力田，行八銖錢，除收孥相罪律，除謗誹律，除肉刑，郊見上帝，見渭陽五帝，地動，河決，改曆，以夏正月爲歲首，皆索隱所未該。至於表太公自楚歸，表未央宮奉太上皇壽，表爲高祖立廟沛，爲立孝文皇帝廟，郡國爲太宗廟，表置諸陵，此何等事，而可忽諸。若夫高后立少帝，廢少帝更立弘，王呂産、呂祿，其後大臣誅諸呂，迎代王卽帝位，漢不絶如帶，僅而復興，表於此者正以明後之誅亂定策不爲無功，則前之阿呂后，亂漢約，惡得無罪也！不然帝紀外戚世家已詳矣，平、勃諸人列傳又言之矣，而復挈於表何哉？
漢書百官公卿表詳一代之官制，史記但表相與將、御史大夫，意在論世知人，以備勸懲，故舉其大者，不在備官。若曰於此得賢任職，斯可也。
建元以來武功侯者七十二國，而衛、霍功最高。然北討胡，南誅越，又以通大宛、烏孫、龜茲諸國及西南夷，海內虛耗，幾田輪臺。太史公不敢斥言，惟表曰南夷始置郵亭，其微旨與？
表新垣平詐言方士，覺，誅之，此諷武帝也。以孝文而有玉杯改元之失，況後之王者乎！黃龍見成紀，寶鼎出汾陰，皆不爲瑞，況於求神仙，冀黃金成，而河決可塞乎！封禪書大旨卽此具矣。
大事記附表丞相薨卒、免及自殺者何？重相也。相得其人則書，惜之也。相非其人則亦書，幸之也。不於相位書，而表於大事記，正以見相之重也。
凡表相薨卒、免、自殺於大事記，皆變文倒置者何？古之人未嘗言及此也。竊臆揣之，此記中表太上皇崩，表高帝曰上崩，孝文皇后崩，孝文太后崩，孝景太后崩，及諸王薨，而丞相薨卒亦書如故，是無別也。雖輟朝臨祭大臣有異數，而書之遂同國卹可乎？然則太尉置罷，表於相位而倒置，御史大夫死抵罪自殺，表於將位而亦倒置何也？恐此或便觀覽，未必有深義也，存以質史學淹通之君子。
相位。〇索隱云：置立丞相、太、尉三公。
漢書百官公卿表，相國、丞相皆秦官，掌承天子助理萬幾。〈應劭曰：丞者，承也。相者，助也。〉秦有左右。高帝卽位，置一丞相。十一年，更名相國。孝惠、高后置左右丞相。〈許應元曰：漢右丞相在左丞相上。〉文帝二年，復置一丞相。後哀帝元壽元年，更名大司徒。
太尉，秦官，掌武事。〈應劭曰：自上安下曰尉。〉武帝建元二年省。元狩四年，初置大司馬以冠將軍之號。後成帝時大司馬祿比丞相。
太傅，古官，高后元年初置。〈王陵、審食其皆嘗爲之，尋罷。〉
太師、太保皆古官。茅坤曰：漢三公並虛額。
將相。〇索隱云：命將興師。
漢百官表，前後左右將軍皆周末官，秦因之，位上卿，漢不常置，或有前後，或有左右，皆掌兵及四夷。
茅坤曰：大約漢制太尉，卽今之本兵，而前後左右，卽今之五府也。
林駰曰：高祖二年，拜曹參爲假左丞相。蓋漢初以丞相征伐而借名，未嘗居位，如韓信以左丞相撃魏，樊噲以定韓王信遷左丞相，酈商以破臧荼遷左丞相。按高帝十一年，周勃爲太尉，主攻伐。武帝後元元年，以光祿大夫霍光爲大將軍。元狩四年，大將軍衛青爲大司馬大將軍，驃騎將軍霍去病爲大司馬驃騎將軍。索隱以命將興師釋將相者，殆此類，非凡將軍皆可謂之爲將相也。
御史大夫位。〇索隱云：亞相。
漢百官表，御史大夫，秦官，位上卿，掌副丞相。〈應劭曰：侍御史之率，故稱大夫雲。〉後成帝綏和元年更名大司空。
大書丞相蕭何守漢中、守關中，褒元功也。相曹參，何所舉以自代，將薨，帝臨視問之而舉參也。孝惠六年，相王陵、陳平，遵高帝臨崩之命也。周勃亦以遺命爲太尉，遂安劉氏。漢初之相蓋如此。
有自太尉而爲丞相者，綘侯周勃、潁陽侯灌嬰、條侯周亞夫、武安侯田蚡四人。建元元年，上議置丞相、太尉，籍福説武安曰：卽上以將軍爲丞相，必讓魏其，將軍必爲太尉。太尉、丞相尊等耳，又有讓賢名。是漢制太尉與丞相等也。
有自御史大夫爲丞相者，張蒼、申屠嘉、陶青、劉舍、衛綰、公孫弘、李蔡、莊青翟、石慶，自太初後凡九人。漢稱制詔丞相御史、制詔御史，是御史大夫亞於丞相，貴於諸卿也。
大書御史大夫周苛守滎陽者，嘉死節也。漢以關中爲根本，而與楚相持，滎陽其重地，睢水敗，敖倉數被侵奪，諸侯背漢，紀信誑楚脫高帝，苛守滎陽，陷，爲羽所烹。時天下未定，漢未嘗定官制，則御史大夫者，不過假秦官以授之權而已。太史公表御史大夫必首苛，以志官所由始，實重其人也。書太尉盧綰，例雖似同，但綰後九月卽封燕王，無事可表，卒以叛亡匈奴，非苛倫也。
凡命將興師，有大將軍，有前後左右將軍，而將軍有屬大將軍者，有不屬大將軍者，其爲將軍有侯者，有不侯者，丞相不言長史司直，太尉亦不言官屬，御史大夫不言侍御史員，而列將軍則備書之，邊事所倚以辦，雖偏禆不敢畧也，且以責戰守之實功焉。
御史大夫周昌以貴彊徙爲趙王如意相，呂后酖王，昌憤以死，不書卒。呂后以非罪殺趙堯，書抵罪，不言所坐，皆刺高后也。御史大夫鼂錯，誅漢書表云：錯有罪，腰斬。而太史公不書謀削七國，忠而受禍，爲景帝諱，有微詞矣。
史表有御史大夫敬，據漢書，典客馮敬。有御史大夫歐，據漢書，中尉張歐。此可以証明而得之者也。
班固曰：劉向、揚雄博極羣書，皆稱遷有良史之才，服其善序事理，辯而不華，質而不俚，其文直，其事核，不虛美，不隱惡，故謂之實錄。
司馬貞曰：太史公其人好竒而詞省，故事覈而文微。
葉清臣曰：史記其意深遠，則其言愈緩，其事愈碎，則其言愈簡，此詩、春秋之意也。
呂祖謙曰：太史公書法微而顯，絶而續，正而變，文見於此而起意在彼，可不參考互觀，究其大指之所歸乎？
右班氏以下四家之説，採自諸家史論中。讀十表可以想見當日筆削之微意焉。
讀將相名臣表固以大事爲主，但觀其所書，必於其所不書者，參互考核，乃知所書之義。
高帝約法三章及爲義帝發喪，是滅秦破楚之本，不書何也？約法在未爲漢王前，已見月表。發喪非其本意，凌以棟云：不過假羽失著，迫取天下耳。觀異日置秦皇、楚、衛、齊、趙冢，田橫亦爲改葬，何獨於義帝寥寥耶？劉鳯云：漢王棄其父若敝屣，於義帝何有？而爲之縞素，此不書，亦春秋誅意之法。
元年書沛公爲漢王，之南鄭，是項羽之更立也。不言羽立，見沛公之能自詘也。〈漢王以羽負約，怒欲攻之，以蕭何言卽止。〉
二年書立太子，四年書太公自楚歸，並書於策，其義自見也。
五年封諸侯王不書，不保其終也。
六年封功臣及封兄荊王賈、弟楚王交、子齊王肥不書，獨書劉仲爲代王，何也？以明年匈奴寇代，仲棄歸，廢爲合陽侯。夫平城之圍，帝幾不免，何責於仲耶？身爲天子，不能保一兄之封，故特繫於尊太公爲太上皇之下，見不友，非所以爲孝也。
九年遣劉敬使匈奴和親不書，爲內諱也。
未央宮帝上太上皇壽書帝語，譏反唇也。
十年令諸侯王立太上皇廟不書，生事不以禮，故削之也。
十一年詔郡國求遺賢不書，未得賢也。〈四皓有曰：陛下輕士善罵，臣等義不受辱，故恐而亡匿。〉
十二年祠孔子不書，缺也。
孝惠二年書楚元王、齊悼惠王來朝。凡來朝不書，書此者，以齊之倖而免也。
三年與匈奴和親不書，爲內諱也。
四年除挾書律不書，缺也。
五年書爲高祖立廟，沛置歌兒百二十人，事亡如存也。〈高祖十二年，置酒沛宮，發沛中兒得百二十人，教之歌。酒酣，高祖撃築自爲歌詩，令習之。〉
高后元年王孝惠諸子不數，疑辭也。
二年書行八銖錢，重民用也。故孝文五年除錢律，孝武五年行三分錢皆書。
六年書晝昏，紀變也。〈呂后惡之曰：此爲我也。〉凡災異不悉書，書者有爲也。
孝文元年書除收孥相罪律，首施仁也。書立太子，樹國本也。
南越王稱臣不書，外事也。
二年書立皇子武、參、勝爲王。凡封皇子皆書，封王子不書，尊王也。〈初有司請立皇子爲王，詔先立河間、城陽、濟北，然後立皇子。〉高帝時，封皇子肥、長、建、如意、恢、友、恆亦不書，傷功臣也。
六年匈奴請和親不書，爲內諱也。
十五年親策賢良能直言極諫者不書，未得賢也。
書黃龍見成紀，上始郊，見雍五帝，見渭陽五帝，謹始也。
後元年書誅新垣平，大改過也。故前以垣平爲上大夫不書。
後二年書匈奴和親，前此不書，此獨書，何也？前六年和親，十一年寇狄道。是年又和親，後六年又寇上郡、雲中。以帝之德，天下之治安，和親不足恃如此，故一書焉，爲鍳也。
孝景元年匈奴入代與約和親不書，爲內諱也。
四年立皇子徹爲膠東王不書，避所諱也。
五年遣公主嫁單于不書，爲內諱也。
六年廢皇后薄氏不書，諱也。外戚世家云：景帝爲太子時，薄太后以薄氏女爲之妃，及卽位，立爲後，無子，無寵。薄太后崩，廢薄皇后。夫後不聞有罪，又太后所立，太后崩卽廢，帝亦忍矣！帝本紀缺其事，或武帝削之與？〈衛宏漢書儀註云：太史公景帝紀極言其短，武帝怒，削去，孝孫補之。〉
七年書廢太子榮爲臨江王，四月丁巳膠東王立爲太子，譏易樹子也。
中元四年書臨江王徵自殺，譏帝也。書葬藍田，燕數萬爲銜土置冢上，記異且隱之也。
六年書分梁爲五國，王梁孝王諸子。封王子不書，書者，美順親也。〈陳子龍曰：旣以悅太后，又以分梁國，非也。是時梁王薨，太后哀哭不食，帝憂懼不知所爲，盡立孝王子，太后乃説，爲帝加一餐。則分削國邑，爾時念不到此。〉
孝武建元元年舉賢良方正直言極諫之士不書，賢不用也。〈時得董仲舒以爲江都相，未竟大用。〉
二年書置茂陵，豫凶事也。〈丘濬曰：初卽位卽置陵邑，古人不以豫凶事爲忌。〉
三年書東甌王來降，始外事也。〈中元三年匈奴降侯七人不書，獨書此者，志武帝事四夷之始。此後邊事屢書矣。〉
五年置五經博士不書，缺也。〈丘濬曰：秦焚詩、書，惟存博士官，五經爲世大禁。漢興，稍稍復出，然皆私相傳習於其家。至是官始置五經博士，然後天下靡然向風，公相授受，以爲世業。武帝有功儒教，豈小小哉！〉
元光二年書帝初之雍，郊見五畤，始神事也。
四年族灌夫，棄魏其侯市。灌夫例不書，書爲魏其，譏枉殺也。
元朔元年書衛夫人立爲皇后。立後不書，書，譏之也。〈外戚世家，衛皇后宇子夫，生微矣。末論李夫人、尹婕妤之屬，雲皆以倡見，非王侯有土之士女，不可以配人主蓋，微譏之也。〉
元狩元年立子據爲皇太子不書，諱也。
四年方士少翁伏誅不書，諱也。〈本紀云：誅文成將軍而隱之，上後悔，復用欒大封五利將軍。〉
元鼎四年書立常山憲王子平爲真定王，商爲泗水王。凡立王子不書，書此者，帝哀憲王之廢，故封其子，是爲能友，非他分邑比也。
五年欒大伏誅不書，諱也。〈大旣誅，又拜公孫卿爲大夫，幸緱氏，觀仙人跡。〉
元封元年，帝出長城，登單于臺，勒兵還，不書，危也。〈時遣郭吉告單于曰：單于能戰，天子自將待邊，不能，亟來臣服。單于怒，留吉。上乃還。〉
封禪不書，妄也。〈封禪書末云：方士言神仙者彌衆，然其效亦可覩矣。蓋諷之也。〉
太初元年書改曆，以正月爲歲首，行夏時也。
天漢四年立皇子髆爲昌邑王不書，削也。
相免、薨卒、自殺皆書，將、御史不書，專重相也。周苛守滎陽死則書，予節也。太僕汝陰侯滕公卒則書，賢之也。堯抵罪則書，無罪也。湯有罪自殺則書，誅不仁也。韓安國屯漁陽卒則書，以安國嘗行丞相事也。惟孝景後二年書御史大夫岑邁卒，未知何義，漢表亦無其人。
孝武朝相十二人，棄市、斬、自殺者凡六人，其相位之殆如此。此公孫賀之所以哀也。
索隱於相位云：置立丞相、太尉、三公。其實太尉屬將位，特置罷倒書相位耳。故漢百官表三公與丞相並，太尉與大司馬並。雖雲與丞相等尊，位次自在丞相下。
將位一本作將相，後人強釋之，疑將相本訛也。
從將位爲是，天官書有將位星。
高后元年陵免相不書，疑缺。
八年七月卒巳爲帝太傅，九月丙戍復爲丞，相此審食其也，疑缺。
孝文十年書諸侯皆至長安。按諸侯王表，是年惟長沙王來朝，他國前朝不一年，楚王戊十三年乃朝，本紀亦無此，疑誤。
孝景後元年，下周亞夫獄，不食，死。例當書，疑缺。
御史大夫，自孝文以後，史表與漢百官表多異，疑從漢書爲是。蓋漢御史大夫只一人，漢書孝文四年圍，七年馮敬，十六年申屠嘉，後元二年陶青，孝景二年錯，四年介，七年劉舍，中三年衛綰，後元年直不疑，孝武元年牛抵，二年趙綰，四年莊青翟，六年安國，元光四年張歐，元朔三年公孫弘，五年番係，凡此敍遷甚明。史表孝文四年嘉爲御史大夫，後二年嘉相，計十四年，乃孝文九年又載御史大夫敬，是同時有兩御史也。故從漢書四年圍，七年敬，十六年嘉爲是。〈漢書嘉傳亦云十六年爲御史大夫。〉又孝景四年史表有御史大夫蚡。按蚡傳，孝景時爲中大夫，並未遷御史大夫。孝武元年始封蚡武安侯，爲太尉，則「蚡」疑「介」字之訛，當從漢表四年介爲是。又史表孝景六年有御史大夫陽陵侯岑邁，漢表無之。元朔五年漢表有番係，史表無之。按岑邁無所考，若番田係則史表缺耳。當元朔三年公孫弘爲御史，五年弘相，應有繼爲御史者，史未有載。至元狩元年乃書御史大夫蔡，此三年中御史不應缺，又從漢表爲是。雖圍與介與係與邁皆無傳可考，以次求之，漢書固爲明也。
班固云：司馬遷記事訖於天漢，自此以後，後人所續。按史公大事記，筆削本朝，尤其精意所在，前人謂得詩、春秋之意，是不誣。司馬貞弗索其義，但以六事概之，陋矣！因爲比事參觀發明篇末，其意義顯爍衆見者，不費辭也。若褚孝孫所續太始以後，粗舉數事，事多缺旨，亦無取，故不論。

