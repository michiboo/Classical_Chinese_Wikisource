
〔周元王七年〕〔趙〕衞莊公飲，大夫不解履，公怒，卽攻公，公奔宋。〇按此當入魏表，詳存疑。
〔周定王十四年〕〔魏〕衞悼公黔元年。〇按悼公，蒯瞶庶弟，輒季父也。
〔周定王十九年〕〔魏〕衞敬公元年。〇按敬公名弗，悼公子。
〔周考王四年〕〔魏〕晉幽公柳元年，服韓、魏。〇按世家云：反朝韓、趙、魏之君。
〔周考王十年〕〔魏〕衞昭公元年。〇按昭公名糾，敬公子。
〔周考王十三年〕〔楚〕魯元公元年。〇按元公名嘉。
〔周威烈王元年〕〔魏〕衞悼公亹元年。〇按世家。公子亹弒昭公代立，是爲懷公。「悼」字疑誤。
〔周威烈王六年〕〔魏〕魏誅晉幽公，立其弟止。〇按世家，止，幽公子。〈按殿本史記作盜殺幽公。〉
〔周威烈王十二年〕〔魏〕衞愼公元年〇按愼公名頹，弒懷公代立。
〔周威烈王十二年〕〔趙〕中山武公初立。〇索隱曰：中山，古鮮虞國，虞姓也。系本云：中山武公居顧，桓公徙靈壽，爲趙武靈王所滅，不言誰之子孫。
〔周威烈王十四年〕〔齊〕伐魯、莒及安陽。〇按莒，世家作葛。
〔周威烈王十九年〕〔楚〕魯穆公元年。〇按穆公名顯。
〔周安王元年〕〔魏〕秦伐至陽狐。〇按諸本作伐秦，誤。
〔周安王元年〕〔楚〕楚悼王類元年。〇按世家名熊疑。
〔周安王二年〕〔魏〕太子罃生。〇按罃，武侯子。
〔周安王十三年〕〔秦〕太子生。〇按本紀，子出子生。
〔周顯王十六年〕〔齊〕敗魏桂陵。〇是年齊稱王。
〔周顯王三十一年〕〔秦〕秦大荔圍合陽。孝公薨。商君反，死彤地。〇按列傳云：殺之於鄭黽池。
〔周顯王四十四年〕〔秦〕四月戊午，魏君爲王。〇按「魏君」字誤，詳存疑。
〔周顯王四十四年〕〔趙〕魏敗我趙護。〇按此事趙、魏世家皆無。
讀六國表以秦爲主，周之後，漢之先，序所謂因秦紀，踵春秋後，表六國時事是也。
冠周於上，周雖衰，未亡也，至赧王五十九年卒而絶。不卽予秦者，秦未並天下也。蓋闕不書王者三十三年。〈始皇二十八年，六國皆㓕，乃書其年於上，以代周。〉
東周、西周不書，王以自貶爲君，卑若縣鄙，不成王也。
周無事可書，書齊威王朝周，兩書賀秦，書致胙於秦，書諸侯會致伯秦，秦代周之徴也。書九鼎震亡，徴也。書王子定奔晉，王室難也。書東周惠公薨，自貶也。於秦表則書曰天子致胙，曰天子致伯，曰諸侯畢賀，曰會諸侯於澤，朝天子，曰天子賀，曰天子致文、武胙，皆以傷王室而必正其名也。曰取西周王，曰呂不韋取東西周，周始亡，然不於周書者，不予秦之㓕周也。
表秦詳於六國，何也？秦自爲一代之制，故置官書，爲賦書，作上下畤書，塹河築城書，爲縣書，開阡陌書，令吏帶劍，爲縣有秩史書，行錢書，初臘書，置丞相書，初置三川郡書，初置東郡書，百姓納粟拜爵書，天下大酺書，俱在始皇並天下二十八年前。蓋先王封建井田，周官周禮，已盡湮於是矣。此太史公微意也。
秦㓕六國，以六國自相㓕也。表於攻伐、拔地，納地、助擊、助㓕俱詳載，合觀之，可以見秦並天下之大機焉。
表魏則大書雲孟子來，特識也。王問利，對曰：君不可言利。載問答者，爲戰國所無也。前表文侯受經子夏同意。
魏、韓、趙三國，其始猶表晉，晉未亡也。晉定公卒，其後出公、哀公、幽公皆表元年，而無事可書，政不在公室也。趙襄子與知伯分范、中行，又與魏桓子、韓康子敗知伯於晉陽，三分其地。蓋周定王之十五、十六年事，而晉則爲哀公時也。至周威烈王二年，魏文侯斯元年，韓武子元年，〈子景侯䖍。〉趙襄子卒，弟子嘉立，爲趙桓子，元年卒，明年，國人立襄子子晚，是爲獻侯。於是三國皆紀年，而晉無年表。魏文侯五年，誅晉幽公，立其弟止爲晉烈公，亦無年表。至周威烈王二十三年，魏、韓、趙初列爲諸侯，而晉卑矣。然晉猶表孝公傾元年，又表靜公元年。至周安王之二十六年，魏、韓、趙㓕晉，分晉國，晉絶無後，然後晉乃亡。
齊始平公五年，至二十五年宣公立，五十一年康公立，十九年，政皆在田氏也。田和始列爲諸侯，遷康公海上，食一城，事在周安王之十六年。又六年，康公卒，田氏遂並齊而有之，太公望之後絶祀，而威王始以齊強天下。又三年，而三晉亦㓕其君，分晉國。先是齊桓公十四年，陳完自陳來奔，田氏始此也。晉景公十二年，始置六卿，後齊政歸田氏，晉六卿強，誅公族，分其邑，各使其子爲大夫。晏嬰、叔向嘗相與語，嬰曰：齊政歸田氏。叔向曰：晉公室卑。此所謂「履霜，堅冰至」，國之大戒也。
六國附見之小國凡十，秦表之有蜀、義渠也，魏表之有衛也，韓表之有鄭也，趙表之有代也，有中山也，楚表之有魯也，有蔡也，莒也，齊表之有宋也。太史公紀其君多爲書元年，何也？蜀、義渠僻在庸、髳，邊鄙小邑，莒、代亦微，而魯、宋、鄭、衛，春秋時爲上國，蔡爲周親，中山又周公之孫，西周桓公之子，皆枝梧延息於諸雄之側。至秦㓕蜀、義渠，韓㓕鄭，趙與齊、燕共㓕中山，楚㓕魯、㓕莒、㓕蔡，齊㓕宋，惟魏屢加兵於衛，而衛君角至秦二世乃廢爲庶人。故表於此皆不沒其年而附著之，猶之「皋陶、庭堅，不祀忽諸」之慨嘆也。昔周之封君蓋八百矣，而強侵弱，衆凌寡，遂至爲六國，一折而胥入秦。此戰國二百九十年之大勢也。
讀六國表，見當日諸侯戰秦者，不過洩一朝之忿，媚秦者，第以偷旦夕之安，未見有能自強爲天吏者。觀漢高祖約法三章，天下歸心，則孟子「仁者無敵」之言，實可見諸事效，非迂濶也。論者不探其本，徒咎六國之不能合力以拒秦，於當日事理事情事勢均未之得也。
周威烈王二十三年，九鼎震。是年始命韓、趙、魏爲諸侯，晉三分而秦無敵矣。故周亡徵於此也。周表書齊威王朝周，非美威王，傷周也，故不入齊。
周顯王二十六年，致伯秦。二十七年，秦朝周。獨書致伯，不書朝周者，以空名無救於亡也。詳書秦表者，權在秦也。
秦表屢書來賂，見秦之好貨，邦交之以利也。
秦表屢書斬首數萬至數十萬，見秦以嗜殺並天下，宜乎祚之不永也。
日蝕災異不書於周書，於秦表者，非獨見於秦分也，以周不足係天下之存亡，亦無與天戒雲耳。
書五國共擊秦，不勝而還，繼書齊敗魏、趙觀津，罪齊也。
秦嗣君生，或書或不書，何也？有故則書，無則否。書生靈公，書生獻公，書惠公太子生，書孝公生。本紀載孝公之言曰：往者厲、躁、簡公、出子之不寧，國家內憂，未遑外事，諸侯卑秦，醜莫大焉。故書此見內亂也。秦至孝公用商鞅始大。
秦昭王二年，魏表書秦武王后來歸，不書秦表，何也？後無罪，不與昭襄之出也。本紀云：武王取魏女爲後，無子，立異母弟，是爲昭襄王。卽位二年，庶長與大臣、諸侯、公子爲逆，皆誅，及惠文后皆不得良死。悼武王后出歸魏雲。及雲皆不得良死，刑亦濫矣。雲出歸，情亦忍矣。故後書宣太后薨，譏昭襄之知有母，而棄其君母也。
後薨不悉書。始皇七年，書夏太后薨，明其所自出。〈夏太后，莊襄王母。〉書華陽太后薨，明其所從立。〈莊襄以華陽故得立。〉十九年，書帝太后薨，明其旣遷而復也。〈十年書太后入咸陽。〉此外無書後薨者。
秦靈公八年，書初以君主妻河，爲後世教邪之始。
秦惠文王書初更元年，爲後世改元之始。
秦始皇四年書納粟拜爵，爲後世鬻爵之始。
於魏書孟子來，於齊不書，何也？聖賢道旣不行，特一表焉，不悉也。
魏哀王六年，書秦來立公子政爲太子，譏魏之制於人也。
魏昭王六年，書芒卯以詐見重，譏使詐也。
韓表書昭侯不出高門，見不善之可前知也。
魏獻子、韓宣子皆不紀年，獨趙襄子紀年，何也？與智伯分范、中行地，與韓、魏分智伯地，釁皆由趙氏，地分而晉亡矣，故獨入趙表紀年以著之，言與者罪襄子也。
趙悼襄王、齊王建入秦，置酒，無恥也。趙八年入秦，九年秦卽取趙九城，書此見媚人之無益也。
趙表書烈侯欲賜歌者田，徐越侍以仁義，乃止，見陳善之能閉邪也。
趙武靈王五年，書取韓女爲夫人。十六年，書吳廣入女，生子何，立爲惠後。二十五年，書惠後卒。獨詳，何也？按世家，武靈十六年，夢見處女鼓琴而歌，數言其狀。吳廣聞之，因納其女娃嬴，有寵，生子何。二十七年，乃廢太子章，立何爲王，傳國。吳娃死，愛弛，憐故太子，欲兩王之，猶豫未決，亂起，武靈餓死。書此見立寵奪嫡，爲亂之本，而猶豫更足以召禍也。且亦有命焉，初簡子夢之帝所，有曰餘思虞舜之勳，將以其胄女孟姚配而七世之孫。吳娃，孟姚也。武靈，簡子七世孫也。以簡子之夢合武靈之夢，數之前定如此夫？
蘇秦說六國，獨入燕表，何也？以燕之亡國所由也。
三晉㓕其君，獨入齊表，何也？傷齊、晉之同絶也。
齊康公表載二十六年。按田世家云：康公十九年，田和立爲齊侯，稱元年。二年，和卒，子桓公午立。六年卒，子威王因齊立。則康公旣遷，田氏已紀元矣。而表猶紀康公之年，迨康公卒乃書威王元年，此史公書法也，爲後來綱目書漢昭烈、唐嗣聖之本。
秦表丞相悉書，魏表書卜相，書中山君爲相，書封無忌信陵君，韓表書盜殺相俠累，書申不害相，趙表書以公子勝爲相，封平原君，楚表書張儀來相，書黃歇爲相，齊表書以鄒忌爲成侯，書孟嘗君歸相齊，凡此見相之重也。
秦表書樗里子擊藺陽，庶長章擊楚，司馬錯誅蜀，任鄙守漢中，白起擊伊闕、擊楚、擊魏、破趙，蒙武擊齊，蒙驁擊趙、擊韓、破魏，王齮擊上黨，桓齮擊平陽，內史勝取韓，王翦拔趙、破楚，王賁虜魏、燕、齊君，魏表書齊殺將軍龎涓，書齊虜公子卬，韓表書秦得將軍申差，書虜將喜，書敗暴鳶，趙表書秦敗將軍英，書虜將趙荘，書藺相如攻齊，書趙奢大敗秦，書亷頗拒秦，書趙括代頗，白起破括四十萬，書秦敗扈輒，楚表書秦敗我將屈匄，書敗將軍唐昧，書殺景闕，書破我將項燕，燕表書田單拔我中陽，書趙破我，殺栗腹，書劇辛死於趙，齊表書田忌、田嬰、田盼將，孫子爲師，書殺騎劫，凡此見將之重也。
取地、與地必書，見土地爲彊弱之由。六國之割地請和者，真失策也。
書迎女逆婦，書夫人來，書取女爲夫人，見姻好之邦，干戈隨之，和親之不足恃如此。後之議以此和匈奴者，愚甚也。
書㓕杞、㓕莒，不敘其君之年。杞世家有云：微甚，不足數也。
秦昭王五十二年，取西周王。是年，楚考烈王取魯。秦莊襄王元年，取東西周，周絶。是年，楚㓕魯，魯絶。周、魯之相爲存亡如此也。
諸侯僭稱王，自楚外，齊威王二十六年首稱王，魏襄王元年與諸侯會徐州以相王，秦惠文王十三年稱王，韓宣惠十年稱王，燕易王十年稱王，宋君偃十一年亦稱王，中山亦稱王。〈國策：中山與燕、趙爲王。〉惟趙武靈王八年，五國相王，〈魏、韓、趙、楚、燕。〉趙獨否，曰：無其實，敢處其名乎！令國人稱君，尋亦稱王，未紀其年。至秦昭王十九年十月爲西帝，十二月復爲王。齊湣王三十六年爲東帝，二月復爲王。無其實，處其名，何取乎爾？吁！周王也，後稱君，衛侯也，貶號曰君。彊弱之勢，至易名號，可慨也。
秦惠文王十三年四月戊午，魏君爲王。按周本紀及齊世家、楚世家俱載秦惠王稱王在十三年，而秦世家獨未載稱王事，惟惠王四年言齊、魏爲王，十三年又言四月戊午魏君爲王，韓亦爲王。據此，魏稱王旣在惠王四年，不應又在十三年，韓是年亦未嘗稱王，則秦世家與表俱有誤也。還以周本紀、齊楚世家謂是年秦初稱王爲是。
魏、韓、趙始列爲諸侯，宜入周表，不應獨書楚表，疑誤。
晉世家云：出公十七年，智伯與魏、韓、趙共分范、中行地以爲邑，出公怒。表載襄子四年，與趙世家同。按襄子四年乃晉哀公三年，旣非出公時，表又但書與智伯分范、中行地，不及韓、魏，疑有誤。
趙表載衛荘公飲大夫云云。按左傳，魯哀公二十五年，衛侯爲靈臺於藉圃，與諸大夫飲，褚師韈而登席，公怒，因攻公，公奔宋。是出公事，諸本皆作莊公，誤。且當附入魏表，入趙表亦誤。
越世家云：楚威王大敗越，殺王無疆，盡取故吳地。北破齊於徐州，而越以此散。楚表但載圍齊於徐州，不書㓕越，疑闕。
周赧王五十九年，西周君奔秦，盡獻其邑。秦受獻，歸其君於周。周君王赧卒。索隱、正義皆謂西周君，卽西周武公也。通鑑綱目則書王入秦，盡獻其地，歸而卒。是西周君卽周赧王，非西周武公。按周自敬王遷都成周，號東周，至考王封弟揭於河南，都王城，是爲河南桓公，實西周之始。時則東有王，西有公，而東西之名未立。至桓公孫惠公，別封其少子班於鞏以奉王，號東周惠公，〈沒亦諡惠。〉是則有東西二周公。二公雖各有食邑，而周尚爲一。顯王二年，趙成侯與韓攻周，分周以爲兩，事載趙世家。周本紀云：王赧時，東西周分治，王赧徙都西周，則爲西周王，或以其微弱，亦稱西周君。而索隱釋本紀周君王赧卒，雲周君指武公，此時與王赧皆卒，故連言之。於文義未安。秦昭王五十二年表書取西周王，明指赧王，荘襄元年表書取東西周，明指二周公。又周本紀云：王赧卒，周民東亡，秦遷西周公於𢠸狐。後七歲，秦莊襄王㓕東西周，東西周皆入於秦。秦本紀則雲東周君與諸侯謀秦，秦使呂不韋誅之，盡入其國，不絶其祀，以陽人地賜周君。是時西周公已遷𢠸狐，見於周本紀，故秦本紀略之也。且本紀載王赧徙都西周，旣雲徙都，必有國邑。索隱寄居西周之說，亦未當也。
衛世家：昭公時，三晉強，衛如小侯，屬之。正義曰：屬趙。按世家，懷君三十一年，朝魏，魏殺懷君，更立其弟爲元君。元君十四年，秦拔魏東地，更徙衛野王，並濮陽爲東郡。則衛屬魏，不屬趙也，故附魏表。鄭附韓，中山附趙，魯、蔡附楚，宋附齊，皆爲所㓕故也。
魏表：衛出公二十一年，衛悼公立。衛世家同。索隱曰：出公初立十二年亡，在外四年，復入九年，是爲二十一年。按左傳，魯哀公十八年，衛石圃逐其君起，輙復歸。哀公二十五年，衛諸大夫攻公，公出奔，衛人立悼公，輒遂卒于越。則輒之復立僅八年。年表、世家皆誤。索隱以初立十二年，復入九年附會之，尤誤。
趙桓子元年，索隱曰：桓子嘉，襄子弟也，元年卒。明年，國人共立襄子子獻侯晚。按趙世家，襄子見伯魯之不立也，〈伯魯，襄子兄，故太子，廢。〉必欲傳位伯魯子代成君，成君死，乃取成君子浣立爲太子。襄子卒，浣立，是爲獻侯。襄子弟桓子逐獻侯自立，一年卒，國人復迎立獻侯，則獻侯，襄子兄之孫。索隱以爲襄子子，誤矣。晚，一本作脫，疑「浣」字之訛。
趙表：武靈王二十五年，惠後卒。趙世家索隱註云：謂前太子章之母，惠文王之嫡母也。按此惠後卽吳娃，惠文王之母。故下文雲吳娃死，愛弛。孝成二年，惠文后卒，乃惠文王之後，孝成王之母，所謂太后不肯以長安君爲質者也。索隱誤以惠文后爲吳娃，爲惠文王之母，因以惠後爲惠文王之嫡母，乃以下書吳娃死爲誤，不亦疎乎！
燕表：君噲及相子之皆死。徐廣註世家曰：年表云：君噲及太子相子之皆死，索隱云：年表誤。按今本俱無「太子」字，將徐廣、索隱所見之本不同耶？書傳旣久，殘闕舛誤，大率可見。故信以傳信，疑以存疑，不得妄爲之說也。

