
〔序〕上大夫董仲舒推春秋義，頗著文焉。〇徐孚遠曰：惟董生所作，推明春秋之指，其餘雖沿其名，自別記事，不屬春秋也。
〔周平王十七年〕〔陳〕陳文公圉元年，生桓公鮑、厲公他。他母蔡女。〇按厲公名躍，非他。
〔周莊王元年〕〔鄭〕鄭昭公元年，忽母鄧女，祭仲取之。〇按取之，爲公取之也。
〔周莊王四年〕〔鄭〕鄭子嬰元年，子亹之弟。〇按子嬰左作子儀。
〔周釐王四年〕〔晉〕晉武公稱並晉，已立二十八年，不更元，因其元年。〇按世家，與曲沃通年，卽位凡三十九年而卒，此二十八年誤。
〔周惠王二年〕〔蔡〕按哀侯留楚九年死。
〔周惠王十五年〕〔魯〕莊公弟叔牙鴆死，子般。季友奔陳，立湣公。〇按子般下脫「卒」字。
〔周襄王五年〕〔秦〕丕豹欲無與，公不廳，輸晉粟，起雍至絳。〇按前脫「晉饑請粟」句。
〔周定王二十年〕〔鄭〕晉欒書取我范。〇按范，左作汜、祭，鄭二邑。鄭無范地，或「汜」字之誤。
〔周靈王九年〕王叔奔晉。〇按王叔陳生與伯輿爭政，訟不勝，王叔奔晉。
〔周靈王十年〕〔秦〕我使庶長鮑伐晉救魏，敗之櫟。〇按左雲救鄭，「魏」字誤。
〔周景王二年〕〔鄭〕諸公子爭寵相殺，子產、子成止之。〇按左雲又欲殺子產，子皮止之。脫「又欲殺」三字，「成」字誤。
〔周敬王二年〕〔鄭〕公如晉請內王。〇按諸本皆入燕，表誤。
讀十二諸侯年表以周爲主。
茅坤曰：孔子作春秋，而太史公得因之，以表本末盛衰之跡也。
索隱云：篇言十二，實敍十三者，賤夷狄，不數吳，又霸在後故也。不數吳而敍之者，闔閭霸盟上國故也。
蘇洵曰：越不與中國會盟，故不敍。〈有越世家而不列於表。〉
司馬貞謂篇言十二，實敍十三者，賤夷狄，不數吳，又霸在後故。竊疑楚亦夷也，何以數？況吳又太伯後耶！至於霸在後，尤非。十二國非皆霸者，何論先後？所疑者，十二國始封皆列世表之下，鄭以宣王始封紀年，獨吳前既不列於世表，而年表初亦不載，何也？謂吳壽夢始見春秋迺書，夫春秋始平王四十九年，前所書十二國，初不以見於經也。吳自太伯以後，歷載世家，又非不可詳敍，而不數，莫得其義。或者舊譜十二不及吳，史公以吳通中國會盟，故敍之而數，仍其舊耶？
表於日食災異必書，謹天戒也。書於魯表，從魯史也。外此惟三川震，彗星入斗屬周，梁山崩，星出婺女屬晉，彗星見屬齊、屬秦，隕石鷁飛，熒惑守心屬宋，於其境也。
盟會不書，不勝書也。有書者，美惡之大者也。
戰伐圍取不書，不勝書也。有書者，美惡之大者也。
周定王以後，晉、楚爭鄭，屢書，傷霸之衰，楚之橫也。
朝聘不書，不勝書也。魯公如晉、如楚悉書，傷不自立也。
於國君嗣位則必詳表，以紀年不詳則失也。
平王室、戍周、城周必書，尊王也。
滅國必書，傷不祀也。
迎女、送女、娶夫人不悉書，書者有爲也。
淫者必書，淫則亂也。
國內亂，必紀本末，重內治也。
殺逐必紀本末，正始也。
重耳過諸國，悉書有禮無禮者，譏晉文之陋也。
秦書初立西畤，祠白帝，懼始僭也。
卿卒不書。晉襄公六年，書趙成子、欒貞子、霍伯、臼季皆卒，明年書公卒，傷賢臣亡，霸業衰也。至悼而復，則書其言曰：吾用魏絳，九合諸侯。
書齊景公與晏子狩，入魯問禮，賢晏子也，故其事與言屢書。
書子產爲卿，賢子產也，故其事與言屢書。
吳季子來魯及齊、晉、鄭皆書，賢季子也。於衛不書，闕也。
梁山崩，表雲伯宗隱其人而用其言，譏伯宗也。卒爲三郤殺，故曰不祥之實，蔽賢者當之也。
宋表書以羊羮陷鄭，鄭表書以黿故殺君，見飲食細節能召禍也。
秦表書以盜食善馬士得破晉，勸德施也。
事變必書，紀異也。如生有髭，殺人絳市被蘇，手文爲魯夫人，鄭姞賜蘭，曹夢社宮之類。
書伍子胥鞭平王墓，譏已甚也。〈申包胥使人謂子胥曰：子之報讎，其已甚乎！子胥曰：吾日暮途遠，故倒行而逆施之。〉或曰予復讎也。公羊傳云：父不受誅，子復讎可也。
衛武公、晉文侯、鄭武公之賢不一書，凡見於詩書者，皆弗表也。
魯世家云：懿公兄括之子伯御，與魯人弒懿公而自立。在位十一年，宣王伐魯，殺伯御，立孝公。表不書伯御卽書魯孝公，何也？豈弒君者不得書乎？春秋書者衆矣。孝公實在位二十七年，表紀三十八年，似非實録。
周襄王元年，齊率戎伐晉，亂至高梁還。此宜入齊表或晉表，不當入魯表。左傳云：令不及魯，故不書。
齊表頃公十一年，如晉，欲王晉，晉不敢受。按春秋傳，齊侯朝於晉，將授玉。杜氏註云：凡諸侯相朝，升堂，授玉於兩楹之間。索隱於齊世家引張衡之言，謂諸侯朝天子執玉，既授而反之。諸侯自相朝，則不授玉，齊頃公授玉，是欲尊晉爲王，故史公採其言而書之。按周禮典瑞：公侯伯子男執圭璧，以朝覲宗遇會同於王，諸侯相見亦如之。鄭司農云：亦執圭璧以相見，故邾隱公來朝執玉高，魯定公受玉卑。是諸侯相朝，未嘗不授玉也。安得據張衡之言，遂雲欲王晉耶？且衡東漢人，索隱亦失考。
周靈王十七年，諸侯同圍齊，齊侯敗走入臨菑，晏嬰止公，公弗從，晉焚郭中而去。齊表雲晉圍臨菑，晏嬰大破之，疑誤。
晉表重耳聞管仲死，去翟之齊，晉文何畏管仲耶？豈仲猶楚子玉輩耶？不可解。春秋、國語、晉世家俱未載此，疑誤。
楚武王五十一年表云：王伐隨，夫人心動，王卒軍中。按左傳，楚武王入告夫人鄧曼曰：余心蕩。夫人曰：王祿盡矣。盈而蕩，天之道也。表語疑誤。
宋大水，表云：公自罪。魯使臧文仲來弔。按左傳，文仲來弔，宋對曰：孤實不敬，天降之災。安得卽書公自罪於來弔之前耶？宋世家云：魯使臧文仲來弔水，公自罪曰云雲，較明。
衛襄公九年表云：夫人姜氏無子。當有立賤妾子元爲嗣句，以便下書衛靈公元年，疑缺。
蔡表：東國殺平侯子而自立。蔡悼侯東國元年，奔楚。按春秋魯昭公二十年，蔡平侯卒，太子朱立，楚費無極取貨於東國，而謂蔡人曰：將立東國，不從必圍蔡。蔡人懼，出朱而立東國。經書「冬，蔡侯朱出奔楚」。是朱已成君，未見殺也。出奔者朱，繫於東國元年下，亦誤。
鄭表云：太子忽救齊，齊將妻之，當有「忽辭」二字，疑闕。
鄭表書渠彌殺昭公，書齊殺子亹。子嬰十四年，亦當書「甫瑕殺子嬰」，疑缺。
鄭簡公十二年表，子產爲卿。聲公五年表，子產卒。按左傳，子產卒於魯昭公二十年，鄭定公之八年也。定公十六年卒，獻公立。獻公十三年卒，聲公立。是子產惟相簡、定二君，並未相獻、聲也。後人云歷相四君，襲史表、世家之訛。
宋武公十八年，書生魯桓公母。鄭莊公元年，書祭仲生。齊僖公元年，書同母弟夷仲生。陳厲公二年，書生敬仲完。其他不書，獨書此數人者，疑亦舊冊所有，筆削未凈耳。如謂義所在，春秋可勝書耶？惟魯襄公二十二年，書孔子生，乃尊聖之辭，爲不同耳。
表中有撮敍一二語，多簡而未明，疑有脫誤。如齊表「彗星見，晏子曰田氏有德於齊，可畏」，宋表「熒惑守心，子韋曰善」，鄭表「子產曰三國不會」之類。

