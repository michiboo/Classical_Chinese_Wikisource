
〔序〕五年之間，號令三嬗。〇按五年指漢王始封及爲帝，凡五年。自序雲八年，則統二世三年言之。
〔序〕〈 未附〉〇起秦二世元年，楚隱王陳陟至西楚項羽亡爲秦楚之際，凡五年。
〔秦二世元年七月〕〔楚〕楚隱王陳涉起兵入秦。〇按舊本諸國始立，索隱各續後事。皆表所有，故不載。〈按汪越所訂本表於索隱各續後事之文，多刪去故，此云然。〉
〔秦二世二年後九月〕〔齊〕齊救假乃出兵。項羽怒田榮。〇按列傅，榮使楚殺假，乃肯出兵。楚不聽。此雲救假，誤。〈按殿本史記正作楚殺假乃出兵，不誤。汪越作齊救假，不知據何本。〉
〔義帝元年二月〕〔西楚霸王〕按舊本此下索隱所引漢書雲一月及應劭之說，無所取義，故不載。
讀秦楚之際月表以漢為主。六國表末已書天下屬漢，明正統也。
索隱云：張晏曰：時天下未定，參錯變易，不可以年紀，故別其月。按秦、楚之際，擾攘僭簒，運數又促，故以月記事而名表也。
冠秦於上，非尊秦也。天下共苦秦，欲亡之，而漢受命猶後，必起秦而次及義帝，至義帝為項羽所殺，闕不書帝號凡四十有一月者，天下未一也。至漢五年，殺項籍，天下平，諸侯臣屬漢。二月，王更號即皇帝位，然後大統有歸。太史公全注意在漢。〈漢書異姓諸侯王表序亦云：據漢受命，譜十八王，月而列之，天下一統，迺以年數。〉
沛公入咸陽，即表曰漢元年，何也？子嬰已降，秦亡矣。約法三章，秦民大悅，惟恐沛公不王。是漢之受命有天下，決諸此也。周赧王卒，東西周亡，而太史公不遽予秦，必待六王畢，而後許秦代周，漢之代秦，進之何速，蓋特筆也。
讀秦楚之際月表，當續六國表。觀其時勢，秦亡形已成，六國㓕而復起。然齊三田、韓成之外，皆非六國後也，特以六國為名耳。項梁立懷王，羽尊之為義帝，欲以義帝為名也。且漢亦豈終臣義帝者哉！羽殺義帝，自假漢以出師之名也。初懷王封羽為次將，屬宋義，封沛公為武安侯，將碭郡兵，楚漢雌雄始湊於此，而有「先入關者王之」之約。當是時，諸侯受秦兵則相救，各畧地以自廣，志未嘗不在天下也。鉅鹿之戰，楚兵威震天下，諸侯皆倚楚為勍。然最先入能亡秦者，沛公也。沛公入關，子嬰降遂，除秦苛法，還軍灞上，待諸侯。項羽入關，誅子嬰，阬秦降卒二十萬，屠燒咸陽。諸侯未嘗心服，而主命分王，帖然聽之者，徒以挾義帝為名也。太史公月表進漢元年於入秦之初，夫入秦之月，猶未有漢，而表漢元年於此。又二月項羽入秦，又一月始尊懷王為義帝，元年，沛公始王漢中，都南鄭，然則先後將牴牾歟？曰不然也，天下不可一日無主，故秦亡則進漢，以明有統，此太史公微意在筆墨蹊徑之外者。顧史以紀實。而是時主命分王者，西楚也。挾義帝以為名，則即以其名奉之，非諸侯之得已也。夫空名何啻弁髦，然不可以假借，義無予西楚，故寧予義帝。予義帝猶曰空名，若予西楚，則何名乎？且帝王舉動，必以其正，漢誠有天下，何必汲汲自王乎？故表漢於十八王之中者，謂紀時事之實，且以戒後之人以數州土而盜名字者。
諸侯起，皆自王，必皆各有元年，而太史公但云秦楚之際月表，以正朔為天子，有天下所布，今諸侯各自王，行於其所割據之土地而已，故不許其元而以月表，其義例嚴矣。惟秦未亡之先則記二世元年，義帝諸侯所共立，則記義帝元年，實則惟漢元年為此表之主也。
班固異姓諸侯王錶冠漢元年，下列諸國不書義帝，尊漢也。漢書一朝之體，司馬遷作此表進漢元年於入秦之初，而王漢中必書義帝元年，以為非一代之書，不得而不詳其實也。
嘗疑月表中諸侯亦有記年者何？蓋其就國之年，亦未嘗表元年也。如西楚霸王二年一月，同時有衡山王吳芮二年一月，九江王英布二年一月，關中雍王章邯二年一月，燕王臧荼二年一月，一也。西楚三年一月，同時有衡山王三年一月，燕王三年一月，二也。項羽誅韓成，立鄭昌，漢立韓王信，信從漢伐楚，故韓王信有二年一月，三年一月，三也。西楚四年一月，同時有衡山四年一月，燕四年一月，四也。韓王信有四年一月，五也。漢立趙王張耳有二年一月，六也。項籍誅後燕有五年一月，七也。九江王英布身降漢，地屬項籍，漢立為淮南王，籍誅後，淮南有二年一月，八也。漢徙韓王信為代王，有五年一月，九也。自義帝元年十八王就封以來，各自紀其年耳，意亦別有據依，太史公間存之而未削歟？然諸國之年參錯不齊，因其就國之先後，非天下一統之正朔，故不得而盡同也。
秦以建亥為歳首，凡言一月、端月、正月者，皆十月也。〈漢至武帝太初元年始用夏正。〉
表言秦、楚之際，不言秦、漢之際者，秦無道，天下共亡之，漢固㓕秦，不得獨言秦、漢之際也。西楚雖主命分王諸侯，與漢爭天下，而漢踣之。然漢得天下於秦及趙、齊、燕、韓、魏，非第得之於楚也。且楚與項固非一也，陳涉初起，王楚，葛嬰立襄疆亦王楚，秦嘉立景駒亦王楚，至項梁求懷王孫於民間，亦立以為懷王，王楚，其後楚、漢相爭，惟滎陽、成皋、垓下諸大戰，乃獨項氏耳，故亦不得獨言楚、漢之際也。
二世元年同起兵者，楚其一也。次項、次趙、次齊、次乃漢、次燕、次魏、次韓，凡八國而十三其姓，表首列於下，冠以秦年，而諸侯不年者，無統也。積之至秦亡有八月者，十六月者，十八月者，二十月者，二十五月者，二十九月者，各參錯不齊也。義帝元帝同就封者，凡十有八，楚分為四，西楚其一也。次衡山、臨江、九江也。趙更名常山，分為代，是二也。齊分為三，臨淄、濟北、膠東也。關中分為四，漢其一也，餘則雍、塞、翟也。燕分為遼東，是二也。西魏分為殷，韓分為河南，亦皆二也。表列其始封姓名，而曰故某王、故某將、故某官，又曰都某地。至漢誅籍即皇帝位於定陶，諸侯略盡，其月亦各參錯不齊也。今合為一表，歴歴指掌分明，此特創於子長，為後來史家法。
茅坤曰：讀秦楚月表，海內土崩鼎沸之始末，甚矣！其可累欷太息也。而彼真人者，翺翔其間，一切撥亂世反之正若轉圜，然豈非神武而聖者乎！按此語極得太史公尊漢之旨。
索隱云：趙歇前為趙已二十六月，今徙王代之二月，故云二十九月，其膠東市之前為齊三十九月，韓廣、魏豹、韓成三人並先為王，已經多月，故因舊月而載。按此知月表但以月為主，不編年也。韓廣三十一月，魏豹十九月，韓成二十二月，通前積月計之，餘皆以受封就國之第二月起，不數舊月也。
凡表諸國前從楚，入秦後從漢伐楚，蓋諸侯向背之機，漢取天下善因而用之，此高祖五年以前天下之大勢也。
從來紀年必以正朔，如秦以十月為正朔，每起十月，訖九月，以成一歲。楚懷王之立在二世二年六月，乃不依秦月，而以一月起數，週十二月復起。懷王二年九月，立為義帝，其一歲之月未週即紀元年起月，是不復有正朔矣，故諸國俱以始事之月起數。其十八王雖同時封，而趙歇、田市、韓廣、魏豹、韓成及漢王仍累前月，不同義帝。即其同者，義帝既㓕之後，猶各紀年月，蓋以非正朔，故不共遵，故謂之月表。惟漢適當秦之十月至霸上，子嬰降，始稱元年，遂依秦曆十月為嵗首，以九月為尾，以後九月為閏。至五年成帝，於是正朔乃一。
旣以子嬰降書漢元年，又大書義帝元年於秦後者，義帝固楚、漢諸侯所共立受命者。書漢元年者，明漢興所由始。書義帝元年者，明漢猶未成乎帝也。漢至五年即帝位，不更起元，固以初破秦為元年，表亦錄其實耳，非故進之也。
秦表端月，或雲即秦正十月，非也。秦以建亥為歳首，仍稱十月，未嘗以十月為正月也，故表紀年從十月起，歴十一月十二月乃有端月，則端月為正月，非十月也。又按陳涉世家：臘月，陳王之汝陰，其御莊賈殺以降秦。張晏曰：秦之臘月，夏之九月。瓚曰：建丑之月也。索隱曰：按月表，二世十月誅葛嬰，十一月周文死，十二月陳涉死。瓚說為是。據張晏所云則易月，據瓚、索隱則不易月，胡氏隱元年春王正月傳有不易月不易時之說，蔡氏商元祀十有二月傳云：三代雖正朔不同，然皆以寅月起數，歴舉詩四月維夏，六月徂暑，及秦十二月更名臘曰嘉平為証。朱子註孟子七八月雲夏之五六月，綱目紀秦皇及漢太初以前事，又皆從冬十月起，故先儒或雲改時改月，或雲改月不改時，或雲時月俱不改，紛紛未有定論。愚按商書云：爰革夏正。夫夏正，寅也。商革之，則商正月建丑，可知若元祀十有二月。孔氏云：湯崩踰月，太甲即位，爲建子之月。商禮制未備，不得據周禮踰年改元例之，孔氏之言，未可為非。詩所云四月維夏，六月徂暑，則漢書律曆志所謂言曆者，仍以夏月是也。故左傳卜偃言虢㓕在九月十月之交，晉㓕虢在冬十二月丙子。周十二月，固夏之十月。又申須曰：火出，於夏為三月，於商為四月，於周為五月。又魯僖公五年春王正月辛亥朔，日南至。漢書律曆志載魯諸公冬至俱春正月，冬至在十一月，此一定者繋之正月，其為改月明矣。至胡氏謂周建子非春，夫子以夏時冠周月，尤非。朱子云：正為建子，稱春不順，故欲改從建寅耳。如胡氏說，則周改月不改時，夫子何不雲行夏之月，而雲行夏之時耶？是商、周時月俱改，無可疑者。獨秦以建亥為歲首，其書始建國曰元年冬十月。夫十月建亥，夏月也。周十月建酉，秦雖繼周，不仍周月，而用夏月，但歲首不以建寅耳，不得據秦以例商、周。漢初仍秦舊，武帝太初元年夏五月造太初曆，始以春正月建寅為歲首。
楚、項一耳，特分書之者，楚始陳涉，繼景句，繼懷王，項故楚將，既立懷王，又不奉命，故別項於楚。義帝既亡，乃稱項為楚也。
立義帝者項氏，書諸侯尊懷王為義帝，衆所奉，不與項氏之得立也。徙義帝於郴者項氏，書徙都江南郴，若帝自徙然者，不與項氏之得徙也。書項羽㓕義帝，等簒弒也。
月表所載，大都諸國戰爭興㓕之事，獨漢二年六月書立太子。或以為首建國本，知所先務，非也。是時漢敗彭城，楚取漢王父母妻子置之軍中，漢王使人求家室，獨得孝惠，立為太子。太子固當立，獨不念太公乎？何亟亟於此？書非予其能知本也，譏忘親也。
四年九月，書太公、呂后歸。自楚危之也，帝為天下而幾戮其親，敝蹝之義謂何？豈逆知項伯能解止之乎？分羮之語，今不忍入於耳也。
周苛入楚，並書楚表漢表者，予節也，故以官繋之。
史公記事必簡而明，不應作歇後語。如周苛之入楚也，因楚下滎陽，生得周苛，項王以上將啖之，苛罵項王不屈，王怒，烹之。入楚下疑闕「烹之」字。
漢四年四月，書王出滎陽，豹死。未審豹為何人，若曰魏豹，三年八月已書周苛、樅公殺豹，或以此誤耶？

