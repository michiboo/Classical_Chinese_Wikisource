
讀建元侯者表以誅伐四夷爲主。
表建元至太初以後侯者，蓋主軍功，而擊匈奴則軍功之大者，或從大將軍衛青，或從驃騎將軍霍去病，多取封侯。南越、東甌、朝鮮功，又其次也。有自匈奴降者，有自南越、東甌、朝鮮、小月氏降者，可以威遠，因侯之。有父死事南越而其子侯者，樛世樂、韓千秋是也。有以父擊匈奴功而其子侯者，大將軍衛青之三子是也。有從擊匈奴及使絶域而侯者，張騫是也。其不以軍功，則周子南君以周後紹封，公孫弘以丞相詔褒爲侯，石慶以相丞及先人萬石積德謹行侯是也。最下則樂通以方術侯矣。
按孝武之時，虛中國以事四夷，好大喜功之蔽也。太史公不斤開邊，而引詩、書稱征伐爲非得已。且曰功臣受封，侔於祖考，其亦微詞與？
禇孝孫曰：太史公記事盡於孝武之事，故復修記孝昭以來功臣侯者，編於左方，令後好事者得覧觀成敗長短絶世之適，得以自戒焉。
按功臣如霍光輔昭帝，後立宣帝，漢室以安，金日磾、張安世、杜延年皆忠謹有功。傅介子斬樓蘭，宣威異域。趙充國屯金城。蔡義、韋賢通經術，爲人主師。黃霸以循吏，於定國爲廷尉，民自以不寃。邴吉有德皇孫，終不自言，皆人所未易能哉！然惟光與安世、日磾廢立行權合變，功莫大焉，其餘亦贊決定策者也。至或出於告捕發覺逆謀以致封侯，上官桀，霍氏顯、雲、山、禹，馬何羅，楚王之屬，適爲用事者資也。豈非時勢使然與？此外外戚恩澤侯，宣帝大母家史氏、宣帝後兄許氏、太子妃家王氏是也。惟酇侯續封以蕭何功第一，而驃騎將軍霍去病續封其後，庶幾賞延於世之義乎！
按禇先生補孝昭以來功臣侯者，而諄諄於其子孫持滿守成之道，可謂善矣！獨舉龍頟侯〈韓説。〉厚重謹信，果與韓嫣不同趣與？至稱其先起晉六卿，至今八百餘歲，此與其論三代世表稱霍光爲黃帝後者皆不經，宜司馬貞詆其蕪穢正史也。
高帝功臣及惠、景間侯者皆兼同異姓敍之，獨建元以來分侯者年表、王子侯表爲二，何也？蓋是時征代四出，軍功既多，支庶畢侯，分邑又衆，故分敍之，以致意也。
漢表衛青、霍去病入外戚，夫二人皆以征討大功得侯，非以外戚侯也，豈得與田、竇同論。又凡功蔭紹封丞相爲侯，固是恩澤，但與宦者張澤、方術欒大等輩，亦豈得竟無區別乎？大抵分屬不倫，不如史表合一之爲當也。
索隱曰：七十二國，太史公舊。今據表凡七十三國，褚孝孫補四國，凡七十七國。以軍功侯者三十三人，補三人，以降侯者三十一人，以功蔭者三人，以死事蔭者二人，紹先代封者一人，以丞相侯者二人，補一人，以方術侯者一人。班表載八十九人，內武安、周陽二人，史入景表，仍八十七人，計增十人：海西侯李廣利、新時侯趙第、承父侯續相如、開陵侯成娩、秺侯商丘成、重合侯莽通、德侯景建、題侯張富昌、邘侯李壽、丞父侯孫王。
禇少孫補孝昭時十二侯，班表載功臣八人，外戚恩澤七人，凡十五人，計增三人：陽平侯蔡義、平陵侯范明友、成安侯郭忠。蔡、范禇入宣表，郭忠缺。按蔡義元光元年九月爲丞相，侯。是年四月，昭帝崩。六月，立昌邑王，廿七日廢。七月，迎宣帝卽位，義封於九月。依褚入宣表爲是。范明友以昭帝元鳯四年七月封，褚入宣表非也，班入昭表是。
褚少孫補孝宣時二十九侯。按班表功臣恩澤外戚共載三十二人，又隨父四人，共三十六人，計增七人。又除蔡義、范明友，班入昭表，實增九人：長羅侯常惠、合陽侯梁喜、歸德侯先賢撣、信成侯王定、義陽侯溫敦、爰氏侯便樂、成陽侯劉德、周子南君延年、陽都侯張彭祖。孝孫旣示修記，何又缺而弗備也？

