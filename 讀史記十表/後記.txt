
康熙壬寅五月，余友師退汪君以書來云：有讀史記十表一帙，徧求友人商榷，殊無一人按子長原表通首訖尾，印證鄙說之是非者，不解何故。豈以其文不續，事不接，空格累紙，不耐尋旨趣耶？ 然則王荊公譏者秋爲斷爛朝報，無怪也。仰惟細加推勘，示明紕鏐之處，以便改訂。有補義，則亦書於篇，將來授梓，爲讀史一助。若谷遨獎借，原本封還，非遠緘求正之本念也。師退之言如此。師迅著作名天下，垂老猶勤於學，而又不自執所有，不惜下問，此余心之所傾也。用是遂忘其譾陋，爲之討論之。義有未盡，又爲補著之。凡坊本舛誤，取諸本參校，從其是者。其皆誤，則不敢易，按數字於表尾，辭繁，更爲存疑。前人誤釋者，亦約略辨明，不敢承訛，凡以應師退命也。旣復，師退繆爲許可，曰補訂義精詞簡，已盡析之合之之妙，正宜與原本並行。余聞薛簡肅公有云：吾慚不及古人，而懼後世譏我。師退之論，該貫精瑩，其傳世行遠無可疑。而以余說廁其間，能免於譏乎？故序其所由，使知附之梓者，師退志也，非余也。
秋七月朔日，堯民徐克范記
此帙要義，惟在考訂精邃，抉幽顯微。附刻史記原表，殊嫌複累。今於正文之前，止錄案語，以貴校比。然仍標明所屬表次之原句，俾便循覽。其餘表文，原書具在，略無同異，槪從刊落焉。
編者謹誌。

