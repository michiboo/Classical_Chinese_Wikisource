
〔高祖六年〕〔代〕初王喜元年。〇按喜，高祖兄。
〔高祖六年〕〔長沙〕成王臣元年。〇按吳芮子。
〔高后二年〕〔呂〕十一月癸亥，王呂嘉元年。嘉，肅王子。〇肅，呂台謚。
〔高后八年〕〔呂〕按呂后紀，更名呂曰濟川。呂后崩後，徙太王梁，尋與常山、淮陽皆以非惠帝子誅。
〔孝文二年〕〔梁〕二月乙卯，初王懷王勝元年。勝，文帝子。〇按漢書勝作楫。
〔孝文三年〕〔長沙〕靖王著元年。〇按著，漢書作羌。嗣立在二年。
〔孝文四年〕〔濟北〕爲郡。〇按世家，濟北王反，誅，地入於漢。
〔孝景四年〕四月乙巳，立太子。〇按名榮，母栗姬，因謂之栗太子。
〔孝景四年〕〔膠東〕四月乙巳，初王元年，是爲孝武帝。〇按名徹，不書諱也。
〔孝景七年〕十一月乙丑，太子廢。〇廢爲臨江王。
〔孝武建元五年〕〔梁〕平王襄元年。〇按恭王子。
〔孝武元朔元年〕〔長沙〕康王庸元年。〇按康，漢書作載。
〔孝武元鼎三年〕「淸河〕薨，子爲王。〇按名勃，坐罪廢。
蔡邕曰：漢制，皇子封王，其實諸侯也。周末諸侯或稱王，而漢天子自以皇帝為號，故以王名者總諸侯也。
讀諸侯年表以天子為主。
冠漢帝紀年於上，尊天子也。下紀諸侯之事，書始封國名，都某地，某年封，某後，或反誅，或有罪自殺國除，或徙王，或廢為侯，或無後國除。皆書繼世者，書王某元年，遂以次紀年。必表來朝者，明不失臣節也。
有自王為帝者，文帝之於代，武帝之於膠東也。〈按膠東，齊悼惠王子雄渠，反，誅。景帝四年，王子徹於膠東，是為孝武帝。然孝武稱謚，後人所加。觀自序云：作今上本紀。稱今上者，子長文也。〉有自太子廢為王者，景帝太子之為閔王，封於臨是也。
高后之時，自王而為帝者，少帝義由常山王立。常山始哀王不疑，少帝入立，改封軹侯朝。淮陽封懷王彊，皆非真惠帝子。表紀時事，亦不能竟沒之也。〈漢書無惠帝子王者，削之也。〉
有同姓國廢而改封異姓者，高后之王諸呂，非漢制也。有異姓國廢而改封同姓者，長沙始吳芮，無後，改封定王發，景帝子。魯始張偃，後為恭王餘，亦景帝子是也。
表列同姓九國，而異姓獨長沙吳芮，然楚始韓信，淮南始英布，燕始盧綰，趙始張耳，梁始彭越，代始韓王信，皆異姓也。〈見秦楚之際月表，漢書見異姓諸侯王表。〉蓋漢得天下，初封功臣，楚為大，梁次之，淮南又次之，趙又次之，燕、代為弱。高祖心害六王之能叛漢也，裂土而畀之，初非得已。至於夷滅皆盡，而以樹同姓，遂仍其故，不虞復為異日之患也。太史公以其懲秦孤立，封建過制，故以周初封國及厲、幽之後言之。
太史公序形勢二字，其主意也。侯國強則王室弱，侯國弱則王室強，故於諸國先言其強域之大，又言漢所有僅自三河至於內史，此形勢在侯國也。後言推恩分子弟國邑，歷舉諸國分裂之數，與天子支庶、王子支庶尊卑之等，其支郡山海咸納於漢，與漢郡錯諸侯間，此形勢在王室也。一篇之中，反覆照應，而結之以仁義為本，與周之親親尊勞同道，封建所以公天下，其義自見。
秦罷侯置守，分天下為三十六郡，蓋懲周末諸侯，遂廢封建。漢復懲秦孤立而封建同姓，錯處郡縣間，諸侯反者數起，何哉？無制故也。陳仁子曰：國大則賦多，賦多則兵強，其為亂也易。國小則賦微，賦微則兵寡，其為亂也難。古制公侯百里，伯七十里，子男五十里，不能五十里者，附於諸侯曰附庸。如此則國小變遲，猶未至吳、楚之亂近在目睫也。按以勢論，此言近之矣。然漢高猜忌功臣，誅鋤異姓，而七國之禍，乃在宗親。故曰形勢雖彊，要以仁義為本。
衆建諸侯而少其力，此賈誼之策，以之干文帝者。至景帝用鼂錯謀削七國，山東諸侯皆反。武帝用主父偃之説，使推恩子弟，分其國邑，乃不削奪而自析矣。然班固有言：抑損諸侯，減黜其官，惟得衣食租稅，不與政事。至哀、平之際，皆繼體苗裔，親屬疎遠，不為士民所尊。王莾知漢中外殫微，本末俱弱，無所忌憚，生其姦心，顓作威福。詐謀既成，遂據南面之尊，分遣五威之使，馳傳天下，班行符命，漢諸侯王厥角稽首，奉上尊韍，惟恐在後，或廼稱美頌德，以求容媚，豈不哀哉夫！秦滅古法，內無骨肉根本之輔，外無尺土藩翼之衛。漢矯枉過正，籓國大者夸州兼郡，宮室百官同制京師，始嘗患宗室之過強。至於其後，又患在宗室之過弱。讀此表者，必通王子侯年表考之，而漢一代封建之制利害乃盡矣。
諸侯年表自高祖六年而後王者，皆劉氏耳。其初封韓信、英布、張耳、彭越、韓王信、吳芮、盧綰七王，已繫之月表，不直削仍列於前者，月表訖高祖五年，未及載諸國誅廢，而長沙獨存，亦不得俱沒也。且建國之始，本以功大故王，天下既定，隨以事誅，報功之地，盡樹同姓，末年令非劉氏不王，豈先王親賢並建天下為公之意乎？表以功封敘起，暨於同姓，廢置之間，觀者可為太息也。
序言天子觀於上古，推恩子弟。索隱曰：武帝用主父偃言，下推恩之令。按文帝六年用賈誼策，已有衆建之事。所云齊分為七，趙為六，梁為五，淮南分三，皆在文、景時。此天子亦統言，不必專指武帝也。
趙隱王如意書死，燕靈王建書絶，趙幽王友書幽死，趙共王恢書自殺，不言其所由死，深痛之也。四王事，史不各載，統入呂后本紀中，甚後惡也。
表特詳國都廢置，封爵遷除，不紀時事，以將相表有大事記也。來朝悉書者，親親之情，尊君之義，所當然也。
凡言反誅反自殺者，雖其自取，亦上過也。如孝文固稱寛仁，而濟北王興居之反，亦非無由。初大臣誅呂氏時，朱虛侯章功尤大，許盡以趙地王朱虛，盡以梁地王東牟。及孝文入立，聞朱虛、東牟初欲立齊王，故絀其功。及二年王諸子，僅割齊二郡以王章、興居。章、興居自以失職奪功，章死，而興居遂乘匈奴之變，反於濟北。此由帝一念之私所召致也。淮南厲王之反，雖其兇橫性成，亦帝縱使之過。瞽瞍殺人，皋陶執之，豈有骫天下正法而恣容一弟乎？又重自切責，乃使舅薄昭為書以戒之。彼兇橫者，其何能降心也，是速之亂耳。斗粟尺布之謡，當時必非無謂。至景帝七國之亂，更無論矣。
高帝四年立太子不書，文帝元年立太子不書，獨景帝四年書立太子，七年書太子廢，譏之也。太子榮不聞失德，徒以嗛栗姬故，聽長公主之譖，輕易國本。故是表於反誅外，凡以罪廢者，不詳其罪名，獨書臨江王坐侵廟壖垣為宮，自殺。夫壖垣，廟境外之墟邊也，罪亦細矣，何遽使中尉簿責蹙令自殺耶？方太子之被徵也，祖江陵北門，江陵父老俱流涕，是必有以感人者。帝奈何立之而廢之而殺之，史稱帝刻薄，信哉！
表太初二年，泗水思王商薨，子哀王安世嗣，卽戴王賀元年，安世弟。按漢書，安世立一年薨，亡後。太初三年，戴王賀以思王子紹封。史五宗世家：哀王安世立十一年卒，無子，上憐泗水王絶，乃立安世弟。所云安世嗣立之年，俱與表不符。賀為思王子，安世弟則同。索隱曰：賀，廣川惠王子。此誤也。蓋以廣川惠王孫戴文王訛耳。

