
〔黃帝〕〔俈屬〕黃帝生玄囂。〇按玄囂卽少昊金天氏。
〔帝俈〕〔俈屬〕高辛生帝俈。〇按高辛卽俈，此誤。
〔帝杼〕帝杼。〇按舊本作予，系本作佇，左、國作杼。
〔帝中丁〕俗作仲丁。
〔昭王瑕〕〔曹〕太伯。〇按名脾，振鐸子。
讀三代世表，以黃帝為主，於顓頊屬、俈屬、堯屬、舜屬，於夏屬、殷屬、周屬，皆曰黃帝生。又曰起黃帝至顓頊三世，起黃帝至帝俈四世，起黃帝至俈子帝堯五世，黃帝玄孫之玄孫虞舜，明諸帝皆黃帝後也。於夏、殷、周，曰從禹至桀十七世，曰從黃帝至桀二十世，從湯至紂二十九世，曰從黃帝至紂四十六世，周武王伐殷，曰從黃帝至武王十九世，明三代皆黃帝後也。此必古譜諜，如帝繫姓本有成文，而史公據之以作表也。世表者，但次其世，不可以紀年故也。序言孔子次春秋，則紀元年，正時日月，序尚書則弗論次其年月，蓋可詳者詳之，不可詳者愼之。故但據繫諜、尚書作世表，亦愼而闕疑之意也。
索隱曰：三代皆出自五帝，故序三代要自五帝而起首也。
索隱曰：太史公作史記，宜應上自開闢，下迄當代，以為一家之首尾。三皇以還，載籍罕備，然君臣之始，教化之先，既論古史，不合全闕。近代皇甫謐作帝王代紀，徐整作三五曆，皆論三皇以來事，併採而補之。
蘇轍曰：司馬遷紀五帝，遺羲、農而黜少昊，後世皆以為非。
柯維騏曰：五帝之名，見於孔子家語及大戴禮。其說有二：其一孔子對季康子，以伏羲配木，神農配火，少昊配金，顓頊配水。此言數聖人革命改號，取法於五行之帝，非五帝之定名也。其一則孔子所答宰我五帝德，曰黃帝，曰顓頊，曰帝嚳，曰堯，曰舜，太史公所述五帝紀是也。〈見五帝本紀贊中。〉厥後皇甫謐作帝王代記，蘇子由作古史，鄭樵作通志，並祖孔安國，以伏羲、神農、黃帝為三皇，少昊、顓頊、帝嚳、堯、舜為五帝。五峯雙湖胡氏又主秦博士天皇、地皇、人皇之議，而以伏羲、神農、黃帝、堯、舜為五帝，〈主易繋詞。〉道原劉氏遂以為定論，竊謂皆不如太史公之說為有徵也。
楊慎曰：譙周古史以炎帝與神農各為一人。羅泌路史以軒轅與黃帝非是一帝。史皇與蒼頡乃一君一臣。共工氏或以為帝，或以為伯，而不王。祝融氏或以為臣，或以為火德之主。古雲三皇之事，若存若亡，五帝之事，若夢若覺。蓋洪荒之世，存而不論可也。
索隱曰：漢書顓頊五世而生鯀。此及帝系皆雲顓頊生鯀，是古史闕其代系也。
歐陽修曰：遷所作本紀，出於大戴禮、世本諸書。今依其說圖而考之，堯、舜、夏、商、周皆出黃帝。堯之崩也，下傳其四世孫舜。舜之崩也，復上傳其四世祖禹，皆壽百歲。稷、契於高辛爲子，乃同父異母之兄弟。而以世次而下之，湯與王季同世，湯下傳十六世為紂王，季下傳一世為文王，二世為武王，豈不謬哉！
自成王誦至厲王胡，帝王世也；至共和而訖。下列諸侯凡十一國。初封而後各有世數，亦至共和而訖。然不冠於十二諸侯年表之前，而綴於三代世表之末，何也？明諸侯亦皆黃帝後也。魯、衛、燕、晉、曹、蔡，周之同姓，宋，殷後，陳，舜後，齊，為四岳伯夷之裔，秦之先，帝顓頊之苗裔，楚之祖，亦出顓頊。本紀雲黃帝二十五子，其得姓者十四人，是以附見三代世表也。
世表惟名三代，不言五帝者，索隱謂三代之系長，正義謂五帝傳訖少見，皆非也。夏為顓頊後，商、周為帝俈後，同出黃帝，則黃帝、顓頊、帝俈即表於三代。堯授舜，舜授禹，無帝系可表，故不得兼言五帝世表也。
夏、商表至桀、紂訖，周表不訖赧王，訖於共和者，太史公云：周自厲王始亂，共和行政。此後以彊乘弱，興師不請天子，則是時天下大勢在諸侯，不在王室。宣王中興之業，雖見於詩車攻、吉日諸章，據小序，祈父、白句、黃鳥、行野諸篇，則皆為刺宣王之詩。而國語所載，不藉千畝，敗績姜戎，建少奪長，諸侯不睦，料民太原，卒及幽王乃廢滅，則時事亦可知矣。年表雖冠周於上，實以諸侯為主，故不復曰周世表，但曰十二諸侯年表、六國年表而已。
夏表書帝啓作甘誓，見世變也。征苗之誓，惟曰一乃心力，其克有勲。甘誓則曰不用命，孥戮汝。故君子謂讀甘誓知唐、虞之風微，商、周之運至矣。
羿、浞簒立不書，削也。索隱曰：帝相既逐，中間歷羿、浞二氏，凡三四十年而史表不載，本紀直雲帝相崩，子少康立，疎略之甚。按史之所以不載者，初帝相尚在灌、鄩，繼則少康生於有仍，故直削之。但夏本紀亦當敍其事，不應全闕。徐孚遠云：史遷時，左傳未顯，不知羿、浞事，此或然也。
商表書伊尹卒，書得傅說，特筆也。
表於五帝三王不繋一事，獨文王書益易卦，特筆也。
周懿王表云：周道衰，詩人作刺。周本紀同。十二諸侯年表序亦云：周道闕，仁義陵遲，鹿鳴刺焉。按詩小序，王風皆東遷後刺平王及桓王、莊王之詩，小雅有刺幽王之詩，大雅有刺厲王及幽王之詩，並未雲刺懿王。即鹿鳴小序亦謂燕羣臣嘉賓之詩，非刺也，未審何據。當日詩不一家，或別有本耶？
宋表：湣公，丁公弟。按宋世家，湣公，丁公子。家語本姓解亦云丁公申生湣公共。「弟」字疑誤。
衛表孝公，一本作孝伯。按衛世家，康伯卒，子考伯立。古史考亦云考伯，「孝」字疑誤。


