梅子方臥疴坐吉山中，得汪子師退所篹讀史記十表而霍然興也。夫史者，經之翼。太史公史記掇拾於亡秦煨燼之餘，欲以上繼刪述，其義例皆特創，爲歷代史書所宗。其世家、列傳以及八書，或以國以人以事，旣各自爲首尾，而挈其要於本紀，又復爲十表以經緯之。然後數千百年之平陂得失，如指諸掌。顧後之作史者多缺表，何也？才有短長，亦不能如司馬氏之父子相繼，積歲網羅，參互以定其指歸。故所記注者雖只一代，而不能表其年月。然則十表者，豈非太史公作書精意所存哉！而經生家之讀史記，或取其筆墨之高古以爲程度，或徴其事實之詳覈以資辯議。至於諸表，各有小序，讀者未嘗不愛其文辭。而表中所列之經緯次第，初無寓目焉者。蓋有之矣，又何暇深加討諭乎！汪子此編能一一爲之疏剔，使史記百三十篇之大義微旨，皆炳然躍然於諸表之中，可謂好學深思而心知其意者也。其自小司馬而下，以及宋、明近代諸儒之所注釋譏評，皆博蒐彙列，而平懷以折其衷，不爲激論高言以吹索瑕疵，亦不爲曲說苟同以巧相傅會，談言微中，要歸於理，汪子綏術之湛深，不於茲見一斑乎？余爲之反覆尋繹，犂然有當於心，謂其可以爲讀書者法也。因爲之書其後。
康熙己亥長至，同郡眷弟梅文鼎 時年八十有九
尙書稱：元祀十有二月乙丑；惟十有三年春,大會於孟津。紀年之法肇此矣。孔子因史文次春秋，紀元年二百四十二年，間積二千九百九十三月，天道昭然，人事槪舉，爲萬世史法之祖。三代以下，其有稽歷譜牒，指陳時政，以紀年法尙書、春秋遺意者，其在司馬太史史記年月十表乎？後世讀史者，於十表不甚省覽。卽覽矣，孰是鉤深索隱，心解神悟，多所證發者？大約以十表空格遼闊，文義錯綜，不耐尋討，亦古今才學人之通病也。春穀汪君師退，沈酣於史、漢諸書，就史表釐其所得，裒爲一編。宛陵梅先生已爲之序，猶嗛然不自許，致書余家弟堯民，冀得一是正可否。而堯民果出其平日所得者補之，剖其義類，考厥異同，薈萃羣書，發揚疑意，眞可並駕齊驅，行遠合轍者。
嘗竊綜十表論之，敍三代必始黃帝，何也？孝武帝嘗曰：吾誠得如黃帝，吾視去妻子如脫躧耳。史公於封禪一書，特載其至黃帝之冢而祭之，則自黃帝而後，三世而顓頊，四世而帝俈。夫且而唐而虞而夏而商而周也，此史公微意也。十二諸侯者，首冠以周，不直曰宣王元年，而曰共和。是時厲王雖流，尙在彘，故不得卽書宣王共和內諸侯也，則亦序王人於諸侯之上也。始是而訖於孔子，是猶終於獲麟之義也。篇言十二，實敍十三者，或以爲賤吳不數，非也。秦自襄公盡有西周之地卒並天下，不得終列於諸侯，亦猶秦、魏、韓、趙、楚、燕、齊七雄虓闞，分裂中夏，而但繫之以六國。六國具爲秦並，故因秦紀踵春秋之後，始周元王，訖秦二世也。至若秦、楚之際，世更運促，陳涉起陳凡六月，武臣起趙凡四月，皆繫以月而不年，是矣。而其中有四十八月、三十八月者，何以不年？其時統無所屬，不得以正元起數，則直曰一月二月雲耳。按古公緘鼎銘雲惟十有四月，戍命尊雲十九月，管子書雲二十四月、二十八月。書法古有是例，不始龍門乎？漢興以來，同姓爲王者九國，代最先，次齊、趙、淮南，次楚、燕、梁，次荊，次淮陽，不數吳者，吳最後，以荊絕乃封也。其後分王支庶凡百餘國，彊幹弱枝之勢成，而異姓擅權竊奪亦卽由是起矣。高祖功臣，天下初定唯十八侯，至陳平，終竟列侯第錄百四十三人，觀所以得尊寵廢辱者，是亦考鏡得失之林也。孝惠、孝景歷載五十，諸呂搆禍，吳、楚連兵，欲盡令忠如長沙，著爲令甲，往往難之。建元以來，封爵凡七十二國，自周子南君、平津、牧丘而外，樂通以方術，餘皆多起於邊境征伐，所由與漢初功臣異矣。歷元光抵太初，王子侯者百六十有二，而坐酎金國除者五十有八。太史公曰：盛哉！天子之德。一人有慶，兆民賴之。其果爲稱頌不衰者耶？將相名臣表首以大事爲主，而有相位者，位當爲立。周禮小宗伯之職，掌建邦之神位。鄭康成注曰：故書「位」作「立」。鄭司農立讀爲位，古者位、立同字，古文春秋公卽位爲公卽立，是相位卽爰立作相之說也。高后八年七月辛巳，食其爲太傅，九月丙戌，復爲丞相。以長曆推之，八年七月不得有辛巳，九月不得有丙戌。次曰將相，周勃以太尉爲相，太尉亞夫爲丞相，並書於是，故直曰將相，或又曰相當爲位。凡此隨事逐書，零落布散，不啻如斷爛朝報，非實有殫精畢慮鎔鑄經史者，惡覩其讀而能疑，疑而復補也哉！
且史記一書，非盡皆史公之本文也。史公記事訖於天漢，自是以後，卽褚少孫所補也。又案成帝時，長安人馮商待詔金馬門，受詔續太史公書十餘篇，後漢楊終受詔刪太史公書爲十餘萬言。從是觀之，史記一書，其有得免割裂譌缺者亦已少矣。堯民著述等身，慨然以考訂自任，行將大抒其所蘊，備問史館，爲石室、蘭臺之望。今乃於讀十表而補之疑之，抑猶是膏之殘而馥之賸也。然而缺者補，誤者刊，疑者析，實有發前人所未發者，其取義精矣，其用心可謂勤矣，亦可以謝師退是正之請已。自是史記一書，紀年紀月不媿爲尙書、春秋嫡系。卽十表空格遼闊，微言大義，俾人人皆瞭然於心口間者，未必非堯民所證發之力也。余家自史記音義而外，復有是書，是殆於史記均有補天浴日之功者與？
雍正元年夏六月，當塗文靖位山序
太史公自序曰：孔子作春秋，學者至今則之。自獲麟以來，四百餘歲，而諸侯相兼，史記放絕。漢興，百年之間，天下遺文古事，靡不畢集太史公。〈衛宏漢儀註：太史公，武帝置，天下計書先上太史公，副上丞相。瓚曰：百官表無太史公。司馬貞曰：公者，遷所著書尊其父雲公也。按遷序中亦自稱太史公，非但尊其父也。〉太史公仍父子相續纂其職，〈談卒三年，遷為太史令，五年而當太初元年，七年而太史公遭李陵之禍。〉綱羅天下放失舊聞，王跡所興，原始察終，見盛覩衰，論考之行事，略推三代，錄秦、漢，上記軒轅，下至於茲，著十二本紀，旣科條之矣。並時異世，年差不明，作十表。〈顔師古云：並時異世，則年曆差殊，難以明辯，故作表也。正義云：起黃帝，迄天漢四年，合二千四百一十三年。〉
維三代尚矣，年紀不可考，蓋取之譜諜舊聞，本於茲，於是略推，作三代世表第一。
幽、厲之後，周室衰微，諸侯專政，春秋有所不紀。而譜諜經略，五霸更盛衰，欲覩周世相先後之意，作十二諸侯年表第二。
春秋之後，陪臣秉政，彊國相王，以至於秦，卒並諸夏，㓕封地，擅其號，作六國年表第三。
秦旣暴虐，楚人發難，項氏遂亂，漢乃扶義征伐，八年之間，天下三擅，事繁變衆，故詳著秦楚之際月表第四。
漢興以來，至於太初百年，諸侯廢立分削，譜紀不明，有司靡踵，彊弱之原雲以世，〈正義云：譜紀不明，故有司無所踵繼其後，彊弱之原，乃雲以世相代都不能有所錄記也。按「雲」字疑「亡」字之訛，見亡以論其世也。〉作漢興以來諸侯年表第五。
維高祖元功，輔臣股肱，剖符而爵，澤流苗裔，忘其昭穆，或殺身隕國，作高祖功臣侯者年表第六。
惠、景之間，維申功臣宗屬爵邑，作惠景間侯者年表第七。
北討彊胡，南誅勁越，征伐夷蠻，武功爰列，作建元以來侯者年表第八。
諸侯既彊，七國為從，子弟衆多，無爵封邑，推恩行義，其勢銷弱，歸德京師，作王子侯者年表第九。
國有賢相良將，民之師表也。維見漢興以來將相名臣年表，賢者記其治，不賢者彰其事，作漢興以來將相名臣年表第十。
司馬貞曰：應劭云：表者，錄其事而見之。按禮有表記。鄭玄云：表，明也。謂事微而不著者，須表以明之，故曰表也。
張守節曰：表分代系年封。又云：作表十，象天之剛柔十日也。
鄭樵曰：史記一書，分為五體，本紀紀年，世家傳代，表以正曆，書以類事，傳以著人。
林駉曰：嘗觀遷史之表矣，三代世表所以觀百世之本支也。考黃帝之初，先列諸系，以祖宗為經，以子孫為緯，則五帝三王皆出於黃帝，此帝王授受之正統可見也。六國年表所以示天下之名分，故齊康公之十九年為田和遷居海上，而書曰齊太公卒，〈田和亦稱太公。〉且繋之康公二十年。康公既卒，始書田齊，此尊卑逆順之正理可見矣。十二諸侯年表以下，以地為主，故年經而國緯，所以觀天下之大勢也。功臣年表以下，以時為主，故國經而年緯，所以觀一時之得失也。秦楚月表上尊義帝，而漢居其中,明大義也。將相年表上繫大事記，明職分也。〈凡表縱者為經，衡者為緯。〉
王應麟曰：班固謂司馬遷史記十篇有録無書。顔師古以為十篇具在，或草具而未成也。漢興以來將相年表其書具在，但闕前序。〈按自序雲凡百三十篇，五十二萬六千五百字。則當日全書已成，或後散失，故闕十篇耳。〉
