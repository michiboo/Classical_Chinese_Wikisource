
〔千鍾〕四年四月甲午，侯劉搖元年。〇按漢表作劉擔。
讀王子侯者表亦以天子爲主時。主父偃説上曰：古者諸侯不過百里，強弱之形易制。今或連城數十，地方千里，緩則驕奢易爲淫亂，急則阻其疆而合從，以逆京師。若以法制削之，則逆節萌起。今諸侯子弟或十數，而適嗣代立，餘無尺寸地封。願陛下令諸侯得推恩分子弟，以地侯之。彼人人喜得所願，上以德施，實分其國，不削而自弱矣。上從之。故太史公曰：盛哉！天子之德。一人有慶，天下賴之。陳仁子云：遷之言似頌似諷。
秦制有徹侯，漢避武帝名，諱徹爲通。有關內侯，〈無食邑。〉以賞功。勞漢約非軍功不侯，武帝始侯諸王子，有食邑，但即其父所封國使支庶侯者分食之。此所謂衆建而少其力，實賈誼遺策也。
表國名，今所受侯食邑也。次錶王子號，從其父，明宗室親屬也。次表姓名、王朝年月、侯者元年，或不具年月者，闕文也。
漢書侯所食邑，多書其郡縣於下。史記不書而索隱具載之。劉氏曰：諸侯封名，史、漢表各有不同，不敢輙改，但略檢表志同異，以備多識也。
黃履翁曰：史記王子侯者表斷自建元，蓋是時始行分封之典，遷意正自有在也。固則起於高祖，自謂聖祖建業，以廣親親，殊失王子侯表之本旨矣。
按史記斷自建元，以大封諸王支庶，實始於主父偃策也。漢書起高祖訖孝平，離爲上下篇，備一代王子封典故也。
河間獻王子十一人，長沙定王子十五人，楚安王子二人，魯共王子六人，江都易王子七人，菑川懿王子十二人，城陽共王子十三人，趙敬肅王子十四人，中山靖王子十九人，廣川惠王子四人，濟北貞王子十一人，〈漢書載濟北貞王子六人，濟北式王子五人。〉代共王子八人，齊孝王子十人，衡山王賜子一人，城陽頃王子十九人，菑川靖王子五人，廣川穆王子二人，膠東康王子三人。有同是一王之子而前後別見者，蓋異年封也。
諸王子之後失侯者，坐酎金凡五十五，無後四。此外則不朝不敬一，棄綬出國不敬一。其甚者則簒死罪一，姦人妻一，姦姊妹一，殺人坐棄市一，殺弟坐棄市一，有罪不明所坐十，而謀叛者無聞焉，豈非戶邑分而勢銷弱故與？然漢自是遂無大藩國，至於哀、平之際，王氏專政，一嵗之中，無罪而免者數十，捽而去之如揮羊豕。其欲誅莽者，武平侯璜、陵鄉侯會。翟義所立者嚴鄉侯信，祗駢首就戮，無一人應，惡覩所謂百足不僵者乎？故觀王子侯表，合漢興以來諸侯表，究其終始，此西京二百三十年之大勢也。
洪邁曰：漢列侯八百餘人，至光武而存者，平陽、富平二侯耳。〈按稱八百餘，則是兼異姓也。〉
王子封侯，在昔已然，不自主父偃言始也。偃之言在元朔二年，元光五六年間已封河間獻王子侯一人，長沙定王子四人，楚安王子二人，元朔元年侯魯共王子一人，江都易王子五人。論者謂建元始行分封之典何也？蓋前此之封，恩自上逮，或侯或不侯，不盡封也。至是始令諸侯各得推私恩分子弟，恩自下推，上特臨定之耳。所以藩國悉分，支庶畢侯，不削而自弱也。
文帝采賈誼之言，武帝用主父之策，其事一也，而實不同。文帝之心在分地以保全之，不失親親之本，故淮南厲王廢死，隨立其嗣。武帝之心在分地以削弱之，假以推恩之名。故封不數年，以酎金小過除國者凡五十六人。汲黯所謂內多欲而外施仁義者，即此可見也，惡得與文帝比哉！
論者輙謂封建不行，則三代之治不復，非也。自古有治人無治法，謂封建爲聖王公天下之心則可，謂天下之治安繫於此則不然。漢事不足論，觀周之天下可見矣。列國分爭，干戈不息，無論天子僅守府，生民之塗炭，其何以堪？如謂秦以孤立速亡，夫以秦之暴， 卽封建得無亡乎？柳子厚謂秦之失在政不在制，非過論也。天下之治亂安危繫於君德，封建何與焉！
元鼎元年四月戊寅，封城陽頃王子十九人。按漢表二十人內有校侯雲挾、釐侯霸，史表載校侯霸，名邑參錯，故失其一，當從漢書爲是。漢表別載不得封年十人，史表無之又。征和元年封四人，二年封一人，此在史表後也。

