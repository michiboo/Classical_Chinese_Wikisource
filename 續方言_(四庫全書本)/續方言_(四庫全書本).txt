　　欽定四庫全書　　　　　經部十
　　續方言　　　　　　　小學類一〈訓詁之屬〉提要
　　〈臣〉等謹按續方言二卷
　　國朝杭世駿撰世駿字大宗號菫浦仁和人乾隆丙辰
　　召試博學鴻詞授翰林院編修是書採十三經註疏説文釋名諸書以補掦雄方言之遺前後類次一依爾雅但不明標其目耳蒐羅古義頗有近於訓詁惟是所引之書既及王應麟急就篇補註則宋以前書皆當詳採今即耳目之前顯然遺漏者如玉篇引倉頡篇雲楚人呼竈曰寤列子黃帝篇註引何承天纂文雲吳人呼瞬目為眴目韻㑹舉要引魏李登聲類雲江南曰辣中國曰辛爾雅釋草釋文宋庠國語補音引晉呂忱字林雲楚國名䔖曰芰鸒秦名雅烏鯷青州人呼鮎鯷初學記及太平御覽引纂文雲梁州以豕為𧲂河南謂之彘漁陽以豬為豝齊徐以小豬為䝒太平御覽又引纂文雲秦以鈷䥈為銼𨰠爾雅釋草釋文引纂文雲妹媦也初學記引李䖍通俗文雲南楚以美色為娃初學記及山堂考索又引通俗文雲晉曰舶埤雅引廣志小學篇雲螻蛄㑹稽為之䗜蛄北戶録引張推證俗音雲南人謂牛羊血為䘓𪍴麰河內呼為糫餅亦呼寒具粰𥹷今江南呼曰饊飰蝘蜓山東謂之□□鰿吳人呼為鯽魚也凡此諸條皆六朝以前方言正可以續雄所闕而俱佚之則以其引書過隘故也又如書中引説文秦晉聽而不聞聞而不達謂之䏁引史記集解齊人謂之顙汝南淮泗之間曰顔諸條本為雄方言所有而複載亦為失檢然大致引據典核在近時小學家猶最有根柢者矣乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











