
宋周密撰。密字公謹，號草牕。先世濟南人，其曾祖隨高宗南渡，因家湖州。淳祐中嘗官義烏令，宋亡不仕，終於家。是書記宋南渡都城雜事，蓋密雖居弁山，實流寓杭州之癸辛街，故目睹耳聞，最爲眞確，於乾道、淳熙閒三朝授受，兩宮奉養之故蹟，敍述尤詳。自序稱：「欲如呂滎陽《雜記》而加詳，如孟元老《夢華》而近雅。」今考所載，體例雖仿孟書，而詞華典贍，南宋人遺篇剩句，頗賴以存，近雅之言不謬。呂希哲《歲時雜記》，今雖不傳，然周必大《平園集》尚載其序，稱其上元一門，多至五十餘條，不爲不富；而密猶以爲未詳，則是書之賅備可知矣。明人所刻，往往隨意刊除，或僅六卷，或不足六卷，惟存故都宮殿教坊樂部諸門，殊失著書之本旨。此十卷之本，乃從毛氏汲古閣元版傳鈔，首尾完具，其閒逸聞軼事，皆可以備考稽。而湖山歌舞，靡麗紛華，著其盛，正著其所以衰，遺老故臣，惻惻興亡之隱，實曲寄於言外，不僅作風俗記都邑簿也。第十卷末，棊待詔以下，以是書體例推之，當在六卷之末，疑傳寫或亂其舊第，然無可考證，今亦姑仍之焉。

