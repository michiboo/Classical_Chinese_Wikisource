
不到東西寺，於今五十春。
朅來從舊賞，林壑宛相親。
吳子多藏日，秦王厭勝辰。
劒池穿萬仞，盤石坐千人。
金氣騰爲虎，琴臺化若神。
登壇仰生一，捨宅歎珣珉。
中嶺分雙樹，迴巒絕四鄰。
窺臨江海接，崇飾四時新。
客有神仙者，於茲雅麗陳。
名高清遠峽，文聚鬥牛津。
跡異心寧間，聲同質豈均。
悠然千載後，知我揖光塵。

