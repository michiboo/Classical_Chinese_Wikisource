
孤舟泛盈盈，江流日縱橫。
夜雜蛟螭寢，晨披瘴癘行。
潭蒸水沫起，山熱火雲生。
猿躩時能嘯，鳶飛莫敢鳴。
海窮南徼盡，鄉遠北魂驚。
泣向文身國，悲看鑿齒氓。
地偏多育蠱，風惡好相鯨。
余本巖棲客，悠哉慕玉京。
厚恩嘗願答，薄宦不祈成。
違隱乖求志，披荒爲近名。
鏡愁玄髮改，心負紫芝榮。
運啓中興曆，時逢外域清。
祗應保忠信，延促付神明。

