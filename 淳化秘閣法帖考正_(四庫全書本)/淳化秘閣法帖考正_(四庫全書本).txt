　　欽定四庫全書　　　　　史部十四
　　淳化秘閣法帖考正　　　目録類二〈金石之屬〉提要
　　〈臣〉等謹案淳化祕閣法帖考正十二卷
　　國朝王澍撰澍有竹雲題跋己著録是編専考正淳化閣帖之誤初宋元祐中米芾作法帖題跋以辨別真偽然芾精於賞鑒特據其筆跡以意斷之而已雖錙銖不爽究未能確指其所以然也大觀中黃伯思作法帖刋誤始援據史籍訂其舛迕徴實有據昭昭然白黒分矣嘉靖中上海顧從義更細勘其字畫曲折如姜夔校蘭亭之例
　　國朝何焯更摭姜夔絳帖平増註其上而徐葆光又雜採諸書附益之於是閣帖之得失異同漸以明備澍作是編復研究諸説衡其當否兼米黃顧三家之意而用之以史傳正訛cq=36誤以筆跡辨依託而行款標目以及釋文之類亦一一考核仍以法帖原目分為十卷又別為古今法帖考一卷溯閣帖之縁起及諸帖之沿流而作者又自以所得著為筆法一卷並附其後淳化初刻為法書之淵藪自我
　　皇上以畢士安家賜本
　　詔詞臣重為釐正勒石考訂鑒別悉稟
　　睿裁析疑辨訛足以昭垂千古其餘管窺之説原可不必更存特以諸家討論研求其心力之勤亦未可盡沒大輅之造肇自椎輪泰山之髙不辭土壤如是編者固亦不妨旁資叅證爾乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


　　淳化祕閣法帖考正原敘
　　淳化中內府既博訪古遺蹟時翰林侍書王著受詔敘正諸帖著雖號工艸𨽻然不深書學又昧今古故祕閣法帖十㢧中璠珉雜糅論次乖譌世多耳觀遂乆莫辨故禮部郎米芾元章筆翰妙薦紳間在淮南幕府日嘗跋㢧尾作數百語頗有條流但概舉其目疎畧甚多故諸部中或偽蹟甚著而不覺者若李懷琳所作衛夫人書逸少濶別稍乆帖之類有雖審其偽而譏評未當者若知伯英大令諸草帖為唐人書而不知乃書晉人帖語之類有譏評雖當主名昭然而不能辨者若以田疇字為非李斯書而不知乃李陽冰明州碑中字之類有誤著其主名者若以晉人章艸諸葛亮傳中語遂以為亮書之類是也其餘舛迕尚多書家責能書者備故僕於元章慨然古語有之善書不鑒善鑒不書僕自幼觀古帖至多雖豪墨積習未至而心悟神解時有所得故作法帖刋誤凡論真偽皆有據依使鍾王復生不易此評矣元章今已物故恨不示之後有髙識賞予知言大觀戊子嵗六月七日西都府院東齋黃伯思序
　　閣帖十卷刻於淳化三年米老法帖題跋一卷作於元祐三年由淳化三年至元祐三年中歴九十六年無有異論自米元章創為區別又二十年黃長睿遂有刋誤之作則刋誤之作實自米老開之而王晉玉題刋誤後有自余發之之語按長睿官河南戶曺叅軍時在洛中久公務餘閒與其賢士大夫從容翰墨因得從王晉玉閲其所藏內府祕帖而米老法帖題跋真跡正在晉玉家因出與祕帖叅互證取商訂觸發遂有刋誤之作則米老為其前𨗳而發其覆者晉玉也靖康之亂元章真跡散失自刋誤盛行後其次子䚮始得長睿手録本刋刻附後於是米黃二公之書始完


　　淳化祕閣法帖考正敘
　　宋太宗淳化中出內府所藏古帖詔侍書王著釐定勒成十卷名曰淳化祕閣法帖真偽雜出錯亂失序識者病焉然以刻自天府臣下不敢妄有訾毀故自淳化後無一人異論者米元章始以所見創為區別黃長睿因之更據史書考其紕繆所見益精而字畫淆譌未暇是正明嘉靖中上海顧汝和本米黃未盡之指細意校勘雖其板本皴裂字畫剝食處亦必異同並載無有遺失自米黃後閣帖釋文無有詳到如汝和者康熙間義門何太史焯更以姜白石絳帖平増註其上同年徐太史葆光又復旁搜博採益増其舊年來余抱疴掩闗時時臨寫偶有所見輒復條疏積今五年漸以成帙於是發意博取羣書詳悉考鏡事辭叅錯必補正之即字畫淆譌亦援前規備為詳訂於是閣帖十卷是非同異皆有據依名曰淳化祕閣法帖考正其鄙見所不及考索所未備者闕之以俟質之解人或得或失幸有以教我雍正庚戌冬十有一月朔奉直大夫吏部員外郎琅邪王澍書於二泉之聴松菴














　　考正凡例
　　祕閣法帖十卷不惟所收諸帖真偽不倫即其標目亦多繆誤今一仍其舊而據史書駮正之庶觀者燎然是非立辨
　　每家首辨標目次列真偽末乃詳校書法異同觀者但取閣帖對觀便知一出一入字字詳審
　　凡官爵氏族出自正史本傳者不復書所出其他書所記載則各註明簡首







