　　欽定四庫全書
　　易緯通卦驗卷上　　　　漢　鄭康成　注
　　孔子曰太皇之先與燿合元精五帝期以序七神〈皇君也先猶本也燿者燿魄寳北辰帝名也此言太㣲之帝本與北辰之帝同元元天之始也其精有五謂蒼帝靈威仰之屬也其布列用事各有期期各七十二日主敘十神二十八舍北斗也〉天地成位君臣道生君五期輔三名以建徳通萬靈〈成猶定也言天地尊卑已定乃後有君臣也君之用事五行代王亦有期如太㣲之君輔臣三名公卿大夫主炁者人君亦以此主其徳於天下通於萬物之靈因之致其符長為瑞應〉遂皇始出握機矩表計宜其刻白蒼牙通靈昌之成孔演命明道經〈矩法也遂皇謂燧人在盧羲前始王天下但持斗機運之法指天以施敎令作其圖緯之計演時無書刻白蒼精牙肩之人能通神靈之意謂伏羲將作易也昌文王名也又將成之謂觀象而繫辭也○案馬驌繹史引作燧皇始出握機矩表計寘圖其刻曰蒼牙通靈孫㲄古㣲書引作其刻曰蒼渠通靈皆與此文異〉燧人之皇沒虙戱生本尚芒芒開矩聽八蒼靈唯精不慎明之害類逺振〈聽猶慎也虙戱作八本尚芒芒然闓燧皇握機矩所作計演之圖思其所言作八卦之象倉渠即已也當通靈唯之言專也觀象於天地取鳥獸萬物之具專精於此而作八卦卦既成令以行惡類逺去唯善者存也〉撢度出表挺後名知命陳效睹三萬一千一終一名虙方牙蒼精作易無書以盡序驗曰矩衡神五鈐興象出亡徴應〈矩法也鈐猶要也虙戱時質道樸作易以為政令而不書但以畫見其事之形象而已矣○案馬驌繹史引作伏羲方牙精作易無書以畫事與此文異〉後執期仲之歲有人侯牙渠倉軀演步有鳥衡雌始感龍鳯興昌光提亡鳥龜排〈相推移也鳥南方之象龜北方之象也今赤將亡故鳥與龜相推移水沴火也〉坎氣逆乎陽衡晦象昧見斗旬鬭雞誰謀者水宰之臣冰妖效七九摘亡名合行之䝉孫其謀爭也代者東北名有水〈此謀者土精之人也東北艮卦也艮屬土又萬物之所終始成也故黃精起鳥名有水者騰火〉離氣亂禍蜚石黃神盛類黒而聖法曰艮四季之勢紐斗機孤南角奎而觀之其行明其表知興雷氣感上鈎鈐躍季炁逆於奎羣入庶桀爭狼鬭牛連龍怪見大臣反陽搖不靜代者起西北以木為姓〈木勝土也〉上之名行合四卦〈四卦四季乾艮巽坤〉炁亂也提白者強聖殺倉乃見謀正也其世式視〈此謀者金精之性斷割故謀必正也〉法曰兌其握規矩化土候授興星感紀土五殘無旗枉矢見震氣於昴震繫蒼精泄鳥祥之妖入效不義也亂起勢多亡行之名合胡誰〈胡猶何也秦赤金精也及築長城以扞故羗義名字胡亥也案註文疑有脫誤〉代者起東南若房其謀何謀也執明之臣反炁亂假殺赤乃至法曰坎其表執紀其精信其行道權合寳坎失命亂在土地之長〈坎體互有震艮震者動山艮為山動髙如山土地之長之象也此坎炁亂亦黒衰之時也〉興月感〈坎為月黒帝將興其母感於丁月而生之〉亡則地裂山淪鬼夜哭將顧〈執期者五期三名也有人候牙眉牙肩之表必為侯者也是謂文王演易而步之行也時有赤鳥啣月書受之○案此注應在後執期仲之歳下錯簡在此〉一角期偶水精得括考備據誰授赤戴勝〈一角謂麟也文王得赤烏書而演易孔子獲麟而作彖象及繫辭以下十篇故謂麟應期而來偶赤烏也水精者孔子也得獲括考備者易道也赤為漢也漢火精髙帝之表戴勝自虙戱方宋記此皆斗㝠圖言之也得或將○案注文疑有脫字〉法曰乾其表握合元斗執機運元為靈根其德挺文其理持義招神布節建君君道應因秉命權巽布震〈乾為君君不親執事臣言之則應臣行之則因震與巽為乾是後秉權也震為長子布殺於震使代已也〉易故君道德慶荷皇瑞出龍見岱宗名輔主〈岱東嶽也名乾徳純或傳賢不與子黃龍見岱宗震人將興也人有俊才曰名〉河出龍圖授帝戒曰帝跡術感其與侯房精謀〈震為足故蒼帝之興多以跡戱后稷之生則然其起委曲為諸侯金木及火據上也其徴又五星聚房〉亡茀㓨心斗日之宿巽巽炁逆風於乾大臣文宰謀事成日虹皆金妖之變親七九摘亡名合晚代者赤兌姓兌姓有金其人謀謫明機七傑仁出黃佐命蒼輔術〈此赤兌者謂漢髙帝也代周蒼故為赤赤火色也黃者火之子故佐命張良是也蒼火之母故輔術也〉震氣亂石隕山亡長人出〈震體互有艮艮為山小石〉庶聖東南巽氣殺自金帝詳而發乾道失君上之變一而五德異節法曰離其表握衡合提翼太㣲理天題赤兌宣體坎候野十刃之魚四射七九摘亡名合討吾代者起西南以火為姓〈西南坤卦也坤為土土消水以火姓似誤北方之宜為土〉氣逆火變放殺黃而起天下靜法曰坤文演曰牝馬之貞信神形〈神形者謂坤也坤為地其形信矣文王又因信之者牝馬地類行地無疆是以孔子亦因而信之將有取於事此時故先云然〉黑白繫名搖命子據其題由乾成黃赤蒼道之貞〈貞猶信黃赤蒼謂木火土之君者信遵不繫於一其王天下也其當録運即得與子孫不當即禪位此又東方喪朋之事彖曰東北喪朋乃終有慶亦握慶七九九還復受賞之意也尚書中𠉀黃倉七禪自黒不○案此注末句疑有脫文〉黒南故曰狼相為聽〈聽猶治也說卦曰聖人南面而聽堯禪位則後人録運當矣臣禹之録㜸子孫桀為無道天滅其紀陽之起也此又卜安貞之事〉知命卜符於名人〈此符謂天子之命祿也以堯舜遭之以位相禪夏滅絶而授湯則知天命卜符以有所與者要於號名人耳謂賢聖也震離艮兌而五行備矣蓍六法則以乾為始坤為終者四十二君純徳有七其三法天其四法地凡下用事作軌名過軌之大數三萬一千九百二十歲而一終其未終也得自知其軌各七百六十天數終而君不備則天地各一純德禪位不然世所謂遭七純徳禪位不然世所謂遭七純德當禪者也當七者或獨乾或及坤故此六法以乾坤為終始極厚王命之氣〉孔子表洛書摘亡辟曰亡秦者胡也丘以推秦白精也其先星感河出圖挺白以胡誰亡胡之名行之名行之萌秦為赤軀非命王故帝表有七五命七以永慶王以火代黒黒畏黃精之起因威萌虙羲作易仲仲命徳維紀衡〈仲謂四仲之卦震兌坎離也命徳者震也則命之曰木徳兌也則命之曰金徳坎也則命之曰水德離也則命之曰火徳維者四角之卦艮巽坤乾也紀猶數也衡猶當也維卦起數之所當謂若艮於四時之數當上春○案說郛本作虙羲作易仲命徳紀衡與此文異〉周文増通八八之節轉序三百八十四爻以繫王命之瑞謀三十五君常其一也興亡殊方各有其祥〈八八之節六十四卦於節氣各有王也以繫王命之瑞此乾鑿度跡妭所生每卦六爻爻曰一曰之術也〉封於太山禪於梁隂易姓之起刻石明號〈封壇皆謂祭之時築土為其神位孝經鈎命決曰封太山考續燔燎於梁父刻石紀號此亦王者易姓而興之一方故承上言而云然梁隂梁父也山名字誤〉丘表大命謀天皇巽奎坤艮出亡興之街仲者帝命所保行文出加政撥臣陽𠉀七隂𠉀八皆行子午視卯酉相違逺期衝六千三百變非摘亡據興盡在文昌所㑹増卦爻可以先知珍瑞之類妭㜸之將審其繫象通神明〈此言文王推演卦爻之象而嘉瑞應變怪諸物備字於其中焉〉明者類視七若九〈撰撥〉八卦以推七九之㣲録圖准命畧為世題萌表試故十二月十二日政八風二十四氣其相應之驗猶影響之應人動作言語也〈十二月者正夏有小正則王君明堂禮也氣或為節也〉故正其本而萬物理失之毫釐差以千里〈釐馬尾也○案朱彛尊經義考馮椅曰館閣本作正其本而萬物理失之毫釐差以千里漢儒引之作君子正其始萬物理差以毫釐謬以千里此文與館閣本合〉正此之道以日冬至日始人主不出宮商賈人衆不行者五日兵革伏匿不起〈冬至時陽氣㣲事欲靜以得其著定也必五日者五土數也土靜故以其數焉革甲也〉人主與羣臣左右從樂五日天下人衆亦在家從樂五日以迎日至之大禮人主致八能之士或調黃鍾或調六律或調五聲或調五行或調律歴或調隂陽政徳所行八能以備人主乃縱八能之士擊黃鍾之鍾人敬稱善言以相之〈八能以備巽之人數足也八能之士各欲誠其事人君於是聽之為之擊黃鍾之鍾則樂事作矣所謂金奏也相助差若言助之明心扣○案禮記月令孔頴逹疏作夏至人主從八能之士或調黃鍾或調六律或調五音或調五聲或調五行或調律歴或調隂陽或調政徳所行與此文異註文亦有脫誤〉乃權水輕重釋黃鍾之公稱黃鍾之重然擊黃鍾之磬公卿大夫列士乃使八能之士擊黃鍾之鼓鼔用革焉鼔員徑八尺一寸鼓黃鍾之琴瑟用槐木瑟長八尺吹黃鍾之律間音以竽補竽長四尺二寸者〈火數七於冬至之時吹之冬至水用事水數六六七四十二竽之長蓋取之○案孫㲄古㣲書權水輕重下無釋黃鍾之公句公卿大夫列士下有以徳賀於人主句鼓用革焉作鼓用馬革鼓黃鍾之琴作黃鍾之瑟間音以竽作閒音以笙無補竽二字長四尺二寸作長四尺一寸一分〉天地以扣應黃鍾之音得㽔賓之律應則公卿大夫列士以德賀於人主因諸政所請行五官之府各受其當聲調者諸氣和則人主以禮賜公卿大夫列士〈扣謂聲也磬也鼓也瑟也竽也四者之調而時炁和羣臣之功也故當以禮差賜也〉五日儀定地之氣和人主公卿大夫列士之意得則隂陽之晷如度數〈君臣相與冬至將祭天於圓丘而肄此樂及其禮積五日而後定定則可用矣臣之意皆和而自得冬至夏至日晷長短期數也〉夏日至之禮如冬日至之禮舞八樂皆以肅敬為戒〈如者如其從樂五日致八能之士鼓黃鍾然後擊黃鍾之磬舞八樂者雲門五英六莖大卷大韶大夏大濩大武也乃舞八樂備至徳〉黃鍾之音調諸炁和人主之意慎則蕤賔之律應〈人主之音慎炁字似誤是近意之戔○案意字據註文當作炁似後人據注而改之註中音字亦當作意是近意五字有脫誤大意謂意字炁字以音近而訛也〉磬聲和則公卿大夫列士誠信林鍾之律應〈上言聲而已此言者但言磬以合鼓瑟及竽也若三者不能然磬則可知矣〉此謂冬日至成天文夏日至成地理〈天文者謂三光也地理者謂五土也三光行炤天下冬至而數訖五土以生萬物養人夏至而功定於是時祭而成之所以報之也行有參差生有先後大時不齊但人以此為正焉○案以上數叚與續漢書律歴志劉昭補注及孫㲄古㣲書所載俱有異同蓋注家引用不免刪節其文而孫㲄所集亦從類書中摭拾成文不盡可據也〉鼓用黃牛皮鼓圓徑五尺七寸瑟用桑木瑟長五尺七寸間音以簫長尺四寸〈鼓必以牛皮者夏至離氣離為黃牛徑五尺七寸者取於十乗蕤賔之律也此律必以九與十者天地數終焉瑟用桑木者栁槐條取其垂象炁下也簫亦以管形似鳥翼鳥為火禽火數七也於此與夏至之時改之火用事數又有二七四簫之長由此○案孫㲄古㣲書引鄭注簫管形象鳥翼鳥為火火成數七生數二二七一十四簫之長由此此本末句脫之字此字不成句讀今改正〉故曰冬至之日立八神樹八尺之表日中䂓其晷之如度者則歲美人民和順晷不如度者則其嵗惡人民為譌言政令為之不平晷進則水晷退則旱進尺二寸則月食退尺則日食月食糴貴臣下不忠日食則害王命道傾側故月食則正臣下之行日食則正人主之道晷不如度數則隂陽不和舉錯不得發號出令置官立吏使民不得其時則晷為之進退風雨寒暑為之不時〈此言人君之政令不可不慎也不慎則變異如此天之應人象其事也○案太平御覽引作日中視其晷晷如度者則歳美人民和順晷不如度者則歲惡人民多訛言政令不平又進尺二寸則月食退尺則日食二句馬驌繹史引作進二寸則月食進尺則日食俱與此文異〉晷進為贏晷退為縮稽為扶贏者賞無功富民重有餘縮者罰無罪貧民重不足〈扶亦作此㚘字○案此注應在稽為扶句下〉扶者諛臣進忠臣退〈扶聲相近字因然世雲諛之言裕也臣為裕君使政不行〉是故邪炁數至度數不得日月薄食列星失其次而水旱代昌䜛諛日進忠臣日亡萬物不成諸神不享終不變之則殃禍日章〈是故歳惡人民多不和之徵〉謹𠉀日冬至之日見雲送迎從下鄉來歲美人民和不疾疫無雲送迎徳薄歲惡故其雲青者飢赤者旱黒者水白者為兵黃者有土功諸從日炁送迎此其徵也〈歲惡之後難之故又以此驗之爾○案謹𠉀日冬至之日一節原本誤入小注今改正〉是故人主動而得天地之道則萬物之精盡矣〈諸精㣲難知者於是盡矣言皆如此〉














　　欽定四庫全書
　　易緯通卦驗卷下　　　　漢　鄭康成　注
　　曰凡易八卦之氣驗應各如其法度則隂陽和六律調風雨時五榖成熟人民取昌此聖帝明王所以致太平法〈取昌衆富之言〉故設卦觀象以知有亡夫八卦繆亂則綱紀壊敗日月星辰失其行隂陽不和四時易政〈綱紀以喻數之大小謂如八卦主八卦是大也為之四氣則小〉八卦氣不效則災異炁臻八卦氣應失常〈臻至也八卦之氣不於時見於他是非其常故異多至〉夫八卦驗常在不亡以今八月八日不盡八日𠉀諸卦炁各以用事時氣著明而見〈八月八日盡八日者月日也者隂氣得正而平此𠉀氣在地屬隂故八日時用事者若乾立冬坎主冬至之謂也〉冬至四十五日以次周天三百六十五日復當卦之炁進則先時退則後時皆八卦之效也〈卦氣進則先時謂見其時之前乾炁見於冬至之分是也退即後時謂見於其時之後也〉夫卦之效也皆指時卦當應他卦氣及至其災各以其衝應之此天所以示告於人者也〈卦氣進則先時謂見其時之前乾炁見於冬至之分是也退即後時謂見於其時之後也○案此註重出〉乾西北也主立冬人定白炁出直乾此正氣也氣出右萬物半死氣出左萬物傷〈立冬之左霜降之地右小雪之地霜物未徧收故其災物半死小雪則殺物矣故其災為傷〉乾氣不至則立夏有寒傷禾稼萬物多死人民疾疫應在其衝〈不至不見氣㣲不見而對受其災至疾疫乾氣重〉乾炁見於冬至之分則陽炁火盛當藏不藏蟄蟲冬行乾為君父為寒為冰為金為玉於是歲則立夏蚤蟄夏至寒乾得坎之蹇則夏雨雪水冰〈冬至之分大雪小寒之地分屬於坎乾氣見為四陽相得故為火盛當藏者蟄蟲冬行陽生出之夏夏至即災行矣為君為父言或有偶為金為玉寳物將用也立夏蚤蟄災發將竒〉乾炁退傷萬物〈謂見於秋分之分也〉坎北方也主冬至夜半黑炁出直坎此正炁也氣出右天下旱氣出左湧水出〈冬至右小寒之地大小雪二炁方凝其下難故旱小雪水方盛水行而出涌之象也〉坎炁不至則夏至大寒雨雪湧泉出歲多大水應在其衝〈亦寒不見對受其災〉坎炁見立春之分則水炁乗出坎為溝瀆於是歲多水災江河決山水湧出〈立春之分大寒驚蟄之地分屬於艮坎炁見焉是謂水炁乗出故歲多水災江河決溝瀆壊也〉坎炁退則天下旱〈謂見於立冬之分霜降小雪乾又為冰皆凝雨下難之象〉艮東北也主立春雞鳴黃炁出直艮此正炁也炁出右萬物霜炁出左山崩湧水出〈立春之右大寒之地左驚蟄之地也萬物之生而艮炁見於大寒之地故霜艮炁見於驚蟄之地山崩湧水則出也〉艮炁不至則立秋山陵多崩萬物華實不成五榖不入應在其衝〈㣲溫㣲不見亦對受其災也矣華實之成本其生炁虛命然○案此注疑有脫誤〉艮炁見於春分之分則萬物不成艮為山為止不止則炁過山崩〈春分之分雨水清明之地分屬於震艮炁見焉過而動是以崩也〉艮炁退則數有雲霧霜〈謂見於冬至之分坎為雲雲之出必由山艮炁退則雲不興雲霧霜者其轉散所為○案艮炁退二句原本誤入注中今改正〉震東方也主春分日出青炁出直震此正炁也炁出右萬物半死炁出左蛟龍出〈春分之右雨水之地左清明之地物未可盡生故半死辰為龍震炁前故見蛟龍之類矣〉震炁不至則歲中少雷萬物不實人民疾熱應在其衝〈亦㣲溫㣲不見對受其災也炁當見不見推而晚景炁如於秋分人則病○案藝文類聚引作萬物華而不實〉震炁見立夏之分雷炁盛萬物䝉而死不實龍蛇數見不雲而雷冬至乃止〈立春之分穀雨小滿之地秀實當成之時推而加焉故令之不盈而死隂陽之常審者必待雲雷炁盈故獨行又過其節〉震炁退歲中少雷萬物不茂〈見立春之分萬物又過其節〉巽東南也主立夏食時青炁出直巽此正炁也炁出右風橛木炁出左萬物傷人民疾濕〈立夏之右榖雨之地左小滿之地榖雨之地有震跌躁之炁而巽炁見焉故風橛木風者搖養萬物今失其位為之風又乾物失位則不能戾之人則病〉巽炁不至則歲中多大風發屋揚砂禾稼盡應在其衝〈始暑萬物不見炁炁以對受其災〉巽炁見夏至之分則風炁過折木〈夏至之分芒種小暑〉巽炁退則盲風至萬物不成濕傷人民〈謂見於春分之地盲風者應八節而至也〉離南方也主夏至日中赤炁出直離此正炁也炁出右萬物半死炁出左赤地千里〈夏至之右芒種之地左小暑之地芒種之時可稼澤地離者熯物而見於芒種之地則澤稼獨生陵陸死矣赤地千里言旱甚且廣千里穿井井乃得泉〉離炁不至則無日光五榖不榮人民病目痛冬無冰應在其衝〈暑㣲不見亦對受其災也離為日月目痛離炁失故也榮光明類〉離炁見於立秋之分〈大暑處暑之地離為戈兵失炁故兵起也○案離炁見於立秋之分句下疑有脫文〉離炁退則其歲日無光隂必害之〈謂見於立夏之分也隂必害之有薄食者○案大暑處暑之地三句原本誤作正文離炁三句原本誤作注文謂見於立夏之分也三句原本誤作正文今悉改正〉坤西南也主立秋晡時黃炁出直坤此正炁也炁出右萬物半死炁出左地動〈立秋之右大暑之地左處暑之地也坤為地地主養物而炁見大暑之地旱故物半死地炁失位則地動也〉坤炁不至則萬物不茂地數震牛羊多死應在其衝〈始陳㣲見亦對受其災也地為牛為羊○案注始陳㣲見句疑有誤字〉坤炁見於秋分之分則其歲地動搖江河水乍存乍亡〈秋分之分白露寒露之地此災物其道靜坤炁失位故動搖見於秋之得兊毀折附決之炁故小大之水或存或亡〉坤炁退則地分裂水泉不泯〈謂見於夏至之分夏者離主為日日中之晷先王以土地建邦國坤炁失位而見焉故為地分裂之異地分裂水放逸勢自然也○案坤氣退三句原本誤入注中今改正〉兌西方也主秋分日白炁出直兌此正炁也炁出右萬物不生炁出左則虎害人〈秋分之右白露之地左寒露之地兊主八月其所生唯薺與麥白露始殺故使萬物不生寒露殺炁浸盛兌失位虎則為害○案日白炁出直兌句疑有脫字〉兌炁不至則嵗中多霜草木枯落人民疥瘙應在其衝〈涼㣲不見亦對受其災也霜炁加於枝葉故人為疥瘙也〉兌炁見於立冬之分則萬物不成虎狼為災在澤中〈立冬之分霜降小雪之地虎狼毛蟲屬金〉兌炁退則澤枯萬物不成〈謂見於主秋之分兊能失位而見於坤坤為地故於澤則枯也〉春三月侯卦炁比不至則日食無光君失政臣有謀期在其衝〈上既著八卦炁之得失此又重以消息之𠉀所以詳易道天炁春三月𠉀卦炁者泰也大壯也夬也皆九三上六實炁決溫不至者君不明之徴也故日為之變〉白炁應之期百日二旬〈期本在衝白炁應之金沴木則更位〉臣有誅者則各降〈在內謀者姦也覺故誅謀已天各降之〉夏三月𠉀卦炁比不至則大風折木發屋期百日二旬地動應之大風期在其衝〈夏三月𠉀卦炁者乾也姤也遯也皆九三上九實炁㣲赤炁應之有兵期三百二十日此冬三月卦也各以其衝為兵期○案此文疑有訛誤〉春三月一卦不至則秋蚤霜二卦不至則雷不發蟄三卦不至則三公有憂在八月夏三月一卦不至則秋草木早死二卦不至則冬無冰人民病三卦不至則臣內殺三公有縗絰之服崩以三月為期秋三月一卦不至則中臣有用事者春下霜二卦不至則霜著木在二月三卦不至則臣專政草木春落臣有免者則已冬三月一卦不至則夏雨雪二卦不至則水三卦不至則湧水出人君之政所致之故各以其卦用事𠉀之甲日見者青乙日見者青白丙日見者赤丁日見者赤黑戊日見者黃已日見者青黃庚日見者白辛日見者赤白壬日見者黒癸日見者黃黑各以其炁𠉀之其雲不應以其事占吉凶假令坎炁不至艮而見坎乗艮山上有水之象也其用事時日甲八也其卦事坎乗艮其比類也〈是章之事與上相依象似寫者得異家並存於此耳又卦炁各有色不用甲八亦進於平錯也餘下皆放之次類也○案冬三月一卦不至五句應在秋三月臣有免者則已之下原本錯簡在下隂應上陽一節之後今改正〉不順天地君臣職廢則乾坤應變天為不放地為不化終而不改則地動而五榖傷死上及君位不敬宗廟社稷則震巽應變飄風發屋折木水浮梁雷電殺人此或出人暴應之也不改〈不改補脫誤耳當承此或下也〉入山澤不順時卦失山澤之禮則艮不應變期雲不出則山崩恩澤不下災則澤涸物枯槁不生〈不順時卦卦誤字也當為炁耳〉夫婦無別大臣不良則四時易政令不行白黑不別愚智同位則日月無光精見五色此離坎之應也皆八卦變之效也故曰八卦變象皆在於己〈巳人君也上列八卦炁之非常而為交異而著溫而不至者若敎令失中之徴也故風為之變期木百二十日君教令失中甚則臣欲叛致地動重於大風故有地動則其處察舒之○案此注疑有錯誤〉多死臣黑炁應之〈黑炁應之水沴火也凡炁黑者為臣死者君無輔之咎也矣〉秋三月𠉀卦炁比不至則君私外家中不慎刑臣不盡職大旱而荒期在其衝〈秋三月𠉀卦炁者否也觀也剝也皆六三上九實炁決寒而不至當君倒賞之徴君之賞宜先逺今私外家是其倒也臣不盡力於其職私外家使之然大旱時有賞賜也荒虛也歳不熟曰荒〉青炁應之期百日二旬〈期本在衝水沴之則更位〉冬三月𠉀卦炁比不至則赤炁應之期在百二十日內有兵日食之災期三百六旬也〈冬三月𠉀卦炁者坤也復也臨也皆六三上六實炁㣲寒而不至者君政恭緩之徴也而火沴之百三十日內有兵臣下欲試之兵也聞有日食則君災兵逺故期更逺也〉三公有免者期在其衝則已無兵〈日食之後卦炁不至之徴大臣之謀覺之故即以無兵免故咎除無兵〉欲求其日期隂與隂相應不三之三六十八百八十陽與陽相應〈災異之期爻得正陽為九隂為六失正陽為七隂為八得正者則期促失正者則期遲故上六者三六上九者也〉下隂應上陽七其陽八其隂以為日數下陽應上隂九其陽六其隂〈此一陽一隂期其變於純隂之數異術也其異術也七其陽八其隂九其陽六其隂此則各自乗並之以為日數○案夏三月𠉀卦炁比不至以下數節疑有錯簡春三月一卦不至一節鄭注謂似冩者得異家並存於此今以前後文義核之似不順天地以下三節亦統論卦變之效其文或在冬三月下也〉冬至廣莫風至蘭射干生麋角觧曷旦不鳴〈四者羣物炁至之應也〉晷長丈三尺隂炁去陽雲出其莖末如樹木之狀〈二者天炁應政之徴也晷者所立八尺之表長丈三尺長之極後有減矣陽始也起故隂炁去於天不復見而陽雲出箕焉二十四炁冬至芒種為陽其位在天漢之南夏至大雪為隂其位在天漢之北術𠉀陽雲於陽位而以夜𠉀隂雲於隂位而以晝夜則司之於星晝則視於其位而以其率爾雲之形貌亦如說卦之後象也冬至坎始用事而主六炁初六巽爻也巽為木如樹木之狀巽象○案古㣲書作冬至陽雲出箕如樹木之狀注亦作陽雲出箕其字應作箕〉凡此隂陽之雲天之雲天之便炁也坎震離兌為之每卦六爻既通於四時二十四炁人之四支二十四脈亦存於期〈形猶不從五行之狀〉故其當至不至則萬物大旱大豆不為人足太隂脈虛多病振寒〈萬物蔵炁大旱隂不足也〉未當至而至則人足太隂脈盛多病暴逆臚張心痛大旱應在夏至〈衝受也災期在齊○案衝受句疑衍〉小寒合凍虎始交祭虵垂首曷旦入空晷長丈二尺四分倉陽雲出平南倉北黑〈二者亦天應政之徵也晷減於冬至九寸二分者率也小寒於坎直九二九二得寅炁木也為南倉從坎也為北黒宿次當為出尾而言平似誤者也○案禮記月令孔穎逹疏引作小寒虎始交豺祭獸此本疑脫豺獸二字又後漢書注小寒晷長一大一尺四分古㣲書作倉陽雲出氐俱與此文異〉當至不至則先小旱後小水人手太隂脈虛〈一作靈〉人多病喉痺〈隂炁不生故小旱後則並小水坎九二陽爻也為午炁不至故令脈虛喉脾字誤也當為喉痺時方隂隂閉塞人炁通人之炁炁通者喉喉病為痺手太隂脈起手大指內側上貫呪唾散鼻中〉未當至而至則人手太隂脈盛人多熱來年麻不為〈寒炁失而轉生熱病多熱麻以皮為用孚甲之類蔵失必傷故禁種○案前後節炁此處疑脫應在小暑句注亦脫災在周泰句〉大寒雪降草木多生心鵲始巢〈三者羣物應炁至之𠉀隂盛也多生心陽炁起也〉晷長丈一尺八分黑陽雲出心南黑北黃〈大寒於坎直六三六三得亥炁水也為南黒季冬土也為北黃〉當至不至則旱後水麥不成人足少隂脈虛多病蹶逆惕善驚〈小寒炁不至為小旱小水大寒不至有加勢也稼合養於炁炁失即傷矣坎六三隂爻也屬足不至故令人脈虛虛則足煩炁逆本舌為病此三平在震中震為驚恐也足少隂脈起於足上繫〉未當至而至則人足少隂脈盛人多病上炁嗌腫〈嗌者水榖所由通今初未當來而來上炁嗌嗌腫受其病以少隂盛也〉應在大暑〈災期在周〉立春雨水降條風至雉雊雞乳冰觧楊栁椲〈降下也雊鳴相呼也栁青楊色也椲讀如柘楊梯狀如女桑秀然也〉晷長丈一尺二分青陽雲出房如積水〈立春於坎直六四六四巽爻得木炁之雲如積水似誤○案後漢書律歴志注作晷長一丈一寸六分〉當至不至則兵起來年麥不成人足少陽脈虛多病疫瘧〈立春木始王炁不至兵起者金沴之也大旱似多雷麥立春麥也春不至者陽炁出當小雨以釋之炁失故麥不成來年羨字坎六四隂爻也屬足也炁不足故令足脈虛立春不至者寒得其節也疫瘧寒赤病此當與火同為足少隂脈言陽非○案後漢書注作兵起麥不成民瘦瘵與此文異〉未當至而至則人足少陽脈盛人多病粟疾疫〈粟痤腫也春炁早成麥盛而結生此病焉王炁早隂則傷之人疾疫者受其害也脈亦當為足少隂矣〉應在立秋〈災期在道○案軒轅十二次自張十八度至軫十一度曰鶉尾之次立秋節斗建在申今楚分野禮記月令注髙氏誘曰孟秋之月日在翼翼南方宿楚之分野則此處宜作楚道字乃傳寫之訛也〉雨水凍冰釋猛風至獺祭魚鶬鷃鳴蝙蝠出〈猛風動搖樹木有聲倉庚鳴伏地蝙蝠服翼○案馬氏繹史引作獺祭魚倉庚鳴〉晷長九尺一寸六分黃陽雲出亢南黃北黑〈雨水於坎直九五九五辰在申得坤炁為南黃猶坎也故北黑○案晷長九尺一寸六分三句原本誤入註中今改正〉當至不至則旱麥不為人手少陽脈虛人多病心痛〈雨水炁不至則轉為旱旱故禁種春坎九五陽爻於脈宜為手太陽雲少陽似誤心痛坎也手太陽脈起為手小指端上頥下目內皆雨水以後為陽脈者〉未當至而至則人手少陽脈盛人多病目〈雨水木炁也其盛為肝肝𠉀在目木炁於目則勞勞故病言脈亦當為於太陽也〉應在處暑〈災期在魏〉驚蟄雷𠉀應北〈雷者電之光雷有光而未發聲○案古㣲書作驚蟄大壯初九桃始華不華倉庫多火與此文異〉晷長八尺二寸赤陽雲出翼南赤北白〈驚蟄於坎直上六上六得已炁已火也為南赤又得巽炁故北白也〉當至不至則霧稚禾不為人足太陽脈虛人多疫病瘧〈驚蟄炁不至是餘寒乘之也後則推晷炁命稚禾之熟在八月其時蟄蟲則有害故禁種之爾坎上六隂爻屬足炁不至故命之脈虛寒炁乗病瘧寒也上六得巽之炁為白又為寡髪而自是老人也太陽脈起足小指端至前兩板齒○案後漢書注作稚禾不成老人多病噎〉未當至而至則人足太隂脈盛多病癰疽脛腫〈雷炁蚤至動人肌膚病癰疽者肌膚不堪也氣結生病也足太陽脈起於下其炁盛合脛腫〉應在白露〈災期在災○案病癰疽者四句原本誤入正文應在白露句原本誤作小注今改正又災期在災災字誤考軒轅十二次自軫十二度至氐四度謂之夀星之次白露節斗建在酉今韓鄭分野禮記月令注髙氏誘曰仲秋之月日在角角東方宿鄭之分野則此處疑當作鄭〉春分明庶風至雷雨行桃始花日月同道〈明庶照逹庶物之風雷雨所以觧釋孚甲日月一分則同道也○案藝文類聚引作雷雨行桃李華太平御覽引作春分明庶風至正封疆修田疇與此文異〉晷長七尺二寸四分正陽雲出張如積鵠〈春分於震直初九初九辰在子震爻也如積鵠之象○案杜公瞻編珠引作春分雲如白鵠古㣲書引作正陽雲出如積白鵠此本疑脫白字〉當至不至先旱後水歲惡重來不為人手太陽脈虛人多病痺痛未當至而至人手太陽脈盛人多病癘疥身癢應在秋分〈災期周秦○案後漢書注作先旱後水歲惡米不成多病耳癢重來二字恐誤〉清明雷鳴雨下清明風至元鳥來〈清明萬物雜新觧孚甲合之鮮觧清明明清潔之風也元鳥隨炁和乃至○案注文疑有訛誤〉晷長六尺二寸八分白陽雲出南白北黃〈清明震直六二六二震在酉得兌炁為南白互體有艮故北黃也〉當至不至菽豆不為人足陽明脈虛人多病疥虛振寒洞泄〈震於稼為反生豆菽之類○案後漢書注作多病𡁲振寒洞泄〉未當至而至人足陽明脈盛人多病溫暴死應在寒露〈災在宋也○案前後節炁此句宜應在寒露白露恐誤今改正〉榖雨田鼠化為鴽〈鴽麋母也〉晷長五尺三寸二分太陽雲出張上如車蓋不如薄〈榖雨於震直六三六三辰在辰得乾炁形似車蓋震為萑葦故不如薄也○案後漢書注引作榖雨晷長五尺三寸六分杜公瞻編珠作穀雨雲如連蓋與此文異〉當至不至水物稻等不為人足陽明脈虛人多病癰疽瘧振寒霍亂〈六三兊爻也互體坎炁不至故水澤之物不為癰疽瘧振寒霍亂亦姤兊之病〉未當至而至人足陽明脈盛人多病溫黒腫〈凡陽以養少隂以養老〉應在霜降〈災期在宋〉立夏清明風至而暑鵠聲蜚電見早出龍升天〈清明風景清潔之風鵠鳴聲蜚皆鳥獸應時𠉀龍心星也詩云綢繆東薪三星在天亦謂此時也○案徐堅初學記引作立夏清風至而暑鵲鳴聲博榖飛電見龍升天太平御覽引作立夏清明風至出幣帛禮諸侯與此文異〉晷長四尺三寸六分當陽雲出觜紫赤如珠〈立春於震九四九四辰在午也午為火互體坎炁相亂也故紫赤色皆如珠也〉當至不至則旱五榖大傷牛畜病人手陽明脈虛多病寒熱齒齲〈盛陽之炁不至則後為旱陽氣乗之故五榖大傷也四互體艮艮在丑故牛畜病也陽炁不至其衝更溫故人病寒熱也齒齲者陽生齲於時為害也〉未當至而至人手陽明脈盛多病頭腫嗌喉痺應在立冬〈災期在燕〉小滿雀子蜚螻蛄鳴〈於此更言雀子蜚者鳴鳥類也有先大人之○案此注疑有脫文〉晷長三尺四寸上陽霍七星赤而饒〈小滿於震直六五六五辰在邜與震木同位震木可曲可直五六離爻亦有互體坎之為輪也饒言其刑行四也○案古㣲書小滿上陽雲出七星霍字疑誤注文末句亦誤〉當至不至多凶言有大喪先水後旱人足太陽脈虛人多病滿筋急痺痛〈小滿太陽用事其炁不至故多凶言大喪也隂炁不退乘陽炁故先水也精陽發則旱也人病筋急寒暴暑炁轉相加○案後漢書注作多病筋急庳痛滿字疑誤〉未當至而至人足太陽脈盛人多病衝炁腫〈太陽炁早至過度為病也○案此處疑脫應在小雪句注亦脫災期在燕句〉芒種蚯蚓出〈舊說蚯蚓淫邪〉晷長二尺四分長陽雲集赤如曼曼〈芒種於震直上六上六辰在已又得巽炁故集赤不純巽又長故曼之也○案後漢書注作晷長二尺四寸四分此本缺四寸二字〉當至不至多凶言國有狂令人足太陽脈虛多病血痺〈太陽用事而巽不至故多凶言國有狂令也痺者炁不逹為病〉未當至而至人足太陽脈盛多蹶頭痛痺〈太陽之炁也過盛病也○案後漢書注頭痛下無庳字疑衍文〉應在大雪〈災期在齊○案軒轅十二次自斗十一度至湏女七度日星紀之次大雪節斗建在子今吳越分野齊字恐悞〉夏至景風至暑且濕蟬鳴螳螂生鹿觧角木莖榮〈景風長大萬物之風也蟬蜩木莖栁櫬榮華○案太平御覽引作夏至景風至拜大將封有功與此文異注文亦有訛字〉晷長四寸八分少隂雲出如水波崇崇〈夏至離用事位直初九辰子也故水波崇崇㣲輪轉出也○案後漢書注夏至晷長一尺四寸八分此文缺一尺二字〉當至不至邦有大殃隂陽並傷口乾嗌痛〈陽炁泄極而㣲隂不至陽功不成故國有大殃臣廢隂陽並傷日月俱食夏至炁不至則衝炁乗之故多大寒令草木夏落也口乾嗌痛皆𤍜病隂不潤陽謂之𤍜也○案後漢書注當至不至國有大殃旱隂陽並傷草木夏落有大寒今據鄭注合之此文脫誤多矣又疑脫人手陽脈虛句〉未當至而至人手陽脈盛多病肩痛〈隂炁過多以為病也〉應在冬至〈災期在齊〉小暑雲五色出伯勞鳴蝦蟇無聲〈雲五色出蓋衆雉伯勞咀也蝦蟇無聲早出者不復鳴○案禮記月令孔頴達疏引此文作博勞鳴蝦蟇無聲歐陽詢藝文類聚引此文又有博勞性好單按其飛𦑁其聲嗅嗅夏至應隂而鳴冬至而止五句疑為注文藝文類聚誤連而今本亦有脫誤也〉晷長二尺四寸四分黑隂雲出南黃北黒〈小暑於離直六二六二離爻也為南黃互體巽巽為故北黒也○案此注巽為下有脫字〉當至不至前小水後小旱有兵人足陽明脈虛多病泄注腹痛〈離炁不至故小水後小旱有少兵兵無少者泄注腹痛皆離炁不至之病也〉未當至而至人足陽明脈盛多病臚腫〈離炁早至則後多傷性也〉應在小寒〈災期在齊○案此處宜應在小寒小雪誤今改正〉大暑雨濕半夏生〈半夏草名〉晷長三尺四寸隂雲出南赤北倉〈大暑於離直九三九三辰在辰得巽炁離為火故南赤巽木故北倉○案杜公瞻編珠引作大暑雲出南黃北倉〉當至不至外兵作來年飢人手少陽脈虛多病筋痺胸痛〈大暑之炁不至後亦寒暴害九三互體兊上直畢畢為故外兵作也兊又為剛鹵當國不生物大暑應在大寒容地之萌故來年飢筋痺暑濕之疾盛暑濕而炁不至於人主筋痺之病也○案注畢為下有脫字容地句亦疑誤〉未當至而至人手少陽脈盛多病脛痛惡炁〈隂炁早至亦為此病〉應在大寒〈災期在燕〉立秋涼風至白露下虎嘯腐草為嗌蜻蚓鳴〈涼風風有寒炁白露露得寒炁始轉白虎嘯始盛秋炁有猛意舊說腐草為鳴今言嗌其物異名乎蜻蚓蟋蟀之名也○案太平御覽引作立秋涼風至報土功祀四鄰又文選李善注引作立秋蜻蛚鳴蚓字應作蛚〉晷長四尺三寸六分濁隂雲出上如赤繒列下黃𡚁〈立秋於離直九四辰在午又互體巽故上如赤繒列齊平也立秋直坤黃色故名黃𡚁也○案𡚁字疑作幣〉當至不至暴風為災年歲不入人足少陽脈虛多病癘少陽炁中寒白芒芒〈立秋之炁不至後亦暴風為災也四互體巽巽為風災也風有散物故年不入也立秋應立春孚甲將觧而更寒故人病癘隂乗陽故少陽炁中寒也白芒芒者離以非時見也人足者例宜言手〉未當至而至人足少陽脈盛多病咳𠻳上炁咽喉腫〈立秋則隂炁脇陽炁未服故咳𠻳咽喉腫也〉應在立春〈災期亦在衛也〉處暑雨水寒蟬鳴〈雨水多雨寒蟬秋蟬〉晷長五尺三寸二分赤隂雲出南黃北黑〈處暑於離直六五六五辰在夘得震炁震為故南黃也○案初學記作南黃北蒼注震為下亦有脫字〉當至不至國有淫令四方兵起人手太隂脈虛多病脹身熱來年麥不為未當至而至人手太隂脈盛多病脹身熱不汗出〈隂炁早至即寒炁盛故病脹身熱不汗○案後漢書注當至不至國多浮令兵起來年麥不熟此文疑倒置〉應在雨水〈災期在鄭〉白露雲炁五色蜻蛚上堂鷹祭鳥燕子去室鳥雌雄別〈燕子去室不復在於巢習飛騰也鳥雌雄別生乳之炁上者〉晷長六尺二寸八分黃隂雲出南黑北黃〈白露於離直上九上九艮爻也故北黃辰在戌得乾炁君成故南黑也○案小注君成二字疑誤〉當至不至六畜多傷人足太隂脈虛人多病痤疽泄〈白露應在驚蟄陽炁大泄萬物新出而寒傷之故座疽也陽炁發泄故也故泄之〉未當至而至人足太隂脈盛多病心脹閉痔瘕〈陽炁未盡強隂脇之為病人足於例亦為手也〉應在驚蟄〈災在魯也〉秋分風涼慘雷始収鷙鳥擊元鳥歸昌盍風至〈収藏也鷙鳥鷹鸇之屬也元鳥隨陽故南歸也昌盍蓋藏物之風也○案太平御覽引作秋分閶闔風至觧懸垂琴瑟不張與此文異〉晷長七尺二寸四分白雲出南黃北白〈秋分於兊直初九初九震爻為南黃黃猶兊故北白○案古㣲書白陽雲作白隂雲〉當至不至草木復榮人手少陽脈虛多病溫悲心痛未當至而至人手少陽脈盛多病𤵅脇鬲痛〈心炁盛故𤵅脇鬲痛〉應在春分〈災期在周〉寒露霜小下秋草死衆鳥去〈霜小下隂㣲著也秋草死衆鳥暑來寒去〉晷長八尺二寸正陽雲出如冠纓〈寒露於兊直九二九二辰在寅得艮炁形似冠纓者艮象也○案古㣲書作正隂雲出如冠纓鄭注亦作冠纓正文脫纓字今補入〉當至不至來年榖不成六畜鳥獸被殃人足蹶隂脈虛多病疪疼腰痛〈九二坎爻也為脊炁不至疪疼也人足於例宜為手也○案後漢書注作人病疝瘕腰痛〉不當至而至人足蹶隂脈盛多病痛𤵅中熱〈強隂脇衰故多病𤵅中熱也○案後漢書注作多病痰熱中〉應在清明〈災在秦也〉霜降𠉀雁南向豺祭獸霜大下草未死〈𠉀雁南向陽炁盡之𠉀也豺將食獸必先祭也草禾或為草木〉晷長九尺一寸六分太陽雲出上如羊下如磻石〈霜降於兊直六三六三兊爻為羊又上直礪石之星故上如羊下如磻石○案初學記作太隂雲出〉當至不至萬物大耗來年多大風人足蹶隂脈虛多病腰痛〈霜降炁不至則陽炁不伏當死更生故令物虛耗六又互體巽則暴發來年即為大風也又撓屈萬物故令人患其腰痛也〉未當至而至人足蹶隂脈盛多病喉風腫〈隂炁早至而脇陽也又互體離離巽火得風腫○案後漢書注作多病胃脇支滿〉應在榖雨〈災期在趙〉立冬不周風至始冰薺麥生賔爵入水為蛤〈立冬應用事陽炁生異故不周風至周達萬物之不及時者時草死盡惟薺麥生耳賔爵入水為蛤亦物應時之變𠉀〉晷長丈一寸二分隂雲出接〈立冬於兊直九四九四辰在午火性炎上故接○案太平御覽引作立冬不周風至修宮室完邉城八風以時則隂陽正治道成萬物得以育生與此文異〉當至不至地炁不藏立夏反寒早旱晚水萬物不成人手少陽脈虛多病溫心煩未當至而至人手少陽脈盛多病臂掌痛〈隂脈在內故炁早至為病令人掌及臂痛也〉應在立夏〈災期在魏〉小雪隂寒熊羆入穴雉入水為蜃〈雉入水亦為蜃蛤〉晷長丈一尺八分隂雲出而黑〈小雪於兊在九五九五兊爻得坎炁故黒〉當至不至來年五榖傷蠶麥不為人心主脈虛多病肘腋痛未當至而至人心主脈盛人多病腹耳痛〈九五坎爻故耳病也辰在申炁得故腹痛○案此注疑有脫誤〉應在小滿〈災期在魯〉大雪魚負冰雨雪〈負冰上近冰也雨雪者明不復雨水〉晷長丈二尺四分長雲出黑如介〈大雪於兊直上六上六辰在已得巽炁為長始分或如介未聞○案古㣲書作隂雲出而分〉當至不至溫炁泄夏蝗生大水人手心主脈虛多病少炁五疸水腫未當至而至人手心主脈盛多病癰疽腫痛〈盛陽之炁早至結則為癰疽冬萬物孚甲炁早至故多疽而痛〉應在芒種〈災期在衛〉聖人仰取象於天俯取法於地以知隂陽精㣲所應〈精㣲晷及雲炁也應者應人君政之進退〉故日者衆陽之精也天所以照四方因以立定二十四炁始於冬至終於大雪周天三百六十五日分之一隂一陽分之各得八十二日有竒分為普得九十一日有竒四正分而成八節節四十五日二十一分八節各三分各得十五日七分而為一炁也分滿三十二為一日令備或為復〈言隂陽四時八節二十四炁各如其分之日數令備為一嵗備足也復備同義說者以為疑字耳言備或為復人自以為法度焉〉二十四炁其復合於晷應其法皆先復之二日左同右








