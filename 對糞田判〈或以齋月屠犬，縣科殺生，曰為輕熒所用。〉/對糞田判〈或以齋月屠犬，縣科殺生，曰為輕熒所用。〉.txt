春鳸促農，黎人務穡，用宜種稑，取化原防。苟磽確之不滋，將彊㯺之須糞。或以今茲齋月，言葉上春。東作乃興，鹹持錢鎛；南畝斯饁，必漬蕡麻。時器所以勸氓，興鋤由其阜俗。我疆我理，庶起芃芃之秀；或耔或耘，思播茫茫之跡。九夫取歡於歲稔，十千期給於公征。貪我上腴，陷茲中典。且農為理本，法在禁弛，有利輕爨，誠宜重穀。何係之屠犬，而謂殺生？應稽諸草人，將勤浸種。縣司麗法，詎曰優農？或且犯齋，期於宥獄。
