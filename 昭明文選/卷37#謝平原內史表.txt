

　　表者，明也，標也，如物之標表。言標著事序，使之明白，以曉主上，得盡其忠，曰表。三王已前，謂之敷奏。故尚書雲敷奏以言，是也。至秦並天下，改為表。總有四品：一曰章，謝恩曰章；二曰表，陳事曰表；三曰奏，劾驗政事曰奏；四曰駮，推覆平論，有異事進之曰駮。六國及秦、漢兼謂之上書，行此五事。至漢、魏已來，都曰表。進之天子稱表，進諸侯稱上疏。魏已前天子亦得上疏。

　　孔文舉〈范曄後漢書曰：孔融，字文舉，魯國人也。幼有異才，性好學，舉高第，拜御史，歷官至將作大匠，遷少府。曹操既積嫌忌，奏誅之。下獄棄市。〉
　　臣聞洪水橫流，帝思俾乂，〈孟子曰：當堯之時，天下猶未平，洪水橫流，泛濫於天下。尚書曰：湯湯洪水方割，有能俾乂。孔安國傳曰：俾，使；乂，治也。〉旁求四方，以招賢俊。〈尚書曰：旁求天下。孔安國曰：旁，非一方也。〉昔世宗繼統，將弘祖業，〈世宗，孝武廟號也。李奇漢書注曰：統，緒也。班固漢書紀述曰：世宗囑囑，思弘祖業。〉疇咨熙載，群士響臻。〈尚書云：帝曰：疇咨若時登庸。又曰：有能熙帝之載。班固漢書述曰：疇咨熙載，髦俊並作，響臻如應而至也。孫卿子曰：下之和上，譬響之應聲也。〉陛下睿聖，纂承基緒，〈陛下，謂獻帝也。班固高紀述曰：纂堯之緒。爾雅曰：纂，繼也。〉遭遇厄運，勞謙日仄。〈說文曰：遇，逢也。周易曰：勞謙君子有終吉。尚書曰：文王自朝至於日中昃，弗遑暇食。〉維嶽降神，異人並出。〈毛詩曰：維嶽降神，生甫及申。〉
　　竊見處士平原禰衡，年二十四，字正平，淑質貞亮，英才卓躒。〈孟子曰：得天下英才而教育之。西都賓曰：卓躒諸夏。卓躒，絕異也。躒，力角反。〉初涉藝文，升堂睹奧，〈論語云：子曰：由也升堂矣，未入於室也。爾雅曰：西南隅謂之奧。〉目所一見，輒誦於口，耳所暫聞，不忘於心，性與道合，思若有神。〈淮南子曰：所謂真人者，性合於道也。〉弘羊潛計，安世默識，以衡準之，誠不足怪。〈漢書曰：桑弘羊，雒陽賈人子，以心計，年十三拜侍中。又曰：張安世，字少孺，為郎。上行幸河東，嘗亡書三篋，詔問莫能知，唯安世識之，具作其事。後復購得書以相校，無所遺失。上奇其能，擢為尚書令。〉忠果正直，志懷霜雪，見善若驚，疾惡若讎。〈國語，楚藍尹亹謂子西曰：夫闔廬聞一善言若驚，得一士若賞。謝承後漢書曰：張儉清絜中正，疾惡若讎。〉任座抗行，史魚厲節，殆無以過也。〈呂氏春秋曰：魏文侯飲，問諸大夫：寡人何如主也？任座曰：君不肖君也。克中山，不以封君之弟，而以封君之子，是以知不肖君也。文侯不悅。次及翟璜，曰：君賢君也。臣聞其主賢者其臣直，是以知君之賢也。文侯悅。文子曰：傲世賤物，士之抗行也。廣雅曰：抗，舉也。論語，子曰：直哉史魚！廣雅曰：厲，高也。〉
　　鷙鳥累百，不如一鶚。〈史記，趙簡子曰：鷙鳥累百，不如一鶚。〉使衡立朝，必有可觀。〈論語，子曰：赤也，束帶立於朝，可使與賓客言。又曰：必有可觀者焉。漢書，成帝詔曰：舉博士，使卓然可觀。〉飛辯騁辭，溢氣坌涌，〈坌，涌貌也。坌，步寸切。〉解疑釋結，臨敵有餘。〈七略曰：解紛釋結，反之於平安。〉昔賈誼求試屬國，詭係單于；〈漢書，賈誼曰：何不試以臣為屬國之官，以主匈奴，行臣之計，必係單于之頸而制其命。說文曰：詭，責也。自責必係單于也。漢書曰：況自詭滅賊。〉終軍欲以長纓，牽致勁越。〈漢書曰：南越與漢和親，乃遣終軍使南越說其王，欲令入朝，比內諸侯。軍自請願受長纓，必羈南越王而致之闕下。說文曰：組綦小者為冠纓。〉弱冠慷慨，前代美之。〈說文曰：慷慨壯士，不得志於心。賈誼、終軍皆年十八，故曰弱冠。〉近日路粹嚴象，亦用異才擢拜臺郎，衡宜與為比。〈典略曰：路粹，字文蔚，少學於蔡邕，高才，與京兆嚴象拜尚書郎。象以兼有文武，出為揚州刺史。粹後為軍謀祭酒，與陳琳、阮瑀等典記室。〉如得龍躍天衢，振翼雲漢，〈李陵詩曰：策名於天衢。班固漢書述曰：攀龍附鳳，並集天衢。毛詩曰：倬彼雲漢。〉揚聲紫微，垂光虹蜺，〈春秋合誠圖曰：北辰其星七，在紫微中也。尸子曰：虹蜺為析翳。〉足以昭近署之多士，增四門之穆穆。〈兩都賦序曰：內設金馬、石渠之署。尚書曰：賓於四門，四門穆穆。〉鈞天廣樂，必有奇麗之觀；〈史記，趙簡子曰：我之帝所，甚樂，與百神遊夫鈞天，廣樂九奏萬觶，不類三代之樂，其聲動心。〉帝室皇居，必畜非常之寶。〈應劭漢官儀曰：帝室，猶古言王室。尚書曰：所寶惟賢，則邇人安。〉若衡等輩不可多得。激楚陽阿，至妙之容，掌技者之所貪；〈楚辭曰：宮庭震驚發激楚。王逸曰：激楚，清聲也。淮南子曰：足蹀陽阿之舞。〉飛兔騕〈烏鳥〉孏，絕足奔放，良樂之所急也。〈呂氏春秋曰：飛兔、騕孏，古之俊馬也。又曰：古善相馬者，若趙之王良，秦之伯樂，尤盡其妙也。〉臣等區區，敢不以聞。〈李陵書曰：區區之心。廣雅曰：區區，愛也。〉
　　陛下篤慎取士，必須效試，乞令衡以褐衣召見。〈漢書，劉敬曰：臣衣褐，衣褐見。〉無可觀采，臣等受面欺之罪。〈漢書曰：上以張湯懷詐面欺。〉

〈蜀志曰：建興五年，亮率軍北駐漢中，臨發上疏。〉
　　諸葛孔明〈蜀志云：諸葛亮，字孔明，琅邪人也。時先主屯新野，徐庶謂先主曰：諸葛孔明乃臥龍也，將軍豈欲見之乎？先主遂詣見之。及即帝位，拜為丞相。後主即位，十二年卒。〉
　　臣亮言：先帝創業未半，而中道崩徂。〈孟子曰：君子創業垂統。〉今天下三分，益州罷弊，此誠危急存亡之秋也。〈歲以秋為功畢，故以喻時之要也。馮衍與田邑書曰：忠臣立功之日，志士馳馬之秋。〉然侍衛之臣不懈於內，忠志之士亡身於外者，蓋追先帝之遇，欲報之於陛下也。〈遇，謂以恩相接也。史記，豫讓曰：以國士遇我。〉誠宜開張聖聽，以光先帝遺德，恢志士之氣，〈漢書，谷永上書曰：王法納乎聖聽。莊子，盜跖曰：此父母之遺德也。〉不宜妄自菲薄，引喻失義，以塞忠諫之路也。〈方言曰：菲，薄也。郭璞曰：微薄也。〉宮中府中，俱為一體，陟罰臧否，不宜異同。〈毛詩曰：嗚呼小子，未知臧否。何休公羊傳注曰：否，不也。〉若有作姦犯科及為忠善者，宜付有司，論其刑賞，以昭陛下平明之理，不宜偏私，使內外異法也。
　　侍中侍郎郭攸之費禕〈於宜反〉董允等，〈楚國先賢傳曰：郭攸之，南陽人，以器業知名。蜀志曰：費禕，字文偉，江夏人也。後主襲位，亮上疏曰：侍中郭攸之、費禕。然攸之與禕俱為侍中。又曰：董允，字休昭，後主襲位，遷黃門侍郎。〉此皆良實，志慮忠純，是以先帝簡拔以遺陛下。愚以為宮中之事，事無大小，悉以咨之，然後施行，必能裨補闕漏，有所廣益也。將軍向寵，〈蜀志曰：向寵，襄陽人也，建興元年為中部督，典宿衛兵，遷中領軍。〉性行淑均，曉暢軍事，〈廣雅曰：暢，達也。〉試用於昔日，先帝稱之曰能，是以眾議舉寵為督。愚以為營中之事，悉以諮之，必能使行陣和穆，優劣得所也。親賢臣，遠小人，此先漢所以興隆也；親小人，遠賢士，此後漢所以傾頹也。先帝在時，每與臣論此事，未嘗不嘆息痛恨於桓靈也。〈桓、靈，後漢二帝，用閹嵳所敗也。〉侍中尚書長史參軍，此悉貞亮死節之臣也，〈蜀志曰：建興二年，陳震拜尚書。又曰：諸葛亮出駐漢中，張裔領留府長史。又曰：蔣琬遷參軍，統留府事。〉願陛下親之信之，則漢室之隆，可計日而待也。
　　臣本布衣，躬耕於南陽，〈說苑，唐且謂秦王曰：王聞布衣之士怒乎？〉苟全性命於亂世，不求聞達於諸侯。〈論語，子張曰：在邦必聞。又，孔子曰：在邦必達。〉先帝不以臣卑鄙，猥自枉屈，〈猥，猶曲也。言己曲蒙先帝自枉屈而來也。〉三顧臣於草廬之中，諮臣以當世之事。〈漢晉春秋曰：諸葛亮家於南陽之鄧縣。荊州圖副曰：鄧城舊縣西南一里，隔沔有諸葛亮宅，是劉備三顧處。劉歆七言詩曰：結構野草起室廬。〉由是感激，遂許先帝以驅馳。〈趙岐孟子章指曰：千載聞之，猶有感激也。〉後值傾覆，受任於敗軍之際，奉命於危難之間，爾來二十有一年矣。〈裴松之蜀志注曰：案劉備以建安十三年敗，遣亮使吳，亮以建興五年抗表北伐。自傾覆至此整二十年。然則備始與亮相遇，在軍敗前一年也。〉先帝知臣謹慎，故臨崩寄臣以大事也。〈蜀志曰：先主於永安病篤，召亮成都，屬以後事，謂亮曰：君才十倍曹丕，必能安國，終定大業。若嗣子可輔，輔之；如其不才，君可自取。亮涕泣曰：臣敢竭股肱之力，效忠貞之節，繼之以死。〉受命以來，夙夜憂嘆，恐託付不效，以傷先帝之明。故五月度瀘，深入不毛。〈蜀志曰：建興元年，南中諸部並皆叛亂。三年春，亮率眾征之，其秋悉平。漢書曰：瀘水出鑾柯郡句町縣。史記，鄭襄公曰：君王錫不毛之地，使復得改事君王。何休曰：墝埆不生五穀曰不毛。句，求俱切；町，庭冷切。〉今南方已定，兵甲已足，當獎帥三軍，北定中原。〈爾雅曰：獎，勸也。〉庶竭駑鈍，攘除姦凶，〈廣雅曰：駑，駘也，謂馬遲鈍者。毛萇詩傳曰：攘，除也。〉興復漢室，還於舊都。此臣之所以報先帝而忠陛下之職分也。
　　至於斟酌損益，進盡忠言，則攸之禕允之任也。願陛下託臣以討賊興復之效；不效，則治臣之罪，以告先帝之靈。責攸之禕允等咎，以章其慢。〈蜀志載亮表云：若無興德之言，則戮允等以章其慢。今此無上六字，於義有闕，誤矣。〉陛下亦宜自課，以咨諏〈足俱〉善道，察納雅言，深追先帝遺詔。〈王逸楚辭注曰：課，試也。毛詩曰：載馳載驅，周爰咨諏。毛萇曰：訪問於善為咨，咨事為諏。論語曰：子所雅言。南都賦曰：奉先帝而追孝。〉臣不勝受恩感激！今當遠離，臨表涕泣，不知所云。

〈魏志曰：太和二年，植還雍丘。植常自憤怨，抱利器而無所施，上疏求自試。〉
　　曹子建
　　臣植言：臣聞士之生世，入則事父，出則事君。〈論語，子曰：出則事公卿，入則事父兄。〉事父尚於榮親，事君貴於興國。故慈父不能愛無益之子，仁君不能畜無用之臣。〈墨子曰：雖有賢君，不愛無功之臣；雖有慈父，不愛無益之子。〉夫論德而授官者，成功之君也；量能而受爵者，畢命之臣也。〈史記，樂毅報燕惠王書曰：察能而授官者，成功之君也。孫卿子曰：論德而定次，量能而授官，君子之所長也。尸子曰：君子量才而受爵，量功而受祿。〉故君無虛授，臣無虛受；〈王符潛夫論曰：故明王不敢以私授，忠臣不敢以虛受。〉虛授謂之謬舉，虛受謂之尸祿。詩之素餐，所由作也。〈韓詩曰：何謂素餐？素者，質也。人但有質樸而無治民之材，名曰素餐。尸祿者，頗有所知，善惡不言，默然不語，苟欲得祿而已，譬若屍矣。〉昔二虢不辭兩國之任，其德厚也；〈左氏傳，晉侯假道於虞以伐虢，宮之奇諫曰：虢仲、虢叔，王季之穆也，為王卿士，勳在盟府。孫卿子曰：德厚者進，廉節者起。〉旦奭不讓燕魯之封，其功大也。〈史記曰：武王殺紂，封周公旦於少昊之墟曲阜，是為魯公。又曰：周武王封召公奭於燕。〉
　　今臣蒙國重恩，三世於今矣。〈三世，謂文、武、明也。〉正值陛下昇平之際，〈陛下，明帝也。孝經鉤命決曰：明王用孝，昇平致譽。〉沐浴聖澤，潛潤德教，可謂厚幸矣。〈史記，太史公：成王作頌，沐浴膏澤。孝經曰：德教加於百姓。〉而位竊東藩，爵在上列，〈論語，子曰：臧文仲其竊位者與！漢書，中山靖王曰：位雖卑也，得為東藩。〉身被輕煖，口厭百味，〈孝經援神契曰：甘肥適口，輕煖適神。墨子曰：衣服之法，冬則練帛之中，足以為輕且煖。崔駰七依曰：雍人調膳，展選百味。〉目極華靡，耳倦絲竹者，爵重祿厚之所致也。〈鄭玄禮記注曰：致之言至也。〉退念古之受爵祿者，有異於此，皆以功勤濟國，輔主惠民。〈爾雅曰：濟，益也。〉今臣無德可述，無功可紀，若此終年，無益國朝，將掛風人彼己之譏。〈毛詩，彼己之子，不稱其服。〉是以上慚玄冕，俯愧朱紱。〈周禮曰：王之五冕，玄冕朱裏。禮記曰：諸侯佩山玄玉而朱組綬。蒼頡篇曰：紱，綬也。〉
　　方今天下一統，九州晏如，〈尚書大傳曰：周公一統天下，合和四海。然一統謂其統緒也。〉顧西尚有違命之蜀，東有不臣之吳。使邊境未得稅甲，謀士未得高枕者，〈爾雅曰：稅，舍也。漢書，賈誼曰：陛下高枕垂統，無山東之憂。〉誠欲混同宇內，以致太和也。〈法言曰：或問太和，曰：其在唐、虞、成、周也。李軌曰：天下太和。〉故啟滅有扈〈戶〉而夏功昭，〈尚書曰：啟與有扈戰於甘之野。史記曰：啟遂滅有扈氏，天下咸朝夏。〉成克商奄而周德著。〈尚書曰：武王崩，三監及淮夷叛，周公相成王，將黜殷命。孔安國曰：三監，管、蔡、商也。淮夷，徐奄之屬。史記曰：成王東伐淮夷徐奄。〉今陛下以聖明統世，將欲卒文武之功，繼成康之隆。〈假周之令德，以喻魏之先王也。臣瓚漢書注曰：統，總覽也。毛詩序曰：文、武之功，起於后稷。春秋歷序曰：成、康之隆，澧泉涌。〉簡良授能，以方叔邵虎之臣，鎮衛四境，為國爪牙者，可謂當矣。〈爾雅曰：簡，擇也。毛詩曰：方叔贋止，其車三千。又曰：江、漢之滸，王命邵虎。又曰：祈父予王之爪牙。〉然而高鳥未掛於輕繳，淵魚未懸於鉤餌者，恐釣射之術，或未盡也。〈高鳥、淵魚，喻吳、蜀二主也。〉昔耿弇不俟光武，亟擊張步，言不以賊遺於君父也。〈東觀漢記曰：耿弇討張步，陳俊謂弇曰：虜兵盛，可且閉營休士，以須上來。弇曰：乘輿且到，臣子當擊牛釃酒，以待百官，反欲以賊虜遺君父邪？及出大戰，自旦及昏，大破之。弇，古含切。〉故車右伏劍於鳴轂，雍門刎首於齊境，〈說苑曰：越甲至齊，雍門狄請死之，齊王曰：鼓鐸之聲未聞，矢石未交，長兵未接，子何務死？知為人臣之禮邪？雍門狄對曰：臣聞之，昔王田於囿，左轂鳴，車右請死之。王曰：子何為死？車右曰：為其鳴吾君也。王曰：左轂鳴此者，工師之罪也，子何為死？車右曰：吾不見工師之乘，而見其鳴吾君也。遂刎頸而死。有之乎？齊王曰：有之。雍門狄曰：今越甲至，其鳴吾君，豈左轂之下哉？車右可以死左轂，而臣獨不可以死越甲邪？遂刎頸而死。是日越人引甲而退七十里。齊王葬雍門子以上卿。〉若此二子，豈惡生而尚死哉？誠忿其慢主而陵君也。夫君之寵臣，欲以除害興利，〈尸子曰：禹興利除害，為萬民種也。〉臣之事君，必以殺身靜亂，以功報主也。昔賈誼弱冠，求試屬國，請係單于之頸而制其命；終軍以妙年使越，欲得長纓占其王，羈致北闕。〈賈誼、終軍，已見薦禰衡表。爾雅曰：占，隱也。郭璞曰：隱度之。〉此二臣豈好為夸主而耀世俗哉？志或鬱結，欲逞才力輸能於明君也。昔漢武為霍去病治第，辭曰：「匈奴未滅，臣無以家為？」〈漢書文也。〉固夫憂國忘家，捐軀濟難，忠臣之志也。〈趙岐孟子章指曰：憂國忘家。〉
　　今臣居外，非不厚也；而寢不安席，食不遑味者，伏以二方未克為念。〈戰國策曰：秦王告蒙驁曰：寡人一城圍，食不甘味，臥不便席。〉伏見先武皇帝武臣宿兵，年耆即世者有聞矣；〈左氏傳子朝曰：太子壽早夭即世。〉雖賢不乏世，宿將舊卒，猶習戰也。〈史記曰：王翦宿將，始皇師之。〉竊不自量，志在效命，庶立毛髮之功，以報所受之恩。若使陛下出不世之詔，效臣錐刀之用，〈文子曰：欲治之主不世出。東觀漢記，黃香上疏曰：以錐刀小用，蒙見宿留也。〉使得西屬大將軍，當一校之隊，〈魏志曰：太和二年，遣大將軍曹真擊諸葛亮於街亭。司馬彪漢書曰：大將軍營伍部校尉一人。〉若東屬大司馬，統偏師之任。〈魏志曰：太和二年，大司馬曹休率諸軍至皖。臣瓚漢書注曰：統，由總覽也。〉必乘危躡險，騁舟奮驪，〈禮記曰：夏後尚黑，戎事乘驪。鄭玄云：馬黑色曰驪。〉突刃觸鋒，為士卒先。〈漢書，伍被曰：大將軍當敵勇，常為士卒先。〉雖未能禽權馘亮，庶將虜其雄率，殲其醜類，〈鄭玄毛詩箋曰：馘，所獲之左耳也。爾雅曰：殲，盡也。又曰：醜，眾也。〉必效須臾之捷，以滅終身之愧，〈杜預左氏傳注曰：捷，獲也。〉使名掛史筆，事列朝榮，雖身分蜀境，首懸吳闕，猶生之年也。〈北征賦曰：首身分而不寤。漢武帝遣使者告單于曰：南越王頭已懸於漢北闕。傅武仲與荊文姜書曰：雖死之日，猶生之年。〉如微才不試，沒世無聞，〈論語曰：君子疾沒世而名不稱。〉徒榮其軀而豐其體，生無益於事，死無損於數，虛荷上位而忝重祿，禽息鳥視，終於白首，〈鄭玄周禮注曰：凡鳥獸未孕曰禽。〉此徒圈牢之養物，非臣之所志也。〈說文曰：圈養獸閑也。鄭玄周禮注曰：牢，閑也。〉流聞東軍失備，師徒小衄，〈漢書，王音曰：失行流聞。魏志曰：休至皖，與吳將陸遜戰於石亭，敗績。衄，猶挫折也。〉輟食棄餐，奮袂攘衽，撫劍東顧，而心已馳於吳會矣。〈鄭玄周禮注曰：攘，卻也，謂卻扱衽也。左氏傳曰：子朱撫劍從之。〉
　　臣昔從先武皇帝，南極赤岸，東臨滄海，西望玉門，北出玄塞，〈七發曰：凌赤岸，篲扶桑。山謙之南徐州記曰：京江，禹貢北江，有大濤，濤至乘北激赤岸，尤更迅猛。漢書，燉煌郡龍勒縣有玉門關。玄塞，長城也。北方色黑，故曰玄。〉伏見所以行軍用兵之勢，可謂神妙矣。〈孫子曰：兵與敵變化而取勝者謂之神。〉故兵者不可預言，臨難而制變者也。〈孫卿曰：水因地而制行，兵因敵而制勝。〉志欲自效於明時，立功於聖世。每覽史籍，觀古忠臣義士，出一朝之命，以殉國家之難，〈司馬遷書曰：李陵奮不顧身，以殉國家之急。〉身雖屠裂，而功銘著於景鍾，名稱垂於竹帛，未嘗不拊心而歎息也。〈國語，晉悼公曰：昔克路之役，秦來圖敗晉攻，魏顆以其身卻退秦師於輔氏，親止杜回，其勳銘於景鍾。韋昭曰：景鍾，景公鍾也。墨子曰：以其功書於竹帛，傳遺後子孫也。〉臣聞明主使臣，不廢有罪。故奔北敗軍之將用，秦魯以成其功；〈史記曰：秦繆公使百里奚子孟明視、蹇叔子西乞術及白乙丙將兵襲鄭，晉發兵遮秦兵於殽，虜秦三將以歸。後還秦三將，穆公復三人官秩，復使將兵伐晉，大敗晉人，以報殽之役。又曰：曹沬者，魯人也，以勇力事魯莊公。為魯將，與齊戰，三敗三北，魯莊公懼，乃獻遂邑之地以和，猶復以為將。齊桓公許與魯會於柯而盟，桓公與莊公既盟於壇上，曹沬執匕首劫齊桓公，公問曰：子將何欲？曹沫曰：齊強魯弱，而大國侵魯，亦已甚矣。今魯城壞即壓境，君其圖之。桓公乃許盡還魯之侵地。曹沬三戰所亡，盡復於魯。〉絕纓盜馬之臣赦，楚趙以濟其難。〈說苑曰：楚莊王賜群臣酒，日暮，華燭滅，有引美人衣者，美人援絕冠纓，告王知之。王曰：賜人酒醉，欲顯婦人之節，吾不取也。乃命左右勿上火，與寡人飲，不絕纓者不懽也。群臣纓皆絕，盡懽而去。後與晉戰，引美人衣者五合五獲，以報莊王。呂氏春秋曰：昔者秦繆公乘馬右服失之，野人取之，繆公自往求之，見野人方將食之於岐山之陽。繆公笑曰：食駿馬之肉，不飲酒，余恐傷汝也。遍飲而去。韓原之戰，晉人已環繆公之車矣，晉梁靡已扣公左驂矣，野人嘗食馬於岐山之陽者三百有餘人，畢力為繆公疾鬥於車下，遂大克晉，及獲惠公以歸。此秦而謂之趙者。史記曰：趙氏之先，與秦共祖。然則以其同祖，故曰趙焉。〉臣竊感先帝早崩，威王棄代，〈先帝，謂文帝也。魏志曰：任城王彰薨，謚曰威。〉臣獨何人，以堪長久？常恐先朝露，填溝壑，〈漢書，李陵謂蘇武曰：人如朝露。列女傳，梁寡婦曰：妾之夫，先犬馬填溝壑。〉墳土未乾，而身名並滅。〈漢書，霍禹曰：將軍墳土未乾。李宏武功歌曰：身非金石，名俱滅焉。〉臣聞騏驥長鳴，伯樂昭其能；〈戰國策，楚客謂春申君曰：昔騏驥駕車吳阪，遷延負轅而不能進，遭伯樂，仰而長鳴，知伯樂知己也。今僕屈厄日久，君獨無意使僕為君長鳴也。〉盧狗悲號，韓國知其才。〈戰國策曰：齊欲伐魏，淳于髡謂齊王曰：韓子盧者，天下之壯犬也；東郭俊者，海內之狡兔也。韓子盧逐東郭俊，環山者三，騰山者五，兔極於前，犬廢於後，犬兔俱罷，各死其處，田父見之而擅其功。今齊、魏相持，臣恐強秦、大楚承其後，有田父之功。高誘曰：韓國之盧犬，古之名狗也，然悲號之義未聞也。〉是以效之齊楚之路，以逞千里之任，〈齊、楚，言遠也。孫卿子曰：夫驥一日而千里也。〉試之狡兔之捷，以驗搏噬之用。今臣志狗馬之微功，竊自惟度，終無伯樂韓國之舉，是以於邑而竊自痛者也。〈楚辭曰：長呼吸以於悒。王逸曰：於悒，啼貌。〉夫臨博而企竦，聞樂而竊抃者，或有賞音而識道也。〈說文曰：博，局戲也。大箸十二棋。又曰：企，舉踵也。竦，猶立也。說文曰：抃，拊也。〉昔毛遂，趙之陪隸，猶假錐囊之喻，以寤主立功；〈史記曰：秦之圍邯鄲，趙使平原君求救合從於楚，約與食客門下有勇力武備具者二十人俱，得十九人，餘無可取者。毛遂前自讚於平原君，平原君曰：先生處勝之門下，幾年於此矣？遂曰：三年於此矣。平原君曰：夫賢士之處俗，譬若錐之處囊中，其末立見。今先生處勝之門下三年，勝未有所聞。毛遂曰：臣乃今日請處囊中耳，使遂蚤得處囊中，乃穎脫而出，非特其末見而已也。平原君竟與毛遂偕十九人。平原君與楚合從，日出而言，日中不決。毛遂按劍歷階而上曰：合從者為楚，非為趙也。楚王曰：唯，謹奉社稷以從。〉何況巍巍大魏多士之朝，而無慷慨死難之臣乎！
　　夫自衒〈玄遍〉自媒者，士女之醜行也；〈越絕書曰：范蠡其始居楚，之越，越王與言盡日，大夫石賈進曰：衒女不貞，衒士不信。客歷諸侯，渡河津，無因自致，殆不真賢也。〉干時求進者，道家之明忌也。〈莊子曰：功成者隳，名成者虧，孰能去功與名，而還與眾人。〉而臣敢陳聞於陛下者，誠與國分形同氣，憂患共之者也。〈呂氏春秋曰：父母之於子也，子之於父母也，一體而分形，同氣血而異息，痛疾相救，憂思相感，生則相驩，死則相哀，此之謂骨肉之親也。〉冀以塵露之微，補益山海；〈謝承後漢書，楊喬曰：猶塵附泰山，露集滄海，雖無補益，款誠至情，猶不敢嘿也。〉螢燭末光，增輝日月。〈淮南子曰：人主之居也，如日月之明也。〉是以敢冒其醜而獻其忠，必知為朝士所笑。聖主不以人廢言，〈論語，子曰：君子不以人廢言。〉伏惟陛下少垂神聽，臣則幸矣。

〈魏志曰：太和五年，植上疏求存問親戚，自因致其意也。〉
　　曹子建
　　臣植言：臣聞天稱其高者，以無不覆；地稱其廣者，以無不載；日月稱其明者，以無不照；〈禮記，子夏問曰：何謂三無私？孔子曰：天無私覆，地無私載，日月無私照，此之謂三無私。〉江海稱其大者，以無不容。〈管子曰：海不辭水，故能成其大。墨子曰：江河不惡小谷之滿己也，故能大。〉故孔子曰：大哉堯之為君，惟天為大，惟堯則之。〈論語文也。〉夫天德之於萬物，可謂弘廣矣。蓋堯之為教，先親後疏，自近及遠。其傳曰：克明俊德，以親九族，九族既睦，平章百姓。〈孔安國曰：能明俊德之士，任用之，以睦高祖玄孫之親也。又曰：既，已也。百姓，百官也。言化九族而平和章明也。〉及周之文王，亦崇厥化。〈鄭玄禮記注曰：崇，猶尊也。〉其詩曰：刑於寡妻，至於兄弟，以御於家邦。〈毛萇曰：刑，法也。鄭玄云：御，治也。寡妻，寡有之妻。文王以禮接其妻，至於宗族，又能為政，治於家邦。〉是以雍雍穆穆，風人詠之。〈毛詩曰：有來雍雍。又曰：天子穆穆。〉昔周公弔管蔡之不咸，廣封懿親，以藩屏王室。〈左氏傳，富辰曰：周公弔二叔之不咸，故封建親戚，以藩屏周室。馬融曰：二叔，管、蔡也。〉傳曰：周之宗盟，異姓為後。〈左氏傳曰：滕侯、薛侯來朝，爭長，公使羽父請於薛侯曰：周之宗盟，異姓為後。〉誠骨肉之恩，爽而不離；〈漢書，宣帝詔曰：蓋聞象有罪，舜封之，骨肉之親，粲而不殊。如淳曰：粲或為散。爾雅曰：爽，差也。〉親親之義，寔在敦固；〈禮記曰：君子賢其賢而親其親。〉未有義而後其君，仁而遺其親者也。〈孟子曰：未有仁而遺其親者也，未有義而後其君者也。〉
　　伏惟陛下，咨帝唐欽明之德，〈尚書曰：放勳欽明。〉體文王翼翼之仁，〈毛詩曰：惟此文王，小心翼翼。〉惠洽椒房，恩昭九親，〈漢舊儀曰：皇后稱椒房。詩，椒聊之實，蔓延盈升，美其繁興。九親，猶九族。〉群後百僚，番休遞上。〈列子曰：巨鼇迭為三番。江偉上便宜曰：上下郎吏計作四五番休。〉執政不廢於公朝，下情得展於私室，親理之路通，慶弔之情展，誠可謂恕己治人，推惠施恩者矣。〈論語，子貢問曰：一言可以終身行之者乎？子曰：其恕乎！己所不欲，勿施於人。三略曰：良將恕己而治人。又曰：推惠施恩，士力日新。〉至於臣者，人道絕緒，禁固明時，臣竊自傷也。〈左氏傳曰：申公巫臣奔晉，子反請以重幣錮之。杜預曰：禁固勿仕也。錮與固通。〉不敢乃望交氣類，脩人事，敘人倫。〈謝承後漢書曰：桓礹鄙營氣類。毛詩序曰：成孝敬，厚人倫。〉近且婚媾不通，兄弟永絕，吉凶之問塞，慶弔之禮廢。恩紀之違，甚於路人；〈蘇子卿詩曰：誰為行路人。〉隔閡之異，殊於胡越。〈淮南子曰：自其異者視之，肝膽胡越。許慎曰：胡在北方，越在南方。〉今臣以一切之制，永無朝覲之望，〈漢書音義曰：一切，權時也。〉至於注心皇極，結情紫闥，神明知之矣。〈尚書考靈耀曰：建用皇極。宋均曰：建，立也。皇，大；極，天也。崔駰達旨曰：攀台階，闚紫闥。〉然天寔為之，謂之何哉！〈毛詩國風文。〉退省諸王常有戚戚具爾之心。〈毛詩曰：戚戚兄弟，莫遠具爾。〉願陛下沛然垂詔，〈孟子曰：油然作雲，沛然下雨。〉使諸國慶問，四節得展，以敘骨肉之歡恩，全怡怡之篤義，〈論語，子曰：兄弟怡怡如也。〉妃妾之家，膏沐之遺，歲得再通，〈毛詩曰：豈無膏沐。〉齊義於貴宗，等惠於百司。如此，則古人之所歎，風雅之所詠，復存於聖世矣。
　　臣伏自思惟，豈無錐刀之用。〈東觀漢記，黃香上疏曰：以錐刀小用，蒙見宿留。〉及觀陛下之所拔授，若臣為異姓，竊自料度，不後於朝士矣。若得辭遠遊，戴武弁，〈蔡邕獨斷曰：遠遊冠者，王侯所服。傅子曰：侍中冠武弁。〉解朱組，佩青紱，〈朱組綬，已見自試表注。漢書曰：凡二千石以上銀印青綬。〉駙馬奉車，趣得一號，〈漢書曰：奉車都尉掌御乘輿車，駙馬都尉掌駙馬。說文曰：駙，近也。〉安宅京室，執鞭珥筆，〈論語，子曰：富而可求，雖執鞭之士，吾亦為之。范曄後漢書，岑彭謂朱鮪曰：彭往者得執鞭侍從。珥筆，戴筆也。漢書，趙邛曰：張安世持橐簪筆。張晏曰：近臣負橐簪筆從也。〉出從華蓋，入侍輦轂，〈劉歆遂初賦曰：奉華蓋於帝側。胡廣漢官解故注曰：轂下，諭在輦轂之下，京兆之中。〉承答聖問，拾遺左右，〈漢書曰：議郎掌顧問應對。又曰：蕭望之、劉更生並拾遺左右。〉乃臣丹情之至願，不離於夢想者也。遠慕鹿鳴君臣之宴，〈毛詩序曰：鹿鳴，宴群臣嘉賓也。〉中詠棠棣匪他之誡，〈毛詩序曰：棠棣，燕兄弟也。毛詩曰：豈伊異人，兄弟匪他。〉下思伐木友生之義，〈毛詩序曰：伐木，燕朋友故舊也。詩曰：矧伊人矣，不求友生。〉終懷蓼莪罔極之哀。〈毛詩蓼莪曰：父兮生我，母兮鞠我，欲報之德，昊天罔極。〉每四節之會，塊然獨處，左右惟僕隸，所對惟妻子，高談無所與陳，發義無所與展，未嘗不聞樂而拊心，臨觴而歎息也。〈漢書曰：中山靖王勝來朝，天子置酒。勝聞樂聲而泣，對曰：臣聞悲者不可為絫欷，思者不可為歎息，今臣心結日久，每聞幼妙之聲，不知泣涕之橫集。〉臣伏以為犬馬之誠，不能動人，譬人之誠不能動天，崩城隕霜，臣初信之，以臣心況，徒虛語耳。〈列女傳曰：杞梁妻者，齊杞梁殖之妻也。齊莊公襲莒，殖戰死。杞梁之妻無子，內外皆無五屬之親。既無所歸，乃就其夫屍於城下而哭之，內誠動人，道路過者莫不為之揮涕，十日而城為之崩。淮南子曰：鄒衍盡忠於燕惠王，惠王信譖而繫之，鄒子仰天而哭，正夏而天為之降霜也。〉若葵藿之傾葉，太陽雖不為之迴光，然終向之者，誠也。〈淮南子曰：聖人之於道，猶葵之與日，雖不能終始哉，其鄉之者誠也。〉臣竊自比葵藿，若降天地之施，垂三光之明者，寔在陛下。
　　臣聞文子曰：不為福始，不為禍先，〈文子曰：與道為際，與德為鄰，不為福始，不為禍先。范子曰：文子者，姓辛，葵丘濮上人也。稱曰計然，南遊於越，范蠡師事。〉今之否隔，友於同憂，而臣獨唱言者，何也？〈廣雅曰：否，隔也。尚書曰：友於兄弟。〉竊不願於聖代使有不蒙施之物。有不蒙施之物，必有慘毒之懷；故柏舟有天只之怨，谷風有棄予之歎。〈毛詩柏舟曰：母也天只，不諒人只。毛萇曰：諒，信也。母也，天也，尚不信我也。又谷風曰：將安將樂，汝轉棄予。〉伊尹恥其君不為堯舜，〈尚書曰：昔先正保衡作我先王，乃曰：予弗克俾厥後惟堯、舜，其心愧収，若撻於市。〉孟子曰：不以舜之所以事堯事其君者，不敬其君者也。臣之愚蔽，固非虞伊。至於欲使陛下崇光被時雍之美，宣緝熙章明之德者，〈尚書曰：允恭克讓，光被四表，協和萬邦，黎民於變時雍。毛詩曰：維清緝熙，文王之典。章明，已見上文。尚書曰：百姓昭明。〉是臣慺慺之誠，竊所獨守。〈尚書傳曰：慺慺，謹慎也。〉寔懷鶴立企佇之心，敢復陳聞者，〈戰國策曰：吳入郢，樊冒勃蘇潛行，十日而薄秦，鶴立不轉。〉冀陛下儻發天聰而垂神聽也。〈尚書曰：天聰明。神聽，已見自試表。〉

　　羊叔子〈臧榮緒晉書曰：羊祜，字叔子，太山人也。能屬文。為中書郎。陳留王立，封鉅平子。世祖受禪，加散騎常侍。後以祜都督荊州諸軍事，又為車騎將軍、開府儀同三司，祜表讓。後以祜為征南大將軍，開府辟召儀同三司，薨。〉
　　臣祜言：臣昨出，伏聞恩詔，拔臣使同台司。〈昨出，為沐浴而出在外。台司，三公也。為台司，故言儀同三司。威儀百物，使同三司也。〉臣自出身已來，適十數年，受任外內，每極顯重之地，〈王隱晉書曰：太祖引祜為從事中郎，遷中領軍，事兼內外。〉常以智力不可強進，恩寵不可久謬，夙夜戰慄，以榮為憂。〈中謝。裴氏新語曰：若薦其君，將有所乞請。中謝，言臣誠惶誠恐頓首死罪。〉臣聞古人之言，德未為眾所服，而受高爵，則使才臣不進；功未為眾所歸，而荷厚祿，則使勞臣不勸。〈管子曰：國有德義未明於朝而處尊位者，則良臣不進；有功未見於國而有重祿者，則勞臣不勸。〉今臣身託外戚，事遭運會，〈王隱晉書曰：祜同產姊配景帝，為弘訓太后。〉誡在寵過，不患見遺，而猥超然降發中之詔，加非次之榮，〈猥，猶曲也。孔融答曹公書曰：來書懇切，訓誨發中。〉臣有何功可以堪之？何心可以安之？以身誤陛下，辱高位，傾覆亦尋而至。〈國語，單襄公曰：高位寔疾顛。左氏傳，呂相曰：傾覆我社稷。〉願復守先人弊廬，豈可得哉！〈莊子曰：顏闔守陋閭。左氏傳，齊侯遇杞梁之妻於郊，使弔之，辭曰：有先人之弊廬在，下妾不得與郊弔。〉違命誠忤天威，曲從即復若此。〈左氏傳，齊侯對宰孔曰：天威不違顏咫尺。〉蓋聞古人申於見知，〈晏子春秋，越石父謂晏子曰：臣聞之，士者屈於不知己，而申乎知己。〉大臣之節，不可則止。〈論語，子曰：周任有言曰：陳力就列，不能者止。〉臣雖小人，敢緣所蒙，念存斯義。
　　今天下自服化已來，方漸八年，〈列子曰：子產相鄭三年，善者服其化。〉雖側席求賢，不遺幽賤。〈國語曰：越王夫人側席而坐。韋昭曰：側，猶特也。禮憂者側席而坐。〉然臣等不能推有德，進有功，使聖聽知勝臣者多，而未達者不少。假令有遺德於板築之下，有隱才於屠釣之間，〈尚書序曰：高宗夢得說，說築傅巖之野。孟子曰：傅說舉於版築之間。郭璞三蒼解詁曰：板，墻上下板。築，杵頭鐵沓也。尉繚子曰：太公屠牛朝歌。史記曰：太公望呂尚以漁釣奸周西伯。〉而令朝議用臣不以為非，臣處之不以為愧，所失豈不大哉！〈遺賢不薦，而謬處崇班，非直身殃，抑為朝累。今乃朝議用臣，不以為非，已累朝矣；處之又不以為愧，已殃身矣。此失豈不大哉，言甚大也。〉
　　且臣忝竊雖久，未若今日兼文武之極寵，等宰輔之高位也。〈文武，謂車騎及開府等；宰輔，謂儀同三司。〉臣所見雖狹，據今光祿大夫李喜，秉節高亮，正身在朝。〈晉諸公讚曰：喜字季和，上黨人。少有高行，為僕射，年老遜位，拜光祿大夫。〉光祿大夫魯芝，絜身寡慾，和而不同。〈臧榮緒晉書曰：魯芝，字世英，扶風人也。耽思墳籍，為鎮東將軍，徵光祿大夫。四子講德論曰：絜身修德。老子曰：少私寡慾。論語曰：和而不同。〉光祿大夫李胤，蒞政弘簡，在公正色。〈王隱晉書曰：李胤，字宣伯，遼東人也。稍遷至尚書僕射，轉光祿大夫。孔安國尚書傳曰：簡，大也。尚書曰：正色率下。〉皆服事華髮，以禮終始。〈周禮曰：大司徒領職曰服事。鄭司農曰：服事謂公家服事。新序，閭丘卬曰：士亦華髮墮領而後用耳。〉雖歷內外之寵，不異寒賤之家，而猶未蒙此選，臣更越之，何以塞天下之望，少益日月。〈聖主得賢臣頌曰：不足以塞厚望。日月喻君，已見上求自試表。〉是以誓心守節，無苟進之志。〈左傳，季札曰：曹宣公之卒也，諸侯與曹人不義曹君，將立子臧，子臧去之，遂弗為也，以成曹君。君子曰：能守節矣。〉
　　今道路未通，方隅多事，乞留前恩，使臣得速還屯，〈王隱晉書曰：太始五年，出為都督荊州諸軍事。〉不爾留連，必於外虞有闕。臣不勝憂懼，謹觸冒拜表。惟陛下察匹夫之志，不可以奪。〈論語，子曰：匹夫不可奪志。〉

　　李令伯〈華陽國志曰：李密，字令伯，父早亡，母何氏更適人。密見養於祖母，事祖母以孝聞，侍疾日夜未嘗解帶。蜀平後，晉武帝徵為太子洗馬，詔書累下，郡縣逼迫，密上書，武帝覽其表曰：密不空有名者也。嘉其誠款，賜奴婢二人，使郡縣供其祖母奉膳。祖母卒，服終，徙尚書郎，為河內溫令，左遷漢中太守，一年去官，卒。密一名虔。〉
　　臣密言：臣以險釁，夙遭閔凶。〈賈逵國語注曰：釁，兆也。左氏傳，楚少宰曰：寡君少遭閔凶。〉生孩六月，慈父見背。〈孟子曰：孩提之童。趙岐曰：知孩笑可提抱也。文子曰：慈父之愛子，非求報。〉行年四歲，舅奪母志。〈莊子，田開之曰：單豹行年七十。毛詩序曰：衛世子蚤死，其妻守義，父母欲奪而嫁之。〉祖母劉，愍臣孤弱，躬親撫養。〈毛詩曰：父兮生我，母兮鞠我，撫我畜我，長我育我。毛萇曰：鞠，養也。〉臣少多疾病，九歲不行，零丁孤苦，至於成立。〈李陵贈蘇武詩曰：遠處天一隅，苦困獨伶丁。國語曰：晉趙文子冠，韓獻子戒之曰：此之謂成人。論語曰：三十而立。〉既無伯叔，終鮮兄弟；〈毛詩曰：終鮮兄弟，維予與女。〉門衰祚薄，晚有兒息。〈字書曰：祚，福也。〉外無期功強近之親，內無應門五尺之僮；〈孫卿子曰：仲尼之門，五尺豎子，羞言五伯。〉煢煢獨〈一作孑〉立，形影相弔。〈曹植責躬表曰：形影相弔，五情愧赧。〉而劉夙嬰疾病，常在床蓐；臣侍湯藥，未曾廢離。
　　逮奉聖朝，沐浴清化。前太守臣逵察臣孝廉，後刺史臣榮舉臣秀才。臣以供養無主，辭不赴命。詔書特下，拜臣郎中，尋蒙國恩，除臣洗馬。〈朱浮書曰：同被國恩。如淳漢書注曰：凡言除者，除故官就新官也。漢書曰：太子屬官有洗馬。如淳曰：前驅也。〉猥以微賤，當侍東宮，非臣隕首所能上報。〈廣雅曰：猥，頓也。漢書，谷永上書王鳳曰：齊客隕首公門，以報恩施。史記曰：孟嘗君相齊，使其舍人魏子收邑，三反而不致。孟嘗君問其故，對曰：有賢，竊假之。數年，或毀孟嘗，孟嘗乃奔。魏子所與粟賢者聞之，乃上書言孟嘗不作亂，請身盟。遂自刎宮門，以明孟嘗。〉臣具以表聞，辭不就職。詔書切峻，責臣逋慢。郡縣逼迫，催臣上道；州司臨門，急於星火。臣欲奉詔奔馳，則劉病日篤；欲苟順私情，則告訴不許。臣之進退，實為狼狽。〈孔叢子，孔子曰：吾於狼狽見聖人之志。荀悅漢紀論曰：周勃狼狽失據，塊然囚執。〉
　　伏惟聖朝以孝治天下，凡在故老，猶蒙矜育，〈爾雅曰：矜，憐也。〉況臣孤苦，特為尤甚。且臣少仕偽朝，歷職郎署；本圖宦達，不矜名節。〈鄭玄禮記注曰：矜，謂自尊大也。〉今臣亡國賤俘，至微至陋，〈賈逵國語注曰：伐國取人曰俘。〉過蒙拔擢，寵命優渥，〈毛詩曰：既優既渥。〉豈敢盤桓，有所希冀！〈周易曰：初九，盤桓利居貞。〉但以劉日薄西山，氣息奄奄，〈楊雄反騷曰：臨汨羅而自隕兮，恐日薄於西山。廣雅曰：奄，困迫也。〉人命危淺，朝不慮夕。〈左氏傳，趙孟曰：朝不謀夕，何其長也。〉臣無祖母，無以至今日；祖母無臣，無以終餘年。〈鸚鵡賦曰：匪餘年之足惜。〉母孫二人，更相為命。是以區區不能廢遠。臣密今年四十有四，祖母劉今年九十有六，是臣盡節於陛下之日長，報養劉之日短也。烏鳥私情，願乞終養。〈葛龔喪伯父還傳記曰：烏鳥之情，誠竊傷痛。毛詩曰：蓼莪，孝子不得終養也。〉
　　臣之辛苦，非獨蜀之人士及二州牧伯所見明知，皇天后土，實所共鑒。〈左氏傳，晉大夫曰：皇天后土，實聞君之言。〉願陛下矜愍愚誠，聽臣微志，庶劉僥倖，保卒餘年。〈禮記曰：子曰：小人行險以僥倖。僥與徼同，古堯切。〉臣生當隕首，死當結草。〈隕首，已見上文。左氏傳曰：晉魏顆敗秦師於輔氏，獲杜回，秦之力人也。初，魏武子有嬖妾，無子。武子疾，命顆必嫁是。疾病，曰：必為殉。顆嫁之，曰：疾病則亂，吾從其治也。及輔氏之役，魏顆見老人結草以亢杜回，杜回躓而顛，故獲之。夜夢之曰：余，而所嫁婦人之父也。〉臣不勝犬馬怖懼之情，謹拜表以聞。〈史記，丞相青翟曰：臣不勝犬馬心。〉
〈臧榮緒晉書曰：成都王表理機，起為平原內史，到官上表。〉
　　陸士衡
　　陪臣陸機言：〈蔡邕獨斷曰：諸侯境內，自相以下，皆為諸侯稱臣。於朝皆稱陪臣。〉今月九日，魏郡太守遣兼丞張含，齎板詔書印綬，假臣為平原內史。〈凡王封拜謂之板官。時成都攝政，故稱板詔。〉拜受祗竦，不知所裁。臣機頓首頓首，死罪死罪。〈范曄後漢書，陳蕃上疏曰：臣誠悼心，不知所裁。〉
　　臣本吳人，出自敵國，〈漢書，蒯通說韓信曰：敵國破，謀臣亡。〉世無先臣宣力之效，才非丘園耿介之秀。〈尚書，舜曰：予欲宣力四方，汝為。易曰：賁於丘園，東帛戔戔。王肅曰：隱處丘園，道德彌明，必有束帛之聘。楚辭曰：獨耿介而不隨。〉皇澤廣被，惠濟無遠，〈四子講德論曰：皇澤豐沛。尚書曰：無遠弗屆。〉擢自群萃，累蒙榮進。〈國語曰：群萃而同處。賈逵曰：萃，亦處也。〉入朝九載，歷官有六，身登三閣，官成兩宮。〈臧榮緒晉書曰：太熙末，太傅楊駿辟機為祭酒。駿誅，徵為太子洗馬。吳王出鎮淮南，以機為郎中令，遷尚書中兵郎，轉殿中郎，又為著作郎。晉令曰：秘書郎掌中外三閣經書。兩宮，東宮及上臺也。〉服冕乘軒，仰齒貴游，〈左傳，衛太子謂渾良夫曰：服冕乘軒，三死無與。杜預傳注曰：齒，列也。周禮曰：師氏以三德教國子，凡國之貴遊子弟學焉。〉振景拔跡，顧邈同列，〈臣瓚漢書注曰：邈，凌邈也。〉施重山嶽，義足灰沒。〈葛龔讓州辟文曰：恩重山嶽。言君之義，我身如灰之滅，不足報也。〉遭國顛沛，無節可紀，雖蒙曠盪，臣獨何顏！俛首頓膝，憂愧若厲。〈中謝。周易曰：夕惕若厲。〉而橫為故齊王冏〈九永〉所見枉陷，誣臣與眾人共作禪文，〈王隱晉書曰：齊王冏，字景治。趙王倫篡位，冏舉兵討倫，臨陳斬之。禪文，倫受禪之文。〉幽執囹圄，當為誅始。〈司馬遷書曰：深幽囹圄之中。〉臣之微誠，不負天地，倉卒之際，慮有逼迫，乃與弟雲及散騎侍郎袁瑜、〈王隱晉書曰：袁瑜，字世都。〉中書侍郎馮熊、〈馮熊，字文羆。〉尚書右丞崔基、廷尉正顧榮、〈顧榮，字彥先。〉汝陰太守曹武，〈晉百官名曰：曹武，字道淵。〉思所以獲免，陰蒙避迴，岐〈一作崎〉嶇自列。〈言密自蒙蔽，避迴冏黨，岐嶇艱阻，得自申列也。廣雅曰：列，陳也。〉片言隻字，不關其間，事蹤筆跡，皆可推校，〈王隱晉書曰：機與吳王晏表曰：禪文本草，今見在中書，一字一跡，自可分別。蔡邕書曰：惟是筆跡，可以當面。〉而一朝翻然，更以為罪。蕞爾之生，尚不足吝，〈左傳，子產曰：諺雲蕞爾之國。杜預曰：蕞，小貌也。說文曰：尚，曾也。孔安國尚書傳曰：吝，惜也。〉區區本懷，實有可悲。〈李陵書曰：區區之心，切慕此爾。〉畏逼天威，即罪惟謹，〈天威，已見上讓開府表。公羊傳曰：不即罪爾。何休曰：不就罪也。漢書曰：終軍詰徐偃，請下御史徵偃即罪。論語曰：子在宗廟朝廷，便便言，惟謹爾。〉鉗口結舌，不敢上訴所天。〈莊子曰：鉗墨翟之口。慎子曰：臣下閉口，左右結舌。潛夫論曰：臣鉗口結舌而不敢言。左傳，箴尹克黃曰：君，天也。何休墨守曰：君者，臣之天也。〉莫大之釁，日經聖聽，〈孝經曰：五刑之屬三千，而罪莫大於不孝。〉肝血之誠，終不一聞，所以臨難慷慨，而不能不恨恨者，惟此而已。
　　重蒙陛下愷悌之宥。〈陛下，謂成都也。毛詩曰：愷悌君子。杜預左傳注曰：宥，赦也。〉迴霜收電，使不隕越。〈威如霜，已見西征賦。荀悅申鑒曰，人主威如雷電之震。左傳，齊侯對宰孔曰：小白恐隕越於下。〉復得扶老攜幼，生出獄戶，〈戰國策曰：薛人扶老攜幼，迎孟嘗君道中。〉懷金拖紫，退就散輩。〈楊子法言曰：使我紆朱懷金，其樂不可量也。解嘲曰：紆青拖紫。拖，徒我切。〉感恩惟咎，五情震悼，〈文子曰：昔中黃子曰：色有五章，人有五情。〉跼天蹐地，若無所容。〈中謝。毛詩曰：謂天蓋高，不敢不跼；謂地蓋厚，不敢不蹐。史記曰：魏公子自責似若無所容。跼，音局。蹐，精亦切。〉不悟日月之明，遂垂曲照，雲雨之澤，播及朽瘁。〈尚書，武王曰：惟我文考，若日月之照臨。范曄後漢書，鄧騭上疏曰：被雲雨之渥澤也。〉忘臣弱才，身無足采，哀臣零落，罪有可察。苟削丹書，得夷平民，〈左傳曰：斐豹隸也，著於丹書。書曰：延及平民。〉則塵洗天波，謗絕眾口，臣之始望，尚未至是。
　　猥辱大命，顯授符虎，〈漢書文紀曰：初與郡守為銅虎符、竹使符。〉使春枯之條，更與秋蘭垂芳；陸沈之羽，復與翔鴻撫翼。〈莊子曰：孔子之楚，其鄰有夫妻臣妾登極者，仲尼曰：是陸沈者也。班固漢書張陳述曰：攜手逐秦，撫翼俱起。〉雖安國免徒，起紆青組；〈漢書曰：韓安國事梁孝王為中大夫。其後安國坐法抵罪。梁內史缺。漢使使者拜安國為梁內史，起徒中為二千石。〉張敞亡命，坐致朱軒。〈漢書，張敞為京兆尹，坐與楊惲厚善，不宜處位，免為庶人。數月，冀州部中有大賊，天子思敞功，使使召敞，即裝隨使者詣公車上書。天子引敞見，拜為冀州刺史。敞起亡命，復奉使典州。命，名也。謂所犯罪名已定，而逃亡避之，謂之亡命。青組、朱軒，並二千石之車飾。〉方臣所荷，未足為泰，豈臣蒙垢含吝，所宜忝竊；〈范曄後漢書，陳蕃曰：鄙吝之萌，復存於心。方言曰：貪而不施謂之吝。〉非臣毀宗夷族，所能上報。喜懼參並，悲慚哽結。拘守常憲，當便道之官，〈如淳漢書注曰：律，二千石以上告歸寧，不過行在所者，便道之官無問也。〉不得束身奔走，稽顙城闕。瞻係天衢，馳心輦轂，〈天衢，已見上薦禰衡表。輦轂，已見上求通親親表。〉臣不勝屏營延仰。謹拜表以聞。〈國語，申胥曰：昔楚靈王獨行屏營。〉

〈何法盛晉書曰：劉琨連名勸進，中宗嘉之。晉紀曰：劉琨作勸進表，無所點竄，封印既畢，對使者流涕而遣之。〉
　　劉越石
　　建興五年〈晉書曰：建興，閔帝年號。〉三月癸未朔十八日辛丑，使持節散騎常侍都督河北並冀幽三州諸軍事、領護軍匈奴中郎將、司空、并州刺史、廣武侯臣琨，使持節侍中都督冀州諸軍事、撫軍大將軍、冀州刺史、左賢王、渤海公臣磾，頓首死罪，上書。
　　臣琨臣磾，頓首頓首，死罪死罪。臣聞天生蒸人，樹之以君，所以對越天地，司牧黎元。〈左傳，邾文公曰：天生人而樹之君，以利之也。典引曰：發祥流慶，對越天地。左傳，師曠曰：天生人而立之君，使司牧之，勿使失性。孝經鉤命決曰：天有顧盼之義，授圖於黎元。〉聖帝明王鑒其若此，〈易緯曰：聖帝明王，所以致太平。〉知天地不可以乏饗，故屈其身以奉之；〈范曄後漢書，袁紹上疏曰：洛邑乏祀。荀悅申鑒曰：聖王屈己以申天下之樂。〉知黎元不可以無主，故不得已而臨之。〈東觀漢記，馮異曰：更始敗亡，天下無主。莊子曰：君子不得已而臨蒞天下也。〉社稷時難，則戚藩定其傾；郊廟或替，則宗哲纂其祀。所以弘振遐風，式固萬世，牽秀衛公誄曰：仰𦖁遐風，重輝冠世。毛詩曰：式固爾猶。三五以降，靡不由之。〈史記，楚子西曰：孔丘述三、五之法，明周、召之業。〉
　　臣琨臣殫，頓首頓首，死罪死罪。伏惟高祖宣皇帝肇基景命，〈王隱晉書曰：宣皇帝，河內溫人。今上受禪，追上尊號曰宣皇帝。尚書，武王曰：至於大王，肇基王跡。詩曰：景命有僕。毛萇曰：僕，附也。鄭玄曰：天之大命，又附著於汝。〉世祖武皇帝遂造區夏，〈世祖，武帝廟號。書曰：惟丕顯考文王，用肇造我區夏。〉三葉重光，四聖繼軌，〈三世，謂景、宣、文；四聖，謂武帝也。書曰：昔我文王、武王宣重光。廣雅曰：軌，跡也。〉惠澤侔於有虞，卜年過於周氏。〈左傳，王孫滿曰：成王定鼎郟、鄏，卜世三十，卜年七百。〉自元康以來，艱禍繁興，〈晉書曰：惠帝即位，改元曰元康。〉永嘉之際，氛厲彌昏，〈永嘉，懷帝年號。〉宸極失御，登遐醜裔，〈王隱晉書懷紀曰：羯賊劉曜破洛，皇帝崩於平陽。宸極，喻帝位。答賓戲曰：周失其御。禮曰：天王崩，告喪曰天王登遐。〉國家之危，有若綴旒。〈公羊傳曰：君若贅旒然。贅，猶綴也。何休曰：旒，旗旒也。以譬者，言為下所執持東西爾。〉賴先後之德，宗廟之靈，皇帝嗣建，舊物克甄，〈王隱晉書懷紀曰：洛陽破，大司馬南陽王保於長安立秦王為皇太子。懷帝崩，皇太子即位。左傳，伍員曰：少康祀夏配天，不失舊物。鄭玄尚書緯注曰：甄，表也。〉誕授欽明，服膺聰哲，〈欽明，已見上求通親親表。禮曰：服膺拳拳。〉玉質幼彰，金聲夙振，〈應劭漢官儀曰：太子太傅琢磨玉質。言太子有玉之質，琢磨以道也。孟子曰：孔子之謂集大成。集大成也者，金聲而玉振之也。〉冢宰攝其綱，百辟輔其治，〈尚書曰：冢宰掌邦治，統百官。包咸論語注曰：攝，猶兼也。毛詩曰：不顯維德，百辟其刑之。〉四海想中興之美，群生懷來蘇之望。〈毛詩序曰：宣王任賢使能，周室中興。尚書曰：傒我後，後來其蘇。〉不圖天不悔禍，大災荐臻，〈左傳，鄭伯曰：天其悔禍於許。〉國未忘難，寇害尋興。〈左傳，富辰曰：人未忘禍，王又興之。〉逆胡劉曜，縱逸西都，〈何法盛晉書胡錄曰：建興四年，劉載使劉曜寇長安。〉敢肆犬羊，凌虐天邑。〈漢名臣奏曰：太尉應劭等議，以為鮮卑隔在漠北，犬羊為群。尚書曰：肆予敢求爾於天邑商。〉臣等奉表使還，仍承西朝，以去年十一月不守，主上幽劫，復沈虜庭，〈干寶晉愍紀曰：賊入掠京都，劉粲寇於城下，天子蒙塵於平陽。傅暢諸公讚曰：葛蕃傳檄平陽，求連和迎上，上於是見害。謝承後漢書序曰：黃他求沒將，投骸虜庭。〉神器流離，再辱荒逆。〈再，謂懷、愍二帝。老子曰：天下神器不可為，為者敗之。韋昭曰：神器，天下璽符服御之物也。〉臣每覽史籍，觀之前載，〈小雅曰：載，事也。〉厄運之極，古今未有，苟在食土之毛，含氣之類，〈左傳，芋尹無宇謂楚子曰：食土之毛，誰非君臣。三略曰：含氣之類，咸願得志。〉莫不叩心絕氣，行號巷哭。〈新序，子貢曰：子產死，國人聞之，皆叩心流涕曰：子產已死，吾將安歸？皆巷哭。〉況臣等荷寵三世，位廁鼎司，〈三世，謂邁至琨也。王隱晉書曰：琨祖邁，相國參軍。父蕃，太子洗馬，侍御史。鼎司，謂司空也。謝承後漢書序曰：王龔幹事，遂陟鼎司。〉承問震惶，精爽飛越，〈謝承後漢書，竇武上疏曰：奉承詔命，精爽隕越。〉且悲且惋，五情無主，〈五情，已見上謝平原內史表注。莊子，葉公見龍，失其魂魄，五情無主。〉舉哀朔垂，上下泣血。〈謝承後漢書，胡母班書曰：董卓起朔垂。毛詩曰：鼠思泣血。〉
　　臣琨臣磾，頓首頓首，死罪死罪。臣聞昏明迭用，否泰相濟，〈昏明，謂晝夜也。文子曰：春秋之代謝，日月之晝夜。孫卿子曰：日月遞照。周易曰：泰者，通也。物不可終通，故受之以否。〉天命未改，歷數有歸，〈左氏傳，王孫滿謂楚子曰：周德雖衰，天命未改。書曰：天之歷數在爾躬。〉或多難以固邦國，或殷憂以啟聖明。〈左氏傳曰：楚使椒舉如晉求諸候，晉侯欲勿許，司馬侯曰：不，鄰國之難，不可虞也，或多難以固其國，啟其疆土。齊有仲孫之難而獲桓公，至今賴之；晉有里丕之難而獲文公，是以為盟主也。韓詩曰：耿耿不寐，如有殷憂。啟聖，見下注。〉齊有無知之禍，而小白為五伯之長；〈左傳曰：初，齊襄公立，無常，鮑叔牙曰：君使民慢，亂將作矣。奉公子小白出奔莒。亂作，管夷吾、召忽奉公子糾來奔，雍廩殺無知，公伐齊，納子糾，桓公自莒先入。〉晉有驪姬之難，而重耳主諸侯之盟。〈左傳曰：初，晉獻公以驪姬為夫人。夫人譖太子，太子縊於新城。遂譖二公子曰：皆知之。重耳奔蒲，夷吾奔屈。漢書，路溫舒曰：齊有無知之禍，而桓公以興；晉有驪姬之難，而文公用伯。繇是觀之，禍亂之作，將以開聖人也。〉社稷靡安，必將有以扶其危；〈鹽鐵論曰：定傾扶危。〉黔首幾絕，必將有以繼其緒。〈史記曰：秦更民名曰黔首。〉伏惟陛下，玄德通於神明，聖姿合於兩儀，〈陛下，謂元帝也。書曰：玄德升聞，乃命以位。孝經援神契曰：十世昇平，至德通神明。兩儀，天地也。易曰：易有太極，是生兩儀。〉應命代之期，紹千載之運。〈孟子曰：五百年必有王者興，其間必有名世者也。廣雅曰：命，名也。桓子新論曰：夫聖人乃千載一出，賢人君子，所想思而不可得見也。〉夫符瑞之表，天人有徵，〈東觀漢記，群臣上奏世祖曰：符瑞之應，昭然著聞矣。〉中興之兆，圖讖垂典。自京畿隕喪，九服崩離，〈曹子建責躬詩曰：得會京畿。周書曰：乃辨九服之國，方千里曰王圻，其外曰侯服、甸服、男服、采服、衛服、蠻服、夷服、鎮服、蕃服。論語，子曰：邦分崩離析。〉天下囂然無所歸懷，〈班固漢書贊曰：海內囂然，喪其樂生之心。〉雖有夏之遘夷羿，宗姬之離犬戎，蔑以過之。〈左氏傳曰：魏絳對晉侯曰：昔有夏之方衰也，后羿自鉏遷於窮石，因夏人以代夏政。又曰：夷羿收之。杜預曰：夷，氏也。史記曰：幽王嬖愛褒姒，竟廢后，立褒姒為後。廢后父申侯乃與西夷犬戎共攻幽王，遂殺幽王驪山之下。〉陛下撫寧江左，奄有舊吳，〈王隱晉書曰：元帝，琅邪共王之長子，永興元年就國。二年，加揚州諸軍事。韋孟諷諫詩曰：撫寧遐荒。江左，江東也。春秋歷序曰：東方為左。毛詩曰：奄有龜蒙。〉柔服以德，伐叛以刑，〈左氏傳，晉隨武子曰：伐叛，刑也；柔服，德也。〉抗明威以攝不類，杖大順以肅宇內。〈尚書曰：我有周佑命，將天明威。漢書音義曰：攝，安也。禮記曰：天子以德為車，以樂為御；諸侯以禮相與，大夫以法相序，天下之肥也，是謂大順。〉純化既敷，則率土宅心；義風既暢，則遐方企踵。〈尚書曰：汝丕遠惟商耇成人，宅心知訓。劇秦美新曰：海外遐方，延頸企踵。〉百揆時敘於上，四門穆穆於下。〈書曰：納於百揆，百揆時敘，賓於四門，四門穆穆。〉昔少康之隆，夏訓以為美談；〈左氏傳，伍員謂吳子曰：昔有過澆滅夏後相，後緡方娠，逃出自竇，歸於有仍，生少康焉。為仍牧正，以收夏眾，使女艾諜澆，遂滅過戈，復禹之績。澆，五叫切。公羊傳曰：魯人至今以為美談。〉宣王之興，周詩以為休詠。〈毛詩序曰：烝民，尹吉甫美宣王也，任賢使能，周室中興焉。〉況茂勳格於皇天，清輝光於四海，〈尚書曰：昔成湯既受命，時則有若伊尹格於皇天。孝經曰：孝悌之至，通於神明，光於四海。〉蒼生顒然，莫不欣戴。〈尹文子曰：堯德化布於四海，仁惠被於蒼生。淮南子曰：聖人呼吸陰陽之氣，而群生莫不喁喁然仰其德以和順。國語，祭公謀父曰：商王大惡，庶人不忍，欣戴武王。〉聲教所加，願為臣妾者哉！〈尚書曰：朔南暨聲教。史記，張良曰：百姓莫不願為臣妾。〉且宣皇之胤，惟有陛下，〈王隱晉書曰：元皇帝，宣帝之曾孫。左傳，介之推曰：獻公之子九人，惟君在矣。〉億兆攸歸，曾無與二。〈尚書曰：受有億兆夷人。晏子春秋，晏子謂魯哀公曰：君矯魯國，化而為一心，君曾無與二，何暇有三乎？〉天祚大晉，必將有主，主晉祀者，非陛下而誰？〈法言曰：昔在有熊、高辛、唐、虞三代，咸有顯德，故天因而祚之。左傳，介之推曰：天未絕晉，必將有主，主晉祀者，非君而誰？〉是以邇無異言，遠無異望，〈漢書曰：霍光以內外異言。左傳，叔向曰：我先君文公，人從而與之，獻無異親，民無異望矣。〉謳歌者無不吟詠徽猷，獄訟者無不思於聖德，〈孟子曰：堯崩，三年之喪畢，舜讓避丹朱於南河之南。天下朝覲訟獄者，不之堯之子而之舜，謳歌者不謳歌堯之子而謳歌舜。曰：天也。夫而後歸中國，踐天子之位焉。詩曰：君子有徽猷。答賓戲曰：用納乎聖德。〉天地之際既交，華裔之情允洽。〈封禪書曰：天人之際已交，上下之情允洽。左傳，孔子曰：裔不謀夏，夷不亂華。〉一角之獸，連理之木，以為休徵者，蓋有百數；〈春秋感精符曰：麟一角，明海內共一主也。王者不刳胎，不剖卵，則出於郊。孝經援神契曰：德至草木，則木連理。尚書，有休徵。西都賓曰：處乎斯列者，蓋以百數。〉冠帶之倫，要荒之眾，〈冠帶，謂中國也。西蜀父老曰：封疆之內，冠帶之倫。尚書曰：五百里要服，五百里荒服也。〉不謀而同辭者，動以萬計。〈周書曰：不謀同辭，會於武王郊下，羽獵賦曰：杖莫邪而羅者萬計矣。〉是以臣等敢考天地之心，因函夏之趣，昧死以上尊號。〈漢書，楊雄河東賦曰：函夏之大。漢書又曰：諸侯昧死再拜，言上尊號。〉願陛下存舜禹至公之情，狹巢由抗矯之節，以社稷為務，不以小行為先，〈東觀漢記，群臣上奏世祖曰：大王社稷為計，萬姓為心。漢書，賈誼上書曰：人主之行異布衣，布衣節小行，以自託於鄉黨，人主惟社稷固爾。〉以黔首為憂，不以克讓為事。〈書曰：允恭克讓。〉上以慰宗廟乃顧之懷，下以釋普天傾首之望。〈詩曰：乃眷西顧。又曰：溥天之下。漢書，翟義曰：天下傾首服從，莫能抗扞國難。〉則所謂生繁華於枯荑，育豐肌於朽骨，〈易曰：枯楊生稊。王弼曰：稊者楊之秀。稊與荑通。左傳，薳子馮曰：所謂生死而肉骨。〉神人獲安，無不幸甚。〈尚書，帝曰：夔，命汝典樂，神人以和。漢書，漢王曰：以韓信為大將軍。蕭何曰：幸甚。〉
　　臣琨臣磾，頓首頓首，死罪死罪。臣聞尊位不可久虛，萬機不可久曠。〈史記，李斯曰：明主聖皇，所能久處尊位。東觀漢記，諸將上奏世祖曰：帝王不可以久曠。〉虛之一日，則尊位以殆；曠之浹辰，則萬機以亂。〈公羊傳曰：緣臣之心，不可一日無君。左氏傳，君子曰：莒恃陋，不修其城郭，浹辰之間，而楚尅其二都。杜預曰：浹辰，十二日也。〉方今鍾百王之季，當陽九之會，〈曹植九詠章句曰：鍾，當也。班固漢書贊曰：漢承百王之弊。左傳，叔向問晏子曰：齊其何如？晏子曰：此季世也。漢書曰：陽九之厄曰初入百六陽九。音義曰：易傳所謂陽九之厄，百六之會。〉狡寇窺窬，伺國瑕隙，〈左氏傳，師服曰：民服其上，下無覬覦。杜預曰：下不冀望上位也。窬與覦同。杜預左傳注曰：狡，猾也。說文曰：窺，小視也。又曰：覦，欲也。毛萇詩傳曰：瑕，猶過也。隙，間隙也。〉齊人波蕩，無所繫心，安可以廢而不恤哉！〈漢書曰：富人博戲亂齊人。如淳曰：齊民，齊等無有貴賤，故謂之齊，若今平民也。范曄後漢書，李熊說公孫述曰：方今四海波蕩，匹夫橫議。谷永集曰：國家久無繼嗣，天下無所繫心。〉陛下雖欲逡巡，其若宗廟何，其若百姓何！〈公羊傳曰：齊侯逡巡而謝。范曄後漢書，馬武謂世祖曰：大王雖欲執謙退，奈宗廟社稷何！〉昔惠公虜秦，晉國震駭，呂郤之謀，欲立子圉。外以絕敵人之志，內以固闔境之情，故曰喪君有君，群臣輯穆，好我者勸。惡我者懼。〈左傳，僖十五年，晉與秦戰於韓原，秦伯獲晉侯以歸，乃許晉平。晉侯使郤乞告瑕呂飴甥，且召之。呂甥曰：將若君何？眾皆曰：何為而可？對曰：征繕以輔孺子，諸侯聞之，喪君有君，群臣輯睦，甲兵益多，好我者勸，惡我者懼，庶有益乎！莊子曰：方二千餘里，闔四境之內。〉前事之不忘，後代之元龜也。〈戰國策，張孟談謂趙襄子曰：前事之不忘，後事之師也。吳志，魏文帝策命孫權曰：前代之懿事，後王之元龜。〉陛下明並日月，無幽不燭，〈家語，孔子曰：所謂聖者，明並日月。東都賦曰：散皇明以燭幽。〉深謀遠慮，出自胸懷，〈過秦論曰：深謀遠慮，行軍用兵之道，不及曩時之士也。〉不勝犬馬憂國之情，遲睹人神開泰之路。〈史記，丞相翟青曰：臣不勝犬馬心。〉是以陳其乃誠，布之執事。〈左氏傳，晉使呂相絕秦，曰：敢盡布之執事。〉臣等各忝守方任，職在遐外，不得陪列闕庭，共觀盛禮，踴躍之懷，南望罔極。謹上。臣琨謹遣兼左長史右司馬臣溫嶠，〈王隱晉書曰：溫嶠，字泰真，太原人也。劉琨假守左長史西臺，除司空右司馬。五年，琨使詣江南。〉主簿臣辟閭訓，〈臧榮緒晉書曰：辟閭訓，字祖明，樂安人也。沒石勒，為幽州刺史。〉臣磾遣散騎常侍、征虜將軍、清河太守、領右長史、高平亭侯臣榮劭，〈晉百官名曰：榮劭，字茂世，北平人，為清河太守。〉輕車將軍關內侯臣郭穆〈百官名曰：郭穆，字景通，沒胡中。〉奉表。臣琨臣磾等，頓首頓苜，死罪死罪。
