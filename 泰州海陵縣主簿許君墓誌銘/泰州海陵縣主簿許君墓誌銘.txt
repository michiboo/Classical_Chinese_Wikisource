收錄於《古文觀止》
　　君諱平，字秉之，姓許氏。余嘗譜其世家，所謂今之泰州海陵縣主簿者也。君既與兄元相友愛稱天下；而自少卓犖不羈，善辯說，與其兄俱以智略，為當世大人所器。寶元時，朝廷開方略之選，以招天下異能之士；而陜西大帥范文正公、鄭文肅公，爭以君所為書以薦。於是得召試，為太廟齋郎，已而選泰州海陵縣主簿。貴人多薦君有大才，可試以事，不宜棄之州縣；君亦常慨然自許，欲有作為；然終不得一用其智能以卒。噫！其可哀也已！
　　士固有離世異俗，獨行其意，罵譏笑侮，困辱而不悔；彼皆無衆人之求，而有所待於後世者也，其齟齬固宜。若夫智謀功名之士，窺時俯仰，以赴勢利之會，而輒不遇者，乃亦不可勝數。辯足以移萬物，而窮於用說之時；謀足以奪三軍，而辱於右武之國，此又何說哉？嗟呼！彼有所待而不悔者，其知之矣！
　　君年五十九，以嘉祐某年某月某甲子，葬真州之揚子縣甘露鄉某所之原。夫人李氏。子男瓌，不仕；璋，真州司戶參軍；琦，太廟齋郎；琳，進士。女子五人，已嫁二人，進士周奉先，泰州泰興令陶舜元。銘曰﹕
　　「有拔而起之，莫擠而止之。嗚呼！許君而已於斯！誰或使之？」



