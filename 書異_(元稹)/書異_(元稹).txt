孟冬初寒月，渚澤蒲尚青。
飄蕭北風起，皓雪紛滿庭。
行過冬至後，凍閉萬物零。
奔渾馳暴雨，驟鼓轟雷霆。
傳雲不終日，通宵曾莫停。
瘴雲愁拂地，急溜疑注瓶。
洶湧潢潦濁，噴薄鯨鯢腥。
跳趫井蛙喜，突兀水怪形。
飛蚋奔不死，修蛇蟄再醒。
應龍非時出，無乃歲不寧。
吾聞陰陽戶，啟閉各有扃。
後時無肅殺，廢職乃玄冥。
座配五天帝，薦用百品珍。
權為祝融奪，神其焉得靈。
春秋雷電異，則必書諸經。
仲冬雷雨苦，願省蒙蔽刑。
