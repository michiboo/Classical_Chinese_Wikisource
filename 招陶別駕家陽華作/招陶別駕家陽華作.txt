
海內厭兵革，騷騷十二年。 
陽華洞中人，似不知亂焉。 
誰能家此地，終老可自全。 
草堂背巖洞，幾峰軒戶前。 
清渠匝庭堂，出門仍灌田。 
半崖盤石徑，高亭臨極巔。 
引望見何處，迤逶隴北川。 
杉松幾萬株，蒼蒼滿前山。 
巖高曖華陽，飛溜何潺潺。 
洞深迷遠近，但覺多洄淵。 
晝遊興未盡，日暮不欲眠。 
探燭飲洞中，醉昏漱寒泉。 
始知天下心，耽愛各有偏。 
陶家世高逸，公忍不獨然。 
無或畢婚嫁，竟為俗務牽。

