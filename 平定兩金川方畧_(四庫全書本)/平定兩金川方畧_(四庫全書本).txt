　　欽定四庫全書
　　欽定平定兩金川方畧
　　提要
　　〈臣〉等謹按平定兩金川方畧五十二卷乾隆四十六年大學士阿桂等恭撰
　　奏進凡
　　御製序文紀畧一卷
　　天章八卷冠於前臣工詩文八卷附於末所紀平定兩金川事自乾隆二十年六月癸亥起至乾隆四十四年十一月壬午止金川自卡歸命之後
　　恩威並著已不敢復逞凶鋒而狼更生貙野心不改其子索諾木與其頭人丹巴沃雜爾煽惑小金川酋僧格桑鯨呑九姓無故稱戈諭之不從彌滋狂悖蓋十稔之將盈故兩階之弗格也且夫貪殘無厭谿壑難盈宻邇維州將生窺伺與其後來貽患待之於邊疆不如先發制人蹙之於巢穴是以力排浮議
　　天㫁獨行再舉六師重申九伐雖則恃其地險暫肆披猖而震我雷硠終歸魚爛僧格桑専車之骨死獻旌門既而轉鬬千盤剷平三窟索諾木力窮勢蹙亦泥首而就俘焉蓋自三古以來中國之兵力未有能至其地者惟我
　　皇上睿算精詳
　　天聲震疊始開闢化外之草昧是以語其道里視河源萬里為近考其疆界視天山兩道為狹計其生齒不能敵三十六國之一而頌
　　聖武者乃覺與乙亥西征擴地二萬餘里後先同軌豈非以渉厯之逺至伊犁而極山川之險至両金川而極均為克千古之所不能克哉恭讀是編具詳決機制勝之始末益知戊辰之役為
　　天心仁愛不欲窮兵非力有所不能至也乾隆五
　　十四年正月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀













　　欽定四庫全書
　　平定兩金川方畧
　　乾隆四十有一年嵗在丙申春二月兩金川平
　　武功露布神人慶洽
　　皇帝俞廷臣請
　　勅〈臣〉阿桂〈臣〉福康安〈臣〉梁國治編纂方畧〈臣〉等謹率同纂修諸〈臣〉編年紀月成書若干卷依次進
　　呈〈臣〉等竊惟金川為漢冉駹外徼隋置金川縣唐屬維州至明𨽻雜谷安撫司要皆遙為羈縻而已我
　　聖祖仁皇帝六十年辛丒其土舍內嚮乞為外臣始受印信西畨語大川曰促浸小川曰儧拉因有兩金川之號嗣促浸土司郎卡縶儧拉土司澤旺以叛乾隆十三年戊辰
　　上命大學士傅恆往經畧斬其黨良爾吉阿扣與提督
　　岳鍾琪宣布
　　威徳郎卡投誠乞命
　　上釋弗誅俾守其土司如故蓋
　　聖度包容赦過宥罪冀予更新洵與覆載同量也何意狼子野心憑依險阻搆釁鄰封卒至稔惡貫盈並取鋤滅斯則孽由己作而
　　天討所用誠有出於萬不得已者矣金川險逺地錯畨部其近者曰綽斯甲布曰革布什咱曰巴旺曰布拉克底曰丹壩稍逺者曰鄂克什曰從噶克曰梭磨曰卓克采所謂九土司也二十三年郎卡逐革布什咱土司色楞敦多布及儧拉土司之子僧格桑於吉地四川總督開泰檄綽斯甲布章谷諸兵擊走之時以畨人讐殺不足煩大兵乃
　　詔九土司環攻之久而漸懈郎卡侵擾不已至三十一年總督阿爾泰赴康巴達郎卡率衆跪迎請悉反諸土司侵地以女配僧格桑維時阿爾泰冀茍安息事而兩金川因狼狽為奸矣三十五年儧拉遂侵鄂克什據其地阿爾泰等赴達木巴宗儧拉土司澤旺老且病其子僧格桑走訴鄂克什詛其父子故有隙今願罷兵悉反所侵掠許之三十六年郎卡之子索諾木戕革布什咱土司並擄其妻慫惥僧格桑攻鄂克什又分侵明正土司地阿爾泰等奉
　　詔出師克復明正侵地是嵗十一月
　　命大學士溫福自巴朗拉總督桂林自約咱攻克之三十七年三月桂林克卡丫遣軍收復革布什咱故地溫福克資哩及阿喀木雅五月桂林有黑壟溝之失匿不報為阿爾泰所劾
　　命〈臣〉福隆安馳至軍勘問罷桂林〈臣〉阿桂以叅贊大臣赴南路統領十一月克翁古爾壟僧格宗十二月遂克美諾美諾者小金川官寨也與金川之勒烏圍噶拉依並踞形勢隠然為三窟雲溫福克布朗郭宗底木達俘土司澤旺解京而僧格桑自美臥溝竄入金川乞援於索諾木索諾木陰拘㽞之時兩軍既㑹
　　命溫福為定邉將軍〈臣〉阿桂豐昇額副之進討金川三年索諾木既拘留僧格桑隂遣其頭人七圖安堵爾等間道出美臥煽故番之降我者以撓我軍後時將軍溫福移軍木果木賊猝掩山後攀援而上緑營兵先潰溫福遇害小金川地美諾一帶復䧟於賊
　　上赫然震怒磔澤旺於市七月〈臣〉阿桂在當噶爾拉由
　　南路整兵出翁古爾壟
　　上授為定西將軍豐昇額明亮為副將軍色布騰巴爾珠爾富徳並為叅贊大臣調滿洲鍵鋭火器營吉林索倫諸軍赴𠞰〈臣〉阿桂西路明亮南路軍心奮厲所向克捷旬日間盡復小金川地三十九年正月〈臣〉阿桂進據金川谷噶山樑明亮克馬尼山前石卡富徳繞出山後合為一奪取絨布寨明亮遂克木谿卡卡角是時豐昇額同舒常攻宜喜未下而絨布軍抵庚額特亦阻於險二月〈臣〉阿桂克羅博瓦山樑六月克色淜普此兩地並堅碉賊死守我軍鼔勇殱之直臨遜克爾宗賊大創拒我且益力〈臣〉阿桂偵知喇穆喇穆迤西備禦稍疎即分兵越隘蟻附猿引而登並攻日則了口下之時豐昇額等久頓凱立葉明亮尚軍絨布寨乃
　　詔豐昇額赴西路軍留叅贊武岱駐凱立葉牽綴之明亮亦分兵七千豫由凱立葉進攻取道綽斯甲布㑹綽斯甲布土司請為明亮前驅遂冐雨出不意走宜喜山樑克之並克俄坡格勒古九月促浸力不能支冀緩我軍值僧格桑已前死促浸乃縛七圖安堵爾等及僧格桑屍與其妾側累投獻西路軍前悉械至京十月〈臣〉阿桂克黙格爾據曰爾當當噶復克宻拉噶拉木及凱立葉諸寨而引凱立葉丹壩兩交官軍與之㑹合賊退守康薩爾山樑四十年三月我軍㧞鹿角超重壕據其山巔四月攻木思工噶克丫口破之並舉沿河羣尼等寨初明亮既克宜喜賊掘壕斷道不得進〈臣〉阿桂令海蘭察福康安等率千人助之攻甲索合立奮擊克其薩克薩谷和隆武攻克日旁於是沙壩山達爾圖得楞皆相繼下是時西路隔河營壘相對濟渡可通其攻斯年木咱爾也〈臣〉阿桂具舟渡福康安諸遜克爾宗在我軍後久未下及分路攻之豐昇額督兵毀其碉六月明亮克額爾替及石真噶而賊所守昆色爾喇嘛寺者在拉枮喇嘛寺之上地最險〈臣〉阿桂由舍圖枉卡紆道入截其巖道令泰斐英阿進至拉枯寺而額爾特直昆色爾山樑㧞之海蘭察克果克多山峰遂圍拉枯寺縱火焚之常保祿亦攻菑則大海隤其垣明亮遂自石真噶下壓克沙爾尼其溝北為達思拉木溝南為丹札木皆克之臣阿桂軍繞巴占入九峰後攻克冷角寺進偪勒烏圍攻轉經樓樓與勒烏圍大碉相掎角髙磡八層憑依為阻我軍首戴柴捆手提沙土囊進簿磡邉層疊壘砌頃刻成木柵三重俯擊磡下賊又穴地用礟賊衆之掘溝以抗者轟擊立斃其西南有橋曰甲爾日磉橋為噶拉依要路摹楚兵泅水拽橋柱壊之至八月十五日夜我兵四面合圍呼聲地震遂克勒烏圍官寨捷奏至
　　皇帝下詔嘉諭〈臣〉阿桂旋議言今為進𢷬噶拉依之計宜先分兵攻取西里寨繞出科布曲山樑之上進抵瑪爾古當噶勢若建瓴賊可不戰而潰也九月由達烏達圍克莫魯古達斯里各碉寨奮攻西里破其三碉十月取西里之黃草坪又克其兩山峰壓至卡布角十一月克舍勒固租魯雅瑪朋並取薩爾外阿結占諸寨十二月直上科布曲山樑其最髙處曰索隆古悉攻克之進據則朗噶克丫口頭人色木里雍中等乞降願為內應遂由瑪爾古噶克舍齊雍中兩喇嘛寺於十二月十七日統兵進圍噶拉依而明亮軍之自琅谷而進也連克日斯滿以下山樑並納木通斯底葉安復由日斯滿上通甲索克阿爾古又克獨古木上下寨乗勝通當山樑剗甲襍𨈆獨松遮巴布朗谷時大軍既圍噶拉依賊巢河西地遂迎刃而解先是富徳遣舒常等鑿地道抵噶咱普山坡間施火藥轟擊至是亦進據噶咱普並據至馬爾邦以次徇穆谷庚額特曾達諸寨與兩路大兵㑹合圍攻賊負嵎抗守益堅四十一年正月我軍用大礮晝夜環擊穿碉牆數重殪賊無算並㫁其水道賊益惶窘西路軍進抵噶拉依時索諾木之母阿倉姑阿青等先相率出降至是其兄莎羅奔岡達克等詣營持兩端觀望我軍攻益急二月初四日索諾木率其兄弟土婦及頭人畨衆二千餘人出寨捧印信跪獻軍門生就俘獲無一脫者自圍𠞰噶拉依凡四十餘日金川闔境悉平夫以逆酋抗拒
　　王命蠶食鴟張久為西南邉外之害其所恃者危巒陡
　　削雪深箐宻寸步千仞以為
　　大軍不能從天而下也因是肆貪殘之性逞隂狡之圖始播言於維州繼號召於昔嶺罪難擢髪亡速遊魂我
　　皇上掄簡六師分路聲討一切山川扼要奇正機宜萬里軍情洞若觀火賞罰進退不爽銖毫又賊人詐偽百出或詐請受降或謀集後路
　　皇上九重黙運燭照如神屢
　　飭在事諸臣嚴防峻拒使之䠞縮日甚毋得稍售其奸至於從征將士摧碉搴砦奮不顧身則又
　　褒䘏慰問感涕行間其番屬弁兵偶竭微勞必加溫奬若夫軍鋒所指罙入長驅履勝則戒以滿盈遇𡾟
　　則戒以輕率悉皆
　　申訓再三前後五年無一不凜承
　　睿畧實由
　　聖天子之惟斷乃成而
　　宵旰憂勞用以臻此成烈也爰乃謁
　　兩陵禮
　　泰岱告
　　闕里獻俘
　　郊勞飲至䇿勲五等榮封世爵罔替
　　㑹繪諸戰圖以彰盛績畫功臣像於
　　紫光閣諏吉恭上
　　聖母皇太后徽號
　　頒詔天下
　　慶典覃施
　　御製碑文四篇一刻太學一刻美諾一刻勒烏圍一刻噶拉依垂示無極至若設鎮安屯經久歸畫次第行之逆酋等暨其醜屬咸正厥罪懸首藁街而諸土司畏懐兼至分年入
　　覲便蕃
　　宴賚一如哈薩克囬部之制猗與偉哉〈臣〉阿桂膺閫外
　　重寄仰荷
　　天威犁巣洗穴備䝉
　　渥眷
　　恩鍚之隆古所未有復以兩金川耆定之地皆所身厯命與〈臣〉福隆安〈臣〉梁國治編纂方畧書成復撮其大要臚具顛末以為紀畧〈臣〉等才識𢷬昧未足窺
　　乾坤之運量附
　　海岳之崇深承乏編摹無任慙悚






　　平定兩金川方畧
