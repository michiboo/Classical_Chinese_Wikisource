　　卻說雅福每見康和阿遇事遲遲而行，出言恂恂而謹，道他胸中無才。自來金牛關接了帥印，見營中軍威甚整，分佈有法，又見唐將皆梟勇之士，難於驟勝，始信服康和阿。一日，雅福升帳，眾將參見已畢，雅福曰：「唐將朱木蘭佔住五狼鎮，甚為重要之，木將軍可領兵五千往取之。」木箕曰：「求元帥令索雲、祥布為輔。」雅福即令二人同行。
　　唐將朱木蘭聞番兵又至，忙送花阿珍到娘家暫住，即令朱明領一千人馬，三更之時，來劫番營。殺入營中，不見一人一騎。朱明即退，番兵四面圍來。朱明左衝右突，不能得出，遂下馬投降。木箕將朱明囚在營中，問木蘭營中虛寔。朱明道：「木蘭自娶花女之後，沉於酒色，不理軍務，況且孤軍無援。末將與彼有八拜之交，待其勢敗，願去說彼來降。」木箕大喜，即賜酒與朱明壓驚。次日，木箕討戰，木蘭不出。一連三日，木蘭始出，與素雲大戰五十餘合，祥布又來夾攻，木蘭全無懼怯，力戰二將。木箕見木蘭少年英雄，思與比試，乃鳴金收軍。次日，木箕出陣，與木蘭大戰七十餘合，索雲、祥布左右抄出，唐兵大亂，木蘭向後即退，番兵已搶木蘭營盤，木蘭祇得敗走南屏山。次日，木箕領兵圍住南屏山要路。木箕探知山上無水，圍了五日，令人往山上招降。木蘭許以次日下山，詣營中歸降。木箕知其是詐，料他夜間必然下山，去投尉遲元帥大營，卻於各處埋伏弓弩。三更時候，果然木蘭衝下山來，卻引兵向西北而走。木箕即收伏兵，用力追趕，及至天明，木蘭逃至金沙谷去了。木箕同索雲、祥布引兵大進，約追七八里，軍士報曰：「唐人用木石塞斷去路，道旁有一木牌。」木箕與素雲、祥布馬上觀之，見牌上書云：
　　木箕至此，速宜自縛。
　　救爾軍馬，免作飛灰。
　　木箕看罷，大驚道：「吾中小蠻之計也。」三將下馬，抱頭大哭。山上唐兵大叫曰：「番將身入火坑，爾足踏之地，皆是地雷火坑。能如司馬懿，哭得天降洪雨則可免。」番將抬頭看時，見唐兵各執火把，四面堆積茅柴無數，料不能免，三將皆望北再拜，自刎而亡。木蘭又命軍士叫曰：「爾等願降者降，不願降者速去。」木蘭即乘白駝，急回五狼鎮，殺散守營眾將，救了朱明。
　　再說金沙谷中一枝番兵，退至谷口。見谷口俱被木石塞斷出路，大家用力搬拆，齊聲說道：「此地放起火來，我等焉有性命？主將雖死，朱將軍之德亦是天高地厚。」也有願降者，也有願去的，木蘭即令收三將屍首，以禮葬之。
　　再說國舅雅福，自木箕去後，坐臥不安。哨馬來報木箕捷音，心亦不樂。忽木箕敗兵逃回，備訴三將盡節之事，雅福頓足曰：「三將之死，乃吾之過也。」即表奏突厥云：
　　　　臣奉命來金牛關總理軍務，遣木箕收五狼扼要之地。不料唐將木蘭，奸計百出，詐敗數陣，引箕、索、雲等入金沙谷，以焚我軍士，以致三將殉節。嗟乎！木箕之死雖可惜，石碣之詐猶可悟。主上速令康元帥來關，臣當甘拜下風，共理軍務。
　　突厥看罷，深悼木箕之死，仍拜康和阿為帥，來金牛關理事。雅福迎入中軍，即將兵符印劍，一一交清，卻備五牲祭禮，遙望金沙而祭。康帥放聲而哭，軍士無不感傷。且聽下回分解。
