　　嘗思人道之大，莫大於倫常；學問之精，莫精於性命。自有書籍以來，所載傳人不少，求其交盡乎倫常者鮮矣，求其交盡乎性命者益鮮矣。蓋倫常之地，或盡孝而不必兼忠，或盡忠而不必兼孝，或盡忠孝而安常處順，不必兼勇烈。遭際未極其變，即倫常未盡其難也。性命之理，有不悟性根者，有不知命蒂者，有修性命而旁歧雜出者，有修性命而後先倒置者。涵養未得其中，即性命未盡其奧也。乃木蘭一女子耳，擔荷倫常，研求性命，而獨無所不盡也哉！
　　予幼讀《木蘭詩》，觀其代父從軍，可謂孝矣；立功絕塞，可謂忠矣。後閱《唐書》，言木蘭唐女，西陵人，嫻弓馬，諳韜略，轉戰沙漠，累大功十二，何其勇也。封武昭將軍，凱旋還里。當時筮者謂致亂必由武姓，讒臣嫁禍武昭，詔徵至京。木蘭具表陳情，掣劍剜心，示使者，目視而死。死後，位證雷部大神，何其烈也。去冬閱《木蘭奇女傳》，復知其幼而領悟者性命也，長而行持者性命也。且通部議論極精微，極顯豁，又無非性命之妙諦也。盡人所當盡，亦盡人所難盡。惟其無所不盡，則亦無所不奇。而人奇，行奇，事奇，文奇，讀者莫不驚奇叫絕也。此書相傳為奎斗馬祖所演，卷首有武聖帝序。今序已失，同人集貲付梓。書成，爰敘其緣起如此。
　　　　　　 書於滬江梅花書館南窗之下
