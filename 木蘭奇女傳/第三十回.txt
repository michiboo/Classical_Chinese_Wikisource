　　卻說木蘭在衙中，將向日機房改為靜室，供一尊西王母聖像，命花阿珍專司香火。忽家人報曰：「天使至。」木蘭舉香接旨。云：
　　　　朕念卿童年出征，樹奇功於北國，耀武德於邊疆，宏宣教命，實獲朕心。譁於眾口，曰忠，曰孝﹔裕於一心，曰智，曰勇。特爵卿為武昭侯，領兵部侍郎事。卿何久回不朝，致朕懸望。詔書到日，火速來京。欽者，用命！
　　木蘭接詔畢，望闕謝恩。即修陳情表文，付天使齎回長安。表見天子。太宗開表看云：
　　　　臣妾木蘭，髫年氣怯，性僻多病。祖父若虛，教讀孔孟之書，因明忠孝之理。臣每對鏡睹形，憮然浩歎，思功垂竹帛，名載丹書，幽閨弱質，何能望焉？祖死父立，伯仲依依，家運就衰，災害互見。臣妾日事女紅，織機度日。蒙鄂國公廣宣聖意，擢拔善人，薦臣伯父天錫為長沙太守，授臣父天祿為西陵千戶。臣妾沖年，心性靡定，乃竊學弓馬。及軍書甫至，父病不起，舉家驚惶。妾思聖命嚴急，伯父遠間，兄弟鮮有，遂效身如男，代父北征。幸天顏咫尺，番國君臣，拱手受命。臣妾具從戎之數，何功力之與有。皇上恩榮並重，錫臣侯爵，委任兵部。臣以幼女，遠膺重命，未見戮於狄人，不遺羞於上國，亦云幸矣！豈可重上闕廷，不閨規自勵，必為貞婦烈女所不齒，內閣大臣所賤惡。況臣矢志忠孝，目今親老母病，第願皈依佛教，以素終身，以為父母壽。聖天子裕已以孝，馭民亦以孝。臣妾拳拳孤忠，諒逢恩宥。
　　太宗看罷，即詔封木蘭為武昭公主，賜姓曰李。封天祿為善養侯，封楊氏為芳孟夫人，封木蘭之弟為楚郡伯，賜黃金萬兩，綵緞十匹，四海風聞，傳為盛事。
　　再說喪吾在大悟山上，夢見楊廷臣、醉月、慧參、陳榮袞、葉同觀等，約遊天宮。次日，命人請天祿、張良貞、木蘭、花阿珍、香元齊來大悟山。喪吾曰：「明日是吾西歸之日，今日與諸善人合盡一日之歡。可惜于飛賢弟，為我之事，北去未回。他日回來，爾等可代我致意。」即將寺中衣缽等項，盡付焦周執掌。眾人見喪吾言語如舊，飲食如常，半信半疑。次日午時，喪吾參拜各殿佛像，入方丈與眾位作別。焦周率眾羅拜，喪吾盤膝坐於法座上，口中吟曰：
　　風清月白竹窗虛，白髮僧人誦古詩。
　　夜半不知銀露冷，水天一色正當時。
　　卻說那喪吾吟罷，合掌當胸，悠然而逝。鐵冠道人命葬於大悟山頂，修造石龕，永垂不朽。至今三十年一掃，喪吾在內，仍然面貌如生，正身端坐。此是後話不表。木蘭與花阿珍見喪吾超脫之妙，倍加精進，篤志修行。不知後事如何，細看下文分解。
