　　卻說木蘭一日問於鐵冠曰：「弟子聞仙道長生，必如何而生可長焉？」鐵冠道人對木蘭曰：「吾謂爾人傑也，何中質之不若耶？夫天道運行，春生秋殺，夏茂冬藏。人壯而生，衰而死，何異焉？長生者不亦逆天而行，怪於人歟？所謂仙者，則天之道，體之於身，得之於心，死而不愧，奚能長生？子不見古之不死者，終歸於死，今之長生者，終喪其生。斯豈仙道耶？故曰：氣不可以長保，精不可以長固，神不可以長守。所可長固、長守、長保者，性也，天賦之命也。事天者為仙道。聖人曰：『未能事人，焉能事鬼？』不亦深而遠乎？」木蘭又問曰：「古之修仙，必雲煉丹。而丹則有玉液、金液、木液之別，其理可得聞乎？」鐵冠曰：「丹者，心也。煉心即是煉丹。玉液、金液、木液，則吾不知也。至若九轉七返之說，愈屬虛空，不過推求卦數之理。蓋七乃火之成數，九乃金之成數。取火鍊金，曰轉，曰返，學道者致虛極，守靜篤，聽其自然，豈肯勞心為是耶？」木蘭唯唯而退。
　　又一日，鐵冠謂木蘭曰：「性命二字，各有天人之別。欲修天性，先化人性，欲立天命，先立人命。所謂人性者，氣質之性也。氣質性化，而天性可全。人命者，血氣之命也。血氣堅固，而天命可保。故曰四大假合。氣以成形，五常不紊。理以成性，蓋父母生形即兆，天性已賦，性依命立之謂也。誠則明，明則著，能變能化，命從性生之謂也。比如因天地水火之氣而生樹，因樹而生花，因花而生果，即是命中有性﹔因果而又生樹，開花結果，是性中又有命也。」木蘭曰：「性命原於天，花果原於樹。性有天性、氣質之分，命有天命、血氣之別，花果亦豈有二乎？」鐵冠曰：「有是樹有是花，非樹先而花後，待時而發耳。有是花必有是果，非花先而果後，氣充而成耳。萬物各有一太極。若樹之有心，果之有仁。知此則知命中有性也﹔知此則知草木春生秋殺，天命也﹔春華秋實，天性也。至若灌溉太過，栽培不及，當生而不生，當花而不花，猶天性為人性所戕，天命為人慾所害，歸之於氣數，豈不哀哉！若夫果者逢春蒙泉，核開仁出，枝葉蔓生，知此則性中有命，可不言而喻也。花果則黃白者多香，紫赤者多臭，又氣質之性，使之然也。物之氣質不可變，人之氣質則無不可變，此人之所以靈於物也。人之終不能變者，是尚未遠於物也。」
　　木蘭曰：「草木無土不生，性命雙修，大道非戊己不成。《易》曰：『君子黃中通理。』其說可得聞歟？」鐵冠曰：「聖經第一義，便曰：『在止於至善。』非指心地，而言修性之初，下手切處也。知止而後能定、能靜、能安、能慮、能得，是言心已明，而性已見矣。明明德於天下，必先治其國，齊其家，修其身，正其心，誠其意，致其知，此聖人盡性之事也。格物知至，意誠心正，身修家齊，國治平天下，此聖人至命之事也。聖人成已成物之功，如斯畢矣。今子言萬物非土不生，大道非戊己不成，要曉得大學之道，總重在意誠二字。意者，土也，非戊己而何？《中庸》云：『君子必慎其獨也。』慎字與誠字，雖有表裏之分，至若慎獨，則與意誠無異。意定則精神日強，而智慧日生﹔意不定則精神日竭，而智慮日衰。古人於心明性見之餘，卻注意於規中，溫養元神，陰陽自然妙合，不假一毫人力，由意定之效驗也。故上古真仙，謂意為黃婆，陰陽為男女，元神出現為產嬰兒，豈有他哉！性命雙修，大道止矣盡矣！」木蘭曰：「弟子今受師命，如瞽目復明。但真意之妙，素所未知，祈師再委曲詳言，弟子永遠供奉。」鐵冠曰：「爾要知真意耶？須看雞之抱卵，貓之捕鼠，專心致志。念茲在慈。真意一現，恍惚杳冥，如雲中之月，水中之魚，乍見乍不見，必也。如慕名未會面的一個朋友，千里尋之，不得一見，恰在路上相逢，就要認清面目，原來是這個模樣。緊緊拉著，不肯放手。久之自然熟習，故曰鉛汞相投，自然凝合。古人謂之玄關一竅，熟知即真，意之大定也。」鐵冠乃歌曰：
　　心地了了，性天明明。
　　陰陽妙合，復命歸根。
　　玄關意土，黃婆別名。
　　中央正位，自產胎嬰。
　　鐵冠歌罷，忽然香風陣陣，天花亂墜。俄而天雷大震一聲，師弟二人俱向北而拜。自此，鐵冠以後絕口再不談道。
　　卻說朱天祿偶染寒疾，召木蘭曰：「吾朱氏世代善良，崇儒重道，樂善好施。今汝又篤志修行，吾願爾始終如一。汝弟年未及冠，汝當善教，使之有成。」更無多囑，語畢而逝。木蘭盡禮守制，衣衾棺槨盡如古式，卜葬於木蘭山陰。未過一年，楊氏又故，合葬於天祿墳右。木蘭率弟金蘭，居廬守墓。甫及半年，太宗並娘娘詔旨至，木蘭就墓前舉香跪接。
　　皇詔云：
　　　　朕念公主文武兼優，逸才堪羨。今年北番來朝，尚念公主之德，膾灸人口。朕思卿甚切，公主作速來京，以慰朕望。
　　娘娘懿旨云：
　　　　寡君思公主忠孝勇節，堪為宮中女師傅。皇上視公主如子，公主未嘗視皇上如父。公主宜速補前愆，來京省過，以慰皇上及寡君之心。欽哉，毋違！
　　木蘭讀畢，頓首謝恩。連夜修起陳情表章，付天使回京。太宗見木蘭未至，心中不悅。祇得開表看云：
　　　　臣兒木蘭，罪孽深重。不自天絕，禍延考妣。於月日變出倉猝。臣兒竊自思維，向因親老多病，改面北征，紀年而回，意承歡於膝下，以樂父母之餘年。無如父之形愈老，母之病轉篤。今也罔極之悲既興，風木之恨更切。思殉親於九地，用情恐傷太過，聊守制以三年。讀禮自愧未深，特築室於場，盡寸心而撫幼弟。依靈致奠，憶笑語而想音容。君父之召雖殷，臣兒之情難釋。俟成祥之日，詣闕謝恩。皇上宏仁若天，皇后博載如地，量情赦宥。
　　太宗看罷，稱羨不已。
　　再說欽天監李淳風，夜占乾象，見妖星居於紫微垣中。次日上殿奏曰：「臣昨夜見妖星現紫微垣中，請萬歲盡除官中新進之妃。」太宗準奏，曰：「將宮中新進女子三百餘人，盡行放出，祇留才人武曌在內。」太宗又命李淳風當殿卜筮，太宗親自行禮，得天澤履第三爻。其辭曰：
　　　　眇能視，跛能履，履虎尾，咥人凶，武人為於大君。
　　李淳風奏曰：「乾，君德也，兌，少女也。少女鄰於君右。夫曰眇不可以共視，曰跛不可以共履，宜遠而不宜近之人也。若狎而玩之，是不可履而履之。譬如虎尾，必有咥人之凶。武人為於大君，將來弄權誤國，亂唐室天下，必武氏之女也。斯人現居宮中，大約面貌柔善，令人狎褻﹔心必陰惡，所謂庸違象恭者也。」太宗聽奏，默然回宮。次日，遷武才人出宮為尼，令他皈依佛教，參學性理，自然慈悲應物，方便處事，明善惡報應之說，俾作良善女子。不料武曌身雖為尼，卻與學士張昌宗、許敬宗苟合，並未持齋茹素。
　　過了一年，太宗又召李淳風，問以妖星之事。淳風奏曰：「妖星雖離禁中，但其形未化。萬歲宜修德以禳之，切不可亂誅好人。」張昌宗恐又累及武曌，密奏曰：「武與伍字異而音同。鎮北侯伍登，手握重權，素有伍娘子之稱。近聞此人以交通突厥，有謀逆之意。萬歲何不殺此人以杜後禍？況且上天垂象以示萬歲，宜乘其未動而先滅之，免生後禍。」太宗即下詔伍登來京，誣以謀逆之罪，斬之於市。下詔曰：「如有保留伍登者，同逆擬罪。」是日，日色慘淡，大風亂吹，大臣疾首不敢言，國人共傷之。張昌宗奏曰：「謀逆之人，妻子同誅。」太宗點首，即差衛兵往雁門關，殺其全家。是夜，太宗入宮，怏悒不樂。次日，命收伍登屍首，葬之以禮，封其墓曰：「鎮北侯伍登。」
　　再說諶于飛送了伍登起程，伍登以家事託之曰：「侄奉天子召進京，修藩臣之節，大約三四月可回。衙中一應事務，求叔父料理。」于飛唯唯而應。過了半月，于飛入內衙，對夫人曰：「公子伍烈，今年流年不利，我欲同他往五臺山進香，以免災禍，大約數日可回。」夫人命軍士數十人，護從于飛而行。到了五臺山，重與靖松、大杲、介庵談論，忽有雁門關中將軍，差人報曰：「主將被誅，夫人與全家被殺。求師爺保公子遠走勿回。」于飛即命從人散去，同公子伍烈民服而行。走回湖廣，匿於大悟山中。後來于飛以女妻之，生三子，曰玉，曰瓊，曰玖，皆顯官。此是後話不表。
　　再表木蘭聞伍登死於武氏之禍，傷感不已。聞于飛回，往見焉。問曰：「吾師受喪吾之託，北遊數年，可謂信矣。既見五臺山諸君，學必有進焉，弟子願受教。」于飛曰：「子何好學之甚也。吾聞心易於陳氏之子矣。《易》曰：近取諸身，乾為首，坤為腹，震為足，艮為手是也。若內取諸心，聖人能行之而不言，陳氏之子能言之而不能行，子庶幾勉之。夫聖人剛而不屈，其德配乾﹔利萬物而不息，其德配坎﹔靜而莫之能感，其德配艮﹔動萬物而各遂其生，其德配震﹔氣安而舒，天下順之，其德配巽﹔虛而明不私照，其德配離﹔博厚配坤﹔滋萬物而不姑息，其德配兌。放之則彌六合，卷之則退藏於密，此聖人之易也。夫物芸芸，各歸復其根，象帝之先，此老氏之易也。寂然不動，無為無化，擾而不驚者，此釋氏之易也。有諸內者形諸外，孝則必忠，故不欺，得乾之道也。慈則必讓，故不爭，得坎之道也。知恥者必廉，故不貪，得艮之道也。仁者必公，故不私得，震之道也。弟者必和，故不怨，巽之道也。禮者必明，故不疑，離之道也。信者必寬，故不憂，坤之道也。義者必斷，故不懼，兌之道也。」
　　木蘭曰：「君子不患不及，而患太過。敢問太過之極若何？」于飛曰：「至孝近於儒，至忠近於愚，慈近於悲，讓近於侮，廉近於貧，恥近於退，仁近於過，恭近於勞，弟近於桑，和近於流，禮近於亂，明近於暗，信近於執，寬近於擾，義近於殺，斷近於猛，此太過之極也。若極而又極，則其品愈下，姦惡不可勝道矣。不偏不倚，惟聖者能之。」
　　木蘭曰：「懼其太過而抑之，當如之何？」于飛曰：「孝宜敬，忠宜諍，慈宜教，讓宜嚴，廉宜守，恥宜強，仁宜勇，恭宜辨，弟宜執，和宜介，禮宜節，明宜渾，信宜權，寬宜理，義宜武，斷宜文。」木蘭曰：「聖人之道，一而已矣。若是乎，目之多歟？」于飛曰：「自理而言之，則曰一。一散而為萬殊。自性而言之則曰虛，虛歸於夫有。子絕四：毋意，毋必，毋固，毋我。夫聖人之心，靜若太虛，何意、固、必、我之有？以我言之，即絕字、毋字亦著不上。」木蘭曰：「弟子聞之：至忠不容於國，至孝不容於家，清士不容於野，達人不容於世。吾是以憂之，吾子將何以教我焉？」于飛曰：「惟忠也而後不容於國，孝也而後不容於家，清也而後不容於野，達也而後不容於世。吾以樂吾之樂焉，吾將何以教子焉？」木蘭再拜而退。欲知後事如何，再聽下文分解。
