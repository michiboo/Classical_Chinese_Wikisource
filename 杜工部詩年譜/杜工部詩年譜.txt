　　騷人雅士，同知祖尚少陵，同欲模楷聲韻，同苦其意律深嚴難讀也。
　　余謂，少陵老人初「不事艱澁，左隠以病人」，其平易處有賤夫老婦所可道者，至其深純宏妙、千古不可追跡，則序事穏實、立意渾大、遇物「寫」難狀之景，紓情「出」不説之意，借古的確，感時深逺，若江海浩溔（溔，以沼切，大水貌），風雲蕩汩，蛟龍黿鼉出沒其間而變化莫測；風澄雲霽，象緯回薄錯峙，偉麗細大，無不可觀。
　　離而序之，次其先後。時危平，俗媺惡，山川夷險，風物明晦，公之所寓，舒局皆可槩見，如陪公杖屨而遊四方，數百年間猶對面語，何患於難讀耶？
　　名公巨儒，譜敘注釋，是不一家，用意率過，異説如蝟。余因舊集，略加編次；古詩近體，一其先後，摘諸家之善，有考於當時事實及地理、嵗月與古語之的然者，聊注其下。若其意，律乃詩之六經，神會意得，隨人所到，不敢易而言之。
　　敘次既倫，讀之者如「親罹艱棘虎狼之慘」為可驚愕目；「見當時甿庶被削，刻轉塗炭」為可憫；「因感公之流徙，始而適，中而瘁卒。至為少年輩侮，忽以訖死」為可傷也。
　　紹興癸酉五月晦日丹丘冷齋魯訔序  
　　〖 睿宗先天元年壬子（正月改太極。五月改為延和。明皇以是年八月改元） 〗 
　　按公《志》及《傳》，皆雲「年五十九，卒於大厯五年庚戌」。《詩史》雲「開元元年癸丑，公生」。公上《三大禮賦》雲「生陛下淳樸之俗，行四十載」。公天寳十載奏賦，年三十有九，逆筭公是年生。呂汲公考公「生先天元年壬子。天寳十三載奏賦」。若十三載，公當四十三嵗矣。《唐書·宰相表》及《紀年通譜》「先天元年壬子」而《譜》以為癸丑；集祭房公，廣徳元年嵗次癸夘，而《譜》以為甲辰，皆差一年（汲公呂大防始作《詩年譜》）。 
　　〖 開元元年癸丑 〗 
　　〖 三年乙夘〗 
　　公《郾城觀公孫弟子舞劍行》雲「開元三年，余尚童稚，於郾城觀公孫舞劍器」。《年譜》以為「三年，丙辰。按公是年纔四嵗，年必有誤。」公進《鵰賦表》雲「臣素賴先人緒業，自七嵗所綴詩筆，向四十載矣，約千有餘篇」則能憶四嵗時事，不為誤也。 
　　〖 十四年丙寅 〗 
　　公初游選場。《壯遊》曰「往昔十四五，出遊翰墨場。斯文崔魏徒，以我似班揚」。
　　〖 二十三年乙亥 公年二十四 〗 
　　公作《開元皇帝皇甫淑妃豐碑》曰「嵗次乙亥十月癸未朔薨」；又曰「野老何知，斯文見托；．．．不論官閥，游、夏入文學之科；．．．」意公尚白衣。天寳十載始上《三大禮賦》起家。授河西尉或以為是年。未應稱野老，當是天寳十載辛夘。銘曰「列樹拱矣　豐碑闕然」乃知後來方立碑也。但未能考其定於何年。 
　　〖 二十五年丁丑 〗 
　　史雲「公，少不自振，客遊吳越齊趙」。故《壯遊》曰「東下姑蘇臺，巳具浮海航。到今有遺恨，不得窮扶桑。歸帆拂天姥，中嵗貢舊郷。忤下考功第，拜辭京尹堂。放蕩齊趙間，裘馬頗清狂。春登吹臺上，冬獵青丘傍」。《遊梁》亦曰「昔我游宋中，惟梁孝王都。憶與髙李輩，論文入酒壚。氣酣登吹臺，懐古視平蕪」。《昔遊》曰「昔與髙李輩，晚登單父臺」。《山腳》曰「昔我遊山東，憶戱東嶽陽。窮秋立日觀，矯首望八荒」。公居城南，嘗預京兆薦貢而考功下之。唐初考功試進士，開元二十六年戊寅春，以考功郎輕徙禮部，以春官侍郎主之。公之適齊趙，當在此嵗以前。 
　　〖 二十九年辛已 〗 
　　公有酹逺祖「晉鎮南將軍」於洛之首陽。酹文十三葉。「孫 甫 開元二十九年 嵗次辛已」 
　　〖 天寳元年壬午　公年三十一 〗 
　　「南曺小司冦，於我太夫人堂下壘土為山」之作，系雲「天寳初」。 
　　〖 六載丁亥〗　
　　公應詔退下。元結《諭友》曰「天寳六載，詔天下：有一藝詣轂下。李林甫相國命尚書省皆下之，遂賀野無遺賢」。於庭，公《上韋左相》曰「主上頃見徴，倐來欲求伸。青冥卻垂翅，蹭蹬無縱鱗」。；《上鮮于京兆》曰「獻納紆皇眷，中間謁紫宸。破膽遭前政，隂謀獨秉鈞」。正為此邪！ 
　　〖 九載庚寅紀十一月　封華嶽 〗 
　　〖 十載辛夘　公年四十 〗 
　　公奏《三大禮賦》。元稹《誌》曰「賦奏，命宰相試文，授右衛率府胄曹」。吏（《史》？）雲「公奏賦，帝竒之，命待制集賢院相試文，授河西尉，不拜。改右衛率府胄曹」。公《官定後戱贈》曰「不作河西尉，淒涼為折腰。老夫怕奔走，率府且逍遙」。《莫相疑行》曰「憶獻三賦蓬萊宮，自恠一日聲烜赫。集賢學士如堵墻，觀我落筆中書堂」。《史》、《集》皆以為「十三載」。按《帝紀》，十載行三大禮。「十三載」，未當。《郊況表》雲「臣生長，陛下淳樸之俗行四十載矣」。故知當在今嵗。原叔雲「《新書》作召試京兆府兵曹」。《新書》乃今《舊書》也。同。《除夕曲江族弟位宅守嵗》曰「四十明朝過」。《年譜》雲「《上韋左相》詩云『鳯厯軒轅紀，龍飛四十春。』《壯遊》曰『放蕩齊趙間，裘馬頗清狂。快意八九年，西歸到咸陽。』」則公歸自齊趙，乃應詔奏賦，又數年間事也（翰林王洙字原叔）。 
　　〖 十三載甲午　公年四十三 〗 
　　玄宗紀秋八月甲子朔，文部侍郎韋見素拜中書門下平章事。公《贄見韋左相》詩云「龍飛四十春」。又曰「愚蒙但隱淪」。則此詩似未獻賦前。《封西嶽賦表》雲「臣本杜陵諸生，年過四十」。又雲「蓋長安一匹夫耳。次嵗國家有事於郊廟，幸得奏賦待制於集賢，委學官試文章。再降恩澤，送隷有司叅列選序」。則此賦又在三大禮賦後，詩文以為「十二載」，未詳。紀二月丁丑，楊國忠為司空。公《表》雲「陛下元弼，克生司空，斯文不可寢巳」。則此賦當在未封西嶽前，而紀「封華岳」在九載。又當考也。 
　　〖 十四載乙未　公年四十四 〗 
　　十一月祿山反，陷河北諸郡。公有《自京赴奉先作》，注云「此年十一月作」（《集注》雲「公在率府，欲辭職，遂作。去矣。行而家屬先在奉先」。《詩史》雲「薊北反，書未聞，公巳逸身畿甸」）。 
　　〖 十五載丙申　公年四十五（是年七月肅宗即位於靈武，改元至徳） 〗 
　　祿山僣帝於東京。公在奉先，以舅氏崔十九翁為白水尉，故適白水。有《髙齋三十韻》。六月辛未，賊入潼闗，駕幸劍外。七月甲子，肅宗即位靈武。公漸北過，《彭衙行》曰「憶昔避賊初，北走經險艱。夜深彭衙道（馮翊界），月照白水山（屬同州）。少留周家窪，欲出蘆子闗」。公七月寓於鄜州，有《三川觀漲》詩（鄜州屬縣）曰「我經華原來（長安北）」，公羸服走靈武，賊得之。故《贈韋評事》詩曰「昔沒賊中時，潛與子同遊」。公沒賊中，有《九日藍田崔氏莊》以下十三首。 
　　〖 至徳二載丁酉　公年四十六 〗 
　　公春在賊中。《曲江行》曰「少陵野老吞聲哭，春日潛行曲江曲」。自正月乙夘祿山死，二月戊子肅宗次鳯翔，李光弼敗安慶緒於太原，郭子儀敗安慶緒於潼闗，又敗於永豐倉。公西走鳯翔。《達鳳翔行在》曰「西憶岐陽信，無人遂卻囬」。又曰「司隷章初覩，南陽氣巳新」。又《述懐》曰「去年潼闗敗，妻子隔絶久。今夏草木長，脫身得西走」。元微之《誌》雲「步謁肅宗行在，拜左拾遺」。《舊書》雲「自京師宵遁，赴河西謁肅宗於彭原」。《新書》雲「拜右拾遺」，非是。房琯罷相印，甫上疏「不宜免」，帝怒，詔三司推問，以張鎬言，帝解赦之。公有狀謝口勅，又有《六月十二日薦岑參諌官狀》，皆可考。《新史》雲「自是帝不甚省錄，公家寓鄜彌年，孺弱至餓死，許甫往省親」。呂汲公考雲「八月墨勅放還鄜州，有《北征詩》」。舊史雲「肅宗怒貶甫為華州司功曹」，非是。《實錄言》「御史大夫韋陟言」，當考。《北征》曰「皇帝二載秋，閏八月初吉。杜子將北征，蒼茫問家室」。《贈節度李重進》曰「青袍朝士最苦者，白頭拾遺徒步歸」。閏八月朔甲寅，賊安慶緒冦鄜畤，渭北節度使李光進戰卻之，渭北壘空，公《得北首鄜路送韋宙同谷》曰「鑾輿駐鳯翔，受詞太白腳。秋旋自鄜畤，扈從還闕贈」。《嚴賈二閣老》曰「法駕還雙闕，王師下八川。比時霑奉引，佳氣拂周旋」。十月丁夘，天子還闕，公《臘日供奉紫宸》曰「臘日常年煖尚遙，今年臘日凍全消」。十二月上皇至自蜀，以蜀郡為南京，鳯翔為西京，西京為中京。
　　〖 乾元元年戊戌　公年四十七（是嵗二月改元，復以載為年）〗　
　　春，公有《紫宸退朝口號》、《賡賈至朝大明宮》、《宣政殿晚出左掖》，又《退朝出左掖》、《直夜》、《題省中壁》等詩。
　　微之《誌》「公，左拾遺嵗餘，以直言出華州司戶，悲往事，繫曰《至徳二載，甫自京兆金光門出，歸鳯翔。乾元初，從左拾遺移華州掾，與親故別，因出此門，有悲往事》曰『近得歸京邑，移官逺（豈？）至尊。』必大臣有不樂公者」。
　　至華，《題鄭縣亭子》曰「雲斷岳蓮臨大路，天晴宮柳暗長春」。唐官儀，功曺主秋賦，公有「秋策問進士」。七月，代華牧論「殘寇狀」。上朝廷策士文。公「及冬出潼闗，東征洛陽道」。史不載。有《閿鄉姜七少府設鱠》及《湖城遇孟雲卿》、《歸劉顥宅飲宿》等詩。 
　　〖 二年巳亥　公年四十八 〗　
　　春，留東都三月。九節度之師，潰於滏水，郭子儀斷盟津，退守洛師。公有《新安吏》、《石壕吏》等詩。
　　歸華放情山水間，嘗遊伏毒寺，有《憶鄭南》曰「鄭南伏毒寺，瀟灑到江心」。《鮑公詩譜》雲「夏去華之秦」。
　　公有《秋華下苦熱》曰「七月六日苦炎蒸，對食暫餐還不能」。立秋後題曰「平生獨往願，惆悵年半百。罷官亦由人，何事拘形役」。自是有浩然志。
　　史雲「闗輔飢輙，棄官去。客秦州，貧採橡栗自給」。有《秦州二十首》曰「滿目悲生事，因人作逺遊。遲逥度隴怯，浩蕩及闗愁」。公厭秦隴要衝，人事煩夥，西南命駕，游同谷。《別贊上人》曰「天長闗塞寒，嵗莫飢凍逼。野風吹征衣，欲別向曛黒」。冬十月，《發秦州》曰「我衰更嬾拙，生事不自謀。無食思樂土，無衣思南州」。至同谷，作《七歌寓同谷》。不盈月，十二月一日《發同谷》曰「始來茲山中，休駕喜地僻，奈何廹物累，一嵗四行役」。
　　公，自京至華至秦至同谷赴劍南，凡四。
　　史曰「同谷採橡栗自給，流落劔外」。公詩云「邑有佳主人」。又曰「臨岐別數子，握手淚再滴」。非寥落而遷，殆廹於冦攘也。《送韋宙從事同谷》曰「此邦承平日，剽刼吏所羞」。又曰「古來無人地，今代橫戈矛」。當時必為羗戎所廹，但史不載，止雲「十二月，史思明冦陜州」。公度栗亭，趨劍門。《木皮嶺》曰「季冬攜童稚，辛苦赴蜀門」。《鹿頭山》曰「鹿頭何亭亭，是日慰飢渇。連山西南斷，俯見千里豁。冀公柱石姿，論道邦國活」。裴冕鎮成都，公遂卜居錦江。《成都》曰「我行山川異，忽在天一方。自古有覉旅，我何苦哀傷」。
　　〖 上元元年庚子　公年四十九 〗　 
　　裴冀公為公卜居成都西郭浣花溪。《成都記》「草堂寺，府西七里。浣花寺，三里。寺極宏麗」。公卜居，曰「浣花流水水西頭，主人為卜林塘幽」。公寓浣花，雖有江山之適，覊旅牢落之思未免，故二年之間，有《赴青城縣（成都西）》、《暫如新津》、《出成都》、《寄陶王二少尹》、《寄髙彭州》、《投簡成華兩縣諸子》等詩，栁芳厯曰「髙適乾元初刺彭公」。乾元初客秦有寄，適於彭州。上元初，適牧蜀而公乃有寄髙彭州詩。當考。 
　　〖 二年辛丑　公年五十 〗　
　　紀夏四月，劔東東川節度兵馬使叚子璋反，陷綿州。節度使李奐奔於成都。五月，劍南節度使崔光逺克東川，叚子璋伏誅。公戱作《花卿歌》曰「成都猛將有花卿，學語小兒知姓名。綿州刺史着柘黃，我卿掃除即日平。子璋髑髏血糢糊，手提擲還崔大夫。李侯重有此節度，人道我卿絶世無」。
　　《舊唐傳》雲「梓州刺史叚子璋反，以兵攻東川。節度使奐髙適率州兵與西川節度使崔光逺攻子璋，斬之西川。牙將花驚定者，恃勇，既誅子璋，大掠東蜀」。
　　《新史》雲「梓屯將叚子璋反。適從崔光逺討斬之，而光逺兵不戢，遂大掠。天子怒，遂以適代為西川節度」。
　　紀傳與此詩皆不同，當知公紀事為審也。
　　九月壬寅大赦。去上元號，稱元年，以十一月為嵗首，以斗所建為名。公《草堂即事》曰「荒村建子月，獨樹老夫家」。春秋變古則書之，公此意也。《年譜》與《史》雲「嚴武鎮成都，甫往依焉」。《新史》雲「上元二年冬，黃門侍郎鄭國公嚴武鎮成都，奏為節度叅謀檢校尚書工部員外郎，賜緋魚。公先赴成都，裴公為卜居浣花里」。《譜傳》，皆非是。嚴中丞枉駕見過，系雲《嚴武東川除西川勅除兩川都節制》，詩云「元戎小隊出郊坰，問栁尋花到野亭。川合東西瞻使節，地分南北任流萍」。辭意皆與傳異。
　　《詩史》雲「地誌：劍西益彭蜀，其州二十有八。劍東，梓綿劍普十州。綿為都會」。《肅宗實錄》「子璋盜綿州，改元黃龍。州曰龍安府」。《代宗實録》「武京兆少尹御史中丞賊思明阻兵京師，頗自矜大。命綿州刺史，未幾，東劍節度詔兩劍一道」。《新傳》「坐房琯貶巴州，久之遷東川」，《玉壘記》「是年崔光逺尹成都，花驚定平叚難而士卒剽掠士女，至斷腕取金。詔監軍按其罪。十二月恚死」。 
　　〖 寳應元年壬寅（上元二年九月改元年二月。四月改寳應）　公年五十一 〗 
　　武至成都，公奉和嚴中丞西城晚眺時，蜀困於調度。嚴數從公往來，《寄題杜二錦江野亭》雲「莫倚善題鸚鵡賦，何須不着鵕■〈義鳥〉冠」，公酬雲「謝安不倦登臨賞，阮籍焉知禮法疎」。
　　公結廬浣花涉三年，《草堂》曰「經營上元始，斷手寳應年」。《浣花》曰「萬里清江上，三年落日低」。
　　四月己巳，代宗即位，召武。公送嚴入朝曰「鼎湖瞻望逺，象闕憲章新。四海猶多難，中原憶老臣」。《送嚴到綿州，同登杜使君江樓》曰「歸朝送使客（節？），落景惜登臨」。
　　《詩史》「召武為太子賔客」。《傳》「還拜京兆尹，為二聖山陵橋道使，封鄭公，遷黃門侍郎」。公初與武雲「中丞」，《梓州九日贈武》曰「大夫」，此詩曰「侍郎」，《再鎮蜀》曰「上嚴鄭公」，前後自可考也。
　　《翫月呈漢中王》多在中秋七月，劍南西川兵馬使徐知道反，八月已未伏誅。公吟《射洪》曰「南京亂初定，故公欲駕梓」。至梓已重陽九日，登城。《九日奉寄嚴大夫》曰「不眠持漢節，何路出巴山」。嚴《巴嶺》答曰「昨向巴山落月時，兩鄉千里夢相思」時，嚴猶未出巴地也。秋歸成都，迎家遂徑往梓。十一月往射洪縣南，途中有作《南之通泉縣（亦梓州邑）》、《過郭代公故宅》、《陪王侍御，因登東山最髙頂，宴姚通泉，晚攜酒涪江泛舟》，皆一時作也。
　　〖 廣徳元年癸夘　公年五十二 〗 
　　《春日梓州登樓》曰「行路難，如此登樓望欲迷」。又曰「厭蜀交遊冷，思吳勝事繁，應須理舟楫，長嘯下荊門」。公巳有東下之興。公送卒員外，暫至綿，還梓州，陪章侍御宴南樓，陪章侍御惠義寺。秋，《章梓州水亭》時，公將適吳楚，留別章使君。《留後》曰「終作適荊蠻，安排用莊叟」。秋，故相房琯薨。公有《九月壬戍祭房公》文。公轉遊閬中，為閬州王使君進《論巴蜀安危表》。《警急》曰「玉壘雖傳檄，松州已解圍（系云：時，髙公適領西川節使）」時吐蕃犯塞，為中國患。公痛其猖獗，疾蜀無善將以守要害。明年武再出鎮，蜀道始安。是嵗，召補京兆功曹。不赴。 
　　〖 二年甲辰　公年五十三 〗 
　　公自梓之閬，有《閬山歌》等詩送李梓州之任，並寄章十侍御（系雲，初時罷梓州刺史。東川留後，將赴朝廷）。二公交卬正在今春。有《將赴荊南遊》，有《將赴荊南寄別李劍州遊子》曰「巴蜀愁誰語，吳門興杳然」。
　　公，時意未有所適，會嚴武復節度劔南東西川，公往依焉。贈武曰「殊方又喜故人來，重領還須濟世才。嘗恠偏禆終日待，不知旌節隔年囬」。
　　房琯薨閬州，贈一品公。《別房太尉墓》曰「他鄉復行役，駐馬別孤墳」。自閬州領妻子，《卻赴蜀山三首》曰「汩汩避羣盜，悠悠經十年。不成向南國，復作遊西川」。《將赴成都草堂途中有作先寄嚴鄭公，旋錦江贈王侍御》曰「一別星橋夜，三囬斗柄春」。亦曰「猶得見殘春」。微之《誌》曰「劔南節度嚴武，狀為工部員外郎叅謀軍事」。公《揚旗》系雲「二年夏六月，成都尹鄭公置酒公堂，觀騎士新旗幟」，曰「三州陷犬戎，但見西嶺青」。《代宗紀》曰「廣徳元年，失松維二州」。《栁芳唐厯》廼曰「糧運絶西川，節度使髙適不能軍，吐畨陷松維，保三州」。以公詩考之，當然。《武軍城早秋》曰「昨夜秋風入漢闗，朔雲邊雪滿西山。更催飛將追驕虜，莫遣沙場匹馬還」。公和曰「秋風嫋嫋動髙旌，玉帳分弓射虜營。巳收滴博雲間戍，更奪蓬婆雪外城」。
　　《遣悶》曰「胡為來幕下，只合在舟中。黃巻真如律，青袍也自公」。公放誕不樂吏檢，雖鄭公禮寛心契，無每見意。史雲「性褊躁傲誕，嘗醉登武床，瞪視曰『嚴挺之乃有此子』。武亦暴猛，外若不忤，中銜之。一日，欲殺甫及梓州刺史章彜，集吏於門，武將出，冠鈎於簾，三。左右白其毋奔。救得止，獨殺彝」。舊史不載，以公詩考之，武來鎮蜀，彛巳交印入覲。公再依武，相歡洽無恨。「恨意」，史當失之。 
　　〖 永泰元年乙巳　公年五十四 〗 
　　正月三日，《竟歸溪上有作簡院內諸公》曰「白頭趨幕府，深覺負平生」。夏四月庚寅，嚴公薨。有《哭歸櫬》詩。五月癸丑，詔定襄郡王郭英乂節度劔南。紀閏十月，劔南西山兵馬使崔旰反，冦成都。郭英乂奔於靈池，普州韓澄殺之。
　　《崔寧傳》「（寧本名旰）永泰元年，武卒，行軍司馬杜濟等請郭英乂為節度，寧亦丐大將王崇俊。朝廷次用英乂，英乂恨之，召寧。寧不敢還，英乂自將討之。寧還，攻英乂，英乂不勝，走靈池，於是劔南楊子琳起瀘州，與卭州柏貞節連和討寧。明年，詔杜鴻漸山西劍南等道副元帥，平其亂，入成都，政事一委寧，乃表貞節為卭州刺史，子琳為瀘州刺史，以和解之。大厯三年，寧來朝楊子琳，襲取成都」。
　　以公詩考之，《成都亂再至，東川相從行》曰「我行入東川，十步一囬首。成都亂罷氣蕭瑟，浣花草堂亦何有。梓州豪傑大者誰，本州從事知名久」。公歸成都，止以嚴公再鎮，《草堂》曰「昔我去草堂，蠻夷塞成都。今我歸草堂，成都適無虞。請陳初亂時，反覆乃須臾。大將赴朝廷，羣小起異圖。中宵斬白馬，盟燄氣已麤。西取卭南兵，北斷劔閣隅。布衣數十人，亦擁専城居（系云：即楊子琳、柏貞節之徒，）。賤子且奔走，三年望東吳。弧矢暗江海，難為遊五湖。不忍竟舍此，復來薙榛蕪。入門四松在，步屧萬竹疎」。《營屋》曰「愛惜已六載，茲辰去千竿」。
　　以詩訂傳，雲「大將赴朝廷，羣小起異圖」。以為嚴公，後來公無再歸草堂之跡。以為崔旰，史雲「大厯三年入朝，寧本名旰至。是賜名留其弟守成都，楊子琳乘間起瀘州，以精騎數千襲據其城，寧妾任募勇士，自將以進子琳，引去」。
　　公厭蜀思吳，下荊門，遂南下。夏，艤戎州。《燕戎州使君東樓》、《渝州候嚴六侍御》，至忠州有《燕使君姪宅》及夏泊雲安，《至十二月一日三首》「今朝臘月春意動，雲安縣前江可憐」。公巳不樂雲安，欲遷夔。趙傁以為「永泰元年四月嚴武卒；五月下忠渝；大厯元年在雲安」。與詩文皆差一年，髙常侍永泰元年正月卒，公有《聞髙常侍亡》，系雲「忠州作」，知公以永泰元年下渝忠，但草堂所紀卻是嚴公薨後事，不敢妄定，姑從舊次。
　　〖 大厯元年丙午　公年五十五 〗 
　　《題子規》曰「峽裏雲安縣，江樓翼瓦齊」。《移居夔州郭》曰「伏枕雲安縣，遷居白帝城。春知催栁別，江與放船清」。《客居》曰「西南失大將，商旅自星奔。今又降元戎，已聞動行軒」。此詩方及失大將，聞杜鴻漸出鎮，與史年亦差。暮春遷居瀼西，有《暮春題瀼西新賃草屋》五首。 
　　〖 大厯二年丁未　公年五十六 〗 
　　在夔州西閣，《立春》曰「巫峽寒江那對眼，杜陵逺客不勝悲」。《雨詩》曰「冥冥甲子雨，已度立春時」。《資治通鑑》「大厯二年正月辛亥，朔至十三日甲子，諺雲『春甲子雨，赤地千里。』」移居赤甲，有《入宅赤甲二詩》曰「卜居赤甲遷居新，兩見巫山楚水春」。三月自赤甲遷居瀼西，有《卜居暮春題瀼西新賃草屋五首》。秋又移居東屯，有《自瀼西荊扉且移居東屯茅屋四首》曰「東屯復瀼西，一種住青溪。來往皆茅屋，淹留為稻畦」。訖冬居夔 。
　　〖 大厯三年戊申　公年五十七 〗 
　　《太嵗日》曰「楚岸行將老，巫山坐復春」。時，第五弟漂泊江左，近無消息，《逺懐穎、觀等》曰「陽翟空知處，荊南近得書」。《正月中旬定出三峽》曰「自汝到荊府，書來數喚吾。頌椒添風詠，禁火卜歡娛」。公因觀在荊陽，遂發棹有將別巫峽。《贈南郷兄瀼西果園四十畝》曰「正月喧鶯末，茲辰放鷁初」。夏有《和江陵宋大少府雨後同諸公及舍弟宴書齋》。秋又不安於荊南，《舟中出南浦奉寄鄭少尹》曰「更欲投何處，飄然去此都」。是秋移居公安（荊南屬邑，府南九十里），《復東下發劉郎浦》（《十道志》「在荊州」）曰「掛帆早發劉郎浦，疾風飄飄昏亭午」。《曉發公安》（系云：數月憩息此縣）。《泊岳陽城下（巴陵郡）》曰「岸風飜夕浪，舟雪灑寒燈」。則冬在岳陽矣。 
　　〖 大厯四年已酉　公年五十八 〗 
　　《陪裴使君登岳陽樓》曰「雪岸叢梅發，春泥百草生。敢違漁父問，從此更南征」。公將適潭。《詩譜》雲「此年春，自岳陽至潭」。遂如衡，畏熱復逥。夏將如襄陽，秋將歸秦，皆不果，卒留潭。自是《率舟居詠懐》及《上水遣懐》及《銅官渚守風》，皆自岳陽入潭時作。蓋自岳之潭，之衡為上水，而自衡囬潭為順水。詩皆可考 
　　〖 五年庚戌　公年五十九 〗 
　　春，去潭至衡。《清明》曰「著處繁華憐是日，長沙千人萬人出」。則公在潭至夏。
　　「湖南兵馬使」臧玠殺其「團練使」崔灌。又，是嵗，湖南將王國良反，及西原蠻冦州縣，故公益南至衡山縣。《謁文宣新學堂，呈陸宰》及《入衡州》備述臧玠等亂，末雲「橘井舊地宅，仙山引舟航。此行厭暑雨，厥土聞清涼。諸舅割符近，開緘書札光。」橘井在郴州，諸舅謂崔偉。前有《送二十三舅錄事之楊郴州》詩，公將往依焉。
　　公又至耒陽（州東南），遊岳祠。大水遽至，涉旬不得食，《聶耒陽以公阻水，致酒肉療饑荒，江詩得代懐，興盡本韻至縣呈聶令》。傳雲「令嘗饋牛■〈炙，肉代火〉白酒大醉一夕，卒」。王彥輔辯之為「詳以詩考之，公在耒陽畏瘴癘，是夏賊當巳平，乃沿湘而下」，故《囬棹之什》曰「衡岳江湖大，蒸池疫癘偏（羅含湘中記蒸水注湘）」，又「順浪飜堪倚，囬帆又省牽」。《登舟將適漢陽》曰「春宅棄汝去，秋帆催客歸」。又《暮秋將歸秦，留別湖南幕府親友》，則秋巳還潭，暮秋北首，其卒當在潭岳之間，秋冬之交。元微之《誌》雲「子美之孫嗣業，啓子美之柩，襄祔事於偃師，途次於荊，拜余為誌，辭不能絶。其畧雲『扁舟下荊楚，竟以寓卒旅。殯』」。岳陽呂汲公《年譜》雲「大厯五年庚戌，是年夏，還襄漢，卒於岳陽」。以詩考之，大畧可見。傳言「卒於耒陽」，非也。汲公雲「是夏」，亦非也。今《九域志》「衡州有公墓」，又未知信然，或附會邪。
