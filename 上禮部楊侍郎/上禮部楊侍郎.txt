
郢匠掄材日，轅輪必盡呈。
敢言當一幹，徒欲隸諸生。
末學慙鄒魯，深仁錄弟兄。
餘波知可挹，弱植更求榮。
績媿他年敗，功期此日成。
方因舊桃李，猶冀載飛鳴。
道淺猶懷分，時移但自驚。
關門驚暮節，林壑廢春畊。
十里嵩峯近，千秋潁水清。
煙花迷戍谷，墟落接陽城。
渺默思鄉夢，遲迴知己情。
勞歌終此曲，還是苦辛行。

