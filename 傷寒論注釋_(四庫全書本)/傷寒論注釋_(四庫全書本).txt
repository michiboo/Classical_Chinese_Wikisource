　　欽定四庫全書　　　　　子部五
　　傷寒論注釋　　　　　　醫家類
　　提要
　　〈臣〉等謹案傷寒論注釋十卷附傷寒明理論三卷論方一卷傷寒論十卷漢張機撰晉王叔和編金成無已註明理論三卷論方一卷則無已所自撰以發明機説者也機字仲景南陽人嘗舉孝㢘建安中官長沙太守叔和髙平人官太醫令無已𦕅攝人生於宋嘉祐治平間後𦕅攝地入於金遂為金人至海陵王正隆丙子年九十餘尚存見開禧元年歴陽張孝忠跋吳勉學刻此書題曰宋人誤也傷寒論前有宋髙保衡孫奇林億等校上序稱開寳中節度使髙繼沖曽編録進上其文理舛錯未能考正國家詔儒臣校正醫書今先校定傷寒論十卷總二十二篇合三百九十七法除重複定有一百一十三方〈案一十三原本誤作一十二今改正〉今請頒行又稱自仲景於今八百餘年惟王叔和能學之云云而明方有執作傷寒論條辨則詆叔和所編與無巳所注多所改易竄亂併以序例一篇為叔和偽托而刪之
　　國朝喻昌作尚論篇於叔和編次之舛序例之繆及無巳所注林億等所校之失攻擊尤詳皆重為考定更其錯簡自謂復長沙之舊本其書盛行於世而王氏成氏之書遂㣲然叔和為一代名醫又去古未逺其學當有所受無巳於斯一帙研究終身亦必深有所得似未可槩從屏斥盡以為非夫朱子改大學為一經十傳分中庸為三十三章於學者不為無禆必以為孔門之舊本如是則終無確證可凴也今大學中庸列朱子之本於學官亦列鄭元之本於學官原不偏廢又烏可以後人重定此書遂廢王氏成氏之本乎無巳所作明理論凡五十篇論方一卷凡二十方於君臣佐使之義闡發尤明嚴器之序稱無巳撰述傷寒義皆前人未經道者指在定體分形析證若同而異者明之似是而非者辨之釋戰慄有內外之診論煩燥有隂陽之別讝語鄭聲令虛實之灼知四逆與厥使淺深之類明云云其推挹甚重張孝忠跋亦稱無巳此二集自北而南先以紹熙庚戌得傷寒論注十卷於醫士王光廷家後守荊門又於襄陽訪得明理論方四卷因為刋板於郴山則在當時固已深重其書矣乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀
　　傷寒論注釋序
　　夫傷寒論葢祖述大聖人之意諸家莫其論擬故晉皇甫謐序甲乙鍼經雲伊尹以元聖之才撰用神農本草以為湯液漢張仲景論廣湯液為十數卷用之多驗近世太醫令王叔和撰次仲景遺論甚精皆可施用是仲景本伊尹之法伊尹本神農之經得不謂祖述大聖人之意乎張仲景漢書無傳見名醫錄雲南陽人名機仲景乃其字也舉考㢘官至長沙太守始受術於同郡張伯祖時人言識用精微過其師所著論其言精而奧其法簡而詳非淺聞寡見者所能及自仲景於今八百餘年惟王叔和能學之其間如葛洪陶景胡洽徐之才孫思邈輩非不才也但各自名家而不能修明之開寳中節度使髙繼沖曽編録進上其文理舛錯未嘗考正歴代雖蔵之書府亦闕於讐校是使治病之流舉天下無或知者國家詔儒臣校正醫書臣竒續被其選以為百病之急無急於傷寒今先校定張仲景傷寒論十卷總二十二篇證外合三百九十七法除複重定有一百一十二方金請頒行太子右贊善大夫臣髙保衡尚書屯田員外郎臣孫竒尚書司封郎中秘閣校理臣林億等謹上註解傷寒論序












　　傷寒論注釋序
　　夫前聖有作後必有繼而述之者則其教乃得著於世矣醫之道源自炎黃以至神之妙始興經方繼而伊尹以元聖之才撰成湯液俾黎庶之疾疚咸遂蠲除使萬代之生靈普𫎇拯濟後漢張仲景又廣湯液為傷寒卒病論十數卷然後醫方大備茲先聖後聖若合符節至晉大醫令王叔和以仲景之書撰次成敘得為完帙昔人以仲景方一部為衆方之祖葢能繼述先聖之所作迄今千有餘年不墜於地者又得王氏闡明之力也傷寒論十卷其言精而奧其法簡而詳非寡聞淺見所能𧷤究後雖有學者又各自名家未見發明㒒忝醫業自㓜徂老躭味仲景之書五十餘年矣雖粗得其門而近升乎堂然未入於室常為之慊然昨者邂逅聊攝成公議論該博術業精通而有家學注成傷寒十卷出以示㒒其三百九十七法之內分析異同彰明隠奧調陳脈理區別隂陽使表裏以昭然俾汗下而灼見百一十二方之後通明名號之由彰顯藥性之主十劑輕重之攸分七精製用之斯見別氣味之所宜明補瀉之所適又皆引內經旁牽衆說方法之辨莫不允當實前賢所未言後學所未識是得仲景之深意者也昔所謂慊然者今悉達其奧矣親覿其書誠難黙黙不揆荒蕪聊序其略時甲子中秋日洛陽嚴器之序









