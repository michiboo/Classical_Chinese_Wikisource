　　欽定四庫全書　　　　　集部六
　　翠渠摘稿　　　　　　　別集類五〈明〉
　　提要
　　〈臣〉等謹案翠渠摘稿七巻補遺一巻明周瑛撰瑛字梁石自號蒙中子又號翠渠莆田人成化己丑進士官至四川右布政使事蹟具明史儒林傳所著詩文集曰翠渠類稿此本乃其門人林近龍選録付梓故曰摘稿鄭岳撰瑛傳稱其文章渾厚雅健詩格調髙古瑛亦嘗作絶句雲老去歸平澹時人或未知則其自命固不在以繁音縟節務諧俗耳矣朱彝尊明詩綜沈徳潛明詩別裁集鄭王臣莆風清籟集並載瑛履霜操樂府稱其言怨而不怒足正昌黎之失此集中乃未收之或近龍選録之時去取失當誤佚之歟末附説三篇序一篇詩十八首共為一巻乃康熙戊子其七世孫維鑣於家乘中鈔出以補摘稿所遺者其八世孫成又於雍正壬子求得瑛自撰誌銘補録於後張詡陳獻章行狀稱瑛為陳獻章門人而成力辨其非是以二人之集考之葢始合而終暌者詡與成之説皆各執其一偏雲乾隆四十四年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　　〈臣〉　陸　費　墀







