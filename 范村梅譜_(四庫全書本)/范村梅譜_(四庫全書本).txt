　　欽定四庫全書
　　范村梅譜
　　宋　范成大　撰
　　梅天下尤物無問智賢愚不肖莫敢有異議學圃之士必先種梅且不厭多他花有無多少皆不繋重輕余於石湖玉雪坡既有梅數百本比年又於舍南買王氏僦舍七十楹盡拆除之治為范村以其地三分之一與梅吳下栽梅特盛其品不一今始盡得之隨所得為之譜以遺好事者
　　江梅遺核野生不經栽接者又名直腳梅或謂之野梅凡山間水濱荒寒清絶之趣皆此本也花稍小而疎瘦有韻香最清實小而硬
　　早梅花勝直腳梅吳中春晩二月始爛漫獨此品於冬至前已開故得早名錢塘湖上亦有一種尤開早余嘗重陽日親折之有橫枝對菊開之句行都賣花者爭先為竒冬初所未開枝寘浴室中薫蒸令拆強名早梅終瑣碎無香余頃守桂林立春梅已過元夕則見青子皆非風土之正杜子美詩云梅蘃臈前破梅花年後多惟冬春之交正是花時耳
　　官城梅吳下圃人以直腳梅擇他本花肥實美者接之花遂敷腴實亦佳可入煎造唐人所稱官梅止謂在官府園圃中非此官城梅也
　　消梅花與江梅官城梅相似其實圓小鬆脆多液無滓多液則不耐日乾故不入煎造亦不宜熟惟堪青噉比梨亦有一種輕鬆者名消梨與此同意
　　古梅㑹稽最多四明吳興亦間有之其枝樛曲萬狀蒼蘚鱗皴封滿花身又有苔鬚垂於枝間或長數寸風至緑絲飄飄可玩初謂古木乆歴風日致然詳考㑹稽所産雖小株亦有苔痕蓋別是一種非必古木余嘗從㑹稽移植十本一年後花雖盛發苔皆剝落殆盡其自湖之武康所得者即不變移風土不相宜㑹稽隔一江湖蘇接壤故土宜或異同也凡古梅多苔者封固花葉之眼惟鏬隙間始能發花花雖稀而氣之所鍾豐腴妙絶苔剝落者則花發仍多與常梅同去成都二十里有臥梅偃蹇十餘丈相傳唐物也謂之梅龍好事者載酒遊之清江酒家有大梅如數間屋傍枝四垂周遭可羅坐數十人任子嚴運使買得作凌風閻臨之因遂進築大圃謂之盤園餘生平所見梅之竒古者惟此兩處為冠隨筆記之附古梅後
　　重葉梅花頭甚豐葉重數層盛開如小白蓮梅中之竒品花房獨出而結實多雙尤為瑰異極梅之變化工無餘巧矣近年方見之蜀海棠有重葉者名蓮花海棠為天下第一可與此梅作對
　　緑萼梅凡梅花紂蒂皆綘紫色惟此純緑枝梗亦青特為清髙好事者比之九疑僊人萼緑華京師艮嶽有萼緑華堂其下專植此本人間亦不多有為時所貴重吳下又有一種萼亦微緑四邊猶淺綘亦自難得
　　百葉緗梅亦名黃香梅亦名千葉香梅花葉至二十餘瓣心色微黃花頭差小而繁宻別有一種芳香比常梅尤穠美不結實
　　紅梅粉紅色標格猶是梅而繁宻則如杏香亦類杏詩人有北人全未識渾作杏花看之句與江梅同開紅白相映園林初春絶景也梅聖俞詩云認桃無緑葉辨杏有青枝當時以為著題東坡詩云詩老不知梅格在更看緑葉與青枝蓋謂其不韻為紅梅解嘲雲承平時此花獨盛於姑蘇晏元獻公始移植西岡圃中一日貴游賂園吏得一枝分接由是都下有二本嘗與客飲花下賦詩云若更開遲三二月北人應作杏花看客曰公詩固佳待北俗何淺耶晏笑曰傖父安得不然王琪君玉時守吳郡聞盜花種事以詩遺公曰館娃宮北發精神粉瘦瓊寒露蘂新園吏無端偷折去鳯城從此有雙身當時罕得如此比年展轉移接殆不可勝數矣世傳吳下紅梅詩甚多惟方子通一篇絶唱有紫府與丹來換骨春風吹酒上凝脂之句
　　鴛鴦梅多葉紅梅也花輕盈重葉數層凡雙果必並蔕惟此一蔕而結雙梅亦尤物
　　杏梅花比紅梅色微淡結實甚匾有斕斑色全似杏味不及紅梅
　　蠟梅本非梅類以其與梅同時香又相近色酷似蜜脾故名蠟梅凡三種以子種出不經接花小香淡其品最下俗謂之狗蠅梅經接花疎雖盛開花常半含名磬口梅言似僧磬之口也最先開色深黃如紫檀花宻香穠名檀香梅此品最佳蠟梅香極清芳殆過梅香初不以形狀貴也故難題詠山谷簡齋但作五言小詩而已此花多宿葉結實如垂鈴尖長寸餘又如大桃奴子在其中
　　後序
　　梅以韻勝以格髙故以橫斜疎瘦與老枝恠竒者為貴其新接穉木一嵗抽嫩枝直上或三四尺如酴醿薔薇輩者吳下謂之氣條此直宜取實規利無所謂韻與格矣又有一種糞壤力勝者於條上茁短橫枝狀如棘針花宻綴之亦非髙品近世始畫墨梅江西有楊補之者尤有名其徒倣之者實繁觀楊氏畫大畧皆氣條耳雖筆法竒峭去梅實遠惟廉宣仲所作差有風致世鮮有評之者余故附之譜後










　　范村梅譜
