意智未成百不解，見人富貴亦心愛。
等閒對酒呼三達，屠羊殺牛皆自在。
放心為樂笙歌攢，壯氣激作風霜寒。
廚中玉饌盈金盤，方丈厭見嫌不餐。
飛鷹躍馬實快性，唇腐齒爛空巑岏。
豈期福極翻成禍，禍成身誅家亦破。
昨朝惆悵不如君，今日悲君不如我。
否泰交加無定主，嬾學風雲戢翎羽。
綠酒清琴好養生，出將入相無心取。
三五圖書舊揣摩，五千道德新規矩。
