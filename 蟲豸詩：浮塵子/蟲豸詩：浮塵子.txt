可歎浮塵子，纖埃喻此微。
寧論隔紗幌，並解透綿衣。
有毒能成痏，無聲不見飛。
病來雙眼暗，何計辨雰霏。
乍可巢蚊睫，胡為附蟒鱗。
已微於蠢蠢，仍害及仁人。
動植皆分命，毫芒亦是身。
哀哉此幽物，生死敵浮塵。
但覺皮膚憯，安知瑣細來。
因風吹薄霧，向日誤輕埃。
暗齧堪銷骨，潛飛有禍胎。
然無防備處，留待雪霜摧。
