　　欽定四庫全書　　　　　集部四
　　提要
　　尊白堂集六卷　　　　別集類三〈宋〉
　　臣等謹案尊白堂集六卷宋虞儔撰儔字夀老寜國人隆興初入太學舉進士累官兵部侍郎奉祠卒其行事不見於宋史而志乗所載頗詳始為績溪令即以治行被薦遷監察御史搏擊權貴朝廷肅然為浙東提刑徙知湖州值嵗祲推行荒政所全活甚衆蓋亦不徒以文學見長者集中有使北回上殿劄子是又嘗銜命使金考金史交聘表泰和元年三月乙亥宋試刑部尚書虞儔泉州觀察使張仲舒等來報謝即其事也儔慕白居易之為人以尊白名堂並以名集其讀白樂天詩云大節更思公出處寥寥千載是吾師生平志趣可以想見故所作韻語類皆明白顯暢不事藻飾其真樸之處頗近居易而粗率流易之處亦頗近居易蓋心摹手追與之俱化長與短均似之也然如除日獄空春蠶行及勸農禱雨喜雨諸篇愷切慈祥詞意懇到足以驗其心勞撫字固不當僅求之吟詠間矣集中古文僅存制誥劄子二體已不免多所散佚而辭命溫雅議論詳明於當時廢弛積𡚁言之尤切其意亦頗有所取者據陳貴誼原序集本二十四卷今従永樂大典中採掇裒次釐為詩四卷文二卷錄而存之亦所謂布帛菽粟之文雖常而不可厭者歟乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


　　原序
　　紹定己丑秋八月武岡守朝請郎虞君衡遣介奉一編書謁余序其首啟而視之曰尊白堂集乃其先人兵部侍郎諱儔字夀老所作也卷二十有二詞制奏議之卷七詩之卷十五衍雅重根柢經術緒宻思清非苟作者獨未諭尊白之意何謂也侍郎平日常曰韓魏公有醉白堂坡公有我似樂天之句此吾所不敢惟知尊之敬之故扁以為堂吁安得此長者之言哉宜其詞章粹厚不迂有樂天之遺風也唐史臣賛樂天謂其最於詩今侍郎詩亦獨到讀之者知其為莊士雅人所謂畧無杜牧之所譏者顧乃扁而尊之可謂亷於取名矣歴事三朝出藩入從始終全徳使獲盡展所藴功業克就則賡醉白之歌又將與魏同志而惜其不盡著也武岡守繼家學政和惠知其親之善顯而傳之有足嘉者抑嘗因是以觀白公之為人位不登乎丞弼功不著乎鼎彛而百世之下殊勛偉業名徳文學之彥率願尚友慨慕而不可得是其可尊者必有出於文章事業之外覧者遡其原焉可也朝請大夫權刑部尚書兼直學士院兼修玉牒官兼侍讀長樂陳貴誼序












