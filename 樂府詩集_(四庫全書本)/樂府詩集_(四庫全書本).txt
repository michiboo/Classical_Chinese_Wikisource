　　欽定四庫全書　　　　　集部八
　　樂府詩集　　　　　　　總集類
　　提要
　　〈臣〉等謹案樂府詩集一百巻宋郭茂倩輯建炎以來繫年要録載茂倩為侍讀學士郭褒之孫郭源中之子其仕履未詳本鄆州湏城人此本題曰太原葢署郡望也是集總括厯代樂府上起陶唐下迄五代凡郊廟歌辭十二巻燕射歌辭三巻鼓吹曲辭五巻橫吹曲辭五巻相和歌辭十八巻清商曲辭八巻舞曲歌辭五巻琴曲歌辭四巻雜曲歌辭十八巻近代曲辭四巻雜歌謡辭七巻新樂府辭十一巻其解題徴引浩博援據精審宋以來考樂府者無能出其範圍每題以古辭居前擬作居後使同一曲調而諸格畢備不相沿襲可以藥剽竊形似之失其古辭多前列本辭後列入樂所改得以考知孰為側孰為趨孰為艷孰為増字減字其聲辭合寫不可訓詁者亦皆題下註明尤可以藥摹擬聱牙之弊誠樂府中第一善本明梅鼎祚古樂苑曰郭氏意務博間有詩題慁列樂府如採桑則劉邈萬山見採桑人從軍行則王粲從軍詩梁元帝同王僧辨從軍江淹擬李都尉從軍張正見星名從軍詩庾信同盧記室從軍之類有取詩首一二語竄入前題如自君之出矣則鮑令暉題詩後寄行人長安少年行則何遜學古詩長安美少年之類有辭類前題原未名為歌曲如苦熱行任昉何遜但云苦熱鬬雞篇梁簡文但云鬬雞之類有賦詩為題而其本辭實非樂府若張正見晨雞髙樹鳴本阮籍詠懐詩晨雞鳴髙樹命駕起旋歸張率雀乳空井中本傅元雜詩鵲巢丘城側雀乳空井中之類亦有全不相䝉如善哉行則江淹擬魏文逰宴秋風則吳邁逺古意贈今人之類有一題數篇半為牽合如楊方合歡詩則後三首為雜詩採蓮曲則梁簡文後一首本蓮花賦中歌之類並當刪正云云其説亦頗中理然巻帙既繁牴牾難保司馬光通鑑猶病之何況茂倩斯集要之大廈之材終不以寸朽棄也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





