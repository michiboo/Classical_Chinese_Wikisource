
與子骨肉親，願言長相隨。 
況離父母傍，從我學書詩。 
同在道路間，講論亦未虧。 
為文於我前，日夕生光儀。 
行役多疾疚，賴此相扶持。 
貧賤事難拘，今日有別離。 
我去秦城中，子留汴水湄。 
離情兩飄斷，不異風中絲。 
幼年獨為客，舉動難得宜。 
努力自修勵，常如見我時。 
送我登山岡，再拜問還期。 
還期在新年，勿怨歡會遲。

