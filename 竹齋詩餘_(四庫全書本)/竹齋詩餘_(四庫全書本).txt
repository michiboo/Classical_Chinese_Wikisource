　　欽定四庫全書　　　　　集部十
　　竹齋詩餘　　　　　　詞曲類一〈詞集之屬〉提要
　　〈臣〉等謹案竹齋詩餘一巻宋黃機撰機字幾仲一雲字幾叔東陽人其事跡無可考見據詞中所註有時欲之官永興語蓋亦嘗出仕者但不知為何官耳其遊蹤則多在吳楚之間而與岳總幹以長調唱酬為尤夥總幹者岳飛之孫珂時為淮東總領兼制置使岳氏為忠義之門故機所贈詞亦皆沉欝蒼涼不復作草媚花香之語其乳燕飛第二闋乃次徐斯逺寄辛棄疾韻者棄疾亦有和詞世所傳夲賦字凡用兩韻今考機詞知前闋所用乃付字足證流俗刊刻之誤又其詞調名賀新郎此則名乳燕飛者以蘇軾此調中有乳燕飛金屋句後人因改名實一調也巻末毛晉跋惜草堂詩餘不載其一字案草堂詩餘乃南宋坊賈所編漫無鑒別徒以其古而存之故朱彛尊謂草堂選詞可謂無目其去其取又何足為機重輕歟乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









　　欽定四庫全書
　　竹齋詩餘
　　宋　黃機　撰
　　沁園春〈奉柬章史君再遊西園〉
　　問訊西園一春幾何君今再遊記流觴亭北偷拈酒戲凌雲臺上暗度詩䰗畧畧花痕差差栁意十日不來紅綠稠須重醉便功名了後白髪爭休　定誰騎鶴揚州任書放牀頭醆瓮頭況慇懃鸎燕能歌更舞輕狂蜂蝶欲去還留嵗月易忘姓名須載筆勢翩翩囘萬牛歸來晚有燭明金剪香煗珠篝
　　又〈夀〉
　　六月雲初人爭議公公無阻傷記傳飛急羽舟泛海道瀰漫白水路入沙場萬姓三軍倚公為命法有逗遛公自當君還信似崔嵬砥柱屹立瞿塘　此行陰徳難量到論定纔知滋味長看魚肥蟹健妻孥共樂酒⿰稻熟翁媼相將何以報公祝公千嵗多少人家燒夜香凌煙上更聲名凜凜冠劒堂堂
　　又〈夀〉
　　問訊梅梢小春近也花應漸開記華堂此日紅牙絲竹歡聲昨夜翠玉樽罍霧節童童金旓曳曳人自閬風𤣥圃來嬉遊處任滄波變陸刼火成灰　行天看取龍媒笑衞霍當年如此哉有筆頭文字何妨揮灑胸中兵甲解洗氛埃見說君王防秋才子便著芝泥封詔催功名事付孱顔燕石突兀雲臺
　　又〈次岳總幹韻〉
　　日過西𥦗客枕夢囘庭空放衙記海棠洞裏泥金寶斚酴醿架下油壁鈿車醉墨題詩薔薇露重滿壁飛雅行整斜爭知道向如今漂泊望㫁天涯　小桃一半蒸霞更兩岸垂楊渾未花便解貂貰酒消磨春恨星珠買笑酬答年華對面青山招之不至說與浮雲休苦遮山深處見炊煙又起知有人家
　　又〈廖總幹席上〉
　　暑風清倣梅腮漸紅麥鬚未黃恨牡丹多病醫治費巧酴醿易老㸃綴無方客裏光陰愁中意緒想美人分山水長銷凝處有龍絲墜簡來喚持觴　華堂賸貯春光粲一行珠璣時様粧更燕留輕態詞翻古調鸎嬌欲囀曲度新腔玉漏聲沈銀潢影㵼殢酒猶燒心字香歸來也判明虬永日瑞錦鴛鴦
　　又〈為潘彬州夀〉
　　問訊仙翁因勤為底來萬山中想橘邊丹井鶴尋舊約松間碧洞鹿養新茸霧節亭亭星旓曳曳導以浮丘雙玉童嬉遊處盡祥煙瑞雨霽月光風　歡聲已與天通更日夜彬江流向東定催歸有謂泥香芝撿留行無計路熟花驄入侍嚴凝密陪清燕吳水歡然相㑹逢年年裏對春如酒好酒似春濃
　　又〈送徐孟堅秩滿還朝〉
　　人物𦕈然落落曉星如君幾何有飄搖長袖工持月斧寂寥遺韻妙鼓雲和政事文章特其餘事英氣橫空時浩歌還堪笑似龍文古鼎誰復摩挲　青絲繋馬庭柯為小駐夀君金叵羅說一時偉望齊髙嶽麓二年遺愛拍滿湘波世事多端細憑商畧痛處不須言語多從今去好經從烏府躐上鑾坡
　　又〈送趙運使之江西〉
　　有美一人昔在何居今方見之儼瓊纓翠弁氣清芬只珠幢綘節光陸離兮吾道非耶世情復尒天驥昂藏不受羈還知否定曲髙和寡才大難施　行吟湘水之湄看雲巻雲舒無定姿想粲然長笑物皆有用時哉易失我亦奚為袖手旁觀何如小試欲脫嚢中失利椎君休歎正梅花將發塵滿征衣
　　八聲甘州〈為遯齋夀〉
　　問仙翁底事到人間人間足嬉遊向文邊書意詩邊著語〈闕〉滿南州逸韻髙情總似野水蕩孤舟所未能忘者藥鼎茶甌　政恐功名相混便扶搖直上龍尾螭頭想塵縁終薄歸去老莬裘有當年東鄰西舍辦雞豚相與燕春秋階庭裏兒孫袞袞飛度驊騮
　　乳燕飛〈次岳總幹韻〉
　　擊碎珊瑚樹為留春怕春欲去駛如風雨春不留兮君休問付與流鸎自語但莫賦綠波南浦世上功名花梢露政何如一笑翻金縷繫白日莫教暮　蒼頭引馬城西路趁池亭荻芽尚短梅心未苦小雨欲晴晴不定漠漠雲飛輕絮算行樂春來幾度鞭影不搖鞍小據過橫塘試把前山數雙白鷺忽飛去
　　又〈次徐斯逺韻寄稼軒〉
　　興潑元同宇喚君來浮君大白為君起舞滿斑斑功名灑淚百歲風吹急雨愁與恨憑誰分付醉裏狂歌空漫觸且休歌只倩琵琶訴人不語自語　詩成更將君自賦𣺌樓臺煙迷碧草雲連芳樹草樹那能知人意悵望關河夢阻有心事牋天天許繡帽輕裘真男子政何須紙上分今古未辦得賦歸去
　　又
　　秋意令如許怪征鞍底事匆匆翩然難駐斗帳屏圍山六曲怕見瑣窗欲暮請誰伴梧桐疎雨路入衡陽天一角更山環水繞無重數客易〈闕〉便難阻　相思纔信相思苦省疎狂迷歌殢酒把人輕誤問取歸期何日是指㸃庭前幽樹定冷蕋疎花將吐此去西風吹㕍過家身心別後安平否聊慰我至誠處
　　摸魚兒
　　惜春歸送春惟有亂紅撲䔩如雨亂紅也怨春狼藉搵得淚痕無數腸㫁處更喚起瓊鵲催發長亭路征鞍難駐但脈脈含顰嗔人底事剛愛逐春去　闌干憑芳草斜陽凝竚愁連滿眼煙樹⿱鬆不理金釵溜鸞鏡一奩香霧花誰主悵玉容寂寞〈闕〉　春知否單衣嬾卸任門外東風流鸎聲裏盡日攪飛絮
　　水龍吟
　　晴江袞袞東流為誰流得新愁去新愁都在長亭望際扁舟行處歌罷翻香夢回呵酒別來無據恨荼䕷吹盡櫻桃過了便只恁成孤負　須信情鍾易感數良辰佳期應誤才髙自歎綵雲空詠凌波謾賦團扇塵生吟牋淚漬一觴慵舉但丁寧雙燕明年還解寄平安否
　　喜遷鸎〈香風亭上〉
　　平湖百畝種滿湖蓮葉遶堤楊栁冉冉波光輝輝煙影空翠濕霑襟袖靜愜鄰雞啼午煗逼沙鷗眠晝西園路更紅塵不㫁蝶酣蜂瘦　知否堪畫處野薺蕪菁罥地鋪茵繡桃李陰邊桑麻樷裏斜矗酒帘誇酒竹寺小依山趾茅店平窺津口春又晚正香風有客倚闌搔首
　　木蘭花慢〈次岳總幹韻〉
　　歎鏡中白髪元不向酒邊栽奈詩習未除客愁易感䞉要安排浮名任他有命怕青山頗怪不歸來出屋長松招鶴繞渠流水行盃　浪驅羸馬踏江淮幽夢苦相催甚狹路𡼲崎雄心突兀誰忍徘徊此事正煩公等笑曹劉只合作輿臺我自人間屈曲青雲有眼休囘
　　又〈夀〉
　　政邊塵滿野問誰與作堅城有老子行年平頭六十無限聲名向來試陳大畧便羣兒啁唽耳邊鳴爭識䂓模先定破羌終屬營平　吾心惟有忠誠羞媚嫵做逢迎謂干戈鋒鏑動關民命此不宜輕聽渠自分勇怯奈何他天理若持衡只把從前不殺也應換得長生
　　又〈次岳總幹韻〉
　　問功名何處算只合付悠悠怕僮僕揶揄長年為客楚尾吳頭春來故園漸好似不應不醉把春休賸買蔞蒿荻筍河豚已上漁舟　人間大半隻閒愁蓑笠夢汀州向桃杏花邊招邀同社秉燭來遊連臺聽渠抝倒更麯生元不厭誅求世事翻雲覆雨滿懷何止離憂
　　又
　　亶文王前子自不與世人同況地望既華天資更偉雲驥行空年少才名蜚動泛星槎曾到廣寒宮桂子香濃秋月桃花浪煖春風　神仙之說朦朧鉛與汞亦何功政磐石規模維城事業倚重周宗休要碧油紅斾趁黒頭時節做三公堂上雙親未老穩看金紫重重
　　滿江紅
　　呀鼓聲中又妝㸃千紅萬綠春試手銀花影粲雪梅香馥歸夢不知家近逺飛帆正掛天西北記年時歌舞綺羅樷憑誰續　煙水迥雲山簇勞悵望傷追琢把蛛絲鵲喜意〈闕〉占卜月正圓時羞獨照夜偏長處憐孤宿悔從前輕被利名牽征塵撲
　　又
　　萬竈貔貅便直欲埽清闋洛長淮路夜亭警燧曉營吹角綠鬢將軍思下馬黃頭奴子驚聞鶴想中原父老已心知今非昨　狂鯢剪於菟縳單于命春氷薄政人人自勇翹關還槊旗幟倚風飛電影戈鋌射月明霜鍔且莫令榆栁塞門秋悲搖落
　　又
　　雲暗山昏西風撼一天悲雨隱君問短牆修竹故園何處九月江南無雁到素書封了誰傳與待從頭𢬵卻把心寛還如故　吳姬唱燕姬舞持玉斚溫瓊醑悵人生歡㑹一年幾許莫上小樓髙處望樓前詰曲來時路便直須疋馬兩蒼頭東歸去
　　酹江月
　　春愁幾許似春雲藹藹連空無數〈闕〉　眉尖偏易得沒箇因由分付楊栁煙濃海棠花暗綠漲檣頭路小樓應是有人和淚凝竚　長記寶軸妝成鴛鴦繡嬾輕笑歌金縷香雪精神依舊否風月誰憐虛度帶減衣寛十分顦顇兩下平分取黃昏可更子規聲碎煙塢
　　又
　　東籬成趣有西風解事催開樷菊碎摺黃金誰試手一一清香堪掬露濕涼輕霞凝寒重秀發如新沐宮妝勻就豈知紅紫麄俗　因念昔日淵明微官不受歸伴花幽獨彈壓秋光三徑裏濁酒牀頭初熟飲劇腸寛醉深吻燥更把綸巾漉此翁無恙喚渠同醉舩玉
　　水調歌頭〈為施少儀作〉
　　此日足可惜心事正崔嵬江淮踏遍經嵗相識定誰來每向酒邊長歎更向花邊長笑意慮叵能猜邂逅忽相遇有客在塵埃　脫儒冠著武弁太多才筆墨爭似鉤㦸容易到雲臺餘子何須轉手便把平生胷臆勇去莫徘徊事業上金石人世自懽哀
　　又〈次下洞流盃亭作〉
　　金篆鏁岩穴玉斧鑿山湫飛泉濺沫無數六月自生秋夭矯長松千嵗上有冷然天籟清響眇難收亭屋創新觀客鞅棹還留　推名利付飄瓦寄虛舟烝羔醸秫醅瓮戢戢蟻花浮喚取能歌能舞椉興擕將髙處盃酌薦崑球徑醉雙〈闕〉　白眼視庸流
　　六州歌頭〈岳總幹櫽括上吳荊州啟以此腔歌之因次韻〉
　　百年忠憤無淚灑江濆曹劉事埋露草鏁煙榛哭英魂此恨有誰知者時把劒頻看鏡徒自苦拳破裂眼眵昏從古時哉去速鄹人子反袂傷麟望家山何在袞袞已鞶纓欲剗還生猛堪驚　膏肓危病寧有藥鍼七具獻無門荊州啟條舊畫漢將軍不已存便合嚢封去倉庾地尚間關此不用心漫有恐無幹人世懽哀數耳天或者又假人言又一番春盡髙栁暗如雲夢斷重閽
　　又〈次岳總幹韻〉
　　將軍何日去築受降城三萬騎𧴀貅虎戮鯢鯨洗滄溟試上金山望中原路平於掌百年事心未語淚先傾若若纍纍印綬偏安久大義誰明倚危欄欲徧江水亦吞聲目㫁蘋汀海門清　停盃與問焉用此手雖〈闕〉積如京波神怒風浩浩勃然興捲龍腥似把渠忠憤伸懇請翠華巡呼壯士挽河漢蕩攙搶長算直須先定如細故休苦縈縈正清愁滿抱鷗鷺卻多情飛過郵亭
　　永過樂〈章史君席上〉
　　別院春深華堂晝永嘉讌初啓翠玉樽罍紅牙絲管睡鴨沉煙裏弄晴雲態行空絮影漠漠似飛如墜最多情紫緜團就錯落亂星流地　史君自有元龍豪氣喚客且休辭醉蝶困蜂酣燕嬌鸎奼懽意濃如此侃其笑語止乎禮義衣佩細紉蘭芷遙歸去殘更欲盡曉鴉又起
　　傳言玉女〈次岳總幹韻〉
　　日薄風柔池面欲平還皺紋楸玉子磔磔敲春晝衾繡半捲花氣濃薰香獸小團初試轆轤銀甃　夢斷陽臺甚情懷似病酒鳯奩羞對比年時更瘦雙燕乍歸寄與綠牋紅豆𨚗堪又是牡丹時候
　　清平樂
　　西園啼鳥畱得春多少客裏情懷無日好愁損連天芳草　博山灰冷香殘微風吹滿銀箋卓午花陰不動一雙蝴蝶團圞
　　又〈東邢宰〉
　　曉窗晴日一㸃黃金橘萬事如毛隨日出多少人間頭白　未春長恨春遲春來生怕春歸辦取羯天簫鼓莫教姑負荼䕷
　　又〈為繆推官夀　清容繆之亭名也〉
　　煙融雨膩春去三之二了卻蘭亭修禊事判與仙翁一醉　方壺日月偏長清容花草吹香辨取此身強健功名飽看諸郎
　　又〈夀林守〉
　　釵頭蝴蝶趁舞梅邊雪酒瀉黃縢光奪月嵗嵗年年蕉葉　邊城鸎喚春來沙場馬到秋肥脫卻熊韜虎略換渠金甲牙旗
　　又
　　風韶煙膩春事三之二說與人生行樂耳富貴古來如此　西園已有心期姚黃魏紫開時纎指金荷㶑灔香唇銀燭參差
　　又〈江上重九〉
　　西風獵獵又是登髙節一片情懷無處說秋滿江頭紅葉　誰憐鬢影淒涼新來更㸃吳霜孤負萸囊菊琖年年客裏重陽
　　眼兒媚
　　粉牆朱閣映垂楊晴綠小池塘東風颺㬉單衣初試晝日偏長　⿱鬆兩鬢飛雲影鈿合未梳妝闌干側畔閒拋荔子驚散鴛鴦
　　又
　　東風挾雨苦無端惻惻送輕寒𨚗堪更向湘灣六六淺處留船　詩䰗酒戲成孤負春事已闌珊離愁都在落花枝上杜宇聲邊
　　又
　　莫嗔日日話思歸歸也卻便宜東鄰招茗西鄰喚酒一笑開眉　人生萬事無縁足待足是何時妻能紡績兒能耕穫未必寒飢
　　謁金門
　　風又雨牆外落紅無數人不歸來春不住佳期還已誤細細一團愁緒薄倖疎狂何處化作青鸞飛得去問
　　天天亦許
　　又
　　風雨後枝上綠肥紅瘦樂事參差團不就一春如病酒樓外煗煙楊栁憶得年時㩦手燕子雙雙來未久頗
　　知人意否
　　又
　　愁萬疊春在雨條煙葉翠袖倚風寒霎霎傍闌看乳鴨何處一聲啼鴂架上荼䕷欲雪繡被薰香香未歇可
　　憐音信絶
　　又〈夀何令〉
　　冬十月記取生申時節梅傍小春融綘雪淺寒猶未卻且醉笙歌蕉葉富貴不須頻說國太夫人頭半白看
　　君金印曄
　　又〈秋晚　蕙花為賦〉
　　秋向晚秋晚蕙根猶煗碧染羅裙湘水淺羞紅微到臉窣窣繡簾圍遍月薄霜明庭院妝罷寶奩慵不掩無
　　風香自滿
　　霜天曉角〈梅花〉
　　玉粲氷寒月痕侵畫欄客裏安愁無地為徙倚到更殘問花花不言嗅香香欲闌消得個溫存處山六曲翠
　　屏間
　　又〈儀真江上夜泊〉
　　寒江夜宿長嘯江之曲水底魚龍驚動風捲地浪翻屋詩情吟未足酒興㫁還續草草興亡休問功名淚欲
　　盈掬
　　又〈金山吞海亭〉
　　長江千里中有英雄淚卻笑英雄自苦興亡事類如此浪髙風又起歌悲聲未止但願諸公強健吞海上醉
　　而已
　　又〈夜舟過峨眉山〉
　　江涵落日風轉飛帆急問訊蛾眉好在無一語送行舟閒情眠未得倚窗消酒力卻怕魚龍驚動且莫要夜
　　吹笛
　　夜行舩〈京口南園〉
　　紅濺羅裙三月二露桃開栁綿又起百尺遊絲罥鸎留燕判與南園一醉　歴歴斜陽明野水倚危闌莫雲千里說似遊人直須燒燭早晚綠陰青子
　　長相思〈峨眉亭〉
　　東梁山西梁山占㫁長江相對閒古今雙鬢斑　天漫漫水漫漫人事如潮多往還淺顰深恨間
　　烏夜啼
　　雲容曉色相涵征驂碎㸃遙山山如豆是淮南　路漸逺家漸逺恨難堪見窗花葉底鬢毿毿
　　祝英臺近
　　試單衣扶短䇿沙路浄如洗乍雨還晴花栁自多麗爭知話別南樓片帆天際便孤了同心連理　鎮縈繋謾有羅帶香嚢殷紅鬭輕翠一紙濃愁無處倩雙鯉可堪飛夢悠悠春風無賴時吹過亂鶯聲裏
　　鵲橋仙〈次韻湖上〉
　　黃花似鈿芙蓉如面秋事淒然向晚風流從古記登髙又處處悲絲急管　有愁萬斛有才八斗慷慨時驚俗眼明年一笑復誰同料天逺爭如人逺
　　又〈夀葛宰〉
　　松梢擎雪竹枝溥露炯炯照人清韻仙家譜系合長生元不藉藥爐丹井　凌雲壯志垂天健翮九萬扶搖路穩發聞政最有公車定飛下日邊音信
　　又
　　一番雨過江頭綠漲催喚扁舟解去重來言語是相寛怎得似而今且住　陽闗聲㫁同心未綰簌簌淚珠無數秋鴻春燕往還時莫忘了錦牋分付
　　又
　　薄情也見多情也見不似這畨著相如何容易買歸舟報南浦桃花綠漲　隨君無計留君無計嬴得淚珠兩行夕陽明處一回頭有人在髙樓凝望
　　西江月〈泛洞庭青草〉
　　漠漠波浮雲影遙遙天接山痕一聲漁唱起蘋汀名利緣渠喚醒　短棹擬㩦西子長吟時吊湘靈白鷗容我作同盟占取兩湖清影
　　又〈垂絲海棠一名醉美人〉
　　撚翠低垂嫩蕚勻紅倒簇繁英穠纖消得比佳人酒入香肌成暈　簾幙陰陰窗牖闌干曲曲池亭枝頭不起夢春深莫遣流鶯喚醒
　　憶秦娥
　　秋蕭索梧桐落盡西風惡西風惡數聲新雁數聲殘角離愁不管人飄泊年年孤負黃花約黃花約幾重庭
　　院幾重簾幙
　　定風波
　　短䇿飄飄勝著鞭㩦壺與客洗愁顏興到為君𢬵劇飲狂甚論詩說劒口瀾翻　畫燭燒殘花影褪長鯨要使百川乾醉處不知誰氏子只記開窗臨水便迎山
　　虞美人〈黃州江上寄王帥〉
　　三年萬里黃塵路只欠江湖去扁舟二月下湘灣過了洞庭青草又春殘〈闕〉

　　又
　　十年不作湖湘客亭堠催行色淺山荒草記當時篠竹籬邊嬴馬向人嘶　書生萬字平戎䇿苦淚風前滴莫辭衫袖障征塵自古英雄之楚又之秦
　　又
　　雲情雨意纔端的津鼓催行色因緣雖淺是因緣猶勝當初無分小留連　劉郎雙鬢青堪照君也方年少尊前不用苦沾衣未信桃源別後路成迷
　　踏莎行
　　雲樹參差煙蕪平逺沙頭只欠飛來雁西風方做一分秋淒涼已覺難消遣　窗底燈寒帳前香煗囘腸偏學車輪轉𠟇衾閒枕自無眠譙門更著梅花怨
　　蝶戀花
　　碧樹涼颸驚畫扇窗戸齊開秋意參差滿先自離愁裁不㫁蛩螿更作聲聲怨　山遶千重溪百轉隔了溪山夢也無由見歸計憑誰占近逺銀缸昨夜花如糝
　　好事近
　　鴻㕍幾時來目㫁莫山凝碧別後故園無恙定芙蓉堪折　休文多病廢吟詩有酒怕浮白不是孤他詩酒更孤他風月
　　小重山
　　梧竹因依山盡頭瀟瀟疎雨後幾分秋輕涼無數入西樓憑欄久滿眼動離愁　飛鶩下汀洲怕知鴻㕍到帶書否詩䰗酒戲一齊休人如削身在水邊州
　　醜奴兒
　　綠陰窗幾明如拭粉黛初勻無限芳心翻動牙籖卻殢人　多嬌愛學秋來曲微顫朱唇別後銷魂字底依稀記指痕
　　又
　　綺窗撥㫁琵琶索一一相思一一相思無限柔情說似誰　銀鈎欲冩囘文曲淚滿烏絲淚滿烏絲薄倖知他知不知
　　更漏子
　　秋㸃長秋夢短怕見黃昏庭院風窸窣雨蕭騷倚窗魂欲銷　候蛛絲占鵲起依舊濃愁一紙紅袖黝翠鈿蔫淚痕猶未乾
　　減字木蘭花
　　西風淅淅滿眼芙蓉紅欲滴無限相思百疊青山百曲溪　憑誰說與衣帶別來寛幾許好片心腸不道秋來早晚涼
　　臨江仙
　　上已清明都過了客愁惟有心知子規昨夜忽催歸驛程那復記魂夢已先飛　回首故園花與栁枝枝葉葉相思歸來𢬵得典春衣綠陰幽逺處不管盡情啼
　　又
　　鳯翦鸞飛空燕子寳香猶惹流蘇舊歡淒斷數行書終山方種玉合浦忽還珠　午枕夢圓春寂寂依然刻雪肌膚覺來煙雨滿平蕪客情殊索莫肯喚一尊無
　　又
　　寒食清明都過了客中無計留春東風吹雨更愁人繫船芳草岸始信是官身　悵望故園煙水濶幾時匹馬駸駸別腸何止是車輪殢天天不管轉作兩眉顰
　　南鄉子
　　簾幙閟深沉燈暗香銷夜正深花落畫屏簷鳴細雨岑岑滴破相思萬里心　曉色未平分翠被寒生不自禁待得夢成翻惡況堪顰飛㕍新來也誤人
　　鷓鴣天
　　細聽樓頭漏箭移客床寒枕不勝欹淒涼夜角偏多眼吹到梅花第幾枝　人間闊㕍㕘差相思惟有夢相知謝他窗外芭蕉雨葉葉聲聲伴別離
　　又〈元日呈王帥〉
　　栁際梅邊臘雪乾釵頭蝴蝶又成團飄零萍梗江湖客冷落笙簫燈火天　澆濁酒惜流年牙旗夜市幾時穿太平樂事終須在老去心情恐不然
　　又
　　濟楚偏宜淡薄妝冰涵清潤玉生香祗因夢峽成雲雨便擬吹簫跨鳯皇　新間阻舊思量多情翻不似垂楊年年纔到春三月百計飛花入洞房
　　菩薩蠻
　　池落開遍蓮房老秋聲已入梧桐表葵扇與桃笙尚宜相帶行　危亭三百尺爽氣真堪挹瀹茗且盤旋翩翩吾欲仙
　　又
　　相思繞遍天涯路相思不識行人處多病怕逢春那堪春更深　日髙梳洗嬾鸞鏡香塵揜雙鬢綠鬔鬆一簾花信風
　　又
　　惜山不厭山行逺山中禽鳥頻驚見小雨似憐春霏霏容易晴　青裙田舍婦饁餉前村去溪水想平腰喚船依斷橋
　　浣溪沙〈舊刻誤入山花子二闋今分出〉
　　綠瑣窗前雙鳯奩調朱勻粉玉纎纎妝成誰解盡情看栁轉光風絲裊娜花明晴日錦斕斑一春心事在眉
　　尖
　　又
　　日轉雕欄午漏分井梧落盡小窗明寳牀絲索嬾關心愁壓春山應脈脈困凝秋水想沉沉低頭時露一灣
　　金
　　又
　　墨緣衫兒窄窄裁翠荷斜嚲領雲堆幾時蹤跡下陽臺歌罷櫻桃和露小舞餘楊栁趂風囘喚人休訴十分
　　盃
　　又
　　著破春衫走路塵子規啼斷不禁聞功名似我卻羞人象板且須歌皓齒褭蹏何苦惜黃金尊前休負此生
　　身
　　山花子〈送杜仲髙〉
　　綠綺空彈恨未平可堪執手送行人碧酒謾將珍重意莫辭斟　我定憶君吟渭北君須思我賦停雲未信髙山流水曲㫁知音
　　又
　　流轉春光又一年春愁盡日兩眉尖草草幽歡能幾許已天邊　㑹得音書生羽翼免教魂夢役關山簾捲落花千萬點雨如煙
　　卜算子〈東趙僉〉
　　憶自別郎時數到郎歸日及至郎歸郎乂行淚臉香紅濕　殘夢怕尋思罥繡慵收拾夏簟青青白晝長背倚闌干立
　　醉蓬萊〈夀史帥〉
　　政槐雲濃翠榴火殷紅暑風涼細紫府神仙向人間遊戲瑞節珠幢瓊纓寶珮炯冰壺標致經濟規模登庸衣缽家傳如此　禮樂醇儒詩書元帥盡洗凡蹤平吞餘子敬簡堂深且從容一醉慶祉綿綿功名袞袞比衡山湘水更把陽和從頭付與滿門桃李
　　醉落魄
　　藕花初發薫風庭院涼成霎碧紗金縷籠香雪記得年時心事憑欄說　如今陟頓音書絶夜窗羞見團團月錦囊塵暗黃金玦留取多情歸趁好時節
　　江城子〈次洪如晦韻〉
　　醉來玉樹倚風前舉吟鞭指青簾烏㡌低昂搖兀似椉船傍路誰家粧束巧斜映日半窺簾　尋歡端合趁芳年對鵾且陶然紙上從渠劉蹶與嬴顛漠漠綠陰春復夏多少事總懸天
　　訴衷情〈宿琴圻江上〉
　　子規聲老又殘春猶作未歸人天意不能憐客何事苦教貧　歸去也莫逡巡好從今秧田車水麥隴腰鎌總是關心
　　朝中措
　　駮雲行雨苦無多晴也快如梭春思正難拘束客愁誰為銷磨　尋花覔䜟傳杯託意種種蹉跎消息不來雲錦淚痕濕滿香羅
　　又
　　逢逢船鼓綠楊津彼此是行人先自離愁無數那堪病酒傷春　岸花檣燕低飛欵語滿面慇勤後㑹不知何日因風時恵嘉音
　　栁梢青
　　征路迢迢征旗獵獵征袖徘徊撲簌淚珠怕聞別語慵舉離盃　春風花栁齊開只喚做愁端恨媒一片衷腸十分好事等待回來
　　滿庭芳〈次仁和韻時欲之官永興〉
　　二十年間舊遊蹤跡夢飛嶽麓湘灣征衫再理秋老菊花天為客問君何好愛水光山色爭妍經行處旗亭酤酒曾記屋東偏　噫其吾甚矣不慚蹇拙欲鬬嬋娟辦輕輿短艇強載衰顔人道彬陽無㕍奈情鍾藕㫁絲聨須相憶新詩賦就時復寄吳牋













　　竹齋詩餘
