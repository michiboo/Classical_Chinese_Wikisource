
漢 張仲景 著宋 林億 等 校
（並請在校對之後從條目的源代碼中刪除本模版：{{簡轉繁}} ）說明：同上
晉　王叔和編次　宋　林億校正
明　趙開美校刻　沈琳同校
宋校《傷寒論》序
　　夫《傷寒論》，蓋祖述大聖人之意，諸家莫其倫擬。故晉皇甫謐序《甲乙針經》云：伊尹以元聖之才，撰用《神農本草》，以為湯液。漢張仲景論廣湯液，為數十卷，用之多驗。近世太醫令王叔和，撰次仲景遺論甚精，皆可施用。是仲景本伊尹之法，伊尹本神農之經，得不謂祖述大聖人之意乎？ 
　　張仲景《漢書》無傳。見《名醫錄》云：南陽人，名機，仲景乃其字也。舉孝廉，官至長沙太守，始受術於同郡張伯祖。時人言，識用精微過其師。所著論，其言精而奧；其法簡而詳，非淺聞寡見者所能及。自仲景於今八百餘年，惟王叔和能學之。其間如葛洪、陶（弘）景、胡洽、徐之才、孫思邈輩，非不才也，但各自名家，而不能修明之。開寶中，節度使高繼沖，曾編錄進上。其文理舛錯，未嘗考正。歷代雖藏之書府，亦闕於讎校，是使治病之流，舉天下無或知者。國家詔儒臣校正醫書，臣奇續被其選。以為百病之急，無急於傷寒。
　　今先校定張仲景《傷寒論》十卷，總二十二篇，證外合三百九十七法，除重覆，定有一百一十二方，今請頒行。 
　　　　太子右贊善大夫臣　　　　　高保衡 
　　　　尚書屯田員外郎臣　　　　　孫　奇 
　　　　尚書司封郎中秘閣校理臣　　林　億 
　　　　　　　　　　　　　　　　　　　等　謹上
　　論曰：余每覽越人入虢之診，望齊侯之色，未嘗不慨然嘆其才秀也。怪當今居世之士，曾不留神醫藥，精究方術，上以療君親之疾，下以救貧賤之厄，中以保身長全，以養其生。但競逐榮勢，企踵權豪，孜孜汲汲，惟名利是務；崇飾其末，忽棄其本，華其外而悴其內。皮之不存，毛將安附焉？卒然遭邪風之氣，嬰非常之疾，患及禍至，而方震慄。降志屈節，欽望巫祝，告窮歸天，束手受敗。齎百年之壽命，持至貴之重器，委付凡醫，恣其所措。咄嗟嗚呼！厥身已斃，神明消滅，變為異物，幽潛重泉，徒為啼泣。痛夫！舉世昏迷，莫能覺悟，不惜其命，若是輕生，彼何榮勢之云哉？而進不能愛人知人，退不能愛身知已，遇災值禍，身居厄地；矇矇昧昧，蠢若遊魂。哀乎！趨世之士，馳競浮華，不固根本，忘軀徇物，危若冰谷，至於是也！
　　余宗族素多，向餘二百。建安紀年以來，猶未十稔，其死亡者，三分有二，傷寒十居其七。感往昔之淪喪，傷橫夭之莫救，乃勤求古訓，博采眾方，撰用《素問》、《九卷》、《八十一難》、《陰陽大論》、《胎臚藥錄》，並平脈辨證，為《傷寒雜病論》合十六卷，雖未能盡愈諸病，庶可以見病知源，若能尋余所集，思過半矣。
　　夫天布五行，以運萬類；人稟五常，以有五臟。經絡府俞，陰陽會通；玄冥幽微，變化難極。自非才高識妙，豈能探其理致哉！上古有神農、黃帝、歧伯、伯高、雷公、少俞、少師、仲文，中世有長桑、扁鵲，漢有公乘陽慶及倉公。下此以往，未之聞也。
　　觀今之醫，不念思求經旨，以演其所知；各承家技，終始順舊。省病問疾，務在口給；相對斯須，便處湯藥。按寸不及尺，握手不及足；人迎、趺陽，三部不參；動數發息，不滿五十。短期未知決診，九候曾無彷彿。明堂闕庭，盡不見察，所謂窺管而已。夫能視死別生，實為難矣！
　　孔子云：生而知之者上，學則亞之。多聞博識，知之次也。余素尚方術，請事斯語。
問曰：脈有陰陽何謂也？
答曰：凡脈大、浮、數、動、滑，此名陽也；脈沈、濇、弱、弦、微，此名陰也。凡陰病見陽脈者生，陽病見陰脈者死。
　　問曰脈有陽結陰結者何以別之荅曰其脈浮而數能食不大便者此為實名曰陽結也期十七日當劇其脈沈而遲不能食身體重大便反鞕名曰陰結也期十四日當劇
　　問曰病有洒淅惡寒而復發熱者何荅曰陰脈不足陽往從之陽脈不足陰往乘之曰何謂陽不足荅曰假令寸口脈㣲名曰陽不足陰氣上入陽中則洒淅惡寒也曰何謂陰不足荅曰尺脈弱名曰陰不足陽氣下陷入陰中則發熱也陽脈浮陰脈弱者則血虗血虗則筋急也其脈沈者榮氣㣲也其脈浮而汗出如流珠者衛氣衰也榮氣㣲者加燒針則血留不行更發熱而躁煩也
　　脈藹藹如車葢者名曰陽結也
　　脈累累如循長竿者名曰陰結也
　　脈瞥瞥如羹上肥者陽氣㣲也
　　脈縈縈如蜘蛛絲者陽氣衰也
　　脈綿綿如瀉漆之絕者亡其血也
　　脈來緩時一止復來者名曰結脈來數時一止復來者名曰促脈陽盛則促陰盛則結此皆病脈
　　陰陽相搏名曰動陽動則汗出陰動則發熱形冷惡寒者此三焦傷也若數脈見於關上上下無頭尾如豆大厥厥動搖者名曰動也
　　陽脈浮大而濡陰脈浮大而濡陰脈與陽脈同等者名曰緩也
　　脈浮而緊者名曰弦也弦者狀如弓弦按之不移也脈緊者如轉索無常也
　　脈弦而大弦則為減大則為芤減則為寒芤則為虛寒虗相搏此名為革婦人則半產漏下男子則亡血失精
　　問曰病有戰而汗出因得解者何也荅曰脈浮而緊按之反芤此為本虗故當戰而汗出也其人本虗是以發戰以脈浮故當汗出而解也若脈浮而數按之不芤此人本不虗若欲自解但汗出耳不發戰也
　　問曰病有不戰而汗出解者何也荅曰脈大而浮數故知不戰汗出而解也
　　問曰病有不戰不汗出而解者何也荅曰其脈自㣲此以曾發汗若吐若下若亡血以內無津液此陰陽自和必自愈故不戰不汗出而解也
　　問曰傷寒三日脈浮數而㣲病人身涼和者何也荅曰此為欲解也解以夜半脈浮而解者濈然汗出也脈數而解者必能食也脈㣲而解者必大汗出也
　　問曰脈病欲知愈未愈者何以別之荅曰寸口關上尺中三處大小浮沈遲數同等雖有寒熱不解者此脈陰陽為和平雖劇當愈
　　師曰立夏得洪大脈是其本位其人病身體苦疼重者須發其汗若明日身不疼不重者不須發汗若汗濈濈自出者明日便解矣何以言之立夏脈洪大是其時脈故使然也四時倣此
　　問曰凡病欲知何時得何時愈荅曰假令夜半得病者明日日中愈日中得病者夜半愈何以言之日中得病夜半愈者以陽得陰則解也夜半得病明日日中愈者以陰得陽則解也
　　寸口脈浮為在表沈為在裏數為在府遲為在藏假令脈遲此為在藏也
　　趺陽脈浮而濇少陰脈如經者其病在脾法當下利何以知之若脈浮大者氣實血虗也今趺陽脈浮而濇故知脾氣不足胃氣虗也以少陰脈弦而浮纔見此為調脈故稱如經也若反滑而數者故知當屎膿也
　　寸口脈浮而緊浮則為風緊則為寒風則傷衛寒則傷榮榮衛俱病骨節煩疼當發其汗也
　　趺陽脈遲而緩胃氣如經也趺陽脈浮而數浮則傷胃數則動脾此非本病醫特下之所為也榮衛內陷其數先㣲脈反但浮其人必大便鞕氣噫而除何以言之本以數脈動脾其數先㣲故知脾氣不治大便鞕氣噫而除今脈反浮其數改㣲邪氣獨留心中則飢邪熱不殺穀潮熱發渴數脈當遲緩脈因前後度數如法病者則飢數脈不時則生惡瘡也
　　師曰病人脈㣲而濇者此為醫所病也大發其汗又數大下之其人亡血病當惡寒後乃發熱無休止時夏月盛熱欲著複衣冬月盛寒欲裸其身所以然者陽㣲則惡寒陰弱則發熱此醫發其汗使陽氣㣲又大下之令陰氣弱五月之時陽氣在表胃中虗冷以陽氣內㣲不能勝冷故欲著複衣十一月之時陽氣在裏胃中煩熱以陰氣內弱不能勝熱故欲裸其身又陰脈遲濇故知亡血也
　　脈浮而大心下反鞕有熱屬藏者攻之不令發汗屬府者不令溲數溲數則大便鞕汗多則熱愈汗少則便難脈遲尚未可攻
　　脈浮而洪身汗如油喘而不休水漿不下形體不仁乍靜乍亂此為命絕也又未知何藏先受其災若汗出髮潤喘不休者此為肺先絕也陽反獨留形體如煙熏直視搖頭者此為心絕也唇吻反青四肢漐習者此為肝絕也環口黧黑柔汗發黃者此為脾絕也溲便遺失狂言目反直視者此為腎絕也又未知何藏陰陽前絕若陽氣前絕陰氣後竭者其人死身色必青陰氣前絕陽氣後竭者其人死身色必赤腋下溫心下熱也
　　寸口脈浮大而醫反下之此為大逆浮則無血大則為寒寒氣相搏則為腸鳴醫乃不知而反飲冷水令汗大出水得寒氣冷必相搏其人即䭇
　　趺陽脈浮浮則為虗浮虗相搏故令氣䭇言胃氣虗竭也脈滑則為噦此為醫咎責虗取實守空迫血脈浮鼻中燥者必衄也
　　諸脈浮數當發熱而洒淅惡寒若有痛處飲食如常者畜積有膿也
　　脈浮而遲面熱赤而戰愓者六七日當汗出而解反發熱者差遲遲為無陽不能作汗其身必癢也
　　寸口脈陰陽俱緊者法當清邪中於上焦濁邪中於下焦清邪中上名曰潔也濁邪中下名曰渾也陰中於邪必內慄也表氣㣲虗裏氣不守故使邪中於陰也陽中於邪必發熱頭痛項強頸攣腰痛脛酸所為陽中霧露之氣故曰清邪中上濁邪中下陰氣為慄足膝逆冷便溺妄出表氣㣲虗裏氣㣲急三焦相溷內外不通上焦怫鬱藏氣相熏口爛食齗也中焦不治胃氣上衝脾氣不轉胃中為濁榮衛不通血凝不流若衛氣前通者小便赤黃與熱相搏因熱作使遊於經絡出入藏府熱氣所過則為癰膿若陰氣前通者陽氣厥㣲陰無所使客氣內入嚏而出之聲嗢咽塞寒厥相追為熱所擁血凝自下狀如豚肝陰陽俱厥脾氣孤弱五液注下下焦不盍清便下重令便數難齊築湫痛命將難全
　　脈陰陽俱緊者口中氣出脣口乾燥蜷臥足冷鼻中涕出舌上胎滑勿妄治也到七日以來其人㣲發熱手足溫者此為欲解或到八日以上反大發熱者此為難治設使惡寒者必欲嘔也腹內痛者必欲利也
　　脈陰陽俱緊至於吐利其脈獨不解緊去入安此為欲解若脈遲至六七日不欲食此為晚發水停故也為未解食自可者為欲解病六七日手足三部脈皆至大煩而口噤不能言其人躁擾者必欲解也若脈和其人大煩目重臉內際黃者此欲解也
　　脈浮而數浮為風數為虗風為熱虗為寒風虗相搏則洒淅惡寒也
　　脈浮而滑浮為陽滑為實陽實相搏其脈數疾衛氣失度浮滑之脈數疾發熱汗出者此為不治
　　傷寒欬逆上氣其脈散者死謂其形損故也
　　問曰脈有三部陰陽相乘榮衛血氣在人體躬呼吸出入上下於中因息遊布津液流通隨時動作效象形容春弦秋浮冬沉夏洪察色觀脈大小不同一時之間變無經常尺寸參差或短或長上下乖錯或存或亡病輒改易進退低昂心迷意惑動失紀綱願為具陳令得分明師曰子之所問道之根源脈有三部尺寸及關榮衛流行不失衡銓腎沈心洪肺浮肝弦此自經常不失銖分出入升降漏刻周旋水下百刻一周循環當復寸口虗實見焉變化相乘陰陽相干風則浮虗寒則牢堅沈潛水滀支飲急弦動則為痛數則熱煩設有不應知變所緣三部不同病各異端大過可怪不及亦然邪不空見終必有奸審察表裏三焦別焉知其所舍消息診看料度府藏獨見若神為子條記傳與賢人
　　師曰呼吸者脈之頭也初持脈來疾去遲此出疾入遲名曰內虗外實也初持脈來遲去疾此出遲入疾名曰內實外虗也
　　問曰上工望而知之中工問而知之下工脈而知之願聞其說師曰病家人請雲病人苦發熱身體疼病人自臥師到診其脈沈而遲者知其差也何以知之若表有病者脈當浮大今脈反沈遲故知愈也假令病人云腹內卒痛病人自坐師到脈之浮而大者知其差也何以知之若裏有病者脈當沈而細今脈浮大故知愈也
　　師曰病家人來請雲病人發熱煩極明日師到病人向壁臥此熱已去也設令脈不和處言已愈設令向壁臥聞師到不驚起而盻視若三言三止脈之嚥唾者此詐病也設令脈自和處言此病大重當須服吐下藥針灸數十百處乃愈
　　師持脈病人欠者無病也脈之呻者病也言遲者風也搖頭言者裏痛也行遲者表強也坐而伏者短氣也坐而下一腳者腰痛也裏實護腹如懷卵物者心痛也
　　師曰伏氣之病以意候之今月之內欲有伏氣假令舊有伏氣當須脈之若脈㣲弱者當㗋中痛似傷非㗋痹也病人云實咽中痛雖爾今復欲下利
　　問曰人恐怖者其脈何狀師曰脈形如循絲累累然其面白脫色也
　　問曰人不飲其脈何類師曰脈自濇唇口乾燥也
　　問曰人愧者其脈何類師曰脈浮而面色乍白乍赤
　　問曰經說脈有三菽六菽重者何謂也師曰脈人以指按之如三菽之重者肺氣也如六菽之重者心氣也如九菽之重者脾氣也如十二菽之重者肝氣也按之至骨者腎氣也假令下利寸口關上尺中悉不見脈然尺中時一小見脈再舉頭者腎氣也若見損脈來至為難治
　　問曰脈有相乘有縱有橫有逆有順何謂也師曰水行乘火金行乘木名曰縱火行乘水木行乘金名曰橫水行乘金火行乘木名曰逆金行乘水木行乘火名曰順也
　　問曰脈有殘賊何謂也師曰脈有弦緊浮滑沈濇此六脈名曰殘賊能為諸脈作病也
　　問曰脈有災怪何謂也師曰假令人病脈得太陽與形證相應因為作湯比還送湯如食頃病人乃大吐若下利腹中痛師曰我前來不見此證今乃變異是名災恠又問曰何緣作此吐利荅曰或有舊時服藥今乃發作故為災恠耳
　　問曰東方肝脈其形何似師曰肝者木也名厥陰其脈㣲弦濡弱而長是肝脈也肝病自得濡弱者愈也假令得純弦脈者死何以知之以其脈如弦直此是肝藏傷故知死也
　　南方心脈其形何似師曰心者火也名少陰其脈洪大而長是心脈也心病自得洪大者愈也假令脈來㣲去大故名反病在裏也脈來頭小本大故名覆病在表也上㣲頭小者則汗出下微本大者則為關格不通不得尿頭無汗者可治有汗者死
　　西方肺脈其形何似師曰肺者金也名太陰其脈毛浮也肺病自得此脈若得緩遲者皆愈若得數者則劇何以知之數者南方火火剋西方金法當癰腫為難治也
　　問曰二月得毛浮脈何以處言至秋當死師曰二月之時脈當濡弱反得毛浮者故知至秋死二月肝用事肝屬木脈應濡弱反得毛浮脈者是肺脈也肺屬金金來剋木故知至秋死他皆倣此
　　師曰脈肥人責浮瘦人責沈肥人當沈今反浮瘦人當浮今反沈故責之
　　師曰寸脈下不至關為陽絕尺脈上不至關為陰絕此皆不治決死也若計其餘命生死之期期以月節剋之也
　　師曰脈病人不病名曰行屍以無王氣卒眩仆不識人者短命則死人病脈不病名曰內虛以無穀神雖困無苦
　　問曰翕奄沈名曰滑何謂也師曰沈為純陰翕為正陽陰陽和合故令脈滑關尺自平陽明脈㣲沈食飲自可少陰脈㣲滑滑者緊之浮名也此為陰實其人必股內汗出陰下濕也
　　問曰曾為人所難緊脈從何而來師曰假令亡汗若吐以肺裏寒故令脈緊也假令欬者坐飲冷水故令脈緊也假令下利以胃虗冷故令脈緊也
　　寸口衛氣盛名曰高榮氣盛名曰章高章相搏名曰綱衛氣弱名曰惵榮氣弱名曰卑惵卑相搏名曰損衛氣和名曰緩榮氣和名曰遲遲緩相搏名曰沈寸口脈緩而遲緩則陽氣長其色鮮其顏光其聲商毛髮長遲則陰氣盛骨髓生血滿肌肉緊薄鮮鞕陰陽相抱榮衛俱行剛柔相得名曰強也
　　趺陽脈滑而緊滑者胃氣實緊者脾氣強持實擊強痛還自傷以手把刃坐作瘡也
　　寸口脈浮而大浮為虗大為實在尺為關在寸為格關則不得小便格則吐逆
　　趺陽脈伏而濇伏則吐逆水穀不化濇則食不得入名曰關格
　　脈浮而大浮為風虗大為氣強風氣相搏必成隱疹身體為痒痒者名泄風乆乆為痂癩
　　寸口脈弱而遲弱者衛氣㣲遲者榮中寒榮為血血寒則發熱衛為氣氣㣲者心內飢飢而虗滿不能食也
　　趺陽脈大而緊者當即下利為難治
　　寸口脈弱而緩弱者陽氣不足緩者胃氣有餘噫而吞酸食卒不下氣填於膈上也
　　趺陽脈緊而浮浮為氣緊為寒浮為腹滿緊為絞痛浮緊相搏腸鳴而轉轉即氣動隔氣乃下少陰脈不出其陰腫大而虗也
　　寸口脈㣲而濇㣲者衛氣不行濇者榮氣不逮榮衛不能相將三焦無所仰身體痺不仁榮氣不足則煩疼口難言衛氣虗者則惡寒數欠三焦不歸其部上焦不歸者噫而酢吞中焦不歸者不能消穀引食下焦不歸者則遺溲
　　趺陽脈沈而數沈為實數消穀緊者病難治
　　寸口脈㣲而濇㣲者衛氣衰濇者榮氣不足衛氣衰面色黃榮氣不足面色青榮為根衛為葉榮衛俱㣲則根葉枯槁而寒慄欬逆唾腥吐涎沫也
　　趺陽脈浮而芤浮者衛氣虗芤者榮氣傷其身體瘦肌肉甲錯浮芤相搏宗氣㣲衰四屬斷絕
　　寸口脈㣲而緩㣲者衛氣踈踈則其膚空緩者胃氣實實則穀消而水化也穀入於胃脈道乃行水入於經其血乃成榮盛則其膚必踈三焦絕經名曰血崩
　　趺陽脈㣲而緊緊則為寒㣲則為虗㣲緊相搏則為短氣
　　少陰脈弱而濇弱者㣲煩濇者厥逆
　　趺陽脈不出脾不上下身冷膚鞕
　　少陰脈不至腎氣㣲少精血奔氣促迫上入胷隔宗氣反聚血結心下陽氣退下熱歸陰股與陰相動令身不仁此為屍厥當刺期門巨闕
　　寸口脈㣲尺脈緊其人虗損多汗知陰常在絕不見陽也
　　寸口諸㣲亡陽諸濡亡血諸弱發熱諸緊為寒諸乘寒者則為厥鬱冒不仁以胃無穀氣脾濇不通口急不能言戰而慄也
　　問曰濡弱何以反適十一頭師曰五藏六府相乘故令十一
　　問曰何以知乘府何以知乘藏師曰諸陽浮數為乘府諸陰遲濇為乘藏也
　　傷寒所致太陽，痙、濕、暍三種，宜應別論，以為與傷寒相似，故此見之。
　　太陽病，發熱無汗，反惡寒者，名曰剛痙。
　　太陽病，發熱汗出，不惡寒者，名曰柔痙。
　　太陽病，發熱，脈沉而細者，名曰痙。
　　太陽病，發汗太多，因致痙。
　　病者身熱足寒，頸項強急，惡寒，時頭熱，面赤，目赤，獨頭動搖，卒口噤，背反張者，痙病也。若發其汗者，寒濕相得，其表益虛，即惡寒甚。發其汗已，其脈如蛇。
　　太陽病，關節疼痛而煩，脈沉而細，此名濕痹。濕痹之候，小便不利，大便反快，但當利其小便。
　　濕家之為病，一身盡疼。發熱，身色如熏黃也。
　　濕家，其人但頭汗出，背強，欲得被覆向火。若下之早則噦，或胸滿，小便不利。舌上如胎者，以丹田有熱，胸上有寒，渴欲得飲而不能，則口燥煩也。
　　濕家下之，額上汗出，微喘，小便利者死。若下利不止者，亦死。
　　問曰：風濕相搏，一身盡疼痛，法當汗出而解。值天陰雨不止，醫雲此可發汗，汗之病不愈者，何也？蓋發其汗，汗大出者，但風氣去，濕氣在，是故不愈也。若治風濕者，發其汗，但微微　　似欲汗出者，風濕俱去也。
　　濕家病身疼發熱，面黃而喘，頭痛鼻塞而煩，其脈大，自能飲食，腹中和無病，病在頭中寒濕，故鼻塞，內藥鼻中則愈。
　　病者一身盡疼，發熱，日晡所劇者，名風濕。此病傷於汗出當風，或久傷取冷所致也。可與麻黃杏仁薏苡甘草湯。
　　太陽中熱者，暍是也。汗出惡寒，身熱而渴，白虎加人參湯主之。
　　太陽中暍者，身熱疼重，而脈微弱，此以夏月傷冷水，水行皮中所致也，一物瓜蒂湯主之。
　　太陽中暍者，發熱惡寒，身重而疼痛，其脈弦細芤遲，小便已，灑灑然毛聳，手足逆冷，小有勞，身即熱，口開，前板齒燥。若發汗，則惡寒甚；加溫針，則發熱甚；數下之，則淋甚。
　　太陽之為病，脈浮，頭項強痛而惡寒。
　　太陽病，發熱，汗出，惡風，脈緩者，名為中風。
　　太陽病，或已發熱，或未發熱，必惡寒，體痛，嘔逆，脈陰陽俱緊者，名為傷寒。
　　傷寒一日，太陽受之，脈若靜者，為不傳。頗欲吐，若躁煩，脈數急者，為傳也。
　　傷寒二三日，陽明少陽證不見者，為不傳也。
　　太陽病，發熱而渴，不惡寒者，為溫病。若發汗已，身灼熱者，名曰風溫。風溫為病，脈陰陽俱浮，自汗出，身重，多眠睡，鼻息必鼾，語言難出。若被下者，小便不利，直視失溲，若被火者，微發黃色，劇則如驚癇，時瘈瘲；若火熏之，一逆尚引日，再逆促命期。
　　病有發熱惡寒者，發於陽也；無熱惡寒者，發於陰也。發於陽七日愈，發於陰六日愈。以陽數七，陰數六故也。
　　太陽病，頭痛至七日以上自愈者，以行其經盡故也。若欲作再經者，針足陽明，使經不傳則愈。
　　太陽病，欲解時，從巳至未上。
　　風家，表解而不了了者，十二日愈。
　　病人身大熱，反欲得衣者，熱在皮膚，寒在骨髓也；身大寒，反不欲近衣者，寒在皮膚，熱在骨髓也。
　　太陽中風，陽浮而陰弱，陽浮者，熱自發，陰弱者，汗自出。嗇嗇惡寒，淅淅惡風，翕翕發熱，鼻鳴乾嘔者，桂枝湯主之。
　　太陽病，頭痛，發熱，汗出，惡風，桂枝湯主之。
　　太陽病，項背強几几，反汗出惡風者，桂枝加葛根湯主之。
　　太陽病，下之後，其氣上衝者，可與桂枝湯，方用前法。若不上衝者，不得與之。
　　太陽病三日，已發汗，若吐、若下、若溫針，仍不解者，此為壞病，桂枝不中與之也。觀其脈證，知犯何逆，隨證治之。桂枝本為解肌，若其人脈浮緊，發熱汗不出者，不可與之也，常須識此，勿令誤也。
　　若酒客病，不可與桂枝湯，得之則嘔，以酒客不喜甘故也。
　　喘家作，桂枝湯加厚朴、杏子佳。
　　凡服桂枝湯吐者，其後必吐膿血也。
　　太陽病，發汗，遂漏不止，其人惡風，小便難，四肢微急，難以屈伸者，桂枝加附子湯主之。
　　若微寒者，桂枝去芍藥加附子湯主之。
　　太陽病，得之八九日，如瘧狀，發熱惡寒，熱多寒少，其人不嘔，清便欲自可，一日二三度發。脈微緩者，為欲愈也；脈微而惡寒者，此陰陽俱虛，不可更發汗更下更吐也；面色反有熱色者，未欲解也，以其不能得小汗出，身必癢，宜桂枝麻黃各半湯。
　　太陽病，初服桂枝湯，反煩不解者，先刺風池、風府，卻與桂枝湯則愈。
　　服桂枝湯，大汗出，脈洪大者，與桂枝湯，如前法。若形似瘧，一日再發者，汗出必解，宜桂枝二麻黃一湯。
　　服桂枝湯，大汗出後，大煩渴不解，脈洪大者，白虎加人參湯主之。
　　太陽病，發熱惡寒，熱多寒少，脈微弱者，此無陽也，不可發汗，宜桂枝二越婢一湯。
　　服桂枝湯，或下之，仍頭項強痛，翕翕發熱，無汗，心下滿微痛，小便不利者，桂枝去桂加茯苓白朮湯主之。
　　傷寒脈浮，自汗出，小便數，心煩，微惡寒，腳攣急，反與桂枝欲攻其表，此誤也。得之便厥，咽中乾，煩躁吐逆者，作甘草乾薑湯與之，以復其陽；若厥愈足溫者，更作芍藥甘草湯與之，其腳即伸。若胃氣不和，譫語者，少與調胃承氣湯；若重發汗，復加燒針者，四逆湯主之。
　　問曰：證象陽旦，按法治之而增劇，厥逆，咽中乾，兩脛拘急而譫語。師曰：言夜半手足當溫，兩腳當伸。後如師言。何以知此？答曰：寸口脈浮而大，浮為風，大為虛，風則生微熱，虛則兩脛攣，病證象桂枝，因加附子參其間，增桂令汗出，附子溫經，亡陽故也。厥逆，咽中乾，煩躁，陽明內結，譫語煩亂，更飲甘草乾薑湯。夜半陽氣還，兩足當熱，脛尚微拘急，重與芍藥甘草湯，爾乃脛伸。以承氣湯微溏，則止其譫語，故知病可愈。
　　太陽病，項背強几几，無汗惡風，葛根湯主之。
　　太陽與陽明合病者，必自下利，葛根湯主之。
　　太陽與陽明合病，不下利，但嘔者，葛根加半夏湯主之。
　　太陽病，桂枝證，醫反下之，利遂不止，脈促者，表未解也；喘而汗出者，葛根黃芩黃連湯主之。
　　太陽病，頭痛，發熱，身疼，腰痛，骨節疼痛，惡風，無汗而喘者，麻黃湯主之。
　　太陽與陽明合病，喘而胸滿者，不可下，宜麻黃湯。
　　太陽病，十日已去，脈浮細而嗜臥者，外已解也。設胸滿脅痛者，與小柴胡湯。脈但浮者，與麻黃湯。
　　太陽中風，脈浮緊，發熱惡寒，身疼痛，不汗出而煩躁者，大青龍湯主之。若脈微弱，汗出惡風者，不可服之，服之則厥逆，筋惕肉瞤，此為逆也。
　　傷寒脈浮緩，身不疼，但重，乍有輕時，無少陰證者，大青龍湯發之。
　　傷寒表不解，心下有水氣，乾嘔，發熱而咳，或渴，或利，或噎，或小便不利，少腹滿，或喘者，小青龍湯主之。
　　傷寒心下有水氣，咳而微喘，發熱不渴。服湯已，渴者，此寒去欲解也。小青龍湯主之。
　　太陽病，外證未解，脈浮弱者，當以汗解，宜桂枝湯。
　　太陽病，下之微喘者，表未解故也，桂枝加厚朴杏子湯主之。
　　太陽病，外證未解，不可下也，下之為逆，欲解外者，宜桂枝湯。
　　太陽病，先發汗不解，而復下之，脈浮者不愈。浮為在外，而反下之，故令不愈，今脈浮，故知在外，當須解外則愈，宜桂枝湯。
　　太陽病，脈浮緊，無汗，發熱，身疼痛，八九日不解，表證仍在，此當發其汗。服藥已微除，其人發煩目瞑，劇者必衄，衄乃解，所以然者，陽氣重故也，麻黃湯主之。
　　太陽病，脈浮緊，發熱，身無汗，自衄者愈。
　　二陽併病，太陽初得病時，發其汗，汗先出不徹，因轉屬陽明，續自微汗出，不惡寒。若太陽病證不罷者，不可下，下之為逆，如此可小發汗。設面色緣緣正赤者，陽氣怫鬱在表，當解之，熏之。若發汗不徹，不足言，陽氣怫鬱不得越，當汗不汗，其人躁煩，不知痛處，乍在腹中，乍在四肢，按之不可得，其人短氣但坐，以汗出不徹故也。更發汗則愈，何以知汗出不徹？以脈澀故知也。
　　脈浮數者，法當汗出而愈。若下之，身重心悸者，不可發汗，當自汗出乃解。所以然者，尺中脈微，此裏虛。須表裏實，津液自和，便自汗出愈。
　　脈浮緊者，法當身疼痛，宜以汗解之，假令尺中遲者，不可發汗，何以知然？以榮氣不足，血少故也。
　　脈浮者，病在表，可發汗，宜麻黃湯。
　　脈浮而數者，可發汗，宜麻黃湯。
　　病常自汗出者，此為榮氣和，榮氣和者，外不諧，以衛氣不共榮氣諧和故爾，以榮行脈中，衛行脈外，復發其汗，榮衛和則愈，宜桂枝湯。
　　病人藏無他病，時發熱、自汗出而不愈者，此衛氣不和也，先其時發汗則愈，宜桂枝湯。
　　傷寒脈浮緊，不發汗，因致衄者，麻黃湯主之。
　　傷寒不大便六七日，頭痛有熱者，與承氣湯，其小便清者，知不在裏，仍在表也，當須發汗；若頭痛者，必衄，宜桂枝湯。
　　傷寒發汗已解，半日許復煩，脈浮數者，可更發汗，宜桂枝湯。
　　凡病，若發汗，若吐，若下，若亡血，亡津液。陰陽自和者，必自愈。
　　大下之後，復發汗，小便不利者，亡津液故也。勿治之，得小便利，必自愈。
　　下之後，復發汗，必振寒，脈微細。所以然者，以內外俱虛故也。
　　下之後，復發汗，晝日煩躁不得眠，夜而安靜，不嘔不渴，無表證，脈沉微，身無大熱者，乾薑附子湯主之。
　　六二、發汗後，身疼痛，脈沉遲者，桂枝加芍藥生薑各一兩人參三兩新加湯主之。
　　發汗後，不可更行桂枝湯，汗出而喘，無大熱者，可與麻黃杏仁甘草石膏湯。
　　發汗過多，其人叉手自冒心，心下悸，欲得按者，桂枝甘草湯主之。
　　發汗後，其人臍下悸者，欲作奔豚，茯苓桂枝甘草大棗湯主之。
　　發汗後，腹脹滿者，厚朴生薑半夏甘草人參湯主之。
　　傷寒若吐若下後，心下逆滿，氣上衝胸，起則頭眩，脈沉緊，發汗則動經，身為振振搖者，茯苓桂枝白朮甘草湯主之。
　　發汗，病不解，反惡寒者，虛故也，芍藥甘草附子湯主之。
　　發汗，若下之，病仍不解，煩躁者，茯苓四逆湯主之。
　　發汗後惡寒者，虛故也。不惡寒但熱者，實也。當和胃氣，與調胃承氣湯。
　　太陽病，發汗後，大汗出，胃中乾，煩躁不得眠，欲得飲水者，少少與飲之，令胃氣和則愈。若脈浮，小便不利，微熱消渴者，五苓散主之。
　　發汗已，脈浮數，煩渴者，五苓散主之。
　　傷寒汗出而渴者，五苓散主之；不渴者，茯苓甘草湯主之。
　　中風發熱，六七日不解而煩，有表裏證，渴欲飲水，水入則吐者，名曰水逆，五苓散主之。
　　未持脈時，病人手叉自冒心，師因教試令咳，而不咳者，此必兩耳聾無聞也。所以然者，以重發汗，虛，故如此。發汗後，飲水多，必喘；以水灌之，亦喘。
　　發汗後，水藥不得入口，爲逆；若更發汗，必吐下不止。發汗吐下後，虛煩不得眠，若劇者，必反復顛倒，心中懊憹，梔子豉湯主之。若少氣者，梔子甘草豉湯主之；若嘔者，梔子生薑豉湯主之。
　　發汗，若下之，而煩熱，胸中窒者，梔子豉湯主之。
　　傷寒五六日，大下之後，身熱不去，心中結痛者，未欲解也，梔子豉湯主之。
　　傷寒下後，心煩腹滿，臥起不安者，梔子厚朴湯主之。
上三味，以水三升半，煮取一升半，去滓，分二服，溫進一服（得吐者，止後服）。
　　傷寒，醫以丸藥大下之，身熱不去，微煩者，梔子乾薑湯主之。
梔子十四箇（擘）　乾薑二兩
　　凡用梔子湯，病人舊微溏者，不可與服之。
　　太陽病發汗，汗出不解，其人仍發熱，心下悸，頭眩，身瞤動，振振欲擗地者，真武湯主之。
　　咽喉乾燥者，不可發汗。
　　淋家，不可發汗，汗出必便血。
　　瘡家，雖身疼痛，不可發汗，汗出則痙。
　　衄家，不可發汗，汗出必額上陷，脈急緊，直視不能眴，不得眠。
　　亡血家，不可發汗，發汗則寒慄而振。
　　汗家，重發汗，必恍惚心亂，小便已陰疼，與禹餘糧丸。
　　病人有寒，復發汗，胃中冷，必吐蚘。
　　本發汗，而復下之，此為逆也。若先發汗，治不為逆。本先下之，而反汗之，為逆，若先下之，治不為逆。
　　傷寒，醫下之，續得下利清穀不止，身疼痛者，急當救裏。後身疼痛，清便自調者，急當救表。救裏宜四逆湯，救表宜桂枝湯。
　　病發熱，頭痛，脈反沉，若不差，身體疼痛，當救其裏，宜四逆湯。
　　太陽病，先下而不愈，因復發汗，以此表裏俱虛，其人因致冒。冒家汗出自愈。所以然者，汗出表和故也。裏未和，然後復下之。
　　太陽病未解，脈陰陽俱停，必先振慄汗出而解。但陽脈微者，先汗出而解；但陰脈微者，下之而解。若欲下之，宜調胃承氣湯。
　　太陽病，發熱汗出者，此為榮弱衛強，故使汗出，欲救邪風者，宜桂枝湯。
　　傷寒五六日，中風，往來寒熱，胸脅苦滿，嘿嘿不欲飲食，心煩喜嘔。或胸中煩而不嘔，或渴，或腹中痛，或脅下痞鞕，或心下悸、小便不利，或不渴、身有微熱，或咳者，小柴胡湯主之。
　　血弱氣盡，腠理開，邪氣因入，與正氣相搏，結於脅下，正邪分爭，往來寒熱，休作有時，嘿嘿不欲飲食，藏府相連，其痛必下，邪高痛下，故使嘔也，小柴胡湯主之。服柴胡湯已，渴者屬陽明，以法治之。
　　得病六七日，脈遲浮弱，惡風寒，手足溫，醫二三下之，不能食而脅下滿痛，面目及身黃，頸項強，小便難者，與柴胡湯，後必下重。本渴飲水而嘔者，柴胡不中與也，食穀者噦。
　　傷寒四五日，身熱，惡風，頸項強，脅下滿，手足溫而渴者，小柴胡湯主之。
　　傷寒，陽脈澀，陰脈弦，法當腹中急痛，先與小建中湯，不差者，與小柴胡湯主之。
　　傷寒中風，有柴胡證，但見一證便是，不必悉具。凡柴胡湯病證而下之，若柴胡證不罷者，復與柴胡湯，必蒸蒸而振，卻復發熱汗出而解。
　　傷寒二三日，心中悸而煩者，小建中湯主之。
　　太陽病，過經十餘日，反二三下之。後四五日，柴胡證仍在者，先與小柴胡湯；嘔不止，心下急，鬱鬱微煩者，為未解也，與大柴胡湯下之則愈。
　　傷寒十三日不解，胸脅滿而嘔，日晡所發潮熱，已而微利。此本柴胡證，下之以不得利，今反利者，知醫以丸藥下之，此非其治也。潮熱者，實也。先宜服小柴胡湯以解外，後以柴胡加芒硝湯主之。
　　傷寒十三日，過經，譫語者，以有熱也，當以湯下之。若小便利者，大便當鞕，而反下利，脈調和者，知醫以丸藥下之，非其治也。若自下利者，脈當微厥，今反和者，此為內實也，調胃承氣湯主之。
　　太陽病不解，熱結膀胱，其人如狂，血自下，下者愈。其外不解者，尚未可攻，當先解其外。外解已，但少腹急結者，乃可攻之，宜桃核承氣湯。
　　傷寒八九日，下之，胸滿煩驚，小便不利，譫語，一身盡重，不可轉側者，柴胡加龍骨牡蠣湯主之。
　　傷寒腹滿譫語，寸口脈浮而緊，此肝乘脾也，名曰縱，刺期門。
　　傷寒發熱，嗇嗇惡寒，大渴欲飲水，其腹必滿，自汗出，小便利，其病欲解，此肝乘肺也，名曰橫，刺期門。
　　太陽病二日，反躁，凡熨其背而大汗出，大熱入胃，胃中水竭，躁煩，必發譫語。十餘日，振慄，自下利者，此為欲解也。故其汗從腰以下不得汗，欲小便不得，反嘔，欲失溲，足下惡風，大便鞕，小便當數而反不數及不多，大便已，頭卓然而痛，其人足心必熱，穀氣下流故也。
　　太陽病中風，以火劫發汗，邪風被火熱，血氣流溢，失其常度。兩陽相熏灼，其身發黃。陽盛則欲衄，陰虛小便難。陰陽俱虛竭，身體則枯燥，但頭汗出，劑頸而還，腹滿，微喘，口乾咽爛，或不大便，久則譫語，甚者至噦，手足躁擾，捻衣摸床，小便利者，其人可治。
　　傷寒脈浮，醫以火迫劫之，亡陽，必驚狂，臥起不安者，桂枝去芍藥加蜀漆牡蠣龍骨救逆湯主之。
　　形作傷寒，其脈不弦緊而弱，弱者必渴，被火必譫語，弱者發熱脈浮，解之當汗出愈。
　　太陽病，以火熏之，不得汗，其人必躁。到經不解，必清血，名爲火邪。
　　脈浮，熱甚，而反灸之，此為實，實以虛治，因火而動，必咽燥，吐血。
　　微數之脈，慎不可灸。因火為邪，則為煩逆，追虛逐實，血散脈中，火氣雖微，內攻有力，焦骨傷筋，血難復也。脈浮，宜以汗解。用火灸之，邪無從出，因火而盛，病從腰以下必重而痹，名火逆也。欲自解者，必當先煩，煩乃有汗而解。何以知之？脈浮，故知汗出解。
　　燒針令其汗，針處被寒，核起而赤者，必發奔豚。氣從少腹上衝心者，灸其核上各一壯，與桂枝加桂湯，更加桂二兩也。
　　火逆下之，因燒針煩躁者，桂枝甘草龍骨牡蠣湯主之。
　　太陽傷寒者，加溫針，必驚也。
　　太陽病，當惡寒發熱，今自汗出，反不惡寒發熱，關上脈細數者，以醫吐之過也。一二日吐之者，腹中飢，口不能食；三四日吐之者，不喜糜粥，欲食冷食，朝食暮吐，以醫吐之所致也，此為小逆。
　　太陽病吐之，但太陽病當惡寒，今反不惡寒，不欲近衣，此為吐之內煩也。
　　病人脈數，數為熱，當消穀引食，而反吐者，此以發汗，令陽氣微，膈氣虛，脈乃數也。數為客熱，不能消穀，以胃中虛冷，故吐也。
　　太陽病，過經十餘日，心下溫溫欲吐，而胸中痛，大便反溏，腹微滿，鬱鬱微煩，先此時自極吐下者，與調胃承氣湯。若不爾者，不可與。但欲嘔，胸中痛，微溏者，此非柴胡湯證，以嘔，故知極吐下也。
　　太陽病，六七日表證仍在，脈微而沉，反不結胸，其人發狂者，以熱在下焦，少腹當鞕滿，小便自利者，下血乃愈。所以然者，以太陽隨經，瘀熱在裏故也，抵當湯主之。
　　太陽病，身黃，脈沉結，少腹鞕，小便不利者，為無血也。小便自利，其人如狂者，血證諦也，抵當湯主之。
　　傷寒有熱，少腹滿，應小便不利，今反利者，為有血也，當下之，不可餘藥，宜抵當丸。
　　太陽病，小便利者，以飲水多，必心下悸，小便少者，必苦裏急也。
　　問曰：病有結胸，有藏結，其狀如何？按之痛，寸脈浮，關脈沉，名曰結胸也。
　　何謂藏結？答曰：如結胸狀，飲食如故，時時下利，寸脈浮，關脈小細沉緊，名曰藏結。舌上白胎滑者，難治。
　　藏結無陽證，不往來寒熱，其人反靜，舌上胎滑者，不可攻也。
　　病發於陽，而反下之，熱入因作結胸；病發於陰，而反下之，因作痞也。所以成結胸者，以下之太早故也。結胸者，項亦強，如柔痙狀，下之則和，宜大陷胸丸。
　　結胸證，其脈浮大者，不可下，下之則死。
　　結胸證悉具，煩躁者亦死。
　　太陽病，脈浮而動數，浮則為風，數則為熱，動則為痛，數則為虛。頭痛，發熱，微盜汗出，而反惡寒者，表未解也，醫反下之，動數變遲，膈內拒痛，胃中空虛，客氣動膈，短氣躁煩，心中懊憹，陽氣內陷，心下因鞕，則為結胸，大陷胸湯主之。若不結胸，但頭汗出，餘處無汗，劑頸而還，小便不利，身必發黃。
　　傷寒六七日，結胸熱實，脈沉而緊，心下痛，按之石鞕者，大陷胸湯主之。
　　傷寒十餘日，熱結在裏，復往來寒熱者，與大柴胡湯；但結胸，無大熱者，此為水結在胸脅也，但頭微汗出者，大陷胸湯主之。
　　太陽病，重發汗而復下之，不大便五六日，舌上燥而渴，日晡所小有潮熱，從心下至少腹鞕滿而痛，不可近者，大陷胸湯主之。
　　小結胸病，正在心下，按之則痛，脈浮滑者，小陷胸湯主之。
　　太陽病，二三日，不能臥，但欲起，心下必結，脈微弱者，此本有寒分也。反下之，若利止，必作結胸；未止者，四日復下之，此作協熱利也。
　　太陽病，下之，其脈促，不結胸者，此為欲解也；脈浮者，必結胸；脈緊者，必咽痛；脈弦者，必兩脅拘急；脈細數者，頭痛未止；脈沉緊者，必欲嘔；脈沉滑者，協熱利；脈浮滑者，必下血。
　　一四一、病在陽，應以汗解之，反以冷水潠之，若灌之，其熱被劫，不得去，彌更益煩，肉上粟起，意欲飲水，反不渴者，服文蛤散；若不差者，與五苓散。寒實結胸，無熱證者，與三物小陷胸湯，白散亦可服。
　　一四二、太陽與少陽並病，頭項強痛，或眩冒，時如結胸，心下痞鞕者，當刺大椎第一間、肺俞、肝俞，慎不可發汗，發汗則譫語、脈弦，五日譫語不止，當刺期門。
　　一四三、婦人中風，發熱惡寒，經水適來，得之七八日，熱除而脈遲身涼，胸脅下滿，如結胸狀，譫語者，此為熱入血室也。當刺期門，隨其實而取之。
　　一四四、婦人中風，七八日續得寒熱，發作有時，經水適斷者，此為熱入血室，其血必結，故使如瘧狀，發作有時，小柴胡湯主之。
　　一四五、婦人傷寒，發熱，經水適來，晝日明了，暮則譫語，如見鬼狀，此為熱入血室，無犯胃氣及上二焦，必自愈。
　　一四六、傷寒六七日，發熱，微惡寒，支節煩疼，微嘔，心下支結，外證未去者，柴胡桂枝湯主之。
　　一四七、傷寒五六日，已發汗而復下之，胸脅滿微結，小便不利，渴而不嘔，但頭汗出，往來寒熱，心煩者，此為未解也，柴胡桂枝乾薑湯主之。
　　一四八、傷寒五六日，頭汗出，微惡寒，手足冷，心下滿，口不欲食，大便鞕，脈細者，此為陽微結，必有表，復有裏也。脈沉，亦在裏也。汗出，為陽微。假令純陰結，不得復有外證，悉入在裏，此為半在裏半在外也。脈雖沉緊，不得為少陰病。所以然者，陰不得有汗，今頭汗出，故知非少陰也。可與小柴胡湯，設不了了者，得屎而解。
　　一四九、傷寒五六日，嘔而發熱者，柴胡湯證具，而以他藥下之，柴胡證仍在者，復與柴胡湯。此雖已下之，不為逆，必蒸蒸而振，卻發熱汗出而解。若心下滿而鞕痛者，此為結胸也，大陷胸湯主之。但滿而不痛者，此為痞，柴胡不中與之，宜半夏瀉心湯。
　　一五〇、太陽少陽並病，而反下之，成結胸，心下鞕，下利不止，水漿不下，其人心煩。
　　一五一、脈浮而緊，而復下之，緊反入裏，則作痞，按之自濡，但氣痞耳。
　　一五二、太陽中風，下利，嘔逆，表解者，乃可攻之。其人漐漐汗出，發作有時，頭痛，心下痞鞕滿，引脅下痛，乾嘔，短氣，汗出，不惡寒者，此表解裏未和也。十棗湯主之。
　　一五三、太陽病，醫發汗，遂發熱惡寒。因復下之，心下痞，表裏俱虛，陰陽氣並竭，無陽則陰獨。復加燒針，因胸煩。面色青黃，膚瞤者，難治；今色微黃，手足溫者，易愈。
　　一五四、心下痞，按之濡，其脈關上浮者，大黃黃連瀉心湯主之。
　　一五五、心下痞，而復惡寒汗出者，附子瀉心湯主之。
　　一五六、本以下之，故心下痞，與瀉心湯，痞不解，其人渴而口燥，煩，小便不利者，五苓散主之。
　　一五七、傷寒汗出，解之後，胃中不和，心下痞鞕，乾噫食臭，脅下有水氣，腹中雷鳴，下利者，生薑瀉心湯主之。
　　附子瀉心湯，本云：加附子。半夏瀉心湯、甘草瀉心湯，同體別名耳。生薑瀉心湯，本云：理中人參黃茶湯，去桂枝朮，加黃連，並瀉肝法。
　　一五八、傷寒中風，醫反下之，其人下利，日數十行，穀不化，腹中雷鳴，心下痞鞕而滿，乾嘔，心煩不得安。醫見心下痞，謂病不盡，復下之，其痞益甚，此非結熱，但以胃中虛，客氣上逆，故使鞕也，甘草瀉心湯主之。
　　一五九、傷寒，服湯藥，下利不止，心下痞鞕。服瀉心湯已，復以他藥下之，利不止。醫以理中與之，利益甚。理中者，理中焦，此利在下焦，赤石脂禹餘糧湯主之。復不止者，當利其小便。
　　一六〇、傷寒吐下後，發汗，虛煩，脈甚微，八九日心下痞鞕，脅下痛，氣上衝咽喉，眩冒，經脈動惕者，久而成痿。
　　一六一、傷寒發汗，若吐若下，解後，心下痞鞕，噫氣不除者，旋覆代赭湯主之。
　　一六二、下後，不可更行桂枝湯，若汗出而喘，無大熱者，可與麻黃杏子甘草石膏湯。
　　一六三、太陽病，外證未除，而數下之，遂協熱而利，利下不止，心下痞鞕，表裏不解者，桂枝人參湯主之。
　　一六四、傷寒大下後，復發汗，心下痞，惡寒者，表未解也。不可攻痞，當先解表，表解乃可攻痞。解表宜桂枝湯，攻痞宜大黃黃連瀉心湯。
　　一六五、傷寒發熱，汗出不解，心中痞鞕，嘔吐而下利者，大柴胡湯主之。
　　一六六、病如桂枝證，頭不痛，項不強，寸脈微浮，胸中痞鞕，氣上衝喉咽不得息者，此為胸有寒也，當吐之，宜瓜蒂散。
　　一六七、病脅下素有痞，連在臍旁，痛引少腹，入陰筋者，此名藏結，死。
　　一六八、傷寒若吐若下後，七八日不解，熱結在裏，表裏俱熱，時時惡風，大渴，舌上乾燥而煩，欲飲水數升者，白虎加人參湯主之。
　　一六九、傷寒無大熱，口燥渴，心煩，背微惡寒者，白虎加人參湯主之。
　　一七〇、傷寒，脈浮，發熱無汗，其表不解，不可與白虎湯；渴欲飲水，無表證者，白虎加人參湯主之。
　　一七一、太陽少陽並病，心下鞕，頸項強而眩者，當刺大椎、肺俞、肝俞，慎勿下之。
　　一七二、太陽與少陽合病，自下利者，與黃芩湯；若嘔者，黃芩加半夏生薑湯主之。
　　一七三、傷寒胸中有熱，胃中有邪氣，腹中痛，欲嘔吐者，黃連湯主之。
　　一七四、傷寒八九日，風濕相搏，身體疼煩，不能自轉側，不嘔不渴，脈浮虛而澀者，桂枝附子湯主之。若其人大便鞕，小便自利者，去桂加白朮湯主之。
　　一七五、風濕相搏，骨節疼煩，掣痛不得屈伸，近之則痛劇，汗出短氣，小便不利，惡風不欲去衣，或身微腫者，甘草附子湯主之。
　　一七六、傷寒，脈浮滑，此以表有熱，裏有寒，白虎湯主之。
　　一七七、傷寒，脈結代，心動悸，炙甘草湯主之。
　　一七八、脈按之來緩，時一止復來者，名曰結。又脈來動而中止，更來小數，中有還者反動，名曰結，陰也。脈來動而中止，不能自還，因而復動者，名曰代，陰也。得此脈者，必難治。
　　一七九、問曰：病有太陽陽明，有正陽陽明，有少陽陽明，何謂也？答曰：太陽陽明者，脾約是也；正陽陽明者，胃家實是也；少陽陽明者，發汗利小便已，胃中燥煩實，大便難是也。
　　一八〇、陽明之為病，胃家實是也。
　　一八一、問曰：何緣得陽明病？答曰：太陽病，若發汗，若下，若利小便，此亡津液，胃中乾燥，因轉屬陽明。不更衣，內實，大便難者，此名陽明也。
　　一八二、問曰：陽明病外證云何？答曰：身熱，汗自出，不惡寒，反惡熱者也。
　　一八三、問曰：病有得之一日，不發熱而惡寒者，何也？答曰：雖得之一日，惡寒將自罷，即自汗出而惡熱也。
　　一八四、問曰：惡寒何故自罷？答曰：陽明居中，主土也，萬物所歸，無所復傳，始雖惡寒，二日自止，此為陽明病也。
　　一八五、本太陽，初得病時，發其汗，汗先出不徹，因轉屬陽明也。傷寒發熱，無汗，嘔不能食，而反汗出濈濈然者，是轉屬陽明也。
　　一八六、傷寒三日，陽明脈大。
　　一八七、傷寒脈浮而緩，手足自溫者，是為繫在太陰。太陰者，身當發黃，若小便自利者，不能發黃；至七八日，大便鞕者，為陽明病也。
　　一八八、傷寒轉繫陽明者，其人濈然微汗出也。
　　一八九、陽明中風，口苦咽乾，腹滿微喘，發熱惡寒，脈浮而緊。若下之，則腹滿，小便難也。
　　一九〇、陽明病，若能食，名中風；不能食，名中寒。
　　一九一、陽明病，若中寒者，不能食，小便不利，手足濈然汗出，此欲作固瘕，必大便初鞕後溏。所以然者，以胃中冷，水穀不別故也。
　　一九二、陽明病，初欲食，小便反不利，大便自調，其人骨節疼，翕翕如有熱狀，奄然發狂，濈然汗出而解者，此水不勝穀氣，與汗共並，脈緊則愈。
　　一九三、陽明病，欲解時，從申至戌上。
　　一九四、陽明病，不能食，攻其熱必噦，所以然者，胃中虛冷故也。以其人本虛，攻其熱必噦。
　　一九五、陽明病，脈遲，食難用飽，飽則微煩頭眩，必小便難，此欲作穀癉，雖下之，腹滿如故，所以然者，脈遲故也。
　　一九六、陽明病，法多汗，反無汗，其身如蟲行皮中狀者，此以久虛故也。
　　一九七、陽明病，反無汗而小便利，二三日嘔而咳，手足厥者，必苦頭痛；若不咳，不嘔，手足不厥者，頭不痛。
　　一九八、陽明病，但頭眩，不惡寒，故能食而咳，其人咽必痛；若不咳者，咽不痛。
　　一九九、陽明病，無汗，小便不利，心中懊憹者，身必發黃。
　　二〇〇、陽明病，被火，額上微汗出，而小便不利者，必發黃。
　　二〇一、陽明病，脈浮而緊者，必潮熱，發作有時，但浮者，必盜汗出。
　　二〇二、陽明病，口燥，但欲漱水，不欲嚥者，此必衄。
　　二〇三、陽明病，本自汗出，醫更重發汗，病已差，尚微煩不了了者，此必大便鞕故也。以亡津液，胃中乾燥，故令大便鞕。當問其小便日幾行。若本小便日三四行，今日再行，故知大便不久出。今為小便數少，以津液當還入胃中，故知不久必大便也。
　　二〇四、傷寒嘔多，雖有陽明證，不可攻之。
　　二〇五、陽明病，心下鞕滿者，不可攻之。攻之，利遂不止者死，利止者愈。
　　二〇六、陽明病，面合色赤，不可攻之，必發熱、色黃者，小便不利也。
　　二〇七、陽明病，不吐不下，心煩者，可與調胃承氣湯。
　　二〇八、陽明病，脈遲，雖汗出不惡寒者，其身必重，短氣，腹滿而喘，有潮熱者，此外欲解，可攻裏也。手足濈然汗出者，此大便已鞕也，大承氣湯主之；若汗多，微發熱惡寒者，外未解也，其熱不潮，未可與承氣湯；若腹大滿不通者，可與小承氣湯，微和胃氣，勿令致大泄下。
　　二〇九、陽明病，潮熱，大便微鞕者，可與大承氣湯，不鞕者，不可與之。若不大便六七日，恐有燥屎，欲知之法，少與小承氣湯。湯入腹中，轉矢氣者，此有燥屎也，乃可攻之；若不轉矢氣者，此但初頭鞕，後必溏，不可攻之，攻之必脹滿不能食也。欲飲水者，與水則噦。其後發熱者，必大便復鞕而少也，以小承氣湯和之。不轉矢氣者，慎不可攻也。
　　二一〇、夫實則譫語，虛則鄭聲，鄭聲者，重語也。直視，譫語，喘滿者死，下利者亦死。
　　二一一、發汗多，若重發汗者，亡其陽，譫語，脈短者死，脈自和者不死。
　　二一二、傷寒若吐若下後，不解，不大便五六日，上至十餘日。日晡所發潮熱，不惡寒，獨語如見鬼狀。若劇者，發則不識人，循衣摸床，惕而不安，微喘直視。脈弦者生，澀者死。微者，但發熱譫語者，大承氣湯主之。若一服利，則止後服。
　　二一三、陽明病，其人多汗，以津液外出，胃中燥，大便必鞕，鞕則譫語。小承氣湯主之。若一服譫語止者，更莫復服。
　　二一四、陽明病，譫語，發潮熱，脈滑而疾者，小承氣湯主之。因與承氣湯一升，腹中轉氣者，更服一升；若不轉氣者，勿更與之。明日又不大便，脈反微澀者，裏虛也，為難治，不可更與承氣湯也。
　　二一五、陽明病，譫語，有潮熱，反不能食者，胃中必有燥屎五六枚也。若能食者，但鞕耳。宜大承氣湯下之。
　　二一六、陽明病，下血，譫語者，此為熱入血室。但頭汗出者，刺期門，隨其實而瀉之，濈然汗出則愈。
　　二一七、汗出，譫語者，以有燥屎在胃中，此為風也。須下者，過經乃可下之。下之若早，語言必亂，以表虛裏實故也。下之愈，宜大承氣湯。
　　二一八、傷寒四五日，脈沉而喘滿，沉為在裏，而反發其汗，津液越出，大便為難，表虛裏實，久則譫語。
　　二一九、三陽合病，腹滿，身重，難以轉側，口不仁，面垢，譫語，遺尿。發汗則譫語，下之則額上生汗，手足厥冷。若自汗出者，白虎湯主之。
　　二二〇、二陽並病，太陽證罷，但發潮熱，手足漐漐汗出，大便難而譫語者，下之則愈，宜大承氣湯。
　　二二一、陽明病，脈浮而緊，咽燥，口苦，腹滿而喘，發熱汗出，不惡寒，反惡熱，身重。若發汗則躁，心憒憒，反譫語，若加溫針，必怵惕，煩躁不得眠。若下之，則胃中空虛，客氣動膈，心中懊憹，舌上胎者，梔子豉湯主之。
　　二二二、若渴欲飲水，口乾舌燥者，白虎加人參湯主之。
　　二二三、若脈浮，發熱，渴欲飲水，小便不利者，豬苓湯主之。
　　二二四、陽明病，汗出多而渴者，不可與豬苓湯，以汗多胃中燥，豬苓湯復利其小便故也。
　　二二五、脈浮而遲，表熱裏寒，下利清穀者，四逆湯主之。
　　二二六、若胃中虛冷，不能食者，飲水則噦。
　　二二七、脈浮，發熱，口乾，鼻燥，能食者則衄。
　　二二八、陽明病，下之，其外有熱，手足溫，不結胸，心中懊憹，飢不能食，但頭汗出者，梔子豉湯主之。
　　二二九、陽明病，發潮熱，大便溏，小便自可，胸脅滿不去者，與小柴胡湯。
　　二三〇、陽明病，脅下鞕滿，不大便，而嘔，舌上白胎者，可與小柴胡湯。上焦得通，津液得下，胃氣因和，身濈然汗出而解。
　　二三一、陽明中風，脈弦浮大而短氣，腹都滿，脅下及心痛，久按之氣不通，鼻乾，不得汗，嗜臥，一身及目悉黃，小便難，有潮熱，時時噦，耳前後腫。刺之小差，外不解，病過十日，脈續浮者，與小柴胡湯。
　　二三二、脈但浮，無餘證者，與麻黃湯。若不尿，腹滿加噦者，不治。
　　二三三、陽明病，自汗出，若發汗，小便自利者，此為津液內竭，雖鞕不可攻之，當須自欲大便，宜蜜煎導而通之，若土瓜根及大豬膽汁，皆可為導。
　　二三四、陽明病，脈遲，汗出多，微惡寒者，表未解也，可發汗，宜桂枝湯。
　　二三五、陽明病，脈浮，無汗而喘者，發汗則愈，宜麻黃湯。
　　二三六、陽明病，發熱汗出者，此為熱越，不能發黃也；但頭汗出，身無汗，劑頸而還，小便不利，渴引水漿者，此為瘀熱在裏，身必發黃，茵陳蒿湯主之。
　　二三七、陽明證，其人喜忘者，必有畜血。所以然者，本有久瘀血，故令喜忘，屎雖鞕，大便反易，其色必黑者，宜抵當湯下之。
　　二三八、陽明病，下之，心中懊憹而煩，胃中有燥屎者，可攻。腹微滿，初頭鞕，後必溏，不可攻之。若有燥屎者，宜大承氣湯。
　　二三九、病人不大便五六日，繞臍痛，煩躁，發作有時者，此有燥屎，故使不大便也。
　　二四〇、病人煩熱，汗出則解，又如瘧狀，日晡所發熱者，屬陽明也。脈實者，宜下之；脈浮虛者，宜發汗。下之，與大承氣湯；發汗，宜桂枝湯。
　　二四一、大下後，六七日不大便，煩不解，腹滿痛者，此有燥屎也。所以然者，本有宿食故也，宜大承氣湯。
　　二四二、病人小便不利，大便乍難乍易，時有微熱，喘冒不能臥者，有燥屎也。宜大承氣湯。
　　二四三、食穀欲嘔，屬陽明也，吳茱萸湯主之；得湯反劇者，屬上焦也。
　　二四四、太陽病，寸緩、關浮、尺弱，其人發熱汗出，復惡寒，不嘔，但心下痞者，此以醫下之也。如其不下者，病人不惡寒而渴者，此轉屬陽明也，小便數者，大便必鞕，不更衣十日，無所苦也。渴欲飲水，少少與之，但以法救之，渴者，宜五苓散。
　　二四五、陽脈微而汗出少者，為自和也；汗出多者為太過，陽脈實。因發其汗，出多者，亦為太過，太過者，為陽絕於裏，亡津液，大便因鞕也。
　　二四六、脈浮而芤，浮為陽，芤為陰，浮芤相搏，胃氣生熱，其陽則絕。
　　二四七、趺陽脈浮而澀，浮則胃氣強，澀則小便數，浮澀相搏，大便則鞕，其脾為約，麻子仁丸主之。
　　二四八、太陽病三日，發汗不解，蒸蒸發熱者，屬胃也，調胃承氣湯主之。
　　二四九、傷寒吐後，腹脹滿者，與調胃承氣湯。
　　二五〇、太陽病，若吐、若下，若發汗後，微煩，小便數，大便因鞕者，與小承氣湯，和之愈。
　　二五一、得病二三日，脈弱，無太陽柴胡證，煩躁，心下鞕，至四五日，雖能食，以小承氣湯少少與，微和之，令小安。至六日，與承氣湯一升。若不大便六七日，小便少者，雖不受食，但初頭鞕，後必溏，未定成鞕，攻之必溏，須小便利，屎定鞕，乃可攻之，宜大承氣湯。
　　二五二、傷寒六七日，目中不了了，睛不和，無表裏證，大便難，身微熱者，此為實也。急下之，宜大承氣湯。
　　二五三、陽明病，發熱，汗多者，急下之，宜大承氣湯。
　　二五四、發汗不解，腹滿痛者，急下之，宜大承氣湯。
　　二五五、腹滿不減，減不足言，當下之，宜大承氣湯。
　　二五六、陽明少陽合病，必下利，其脈不負者，為順也。負者，失也。互相剋賊，名為負也。脈滑而數者，有宿食也。當下之，宜大承氣湯。
　　二五七、病人無表裏證，發熱七八日，雖脈浮數者，可下之。假令已下，脈數不解，合熱則消穀善飢，至六七日，不大便者，有瘀血，宜抵當湯。
　　二五八、若脈數不解，而下不止，必協熱便膿血也。
　　二五九、傷寒發汗已，身目為黃，所以然者，以寒濕在裏不解故也，以為不可下也，於寒濕中求之。
　　二六〇、傷寒七八日，身黃如橘子色，小便不利，腹微滿者，茵陳蒿湯主之。
　　二六一、傷寒，身黃，發熱，梔子柏皮湯主之。
　　二六二、傷寒瘀熱在裏，身必黃，麻黃連軺赤小豆湯主之。
　　二六三、少陽之為病，口苦，咽乾，目眩也。
　　二六四、少陽中風，兩耳無所聞，目赤，胸中滿而煩者，不可吐下，吐下則悸而驚。
　　二六五、傷寒，脈弦細，頭痛發熱者，屬少陽。少陽不可發汗，發汗則譫語，此屬胃，胃和則愈；胃不和，煩而悸。
　　二六六、本太陽病不解，轉入少陽者，脅下鞕滿，乾嘔不能食，往來寒熱，尚未吐下，脈沉緊者，與小柴胡湯。
　　二六七、若已吐、下、發汗、溫針，譫語，柴胡湯證罷，此為壞病，知犯何逆，以法治之。
　　二六八、三陽合病，脈浮大，上關上，但欲眠睡，目合則汗。
　　二六九、傷寒六七日，無大熱，其人躁煩者，此為陽去入陰故也。
　　二七〇、傷寒三日，三陽為盡，三陰當受邪，其人反能食而不嘔，此為三陰不受邪也。
　　二七一、傷寒三日，少陽脈小者，欲已也。
　　二七二、少陽病，欲解時，從寅至辰上。
　　二七三、太陰之為病，腹滿而吐，食不下，自利益甚，時腹自痛。若下之，必胸下結鞕。
　　二七四、太陰中風，四肢煩疼，脈陽微陰澀而長者，為欲愈。
　　二七五、太陰病，欲解時，從亥至丑上。
　　二七六、太陰病，脈浮者，可發汗，宜桂枝湯。
　　二七七、自利不渴者，屬太陰，以其臟有寒故也，當溫之，宜服四逆輩。
　　二七八、傷寒脈浮而緩，手足自溫者，繫在太陰。太陰當發身黃，若小便自利者，不能發黃；至七八日，雖暴煩下利，日十餘行，必自止，以脾家實，腐穢當去故也。
　　二七九、本太陽病，醫反下之，因爾腹滿時痛者，屬太陰也，桂枝加芍藥湯主之；大實痛者，桂枝加大黃湯主之。
　　二八〇、太陰為病，脈弱，其人續自便利，設當行大黃、芍藥者，宜減之，以其人胃氣弱，易動故也。
　　二八一、少陰之為病，脈微細，但欲寐也。
　　二八二、少陰病，欲吐不吐，心煩，但欲寐，五六日自利而渴者，屬少陰也。虛故引水自救。若小便色白者，少陰病形悉具。小便白者，以下焦虛有寒，不能制水，故令色白也。
　　二八三、病人脈陰陽俱緊，反汗出者，亡陽也，此屬少陰，法當咽痛而復吐利。
　　二八四、少陰病，咳而下利，譫語者，被火氣劫故也。小便必難，以強責少陰汗也。
　　二八五、少陰病，脈細沉數，病為在裏，不可發汗。
　　二八六、少陰病，脈微，不可發汗，亡陽故也。陽已虛，尺脈弱澀者，復不可下之。
　　二八七、少陰病，脈緊，至七八日，自下利，脈暴微，手足反溫，脈緊反去者，為欲解也，雖煩下利，必自愈。
　　二八八、少陰病，下利，若利自止，惡寒而踡臥，手足溫者，可治。
　　二八九、少陰病，惡寒而踡，時自煩，欲去衣被者，可治。
　　二九〇、少陰中風，脈陽微陰浮者，為欲愈。
　　二九一、少陰病，欲解時，從子至寅上。
　　二九二、少陰病，吐、利，手足不逆冷，反發熱者，不死；脈不至者，灸少陰七壯。
　　二九三、少陰病，八九日，一身手足盡熱者，以熱在膀胱，必便血也。
　　二九四、少陰病，但厥，無汗，而強發之，必動其血。未知從何道出，或從口鼻，或從目出者，是名下厥上竭，為難治。
　　二九五、少陰病，惡寒，身踡而利，手足逆冷者，不治。
　　二九六、少陰病，吐、利、躁煩，四逆者，死。
　　二九七、少陰病，下利止而頭眩，時時自冒者，死。
　　二九八、少陰病，四逆，惡寒而身踡，脈不至，不煩而躁者，死。
　　二九九、少陰病，六七日，息高者，死。
　　三〇〇、少陰病，脈微細沉，但欲臥，汗出不煩，自欲吐。至五六日，自利，復煩躁不得臥寐者，死。
　　三〇一、少陰病，始得之，反發熱，脈沉者，麻黃細辛附子湯主之。
　　三〇二、少陰病，得之二三日，麻黃附子甘草湯微發汗，以二三日無證，故微發汗也。
　　三〇三、少陰病，得之二三日以上，心中煩，不得臥，黃連阿膠湯主之。
　　三〇四、少陰病，得之一二日，口中和，其背惡寒者，當灸之，附子湯主之。
　　三〇五、少陰病，身體痛，手足寒，骨節痛，脈沉者，附子湯主之。
　　三〇六、少陰病，下利，便膿血者，桃花湯主之。
　　三〇七、少陰病，二三日至四五日，腹痛，小便不利，下利不止，便膿血者，桃花湯主之。
　　三〇八、少陰病，下利，便膿血者，可刺。
　　三〇九、少陰病，吐利，手足逆冷，煩躁欲死者，吳茱萸湯主之。
　　三一〇、少陰病，下利，咽痛，胸滿，心煩，豬膚湯主之。
　　三一一、少陰病，二三日，咽痛者，可與甘草湯；不差者，與桔梗湯。
　　三一二、少陰病，咽中傷，生瘡，不能語言，聲不出者，苦酒湯主之。
　　三一三、少陰病，咽中痛，半夏散及湯主之。
　　三一四、少陰病，下利，白通湯主之。
　　三一五、少陰病，下利，脈微者，與白通湯。利不止，厥逆無脈，乾嘔煩者，白通加豬膽汁湯主之。服湯，脈暴出者死，微續者生。
　　三一六、少陰病，二三日不已，至四五日，腹痛，小便不利，四肢沉重疼痛，自下利者，此為有水氣。其人或咳，或小便利，或下利，或嘔者，真武湯主之。
　　三一七、少陰病，下利清穀，裏寒外熱，手足厥逆，脈微欲絕，身反不惡寒。其人面色赤，或腹痛，或乾嘔，或咽痛，或利止脈不出者，通脈四逆湯主之。
　　三一八、少陰病，四逆，其人或咳，或悸，或小便不利，或腹中痛，或泄利下重者，四逆散主之。
　　三一九、少陰病，下利，六七日，咳而嘔渴，心煩不得眠者，豬苓湯主之。
　　三二〇、少陰病，得之二三日，口燥，咽乾者，急下之，宜大承氣湯。
　　三二一、少陰病，自利清水，色純青，心下必痛，口乾燥者，可下之，宜大承氣湯。
　　三二二、少陰病，六七日，腹脹，不大便者，急下之，宜大承氣湯。
　　三二三、少陰病，脈沉者，急溫之，宜四逆湯。
　　三二四、少陰病，飲食入口則吐，心中溫溫欲吐，復不能吐，始得之，手足寒，脈弦遲者，此胸中實，不可下也，當吐之。若膈上有寒飲，乾嘔者，不可吐也，當溫之，宜四逆湯。
　　三二五、少陰病，下利，脈微澀，嘔而汗出，必數更衣，反少者，當溫其上，灸之。
　　三二六、厥陰之為病，消渴，氣上撞心，心中疼熱，飢而不欲食，食則吐蚘。下之利不止。
　　三二七、厥陰中風，脈微浮為欲愈，不浮為未愈。
　　三二八、厥陰病，欲解時，從丑至卯上。
　　三二九、厥陰病，渴欲飲水者，少少與之愈。
　　三三〇、諸四逆厥者，不可下之，虛家亦然。
　　三三一、傷寒，先厥，後發熱而利者，必自止。見厥復利。
　　三三二、傷寒，始發熱六日，厥反九日而利。凡厥利者，當不能食；今反能食者，恐為除中。食以索餅，不發熱者，知胃氣尚在，必愈。恐暴熱來出而復去也。後三日脈之，其熱續在者，期之旦日夜半愈。所以然者，本發熱六日，厥反九日，復發熱三日，並前六日，亦為九日，與厥相應，故期之旦日夜半愈。後三日脈之而脈數，其熱不罷者，此為熱氣有餘，必發癰膿也。
　　三三三、傷寒脈遲，六七日，而反與黃芩湯徹其熱，脈遲為寒，今與黃芩湯復除其熱，腹中應冷，當不能食，今反能食，此名除中，必死。
　　三三四、傷寒，先厥後發熱，下利必自止。而反汗出，咽中痛者，其喉為痹。發熱無汗，而利必自止；若不止，必便膿血。便膿血者，其喉不痹。
　　三三五、傷寒，一二日至四五日厥者，必發熱，前熱者，後必厥。厥深者，熱亦深；厥微者，熱亦微。厥應下之，而反發汗者，必口傷爛赤。
　　三三六、傷寒病，厥五日，熱亦五日。設六日，當復厥，不厥者自愈。厥終不過五日，以熱五日，故知自愈。
　　三三七、凡厥者，陰陽氣不相順接，便為厥。厥者，手足逆冷者是也。
　　三三八、傷寒，脈微而厥，至七八日，膚冷，其人躁無暫安時者，此為藏厥，非蚘厥也。蚘厥者，其人當吐蚘，令病者靜而復時煩者，此為藏寒。蚘上入其膈故煩，須臾復止，得食而嘔，又煩者，蚘聞食臭出，其人常自吐蚘。蚘厥者，烏梅丸主之。又主久利。
　　三三九、傷寒，熱少微厥，指頭寒，嘿嘿不欲食，煩躁。數日，小便利，色白者，此熱除也，欲得食，其病為愈。若厥而嘔，胸脅煩滿者，其後必便血。
　　三四〇、病者手足厥冷，言我不結胸，小腹滿，按之痛者，此冷結在膀胱關元也。
　　三四一、傷寒發熱四日，厥反三日，復熱四日，厥少熱多者，其病當愈。四日至七日，熱不除者，必便膿血。
　　三四二、傷寒，厥四日，熱反三日，復厥五日，其病為進。寒多熱少，陽氣退，故為進也。
　　三四三、傷寒六七日，脈微，手足厥冷，煩躁，灸厥陰，厥不還者，死。
　　三四四、傷寒發熱，下利，厥逆，躁不得臥者，死。
　　三四五、傷寒發熱，下利至甚，厥不止者，死。
　　三四六、傷寒六七日，不利，便發熱而利，其人汗出不止者，死。有陰無陽故也。
　　三四七、傷寒五六日，不結胸，腹濡，脈虛復厥者，不可下，此亡血，下之死。
　　三四八、發熱而厥，七日下利者，為難治。
　　三四九、傷寒脈促，手足厥逆，可灸之。
　　三五〇、傷寒，脈滑而厥者，裏有熱，白虎湯主之。
　　三五一、手足厥寒，脈細欲絕者，當歸四逆湯主之。
　　三五二、若其人內有久寒者，宜當歸四逆加吳茱萸生薑湯。
　　三五三、大汗出，熱不去，內拘急，四肢疼，又下利厥逆而惡寒者，四逆湯主之。
　　三五四、大汗，若大下利而厥冷者，四逆湯主之。
　　三五五、病人手足厥冷，脈乍緊者，邪結在胸中，心下滿而煩，飢不能食者，病在胸中，當須吐之，宜瓜蒂散。
　　三五六、傷寒，厥而心下悸，宜先治水，當服茯苓甘草湯，卻治其厥。不爾，水漬入胃，必作利也。
　　三五七、傷寒六七日，大下後，寸脈沉而遲，手足厥逆，下部脈不至，喉咽不利，唾膿血，泄利不止者，為難治，麻黃升麻湯主之。
　　三五八、傷寒四五日，腹中痛，若轉氣下趣少腹者，此欲自利也。
　　三五九、傷寒本自寒下，醫復吐下之，寒格，更逆吐下，若食入口即吐，乾薑黃芩黃連人參湯主之。
　　三六〇、下利，有微熱而渴，脈弱者，今自愈。
　　三六一、下利脈數，有微熱汗出，今自愈。設復緊，為未解。
　　三六二、下利，手足厥冷，無脈者，灸之。不溫。若脈不還，反微喘者，死。少陰負趺陽者，為順也。
　　三六三、下利，寸脈反浮數，尺中自澀者，必清膿血。
　　三六四、下利清穀，不可攻表，汗出必脹滿。
　　三六五、下利，脈沉弦者，下重也；脈大者，為未止；脈微弱數者，為欲自止，雖發熱，不死。
　　三六六、下利，脈沉而遲，其人面少赤，身有微熱，下利清穀者，必鬱冒汗出而解。病人必微厥。所以然者，其面戴陽，下虛故也。
　　三六七、下利，脈數而渴者，今自愈。設不差，必清膿血，以有熱故也。
　　三六八、下利後脈絕，手足厥冷，晬時脈還，手足溫者生，脈不還者死。
　　三六九、傷寒下利，日十餘行，脈反實者，死。
　　三七〇、下利清穀，裏寒外熱，汗出而厥者，通脈四逆湯主之。
　　三七一、熱利下重者，白頭翁湯主之。
　　三七二、下利腹脹滿，身體疼痛者，先溫其裏，乃攻其表。溫裏宜四逆湯，攻表宜桂枝湯。
　　三七三、下利慾飲水者，以有熱故也，白頭翁湯主之。
　　三七四、下利譫語者，有燥屎也，宜小承氣湯。
　　三七五、下利後，更煩，按之心下濡者，為虛煩也，宜梔子豉湯。
　　三七六、嘔家有癰膿者，不可治嘔，膿盡自愈。
　　三七七、嘔而脈弱，小便復利，身有微熱，見厥者難治，四逆湯主之。
　　三七八、乾嘔，吐涎沫，頭痛者，吳茱萸湯主之。
　　三七九、嘔而發熱者，小柴胡湯主之。
　　三八〇、傷寒，大吐、大下之，極虛，復極汗者，其人外氣怫鬱，復與之水，以發其汗，因得噦。所以然者，胃中寒冷故也。
　　三八一、傷寒，噦而腹滿，視其前後，知何部不利，利之即愈。
　　三八二、問曰：病有霍亂者何？答曰：嘔吐而利，此名霍亂。
　　三八三、問曰：病發熱、頭痛、身疼、惡寒、吐利者，此屬何病？答曰：此名霍亂。霍亂自吐下，又利止，復更發熱也。
　　三八四、傷寒，其脈微澀者，本是霍亂，今是傷寒，卻四五日，至陰經上，轉入陰必利；本嘔，下利者，不可治也。欲似大便，而反失氣，仍不利者，此屬陽明也，便必鞕，十三日愈。所以然者，經盡故也。下利後，當便鞕，鞕則能食者愈。今反不能食，到後經中，頗能食，復過一經能食，過之一日當愈；不愈者，不屬陽明也。
　　三八五、惡寒脈微而復利，利止，亡血也，四逆加人參湯主之。
　　三八六、霍亂，頭痛，發熱，身疼痛，熱多欲飲水者，五苓散主之。寒多不用水者，理中丸主之。
　　三八七、吐利止而身痛不休者，當消息和解其外，宜桂枝湯小和之。
　　三八八、吐利，汗出，發熱，惡寒，四肢拘急，手足厥冷者，四逆湯主之。
　　三八九、既吐且利，小便復利而大汗出，下利清穀，內寒外熱，脈微欲絕者，四逆湯主之。
　　三九〇、吐已下斷，汗出而厥，四肢拘急不解，脈微欲絕者，通脈四逆加豬膽汁湯主之。
　　三九一、吐利，發汗，脈平，小煩者，以新虛不勝穀氣故也。
　　三九二、傷寒陰陽易之為病，其人身體重，少氣，少腹裏急，或引陰中拘攣，熱上衝胸，頭重不欲舉，眼中生花，膝脛拘急者，燒褌散主之。
　　三九三、大病差後，勞復者，枳實梔子豉湯主之。
　　三九四、傷寒差以後，更發熱，小柴胡湯主之。脈浮者，以汗解之；脈沉實者，以下解之。
　　三九五、大病差後，從腰以下有水氣者，牡蠣澤瀉散主之。
　　三九六、大病差後，喜唾，久不了了，胸上有寒，當以丸藥溫之，宜理中丸。
　　三九七、傷寒解後，虛羸少氣，氣逆欲吐，竹葉石膏湯主之。
　　三九八、病人脈已解，而日暮微煩，以病新差，人強與穀，脾胃氣尚弱，不能消穀，故令微煩，損穀則愈。
夫以為疾病至急，倉卒尋按，要者難得，故重集諸可與不可方治，比之三陰三陽篇中，此易見也。又時有不止是三陰三陽，出在諸可與不可中也。
脈濡而弱，弱反在關，濡反在巔，微反在上，澀反在下。微則陽氣不足，澀則無血。陽氣反微，中風汗出而反躁煩。澀則無血，厥而且寒。陽微發汗，躁不得眠。
動氣在右，不可發汗，發汗則衄而渴，心苦煩，飲即吐水。
動氣在左，不可發汗，發汗則頭眩，汗不止，筋惕肉目閏 。
動氣在上，不可發汗，發汗則氣上衝，正在心端。
動氣在下，不可發汗，發汗則無汗，心中大煩，骨節苦疼，目運，惡寒，食則反吐。穀不得前。
咽中閉塞，不可發汗，發汗則吐血，氣欲絕，手足厥冷，欲得蜷臥，不能自溫。
諸脈得數動微弱者，不可發汗，發汗則大便難，腹中幹，胃燥而煩，其形相象，根本異源。
脈微而弱，弱反在關，濡反在巔，弦反在上，微反在下。弦為陽運，微為陰寒。上實下虛，意欲得溫。微弦為虛，不可發汗，發汗則寒慄，不能自還。
咳者則劇，數吐涎沫，咽中必幹，小便不利，心中饑煩， 日卒時而發，其形似瘧，有寒無熱，虛而寒慄，咳而發汗，蜷而苦滿，腹中複堅。
厥，脈緊，不可發汗，發汗則聲亂、咽嘶、舌萎、聲不得前。
諸逆發汗，病微者難差；劇者言亂、目眩者死，命將難全。
咳而小便利，若失小便者，不可發汗，汗出則四肢厥逆冷。
傷寒頭痛，翕翕發熱，形象中風，常微汗出自嘔者，下之益煩，心中懊憹如饑；發汗則致痙，身強，難以屈伸；熏之則發黃，不得小便；灸則發咳唾。
大法，春夏宜發汗。
凡發汗，欲令手足俱周，時出以執水 執水然，一時間許，亦佳。不可令如水流漓。若病不解，當重發汗。汗多必亡陽，陽虛，不得重發汗也。
凡服湯發汗，中病便止，不必盡劑。
凡云可發汗，無湯者，丸散亦可用；要以汗出為解，然不如湯，隨證良驗。
夫病脈浮大，問病者言，但便硬爾。設利者，為大逆。硬為實，汗出而解。何以故？脈浮當以汗解。
下利後，身疼痛，清便自調者，急當救表，宜桂枝湯發汗。
發汗多亡陽，譫語者，不可下，與柴胡桂枝湯。和其榮衛，以通津液，後自愈。
此一卷，第十七篇，凡三十一證，前有詳說。
合四證，已具太陽篇中。
大法，春宜吐。
凡用吐湯，中病即止，不必盡劑也。
病胸上諸實，胸中鬱鬱而痛，不能食，欲使人按之，而反有涎唾，下利日十餘行，其脈反遲，寸口脈微滑，此可吐之，吐之，利則止。
宿食，在上脘者，當吐之。
病人手足厥冷，脈乍結，以客氣在胸中；心下滿而煩，欲食不能食者，病在胸中，當吐之。
脈濡而弱，弱反在關，濡反在巔，微反在上，澀反在下。微則陽氣不足，澀則無血。陽氣反微，中風、汗出而反躁煩；澀則無血，厥而且寒。陽微不可下，下之則心下痞硬。
動氣在右，不可下，下之則津液內竭，咽燥、鼻幹、頭眩、心悸也。
動氣在左，不可下。下之則腹內拘急，食不下，動氣更劇。雖有身熱，臥則欲蜷。
動氣在上，不可下。下之則掌握熱煩，身上浮冷，熱汗自泄，欲得水自灌。
動氣在下，不可下。下之則腹脹滿，卒起頭眩，食則下清穀，心下痞也。
咽中閉寒，不可下。下之則上輕下重，水漿不下，臥則欲蜷，身急痛，下利日數十行。
諸外實者，不可下。下之則發微熱，亡脈厥者，當臍握熱。
諸虛者，不可下。下之則大渴，求水者易愈，惡水者劇。
脈濡而弱，弱反在關，濡反在巔，弦反在上，微反在下。弦為陽運，微為陰寒。上實下虛，意欲得溫。微弦為虛，虛者不可下也。
微則為咳，咳則吐涎，下之則咳止，而利因不休，利不休，則胸中如蟲齧，粥入則出，小便不利，兩脅拘急，喘息為難，頸背相引，臂則不仁，極寒反汗出，身冷若冰，眼睛不慧，語言不休，而穀氣多入，此為除中，口雖欲言，舌不得前。
脈濡而弱，弱反在關，濡反在巔，浮反在上，數反在下。浮為陽虛，數為無血，浮為虛，數為熱。浮為虛，自汗出而惡寒；數為痛，振寒而栗。微弱在關，胸下為急，喘汗而不得呼吸，呼吸之中，痛在於脅，振寒相搏，形如瘧狀，醫反下之，故令脈數、發熱、狂走見鬼，心下為痞，小便淋瀝，小腹甚硬，小便尿血也。
脈濡而緊，濡則衛氣微，緊則榮中寒。陽微衛中風，發熱而惡寒；榮緊胃氣冷，微嘔心內煩。醫為有大熱，解肌而發汗，亡陽虛煩躁，心下苦痞堅。表裏俱虛竭，卒起而頭眩。客熱在皮膚，悵怏不得眠。不知胃氣冷，緊寒在關元。技巧無所施，汲水灌其身。客熱應時罷，慄慄而振寒。重被而複之，汗出而冒巔。體惕而又振，小便為微難。寒氣因水發，清穀不容間。嘔變反腸出，顛倒不得安。手足為微逆，身冷而內煩。遲欲從後救，安可複追還。
脈浮而大，浮為氣實，大為血虛。血虛為無陰，孤陽獨下陰部者，小便當赤而難，胞中當虛，今反小便利，而大汗出，法應衛家當微，今反更實，津液四射，榮竭血盡，幹煩而不得眠，血薄肉消，而成暴液。醫複以毒藥攻其胃，此為重虛，客陽去有期，必下如污泥而死。
脈數者，久數不止，止則邪結，正氣不能複，正氣卻結於藏，故邪氣浮之，與皮毛相得。脈數者，不可下，下之則必煩，利不止。
脈浮大，應發汗，醫反下之，此為大逆。
嘔多，雖有陽明證，不可攻之。
太陽病，外證未解，不可下，下之為逆。
夫病陽多者熱，下之則硬。
無陽陰強，大便硬者，下之則必清谷腹滿。
傷寒發熱，頭痛，微汗。發汗，則不識人；熏之則喘，不得小便，心腹滿；下之則短氣，小便難，頭痛，背強；加溫針則衄。
傷寒，脈陰陽俱緊，惡寒發熱，則脈欲厥。厥者，脈初來大，漸漸小，更來漸漸大，是其候也。如此者惡寒，甚者，翕翕汗出，喉中痛；熱多者，目赤脈多，睛不慧，醫復發之，咽中則傷；若複下之，則兩目閉，寒多者便清穀，熱多者便膿血；若熏之，則身發黃；若熨之，則咽燥。若小便利者，可救之；小便難者，為危殆。
傷寒發熱，口中勃勃氣出，頭痛，目黃，衄不可制，貪水者必嘔，惡水者厥。若下之，咽中生瘡，假令手足溫者，必下重便膿血。頭痛目黃者，若下之，則兩目閉。貪水者，脈必厥，其聲嚶，咽喉塞；若發汗，則戰慄，陰陽俱虛。惡水者，若下之，則裏冷不嗜食，大便完穀出；若發汗，則口中傷，舌上白胎，煩躁，脈數實，不大便，六七日後，必便血；若發汗，則小便自利也。
下利，脈大者，虛也，以其強下之故也。設脈浮革，固爾腸鳴者，屬當歸四逆湯主之。
大法，秋宜下。
凡服下藥，用湯勝丸，中病即止，不必盡劑也。
下利，三部脈皆平，按之心下硬者，急下之，宜大承氣湯。
下利，脈遲而滑者，內實也。利未欲止，當下之，宜大承氣湯。
問曰：人病有宿食，何以別之？師曰：寸口脈浮而大，按之反澀，尺中亦微而澀，故知有宿食，當下之，宜大承湯。
下利，不欲食者，以有宿食故也，當宜下之，與大承氣湯。
下利差後，至其年月日復發者，以病不盡故也，當下之，宜大承氣湯。
下利，脈反滑，當有所去，下之乃愈，宜大承氣湯。
病腹中滿痛者，此為實也，當下之，宜大承氣湯。
傷寒後，脈沉。沉者，內實也，下解之，宜大柴胡湯。
脈雙弦而遲者，必心下硬。脈大而緊者，陽中有陰也，可以下之，宜大承氣湯。
此第十卷，第二十二篇，凡四十八證，前三陰三陽篇中，悉具載之。
此以下諸方，於隨卷本證下雖已有，緣止以加減言之，未甚明白，似於覽者檢閱未便，今複校勘，備列於後：
桂枝加葛根湯方
葛根四兩　芍藥二兩　甘草二兩　生薑三兩（切）　大棗十二枚（掰）　桂枝二兩（去皮）　麻黃三兩（去節）
上七味，以水一鬥，先煮麻黃、葛根，減二升，去上沫，內諸藥，煮取三升，去滓，溫服一升，複取微似汗，不須啜粥，餘如桂枝法。
桂枝加厚朴杏子湯方
於桂枝湯方內，加厚朴二兩，杏仁五十箇，去皮尖，餘依前法。
桂枝加附子湯方
於桂枝湯方內，加附子一枚，炮，去皮，破八片，餘依前法。朮附湯方，附於此方內，去桂枝，加白朮四兩，依前法。
桂枝去芍藥湯方
於桂枝湯方內，去芍藥，餘依前法。
桂枝去芍藥加附子湯方：
於桂枝湯方內，去芍藥，加附子一枚，炮，去皮，破八片，餘依前法。
桂枝麻黃各半湯方
桂枝一兩十六銖（去皮）　芍藥　生薑（切）　甘草（炙）　麻黃各一兩（去節）　大棗四枚（掰）　杏仁二十四箇（湯浸，去皮尖及兩仁者）
上七味，以水五升，先煮麻黃一二沸，去上沫，內諸藥，煮取一升八合，去滓，溫服六合。
桂枝二麻黃一湯方
桂枝一兩十七銖（去皮）　芍藥一兩六銖　麻黃十六銖（去節）　生薑一兩六銖（切）　杏仁十六箇（去皮尖）　甘草一兩二銖（炙）　大棗五枚（掰）
上七味，以水五升，先煮麻黃一二沸，去上沫，內諸藥，煮取二升，去滓，溫服一升，日再。
白虎加人參湯方
於白虎湯方內，加人參三兩，餘依白虎湯法。
桂枝去桂加茯苓白朮湯方：
於桂枝湯方內，去桂枝，加茯苓、白朮各三兩，餘依前法，煎服。小便利，則愈。
以上九方，病證並在第二卷內。
葛根加半夏湯方
於葛根湯方內，加入半夏半升，餘依葛根湯法。
桂枝加芍藥生薑人參新加湯方：
於第二卷桂枝湯方內，更加芍藥、生薑各一兩，人參三兩，餘依桂枝湯法服
梔子甘草豉湯方
於梔子豉湯方內，加入甘草二兩，餘依前法。得吐，止後服。
梔子生薑豉湯方
於梔子豉湯方內，加生薑五兩，餘依前法。得吐，止後服。
柴胡加芒硝湯方
於小柴胡湯方內，加芒硝六兩，餘依前法。服不解，更服。
桂枝加桂湯方
於第二卷桂枝湯方內，更加桂二兩，共五兩，餘依前法。
以上六方，病證並在第三卷內。
柴胡桂枝湯方
桂枝（去皮）　黃芩　人參各一兩半　甘草一兩（炙）　半夏二合半　芍藥一兩半　大棗六枚（掰）　生薑一兩半（切）　柴胡四兩
上九味，以水七升，煮取三升，去滓，溫服。
附子瀉心湯方
大黃二兩　黃連　黃芩各一兩　附子一枚（炮，去皮，破，別煮取計）
上四味，切三味，以麻沸湯二升漬之，須臾，絞去滓，內附子汁，分溫再服。
生薑瀉心湯方
生薑四兩（切）　甘草三兩（炙）　人參三兩乾薑一兩　黃芩三兩　半夏半升（洗）　黃連一兩大棗十二枚
上八味，以水一鬥，煮取六升，去滓，再煎取三升，溫服一升，日三服。
甘草瀉心湯方
甘草四兩　黃芩三兩　乾薑三兩　半夏半升（洗）　黃連一兩　大棗十二枚（掰）
上六味，以水一鬥，煮取六升，去滓，再煎取三升，溫服一升，日三服。
黃芩加半夏生薑湯方
於黃芩湯方內，加半夏半升，生薑一兩半，餘依黃芩湯法服。
以上五方，病證並在第四卷內。
桂枝加大黃湯方
桂枝三兩（去皮）　大黃一兩　芍藥六兩　生薑三兩（切）　甘草二兩（炙）　大棗十二枚（掰）
上六味，以水七升，煮取三升，去滓，溫服一升，日三服。
桂枝加芍藥湯方
於第二卷桂枝湯方內，更加芍藥三兩，隨前共六兩，餘依桂枝湯法。
四逆加吳茱萸生薑湯方
當歸二兩　芍藥三兩　甘草二兩（炙）　通草二兩　桂枝三兩（去皮）　細辛三兩　生薑半斤（切）　大棗二十五枚（掰）　吳茱萸二升
上九味，以水六升，清酒六升，和煮取五升，去滓，溫分五服。一方水酒各四升。
以上三方，病證並在第六卷內。
四逆加人參湯方
於四逆湯方內，加人參一兩，餘依四逆湯法服。
四逆加豬膽汁湯方
於四逆湯方內，加入豬膽汁半合，餘依前法服；如無豬膽，以羊膽代之。
以上二方，病證並在第七卷內。　

