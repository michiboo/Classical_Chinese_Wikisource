　　欽定四庫全書　　　　經部三
　　詩傳大全　　　　　　詩類
　　提要
　　〈臣〉等謹按詩集傳大全二十巻明胡廣等撰亦永樂中所修五經大全之一也自宋以後言詩者皆宗朱子集傳其薈集衆説以相闡發者毋慮數十種往往得失互見學者旁參博考亦不能専主一家至明成祖始命儒臣輯為大全以集其成其與纂修者自胡廣以下如楊榮金幼孜等凡四十二人悉一時知名之士然其書實本元安成劉瑾所著詩傳通釋而稍損益之今劉氏之本尚存取以參校大約取其冗蔓者略刪數條又劉本以詩小序𨽻各篇之下是書別為一編小變其例而大指則全相蹈襲與四書大全之本倪士毅輯釋春秋大全之本汪克寛纂疏者約略相似故後人多所譏議明代為葩經之學者亦不盡據是書然當時頒布學宮凡士子之習舉子業者必以此為準則乃一代定製所在亦有未可竟廢者故並著之於録以備參考焉乾隆四十二年三月恭校上
　　總纂官〈臣〉紀呁〈臣〉陸錫熊〈臣〉孫士毅
　　總　校　官　〈臣〉　陸　費　墀








