　　余既勸草亭作《北史演義》問世，自東、西魏以至周、齊及於隋初，其興亡治亂之故，已備載無遺，遠近爭先睹之為快矣。特南朝始末，未能兼載，覽古之懷，人猶未饜。且於補古來演義之闕，猶為未備也。乃復勸其作《南史演義》，凡三十二卷。自東晉之季，以迄宋、齊、梁、陳，二百餘年，廢興遞嬗，無不包羅融貫，朗如指上羅紋。持此以續《北史》之後，可謂合之兩美矣。
　　或謂南朝風尚，賢者鶩於玄虛，不肖者耽於聲色，所遺事跡，類皆風流話柄，所謂六朝金粉是也。載之於書，恐觀者色飛眉舞，引於聲色之途而不知返，詎非作書者之過耶？
　　余應之曰：「嘻！子何見之小也？夫有此國家，即有興替。而政令之是非，風俗之淳薄，禮樂之舉廢，宮闈之淑慝，即於此寓焉。其興也，必有所以興；其亡也，必有所以亡。如是而得者，亦如是而失。影響相隨，若報復然。閱者即其事以究其故，由其故以求其心，則凡正心、修身、齊家、治國、平天下之道，胥於是乎在。寧可執『金粉』兩字概之耶？且聖人刪《詩》，不廢《鄭》、《衛》，亦以示勸懲之意。是書之作，亦猶是而已矣。況荒淫侈靡之事，正史亦並載之，其能盡棄之否耶？」
　　或無以應，乃書之以弁於簡端。
　　乾隆六十年歲在乙卯三月望前一日，愚弟許寶善撰。
　　今試語人曰：「爾欲知古今之事乎？」人無不踴躍求知者。又試語人曰：「爾欲知古今之事，盍讀史？」人罕有踴躍求讀者。其故何也？史之言質而奧，人不耐讀，讀亦罕解。故唯學士大夫或能披覽，外此則望望然去之矣。假使其書一目了然，智愚共見，人孰不爭先睹之為快乎！晉陳壽《三國志》結構謹嚴，敘次峻潔，可謂一代良史。然使執卷問人，往往有不知壽為何人、《志》屬何代者。獨《三國演義》雖農工商賈、婦人女子，無不爭相傳誦。夫豈演義之轉出正史上哉？其所論說易曉耳。然則《北史演義》之書，誆可不作耶？
　　雖然又有難焉者，夫《三國演義》一編，著忠孝之謨，大賢奸之辨，立世系之統，而奇文異趣錯出其間，演史而不詭於史，斯真善演史者耳，《兩晉》、《隋唐》皆不能及。至《殘唐五代》、《南北宋》，文義猥雜，更不足觀，敘事之文之難如此。況自魏季迄乎隋初，東屬齊，西屬周，其中禍亂相尋，變故百出，較之他史頭緒尤多，而欲以一筆寫之，不更難乎？草亭老人潛心稽古，以為此百年事跡，不可不公諸見聞。於是宗乎正史，旁及群書，搜羅纂輯，連絡分明，俾數代治亂之機，善惡之報，人才之淑慝，婦女之貞淫，大小常變之情事，朗然如指上羅紋。作者欲歌欲泣，閱者以勸以懲，所謂善演史者非耶？余嘗謂歷朝二十二史是一部大果報書。二千年間出爾反爾，佹得佹失，禍福循環，若合符契，天道報施，分毫無爽。若此書者，非尤大彰明較著者乎？余故亟勸其梓行，而為之序。
　　乾隆五十八年歲在癸丑端陽日愚弟許寶善撰。
