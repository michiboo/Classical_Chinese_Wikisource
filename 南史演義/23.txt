
　　話說梁政日衰，江南將亂，朱異之奸，既足敗人家國，哪知又來一亂賊，傾覆社稷。其人姓侯，名景，字萬景，朔方人。自少不羈，為患鄉裡，及長，有勇多智。右足偏短，弓馬非其長，而謀算出人。始隨高歡起兵，屢立戰功，嘗言於歡，願得精兵三萬，西擒黑獺，南縛蕭衍老公，以為太平寺主。歡使將兵十萬，專制河南。及歡卒，與高澄不睦，遂據河南，叛歸於梁。遣其將丁和奉表至建康，乞降於帝云：
　　臣與高澄有隙，請舉函谷以東，瑕邱以西，豫、廣、潁、荊、襄、袞等十三州內附。惟青、徐數州，僅須折簡。且黃河以南，皆臣所統，取之易同反掌。若齊、宋一平，徐事燕、趙，臣當效力前驅，為陛下成此一統之功。
　　帝得奏，召群臣廷議，群臣皆曰：「頃歲與魏通和，邊境無事。今因高歡身故，遽納其叛臣，棄從前之好，啟將來之釁，竊謂非宜。」帝曰：「諸臣之言雖是，然得景則塞北可清，拒景則兼並無日。國家難得者，機也；不可失者，時也。機會之來，豈可膠柱？」群臣唯唯而退。
　　先是帝於正月乙卯，夢見中原牧守，皆以地來降，舉朝稱慶。旦見朱異告之，且曰：「我生平少夢，若有夢必驗。」異曰：「此乃宇內混一之兆也，臣敢為陛下賀。」及丁和至，稱景納地之計，定於正月乙卯，帝愈神之。然意猶未決，當謂左右大臣曰：「我國家如金甌，無一傷缺，今忽受景地，詎是事宜？脫致紛法，悔之何及？」朱異揣知上意，因進曰：「聖明御字，南北歸仰，正以事無機會，未獲如志。今候景分魏土之半以來，自非天誘其衷，人贊其謀，何以至此？若拒而不納，恐絕後來之望。此誠易見，願陛下勿疑。」帝曰：「卿言是也。」乃定議納景。壬午，詔以景為大將軍，封河南王，都督河南北諸軍事。遣大將羊鴉仁引兵三萬趣懸弧，運糧食以應接之。先是朝臣周宏正善占候，嘗謂人曰：「國家數年後。當有兵起，百姓流離死亡。」及聞納景，歎曰：「亂階從此作矣。」
　　卻說東魏聞景外叛，大興兵馬討之。景懼不敵，退保潁川，復割魯陽、長社等四城，賂西魏求救。西魏惡其多詐，受其地而征之人朝。景不欲往，遂專意降梁，厚賂朱異，以求出兵相援。異言之帝，乃下詔起師五萬，北伐東魏。命鄱陽王范為元帥，統領諸將前往。朱異與鄱陽不睦，遽入曰：「鄱陽雄豪蓋世，得人死力，然所至殘暴，非弔民之才。且陛下昔登北顧亭以望，謂江右有反氣，骨肉為戎首，今日之事，尤宜詳擇。」上曰：「淵明可乎？」異曰：「陛下得人矣。淵明寬厚得眾心，可使也。」帝遂不用鄱陽，而任淵明為都督。
　　卻說真陽侯淵明，性素怯，御軍無律。雖受命出師，常懷退志。軍至寒山，欲堰泗水以灌彭城。俟得彭城，然後進兵懸瓠，與侯景為犄角之勢。於是斷流立堰，使侍中羊侃監之，再旬而成。當是時，魏遣大將慕容紹宗率眾十萬來拒，日行三百里，將近彭城，軍鋒甚銳。羊侃謂淵明曰：「敵兵遠來，乘其營壘未定，進而擊之，可以獲勝，不然，未易克也。」淵明不從。及紹宗至，即引步騎萬人直攻淵明。淵明方醉臥不能起，將士擾亂，遂大敗。淵明被虜，失亡士卒數萬，獨羊侃結陣徐還。一日，敗書報到京中，帝方晝寢，宦者白朱異啟事，帝遽起升輿至文德殿見異，異啟曰：「韓山失律矣。」帝聞之，恍愴將墜牀，宦者扶定，乃歎曰：「吾得無復有晉家乎？」異曰：「勝敗兵家之常，偶爾小挫，陛下何出此言？」帝不悅者良久。
　　卻說紹宗乘勝進擊侯景，與景相持數月。景食盡，紹宗擊之，景大敗。眾散且盡，乃自峽石濟淮，收散卒，僅得步騎八百人。而羊鴉仁聞景敗，魏軍將至，亦棄懸瓠，走還義陽。東魏引師據之。是時，侯景進退無據，不知所適，謂左右曰：「吾今無容足之地，以隻身歸梁，梁若不納奈何？」遂去壽陽城五十里，停軍觀望。忽有數騎奔至軍前，乃是馬頭戍主田神茂，特來迎候。景欣然接之，因問曰：「壽陽去此不遠，欲往投之，君以為不我拒否？」神茂曰：「朝廷近除鄱陽王為壽陽刺史，未至，韋黯權監府事。我與黯不協，故先來告王。王若馳至近郊，彼必出迎，因而執之，可以集事。得城之後，徐以啟聞。朝廷喜王南歸，必不責也。」景執其手曰：「今者卿來，此天意也。」乃命神茂率步騎百人，先為向道，而身隨其後。夜至壽陽城下，韋黯以為賊也，授甲登陴，將拒之。景遣其徒告曰：「河南戰敗來投，願速開門。」黯曰：「既不奉敕，不敢聞命。」景謂神茂曰：「事不諧矣。」神茂曰：「黯懦而寡智，可說下也。」乃遣徐思玉入見黯曰：「河南王為朝廷所重，君所知也。今失利來投，何得不受？」黯曰：「我受命守城，則守城而已。河南自敗，何預我事？」思玉曰：「國家付君以閫外之任，今君不肯開城，若魏兵追至，河南為魏所殺，君豈能獨守？縱使或存，何彥以見朝廷！」黯乃許容其入。思玉出報，景大悅，曰：「活我者卿也。」於是黯乃開門，景便疾人，即遣其將分守四門，執黯至前，數其不即迎納之罪，將斬之，既而撫手大笑，邀與共坐，置酒極歡。黯，韋睿子也。朝廷聞景敗，未得實信，或雲景與將士俱沒，或雲景棄軍逃去，上下咸以為憂。侍中尚書何敬容詣東宮，太子曰：「淮北近更有信，侯景定得身免，不識然否？」敬容對曰：「侯景遂死，深為朝廷之福。」太子失色，問其故，對曰：「景反覆叛臣，終當亂國。」太子不以為然。甲寅，景遣其將於子悅馳赴建康，奏言敗狀，並自求貶損。優詔不許。景告之糧，復求資給。帝即以景為南豫州牧，本官如故。更以鄱陽王范為合州刺史，鎮合肥。
　　時有光祿大夫蕭介，知景必禍國，上表諫曰。
　　竊聞侯景以河陽敗績，只馬歸命。陛下不悔前禍，復敕容納。臣聞兇人之性不移，天下之惡一也。昔呂布殺丁原以事董卓，終誅董而為賊；牢之反王恭以歸晉，還背晉以構妖。何者？狼子野心，終無馴狎之性，養虎畜狼，必見機噬之禍。侯景以凶狡之才，荷高歡卵翼之遇，位忝台司，任居方伯。然而高歡墳士未乾，即還反噬，逆力不逮，乃復逃死關西。宇文不容，故復投身於此。陛下前者所以不逆細流，正欲比屬國降胡，以討匈奴，冀獲一戰之效耳。今既亡師失地，直是境上匹夫，陛下愛匹夫而棄與國，臣竊不取也。若國家猶待其更鳴之晨，歲暮之效，臣竊惟侯景必非歲暮之臣，棄卿國如脫屧，背君親如遺芥，豈知遠慕聖德，為江淮之純臣乎？事跡顯然，無可致惑。
　　臣朽老疾寢，不應干預朝政，但楚囊將死，有城郢之忠；衛魚臨亡，亦有屍諫之阻。臣雖忝為宗室遺老，敢忘劉向之忠，謹冒死以聞。
　　帝覽表，歎息其忠。朱異忌之，竟不能用。
　　卻說東魏既得懸瓠、項城，悉復舊境，而欲使侯景不安，數以書來求申前好，帝未之許。時貞陽候淵明被虜在魏，澄以好言謂之曰：「先王與梁主，和好十有餘年，聞彼禮佛，祝及魏主，並祝先王，此乃梁主美意。不謂一朝失信，致此紛擾。知非梁主本心，當是侯景扇動耳。卿宜密緻此意，若梁主不忘舊好，吾亦不敢違先王之意，將諸人並即遣歸。侯景家屬，亦當同遣。」淵明從之，乃遣其私人夏侯僧辨馳往江南，奉啟於帝，稱「勃海王寬厚長者，若更通好，當聽淵明還國。」帝得啟流涕，集朝臣議之。朱異進曰：「靜寇息民，和實為便。彼既願修前好，陛下不可不許。」傅歧曰：「不然。高澄師徒克捷，國勢方強。何事須和？必是設間。故命貞陽遣使，欲令候景自疑。景意不安，必圖禍亂。若許通好，正墮其計中。」群臣聞歧言，皆曰：「事城有之，不可不慮。」朱異獨主宜和，謂東魏必無壞意。帝亦厭用兵，乃從異言，賜淵明書曰：「知高大將軍禮汝不薄，省啟足以慰懷，當別遣行人，重敦聆睦。」
　　僧辯得詔，星夜還北。一日過壽陽，被景竊訪知之，留住攝問，僧辯具以實告。景大恐，乃使王偉作啟，陳於帝曰：
　　高氏心懷鴆毒，怨盈北土，歡身殞越，子澄嗣惡，討滅待時。所以昧此一勝者，蓋天蕩澄心，以盈凶毒耳。澄苟腹心無疾，又何急急奉璧求和？豈不以秦兵扼其喉，胡騎追其背，故甘辭奉幣，取安大國。臣聞一日縱敵，數世之患。何惜高澄一豎，以棄億兆之心，使其假命強梁，以遺後世。非直愚臣扼腕，實亦志士痛心。昔伍相奔吳，楚邦立滅；陳平去項，劉氏用興。
　　臣雖才劣古人，心同往事，誠知高澄忌賈在狄，惡會居秦，求盟請和，冀除其患。若臣死有益，萬殞無辭。唯恐千載，有穢良史。願納臣言，則臣幸甚。
　　又致書於朱異，購金三百兩，令阻和議。異受金而不通其啟。
　　二月乙卯，復遣使東魏，弔獻武高王之喪。景又啟稱：「臣與高氏，釁隙已深，今陛下復與高氏連和，使臣何地自處？乞申後戰，宣暢皇威。」上報之曰：「朕與卿大義已定，豈有成而相納，敗而相棄乎？今高氏有使求和，朕亦更思偃武，進退之宜，國有常制。卿但清淨自居，無勞慮也。」景疑上意叵測，欲試虛實，乃遣人詐為高澄使者，自鄴中至建康，以書呈帝，願以淵明易景。帝將許之，傅歧曰：「侯景以窮歸義，棄之不祥。且百戰之餘，寧肯束手受摯？」朱異笑道：「景奔敗之將，執之一使之力耳，敢有他變！」帝從之，復書育貞陽旦至，侯景夕返。使者歸壽陽，以書示景。景曰：「我知吳老公薄心腸，今固然矣。」顧王偉曰：「計將安出？」偉曰：「今坐聽亦死，舉大事亦死，唯王圖之。」於是反計乃決。又景初至壽陽，徵求無已，朝廷未嘗拒絕。以妻子被羈在北，請娶於王、謝。帝以王、謝門高非偶，可擇朱、張已下配之。景恚曰：「會將吳兒女配奴。」又啟求錦萬匹，為軍人作袍。朱異議以青布給之。又以台所給仗，多不能精，啟請東治鍛工，營造兵器，敕並給之。先是景反河南，請立元氏一人為主，以從人望。詔以舍人元貞為咸陽王，資以兵力，使還北主魏，會景敗而止，元貞遂留景軍。至是貞知景有異志，累啟還朝。景謂曰：「河北事雖不果，江南何慮失之，哪不小忍！」貞懼，與韋黯逃歸建康，具以事聞。帝聞貞言，亦絕不以景為意。蓋朱異以景必不叛，唯忌之者眾，故屢言其反，帝有先人之言故也。今且按下一邊。
　　且說臨賀王正德。本帝弟靖惠王子。少而粗險，不拘禮節。初帝未有嗣，養之為子。及帝踐極，便希儲貳。後立昭明太子，封正德為西豐侯，自此怨望，恆懷不軌，睥睨兩宮，覬幸災變。
　　普通六年，逃奔於魏。有司奏削封爵。七年，又自魏逃歸，帝方敦親親之誼，以寬仁為度，不之罪也。復其封爵，仍除為信武將軍，封臨賀郡王。正德自是益驕，招聚亡命，陰養死士，儲米積貨，日為反計。特以孤掌難鳴，只得待時而動。
　　一日，門上報進，有故人徐思玉來見。正德見之，問曰：「卿從河南王在壽陽，何暇至此？」思玉曰：「因有密事相報，乞屏左右言之。」正德邀入密室，促膝與語。思玉曰：「今天子年尊，奸臣亂國，禍敗之來，計日可待。大王屬當儲貳，今被廢一黜，四海業業，孰不歸心大王！河南有志匡扶，實心推戴，欲助大王一臂之力，使主梁祀，以副蒼生之望。知臣與大王有舊，特遣臣到此，密布腹心。」因呈景書示之。書中亦不過推他為帝，兵至近郊，求為內應等話。正德大喜，謂思玉曰：「僕有心久矣。河南之意，暗與吾同，是天授我也。僕主其內，河南為其外，何憂不濟？寄語河南，機事在速，今其時矣。」思玉遂與訂約而去，歸告侯景，景大喜。
　　時鄱陽王范，密啟候景將反，不早翦撲，禍及生民。而帝以邊事專委朱異，異以為必無此理，下詔報范曰：「景孤危寄命，譬如嬰兒，仰人乳哺，以此事勢，安能反乎？」范復請以合肥之眾討之，帝不許。異引范使至前，謂之曰：「汝王竟不許朝廷有一客耶？」自是范有啟，異皆匿不以上。景又邀羊鴉仁同反，鴉仁執其使以聞，異曰：「景數百叛奴，何能為？」敕以使者付建康獄，俄解遣之。景由是益無所憚。又聞朝廷遣常侍徐陵聘於東魏，乃上言：「高澄狡猾，寧可全信。陛下納其詭語，求與連和，臣雖不武，寧堪粉骨，投命仇門。乞江西一境，受巨控督，如其不許，即率甲騎臨江，上向間越，非唯朝廷自恥，亦恐三公旰食。」帝使朱異宣語景曰：「譬如貪家畜十客，五客尚能得意，聯惟一客致有忿言，亦朕之失也。」由是中外皆知有變，而朝廷仍不提防。八月戊戌，景反於壽陽，以誅朱異為名，內外大駭。
　　先是傅歧嘗謂異曰：「卿任參國鈞，榮寵如此，比日所聞，鄙穢狼籍。若使聖主發悟，欲免得乎？」異曰：「外間謗讟跨，知之久矣。心苟無愧，何恤人言？」歧退謂人曰：「朱彥和殆將死矣。侍謅以求容，肆辯以拒諫，聞難而不懼，知惡而不改，天奪其鑒，不死何待！」帝聞景反，笑曰：「是何能為？我折棰笞之耳。」乃以鄱陽王范為南道都督，封山候正表為北道都督，司州刺史柳仲禮為西道都督，散騎常侍裴之高為東道都督，邵陵工綸持節，督眾軍以討景。
　　景聞台軍討之，頗懼，問策於王偉。偉曰：「邵陵若至，彼眾我寡，必為所困。不如棄淮南，決志東向，率輕騎直掩建康，臨賀亂於中，大王攻其外，天下不足定也。兵貴巧速，宜即進路。」景從之，乃留其將王顯貴守壽陽，身率步騎逕進。陽聲趣合肥，而實襲譙州。譙州將董紹先開城降之，執刺史豐城侯泰，進攻歷陽。太守莊鐵以城降，因說景曰：「國家承平日久，人不習戰，聞大王舉兵，內外震懼，宜乘此際，速趨建康，可兵不血刃而成大功。若使朝廷徐得為備，內外小安。遣贏兵千人，直據彩石，大王雖有精兵百萬，不得濟矣。」景以為然，乃留其將田英、郭駱守歷陽，以鐵為先導，引兵臨江。江上鎮戍相次啟聞，帝始歎曰：「景果反矣。」因問討景之策於羊侃。侃請以二千兵急據彩石，令邵陵王襲取壽陽，使景進不得前，退失巢穴，烏合之眾，自然瓦解。朱異宣言於朝，謂景必無渡江之志，遂寢其議。
　　卻說臨賀王屯丹陽，聞景兵臨江，無船可渡，潛遣大船數十艘。詐稱載獲，密以濟景。景乃自橫江濟彩石，有馬數百匹，兵八千人，遂襲姑孰，執太守文成侯寧。時南津校尉江子一，見景渡江，率舟師千餘人，欲於下流邀之。副將董桃生，以家在江北，兵未交，即與其徒先潰走。子一不能留，乃收餘眾，步還建康。太子見事急，戎服人見帝，稟受方略。帝曰：「此是汝事，何更問為？內外軍事，悉以付汝。」太子乃停中書省，指揮軍事，以宣城王大器為城內都督，羊侃為軍師將軍副之，諸王侯各守要地。是日景至板橋，欲觀城內虛實，使徐思玉詐逃入城，請間陳事。帝召而問之，將屏左右，舍人高善寶曰：「思玉從賊中來，情偽難測，安可使獨在殿上？」朱異侍坐曰：「徐思玉豈刺客耶？」思玉見上，遽出景表，言異等弄權，乞帶甲入朝，除君側之惡。異在旁，惶愧失色。高善寶請誅思玉，帝不許，命舍人賀季、郭寶亮隨思玉同往，勞景於板橋。景北面受敕，賀季曰：「今者之舉何名？」景曰：「欲為帝也。」王偉趨進曰：「侯王忠於朝廷，為朱異等亂政，除奸臣耳。」景既失辭，遂不放賀季歸，獨遣寶亮還宮。百姓聞賊至，競奔人城，公私混亂，無復次第。羊侃區分防擬，皆以宗室間之。軍人爭人武庫，自取器甲，所司不能禁。侃立斬數人方止。
　　是時梁興四十七年，境內無事，在位公卿，及閭裡士大夫，罕見甲兵，賊至粹迫，公私駭震。又宿將已盡，餘皆後進少年，茫無主意。單有羊侃膽力俱壯，太子深仗之。辛亥，景至朱雀桁南，而朝廷猶未知正德之情，命守宣陽門。使東宮學士庾信，率宮中文武三千餘人守朱雀門，營於桁北。太子命開桁以挫賊鋒，正德曰：「百姓見開桁，必大驚駭，可且安物情。」太子從之，俄而賊至，信開槍擊之，見賊軍皆戴鐵面，退隱於門口。
　　方食蔗，有飛箭中門柱，其蔗應弦而落，遂棄軍走。正德率眾迎景於張侯橋，馬上交橋，景軍皆著青袍，正德軍皆絳袍，既與景合，悉反其袍。於是城中喧言正德反，帝及太子聞之皆歎息。但未識後事若何，且俟下回再剖。
　　《傳》云：「善人國之紀也。」自韋睿、范、沈諸人相繼而沒，用事者皆少年不諳事之臣，其敗機已伏。又專信朱異之言，雖有忠謀碩畫，概置不聽。梁武惑溺已深，焉得不為候景所困？《詩》云：「讒人罔極，變亂四國。」信哉！
