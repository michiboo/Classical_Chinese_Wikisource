
開禧三年吉月吉日，待罪國學發解布衣臣華岳，謹昧死百拜，裁書獻於皇帝陛下。
臣向以狂妄叩閽，乞罷兵事，冒犯天威。重蒙聖慈，不賜誅戮，謫臣建安，迨今兩載。伏自戴罪以來，日聞邊鄙之音，傷痛不已，乃知臣前日之所以料陛下今日之事者審也。夫救火於炎炎之時，不如徒薪於曲突；拯溺於狂瀾之中，不如濟人於溱洧。今火之既焚，水之既溺，復將坐視而不恤，則燎原滔天之患將莫知其所止矣。當其未焚未溺，臣不能挽回陛下之聽，臣之罪也不可逃；及其既焚既溺，復不能為陛下撲滅而疏導之，臣之罪可勝誅邪？
臣嘗聞之，立帝王之大業者在豪傑，掃天下之妖孽者在英雄。高帝惟能收三人傑，故赤帝子之業不勞而成；光武惟延攬英雄，故中興之功定於十有三年之速。英雄不收而咨謀於庸常科目之儒，豪傑不招而聽命於嘗試草草之士，臣知其偏見淺識適足以資敵人深長之謀，而輕舉妄動鮮有不奔軍而誤國者。然則陛下今日之事，將付之於書生學士邪，抑付之於英雄豪傑邪？夫所謂英雄豪傑者，山林特起，拜為父師；江湖雋逸，視為標準；衣冠縉紳，足未嘗躡其門；王公大人，名未嘗過其目。
其所究心者，門屏、缶聽、種冰、阱囤、飛灰、走雷、風篁、水柵、木櫃、搖波、透石、遠汲之制。其所籌算者，五福、大遊、君基、臣基、天乙、地乙、四神、直符、小遊、民基、青門、直使之訣。其所歌誦者，長慶人事、諸子秘傳、張氏屠寇、九星營寨、諸家秘密之書。其所交遊者，唐城、桐柏、茶牙、海狗、東鄒、南偃、夾山、六安、雞鳴、馬嘶、羊峴、房陵、襄淮遺逸之士。其所暢望者，巢淮漣泗之淺深，可以通津之遠近；淮漢荊襄之肥瘠，可以屯兵之多寡。其所素曉者，淮東多川澤，利舟楫而不利步騎；淮西多山林，利步騎而不利舟楫。
其所收集者，皆梁漢奇材，荊楚壯士，煙雲樓閣，波濤樓櫓、窟穴藥石、風雲占候之人物。其所計度者，山口、樅陽、東關、斥江、裕谷、馬腸、九曲、狗谷、射陽、楊口、洲頭、楊林之津要，以至荊襄之戰地三十六，何地為險；淮南之山寨九十四，何寨為要。論至於此，則英雄豪傑之士，其視夫書生學士之流，豈不大有徑庭也哉！
仰惟皇帝陛下，奮五百歲間生之資，恢億萬載中興之業，將以合天下而為一家，合夷夏而為一統。凡兵家之事，無不曲盡其至，自宜一舉而朔庭空，三箭而天山定。何大兵之出兩周星次，而大捷之未奏邪？何調發之帥布滿沿邊，而廢置之靡定耶？掘池三尺，可守一城，兵家之濠塹也。何長淮千里，不足以限守禦之國也？一夫守隘，萬夫莫向，兵家之險要也。何雲屯百萬，不足以塞犯淮之寇也？尺寸之地所必爭，何賊鋒未交，先自棄其城邑？顆粒之粟所必計，何賊虜未至，先自焚其糧草也？市人可驅，烏合可鬥，兵家之妙用也。何今日二浙、福建、江淮、荊湖新招之卒，其發解於宣司者，乃病於教閱之未精邪？唱籌量沙，因糧於敵，兵家之奇計也。何今日武昌、蘄陽、山口、樅陽、池口、蕪湖、採石、建康、鎮江交收之米，其樁積於沿江者，尚慮其積之未豐耶？
臣嘗深思而熟計之矣，非陛下之寵遇者皆科目行伍之材，而英雄豪傑之材則未蒙於寵遇；擢用者皆規矩準繩之士，而泛駕不羈之士則未蒙於擢用，故如是歟！自今以觀，師行千里，命下兩載，求賢之詔下郡國者無一字，薦賢之書入章奏者無片紙。荊襄之遺逸，未聞其姓名；江淮之豪放，未識其面目，人材何自而能出，事業何自而能濟？以故甲日亦戰，乙日亦戰，不知夫壬遁之為何術也。生道亦出軍，死道亦出軍，不知夫青黑之為何神也。張曰可將則將之，李曰可罷則罷之，不知張李之說，孰為果然耶。左曰可攻則攻之，右曰可守則守之，不知左右之說，誰為適當耶。籲！廟堂有知兵之臣，則總調發者皆真實之材；宣司有知兵之士，則受節制者無僥幸之將。故廟堂知兵，則知兵者進，而不知兵者退；宣司知兵，則知兵者將，而不知兵者罷。兵不自知，而一切黜陟之術，悉聽諸人，吾見其事業之所成，有不待智者而後知其必敗也。今日之事，正坐乎此。一則取士而不得其實，二則招軍而不盡其材，三則禦騎者未得其具，四則陷騎者未有其策，五則得其地而反失其心，六則守其地而復無其備，七則恩威之不明，八則利害之不密，九則急務在財計而財計未豐，十則邊計在馬政而馬政未備。十者之弊，非有英雄豪傑之士為陛下洗而新之，則他日亡敗之患，蓋有不可勝言者矣。臣請為陛下條陳之。
臣嘗讀《孫子》一書，至十三篇之末，其論上智為間有曰：「殷之興也，伊摯在夏；周之興也，呂牙在殷。」殷周之王，固天命之所攸屬也，何伊摯、呂牙之能為興亡也哉！蓋用間之法，不以豪傑之未至為可憂，而以豪傑之去國為可慮；不以英雄之未附為兵家之急，而以英雄之去己為腹心之憂。故夏雖未亡，而摯去則亡；周雖未興，而望至則興。是知英雄豪傑之去留，為社稷邦家之休戚。而今日之急務，誠在此而不在彼也。
況夫名山大川，秀所由鐘；{隨山}山喬嶽，神所由降。千歲之日至，則間世之士生。必有翹楚之材，特起之子，夢寐未形，占卜未見，寓於貧賤閭閻流俗之中，隱於耕農商賈草萊醫卜之下。羅之以科舉邪，彼不善於章句之儒；誘之以利祿邪，彼不由於聞達之路；置之於駐劄將佐之中邪，彼不生於營壘行伍之地。三城、桐柏之耕農，羅源、賈木之樵牧，六安、遼峰之高隱，羊峴、房陵之商販，類多抱負所長，高出世表，能否相參，有無相授。非不欲求用於世，以盡所蘊。然上則招致無方，而下則無階可進，內則搜訪無術，而外則無門可入。是必廟堂廣於延納，而無間於疏遠；幕府勤於聽覽，而無拘於早暮；監司州縣專於薦舉，而不遺於微賤。其門有八：一曰有官，謂沈溺下僚，不能自奮；二曰無官，謂素在草茅，不能自達；三曰世家，謂將帥子孫，不能自效；四曰豪傑，謂江湖領袖，山林標準；五曰罪戾，謂曾犯三尺，求脫罪籍；六曰黥配，謂材氣過人，輕犯刑法；七曰將校，謂素有謀略，久淹行伍；八曰胥靡，謂隱於吏籍，不得展布。
臣愚慾望朝廷明賜告諭，上而二三大臣，握發吐哺，結四方豪傑之心；下而中外諸將，解衣推食，作一代英雄之氣。在諸路，則責之於監司州縣；在諸軍，則責之於制領將佐，開推挽之門，去遊謁之禁，諭之以文榜，激之以忠義。識軍國之利害者，許其自陳；識山林之豪傑者，聽其自薦；使天下有愛君憂國之心者，皆得布露；有過人脫穎之材者，皆得導達。擇其所陳，果有切於軍國大事者，解發宣司，審覆其實，發付軍前，隨材錄用。其有言詞浮誕，簧鼓世俗者，焚之；其有互易鄉貫，指陳他事者，毀之。言詞樸直，無令棄之，恐過人之資，拙於朱墨；虛辭華麗，無令收錄，恐科目之儒，例於奔競。如此則聞達者既至，不求聞達者亦得以識其姓名；利祿者可招，無心利祿者亦得以知其巖穴。不然則草萊之雄未能盡致，反有以滋他日匹夫窺覬之私；山林之奸不能盡收，適有以啟異時蕭墻眥睚之釁。今我國家，用師百萬，運糧千里，宇內聳動，天下響應，率未聞有能薦一豪傑，舉一謀士。不知淮自桐柏以東為里一千六百，沙淺之地凡一百一十有一，而海嶠皆通津焉。沿淮屯守之師，自喻口至浮光不過一十餘所，中間利害去處，十闕八九。漢自郢京以西為里一千四百，灘磧之險凡八十有一，而桐棗之地千里平阪，寸土尺水，略無限隔，而荊襄守禦之兵，自信陽、安復至荊門、光化亦不過六七屯戍，間道甚多，拒禦不及嬰其四集之鋒，而塞其闕然不滿之處，殊非有能任其責者。
蓋懷材抱藝之士、耕雲釣月之徒，天下晏然、四方無事，猶切意功名，更相勸勉，以圖進取。事業之秋，孰甘疏外？茍招致之不廑，旁求之未盡，則舍虞之秦者，烏知其非百里奚？背楚歸漢者，烏知其非韓淮陰？況夫楊朱之岐，可以南，可以北；孟軻之水，決之東，決之西。前晉後楚，無路不通；左趙右燕，無關可隔。是可不為之慮邪？此取士之說，臣所以拳拳於論事之首也。
臣嘗觀太公練士，必因其能否聚為十一等級，未嘗有廢棄不用之卒。吳起練銳，各因其材別為五等，故決圍屠城無施不可。夫天之降材，不可以一律拘。故君之用材，不可以一概論。
將限之以等量邪？長者或懦而無能，短者反勇而有用。將律之以肥瘠邪？肥者或拙於驅馳，瘠者反俊而驍勇。將齊之以老少邪？少者或鈍於教閱，老者反精於鞍馬。將取之以善惡邪？善者或嫌於姑息，惡者反雄於戰鬥。將責之以門望邪？尺籍伍符之子或驕墮於不學，破落遊手之人反亡命於不顧。何者？攻城掘地，惟穿窬之盜斯能成鉆斡之功，長槍大劍之材無用也。漂流破堰，惟泛海掠潮之寇斯能成潰決之功，揭竿斬木之材無取也。沈舟漏艦，則過淮盜馬、越漢運鹽之子斯能成出沒淵源之功，彎弓牧馬之材無能也。襲營壘，警保寨，則晝伏夜動、神出鬼沒、伺人之墻壁、覘人之財寶者斯能密其出入之蹤，畏刑懼法之徒無所施其巧也。探賊營之虛實、竊賊軍之旗號，視死如歸、飲毒如蜜者斯能舍其性命之重，顧惜之士無所用其力也。
夫有一技則生一材，有一材則濟一用，因技以求材，因材以制用。其說有六。一曰合格，謂身及等仗，體無殘疾。二曰亡命，謂漂泛淮海，鼓誘溪洞。三曰逋逃，謂懼罪逃竄，思得自效。四曰破格，謂等仗雖慳，而驍勇過人；肢體雖殘，而武藝無敵。五曰盜賊，謂累犯刑法，無生可謀；甘為盜賊，無術可禁。六曰私販，謂私販商榷，偷瞞商稅。廣行招致，隨材任用。其有犯法，必殺無赦，仍令選擇材技，分為十等，各置將隊。有善穿窟穴可以攻城者，聚為一卒，名曰窟穴將，以備攻城之用。有善弄潮泛水可以浮液者，聚為一卒，名曰波濤將，以備錐鑿賊船之用。有善攀緣上屋緣梁走柱可以登陟者，聚為一卒，名曰樓閣將，以備登城越險之用。有善飛煙射火流光走爆可以通放者，聚為一卒，名曰煙火將，以備燒毀城邑之用。
有善夜行不以燈燭可以暗襲者，聚為一卒，名曰潛身將，以備驚劫賊營之用。有善捕獸獲禽籠檻教使可以馴熟者，聚為一卒，名曰飛走將，以備充神出怪，疑兵惑敵之用。有善上竿立索可以超望者，聚為一卒，名曰輕捷將，以備登高望遠，窺伺空便之用。有善知海道蹊徑黃黑洋島者聚為一卒，名曰洋海將，以備浮江泛海，潛兵密渡之用。有善撐駕船艦驗風辨雲者，聚為一卒，名曰風雲將，以備移風易雹，閃誤舟船之用。有善雕鐫陶鑄機織銷畫者，聚為一卒，名曰機巧將，以備不測，設為怪服異旗誤敵之用。其餘搭材工匠，悉如常法，則兼收並蓄，悉無所遺。茍以為長而及等仗者為弓手槍手，短而插指板者為弩手斧手，不知弓槍弩斧之外，猶有餘用也。無籍之子弟為馬軍，新刺之百姓為步人，不知步人馬軍之外，猶有餘材也。不曾犯徒、不曾刺環、無殘疾者，可以充招，而不知犯徒、刺、環、欠指、眇目之中，其果勇有大過人者。
今我國家諸軍駐劄之兵，並已差出，而守營壘者皆老弱隊外無用之卒。諸州禁卒及寄招三分之兵，並已揀發，而留家基者皆殘疾廢棄之士。去歲，他郡未知豐歉，而福建一路，禾苗白死，收不及半，泥足方幹，而民已告饑；刈釒至方解，而糴已告湧。若不盡行招致凶惡無賴亡命之子歸為國家大用，臣恐奸雄不出而無籍亡命，反為吾境之內憂；妖祥烏合無歸而嘯聚，反為我山林之怪異。平居無事猶可諉者，今方興舉恢復大事，可不預為之計哉！此招軍之法，臣所以拳拳於論事之次也。
臣聞古人以騎射為匈奴之長技，前輩謂虜人騎兵非中國所能敵。蓋敵之所長者馬軍，所能者騎射也。吾能料其所短而不能料其所長，則己一而敵二，非兵家之上謀；吾能制其拙而不有以制其巧，則敵算多而己算少，尤兵家之深患。況河南、冀北之地，為地最廣而畜牧頗多；吾國之數，十不足以及其四五。宕昌、橫山之監，為地絕遠而驛程斷絕；吾國之馬，十不足以及其二三。馬步三司之馬，雖僅言數萬，而羸弱老病將及其半。江上諸軍之馬，不過五萬，而在假未該入隊之數，不啻三分之一。此其為馬尤非中國所能敵矣！況吾之馬行石則癮，行泥則陷。敵之馬則雨雪連月，其去如躍；沙磧千里，其疾如飛，而非吾馬之所能敵也。吾之馬遇午而飲，遇晡而料。敵之馬則連牧數月而汲飲不拘，連餓數日而乘騎不乏，而非吾馬之所能及也。然則何以制之邪？曰車而已。
夫所謂車者，太公之扶胥，其制不傳於古；楚子之乘廣，其用不適於今；宣王之四牧八鸞，則百五十人之制，於曹、鄭為太多；荀、吳之攻車守車，則一百人之制，於荊、淮為太少。
昔信陽使臣張敵萬，嘗為車以獻於朝矣。下置四輪，上施一屋，前張以幔，後掩以木。其制非不善也，然十人兩牛，非獨力之所能舉。昔池州帥臣劉震，亦嘗為車以獻於朝矣。下置一輪，上載一弩，頂覆一蓋，中立四柱。其觀非不美也，然上重下輕，非獨輪之所能勝。蓋張之本意，惟欲其運糧。故兼用以禦敵，始於敵不可禦，而終於糧之不可載。臣之為車則不然，能總數木之器而聚以成車，則車之用可以禦敵騎之沖突；分一乘之車而析以成器，則器用可以助吾兵之搏擊。平原曠野，則合而為車也，勢如山嶽，環如營壁，而敵騎不得以嬰吾之鋒。阻山帶河，則析而為器也，長以禦短，短以禦長，而敵人不得以測吾之妙。古之車重而艱於回環也，吾之車輕而易於回環；古之車大而艱於搬運也，吾之車小而易於搬運；古之車行地一丈二尺，吾之車亦行地一丈二尺，而雕斫之工比古為無費；古之車一乘當八人，而吾之車亦一乘當八人，材幹之用比古為不多。前掩以牌，𣲿以藥石，而火不能焚，水不能溺；中貫以槍，透以孔竅，而行則後推，陷則前舉。平地大阪，賊方欲逞其騎射之能，吾乃以是車而列陣之前，則敵之射騎窮矣。便風利地，賊方欲極其番馬之勁，吾乃以強弩而伏之於車之後，則敵之馬軍鈍矣。無他，弓之所及者近，而弩之所及者遠；步之所禦者虛，而車之所禦者實。中發以極遠之弩，外捍以禦實之車，則伏從胸背而發，騎從腰脅而出。敵雖聖智，亦有所不可逃矣。此臣所謂禦騎之具也。
臣聞近者諸軍制為馬黃、克頭、鍬頭、神勁、神臂弩之屬，以破其騎射之能；制為木叉、沙欄、拒馬、鹿角之屬，以破其邀劫之速。其術似也！
蓋弩能發矢於數百步之外，使彼之騎射不得以及於我也。然皆用於步人，而步人素非馬軍之敵。車能禦敵騎之邀劫，而使敵之騎軍不得以覆於我也。然皆病於重滯，而非一士一卒之所能獨舉。故弩之弊在於步人必有捍蔽，斯可後伏。臣之輕車，非弩之捍蔽歟？車之弊弊於重滯，或有搬挈，皆成棄物。臣之輕車，非物之輕捷歟？張騎為翼，有所不能掩；附火於箭，有所不能燒，車之用固妙於當代矣。然車可以制敵騎之沖突，而不能追迫虜騎，而置於必死之地；車可以遏虜騎之邀擊，而不能暗陷虜騎，而納於必敗之域。彼有為鐵蒺藜之具，使馬足受刺而連顛於道路矣。然鐵蒺藜之錐尖而且小，馬足上覆則深沒入土，而不足以透其蹄甲之堅也。彼有為木蒺藜之具，使馬足中毒而聯覆於隊伍矣。然木蒺藜之錐鈍而不利，馬足受淺則鋒角摧折，而不足以破其蹄甲之厚也。彼復有造為守城之具，曰連板茅針，上有一錐，下置一板，或者以之而陷騎。然敗於醜形而易見，下馬步行可拾而取，上馬乘騎可望而避，而不足以陷騎也。彼有造為守城之具，名曰鵝項茅針，首尾有錐，而身腰兩曲，或者以之而陷騎。然敗於筌插之不堅，受壓於東則斜倒而西，受壓於南則斜倒而北，而不足以陷騎也。彼有所謂鐵皂角者，鋒固利矣，而枝柯之軟，無所取材。復有所謂鐵菱角者，制固美矣，而塵沙之陷，無所施巧。然則皆不可以陷騎，而何以制之邪？曰鐵蕈、曰竹貯而已。
夫所謂鐵蕈者，上錐下平，狀若木蕈，蹋之則下不入土，壓之則上可入肉，錐綴於番馬蹄甲之下，而不容取剔。是謂鐵蕈。夫所謂竹貯者，一球六鋒，狀如鼠黏，四圍有錐而可破蹄甲，中間有蒂而不沒塵土。馬蹄及之，則上尖下圓而牢不可破；馬足踢之，則六方有鋒而左右中毒。而不可以手握，而恐其傷人；不可以帛裹，而恐其脫穎。是謂竹貯。惟是藥之以錐，而所中則與藥俱中；筒之以竹，而欲放則倒筒而放。夫馬之為物，非人可比。一馬或顛，則左牽右絆，而百馬皆顛；一騎或覆，則前挨後觸，而百馬皆覆。無他，互相控制，故眾倒不容以自支；交相逼匝，故連蹶不能以自止。惟能以輕車之制，而絕其騎之不可來，復以鐵蕈、竹貯之具，而陷其騎於不可去。敵雖聖智，亦有所不可逃矣。此臣所謂陷騎之策也。
臣聞兵有萬機，系乎一將；人有四體，系乎一心。一將不謀，則萬機皆失；一心不安，則四體皆病。故三蜀之地，人心在關；京淮之地，人心在城。合數十州而為蜀，固非一朝可破也，然一關茍失，則三蜀之民皆無自存之心；總數百里而為城，固非一夕可虜也，然一穴可攻，則三軍之眾皆無自守之策。此無他，人心之所恃者，在關與城。關之與城既不足恃，毋怪其仿徨而無計也。二廣之心在於嶺，二江之心在於江。一夫越嶺，則全廣之民皆憂惶而不可禁；一舟渡江，則江南之民皆潰散而不可止。此無他，人心之所恃者，在嶺與江。嶺之與江既不足恃，無怪其束手以就禽也。故善用兵者必先守其心，而不失其所恃焉，斯為善守之策矣。故古人之用兵，不以地為難取，而以地為難守；不以城為難拔，而以城為難據。得敵之城而復陷於敵，若未害也。然敵人之再得，則必怒其城中之人前日敢於降我，而逞其殲滅之威，則他日未下之城，豈不為後者計哉？
強則進取，弱則棄去，此非素有之物，奚足恤也。然敵人之既奪，則必懲其將帥民旅前日之敢於叛己，而極其殺戮之暴，則其餘未降之邑，豈不為他日計哉？此一郡之失，則百郡無敢降之心。前車之顛，則後車有覆轍之戒。以逸待勞。況乎淮北之地，城外平坦，無屋可居，無營可守。賊若突至城下，嚴兵拒關，不得與戰。伺其夜而將臥，則密遣一軍邀其腹背，遇賊整兵，則挨門復反，而不與之鬥；迨其卸甲偃息，則又出一軍以震之。由是自昏至曉，無時而息，則賊軍夜不得以偃臥矣。伺其曉而將炊，則密遣一軍突其營壘，遇賊覺知，則挨門復入，而不與之戰；迨其卷甲釋兵，則又出一軍以鼓之。由是自曉而午，自午而暮，無時而已，則賊軍晝不得以飲食矣。
何其馬之饑而刈草芻於遠所也，吾復引兵抄出別門，以襲其虛，則賊兵不能棄營出刈，而賊之馬餒矣。伺其軍之渴而求飲汲於他澗也，吾復引兵急出他道，以窺其後，則賊兵不敢控馬遠飲，而賊之馬渴矣。吾之兵更出更入，而出入不時，則賊之兵日夜驚惶而進退無策；吾之門或開或闔，而開闔不常，則賊之兵首尾相結而去留無計。欲侵掠於遠郊，則懼吾兵之急乘其隙；欲奮死於一戰，則遇吾兵之不攖其鋒。風則飄揚砂石，糝塞眼目，而賊兵不安於曠蕩之場；雨則淹渰廬舍，漂灑肌膚，而賊兵不便於泥塗之地。熱則日烘胸背，而連宵不睡之卒頹然如醉，而手足不能以自舉；寒則冰結鬚眉，而數日不食之兵僵焉如仆，而魂魄不能以自全。外則襲其糧饋，而不使通；內則謹其烽燧，而不與校。近則旬日，遠則一月，至其人倦馬疲，晝驚夜畏，然後出吾輕銳之師沖其要徑，強勁之弩伏其歸道。敵雖聖智，亦不戰而成禽矣。
守城之秘法三十六，其要則曰種柴、曰貼城、曰招箭、曰虛幟、曰暗塹、曰透犬、曰備灌、曰倒楗、曰截徑、曰密戈、曰漏窟、曰合洞、曰門棧、曰敵䈋之屬，最為緊切，而今未之設也。攻城之秘法四十二，而其要則曰流星、曰反炮、曰透窟、曰灌水、曰聚沙、曰堰板、曰飛橋、曰灑毒、曰采鴿、曰風藥、曰流火、曰去糧之屬，最為緊切，而今未之曉也。吾今盡其所謂守城之法，而尤備其所謂攻城之法。故勝在我而敗常在彼；巧常在己，拙常在人。然是法之外，必求城外通衢可容賊騎往來者，為伏筌之法。法用批竹成槍，煉之以火；埋槍於地，絆之以藤。馬足受絆，則藤急槍出，自中其胸臆矣。此伏筌也。復求吾城之小徑可通賊出入者，為暗阱之法。法用掘地成阱，廣三寸，深一尺，破竹成須，橫用兩圈，縱卒利。人足受陷，則腳出入，而自其脛腫矣。此暗阱之法也。恐賊夜至而窺我營寨也，為觸網之法。法用木樁一張，竹檐七片，貫樁以檐而成弩，制如獵具。以之觸馬，則線高三尺五寸，而馬首可穿；以之觸人，則線高四尺五寸，而人首可貫。弩機與一線相通，觸線則弩機自發。賊人遇之，必疑吾兵之夜伏，而不敢及我矣。此觸網也。恐賊夜襲而驚我士卒也，為伏虎之法。法用樁六十枚，橫木三十枚，縛而為架，制如曝竿。縛羊三十腔於樁架之上，拽鼓三十面於樁架之下，羊足與鼓面相及，羊怒則雙足擊鼓，夜不絕聲。賊人聞之，必疑吾兵之夜出，而不敢以近我矣。此伏虎也。營壁不堅，恐其驚噪，為反疑之法。法用啞炮、藥線、炬火、鬼燈，各穿貫於硫黃、焰硝、紙拈之上，計夜時刻，為線短長。先為白衣撐立，如數人枚，置近炬火，遇燒藥然。至炬火照見白色之衣，宛如人立，兼啞炮、鬼燈之類，相間而發。賊人見之，將謂吾兵暗伏，而自遁去矣。此反疑也。道路阻隘，恐為盜劫，為遠更之法。法用響棒、幫子、銅鑼、隊鼓四件，各置撞棰，於近水去處立一水車，隨水運轉。車上安棰，或密或疏，遇車轉則棰棒自打，亦用白衣撐立，如有人物，木枝陰暗，如有庵舍。置近金鼓，兼響棒、幫子之屬，相間而發。賊人聞之，將謂吾軍潛伏，而引退去矣。此遠更也。白阱之法，內安竹筌、鐵針、皂角刺之屬，上則掩以沙土之地而隨其地之顏色，使賊人止知其為沙土，而不覺足陷。此白阱也。青阱之法，內亦安竹筌、鐵針、皂角刺之屬，上則掩以麻麥草芥，隨其物之種類，使賊人止知其為麻麥草芥之地，而不覺足陷。此青阱也。馬拖之法，絆索於道，系槍於索，索出於地，槍掩以土，遇馬足被夯而走，則索尾之，槍悉自卓其腿腹矣。此馬拖也。馬筒之法，掘地一尺，口闊三寸，內置四鐮，中分四旁，遇馬被陷而拔，則筒口之鐮悉自中其蹄甲矣。此馬筒也。若此之類，不容遍舉。如此則敵兵雖強，何術之我加？敵眾雖多，何禍之能及？我將反有以收其按營休士之功，而掩覆乎敵人之所不及矣。臣故曰得地而反失其心者此也。
臣聞故鄉之歌，帝王不能免；懷土之念，小人不能忘。彼其丘墓之營，非一祖一宗之積；田園之樂，非一朝一夕之故。
一旦裝束以遷，繈負而去，吾之產廬皆賊人之營寨，吾之馬牛皆賊人之膾炙。遺棄之敖倉米粟，反有以資賊人之糧食；遺棄之金寶財帛，反有以資賊人之裹囊。吾之父老皆顛齊於道路，吾之幼稚皆遺擲於溝壑。見父老之顛齊，則弟子無心於戰鬥；見幼稚之棄擲，則父兄無心於守禦。
稽求之於昔，靖康、紹興之間，橫澗山之不守，而濠梁以陷；紫金山之不守，而三邑以戕。大江之南，平時豐稔，猶藉兩淮粒食以給歲月；一旦淮北之民，反輻湊於平日倚糴之地，月添食眾一千萬口，月添食粟九千萬石。積以歲月之久，計以繁劇之數，商車既竭，廩工亦空。當是之時，米斗五十銀兩五百，留於淮堧者皆傷殺，奔於江南者皆餓死。此其事業之不振，蓋基於山寨、水寨之不可守也。驗之於近，去冬今春之間，鐘離、定遠之民，不安之於高九郎、烽火、橫澗、文賢之山，而濠梁之民皆罹於變遷之苦；安豐、壽春之民，不安之於燕九娘、龍神、二郎崗、蘆塘之山，而芍陂之民皆淪於轉徙之難，盱眙、高郵之民，不安之於毛工、胡鼻、蓮花山，而淮東之民皆死於瓜州、楊林江船之不得渡；霍丘、正陽之民，不安之於鐵腳、桐山、楓原、西安之山，而淮西之民皆病於英六、北峽關守把之不能出。當是之時，近畿一路，白骨如市，舉目一觀，橫屍滿野。父老幼稚為無辜之鬼者，不知其幾千萬人；牛羊粟谷為賊人之所有者，不知其幾千萬計。此其敗亡之踵至，亦基於山寨、水寨之不守也。
夫兵家之法：在我無間之可乘，然後彼之間可乘於自固之後；在己無隙之可伺，然後彼之隙可伺於自治之餘。故古人不務攻敵之城，而必重於守己之城；不務掠敵之地，而必堅於守己之地。己之地能守而不拔，則彼之虛可乘，而無內顧之憂矣；己之城能守而必固，則彼之隙可伺，而無後顧之患矣。
今國家屯兵於淮東，西淮東素號為川澤之國。川澤之國多水寨，雖淮西亦有之，未如淮東之多。所凡小洲、大渚、沙嶼、石磧，水勢環繞，人所不到之地，皆水寨也。自謝楊、綠楊、石鏡、老鸛新開諸河而言，凡四十餘處，而相通之寨九。故當修為水寨，使近水之民皆居於一寨之中，而無虜劫之患，顧不便歟？然或者猶謂織席為蘆，流亡之民固可以偷安；積土為壘，遷移之粟固可以自足。然外無重城，何以捍賊兵之暗度；內無堅壁，保以杜賊兵之潛步？殊不知水寨之法，淺則有伏牛暗楗，可以破賊人之樓艦；深則有草拉沈纜，可以挽賊人之舟楫；浮則有棉穰稻桿，能使賊船之來，車不可蹋，櫓不可搖；沈則有錘錐浮鉤，能使賊船之來，淺不可移，深不可去。蘆牌葦筏，阻以撞竿斜樁而不可到；則因風縱火之術，賊不可施，而我反可施。浮罌坐鼓，阻於攔河截汊而不可入；則浮箭流火之術，賊不可用，而我反可用。凡修水寨之秘法二十有七無不畢備，則吾之民老弱偕安，而賊人無路之可通；吾民之糧牧兼全，賊人無門而可破。所積之物，吾軍茍至，則資以三軍之用，而有以寓奪敵之基；所居之城，賊兵茍至，則視以為腹心之憂，而不敢以為無人之境。然則今日守邊之策，其可移於此邪！
今國家屯兵於淮西，而淮西素無山林之地。山林之地多山寨，雖淮東亦有之，而未能如淮西之為多。處凡山{山童}巔峭，於上平下險、無路可登、無階可陟、人所難到之地，皆山寨也。
自安六、信陽、舒城、東巢、廬江諸沿邊而言，凡九十四處，而外有無水之砦六。故當修為山寨，使近山之民皆居於一寨之中，而無流竄之患，顧不便歟？然或者猶謂登山為險，固足以為一時之計；絕頂為營，固足以茍目前之安。然上無井泉，則罌藏桶貯之水，不足以給旬月之久，其何以經賊人之圍守？下有平坦，用木耒、石炮之具，不足以歷時日之深，其何以備賊人之弓弩？殊不知山寨聚竹為輪，透竹為筒，可以為糸就緒之器，而天雨之水既得於留藏而充足於日用；曲木為架，斷木為車，可以為遠汲之溜，而山泉之水又得於引傳而備禦於天旱，陰巖石窟，可以種水以浸潤自生；合槽埋水，可以積水而清潰不絕。慮糧食之難運於上，則有糧船、斜車以濟夫人力之所不可及；慮賊寇之易至其下，則有浮木、溜腳，以絕夫人跡之所不到。方員二色之耒，隨其山之險易而不使之妄發；灰火二色之炮，隨其賊之遠近而不容於巧避。燒土為圓，可以粉賊人之皮笠；擊石為彈，可以破賊人之頂板。硬弩之外，又造蹋腳城，以杜賊徑，使賊人之兵可見而不可近；強弓之外，又造輪箭車，以避賊矢，使賊人之箭可發而不可及。凡山寨之秘法三十有六無不畢備，則吾民之老幼皆安，而少壯願從於戰鬥；吾民之糧用皆全，而盜賊無從而擄掠。近寨而攻，則上寨甚險，而不得以遂其謀；越寨而過，則下寨甚易，而或得以襲其後。然則今日守邊之策，其可後於此耶！
前日國家註意於海、泗、宿、亳之地，而淮南之地反不註意；究心於唐、鄧、陳、蔡之區，而襄漢之區反不究心。故大兵長驅於前，而彼適得以躡我之後；諸道並進於北，而彼反得以[B]吾之南。老幼流亡，而少壯無心於捍禦；城邑毀殘，而將士無心於戰守。遺糧棄谷，皆敵人之贏余；流馬奔牛，皆敵人之輜重。使無二三偏裨極力捍禦，則幾使長淮之南盡入虎口，大江之北均為魚肉！有誌之士，豈不痛哭於此！為今日之計，莫若行下兩淮州、軍，每一寨置寨官一員，令借補資秩，以為之主宰。每十寨置一將，令系省特差，以為之提督。民有自備一寨，與眾同居者，厚以大恩；民有自出錢糧與眾用度者，優之以賞。仍令勸諭土豪形勢、總首統轄，及願補名目之士，糾其邇住之民，依山水二寨成法修治，於官無費，於民有益。
庶使沿邊之民，或有緩急，各無流徙之憂；而義勇、弩手、忠勇等軍，亦安於戰鬥，而無老幼妻孥之患矣。臣故曰守地而復無其備者此也。
臣聞豆羹之得不得，生死之所由分；羊羹之及不及，勝敗之所由系。恩威之不明，三軍之大患也。
自今觀之，諸軍之效用、馬校，則日請錢三百，米三升；至諸軍之吐渾、威雄，則月請錢三千，米一石五升耳。何重於效用、馬校，而輕於吐渾、威雄也？新招之敢死，則日請錢三百，米三升；諸路之將兵，月請米一石五斗或一石八斗，鹽一斤半或錢三百耳。何重於敢死，而輕於諸路將兵也？夫用命當先，奮身不顧，均一死生也，所遇之輕重乃如此之倍蓰焉！趨事赴功之際，寧無不均之嘆哉？借曰效用、敢死皆緩急可托之兵，故宜優其所請；然則吐渾、威雄諸路將兵，是國家故使之為不可托之兵而徒費府庫邪？安撫司之強勇，日請錢三百，米三升；至安撫司之親兵，則請與諸州之禁軍相為上下耳。何厚於強勇，而薄於親兵也？兩淮之萬弩手，則歲免田租三百畝，已及一千餘緡；忠義軍民兵，令自備錢糧器甲。何厚於萬弩手，而薄於忠義民兵也？夫視死如歸，效死勿顧，均一性命也，而所予之厚薄乃如是其不相若也！萬死一生之際，寧無不平之氣哉！借曰強勇、萬弩手皆緩急有用之兵，故當厚其所養；然則親兵、忠義民兵，是國家故欲使之為無用之兵而徒費錢糧邪？
諸軍新招之弩手，則日請錢三百，米三升；而諸將之弩手，則月請一石八斗，錢三百而已。弩手一也，何優於諸軍之弩手，而劣於諸將之弩手哉！諸路禁軍所以逃亡也。諸軍新招之水手，則日請錢三百，米三升；而沿江淮之水軍水手，則自種自食而已。水手一也，何優於諸軍之水手，而劣於江淮之水手哉！此浮光、正陽諸砦水軍之失律也。左翼軍、摧鋒軍之出戍訓練官、部隊將，則各添支十千、茶湯五千；河南巢、浮光、襄陽、天長、六合、維揚、黃崗出戍之訓練官、部隊將，月止得於本券，而添支、茶湯之俱無。諸州軍之廂軍牢城，月請石五、衣賜在外。買工坐食，而生平不聞金鼓之聲；諸衙占破，而終身不辨旌旗之色。何諸州之禁軍，居則責以教閱，出則驅以戰鬥，而所請亦未能遠過於廂軍也？夫沿淮之水軍，自種自食，而與諸軍廩給之士例赴戰爭；兩淮忠義民兵之自備器甲，而與諸州有請之兵例從於征伐；諸州廂軍之坐食不勞，而與禁軍之出戍者同祿。是三者之弊，廟堂詎可不急為區處邪？馬步三司諸軍之制領、在營出戍之將佐，與夫訓練官、部隊將、旗教頭之類，升差之法，除伴射獲賞及射中鐵簾人自合升差，其餘遇有窠缺，即合令諸軍隨其等級。旗教頭有缺，即於親隨內拍試武藝最高絕者充補。部隊將有缺，即於旗教頭內拍試武藝最高強者充補。訓練官有缺，即於隊將內拍試武藝最高強者充補。以至將佐、制領，亦皆循序而進，不許越階而得。
庶使所部之人，服其材藝，畏其號令，而無陵犯玩侮之患。不然，職以勢差，官以賂得，而夫人皆得以逞其僥幸之私，而士怨萃矣！勸懲之君子，仍其舊弊邪？抑將以作成士氣邪？京淮忠義之統率，萬弩之統領，與夫民將付、義軍總轄、總首之類，升差之法，除曾立戰功及累勞績人，自合升差外，其餘遇有窠缺，即令諸總隨其等級。遇將付、總首、總轄有缺，即於隊伍中拍試武藝最高強者充補。統領、統率有缺，即於將付、總轄、總首中拍試武藝最高強者充補。以至旗頭、教頭、軍頭、隊將、押隊、部隊將，莫不使之人盡其職能，各逞其所長，所以為中服眾人之具。庶使所部之人，推服其材，聽從其令，而無欺玩之意。不然，則官以僥幸差，祿有濫及，凡勢人之家，掊斂之子，皆得以藉其結托之私，而公議屈矣！勸懲之君子，抑將聽其自然而置之不問邪？抑將使頭目皆過人之材，而行伍無不平之氣邪？夫不歷行陣者，皆濫廁於頭目，而屢立戰功之士，反奔走於下僚；怯懦疏拙者，皆幸遷於將佐，而材武勇冠之人，反淹回於隊伍；膏粱芻豢多資之家，皆得以躐取將帥，而孤寒貧乏無依之士，終身老死於馬前之卒。是三者之弊，廟堂詎可不急為之變更邪？此臣所謂恩威不明者，亦必待得夫知兵之士而後明也。
臣聞偽為袁氏之旗鼓，故袁氏之軍以不密而敗；偽建尉遲之幟，故尉遲之將以自泄而禽。利害之不秘，兵家之大患也！
自今觀之，向來歸正之別有三：一曰因人鼓率，二曰遠來慕義，三曰軍前殺降。因人鼓率者，隨眾歸正者也。遠來慕義者，忠心歸正者也。所謂軍前殺降者，口欲食我之肉，身欲寢我之皮，勢力未加，勉強從命。有司一時總名曰歸正，而不知其此心所向，未嘗一日不萌北歸之念。今存行伍者有之，擢為將佐者有之，除以麾節者亦有之。然則本兵之地胡為而不原其歸正之初邪？沿淮之凶惡，其別有四：一曰跳河，二曰兩來，三曰興販禁物，四曰寇掠生事。所謂跳河者，間諜也。所謂兩來者，奸細也。所謂興販禁物者，銅錢膠漆軍須也。所謂寇掠生事者，謂夤夜騷擾外界，偷盜牛馬財寶也。以是四者，或妻孥於異境，或婚婭於絕域，或兄燕而弟秦，或男晉而女趙。此心所向，未嘗一日不作過淮之念。今編配諸州刺而為敢死者有之，刺而為效用者有之，竄而歸山林者亦有之。然則將帥之官胡為而不考究其自來邪？小將深入，兵家所忌；分兵遠擊，兵家所戒。古人非不欲持人之家基，傾人之巢穴，而免勞吾之大兵之搏擊也。江油之役，雖艾之能，猶幾於敗；匈奴之役，彼陵誠勇，僅亦不免。古人所以不敢以孤軍單將入於無援之地者，深恐敵人或裹其糧，或斷其尾，則吾軍之密機皆自泄於將士也。
傷中之士，不遺於野；逃潰之卒，不近於賊。古人非屑屑於細故，訁堯訁堯於末節而失其大體也。魏刖其足，齊有良謀；楚失其心，漢得良將。古人所以不容逃軍病卒留於賊人之地者，深恐賊人巡邏而歸，扶策而往，則吾軍之機密皆自獻於敵國也。
將之所居，固宜與士卒咫尺也。古人必圍以重幕而顏色之不相睹，嚴以閫閾而聲音之不相聞者，懼其夜出別營，以行閃誤之謀，潛歸幕府，以白請乞之事，恐其事機之易泄，而勿使知也。將之所處，自宜與士卒通情也。而古人於日中之號一時一易，夜中之號一更一換者，懼其眾所共知，則易以外聞，士所通曉，則敗於難秘，慮其事機之易泄，而勿使久也。
彼有懼其遞角之泄漏也，故立為名遞之法。謂如以「人皆畏炎熱」詩二十字為號，寫「人」字號者，即知其為乞軍器；寫「皆」字號者，即知其為乞糧食。主將、中樞各收一本，以為辨對。而文牒之外，全無明文及其所乞之事，此名遞之法也。
彼有懼其往來文牒之易辨也，故立為數遞之法。謂如以「湖上新亭好」詩二十字為號，寫「湖」字號者，即知其為乞軍器一百件之數，寫「上」字號者，即知其為乞糧食二百石之數。主將、中樞各收一本，以為辨對。而文牒之內，全無一字及其所乞之數，此數遞之法也。彼有以色為遞者，謂以五色而辨其所申之意。以藍青而書號者，系乞何人，系在何軍；以赤朱而書號者，系乞何物，系在何處。彼有以字代遞者，甲乙丙丁之十幹，即以為一二三四數目之代用；子醜寅卯之十二支，即以遠近里數、殿潤升池江鄂駐劄之代呼。有以物遞者，謂傳一箭至，則添一百人，傳一弓至，則添一千人之類是也。有以衣遞者，謂傳一衫至，則一軍發，傳一至，則兩軍發之類是也。以至水陸山險皆有別名，左右前後皆有異號。遞法有二十二等，遞文有二百二十字。此遠營別屯之所不可廢也。然亦時一換易，雖吾軍將佐，亦勿令通知，斯為善耳。奈何自田俊邁禽，而虜人出我兩淮之師多用我軍之旗幟；自吳曦叛，而虜人襲我荊襄之師多知吾地之險易？
臣之私意，莫若使吾教兵之制，反金鼓而為進退，有以破賊人之所已知；使吾布陣之勢，反曲直而為方圓，而有以異賊人之所已曉。昔以此鼓旗而招將帥，今反以此旗而招士卒，復有以誤賊人之所已聞；昔以此旗而招統制官，今反以此旗而招部隊將，復有以誤賊人之所測識。昔焉江鄂之旗五色而紅腳，今則易之以他色，而復用青、黃、白、黑之腳；昔焉池陽之刀斜頭而紅靶，今則截之以平頭，而復用青、黑、花、綠之靶。
建康之弓舊多黑面，今或裹之以黃樺；鎮江之箭舊多白翎，今或換之以斑雉。凡被禽將帥已知之事，皆反其所行；凡被禽將帥已聞之策，皆反其所用。彼果有意於歸賊邪，則其所泄與吾今日所用迥然不同，而賊人必惑其所授之非真；果無能而陷賊邪，則其所泄與吾今日所行瞭然相反，而賊人必疑其所言之不實。夫然後在彼乖其所之，在我乘其所誤。失一將而可以禽賊之百將，失一人而可以禽賊之千萬人矣！此臣所謂利害之不密者，尤必待得夫知兵之士而後密也。
臣嘗聞善生財者不生財，節其用則財乃生；善致富者不致富，去其弊則富自致。
自今觀之，紹熙、慶元之間，朝廷行下諸路賣田，今雖住賣，而州縣之賣者如故，官產所存，已無余蘊矣。何舊賣之錢提舉司未為理解，而新賣之錢諸州縣又復隱匿邪？乾道、淳熙之間，朝廷行下沿江諸路起理蘆場租錢，今雖住理，而州縣之追者如故，欠籍所存，已無余數矣。何積年已理之錢總領所不為令項申發，而未理之錢各州縣不為摘出別解邪？
江東西之凈課利錢，每貫收樁管錢四十文。省向立樁之初，本為解發京師堆垛貫索之費，而今之凈課利錢，截支於諸州之大軍矣。此樁管一項之錢果何隸邪？淮東西之大禮銀絹錢，每業錢一貫科數二百文。向起此銀絹錢之初，本為三歲一科，以為蕆事天地明堂之費。今則無歲不科，而遂成常賦之定額矣。
此銀絹一項之錢果何屬邪？州用三分，軍資庫分隸之錢也。今入公使庫，而國用司之不問也。罰直贖銅贓罰庫之制錢也。今入公使庫，而國用司之不根也。營田、力田之租，逃戶、絕戶之課，不入省司庫，而入公使庫矣。何國用司之不及也？新建房廊之錢，新填白地之錢，不入省司庫，而入公使庫矣。何國用司之不具也？
錢會中半，祖宗之舊法也。近日之支散軍收兵、買軍須、百官茶湯、宗子孤遺、公吏重祿、月幫供給、津發夫轎、過軍驛券，養老軍員、添差歸正，是十者之錢，既全支於會券，其贏余之錢果何歸邪？撙節浮靡，兵興之新制也。近日之朝官白直、州郡饋送、過官船腳、時官月會、親戚會錢、糶局虛幫、監司助會、交送合食、公用銀器、供使陳設，是十者之錢，既比舊為尤盛，其妄費之錢果何出邪？白地樓店之錢，秋苗事例之錢，夏稅縻費之錢，額外水利之錢，米麥變糶之錢，印薄付之錢，實封賣產之錢，誤鈔突納之錢，高價攙佃之錢，回易官會之錢，州郡根括而無余矣，果附於何歷邪？抽分竹木之錢，抽解磚瓦之錢，寨兵虛券之錢，弓手虛傭之錢，溢數免丁之錢，賣貼住持之錢，互爭沒官之錢，犯事家業之錢，呂佃夭野之錢，江灘河步之錢，州郡根括而無余矣，果解於何所邪？
比較務之要鬧拍戶，城下務之要鬧地分，戶部贍軍庫之要鬧腳店，總領所酒庫之要鬧樓館，今盡歸於公使庫，而監司之不舉覺邪！城之糞土，橋道之樸賃，放生池之菱藕荷蓮，新生洲之蘆荻魚蟹，今盡歸於諸州之公使庫，而御史臺之不檢按邪！銅監鐵監之附鑄，倍於疇昔之數，何鼓鑄之額比舊為不增邪？銀坑銅坑之烹煉，過於祖宗之額，何泉貨之數比舊為反欠邪？且酒務之中，打搦炭團之錢，洗榨槽水之錢，淘米泔漿之錢，榨下渾頭之錢，賣牌糟粕之錢，篩播糠碎之錢，蕩缸餵豬之錢，煮酒燭腳之錢，以至酒匠量酒、專知上牌之錢，昔為官吏之所有，而今為州郡之額解矣。又何以為酒課之不及常額邪？稅務之中，官船梢搭之錢，牌筏附帶之錢，鹽船力勝之錢，上商住稅之錢，漏稅倍輸之錢，過纂賞罰之錢，官茶批發之錢，就務回稅之錢，以至豬羊用印、門鋪發官之錢，昔為官吏之所有，而今為州郡之帑籍矣。又何以為稅課之不及常額邪？
州縣催科，一項交易，未曾關割，錢業俱追，則兩家俱納，此壘納之錢不入於公家矣。或年例幹佃代名輸解，田主被追，則無鈔重納，此透納之錢不入於公帑矣。州縣受納，正苗重而義倉輕，故民戶以正苗而為義倉，則將重作輕；官司復使之再納，則先納之輕者，難以望官司之復還也。本色賤而折帛貴，故民戶以本色而納折帛，則將貴易賤；官司復使之再輸，則先納之賤者，遂以為官司之白得也。今諸州公使庫界轄，盡占贍軍、比較、都務之要鬧界轄，悉令拍請酤賣，猶可說也。今乃侵佔四務界轄，而盡立為幹息之額，全奪諸務拍戶，而盡起為槽榨之店，動置百十處，所過若正庫，恣意酤賣，致使鄰近常平坊場，並抵界省務盡被攙奪，敗壞停閉。公使庫之所入，雖曰浩瀚，而省務凈課利之虧欠多矣。有司胡為而不嚴禁其幹息槽榨，使拍戶盡歸於省務也？今諸縣檢放旱潦田一萬畝，則重疊寫為兩本，遂作二萬畝細算。及有歸熟，妄訴反正者，皆不除克，盡令其袞攤放數。且一縣元苗計二萬石，雖已申州放一萬，而民間合催止一萬石。今保長帖內尚催一萬五千石者，蓋五千石暗催之米，俱系縣帑偷匿。縣司復恐民戶盡將偷匿暗催之米赴倉送納，突過合催一萬之數，則必致敗露，遂先於上戶並攬戶名下預借苗錢，入於縣帑，就縣自印朱鈔，則上司無考究之隙。有司胡為不嚴禁縣官預借折錢之弊，使苗米盡納於州倉也？
臣嘗見當塗有常平樁管米二千石，別貯一廒，緣其所積之米，風飄雨灑，皆已腐爛，不堪食用。時一換支，卻於新倉撥填，以足其數。委本州司理，提督月添支二十千，樁管至今已三十三年矣。較其米價，不及於三千緡，而提督官之所請，已八千緡矣。今所謂廒倉之米，猶能蠶食吾國家八千緡之錢，而況於官吏乎？臣又嘗見池陽有民兵甲仗庫一所，內有舊弊衣甲數百副，皆破碎不全，不堪披用。遇有春秋兩教，自赴都統司關借堪好者，以應其點。乃委本州押隊，提督月添支十千，有庫至今已五十年矣。計其器甲，不及百千，而提督官之所請，已六千緡矣。今所謂數百件之弊器，猶能蠹蝕吾國家六千緡之錢，而況於州縣之官吏乎？其他如一御書庫也，而提督官月給五千者，凡數十員額焉。一書籍庫也，而提督官月支十千者，凡五七員額焉。一場務以一官監而猶不能辦集也，乃復添一稽察，添一措置，而爭漁侵焉，場務皆歸於三官之私，而公家罄矣。況所謂稽察、所謂措置者，非監司之親舊，即守ヘ之姨表也，是宜場務之虧欠也。一酒務以一官監而猶不能辦集也，乃又添一提督，添一監轄，而爭蠶食焉，酒務皆歸於三官之私，而公家竭矣。況所謂提督、所謂監轄者，非朝士之闊匾，則當路之寵嬖也，是宜酒務之不敷也。如巡檢寨額管一百人，見止有三十人，而州郡皆見破一百人之糧券，彼七十人之糧券歸何所也？如縣尉司弓級額管八十名，見止有四十名，而州縣見破八十名之傭值，彼四十名之傭值歸何地也？如錢監之鑄卒，或減半，或盡罷矣，其請券尚如故也。如作院之作兵，或減數，或住作矣，其請俸尚未除也。逃閣之苗，逃閣之銳，天下州縣皆申逃而倚閣也。然足遍天下，而未聞有無人耕種之田畝；目遍天下，而未見有無人拘占之屋宅。今州縣之所謂逃閣，皆召佃收租入於縣帑，復妄申為逃絕，而偷閣官賦。國家胡為不委巡尉官勒本縣常平案吏人，下鄉標筌出無人耕布之地？方為蠲除，而即令召佃，則逃閣一項之賦，不得以肆欺矣。折納苗錢，折納稅錢，天下縣邑皆正苗正稅解足而後始令民戶折納錢會也。
今正苗未足，而本縣先折收見錢；正稅未足，而本縣先折收官會，皆縣邑恐額少納多，致赴州倉州場突納過數而致被覺察，故就縣叩數而折錢也。國家胡不嚴行禁戢，而使應幹苗稅官物盡令諸州置受納，而無使縣官干預，則折苗折稅二項之錢，不得以偷匿矣。
今諸州多收斛面於交量之官，覆出量剩，而勒攬戶之買幹鈔者未戢也。今諸州妄裝瓶壇而為供給，折色之酒堆積寄賣，而抑娼家店戶之邀買者未止也。朝士生辰獻壽之錢，時新土物之錢，侵蠹於公帑者，月發而如舊也，猶可諉也。虛作支單，出官庫而入私庫者千萬也。諸州交送折酒之錢，交送節儀之錢，易入於宅庫者，日發而如舊也，猶可諉也。偽作回劄，出公庫而入宅庫千萬也。茶鹽客欠，催理寄庫，客死不還，今何入也？官吏犯事，閣罰請俸，任滿不還，今何歸也？為今之計，莫若將諸監司、諸州軍之公使錢庫，改為國用錢庫，應幹科名，盡隸受納，專差錢糧官一員，獨主其事，使一州之官錢，不出此庫之收支。州令長貳、路令漕臣，專一稽察其本州應合支破之錢，並令於國用庫內支破，具申尚書省以憑考驗，庶使天下之錢，自國用之外無余錢。州郡輒敢自置專擅，私收分文，即坐入己、追褫、勒停之法。如此則帑藏不得以自私，而是錢所積，非君則民，而國用充矣。莫若將諸路、總所、轉運、安撫、都統、州軍之激賞、贍軍、公使酒庫，權改為國用酒庫，應幹酒錢，盡隸一所受納，亦系錢糧官專主其事。州令長貳、路令漕臣，稽考其州郡應合干支之酒，並令於國用酒庫內支破，具數申尚書省點對，庶使天下之酒，自國用之外無余酒。州郡輒敢造賣涓滴，即坐入己、追褫、勒停之法。如此則槽榨不得以自私，而是酒之利，非民則國，而國用足矣。印給簿歷，省差專攢，使催科之官不得預於受納，酤賣之官不得預於糴買。錢庫不得令寄收，酒庫不得令寄造。庶使主是財者，知其不出於己，而不敢以私予；幸是財者，知其不專於彼，而不敢以覬望。
在彼者仍不沮其所當支，在我者復不被其所私匿也。他日混一之後，國用充則復還其為監司、州郡之舊，則猶可以為重外之本。此財計之大略也。
臣聞立法之不詳，則弊生於用法之人；守法之不嚴，則弊起於玩法之吏。自今觀之，國外之馬，買於西夏；國中之馬，買於中蜀。西夏之馬，為地極遠，故置監於宕昌，以便於市易；置使於興元，以便於巡察。中蜀之馬，為地極廣，故責馬政於文、龍、黎、雅諸州，而專於收買；置馬使於隴、蜀都會，而專於糾舉。然自宕昌而至興元，其道絕險，驛凡二十有四。
本監例將所買之馬，差軍級夫役押送興元馬務交納，直侯馬步三司差官前來取押，方與給發。自文、黎而至成都，其路尤為險惡，驛亦二十餘所。諸州例將所買之馬，各差軍級夫役押送成都馬務交納，直侯江上五軍差官前來取押，方與給發。
立法之初，蓋以為三司取押之卒，自武林而至興元，五軍取押之卒，自京口而至成都，奔走半載，往返萬里，不欲其又令深入監道也。夫豈知押馬之夫役，有曰：「馬肥則吾無預於轉官，馬死則吾不該於定罪。」故變草料之費而為賭博之具，易綱驛之券而為酒炙之資，或求簡帖而濡沫於縣邑之公吏，或買物貨而鬻賣於遠道之鎮市。其為所押之馬，則遇夜不槽，遇晡不粟，遇山成牧，遇澗成飲。驛之為里，雖曰三十，而在道數日，未見驛亭；驛之為數，雖曰二十，而在道逾月，未至馬務。迨至交點之際，已成羸瘠；給發之際，半致倒斃。皆未至興元、成都兩務之先，已有以饑渴之也。國家以宕昌為監，為今之上駟，特令馬步三司官兵只就興元取押，而免其遠至宕昌。以文、黎諸州之馬，為今之中駟，特令江上諸軍官兵只就成都取押，而免其遠入諸監。不知所取之人，未見優恤；而所取之馬，已不勝其蠹害矣！候其歸軍無損，綱官則以一資為賞，綱兵則以三千為率。然則胡為不使三司之官兵直到宕昌自取，五軍之官兵直至文、黎諸州自取，官則優以兩資，卒則優以倍賞，而使各盡其心於芻秣之際也。
夫關外諸番及階、成、和、鳳四州招接之馬，番馬也。然諸番之所喜者在茶榷，而不在銀帛。今有司乃謂茶之為貨，難以船運；於監道之遠，反易之以銀帛之輕賫焉。故不足以中諸番之所喜，而未盡得夫諸番之騏驥也。況牙保減克，而不得其全價；揀看退換，而尚費於多資，又得以扼絕之也。何朝廷不嚴其制禁也？文、龍、黎、雅諸州之馬，蜀駟也。然諸州之所欲者在銀帛，而不在茶榷。今有司乃謂銀帛之為物，易以船運；於中蜀之地，反易之以茶榷焉。故又不足以中諸州之所欲，而未盡得夫諸州之駿駟也。況十分之一，而公吏侵除；十分之五，而會券折閱，又得以減削之也。何朝廷不嚴其約束也？押馬之官，在路倒死，自用己財買以填數，雖不及官馬之少壯寸尺，猶可諉也。今諸州將帥子弟，取押歸軍，遇有欠折，有礙推賞，則擇系官入隊毛色之相同者，即與牽補。何朝廷之未禁戢邪？謂易馬之貨，為無弊邪？則銀有美惡，茶有新陳，而尚得以邀阻乎販馬之商旅也。謂揀馬之官，為無弊邪？則平齒一錐，可以成區臼；淡毛一染，可以成騅馬，而尚得以欺罔乎本監之長貳也。謂恃其有統領官以排發邪？則一目之真，不足以敵十目之偽，而招誘議價之人，猶得以詐欺之也。謂恃其有通判以主掌邪？則朱墨之士，不足以曉驪黃牝牡之底蘊；而等量驗齒之吏，猶得以指揮之也。發馬之處，好惡相間，而欲其無偏好偏惡之患也。今日發馬之地，驍駿如龍者，皆揀給於闊匾之膏粱；枯瘦如柴者，盡發於帝號之將士。何朝廷之不計也？
發馬之序，前後相挨，而欲其無攙先亂後之患也。今日發馬之日，貧者乞食於道路，而歲月稽留；富者行托於苞苴，而隨至隨發。何朝廷之不慮也？
一日一綱，此久例也。今胡為而有一日兩綱者邪？一官一綱，此定製也。今胡為而有一官兩綱者邪？私買補綱之弊，毛色雖同，欠及分寸，尚可計也。今以羊易牛，而受納之司受其情屬，不與點對。何欺罔之甚邪？私馬換綱之弊，毛色雖同，止惟老病，尚可計也。今以黃為赤，而受納之司懼其形勢，不與揀退。何玩侮之甚邪？有以無顧藉之隊部將取押沿路收買皮毛近似者，故令倒死，取剝其皮，以為具文之照驗，而不知官綱非常之馬已為其所鬻賣矣！交納之司亦合認其毛色之同異，而詳究之餘，胡為不法以流配，責以千索，而使百姓、牙儈之售賣者與之同罪也？有以不堪用之私駑而換易者，養以別槽多粟之料，迨其膘壯，乃積以為聖節生辰之獻，而不知入隊帶甲之馬已為其所暗代矣！計議多幹機宜之官亦合體問其此等之弊，而糾察之餘，胡為不究其實犯，用示懲戒，而使副官、屬幕之知情者與之同坐也？且公吏違法受賕，皆枉法也，何都大司不用此法邪？馬步三司每綱支縻費銀一百二十兩，付之取押之官以為使用，習以成例。是以三司之取押官，或有侵用而不及其數，則遲以歲月而不與給發，此非枉法之尤者邪？諸路監司公吏，皆重祿也。何都大司公吏而不系重祿邪？江上諸軍每綱支縻費銀八十兩，付之取押之官以為計會，久而成規。其間或被諸軍取押之官匿而不發，則盡給羸病而不到地頭，此非重祿受財邪？
舊馬新交，而已沒之火印不驗也。甲取乙賞，而未追之驛券不問也。三城九河，橋梁之倒弊三十有五，墮溪而漂溺者不之數也。雞鳴馬嘶，道路之峻極者二十有八，墜崖而齏粉者不之計也。馬在路患病久，例不許留滯，庶得隨綱醫治，不知羸枯瘦，椽穿索縛，跬步千里，則一分之病遂變而為百分之病也。何有司之不措置也？馬所到驛分，舊制止破一日草料，庶得不致住滯，不知夏秋之間，斷橋阻水，動留旬日，則一日之飽果足以充九日之餒也。何有司之不商確也？取買之弊，有司未之盡；牧養之弊，有司未之聞。鎮寧、廣源之馬，買之於橫山者，有司未知其利害，武安、撫水之馬，誘之於邕管者，有司未知其曲折。房陵、郢京之馬草，不給芻茭而給以木葉，何以飽綱羸久枵之腹？三建、九江之馬料，不給稻粱而折以錢會，徒以資綱兵博奕之戲。為今之計，莫若革去舊弊，立為定法。
先令都大司多方措置，應辦茶銀錢帛，充積諸監，或名件催理未辦，合令權不別項樁積，應副支遣收買。其所在馬監與屬，盡差經任選人。其買馬之數，歲增十綱，則與當舉主兩員；增二十綱，當舉主四員；增三十綱，與改合入官，則與屬知所激勸矣。其所在馬監差遣，盡差小使臣。其買馬之數，亦令歲增十綱，與轉一官；增二十綱，與轉兩官；增三十綱，與轉三官，則使臣知所激勸矣。州縣之長貳，以買馬之增減為黜陟；諸監之官吏，視買馬之增減為賞罰，專令臺省歲終比較。民有自用己財收買全綱以獻於官者，白身與補大使臣；將帥守貳自備己帑收買全綱以獻於朝者，亦加優異之恩。勸誘豪戶獻綱者，亦議優賞。諸監茶鹽不敷者，重製典憲，則馬政何患其不舉也。此馬政之大略也。
夫兵者，心也；戰者，氣也。心之不充，則臨敵而無定見；氣之不足，則遇敵而有畏心。前日胥浦橋、壯觀亭之戰，皆諸將之無定見也。故與賊眾相望，則疑其有一百萬、二百萬。吁！彼賊而果如是之多也！一馬十芻，則二百萬之馬二十千芻矣！果山積於何所也？一人㪷粟，則二百萬之卒四十萬斛矣！
果廩運於何所也？一馬行地一丈，而總地幾里也？一人占屋半廈，而總屋幾營也？當時諸將不知兵家自有成法，未見賊兵塵埃遠起，乃棄甲曳兵而走。彼非甘為誤國之人也，其心之不充，而無定見以主之耳。
兵家之法：三軍可奪心。果如是歟？前日花靨鎮、安豐軍之戰，皆諸將之有畏心也。故未與賊眾相對，則曰寡不敵眾，弱不敵強。吁！彼賊而果如是之眾且強也？疊弩為寨，可以絕賊騎之往來，而彼之眾不足恃矣！掘池為營，可以阻賊兵之沖突，而彼之強不足逞矣！堅壁不戰，吾有以避其鋒，而久自挫矣！絕糧不通，吾有以斷其後，而終自弊矣！當時諸將不知兵家自有成法，未見賊兵旗幟遠出，乃奔潰四走。彼非願受其失律之誅也，其氣之不足，而畏心主之耳。兵家之法：氣實則鬪。果如是歟？夫一戰而勝，猶不能收拾其殘潰之卒；脫其不勝，則家基之器甲裹囊，出戰之器甲裹囊，皆為賊人所有矣，何敢望於再合也。一戰而利，猶不能安於息肩之所；脫其不利，則分留之弓箭槍弩，入隊之弓箭槍弩，皆為賊人所有矣，何敢望於復戰也？一敗之氣，三月不間；一敗之缺，十勝莫補。是豈可以輕舉邪，是豈可以妄動邪？此曹而果知兵邪，則淮北之塵埃虛邪、實邪？馬之塵邪，步之塵邪？此曳柴而揚者邪？此順風而歸者邪？七色之塵埃，誰能辨之邪？此曹而果知兵邪，則賊營之煙霧虛邪、實邪？炊煙邪，火煙邪？聚朽木腐草而生者邪？焚倉廩府庫而起者邪？此高而走者邪？此低而平者邪？
十種之煙霧，誰能曉之邪？十七等之間諜，誰能遣之邪？十二色之采探，誰能分之耶？精銳之兵，疲於轉戰；新招之卒，昧於教閱。均力之法，何諸將之未諭歟？潁河之敗，不戰而卻；峽石之敗，未戰而潰。暗伏之法，何諸將之未學歟？破虜之捷方奏未幾，犯淮之寇已不可遏，非知兵之士未用於陛下邪？鄧城之兵入於廣右，清溪之張遁於京西，非知兵之士未歸於陛下邪？五福、君基間入江南，青門、直使皆入鄭衛，非太乙壬遁之術未獻於陛下邪？袞河、鄧城不知唐、鄧之姓名，磨盤、羊塞不知海泗之虛實，非石六、缺張、二元之徒未投於陛下邪？
臣岳貫本開德，世祿互符。伏自角至今，日誦兵家之書，日習兵家之事，日求兵家秘妙之術，日訪兵家先達子孫、名將後嗣家傳世襲之論。凡事之有系於兵者，無不遍考；地之有關於兵者，無不遍歷。器用服食、行陣衣甲之制有資於兵者，無不旁搜遠采，以盡其底蘊；山林遺逸、英雄豪傑之士有精於兵者，無不端拜師承，以益其寡陋。以故一步一跬，皆有定製；一分一毫，皆有成法。耳聞目見者，非眾所共讀之文；口授心傳者，非人所同得之學。衛公、武侯不傳之妙，臣得其真；韓信、曹公不著之書，臣得其秘。不遇見知，未甘棄逐。於是易真實之兵為章句之士，變汗血之心為選舉之學。慶元乙未，應補膠庠，僥幸前列；嘉泰辛酉，應舉胄監，濫廁多士。或參或告，凡七八年；若公若私，凡五十戰。校定一成，艱苦萬狀。
乃以上書乞罷兵事，觸怒權勢，致被誣摭妄亂敷奏。重蒙聖慈，將臣免真決，送建寧府編管。猗歟休哉！楚項之將殲，故韓信不死於滕公之手；李唐之將興，故李靖不死於馬邑之難。天將使我國家恢拓海宇，混一區夏，故英雄豪傑之士幾死而不死，無生而復生也。伏自丙寅之春，被旨入建，首尾三載，前後五赦。揆之三尺，合放有餘，而知遇不逢，寇讎相值。嘗據池州中軍統制孟思齊，申請臣為副貳矣，未幾而思齊有殞星之變。
江淮宣撫使吳，辟還臣於幕府矣，未幾而有易機之命。三年之間，雖自揆廢材不復見用於世，然臣下不忍辜平日抱負之學，上不忍負十年教養之恩。待罪以來，無所用心，日著兵家利害，以備采擇。不惟篇帙頗多，亦恐傳寫聞泄，姑標十策，上干聖聽。伏望睿慈降付三省執政、侍從、臺諫考覽，如臣言不妄，乞送樞省，遍牒諸路將帥，參酌行用。干冒天威，罪當萬死。不備。臣岳百拜。
