　　欽定四庫全書　　　　　子部十
　　説郛　　　　　　　　　雜家類五〈雜纂之屬〉提要
　　〈臣〉等謹案説郛一百二十卷明陶宗儀撰宗儀有國風尊經已著録是書刋本不一或傳江南人家有宗儀説郛全部凡四巨櫥世所行者非完本考楊維禎作是書序稱一百卷孫作滄螺集中有宗儀小傳亦稱所輯説郛一百卷二人同時友善目睹其書必無虛説知流俗所記妄也蓋宗儀是書寔仿曽慥類説之例毎書略存大概不必求全亦有原本失亡而從類書之中鈔合其文以備一種者故其體例與左圭百川學海逈殊後人見其目錄所列數盈千百遂妄意求其全帙當必積案盈箱不知按籍而求多厯代史志所不載宗儀又何自得之乎都卭三餘贅筆又稱説郛本七十卷後三十卷乃松江人取百川學海諸書足之與孫作楊維禎所記又異豈卭時原書殘缺僅存七十卷耶考𢎞治丙辰上海郁文博序稱與百川學海重出者三十六種悉已刪除而今考百川學海所有此本仍載又原本卷首引黃平倩語稱所錄子家數則自有全書經籍諸注似無深味宜刪此二㢧以塩官王氏所載學庸古本數種冠之云云今考此本已無子書經注而開卷即為大學石經大學古本中庸古本三書目錄之下各注補字是竟用其説竄改舊本蓋郁文博所編百卷已非宗儀之舊此本百二十卷為
　　國朝順治丁亥姚安陶珽所編又非文博之舊矣其中如春秋緯九褈之後又別出一春秋緯青𤨏髙議之外別出一青𤨏詩話孔氏襍説之外又別出一珩璜新論周宻之武林舊事分題九部叚成式之酉陽襍爼別立三名陳世崇之隨隠筆記詭標二目宗儀之謬決不至斯又王逵蠡海集其人雖在明初而於宗儀為後軰自商濬稗海始誤為宋之王逵漢襍事秘辛出於楊慎偽撰慎正徳時人又逺在其後今其書並列集中則不出宗儀又為顯證然雖經竄亂崖畧終存古書之不傳於今者斷簡殘編往往而在佚文𤨏事時有徴焉固亦考證淵海也所錄凡一千二百九十二種自三十三卷劉餗傳載以下有錄無書者七十六種今仍其舊原本卷字皆作㢧字卷首引包衡之説謂㢧音周與軸同或者又謂㢧音縛並雲出佛書蓋亦好奇之過至珽所續四十六卷皆明人餖飣之詞全書尚不足觀摘錄益無可取別存其目不復留溷簡牘焉乾隆四十四年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀













　　說郛原序
　　孔子述土羵萍實於童謡孟子證瞽瞍朝舜之語於齊東野人則知𤨏語虞初之流博雅君子所不棄也天台陶君九成取經史傳記下迨百氏雜說之書二千餘家纂成一百卷凡數萬條翦揚子語名之曰說郛徵余敘引閱之經月能補余考索之遺學者得是書開所聞擴所見者多矣要之其博古物可為張華路叚其覈古文奇字可為子雲許慎其索異事可為贊皇公其知天窮數可為淳風一行其搜神怪可為鬼董狐其職蟲魚草木可為爾雅其記山川風土可為九丘其訂古語可為鈐契其究諺談可為稗官其資謔浪調笑可為軒渠子昔應中逺作風俗通蔡伯喈作勤學篇史游作急就章猶皆傳世況是集之用工深而資識者大乎其可傳於世無疑也雖然揚子謂天地萬物郭也五經衆說郛也是五經郛衆說也說不要諸聖經徒旁搜汎采朝記千事暮博千物其於仲尼之道何如也孟子曰博學而詳說之將以反說約也約則要諸道也已九成尚以斯言勉之會稽抱樸遺叟楊維禎序
　　說郛一百𢎥乃元季寓吾松南村天台陶九成取經史傳記諸子百氏雜書之所編予未嘗見成化辛丑予罷官歸鄉於士人龔某家得借録之遍閱其中所載有足禆予考索之遺廓予聞見之隘然字多訛缺兼有重出與當併者未暇校正繼而屢為司牧部使者借去分命人録而所録之人不謹遇有字誤慮對出被責輒將予舊本字塗改相同以掩其過而字之訛缺者加多予憤其人而無可奈何邇年以來借録者頗簡遂欲校正復遍閱之見其間編入百川學海中六十三事學海近在錫山華會通先生家翻刋銅板活字盛行於世不宜存此徒煩人録於是以其編入並重出者盡刪去之當併者併之字之訛缺者亦取諸載籍逐一比對訛者正之缺者補之無載籍者以義釐正之終歳手録仍編為一百𢎥猶恐有未盡善留俟後之君子重校而刋行馬嗚呼九成先生之編是書搜采萬事萬物備載無遺有益後人已見於會稽楊廉夫先生之序矣而予之校正經厯歳月竭盡目力心思不知有益於後人否乎因賦一絶雲白頭林下一耆儒終歳樓中校說郛目力心思俱竭盡不知有益後人無予平生嗜書少而從父宦遊江湖數年壯而出仕四方廿九載耆老而歸休林下十四年今年已七十有九所收所録書積萬餘卷貯之樓中名其樓為萬卷以資暇日閱玩惜乎老耄無用於時欲傳諸子孫而子孫不唯不能讀抑且不能守而散之權豪若不敘其意以貽後則予勞心苦思校是書與素躭嗜書籍之志何以表白於天下後世哉故書其實附於廉夫先生敘次倘後之人憐予志為之重校刋行則予雖老死亦無所憾矣時𢎞治九年歳次丙辰春三月初吉上海郁文博書


　　讀說郛
　　包衡曰道書以一卷為一㢧陶九成說郛用之佛書以一條為一則洪景盧容齋隨筆用之〈㢧音周一作𢎥與軸同〉何良俊曰經之流別爰有傳註史之流別爰有志載瑣碎猥襍多不可分故陶氏悉舉之總名說郛雲
　　又曰說郛収漢武飛燕太真杜蘭香等傳似矣如春夢録之類不可已乎雖然今人所著猥雜小種皆如陶氏悉録則後世豈復有遺逸難搜之憾
　　黃平倩曰余讀說郛而知陶氏之纂不可廢也其類廣其采博史則見聞時事掌不在官注則山經水衡志不列郡其禆益於國史郡乗不小唯録子家數則自有全書經籍諸注俱無深味宜刪此二㢧以鹽官王氏所載學庸古本數種冠之則經史燦然而一函該舉矣來斯行曰說郛多斷闕而掛漏出入每欲補綴為難不但舊本不存恐此後愈抄愈訛得好事者梓而行之其誤字仍闕其疑如古之辨籀文其闕目仍存其名如隋之闕書目補正則俟四方藏書該洽之家於異日良快事雲
　　潘之恆曰上海郁氏序謂說郛重百川學海六十三事近有無錫華氏銅板活字盛行不宜存此徒煩人録故盡刪削若然則以一書兩行奚其可必併入之庶復陶氏舊雲
　　黃汝亨曰予每欲將說郛割掇從類則漁仲尚以段成式玉格入之玉類王銍樹萱録入之草木類貽笑後人故尤不易
　　又曰今世未刻唯冊府元⻱說郛二書元⻱以楊陳二君及諸博雅同修踈漏處正復不少矧說郛出陶氏一手無論抄録訛舛恐當時亦未及詳証昔人云讀書耐訛字又曰誤書思之亦是一適當作是觀可矣
　　胡應麟曰宋元間小說陶氏說郛尚數百種今全書存者第桯史筆談百餘家餘大半湮沒矣
　　又曰尤延之遂初堂書目全載陶宗儀說郛而卷數不存文簡在宋頗以博洽稱疎畧乃爾或陶氏所節也又曰六朝宋虞之有妬記一卷至唐不傳而宋王某補之今所補者又不存矣闕目尚具說郛
　　又曰白行簡三夢記劉幽求事皆實録載陶氏說郛廣記夢類數事悉祖此假託也
　　又曰江隣幾雜志宋人極推今不傳畧見說郛
　　又曰諾臯記有三說西溪叢語據巫臯事以駁晁氏非也抱朴子諾臯葢六甲神名之類必三說備乃盡之詳見陶氏說郛
　　又曰楊用修謂唐小說不如漢而舉伶𤣥趙飛燕傳中一二語為證戊辰之歳余偶過燕中書肆得殘刻十數帋題趙飛燕別傳閱之乃知即說郛中陶氏刪本其文頗類東京葢六朝人作而宋秦醇子復補綴以傳者也又曰余讀說郛至薛用弱集異記中山𤣥卿一銘精鍊奧古葢唐三百年如此銘者亦罕覩矣豈薛生能幻設乎余舊奇此作讀洪景盧隨筆亦以為青蓮叔夜之流景盧擬作一章未堪伯仲也
　　又曰宋何先異聞載碧蘭堂一女子詩云水天日暮風無力斷雲影裡蘆花色折得荷花水上遊兩鬢蕭蕭玉釵直語亦頗工而不甚傳苐兩花字相犯當是抄録之誤今說郛殊無善本余嘗得一部於王長公處多長公手所改定者惜此未經刋削雲









