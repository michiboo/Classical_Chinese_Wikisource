　　欽定四庫全書　　　　　集部二
　　韓集舉正　　　　　　　別集類一〈唐〉
　　提要
　　〈臣〉等謹案韓集舉正十巻外集舉正一巻宋方崧卿撰崧卿莆田人孝宗時嘗知台州軍事是書後有淳熈已酉崧卿自跋稱古昌黎先生集四十巻外集一巻附録五巻増考年譜一巻復次其異同為舉正十巻陳振孫書録解題所載同而多外抄八巻其注稱年譜洪興祖撰莆田方崧卿増考且撰舉正以校其同異而刻之南安外集但據嘉祐劉煜所録二十五篇而附以石刻聮句詩文之遺見於他集者及葛嶠刻栁文又以大庾丞韓郁所編註諸本號外集者併考疑悞輯遺事共為外抄刻之然則外抄非方氏書特葛氏刻栁集以配韓因而増入故崧卿跋不之及也據跋與陳氏所録則此書原與文集外集附録年譜並刻此本惟有舉正葢所存止此也十巻之末又有外集舉正一巻而跋中不及陳氏亦不及核其原刻不標巻第殆即附之十巻中與自朱子因崧卿是書作韓文考異盛名所掩原本遂㣲越及元明㡬希冺滅此本紙墨精好內完字缺筆避欽宗諱敦字全書不避光宗諱蓋即淳熈舊刻越五百載而倖存者閻若璩號最博洽而其潛丘劄記中不知李浙東為誰稱得李翺全集或可考今觀此本第六巻代張籍書下明注為李遜且引舊書本傳遜以元和五年刺浙東九年召還此書作於六七年間云云則若璩亦未見此本可稱罕覯之笈其名曰舉正蓋因郭京易舉正之舊見於首篇之自注考異刪去此條遂莫知其命名之義其於改正之字用朱書衍去之字以圓圈圍之増入之字以方圏圍之顛倒之字以墨線曲折乙之體例亦似較考異為明晰所據碑本凡十有七所據諸家之書凡唐令狐澄本南唐保大本秘閣祥符杭本嘉祐蜀本謝克家本李炳本參以唐趙徳文録宋白文苑英華姚鉉唐文粹參互鈎貫用力傑勤雖偏信閣本是其一失宜為朱子所糾然司馬遷因國䇿作史記不以史記廢國䇿班固因史記作漢書不以漢書廢史記倪思嘗作國䇿史記漢書之同異纂為二書今其班馬異同猶有傳本然則雖有考異正不妨並存此書以備參訂矣書録解題又曰韓昌黎集四十巻外集十巻朱侍講以方氏本校㝎凡異同㝎歸扵一多所發明外集皆如舊本獨用方本益大顛三書今考外集舉正所引自海水詩至明水賦二十五篇之數俱全無所謂大顛三書者亦無所謂石刻聮句詩文之遺於他集者不知考異所據何本疑以傳疑闕所不知可矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









