　　欽定四庫全書　　　　　集部十
　　稼軒詞　　　　　　　　詞曲類一〈詞集之屬〉提要
　　〈臣〉等謹案稼軒詞四巻宋辛棄疾撰棄疾有南燼紀聞已著錄其詞慷慨縱橫有不可一世之概於倚聲家為變調而異軍特起能於翦紅刻翠之外屹然別立一宗迄今不廢觀其才氣俊邁雖似乎奮筆而成然岳珂桯史記棄疾自誦賀新涼永遇樂二詞使座客指摘其失珂謂賀新涼詞首尾二腔語句相似永遇樂詞用事太多棄疾乃自改其語日數十易累月猶未竟其刻意如此云云則未始不由苦思得矣書錄解題載稼軒詞四巻又雲信州本十二巻視長沙本為多此本為毛晉所刻亦為四巻而其總目又注原本十二巻殆即就信州本而合併之歟其集舊多訛異如二巻內醜奴兒近一闋前半是本調殘闕不全自飛流萬壑以下則全首係洞仙歌葢因洞仙歌五闋即在此調之後舊本遂誤割第一首以補前詞之闕而五闋之洞仙歌遂止存其四近萬樹詞律中辨之甚明此本尚未及訂正其中歎輕衫帽㡬許紅塵句據其文義帽字上尚有一脫字樹亦未經勘及斯足證掃葉之喻矣今並詳為勘定其必不可通而無別本可證者則姑從闕疑之義焉乾隆四十四年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



