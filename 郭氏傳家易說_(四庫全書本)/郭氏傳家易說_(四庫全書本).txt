　　欽定四庫全書　　　　經部一
　　郭氏傳家易說目録　　易類
　　卷首
　　自序
　　總論
　　卷一
　　上經〈乾　坤　屯　蒙　需　訟　師　比小畜　履〉
　　卷二
　　上經〈泰　否　同人　大有　謙　豫　隨蠱　臨　觀〉
　　卷三
　　上經〈噬嗑　賁　剝　復　無妄　大畜　頤大過　坎　離〉
　　卷四
　　下經〈咸　恆　遯　大壯　晉　明夷　家人睽　蹇　解　損　益〉
　　卷五
　　下經〈夬　姤　萃　升　困　井　革　鼎震　艮　漸　歸妹〉
　　卷六
　　下經〈豐　旅　巽　兌　渙　節　中孚　小過　既濟　未濟〉
　　卷七
　　繫辭上
　　卷八
　　繫辭下
　　卷九
　　說卦
　　卷十
　　序卦
　　卷十一
　　雜卦
　　〈臣〉等謹案易説十一卷宋郭雍撰雍字子和洛陽人父忠孝受學於程子著兼山易解靖康中為永興軍路提刑死難其書散逸雍遭亂後隱居峽州長楊山谷著為此書乾道中守臣薦於朝旌召不起賜號沖晦處士後更賜稱頤正先生遣官受所欲言乃以傳家易說進雍是書雖雲本其父説而實多出於自得朱子云兼山易溺於象數之學今觀雍書大抵剖析義理與程傳相似非溺象數者也雍之言曰易之為書其道其辭皆由象出未有忘象而知易者如首腹馬牛之類或時可忘此象之末也其説如此殆與其父意不必盡同雍又不以卦辭為彖而謂觀乎彖辭者即孔子自謂其彖傳是説為世所非蓋循王弼本之誤不識古本故至於此要其學為程子之支流而其平生自處亦有合幽人坦坦履道之吉可謂無媿於立言者已乾隆四十五年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

　　傳家易説自序
　　易道冥昧於鴻荒之世包犧氏始畫而明之歴數千年槩見於聖人行事而述作無聞焉文王重之然後煥然成章此文王之所以為文也迨春秋時大道不行獨卜筮行於世孔子於是作傳大明其道然後天下復知文王之易為大道之書故自開闢以來力舉斯道而明之者三聖人而止耳觀三聖人之為心所以曉天下萬世者亦可謂至矣自孔子歿微言復絶至秦漢間斯道大否漢興諸儒僅能訓詁舉大義或復歸於隂陽家流大失聖人言易之旨正始中王輔嗣一切革去易以髙尚之言然輔嗣祖述虛無其辭雖美而無用於天下國家於是易為空言矣又非三聖人所謂易之道也虛無之學流弊至今卒無以正之茲大道所以不明歟大抵自漢以來學者以利祿為心明經秪欲取青紫而已責以聖人之道固不可得而聞也宋興百有餘載有明道伊川二程先生橫渠張先生出焉監前世儒者之弊力除千餘載利祿之學直以聖人為師斯道為己任豈非古之所謂豪傑之士也哉其於孟氏之功聖智巧力之間而已先人受業伊川先生二十餘年雍始生之時橫渠明道乆已謝世甫四歲而伊川歿獨聞先人言先生之道其所學所行所以教授多見於易與春秋中庸論語孟氏之書是以門人率於此盡心焉且自周公歿大道不行五百餘歲而得孔子孔子歿百有餘歲而得孟子去聖人世如此未逺而道之難明亦已甚矣況於孔子歿後千五百餘年而三先生欲力復聖人之道其難矣哉夫先知先覺之士曠世無有將使百世之下聞者莫不興起豈非三先生之力也歟雍不肖無聞甘與草木同腐乆矣重念先人之學殆將泯絶先生之道亦因以息惟懼無以遺子孫於是潛稽易象以述舊聞用傳於家使毋忘先生之業道雖不足志則有餘矣孟子所謂嘐嘐然曰古之人古之人者其庶幾歟紹興辛未歲仲夏望日河南郭雍謹序
