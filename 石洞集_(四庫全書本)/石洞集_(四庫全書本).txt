　　欽定四庫全書　　　　集部六
　　石洞集　　　　　　　　別集類五〈明〉
　　提要
　　臣等謹案石洞集十八巻明葉春及撰春及字化浦歸善人嘉靖壬子舉人官至戶部郎中事跡附見明史艾穆傳是編首載應詔書五篇共二巻史所謂授福清教諭上書陳時政纚纚三萬言者是也次載恵安政書十二篇其官恵安知縣時作共五巻次公牘二巻次志論二巻為所修縣志之論用鄂州小集例也次詩二巻其第十九巻目録作崇文𣙜書而注一缺字其曽孫論跋語謂此書奉㫖所刋板藏部署不得而見蓋有録無書者也春及為學宗陳獻章治績為當時第一艾穆官四川廵撫時春及為賔州知州嘗舉以自代所著政書井然有條朱彛尊稱其詩宗杜陵不落程邵門戶故音節亦殊清亮文章差近平直而亦明暢惟作令時符帖具載不遺頗傷叢碎耳至其在郎署時因遣使至日夲遂上言請多方購求古文尚書是又誤信歐陽修日夲刀歌不核事實者矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







