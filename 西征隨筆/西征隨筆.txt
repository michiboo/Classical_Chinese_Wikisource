　　別後大風，初更始至柏鄉，即往晤舊令張君。張君握手大慟，母妻兩喪，皆不能返故土，此地人口尚多，每日須啖小米石餘，他物稱是。已雇馱轎四頂、車四輛、騎騾二十頭，先遣其姪子女東歸，而不能起身。連夜往見韓六哥，韓付之一笑，索然而返。次日張君未來，弟晨起獨坐。自先公捐館以來，宿昔之通門年誼及數十年香火之交，待我如陌路，與張君從無半面而傾蓋如故。今見其顛沛若此，竟不能稍效涓埃，汪某血性男子，肯與鼠輩為伍乎？未幾張君來叩，其所需非百金不可。急檢旅槖尚存百十金，僅留十金，以百金付張君，且曰：「君速歸寓料理。明晨我來郭外送君，眷屬東歸，僕亦北發矣。」張君方欲致詞，弟曰：「去！去！無可將意，若作一世俗常語，是以狗彘相待也。」張君咨嗟而去。韓六哥留至署晚飯，忽云舊令眷屬斷斷不能歸去，此刻聞定於明晨就道，大是異事。弟亦不答，韓六哥問何時起行，弟云：「明晨送張君弟姪去，即北轅矣。」次日往送，張君弟姪子女呼天痛哭，如永訣者，然弟亦不知涕淚之何從也。韓六哥來以十六金相惠，弟甫接入手，即送與張五兄，曰：「以此為從者盤飡之費。」其家屬徑去，今日可宿隆平。弟此刻在趙州大石橋用飯，大約往欒城縣，囊中所存僅十金而已，無論不能到西安，即平定州亦難枵腹而至，然自信無餓倒中途之理。與張君交六年，承其解推無算，計此一百十六金尚不能報十分之一。然見其眷屬飄然而去，甚以為快。頗有笑我之謬者，人情至此，夫復何言？二月初六日午，刻趙州大石橋旅次。
　　詩學之陵夷也久矣，自擊壤而後，理學風雅分而為二。信口成吟，其去張打油、胡釘鉸也不遠；胭脂金粉，即為輕薄之詞。《詩》三百篇，春女秋士之思皆可置而不錄耶。間有涉獵兔園冊子者，學無根柢，言匪性情。如官廚宿饌，腒䐹具陳，鱻薧雜進。甚至襞績纂組，節節俱斷，以是而言詩，無怪乎二十年來世不復有所謂詩也。彼夫村童野嫗，興之所之，往往矢口而成章，發聲而中節，而操觚家如衣敗絮行荊棘中，觸處罣礙。嗚呼！不重可慨哉。漢源先生於古今之書無所不讀，壯歲厭薄功名，即棄去諸生業，益肆力於詩古文辭，上自風騷，下迄漢魏，以至六朝三唐宋元明皆囊括包舉。洋洋灑灑，自成一家之言。足跡半天下，過都歷𠙽即為歌詩以紀之。憑弔興亡，論今昔杜陵之諷諭，激切履道之感慨流連。言之者無罪，聞之者足戒，匪徒以詩自鳴其不平而已也。漢源與余有㜕，行輩為尊，而年復長於余。常慨今日無識字人，謬引余為知己。漢源既不能家食，余亦奔走南北，時與漢源更唱迭和於車聲帆影間。頃相值於洪崖官舍，為信宿之留，漢源出示近作，循環𨿅誦，支大廈之將傾，廻狂瀾於既倒，四始六義之得以綿綿延延傳之後世者，其在斯人歟？余少即學為韻語，跋扈詞場，於人少所推許，惟於漢源，則輸心降志，最為服膺。今余流落江湖，不能有所成就，漢源亦眼花須白尚無買山之錢。語曰詩能窮人，又曰詩窮而後工，又曰詩人少達而多窮，三復斯言，相視而笑，孰得孰失，當必有辨之者。雍正二年二月二十又四日，錢塘汪景祺星堂氏拜手謹題。
　　余素好狹邪之遊，辛丑觸暑，南還遘疾幾殆，遂不復為之。但客途寂寞，藉此以解羈愁。錦衾爛然，共處其中，雖不敢云大程之心中無妓，亦庶幾柳下之坐懷不亂。所謂姑蘇臺半生貼肉不如若耶溪頭一面也。二月二十六日，次侯馬驛，日方卓午。索居無賴，問逆旅主人：此地校書有舉趾可觀，談笑有致者乎？主人曰： 「有步光者，色冠一時，善騎射，能為新聲。第其人好酒悲固，奇女子也。」余急呼之入門，豐姿綽約，體不勝衣，如姑射山神人，光耀一室。然不平之氣，躍躍眉宇間，且其意不在客。余諷曰：「卿既失身風塵，宜少貶氣節，往來皆俗子也，不徒自苦乎？」步光俯而思，仰而笑曰：「君似知我者。」始稍稍款狎，顧見壁間弓矢，反唇曰：「文人攜此何為？」余曰：「聞卿雅善此技，可一見乎？」步光曰：「諾。」因臂弓抽矢至屋後隙地，植鞭杆於數十步外，三發皆中。余曰：「卿紅線之儔，惜僕非薛節度，奈何？」步光笑曰：「君乃郵亭一夜之陶學士耳，若作「風光好」一閱，妾當為君歌之。」余心不測其何如人，細叩之，不答一語。酒半，強之歌，琵琶半面，其聲甚哀聆，其所歌之詞則曰：「你將這言兒語兒休，祇管牢牢刀刀的問有什麼方兒法兒，解得俺昏昏沉沉的悶。俺對著衾兒枕兒，怕與那醃醃臢臢的近談什麼歌兒舞兒。鎮日價荒荒獐獐的混，兀的不恨殺人也麼哥，兀的不恨殺人也麼哥。俺隻願荊兒布兒，出了這風風流流的陣。」蓋《正宮調》之《叨叨令》也。余曰：「此卿自製曲也。章臺一枝，似有所屬，不妨為我明言。僕不敢比薛節度，獨不能為許虞侯乎？陶學士因緣老夫計不出此。」步光置琵琶几上頗有不樂之色，既而曰：「月白風清如此良夜，何余益駭然？」既就寢，余更以言挑之，步光雪涕曰：「妾，將家女也。十歲父死滇南宦所，嫡母攜妾還大同，生母亦病亡。嫡母遂以妾付媒媼，遂失身娼家。假母延女師教之識字，且作此曲。頃所歌者，乃北鄙之音，幸勿見笑。」余曰：「卿隸樂籍有年，豈無風流儒雅可托終身者乎？」步光曰：「有江南進士某郎，以謁選者上，迂道至大同，其親知蒞任茲土竟不禮焉，某郎流離失所，不免饑寒，邂逅相逢，情懷頗厚。妾時年十七，為其所愚，遂有終身之訂，留妾家者一年。選期已近，而貧不能行，妾傾囊為千金之裝，某郎以詩扇一留贈，妾拔玉釵遺之，約他日即不自來，遣人相迎以此為信。居二載，音問杳然。後聞其官河南，走一使以手書責踐舊約，某郎已別納寵姬二人，頓乖夙好，呼妾使至署曰：『身既為官，自惜名節，豈有堂堂縣令而以倡為妾者。歸語妖姬不必更言前事。』焚妾所寄尺素，擲玉釵於地，椎碎之，且撲妾使械還大同。假母遇妾素厚，因為某郎所負資用乏絕，相待無復人理，常罵曰：『死奴！曾語汝書生不可信，今竟何如？某郎高坐琴堂如在天上，能插翅飛入，向薄情郎索一錢耶？』頃所歌者，乃答某郎之曲。尚有二曲，請為君歌之。」即披衣援琵琶而歌：「其望某郎信不至，曰想當初香兒火兒罰下了真真誠誠的誓，送他去車兒馬兒掉下些孤孤淒淒的淚，盼殺那魚兒雁兒並沒有寒寒溫溫的寄，提起那輕兒薄兒不由人熬熬煎煎的氣。兀的不痛殺人也麼哥，兀的不痛殺人也麼哥。閃得俺朝兒暮兒受盡了煙煙花花的罪。其某郎薄倖，曰你聽那金兒鼓兒每日裏丁丁東東的響，你和那姬兒妾兒不住的咿咿啞啞的浪，不想著鞋兒襪兒當日過寒寒酸酸的樣，也念我腸兒肚兒可憐殺癡癡呆呆的望。兀的不氣殺人也麼哥，兀的不氣殺人也麼哥。為甚的神兒聖兒似這等糊糊塗塗的帳？」歌罷擲琵琶慟哭。余窮途失意，聞之涕泗交頤，止之曰：「是將江州司馬比我也。」步光拭淚嗚咽曰：「妾安得為商人婦哉？」挑燈起坐，縱談至天大明，惘惘作別。步光亦將返雲中，以樂戶之禁甚嚴也。從茲分手，後會何時。某郎薄倖至此，聞於去年丁內憂去官，旋以虧帑削籍矣，嗚呼！某郎一措大耳，步光所贈金帛，皆從床蓆中得來，乃以此得官，以此赴任，以此贍其父母、妻子，以此別納寵姬二人，而捐棄舊盟，終不一顧。我不知其是何心肝也，某郎不欲言其姓名，蓋居然賜進士出身者，可勝慨哉。
　　步光年二十一，不知其姓，小字曰青兒，大同人。
　　搴簾微笑道勝常，翠葉花鈿碧玉璫。更換舞衣香滿室，葳蕤自啟鏤金箱。
　　明月雕弓挽鐵胎，風流格調小身材。兒家生長雲中郡，曾向恆山射虎來。
　　河光清淺月黃昏，琥珀光浮酒滿樽。宛轉柔情人半醉，這般時節最銷魂。
　　彈出哀弦放玉箏，停歌揮淚訴平生。誰憐薄命傷心語，似聽花間百囀鶯。
　　代雲燕月路茫茫，紅粉相憐住教坊。百里牽絲名進士，千金胠篋薄情郎。
　　天涯蕩子悔綢繆，玉碎釵殘翠黛愁。聞賜蘭房新半臂，尚分柳巷舊纏頭。
　　數奇我亦歎顛連，北里南宮共愴然。憔悴風塵淪落苦，香焦燭跋不成眠。
　　背人私語暈紅潮，戌鼓沉沉漏漸遙。獸灰已熏鴛被暖，莫將間恨負良宵。
　　二月二十九日，天未明，自聞喜縣啟行四十里至大水頭，時方辰刻，偶以曉寒疝微病，飯罷僵臥不能起，遣諸奴押馬車及行李徐行，惟留洪昭隨侍。少選偕洪昭二騎就道，大風揚沙，耳目鼻舌皆滿，誤折而南，所行非官道。約二十餘里，疝疾大作，痞氣上升。路東一里許有小村，詢之途人，曰紅石鎮。勉強縱轡，至村中痛不可忍。見向南一室門半掩，排闥而入。向南屋五間，其下東屋二間，西則馬廄也。廄有四馬，向南之中楹有三女子在焉，見客入則皆避入左屋，嘩曰：「客何為者？」洪昭方欲致詞，有老人年七十餘自門外至，問之則主翁也，其姓李。洪昭曰：「吾主人偶病不能行，藉此稍坐，去追二馬車耳。」老人熟視余久之曰：「南方官人也。」聞一女子曰：「既官人有病，外邊風大，速至正屋安寢片時。」 余據鞍不能下，老人遽呼曰：「嫂子來扶官人。」三女子者皆來扶余下馬，掖余入中楹。即欲眠，炕上一女年長者曰：「玉娃將汝枕褥來。」一女曰：「官人或嫌不潔，奈何？」年長者曰：「恐汙官人衣，且炕甚冷，即枕褥不潔，不猶愈於一床蘆席耶。」枕褥至，余方昏瞀，三女扶余仰臥其上，亦未暇諦視三女也。腰背手足，骨節俱痛，汗出如漿，方呻吟間謂洪昭曰：「二馬車在何處？」洪昭曰：「車行甚遲，此間去官路不遠，往追之可頃刻至，但無人為主人撫摩耳。」老人曰：「我嘗有腰腿俱痛之病，指二女年幼者令渠捏腰打腿即愈，我令渠伏侍官人，汝可速去。」余索茶飲，老人曰：「人言汝家有二騎闖入，所以即回。今官人要茶，我往借爐火茶瓶來。」洪昭操吳音曰：「此非冶坊濱度生橋也，良家麗人，主人宜慎言詞，恐西人村野。」余頷之，洪昭以所攜武夷茶置几上，偕老人扃外戶而去。余病勢略定，且聞洪昭麗人之語，始審視。年長者可四十二三，豐致楚楚，殊無俗韻，手抱一小兒眉目如畫，一女子年可二十許，一女子年可十六七，俱姣好白晰，幼者尤妖冶。三女子之雙彎，皆不滿三寸。余見老人呼年長者曰嫂子，即以李嫂呼之，且問二女何人，李嫂指曰：「此名玉娃，吾子婦也。幼者名小雲娃，吾女也。」李嫂細問病狀，余但以痞疾為答，李嫂曰：「此非以手推之不得下。」因命二女伏侍官人，玉娃坐炕沿上，小雲娃自炕後上，倚西壁趺坐。余方以手摩痞，二女皆執余一手，各以手為余摩痛處，且互以巾為余拭汗。老人推門入，則舉一鐵爐燃炭甚熾，旁置大瓦瓶一，貯水其中，曰：「𩟠𩟠尚未賣完，我去，汝曹勿慢官人。」老人去後，李嫂置瓦瓶爐上，余曰：「偌大瓦瓶何時方得百沸耶？」李嫂笑曰：「官人勿怪，此地男子無一人不蠢者。」余曰： 「懷中小兒是李嫂何人？」李嫂指玉娃曰：「是其所生。」余曰：「孫男耶？孫女耶？」李嫂歎曰：「村中生男必醜，生女必妍，此女也。昔時呂洞賓過此索飲不得，咒曰：『生男如妖魔，生女如嫦娥。』所以至此後有曹仙姑來，驚曰：『若然，則此村無一貞女矣。』亦咒曰：『嫦娥肯苦守妖魔，奈我何。』一村中數百年來無失節之婦。」李嫂頗黠，洪昭出門時數語，雖不能解，然良家二字易辨，因曰：「頃從者所言大誤，我良家也。」余以他語亂之，二女亦稍稍接洽聚談。余詢其子若婿安在，李嫂曰：「吾子在安邑縣城內傭工，越數日始一歸。吾婿偕其兄為人趕車，至亳州。我每見吾子必惡其醜，即玉娃亦不欲與吾子相見。吾婿貌亦奇陋，小雲娃以其遠行為幸，自婿往亳州，小雲娃至我家住，已數月矣。」玉娃曰：「官人，南方曾有錯配者乎？」余曰：「三生一笑，五百年前事也。赤繩係足，月下老人主之。既有巧妻配拙夫之說，何嘗無巧夫配拙妻者。」李嫂曰：「官人言是。當時有南人沈生者，自平陽太守幕中來過此，我亦以是語問之，沈生曰：『巧妻不宜配拙夫，當思變計。』我至今以為恨，官人言是。」二女忽相顧曰：「官人手何軟也？」即各舉余一手示李嫂曰：「官人一雙好軟手。」余哂曰：「小娘子手亦未嘗硬也。」李嫂曰：「孩子村氣，為官人所笑矣。」良久，洪昭來云二馬車已至，行李亦在村口，顧見二女事余甚勤，謂曰：「此吾輩事，乃煩小娘子耶？」二女微笑不答，李嫂遽起傾茶一甌，招洪昭出坐西向小屋款曲，似問余為何如人，頗具賓主禮。余戲問二女曰：「巧妻配拙夫、小娘子既不樂與之為伴，遙遙長夜不難為情乎？」玉娃曰：「吾夫歸，我即痛恨。無論其他，隻此一身泥汗熏人慾死，茲地無足與語者，床笫事，我二人非所計也。吾姑常言南方人溫柔可愛，聞其聲音，見其笑貌，即令人不忍舍。吾與小姑無由見南方人，但同小姑常禱於天，來世願生南方。今日得見官人，始知吾姑之言不謬。」余曰：「汝姑何處得見南方人？」小雲娃曰：「吾母常為我二人言，昔有沈生，嘉興人也，乃平陽太守幕下客，自平陽至西安迷路至此，已初更矣，叩門寄宿，吾父留之，亦住此屋。沈生與吾母談頗熟，醉吾父以酒。就寢後，沈生至東楹叩戶，吾母心動，披衣啟門，見星光爛然，大悔而止。時時諭我二人以此為戒，否則喪名節矣。然吾母言此事已二十餘年，猶念沈生不置。」余曰：「汝母既與沈生無交，胡為相念至此？」玉娃曰：「何必有交耶？即如官人，我輩亦不能忘情也。」小雲娃自坑後下啜茶，余戲弄玉娃之乳。玉娃曰：「官人錯。」小雲娃曰：「青天白日，兩邊面生生地何錯之有？」語畢仍至故處坐。玉娃起，吹炭令燃，余以手拍小雲娃之股，且掣其足，則堅如鐵石，不可動。余曰：「邂逅逢卿，豈有他念，不過以愛慕之切，聊以相戲。小娘子用神力拒我何也？」小雲娃即引雙足置余膝上，余遽脫其鞋。小雲娃拂然曰：「官人不畏我嗔耶！」玉娃曰：「青天白日，兩邊面生生地何畏之有？」三人相視而嘻，余謂小雲娃曰：「玉娘子與小娘子求生南方，果否？」小雲娃曰：「誠有之。」玉娃曰：「來世得為官人婢妾，豈不大幸？」小雲娃曰：「安敢望官人，得為官人所養之婢妾足矣。」余曰：「老夫鬚髮俱白，小娘子何所見而錯愛若此？」玉娃曰：「我輩遇本地人，視之如豬狗。今日得與官人相敘，自此以後當思之不置矣。」小雲娃曰：「匪特我二人，官人去後，即吾母亦必心思之、口道之也。」李嫂進曰：「官人，日已宴矣，此非官人住處，官人病勢稍愈，何不登車而去乎？」余曰：「然。」二女曰：「茶已盡矣，再取好水來，官人吃茶去不遲。」李嫂遂提瓦瓶貯水置爐上，玉娃隨之出。余見止小雲娃在側，強之同臥謔浪，無所不至。小雲娃亦放誕風流，了不拒客，惟於私處則以手捍之曰：「此斷不可，我手重，恐得罪官人。」余曰：「汝母奈何逐我？」小雲娃附耳曰：「非逐官人也，此地旱荒充饑，頗多盜。官人有行李，若住此，恐不為官人福。吾母亦欲留官人。所以不留者，為官人計耳。」余以靴中金贈之，小雲娃遽起以金納余懷，曰：「吾婦人無所用之，恐為人所窺或生惡意。」撫余曰：「官人此別，料不能再見矣。一面亦是夙緣，幸常以小雲娃為念，庶可結再生緣。」語已，嗚咽若不勝情者。玉娃入視小雲娃曰： 「小姑何為者不能舍官人耶？」小雲娃無語，玉娃愴然曰：「我頃語吾姑，欲留官人過宿。吾姑曰：『不可，萬一汝夫歸，恐有意外事。』」余曰：「汝夫歸則如何？」玉娃曰：「官人君子也，不妨為官人言之。吾翁故放馬盜也，吾夫亦繼其業。村中女共九人，吾家居其三。少習武事，以歲歉家貧無以糊口，有勸其追歡買笑者，吾姑約村中女伴，誓不為之。因時易丈夫衣冠，取人之財，然相戒遇南人則舍之而去。吾翁與吾夫恃有此助，不復劫人。吾姑非不欲留官人，恐吾夫見輜重必有妄想。倘禁之不止，重貽官人害乎？」余聞之，頗心悸，曰：「承大娘子指示，僕當即行，然不能與小娘子別，奈何？」小雲娃曰：「官人萬里前程，勿為二女子留戀。」玉娃曰：「頃所言，官人若泄之於人，我三人駢首就戮矣。」李嫂入以茶飲余，謂玉娃曰：「以布包葡萄送官人，於路上消閑。」目小雲娃曰同去，二女匿笑而出，李嫂曰：「渠二人皆欲留官人，官人似亦不欲去者，但此處住不得。且我中年婦人，死灰槁木矣，聞官人笑語，尚不能自持，況渠二人皆少年耶？」余猶堅臥，李嫂抱余起坐，正色曰：「汝以渠二人為武媚乎？皆殺人不貶眼女子也，脫與之有染，渠豈能忘情？或從中途劫取以歸，汝自度力能拒之否。」余毛髮灑淅，愧謝之。二女入，以布裹授李嫂，李嫂攜之至庭中交洪昭，且顧曰：「官人宜早行。」玉娃曰：「吾姑非敢唐突官人也，官人戀戀於此，我二人必有薦枕席者。村中無失行之女，有之，自吾家始。不可誠知官人多情者，其如勢不能留何？」小雲娃曰：「官人速去，我二人當至車前送別。」余將出門，李嫂曰：「官人雖病，宜至牛都村宿。半途無善地，慎之，慎之。」登車時，李嫂及二女皆於道左珍重而別。小雲娃牽車帷謂余曰：「官人若再過此，定來吃茶。」余不能措一詞，聞李嫂曰： 「向曾為汝輩言南方人好，汝輩今既一見，得不晝夜相念耶？」閉戶而入。余亦力疾驅車，抵牛都村己漏下二刻矣。啟視布裹，見萄葡斤許，中有紅綢卷金手記一枚，不知何人所贈。挑燈倚枕思之，茫然頗類槐安一夢，異哉。
　　余之所以作為此記，委曲繁瑣不厭其詳者，非以誇所遇之奇，實以悔持身之謬。疝疾為患，而猶舍車而騎，一謬也；出門遇大風，不急還坐追車，二謬也；不問途於人，而迷誤失道，三謬也；病軀委頓不擇善地，而徑入險處，四謬也；見三女子，不急另投他所，五謬也；不應聽女子撫摩，六謬也；不合與女子接談，七謬也；二馬車來，不即舍此而去，八謬也；既曰良家，而豪放不羈至此，可疑甚矣，猶以婉孌目之，九謬也；李嫂出戶，遂與二女諧謔，十謬也；二女明言不可留矣，而猶戀戀不去，十一謬也；李嫂諄諄言皆藥石，而故堅臥以持之，十二謬也。幸而李嫂以失行為戒，小雲娃有手重之詞，原非擲果安仁，強作挑琴，司馬已陷不測之虎穴，猶望難訂之鸞交溫柔，乃戎馬之鄉脂粉出，風流之陣殺機漸動，禍且隨之，而後膽落魂驚，驅車就道，非下愚而何？李嫂曰「吾中年婦女尚不能自持」、小雲娃曰「庶可結再生緣」、玉娃曰「來世得為官人婢妾，豈不大幸？」皆發乎情，止乎義，以禮自守者，且其言曰「懼不為官人福」、又曰「不重貽官人害乎」、又曰「或從中途劫取以歸，自度力能拒之」者，殷勤勸駕，惟恐客之欲留者，嗚呼！可謂賢婦人矣。向使李嫂不直致恫喝之語，二女或曲盡兒女之情，以孱弱之一身，飽妖豔之三女，枉死城中不將增一癡鬼哉？少所見者多所怪，然後知《太平廣記》之所載非無稽之言也。《西遊記》西梁女國以男子肉為香囊，吾之肉得不為香囊者，所爭止毫髪間耳。故記之以此自戒，而並戒天下之好色不顧身者，二月三十日。
　　紅石村莊娘子軍，顏如桃李髮如雲。英雄遠勝兒郎偉，不學羅敷惱使君。
　　匣裏腥風透湛盧，胭脂遂裹小於菟。間居共露春風面，畢竟穠華讓小姑。
　　疑於紫府會群真，三女扶持一病身。日欲沉西催客去，恐將俠骨染征塵。
　　馬上橫飛閃電光，一堆雪影刃如霜。可知神臂弓開處，箭簳翎花異樣長〈（胭脂賊、閃電光、一堆雪、神臂弓，其詳見後記蒲州常生語）〉。
　　三月一日未刻，抵蒲州東關外之寺坡底。悶甚，出店門稍西北有關壯繆廟，因至殿前長揖，坐東廊下有貿然而來者，見余聲喏，問其姓字，日常，蓋蒲州之博士弟子也。殿東北隅有小屋，常生揖余入坐焉，且呼住持烹茶飲客。余以昨所遇甚怪，詢常生茲地有盜乎？常生曰：「平陽一郡素無盜，近始有之，然為盜者非男子也。」余駭其說，常生曰：「平陽東控太行，西界黃河，南接梁宋，北連汾晉，背負關陝，襟帶代燕、所謂河中用武之地。顧其俗勤而儉，民樸以淳，柳柳州云：『平陽堯之所理，其人至今溫恭克讓，好謀而深，和而不怒，此堯之遺風也。』誠哉其言乎！安邑夏縣臨晉蒲州，素稱富饒，三十年來，有司朘民以奉上，官取之閭左者十倍。正供桁楊桎梏，至賣兒貼婦以償，此人事之害也。此邦不見雨雪者數年矣，歲歉無收，赤地千里，弱者轉溝壑，強者率流亡，十室九空，流離無告，此天時之苗也。不但貧者饑寒，切身不能延旦夕之命；雖富家亦岌岌無以自保。人性剽悍喜鬥，即女子皆知兵事。女子之寡廉鮮恥者，習歌舞，當爐獻笑，以邀夜合之錢。其有氣節者，自負武勇，皆為男子裝出放馬劫掠土人，謂之胭脂賊。於本地大戶秋毫無犯，且不肯妄殺人。過客非重資不取，取重貲亦不過分十之二三，以故無鳴之官者。胥吏咸受重賄，即鳴之官，無不曲為之庇護。胭脂賊又推其中雄黠者為渠率，勢益張，遂以軍法部署村民。民愚，畏其威，更利其所有，無不拱手聽令。女子何能為？然緩之則事不可知，急之則其變立至，聞以嚴禁樂戶伎女，計無復之，亦跨刀挾矢效其所為。此吾鄉之大患也。」余曰：「聞安邑之西南，有紅石村者，亦有女賊。然乎？否乎？」常生曰：「紅石村女賊有二十餘人，而九人者為之魁。九人中又推李氏，李氏之夫亦姓李。李氏名翠娃，能用長槍，人呼為閃電光，以其馬上趫捷，且運槍如電也。其女曰小雲娃，能舞大刀，重五十斤，人呼為一堆雪，以其肌肉潔白、刀光如雪花也。其子婦日玉娃，姓趙，能開十力弓，箭長十六把，人呼為神臂弓，以其挽強善射也。他又有所謂飛飛兒、決雲兒、紫雲來、錦上花、風中花、梨花雪、桃花雪，有名號者，各村約有四五十人，皆胭脂賊互相標榜者也。」余曰：「諸女賊有淫行者乎？」常生曰：「無之聞，其約曰：有事二夫者，眾共擯之，但在階下聽驅使，不許入坐。皆美婦人也，而亡命如此。」余回寓，常生來以酒一瓶為饋，余更以胭脂賊問之，常生搖首不答，若有所畏者，臨別曰：「無多談，店中人多為之耳目者。」余舌撟而不能下，昨之得脫於虎口也，亦幸矣哉。常生言胭脂賊之著名者甚多，余忘之矣，猶可記憶者書之左方：
　　此外尚有所謂一條紅、半天雷、單飛燕、雙飛燕、鬧蛾兒、一天星之類，余以其名不雅馴，不復紀載。常生曰：「若十日不雨、人情皇皇，其害有不可言者，得雨三寸，則家給人足，此輩可即解散矣。」昨宿赤水，風雨大作，至曉未止，不能起身逆旅。云雨可一尺餘，半年來所未見也。更問此雨可及百里外否？答云，華山皆彌漫不見，雨能至千里。余深為平陽人幸之，亦深為胭脂賊幸之也。三月四日二更書此誌喜。
　　三月十三日，主考官陳侍御賜書、徐編修雲瑞，會同范中丞時捷揀選舉人之應選者，年力精壯、應對詳明之人，以知縣用；其耄而不堪者，以教諭用。其中有一科之後，已具呈吏部，願就教職者二十餘人，求一體揀選。徐編修以為可，范中丞之意不然。就教諭之舉人合詞哀籲，范中丞怒詬曰：「遵例則公，違例則私，若輩以我為徇私人耶？」徐憤曰：「皇上立賢無方，我不過為國家愛惜人才，豈有私意？」胡方伯期恆以他語解之而止。胡歸署，問之於余曰：「新例但揀退知縣為教諭，未嘗揀選教諭為知縣也。中丞言是。但就教者實有可用之人，主考亦大有理。今將如何？」余曰：「舉人一科，許就教職，至三科後，原可具呈，改選知縣。今宜將已就教職舉人亦行揀選，另為一條，聽候部議。如此則於范、於徐可以兩全，而舉人不致向隅之泣矣。」胡以為然，即言之中丞。次日，復會同主考官揀選七人，其事遂定。
　　三月十六日，榆林參議道朱曙蓀來，縱談良久。朱故由詞林特簡監司，以事至西安，同寓開元寺僧房，相距不數步，余曰：「榆林古稱重鎮，為天下勁兵處，固百戰之地也。近來兵備何如？」朱歎曰：「榆林為全陝關隘，李闖之亂，圍榆林頗久，城中有精甲數萬，且多世將，咸出私財募家丁，無不一以當十者。李闖未至之先，諸世將皆遠糴糧食為固守計，若使外有一矢之援，城安得破！至本朝，王輔臣起兵反，寧夏諸城皆為所陷，惟榆林死守不下，陝東得全。今承平已久，諸事廢弛，風卷沙土與城平，人往往騎馬自沙土上入城，城門無用之物。某蒞任後，即會同總兵官，捐貲募民去沙，今雖雉堞儼然，然離城僅三丈許，無論一年之後，風卷沙聚，其與城平如故。即使沙不至城垣，而三丈之外沙有高於城者，據沙埠以巨炮擊城，城不能守，此一患也；當時有城河故道，河流甚迅，沙可隨之而去，今河道久湮，濬之非五六萬金不可。無帑可動，無俸可捐，此二患也；榆林向有重兵，且戌卒更番防守，今止榆林鎮標三千，而實則二千餘人，此三患也；連年旱饉，不入正供，且有借倉穀者，其填溝壑者十之二三，流亡者十之五六。去年稍得雨雪，頗有還鄉耕種者，本年之催科，百姓巳不樂受，而又加之以帶征，而又加之以還倉穀，穀重每斗四錢、五錢不等。榆林沙磧之地，下種一斗所收不過三斗，經歲勤劬，不足供一家之食。急公固是難事，溝壑者溝壑，流亡者流亡，死者不能再生，散者不能即聚，有司計無出，則取死者散者之親族而桁楊桔桎之，孑遺之民皆以不死不散為恨。借倉穀時，大率十家連保，一家不還，九家代償，尚是情理所有。今十家中有死者，有散者，所存止一二家，而責償八九家之倉穀，還穀者受非常之苦，散於四方者聞之，尚肯安居樂業乎？此四患也；榆林道標舊役兵三百，今巳奉裁，所存吏胥數人，愚駿不曉事，且手不能搏一雞，何以彈壓？此五患也；榆林仰食於綏德、米脂諸州縣，每晨有以米麥貿易者，不過驢子數十馱而己，一日不來，通城之人皆枵腹矣。當年世將饒於財，家有蓋藏，有事即廣糴瞻民以為持久之策。今城外堡寨十室九空，城內求溫飽之家而不多得，此六患也。萬一有意外之變，不必賊騎如林也，一夫奮臂而呼，其城定碎，全陝皆震矣。莊涼監司將洞以私財募鄉勇二千人，精兵甲於兩陝，某書生遭際聖明，畀以重任，家無儋石之蓄，言如鴻毛之輕，欲去不能，欲留不可，惟有槌胸歎息而已。」惘然者久之，余曰：「曆觀古來秦地之亂，不在民變，而在兵嘩。既曰民矣，無甲冑足以自衛，無弓刀足以傷人，無軍法則其心不齊，無部伍則其隊必亂，而且有父母妻子之足戀，有田園廬舍之可安。兵則不然，闖、獻諸賊，皆起於裁兵，其明驗也。計惟止告總戎，嚴扣克，禁虛糧，選技勇，習騎射。勝兵三幹，不但可以捍禦一城，且可以援剿四境矣。」朱曰「見兵皆老弱不堪，遽易之反生不測，此亦非旦夕事也。」朱名曙蓀，字景光，四川嘉定州人。辛卯舉人，癸已進士，以編修出為榆林參議。
　　素聞秦晉美女天下所無，而遊屐未曆太行以西，僅形之夢想而已。偶於畿南數郡見校書自秦晉米者，較他處為勝，以為觀止矣。見聞稍廣者，則笑曰：「此橘之渡淮而化為枳者也。」今年二月，赴西安取道於平定州壽陽縣、榆次縣、平遙縣、介休縣，霍州洪洞縣、曲沃縣、安邑縣，蒲州皆名倡所聚，近以嚴禁樂戶，率皆避匿不出。向逆旅，百計索之，至者皆妖豔風流，目所未見。入潼闕，凡宿處無一妓敢至，過客寓者，離宿處有堡，近者一二里，遠者七八里，星羅櫛比，俗所稱畫房也。日才午，即停車旅舍易馬，募土人於各堡訪之，如入花叢，滿目燦爛，如入酒肆，撲鼻馨香，意亂神搖不能分其優劣，途間所見良家女子，騎駿馬，金勒花韉，以輕縠蔽面，大約足無至三寸者，面亦無施粉者，其顏色，其肢體，其風格，其態度，其笑貌，其神情，非復人間嬌冶。所謂人非木石，皆有情，不如不遇傾城色也。余老矣，如禪和子忽遇華筵，山珍海錯，燦然雜陳，不敢下一箸。然大嚼屠門，正不必以得肉為快耳。篝燈夜坐，四壁蕭然，書此以識一笑。三月十八日。
　　閣下以翼為明聽之才，當心膂股肱之任，君臣遇合，一德一心交孚而際，會風雲封爵，則河山帶礪，榮膺九命，禮絕百僚。凡心知血氣之倫，無不傳明良為盛事。先少司農常為愚兄弟言，閣下乃詞林之真君子，當代之大丈夫。僕之傾倒名賢而以不得望見顏色為恨者，非一朝一夕矣。僕徒讀父書，無所知識，潦倒文場者，垂四十載。茲因胡元方守藩茲土，與之別者數年，無由一敘契闊。慕秦中山水之勝，輒思遊覽以廣見聞，策蹇西征，過都歷塊，經太行孟門之險、睹三峰八水之奏，覺胸中之鄙吝與塊磊都消，自笑從前耳目之陋。初意至此第，為旬日淹留，便當俶裝東去。承聞閣下奉揚天討，立不世之奇勳。撫士以惠，則挾纊投醪也；用兵如神，則星馳電掣也；犯順者受不庭之殛，則灰飛煙滅也；歸化者寬後至之誅，則雲行雨施也；渠魁必殲，駢首而就顯戮，疾風之卷秋籜也；脅從罔治，稽首而慶更生，膏澤之潤春苗也；量才器以駕駛諸雄，偏裨皆衛、霍之亞也；授成算以驅策群力，荒徼在掌握之中也。藩落免虔劉之苦，旃檀安鐘鼓之常，兵無再駕之勞，威行萬里而外。昔郭汾陽於藥葛羅，僅與瀝酒為誓；裴晉公收復淮西，四年而始克之；元昊倔強靈夏間，韓、范之才不能恢拓寸土，而史冊皆鋪張揚厲，誇大其詞，較之閣下，威名不啻螢光之於日月，勺水之於滄溟。蓋自有天地以來，制敵之奇，奏功之速，寧有盛於今日之大將軍者哉？僕向之所嚮慕，歸往於閣下者，臺閣之文章，斗山之品望而已。頃與元方晨夕盤桓，及見故鄉戚友之宦遊於此者，具道閣下守清廉中正之操，處脂膏而不染，端正心誠意之學，居暗室而無欺，上侍庭幃孝敬根於天性，下訓子姓慈嚴合乎義方，友愛曲盡於同懷，存恤不遺乎孤寡，閨閣之內儼若朝典，而雍睦敬愉，渾然太和元氣。柳公綽之門風，顏之推之家訓，固兼而有之矣。古今之書無所不讀，公餘清暇猶手不釋卷，而且篤於故舊，不棄菲葑，葑其後人以全終始，慎以接物恪以禔躬，翼翼小心，時有持盈守滿之懼，聖賢豪傑備於一身，移孝作忠，明體達用，大業由於盛德，內聖而後外王。引經講義，以承前席之對揚；竭智盡忠，用張六師之撻伐。朝廷深賴賢佐，天下共仰純臣。朗若青天，皎如白日。夫是以宸翰寵賁，天子倚閣下等山嶽之重也〈（上賜公御書曰：「青天白日」）〉。今閣下勳名如此其大，功業如此其隆，振旅將旋，凱歌競奏。當吾世而不一瞻仰宇宙之第一偉人，此身誠虛生於人世間耳。輒不自揣，忘其庸愚，敬欲上覲耿光，仰承緒論。倘蒙閣下鑒其微意出於至誠，慰下走景慕之殷，假以詞色，大將軍有揖客，顧不重耶？小詩六章，聊效巷祝衢歌，非敢望韓碑柳雅也。未審閣下肯進而教之否？四月十五日。
　　綠鬢功名結主知，從容珥筆領金墀。養成碧海鯤無浪，飛出丹山鳳有枝。多士競傳冰鑒影〈（公兩典文衡）〉，遠人爭唱玉堂詩〈（公曾出使朝鮮）〉。聖朝盛事由來少，世掌絲綸立右螭。
　　詞臣帝簡撫巴川，開府岩疆十二年，克敵星奔千里寇，寧人月靜百城煙。渡瀘諸葛天威播，鎮蜀南康廟略宣。望重遠持雍益節，萬邦為憲頌聲傳。
　　金貂甲第入層雲，鐘鼎旂常繼舊勳。青瑣鴻文名進士，黃旄殊禮大將軍。揮毫密進籌邊策，攬轡長驅靖塞氛。一自我公壇拜後，西陲萬里事耕耘。
　　殊方蠢爾未來同，旌旆猶揚塞外風。分閫至尊親授鉞，運籌上將獨平戎。彤弓射處妖星落，羽葆開時毳帳空，柱石威名藏太室，丹青圖畫賞元功。
　　磨崖百丈紀勳時，龍馬天閑賜與騎。屬國共尊周嶽牧，窮邊初見漢威儀。稽誅小醜成京觀，羅拜名王望大旗。露布星馳承玉旨，袞衣照路冠三師。
　　章句儒生草野臣，欣看喜氣溢三秦。天河洗甲烽煙息，武庫投戈寵命新。疊鼓鳴笳聽凱奏，前歌後舞望車塵。蕪詞敬賦從軍樂，欲謁千秋第一人。
　　湖南糧鹽道王奕鴻從西寧來，晨夕相晤，余叩西隅用兵事，王曰：「去年羅卜藏丹金犯順時，其勢甚橫。年大將軍不及調兵，單騎至西寧，西寧兵止一千五百人，皆老弱不勝兵器，且亦無甲冑。年大將軍閱視，盡如病坊乞兒，令其出戰，則股慄不能出聲。年大將軍曰：『是無異驅羊豕入屠肆也。』急飛檄促援，兵不得即至。羅卜藏丹金聞年大將軍來，頗懼，後覘知無兵，復入寇，城外諸堡咸為所破，焚掠一空。年大將軍望四處煙火蔽天，哭聲動地，而不能救，惟率左右數十人坐城樓歎息而已。羅卜藏丹金移兵向城發火器，指城樓焰息，則年大將軍屹然坐如故，羅卜藏丹金驚以為神。稍退兵至南堡圍之，南堡有一守備轄羸兵數百人，不敢出戰，年大將軍曰：『我兵晝出則為賊所窺破，且賊勢銳，我兵見之不戰而走矣。』遂下令夜斫賊營。賊見官兵久不出，且南堡兵更單弱，遂不設備，驅狗西番於前，而己兵居其後。官兵夜至，遽發炮，狗西番死者無算，稍近以鳥槍擊之。羅卜藏丹金疑援兵至，且見狗西番皆斃，暗中遁去，守備知救至，亦開門出戰，賊全部遁。雖未嘗傷賊一人，然賊已奪魄。我兵咸自奮曰：『我輩原可勝賊！』人心稍稍自固。久之，援兵大集，賊方思所以抗我顏行者，年大將軍遽調四川提督岳鍾琪統勁兵直趨賊營，賊出不意，格鬥殺傷相當，賊不能支，遂西奔。年大將軍檄岳鍾琪曰：『速驅之，賊可盡也。』賊已膽落，又聞大兵至，欲逃復顧戀妻孥，殊死戰。大將軍復益以兵，賊遂大敗，其母妻及其名王皆為我所俘，羅卜藏僅率百人易婦人衣而遁。年大將軍下令曰：『窮寇勿追』，且羅卜藏丹金勢不能振，澤旺卜拉蒲攤亦就款矣，遂振旅歸。向使年大將軍至西寧遲數日，則西寧必破。年大將軍至後，羅卜藏丹金並力攻城，西寧亦不可守。西寧破，則河湟無完土，長驅至西安矣。聖主如天之福，年大將軍不世奇功，亦近代所未見也。」王名奕鴻，字曙光，江南太倉人，顓庵相國次子，又芬宮詹之弟，乙酉舉人，己丑進士，以部郎出為湖南糧鹽道參議。時相國失上意，宮詹留滯塞外，參議捐五萬金，解官至西陲效力，為父兄免罪計。嗚呼，今世人甫得一官，雖父母亦置之度外，何論兄弟！況惜財如命能顧念天倫者有幾人哉？參議可謂佳子弟矣。又四月初一日記。
　　桌子山延袤數百里，西安至西寧必由之地，山中有番人甚夥，不下數十萬人。其人皆穴地而處，因名之為狗西番，即唐時所謂吐蕃狗種也。番人蠢而頑，無所知識，遇漢人怒河，即長跪叩首。後山道何廷珪解糧至邊，御車者、押糧者，皆不名一錢。例發帑金盡入私橐，鞔運者無所得食，潛以鳥槍兵刃鬻之番人，番人大喜，重價購之，而番人始有軍器。大兵過山苦饑，番人以𩟠𩟠置道左，𩟠𩟠一枚值白金一兩，而番人始有金錢。有守備某，領兵百人至此地，掠其衣裝，淫其婦女，番人不知其為官兵也，盡殺之。大帥不敢上聞，置之不問。番人覘知為守備，因曰：「殺官亦無事，且兵如此之弱耶。」而番人始橫大兵駐山外。頗久，入山搜番女數百人裸而遝淫之，稍厭則棄舊而易新者，兵多每數人嬲一女，不舍晝夜。番女有不勝其苦而死者，而番人始怨。中國之貧者又從而歸之，教其劫掠，於是莊涼之間無日不受其害。番人自山頭遙望，見行之單弱者殺之，取其輜重。官兵來即一哄登山，官兵無如之何，番人益輕中國矣。涼州之民苦之，自結土團鄉勇二千人為禦番人之計。其人皆驍勇善戰而不能有軍裝，請於莊涼道蔣參議泂，蔣給以甲冑、弓矢、鳥槍，親率之剿西番，所殺六千餘人，番人稍創。然隨散隨聚，且聞官兵至，先殺其妻女，然後出戰，恐為官兵所掠，不忍妻女之受淫汙也，每戰必致死於我。年大將軍曰：「事有緩急，不可分兵，分兵則前後受敵，非計也。俟平西域，回兵剿之不難。」凱旋時，遣提督將軍岳公統兵征之，有誤入者皆為所害，遊擊某傷重，守備某陣亡。今聞狗西番有俘馘者，有就撫者，路稍寧。謐聞年大將軍將於此月十二三日振旅歸。狗西番原非人類，中國待之不以理，又有文武官員之貪而淫者，以致梗塞者數千里，此其罪豈盡在狗種而已哉。五月初九日記。
　　有於廣座大言者曰，因蔣監司殺番人太多，番人益怨，時為報復之計，西路之所以不寧也。余大笑曰：「如公言，必蔣監司全軍覆沒，番人大快意而後永不出犯耶？」一時鬨堂，受者切齒。
　　延安所屬有三廳，榆林同知曰中廳，神木同知曰東廳，靖邊同知曰西廳。神木有知縣，榆林、靖邊皆以武弁主之。榆林地甚遼闊，不知當日何以不設縣，而設衛西延捕盜。同知楊宗澤，福建南安人也，己卯舉人，丙戌進士，向在外舅大司寇苕山胡公門下，為余言榆林宜改衛為縣，靖邊亦宜改所為縣。今榆林轄十堡，無文官主之，而一切皆決於守備、千總，魚肉小民，枉法受賕，嚴刑以逞，去延安府七八百里，雖有冤抑，不得上達，太守亦不得過而問焉。若改設文吏，雖至貪之縣官亦勝於武夫，況太守可以持其短長，有所稟畏。應設知縣一員，典史一員，茲地有驛丞五，每驛僅馬五疋，裁五驛丞可以不增俸工，窮邊寒苦，縣官無以養廉，有稅課司，每年羨餘三百餘金，並裁稅課司，而歸之於榆林縣，縣官足以自給，榆林百姓始見天日矣。靖邊所亦然。余欲言之胡方伯，適奉改衛歸縣之上諭，楊宗澤再三為余言，余雖未至其地，心竊以為然。豈有數百里之民命而係之武夫者？但不設縣而設衛，前人必自有說。萬一言之，方伯俯從鄙言，轉達大吏，行之而竟不便於民，其事既定，勢難再為更張，殃民之咎以余一身承之猶可也。而波及守茲土者受世世之罵名，非多言之害乎？姑記於此，然往來於懷而不能釋也。五月十一日。
　　今甘州、涼州、西寧、寧夏以年大將軍條奏，設四府、一州、十四縣，而榆林諸衛如故。十一月朔日。
　　嘉善錢以塏，字朗行，一字蔗山，戊辰進士，由縣令起家，考選科員，曆官通政使司右通政，久而不調。雍正元年九月中，條奏凡虧空之員，一經題參，即行文本省嚴查，本官家產籍沒入官，寄戶他人者，亦行查追。本省有司徇庇者，一並治罪，若有子孫出仕者，解任勒限追比。下九卿議，復允行，通檄各直省。於是，諸臣承望風旨，搜根剔齒，惟以刻薄為事，辱及婦女，禍至兒孫。陝西乾州某舉人，為山西介休知縣，卒於官，虧帑數百金，山西巡撫諾敏遣官齎文，行查陝省，僅破屋十餘間，基地五分，又地五十餘畝而已，兩子皆懼罪亡命。又山東人丁某，為西安府臨潼縣，病故後，亦以虧帑，至本縣嚴查家產，本縣罄其家之所有，入官所報，僅銀戒指六枚，銀簪二枝，及男女衣服十六件，並婦人之褻衣在焉。嗚呼！罪人不孥於婦人，何罪而至褫其褻衣以為快？況所值幾何耶？其父虧帑，其子解官，似亦父債子還之意。然本朝寬大之政，凡護重譴者，分家之子不坐，況其子或以捐納出身，尚可文致其罪，謂此即虧空之一端，乃由進士、舉人得本分官者，亦勒其罷職，何也？若云父獲罪者，子必不可為官，尤非正論。孟子言：瞽瞍殺人，皋陶執之，不聞並舜而執之也。果如所言，鯀殛之後，大禹方將追比治河金錢，決排疏瀹，安得告厥成功哉？錢通政豈不知此種條奏為萬世所唾罵，特以條奏既上，上必裁去條奏者姓名，發庭臣議復，初不意此奏竟存其姓名於紙上也。錢已七十老翁，家富而無子，其姪之應承嗣者最不肖。右通政四品，不為卑官，一時有幹進之心，各省貽無窮之禍，令奏疏重疊，文移往來，必大書通政使司右通政錢以塏條奏云云。見者無不攢眉，聞者為之切齒。千人所指，無疾而死，況不止於千人乎？錢近量移少詹，白頭老子向詞林之乳臭者投晚生侍生名帖，方且自以為得計，病狂喪心，是豈知人間有可恥事耶？余意蒼蒼者至近不有明誅，必有鬼責，不知其如何死法，死後又如何報應，地獄之設正為斯人。浙西乃有此敗類，每聞人言錢以塏是浙江人，為之愧死。五月十二日記。
　　凡諸臣之條奏，上皆裁去姓名後，發廷議，不去姓名而徑發出者，自禮科給事中繆沅始。繆沅字湘芷，江南泰州人，己丑科進士及第第三人。以編修改禮科，條奏科場事頗悉，其中云，投拜門生也，詩文為贄也，遍送秘封也，充假名士也，串通家人門客也，盟會香火聲氣也，臨考之小紙夾帶也，場中之代請作文也。大概名士皆不甚識字。繆沅委曲描寫，幾於名士之百醜圖矣。余謂其子繆集曰：「惟聖人能知聖人非，尊公安能知之如此其詳，言之如此其盡乎？」今每逢鄉試、會試之年，則出示貢院門外，大書云禮科給事中繆沅條奏云云，天下方輕讀書人，不齒舉人、進士，有短垣而自逾之，何哉？入室操戈，逆取順守，常見不通名士，甫得一第，即過河拆橋，固不止繆沅一人而已。五月十二日記錢通政條奏，而並及之。
　　西夷為邊陲患頗久，先帝赫然震怒，命將征之，或全軍覆沒，或互有殺傷，終不能有建寸尺之功以慰朝廷宵旰者。轉餉半天下，所糜費金錢數千萬萬，中國之力巳竭而西夷之猖獗更甚。滿漢官兵死於鋒鏑者少，以凍餓枕屍者道相望也。在廷諸臣皆瞑目搖手，噤不敢言邊事，擁兵閫外者，惟事粉白黛綠，管脆弦麼，且聚斂黃白之貲，以苟且旦夕而已。撫遠大將軍年公羹堯，帷幄運籌，決機制勝，奮威將軍岳公鍾琪，躬擐甲冑，為士卒先，皆有滅此朝食之心，不敢留一賊以遺君父，且飛芻挽粟，士飽馬騰，壁壘旌旗煥然一變。於是西夷大創，臨陣斬獲者無算。有擄其全部者，除賊首三人解京正罪，餘五十以下十五以上者皆斬之，所殺數十萬人。不但幕南無王庭，並無人跡，其功固亙古所未有。然其中豈無冤死者乎？女子皆以賞軍士，各省協剿官兵歸伍者，咸擁夷女而去。西安府駐防八旗兵回鎮將士，除自獲者，年大將軍復賞以夷女五百人。有某台吉之女亦在焉，配與披甲某，某喜甚，拉之見主人，主母抑此女叩首，女憤甚，大言曰： 「我在塞外時，汝輩安得見我？即日日於帳外叩首，我亦不屑也。」主人、主母曰：「若雖台吉女，既配我奴，則一婢耳，不畏笞楚耶？」女曰：「我固台吉女，汝是何狗彘，敢辱我哉！」植立嫚罵，不少屈，主人見其美麗，好語之曰：「汝父部落已殲，汝無所歸，倔強亦無益也。」令女出，女痛哭不絕聲，距戶不許披甲者入，披甲者愛其貌，且欲徐圖之，倦臥門外。夜深寂然，則已雉經死矣。年大將軍雖立奇功，銜冤地下者，豈獨此女一人而已。余向守土者問披甲者姓名，台吉為誰，咸畏大將軍，無肯為余言者。五月十三日記。
　　李少司馬紱，字巨來，其先徽人，父某流落江右，贅於臨川，因家焉。李占籍入學臨川，臨川人慾逐之，父某率李望門叩首而止。李貧不能自存，有江蘇布政司理問丁某，與之有姻姻。李破衣芒履，肩行李至蘇，丁某已死，新任者來已數月。李性素粗暴，毅然徑入，門者止之，李大罵曰：「我與理問至戚，況螻蟻官吏人，敢來阻我耶？」排闥直入內室，新任者訶曰：「若何人？敢託名戚屬。」麾左右縛之，李見其非是，長跪而泣，具言其故。新任者惻然，因贈與白金五錢而出。李不能歸，幾至乞食。吳門張大受方家居，聞其事，呼李至家與語，李尚知書，且口頗便給，張大喜之，李遂執弟子禮，衣食於孝廉船者數旬，張厚贈之而歸。方其為師徒時，隅坐隨行，不敢講鈞敵禮，凡進所作詩文，張南面坐，李侍於側，張飛筆塗竄之，李傴僂磬折，唯諾惟謹。此余所目擊，時同年顧沈士常在張所，亦弟畜之。戊子春仲，張公車入都，遍為李揄揚不遺餘力。吳諭德廷楨奉命典江西試，張急至寓，以李為言。吳素聞張獎美語，亦心動，因曰：「何從而知所謂李紱乎？」顧沈士者，吳諭德婿也，時丁外艱不得鄉試，因請至江西達之於李，吳又授以秘封，即令李分致江西舉子之能文者，囑顧迎至中途。其時因李而得售者頗有富家，蓋李以此為射利之地，吳雖知之，然業已如此，無可奈何也。李以第一人會試聯捷，張亦於己丑成進士，猶以故情待李，李竟易年眷弟帖往來，舊恩不復記憶矣。後成翰林，直武英殿，氣張甚，妄言嫚罵，目中無人。吳諭德亦於武英殿效力，常為李所侮。甲午，余在京師，吳諭德招飲，吳編修士玉於諭德雁行也，亦在座，縱談稍及李，因言其橫，吳編修笑曰：「某今日折其角矣。」詢之，則曰：「李坐武英殿中，大笑翰林無一識字者，言之至再，某曰：『現有個半』，李問為誰，某曰：『老先生一個也』。李問誰可當半個者，某指諭德曰：『家兄能識拔老先生，豈非半個乎？』一時鬨堂。」後李升閣學，例輪班捧本上與大學士平章政事，非顧問學士不得妄奏。李時時闌大學士語，且於捧本時亦剌剌不休，先帝謂大學士曰：「李紱不知規矩」，因改為副憲，居九卿班，會議復多言而燥，往往暗中取人金錢，眾人薄其所為。辛丑會試，為考官，頗通關節，先帝罷其官，發往永定河效力。今上即位，召之至京，曆官兵部右侍郎，旋命巡撫廣西。其人暴戾紕繆，折足之鼎必覆公餗，恐將來人主有輕士大夫之心，謂讀書人不可用，則李階為厲矣。吳諭德廷楨，字山掄。吳編修士玉，字荊山，今官學士。張檢討大受，字日容，顧進士沈士，字麗夫，皆蘇州人，人有與顧進士言李少司馬之負吳諭德者，顧曰：「諭德受汪少司農恩，可謂深且厚矣，而諭德竟負之，所謂一報還一報也。」五月望日記。
　　庚子，李典試浙江，遣人以秘封訪浙之有文名者，所遣之人亦居奇染指，如戊子李解元之於吳諭德也。顧進士占籍錢塘，其子為錢塘諸生，頗能文。顧以戊子科之德未報也，以子托之，李亦不峻拒闈中，其子硃卷巳為房官所薦，副主考湯之旭擊節讚賞，李知為顧沈士子也，麾去之。向使顧不以囑李，則其子竟入彀矣。余謂潛通請托，原非正人所為，第戊子科，不宜於顧進士手接秘封，即曰逆取順守，又不宜遣人至浙江采名，即曰顧進士子非名士，不宜收其子關節，房官薦之，副主考取之，更不宜有心駁放，此真刻薄之尤者。吳諭德、張檢討皆巳物化，聞其開府粵西，九泉下能輸心瞑目否？
　　徐用錫，字壇長，己丑成進士。其人妄而險，自謂通人，不可一世，常為人言，吾鄉自項羽後至我一人而已。選館後，掃安溪相國之門，社鼠城狐無所不至。乙未，分校禮闈，恃安溪之勢，一手握定，四總裁咸怡聲屏息聽其所為。榜發，士論大嘩，安溪亦不能安其位。臺臣董之燧劾其苞苴關節，安溪力救之，董之白簡，雖非至公，然所言不可以人廢也，先帝以臺臣徇私，發還原疏。繼而徐用錫、儲在文等敗缺大露，先帝面詰安溪，安溪引咎，徐儲諸人皆削職去。安溪因以不振。李少司馬奉粵西巡撫之命，李遂登徐用錫於薦剡，且云：「向者臺臣董之燧聽門生之言，妄行參奏，先帝以原疏發還，後徐用錫罷歸，雅非先帝意，臣請帶至廣西，令其於書院教授生徒，遇要緊府道缺題補。」其言頗失體，五月十六日至藩署，胡方伯出示邸抄，見上諭，謂李紱薦徐用錫，朕不知其為何人，遂令調來引見，近者訪聞，徐用錫外直內詐，奸險小人，李光地亦為所愚，聖祖詰責李光地，具疏認過。徐用錫革職出京，都中士夫皆仰頌聖祖之神明。此人為官尚不可，況作師長耶，勒令回籍，並令有司嚴加看管，不許其出門生事，與胡方伯抵掌稱快，且皇上知人則哲，近古所未有也。李以徐薦引得入安溪之幕，今徐失意潦倒，李尚以舊日因緣為之援手，雖朝廷名器，非報德之物，然尚有古人風。以此責李，則交道幾於息矣。五月十六日。
　　康熙十八年，開館修明史，京官自郎中以上，外官自監司以上，皆得舉所知，不論已仕未仕者，約薦舉數百人，召試體仁閣下。欽命題二，一則《璿璣玉衡賦》，一則《省耕詩》二十韻。上親定其高下，得五十人，謂之博學鴻儒。直隸則大興張烈，字武承，宛平米漢雯，字紫來，任丘龐塏，字雪崖，獲鹿崔如嶽，字雪峰，東明袁佑，字杜少；江南則上元倪燦，字暗公，望江龍燮，字石樓，宣城施閏章，字愚山，宣城高詠，字遺山，長洲汪琬，字苕文，長洲尤侗，字展成，長洲范必英，字秋濤，長洲馮勖，字方寅，吳縣錢中諧，字庸亭，吳江潘耒，字稼堂，吳江徐釚，字電發，太倉黃與堅，字廷表，常熟周慶曾，字燕修，華亭王頊齡，字瑁湖，華亭吳元龍，字臥山，上海錢金甫，字越江，武進周清源，字蓉湖，無錫秦鬆齡，字留仙，無錫嚴繩孫，字蓀友，宜興陳維崧，字其年，江陰曹禾，字頌嘉，宜城邱象隨，字季貞，山陽李鎧，字公凱，山陽張鴻烈，字毅文，休寧汪楫，字舟次，寶應喬萊，字石林；浙江則錢塘先少司農，仁和邵遠平，字戒三，仁和沈筠，字晴岩，仁和吳任臣，字托園，海寧沈珩，字耿岩，秀水朱彝尊，字錫鬯，秀水徐嘉炎，字勝力，海鹽彭孫遹，字羨門，平湖陸葇，字義山，鄞縣陳鴻績，字子遜，蕭山毛奇齡，字大可，遂安方象瑛，字渭仁，遂安毛升芳，字乳雪；江西則臨川李來泰，字石臺，清江黎騫，字瀟雲；山東則諸城李澄中，字渭清；河南則睢州湯斌，字荊峴；陝西則富平李因篤，字子德，四川則東鄉曹宜溥，字鳳岡。分修明史，其有書之無可考者，如天啟年間實錄，涿州馮相國銓取而燒之，後以重價購天啟七年中邸報，其中略有關涉時貴人者，又無完紙。崑山徐相國元文，見邸報有七箱，喜曰：「天啟一朝之事備於此矣。」既而知其殘缺，歎曰：「是亦可謂之報乎？」先公笑曰：「所謂雖則七襄〈（箱）〉，不成報章也。」無不大咍。其中有事之不足信者，如建文殉社稷自焚死，而野史謂其遜國。吳江史仲彬本糧長也，而偽造《致身錄》一編，則妄加之以官，僣與之以諡，朱彝尊指為必無之事，考訂甚詳。徐嘉炎起而力爭之云，即未必有之，亦當存此說於天地間，諸如此類，聚訟紛紛，為總裁者又無卓見，第以紀、傳、表、誌令諸公鬮分之，以此人自為說合，觀之有事跡相戾者，有年月未合者，有是非不同者，有姓名互異者，其書雖成，先帝頗以為疑，而未刊布也，命熊相國賜履重為編定之。熊攜歸江寧，自比於涑水之開局，然任意以為曲直，又延致目不識一丁字者，妄加刪補，性復嗜利，故明臣子孫，有以兼金饋者，則加其祖父之官，增以易名之典，其有與相國者不協，則於其先世之官階降黜之，事跡詆毀之，真魏收之穢史矣。且謂明亡於萬曆年，太祖龍飛而明社遂屋，萬曆中年以後，皆刪之。《明史》至萬曆而止，一時為之不平。相國聞之，遂以詞臣所修《明史》付之烈焰，書上，不當先帝意，留中不發，相國窘甚。時先公方承先帝殊眷，相國夜至先公邸舍，云上疑所編《明史》未善，廷臣為至尊倚畀，無出公右者，將來上必以《明史》為問，幸曲為揄揚。先公曰：「不可，未見全書而極口讚美，是欺君也，上以此為問，惟以『未見全書，不知其詳』對。」相國曰：「上若以全書發出，公將如何？」先公曰：「若發示全書，亦不敢承旨。」相國曰：「何以復旨？」先公曰：「卷帙浩繁，某年己六十矣，一人之精力有限，現有《佩文韻府》《詠物唐詩》《廣群芳譜》諸書，非旦夕可了。若發《明史》，校勘必數年之久方得卒業，垂老健忘，不能記憶，倘分授他人，始終不能貫穿，此某之確見也。上問亦以此為對。」相國長跪廳事曰：「上方向用，望一言為助。」先公大驚，跪掖之起，相國哀懇曰：「公必允我而後起。」先公曰：「未見書而遽稱甚佳，是欺皇上也。此時佯諾，而廷對背之，是欺相公也。」相國曰：「公但云得之傳聞，皆以熊某所修《明史》為是足矣。」先公曰：「傳聞之言，豈可以對君父，且聞相公假手於人，不協輿論，某遵相公臺指，不畏萬代罵名耶。」相國汗流覆面而去，恨甚，所以害先公者不一而足。先帝異日果以《明史》為問，先公即以前說對。相國一日奏之先帝曰：「汪某無經濟而自謂經濟，非道學而妄托道學。」嗚呼！如章惇、蔡京，如韓侂胄、史彌遠於忤己者，借道學為一網打盡之計，若相國則又自附於道學以濟其惡者，此實權奸之變調也。五月十六日，與胡方伯言及《明史》而記之。
　　祖澤深，字仁淵，奉天人，以吏部漢軍主事，曆官蘇、鬆、常鎮糧道，下荊南道。其為人狡惡橫暴，官跡所曆竭澤而漁，而頗善相人。在京時，至報國寺，吾鄉高文恪士奇，方流落京師，禿筆破硯坐報國寺廊下賣字糊口。祖澤深見之，訝曰：「相應大貴。」高文恪泣曰：「一身潦倒，懼以饑寒死，安敢望大貴耶？」祖熟視良久曰：「於相法宜至宰相，即無宰相之位，亦有宰相之權。」挈之歸，善視之。高文恪因執弟子禮。大學士索額圖用事，某奴訪書算之人於祖，祖時將外任，即薦高至某奴家。某奴者索所信用人也，偶以通賄，為人所覺，某奴窘甚，商之於人，咸勸其雖嚴刑不承，主亦無如之何也。高曰：「不然，主倚毗君如左右手，痛哭流涕，以負恩為言，必得免。若不承，恐先死於嚴刑，且嚴刑而承，寧有活理。」某奴然之，索盛怒詰責，奴泣曰：「實有之。」因叩頭請死，索意解，叱之去。越數日，索思奴誠負我，然他人必諱其事，奴竟承之，何也？問之於奴，奴曰：「此門館高士奇教我也。」索立呼高入見，且喜其字畫端楷，知人意指，留之幕中，高遂為權貴人客矣。居無何，先帝思得書生可以備顧問者，索欲薦高而未決，祖偶入謁，即曰：「此人於相，宜位極人臣。」某奴亦曰：「高某誠實，必不負主，即前日教奴認罪，可知其無欺矣。」高遂得侍帷幄，不逾年，權傾天下。是時崑山徐尚書乾學，為先帝所厚，祖復引高北面焉。高以泥塗入霄漢，感祖甚，思為之死。祖後為荊南監司，與巡撫都御史張汧忤。一日張汧延總督某，飲酒半，屏左右密語。優人皆出，惟旦兒某，以病臥戲箱中，不能起，同儕闔其蓋而去。督撫言劾祖荊南事，曆數其贓私款證，為旦兒所竊聽。素與祖有餘桃之愛，奔告之。祖急遣人訐巡撫陰事，且囑徐與高為之地，徐與高先以上聞。越半月，巡撫疏始至，遂成撫道互訐之局。先帝命學士色某至楚審鞫，有兩罷之之議。色未歸，高奏曰：「色某得撫臣賂。」先帝革色某職，不許入京城，充發烏喇。色在途聞之，驚墮馬，折其股，抵郭外，妻子皆逐出城同至烏喇去。高因奏應遣親信大臣往審，其意在徐尚書，而命下則直隸巡撫於成龍也，徐高大驚，計無足制於者。巡道胡獻征，於之所至親愛者。外舅大司寇胡公，時為中允，徐之門下士也，與巡道有昆弟之分。囑司寇公致巡道聞之直撫，巡道駭曰：「此君烏可幹以私者？」且徐、高其平日所痛惡也，司寇公不敢明言其故，報曰：「已致之也。」於至京請聖訓，大學士明珠亦以祖托之，於不答。張汧、祖澤深皆貪吏之尤者，於至楚，二人皆擬寘重典，人以為快。徐與高無所發怒，則切齒於胡獻征，獻征升江蘇藩司，楚人洪之傑由鴻臚卿擢江蘇巡撫，徐尚書之私人也。徐授意於洪，必欲去胡。胡又紈挎，不甚整飭，晨謁巡撫，方入轅門，遽發炮，胡出不意，幾仆地，責發炮者，撲之二十，即乘輿徑歸，洪大憤，百計厄之。胡遂告病去。色學士審後，祖係於獄，聞色有烏喇之命，嘩曰：「我何罪而入犴狴？」徑出獄，以項鎖乃國法不可去，遂鋃鐺纏頭，坐四人轎，鳴鑼嗬殿，具威儀伍伯而出。通城之人，一時傳笑。後入西衙門豪興如故。總漕慕公天顏下獄，先公常令余入視，諸貴人皆不入監，寓板房中，祖所居與慕頗近，余以常至其處，則薰爐茗槐，陳名人書畫，芙蕖、茉莉、蕙蘭充刃其中，香風馥鬱，狎客狡童，挾絲竹高歌快飲，陳叔寶全無心肝可以移贈矣。戊寅年六七月間事，祖竟瘐死獄中，張徼幸得出，高受恩處頗多，後皆凶終隙末，惟於祖則始終以師禮事之，高是年解官，蓋亦為祖所累云。五月十七日。
　　高文恪之與索額圖固有德而無怨者也。索額圖死於宗人府，籍沒貲財，全家受禍，皆高為之。索以椒房之親，且又世貴，待士大夫向不以禮，況高是其家奴狎友，其召之幕下也，頤指氣使，以奴視之，高方苦饑寒，得遇權相，拜跪惟謹，殊以為榮。後高受知先帝，洊曆顯官，而見索猶長跪啟事，不令其坐，且家人尚稱為高相公，索則直斥其名，有不如意處，則跪之於庭而醜詆之。高遂頓忘舊恩，而思事刂刃於其腹中。癸未年，高隨駕北上，時高巳叛索，而比明珠矣。往謁索於其家，索袒裸南向坐，高叩頭問起居，索切齒大罵，辱及父母妻子，高免冠稽顙，不敢起，若崩厥角泥。滿額總兵曹曰瑋在京候補，先帝命索飯食之。高見索時，曹侍立簾外，思曰：「高知我見其情狀，必遷怒於我矣。」遽引疾歸。索有門客曰江黃者，紹興人，索之委任十倍於高，高雖攬重權，江視之蔑如也。其時，儀同開府於高稱門生者，指不勝屈，而江僅以弟畜之，高不勝憤，遂欲殺江以除索，而江不免。江死之日，高已告歸，方渡江忽曰：「江且老至矣。」口中喃喃若與人晤對，而謝過者即目不見一物，抵平湖不數日死。或曰，大學士明既與定計殺江以除索，然於高仇頗深，因餞而毒之，如俗之所謂慢藥者。高始也因索以得官，旋合明以傾索，又合徐以傾明，又合明王〈（鴻緒）〉以傾徐。市井小人，出自糞土，致身軒冕，烏知所謂禮義廉恥者哉！又有所謂徐安士者，鬆江人，自比於張留侯、李鄴侯，葛衣芒履，滿口皆喪身滅族之言，果得奇禍。江多髯偉貌，以奇男子自居。所謂小有才適足以殺其軀者，徐委瑣齷齪，不類人形，而惟利是圖，又江所羞與同傳者，徐居碧山堂，士大夫相見必稱碧山先生，常開筵召客，以得與者為榮。梁園小山未嘗不征歌命酒於碧山堂上也。江、徐橫時，朝貴爭候其門，有因之以取卿相者，如索、如明、如徐、如王、如高、如江、如徐，猿鶴沙蟲，君子與小人俱化。此時之墓木俱拱，數十年恩怨榮枯，不過留為後人話柄而已。嗚呼！五月十七日。
　　吏治之壞莫甚於陝西，數十年來，督撫藩臬皆以滿州人為之，目不知書，凡案牘批答，第責之幕客，官方賢否，但委之堂官，雖判日亦假手於人，吏治民生，皆不過而問焉，惟以刻剝聚斂，為恆舞酣歌之計而已。即如督臣吳赫獲罪，欽差大臣臨訊，有妓女為款，犯督臣與妓女同跪於庭，為千古笑談。不但失大體己也。上官既無善類，屬吏朘民以奉之，加征雜派，苛政日增。間有自好之士，不竭膏血為饋遺，即不能保其位，且有破家亡身者。三十年前，先帝念秦省災荒，有發籽粒之事，自命清流如遂寧張鵬翮者，奉命至陝西，飽橐而歸，帑金皆為貪吏瓜分，而責災黎償還，其𧛂較旱魃尤烈。繼以西陲用兵，本省貢賦不足供軍需，協餉銜尾而至，每至即以數百十萬計，督撫以下又從而侵蝕之，州縣更以軍儲名派之裏地，兵饑於外，民困於內，其不倒戈揭竿者幸耳。總督鄂海去官，年羹堯來，深知其弊，於是布政按察監司之不法者，皆劾去之。知府如西安之徐容，延安之孫川，鳳翔之甘某，同知如榆林之汪元仕，神木之周湧，靖邊之胡昌期，州縣如耀州之王文熙，鄜州之張雲隺，長安之陳昂，咸寧之賈懋實，膚施之於永熹，石泉之賈懋，或以虧空，或以貪婪，皆以白簡從事。西土之官，幾於盡易之矣。州縣火耗但許加二，皆解藩庫佐軍，興視州縣之大小，撥還銀若干兩為養廉之資，而耗羨加二，解藩庫外尚有贏餘，名曰積頭，州縣於上司概不饋遺差，足自給。兩年以來，雨暘時若，雖西陲未罷戰，而民不知兵，元氣為之稍復。猶有不肖州縣，如邠州之趙學泗，澄城之崔輔鼎，雒南之范理，甘泉之杜琅，米脂之尚崇安，淳化之汪碧，皆參革之。制府在西寧，中丞范時捷坐鎮雅俗而已，胡方伯每於揭報時，則諮嗟歎息曰：「此人身家立碎矣。」既而曰：「范文正公言，一家哭何如一路哭，竟去之。嗚呼！上官既不誅求，瘡痍尚未盡起，為民父母者得免於饑寒，已屬非分，乃橫徵苛派，公堂日事敲撲，編戶相率流亡，烏能怨大吏之參揭哉？」雖尚有漏網之魚，然吞舟者鮮矣。全秦吏治頓改舊觀，大僚與百姓呼吸可通，酷吏貪官幾至屏跡。制府洗刷數十年之陋習，整頓數千里之封疆，風雨以時，婦子相保，可謂上不愧君父，中不愧屬吏，下不愧民生者矣。余今年過山西，吏治亦非昔比，然以逢迎為循卓，以刻薄為才能，耗羨盡歸藩庫，而養廉之所給甚少，不能糊其口，又啟百姓告訐之門，有司皆重足而立，莫保旦夕之命，如萬泉令瞿某，常熟人，以私派擾民，聚數千人圍城，斬關而入，焚其公堂，瞿某與幕客家奴逾垣遁，惟留婦女於署，亂民至署，盡褫其裏衣並繡鞋羅襪去之，寸絲不掛，張其四肢向外，縛於樹巔。手足皆寸寸縛之而散。次日，瞿令至署，始令吏人家奴升樹解縛。樹既高，門外行人聚觀，有慨歎者，有嘲笑者，有詬罵者。巡撫諾敏立拜疏劾去，下檄平陽府，擒治亂民之為首者。太守董紳調守城參將兵及民壯二百人往捕治之，亂民開堡門以火器弓刀傷之幾盡，太守自至其地，指天誓日，出印文如俗所謂伏辨者，亂民收其印文，出三人交太守，且約不得令之死，太守以三人歸，斃其一，其二人則薄責縱去。今調臨縣杜庭珠於萬泉，余二月間在洪洞令孔傳忠衙齋，杜自萬泉至太原，路經洪洞，孔留之飯。杜嘉興人，肇余宗伯之子也，知余在署，請與相見，留二日始去。深夜聚談，因道瞿令婦女受辱事，杜愀然曰：「某聞調萬泉，即遣家累南還，皆有難色，某告之曰：『若輩亦欲以私處向外，赤身縛樹上耶？』」余謂瞿令以貪殘激變，宜罷官，但須少緩其期，斬之以謝百姓。若以此斥逐，刁風不可長也。亂民聚至數千人，城門，天子之城門也，可毀乎？公堂，天子之公堂也，可燒乎？急擒首惡，肆之於市，以為亂民之戒。若拒捕傷人，雖舉堡屠之亦不為過。婦女何罪而辱之若是，其甚乎？郃陽縣鹽引，民運民銷者己久，西安太守金啟勳創官運官銷之說，百姓以為不便，郃陽令高佩奉行甚力，鄉紳范光宗為首，遣家人李德率眾人毀城而入，堂皇門闥皆破碎。胡方伯原不主官運官銷之說，太守以民變聞，方伯曰：「我久知其不可，汝云有事皆在卑府身上，卑府可保無事，今竟如何？」金俯首而已，方伯遣三水令周文澤至郃陽，幾為百姓所擊，周至城隍廟，與郃陽令皆以印文伏辨與民，聽民運民銷，其事得解。胡欲揭高令之激變，余曰：「此何與知縣事？」高至今不知余為解紛也。圍城事近頗屢見，有謂州縣不可為者，余曰：「民雖凶頑，然至聚眾為變，皆有司之自取。若減刑薄斂，休戚相關，民安得變？即有不逞之徒，號召聚眾，眾亦不為聚也。」臨汾令宮懋言在縣時，百姓碎門入，裸其眷屬，縛之於柱，跪宮於堂上使觀焉，至有以手摩之問宮曰：「此何物耶？」今宮己為平陽通判，不知尚憶前事否？近聞山東火耗每兩加八錢，民不聊生，河南亦然。齊豫二省連歲大旱，且蝗蝻為災，野無青草。余去年八月過山東，所親見者，江南、浙江，辛丑、壬寅、癸卯旱三年矣，今歲自故鄉至者，咸云久不得雨，大河無水，不甚通舟楫，而督撫無以上聞者，有司莫以告，徒切杞人之憂而己。五月二十日。
　　汪元仕，湖廣人，以吏員除福建某府，經歷升蒲城令，竭蒲民之脂膏以奉總督鄂海，遂題升榆林同知。榆林方開捐納，元仕窮奢極欲，飲食則山珍海錯也，姬妾則粉白黛綠也，僮僕則宋朝子都也，居室則山節藻稅也，梨園則金玉錦繡也，出入則香車寶馬也，賓客則孟嘗平原也，玩好則商彝周鼎也，遂致虧空數萬金。施總漕世綸，奉命查陝西倉庫，時鄂督局巳大壞，然施不得其要領。有維揚狡童汪思忠，自淮安隨施之家奴來。元仕與通譜係，兄事之，盡以陝西虧空詳開一紙，條分縷析。因思忠達之，總漕大喜，如糧道祖允焜等，皆以此獲罪，而總漕無所加恩於元仕，第以將來薦拔許之。總漕返所任未久，卒於官，元仕亦丁艱。鄂督猶在陝西，元仕復厚饋焉。鄂未知其構已於總漕也，題留之於轅門效力。鄂去官後，年太保來，虧空無所掩飾，於是題參革職，追比其中有三千餘金應存藩庫者，元仕脅耀州膚施縣及神木同知諸人，各以印領交薩藩司，今諸人皆以虧空削職，不能還帑，始以本末言之。督撫事下方伯，方伯轉發西安金太守啟勳、延安沈太守廷正，會審諸人。合詞曰：「我輩現在虧空，豈有兩顆頭，代汪元仕砍去耶？」元仕堅不肯承，方伯令兩太守夾訊之，余頗以為過當，蓋印領，既不足憑。元仕自無卸處，何必三木。方伯云，豫讓之報智伯，蔡邕之哭董卓，其誤在不宜失身匪人，業已如此，惟有報之哭之耳。元仕既受恩於鄂督，復構之於總漕，丁憂即宜解官去，又匍匐乞哀，重賄鄂督，留此效力，此真小人之無賴者。次日，元仕遂受刑訊。方伯持論似稍偏，然元仕反覆至此，刑訊亦不為過也。五月二十日。
　　汪思忠者，揚州人，以色事人者也，總漕家奴某與寢處如夫婦。總漕至陝，家奴挾思忠隨行，後家奴於九款內為思忠捐通判，遂於康熙六十一年六月，選山東濟南府通判。凡進士、舉人之鳴琴於濟南者，咸束帶見之。至今尚無恙也，條奏累累，此等事竟無一人言之，何哉？
　　張鵬翮，字運青，遂寧人，庚戍進士，館選，貌如好女子，諸同年皆戲弄之。癸丑，散館，先帝曰：「張某竟似戲旦。」改為主事。張素輕邪，甚至與人家奴博，且胡粉飾貌，搔頭弄姿，後以天語有戲旦之言，大慚，逐矯強修飾，自稱道學先生矣。入椒房幕，有傳其為椒房傾溺器者，由郎中外轉蘇州知府，未出國門，丁內艱，例未抵新任者服闋仍補原官，遂不發喪，蓋吉服坐黃堂者，七日而解官去，補兗州府，升河東運使，旋內擢至兵部督捕右理事官，皆椒房之力也。時北門〈（明）〉方與椒房傾軋，憎人及其儲胥，以遂寧私穢阿椒房事上聞，奉張某永遠停其升轉之旨。戊辰年，遣椒房、北門等六人至鄂羅斯定疆界，遂寧與海寧刑垣陳西安隨行，所以困苦之也。椒房勢稍振，思為遂寧量移一官，而吏部既奉停升之旨，不能為之地。遂寧遂以重賄結銓曹之好貨者，適大理寺少卿員缺，吏部巧於立言云，除張某係奉旨停升之員，不行開列，外奉旨張某補授大理寺少卿。其得官皆不以正人品可知，豈濂洛關閩之心傳哉。未幾，抉浙江巡撫，改兵部侍郎，督學江南，升左都御史、刑部尚書。江南總督即有河道總督之命，其家富可敵國，遂寧巧於取，又所曆皆美官，先帝頗信任之，如張誌棟、張伯行、趙世顯、蔣陳錫等皆由遂寧薦之。於造膝時，俱得開府饋謝，動十萬計。然未幾皆叛，成不共之仇，蓋苦於遂寧之無厭也。籍椒房家，有遂寧所書字扇「沐恩門下小子張某，奉恩主老夫子命，百拜敬書」。先帝閱視河工，遂寧迎謁，入御舟，先帝責其治河無狀，用人多私，遂寧免冠長跪，叩首曰：「臣孤蹤求皇上矜全。」先帝曰：「跪上來。」去御座咫尺，先帝出遂寧所書字扇，以字向遂寧，遂寧魂魄俱喪，先帝益輕其為人，命內監擠之於河，侍衛唾其面。後入為戶部尚書，轉吏部尚書，尤貪婪，而更佐之以刻薄。丁外艱，先帝慰留之，遂寧竟不具疏辭，先帝謂左都御史揆敘曰：「朕雖云奪情，張某並不疏辭，是無情可奪也。」近來九卿居高官即不復知有父母如張者甚多。遂寧始以求給假治喪為言，而終不去。先帝無微不燭，深知大僚皆戀位忘親者，而士氣糜爛，不可收拾矣。大行宴駕，今上尚未踐阼，虛已以聽，而政府禮臣無當上意者。遂寧時為六卿之長，大禮皆定於其手，顧不學無術，性又剛愎悍戾，大行去郊天僅二日，祝文已繕寫矣，上傳問九卿祝文將何如？遂寧曰：「應書嗣皇帝名。」上曰：「猶未御極，奈何？」遂寧曰：「父作子述，誰敢有異議者。」上又傳問：「德妃尚未上尊號，即位向德妃行禮，宜何稱？」遂寧曰：「宜稱皇太后。」上云：「大行初馭猶然德妃也。」遂寧曰：「世祖升遐，先皇繼體，大書曰：至皇太后前行禮，母以子貴，誰敢有異議者。」蓋世祖時，所謂皇太后，即太宗文皇后，而先帝之太皇太后也。先帝即位即，下詔尊皇太后為太皇太后。遂寧不通文理，又不虛心延訪，遂致皇太后竟無上尊號之詔，皇太后薨，人駭然不聞，有詔上皇太后尊號，而忽有皇太后哀詔，何也？上集九卿以下六品以上，上大行諡，有謂宜稱祖，有謂宜稱宗者，議未決，禮臣有主世宗之說者，眾頗以為然，而未敢昌言之，禮臣書二紙，一紙書祖字，一字書宗字，至遂寧前，遂寧奮筆於祖字紙上書曰：吏部尚書張鵬翮。附之者吏部左侍郎李旭升、左副都御史金應璧、兵部郎中盧弘熹三人而已。宗字紙上，則戶部尚書田從典以下皆書。有微言世宗者，遂寧曰：「世宗非美諡也。」禮部左侍郎景日曰：『世字不美，何以處世祖？宗字不美，何以處太宗？」遂寧曰：「明日再議」，皆散去。次日復集，遂寧謂眾臣曰：「已定聖祖仁皇帝矣」，諸九卿有囁嚅者，遂寧曰：「謂先帝不足當此數字耶？是誹謗也，誰敢有異議者。」遂寧旋入政府。《泰誓》不可不看，《霍光傳》不可不讀也。其夫人妒悍之至，遂寧為部郎時，一日早朝歸，夫人訝其久不進內室，出戶私窺之，遂寧朝衣未脫，立於僕婦之床前，僕婦雙足長尺，架披肩上，裸而淫之。夫人持皮鞭直入，遂寧朝衣冠，偕寸絲不掛之僕婦跪受責。又夫人未至京時，遂寧娶妾已生女，其夫人來，俟遂寧出門，即呼媒媼賣妾，並令攜女去，至今不知所之。夫人之性最貪，為浙撫河督時，賣獄鬻官幾於對開。幕府如廣西之孫延齡、孔四貞也，長子張懋誠，丁卯舉人，官給諫，次子張懋齡，為河工同知，暴虐妄亂，過於乃父，而懋齡尤甚。孫張勤望，以任子補順天通判，庸惡陋劣，祖為冢宰，日與書辦香火定盟，凡吏部事無不關通受賄。孫張□□以捐納為廣東布政司經歷，齷齪鄙穢，無志下材，所謂一蟹不如一蟹者。余嘗謂宜以刻薄寡恩、頑鈍無恥二句為對聯，贈遂寧，有云猶未足以盡其為人。如汝人才皆為令僕矣，草澤中英雄思之能無短氣哉！五月二十一日。
　　華亭沈文恪〈（荃）〉，字繹堂，壬辰探花，官詹事府。盾事貌不逾中人，有古大臣風，官況清貧，或至不能舉火而食。客常滿，故鄉戚友求益而來者，踵相接，文恪定令其得所而去。詩宗錢、劉，書法在趙承旨、董文敏之間，與人接談，委婉風流，而見義必為，遇事無所撓屈。先帝時，數月不雨，先帝觸暑步禱，以亢旱為憂，下詔求直言。九卿無能仰慰聖心者，文恪暨吾鄉項侍郎〈（景襄）〉進曰：「烏喇為窮荒寒苦之所，徙至其地，百無一生。乞降明旨，永止烏喇流人，則上感天和，三日必雨。」先帝曰：「能保之乎？」文恪曰：「可保。」先帝曰：「如所言，三日不雨，將奈何？」項稍退入班後，文恪曰：「三日不雨，臣願受妄言之責。」九卿皆錯愕，先帝亦為色動，遂有罪人免流烏喇之旨，祈雨之壇盡撤之，且命沈某第三日至午門候雨。至期，文恪至午門外，植立烈日中，先帝御乾清門升座，曰：「沈某言：『今日必雨』，朕端坐俟之。」杲杲日出，人咸為文恪危，日既晡，先帝未午膳，有愛文恪者勸文恪免冠謝過，請上還宮，不過削籍耳，若至暮恐聖怒不測矣。文恪不答，至未刻，忽有片雲從東來，風雷交作，驟雨盈尺，先帝大喜謂左右曰：「此詹事雨也。」召文恪入，深勞之，賜食而出。朝野之人指為仁者之雨，相聚感歎有泣下者。項同時進言，而為德不卒，功名之念重耳，有愧於文恪多矣。項字眉山，壬辰進士，乙未殿試，由庶吉士曆官兵部侍郎。其尊人與僧眉山善，夫人將產之夕，尊人見僧入室，即誕少司馬，訪之，則僧於是刻坐化矣，因以眉山字之。少司馬與叔讀書家塾中，嘗問叔，我可至何官？叔戲曰：「可拜相。」少司馬笑曰：「不能也，我位必八座，壽止五十四。」十月初八日，武闈監試將，登輿入闈，復入室趺坐曰：「吾將逝矣。」延醫視之，脈已絕，於几上得詩，字畫端楷，詩云：三十年前得意時，而今不道鬢如絲。一生衾影原無愧，曾學三賢凜四知。五月二十一日。
　　釋道二氏，有所謂再來人者，吾儒無是說也，然實有是理，常見其事。吾夫子夢奠兩楹，曳杖而歌，非再來人而能若是乎？陽明先生為高僧轉世，有六十年前王守仁之說，自附程朱門庭者從而謗毀之，非也。蔣探花超，字虎臣，金壇人，不樂仕進，自言前身峨眉之老僧也，後竟歿於峨眉山伏虎寺，化去之時，神明了然。劉考功體仁，字公㦷，穎州人。客鳳陽，一日同友人蘇茂遊過龍興寺，訪老衲，留連竟日始別。蘇歸寓，夢劉來笑吟詩云：六十年來一夢醒，飄然四大御風輕。與君昨日龍興寺，猶是拖泥帶水行。覺而異之，忽聞剝啄聲，則劉僕人至，云劉已坐脫矣。嚴少宗伯我斯，字存庵，歸安人。為諸生時，勇於酒，以城門已扃，醉臥石橋上，夜半見一老人高巾行衣，坐橋欄杆上，有鬼呼之曰：「土地接張果老去。」老人曰：「嚴狀元在此，恐有邪魔相犯，須謹視之，張果老來第可於城門一接耳。」因問張果老形像如何，鬼曰：「皮匠荷擔而至者是也。」嚴酒已醒，假寐以竢，須臾，皮匠果至。嚴牽其衣懇其度脫，皮匠始猶諱之，繼而揭桶蓋曰：「子欲仙，可入此。」嚴視桶中，則茫茫巨海也，不敢舉足，皮匠笑曰：「子但可享人間紅塵福耳。」推嚴仆地，嚴起已失皮匠所在。將歿前，夢至一山僧舍，見坐主房師及諸同年皆僧服，嚴訝之，諸公曰：「寧忘卻此地耶？」問山名，僧云崧山，嚴忽悟曾曬鞋於階，視之尚未燥，遂寤，不數日而歿。歿時作偈云：誤落人間七十年，今朝重返舊林泉。崧山道侶來相訪，笑指黃花白鶴前。家方伯楫，字悔齋，病篤，夢老僧授以詩一首：日落雲黃老樹根，山中應已閉柴門。老僧待久不歸去，卻在□□□□村。其中空四字，方伯夢中以筆填之曰碧桃紅杏，既寤為人言之。而歿後有某郭外經行，忽見山水之勝迪異人世，縱步探幽。石洞中一虎在焉，諦視則方伯也，已髡頂披緇，儼然一苦行僧矣。素與方伯善，駭問之，方伯曰：「為『碧桃紅杏』四字，公案未得明白耳。」某驚顧間，惟荒煙蔓草而已。先叔祖渢，字魏美，崇禎己卯舉人。明亡隱居寶俶山上，高風苦節，人所難堪。魏僖為撰《高士傳》。一日視日景曰：「可矣。」命先伯連具紙筆，書五言詩十句，詩曰：大化無停軌，道術久殊轍。住世守頑形，問途猶未徹。至人本神運，可會不可說。冰泮水還清，雲開月方潔。一旦破樊籠，逍遙從此別。投筆就寢而逝。先叔祖母錢夫人亦能詩，先卒。彌留時，先叔祖欲圖其形，錢夫人強起索筆題絹上曰：來時玉果正圓，去日梅花香冷。依然朗月當空，何必捕風捉影。且云十五年後相見，已而果然。五月二十一日。
　　詼諧之語頗足解頤。王尚書世貞訪嚴侍郎世蕃，閽人辭以傷風，王舉《琵琶記》牛氏所唱曲曰：「爹居相位，怎說得傷風。」嚴恨甚，遂成世仇，此因詼諧而得奇𧛂者也。李文正東陽過其子兆先所，兆先不在焉，李題其几上云：今日花街，明日柳街，焚膏繼晷，秀才，秀才。他日李入朝，兆先至其書室，亦題其几上云：今日黃風，明日黑風，變理陰陽，相公，相公。子戲其父狂也，而近於悖矣。善戲謔兮，不為虐兮，良朋相聚，何嘗不可以詼諧見雅人深致耶？程少司空正揆，字端伯，漢陽人，性滑稽。有科員某以小嫌劾其太老師，廷質時，某科執之甚力，且稱之曰他，旁人有恨之者曰：「太老師而稱之曰他，可乎？」程曰：「此尹公之他也。」某科恚甚，即劾程鬥葉子及祭告時挾妓，亦下九卿，諸公薄某科為人，因與程約，但堅不承，即以言事不實黜之。至期，某科厲聲責程賭錢度日，程曰： 「藉此獲利，始可謂之賭錢，今我無日不敗，而足下指為以賭度日，冤哉。」又詰奉旨祭告而宿娼，何也？諸公駁曰：「有何憑據？」某科曰地名某、妓名某、某年、某月、某日事。程笑曰：「此等事生平所為甚多，即祭告時亦不僅此一人，我已忘之矣，而足下尚能記憶乎？」因以不謹罷歸。居鄉詼嘲彌甚，有戚屬延新親，席間推程行令，程視其人非雅士也，曰：「凡飲酒者，照所飲第幾杯，或詩，或諺，說一成語。」至其人第五杯，應說五字，其人持杯，面赤無地自容，有附耳教之者曰：「五夜漏聲催曉箭」，其人喜甚，遽引滿曰：「五夜漏聲催草薦。」座客以其為主人上賓也，匿笑而已。未幾，酒至程，恰第九杯，程大聲曰：「九重春色醉氈條。」賓主無不狂笑。程職方周量，字石臒，南海人，嗜檳榔。一日早朝，新城王尚書士禛，占口號嘲之曰：「趨朝夜永未渠央，聽鼓應官有底忙。行到前門天未啟，轎中端坐吃檳榔。」任御史弘嘉，字葵尊，宜興人，疏定朝服，等級非三品以上不得衣貂鼠舍利猻。冬夜入朝，雪夜寒甚，新城戲為詩云：「京堂銓翰兩衙門，齊脫貂裘舍利猻。昨夜五更寒透骨，滿朝誰不怨葵尊。」新城官大司寇，時徐冢宰潮為刑右侍，閱爰書囚有名螃蟹者，徐曰：「今年津門蟹甚多而賤。」新城曰：「公以紙上郭索遽思朵頤耶。」薛戶部奮生，字大武，河陽人。豪邁任俠，與同年飲，大言曰：「君輩文士耳，異日終當居我幕下。」新城曰：「恨子非嚴鄭公。」家鈍翁先生琬賦詩云：少日詞場偶擅名，未曾縛袴學長征。他年若得登三事，但乞蕭郎作騎兵。長洲文點，字與也，衡山裔孫，常為鄢陵梁熙字曰緝作《江村讀書圖》，新城題詩云：門外漁航個個輕，春流滑笏縠紋平。江花江鳥不相識，寫向丹青俱眼明。鈍翁題詩云：約取春江入畫圖，亂紅殘絮擁菰蒲。鄢陵野色平於掌，也有江南此景無？漁洋見之訶曰：「吳子乃爾輕薄。」鈍翁笑曰：「勿多言，行且及子。」又賦一絕云：彷彿春江綠樹陰，幾回掩卷費沉吟。江南與汝關何事，賦得愁心爾許深。以新城有江花江鳥之句也。毛檢討奇齡，字大可，蕭山人。不喜蘇詩，偶於座上訾毀之，家蛟門先生懋麟起曰：「竹外桃花三兩枝，春江水暖鴨先知，蔞蒿滿地蘆芽短，正是河豚欲上時。如此詩，亦可道弗佳否？」毛怫然曰：「鵝也先知，如何祇說鴨耶？」工部郎官有管理街道之差，出則二黑鞭前導，而一隸肩獨板在馬後，仁和汪郎中璽，字樊桐，以啟賀其僚友某云：雙鞭前導，宛兩股之鰕須，獨板後隨，如一條之狗尾。聞者大噱。陸御史祖修，字孝武，鬆江人，東海尚書門下士也。東海方與北門構釁，有傅臘塔者，北門之甥，為旗員武職，頗貪怙，陸思借之以傾北門，悞糾吏部侍郎之傳臘塔，在銓曹有狼籍名，遂去官，而武職之傅臘塔固無恙也。傅恨甚，遂皈依北門，北門憐之，而知其切齒於東海，遂奏復其官，旋擢兩江總督，叢刃於東海，致東海發憤死。傅謂所屬曰：「東海已處之頗暢矣，我有怨家尚思所以處之也。」屬吏解其意，遣人至鬆江偵陸所為，陸窘甚，挈家避南海去。吳諭德廷楨，自蘇州來，下榻余家，偶言陸御史避仇南海，吳曰：「所謂君處東海，寡人處南海也。」詞林諸公分曹轟飲，先公與大宗伯韓慕廬先生居西曹，觴政大勝，宗伯曰：「東曹屢敗，豈無有誌之士欲雪三北之恥者乎？吾輩宜預飲數百爵以待之。」因浪吟曰：「江東子弟皆豪俊，卷土重來未可知。」先公笑曰：「十四萬人齊解甲，更無一個是男兒。」一時鬨堂。先公官司成時，置酒召客，德清胡先生居上坐，先生名渭，字朏明，外舅大司冠苕山，胡公之從叔也。耆年宿學，而性頗方嚴，面折人過。酒間偶令各舉打油詩，或曰：大道禿龍五四爪，或云：月迸山頭獨眼睛，或曰：星飛天放彈，日出海拋球，或曰：蛙翻白出闊，蚓死紫之長，或曰：板側尿〈（讀如雖）〉流急，坑深糞落遲，或曰：寬扯包頭圍綠野，倒排牙齒嚼青天。有某沉思良久曰：粗材一所包男女，胡先生曰：「諸句皆有意致，獨此語索然無味，必足下杜撰矣。」人問其故，胡先生曰：「我看此句，與渠平日所作不爭多也。」坐客為之捧腹。癸未八月，余出都門，宗人份字武曹，士鋐字文升，鋐字荇洲，繹字玉輪，鋐字安公，醵分相餞，家無亢兄庚戌生，玉輪兄辛亥生，安公兄與余俱壬子生，而月份稍長於余。玉輪指余曰：「無己壬子生，安公似小一歲。」余拊安公背曰：「此亦壬〈（人）〉子也。」宗人皆絕倒。僧某作詞云：髻挽吳綾幅，裙拖蜀錦綢。新妝才罷下危樓，手挽青絲騎馬射。城頭有無錫輕薄子某，喜為俚鄙詩者嘲之曰：「從來蜀錦不名綢，旗下人家絕少樓，可惜纖纖好雙手，硬差排去射〈（讀如鑿）〉磚頭。」某無錫人，不欲言其姓名。先帝南巡無錫，杜詔字紫綸，方為諸生於道左獻詩，先帝頗許可之，賜御書綾字，杜捧歸啟視，則「雲淡風輕近午天」四句也。某作七言絕句云：皇帝揮毫不值錢，獻詩杜詔賜綾箋。千家詩句從頭寫，雲淡風輕近午天。五月二十三日。
　　衛既齊、嚴我斯、李元振、邵遠平、陳論皆甲辰詞林，相善也。衛尚少年，夫人自猗氏來，衛買大宅居之。體漸尫羸，精神日敝。諸同年憂之，咸以保養為言。衛愀然曰：「非斫喪也，臥室有妖魅，每就寢，則夫妻二人皆昏瞀不知人事，不知其為何怪？晨起良久，然後能言，夫妻皆病，奈何？」邵曰：「盍移居他處？」衛曰：「買屋費重價，棄之不可，轉售又無其人，惟望妖舍此而去耳。」嚴戲曰：「我狀元也，身有奎光四射，治具啖我，我宿於有妖處，妖畏奎光，自當絕跡。」衛欣然命家奴歸市酒肴，且謂李、邵、陳曰：「三兄能偕去逐妖乎？」三君亦鼓舞諾之，至衛寓，衛先令夫人移側屋，五人暢飲至給燭。嚴起身作別，詰之，則曰：「不過博一醉飽耳，近來狀元，安得有所謂奎光者。」衛苦留之，嚴軀幹偉大，重數百斤，衛文弱又病，挽之不得，嚴徑去，陳亦趨出，衛令閉戶，陳跪曰： 「我素怕鬼，深夜不敢獨臥室中，雖多人尚蒙被而眠，聞風吹樹葉聲，即驚顫，況有妖處耶？」李、邵皆勸其留，陳奪門而出。室向南，東西各有炕，炕亙南北，其南皆倚窗欞，几上燃高燭，李已被酒，與衛臥東炕上。甫就枕，則二人皆面赤如赭，喉間咯咯有聲，口吐涎沫。邵大驚，急呼其家奴問之。奴曰：「主人、主母每夜如此，至天曉方醒，不足怪也。」邵不敢卸衣，惟脫雙靴東向趺坐西炕上，心頗惴惴，然目無所見，至雞鳴後，窗影將明，燭光漸淡，低頭以手取靴，若有人以手按其頸者，遂仆地。家奴聞之，入扶起，已不能言，但心中瞭然，如病數月不食者。未幾，衛、李兩家人各掖其主起，三椅南面，衛、李、邵並坐，相顧默然，飲苦茗少許，始能言動。李、邵皆乘輿歸，李病月餘，邵臥床半年始愈，因相戒不復再以妖魅問衛矣。久之，衛病大愈，肌肉充實，精彩煥然，同年頗以為奇，問之則曰：「吾母聞妖為祟，怒曰：『世安有妖為祟之理。自猗氏來，遣子媳皆出，吾一人獨睡於此，視妖敢近我否？』某泣阻不得，率內子及婢女立窗外，通夜寂然。清晨，吾母啟門，某問安畢，即詢夜來何如。吾母笑曰：『妖已去矣，吾初就寢，忽聞炕穴有聲，見百餘人自穴中出，長僅尺，將登炕，其中一人曰：節婦在此，我輩不可犯也，速去之。皆於窗隙中升瓦望空而沒。』」蓋衛幼而孤，太夫人苦節自守，以女工易米麥，教子讀書，取科第，固得乾坤之正氣者。妖魅所畏者正氣，安得而不避去哉。李元振，字貞孟，柘城人，官至工部侍郎。陳論字謝浮，海寧人，官至刑部侍郎。衛既齊字爾錫，猗氏人，官至貴州巡撫、都御史。邵遠平字戒三，仁和人，官至詹事府少詹事。戒三先生與先公同舉博學鴻儒，余父行也，為余言其事，且曰：「諸人皆為顯官見侮，於妖魅遇節婦則謹避之，人所恃者，忠孝節義耳，官爵何足為重哉。」衛曆官皆有清名，撫黔時，知府某、副將某，以開邊釁伏法，衛亦幾真重辟，長係獄中，後得釋。其官跡有聲，蓋亦母氏之訓云。五月二十五日。
　　婦人纏足，不知起於何代。詠足詩見於古者，如：兩足白如霜，如：臨流濯素足。又韓偓詩：六寸膚圓光緻緻，此不纏之說也。東昏侯使潘妃以帛纏足，金蓮貼地，行其上謂「步步生蓮花」。《樂府·雙行纏》其辭云：新羅繡行纏，足趺如春妍，他人不言好，獨我知可憐。石崇屑沈香為塵，使姬人步之無跡，若尺許大腳，有何意致。纏足始自六朝，其說近是。《墨莊漫錄》考婦女弓足起於李後主，《史記》云：「臨溜女子，彈弦纏足。」又云：揄修袖，躡利屣，則漢時已有之。然《秘辛》所載樊慝語，則王皇后尚不纏足也。《襄陽耆舊傳》云：盜發楚王塚，得宮人玉屐，晉世履有鳳頭，重臺分梢之制。陶南村謂唐人題《詠略不及之杜牧》詩：釧尺裁量減四分，碧琉璃滑裹春雲，五陵年少欺他醉，笑把花前出畫裙。段成式詩：醉袂幾侵魚子纈，影纓長戛鳳皇釵，知君欲作閑情賦，應願將身托繡鞋。韓偓詩：懷裏不知金鈿落，暗中惟覺繡鞋香。《花間集》云：慢移弓底繡羅鞋，亦屢見吟詠矣。至於弓足，言其形彎斷如弓也。秦晉燕趙間，女子二三歲即纏足，天然纖小，並不似弓形。其弓形者，嗤為鵝頭腳。余見秦晉燕趙女子足小者，以尺度之，僅二寸七八而已。足底平，呼足為弓，真是門外漢語。五月二十六日。
　　婦人纏足，大率以帛纏之，如東昏侯以帛纏潘妃足是也。《樂府》新羅繡行纏，足趺如春妍，則似以羅纏足。《洛神賦》：淩波微步，羅襪生塵。李後主詞：劃襪步香階，手提金縷鞋。崔浩《禮儀》：近古，至日上履襪於舅姑。《太真外傳》：馬嵬嫗得貴妃錦襪，每遇過客，一玩百錢。不似近日所謂腳帶矣，抑腳帶之外，更加一小襪耶。西北女子，往往貼足尚有軟鞋襪，或即軟鞋也。此等無關重輕，然亦格物之一端，不可不考。五月二十六日。
　　福王僣立南都，生殺予奪，無一不乖謬者，惟於周鍾、項煜之死，至今人以為允當，余意獨謂不然。周鍾者，才不足以副其名，為人頗敦篤倫理，欠崇禎一死，大負生平，律以不忠之臣，雖百喙無可置辨。乃元宋紅巾堯湯武等語，見載《輟耕錄》，遽引入爰書，棄之於市，此何說哉？聞悍帥劉澤清曾金幣聘之，不應。鍾有季弟曰鎔，嘗同飲阮大鋮家，壞坐大罵，鍾不為謝，以此兩人切齒。傅成其獄，李舒、章雯為詩弔之曰：「亂世身名可自由，恨君不及鄭台州。劇秦新論何曾草，月旦家評總世仇。」項煜居家，簠簋不飭，為公論所擯棄。在朝累以詭激，市伉直聲。闖賊於三月十九日破京師，煜於四月十八日至金陵，福王稱偽號時，身與拜舞之列，因向朝士述在途毀形易服狀，為陳侍御所糾，其日月可考也。當時竟以汙偽署殺之。以彼棄妻子南還，三千餘里之遙，不一月重繭而至。即使曾從闖賊，偷旦夕之生，辛苦賊中，來亦宜留其殘喘，以勸來者。黃石齋先生正告南中用事諸臣曰：「唐天寶之亂，從王為上，自拔次之，若水心者何罪？」嗚呼，亡國之帷幄重臣，有為新朝之佐命者，介生、水心皆小臣耳，罪宜末減，況又間關南返耶？大約更玉改步之時，傳聞異辭，是非失實。馬士英、阮大鋮，小人中之最不堪者，蚍蜉累累，不過槐國君臣。如項如周，一死本不足惜，尚論者應詳加考核，無左袒貴陽懷寧也。五月二十八日。
　　明末流賊之起，始於裁驛遞。驛遞之裁，倡於御史毛羽健，成於科臣劉懋羽。健官京師，娶妾甚嬖之，其妻乘傳至，立遣去，迅雷不及掩耳。羽健恨甚，遂遷怒於驛遞，倡為裁驛卒之說，而懋附和成之。一時遊手十餘萬人倚驛遞糊口者，無以為生，相率為盜。張獻忠亦驛卒也，流毒中原，顛覆宗社，兩人首禍，萬死不足贖也。吳三桂飲田皇親嘉遇家，嘉遇出歌伎侑酒，其中有陳沅者，色藝冠倫，三桂醉，長跪向嘉遇乞沅，嘉遇曰：「吾老矣，謝世後當以持贈。」李自成陷京師，三桂方鎮山海關，自成遣人招之，三桂已納款矣。時嘉遇己死，遺命家人送陳沅至三桂所，以兵戈載道，未遑也。三桂偵知陳沅為劉宗敏所得，聞之自成，自成諭宗敏以陳沅還三桂，宗敏不可，三桂遂不降，自成竟滅。女子之能禍人家國如此。五月二十八日。
　　石晉以燕雲十六州賂契丹不屬中國者，四百三十餘年，曰幽州〈（今順天府）〉，曰薊州〈（今薊州）〉，曰瀛州〈（今河間府）〉，曰莫州〈（今任邱縣）〉，曰涿州〈（今涿州）〉，曰檀州〈（今密雲縣）〉，曰順州〈（今順義縣）〉，此山前之州也；曰新州〈（今保安州）〉，曰媯州〈（今延慶州）〉，曰儒州〈（今永寧縣）〉，曰武州〈（今在翔州西境）〉，曰雲州〈（今大同府）〉，曰應州〈（今應州）〉，曰寰州〈（今馬邑縣）〉，曰朔州〈（今朔州）〉，曰蔚州〈（今蔚州）〉，此山後之州也。劉仁恭以營、平、灤三州賂契丹，營州即今昌黎縣，平州即今盧龍縣，灤州即今灤州也。周世宗復闗南北，則瀛、莫二州復歸中國。白溝河為宋遼分界，遂為百戰之地。其後與金夾攻遼，以請石晉所賂故地，而忘營、平、灤三州乃劉仁恭獻契丹以求援者。王黼欲並得之，金主云今更不論原約，特與燕京及薊、景、檀、順、涿、易六州，其山後諸州皆毀約不與。張玨殺遼故相左企弓等，以平州來歸，金人藉為兵端，長驅直入，而汴京不守矣。五月二十八日。
　　鳥盡弓藏，古今同慨。論者或謂，功高不賞，挾震主之威，不能善自弢晦故，鮮有以功名終者。予曰不然。天步艱難，干戈鼎沸，糧餉挽輸於外，庫帑耗竭於中，其時節鉞重臣，為國奮身，不顧萬死一生，晝食不甘味，夜臥不貼席，孤軍累卵，出入鋒鏑之間，或身曆戎行，或運籌帷幄，雖父母妻子亦棄之如遺，幸而告厥成功，九重不致旰食，舉酬勳之典，受殊爵之榮，位極人臣，威擬王者，又何所苦而反乎？橫加猜疑，致成嫌隙，進不得盡其忠節，退不得保其身家，撫馭乖方，君臣兩負，嗚呼！千古之豪傑英雄所為槌心而泣血者也。彼夫猜忌之主，其才本庸，而其意復怯，當賊寇昌熾時，望烽火則魂驚，見軍書則股慄，忽有奇才異能之臣，起而戡定群凶，寧謐四海，捷書一奏，喜出非常，七寶莊嚴之殊禮寵遇之，遲之既久，則轉念曰：「敵人如此其橫肆，兵事如此其周章，而此臣竟剪滅之，萬一晉陽之甲興，誰復能捍禦者？於是而疑心生焉矣。既而閱所上紀功冊，某處斬首幾十萬，某處拓地幾千里，某處招撫若干，某處虜獲若干，心膽震驚，魂魄蕩懾，於是而畏心生焉矣。既建奇功，復膺異數，位崇五等，禮絕百僚，內外臣工以其為朝廷所重也，無不敬而奉之，諂佞小人趨承恐後，長跪叩首，待之逾於常禮，而且，題官則嫌其專擅，奏銷則防其冒濫，敘功則憾其詐偽，鹵獲則謂其私藏，觸處罣礙，爭寵者又從而構之，於是而怒心生焉矣。彼自謂受恩既深，以忠藎為報國，懷光欲去盧杞，李晟思慕魏徵，而愛昵不可遽除，忠言不能入耳，反恨其無禮於君，恃功驕橫，於是而厭心生焉矣。疑也，畏也，怒也，厭也，以此四者待功臣，有不凶終而隙末者乎？郭子儀以酒色自晦，僅能保首領以歿。李光弼遂至擁兵不朝，幾失臣節，下之未有不麾軍犯闕者矣。仆固懷恩恐賊平寵衰，遂奏留田承嗣三節度。劉巨容追黃巢，幾獲之而縱其去，曰：「國家喜負人，不如留之以為富貴之資。」而唐社遂屋，雖由臣節之未純，亦猜暴之主有以致之也。殺道濟而長城壞，害蕭懿而東昏亡，洪武僇開國諸臣，如屠羊豕，靖難兵起，而金川不守，可勝慨哉！可勝慨哉！三月十七日。
〈（按此條見雍正五年三月戊戌諭旨所引）〉
　　程如絲重賄蔡珽，調補夔州知府。程如絲至夔，凡商家所有之鹽盡以半價強買之。私鹽船自夔至楚者，官素不甚禁以活窮民。程如絲悉奪之。私鹽船過夔，程如絲遣人籍其鹽，私商不服，程如絲集吏人、鄉勇、獵戶、汛兵幾千人往捕治之。鳥槍弓矢競發，私商與捕人死者枕藉，商人過客斃者無算。蔡珽庇之不以上聞。湖督楊宗仁受客商呈詞，欲入告，程如絲指稱是年大將軍意。楊督竟寢其事。年公聞之，遂具題參劾，奉旨革職拿問。蔡珽入覲，力言程如絲為天下第一清官，上將大用之。今此案令西安巡撫石文焯秉公確審，石欲脫程罪，且議復其官以合上意。嗚呼！浙撫黃叔琳以置土豪賀茂芳於死，遂革職問罪，乃知府殺人不計其數，而反無過乎？
〈（按此詩為當時自刻之詩片，以備投贈者）〉
　　軍聲鼎沸米川城，帝簡元戎詰五兵。班劍袞衣龍節至，岩疆赤子慶更生。
　　寵命初登上將壇，相公自出逐呼韓。錦衣驄馬親臨陣，士卒歡騰敵膽寒。
　　詞臣舊賜繡宮袍，肘綰金章擁白旄。賞遍三軍溫挾纊，恩加萬帳飲投醪。
　　指揮克敵戰河湟，紀律嚴明舉九章。內府新承盧矢賜，令公引滿射天狼。
　　陣前金甲繡蛟螭，五色雲開玉帳旗。青海已聞傳箭去，天山又見掛弓時。
　　畏威面縛出千群，手把旌旄掃惡氛。朝野競誇新戰績，破羌不數趙將軍。
　　大纛高牙五等崇，身騎御馬佩彤弓。元和天子原神武，收復淮西賴晉公。
　　連營鼓吹凱歌回，接壤歡呼喜氣開。聞道千官陪彩仗，君王親待捷書來。
　　昇平嘉宴舉金觴，露布星馳奏未央。道左櫜鞬皆大將，望塵迎拜郭汾陽。
　　邊燧消時戰鼓閑，弢戈解甲入重關。揮兵已奪狼頭纛，膽落名王慟哭還。
　　運籌決勝朔庭空，麟閣威名破遠戎。卻笑曩霄稱兀卒，當年猶說范韓功。
　　飲至元功竹帛名，至尊頒賞遍行營。一時下馬聽明詔，遠近同呼萬歲聲。
　　黃金堂印鎮三秦，鐘鼎旂常社稷臣。萬里穹廬歸聖化，窮邊影絕射鵰人。
