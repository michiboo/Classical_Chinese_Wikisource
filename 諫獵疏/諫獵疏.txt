臣聞秋獮冬狩，蓋惟恆典，射隼從禽，備乎前誥。伏惟陛下因聽覽之餘辰，順天道以殺伐，將欲躬摧班掌，親禦皮軒，窮猛獸之窟穴，盡逸材於林藪，夷凶翦暴，以衛黎元，收革擢羽，用充軍器，旌旗較獵，式遵古典。然黃屋之尊，金輿之貴，八方之所仰德，萬國之所係心，清道而行，猶戒銜橛，斯蓋慎重防微，為社稷計也。是以馬卿直言於前，張昭變色於後，臣誠微賤，敢忘斯義？且天弧星單，所殪已多，頒禽賜獲，皇恩亦溥。伏願時息獵車，且韜長戟，不拒芻蕘之請，降納涓澮之流，袒裼徒搏，任之群下，則貽範百王，永光萬代。
