　　佚史氏者，姓溫氏，名睿臨，字鄰翼，一字哂園；湖州烏程人。康熙初，舉於鄉；為故輔體仁族孫也。賅貫群書，且熟於史；與鄞徵士貞文先生萬季野〈斯同〉交最善。時朝廷方開明史局，崑山徐大司寇召貞文主編纂。睿臨以應禮部試赴都，得時過從，多所參論；貞文因以故明南渡而下三朝事跡屬其自成一史焉。覽貞文《紀元匯考》於康熙癸未睿臨為之序云：『余來京師，與之游者十餘年。見則問看何書，有何著述？勤勤以年老時邁，毋荒歲月為戒。』推此詞氣，與卷中原例相符。蓋《佚史》一書，審即是時所作也。鄭餘慶《湖錄》云：『溫睿撰《南疆佚史》四十卷，並《吾征錄》、《鈞役全書》、《游西山吟稿》。』案《歸安縣志》：『餘慶著《湖錄》，考索二十年，稱詳備。顧以「睿臨」作「睿」，奚說邪？今海內所覯《佚史》遺本僅二十卷，而不著作者姓氏；世幾弗知其為溫氏之本。語句訛沿、篇章脫落，殆以展轉鈔胥，一繆至斯。原其失名之故，當是初承禁令，子姓懼禍而抉去之；去之既久，遂無復與之表白耳。本言四十卷，而僅存二十卷者，今案諸事文，永明一朝則盡闕。準諸引跋、篇葉次敘，或弗然。近亦於藏書家見所謂足本者，乃就二十卷外，別為起訖；如四鎮以舊文四百餘字列於前，而後復分立黃、高諸傳，而又與橫雲山人《史稿》多所吻合。不獨辭非一氣貫注，亦烏得有此體例；吾於此其不能無惑也已！《史稿》於三王諸臣各傳原據斯編為藍本，然決無雷同之文也。夫甲申後，紀事書聚至百十餘種，胥出爾時局中人手，好惡不一、見聞有殊，自當弆斯編以為折衷雲。
