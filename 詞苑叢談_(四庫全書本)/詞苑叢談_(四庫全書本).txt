　　欽定四庫全書　　　　　集部十
　　詞苑叢談　　　　　　　詞曲類三〈詞話之屬〉提要
　　〈臣〉等謹案詞苑叢談十二巻
　　國朝徐釚撰釚字電發別號虹亭呉江人康熈已未舉博學鴻詞授翰林院檢討工於填詞所刻菊莊樂府有名於時又撰有南洲草堂詞話亦頗足資談柄已著於録是書専輯詞家故實分體製音韻品藻紀事辨証諧謔外編七門採摭繁博援據精詳實為論詞者總滙與李良年詞林紀事足相伯仲惟其間徴引舊文未盡注其所出同時朱彛尊陳維崧等嘗議之釚亦自欲補綴而未盡也至紀事一門半取近事宋人詩話此例甚多蓋清談所資無闗褒貶固不必以標榜為嫌矣乾隆四十三年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀













