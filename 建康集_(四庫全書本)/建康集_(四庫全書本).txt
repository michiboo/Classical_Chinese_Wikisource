　　欽定四庫全書　　　　集部四
　　建康集　　　　　　　　別集類三〈宋〉
　　提要
　　〈臣〉等謹案建康集八巻宋葉夢得撰夢得有春秋傳已著録陳振孫書録解題載夢得總集一百巻審是編八巻今俱不傳又載建康集十巻乃紹興八年再鎮建康時所著此本八巻與振孫所記不合書末有其孫輅題跋亦云八巻其為書録解題屢經傳寫誤以八巻為十巻抑或舊本殘缺亡其二巻後人追改輅跋以偽稱完帙則均不可考矣夢得為蔡京門客章惇姻家當過江以後公論大明不敢復噓紹述之焰而所著詩話尚尊熙寧而抑元祐往往於言外見之方回瀛奎律髓於其送嚴壻北使一詩論之頗詳然夢得本晁氏之甥猶及見張耒諸人耳濡目染終有典型故文章髙雅猶存北宋之遺風南渡以後與陳與義可以肩隨尤揚范陸諸人皆莫能及固未可以其紹聖餘黨遂掩其詞藻也乾隆四十六年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









