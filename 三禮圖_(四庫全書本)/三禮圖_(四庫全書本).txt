　　欽定四庫全書　　　　經部四
　　三禮圖　　　　　　　禮類四〈三禮縂義之屬〉提要
　　〈臣〉等謹按三禮圖四巻明劉績撰績字用熙號蘆泉江夏人宏治庚戌進士官至鎮江府知府是書所圖一本陸佃禮象陳祥道禮書林希亦考工記解諸書而取諸博古圖者為尤多與舊圖大異考漢時去古未逺車服禮器猶有存者鄭康成圖雖非手撰要為傳鄭學者所為阮諶夏侯伏朗張鎰梁正亦皆五代前人其時儒風淳實尚不以鑿空臆斷相髙聶崇義叅考六本定為一家之學雖踵謬沿訛在所不免而遞相祖述終有典型至宣和博古圖所載大半揣摩近似強命以名其間疎漏多端洪邁諸人已屢攻其失績以漢儒為妄作而依據是圖殊為顛倒然所採陸陳諸家之說如齊子尾送女器出於魏太和中犧尊純為牛形王肅據以証鳯羽婆娑之誤齊景公器出晉永康中象尊純為象形劉杳據以証象骨飾尊之非蒲璧刻文如蒲荏敷時穀璧如粟粒其器出於宋時沈括據以正蒲形禾形之謬此書並採用其說亦足以備一解至於宮室制度輿輪名物凡房序堂夾之位輢較賢藪之分亦皆一一分析不惟補崇義之闕且以拾希逸之遺其他珽荼曲植之屬増舊圖所未備者又七十餘事過而存之未始非兼収並蓄之義也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸費墀

