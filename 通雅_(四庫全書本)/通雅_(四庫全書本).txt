　　欽定四庫全書　　　　　子部十
　　通雅　　　　　　　　　雜家類二〈雜考之屬〉提要
　　〈臣〉等謹案通雅五十二卷明方以智撰以智字宻之桐城人崇禎庚辰進士官翰林院檢討是書皆考證名物象數訓詁音聲首三卷分五子目曰音義襍論曰讀書類畧曰小學大畧曰詩説曰文章薪火皆不入卷數書中分二十四門曰疑始專論古篆古音凡二卷曰釋詁分綴集古雋謰語重言四子目凡七卷曰天文分釋天厯測陰陽月令農時五子目凡二卷曰地輿分方域水經注地名異音九州建都考釋地五子目凡五卷曰身體曰稱謂各一卷曰姓名分姓氏人名同姓名鬼神四子目凡二卷曰官職分仕進爵録文職武職兵政五子目凡四卷曰事制分田賦貨賄刑法三子目凡二卷曰禮儀曰樂曲樂舞附以樂器共三卷曰器用分書札碑帖金石書法裝潢紙墨筆研印章古器襍器鹵簿戎器車類戲具十三子目凡五卷曰衣服分彩服佩飾布帛彩色四子目凡二卷曰宮室曰飲食曰算數各一卷曰植物分草竹葦木糓蔬四子目凡三卷曰動物分鳥獸蟲三子目凡三卷曰金石曰諺原曰切韻聲原曰脈考曰古方解各一卷明中葉以後以博洽著者稱楊慎而陳耀文起而與爭然慎好偽説以售欺耀文好蔓引以求勝次則焦竑亦喜考證而習與李䞇游動輙牽綴佛書傷於蕪雜惟以智崛起崇禎中考據精核迥出其上風氣既開
　　國初顧炎武閻若璩朱彝尊等沿波而起始一掃懸揣之空談雖其中千慮一失或所不免而窮源遡委詞必有徴在明代考證家中可謂卓然獨立者矣乾隆四十六年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











　　通雅自序
　　函雅故通古今此鼓篋之必有事也不安其藝不能樂業不通古今何以協藝相傳詎曰訓詁小學可弁髦乎理其理事其事時其時開而辯名當物未有離乎聲音文字而可舉以正告者也爾雅之始於釋詁而綂當名物也十三經從之博而約哉自篆而楷也聲而韻也義而釋也三蒼五雅註疏字說金石古文日以犂然匿庸嗜竒一襲一臆兩皆不免加辯駁愈成紕繆學者紛拏何所適從今以經史為槩遍覽所及輙為要刪古今聚訟為徵攷而決之期於通逹免徇拘鄙之誤又免為竒僻所惑不揣愚瑣名曰通雅雖掛一漏萬然從今以往各出所核歲月甚長備物致用採獲省力諒亦汲古者所樂遊之苑囿也辛巳夏日皖桐方以智密之題於上江小館
　　學惟古訓博乃能約當其博即有約者通之博學不能觀古今之通又不能疑焉貴書簏乎古有博於文畫者博於象數者典制者箋註者詞章者名物者隠怪者經史既別各有專家小學原流忽為細故上下古今數千年文字屢變音亦屢變學者相不考所稱音義傳訛而已上古𦕈矣漢承秦焚儒以臆決至鄭許輩起似為犂然後世因以為典故聞道者自立門庭糟粕文字不復及此其能曼詞者又以其一得管見洸洋自恣逃之虛空何便於此考究根極之士乃錯錯然元本不已苦乎摭寔之病固自不一屬書贍給但取漁獵訓故專己多半傅㑹其以博自詡者造異志怪學子橫子年且不逮豈許差肩曼倩茂先間乎反不若君道至能草木狀虞衡志為足佐景純元恪有禆多識矣宋之編考夾漈頗有所見馬章次之伯厚次之金石則比輯於歐趙呂王而原父子固彥逺長睿辯考為力朱子每慕六一而於存中泰之襍說亦無不畱心也洪武初劉宋之根極瓊山荊川之編彚潛谷本清之圖纂皆冒大略少有是正子元仁寳瑣瑣記之陸文裕於文定時有一端京山若有所窺矣支與流裔未委悉也李大泌阮霧靈可謂強記李屬方子謙補韻㑹其疎略猶之直翁無大發明也新都最博而茍取僻異實未㑹通張東莞學新都竊取尤多嶺南之九成子行也澹園有功於新都而晦伯元美元瑞駁之不遺餘力以今論之當駁者多不能駁駁又不盡當然因前人備列以貽後人因以起疑因以旁徴其功豈可沒哉今日之合而辯正也固諸公之所望也壬午夏以智又記








　　通雅凡例
　　此書本非類書何類也強記甚難隨手筆之以俟後證久漸以襍襍不如類矣亦子謙愚公俟子孫之意也爾雅為十三經之小學故用其分例釋詁則合其言訓而附以謰語重言一字之詁則別編字書此可不必矣其餘釋地釋天釋器之類則有專有合服食樂附器皆器也古人不似後人之求詳整也然後人之詳整便故分之草木鳥獸之後畜各為條此則附焉其意猶之爾雅之箋翼也常所稱用不煩疑辯者無所事載矣
　　古人倣爾雅體若廣埤之類皆與方言釋名同規不載所出直是以意取玉篇之字耳無益後學此書必引出何書舊何訓何人辨之今辨其所辨或折𠂻誰是或存疑俟考便後者之因此加詳也士生古人之後貴集衆長必載前人之名不敢埋沒
　　此書每則上標一語倣爾雅之遺使觀者望而知之然後㝷繹下方
　　此書主於折𠂻音義其無辨難者或為語不經見又所忽畧或舊名紛糾為刪舉其要以便省覽又有異者疑者偶書以俟正故無斷詞
　　經傳字義連用者此則引之以為原本至於解經大指大經大制此不及也別載經學編中少受河洛於王虛舟先生又侍中丞於法司聞黃石齋先生之易別有折中論說此天人大原象數律厯之微盡本諸此通雅類中或偶舉大槩不敢細述別作圖考
　　辨證以經史為本旁及諸子百家志書小說難可盡信然引以相叅自可證發方域官制容編一圖此舉其錯亂之尤者經制諸欵本非小學所收偶有音義論及因撮其槩此書主於辨當名物徴引以證其義不在鈔集編纂也
　　草木鳥獸之名最難考究蓋各方各代隨時變更東璧窮一生之力已正唐宋舛誤十之五六而猶有誤者須足跡徧天下通曉方言方能核之爾雅詩注漢晉即多謬缺存中漁仲元晦伯厚升菴元美諸公皆不能定古人之名物而可責人乎
　　天地歲時推移而人隨之聲音亦隨之方言可不察乎古人名物本係方言訓詁相傳遂為典實智考古今之聲大槩五變此事無可明證惟以經傳諸子歌謡韻語徵古音漢注漢語徴漢音叔然以後有反切等韻矣宋之方言與韻異者時或見之至徳清而一改終當以正韻為主而合編其下為一書
　　攷究之門雖卑然非比性命可自悟常理可守經而已也必博學積久待徵乃決故事至難而易漏若待全而後録則前者復忘之矣此藏智於物之道也人失人得之古今相續而成物惡其棄於地也不必藏於己力惡其不出於身也不必為己此則顒望後之君子
　　臨文不諱然同太之例自古有之此有論字者惟減其畫也














