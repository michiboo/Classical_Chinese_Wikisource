　　欽定四庫全書　　　　經部三
　　詩童子問　　　　　　詩𩔖
　　提要
　　〈臣〉等謹案詩童子問十卷宋輔廣撰廣字漢卿號潛齋其父本河朔人南渡居秀州崇徳縣初從呂祖謙逰後復從朱子講學家所稱慶源輔氏者也是編大㫖主於羽翼詩集𫝊以述平日聞於朱子之說故曰童子問卷首載大序小序採録尚書周禮論語説詩之言各為註釋又備錄諸儒辯説以明讀詩之法書中不載經文惟錄其篇目分章訓詁末一卷則惟論叶韻朱彛尊經義考載是書二十卷有胡一中序言閲建陽書市購得而鋟諸梓且載文公𫝊於上童子問於下此本僅十卷不載朱子集𫝊亦無一中序葢一中與集𫝊合編故卷帙加倍此則汲古閣所刋廣原本故卷數減半非有所闕佚也其説多掊撃詩序頗為過當張端義貴耳集載陳善送廣往考亭詩曰見平生輔漢卿武𢑱山下喫殘羮似頗病其暖暖姝姝奉一先生然各尊其所聞各行其所知謹守師𫝊分門別戶南宋以後亦不僅廣一人不足深異陳啟源毛詩稽古編糾其註周頌潛篇不知季春薦鮪為月令之文誤以為序説而辯之則誠為疎舛葢義理之學與考證之學分途久矣廣作是書固不求以引經據古為長也乾隆四十一年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總校官〈臣〉陸費墀


