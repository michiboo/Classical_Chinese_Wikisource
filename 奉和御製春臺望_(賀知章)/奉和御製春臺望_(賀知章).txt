
青陽布王道，玄覽陶真性。
欣若天下春，高逾域中聖。
神臯類觀賞，帝里如懸鏡。
繚繞八川浮，岧嶢雙闕映。
曉色徧昭陽，晴雲卷建章。
華滋的皪丹青樹，顥氣氤氳金玉堂。
尚有靈蛇下鄜畤，還徵瑞寶入陳倉。
自昔秦奢漢窮武，後庭萬餘宮百數。
旗回五丈殿千門，連綿南隥出西垣。
廣畫螓蛾誇窈窕，羅生玳瑁象崑崙。
廼睠天晴興隱恤，古來土木良非一。
荊臨章觀趙叢臺，何如堯階將禹室。
層欄䆗窱下龍輿，清管逶迤半綺疏。
一聽南風引鸞舞，長謠北極仰鶉居。

