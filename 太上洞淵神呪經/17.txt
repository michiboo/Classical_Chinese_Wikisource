
太上洞淵神呪經卷之十七
召諸天神龍安鎮墓宅品
爾時，太上道君於開光太初之先，與諸天神仙大聖衆十極神王，同詣長桑林下暘谷之墟，左遶行道三匝，同心作禮，上白元始天尊：臣見凡人父母，及諸眷屬亡歿之後，葬於岡山，建塚立墓，以安萬年，冀保宜孫利子，待其富貴光門。今乃居家，累年轗軻，竟歲凶喪，破財散穀，非橫連綿，縣官牢獄，繫閉經年，畜養不孳，田蠶失力，所運乖錯，所謀失宜。仰賴宿因，今身獲慶，值於此日，得睹無上至尊，釋我愚懷，乞垂哀愍，儻蒙旨誨，斯乃朽骨重肌，仰受鴻恩，難酬生育。
於是，元始天尊乃彈指顰眉，而告太上道君曰：卿今所說凶殃之理，甚是濟苦良因，欲蘇沈沒迷愚，咸居福岸，卿當復坐。虔恭瞻仰聖顏，志心懇切以側，聆專意投，誠而伏聽。天尊乃告太上道君：卿曾見飽暖之流及飢寒之者否？道君曰：每見未委根從何起，伏乞聖恩，特垂指示。
天尊曰：如此善報者，或是前生自種，福報今身。或承祖父餘慶，潤及兒孫。承玆飽暖，更能拯貧濟苦，營修古跡靈蹤，聖治仙居，並宜崇建，現世獲福，不在後時。如是飢寒貧苦之者，或是先世劫剝，深害善人。或乃竊盜修造等物，見危不救，見厄不扶。或待人力數多。或倚連倉積穀。或託家盈財帛。或憑富厚錢銀。或言人多宅俠。或嫌廳堂低小。不避身殺命災，不識財衰祿絕。率意修換，干犯二黑五黃，宅絕身衰，營運九空四廢。或乃葬埋眷屬，只畏呼婦殺兒，不取亡人利益年月，營墓之所。又是死人五鬼三災，致令生人受生殃禍，使其人丁兇暴。或乃交往惡徒。或時恃兇凌弱。或時抵突長者。或則罵父欺孃，致被木石所傷，亦遭蛇虎所害。或遭雷霹。或被災火焚燒，媼瘴疫殂，兵傷獄死，連年訴訟，橫失錢財，所作不成，所求難遂，田蠶失力，眷屬不和，六畜不孳，累歲迍澶邅，連年不泰，求安無路可尋。高行真人明了經文，道士依如靈寶自然典式。或一日兩夜，行香昇壇關奏，三時行道轉經，呼召天神地祇龍王聖衆，解釋前辜後過，懺謝已往罪愆，乞赦所觸深尤，願降鴻恩拯之。壇高二丈四寸，闊一丈二尺有餘，纂二十四莖，左繩三匝繞之，開天門地戶，安人門鬼門，於壇內列十一方香座，或五方香幾，嚴飾壇場，敷陳幡幢。虔告虛無自然大道，玉清元始天尊，上清玉晨道君，太清玄元老君，上上太一空洞天尊，十方無極大道太始五老帝君，三元尊聖，日月元君，五星至聖，七元真君，五斗神真，三台官屬。恭敬虔告，具述祈請根源，肅睦身心。乃敷經卷，龍名神位。
奉請：
東方守墓鎮宅青帝神龍王，
南方守墓鎮宅赤帝神龍王，
西方守墓鎮宅白帝神龍王，
北方守墓鎮宅黑帝神龍王，
中央守墓鎮宅黃帝神龍王。
東方庫藏神龍王，南方庫藏神龍王，
西方庫藏神龍王，北方庫藏神龍王，
中央庫藏神龍王，東方修吉神龍王，
南方多善神龍王，西方甘思神龍王，
北方波流神龍王，中央驪龍神龍王。
天神神龍王，地祇神龍王，國邦神龍王，
府郡神龍王，深林神龍王，花留神龍王，
善然神龍王，思慶神龍王，宮殿神龍王，
廳堂神龍王，屋宅神龍王，房閣神龍王，
廚竈神龍王，莊田神龍王，蠶桑神龍王，
絲綿神龍王，細絹神龍王，錦綺神龍王，
綾羅神龍王，金銀神龍王，珠玉神龍王，
銅鐵神龍王，倉廩神龍王，八穀神龍王，
天子神龍王，諸侯神龍王，郡主神龍王，
縣宰神龍王，家長神龍王，子孫神龍王，
岡山神龍王。
蔭注墓宅神龍王，陰宅神龍王，
陽宅神龍王，護國神龍王，安府神龍王，
保家神龍王，驅鬼神龍王，斬鬼神龍王，
六畜神龍王，錢財神龍王，招財神龍王，
衣冠神龍王，仁義神龍王，忠孝神龍王，
雨露神龍王，泉澤神龍王。
元始天尊說此諸天大神龍王，各九十萬衆。若有志心，善信男女弟子，累年家多迍轗，但請高行明達道流，於家建立道場。或裝壇立纂，子午二時申奏口章，亦看兆民祈求所懇事理大小，如是解災度厄，唯只轉經，三時關奏。或六時行道，齋畢散壇，設招龍大醮一筵，保鎮家國，王民流俗，各得平安，無諸災害，併消凶惡，福祐咸臻，賊盜潛蹤，神龍擁護，驅遣災患，速去萬里郊坰，人民樂業，一種九收。太上勅令諸天大神龍王、十方神兵力士，各各奉命，下來鎮護國府塚宅。此時，國府帝王大臣及以士庶，併心奉道，各各願受《北極神呎妙經》，教法流行。諸天龍神大聖神王力士真仙兵衆，皆來擁護。受持經法善信男女，各保益壽延年，恆居祿位，國土永泰，人民安昌，八穀豐稔，天下太平，三光真明，常依晷度，五運不錯，四序順時，三災永除，兵凶絕跡。急急如太上所勅神龍安人大律令。
元始天尊復告下元之人：一切衆生，自今以去，天下若有國府不安，人民不泰，三災競起，五毒興行，賊盜侵人，鄉坊塗炭，人民失業，府郡荒殘，生靈餓俘，親眷相疏，骨肉分離。此是鬼兵災害興行，令人苦酷。若有國王府主方伯高人，能率兆庶，十家五家，同心併力，市易香油，修建道場，虔請高行道流、明了經戒道者，轉讀召龍聖典、北極洞淵秘文，同誠潔志，共禮元始真像、五老上帝尊儀、一切仙聖真形，具陳所修，情理精誠感達。吾乃悉遣所召聖真神龍部從，俱降道場，聽民所願，即乃施其兵士，收擒為害妖兇，撲滅五毒三災，乃降鴻恩大福，保護歸心庶俗，永受玄恩，常沐道慈，所謀隨意，所圖者克，所作皆成，眷屬殷繁，門昌族貴。平安之後，更專虔敬三光，崇仰一切靈祇，自然永蒙安泰。急急如太上所勑教民除災請福大律令。
