
太上洞淵神呪經卷之十二
元始天尊告五老上帝、九天神王、十方至真、神仙聖衆曰：我嘗觀察，三界萬有，五道八門，天人男女，含識有性，天堂地獄，苦樂因果，如聲應響，倚伏無窮，沈淪死生，不能自出，念之在心，化道開悟，使歸向者，引入道源。我往昔來，常為汝等三界五道、一切蒼生，作慈父母，億劫因綠，恆相教導。或復示現，種種色身，形名稱號，音聲言語，隨機感發，和順化說，三洞法音，十部妙經，建法舟船，普加運載，開天乘道，攝取有心，度脫群生出愛羅網，摧破知見，空有是非。一切衆生，生生自縛，習宿因緣，迷妄惑見，飄蕩性情，愚癡惽懵，自蔽心識，三屍九蟲，不可捨離，惡業報對，自死自生，久病長厄，身心痛毒，鬼邪精炁，乘愆沈結。若欲除遣，當觀己身，起滅根本，善惡進退，滅念停虛，念我三寶，修慈儉讓，歸向七真，虛無至真，道中之道。諸君夫人，十方天尊，名字神號，八清太素，九炁元君，起心存想，容儀服飭，隨其炁旺，吐納誦詠，心心不散，寶經符契，悉皆受持，懸幡竪花，燒香然燈，靜意注想，心口啟願，悔謝存亡，宿根罪咎，殃考業對，漸得消除。若學仙道士，誦念是經，智慧開通，六覺明了。久病痼疾，誦念是經，真炁充扶，自得康健。鬼邪所惱，呪誦是經，勅身嗚鼓，擊振鍾磬，精魅消亡，魂神審定。飢渴寒熱，獨宿山野，呪誦是經，吐納咽液，神降靈藥，溫凍充飽。天地變度，五行告災，星宿表●，幽顯怪兆，呪誦是經，惡心順伏。刀兵瘟疫，死病相注，呪誦是經，利刃摧鋒，鬼精消滅。汝等真仙，受任統理，宜宣秘要，濟救群生，使有心者，脫諸障惱，現世安樂，後成道真，滅念兼忘，仁慈孝敬，後己先人，揚善化惡，運大法船，入智慧海，不染三縛，守其真一，返我兩半，冥合自然。
於是，五老上帝，十方飛天，七聖神仙，俱起作禮，旋行三匝，長跪道前，各各獻說，昔所奉受，道要神呪，符誦真訣，三龍之後，救濟萬生，善信男女，丹誠款檮，柔和精進，翹心積年，誠難不改，賤貨崇道，專實之人，當依四極明科、三元舊典，清齋三月。若王務因緣，成一七三七，書而秘傳，輕泄漏慢，風刀考身，可不慎哉。
七真曰：我等所說諸天上聖已得道者，億宗已來，傳習尊受，學道男女，貴賤長幼，受持憶念，有疾即誦，有災即誦，有凶即誦，有厄即誦，有難即誦，有憂即誦，有樂即誦。昔與玄真，說三寶神經，亦已具載，用持救世，有心常寶，專於裹襟，保身養性，得無為道，天真救我，正真營我，至真衛我，玄真保我，妙真念我，玉真護我，金真濟我，七真度我，九真存我，法鏡映我，玄神廕我，流金煥我，法乘運我，法力防我，法功成我，晨燈照我，暉耀晃我，氤氳迅我，慈光冠我，雲營覆我，玄聖撫我，法王接我，天神為我消災，萬靈為我度厄，地祇為我辟惡，萬帝為我除凶，衆聖為我卻禍，七真降我身安，九真鑒我長存。
玄真消災辟禍頌曰：
金真乘空降，神虎檢雲營。、玉帝披綠霞，諸天命神兵。九辰迴霄駕，萬魔束妖形。九微迅姻出，神將攝邪精。九元開雲路，神威召諸靈。流金擲鋒刃，百惡自消平。神輝耀天宿，除蕩鬼王兵。五象風火發，滅毒金馬呈。群災敢有干，北帝收汝名。聖道正蕩蕩，神威戮鬼精。十方龍騎到，神霄繞鬼城。聖人教我誦，飛符任霄征。十方保劫運，使我亨利貞。
玄聖消五方凶神惡鬼符頌曰：
法鼓震天地，神煙製九真。流金豁擲落，大象隨電生。魔風不逆運，雲公煥火鈴。朗朗神功攝，天宿無虧盈。迅輪火甲奮，神電戮鬼形。紫映毒龍衛，送妖北塞庭。神風浪九陝，八道自然明。九天忽以開，鬼啼又自傾。千千來束手，萬萬不留停。以符付天人，誦符保萬齡。上慶終無劫，慈心方太平。清齋守冥寂，億億好鮮榮。流通若電轉，諸天利汝名。人人各一誦，保子永長亨。
七真命十天帝收六天鬼兵符頌曰：
吾命十天帝，豁落振威風。神將橫地道，收攝六鬼酆。煙焰虛中生，錦雲拂靈風。上保諸天祚，玄象豈知終。中安帝王基，靈化儛神鍾。下救天地人，飛騎討魔公。七曜神光擲，百惡莫能凶。十天奉符發，萬帝應雲龍。飄飄度八難，五道並原蒙。五帝即宣告，疾如水火風。護度三災，十方欣隆。普天元慶，保惠無窮。
七真曰：夫天人若歸依授持，寫此符一道，別帶呪頌，臨終自隨，保其魂神不經十苦、八難、三塗、五道、六趣之中，死生當奉，符送靈爽昇於十方無為福堂。九誦神安，十誦神清，百誦災消，千誦無嬰。若佩若誦，萬神禮敬，日夜常為，四體咸寧，常誦體安，萬劫保形，百惡摧崩，諸天咸聽，十方鬼王，敢聞誦聲。七真曰：今以此法，永傳後世，無窮劫中，保度無量天人也。
爾時，衆中有天丁、力士、句民子等，同起作禮，再拜長跪，注心上啟天尊曰：我等自惟，億劫緣運，得奉尊顏，預在慶會，見諸大王，各說法要，願救群生，拔其苦難，令入道門，不勝欣躍。我等昔於修陀羅國，從九天真人奉受神呪，雖蒙啟訓，昏迷不解，唯久真心，專依口訣，禮拜呪誦，心慮不輟，精神積感，道炁遂通，漸得開悟，心識未了，自觀身心，恍惚虛妄，更大驚怖，歸向無所，更詣真皇，乞慈濟養。
真皇良久，盼目含笑，言曰：汝等鬼王，從昔以來，隨炁離合，神變自在，謂保常住，心志浮蕩，妄自分別，空有是非，起滅因果，業係往來，迷惑馳競，意欲殺他，心乃自殺，留連五道，擊縛八門，何可脫焉？汝等，若能不起六情，隨順二有，修真道實，不生念慮，向背取捨，乃名入道，亦不知見，入道名字，一順諸法，合於自然，可無怖畏。汝之身心，二有因假，本非真實，豈以妄心而生恐怖。
句民子曰：今蒙天尊，重示我等，不生之命，不起心法，得無畏訣，定真實不厭取捨，方便修行，無所染著，和同事業，引入道源。今說神呪，普施天人，歸心慕者，令得安樂，乃說呪曰：
混沌大一，九炁化生。景精奮耀，流金火鈴。鬱勃煥爛，含月吐星。毒龍擲火，烏毋持瓶。召攝六酆，馘斬鬼形。阿那振鼓，神霄建鈴。搜天持斧，長牙布纓。束縛風火，討捕妖精。收錄光景，不限姓名。六天故炁，何逆不平。五帝符告，金馬驛程。急急一如太上律令。
三天真王說消除瘟疫星宿變度神呪
景精中王，威振九天。金虎蔽日，飛龍繞乾。黃神秉鉞，綠齒揚鞭。璣衡五斗，平調七元。收捕九醜，殺滅六天。手持三景，足躡九玄。八威吐毒，天丁導前。討察妖精，送著九泉。十天保國，萬有安全。
三天真人曰：來世之中，學道求真，善信男女，或居祿位，或隱山林，或隱朝市。遇陽九百六，否泰之際，元命期至，運厄交集，刀兵水火，瘟疫飢荒。
衆災起時，當自安心守志，不關人事。清淨建齋，燒香然燈，或存思吐納，嗚鼓擊振鍾磬。四言一叩，內外神合，頂出九光，照明三界，頭戴七星，●衝其前。王炁雲光，從五藏出，匝覆一身，遶充八極，變為龍虎獅子辟邪，驅馳前後，各依方色，吐其王炁，流金火鈴，消滅災難。
於是，上天大衆，至聖真仙，普皆下降，五帝攜接，脫免災瘴，轉入道源，普告來生，善信男女，心歸向者，必得安樂，無為養神，亦應自歸，我之三寶，攝念不散，一七二七，乃至三月。燒香禮拜高上玉皇、八清道君、十方靈寶無極天尊、九宮四極太清靈官、得道聖衆，響其名號，旋得講詠，三業建善，上徹幽玄，有心自感，道不違人。
於是，天尊奉讚三尊，而作頌曰：
大道無去來，物自有隨迎。寂然非稱號，呼吸是姓名。常住無終滅，運感豈初生。我今稽首禮，歸命玉皇庭。煥赫龍鳳文，威光朗十天。感去藏金格，機來啟玉篇。空聲欝華響，隱顯作階荃。呪誦歌情性，調暢入幽玄。巍巍道德尊，功行己圓齊。降身來接我，師保自相攜。慈悲惠法水，以用洗愚迷。永度三清岸，長辭五濁泥。
真皇於是讚詠三尊，己發願言曰：我於今日，為將來世，既以正法，養護群生，隨俗教化，行大乘道，順入群方，同其事業，因緣報對，方便利益，建齋行道，令修願念，四大合德，同入一源。
一願大道淵沖，真源虛湛，境有盛衰，智無增滅。
二願九天清朗，七曜高明，元精和降，潤色群生。
三願九地安靜，山川沃壤，萬卉常榮，醴泉增長，含識有形，皆蒙載養。
四願天皇秉治，真聖佐時，幽冥感澤，動植咸宜，淳和盛長，保守洪基。
五願三師道友，普證六通，德充慧辯，開導愚蒙，隱顯世道，是物和同，心識無染，身飛太空。
六願八門五道，考對消除，惡綠永絕，善慶恆居，魂爽冠帶，衣食天廚。
七願蝖飛蠢動，已生未生，元精潤色，保性和平，皆蒙歡泰，俱受欣榮。
八願普加運載，同升玉清，志思玄寂，人因道成，俱歸福果，道炁延生。
五老帝君保國學仙消災神呪
於時，五老上帝，同起再拜，整服斂容，長跪尊前，上啟言日：我等億劫以來，隨運隱顯，奉受靈寶，常以方便，濟度有生，引入自然無為正法，明了世道本末因緣，起滅報對。我昔奉受真經呪訣，心念口傳，未敢輕陳漏泄篇簡。今奉勅教，不敢覆藏，有保鎮神呪，是三洞妙本，九炁元精，混合百神，內名隱伏，功業智慧，圓備照朗，於餘經中，亦已說之，行道誦念，內鏡身心，外消災難。上真高聖，乃能洞解，玄理義隱，不示下仙，後學凡迷，可能宣傳，真心信受，閉意奉行，清齋靜默，存想神炁，嗚鼓吐納，係念誦持，真靈通降，立致昇仙。況小災危，而不過免乎？專誠自感，道不違人。今謹誦曰：
元精混沌，青炁散分。神童十二，保鎮肝魂。二七四五，變化雲營。九竈九社，老木不淳。神虎吐毒，劍擲火焚。掃滅青注，光景妖氛。識不馳妄，安保帝君。
赤明開圖，炎精扇飈三童一宅，煥赫浮飄。司明得失，萬帝朝宗。朱鳳吐火，金石化銷。流鈴飛電，域斬赤妖。束縛九醜，灰覆火燒。肅清皇祚，道德逍遙。
金精一啟，太白七分。帝君靈府，流飄素雲。召龍負水，殺滅赫煙。長牙巨獸，討捕兇群。百靈安鎮，我得自然。
玄光豁落，五炁流行。雙闕上帝，萬神化生。安志守智，瞰食炎精。蒼龍吐電，摧破黃兵。皛晶振劍，奔飛火星。三天力士，收滅萬精。保家安國，道治昇平。
混沌元一，黃像紛馳。感覆真老，變化嬰兒。養育九炁，胎生兩儀。日月上奔，星辰下垂。風火爭擊，刀劍亂馳。六天九醜，爽破心離。太上符命，何敢不隨。有生安樂，入道無為。
是時，真人蔚明羅，奉天尊勅，告大衆曰：諸真仙等，若於來世，普濟群仙，救厄治病，建齋行道，呪誦禮拜，亦復應當，精備丹朱，簡素紙墨，書畫神符，懸鎮佩服，章表召請，太清太極神官吏兵營護，決罰凶精鬼賊。但天書玄妙，皆是九炁精像、百神名諱，變狀形兆，文勢曲折，隱韻內名，威神功惠之所建立，能滅災異，保養元和，鎮十二時辰、門戶、井竈、廁溷之上。所以然者，凡人居世，或見昏迷，未入正一盟威之道，靈寶惠源，性情馳染，心不自定，妄生恐怖。六天九醜，知其心動，因生災害。是故須以神符保鎮，真炁護持，契合自然，令得安立。有病苦者，亦當吞服，修存誦念，三時行道，庭中北向，口啟吏兵，奏章騰請，燒香然燈，懸繒幡花，旋行歌詠。法界威儀，具依三錄，四極明真，戒律科法，輕泄漏慢，殃延九祖。蔚明羅王出大衆前，再拜長跪，擎持玉案，開發金亟，焚百寶香，嗚鼓閉氣，示衆儀則，敷其玉簡，書以告傳。
於是，三十六天句婁王等，俱起再拜，上啟天尊曰：我從昔來，所得法味真要等呪，悉以陳說。令諸大衆天人神仙，各隨方國，救拔苦厄，興隆聖道，保國安民，大法弘普，廣度無窮。明告來生末世男女，有能歸向專心信者，當賚命繒丹青，啟誓立齋，關告如明真科典。亦以珍美甘果，我所上味，獻醮五帝及三十六天諸君丈人自然尊神，以求所願。諸真王等，不勝喜慶，異體同心而歌頌曰：
慧洞淵澄海，法水常滿盈。寂然無人號，動喚有功名。色性興神呪、顯發洞淵經。有害施群生，遂感示尊形。降化方諸地，飛昇道玉京。不來亦不去，不滅亦不生。煥赫龍鳳文，離合搽神符。世情別貴賤，道不間賢愚。精心感慶有，泄慢福乃無。善惡非他對，昇沈與自俱。終歸我三寶。冥惠可相扶。
難遇今乃值，聖道呪符篇。一生已欣幸，萬劫更良緣。有情自感受，無心不遇傳。八門絕報對，九祖並蒙遷。散聚欣歌會，稽首帝君前。
法會將畢，天尊令五老，命駕十方，仙真俱起再拜。變身八景，雲輿飛餅，煒燁輝煥，天鈞震響，天真導從，乘空駕浮，還昇玉清。
