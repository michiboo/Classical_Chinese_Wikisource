
太上洞淵神呪經卷之四
殺鬼品
道言：自伏羲以來，壞軍敗將，舉衆形殘，刀兵腥死，萬萬為羣。或有露屍，骨節分張，身首他處。或飛或揚，精神不得集聚。或有身無頭，有足無手，有口無目。千千萬億，遊託自守。依山倚木，取人年命。人不備知，怪亂人心。動欲作祟，祟耗田蠶，凡百不利。惱人家親，張生異端。令生人大小疾病，六畜暴死，口舌官事，水火數起，令人不吉。此都是汝等世間客死之鬼，與雲中李子敖，浮遊雲間，來往海濱，東西南北，乘風駕雀，捉人雞犬。烏獸妄作妖怪，夭橫生人，求其血食。俗師所占，恐怖生人，卜言家親，共作其禍，遂生俗道。汝等小鬼聞之，因便承峻放石，無有不下，以凶重加，無往不衰，害人元元。自謂：汝等如是以來，世人枉死者半。自今以去，大魔王四十八億萬王，王有八億萬小王等，各各勅下，收取世間一切小鬼。何者疾病主人，主人今病危厄，甚為困篤，恐不全活。汝等速收病人之鬼，急去千里。若不從命，吾遣大煞將軍九億萬人，次次逐汝等，斬之不恕也，魔王等各各急攝之矣。
道言：自今若有口舌向人云雲者，太陰官一十四萬人，殺汝拓鬼。若有官事刑獄囚繫之者，尊示君七十二萬人，殺汝木索斗枷之鬼。若有水火之炁者，吾遣宋銑文曰，領風水將軍二十八萬人殺之。令瓦解丁零鬼，山圖木子鬼，大殃走死鬼，六畜人形鬼，五木百魅鬼，蠻夷氐撩鬼，北狄羌虜鬼，山上鬼，山下鬼，水中鬼，火中鬼，射公萬種鬼，十二亂病鬼，六畜奴婢鬼，自刺自殺鬼，一切大小鬼子，自今以入地千尺，勿復令人病困，官事者了，鬼炁自散。若不去者，斬汝等不恕之矣。
道言：自今以去，道士為人治病，病人家來迎子等，子等先為作符，安十二辰及門戶井竈，各各丹書懸之。又作吞符三七道，一日三時與病人服之，夜亦三服之。道士三時為中庭，北向上口章，請於轉經行道，用三時步虛。若不能作大齋者，但即慕道士，三時行道。若能作大齋者，一一如法耳，亦說布施。布施者，天神為人，可利人耳。若不布施，經神不祐，令人有病即不瘦矣。
《十六符》
白素朱書，依方鎮貼。第一、二懸大門。第三戶上。第四卯。第五巽。第六午。第七坤。第八酉。第九乾。第十子。十一艮。十二家庭。十三竈上。十四厠上。十五水中，令病人吞服。十六宜書二十一道，三時服
道言：今有三洞大法師，法師中最上矣。若三界之中，有道士男女之人，有受者，鬼王護之。令治病悉瘥，人鬼無他。自今以去，若有道士轉此經，疾病不愈、仕宦不遷、刑獄不解者，鬼王青真大魔王等，頭破作十二分矣。
道言：十方諸鬼，一切真偽等神，一萬八千道炁，三千六萬赤鬼。自今以去，各各攝汝等下兵士，一切刺之。令斥去萬里，莫令病虐萬民也，及此間土地之靈。若道士行經之處，病自瘥愈，萬願從心。若一旦不如法者，汝等大倫鬼王，頭破作三十分矣。
道言：今世人病者，連子所為也，天遣十二種力士收之。自今聞太上三洞法師道士，救護病人，轉經行道。男女之人，作齋之家，若不助道士，令生人病復不瘥者，斬殺之，不恕矣。
道言：連子等八千萬人，專行毒炁，令人瘟炁重病。今連子三十六萬人，下行目痛。自今以去，汝等攝汝下絕，若復不去者，鬼王等頭破作六十分矣。
道言：世間無善人，善人者，天上來耳。國王大信道，亦天上來也。今有奉三洞之者，先世有其重緣，今則聞見也。自今以去，若道士化行之地，鬼王追逐佐助之，有病令瘥矣，勿使死也。若一旦不如法者，斬之不恕矣。
道言：世人不信大法，是以多有罪人。罪人入地獄，鬼兵亂行，善惡不別。今有一受道者，大魔王紫真、孔倫、馬延帥、崇仇淵等，各各助為作力，令道心堅固，國主奉之，開化愚人。若道士治病之處，鬼炁自攝，斥去千里。若不伏者，魔王等斬之不恕矣。
道言：今十方之鬼，則魔王所統也。自今以去，不得枉殺良善、晝藏夜行取人男女。道士行處，鬼王佐助，莫令惡人邪鬼觕犯道士也。若有人鬼，圖向道士，施其惡心者，一一誅之。令人鬼俱死，以明道心。太上至言，汝等慎之慎之。若一旦不從，斬之不恕矣。
道言：世間罪人，有八十九種殺鬼。山林水火風土大鬼，三千九百衆，大和鬼王領之，行萬種病。三十六種六畜之鬼，鬼王名都奴，領八十萬小鬼，下行惡瘡下血之病。復有三千烏鬼，鬼王名文慶子，行赤病白癩病，病不可治。有作惡逆不信三洞之要者，悉值此惡烏飛來下此病，病者萬不可瘥也。自今以去，若有道士所救之處，便令疾病除瘥，萬願從心矣，鬼王等遷
功萬等也。
道言：中國有三千九萬人應仙，秦川、漢蜀、三昊之中，孫道留、王子寧、唐萬生、焦石子、劉光之、馬承慶、荀太初、司馬平、郭秀之、丁太倫、樂法護、謝英、安費侯、王子林、元伯任、元孫支、道林等三千人，為杜蘭香採藥，悉來武當宮中。今世道士，一心受此三洞法，亦得與此仙人等相值耳。道士但努力自救萬民有厄之者，令得無他，汝等行道轉經之地，魔王自伏耳。若不伏者，次次轉之不恕矣。
道言：三洞之法，神呪為要。何以故？此經伏一切大魔王，魔王不敢撓之也。自今以去，若有道士經行之處，魔王等四十九王烏川、連子、文吉休、馮鄰子等三千六百小王，各各護持此道士，勿令觕犯此道士也。若爾者，當遷汝等，令昇仙無為矣。若不救此道士，助惡為勢，壞亂正法，令道士救治不瘥，所為不允，一日一有惡者，魔王等悉坐，斬之不恕。一一如太上口勅急急如律令。
道言：天下有四十九萬惡鬼，鬼來令人殗死，行萬種惡炁，炁來殺人。得道士轉經之時，其疾則止。國王因亦信道，奉受三洞，子孫傳貴。大魔王王子烏純林期八千萬人，壬午、癸亥之年，領萬鬼殺人，已知汝名字，自今以去，不得枉殺良民。如此者，大魔王小鬼等惠信忿陽之徒，各各斬之不恕矣。
道言：中國壬辰年，有真君出世，三千萬人，主者一人耳。時世多病男女之人，壬午年入山，勸化愚人。愚人不信道法，不受三洞，水來淹殺，刀兵交興。奈何，奈何。唯有受經道士，魔王護之，終不橫死。當令道士治病，病無不瘥也。若一旦違法，魔王等頭破作十八分矣。
道言：天下多惡人，不知有道，見者不從，是以多死耳。今有三洞法師，人鬼所奉。若自今以去，道士轉經行道之處，魔王等不得撓之也。若一旦違命，鬼王等天斧斬之不恕矣。急急如太上口勅律令。
道言：一一告下，三十六天魔王、魔王子等，一切敬受奉行。
