
太上洞淵神呪經卷之十五
步虛解考品
道言：吾今不忍見汝，天下蒼生，福德淺薄。自從出胎世上，年七解語以來，舉手施為，出言用意，心生五毒，六賊競興，曾無善慈，唯只惡生好殺。遂被三屍注薄，七魄錄名，常以甲子庚申，奏入天曹案內，罪滿三千。簿內天符，降於中斗之司，勅令本命星官，收汝三魂七魄，送付泰山地獄。次落司命案中，重罪牒歸鄧都，入於二十四獄。罪重不積，只在泰山十八地獄之中，晝夜鞭笞，時時考撻。款辯既定，案牘分明，獄卒擎叉，曹官引過。閻羅大怒，罪故難容，各准條章，償他業債。或生天道，或生地道，或生人道，或生鬼道，或生畜類道。或生或病，或死或未死，或令飽死，或令餓死，或令熱死，或令寒死，或令水死，或令火死，或令土壓木傷死，或遭金鏘鐵刃死，或遭蛇傷虎咬死，或遭蛟螭魚鼈死，或遭猜牛犬馬死，或遇刀兵伽棒死，或遭雷電風雹死。或未死身染諸色惡病，或患五色腫炁等病，或患焦瘦等病，或狂邪風癇等病，或患疥癩●疽等病，或患瘡痍瘢痕等病，或患骨蒸勞瘧等病，或患盲聾啞吃等病，或患喉閉鼻塞等病，或患頭旋眩亂等病，或患傴背凸胸等病，或患挫短交腳等病，或患腹脹肚滿等病，或患心痛嘔逆等病。是諸種種惡疾，卒名不盡，皆是汝等衆生宿緣罪報，不能覺悟。吾今幸當救民之任，不忍見汝衆生受斯苦病，災厄常縈。吾今專遣明羅真人，持經行化天下，為諸衆生拔度五苦，解災卻患，濟厄扶危，治病救疾，消諸禍源。若有國民，遭罹衆疾，官府獄訟，繫閉經年，水早蟲蝗，兵革疫瘴，諸醫不愈者，但請高行三洞法師，潔置靈壇，轉經誦呪，奏表呈章，建齋設醮，祠謝五帝，神仙步虛，讚詠旋遶。太上自然，至尊釋會，天兵功德無量，衆罪消散，鬼兵滅亡，疫病痊除，家眷清泰，人口禎吉，國府和平，水旱不興，田蠶倍勝，孳牲盤黨。吾今為汝讚詠，攝毒收瘟，宜須虔聽。道衆頌曰：
東方蒼老君，號曰勾芒靈。梵女遊太空，迢迢拂玉京。大乘總三天，衆兵統魔兵。八音遍十地，九龍雲輿迎。建齋立大功，長夜自然明。正道法鼓震，百邪悉摧精。魔王來稽首，方始免其刑。善神守門戶，力士交萬靈。道炁廣流布，家親咸安寧。疫毒皆消滅，萬民悉長生。相與弘至道，俱遊紫鳳城。
南方炎帝君，八表號閻浮。飛軒駕雲輿，十真三天遊。玉女乘霄唱，金光溢丹丘。今日轉法輪，梵響震九嵎。天帝勅魔兵，風舉自然休。晃晃三光耀，百邪沒九幽。若有干試者，力士斬其頭。諸天帝王子，殺鬼豈敢留。故有強梁者，鑊湯煮其軀。千千悉斬首，萬萬不容留。興齋攝魔精，魍魎值即收。大道威嚴重，神風掃邪妖。疫鬼即消盡，萬民無災憂。
西方蓐收神，號曰為句尼。三光懸太虛，朗朗照四維。八音三十二，百邪豈不摧。今日建福田，神呪破鬼儕。然燈光照遠，長夜朗然開。風止雨亦休，斬妖束鬼非。敢有違逆者，縛送地獄畿。金刀縱橫截，鐵杖歷亂槌。行道除百惡，燒香滅千災。道士心精志，積善起死骸。萬邪畏真正，伏匿焉敢違。奉師尊大道，道炁自來歸。愚迷不能學，智者常棲依。不惜財貨身，貴敬乘空飛。
北方欝單境，帝神日玄冥。落落四運關，昭昭五炁明。豁豁邪穢除，蕩蕩天地清。太上威嚴切，凶魔死不生。敢有違逆者，收之付天丁。千千皆截首，萬萬悉誅形。閻羅剪邪魅，北帝滅魔精。神風掃不祥，萬惡不得停。上聖惠澤流，是物普咸榮。若有違勅者，神兵寸斬形。
中央戊己神，黃帝總萬機。三秦統八方，句陳耀天輝。神光輝照灼，豁然幽夜開。至道恩慈普，萬兆悉歸依。今日建萬齋，萬惡不敢希。風停無動條，福德高巍巍。鬼疫須遠徙，億億斬無遺。國民遭病苦，詣請神呪齋。病者得痊瘥，鬼疫自然摧。諸天攝魔魅，衆真逐邪非。太上金口勅，速去勿令遲。
東北艮之子，其神禦陰節。奉承太上教，善惡令分別。邪偽不干真，犯者宜誅殺。上聖護生民，侵者天垂罰。洞淵理清肅，三昧法嚴切。神呪滅邪魔，群祆並消滅。除凶凶即止，斬鬼鬼便絕。神兵蓋天下，靈風掃地發。萬神十方赴，千災九陰歇。公私無障惱，存亡俱解脫。
東南巽之域，地戶張網羅。羅網遍天下，萬鬼難得過。五嶽為安靜，四海不騰波。千邪不敢動，禁勅一切魔。魔鬼敢逆者，斬之付陀羅。頭破數百片，身形悉消磨。吾救生民苦，災厄焉敢過。三官宣勅令，一如女青科。
西南坤之母，神呪收邪精。禁之天地鬼，瘟毒不敢行。若有不從者，神乃斬汝形。今日建大齋，殺鬼而理生。三光一流照，九幽普開明。朗朗遍十方，百鬼無藏形。故為病不止，收之付七星。神風掃凶孽，邪惡自然平。老君明勅教，斬殺衆魔兵。
西北乾之父，其神通天光。聖帝愍黎民，百鬼何尅傷。故結天羅網，遍布於十方。捕兵收疫鬼，無令得潛藏。次次皆斬殺，付入沸鑽湯。一切令滅盡，無復得逃亡。今日立功德，福流除禍殃。病者得痊瘥，健則保休康。宅舍悉清泰，鬼炁並消亡。天神咸擁護，闔門永吉昌。
上方諸天帝，出入大羅門。蔭育閻浮庶，劫運使長存。萬邪敢不忌，縱毒殺人民。狼藉死病苦，怨感徹上天。太上降大兵，擲火收百瘟。三五斷邪逕，七星塞鬼門。掩縛付天獄，萬民方保全。
下方地祇靈，網網都九域。澄清於四海，安鎮於五嶽。制攝邪魔鬼，不得行百毒。上聖護生民，故降明威勅。若有違逆者，收擒付天獄。鐵鉤鉤鬼眼，金刀截手足。神呪殺凶魔，萬邪滅種族。黎庶荷道恩，無復有悲哭。免度凶忌年，會見世安睦。稽首十方真，永劫無災毒。
道言：世間信士，中國奉道法流。今有十天帝君，重宣三昧洞淵。靈音神頌，修齋設醮。切須諷詠，怡神滅鬼，功德無邊。消禍祈恩，福德立降。今當敷演，子宜諦聽。
東方九霞天，震宮清泠府。玉女扣金鍾，魔王擊法鼓。帝君勅令下，九龍走雲雨。幡節來平空，十真呈妙舞。超拔長夜魂，能治生靈苦。天丁拽寶刀，力士開煙霧。搜括邪魔鬼，飛天靜道路。三洞今流光，遍照修齋戶。
南方三炁宮，重離煥太陽。散花流十天，玉轝燁九光。朱鳳銜玉印，火龍駕寶幢。玄女歌長生，青童焚降香。萬萬排天兵，千千誅魔王。大帝降天符，掃蕩諸不祥。殺滅六洞鬼，一一付擭湯。正法已宣告，興福滿州邦。
西方七炁尊，兌宮飛金鋒。玉輿乘翩翩，仙仗排虛空。鶴舞高盤旋，寶珮敲玲瓏。中有萬紀靈，演說三洞功。濟拔幽塗人，陞空大無中。金兵千萬騎，邪魔莫相逢。正教昌國府，殺鬼無遺蹤。今憑大道恩，普願駑六龍。
北方五炁尊，重坎玄武神。水精疊為宮，仙府長如春。黑浪深無涯，酆都高不群。帝君說洞經，幽顯鹹得聞。邪鬼不正形，破骸誅殘魂。羅天有猛獸，吐氣四海昏。流鈴飛火輪，清化安乾坤。是人修齋力，咸歸萬福門。
中央戊己神，五土列為尊。朱闕聳太空，寶殿藏崑崙。長生十二經，玉簡金口言。翊翊排雲力，百匝修齋門。天丁碎黑毒，力士誅黃瘟。帝君殺鬼符，掃蕩萬祆群。仙童扣瓊鍾，洗拔長夜魂。香燈明朗朗，果報勤勤恩。
東北清梵天，艮宮深清泠。玉女散寶香，真皇演洞經。簫奏鸞鳳音，風韻雲和聲。遷拔九沈魂，皆陞紫霞城。千里掉劍輪，萬里排天兵。為害諸魔鬼，今日難藏形。驛龍咸律令，誅殺付天丁。福興禍自滅，千載保安寧。
東南梵寶宮，巽域青雲阿。神兵一持呪，三界摧邪魔。功德已巍巍，碧海無風波。玉女空洞昤，青童步虛歌。善功今已立，仙路輕雲羅。幢蓋間花飛，神兵步步多。上聖降虛空，齋福高嵯峨。三官十二司，大宣太上科。
西南梵炁城，坤宮太玄霞。九光凝融融，十洞騰雲車。虛皇談秘經，衆仙散天花。金龍飛赤焰，鐵面擒兇邪。明燈煥重泉，仙唱增善芽。魍魎及魑魅，一一付金叉。三洞今流行，萬真遵十華。然燈照無邊，功成清淨家。
西北號天門，乾官紫霞深。妙樂奏嘹嘹，寶殿香沈沈。三天別無路，但照清虛心。齋功與經力，能除悲苦音。修者陞天堂，劫無寒暑侵。大道弘三洞，神仙次第吟。敢有諸邪魔，縱恣非胸襟。衛護修齋所，飛仙寶華林。
上方無極界，三十二清天。中有長壽人，千萬無窮仙。虛皇演真經，仙唱盤空旋。群龍駕紛紛，五帝車翩翩。太上勅令下，三界誅魔祆。淨蕩五濁中，願離苦火煎。拯拔幽冥魂，奉師尊聖言。修齋立功德，代代受榮遷。
下方十二真，四溟杳無涯。修齋戒掌魔，勑令除祆邪。香引碧煙雲，燈列紅蓮花。、玉女歌不盡，福備無窮家。
暘谷定寒池，超度五雲車。玄朗齊三光，勿令煙雨賒。今日禮十方，天兵百匝遮。慈悲無上力，隨願宴金華。
道言：吾今專遣大宗法師，為汝有病有難疾苦之家，普說消災步虛。今汝三十六天魔王，一時歸心降伏。自今以去，不得更與天下人民作於禍患。聞見大道真言，悉皆虔心崇奉。各各稽首，而聽頌日：
大道出虛無，玄朗照衆生。天人化愚迷，神仙超雲征。若能救八難，此道得長生。至理何寂寂，虛無甚冥冥。太上坐玄臺，玉女詠太清。至人無處為，汝乃知道成。諸天朝太上，三五自來遵。飛仙遊三界，真人雲中吟。聖人無不噫，孰能知此心。正真大一化，無兆自陞天。獅子嗚大野，鳳凰應節吟。神仙來稽首，汝乃自知玄。三五輝時映，玄朗應物遷。虛無不自號，浩漾入無間。若能得此理，何有不成仙。虛無無常號，唯存志心形。天尊出幽冥，道亦此中生。智士學明教，可詣太上庭。天人把朱花，玉女揮玉芝。神人群來侍，飛仙啟皇基。太極諸玄子，非世所能思。仙人壽萬劫，千歲若一春。兆年謂今夕，俗號焉足論。若有神仙骨，爾乃應此心。三洞流十方，明教須人弘。忠信奉經戒，亦如五嶽靈。自無高騰骨，陞飛豈可登。注心三界
外，泛想遊玉京。真人空中詠，玉女乘虛翔。今日朝天尊，稽首禮玉皇。
齋時三首
太上甚高玄，至理無遺蹤。妙覺虛中唱，仙人詠空洞。自非黃林士，孰能弘此功。
翊翊排雲出，迢迢諸天人。口詠真秘訣，八龍登紫宸。自非高上賓，安能體此文。
至理超遐津，有存無不解。玄匠朗三光，真人受範楷。仙人揖流丹，莫不稽首禮。
洞淵大齋建夜三首
妙哉三洞經，神護九龍迎。建齋破惶心，得遊紫鳳城。志功積萬劫，邪魔敢不聽。
嘹嘹八音響，十方太上京。三洞好專心，誘化度衆生。動文一說法，三禮坐聽經。
迢迢三界外，渺渺甚冥冥。今故建大齋，然燈照玄星。忽有小鳳噓，告神勃魔兵。
道言：吾在三天之上，不忍見汝天下衆生多招殃患，疾病死亡狼藉，皆是汝等衆生自從。年七以來，六賊十惡競生。身心常被三屍記其罪目，奏上天曹命有短長，未令追入。因被天曹勑追，魔王遍行疫病。只為身心口手，自造罪愆。吾今為汝群生，廣申懺悔。各令魔王鬼主，聞見經言，自然各生慚愧，攝毒收病。汝等世人，志心靜聽，說其罪元。
道言：吾今告汝衆生，汝從年七以來，乃有呵風罵雨之考。又有不敬天地之考。或有不敬日月星辰之考。又有呪罵天地神靈之考。又有露形三光之考。又有怨罵鬼神之考。或有唱引冥神忌諱之考。或有不崇法戒，穢慢有妙之考。又有不敬父母師尊之考。又有向於三光，大小便面之考。又有不敬經法，泄露秘文之考。又有毀謗忠良善哲之考。又有以少淩長不相和順之考。又有輕秤小斗與人之考。又有重秤大斗入己之考。或有棄道受邪之考。又有作事非法之考。或有勸人作惡，棄其善根之考。或有不敬法教，敗人成功之考。或有專行兇逆，掩善揚惡之考。或作邪師，無靈指示，妄為神語，敗人心事之考。或有犯塚觸墓，驚動靈識之考。或有觸犯宅神，穢慢井竃之考。或有穢污投於水火之考。或有穢慢土未之考。或有阿污金銀銅鐵之考。或有借貸不還，口是心非之考。或有笑人作善，欲人為惡之考。或有憎人善功，樂為非法之考。或有見人修功立德，怪惜不施之考。或有祈福請願，心不恭敬之考。或有買賣道釋經像財物之考。又有呪詛無辜，牽引平人之考。或有侵淩，橫生謀奪之考。或有飲酒食肉，託醉叫喚神鬼之考。或有貪婬色慾，不避親疏之考。或有修齋設醮，不依科儀之考。或有急難不救，有危不扶，欲令傾陷之考。或有發願修造功德，不能成或就之考。或有疾病得師治救，不解文疏之考。或有恃酒放狂，淩突尊少，毀壞一切之考。或有見人婦女，妄起邪淫之考。或有持齋破戒，傲忽上仙之考。或有殺害生命，踐踏蟲蟻之考。或有貪婪，不知止足之考。或有縱心妬忌，打罵下人，不與衣服之考。或有惡心改換關契，取人田地之考。或有醉時，或是急難，許其良願，後以負心不醻之考。或有意圖謀，一切兇惡之考。或有衣食豐足，所運從心，不知慚愧天賜之考。如是衆考，不可一一盡言。今專轉誦之次，陳露前愆，亡願蕩除，一時矜赦。罪沈九地，福起十方。世世生生，常逢大道，信受奉行。
