
太上洞淵神呪經卷之九
殺鬼品
道言：庚辰、壬午之年，有大雷鬼，一名九昌，領八萬小鬼，手執赤棒，來殺惡人，行三十六種病，病殺惡人。復有憂簡鬼三千九萬人，行其赤腫病。復有八千六十九萬鬼，行下痢病。復有十二萬赤目鬼，行吐痢病。復有九千萬鬼，行目痛病。復有四十九萬鬼，行寒熱病，病殺惡人。當爾之時，得法師轉經之處，此鬼等自然死盡。三天玉女八十萬億人，與十方綵女三十九萬人，一合來下，稽首白太上曰：自今以去，若有病人官事之家，請此法師轉經之地，疫鬼故來不去者，我等自誓逐之，令遠走萬里，使生人病瘥，官事解了。若不去者，九天力士斬之不恕矣。
道言：世人多不信道，若有一人受經，男女笑之。道士不恥愚人之笑，不名道也，道者貴笑。大水不久，甲申垂近。壬午、癸未，大烏殺人。天遣疫鬼行炁，病殺惡人，刀兵交集，人民死耳。蟲蛇虎狼，水火毒炁，悉能殺人。人不知之，但自愚心，妄說賢人，誹謗道士，毀訾經書，量度聖典。此之罪人，亦當卒死，吐血喉塞，身體浮腫，失音不語，天人誅之，不救之矣。道士自勑，慎口攝心矣。
道言：自今壬辰之年，必有真君，真君不遠。道士信者，幸自勤學，化人受經，仙人來迎耳。壬午之年，世問疫鬼殺人，人民死盡。太上愍之，遣大真人成造、嚴平、王進方、社周、莊玄、唐君等，汝往世間化人，先世有仙骨之者，得見此真人。真人悉皆俗中有子孫氏世間之人，故太上遣之來矣。
道言：至壬午年，必有大災，水高千萬丈。道士入山，入山者免此災也。壬午年三月至九月，人民死盡。疫鬼三萬七千頭，專行殺人，人不信之者，必當先滅矣。行九十種病殺人，真君垂出，惡人不見，天遣殺鬼來誅之。蕩除天地，更造日月，布置星辰，改弦易調。神人治法、仙人為佐，五方萬劫不死，無有刀兵，地皆七寶，衣食自然，無有六畜，男女悉聖，無有惡人之類也。
道言：自今大水來近，人有知者，奉受三洞。男女信法，一心行道之者，我當遣三天玉女十萬人來護之。道士化人受之，化一人奉者，天人唱善。壞一人心不化者，天人誅汝耳。汝等先身有仙分，故值遇此經，此經玄妙，上天所重也。奉持供養，置之家中，疫鬼斥去，一切惡鬼不敢近人矣。
道言：自今以去，世間若有口舌官事，刑獄囚徒，疾病危厄，生死不別，當須急轉此神咒大經，經有三萬九億大神，神來救人，疫鬼自去。十方赤兵、四天魔王、綵女等，悉下來助子，不令有惡。若道士轉經之處，疫鬼不去者，三天力士斬之不恕矣。
道言：壬午之年以來，民多疾病，鬼兵交行，千萬為群，欲殺惡人。若病之時，得法師來救者，我亦遣善人司命四十九萬億人，來斥去疫鬼，逐之萬里。若不去者，斬之不恕矣。
道言：壬午年，有赤烏萬億行炁病，病殺惡人。惡人不信，死之奈何。真人更立，蕩除天地，疫鬼皆來殺人。世人若欲求免災患，可以九月、十月，當建是齋，拜謁五帝。大會一日，二夜申懺。束向九拜，南向三拜，西向七拜，北向五拜。乾坤艮巽四向，各一十二拜。上方三十二拜，下方一十二拜。天人降下，書子功名，得著玉曆之中。或則東向單禮，三十六拜，唯在精專，獲福無量。至癸未年，疫鬼行七十種病殺人。若欲求活，家家建修是齋，拜謁五帝，南向三十拜，疫鬼自去萬里矣。
道言：甲子、甲戌、甲申旬年，有八十萬赤尾鬼，鬼名多阿，一頭三尾，身長九尺，兩手持水，令人寒熱，行九十種病，病殺惡人。道士急化人，立靜舍於水上道傍。大會一日，奉禮五帝、司命，西向三十六拜。天人必下，書子等之家戶口，得入玉曆，不在死次，書記天門，司命益筭，終不橫死矣。
道言：甲午、甲辰之年，有黑炁病殺人。疫鬼八十九萬人，行喉塞下痢病殺人。若道士化人，受三洞符籙，正月、二月、三月，水上作大會，一日二夜五時，集禮五帝、十二神，北向二十五拜，自然天人記其名矣。
道言：甲寅之年，有大目鬼，長三寸，千萬為群，與赤色烏百萬，來下入人家殺人。人有知者，急自合集，齋戒水上，一日二夜，五時懺謝，東向三十六拜，天人必來記子之名，疫鬼自然去之，不敢近人，道士急化人焉。
道言：壬午年所以有災者，山門欲閉，前三後二。是以辛巳、壬午、癸未，必有水災，及方伯、三公、二千石，速宜向善。此年定有疫鬼流行，殺除惡人，不信者死。道士但化愚人，天人錄子至心矣。
道言：世人不信道法，天令疫鬼誅之。自今以去，有識之士信用行者，天人眇之，終不令相枉。智士弘之，建立功德慎之矣。
道言：自壬午年，有三十六種草鬼殺人。人有草中取菜食，其百草枝根莖葉中有鬼毒，毒名生茹。生茹兄弟百萬，能行氣病。十日一月日，入人四支百節中，身當黃赤，鬼長三寸七分。山中女鬼名羅翁，一妃二女，將二十萬女鬼，亦入山林水中，伺取人。又有一女鬼名姜女，先有無量功德應仙，為坐不敬三天大聖、不奉三師故。鬼見道士入山，心不生善意，然其形甚
醜，身長一丈，面黑目縱，通身赤黃，形體●穢，人不欲見，見者遠走避之。不敬三事，故教令受經敬師，不得誹謗法師，侍養勤心，莫作拓●，與俗人交通。不從此者，天人責之，令住山中三千九百億劫，故由不出。道士受三洞之秘籙，太上真要，將來之基，一時之傾耳。不如學仙，萬劫不死矣。
道言：道士受經得明師，三洞具足，亦如世之富人矣。何以故？大富貴之人，田宅廣有，奴婢數千，錢財足用，天下貧人悉為己作，從意所用，無有乏短，出則乘肥，導從自在，乞與布施，一一任懷，大富足故也。大道法師，內外俱通，世間書疏，無不解者，治病醫藥針灸，悉皆明了，行來人間，萬民敬愛，三洞大經，無不備足，世人敬之，亦如天王及大富足人矣。
道言：富貴貧賤，俱人耳。亦稟一命，何有殊異？但自富貴貧賤，先身之緣。有先世習道來，故中國衣食，自然而已。復有先身，造立功德，今為大富貴，流及子孫。先世應仙，未即昇騰，今故大富貴也。學仙道士，貧而樂道者，此先身習學來久，不化於人，故令人大貧困。至死無有財物六畜者，先身重罪，不作功德，不信經道，六畜中來，或奴婢、生口中來耳。道士貴
人，悉天上來也。自非先身積善者，終不得作道士貴人矣。
道言：今世多有惡人，不信道。有受經者，愚人笑之，笑聲盈路。誹謗賢人，謂道狂顛，入山何為。或言妖鬼，詐作善行，不知一切。人不可久保，富貴無常，不可長守。夫少有老，老必歸死，身中三賊自牽，而死不覺。世人只知貪惜財物，愛樂妻子，寧作罪事，不肯受經，不求仙道，私營自累。終日悠悠，不如學仙，萬劫不死，及共天人神仙同遊矣。
道言：壬申年多有疫炁，下二十三種病，病殺惡人。唯有受經之人，奉敬三師、療治萬病者，天人簡之。國土信道，受於三洞，教化人民。當爾之時，中國帝王國王，不知世間萬民招惡，惡從下生，無有端緒，百鬼競來，宜使男女道士一心治之。吾遣十方大驅將軍三十九億人，助道士驅逐之耳。
道言：三界之中，愚人不信道法，是以死入惡鬼中。以此男女，大小鬼兵無數，來殺罪人故耳。自今以去，有一家、二家、三家，一時病患病厄困者，請三洞大法師，一日二夜，五時轉經，行九一之道、三五之炁，取十方之位，方方殺鬼，鬼王亦不敢當。今汝道士，吾亦自遣四十萬赤弓大卒、三萬九千九州力士，來助道士，驅除一切大鬼、山林邪炁、十方鬼賊，一切斬之耳。大魔王及小王順吾教，勅下小鬼，令助道士治主人病瘥，有急厄官事，悉令解了。若不如法，魔王葳蕤等，悉斬之不恕矣。
道言：道士者，悉皆天上來耳。世人自有卑賤醜陋，若心信三洞，亦天上來耳。善人不必好醜，各有因緣。端正者，思善中來。大富者，先身有布施貧乏中來。大貴者，建造功德、禮拜三寶中來。道士法師者，積學中來。故心慕大乘，並是先身之基耳，非今卒得也。道士若志慕山藪，不用生官，一切斷絕入山修道者，此是去仙不遠。如此道士，遊行世間，為人治病，魔王助之。
道言：天下悠悠，不知死日，此是行屍之人。道士求仙，受三洞之要，勸人受之。若入山中，或住人間，化一切愚人。愚人貪欲，不肯受道，水來死盡。刀兵殺汝，與泥同流，方悔無益。大驅除滅，鬼兵縱橫，致令天下惡鬼殺人。若有道士經行之處，為人行道轉經所救之者，一切大魔王及小王、男女天人，悉共來共道士，令生人病瘥，官事了了，萬願從心。若有不伏鬼炁來盛殺害生人者，大魔王運周等，各頭破作十六分矣，斬之不恕。一一如太上口勅律令。
道言：自今方有惡鬼殺人，鬼名赤眉烏然等，四十八萬衆，橫行天下，來殺惡人。道士女冠來救此主人者，小鬼王等速告大魔王，令力士助道士化人，令病炁解釋，萬事了了。無他之日，吾等上遷千等萬等，不負金口。若不信者，魔王及小鬼王等，斬身萬段，一一不恕矣。
