
太上洞淵神呪經卷之六
誓𦍙品
道言：自今以去，至甲戌、壬午年，人多哀厄死亡，奔波下土，道炁日盛。盛在江南漢蜀之中，三洞流布，六夷死盡。鬼兵縱泆，毒害百姓，行疫殺人，不唯一方。自今以去，若有奉此經者，天護人民，及有映祥之鬼，一切邪精，吾當與誓。自今有法師所救之人，令官事者解，疾病者瘥。若復不瘥，太上遣三天力士四十九萬人，收天下外𦍙男女之鬼，斥去千里。道士療治，無不瘥愈，十方大神助此法師治病來矣。
道言：自今以去，若有疾病之人，得三洞之師轉此經處，一切疫鬼聞之，速走萬里，不得來干亂也。當令官事囚徒，自然銷散。若不去者，我遣千萬力士天丁，來下殺汝矣。
道言：辛巳、壬午、癸未之年，天下七十二種病，病殺惡人。惡人多不信道法，故殺之也。自今以去，中國若有法師救此病人之處，我遣九天主者為斷誓，外𦍙一切惡鬼，悉令遠斥他方，不得犯此法師所救之者。急急如太上中天禁令。若不伏者，天丁力士來下誅汝等，斬之不恕矣。
道言：自今以去，若有道士為人轉經行道之處，便為太上玄堂，天人所止之處也。若有官事疫病者，悉令瘥愈，口舌不生，囚徒自了。何以故？此太上妙言，金口所說，故令三天力士誅其疫鬼也。
道言：於今有法師，不貪世宦，自求三洞，專行世間。見世危厄，一心療濟，有官事疾病，為其人救之。如此之人，先世大福，福流中國，令故來生，為衆生之師耳。我今見此法師治救之處，與一切疫鬼誓，不復來矣。
道言：自今以去，天下洪波，鬼兵流行。甲戌、壬午之年，多有赤積鬼，布在九州千二百郡萬八千縣三億鄉中，殺害良善，病痛急疾，致使太上真民死不以理。於今方玆至甲子、壬辰之歲，流殃萬丈。皆汝等之妖鬼，古之死將，國主大臣，下官故炁，世問鬼賊。或男女之𦍙，水火刀兵之𦍙，行客之鬼，因世之人有衰，競來祟之。圖害萬民，取其名譽，希其血食。千千萬億，遠人宅舍，作其光怪，令人口舌刑徒。自今以去，若有不信吾言，徘徊此宅不欲去者，十方殺鬼大將軍三十萬人，斬汝鬼等，不得停留。急急如太上口勒。若不去者，魔王俱留子二十萬衆，頭破作十二分矣。
道言：三天魔王句婆羌十二萬人，汝往世間。自今以始，若有赤丁火鬼，各領七十八萬人，作其疫病、枉殺善人者，建和吏兵三萬六千捉縛之，令付九天之獄。令天下良民，疾病除愈，人口平安，刑獄自止，萬事解了，口舌不起。圖求者，得以明大道無極之施。若不用吾言，百丈鬼王身斬之。急急如太上口勒律令。若不如其言，汝等鬼當害民不去者，七天魔王，汝頭破作二十分矣。
道言：甲戌、壬午年，有黑足鬼，身長三丈六尺，其目赤黃。或化為赤烏，名曰足日。行病千萬，為羣飛來人屋上，令人急病。病苦身黃，寒熱淋瀝，下痢赤黑，面目焦青。乍來乍去，不用飲食。飲食便吐，血尿俱流。目赤、頭痛、筋孿，手腳不拘，此皆黑足鬼等。此鬼王名大頭盧，兄弟八千萬人為羣，吾已知汝名字，急去千里。若不去者，斬汝不恕。急急如律令。
道言：自今以去，甲辰之歲，有四十九萬黑面鬼王，名章常，行下人問，四十六萬億人，遊行天下，行於痢疾。或有胸背腰痛，目中水出。馨飲不利，令人家口舌貧窮。鬼兵遶舍，倚人門戶，四方八角，取人小口老人。死亡狼籍，悉是此鬼等。自今以去，不去者，怨黎殺汝，不原鬼王，頭破作八十六分矣。
道言：復有二十萬赤索鬼，鬼王自領四十九萬女鬼，春來取人男子，秋若取人女子，冬便取小口，夏來取老者，晝日在水中，暮向伺人家。或取六畜牛馬，行其災毒，令人貧窮疾病，不可治療，日來取人。自今以去，速馳奔走。若或不去，汝各各頭破作十二分，鬼王被誅也。
道言：甲子之旬，有白下鬼三萬頭，鬼王名赤都，天下遊行，行七十八種病，病不可治。令人狂走妄語，下痢癕腫，口中出血而死，炁息不定。烏鵲遶人宅中，則是此鬼。令天下人民，卒然暴死，死不以理，男女多重病。自今以去，汝等鬼王，攝汝鬼兵，不去者汝死，頭破作三十八分矣。
道言：甲戌之年，有赤壁鬼，身長八十丈，四十九億衆為一羣。化為大魚，長七丈二尺三寸。復化為飛烏百萬，而飛來天下，行卒死之炁。一令天下兵起，犯人刑獄，口舌妄來，門門病痛。此是鬼王怨朱，急攝汝兵。自今
以後，斥去萬里。若不去者，汝等頭破作三十分矣。
道言：甲午之旬年中，有黃牛鬼，鬼王名赤石。領馳則赤頭烏，九千萬人。入人宅中，取人小口、老人。行萬種病，病炁重多。土公所害，自稱李子敖。子敖兄弟，千千億萬，為侶來殺人，死不以理。自今以去，速走他方。若不去，令人病死、宅中口舌、田蠶不收者，汝等死矣。鬼名赤石，頭破作萬分矣。
道言：甲申之旬年中，有鬼王名蒙恬、王翦，各領三萬赤鬼，遍行天下。令人鬥炁，病下惡痢，面目癱腫，胸滿吐下不安，小兒驚啼，官事口舌，犯入刑獄，千病萬疾，貧窮厄悴，生子不立，田蠶不收，萬願不果，此皆王翦等鬼王所作。自今以去，蒙恬、王翦等不攝汝下兵者，汝下鬼死盡，鬼王頭破作八十分矣。
道言：甲戌之旬年，有鬼王共五國，鬼兵宋、趙、燕、魏、魯之死將。國王各領三萬六千鬼，遊行國土蜀漢，取天下女子、小兒、老公，行四十六種病殺人。自今以去，已知汝名字，鬼王淮南子返，白公、韓涉、宋銑、王善等。自今以去，動汝下鬼，故來殺人不去者，汝頭破作七十八分矣。
道言：甲寅之年旬中，有三萬九千鬼，鬼王名句留部，各領八十萬鬼，來下布萬六千種病，病不可治。令國王妄占百姓，枉其萬民，民不自全，鄰國賊來，惡鬼入宅，宅不可居，皆此等鬼也。自今以去，汝鬼王等下鬼，鬼兵自攝。若復不去者，赫奕天都斬汝不恕。子等莫令天下枉死疾病也，急收汝吏兵。急急如律令。
道言：若遇天下大亂，水來不久，人民勤苦，受道以化愚人。鬼王等，見子受三洞之經法，奉道師訓，自來守護，不敢侵汝。道士但自努力，受太清中玄，令百鬼不近於人。受三昧者自然得仙，受導化者魔王自伏，受大驅經者，天人助之，受無量品者面見真君，受記仙者仙人來護之，受黃庭者太上自來耳，此三洞真要者也。道士者，男女之賢，奉受此經，行來之處，治人疾病，無有不瘥，鬼王自伏。若不伏者，力士黃英，次次斬之耳。
道言：世間多惡人，故有此惡鬼等暴殺人耳。自今以去，男女有受三洞之人，鬼王敬奉，不敢犯之，一切人供養之者。犯此三洞法師者，鬼王等頭破作十八分。或人道說、欺誑罵辱、圖謀打掠者，令其身考，滅亡子孫，七祖長幽。太上口勑，急急如律令。
道言：自今以去，有疾病者，三天三十二魔王嗚鳩等汝死矣。汝等下兵，不得流毒殺人。汝等故不去者，遣赤卒小吏八千萬人，下九天太上真騎殺汝等，速收取下鬼，令鬼兵自伏，生人平安，天下蕩蕩。汝等何不去，魔王等頭破作九十分矣。
道言：有九十五萬小鬼，來殺人。如有大福，道士受此三洞之呪文，來為轉讀者，鬼王等助之，力士為令，卻此小鬼賊，和喻家鬼，井竈之君，中表之鬼，一切分別之。宅中伏屍，他地之鬼，家中不祠祀之者，一一為收，付天一北獄殺之。若復不依吾言，汝等大魔王頭破作八十分矣。
道言：自今以去，有一人病者，悉是汝等小鬼王所為。自今以去，有一男一女病者，道士來轉經治救，汝等急去萬里，令生人自瘥，吾當上遷。如不瘥者，斬汝萬段不恕之矣。急急如太上口勑律令。
道言：自今有一人疾病，此悉疫鬼所為，大魔王不加用意，令小鬼殺人。自今以去，大魔王、小王急助天人。道士轉此經文之處，令生人病瘥，口舌官事自銷。若復不瘥，鬼王等斬之萬段不恕。急急如太上口勑律令。
道言：世多惡人，壬午之年，道士入山者，競共笑之。大水淹來，死至不知。奈何，奈何。聖人預見未兆，故先作三洞之要，以示萬姓。不用不受不奉者，與泥同流。痛哉，痛哉。太上為十方一切衆生，大慈悲矣。
道言：自今以去，有暴卒病人、官事，口舌者，悉是鄧侯之鬼，與劉斗烏，亦來殺萬民。天遣赤雷將軍二十八萬人，領衆殺之。大鬼王等自今以去，急攝汝下鬼，驅走萬里。若復不去，令生人病不瘥者，汝等死矣。急急遠去，如太上口勑律令。
道言：自今有八十萬小鬼殺人，其中有一人受此神呪經，道士來救之者，汝小王、大魔王悉來共助之，令小鬼促去，病人得瘥。若復不瘥，令病困者，小鬼等死矣。急急如太上口勑律令。
道言：自今有四十九萬惡人，惡人不識道法，聞之不信，今有三十萬赤殺鬼誅之。若其中有一人信心，天人來化。復有八千疫鬼入宅取人時，有道士來救之處，小鬼等死滅也。
道言：惡人不信道法，是以世問多有愚人。時有信經受三洞者，天上來也。自今以去，若有病人不瘥者，大魔王等先坐。自今以去，急攝汝下鬼。急急如太上口勑律令。
道言：自今奉三洞之道士，先為一切衆生受此神呪。若有病者，有情之處，天人魔王等不助之者，汝當死矣。
道言：世人為疫鬼所擾，危厄困篤，命在須臾。自今以去，若有道士救人之地，大鬼王等，急令病瘥。瘥之者，汝等上遷。不瘥者，汝等死矣。
道言：汝等道士，為一切厄人，急急往行救之，吾當遣三萬天人力士助子。自今以去，道士有救人之處，天人力士護助之，令病人自瘥。瘥者，天人魔王等上遷。不瘥者，汝等死矣。急急如太上口勑律令。
