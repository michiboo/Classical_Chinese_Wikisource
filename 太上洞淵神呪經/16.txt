
太上洞淵神呪經卷之十六
勑鬼品
道言：十方世界，百姓男女，若鬼魅所侵，疾病死亡。或癲癥狂走，獨言獨語。或霍亂吐痢，轉筋不止。或瘟黃疫毒熱病，腫病脹滿。或水火劫盜，財畜死亡，口舌相加，橫羅官獄，禽獸雞犬，血流光怪，胎妊墮落，男女傷亡，向願乖違，種種迍塞，墓宅不寧，生資虛耗。凡有撼軻，貧窮不利，當詣明師，受吾誡籙，尊奉禮敬，不作諸惡。有災之日，沐浴冠帶，燒香禮經，端坐安心，恬神靜慮，捻香叩齒三十六通，
呪曰：
頭戴朱雀，足履玄武，左扶青龍，右踞白虎，前有蒼精劍戟，後有金槌鐵斧。天丁力士，衛我前後。有黃奴百衆，凶邪鬼賊，急去千里。急急如律令。
道言：天下有無數之鬼，侵害萬民，吾今盡知汝名。名赤頭殺鬼王，身長二丈，部領三十六萬億衆殺鬼，各持赤棒，遊歷世間，向取生人。又有三天大魔，九天大魔，三十六天大魔，十方殺鬼，領鬼大王，三十八萬人。復有東來神，西來神，南來神，北來神，各領三億萬人，以為侍從，病害男女，損耗資財。吾皆知汝名，急去千里。若不去者，吾遣八部禁兵，打殺汝等。急急如律令。
道言：大魔王夏銀、烏延赤、波洪供等，及大驅除將軍三十九億人，大兵一千二萬人，赤弓大卒四十萬人，九州力士萬九千人，司命四十九億人，天殺侯王大兵八十一萬人。當承吾教命，為諸善男女，收卻千精萬邪，驅令出境，匆犯良民。復告三十六天大王七千萬人，九天大兵九十億萬人，天神不離八千萬人，天丁力士三千萬人，傳香玉女四十萬人，侍香金章四十萬人，三十六梵王及義兵九千億人。汝等聞經，當來衛護生人某，令鬼魔退散，百病除愈。復告萬和力士四十萬人，百舌吏兵三十六萬人等。聞有轉經宣呪之處，汝等當為生人和喻家親丈人，令內外分判，家親安穩。擁護生人，外鬼邪精，一切驅遣。守護有功，依科遷賞。違吾者，結罪三官。慎之慎之。叩齒三通，咽液三過。
道言：若有清信士女，君臣吏民，沙門小仙，百官品族，山中智人，勇猛進士，豪貴下賤，若聞此經，即能信受。當知是人無量劫來，嘗為仙人，天上來生也。暫出世間，不久應仙也。或為屍解，若託滅度，即生天上，終不死也。以是義故，略說此經。世人多不信道，人民心惡，聞說此經，心生輕慢，誹笑神呪，不信聖言，將為妖惑，不敬真經，欺師賤道，無心信受。如此之人，從三惡道中來，常懷毒害，惡黑未消，業障罪重，使其然也。或現世苦惱，貪慾愚癡，如蠶繭中自纏自縛，無復出期。或得重病，遍體瘟黃，疫鬼纏身，常在左右，營生失利，所作不成，縱任大官，還復退落。或被刑殘，須臾之間，便成下賤，暫時富貴，後乃貧窮，若得重病，家口無原。或身生惡瘡蟲癩之病，膿血臭爛。或生疥癬，花瘡水腫炁病，痛疽蠶瘡丁腫，為鬼疫病，染污四鄰。若得巫師，轉增困重，遇好良藥，亦不能醫，乃至命盡，由有餘殃，輕慢斯經，天罰故也。如此人，當復入無間地獄，幽牢檻柵之中，億劫不原，復後乃得出，為禽獸六畜之身，人所惡賤，不欲喜聞。食諸穢惡不淨之物，乃至糞雜。當欲不足，困苦負重，又加鞭杖。一失人身，萬劫不復。輕笑此經，得罪如是。吾今觀視，下界衆生，苦樂報應，壽命短長，富貴貧賤，所為不等。故哀愍一
切苦惱衆生，猶如赤子，勸化愚間，當使敬信，盡令解脫，往生天上。不為胞胎之所苦患，常得清淨自在之身。與吾同遊，乃說愒日：
三昧廣流布，有緣能得聞。賢者即信受，積劫為貴人。暫來生世問，不久自應仙。為度衆生故，遂來到此因。吾遣諸天人，億劫真仙衆。教化於愚冥，惡人不信受。及更笑斯經，謂法無靈應。相與不敬愛，生世受苦報。疾病之所纏，疫鬼及魔王。來滅汝家門，六親及妻子。盡死猶不足，魂神入地獄。萬劫無出期，墮落炁闇中。幽閉於重檻，病毒甚難忍。長夜復幽冥，後出為禽獸。食諸穢惡物，或作六畜身。為人所輕賤，負重而鞭杖。輕慢斯經者，獲罪如上說。若人能信受，福報生天上。有骨應仙者，受持三昧經。汝等修中道，當得見真君。
太上說此愒已，九天大魔王，三十六天魔王，及天人採女，諸天梵王魔王眷屬，聞天尊說此偈頌，心中歡喜，一時俱起，稽首再拜：我等大梵魔王，亦隨徒衆，常隨守護，遊行天下。受持之人，無令疾病，收殺疫癘鬼賊為禍之鬼，令疾病速得除瘥。萬願從心，官事解散，經求稱意。若有惡魔精邪惡鬼，不從太上教勑者，我等當收汝等惡鬼，斬之萬段，碎如微塵，終不恕也。我等魔王自共誓曰：不敢為惡，願轉鬼身，長為仙道，親近大聖。是時，真人蔚明羅通智識章。句民子等真人及諸天大衆，聞天尊所說妙偈，心大歡喜，各稽首三禮，信受奉行。
