
太上洞淵神呪經卷之十三
道言：昔於三天之上，以觀世界。伏見諸天諸地，疫炁流行，人多疾病，國土炎旱，五穀不收，兩兩三三，莫知何計。爾時，天尊乘五色雲，來臨國土，作大神通，變現光明，與諸天龍王、仙童玉女七千二百餘人，宣揚正法，普救衆生。大雨洪流，應時甘潤。汝等莫生不信，殃沉九祖，幽魂苦爽，名係鬼官之中，百劫千生，終無出日。若能勤心，受持讀誦，功德深遠，人民無災，各各延壽長年，無有中傷。
道言：國若有難，兵戈競起，人民相食，天地振動，日月不明。其國但於福德之方，宮苑之內，或有泉池之處，置九龍之位，立五聖之形，轉念此經，禮虛皇上帝鎮國。天龍當得，妖氛自滅，兵革不興，君臣有道，龍德相扶，天下太平，恆居祿位。是時，諸仙等衆，聞此演說，悉皆利益普潤，含靈俱作禮，各願受持。
東方青帝青龍王，南方赤帝赤龍王，
西方白帝白龍王，北方黑帝黑龍王，
中央黃帝黃龍王。
日月龍王，星宿龍王。天宮龍王，
龍宮龍王。天門龍王，閰羅龍王，
地獄龍王。天德龍王，地德龍王。
天人龍王，飛人龍王。蓮華龍王，
花林龍王。五嶽龍王，山川龍王。
又加殺鬼龍王，伽羅吞鬼龍王。
小吉龍王，大吉龍王。金光龍王，金色龍王。
陽炁龍王，陰炁龍王。醫藥龍王，獅子龍王。
鎮國龍王，鎮宅龍王。錢財龍王，井竈龍王。
金銀龍王，珍寶龍王。庫藏龍王，富貴龍王。
五岡龍王，五穀龍王。金頭龍王，衣食龍王。
官職龍王，官祿龍王。江海龍王，雲海龍王，
淮海龍王，山海龍王，淵海龍王。國土龍王，
州縣龍王，城市龍王，靈壇龍王。風伯龍王，
振動龍王。雲雨龍王，大雨龍王，散水龍王。
天雨龍王。
道言：告諸衆生，吾所說諸天龍王神呪妙經，皆當三日三夜燒香誦念，普召天龍，時旱即雨，雖有雷電，終無損害。其龍來降，隨意所願。所求福德長生，男女官職，人民疾病，住宅凶危，一切怨家及諸官事，無有不吉。汝等魔王及諸邪鬼，若聞此經不去者，頭破作七分，令絕根本。吾所說此經所厭者伏，所禳者卻。如有國土、城邑、村鄉，頻遭天火燒失者，但家家先書四海龍王名字，安著住宅四角，然後焚香受持，水龍來護。
東方東海龍王，南方南海龍王，
西方西海龍王，北方北海龍王。
各各浮空而來，神通變現，須臾之間，吐水萬石，火精見之，入地千尺。復有大水龍王，主鎮中央，隨方守鎮，掃除不祥。
道言：善男子善女人家事龍王，若能書寫常安龍處，及著庫藏之中，皆以清水浄菓，依時供養。或是月朝月半祭龍之日，讀誦經文，呼召龍王，家當富貴，無有虛耗，庫藏盈溢。此經神驗，不可稱量。是時，四衆聞此演說，歡喜無量，八萬四千龍王，一時踴躍，天地振動，神龍俱會，大雨洪流，普救衆生，一切天人，同時稱善，稽首奉行。
道言：王魯、李鍾都教，勅南湖海陵道士女官，及諸道民一切等人，普使令知。吾自從前化以來，五十三載，被太上所使，遊行五嶽，化諸十方，周流天下，無所不至，欲開太平無為皇帝而治。但今世人情淺薄，善者極少，惡者甚多。從今以去，至壬午之歲，吾遣弟子七十二人，遊於世界，教化羣生，賜其道炁。為以此人，貪財利色，詐稱聖賢，誑亂百姓，千言萬語，無一應報。吾自甲子以來，以法除之，餘三十六人，吾乃賜其道炁，護持君庶，子善敬之敬之。當時，世運逼促，惡人衆多，吾以己巳之年三月三日，遣十方鬼兵，從華陰西嶽，驅除惡人。今已至霍山南嶽，徙其故跡，十不遺一，橫屍萬萬，不得座藏，汝等叵知已否？吾今每以三月三日，從嵩嶽遣鬼兵百萬之衆，從南冀定國黃鮑漢間，驅除惡人，徙其故跡，十不遺一。今以恆山北嶽，恐至蕩盡。吾今語汝，愚士視不盈百，行不滿千，自言知其久遠，聾俗之民絕可嗟歎。從此青齊以南，揚州及北燕，此是福地。子等勤作齋功，掃灑壇治，勿得如常。
吾至甲申之年，當放洪水，除蕩惡骸。當此之時，萬民蕩盡。吾今特意語汝善信之流，令各知委，教示道衆，訓誨法流，各各用心，不得如常。吾見汝心，從來香火之錢，供家妻子，以自活命，非是志心之人。吾誠汝以後各自改心，勤施惠於貧乏，莫用非義之財，無稽破費。貧賤非是無運，富貴豈是有謀，皆是吾力降其道炁，威神覆蓋，致使如然。吾乃從空而來，積炁而成，行乃無跡，住亦無影，聽亦無聲，視亦無形。或能去天三尺，離地三尺，或能去人頭上三尺，證照天下大地之內，何所不見。汝等那知吾神近之與遠，吾上不及天，下不至地，浮遊天門星河之側，何求何欲？只念萬姓零丁，大水來至，千災並行，驅除惡黨，萬死無生。太平顯出，聽吾鼓聲，教汝道士女官，並及善心雜類等人，吾知天劫當會，乃有定期，年運垂逼，各自用心，勿得如常。
吾以壬申之年，將行百病，消除惡人。吾語善心之人，咸使知委。吾癸酉年，常遣三弟子，將神真百萬符牒，遊履五嶽，俵與善人受符之者，萬災不干，百鬼不近。至甲戌之年，當有一種黃衣而行使，與惡人無別。子等勤其香火，不得營惑同法之中，共相此形，香燈之前，自見太平。吾告五嶽九州之內，道士女官當值九厄之末，百六數窮，人鬼交爭，惡世難度，共相教化，皆令從善。三五七九，勤作齋功，掃灑壇治，莫令有闕。吾以正月一日，遣百萬鬼兵驅除惡黨。以三萬鬼兵，手持赤棒於路，殺其惡人。復以五萬鬼兵，手持黃藥，行其心痛疫病，唯殺惡心之人。復以七千鬼兵，各持黃藥，行其疫病，得此病者，腳手●縮，不復得伸。復以六萬鬼兵，各持青藥，遊於世間，人遭此病，臆塞口噤，不能言語，以致命絕。復以一萬鬼兵，各持白藥，遊行世間，人得此病，悉皆頭眩耳聾，倒懸而死。復以二萬鬼兵，各持黑藥，遊行世間，人遭此病，形熱如火，狂言不眠而死。復以五千鬼兵，各持赤樂，遊於世界，人得此病，便即卒死，不復言語。吾常以三月三日，遣童子千萬人，各持雷車霹靂，殺其不善之人。汝等世人，寧知吾一日之內，勅殺幾人，當值百災並行，妖惑橫生之際，子欲度其災難，但於香燈之前，莫信營惑之人，身遭刑害。吾遣三十六弟子，遊於九州五嶽，教化一切人民。吾賜其道炁，是吾弟子頭上有異，不黃當赤，不青當白，子等若見其光，一心敬奉吾門。太平之後，無為皇帝而治國邦，當有三萬六千人，為於仙客。復有一千白童子，建五萬八千幡，一幡各長三尺，頭起龍復，應領五萬八千壯士，手持此幡。又領一千一百女官，各持香爐，當須三種黃衣而行列。如此之時，樂不可已，天下洋洋，聖化蕩蕩而萬民無怨。吾開太平之始，初起濛山，然後還朴而治，汝等何緣而知之？吾乃大期有定，大契有存，子等各各用心，無自怠焉。吾勅汝等道士女冠在法之流，莫准常心，吾每一年三度遊於世界，觀汝所修，汝等豈能知乎？我或作遊學之徒，或作官行急使，或作貧窮老翁，或作淒寒孤兒，誰能識其真偽？吾常以正月一日，履汝壇治，浮游南北，或則東西。汝等寧測，何壇不登，何室不履，齋壇之中，悉皆停住。
吾念汝等，恐不成於上善，故歷世界，是處經過，恐棄真就偽，率衆為非，太平見露，黃衣相隨，善人得福，惡人自衰，罪及三族，子怨阿誰？吾在九天之上，時乘雲鶴，駕其赤龍，被差異典，五嶽洞府，天下名山。或遊世俗，隱遁塵中，鍊行修質，愚賢豈知？或作嬰幼子，或作白頭爺，晝隱而夜遊，萬民心不從。太平未得顯，海藏開大洪。相洲震金鼓，天下聲讋讋。阿貧將道士，典吾復本宮。蓮華蓋九室，白鹿純萇松。鳳凰棲其陽，麒麟來相崇。幡花耀日月，見者誰不從。子欲見吾身，一心歸虛空。吾在九天上，暫時五嶽遊。衆賢集聚論，盟津平魯溝。流血當成津，白骨積成丘。青齊起洪水，冀定成洪流。燉煌鮑漢間，萬民當飄浮。古有大十難，百鍊吾身軀。尋思得如此，何為先日讎。海藏開大荒，一舉平九州。東海為桑田，鬱州起青樓。得見太平者，欣樂不知愁。太恆華霍嵩，吾先遼不緣。欲知浩漫處，但尋盟洫間。玉女居河織，立機造綵文。如若不信者，可往問張騫。信與束方朔，心意常令宣。天地得合同，集會成因緣。鬼兵無極衆，把石填崑崙。何山能高此，我當獨與天。連磋切太虛，上立金銀壇。白玉鎮四角，循列仙宮觀。皇老登壇立，善人還長安。
爾時，太上說是經呪，令一切衆生歸心向善矣。
