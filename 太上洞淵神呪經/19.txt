
太上洞淵神呪經卷之十九
諸天命魔品
元始天尊於大福堂國土長樂宮中，與無極大聖飛天神王，俱坐七色寶蘊之座，度洞淵神呪大驅經，召十方三昧神呪王，飛行玄妙天真大神俱詣座下。天尊告太上道君曰：頗聞大極樂福堂國土十方邊界，有鬼魔妄生，侵害衆生男女，常聞悲苦之聲否？道君曰：此境七百五千萬劫，是極樂世界，無有悲哭之聲。自龍漢之後，百姓男女之人，皆生兇惡殺害，婬祝向諸神魔，妄求生活。自覺以來，七百五千萬劫，百姓貧窮困苦，人形衰老疾病，是男是女，皆同一心，諂求邪鬼。六天故炁承九醜木精妖魅入心，心生兇逆，殺害無辜，邪神轉盛。是時，天尊告五老上帝，召命十天大魔、三界主者、太上真神大兵，億億萬衆，收取世間一切脫籍之鬼。何者為害生民，致使國土無有太平，生民多債，生死而無安樂者矣。三天真王與十方神真三天大兵，遊行國界，為一切人治病，佐天正炁，殺滅邪精，救度衆生之命，俱得道力，全其天命。自今以去，若有道士伏從三洞，受持此經，將法遊行天下，有病為治，令得蘇息，無有夭傷。若有一鬼不去者，見此道士治病為作惡者，我遣九天大魔王兵衆，次次縛著，誅其黨類，令絕他方矣。
道言：三界之中，自今以去，逆絕後劫偏邪之地，逆起陰炁濁惡之世，便即易興。淳樸既喪，僥浮競作。下界四天八方，自號神王之魔，名為天神濁惡之世，遍於下土。四天之中，山林石精附著生人，男女皆相倣斆，自號天王，並及六天故炁鬼與脫籍世間之鬼，共相群黨，支流散釋，隨世立名，作萬民之災。令人檮祝，諂求扶衛，背道信邪，供食祈福。其鬼轉盛，蛀人精炁，食人血脈，滅人年命。人不自知，入人身中，令人惡生愛死。如是之鬼，萬萬億衆，蠱魅男女。若有道士經行之處，為救此病，是此之鬼，我遣十方大神、五嶽使者三十萬人，為道士佐助治病。自今以去，甲申、壬辰，天下大兵起，疫鬼殺人，十分殺九。天下浩浩，百姓困苦，國主不卹，天下三十種病不可治。若有道士，伏從《三洞神呪經》者，我遣天神大兵下，佐助道士治病。當請三昧神呪大王，領赤卒兵金甲兵士十萬衆。又請九天伐殺將軍四十萬人。又請青甲兵士四十萬人。又請赤甲兵士四十萬人。又請白甲兵士四十萬人。又請炁甲兵士四十萬人。又請黃甲兵士四十萬人。又請禁忌殺戮大兵四十萬人。又請青天大吏四十八萬人。又請赤天大吏四十八萬人。又請白天大吏四十八萬人。又請黑天大吏四十八萬人。又請黃天大吏四十八萬人。各各領兵馬億億萬人，手持三甲殺鬼之具，佐助道士治病。有一鬼敢行惡毒，及有惡人施其惡心來向此道士者，一一斬殺，令人鬼無他，以明大道神驗矣。
道言：道士若有隱山谷，或在人間，當一心救濟百姓危厄困篤者，為其轉經行道，一日三時。行道轉經一日三日訖，當即為中庭北向，上大驅除寶章一通，並佩九天大籙神符，絹素書之，佩服神符，令病人速得瘥愈，人鬼無他，一一解除了了。是諸鬼神，各各為道士收瘟攝毒，助其道士救病來焉。
道言：自今以去，若有道士奉行《三洞神呪經》不佩《大驅經》者，百魔不伏，神不助人，治病不瘥。自今若有道士一心奉道，志在三洞，受此《三天大驅經》四鎮大符，伏一切諸鬼。天下魍魎見此道士得行之處，萬鬼奉迎。敢復為害，若道士轉經行道，並勅人口，勿令鬧語穢詞，皆令九十萬收攝大兵護道士，佐助治病，不可犯矣。
道言：自今以去，若有道士轉經一宿，說此三洞大法驅除大經，魔害披動，妖魅喪精，法雷聲鼓，天兵整伏，流火萬里，火鈴奔星，殺戮九醜，斬殺妖精，掃除瘟疫，病人得疫。人鬼無他，遷汝等千等萬等。急急如大驅律令。
三天真王告百姓男女，若能一心奉道，志樂三洞，受持此經，於家供養，大驅之日，恐鬼兵橫枉殺戮，大劫之運但近，人鬼不能自分異也。自今以去，若有道士志專，感戴日月，荷負星辰，敬樂真道，佐天正炁。可賫白素四十尺，金環一雙，五綵五尺，降真寶香，於清淨靈觀，山澤之處，置壇醮五帝。三昧神呪，大驅神符，赤黑二炁，四鎮大符，鎮泉中自乾，封泉水絕，封山山崩，封河河竭，封火火滅，封神神絕，封鬼鬼滅，三天禁忌，一切伏藏。若自今以去，有道士持此大驅神呪符之處，我當佐助道士治病，收一切脫籍之鬼，付三天之獄治罪，以明大道神驗矣。道士治病，當轉此經行道。六時啟露，當朱墨絹素，書神符大籙。當與病人佩服鎮壓，一依經科。道士治病，自作一心，救人急難，不得責望資價，以為所貪。天削道力，有何仙也。此符有五帝大魔兵馬、三洞天兵九十億萬人，守衛此符。若道士不受此符，百鬼千魔不懼。若佩此符文者，萬魔朝焉，諸鬼稱善，合衆稽首，各請奉持矣。
道言：大劫欲至，三災刀兵、瘟疫水火垂近。壬辰之前，水流萬丈，鬼兵殺人，疫病衆多，不遺一方。吾今領諸天靈妃、十方神真、三界官屬，往世間救一切衆生疾病。若有一奉道信樂三洞經者，受持神呪三昧大驅符契者，得在九宮之中，三龍之後，補為天官。玉曆之中，脫免三災九厄。急急如大驅律令。
道言：三界之中，有神多魔，魔王多饒衆毒，殺害衆生，不懼天威。自今以去，我隊頭盧禁兵億億萬衆。又有五丁使者九十萬人。又有三天禁兵三十萬人。又有赤丁吏兵四十九萬人。一合來下，為人治一切疾病。若有道士伏從三洞，行道轉經救人，當先立一靜室，畫五帝真圖、三洞無上真容，建立三洞道場，廣為世人消災請福，除禍卻殃。若有男女，賫香來向道場，請為
治病者，當為隨其貧富，建齋醮祈，設五帝之神，當與佩帶神符。令得病瘥者，我遷汝等魔神千等萬等矣。急急如大驅律令。
三天天女及十方綵女，諸天靈妃，各執召魔十絕靈幡，瓊竿寶蓋，膠駕龍鳳，來為一切衆生，布行三天正炁。令世間之人，皆生暫愧，念我三寶，歸向大道，過度甲申，得在玉曆之中，脫免三災九厄。汝等疫鬼行毒不殺，衆生普得安全，無有中傷。自今以去，若有道士發大慈悲之心，憐念無二，一心奉行三洞救人。我當助佐道士治病救人，若轉此經之處，一切鬼神皆生怖走矣。急急如大驅律令。
道言：自今以去，世間若有道士奉此經，歸向七真，佩服神符，救一切衆生有疾之身，當與神符佩服，章表醮謁五帝之神，令得疾病痊除，三災九厄之中得度。若有道士捨除俗累，一心奉法，志在三洞救病，減割衣食，捨諸財帛，散施貧乏，濟及衆生。天神地祇，建立功德，立見真道。三天主者，為道士佐助行道，是諸鬼神，皆生怖懼。不復更來，殺一切人民，我遣大驅
魔王次次斬之。急急如律令。
道言：自今以去，若有道士、國主、帝王、方伯、二千石令長，有一人信經，奉我三洞，承受妙炁，令人昇仙。上仙之人修奉，皆生羽翼，而能飛騰自在。中仙之人修奉，皆隱沒自在。下仙之人修奉，皆能驅馳鬼神矣。
爾時三洞真人昇仙遠聞，十方渴仰。四天之下，一切男女，燒香叩頭，仰天弘思，願得大道降臨於世。慈光普潤，君臣用道，興隆相扶，天下太平，恆居祿位。
道言：自今以去，甲申、壬辰之年，疫鬼九十萬人，下布天下，行萬種病，病不可治之。若有奉三洞道士，為轉經行道，三五辟邪之炁，收縛此鬼，斥逐他方，和喻家親丈人，社鼇之神悉得無他。若有疾病時，得三洞道士，為轉經行道，燒香然燈，懸綺幡蓋散花，六時讚詠，停散之日，醮謁五帝。五嶽四漬，九江水帝，十二溪源洞窟，龍王諸官，及諸天三界威神眷屬，下至六道四生幽冥，一切悉生暫愧，斥逐他方矣。
道言：自今以去，若有道士伏從三洞，行至國土，有病之人為治。當請召三天禁兵都司吏、太上真神十方主者、十二緣吏、九天捕邪使者、收鬼吏、捕奸吏、逐鬼大魔、赤都使者、天丁力士，領諸眷屬四十八萬衆下，與此道士佐助治病焉。
道言：是諸真仙，天男天女，靈妃仙童，聞說此經將畢，一時稽首作禮，信受奉行。
斬鬼獄神符〈黑書絳囊盛之，佩頭上〉
消一切衆惡符〈白素黑書，佩頭上〉
道言：道士當書神章，投泉絕厭，鎮天下百魔之處，不問大小，轉經行道，並上大驅殺寶章，口啟吏兵。為此符，朱書。
