
太上洞淵神呪經卷之十
殺鬼品
道言：吾在玄都山，為一切魔王說《大驅除經》。時有三天王子，求說《上元中元下元經》。復有十國真人，亦求說《三昧無量太素經》。復有十方仙人，亦求說《道化黃庭內外二景玉經》。復有四方運集閻浮，有三萬真人俱來聽經。說經未竟，各各下坐曰：世間之人，不解道法，令疫鬼殺之，刀兵暴虐，人民苦惱，門門有死，無有三洞，不自拔度。願請此法師，流演天下。唯願天尊，垂心道化。太上曰：善哉，善哉。方遣三萬真人，持經化行天下。復有真人尼和，將三萬九千人，持經亦布化天下。中國之人，悉各受之。有急疾病官事之家，悉為轉之，一日一夜，三時行道，官事者解，疾病者瘥。疫鬼盤旋不去者，一一斬之，不有恕也。
道言：此真人等，與國中之人有大因綠，故遣之令轉經耳。令受三洞經者，皆悉先身有福緣，應上仙，方得值此師也。自今以去，若有奉佩此經之人，我亦天人護之，終不有惡也。
道言：壬午年大災起動，人民悠悠，六夷不安，疫鬼殺人。可作神符，依法施安宅內。三家五家，十家百家，共於水上。一日大會，作一土壇，縱廣八尺，高六尺。東向三十六拜，禮五帝，及上章書奏告天人，必記子之志心矣。
道言：辛巳年六月，壬午年九月，癸未年七月，必有疫鬼八萬，來下殺人。鬼名烏塗倫那，倫那身長七十丈，千萬為羣。復有大赤烏，形如車輪，飛來食人。人奉有三洞之經，經行人間者，此疫烏悉死矣，道士為信之焉。
道言：大劫垂至，國主貪殘。不恤下民，民皆困窮。使役無道，人民苦厄。哭聲盈路，死亡蓋野。男女失時，不好道法，出門奔亡。六夷紛紜，大賊縱橫。以氣相伐，父子相疑。天遣疫鬼，誅殺此罪人。此人罪重，值此大水。水來不久，不自覺知。法師道士，於今有化人之家，三天大王、一切仙人、十方玉女，悉來助之。令道士強健，所救之家，天人護之。令疾病官事，速得解了，鬼炁消歇，病時得瘥。若有一鬼不去者，請為斬之，不聽恕也。
道言：十方主者曰：此來世人多惡，信道者稀，天下不化。今壬午年，遣疫鬼八千萬衆，行七十種病殺人。人知者，家家當建是齋，於大水上，拜謁五帝。西北向拜，及作大符，置大門上懸之，疫鬼不敢近人也。自非有符籙之家，不懸此符者，疫鬼害人，此符有八千萬大力士守之也。
道言：至甲戌、壬午之年，有八千九百赤面鬼，鬼名明真，各將三萬九千小鬼，鬼悉提赤棒，棒殺惡人。惡人多故，故不信有水災，不信有道法，當入三塗五厄之中。太上玄見，心念一切，乃為度之矣。
道言：壬午之年，為一切人作齋，轉無量三昧經者，有疫鬼來者，必不得前也。道士有受三洞布化之人，天帝來助之，終不落惡道之中矣。
道言：癸未年至甲申，有三十九萬炁烏之鬼，來翔中川放毒，入於人家，令人水病，病不可治之。若有身佩符籙，十家五家，水上作治舍一間，供養三寶，晨夕香燈，朝謝禮拜，並謁五帝，一日、二日、七日作會。天人必記子之名，名入玉曆耳。
道言：大災垂至，水來不久。愚人不知，悠悠過日。天帝綵女十二萬人，仍來化之，人不知之矣。若辛巳之年，有值此女子化者，子等即得仙度。若有人疾病、官事、口舌，法師道士但為化之。綵女等亦來助子，終不令主人有厄矣。
道言：至癸未之年，道炁日盛，三洞流布四海，九州信樂。道士心正，國主受持。灑掃偏闕，闕有經臺。旦夕然燈，燒香禮拜。疫鬼奔走，病者自瘥，官事自解。三天大兵擁護法師，法師行處，鬼賊斥去千里，天人下助道士矣。
道言：甲申之年，大龍上天，九萬為群。人有見者，大水必來近也。道士入山，可全今身。世人多惡，淫泱貪財，殺生無度，兇心不移，不信大道，不作仙行，見人受經，反更互笑，此人入無盡地獄。獄中有一日七死七生，乃復令活。如此四十二劫，劫運乃出。出得為人，六情不具，癡聾瘖瘂，加復癭●，眼瞎唇缺，耳聾瘤背，折傴老患，鹿面麞腳，無有手足。人不喜見，見者吐逆，此之罪人本行所來矣。
道言：善人生處，聰明過人，皆因先身習學中來。世有形殘之人，先身有大罪，故有此身。此身復不受化者，無有見善也。道士但化之，天人必記子之志。若不度者，違前人元元丹誠，非大士度人之法矣。
道言：至壬午年，已有三萬白頭鬼，鬼名千轉，身長三丈，面炁頭白，萬萬為群，下三萬九千種病，病殺惡人。人有不信道法，誹謗道士、評論經書。言是言非，言經無神，不知大道淵深廣遠若天叵及如海難量。乃以愚人之心，道說妙典。輕慢道士，言世無神。心懷兩端，壞亂真心。此之罪人，罪合萬死，死人倒立地獄。獄中倒立三十劫，劫盡乃出，為六畜復出世矣。
道言：世人多愚，是以天令萬神惡炁殺之。所以殺之者，由以誹謗道士，殺害良人故也。今有不信大道、不敬三寶、不肯受經者，天兵誅之耳。今有三千六十種病殺人，有肉鬼三萬，石鬼十萬，木鬼二萬，水鬼三千六十萬，土鬼六十萬，蟲鬼十六萬六千，悉能殺人也。所以能殺人者，鬼悉附此物之上殺人。入水水死，入山石死，斫樹木死，食肉炁死，起土土死，入草蟲傷，此悉非法之炁也。道士自今以去，勤化萬姓，愚人男女令悉奉道，鬼不近之矣。若不信者，大驅之日，恐鬼兵來誅子耳。
道言：壬午之年，有帝主六夷，悉奉大道，三洞流布。入山之人，處處有之。汝等受法奉經，不必大小，不必老少，無論男女，唯有心奉之者，天人移壽，終不橫死也，自然得入仙品矣。
道言：自今以去，若有道士男女之官，勤化萬民，遊行國界，救療百病者，汝等魔王、天人、子息小鬼王等，悉共佐助道士治病，不令生人病厄，枉其算壽，殺鬼安人耳。
道言：自今以去，當令一切鬼王，隨逐道士安人，療治萬病，病無不瘥。若有不瘥，斬之萬段。吾今遣五方神將、九天大兵三千九萬人，一合來下。助道士所治之家，令百病官事，一時了了。若不從者，鬼王先坐。一一如太上金口所勅，不待違科，急急如律令。
道言：世人不信道，又不受經。生於世俗，自招罪本。見人作善，笑人行道，不敬三寶，天人誅之。奄然而去，悔亦何及？吾今遣十方力士三千萬人，一合助此道士，所行之處，安人斷邪。若有欺辱道士、罵詈拍打、圖謀偷盜者，一一收此人等魂魄，付所在地獄治之，令自知罪負，以明天憲矣。鬼王者，用吾此言語，為此道士殺戮此惡人。若不殺者，天人不喜，大道不神也。一切魔王曰：唯然，一一奉命，今為殺如此之人等。
道言：自今以去，道士悉行化他國邊遊之處，道士求覓病人，一一為作齋，轉經行道。吾當遣十方大兵八十萬人，助子治之。勅一切大魔王，令天下無惡風，雨不淋浪，人鬼和悅，百姓歡忻，國王信道。凡庶受經七日，入山進仙。若不爾者，吾不名大道也，不復化人矣。
道言：大法師治病，但口章，不必紙，默治之。又轉經行道，無不瘥也。若病人大重者，亦可併上口章，仰謝往愆，解釋羅網，拔罪替伐矣。道士三洞之師，但入靜室，啟得同志。道士行九一之炁，亦行三五之炁，諸天力士，神王金剛，無不降也。此天真及天人天女之術，天人靈妃，一切天人來下，助子之心，官事疾病，無不瘥也。自今以去，道士行道之家，大魔王、小鬼王等，悉逐佐助，救之令瘥。若不瘥者，小王與大魔王慰真等，頭破作八十分矣。一一如太上口勑，斬之不恕矣。
道言：道士悉奉三洞之人，不得與黃赤之道士俱遊也。奉經道士，三洞法師，當入山遠避濁世。若在人間，男女黃赤道士，自別立治舍。若欲同之，取求良日，庚申、甲子、丁卯、己卯，八日、十二日、二十二日、九日、一日、十八日，合日也。
道言：一切魔王，自今道士往處，所行救人之地，當令生人，所苦自痊，官事解了。人有惡事，一切遏之，百福歸身，安人殺鬼。若疾病得瘥，昇入大道。若不助道士，令生人死者，汝等各斬之萬碎，終不恕之。一一奉行，如太
上口勑，急急如律令。
道言：今有八千黑身鬼，鬼長六寸，託烏而飛，來在水中。或因風雨，來著人身，人着即死。復有三萬九千沙地胡鬼，鬼長三寸，其色赤白，因水泛漲，便著於人。復有八十萬大濕鬼，鬼名天頭，其主亦好暴亂，各領三萬鬼賊，入人宅中，令人失火，火不可救。如此之鬼，大水之運，國主酷治，便可殺人。有受經道士，心務山林，不取生官。如此之人及黃赤之男女，亦乃不殺矣。
道言：自今方有大鬼，鬼名崩周。十萬大鬼，名李子、史兒、桃姜。壬午年，各領十二萬人，來殺惡人，唯真人道士不敢犯耳。自今為始，至甲戌之年以去，萬萬鬼兵，來殺惡人。愚輩若有道士轉經治救者，天人助之，鬼王哀汝，自來護之矣。
道言：自今以去，壬午之年至壬辰年子丑之歲，大鬼殺人。中有男女活者，十中不有三四，惡人多矣。故天誅之，刀兵水死。奈何，奈何。唯道士受經之者，天人來迎，大劫將盡，必來速矣。鬼亦競起，人當疫死。若有人得三洞法師為之行道者，大鬼魔王一切護助，令治病即瘥，為攝天下橫鬼、內外之●，入地千尺。主人若復不瘥，死亡狼藉，官事不了，田蠶不收，仕宦不遷，其不如意者，吏兵先坐，大魔王及小鬼子等斬之千段，不恕之矣。一一告下，如太上金口所勑之，急急如律令。
道言：今有八萬九千黑面大鬼，鬼名赤鬚，身長七丈，四十九萬為群，每詐稱黃帝，恐人家親。將一切無籍之鬼、世間魍魎、男女之●，領羅丁勒掌、南陽葉公、石母太子、雲中李子敖、三天無著之鬼，千萬兆億、來入人家，取人小口、老嫗、男女，令天下人疾病死亡，處處有之，門門皆死。鬼兵屯集，住人鄰陌，捉人六畜，烏獸作其凶怪。令人遭官口舌，刑徒囚獄枉濫，田蠶不收，觸事皆凶。自今以去，汝等魔王小鬼、一切鬼王，急為道士佐治生人，令官事解了，疾病者瘥。若不從命，汝等魔王各斬之萬段矣。一一如太上口勅律令。
