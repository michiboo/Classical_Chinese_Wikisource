
太上洞淵神呪經卷之二十
長夜遣鬼品
道言：吾昔與文始赤松子，將諸梵王七十萬人，遊乎世間五嶺之郊，見刀兵而死者不唯一人。太上愍之，遣化人道士往問之：子等何罪？有縈斯苦。各各答之曰：某等受斯酷毒，罔測元由，唯願大慈賜垂宗旨化人。曰：叱叱子知之不，大劫將近，水來不久，一切民人當與泥同。如此之徒，不唯一人也。子何不學道，乃長存耳。子貪富貴，一時之間，不得仙度萬劫，不見善根，與天地相蔽，與災為期也。世間不淨，五賊牽人，令入惡道。喪人神炁，將人入淵。一舉失意，悔無及焉。太上說此之時，坐中三萬九千人，天女十萬人，地下化人二十三萬人，道士及魔王男女四十九萬人，一時驚起，求受此經。自今以去，奉持此法，教化愚人，令不責生官，不用王位，各各自誓：我等今日聞天尊所說，復用行之，不敢違背也。各各脫身衣，以用受經矣。
道言：世間人民，末世有三萬九千人得上仙者，乘太上九龍之舉。天人三億萬人，遊行國中，接有仙骨道士。當爾之世，大水一起，鬼兵亦交，男女之人，死者衆多。吾今特遣化人，遊於四海，令悉各各備經，奉受大驅之文，被息示之。其中自有信心者，聞之歡喜，求化人受之。其中有不信之者，聞亦不悟，浩浩泛流，流入九江三河而死盡。奈何。太上於空中乘五色雲舉，觀之大慈，念子等之愚，奈何奈何，以濟之也。及乘龍將天人、一切聖王、五嶽仙人百億萬人，於大水之中，接取信心之人，令人無畏。大烏負人，將著九天之上。乘龍之舉，縱廣萬里，乃有二千九百里者，有千二百里者，舉有八億萬舉，舉上容三億萬人。自不受經者，不聞法者，不經齋者，不識法界之人，不得上此舉也。大水將來，化人雖接，棟神司官斬之，檢取罪人，還置水中，太上至聖能救之也，飛仙男女亦佐太上度人焉。大烏千萬，一時亦來，負取善行之人。汝等道士，今見此《大驅經》，並聞太上，觀其形像，子等後世，果得遇其龍舉耳，聖不虛言矣。
道言：此仙人玉女，先天地而生，生來多劫，今與吾共教化愚人。若有仙骨之人，得見形像耳。子等以復，能各各傳化後生，若男若女，俱共受者，終不橫死，大水之時，不在其中也。大衆聞天尊說此，悲思涕淚，悉求受持。太上愍之，令化人入山作壇，受之衆中男女八千萬人。魔王男女不及，還取質信，各各詣山受之矣。
道言：汝等受此《大驅寶經》，經中之要，子等仙矣。勤相化度，傳受愚人。愚人倒見，甚可哀愍，來世大水將沒之耳。聖人見愚人悠悠生活，亦如世人觀廁中之蟲耳，亦不知出時也。汝等道士不化之者，永沈生死矣。坐中大衆，五嶽仙人，一切四部，天人男女，皆齊聲歎曰：善哉，我等亦當奉持之矣。
道言：北海之外，異鄰王國土，四十八萬家，不信道法，殺生自用，國內不安，萬民亡叛，日殺三百人。太上見大水將近，愚人不知，方作殃罪，死入惡道，何有出期？乃入玄山，觀一切衆生悠悠，何所趣向乎。即放身中之光，下照十方。遣十方化人，乘空飛於異鄰國土。王等見之，心中大驚：此人乘虛，此何物也？非是妖鬼乎？即遣三萬人，一時仰射之。箭卻來自中殺人，人還自活。官不能得殺之，遣人白王，王大怒，遣兵士三萬人殺之，不能得殺。飛仙來下，滿其國中。國中滿溢，俄為女人、童子、老人，變身萬億。王大怖懼，叩頭向飛仙曰：我等罪人，不知大聖降下，自今以去，奉仙為師矣。願垂納受。仙人曰：我等不中子師也。我自有本師，名曰天尊。若汝等有此心者，當與子等往白之矣。即將此國王等，詣太上化人。於是，一時去王，國中肅然無人。王等曰：此仙人，大聖人也。我等當更心奉之耳。化人知王等之心，悉化王國中人，各各受道，與其符籙經契，亦作齋法。今北海之外，道法興焉。王及大臣馬玄曰：夫受此經，奉師如何？化人曰：受此經者，奉師如日月，敬經如珠玉。不得慢經，不得輕師。師如天也，經如日也。天不可毀，日不可觸矣。昇仙度世，皆由於師耳。無師又不得此經，無經者不得上仙也。子等奉師，不得令懷嗔，隔一宿不得說師名諱。道不兩相，敬奉不得違心。若子不從之，頭破作七分矣。
道言：大水來時，中國有仙人唐平、仙人玉光、仙人馬期，領八萬天人。仙人乘鐵船，來接道士有經之人，子等候之。此仙人等來時，上有五色之雲，圓蓋長三百萬丈，中有玉女十萬人，光明赤白，晃晃育育，即是仙人來也，汝等候之焉。東林道士曰：不審受何經得見仙人，免脫三災也。太上曰：《上清靈寶三昧無量》，悉亦兔耳。然道士不受此《大驅經》，不得度三河大水，亦不免運劫之災也。何以故？此《大驅經》經中最上，此經三十六部經，經之王也，更無大此者也。此經經之都統，受此經，經之畢矣。道士男女，自非先身有其仙骨，方得受此經也。此經與無量同胎，若欲法用，一一如無量之法耳。欲得仙騰，當讀《無量寶經》，道士不受此《無量大驅經》者，亦非道士也。坐中八萬四千人，聞太上說之，各各三禮求受，奉行之焉。弟子等自今以去，持此經遍化天下之人。悉受者，乃門門化之耳。
道言：人有三魂七魄，死便奔驅，驅於五陰之中。是以死者，有吉有凶。春三月死者，太陽使者殺之，名屬九夷君，九十萬大神選之，其號威羹，星宿當滅，復連自絕。行禮入定，十鍊生屍，七魄無為，不經五苦，得陞泥丸，依禮元方，天人所護，分別善惡。若人死後，有人轉此經者，大神八億萬人，超其死魂，還令生天。若在人中，侯王長者，衣食自然，不令經苦。及有作此齋處，天人玉女八億萬人，仍下視之。道士功德，生人獲福，亡人上陞，斯由追齋之力。
道言：夏三月死者，乃是洪林太陰司命部落殺之，名屬八蠻君，八十萬人選之，星宿當滅，復連永絕。有人死者，自今以去，有人轉此經處，亡人不遷。不得生天人中者，吾當遣光明仙人大輸、仙人謙之、仙人方生，各領三萬九千天丁、十萬力士，打殺魔王、選官主者、十鍊大神，不使上達，常為小鬼中之卑，永無仙期。太上金口所詔令，一行告下不恕。如太上口勅者，汝等小鬼王，必有上遷耳。若自禁令以行，行而不用別令，橫殺大神九十萬人，各持赤棒，棒殺惡鬼。五道衆官，十方選神，宜自利比，不令亡人，更有上聞。上聞之日，汝等先坐，太上金口終不容恕。一如太上至真所說，悉從用者。若不用者，魔王、鬼王頭破作十六分矣。
道言：秋三月死者，乃是六傷大疫水火殃災殺之，名屬六戎君，選神六十萬億人，名字自生，天中星宿當滅，復連永絕。自此月日，有人死亡及轉經，五道選官，十鍊生屍。不得上天者，坐兩舌惡口，劫人殺人，五逆不孝，欺師罵父，打捍長者。若兄若弟，若姑若姨，若伯若叔等，悉入地獄九十一劫，不得生天。天人典官，不容之也。雖為轉經，無益矣。罪與謗人者同。道士須善，當自化人，奉受三洞，敬經行道。若有亡者，為之轉經，經神勅下，亡人上遷，徑上生天。自癸未、辛巳，道士化人度人焉，可得免三災甲申之大水也。
道言：凡冬三月死者，明詔使者殺之。坐不行道法，笑人作善，及怪百姓，自是非人，三魂七魄。名屬五狄君，選官五十萬人，分別善惡，星宿當滅，復連當絕。自今以去，人死者為鍊神。鍊神之君，八億萬人。令亡者生天，天女迎之。不得飛仙，當得生人。十鍊生屍，十方來賓。天下共選，不得下生。若墮三塗，魔王之過。太山主簿，五道主者，名山仙官，不加用意，使亡人經難者，汝等先坐。太上口勑，終不虛也。道士化人，吉凶憑齋，齋神護身矣。
道言：凡人刑獄死者，文吏司主之。寒熱死者，明王司主之。落岸樹死者，焚羊司主之。刀兵死者，祫人司主之。木索死者，女羅司主之。水中死者，玄女司主之。火燒死者，天輔司主之。林木死者，何王司主之。飢餓死者，孟盈司主之。臃腫死者，季膺司主之。針刺死者，龍王司主之。夢作死者，林玄司主之。閉塞死者，劉史司主之。悲枉死者，左任司主之。顛狂死者，丁苟司主之。自刺死者，朱令司主之。入水死者，胡純司主之。長病死者，喬秋司主之。自今以去，若人如此，落十八司死者，但轉此文所殺之官。聞人轉經，經中之神，神自分別，令人上遷，亡者自生人中也。自壬午、辛巳，吉凶悉轉此經耳。
道言：人生皆屬角亢氏房心尾箕、鬥牛女虛危室壁、奎婁胄昴畢觜參、井鬼柳星張翼軫、●●●●●●●●。若星宿有名，自有將從萬億，步數里陌。太上今矜衆生，故示一切大鬼王。自今以去，若有人家能作大福轉此經處，急分別，令亡人生天，衣食自然。若在三塗，拔之令出。星宿不度，當為度之。星宿不滅，當為滅之。若復不遷復連不絕者，大鬼王等，先坐一劫。選官五道主者、太山主簿，悉當有罪。罪必成科，不得上仙矣。
道言：凡人已死，不及三七日者，十年、五年、百年，皆可追作功德耳。但為亡人，十鍊行善，行二五七九，立功補過。若先亡人無籙，亦加籙與之。天玄黃書，此乃大經，統受此一契，無不包通也。生人無大籙者，亦可受十將軍，奉佩天玄黃書契令，便可受三洞耳。來者與之，不問卑賤。何以故？大道如海，海何有逆於穢惡哉。大法無邊，大人無異。道士化人，慎勿相妬。相妬者，天人奪子算矣。道法萬品，智者弘念之耳。
道言：自今轉此鍊神之處，吾令天兵九十億萬人，與十方力士八萬人，仙官主者十二萬人，玉女三千六百人，各各手持赤戟，打殺天下惡鬼，殺天下惡口之人，辟斥縣官盜賊。一切白衣圖謀道士、欲偏併侵、欺此法師之者，一一收其人生魂，斬殺之不恕。道士勤化人，大魔王、鬼主、一切主者、選官之神，當為亡人追逐文書。若在三官，謫作苦處，悉當告下出此亡人，令得生天。若其不遷亡人三塗，吏兵有坐。自今甲戌之年，世間之人，得聞三洞之音，男女道士多有值此文者，悉皆天上生來耳。世之愚人，不得此聞之也。
道言：此《鍊神經》，經中之上者。何以知之乎？此經神一字，三萬六千神，神聞人作齋。典齋神四十九萬人，與太初玉女八千人，東嶽仙人十二萬人，來選亡人。亡人上昇，生人得福。道士自今有奉此法，得受此三洞之要，教人受之者，即自入仙品也。自壬午年，以國王、大臣、方伯、二千石，受此經者，悉先世有緣骨應仙，仙人來化，故令此人等信心自生，得見大法師。善哉男女，必得上仙，終不落淵矣。
道言：若人死後有生者，為作功德。亡人必復人身，人身既復，有上生天。生天之後，復入人中，衣食自然。若處世俗，為人之師。若作道士學道，國王尊之為師，不作常人。若作國王、方伯、二千石令長，心常念善，勸人行道，身自奉法。三洞之經，尊師敬神，恆如日月。此人今身大貴，傳世相承，無有休已。子等今身端正，亦是大道覆之。富貴貧賤，亦是大道使之。為之醜惡，亦是道炁耳。但一心信道，道不虛言。坐中億千萬玉女，聞說是法，悉大喜悅，各各三禮，當化人受奉之矣。
道言：凡人學道，道炁至深，自不睹之，當信經文，經文道示。無經者，世人安知道哉。經為人目，目能遠視，分別青白、善惡、大小，無目不知也，經文亦復然矣。道士之學，先當存信，信乃有經耳。當次奉師，師能導人。聖人玄遠，隱形不見，唯當奉師耳。為先有道緣，乃有師故，故令知道。學仙行道作齋，一一念師，天人玉女，自然助人善心矣。齋法一日二夜，三時行道也。
道言：昔有一國，多有虎豹，道中食人。時有三洞道士，男女之官，入山採藥還，道中見人，問之，曰：道中無虎也。行人知虎在道中，誑道士曰無虎也。道士等往之，虎化成鹿，見道士不驚，亦無惡心。道士等聞道中無虎，喜而急去。天人護之，知行人誑道士，心正天自遂之覆護耳。是以道士之法，但立信心。信心存者，自然附人耳。是南海焦買，將八十人，入山求
仙，居山七年。天下惡鬼，日有百萬人，來下試之。道士大衆等，永無恐心，我奉太上無極之契，何汝小鬼，來恐我也。一存信意無移易，鬼自然去。道士等天女化之，後悉得上仙矣。是以道士，唯存心信耳。此西晉惠帝後，司馬氏南渡江時事。
道言：甲子之年，六夷侵於中國。中國無主，司馬移度吳地，江左自立為帝。後金刀兄弟王治，天下太樂，人民翕翕，四夷無事。至辛巳年，小小六夷動亂，亂至壬午、癸未紜紜。甲申有災，災水四十丈。若無水者，多是大兵，虜當南下而無害，九州悠悠。會真君金刀之末，帝移治長安之地，地不受人也。當去之時，土人先去，僑人在後，自然天炁，非人意也。道士玄門，國主敬奉，道法欣欣，六夷亦伏。中元更立，明王治化，無有刀兵惡心之人矣。流居之民，邏復中都，天下安樂，唯集太平也。西晉永嘉至宋末初時事，已應訖。
道言：壬午辛巳年，有見道士入山，斷穀休糧，以求仙道。又見道士不貪世榮，追師勤苦，以求仙道。又見道士不務俗緣，一心奉經，以求仙道。又見道士不妻不娶，以求仙道。又見道士專心自役，為臨執苦，以求仙道。又見道士不食，供養供師，以求仙道。又見道士不惜財物，廣造經像，以求仙道。又見道士多受契籙，以求仙道。又見道士棄妻，不仕國王，以求仙道。
又見道士日日勸人，以求仙道。又見道士廣造治靖，以求仙道。又見道士奉師不慢，以求仙道。又見道士不作有為，以求仙道。
道言：人行道奉師，師前曳臥踞坐，見師不驚，調誑師徒，十無一實。若此之人，令汝虛耗，天人誅之，不盡天年。奉師當如臣見天子，豈可憍慢，人不有輕也。師雖常人，鬼神之主，汝以奉之，神來附汝。若汝不敬師，師亦不待汝敬也。但師有仙靈營護之神，神怒誅人，所以汝等道士，深自慎之矣。
道言：自今至辛巳年，當有赤人。赤人長三尺七寸，三億萬人，居東海水中，亦有學仙道士。南海有八十萬人，人身長九尺，亦來入中國受道，時人或不識之矣。水人在海中曲山上，亦有男女居在水中，時出九曲山上，有學道人多端正，天下無有此比矣。水中人王三百夫人，夫人悉受道法，天人玄女之仙化之。三洞大經，布流於西海，亦有人長一丈七尺，亦有夫婦之道，行道異於中國之人矣。王方平、麻姑，日日往彼化人。此國亦有水人，身長一丈六尺，多有女人，少有男子。王身長二丈九尺，及三千夫人，各有三十六王子，不食五穀，天人亦往來水下，作金玉七寶之室，人身亦衣金玉七寶之衣也。中國人得，亦不能別之。行則乘風而駕雨，亦有自然之道炁矣。此之水人等，居在水下，水在上流耳。海中大蟲，非世人所知，亦有大馬，大牛如大馬，人頭百億，萬種不以一物也。無可比之者矣，世所無此也。
道言：世間人有三十六種人也。東海外九萬里，赤月支山，山高九億萬丈，上有三頭共一身，身如蛇也。不食五穀，食人、蟲、鹿、烏、獸，人身能飛行。南海外三十萬里，有竹山，山高七十萬丈，中有一角人，人長六丈七尺，亦食蟲烏草木耳，語不可了。西海外七十萬里，人長五尺，食石沙水，語不可解。北海外五十萬里，亦有一山，山高二百丈，山上有人，一身三面，人長九尺，不能食穀，食草子耳。不知人事，有陰陽夫妻之炁，生子如人，而走及飛烏，虎狼畏矣。
道言：此水人三千年乃死，山中野人三百年亦死耳。不知有道，無有禮義矣。正有中國之人，知禮義耳。中國東西南北十四萬里，人人知法學大道，有自然天人往來耳。餘國無有此也。十方無量國，此是異國，不同小小國。聖人所居，自非太上仙人，不得往彼也。元真仙人曰：何國，國為幾里，是中國之次也。天尊告太上曰：中國長安是也。東至海隅，南至吳楚之外郊，西至廚賓，北至沙漠，悉是中國之名也。然今之人禮道，正有中原、吳楚、蜀漢、建業、洛下之人耳。男女信法，刑楚江夏、南陽周地為上矣。蔥嶺西涼，北地玄菟之人，少學仙之人矣。
道言：天下之宮，杜陽宮為上，武當山其次。中國有九十萬億宮，宮有七十萬小宮，宮中有三千萬人。山上有四十九山，中之上者，杜陽山。山東西千二百里，山可住平，休旬暘谷，入二百里可隱。昔有法師，往化道法，三洞流布，旬中有應飛仙之人，籍超、杜玄之、邢彤法、李馬進、張奴、劉石子，貴此之等，悉上昇為師矣。仲山有古人住處，今人名曰詳川。周惠王小子得仙，宮在其中。其中人多有得仙者，道士後世人得值，見此法師三洞經者，悉得飛仙也。此川人後世男女，亦多有道士，值遇聖人耳。何以故？古之仙人董玄可，居在其中，得仙久矣。時來化人，人民信道者，此仙人等教示之耳。
道言：後世有三千道士海中來，鳳凰百眉，宮官在西域北山中，伏羲之弟居處也。伏羲本居仇池山上，亦在西域牛山。女媧山亦是古之聖人住處，在詳川，周時有三萬仙人居此山上。
道言：雲臺山，岷玄山，綿竹山，赤石山，龍和山，寧蜀山，山上有古人，仙人住在蜀中，城都人。壬午辛巳，三洞為上汾陽山、巴慜山、上五山。在巴西梓桐山也，多有古之仙人居地、林窟。道士後世門門，悉是玄女玉仙所化，日日往彼化之法師矣。行十方，出浮山、巴山、建平山，有仙人七十萬人隱矣。
道言：奉道之家，三會之日，詣師不得闕也。凡三會詣師，皆責天租一碩，不得一勝少也。庫倉吏考人，令人家中不利，六畜暴死，所為不成，此天下毒疫耳。三會詣師，香三兩以為常事。凡請師，亦有法禮調御，不得空也。若有疾病急疾不論，供敬如父，不得有慢。出一宿亦拜師，師止則止耳。道士坐案治職，無貴賤也。參座考問，無復後殃，集未恕鬼也。若受經多而治小，多經者為大也。治大無經，乃小治矣。
道言：受道奉法之家，當供肅天租，年年自輸詣治，自當憂之，不可令師道也。天人誅汝，一蚪不足，師啟天曹，主人還受殃罪，不豫師也。世人愚癡，乃反怨師，師不得，亦無罪也。一一上聞者，令汝道民不利耳。夫受道及經亦然，但不能一一如法也，不可虛也。世人多窮，不肯自力，但望虛得，聞師多責案法科令，無能受者，此為自欺人也。道士心慕道門者，當自勵力，求信物令備，具從法心中元元，師可為除之耳，不絕然無也。
道言：自今以去，天上黃書契令，並經為上。不復受者，今世黃赤紫府也。有不受者，考炁近人矣。何以故？三洞流布，令人有病急，但喚三洞道士入治，稽首燒香，香火消之，自然萬事散了耳，不須章也，天曹上從。壬午辛巳年，不受人章，為世人作章，主人考死，師亦有罪。作章一通，隨事取生人口中辭語，三師若八師，五師若一師，上治東向，貢章步虛，詠誦便止，自然鬼兵消憩，亦須餅果緬食扶章也。自今以去，一一扶章，禮畢再拜。
道言：夫人受籙符契，一將軍已上，悉應供養，乃受質信如法，一一不得寬也。天上黃書，八人食耳。治以經都通，作者十二人，人食此為常範矣。世人不知，多作無奇也。道士作福，日月作之，齋講為先，奉師在心。若一旦不如法，輕慢於師，師慢不終月旦，十五日朝拜謁經，禮其十方，並禮師者，妄行一步，步有三十六考，罪罪入無擢地獄，求出無諧，莫望仙道也。
道言：自今以去，辛巳、壬午年，三洞流布，布化天下。天下之人，不復章奏。男女奉經入山者衆，女人多受經，天女化之。甲申過者，道炁方盛，六夷伏信，諸仙亦同法一家耳。道士自今壬午年以去，亦作冠褐裙帔三法衣策杖耳。一日一食，過中不准，斷一切葷酒，亦不嘗。教化俗人，為事不得犯科。男女相度，智者為師。不得畜生，生之物正，乃然一身耳。經書為
業，入山中人，月月長齋，齋空食菜耳。入山十人、三十人、百人，一處廣作田植、園菜、五菜、屋舍四方，並齋堂樓閣，不得一人、二人、三人獨住。鬼神欺人，經法不可獨。齋堂人多，月月三齋，日日三時，上香禮拜十方，此為神來附人矣。二人一人獨在山中，復不立法建齋，直獨在山中，蟲鹿亦在山中耳，此為何異也。當奉明師，師多才技，又多經文，乃一人上，可佳多多。遂上十人者，不可住也，況復二人、五人也。此不伏山神，山神欺人，人亦不吉矣。
道言：人以黃書，受來經久。不得師過度，日日有考。令人多病，田蠶虛耗，宅中不利，不終年壽，中道而夭。又復不可還師符契，神已入人身中臟腑，故令人疾耳。若奉法行道，三師度者，無他也。道士受經，工經為大者，昇仙之本。是以衆師之中，經師為大也。仙人玉女，莫不敬經師。凡符契為上也，道士不受諸符契，不名道士也。不奉三洞，非道士也。空受內外黃赤紫府，小小道士耳。要當受《五千文》經書，上符契事事受之，乃得上仙矣。
道言：道士入山，若人間奉師。師死者，往塋視之。葬埋以禮，衣帶如法。七日哭泣，便為作齋。齋者，七日一作之，滿三七日便止耳。弟子死，師亦看視，如之法，不可殺生祀之也，隨時餅果可耳。道士後世之人，按經文用之焉。不用者，天人矣，終不與死也。餘物悉與之耳。
道言：後世人必治三洞之上，原值此飛仙經者，即見太上面像也。不能入山者，但逐延林山，可遠世人。十里、五里絕別之處，多種五菜木林田圃。月月作齋，齋令不廢。化度愚人，令奉三寶。師無大小，奉尊則貴。昔羅和年九十八歲，師年十六歲，日三度禮拜師，侍從左右，恭敬不慢。世人見之，歎曰：此老翁嵩首西垂之年，乃向此年少小兒拜也。天人玉女曰：此是老翕宿世之師耳，小兒雖小，智深遠矣。
道言：師徒弟子，先世之重緣，亦如父子耳。皆是先身相逐一處，來久結誓累劫，非只今相親。作惡緣者，亦復然也。若國主、大臣、方伯、二千石，今與此道士學仙，善者亦先世緣耳。自不重緣，不得為師宗父子矣。今之聰明，樂經耽書，皆以先世習來久也。師徒亦耳，共同一心，積來久矣。誓為師友，以見此經，今乃受之。受之智者，此人先身以學來故也。時不知世之事，謂其人聰明，此亦明矣，然伏讀來久矣。
道言：後世多疫鬼，鬼兵殺人。道士可教人八節日齋，一村共作之，多多為善耳。立春日，春分日，立夏日，夏至日，立秋日，秋分日，立冬日，冬至日，正月十五日，七月十五日，十月十五日，大齋日也。道士此日作齋，按大法。學仙道士，三日三夜轉經行道，其福無量也。道士之法，自非師徒，大者為兄，小者為弟，不得稱□僕也。生鬼誅人，道士慎之焉。欲八節日齋者，但擇野水島洲之上，清諍簡寂之所，一薦巽也。
道言：自壬午之後以來，復奏章，不復受世間黃書契令，天女所受，無門而受。自今以去，至癸未之年甲申過者，不復用問黃書契令，直此天下黃書耳。若正受世間黃書者，不得上仙。若男女之人，先無仙籙者，但與十童子一將軍已上，便受天上黃書契令。三師若一師之，亦是大道士也，便可經契耳。世人不知大水來近，不肯受道，大災之時，奄然死盡。奈何奈何。若不能多受者，受《五千文》、《化胡經》亦善矣。
道言：自今以去，至壬午辛巳，有女人道士，多有受三洞。入山者，亦多女道，男子反少也。玄女常下來，化作年少女子，入人間受。甲申之後，男女十三已上，悉受十將軍、童子、天上黃書契令。何以故？世轉信道。麻姑、杜蘭香與安期生、唐公房化人，悉受道士，門門有之，經書為上，齋講日夕多矣。江左吳楚，漢秦蜀郡，多有習道之人矣。
道言：三洞出世，仙人日下，道士男女，當勤經契，多受符籙，一心信善，念師功德，供養道士。道士無貴賤，有請消災，香火不得有違一旦也。道士自有吏兵侍衛，不得一旦一夕有違。吏兵當告人愆過，天使吏兵違人。夜去身中吏兵，還自誅人。亦令人疾病，病人久考，令人不健。諸色夢寐不吉，吏兵為之也。昔有一人女官，人請消災，誑人言曰：我今日身中不諍，不可入治，不得消災也。誑人之罪，後二月日，女官下血，三年遂不消瘥。卜師占曰：汝有罪，罪甚大，天曹考汝耳。女官自思，惟正有此誑人，恐必此罪也。請道士作齋，懺悔一月耳，乃還瘥矣。
道言：自今以去，告後世人，汝等受道，夫妻對受，不得偏也。夫受黃書，三師過度，道受黃契。不過身考，後世不復人身也。況復求仙也，亦不得誑人也。奉道不香火，身必有考，考及子孫。昔有二家相近，都悉受黃書內外大契。一家得三師過度，日日行道，道士消災，觸事好日，不違人意，夫妻上仙，天人護之。有一家亦受，而不過度，而無三師，自共相拓●，遂不行道，不終天壽，二年中皆滅門族，天人誅之矣。受道須一一順其經文也。
道言：世人多癡，夫妻共奉道，奉道以妬忌，不合行道，道炁吏兵怒之。後死，死入火車八風地獄中，一日三死三生，七十萬劫，不復人身。脫得復人，有人之形，無人之情，聾馱瘡痙，為人形醜陋，身體臭處，人不喜見，道士慈心化人，遠此弊矣。道士麓衣蔬食，寫經多學，奉師為事耳。教諸後世，男女道士，明自思之也。
道言：道法難值，值者稀耳。後世見者，勤恭奉之，不惜財物。道士為人之師，亦不足多取人財。道士欲奉佩，所望期仙，亦不可貪惜矣。自除妻子，其生口牛馬，勿足貪也。昔日，亦有妻子布施、賣子受經者，不唯一人也。自古及今信道者，一人、二人者矣。
道言：《三洞大經》，經之上者，然不如《飛仙經》之上也。何以故？《飛仙經》，十方大道太上，一切仙人玉女，遊化世界，化人說之，中有無量神人兵馬守之。有人受之者，神仙護之，無不吉利也。後世辛巳、壬午年，以此經天下流行，世人講誦，勝於餘經。道士齋戒，多轉此經，此經能令人飛仙也。三洞多容，亦有屍解仙、住仙，此經無也，正有飛仙耳。此經二十卷，天人玉女，十方仙人，所共尊敬之矣。
道言：自今至壬午、辛巳年，道士急化世人受道，大災欲起，天放疫炁，瘟毒流行殺人，為多惡人故也。若有作功德者，鬼兵別之。道士至其年月水災之時，勸人作治舍，受奉三洞正經，經契在身，吏兵力士自然攘惡耳。水來不久，當在甲申。甲申無者，兵刀災運，百姓紜紜。後甲申大水蕩除，當爾之時，更立天地，不唯今日之天下也。
道言：世間多有惡人，故三洞不時，布亦少耳。衆生可念，與泥同流，鬼兵誅之。奈何奈何。太上與文始，三日三夜在玄都官中，惟念衆生生死，何方度之。乃入金匱之中，取《太上太虛經》、《飛仙經》二十卷，付與太宗法師，令得授世間之人也。
道言：自今壬午、辛巳年，道士往往有值此《飛仙》、《太虛經》者。上黨除文之申執，當值此經文上仙矣。女人二十六萬人中，受經入山中也。
道言：自今有人值此師，師授此經者，十方飛仙、五嶽仙人、玉女無極丈人、一切玄女，咸來共護此受經之人。若此法師所住之處，天下太和，五穀豐熟，人民安樂，帝王老壽，天人日日來下教授之，助此國主治化矣。
道言：道士之功德，令如此耳。若國主、大臣、方伯、二千石，復能奉受者，位至無窮也，天人自為守護之耳。終畢此人等，不令犯惡也。衆中一切聞太上說此經，各各大喜，悉皆受化，稽首禮拜，皈依三寶。
