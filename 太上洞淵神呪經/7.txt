
太上洞淵神呪經卷之七
斬鬼品
道言：自今壬午年三月至九月，人民疫鬼殺害，十分殺三，刀兵之世也。六夷當死，沙門法變，道炁日盛，三洞流演中國之中。浩浩日月失度，人民勤苦，死者門門。若有奉持三洞，化人受之，有病轉經，經神救人也，此病可瘥。若自今以去，有轉此經處，吾遣十方力士，化喻疫鬼一切邪精，令收此之鬼，病人得命，瘥愈無他。有囚擊徒刑，自然解了。若不蒙恩，魔王先坐，斬之不恕矣。
道言：甲戌之後，有三千六萬三足鬼，身長九丈，手把赤棒，入人宅中，行六十二種病，病殺惡人。鬼名曲寅，各各有三百六十縱眼鬼，鬼目悉赤，或乘風雲，專取人命，暴殺六畜。千二百青疫鬼，疫鬼兄弟八千萬人，男女之鬼，日有九億，來入人舍宅，伺人小口，令人卒死。復有兩頭鬼，鬼名當進，當進暴虐，常恐百姓，百姓得病。此鬼妄食人猜雞，詐作大神，欺誑愚人。愚人信之，殺六畜享祀此鬼。此鬼得便，因成習俗。若乃不得，便生病痛。自今以去，有奉此經之者，吾當遣三萬九千天丁，和喻此鬼等，令斥去千里。若不去者，三天大魔王及十方主者，斬之萬段，終不恕矣。
道言：壬午年，已有三十六種大鬼，鬼名黑頭然，又名赤蓋，三名阿駒，各各將三萬九千人，齊執白棒殺鬼之刀，刀長七尺，入人宅中，專取人命，行百二十種病，病殺惡人。有六十種惡氣，入人身中，令人卒死。自今以去，有如此病者，得三洞之師轉經行道之處，悉令得瘥。若復不降，令生人病不損、官事不了者，大梵天王等及十方主者，斬之不恕矣。
道言：若壬午年，已有三萬七千赤烏，行三萬九千種病，病殺惡人。復有八十二種病，不利惡人。若得此病時，有三洞法師轉經行道者，可得瘥耳。若轉經行道者，.，三十六梵天天王來助護子等也。疫鬼之兵，自然消散。若不去者，我遣三天力士、十萬赤壞兵，收而斬之。道士既奉三洞者，但急化一切人入道，天人亦喜。若壞一人善心，天人誅汝，汝不得人身，何有仙也？自今以去，若有救療病人之處，天人自來佐護子耳。三天玉女要進五千萬人，一合來下，與麻姑遊於杜陽山，過歷五嶽，見天下之人，疾病死亡，不唯一人。玄女驚曰：咄咄天災，人民死盡，當奈何救之乎？相與悲嘆，來詣玄都，具白太上。太上曰：汝等往世間，化一切人，令奉三洞，三洞之經，能度衆生諸難。如汝等悉來國土，化人經典，乃能敬信，有病官事，為之轉經。轉經一宿，死人更生，官事自解。若自今以去，有法師救人之處，我當遣天人化喻之，疫鬼自然去矣。
道言：些三女兒者，先身有大福，今得為聖女，教化一切人，十方之尊大也。一日百變，莫有及者矣。今後世人，有聞見些三女名字者，此女等亦來救子也。若有疾病官事者，轉誦此經，十方大神自來救之耳，不令有惡也。子等若有化人之功，天自知之矣。
道言：自庚辰年，已有九十億萬黑殺鬼，鬼長六丈，各將八萬四千小鬼、赤頭疫鬼來伺人。鬼名盈女，悉赤目，專行十方，入人宅中，取人小口，行百種病殺人。自今以去，有法師轉此經治病之處，疫鬼急去千里。若不去者，三天大神喻之。若復不去，力士縛之，不得復恕矣。
道言：壬午年三月、十月，有赤天疫鬼十二萬頭，各各領三萬九千力士大兵。復有七十萬黑尾鬼，鬼名蛇舍。悉有八萬六千，從上來下，殺滅惡人。若自今以去，有急病之處，道士經行救人之者，此鬼收卻縛之。若復不去，三天力士必斬之耳。須臾，九天力士亦斬殺之，不復恕矣。
道言：自今以去，有八十萬三足鬼、十二頭疫鬼，鬼來殺人，行七十九種病。有得三洞法師行道之者，此等鬼自然天人收卻之。若復不去，三天力士必斬之耳，終不恕矣。
道言：辛巳年九月，有三千萬赤目鬼，鬼名角子，各將四十九億小鬼，鬼來殺人。人有值此病者，急求三洞法師，師來入宅，鬼亦自去。若不去者，天丁、力士九十萬人，次次斬之，終不恕矣。
道言：甲午之歲，有八千萬小陵鬼，鬼名赤頭，各各自將八十萬人，下行九十種病，病殺惡人，令人臃腫瘡疽病。若自今以去，有法師救病之處，此等鬼自伏，速走萬里。若復不去者，三天力士當斬殺汝，無有遺脫也。道士化人，令此鬼自去矣。
道言：自庚辰之年到壬午年九月、十月，人多有病。有九十三萬黃身鬼，名百龍，各各自有十二萬王，來下病人。自今以去，若法師轉經之處，此鬼自去。若不去者，天丁、力士、三天大兵來共斬之，九天魔王將汝治罪矣。
道言：自今辛巳、壬午年，有九十六種殺鬼，鬼來殺人。村村有四十六萬黃癉鬼，來入人村，令人吐血，下痢霍亂，卒死心痛，身染黃病，咽喉塞痛，以致死亡。若有得法師經行救者，三天大神和喻此鬼，令斥去他方，萬里之外。若有不去者，此鬼等頭破作十六分矣。三天大兵，九天力士，終不置汝也，道士化人喻鬼矣。
道言：自大漢之後，有五通大鬼，鬼名王翦、白起、韓章、樂陽、楚狂。又有郝景、女媧、祝融三萬九千人，各領八億萬人。此鬼從伏犧以來，帝王相丞，此大鬼主召領十二萬人。天下小鬼依憑求食，與其鬼王作兵，來耗動萬民，萬民患之。各各伺人家，取人男女，疾病、急厄、口舌、官事、水火。千萬為衆，枉其良民，病殺無辜，誑斥家親，催促竃君，令人宅神不安，每事不果，行萬種病，病痛急疾。乘風駕雀，妄作光怪，自頃以來，不唯一條。今遣正一功曹、大明使者、驗神使者，各領鐵面騎吏九億萬人，手持大戟，殺鬼之具。太上強力健士四十九萬人，一合下來。收捕此土國中死將之鬼、一切魔邪、百千萬魅、不正之祥、來害生人之家者，一一收捕打殺之，令蕩除宅中殺鬼。鬼王等悉加甩力，次次縛之。若有一鬼不去者，鬼王等千斬不恕。急急如律令。
道言：國土有大鬼主鄧艾、鍾士季、趙山、王莽、李敖、杜周、劉斗烏、王離、夏侯嬰、蔣公琰、南陽葉公里、夏檀支、蕭何、申屠伯、韓信、田進、梁洪、高沛、孫溫、司馬迥、劉元達，有此大鬼，主令世人。或有祠祀武帝、文王，世問供養，立祠不絕。各各有兵馬，為天下人作祟，祟病殺人，年年月月，行千萬種病。或四支沈重，寒熱下痢，臃腫水腹黑病，頭目悉痛，胸背燠熱。或有黃癉，謦欬咽喉不通。一切萬病，殺人無度矣。
道言：此等之人，皆悉是往時大將、任事之人，死亡之後，各有人立祠，祀之不止。今傳有百鬼附之，唯成大衆，仍伺人形便，殺害百姓。令人水火口舌，官事萬凶。凶來奄殺，人口多死，從來非一。今遣赤盧大禁兵，身長萬丈，八十萬人，各領三億萬衆，來下收捕此等之鬼王，得便斬殺之，不恕矣。
道言：今些三洞法師轉經救人之處，當令神兵九萬億人，護此生人之家大小口數。若有疾病、官事、刑獄之者，一一令解了得出，病癒無他。無他之日，鬼王上遷。若不瘥，令危厄者，大魔王毛帝等，頭破作九十分矣。
道言：自今有病者，及轉此神呪經之處，當遣萬和力士四十萬人，百舌吏三十六萬人，為此主人疾病之家、刑獄囚徒之人，和喻家親、太祖父母、內外殃●，及祠之者，不祠之者，悉為分別遣之，悉令了了。又造刑獄之鬼，皋陶、木索之君，十二令吏，八十九萬將，一切長侯，三公九卿，上下大夫，十方主者，急開獄門，出其囚繫之人，迴化和喻，令時君歡喜。放之令出，亡人上遷，去離三塗，得在道鬼輩中，逍遙無為，祐利生人，疾病除瘥，萬事解了。自今吾與鬼王判決，若復不瘥者，大魔黎洪等，頭破作三千五百分矣。
道言：告大魔王伏仁，今有生人，疾病困苦。四肢八體，口喉不利。頭痛目眩，胸背燠疼。手足不拘，五臟焦然。氣來愴心，厭厭不樂，目不能開。不用飲食，但欲吐逆。夢寤不靜，但與死人相逐。內外大小元元，恐不全生。死亡之期，奄至不久。今告丹誠，哀情可愍。今遣大殺侯王大兵八十億萬人，候取地下鬼兵。疾病生人之家者，為是何鬼？若生人太祖父母，不應來祟。若非所祀，自有所係。若是社竈，祠者有時。若是宅鬼，不應害人。今世清吉，鬼不得妄來。若有宅中故氣，四向殃●，一切惡鬼，山林池澤之鬼，一一收之。付三天地獄，鬼律女青詔書治之，不得令來急病良善也。自今以去，急收汝下鬼。若生不瘥，官事不了，大魔王千斬之，必不恕矣。
道言：甲子旬年，八十萬赤病鬼殺人。三十六萬黑鬼鬼王，各各將六夷之鬼十二萬人。入人家宅，令人寒熱，浮腫四肢，赤熱不宜，小兒產婦暴死。三公自罰，天下流亂，水旱不調，虐鬼但來捕人。國主自病，坐有枉濫，萬民嗥天，天怒遣三萬黑面小鬼殺人。汝等欲得免此鬼苦者，各各受三洞真經。若有受一將軍籙者，鬼不敢妄殺人也。
道言：有病人之家，若有犯入刑獄元元恐死者，當先立此齋。齋官或三人、五人、十人、八人，張好籍帳，若淨室之中，備安三寶香燈供養之具，令辦集淨潔，請三洞法師。法師中務取一人聰明了了分明者為法師，與主人唱道。並安二高座，高座上一人稱揚聖號，為其主人。其餘道士，次次旋行耳。高座上法師，執步虛唱和，座下人旋行徐徐。高越而望天，聽雲中鴻聲。若聽嘹嘹之響，似玄景之宮，天人之歌矣。
道言：有病之家轉此經處，一切大魔王與小鬼王誓曰：自今有人，作齋行道，救治病人，病人甚危，兼有口舌官事、刑徒囚擊等，令差。召喚萬鬼對之，何鬼為也？汝促驅之，令自然得瘥，官事了了，百願從心。無他之日，大鬼小鬼悉令上遷耳。若自今以去，官事不解、疾病不愈者，大魔王及小鬼王斬之不恕矣。
道言：甲戌之旬年，有三千九百白烏，來下行病，病殺惡人。國中大小男女卒死，多有瘟氣八十種病。古之死將孟達、馬援、李卿、王鳳、閻振、左丘、盜者、魚父、華元吉、成洪等，各領千萬人，專行下赤痢病。令人少氣，宅中不安。倚人門戶，取人小口。恐人家親，家親畏之。遂令仕宦不遷，宅中虛耗，口舌妄起，觸物不吉，連遭刑獄，囚繫來久，田蠶不得，萬願不果。悉是此等鬼王不攝，縱其下鬼，令生人如此。自今以去，各各執持汝等鬼兵，勿令暴虐，當令生人官事了散，疾病輕瘥。輕瘥之日，汝等上遷。若一旦不瘥，汝等萬斬，頭破作八十六分矣。
道言：甲申之旬歲中，有大災起，西北水來，疾病人死，十中有八九耳。三千九萬赤鬼，專來病人。病人身黃，不宜婦女小兒也。時，國主往往有信法受持經書者度矣。疫氣熏蒸，三千九萬種病殺人。人有入山者，千千萬萬矣。人民不安，刀兵疫鬼殺人，殺人無道。天遣赤卒七十萬人，手持銅戟，斬殺邪鬼，收世間一切殃●。三天大魔王若有枉殺之者，各各斬此大魔王烏丸等，不恕之矣。促去萬里。急急如律令。
道言：世多惡人，天遣力士誅之，先問善惡也。天兵大衆，何可制乎？但道士轉經救之者令生，勿復殺之也。若自今以去，天下有人疾病及其刑獄囚徒，道士行章轉經救療之處，大魔王與小鬼王，助救之令瘥，萬事了了。若有不瘥不解、口舌連綿，大鬼義真等斬之萬段，一一不恕矣。急急如太上口勅律令。
道言：大門鬼吏大真公，小門鬼吏小真公，房守門吏衣文，後守門吏萬倫，竈門守吏炎景，道上守吏屍供，內外大鬼，宅中殃●，男女客亡，水火金木之所殺害者，各各自約。今何鬼來病生人？人今危厄。太上遣力士赤卒殺鬼之衆萬億，執刀縛鬼，鍾道打殺，得便付之辟邪？所付與天一北獄。恐其有枉，令勅下萬民，若有疾病生人之家者，速令放之。令如法使生人病癒，人鬼無他。若復不出者，令病人不瘥。大魔王、小鬼王等，身斬百碎，必不恕矣。一一如太上口勅，不得留停，急急如律令。
道言：世人今多疫氣惡死，自今以去，與魔王夏銀、烏丸、烏延、赤波、洪丘等誓曰：今世多病，罪人死至不覺，不知自度。吾今令三洞法師化示愚人，愚人往往有一人信者，男女之官。世問持此呪文，民間齋講，一日夜六時，行道布施禪思。有此之處，汝等鬼王助化愚人，莫令疾病，疾病瘥愈，勿令百邪干之也。一一如吾言，可得上遷。若不信吾教，汝等頭破作十分矣，不恕之也。一一如太上口示律令。
道言：甲午之旬年，多有六夷氐撩羌胡之鬼流行，行萬六千種病，病殺惡人。大災不安，人民危厄瘟氣，多女人死。鄧艾鬼王與劉斗烏亦來，行十二種下痢病。土公殺人，神龍上天。大水來至，五行不運。鬼賊害人，人多暴死，死不以理。自今以去，太上與大魔王三十六王荀谷等十二萬鬼主，自今以始，若有男女之人家有病者，汝等為卻之，令官事解散，人民安泰。一旦不如法，汝等先斬，萬碎不恕矣。一一如女青韶書口勅律令。
道言：大運交會，鬼兵縱泆。汝自今以去，天下之人，男女疾病引日沈困者，一切惡鬼家神不佑人為山林百邪所害者，一一令瘥愈，勿使枉命也。若自今以去，故令枉死妄夭人命者，大魔王及小鬼王，汝一一斬首萬段，以謝枉愆。如太上口勅，不恕之矣。一一如鬼律，收付天一北獄治罪。急急如律令。
道言：自今以去，有八十萬三足鬼、十二頭疫鬼來殺人，行七十九種病。病人有得三洞法師行道之者，此鬼等自然天人收去之。若復不去，三天力士必斬之耳。
道言：三界之中，大魔王領三十六小王，王有四十八億小王，王有無數大兵，橫行天下，令與吾共誓：一治百姓，不得枉濫，妄誅無罪之人，因此凶衰，為作祟也。自今以去，世間有急疾官事危厄之者，一一往視之，助之福力，迥化口舌，國主大臣，一切惡鬼悉使歡喜。令疾病除瘥，官事解了，門族和睦，天下安穩，五穀豐熟，君民忻悅，鬼兵自伏，無病無痛，萬願從心。如此之者，鬼王等上遷，天人悉喜。若令風雨不時、五穀不熟、人民不安、國主暴逆、官事不了、疾病不瘥者，汝等大魔王及夫人，百億鬼王等，悉以斬之矣。
