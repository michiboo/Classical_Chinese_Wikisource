
太上洞淵神呪經卷之十四
殺鬼步頌品
道言：吾告明羅真人曰：自今以後，如有善心之人，橫遭災疫，仍請三洞道士，為其轉經。須斷葷辛，去除色慾，洗浣身心，專情默念，不得雜想，常須存見五帝尊神、靈官將吏、左右侍衛。齋主志心，勤誠禮拜，法師時須召請天真神仙下降，救護民難。如不虔心，虛費錢帛，仙聖不祐，徒用齋資。若依吾旨，永保無虞。轉此寶經一部，天兵下降，魔王束手。若不依吾言，魔王烏鄰子，頭破作三百分矣。爾時，明羅真人乃上請五帝神仙兵馬，降至道場，搜擒鬼賊。東方青帝九夷君，青神將軍，九九八十一萬人，東鄉神仙諸靈官，一合來下，收捉東方青瘟木精之鬼。南方赤帝八蠻君，赤神將軍，八八六十四萬人，南鄉神仙諸靈官，一合來下，收捉南方赤瘟火精之鬼。西方白帝六戎君，白神將軍，六六三十六萬人，西鄉神仙諸靈官，一合來下，收捉西方白瘟金精之鬼。北方黑帝五狄君，黑神將軍，五五二十五萬人，北鄉神仙諸靈官，一合來下，收捉北方黑瘟水精之鬼。中央黃帝三秦君，黃帝將軍，三三九萬人，中鄉神仙諸靈官，一合來下，收捉中央黃瘟土精之鬼。一時除蕩，悉令消滅，令某疾病痊瘥，人口康寧。急急如太上口勑，令五方神將殺鬼安民律令。
道言：百姓官吏，門丞戶尉，左右亭長，是諸上下九卿大夫，宅中三十萬神，守宅三將軍，屋上廣漢：戶主某，並家口等，所有不利，夢寐顛倒，妖怪屢見，爾來已久，無有休泰。又恐戶主先亡後化，七祖九玄，前死後逝，值以日惡時凶，違天負地，干犯三光、十方大神、八極真聖。致令某家，大小疾病，災害時興，呪詛圖謀，蟲蝗水旱，六畜疫侵，今故轉經呈章設醮，分解災厄，萬事了絕。三十六世以來，山林社祀三案鬼賊，世間房廟祇靈凶祟，千鬼萬魅，內外家親，普受經功，分解曉了。自今轉經已後，得福萬倍，所願從心，仕宦遷達，所求如意，疾者痊癒，夢想真良，刑獄解散，疫盜不生，鬼炁消亡，邪精滅絕。汝等鬼王，若不從吾旨教者，頭破作一百二十分矣。
道言：自今三洞出化，若有道士，能為疾民建齋轉經，奏章設醮，法師行道之處，惡鬼聞之，自然逃迸。老少各須專誠，伏地向北，聽我道士愒頌之音，魔鬼聞之，自然遠逝，斥走萬里，不敢復來。子等專虔，各宜敬聽：
東方青帝君，句芒何蒼蒼？人如百草長，隨運自然芳。善人得生天，惡人入擭湯。同炁自相求，異類不相望。裹乖外不合，相和如鴛鴦。輕慢失道遠，恭敬陞天堂。尊師如日月，慈孝感十方。不信三洞法，萬劫履刀霜。七祖入九幽，長夜永茫茫。痛哉凡夫癡，身死子孫殃。誹謗仙聖道，世世苦難當。不信身不安？行善生天堂。奉籙入仙品，面見太上皇。長病多惡鬼，須
請詠靈章。七祖咸餌脫，得睹日月光。建齋施窮乏，渴飲玉池漿。天神悉釆降，勅告一切王。各各約下鬼，不得妄強梁。執毒收萬鬼，邪惡令摧藏。今日誅惡鬼，依投託昱蒼。瘟災走萬里，鬼去人自康。逆順各當位，蒙福長吉昌。神兵治疾病，弟子禮東方。
南方赤帝君，炎帝何幽幽？三天玉女妃，仙真下來遊。天地長且久，人道短殂兵。玄妙化明世，愚徒不知修。迷者不識道，道乃未相救。智人恥榮祿，愚人慾財稠。智者常憂恐，愚者不懷愁。水來高九萬，疫毒鬼兵流。道會心不奉，一去萬劫休。疾病陽所覉，聖人心踟躕。道為衆生怙，萬劫謂須臾。今日勅十方，魔王鬼主等，各須攝汝精。當令疾者瘥，善神施萬靈。大水洪災起，天人九龍迎。轉經除凶惡，醮主禮南方。
西方白帝君，蓐收何零零？三洞教世愚，神光照天庭。治病病自瘥，大水自消停。遵師佩符契，仙道自然成。誹謗毀經法，罪愆往不聽。愚智天地分，積功非一形。奉師念善緣，仙道何足成。今日呈口奏，玉女下來迎。虔誠西向禮，福慶自然生。
北方黑帝君，玄冥何幽幽？但見高上人，學道長自修。奉師尊玄聖，託心衆真遊。勅魔療百病，萬鬼不敢投。干試悉斬滅，一切不得留。天丁語力士，惡逆值者收。十方太上勅，不得住須臾。宅神門戶鬼，上下自相求。覆護利生活，萬惡悉消除。諸天玉女降，真仙下與俱。若其病不瘥，魔王等自屠。今日齋醮畢，福降如雲雨。中央黃帝君，統領十方仙。真人玉女房，玄
應悠悠相。幽暗三光照，日月暉然朗。堂堂煥上陽，三洞遍流行，救濟於諸方。男女奉修者，面見於玉皇。乘鳳託景遊，身聳以翱翔。衆真皆雲集，婇女花散揚。志心中央禮，患者得安康。
東北梵炁君，無上諸天皇。靈妃真仙倡，飛步涉雲剛。奉師受三洞，世世子孫昌。今日拜口奏，殺鬼動魔王。疫鬼奔萬里，凶邪自摧藏。若有干試者，命隕自消亡。大聖化萬兆，信者入仙邦。誹謗口舌起，自然值風霜。何不奉大道，尊敬陞天堂。專勤東北禮，疾瘥壽延長。
東南明帝君，風神志峨峨。玄女來稽首，九龍度三河。人生一世間，猶如託松蘿。松死蘿亦枯，人命何足多。愚者恐不活，智者隨世波。生官不久停，須臾有吁嗟。自無大智聖，安能避世羅。疫病悉時起，先身禍錄多。今日上口奏，天人勅大魔。魔王小鬼等，急去不須蹉。百邪一切惡，斬之令滅磨。醮主東南禮，生炁自然過。
西南太一君，天母告至靈。弟子請章奏，建齋求長生。萬病自痊瘥，官府悉休寧。家親仇解釋，水火迴然停。仙人來救護，玉女九龍迎。三洞除世難，信者萬劫生。
西北炎帝君，三光動神明。一心奉符契，仙真下來迎。玉女千萬兆，奉師修長生。消災立大功，已滿神龍迎。不信誹謗道，九幽永冥冥。坐起誣說人，萬劫不復生。疾病官口舌，盜賊由先刑。今日祠五帝，口章濟死生。虔恭西北禮，聽我誦詠聲。
上方虛遼遼，天人悉依依。三洞化世愚，佩者得雲飛。口章治疾病，疫鬼自然衰。今時謁五帝，詠此甚希微。蕩除宅中瘴，群魔自擁威。專心佩符籙，尊敬誦經師。上方禮三十，萬福自然歸。
下方世界君，彌齡何苕苕？兆運謂今夕，萬載如一朝。中有不死者，口詠三洞謠。建齋念神呪，口章勅魔王。玉女十萬衆，疫鬼悉潛藏。精誠祠五帝，求生拔先亡。欲得除疾患，專心禮下方。
三天帝君頌曰：
茫茫太初，岧岧彌蒙。中有賢者，左右仙翁。玄女下來，仙靈萬重。五嶽神仙，來輔邕邕。侍者八萬，玄老青童。治療世病，殺鬼消凶。今日口奏，萬鬼投洪。敢有干試，斬之不容。志心三禮，令汝永隆。
九天玉女頌曰：
三洞流化，炎炁拂天。今世淺薄，愚不識賢。見善棄之，長夜綿綿。道說良善，七祖泯泯。疾病官厄，口舌紛紜。佩符請籙，心不自專。兩舌誣謗，卻反怨人。壞人善事，破戒好婬。如此等輩，惡辱道門。死入九幽，殃及子孫。曲取側入，目前求恩。不知罪重，萬劫牽纏。先身無福，長病聯綿。不肯施惠，急反求人。元不積善，悔復何言。志心虔禮，萬聖賜恩。
扶桑大帝頌曰：
玄玄三天，上有神師。五斗落落，三辰暉暉。仙人來下，玉女遊嬉。真皇劫壽，兆運萬紀。立功行道，救病及私。邪不干正，曲直自歸。今日口奏，建福巍巍。鬼王攝毒，悉除患衰。虔心禮聖，萬福來資。
金天真母頌曰：
世人紛紛，自作紜紜。三洞流布，愚者不聞。見法不修，造惡凶存。貪害目前，十苦所纏。三塗六賊，五道八門。依投口奏，建福祈恩。願解宿咎，見在蒙原。闔家禮拜，虔仰上天。天女來降，為除災迍。
天真皇人頌曰：
三洞流演，神兵驅除。愚者不信，自招禍餘。聖人歎念，嗟世頑夫。悠悠三界，徘徊天衢。不知求道，陞仙天廚。病苦綿綿，乃覓生徒。先身不善，今世且姐。心口自責，割己又無。賤身慕安，入道自舒。虔請口奏，以聞太虛。建齋祈福，衆惡消除。青童玉女，仙人下娛。三十六天，天女同俱。三五七九，二十四元。一時行道，萬惡消除。志誠六拜，善福有餘。
三十二天玉女頌曰：
天化愚癡，世人不知。殺害無辜，令人神馳。奉佩三洞，天女來宜。今日口奏，勅神令知。病者速瘥，鬼王不違。各專三禮，積功無疵。玄女親降，福令齊施。
三天玉女頌曰：
黃赤紫府，開道之文。受己不行，壅塞鬼門。三洞神呪，飛仙元根。受不奉遵，七祖昏昏。先世有罪，病難去身。今專解謝，傾膽首陳。先世所負，咸乞蕩捐。一如尊勅，從師經言。稽顙再拜，上請天恩。
十天真人頌曰：
三天玉女，群仙下遊。奉師遵道，萬病自瘳。水火劫運，智人懷愁。愚者不信，千載同流。奈何頑夫，死入九幽。今欲治病，化示凡流。三禮志心，天女來稠。
五嶽仙人頌曰：
世人多惡，愚鄙聚生。不信三洞，四九藏經。因此致病，病苦縈丁。先世今身，罪謫不輕。今請口奏，建齋求生。令得蒙恩，獲見太平。志心三禮，永保康寧。
三十六天大梵王頌曰：
我見世愚人，不信有聖真。自作塗緣業，殃及七祖親。依師佩符籙，反更如凡人。三洞信不輸，天租又通陳。歲食年年替，月料漸無殷。以此及大罪，罪積病居身。欲除宿生債，須勤建福田。要卻五瘟疫，口章聞三天。上奏北向啟，勅下消宿愆。
三十六天天人頌曰：
我見世愚人，愚者不信道。見人受三洞，謗之為顛倒。不知神呪文，飛仙地神造。教人受黃赤，狐疑反受拷。今身有重罪，並是前生惱。虔誠禮至真，請來為解考。
十天大神頌曰：
我見世途人，愚惡不知真。一生謂千載，不知有先身。適口誹讟人，謗師有三心。自招加罪拷，罪拷譴人身，疾病常綿綿，當此何所怨？今特上口章，志誠禮上仙。
三十六天天女頌曰：
我見世愚人，自作行屍殃。奉師心不正，那得上天堂。今身有重病，乃是先身殃。鞭撻百姓苦，天乃賜凶●。今日萬種病，建齋上口章。遍禮諸真聖，虔敬謝十方。
九天天女頌曰：
十方太上尊，慈念一切人。乃行中元炁，無一識仙真。奉籙身行惡，偷盜常居心。是以投章奏，過度此迷律。虔心禮高聖，乞垂赦罪源。
十天真人頌曰：
我見一切愚，心不知己身。貧窮行十惡，見善如不聞。貪惜小財貨，遂致大罪愆。罪源日夜積，愆積悔何言。致令人萬病，病苦縈終身。今日上口章，章奏達天門。虔心各各禮，神仙降大恩。
西王母頌曰：
世俗紛紜，自作紜紜。三洞流布，愚者不聞。見法不修，造惡因緣。貪害目前，十惡所纏。三塗八難，五道鬼間。今日建福，七祖生天。見在長存，歸向十天。玉女來下，為汝留恩。弟子三禮，福慶千春。
三天玉女遊頌三首
迢迢三界外，中有仙官臺。真人千萬兆，乘龍駕鳳來。三洞演化愚，神呪除洪災。五帝召魔王，收惡束鬼骸。敢有干試者，天丁斬鬼形。
玉女詠十方，鬼死人自生。衆神聞妙法，七祖生天庭。悉皆蒙解脫，俱遊紫鳳城。奉道會仙真，存子中心正。念善乘龍飛，不信墮幽夜。萬劫處冥冥，一去永無生。若敬度三災，奉師受妙經。
大道甚冥冥，敬師如日月，慈孝感天靈。不信三洞經，萬劫履刀霜。七祖入幽府，長夜何茫茫。痛哉難可當，身死子孫亡。不說無口非，不盜生天堂。奉師入仙品，面見太上皇。弟子三禮拜，長生永吉昌。
道言：凡建齋行道，轉經設醮，誦呪呈章，燒香存想，思神念真，上啟太上。虛玄洞淵，三昧神呪，大經寶蘊，靈文上元，太一空洞，三天太真，高上玉皇，玄中真人，無極大道，十方應感。天尊太上老君天帝，司命萬道聖君，二十四尊賢，天上地下神仙兵士，三十六真人，五帝神仙，已聖未聖，通玄諸君，一切天人，普垂降下，證質丹誠，併心同力，圍透齋主宅舍，千遭百匝，張弓駕箭，守鎮四方，丈安一將，尺致一兵。搜括齋主所居百里之內，寸尺之間，收取五瘟疫毒為害之鬼，獲便誅斬，矜赦弟子家眷，四時安泰，萬禍冰消，官司口舌永不相干，無興水旱，孳牲繁盛，墓宅昌吉，人口隆康，舉意營謀，咸蒙稱遂，鬼魔遠去，邪魅潛奔。若有一鬼一賊不欲去者，吾遣三十六天神仙吏兵，下來收縛，次次斬之，不令遣漏。急急如太上口勅勅。又准女青韶書律令。
道言：自今以去，天下國土，若有頻年遭罹瘟疫，悉是魔王烏鳴鳩等所部鬼衆為於災禍，遊行天下與民親七祖逝魂同行瘟疫，殺害國民。若有善心之者，能發保全之心，詣請三洞法師，置立道場，轉經念呪，依法陳章，設齋祭醮，祈檮五帝神仙，功德無量。除瘟降福，功無比儔。七世亡魂遊神碧落，九玄宗祖擢質朱陵。出三界以超然，坐六虛而自在。人民康泰，老少安寧。益籌延年，長生度世。田收再熟，蠶吐八絲。墓宅宜人，孳牲盤黨。公私靜貼，災瘴消沉。國主帝王，德逾堯舜。金枝茂盛，玉葉常春。天下太平，干戈靜息。州牧縣宰，用道安民。災害不生，禍亂不作。四蛇攝毒，六賊停慎。吾今故傳此經，為汝衆解災卻患，何不奉受?受者虔敬，獲福無邊。若有欺師負道，不依經言，五逆不孝，殺害無辜，割剝孤貧，侵傷良善，罪積山海。若乃先亡後化，見在今身。男女老少，貴賤之流，年七以來，有此莫大之罪。今故燒香，普為懺悔，悉乞除蕩，不賜謫罰。從今轉經之後，汝等鬼衆，並及魔王部屬，一切精魅，悉從真經所指。若有強豪鬼賊，不依吾勅命者，即遣十天大神兵，一時斬絕，不留種裔。念急如太上口剌殺鬼安民律令。
