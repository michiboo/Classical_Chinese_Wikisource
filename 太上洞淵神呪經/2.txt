
太上洞淵神呪經卷之二
遣鬼品
道言：吾在玄都九重官中，為諸大衆說《上清中玄妙經》。時有下方世界大神、通知識句民子、八萬真人，俱來稽首，三禮而白天尊曰：世間人惡，不信至言，今有三洞經出，不知受之。疫鬼刀兵，殺害衆生，衆生死盡，故不求出。弟子等常恆見之，苦痛不忍聞之。國土今日政有行屍之人，無有道德之者。君臣相殘，父子相刑。道士行道，愚人競笑。自牽入惡，不務仙品。大劫垂至，亦不知之。疫癘惡炁，殺人略盡。弟子等不忍聞見，故來懇告。是時，天尊仰天長歎：悲哉，衆生不解大趣，不會修心，致招災禍，疫癘所侵。吾今當遣天丁力士八億萬人，天縐直騎八億萬人，天禁大吏四十萬人，天殺大兵四十萬人，天蓬守士四十九萬人，為人遣此等之鬼。汝等持此神呪經，布行國土。若有人受經者，疫鬼自去矣。
道言：自庚辰、辛巳、壬午、癸未年，近於甲申之歲，天下乃有九十二種疫病，病殺惡人。自非有道之者，難兔此疫。此疫令人寒熱，頭痛目眩，五臟不調，心下切切，鼻口咽喉，警欬腹滿，氣上刺心，手足拘急，胸背徹腦，耳又不聰，黃疸癱腫，身體赤黑，五種下痢。復有霍亂吐血，鼻鈕癱膿，四肢碎痛，節節疼痠，氣熱驚走，悲思恍惚，中宵不眠，四肢反覆，口語無端，妄見神鬼，陰腫下腹，手足不整，卒死失性。如此之徒，悉是疫鬼來殺惡人。汝等若能佩奉三洞經法，吾遣天丁力士，令逐此鬼，不撓子等。水來不久，汝等衆生，速修善心，受傳經法，方免洪災矣。
道言：自今以去，若有道士，心貪仙道，不求世榮，一切奉法，志味三洞，逐師入山，人問教化。如此之人，吾當遣天丁力士四十九億萬人，隨行覆護，所行出入，萬鬼不當。告魔王等，自今以去，勤為衆生，遣一切疫鬼矣。
道言：甲申垂至，洪水不久。今有疫鬼殺人，世間多惡少善，衆生不識真言，三洞久布，不知求受，自招苦惱，當復奈何？衆生可愍，我今遣八部禁兵，袪殺疫鬼，遣令斥去，道士化人，令奉三洞矣。
道言：自今以去，有奉受此神呪經者，天上有三萬尉玄刃大兵，覆子等身。子等但為衆生，日日教化一切愚人。愚人守迷，笑人行善，天遣疫鬼袪殺此人。如此等魂，俱入三惡道中，無有出期矣。
道古：辛巳、壬午年，有八千萬大鬼來滅惡人。兩舌誹謗道法，指師名諱，評論經典，不信三洞，不肯受道，如此之人，大鬼王來共滅之矣。
道言：自今以去，若有道士伏從三洞，行道救人之處。吾遣九天大兵九十萬億衆，一時來下，覆護子等。若有一鬼不去者，十方力士即來收之矣。
道言：自今以去，有道士轉此經處。天令三洞力士四十九萬人，六天力士八十萬人，三十六天大兵九十億萬人，一合來下，共殺此疫鬼，令生人有病之者、官事之人，速得解脫，疾病輕差，和喻萬神，令家親歡喜。中外社竈，悉令分了，勿使枉撓生人。自非家祀之鬼，一切禳之，使永絕他方。若有不從吾令，鬼兵不去者，魔王等各各當受斬，斬之不恕。汝等慎之，聖不虛言
道言：此神呪經，乃有三十六天魔王，有七萬億小王，名字在經上。若道士轉此經之處，三十六天魔王，句盆子等七十二小王，悉來伏耳。是以有人能分末劫，受此神呪經家中供養者，一切惡鬼不得妄來。何以故？此一切大魔王遣力士來守此經，天人、玉女、仙人百億萬人亦來守護，不得有鬼兵敢妄來前後也。
道言：自今轉經之處，若有惡鬼凶神？敢復施惡意，來向此生人及法師之人者。鬼王等及大魔王八億萬王，自誓受三斬，頭破作三萬分矣。魔王曰：自今以去，若有道士治病轉經、經行作福者，當令所為如意，萬願從心，無圖不果。一旦違誓，弟子句民等，身受罪萬斬矣。
道言：自今三洞流布，真人悉受，況乎愚人。自今以去，有人奉此三洞經者，鬼兵助之，所作者成，所為者合，大魔王護之。汝等道士，勤化愚人，若有受此，三洞之師遊行救度人間。若有急病，道士為之轉經，讀此神呪，三天魔王召一切小鬼王，來助弟子之力耳。
道言：道士受此神呪經，不與餘經同受，別自單受此一部耳。何以故？此經中大魔王神力多故，故不得雜受，書寫亦別着一函盛之。行來佩之，萬鬼不近。作齋者，亦用無量科令矣。
道言：此神呪經，有一切鬼王名字，是以太上重之。有轉經之地，一切惡鬼不得近人也。自非生人所事家親、親鬼、丈人，不得妄來。中外大神，一切魍魎，生死之神，男女之祥，塚墓之鬼，自今以去，斥走萬里。若不如令，汝死萬斬，不恕之也。
道言：世有八萬溺身鬼，鬼長三尺二分，動有萬萬為群，在水中殺人。不信道者，善神不護，亦枉死耳。復有九十八萬種水病，有三十二種黑病、白病、赤病、青病、黃病不可治，有三十六種卒死，此等病悉是罪人。世人不行道法，虐亂國土。是以天下惡人聚生，不肯念善，天遣力士萬病誅滅耳。若自今以去，有道士施其功德，建齋救人之處，魔王等悉助此法師，令治病癢矣。若不瘥者，魔王高鄰子頭破作九十分矣。
道言：爾等一切魔王，若中國男女，自今以去，能有信道，受吾三洞，化行萬國，為一切人治病轉誦之處。汝等為化愚人，佐助作福力，迴風止雨，勿令近之。若能如此者，遷汝萬位。一旦背誓，子等頭破作九十分矣。
道言一切神王及一切魔王等，汝亦與吾無為正炁同矣。而乃汝等所為，各有異耳，百分之中，不如我一也。汝等雖有大神通變，又復為吾弟子。何以故？為汝等不習自然道炁，久蘊兇心，處於輪迴生死之域。為汝宿世有於大福，故得神王、魔王之位。我乃位三天之上，總御衆靈。為已宿劫以來，憐愍一切，如我所生。我之法律，能生善者，能成善者，能殺兇者，能絕惡徒，不但畜禽獸，善者為良。今始有三洞大法，流行天下，國土善民往往有遇經法者，若有道士治病救人之處，汝等魔王助之作福，令其所願保全，勿斷其功德也。若一旦違誓，斬之不恕矣。
道言：天下有大神，多魔王為久。汝亦與我無為炁同矣。而汝等所為有異，百分不如我之一也。汝等以伏為我之弟子久矣，生死在我。我萬民悉在天地之中，多有不信道者。今有三洞之法流行天下，國土之人有值經者，若或有道士治病救人之目，子等助之焉，莫令斷其功德。若一旦違誓，斬之不恕矣。
道言：魔王八億萬王，有小王亦八億萬王，各各宣令，自今三洞行處，道士治病經行之處，汝等共助之。當令治病得差，所作者成，天人護之。風雨有時，不令有害。若一旦違科，不敬聖言，縱其鬼兵，令枉殺善人、三洞法師，妄有危厄、疾病、苦惱，一切不如誓言者，魔王烏留子等三十六王，悉斬之不恕矣。
道言：國土之人，多不信大道。有受三洞者，汝等助之。為令善心恒生，莫令善退。汝等護之，天人來助。自昔以來，人民病衆，不唯一種，千病萬病困苦。頭痛身重，手足不舉，恍惚吐下赤斑，令人氣病。吾悉知汝等之鬼名，日慎憂哀子、角兒平王、阿信三業之人。千鬼萬鬼，急攝汝下鬼，令生人病瘥。若不瘥者，汝等頭破作八十分矣。
道言：甲子旬年，有七十二種病。長安索虜，暴殺人民。南楚喪失，流分他國。有二虜三昊，合來爭之。江左賢相，復佐天下。天下不樂，人民咨苦，下人憂悲。遊魂之鬼，日來取人，人民死盡。其中一人二人受法行道者，惡人共笑之。是以仙人不出，世問無有仙矣。
道言：甲戌旬年，國土之人，共流江左，紛遶長安。蜀漢之中，有赤鬼三萬，唯殺人民，為人不信道。吾常使董玄坷、殷仲堪化天下愚人，愚人不信。奈何？天今遣百二十種病殺人。若有受三洞經法師，來為轉此神呪經文，死人更生。吾常為勅一切魔王及小王等，若有法師救病之處，悉令禁卻小鬼，令生人病瘥。瘥者，令汝等得遷。不痠者，汝等死矣。急急如太上口勅
律令。
道言：甲申之旬年，世間有四十九萬黑鬼殺人，多有橫死。到子丑之期，期日將至，有大殺赤兵八十萬衆，來取人民，人民不知。到壬午、癸未、甲申年，大水來渰，兵疫來集，大鬼王蔣公琰共來殺人。自今以去，小鬼來侵病人者，急去千里。若復不去，大魔王等頭破作八十分矣。
道言：甲午旬年，有三十六萬氏羌胡撩之鬼，來殺人民。赤烏七十萬頭，飛行天下，人見者自然疫病，不可得治救。為不信聖教，故以病死矣。自今以去，國中有一人受經，轉此神呪經文之處，大魔王及天人來助，令生人自瘥。瘥者，令汝等上遷萬等萬倍。若復不瘥者，汝等大王及小鬼，斬之萬段不恕矣。
道言：甲辰之旬年，天下九十種病。人多暴死，六畜災癘，為人不信大道。有一人受經行道者，愚人笑之。是以天遣三萬九千大鬼來誅之，令世人有病，疫鬼多來殺人。若有法師轉此神呪經者，巨天力士八十萬億，俱來助之。若復不瘥，令人死者，大魔王先坐小鬼。急攝汝下鬼，勿犯良民。一一告下，不恕之矣。
道言：甲寅旬年，有六十種病，死十分遺一也。王建領之，暴亂人民，有赤烏之鬼。自今以去，有道士轉此經之地，令病人自瘥。若復不瘥，令人衰凶者，大鬼王先坐小鬼，頭破作四十九分矣。
道言：世問多惡人，聖所不居。時有一道士，建三洞之法，天人悉來護之。自今以去，若有病人危厄困篤之者，大魔王斷其家祥小鬼，令病人自瘥。瘥者，大魔王等上遷。不瘥者，汝等斬身作萬分矣。世問有無極之小鬼，汝等各各自去，勿令生人死也。若不用吾教，今遣赤丁使者四十九億萬人，悉來殺大魔王等，不復恕矣。急急如太上口勅律令。
道言：壬午年十一月二十九日，至壬辰歲十月三日，有七十二萬小鬼王，專行入人宅中，行急疾病，人悉患之。李信、李陵二人，各領四十萬衆，來取人命。今已知汝名，汝急遠去。此有赤殺力士七十二萬人斬汝，汝不急走，身破萬分不恕之，急急去萬里矣。
道言：道士之法，以三洞為先，受此神呪，乃得入山及於人間，殺一切鬼賊。不受此文，鬼不畏人。今有三千六萬暴鬼來殺人，吾知汝名，急去千里。急急如律令。
