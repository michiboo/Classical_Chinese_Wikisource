
太上洞淵神呪經卷之五
禁鬼品
道言：吾在杜陽宮中，為諸王女說大驅經，導化衆生。爾時，中國有真人唐平來告曰：比來死亡，狼藉不審，自今以去，何年瘥也？太上曰：自今以去，到戊寅年壬午之歲，疫鬼殺惡人，至甲午年乃瘥耳。至癸未之歲，疫氣流行，國中刀兵，父子君臣自共相害，人民多惡，不信大法，奉受三洞者，悉是天上來也，非世間生也。
道言：自今以去，若有道士受此三洞經，力行化求道、遵奉三尊、救度愚人者，我亦遣十方天丁、三十六天力士覆護，法師所治之處為禁。疫鬼不去者，令力士次次斬之矣。
道言：自今以去，若有男女疫病，聞此法師轉經之時，一心靜聽，合門信敬，中外殃●、一切邪精、山林社祀、寒竈熱竈、宅中萬殃，悉令自伏。若有不瘥，動·亂生人家親者，天丁力士、四梵天王合來誅之。我今勅下魔王，令禁疫鬼子等，但好化人，受持此經。甲申垂至，大災不久，道士努力救度百姓焉。三天大魔王一合來下，自誓日：自今以去，若有道士救人經行之處，若疫鬼敢行兇心、病痛急疾、令萬姓官事苦劇者，我自誓願頭破作十八分矣。道士化人，我亦助之，有疾病亦佐治之。有口舌官事之者，當為迴化之耳。道言：自今至辛巳年，必有疫鬼行害萬民，萬民死盡。奈何，奈何，世人不信道法。有三洞妙經，經法流布，福力昇天，天人來助之，然而得免。愚人頑心，不欲受之，甲甲之災，水來沒之，已死之後，悔無及也。惡人轉多，天遣八億萬赤殺大鬼，行疫氣誅之。至壬午之年，天下洪波，鬼兵來誅殺惡人。道士救之，天人自護，為禁百鬼耳。
道言：甲子旬年中，有八千赤疫鬼，有三萬九千來殺人。人有知者，時得明能道士受此三洞之人，為其轉經，疫鬼自然禁絕。鬼王名日憂連，身·長三丈七尺，手捉赤索，入人宅中，令人口舌鬥爭。自今以去，有法師經行之處，當為禁之耳。
道言：甲戌之年，有三十二種病，病殺惡人。自今以去，法師轉經之者，三天大魔王自來禁之，令不殺人。甲申之年，有七十萬惡鬼來殺人，若時得法師救者，天人悉來佐道士，禁疫鬼矣。
道言：甲午之歲，有八十種疫鬼，來殺惡人。惡人不信大法，壞我道士，道士不化之。甲辰、甲寅年，有三十六萬疫鬼，來殺惡人，惡人多故。天遣力士來下誅之，道士急行化愚人。愚人不信，此為大迷，迷人不悟矣。奈何。自今以去，若有疫病、官事之處，我當遣三天魔王、十方主者，來下誅之。及轉此三洞之地、療救之家，逐鬼禁之矣。
道言：中玄者，太上於此說經，已在八景宮中九合之室，端坐思惟。何國苦樂，劫數近遠，衆生悠悠，何所趣向也。三災垂及，愚人不覺，自共相欺，枉濫誹謗，不用真言，不遵有德。見人作善，反更笑之。當入地獄，火車劍樹，此痛難忍，伏之如何？自作自任，無人代之。吾今通變，視見一切，豈不遵之。乃為衆生，集大法師、三洞道士、十方仙人、諸天官屬、八方大魔、魔王男女禁戒神呪，恐世人枉死。大水將至，無有知之。勅魔鬼王，令不枉萬姓，教化愚人，使受此經。經中之王，神化神呪，凡有四卷，太上為將來濁亂，故演說之。若世有緣，得見此經，此經消災，受之不在災中，天人來迎，得見真君矣。
道言：上清無量三昧，令人昇仙，神化神呪，伏一切魔。道士受之，山林人間不畏驅除。受此二十卷，亦可不用餘經，此經令人得仙速矣。坐中男女聞，大歡喜，各各求受，悉共起曰：不審此經，受之如何？供養法作何等？唯願天尊具示誨示之，我等亦當奉持，若得知者，可正供辦之耳。
道言：此經伏魔，除一切災。若有受者，鬼兵不撓，自然安穩。若官事疾病，久在困地，彌月無救，聞見此經，其苦自解，萬災自消矣。若有受者，仙人來侍。奉師如日月，愛經如珠玉。先當祀太始五帝，乃破契受之。竟然後，依教而傳。有病之家，道士為轉經。轉經之時，先作八符，置八方門戶之上。乃為轉經行道之家，內鬼外●，一切聞此神呪，自然散滅。善神助子，
萬福歸身。護經力士，自然祐人耳。
道言：大劫垂至，水流九萬，三災之交，鬼兵驅除，世人死盡。吾今乘青龍，將天人力士四十八萬人，遮截疫鬼，勃下魔王，自來世間，化度愚人，令受此經。受此經者，仙人注簿，得在玉曆之中，脫免水厄九害之中。汝等自今以去，能得聞經受持之者，吾遣天丁力士四十億萬人，常來逐子耳。
道言：中國人今受此神呪經二十卷，處處流行。道士有受此經者，無不昇仙也。胡國亦持此經。自今以去，若有男女受持此經者，十方大兵守經，力士八億萬人當護經師，受經之人終不橫死，惡鬼不敢近也。
道言：今世濁亂，人民多惡，不信道法。其中有一人，聞見歡喜，受持供養。吾當遣甲卒力士、十方赤騎四十九億萬人，常逐汝身，令汝聰明，所願從心，仕宦高遷，百福自然得，免三災九厄之中也。
道言：三運促近，鬼兵縱橫，大水浩浩，子等知否？太上恐一切衆生役在其中，可不悲哉。奈何，奈何？世濁人偽，各各導化，勸誘衆生，令出三途。汝等道士，若自受不誨人，汝等死矣。吾不虛言，智士受之，勸人令知之。自今以去，有受持者，天人護助，力士守門，百惡疫炁不使撓人也。
道言：自今以去，若有受此神化神呪經四卷者，吾遣十方甲卒、功曹使者、仙人玉女、赤車力士，常當逐汝受經之人，不令有惡。大災之時，龍舉來迎。子等受經之者，不令枉死。若有重病，亦受此經。若有官事，亦受此經。若男女不安，亦受此經。宅中不利，亦受此經。此經如藥，能治萬病。汝等道士，信經受之。若用吾言，吾復何憂矣。
道言：吾今告下十方鬼王，自今以去，世有病困危厄，道士來救轉此經者，汝等護之，莫令枉濫也。重勅司命都籍使者，若轉此經之處，病人應死者，當為生之。若名入石函，死籍已定，當為逐之。若久病官事，為其考責，如吾之教。若不用吾言賊害良民者，鬼王等斬之萬段，身分千寸不恕，汝等慎之慎之矣。
道言：末運之世，世促人惡，多不信道。受經之人，得兔大災，仙人玉女伺候。水來若急之日，龍舉來迎。舉者，縱廣八萬四千里，如此之舉四十九萬。舉來迎人時，應上者不覺自上。天下浩浩，無處不水，唯有受經之人乃得兔耳。
道言：中國男女於甲戌之年，有信道受經，入山精思，不可稱數。坐中大衆，聞經歡喜，悉合求受，三十萬衆一時俱起，繞太上七遍三禮曰：願受此契。太上曰：善哉，善哉，當為汝等授之。
道言：五濁荒世，人多橫死，不以理皆不信道。鬼兵驅除，大災欲至，愚人不知。汝等若能受此經二十卷供養者，大水來時，仙人來迎，不愁死也。子等信吾言，吾復何憂矣。
道言：自今以去，受吾經契者，令善神助之。主人自然，不令有惡。汝等道士信之，勸化一切，使愚人得兔三災。若有受持此經不度三河者，吾不名聖人，不在世化也。十方大神，一切惡鬼，邪魔大王，重禁勅之。自今以去，轉此經處，百病自瘥，官事解了。受此經者，萬願從心。坐中大衆，聞經歡喜，各各受契行之矣。
道言：汝等道士，但受此神呪經二十卷，亦令得仙耳。何以故？此經伏桔祛一切魔王，善神守之。若有受經之人，先世有仙骨，天上來下，非世常人。中國男女，六夷來世，亦有伏化之者。昊蜀之國，人多信道。四方流離，智者入山。甲申壬辰，凶運知之。道士勤自相化，化度一切。若有親受此經者，天人祐汝，終不橫死矣。
道言：汝等雖受《上清靈寶無量三昧經》，不受此經者，不得仙也。若不受此經，不名道士，不得救治萬病。但受此經，家中供養，一切鬼伏，生死蒙恩。道不虛言，汝等信之。坐中大小，各各求之。太上哀念一切，悉受之戒之。汝等受此經，不得輕師，不得慢經，終身奉行，思神念道，後得昇仙，九龍來迎。大衆聞之，心中踴躍，悉各驚起，稽首三禮。
道言：汝等受此經，當寫經卷，立期靜室空舍之中，靜處高座舉之。月旦十五日，燒香朝拜十方，並復朝師。師去方所，四拜拜之，若師同住往而朝。大衆得教，各各三禮奉行矣。
