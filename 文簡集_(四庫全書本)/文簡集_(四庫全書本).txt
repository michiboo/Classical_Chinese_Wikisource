　　欽定四庫全書　　　　　集部六
　　文簡集　　　　　　　　別集類五〈明〉
　　提要
　　〈臣〉等謹案文簡集五十八巻明孫承恩撰承恩字貞父南直隷華亭人正徳卒未進士官至禮部尚書兼翰林學士掌詹事府諡文簡是集為其門人楊豫孫董宜陽朱大韶所編七巻以前為疏表講章皆進呈之作八巻以後為賦詩詞曲二十七巻以後為雜文陸樹聲為之序承恩於嘉靖之初以庶子充經筵講官今集中所載正始箴鑒古韻語及講章即是時所作及官宗伯時齋宮設醮承恩獨不肯黃冠遂乞致仕較之嚴嵩諸人青詞自媚者人品卓乎不同其文章亦醇正恬雅有明初作者之遺樹聲序有曰國初之文淳厚渾噩彬彬焉質有其文迨闗西信陽兩君子出追宗秦漢薄魏晉而下海內藝學之士咸願執鞭弭從之標品位置率人人自詭先秦兩漢以希方軌雖體尚一新國初淳龎渾厚之氣或少漓焉公生長憲孝朝博稽宏覽邃詣淵蓄故出之撰述類皆深厚爾雅紆徐委折論者謂公平生立言類其為人云雲亦平允之論也乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







　　文簡集原序
　　毅齋先生孫文簡公平生所著詩文屬公門人校次成集者總若干巻公歿子漢陽守克𢎞出以授梓問序於余余不佞何能為役往不佞釋褐公與闗中馬文簡公實貳宗伯兩先生皆館閣宗鉅不佞辱公里閈後進數因之以幸承教兩先生兩先生所為推轂不佞已不佞入讀中秘書職史氏獲從子大夫後入侍交㦸之內退而詮論作者大都國初之文醇厚渾噩維時鼎命方新宇夏寜廓一二文儒應興運而出以當製作之任鴻裁瑰撰遵尚體要列聖紹休太龢淳龎之氣萃宣人文炳蔚融鬯一時儁喆逓興登館閣以黼黻絲綸藻繢帝謩者彬彬焉質有其文迨闗西信陽兩君子出追宗秦漢薄魏晉而下之海內藝學之士咸願執鞭弭從之標品位置率人人自詭先秦兩漢以希方軌雖體尚一新概之國初淳龎渾厚之氣或少漓焉公生長憲孝朝夙挺英喆少壯登朝偶亨嘉之㑹洊厯華貫直承明著作之庭博稽閎覽邃詣淵蓄故出之撰述類皆深厚爾雅紆徐委密不鈎棘而匠意閎深不琱鐫而藻思芊縟不擬躐而動引繩墨舂容典緻卓乎大雅譬之冠冕佩玉委蛇中度鉶豋在列蒼然古色要之體格取裁一軌於先正而出入馳驟在廬陵步武間論者謂公平生立言類其為人公直項不茍詞色淳靖㢘退終始一節獨以忠實結主知當公宮詹時疏請建儲者三出閣講讀者二上亷公忠悃方嚮意公㑹公引年去不踰年召還公朝論謂公旦夕且拜麻未㡬公堅意乞歸矣昔宋陳恭公入相學士張安道草制麻獨敘其首請建儲謂功在納忠向令公不去即少須臾入正台揆功業可逆睹公竟髙引使論世者惜公不究用於時乃余考按公立朝前後章奏懇懇誠至得老成愛君憂國之體即所施措雖未萬一試其經綸大指亦較然著矣余不佞追惟始進竊冀幸承教於公晚復承命序公之集因論次公生平並識其大者若此萬厯癸未夏五月賜進士出身資政大夫禮部尚書兼翰林院學士經筵講官國史總裁前吏部右侍郎掌詹事府事陸樹聲序













