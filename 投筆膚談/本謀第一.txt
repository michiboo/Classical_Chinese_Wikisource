
［題解］本謀者，以謀為本也。《太公傳》曰：「其事多兵權與奇計，後之言兵者，皆宗太公為本謀。」名篇之義，蓋取諸此。若夫趙充國曰：「帝王之兵，貴謀而賤戰。」嶽武穆曰：「勇不足恃，用兵在先定謀。」則信乎！謀乃行師之本，非謀無以制勝於萬全。故以為第一篇。通篇作二節看：首至「聖王〔之所〕不免也」，總是先敘兵興有害；後半篇則尚謀以免害也。
1。凡兵之興，不得已也。國亂之是除，民暴之是去，非以殘民而生亂也。
［批評］首言「不得已」，垂訓之意何深！
［原註］兵因除亂去暴而興，正見不得已處，此一篇大旨。
2。自古明君賢將，謀之於未戰之先者，豈專謀敵求勝哉？亦冀保民而康國耳！
［批評］「康國保民」，果惟明君賢將為然。
［原註］冀，期望也。保則不殘，康則不亂。此推君將預謀之心。
3。故知害之害者，知利之利。知危之危者，知安之安。知亡之亡者，知存之存。得勝者，不先料敵而料己。料敵者疏，料己者密。料敵者知敵之勢，料己者知己之情。
［批評］論謀者有矣，多主於謀敵；此先料己，為謀真是務本之道。
［原註］利害安危存亡，其機相為倚伏。能知而料於彼己之間，斯為善謀，然猶須先料己也。勢，以顯於外者言；情，以隱於中者言。
4。是以民勞而興兵者疲，民貧而興兵者匱，民玩而興兵者散，內有讒臣，而興兵者殆，天災流行而興兵者亂，有內難而興兵者疑，上下離心而興兵者亡。
［批評］「七者」俱在己之事。
［原註］言民而勞苦、貧乏、玩者，必至疲匱與散走。國有讒佞、天災、內難、離心者，必致危殆、播亂、疑貳以底於亡。故當先料之於己，急圖自治也。民勞而疲，如韓信不可攻燕。民貧而匱，如漢武海內虛耗。民玩而散，如懿公士不授甲。內有讒臣，如夫差偏信伯嚭。天災流行，如魏相直諫宣帝。國有內難，如桓公五子爭立。上下離心，如夏桀民欲偕亡。此其類也，學者悟之。
5。軍需不備，取敗之道也。行伍不充，取敗之道也。備軍需、充行伍而災及吾民，以敗致敗之道也。
［批評］「三者」亦己之事。
［原註］言不惟有上「七事」，兵與食用不足，雖足而災及於民，皆必取敗，亦當知警。以敗致敗者，謂以自己先有敗道，致人之敗我也。
6。故國不富不可以興兵，民不和不可以合戰。興兵而不計成敗之，危急際也。合戰而不審存亡之機，大難時也。
［批評］以「富、和」二字總括上「七事」、「三事」，極妙！
［原註］此承上言，必國富而民和，斯可興兵以合戰。非危急大難，斷不可輕躁寡謀，而昧於成敗存亡之機也。
7。兵之所以妨民者五，司國計者，不可不知焉。三時弛務，妨民之農；隸籍充伍，妨民之業；軍需輜重，妨民之財；擐甲冠胄，妨民之力；鼓行搏鬥，妨民之生。此五者，聖王之所不免也。
［批評］舉「五害」為聖王不免，何等懇切！
［原註］妨，害也。此舉兵興之害有五。三時，春耕夏耘秋收也。弛，廢而不張也。軍需，軍中待用之物。輜重，載器糧衣裝之車也。擐，披之於身也。冠，戴之於首也。胄，盔也。鼓行，聞鼓則進也。搏，擊也。夫妨農則食不足，妨業則家益虛，妨財則用日竭，妨力則令難行，妨生則死傷者眾。故聖王雖有愛人之心，興〔兵〕則必致此五害。此所以不得已而後興，深切兇危之戒也。
8。故將之為國謀者，曰：士出何籍，馬出何牧，糧出何稅，財出何賦，器用出於何供，推挽出於何力。是以不難於戰勝，而難於不為斯民病；不難於殺敵，而難於不貽患於國。兵以銷兵，然後興兵；戰以止戰，然後合戰。斯於遏敵之鋒，而非期於敵之盡也。
［原註］此承上兵興之害有五，雖聖王不免。故將奉君命專征，不得不以所費用者，詳細為國謀之。戰勝殺敵，謂之不難者，非果不難，凡有智力者，皆可能也。然多至於病民而貽患。故必雖勝而國與民無損者，方為難。「兵以銷兵」四句，是動必成功，不輕舉也。「期於遏敵」二句，是敵服則止，不窮默也。自此至末，俱是用謀為本。
9。夫將有必勝之術，而無必不戰之術。有不敗之道，而無必敗敵之道。攻圍戰守禦五者，因敵以制變，斯勝矣。故拔敵之城而非攻也，致敵之降而非圍也，寢於廟堂之上而非戰也，散於原野之間而非守禦也。如不得已而必至於用兵，則不多旅，不久師，不暴卒，不角力，惟謀以為之本。則吾民之病，其少瘳乎。
［批評］「五者」，兵事之常。謀能因敵制變而勝，亦神矣哉！
［原註］必勝，勝敵也。術，法之巧也。不敗，己不敗也。道，即理也。此在己者，故曰有。時遇暴亂，安得不戰？敵備已周，安能敗之？此在人者，故曰無。是以兵雖有攻圍戰守禦之五事，惟能因敵以制變，勝自不資於此，乃聖王之本心也。若至於不得已而用兵，猶不專恃夫兵，以謀為之本。此所以救民於水火，而不流於前之五害也。「不多旅」四句，如文王伐崇，退修文教，因壘而降；武王伐紂，虎賁三千，一戰而定之類。病，猶害也。瘳，愈也。
10。夫兵，莫大於握其樞。兵之樞，名義而已。我執其名而加敵以惡名，我仗其義而加敵以不義，則三軍之出，烈烈炎炎，上洞於天，下徹於泉，中橫乎四表，旌之所麾，士氣奮而敵威摧矣。
［批評］謀先名與義，何患無成？真是高識。
［原註］此又承上結言。將之謀國，非止料己與不尚威武，尤在出之有名，仗義而舉。如漢高祖為義帝發喪，李密檄煬帝過惡之類。天下人心安有不響應，三軍之士安有不奮勵者乎！此更謀之大者。樞，乃戶樞轉移之柄也。烈烈炎炎，火盛不可止遏之貌。洞，清空無礙。徹，通透也。橫，無遠不屆也。四表，四方也。此指兵勢之赫於六合言。摧，毀折也。言敵受惡名不義，自莫當吾之兵而喪敗也。
