
［題解］家計者，保自家之計也，猶雲家業。朱子曰：「用兵先須立定家計。」名篇之義取此。夫上篇謀先料己，則凡己之情實，辨之甚明，急當完備家計，使不可敗，然後圖敵之勝也。故次於《本謀》為第二篇。
11。用兵之道，難保其必勝，而可保其必不敗。不立於不敗之地，而欲求以勝人者，此僥幸之道也，而非得之多也。
［批評］首言當多，不可僥幸，何等斟酌！
［原註］敵若有備，未必能勝，故為難保。我若有備，自不至於敗，故為可保。與上篇「有不敗之道，而無必敗敵之道」意同。凡欲勝人，必先以敵不可勝我之事為之於己，而後乘隙以攻之，此之謂多勝。反此者，雖欲自免於敗，且不可得，而兄能圖非望或然之勝乎！僥，求也；幸，謂所不當得而得者。
12。夫兵有營陣，有戰守，有攻禦，有彼己。善用兵者，審虛實之勢，校輕重之權，量緩急之宜，度先後之節。不虛營而實陣，不重戰而輕守，不緩禦而急攻，不先彼而後己。
［批評］能此者，真為善用兵。
［原註］營陣、戰守、攻禦、彼己，乃兵家之必有而當計者，故舉之。審，詳察也。校，兩相比也。量，忖量也。度，推度也。營陣之勢，各有攸當。營實則敵難沖突，陣虛則人易展施，此己不敗而人可勝也，所以當審之。若虛營而實陣，則立於敗地矣，故不可。下三句講法同。輕戰，則不妄動；重守，則無疏虞。急禦，則人難乘；緩攻，則敵自服。後彼，則不躁於謀人；先己，則能首於自料。此皆己不敗而人可勝也。若重戰而輕守，緩禦而急攻，先彼而後己，則必敗矣。故善兵者，計於心而戒之如此。
13。故行慮其邀，居虞其薄，進思其退，外顧其中。我攻敵左，防敵襲右。我攻敵右，防敵襲左，而前後之變可知也。
［批評］意味深長，當熟玩之。
［原註］此正是立家計處。行，在途也。邀，伏兵阻截也。居，屯止也。薄，大眾逼壘也。進，前趨也。退，旋師也。外，軍前也。中，國內也。攻，擊也。襲，掩取也，即齊師襲莒之襲。變，推遷也。行不慮邀，則有龐涓馬陵之剄；故當憂慮，如充國常遠斥堠而行必為戰備。居不虞薄，則有秦師壓晉之危；故當虞度，如德威力諫晉王而移軍南。進不思退，則有任福好水之陷；故當深思，如孔明不聽魏延而兵由子午。外不顧中，則有夫差姑蘇之棲；故當返顧，如光武姑置隴蜀而車駕還洛陽。至於敵之左右前後，我雖欲攻之，而猶防其襲，則無時無處不備矣。〔此〕非善立家計者歟？
14。深入敵疆，以客為主，相持曠日，防敵出奇。是以敵雖寡，我亦舉眾以待之。敵雖弱，我亦堅陣以迎之。其未戰也若見敵，已會也若不勝，既勝也若初會。故殺敵者，常整其兵；追奔者，不過其舍。由是觀之，不惟敗防敵，勝亦防敵也。
［批評］凡此等法，千載不磨，從之而或敗者，未之有也。
［原註］此又以深入敵境言之。我雖客也，久則變主。若不戒謹，恐蹈敵人掩襲之奇。故不但敵眾與強當防之，雖或寡弱，未必非冒頓之匿其精眾而示羸少也，其防之尤宜加意。未戰若見敵，則備之極其周。已會若不勝，則慮之極其至。既勝若初會，則將不驕而卒不惰，故能益整其兵於殺敵之後，縱追而亦不入其伏。此乃不因勝以弛防者也。所以師出萬全，而無一失。朱然終日欽欽，有如對敵似之。
15。是以我未可戰，則謹守弗失，待敵之敝而勝之。故寧不勝，毋或陷眾；寧久持，毋惑欺敵。陷眾欺敵，未有不敗者也。
［批評］二「寧」字，最當玩索。
［原註］此又言不惟防敵，而亦不輕戰。我未可戰者，時勢未利也。待敵之敝者，俟其有隙也。如越王苦心教訓，伺吳之輕銳盡死於齊晉，爭長黃池，國內空虛，方潛師往伐之類。寧不勝、寧久持者，非真甘於曠日無功也，恐躁動求勝，勝未必得，而自貽欺敵陷眾之敗。故寧少忍一時，而不貪目前之勝也。吳王驕肆而輕鄰國，卒為越所陷滅，未知此義耳。有國者，戒之戒之！
16。凡敵誘吾以利者，我思其災。激吾以怒者，我思其變。此以有虞待不虞，不徒從人而忘自備也。
［批評］足為貪利忿速者戒！
［原註］利，便宜也，非專指貨利言。災，害也。變，機詐也。誘利思災，如先主立營於平地，陸遜揣知其必有巧；激怒思變，如孔明辱魏以巾幗，司馬懿受之而不動；言敵雖誘之、激之，吾惟自備而不從，則非不虞者矣，烏至於敗？彼趙軍空壁逐信於背水，子玉忿不思難而遽戰，其喪亡也允宜。此又足上慎防而不輕出意。
17。敵若有釁，機不可失，則警吾之備而乘之。兵備未警，不先從敵，此得之多者也。
［批評］「警備」，正是勝敵之本。
［原註］此言敵雖有可乘之隙，而猶必警吾之備，則能立於不敗之地矣。視夫不顧家計，而僥幸於勝人者，奚啻天淵哉！故曰「得之多」，正應首節之意。籲，有隙尚警，無隙之警，益可知矣！
18。夫兵不貴分，分則力寡；兵不貴遠，遠則勢疏。是不惟寡弱在我，而強眾在敵也，雖我強我眾，亦防敵之乘我也。茍能審勢而行，因機而變，則敵亦焉能乘我哉？
［批評］上言敵雖寡弱，當防；此言己雖強眾，亦當防。有交互覆出意。審勢因機，兵之術盡矣！
［原註］此言分屯、隔遠，未免力寡而勢疏。恐倉卒應援不及，故非所貴。務家計者，亟宜知之。然言寡弱，而又推出強眾亦當防敵者，蓋因世將慮己寡弱、敵強眾則防，恃己強眾者，多忽防而為敵乘故也。若不泥於強眾，惟審時勢而後行，因事機而變化，則我家之計立矣。敵縱善謀，何由而乘之？吳漢與劉尚分屯，而能潛行就尚，是能審勢因機者。
19。且天下之乘，不在敵，則在我；不在我，則在敵。故己可以乘人，而人亦可以乘己者，不可以不防。人或有以謀己，而己亦可以謀人者，不可以不知。此兵之至計，不可不察也。
［批評］知彼知己，無餘蘊矣。
［原註］此是總結用兵有彼己之分。大約乘人者勝，受其乘者敗。故當因己之欲乘，而推之於敵；因敵之所謀，而反之於己。則敵無可隱之情，己有全備之計。所以首節曰：「可保其必不敗也。」此亦應前「我攻敵左」五句意。乘，如乘馬之乘，乃因隙襲之也。昔智伯挾韓、魏攻趙，決水以灌晉陽，而卒於韓、魏生變，反灌己軍，是欲乘人，而不能防人之乘己也。襄子因智伯約韓、魏而決水攻己，遂陰通韓、魏以灌智伯，是能因人之謀，而即以謀人也。能否之間，存亡頓異。故為兵之至計，有國所宜深察而慎之也。
