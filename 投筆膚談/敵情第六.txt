
［題解］敵情者，敵人之情狀也。知之斯可以取勝。然有用間而得者，亦有因形而得者，故次於《諜間》為第六。
48。凡兩軍相拒，匪我謀敵，敵亦謀我。於此不得其情而浪戰，是矇瞶也，其何以因機致勝哉？夫敵情有可得而窺者，有不可得而窺者，多方之變無窮也。
［批評］得情即是知彼，茍不知之，真與無同。「變」字用得有味。
［原註］此言敵情當知。然其變多端，知之有難易之別，故將不可不察。矇瞶，目不明也。
49。是故風馳電擊者，勢也。火列星屯者，形也。五人為伍，極於萬二千五百人為一軍者，制也。三才、五行、六花、八陣者，名也。此可得而窺也。
［批評］此「四事」乃可易見者。
［原註］此言情之可窺。風馳電擊，喻其戰勢之速也。火列星屯，指其兵形之盛也。五人為伍，倍而積之，此古之制也。三才，在地人；五行，金木水火土，乃太公所制。六花，左右虞侯各一，左右一箱各一，左右二箱各一，其形六出，乃李靖所制。八陣有天、地、風、雲、龍飛、虎翼、鳥翔、蛇蟠，乃風後所制；又有方、圓、牝、牡、沖方、罘罝、車輪、雁行，乃孫子所制；又有曲、直、銳、卦、車箱、車釭、鵝鸛、沖陣，乃吳子所制；又有洞當、中黃、龍騰、鳥翔、連衡、握奇、虎翼、折沖，乃孔明所制。此諸陣之名也。皆顯於外，故可窺之，言易也。
50。若夫合而守、分而屯者，奇正也。大營處易、小營據險者，犄角也。冥行林麓者，伏也。潛越草莽者，覆也。鼓行觀兵者，將無能也。臨敵易將者，兵有變也。
［批評］此後俱難識者，故當察之。句老意精，克符孫子口氣。
［原註］自此至「非詳察之不可得也」，俱是敵之情。合守分屯，如吳漢與劉尚分屯，而復潛兵合之，出謝豐之不意，非奇正而何？易，平地也；險，險阻也。二處立營，敵難攻取，非犄角而何？犄角，註見《持衡》第四篇。伏，藏也，候敵來而起擊。覆，隱也，從不意而襲人。鼓行觀兵，則兵勢弱而不振，非將之無能而何？臨敵易將，則士心憤而不服，非兵之有變而何？
51。易衣而行、變僥而出者，用寡也。列陣以待、分道而攻者，用眾也。我取其有而不較者，害之也。彼棄其有而不惜者，利之也。
［原註］因寡，故變易以示眾。因眾，故分列以揚威。利之所在，人所必爭。觀其失而不較，可以知其牽於害。觀其棄而不惜，可以知其誘吾兵。
52。強而示之弱者，致我也；弱而示之強者，畏我也。以強為強者，搏我也；以弱為弱者，誤我也。鈴鼓旌、衣服號令，或效吾之制者，亂我也。以是而效強兵者，弱也；以是而效弱兵者，強也。
［原註］兩軍相對，除將之智勇、兵之多寡外，先當識強弱。欲誘致我，使勞倦也。弱反示強，因畏懼我，故張大也。本強而益為強之形，將震撼搏擊也。本弱而益為弱之形，誤我全不備也。軍中辨識，惟在鈴鼓旗、衣服號令，效我制同，是必戰酣之際，或昏夜之時，欲出奇以亂吾軍也。然效亦有二：效強必弱，效弱必強，此一定之勢也。效制，如馮異變服而赤眉同之類。
53。鳴鼓樹幟於林谷，揚塵聚煙於山野者，疑也，非所以為戰也，所以走我而彼亦不來也。設是而後至者，虛也；設是而誘我之至者，實也。
［原註］兵不離於虛實，而虛實乃起疑之方。故善用疑者勝，善識疑者不敗。林谷山野，作為可疑之形者，無非引人之進、阻人之退。然欲知其虛實，亦觀於彼之後至與誘我之至而已。蓋彼不至，是其虛而設此疑我也。誘我至，是彼之實而故設伏伺擊也。設疑，如晉侯山澤而疏陣，漢高張旗幟於山上之類。
54。激我射而不發者，盡吾矢也；激我戰而不出者，惰吾氣也。兩軍相薄，勢如風雨，我進而敵不動者，恃其有弓弩、石也；我退而敵亦不追者，懼吾有奇伏或誘或劫而中傷之也。
［原註］殺人於百步之外者，弓矢之利，矢盡則無以及遠。臨敵有必克之功者，士卒之氣，氣惰則難以直前。薄，逼近也。相逼如風雨之驟，危急存亡際也，敵非恃弓弩、石，何以我進而不動？非慮誘劫中傷，何以我退而不追？，與同，機石也。誘，未敗佯退而誘之入伏也。劫，引其來追而令別兵劫之也。中傷，不以正勝而陰用奇以中傷之也。
55。凡此皆敵之情，非詳察之不可得也。
［原註］此通結上文言。凡此二十四事，皆敵情之所在。隱微而難知者，必須詳察得之，斯可勝也。
56。故我進而敵亦進者，戰；我退而敵亦退者，散；我退而敵進者，或伏吾前；我進而敵退者，當防其奸。是以敗而亂行，分兵逐之；敗而不亂，斂兵勿追；未敗而逃，勿為所欺；既敗而復，必謹察之。此敵之情，勝敗之機也。
［原註］上言敵情未盡，此又概舉其進退之故也。兩進必戰，兩退必散，乃自然之勢，人所易見。若我退敵進，恐吾之前有伏兵將夾擊也；我進而敵退，恐其佯走誘我，故當防也。與上「我退而敵不追」互相發。同敗也，而有亂不亂者。亂為真敗當逐，而不亂者偽也，故勿可追，追則恐墮其計也。未敗而先逃，必有伏兵伺我；既敗而復來，必有報怨私謀，一為所欺而不察，則將入其伏而昧於應矣。此亦敵之情，知之者勝，不知者不勝，其機可不慎乎！
57。如得敵情，乘而勿失。不得其情，形之乃知。能形敵而得其情者，兵之妙也。
［原註］承上言得敵情有可勝之機，則當乘以速進而不可失。若未得情，必以我之虛實強弱形之，乃為可知。夫敵情亦難得，而得之由於形之，則形敵誠兵家之妙用也。
58。夫敵不示我以情，亦猶我不以情示敵也。故兵之所忌者，未必其可畏；而可畏者，或出於所忌之外。兵之所忽者，未必其可易；而可易者，或出於所忽之中。茍能真知可畏與可易，然後可以語敵矣。
［批評］忌、畏、忽、易四字，說透兵家之狀。
［原註］此總一篇之意而結之。言用兵以得敵情為要，而敵情實隱微而不露。所忌，敵之情為我所忌也。畏，我因忌而生懼心也。所忽，敵之情我可忽之也。易，我因忽而生輕心也。夫人忌者必畏，而又未必可畏，或出於忌之外，則當無所不畏。忽者必易，而又未必可易，或出於忽之中，則當深戒夫易。果能於忌中而知不足畏，於忽中而知不當易，常畏而不易焉。是敵雖欲隱其情，吾知無隙之可投，情終為我所得，而勝之必矣。故可語雲者，許之之辭也。
