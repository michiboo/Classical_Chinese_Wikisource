
［題解］物略者，凡飛潛動植，有形之物之大略也。上篇言方術幻術當知，此篇言天下之物，凡可資於軍中之用者，亦所當知。庶明於心者利於行，有勝而無敗也。故以《物略》為第十一。
98。天下之物理，有相生者，有相剋者，有相感者，有相成者，有相制者，有相勝者；有言其性體者，有言其聲氣者，有言其形勢者，有言其作用者。雜然並撰，分類別行，凡有利於兵之事者，不可勝窮也，姑舉大略言之。
［批評］此篇所載雖雲物略，實巨細精粗鹹備。將能由此而推極之，則用無不利矣。
［原註］此總明萬物無窮，惟舉大略。撰，具也。類，相同也，行，等列也。
99。圓者易轉，方者易置，欹者易仆，直者易植，竅者易浮，銳者易刺，牝者易變，牡者易入，剛者易折，柔者易曲。此皆物理之常，無足為異。
［原註］此先舉理之常，人所能知者，後則言相生等類也。
100。金火相守則流。
［原註］金流者，火克之也。
101。火木相得則炎。
［原註］木能生火，故火得木，則必相成而炎燒也。
102。以金擊石則火，以木鉆木則燃。
［原註］擊則勢猛，故火生。鉆則薰灼，故火燃。
103。又若火遇風則熾，遇水則滅。水遇寒則結，遇火則竭。
［原註］火熾因風者，相成也；滅因水者，相剋也。水結因寒者，相成也；竭因火者，火多勝水之少也。
104。火虛則不燃，實則易燼。水流則不腐，止則易溫。
［原註］火虛不燃，即穴不燎毛，吹不燒燭也。燼，焚盡之餘也。水流則動，故不腐臭，止則停滯，故易於溫暖。又傳弱者不能行舟載物。
105。下火既炎，則上火益焰。下流既遠，則上流自緩。
［原註］火性炎上，故下炎者上益盛，水性潤下，故下流者上自緩。
106。此五行之本體然也。
［原註］結言上所論者，皆金木水火本體自然。
107。故以火焚石者，激之而後裂。以水灌城者，決之而後傾。
［原註］此言用水火者，雖能傷害，然必借勢行之，方可成功。不激則石未崩裂，不決則城不傾頹也。
108。是以備水攻者，當防其上流。禦火攻者，當斷其上風。
［原註］防上流者，懼敵之決水也。斷上風者，懼敵之乘風也。然防之，猶不若先居上流者之為得。斷之，猶不若不近草莽之為安。不得已而一時遇敵，防之斷之可也。
109。蓋火可撲也，亦可煽也。水可壅也，亦可導也。此水火者所以濟攻而非專攻，所以攻人而亦慮人之反攻也。
［原註］火可煽起，水可壅至，故能濟吾之攻；亦可撲滅，可導流，則不當專恃以攻也。慮人之反攻者，蓋風候無常，彼我之地勢相似也。如劉元進攻王世充，因風縱火，俄而風回，反被燒死。智伯約韓、魏決水灌晉陽，既而趙殺守堤吏，反受灌以亡。故當慮也。
110。天下之物，猶有入火不焚者，入水則沈；入水不溺者，入火則化。欲制其用者，亦不可不利導之也。
［原註］此言物之利於水火不同，因勢而用者，方得其利，故亦附於水火之末。
111。向月窺林者暗，背月窺林者明，此光影之相乘也。故備夜戰者，以火燭敵，常使我隱而敵見也。
［原註］以火燭敵，即《虎韜。必出章》雲：「設雲火遠候，必依草木、丘墓、險阻」意。蓋我隱而伏，則敵莫測；敵形外見，我可擊之也。
112。順風而飛則翼張，逆風而行則肩竦，此順逆之相反也。故驚塵突煙，借施之，雖百萬之眾可奔也。
［原註］此與上「禦火攻當斷上風」意互相發。蓋驚塵突煙，人之所苦。順風固可以迷敵，而我值逆風亦當知防也。
113。甓口藏聲，室隙傳響，此聲聞之相通也。故谷口語如附耳，山頭語如對面。而山谷之應聲，亦可資之以助兵威也。
［原註］即山谷之應聲，可助兵威，則軍中之鉦鼓當多設，亦可推矣。
114。螩見讖旱，鵲呼多晴，鳩暮鳴則雨，鳶朝戾則風；半體之魚雖死，懸其波可以知海潮之信者，此氣之相感也。
［原註］此言天之旱晴風雨，地之海潮消長，不但考於陰陽等書，可以預卜，物類亦有先知也。螩，庸，狀如黃蛇，魚翼，出入有光，見則大旱，出《山海經》。
115。磁石引針，汞汁熔錫，黿脂得火則銷鐵，柏膏遇焰則爍石，樺木燃燈遇風不滅，樟腦髜火近衣不焚者，此性之自然也。
［原註］汞汁，即今之水銀。樟腦，一雲韶腦。
116。火晶向日則燃艾，煆石入井則起雷，火焚雞羽而風飆生，鐵入蛟潭而雷雨至。此形之相擊，而理亦相通者也。
117。金杯註酒，遇鴆則焰生。銀箸嘗食，遇毒則色變。飲酒入瘴鄉，則煙嵐不染。列炬過深澗，則陰氣不侵。此物相勝也。
［原註］鴆，毒鳥，食蛇，以羽畫酒，飲之即死。瘴鄉，如今之兩廣也。煙嵐，山之毒氣，飲酒則血行氣盛，故不染。炬，火燎也。火屬陽明，故陰濕之氣不能侵及。
118。角煙彌山，可怖山獸。蘜煙覆水，可制水蛩。野葛之毒，解於蕹菜。鴆羽之毒，解於犀角。此物之相制也。
［原註］蘜，《爾雅》註雲：即秋華菊也。蛩蛩，巨虛，獸名，一曰蟬蛻也。野葛，蔓草，根有毒；菜葉作汁，可制治之。鴆，解見上。犀，獸名，毛如豕，蹄有甲，頭如馬，有三角，鼻上食角短，頭上額上角長，角上白縷直至端者，曰「通天犀」，食之可治鴆毒。
119。肉可曬之以作糗，谷可庾之以為糧，魚可幹之以備羹，乳可取之以供酪。在山有榛栗之實，在水有菱芡之米，皆可采之以濟饑者。此物之有用也。
［原註］糗，幹也。谷，五穀也。庾，在野小倉名。乳，諸畜之乳也。酪，夷虜之酒名，用畜乳為之者。
120。社貍之足，可制鞗革。氂牛之尾，可著旌竿。牛馬之胞，可作浮具。狼、駝之糞，可備烽煙。此以無用為有用也。
［原註］社貍，野貓也。鞗革，其皮可飾轡也。狼、駝糞，燒煙不散，直上甚高，故邊堠用之以傳警息。
121。妖狐巨貍之跡，踵之可以渡河冰。野馬黃羊之蹤，循之可以得水道。以至駝足之所據，蟻垤之所築者，可即之而知伏泉。此因物之靈以為用也。
［原註］狐貍性多疑，遇冰則貼耳聽之，無聲方過，故有其跡者，冰必堅厚而可渡。水道伏泉亦此類。大抵蠢動含靈，無非物性，故因之而可知。
122。是以知兵之士，察物之理，究物之用，總括其利，不遺微小，則雖百萬之眾無所窮，千里之遠無所困。
［原註］此通前而言。物之無窮如此，能察理用之，則必皆得其利，故可以統眾而遠征。不知兵者，厭為微小而昧之，安足以濟其用哉？
