
［題解］天經者，天之運行，猶雲經緯也。上言地之利害，此言天之象數。見知地者亦當知天。惟知之，可假以取勝；不知則無變通，適重三軍之疑畏也。故以為第十三。然列之於終者何也？蓋天道無形，泥之者多敗，欲人先修人事，如《本謀》、《家計》篇所言，而不可專恃之意也。不然，何以孟夫子曰：「天時不如地利，地利不如人和」；法曰：「上不制於天」，又曰：「天官時日，明將不法」？
138　寒暑推遷者，運也。日月星辰者，象也。風雲雨雪、陰霧雷電者，化也。孤虛旺相者，數也。
［批評］此篇先言天時不足憑，將當專修人事轉移之，故假之以克敵，亦可詭之以自免。末則直言天命果有，惟當聽之也。見大詞正，足破群疑。
［原註］此先舉其目，下詳之。
139　推步、測候、風角、鳥占者，皆能稽考之，以為惑世誣民之術。故天文可以佐吾之用兵，而非可恃以為必勝也。
［原註］此言術家專稽天以驗吉兇之應，而實無必應之理。用兵者藉以激發人心可耳，安得恃之？恃之，則郭京之六甲矣。
140　夫運有通塞，象有盈虧，化有盛衰，數有休咎。或以為災，或以為祥，或以利我，或以害敵，皆以達其用也。
［原註］運象化數不同，災祥利害亦異，將當通達而用之，不可執於一也。
141　彼可以疲耗人之氣者，寒暑也。可以挫奮人之誌者，星辰也。可以勞斃人之力者，雨雪也。可以駭亂人之心者，雷電也。可以迷障人之目者，陰霧也。
［原註］此乃天之害處，將能僭之以破敵，亦未必無利。疲耗寒暑，如馬援征武陵五溪蠻，由壺頭，會暑甚，遂穿岸為室以避炎，而士卒多疫死，援亦中病；耿恭守疏勒，回道遇大寒，軍士凍死將盡之類。挫奮星辰，如李晟屯渭橋，謂五緯盈縮不常，懼復守歲，則我軍不戰自屈，故雖退舍而不賀；奮，如楚公子心倒彗柄而勝齊之類。疲斃雨雪，如郭元振因烏質勒強而願和，乃即牙帳議事，會大雨雪，元振故立不動，烏質勒年老，數拜伏，不勝寒死之類。駭亂雷電，如劉守順昌，募百人折竹為以為號，直犯金營，電燭則擊，電止則匿，敵不能測，遂終夜自戰，而積盈野之類。迷障陰霧，如蘇定方從李靖襲突厥頡利，率彀馬二百為前鋒，乘霧而行，去賊一里許，霧霽見牙帳，遂馳殺數百人之類。
142　又如，雨可以資水攻，風可以助火勢。月夜陰夜，大霧大雪，時日之孤虛，支幹之旺相，皆可以乘人，而以防人之乘我也。此實將之當熟諳者。
［原註］此言遇此天時，雖可乘人，尤當防人之乘。雨資水攻，如關羽度秋月大霖，漢水必溢，遂乘船以攻于禁，而沒其七軍。風助火勢，如黃蓋知曹操連船可燒而走，乃遺書詐降，乘風發火，火烈風猛，大勝於赤壁。此亦于禁、曹操不能防所致也。故將當熟識之，餘可例見。
143　凡將三軍，不可使人心疑畏。將三軍而重其疑畏，未有能濟者也。
［原註］此與下節，又以處己之三軍言。疑畏者，致敗之端，將當先去之也。
144　故瞽惑於偶然之變，震驚於卒然之異者，惟當決之以理。可使吾民知其祥，而不可使知其災；可使吾民見其利，而不可使見其害。夫不使知、不使見者，非能塞人之耳目也，詭之而已矣。
［原註］此言天雖有變異之見，不可疑畏，惟以理決之。若欲鼓舞人心，則但示之以祥利，而泯其災害。蓋非詭為形說，不能誤人之耳目，使之無疑畏故也。
145　故祥而歸之我，災當歸之敵；利而歸之我，害當歸之敵。任其運之通塞，象之盈虧，化之盛衰，數之休咎，而皆有變通之方。
［原註］此承上詭之言。既以祥利示三軍，又以災害加之敵，且任天之所顯者，不泥一定，而皆能變通之。故詭吾軍者，亦可以詭敵人，而己終無傷也。
146　故雖斗蝕彗孛，不能為吾妖。疾雷走電，不能為吾懼。淒風苦雨，不能為吾憂。寒暑霧雪之異常，甲子往亡之忌日，不能為吾阻。若此者，所以反其災害而為祥利，定民之疑，順事之機，以制吾之勝者也。
［原註］此承上惟能變通，故無災害也。彗孛不能為妖，如楚將公子心與齊人戰，時有彗星出，柄在齊，柄所在勝，公子心曰：「彗星何知？以彗鬥者，固倒而勝焉。」明日與齊戰，大破之。雷電不能為懼，如太公佐武王伐紂，雷雨暴至，毀折旗鼓，群公盡懼，大公強之乃行，卒破紂如林之師，而定周鼎。風雨不能為憂，如司馬宣王討公孫文懿，諸將因雨久，平地水深，欲移營解圍，司馬斬犯令者而止，卒擒文懿以定遼東。寒暑霧雪，甲子往亡，不能為阻，如孔明五月渡瀘，七擒孟獲；李愬雪夜入蔡，元濟就擒；魏王攻慕容麟，太史崇以甲子為紂亡日不吉，曰：「紂以甲子亡，武王不以甲子興乎？」果大破麟；宋武帝以往亡日起兵，軍吏以為不可，帝曰：「我往彼亡。」果遂克燕。若此之類，皆能不以災害動其心，而惟以祥利為主，民無疑而事機順，故戰則必勝。否則，幾何而不惑於天時，以自喪其功哉？
147　雖然，此乃人謀也，亦有自然之天命焉。戰於睢水而風大起，渡於滹沱而冰乍合，馬涉混同而水及腹，兵駐江沙而潮不至。則又天命之不可違，而非人謀之所能為也。善兵者，盡吾人謀之可為，以聽天命之不可違而已。至於成敗利鈍，有所不計也。
［批評］義論至此，微哉，微哉！
［原註］已前俱論天道，及吾人因天變通之方，此則言自然之天也。昔漢高被項羽敗於睢水，圍已三匝，若非大風之起，窈冥晝晦，安得遁去而王關中？光武被王郎追及滹沱，無船可濟，若非河冰之合，王霸護渡，安能復振而興漢業？金主伐遼，次混同江，無舟以渡，使人導前，乘赭白馬經涉，諸軍隨之，水及馬腹，既濟而測，不得其底；若非水及馬腹，則不得速過，安能滅遼耶？元伯顏伐宋，兵入臨安，分駐錢塘江沙之上，杭人方幸之，潮汐三日不至，若應期至，則皆漂去，宋安至滅耶？此興亡之大數，乃天意所在，誠非人謀所及也。知天達士，亦盡其可為而聽之耳，成敗利鈍，何庸心哉？
