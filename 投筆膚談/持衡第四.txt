
［題解］持衡者，持攻守而校其優劣，如衡之低昂無差也。古雲「鑒空衡平」，篇取此義。蓋權雖當達，而不能悉其利害，妄於攻，怯於守，則未有不敗者。必察形審機行之，而終於心氣斯可。故以《持衡》繼《達權》為第四。
31。凡以守待敵者佚，以攻待敵者勞，勞佚之相乘，而利歸於守也。攻則力合而難敵，守則勢分而難救，分合之相乘，而利歸於攻也。守之順者攻之逆，攻之易者守之難，攻守之相乘，而勝負之機不定也。故欲低昂之，不可不如持衡然。
［批評］先陳攻守之利災，使人知所法戒，極為確論。
［原註］通篇皆是析攻守之義。此則先言攻守之利也。以勞佚言，守佚而攻勞，故守得其利。如韋孝寬鎮玉壁，因高歡之攻，乃曰：「攻者自勞，守者自佚。」卒使歡計窮力屈而逃。以分合言，攻合而守分，故攻得其利。如耿討張步，步遣費邑軍歷下，又分屯祝阿、泰山、鐘城數十營以待，並眾悉力攻之，卒致步損將失城而遁。以順逆難易言，守順攻逆，則逆必敗；攻易守難，則難必亡。如劉順昌之守，是順也，而兀輕忽逆攻之，安能破其城？孟達上庸之守，是難也，而司馬懿八道易攻之，安能堅其守？故攻守之勝負，其機又莫定也，欲其定，非如持衡，惡乎能哉？
32。衡之不持，頓兵堅城之下，暴卒風雨之中，野掠之不獲，而先登之不入，此攻之災也。兵不稱其城，糧不稱其兵，救援之不達，而掎角之失勢，此守之災也。
［原註］此言攻守之災。兵頓堅城則難破，卒暴風雨則易疲，欲掠無得則食匱，先登不入則傷多，非攻之災害而何？兵不稱城，難於分佈；糧不稱兵，難於久持；救援不達，力益不支；掎角失勢，孤而無助，非守之災害而何？若此者，皆因不能持衡，而強於攻守故也。掎角，牽其足而其首也。《左傳》曰：「晉人角之，諸戎掎之」是也。
33。是以善用兵者，違其災而乘其利。用之以攻，則守無術；用之以守，則攻無策。此之謂持衡也。
［批評］此後俱言攻守之善，識見句調精到。
［原註］此承上二節言，惟善兵者能之。違，去也。乘，因機取利無失也。守無術，則攻必勝，烏有攻之災。攻無策，則守必固，烏有守之災。此乃明於持攻守之衡者。下詳言之。
34。是故善攻者，噪以動之；善守者，靜以待之。善攻者，屢出擾之而使亂，多方誤之而使虛；善守者，主氣蓄之而使銳，客氣盡之而使衰。
［原註］自此至末，俱錯論攻守之善。所以圖攻守之變處，乃總是持衡為要。噪動，揚其威也，如耿之陰脅巨裏。靜待，密其機也，如孔明之卻灑開門。擾之誤之，則敵莫測而所備多，如伍員之三肄楚師，蓄之盡之，則己有餘而人不足，如曹劌之三鼓後戰。
35。善攻者，破其所恃則勢孤，執其所愛則計失，解其腹心則體潰，告以兵威則膽裂，示以俘囚則氣奪。俟其既困，然後舉兵以從之，而敵之城可拔也。善守者，塞其險阻以遏之，清其原野以待之，絕其糧道以饑之，劫其營壘以撓之，搗其巢穴以牽之。伺其既歸，然後出以襲之，而敵之師可擒也。
［原註］破所恃，如建德擒而世充失其依。執所愛，如甫文斬而高峻無其計。解腹心，如範增讒去而楚羽亡。告兵威，如宣王叱使而文懿懼。示俘囚，如班超送虜首而鄯善服。俟其既困從之者，恐未困而忿速攻之，則所傷必多，而且難拔也。塞險阻、清原野、絕糧道，如李左車教成安君守井陘之隘，深溝高壘，假奇兵三萬，從間道絕韓信輜重，使野無所掠。劫營壘，如劉夜斫金兵營，折竹為，乘電光以奮擊。搗巢穴，如蔣濟勸曹操結東吳襲荊州，關羽必返救，而樊圍自解。伺其既歸襲之者，恐未動而躁急襲之，則彼有餘力，而且難擒也。
36。夫攻貴於入，攻城而入其所攻，猶非善攻者也；守貴於出，突圍而出其所突，猶非善突者也。惟示之以攻，而入其所不攻；示之以突，而出其所不突。此攻守之妙也。
［原註］入其所攻者為力難，所不攻者易，如耿佯敕諸校攻西安，而直入臨淄。出其所突者為力難，所不突者易，如漢王夜出女子二千人，而反走西門。故入所攻、出所突者，為非善；而入不攻、出不突者，為妙也。
37。且亡奴多至降虜，必有泄機之災，攻之當慮也。奸民易於導寇，此為室中之患，守之當防也。
［批評］有此二者，鮮不敗矣！
［原註］此與下節，又攻守者所當防慮。軍機不可泄，泄之致敗，故攻當慮。內患不可養，養之禍大，故守當防。亡奴降虜泄機，如李陵之軍候降匈奴，言無後救，且矢食將盡，遂被浚稽之圍。奸民導寇為患，如韓世忠用海舟邀截兀，有閩人姓王者，教以海舟無風不動，遂僨金人之績。
38。故攻者懼突兵，守者懼久困；攻者懼敵和，守者懼圍闕。突兵則不虞，久困則力盡；敵和則難取，圍闕則易散。此兵之變，不可不圖者，舍衡何以也！
［批評］懼則戒心生，信為全勝之道。
［原註］攻太急，則有突然之出，每防之不及而反敗。守太弱，則有日久之困，每不能支禦而有失。敵情和同，則協心共效，安能取之？敵圍闕一，則人思求出，安能固之？四者皆兵之變，故可懼。欲免夫懼，必以之時警於心，而如衡之較，斯可也。
39。然此特論其形與機變耳，攻守實要於無形也。攻者攻其心，守者守其氣，則不滯於形，而神於機變，此持衡之至要也。
［批評］「攻心守氣」，兵家之極致，束得精妙！
［原註］此總通篇之意而結之。攻至於攻心，則如孔明之七擒七縱而服南蠻。守至於守氣，則如王霸之軍士斷發而方奮戰。所以稱攻守之善，持衡者莫是過矣。
