
［題解］兵機者，用兵之機括也。上篇言軍勢，所以壯我之勢。勢顯於外，雖足以壓敵，茍無機以運量其間，則淺露而易見，何以收萬全之勝？故以《兵機》次於《軍勢》，為第八篇。
67。凡用兵之法，主客無常態，戰守無常形，分合無常制，進退無常度，動靜無常期，伸縮無常勢，出沒變化，敵不可測，此之謂兵機。
［批評］天之中否，系乎一機；兵之勝敗，亦系乎此機。亦妙矣哉！
［原註］惟無常，則運用之妙存於心矣，故曰「機」。
68。故以奇為奇，以正為正者，膠柱調瑟之士也。以奇為正，以正為奇者，臨書模畫之徒也。我奇而示敵以正，我正而示敵以奇者，知勝者也。我奇而敵不知其為奇，我正而敵不知其為正者，知勝之勝者也。凡兵之所交，陣之所向，勝負決於斯須，存亡辨於頃刻者，無非奇正形之也。
［批評］知機方可用奇正，善於奇正者，非知機亦不能。
［原註］此概論奇正之用。膠柱調瑟，不合變者也。臨書模畫，不善變者也。惟奇示之正，正示之奇，則能變矣。我之奇正，敵皆不知，則變而神矣。能之者勝而存，不能者負而亡，皆奇正使然也。
69。故善制敵者，愚之使敵信之，誑之使敵疑之；韜其所長而使之玩，暴其所短而使之惑；謬其號令而使之聾，變其旗章而使之瞽；秘其所忌以疏其防，投其所欲以昏其誌；告之以情以款其謀，惕之以威以奪其氣。
［批評］用兵若此，果可語機。
［原註］此十事乃藏機而用處。愚之使信，誑之使疑，如陳平易太牢以惡草，愚誑項羽，羽即信之而疑範增。韜長使玩，暴短使惑，如韓信潛遣赤幟，而故陳背水，使趙人玩惑之底於敗亡。謬其號令，如武穆得曹成之諜，佯泄食盡，縱之而誘其來攻。變其旗章，如馮異與赤眉戰久，變服與同，亂之而致其莫識。秘忌疏防，投欲昏誌，如越王隱其教訓復仇之誌，陽為恭順獻納之勤，俾吳王日肆驕淫而忘備。告情款謀，如華元登子反之床，直陳宋之困餒而楚師果退。惕威奪氣，如寇恂集諸縣之兵，大呼「劉公兵到」，而蘇茂陣動。此皆機之所在也。
70。故敵之實，我虛之；我之實，敵不可得而虛也。敵之虛，我乘之；我之虛，敵不可得而乘也。我實其實，將以從敵也。我虛其實，將以疑敵也。我實其虛，將以違敵也。我虛其實，將以致敵也。我虛其實，將以致敵也。虛實之機，變生於敵，淵微之妙，鬼神莫知，然後能狃敵而成功。
［批評］前言奇正，此言虛實，俱是機之妙處，義亦互相發。
［原註］此因上十事，而又以虛實總言機之莫測也。能虛敵之實，而乘敵之虛，我不為敵所虛所乘，則本立矣。由是實而即示實，將從敵與之戰也。虛而即示虛，將疑敵使不進也。本虛而實之，將乖違敵之心誌也。本實而虛之，將引致敵之自來也。變化幾微，隱而難測，故敵惟溺於近小之利，我可成其遠大之功也。
71。夫敵兵強而驟進者，氣之暴也。師老而遽退者，罷之極也。舍而不我逼者，慮有巧也。去而不我追者，懼有謀也。分兵以戰，中軍潛突而敵不悟者，迷於害也。合戰少卻，左右掩擊而敵不虞者，汩於利也。累挫之敵，不煩頓旅，示之以旌而可遁者，餘威之所震也。故傷弓之鳥，可以虛下；決蹯之獸，可以驚奔。
［批評］敵機之善否，能知之斯可乘之，亦將之所當吃緊。
［原註］此言不惟藏己之機，猶當知敵之機。兵強驟進，如項羽聞沛公先入關，大怒饗士，期旦日破之，是其暴也。師老遽退，如高歡攻孝寬於玉壁，苦戰六旬而困，乘夜以遁去，是其罷也。舍而不逼，如先主平地立營，而遜不敢犯，是揣之有巧也。去而不追，如孔明退師祁山，而懿不敢追，是疑其有謀也。分兵潛突，如越之伐吳，先鳴鼓分兵，既以中軍潛涉，吳乃不悟而分應，是昧於攻其無備之害也。少卻掩擊，如唐之建成，先義師少卻，既而太宗橫擊，老生不虞而被擒，是溺於乘隙輕進之利也。示以旌而可遁，如金兵驚見順昌旗幟；曹成驚聞嶽家軍來，若非震於劉、武穆之餘威，何悉遁如此？「傷弓之鳥」四句，乃古語，引之以證餘威意。此皆敵之機，我亦不可不知也。
72。其藏機誤敵之妙，使之履危蹈險而不覺，誠如投於水火中。故敵欲戰而不能勝也，欲守而不能固也，欲分而不能散也，欲合而不能集也，欲進而不能前也，欲退而不能去也，欲動而不能奮也，欲靜而不能安也，欲伸而不能張也，欲縮而不能斂也。以我較之，無分於主客，有機存焉。則彼雖眾，亦何慮其不敵哉？
［批評］深達兵機，則制敵而無慮其眾，況未必眾乎！
［原註］此直關首節，言敵中我機，故行皆窒礙，雖眾亦無益也。
73。是以善用兵者，天時不能為之撓，地形不能為之阻，惟能因機而制變，擇利以行權，則電霧風雪為之資，險易廣狹為之用。
［原註］此見兵之有機，乃人之所設。將既能盡人事，則天時地利不能撓阻，而反為吾人事之助矣。機，誠兵家要矣夫！
