
［題解］諜間者，諜知敵情，而乘間隙以入之也。欲攻欲守，非知敵情不可。欲知敵情，非諜間何以得之？得則勝，失則敗，其機至微。故以《諜間》為第五，而繼於《持衡》篇。
40。凡為將者，握三軍之權，司萬人之命，以與敵對，逐於原野，相持而不知其情，是木偶也，相制而不制以術，是猛獸也。
［批評］篇旨雖與孫〔子〕共同，而中間議論自有機軸。
［原註］將系國之安危、三軍司命，而與敵為對，勝則生存，敗則死亡。欲圖其勝，必得敵情，而巧以乘之也。否則，冥然罔行，徒尚其力，寧不自速於敗哉？木偶，有人形而無知識。猛獸，逞狂跳而乏機智。故以之警愚暴之將。
41。是故伐人以其主，賢於以己伐之也。謀人以其臣，賢於以己謀之也。散人之交而合其鬥，賢於以己鬥之也。
［批評］此暗隱非間莫能，意深詞簡。
［原註］此正制以術處。賢，猶愈也，謂不費己力而功自成也。伐人以主，如陳平以惡草疑項羽而去範增。謀人以臣，如大夫種以寶貨賂伯嚭而亡吳國。散交合鬥，如張儀散六國之縱，而使之互相攻擊也。
42。譬之虎也者，噬人者也。虎之牙，無不噬矣。委虎以肉，無不噬矣。荷戈逐虎，無不噬矣。彈虎以石，無不噬矣。故使人其牙，而我不自。委人以為肉，而我不自委。使人荷戈逐之，而我不自逐。我伏其身以彈虎，而使人當其怒。凡若此者，皆伐人之以其主，謀人之以其臣，散人之交而合其鬥者也。然非諜何以索其情，非間何以投其術哉？
［批評］喻得親切有味，當玩！當玩！
［原註］此以虎喻敵，明上節之意。身當其虎，必被所傷，使人當之，則可旁觀而取其利。明用其力，敵必相爭，巧以乘之，則可因隙而制其勝。此乃諜間之功，信不可不用也。下言用之之妙，勝敗之機。
43。故欲得敵情而間之者，當先採物價之騰平，察風俗之好尚，人事之喜怒，覘上下之乖和。然後因隙間親，因佞間忠，因利間爭，因疑間廢；誑其語言，亂其行止，離其腹心，散其交與，間諜之妙也。
［批評］舉間之大概，而其妙自見。
［原註］此舉間諜之妙。「采物價」四句，總是欲得敵情。「然後」八句，正是行間之巧，雖未盡，余可類推。因隙間親，如因燕惠之隙而間疏樂毅之親。因佞間忠，如因伯嚭之佞而間害伍員之忠。因利間爭，如因荊州之利而間餌吳蜀之爭。因疑間廢，如因項羽之疑而間致範增之廢。誑者，虛而欺之也。亂者，詭以誤之也。離者，潰內人也。散者，絕外援也。
44。是故間敵國者，在先得其情。欲得敵情者，必不惜千金。吝千金而失間之心者，敗也。捐千金而得敵之情者，勝也。此勝敗之機，不可不察也。
［批評］不惜千金，其他可知。議論真是懇切。
［原註］此言待間諜之勝敗。間為密事，賞之當厚。厚則人盡心力，而敵情無不知，故勝。不厚則人不愜願，而無心於效用，故敗。然則欲圖大功者，何靳千金哉？漢祖與陳平金，不問出入；項羽刻印，忍弗能予。勝敗之機，正在於此。
45。凡間諜之人，或望敵之風，而傳偽於我，或被敵之虐，而泄情於彼，此皆覆敗之所關也。
［批評］二者，間之大害。
［原註］此與下節，又言間之勝敗。夫傳彼之偽，泄我之情，比比皆然。主將不察，敗可立待。則夫間諜之使，安可非其人乎！
46。故諜為敵擒而得歸者，勿聽其言。如得實情，則顛倒而用之。敵之諜者，為我所得，欲滅其跡，則殺之囚之。欲用反間，則厚之脫之。此必勝之方，兵之要也。
［批評］古人違之，而敗者多矣。必竟當依此行。
［原註］處己間敵，間之法克盡，故無不勝。勿聽者，不遽信也。顛倒用者，轉移其事，使敵乖所之也。厚之，如趙奢佯為增壘，而善食秦人之間。脫之，如武穆佯言糧盡，而陰逸曹成之諜。
47。故間諜可用而不可恃，用之者智也，恃之者愚也。
［批評］「間可用不可恃」一句，說透玄關。
［原註］此通承前意而結之以示警。李靖曰：「水能載舟，亦能覆舟；間能成事，亦能敗事。」此間諜之所以可用不可恃也。用之，謂善用之也，指上「捐千金而得敵情」言，非識機者不能，故曰智。恃之，指上「望敵風而傳偽於我」言，即信聽之不察，故曰愚。智愚分而勝敗判。然則人將求為智者乎，將甘為愚者乎？信當擇而慎之矣！
