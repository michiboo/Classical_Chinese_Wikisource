
［題解］地紀者，地之大要，猶雲綱紀也。上篇言為將者當知物略，此篇言地利乃兵之助，尤不可不知。而知之能極其詳，然後用之無不勝也。故曰《地紀》，特列於第十二。
123。凡地之大勢有六：一曰要地，二曰營地，三曰戰地，四曰守地，五曰伏地，六曰邀地。
［批評］此篇論地，模寫詳明，轉移有法，讀之再三，利害真在目中。且末「警」、「激」二字，極為見大。
［原註］地本無六者之名，自人視之，乃有此六等，故首揭之。詳見於下。
124。要地者，山川之上遊，水陸之都會，可以跨據控引者也。
［原註］此下釋六地之義。要地，如孔明謂荊州北據漢沔，利盡南海，東連吳會，西通巴蜀，此用武之國。益州沃野千里，天府之地。若跨有之，漢室可興之類。
125。營地者，背高而面下，進闊而退平，利水草，可依傍者也。
［原註］如孔明伐魏，六出必於祁山，後駐師五丈原，與民雜耕渭濱之類。
126。戰地者，平原廣野之沖，草淺土堅之處，可馳騁突擊者也。
［原註］如周德威勸莊宗退軍邑，用騎兵大破梁將王景仁之類。
127。守地者，川流環抱之區，山阪峻險之塞，相為聯絡而不斷者也。
［原註］如張良謂關中之地，披山帶河，四塞為固，阻三面而自守，獨以一面東制諸侯之類。
128。伏地者，層山廣谷之中，茂林蓊之所，可以藏匿誘引者也。
［原註］如孫臏謂馬陵道狹，而旁多險阻，乃令萬弩夾道而伏，射死龐涓之類。
129。邀地者，間道歧路之鄉，關塞要津之扼，可阻絕而橫擊之者也。
［原註］如李左車謂井陘之道，車不得方軌，騎不得成列，從間道絕之，則進不得鬥，退不得還之類。
130。此六者，兵家之善地也。得之者勝，失之者敗。得失之機，將當先知也，而地之利害不與焉。
［批評］總結上起下，極為有力。
［原註］此承上言，六地雖善，然必得之斯可勝，失之則無所借，寧能免於敗乎？故將當先知其機也。利害不與，謂先止論地勢，而或利或害，未之及也，觀下文自見。
131。故山陵川澤者，地之所有也。廣、隘、夷、險、易、阻者，地之自然之形也。趨、避、向、背者，人之用地之利也。鑿山、穿陵、引川、涸澤者，變地之形以為之利也。
［原註］此言地有自然之利，人當變通因之。
132。故茍得其利，則雖彼強而我弱，彼眾而我寡，輕重之勢，若不可支，足以抗之而取捷也；彼佚而我勞，彼飽而我饑，虛實之勢，若不可變，足以狃之而無損也；彼車而我騎，彼騎而我徒，侵軼之勢，如山如風，足以當之而莫毒也。
［原註］此言得其地利，則為吾兵之助，故其效如此。
133。是以知兵之士，按輿圖之紀，采鄉導之言，察去取之實，以為臨敵之用，則地之利害可盡知矣。
［原註］此承上言得地利，則我軍雖不如敵，亦能勝而不敗。故知兵之士，每究心於地，而利害自悉知也。
134。故建城邑者，擇沃塞。襟江河者，占上流。處林麓者，求水泉。屯洲渚者，備樵採。近草楚者，防火攻。依谷口者，忌水激。居下者，警決灌。傍岡阜者，虞竊窺。戰平易者，設險於其間。值迂隘者，陳兵於其外。
［原註］此言地之利害，將當預圖預防。沃，膏腴也；塞，險固也；非沃塞，則眾難以聚。襟江河，憑天塹也；非上流，則敵易於侵。林麓多無水，故先宜求之。洲渚每乏樵，故先宜備之。近草雖可以布疑，然風起則易焚。依谷雖可以拒眾，然水發則易漂。下者，水之所聚，警戒之，庶免其灌。岡阜者，登之可望，虞度之，庶絕其窺。平易之地，利於戰，不設險則何以禦敵而自保？迂隘之途，利於守，不外陳則何以展布而張威？故為將者，於此等諸地，既當圖其利，尤當防其害也。
135。然猶有一定者。山圍水繞，不敗之規也。居高視下，可勝之基也。絕澗峭峰，必危之方也。卑濕沮淖，喪生之域也。
［原註］此言地之利害有一定，而非人所為者。
136。蓋彼利則我害，我利則彼害，利害相懸，固難與敵。然彼利而致之，則其險可奪。彼害而促之，則其眾可殲。我利而守之，則彼不得逞。我害而反喝之，則彼亦疑而不敢逼也。
［原註］此又總言以足上意。夫利害本不相並，值其害者，固難與利者為敵，而轉移默奪之機，實存乎人。致之者，因彼得地利而引去之也，彼去則為我所得。促之者，因彼在害地而迫促之也，受促則彼必危，若緩之，寧不生計乎？守之者，我守其利而不動也，不動則彼無由以逞誌。反喝者，我在害地而反虛張聲勢以喝之，則彼疑其或援至或突出，而不敢逼近也；若不喝而示之危，寧不使敵來攻乎？故惟致之，斯利可奪；惟喝之，斯害可脫也。然亦為一時適然者言。究其極，必如趙充國之遠斥候，衛青之用張騫，庶不陷於害地，而常得其利，勝敵何有哉！
137。夫得利者，不可怠其心；失利者，不可挫其氣。不怠其心，警師是也；不挫其氣，激眾是也。警吾師，則敵不得以乘其隙；激吾眾，則士知必死，而皆畢力以奮爭矣。
［批評］能警能激，必勝而無敗矣。將兵者最宜先務。
［原註］此結言地雖有利害，處之皆當有道。警師者，警戒軍中，不可因得地利而怠忽於守，反為敵乘也，必如程不識夜擊刁鬥。激眾者，激勵軍中，不可因失地利而懼害挫氣，不能圖出也，必如班超激怒從士。警與激，勝道無余蘊矣！
