
［題解］方術，多方之巧法也。幻術，妖妄之邪行也。二者能之，斯可以佐吾之勝；知之，斯可以免士之災。故於《戰形》之後，而以《方術》為第十篇。欲將之究心於所用，亦能應夫卒也。
80。兵也者，以巧取勝者也。故通小術者，可以集大事；精小藝者，可以成大功。術不厭卑陋，藝不厭微賤，惟兵為然也。
［批評］「巧」字，一篇大意。
［原註］此言兵不可泥於常法，當變通詭道以愚惑之。故凡小術小藝，堪以佐勝者，軍中亦所必資。此舉其大意，下詳列之。
81。彼刻木為鳥，束槁為人，樹柵為城，結草為陣者，所以形敵而使疑也。
［批評］此後俱言方術。
［原註］此是偽設以愚敵人之目。
82。川流可引，山陵可通，丘阜可移，橋梁可易者，所以違害而邀利也。
［原註］此是變通以為吾軍之利。
83。發機轉車，激輪行舟，裂布懸幢，燃火飛槍者，所以利吾之用也。
［原註］此是功制以便吾之用。
84。連雞縱火，封鴿代諜，馴獼劫營，驅獸突重者，所以因物之利也。
［原註］獼，猴也。此是因物以用吾之謀。
85。灑水凍塗，浮塵蔽淖，機橋陷馬，闕地羅兵者，所以設阱害敵也。
［原註］此是設阱以為敵之害。
86。火焚舟楫，水灌都城，飛石撞垣，擲鉤取物者，所以達兵之不及也。
［原註］此是借勢以達兵之用。
87。聯牛以導水，拜井以求泉，積冰以成垣，列樁以緩浪，所以濟兵之窮也。
［原註］此是用權以濟兵之窮。
88。火可以動機，水可以運軸，物可以變遷，人可以出沒者，所以愚敵而使之不測也。
［原註］此是隱伏以誤敵之心。
89。故兵可為妖，可為怪，可為神靈，可為鬼魅。
［原註］此又總言大意以起下。
90。是以狐鳥吉祥，鬼災告異，神甲晝見，魔兵夜出，所以駭其耳目，亂其心誌，使之奔走惶惑，而不能與我戰也。
［原註］此是上節所言妖怪鬼魅，乃皆人之假作也。
91。甚至風可以祭而得，雨可以禱而求，雲霧雷電可以術而致。千變萬化無窮者，莫非所以佐吾之勝也。
［原註］此是上所雲神靈之事，乃術之使然也。「千變萬化」二句，恐前所列未盡，故復總言以該其餘。
92。若夫幻妄之術，亦世之不能無者。敵或借之以為用，而我猶不可以不知。故諜之所告，心當預明。
［批評］此後俱言幻術。
［原註］此又舉敵每用幻術惑我，不知之明，則必驚懼無措。故將亦宜悉諳於平日，然後倉卒應之無難也。
93。彼百步之外，數裏之內，忽焉而有營屯之壯麗，兵馬之浩，近聽不聞鑣甲之聲，遠聽不聞鉦鼓之震者，幻也。
［原註］此是有形無聲之幻，俗雲金遁似之。
94。壁壘之上，鳥爵不飛，甲兵之覆，眾且駭竄，突然而有猛獸毒蛇，入我營陣，能狂奔踉跳，不能搏擊吞噬者，幻也。
［原註］此是有形無傷之幻。
95。山陵川原，自有定位，忽焉高山峻嶺，塞阻路岐；巨浪洪濤，望洋無際；林木森布，火焰四張，土人所不及知，鄉導所不能辨者，幻也。
［原註］此是山水樹火忽見之幻，俗雲水土木火遁似之。
96。至駕蘆為雲，剪紙為馬，拋石揚沙，驅雷走電，乘草龍以入陣，飛寶劍以擊人者，幻也。
［原註］此奇而又奇之幻，可見之實用者，最當防之。
97。夫方術之術，實理也；幻妄之術，妖邪也。禦方術者以機權，破幻妄者以剛正，則我有以勝敵，而敵無以勝我矣。
［批評］以機權、剛正為應破之具，至當之論！
［原註］此通結上所列而言。方術、幻術，在我能之，固可以佐勝；若敵以之愚我誤我，則用機權以禦方術，用剛正以破幻術，此不易之理也。機權者，謂隨機而用權以應之；剛正者，謂出我之剛直正大以鎮之，見其不能為害也。
