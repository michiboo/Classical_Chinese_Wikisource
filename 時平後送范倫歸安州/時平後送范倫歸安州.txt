
昨聞戰罷圖麟閣，破虜收兵卷戎幕。
滄海初看漢月明，紫微已見胡星落。
憶昔扁舟此南渡，荊棘煙塵滿歸路。
與君攜手姑蘇臺，望鄉一日登幾迴。
白雲飛鳥去寂寞，吳山楚岫空崔嵬。
事往時平還舊丘，青青春草近家愁。
洛陽舉目今誰在，潁水無情應自流。
吳苑西人去欲稀，留連一日空知非。
江潭歲盡愁不盡，鴻鴈春歸身未歸。
萬里遙懸帝鄉憶，五年空帶風塵色。
卻到長安逢故人，不道姓名應不識。

