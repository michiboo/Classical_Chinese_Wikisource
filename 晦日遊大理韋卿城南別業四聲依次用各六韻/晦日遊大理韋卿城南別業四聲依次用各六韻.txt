
與世澹無事，自然江海人。
側聞塵外遊，解驂𨋗朱輪。
平野照暄景，上天垂春雲。
張組竟北阜，汎舟過東鄰。
故鄉信高會，牢醴及佳辰。
幸同擊壤樂，心荷堯爲君。
郊居杜陵下，永日同攜手。
仁里靄川陽，平原見峰首。
園廬鳴春鳩，林薄媚新柳。
上卿始登席，故老前爲壽。
臨當遊南陂，約略執桮酒。
歸歟絀微官，惆悵心自咎。
冬中餘雪在，墟上春流駛。
風日暢懷抱，山川多秀氣。
彫胡先晨炊，庖膾亦雲至。
高情浪海嶽，浮生寄天地。
君子外簪纓，埃塵良不啻。
所樂衡門中，陶然忘其貴。
高館臨澄陂，曠然蕩心目。
淡蕩動雲天，玲瓏映墟曲。
鵲巢結空林，雉雊響幽谷。
應接無閑暇，徘徊以躑躅。
紆組上春堤，側弁倚喬木。
弦望忽已晦，後期洲應綠。

