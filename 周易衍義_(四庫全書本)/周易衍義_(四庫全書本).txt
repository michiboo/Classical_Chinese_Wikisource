　　欽定四庫全書　　　　　經部一
　　周易衍義　　　　　　　易類
　　提要
　　〈臣〉等謹案周易衍義十六卷元胡震撰震自署曰廬山深溪又題將仕佐郎南康路儒學致仕教授書前有自序作於大徳乙巳葢成宗九年也又有其子光大識語稱幾成書而下世後十年始克纂集成編則其書實成於光大之手矣書中於乾坤二卦卦辭下接彖𫝊繼以釋彖之文言次大象次爻詞下接小象繼以釋爻之文言又置雜卦於序卦之前序次頗為顛倒昔李過作西谿易説改乾坤二卦經文次第割裂文言分附卦爻胡一桂譏其混亂古今此書實同其病前後脫簡亦不一而足或𫝊寫者失其原次故錯紊若此歟其於經文訓詁大都皆舉史事以𤼵明之不免太涉泛濫非説經家謹嚴之體然議論尚為平正所引諸儒之解亦頗詳賅多可以備㕘考視言理而空談元妙言數而曼衍奇耦為差善焉乾隆四十五年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　周易衍義原序
　　易大𫝊曰易之為書也廣大悉備有天道焉有人道焉有地道焉又曰夫易開物成務冒天下之道聖人以通天下之志以定天下之業以斷天下之疑又曰昔者聖人之作易也將以順性命之理如是則易之為易聖人經世之書也亦聖人憂世之書也自其畫於伏羲辭於文王周公翼於孔子經四聖人手而易始備羲文周公之易雖依乎象數而實根乎義理之正孔子之易雖明乎義理而象數之妙亦在其中矣昔吳之季札聘魯見易象而喜曰周禮盡在魯矣當是時豈易書唯魯有之歟抑諸國皆有而吳未有歟宜其見之而喜也自火於秦六經之書唯易以卜筮存獨得為全書天之未喪斯文也豈非所以掲萬古人心之日月而開萬古人心之盲晦歟由漢以來以髙逺探易者不察乎身心性情之徳人倫日用之常往往求易於天地造化之外以淺近探易者不明乎五行隂陽之道消息盈虛之理往往論易於䜟緯術數之學是皆未明體用一源顯微無間之妙道也以言者尚其辭以動者尚其變以制器者尚其象以卜筮者尚其占易有四象所以示也然易之一經實備乎六經之體存象辭則該乎詩之作賦正心術則貫乎書之精一防情偽則著乎禮樂之中和辨吉㓙則著乎春秋之褒貶人君用之則君道盡人臣用之則臣道盡聖人用之則道教彰賢人用之則徳業新庶人用之則悔尤亡象辭云乎哉爻辭云乎哉雖然易者崇陽抑隂之書尊乾而卑坤尊君而卑臣尊父而卑子尊夫而卑婦尊中國而賤外夷尊君子而賤小人三百八十四爻之義無非所以存天理正人心扶綱常而垂教於萬世也是則作易者其有憂患乎不然何以曰聖人以此洗心退藏於宻愚生賦性愚魯識見庸陋少讀易於國正何先生子舉編修劉先生均堂長饒先生魯之門得於耳提面命之際悟於心領意會之表始知易之為易大之為天地幽之為鬼神明之為人物吉㓙消長之理進退存亡之道脩齊治平之本皆不外乎此易也謹以平日父師之訓筆而輯之為成書附以程朱張楊先賢之確語有益於世教者名之曰周易衍義極知僣踰願就有道而正焉大徳乙巳良月將仕佐郎南康路儒學致仕教授深溪胡震序
　　先子生平嗜書貫穿經史暮年尤研心周易述為衍義幾成書而下世易簀之際呼光大前曰周易一經非特占筮之書可施而正心脩身齊家治國之道備焉予一生燈窻精勤在此一經身後汝其為我輯次補闕以成全書如遇當路者有知得以鋟梓行於世或者有補於脩已治人之君子而亦不負父師之訓予其可以瞑目九原矣切勿秘之光大無所肖似而先子棄背殆將十載甫克遂成先志纂集成編謹附書於卷首以俟當世先達肯為品題者

　　周易衍義原序
