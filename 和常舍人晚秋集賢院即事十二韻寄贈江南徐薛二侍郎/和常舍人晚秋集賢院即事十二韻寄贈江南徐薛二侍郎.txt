
綸閣九華前，森沈綵仗連。 
洞門開旭日，清禁肅秋天。 
霜滿朝容備，鐘餘漏唱傳。 
搖璫陪羽扇，端弁入爐煙。 
麟筆刪金篆，龍綃薦玉編。 
汲書荀勖定，漢史蔡邕專。 
御竹潛通筍，宮池暗瀉泉。 
亂叢縈弱蕙，墜葉灑枯蓮。 
列署齊遊日，重江並謫年。 
登封思議草，侍講憶同筵。 
滄海風濤廣，黝山瘴雨偏。 
唯應緘上寶，贈遠一呈妍。

