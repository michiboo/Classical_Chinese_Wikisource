　　欽定四庫全書　　　　　集部八
　　河嶽英靈集目録　　　　總集類
　　巻上
　　常建
　　李白
　　王維
　　劉眘虛
　　張謂
　　王季友
　　陶翰
　　李頎
　　髙適
　　卷中
　　岑參
　　崔顥
　　薛據
　　綦毋潛
　　孟浩然
　　崔國輔
　　儲光羲
　　王昌齡
　　賀蘭進明
　　巻下
　　崔曙
　　王灣
　　祖詠
　　盧象
　　李嶷
　　閻防
　　〈臣〉等謹案河嶽英靈集三巻唐丹陽進士殷璠編自常建至閻防二十四人詩二百三十四首仿鍾嶸詩品之體姓氏之下各著品題雖不顯言次第然篇數無多而分上中下巻其人又不甚敘時代毋亦隱寓鍾嶸三品之意乎通考作二巻蓋誤也其序謂爰因退跡得遂宿心蓋不得志而著書者故所録多淹蹇之士所論多感慨之言而序稱名不副實才不合道雖權壓梁竇終無取焉其宗㫖可知也凡所品題類多精愜張謂條下稱其代北州老翁答湖上對酒行而集中但有湖上對酒行疑輾轉傳冩有所脫佚矣唐人搃集存於今日者不過毛晉所刋七八種稽其時代蓋莫古於是編以盛唐之人選盛唐之詩見聞既切工拙易明其所品定固終勝後來之尋聲而索者也乾隆四十二年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
　　河嶽英靈集原序
　　夫文有神來氣來情來有雅體野體鄙體俗體編紀者能審鑒諸體委詳所來方可定其優劣論其取捨至如曹劉詩多直語少切對或五字並側或十字俱平而逸駕終存然挈瓶膚受之流責古人不辯宮商徵羽詞句質素恥相師範於是攻異端妄穿鑿理則不足言常有餘都無興象但貴輕豔雖滿篋笥將何用之自蕭氏以還尤增矯飾武德初微波尚在貞觀末標格漸高景雲中頗通逺調開元十五年後聲律風骨始備矣實由主上惡華好朴去僞從眞使海內詞場翕然尊古南風周雅稱闡今日璠不揆竊嘗好事願刪略羣才贊聖朝之美爰因退跡得遂宿心粵若王維王昌齡儲光羲等二十四人皆河嶽英靈也此集便以河嶽英靈爲號詩二百三十四首分爲上中下巻起甲寅終癸巳論次於敘品藻各冠篇額如名不副實才不合道縱權壓梁竇終無取焉唐丹陽進士殷璠
