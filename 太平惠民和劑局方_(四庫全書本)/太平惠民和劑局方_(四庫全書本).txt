　　欽定四庫全書　　　　　子部五
　　太平惠民和劑局方　　　醫家類
　　提要
　　〈臣〉等謹案太平惠民和劑局方十卷舊本題宋庫部郎中提轄措置藥局陳師文等奉勅編案王應麟玉海雲大觀中陳師文等校正和劑局方五卷二百九十七道二十一門晁公武讀書志雲大觀中詔通醫刋正藥局方書閲嵗書成校正七百八字増損七十餘方又讀書後志曰太醫局方十卷元豐中詔天下髙手醫各以得效秘方進下太醫局驗試依方製藥鬻之仍摹本傳於世是大觀之本實因神宗時舊本重修故公武有校正増損之語也然此本止十四門而方乃七百八十九考玉海又載紹興十八年閏八月二十三日改熟藥所為太平惠民局二十一年十二月十七日以監本藥方頒諸路此本以太平惠民為名是紹興所頒之監本非大觀之舊矣其中又有寶慶淳祐續添諸方更在紹興之後兼附用藥總論指南三卷皆從圖經本艸抄撮增入亦不知何時所加陳振孫書録解題稱和劑局方其後時有増補殆指此類歟戴良九靈山人集有丹溪翁朱震亨𫝊曰時方盛行陳師文裴宗元所定大觀二百九十七方翁窮晝夜是習既而悟曰操古方以治今病其勢不能以盡合將起度量立規矩稱權衡必也素難諸經乎又稱震亨得羅知悌之學以歸諸醫泥陳裴之學者聞其言大驚而笑且排及治許謙末疾良驗笑且排者始皆心服是此書盛行於宋元之間至震亨局方發揮出而醫學始一變也又岳珂程史曰和劑局方乃當時精集諸家名方凡幾經名醫之手至提領以從官內臣㕘校可謂精矣然其間差訛者亦自不少且以牛黃清心丸一方言之凡用藥二十九味寒熱訛雜殊不可曉嘗見一名醫雲此方祇前幾味至蒲黃而止自乾山藥以下凡二十一味乃補虛門中山芋丸當時不知縁何誤寫在此方之後困循不曽改正余因其説而考之信然如此之類必多有之云云是併不能無所舛誤矣然歴代相傳専門禁方多在是焉在用者詳審而已必因噎而廢食則又一偏之見矣乾隆四十五年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


