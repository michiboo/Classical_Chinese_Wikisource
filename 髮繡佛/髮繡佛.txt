　　東海掠網寺，藏有繡佛一幀，綾本，長二丈四尺，橫八尺。佛像科頭披髮，面如滿月。胸前纓絡，垂如蛛網。左手當胸，宛撫字；右手秉羽扇，下垂水紋袈裟。袒右臂，赤雙趺，危立龍頭黽背上。鼉龍半身在海濤中，四足擺簸，舉頭張吻，吐白毫，升空成樓閣臺榭，日月山河。其下則飛蛇飛魚，水母，爭來朝拜，怪怪奇奇。佛目微睨，慈悲苦惱，意甚垂憐。其上則《金經》全卷，蠅頭小楷，粲如列眉，末注嘉靖某甲子，優婆夷女弟子葉蘋香盥沐髮繡。幀左空隙，為伊戚丁尚書草隸，序繡佛顛末。文甚長，不復記憶，僅綴其略云：
　　浙人葉公大鐘，以翰林官侍御，秉性鯁峙，時以白簡劾當道權貴。嚴分宜遺以書畫鼎彝悅公心，公叱卻之，劾益力。未幾難作，海盜冤扳公曾行賕，革職，廷杖幾死，詔收刑獄，論斬。公子伯仲，皆知名士，束手無策。公女號蘋香，貌溫婉，至孝。聞公陷死地，日夜禱神，得感應。年方十四齡，善刺繡，爰市巨綾，自摘頭上髮，以金刃薄如稻芒者，擘作四縷，繡佛與《金經》，二載始成。功德滿日，而公亦邀天恩，以金雞詔出獄矣。由是掛惠文冠，退老林下，不復預朝政。女自繡佛，目力已竭，雙瞳遽盲，里中無與論婚者。公年六十，病卒，女年僅二十有五。彌留時涕泣，握長次兩公子手，囑善視盲妹，無令窮失所。兩公子泣受教。詎兄雖謹奉遺命，而兩嫂妖牝司晨，時譖小姑懶惰，漸加詬詈。女日夜哭，兩兄亦深惡而痛絕之矣。
　　忽有崑崙女，丫髻，綠褲褶，舉止嫻雅，翩翩到門，問女曰：「姑姑病目，坐耗神損肝肺，非真盲也。妹能盜得天河升斗水，為姑姑銀海生光，但瘥後何以酬妹德？」曰：「妹神靈，能使地獄人重見天日，無不如命。」曰：「姑姑善繡，乞繡雙鳳，一紅一白，為天孫下嫁助妝，但勿遽點睛，恐其飛出也。」女曰：「諾。」崑崙女袖出金篦，稍稍刮大小眥，淚涔涔如鉛瀉。然後袖出小玉瓶，中儲甘露，如人乳，傾滴眶中，囑瞑坐炊許，啟則雙瞳中更有雙瞳，光更清潔。又與神膏服之，胸懷恬適，鬱憤捐除。明日果市巨綾來，視女手安於幀，每日來指點，綵絲綜理，花樣翻新，告成之日，即來替女點鳳目，雙鳳忽栩栩活，飛落中庭，鼓翼如待。乃攜女各跨一鳳，乘雲飛走。家人咸仰首，呼蘋姑不應。崑崙女撥雲下視，曰：「下界人不須驚訝，蘋姑至孝，感動上蒼天孫，天孫遣使奉迓，補天上針神缺，從此化去，量不再累嫂嫂看顧矣。」通城士女，無不見女冉冉空際若畫圖。焚香祈禱，呼蘋姑，聲如雷，兩兄愧悔無地，嫂不為怪也。
　　懊儂氏曰：吾鄉山中有鳥，當春夏之交，且飛且鳴，曰：「嫂虧姑！」鳴至新秋始已。聞古有姑受嫂嫂凌虐死，精魂所化者。蘋姑雙瞳已盲，聽此得無墮淚。幸至孝感動天仙，盲目復明，偕登雲路。兄固知悔，嫂獨恬然。彼英皇之愛敤首，獨何人乎？唐人書「三日入廚，未諳姑性」之句，何其親切而有味也！

