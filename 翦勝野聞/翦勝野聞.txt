
不著撰人名氏。所記皆明太祖初年之事，亦多互見他書。陶珽《續說郛》、黃虞稷《千頃堂書目》皆載此書，題吳郡徐楨卿著。然《明史》楨卿本傳，及《藝文志》俱不載。書中所紀，亦往往不經。如謂徐達追元順帝，將及之而遽班師，常遇春愬於帝，達入自疑，拔劍斬閽而出，眞齊東野人之語，楨卿似未必至是也。
太祖嘗自敘《朱氏世德之碑》，其文曰：
淳皇帝及后族疾疫死，重四公繼之，貧薄不能具棺穿穴。太祖與仲兄謀輦葬山谷中，行未抵所而綆絕，仲返計，太祖視屍。忽風雷震電，太祖避樹下，聞空中神語云：「孰襲取我土？」髣髴有應者，具淳皇帝諱，神曰：「為若人則已。」已而，暴風揚沙折木，天轉晦。比明，往視之，土裂屍已陷入，田伯劉大秀遂歸其地而辭其價，即今鳳陽陵寢是其地也。
太祖在滁，嘗濯手於柏子潭，有五蛇擾而就之，因祝之曰：「如天命在予，汝其來附焉。」一日戰畢，群坐籍土，蛇忽蜿蜒其側，帝乃掩以兜鍪。頃復報戰，亟戴之而往，是日手刃者甚眾。軍法戰勝必祭甲冑，眾推帝功居多，乃置其兜鍪於前，甫奠，忽霹靂大震，白龍夭矯自兜鍪中出，挾雷聲，握火光，騰空而去，諸將等自是畏服。
青田劉基伯溫，嘗攜客泛舟於西湖，抵暮，仰瞻天象而言曰：「天子氣在吳頭楚尾，後十年當興，予其輔之。」及過蘇閶門，見張士誠，曰：「貴不過封侯，何能久也。」夜登虎丘山，復曰：「天子氣尚在吳楚之間。」時郭子興據濠上，就見之，遇太祖，曰：「吾主翁也。」深自結納，曰：「後十載，主君當為天子，我其輔之。」乃拂衣而去。
太祖之初振也，將屬皆草莽粗士，人人慾更試。太傅徐相國陰奇之，乃謂諸將曰：「天子豈可更立耶？」遂止。
常遇春初附劉聚時，嘗晝寢，夢一羽士語之曰：「起，起，此處非爾所宜托也，爾主至也。」既寤，適太祖至，於是遂傾心焉。
王師與偽漢戰於湖中，時乘白舟，漢主以赤龍厭之。及戰，王師大捷，帝因製令以赤船載俘囚，白船給官胥之屬。
偽周主張士誠面縛見帝，俛首瞑目，踞坐甚不恭，帝叱之曰：「盍視我？」對曰：「天日照爾不照我，視爾何為哉？」帝以弓弦縊殺之。及見周伯琦遙伏於後，問為誰？對曰：「前元江浙行省參政周伯琦。」帝曰：「元君寄汝以心膂之責，乃資賊以為亂耶？」伯琦惶懼不能答。先筵三日，大醉，以酬其功，後戮之。司徒李伯琦先以國情虛實輸我師，帝以為佞臣，命誅之，以示士誠。
帝念劉大秀施地為陵之惠，封為義惠侯。又感汪媼之意，敕授世官、從仕郎，署令衛皇陵（帝微時，汪媼常備禮儀送帝歸皇覺寺中）。
徐太傅追元順帝，將及之，忽傳令頒師。常遇春不知所出，大怒，馳歸告帝曰：「達反矣，追兵及順帝而已之，其謀不可逆也。」太傅度遇春歸，必有變，乃留兵鎮北平而自引軍歸，駐舟江浦，仗劍入謁。帝時方盛怒，宿戒閽吏曰：「達入，慎毋從之。」達既入，未見帝，自疑有變，乃拔劍斬閽吏，奪關而出。帝陰使人釋其罪，令內謁，達不允。於是帝出大庭往視於舟中，達因進曰：「達有異圖，肯在今日？雖曰晚矣，然吾臨江鞠旅，亦能撫有江淮，顧弗為爾。且吾之不擒元帝，亦籌之熟矣，彼雖微也，亦嘗南御中國，我執以歸，將曷治焉？天命在上，已知之矣，顧達何人，敢以自外？」帝重感悟，結誓而還，遂修好如故。
按：獲元后妃孫子不行獻俘禮及元宗室皆封以官，此我太祖忠厚之道，興滅繼絕之仁，度越前代者也。他日徐達領兵追元順帝，將及之，輒下令收軍。遇春大怒，報太祖曰：「達反矣。」問其故，達曰：「元君雖微，曾南面為君矣，若迫及之，將何治焉？不若逐之歸沙漠之為得也。」達斯言所謂深知大體矣，豈諸將所能及？此所以為開國元勳也歟！
太祖於後湖中築一臺，以藏天下兵冊，欲避火災也。屢築屢潰，乃命裒所誅髑髏為基，其臺即就。
太祖勤於政事，每臨食匕箸屢廢，思得一事，即以片紙書之，綴於裳衣，或得數事，則累累滿身，若懸鶉焉，洎臨朝則一一行之。
太祖既營大內，而以舊禁賜中山王，王謝不敢。繼而觴焉，至大醉，使人扶寢禁內，密伺其意。已而達醒，驚拜殿下，帝聞之乃喜。
洪武十年，宋學士濂上疏乞骸骨歸，帝親餞之，敕其孫慎輔行，濂頓首辭，且要曰：「臣性命未畢，蓬士請歲覲陛階。」既歸，每就帝聖節稱賀如約，帝推舊恩，戀戀多深情。十三年失朝，帝召其子中書舍人遂、殿廷儀禮司序班慎問之，對曰：「不幸有旦暮之憂，惟陛下哀矜，裁其罪譴。」帝微使人廉之，則無恙。下遂、慎獄，詔御史就誅濂，沒入其家。先是，濂嘗授太子及親王經書，太子於是泣淚諫曰：「臣愚戇，無他師傅，幸陛下哀矜，裁其死。」帝怒曰：「候汝為天子而宥之。」太子惶懼不知所出，遂赴溺，左右救得免。帝且喜且罵曰：「癡兒子，我殺人，何預汝耶？」因遍錄救溺者，凡衣履入水者擢三級，解衣舄者皆斬之，曰： 「太子溺，候汝等解衣而救之乎？」乃赦濂死而更令入謁，然怒卒未解也。會與太后食，后具齋素，帝問之故，對曰：「妾聞宋先生坐罪，薄為作福祐之。」帝艴然投箸而起。濂至，帝令無相見，謫居茂州，而竟殺磋、慎。
按：君臣遇合，自古為難，而保全終始尤難。我太祖之於宋學士，情義藹然，不啻家人父子，而末路若此，非皇太后之賢，太子之諫，幾於不免。在太祖似於寡恩，而學士失期不朝，其於小心翼翼之道謂何？此其智不及徐太傅遠矣。
太祖視朝，若舉帶當胸，則是日誅夷蓋寡，若按而下之，則傾朝無人色矣。中涓以此察其喜怒雲。
太祖御膳，必太后親調以進，深以防閑隱微。一日，進羹微寒，帝怒舉杯擲之，羹汙狼藉，后耳畔微有傷，后熱羹重進，顏色自若。
洪武二十五年下度僧之令，天下諸寺沙彌求度者三千餘人，有冒名代請者甚眾，帝大怒，悉命錦衣衛將戮之。吳僧永隆（嘗於蘇州之尹山寺出家）請焚身以救免，帝允之，敕中官以武士衛其龕。至雨華臺，出龕望闕拜，辭入龕，書偈一首，又取香一瓣，上書「風調雨順」四字，語中侍曰：「順語陛下，若遇旱，以此香禱雨，必沾足。」永隆乃秉炬自焚。訖，骸骨卓立，異香襲人，群鶴盤旋舞於龕頂上，乃宥三千人誅。後忽大旱，上命以所遺香至天禧寺禱雨。至夜，雨大澍，上喜曰：「此真聖僧永隆雨也。」太祖御製《落魄僧詩》以美之。
太祖嘗為偽漢陳友諒所追，太后負之而逃，太子私繪成圖軸。及太后崩，帝慘不樂，愈肆誅虐。太子諫曰：「陛下誅夷過濫，恐傷天和。」帝默然。明日，以棘杖委於地，命太子持而進，太子難之。帝曰：「汝弗能執歟？使我運琢以遺汝，豈不美哉？今所誅者，皆天下之刑餘也，除之以安汝，福莫大焉。」太子頓首曰：「上有堯舜之君，下有堯舜之民。」帝愈怒，即以所坐榻射之，太子走，帝追之，太子探懷中所繪圖遺於地，帝展視之，大慟而止。
太祖嘗遊一廢寺，戈戟外衛而內無一僧，壁間畫一布袋僧，墨痕猶新，傍題一偈云：「大千世界浩茫茫，收拾都將一袋藏。畢竟有收還有散，放寬些子又何妨？」蓋帝政尚嚴猛，故以此諷之。急命武士索其人，不獲。
余嘗於民家弊籍中得偽陳友諒構宮殿上樑文，聊識於此，其詞云：
元帝既遁，復留兵開平，猶有覬覦之志。太祖遣使馳書，明示禍福，因答詩曰：「金陵使者渡江來，萬里風煙一道開。王氣有時還自息，聖恩無處不昭回。信知海獄歸明主，亦喜江南有俊才。歸去誠心煩為說，春風先到鳳凰臺。」
太祖喜微行，每至徐太傅家。一日，太傅病篤，帝忽至，太傅自枕蓐下出一劍，以示帝曰：「戒之戒之，若他人得，以僇汝也。」自後諸功臣家不一至矣。
太祖嘗微行京城中，聞一老媼密指呼上為老頭兒。帝大怒，至徐太傅家，繞室而行，沉吟不已。時太傅他出，夫人震駭，恐有他虞，稽首再拜曰：「得非妾夫徐達負罪於陛下耶？」太祖曰：「非也，嫂勿以為念。」亟傳令召五城兵馬司總諸軍至，曰：「張士誠小竊江東，吳氏至今呼為張王。今朕為天子，此邦居民呼朕為老頭兒，何也？」即令籍沒民家甚眾。
太祖幸內庭，見宮人有遺絲些微在地，召諸姬至，計其蠶繅徵稅之費而責之，今後有不悛者斬。
太祖嘗微行里市間，遇國子監監生某者入酒坊，帝揖而問之曰：「先生亦過酒家飲乎？」對曰：「旅次草草，聊寄食爾。」帝因與之入，時坐客滿案，惟供司土神几尚餘空，帝攜之在地曰：「神姑讓我坐。」乃與生對席。問其鄉里，對曰：「四川重慶府人也。」帝因屬詞曰：「千里為重，重水重山重慶府。」生應聲曰：「一人成大，大邦大國大明君。」又舉翣几小木命生賦詩，因喻己意，其詩曰：「寸木元從斧削成，每於低處立功名。他時若得臺端用，要與人間治不平。」帝私喜，因探錢付酒家，相別而去，不知其為帝也。明日，忽移名召生入謁，生茫然自失。及既至，帝笑曰：「秀才憶昨與天子對席乎？」生惶懼謝罪。又曰：「汝欲登臺端乎？」遂命除為按察使。金陵民家至今供司土神於地，本此。
僧宗泐性頗聰慧，太祖愛之，令其畜發。發既成，乃欲官之，泐固辭，乃止。嘗命往西域求釋典，泐不敢辭，行至外徼，道逢一老僧，泐遙拜問之曰：「西域此去幾何？」老僧曰：「汝頭白也行不到也。」泐曰：「明天子命往西域取經，惟老師請教。」僧曰：「毋行，抵自勞爾，為我置書，上中國明主，慎毋發也。」 泐受之歸。見帝，具道所以，帝發書視之，乃即位時作水陸醮齋以答神貺，上御製手書告祭表文也，紙墨如故，帝允之，乃止。
偽周王張士誠竊據江東時，姑蘇市井中有十七字詩謠曰：「張王做事業，祇憑黃蔡葉，一夜東風來，乾鱉。」及國事既去，太祖收其臣黃、蔡、葉三人者，刳其腸而懸之，至成枯臘。蓋三人皆元戚機臣，其殘奢積侈，傾國喪家，帝特惡之，故置於極典。
常開平遇春驍猛絕世，狀類獼猴，指臂多修毫，所過之地，縱士卒剽掠，故其兵特銳，有戰輒勝，有攻必取。
太祖微時，甚見愛於郭子興，郭氏之子薄之，嘗以他事幽之空室中，絕其漿食，馬后憐之，以餅餌遺給。一日，餌熱釜中，將修供，為郭氏親信者窺之，遂納懷中，膚有傷痕。
代王之母邳人也。先是，太祖嘗戰衄而奔投王母之家，王母曰：「汝為朱某耶？人言汝當為天子也。」因止之宿。及旦，辭去，王母曰：「吾後有娠，何如？」帝乃貽敝梳為質，王母亦以裝資贈行，自是果生代王。及太祖即位，子亦成立，王母攜其子及質物於京師上謁，帝令工部草創宮宇居之，不令入宮。及繕代府既成，遂冊封焉。故王卒得以終養其母，逾於常制。
太祖以太子天性仁柔不振，一日，竊令人載屍骨滿輿當其前激發之，太子不勝慘蹙，合掌稱之曰：「善哉！善哉！」
太祖嘗於上元夜觀燈，京師人好為隱語，書於燈，使人相猜，畫一婦懷瓜，深觸忌犯。帝就視，因喻其旨，甚銜之。明日，令軍士大僇居民，空其室，蓋太后祖貫淮西，故云。
洪武十三年五月四日，雷震謹身殿，帝親見火光自天而下，乃再拜曰：「上帝赦朕，朕赦天下。」（或雲雷火繞宮追帝。）蓋帝時刑戮過濫，故上帝戒之。
貴妃某氏薨，太祖詔太子服齊衰杖期，太子曰：「禮惟士為庶母服緦麻，大夫以上為庶母則無服。又公子為其母練冠麻衣縓緣，既葬除之。蓋諸侯絕期喪，諸侯之庶子，雖為其母，亦壓於父，不得伸其私。然則諸侯之庶子不為庶母服，而況於天子之嗣乎？」帝大怒，以劍逐之，太子走，且曰：「大杖則走。」翰林正字桂彥良諫太子曰：「禮可緩，君父之命不可違也，嫌隙由是生矣。」太子感悟，遂齊衰見帝謝罪，帝怒始釋。
太后既崩，臨葬日，大風雨，震雷電。太祖甚不樂，召僧宗泐至，謂曰：「太后將就窀穸，汝為宣偈。」受詔應聲曰：「雨降天垂淚，雷鳴地舉哀。西方諸佛子，同送馬如來。」宣已，帝大悅。頃忽朗霽，遂啟靈而。詔賜宗泐白金百兩。
徐魏國公達病疽，疾甚，帝數往視之，大集醫徒治療。且久，病少差，帝忽賜膳，魏公對使者流涕而食之，密令醫工逃逸。未幾，告薨。亟報帝，帝蓬跣擔紙錢道哭至第，命收斬醫徒。夫人大哭出拜帝，帝慰之曰：「嫂勿為後慮，有朕存焉。」因為賙其後事而還。
太祖在軍中甚喜閱經史，後遂能操筆成文章。嘗謂侍臣曰：「朕本田家子，未嘗從師指授，然讀書成文，釋然開悟，豈非天生聖天子耶？」
太祖多疑，每慮人侮己，杭州儒學教授徐一夔曾作賀表上，其詞有云：「光天之下」，又雲「天生聖人，為世作則」。帝覽之，大怒曰：「腐儒乃如是侮我耶？光者僧也，以我嘗從釋也，光則摩發之謂矣。則字近賊，罪坐不敬。」命收斬之。禮臣大懼，因請曰：「愚蒙不知忌諱，乞降表式。」帝因自為文式布天下。
太祖嘗下詔免江南諸郡秋稅，復稅之。右正言周衡進曰：「陛下有詔已蠲秋稅，天下幸甚，今復徵之，是示天下以不信也。」上曰：「然。」未幾，衡告歸省假。衡，無錫人，去金陵甚近，與上刻六日後復朝參，衡七日失期。上怒曰：「朕不信於天下，汝不信於天子矣。」遂命棄市。
獄有疑囚未決，太祖欲殺之，太子諍不可，御史袁凱侍，上顧謂凱曰：「朕與太子之論何如？」凱頓首進曰：「陛下欲殺之，法之正也，今太子欲生之，心之慈也。」帝以凱持兩端，下凱獄，三日不食，出之，遂佯狂病顛，拾啖穢物。帝曰：「吾聞顛者不膚撓。」乃命以木錐錐凱，凱對上大笑。帝放歸，自縲木榻於床下。久之，上使人召之，凱慢坐對使者歌，使者憐其縲，還奏狀，上不為疑。已而，太祖晏駕，凱始出，優遊以終。
翰林應奉唐肅，初以失朝坐免官，歸鄉里，太祖重其才，再召人。嘗命侍膳，食訖，拱箸致恭為禮，帝問曰：「此何禮也？」肅對曰：「臣少習俗禮。」帝怒曰：「俗禮可施之天子呼？」罪坐不敬，謫戍濠州。
太祖之封十王也，親草冊文。適李韓公北征，唐之淳在軍中，嘗草露布，帝讀其文嘉之，問草者為誰，韓公以之淳對。帝令飛騎召之，使者不諭旨，乃械係之淳。之淳以父肅得罪，悚懼不自保。至京師，過其姑之門，告使者止。索其姑出，泣曰：「善為我殮屍。」姑亦大慟。之淳行次東華門，門已閉，守者曰：「有旨，令以布裹，從屋上遞入。」累累傳易數次，始之便殿。膏燈煌耀，帝坐閱書，之淳俯首戰汗庭下，帝問曰：「是汝草露布耶？」之淳對曰：「臣昧死草之。」良久中侍以短几置之淳前，列燭煌煒，帝令膝坐，以封十王冊文一篇授之，曰：「少為潤色之。」之淳叩首曰：「臣萬死不敢當。」帝曰：「即不敢，姑旁註之。」之淳如命。帝令中侍續續報，定畢乃上之，遙望燭影下帝微微喜。次第下，凡十篇，悉定之。每奏輒悅。奏畢，時夜未央，帝令明日朝謁，復如故出。至姑家，姑尚守門，見之淳，相慶幸，具酒食沐具。及旦，庭謁，帝問曰：「汝世宦否？」對曰：「臣父翰林應奉唐肅。」即日命嗣父官。
洪武十一年，元幼主崩。六月，詔部省國學文吏擬祭幼主文獻之。先是星變，詔求直言，蘇民錢甦具封事謁丞相不拜，傍或趣之，丞相繼之曰：「然。」太祖覽其奏，試甦於中書省事，丞相令校簿後湖。甦聞詔，乃為文獻辭，當上意，即召見，曰：「錢甦乃者何在？」對曰：「臣校簿後湖。」上悟曰：「丞相憾汝耶？」即欲官之，甦謝病歸，帝許之，曰：「為我道諭諸郡縣。」甦南向坐，口諭曰：「皇帝敕汝，善闢田土，養老恤孤，無忘軍旅，簡在帝心，欽哉無替。」甦稽首陛辭。如句容，句容令禮而不達。如丹陽，丹陽令待之甚恭，更密上其事。帝嘉其縝密，報之曰：「朕命也，命禮而待之。」因怒句容令不達，召而罪之，由是郡縣望風尊禮之，還至家而止。
陶學士既沒，其子尋以事見僇，家人四十餘人悉坐罪從軍，喪亡之餘，軍衛守催完伍，而家無餘丁。安妻莫可控訴，乃裹素裳赴京師，擊鼓求見。帝異其容止，問曰：「今媼為誰？」安妻頓首萬死曰：「妾陶安之妻也。」帝泫然曰：「是陶先生之嫂乎？言及陶先生使人心懷感愴。」又曰：「嫂有子乎？」對曰：「有肖子二人，咸伏辜死，家人四十餘，悉補軍伍。今以缺丁，州司督妾就道，犬馬餘年，無足顧惜，惟陛下念先學士安一旦之勞，使妾得保首領人於溝壑，幸甚！」帝允之，立召兵部臣諭之曰：「朕渡江之初，陶先生首與，蒙涉諸難，功在鼎彝，形神入土，子姓殘落，深可憫念。令即赦四十餘軍還養老嫂，汝其毋緩。」於是安妻辭謝而出。
太祖召畫工周玄素，令畫《天下江山圖》於殿壁，玄素復命曰：「臣未嘗遍跡九州，不敢奉詔，惟陛下草建規模，臣然後潤之。」帝即操筆，倏成大勢，令玄素加潤。玄素進曰：「陛下山河已定，豈可搖動？」帝笑而唯之。
余嘗見倭國《求通表》文，曰：「臣惟三皇立位，五帝禪推，豈謂中華之有主，焉知夷狄之無君？乾坤浩蕩，非一主之獨權；宇宙洪荒，乃萬民之糾首。故天下者天下之天下也，非一人之天下也。臣居遠疆，偏倭小國，城池不滿六十座，封疆不足二千里，故常存知足之心，而知足常足也。臣聞陛下作中華之主，為萬乘之君，至尊至上也，城池數千餘座，封疆數萬餘里，尚且不足，常起絕域之意。天發殺機，神號鬼哭；地發殺機，龍蛇走陸；人發殺機，天地反覆。堯湯有德，四海來賓；周武施仁，萬方拱手。今聞大國有興戰之策，小邦有卻兵之法，豈肯軌途拱奉天顏？順之未必其生，逆之未必其死。今聞陛下選股肱之帥，起竭國之兵，來侵臣境，賀蘭山前聊以博戲，倘若君勝臣輸，則滿上國之策，設若臣勝君輸，番作小邦之利。自古及今，講和為上，罷戰為強，免生靈之疾苦，救黎庶之艱辛，年年進貢於中華，歲歲稱臣於弱國。今遣使臣拜詣丹墀取進止。」
