●序
《聖武親征錄》一書，乾隆間修《四庫書》時，以其序述無法，詞頗蹇澀，譯語互異，未著於錄，僅存其目於史部雜史類中。錢竹汀先生始表章其書，為之跋尾。道光以後，學者頗治遼金元三史及西北地理，此書亦漸重於世。張石洲、何願船二先生始為之校勘，而何氏治之尤勤。其歿後，稿本流傳京師。光緒朝士，若順德李仲約侍郎、萍鄉文道希學士、嘉興沈子培先生，遞有增益。歲在甲午，桐盧袁重黎太常刊之於蕪湖，是為此書有刊本之始。顧張、何二家所據本，雖雲出竹汀先生家，然輾轉傳鈔，謬誤百出。石洲僅得翁覃溪學士家藏本一校之，無大懸絕也。余前在海上，於嘉興沈先生座上見其所校《說郛》本《親征錄》，為明弘治舊鈔，與何本異同甚多。先生晚歲不甚談元史事，然於《說郛》本猶鄭重手校。未幾，先生歸道山，其校本遂不可見。比來京師，膠州柯鳳孫學士為余言，元太祖初起時之十三翼，今本《親征錄》不具，《說郛》本獨多一翼，乃益夢想《說郛》本。旋知其本藏江安傅君沅叔所。乙丑季冬，乃從沅叔借校。沅叔並言尚有萬曆抄《說郛》本，在武進陶氏。丙寅正月赴天津，復從陶氏假之，其佳處與傅本略同。又江南圖書館有汪魚亭家鈔本，亦移書影鈔得之。合三本互校，知汪本與何氏祖本同出一源，而字句較勝，奪誤亦較少；《說郛》本尤勝，實為今日最古最備之本。因思具錄其異同，為校記以餉學者。顧是書有今本之誤，有明鈔本之誤，有原本之誤，三者非一一理董，猶未易遽讀也。幸而此書之祖禰之《秘史》，與其兄弟之拉施特書，其子姓之《元史》及當時文獻，尚可參驗，因復取以比勘，存其異同，並略疏其事實，為《校註》一卷。昔吳縣洪文卿侍郎譯拉施特書，並為《秘史》及此《錄》作註，而遺稿不傳，其說略見《元史譯文證補》中。武進屠敬山撰《蒙兀兒史記》，於是《錄》探索尤勤。近復有仁和丁益甫考證地理，亦非無一二可采。茲復剟取其說，其有瑕纇，間加辨正，雖不敢視為定本，然視何氏校本，則差可讀矣。當有元成宗之世，西域人拉施特撰《蒙古全史》，其《太祖紀》一種，除所載宗室世系及西域戰事詳於此《錄》外，余大都與此《錄》符同，故學者多謂此《錄》出於蒙古《脫卜赤顏》。往讀《元史·察罕傳》言，仁宗命譯《脫必赤顏》，名曰《聖武開天記》，及《紀年纂要》、《太宗平金始末》等書，俱付史館云云。案明修《元史》，其太祖、太宗二《紀》，大半取材此《錄》，而明《文淵閣書目》乃有《聖武開天記》而無《聖武親征錄》，頗疑《親征錄》即《開天記》，顧《開天記》譯於仁宗時，而此《錄》之成，確在世祖之世。今本癸亥年王孤部下有原註云：今愛不花駙馬丞相白達達是也。考閻復《高唐忠獻王碑》及《元史·阿剌兀思剔吉忽裏傳》，愛不花當中統之初已總軍事。又，其子闊裏吉思，成宗即位封高唐王，則愛不花之卒必在世祖時。而此《錄》成時，愛不花尚存，則非察罕所譯之《開天記》明矣。又此《錄》雖冠以「聖武」之名，實兼備英、文之事。且太祖事止記歲名，而太宗事則詳及月日，蓋所取材本自不同。疑太祖朝事出《脫卜赤顏》，與《開天記》同源，太宗朝事則別取《平金始末》等書以益之。且作者於蒙古文字未能深造，證以《秘史》，踳駁不一而足，故仁宗朝復令察罕重譯。今拉施特書倖存，而察罕書不傳，殊令人有遺憾已。丙寅二月清明日，海寧王國維。
《聖武親征錄》一卷皇元
〔右明鈔《說郛》本標題如是，書題下有「皇元」字者，緣《說郛》中所收各書皆於本書下題唐厶厶撰、宋厶厶撰、或皇元厶厶撰。此《錄》不知何人所撰，故但題皇元而缺其撰人姓名。後人移「皇元」二字於書名之上，殊非其舊，今行世本皆然，可知其皆出《說郛》本也。〕
烈祖神元皇帝，
〔《說郛》本「元」作「堯」，汪本作「先」，今從何本。《元史·祭祀志》：世祖至元三年，命平章趙璧等集議尊謚廟號，定為八室。烈祖神元皇帝第一室，太祖聖武皇帝第二室。〕
諱也速該。
〔下又作「葉速該」。《元朝秘史》作「也速該把阿禿兒」。〕
初征塔塔兒部，
〔塔塔兒即唐、五代時之達怛、達靼，遼之阻卜，金之阻襆也。詳拙撰《韃靼考》。〕
獲其部長帖木真斡怯、忽魯不花輩，
〔《說郛》本、汪本、何本，凡「斡」字皆訛為「幹」，今並從何校改正。《秘史》作「帖木真兀格、豁裏不花」。〕
還駐軍跌裏溫盤陀山。
〔《秘史》作「疊裏溫孛勒答黑山」，雲在斡難河邊。〕
時我太祖聖武皇帝始生，
〔何本無「始」字，從《說郛》本增。汪本作「姓」亦「始」之訛。〕
右手握凝血。長而神異，以獲帖木真，故命為上名。初族人泰赤烏部長別林，
〔《說郛》本「長」作「居」，今從汪、何二本。《秘史》海都生三子，一名察剌孩領忽，察剌孩領忽生子名想昆必勒格，想昆必勒格生子名俺巴孩，就做了泰亦赤兀惕姓氏。此泰赤烏即泰亦赤兀惕，別林即想昆必勒格。想昆者，詳穩之異譯，乃官名，其本名實為必勒格別林，又必勒格之略。海都為太祖六世祖，則別林乃太祖高祖行也。〕
舊無怨於我，後因其主阿丹可汗
〔《說郛》本「丹」作「舟」，今從汪、何二本。某氏曰：「《秘史》（一），俺巴孩之後，為泰亦赤兀惕氏。俺巴孩為金人所虜，寄語其十子中之合答安太子，令其復仇。合答安太子即此阿丹可汗也。」桐廬袁氏刊何校本中，附光緒朝士校語，雜出順德李仲約侍郎（文田）、萍鄉文道希學士（廷式）、嘉興沈子培先生（曾植）之手，今以無從識別，故渾稱某氏雲。〕
二子塔兒忽臺、忽鄰拔都
〔諸本「忽」作「不」（那珂通世云：「不，乃兀之訛」），從下文及《秘史》改。「忽鄰」作「忍鄰」，從李侍郎說改正。何校於「忍鄰拔都」下云：「《秘史》作『乞鄰禿黑』。」維案：《秘史》「塔兒忽臺乞鄰禿黑」八字，乃一人之名，不得雲「二子」。此當是塔兒忽臺為一人，忽鄰拔都為一人。下文有泰赤烏部長沆忽阿忽出、忽憐、忽都答兒。拉施特書：塔兒忽臺同祖兄弟忽力兒把阿禿兒、盎庫兀庫楚，皆為泰亦赤兀部長。忽憐及忽力兒把阿禿兒即此忽鄰拔都也。〕
有憾，遂絕。烈祖早世時，上沖幼，
〔《秘史》雲「九歲」。拉施特書雲「十三歲」。〕
部眾多歸泰赤烏。上聞近侍脫端火兒真亦將叛，
〔何氏云：「《秘史》有脫朵延吉兒帖，疑即此也。」〕
自泣留之。脫端曰：「今清潭已涸，堅石已碎，留復何為！」遂去。上母月倫太后
〔《元史·后妃表》：「烈祖宣懿皇后，諱月倫。」《秘史》作「訶額倫」。〕
麾旗將兵，躬追叛者大半還。夙將察剌海背中槍
〔何本「夙」作「部」，汪本作「俗」，今從《說郛》本。又，何本脫「背」字，《說郛》本作「皆」今從汪本。《秘史》云：「脫朵延吉兒帖又將察剌合老人脊背上刺了一槍。」〕
創甚，上親視勞慰。察剌海曰：「先君登遐，
〔汪本作「自君登避」，何本作「自居登避」。何改「自先君登遐」，正與《說郛》本合，但多一「自」字耳。〕
部人多叛。臣不勝忿，遠追苦戰，以致然也。」上感泣而出。時上麾下搠只塔兒馬剌
〔《秘史》作「拙赤塔兒馬剌」。〕
別居薩裏河，
〔《秘史》作「撒阿裏客額兒」。客額兒，《秘史》蒙文旁註：「野甸。」譯文則雲「地面」，此《錄》多譯為「河川」字。此「撒阿裏客額兒」與太祖征乃蠻時兩次駐軍之「撒阿裏客額兒」同名異地。下文又有薩裏川不魯古崖，不魯古崖即《秘史》之不而罕山，在今斡難、克魯倫兩河發源處。《元史·太祖紀》：「崩於薩裏川哈老徒之行宮」，今克魯倫河上遊之西有哈老臺嶺、哈老臺河、哈老臺泊，即哈老徒。是克魯倫河源及其上遊地並得稱撒阿裏客額兒，此薩裏河即其地也。〕
劄答蘭氏劄木合
〔《秘史》：「那懷孕的婦人，孛端察兒將做了他妻，生了一個兒子，喚作劄只剌歹。後來劄答剌的人氏，他便是他祖。劄只剌歹的兒子名土古兀歹，土古兀歹的兒子名不裏不勒赤魯，不裏不勒赤魯的兒子名合剌合答安，合剌合答安的兒子名劄木合，就做了劄答闌姓氏。」〕
部人禿臺察兒
〔《秘史》作「劄木合弟紿察兒」。〕
居玉律哥泉，
〔《秘史》作「斡亦該不剌合」。近仁和丁謙〕
以車臣部右翼左旗之烏蘭滾布拉克當之，是也。舉眾來薩裏河掠搠只牧馬。搠只麾左右匿馬群中，射殺之。劄木合以是為隙，遂與泰赤烏、亦乞剌思
〔《秘史》作「亦乞列思」。《元史·孛禿傳》：「孛禿，亦乞列思氏。太祖嘗潛遣術兒徹丹出使，至也兒古納河。孛禿知其為帝所遣」云云，是亦乞列思部居今額兒古訥河左右。又《特薛禪傳》：「太祖諭火忽曰：『哈老溫迤東，塗河、潢河之間，火兒赤納慶州之地，與亦乞列思為鄰，」云云，此恐太祖新賜之地，非其本土也。〕
兀魯吾、
〔諸本「兀」作「元」，從何校改正。兀魯吾即兀魯兀惕也。《秘史》：篾年土敦子納臣把阿禿兒生二子，一名兀魯兀歹，一名忙忽臺，就做了兀魯兀惕、忙忽惕二姓氏。〕
那也勤、
〔諸本作「郡也勒」，據拉施特書，此處有那牙勤，則「郡也勒」當是「那也勤」之訛，今訂正。《秘史》：篾年土敦第二子合臣，合臣的子名那牙乞歹，那牙乞歹因他性兒好裝官人模樣，就做了那牙勤姓氏。〕
八魯剌思、
〔《秘史》：「篾年土敦第三子合出兀的子名巴魯剌臺，因他生的身子大，吃茶飯猛的上頭，就做了巴魯剌思姓氏。第四子合出剌之子亦吃茶飯猛，喚做大巴魯剌、小巴魯剌、額兒點圖巴魯剌、脫朵延巴魯剌，將這四個名就做了姓氏。」〕
霸鄰諸部，
〔《秘史》：「那婦人孛端察兒根前再生一子，名巴鄰阿歹，後來做了巴阿鄰姓氏的祖。那巴裏阿歹的兒子名赤都忽勒孛闊。赤都忽勒孛闊娶妻的多，兒子多生了，因此上做了篾年巴阿鄰姓氏。」〕
合謀以眾三萬來戰。
〔《秘史》：「劄木合領著他一種並十三部，共三萬人。」案：上所記共六部。武進屠敬山（寄）據拉施特書，補豁羅剌思一部，又補翁吉剌、合答斤、撒勒只兀、朵兒邊、塔塔兒五部，殆是也。〕
上時駐軍答蘭版朱思之野，
〔下文作「答蘭班朱思」《秘史》卷四作「答蘭巴泐主惕」，卷八蒙文作「答闌巴泐渚惕」，而譯文作「巴泐渚納」，蓋涉巴泐渚納海子而誤也。考太祖於此地戰敗後，退入斡難河域之哲列捏地方，則其地當近斡難河。〕
亦乞剌部人捏群之子
〔諸本「乞」作「迄」，汪、何二本「群」作「辟」，萬曆鈔《說郛》本作「郡」，弘治鈔本及《元史類編》所引不誤，今據以訂正。何校雲當作「群」，正與弘治鈔本合。〕
孛徒先在麾下，
〔諸本「孛」作「字」，從《元史類編》所引改。孛徒，《元史》有傳，字作「孛禿」。《秘史》（三）：「一種亦乞列孫的人不圖這裏做女婿也來了。」「不圖」亦即「孛徒」，其來正在答蘭版朱思戰役前，所謂「先在麾下」者也。〕
至是自曲鄰居山
〔汪、何二本作「自是曲鄰居山」，今從何校改正。《說郛》本作「王自是曲鄰居山」，亦誤。〕
遣卜欒臺、慕哥二人逾阿剌烏、禿剌烏二山來告變。
〔諸本，「欒」作「奕」，今訂正。《秘史》蒙文（四）：「劄木合軍逾阿剌屼屼惕土兒合兀的，時亦乞列思人木惕客脫塔黑、孛羅勒歹到成吉思所居古連勒古地面告變了。」《元史·孛禿傳》：「劄赤刺歹劄木合、脫也等以兵三萬入寇。孛禿聞之，遣波欒歹、磨裏禿禿來告。」孛羅勒歹、波欒歹即此卜欒臺，木惕客脫塔黑、摩裏禿禿即此慕哥，阿剌屼屼惕土兒合兀的即此阿剌烏禿剌烏山，古連勒古即此曲鄰居山。但此《錄》譯《秘史》頗誤，不必強為之說。古連勒古地面，據《秘史》在桑沽兒河旁，即今僧庫爾河。〕
上集諸部戒嚴，凡十有三翼，
〔汪、何二本作「凡有十三翼」，《說郛》本脫「十」字，《元史類編》引作「凡十有二翼」。〕
月倫太后暨上昆弟為一翼；
〔何本「一」作「三」，汪本脫此字，今從《說郛》本及《類編》所引改正。拉施特書：「諤倫額格並其族斡勒忽闌人為第一翼，帝及帝之子弟並其從人與各族之子弟為第二翼。」〕
三哈初來之子奔塔出拔都、
〔何本無「三」字，從《說郛》本、汪本增。拔都，《說郛》本作「拔相」，何本又訛為「板相」，今從何校改。三哈初來，即《秘史》之撏薛出列、拉施特書之撒姆哈準也。「三」字與「撏」字及「撒姆」二合音字，對音最切，斷不可遺。《秘史》：「屯必乃薛禪生二子，一名合不勒合罕，一名撏薛出列。撏薛出列的子不（勒）帖出把阿禿兒。」此奔塔出拔都即不勒塔出把阿禿兒也。〕
禿不哥逸敦、
〔拉施特書：「三翼為撒姆哈準之後人布拉柱把阿禿兒，又有客拉亦特之分族人。」洪文卿侍郎（鈞）云：「《錄》中，禿不哥逸敦之名未見。『客亦特』與『哥逸敦』音近，恐《西域史》誤以人名為部名。」屠敬山云：「禿不哥亦敦，當是禿不哥克烈亦敦之脫誤，亦即《秘史》禿別幹客烈亦惕之異文也。禿別幹為客烈亦惕之分族，故舊史稱肖乃臺為禿伯怯烈氏。拉施特書之客拉亦特即客烈亦惕之異文。所謂分族，即指禿別幹也。」二說並持之有故，茲兩存之。〕
木忽兒好蘭統阿答兒斤、
〔汪、河二本作「木兒忽好蘭」，今從《說郛》本改。下文有「答兒斤」，木忽兒哈檀即是人也。《秘史》：「篾年土敦第五子合赤溫的兒子名阿答兒乞歹，兄弟中間好間諜，就做了阿答兒斤姓氏。」〕
察忽蘭統火魯剌諸部，
〔諸本無「統」字，從洪侍郎說增。「火」，或作「大」，從汪本改。拉施特書作：「又阿答兒斤人將曰木忽兒忽闌，又火羅剌斯人將曰察魯哈火魯剌，今稱郭爾羅斯。」《秘史》作「溪羅剌思」，《秘史》蒙文（四）有溪羅剌思察合安，疑即此察忽蘭也。〕
及鮮明昆那顏之子疊良統火力臺不答安輩為一翼；
〔拉施特書：「四翼為蘇兒嘎圖諾延之子得林赤並其弟火力臺，並博歹阿特人。」案：拉氏《部族考》，博歹阿特氏中有火力臺，則蘇爾嘎圖那顏亦當是博歹阿特人。屠敬山以晃溪壇氏之雪亦客禿當之，非也。博歹阿特即不答安。《秘史》：「篾年土敦第六子合闌歹的兒子爭粥飯，無上下，因此就做了不答安姓氏。」〕
劄剌兒及阿哈部為一翼；
〔拉施特書：「五、六翼為莎兒哈禿月兒乞之子薛撒別乞，並其從兄弟泰出及劄剌亦人、莎兒哈禿人。」案：《秘史》，劄剌亦兒人此時在太祖所者，有脫忽剌溫兄弟三人，並薛扯朵抹黑之子阿兒孩合撒兒、巴剌二人。阿哈部未詳。〕
答裏臺、火察兒二人
〔汪、何二本「裏」作「聖」，《說郛》本作「聖」今訂正。案：《秘史》，答裏臺斡赤斤為太祖季父，忽察兒為太祖仲父捏坤太子之子，故同在一翼。〕
及朵忽蘭、捏古思、火魯罕、撒合夷、嫩真諸部為一翼；
〔何本「朵忽蘭」作「忽都蘭」，「撒合夷嫩真諸部」作「撒合弟直部」，汪本亦脫「嫩」、「諸」二字，今並從《說郛》本改正。拉施特書：「九翼為答裏臺、斡赤斤及捏坤大石子、火察兒族人達魯，並都黑剌特、努古思、火兒罕、撒哈夷特委神諸部。」案：此朵忽蘭即都黑拉特，洪侍郎謂即《秘史》納臣之子朵豁剌歹之後。捏古思即努古思，《秘史》作「捏兀歹」，不著其所自出。拉施特書謂海都子察剌孩領忽二子更都赤那及烏魯克勤赤那之後，然後文此二族自為一翼，則拉氏謂努古思即赤那思，或未然也。火魯罕，未詳是人名？抑部族名？撒合夷，《秘史》作「撒合亦惕」。卷四蒙文有溫真撒合亦惕，溫真即此嫩真，但《秘史》旁註：「人名」。據此則部名也。〕
忽都圖忙納兒之子蒙哥怯只兒哥為一翼；
〔諸本「忽都」作「忽相」，今訂正。《秘史》（一）合不勒合罕子有忽禿黑禿蒙古兒，卷四蒙文作「忽禿黑禿蒙列兒」，《元史·宗室世系表》作「忽都魯咩聶兒」，即此忽都圖忙納兒也，然其子名不裏孛闊，非蒙哥怯只兒哥。拉施特書，無此一翼，其第八翼為蒙格禿乞顏之子程克索特及其弟，皆為帝之從兄弟，又巴牙兀特人酋曰汪古兒。洪侍郎疑此蒙哥怯只兒哥即蒙格禿乞顏，然則此處上下並有脫文也。《秘史》蒙文（三）：「蒙格禿乞顏的兒子翁古兒同敞失兀惕巴牙兀的兩種人也來了。」拉氏書之程克索特當是程索克特之誤，即《秘史》之敞失兀惕，拉氏誤以部名為人名，又岐蒙格禿乞顏二子與汪古兒而二之，蓋非。〕
忽都剌可汗之子搠只可汗為一翼；
〔忽都剌，汪、何二本作「忽蘭脫」，《說郛》本作「忽相剌」，今訂正。〕
按壇為一翼；
〔汪、何二本「壇」作「■〈土玄〉」，今從《說郛》本。拉施特書：「十翼為忽都剌合罕之子拙赤汗及其從人，十一翼為按壇亦忽都剌子。」《秘史》：「忽圖剌忽罕生三子，一名拙赤，一名吉兒馬兀，一名阿勒壇。」〕
忽蘭、脫端二人為一翼；
〔何本脫「二人」二字，今從《說郛》本、汪本補。《秘史》合不勒合罕生七子，一名忽闌，一名脫朵延斡赤斤，即此忽蘭、脫端二人也。拉施特書，無此二人，惟其第七翼為渥禿助忽都、朵端乞及其麾下。朵端乞與脫端聲相近。〕
共吉牙部、塔降吉拔都統雪幹、劄剌吾思為一翼；
〔汪、何二本無此十九字，今從《說郛》本補。拔都，原作「拔相」，今訂正。拉施特書：「十二翼為答忽把阿禿兒及晃火攸特人、速客特人。」答忽把阿禿兒即此塔降吉拔都，速客特即此雪幹，惟晃火攸特與此劄剌吾思音殊不類，所當闕疑。《秘史》蒙文（三）：「速客客種者該、晃答豁兒的兒子速客該者溫也來了。」晃火攸特疑即晃答豁兒之誤，雪幹疑即速客該者溫。惟共吉牙部則他書從未見此部名，疑此文尚有訛闕也。〕
建都赤納、玉烈貞赤納二部為一翼。
〔何本作「相赤納玉烈二都為一翼」。汪本「二都」作「二郎」，余同。《說郛》本作「達相赤納、玉烈貞赤剌為一翼」，今從之。惟「吏」、「達」二字，皆「建」字之形訛，「剌」又「納」之音訛。拉施特書：「第十三翼為更都赤那、烏魯勤赤那之後努古思人」。《秘史》蒙文（九）雄狼之本語曰堅都赤那，知「達」、「」二字，皆「建」之訛也。此上十三翼中，僅得十翼，又與拉氏書互異，可以參觀。〕
軍成，大戰於答蘭版朱思之野，
〔汪、何二本無「成」字，據《說郛》本補。〕
劄木合敗走。
〔《秘史》謂是役太祖敗。此蓋諱之。〕
彼軍初越二山，半途為七十二竈，烹狼為食。
〔《秘史》：「劄木合將赤那思地面所有的大王，每將七十鍋煮了。」蒙文則云：「赤那孫可兀的答闌脫豁惕不察勒合周。」案：蒙古語狼為赤那，子為可兀，則此句就字面譯之，可云：將狼之子七十鍋煮了。至拉施特書，以烹人屬之太祖。時赤那思人方從太祖為十三翼之一，太祖決無自烹其屬部之理，其誣蓋不待辨矣。〕
是時泰出烏部地廣民眾而內無統紀，其族照烈部與我近，
〔《秘史》：「合必赤的母，從嫁來的婦人，孛端察兒做了妾，生了個兒子名沼兀烈歹，後來做了沼兀烈亦惕姓氏。」〕
常獵斡禪劄剌馬思之野。
〔汪、何二本「斡禪」作「幹幹」，今從《說郛》本。拉施特書作「烏者哲兒們山」，未詳所在。〕
上時亦獵圍，陳隅相屬既合。
〔《說郛》本「隅」作「偶」。汪、何二本「既」下有「而」字，今從《說郛》本刪。〕
上曰：「可同宿於此乎？」彼曰：「獵騎四百，糗糧不具，已遣半還。」上曰：「命給助同宿者。」越明日，再合圍。上賓之，使驅獸近彼陳，讓多獲以厭其心。彼眾咸相語曰：
〔汪、何二本「語」作「告」，今從《說郛》本。〕
「泰赤烏與我雖兄弟，
〔汪本無「與」字，何本作「雖我兄弟」。今從《說郛》本。《元史》同。〕
常攘我車馬，奪我飲食。厚恤我者其此人乎？」
〔汪、何二本「厚」作「憂」，今從《說郛》本。〕
大稱羨而歸。上因遣告之曰：「可來結盟否？」照烈之長玉烈拔都
〔諸本「都」作「相」。何氏云：「通校前後文，『拔相』皆『拔都』之訛。」〕
謀於族長馬兀牙答納。
〔何本「兀」作「兒」，今從《說郛》本、汪本。〕
對曰：「泰赤烏何惡於我？彼亦為兄弟，何遽降之？」不從。玉律拔都遂與塔海答魯領所部來歸。謂上曰：「如我屬，將有無夫之婦、無牧之馬而來，以泰赤烏長母之子討殺我也。
〔弘治鈔《說郛》本、汪本「我」作「故」，今從萬曆鈔本及何本。〕
我擔當棄親從義而招之。」
〔汪、何二本無「親」字，「招」作「拈」，今從說郛本。〕
上曰：「我方熟寐，摔發而悟之。兀坐掀髯而起之，
〔汪、何二本下「之」字作「曰」，今從《說郛》本。〕
汝之言我素心也。汝兵車所至，余悉力而助也。」既盟後，二人食言叛歸。
〔諸本此下有「少」字，何氏刪。〕
族人忽敦忽兒章
〔諸本「敦」作「數」，據後文作「忽敦忽兒章」改。《秘史》蒙文卷四有泰亦赤兀人豁敦斡兒長，又卷五作「豁團斡兒昌」。〕
怨塔海答魯反側，遂殺之。照烈部已亡矣，泰赤烏部眾苦其長非法，相告曰：「太子
〔原註：「謂太祖也。」〕
衣人以己衣，乘人以己馬，安民定國，必此人也。」
〔何本「安」作「案」，今從《說郛》本、汪本。〕
因悉來歸。赤剌溫拔都、
〔汪、何二本作「赤老溫拔相」，今從《說郛》本、何校改。〕
哲別二人實泰赤烏族脫脫哥家人，亦來歸。初，上嘗為塔兒忽臺所執，赤剌溫拔都
〔何本脫此三十二字，今從《說郛》本、汪本補。赤剌溫，《秘史》作「赤老溫」，「哲別」作「者別」，「脫脫哥」作「脫朵格」。拉施特書云：「哲別本在泰亦赤兀部長哈丹大石之子布答麾下。」與《秘史》及此《錄》不同。〕
父梭魯罕失剌密釋之，
〔《秘史》作「鎖兒罕失剌」。〕
是以歸我。哲別之來，實以力窮故也。
〔汪、何二本「是以」作「是時」，今從《說郛》本。〕
失力哥也不幹
〔失力哥，《秘史》作「失兒古額禿」，《元史·伯顏傳》作「述律哥圖也」。不幹者，蒙古語謂老人。〕
手執阿忽赤拔都、
〔汪、何二本作「忽阿失拔相」，《說郛》本作「忽阿赤拔相」。案：拉施特書作「阿忽朱把阿禿兒」，則「忽阿」二字當乙轉。阿忽赤拔都即《秘史》之泰亦赤兀敦阿兀出把阿禿兒也。〕
塔兒忽臺二人來至忽都渾野，復縱之去，止將己子乃牙、阿剌二人來歸。
〔諸本「牙」作「才」，今從何校訂正。《秘史》「忽都渾」作「忽都忽」，「乃牙」作「納牙」，「阿剌」作「阿剌黑」。又赤剌溫、哲別、失力哥諸人來歸，《秘史》並在雞兒年滅泰赤烏後，此移於前。〕
後搠只、魯鈔罕二人率朵郎吉劄剌兒部，
〔朵郎吉劄剌兒，何氏本作「朵郎即利剌兒」，何校據《元史》改正，今從之。《說郛》本作「朵郎執吉剌兒」，汪本作「朵即吉利剌兒」，亦誤。拉施特書：「劄剌亦兒分族朵郎吉部長術只角兒海亦率所部至朵郎古特、辛古特之地，歸於帝。」案：朵郎古特即《秘史》之帖列格禿，亦作帖列禿，《秘史》記太祖追撒察別乞、泰出，至帖列禿，後即記劄剌亦兒人帖列格禿巴顏來歸，即此事也。其文云：「帖列格禿巴顏有三子，教長子古溫兀阿將他二子模合理、不合拜見太祖與了，又教第二子赤剌溫孩亦赤將自己二子統格、合失拜見，又將第三子者卜客與了太祖弟合撒兒」云云，蓋帖列格禿巴顏即以帖列格禿之地為名，而朵郎吉劄剌兒氏又以帖列格禿巴顏之名為氏，然則搠只、魯鈔罕二人殆即古溫兀阿兄弟。搠只，別作「拙赤」或「術赤」，蒙俗長、次子方有此名，殆即古溫兀阿。魯鈔罕，拉施特書作「角兒海」，自是「鈔魯罕」之倒誤，即赤剌溫之異譯也。〕
及荽葉勝和率忙兀部亦來歸。
〔汪、何二本「葉」作「菜」，今從《說郛》本。案：荽葉，疑「委葉」之訛。《元史·畏答兒傳》：「畏答兒，忙兀人。與兄畏翼俱事太祖時太疇強盛，畏翼率其屬往歸之，畏答兒力止之」云云，委葉勝和當是異翼也。〕
日後，上同月倫太后暨哈撤兒、斡真那顏
〔《元史·宗室世系表》：烈祖五子，次二搠只哈兒王，次四鐵木哥斡赤斤，所謂皇大弟國王斡嗔那顏者也。搠只哈兒，《秘史》及《元史》紀傳並作「哈撒兒」。〕
諸昆弟族薛徹、大醜等，
〔《說郛》本無「諸」字，何本無「族」字，今從汪本。《秘史》蒙文（三）：「主兒乞種莎兒合禿主兒乞的兒子撒察別乞、泰出一圈子，由劄木合處分離著來了。」撒察別乞即此薛徹，泰出即此大醜也。〕
各以旄車載湩酪，
〔原註：湩，音董，乳汁也。汪、何二本奪此註，從《說郛》本補。又，《說郛》本正文無「旄」字，今從汪、何二本。《元史·本紀》同。〕
大會於斡難河林木間。會中，太后暨上為族人薛徹別吉
〔諸本「為」作「謂」，從何校改。〕
及其母忽兒真哈敦
〔《秘史》作「忽兀兒臣合敦」。〕
共置馬湩一革囊，
〔汪、何二本「馬」作「酪」，今從《說郛》本。〕
其次母野別該前獨置一革囊。
〔何本作「也別該」，今從《說郛》本、汪本。《秘史》作「額別該」。〕
忽兒真哈敦怒曰：「今不尊我，而貴野別該乎？」遂笞主膳者失邱兒，
〔《秘史》作「失乞兀兒」。〕
泣曰：「蓋以捏群太石、葉速該拔都二君去世，
〔諸本作「捏辟太后葉速該命拔相」，今從何校更正。《秘史》：把兒壇把阿禿兒生四子，一名忙格禿乞顏，一名捏坤太子，一名也速該把阿禿兒，一名答裏臺斡赤斤。〕
我專為他人所辱至此。」因大哭。是時別裏古臺那顏
〔《元史·世系表》：烈祖五子，次五別裏古臺王。《秘史》作「別勒古臺」。〕
掌上乞烈思事，
〔原註：「系禁外系馬所」。〕
親禦上馬。
〔諸本「禦」作「搖」，今訂正。〕
播裏掌薛徹別吉乞列思事。
〔《秘史》：「忽禿黑禿蒙古兒生一子，名不裏孛闊。」即此播裏。〕
播裏從者因盜我馬靷，別裏古臺執之。播裏怒斫別裏古臺。背傷。左右欲鬥，別裏古臺止之，
〔何本「止」作「指」，今從《說郛》本、汪本。〕
曰：「此仇汝等欲即報乎？我傷不甚也，姑待之，不可由我致隙。」其眾不聽，各執馬乳橦，
〔何本「乳橦」作「亂撞」，今從《說郛》本、汪本。〕
斫木枝疾鬥，我眾勝之，乃，奪忽兒真、火裏真二哈敦留麾下。
〔汪、何二本「留」作「屆」，今從《說郛》本。火裏真，《秘史》作「豁裏真」。〕
後復議和，遣二哈敦歸。行成之際，塔塔兒部長蔑兀真笑裏徒
〔《秘史》作「蔑古真薛兀勒圖」。〕
背金約，金主遣丞相完顏襄帥兵逐塔塔兒北走。上聞之，遂起近兵發自斡難河，迎討之，仍諭月兒斤來助。
〔汪本「仍」作「人」，何本作「又」，今從《說郛》本。〕
月兒斤，
〔《秘史》作「主兒勤」，《元史·世系表》作「嶽裏斤」，乃薛徹、大醜等一族之名。〕
候六日不至，上以麾下兵，與戰納剌禿失圖、忽剌禿失圖之野，
〔諸本「納」作「納」，據《元史類編》所引改。又《說郛》本及《類編》所引無「忽剌禿失圖」五字，今據汪、何二本增。《秘史》蒙文（四）：「塔塔兒在浯勒劄河畔忽速禿失禿延、納剌禿失禿延地面立了寨子。」是兩地在今烏爾載河畔。又「忽剌禿」之「剌」，疑當作「速」。〕
盡虜其車馬糧餉，
〔何本無「其」字，從《說郛》本、汪本補。〕
殺蔑兀真笑裏徒，又獲大珠衾、銀繃車各一。金兵回，金主因我滅塔塔兒，就拜上為察兀忽魯，
〔汪、何二本無「就」字，從《說郛》本增。察兀忽魯，《秘史》作「劄兀忽裏」，華言百夫長也。「魯」字下有原註六字曰：「若金移計使也」。某氏曰：「移計者，招討之誤。」《秘史》：「王京說太祖：『歸奏金主，再大的名分招討官與你做者。』」此括其語意，然「劄兀忽裏」非「招討使」也。原註蓋微誤。〕
亦冊克烈部長脫憐為王。
〔諸本「王」作「主」，依何校改。克烈部長脫憐，《秘史》作「客烈亦敦脫斡鄰勒」。案：此上無脫憐同伐塔塔兒事，當有缺文。又伐塔塔兒事，詳《秘史》及《金史·內族襄傳》〕
時我眾居哈連徒澤間，
〔《秘史》作「合澧泐禿海子」，今克魯倫河上遊之西噶老臺泊。〕
為乃蠻部人所掠。
〔何氏曰：「《元史，太祖紀》云：『帝之麾下有為乃蠻部人所掠者，帝欲討之，復遣六十人徵兵於薛徹別吉。薛徹別吉以舊怨之故，殺其十人，去五十人衣而歸之。』《秘史》則云：『太祖落下的老小營在合澧泐禿海子邊，被主兒乞將五十人剝了衣服，十人殺了。』二說雖不同，然其載薛徹別吉起釁則同。此書原本當亦載此事，與《本紀》同，為傳寫者脫去耳。」〕
上怒曰：「曩者別裏古臺為彼所傷，
〔何本「曩」作「昔」，今從《說郛》本、汪本。〕
我舍釁議和而不聽，今何乃乘敵勢陵我！」因發兵於大川，至朵欒盤陀山，
〔何本無「陀」字，今從《說郛》本、汪本增。欒，諸本作「奕」。案：拉施特書此處作：「引眾越沙漠，至朵闌布勒答克之地。」朵闌布拉答克即《秘史》之朵羅安孛勒答兀，則「奕」為「欒」字之訛無疑。案：《秘史》（四）及《續集》（二）兩見此山，皆系之於闊朵額阿拉，即與本《錄》之只感忽盧曲雕阿蘭、月忒哥忽闌異名同地。那珂博士曰：「闊朵額阿拉，蒙古語阿拉兒洲也，地在撒阿裏客額兒東南克魯倫河之洲，後成吉思汗設大斡兒朵之處也。」箭內博士以為當在桑沽兒河入克魯倫河之處得之。〕
大掠月兒斤部，
〔汪、何二本「掠」作「擄」，今從《說郛》本。〕
惟薛徹、大醜僅以妻孥數人脫走。上時居塔朵速之野，
〔汪、何二本作「塔朵剌」，今從《說郛》本。《秘史》作「帖兒速地面」。〕
有克烈部汪可汗弟劄阿紺孛來歸。
〔「汪可汗」即克烈部長脫憐，《秘史》作「王罕」，「劄阿紺孛」作「劄合敢不」。時汪罕為乃蠻所逐，奔於西遼，故其弟來歸。〕
適蔑裏乞部與我會戰，
〔篾裏乞，《秘史》作「篾兒乞」，即《遼史·天祚紀》之「密兒紀」，《兵衛志》、《百官志》之「梅野急」也。其族居鄂爾昆河下遊及色楞格河左右。〕
上與劄阿紺孛迎敵之，其眾敗走。是時，有土滿土伯夷、董哀諸部，乃克烈敗散之眾，亦來降。
〔《秘史》蒙文（五）：「那裏土綿禿別幹、斡欒董合亦惕潰散了的客列亦惕也來投入了。」土綿禿別幹即此士滿土伯夷，斡欒董合亦惕即此董哀。土綿之言萬也，斡欒之言多也，二部中小部甚多，又皆客亦列惕之分部，故又總結之曰「潰散了的客列亦惕」。此《錄》用一「乃」字甚協。而《秘史》譯文乃云：「又客列亦種及那禿別幹、董哈等姓潰散的百姓亦來降。」區客列亦種與二部而二之，非也。
拉施特書，此節之上有「帝時年四十」云云。以拉氏書所紀帝卒年上推之，則是歲當為金章宗明昌五年甲寅。洪侍郎曰：「完顏襄北伐，見《金史》當即塔塔兒之役。合紀傳考之，乃是丙辰年事，在甲寅後二年。元初無史官，《太祖本紀》（謂拉氏書中之《太祖本紀》）為後來追憶著錄，年分未盡可憑。」其說是也。又拉氏書紀年自乙卯始，本書則始自壬戌，二書同一藍本，而此點相異，不知拉氏書自增入干支，抑系本書奪落也。附誌於此，以諗讀者。〕
汪罕可汗始與葉速該可汗和好，相稱按答。
〔原註：「交物之友」。何本「交」作「變」，《說郛》本脫「物」字，今從汪本及《元史·太祖本紀》訂正。〕
所以然者，由初汪可汗之父忽兒劄胡思杯祿可汗既卒，
〔《秘史》作「忽兒察忽思不亦魯罕」。〕
汪可汗殺戮昆弟。其叔父菊兒可汗
〔《秘史》作「古兒罕」。〕
率兵與汪可汗戰，逼汪可汗於哈剌溫隘
〔《秘史》蒙文（六）：「王罕順薛涼格河鉆入哈剌溫，狹處。」是其地當在今色棱格河流域。〕
敗之，僅以百餘騎，奔葉速該可汗。葉速該可汗
〔諸本無此五字，張石洲曰：「當重一句」。〕
親將兵逐菊兒可汗走西夏，復奪部眾歸之。汪可汗感德，遂盟按答。
〔《元史類編》引作「遂請盟，稱按答」。〕
後汪可汗弟也力可哈剌者，
〔《秘史》作「額兒客合剌」。〕
以其多殺昆弟，叛歸乃蠻部亦難赤可汗。
〔《秘史》作「亦難察罕」。〕
亦難赤可汗發兵伐汪可汗，盡奪克烈部眾與也力可哈剌。汪可汗脫身，歷走三城，
〔《元史·太祖紀》：「汪罕走河西、回鶻、回回三國。」〕
奔赴契丹主菊兒可汗。
〔何氏原本作「菊兒」，何改「菊律」，《說郛》本、汪本亦作「菊律兒律」，一也。《秘史》作「合剌乞塔的古兒罕」。案：耶律大石自立為葛兒罕，後子孫世襲此號。何氏以乃蠻遺種屈出律當之，誤也。〕
既而復叛之，涉畏吾兒、西夏諸城邑，中道糧絕，遺乳羊五頭，以繩禁羊口，奪其乳為飲，刺橐駝血煮為食，困甚，
〔何本重「食」字，今從《說郛》本、汪本刪。
拉施特書，系汪罕東歸、在道困厄事於兔年之末，則其為乃蠻所逐至遲當在虎年春夏。緣《秘史》言王罕投入合剌乞塔種古兒皇帝處不及一年，又反出去，加以往反二萬里，非二年間不能辦也。〕
僅至曲薛兀兒澤。
〔《秘史》作「古泄兒海子」。屠敬山以唐努烏梁海之庫蘇古爾淖爾當之。對音雖合，然汪罕自畏吾兒、西夏來，不應過此所，當缺疑。〕
上聞之，以其初與先君按答之故，
〔何本無「與」字，從《說郛》本、汪本增。〕
乃遣近侍塔海、雪也垓二人往招之來。
〔《秘史》蒙文：「王罕行至古泄兒海，使塔孩把阿禿兒、速客該去迎。」譯文奪「塔孩」一人。〕
上自怯綠連河親迎撫勞，安置軍中，大賑給之。秋，上同汪可汗會於土兀剌河上黑林間，結為父子禮。是年冬，月兒斤部先脫走者薛徹、大醜，追至帖列徒之隘，滅之。
〔帖列徒，《秘史》作「帖列禿」。又卷五、卷六有帖列格禿口子，乃克烈部西界，其地當在今土拉河迤西。
此上，拉施特書系之龍年。〕
次年秋，上發兵於哈剌哈河，伐蔑裏乞部主脫脫，
〔拉施特書：「蛇年，帝在霍拉思布拉思之地，率兵攻兀都亦特蔑兒乞。」洪侍郎云：「原文霍拉思布拉思在克魯倫河近色棱嘎河之處。則此哈剌哈河當即會鄂爾昆河入色棱格河之哈拉河，非入貝爾湖之喀爾喀河，亦非入土剌河之喀老哈河也。霍拉思布拉思當謂哈拉河與布拉河中間之地。《秘史》兀都亦惕蔑兒乞脫黑脫阿，在不兀剌客額兒地面裏有不兀剌客額兒，即今布拉河北之平原，故太祖發兵於哈拉、布拉兩河間以伐之。姚燧《平章政事忙兀公神道》碑：『哈剌斯、博羅斯、斡羅罕、薛連幹，皆強宗也。』斡羅罕、薛連幹即鄂爾昆、色楞格二河，則哈剌斯、博羅斯亦必指哈拉河及布拉河矣。拉氏所謂『在克魯倫河近色棱嘎河之處』者，正謂此地也。」〕
戰於莫察那山，
〔《秘史》蒙文作「木魯徹薛兀勒」，旁註：「地名。」拉施特書亦作「戰於孟察之地」。下文雲「木那義笑力之野」，亦即此地。〕
遂掠兀都夷、蔑裏乞二部，
〔諸本「都」作「相」，從何校改。《秘史》：「兀都亦惕脫黑脫阿、兀窪思答亦兒兀孫、合阿臺答兒麻剌三種蔑兒乞。」此役所伐之脫脫即兀都亦惕蔑兒乞部長，本文曰「遂」、曰「二部」，皆非也。〕
收其眾，盡以其所獲給汪可汗。
〔何本無「其」字，今從《說郛》本、汪本增。〕
其後部眾稍集，
〔汪、何二本無「部」字，從《說郛》本增。〕
不約我軍，自侵蔑裏乞，至捕兀剌川，
〔汪、何二本無「捕」字，從《說郛》本增，下文作「不剌川」，《秘史》作「不兀剌客額兒」，今庫倫北之布拉河也。〕
殺脫脫之子土居思別吉，
〔《秘史》作「脫古思別乞」。〕
虜忽都臺、察勒渾二哈敦，
〔《秘史》蒙文：「要著他兩女忽禿黑臺、察阿侖。」拉施特書：「掠忽禿黑臺、察勒渾二女。」不雲哈敦。〕
及招脫脫次子和都、赤剌溫二人領部眾而來
〔和都，下文別作「火都」，《秘史》蒙文作「忽圖」。〕
所奪不以秋豪與我。脫脫奔巴兒忽真之隘。
〔《秘史》作「巴兒忽真脫古木」，今俄屬拜喀拉省尚有此地。此上，拉施特書系之蛇年。〕
後上與汪可汗征杯祿可汗，至黑辛八石之野，
〔《秘史》作「乞濕泐巴失海子」，今烏隴古河所瀦之赫薩爾巴什泊也。〕
盡虜其民。杯祿可汗先遣也的脫孛魯
〔《秘史》作「也迪土卜魯黑」。〕
領百騎為前鋒，我軍逼之，走據高山，其馬鞍轉墜，擒之。冬，上與乃蠻部將曲薛吾、撒八刺二人
〔《秘史》作「可克薛兀撒卜剌黑」，乃一人非二人。〕
遇於拜答剌邊只兒之野。
〔《秘史》作「巴亦答剌別勒赤」，拉施特書作「巴答剌海別勒赤列」，今科布多南之巴彥達爾克嶺，殆是。屠敬山以賽因諾顏部右翼右末旗之拜達裏克河當之，微嫌過東也。〕
日暮，列陳對宿，期明日戰。是夜，汪可汗多然火於所陳地，使人不疑，潛移眾於哈薛兀裏河上。
〔《秘史》作「合剌泄兀勒」，李侍郎謂即今科布多劄布幹河南之哈剌泊。〕
時劄木合
〔諸本無「合」字，從張石洲校增。〕
在幕下，日出望見汪可汗立旗幟非舊處，馳往問之，曰：「王知眾否？我昆弟如野鳥依人，終必飛去。余猶白翎雀也，
〔汪、何二本「余猶」作「餘皆」，《說郛》本作「余有」，「有」當作「猶」聲之誤也，今訂正。〕
棲息幕上，寧肯去乎？我嘗言之矣。」部將曲憐拔都聞之，
〔《秘史》蒙文作「兀卜赤黑臺（姓）古鄰把〕
阿禿兒。」嘆曰：「至愛昆弟之間，何為是言也？」和都、赤剌溫因是亦叛汪可汗，歸其父脫脫所居。上見汪可汗移去，曰：「此輩無乃異志乎？」即解陳去駐撒裏川。
〔《秘史》作「撒阿裏客額兒」，此地在鄂爾昆河東，與前薩裏河同名異地。〕
汪可汗至土兀剌河，其子亦剌合鮮昆及劄阿紺孛自也疊兒按臺河
〔《秘史》作「額垤兒阿勒臺穀子」。〕
來會父軍。曲薛吾撒八剌乘其不備，虜其部眾，又掠汪可汗所居邊民牛馬輜重而還。亦剌合、劄阿紺孛僅以身免，奔告汪可汗。汪可汗命亦剌合將己兵往追之，且遣使來告曰：「乃蠻為不道，擄我人民，太子有良將四人，能假我雪怨復人民乎？」上釋前憾，遂遣博爾術那顏、木華黎國王、博羅渾那顏、赤老溫拔都四將，帥兵往救之。
〔屠敬山曰：「《史》、《錄》是役有孛羅忽勒、赤老溫，通稱四良將。今案：孛羅忽勒以丁巳年被掠，是時方稱小兒，豈有未及三年即為有名之良將者？且此時鎖兒罕失剌未降，其子赤老溫安得先來事太祖？此《秘史》、《親征錄》之誤，急宜訂正者。」維案：屠說未盡，孛羅忽勒被掠在辰巳間，其時當已成童。《秘史》記壬戌秋太祖滅四種塔塔兒時，孛羅忽勒已自有妻。此役僅在壬戌前三年，豈有不能勝兵之理？至赤老溫父子來歸，在滅泰赤烏時。《秘史》本在此役之前，此書則赤老溫父子來歸在前，泰赤烏滅亡在後，二書乖異，無可折衷，要未可遽詆為謬誤也。〕
比我軍至，亦剌合先與其將迪吉火力亦禿兒幹、盞塔兀等二人
〔亦禿兒幹之幹，汪本、何本作「於」，《說郛》本作「千」。案：下文有亦禿兒幹，《秘史》作「亦禿兒堅」，今據改。「迪吉火力」與下文「汪古部長阿剌忽思的乞火力」下四字同音，當是官名，而亦禿兒幹則人名也。盞塔兀，拉施特書作「約塔黑」。案：下文亦禿兒幹為汪罕使於哈撒兒，則是役似未被擒。《元史》記此事無此二人，而有卜魯忽■〈礙，角代石〉一人，屠敬山謂「卜魯忽■〈礙，角代石〉」即「盞塔兀」之姓，理或然歟？〕
追至忽剌河山。
〔《秘史》作「忽剌安忽惕地面」。〕
曲薛吾撒八剌迎敵，ゼ迪吉火力亦禿兒幹、盞塔兀二人。流矢中亦剌合馬胯，幾為所獲。須臾四將兵至，救亦剌合，大敗其眾，盡奪所掠歸之汪可汗。汪可汗深感上德，謝曰：「曩以睏乏，荷太子切切加意，今已亡之國，又奪歸之，不知將何以報也。
〔諸本無「不」字，從何校增。〕
時聞脫脫復出八兒忽真隘，
〔諸本作「入忽真隘」，從何校改。〕
居統烈澤。
〔屠敬山云：「即黑龍江南之達裏泊。」〕
上率兵復討之，後上與弟哈撒兒討乃蠻部，至忽蘭盞側山，大敗之，盡殺諸部眾，聚其屍焉。
〔《說郛》本「屍」作「戶」，何本「聚」作「取」，今從汪本。張德輝《紀行》：「由和林川之西北行一驛，過馬頭山，居者云：『上有大馬首，故名之。』自馬頭山之陰轉而復西南行，過忽蘭赤斤，乃奉部曲民匠種藝之所，有水曰塌米河註之。」自註：「忽蘭赤斤，山名，以其形似紅耳故也。」忽蘭盞側山，疑即忽蘭赤斤。〕
於時申號令還軍，時見乃蠻勢弱不足慮矣。
〔何本「見」作「是」，今從《說郛》本、汪本。
此上，拉施特書系之羊年。惟歲末討脫脫及乃蠻二役，拉書不載。〕
上會汪可汗於薩裏河不魯古崖，
〔汪、何二本「古」作「告」，今從《說郛》本。不魯古崖，屠敬山謂即《秘史》之不而罕合勒敦山，在斡難、克魯倫諸河之源。〕
發兵征泰赤烏部，與其長沆忽、阿忽出、
〔何本無「其」字，又「沆」作「流」，汪本亦作「流」，今從《說郛》本增改。《元史·太祖紀》有沆忽，《秘史》有阿兀出把阿禿兒，即此阿忽出，自是二人。拉施特書此處作「盎庫兀庫楚」，而前已有阿忽朱把阿禿兒，則似以「盎庫兀庫楚」為一人。〕
忽憐、
〔即前「忽憐拔都」〕
忽都答兒別吉等
〔汪、何二本無「別吉」二字，從《說郛》本增。《秘史》作「忽都兀答兒」。〕
大戰於斡難河上，敗之。襲帖泥忽都、從息月哥察兒別吉、塔兒忽臺希憐禿、忽都答兒，
〔汪、何二本「從息」作「徒思」，「月哥」作「曰哥」，今姑從《說郛》本。塔兒忽臺希憐禿，即《秘史》「塔兒忽臺乞鄰禿黑」。〕
至月良兀禿剌思之野擒之，
〔汪、何二本無「兀」字，從《說郛》本增。拉施特書作「恩古特禿剌思」。洪侍郎曰：「《錄》作『月良禿剌思』，竊意本名必是『烏良兀特禿剌思』，譯音皆未全也。」《說郛》本有『兀』字，正與侍郎說合。〕
沆忽、阿忽出、
〔諸本作「阿忽兀出」，今據上文改。〕
忽敦忽兒章走八兒忽真隘，忽憐奔乃蠻部。後哈答斤、散只兀、朵兒班、塔塔兒、弘吉刺諸部
〔哈答斤、散只兀，《金史·宗浩傳》作「合底忻、山只昆」，《秘史》作「合答斤、撒勒只兀惕」，其部落在今呼倫湖東。朵兒班，《秘史》作「朵兒邊」，其部落在今貝爾湖東，皆太祖同族也。塔塔兒，居呼倫貝爾兩湖間及克魯倫河下遊。弘吉剌，《遼史·天柞紀》作「王紀剌」，《金史·章宗紀》、《宗浩傳》作「廣吉剌」，《百官志》作「光吉剌」，其部落居額於古訥河及克魯倫河下遊。此五部皆在東方，故常合從。〕
會盟爾阿雷泉上，
〔《秘史》作「浯泐灰不剌合」，今烏珠穆沁左翼旗之烏爾渾河。〕
腰斬白馬為誓，欲襲我軍及汪可汗。於是弘吉剌部長疊夷
〔《元史·特薛禪傳》：「特薛禪姓孛思忽兒，弘吉剌氏。本名特，因從太祖起兵有功，賜名薛禪，故兼稱曰特薛禪。」此「疊夷」即「特」之對音。〕
遣人來告。上聞之，遂與汪可汗發兵自虎圖澤
〔屠敬山以為即呼倫湖。於地望、地名均未協，疑即《秘史》之哈澧泐禿海子，今之哈老臺泊也，前作「哈連徒澤」。〕
逆戰於杯亦烈川，
〔《秘史》作「捕魚兒海子」。今貝爾湖。〕
大敗之。冬，汪可汗分兵由怯綠連河，
〔諸本無「怯」字，從何校補。〕
指忽八海牙山，
〔《秘史》作「忽巴海牙地面」。〕
先發部眾，後成列而進。其弟劄阿紺孛以汪可汗反覆不常，遂謀於渾八力、
〔《秘史》作「忽勒巴裏」。〕
按敦阿述、
〔《秘史》作「阿勒屯阿倏黑」。〕
燕火脫兒、
〔《秘史》作「額勒忽禿兒」。〕
延晃火兒
，
〔《秘史》無此人，拉施特書有。〕
四人曰：「我兄無寧處之心，
〔何本「寧」作「善」，汪本無此字，今從《說郛》本。〕
屠絕兄弟，常附於契丹，
〔據《秘史》，此下有缺文。然拉施特書亦如此。〕
觀其心性若此，終不能存我輩，亦不使國安矣。今何計處之？」按敦阿述泄是語於汪可汗，令執燕火脫兒及納憐脫憐
〔此四字，汪何二本作「憐納」，何改「納憐」，今從《說郛》本增。納憐脫憐乃一人之名，《秘史》（九）察合安豁阿之子名納鄰脫斡鄰，與此人同名。拉施特書作「納鄰脫忽魯兒」，但此處有「延晃火兒」而無「納鄰脫忽魯兒也」。〕
二人至帳下，解其縛，謂燕火脫兒曰：「吾輩自西夏而來，道路饑困，相誓之語忘之乎？
〔何本「相」作「想」，《說郛》本作「祖」，今從汪本改正。又，何本無「之」字，汪本無「乎」字，從《說郛》本增。〕
我心非汝也。」唾其面。座上之人皆起唾之。按敦阿述曰：「余亦與此謀，不忍舍王，所以來告也。」汪可汗屢責劄阿紺孛曰：「汝常懷臭肝者。」
〔汪、何二本「臭肝」作「其奸」，《說郛》本作「臭奸」，當作「臭肝」。《秘史》蒙文（五）有「忽篾該赫裏格額不裏惕抽」一語，旁註：「懷著臭肝。」〕
劄阿紺孛不安，後與燕火脫兒、延晃火兒、納憐脫憐太石等
〔何本「納鄰太后」，汪本「納憐脫憐太后」，今從《說郛》本。〕
俱奔乃蠻。冬，汪可汗居於忽八海牙兒。上駐軍於徹徹兒山，
〔《秘史》作「扯克扯兒山」，亦作「扯克徹兒山」，據《秘史》，地在怯綠連河側，而有翁吉剌塔塔兒人雜居，則當在河之下遊也。〕
起兵伐塔塔兒部長阿剌兀都兒、乞兒哈太石、察忽斤帖木兒等，
〔何本無「乞兒」二字，今從《說郛》本、汪本增。《秘史》蒙文（五）：「狗兒年，成吉思於答闌捏木兒格思地面，與察阿安塔塔兒、阿勒赤塔塔兒、都塔兀惕、阿魯孩塔塔兒對陣。」與此《錄》人名不合。拉施特書作「率兵攻蔑兒乞酋阿剌兀都兒、泰亦赤兀酋哈罕太石、塔塔兒二酋察忽兒（句）、開兒伯克。此「乞兒罕太石」疑是「哈罕太石」，「察忽斤帖木兒」疑即「察忽兒」，然部名又不同。案：此時太祖駐徹徹兒山，距塔塔兒近而距蔑兒乞甚遠，又泰赤兀部亦已滅亡，當以此書為是。〕
戰於答蘭捏木哥思之野，大敗之。
〔何本「思」作「兒」，今從《說郛》本、汪本。《秘史》作「答闌捏木兒格思」，其地據《秘史》（五），在今烏爾渾、色野集爾兩河之北，又據卷六，在今喀爾喀河之南。屠敬山以「訥墨爾根河」當之，是也。〕
時弘吉剌部亦來附，
〔何本「來」作「未」，今從《說郛》本、汪本。〕
上弟哈撒兒居別所，從其麾下哲不哥之計往掠之。
〔哲不哥，《秘史》作「者卜客」〕
上深切責。於是弘吉剌遂附劄木合，
〔此上，拉施特書系之猴年。〕
與亦乞剌思、火羅剌思、
〔諸本「火」作「大」，從張石洲校改。〕
朵魯班、塔塔兒、哈答斤、散只兀諸部，
〔據《秘史》蒙文（四），此七部外尚有乃蠻、蔑兒乞、斡亦剌、泰亦赤兀四部，共十一部。〕
會於鍵河，
〔何本「揵」作「犍」，今從《說郛》本、汪本。《秘史》作「刊河」，今之根河入額爾古訥河者是也。〕
共立劄木合為局兒可汗，
〔《秘史》作「古兒罕」。〕
謀欲侵我，盟於禿律別兒河岸，
〔何氏原本「律」作「津」，何據《元史·本紀》改，與《說郛》本、汪本正同。禿律別兒河，屠敬山謂即根河北之特勒布爾河，是也。〕
為誓曰：「凡我同盟，於泄此謀者
〔何本「盟」作「謀」，「謀」作「誓」，今從《說郛》本、汪本。〕
如岸之摧、如林之伐。」言畢，同舉足蹋岸，揮刀斫林，馳眾驅馬悉赴我軍。有塔海哈者時在眾中，上麾下照烈氏抄吾兒
〔《元史》有傳，作「召烈臺抄兀兒」。〕
與之親，往視之，偶並驅，實不知有是謀。塔海哈以馬鞭築其肋，
〔何本無「以」字，從《說郛》本、汪本增。〕
抄吾兒顧塔海哈目之，抄吾兒悟，下馬佯旋。
〔何本「旋」作「臥」，《說郛》本、汪本作「施」，乃「旋」之訛。旋，小便也。《春秋傳》曰：「夷射姑旋焉。」〕
塔海哈因告之河上之盟曰：「事急矣，汝何往？」抄吾兒驚，
〔《說郛》本此處作「抄兀兒」。〕
即還遇火魯剌氏也速該言其事，將赴上告之。也速該曰：「我長婦之子，
〔汪、何二本「長婦」作「常婦」，《說郛》本作「長父」，今定作「長婦」。「長婦之子」與下「幼子」對文。〕
與忽郎不花往來無旦夕，我左右只有幼子及家人火力臺耳。」
〔汪、何二本「火」作「大」，今從《說郛》本。秘史作「豁裏歹」。〕
因命與火力臺誓而往，乘以蒼驢白馬，屬之曰：「汝至彼，惟見上及太后
〔汪、何二本無「太」字，從《說郛》本增。〕
兼我婿哈撒兒
〔諸本「撒」作「徹」，從何校改。拉施特書哈撒兒正妃豁羅剌思氏阿勒壇可敦，蓋即也速該之女。〕
則言之。茍泄於他人，願斷汝腰，裂汝背。」誓訖乃行，中道遇忽蘭拔都、哈剌蔑力吉臺軍圍，為其巡兵所執，
〔何本「巡」作「遊」，今從《說郛》本。汪本作「延」，亦「巡」之訛。〕
以舊識得解。
〔汪本作「以百識得解」，何本作「以百得解」，《說郛》本作「以舊識誠得解」，「誠」字衍。〕
因贈以獺色全馬，謂曰：「此馬遁可脫身，追可及人，可乘而去。」既又遇氈車白帳之隊
〔何本「氈」作「髦」，今從《說郛》本、汪本。〕
往劄木合所者，隊中人出追抄兀兒。抄兀兒乘馬絕馳而脫，至上前，悉告前謀。上即起兵迎之，
〔何本無「起」字，從《說郛》本、汪本增。〕
戰於海剌兒帖尼火羅罕之野，破之。
〔海剌兒河，在今呼倫貝爾城北。帖尼火羅罕，今特諾克河西南流入海剌兒河。《元史·抄兀兒傳》作「海剌兒阿帶亦兒渾」。〕
劄木合遁走，弘吉剌部來降。
〔此上，拉施特書系於雞年。〕
壬戌，
〔原註：「宋理宗景定三年，金章宗泰和二年。」張石洲曰「壬戌乃宋寧宗嘉泰二年」，是也。〕
發兵於兀魯回失連真河，
〔《秘史》作「兀勒灰失魯格勒只惕」，即今烏爾渾河及色野集爾河。〕
伐按赤塔塔兒、察罕塔塔兒。
〔《秘史》作「阿勒赤塔塔兒、察罕塔塔兒」，此下有「都塔兀惕、阿魯孩塔塔兒」，共四種。拉施特書與此《錄》同。〕
夏，頓兵避暑。比戰，
〔何本無此二字，從《說郛》本、汪本補。〕
先誓眾曰：「茍破敵逐北，見遺棄物，慎勿顧，軍事畢共分之。」既戰屢勝，族人按彈、
〔前作「按壇」。〕
火察兒、答力臺
〔前作「答裏臺」。〕
三人背約，上命虎必來、
〔《秘史》作「忽必來」。〕
哲別二將盡奪其獲，散軍中。是秋，乃蠻杯祿可汗會蔑兒乞部長脫脫別吉、
〔《秘史》（四）記此會與十一部立劄木合為古兒罕為一事，其時蔑兒乞人與會者，為部長脫黑脫阿別乞之子忽禿，即此《錄》之「和都」或「火都」，而此下又有「阿忽出、火都二部兵自乃蠻來」云云，則此處脫脫別吉下分明脫「子火都」三字。〕
朵魯班、塔塔兒、哈答斤、散只兀諸部暨阿忽出拔都、
〔此即泰出烏部之「阿忽出」。拉施特書以為哈答斤人，非是。〕
忽都花別吉
〔《秘史》作「忽都合別乞」，乃斡亦剌部長。〕
等，來犯我軍及汪可汗。上先遣騎乘高覘望於捏幹貴因都、
〔《秘史》作「額捏堅歸列禿」。〕
徹徹兒、
〔諸本不重「徹」字，《秘史》作「徹克徹列山」，今據增。〕
赤忽兒黑諸山，
〔《秘史》作「赤忽兒忽」，此三山均在克魯倫河左右。〕
有騎自赤忽兒黑山來
〔諸本脫「忽兒」二字，從何校增。〕
告乃蠻漸至，上與汪可汗自兀魯回失連真河
〔諸本「連」作「速」，從上文及何校改。移軍入塞。汪可汗子亦剌合居北邊，後至，據高嶺方下營。杯祿可汗易之曰：「彼軍漫散，俟其眾聚，吾悉卷之。」〕
時阿忽出、火都二部兵
〔何本作「阿忽出大都一部」，無「兵」字，何校又改「大」為「拔」，今悉從《說郛》本訂正。拉施特書亦云遣阿忽出及忽都為前鋒。〕
從乃蠻來，與前鋒合。將戰，遙望亦剌合軍勢不可動，遂還。亦剌合尋亦入塞，會我兵擬戰，置輜重他所。上與汪可汗倚阿蘭塞為壁，
〔案：阿蘭塞，不見於《秘史》。此《錄》凡兩見：其一此役，其一合蘭真之役，彼文曰：「上止軍於阿蘭塞，急移輜重於失連真河上遊，遣哲裏麥為前鋒，自莫運都兒山之陰行。汪可汗亦領兵自莫運都兒山陽，由忽剌阿卜魯哈二山而來。時有太出、也疊兒二人者，因牧馬見汪可汗軍至，亟來告。上時移軍合蘭只之野」云云。洪侍郎以阿蘭塞即為哈剌溫只敦，屠敬山以為即兀惕乞牙，並謂在今克什克騰旗界內。案：阿蘭塞以塞為名，自即金之外堡，當在臨潢、慶州之北，不得在黑河、潢河以南。案《夢溪筆談》，遼與北方部族以夜來山為界，今烏珠穆沁右翼旗之南有烏蘭嶺，其東北有衣蘭布虎圖山，其地正當遼、金慶州之北，金之外堡當沿此山脈置之，殆所謂阿蘭塞也。其東北連山有盔騰嶺、盔騰山，其下即此役戰地，所謂闕亦壇之野也。稍西有哈奇爾河，則所謂合蘭只之野。又西有三音溫都山，即莫運都兒山也。又西有呼魯呼爾河，又名巴魯古爾河，即忽剌阿卜魯哈也。而兀魯回失連真河，又在其北三四百里間，故以烏蘭嶺東北一帶連山為阿蘭塞，則與此二役中所紀地名無一不合。此二役所以南擇此地者，皆緣以寡敵眾，欲依邊堡為屏蔽故也。〕
大戰於闕亦壇之野。
〔汪、何二本作「闕蠻壇」，今從《說郛》本。《元史》作「闕奕壇」，《秘史》作「闊亦田」，今劄魯特旗南有盔騰嶺、盔騰山，即其地也。洪侍郎以蘇尼特左翼旗東北之奎騰山、屠敬山以呼倫貝爾防城南之奎騰河當之，均非是。〕
彼祭風，風忽反，為雪所迷，軍亂填溝墜塹而還。
〔何本「墜」下有「壑」字，今從《說郛》本、汪本刪。〕
時劄木合從杯祿可汗來，
〔汪、何二本「來」作「未」，今從《說郛》本。〕
中道劄木合引兵還，遇立己為可汗者，諸部悉討掠之。
〔何本無「己」字，「掠」作「擄」，今並從《說郛》本、汪本。〕
冬，上出塞，駐於阿不劄闕忒哥兒之山，
〔汪、何二本作「阿不禮闕惑哥兒」，《說郛》本「禮」作「劄」，《秘史》作「阿卜只阿闊疊格裏」，則「惑」又「忒」之訛也。《秘史》（七）：此時太祖正在帖篾延客額兒地面圍獵，（中略）自圍獵處回來，從阿（卜）只合闊疊格兒，起去至合（勒）合河斡兒訥兀地的客（勒）帖該下了。則阿（卜）只合闊疊格兒當在帖篾延與合勒合河之間，帖篾延即《元史·特薛禪傳》之疊篾可兒，與可木兒溫都兒（今蝦模兒嶺）、答兒腦兒（今達裏泊）相近，則阿不只合闊疊格兒當在今烏珠穆沁旗界內也。〕
汪可汗居於別裏怯沙陀中。
〔何本「於」作「族」，今從《說郛》本、汪本。別裏怯沙陀，《秘史》作「別兒客額兒」，在者者額兒溫都兒山陰。多桑云：「者者額兒溫都兒山在克魯倫河西、土拉河東。」屠敬山以土拉河南之策策山當之。〕
是時上與太子術赤求聘汪可汗女抄兒伯姬，
〔諸本脫「女」字，今增。抄兒伯姬，《秘史》作「察兀兒別乞」。〕
汪可汗之孫禿撒合亦求上公主火阿真伯姬，
〔《秘史》作「豁真別乞」，後適亦乞列思人孛徒。〕
俱不諧，自是稍疏。劄木合聞之，往說亦剌合曰：「吾按答
〔原註：「渭太祖也。」諸本此註誤入正文，從張石洲說改正。〕
常遣使通信於乃蠻太陽可汗，時將不利於君，今若能加兵，我當從旁脅助。」
〔何本無「當」字，今從《說郛》本、汪本補。脅，何改「協」。〕
時亦剌合居別所，來會父汪可汗，上族人答力臺斡赤斤、按彈火察兒、塔海忽剌海剌、
〔何本無「海剌」二字，今從《說郛》本、汪本補。拉施特書作「圖海忽剌海」。〕
答兒斤、木忽兒哈檀、
〔前云：木忽兒好蘭統阿答兒斤。此「答兒斤」即「阿答兒斤」之略，即木忽兒哈檀之姓氏也。《秘史》此處無「答兒斤木忽兒哈檀」而有「合兒答乞歹」，合兒答乞歹當即阿兒答乞歹也。〕
劄木哈等背我，
〔《秘史》記此事有禮木合、阿勒壇、忽察兒、合兒答乞歹、額不格真那牙勤、雪格額臺、脫斡鄰勒、合出溫別乞，而無答力臺斡赤斤、塔海忽剌海剌、木忽兒哈檀三人。〕
迨且
〔何氏云：此二字有誤。〕
說亦剌合說之曰：「吾等願為效力，佐若討月倫太后諸子。」
〔《說郛》本「效」作「功」，何本作「校」，今從汪本。〕
亦剌合信之，車帳相間，頓兵共謀，
〔何本「間」作「問」，「頓」作「為」，今從《說郛》本、汪本。〕
遣塞罕脫脫幹
〔《秘史》作「撒亦罕脫疊額」。〕
言之於汪可汗。汪可汗曰：「劄木合，巧言寡信人也，不足信。」亦剌合曰：「彼言者有口有舌，何為不信？」屢使人言之，汪可汗曰：「我禁汝，汝輩不從。吾身成立，實賴於彼。垂老遺骸，冀得安寢。
〔《說郛》本、何本「冀」作「莫」，今從汪本。《元史·太祖紀》同。〕
今喋喋不已，汝當能自為之，毋遺我憂。」既而有異志，悉燒我牧地。
〔何本無「有」字，「地」作「也」，今並從《說郛》本、汪本。〕
癸亥春，汪可汗為詐計曰：「彼前者嘗求婚於我，我不從。
〔何本不重「我」字，今從《說郛》本、汪本增。〕
今宜許之，俟其來宴，定約，必擒之。」遂遣不花臺乞察
〔《秘史》作「不合臺乞剌臺」，乃太祖所遣赴宴之使，非汪可汗請太祖之使也。〕
來請上。上率麾下十騎往赴之，
〔汪、何二本不重「上」字，今從《說郛》本。〕
宿於蔑裏也赤哥帳中。
〔諸本無「也赤」二字，今據下文增。蔑裏也赤哥，《秘史》作「蒙力克額赤格」，《元史·循吏傳》作「明裏也赤哥」，即夙將察剌海之子。〕
越明日，與蔑力也赤哥謀，
〔汪、何二本作「蔑力池赤可」，《說郛》本作「蔑力池赤哥」，「池」當作「也」。〕
使回汪可汗曰：「我牧群羸弱，方從思之，合命一人赴彼宴足矣。」既遣使，上即回。時汪可汗近侍也可察合闌者
〔《秘史》作「也客扯連」，太祖從祖忽蘭把禿兒之子。〕
聞圖上謀，歸語其妻，因曰：「若有人言泄此於上，當如何哉？」
〔何本「當如」作「賞我」，汪本作「當我」今從《說郛》本。〕
其子亦剌罕
〔《秘史》作「其妻阿剌黑亦惕」。案：太祖之女適汪古部者，亦名阿剌黑，則阿剌黑乃女子之名，《秘史》作「其妻」是也。〕
止之曰：「此無據之言，恐他人以為實。」
〔汪、何二本「之言」作「言之」，今從《說郛》本。〕
也可察合闌牧馬者乞失力，供馬湩適至，
〔《說郛》本「乞失力」作「乞失」，何本作「乞力失」，又，二本「失」下並有「月」字。《類編》引作「乞失力」，今從之。《秘史》作「乞失裏黑」，《元史·哈剌哈孫傳》作「啟昔禮」，可證《太祖紀》作「乞力失」與何本同誤。〕
微有所聞，問其弟把帶
〔《秘史》作「巴歹」。〕
曰：「適所議者何事？該知否？」把帶曰：「不知。」察合闌次子納憐
〔《秘史》作「納鄰客延」。〕
坐帳外方礪鏃，聞之罵曰：「割舌者適我不言乎？今事已然，當禁誰口也。」把帶謂乞失力曰：「我今知矣，可因赴上言之。」
〔何本「因」作「同」，今從《說郛》本、汪本。〕
遂入己帳話行止，有一羔殺之，拆所臥榻煮熟，夜馳見上告其謀曰：「汪可汗將圖太子，其計定矣。」上聞之，止軍於阿蘭塞，急移輜重於失連真河上遊，
〔汪、何二本「遊」作「急」，今從《說郛》本。〕
遣折裏麥為前鋒，
〔《秘史》：「行時，教者泐篾做後哨。」〕
自莫運都兒山之陰行。
〔自，萬曆本《說郛》本作「並」。莫運都兒，《秘史》蒙文作「卯危溫都兒」，洪侍郎謂「即克什克騰旗西南四十三里之漠海恩都爾」，然其地偏南不當汪可汗進兵之路。丁氏謙謂：「卯危溫都兒即烏珠穆沁右翼旗之三因溫都山，蒙古語：卯，危歹也；三因，好也。後人惡其名惡，以美名易之。」其說言之成理，於地望亦合。〕
汪可汗亦領兵自莫運都兒山陽，由忽剌阿卜魯哈二山而來。
〔諸本「阿」作「河」，今訂正。忽剌阿卜魯哈，《秘史》作「忽剌安不魯合惕」，旁註：「地名」。案：今三因溫都山西有呼魯呼兒河，一名巴魯古爾河，即所渭「忽剌安不魯合惕」也。〕
時有太出、也疊兒二人者，
〔何本「時」字作「近侍」二字，今從《說郛》本、汪本。「太出、也疊兒」，《秘史》作「赤吉歹、牙的兒」。〕
因牧馬見汪可汗軍至，亟來告。上時移軍合蘭只之野，
〔《秘史》作「合剌合勒只惕」。今三音溫都山東有哈奇爾河，殆即其地。〕
未及為備，日銜山，即整兵出戰。先敗朱力斤部眾，
〔《秘史》作「只兒斤」。〕
次敗董哀部眾，又敗火力失烈門太石。眾
〔《秘史》作「豁裏失力門太子」。〕
進逼汪可汗護衛，其子亦剌合馳來沖陣，我軍射之中頰，其勢大挫，斂兵而退。上亦將兵至斡兒弩兀遣惑哥山岡，
〔《秘史》作「斡兒訥■〈山厄〉山」，在喀爾喀河上。《秘史》蒙文作「斡兒訥（山名）屼因（的）客（勒）帖該（半）合打答（崖）」，此「遣惑哥」當作「遣忒哥」，即客（勒）帖該之異譯。〕
軍凡四千六百騎，
〔拉施特書同《秘史》作「二千六百騎」。〕
沿哈勒合河順進，
〔《秘史》作「哈泐合河」，今喀爾喀河。〕
分為兩隊，上親將二千三百騎行河南岸，兀魯吾、忙兀
〔諸本作「忙兒」，依何校改。〕
二部將二千三百騎行河北岸。上以弘吉剌部先為婚親，遣使謂其長帖木哥阿蠻部曰：
〔《秘史》（六）：「合泐合河流入捕魚兒海子處有帖兒格、阿蔑勒翁吉剌。」即《金史·宗浩傳》之廣吉剌部長忒裏虎，亦即此帖木哥阿蠻也。末「部」字疑衍。〕
「汝若來順，則女子面容、
〔何本「面」作「而」，今從《說郛》本、汪本。〕
外甥資質俱在，不然則加兵於汝矣。」遂行至董哥澤脫兒合火兒合之地駐軍。
〔董哥澤，《秘史》蒙文作「統格豁羅罕」，即此脫兒合火兒合之異譯，然則此處水名復出也。屠敬山謂呼倫貝爾防城南二百有董嘎得，喇薩河匯為董嘎淖爾，即此澤也。〕
上遣使阿裏海
〔《秘史》作「阿兒垓合撒兒、速客該者溫二人」。〕
致責於汪可汗曰：「我今大軍
〔諸本「今」作「合」，今訂正。〕
駐董哥澤間，草盛馬肥，與父汪可汗言之：
〔汪、何二本無「父」字，從《說郛》本增。〕
昔汝叔父菊兒可汗嘗謂汝：『我兄忽兒劄忽思杯祿可汗之位不我與，自奪之。』汝又殺諸昆弟，詐言太帖木兒太石、不花帖木兒輩不知所存，
〔汪本「太石」二字作「一後」字，何本作「及」，弘治鈔《說郛》本作「太后」，並誤，今從萬曆鈔本訂正。《秘史》作「臺帖木兒太子」。〕
是故菊律可汗逼汝哈剌溫之隘。汝窮迫無計，僅以百騎來歸我先君。
〔《說郛》本「僅」作「遂」，今從汪本、何本。〕
我先君率兵偕汝以雪前恥，而泰赤兀部兀都兒吾難、八哈只二人助兵幾許不可知。
〔泰赤兀部兀都兒，《說郛》本作「泰赤兀都元師兒」，何本作「泰赤兀都兒」，今從汪本。拉施特書「泰亦出兀人之兀都兒諾延、八哈只二人則率兵無多」，可以互證。《秘史》云：「使泰亦赤兀人忽難、巴合只二人領兵助汝，救汝百姓。」與此措辭又異。〕
其時道經哈剌不花山谷之上，
〔《說郛》本無「道經」二字，今從汪、何二本。又諸本「山」作「出」，今訂正。〕
又出阿不劄不花哥兀之山，又逾禿烈壇禿零古
〔《說郛》本、何本「逾」作「躋」，今從汪本。禿烈壇，與此《錄》之「帖烈徒」、《秘史》之「帖列禿」音近。禿零古，拉施特書作「禿朗古特」，又與《秘史》之「帖列格禿」音近，「帖列禿」與「帖列格禿」本系一地，疑當時因譯名未定，姑書此二名以待選擇，後忘刪去，如前「董哥澤脫兒合火兒」合之例也。〕
盞速壇盞零古
〔汪本、何本無下「盞」字，今從《說郛》本。拉施特書無此地，疑此六字乃後人記禿烈壇禿零古之異文而誤復也。〕
闕群隘、
〔後文太宗庚寅年伐金，發自闕郡隘過川（《說郛》本、汪本，並同），即此闕群隘也。〕
曲笑兒澤、
〔即前「曲薛兀兒澤」。〕
跋涉重險，始至其境。
〔何本「始」作「使」，今從《說郛》本、汪本。〕
適值彼凶年，得窮其國。
〔汪本、何本此下有「枝」字，《說郛》本作「拔」，疑衍文。〕
菊兒可汗聞之，避我於答剌速野。
〔汪本、何本「答」作「塔」，今從《說郛》本。《秘史》作「忽兒班帖列速惕」，拉施特書同。〕
我又逼之，僅以數十騎遁走河西之國，不復返矣。我先君盡以土地人民歸於汝，由是結為按答，我因尊汝為父。
〔汪本「因」作「過」，何本作「遂」，《說郛》本作「固」，乃「因」之訛，今訂正。〕
此我有造於汝一也。」又曰：「父汪可汗，汝其時如埋雲中，如沒日底。
〔此謂汪可汗奔西遼事。拉施特書曰：「汝避居於日入之地，隱沒於中。」意較明顯。〕
汝弟劄阿紺孛居漢塞之間，我發聲轟轟以呼之，
〔何本無「轟以呼」三字，今從《說郛》本、汪本增。又二本「呼」作「乎」，今並訂正。〕
舉帽隱隱而招之。
〔何本此句上有「以手」二字，即上「以呼」之訛。〕
彼其聞我呼，見我招，遠來投歸。我乃登山而望，倚廬而待其至。
〔何本「廬」作「店」，今從《說郛》本、汪本。〕
又為三部蔑力乞所逼，我以其遠來肯令死之也？所以告殺兄誅弟，此謂誰？薛徹別吉我兄，
〔汪本、何本作「薛徹別我弟」，《說郛》本作「薛徹別及我弟」，「及」當作「吉」，聲之誤也。拉施特書作「薛徹別吉我兄」，《元史》作「我兄薛徹別吉」，今據以訂正。〕
太醜乞魯為我弟。
〔何本無「我」字，從《說郛》本、汪本增。拉施特書作「泰出勒我弟」，少「乞」字音。案：《元史·本紀》云：「劄阿紺孛為蔑裏乞部人所逼，我請我兄薛徹別吉、我弟太醜往殺之。」而無「殺兄誅弟」之語，與此不同。〕
是我有造於汝二也。」又曰：「父汪可汗，汝既出雲中，顯日底，來歸於我，使汝饑不過日午，羸不過月望，所以然者何哉？我昔與兀都夷部戰於哈丁黑山之西
〔哈丁黑，《秘史》作「合迪黑裏黑你魯兀」，《元史》作「哈丁裏」。〕
木那義笑力之野，
〔汪本作「木奴義力」，何本「義」訛「又」，《說郛》本作「木那又笑力」。案：《秘史》作「木魯徹薛兀勒」，則當作「木那義笑力」，前作「莫那察山」。〕
多獲孳畜輜重，
〔何本「孳」作「孽」，今從《說郛》本、汪本。〕
悉以與汝。饑不過日午、羸不過月望者，實此之由也。是我有造於汝三也。」又曰：「父汪可汗，曩汝征滅裏乞，陳於不剌川，
〔前作「捕兀剌川」。〕
遣使覘候部長脫脫，
〔諸本「候」作「俟」，今訂正。〕
不待陣而先戰，獲忽都臺、察魯渾二哈敦，因招其二子火都、赤剌溫，盡收兀都夷部。汝以懷此釁，故我秋豪不及。又汝與乃蠻戰於拜塔剌邊只兒之野。時火都、赤剌溫
〔「盡收」以下至此三十八字，汪、何二本全脫，今從《說郛》本增。又《說郛》本「與」作「子」，「塔」作「哈」，「時」作「是」，「都」作「部」，今並訂正。〕
合部叛歸，汝又為曲薛兀撒八剌追襲，掠汝人民，
〔諸本「掠」作「於」，今訂正。〕
使來告我。我遣四將領兵戰敗之，盡歸所掠於汝。是我有造於汝四也。」又曰：「昔我出哈兒哈山谷，與君忽剌阿班答兀卓兒完忽奴之山相見時，
〔汪、何二本「阿」作「河」，今從《說郛》本。《秘史》蒙文作「勺兒合勒忽訥忽剌阿訥屼惕。」孛勒答屼惕，謂勺兒合勒忽訥山系之紅孤山也，勺兒合勒忽山即今土拉河南土謝圖汗中右旗之卓爾郭爾山。〕
於時不已言乎：『譬如毒蛇之牙所傷，勿以動念。
〔《說郛》本「勿」作「弗」，今從汪、何二本。〕
吾二人唇齒相見，始可間離。』汝今以蛇傷而間我乎？
〔《說郛》本、何本「汝」作「如」，今從汪本。〕
唇齒相見而離我乎？父汪可汗，我時又如青雞海鶻，
〔《說郛》本「雞」作「隹」，汪本作「雛」，今從何本。〕
自赤忽兒黑山，
〔何本無「忽」字，從《說郛》本、汪本增。〕
飛越於杯兒之澤，搦斑腳鴿以歸。君此謂誰？哈答斤、散只兀、弘吉剌諸部是也。
〔汪、何二本「兒」作「而」，「君」作「若」，今從《說郛》本。又三本「飛」作「揮」，今從何校改正。杯兒澤，前作「杯亦烈川」。又案：此處有脫文數十字。拉施特書云：「我如鷙鳥，飛越捕魚兒淖爾，擒灰色、藍色足之鶴，以致於汝。此鶴為誰？朵兒奔、塔塔兒諸人是也。我又如藍色足之鷹，越古闌淖爾，擒藍色足之鶴，以致於汝。此鶴為誰？哈答斤、撒兒助特、弘吉剌諸人是也。」《元史·太祖紀》亦云：「我征朵魯班、塔塔兒、哈答斤、散只兀、弘吉剌五部，如海東鷙鳥之於鴻雁，見無不獲，獲則必致於君。」與拉氏書文異事同，可知修《元史》時，所見之《親征錄》，尚未脫此一段也。拉氏書中之捕魚兒淖爾，即此「杯兒澤」，今貝爾湖古闌淖爾即今呼倫湖。〕
汝豈非假彼堵部之力而驚畏我耶？是我有造於汝五也。」又曰：「父汪可汗，汝何嘗有造於我？我造汝者凡若此，與其驚畏我，何不使我眾煬爨不息，
〔何本「不息」作「而息」，今從《說郛》本、汪本。〕
安榻而臥，使我癡子癡婦得寧寢乎！我猶汝子，勢雖寡弱，不使汝有慕於他眾也。
〔汪、何二本無「眾也」二字，從《說郛》本增。〕
我雖愚，不使汝有慕於他賢也，譬如雙輪去一，不能行也，徒使牛汗，縱之恐盜，系之實餓。又如雙轅偶斷其一，
〔何本「轅」作「輪」，今從《說郛》本、汪本。《秘史》蒙文此處，亦以輪轅並言。〕
牛憤破領，徒使跳躍不能前也。以我方車，獨非一輪一轅乎？」
〔諸本無「一轅」二字，今訂補。〕
凡此諭汪可汗也。時上族人火察兒、按彈在汪可汗軍中，上因使謂之曰：「汝二人慾殺我，將棄之乎？瘞之乎？吾嘗謂上輩八兒哈拔都二子薛徹、大醜
〔《秘史》：「斡勤巴兒合的兒子名忽禿黑禿主兒乞，忽禿黑禿主兒乞生二子，一名薛扯別乞，一名臺出。」是薛徹、大醜二人乃八兒哈之孫，非其子也。《秘史》蒙文此處云：「我向上輩巴兒壇把阿禿兒的兒子說，向撒察、臺出兩個說，他每也不肯做（舊釋此處甚鶻突，今改釋如此）。」拉施特書亦云：「我嘗告把兒壇把阿禿兒之子及薛出別乞、泰出二人，豈可使斡難河之地無主？」與《秘史》合，是此書「八兒哈拔都」乃「巴兒壇拔都」之訛，而巴兒壇之子當時存者惟答裏臺一人，則此句實暗斥答裏臺，其與薛徹、大醜異其稱謂者，為親者諱耳！〕
詎可使斡難河之地無主？累讓為君而不聽也。又謂火察兒曰：『以汝捏群大石之子，
〔汪、何二本「群」作「辟」，今從《說郛》本。〕
吾族中當立。』汝又不聽。又謂按彈曰：『汝為忽都剌可汗之子，以而父嘗為可汗，
〔《說郛》本、何本「為」作「謂」，今從汪本。又何本此句無「可」字，從《說郛》本、汪本補。〕
推位。』汝又不聽。我悉曾讓汝等，不我聽，我之立，實汝等推也。吾所以不辭者，不欲使蒿萊生久居之地，
〔汪本「生」作「正」，何本作「止」，今從《說郛》本。〕
斷木植通車之途，
〔汪、何二本「植」作「阻」，今從《說郛》本。〕
吾夙心也。假汝等為君，吾當前鋒，俘獲輜重亦歸汝也。使我從諸君畋，我亦將驅獸迫崖，使汝得從便射也。」又謂按彈、火察兒曰：「三河之源，祖宗實興，毋令他人居之。」又謂脫憐曰：
〔何本無「曰」字，今從《說郛》本、汪本增。脫憐，《秘史》作「脫斡鄰勒」。〕
「吾弟，我以汝是高祖家奴、
〔諸本「高」作「馬」，從何校改。〕
曾祖閽仆，故尊汝為弟也。汝祖塔塔
〔《說郛》本、汪本作「諾答」，《秘史》作「斡黑答」。拉施特書作「禿克禿圖」，與何本「塔塔」音合，今從何本。〕
乃吾祖察剌合令忽、
〔《秘史》作「察剌孩領忽」，太祖六世從祖。〕
統必乃
〔《秘史》作「屯必乃」，太祖高祖。〕
二君所虜。塔塔生雪也哥，
〔《秘史》作「速別該」。〕
雪也哥生闊闊出黑兒思安，
〔《秘史》作「闊闊出乞兒撒安」。〕
闊闊出黑兒思安生折該晃脫合兒，
〔《說郛》本、何本無首五字，從汪本增。汪、何二本「折該」作「折談」，從《說郛》本改。折該晃脫合兒，《秘史》此處作「也該晃脫合兒」，拉施特書同。案：《秘史》蒙文（三）云：「速客客氏者該、晃塔豁兒的兒子速客該者溫也來了。」又蒙文（四）有雪客額臺、脫斡鄰勒。雪客額臺即速客客氏，是「速客該者溫」與此「脫鄰」並速客客氏。而此雲「折該晃脫合兒生汝」，是二人又為同父兄弟，而速客該此時為太祖使者，脫憐在汪罕所。《秘史》（六）載此行速客該者溫因他妻子在脫斡鄰處，不曾回來，此亦「速客該」與「脫斡鄰」同父之證。亦即《秘史》（三）之「者該晃塔豁兒」與卷六之「也該晃脫合兒」為一人之證也。《秘史》蒙文旁註與譯文句讀鶻突殊甚，因為疏通之如此。〕
折該晃脫合兒生汝。
〔何本無首四字，今從《說郛》本、汪本增。〕
汝世為奴虜，誰之國土，汝可取之？縱得我國，按彈、火察兒必不與也。昔我等居汪可汗所，早起，我得飲王青鐘馬乳，
〔屠敬山云：「鐘當作湩。」案：蒙文《秘史》（六）青鐘作闊闊充（充）字譯音，旁註與譯文並作「青鐘」。然但云「青鐘」而不雲「馬乳」，則於文不備，知「鐘」亦「湩」之訛也。〕
汝輩起，知我先飲而妒之耶？我今去矣，汝輩恣飯之。吾弟脫憐量汝能費幾何也？」又謂按彈、火察兒曰：「汝善事吾父汪可汗，
〔諸本「善」作「若」，今訂正。〕
勿使疑汝為察兀忽魯
〔原註謂：「太祖自稱。前有註。」〕
之族而累汝，即汪可汗交人易厭，
〔諸本「易」作「馬」，今從何校改。〕
於我尚爾，況汝輩乎？縱然今夏，豈能到來冬矣？」又謂我父汪可汗曰：
〔諸本「謂」作「為」，今訂正。〕
「可遣按敦阿述、運八力
〔前作「渾八力」。〕
二人來報，否則遣一人曰者。
〔汪、何二本誤合「曰者」二字為「暑」字，何校改正，與《說郛》本正合。〕
吾軍麾下忙納兒拔都失破銀鞍黑馬在王所，
〔汪、何二本無「軍」字，《說郛》本作「渾」，今訂正。又二本「破」作「彼」，今從《說郛》本。忙納兒拔都，拉施特書作「木訶裏把阿禿兒」。〕
就持來。
〔何本「就」作「龍」，今從《說郛》本、汪本。〕
鮮昆按答，
〔原註：「即王子亦剌合也。」汪、何二本「昆」作「晁」，何校改正，與《說郛》本正合。〕
汝亦遣必力哥別吉、脫端二人來。
〔《秘史》作「必勒格別乞、脫朵延」。〕
否則遣一人。劄木合按答暨阿赤失蘭、
〔《秘史》作「阿赤黑失侖」。〕
阿剌不花、帶亦兒、
〔汪、何二本「兒」作「否」，今從《說郛》本改正。阿剌不花、帶亦兒二人未見，《秘史》、掃施特書、《太祖紀》中亦無之，而《汪罕部族考》中有阿剌不花一人，帶兒一人，正與此合。〕
火察兒、按攤
〔前作「按壇」、「按彈」。〕
各遣二人來。如我東向，可於納兒脫憐呼陳輜兀之源來會；
〔諸本「於」作「與」，今訂正。何本「輜」作「榴」，今從《說郛》本、汪本。拉施特書云：「使人之來，可以在捕魚兒淖爾遇我。」與此地名互異。〕
如我西向，
〔汪、何二本無「我」字，今從《說郛》本。〕
可出哈八剌漢答兒哈之山，
〔今克魯倫河南達裏岡愛牧場之南，有山名哈剌莽奈哈必爾漢舍裏，其東連山名都蘭哈拉，即此「哈八剌漢答兒哈」也。〕
順忽兒班不花諸思河來會也。」
〔何本無「會」字，今從《說郛》本、汪本增。忽兒班不花諸思，頗與「忽剌阿卜魯哈」之名相近，此即呼魯呼爾河，正在哈八剌漢答兒哈二山正東。〕
汪可汗聞上前語曰：「惟我子裁之。」王子鮮昆謂其父曰：「彼何嘗誠意待我為按答？
〔汪、何二本「誠」作「實」，今從《說郛》本。〕
特以覡視我耳！
〔汪本「覡」作「現」，何本作「玩物」，今從《說郛》本。《秘史》云：「我行也幾曾說是按答來，只說脫黑脫阿師公續著回回羊尾子行。」有此「覡」字，正直譯「師公」一語。〕
何嘗稱君為父，特以老奴視我耳！又何嘗遣辨士馳御馬以及我？
〔《說郛》本、汪本「我」作「哉」，今從何本。〕
彼能勝我，聽取我國；若我勝彼，亦取其國也。」因戒其部將及別力哥別吉、脫端曰：
〔何本無「及」字，從《說郛》本、汪本增。別力哥，前作「必力哥」。〕
「備而釜，建而旗，秣而馬，以需進也。」上既遣使於汪可汗，遂進兵掠虜弘吉剌別部溺兒斤以行，至班朱泥河，飲水誓眾。
〔溺兒斤，與上文「月兒斤」、《元史·太祖紀》『要兒斤」、《世系表》「嶽裏斤」，聲並相近。月兒斤，《秘史》作「主兒勤」，《女真秘史》亦作「主兒扯歹」，是「溺」與「主」聲亦相通。據《秘史》（四）主兒勤者，勇敢無敵之義。故塞外諸種族多有此部名，蒙古有主兒勤，克烈部有隻兒斤，此弘吉剌別部名溺兒斤亦取此義。班朱泥河，《秘史》作「巴泐渚訥海子」，洪侍郎曰：「俄圖，斡難河北，俄羅斯界內有巴兒渚納泊，俄音似巴勒赤諾泊，北有河曰圖拉入音果達河。就俄圖觀之，河泊不相連屬，或水漲時通入於河，或近地尚有小河，而圖未載，故《史》、《錄》以為河名。俄人遊歷至此，謂其地多林木，宜駐夏可避兵。蒙古人尚指此地為成吉思汗避難處也。」屠敬山曰：「新測黑龍江圖，呼倫淖爾之西南有小泊絓之，名曰巴勒渚納烏蘇鄂模，義謂前水泊，其水自客魯倫河下遊支分，曰烏爾袞劄爾瑪河，瀦為此泊。又自泊之東北溢出為班朱尼，亦曰巴勒渚納，水註入呼倫淖爾。」據此二說，則今日中、俄兩界各有海子名巴勒渚納。而據《秘史》所記，則云：「有阿三名字的回回，有羯羊一千，白駝一個，順著額ㄝ古涅河易換貂鼠、青鼠，來至巴泐渚納海子，飲羊時遇著成吉思」云云，然則阿三沿額ㄝ古涅河來，始至巴泐渚納海子。則此海子當在額爾古訥河下遊，既不得在斡難河之北，亦不得在呼倫淖爾之西南。洪、屠所紀，均非此海子也。然觀太祖駐董哥澤後，水草豐美，部眾大集，其遣使致責汪可汗，即有問罪之意，不容於此時退往東北，駐於額爾古訥河下遊。意《秘史》記阿三事，但謂其欲往額ㄝ古涅河，而非謂其已至彼河，但文不備耳。觀《秘史》記太祖自巴泐渚納起師，即徑趨客魯漣河。屠氏呼倫淖爾西南小泊之說，殊有當於人心，又與《元史·雪不臺傳》「班朱泥河，今龍居河」之說，可相印證也。〕
時有亦乞列部人孛徒者，為火魯剌部所逼敗之，因遇上同盟。
〔案：孛徒歸帝，據此《錄》及《秘史》並在答闌班朱思戰役前。《秘史》：「成吉思至巴泐渚納海子行住了，遇著豁羅剌思種搠斡思察罕，不曾廝殺，便投降了。」此處乃涉豁羅剌思人投降而誤。〕
是時上弟哈撒兒別居哈剌溫只敦山，
〔《秘史》蒙文作「合剌溫躓都」，〕
妻子為汪可汗所虜，止挾幼子脫虎走，糧絕，探鳥卵為食，來會於河濱。
〔《秘史》：「成吉思弟合撒兒將他妻並三子也古、也松格、禿忽撇在王罕處，罄身領幾個伴當走出來尋成吉思。尋至合剌溫山，緣嶺尋不見，乏了糧食，吃生牛皮筋。行至巴泐渚納海子，尋見兄成吉思。」與此互異。〕
上與汪可汗戰於合蘭真沙陀之後，
〔合蘭真沙陀，前作「合蘭只之野」。汪、何二本「後」作「地」，今從《說郛》本。拉施特書亦作「後」。《元史·本紀》於哈撒兒來會後，乃云：「汪罕兵至，帝與戰於哈蘭真沙陀之地。」則其所據《親征錄》，已與汪、何二本同。《說郛》本此等處，真可謂一字千金矣。〕
汪可汗居於只感忽盧之地。
〔何本「盧」作「廬」，今從《說郛》本、汪本。「感」當作「忒」，「只忒忽盧」下作「曲雕阿蘭」又作「月忒哥忽蘭」。《秘史》作「闊朵額阿剌勒」，又作「闊疊兀阿剌勒」。《元史·太宗紀》作「庫鐵烏阿拉裏」，又作「鈋鐵鍏胡蘭」；《憲宗紀》作「闊帖兀阿蘭」，又作「月忒哥忽闌」；《明宗紀》作「闊朵傑阿拉倫」。蒙古語阿剌勒，水中島也。《秘史續集》（二）稱客魯連之闊疊兀阿剌勒，則當是客魯連河中之島，後為太祖第一斡耳朵所在地。日本箭內博士謂此島在蘗沽兒河入客魯倫河處，殆近之。此島本太祖所取月兒斤之地，時太祖東走，故汪可汗居之。〕
時上麾下答力臺斡真、
〔前作「答力臺斡赤斤」〕
按彈折溫、火察兒別乞、
〔前作「按彈、火察兒」，折溫、別乞，均其稱號。〕
劄木合八憐、
〔拉施特書作「渾八憐」，即前之「渾八力」、「運八力」也。〕
梭哥臺脫憐、
〔拉施特書作「蘇克該脫忽魯兒」，屠敬山謂即速客該者溫與脫憐二人。然《秘史》雖言速客該者溫奉使落後，未必即依王罕。《秘史》蒙文自有雪格額臺脫斡鄰勒，蓋緣與王罕同名，故加氏以別之。脫斡鄰勒為速客客氏，詳前註。〕
塔海忽剌海等，
〔汪、何二本「塔」上有「海」字，今從《說郛》本刪。〕
又忽都花部眾
〔汪、何二本「花」作「答」，今從《說郛》本。拉施特書作「忽都呼特」。〕
在汪可汗所，相與謀害汪可汗，曰：「是不可依也。」將叛去。汪可汗覺其事，討逐之。
〔何本作「討迎之」，《說郛》本作「討遂之」，今從汪本。〕
是時答力臺斡真、八鄰、撒合、夷嫩真諸部，
〔何本「嫩」作「懶」，今從《說郛》本、汪本。〕
稽顙來歸。按彈折溫、火察兒別吉、忽都花、
〔諸本「都」作「相」，今從何校改。〕
劄木合奔乃蠻主泰陽可汗。
〔何本「主」作「王」，今從《說郛》本、汪本。〕
上移軍自班朱河，秋，大會於斡難河源，進伐汪可汗。
〔何本無此二十字，從《說郛》本、汪本增。拉施特書「是年秋，帝自巴爾渚納起師，將自斡難河以攻汪罕」，正與此同。然據《秘史》則帝自巴泐渚納起師，直趨客魯漣河，無緣迂道至斡難河源。此與拉施特書，殆皆失之。〕
上遣使哈柳答兒、抄兒寒
〔諸本「寒」作「塞」，今訂正。《秘史》作「沼兀裏牙歹合裏兀答兒、兀良合歹察兀兒罕」。〕
二人往汪可汗所，假為上弟哈撒兒語謂之曰：「瞻望我兄遙遙勿及，
〔諸本「勿」作「忽」，今訂正。汪、何二本無「及」字，今從《說郛》本增。〕
逐揵沙徑，
〔汪、何二本作「遠揵涉徑」，今從《說郛》本。〕
不知所從。近聞我妻子在王所，我今蔽木枕塊，藉壤仰星而臥，故雖有諸王
〔汪、何二本「雖」作「強」，今從《說郛》本。〕
茍從之，吾終歸王父也。」汪可汗因遣使亦禿兒幹
〔《秘史》作「亦禿兒堅」。〕
以煮漆器盛血與之盟。
〔汪、何二本「以」作「我」，「漆」作「潦」，今從《說郛》本。〕
哈柳答兒、抄兒寒二使將亦禿兒幹來，上不與語，即送於哈撒兒所。
〔汪、何二本「哈撒兒」作「哈兒抄兒」，今從《說郛》本。〕
上因以二使為鄉導，
〔何本無「使為鄉導」四字，《說郛》本、汪本並有，但「鄉導」並作「鄉尊」，今訂正。〕
領兵夜馳至徹徹兒運都山，
〔《秘史》作「者折額兒溫都兒山」，屠敬山謂即土拉河南之策策山。然策策山似稍嫌偏西，疑即今車臣汗部中翼右旗之卓朔爾山。〕
出其不意，破汪可汗軍，盡降克烈部眾。汪可汗僅以子及數騎脫走，顧其左右謂其子亦剌合曰：「我父子相親，其可絕而絕之乎？今由此緩頰兒絕矣。」至捏坤烏柳河，
〔諸本「坤」作「辟」，今從何校改。《秘史》蒙文作「捏坤兀速」。〕
為乃蠻部主太陽可汗之將火裏速八赤、
〔《秘史》作「豁裏速別赤」〕
帖迪沙二人所殺。亦剌合走西夏，過亦即納城，
〔《元史·地理志》有亦集乃路，今額魯特額濟納旗牧地。〕
至波黎吐蕃部，
〔何氏云：「蓋今布隆吉爾地。」〕
即討掠，欲居之。吐蕃收集部眾逐之，散走西域曲先，
〔諸本作「西城曰先」，今從何校改。拉施特書作「苦先」，正與何同。〕
居徹兒哥思蠻之地，為黑鄰赤哈剌者殺之。
〔《元史·本紀》：「亦剌哈逃至龜茲國，龜茲國主以兵討殺之。」拉施特書：「逃至和闐喀什噶爾近地，曰苦先古察兒喀思每，為哈剌赤部主克力赤哈剌獲而殺之。」〕
上既滅汪可汗，是冬大獵於帖麥該川，
〔《秘史》作「帖篾延客額兒」。案：《元史·特薛禪傳》：甲戌，太祖在疊篾可兒諭按陳曰：「可木兒溫都兒、答兒腦兒、疊篾可兒之地，汝則居之。」疊蔑可兒即帖蔑延客額兒之略。又可木兒溫都兒即今蝦蟆兒嶺，答兒腦兒即今達裏泊，則疊蔑可兒亦當與二地相近。又案《太祖紀》：甲戌春駐蹕中都北郊。六月帝避暑魚兒濼（即達裏泊，見後註）。乙亥五月，避暑桓州涼陘。至丙子春始書「還臚朐河行宮」，則甲、乙二歲帝未嘗還漠北。其所駐之疊篾可兒，疑即在魚兒濼之北，克烈部之南界，故太祖既滅汪可汗，即略地至此。屠敬山以喀爾喀河北之特默特尼溝當之，顯與史傳牴牾也（日本箭內博士謂《元史·世祖紀》之帖買和來，即此麥該川，其他與余說略同）。〕
宣布號令，振旅歸龍庭。
〔龍庭，疑即阿不劄闕忒哥兒，因太祖、汪可汗先後駐此，故以匈奴單于庭之名名之也。〕
上春秋四十二。時乃蠻太陽可汗遣使月忽難
〔《秘史》蒙文同。閻復《高唐忠獻王碑》作「卓忽難」。〕
謀於王孤部主阿剌忽思的乞火力，
〔原註：「今愛不花駙馬丞相白達達是也。」王孤，《秘史》、《元史》並作「汪古」。阿剌忽思的乞火力，《秘史》作「阿剌忽失的吉惕忽裏」，《元史》作「阿剌兀思剔吉忽裏」，乃愛不花之曾祖。〕
曰：「近聞東方有稱王者，日月在天，瞭然可知，
〔汪本「可知」作「可之」，何本作「見之」，今從《說郛》本。〕
世豈有二主哉？君能益我右翼，奪其弧矢。」阿剌忽思即遣使朵兒必塔失
〔《秘史》作「脫兒必塔失」，但為乃蠻使名，而汪古之使乃名月忽難，正與此相反。閻復《高唐忠獻王碑》與此《錄》同。〕
以是謀先告於上，後舉族來歸。我之與王孤部親好者，由此也。甲子
〔原註：「宋景定五年，金泰和四年。」張石洲曰：「當作宋嘉泰四年。」〕
春，大會於帖木垓川，
〔前作「帖麥該川」。〕
議伐乃蠻。百官謀曰：「今畜牧疾瘦，
〔何本「瘦」作「疫」，今從《說郛》本、汪本。〕
待秋高馬肥而後可進。」上弟斡赤斤那顏曰：「毋慮馬瘦，我騎尚壯，今勢已如此，其可緩乎？以吾料敵必取之。
〔何本「取」作「敗」，今從《說郛》本、汪本。〕
茍戰勝，使他日指此地嘗擒太陽可汗，
〔汪、何二本無「使」字，從《說郛》本增。〕
當圖此名。然勝負在天，必當進矣。」上弟別裏古臺那顏亦曰：「乃蠻欲奪王弧矢，若果為奪，則身將安之？彼恃國大馬繁，
〔汪、何二本無「恃」字，從《說郛》本增。〕
恣為誇語。今我卒然入之，國雖大必逃散於山林，馬雖繁必遺棄於原野，掩其不虞，奪其弓矢，豈難哉？」眾稱善。望日祭纛，詰朝進兵，伐乃蠻。秋，再會哈勒合河建；式該山，
〔《秘史》作「客勒帖該合答（《秘史》客勒帖該，旁註：牛字。合答，帝旁註：崖字）」。拉施特書云：「乃蠻境外客勒忒該合答，濱哈剌河，地在乃蠻境外。」則此哈勒合河非入貝爾湖之喀爾喀河，而為入土拉河之喀老哈河也。《秘史》蒙文（七）：「自阿（卜）只合闊帖格列，動著至合（勒）合（因）斡兒訥兀因客（勒）帖該合答下著。」案：此地即葬畏答兒之處，乃在喀爾喀河畔，離乃蠻境甚遠。拉氏以為在乃蠻境外，非也。又《秘史》起兵代乃蠻在鼠年四月十六日，與此《錄》雲「秋」不同。〕
先遣麾下虎必來、哲別二人為先鋒。太陽可汗至自按臺，
〔《秘史》作「阿勒臺」，今阿爾泰山。〕
營於沆海山之哈只兒兀孫河，
〔汪、何二本「沆」作「杭」，今從《說郛》本。《秘史》作「康孩」，今杭愛山。哈只兒兀孫，《秘史》作「合池兒兀速」今哈瑞河。〕
引兵迎敵。我軍至斡兒寒河，
〔《說郛》本、何本「寒」作「塞」，今從汪本。《秘史》作「斡兒洹」，今鄂爾昆河。〕
太陽可汗同蔑裏乞部長脫脫、克烈部長劄阿紺孛阿鄰太石、斡亦剌部長忽都花別吉，
〔汪、何二本「斡亦剌」作「猥剌」，今從《說郛》本。二本於後文亦作「斡亦剌」。〕
及劄木合、禿魯班、塔塔兒、哈答斤、散只兀諸部相合。時我隊中一白馬帶敝鞍，驚走突乃蠻軍。太陽可汗與眾謀曰：「彼軍馬羸，可尾而進，然待馬稍輕健與之戰也。」
〔何本「輕」作「軟」，今從《說郛》本、汪本。《秘史》云：「見說達達的馬瘦，咱教百姓起了，越過金山，整搠軍馬，引誘著他行。比至金山，他瘦馬乏了，我肥馬正好。然後復回，與他廝殺可勝。」麼道視此語，意極為明晰。〕
驍將火力速八赤曰：「昔君父亦年可汗
〔前作「亦難赤可汗」。〕
勇戰不回，士背馬後，未嘗使人見也，今何怯耶？
〔何本「耶」作「也」今從《說郛》本、汪本。〕
果懼之，何不令菊兒八速來？」
〔原註：「太陽可汗妻也。」《秘史》作「古兒別速」。〕
太陽可汗因率眾來敵。上以弟哈撒兒主中軍，
〔汪、何二本無「中」字，《說郛》本有，與《秘史》合。〕
躬自指揮行陳。時劄木合從太陽可汗來，
〔《說郛》本、汪本「劄木合」下有「日」字，今從何本刪。〕
望見上軍容嚴整，
〔《說郛》本「嚴整」二字作「嚴麗整飭」四字，今從汪、何二本刪。〕
謂左右曰：「汝等見按答舉止英異乎？乃蠻語嘗有言：『雖駁革去皮，猶貪不舍』，豈能當之？」
〔《說郛》本、汪本「去皮」作「奇計」，今從何本。案：此處文義晦澀，《元史·本紀》云：「乃蠻初舉兵，視蒙古軍若羖■〈歷〉羔兒，雖蹄皮亦不留。今我觀其氣勢，殆非往時矣。」較此極明顯。〕
遂提本部兵走。是日，上與之大戰，至晡，擒殺太陽可汗。乃蠻眾潰，夜走絕阻，
〔何本「阻」作「險」，今從《說郛》本、汪本。〕
墜納忽崖死者，不可勝計。
〔《說郛》本、汪本「忽」下有「渾」字，何本無，與《秘史》合，今從之。又汪、何二本無「死」字，今從《說郛》本增。〕
明日，余眾悉降。於是朵魯班、塔塔兒、哈答斤、散只兀諸部亦來降。冬，再征脫脫，至疊兒惡河源不剌納矮胡之地，
〔未詳。〕
兀花思蔑兒乞部長帶兒兀孫
〔汪、何二本作「帶兀兒孫」，今從《說郛》本。《秘史》作「兀窪思蔑兒乞歹亦兒兀孫」，又作「答亦兒兀孫」。〕
獻女忽蘭哈敦於上，率眾來降。
〔《蒙古源流》（三）：「高麗察罕汗懼，進獻高麗墨兒格特岱爾烏遜之女和蘭郭斡。」墨爾格特即蔑兒乞，岱爾烏遜即帶兒兀孫，和蘭即忽蘭，但誤以為高麗人。《源流》之茫昧，往往如此。〕
為彼力弱，散置軍中，實羈縻之。
〔此四字汪、何二本作「室壩之」三字，今從《說郛》本增訂。〕
其人不自安，復同叛，留復輜重。我大兵與戰，
〔汪、何二本無「大」字，從《說郛》本增。〕
復奪之。上進軍圍蔑兒乞於泰寒塞，
〔汪、何二本「寒」作「安」，今從《說郛》本，與《元史·本紀》合。《秘史》作「臺合勒山寨」。〕
盡降麥古丹、脫脫裏掌斤、蔑兒乞諸部而還，
〔何本不重「脫」字，「掌」作「孛」，今從《說郛》本、汪本增改。拉施特書作「盡取麥端、脫塔哈林哈俺諸眾」，皆蔑兒乞人。〕
部長脫脫挾其子
〔汪、何二本空此字，從《說郛》本增。〕
奔杯祿可汗。帶兒兀孫既叛，率余眾至薛良格河，
〔《秘史》作「薛涼格河」。〕
哈剌溫隘築室以居。上遣孛羅歡那顏，
〔前作「博羅渾那顏」。〕
及赤老溫拔都弟闖拜二人，領右軍討平之。
〔闖拜，《秘史》作「沈白」，又作「沈伯」。〕
乙丑，征西夏，攻破力吉裏寨，經落思城，大掠人民，多獲橐駝而還。
〔拉施特書記此役有「乞鄰古撒城」而無「落思城」。〕
丙寅，大會諸王百官於斡難河之源，建九遊之白旗。
〔《蒙韃備錄》成吉思之儀衛，建大純白旗以為識認外，並無他旌幢，國王亦然。今國王止建一白旗，九尾中有黑月，出師則張之。〕
共上尊號曰成吉思皇帝。復發兵征乃蠻杯祿可汗，獵於兀魯塔山莎合水上，擒之。
〔汪、何二本「獵」上有「飛」字，今從《說郛》本刪。拉施特書作「不亦魯黑獵飛鳥於兀魯黑塔山下莎酌水上，兵至殺之」。似原本或當有「飛」字。兀魯塔山，《秘史》作「兀魯黑塔黑」，旁註：「地名」，今科布多城西北有烏魯克衣堡，殆即其地。莎合水，《秘史》作「淄豁黑河」。李侍郎謂即科布多河上遊之索果克河是也。〕
是時，太陽可汗子屈出律可汗
〔《秘史》作「古出魯克」。〕
與脫脫遁走，奔也兒的石河。
〔《秘史》作「額兒的失河」。〕
丁卯夏，頓兵。秋，再征西夏。冬，克斡羅孩城。
〔《秘史》作「兀剌孩」，《元史·地理志》有兀剌海路，註云：「太祖四年，由黑水城北兀剌海西關口入河西，獲西夏將高令公，克兀剌海城。」屠敬山曰：「故城在今蒙古阿拉善額魯特西南之龍骨山，與甘州之刪丹縣接界，蒙古名阿拉克鄂拉。」〕
先遣按彈、不兀剌二人使乞力吉思部。
〔《秘史》作「乞兒吉思」，即唐之黠戛斯也。〕
其長斡羅思亦難及阿裏替也兒、野牒亦納裏部，亦遣亦力哥帖木兒、
〔汪、何二本無「阿裏替也兒」以下十九字，今從《說郛》本補。〕
阿忒黑拉二人
〔汪、何二本「黑」作「裏」，今從《說郛》本。《秘史》蒙文（十）云：「拙赤至乞兒吉思地面，其官人也迪亦納勒、阿勒迪額兒、斡列別克的斤也歸附了。」此阿裏替也兒即彼阿勒迪額兒，野牒亦納裏即也迪亦納勒，也力哥帖木兒即斡列別克的斤，而此以前二人為部族名，後一人為使者名，與《秘史》異。拉施特書則云：「帝遣阿爾壇、布拉二人使於乞兒吉思，先至一部，受其降。繼至一部，曰野牒鄂倫酋、曰斡羅思亦納兒，二部酋盛禮款接，遣二使臣曰阿裏克帖木兒、曰阿特黑剌黑，偕來獻獵鳥。」又與《秘史》及此《錄》俱異。〕
偕我使來獻白海青為好也。
〔汪本「為好」作「為海」，何本作「名鷹」，今從《說郛》本。〕
戊辰春，班師至自西夏，避暑於龍庭。冬，再征脫脫及曲出律可汗。
〔前作「屈出律可汗」。〕
時斡亦剌部長忽都花別吉不戰而降，因用為鄉導。至也兒的石河，盡討蔑裏乞部。脫脫中流矢而死。曲出律可汗僅以數人脫走，奔契丹主菊兒可汗。
〔汪、何二本「兒」作「而」，今從《說郛》本。〕
己巳春，畏吾兒國王亦都護
〔亦都護王號，唐時突厥、回鶻並西域諸國皆有「葉護」，此「亦都護」，其遺語也。其人名巴而木阿而忒的斤，《元史》有傳。〕
聞上威名，遂殺契丹所置監國少監，欲求議和。上先遣按力不也奴、答兒拜二人使其國。
〔汪、何二本作「按力也奴、答拜」，《說郛》本作「按力也奴、答兒拜」。案：此書後文作「案力不也奴、答兒班」，今據增一「不」字。拉施特書作「阿勒潑魚土克、疊兒拜」，與後文合。《秘史》記亦都護使臣有阿惕乞剌黑、答兒伯二人，與此不同。〕
亦都護大喜，待我禮甚厚，即遣其官別吉思、阿鄰帖木兒二人入奏曰：「臣竊聞皇帝威名，
〔汪、何二本「竊」作「國」，今從《說郛》本。〕
故棄契丹舊好，方將遣使來通誠意，躬自效順，豈料遠辱天使降臨下國，譬雲開見日、冰泮得水，喜不勝矣。而今而後，當盡率部眾，
〔汪、何二本無「當」字，從《說郛》本增。〕
為仆為子，竭犬馬之勞也。」當是時，蔑力乞脫脫子火都、赤剌溫、馬劄兒、禿薛幹
〔「火都」以下十一字，汪、何二本並脫，今從《說郛》本補。《說郛》本亦脫「火」字，又「劄」作「禮別」，從《元史類編》所引增訂。《元史·巴爾木阿而忒的斤傳》同。拉施特書作「忽都、赤剌溫、赤攸克呼、圖罕蔑爾根」末二人與此異。〕
以脫脫中流矢死，不能歸全屍，遂取其頭涉也兒的石河，將奔畏吾兒國，先遣別幹者
〔何本「先」上有「脫脫」二字，今從《說郛》本、汪本刪。拉施特書「別幹」作「哀不幹」。〕
使亦都護。亦都護殺之。四人至，與畏吾兒大戰於嶄河。
〔嶄河，《元史·巴爾木阿而忒的斤傳》作「襜河」。〕
亦都護先遣其官阿思蘭斡乞、孛羅的斤、亦難海牙、倉赤四人
〔拉施特書作「阿兒思蘭兀喀、察魯忽兀喀、孛拉的斤、亦納兒乞牙、松赤」四人，此脫「察魯忽兀喀」一人。《中州文表》（二十二）許有乏《阿塔海牙神道碑》：「考諱哈剌阿思蘭都大，當太祖皇帝肇建區宇，國主邑都護發兵攻金，斬其長史。聞滅乞裏有異，遣將命偕察魯四人馳告行在，且具款誠。上曰：『果如爾言，其告爾主以方物來。』對曰：『皇帝幸生，活高昌。高昌身且不敢有，何有方物？』復命輦寶貨、金織段以獻。由是高昌內附，因留宿衛，從太祖南征，卒於柳城。」〕
來告蔑力乞事。上曰：「亦都護果誠心戮力於我。」
〔何本「戮」作「效」，今從《說郛》本、汪本。〕
以其已有來獻，尋遣安魯不也奴、答兒班二人
〔諸本「奴」作「女」，從上文改。〕
復使其國。亦都護遣使奉珍寶方物為貢。
庚午夏，上避暑龍庭。秋，復徵西夏，入孛王廟。
〔《說郛》本「廟」作「朝」，今姑從汪、何二本。〕
其主失都兒忽出降，
〔諸本「都」作「相」，今訂正。案：是時西夏主為李安全，《秘史》蒙文《續集》（一）稱為亦魯忽不兒罕。又《續集》（二）將亦魯忽不兒罕改名失都兒忽，時西夏國主為李見也。此《錄》乃稱安全為失都兒忽，想《秘史》與此《錄》必有一誤。《蒙古源流》稱西夏諸主為錫都爾固汗，與此《錄》同。〕
獻女為好。
〔《秘史》：「成吉思自那裏征合申種，其主不兒罕降，將女子名察忽思獻於成吉思。」
案：此年事，拉施特書系於蛇年，《元史·本紀》系於己巳，《地理志》載「太祖四年，克兀剌海城」，亦與拉施特書合。疑此《錄》原本庚午一年並無事實，後人乃割己巳年「夏避暑龍庭」以下為庚午事，此當據《元史》及拉氏書訂正者。至《秘史》敘合申獻女事於羊年伐金之後，則由行文之便，未可執以議此《錄》及《元史》也。〕
辛未春，上居怯綠連河。時西域哈剌魯部主阿昔蘭可汗，因忽必來那顏見上。
〔諸本「必」下無「來」字，今從何校增。《秘史》「太祖命忽必來征合兒魯兀惕種，其主阿兒思蘭即投降了，來拜太祖」即此事也。哈剌魯，即唐時葛邏祿，亦云葛祿。阿昔蘭可汗，漢言師子王也。忽必來，前作「虎必來」。〕
亦都護亦來朝，
〔汪、何二本「護」下有「兒」字，今從《說郛》本刪。〕
奏曰：「陛下若恩顧臣，
〔汪本「顧」作「願」，何本作「賜」，今從《說郛》本。〕
使遠者悉聞，近者悉見，輟袞衣之餘縷，
〔何本「袞衣」作「口袞」，今從《說郛》本、汪本。〕
摘金帶之星裝，誠願在陛下四子之亞，竭其力也。」上說其言，使尚公主，仍敘弟五子。
〔汪、何二本無「子」字，今從《說郛》本增。〕
遣將脫忽察兒率騎二千，
〔汪、何二本作「二十」，何改「三千」，《說郛》本作「二千」，與拉施特書合，今從之。〕
出哨西邊戎。秋，上始誓眾南征，克大水濼。
〔今察哈爾左翼正藍旗牧地有大水淖{人小}。《口北三廳志》（二）「山川門大水濼」條云：「新河口外，白城子東，興和城北，土人呼為伊克腦兒水，與昂古裏樂相通。伊克，華言大；淖兒；華言水濼也。」〕
又拔烏沙堡
〔何本「又」作「以」，今從《說郛》本、汪本。〕
及昌桓撫等州，大太子術赤、二太子察合臺、三太子窩闊臺
〔原註：「太宗也。」此三字，諸本誤入正文，今訂正。又何本無「闊」字，從《說郛》本、汪本增。〕
破雲內、東勝、武、宣、寧、豐、靖等州。金人懼，棄西京。又遣哲別率兵取東京。
〔《秘史》作「東昌」，乃聲之誤。〕
哲別知其中堅，以眾壓城，
〔汪、何二本「壓」作「墮」，今從《說郛》本。〕
即引退五百里。金人謂我軍已還，不復設備。哲別戒軍中一騎牽一馬，一晝夜馳還，急攻，大掠之以歸。
〔諸本「急」作「忽」，今從何校改。〕
上之將發撫州也，金人以招討九斤、
〔《元史》作「紇石烈九斤」，殆即紇石烈執中之音訛。然據《金史·衛紹王紀》及《獨吉思忠傳》，是役主帥為思忠，非執中也。〕
監軍萬奴等
〔何本「萬」作「為」，今從《說郛》本、汪本。「萬」字與「元」相似，《金史·衛紹王紀》「至寧元年八月，尚書右丞完顏元奴將兵備邊」，乃在此二年後。〕
領大軍設備於野狐嶺，又以參政胡沙
〔《說郛》本作「忽沙」，今從汪、何二本。《金史·承裕傳》：「承裕一名胡沙。大安三年，拜參知政事，與平章政事獨吉思忠行省戍邊。」〕
率軍為後繼，契丹軍師謂九斤曰：
〔拉施特作「金將巴古失桑臣謂九斤曰」云云。〕
「聞彼新破撫州，以所獲物分賜軍中，馬牧於野，出不虞之際，宜速騎以掩之。」
〔汪、何二本此下有「也」字，從《說郛》本刪。〕
九斤曰：「此危道也。不若馬步俱進，為計萬全。」上聞金兵至，
〔汪、何二本「兵」作「馬」，今從《說郛》本。〕
進拒獾兒觜。
〔何本「觜」上衍「唃」字，今從《說郛》本、汪本刪。《秘史》作「撫州山觜」。〕
九斤命麾下明安曰：「汝嘗使北方，素識太祖皇帝。其往臨陣
〔何本「其」作「共」，今從《說郛》本、汪本。〕
問以舉兵之由，金國何怨於君，而有此舉？若不然，即詬之。」明安來，如所教，俄策馬來降。上命麾下縛之曰：
〔何本無「曰」字，今從《說郛》本、汪本增。〕
「俟吾戰畢問之也。」遂與九斤戰，大敗之，其人馬蹂躪死者不可勝計。因勝彼，復破胡沙於會合堡，
〔《金史·衛紹王紀》、《完顏承裕傳》並作「澮河堡」，《元史·太祖紀》作「會河川」。〕
金人精銳盡沒於此。上歸詰明安曰：
〔《說郛》本、何本「詰」作「語」，今從汪本。〕
「我與汝無隙，何對眾相辱？」對曰：「臣素有歸誌，恐其難見，故因如所教。不爾，何由瞻望天顏。」上善其言，命釋之。
壬申，破宣德府，
〔案：金時，只稱宣德州。至元世祖中統四年，改府。此追稱之辭。〕
至德興府，失利引卻。四太子也可那顏、
〔《元史·祭祀志》：睿宗主題曰：「太上皇也可那顏，是四太子也。」可那顏七字連讀。某氏以哈撒兒子也苦當之，非是。〕
赤渠駙馬
〔赤渠，《元史·太祖紀》作「赤駒」，《太宗紀》作「赤苦」，《公主表》作「赤窟」，《秘史》作「赤古古列堅」，拉施特謂即弘吉剌氏按陳那顏之子。〕
率兵盡克德興境內諸堡而還。後金人復收之。
〔案：此年事，拉施特書系之羊年，即辛未。而《元史》系之癸酉。案：拉氏書與《秘史》合，《元史》辛未年，亦有拔德興府事，疑此《錄》申年無事，後人割未年末事以補之也。〕
癸酉秋，上復破之，遂進軍至懷來。
〔《說郛》本、何本無「來」字，今從汪本補。〕
金帥高琪將兵與戰。我軍勝，追至北口。
〔汪、何二本作「古北口」，今從《說郛》本刪。《元史·本紀》亦無「古」字，此居庸北口，非古北口也。〕
大敗之，死者不可勝計。時金人塹山築寨，悉力為備。上留怯臺、薄察頓兵拒守，
〔《元史·本紀》「怯臺」作「可忒」，「薄察」作「薄剎」。拉施特書：「帝選弘吉剌特二將，曰喀臺，曰布劄。」〕
遂將別眾西行，
〔諸本無「將」字，從張石洲校補。〕
由紫荊口出。金主聞之，遣大將奧屯拒隘，勿使及平地。比其至，我眾度關矣，乃命哲別率眾攻居庸南口，出其不備，破之。進兵至北口，與怯臺、薄察軍合。既而又遣諸部精兵五千騎
〔奧屯，那珂通世謂即烏古孫兀屯。案：《金史·忠義傳》：「貞祐元年閏月，北京留守烏古孫兀屯以兵入衛中都。詔以兵萬六千人守定興，軍敗，兀屯戰沒。」那說是也。何本「精」作「數」，今從《說郛》本、汪本。〕
令怯臺、哈臺二將圍守中都。
〔《秘史》（九十五）功臣中有合歹駙馬，即此哈臺也。汪、何二本「圍」作「固」，《說郛》本作「因」，今從何校改。〕
上自率兵攻涿、易二州，即日拔之。
〔《說郛》本作「上自率兵攻涿州二，命日拔之。」今從汪、何二本。拉施特書：「帝自引兵攻涿州，二十日破之。」別無攻易州事，與《說郛》本合。然《說郛》本「命」字與「即」相似，當系「即」字之訛。則「州二」兩字仍系「二州」之倒，又奪一「易」字也。此等處《親征錄》與拉氏書本自不同，不得援拉氏書為說。〕
乃分軍為三道，大太子、二太子、三太子為右軍，循太行而南，
〔《說郛》本、汪本「而」作「西」，今姑從何本。〕
破保州、中山、邢、洛、
〔《說郛》本作「治」，汪、何二本作「洛」，今從何校改。〕
磁、相、輝、衛、懷、孟等州，棄真定、威州境，
〔何本「真」作「其」，何校遂刪「棄其」二字，今從《說郛》本、汪本。〕
抵黃河，大掠平陽、太原而還；
〔何本無「平陽、太原」四字，汪本無「陽太」二字，今從《說郛》本增。但《說郛》本、汪本此二句並錯入下文，從何本及《元史·本紀》正。〕
哈撒兒及斡陳那顏、
〔諸本「陳」作「律」，今訂正。斡陳那顏，前作「斡真那顏」，又作「斡赤斤那顏」。《元史·太祖紀》與此同。〕
拙赤■〈礙，角代石〉
〔拉施特書原註云：「成吉思汗幼子。」案：拉氏書有太祖妃乃蠻氏，失其名，生子術兒赤，早卒。疑即此拙赤■〈礙，角代石〉、也。《元史·食貨志》有太祖第五子兀魯赤太子。「兀」疑「術」之訛。《秘史續集》一，載：「成吉斯克中都後，命合撒兒領右手軍，沿海自大寧經過女真還營。合撒兒同主兒扯歹、阿勒赤、脫侖扯兒必共去了。」其事雖在此後，然將帥未必易人。然則斡陳那顏即《秘史》之阿（勒）赤也，拙赤解、當即主兒扯歹。其人果為兀魯兀部之術赤臺，抑為成吉思之子術兒赤，則不可考。惟「薄剎」與「脫侖扯兒必」確非一人耳。〕
薄剎、
〔即上「薄察」。〕
為左軍，沿海破洙、沂等城而還。
〔《元史》作「取薊州、平、濼、遼西諸郡而還」。「洙、沂」疑「平、濼」之訛。〕
上與四太子馭諸部軍
〔《說郛》本、汪本此下錯入「抵黃河」至「為左軍」二十七字。〕
由中道，遂破深、莫、
〔汪、何二本作「濼漢」，何改「深莫」，正與《說郛》本合。〕
河間、清、滄、景、獻、濟南、濱、棣、益都等城，
〔汪、何二本「河間」下有「開」字，今從《說郛》本刪。〕
棄東平、大名不攻，餘皆望風而拔。下令北還，又遣木華黎回攻密州，拔之。上至中都，亦來合。
〔諸本「都」作「相」，從何校改。
此年事，拉施特書系之猴年。《元史·本紀》與此《錄》同。〕
甲戌，上駐營於中都北壬甸。
〔《秘史》作「失剌客額兒」，華言黃甸，蓋始訛為「王甸」，又轉訛為「壬甸」耳。〕
金丞相高琪與其主謀曰：「聞彼人馬疲病，
〔汪、何二本「疲」作「瘦」，今從《說郛》本。〕
乘此決戰可乎？」丞相完顏福興曰：「不可。
〔《說郛》本、何本無此二字，今從汪本增。〕
我軍身在都城，家屬多居諸路，其心向背未可知，戰敗必散。茍勝，亦思妻子而去。祖宗社稷安危在此舉矣。今莫若遣使議和，待彼還軍，
〔汪本「彼」下有「若」字，何本有「吉」字，今從《說郛》本刪。〕
更為之計，如何？」金主然之，遣使求和，因獻衛紹王公主，令福興來送。上至野麻池而還。
〔野麻池，拉施特書作「麻池」，《秘史》作「莫州、撫州山觜。」那珂博士（通世）曰：「當作撫州之莫州山觜，莫州即麻池之異譯。」〕
夏四月，金主南遷汴梁，留其太子守中都，以丞相完顏福興、左相秦忠為輔。
〔《金》《元》二史並作「參政抹撚盡忠」。〕
金主行拒涿，契丹軍在後。至良鄉，金主疑之，欲奪其原給鎧馬還營。契丹眾驚
〔何本無「契丹」二字，今從《說郛》本、汪本增。〕
遂殺主帥素溫而叛，
〔《說郛》本「素溫」作「兗昆」，今從汪、何二本。拉施特書作「鮮袞」，即詳穩之異譯。〕
共推斫答比涉兒、劄剌兒為帥而還中都。
〔汪、何二本「共」作「去」，今從《說郛》本。〕
福興聞變，軍阻盧溝，勿令得渡。斫答遣裨將塔塔兒帥輕騎千人潛渡水，復背擊守橋眾，大破之，盡奪衣甲、器械、牧馬之近橋者，
〔《說郛》本作「相迎者」，今從汪、何二本。〕
由是契丹軍勢漸振。先是耶律留哥以中國多故，據有東京、鹹、平等郡，自稱遼王。斫答比涉兒等遣使詣上行營納款，又求好於遼王。時遼王亦來降，上命為元帥，令居廣寧府。
〔《元史·太祖紀》及《耶律留哥傳》，留哥來朝事在乙亥。〕
金主之南遷也，以招討也奴為咸平等路宣撫，復移於阿必忽蘭。
〔《說郛》本無「必」字，今從汪、何二本。〕
至是亦以眾來降，仍遣子鐵哥入侍。既而復叛，自稱東夏王。
〔案：「也奴」當作「萬奴」，《太祖紀》：十年己亥冬十月，金宣撫蒲鮮萬奴據遼東，僭稱天王，國號大真。十一年，蒲鮮萬奴降，以其子帖哥入侍，既而復叛，僭稱東夏。事在甲戌後二年，此蓋因斫答比涉兒事兼及留哥、萬奴耳。拉施特書「也奴」作「禿珠大石」，他書未見。〕
五月，金太子留福興、秦忠守中都，亦走汴梁。上以契丹眾將來歸，遂命散只兀兒三木合拔都
〔何本無「三」字，從《說郛》本、汪本增。散只兀兒，其氏三木合，其名《元史·本紀》作「三模合」。〕
領契丹先鋒將明安太保兄弟為鄉導，引我軍合之，至則與斫答等並力圍中都。
〔《說郛》本「圍」作「圖」。〕
金主以檢點慶壽、元帥李英
〔何本作「季英」，何改「李」，正與《說郛》本、汪本合。〕
運糧分道，還救中都，
〔何本「中」作「東」，何改「中」，正與《說郛》本、汪本合。〕
人賫糧三斗。
〔何本作「賫糧人三斗」，今從《說郛》本、汪本。〕
英自負以礪眾。慶壽至涿州旋風寨，李英至霸州青戈，皆為我軍所獲。既絕其糧，中都人自相食，福興自毒死，秦忠亦棄城走。明安太保人據之，遣使獻捷。上時駐桓州，
〔何本「時」作「自」，「州」作「丹」，今從《說郛》本、汪本。〕
遂命忽都忽那顏
〔《秘史》作「失吉刊忽都忽」。〕
與雍古兒寶兒赤、
〔汪、何二本「寶兒」作「寶光」，今從《說郛》本。雍古兒，《秘史》作「翁古兒」。寶兒赤，華言膳大也。〕
阿兒海哈撒兒
〔《秘史》作「阿兒孩合撒兒」。〕
三人檢視中都帑藏。時金留守哈答國和
〔《秘史》作「合答」。〕
奉金幣為拜見之禮，
〔何本「幣」作「帑」，今從《說郛》本、汪本。〕
雍古兒、哈撒兒受之，獨忽都忽拒不受，將哈答等萃其物北來。
〔汪、何二本無「等萃」二字，今從《說郛》本補。〕
上問忽都忽曰：「哈答等嘗與爾物乎？」對曰：「有之。未敢受之。」上問其故。對曰：「臣嘗與哈答言，城未陷時，
〔汪、何二本「城」字在「陷」下，今從《說郛》本。〕
寸帛尺縷，皆金主之物。今既城陷，悉我君物矣。汝又安得竊我君物為私惠乎？」
〔汪、何二本「私惠」作「和意」，《說郛》本作「何意」，今從何校改正。〕
上甚佳之，
〔何本「甚」作「正」，今從《說郛》本、汪本。〕
以為知大體，而重責雍古兒、阿兒海哈撒兒等之不珍也。哈答因見其孫崇山而還。
〔汪、何二本「崇」作「榮」，今從《說郛》本。此下汪、何二本並有錯文，今悉從《說郛》本。〕
時金通州元帥七斤率眾來降，
〔諸本「七斤」作「也斤」，今從何校改。《金史·宣宗紀》：貞祐三年（乙亥）正月了醜，右副元帥蒲察七斤降於大元。〕
惟張復、張鐶柄、眾哥、也思元帥據守信安不下。
〔汪、何二本「惟張」作「帷帳」，「鐶」作「鑊」，「元帥」作「瓦郎」，今並從《說郛》本改。某氏云：「張復即高陽公張甫，眾哥即河間公移剌眾家奴，張鑊柄疑即張進，與甫同守信安。惟也思無考。」屠敬山以也思為楊壽之譯音。右並見《金吏·移剌眾家奴傳》。〕
上駐軍魚兒濼，
〔今達裏泊。《長春真人西遊記》：「三月朔，出沙陀至魚兒濼。」張德輝《紀行》：「過魚兒泊。泊有二焉，周廣百餘里，中有陸道達於南北。泊之東涯有公主離宮。」案：張氏謂「泊有二」，正與今達裏泊、岡愛泊形勢同。又謂「中有陸道達於南北」又與今驛路出二泊之間者同。又謂「泊之東涯有公主離宮」，考《元史·特薛禪傳》：甲戌，太祖在疊蔑可兒諭按陳曰：「可木兒溫都兒、答兒腦兒、疊蔑可兒之地，汝則居之。」又，至元七年，斡羅陳萬戶及其妃囊加真公主請於朝曰：「本藩所受農土，在上都東北三百里答兒海子，實本藩駐夏之地，可建城邑以居。」帝從之，遂名其地為應昌云云。案：答兒腦兒、答兒海子，即達裏泊，元時為弘吉剌氏分地。弘吉剌世尚公主，故有公主離宮。是魚兒濼即今達裏泊，更不容疑。又，《世祖紀》：中統元年六月，詔燕京、西京、北京三路宣撫使運米十萬石，輸開平府及撫州、沙井、靖州、魚兒濼，以備軍儲。魚兒濼與開平、撫州等連言，亦即達裏泊之一證。近人乃或以《秘史》之捕魚兒海子、今之貝爾湖當之，度以地望，殊不然也。又，此處魚兒濼，拉施特書作「戈奧兒」，殆亦「岡愛」之異譯。〕
命三合拔都
〔《元史·本紀》作「三哥拔都」，拉施特書作〕
「撒木哈把阿禿兒」，即前散只兀兒三木合拔都。帥蒙古兵萬騎，由西夏掠京兆，出潼關，破嵩、汝等郡，直趨汴梁。至杏花營，大掠河南。回至陜州，適河冰合，遂渡而北。金元帥邪答忽、監軍斜烈以北京來降。
〔諸本「邪」作「那」，今從何校改。邪答忽即寅答虎，其以北京來降，事詳《元史·木華黎傳》。拉施特書「撒木哈把阿禿兒自陜州渡黃河，趨西京。金二將守西京，曰寅答爾，曰罕撒兒撒烈，出城迎降」，與《元史》異。案：此《錄》紀此事亦承上文，則自陜州北渡當至西京，無與北京事。或「北」本作「西」，後人改之與？〕
上遣脫脫欒闍兒必
〔《秘史》作「脫侖扯兒必」，又作「脫欒」。〕
帥蒙古、契丹、漢軍南征，降真定，破大名，至東平，阻水不克，大掠而還，金人復取之。
〔案：此年事，拉施特書自「張復等守信安」以上系之雞年，自「上駐魚兒濼」以下系之犬年。《元史·本紀》則以中間陷中都一事系之乙亥，余略與此《錄》同。《元史》是也，何校改從《元史》則又不必。蓋此《錄》雖用編年體，而於入中都一事則又由行文之便。終言之，未必定有錯簡。拉氏書與此《錄》系年雖異，而次序則同，此其一證。至其系年之殊，則由彼書脫「猴年」字，故申、酉、戌三年事遂遞上一年耳。〕
乙亥，金右副元帥七斤以通州降。木華黎攻北京，金元帥寅答虎等以城降。金御史中丞李英等率師援中都，戰於霸州，敗之。中都留守完顏福興仰藥死，抹撚盡忠棄城走，明安入守之。詔史天倪南征，取平州。木華黎遣史進道攻廣寧府，降之。是秋，取城邑凡八百六十有二。
〔案：此節系明人羼入。蓋乙亥事，此《錄》以行文之便豫敘於甲戌，故此年無事。拉施特書亦無豬年事，其證也。後人取《元史·本紀》補之，不悟與上復重，且稱名亦不合也（如秦忠作「抹撚盡忠」）。〕
丙子，錦州帥張鯨以錦州、廣寧等郡來降，俄而復叛，自號遼西王，改元大漢。上命木花裏以左軍討平之。
〔《元史·本紀》：九年甲戌，錦州張鯨殺其節度使，自立為臨海王，遣使來降。十年乙亥，張鯨謀叛伏誅。鯨弟致遂據錦州，僣號漢興皇帝，改元興龍。十一年丙子，張致陷興中府，木華黎討平之。《元史》以此事分系甲、乙、丙三年，此《錄》則因記平錦州事，兼及其緣起耳。何本脫「俄而復叛」以下二十一字，今從《說郛》本、汪本補。〕
丁丑上遣大將速不臺拔都以鐵裹車輪，征蔑兒乞部，與先遣征西前鋒脫忽察兒二千騎合，
〔汪、何二本「二千」作「三千」，今從《說郛》本。〕
至嶄河，
〔《秘史》作「垂河」，今吹河也。〕
遇其長，大戰，盡滅蔑兒乞還。是歲，吐麻部主帶都剌莎兒合
〔汪、何二本「兒合」作「合兒」，今從《說郛》本。《秘史》作「豁裏禿馬惕官人歹都忽勒莎豁」。〕
既附而叛。上命博羅渾那顏、都魯伯
〔《秘史》作「朵兒伯朵黑申」。〕
二將討平之，博羅渾那顏卒於彼。
〔案：遣速不臺征蔑兒乞事，《秘史》系於牛兒年，然在滅乃蠻之後，獲劄木合之前，則所謂「牛年」乃「乙丑」非「丁丑」也。至速不臺殺蔑兒乞亡虜忽都等，及平吐麻部，《秘史》雖不著年歲，然皆系於伐金之前，疑此《錄》誤也。〕
戊寅，封木華黎為國王，率王孤部萬騎、
〔諸本「孤」作「狐」，今從何校改。〕
火朱勒部千騎、兀魯部四千騎、
〔兀魯，前作「兀魯吾」〕
忙兀部將木哥漢劄千騎、
〔木哥漢劄，《秘史》蒙文作「蒙可合勒劄」，《元史·太宗紀》作「蒙古寒劄」，《畏答兒傳》作「忙哥」。〕
弘吉剌部按赤那顏三千騎、
〔前作「斡陳那顏」。《蒙韃備錄》：「按赤那邪見封尚書令，乃成吉思正後之弟，部下亦有騎軍十餘萬。所統之人頗循法，韃人自言隨國王者皆惡，隨尚書令者皆善也。」〕
亦乞剌部孛徒二千騎、劄剌兒部及帶孫等二千騎，
〔《蒙韃備錄》：「國王弟二人，長曰抹歌，見在成吉思處為護衛，次曰帶孫郡王，每隨侍焉。」帶孫即劄剌兒部長，「及」字疑衍。〕
同北京諸部烏葉兒元帥、
〔即吾也而，《元史》有傳。〕
禿花元帥
〔即耶律禿花，《元史》有傳。〕
所將漢兵，及劄剌兒所將契丹兵，
〔諸本「劄」作「北」。案：即甲戌年，契丹兵所推為帥之劄剌兒也，今訂正。〕
南伐金國。
〔何本「南」作「原」，今從《說郛》本、汪本。〕
別遣哲別攻曲出律可汗，至撒裏桓地克之。
〔《遼史·天祚紀》：西遼仁宗次子直魯古在位三十四年時，秋出獵，乃蠻王屈出律以伏兵八千擒之，而襲其位。此正其據西遼時也。撒裏桓，《秘史》作「撒裏黑昆」，徐星伯謂即今葉爾羌西八百里之色勒庫勒是也。〕
先，吐麻部叛，上遣徵兵乞兒乞思部。
〔何本無「乞思」二字，今從《說郛》本增。汪本作「乞兒乞兒部」，下「兒」字亦「思」之訛，前作「乞力吉斯」。〕
不從，亦叛去。遂命大太子往討之，
〔汪、何二本「命」上有「先」字，下無「大」字，今從《說郛》本。〕
以不花為前鋒，
〔不花，《秘史》作「不合」，木華黎之弟。〕
追乞兒乞思，
〔諸本無下「乞」字，今訂補。〕
至亦馬兒河而還。
〔亦馬兒河，某氏以為今自烏梁海入俄境之阿穆哈河，屠敬山謂即葉密立河。〕
大太子領兵涉謙河水，順下，招降之，
〔《元史·地理志·西北地附錄》：「謙謙州，謙河經其中。」即《唐書·黠戛斯傳》之劍河，今之克穆河也。〕
因克烏思、憾哈納思、帖良兀、克失的迷、火因亦兒幹諸部。
〔汪、何二本「因」作「困」，「烏」作「為」，「兒」作「而」，又無「納」字，今從《說郛》本增改。《秘史》「烏思」作「兀兒速惕」，「憾哈納思」作「合卜合納思」，「帖良兀」作「田列克」，「克失的迷」作「客思的因」。《元史·西北地附錄》：「烏思在謙河之北，撼合納在烏思東。」拉施特書云：「謙河之東有兀兒速惕、帖良古惕、客思的迷三族，居拜喀勒湖西，與斡亦剌惕、吉兒吉思為鄰」云云。〕
火因亦兒幹，
〔《秘史》作「槐因亦兒堅」，義為林木中百姓。謂以上四部皆林木中百姓，非別有火因亦兒幹一部也。
《秘史》大太子征克兒克思及招降林木中百姓事系於兔兒年，遠在辛未伐金之前，則此兔兒年乃「丁卯」非「己卯」也。此《錄》系於己卯之前一年，疑撰人慾系此事於己卯，而未及釐正也。〕
己卯，上總兵征西域。
〔何本無此八字，今從《說郛》本、汪本增。〕
庚辰，—亡至也兒的石河住夏。秋，進兵，所過城皆克。至斡脫羅兒城，
〔《秘史》作「兀都剌兒」，《元史·本紀》別作「訛答剌」，《地理志》作「兀提剌兒」。耶律文正《西遊錄》：「苦盞西北五百里有訛打剌城。」〕
上留二太子、三太子攻守，尋克之。
辛巳，上與四太子進攻卜哈兒、薛迷思幹等城，皆克之。
〔何本「進」作「追」，今從《說郛》本、汪本。卜哈兒，《秘史》作「不合兒」，《元史》別作「蒲華」，今之布哈爾也。薛迷思幹，《秘史》作「薛迷思加」，《元史·太祖紀》別作「尋斯幹」，《地理志》作「撒麻耳幹」，今名同。〕
大太子又克養吉幹、八兒真等城。
〔八兒真，《元史·地理志》作「巴耳赤刊」。〕
夏，上避暑於西域速裏壇避暑之地，
〔諸本「裏」作「望」，今訂正。速裏壇下有原註曰：「西域可汗之稱也。」何本「稱」作「林」，今從《說郛》本、汪本。〕
命忽都忽那顏為前鋒。
〔汪、何二本無下「忽」字，從《說郛》本增。〕
秋，分遣大太子、三太子率右軍攻玉龍傑赤城，
〔諸本「玉」作「王」，今從何校改。《秘史》作「兀籠格赤」。《秘史》攻兀籠格赤者，為拙赤、察阿歹、斡歌歹三人，則此尚脫「二太子」三字。《西遊錄》：「蒲華之西有大河，西入於海。其西有玉裏犍城，梭裏檀母後所居，富庶又盛於蒲華。」〕
以軍集奏聞，上有旨曰：「軍既集，可聽三太子節制也。」於是上進兵，過鐵門關，命四太子攻也裏、泥沙兀兒等城。
〔汪、何二本無「命」字，又城上有「處」字，今從《說郛》本增刪。《秘史》「也裏」作「亦魯」，「泥沙兀兒」作「亦薛不兒」。《元史·地理志》作「乃沙不耳」。下作「匿察兀兒」，二城並在阿母河南。〕
上親克疊兒密城。
〔《元史·地理志》作「忒耳迷」，即唐時怛密國，在今阿母河北。〕
又破班勒紇城，
〔《元史·地理志》作「巴裏黑」，即唐時縛喝國，在阿母河南。〕
圍守塔裏寒寨。
〔汪、何二本「塔」作「哈」，今從《說郛》本。又，諸本無「寒」字，何校據《元史·本紀》增。塔裏寒，《元史·地理志》作「塔裏幹」，《馬哥·波羅行記》謂距班勒紇十二日程。〕
冬，四太子又克馬魯察葉可、馬盧、昔剌思等城，復進兵。
壬午春，又克徒思、匿察兀兒等城。
〔徒思，《元史·地理志》作「途思」。〕
上以暑氣方隆，遣使招四太子速還，因經木剌奚國，
〔劉郁《西使記》作「木乃夷」。〕
大掠之。渡搠搠蘭河，
〔何本不重「搠」字，今從《說郛》本、汪本。《元史》同《秘史》作「出黑扯連城」。〕
克野裏等城。
〔前作「也裏」。〕
上方攻塔裏寒寨，朝覲畢，並兵克之。三太子克玉龍傑赤城，大太子還營所。寨破後，二太子、三太子始來相覲。
〔汪、何二本「始」作「姑」，今從《說郛》本。〕
是夏，避暑於塔裏寒寨高原。
〔何本「寒」作「河」，今從《說郛》本、汪本。〕
時西域速裏壇劄蘭丁
〔《秘史》作「劄剌勒丁莎勒壇」。〕
遁去，遂命哲別為先鋒迫之，再遣速不臺拔都為繼，又遣脫忽察兒殿其後。哲別至蔑裏可汗城，
〔蔑裏可汗，《秘史》作「罕篾力克」。〕
不犯而過。速不臺拔都亦如之。脫忽察兒至，與其外軍戰。蔑裏可汗懼，棄城走。忽都忽那顏聞之，率兵進襲。時蔑裏可汗與劄闌丁合，就戰，
〔《說郛》本「就」作「既」，今從汪、何二本。〕
我不利，遂遣使以聞。上自塔裏寒寨率精銳親擊之，追及辛口連河，
〔《說郛》本作「辛自連河」，汪、何二本作「辛自速河」，今從某氏校改正。《秘史》作「申沐漣」，今印度河。〕
獲蔑裏可汗，屠其眾。劄闌丁脫身入河，泳水而遁。遂遣八剌那顏
〔《秘史》作「巴剌」。〕
將兵急迫之，不獲。因大虜忻都人民之半而還。
〔諸本「忻都」作「折相」，今從何校改正。〕
癸未有，上兵循辛目連河而上，
〔諸本「上」作「止」，今訂正。〕
命三太子循河而下，
〔汪、何二本無「下」字，何增「南」字，並改「上」、「止」字為「北」，今從《說郛》本訂正。〕
至昔思丹城，
〔汪、何二本「昔」上有「不」字，即上句「下」字之倒誤，今從《說郛》本刪。《秘史》作「昔思田」。〕
欲攻之，遣使來稟命。上曰：「隆暑將及，宜別遣將攻之。」夏，上避暑於八魯灣川，
〔《秘史》作「巴魯安客額兒」，屠敬山口：「在今阿富汗都城喀布爾東北。」〕
候八剌那顏，因討近敵，悉千之。八剌那顏軍至，遂行至可溫寨，三太子亦至。上既定西域，置達魯花赤於各城，監治之。
甲中，旋師住冬，避暑，且止且行。
〔諸本「冬」作「各」，從何校改。〕
乙酉春，上歸國，自出師凡七年。
〔案：此《錄》自庚辰至甲申征西域事，皆後於事實一年。拉施特書及《元史·太祖紀》並與此同。知此《錄》原本已如是矣。近柯氏《新元史》、屠氏《蒙兀兒史記》始行改正，然未備舉改定之理由，今略舉之。《元史·太祖紀》：十四年己卯，取訛答剌城；十五年庚辰春三月，帝克蒲華城；五月，克尋思於城。此於《親征錄》外別采他書，而據《親征錄》所書之取斡脫羅、卜哈兒、薛迷思幹三事則各後一年，一也。《耶律楚材傳》：「己卯夏六月，帝親征回回國，駐蹕也兒的石河。」而此《錄》系於庚辰，二也。《湛然居士文集·上西征庚牛元歷表》云：「庚辰，聖駕駐蹕尋思千城。又，再過西域山城。」《驛詩序》云：「庚辰之冬，馳驛西域，過山城驛。」考山城驛在尋思幹、蒲華之間，而此《錄》二城之克乃在辛巳，三也。《雪樓先生文集·河東郡公伯德那神道碑》云：「公諱伯德那，西域班勒紇人。國初歲在庚辰，大兵西征，班勒紇平。」《元史·察罕傳》亦云：「察罕，西域板勒紇人。父伯德那。庚辰歲，國兵下西域，舉族來歸。」而此《錄》破班勒紇城亦在辛巳，四也。《西遊記》記：「辛巳七月，帝將追算端汗，至印度。」而此《錄》破劄闌丁於辛目連河乃在乇辰，五也。又《西遊記》太祖班師在壬午之秋，而此《錄》乃在癸未，六也。據此六證，知自庚辰至甲中五年事，當各移上—年。〕
是夏，避暑。秋，復總兵征西夏。
〔《秘史》在狗兒年秋。〕
丙戌春，至西夏。一歲間盡克其城，時上年六十五。
〔諸本「五」作「矣」，從何校改。〕
丁亥，滅其國以還。
〔何氏曰：「此下有脫文，」〕
太祖聖武皇帝升遐之後，太宗皇帝即大位以前，太亡皇帝時為太子。
〔《元史·太祖紀》：「戊子，皂子拖雷監國。」〕
戊子，避暑於輪思罕，
〔《說郛》本「輪」作「輸」，今姑從汪、何二本。〕
金主遣使宋朝。太宗皇帝與太上皇共議，遣搠力蠻復徵西域。
〔汪、何二本無「遣」字，今從《說郛》本增。搠力蠻，《秘史》作「綽兒馬罕」。〕
秋，太宗皇帝自虎八會於先太祖皇帝之大宮。
〔虎八，《元史·太宗紀》作「霍博」。大宮，謂太祖之大斡耳朵也。〕
己丑八月二十四日，諸王、駙馬、百官大會怯綠連河曲雕阿蘭，
〔《說郛》本無「怯綠連河」四字，今從汪、何二本增。曲雕阿蘭，即《秘史》闊朵額阿拉，詳前阿不劄闕忒哥兒註。自沈子敦讀「曲」字上屬「怯綠連河」，張石洲諸君皆從之。實則當讀「曲雕阿蘭」，乃與《秘史》、《元史》及此《錄》前後諸異譯合也。〕
共冊太宗皇帝登極。太宗遂議徵收金國，
〔何本「收」作「牧」，今從《說郛》本、汪本。〕
助貧乏，置倉戊，創驛站。命河北先附漢民賦調，命兀都撒罕主之，
〔何本無「賦」字，今從《說郛》本、汪本增。又諸本「都」作「相」，從何校改。《元史·耶律楚材傳》：「上雅重其言，置之左右，呼曰吾圖撒合裏而不名。吾圖撒合裏，蓋國語長髯人也。」〕
西域賦調命牙魯瓦赤主之。
〔《秘史》有姓忽魯木石名牙剌窪赤的回回，自兀籠傑赤來見太祖。〕
是年，西域亦思八剌納城城主遣使來降，
〔何本「亦」作「伊」，不重「城」字，今從《說郛》本、汪本改正。亦思八剌納，即《秘史》之亦薛不兒，前作泥沙兀兒、匿察兀兒。〕
又西域之西忻都及木剌夷國主躬來朝會。
〔諸本「忻都」作「折相」，「木剌夷」作「不剌夷」，今從何校改。《元史·太宗紀》：「元年，印度國主、木羅夷國主來朝。」〕
庚寅春，遣軍將攻守京兆。
〔何本無「軍」、「守」二字，今從《說郛》本、汪本增。〕
金主以步騎五萬來援，敗還，其城尋拔。秋七月，上與太上皇親征金國，發自闕郡隘過川，
〔何本「隘」作「隰」，今從《說郛》本、汪本。前太祖責汪罕書中有「闕群隘」。〕
由官山
〔汪、何二本「官」作「宮」，今從《說郛》本。〕
鐵門關、平陽南下，渡河攻鳳翔。
〔此鐵門關，與西域之鐵門關，同名異地。《元史·劄八兒火者傳》：「授黃河以北、鐵門以南天下都達魯花赤。」〕
辛卯春，遂克鳳翔，又克洛陽、河中數處城邑而還，避暑於官山，會諸王百官，分三道徵收金國，期於來年正月畢集南京。是年秋八月二十四日，
〔何本無「二」字，今從《說郛》本、汪本增。〕
上至西京，
〔汪、何二本無「上」字，今從《說郛》本增。〕
執事之人各執名位，兀都撒罕中書令，黏合重山右丞相，鎮海左丞相。
〔張石洲曰：「《元史·太宗紀》：『粘合重山為左丞相，鎮海為右丞相。』何氏曰：『《鎮海傳》亦作右丞相。』《中州名賢文表》（二十二）許有壬《丞相怯烈公神道碑》：『始立中書省尚左，公為左丞相。繼尚右，改右相。』又云：『國史曰《脫必赤顏》，至秘也，非有功不紀，公名在焉。』今《秘史》無鎮海名，而此《錄》有之，知許所雲《脫必赤顏》謂是《錄》也。」〕
自此始遣撒裏塔、火兒赤
〔汪、何二本「始」作「使」，「裏」作「哈」，今從《說郛》本。撒裏塔，《秘史》作「劄剌亦兒歹」，《元史·太宗紀》作「撒禮塔」。〕
徵收高麗，克四十餘城還。冬十月初三日，
〔何本「十」作「中」，今從《說郛》本、汪本。〕
上攻河中府。十二月初八日，克之。時有西夏人速哥者來告，黃河有白坡可渡，從其言。
壬辰春正月初六日，大兵畢渡及獲漢船七百餘艘。太上皇遣將貴由乃來報集等軍兵已渡漢江，
〔何本無「乃來」、「等」三字，今從《說郛》本、汪本增。貴由乃，人名，亦作「夔曲涅」，《元史·睿宗傳》：「乘騎浮渡漢水，遣夔曲涅率千騎馳白太宗。」亦作「魁欲那」，《郭德海傳》：「德海導大將魁欲那拔都，假道漢中，歷荊、襄而東。」《秘史·續集》（一）作「古亦古捏克把阿禿兒」，貴由乃、魁欲那、夔曲涅皆其略也。《金史·白撒傳》有大元將回古乃，亦即此人。〕
上亦遣使於太上皇，諭曰：「汝等與敵連戰日久，
〔『何本無「諭」、「連」二字，今從《說郛》本、汪本增。〕
可來合戰。」上於正月十三日至鄭州，守城馬提控者以城降。
〔何氏曰：「《本紀》作馬伯堅。」〕
太上皇既渡漢水，有金大將哈答麾下欽察者逃來，告哈答伏兵於鄧西隘截等候。太上皇是夜會兵，明燭而進。哈答、移剌聞知，
〔哈答、移剌，即完顏合達、移剌蒲阿二人，《金史》俱有傳，此一舉名，一舉姓，蓋當時蒙古人稱之如此。〕
入鄧以避其鋒。太上皇正月十五日至鈞州，雪作。上遣大王口溫不花、
〔《元史·宗室世系表》：「別裏古臺大王子口溫不花大王。」〕
國王答思、
〔《木華黎傳》作「塔思」。〕
將兵畢至。
〔何本「兵畢」作「軍兵」，今從《說郛》本、汪本。〕
十六日，雪又大作。
〔何本無「大」字，從《說郛》本、汪本增。是日，與哈答、移剌合戰於三峰山，大敗之，遂擒移剌。十七日，上行至，視戰所，佳之。〕
汪、何二本無「至」字，今從《說郛》本增。
二十一日，克鈞州。哈答匿於地穴，亦擒之。又克昌州、廓州、
〔《說郛》本作「■〈淳攵〉州」，汪本「■〈淳阝〉州」。〕
嵩州、曹州、陜州、洛陽、濬州、武州、易州、鄧州、應州、壽州、遂州、禁州等，來降。
〔何氏曰：《本紀》：「遂下商、虢、嵩、汝、陜、洛、許、鄭、陳、潁、壽、睢、永等州。」考金時河南無昌、■〈淳阝〉、易、應、遂、禁等州，疑「昌廓」即「商虢」之音訛，「應」即「潁」之音訛，「遂、禁」即「睢、永」之音訛，余未詳。〕
三月，上至南京，
〔何本「三」作「上」，今從《說郛》本、汪本。〕
令忽都忽攻之。上與太上皇北渡河，避暑於官山，速不歹拔都、
〔前作「速不臺」〕
忒木歹火兒赤、
〔汪、何二本「忒」作「惑」，今從《說郛》本。《秘史》蒙文《續集》（二）載太宗初領散班者，有帖木疊兒，即此忒木歹火兒赤也。〕
貴由拔都、
〔此即前「貴由乃」。〕
塔察兒等
〔何本無「察兒」二字，今從《說郛》本、汪本增。〕
適與金戰，
〔汪、何二本「與金戰」三字作一「遇」字，今從《說郛》本。〕
金遣兄之子曹王入質。
〔汪、何：二本「兄之」二字作「荊王守仁」四字，今從《說郛》本。〕
我軍遂退，留速不臺拔都以兵三萬鎮守河南。秋七月，上遣唐慶使金促降，
〔何本「促」作「保」，今從《說郛》本、汪本。〕
因被殺。八月，金之參政完顏思烈、
〔汪、何二本「思」作「忠」，今從《說郛》本。《金》、《元》二史並作「思烈」。〕
恆山公武仙將兵二十萬會救南京，
〔汪、何二本「救」作「於」，今從《說郛》本。〕
至鄭州西合戰。是年，高麗王復叛，再命撒兒答火兒赤徵收。
〔《說郛》本「兒」作「禮」，今從汪、何二本。〕
九月，南京城中倉廩俱竭，金主帥兵六萬北渡河，欲復東平、新衛二城。我師逐北，潰散尚幹餘人，復渡河南。
〔何本「南」作「北」，今從《說郛》本、汪本。〕
癸巳春正月二十三日，金主出南京，入歸德。金人遂殺留守南京參政二人，
〔何本「留守」二字在「南京」下，今從《說郛》本、汪本。〕
開門詣速不臺拔都降。四月，速不臺拔都至青城，崔立又將金主母後、太子二人暨諸族人來獻，遂入南京。六月，金主出歸德府，入蔡州。塔察兒火兒赤統大軍圍守。是月十日，遣人入蔡催降弗應，
〔汪、何二本「蔡」作「城」，「弗」作「勿」，今從《說郛》本。〕
四面築城攻之。八月，別遣按脫等
〔《元史·太宗紀》作「阿同葛」。〕
抄籍漢民七十三萬有奇。十一月，南宋遣太尉孟珙等領兵五萬運糧三十萬石至蔡來助。分兵南面攻之，金人舉沂、萊、海、濰等州來降。
〔何本無「濰」字，今從《說郛》本增。汪本作「維」〕
甲午春正月十日，
〔諸本無「正」字，何氏據《元史·太宗紀》增。〕
塔察兒火兒赤急攻，蔡城危逼，金主傳位於族人承麟，遂縊焚而死。我軍入蔡，獲承麟殺之。金主遺體，南人爭取而逃。平金之事如此。是年五月，於答蘭答八思
〔《元史·太宗紀》作「達蘭達葩」，《雙溪醉隱集》（五）《達蘭河詩》註云：「河名也，在和林北百餘里。」疑此是也。〕
始建行宮，大會諸王、百官宣布憲章。是年，群臣奏言：
〔汪、何二本作「曰」，今從《說郛》本。〕
南宋雖稱和好，反殺我使，
〔《元史·太宗紀》：「三年，遣搠不平使宋假道，宋殺之。」〕
侵犯我邊，
〔謂全子才襲汴、洛事。〕
奉揚天命，往征其辜。」又遣忽都忽主治漢民，別遣塔海紺孛征蜀。
〔《元史·太宗紀》作「達海甘卜」。〕
乙未，建和林城宮殿。
〔和林，今額爾德尼昭。詳《長春真人西遊記》註。〕
遣曲出、忽都都伐宋，忽都忽籍到漢民一百一十一萬有奇，
〔《說郛》本脫「忽都都伐宋」五字，汪、何二本脫「伐宋忽都忽」五字，今訂正。案：《元史·本紀》「皇於曲出及胡土虎伐宋」，胡土虎即忽都忽。而《察罕傳》云：「皇子闊出、忽都禿伐宋。」《鐵邁赤傳》云：「又從皇子闊出、忽都、行省鐵木答兒定河南。《阿剌罕傳》：「歲乙未，從皇子闊出、忽都禿南征。」《脫歡傳》：「父脫端：『從皇廣闊出、忽都禿略汴、宋、睢、宿等州。」忽都、忽都禿，即此忽都都。《元史·宗室世系表》所謂忽都睹大王（睿宗次子）者也。《太宗紀》作「胡土虎」乃誤，以「忽都忽」當之，是。乙未年有曲出、忽都都南伐之役，此一事也。又，上年：「遣忽都忽主治漢民」，宋子貞《耶律公神道碑》：「甲午詔括戶口，以大臣忽睹虎領之。丙申秋，忽睹虎以戶口來。」此雲「忽都忽籍到漢民」，此又一事也。《錄》蓋兩記之，幸《說郛》本與汪、何二本所脫不同，得以推知其脫誤耳。一十一萬，汪本作「一十萬」，何本作「二十萬」，今從《說郛》本。〕
遂分賜諸王城邑各有差。
〔詳《元史·本紀》。與「籍到漢民」事，並在次年。〕
丙辰，大慶和林城宮。
〔何本「大」作「入」，今從《說郛》本、汪本。〕
冬十二月，赤曲、闕端等克西川。
〔某氏云：「赤曲即曲出。」《元史·宗室世系表》：太宗皇帝七子，次二闊端太子，次三闊出太子。《元史·太宗紀》：八年丙申冬十月，闊端入成都，皇子曲出薨。此「赤曲」當作「曲出」，下又疑奪「薨」字。〕
丁酉夏四月，築掃鄰城，
〔《元史·地理志》：丁酉夏四月，築掃鄰城。治迦堅茶寒殿，在和林北七十餘里。〕
訪漢儒選擢除本貫職位。
〔《元史·太宗紀》：「命術虎乃、劉中試諸路儒士，中選者除本貫議事官，得四千三十人。」〕
戊戌，築禿思兒忽城。
〔汪本無「忽」字，今從《說郛》本。《元史·本紀》作「圖穌湖城」。《耶律希亮傳》：「鑄生希亮於和林南之涼樓，曰禿忽思。」即「禿思忽」之誤倒。〕
己亥。
庚子春正月，命暗都剌合蠻主漢民財賦。
〔《元史·本紀》：「以奧都剌合蠻充提領諸路課稅所官。」〕
辛丑春，高麗王遣子侄入貢。
〔《元史·本紀》：「辛丑秋，高麗國王王■〈日育攵〉以族子綧入質。」〕
冬十月，命牙老瓦赤主管漢民。十一月初七日，至地名月忒哥忽闌，
〔汪、何二本「忒」作「惑」，「闌」作「聞」，今從《說郛》本。前作「只感忽盧曲雕阿蘭」，詳前註。〕
病，次日崩。壽至五十六。
〔《說郛》本「六」作「止」，今從汪、何二本。《黑韃事略》雲「今韃主兀窟■〈礙，角代石〉丙午生」，則辛丑年五十六。《元史·太宗紀》同。〕
在位一十三年。
〔諸本「三」作「二」，從何校。〕，
