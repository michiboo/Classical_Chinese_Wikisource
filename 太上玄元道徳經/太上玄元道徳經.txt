夫至人能爲至文，至文卽寓至理。維我太上，至哉人乎；伏讀尊經，至哉文乎。而解人不易索，正恐至理之終晦也。乃或有謁殿而陳曰：『神寶《道德經》，自漢迄今，名公鉅卿、文人學士，注釋累數百餘家，編在道藏，各抒所見，均爲尊經之補。雖樹論不同，而未始不羽翼乎，道統也。』余曰：『然至理至文，必須至解，諸家之解，亦云解矣，而非至也，解其所解，尙非道德尊經之本解也，卽非吾之所謂至解也。』一日，玉淸內相孚佑帝君來訪余，袖出尊經注釋；余披而細閱之，知爲八洞仙祖闡揚奧旨，不離乎道，不泥乎道，就文解意，淺近無非高深。俾千萬世後，能領畧此尊經者，以之爲已，則順而祥；以之爲人，則愛而公；以之爲天下國家，無所處而不當。而玄綱仙譜，卒亦莫能踰越其範圍，其解乃至解也。以至文而得至解，斯至理不終晦，而至人日益尊。吾旣佩服乎至文，吾尤愛慕乎至解也。猶憶曩時與呂帝同訂天經，攺訛正誤，筆削俱出呂帝手而余第總其成，固知呂帝誠屬仙才，而今又閱羣才之注，則信乎仙才之筆非塵凡之所得比。並而至文賴之以明，至理緣之以發洩也。
　　九天開化司祿文昌敬序。
嘗見世間暴棄者流，其於邃深奧秘之言，動雲不求深解，又曰吾以不解解之，如此等輩，譬甘坐於幽暗中而不求見天日之光者也。然或自騁管見，解其所解，究非作者之所謂解，豈遂許其能羽翼經傳也乎？則甚矣至文之必需至解也。恭惟神寶大天尊道德尊經，凡五千言，由漢唐以來，上自公卿大夫，下逮文人學士，注者不一家，而於尊經之本諦，有牽扯內功離而去之者，有拘文牽義泥而執之者，有瑕瑜互見者，有顯晦各半者，皆不獲見全璧。近日遊紫雲觀，得見同班八洞仙祖依至理以闡經，按章逐句，無字不晰，無文不貫，絶不作一奇異語。而太上當年作經之本義，於是乎昭然若揭。世人能本此注，以體此經，則以之爲已爲人，順而祥愛而公矣；以之爲天下國家，亦何所處而不當哉。如此者，斯謂之正解，斯謂之妙解，亦斯謂之至解也。自有至文以來，其不可無是至解也夫。
　　大羅班首同袍道弟蘇朗敬序
記有之，作者之謂聖，述者之謂明，固也。而吾謂作不足以詒千萬世法，非聖也；述不足以迪千萬世心，非明也。則甚矣作固難，述尤難也。惟我神寶太上當周季出函谷關，關尹知爲異人，懇著《道德經》凡五千言，分爲八十一篇，或長言之，或短詠之，所爲正心誠意之功，修齊治平之略，罔弗備具，非專爲黃冠者立論也。第其後申韓之徒，有竊其說而以刑名法術治世者，其究流於刻薄寡恩，後世病申韓，因而病之。嗟乎，我太上道德尊經昭如日月，曾見有刻薄寡恩之說，而著於篇帙也哉。是此經不顯於天下後世者，述者之無人也。雖由漢迄明，注尊經者不無百家，而或泥於經而注之，或離於經而注之，非牽強而扭合，卽附和而雷同，其於我太上經論本旨，絶少脗合，則亦安頼是述乎？我八祖恐人心之終蒙，將永晦太上之至道，一日偶集碧雲洞中，相與合注經解，注成潄口而捧讀之，直如從幽暗中出，忽見天淸日朗，茅塞頓除，不鑿奇怪，不涉隱僻，就文解意，無注非中，而太上當年著經之意，於是乎昭揭，此而尙不謂述者之明乎。前有述者，可弗論矣；後有述者，蔑以加矣。是則不有太上之作，無以開八祖之述也，抑不有八祖之述，又曷以闡太上之作哉。如太上斯可以作，亦惟如八祖斯可以述也夫。
　　玉樞右宰宏教眞君柳守元敬序
曩者八洞仙祖合注此經，予曾題誌數言。今門弟子將孚佑上帝闡義合而刻之，歸入集中，洵玄門之至寶也。我帝師於朝禮期外，恆詣太上宮聽法談玄，恩賜坐論，領契最深，故此經之旨得仙注而始明，得我孚佑帝師之闡義而益明，非如世解尋章摘句，又或多牽引附會者之可比也。《道德經》本如太極，統會萬天，各隨境地，示現不同，所謂仁者見仁，智者見智，使人因其分量而自爲會入。予於此闡義合注，亦復雲爾。
　　宏教弟子柳守元薰沐題詞
道，
可道，非常道；
名，
可名，非常名。
無，
名天地之始；
有，
名萬物之母。
故常無，欲以觀其妙；
常有，欲以觀其徼。
此兩者，
同出而異名，
同謂之玄，
玄之又玄，
眾妙之門。
天下皆知美之爲美，
斯惡已；
皆知善之爲善，
斯不善已。
故有無相生，
難易相成，
長短相形，
高下相傾，
音聲相和，
前後相隨。
是以聖人處無爲之事，
行不言之教。
萬物作焉而不辭，
生而不有，
爲而不恃，
功成而弗居。
夫惟弗居，
是以不去。
不尙賢，
使民不爭；
不貴難得之貨，
使民不爲盜；
不見可欲，
使心不亂。
是以聖人之治，
虛其心，
實其腹，
弱其志，
強其骨。
常使民無知無欲，
使夫知者不敢爲也。
爲無爲，
則無不治。
道沖，而用之
或不盈。
淵兮似萬物之宗。
挫其銳，
解其紛，
和其光，
同其塵，
湛兮似若存。
吾不知誰之子，
象帝之先。
天地不仁，
以萬物爲芻狗；
聖人不仁，
以百姓爲芻狗。
天地之間，
其猶槖籥乎，
虛而不屈，
動而愈出。
多言數窮，
不如守中。
穀神不死，
是謂玄牝。
玄牝之門，
是謂天地根。
綿綿若存，
用之不勤。
天長地久。
天地所以能長且久者，
以其不自生，
故能長生。
是以聖人後其身而身先，
外其身而身存。
非以其無私耶？
故能成其私。
上善若水，
水善利萬物而不爭，
處眾人之所惡，
故幾於道。
居善地，
心善淵，
與善仁，
言善信，
政善治，
事善能，
動善時。
夫惟不爭，
故無尤。
持而盈之不如其已，
揣而銳之不可長保，
金玉滿堂莫之能守，
富貴而驕自貽其咎。
功成名遂身退，
天之道。
載營魄，
抱一能無離。
專氣致柔能嬰兒。
滌除玄覽能無疵。
愛民治國能無爲。
天門開闔能無雌。
明白四達能無知。
生之畜之，
生而不有，
爲而不恃，
長而不宰，
是謂玄德。
三十幅共一轂，
當其無有車之用；
埏埴以爲器，
當其無有器之用；
鑿戸牖以爲室，
當其無有室之用。
故有之以爲利，
無之以爲用。
五色令人目盲，
五音令人耳聾，
五味令人口爽，
馳騁田獵令人心發狂，
難得之貨令人行妨。
是以聖人爲腹，
不爲目，
故去彼取此。
寵辱若驚，
貴大患若身。
何謂寵辱若驚？
寵爲下，
得之若驚，
失之若驚，
是謂寵辱若驚。
何謂貴大患若身？
吾所以有大患者，
爲吾有身。
及吾無身，
吾有何患。
故貴以身爲天下者，
則可寄於天下；
愛以身爲天下者，
乃可以託於天下。
視之不見名曰夷，
聽之不聞名曰希，
摶之不得名曰微，
此三者不可致詰
故混而爲一
其上不皦，
其下不昧。
繩繩兮不可名，
復歸於無物。
是謂無狀之狀，
無象之象，
是謂恍惚。
迎之不見其首，
隨之不見其後。
執古之道以御今之有，
能知古始，
是謂道紀。
古之善爲士者，
微妙玄通，
深不可識。
夫唯不可識，
故強爲之容，
豫兮若冬涉川，
猶兮若畏四鄰，
儼兮其若客，
渙兮若冰之將釋，
敦兮其若樸，
曠兮其若谷，
渾兮其若濁。
孰能濁以止靜之徐淸？
孰能安以久動之徐生？
保此道者不欲盈，
夫惟不盈，
故能敝不新成，
致虛極，守靜篤。
萬物並作，吾以觀其復。
夫物芸芸，
各復歸其根，
歸根曰靜。
靜曰復命，
復命曰常，
知常曰明，
不知常，
妄作㐫。
知常容，
容乃公，
公乃王，
王乃天，
天乃道，
道乃久，
沒身不殆。
太上，下知有之，
其次親之譽之，
其次畏之，
其次侮之。
故信不足，
焉有不信。
猶兮其貴言，
功成事遂，
百姓皆謂我自然。
大道廢，有仁義；
智慧出，有大僞。
六親不和有孝慈，
國家昏亂有忠臣。
絶聖棄智，
民利百倍。
絶仁棄義，
民復孝慈。
絶巧棄利，
盜賊無有。
此三者以爲文不足，
故令有所屬，
見素抱樸，
少私寡慾。
絶學無憂。
唯之與阿，
相去幾何？
善之與惡，
相去何若？
人之所畏，
不可不畏。
荒兮其未央哉。
眾人熙熙，
如享太牢，
如登春臺。
我獨泊兮其未兆，
如嬰兒之未孩。
乘乘兮若無所歸。
眾人皆有餘
獨我若遺
我愚人之心也哉
沌沌兮
俗人昭昭，
我獨若昏；
俗人察察，
我獨悶悶。
忽兮其若海，
漂兮若無所止。
眾人皆有以，
我獨頑且鄙。
我獨異於人，
而貴食母。
孔德之容，
惟道是從。
道之爲物，惟恍惟惚。
惚兮恍兮，
其中有象。
恍兮惚兮，
其中有物。
𥥆兮冥兮，
其中有精。
其精甚眞，
其中有信。
自古及今，
其名不去，
以閱眾甫。
吾何以知眾甫之然哉？
以此。
曲則全，
枉則直，
窪則盈，
弊則新，
少則得，
多則惑，
是以聖人抱一爲天下式。
不自見故明，
不自是故彰，
不自伐故有功
不自矜故長，
夫惟不爭，故天下莫與之爭。
古之所謂曲則全者，
豈虛言哉？
誠全而歸之。
希言自然，
飄風不終朝，
驟雨不終日，
孰爲此者？
天地。
天地尙不能久，
而況於人乎。
故從事於道者，
道者同於道，
德者同於德，
失者同於失。
同於道者道亦樂得之，
同於德者德亦樂得之，
同於失者失亦樂得之，
信不足焉？
有不信焉？
跂者不立，
跨者不行，
自見者不明，
自是者不彰，
自伐者無功，
自矜者不長。
其於道也，餘食贅行，
物或惡之，
故有道者不處也。
有物混成，
先天地生。
寂兮寥兮，
獨立而不改，
周行而不殆，
可以爲天下母。
吾不知其名，
字之曰道，
強爲之名曰大道。
大曰逝，
逝曰遠，
遠曰反，
故道大，
天大，
地大，
王亦大。
域中有四大，而王居其一焉。
人法地，
地法天，
天法道，
道法自然，
重爲輕根，
靜爲躁君。
是以聖人終日行，
不離輜重，
雖有榮觀，
燕處超然。
奈何萬乘之主，
而以身輕天下？
輕則失臣，
躁則失君。
善行無轍跡，
善言無瑕讁，
善計不籌䇿，
善閉無關鍵而不可開，
善結無繩約而不可解。
是以聖人常善救人，
故無棄人；
常善救物，
故無棄物，
是謂襲明。
故善人者不善人之師，
不善人者善人之資，
不貴其師，
不愛其資。
雖智大迷，
是謂要妙。
知其雄，
守其雌，
爲天下谿。
爲天下谿，
常德不離，
復歸於嬰兒。
知其白，
守其黑，
爲天下式。
爲天下式，
常德不忒，
復歸於無極。
知其榮，
守其辱，
爲天下谷。
爲天下谷，
常德乃足，
復歸於樸。
樸散而爲器，
聖人用之，
則爲官長。
故大制不割。
將欲取天下而爲之，
吾見其不得已。
天下神器，
不可爲也，
爲者敗之，
執者失之。
故物或行或隨，
或噓或吹，
或強或羸，
或載或隳，
是以聖人去甚、
去奢、
去泰。
以道佐人主者，
不以兵強天下，
其事好還。
師之所處，
荊棘生焉。
大軍之後，
必有凶年。
故善者果而已，
不敢以取強。
果而勿矜，
果而勿伐，
果而勿驕，
果而不得已，
果而勿強。
物壯則老，
是謂不道，
不道早已。
夫佳兵者不祥之器，
物或惡之，
故有道者不處。
是以君子居則貴左，
用兵則貴右。
兵者不祥之器，
非君子之器，
不得已而用之。
恬澹爲上，
勝而不美。
而美之者，
是樂殺人。
夫樂殺人者，
不可得志於天下矣。
故吉事尙左，
凶事尙右。
偏將軍居左，
上將軍居右。
言居上勢則以喪禮處之。
殺人眾多，
以悲哀泣之，
戰勝則以喪禮處之。
道常無名，
樸雖小，
天下不敢臣，
侯王若能守，
萬物將自賓。
天地相合，
以降甘露，
人莫之令而自均。
始制有名。
名亦旣有，
夫亦將知止。
知止所以不殆。
譬道之在天下，
猶川谷之於江海也。
知人者智，
自知者明，
勝人者有力，
自勝者強。
知足者富，
強行者有志，
不失其所者久，
死而不亡者夀。
大道氾兮，
其可左右。
萬物恃之以生而不辭，
功成不名有。
愛養萬物而不爲主，
故常無欲。
可名於小。
萬物歸焉而不知主，
可名於大。
是以聖人終不爲大，
故能成其大。
執大象天下往。
往而不害，
安平泰。
樂與餌，
過客止。
道之出口，
淡乎其無味。
視之不足見，
聽之不足聞，
用之不可旣。
將欲噏之，必固張之；
將欲弱之，必固強之；
將欲廢之，必固興之；
將欲奪之，必固與之；
是謂微明。
柔勝剛，弱勝強。
魚不可脫於淵，
國之利器不可以示人。
道常無爲
而無不爲。
侯王若能守，
萬物將自化。
化而欲作，
吾將鎭之以無名之樸。
無名之樸，亦將不欲。
不欲以靜，
天下將自正。
上德不德，
是以有德。
下德不失德，
是以無德。
上德無爲
而無以爲，
下德爲之
而有以爲。
上仁爲之
而無以爲，
上義爲之
而有以爲。
上禮爲之
而莫之應，
則攘臂而仍之。
故失道而後德，
失德而後仁，
失仁而後義，
失義而後禮，
夫禮者，忠信之薄而亂之首也。
前識者，道之華而愚之始也。
是以大丈夫處其厚不居其薄，
處其實不居其華。
故去彼取此。
昔之得一者，
天得一以淸，
地得一以甯，
神得一以靈，
谷得一以盈，
萬物得一以生，
侯王得一以爲天下貞。
其致之一也，
天無以淸將恐裂，
地無以甯將恐發，
神無以靈將恐歇，
谷無以盈將恐竭，
萬物無以生將恐滅，
侯王無以爲貞而貴高將恐蹶。
故貴以賤爲本，
高以下爲基。
是以侯王
自稱孤、寡、不穀，
此其以賤爲本耶
非乎？
故致數車無車。
不欲琭琭如玉，
落落如石。
反者道之動，
弱者道之用。
天下萬物生於有，
有生於無。
上士聞道，勤而行之；
中士聞道，若存若亡；
下士聞道，大笑之。
不笑不足以爲道。
故建言者有之，
明道若昧，
進道若退，
夷道若類。
上德若谷，
大白若辱，
廣德若不足，
建德若偷，
質眞若渝。
大方無隅，
大器晚成，
大音希聲，
大象無形。
道隱無名，
夫惟道善貸且成。
道生一，
一生二，
二生三，
三生萬物。
萬物負陰而抱陽，
沖氣以爲和。
人之所惡，惟孤、寡、不穀，
而王公以爲稱。
故物或損之而益，
或益之而損。
人之所教
我亦教之。
強梁者不得其死，
吾將以爲教父。
天下之至柔，
馳騁天下之至堅。
無有入無間。
吾是以知無爲之有益。
不言之教，
無爲之益，
天下希及之。
名與身孰親？
身與貨孰多？
得與亡孰病？
甚愛必大費
多藏必厚亡
知足不辱
知止不殆，
可以長久。
大成若缺，
其用不敝；
大盈若沖，
其用不窮。
大直若屈，
大巧若拙，
大辯若訥，
躁勝寒，
靜勝𤍠，
淸靜爲天下正。
天下有道，
卻走馬以糞；
天下無道，
戎馬生於郊。
罪莫大於可欲，
禍莫大於不知足，
咎莫大於欲得。
故知足之足，常足。
不出戸，
知天下；
不窺牖，
見天道。
其出彌遠，
其知彌少。
是以聖人不行而知，
不見而名，
不爲而成。
爲學日益，
爲道日損，
損之又損，
以至於無爲。
無爲而無不爲。
故取天下常以無事，
及其有事，
不足以取天下。
聖人無常心，
以百姓之心爲心。
善者吾善之，
不善者吾亦善之，
德善矣。
信者吾信之，
不信者吾亦信之，
德信矣。
聖人之在天下惵惵，
爲天下渾其心。
百姓皆注其耳目，
聖人皆孩之。
出生入死。
生之徒十有三，
死之徒十有三，
人之生，
動之死地，
亦十有三。
夫何故？
以其生生之厚。
蓋聞善攝生者，
陸行不遇兕虎，
入軍不避甲兵。
兕無所投其角，
虎無所措其爪，
兵無所容其刃。
夫何故？
以其無死地。
道生之，
德畜之，
物形之
勢成之
是以萬物
莫不尊道而貴德。
道之尊德之貴
夫莫之爵而常自然
故道生之，德畜之，
長之育之，
成之熟之，
養之覆之。
生而不有，
爲而不恃，
長而不宰，
是謂玄德。
天下有始，
以爲天下母。
旣得其母，
以知其子。
旣知其子，
復守其母。
沒身不殆。
塞其兌，
閉其門，
終身不勤；
開其兌，
濟其事，
終身不救。
見小曰明，
守柔曰強。
用其光，
復歸其明，
無遺身殃，
是謂襲常。
使我介然有知，
行於大道，
惟施是畏。
大道甚夷，
而民好徑。
朝甚除，
田甚蕪，
倉甚虛，
服文綵，
帶利劍，
厭飲食，
財貨有餘，
是謂盜竽。
非道也哉。
善建者不拔，
善抱者不脫，
子孫祭祀不輟。
修之於身，其德乃眞；
修之於家，其德乃餘；
修之於鄉，其德乃長；
修之於邦，其德乃豐；
修之於天下，其德乃普。
故以身觀身，
以家觀家，
以鄉觀鄉，
以邦觀邦，
以天下觀天下。
吾何以知天下之然哉？
以此。
含德之厚，
比於赤子。
毒蟲不螫，
猛獸不據，
攫鳥不摶。
骨弱筋柔而握固。
未知牝牡之合而䘒作，
精之至也。
終日號而嗌不嗄，
和之至也。
知和曰常，
知常曰明，
益生曰祥，
心使氣曰強。
物壯則老，
謂之不道，
不道早巳。
知者不言，
言者不知。
塞其兌，
閉其門，
挫其銳，
解其紛，
和其光，
同其塵，
是謂玄同。
故不可得而親，
亦不可得而疎；
不可得而利，
亦不可得而害；
不可得而貴，
亦不可得而賤。
故爲天下貴。
以正治國，
以奇用兵，
以無事取天下。
吾何以知其然哉？以此。
天下多忌諱，
而民彌貧；
民多利器，
國家滋昏；
人多伎巧，
奇物滋起；
法令滋彰，
盜賊多有。
故聖人云：『我無爲而民自化，
我好靜而民自正，
我無事而民自富，
我無欲而民自樸。』
其政悶悶，
其民醕醕；
其政察察，
其民缺缺。
禍兮福之所倚，
福兮禍之所伏。
孰知其極？
其無正耶？
正復爲奇，
善復爲妖。
人之迷，
其日固久。
是以聖人方而不割，
廉而不劌，
直而不肆，
光而不耀。
治人事天，
莫若嗇。
夫惟嗇，
是謂早服。
早服謂之重積德。
重積德則無不尅，
無不尅則莫知其極。
莫知其極，可以有國。
有國之母，
可以長久。
是謂深根固蒂，
長生久視之道。
治大國，
若烹小鮮。
以道涖天下，
其鬼不神。
非其鬼不神，其神不傷人。
非其神不傷人，聖人亦不傷人。
夫惟兩不相傷，
故德交歸焉。
大國者下流，
天下之交，
天下之牝。
牝常以靜勝牡，
以靜爲下。
故大國以下小國，
則取小國；
小國以下大國，
則取大國。
故或下以取，
或下而取。
大國不過欲兼畜人，
小國不過欲入事人。
夫兩者
各得其所欲，
故大者宜爲下。
道者，萬物之奧。
善人之寶，
不善之人所保。
美言可以市，
尊行可以加人。
人之不善，
何棄之有？
故立天子，
置三公，
雖有拱璧以先駟馬，
不如坐進此道。
古之所以貴此道者何也？
不曰求以得，
有罪以免耶，
故爲天下貴。
爲無爲，
事無事，
味無味。
大小多少，
報怨以德。
圖難於其易，
爲大於其細。
天下難事，必作於易；
天下大事，必作於細。
是以聖人終不爲大，
故能成其大。
夫輕諾必寡信，
多易必多難，
是以聖人猶難之，
故終無難。
其安易持，
其未兆易謀，
其脆易破，
其微易散。
爲之於未有，
治之於未亂。
合抱之木，生於毫末；
九層之臺，起於累土；
千里之行，始於足下。
爲者敗之，
執者失之。
是以聖人無爲，故無敗；
無執，故無失。
民之從事，
常於幾成而敗之。
愼終於始，則無敗事。
是以聖人慾不欲，
不貴難得之貨；
學不學，
復眾人之所過。
以輔萬物之自然
而不敢爲。
古之善爲道者，非以明民，
將以愚之。
民之難治，
以其智多。
故以智治國，國之賊；
不以智治國，國之福。
知此兩者，亦楷式。
能知楷式，
是謂玄德。
玄德深矣遠矣，
與物反矣，
乃至於大順。
江海所以能爲百穀王者，
以其善下之，
故能爲百穀王。
是以聖人慾上民，
必以言下之；
欲先民，
必以身後之。
是以聖人處上而民不重，
處前而民不害，
是以天下樂推而不厭。
以其不爭，
故天下莫能與之爭。
天下皆謂我大，
似不肖。
夫惟大，故似不肖。
若肖，久矣其細也夫。
我有三寶，持而寶之，
一曰慈，
二曰儉，
三曰不敢爲天下先。
夫慈，故能勇；
儉，故能廣；
不敢爲天下先，
故能成器長。
今捨慈且勇，
捨儉且廣，
捨後且先，
死矣。
夫慈，以戰則勝，
以守則固。
天將救之，
以慈衞之。
善爲士者不武，
善戰者不怒，
善勝敵者不爭，
善用人者爲下。
是謂不爭之德，
是謂用人之德，
是謂配天，
古之極。
用兵有言：
吾不敢爲主而爲客，
不敢進寸而退尺。』
是謂行無行，
攘無臂，
仍無敵，
執無兵。
禍莫大於輕敵，
輕敵則幾喪吾寶。
故抗兵相加，
哀者勝矣。
吾言甚易知，
甚易行。
天下莫能知，
莫能行。
言有宗，
事有君。
夫惟無知，
是以不我知。
知我者希，
則我貴矣。
是以聖人被褐懷玉。
知不知上，
不知知，病。
夫惟病病，
是以不病。
聖人不病，
以其病病，
是以不病。
民不畏威，
大威至矣。
無狹其所居，
無厭其所生。
夫惟不厭，
是以不厭。
是以聖人自知不自見，
自愛不自貴。
故去彼取此。
勇於敢則殺，
勇於不敢則活，
此兩者
或利或害。
天之所惡，
孰知其故？
是以聖人猶難之。
天之道，不爭而善勝，
不言而善應，
不召而自來，
繟然而善謀。
天網恢恢，
疎而不失。
民不畏死，
奈何以死懼之？
若使民常畏死，
而爲奇者，
吾得執而殺之，
孰敢？
常有司殺者殺。
夫代司殺者殺，
是謂代大匠斵。
夫代大匠斵者，
希有不傷其手矣。
民之饑，
以其上食稅之多，
是以饑。
民之難治，
以其上之有爲，
是以難治。
民之輕死，
以其求生之厚，
是以輕死。
夫惟無以生爲者，
是賢於貴生。
人之生也柔弱，
其死也堅強。
萬物草木之生也柔脆，
其死也枯槁。
故堅強者死之徒，
柔弱者生之徒。
是以兵強則不勝，
木強則共。
強大處下，
柔弱處上。
天之道其猶張弓乎？
高者抑之，
下者舉之，
有餘者損之，
不足者補之。
天之道，損有餘而補不足；
人之道，則不然，
損不足以奉有餘。
孰能以有餘奉天下
惟有道者
是以聖人爲而不恃，
功成而不處，
其欲不見賢邪。
天下柔弱，
莫過於水，
而攻堅，強者莫之能勝，
其無以易之。
故柔勝剛，
弱勝強，
天下莫不知，
莫能行。
是以聖人言：
受國之垢，是謂社稷主；
受國之不祥，是謂天下王。』
正言若反。
和大怨，
必有餘怨，
安可以爲善？
是以聖人執左契，
而不責於人。
故有德司契，
無德司徹。
天道無親，
常與善人。
小國寡民，
使有什伯
人之器而不用，
使民重死
而不遠徙。
雖有舟車，
無所乘之；
雖有甲兵，
無所陳之。
使民復結繩而用之。
甘其食，
美其服，
安其居，
樂其俗。
鄰國相望，
雞犬之聲相聞，
民至老死，
不相往來。
信言不美，
美言不信。
善者不辯，
辯者不善。
知者不博，
博者不知。
聖人不積，
旣以爲人已愈有，
旣以與人已愈多。
天之道，利而不害。
聖人之道，爲而不爭。
余少學時，與釋者佛印遊，頗得禪機三昧，嗣後凡見梵典，罔不瞭然心胸間，而於道德之學，則未之有得也。迨後以黨籍見謫嶺表時，與木石鹿豕居遊。一日，登迴鶴峯，見有黃冠拍板唱歌而來，向余長揖曰：『公學富矣，亦曾見道德尊經乎？』余曰：『嘗讀之。』『能解道德尊經乎？』余曰：『略解之。』黃冠因哂不置謂余曰：『解則解矣，略解何言也？』倐忽不見，因悟黃冠乃異人，而未叩其姓名。閱兩載，恩詔囘京師，黃冠之言未嘗一日忘。每欲將《道德經》研窮作注，而政務紛擾，迄無成就。嗣得余弟子由敬注尊經一帙繙閱之，餘不覺起敬、起羨，以爲此注一出，當無復有出其右者。而今乃見八洞仙祖合注，異體同心，同心同筆，同筆同妙。分明八洞之文，如出一人之手。倘所謂合同而化者耶？自有此注，而諸注可無庸矣；自有此注，而尊經益昭垂不朽矣。余沗列仙末，旣獲見宏文而捧誦之。因詳述所由而敬跋之。蓬萊大吏列仙領班蘇軾敬跋
道德尊經乃洞眞祕典，非至人莫能窺其奧，非至義莫能闡其文。人人皆知是經之義以靜爲本，以虛爲用，以無爲爲爲，以無事事事。運在玄牝，妙在穀神。而其實大無不包，細無不入。舉凡家國天下之要，身心性命之本，以至萬理、萬事、萬物、萬殊皆莫踰焉，是猶太極。然範圍億天，而不外任人各証，境界自別，千變萬化統於一極。天地因之以運行，日月因之以昭明，時序因之以和順，聖佛因之以統同。任舉一義，總含無量義。此孚佑上帝所以於分疏之外，又有闡義之作也。昔觀音大士云：『道無名，法卽道，卽道卽法。』太上云：『專炁致柔』。此卽是正法，得此法，道在斯。『專』者，一也。『致』者，極也。專一其炁，動靜無紛。則靜之又靜，斯可致極。於柔若少有不專，則靜而不靜。非柔而近於剛矣，非道也，非法也，爾法子玄修須體此三昧。
嘗攷古今注《道德經》者，不下八百餘家，然或空論義理，或附合金丹要皆，專主所見，未能洞會本源。夫太上爲大道之祖，萬法之宗，一切佛仙賢聖皆從此出，正如日麗億天，容光必照，大者見大，小者見小。蓋自乾坤開肇，而代代化身。初三皇時，爲萬法天師。中三皇時，號盤古先主，又爲有古大先生。後天皇伏羲時，化身號鬱華子。女媧氏時，化身號鬱密子，地皇神農時，化身號大成子。人皇軒轅時，化身號廣成子。少皞時，化身號隨應子。顓頊時，化身號赤精子，帝嚳時，化身號錄圖子。帝堯時，化身號務成子。帝舜時，化身號尹夀子。夏禹時，化身號眞行子。商湯時，化身號錫則子。特未有誕生之跡，至商十八王陽甲十四年，分神化㤅，寄胎與玄妙玉女，八十一載，至商第二十二王武丁庚辰二月十五日卯時，誕跡於楚之苦縣瀨鄉曲仁里。母降左腋，攀李指姓，名耳，字伯陽，號曰老聃。是爲後天老子。在商湯爲守藏史，在武王時爲柱下史。至周昭王二十三年，西出函谷，關令尹喜留至福地，著此五千言。今得孚佑上帝逐句詮解，妙徹玄微，著字無多，選言居要。又得八祖合注，理無不賅，義無不貫，平正通達，一洗從前支離附會之說，眞堪與經並垂萬古矣。今同人共將全書宗正，重加釐訂，小子校繕。是經謹跋識數語於簡末，雲純陽法嗣正化子恩洪敬跋。
