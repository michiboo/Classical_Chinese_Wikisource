《古今註》三卷、附《中華古今註》三卷，《古今註》三卷，舊本題晉崔豹撰。《中華古今註》三卷，舊本題後唐太學博士馬縞撰。豹書無序跋。縞書前有自序，稱昔崔豹《古今註》博識雖廣，殆有闕文，洎乎黃初，莫之聞見。今添其註，以釋其義。然今互勘二書，自宋、齊以後事二十九條外，其魏、晉以前之事，豹書惟草木一類及鳥獸類吐綬鳥一名功曹七字為縞書所無，縞書惟服飾一類及開卷宮室一條、封部兵陳二條、馬鼤犬二條為豹書所闕，其餘所載，並皆相同，不過次序稍有後先，字句偶有加減，縞所謂增註釋義，絕無其事。又縞書中卷雲：棒，崔正熊註車輻也。使全襲豹語，不應此條獨著豹名。考《太平禦覽》所引書名，有豹書而無縞書，《文獻通考·雜家類》又只有縞書而無豹書，知豹書久亡，縞書晚出，後人摭其中魏以前事贗為豹作。又檢校《永樂大典》所載《蘇鶚演義》與二書相同者十之五六，則不特豹書出於依託，即縞書亦不免於剿襲。特以相傳既久，姑存以備一家耳。考劉孝標《世說註》，載豹字正能，晉惠帝時官至太傅。馬縞稱為正熊，二字相近，蓋有一誤。新、舊五代史均有縞傳，載其明經及第，登拔萃科，仕梁為太常修撰，累歷尚書郎，參知理院事，遷太常少卿。唐莊宗時為中書舍人，刑部侍郎，權判太常卿。明宗時貶綏州司馬，復為太子賓客，遷戶部兵部侍郎，終於國子祭酒。今本題唐太學博士，蓋據《書錄解題》。然稱為太學博士，實振孫之誤。至其時代，則振孫亦稱後唐不專稱唐，實明人刊本以意改之也。
大駕指南車，起黃帝與蚩尤戰於涿鹿之野。蚩尤作大霧，兵士皆迷，於是作指南車，以示四方，遂擒蚩尤，而即帝位。故後常建焉。舊說周公所作也。周公治致太平，越裳氏重譯來貢白雉一，黑雉二，象牙一，使者迷其歸路，周公錫以文錦二匹，軿車五乘，皆為司南之制，使越裳氏載之以南。緣扶南林邑海際，期年而至其國。使大夫宴將送至國而還，亦乘司南而背其所指，亦期年而還至。始製車轄轊皆以鉄，還至，鉄亦銷盡，以屬巾車氏收而載之，常為先導，示服遠人而正四。方車法具在《尚方故事》。漢末喪亂，其法中絕，馬先生紹而作焉。今指南車，馬先生之遺法也。【馬鈞，曹魏時人。】
大章車，所以識道裏也，起於西京，亦曰記裏車。車上為二層，皆有木人，行一里，下層擊鼓；行十里，上層擊鐲。《尚方故事》有作車法。
辟惡車，秦製也。桃弓葦矢，所以祓除不祥也。
豹尾車，周製也。所以像君子豹変。尾，言謙也。古軍正建之，今唯乘輿得建焉。
金斧，黃鉞也；鉄斧，玄鉞也。三代通用之以斷斬。今以金斧、黃鉞為乘輿之飾。玄鉞，諸王公得建之。武王以黃鉞斬紂，故王者以為戒。太公以玄鉞斬妲己，故婦人以為戒。漢製，諸公亦建玄鉞。以太公秉之助武王斷斬，故為諸公之飾焉。大將軍出征，特加黃鉞者，以銅為之，黃金塗刃及柄，不得純金也。得賜黃鉞，則斬持節將也。
鍠，秦改鉄鉞作鍠，始皇製也。一本雲：鍠，秦製也。今乘輿諸公王妃主通建之也。
麾，所以指麾，武王右執白旄以麾是也。乘輿以黃，諸公以朱，刺史二千石以纁。
五輅衡上金爵者，朱雀也。口銜鈴，鈴謂鑾，所謂和鑾也。《禮記》雲：行前朱鳥，鵉也。前有鵉鳥，故謂之鵉。鵉口銜鈴，故謂之鑾鈴。今或為鑾，或為鵉，事一而義異也。
車輻，棒也。漢朝執金吾，金吾，亦棒也。以銅為之，黃金塗兩末，謂為金吾。御史大夫、司隸校尉亦得執焉。御史、校尉、郡守、都尉、縣長之類，皆以木為吾焉。用以夾車，故謂之車輻。一曰形似輻，故謂之車輻也。
棨戟，殳之遺像也。《詩》所謂「伯也執殳，為王前驅」。殳，前驅之器也，以木為之，後世滋偽，無復典刑。以赤油韜之，亦謂之油戟，亦謂之棨戟。公王以下通用之以前驅。信幡，古之徽號也。所以題表官號，以為符信，故謂為信幡也。乘輿則畫為白虎，取其義而有威信之德也。魏朝有青龍幡、朱鳥幡、玄武幡、白虎幡、黃龍幡五，而以詔四方。東方郡國以青龍幡，南方郡國以朱鳥幡，西方郡國以白虎幡，北方郡國以玄武幡，朝廷畿內以黃龍幡，亦以麒麟幡。高貴鄉公討晉文王，自秉黃龍幡以麾是也。今晉朝唯用白虎幡。信幡用鳥書，取其飛騰輕疾也。一曰以鴻雁燕乙者，去來之信也。
重耳，古重較也。文官青耳，武官赤耳。或曰重較在軍車藩上，重起如牛角，故雲重較耳。
穰衣，廝役之服也，取其便於用耳。乘輿進食者服穰衣。前漢董偃綠幘青韝，加穰衣，以見武帝，廚人之服也。
伍伯，一伍之伯也。五人曰伍，五長為伯，故稱伍伯。一曰戶伯。漢制兵吏五人一戶竈置一伯，故戶伯亦曰火伯，以為一竈之主也。漢諸公行，則戶伯率其伍以導引也。古兵士服韋弁，今戶伯服赤幘纁衣素韎，弁之遺法也。
唱上，所以促行徒也，上鼓而行節也。
警蹕，所以戒行徒也。《周禮》蹕而不警。秦制出警入蹕，謂出軍者皆警戒，入國者皆蹕止也。故雲出警入蹕也。至漢朝梁孝王，王出稱警，入稱蹕，降天子一等焉。一曰蹕，路也，謂行者皆警於塗路也。
華蓋，黃帝所作也。與蚩尤戰於涿鹿之野，常有五色雲氣，金枝玉葉，止於帝上。有花葩之象，故因而作華蓋也。
曲蓋，太公所作也。武王伐紂，大風折蓋，太公因折蓋之形，而制曲蓋焉。戰國常以賜將帥，自漢朝乘輿用四，謂為䡶輗。蓋有軍號者，賜其一也。
伺風鳥，夏禹所作也。
雉尾扇，起於殷世。高宗時，有雊雉之祥，服章多用翟羽。周制以為王後、夫人之車服。輿車有翣，即緝雉羽為扇翣，以障翳風塵也。漢朝乘輿服之，後以賜梁孝王。魏晉以來無常，準諸王皆得用之。
障扇，長扇也。漢世多豪俠，象雉尾扇而製長扇也。
金根車，秦製也。秦併天下，閱三代之輿服，謂殷得瑞山車，一曰金根車，故因作金根之車。秦乃增飾而乘禦焉，漢因而不改。
漢舊制：乘輿黃赤綬四采，黃赤縹紺，淳黃為圭，長二丈九尺九寸，五百首。諸侯王赤綬四采，赤黃縹紺，淳赤圭，長二丈一尺，三百首。太皇太後、皇太後、皇後，皆與乘輿同。長公主、天子貴人，與諸侯王同。綬者特加也。諸國貴人、相國，皆綠綬三采，綠紫紺，淳綠圭，長二丈一尺，二百四十首。公侯、將軍，紫綬二采，紫白，淳紫圭，長一丈七尺，百八十首。公主、封君，服紫綬。九卿、中二千石、二千石，青綬三采，青白紅，淳青圭，長一丈七尺，百二十首。自青綬以上，縌皆長三尺二寸，與綬同采而首半之。
縌者，古佩璲也。佩綬相迎授，故曰縌。紫綬以上，縌綬之間，得施玉環止玉瑰雲。千石、六百石，黑綬三采，青赤紺，純青圭，長一丈六尺，八十首。四百石、三百石長同。四百石、三百石、二百石，黃綬，一采，淳黃圭，長一丈五尺，六十首。自黑綬以下，縌皆長三尺，與綬同采而首半之。百石青紺綬一采，婉轉繆織，織長一丈二尺。凡先合單紡為一繫，四繫為一扶，五扶為一首，五首成一文。文采淳為一圭，首多者繫細，首少者繫粗，皆廣一尺六寸也。漢末喪亂，玉佩之法絕而不傳。魏侍中王粲識古佩法，始更制焉。
𢂿，魏武帝所製也。以軍中服之輕便，又作五色𢃫，以表方面也。
白筆，古珥筆，示君子有文武之備焉。
兩漢京兆河南尹及執金吾、司隸校尉，皆使人導引傳呼，使行者止，坐者起。四人皆持角弓，違者則射之。有乘高窺闞者，亦射之。魏晉設角弩而不用也。
青囊，所以盛印也。奏劾者，則以青布囊盛印於前，示奉王法而行也。非奏劾日，則以青繒為囊，盛印於後，謂奏劾尚質直，故用布。非奏劾日，尚文明，故用繒也。自晉朝以來，劾奏之官，專以印居前，非奏劾之官，專以印居後也。
文官冠進賢冠，古委兒之遺像也。武官冠惠文冠，古緇布冠之遺像。緇布冠上古之法，武人尚質，故取法焉。
舄，以木置履下，乾臘不畏泥濕也。天子赤舄，凡舄色皆象於裳。
履者，屨之不帶者也。
不借者，草履也。以其輕賤易得，故人人自有，不假借於人，故名不借也。又，漢文帝履不借視朝。
五明扇，舜所作也。既受堯禪，廣開視聽，求賢人以自輔，故作五明扇焉。秦漢公卿士大夫皆得用之。魏晉非乘輿不得用。
貂蟬，胡服也。貂者，取其有文采而不炳煥，外柔易而內剛勁也。蟬，取其清虛識変也。在位者有文而不自耀，有武而不示人，清虛自牧，識時而動也。
劍，漢世傳高祖斬白蛇劍，長七尺。漢高祖為泗水亭長，送徒驪山，所提劍理應三尺耳。後富貴，則得七尺寶劍，捨舊劍而服之。後漢之世，唯聞高祖以所佩之劍斬白蛇，而高祖常佩此劍，便謂此劍即斬蛇之劍也
吳大皇帝有寶刀三，寶劍六：一曰白虹，二曰紫電，三曰辟邪，四曰流星，五曰青冥，六曰百里。刀一曰百鏈，二曰青犢，三曰漏景。
孫文臺獲青玉馬鞍，其光照衢。
封疆畫界者，封土為臺，以表識疆境也；畫界者，於二封之間，又為堳埒，以畫分界域也。
闤，市垣也；闠，市門也。
肆，所以陳貨鬻之物也；店，所以置貨鬻之物也。肆，陳也；店，置也。
罘罳，屏之遺像也。塾，門外之舍也。臣來朝君，至門外當就舍，更詳熟所應對之事也。塾之言，熟也。行至門內屏外，復應思惟。罘罳，復思也。漢西京罘罳，合板為之，亦築土為之。每門闕殿舍前皆有焉。於今郡國廳前亦樹之。
城門皆築土為之，累土曰臺，故亦謂之臺門也。
長安禦溝，謂之楊溝，謂植高楊於其上也，一曰羊溝，謂羊喜抵觸垣墻，故為溝以隔之，故曰羊溝也。
闕，覌也。古每門樹兩覌於其前，所以摽表宮門也。其上可居，登之則可遠覌，故謂之覌。人臣將至此，則思其所闕，故謂之闕。其上皆丹堊，其下皆畫雲氣仙靈奇禽怪獸，以昭示四方焉。
蒼龍闕畫蒼龍，白虎闕畫白虎，玄武闕畫玄武，朱雀闕上有朱雀二枚。
城者，盛也，所以盛受人物也。
廟者，貌也，所以仿彿先人之靈貌也。
隍者，城池之無水者也。
紫塞，秦築長城，土色皆紫，漢塞亦然，故稱紫塞焉。
丹僥，南方僥色赤，故稱丹僥，為南方之極也。塞者，塞也，所以擁塞戎狄也。僥者，繞也，所以繞遮蠻夷，使不得侵中國也。
拘攔，漢成帝顧成廟，有三玉鼎，二真金爐，槐樹悉為扶老拘攔，畫飛雲龍角於其上也。
《雉朝飛》者，牧犢子所作也。齊處士，泯宣時人，年五十無妻，出薪於野，見雉雄雌相隨而飛，意動心悲，乃作《雉朝飛》之操，將以自傷焉。其聲中絕。魏武帝宮人有盧女者，故冠軍將軍陰叔之妹。年七歲，入漢宮，學鼓琴，琴特鳴，異於諸妓，善爲新聲，能傳此曲。盧女至明帝崩後放出，嫁爲尹更生之妻。《別鶴操》，商陵牧子所作也。娶妻五年而無子，父兄將爲之改娶。妻聞之，中夜起，倚戶而悲嘯。牧子聞之，愴然而悲，乃歌曰：「將乖比翼隔天端，山川悠遠路漫漫，攬衣不寢食忘餐。」後人因爲樂章焉。
《走馬引》，樗里牧恭所作也。爲父報冤，殺人而亡，藏於山谷之下。有天馬夜降，圍其室而鳴。夜覺，聞其聲，以爲吏追，乃奔而亡去。明視之，馬跡也。乃惕然大悟，曰：「豈吾所居之處將危乎？」遂荷衣糧而去。入於沂澤，援琴鼓之，爲天馬之聲，號曰《走馬引》焉。
《淮南王》，淮南小山之所作也。淮南服食求仙，遍禮方士，遂與八公相攜俱去，莫知所在。小山之徒，思戀不已，乃作《淮南王》之曲焉。
《武溪深》，乃馬援南征之所作也。援門生爰寄生善吹笛，援作歌以和之，名曰《武溪深》。其曲曰：「滔滔武溪一何深，鳥飛不度，獸不能臨，嗟哉武溪多毒淫。」
《吳趨曲》，吳人以歌其地也。
《箜篌引》，朝鮮津卒霍里子高妻麗玉所作也。子高晨起，刺船而棹。有一白首狂夫，被髮提壺，亂流而渡。其妻隨呼止之，不及，遂墮河水死。於是援箜篌而鼓之，作《公無渡河》之歌。聲甚淒愴，曲終，自投河而死。霍里子高還，以其聲語妻麗玉，玉傷之，乃引箜篌而寫其聲，聞者莫不墮淚飲泣焉。麗玉以其聲傳鄰女麗容，名曰《箜篌引》焉。
《平陵東》，翟義門人所作也。王莽殺義，義門人作歌以怨之。
《薤露》、《蒿裏》，並喪歌也。出田橫門人。橫自殺，門人傷之，爲之悲歌。言人命如薤上之露，易晞滅也。亦謂人死魂魄歸乎蒿裏，故有二章，一章曰：「薤上朝露何易晞，露晞明朝還復滋，人死一去何時歸。」其二曰：「蒿裏誰家地？聚斂魂魄無賢愚，鬼伯一何相催促，人命不得少踟躕。」至孝武時，李延年乃分爲二曲。《薤露》送王公貴人，《蒿裏》送士大夫庶人。使挽柩者歌之，世呼爲輓歌。
《長歌》、《短歌》，言人生壽命長短定分，不可妄求也。
《陌上桑》，出秦氏女子。秦氏邯鄲人，有女名羅敷，爲邑人千乘王仁妻。王仁後爲越王家令，羅敷出採桑於陌上，趙王登臺，見而悅之，因飲酒欲奪焉。羅敷乃彈箏，乃作《陌上歌》以自明焉。
《杞梁妻》，杞植妻妹朝日之所作也。杞植戰死，妻嘆曰：「上則無父，中則無夫，下則無子。生人之苦至矣。」乃抗聲長哭，杞都城感之而頹，遂投水而死。其妹悲其姊之貞操，乃爲作歌，名曰《杞梁妻》焉，梁，植字也。
《釣竿》，伯常子妻所作也。伯常子避仇河濱，爲漁父，其妻思之，每至河側，作《釣竿》之歌。後司馬相如作《釣竿》之詩，今傳爲古曲也。
《董逃歌》，後漢遊童所作也。後有董卓作亂，卒以逃亡，後人習之，以爲歌章。樂府奏之，以爲炯戒也。
《短簫鐃歌》，軍樂也。黃帝使岐伯所作也。所以建武揚德，風勸戰士也。《周禮》所謂王大捷，則令凱樂，軍大獻，則令凱歌者也。漢樂有《黃門鼓吹》，天子所以宴樂群臣。《短簫鐃歌》，鼓吹之一章耳，亦以賜有功諸侯。
《上留田》，地名也。其地人有父母死，兄不字其孤弟者。鄰人爲其弟作悲歌，以諷其兄，故曰《上留田》。
《日重光》、《月重輪》，群臣爲漢明帝所作也。明帝爲太子，樂人作歌詩四章，以讚太子之德。其一曰《日重光》，其二曰《月重輪》，其三曰《星重輝》，其四曰《海重潤》。漢末喪亂後，其二章亡。舊説云，天子之德，光明如日，規輪如月，眾輝如星，沾潤如海。太子皆比德焉，故云重爾。
《橫吹》，胡樂也。張博望入西域，傳其法於西京。唯得《摩訶》、《兜勒》二曲。李延年因胡曲更造新聲二十八解，乘輿以爲武樂。後漢以給邊將軍。和帝時，萬人將軍得用之。魏晉以來，二十八解不復具存。世用者《黃鶴》、《龍頭》、《出關》、《入關》、《出塞》、《入塞》、《折楊柳》、《黃華子》、《赤之陽》、《望行人》等十曲。
後漢蔡邕益琴爲九弦，後還用七弦。
楊，白鷢也。似鷹，尾上白。
扶老，禿秋也。狀如鶴而大。大者頭高八尺，善與人鬥，好啖蛇。
雁自河北渡江南，瘦瘠能高飛，不畏繒繳。江南沃饒，每至還河北，體肥不能高飛，恐為虞人所獲，嘗銜蘆長數寸，以防繒繳焉。
鳧雁在江邊沙上食沙石，悉皆銷爛，唯食海蛤不消，隨其糞出，用以為藥，倍勝餘者。
鶴千歲則変蒼，又二千歲変黑，所謂玄鶴也。
猿五百歲化為玃。
鷓鴣出南方，鳴常自呼。常向日而飛，畏霜露，早晚希出。有時夜飛，夜飛則以樹葉覆其背上。
吐綬鳥，一名功曹。
驢為牡，馬為牝，生騾。騾為牝，馬為牡，生駏。
秦始皇有七名馬：追風、白兔、躡景、奔電、飛翮、銅爵、最鳧。
鴛鴦，水鳥，鳧類也。雌雄未嘗相離，人得其一，則一思而至死，故曰雅鳥。
兔口有缺，尻有九孔。
獐有牙而不能噬，鹿有角而不能觸。獐一名麇，青州人謂麇為獐。
雀，一名嘉賓，言常棲集人家，如賓客也。
燕，一名天女，又名鷙鳥。
鵲，一名神女。
鴝鵒，一名鳲鳩。
烏，一名孝鳥，一名玄鳥。
鷄，一名燭夜。
狗，一名黃耳。
猿，一名參軍。
羊，一名髯鬚主簿。
螢火，一名耀夜，一名景天，一名熠燿，一名丹良，一名磷，一名丹鳥，一名夜光，一名宵燭。【一作燈。】腐草為之，食蚊蚋。
螻蛄，一名天螻，一名螜，【胡卜切。】一名碩鼠。有五能而不成伎術：一，飛不能過屋；二，緣不能窮木；三，泅不能窮谷；四，掘不能覆身；五，走不能絕人。
蟋蟀，一名吟蛩，一名蛩。秋初生，得寒則鳴。一雲濟南呼為懶婦。
蝙蝠，一名仙鼠，一名飛鼠。五百歲則色白。腦重集則頭垂，故謂之倒折，食之神仙。
蟛蜞，小蟹，生海邊泥中，食土。一名長卿。其一有螫偏大者，名擁劍。一名執火，其螫赤，故謂之執火雲。
長蚑，蠨蛸也。身小足長，故謂長蚑。
蠅虎，蠅狐也。形似蜘蛛，而色灰白。善捕蠅，一名蠅蝗，一名蠅豹。【一本作豹子。】
莎鷄，一名促織，一名絡緯，一名蟋蚿。促織謂鳴聲如急織，絡緯謂其鳴聲如紡績也。促織一曰促機，一名紡緯。
蚯蚓，一名蜿蟺，一名曲蟺。善長吟於地中，江東謂之歌女，或謂之鳴砌。
飛蛾，善拂燈，一名火花，一名慕光。
蝘蜓，一名龍子，一曰守宮。善上樹捕蟬食之。其長細五色者，名為蜥蜴，短大者名蠑螈。一曰蛇醫，大者長三尺，其色玄紺者善螫人。一名玄螈，一曰綠螈也。
蜻蛉，一名青亭，一名胡蝶，色青而大者是也。小而黃者曰胡梨。一曰胡離。小而赤者曰赤卒，一名絳騶，一名赤衣使者，好集水上，亦名赤弁丈人。
蛺蝶，一名野蛾，一名風蝶。江東呼為撻末，色白背青者是也。其大如蝙蝠者，或黑色，或青斑，名為鳳子，一名鳳車，一名鬼車，生江南柑橘園中。
紺蝶，一名蜻蛉，似蜻蛉而色玄紺，遼東人呼為紺幡，亦曰童幡，亦曰天鷄。好以七月群飛暗天，海邊夷貊食之，謂海中青蝦化為之也。
魚子曰鱦，亦曰鯤，亦曰鮇，言如散稻米也。
鯉之大者曰鱣，鱣之大者曰鮪。
蜣螂，能以土苞糞，推轉成丸，圓正無斜角。莊周曰：蛣蜣之智，在於轉丸。一曰蛣蜣，一曰轉丸，一曰弄丸。
蝸牛，陵螺也。形如螔蝓，殼如小螺，熱則自懸於葉下。野人結圓舍，如蝸牛之殼，故曰蝸舍，亦曰蝸牛之舍也。蝸殼宛轉有文章，絞轉為結，似螺殼文，名曰螺縳。童子結髮，亦為螺髻，亦謂其形似螺殼。
白魚赤尾者曰𩼟，【紅。】一曰魧。或雲：雌者曰白魚，雄者曰𩶥魚。子好群泳水上者，名曰白萍。
蝦蟆子曰蝌蚪，一曰玄針，一曰玄魚。形圓而尾大，尾脫即腳生。
烏賊魚，一名河伯度事小吏。【《本草》作由事小吏。】
兗州人呼赤鯉為赤驥，謂青鯉為青馬，黑鯉為玄駒，白鯉為白鯕，黃鯉為黃雉。
鯨魚者，海魚也。大者長千里，小者數十丈。一生數萬子，常以五月六月就岸邊生子。至七八月，導從其子還大海中，鼓浪成雷，噴沫成雨，水族驚畏，皆逃匿莫敢當者。其雌曰鯢，大者亦長千里，眼為明月珠。
水君，狀如人乘馬，眾魚皆導從之。一名魚伯，大水乃有之。漢末，有人於河際見之。
人馬，有鱗甲如大鯉魚，但手足耳目鼻與人不異爾。見人良久，乃入水中。
龜名玄衣督郵，鱉名河伯從事。
江東呼青衣魚為婢𩽪，呼童子魚為土父，呼鼉為河伯使者。
結草蟲，一名結葦。好於草末折屈草葉以為巢窟，處處有之。
甘實，形如石榴者，謂之壺甘。
六駁，山中有木，葉似豫章，皮多癬駁。
白楊葉圓，青楊葉長，柳葉亦長細。
栘楊，圓葉弱蒂，微風大搖。一名高飛，一名獨搖。
蒲柳，生水邊，葉似青楊，一曰蒲楊。
栘楊，亦曰栘柳，亦曰蒲栘。
水楊，蒲楊也。枝勁細，任矢用。又有赤楊，霜降則葉赤，材理亦赤也。
合歡，樹似梧桐，枝葉繁互相交結，每風來輒自相解，了不相牽綴。樹之階庭，使人不忿。嵇康種之舍前。
杜仲，皮中有絲，折之則見。
木蜜，生南方，合體皆甜。嫩枝及葉，皆可生啖，味如蜜，解悶止渴。其老枝及根幹，堅不可食，細破煮之，煎以為蜜，味倍甜濃。
糯棗，葉如柳實，似柿而小，味亦甘美。
蘇枋木，出扶南林邑外國。取細破煮之以染色。
翳，或作毉。翳木出交州，色黑而有紋，亦謂之烏紋木也。
紫栴木，出扶南，色紫，亦謂之紫檀。
䝁豆，一名治䝁。葉似葛，而實長尺餘，可蒸食，一名䝁菽。
貍豆，一名貍沙，一名獵沙。葉似葛，而實大如李核，可啖食也。
虎豆，一名虎沙，似貍豆而大。實如小兒拳，亦可食。
馬豆，一名馬沙，似虎豆而小。實大如指，亦可食也。
荊葵，一名戎葵，一名芘芣。華似木槿，而光色奪目，有紅、有紫、有青、有白、有赤。莖葉不殊，但花色異耳。一曰蜀葵。
芙蓉，一名荷華，生池澤中，實曰蓮，花之最秀異者。一名水芝，一名水花。色有赤、白、紅、紫、青、黃，紅白二色荖多，花大者至百葉。
芡，鷄頭也，一名雁頭，一名芰。葉似荷而大，葉上蹙皺如沸。實有芒刺，其中如米，可以度飢也。
萬連，葉如鳥翅，一名烏羽，一名鳳翼。花大者其色多紅綠，紅者紫點，綠者紺點，俗呼為仙人花，一名連纈花。
酒杯藤，出西域。藤大如臂，葉似葛，花實如梧桐。實花堅，皆可以酌酒，自有文章，映徹可愛。實大如指，味如豆蔻，香美消酒，土人提酒來至藤下，摘花酌酒，仍以實銷醒，國人寶之，不傳中土。張騫出大宛得之，事出張騫《出關誌》。
烏孫國有青田核，莫測其樹實之形，至中國者，但得其核耳。得清水則有酒味出，如醇美好酒。核大如六升瓠，空之以盛水，俄而成酒。劉章得兩核，集賓客設之，常供二十人之飲。一核盡，一核所盛，已復中飲。飲盡隨更註水，隨盡隨盛，不可久置。久置則苦不可飲。名曰青田酒。
樍椇子，一名樹蜜，一名木餳。實形拳曲，核在實外，味甜美如餳蜜。一名白石，一名白實，一名木石，一名木實，一名樍椇。
棘實為棗，杼實為豫，桑實為椹，楮實為任。
匏，瓠也。壺蘆，瓠之無柄者也。瓠有柄者，懸瓠可以為笙。曲沃者尤善，秋乃可用之，則漆其裏。瓢亦瓠也。瓠其總，瓢其別也。
羊躑躅，花黃，羊食之則死，羊見之則躑躅分散，故名羊躑躅。
漆樹，以剛斧斫其皮開，以竹管承之，汁滴管中，即成漆也。
稻之黏者為黍，亦謂稌為黍。
禾之黏者為黍，亦謂之穄，亦曰黃黍。
九穀：黍、稷、稻、粱、三豆、二麥。
荼，蓼也。紫色者，荼也；青色者，蓼也。其味辛且苦，食明目。或謂紫葉者為香荼，青者為青荼，亦謂紫色者為紫蓼，青色者為青蓼。其長大不苦者為高蓼。【高或作馬。】
蒜，卵蒜也，俗人謂之小蒜。胡國有蒜，十許子共為一株，籜幕裹之，名為胡蒜，尤辛於小蒜，俗人亦呼之為大蒜。
揚州人謂蒻為斑杖，不知食之。
荊揚人謂為𦳏為蕺。
蘘荷，似𦾕苴而白。𦾕苴色紫，花生根中，花未散時可食，久置則銷爛不為實矣。葉似薑，宜陰翳地種之，常依陰而生。
燕支，葉似薊，花似蒲公。出西方。土人以染，名為燕支，中國人謂之紅藍，以染粉為面色，謂為燕支粉。今人以重絳為燕支，非燕支花所染也。燕支花所染，自為紅藍爾。舊謂赤白之間為紅，即今所謂紅藍也。
苦葴，一名苦𧄕。子有裡，形如皮弁。始生青，熟則赤。裡有實，正圓如珠，亦隨裡青赤。長安兒童謂為洛神珠，一曰王母珠，一曰皮弁草。
沈釀者，漢鄭弘為靈文鄉嗇夫，行官京洛，未至，宿一埭，埭名沈釀，於埭逢故舊友人。四顧荒郊，村落絕遠，酤酒無處，情抱不伸，乃以錢投水中，依口而飲，飲盡酣暢，皆得大醉，因更為沈釀川。明旦，乃分首而去。
孫亮作流離屏風，鏤作《瑞應圖》，凡一百二十種。
魏武帝以瑪瑙石為馬勒，車渠為酒碗。
莫難珠，一名木難。色黃，出東夷。
陽燧以銅為之，形如鏡，向日則火生，以艾承之則得火也。
長安婦人好為盤桓髻，到於今其法不絕。墮馬髻，今無復作者。倭墮髻，一雲墮馬之餘形也。
盤龍釵，梁冀婦所製。
梁冀改驚翠眉為愁眉。
魏宮人好畫長眉，今多作翠眉，警鶴髻。
孫權時名舸為赤馬，言如馬之走陸也。又以舟名馳馬。
驚帆，曹真有駃馬名為驚帆，言其馳驟如烈風之舉帆疾也。
魏文帝宮人絕所愛者，有莫瓊樹、薛夜來、田尚衣、段巧笑四人，日夕在側。瓊樹乃製蟬鬢，縹眇如蟬，故曰蟬鬢。巧笑始以錦衣絲履作紫粉拂面，尚衣能歌舞，夜來善為衣裳，一時冠絕。
程雅問董仲舒曰：「自古何謂稱三皇五帝？」對曰：「三皇，三才也。五帝，五常也。三王，三明也。五霸，五嶽也。」
牛亨問曰：「將離別，相贈以芍藥者何？」答曰：「芍藥一名可離，故將別以贈之，亦猶相招召贈之以文無，文無亦名當歸也。欲忘人之憂，則贈以丹棘。丹棘一名忘憂草，使人忘其憂也。欲蠲人之忿，則贈之青堂，青堂一名合歡，合歡則忘忿。」
程雅問拾櫨木一名無患者。「昔有神巫，名曰寶【一本作實。】眊。能符劾百鬼，得鬼則以此為棒殺之。世人相傳以此木為眾鬼所畏，競取為器用，以卻厭邪鬼，故號曰無患也。」
牛亨問曰：「自古有書契已來，便應有筆，世稱蒙恬造筆，何也？」答曰：「蒙恬始造，即秦筆耳。以枯木為管，鹿毛為柱，羊毛為被，所謂蒼毫，非兔毫竹管也。」又問：「彤管，何也？」答曰：「彤者，赤漆耳。史官載事，故以彤管，用赤心記事也。」
孫興公問曰：「世稱黃帝煉丹於鑿硯山，乃得仙，乘龍上天。群臣援龍鬚，鬚墜而生草，曰龍鬚，有之乎？」答曰：「無也。有龍鬚草，一名縉雲草，故世人為之妄傳。至如今有虎鬚草，江東亦織以為席，號曰西王母席。可復是西王母乘虎而墮其鬚也。」
牛亨問曰：「冕旒以繁露，何也？」答曰：「綴珠垂下，重如繁露也。」
程雅問曰：「堯設誹謗之木，何也？」答曰：「今之華表木也，以橫木交柱頭狀若花也，形似桔橰，大路交衢悉施焉。或謂之，表木，以錶王者納諫也，亦以表識衢路也。秦乃除之，漢始復修焉。今西京謂之交午也。」
牛亨問曰：「籍者，何也？」答曰：「籍者，尺二竹牒，記人之年名字物色，縣之宮門，案省相應，乃得入也。」
程雅問曰：「凡傳者，何也？」答曰：「凡傳皆以木為之，長五寸，書符信於上。又以一板封之，皆封以御史印章，所以為信也。如今之過所也。」
牛亨問曰：「草木生類乎？」答曰：「生類也。」又曰：「有識乎？」答曰：「無識也。」又曰：「無識寧得為生類也？」答曰：「物有生而有識者，有生而無識者，有不生而有識者，有不生而無識者。夫生而有識者，蟲類也；生而無識者，草木也；不生而無識者，水土也；不生而有識者，鬼神也。」
牛亨問曰：「蟻名玄駒者，何也？」答曰：「河內人並河而見人馬數千萬，皆如黍米，遊動往來，從旦至暮，家人以火燒之，人皆是蚊蚋，馬皆是大蟻。故今人呼蚊蚋曰黍民，名蟻曰玄駒也。」
牛亨問曰：「蟬名齊女者何？」答曰：「齊王後忿而死，屍変為蟬，登庭樹，嘒唳而鳴。王悔恨，故世名蟬曰齊女也。」

