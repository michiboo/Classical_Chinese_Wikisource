　　欽定四庫全書　　　　　　經部七
　　六經正誤　　　　　　　　五經總義類
　　提要
　　〈臣〉等謹按六經正誤六卷宋毛居正撰居正字誼父或曰義甫義誼父甫古字通也衢州人免解進士晃之子晃嘗著増註禮部韻畧及禹貢指南居正承其家學研究六書嘉定十六年詔國子監刋正經籍當事者聘居正司校讐己釐定四經㑹居正目疾罷歸其禮記及春秋三傳遂未就然所校四經亦以工人憚煩詭竄墨本以紿有司板之誤字未改者猶十之二三居正乃裒所校正之字補成此編楊萬里為作序述其始末甚詳陳振孫書録解題謂其唯講偏旁之疑似今觀是書校勘異同訂正訛謬殊有補於經學其中辨論既多不免疎舛者如勑古文作敇𨽻變作勑居正乃因髙宗御書石經誤寫作勑遂謂來字中從兩入不從兩人享字古文作亯𨽻變作享或省作亨居正乃謂享字訓祭亨字訓通兩不相溷坤古從土從申𨽻別為巛居正乃謂巛是古字乾離坎等俱有古文如卦畫之形遲遲古文本一字説文以為遲籀文作遟者是也居正乃謂兩字是非相半不敢擅改頼字古從貝從刺俗誤書作頼居正乃謂頼從束從負其於六書皆未確又禮大行人立當前疾疾乃矦字之誤矦在車轅前鄭康成所謂車轅前胡下垂拄地者是也居正乃以為應作軏軏前揜板實與矦不相涉如此類者於經義亦不合然許氏説文解字陸徳明經典釋文亦不免小有出入為後人所摭拾在居正又烏能備論其大致則審定字畫之功固有不可冺沒者矣乾隆四十二年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀














　　六經正誤序
　　自秦政滅學經籍道熄迨隷書之作又舉先正文字而併棄之承訛襲舛愈傳愈失蔡伯喈書石經有意正救之旋亦焚蕩張參所見石經又不知果爲蔡本以否所引經文多失字體魏晉以來則又厭樸拙耆姿媚隨意遷改義訓混淆漫不可考重以避就名諱如操之爲摻昭之爲佋此類不可勝舉況唐人統承西魏尤爲謬亂陸德明孔穎達同與登瀛之選而釋文正義自多背馳至開元所書五經往往以俗字易舊文如以頗爲陂以平爲便之類又不可勝舉而古書益邈五季而後鏤版繙印經籍之傳雖廣而點畫義訓謬誤自若本朝胄監經史多仍周舊今故家往往有之而與俗本無大相遠南渡草剏則僅取版籍於江南諸州與京師承平監本大有逕庭與□撫閩蜀諸本互爲異同而監本之誤爲甚柯山毛居正誼父以其先人嘗增註禮部韻奏御於阜陵遂又挍讎增益以申明於寧考更化之日其於經傳亦旣博攬精擇嘉定十六年春會朝廷命胄監刊正經籍司成謂無以易誼父馳書幣致之盡取六經三傳諸本參以子史字書選粹文集研究異同凡字義音切豪釐必挍儒官稱歎莫有異詞旬歲間刊修者凡四經猶以工人憚煩詭竄墨本以紿有司而版之誤字實未嘗改者什二三也㡭欲修禮記春秋三傳誼父以病目移吿其事中輟或者謂縱令盡正其誤而諸本不同何所取證豈若録其正誤之籍而刊傳之俾後學得以參攷余觀其書念今之有功於經者豈無經典釋文六經文字九經字樣之等然此書後出殆將過之無不及者其於後生晚學袪蔽寤疑爲益不淺因縱臾其成而序識之書曰若升髙必自下若陟遐必自邇學者其毋忽於斯寶慶初元冬十二月丁亥朔臨邛魏了翁序


