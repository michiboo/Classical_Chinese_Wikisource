
唐崔道融《題班婕妤》曰：「寵極辭同輦，恩深棄後宮；自題秋扇後，不敢怨春風。」曹鄴《題庭草》曰：「庭草根自淺，造化無遺功；低回一寸心，不敢怨春風。」元陳自堂《題春風》曰：「著柳成新綠，吹桃作故紅；衰顏與華發，不敢怨春風。」三詩句意相似，而工拙自異；首詩婉轉含蘊，著題說到不怨處；第二詩婉轉亦工，似無蘊藉矣；第三詩直致，全無唐人氣味。若曰元詩巧而成唐晚風，信乎哉！
嘗記劉後村詩云：「刮膜良方直萬金，國醫曾費一生心；誰知垂髻攜籃者，也有盲人問點針。」又高駢詩云：「煉汞燒銀二十年，至今身在藥爐邊；不知子晉緣何事，隻學吹簫便得仙。」二作立意相同，借喻婉轉，感歎不遇深矣。
宋李無悔，東坡友也，有《讀顏魯公碑》詩云：「平生肝膽衛長城，至死圖回色不驚；世俗不知忠義大，百年空有好詩名。」予以「詩」字改「書」字，尤得其實。
集句起於宋荊公、曼卿，可謂絕唱。予幼時嘗見襄府紀善長樂載天錫維壽所著《群珠摘粹》，板鏤浙藩，皆集唐、宋、元人之詩為律，對偶親切，渾然天成，亦可影響王、石。今板毀矣，不知海內尚存否。又吾杭沈履德行，有集古宮詞梅花等詩，今行於世，似不及於戴，然讀之亦有宛然天成、全無斧鑿痕者。後聞沈有《集古稿式》，分門摘句，先已排定起聯結句，但臨時詠何事，即攢成之耳。但不知戴亦如此否耶？今特錄戴二律，用書於左，以見其工致。
《題諸葛孔明像》云：鐵馬雲騅久絕塵，稱吳稱魏已紛紛；平生艱苦思興漢，一段清真盡屬君。自願勤勞甘百戰，莫將成敗論三分；晴窗寫罷《出師表》，目斷西南日暮雲。
《秋閨》云：「久病情懷偶自如，挑燈細讀寄來書；蒼茫嶺海三年別，彷彿塵埃數字餘。月墜簷牙人睡了，風生荷葉酒醒初；分明更想殘宵夢，夢裏頻頻卻見渠。碧落香銷蘭露秋，銀河依舊隔牽牛；清風未許同攜手，好月那堪獨上樓。歸信幾番勞遠夢，愁心一倍長離憂；玉顏自古為身累，畫向丹青也合羞。
觀此，真可謂化腐成奇，豈直雕蟲小技而已耶？予每每羨之，嘗集五言者亦庶幾也；至於七言長篇，似亦難工。嘗因顧都憲璘寄命集句，遂以四律贈之，人謂畫出一東橋也。蓋顧言峻行直，豪傑之士，每輕爵求養；又忤當道而為所劾，於瑛獨有相知之雅焉。故四首皆實事也。今亦錄於左：
海內文章伯，如公有幾人？直辭才不世，爽氣見殊倫。處士禰衡俊，居官召伯鄰；高名前後事，直取性情直。
帝念深分閫，殷憂遣使臣；白雲常滿目，落日恐行人。上疏乞骸骨，高堂有老親；終能成大孝，用意始知神。
達人輕祿位，際遇復清朝；貝錦無停織，寒鬆竟後凋。本心如日月，來往任風潮；應笑靈均恨，何須強問鴞。
相望東橋別，蒼茫歲暮天；酒闌更鼓起，夜久燭花偏。別路千餘里，從今又一年；虎頭金粟影，懷德自潸然。
又李憲長嵩祥分巡山西時，四年之寇，一日擒絕。朝廷有金帛之賜焉，亦贈四律，次第其事云：
戎馬交馳際，瘡痍府庫貧；關河三晉路，門戶幾憂辛。殺氣橫千里，烽煙望五津；那堪正漂泊，回首一傷神。
寇虐動西垠，殷優遣使臣；十年不解甲，何日小康辰。前後徒言隔，驅馳喪我真；還聞獻士卒，餘孽尚紛綸。
飛檄儜文雄，登壇拜總戎；犒兵隨拒後，諸將指揮中玉帳初鳴鼓，天山早掛弓；擊轅歌至世，天地荷成功。
文武成功後，崇恩降紫宸；榮光披錦繡，賜予出金銀；安石名高晉，廉頗出將頻；無由睹雄略，聊爾一呻吟。
吳天祐，江西豐城人，寄食於杭東塘陳廷彩家，冬無衣絮，陳子蒙調之曰：「能作疏文，當為化主。」乃作疏曰：「伏以捉衿露肘，誰憐子夏之貧；冬暖號寒，可免昌黎之歎。含羞在己，貽笑於人；切念天祐，半生若蟻，一拙如鳩。身常苦饑寒，頗類吟詩之賈島；誌不在溫飽，愧非及第之王曾。雖字頗能識而書頗能讀，然寒不能衣而饑不能食。灞橋踏雪，難堪手足之淩兢；剡木乘舟，無奈身心之顫掉。鄴侯萬卷亦徒耳，範叔一寒如此哉！幸託身依桑柘之鄉，而長者擅絲綿之利。深筐大箔，價輕千鎰之黃金；溫繭柔綿，色瑩三冬之白雪。眼見之而忽熱，心欲之而難言；既民胞物與之同然，豈推食解衣而不可。惠而好我，實為道誼之交；勉爾求人，不覺言辭之拙。分我一團和氣，奈他千載歲寒。高誼難忘，服之於膺而佩之於背；眾輕易舉，與不傷惠而取不傷廉。袁安免僵臥於洛陽，師道不忍寒於郊祀。若肯結緣秀士，也勝布施山僧。十謁朱門，何謂滿頭之風雪；一吹鄒律，頓回幽谷之陽春。遍告斯文，圖成善事。謹疏。」陳氏父子遂勸習舉子業，為之占籍仁和。後膺甲子鄉薦，而陳氏之門，自是無祐之跡矣。
「鄹縣城東有舊祠，冕旒遺像儼容儀；母賢昔著三遷教，子聖今為百世師。故里尚存羞俎豆，新碑還刻斷機絲；焚香拜手登車去，千古無忘義利辭。」此鄹縣孟子祠碑詩也，乃建文時泰興茅誧所作。誧字大芳，後死節靖難，觀結句，已可占知為人。今世止知其字，雖誌亦然。聞碑已鏟去年號，餘字似亦有損，吾友曹進士過而錄回，予特置稿。
楊柳枝，即古折揚柳枝義也。本歌亡隋之曲，故陳子昂有詩云：「萬里長江一帶開，岸邊楊柳幾千栽；錦帆未落干戈起，惆悵龍舟去不回。」劉禹錫曰： 「揚子江頭煙景迷，隋家宮樹拂金堤；嵯峨猶有當時色，半蘸波中水鳥棲。」又韓琮云：「昌樂隋堤事已空，萬條猶舞舊春風。」晉和凝雲，「萬枝枯槁怨亡隋，似吊吳台各自垂」是也。
後白居易有愛妓樊素善歌，小蠻善舞，故嘗為詩曰：「櫻桃樊素口，楊柳小蠻腰」。年既高邁，小蠻方豐豔，乃作《楊柳枝辭》以托意曰：「一樹春風萬萬枝，嫩於金色軟於絲；永豐西角荒園裏，盡日無人屬阿誰？」及宣宗朝，國樂唱是辭，帝問誰製？永豐在何處？左右具以對。時永豐坊西南角園中，有垂柳一株，柔條極茂，因命使取二枝植禁中。居易感上知名，且好尚風雅，又作一章云：「一樹飄殘委泥土，雙枝榮耀植天庭；定知玄象今春後，柳宿光中添兩星。」故後盧貞等和其題曰：「一樹依依在永豐，兩枝飛去杳無蹤；玉皇曾采人間曲，應逐歌聲入九重。」劉禹錫曰：「塞北梅花羌笛吹，淮南桂樹小山詞；請君莫奏前朝曲，聽唱新翻楊柳枝。」此自是為白氏楊柳枝而作也，今人渾為一題，莫知其故。而六朝樂府收之，亦不辯也；不然，樂天之前，已有其詩可知矣。
及唐人詠此題極多，偶爾記憶，因錄出其一韻者，置之於左，庶可以見先賢用意之工拙也。劉禹錫詩云：「花萼樓前初折時，美人樓上鬥腰肢；如今拋擲長街裏，露葉如啼欲恨誰？城外西風吹酒旗，行人揮袂日西時；長安陌上無窮樹，惟有垂楊管別離。」白居易曰：「紅板橋邊青酒旗，館娃宮暖日斜時；可憐雨歇東風定，萬樹千條各自垂。」韓琮曰：「枝頭纖腰葉鬥眉，春來無處不成絲；灞陵原是多離別，少有長條拂地垂。」溫庭筠曰：「陌上河邊千萬枝，怕寒悉雨盡低垂；黃金穗短人多折，已恨東風不展眉。」楊巨源曰：「江邊楊柳綠煙絲，立馬煩君折一枝；惟有東風最相惜，殷勤更向手中吹。」然當時傳誦，惟劉、白為最。而晚唐薛能又謂：「劉、白之句，雖有才思，似太拘僻，且宮商不高，遂作十九首以壓之。」今亦舉一韻者二首，以見工拙：「潭上江邊弱弱垂，日高風靜絮相隨；青樓一樹無人見，正是女郎眠覺時。」又曰：「劉白蘇台總近時，當時章句是誰推？纖腰舞盡春楊柳，未有儂家一首詩。」其妄自尊大如此，以今較之，豈能追劉、白醞籍之萬一耶？
又古《折楊柳行》可謂甚古，謝靈運嘗一作之，餘不多也。復有《月節折楊柳》，雖是古辭，則似近於唐人意矣。
「瑞日瞳散曉紅，乾元萬國佩丁東；紫宸比使班才退，百辟同趨德壽宮。」
「元宵時雨賞宮梅，恭請光堯壽聖來；醉裏君王扶上輦，鑾輿半仗點燈回。」
「柳枝挾雨握新綠，桃蕊含風破小紅；天上春光偏得早，嵯峨宮殿五雲中。」
「溶溶太液碧波翻，雲外樓台日月閑；春到漢宮三十六，為分和氣到人間。」
「曉窗生白已鶯啼，啼在宮花第幾枝？煙斷獸爐香未歇，曲房朱戶夢回時。」
「一簾小雨怯春寒，禁籞深沉白晝間；滿地落花紅不掃，黃鸝枝上語綿蠻。」
「上林花木正芳菲，內裏爭傳御製詞；春賦新翻入宮調，美人群唱捧瑤卮。」
「海棠花裏奏琵琶，沉碧池邊醉九霞；禁籞融融春日靜，五雲深護帝王家。」
「後院深沉景物幽，奇花名竹弄春柔；翠華經歲無遊幸，多少亭台廢不修。」
「天申聖節禮非常，躬率群臣上壽觴；天子捧盤仍再拜，侍中宣達近龍床。」
「水殿鉤簾四面風，荷花簇錦照人紅；吾皇一曲薰弦罷，萬俗冷冷解慍中。」
「繞堤翠柳忘憂草，夾岸紅葵安石榴；禦水一溝清徹底，晚涼時泛小龍舟。」
「薰風宮殿日長時，靜運天機一局棋；國手人人饒處著，須知聖算出新奇。」
「宮殿鉤簾看水晶，時當庚伏熾炎蒸；翰林學士知誰直，今日傳宣與賜冰。」
「雲影低涵柏子池，秋聲輕度萬年枝；要知玉宇涼多少，正在觀書一夜時。」
「瑣窗宮漏滴銅壺，午夢驚回落井梧；風遞樂聲來玉宇，日移花影上金鋪。」
「涼生水殿樂清遊，釣得金鱗上御鉤；聖德至仁元不殺，指揮皆放小池頭。」
「涼秋結事鬥尖新，宣入球場尚未明；一朵紅雲黃蓋底，千官下馬起居聲。」
「秋高風動角弓鳴，臂健常嫌鬥力輕；玉陛才傳著禦箭，中心雙中謝恩聲。」
「思賢夢寢過商宗，右武崇儒治道隆；總攬權綱求治理，群臣臧否疏屏風。」
「用人論理見宸衷，賞罰刑威合至公；天下監司二千石，姓名都在禦屏中。」
「家傳筆法學光堯，聖草真行說兩朝；天縱自然成一體，漫誇虎步與龍跳。」
「泛索坤寧日一羊，自從正位控辭章；好生躬儉超千古，風化宮嬪隻淡妝。」
「擊鞠由來豈作嬉，不忘鞍馬是神機；牽韁絕尾施新巧，背打星球一點飛。」
「宮槐映日翠陰濃，暑署應難到九重；節近賜衣爭試巧，彩絲新樣起盤龍。」
「角黍冰盤餖飣裝，酒闌昌歜泛瑤觴；近臣誇賜金書扇，禦侍爭傳佩帶香。」
「一朵榴花插鬢鴉，君王長得笑時誇；內家衫子新翻出，淺色新裁艾虎紗。」
「簾幕深深四面盤，清和天氣漏聲遲；中宮閣裏催繅繭，要趁親蠶作五絲。」
「歲歲蠶登麥熟時，密令中使視郊圻；歸來奏罷天顏悅，喜阜吾民鼓玉徽。」
「小樣盤龍集翠裘，金羈緩控五花騮；繡旗開處鈞天奏，禦捧先過第一籌。」
右詞予家所藏，後有洪武己未淩雲翰跋，跋云：「宮詞五十首，乃寧宗後所撰，理宗所書，有印『幸坤寧秘玩』六字，與臣杜思忠摹刻六字。今亡二十首，他日得其全補之。」按《宋史》：楊後涉書史，知古今。此詞為後所作無疑，但理宗子書母詩，不應用秘玩圖書；而「幸」字或者「辛」字，理宗或是寧宗也。後人錄訛，淩氏亦欠跋明耳。今並錄之於稿。嗚呼！此詩在元已亡其半，今不錄出，湮沒必矣，並記。淩雲翰字顏翀，錢塘人，住湖墅，元之貢士也。
子美《秋興》八首，誠冠絕古今之句，世言和者，隻不自知而徒取效顰之誚。餘友四明洪貫，字唯卿，嘗為崇化令，素以吟詠自誇，晚年致政。群友戲曰： 「汝能和杜《秋興》，則吾輩當傾囊為君一醉也。」洪一夜吟成，人咸以為句格切肖，真有神助，不免於無病呻吟之誚，實出人人也，因錄於左，庶不泯其才：
其一：
時落千山瘦盡林，峰尖如劍列森森；海沙郭索饑呈穗，庭砌蜉蝣出俟陰。
弟妹存亡千里月，江湖風雨十年心；無端觸目傷懷事，況復頻添夢後砧。其二：
劍閣西連鳥道斜，上皇今喜到中華；題情詩寄溝中葉，賣卜人看海上槎。
霜冷玉樓思舊帳，月明胡騎泣寒笳；秋來懷抱偏難遣，城上芙蓉又著花。其三：
歲月能消幾局棋，白頭空作楚囚悲；廟堂籌策非吾望，湖海疏狂似舊時。
三輔關中圍未解，六龍天上駕還遲；荒原戰骨知多少，精爽誰無故里思。其四：
金殿籠香繞博山，鸞輿隱隱出花間；丹青日照麒麟閣，鍾鼓聲嚴虎豹關。
海嶽有靈裨聖治，華夷無路動天顏，五雲影裏簾開處，幾憶趨蹌到從班。其五：
山川震蕩日無暉，盡道將軍智力微；暫喜崤函鼙鼓息，又聞河洛戰塵飛。
於今世事知誰在，老我人情與俗違；江上草堂風雨惡，飯盤端不待魚肥。其六：
西風吹浪打船頭、白露寒凋玉樹秋；金甲寶刀千騎老，紫薇黃閣幾人愁。
關河夢逐簾前燕，煙水情忘海上鷗；王粲近來消瘦盡，強攜書劍客南州。其七：
文皇身建救時功，四裔咸歸覆疇中；西幸鸞輿悲險道，東還龍<頁>逐膻風。
一身貧病頭將白，三月天山火尚紅；江畔秋雲無限思，強歌巴曲醉巴翁。其八：
禦溝流水帶逶迤，粉黛三千映月陂；寒露不凋三秀草，野禽飛上萬年枝。
將軍書報降王死，河漢星看織女移；鄉夢秋來頻到闕，分明龍袞玉端垂。
山陰正郎高居賢台，一日，會於友人金茂之家，言嘗出差雲、貴間，其地絕不知詩。因遇透才，即試一對，以古之時值暮春，則曰：「馬踏紅塵風力軟」，眾果無對者，餘思自亦莫對。金曰：「吾有一對，惜乃古詩。」高以為戲，金曰：「『雞鳴紫陌曙光寒』，豈非天生對乎？」眾客撫掌。金嘗有「乾坤聖世空搔首」，久亦未對，予以「雲雨巫山枉斷腸」對之。又金課生徒一對曰：「人間自古無仙骨，池上於今有鳳毛。」皆舊詩今對，天生而成。昔人有云：「天下無做不得之文字，惟有對不得之對。」觀今高、金二群之句，又可見世未嘗無無對者之對也。
錢塘鬱士端，才能博雅，嘗為縣佐，好書畫。餘家世契，幼時見所藏有王維輞川圖、錢選草蟲圖、戴進春曉圖，皆冠絕古今名筆，並此望雲正已、水天一色、城東別墅，共名十愛，其三，予忘之矣。鬱沒而十圖入於郎仁寶之父大亨，大亨沒而亡不知所。嘉靖癸未，仁寶復獲此四圖，然皆散碎零落，仍以裝潢並為一軸，粘滌樓題其首曰：「凱風寒泉」，以寓有賢外孫之意。俾餘跋之。予以各圖雖天地間尤物，人得人失，公世玩好，復何計焉？蓋此四圖，又皆當時名公鉅卿注意發揚，特為士端者，故若陰有鬼神嗬護之，復歸仁寶。嗚呼！鬱沒而郎守之，郎失而今復之，殆五十年餘矣。舊圖宛然，豈非神人獅子之類歟？嗚呼！鬱氏子孫微矣，而仁寶方以文章名世，故不復於鬱而復於郎，又非荊璞和氏之遇也歟？噫！物固有數也。餘自幼見，至今三百甲子，而復得題名其末，亦數也。感歎再三，書以入吾仁寶芸閣。右跋乃憲副徐汝容先生之筆；曰滌樓者，吾師侍御粘美中之號；其卷之詩文，皆一時名公所作。其事之奇，不能盡述也，故錄其跋雲。
「重名清望遍華夷，恐是神仙不可知；一舉首登龍虎榜，十年身到鳳凰池。廟堂祇是無言者，門館長如未貴時；除卻洛京居首外，聖朝賢相復書誰？？世多誦頷聯而不知作者。舊嘗聞乃宋劉昌言上蒙正之詩也，《事文類聚》又云：「張虞登進士第一題興國寺壁曰：『一舉首登龍虎榜，十年身到鳳凰池』。有人續云：『君看姚曄並梁固，不得朝官未可知』。後果如言。」未知孰是，意張寫劉詩，亦未可知耳。
張錫，字天錫，別號海觀，錢塘人也。天順壬午領鄉薦。春闈不偶，授山西大同府應州山陰縣教諭，天資俊拔，下筆成文，誠八叉七步之才也。其豪放飄逸，則鯨吞海吸。而青樓紅粉、名公鉅卿爭相迎遞，遠近無不知其名者。惜未大成而卒，至今人傳之。家嘗有竹數竿，作亭其間，名曰：「醫俗」，因記之以顏於亭。然其文雖近謔，亦足致理，今舉此可知其餘也。
記云：「餘退閑之志，既不可醫，乃掛冠神武門，幾二十衤異；既而作老圃於家，種篔簹數十個，皆著鞭持節，因作小亭於其間，為柱六，覆以茅，取窮樸之意。坐於是亭，則清聲戛玉，醫耳之喧囂；幽香細細，醫鼻之銅臭；柯葉如翠，醫目之蜃樓；筍供茶饌，醫口之垂涎；虛心勁節，又可以醫夫自滿而失守者。因取坡老詩名之曰「醫俗亭」。噫！自非聖人，孰無病？病非六淫，醫非盧、扁，病各有醫。故醫貪夫以財，醫誇夫以權，醫好名之人以美譽，醫好色之人以美女，而總醫諸俗，則必於此亭焉。世有高梁畫棟，而主人則俗者，何不一過此亭。然盧醫不自醫，何也？不能醫泉石膏盲。」籲！觀於此文，則麒麟楦、沒字碑，可同也哉。
貫雲石，元功臣阿裏海涯之孫，名小雲石海涯，號酸齋。生而神彩秀異，膂力絕人，及長，折節讀書，遂仕為翰林侍讀學士。後稱疾還江南，賣藥於吾杭，人無識者，嘗休暑鳳凰山。有詩雲。「路隔蒼苔卒未通，泉花如發玉濛濛；蚊浮海近雲窗濕，蚊怯山寒葛帳空。高枕不知秋水上，開門忽見暮帆樂；物華萬態俱忘我，北望惟心一寸紅。」又臨終作辭世云：「洞花幽草結良緣，被我瞞他四十年；今日不留生死相，海天明月一般圓。」洞花、幽草，乃妾名也。予舊有其集，詩不滿百，前律所未載也。今北山棲雲庵，乃藏修之所。
華亭張東海汝弼，雅善作草書，詩有高致，雖曆官粉署，而聲華籍甚。玉署不能容，遂出守南安。南安，小郡也，以張故為名邦。朝覲至京師，因訪於學士之宅。學士方有客，且輕郡守之名，卻而不見，不知其為張也。東海題其壁，有「始知東閣先生貴，不放南安太守參」之句，拂袖而去。學士出見之，懊悔弗及，明日追之，已行矣。
嘗有人召仙，請作梅花詩，仙箕遂寫：「玉質亭亭清且幽」，其人云：「要紅梅者」。即承曰：「著些顏色點枝頭；牧童睡起朦朧眼，錯認桃林去放牛。」又一箕題雞冠花詩亦如此，改其詩云：「雞冠本是胭脂染，洗卻胭脂似雪妝；隻為五更貪報曉，至今猶帶一頭霜。」
弘治初，錢塘安溪山多虎患，縣令獵人捕之。一日而獲三虎，縣令獻於鎮守。鎮府喜，加以美言獎之，然令實貪墨者焉。時有府辦俞鳴玉，善謔，戲作詩嘲曰：「虎告使君聽我歌，使君比我殺人多；使君若肯行仁政，我自雙雙北渡河。」亦得詩人之意焉。
東坡在黃州，作《卜算子》，山谷以為不吃煙火人語，至今傳誦。其詞云：「缺月掛疏桐，漏斷人初靜，時見幽人獨往來，縹緲孤鴻影。驚起卻回頭，有恨無人省，揀盡寒枝不肯棲，寂寞沙汀冷。」予謂句則極精，托意深遠，似不可以易解也。後見《詞學筌蹄》解云：「缺月，刺明微也；漏斷，暗時也，幽人，不得志也；獨往來，無功也；驚鴻，賢人無所自，遂不安也；回頭，愛君不忘也；無人省，君不察也；揀盡寒枝不肯棲，不偷安於高位也；寂寞吳江冷，非所安也。」以為得旨。但意鴻不木棲，今曰揀盡寒枝，未免背理，不若易枝蘆耳。每每語人，人以予為是。
昨讀《野客叢書》，方知所以，乃東坡在惠州白鶴觀所作。惠有溫都監女，頗有姿色，年十六而不肯聘人；聞坡至，相鄰，溫謂人白：「此吾婿也。」一夜，坡吟詠間，其女徘徊窗外；坡覺而推窗，則女逾垣而去。坡物色得其詳，正呼王說為媒，適有過海之事，此議少寢。其女不久卒，葬於沙灘之側。坡回，聞之悵然，故為此詞也。
又隋李無操有《鴻》詩曰：「夕宿寒枝上，朝飛空井中。」似亦有木棲矣，自愧讀書不多也。然又思東坡之事已矣，朱子解易，亦曰鴻不木棲，或得平柯，則可以安。今詩止用一「枝」字，終礙理耶。叢書無刻板，錄之。
王振鵬，元世祖時人，善詩畫，仁宗賜號孤雲處士。予幼時見有蜻蜓詩畫卷於里中旌德觀，誠妙筆也。詩有黍離之哀，想宋季之遺黎，其卷多名人題識，今亡矣。今以記憶者錄之於左。其自題《蜻蜓》詩曰：「露涼芳草曉風吹，紗翼輕明水影欹；莫便臨平山下去，眼睛雙眩碧琉璃。」末二句意其寫圖之時，必伯顏駐師皋亭之日，不忍故國垂亡而虜騎之覘杭，得詩人之比也。故和者雲間張耳云：「翠華銷盡厲猭吹，四翼低飛兩眼欹；秋水藕花搖落久，也愁點碎碧琉璃。」嘉禾周鼎云：「蜻蜓偷眼藕花風，滿地胡塵遮漢宮；怨入孤臣詩畫裏，百年遺墨灑啼紅。」張世鳴云：「花落清明陣陣風，臨平山下舊行宮；蜻蜓不管興和廢，猶掠殘香覓怨紅。」平湖潘實云：「不隨沙鳥度涼風，款款孤飛過舊宮；十里湖山依舊在，野蓮無主向誰紅？」仁和夏時云：「曉起胡塵漲滿天，眼愁側視嚇腥膻；飛來小影風蒲外，紅藕花開不及前。」仁和劉邦彥云：「舞風點水得人憐，轉盼雙睛碧玉圓；莫向臨平山不過，藕花風景不如前。」

