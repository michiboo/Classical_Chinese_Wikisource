
宋陵遺骼事，《輟耕錄》載唐玉潛、林景曦為收諸陵之骨而葬之，其事跡必實。蓋因丙子元兵下江南，戊寅年發陵，則庶事草創，而妖髡肆惡，各人著傳之明白也；惟辨其詩之相同或傳訛為二，及冬青樹之不可移於永嘉也。又引《癸辛雜志》云：「至元乙酉，楊髡發宋諸陵，以理宗之首倒懸，三日而失之。」陶則辯其丙子至乙酉將十載，則版圖已定，法制已明，安得有此？不知《雜志》言發陵，乃托他人占地為名，因發諸陵取寶；若唐、林二人所收之骨，未必皆真，而羅陵使所收必多也。蓋羅即在其地，而唐、林倩人，此可知矣。予又嘗讀《宋學士文集》云：至元二十一年甲申，僧嗣占、妙高上言，欲毀宋會稽諸陵，江南總攝楊璉真伽與丞相桑哥表裏為奸。明年乙酉正月，請奏如二僧言，發諸陵寶器，以諸帝遺骨建浮塔於杭之故宮，截理宗頂以為飲器。大明洪武二年，戊申正月戊午，皇帝御劄丞相宣國公李善長遣工部主事穀秉義、移北平大都督府守臣吳勉，索飲器於西僧沒納，監藏深惠；詔付應天府寧臣夏思忠，以四月癸酉，瘞諸南門高座寺之西北。明年己酉六月庚辰，上覽浙江行省進宋諸陵園，遂命藏諸舊穴。據此，則又決有斯事；意其發則發，葬自葬，葬於永嘉者無也，而羅之火化者必多焉，理宗之首亦必然矣。但《輟耕》以二傳不紀歲月，與《雜志》不同，疑以為無。近《墨談》因鎮塔事，查考諸書之年月，辯以周草窗正當宋末元初之人，紀之必真，此則甚為有理。且二傳傳聞而成，抄錄於陶，又或錯書，未可知也；況僧名各書亦自不同者，抑亦謂可疑耶？但托人占地而發陵與奏請者實異，然年月卻又相同，此則必不疑矣。葬骨化骨事，予之所見，或者決然。
避諱之說有幾，臣下避君上之諱，理也。如漢祖諱邦，舊史以邦為國；魏文帝諱昭，以昭君為明君；唐祖諱虎，以武為虎已矣；又凡言虎，率改為猛獸可乎；或去一字，如齊太祖諱道成，師道淵止稱師淵；或因一字而全文易之，如唐代宗諱豫，以豫章為鍾陵，薯蕷為山藥已矣；或拆其一字，如晉高祖諱敬瑭，拆敬字為文氏、苟氏可乎。或避字之外又避其音，如宋高宗諱構，勾、鉤、苟皆避之；仁宗諱禎，真、貞、征俱避之。隨筆中載有五十字之避之說，是何理耶？
子孫避祖考之諱，理也。如淮南王父諱長，《淮南子》凡言長處悉曰修。蘇子瞻祖諱序，故以敘為序可也；而范曄以父名泰，而不拜太子詹事；呂希純以父名公著而辭著作郎；以至劉溫叟父名樂，而終身不聽絲竹，不遊嵩岱。徐積父名石，而平生不用石器，遇石不敢踐之。此可謂不近人情，不知韓文滸勢秉機之誚矣。
後人避前賢之諱，亦理也。如元稹改陽城驛為避賢驛可矣，鄭誠改浩然亭為孟亭，已覺有礙；以至皇后家諱，僭王父之諱，亦欲避之，如則天後父名華，改華州為泰州；章憲太后父名通，改通判為同判；朱溫父名誠，以其類戊，改戊己為武己，楊行密父名怤，與夫同音，而於御史大夫、光祿大夫直去夫字，此皆真可笑而可尤者也。況古人避諱改字，又有義焉。如司馬遷父名談，改談為同；漢帝名莊，改莊為嚴，殊不知談、莊古與同、嚴一音，所以取也，豈後之謬哉。
昨吾府知府名仕賢，而照磨亦名仕賢，予曰：「改於僉公座時，似有同名之嫌乎？」照磨曰：「嘗欲改之，太守以今朝廷尚文，忌二名之嫌，汝父命之，今為長官，改之可乎？」因知今之過於前代。
世俗每雲紛紜不靖為海紅花，今人不惟不知紛紜不靖之意，亦未知海紅花。吾友王蔭伯家有一本，即山茶花也，但朵小而花瓣不大，放開其葉，與花叢雜，蓬菘不見枝幹，真可謂紛紜不靖也，自十二月開至二月，故劉菊莊詩云：「小院猶寒未暖時，海紅花發晝遲遲；半深半淺東風裏，好似徐熙帶雪枝。」又世傳一種寶珠花，亦肖山茶，但花極紅而葉極綠，間雜甚可愛，殊不知亦山茶也，故古詩有「淺為玉茗深都勝，大曰山茶小海紅」。則知今寶珠乃都勝，粉紅者為玉茗，大朵為山茶，小朵為海紅矣。若《格物論》所載，其名尚多，然耳目所接，不過四種，觀其論曰：皆粉紅色是耳。惜楊升庵於《丹鉛》，亦曰未詳為何花。
《鐵圍山叢談》載：《考古圖》乃李公麟伯時所著，今《考古圖》乃呂大臨者。意元豐至元祐，年既不遠，大臨亦非盜人之名者，況有蔡絛之序可證。或另有一書，不可知。
《深雪偶談》紀東坡居陽羨，士人邵民瞻為之買宅，坡卜吉入居有日。後同邵行，聞老嫗之哭而問之，嫗曰：「百年之宅，因子不肖，一旦售人；吾今日遷徙，故泣也。」遂焚券還之。然既曰卜吉入居矣，何又曰今遷徙耶？即使上文言差，坡翁故不識賣主矣，邵不識耶？邵或不識其老嫗矣，不識其居耶？且邵又推扉而見老嫗，何茫然亦答坡憫其泣而問耶？前後文義乖錯，言非遺逸，事必紀誤無疑。
古之列國，製字各有不同；古之治經，各有師承，或尊其師之所傳，或因其地之所傳，以成一家之學，故字有不同也。如伏羲一人也，而《係辭》、《世紀》作包犧，《漢律曆志》作炮犧，《通曆》作庖犧，《左》昭公十七年注、《莊子·大宗師》、《揚子·問道》、班固《東都賦》皆作伏羲，《揚雄傳》作宓犧，後《蔡邕》、《張衡傳》作羲皇，《荀子·成相》作伏戲，《前漢》作宓戲。嗚呼！一辭也，《漢·五行志》作烏嘑，《孔光傳》作嗚呼，《董賢傳》、《禮記》、《大學》，並作於戲，《詩·烈文》作於乎。如萱草一物也，《毛詩》用諼字，《韓詩外傳》、嵇康《養生論》用萱字，阮籍《詠懷詩》用諠字，《說文》用藼、蕿、萲此三字。至於後世俗儒，往往訓釋又差者，秦昌朝《字譜》故云。案五方之俗，言語不同，曆時既久，則有不相通曉者，毋足怪也，許慎《說文》之後，又有《玉篇》、《廣韻》、《類篇》、《集韻》等，字書愈廣，率皆兼載俗書，讀其書者，往往不知本始，惟觀許慎《說文解字》，可以概見。
予舊讀《說郛》中蔡元長臨卒前一日之詞曰：「八十一年住世，四千里外無家，如今流落向天涯；夢回玉殿，幾度宣麻，隻因貪寵戀榮華，便有如今事也。」 意無此調，亦不成話，況蔡死時，止年八十，此必惡之者託名為之也。後見《宣和遺事》載京之事，亦有此詞，乃《西江月》也，較之小說者反是，後月餘而京卒，亦可謂讖也。《遺事詞》曰：「八十衰年初謝，三千里外無家，孤行骨肉各天涯，遙望神京泣下。金殿五曾拜相，玉堂十度宣麻，追思往日漫繁華，到此翻成夢話。」
予讀漢《嚴光傳》曰：「披羊裘，釣齊澤中，後不屈，歸耕富春山。」今以釣台在富春，恐非也，故嘗考其事起於梁顧野王《輿地誌》曰：「桐廬縣南有嚴子陵釣魚處，石平，可坐十人，名為釣壇，成於唐。」梁肅釣台碑曰：「過富春，訪先生遺跡」，則釣台在焉，宋范仲淹立祠祀之，後人遂名。今閱其地，兩石對峙，自水至石，數十丈高也，野王所誌，不言兩台對峙，而曰石平，可坐十人，是止一處耳，則左右之石將孰是耶？梁、範二公，又因野王之志，而為碑、為祠矣；殊不知此野王不深思考索，急欲崇尚高節，遂以其地似台之石而誌焉。故宋程淮有詩云：「高台豈是釣魚處，要與人間學避名。」正此意也。又嘗考宋之輔廣云： 「孫公守是邦，首疑範文正既為先生立祠，而碑刻不著，搜訪久之，乃得唐興元中戶部郎崔儒所為紀於頹垣間，果言有田可力耕；而田且不存，命吏登山巔求之，深谷谺然，開為平疇，有泉注之，大旱不枯，袤二百畝，史所謂耕於富春山者，即此也；詰其主名，則為勢家所有，公欲捐公帑以歸田，卒不從，作詩傷之，名曰浩歎。」元黃縉有記云：「是時齊為郡而非國，遺跡漫不可考。」據是二說，則台處誠耕之地，釣處不可考矣，又豈非一明證也歟？
小說起宋仁宗，蓋時太平盛久，國家閑暇，日欲進一奇怪之事以娛之，故小說得勝頭回之後，即雲話說趙宋某年。閭閻淘真之本之起，亦曰：「太祖太宗真宗帝，四帝仁宗有道君」，國初瞿存齋過汴之詩：「有陌頭盲女無愁恨，能撥琵琶說趙家。」皆指宋也；若夫近時蘇刻幾十家小說者，乃文章家之一體，詩話、傳記之流也，又非如此之小說。
幼惟知崔豹《古今注》，後知伏虔亦有，而日華子又推廣崔注者，亦同名；張顯又有古今訓故釋，書文多不同。
殿名多取尊崇字樣，然光武時，車駕入洛，幸卻飛殿，馬廖待罪銅柱，唐太宗宴五品於飛霜，皆非似殿。
《本草》序例上父咀二字，乃是粗末中吹去細末令均，故字從口，謂此亦未當，不若今細切之如父咀吹者之調和也，其文亦易曉，臣禹錫等看詳父咀，即上文細切之義，與唐注商量斟酌，胥失之矣，序例中又謂有含味之意，亦非，此蓋又不與韓文含英咀華同也。
諺曰：「上說天堂，下說蘇杭。」又曰：「蘇湖熟，天下足。」解者以湖不逮於杭，是矣。又解蘇在杭前，乃因樂天之詩曰：「霅川殊冷僻，茂苑大繁雄」；惟有錢塘郡，閑忙正適中之故。予以諺語因欲押韻，故先蘇而後杭；解者以白詩證之，錯矣。殊不思諺非唐時語也，杭在唐，尚僻在一隅未顯，何可相並？蘇自春秋以來，顯顯於吳、越；杭惟入宋以後，繁華最盛，則蘇又不可及也，觀蘇杭舊聞舊事可知矣。若以錢糧論之，則蘇十倍於杭，此又當知。
杭靈隱寺鷲嶺鬱岧嶢之詩，乃唐駱賓王集中所載，然有一二字不同，不能別其為誰所作？獨劉文安定公之集云：初起二句，乃宋之問詩，宋吟之而久無下韻，賓王隔壁朗吟，續以終篇，之問大駭，明發求見，則遁矣。是知一首二人成之，故兩係焉。世所傳誦者如此。然《太平廣記》又載：宋之問於靈隱夜吟未就，聞有人云，「何不道『樓觀滄海日，門對浙江潮』？」不知何人。有識者曰：此駱賓王也。似此駱則二句矣。予又見一書云：之問正吟，遇老僧於殿燈之間，應聲成之，後知賓王。據後二書，兩人皆相見矣，平日素知，不應又有何人之問，及劉文安之說也；若隻文安、《廣記》之說，後世又不傳駱之為僧也，詩亦未必各係之也，書俟博識。
古字多矣，不及錄出，但如崧、煙、針、棋、棲、筍、饑、個等字，世每以為省筆者，不知反是古字。
西王母之事，由《汲塚周書》穆王乘八駿，西巡狩，宴瑤池而捧王母之觴；又《漢武外傳》亦以七夕會於甘泉，王母捧仙桃而降；因此二說，至今傳之。殊不知《汲塚周書》乃偽書也，因穆王巡狩忘反，故為此說；而武帝又好神仙封禪之事，是以彼此傅會如此。按《爾雅》觚竹北戶西王母，日下謂之四荒，賈誼《新書· 修政》語言堯西見王母訓，東及於渠叟，北中幽都，漢貳師將軍西伐宛，斬王母寡之頭。觀此，則王母乃西方昏荒之國，猶國名女真，人姓胡母，其實無此婦人也。不然，則堯之所見，貳師所伐，亦可謂之婦人乎？又嘗考之《山海經》，「西王母梯幾而戴勝杖，其南有三青鳥，為西王母取食，又有三足鳥主給使，在崑崙墟。」 郭璞注《穆天子傳》曰：「西王母如人虎齒，蓬發戴勝，善嘯。」蓋荒裔之國，多與鳥獸遊處，而奇形怪狀，恐或有是。未聞有所謂仙桃瑤觴，美人侍女，綽約流盼之態也。涇州回山有王母宮，宋學士陶穀撰記，不為辨，而反欲躋之祀典，其與曹彬下江南之意異矣。然而文章鉅公，往往引用不置，蓋亦未之考也乎。
禹碑釋文，楊殿元靖陽生俱有刻矣，但十餘字不同，據《遊宦紀聞》云：癸酉二字難識，二公皆未釋之；似雖有人心之靈，萬里相符之妙。然則癸酉二字無耶？無則此碑今據《紀聞》，而明《紀聞》亦偽者耶？殊不知字特奇古，非秦漢以下碑文之可證，不過擬其形似者釋之耳。如較廬山紫霄峰刻法帖，禹書亦皆不類，是所謂古書不必同文意也。予因二字欠釋及，以此二字，楊曰非古文語，似矣。予意楊釋為久旅，尤非古文語，蓋忘家即久旅矣；不若依舊，則形象庶幾耳。故擬其相似者，更其十一字，亦庶幾文義之通也。書之於左，仍以二公所釋，各注於下，以俟博古君子。若夫辨非禹碑及翻刻來曆，自有尚書顧東橋、太守季彭山諸說在焉。
承帝曰嗟，翼輔佐卿，水降輿發，鳥獸交行，參身若流，祈明癸酉，興以此忘家，宿嶽麓庭，智營形折，心罔弗辰，往求平定，華嶽泰衡，宗疏事褒，勞錫伸禋，贏塞昏徙，南瀆衍亨，衣製食備，萬國道寧，竄舞永奔。
今人嘲不生子曰「不能為人」，不知漢時已有是語。《樊噲傳》：「荒侯家舍人上書曰：『荒侯市人，病不能為人』，令其夫人與其弟亂而生佗廣，實非荒侯子。」
《十三國春秋》云：晉武帝與侍中王濟弈，濟問孫皓：「聞君在吳剝人麵，刖人足，有之足？」皓曰：「人臣失禮於君者，則如是。」濟時伸足局下，矍然收之。晉史綱目俱同，獨少微鑒又改王濟為賈充，剝人麵為鑿人目，人臣殺君不忠者則如是，伸足收之則無也。以是論之，答賈充甚當，而濟足事微；對君或不坐，史之不同如是，此之謂未可盡信與歟？
吾杭之樵樓，即五代時吳越錢王之所建也，名朝天門者，蓋瞻望於上，以禮汴京，故名之也。後元改為拱北，子昂有拱北樓詩。洪武初，參加政事劉公、王公改名「來遠」，術者張乘槎曰：「三日內主有哀喪之事。」至期，王公之母暴卒，劉公又以曆日紙邊坐罪。王公乃延槎問故，槎曰：「來字似喪字形，遠字似哀字形也；況遠字二點相續，乃淚點也。」公命槎易之，改名曰「鎮海」，由其地也。今不知者，以成化間火過而改名，非也。
女人纏足，起於後唐後主宮人窅娘，蟬鬢始於魏帝宮女莫瓊樹。
《琵琶記》內，白樂天詩句已有「兒家門戶重重閉，春色緣何得入來。」唐薛惟翰詩《春女怨》云：「白玉堂前一樹梅，今朝忽見數花開；兒家門戶尋常閉，春色因何得入來。」金石《抹世勣紙鳶》詩有「果物戲人人戲物，為風乘我我乘風。」同時黃諷《題齊物堂》亦云：「果蝶夢周周夢蝶，為風乘我我乘風。」是皆可謂閉門造車，出門合轍者也。
今人凡以布帛一疋為一端，殊不知一端則半疋也，按《左傳》幣錦二兩，注云：二丈為一端，二端為一兩。所謂疋也，二兩二疋矣。藥方中一大兩，今之三兩也，蓋隋合三兩稱一大兩。一字者，即錢文之一字，蓋二分半也。
舍利子，每每聞人曰：某處殿某處塔有之。又曰：雖有之，欲去即去，乃神物也。予鄰有比丘尼庵，天順中一尼坐化，焚時燒出此物，雲如大虱；又雲試以童男女發，即可引綴於上。皆不知果否。今摭數說於左：《霏雪錄》以佛之遺骨通名舍利；《光明經》云：舍利是戒定慧所熏修，甚難得者，《福田大論》云：碎骨是生身舍利，經卷是法身舍利。又云：有三種，白色骨舍利，黑色發舍利，赤色肉舍利，菩薩羅漢皆有；佛舍利錘擊不碎，弟子舍利錘即碎也。《龍舒心經》又云：舍利子乃佛弟子名，以其母眼似舍利弗鳥之眼，故名之。或曰：舍利，鶖鳥之眼，故稱雲。諸說似皆得其一支，《龍舒經》之言，或又因舍利之名故云。予意舍利不過是釋家修真煉攝心精氣所結成者，如石中之水晶，水中之膏液，仙家之聖胎爾。錘擊不碎，孫權曾試之；欲去即去，恐非也。因未之見，故摭數說於右。
紙鳶本五代漢隱帝與李業所造，為宮中之戲者；而《紀原》以韓信為陳豨造放，以量未央宮之遠近。又曰：侯景攻梁台城，內外斷絕，羊侃令小兒放紙鳶，藏昭於中，以達援軍。二說俱不見史，且無理焉。線之高下，豈可計地之遠近；羊侃又何必令小兒放之，放之而紙鳶之墜，又可必在於援軍地耶？其為李業所始無疑。俗曰鷂子者，鷂乃擊鳥，飛不太高，擬今紙鳶之不起者。曰風箏者，乃古殿閣之簷鈴爾，藉以名今之帶弦之紙鳶也。各有意義，風箏風琴，《丹鉛總論》辯之明矣。
《雍錄辯》辨梔子花即玉蕊花，改之為山礬者，王荊公以其花葉可以染黃，不惜礬而成色之故。《野客叢書》又載揚州后土廟玉蕊花序文，序文以玉蕊即瓊花也，改之為瓊花者，宋王元之更之也。予意瓊花在宋極名之勝，今作書與序者，又皆宋人，必不差矣。使果一種，則梔子江南到處有之，胡為至貴，而揚州者名傳今古耶？及考《揚志》謂瓊花或雲唐植，今《雍錄》亦以玉蕊唐惟長安一株；元、白等賦詩貴重。又曰花白心黃，三四月間開時，芬芳滿野，高可數丈，意即今之梔子千葉者耶？但花大樹高如粉團爾，不然何二書相符，後世不傳。惜江南不伐之為薪，即折之為笆，未能愛護使高大也；況生於陝，移於揚、汴，在彼亦自為奇矣。但《齊東野語》以色微黃，似與《雍錄》一樹瓏鬆玉刻成，小有間也。昨見宋畫瓊花，真似野八仙，但多一頭九朵簇成者，然不知孰是。

