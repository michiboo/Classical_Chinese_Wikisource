
四明象山縣有樵童入山，偶遇脫阱之虎，行倦而氣促，攫童坐身下，虎陰偶在童手，童一搔摩之，而虎似欲之之狀，特出陰於童身，一隨其摩焉，久之，虎睡而鼾聲出焉。童左右視之，側有樹根之竊，思腰有縛柴小索，即以一頭解係竅根，一頭縛虎之陰，盡力一掙而脫去，虎咆哮不能行。童歸語家人，眾驚且笑，而且往觀之。則虎已死於樹根矣。此得於本地同野王大參之言。予初聞之，不能掩口，深思人為嗬卵而受害者亦眾矣，豈獨虎也哉。
苻堅人寇時，會稽王道子以儀物鼓吹，奉以相國之號，求助於鍾山之神，故堅後見草木皆人形也。天寶間，西番寇西安，詔不空三藏誦咒禳之，忽見金甲神人，不空云：「此昆沙門第二子，往救西安矣。」後西安奏捷，亦云西北有天王現形勝之，朝廷因敕諸道立像。故今佛寺有天王堂，始此。嘉靖庚子，山西虜賊入寇，朝廷揚幡設醮，仗劍咒詛以禳之。後奏捷，適是日也。以予論之，左道之術，亦或有之，助正不助邪也。故三事有驗，而王昭遠之六丁不驗矣。
吾友仙居林同知應麒，未第時，父夢子第十名，已而果然。既中，同年嵇世臣之房主夢林中一百六十八，其父夢中第四甲進士八十六。意者嵇之主人不當夢林，四甲例之無者，豈知後四科方中，是為四甲士矣。數則一會試，一殿試者，奇哉！
周允，江右吉水文襄公忱之孫也，為人公直愷悌，術士每推其命，止於五十二歲。嘉靖二十二年，為廬州二守，適當其時，一病脾胃，再病傷塞，自以必死矣。夜夢神人語之曰：「汝行事多善，當有人代死。」明日，群醫視疾罷，有老醫出府，偶爾傾跌，觸石而死，周之疾自此愈焉。北京西江米巷，正德間有土人夜歸，見一人布石灰於地，圍長數十丈，至門首，灰跡亦存，意巡羅者之所為，間其遠去而掃除之。數日後，其地火發，獨遺土人之室。因作醮事謝天，醮罷焚紙，而飛火復燒其家。始悟石灰之布火，數也；掃之而不焚，今報之而復然也。予意人可代死，則富貴者長生；火可遮飾，則神亦不明矣。是夢也，死也，疾之愈也；火也，復然也，灰之布與否也，皆偶相值耳。或者神固欲之憧憧顯驗，彰彰示眾，是特假此二人也。苟謂事事如斯，吾未之信矣。
嘉靖初，有鄧雲翁者，福建閩縣人。少遇異人，授以種牙之方，其法：欲治者，先令尋活鼠一枚，然後至其家，俾患者飽食，而吞丸藥七粒，復與沒藥入湯嗽口，片時，牙皆動軟可下矣。下時，洗淨而記其序焉，復洗牙齦，乃用生鼠去皮腸和藥搗爛成膏，依牙之序，逐枚蘸鼠以種原孔，三日不可食，亦不饑，由前丸藥之功也。凡延治者，通種過則至死如少壯之齒，有懼而只使醫其病者，則他日老而不種者皆落，而種者堅固也。往往士大夫多受其益，真仙方也。今聞死矣，子亦不能傳。
禱雨用蜥蜴，以其能致雨也。宋熙寧間旱，令捕蜥蜴，一時無獲，多以壁虎代送官府，民謠有「壁虎壁虎，你好吃苦」之說。國初，大江之岸常崩，人言下有豬婆龍也，一時恐犯國姓之音，對上只言下有黿也。太祖惡與元同音，令捕殆盡，時亦有「癩黿癩黿，何不稱冤！」嗚呼！世受誣而被害者，不知其幾黿與壁虎哉，孰得與雷霆抗哉？
成化間，許尚書縉巡按山東時，在曹州知州任久不升，憤而造樓於州前，名曰「更樓」，實玩月飲酒所也。然素恃才，不得於儒學。有生員王某，因許觀風來曹，遂稟知州之時，並言樓事。許因盤州庫藏致詰，更樓當改為庫樓於內可也，遂坐令拆毀。毀間，見有臣磚，上書「許吏部，許吏部，拆了更樓造樓庫，氣殺□ 知州，喜殺了王知固。」因問此何人書也，工匠以當時有瘋道士來寫者。許已愕然，後為天官，而天生員為固安知縣。遂傳之人，人以為奇事。予以今崧皋又為天官，豈非二吏部乎？
竹結實如麥，則見於晉元康之過；如米，則見於唐開成、宋咸平之時。然不言其色與味也。嘉靖二十年，杭州昌化縣長亙五十里，竹葉之間，苞絡成穗而實焉，采之而舂，得黑色碎米，焮之而食，味少澀而飽，人和飴為餅餌最佳。其地時遂就豐熟。又見傳云：竹實如雞子味，食之清涼滿口，故謂鳳凰食也。此恐不然。
錢塘南良裏，有周宣靈王之廟，或歲誕日，忽來青蛙一枚，好事者取置他方，明日復至。弘治間，鄰火，見王於焰中救之。嘉靖丙午，火復切廟，又見衣紅者坐殿頂，亦異也。
景泰間，朝廷銳意修《續綱目》，督促翰院，因各薦外臣相知者入纂。時丁參議理與宋尚寶懷，因爭一事，尚氣失色，忿詈於館中。時有一詩云：「參議丁公性太剛，宋卿淩慢亦難當；亂將毒手拋青史，故發傖言汙玉堂。同輩有情難勸解，外郎無禮使傳揚；不知班馬韓歐輩，曾為修書鬧幾場。」又吾友編修金美之未仕時，為外家張氏作誌，謹依金石之例，不書婦姓。婦家乃俗夫也，意編修為輕己而背言詆之。其友張教諭子興，口占長短句嘲曰：「張翁墓誌，金生執筆，不書婦氏，婦家稱屈。金生自謂能文字，才動筆時便忍氣。韓退之、柳柳州、蘇東坡、歐陽修，當時墓誌做多少？畢竟門前罵不休。」右二事雖一時戲言，大抵修書必須日久，而用人必得實學，庶使事不錯而文精也。苟拘以官法，執筆者非人，書必無成也。聞當時亦徒為一番耳。又無位之人，不當輕與人作文，徒為人嫌，美之後貴，求文者動以數金而未得，人不惡之，是可占矣。
天妃，莆田林氏都巡君之季女，幼契玄理，預知祝福，在室三十年。宋元祐間，遂有顯應，立祠於州里。至至元中，顯聖於海，護海遠，萬戶馬合法忽魯循等奏立廟，號「天妃」，賜太牢。洪武初，海運風作，漂泊糧米數百萬石於落漈，萬人號泣待死矣，大叫「天妃」，則風回舟轉，遂濟直沽。而後又封「昭應德正當應孚濟聖妃娘娘」之號，自後海舟顯聖不一，四方受恩之人，遂各立廟，故今在處有之也，特述其耳目所知者一二。
吾杭永樂中，百戶郭保海運遭風，一旦晝如夕者，似三晝夜矣。舟人泣天，許以立廟，頃刻遂見天日。成化間，吾杭給事中陳詢，欽命往日本國。至大洋，風雨大作，舟將覆矣。陳禱天曰：「予命已矣，如君命何？」遠見二紅燈自天而下，若有人言曰：「救人不救船。」則燈至舟上，有漁舟數隻，飄泊而至，遂得渡登山。即語曰：「吾輩為天妃所遣，此山自某地去，可幾日至廣東也；但多蛇難行，今與你盒藥敷足，則無害矣。」已而果然。復入京領敕，又行，下舟時，夢天妃曰：「賜爾木，此回當刻我像，保去無虞也。」明日，有大木浮水而來，舟人取之，乃沉香，至今刻像於家。嘉靖甲午，朝命給事中四明陳侃封琉球。開舟明日，颶風大作，舵折，舟將覆矣，舉船大呼「天妃」，但見火光燭船，船即少寧。明日有粉蝶繞舟飛不去，黃雀立舵食米，食盡，頃刻風又作，舟行如飛，徹曉至閩，午後入定海也。神實不可掩也。
正統間，杭教授陳某，年長而髮鮮矣。時方伯艾英最為多須，乃舊知也，艾故以一事籠絡之，教授乘氣進司與講，艾乃謾曰：「陳教授數莖細髮，無髻可施。」陳隨口應曰：「艾方伯一臉胡須，何須如此？」又成化間，司馬陝西楊鼎，一日與司寇福建林聰會坐，林戲曰：「胡兒十歲能騎馬。」蓋楊多須而年少之故，楊答曰：「癩子三年不似人」。林在位已久，而閩地有癩也。
友嘗借予《詩林廣記》、《楞嚴紀》，其家為盜入西廂，因犬吠而所竊無幾。明日予過訪之，主人曰：「並子之書去之矣。」予因諷一詩以自解，「西廂月黑夜沉沉，盜入君家犬吠紛。卻把詩林經捲去，始知盜賊好斯文。」
萊州有神山洞，乃郡人劉長生學仙處也。有石像臥榻，麵有小竅，水出不涸。郡人云：舊有太守劉姓者，見石像面有贅瘡，命工削平。後劉面生一疣，如削狀，祭之方愈，今創處長有水出。故今陳尚書洪謨有詩云：「面帶微痕淚若流，可憐太守過為謀。仙家慣說能屍解，一石緣何念不休。」可謂得詩人之諷也。
嘉靖庚子，杭有穩婆為人收生，反生子於產家；而醫人因急症死於病家者。又有蔡倉官權巡捕而為強盜劫掠，一時畏盜，口稱爺爺。好事者作一絕曰：「穩婆生子收生處，醫士醫人死病家，更有一般堪笑者，捕官被盜叫爺爺。」
報應之事決有，但皆假手他事，展轉見之，遲速不同。所謂「有記性，沒急性」也。獨本朝編修岳正得罪朝廷，以家產盡給指揮季鐸。鐸據門，不論男婦，搜檢放出。人怒其橫而無禮，岳內亦受辱也。無何，岳宥復官，而季鐸得罪朝廷，英廟以其家產乃岳正者，即復給之，所得數倍於前，而家人之辱季氏婦女尤甚焉。此真可笑。
嘉靖乙巳，天下十荒八九，吾浙百物騰湧，米石一兩五錢，時疫大行，餓莩橫道。予友金玉泉珊除夜作二轉語詞，雖近戲，一則實焉，錄之不惟見時之荒，亦足發人之一笑耳。「年去年來來去忙，不飲千觴飲百觴。今年若還要酒吃，除卻酒邊酉字旁。」〈（飲水也。）〉「年去年來來去忙，不殺鵝時也殺羊。今年若還要鵝吃，除卻鵝邊鳥字旁。」〈（殺我也。）〉
徽州知府鄧繼曾，四川資縣人。雲給事時，其親某曰：「君方入仕，切忌苟利。予巡按雲南時，至一地，身如芒剌，不可睡，意恐有冤欲訴，秉燭獨坐。突有一人在前，叱之：『察院深密，汝何人？可至耶？』應曰：『我非人，為君守財神也，待之已久。』予曰：『金何在？』『神以座下是矣』。視之，磚下白金千兩，因語：『我為御史，可置此物行耶？能為我送歸否？』神曰：『但要鄉貫票帖耳。」如言寫帖焚之，人遂不見。將復命，有同年某主事丁憂於家，進院告曰： 『予貧，兄能助否？』因以保舉一官言。予允之。主事曰：『謝禮五百金，請受二百。』予方難之，主事曰：『不受是欺我，否則亦忘也。』不得已，受而歸家。數日後，辦三牲，靜夜將禱前事，則原神復至矣，出其金，止八百兩。予問之何少焉？則曰：『前某主事者是數也。』悚然謝之。未嘗告人，今年八十，君至親，仕途且遠，泄此以見定分有數也。」鄧因語幕僚鄭彥充，鄭問御史主事姓名，則曰：「過則當為人掩，其子孫正在仕途。」鄧言時，嘉靖戊戌年。
《集異記》載蕭穎士貌似鄱陽忠烈王事，蓋以盜曾發王之塚，見穎士肖王故也。又郭頒《世語》云：魏黃初盜發吳芮塚，見芮屍如生。後盜遇南蠻校尉吳綱曰：「君形貌何類長沙王吳芮乎？但君微短耳。」綱矍然曰：「是先祖也。」今記吳王至綱四百四十年，而穎士至忠烈王二百八十年矣。唐薛用弱云：「三五世後，子孫必有一人肖祖者。」諺云：「外甥似娘舅。」水木本源，此豈非其驗歟？
《坦齋筆衡》云：趙鼎乃李德裕轉世，俱壽六十二。《宣和遺事》云：高宗乃錢鏐轉世，俱壽八十一。事雖荒唐，四人德位不殊，壽復相同，殆非偶然也。若大聖人與朱文公皆庚戌生，亦奇也。
王充《論衡》多篇引魯公病而化虎之說，及《漁樵閑話》載劍州李忠因病化虎，其子驚懼，虎將食事。予食世之變化者多矣，有情無情皆物也。人之一變，遂失本性。哀哉！昨聞表兄諸二云：成化間，餘姚通德裏有王三者，每與孫臥至半夜去，將曉方回，冬月則半體冷濕，孫甚不堪，因語其父。父疑其從盜也，俟其去時，蹤跡之，忽一夜開窗將出，啟燈視之，已變為虎而足尚未全，把其足，則逸而去矣，遂不復回。後人於山中每遇傷足之虎，遂哀求曰：「三老官！」竟咆哮去。此與《夷堅志》黎道人殺變狗婦人相類。不知一晝夜時，倏忽為人獸者，此何理也？
吾杭胡靜庵先生世寧，少將習舉業，其祖恐其無成，召仙問之，仙批官至兵部尚書。嘉靖戊子，果升前官。予見其侄而戲曰：「隻恐令叔先生不久宦途矣。」 不數月，果致政回。吾友楊僉事祐，進學時，鄰有裁衣匠，夜夢人喚，問其人，曰：「我楊僉事家也。」明發，則楊家喚做藍衫，匠人曰：「官人必做僉事。」嘉靖辛丑，楊官僉事。予與戲曰：「官止矣。不若陪吾林下樂也。」另一年，則聞死任。是知一定而不可逃。
予嘗笑《談圃》載元豐間修城掘得一物，活而如人，但無眉目，或謂之太歲。正德末，崇德地名高田村，民家掘地得活小兒，即時燒死。此又不知何異也。
嘉靖初，南京守備太監高隆，人有獻名畫者，高曰：「好，好，但上方多素絹，再添一個三戰呂布最佳。」人傳為笑。余曰：「此中官宜然。聞沈石田送蘇守《五馬行春圖》，守怒曰：『我豈無一人跟者耶？』沈知，另寫隨從者送入，守方喜。沈因戲之曰：『奈絹短，少畫前麵三對頭踏耳』，守曰：『也罷，也罷。』」
國初高季迪，蘇人也，詩文為一時所宗。其文集載《誌夢》一篇，乃其遷官授命歸鄉之事，無一不驗，自敘得於恍惚啽囈之間，而可征未至者，無少忒焉，人事豈偶然者與？余又聞其致仕後，又夢一人執其手書一「蘇」字，囑之曰：「爾必見殺於此人。」後凡蘇姓者，皆不接見。及本府太守魏觀嫌府治反居衛之右手，不稱文東武西之位，遷於張士誠故址。衛官誣奏太守欲復吳王之業，太祖召至斬之。高因為太守作《上樑文》，並棄市。予考其傳，亦曰：「不得已為魏觀客，辭歸，悒悒淹蹇死。」文集又曰：「不幸為故人得罪，沒於京。」似皆憐而為諱之之詞。且同時浦長源挽高之詩，有「鼓罷瑤琴即解形，蕭蕭日影下寒城」之句。是所聞之夢不誣，神矣哉。
嘗讀《春渚紀聞》，有人蓄碼瑙大硯，注水硯間，則水中有一小鯽遊泳可愛，去水則無。《夷堅志》亦載：人有銅盆，凡水注滿，則雙鯽撥刺出水矣，無水無之。予未之信。後杭醫朱某家造墳，得土中二磁碗，偶注酒於中，則頃刻有綠苔浮滿酒中。意其不潔所致，乃滌淨復注亦然；飲之，又未嘗有物也。予女夫家有礪石水盆，架於天井中，水滿則綠苔浮面，去水則無。惜今碎敗，不堪蓄水，與古人所載魚事相同。不知此為何等異寶。

