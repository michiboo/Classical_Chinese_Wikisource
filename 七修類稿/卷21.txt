
唐睿宗所禦琵琶，名曰玉環，又楊貴妃小名曰玉環。李賀作《白玉樓記》，道家以兩肩為玉樓，故坡詩云：「凍合玉樓寒起粟。」又《列仙傳》以王母所居，有玉樓十二。螢火一名夜光，《淮南子》以月名夜光，《綴耕錄》載薄木片染石黃起火者為夜光奴，《鄒陽傳》又有夜光之璧。朐、忍，諸書皆以為蟲名，即蚯蚓也，《漢書》又為縣名，此皆同名者也。
古人名字，不載之史而雜出諸書，《餘冬序錄》備矣，然未考異者二人：漢高父名煓，一名執嘉；名煓，字執嘉；名煓，字執嘉；曹參，字子敬，字敬伯。
騷人墨客，多能手談，而林和靖乃曰：「平生所不能者，擔糞與著棋耳。」其鄙賤之如此。愚謂著棋雖無益，不當賤惡若是。始疑之，後見本集內題詩壁有云：「坐讀棋慵下，眠看酒恰中。」則是棋慵下者，因坐讀耳，非不能也。又《春暮寄懷曹南通》詩云：「跌宕情懷每事同，十年曹社醉春風，彈弓園圃陰森下，棋子廳堂寂靜中。」是著棋一事，亦與之同。逋翁乃擔糞者耶？
今人以衣敝者為藍縷，老杜詩曰：「山僧衣藍縷，告訴棟樑摧。」《續仙傳》又作「繿縷」。
今之贅婿者，甚為非禮，然亦行之已久。賈誼《治安策》曰：「商君遺禮義，棄仁恩，並心於進取，行之二歲，秦俗日敗。故秦人家富子壯則出分，家貧子壯則出贅。」秦時已為之矣；然《史記》曰，「淳于髡者，齊之贅婿也。」則又遠矣。
《韓子通解》曰：「伯夷哀天下之偷且以強，則服食其葛薇，逃山而死。」夫夷、齊採薇而食之，言者多矣；采葛以為衣，則諸本之所無也，此亦故事之未聞。
韓十八《答楊子書》中曰：「東野吃吃說足下不離口。」是亦有周昌、鄧艾之病。
世傳「日出事還生，難將一人手，掩得天下目；但存方寸地，留與子孫耕」。往往形諸言語莫知所來，殊不知第一句蓋武元衡被刺時前夜之詩，以為讖也。其詩云：「坐久喧蹔息，樓台惟月明，無因住清景，日出事還生。」第二三句是曹鄴詠李斯者也，詩云：「一車致三轂，本圖行地速，不知駕御難，舉足成顛覆。欺暗尚不能，欺明當自戮；難將一人手，掩得天下目；不見三尺墳，雲陽草中綠。」第四五句乃宋賀仙翁詩也，詩曰：「有客來相訪，如何是治生；但存方寸地，留與子孫耕。」又若「晚飯少吃口，活到九十九」，「菖蒲花，難見麵」。前二句亦是古樂府三叟之詩，後二句施肩吾之詩也，特揭之於稿。
有《菩薩蠻》詠蘇堤芙蓉云：「紅雲半壓秋波急，豔汝泣露嬌啼色，佳夢入仙城，風流石曼卿。宮袍呼醉醒，休卷西風景，明月粉香殘，六橋煙水寒。」世謂高季迪之詞也，不知季迪乃是《行香子》，其詞云：「如此紅妝，不見春光，向菊前蓮後才芳；雁來時節，寒沁羅裳，正一番風，一番雨，一番霜。蘭舟不採，寂寞橫塘，強相依暮柳成行；湘江路遠，吳苑池荒，奈月朦朧，人杳杳，水茫茫。」以優劣論之，前則不如後也。昨偶得雜錄一冊，前詞乃宋人高竹屋者也，豈非因姓同而訛之耶？季迪名啟，姑蘇人，國初編修《元史》，擢戶部侍郎，與楊基、張羽、徐賁為吳下詩宗；竹屋名觀國，字賓王，有《竹屋詞》一卷行世。
《詩評》云：許渾千首水，杜甫一生愁，不知太白七言絕句，每是地名，何也？
陸遊，字務觀，母嘗夢秦少遊而生，故以秦名為字，而字其名也。少好結俠客，有恢復中原之志，故《曉歎》一篇、《書憤》一律，足見其情。至於《臨終》一絕云：「死後無知前事空，但悲不見九州同。王師克復中原日，家祭無忘告老翁。」此亦有三躍渡河之態，史稱天才豪邁，正似其詩也。但昔為韓侂胄之客耳，此詩本集亦無。
寒林者，夷狄棄屍之地，今借而為鬼魂依棲之所。挖耳朵，夷狄之主宮室也，是為要地。今耳為人之要地，借用於耳者雲然。
「危樓高百尺，手可摘星辰，不敢高聲語，恐驚天上人。」世傳此詩為楊大年生數歲未語，一日登樓觸首，遂吟是作。《西清詩話》又辯非楊億之詩，乃太白榜峰頂寺詩也。予意太白之詩，前二句「夜宿峰頂寺，手可捫星辰」，已與楊不同，而其集中亦不見載及，考楊之言行錄亦無，但古今人相同一二句者，往往有之，不可即定為一人者也。
古無凳椅，席地而坐，故坐字從土。齊景公問晏子曰：「寡人坐地，二三子皆坐地，君子獨塞草而坐」是也。今《方言》曰坐地，亦原子古之意歟？古無桌，燕飲即設於席上。席上，即地上之席也。至於祭先，故曰置之豆間之地。今飲以桌，稱曰席上，亦一原於古之意歟？此禮失求之野，信乎？
世嘗以陶穀文雅清致之士，多資講談而稱賞之。予見諸書所載，穢德頗眾，略舉一二，已見大節：穀乃唐彥謙後也，石晉時避諱，改曰陶穀，後納唐氏為婿，已可怪矣。進身因李崧得位後乃排之，此負恩也；袖中出空頭敕，不忠孰甚。奉使兩浙，獻詩錢俶云：「此生頭已白，無路掃王門」，辱命無恥可知。又出使淫婦，而有好姻緣之聞；臥病思金鍾，而有乞與金鍾病眼明之詩；至欺待詔使書密旨以取良馬，此何等人也？史稱遇名望者，巧言以詆之。嗚呼！一身之間，世之極惡無恥備焉，士亦何貴於文雅哉！
《禮記》曰：「袍必有表。」注曰：「褻衣也。」又《輿服志》：周公抱成王宴居，故施袍如范睢綈袍之類，其來遠矣。《事物紀原》以為始於宇文護，《困學紀聞》以為始於隋大業，皆不知始也。笏，手板也；其制有二，上圓下方，上挫下方，如今道士所執，其來亦遠。《樂記》曰：「武王散軍而郊社，裨冕搢笏。」 歷代所有，《續事》始以為周之前已有，天子以珠玉，諸侯以象齒，文士以竹，但空言耳；《紀聞》以為始於宇文周保定四年，此又不知何據也？噫！馮鏗輩故不足深責，王厚齋號稱博學，亦何至此！
今之僧名，以上字為姓，下字為名，人稱之則以下字加公字，並言人徒惡其稱之尊也，殊不知其來遠矣。晉惠遠，唐人皆稱遠公。東坡《臥遊錄》載：道一遇雪，從都下東還，眾人問在道所經，一公曰：云云。則知今日之所稱，不足笑也。
《清波雜志》載：《錢譜》十卷，乃宋紹聖間李孝美所著，由唐人顧烜、張台，先有纂說而後修成者也，周、秦後，錢之品樣，悉為具之。《文昌雜錄》又記史思明鑄順天錢之事，世無知者。《說郛》亦有《錢譜》一卷，言歷代錢名，但《說郛》乃元陶九成所輯，不知何以直至國朝永樂通寶，豈古人先知？抑後人補之耶？必有說也。予意好事者裒較諸家之譜，更考近世圜法沿革，增入十布契刀之類，萃之為一書。亦制度之美也，不亦善乎？
禊帖定武本，今不可得矣，聞其石在金華一士人家，當道曾取觀之，以筆法不類，遂還其主。予嘗聞詹仲和論右軍書禊帖事云：書後復書數百本，終不及當日者。此言或過。又曰：「別帖文牘之類，並無一紙可比者。餘亦曰：或過意者，別紙數行、數字，事又不文，若寸錦片玉，雖為可貴，玩之易盡；蘭亭既文而長，真若文錦百丈，展玩之間，無不滿意也。昨偶讀宋思陵《翰墨志》，亦有此論，遂書。
落霞乃鳥也，餘舊嘗於內臣養戶處見之，形如鸚哥少大，遍體緋羽，《螢雪叢說》以為飛蛾，誤矣。又曰：「鶩，野鴨，蓋因野鴨逐飛蛾欲食，故曰齊飛。」 此又強解可笑。然王勃序文，世以為「落霞與孤鶩齊飛，秋水共長天一色，」古今奇句。昨讀《困學紀聞》，乃知變庾信《馬射賦》「落花與芝蓋齊飛，楊柳共春旗一色」之句也。
賈挺才言，作史見此人事幾主，曆幾任，有何建立，有何長可錄。今《漢史·刑法書》云：蕭何作律九章。本傳不言，固作史之法。唐李邕傳不言能書，此豈可略！
吾邑尚書胡永清世寧，嘗有時論一篇，以宋高宗恢復不堅者，恐欽宗回時，則當讓位與之也。予嘗以為此億度之言，恐不能服高宗之心。昨讀《朝野遺記》云：宋和議成，顯仁後將還，欽宗挽其裾曰：「汝歸與九弟言之，吾南歸，但為太乙宮主足矣，他無望於九哥也。」後不能卻，為之誓曰：「吾先歸，苟不來迎，瞽吾目。」乃升車，既歸，因是間隔，所見大異，不久，後失明，募醫療者莫效。有道士應募入宮，金針一撥，左翳脫然而復明；後喜，求終治其右。道士笑曰：「一目視物足矣，彼一目存誓言可也！」後惕然起拜曰：「師，聖人也，知吾之隱。」設幾而留謝之，皆不答，才啜茶，遽索去。後詢其報德，漫曰：「太后不相忘，略修靈泉縣朱仙觀足矣。」拂衣出。時上方視朝仗，下，急跡訪之，無得矣。此可謂胡公之實證也。又考終欽宗在虜，宋止遣巫伋一迎，而不終請。亦可疑。
陸機曰：「千里蓴羹，未下鹽豉。」人皆以蓴羹不減於鹽豉之意也，東坡之詩亦曰：「每憐蓴菜下鹽豉」，又曰：「肯將鹽豉下蓴羹」。殊不知未下，末下也。當時誤寫「未」字，並千里，皆蘇州地名，今呼蘇人為鹽豉蠻，蓴乃吳羹，誠有為也。又如頡羹，乃潁川地名。予聞河南某縣有東不羹，襄城有西不羹，想即是也。今人以漢祖因嫂不與之羹，故以其名封。訛也。
召平有三人，一為秦東陵侯種瓜者，一為陳勝徇廣陵者，一為齊王相者，皆戰國時人。漢武帝王褒、朱買臣；元帝時有尚書左僕射王褒，武昌太守朱買臣。章帝時貢禹，高祖時亦有謁者貢禹。張禹字子文，安昌侯；又一張禹字伯達，襄國人。太尉陳咸字子康，相人；御史中丞萬年子也；一陳咸，洨人，成、哀間尚書，出《曾孫陳寵傳》。一王莽，右將軍，出《燕刺王旦傳》；一王莽，篡漢者也。此皆漢時人也。又晉時有吳降將孫秀，見《賈充傳》；又趙王倫有嬖人孫秀，見《陶侃傳》。晉武帝之舅名王愷，與石崇爭侈；安帝時又有丹陽尹王愷。武帝時有劉毅，晉末又有一劉毅。晉本紀有彭城內史周撫，又《王敦傳》中有周撫為將者。此皆晉人也。若夫姓名相同而世不同者，如董仲舒、王珪，不可枚舉。若前數人，因其同世，錄出令人可以別白，若隨筆所紀父子公孫名字相同，則誠可惡，又不足論也。
宋寶慶中，史彌遠廢立，錢塘書肆陳起宗之能詩，凡江湖詩人與善者，則刊《江湖集》以售。有劉後村詩云：「秋雨梧桐皇子府，春風楊柳相公橋。」蓋哀濟邸而誚彌遠也。本用劉屏山《汴京即事》詩曰：「空嗟覆鼎誤前朝，骨朽人間罵未誚；夜月池台王傅宅，春風楊柳太師橋」之句。又敖臞庵陶孫為太學生時，以詩痛趙忠定丞相之死，或「嫁秋雨春風」之句為陶孫所作，韓侂胄下吏捕之，二公遂俱得罪，詩學因是以禁。此諸家傳記之說也。昨見《齊東野語》又云：當時李孝知為言官，與曾極有釁，欲坐罪無由，會《江湖集》中有極詩云：「九十日春晴景少，百千年事亂時多」；又改「秋雨春風」為極詩，並劾之。予意刊集或不可改名，劉某亦難於劾也，不知公謹相近當時，何從言之？想即嫁陶孫之意，聞之不深察爾。
風俗溺人，難於變也，尚矣。胡元亂華，我國家一洗其弊，宜盡革之。然予嘗觀紀元諸事之書，多有同於今時者，略述一二，以見因襲之風難變也，如設酒則每桌五果、五按、五蔬菜湯食，非五則七，酒行無算；另置酒桌於兩楹之間，排列壺盞馬盂；及把盞，尊卑行跪禮，但元進爵之時，多一半跪耳，此酒之事事同也。如取錢之言，初見官府曰拜見錢，白手取人曰撒花錢，逢節送禮曰追節錢，管一事而索錢曰常例錢，迎送諸事曰人情錢，覓得錢多曰得手，但公事錢多因論訴而命名，則與今不同也。又如全真教、白蓮教、回回教、尼姑教，亦元時之所尚者。
阿堵，當時方言，若今之這裏也。王衍口不言錢，家人特試之，以錢繞床，使不能行，因曰：「去阿堵物。」顧愷之每畫人成，多不點睛，謂曰：「傳神寫照，正在阿堵間。」後人遂以錢為阿堵，眼為阿堵，每以語人，人尚疑之。昨見《雲穀雜記》，又引殷浩見佛經曰：「理亦應阿堵上。」桓溫同謝安、王坦之登新亭，大陳兵衛，欲於座上害安，安舉目遍曆曰：「諸侯有道，守在四鄰，明公何須壁間著阿堵輩。」援此為證，其義尤明，可知當時之方言也。又潦倒，乃醞籍也。後人以為不偶，誤矣。如史雲，宋武帝舉止行事，似劉穆之，此非醞籍潦倒士耶？又《北史·崔瞻傳》云：「容止醞籍者為潦倒生。」可見矣。
礻能礻戴子，魏程曉云：「今世礻能礻戴子，觸熱到人家。」謂不曉事之意。
元江西儒學提舉揚維禎廉夫，號鐵崖，博學能文，山陰人也。元季張士誠開宏文館，固延致之，廉夫心知其異圖也，至無一字一語，終日酒酣臥睡。一日，朝廷頒酒於士誠，廉夫以指寫塵桌一絕云：「山前日日風塵起，海上年年禦酒來；如此風塵如此酒，老夫懷抱幾時開。」張見之，知終不就，遂放歸。至天朝革命，又令近臣促入京師，廉夫託疾固辭，知不可得也，作詩縊死。其詩曰：「天子來征老秀才，秀才懶下讀書台；商山肯為秦嬰出，黃石終從孺子來。」「太守免勞堂下拜，使臣且向日邊回；袖中一管春秋筆，不為傍人取次裁。」二詩事熟誦人口，然考其見廷臣所作之傳，則廉夫於士誠處未嘗到也。曾獻五論。並復書直詆所用非人。洪武三年正月，又嘗至京師，有疾回，與此不同。或者廷臣之傳，尚當信也。其號鐵崖，初居吾杭鐵冶嶺，後號鐵笛，至淞江得莫冶所製鐵笛，因二詩並識。
太宗嘗言：夏珪、馬遠之畫，乃殘山剩水，宋偏安之物。今馬、夏成堂大軸亦少見矣，所見者，孤峰獨樹，果無重山疊水曲折之妙，真可謂至言。
《水東日記》所錄皇宋第十六龍飛之詩，以為不知何人所作；《宋遺事》所引虞集草詔語，不著出處，一則閩儒餘應筆，一則錢塘瞿宗古詩話。
杭飛來峰在兩山之最秀者，其名因晉咸和元年西天僧慧理登山歎曰：「此是中天竺靈鷲之小峰，不知何年飛來，至今名之。」記憶《說郛》中，不知何書所載，以為越王時飛來，不知何據也。又有人作一對云：「飛峰一動不如一靜，念佛求人不如求己。」亦佳。飛峰之說，恐亦荒唐，後世又於峰洞中多鐫佛像以鎮，慮復飛去，此尤荒唐之甚也。
章草者，漢元時黃門令史遊作《急就章》，繼而杜操、皇象、張芝，始變草法以書此章，故曰章草，宋羅願常言之《急就章》矣。世因不知《急就章》，而並此懵然，況數說混淆，莫之辯正，今略為明之。
張懷瓘《書斷》曰：「建中初，杜操善草書，章帝喜之，令上表亦作草書，故曰章草。」又謂蕭子雲曰：章草者，漢齊相杜操始變稿法。非也。又引王愔以元帝時，史遊作《急就章》，解散隸體，粗書之，漢俗簡，隋漸以行是也。據此，則自相疑惑，謂之「書斷」可乎？近世又以法帖首「千文辰宿」等八十四字，以為漢章帝所書，遂為章草；然黃山谷、米元章俱辯為謬，明矣。復曰：「可通於章奏者，即懷瓘意也。」不知何據。且章帝喜杜書，令之草表，庶有可通，豈一概章奏可草哉！黃伯思《法帖刊誤》云：「凡草書分波磔者名章草，猶古隸之生今正書；故章草者，當在草書先；若章帝者，但謂之草。」又曰： 「本無章名，因漢杜操善此書，章帝稱之，故後世目焉；今卷首偶章草，便以為章帝書，謬矣。」此雖似明白，猶未纖悉其義，何也？本無章名以下即前二說，不必辯矣。其曰：「分波磔者為章草」，蓋由杜操、皇象、張芝，方草書《急就》後，惟黃之本傳焉，黃多波磔，今以分波磔者即曰章草；使張、杜之本亦傳，未可即以波磔者名之也？觀法帖張書可知矣。其曰猶古隸之生今正書、蓋史遊取《倉頡篇》中正字作《急就章》。正字者，古真書也；秦人王次仲以古書方廣，加少波磔，是為八分；而皇象特少變八分而草之耳，故多波磔，故曰解散隸體。觀薑白石《書譜》亦曰：「學草者先取法於皇象、張芝，則結體平正」，然後效石軍之變化奇崛，豈非尚在草書之先耶？其謬加章帝名者，又可謂之章草耶？如此則章草方明，而書之來曆亦庶幾也。
嘗解七十二候於「天地類」矣，其文載於《管子》、《淮南子》、《夏小正》、《汲塚書》、《呂氏春秋》、《經傳通解》，與今曆互各小有不同，或文殊而事同，或意殊而理一，或因引解他事而訛一二字，未若王冰注《素問》，亦引呂令七十二候，與今世行《呂氏春秋》及曆迥有不同處，或古呂令果與今之不同耶？錄之以備，博識參考。雷乃發聲下有芍藥榮，田鼠化為鴽下有牡丹華，王瓜生作赤箭生，苦菜秀作吳葵華，麥秋至作小暑至，半夏生下有木槿榮，蟄蟲坯戶下有景天華。

