
三語掾，一字師；白雲子，黃石公；東方朔，南城威；清白吏，田舍翁；公輸子，寧馨兒；獨眼龍，兩腳狐；關西夫子，江左夷吾；青錢學士，白鑞侍郎；山中宰相，江上丈人；風流宰相，跋扈將軍；四明狂客，三紅秀才。
楊誠齋《讚張功父像》云：「香火齋祓，伊蒲文物，一何佛也；襟帶詩書，步武瓊琚，又何儒也；門有珠履，坐有桃李，一何佳公子也；冰茹雪食，周碎月魄，又何窮詩客也。約齋子方內歟，方外歟，風流歟，窮愁歟，老夫不知，君其問諸白鷗。」予觀此讚，似東坡讚王定國之作。按，功父名鎡，號約齋，循王諸孫也，有吏才，能詩，嘗植梅花三百餘本，構堂於中，扁曰：「玉照」。余嘗見《玉照堂梅品》一則。
元人謝伯理居淞之泖湖，富而好禮，構光淥亭，為宴樂之所。九日，會友於其間，有園丁以佛頂菊花方開，獻之筵間求詩，眾為賦之。時鐵笛道人楊廉夫在座，走筆云：「蓮社淵明手自栽，頭顱終不惹塵埃；東籬若為摩挲看，西域親曾受記來。妙色盡從枝上發，慧香直奔腦門開；明年九月重陽節，再托摩耶聖母胎。」 座客顧仲瑛奉觴稱曰：「先生之作，誠可謂虎穴得子矣。」以今觀之，恐亦句句字字未必盡當，況格律亦自卑耶。
少同王蔭伯讀書景隆，久之，閱事命名，王述其義，遂名《景隆八發》，蓋以可發笑者八事耳。然其辭隨義抑揚，譏誚道士，以為戲謔之音，以發其歡愉憤歎之志。客過而笑曰：「君子遊心如是哉？」有勃然色變者曰：「果王者無戲言乎？」王因告其虛車無庸覆瓿將來，予病時文而假之鳴，豈知召釁起怒，文之害也歟？當投之水火。予則曰：「彼哉笑之者也，癡人前不得說夢；其怒之者乎，所謂不笑則罵之是矣。且枚生《七發》以無為有，君之《八發》，假有成無，是皆注玄思於筆端，闡才華於漢藻，所謂文者也。忍棄之耶？」去年過姑蘇，與都南濠論《賓戲》等文，因誦以質，以告其客尤之情。都曰：「其諸作之苗裔乎？其騷人發憤之言乎？其子雲譎怪之意乎？」復謂曰：「文雖近狎，義則通微，《毛穎》初成，裴晉公亦以為不可，以文為戲，文之妙者也。為我寄王子。」又曰：「事因戲警，名以文傳，景隆道士之幸也，安知不猶佛印之傳哉？」時道士聞之，請予述其顛末，並錄《八發》為珠庭勸，遂書：
《無拘殿賦》：黃冠不淨，寶殿無拘；眷三清之幽境，為百戲之所都。藏閹探帖，打馬投壺。博錢者錯處，抹牌者同區。棍兮不冠，拳兮無襦；或歌或舞，或笑或呼。或箕踞於前楹，或屍寢於後廚。斯則平日之所為也。若夫朱夏司權，溽暑當塗，招搖市井，和以屠沽；抱長席而至止，泛短水之醍醐。爾乃以瓦為枕，以棺為鋪；逍遙乎風涼，從容乎日晡；忽聞嘯於樑上，弄傀儡於東隅者也。至於萬物告成，三冬來輸，無門不掩，有牆可逾；官府兮為堆鹽之所，鄰居兮為過米之衢。噫嘻嗚呼！名雖蕭散，實則汙瀦，蓋無傷於道士，空見笑於吾儒。
《大笑堂記》：老子曰：不笑不足以為道。韓子曰：小笑之則小悅，大笑之則大悅。蓋莫貴於笑，亦莫貴於大笑矣。有道士居景隆，人好謔之，構室焉。高而不剩，密而不狹，輕而不露，以幹賓客，故又謂之堂。然至其堂者，莫不有笑焉，啜其茶則破悶，飲其酒則解酲，對其食則噴案。他日有客持觴過從，屍而祝之，把落其髯，餘曰：「此所謂樂然後笑者也。」眾以為笑。酒酣，膊而笞之，罵曰：「狗道士！」餘曰：「以竹鞭犬，真可謂笑矣。」眾乃大笑。遂為之記。
《銷鉛井銘》：銀壙之傍，米樹之下，有井焉。井之西，隙地丈餘，可容三五道士。嘗具飲，洗番鉛之盞，列哥窯之盤，果則蘇州之核，蔬則楗橋之筍；客有善為酒戲者，飲一杯，則下其盞井中以為樂。郡治西湖，為杭民之勝賞，故錢帛咸於湖費焉，因號曰「銷金鍋」，餘謂茲井曰「銷鉛」可也。復銘之曰：「井之泉，清且涼，井上之客迂且狂。嗚呼！釀井之水兮其毋長。」
《叱石壇志》：叱石壇者，牧羊之場也；景隆之觀，有廣除焉，嶐然而高，坦然而夷，承殿之址，若壇之形。道士好殖羊，羊之性群，於其地走而若愛之，聚而若毆之，飽焉而臥以嬉。壯者魁而澤，瘠者<疒者>而癭，乳者小而圓，老者昂而峭，尫者俯而伏，望之累累然白石之奇塊也，叱而起則羊焉。道士，初平之流也，故擬而名之。他日，客至其廬，見其羹焉，曰：「羹耶？羊耶？而狗口是落耶？」道士曰：「是石也。」客曰：「汝叱石不休，必聞於冥道。且熔鐵灌汝腸，腸其爛矣，寧石羹乎？」道士懼。明日，石盡徙，壇復如故云。
《轉身路辭》：景隆之路法盤穀，窈而深兮往而復，如行羊腸在平陸，繚繞縈紆穿九曲，長蛇深蟄寒蛟縮，欲走嗟如縛在足，規行矩步如有束，乍向東趨又朝北，一身宛轉回顧多，番使頭圓腳步蹉，黃昏月黑不可過，雙手捫壁空摩挲，又似盤庚石鼓歌，一句佶屈牙相磨，道士道士可奈何，願君後世為田螺。
《警夢樓說》：無名子夜讀書景隆之岑樓，夢遊華胥，瓊宮玉宇，神君仙人，遨而嬉焉。忽砉然而悟曰：「是非響屟廊耶？將西子之魂徑行過也？何其聲之砉也？」審而視之，童子執燭而來也。復就寢，夢化蝴蝶，夭桃冶杏，冷豔穠馥，栩而揚焉，忽轟然而醒曰：「是非黃鶴樓耶？將謫仙之靈來槌碎也，何其聲之轟也。」諦而觀之，道人煮茶而至也。明日，驗其樓，前履則板軒而後，右行則板輊而左，乃恚而歌曰：「咄斯樓板，胡碰砰些，截道人頭，有長釘些。」道士懼，無名子曰：「古有警忱，是餘之願也。」勿輯。
《煉藥爐讚》：昔林君復隱於孤山，以梅為妻，以鶴為子。道士孑湣於景隆，以酒為妻，以狗為子。故其消煩滌妄，能守其教者，凡以酒也。是酒在吾儒，則為狂藥；在道士，乃長進藥也。名其爐曰煉藥爐，斯為稱情。讚曰：其寒不冰，其炎不爭，其高不亢，其滿不盈，消磨火性，出入風情。遠而覷之，若仙翁之丹灶；迫而察之，乃障愁之長城；青樓珠箔，能隳於天際；琅函玉笈，能守乎至誠。不知者以為陷人之地，知者以為葬道士之坑也歟。
《方便樹頌》：宮中塗廁，苦而難入，荒穢不治，惟民所止，何陋如之，如惡惡臭。天乃降祥，惟隰有桑；方便之路，黃絹幼婦；繞樹三匝，或得其桶；矢聲鏗鏗，聲在樹間；苟求其故，不見其處。
右九文，惟序餘成，餘皆王作也。王名一槐，今為員外雲。
予一日江幹被雨，暮歸適值潮至，塘路險崎，轎上得四句云：「暮色連江色，湖聲雜雨聲；行人歸思急，辛苦問前程。」昨讀《唐詩紀事》，比丘尼海印有《舟夜》云：「水色連天色，風聲雜浪聲；旅人歸思苦，漁叟夢魂驚。舉棹雲先到，移舟月逐行；續吟詩句罷，猶見遠山橫。」豈知前三句皆同文，可謂預先偷也。
韜光禪師，莫詳族裏。唐穆宗時，結茅於杭州靈隱寺西峰，與鳥巢布衣為友。刺史白居易重其道，嘗具饌飯之，以詩邀云：「白屋飲香飯，葷膻不入家；濾泉澄葛粉，洗手摘藤花；青芥除黃葉，紅薑帶紫芽；命師來伴吃，齋罷一甌茶。」師答云：「山僧野性好林泉，每向岩阿枕石眠；不解栽鬆陪玉勒，惟能飲水種金蓮。白雲乍可來青嶂，明月難教下碧天；城市不堪飛錫到，恐驚鶯囀畫樓前。」其高致如此。至今庵以師名。永樂初，槎溪張輅遊庵一絕云：「躡Ｂ１０捫夢上翠微，綠雲深處扣柴扉；老僧解誦香山句，驚落鬆花滿客衣。」詩今猶在也。
宋趙清獻公之墓，在衢州城東，常有人題詩於地之驛曰：「千夫荷擔出山阿，膏血如何有許多；不若扁舟徑歸去，休從清獻墓前過。」漢嚴子陵釣台在富陽江之涯，有過台而詠者曰：「君為利名隱，我為利名來；羞見先生麵，黃昏過釣台。」予以乘扁舟者過清獻之墓，必不愧用膏血者，又不可語以扁舟，此詩不免意圓語病。若自知為利名而夜過釣台，則尚德之心深矣。
予嘗擬為昭君辭帝語云：「愛妾一身，孰若惜取沙場萬骨哉！妾聞昔殷高宗以圖得傅說而中興，今陛下以圖得妾而外靖。為妾之計，得自擬於古賢臣，自以意亦少可。」後誦高季迪《明妃詞》云：「妾語還憑歸使傳，妾身沒虜不須憐；願君莫殺毛延壽，留畫商岩夢裏賢。」可謂閉門造車，出門合轍。
角妓鄒妙端，色藝絕人，名出教坊右，風流之士，咸修飾以求狎。晚年色衰，遂慕閑寂。及死，佯為坐化。有作詩以挽之者云：「歌舞風流世所傳，老來圓寂竟端然；超升已出平康巷，解脫還登般若船。具足神通由此日，廣修方便在當年；莫言柳翠燒衣事，功德難分孰後先。」傳播一時。
聶大年先生讀楊廉夫詩集有云：「文章五彩鳳凰雛，酒債詩豪膽氣粗；白髮草玄揚子宅，紅妝檀板謝家湖。金鉤夢遠天星墜，鐵笛聲寒海月孤；知爾有靈還不死，滄桑更變問麻姑。」蓋廉夫母夢金鉤入懷而生，別號鐵笛道人。晚年避亂淞江之泖湖謝伯理家，蓄四妾，名草枝、柳枝、桃枝、杏花，皆善音樂。每乘畫舫，恣意所之，豪門巨室，競相迎致。大年之作，極臻其妙，善能用事而敘其實。今集中無也。
吾友吳維新鼎，正德丁丑進士，初任臨淮知縣，同年給事中汪應軫子宿送行詩曰：「青年縣尹延陵子，掛劍豐城牛鬥間；車馬風塵今日始，乾坤身世幾人閑。家分吳越一江水，官隔淮河萬里山；歌罷驪駒人已遠，夕陽芳草對愁顏。」不數月，汪貶知泗州，果然官止隔於淮河。豈非讖乎！
東晉張翰，吳人，仕齊王冏，不樂於官。一日，在京師，見秋風忽起，因作歌曰：「秋風起兮佳景時，吳江水兮鱸正肥；三千里兮家未歸，恨難得兮仰天悲。」遂棄官而歸。宋王贄運使過吳江有詩云：「吳江秋水灌平湖，水闊煙深恨有餘；因想季鷹當日事，歸來未必為蓴鱸。」贄之言，謂翰度時不可有為，故飄然遠去，實非為鱸也。至東坡《三賢讚》則曰：「浮世功名食與眠，季鷹真得水中仙；不須更說知機早，隻為蓴鱸也自賢。」其說又高一著矣。然又嘗見《蟫精雋》載一詩云：「黃犬東門事已非，華亭鶴唳漫思歸；直須死後方回首，誰肯生前便拂衣。此日區區求適誌，他年往往見知幾；不須更說蓴鱸美，但在淞江水亦肥。」惜不知姓氏，此過二詩而兼得之矣。
淞江管訥，字時敏，永樂中官楚府長史。《詠月中桂》詩云：「上界誰將此樹栽，廣寒高處古香來；根從天地分時種，花在山河影裏開。玉兔守株依舊闕，青鸞銜子下瑤台；不知斫盡吳剛斧，天上浮雲變幾回。」菊莊以為此詩雖若可觀，不免犯重。起既雲栽，又雲「根從天地分時種」，當改「根」為「枝」，「種」為 「長」，易此二字，殊覺辭理妥協。予又以為「上界」與「天上」，亦覺重復也。
曾南豐有《錢塘上元夜祥符寺燕席詩》云：「月明如晝露華濃，錦帳名郎笑語同；金地夜寒消美酒，玉人春困倚東風。紅去燈火浮滄海，碧水樓台浸遠空；白髮蹉跎歡意少，強顏猶入少年叢。」
又云：「金鞍馳騁屬兒曹，夜半喧闐意氣豪；明月滿街流水遠，華燈入望眾星高。風吹玉漏穿花急，人倚朱欄送目勞；自笑低心逐年少，隻尋前事撚霜毫。」
僧惠洪覺範亦有《京師上元》詩云：「及時膏雨已闌珊，黃道春泥曉未幹；白麵郎敲金鐙過，紅妝人揭繡簾看。管弦沸月喧和氣，燈火燒空奪夜寒；咫尺鳳樓開雉扇，玉皇仙仗紫雲端。」
按覺範，江西筠州人，姓彭氏，嘗妄誕著其叔彭淵才之說，以為曾子固不能詩。學者不察，隨聲附和。今以三詩較之，高下固已殊矣。且覺範首聯，為僧而有此言，無恥甚矣。較之唐僧但願「鵝生四掌，鱉著雙裙」之說，此尤可責，宜其坐罪還俗也。殊不知南豐文名重於詩名，故為之掩耳，猶張子野、賀方回以長短句馳名之故。且如「明月滿街流水遠，華燈入望眾星高」，又曰：「金地夜寒消美酒，玉人春困倚東風」，夫豈不能詩者乎？「人倚朱欄送目勞」，並上句看，乃見其妙：謂遊冶屬意者，不勝其注想，而恨夫夜之短也。惜其詩雖工巧，格律卑弱。此論方虛穀亦略言之，惜未詳言如此明白也。
朱文公云：「《歸去》一篇，其詞義夷曠蕭散，雖托楚聲，而無尤怨切蹙之病；實用賦義，而中亦兼比。」此千古之確論矣。又曰：「首雲『歸去來兮』，中又雲『歸去來兮』，了無端緒，疑為二篇。」此文公或一時未盡看破也。李格非所謂「沛然肺腑中流出，彼何較其端緒首尾」者耶。餘細觀之，亦有端緒，共有五段，每段換韻，自然純古，人不覺之，所謂「擬洞庭鈞天而不談，霓裳羽衣而不綺」者也。今逐段錄出，注之於左：
歸去來兮，田園將蕪胡不歸？既自以心為形役，奚惆悵而獨悲？悟已往之不諫，知來者之可追；實迷途其未遠，覺今是而昨非。舟遙遙以輕颺，風飄飄而吹衣；問征夫以前路，恨晨光之熹微。乃贍衡宇，載欣載奔，僮僕歡迎，稚子候門；三徑就荒，鬆菊猶存；攜幼入室，有酒盈樽。引壺觴以自酌，眄庭柯以怡顏。倚南窗以寄傲，審容膝之易安。園日涉以成趣，門雖設而常關；策扶老以流憩，時矯首而遐觀；雲無心以出岫，鳥倦飛而知還；景翳翳以將入，撫孤鬆而盤桓。歸去來兮，請息交以絕遊，世與我而相違；復駕言兮焉求，悅親戚之情話，樂琴書以消憂。農人告餘以春及，將有事於西疇。或命巾車，或棹孤舟；即窈窕以尋壑，亦崎嶇而經邱；木欣欣以向榮，泉涓涓而始流；羨萬物之得時，感吾生之行休。已矣乎！寓形宇內復幾時，曷不委心任去留！胡為乎遑遑欲何之？富貴非吾願，帝鄉不可期；懷良辰以孤往，或植仗而耘耔。登東皋以舒嘯，臨清流而賦詩；聊乘化以歸盡，樂夫天命復奚疑？
「大元不殺文丞相，君義臣忠兩得之；義似漢王封齒日，忠如蜀將斬顏時。乾坤日月華夷見，嶺海風霜草木知；隻恐史官編不盡，老夫和淚寫新詩。」此作膾炙人口久矣，但《文山集》與《輟耕錄》作徐世隆，《史鑒》與《風化錄》作王磐，然二人皆元學士，無文集可查，國史傳中又不載也。
庠彥沈明德宣，嘗賦吾杭除夕、元旦《蝶戀花》二詞，道盡中人以下之家之風俗，誠足解頤。錄以遺好事者。《除夕》云：「鑼鼓兒童聲聒耳，傍早關門，掛起新簾子。炮仗滿街驚耗鬼，鬆柴燒在烏貧裏。寫就神荼並鬱壘，細馬送神，多著同興紙。分歲酒闌扶醉起，闔門一夜齊歡喜。」《元旦》云：「接得灶神天未曉，炮仗喧喧，催要開門早。新褙鍾馗先掛了，大紅春帖銷金好。爐燒蒼術香繚繞，黃紙神牌，上寫天尊號。燒得紙灰都不掃，斜日半街人醉倒。」
秦觀字少遊，號太虛，淮之高郵人，與蘇、黃齊名。嘗於夢中作《好事近》一詞云：「山露雨添花，花動一山春色。行到小溪深處，有黃鸝千百。飛雲當麵化龍蛇，夭矯掛晴碧；醉臥古藤陰下，杳不知南北。」其後以事謫藤州，竟死於藤。此詞其讖乎？少遊同時有賀鑄，字方回，嘗作，《青玉案》詞悼之云：「淩波不過橫塘路，但目送，芳塵去，錦瑟年華誰與度？月樓花院，綺窗珠戶，惟有春知處。碧雲冉冉衡皋暮，彩筆空題斷腸句，試問閑愁知幾許？一川煙草，滿城風絮，梅子黃時雨。」山谷有詩云：「少遊醉臥古藤下，誰與愁眉唱一杯？解道江南斷腸句，隻今惟有賀方回。」秦詞世人少知，予嘗親見其墨跡，後有近代劉菊莊題云： 「名並蘇黃學更優，一詞遺墨至今留；無人喚醒藤州夢，淮水淮山總是愁。」亦不勝其感慨。因憶賀、黃二作，並書之，以見少遊固竟沒於貶所，而山谷厄於城樓之死，尤艱哉。嗚呼！詠詩之日，孰知又為少遊之後者耶？
吾鄉劉泰，字士亨，號菊莊，詩鳴一時，有《菊莊集》行於世，亦未見其工也。曾聞二絕，可謂警拔，特拈出之。題《秋鶯》云：「紫陌曾聽駐馬蹄，王孫金彈杏花西；秋聲不似春聲好，莫戀斜陽盡意啼。」蓋譏不知止者。又作《秋茄》詩，有云：「傍葉依花紫實圓，天生佳味壓肥鮮；如何秋晚無人采，老在涼風白露邊。」時無知己者。

