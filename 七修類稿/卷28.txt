
《捫虱新話》：王元澤詞曰：「露晞向曉，簾幕風輕，小院閑晝，翠徑鶯來，驚下亂紅鋪繡。倚危牆，望高榭，海棠帶雨胭脂透，又因循過了清明時候。倦遊宴，風光滿目，好景良辰，誰共攜手？恨被榆錢買斷，兩眉長皺，憶高陽人散後，落花流水人依舊，這情懷對東風盡成消瘦。」調寄《倦尋芳慢》。今曲中「簾參風柔，庭幃晝永，海棠帶雨胭脂瘦，因循過了清明也」等句，本諸此。
前蜀王建晚年，納徐耕二女，長為翊聖賢妃，次女順聖淑妃。後賢妃生王衍，淑妃號花蕊夫人，二妃遊燕汙亂，亡國後乃隨衍入唐，半途遇害。後蜀孟昶亦有花蕊夫人，乃作宮詞者，國亡乃隨昶入宋，後為太宗射死，亦姓徐。《菽園雜記》又云：墓在閩之崇安者，乃南唐宮人，選入宋宮，太祖號為小花蕊。予考二人最明。若是則有三矣。但就便入宋，死亦未必發葬閩地，恐崇安之墓為訛，不知陸公何據也？閩地彼時雖屬南唐，亦遙受降，唐自多事，閩復奪於吳越，獻表世宗，未必王氏宮人，民間女子，曾為李煜選也。
《碎金集》云：芒種後逢壬入梅，夏至後逢庚出梅。《神樞經》云：芒種後逢丙入梅，小暑後逢未出梅。人莫適從。予意作書者各自以地方配時候而雲然耳。觀杜少陵詩曰：「南京犀浦道，四月熟黃梅；湛湛長江去，冥冥細雨來。」蓋唐人以成都為南京，則蜀中梅在四月矣。柳子厚詩曰：「梅實迎時雨，蒼茫覺晚春。」 此子厚嶺外之作，則又知南粵之梅雨三月矣。東坡吳中詩曰：「三旬過久黃梅雨，萬里初來舶趠風。」又《埤雅》云：「江湘二浙，四五月間有梅雨< 黑>敗人衣服。」予嘗亦戲為詩曰：「千里殊風百里俗，也知天地不同相；江南五月黃梅<黑>，人在魚鹽水滷中。」是知天地時候。自有不同如此。
嘗言李白因崔灝《題黃鶴樓》詩既工，遂有恨不捶碎之說，故不再題而去，遂《題鳳凰台》以擬之。今集中以有《望黃鶴樓》古詩一首，意前聞訛矣。然細讀之，乃是題黃鶴山者，樓固因山而得名，不應無一句到樓字上，此必刊題之訛。不然，何有「崔灝題詩在上頭」之句耶？又楊齊賢之註：但遇黃鶴樓處，或注鄂州、岳州，又曰在邠州，不知何也。下文復雲因山得名，又似一矣。
《冷齋夜話》載：山谷曰：「不易其意而造其說，謂之換骨；規摹其意而形容之，謂之奪胎。」覺範復引樂天「醉貌如霜葉，雖紅不是春。」至東坡則曰： 「兒童誤喜朱顏在，一笑那知是酒紅。」此謂奪胎。予以山谷之言自是，而覺範引證則非矣，蓋東坡變樂天之醉，正是換骨，如陳無己《換南豐》云：「邱原無起日，江漢有東流。」乃變老杜「爾曹身與名俱滅，不廢江河萬古流。」皆此類也。若安石《即事》云：「靜憩鳩鳴午」，乃取唐詩「一鳩鳴午寂」，《紅梅》云：北人初未識，渾作杏花春。」即晏元獻「若更遲開三二月，北人應作杏花看。」此乃奪胎也。山谷之言，但加數字，尤見明白。則覺範亦不錯認，如「造」字上加 「別」字，「形」字上加「復」字可矣。
紀年之號，必擇正大光明之字，少有疑似，即不用也。如淳熙之淳，先用此純字，人有言純字有屯字在傍，遂不用也。有因時事而用好字眼者，如國朝天順之類是也。必不可重用，古今不易之道。若用先朝字眼，有故而然，如唐德宗以建中、興元之亂，因思太宗貞觀、明皇開元為不可及也，故改元為貞元，各取一字，以法象之。至宋孝宗即用以為故事，如隆興則取建隆、紹興，乾道則改乾德、至道。若永樂乃宋時方臘，並南唐賊張遇賢年號，而正德亦宋時西夏賊之年號，不知當時廷臣，更無一人記憶及此。即劉豫之母諡慈憲，宋理宗生母亦諡慈憲之事歟？
錢塘江幹張司封廟，宋太宗朝進士，仁宗景祐中，出為兩浙運司，名夏字伯起，雍邱人也。正史作兵部郎，由前為兵部郎也；舊碑作張太常，由後嘉祐又有功而贈為太常少卿也；宋祠典作工部夏員外，訛也；俗呼司封，以其有功，授司封郎中也。其稱謂不同如此。按《四朝聞見錄》云：杭州江岸，率多薪土，潮水衝激，不過三歲輒壞。夏令作石堤一十二里，以防江潮，既成，杭人德之。慶曆中，立廟於堤上。嘉祐十年，又因功贈太常少卿。正和二年八月，封寧江侯，改封安濟公，並賜其額曰「昭貺」。今廟中之碑作真宗時出為運使治塘。天聖間石塘又壞，運使田公、知府楊公，率僚屬祠公堤上，功成，贈太常官，封寧江侯，則慶曆年也。至大觀改元，封安濟，不知何據。予意葉紹翁之作《四朝錄》，尚近當時，所考必精，今廟之文，恐亦傳論。且真宗時司封既築，何數年之後，田公、楊公又為築之？既曰石塘復壞於天聖，何至慶曆之時，方稱有功？朝命贈官封爵時之相去又遠矣。若夫《四朝錄》以為作堤十二里，碑文曰四千六百四十丈，此則量約之數同也；但江塘有三十里之遠，而二文皆不言所修之處。予意必自司封廟地下至慶春門，蓋今自候潮門內以北一帶街坊土地，皆安濟之廟；必當時沿江小民，亦各立祠以祀；且慶春以北，又為新塘，乃國朝之築；而錢氏之築，想皆通塘之地矣，或歲久而中之定已壞，乃改為昭貺之再築；餘者或修或增，不至大壞，而為功之易耳。予嘗見杭誌祀典，於昭貺之下，欠載碑文，因留心以考之，故略言於右。
杭吳山重陽庵有泉，曰青衣洞泉，《臨安志》、《杭州府志》皆以為唐開成間道士韓道古遇青衣童子入洞，改名。按洞宋為寧壽觀之地，韓侂胄鑿山為園，作為流觴曲水，自青衣下注於壑，十有二折，瀦於閱古堂前，即名泉為「閱古」。故當時言官論侂胄有「創造亭館，震驚太廟之山」，蓋宋太廟正當泉下之山也。以考陸放翁《閱古泉記》，則記中但言泉之甘寒、清冽，鋪敘地景，無青衣之事也。又曰：泉壁有開成五年道士諸葛鑒元八分書；而《癸辛雜志》載為元年六月南嶽道士邢令開、錢塘令錢華題名，道士諸葛鑒元書，俱不言道士韓道古事也，作記時寧宗嘉泰三年。予意青衣之事，必見於嘉泰之後，咸淳之前，故陸記無而《臨安志》有也。今二老以為開成，非矣；而洞記以為見於大德丁酉，尤非也。予又恐韓閱古訛而為韓道古未可知，若夫建庵之日，必開成年間，鑿石之字可證矣。但恐名非重陽，至大德間，始有重陽之名，故石壁又有廣微子書「大重陽庵」字。今庵記曰韓之建庵無歲月，是考之不精，未知有八分題名之石刻，故泛雲耳。惜八分刻，歲久石泐，今不明白，如末後諸葛鑒元書，止有元書二字，可歎。
歐陽公《集古錄》中載後漢孔君碑及孔德讓碑，前碑考云：孔子十九代孫，官至河東太守，惜其正當名字處而磨滅，不可知也。後碑考云：宣尼公二十世孫，都尉君之子，字德讓，曆郡諸曹吏，惜名磨滅不知也。碑在孔林中，予以先聖宗譜考之，十九代孫河東術守名震，字元上；二十代孫郡曹吏字德讓，名謙也，都尉君名宙，正孔震之弟。不知歐公當時每碑或考或論，皆有下落，此何不借孔譜以考之耶？今為補之，不知二碑今尚在孔林否？
嘗讀董子《禱雨文》中，其神共工。意共工惡臣，舜所流也，何以主水？後見《淮麵子·原道篇》曰：「共工與高辛爭帝，不勝，遂潛於淵。」注謂共工以霸力行水於羲、農之間者也。杜預曰：「共工氏以諸侯霸有九州，在神農之前，太昊之後，亦受水瑞。」而律書顓頊有共工之陳，以平水害；兵家有共工水害，顓頊擒之之說。又史曰：「共工作亂，振滔洪水，以害天下，皇天弗福，庶民弗助，女媧氏戮之。」據此，則因其受水之瑞，能振滔之，死即以之為水神也，故後世言之者，以為名在羲、農之間是矣，非堯典「方鳩僝功」者，乃舜所流耳。其戮之者曰女媧、曰高辛、曰顓頊不同，世遠事微，紀之錯也。其曰為神者，豈有天人弗祐？以害天下者，可祀之耶？此董子所以不純也。
烏賊魚暴幹，俗呼螟脯；其魚腹中之墨。可以書紙，經年而脫跡。奸詐之徒，或以書券也。又龜尿磨墨，寫字於木板，可進寸許，雖水洗斧削，亦不磨滅。艾納出西域，似細艾，又鬆樹皮上綠衣亦名艾納，以之和合諸香焚之，能聚其煙，青白不散，亦好人假以為仙者，皆以二物紿人。
張旭雖以草書名世，予嘗見有郎官石之楷也，楷字無出顏、柳。柳雖有骨，似疏脫少勁拔，且書體一例。魯公之書，予所見者，《東方朔像讚》與《金天王廟題名》，皆大字也；一則莊偉，一則俊拔。小字如《幹祿帖》與《麻姑壇記》；《幹祿》則持重舒和，《壇記》則遒峻緊潔，似非一手所出，意者傳模鐫刻之有工拙耳。及觀《多寶》、《座位》等碑，則筆意又迥不同，把玩久之，筆畫形體，雖有粗細大小，而帖帖有法，愈看愈佳。此公之書百世不可也，殆如公之為人，雖所遇不同，無一毫之邪媚。正歐公云：杜濟之碑，雖不書名，殆非魯公不能也。正謂是耳。
《易》曰：「理財正辭，禁民為非曰義。」李蕭遠《運命論》曰：「何以正人曰義。」《易》曰：「履虎尾尾終吉。」《呂後·慎大篇》曰：「「，履虎尾，終吉。」
欸，歎聲也，亦作欸。本哀音，收灰、隊二韻，亦讀作上聲。欸，按《說文》無襖音也，乃即俗之乃字。《春秋傳》以為難辭，王安石謂繼事之辭也，而《說文》亦無靄音。今二字連綿讀之，是棹船相應之聲，柳子厚詩云：「欸乃一聲山水綠」是也。後人因柳集中有注字云：一本作「襖靄」，遂即音「欸」為 「襖」，音「乃」為「靄」，不知彼注自謂別本作「襖靄」，非謂「欸乃」當音「襖靄」也。黃山谷不加深考，從而實之：「欸乃是湖中節歌之聲，無結有《欸乃曲》。」已一錯也。其甥洪駒父又辯曰：柳子「{Ы乃}靄一聲山水綠」，而世俗乃分欸乃為二字，誤矣。尤為可笑，不知此{Ы乃}字為何字也？雖《海篇》雜字中亦無也。又按劉蛻文集有《湖中靄欸歌），劉言史《瀟湘詩》有「閑歌曖乃深峽裏」，元次山有《湖南欸乃歌》，則知二字有音無文者。特柳子用此二字，後人注之，毛晃增人韻中，故數子之意皆同，而用字自異，是數字不妨並行，特用其音意耳。《韻會》已少辯之矣。
諸花皆五出，蓋土之生物，五為成數也。岩桂止四出者，秋已屬金，西方金之成數又四也，故桂金色而四出，開於秋也。
曹操本姓夏侯，父嵩，為中常侍曹騰養子。嘗意其富貴之極，何不復姓？後見一書云：當時有以讖緯進者云：古者名官職不言曹，自漢以來，始名官盡言曹也，至吏亦言屬曹，卒言侍曹。此非天意乎？操遂不復姓，此或實事。
吳人稱人妻有淫者為綠頭巾，今樂人朝製以碧綠之巾裹頭，意人言擬之此也。原唐史李封為延陵令，吏人有罪，不加杖罰，但令裹碧綠巾以辱之，隨所犯之重輕以定日數，吳人遂以著此服為恥意。今吳人罵人妻有淫行者曰綠頭巾，及樂人朝製以碧綠之內裹頭，皆此意從來。但又思當時李封何必欲用綠巾？及見春秋時有貨妻女求食者，謂之娼夫，以綠巾裹頭，以別貴賤。然後知從來已遠，李封亦因是以辱之，今則深於樂人耳。
宋紹興二年，高宗宣示御書《考經》、《易》、《詩》、《書》、《春秋左傳》、《論語》、《孟子》、《中唐》、《大學》、《學記》、《儒行經解》五篇，刻石太學。淳熙中，考宗建閣藏之，親書扁曰「光堯石經之閣」。朱子修白鹿洞書院，奏請石經本，即此是也。元初，西禿楊璉真伽造塔於行宮故址，欲取碑石疊塔，時杭州路官申屠致遠力爭止之，幸而獲免。後學為西湖書院，碑閣俱廢。國朝改為仁和學，後洪武末徙仁和學於城隅之貢院，而石經亦舁致焉。歲深零落，踣臥草莽間，而龜趺螭首，十缺其半。宣德元年，侍御吳訥屬郡收緝，凡得百片，置之大成殿後兩廡，已為不全之器矣。然向微申屠公之力，此物安知其所耶？蓋亦《轟耕錄》中唐義士流也，惜無所考，不能備述其人耳。
又有高宗自制伏羲、堯、舜、湯、武、孔、顏、曾、孟讚並書，仍小書七十二賢讚、李龍眠圖像，今與石以並存，唯秦檜之文，侍御磨去之矣，近於正德十三年，宋侍御復移至杭州府學之廡。
至於歷代石經，漢有蔡邕隸書，傳稱六經，止是《易》、《書》、《公羊》、《禮記》、《論語》，此石在洛陽太學門外。魏有邯鄲淳所書三體石經，予意此亦恐訛。蓋淳乃漢順帝時人，作《曹娥碑》時，年必二三十矣，至魏文帝已百數十年，《魏略》載淳為博士，恐又一人，否則或梁鵠、鍾繇等書。晉惠帝時，侍中裴頠修學，書經刻石皆在洛陽。唐貞觀時，太宗命唐元度書九經訓釋，是名九經字樣。文宗時，高重為祭酒，與鄭覃復刻九經，皆在長安國學也。後蜀孟昶時，孫逢吉等五人書刻七經《周易》、《爾雅》、《毛詩》、《尚書》、《儀禮》、《禮記》、《周禮》於益都。宋嘉祐中，楊南仲、章友直篆書六經於國學。至高宗之刻，共八次也。《丹鉛》論以邕書為第二，熹平四年事，初刻在靈帝光和六年。予意既無書者姓名，年分又倒，恐亦非也。
「相逢盡道休官去，林下何曾見一人。」仕路多誦之，不知唐人詩也。韋丹《寄靈徹》詩曰：「王事紛紛無暇日，浮生冉冉隻如雲；已為平子歸林計，五老岩前必共聞。」徹奉酬云：「年老身閑無外事，麻衣草坐亦客身；相逢盡道休官去，林下何曾見一人。」
欄杆有三義，木之欄杆，人人所知；若曹植詩曰：「月落參橫，北斗欄杆。」欄杆，橫斜貌也；又《長恨歌》曰：「玉容寂寞淚欄杆」，欄杆，眼眶也。故韻書有眼眶之訓。
《韻語陽秋》曰：韓退之作歐陽詹哀詞，言其事父母至孝。又曰讀其書，知其為慈孝最隆。及觀《國川名士傳》載：詹溺太原之妓，未及迎歸，而有京師之行，既愆期而妓疾革，將死，割髻付女妓以授詹。詹一見大痛，亦卒。斷為不孝，而《續談》亦以為未孝。餘讀其文集，詩有《發太原寄所思》，正其妓矣。至於《樂津店》絕句「有所恨」二章，是男女之色，皆好之者，念其為人，素必如韓之言，殆一時之偏蔽使之然也。韓非同傍相好之故，故亦曰「今其死矣」，而非若他人之辭，死於何症何所也。孟簡又有「惜之」之說，明矣。苟讀其書，求其為人，偏於情義之篤者，故韓公之言亦不誣。
《翰墨全書》，大德間劉應李所編，多取近代宋末詩文，篇章之下，多書字與號焉，顯者可知，餘無姓名，猶不具也。因以所知者，或名或字，以其世所行者書之於稿，以便檢閱。
羅狷庵、羅存齋、羅此庵、羅止之、趙紫芝、趙章泉、章義若、章懶庵、徐毅齋、徐山民、徐思叔、徐師川、戴石屏、戴東皋、韓澗泉、韓南澗、曾茶山、曾梅野、王初寮、王仲至、王盧溪、王教授、王臞軒、王從周、陳後山、陳簡齋、陳野雲、陳覺民、方秋崖、方北山、張芸叟、張文潛、張無垢、張商英、黃知命、黃白石、黃寅庵、黃通老、汪浮溪、汪龍溪、汪玉山、薑梅山、薑白石、潘轉庵、潘邠老、蕭千岩、蕭梅坡、朱灊山、遊唐林、遊寒岩、遊伯莊、尤梁溪、杜小山、李梅亭、任斯庵、鄧中齋、彭虛寮、劉溪翁、劉伯寵、劉篁栗、劉龍洲、劉後村、劉季孫、劉良佐、孫花翁、孫南叟、馮雙溪、袁遯翁、謝無逸、馮古洲、馬碧梧、梅和勝、鄒定、武允蹈、阮梅峰、林可山。
今書經多錯簡脫文，謂非古文也。宋《三朝志》載：雍熙中，日本僧奝然入貢云：國中有古五經。歐陽公《日本刀歌》云：「徐生行時書未焚，逸書百篇今尚存。令嚴不許傳中國，舉世無人識古文。」歐言未必無據。又《一統志》：永樂中沅州御史劉有年上《儀禮逸經》十八篇，是《儀禮》亦未亡也。不知當時廟堂無一人表章傳之，今日無一人奏以取之，豈古人求逸書之意耶？予問人，曰不知。豈所載皆非耶？
元人周密公謹，居齊之樂，作書曰《齊東野語》；後來杭居癸辛街，書名《癸辛雜識》；泗水出山東魯縣，號泗水潛夫。又嘗居華不注之陽，號弁陽老人；以 「周子窗前草不除」，號草窗。其識號各有意也，記之。
《剪勝舊聞》載：劉伯溫泛西湖，望有天子氣於吳頭楚尾。及見張士誠、夜登虎邱，又曰：「天子氣尚在吳頭楚尾。」復過濠，謁郭子興。遇太祖，曰： 「吾主翁也。」深自結納。告曰：「後十年當為天子，我當輔之。」拂衣去。按劉伯溫行狀、誌銘、功臣錄，則見士誠以下俱無也。至正十九年，天兵才下處州，命孫炎為守，炎三請，伯溫方見。然後問道謁太祖於多金陵，遂相輔焉。後惟為母喪一回，非見而識之，久而復仕也。《舊聞》又云：徐中山王追及順帝，特縱而去之。郭滁陽有五子。亦謬也。徐、常二帥既定山東，會兵臨清，則順帝已集宮嬪議行矣。滁陽三子，自載廟碑。非讀書多而以耳聞著述，此野史所以誤人也。
高宗夢說，武王夢九齡，孔子夢奠於兩楹。文中子曰：「至人無夢。」則經傳之言非歟？夫聖人清明在躬，志氣如神，隨物而應，無因遷也，偶夢焉，神靈啟之也。故無夢者，無眾人因想之夢，日所擾之者也。《周禮》有六夢之占，漢《藝文志·七略·雜占》以夢為大。洪容齋曰：「今妄術如林，夢學殆絕。」非也。由晉樂廣因想之說興，而夢之理明矣；夢之理明而不必於占也，故至晉以後絕焉。
唐明皇遊月宮，《異聞錄》以為同申天師，《唐逸史》以為同羅公遠，《集異紀》以為同葉法善；其中遊事又小不同，羅公遠多擲杖化銀橋之事，《集異記》載所遊過潞州，《幽怪錄》又為過廣陵，似此諸說不同。要非親切之言，真實之事，好奇者之所為也。或一時宮人傳說之事耳。
予觀仙家之事，如丁令威返家而人民已非，王質觀棋而伐柯已爛，則時刻已過百年矣。然人之所以慕神仙者，以其能長生久世。今須臾過百年，若七八十年，是過數千年矣。則其處世，亦若人之光陰也，後亦散去與人同，亦何貴哉？
舊聞象膽春在前左膊，夏在前右膊，秋則後之左膊，而冬則後之右膊。近會仕宦於廣西者云：土官嘗殺象享客，其膽不應四時、四膊也。予心疑其豈肉具十二生肖，各因其月分而以膽附耶？因考《埤雅》，舊說固具；又云：亦隨月轉在諸肉，如正月屬寅，在虎肉也，則與宦客所言相同。此理也，舊說為謬。

