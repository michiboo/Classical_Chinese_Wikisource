
太祖與陳友諒戰鄱陽湖時，有周顛仙者謁道左。上命登舟，一語不發。上問伐友諒何如？對曰：「前途覆舟。」又曰：「破一個桶，又一個桶」。上怒，令推水中，見其不溺而行於水面。復召之同舟。無何，舟果覆，眾皆驚駭，得周而免。又有鐵冠道人張中字景華者，時亦從太祖在舟。友諒中流矢，兩軍莫知也，道人望氣，語上曰：「友諒死矣。」使上作文遙祭，陳軍遂為奪氣，敗去。籲！二人皆仙也，今人但知劉伯溫金木相剋，使太祖避於午時之說，而不知二仙已先從太祖於舟。天時人事，已際遇矣。友諒雖勢大，安能勝之？
至正壬辰閏三月一日，聖祖起兵濠州，徇定遠，攻泗州靈壁，破元平章也先帖木兒兵，因取滁州、六合；率趙德勝、耿再成禦卻元師，乘勢取和州、真州；渡採石，取太平、集慶、鎮江、常州、嚴州、廣德、長興、寧國、宣州、江陰、徽州、揚州、池州、建德、婺源、浦江、宜興、衢州、蘭溪；親征婺州，改為寧趙府，取諸暨、紹興；遂歸方氏溫台慶元，復池州，征安慶，拔處州，又降福寧州，大戰龍灣，破友諒之師，復太平、安慶，因取信、饒；親征九江，走友諒，又降建昌、南昌、龍泉、袁、瑞、撫、吉，以及蘄、黃、興國、沔陽；苗將作梗，吳兵來圍，劉基撫定三衢天壁，誓拔處州，南昌復而江右全，友諒滅而武昌震。陳理歸降，常德、荊州、衡陽、夷陵、安陸、襄陽、贛州、南安，後先歸附；悉師淮東，海安、泰州、通州、高郵、淮安、濠、泗、廬、徐、宿州，以次收降；李文忠降杭州，進取紹興；華雲龍取嘉興，而俞通海亦取太倉、崇明、嘉定、崑山、鬆江；遂從徐達進圍蘇州，士誠執而浙西寧，國珍降而浙東定。
自此湯和南入閩中，徐達師出長淮，克沂州、嶧州，向青州轉取濟南、萊、登，以及東昌、東平、濟寧；引而西上黃河，取陳州、汴梁、河南虎牢、陝州潼關；鄧愈出襄陽，亦攻克南陽、唐、鄧、葉縣、舞陽、魯山、汝寧、隨州、德安、以及金、商、鄖陽、均、房、裕諸州，河南無兵，引師而北；檄諸將會於東昌，薛顯、俞通源、傅友德、馮宗異取衛輝、廣平、彰德、懷慶、澤、潞、平陽、絳州，拔臨清、德州，郭英進破通州，元主北走，徐達因克元都；遣將徇下順德、河間、保定、真定，以至平定州，謀取山西。
而胡美、何文輝入杉關，取建寧，檄定興化、泉州、汀州；吳楨取福州，湯和克延平，而邵武、漳州亦望風納款；楊璟攻克永州、寶慶、道州、桂陽、常寧、武岡、全州，移師靖江；廖永忠、朱亮祖自福州海道進取潮州、惠州、廣州；陸仲亨、胡通自贛州由南安略韶州、南雄、肇慶、連州，與永忠、亮祖會於龍潭；永忠馳檄海南、海北、九真、日南，三十餘城皆納印請吏；自是沂河由肇慶、德慶行，定蒼梧、鬱林、潯、貴；永忠向南寧，亮祖以兵會楊璟，屯於象鼻山，克靖江，又降田州、太平，永忠亦取南寧、柳州、象州、賓州，降其平章阿思蘭，兩廣入圖，班師還朝。
即命率師偕徐達北伐，達已先自北平率常遇春、郭英、傅友德襲擴廓，破王保保，遂取太原，乘勝遣將取武州、朔州、大同、宣府，燕、代復寧；引而西破鹿台，由河中趨潼關，師抵西安，降王武，逾隴州，破任從攻，進取鳳翔、臨洮；又降李恩齊，遂征平涼。
遇春還師北伐，大破元也速之兵，東略全寧、大興、上都，徐達亦督諸將復慶陽，斬張良臣文忠，徑由雁代救大同，擒脫列伯，軍威奮揚；元主遠徙，雖絕恢復之念，每肆憑陵之毒。由是徐達三師定西，而寧夏、延安、甘肅、瓜沙，始復漢唐之舊；文忠屢出野狐，而興和、合剌、開平、應昌、驢駒，乃無達䳬之庭。
北狄既平，西師復舉，馬雲出鎮，遼左以安；載觀友德連拔階、文、綿漢，直趨成都，永忠襲破瞿塘、夔州，亦抵重慶，明升出降，戴壽就擄，再克保寧，遂收四川。
歲在辛酉，雲南是征，搗赤水，徇曲靖，戰白石，舉雲南，收永寧、城烏撒，徇建昌、澂江、臨安、尋甸、楚雄，襲大理，定鶴慶、麗江、車裏、平緬，擊破烏撒、東川、建昌、芒部；雲南叛酋楊苴等，斬首九萬級，檄定百蠻之種，威加八佰之邦，雲貴俱平。友德功第一，沐英次之。自是內而湖廣、四川、雲、貴、化外諸州，若宣慰、宣撫、安撫軍民指揮、長官等司；外而安南、朝鮮、南海、西域等九十國，皆奉表入貢，而一統之業成焉。
其間武將持戈血戰之危，謀臣出奇破敵之劇；明良際遇之艱，凶獷服馭之難；興誦厥跡，令人惕然。至十七年而始一統者，自古取天下皆先中原，而後江南，今自南而北，勢不同也。茲以閩人吳樸所序事體不差，但中漏者補之，訛者正之，足其年月如右雲。
韓林兒世裏起兵，已載前卷。聞當時傳乃瀛國公次子，為韓內侍所養，山童得以為子，自稱徽宗九世孫也，國號宋，汝潁劉福通等各尊為小明王，晉、冀、河南，大半為其所有。故太祖龍灣之捷，諸將亦欲奉之為帝，惟劉基以為彼牧豎爾，不肯拜。又《龍飛紀略》以太祖行移，則稱其為皇帝聖旨，自稱吳王令旨，直至林兒死，方建號稱年。然予據朱氏世德碑言，果承其正朔，稱龍鳳年號，受其官爵，稱吳國公等語。若是，必惑於當時訛傳之事矣。《紀略》又比之更始劉盆子，此已非；或謂遲不建號，比周文王以服事殷，此則尤非也。想國初臣下，多一時武將，太祖既與之合，又以先人之言為主，未暇細詢；至二十七年，元既亡，而林隨以死，天之顯示可知矣。
漢庶人因成祖喜而不當繼嗣，遂有謀逆之念；仁宗踐祚，已每有輕之之意，及賓天，遂移檄以誣夏忠靖等奸邪誤國，特未出兵耳。夏等人謝罪，宣宗曰： 「是假卿名以興兵耳。」命坐，屏人語，則楊文敏公首勸親征，以往事可鑒數十言，剴切之甚。且曰：兵貴神速，遂兼程而進，六師臨城，始大驚出降。罪人既得，朝廷遣尚書陳山迎駕，山因進曰：「移師趙府，一鼓可擒也。」文敏亦曰：「時不可失。」上令楊文貞公草敕，文貞曰：「事須有實，鬼神可欺哉！」與文敏反覆辯其朝廷止一親叔，當過厚而反入其罪，皇祖之靈安乎？上不懌，還京。過日，召文貞曰：「皇考與趙王最友愛，當思保之之道。吾封群言，差人齎去，俟其自處。」 趙王得璽書及言者章，即日獻護衛上表謝恩，自此上待趙益厚。嗚呼！二府非文敏、文貞言之懇懇，則罪人何一時即得，而朝廷至親死於無辜，親親之道，安能盡耶？
按大明《實錄》：洪武二十二年五月，遣使敕諭故元遼主阿裏失禮等，於大寧等處，立三衛焉。以阿裏失禮為大寧衛指揮使，塔賓帖木兒為指揮同知，海撒男答為溪福餘衛指揮同知，脫魯忽察兒為朵顏衛指揮同知；各領所部，以安畜牧。觀此，則長陵未許北虜時，而山後諾州先皆為其屬矣，況復與之耶？此亦當時之失計。故居庸之外，所恃為藩籬者，止宣府耳；而遼陽一帶，不可通也。
至正壬辰，汝潁兵起，定遠郭子興拔濠梁據之。時太祖潛民間，為訛言所逼，懼禍將及，遂挺身入濠梁。抵其城；為門者所執，將欲加害。人以告子興，子興親馳活之，撫之麾下，聞召與語，異之，取為親兵。居數月，子興謂曰：「汝單居，當為汝婚。」子興暮歸，與夫人飲食，語及斯事。次日，夫人忽見惋惜，謂曰： 「方今兵亂，正當收召豪傑，是子舉止異常，君不撫於家，使為他人之親，是失智矣。」子興悟，遂以女妻之，孝慈皇后是也。後子興南至河陽薨，歸葬滁州，洪武初追封滁陽王，立廟於滁祀之。又以其女為妃，生蜀王、豫王、如意王。洪武十六年十一月七日，上親稿子興事實，召太常丞張來儀諭使為文，刻於廟石。
《皇明祖訓》所載：合議親戚之家，內係功臣五人：魏國公徐、信國公湯、曹國公李、西平侯沐、武定侯郭。我朝帝女下降，後選庶人，皆法二帝三王道也。然觀其所載如此，此可見其厚待五人矣。
國初文臣受封爵，李善長以中書左丞封韓國公，汪廣洋以中書右丞封忠勤伯，劉基以御史大夫封誠意伯，後汪、李皆賜死、絕封；惟劉善終，襲封。武臣封公侯今在者，惟中山王徐，黔寧王沐、武定侯郭、懷遠侯常。嗚呼！不數十年而功臣皆沒，哀哉。
《野記》載：仁廟資質甚美，詞翰並精，聖學外，尤喜舉業。每試錄至，則票摘瑕處，以語宮官，極允當也。又《瑣綴錄》載：仁廟和曾子棨著棋詩云： 「二國爭強各用兵，擺成隊伍定輸贏；馬行曲路當知道，將守深宮戒遠征。乘險出車收敗卒，隔河飛炮下重城；等閑識得軍情事，一著功成見太平。」王公以詞意宏偉，似勝曾詩。予意曾詩惟第二句並結得體，豈得如此詩句句有意趣也。昨見《褒談》中載：仁廟與王汝玉一劄，乃欲學詩學表之事，孜孜數百言，甚為好學。然後知《野記》之言不誣，詩之所以妙也。
劉成，靈璧人，從太祖取金陵等處，升總管，改海寧衛指揮。征偽吳張士誠，提兵往來浙西，多有功焉。後殺賊中流矢傷額而死，朝廷無報功之典。今《功臣錄》中以為人思其功而立祠祀之，今考浙西之地無聞焉，恐亦傳聞之事歟？
寧獻王權，高廟第十六子也，封於大寧，大寧即朵顏等三衛之地。靖難師起，與之協謀。蓋燕時兵力不敵，特藉大寧胡將指揮兀良哈人馬，以取中原耳。太宗登極，寧王入見，願以遷國入內地，於是遂居南昌。一以注書作畫為事，以消朝廷相疑之心；而大寧之地，既無王府，又無守將，原得其兵之力也，因棄與之矣。正德末年，寧王之孫宸濠叛逆，賜死。
國初朝覲，凡州縣老人亦與焉。某年，太祖問老人曰：「朕築室後湖，為藏天下黃冊，當作何向？」一人曰：「當東西相向，早晚日色所曬，庶無濕潤。」 太祖既喜，問姓名，曰：毛某。因賜酒飯。上曰：汝言有理，即托守之，俾無鼠耗，遂埋於其地。至今雖有鼠，而黃冊無恙。弘治間，郎中東莞鄧琛，管冊於湖，偶見一老人，揖曰：「吾為朝廷守此百四十年，一冊不為鼠傷，未嘗蒙管冊諸公之賜，恐非所以待有功也。」言訖不見。明日，鄧具牲醪祀之，至今為常。
太祖洪武元年正月十月登極，崩於洪武三十一年閏九月初十日。建文繼統，至四年六月十三日，成祖靖難火逃，以建文之年並於洪武，謂洪武三十五年也。成祖是年七月初一日即位，崩於永樂二十二年七月十八日。仁宗即位於永樂二十二年八月十五日，崩於洪熙元年五月初四日。宣宗即位於洪熙元年六月十二日，崩於宣德十年正月初三日。英宗即位於宣德十年正月初十日，被擄於正統十四年八月十八日。至九月初六日，景皇帝即位，至景泰七年十月十七日英宗復位；改元天順，崩於八年正月十七日。憲宗即位於天順八年正月二十二日，崩於成化二十三年八月二十二日。孝宗即位於成化二十三年九月初六日，崩於弘治十八年五月初六日。武宗即位於弘治十八年五月十八日，崩於正德十六年三月十四日。今上即位於正德十六年四月二十二日。
漢、唐、宋印文，多是小篆。國朝外國諸衙門者皆疊篆，惟總兵者柳葉篆。御璽王府之寶，玉著篆疊，篆必九折，取乾元用九之說；惟曆日印文七疊，取日月五星七政義也；御史印文八疊，取唐台儀八印義也；未知是否。二品以上用銀印，三品以下是銅印，御史者鐵印。朝廷璽共九顆，在內尚寶監女官收掌，用時尚寶司以揭帖赴內監取用也。其文不同，各有所用：奉天之寶，製詔之寶，皇帝之寶，皇帝行寶，皇帝信寶，天子之寶，天子行寶，天子信寶，敕命之寶。
洪武二十四年，詔天下產茶之地，歲有定額，以建寧為上，聽茶戶來進，勿預有司。茶名有四：探春、先春、次春、紫筍，不得碾揉為大小龍團。此抄本《聖政記》所載，恐今不然也。不預有司，亦無所稽矣，此真聖政，較宋取茶之擾民，天壤矣。
宋太祖微時，過涇州長武鎮，寺僧守嚴見其骨相異常，使畫工圖青巾褐裘之像於壁，後聞登極，易以冠服。今蘇郡西天王堂土地絕肖我太祖高皇帝。聞當時亦至其地，而化主楊氏異焉，遂令塑工像之；後聞人言像太祖，即以黃絹帳之於外，不容人看。意者尚當易之可也。
洪武初年，沈留公差自杭州赴京，奏稱：杭州市民不務生理，專服美麗衣服，出入公門，結交官吏，說事過錢，壞法害民。太祖皇帝曰：「浙江等處及直隸府州市民，著他見丁出錢，買馬往北地當驛站。」故至今為丁田馬丁雲。
洪武二十三年三月，上見朝臣衣服多取便易，日至短窄，有乖古制，命禮部尚書李源名等參酌時宜，俾有古義，議凡官員衣服，寬窄隨身，文官自領至裔，去地一寸，袖長過手，復回至肘，袖樁廣一尺，袖口九寸；公侯駙馬與文職同，耆民生員亦同；惟袖過手復回，不及肘三寸；庶民衣長去地五寸；武職官去地五寸，袖長過手七寸，袖樁廣一尺，袖口僅出拳；軍人去地七寸，袖長手五寸，袖樁七寸，袖口僅出拳。頒示中外。嗚呼！今婦人之衣如文官，其裙如武職，而男子之制，迥殊於此，是時製耶？
本朝功臣多不壽終。驍騎郭德成，終身以酒自汙。一日，授某府都督，懇辭。上怒曰：「爾兄弟皆侯，辭何說也？」德成泣曰：「臣非草木，不知聖恩，但臣懶慢耽酒，位高祿重，事有失職，卻殺我也。人所樂不過多得錢飲美酒，隨意自適。」上喜，遂賜黃封白金。一日，既醉，免冠，上見發禿，曰：「風酒漢，發毛如此，非酒過耶？」德成叩道曰：「猶厭其多，欲盡剃光耳。」上默然。既醒，悔其觸諱，遂盡剃，披僧衣，唱佛曲。上乃謂其妹寧妃曰：「前謂戲言，今實為之，非風而何？」德成嘗見兄弟宣武威襄，征鎮四方，經時不回，則曰：「虛名也好聽，辛苦也好受，爭如我樂也。」終亦以功名卒。高人哉！惜功臣不載。
太祖一日御奉天殿，太宗、建文侍焉。因指立仗馬出對曰：「風吹馬尾千條線。」建文對曰：「雨打羊毛一片氈。」太宗曰：「日照龍鱗萬點金。」占此，則一委靡而一發揚，成敗可知矣。
南京紫金山，即古之鍾山、蔣山也，我太祖高皇帝陵寢在焉。葬之時，掘土數尺，見一石龜，頸長數寸，首足口目皆具，今藏於太廟。久晴而腹下有水，則雨；久雨而腹下幹焉，則晴。其異如此。

