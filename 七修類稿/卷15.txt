
唐太宗英明之主而有慚德，故修《晉史》，雖出於臣下，夫豈不一過目哉？其《列女傳》中，所收不過三十，而無中閨之禮者四人焉；餘或識明才贍，不過一事一藝之美。雖陶侃、周顗之母，可稱曰賢而已，謂之曰烈，可乎？王渾妻鍾琰，已載之於後，實可恥之甚。王凝之妻謝道韞，每不樂夫，致謝安責以何恨之言；且聞叔與客談不勝，則遣婢白之，欲為小郎解圍；後雖為夫報仇被擄，又不聞其死節，諸豈婦人事耶？竇滔妻蘇若蘭，因夫取妾，妒忌特甚，夫怒棄之，則織錦回文以感動之；文雖奇妙，又豈女人之德耶？至於李玄盛之後尹氏，乃再醮之婦，亦取入列女，吾則不知何謂也。
予友劉知縣敬宗，一日敝衣草履獨行，遇諸塗，予戲曰：「衣者身之章，毋乃褻乎？」劉曰：「子不知予當官時，有不可對妻言者，此豈謂之無恥耶。汝真林下之人而任天真也。」予不覺悚然，敬其言之誠，自以言之不及耳。後見《乖崖集》有詩寄陳摶曰：「世人大抵重官榮，見我西歸夾路迎。應被華山高士笑，天真喪盡得浮名。」因憶張詠尚爾如此，益高劉言之不欺。嗚呼！仕路喪天真，從來可知也，其不喪者幾人哉！
諾葛亮弟兄各仕一國，亮與瑾共族，而誕又遠矣。況當鼎立之時，自足立業，非若文文山之弟文壁，既同胞而同仕於宋，壁一旦降元，曾不思兄何所為，而我立於其朝可乎？有譏之者曰：「江南見說好溪山，兄也難時弟也難；可惜梅花各心事，南枝向暖北枝寒。」以為詩史。予以此詩亦未得也。夫人視文山死節似難，而不知彼視之易耳；弟乃無恥，不知忠義而苟生，又何難哉？不知者以壁與文山乃再從，予見文山寄壁之詩曰：「親喪君所盡，猶子是吾兒。」故後文升史係文山之子也。若張世傑，乃范陽人；張弘範，易州人，金將張柔之子也。但世態曾從柔戍《墨談》以為弟兄，誤矣。果如文山同胞，則兄難弟難之句，其於厓山之時庶幾也。
趙松雪有「十高」之稱，惜乎失身仕元，每每因畫為詩人所譏。至於「往事已非那可說，且將忠直報皇元」，此元世祖命松雪作諷留夢炎者，今亦為人譏子昂，誤矣。予但曰：此二句即唐太宗之評魏武，乃所以自狀之說。昨觀其《逸民古詩》三章，則好德之心未忘也。《谿上之詩》曰：「錦纜牙檣非昨夢，鳳簫龍管是誰家？」其自傷感亦甚矣。先正有言：「人要知大頭腦處。」悲夫！
順帝乃宋恭帝所生，元明宗取為養子。既立為帝，幽徙文宗之後，放殺文宗之子。自文後不立己子而立順帝，則順帝所為，可謂逆天不仁，罪不容誅矣。然而復宋之仇，絕元之統，冥移暗奪，世主沙漠，昌大趙脈，天報宋家，亦何厚耶？至於失國，君雖不明，史氏有言：「風憲為不捕之貓，將帥乃反噬之犬。」是亦天之所以陰使也。殂於應昌，荒猝以西江寺梁為棺，隨為我國家岐陽王所襲，此則報於文宗之後也。自后妃以及金寶器物，無所不獲，獨太子愛猷識理達臘走脫，亦天之不絕宋也。我太祖以其知天命而諡之為順，彼胡自諡為惠宗雲。
余嘗觀羲之《諫殷浩北伐書》，喜其事理通暢，深中當時之弊；勸其輯和朝廷，又見明識遠略。又嘗見趙子昂論至元鈔法與說徹裏論桑哥罪惡，亦深中事宜，而忠謀不淺。一則朝廷不能大用，留心翰墨；一則累於翰墨，而年老遂已。羲之豈可以清談者目哉，子昂豈可以書畫者例哉。是皆以其小而掩其大耳。故宋杞嘗曰： 「世獨以善書稱之，何待羲之之淺也；又以山陰書扇事為圖，尤可笑也。」楊載稱子昂曰：「知其書畫者，不知其文章；知其文章者，不知經濟之學。」詎不信夫！惜子昂第失其大節耳。
夫人莫不欲其族屬貴盛，又莫不欲族屬之為天子也。宋王安石引用小人以作新法，而弟安國力非之；韓絳附會安石，制置三司條例以得宰相，而弟維力爭之；曾布當元符、靖國之時，陰禍善類，而弟肇移書力勸之。此皆以弟諫兄，又何說耶？唐朱全忠既已滅唐，其兄全昱厲聲曰：「朱三，汝本碭山一民，從黃巢為盜，天子用汝為四鎮節度，富貴極矣，奈何一旦滅唐家三百年社稷，他日得無滅吾族乎？」司馬昭初弒高貴鄉公，其叔司馬孚枕帝之屍，慟哭曰：「殺陛下者，臣之罪也。」武帝受禪，孚則不肯就道，執陳留王之手，欷歔流涕曰：「臣死之日，大魏之純臣；臨終遺命，亦自謂有魏貞士。」嗚呼！前之數人，以弟諫兄，可謂邪正不類矣；後之朱全昱、司馬孚，弟侄為帝，己為皇族，富貴人熟不願者，反能仗義大言，引過自責，其視助惡不忠者何如？此性之所以天賦，非學問能使之然也，故雖骨肉不倫耳。
世傳方正學之祖葬時，其父夜夢老人告曰：「吾族久居於此，幸待遷而發土。」明日，掘土得蛇窟，而蛇不可數計，一時盡捶死焉。時正學之母有妊，見有黑氣一道入座，其後正學先生之滅族，以為蛇托生而報之耳。又言先生之舌似蛇，尤可笑也。昨見《江湖記聞》云：吳玠帥蜀時，以殺金坪叢茂，恐奸寇匿中，將焚時，忽老嫗攜子轅門告曰：「聞制置將焚山，此軍令也，不敢阻。但母子久居，願少從容遷去，否則亦必滅爾族。」吳叱之，竟焚，明日岩下死大小蛇各一；然火焰時，中見黑氣一陣從東南去。適制置子婦正產，產即曦也。予意方之傳言，或即吳之事也，否則何其傳之相似耶？或殺蛇事有，而黑氣之說無也。且許旌陽為誅蟒而得仙，正學之父為殺蛇而得正學，是報之善也。況先生一死，令名千古，誅夷一節，反以為蛇之報耶？又當時齊、黃輩之誅夷，抑又何為之而報耶？此必好異小說家或佛氏之徒，故為是言以愚民耳，豈理也哉！若吳曦為逆而族，以為蛇報，此或一道也。
楊國忠嘗以沉香為閣，檀香為欄檻，麝香和泥為壁，至牡丹開時，登閣以賞，謂之四香閣。王介甫嘗謂：「梨花一枝春帶雨、桃花亂落如紅雨、院落深沉杏花雨、珠簾暮卷西山雨，謂之四雨詩也。」予又以楊之四香，乃三真而一假，借花之香也；王之四雨，既借於花，孰不可者，惟紅雨似實，於珠簾又出於花之外也。如李白之「梨花白雪香」，元穆之「落梅香雪浣蒼苔」，東坡之臥海棠，「泥汙胭脂雪」，楊廷秀之木犀，「雪花四出剪鵝黃」，是皆真以花為雪，而雪且各色也。園林中植此四花，以四雪取名為亭，可謂清標之至，陋楊之香而過王之四雨矣。
夫貴賤壽夭，固命矣。聞沈石田周與同郡盧知縣鍾，年月日時皆同，而仕隱不同；意者沈雖無官，而清名勝之矣。吾杭吳參議鼎，與徐憲副之子應祥，亦同年月日時，吳既貴而子亦中舉；徐於二者不獨皆無，亦未見其有勝者。意又或時刻前後之不倫也，第於每會試三四百名進士，未嘗有一人同者，豈天下之廣，讀書者之多，更無可同者乎？是命真不足信也。不足信則顯顯推而驗之者又何歟？前定之數又何歟？噫！此造化之妙，不可遍測焉，比比而測焉非造化矣。推而極之，造化亦莫得而自知，聖人所以罕言也。
元四明陳子桱作《通鑒續編》書宋太祖廢周主為鄭王，雷忽震幾。子桱厲聲曰：「老天便打折陳桱之臂，亦不換矣。」翼日，又夢至一殿中，有衣黃如王者起坐，謂子桱：「朕何負卿，乃雲朕為篡耶？」子桱心知為宋祖，對曰：「陛下欲臣死即死，史貴直筆也。」後陳為我太祖所戮，人以為報。予以太祖戮之，非報於廢字也，報於元字也。夫臣之逐君，非廢而何？雷聲之震，偶相值耳；苟有是夢，宋祖亦自知愧，又何能假太祖之手而戮之耶？然則唐太宗之託夢溫公，又何曾有所處耶？且《續編》末論宋亡，而借邵子皇帝王伯之數，為元會運世之說，以謂大元混一，揭宋之土地而歸職方，國號曰元，年號曰元，豈非世復為元之數乎？夫經世之元，十二會之名也；胡元之元，取大哉乾元之義。今以宋為末世，元為皇初；謂冬復為春，世復為元。諂諛張大，謬妄牽合。謂之直筆可乎？不知中華夷狄之道，得罪名教何如哉！太祖驅胡而清華，政其所以當誅也。
推背圖，傳唐李淳風作也。予嘗於萬都憲五溪處見之，杳難明驗，因而告曰：「記憶宋禁讖書，犯者日眾，藝祖特以此書紊其次而雜書之，傳數百本於人間，使傳者懵其先後，不復可驗，遂為棄之。此或是歟？」五溪曰：「得矣，可以告同類不觀可也。」
予嘗笑人見好畫，曰：「逼真山水。」及見真山水，曰：「儼然一幅畫也。」是不知孰真而孰偽耶。昨讀杜詩《題蜀道畫圖》有曰：「華夷山不斷，吳蜀水相通。」是又以畫為真矣。又讀曾吉父詩云：「斷崖韋偃樹，小雨郭熙山。」豈非又以真者為畫乎？據此，古今胥可笑也。
《韓非子》云：魯人身善織屨，妻善織縞，而欲徙於越。或謂之曰：「子必窮矣。」魯人曰：「何也？」曰：「屨為履之也，而越人跣行；縞為冠之也，而越人被髮。以子之所長，遊於不用之國，欲使無窮，其可得乎。」予以此即齊王好竽而抱瑟於王門，顏駟遇三帝而非其所尚。所謂鄧林之林，植於培樓之丘，則悖矣；荊山之璞，產於瓦礫之場，則非矣；士之不遇，豈非命歟。
宋高宗時，可謂有臣無君，此中原之不可復也；金世宗時，可謂有君無臣，此治功之不能成也。觀於全史可知。
人居天地之中，天氣通於鼻，地氣通於口。天食人以五氣，鼻受之；地食人以五味，口受之。此穴居中，故云：若曰人有九竅，自人中而上皆雙，自人中而下皆單，故云。此則可名為竅中矣。
人神逐日流行於四肢百骸，而獨不在耳目者，蓋耳目以司視聽，神明出入之所也，故不係於眾人。頭法天，足法地；尻者，尾骶也，居脊骨之窮，任一身之重，而當百骸之中，法乎人者，所以獨取此。
陽之數，一三五七九，是有首而無尾也；陰數，二四六八十，是有尾而無首也。故人身陽會於首而不至足，陰會於足而不至首也。
雪者，雨水之凝結之成形，則從金矣；是生氣盛而見，毋乃反本也，故雪色白。血為陰而屬水，坎之體，陽也；氣動而血行，陰乘陽矣，故色赤，去體久而黑，亦反本之義也。
人之手心，通心氣，包絡經；心屬火，火性動也，故抓之應心而悅，不癢也。人之足也，湧泉穴，通腎氣；腎屬水，水性靜也，故抓之心畏懼而怕癢也。
《語林》云：馬融算渾天，不合；召鄭玄，令一算便決。及玄業成辭歸，融心忌焉；玄亦疑有追者，乃坐橋下，據屐在水上。融果令人追之，既而告左右曰： 「玄在土下、水上、據木，此必死矣。」遂罷追。予嘗歎其師於弟子，何忌才如此？馬融又安得為大儒耶？因思世傳張長史學吳畫不成而為草書，顏魯公學張草不成而為真書，世豈知其然哉！此為弟子忌師故也。夫二子才氣既與師等，則功雖與齊，名必在下，故欲別成一藝以自名。嗚呼！世不古也，自非大聖賢，熟無爭忌之敝哉？
蔡琰，邕女也，初適衛仲道，為胡騎所獲，在胡生二子；曹操贖歸，再嫁都尉董祀，不特再醮而已也。雖天生知音，能辯琴弦之斷，善書能文，不忘父書之遺，何係於四德哉？所謂大本已失。鍾琰，繇孫也，適王渾，生濟。渾嘗與之同坐，濟過庭而渾曰：「生子如此足慰矣。」琰笑曰：「若使新婦得配參軍，生子不翅如此。」參軍，渾弟淪也。琰心欲淪，何其淫也！不滿於夫可知矣。雖聰慧弘雅，能文有識，婦人何貴於此哉！二琰收入《列女傳》，是故顯其醜也。
人之鬚髮，血之餘也，各有所屬；髮乃太陽之毛也，太陽屬心火，火炎上，故上生；眉乃少陽之毛，少陽屬肝木，木多傍枝，故側生；鬚乃陽明之毛，陽明屬腎水，水流下，故下生。少年而黑者，血色黑；中則變白者，白，氣色也；老盡白者，血耗而氣存之時矣。
凡禽卵生，卵係於背，此本乎天者親上，故能飛；凡獸胎生，胎則在腹，此本乎地者親下，故走耳。
道家有東方九炁木德星君，西方七炁金德星君，南方三炁火德星君，北方五炁水德星君，中央一炁土德星君，此庚子數也。以納音五行之子，就天幹上數起，遇庚字在第幾，即其位也。如壬子木自壬數，遇庚第九，故東方九炁也；甲子金自甲數，遇庚第七，故西方七炁也；戊子火自戊數，遇庚第三，故南方三炁也；丙子水自丙數，遇庚第五，故北方五炁也；庚子土就得第一，故中央一炁也。庚乃金，金為受炁之始，故五方之炁以數加焉。
富貴易溺，道義難行。近惟科目取人，舉業日盛，而經學淺也；人心尤入於利，故賄賂人行而禮幣無。誌銘太甚而史書非，諂諛日盛而風俗薄；在上者好古矯俗不能保其位，在下者特立操行不能存其身，真欲痛哭流涕也。王文憲公詩云：「後世求才術最疏，三年三日決榮枯。」噫！欲復古治，尚漢取士可也。
人物之生，《大戴禮》以物得生數，故鼠孕一月，貓二月，狗三月，豬四月，猿五月生也；人得成數，故十月生也；牛馬雖十二月，象三年，亦在生數論。與《淮南》所載主日主辰穿鑿之說，似差勝之。予又以為鹿乃六月，而虎七月生者，抑豈生數也耶？道理難窮，此聖人常示人當然，而不示人所以然也。
舊聞溫州樂清近海丐戶，多有弟兄合取一妻，以其易於養贍也。弘治間，為上司治以大罪而絕。近聞湖廣邊方，多有子方十餘歲，即為娶年長之妻，其父先與婦合，生子則以為孫也。故每每父年二十時，有子已十餘歲矣。予意此皆山海島夷之俗，由胡元以來未變也，為撫巡有司者，奏以大罪，嚴禁其俗方可。
五行之生，惟金生水為難明。蓋五金何能生水？殊不知金為氣母，在天為星，在地為石；星為氣之精，石為氣之形，水生於氣之聚也。天地之氣交，則石生雲而星降雨矣，故有雨之夜，星不見焉。又按《天文志》，以星動搖而為風雨之候，石津潤而為雨水之應，此非金生水而氣化之義歟？五行以氣為主，是以五行之序，以金為首也。
予嘗見畫者以青黃之色和而成綠，然後知木色本青。今草木俱綠者，草木因出於土，則生養混融而綠矣。
《龍舒經》云：眼所見之處，耳所聞之處，鼻所嗅之處，舌所味之處，身所觸之處，意所思之處，謂之六根界；色聲香味觸法所在，謂之六塵界；眼識色處，謂之眼識界，耳聞聲處，謂之耳識界，並鼻識界、舌識界、身識界、意識界謂之六識界，總謂之十八界。夫十八界，即十八重也。佛氏以即心是佛，妄行為業，皆目前者也。今六根、六塵、六識不得其所，即地獄耳。世所謂十八重地獄者，非此而何？若以為真有，若另有他說，恐皆非也。六根、六塵、六入識界，又解見《楞嚴經》
嘗言傷寒傳足不傳手。予思人身血氣，晝夜循環，豈有止行足而不行手者；況風寒之中人，先入榮衛。及見有解者曰：「足，三陰三陽，其行於身也長，故受邪多；手，三陰三陽，其行於身也短，故受邪少。是以傳足不傳手也。」又觀此事難知曰：「傷寒五日後，漸變神昏；十日如醉人，此熱傳手少陰心經。」心尤疑之，及後讀《瑣言》曰：「傷寒者，乃冬時感寒即病之名也。冬乃坎水用事，其氣嚴寒凜洌，水冰地凍，在時則足太陽少陰，正司其令、觸冒之者，則二經受病；其次則足少陽厥陰，繼冬而司春令，而亦受傷，何也？蓋風木之令，起於大寒節，正當十二月中，至春分後方行溫令，故風寒亦能傷之。手之六經，主於夏秋，故不傷之。」然後痛快明白，此節庵所以為醫傷寒之師，而有的本諸書之妙也。
諸書論夢，惟李太白《潛書》，謂為魂遊心溺乃當。蓋魂乃陽氣也，主於情而動於外，故人日用，因物以遷；夜而寐焉，魂觸於物，因想者因而形矣。盍觀其老而夢也，所曆皆少壯之事，豈非魂為少陽之氣也哉，若曰人之神也，神為一身之主宰，出即人死，故曰屍解而神遊。若《列子》謂神遇，指在內者言，如夢、寒、渴是也。
胡文定之作《龜山誌銘》，不載高麗王問「龜山先生在何處」之言，勉齋為文公之狀，不載金人問「朱先生安在」之語，豈蠻夷不足為輕重哉？抑二先生之尊敬不在於一時哉？又伊川作明道行狀，不言受學於濂溪。此豈非傳道之大，不必書耶？抑又以乃兄不當在弟子列耶？端不可測三公之意。
《雉朝飛》，《樂府解題》、《古今注》俱曰：「齊沐犢子作也。別書又稱牧犢子寒食之事，《左傳》以為介子推，《琴操》以為介子綏，《說苑》諸書皆曰介子推。二名俱不知孰是也，拈書質諸博雅。
漢王祥孝母，臥冰得魚；晉王延亦為母欲魚，扣冰而哭，忽魚躍出冰上。漢洛陽大雪，令以袁安死，除雪人，見其高臥；又《先賢行狀》載：胡定字元安，時大雪，而縣令遣掾排雪，見定絕穀。夫二人皆孝母求魚之冰，名音又似矣；胡之字，又渾於袁名，因雪而令遣人求見，可謂切相肖者也。今世止知王祥、袁安之事，故拈出之。
《素問》文非上古人得知之，以為即全元起所著，猶非隋、唐文也，惟馬遷、劉向近之，又無此等義語。宋聶吉甫云：既非三代以前文，又非東都以後語，斷然以為淮南王之作。予意《鴻烈》解中內篇文義，實似之矣，但淮南好名之士，即欲藉岐黃以成名，特不可曰述也乎。或者醫卜未焚，當時必有岐黃問答之書，安得文之以成耳。不然，陰陽五行之理，學思固得；人身百骸之微，非聖不知；何其致疾之由，死生之故，明然纖悉？此淮南解性命道理處，必竊《素問》，而詭異奇瑰處，乃蘇飛等為之也。故宋潛溪以淮南出入儒、墨，不純正，此是也。且淮南七十二候與《素問》注皆多芍藥榮、五物玫；麥秋至為小暑至，較《呂氏春秋》不同，則王冰當時亦知《素問》出淮南也。岐黃之文，至於首篇曰上古，中古而曰今世，則黃帝時果末世耶？又曰以酒為漿，以妄為常，則儀狄是生其前，而彼時人已皆偽耶？《精微論》中羅裹雄黃，《禁服篇》中歃血而受，則羅與歃血，豈當時事耶？予故以為岐黃問答，而淮南文成之者耳。

