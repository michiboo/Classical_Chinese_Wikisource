
昔於雜錄中，見廣信道中有杭婦金麗卿之詩：「家住錢塘山水圖，梅邊柳外識林蘇；平生慣占清涼國，豈料人間有暑途。」豐城道中又有詩婦餘叔柔《浪淘沙》詞：「雨溜風鈴，滴滴丁丁，釀成一枕別離情。可惜當年陶學士，孤負郵亭。邊雁帶秋聲，音信難憑，花須偷數卜歸程。料得到家秋正晚，菊滿寒城。」夫麗卿之識林和靖、蘇東坡，則已不能有出門擁蔽其面矣，叔柔可惜於陶學士，其意果何在耶？可笑，可笑。
晏元獻喜論詩，嘗曰：「老覺腰金重，慵便枕玉涼」，未是富貴；「不知笙歌歸院落，燈火下樓台」，此方善言富貴。殊不知樂天以道此二句非富貴語，是看人富貴者也。故魯直矯之曰：不如「落花遊絲白日靜，鳴鳩乳燕青春深」好。予以「老覺」之聯，固不如「笙歌」者矣；而笙歌燈火之說為看人富貴，亦求之深遠；魯直矯之二句，恐亦僧堂道院之所有耶。元獻何不自思己句：「梨花院落溶溶月，柳絮池塘淡淡風」可矣。至於「舞低楊柳樓心月，歌罷桃花扇底風」，富貴氣象，形容盡矣。
樂府古體，起自上古，韻既不拘，文或多寡；而其來曆，又有樂府詩章等書可考也。南詞似多起於唐也，如《千秋歲》、《荔枝香》，因貴妃誕日，長生殿奏新曲二闋，未有名，適南方進荔枝，遂以二詞名之。《念奴嬌》，名娼也，故《連昌宮詞》有「力士傳呼覓念奴，念奴潛伴諸郎宿」。《阿濫堆》，禽名也，聲最美，玄宗一取其聲，一取其名，各以製曲。《菩薩蠻》，大中初女蠻入貢，瓔珞被體，號「菩薩蠻」，遂製此也。《春光好》，因羯鼓催花，花開而製，惜未通知其祖於唐者。蓋明皇知音律之故，而後知音之臣，因各祖之。故《花間集》名為填詞之祖，而所集者自溫飛卿而下十八人耳。宋陸放翁又云：晚唐詩格卑陋，而長短句獨精巧，後世莫及。正指此也。又如《隨筆》之辯伊、涼州曲皆出於唐，亦其一證。
然照字依韻，名曰填詞。今一詞之名雖同，而文有多寡，韻有平仄不同者，不可辯明，正無樂府詩章之書證之耳。如康伯可之作《應天長·詠閨情》云： 「管弦喧繡陌，燈火照，塵香舊。腸斷蕭娘愁歸路，緩雕轡，獨自歸來，憑欄情緒。楚岫在何處？香夢悠悠，花月更誰主？惆悵後期，空有鱗鴻寄紈素。枕前淚，窗外雨，翠慕冷，夜涼虛度。未應信，此度相思，寸腸千縷。」又曰：「管弦繡陌，燈火畫橋，塵香舊時歸路。腸斷蕭娘，舊日風簾映朱戶，鶯能舞，花解語，念後約頓成輕負。緩凋轡，獨自歸來，憑欄情緒。楚岫在何處？香夢悠悠，花月更誰主？惆悵後期，空有鱗鴻寄紈素。枕前淚，窗外雨，翠幕冷，夜涼虛度。未應信，此度相思，寸腸千縷。」然後篇比前多二十字矣。葉少蘊之作《念奴嬌·詠中秋》云：「洞庭波冷，望冰輪初轉，滄江浩浩，萬頃孤光雲陣卷，長笛一聲吹破；洶湧三江，銀濤無際，遙帶五湖過。酒闌歌罷，一般意味難道。回首江海平生，漂流容易，歎佳期難到。縹緲高城風露爽，獨倚危欄傾倒；醉酌清樽，嫦娥應笑，猶似向來好，廣寒宮殿，為餘聊借蓬島。」又曰：「洞庭彼冷，望冰輪初轉，滄海沉沉，萬頃孤光雲陣卷，長笛吹破層陰，洶湧三江，銀濤無際，遙帶五湖深。酒闌歌罷，至今鼉怒龍吟。回首江海平生，漂流容易散，佳會難尋。縹緲高城風露爽，獨倚危檻重臨；醉倒清樽，嫦娥應笑，猶有向來心，廣寒宮殿，為餘聊借瓊林。」既換韻，又換字矣。此皆不知孰是原本，孰乃非調，豈非無祖詞以證之耶？
至於《憶秦娥》，諸人所作皆仄韻者，而孫夫人又有平韻者。《水龍吟》本是首句六字，第二句七字也，如秦少遊《贈妓》云：「小樓連苑橫空，下窺繡轂雕鞍驟。」陳同甫《春恨》云：「鬧花深處層樓，畫簾半卷東風軟。」蘇東坡《詠笛》云：「楚山修竹如雲，異材秀出千林表。」而陸放翁《春遊摩訶池》者：「摩訶池上退遊路，紅綠參差春晚。」而首句乃七字，第二句反六字矣。《柳梢青》初起三句，皆四字也，皆用平韻，如秦少遊《春景》云：「岸草平沙，吳王故苑，柳嫋煙斜，雨後寒輕，風前香軟，春在梨花。行人一棹天涯，酒激處殘陽亂鴉，門外鞦韆，牆頭紅粉，深院誰家？」周美成《佳人》云：「有個人人，海棠標韻，飛燕輕盈，酒暈潮紅，羞蛾凝綠，一笑生春。為伊人恨薰心，更說甚巫山楚雲，鬥帳香銷，紗窗月冷，著意溫存。」而李易安《春晚》云：「子規啼血，可憐又是春歸時節。滿院東風，海棠鋪繡，梨花飛雪。丁香露泣殘枝誚，未比愁腸寸結。自是休文，多情多感，不幹風月。」此乃首句四字，第二第三總成八字，又是仄韻也。至於瞿宗吉之辯《漁家傲》，本頭句第二字皆仄聲起，而楊復初，淩雲漢乃用平聲起，似此不一。若以周德清謂句字可以增損者論，又非其名，此或南詞北曲之不同也。
以予論之，南詞但要音律和諧，或平或仄俱可也；二句合作一句，一句分成二句者，則句法雖不同，字數不差，妙在歌者上下縱橫所協耳；頭句不拘，正如律詩之起亦然；但多少數字，似不可也，況至於多少二三十字者哉！若歐陽公《春暮·摸魚兒》：「卷繡簾，梧桐秋院落，一霎雨添新綠。對小池閑立，殘妝淺，向晚來紋如縠；凝遠月，恨人去寂寂，鳳枕孤難宿。倚欄不足，看燕拂風簷，蝶翻草露，兩兩長相逐。雙眉促，可惜年華婉娩，西風初弄庭菊。況伊家年少，多情未已難拘束，那堪更趁良景，追尋甚處垂楊曲。佳期過盡，但小說歸來，多應忘了，屏雲去時祝。」此則前拍第二句第三句多一字，後拍第五句又少一字，而「那堪更」 「更」字當是韻，「佳期過盡」「盡」字是韻，今皆無之，恐決不可不入選者，或是也。故少蘊之《念奴嬌》或可，而康伯可之《應天長》原注十九句，則前闋決非矣，歐之《應天長》又少似康，不知何也。
嘗記元僧有詩云：「百丈岩頭掛草鞋，流行坎止任安排；老僧腳底從來闊，未必骷髏就此埋。」又一云：「殘年節禮送紛紛，盡是豪門與富門」惟有老僧階下雪，始終不見草鞋痕。」予以當時忻笑隱、恩斷江、無無極，皆著名，斯時要如二詩落脫高遠，夫豈可到？惜忘其名也。繼而入我天朝，又若衍斯道成莫大功勳，浚天淵超然入道，闡仲猷、勤無逸，一如，初皆化夷臣服，其餘防季潭、祥止淹、洽南洲、復見心、仁一初、祿天然、道竺隱、噩夢堂輩，或以詩文名世，或以輔藩有功，十大高僧之說，豈虛語哉？不知亡國之時，何至僧人如此之多？或曰此輩原非僧流，入天朝，畏法而犭更之。雖然，今之時，亦少若人也。
「君王城上豎降旗，妾在深宮那得知。二十萬軍皆解甲，更無一個是男兒。」世傳此詩乃花蕊夫人蜀亡輦入後宮，宋祖問而作者。《傳記雜編》又載為前蜀王衍降唐時，興聖太子作詩曰：「蜀朝昏主出降時，銜璧牽牛係鼓旗。二十萬軍皆拱手，更無一個是男兒。」既皆蜀亡之作，其辭又類，正史不載者也，當存疑以俟。
東坡《梨花》絕曰：「梨花淡白柳深青，柳絮飛時花滿城；惆悵東欄一株雪，人生看得幾清明。」賈似道《寒食》絕曰：「寒食家家插柳枝，留春春亦不多時。人生有酒須當醉，青塚兒孫幾個知？」然二詩同意而皆妙，但賈賊知人生無幾，故乃耽樂葛嶺，不知兢兢報國，非可以此意比也。蘇詩，予意既曰「梨花淡白」，又曰「一株雪」，恐重言相犯，且不見詠梨花之好，不若易「梨花淡白」為「桃花爛漫」更佳。
宋陸放翁《沈園》詩，蓋因前室唐氏而作，事具《歸田詩話》，詩云：「城上斜陽畫角衰，沈園非復舊池台。傷心橋下春波綠，曾是驚鴻照影來。」又云： 「夢斷香消四十年，沈園柳老不吹綿。此身行作稽山土，猶吊遺蹤一泫然。」讀《北夢瑣言》，唐江淮間，有妓徐月英，其送人詩云：「惆悵人間事久違，兩人同去一人歸。生憎平望亭中水，忍照鴛鴦相背飛。」似陸詩之意本此。
元末高僧，四明守仁字一初、錢塘德祥字止庵，皆有誌事業者也，遭時不偶，遂犭更首而肆力於詩雲。故一初嘗云：「或從事於文墨，非以廢道沽名，蓋有不得已也。」止庵曰：詩豈吾事耶？資黼黻焉耳。觀此可知矣。入國朝，皆被詔至京，後官僧司。一初《題翡翠》云：「見說炎州進翠衣，網羅一日遍東西；羽毛亦足為身累，那得秋林靜處棲。」止庵有《夏日西園》詩：「新築西園小草堂，熱時無處可乘涼；池塘六月由來淺，林木三年未得長。欲淨身心頻掃地，愛開窗戶不燒香；晚風隻有溪南柳，又畏蟬聲鬧夕陽。」皆為太祖見之，謂守仁曰：「汝不欲仕我，謂我法網密耶？」謂德祥曰：「汝詩熱時無處乘涼，以我刑法太嚴耶？又謂 『六月由淺』，『三年未長』，謂我立國規模小而不能興禮樂耶？『頻掃地』、『不燒香』，是言我恐人議而肆殺，卻不肯為善耶？」皆罪之而不善終。
成化間，仁和教諭聶大年，以詩書名世。人來乞書，多以東坡《行香子》、馬晉《滿庭芳》應之，二詞一言不必深求問學，一言仕宦亦勞，皆不如隱逸之樂也。後聶召至京，修史而死。貧不能斂，似若預為己言者然。二詞亦果痛快，今錄之稿。
《行香子》云：「清夜無塵，月色如銀，酒斟時須滿十分。浮名浮利，休苦勞神，歎隙中駒、石中火、夢中身。雖抱文章，開口誰親？且陶樂盡天真，不如歸去，做個閑人，對一張琴、一壺酒、一溪雲。」
《滿庭芳》云：「雪漬疏髯，霜侵衰鬢，去年猶勝今年，一回老矣，堪歎又堪憐。思昔青春美景，除非是月下花前，誰知道，金章紫綬，多少事憂煎。侵晨騎馬出，風初暴橫，雨又淒然；想山翁野叟，正爾高眠，更有紅塵赤日，也不到鬆下林邊。如何好，吳鬆江上，閑了釣魚船。」馬晉字孟昭，仕國初，吳下人也。
一字有二音不同，而所指多程語，誠不可不識也。故《玉篇》之前，以為奇字，特錄出示人，謂指迷也。餘惟或二字俱要換音者，或隻換一字音者，他書所載，倍多《玉篇》，惜不能記憶也。今以知者，補《玉篇》之不足，錄之稿，而尚俟日益之耳。
星宿，番禹，款乃，瀧水，乃俟卨，句讀，袒免，汨羅，牂牁，冒頓，可漢，閼氏，甪裏，龜茲，曹大家，已上《玉篇》者。
月支，身毒，魯般，樊於期，嫪毐，酈食其，寧馨兒，僕射，姑射，無射，滹沱，疆場，盟津，國土，陶甄，矰繳，枹鼓，琅邪，邪穀綸巾，犧樽，率更，盤飧，矛盾，黃能，委蛇，於戲，屍解，船若，眾生，落魄，隱幾，野燒，毌丘，龍兌，方與，糊塗，遠，涯，些，襖，扁，殷，溺，宿留，相挖，襄尺，揖厭，亡慮，倒景，耐可，詐諼，郎罷，隆準，休告，骨朵，阿誰，齊衰，扶服，曲逆，睚眥，穀蠡，墨杘，康居，函谷。
山村先生仇遠，字仁近，宋咸淳名士。宋亡，落魄江湖，博通經史，剩有詩聲，惜未見集以行世也。至元中，薦為溧陽教諭，轉寶慶路教授，不赴，改將仕郎，杭州路總管府知事，致仕就家錢塘；今西城腳下，尚有遺址在焉。年八十卒，葬錢塘北山棲霞嶺。予在抄本中見其《閉居十詠》，因錄於稿待云：
階前紫蔓金絲草，籬壁紅垂錦帶花；梓澤平泉易銷歇，春留富貴與詩家。
樹隔殘鍾遠欲無，野雲漠漠雨疏疏；飛蚊盡逐南風去，父子燈前共讀書。
仰屋著書無筆力，閉門覓句費心機；不如花下冥冥坐，靜看蜻蜓蛺蝶飛。
鶯花韋曲舊時遊，老去閑情已五休；卻笑東風無檢束，又隨飛絮過南樓。
鳥爵喧啾未肯棲，狂風吹樹影離披；屋邊尚有斜陽在，更看山人一局棋。
風挾濃雲起炮車，捎窗雨腳亂如麻；山中茅屋應安穩，不問溪聲送落花。
新竹修修綠覆牆，讀書門戶亦陰涼；道人清福不肯受，卻入西山看夕陽。
翠袖佳人倚暮寒，雙禽蹋破玉欄杆；空山月落春風換，直作羅浮夢裏看。
茶甌紗帽慣迎賓，不是詩人即道人；細雨斜風君莫出，綠陰門外有紅塵。
珠簾玉柵綺羅叢，猶有承平京洛風；飲罷歸來遊騎少，一庭明月夜方中。
嘉靖丙午秋，杭友王時雨澍、張文東淶卒。王布衣而張貢士，張方三十餘而王則七十矣，然皆以詩嗚時，計其才學，王不逮張遠甚。臨終王有三律，張亦有三絕，王則近理而張浪言也，豈非又在於素養而不可論其才學，錄以喻吾徒。
王詩云：「青鏡看餘醜愈羞，瘦形真類活骷髏；有書數卷兒堪讀，無力千鈞德可修。生際太平今七秩，好還造化近新秋；瓦棺衣紙山人事，寄語兒郎莫笑尤。」「南北東西走市闤，獨慚無補在人間；三春花鳥湖山麗，二雅風情日月閑。塵海游魚今又古，庭槐戰蟻去仍還；平生心事明如鏡，便對閻君也好顏。」「三度饑年一病身，二毛疏落不勝貧；誰聞玉食層霄客，獨念茅廬薄命人。推枕未尋深竹木，酌泉聊與淨埃塵；靜原世故真蕉鹿，強倚蓬窗獨自吟。」
張詩云：「寄謝親朋兒女曹，歡娛怨恨一時消。從今結束歸家去，水自深兮山自高。」「有身有累負沉屙，何似飛禽入網羅。幸得脫然高舉外，小兒造化奈吾何。」「吾是蓬萊一散仙，塵緣不斷枉牽然。追思三十三年事，雲在青山月在天。」
予書室之外，有燕樂堂，朋類講學宴飲，則與此焉。因見序錄述古人薄養之言，少為增損，配以古人求益之事，揭二紙於壁：一以代示益之告，一以免薄養之罪。今錄置稿。
曹子建《與楊德祖書》曰：「世人著述，不能無病，仆常好人譏彈吾文，有不善，應時改定。昔丁敬禮常作小文，使仆潤飾；仆自以才不過，辭不為也。敬禮謂仆：『卿何所疑難。文之佳麗，自吾得之；後世誰知定吾文者邪？』」又任昉為王儉主簿，儉出己作，令昉點正。昉因定數字，儉歎曰：「後世誰知子定吾文。」 由是敬好終身。吾嘗歎此二事，達者之言。每對客以為美談。今世俗相承，所作詩文，或為人所詆訶，雖未形之辭色，及退而怫然者，皆是也。嗚呼！今人一善而悻悻自得，視此不有愧哉？予嘗願學而人不屑教，故特書之客座，以代夫求益之告也。
晉陸納為吳興太守，至姑孰辭桓溫。因問溫公飲酒幾升？食肉多少？溫曰：「年大來飲三升便醉，肉不過十臠，卿復云何？」曰：「素不能飲，止可二升。」 後伺溫間曰：「外有微禮，方之遠郡，欲與公一醉，以展下情。」溫忻然納之，時王坦之、刁彝在坐：及受禮，唯酒一斗，鹿肉一柈，客主驚愕，納徐曰： 「公飲酒三升，納止二升，今有一斗，以備杯酌餘瀝。」溫及賓客並歎其率素。又宋司馬溫公言：其先公為群牧判官時，客至，未嘗不飲，或三行、五行；酒沽於市，果止梨栗，餚止脯菜，人皆不相非也。嗟夫！此事吾於奉己待賓之法，深有取焉。今人少薄，遂以為鄙，不知此何益也？且日用不細，吾故備錄一通於燕樂堂，或大賓見之，亦不罪予之薄奉也。
「層濤濡沫綴蝦行，水母含秋孕地靈。海氣凍成紅玉脆，天風寒結紫雲腥。霞衣褪色脂流滑，瓊縷烹香酒力醒。疑是楚江萍實老，誤隨潮汐落蒼溟。」右蝦助詩，乃元薩天錫作也。薩詩予家所藏，可為全矣，亦失此律，況膾炙人口，特書之。
昔王荊公創字學，麵為東坡問以粗、奔二字之義，遂不能答。殊不知粗字，《說文》：「鹿行超遠也。」假借為粗細之粗，乃古文也；奔字，《說文》，走也。從三牛者，亦古文。蓋古文雖曰出於倉頡，而其時不過觀天地、人物、山川、草木之遂以成文，六書之義少也；其後列國各為製字，又自不同。觀《通志》引證一代殊文，諸國殊文可知矣。故鄭樵曰：「先儒以義理說文字者，徒勞心力耳。」是古字可以義理會耶？荊公號識古文，不能答則又何耶？
僧貫休俗姓薑氏，字德隱，號禪月大師，金華蘭溪人，生於唐未，以詩得名。初投詩於吳越王曰：「貴逼身來不自由，龍驤鳳翥勢難收；滿堂花醉三千客，一劍霜寒十四州。萊子衣裳宮錦窄，謝公篇詠綺霞羞；他年名上淩煙閣，豈羨當時萬戶侯。」王語之曰：「詩則美矣，若能改作四十州，當得相見。」師喟然曰： 「州不可添，詩亦不可改。孤雲野鶴，何天之不可飛耶？」遂杖錫去之。至富春申屠山大雄寺之南，誅茅棲息。後入蜀，以詩投王建曰：「河北河南處處災，惟聞全蜀少塵埃；一瓶一缽重垂老，萬水萬山得得來。秦苑幽棲多勝景，巴陳貢愧非才；自慚林藪龍鍾者，亦得親登郭隗台。」建遇之甚厚，終於蜀也。有《西嶽集》七卷，然亦善繪本教之像；唯羅漢最著，多作古怪之貌，不類世傳；篆書亦不合法也。近世止知不肯改詩之事，餘知者少也。
唐有日試百篇。宋太平興國五年，趙國昌應百篇科，自陳求試。上親出五言四句曰：「鬆風雪月天，花竹鶴雲煙，詩酒春池雨，山僧道柳泉。」凡二十字，為五篇，率四韻。至晚僅成數十首，特賜及第。《紺珠》所載如此，《中吳紀聞》卻作孫奭，時號曰孫百篇，不知何也？

