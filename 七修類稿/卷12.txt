
內官專權，自古為然。本朝宣德前無也。正統間王振，天順間曹吉祥，成化間汪直，弘治間李廣，正德間劉瑾，然年久害大，惟王振也。蓋英廟幼衝，即已擅柄，第為張太后所製，盛極，致有土木之變，車駕蒙塵，天下騷動，此固國家之大數，亦振之釀成而勢移人主故也。曹、李雖權傾一時，九卿執政者尚未俯首，但敢怒不敢言耳。而汪直一時公卿多為屈膝，故有「都憲叩頭如搗蒜，侍郎扯腿似燒蔥」之誚，致人之死尚寡焉。劉瑾則又假公成私，查錢糧，完勘合，動輒抄拿，而又訪察羅織文臣，往往罰米枷號，有錢則生，無錢則死矣。內官一差，即要萬兩謝恩，上下交征也。一日朝罷，見御道上一紙，取視，乃假名檄文，欲誅謹者。瑾即下殿入班，分五品以下，午門外跪問。天暑，死者數十人，餘又下獄。後王振死於土木，汪直下獄死，李自服毒死，曹、劉俱謀逆死。後之人當為之戒也。
太祖初如會稽，楊廉夫見，令賦《鍾山詩》，廉夫援筆立就曰：「鍾山千仞楚天西，玉柱曾經御筆題；雲護金陵龍虎壯，月明珠樹鳳凰棲。氣吞江海三山小，勢壓乾坤五嶽低；願效華封陳敬祝，萬年聖壽與天齊。」太祖曰：「此詩值一千貫。今日庶事方殷，姑賜五百貫。」過日，塗人鄧伯言見，亦命賦《鍾山詩》。稿既呈，中一聯云：「鼇足立四極，鍾山蟠一龍。」上大喜，以手拍案高誦之。鄧以為怒，驚死於墀下，扶出東華門始蘇。然二人後俱以布衣卒。
羅良，字彥溫，福建汀州長汀人。至正四年，漳州賊李誌甫圍漳城，守將戰敗，良乃傾家募兵，從江浙平章百花討平之。論功為最，奏授長汀尉。十一年，龍溪獄囚反，殺元師月魯帖木兒，掠財焚舍；良以兵擒之帥府，版署漳浦主簿。繼而賊吳仲海等殺千戶福良，陷南勝等縣；良又平之，鎮將舉授南劍土翼千戶。是年，夏天完將詹天驥，陷龍岩等地。逼取帥府郡縣印綬；良裒所部兵巷戰，斬天驥等三人，殺賊無算，帥府上其功，以良署新翼萬戶。十三年，福賊康子政圍副省城，官軍莫敢當；帥憲兩府，以禮致良；良遂募兵千人，沿海夜進，直抵城下，與賊死戰入城，夜復引敢死士縋城殺賊營，往返數日，賊見藥箭，驚曰：「漳州羅萬戶軍何以至此？」各散去，圍解；奏授印符，俾長萬夫。十四年，泉州安溪賊李大等，焚柳營江，陷長泰等縣；良潛濟江，出不意，四出追殺，一賊莫能竄。繼又南勝賊夏山虎攻漳，聲勢甚急；良率兵出戰，馘之；長泰、龍溪賊相繼生發，良皆平之；州守遂引同攝州事，撫綏其民。十八年，南勝賊李國祥挾潮賊王猛虎等陷南紹屯府，良悉平；朝以良為漳州總管，子安賓襲萬戶。二十年，天完將林國庸又攻漳之近縣，良畫策遣府判柴十二等掩擊之，敗去，一時龍岩諸縣皆復。二十一年，漳浦賊陳世民自秦王，陷漳浦近地，勢甚盛；良遣同知劉君玉，萬戶帖木兒海牙等水陸並進擊，世民走潮，賊眾自殺其首請降；遂以功拜福建行省參知政事，兼守漳州。二十二年，潮賊金榮殺江西省平章朵列不花，據城為叛；良遣同知劉文遠入潮諭之，賊畏良威德，盡獻所獲印符。潮之蜑艘，出沒海嶼，暴掠尤甚；良檄同知劉君玉以舟師禦之，賊懼威，滅跡海外。番夷仰良政化，亦浮驛聽命。朝廷嘉其功，轉資政大夫，升本省右丞兼廣東道宣慰司都元帥，仍守漳州。尋命與江西右丞迭裏必實合兵復潮，潮賊陳國珍構合紅巾以拒；良大發兵，遣同知劉君玉率都事鄭衍等軍民職官數千人，兵數萬，分道水陸齊進；裨將張德、趙璋戰沒，軍士憤激，連拔其寨三十，追至潮陽；國珍因奔入海，良伏兵襲殺之。先是，梅州偽指揮倪蘭，與潮賊犄角；良板授義士侯如卿率鄉兵要截賊道，執其帥以降。
良每擊賊，專以設伏取勝，藥弩挫敵，遠近畏其名；為政節用，養士不吝；民有控，核情剖理，庭無留獄；定賦必均，課農必慎。漳始置屯田而無府署，每歲，漳、泉鎮將率兵耕獲，歲終更代，甚為民病。良奏立萬戶府，置於百長，選吏給印，分田賜牛，入耕出戰，軍無多取，人無遠輸，食足兵強。有流來者，必撫而衣食之，故雖亂世，漳則熙怡，民樂為之用，各盡其力也。每歲又遣僚佐具舟，由海運糧抵遼東，以給行在官軍，貢方物以資國用，舉朝歎異。元主嘉其忠，解衣賜之，特授光祿大夫，進封晉國公。
先是二十二年，陳友定為福參政，復汀州，遂有據福之志，威迫平章燕隻不花，所收郡縣倉庫，悉為家資，不順者輒加殺戮，威振閩中。至二十五年，復敗我太祖將胡深，元以有功，加昇平章，遂發兵諸郡，遠近獻城，以成竊據。獨良卓然不屈，梗於漳州，慨然歎曰：「噫！賊乃人為乎。」遂以書責之曰：「足下為參政，國之大臣也。汀州之復，是乃職耳，可以功而自恣邪？燕隻平章，足下之僚長也，可以威而迫之邪？夫非其君命而得郡邑者，人人皆得而誅之矣。今郡邑之長，君命也，固不可以加戮；百司之職，君授也，固不可以加竄。足下破郡邑而為家資，驅官僚而為臣妾，口言為國，心實私家；跬步之際，真偽甚明，不知足下將為郭子儀乎？將為曹孟德乎？今又竊據全閩，背逆無道，不為君誅，將不為天誅乎！」友定大怒，益發兵攻漳州，檄曰：「早降則終亨富貴，不降則噍類無遺。」良使三千人，操強弓毒矢，伏於江東險處以俟之，且誡之曰：「但有他警，慎勿輕移勝地。」一夜，友定以兵千餘人攻海倉塞，佯言奪海州，趁潮直下；警至，千夫長張石古等違良節制，悉兵赴之；友定兵遂渡柳營江，士卒驚駭星散；良迎戰於馬岐山，敗績，兵遂圍城。連攻旬月，守城士卒，日夜不得休息；矢石殆盡，約儲蓄可三日之需，皆伐果木，拆廬舍以代之。父老請曰：「江南道絕，天子萬里，孤城無援，破在旦夕，況國朝之事又已去矣，元師守此，欲為誰邪？」良曰：「天子命我守此土，當與此土共存亡，豈可以畏死而貪生，舍義以從賊哉！」下令示以死守。
先時，有百夫長盧積者，因行軍失律，良以法誅之；其子善征驍勇，復置之幕下，使領北城兵，因引賊入，良與巷戰而死。其夫人陳氏，名德金，字怡清，良繼室也。聞良戰死，即投後園三尺魚池，鞠躬匍伏自盡。初，友定攻城甚急，良謂陳氏曰：「國亡身死，理之正也。友定兵強，難以角勝；若來，吾義不可屈，必與決戰而死。」又曰：「勇者不顧身，忠者不念家。今海內之盜，殺其父而子其子，戮其夫而妻其妻；吾死，汝可無死矣。」陳氏泣對曰：「婦人之義，有死而已。夫既能與國共存亡，我必能與夫同生死。」及是良死，其弟屯田萬戶羅三，亦罵賊不絕口死；良長子安賓，將兵救父，眾散，亦自刎；壯士從良死者百餘人。友定義良忠節，不掠其後。郡人哀陳氏之死，相與舁葬於綠江之濱，呼為烈婦塚。噫！良以一介之民，不俟王師，惟以義起，二十年而至公爵，武略固已多也；即其行政為國，勢當亂離，雖文人學士、世臣名將，有不能處者，良則優為；則其天分之高、忠誠之才為何如哉！逮以部將違其節制，潛納賊兵，遂至戰死，乃天亡也；而妻子與弟守義，罵賊凜凜，亦死；一門忠烈，又為何如哉！餘讀《元史》不收，《閩志》又略，故特詳考焉，提其大綱，略為立傳，以激厲夫不忠不義不烈者。
洪武四年正月，詔陝西漢中府產茶地方，每十株官取一株；無主者令守城軍士薅種採取，每十分官取八分。然後以百斤作為二包，為引，以解有司收貯，候西番易馬。後又令四川保寧等府，亦照陝西取納。二十三年，因私茶之弊，更定其法，而於甘肅洮河、西寧各設茶馬司，以川、陝軍人歲運一百萬斤至彼收貯，謂之官茶。私茶出境者斬，關隘不覺察者處以極刑；民間所蓄，不得過一月之用，多皆官買，私易者籍其園。仍製金牌，牌額篆文曰：「皇帝聖旨」，其下，左曰：「今當差發」，右曰：「不信者死」。番族各給一面，一面收貯內府；三年一次，差大臣齎牌前去，調聚各番，比對字號，收納馬匹，共一萬四千五十一匹。自是洮河、西寧一帶諸番，既以茶馬羈縻。而元降萬戶把丹，授以平涼千戶，其部落悉編軍民，號為土達；又立哈密為忠順王，復統諸番，自為保障；則祖宗百年之間，甘肅西顧之憂無矣。
自正統十四年，北虜寇陝，土達被掠，邊方多事，軍夫不充，止將漢中府歲辦之數並巡獲私茶，不過四五萬斤以易馬；其於遠地，一切停止。至成化九年，哈密之地又為吐魯番所奪，屢處未定。都御史陳九疇建議：欲製西番，使還城池，須閉關絕其貢易，蓋以彼欲茶不得，則發腫病死矣；欲麝香不得，則蛇蟲為毒，禾麥無矣。殊不知貢易不通，則命死一旦，安得不救也哉？遂常舉兵擾我甘肅，破我塞堡，殺我人民，邊臣苦於支敵之不給，而茶亦為其所掠也。弘治間，都御史楊一清撫調各番，志復茶法，華夷共稱未奉金牌，不敢辦納。此蓋彼既恐其相欺，而此則商販無禁，坐得收利，特假是以為之詞耳。
故尚書霍韜有曰：「必須遣間諜告諸戎曰：中國所以閉關絕易，非爾諸戎罪也。土魯番不道，滅我哈密，蹂我疆場，故閉關制其死命。」予則又曰：「仍當請其金牌，招番辦納，嚴禁商販，無使有侵；至於轉輸如舊，用軍計地轉達，不使有長役之苦；收買之價，比民少增，致使有樂趨之勤，其斯為興復久遠之計也。」 或者曰：方今西番侵擾邊民，自宜拯救之不暇，又復興此迂遠之事乎？予則曰：「制服西戎之術，孰有過於茶馬之一法。何也？自唐回紇入貢，以馬易茶，至宋熙寧間，有茶易虜馬之制，所謂摘山之利，而易充廄之良。戎人得茶，不能為我之害；中國得馬，實為我利之大；非惟馬政軍需之資，而駕馭西番不敢擾我邊境矣。計之得者，孰過於此哉！」
永樂丁亥，命太監鄭和、王景弘、侯顯三人，往東南諸國賞賜宣諭。今人以為三保太監下洋，不知鄭和舊名三保，皆靖難內臣有功者。若王彥舊名狗兒等，後俱擢為邊藩鎮守督陣以報之，鎮守自此始耳。
洪武初，太祖命禮部製德祖玄皇帝、玄皇后、懿祖恆皇帝、恆皇后、熙祖裕皇帝、裕皇后兗冕冠服；令皇太子至泗州盯眙縣修繕祖陵，葬祭衣冠，告曰：「嗚呼！昔日列祖，立命是方，積德深長，致天昭鑒，福垂後嗣。今也子孫繁衍，宅於宇內，以統黔黎。深思皇考生前，歲月之間，思念列祖音容，孫常切記，已有年矣。嗚呼！以萬幾之冗，未獲躬詣拜掃，今特遣玄孫皇太子以特牲醴之奠，詣陵修繕，敬葬衣冠，以伸孝思，神其鑒之。」今泗州之陵是也，然國初迷失，每遣官，止於泗州城西潮河壩望祭；後老軍朱貴詣闕，畫圖貼說，指其所在，然後於其地為陵，乃建德、懿、熙三祖之廟，而衣冠之葬，似在朱貴未言之先，傳言沙漲難識也。
四夷館有八：曰西八，曰韃韃，曰回回，曰女直，曰高昌，曰西番，曰緬甸，曰百夷；永樂所設也。
國朝有三謙，皆名臣也。國初有餘謙，在翰林；宣廟時有虞謙，都御史；英廟時有于謙，肅湣公也。
正德初年，劉瑾等專權，文職受害之至。《雙溪雜記》載其初橫之日，九卿戶書韓文為首，劾瑾不法事，內應有司禮太監王嶽等，外助有閣老劉健等，事理可謂周密至矣。且王嶽亦上所信。奏入，嶽云：「當從眾官之議。」上允。會天晚，明旦發矣，奈閣老李西涯泄其謀，瑾等遂號訴「嶽等交通害我，明日奴婢不能見天顏矣」，哀號須今夜拿嶽等，瑾等久在東宮親密，上不得已，頷之。瑾遂傳旨夜捕嶽等。自此司禮兩廠，盡屬八黨。今人讀之，以為事機之失毫釐之間，憤憤以罪西涯。殊不知西涯之罪固不能逃，但正德初年，彗星掃文昌，已兆文臣受害，特假此逆賊耳。噫！國家大數也。
洪武初，建帝王廟於南京雞鳴山之陽，以祀三皇五帝、三王、漢高祖、光武、唐太宗、宋太祖、元世祖。又詔以歷代名臣從祀，風後、力牧、皋陶、夔龍、伯夷、伯益、伊尹、傅說、周公旦、召公奭、太公望、方叔、召虎、張良、蕭何、曹參、陳平、周勃、鄧禹、馮異、諸葛亮、房玄齡、杜如晦、李靖、郭子儀、李晟、曹彬、潘美、韓世忠、岳飛、張浚、木華黎、博爾忽、博爾術、赤老溫、伯顏。
太祖一夕夢二龍鬥殿中，黃勝而白負。明日見建文、成祖同戲，建文著白，心知後必不協；且見建文頭顱頗偏，匣髡緇之具，戒曰：「必嬰大難乃發。」靖難師臨城，啟視，一刀一度牒，有敕曰：「欲生，懷牒為僧，密地去；不然，自盡。」遂焚宮去。地道出東南，似當時齊泰、黃子澄知之而傳於人。故文廟靖宮之日，以為匿於僧錄洽南洲，以他事禁錮之。齊泰追至廣德，不及被擒。今錢塘東明寺，土人相傳建文曾居於此，至今其廝如樓，非常人家所造。後自川曆滇，故沐春之傳云：常使人護衛，往來於西平侯弟晟之家。時朝廷差湖州尚書嚴震直往交趾，相見於晟家。嚴思不言，恐禍及身；言之不義也，一夕自縊死。明日，建文逃焉。及老，遁至嶺南橫州壽佛寺，居寺十五年，人不知也；其徒歸者千數，橫有禮部郎中樂章之父樂善廣，亦從受浮屠法，故至今寺額「壽佛禪寺」四字，乃手筆也。
一日作詩曰：「讀罷楞嚴磬懶敲，笑看黃屋住團瓢；南來瘴嶺千尋險，北望天門萬里遙。款段久忘飛鳳輦，袈裟新換袞龍袍；百官侍從知何地？惟有群鳥早晚朝。」，遂為人覺，奔往田州土官處，自明為建文君。官司震愕，因啟將若何？答曰：「吾老矣，欲送骸骨歸帝鄉。」因送赴京，號為「老佛」。至長安門，賦詩進朝廷，詩云：「牢落江湖四十秋，歸來白髮已盈頭。乾坤有象家何在？江漢無情水自流。長樂宮中雲影淡，朝元閣上雨聲愁。新蒲渚柳年年綠，野老吞聲哭未休。」 英宗使舊中官吳亮最新幸者使審之。建文見亮，即曰：「汝非吳亮邪？」亮曰：「不是。」曰：「我昔禦便殿時，棄肉於地，汝伏地餂食之，何謂不是邪？」 亮佯為不知以。復命，遂取進西內。
又云：在湖湘直入巡按之門，坐地自陳。巡按則曰：「我與汝無名分矣。」因執而送京。又云：在河南某寺，因寺僧為盜，官司來捕，圍寺將屠之。建文特書黃布擲之曰：「皇帝聖旨，令眾軍散。」官執而問之，得實，送之京。恐皆非也。崩日，閣下議以神宗之諡，朝廷不從。竟葬西山，樹碑曰：「天下大法師之墓。」
仁宗柔順好文，而漢王則英勇，精於弧矢。成祖每喜漢王，左右窺見，則讒仁宗者又至矣，故有立儲未決之意。問之解縉，縉以「立嫡以長，又好聖孫」二語定之。然既立仁宗，使之留守南京矣。中心不悅，封漢王於雲南，不肯行；改青州，又不行；惟欲南京，遂順之。成祖又暗使尚書胡濙出使訪之，故《立齋閑錄》載：「胡嘗曰：予使外，瀕行，聖諭曰：人言東宮多失德，南京可多住幾日，試觀何如？胡竟以仁明數事上之。」至十四年，漢王私造兵器，僭用輿服等事露，削護衛，封之樂安，然後召仁宗至北京行在。《蓄德錄》以解縉題虎詩云：「虎為百獸尊，誰敢觸其怒。惟有父子情，一步一回顧。」因是文皇感動而召之，誤矣。
漢封諸王，惟嫡世襲其爵，餘同庶人，但免其役而已。唐亦唯世其嫡，中葉以來，爵亦寄虛名也。宋封爵止於皇子，其子子孫，不問嫡庶，不過承蔭入仁為環衛官，卻許應試，至有年深齒德之尊者，仍嗣封王。本朝王爵封及二代，子孫六世，尚得為校尉，餘有祿，親親之恩，可謂隆矣。不知數世之後，尾大難掉，故韓王一脈，一府之錢穀不足支也。成化、弘治間，宗室有請立宗學者，有願辭祿入試者，誠高見也。惜不能從。嗚呼！羽士充奉，常蔭資補外任，此獨不可乎？
至正十七年，天兵既取建業，命將四出，攻取京口、毗陵、浙西等處。時毗陵乃張士誠之將張德為守，徐達屢戰不利。太祖聞而親率馮勝等十人往援，皆扮為商賈，暗藏軍器，順流直下。時江風大作，舟為顛覆，太祖惶懼乞神。忽見紅袍者拖舟，轉仰沙上。太祖曰：「救我者何神？」默聞曰：「晏公也。」又曰：「有船可濟。」視之，江下果有一舟來，太祖呼江，即過以渡。開至半江，舟人執利刃示太祖曰：「汝等何處客人？知吾名否？」太祖微笑，而鄧愈應聲曰：「艄工，毋送死耶！我等圖大事者。汝欲富貴，當降以去！」舟人曰：「汝非朱官人乎？」愈曰：「然。」舟人遂拜曰：「吾輩江中剽掠。昨夜聞人呼我兄弟，明晚有朱官人來，授汝一生富貴。今日可知其豪傑也！」遂呼船尾避者一十餘人皆拜之。聞其姓名，一名張赫，一為朱壽，《功臣錄》不知，誤言也。
又，吳四年二月，湯和既定方氏，欲由海道勝兵取福建，遇藍麵漁翁曰：「子勿殺吾，指子攻之之路。」一宿，倏抵福城。降至崇安，陳友定遣寧武戰和，大敗，參軍胡琛為亂軍所殺，和正無計間，而漁翁又至，曰：「明日，子與沐英捱次出戰。」明日，湯詐敗，繼之沐英夾攻，寧武死，友定閉門。為和雲梯攻陷，平閩不過一月也。
嗚呼！前之渡江，神之救護聖君如彼；後之取閩，神之助引名臣如此。平治一統，豈非皆天之所為耶！
國初，江岸常崩，蓋豬婆龍於下搜抉故也。以其與國同音，嫁禍於黿；朝廷又以與元同音，下旨令捕盡，而岸崩如故。有老漁翁過曰：「當以炙豬為餌以釣之。」釣之而力不能起，老漁他日又曰：「四足爬土石為力，爾當以甕通其底，貫釣緡而下之，甕罩其項，必用前二足推拒，從而並力掣之，則足浮而起矣。」已而果然。眾曰：「此鼉也。」老漁曰：「鼉之大者能食人，即世之所謂豬婆龍。汝等可告天於，江岸可成也。」眾問姓名，曰：晏姓。倏爾不見。後岸成，太祖悟曰： 「昔救我於覆舟，雲為晏公。」遂封其為神霄玉府晏公都督大元帥，命有司祀之。予以《爾雅翼》曰：「鼉狀如守宮，長一二丈，背尾有鱗如鎧，力最遒健，善功碕岸。」正符此也，又知晏公之封自本朝。

