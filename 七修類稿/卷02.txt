
杭治自隋以來，在鳳凰山下，今萬鬆牌樓地也。五代錢氏據有吳越，即以州治擴而大之，依山阜以為宮室，其子城南門曰通越，北門曰雙門。建炎三年，高宗詔以為行宮；至紹興元年十一月，詔守臣徐康國營建宮殿，復展大之，徙州治於清波門內。德祐二年宋亡，明年為至元十四年，民間失火，飛燼及宮室，焚毀殆盡。後十四年，西僧楊璉真伽言於朝，即其基為佛寺五：曰興元，曰報國，曰尊勝塔，曰般若，曰小仙林塔。元末，張士誠據有杭城，毀塔為城，並四寺俱廢，止存今之報國焉。計其地，南自勝果入路，北則入城，環至德侔牌，東沿河，西至山岡，自地至山，隨其上下以為宮殿也。
圜邱壇，今龍華寺西首。社稷壇，今慈雲嶺上。太廟，今察院，依山。東太乙宮，今祖山寺。西太乙宮，今和靖墓北。九宮貴神壇，今菜市門外一里許。籍田、先農、高禖等壇，今天龍寺處。海神大祀壇，今菜市門外太平橋東。景靈宮，仿漢原廟之制，今寶極觀北。
張循王俟府，在清河坊裏，故名。楊和王沂中府，今洪福橋對長春巷，右街之大渠，尚是舊開也。劉鄜王琦府，與韓蘄王世忠府相連，皆在北司馬坊對，劉居西，韓居東也。嶽武穆王飛府，今北司銀瓶娘子廟連東。卿監郎官宅，在井亭橋南。七官宅，在郭婆井。省院官宅，在開元宮前。十官宅，在睦新坊。三官宅，在潘閬巷。
左右丞相參政知樞密院僉書府，俱在今南倉前大街口。六部，又在南一帶。學士院，今洋泮鋪處。三省六房院，今三橋子西。樞密五房院，今洪福橋西。國史院，安榮坊山上。秘書省，今布政司。御史臺，一在清河坊裏，南新街牌對，一在今織染局；太常寺亦是局地。宗正寺、玉牌所，今察院地。大理寺，在車橋西。司農寺、將作軍器監，俱在今侍郎府側。臨安府貢院，在錢塘門外。禮部貢院，在觀橋西。渾儀台、太史局，今至德觀後山。國子監，今北司門內五道之地；武學即其街之東。仁和縣，今梅家橋。錢塘縣，今錢塘門內北。太醫局，今通江橋北。惠民和濟局，今官巷口北。六部架閣庫，今天水院橋後。法物庫，今梅家橋。行用庫，今鎮守府。南驛，今跨浦橋南江岸。北驛，今賣魚橋南。都亭驛，今泥路西。班荊館，今赤岸。已上官署，各書與誌相同而可指其處者，特錄出以便人知，不同而疑似者，則缺焉。
雪花六出，先儒以雪為水結，地六為水，故六出也。雲間唐龍江以為春雪五出，豈非水所結耶？勿得其義。不知水乃陰物，陰盛極寒，則成雪也，地六為水之說非謬；至春則陽和矣，一時雖寒而成雪，非至盛之時，故散碎而不見其形質耳，亦不特五出也。
《禹貢》曰：「導淮自桐柏，東會於泗沂。」蔡注引桑欽《水經》云：「淮水出南陽平氏縣胎簪山，禹自桐柏導之耳。」有宦客嘗親至其地，語予曰：「胎簪在信陽州，桐柏泉在桐柏縣。今信陽至桐柏百二十里，地形較之，胎簪低於侗柏百餘丈，今止見桐柏二泉，口各大丈餘，泉湧流出，然後過南陽城東北，漸大而東會於泗沂也。」又按唐縣志云：淮水在縣東南一百八十里，《禹貢》導淮自桐柏者，此也。今胎簪山絕無泉，其源實出桐柏山北支。《通志略》亦曰：「淮水出唐州桐柏縣大復山，東過信陽。」夫據人之親見，又有誌為證，則《禹貢》自是，而蔡注所引非也。且水雖有伏流之說，胎簪既低於桐柏百丈，恐地厚不應如此，而所見又祇是桐柏出泉，不知桑欽當時何以知出胎簪也。《中都志》又引《風俗通》曰：「淮廟在唐州，廟前槐樹下有一泉眼，淮水出焉，其源甚窄。今考《風俗通》無有，實謬論也，必以《禹貢》為是無疑。」
青州府城外羅北門，曰鎮青，俗曰馬異。左轉數丈，將抵門座之角，人或持石擊地，自遠至磚中，則磚中若雞棲之聲。予舊聞之不信，後親至地為之，果然，莫能辯其理也。今城擊已成穴，有司禁之。
「徐州不打春，邳州無東門；若使打春與開門，蠍子咬死人。」此俗諺如是，今果然。又青州城俗名臥牛城，以其形似也；府官有邊姓者，至則城必坍損。甘州城外有塔依城，其名鎮風。嘉靖間，傅都以其窺內也，徹之，日多大風。
正德三年，吾杭已故都御史錢鉞家，一夕天雨，明日起視，鄰皆清水，而本家則紅者也。數日後，錢氏為朝廷所籍。嘉靖八年夏，杭城內外遠近皆下黑雨，人有衣服被其汙染者而後知。予意紅雨即歷代所謂雨血，災變兆於錢氏可知；其黑雨者，《禹貢》導黑水於西海，龍取此而下耶？
夏月雨易鬲輒而三時不同者，蓋雨乃陰氣。從地而生，夏則陽氣盛極於外，或有陰生，即為消爍。惟龍，陽物也，隨時以計，雲從龍者，陰氣附陽而升也，升必降而為雨，《埤雅》所謂蛟龍雨也。龍各有域，故鬲輒也，至於咫尺而分者，此陽氣消陰之不盡，俗謂過雲雨也。餘時龍已潛，陰陽常和，雨之正也。
嘗聞老人相傳曆日所載，龍多治水即雨少，龍少即雨多也。又傳云：夏潦則秋旱，理也。而《甲申雜記》記熙寧四年乙酉，十一龍治水，其年自春及秋，皆大雨水；今嘉靖丙申，十二龍治水，而雨水之多，亦如熙寧，冬則連晴二月也。
太湖在蘇州，其名不一：《禹貢》曰震澤，《爾雅》曰具區，《國語》曰太湖，《吳越春秋》曰笠澤，《周官職方氏》曰五湖。
歷代建都，自三皇五帝，世遠名訛，又或再遷，二三其名。三代而下，似易知也，然亦名移今古，書著矛盾。故東坡博學，亦差魏曹都鄴之筆。茲特考之諸史，各書一定者，不待辨矣；有證者證之，不同者並注於下，一覽可知，此正統之大略也。
伏羲都陳，今河南開封府陳州，有陵存焉。神農都陳，同上，或曰曲阜；《晉志》曰：都陳而別營於曲阜也，今山東兗州府曲阜縣。黃帝都涿鹿，今順天府涿州；《括地誌》又曰：「涿鹿故城在媯州，今朵顏之地。少昊都曲阜，同上。顓帝都帝邱，今山東濮州，舊有陵碑尚存。帝嚳都毫，今河南偃師縣。唐堯都平陽，即今山西平陽府也，有唐城。虞舜都蒲阪，即今山西平陽府蒲州，有廟。夏都安邑，即今山西平陽府夏縣。《春秋疏》曰：「堯治平陽，舜治蒲阪，禹治安邑。」三都相去各二百里，俱在冀州，蓋九州之冀也。《括地誌》又曰：「自禹至太康，與唐虞皆不易都。」《汲塚書》曰：「禹都陽城。」《漢志》曰：「陽翟乃受封避舜子之所。」商都亳，同上，後盤庚遷都，亦曰亳者。《書》曰：「不常厥邑，於今五邦。」蓋自湯至盤庚五遷也。祖乙遷景，盤庚復遷於亳。周都豐鎬，即今陝西西安府長安縣關中也。徐廣曰：「豐鎬相去二十五里，皆在長安南。」《詩》：「文王有聲，作邑於豐，宅是鎬京，維龜正之，武王成之。」蓋都豐而遷鎬也。又曰： 「都洛陽者，洛陽即今河南府洛陽縣也。」太史公曰：「學者多稱周伐討，居洛邑，其實不然。武王營之，成王使召公卜之，居九鼎焉，而復都豐鎬，至平王乃遷洛。」《公羊傳》曰：「王城者何？東周也。」成王既卜營洛邑，建明堂，朝諸侯，復還豐鎬，蓋以洛居中士，故曰京師。秦都咸陽，即今陝西西安府咸陽縣，故古跡阿房官、長信宮俱在此也。西漢始都洛陽，五年，困婁敬說，而復遷都長安。東漢都洛陽，同上。魏都洛陽，同上，諸書或曰長安，曰譙、曰許昌、曰鄴者。《水經注》曰：「魏因漢祚，復都洛陽；以譙為先人本國，許昌為漢之封居，長安為西京遺跡，鄴為王業本基，故號五都，時一幸焉耳。」吳初居鎮江，都武昌，即今湖廣武昌府也；後遷建業，即今南京應天府也。蜀都成都，即今四川成都府。西晉都洛陽，同上。東晉都建康，元帝東渡，避湣帝諱，改建業為建康，同上。宋都建康，同上。齊都建康，同上。梁都建康，同上。陳都建康，同上。元魏初居雲中，即今山西大同府懷仁縣，後遷洛陽，同上。北齊都鄴，即今河南彰德府。西魏都長安，長安同上，關中也。後周都長安，同上。隋始都長安，以城狹小、水咸，與蘇威，高熲共議，移去城北三十里龍首山都焉；後煬帝常徙都洛陽，為巡幸故也。唐都長安，同上。梁都汴，即今河南開封府。唐都汴，同上。晉都汴，同上。漢都汴，同上。周都汴，同上。宋都汴，同上。南宋都臨安，即今浙江杭州府。元都大都，即今北京順天府，時至上都，乃宣府之外之地。大明都建康，永樂間遷都於燕京，即北京也。
三吳，《水經》謂吳興、吳郡、會稽；《通典》謂吳興、吳郡、丹陽，似有不同，不知春秋之吳，都蘇常之間，故蘇有吳縣，常有荊溪。漢封之吳，都會稽。三國之吳，初為會稽太守，封吳侯後建國之地，非吳，然以初統蘇、淞、常、鎮、杭、嘉、湖最久也。在秦之時，置會稽郡，漢武分湖州為丹陽郡，順帝又統為吳郡，三國又獨以湖為吳興，總不脫一吳字也。至於蘇、杭、嘉、湖，顯顯名吳者，以吳名之日久，又在於前，三國之吳，世既短，而淞、常、鎮、交，晉、唐又更為晉陵、江都、徐兗等，名不同故耳。
嘉靖十八年七月間，大水漂沒揚州鹽場數十處，而人民死者無算。其日，揚子江水下數十丈，金山露其腳；過日，聞揚州水害，正前日之涸時也，始知隨風擁之而去揚也。追思《唐史》記開元十四年潤州大風，擁江濤過金山，遂沒瓜步，數日江水復平。豈虛語哉！
以大暑而種，故謂之黍。孔子曰：黍可以為酒。即今小米。北方以之作酒者，所謂黃米酒是也。蓋小米有二種，如稻有粳、糯是耳，黍是小米之糯者。稷者，五穀之長，五穀不可遍祭，以長者該之，故祭稷。《靈曜》云：日中星鳥可以種稷。一歲之中，最先種者，亦北方所有；比黍少大，較他穀則小耳；紫黑色，芑有毛，關西呼糜，冀州呼Ｂ１７，不甚珍貴，農家種之，以備他穀之不熟，即南方所謂烏山稻類。稻，粳、糯總名，若詩書所稱，當依文解之，如《論語》「食夫稻」，則是粳也；《月令》「秫稻必齊」，則是糯也；但《字林》云：「糯，黏稻也。」當屬糯米。粱，即今之粟也，古不以粟為穀之名；但粟厚殼穀，故米之有孚殼者，皆稱粱。世有白粱、黃粱之說。《爾雅翼》云：「少種粱者，以粱損地力而收獲少也。」今驗之粟，果然。又早稻尖米，謂之黃秈，乃出自占城，又稱之占城稻。蓋宋真宗聞其耐旱而早熟，自占城而求種，分給江淮兩浙，擇田之高者種之耳。
嘗聞邊士云：出塞遠去，則北斗在南矣，然不知去幾許。昨讀胡文穆公《北征錄》，始知出塞二月，至地名長清塞，見鬥南矣。予度當時師行多緩，若單騎竟行，恐不一日。又交州遇哉生明之夕，則月在天中，骨利斡國日沒煮羊胛，熟時則日復東生矣。是東西南北之極，不與中國同。然則佛氏四大部洲之說，據此誠妄也。
今人止知錢塘江風濤甚險，故名為羅剎江，不知其江之中，舊有數石，橫截江濤，舟楫經此，多為所壞，因呼為羅剎石，故江亦名之。唐李建勳詩云：「何年遺禹鑿，半裏大江中。」正謂此也。《咸淳志》曰：「五代開平中，為潮沙漲沒。」今不知所在也。
八公山有二焉：一在鳳陽府壽州，一在廬州府巢縣；巢之山有安廟，而壽之山有安台，石上人馬跡，誌皆載，為淮南王修仙之地也。意兩地相隔幾一千里，當時何苦奔走二山以修煉耶？不知巢邑者非也，蓋因皆名八公，而皆在於淮南，遂以巢山亦立廟像，誌亦載之；殊不知廬州至晉方名淮南，而鳳陽漢初即謂之淮南矣。或者反以巢山為是，蓋據史稱安除國為九江郡之故。即以今之九江至廬，止隔一江，至鳳陽二千里矣，是連九江與廬為淮南，又不知壽州秦已名為九江郡也。故項羽初封英布為九江王，漢高改封淮南王，今英布之幕與廟，皆在壽焉，豈今之九江也耶！況《淮南王傳》中云：「廬江民反，淮南吏卒擊破之」，則廬不在淮南可知。
每念陽氣之精，上浮為星，散而隕墜，當無形也，故每見星隕時，有聲而已。恐金星之精，墜於終南，化為白石；彭蠡之有落星石，或《錄異》等書好怪之訛耳。然又念五石隕越於宋，《春秋》亦訛之耶？昨友俞禦醫橋早朝，偶爾星隕身側，鏗然有聲，在地尚響，視如硃砂小石，惜人哄觀而不及取也。
三苗，固堯時四夷之地，在今日則中國也，乃湖廣江、鄂、嶽之三州，故今三州人多貓姓，是其遺種。楚文王都郢，楚昭王都鄂，楚考烈王都壽春，故云三楚。若曰江陵為南楚，吳為東楚，彭城為西楚，乃以此三地在楚之東西南，故以是稱之耳。三河，唐堯都河東，殷都河內，周都河南也。
吾杭江幹鳳凰山有石，如片雲拔地，高數丈，亦奇峰也。將巔，有一竅尺餘，名曰月岩，古今名人遊賞題詠亦多焉。惟中秋之月。穿竅而出，十四、十六日，則外此竅矣，餘月尤斜。予嘗聞之而未信，嘉靖戊戌，同友特觀之，果然。
杭地近江，泉水皆咸。唐李泌為杭刺史，特開六井，引西湖之水以利民。五代宋時，又濬大井、沈公井，然皆在西北。蓋宋以前，杭惟西北乃陸也，今東南之地，多沙場所漲者。嘗因思之：今杭豈下數千百井哉！皆清冽佳味，而切近於江者，亦不聞咸焉，又豈誌書之妄哉？莫得其理。嘉靖己亥，浙西半歲無雨，井泉俱竭，惟吳山郭婆井，泉自石壁流出，宛如平日，而他並之至深者，惟可潷取之，多味鹹。然後悟其自唐以來，地日漸高咸，惟潤下土且滲之，則井水俱淡矣，至此而取及於本性者。
俗云：「月而仰，水漸長；月而昃，水無滴。」蓋月有九行，青白赤黑各二道，皆出入於黃道之中，故曰九行道。不中而過南，則為陽道；不中而過北，則為陰道。行陽道則旱，行陰道則潦。月借日為光，月生時如仰瓦，是行陰道矣；如弓弦昃樣，是行陽道矣，故知旱潦者以此。
西方之風，《爾雅》釋其名而《埤雅》解其義矣；四時之風，未見有言之者。予以春之風自下而升上，紙鳶因之以起；夏之風橫行空中，故樹杪多風聲；秋之風自上而下，木葉因之以隕；冬之風著土而行，是以吼地而生寒也。
近日富貴家之疊假山，是山雖成也，自不能如真山之有生氣，春夏且多蛇虺，而月夜不可樂也。予聞宋宮之艮嶽，其萬歲山之大洞，皆築以雄黃、爌甘石，蓋雄黃則辟蛇虺、爌甘能致雲霧。若天少陰，山遂滃鬱如深山窮穀矣，故不數年而勝真山矣。李德裕平泉亦然。
小滿、芒種，已解之於後矣，又累因人問：二十四氣有小暑、大暑、小寒、大寒、小雪、大雪，何以有小滿而無大滿也？又見《簷暴偶談》解二氣，皆指麥言，然應答難於人，人而刊行於書，誤人大矣，因復辨之於此。夫寒暑以時令言，雪水以天地言，此以芒種易大滿者，因時物兼人事以立義也。蓋有芒之種穀，至此已長，人當效勤矣；節物至此時，小得盈滿意，故以芒種易大滿耳。若《偶談》謂天氣小滿而麥未熟，然則下候又何雲麥秋至耶？又謂種之有芒者，麥也，然則穀非有芒者乎？又曰稻過是而不可種矣，真亂說。顧子，予友也，惜遠不及麵言。
每聞河決之害，因念節孝先生徐積復河之說，未嘗不扼腕三歎，惜其當時既不能用，今日又無人舉之也。先生之言，大略欲復故道，不計目前利害，而為久遠之謀。昨讀《唐史·薛平傳》，有曰：平為鄭滑節度使。始河溢瓠子，東泛滑，距城才二里許，平安求故道，出黎陽西南，因命其從事裴弘泰往請魏博節度使田弘正，弘正許之，乃籍民田所當者，易以他地，疏導二十里，以殺水悍，還壖田七百頃於河南，自是滑人永無水患。亦知先生之言之驗也。因筆之稿，以告有誌。
野史載至正戊子年，永嘉大風，海舟吹上高坡十餘里，水溢數十丈，死者數千，謂之海嘯也。其後方國珍據海為盜，屢犯永嘉，兵刃之下者無算。正德七年七月秋，餘姚大風，海溢平陸數十里，沿海多死者。前數夜時，人見海中多紅燈往來，予以此亦可謂海嘯也。後倭夷爭殺，餘姚亦當其害。夫水陰物，兵陰象也，其所以兆之者宜然。
伏者藏也，庚金伏於夏火之下，故曰伏。夏至後第三庚為初伏，四庚為中伏，該第五庚為末伏，不知越之而立秋後初庚為末伏，夫既秋矣，又何謂之伏耶？《史記》注以始皇置伏，又雲穆公以是占之，馬遷尚疑其人，亦此恐久而傳訛也。
水味本淡，而海水鹹苦者，亢極而反之義。蓋氣生水，而水流至海，會萃而極矣，水極則反火，乃為鹹苦；然過土煎熬為鹽，但咸矣，是藉土以制其太過耳。
吾杭西湖之橋，皆有名：自南而北，一曰映波，二曰鎖瀾，三曰望山，四曰壓堤，五曰東浦，六曰跨虹，此東坡所築之堤之橋。自淨慈寺前直抵大佛頭者，堤即所謂蘇堤，所謂西湖六橋也。其裏湖，正德間知府楊孟瑛開復，一帶西岸亦築六橋，向聞於楊曰，南畔三橋，可名為濬源、濬復、濬治；北畔三橋，舊有水口，吾築為橋，可名為二龍、流金、涵玉，與古西冷、斷橋共十四也。又裏湖橫築以通靈隱之堤，乃淳祐間趙汝[B170]所築，予意當稱趙堤，今混以蘇名，非也。楊岸則多近山陸，不可名堤矣！
《禮記》疏云：漢初，驚蟄為正月中，雨水為二月節。前漢之末，以雨水為正月中，驚蟄為二月節。七十二候見於周公時訓，後魏始載於曆。國初曆，其式與今不同，有襲爵、受封、祭祀、祈福、求醫、治病、乘船、渡水、登高、履險、收斂、貨財等件，通者曰宜，不通者曰忌。紀年由洪武元年以前書吳元年，溯上隻書甲子平行，不用年號。
毛翔，登州老醫也。自言：土人捕魚海中，去遠，見有城府，便艤舟，見城欹側，半陷水中。城樓上有榜曰：「青州白浪縣。」字猶可識。水際膃肭臍無數，見人亦不畏，俯而擒之，所得甚多。歸語人復往，不可尋。《王會篇》：良夷，樂浪之夷也。《山海經》：朝鮮在列陽東海北山南。註：今樂浪縣。《爾雅疏》：九夷，二曰樂浪，漢樂浪郡，故朝鮮國。所謂白浪，即樂浪，其人誤讀不可知，或陵谷之變，淪入於海耳。

