明郎瑛撰。瑛，字仁寶，仁和人。是編乃其筆記，凡分天地、國事、義理、辨證、詩文、事物、奇謔七門。所載如杭州宋官署考，則咸淳《臨安志》及西湖各志所未詳。又紀明初進茶有「探春」、「先春」、「紫筍」諸名，及漕河開鑿工程，皆明《會典》及《明史》諸志所未及，亦間有足資考證者。然采掇龐雜，又往往不詳檢出處，故踳謬者不一而足。如以宋李建中為南唐人，謂謝無逸以蝴蝶詩得名，後李商隱襲其義，則以唐人而蹈襲宋人。引武林女子金麗卿詩「梅邊柳外識林蘇」句，譏其不能守禮，出則擁蔽其面，皆極為王士禎所詆斥，見於《香祖筆記》中。此外如紀楊維楨為明太祖所召，託疾固辭，作詩縊死，則全無事實。桓溫妻「吾見猶憐」之語，不知為李勢妹，而但云溫娶妾甚都，則失之耳目之前。至「周公恐懼流言日，王莽謙恭下士時」一詩，以為不知姓名，必宋人所作，則並《白居易集》而亦忘之。蓋明人著書鹵莽，往往如此。書中極詆《說郛》、《輟耕錄》，然此編實出此二書下，所謂人苦不自知也。


