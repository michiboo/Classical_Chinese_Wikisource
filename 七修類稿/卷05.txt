
日本國，《通鑒》前編以為吳亡子孫入海為倭，故倭自雲吳泰伯後也。《墨談》以為倭國有徐福祠，謂為福後，故中國呼倭為徐倭。似皆非也。蓋仁山據《國語》「寡人達王於甬句東」數言而推之，非實有所本。徐福雲者，諸書皆以福居檀、夷二州，號秦國，但屬之於倭耳。其國在拘邪韓國之東，與朱厓、儋耳相近，或南或東，大小百餘國，名各不同，多屬之於日本。光武時始通中國，曆漢、唐、宋、元，貢獻不一，入寇亦不一。開皇、永徽間，則遣人來求佛經，學佛法。開元、雍熙間，則遣人來從儒受經，原由廣東而來，由明越者，則始於唐德宗時也。洪武五年，遣僧祖闡無逸往諭，而後入貢。《功臣錄》以為元年遣楊載，《考略》以為二年遣趙秩，恐皆訛其年分。蓋二年、四年既貢，則五年又何復遣二僧胡？又因胡惟庸事，著之祖訓，以其國奸詐，絕之。永樂間，三保太監招撫四夷，復通。嘗見太祖與國初僧仁一初送祖闡無逸之詩，太祖詩云：「嘗聞古帝王，同仁無遐邇；蠻貊盡來賓，我今使臣委。促猷通洪玄，倭夷當往至；於善化凶人，不負西來意」等句。一初詩云：「大明建國如虞唐，萬方玉帛朝明堂。五百僧中選僧使，奉詔直往東扶桑。」又云：「飄飄瓶錫辭九重，大颿四月開南風。遊龍雙迎浪花白，天雞一叫東方紅。」
造曆之法，雖以氣盈朔虛，日月五星，推布挨算，然非至精至神之人不能也。故中星之定，自堯至今，亦差數度；氣化推移，天道玄遠，難一一知之耳。若夫授以成算，則中人可為；若《輟耕錄》所載之法，固為要也，但中人之資，卒亦難解。今取其易知者，並予聞於靈台者，逐一書之於左，然後知起年、定閏、定立春二十四氣，特易易耳：
定年歌：「九年二月半，便是正月一。」謂前九年二月十五日，即今年正月初一日也，共九十七個半月，計二千八百八十日，六甲子轉四十八周。
定閏月歌：「要知來歲閏，先算冬至餘，更看大小盡，決定不差遲。」謂以今年冬至後餘日為率，如十一月二十二日冬至，則本月尚多八日，來年當閏八月；如十一月小，當閏七月；若冬至在上旬，則以望日為斷。
定立春歌：「今歲先知來歲春，但隔五日三時辰。」謂如甲子日子時立春，則來年己巳卯時立春，其刻數以後節氣法推之。
節氣歌：「節氣與中氣，但有半月隔；若要仔細推，兩時零五刻。」如正月甲子日子初初刻立春，則己卯日寅正一刻雨水。餘皆仿此。
又歌云：「要知明歲之春分，相衝對食。」謂前九年甲子日春分，甲食丙，子衝午，即丙午日春分。二十四氣亦仿此，甲食丙，乙食丁，丙食戊，丁食己，戊食庚，己食辛，庚食壬，辛食癸，壬食甲，癸食乙；衝則子醜寅卯辰巳衝午未申酉戌亥。
山東東阿縣，季劄卦劍之處，今建台焉。其地生草一種，能治人心疾，蓋緣當時季子心許徐君劍也。故曾璵有歌云：「至今神物不磨滅，化為異草人爭貯；異草何功爭貯之？心疾不瘳須一茹。」又嚴州於陵釣台之地，無別草木，盡白茅也，蓋表其潔清之意。予嘗登之，亦有句云：「乾坤留節義，草木顯清風。」亦指其事也。然二草皆可謂之奇。
天下晨昏鍾聲，數固一百零八，而聲之緩急節奏必然不同。自吾浙杭州歌曰：「前發三十六，後發三十六，中發三十六，聲急通共一百八聲息。」越州歌曰： 「緊十八，慢十八，六遍輳成一百八。」台州歌曰：「前擊七，後擊八，中間十八徐徐發；更兼臨後擊三聲，三通輳成一百八。」禁鼓一千二百三十聲為一通，三千六百九十聲為三通，在外更鼓三百三十撾為一通，千撾為三通。
普陀洛迦山，在定海縣東洋，其山有善財岩並寺，世以觀音所居。天下善信人，常走拜到彼，時見善財或白鶯哥，每每聞之。昨讀元人張光弼詩，有「普陀山」一律，引以至寺作佛事七晝夜，祈見觀世音、善財，隨心應見，大眾瞻仰，無不慶讚。詩曰：「丞相函香至此誠，願深海水救群生；慈悲謂可消諸惡，征伐容將息大兵。金色圓光開寶髻，玉毫妙相絡珠瓔，手中示現楊枝露，願洗干戈作太平。」據此，人言不誣也。吾想觀音乃天地間幻身，隨誠致之，人心趨向於此耳，豈真在於普陀耶？若然，則賊舟時來，寺之劫者何無神耶？
嘉靖二十四年十二月二十以後，接連五日，時有黑塊，大小不一，往來衝日，早暮人皆見之。二十五年六月二十五之夕，北京連雨，西山水發，湧入都城數尺，房屋多倒沒，死者無算，直入皇城，其年無災變者，豈非人能勝天意也？
杭吳山玄妙觀，有石洞露於山麓，規模夷爽而秀，可坐十餘人，苟加洗剔之功，則妙矣。嘗語姑蘇袁永之、金陵顧懋涵曰：可名其為空平。近惟見其敗屋草莽，泯然無跡；詢之，乃為過客遊賞，觀主憚於迎送，遂爾更造以掩。予因歎曰：「黃冠不識趣，掩古徇時情；芳洞迷荒徑，空辜舊日名。」
五星二十八宿，皆有異名，不可枚舉，聊述知者一二，集解其義，錄出以俟知者：木星故曰歲星，張衡復名曰攝提、曰重華、曰應星、紀星，蓋以木乃東方之精，蒼帝之子，故用東方之星宿名之耳。惟火星止曰熒惑。土星本曰鎮星，張衡復名曰地候，亦以土義名之耳。金星既曰太白，《詩》又曰啟明、曰長庚，蓋以先日而見，謂之啟明；後日而沒，謂之長庚；又昏見於西方，西方庚位，故名。《爾雅》又謂明星，亦此意也。張衡云：金乃白帝之子，總有十三名，曰太皞、曰梁星，以其位西也；又曰將軍，以其形最大也。水星曰辰星，北方屬水之故，張衡又有數名。角、亢二星，《爾雅》謂之壽星，以其長於列宿，數起於此也。氏曰天根，《爾雅》解曰：角、亢下係於氐，猶木之有根也。故《國語》曰：「天根見而水涸。」房曰天駟、天閑，以主馬也。《國語》曰：農祥晨正，以立春之日。然房、心、屋三星，總而名之曰大辰。案《左傳》昭公十七年：宋曰大辰之墟。蓋以正屬房、心二星故耳。郭璞又曰：「龍星明者以為時候，故曰大辰。」心星一名三星，具體而言也。故《詩》曰：「三星在天。」註：心宿一名大火，以三星之中者最明之故。《詩·七月流火》之注云：「大火西流」是也。箕星，《詩》亦稱為南箕，又箕鬥總名曰漢津，蓋箕乃龍尾，鬥為南斗，乃天漢之津梁，故云。牛星，一名牽牛，《爾雅》又名星紀，郭璞曰：「牽牛中者，日月五星之所終始，故謂之星紀。」又名河鼓，荊楚人呼為簷鼓，簷，前也。女星一名嬃女。嬃，女之卑者也，以織婦女工之卑，故名。石氏又名婺女。虛曰玄枵，蓋玄乃黑色，虛位正北，故云；枵之猶言耗也，耗亦虛意；又曰顓頊，顓頊，顓旭也，亦以水德位北之意；又曰北陸，《國語》曰天黿，故左氏疏曰：天黿，玄枵別名也。室星，《詩》稱營室，《爾雅》謂之定，郭璞曰：定，正也。作宮室皆以營室為正，《詩》曰：「定之方中，作於楚宮」是也。壁曰東壁，又營室東壁，總名娵觜之口，蓋以室壁四星相對，四方如口之故；娵觜亦名豕韋，《春秋》襄公十八年，「歲在豕韋」是也。奎婁，《爾雅》曰降婁，以奎主溝瀆之事，故名降。昴，一名大梁，一名西陸，皆以屬西方之故；別名旄頭，以其主胡也；又名留，《史記》索隱曰：「留，昴也。」畢星，《詩》稱天畢，《爾雅》謂之濁，郭璞曰：或呼為濁，以星形名也。參星、中央參伐，甘氏名鈇鉞，主殺伐義也。井名東井，以其義也。鬼為輿鬼，以義名之也。柳謂之咮，郭璞注曰：咮，朱鳥之口也。按《左傳》襄公九年：「咮為鶉火。」疏曰：柳謂之咮。咮，鳥口也，又名鶉火，蓋鶉鳥名火；朱乃火色，皆屬南方故也。此外無別名者，固不贅矣；或有別名而難解者，亦不敢錄出。天道幽遠，術家各持一說，名不可以理會也。如宋《中興志》以參為大辰，不知參伐乃大辰也，然參伐甘氏名為大辰，巳不可解，況又轉而他耶？姑紀一以證，至於五星時或散變而為妖星，則有三十九名，此異也，不足書也。
生克製化，古今所言，然生克化皆易見，獨製字則難明。蓋製者，緣生中有克，克中有用也。凡生中有克者，謂如木生火，火盛則木為灰燼；火生土，土盛則火被遏滅；土生金，金盛則草木不生；金生水，水盛則必沉溺；水生木，木盛則水為阻滯；蓋雖生而反忌，此所謂生中有克。凡克中有生者，謂如木克土，土厚則喜木克，是為秀聳山林；土克水，水盛則喜土克，是為撙節堤防；水克火，火盛則喜水克，是為既濟成功；火克金，金盛則喜火克，是為鍛煉全材；金克木，木盛則喜金克；是為斧斤斫削；蓋因克以為美，此所謂克中有用。故稱之曰製者，乃不拘於生克之中也。
浙江潮候，四季不同，今官府榜於亭，牛圖行於世，歌括載於書，皆止得於春秋二時者也。人皆不知，予特編成三歌，使渡江者庶無中流之歎耳。春秋晝歌云：「午未未未申，寅卯卯辰辰，巳巳巳午午，春秋一般輪。」夏歌云：「午未未未申，寅寅卯卯辰，辰巳巳午午，夏日要分明。」冬歌云：「午未未申申，寅卯卯辰辰，巳巳巳午午，朔望冬日行。」然此於潮候之時，固一定也，而冬夏日之長短，又當意會而消息之。如夏時之晝；日未出前二刻半，天已明矣；晚則日已入後二刻半，天尚未暝，皆屬乎晝地。冬日反是。
三代以前明星，史官不可考也，夏有昆吾，商有巫咸，周有史佚，至戰國時，魯有梓慎，鄭有裨灶，宋有子韋，齊有甘德，楚有唐昧，趙有尹黃，魏有石申，後世諸家不傳。何巫鹹、甘德、石申三家者傳耶？苟以三家圖驗，又得陳卓纂著，後世取之；然陳卓所言群圖出入度數，正是訛者，不知陳卓又何所取耶？黃星出自巫咸，亦星出自石申，黑星出自甘德，今以三坦二十八宿，不過三色，不知當時諸人所定，又何色耶？且赤者大，黃者次，黑最微，何三人各止得於一色，而更不能兼一星耶？王良、造父，同時之臣；宦者、宗人，後世之稱，而不知甘德、石申又何能先言之耶？天市垣十二國名，周以後有也，何巫咸之時，豫可名耶？皆理不究者，安得如高允考五星會東井者質之。
錢塘之名，按《史記》，始皇浮江下丹陽，至錢唐。歷代地誌，亦有錢唐縣令。至唐，避國號，始加土焉。《輟耕錄》謂唐字從土，誤矣。至以為以錢易土築塘，避錢湖之水等事，杭誌已辯其訛。考之《釋文》：唐，途也。杭地五代以前，路止西北一帶，逼近於錢湖，故謂錢塘耳。
唐德宗因暮秋微寒，謂侍臣曰：「九月衣衫二月袍，與時不同，欲遷一月。」群臣李吉甫等皆云：「聖人上順天時，下盡物理，請降旨。」惟李程特以為月令玄宗所定，恐不可易，遂止。元周公謹亦以正月未生，七月正暑，十月亦涼，欲遲一月以為春夏秋冬，方合時宜。載之《癸辛雜志》。予以德宗人君，第欲象時，隨語臣下；吉甫、公謹豈不學之士耶？苟遲一月以定四時，則飛灰落葉，何以合律？二十四氣真可如李賀所雲旋相推矣。殊不知三代、始皇，建朔雖各不同，第以朝覲會同，凡事以此月為首，春夏秋冬，可易之耶？《月令》呂不韋所定，李程特以為玄宗，此則不可曉也，恐史傳不真故耳。
木冰者，雨及木而凝冰。諺雲木稼也。《洪範五行傳》謂之木斤，主兵甲。范氏謂之木介。介，甲也，亦兵甲之象。《春秋》成公十六年雨木冰。何休曰： 「木者少陽，幼君之象；冰者凝陰，兵之類也。君臣將執於兵之徵。」馬氏《通考》曰：「木冰者，乃寒脅木而成冰，妖不在木也；冰花者，乃冰有異而成花，妖不在花也。」予意《洪範傳》范氏解，恐皆未當；何休之注，因後有沙隨苕丘之事之故，若《通考》雖得其裏，而未申明其義。夫雨也，冰也，成花凝木也，皆氣以致之。極陰之氣，淩脅於木，則木為受害，故不在木與花。五行之占，木為少陽，劉向謂貴臣卿大夫之象是也。又諺云：「木生稼，達官怕。」亦斯之意。成化丙戌冬，京都初霧下，少頃，草木皆白，移時則枝柯皆玲瓏如花矣。明春李文達公卒。此非其驗與？
吾杭西湖南，入路曰長橋，《宋志》：俗名雙投橋。昨讀抄本《西湖竹枝集》，元富春馮士頤有詞曰：「與郎情重得郎容，南北相看隻兩峰；請看雙投橋下水，新開雙朵玉芙蓉。」注以常有情人雙投於橋，故長橋名雙投。
餘杭徑山，錢塘靈隱、淨慈，寧波天童、育王等寺，為禪院五山。錢塘中竺、湖州道場、溫州江心、金華雙林、寧波雪竇、台州國清、福州雪峰、建康靈穀、蘇州萬壽、虎邱，為禪院十剎。又錢塘上竺、下竺，溫州能仁，寧波白蓮等寺，為教院五山。錢塘集慶、演福、普福，湖州慈感、寧波寶陀、紹興湖心、蘇州大善北寺、鬆江延慶、建康瓦棺，為教院十剎。
彭文憲公《筆記》：「成化元年五月，京師大風，一時蕭牆以西地上，有聲如雨雹然，視之皆黃泥丸子，堅淨如櫻桃大，拾取而破之，中有硫黃氣，自以為非親見不信也。」《都公譚纂》云：「鬆江上海縣，地名十字廟，有農家誦經颺幡，行者暑倦，置牛上於幡下，忽陰雲四合，霹靂擊碎幡竿，牛皮不知所向，但見農家屋上竹針萬計，皆長三寸許。」二書記之，以為異也。夫天地間莫非陰陽二氣之所為，氣形而神寓焉，形滅而神復於氣矣。人物鬼神，或常或變，其歸一也；當其陽氣奮激，為陰所團，則逼迫迸發，出則成聲，為疾風，為迅雷，遇一物焉，翕而成，擊而碎，莫得而知之。此雷震人物，風移樹木，與此為土丸，為竹針，一也。或曰：土丸竹針，故二氣變化之妙之所成，然則皆如櫻桃，皆長三寸，是孰為而孰較量之？予曰：正陰陽之氣所為，猶雨之成形，大小相同，一氣布之也；但其忽而形，沒而聲，此所以妙萬物而為神。又曰：陰陽不測之謂神。
陰陽家七元暗金之日，百事大忌，犯之者果驗。蓋七元甲子，共計四百二十年，至弘治十七年，乃禽星第七元甲子矣。是年箕宿直年，算暗金日，以星宿配五行陰陽，以年咎日為是。近陰陽家不知，遂以本日起之，則非之，雖有通書如無。今以弘治十七年起，逐年排定，則後之甲子乃第一元，虛宿起矣，又可逐年排之也。書之於稿，易於便覽。
弘治十七年起甲子年，箕星直年，屬水星，寅酉二日是暗金。乙丑年，鬥星直年，屬木星，辰亥二日是暗金。丙寅年，牛星直年，屬金屬，午日是暗金。
丁卯年，女星直年，屬土星，醜申二日是暗金。戊辰年，虛星直年，屬太陽星，卯戌二日是暗金。己巳年，危星直年，屬太陽星，巳日是暗金。庚午年，室星直年，屬火星，子未二日是暗金。
辛未年，壁星直年，屬水星，寅酉二日是暗金。壬申年，奎星直年，屬木星，辰亥二日是暗金。癸酉年，婁星直年，屬金星，午日是暗金。甲戌年，胃星直年，屬土星，醜申二日是暗金。
乙亥年，昂星直年，屬太陽星，卯戌二日是暗金。丙子年，畢星直年，屬太陰星，巳日是暗金。丁丑年，觜星直年，屬火星，子未二日是暗金。戊寅年，參星直年，屬火星，寅酉二日是暗金。
己卯年，井星直年，屬木星，辰亥二日是暗金。庚辰年，鬼星直年，屬金星，午日是暗金。辛巳年，柳星直年，屬土星，醜申二日是暗金。壬午年，星宿直年，屬太陽星，卯戌二日是暗金。
癸未年，張星直年，屬太陰星，巳日是暗金。甲申年，翼星直年，屬火星，子未二日是暗金。乙酉年，軫星直年，屬水星，寅酉二日是暗金。丙戌年，角星直年，屬木星，辰亥二日是暗金。
丁亥年，亢星直年，屬金星，午日是暗金。戊子年，氐星直年，屬土星，醜申二日是暗金。己丑年，房星直年，屬太陽星，卯戌二日是暗金。庚寅年，心星直年，屬太陰星，巳日是暗金。
辛卯年，尾星直年，屬火星，子未二日是暗金。壬辰年，箕星直年，屬水星，寅酉二日是暗金。癸巳年，鬥星直年，屬木星，辰亥二日是暗金。甲午年，牛星直年，屬金星，午日是暗金。
乙未年，女星直年，屬土星，醜申二日是暗金。丙申年，虛星直年，屬太陽星，卯戌二日是暗金。丁酉年，危星直年，屬太陰星，巳日是暗金。戊戌年，室星直年，屬火星，子未二日是暗金。
己亥年，壁星直年，屬水星，寅酉二日是暗金。庚子年，奎星直年，屬木星，辰亥二日是暗金。辛丑年，婁星直年，屬金星，午日是暗金。壬寅年，胃星直年，屬土星，醜申二日是暗金。
癸卯年，昴星直年，屬太陽星，卯戌二日是暗金。甲辰年，畢星直年，屬太陰星，巳日是暗金。乙巳年，觜星直年，屬火星，子未二日是暗金。丙午年，參星直年，屬水星，寅酉二日是暗金。
丁未年，井星直年，屬木星，辰亥二日是暗金。戊申年，鬼星直年，屬金星，午日是暗金。己酉年，柳星直年，屬土星，醜申二日是暗金。庚戌年，星宿直年，屬太陽星，卯戌二日是暗金。
辛亥年，張星直年，屬太陰星，巳日是暗金。壬子年，翼星直年，屬火星，子未二日是暗金。癸丑年，軫星直年，屬水星，寅酉二日是暗金。甲寅年，角星直年，屬木星，辰亥二日是暗金。
乙卯年，亢星直年，屬金星，午日是暗金。丙辰年，氐星直年，屬土星，醜申二日是暗金。丁巳年，房星直年，屬太陽星，卯戌二日是暗金。戊午年，心星直年，屬太陰星，巳日是暗金。
巳未年，尾星直年，屬火星，子未二日是暗金。庚申年，箕星直年，屬水星，寅酉二日是暗金。辛酉年，鬥星直年，屬木星，辰亥二日是暗金。壬戌年，牛星直年，屬金星，午日是暗金。
癸亥年，女星直年，屬土星，醜申二日是暗金。
《淮南子》曰：「虹，淫氣也。」朱子曰：「日與雨交，倏然成質，似有血氣之類，陰陽不當交而交，天地之淫氣也。」又曰：「淫慝之氣，有害於陰陽之和。」愚意朱子之說，恐因《淮南》，遂爾雲然。夫虹雖陰陽之氣，非有微雨日光，則不成此形也，故曰日照雨滴而虹生。今以水噀日中，側而視之，隨有虹霓之暈，可見矣。若謂之淫，恐亦過也。所以致後人解螮蝀在東，莫之敢指為夫婦過禮則虹氣盛，而諱之莫敢指耳。又朱子問：「虹霓祇是氣，還有質否？」曰「既能吸水吸酒，是有形質，隻才散，便無了，如雷部之神。」斯言可謂至妙也。蓋二氣之盛，自然有神，若楊升閹見虹之詩，自以為明若刻畫，近如咫尺，得句云：「渴虹下飲玉池水，斜日橫分蒼嶺霞。」似有泥矣。

