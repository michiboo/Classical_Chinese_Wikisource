
唐朱氵此亂，逼少卿樊係草詔，草成，明日仰藥死。國朝方孝孺不肯草靖難之詔；次召侍讀樓璉，璉人草受命歸，逡巡自縊死。此蓋一時畏害，終心有不安者。此固過其不忠者，較之段、方二公，不有間乎？蓋筆已屈矣。
古人祭奠，物薄而意誠，獨取其馨香時鮮之味以薦之焉。故《九歌》以謂「蕙餚蒸兮蘭藉，奠桂酒兮椒漿。」《左傳》曰：「澗溪沼沚之毛，萍繁蘩藻之菜」 而已。漢以來，則有「鬥酒隻雞」之說矣。今之祭物眾矣，名亦工文，因紀於左，以見時之不同也；黍曰薌合，稷曰明粢，稻曰嘉蔬，梁曰薌萁，牛曰繭栗，羊曰柔毛，豕曰剛鬛，兔曰明視、豚曰腯肥，犬曰羹獻，雉曰疏趾，鳴曰翰音，鵝曰舒雁，脯曰尹祭，鮮魚曰脡祭，槁魚曰商祭。
喪製未終，朝廷奪情起復，勉其任用，故曰起復。今乃概以來服闋為起復，誤矣。
宋有閩賊廖恩，降後官為右班殿直，嘗供腳色云：「並無公私過犯。」時以為笑，予意實為士羞也。後又海寇鄭廣，朝命官知福之延祥兵，嘗為群僚所輕，廣故作詩，有曰：「眾官做官卻做賊，鄭廣做賊卻做官」之句，事載小說，傳之至今。夫宋固仁厚，流為姑息。此不競於敵而為賊侮之事也。本朝賊降必誅，此唐、宋之所以不及也。雖然，今之士夫，無公私之犯，而不愧鄭廣者，又幾人哉？
聞見《雜錄》載：宋祖寵幸金城夫人，一日，與晉王宴射後苑，勸晉王巨觥，王固辭不飲，曰：「夫人親折花來則飲。」上遂命之，王乃引弓射殺夫人。宋祖飲之如故。又《鐵圍山叢》談載：花蕊夫人入宮，幸之，晉王諫而未黜。一日，與宋祖獵於苑中，亦射殺之。二事皆宋人所書，諒不誣也。夫太宗固為社稷，是矣；而難於太祖受諫，如此割愛忍情，曉人當如是耶？傳位必尊杜後之言，太祖之心何心哉？晉王之傳，又可背也哉？畢竟晉王死於二箭，天道未必無報也。
《荷亭辯論》，侍御盧格著也。解「攻乎異端」，言「攻」字有二義：治辭，則「庶民攻之」是也；擊辭，則「鳴鼓而攻之」是也。謂擊去異端，斯害也已。昨見宋儒孫奕《示兒編》內有此說，其解尤明白：謂攻如攻人之惡之攻，已如末由也已之已：已，止也。可謂簡而明也。
回回祖國，《世史正綱》以為大食：《一統志》以為默啜那國。據其數，崇奉禮拜寺，四夷惟天方國有其寺，或實天方也。入中國乃隋時，自南海達廣，其教有數種，吾儒亦有不如。富貴、貧賤、壽夭，一定也，惑於異端而信事鬼神矣，彼惟敬天事祖之外，一無所崇，富貴者亦不少焉。吾儒雖至親友之貧者，多莫尚義，他人不問矣；彼於同郡人貧，月有給養之數，他方來者，亦有助儀。吾儒守聖人之教，或在或亡；彼之薄葬把齋，不食自殺，終身無改焉。道、釋二教，又在吾道之下，不論也。嘗讀《菽園雜記》，言其教祖之詩曰：「僧言佛子在西空，道說蓬萊在海東；惟有孔門真實事，眼前無日不春風。」其高又如此。
士大夫而無節義，若撻之於市矣，況能為人麵斥耶？漢荀爽自作《女誡》，而欲女之再醮，意其必知女之不能節也；女卒自縊以全婦道。豈知子莫如父哉？宋褚淵豐穎器識，見重名流，一旦黨齊背宋，致弟照炫之非，而子恨不仕。淵豈不知忠義者哉？利祿之心勝也。嗚呼！色與位，人之所好也，不特不從其父，一則致其死，一則致其非，人性之不同，固如此矣。第爽、淵不知何面目終日於家庭耶！
賈似道齋僧而得「木綿庵」三字，蔡京遇毛女而得「東明」二字，豈知皆就死之所。嗚呼！異人能變其志可也，明白告其死，庶或動心焉耳，否則安用其報哉？是知天之生奸臣，亦大數之不可移也。
孔子曰：「始作俑者，其無後乎？」為其象人也。今以糖城男女之形，人得而食之，不幾於食人乎？
文人墨士，每欲攜名於山水秀處，固情也；至有產刂人之名而鐫己者，則可惡也。若閩人某，去唐磨崖碑刻，而自書忠孝廉節，殊不知後世不見古刻，是欲彰名而反得罪名也。又有見一木石之奇，遂取去之者，若某洞白石觀音為某取者是也，殊又不知在山林，則為公玩而可久，在人家，則為私物而易廢，醒酒石今安在耶？此皆小人之私者也，若終南山小白石之詩而不名者，何其高耶？
杜子美死於炙白酒，賈島死牛肉酒，嗚呼！二公食無珍羞可知矣，人何必食前方丈哉？
世凡交易契有合同，恐人心之不古也，如朝廷之有符信然，而有義存焉耳。《曲禮》曰：「獻田地者，執右契。」朱子曰：「契有左右，左所以禦右。然左契，受之義也。」據此，則左為受物，右為獻物者之取矣。嗚呼！一事之微，古亦有輕重之義乎？
古云：「天下之財，不在官則在民。」自宋言之，歲有西北二邊之幣，郊廟即有群臣之賜，宜其國乏而民窮也。今讀《夢華錄》、《夢粱錄》、《武林舊事》，則宋之富盛，過今遠矣。今天下一統，賦稅尤繁，又無歲幣之事，何一邑之間，千金之家，不過一二，是皆無儲糧者也；及詢官府，又無贏餘之財，此則何也？愚竊論之，藩府太多，中官太積，而文職多貪。何以見之？韓王一枝，歲得一十六萬錢糧，平涼一府不能供也；司禮尚衣監一宦寺之死，銀貸動有數萬之進，朝廷所不進者又不可計；進士一旦居要地，遂過數十年之財主；台至九卿，不可言也。雖然文職尚有廉者，若夫今日，費出無度，聞之寒心，當國者宜思何以啟沃。
《宋史·張永德傳》云：寓睢陽時，有書生鄰居臥疾，永德療之獲愈。生一日就永德求汞五兩，即置鼎中，焚之成金，自是日與永德遊。一日，告適淮，永德送之，求藥法。生曰：「君當大貴，吾不吝此，慮捐君福。」及後永德為將，屯下蔡，淮民中有一僧，睥睨永德，召之，乃睢陽生也，復求前術，僧曰：「始語君貴，今不謬矣；富貴安用為此！」
又《龍川略志》載：「子瞻從事扶風時，有老僧欲傳以硃砂化黃金。子瞻曰：「吾不好此，雖得之，將不能為也。」僧曰：「此方知而不為，正當傳也。」 是時陳希亮守扶風，嘗於此僧求方而不與。子瞻曰：「陳卿求而不與何也？」僧曰：「貧道畏其得方，不能不為耳；貧道嘗以方授人。有為之即死者，有遭喪者，有失官者，故不輕傳。公慎勿以授人如陳卿者也。」後偶與陳希亮語及此僧所以，陳固求子瞻授之，悔曰：「某不惜方，惜負此僧。」未幾，陳以贓敗法，於瞻疑以方故，深自悔恨。後謫黃州，陳子慥在黃，子瞻問其父用此法否？慥曰：「吾父失官至洛陽，無以買宅，遂大作此，然竟病指癰而死。」
義甥孫沈某弟兄二人，其弟為人煆銀以給食，日亦未足也。不數年，置有室廬妻奴，設四肆，弟兄俱於肆以交易，又數年，身有羅綺，動有銀器，往來有顯者，迥異於昔日。人言得燒金之術，假煆工以遮人耳目。予且信且疑，無何，兄弟繼死，家隨以廢。其父一日攜一書告予曰：「吾兒得此足衣食，今獻之於翁，少丐錢穀可乎？」予因益信張永德、陳仲亮之事，召義侄語之，至曰：「沈與北司前某人同為，今亦同棄世矣。」
嗚呼！晏子有言，不義之富，禍之媒也。使永德得方，未必不沒官也；而東坡遭謗遭謫，岌岌窮途而病死者，亦或曾試此耶？
唐元德秀退居安陸縣，去家獨處一室，值大雨水，七日不通，餒死。中書舍人盧載為誄文曰：「誰為俯君，犬必啖肉；誰為府君，馬必食粟，使我元君，餒死空穀。」丁用晦載之於《芝田錄》，以為美事。予意盧子不當以二畜比之，正史傳中之讚，何其優耶。然其清貧固也，但卒於家，不聞退居安陸，此又不知從何來。
書畫古玩，自有國而言，至宋徽宗之世，可謂極備，觀其書譜、畫譜、博古、考古圖可知矣；惜乎胡騎一人，零落漫毀，百不存一。自家而言，一聚此物者，必然敗去，豈非物之美者，人心所在，鬼神臨之，大有大異，小有小異，不可聚此，以為子孫可常守也。
嘗讀《周禮》，天子大祀，大宗伯主禮，大司樂主樂，皆明德新民之士，聖賢之徒也，所以肅虔百職，感格上帝，妥侑神人者在是。豈惟集事完禮文而已哉。今樂既作於神樂觀之徒，而讚相行禮者，又皆太帝之黃冠，天朝大禮大樂，付於斯人，甚非序和情文之道也，神安可以格耶？
宋張浚問岳飛曰：「王德淮西軍所服，浚欲以為都統，命呂祉以督府參謀領之如何？」飛曰：「德與酈瓊素不相下，一旦擢之在上，則必爭；呂尚書不習軍旅，恐不足以服眾。」浚曰：「楊沂中、張俊何如？」飛曰：「張宣撫，飛舊師也，暴而寡謀；沂中視德等耳，豈能禦此軍哉！」浚艴然曰：「固知非太尉不可也。」飛曰：「都督以正問飛，飛不敢不盡愚，豈以得軍為念哉。」
我太祖嘗欲用楊憲為相，以問劉基，基曰：「憲有相才，無相器；宰相持心如水，以義理為權衡，而己不與焉；今憲不然，寧不敗乎？」帝曰：「汪廣洋何如？」基曰：「此褊淺，觀其人可知。」又曰：「胡惟庸何如？」基曰：「此小犢，將僨轅而破犁矣。」帝曰：「吾知相無以愈於先生者。」基曰：「臣非不和，臣疾惡太甚，又不耐繁，為之，且孤大恩。」
夫謀事於人，正欲人之有言也；今不惟言之不從，而反憎疾焉，後雖事驗，而武穆、誠意先已為之解官矣。豈魏公不曰忠，而太祖不英明耶？問之屢而無一是焉，則問者自以為愧；而直言之難受，不覺其忤也。嗚呼！古人尚直，問且不能受言，使無從而直言，安望其以理之是非而足憑耶？予於二事，信哉直道難容於世。
愚嘗讀《朱子語錄》，中載東坡之子過、範淳夫之子溫，皆出入梁師成門下，以父事梁。梁妻死，欲以母禮為服，忌某人而衰絰往之，文公語門人：「惜其名人之子有此。」予思本朝兵部尚書茹常，衡州衡山人也。太宗入靖內難，首先勸進即位，遂封忠誠伯。後死，召其子鏞襲爵，鏞以父在功罪之間，不肯受。又宋晟以父開國功襲都督，定遠人也。建文時，通謀於燕，其子瑄乃以力戰死於靈璧。蘇、範可謂見辱乃尊，茹、宋可謂有愧乃子，不知平日家庭之教何如也？此見其忠義廉恥之心，大分天生成也。
由冬而春，陽之所由生，陽生而後有天，故冬至祀天神；祀天神而用黃鍾九變之樂，蓋天為陽之尊；黃鍾九寸，九為陽之極，故黃鍾，子月之律也。人死，魂歸於土，四時祀人鬼；而用太簇八變之樂者，蓋人生於寅，太簇，寅月之律；又宮五之位屬土，始終於此奏之。則魂與音發動，故降也。又樂之降神者，蓋紫微垣在子，而角應之；太微垣在卯、酉，而宮征應之；天市垣在辰，而羽應之；故奏數音之氣，發動於三垣，宜乎天神之降也。、吾，為樂之起止者，之形仰而敷，象東震發宣之義；震為雷，雷主聲，所以起樂也；吾之形為虎，而伏虎為金獸，應秋也，虎亦主聲，今伏而無聲，若陽氣之收斂衰謝矣，其背之齟齬，氣不暢也，所以止樂也。金石為樂之始終者，八音之中，惟金石有自然之音，不假人為故，所以為樂之始終條理耳。
世以死者七日，為受罪之時，遂作佛事以解禳。此固妄誕之論，然傳襲之來既久，遠邇相同，亦必有故。問其人不知也。常思以為虞祭有七之義，此亦未通。後續《論衡·訂鬼篇》有曰：有鬼者，甲乙之神；甲乙者，天之別氣。人病死，甲乙之鬼至矣。然而殺鬼之至者，又庚辛之神，何如驗之？以甲乙日病者，死期常在庚辛之日也。予以是思之，此則五行相剋之理，如木日鬼，金為之殺；金日鬼，非火為之殺乎？推之七七之說，亦是此理，以其相剋之期，故為之禳解，遂延增妄誕之說也。然亦未知王論何從生。予推之者何如？姑識之以俟明理君子。
新傳業者為弟子，弟子復傳於人為門生；故《史記》曰七十二弟子傳，而歐陽公為轉相授受者曰「門生」。
伊川先生曰：「韓信與項羽，諸葛亮與司仲達，不曾合戰，更得這兩個戰得幾陣，不妨有可觀。」予以楚圍漢於彭城，漢追羽垓下，信常在之也；或以誑之，或以待之，信不能獨當一面，如雲長之取顏良，是可知矣；觀羽初敗秦兵，而諸侯不敢仰視，其勇可知矣，信豈羽之敵哉；若論智謀，羽或不如信也。懿拒亮於上邽，按兵不敢動；後至鹵城，為賈詡嗤笑；一交兵間，則又喪其將軍張郃；觀其受巾幗之辱，歎孔明為奇才，懿豈亮之敵耶？此又智勇俱不如者。噫，若四人者，豈必待其親相交戰而後知其高下哉，即此已可觀矣。至如孟子、莊子二人，俱常遊於齊也，胡乃不相遇而一辨，以觀其勝負？一則以實而實天下之虛，一則以虛而虛天下之實，是真可惜也歟！
樊公執敬，字時中，獨航其號，世為鄆人。至正間，為浙江參知政事。十二年，徐壽輝自徽犯浙西，公宿衛於省，省吏次第引去，公獨披甲上馬，率衛兵不百，急出與賊戰，從者止之。公曰：「吾守封疆，去之非義也。」至省口，遇遁將，以孤兵且散，控馬首返。公怒，以刀斫其人，遂躍逆賊於天水橋，巷戰以死，其妻與子溺於西湖。公死二月，姚園寺僧雪，率杭人立祠於天水院，歲時祭焉。楊鐵崖時為文紀之。又嘗見公《觀潮詩》於《霏雪錄》中，詩云：「煙波閃閃海門開，平地潛生萬壑雷，大信不虧人不死，浙江亭上看潮來。」然其詩雖未工，而公平生之志亦可見矣。然公死節，史已錄之，但不如此之悉。
士非天分之高，則知識不遠，非學問之功，則義理不明。大凡學藝，初則勉強，勉強則有跡，人因得以及之也；事熟則精，精而巧，巧則神，若師曠之音，輸子之工，養由基之射，皆熟而神生焉。聖人之於天理，亦至精至熟，神妙不測，人豈可得而知哉？此孟子曰：「聖而不可知之不謂神也。」
古人云：詩盛於唐，乃衰於唐也；字盛於晉，乃衰於晉也。蓋以詩雖至唐而警拔，閭里之人不知矣；字雖至晉而神變，巧媚之態極矣；其子明白古拙何有哉！今杭之舉業之文，可謂盛矣，然究其實，則皆錄諸書藻麗之語；貨近時泛巧時文，讀不過二三冊，遂高舉而奪魁矣。嗚呼！此豈非其衰耶，而於古人讀經讀史之學何如哉。雖然，邵子天人之詩曰：「也由天道，也由人意。」今辨此者，亦氣運使之然也。李西涯又云：「文章固關氣運，亦係習尚，非人力所能挽回。」真知言哉！
陶南村作《說郛》百卷，蓋仿曾慥之《類說》而為者。然《類說》刪取精到；而《說郛》如未刪之書，不若不刪，總而名之，如《百川學海》可也。楊文貞公士奇尚不取其《書史會要》。《水東日記》曰：「如見《輟耕錄》，淫褻之事，尤可鄙也。」餘則曰：《說郛》不獨淫褻，而鄙俚無稽者亦有之。但《輟耕》多抄舊書如《廣客談》，《通本錄》為己作，是其下也。孫在雅謂：書木葉而成者，偽言也。似《書史》為至當者。
貞觀二十二年，太白屢見，太史奏女主當昌。民間秘記又云：唐三世後，女主武王有天下。太宗因疑左武將軍李君羨，誅之。李淳風又奏：「臣仰觀天文，察其人已在宮中。」如是之明白矣。至永徽五年，拜武昭儀。明年，欲立為後，意時才去先朝方十餘年，長孫無忌、褚遂良、韓瑗、來濟，雖皆極口切諫，何無一言及占傳之事，並先帝欲誅之意耶？以為先時朝廷閉不宣洩，則民間又傳有秘記，而無忌等又國之元老，宜其舊知者矣，以為當時不可顯白，則未立之時，正可以是證之也。諸公無一言之及此，然後知為唐室之數也。

