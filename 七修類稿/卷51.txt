

正德丙子，浙省秋試。場中已定草榜，提調參政王翊桌下，偶遺一卷，視之頗佳，視原批，亦大稱許，乃第三場者也。遂令對號，檢其前場，則已為外簾批倒。然展玩間，心以為好，袖語監臨鮮冕。鮮曰：「足可壓榜中者之半焉。」遂對經易為八十九名。開卷，乃仁和王一槐也。人以為若遺前場，則王未必取；王不語監臨，則八十九名未必易。此非其數耶？至丙午科，莫榜亦定，但俟明晨揭曉矣。是夜監臨楊九澤夢一知府至室，楊曰：「此地此時，汝可進耶？」知府對以「有卷未填，故來告知。」覺，遂於坐隅得卷，自謂文好且奇。五更，語其事於提調監試者，諸官未有信。則聞內簾馮主試有請楊至，馮曰：「適夢一生員披朝服告曰： 『吾卷已為楊繡衣取矣，願讚成之』。予問其名，則曰致字號也。」楊笑而對以前事，且曰：「監試提調之不言，意以為私耳。今當拆卷視號。」回語諸官拆卷，果乃致字，因對經易名，亦八十九也，乃蘭穀縣鄭國賓，易去者餘姚胡翰，因致獎勵又褒之。嗚呼！前之易固奇也，後之夢果孰主耶？八十九名，非一定耶？
宋祖以乙亥命曹翰取江州，後三百年乙亥，呂師夔江州降元；以丙子受江南李煜降，後三百年丙子，帝為元擄；已卯滅漢混一天下，後三百年己卯，宋亡於崖山；宋興於周顯德七年，周恭帝方八歲，亡於德祐元年，少帝止四歲，諱，顯德二字又同，廟號亦曰恭帝；周以幼主亡，宋亦以幼主亡；周有太后在上，禪位於宋，宋亦有太后在上，歸附於元。何其事事相符，豈亦報應之說耶？
嘉靖丙午，杭之屬縣有山處，虎則成群，白日入民家傷人，道路不敢獨行，雖附城之市井亦至也，死者不可計，且不可獵，餘杭尤盛。地名上皋有土神徐令公，每附人言禍福最靈，縣尉許賽豬羊捕之，旬日得六虎焉，遂宰牲以祭。然牲既殺而毛不能去，眾方駭之，巫忽作神語曰：「上天降災，吾為民逆天遭遣，本所甘心，部下壯士寧不使一飽耶？牲禮非數百斤不可也。」於是復益而後享。予意連荒二年，丙午秋少熟，又多虎災，觀令公之害，豈非其數乎？
昔人請客柬，以具饌二十七味。客至，則惟煮韭、炒韭、薑醋韭耳。客曰：「適雲二十七味，何一菜乎？」主曰：「三韭非二十七耶？」錢穆父嘗請東坡食飯，子瞻以為必精潔之物，至則飯一盂，蘿蔔一碟，白湯一盞。坡知曰：「此三白之為耶？」相對哄然。三韭三白，真可為對。
鵲橋之說，洪景盧辯之精且當矣，而《癸辛雜識》又載：楊纘繼侍姬田氏，與婢七夕見仙騎鶴之事。則又符於王喬者，然猶紙上陳言，未足為信。吾友王員外一槐尹湖之日，七夕停舟劉家溝，見隱隱二條，如幡非幡，如龍非龍，閃耀空中，當驛門數丈之上，或分為二，或續為一，往來不定，亦隱隱惟聞萬鵲噪雜之音，或時明聞一二聲。飯頃，雲氣紛鬱，香靉滿空，飄小雨數點而散。意真有鵲橋之事也，此又不知何也。
本朝少保於公謙幼時，其母梳其發為雙角，日遊鄉校，僧人蘭古春見之，戲曰：「牛頭喜得生龍角」，於即對曰：「狗口何曾出象牙」。僧已驚之。於回對母曰：「今不可梳雙髻矣。」他日，古春又過學堂，見於梳成三角之髻，又戲曰：「三角如鼓架」，於又即對曰：「一禿似擂槌」。古春遂語其師曰：「此兒救時之相也。」後為弟子員，接巡接三司，坐一寺中，有指殿中之佛曰：「三尊大佛，坐獅、坐象、坐蓮花，可以為對也。」在座得曰：「可令小秀才來對。」時於對曰： 「一介書生，攀鳳、攀龍、攀桂子。」既對而出寺，眾軍官問曰：「何以對之？」於即曰：「兩衛小軍，偷狗、偷雞、偷莧菜。」此皆可謂絕倒也。
雲南孟密安撫司，即漢孟獲之地，朝廷每歲取辦寶石於此。其地夷俗鬼術甚駭，有名地羊鬼者，擅能以土木易入肢髒。當其易時，中術者不知也，憑其術數；幾時而發，發則腹中痛矣，痛至死而五髒盡乃土木。或惡人不深，但易其一手一足，其人遂為殘疾。又有名撲死鬼者，惟欲食人屍骸，人死，親朋鑼鼓防之，少或不嚴，則鬼變為禽獸飛蟲，突入而食之矣。皆不可以理喻者。嘗讀《演義三國》諸葛七擒孟獲，蠻夷多有怪術，於今驗之果然。今孟獲子孫尚繁。
昔東坡酒令，一曰：「孟嘗門下三千客，大有同人。」一曰：「光武師渡滹沱河，既濟未濟。」一曰：「劉寬婢羹汙朝衣，家人小過。」坡曰：「牛僧孺父子犯罪，先斬小畜，後斬大畜。」當時指荊公也。本朝陳詢忤權貴謫之，同僚送行，眾為說令，陳循曰：「轟字三個車，餘斗字成斜；車車車，遠上寒山石徑斜。」 高穀曰：「品字三個口，水酉字成酒；口口口，勸君更盡一杯酒。」詢自言曰：「矗字三個直，黑出字成黜；直直直，焉往而不三黜。」。籲！蘇、陳二人，俱有意為口舌，故起而復踣也。
嘉靖丁未復，杭海寧縣雙廟巷民方林素不孝。一日，母怒曰：「我當懸梁以謝汝。」遂以凳接腳，以繩掛梁兜項，而勢將縊也，是恐嚇其子，冀其改過。不料子即去凳而身為氣絕，子遂掩人以急病貯棺。明日，其子若綁縛狀，跪伏柩前，口稱「阿姆，阿姆」，晝夜不絕，水穀不進者半月，顛狂而非人矣。
其年吾友前衛右所百戶白鉞，統卒啟運，運卒有黃、陳二人，每同臥起，黃有白金二兩，晝係身而夜置榻，陳知之也。一日，早起扯舟而忘其所係，偶爾失聲，陳聞而意其失取矣。稱時，托以腹痛，下舟竊金，而棄金包於水。黃晚失金，指陳曰：「此獨爾知，爾先下，必爾盜吾物也。」陳遂誓天日，褻神靈，惡聲無所不至，白雖撿其囊而嚇以刑，終無所得，陳之誓語尤篤焉。如是者閱數月。黃偶起草薦，則金包帶水在陳枕下，因持包大叫於眾，陳即失色，吐其實情，惶愧就縊者數次。白回告予。予意善惡一念，通於神明。一歲之中，二事如此，可不畏哉！
昔黃慈湖曾有一書，與人辯道號之稱，及世俗取者之多。予嘗讀之喟然，念子思、孟子稱孔子亦曰仲尼，未聞號之稱也。近世諂諛卑佞之習尤勝，似又非黃慈湖之時比也。二三十年之間，鯫生、小吏，亦各以道號標致，況有一命者乎，然皆忘其名與字，可笑也。舊有一詩云：「孟子名軻字未言，如今道號卻紛然。予規本是名陽鳥，更要人稱作杜鵑。」正可以嘲今日。
予見張東海弼誌鬆江董序班墓云：成化丙午八月十二日午時，天正澄霽，市人見空中駕一舟自東而西，又折而東，落於董之樓屋，眾視之，乃茭所結舟也，因駭之。後語及於吾學教諭廣西宋君佐，宋君曰：嘉靖辛卯，荊州當陽縣地名沙寺，市人偶見水中一舟，載人遠來，可二三十，登岸，則舟乃大荷葉也。人方駭之，而舟人即至一大家求食，與錢不應，即毀瓦畫墁；與之敵焉，則自殘其體，其人終不能傷。遂沿門擾之，官府亦無如之何。擾將月，後不知其所住。予時正署學於彼也。予方以為果有，而皆術如騎草龍之事也。鬆江之舟，未必無人，或遇正神所衝，委而去耳。
嘗聞震死之人，有朱書背如此四字，人無識者。後有人云此「米中用水」四字，特去中之直畫耳。[1]予則以為好事者為之也。昨浙省都司周恆齋，亳人也。雲其鄉果有朱書批背三行而字不識者。又有自見紅旗於盥盆，數日後人聞空中云：「不可錯，不可錯，紅旗者是也。」遂擊死。據是，則雷之擊之者，皆神之有意者矣。然而擊木石者又何為哉？如《酉陽雜俎》所紀怪誕者又何為哉？嗚呼！不可謂無，亦不可謂有，此不測所以為神也。
天順間，楊昌平俊、範都督廣，為石亨所構誅，皆非其罪，二人赴市，英氣不挫。揚又挺身連曰：「陷駕者誰？吾提軍救駕者，殺之，天乎？」一娼縞素而來，楊故狎之者，楊曰：「汝來何為？」娼曰：「來事公死。」楊曰：「無益於我，反累汝也？」娼曰：「我已辦之矣。」亦大呼曰：「天乎！忠良死矣。」觀者駭然。楊既死，娼痛哭，吮頸血，以針線紉接於項，顧楊氏家人曰：「去葬之。」即自縊於旁矣。噫！予觀娼意，當時必料官司收而奏之，必有大言以聳動乎人主，故視死如歸曰：「我已辦之矣。」嗚呼！惜不見其行，又不知其名，何娼之有若人哉！真可謂奇也。書之俟其知事之悉者補傳。
俗以事不盡善者，謂之「三腳貓」。嘉靖間，南京神樂觀道士袁素居，果有一枚，極善捕鼠，而走不成步，循簷上壁如飛也。道士因善篆刻，士夫多與交，吾友俞亭川亦嘗親見之也。
吾杭舉人張洽，未中進士時，一日照鏡，見鏡中之貌，另一人也，口云：「有你有我，無你無我。」驚以語人，莫知也。明年辛丑赴部，中途與一舉人同車，想像酷似鏡中所見，問其姓名又同，乃會稽張洽也。遂言前事，二人遂以此行，中則同中，下第亦必同矣。揭曉，果皆甲榜。杭者選南部主事，而會稽者造北道矣。不二年，杭者死於任，而會稽者死於家。因思此與唐之宰相宋璟，每每鏡中見有相字者切同。此真可謂怪也！
京師宣武門外有寺曰歸義，凡士大夫送行，多於其間。嘉靖間，刑部副郎蘇誌皋一日餞客，先至僧房，壁間有李鎮所畫判子一幅，乃脫靴為壺，令一鬼執而投之，一鬼執酒壺於判後竊飲之。蘇因暇，戲題詩以嘲云：「芭蕉秋影送婆娑，醉裏觥籌射鬼魔。到底不知身後事，豐都城外更如何？」蘇友高東穀，時為光祿少卿，夜夢綠衣使者揖曰：「蘇司寇嘲戲太重，求為解之。」次日，高告於蘇，蘇思而告其歸義之故，兩人相笑別去。高復夢綠衣曰：「我以公與蘇司寇交厚，專為求解，何置不言？」高明日專往蘇處，特拉同至歸義，復題云：「蟠桃之竊酒頻傾，總是區區兒女情。莫道不知身後事，目光如電照幽冥。」是夕，綠衣復謝高卿，籲！是何怪之若是耶？
正德間，揚州江都縣鄭某，因啞而人稱為啞巴。一夕，至南門，偶見空中光耀，仰視，則天開眼也，隨拜隨喚人觀，不覺其聲之出口，自是不啞。予以人舌短縮則不能言，豈因一拜於天，遂有音聲，聞未為信。後聞揚州曹進士守真云：啞者乃其父之識。果然。
宋徐禾節孝先生，耳聾，終日獨坐而天下事無不知。本朝蘇人徐禎卿，家不蓄一書而無所不通。

