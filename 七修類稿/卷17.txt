
萬物之生本乎天，故動植之物，其體皆圓；土石之成形也具乎地，故多方，此地之骨肉也。
三代而下，稱治世莫如文、景。今觀文帝之世，三十六詔；景帝之世，二十五詔；而其除租、賜爵、務農、憂恤者，三之一焉，則其史稱與民休息可知。嗚呼！此後世之所不及也。
《巢氏病源》一書，論證論理，可謂意到而辭暢者矣。予嘗惜其當時元方不附方藥，使再具之，體用俱全，是書真不可及也。《圖繪寶鑒》但紀歷代善畫名人，及言平日一家之長，師某人已矣。予以為再添言所以，方盡其意。如董源則曰「山是麻皮皴，水是索水，鬆是爪離」之類；言馬遠則曰「山是大斧劈，兼丁頭鼠尾，鬆是車輪蝴蝶，水是鬥水」，則二人之規矩已寓目前，而後之觀其畫者亦易矣。雖欲補之，必得自擅其術，記多識多方可也。予嘗以畫語姑蘇周臣、馮表，以醫語吾杭孫鈍吾侄，惜其相與歎息而已。噫！
予嘗問能書之人：真草孰難？咸以正書難也。蓋以真難方正，草可掩飾耳。後讀史，方知果然。史稱張長史始同顏魯公學正書，張知不及顏，遂去而學草，此可知矣。又嘗問友人沈懋學仕：「書與畫孰難？」沈曰：「畫易。」予曰：「何以見之？」彼以畫使學某，則看者亦知是某畫也；書雖學某書，看者亦可知似某書耶？予戲曰：「可以教矣。」蓋《畫記》載：吳道子學書於張顛、賀知章不成，因工畫，遂深造妙處。此又知難易之分也。
唐玄宗於兄弟而友愛，同於一帳，則未聞孝養者何也？華歆與管寧、邴原相友之厚者，則其志趣必一也，何善惡之不倫？子路剛強，彌子瑕以色悅人者，同與婿友，不知何以相處？
人為虎食，魂從於虎，字書謂之虎悵，亡解。凡虎之出入，則引導以避其凶，故獵者捕虎，先設湯、飯、衣、鞋於前，以為使之少滯，則虎不知，以落機阱；否則為虎發機，徒費獵心也。及虎為人所捕，又哀號於其所在，昏夜叫號，以為無復望虎食人矣，若為其復仇然。予將信將疑，昨見《說郛》所收東坡之老僧化虎事，與昔所聞相符，不覺歎曰：「倀哉！果死不認屍而不知所以致死哉！夫生既被虎食矣，死反為虎之役；幸而虎斃，又從而號哭之，何其愚耶？不自疚耶？」嗚呼！小人竭財俯首，以附權貴，為之鷹犬，以備指揮，卻乃張皇聲勢，殘人害物；一旦冰山既崩，倉惶莫措，無復有望，反惜其死而悲痛，不悟其非。豈非虎之倀，亡歟？豈非虎之倀，亡歟？
凡草木經牛啖之必茂，經羊啖之多枯，故諺曰：「牛食如澆，羊食如燒。」意以二物皆畜類而草食者也，何相反之如是？靜思牛土蓄，土能養物也，故牛色蒼而龐厚，有春生之象焉，聞死而觳觫，亦好生之意也；羊金畜，金主殺伐，故羊色白而氣腥膻，有秋殺之象焉，見死而無懼，亦喜殺之性也。二物稟性既異，必其口中涎沫亦具是性，故草木之茂枯者，生殺之氣致然耳。贅此以俟博物君子。
凡家禽雞鴨之類不能飛，野禽即能飛者，家食雌抱伏而雄不抱伏，得陰氣之多，故凝滯而不飛；野禽雌雄皆抱伏，故飛。
渴者，緣心火熾而腎水涸也，腎氣盛而心氣平，則不渴矣。食咸則加渴者，咸走腎而瀉腎，瀉腎則水愈涸；況咸能補心，補心則火愈熾，故加渴也。食酸則止渴者，酸走肝而瀉肝，瀉肝則火不熾；況酸能益肺，益肺則水自生，故止渴也。
古人以誠意正心觀人，今觀人於利上明白者，可謂君子矣。予嘗見數友，利心一發，則雖父子兄弟，素厚朋友，即反心而不顧。嗚呼哀哉！末世何人心之不古耶！
予少年見公卿刺紙，不過今之白錄紙二寸，間有一二蘇箋，可謂異矣；而書柬折拍，亦不過一二寸耳。今之用紙，非表白錄羅紋箋，則大紅銷金紙，長有五尺，闊過五寸，更用一綿紙封袋遞送，上下通行，否則謂之不敬。嗚呼！一拜帖五字，而用紙當三厘之價，可謂暴殄天物，奢亦極矣。《資暇集》中以唐門狀競用善紙，歎其巧諂，而謂禰正平生於今日如何？予以使李濟翁生於今日，不知又如何詆辯也！
為將者多不善終，雖嶽武穆亦然。天道好生；戕生，罪也。術數之高者，終罔得吉，故京房、郭璞，不得其死，泄其化機，神不容也。
成祖命胡廣、王洪等編成一書，名曰《永樂大典》，計二萬二千八百七十七卷，一萬一千九十五本，目錄六十卷。其表文嘗見於《蟫精雋》中，然亦不敘中之事實，徒具望洋之歎而已。嗚呼！《御覽》、《元龜》，不過千卷，人間亦不可得矣。《大典》動以萬計，安能使世傳也哉？
予嘗見屠兒殺豬者，眼似豬；割羊者；眼似羊；以其日夕與此物氣類相感所至也。故嬰兒尤類乳母面貌，可知矣。《後漢書》載：挹婁國人，穴居好養豕，食其肉，衣其皮，塗膏於身，以禦風雨。此人之所以似獸也。
吾母少未讀書，頗信佛法，歸吾父時，見同類誦觀音經，心甚愛之，然以不識字為恨，心恆慾念之，每一番葉，徒悶而退。一夕，夢金衣大僧合掌向曰：「能伏災風火，普明照世間。」舉此二句數次，覺時似有得焉。明發啟視此經，不復齟齬，隨口如注矣。自是書亦可通。人盡異之，予則以為心久靜則慧生，況朝夕心思所致，本體之明，故弗為之助也。但二句固即本經，而其義又似釋氏禪教，此亦不可知耳。果真有所謂佛耶？
趙明誠字德甫，清獻公中子也，著《金石錄》一千卷；其妻李易安，又文婦中傑出者，亦能博古窮奇，文詞清婉，有《漱玉集》行世。諸書皆曰與夫同志，故相親相愛之極。予觀其《敘金石錄後》，誠然也。但不知胡為有再醮張汝舟一事？嗚呼！去蔡琰幾何哉？此色之移人，雖中郎不免。
棄子全侄，《中興書》以其子至暮追及，攸復係子於樹。予意子侄皆幼，勢難兩全，故棄子而全侄；今既追及，則不惟可與之同行，亦知道路者矣。劉須溪以為無是事，此喜談全侄而甚之之辭也。然孝之本傳及當時之人之言皆同，則又實有是情。嗚呼！可與同行而又係之樹，有人心者可忍之耶？此所以伯道無兒，何天道無知哉？噫！晉之好名，至此極矣。
《淮南子》載：齊人乘舟，遇風波而恐死不暇，久之，自投水中。東晉時，太白犯少微，處士戴逵憂其必當，後隱者謝敷卒。予以齊人非不貪生也，畏死而反忘其生；逵非不畏死也，以理之必至於死；一可謂求生不生，一可謂求死不死。又元人鄭玉，字子美，順帝召為翰林待制，辭而不仕。天兵入徽州時，要致之，自曰：「吾豈事二姓者邪？」遂縊而死。方回，字萬里，仕宋為嚴州守，宋末降元，為總管，皆歙人也。予以鄭既不受元爵，正當仕我朝，卻死於元，此可謂當生不生；方乃宋臣，甘心仕虜，此可謂當死不死。
趙元隆仕元為廣西行中書省都事，以才智聞於時。吳元年，王師圍永，永守鄧姓者自盡。先三月，圍桂，元隆謂平章曰：「公宜與城存亡。吾昔與鄧公同事，良荷知遇，今不死，期效寸尺之功。」六月，王師入西門，元隆守伏波，聞城破，引刀自盡。事定，男宗嶽收遺骨歸，劉三吾有詩吊云：「白頭從事紫微垣，一死能令我道完；赴水何慚汨羅叟，裹屍竟在伏波門。他年作傳須朋友，此日承宗有弟昆；誰使甄侯諸將吏，皆能為國報君恩。」今《元史》未收，予聞之桂人者。
吏部侍郎南昌張元禎，為吾鄉府尹陳彥成撰《思禮堂記》，發明墓祭之禮，甚當人情，但亦未深考於書也。其曰：「周禮不言墓祭者，或製之未備。」殊不知《周禮·塚人》「凡祭於墓為屍」，則墓祭之禮，周公已立之矣。又曰：「漢之時已有墓祭。」殊不思孔子葬泗上，子貢廬塚三年；魯世以歲時祠孔子塚，則春秋以來有之矣。況《開元禮》第七十八云：「昔者宗子去在他國，庶子無廟，孔子許望墓為壇。」如時祭祀，則是孔子亦有墓祭之說矣。今為錄其文並少辯之，使士人知有所歸也。記曰：
「夫禮也者，出於天理人情之自然，而為之節文儀則者也。然時有不同，或製有未備，故三王不相襲。孔子曰：『殷因於夏禮，所損益可知也；周因於殷禮，所損益可知也；其或繼周者，雖百世可知也。』後之議禮者，此其的歟？墓而藏，廟而祭者，周禮也；不言墓祭者，或製之未備也。漢之時，乃有墓祭，亦天理人情之所不可已者。先儒因其不見於三代而以為非禮，不能無惑焉。且墓而藏者，體魄也；廟而祭者，魂氣也；魂氣無所不之，墓焉，廟焉，熟有而熟無也。且人子之於親，食焉則若見於羹；入其門，則若見其坐於寢；視其桮棬而不能舉，視其琴瑟書冊而不相越；矧於體魄之所在，而可恝不之思，漫不之省乎？且古之祭者，廟以貌之，屍以象之，裸將以求之陰，薰薌以求之陽，其禮嚴以周，家具而人行之。今之祭，能然否乎？然墓之祭，亦三代之所當益，而後世之所不可損者，其不可拂人情而廢不行也明矣。」
記成，陳乃買鴻臚少卿唐泰碑於其子，將磨去其文而刻此記，有某進士見之，以手撫碑曰：「其薄若此耶，若再磨則不堪矣。」陳聞而止之，買他石以刻焉。此人亦善諷諫者歟。
洪武三年，詔中書省臣曰：「今人於書劄，多稱『頓首再拜』、『百拜』、非實議定。凡致書於尊者，雲『端肅奉書』，答則『端肅奉復』；平交者，則曰： 『奉書』『奉復』；上之與下，則曰『書寄』、『書答』。」嗚呼！今上之與下，大字如批判狀；下之事上，豈特「再拜」而已哉！
酴，酒母也；醴，一宿成也；醪，渾汁酒也；酎，三薰酒也；醨，薄酒也；醑，旨酒也；曰差、曰叟、白酒也；曰釀、曰醞，造酒也；買之曰沽，當肆曰壚，釀之再亦曰叟，漉酒曰釃，酒之清曰票，厚曰需，相飲曰酌，相強曰浮，飲盡曰酹，使酒曰酗，甚亂曰Ｂ２３，飲而麵赤早蛇，病酒曰酲，主人進酒於客曰酬，客酌主人曰酢，獨酌而醉曰醮，出錢共飲曰醵，賜民共飲曰酺，不醉而怒曰奰。
拜之議多矣，諸書辯取不同，今揭其人所常行易曉者，以示吾子孫。平衡曰拜，謂磬折，頭與腰平如衡也，即今揖耳；下衡曰稽首，即今之躬身至地；頓首者，頭叩地也；稽顙者，頭至地也；太甲之拜手稽首者，揖而頭至地之久也；雅拜者，先下一膝，即今之拜也；周禮奇拜，一拜也；褒拜者，再拜也；凶拜者，拜而後稽顙也；之拜者；古人兩膝齊屈，如今之道士之拜也；膜拜者，兩手合掌以受顙也；肅拜者，兩膝齊跪，手至地而頭不下也，如今之婦人叩頭者。今之婦人之拜，以為始於武后，不見出處，惟史記後周天元令命婦為男子拜，史官書之，表其異也。據此，則婦人古亦不伏地拜，非始於唐也。
宋太學即今之按察司，武穆王宅亦其地也，故銀瓶之井存焉。而太學宋時土地，即以穆王主之；度宗朝，狀元陳文龍初入太學時，夢土神請交代；至德祐末，神乃遺書請代，已而文龍為北兵縛至杭而卒。夫宋未亡時，嶽已早去，而不奉其正朔；今北司左街之廟，猶將伯顏與嶽王同祀一祠，嶽豈堪與仇人共哉？累欲舉於當道，不果。今識於此，後者有識者必更焉。
孔子不飲盜泉，而吳隱之飲貪泉；李廣不擊刁斗，而程不識擊刁斗；皆古聖賢名將也，何相反之如是。蓋伯夷之非其君不仕，伊尹之何事非君？各得其當，在人品之何如耳。
嘗錄得北使來宋朝時，每初見，宴於垂拱殿，賜金帶一條二十兩，靴馬鞍轡折銀五十兩，銀沙鑼五十兩，各色綾絹一百五十疋，明日折牲餼各色羅綾三十疋；又明日與伴使遊天竺，賜沉香三十兩、齋筵等物；四月，浙江亭觀潮宴，五日，玉津園射宴；自到闕至辭朝，大使密賜一千四百兩，副使八百八十兩，衣各三襲，金帶各三條，遇聖壽節至者，其正宴自舉杯起至終席，共四十三盞，酒每一杯，奏一品樂，又有雜劇三五百人，水陸珍羞不可言也。今忘其書。昨見《鬆漠紀聞》則曰：「虜之待中朝使者，使副日給細酒二十量罐，羊肉八斤，果子錢五百，雜使錢五百，白麵三斤，油半斤，醋二升，鹽半斤，粉一斤，細白米三升，麵醬半斤，大柴三束；上節，細酒六量罐，羊肉五斤，麵三斤，雜使錢二百，白米二升；中節，常供酒五量罐，羊肉三斤，麵二斤，雜使錢一百，白米一升半；下節，常供酒三量罐，羊肉二斤，麵一斤，雜使錢一百，白米一升半。」嗚呼！南之待北如此之厚，則北人安得不動心來也？北之待南如此之薄，不知當時何無忿鬼之心。求其事勢，想不得不然也。不知財就竭而國就滅，必然者矣，寧不臥薪嘗膽，日思所以投雪乎，卻乃君臣宴安於湖山。哀哉！予故錄出，不特使知當時南北相待之禮耳。
死生一定，當死，雖神醫莫治，否則錯治，亦無事也。國初蘇人葛乾孫，文武雙全，以至陰陽、律數、醫藥、靡不精究，治人不特用藥，喜怒頓挫，皆能愈疾，蓋術至神巧矣。一日曰：「今年六氣淫厲，吾犯咸池，殆將死矣，然必在秋後。」後因挽弓而致死血，過日病作，亟命子煎大黃四兩；子以太多，減半，且加別藥，飲之不下而添病。知之，曰：「亦無傷，我當明年死。」已而果然。吾侄慶亦善醫，嘗告予曰：「不知孰先死？」予以子較我年小，無病，又能導引服食，又何以此問耶。一日，出治人，在轎偶胗，曰：「予病矣，回當服藥。」至家，不一時而卒。豈非命乎？故聖賢亦無上壽。
廣西融州真仙岩多碑刻，元祐黨碑亦在焉。本朝胡文穆公為廣僉事時，碎之。此文穆自載於己集，諒不誣也。何德祐航海時，舁此物以行，當時更無一人止之者，宋所以亡也。
夫至死之際，而猶能自作輓詞，亦偉矣。若淵明之歌詞三章，了達此理，不待言也。秦少遊雖多哀怨愴楚之情，然其實踐，不得不然，故東坡亦謂其能齊生死，了物我耳。《漁隱叢話》以坡言為過，惟淵明可當。殊不思陶在放達之時，秦當逐迫之日，言安能不爾耶。予故嘗以吳潛謫循州，臨終自挽之詞，哀尤過秦，亦可謂達；但視其能措辭說理否耳，能則過人遠矣。使秦、吳當官之日，亦能如陶辭爵隱去，則臨終之辭，亦必有可觀者。
今人見人家子弟，性雖聰明，而外似能事，所為實非，名曰敗子。殊不知乃是稗草之稗，蓋似苗而非苗也，《寶積經》說僧之無行者曰：「譬如麥田中生稗子，其形不可分別是也。」
宣德二年，交趾復叛。九月，朝廷遣安遠侯柳升等伐之，選其才且賢者，文臣禮部儀製郎中豐城史安、祠祭主事錢塘陳鏞等二十餘人同行；後升等敗死，寇呼官早降即不殺，而史、陳二公曰：「見危授命。」遂死，十月十八日也。後交踐守帥以死節者奏聞，朝廷皆褒贈，而史、陳，守帥不知未聞。後得脫歸者，雖言之詳，而有可以無官狀，不可質，竟泯滅其節。又正統十四年秋，處州賊人葉宗流，哨聚馮公嶺，漸侵府縣，浙江都指揮脫網，按察司僉事王晟往征之，俱死節焉。處人至今能言其戰勝而勇死之狀者，天下未知也。景泰中，給事中葉盛，御史林廷舉奏立祠以祀之，不果行，亦至泯沒。嗚呼！使四公之子孫有高官大爵者，吾知其葉、林之奏必行，而楊東裏之文為證矣。噫！人心果無忠孝者耶？果專於勢利也耶？此特予所知者耳。天下無實而享大名者，反又不知其幾耶。

