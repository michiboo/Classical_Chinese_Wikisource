
江陵縣勞勞亭，可對陶穀化化箋；世號棋為木野孤可對茶名草大蟲；羊曰美髯主簿，豬曰長喙參軍。亦皆自然可對也。
劉越石《扶風歌》有云：「惟有李騫期，寄在匈奴庭；忠信反獲罪，漢武不見明。」李騫期陵耶？字耶？官耶？
予嘗見太史宋公濂詩四冊，公親書者也，大字如指頂，小字如芝麻，或行或楷，真有龍蟠鳳舞之象，高可五寸，亦奇物也。惜為杭守張公取去。今學士集中之詩，不滿二百則，知遺落多矣。予家又藏公與戴九靈寄答古詩各十首，考之《九靈集》中，止得其六；而公詩集皆無之。且書乃當時吳德基，而題跋則王華川、揭少監、胡仲伸輩，而又裝潢成軸，襲以文錦，安知又不為他人之取乎？苟或敗壞，千古埋沒。今特錄置於稿，則又傳遞一番，彰者眾矣，亦慊收藏者之情。
宋詩云：攢眉入山林，已失山林性；玄造亦何為，使之仍遘病。熱中亦不舒，攻上風逾勁；僅存氣半絲，養此一朝命。命豈復在吾，乘化共歸盡；方州羅夾巷，百齡寓幾姓。大運既如斯，何須苦心竟；但我逆旅中，百感易交橫；交橫復焉如，歡然且孤詠。
山中有玄鹿，西行正騤騤；眾草吐芳滋，朝夕樂我饑。偃仰青石間，和鳴靈渚麋；伊誰施網罟，生致來軒墀。赴蹈絕湯火，奮觸無完肌；亦知天地間，久安豈其宜。
恐棲長林〈（脫一字）〉，庶可免禍機；禍機既弗脫，死生一任之。唯思石床前，前薇與雲齊；即當謝羈絆，采采不知疲。窘束勢方固，安能遂吾私。
昨日非今日，明朝異今朝；事變來如雲，斯須無根苗。紛糅不可遏，冰澀火復焦；人壽縱金石，刮剝當亦銷。所以古達士，心冥萬物交；流月不受雲，回飆任成濤。況當九春時，一青發新苕；好鳥從東來，飛鳴羽翹翹。中偕律呂音，聽之比咸韶；盎然太和內，塵慮息秋毫；吾身且並忘，誰復慕蟬貂。
洛陽有名園，奇葩泄春和；旖旎向人傾，誇麗明綺羅。曾未浹日間，飄雲隨風沙；豈惟花獨然，撫躬良自嗟。昔年發如漆，轉盼已半皤；此身元無根，寧不隨歲化。東衢西巷間，逝者日苦多；唯有山上石，亙古終不磨。況亦有時泐，尚何恤其他；我年逾半百，來日知幾何？誰家有美酒，鼓缶共高歌；有酒不高歌，銅仙將見訶。
盈盈白麵生，騎馬出重關；鐵衣何何，寶刀綴雙環；左右千貔貅，繡旗隨風翻；自雲將家子，執節征百蠻；常從大將軍，三箭定天山。飄搖意氣得，泰華欲成吞；庸豎震駭之，唶唶咸長歎。鄙我章句生，棄擲同糞丸；我固孱弱軀，久服章甫冠。世間紛擾徒，如何學神仙？為恐壽命促，汲汲求長年。中開龍虎鼎，烹鍛日月魂；回復存一氣，去入無窮門。日瞻九霄上，白鶴來翩翩；剛飆吹弗休，跬步不可前。迅景若流火，顛發白被肩；鬼啼丹台下，令人心鼻酸。禹書或飯牛，海風嘗引船；嬴劉有遺轍，皎若明鏡然。吾身無百年，先後終凋殘；幸有一寸心，萬世能長存。
華齡事觴翰，誌可移南山；學染血色絲，織成鳳與鸞。如何中歲論，厭讀仍厭觀；豈為血氣衰，惡此葩藻繁。至人抱太素，直溯羲皇前；一塵不可涴，白玉為肺肝。方知始學謬，中夜發哀歎；瞟瞟誇毗子，反誚為迂頑。驅雲駕飛濤，欲使歸筆端；憐之不敢嗔，再拜相與言：床頭有《周易》，時時宜細看。
誰家有高樓，朱戶淩雲開；綺帳結流蘇，眾色何蕤蕤。朝廷舞趙女，夕宴歌吳姬；笳簫雜琴瑟，其音愴以悲。自謂永世樂，千秋長若期；豈知旋踵間，樓毀人亦隨。荒煙壓白草，寒螿向人啼。盛衰固不常，居安可忘危？感予夜不寐，冥冥起遐思；鶉衣坐西軒，浩然千古懷。
我坐我不憚，我行我淒辛；我生七尺驅，不樂復何因。成童即窮經，豈因墮白紛；為是動中懷，有淚沾衣襟。犬馬齒未衰，但當日加勤；一息能契道，何須浪云云。年當四五十，所愧在無聞；於此苟無憂，可復名為人？是非姑置之，取琴彈秋雲；琴中有至和，忘悲以歡忻；所傷至已乖，何能鬯吾神。
戴詩云：結廬在窮巷，藝藿仍種葵；謂將究安宅，何意逢亂離。三年去復還，鄰室無一遺；我屋雖僅存，藿悴葵亦衰。海田既遭變，井邑還日非；扶杖一行遊，曆覽多所悲。本不居市廛，悔之將何追？庭前兩奇樹，常有好容色；年年遇雪霜，誰謂寒當易。道喪涉千載，親友誼日薄；既貴乃忘賤，歲晏孰堪托？厭此里中居，行行至徐國；不見新相知，惟聞古時跡。古有延陵子，施恩死逾博；一朝協心許，寶劍非所惜；此事難再逢，吾行復何適？
辭家獨行邁，捐軀遠從戎；已謂勳可建，如何誌無終？主將東南征，桓桓震群雄；苟秉先登羽，即定一舉功。自非陳力徒，亦可備折衝；制勝兩楹內，設奇尊俎中。獸尚憚為犧，人豈昧藏弓；況復已多賢，何能奮薄躬。
東州有一士，與世亦殊倫；借問何所殊？守賤與安貧。好爵吾不貴，至寶吾不珍；聘幣照閭里，視之若浮雲。灌木荒繞舍，薛蘿深擁門；豈忘其靡麗，苟得非所欣。舉世少知者，我獨慕其人；時時往見之，聊用瑩心神。願言攜壺酌，長與爾為鄰。
窮居寡人力，繞屋荒草莽；紛紛集鳥雀，寂寂絕輪鞅。病夫亦何為，呼兒具藤杖；時復林野中，披榛獨來往。田父荷鋤至，相與飲真賞；寧細雨露深，但說桑麻長；人生適意爾，何事蹈時綱。
少小秉微尚，遊心在六經；冉冉年歲遲，乃與塵事冥。入秋多佳日，何以陶我情；園蔬親可摘，新穀亦既升；命室釀美酒，一壺聊復傾；兒女戲我側，親戚還合並。此事已雲樂，吾生豈無成；俯仰百年內，忽如流如〈（下缺一頁）〉
〈（有題無文）〉
「家，飛瓊扶上紫香車；玉簪墜地無人拾，化作東南第一花。」又黃魯直《題水仙》亦是此意：「淩波仙子生塵襪，波上盈盈步微月；被誰招此斷腸魂，種作寒花寄愁絕。」然三詩同一機軸，工巧略異。
黎狀元淳，初膺鄉薦至京師，將禮部會試時，盤礴間，聞酒樓上有婦人喚其名，舉頭觀之，則角妓也，乃知為同輩所啐。於是登樓吟曰：「千里邀遊赴帝京，忽聞樓上喚黎淳；狀元自是天生定，先遣嫦娥報我名。」已而果然。
唐有舞馬，祿山使舞不就而戮之。昭宗時又有猿，賜以緋衣，謂之猴部頭；朱溫既篡，引坐側，猿忽擲號裂衣，溫叱殺之。此世皆知也。若宋亡崖山時，有白鷳見幼主崩，哀鳴躑躅，竟墜水死。元有駕象，太祖登極，不肯拜跪，竟死殳下。國初林卿子羽有《義象行》。弘治間，主事張廷實有《白鷳歌》。嗚呼！可以人而不如鳥、舞馬、緋猿？
亦有《伍象行》云：「有象有象來大都，大江欲渡心諮且；誘之既渡獻天子，拜跪不與眾象俱。象奴勸之拜，怒鼻觸象奴；賜酒不肯飲，哺之亦不餔。屹然十日受饑渴，俯首垂淚憤且籲。天子命殺之，眾官束手莫敢屠；侍衛傳宣呼壯士，被甲各執丈二殳；象戰久不克，兵捷象乃殂。憶昔君王每巡幸，象當法駕行天衢；珊瑚錯落明月珠，被服美錦紅氈毹；紫泥函封載玉璽，萬樂爭擁群龍趨。玉璽歸沙漠，龍亦歸鼎湖；所以老象心，南來誓死骨為枯。嗟爾食祿人，空負七尺軀；高高白玉堂，赫赫黃金符，伊昔軒冕今泥塗。嗟爾食祿人，不若飯豆芻；象何潔？爾何汙？天子垂衣治萬世，俾全象德行天誅。嗚呼象兮古所無！嗚呼象兮古所無！」
《白鷳歌》云：「君不見瀘南秦吉了，餓死不首蠻夷邱；又不見唐家孫供奉，奮跳欲斷朱三喉。嗟爾白鷳急主難，委質翻配三忠儔。憶昔海黃霧四塞，天狗如雷墮東北；三辰鏖戰日無輝，伏屍百里海盡赤；六軍披靡可奈何，雲從飛龍赴碧波。白鷳籠中起躑躅，恨不握劍揮長戈；劍欲斷參政首，戈欲钃絕宣慰豆；請回飛龍駕雲車，直抵中原揮一帚。皇天不祚趙孤兒，白日不照吾心悲；聳身直翅輕一擲，竟與金籠飽鯨鯢。嗚呼白鷳乃羽族，報主恩義何其篤！如何廁中拉脅奴，禽獸之心人面目；太倉飽士多如林，算來何如豢此禽。羽衣縞裳奪霜雪，忠肝義膽鸞鳳音；隻今茫茫海天角，魂逐三忠戲冥漠；千秋化作精衛翔，悲鳴直待滄溟涸。」
史部許尚書讚，乃尊亦吏部尚書，己先為戶部尚書；兄詔，亦嘗為南戶部尚書也。吾友俞子木為作一對云：「父塚宰，子塚宰，秉一代之銓衡；兄司徒，弟司徒，總兩京之會計。」又友陳敏之木，天台人也，受徽州歙縣訓導，書一聯於衙曰：「四萬八千丈山中仙客，三百六十重灘上閑官。」一則不可移易，則天生切對。
嘗聞近時有《詠人影》一詩，膾炙人口，予意佳固佳矣，然格律卑下，不免有沾皮帶骨之誚。昨讀《詞學筌蹄》，有楊樵雲一詞，尤佳也，今並錄之於稿，以見人才之高下如此。詩云：「不言不語過平生，步步相隨似有情；長向燈前同靜坐，每於月下共閑行。昨朝離去天將暝，今日歸來雨又晴；最是行藏堪愛處，顯身須要待時明。」詞云：「隻道空煙，又疑流水，依依卻是行雲。瞭然相對，又是夢紛紛。半面春風圖畫，黃金在，難鑄昭君。溪橋斷，梅花晴雪，端的白三分。真真難喚醒，本年抽藕，織得榴裙。甚徘徊窺鏡，交翼鸞文，一片飛花來去。並刀快，剪取晴紋，無情處，分明著眼，強半帶春醺。」
弘治初，杭庠生沈明德宣，嗜酒能文，尤工於詩畫，蕭散不羈，視功名如敝屣也，一時當道重之。嘗以課試不完，董學憲副吳原明因其疏於經學，且重聽，命賦耳聾詩，且限韻焉，因草書耳聾二字於水板。沈望見耳腳帶長，以為打字也，亟奔去；復召，喻以作詩。遂口占云：「紅塵飛滿舊青衫，貧病年來笑更兼；四十無聞聾亦順，半生多事老何堪。山蟬一任鳴方歇，穴蟻從教鬥飛酣；兀坐無言心似水，對人袖手倦清淡。」後應貢授安慶府學訓導，以內艱起復之說，竟〈（以下缺一頁）〉
〈（有題無文）〉
〈（有題無文）〉
能之已千之。《音初》曰：「聞其聲而知其風，察其風而知其志，觀其志而知其德。」孟子曰：「見其禮而知其政，聞其樂而知其德。」《用眾》曰：「戎人生乎戎，長乎戎，而戎言。」孟子曰：「楚大夫欲其子之齊語也，使齊人傳之。」此呂氏本前人語也。《本生》曰：「萬人操弓其射其一招，招無不中。」劉子期論曰：「萬人彎弧以向一鵠，鵠能無中乎？」《盡數》曰：「以湯止沸，沸愈不止，去其火則止矣。」董子曰：「揚湯止沸，不如釜底去薪。」又曰：「父不能傳之於子，臣不能入之於君。」韓子曰：「使道而可傳，則人孰不傳之於其子；使道而可獻，則人孰不獻之於其君。」此後人本呂氏語也。
真元間，詩人裴交泰《長門怨》絕句云：「自閉長門經幾秋，羅衣濕透淚還流；一種峨嵋明月夜，南宮歌吹北宮愁。」後章孝標《對月》詩云：「長安一夜千家月，幾處笙歌幾處愁」，至於李商隱《龍池》詩云：「夜半宴歸宮漏水，薛王沉醉壽王醒」，題意不同，而俱一格也。
孟子曰：「五就湯、五就桀者，伊尹也。」五就之事，固不可考，苟以軻書為實錄，則於湯不止五就，其實六也。蓋伊尹之就桀者，湯進之也；則是先就湯，後就桀，反復者五；然後相湯而代之，此則其六就也。若言五就湯，則四就桀矣。孟子皆雲五者，蓋不言其終竟伐桀之一就耳。柳子厚伊尹《五就桀讚》，細觀之，亦自可見，恐未能盡，復圖於左。此蓋伊尹出處之大節，不可苟也。
予嘗讀杜詩《秋興八首》，虞注之謬者半焉，似皆穿鑿，隨正注下，今錄之於稿。
玉露凋傷楓樹林，巫山巫峽氣蕭森；江間波浪兼天湧，塞上風雲接地陰。叢菊兩開他日淚，孤舟一係故園心；寒衣處處催刀尺，白帝城高急暮砧。
虞註：公因感此而自歎留夔州已經兩秋，故云叢菊之開，昔我嘗感而揮淚矣；然下峽孤舟，則猶滯此，一係我故園之心也；「他日」言向日，「一係」言始終心在故園而身滯舟中，係身即所以係心也。
愚意：公居蜀，見秋來江山之景，如此蕭森，則不勝其可悲，故計其歲月，則已見菊開兩度；而他日見之，感物思舊，亦必墮淚矣。今孤舟一係於此，不可以去，而故園則在心中矣，其不堪何如哉！中四句正指江山二字事，舊注似失其意。
夔府孤城落日斜，每依北斗望京華；聽猿實下三聲淚，奉使虛隨八月槎。畫省香爐違伏枕，山樓粉堞隱悲笳；請看石上藤蘿月，已映洲前蘆荻花。
虞註：嘗聞峽中猿啼三聲，客淚自墮；今我在此，則實聞之而下淚矣。嘗聞張騫八月乘槎奉使，今秋我不得歸，則八月乘槎之事或虛矣。我雖檢校工部員外郎，而與尚書入直之香爐相違遠者，以病之故；但聞此城樓之上，雉堞之間，笳聲隱隱，為可悲也。不特此耳，適間方見日斜，即今請看石上之月，已映荻花而明；光陰代禪，如此其速，豈不尤可惜哉。
愚意：公自南而望北，當作南斗峽中猿甚哀聽，其啼時真實，可以三聲而下淚。張騫窮河源，作奉使乘槎至蜀；今我無故而至蜀，則我之奉使也，亦虛隨騫八月之槎耳。昔也畫省香爐相從入直，今相違而伏枕於此，但聞山城樓上之粉堞隱藏悲笳而已。兩句皆在望字上來也，末二句是照前落日時已望京華，而石上藤蘿之月，猶在望也。常自乘涼，今倏爾已映於洲渚蘆荻之花，秋氣蕭瑟，通篇悲惋，實虛違隱，又是篇中之目。
瞿塘峽口曲江頭，萬里風煙接素秋；花萼夾城通禦氣，芙蓉小苑入邊愁。珠簾繡柱圍黃鵠，錦纜牙檣起白鷗；回首可憐歌舞地，秦中自古帝王州。
虞註：明皇友愛五王，嘗自宮中穿夾城，至花萼相輝樓同寢，故云通禦氣也。芙蓉苑又近曲江，乃天子遊幸之地，而關中數亂，故云入邊愁中。又言花萼樓中之簾柱，皆盤黃鵠宛轉之形，珠則織，繡則畫也；苑外江中，御舟常驚白鷗飛起，以錦纜牙檣之華彩也。若此皆歌舞之地，今則焚蕩殘毀，令人回首良可憐惜也。然神京地裏，又在秦中，終非天下所能及也，我安得而不思歸耶？
愚意：明皇友愛，起花萼相輝之樓，穿夾城以幸其上；通禦氣，通天子之氣也。而內一不修，納壽王之妃，召祿山之禍。漁陽報至，則芙蓉苑遊幸之地，忽已入邊塞之愁矣。此二句一意直下。公在蜀故，因及幸蜀之萌其初也，樓上何所有，則珠簾繡柱，圍繞焚香之金鶴；苑中何所有，則錦纜牙檣，驚起在水之白鷗。今而豪華蕩盡，回首可憐，不知此秦中乃自古帝王之都，可不保其基業哉？舊注不知其旨意之所在，而黃鵠、白鷗之解，尤為穿鑿。
昆明池水漢時功，武帝旌旗在眼中；織女機絲虛夜日，石鯨鱗甲動秋風。波漂菰米沉雲墨，露冷蓮房墜粉紅；關塞極天唯鳥道，江湖滿地一漁翁。
虞註：乃謂劍關、秦塞，造天之高，惟一鳥道，所以不易還，以見此池之景；唯順流下峽，則江湖滿地，任我漁翁之漂泊，亦豈不令人感歎乎。
愚意：中四句在眼中之物也，今日不修武之備，徒見「虛夜月」、「動秋風」而已；菰米沉雲，蓮房墜粉，感歎深矣；關塞極天之高，唯飛鳥往來，人不得而至之；而江湖滿地，俱有兵戈，隻我若一漁翁而已，何不歸依耶？「唯」字一字，正見深惜長安之意。舊注牽強，反失本旨。
《清波雜志》載：東坡留題南康寺重湖軒詩曰：「八月渡重湖，蕭條萬象疏；秋風片帆急，暮靄一山孤。許國心猶在，康時術已虛；岷峨千萬里，投老得歸無。」蘇自以律詩可用兩韻，引李誠之《送唐子方》兩押山難字為證，今人遂為口實。予以坡詩必信手塗抹，而僧特寶這，故言如此，未必當時有跋也。苟如僧言隻漏無字，庶幾可耳；況此又非古韻，若李詩既是律矣，豈可兩押韻耶？若曹植《七哀詩》，有徊、泥、諧、依四韻，王粲有攀、原、安三韻，子美《夔府詠懷》排律，重用纏、船、弦字，退之《詠筍》，重用根字皆有之；若律則不然也。

