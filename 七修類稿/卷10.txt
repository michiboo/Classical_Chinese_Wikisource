
洪武二十年冬，聞漠北復立脫古思帖木兒為主，遣永昌侯藍玉討之。玉得降人脫脫等，言故元丞相哈喇章等亦遁入和林，乞進兵共剿。二十一年春，遣定遠侯王弼等七將軍從征。四月，聞虜主在捕魚兒海，兼程進至百眼井，哨不見虜，將還。弼曰：「吾等深入，徒勞師旅，將何以復命哉！」復進，偵知虜營在海東八十里，直薄其營。始虜以我軍乏水草，必不深入，大軍忽至，其酋太尉蠻子率眾拒戰，被殺，虜主與其子天保奴、知院捏怯來等遁去；獲其次子地保奴、妃子等六十人，及故太子妃、公主、吳主、代王等三千六十人，軍士男女八萬，得寶璽、金銀印、圖書牌麵百五十三，車三千輛，馬駝牛羊十餘萬，又破哈喇章營。六月，獻俘京師，命有司給第餼養。既而有言玉嘗私元主妃，上怒曰：「此豈大將軍為耶！」元妃聞知，惶懼自盡。地保奴由是有怨言，因以遣使送琉球。二十二年六月，捏怯來等遣人受降，知虜主至和林，為也速失兒所害。此《實錄》之略也。可謂仇凶報千古，藍玉之功也。惜玉後累立功，以爵不負望，遂至謀逆誅。或雲謀於私妃並張尚書之譖，皆非也。
太祖之得天下，東征西伐，所至風靡，至有折將喪師之地，不過一二。惟陳友諒最為敵，殺略相當，故豫章有忠臣廟，康山有忠臣廟，外此又有無廟者。第二張士誠，第三征西雖名曰羌賊，征北雖曰元孽，多因王保保也，第四伐雲南梁王，第五伐蜀夏主，雖名為征伐，亦若追捕而已。至於拔元都，可謂不費一矢也。若浙之金華、處州，亦沒重臣數人。今逐一開出，庶知各有所係也。
趙德勝、李繼先、劉齊、許圭、趙德昭、朱潛、牛海龍、張子明、張德山、夏茂成、葉思成、趙天麟、徐明、葉琛，已上一十四人。國初壬寅歲三月，南昌降將祝宗等復叛。癸卯夏，偽漢陳友諒圍南昌。文武諸臣與之戰死者，朝廷追念忠義，命有司立廟南昌城中，塑像，歲時祀之。
韓成、宋貴、王勝、陳兆先、李信、薑潤、丁普郎、王鳳顯、程國勝、後明、常惟德、王德、王咬住、朱鼎、張誌雄、李誌高、汪清、常德勝、鄭興、袁華、昌文貴、金昶、陳衝、王喜先、汪澤、丁宇、逯德山、羅世榮、史德勝、徐公輔、劉義、陳弼、裴軫、王理、王仁、曹信，已上三十六人。國初癸卯歲四月，偽漢陳友諒以重兵自武昌來圍港都。日久，守將大都督朱文正遣使告急請援。七月，上親帥諸名將，統舟師二十萬往討之。友諒解圍，東山鄱陽湖以迎我師，遇於康郎山。曆戊子、己丑、庚寅等日，連與大戰。是時，諸臣皆奮擊，其間多效死者。友諒既滅，中書省以死事之臣列進，遂封贈勳爵有差，建忠臣祠於康郎山，設像其中，命有司歲時祭之。
朱文遜，俞廷玉，賀興隆，葉琛，張德勝、吳升、吳晟，楊興，孟良，劉友仁，曾萬中、曾粹中、劉齊、陳海，夏德潤，花雲、許瑗，馮貴，朱華，趙中、王鼎，謝真。右通廿有二人，亦因陳氏而死者，時事不一，俱見《實錄》、《功臣錄》、《龍飛紀略》。
俞通海、楊國興、劉聚、李覺、王國寶、茅成，廖永安，桑世傑，歐智大，周成，李夢庚，耿君用、耿端，王成，劉成。右通十有五人。因張氏而死者，事實亦見三書也。
汪興祖、朱顯忠，曾貴，費成，何文忠。右五人征蜀而死者，時事見《功臣錄》。
陳壽國，於光，劉益，霍輝、楊廣、李清、李實、何應龍，陳壽，劉林、鄧瑜，孫虎，周顯、武慰、魏實、孫斌、朱原、杜榮、張耀、李傑，平定、龐礻亞，孫興祖，曹良臣，劉廣，濮英、章存道。右通二十七人，征西征北而死者，時事不一，不能備述，俱見前二錄。
趙旺，周旺、李恭，費成、狄崇，徐榮，王禕、吳雲。右通八人，伐雲南而死者，時事不一，不能備述，俱見《功臣錄》、《二忠錄》也。
胡大海、王愷、高子玉，王道童、耿再成、孫炎，嚴德，周迪，胡深，林遇春，關敏，宋國興，濮真，朱文剛，曾封。右通一十五人，各地死者，時事不一，不能備述，俱亦見前三書。
建文間死節之士，予得諸文廟榜示奸惡官員姓名二紙，及傳於文獻者，共百廿四人，隨名考事，舊有私抄一帙。後為兵火所失。今思周武應天順人，夷齊甘死首陽，兩不相妨。況文廟嘗曰：「彼食其祿，自盡其心。練子寧在，朕當用之。」昭廟又曰：「若方孝孺，皆忠臣也。」乃肆赦宥其子孫。至天順間，雖建庶人亦宥之，善善惡惡，亦難掩也。又思楊文懿公嘗請輯建文中事，謂不可滅，則是史逸之矣。今謹錄其名氏官籍於左，有未知者缺之，待博識者補焉：
齊泰，黃子澄，方孝孺，謝貴，張昺，葛成，宋忠，馬宣，朱鑒，曾濬，彭聚，孫泰，耿炳文，俞通淵莊得，楚智，鄭華，黃觀，王叔英，周是修，顏伯瑋，廖升，王良，曾鳳韶，魏公冕，鄒公瑾，高巍，王艮，黃鉞，王省，王禎，陳迪，劉政，練安，侯泰，郭任，盧迥，暴昭，毛泰，黃魁，鬍子昭，卓敬，茅大芳，胡閏，戴德彝，盧原質，廖鏞，宋征，陳繼之，韓永，高翔，董庸，王度，巨敬，甘霖，鐵鉉，王彬，崇剛，陳彥回，林嘉猷，鄭公智，程本立，葉惠仲，姚善，鄭恕，程通，陳思賢，盧振，謝升、周璿，黃彥清，高不危，牛景先，張紞，徐輝祖，李堅，耿清，龔泰，陳性善，平安，樓璉，劉真，何福，俞逢辰，王璡，周縉，高賢寧，徐宗實，劉璟，吳惟原，陳應宗，林玨、鄒君默、曾廷瑞、呂賢，葉希賢，高遜誌，吳高，卜萬，俞瑱，馬溥，宋瑄，陳暉，袁宇，孫鎮，薛嵓，王稌，錢芹，魏澤，孫狗皮，小馬王，東湖樵者，王公，彭二，龔翊，朱㫤，廖應龍，陳忠，石撰。
國朝頒鹽於民，而歲收其鈔，故曰鹽鈔。今鹽不頒而征銀如故。何燕泉先生嘗論祖宗良法，不得推行。如鹽鈔一事，今征銀又不停止，無一人言者，可慨也。予以何非可言者耶？不言，利國也；垂之書，利名也。燕泉亦有是哉！
太祖建都南京，和尚金碧峰啟之。成祖遷都北京，尚書李至剛啟之。
宸濠，江右寧王名也，乃婢妾馮針兒生於成化十四年六月十三日。是夜，其祖靖王夢犬咬傷一家，明發，鴟鳴寢殿，王心疑之。忽生濠，王曰：「此必妖孽也。」命為淹死。其子以他女代而藏之。至八月，詭言別妾生男。
即位後，信任群小，烝淫父妾，賄結朝廷權要，擠陷本省官員，誣害本宗叔侄，羅織各王金銀，招集四方流賊，劫掠官民財產，上下敢怒不敢言。又有術士李自然等，每稱八字好，當為天子。於是心事益橫，科道久聞。至正德十五年四月，御史蕭準輩交章劾之，朝差三堂往看。濠懼，乃定計以眾官謝生日酒時，借言有旨而後發逆。時巡撫都御史孫遂請看密旨，兵備副使許逵大爭罵之，當為所殺。遂禁三司，傳檄列郡，收各衙門印章，偽授文武官職，集兵四萬餘，號稱十萬。十七日，命內官塗欽率賊人吳十三等出為先鋒，往攻九江、南康，一時皆破，遂進攻安慶，為兵備都司楊銳、指揮崔文死禦，不克。七月一日，濠處分內事已定，祭旗，同妃自督兵出湖，並攻安慶。卜之湖神，不吉，縱火而去。不知提督汀贛都御史王守仁十五日豐城聞變，急回駐節，與知府伍文定協謀起兵，激以忠義，檄傳列郡，期於七月十四會兵臨江樟樹鎮。十九日，襲破賊之西山墳廠。二十日五更，七門發兵，一鼓而進，賊巢遂為齏粉矣。濠聞，回舟黃石礬，撫然自歎，猶以金賞將士。二十四日，遣承奉劉吉等率賊交兵於東湖。官兵佯敗，誘之至八字腦，四面合擊。二十六日，妃子、輜重，同時溺水，濠為知縣王冕所擒，偽太師致仕都御史李士實、國師舉人劉養正等以次就縛，溺水斬戮者不可勝計。二十七日，追剿餘黨，官軍凱旋。
自謀叛至終，不過五十餘日，生靈死者十萬餘。追憶濠生當戊戌，非犬乎？咬傷一家，則濠生時殘害石城、弋陽各府，致親叔侄禁錮死，後連及親王二三十人，非咬傷一家者乎？至言八字好看，乃八字腦，為受死之地。黃石磯者，王失基也。雖濠之惡貫滿盈，理自族滅，亦豈非其大數哉！
《太祖本紀》與各書云：太祖初至濠，寓滁陽王郭子興麾下。時徐寇有彭、趙二人為元軍所敗，率敗卒入濠。濠帥又有俞、魯、潘、孫四人，皆為彭、趙所屈，然俱與趙厚也，獨郭則與彭合。四人恃趙，擒王囚之，太祖聞之，挺身率眾劫王出。請書皆不書彭、趙之名，蓋彭名早住，趙名均用，趙稱勇義王，彭稱魯淮王。後彭為趙並，趙殺毛貴，據有益都，不久，復為毛黨殺之。
洪熙間星變，上召輔臣問知否，俱對不知。上曰：「天命之矣！」歎息而起。明日，召楊士奇、蹇義喻曰：「二十年為讒間，心甚艱危。賴皇考仁明，得至今日。吾去世後，誰復知吾三人者？」逾月晏駕。成化間星變，亦召輔臣問識否，對以「國家有禁，不知」。上曰：「禁外人，大臣豈可不知？」據是，則本朝人君，必皆習知天象。
太祖二十四子，生母五人：長懿文太子標；第二秦湣王樉，封西安；第三晉恭王棡，封太原；第四燕王棣，原封北平，今入繼大統；第五周王橚，封開封，高后所生也。第六楚王楨，封武昌；第七齊王榑，封青州，廢；第八潭王梓；第九魯荒王檀，封兗州；第十蜀王椿，封成都；第十二代王桂，封大同；第十八穀王橞，封宣府；第二十二唐王檉，封南陽；第二十三郢王棟，封安陸，絕；第二十四伊士㰘，封洛陽，皇妃所生也；第十一湘獻王柏，封荊州；第十三肅王楧，封甘肅；第十九韓王鬆，封安東；第二十二沈王模，封潞州，皇貴妃所生也；第十四遼王植，封荊州；第十五慶王栴，封寧夏；第十七岷王楩，封寶慶，皇貴人所生也；第十六寧王權，封大寧，遷江西，今絕；第二十一安王楹，封安州，皇美人所生也。右天潢玉牒之數人，予得於顧尚書者。今魯府所刻玉牒，又以高后止生成祖與周王，因其不同，故錄出之。
永嘉侯朱亮祖，《功臣錄》以其在廣東所為不法，番禺知縣上其事，上以功臣，但罷職，居江寧縣，後為病卒。子暹，先父卒。《御製文集》則曰：「使鎮嶺南，擅權貪取，歸不服責，朕怒而鞭之。不期父子懼亡，就葬已責之地。」觀此一事，則《錄》有不實者矣。
嘗聞南京國子監將成，高祖空中望之曰：「似蜈蚣形。」他日，奏監中多蜈蚣，不可居。遂命左首山可喚為雞鳴，必能食蜈蚣也。已而果無。又嘗命劉三吾圖所居山水來看，圖上，太祖笑曰：「何用許多，但突兀處俱以筆抹之。」無何，其山一夕為雷所震，突兀處悉平如前。毛老人使為土地，遂至今無鼠。真可為動與天合也。此與光武之冰合，宋祖命王審琦飲酒一同，是知創業之君非常也。
聞太祖初取天下，有養子十餘人，或為其至親，或因其年稚，或見其幼勇，俱使從其姓名，得其要地，遂使同將官守之。今見於史者，如朱文遜守太平而死，朱文剛守處州而死，朱文進則未見其下落，名特載於《龍飛記略》；朱文忠後復姓為李文忠，乃甥也；朱文輝、朱文英後皆復姓何文輝、沐英，因其幼而撫成者也；朱馬兒後亦復姓為徐司馬。惟朱文正，《實錄》、《功臣錄》俱未明白，據朱氏世德碑，乃侄也，世亦以為義子，非也。
洪武五年，中書右丞建昌王溥遣人奏稱：近督取材木於建昌蛇古岩，眾見岩上黃衣人歌曰：「龍蟠虎踞勢岧嶢，赤帝重興勝六朝。八百年餘王氣復，重華從此繼唐堯。」其聲如鍾。太祖以為不當信也。嗚呼！視天書、封禪者遠矣。
閩人黃鞏，字伯固，正德己卯為武選郎中。時朝廷有旨南巡，江西寧藩蓄逆已久，上下以為憂也，大臣科道，交章不聽。黃以其事出邊將江彬之誘，因疏六事，今錄其文，不惟見黃之文行真為可傳，而武宗一時之事可悉知也。其略曰：
陛下臨御以來，祖宗之紀綱法度，一壞於逆瑾，再壞於佞倖，又再壞於邊帥之手，至是將蕩然無餘矣。天下知有權臣而不知有陛下者，寧忤陛下而不敢忤權臣，陛下弗知也。亂本已生，禍變將起，竊恐陛下知之晚矣。試舉六事，於今為至急者，為陛下陳之。
其一曰崇正學。嘗聞先儒周敦頤有曰：聖人定之以中正，仁義而主靜，立人極焉。又曰：吉凶悔吝生乎動，吉一而已，動不可慎乎？故惟聖人為能主靜，惟君子為能慎動。仰惟陛下聰明天縱，有古帝王之資，然其所以盤遊無度，流連忘返者，無乃動之過乎？論思勤講之臣，職在格心，於是乎不能辭其責矣。伏望陛下高拱九重，凝神定慮，屏紛華，斥異端，遠佞人，招延故老，諮訪忠良，可以涵養氣質，薰陶德性，而聖學惟新，聖政日舉矣。
其二曰通言路。嘗聞言路者，國家之命脈也。言路之通塞，國家之治亂係焉。切見近時臣僚奏犢，間或言及時政，往往匿不以聞；其或事關權臣，則又留中不出，而中傷以他事。夫古之明主，導人以言，用其言而顯其身；後世則不然，不用其言而反罪焉；今則又不然，不使其以言獲罪，而以他事獲罪。由是雖有安民長策，謀國至計，無因以達於九重之前；雖有必亂之事，不軌之臣，陛下無由而知之矣，天下焉得而不亂哉！伏望陛下以從善為心，以聞過為喜，如此則忠言日進，聰明日廣，雖亂臣賊子亦將有所畏而不敢肆矣。
其三曰正名號。嘗聞孔子有曰：「名不正，則言不順；言不順，則事不成。」禮樂不興，刑罰不中，民無所措手足，凡以名不正之故也。陛下近日以來，無故自稱為「威武大將軍」、「太師鎮國公」，遠近傳聞，莫不驚疑。以陛下聰明智勇，上嘉唐虞，下樂商周，何所不至？顧乃自輕如此，奈宗廟社稷何！夫陛下自稱為公，誰則為陛下者？天下不以陛下事陛下，而以公事陛下，天下皆公之臣，而非陛下之臣也。伏望陛下即日削去「鎮國公」等名號，以昭上下之分，以明示天下之人，庶幾體統以正而朝廷自尊矣。不然，古之天子，亦有號為獨夫與欲為匹夫而不可得者，竊為陛下懼焉。
其四曰戒遊幸。嘗聞大禹曰：「罔遊於佚，罔淫於樂。」周公告成王：「毋淫於觀、於佚、於遊、於田。」《春秋》譏觀魚，終綱目書巡者二十九，皆譏也。陛下始時遊戲不出大庭，馳逐止在於南內，論者猶謂不可。既而幸宣府、幸大同、幸太原、幸陝西榆林諸處，所至費財動眾，州縣騷然，至使民間一夫一婦不能相保。陛下為民父母，何忍使民至此？虧損盛德，貽譏萬事，陛下自視為何如主也？近者復有南行巡狩之命，南方之民，爭先挈妻子以避去者，流離奔踣，敢怨而不敢言；即今江淮之饑，父子兄弟相食。天時人事如此，以休息愛養，猶恐不支，況又重以蹙之，其何不流而為盜賊，速而為死亡也哉！奸雄窺伺，待時而發，變生在內，則欲歸無路；變生在外，則望救無及，陛下斯時悔之晚矣。彼居位大臣，用事中官，親匿群小，皆欲陛下遠出，而後得以擅權自恣，乘機為利也；其不然，則袖手旁觀，如秦人視越人，休戚之不相涉也，夫豈有一毫愛陛下之心哉！彼誠愛陛下，獨忍使陛下馳逐蒙塵，而莫之救止也？伏望陛下深維往事之非，翻然悔悟，下哀痛罪己之詔，與民更新；罷南巡、撤宣府行宮，示不復出；發內帑以賑江淮之饑，散邊軍以歸卒伍，斥不禦之女以各還其家。雪既往之謬舉，收既失之人心，如是則尚可為也。
其五曰去小人。嘗聞開國承家，小人勿用。自古小人用事，未有不亡其國而喪其身者也。謹按今之小人，簸弄威權，貪圖富貴者，實繁有徒。至於首開邊事，以兵為戲，使陛下勞天下之力，竭四海之財，傷百姓之心，至今紛紛未已者，則江彬之為也。彬本行伍庸流，兇狠傲誕，無人臣禮，臣等但見其有可誅之罪，而不見其有可賞之功。今乃賜以國姓，封以伯爵，托以心腹，付以提督京營之寄，此養亂之道也。彬外挾邊帥，內擁兵權，騎虎之勢，不亂不止，天下之人切齒唾罵。皆欲食彬之肉；彬不誅，天下之亂必自彬始。陛下亦何惜一彬以謝天下哉？伏望陛下大奮剛乾，將彬下諸廷尉，明正典刑，以為奸邪小人迷亂之戒。
其六曰建儲貳。嘗聞漢人有言曰：太子天下本，本一搖則天下震動。夫有本而搖，天下猶震，況於無本，其何以安？洪惟陛下春秋漸高，前星未耀，祖宗社稷之託，懸懸於無所於寄；方且遠事觀遊，屢犯不測之區，此必危之道也。陛下徒知收置義子弟，布滿左右，獨不能豫建親賢，以承大業，臣以為陛下殆倒置也。伏望陛下早及是時，將近時群臣建儲章疏，通共檢出，宣示皇帝勳舊及在廷文武大臣，共圖大議，即宗室中遴選親賢一人，養於宮中，以係四海之望；待他日誕生皇子之後，俾其出就外藩。如此則繼體有人，國本以固，實宗社無疆之休。惟聖明其留意焉。
車駕員外郎陸震見其疏稿，願出署名以進。疏既入，自分必死，為書別知友，托以後事及收拾遺文。彬果大怒，欲必置之死，乃下詔獄。延跪五日，杖百餘，除名。陸震死，鞏體極修羸，幸得蘇，以詩遺弟曰：「不用汝謀方至此，須知我道固當然。」可謂萬死而不悔也。

