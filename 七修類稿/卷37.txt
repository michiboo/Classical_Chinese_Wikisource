國初吳下詩人稱高、楊、張、徐。楊名基，字孟載，眉庵號也，家吳縣天平山南。幼穎悟絕人，弱冠工文詞，名動公卿。會稽楊廉夫相見，戲以所號鐵笛為題，使其賦歌。對曰：「不惟能歌，尤且切效老鐵體。」翌日，誠似。廉夫不覺自失曰：「吾意詩徑荒，今老鐵當讓子一頭地。」故當時有「老楊」、「小楊」之稱。此事舊聞於人，未見其歌，其集亦少也，今獲抄本，錄歌以識。歌曰：「鐵崖道人吹鐵笛，宮徵含嚼太古音。一聲吹破混沌竅，一聲吹破天地心，一聲吹開虎豹闥，彤庭跪獻丹扆箴。問君何以得此曲？妙諧律呂可以召陽而呼陰，都將春秋一百四十二年筆削手譜成，透天之竅價重雙南金，掉頭玉署不肯入，直入弁峰絕頂俯瞰東溟深。王綱正統著高論，唾彼傳癖兼書淫；時人不識我不厭，會有使者徵球琳。具區下浸三萬六千頃之白銀浪，洞庭上立七十二朵之青瑤岑，莫邪老鐵作龍吼，丹山鳳舞江蛟吟。勖哉宗彥吾所欽，赤泉之盟猶可尋，更吹一聲振我清白祖，大鳴盛世載賡阜財解慍南風琴。」
孫侍兒，花將軍婢也。將軍名雲，懷遠人也，貌黑而驍勇絕人。癸已，謁太祖於濠，每單騎前行，所至輒克。嘗遇盜數百，獨戰三日，皆擒殺之。庚子，守太平，偽漢陳友諒以舟師入寇，圍太平，雲率麾下三千餘人，結陣迎戰三日，城中乏食而陷。賊縛雲急，雲奮身大呼，縛盡解，起奪守者刀，殺五六人，罵曰：「虜非吾主敵也，曷不趨降！」賊怒碎雲首，縛於舟檣，眾射之，雲至死罵賊不少變。
雲妻郜氏，雲與偽漢戰時，子煒方三歲，郜氏會家人泣曰：「城且破，吾夫必死之，吾必不獨生；然不可使花氏無後，嬰兒在，若等善撫育之。」郜聞雲就擒，遂赴水死。侍兒孫氏瘞郜屍，抱兒走，為偽漢軍所獲。軍中惡小兒啼，孫至九江，恐兒遇害，以簪珥屬漁家嫗育之。是年冬，王師伐偽漢，漢敗。孫脫身至漁家，視兒在間漁人出，竊負以走，宿陶穴中；明日出江滸，僦舟以渡，遇反潰軍還爭舟，捽孫氏及兒投之江，方出沒波中，有斷木至上流浮至，附之入蘆渚中。渚中蓮實，孫氏取啖兒凡七日，不死。忽夜半聞人語聲，呼之，逢老父號雷老，告之故，與之偕行。明年辛丑二月，達上所，上聞雲兒，即呼入見。孫氏泣抱兒拜上，上亦泣，置兒於膝曰：「此花雲子，將種也。」命賜老父衣，老父已不見，追之無所得，眾咸以為神。後乃授水軍左衛指揮僉事。洪武七年，偕孫氏至太平，奉母郜氏夫人骸歸，乃束草像父，加以衣冠，合葬開上元縣南五十里水橋。太史宋景濂為其志，閣老李西涯作樂府以美花公。
予意公固忠且勇矣，使無侍兒，則花氏絕，而一門忠義節孝亦泯沒矣，因為長短句以美侍兒，以贅於樂府之後，因並錄之。「花將軍，身長八尺勇絕倫，從龍渡江江水渾，提劍躍馬走平陸，敵兵不敢逼，主將不敢嗔，殺人如麻滿川穀，遍體無一槍刀痕。太平城中三千人，楚賊十萬勢欲吞；將軍怒呼縛盡絕，罵賊如狗狗不狺，穡頭萬箭集如蝟，將軍願死不願生作他人臣。郜夫人，赴水死，有妻不辱將軍門。將軍侍婢身姓孫，收屍葬母抱兒走，為賊俘虜隨風塵，寄兒漁家屬漁姥，死生已分歸蒼旻。賊平身歸竊兒去，夜宿陶穴如生墳；亂兵爭舟不得渡，墮水不死如有神；浮槎為舟蓮為食，空中老父能知津；孫來抱兒達行在，哭聲上徹天能聞。手摩膝置泣復歎，雲汝不死猶兒存；兒年十五官萬戶，九原再拜君王恩。忠臣節婦古稀有，嬰杵尚是男兒身，英靈在世竟不朽，下可為河嶽，上可為星辰。君不見金華文章石室史，嗟我欲賦豈有筆力回千鈞。」長短句云：「孫侍兒，花雲婢，一朝城陷主人沒，忍死流離全雲嗣。全雲嗣，鬼神嗬護登天陛，襲主之爵顯主誌，血食太平千萬世。嗟籲無侍兒，花之忠，郜之節，亂離之際幾人白？誰言丈夫意氣輕婢妾。」其事詳見《功臣錄》，但錄中乙未克滁，誌為甲午，當從誌也。
《石林燕語》曰：「狨坐不知始於何時，唐以前猶未施用。」不知子美已有詩《贈鄭廣文》云：「才名三十年，坐客寒無氈。」則暖坐唐已有之，安知不施於輿馬也？
詠物之詩，即古賦物之體之變也，如荀子《蠶賦》、《箴賦》之類。說者以為起於唐末，如雍陶《鷺鷥》、鄭穀《鷓鴣》，殊不知元、白已前，蓋以有之，如子美《詠黑、白二鷹》之類是矣。宋、元以下，作者多矣。然其親切有蘊者，亦足北方前人；格律雖卑，亦詩之一種也。謹錄明人之詩數首於左，以啟好事者。
蘇平《繡鞋》云：「幾日深閨繡得成，著來便覺可人情；半灣羅襪淩波小，兩瓣金蓮落地輕。南陌踏青春有跡，西廂立月夜無聲；掃花偶濕蒼苔露，曬向窗前趁晚晴。」
《豆腐》云：「傳得淮南術最佳，皮膚褪盡見精華；一輪磨上流瓊液，百沸湯中滾雪花。瓦缶浸來蟾有影，金刀剖破玉無瑕；個中滋味誰知得，多在僧家與道家。」
胡鬥南《雙孔笛》云：「混沌難分濁與清，鑿開空翠太分明；有聲本自無聲出，二氣還從一氣生。碧海夜寒龍並語，瑤台月白鳳諧鳴；依稀黃鶴樓中聽，吹落梅花雪滿城。」
《萍》云：「重重疊疊砌魚鱗，根蒂渾無半寸深；偏為太陽遮水面，可容明月印波心。千層浪打依然聚，幾陣風吹不肯沉；多少錦鱗藏葉底，教人無計下鉤尋。」
楊基《新柳》云：「濃如煙草淡如金，濯濯姿容嫋嫋陰；漸軟已無憔翠色，未長先有別離心。風來東面知春淺，月到梢頭覺夜深；惆悵隋宮千萬樹，淡煙疏雨正沉沉。」
《春水》云：「溶溶漾漾欲平橋，知是巴山雪盡消；紅雨落花來滾滾，綠煙芳草去迢迢。沅湘已沒鷗邊渡，湓浦新添鷸外潮；向晚漁郎走相報，大家齊上木蘭橈。」
戴九靈《插秧婦》云：「春袱蒙頭作野汝，輕移蓮步水雲鄉；裙翻蛺蝶隨風舞，手學蜻蜓點水忙。緊束暖煙青滿地，細分春雨綠成行；村歌欲和聲難調，羞殺揚鞭馬上郎。」
夏元吉《人影》云：「不言不語過平生，步步相隨似有情；長向燈前同靜坐，每於月下共閑行。昨朝離去天將暝，今日歸來雨又晴；最是行藏堪愛處，顯身須要待時明。」
沈彥博《纖手》云：「曾見花稍揀俏枝，宛如春筍露參差；金釵欲溜輕扶鬢，寶鑒重臨淡掃眉。雙送鞦韆扶索處，半揎羅袖賭鬮時；香腮悶托聞嘶馬，忙揭朱簾認阿誰？」
朱靜庵梅《花燈籠》云：「篔簹織出巧玲瓏，朵朵分明奪化工：薄暮高挑照歸路，滿街疏影月朦朧。」
丁文煥《釘靴》云：「行過落花香齧齒，步回芳草軟埋頭。」惜忘其全首。
「一宿金山寺，微茫水國分；僧歸夜船月，龍出曉堂雲。樹影中流見，鍾聲兩岸聞；因悲在城市，終日醉薰薰。」又「萬古江心寺，金山名日新；天多剩得月，地少不生塵。櫓過妨僧定，濤驚濺佛身；誰言張處士，題後更無人？」二詩乃唐人張佑、孫魴者也，皆號絕唱。而《青瑣集》尚以雖為警聯，亦可移於南康之落星、永嘉之江心。予則以為首起既以言出金山，就可移彼，此謂無過中尋有過，亦刻矣。但孫詩似誇，則不當也；若以濤驚濺佛身言，山不應如此之低，此癡人前又不可說夢。第同時李翱亦有詩，而後四句全同孫句，不知當時何意向之若是？李云：「山載江心寺，魚龍是四鄰；樓台懸倒影，鍾磬隔囂塵。過櫓妨僧夢，驚湍濺佛身；誰言題韻處，流響更無人。」此則可笑，兩人反不知則未譏也。又聞本朝莆田黃謙，自來未聞有次張詩之韻者，彼獨和之，且又不及，此尤可笑。若宋梅聖俞之 「山形無地接，寺界與波分」。吳登之「花木江心地，樓台水面山」，亦可謂警句。
周伯琦，元之饒人，工真草篆隸，而篆尤精也，元人無出其右，世行其《六書正偽》、《說文字原》。至正十六年，嘗為吾浙參知政事，杭誌失收；《元史》作十七年，訛也。尋除江浙行省左丞，然以十七年招諭張士誠，為其留用未拜。後士誠為武寧王縛見太祖，伯琦逮係於後，太祖問誰也？對曰：「元江浙行省參政周某。」帝曰：「元君寄汝一方重任，乃資賊亂耶？」遂與偽吳司徒呂伯升同棄市。《剪勝舊聞》又云：「醉以三日，酬其功而殺之。」《元史》又謂：「回鄱陽，尋卒。「恐皆非也。夫既為張用之久，張敗可以逃耶，又何有功於國朝耶？
昨與中書葉中夫遊於飛來峰之陰，偶得其篆記一篇，攀蘿附木，剔洗而錄之，遂知飛峰石像之所出，亦可補抗誌之所缺也。嗚呼！自元季至今，殆二百年矣，一旦顯世，亦數也哉。且筆法之妙，為周之最，意予既知，則拓者眾也；今已少剝，或至損裂。則公之書又沒於世，因記其事，並錄其文於稿。文曰：「理公岩，晉高僧慧理師嘗燕寂焉，在錢塘虎林山天竺招提之東南，玲瓏幽邃，竹樹芩蔚。至正九年，上人慧苣來居觀堂，起廢緝敝，爰開是岩，窈窕繚復，廓如堂皇，雲湧雪積，發泄靈蘊。後七年，左丞綏寧楊公之弟元帥伯顏，清暇遊憩，抉奇樂靜，捐金庀工，載鑿岩石，刻十佛，並補陀大士像，金碧炳赫，恍躋西士；冀徼福惠，壽我重親，利我軍旅，冰釋氛汾沴，永奠方嶽，岩之異勝，誕增於昔，為虎林之奇觀，實苣公軌行精愨有以致之。居氓曰菩薩，蓋非誇益。天竹和尚允若師臘，以八十與苣同志，徵文示久，乃篆諸石。浙省參知政事番陽周伯琦伯溫記並書」。
唐伎薛濤，字洪度，八九歲知聲律，其父一日坐亭中，指井梧示之曰：「庭除一梧桐，聳幹入雲中：」令濤續之，應聲曰：「枝迎南北鳥，葉送往來風。」 父愀然久之。父卒，韋皋鎮蜀，召令侍酒賦詩，因入樂籍。元末，建安暨氏女，十歲能詩，人令賦《野花》云：「多情樵牧頻簪髻，無主蜂鶯任宿房。」識者知後不潔，此即濤父愀然之事，後皆果然。豈非詩言志而心之聲地歟！然濤非暨比也，故元微之有詩贈云：「錦江膩滑峨眉秀，幻出文君與薛濤；言語巧偷鸚鵡舌，文章分得鳳凰毛。紛紛詞客皆停筆，個個公侯欲夢刀；別後相思隔煙水，菖薄花發五雲高。」以此，則唐人重濤之才可知矣。有《洪度集》一卷行世。
五代僧貫休畫彌勒佛，而宋坦坦居士讚曰：「即此布袋，非此布袋；不屬聖凡，不立行解；幾幾騰騰，處處在在；柱杖挑來賜與君，天上人間更無外。」岳珂七歲亦有讚曰：「行也布袋，坐也布袋；放下布袋，何等自在。」二讚較之，嶽誠神童之言，而坦坦者就本宗之道而雲也。至聞我太祖私遊一寺，亦見有題，其詩曰： 「大千世界活茫茫，收拾都將一袋藏；畢竟有收還有散，放寬些子也何妨。」因盡誅僧。噫！此固藉以喻當時之政之嚴，太露圭角，宜其受禍；苟以前之嶽讚之意而微諷之，又何不可？
古人經文一字不苟下，如鼓瑟吹笙，不是說鼓瑟又吹笙也，蓋瑟之一音，古今以為難和，必吹笙以和之也。又若如塤如笙，古人比之兄弟之相和，夫他音豈皆不和，而獨以塤笙言者？他音一音各為一節，惟塤、篪二音同為一節，蓋同氣也。大司馬韓公邦奇，號為知樂，其言亦然。
太平府般若庵，太祖既渡江，微行於庵，欲借一宿，僧異而問其爵裏姓名，乃題詩於壁曰：「殺盡江南百萬兵，腰間寶劍血猶腥；山僧不識英雄主，隻顧嘵嘵問姓名。」後登極，聞詩已無有，旨鑰僧至京，將殺之，既曰：「予詩何去之？」僧曰：「御製後，僅有吾故師四句在焉。」問曰：「何詩？」僧誦云：「御筆題詩不敢留，留時常恐鬼神悉；故將法水輕輕洗，尚有毫光射鬥牛。」上笑釋之。
池州青羊宮石刻一律，嘉靖間都御史劉大漠所刻，其跋云：「是刻如雷電鬼神，變幻莫測，卻又不失六書矩度，信非異人不能。九龍主人宜加嗬護，若為飆車羽輪輦去，寧不或承之羞哉。」世傳詩為陳摶所書也，其詩云：「仙境閑尋采藥翁，草堂留語數宵同；虛傳山下雲深處，直與人間路不通。泉引藕花來洞口，月將鬆影過溪東；求名心在閑難遣，明日馬蹄塵土中。」後款曰：「三清道丈玉皇舉人太和子書。」以予論之，此好奇而未仕者為之也。觀首雲「仙境閑尋」，未又曰 「求名心在閑難遣，明日馬蹄塵土中」，仙尚有此言耶？況書名特神其號，尤可知矣。但字體異常，不知書者，隨風傳誦，若謂「不失六書矩度」數語，劉蓋欲欺世人，不知世有識者，所笑多也。至如虛傳來影數字，因傳為此字未必真是也，拓之露醜，徒汙紙墨，見者自能別之。
世傳吾杭少保於公題桑曰：「一年一度伐枝柯，萬木叢中苦最多；為國為民皆是汝，卻教桃李聽笙歌。」題犬曰：「護主有恩當食肉，卻銜枯骨惱饑腸；於今多少閑狼虎，無益於民盡食羊。」意二詩不類於公本集之句，予問之先輩，則曰：聞有親筆於某家，蓋句雖俚而意則尚也，似其為人，或不經意而雲者。若《手帕》、《蘑菰》之詩亦然。或曰：犬詩乃先正李時勉者。未知孰是。
金陵士友某，一日召仙，得詩云：「風露淒涼雨過天，窗疏有月到床前；夜深不作紅塵夢，注得《南華》四十篇。」又云：「強胡擾擾我提兵，血戰中原恨未平；大廈已斜支一木，豈期長腳誤蒼生。」某請書名，則曰：「我二人，前陳摶，後岳飛；一仙遊，一屈死。生死雖不同，然彼之清風，我之精忠，今日同歸於不死矣。偶同過此。」某又問：「今秦檜亦托生否？」又書詩云：「自古奸忠同一死，奸忠死後各留名；奸忠總在斯文斷，焉有來生與再生。」據此，雖非陳、嶽二公，觀其詩文明爽氣健，且有理致，是亦文名之士歟？
痛三綱淪而九法斁，無以新耳目而示勸懲，首作《大誥》三編；欲戒後代人君臣民之愚癡，作《資世通訓》；以禮樂不協於中，成書曰《大明集禮》；仿《周禮》而為治天下之宏綱，作諸司職掌曰《大明律》；曰《大明令》，所以立世法也；曰《洪武禮制》、曰《禮儀定式》，所以詳世禮也；《清教錄》，所以戒僧道也；《大明一統曆》，所以欽天道也；定字義書曰《洪武正韻》，後以未當，命劉三吾重編，曰《韻會定正》；念農勞而命戶部計田之數，以為文武俸數，作《省貪簡要錄》；見功臣器用逾製，命翰林院考漢、唐、宋封爵之數，編稽製錄，編歷代宗室諸王善惡者以類，曰《永鑒錄》，後又有《昭鑒錄》；編歷代為臣善惡可以勸戒者，曰《世臣總錄》；訂正蔡氏書傳，名曰《書傳會選》；取大禹所敘、箕子所陳、有益治道者，作《洪範注》；紀天下道路者，書曰《寰宇通衢》載文武官屬體統及簽書案牌次第、軍士月糧宿衛屯田者，曰《政要錄》；自敘得之之艱難，與更胡俗書，曰《祖訓錄》；又欲貽孫謀以昭燕翼，成書曰《皇明祖訓》；言喪服者曰《孝慈錄》；取五經四書敬天忠君孝親而成者，曰《精誠錄》；集歷代祭祀祥異感應可為鑒戒者，名曰《存心錄》，編漢唐宋災異應於臣下者，名曰《省躬錄》；以致《道德》有注，《論語》有解，諸經、《元史》有纂。至哉王心！無一事不加之意也。創業之君，所以難歟。
《清暇錄》載：黃巢下第，有《菊花》詩曰：「待到秋來九月八，我花開後百花殺；衝天香陣透長安，滿城盡帶黃金甲。」嘗聞我太祖亦有《詠菊花》詩： 「百花發，我不發；我若發，都駭殺。要與西風戰一場，遍身穿就黃金甲。」人看二詩，彼此一意，成則為明，而敗則為黃也。予則以「香氣透長安」，不過欲竊據之意；「滿城盡帶甲」，擾亂一番也。巢之反，果在於秋天。兵敗士誠、友諒，與得大都之日，皆在八九月西風起時，「穿金甲」豈非為帝耶？是乃二詩之讖耳。
弘治間，海寧塔下陳玉，善畫山水。其父五十，忽欲讀書，坐閉一室，晝夜不息者五年，遂成詩人。嘗題《賈似道湖山圖》云：「山上樓台湖上船，平章醉後懶朝天；羽書莫報樊城急，新得峨眉正少年。」意亦佳也。據此，人不用功耳。

