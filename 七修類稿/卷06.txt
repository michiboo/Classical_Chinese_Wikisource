
白樂天《題天竺寺》：「一山門作兩山門，兩寺元從一寺分；東澗水流西澗水，南山雲起北山雲；前台花發後台見，上界鍾清下界聞；遙想吾師行道處，天香桂子落紛紛。」乃是題虔州城外天竺寺，今杭州府收入錢塘天竺寺，謬也。見《蘇東坡詩集》第二卷中。
《春秋說題》曰：「一歲三十六雨，天地之氣宜；十日小雨，應天文也；十五日大雨，以鬥運也。」《京房易候》則曰：「十日一雨，歲凡三十六雨，以為時若之應。」據《說題》計之，一年止得二十八雨；一月四雨，則又為四十八雨矣。或有差訛，不同其數也，姑俟知者請究。
嘉靖壬午，浙藩承大中丞蒼梧吳公廷舉之命，督予注釋董仲舒《求雨》《求晴》二文，務欲解其事理所以然之故，一時脫稿，隻以為董子真可謂惑於災異也。後往往聞之宦客，以二文嘗驗之南海，驗之湖湘，驗之南直隸矣。因思亦嘗勞心於此，檢稿遂錄於天地類，請正博雅，文難通處，因於原文，未暇改正，不贅。
春旱求雨，令縣邑以水日，令民禱社，家祀戶，無伐名木，無斬山林。暴巫，聚蛇八，日於邑之東門之外，為四通之壇，方八尺，植蒼繪八，其神共工，祭以生魚八，玄酒具清酒膊脯，擇巫之清潔辯言利辭者以祝，齋三日，服蒼衣，先再拜，乃跪陳，陳已，復再拜，乃起，祝曰：昊天生五穀以養人，今五穀病旱，恐不成，敬進清酒膊脯，再拜請雨。雨幸大澍，奉牲。以甲乙日為蒼龍，長八丈，居中央，為小龍七，各長四丈，於東方，皆東向；其間相去八尺，取小童八人，皆齋三日，服青衣而舞之；田嗇夫亦齋三日，服青衣而立之諸里社通之於閭外之溝。取五蝦蟆錯置社中池，方深八尺，深二尺，置水蝦蟆焉，具清酒膊脯，祝齋三日，服蒼衣，拜跪陳祝如初；取三歲雄雞、三歲豭豬，皆燔之於四通神宇，令民闔邑南門，置水其外，開北門，具老豭豬一，置於裏北門之外，市中亦置一豭豬，聞鼓聲皆燒豬尾，取死人骨埋之。開山淵，積薪而燔之，決通道橋之壅塞不行者，決瀆之，幸而得雨，以豬一，酒鹽黍財足，以茅為席，毋斷。
夏求雨，令邑以水日，家人祀灶，無舉土功，更大浚井，暴釜於壇，臼杵於術。七日，為四通之壇於邑南門之外，方七尺，赤繪七，其神蚩尤，祭之以赤雄雞、玄酒，具清酒膊脯，祝齋三日；服赤衣，拜跪陳祝如春，以丙丁日，為大赤龍一，長七丈，居中央，又為小龍六，各長三丈五尺於南方，皆南向，其間相去七尺，壯者七人，皆齋三日，服赤衣而舞之，司空嗇夫，亦齋三日，服赤衣而立之；鑿社而通之閭外之溝，取五蝦蟆錯置里社之中池，方七尺，深一尺，酒膊祝齋，衣赤衣，拜跪陳祝如初，取三歲雄雞，豭豬燔之，四通神宇，開陰閉陽如春。
季夏，禱山陵以助之。令縣邑一徙市，於南門之處，五日，男子無得入市，家人祀中霤，無興土功聚巫市傍，為之結蓋，為四通之壇於中央，植黃繪五，其神後稷，祭之以母飠。玄酒，具清酒膊脯，各令為祝，齋三日，衣黃，皆如春詞。以戊己日為大黃龍一，長五丈，居中央，又為小龍四，各二丈五尺，於南方，皆南向，其間相去五尺，丈夫五人，齋三日，服黃衣而舞之，老者五人，亦齋三日，衣黃衣而立之；亦通社中於閭外之溝，取蝦蟆池方五尺，深一尺，他皆如前。神農求雨，第十九日戊己不雨，命為黃龍，又為大龍，壯者舞之，季立之；又曰東方小僮舞之，南方壯者，西方沾北方，人舞之。
已上既與原書不同，或謄寫之誤，不敢強解。
秋暴巫，至九日，無舉火事，煎金器，家人祀門，為四通之壇於邑西門之外，方九尺，植白繪九，其神大昊，祭之桐木魚。玄酒，具清酒膊脯，衣白衣，他如春；以庚辛日為大白龍一，長九丈，居中央，為小龍八，各長四丈五尺，於西方，皆西向，其間相去九尺；鰥者九人，皆齋三日，服白衣而舞之；司馬亦齋三日，衣白衣而立之；蝦蟆池方九尺，深一尺，他皆如前。
各，舞龍六日，禱於名山以助之，家人祀井，無壅水，為四通之壇於邑北門之外，方六尺，植黑繪六，其神玄冥，祭之以黑狗子六，玄酒，具清酒膊脯，祝齋三日，衣黑衣，祝禮如春，以壬癸日，為大黑龍一，長六丈，居中央，為小龍五，各長三丈，於北方，皆北向，其間相去六尺；老者六人，皆齋三日，衣黑衣而舞之；尉亦齋三日，衣黑衣而立之；蝦蟆池如春，四時皆以水；為龍必取潔土，為之結蓋，龍成而發之；四時皆以庚子之日，令吏民夫婦皆偶處；凡求雨之大體，丈夫欲藏匿，女子欲和而樂。神書又曰：開袖山神淵，積薪，夜擊鼓譟而燔之，為其旱也。
雨大，多令縣邑以土日塞水瀆，絕道，蓋井，禁婦人不得出入市，令縣鄉里皆掃社下，縣邑若亟，令使嗇夫三人以上，祝一人；鄉嗇夫若吏三人以上，祝一人；里正父老三人以上，祝一人，皆齋三日，各衣時衣，具豚一，黍，小米、鹽、美酒，財足祭社，擊鼓三日，而祝先再拜，乃跪陳，陳巳，復再拜乃起，祝曰：諾，天生五穀以養人，今淫雨太多，五穀不和，敬進肥牲。清酒，以請社靈，幸為止雨，除民所苦，無使陰滅陽，不順於天，天之常意在於利人，人願止雨，敢告於鼓，鼓而無歌，至罷而止。凡止雨之大體，女子欲其藏而匿，丈夫欲其和而樂也，開陽閉陰，闔閭水而開火，以朱絲紫社十周，衣朱衣赤幘，言罷。一以辛亥之日。書到即起，縣社令長、若丞、尉、官長，各城邑社、嗇夫、裏、吏正、老人，皆出至於社下，餔而罷，三日而止。未至三日，天大星亦止。
東花園即宋之富景園也，俗稱東花園者，城之東耳。內有百花池，今園前民家之後，尚存大池，相傳舊矣。孝宗嘗奉太后幸此，予考《武林舊事》、紀事諸書皆同。而吳廷輔覽勝詩，又以為宋姚妃居此，非也；今之姚園寺，乃其所居，蓋相近，因一園字之訛。板兒巷，名曰白花蛇散巷；乃百花池上巷也，亦訛傳雲爾。且考慈雲寺舊名慈濟，在富景園之北，觀此，尤見大街處正是其園，而池端是民家所有者也。
鄭樵，大儒也，解支幹之名，以為是皆假借，獨巳亥有義耳，辰午又曰未詳。愚以皆可為假借，既以甲本戈甲；乙本魚腸；丙本魚尾；丁本蠆尾；戊本武；己本幾；庚，鬲也；辛，被罪也；壬，懷妊也；癸，草實也；子，人子也；醜，手杻也；寅，髕也；卯，牖也；巳，蛇屬也；未，木之滋也；申，持簡；酉，卣也；戌與戊、戚同意；亥，豕屬也。愚按其說既多不據矣，則辰乃日月星也，又為星名；午者，牾也，又有交布之義，獨不可為假借乎？己亥既是蛇豕，屬之雖正，借之於時，又不可為假借乎？恨不生當時，苟能問之，必當有說。若夫直解干支，諸家不同，《史記·曆律書》已缺戊巳，而《說文》多言於方位，劉熙《釋名》又解戌為矜恤之類，《淮南鴻烈》解申為呻喑，似皆未當。意以生物隨時，庶幾明白，今則參考諸書，訓釋於左：
甲者，坼也，言萬物剖莩甲而出也，《易》曰：「百果草木皆甲坼」；乙，言萬物初生，曲糵而未伸也；丙，言萬物炳然著見；丁，言萬物壯實之形，故邦國圖籍曰成丁；戊，茂也，言物之茂盛，故《漢志》曰：「櫱茂於戊」是也；己，紀也，言物有形可紀識也；庚，堅強貌，言物收斂而有實也；辛，言萬物方盛而見製，故辛痛也；壬，妊也，陰陽之交，言物懷妊至子而萌也；癸者，冬時如土既平，萬物可揆度也；子，孽也；陽氣始萌，孽生於下也；醜，紐也，寒氣自屈曲也；寅，髕也，陽氣欲出，陰尚強，而髕演於下；卯者，冒也，萬物冒地而出；辰，伸也，物皆舒伸而出；巳，已也，陽氣畢布已矣；午，仵也，陰陽交相愕而仵也；末，昧也；日中則昃，陽向幽也；申，申束以成，故《晉志》曰：「萬物之體皆成也。」酉，就也，萬物成熟；戌，滅也，萬物滅盡；亥，核也，萬物收藏，皆堅核也。
秦皇築長城，起自臨洮，至於遼東，延袤萬餘里，暴師於外十餘年而後成焉，至今賴之，後人未嘗有感始皇者。唐宰相朱樸獻建都之議曰：「去已衰之衰，就未王之王，則襄鄧形勢，有四固之險，轉輸之便。」宋李綱請都之，鄭仲漁等增證其說，必有計之上也。後代不知，抑亦因其人而不取歟？嗚呼！始皇致萬世之利，而不知萃民怨於一身；朱樸知建國之地，而不知除強臣於當時。是皆有益於後世，論者當不以人而廢言可也。
南京鍾山，太祖陵寢在焉。雲氣山色，一日之間，青黃紫翠之不一，人以為氣旺所致。又曰：如漢高帝隱芒碭，而上常有五色之雲。予見沈約《鍾山詩》云： 「發地多奇嶺，於雲非一狀。」則知晉時已如此也。
宋狀元陳亮云：杭西湖之水，足以灌城，非建都之地。謂湖地高於城中三尺故也。至今以為奇論，予則以為不然。湖環二十里有餘，城環將四十里矣，況宋城南北比今尤長，計地之大小，雖有高下，是可灌乎？若以今日視之，湖與城中等矣，蓋日久諸物為水火所毀者，不知其幾矣，塵土日積，尤不可灌，明也。
《菽園雜志》載：地震極大時最多，然皆夜也。予年七十，吾杭地動凡三次，惟一次有聲，亦皆夜時，豈非地乃屬陰耶？
《列子》曰：「人終日在天中行止。」注曰：「自地以上皆天。」予意此句似有礙也，人本在地上，但登高之極，方是天中，故《抱樸子》曰：自地以上四十里，則乘剛氣而行。此說方通。
錢鏐時杭門十座，城自南秦望山，北抵夾城巷，東亙江幹，西薄錢塘湖、霍山、範浦，凡七十里。曰朝天門，在吳山下，今鎮海樓也；曰龍山門，在六和塔西；曰竹車門，在望仙橋東南；曰新門，在炭橋東；曰南土門，在薦橋門外；曰北土門，在舊菜市門外；曰鹽橋門，在舊鹽橋西；曰西關門，在雷鋒塔下；曰北關門在夾城巷；曰寶德門，在艮山門外無星橋；蓋時城垣南北展而東西縮，故曰腰鼓城。

