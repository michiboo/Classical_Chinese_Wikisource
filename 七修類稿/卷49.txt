
元詩人陳孚，出使安南，有紀事之詩曰：「鼻飲如瓴甋，頭飛似轆轤。」蓋言土人能鼻飲者，有頭能夜飛於海食魚，曉復歸身者。予見《蠃蟲集》中所載：老撾國人，鼻飲水漿，頭飛食魚。近汪海雲亦能鼻飲，頭飛則怪也。昨見《星槎勝覽》亦言：占城國人，有頭飛者，乃婦人也，夜飛食人糞尖，知而固封其項，或移其身則死矣。作書者自雲目擊其事。予又考古城正接安南之南，而老撾正接安南西北，信陳詩之不誣也。
弘治己未科，學士程敏政為禮部主考官，既入簾，給事中華㫤劾之，以為鬻題，遂詔獄覈㫤，一時回護，㫤坐不實去，有右㫤者亦被罪。當時雖廷辯，然皆為翰林諱而卒不得白。但考卷命別取之，故此科至三月方得揭曉，而敏政不能無愧容矣。後寮寀置酒，有優人祗應扮出提雞者，大叫曰：「我有一隻雞，價賣一千兩。」一人曰：「誰家的賣得此價。」對曰：「程學士家的只買他箇五更啼〈【經題】〉。」一座赧顏，敏政亦窘，尋即致政。
海觀張天錫錫，作文極敏捷，而用事多出杜撰。人有質之者，則高聲應之曰：「出《太平廣記》。」蓋其書世所罕也。
杭眾安橋有星士，號秀山，門戶蕭然，後推一命，因批曰：「火入金鄉，必主弟兄離散。」其人驚曰：「吾兄赴金鄉軍，吾兄弟俱送之。至彼而病死，是一火入金鄉，而兄弟離散也。先生豈神人歟？」因薦譽之。自是來者棄斥。洪福橋有周主簿，亦善此術，歸休二十年，日入於貧，遂設肆以資。是日高坐，歎曰：「二十年做這許樣來。」屢言「罷休」者數聲，忽一人入簾拜曰：「我構此仇二十年矣，今欲往刺之，而先生特為相勸。殆天所以啟我也。」就出刃於靴中，擲地而去。亦自是溫飽。二事暗合，甚相類也。得失豈非自有時耶？
《文昌化書》後載梓潼神降筆勸敬字紙文，又曰：宋王沂公之父，見字紙遺墜，必掇拾以香湯洗燒之。一夕，夢宣聖拍其背曰：「汝何以重吾字紙之勤也？恨汝老矣，無可成就。他日當令曾參來汝家受生，顯大門戶。」未幾，果生一男，遂命名曾，後果狀元及第。誠若是，則吾夫子亦有輪回果報之事乎？老杜所謂孔子釋氏親抱送者，非欺我也。可發一笑。
正德間，徽郡天旱，府守祈雨欠誠，而神無感應。無賴子作十七字詩嘲之云：「太守出禱雨，萬民皆喜悅。昨夜推窗看，見月。」守知，令人捕至，責過十八。止曰：「汝善作嘲詩耶？」其人不應，守以詩非己出，根追作者，又不應。守立曰：「汝能再作十七字詩，則恕之；否則，罪置重刑。」無賴應聲曰：「作詩十七字，被責一十八。若上萬言書，打殺。」守亦哂而逐之。此世之所少，無賴亦可謂勇也。
北京蘇州胡同有苦井焉。弘治間，正月旦日清晨，有術人汲其水，往甜井中易水而來，向井咒詛而下之，此井遂變為甜水。至今土人言之，亦奇也。

「蛙翻白出闊，蚓死紫之長」二句，人皆以此訕口，而不知出處。殊不知此宋室有滔大使者，好為此排笑之詩也。初，哲宗灼艾，舉此以娛，故傳之也。詩云：日暖看三織，〈三見蛛絲織網〉
風高鬬兩廂，〈出遊遇左右二廂官〉
蛙翻白出闊，〈腹白似出字而闊〉
蚓死紫之長。〈似之字而少長〉
撥飯聽琵鳳，〈喫飯時聞琵琶鳳求凰〉
持饅接建章，〈持饅時接建安章秀才〉
歸來坐簾下，
打殺亦何妨。〈見門上鍾馗打鬼〉

又一日雪作，哲宗問有何詩，方吟二句云：「誰把鵝毛空處撏，玉皇大帝賣私鹽。」皆此類也。前載《說郛》，後載《群居解頤》。近時成化間，寧波好事者有一詩，嘲分守官云：「布議蘇昆李，〈布政司參議，蘇州崑山縣人，姓李。〉
分寧隻點工；
怒揮門不炮，〈以指揮門上不放炮。〉
責輔夜無籠。〈籠，燈籠也。〉
庫出收階曬，〈盤庫出堦，收人家曬物。〉
生燒接縣東；〈生日燒紙，接縣家東西。〉
買真兼得皂，〈為買真皮靴，並要皂靴。〉
留綠老宜蔥。〈買綠段鋪戶，偶持蔥白者至，則曰：「老亦宜之」。〉
」由滔大使始。
海鹽天寧寺僧明秀，都綱職也，攻詩字，奔走勢利。嘗上一大官詩，犯其所忌，被責，便下軍人。王茂元嘲以歇後顏語：「有箇利市仙〈(官也)〉，天寧不毒不〈(禿也)〉，因上七步成〈(詩也)〉，打出周而復〈(始也)〉。」言雖鄙俚，因僧致戲，頗得規誡之意。
金人田特秀，轉運使也。母任時問仙，仙曰：「前中後是五，五三一十五。生死與成敗，逍遙在廊廡。」莫識其故。後生時五月五日午時，以為合三五之數矣。豈知因其生，遂名五兒；所居裏名半，十行當第五；二十五歲鄉、府、省、禦四試，皆中第五；死於憂午軒，壽五十五，八月十五日也。弘治間，蘇州學生陶麟，因科舉祈簽於江東之神，詞曰：「到頭萬事總成空。」是年不第，以為終無成矣；後應貢，豈知編號乃空字；正德丁卯領鄉薦；辛卯登進士，卷號亦皆空字。二事真可謂巧也。
錢塘醫士張璡，字如玉，與同醫張用道相善。弘治甲子，用道卒於家。如玉行醫徽州，弗知也，趙半歲返家，出市，通用道於仙林橋，相揖，略問起居。用道似有愁色，如玉詢其來，則云：「適在褚家堂舍弟家中飯也。」後如玉訪友馬浩瀾，詢用道生業如何，馬曰：「已歿半年矣。」如玉大驚，具言相會之事，二人駭愕。翌日扣其弟，果是日祀其兄也。此事親聞於浩瀾者。由此觀之，則牛僧孺所謂世間人鬼雜行，但人不知鬼也。及《隆山雜記》洪楊祖復遇死妓，而官員遇死妾者，皆不妄也。
嘗聞士宦死時，恍惚自言去某地為神，或彼地之人附體以言之。予則以為怪不足信。昨見少師馬公文升誌銘云：公終後，明日裡人有王姓者，自葉回，忽遇公於途，見公蟒衣玉帶，騶從甚盛，若素出師之狀，拜而別之。歸家，聞公死矣。又餘姚布政王公恩死之日，有梳頭人倪姓者，住隔公家十五里，清晨見公輿從出行，以其素執役於公，拜於道左，以俟公過。翌日，至公家，則公病而歿矣。此親聞於公之長子元甫，豈皆虛語哉。此或左氏所謂「在生用物宏而取精多」，故有是歟？
婦人再醮，有不得已者，亦非也。況吳有婦人，乃縉紳之女，家富而識字，已嫁二夫，其夫復死，將再醮焉。士人恥之，有嘲以一絕以戲之者，詩云：「辭靈羹飯哭金錢，哭出先天與後天；明日洞房花燭夜，三天門下會神仙。」
海虞吳訥，宿儒也，有《文章辯體》行於世，以士無根據之學，以小小記聞者，謂之《韻府群玉》秀才。亦可謂善喻矣。
陳箍桶，相傳宋仙也，能道徽、欽事甚悉。跣足蓬頭，冬夏單穿衲衣一領，衣甚舊而不汙，須鬢斑白，目一，色若蒼玉，然可半百人矣。名公皆欲求見，隱顯不測，今日江東，明日關陝，非自來不可得焉。吾友王元甫，弘治間會於揚州官舍，所言甚平易。時坐於藥欄之上，弟元敬以火銃擊背，如不知者，事飯而去。昨聞太常盛公端明雲有傳，乃晉人，文似宋作也。
杭有無賴子某，祖起延商貨賣，後至無賴，因不事生而貧矣。然尚業其祖父，有客至，則入其財為已有，客索時，則又俟後客之貨轉賣以償焉。年復年，客復客，名曰姨夫錢，蓋以夫死姨復可以嫁人之意耳。後被人謗，則自解以戲曰：「我家開行數十年，何常拖欠客人錢。後客移還前客去，客人自少客人錢。」予以此言雖俚，甚為蘊蘊，無賴亦聰明子也。惜不用此以治生，哀哉！
錢塘定北鄉大青嶺居民邵士賢，成化間，一產三子，皆不育，逾年復生一子，小字回官。既越月，士賢行於鄰左沙中，偶見白物隱去，掘之，得一銀牌，上鑿云：「陝西蘭縣民人回官，本年丙午九月二十二日午時建生。」凡二十二字，正與士賢之子相同，但不知為何姓。牌之背，又有「花籃二十五對」等字，乃婚券也。人多見之。逾三月，回官亦天，此不可曉者也。
姚江諸瀹，鄉進士也，寓於姑蘇僧舍者年餘。廊有壽函，木甚美，瀹愛之，出入必撫之曰：「好材！」居無何，瀹客死，僧遂以價請於主人而殮之。及開看內題所製年月，則正瀹生之日也，亦可謂異哉。
吾杭鄒大參虞，善謔，知延平時，親友皆為其討繡花補子，蓋補乃延素產也。後到任，則延乃四對多筍而補絕少，回與人曰：「吾任損有餘，補不足也。」 人莫不笑。予聞而語曰：「昔陳亞知恩州，到任與親友書曰：使君五馬雙旌。名目而已；螃蟹一文兩個，真實不虛。」二公豈非其切對乎？
御史初至，則曰「驚天動地」；過幾月，則曰「昏天黑地」；去時，則曰「寂天莫地」。此言其無才者也。賒酒時，「風花雪月」；飲之時，「流星趕月」；討錢時，「水底摸月」。喻世之無賴者也。未娶時，「越河跳井」；既娶，則「擔雪填並」；娶久多生，不能養育，則「投河奔井」。此言雖戲，皆深致於理也。
吾友吏會主政豐存禮坊，鄞人也，寓杭。構疾舟中，勢將危，恍惚見老子於帳外，為豐取手針之，家人見其出臂，將欲與之收被中，則豐言欲飲食也，明日遂愈。又庠友李世傑應魁，一日得疾，月餘不解，群醫皆以必不起矣，夜夢梓潼授藥一丸，促令食之，覺後似少愈焉。明日醫視脈症，即曰「可救矣」，旬日亦痊。二事予親見之者。
江湖遊士，多以星命相卜，挾中朝尺書，而奔走閫台郡縣以糊口，因之為生涯也。然而詩人亦甘心於是者，如宋壺山自遜一遏賈似道，獲楮幣二十萬緡是矣。所以不顧廉恥，而望門倒屣，為閽者厭，甚可愧也。近見金華一友，慣遊食於四方，以賣詩文為名，而實幹謁朱紫。有私印一顆，其文云：「芙蓉山頂一片白雲。」 其自擬清高如此，友人商履之嘲曰：「此雲每日飛到府堂上。」聞者絕倒。
弘治甲寓四月，湖市賣魚橋草營巷有生兒一頭兩面，雙耳四足，男女皆具者，其家怪之，棄於市河中。行丐收之，人有求觀者，索錢一文。予以此必雙兒未判者也。是年十一月，嘉禾橫橋有航人李碩者，妻臨產，腹痛欲裂，生一鱉，而手足則人也。蓋此婦生居澤國，所見必多此物，氣類相感而然耳。古有胎數，詎不信夫？
予嘗同群士會飲，有行令欲以犯盜事為對者，遂曰：「『發塚』可對『窩家』。」繼者曰：「『自晝搶奪』對『昏夜私奔』」。眾曰：「私奔非盜也。」繼者爭以此雖名目不倫，原情得非盜而何？一人曰：「『打地洞』可對『開天窗』」。眾又曰：「開天窗決非盜事矣。」對者笑而解曰：「今之斂人財而為首者克減其物，諺謂『開天窗』，豈非盜乎？」眾哄而笑。又一人曰：「尤有好者，如『三櫓船』正好對『四人橋』。」眾方默想，彼則曰：「三櫓船固載強盜，而四橋所抬，非大盜乎？」眾益哄焉。坐有四轎之客，不樂。予曰：「涇謂不倫，清者當稱四科入四輔，轎雲乎哉！濁者豈曰盜焉？真可謂四獸矣。」眾然之而樂。
元魏初居雲中，孝文變左衽之俗，遷都洛陽，群臣畏暑，不欲其內徙，下令北方酋長侍子，聽其冬朝春還部落，時人謂之雁臣。予以元世諸君，每歲避暑上都，秋還大都，豈非雁君乎？近時北虜每年一寇山西，此可為之雁虜乎？雖然，胡人不久遷蕩，亦讖也。
嘗聞中山武寧王玄孫徐某，一日與畫師吳小仙、太醫孫院使宴飲，命吳畫女樂諸子及孫吳陪飲之圖。畫畢，徐喜曰：「惜欠風流題客。」過日，太常卿呂常見而題歌一篇，首曰：「吳生畫手稱絕奇，老我措大能評之；麗人舊讀少陵作，此樂獨謂君侯宜。」徐曰：「不必諛我，但要寫當日實事耳。」呂然後鋪敘家樂，援引故典，通篇盡佳，末云：「吳生吳生欲闡揚，自畫白皙居侯旁。如何更著孫思邈，中酒卻要千金方。」徐大笑曰：「是日果中灑也。」聞者絕倒。予讀《九柏稿》。果有此歌。呂可謂善戲，而徐則癡人前不得說夢耳。
正德間，嘉興太守羅，以新絲鍋鐵，照斤數而易人網巾鋼針。唐夏侯彪以萬錢貨雞子幾何，候雞母抱兒成雞，然後收之；以萬錢貨筍若干，待其成竹，然後納官。籲！古今豈無對耶。
永樂四年，取木於蜀之馬湖府，計庸萬夫之力方可出水。一夕，木自達於途，行聲如雷，巨石為開，膚寸不損。事聞，廷臣稱賀。上遣禮尚潘賜齎香往答神休，詔有司建祠歲祭。他書又云：「有山呼聲者三，震動天地。」今京師木廠曰神木，亦由此也。聞其木尚存一二，心已腐朽，人可於腹中行過。嘉靖癸卯四月，朝廷建九廟，命內弟主事吳宗乾取木於湖廣辰州卯洞，其木竟頭高丈六，用力尤難於前，死夫不可計。得至水口，忽風雨，一木復入於山曲處，餘木得達閘河，河又無水難行。吳祭而禱焉，明日雨注而入者出，增水三尺矣。此皆可見朝廷之福，神助之也。
嘉靖中，吾杭有好為六朝詩者，不獨巧麗，而且欲用不經人道之語，易字換句，遂至妄誕不稽，背礙難通矣。吾友編修金美之作詩嘲云：「何處歌新調，旖旎固不群。剪花金瑣瑣，鬥葉玉紛紛。巧疊空中錦，輕裁水上雲。自慚心太拙，到此不能文。」又虞子匡一日遞一詩示余曰： 「請商之何如？」餘三誦而不知何題。虞曰：「吾效時人換字之法，戲改岳武穆《送張紫崖北伐》詩也，其詩曰：「誓律飆雷速，神威震坎隅；遐征逾趙地，力戰越秦墟。驥蹂匈奴頸，戈殲韃靼軀；旋師謝彤闕，再造故皇都。」岳云：「號令風霆迅，天聲動北陬；長驅渡河洛，直搗向燕幽。馬蹀月氏血，旗嫋克汗頭；歸來報明主，恢復舊神州。」不過逐字換之，遂撫掌相笑。今時之弊之如此。金詩「旖旎」二字，不知者又譏之當為仄聲「倚你」者。虞雖一時謔浪，深似諸子之病。
金陵士人顧某，數召箕求詩。一日得詩云：「天冷山城二鼓敲，雪迷洞口路迢迢。雲窗童子燒鬆火，待我鸞輿下碧霄。」請書名，則又寫二詩云：「古來花貌說仙娥，自是仙娥薄命多。一曲霓裳未終舞，金鈿早委馬嵬坡。」又云：「昔日長安一太真，君王一見笑傾城。洗兒故事今何在，隻問蓬萊玉色人。」後累召累詩，言貌言情，其辭不一，遂為所惑，意欲一睹真形，以暢平生之所慕，淫慾熾矣。忽薄暮有婦人自空而下，然亦畏死而失聲驚走，家人共守過夜。明日方念，則婦人又至，恐怖懷憂，無時寧息，將至喪心者焉。後得一二友人挽之遠遊，久而方絕。一也。又杭人召箕久遠，得其所資，語之曰：「可與仙翁一見乎？」拒曰：「幽明相隔，不可也。」過日，又懇其「久好，寧無一會耶？」仙曰：「明日侵晨，當於後園梅樹下會也。」至期，則見其縊死髯屍懸樹，一怖病幾死。此二事正與《夷堅志》女鬼惑仇鐸者相類，人之不可惑於邪也如此夫。
人有恣其淫性而不顧五倫，真獸類也。作始者寧容誅耶？書之簡編，寧無汙耶？然古有書惡人於座古，所以戒將來。予特錄出，不特使人人皆知其惡而為萬世罵名，亦所以誅惡於既往。
父奪子婦：魯惠公子息姑所定宋女，色美，娶而奪之；楚平王之奪太子芊建所定秦女；唐玄宗奪子壽王瑁妻楊氏為貴妃。
父亂子妻：春秋蔡景侯為太子般娶楚女為妾，景侯私通之，般遂弒景侯。
子收父妾：晉獻公烝父妾齊姜，衛宣公烝父妾夷姜，厥後唐高宗立父妾武則天，隋文帝陳夫人，太子廣烝之。
兄收弟婦：唐太宗收齊王元吉妻楊氏，生子明。
侄收叔母：後晉出帝納叔母陳氏為妻。
又有父收親女，金熙宗殺其弟胙王，奪其妃，諸王兄弟之女皆淫之，甚者淫及親女；侄完顏亮弒之自立，亦淫諸女，及妹、叔母皆淫之，又殺親母，惡尤甚焉。
弟收兄妻：北齊武成帝收嫂李後。
兄淫妹：齊襄公通其妹魯桓公夫人文姜，後北魏之孝武帝通其妹明月公主，蓋自襄公始也。
君淫於下：陳靈公淫夏姬，姬之子夏征舒弒之。
臣淫於上：嫪毐，通秦太后，後審食其之通漢呂后。
臣娶君後：元泰定皇帝崩，丞相燕帖木兒娶其後為夫人，其帝家之公主四十人，俱納為妾。
若夫觀淫為樂者，自商紂使男女裸體相逐為嬉，其後宋廢帝幸華林園，使宮人裸體與左右為樂。
《輟耕錄》載白起王皮對證事，且言當時朝廷知之，差進士商哲督察。餘竟自秦至元，千百年矣，就使有報應之說，王皮何不當前對之耶？豈前時又不可勾攝之邪？設使信之，則洪武己酉杭吳山三茅觀雷擊白蜈蚣一條，長尺許，廣二寸，身有殷色楷書「秦白起」三字。亦一證也。是可信耶，謂之怪也。
吾杭張子清濂，嘉靖辛卯中省元榜。有秦鳴夏者，其父垂沒時，如夢中語曰：「此兒張濂榜舉人。」中後語子清，言及是事，追數其年，則張尚未生也。又聞先輩淞江張黻未第時，夢人告以「登科在狀元先」，覺而畏之：「吾必無分於試錄矣。豈有名先狀元者乎？」及丁未會試，名在十五，而十六乃鉛山費鵝湖宏。殿試費為狀元。計其夢，亦費未生也。
宋建炎間，荊州長陽民婦向氏，被賊皮仲執之，不受辱，被害，人見其白乳自吭流至踵。又元王伯顏，至正九年為福寧州尹，被賊王善執之，欲降不屈，挺頸受刃，頸斷，白液如乳。後以陰兵助州滅賊。正德七年，流賊陷上蔡，上蔡知縣霍恩被執，罵賊不屈，斷頸無血，白氣縷縷若騰龍然。世之戲言白血，此或可擬也。又宋李庭芝死節時，血無一點。予以四人男女不同，皆英烈忠貞者也。古人亦有然者，不知四人何又如此之異。
夫吉凶固惟人為，而事必有一定之數也，或人言破之，速見其驗。予以耳目所記，如漢岑彭建營於彭亡之地，遂為客剌。蜀龐統遇落鳳坡射死。唐李懷光叛逆，至埋懷村為馬燧斬首。宋張邦昌僭位，國號大楚，後賜死潭州，不忍自盡，仰見所居之樓扁曰「平楚」，就縊。子瞻貶儋州，於由貶雷州，魯直貶宜州，人言大蘇立人可也，二蘇雨在田上，其來未艾乎？宜字似直字，黃之蓋棺像也，後俱如言。本朝景泰辛未狀元柯潛，人曰柯有哥音，潛有旋音，正統其回鑾乎？未幾，正統北還。弘治乙丑狀元顧鼎臣，人曰鼎成龍去，事可寒心。不久孝廟升天。正德末，寧蕃謀亂，師渡黃石磯而敗亡。豈非王失基乎？

