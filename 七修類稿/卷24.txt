
世傳畫有牧牛圖，乃仙筆也，日見一牛食草欄外，而夜宿欄內，殊無指實。聞之者或疑或罔，亦無定見，不知此畫乃南唐後主所有，獻於宋太宗。太宗詢之群臣，皆莫知也，獨僧讚寧曰：「此海南珠脂和包畫之，則夜見；沃焦山石磨色畫之，則晝見，各一牛也。」據此，畫必有矣，但沃焦山人不可到，而珠亦無脂，恐一時取辨應對雲爾。惜當時太宗不再根求。昨讀邱至綱《俊林機要》，其言似皆戲術，要其至理，亦若近是。故聞人亦嘗試驗一二，彼云：牛圖之畫，乃用大蚌含胎結珠未就如淚者，立取和墨，欲日見者於日中畫，欲夜見者於月下畫。此說似有理焉。蓋蚌珠乃日精月華所成，今以未就之淚，布於日月之下，待其幹焉，則受此之精於墨矣，各以時見，或有之也。予亦惜珠淚難得未試耳，書此以待辯博。
飲器，韋昭以為椑榼，晉灼以為虎子之屬。顏師古曰：匈奴以月氏王頭共飲血盟，是飲酒之器也。予意二字原出《張騫傳》，其言匈奴破月氏王，以其頭為飲器，榼即今之匾榼。虎子，便溺之器，故顏說為是也。近時人又以貯酒之器謂之急須，亦止為一飲字訛之，殊不知古人以溺器為急須，乃應急而須待之者，反又不知其義。可笑。又枝梧，謂不能主也，故項羽斬宋義，諸將莫能枝梧是也。今人以推調哄人曰支吾，乃音同而字義不同也。
《韻語陽秋》嘗曰：「陸探微作一筆畫，實得張伯英草書訣，張僧繇點曳斫拂，實得衛夫人筆陣圖訣，吳道子又授筆法於張長史信。」書畫用筆，同一三昧。然即近代論之，如戴近、呂紀、周臣輩，畫亦神品，未見其能書也。第宋、元以來，惟善畫竹者，必能書，若東坡、與可、仲圭、仲昭是也。故子昂有詩云： 「石如飛白木如籀，寫竹應知八法通。」本朝王紱亦曰：「畫竹之法，竿如篆，枝如草，葉如真，節如隸。」二言信諸。
予嘗因己姓之少，而思古之名人稱郎者眾矣，因略具於左，備記問之一也。漢鄧通為黃頭郎，吳周瑜稱周郎，晉桓衝名買得郎，謝道蘊稱夫王凝之為王郎，何晏稱粉郎、何郎，王僧辯稱鮑泉為玉郎，潘嶽曰潘郎、檀郎，王僧虔曰王郎，齊江斅曰江郎，劉顯甫曰劉郎，劉禹錫自稱劉郎，梁顧協曰顧郎，北齊盧師道曰盧郎，邢邵呼袁肇修曰清郎，後周獨孤信曰獨孤郎，沈約曰沈郎，隋滕穆王曰楊郎，宇文晶曰宇文三郎，唐明皇曰三郎，張昌宗曰六郎，崔徽名緇郎，元結名漫郎，錢起曰錢郎，安祿山稱李林甫曰十郎，程元振曰十郎，蕭悅曰蕭郎，蕭嵩與梁武帝亦曰蕭郎，五代王審知曰白馬三郎，後唐稱石敬塘曰石郎，王溥呼子祐為二郎，王安石小字獾郎，謝渝稱柳渾曰宅南柳郎，朱熹小名沈郎，徐憲人稱曰鳩郎，楊延昭善戰，虜人呼為六郎。
國朝大學士解縉，江右人也，詩文字書，迥出一時，有李白風才。任公亨泰作其文集序曰：「薦紳其字也」，楊公士奇作墓碣名曰：「字大紳」，世人皆曰：名縉，字縉紳。嘗見其圖書亦然。此不知何說，豈相訛一至於書金石刻耶？
陶弘景之作《刀劍錄》，以其刀劍小事，記者不詳，遂使精奇湮沒，故特記之甚悉。自予觀之，遺漏甚多，顯顯名世若舜之吳刀，周之赤刀，魯之孟勞，魏文帝之百辟。刀六名：靈寶、含章、清剛、揚文、質素、龍鱗。其於劍也，周之錕鋙，吳之屬鏤，楚之幹將、鏌鎁，越王所帶者步光，區冶所鑄者五柄、純鉤、湛盧、豪曹、魚腸、巨闕，魏之飛景、流采、華鋌，張華所得之龍泉、太阿，皆見之經史，著人耳目，不可缺也。以至列子三劍：含光、承影、霄練，孫權之六劍：白蛇、紫電、辟邪、流星、青龍、玄蛟，唐武庫之四刀：化刀、鄣刀、長刀、陌刀，紛紛種種，豈特過半哉。噫！學之不博，書之難作也明矣。
《史記》：「漢景帝後三年十二月晦，{回}。」徐廣注曰：「一作晝，又作圖，未詳。」《墨談》云：「疑{回}，雷字不誤。十二月晦日而雷，紀異也。」此說固是，但不知{回}字古文，非誤也，惜徐廣亦不識耳。近時所刻《古字便覽》，收亦廣矣，然止得靁、Ｂ２８、Ｂ２９、Ｂ３０、<呂呂>五字，又未有前字也。
《藝苑雌黃》云：「士人言縣令事，多用彭澤五株柳，非也。且五柳非彭澤時所栽，用之誤矣。」又引《苕溪漁隱》論沈彬不當用「陶潛彭澤五株柳，潘嶽河陽一縣花」之句。以予論之，沈之用事固似有礙，若陶公既號五柳，又曾為彭令，人品詩章，高出千古，用以美縣令，亦自穩當；何謂五柳非為令時所栽也？若欲刻舟求劍，是非作詩之法，祇是論理耳，此東坡所謂小兒強作解事者。
古之樂府詩章，皆被之於樂。今樂府數句後則曰一解，又數句曰二解，如此言者，蓋即古人之一段義終，則於瑟上解一柱馬也，又一段則又解一柱馬耳。詩之曰一章幾章者，蓋《說文》音十成章，十者數之終。詩畢亦樂之一終也，故曰一章。
僧舊著黑衣，元文宗寵愛欣笑隱，賜以黃衣，其徒後皆衣黃。故歐陽原元《題僧墨菊》詩云：「芻元是黑衣郎，當代深仁始賜黃；今日黃花翻潑墨，本來面目見馨香。」又薩天賜贈《欣笑隱》詩云：「客遇鍾鳴飯，僧披禦賜衣。」正謂是也。今制禪僧衣褐，講僧衣紅，瑜伽僧衣蔥白。
予嘗疑宋時舉子秋試，皆得詣考官而問題，意若《桯史》所載「沛然雨字頭」者是也。何其不禁之如是？後知唐制禮部試詩賦題，不皆有出處也，或以己意立之，故舉子皆許進問，謂之上請。至宋亦循故事。景祐中，始詔出題必在經史，禁其上請耳。
京、都二字，皆大也、總也之訓。《左傳》及帝王世紀皆以天子之居曰京、曰都，但東西南北曰京都者，蓋天下以洛陽為中土。唐都雍、洛陽在關東，故以為東都。宋都汴，洛陽在西，故以為西都。南京應天府，宋真宗時建，其名以其在汴之南。北京大名府，仁宗建也，以其在汴之北。今我朝之稱南北者，又自以二都之地相去雲之耳。
元稹妾名鶯鶯，張祐妾名燕燕，柳將軍愛妓名真真，張建封舞妓名盼盼，又善歌之妓曰好好、端端、灼灼、惜惜，錢塘楊氏曰愛愛，武氏曰賽賽，范氏曰燕燕，天寶中貴人妾曰盈盈，大曆中才人張紅紅，薛瓊瓊，楊虞卿妾英英，不知唐時何以要取雙名耶？
霓裳羽衣曲舞不傳於世久矣，雖學士知音之流，亦徒求想像而已。予以讀過詩書有關斯曲者，會萃成文，述注於左，其舞律呂節奏，庶亦可知過半矣。
按明皇遊月中，見仙女素衣奏樂極妙，記其音，歸而製之。會西涼節度楊敬述進婆羅門曲，聲調相符，遂合二者而製，名為霓裳羽衣。其言屬黃鍾，其調屬商，其譜三十六段，其奏樂用女人三十，每番十人迭奏，而音極清高，其舞服之飾，樂天詩曰：「虹裳霞帔步搖冠，鈿音累累珮珊珊」；奏曲之數，白詩又曰：「散序六奏未動衣，中序擘Ｂ３１初八拍，繁音急節十二遍，唳鶴曲中長引聲。」惜文人往往指為亡國之音，故棄而不傳。然周草窗述之，真有注雲落水之意，非人間曲也。予因摘出，以告知音者。
《孔叢子》七卷，孔氏八世孫孔鮒撰也。嘉祐中，宋咸注之。咸敘鮒不世用，退集先君仲尼、子思、子上、子高、子順之言及己之事，為六卷；至漢武時，孔臧雙以己著書賦附於卷末，為之連叢上下篇。本朝宋學士景濂辨為即咸偽作，畫以子思、孔子，相去甚遠，疑無問答。予據《闕里志》云：子思，曾子弟子，逮事仲尼，則亦或有其言也，其曰偽書，則無疑矣。何也？文非西京，一也。漢唐之志不載，止見於《中興書目》，二也。其言先世，俱稱子上、子高、子順，於己之篇言已多矣，復曰： 「子魚名鮒甲，陳人」，似非一氣自己當雲者，三也。其中論行夏之時與仁者樂山等語，皆牽強之解，使當時朱子以為然耶，寧不即取夫子之言，肯復為之解乎？四也。以子思年十六至宋，為宋樂翔之徒圍之，遂作《中庸》。予考子思，魯繆公欲用為相，不受；適衛，不仕；反魯教授其徒數百，疑此時作《中庸》也；況十六亦非作書之時，或者依於《史記》謂「嘗困於宋，子思作《中庸》」之二句，遂不各句分解而謬從之，五也。末後《敘世》一篇，尤為謬亂，以孔安國為孔茂所生，孔又加為孔仲，六也。夫孔臧，漢武時人；孔季彥，後漢安帝時人；臧何知數世之後事？七也。予又以為偽固偽矣，或者非咸所為，其注豐生子和之處，以為孔氏子孫所作之書，故不稱名而稱字；然則曆稱某生某者，又何如耶？且孔喜字仲和，亦非子和，苟咸有心偽為，亦必考其譜誌；況咸亦名人學士，未必苟且如此。必朱子以後之人為之也。但其書論說高遠，不雜奇怪，子上以前之言，似有聖賢氣象；子順以後之言，似多縱橫之家，必亦善為書者之作歟？
韓文《明水賦》曰：「明為君德，因所以名焉。」予嘗讀《周禮》曰：「司烜氏掌以夫燧取明火於日，以鑒取明水於月，則是因取日月，故曰明。」非取義於君德也。又《與馮宿論文書》曰：「子雲豈與老子爭強而已乎？」取侯芭以《太玄》勝《周易》。夫老子猶龍，而《道德》五千言無往而不可取，今許其人過老子，書似《周易》，則不惟不知揚子，是亦不知老子也。《讀墨子》又曰：「孔子賢賢以四科進褒弟子。」夫賢賢乃子夏也，四科乃門人所分，亦非孔子以此為進褒。又曰：「孔子必用墨子，墨子必用孔子，不相用不足以為孔、墨。」必挽而同之，可乎？是猶以孟子與荀子同道者也。《及與孟尚書》云：「秦滅漢興且百年，其後始除挾書之律。」夫漢惠帝四年，除挾書之律矣。上溯高帝元年，才十餘年耳，其不考亦甚矣。雖然，豈非因文之盛而不暇深思以致此耶？石守道有曰：「吏部《原道》、《原仁》、《原毀》、《行難》、《佛骨表》、《諍臣論》，自諸子以來未有也。」
晉文《春秋》、楚史《檮杌》，二書不著作者姓氏。元人吾子行以謂一日並得之也，金華宋景濂、王子充直以為子行所作，然無據也。予考漢、唐、晉、宋之史書目未載焉，此則子行所著無疑。
舊讀「季氏旅於泰山」之注曰：「旅，祭名」；及「旅酬下為上」，注曰：「旅，眾也。」以為旅字必有二訓。後見韻譜，方知祭名之旅當從示，旅酬之旅卻從方，蓋因增韻中誤起，遂傳寫訛而為一。又「忽然在後」，是「忽焉」也，故本朝頒書《史記·孔子世家》、高宗石經，皆作「焉」字。此雖非若旅字之差，而同文之責者，亦所當知。
予嘗疑孔衍序《家語》，乃孔壁所藏，安國所為；其後王肅序之尤詳，何無一言之及孔壁事？其曰「元封時，吾仕京師」云云，卻又是安國言語，何己為序之而又以吾為安國，疑必有訛字也。後聞何燕泉先生改注《家語》，意其必已改正明白，得而讀之，其於缺略者補之，舊注之庸陋者易之，而他書所載為《家語》者，則又別為外篇，可謂深有功於聖門矣。然吾之所疑，彼猶在焉，又未嘗不扼腕而三歎焉。昨見魯齋王文憲公《家語考》一編，以四十四篇之《家語》，乃王肅自取《左傳》、《國語》、《荀》、《孟》、《二戴》之書割裂織成之耳，然後知其所序若是，而孔衍之序，意亦王肅自為也，故已序遂不言在孔壁事耳。惜燕泉未見王考，徒為悵悵，有力者梓其文，附於何序之後，使後人有所考雲。餘意見「事物類」。
唐元德秀，字紫芝，魯山令也；宋趙師秀，字紫芝，溫州詩人也；同時又有俞紫芝，字秀老，亦詩人；俞紫芝，字無本，少遊為字說者；元蔣惠，字季和，號紫芝山人；俞和，字子各，號紫芝生，同時皆能書者也。然六人皆以紫芝或為名、為字、為號，而又皆以秀、和成意，人多誤記，故錄出。
《墨談》辨文山公嘗為相也，死日，《續綱目》止書少保樞密使信國公者，程學士據黃文獻公《番禺客語》，好異之過，辯證紛紛，惜少證。公自書丙子正月十八日午時拜相之詩，尤為親切。《墨談》又據文傳補遺引公祭妻之文，則歐陽夫人死於公之前；據《續綱目》收公屍事，則夫人又似死於公後，不能的從。予細考而思之，景炎二年，公與夫人為追兵所迫，至空坑，夫人與佛生、柳娘、環娘，皆為俘虜至燕，留東宮，公死之日，夫人得令旨收屍，後隨公主下嫁，逮大德七年，得公主懿旨還鄉。臨終時，問浣婢索舊香囊，曰：「此落齒時得之父母者。」持祭文曰：「此得之丞相者。吾死懸之心前，將以見吾父母吾夫於地下為無愧也。」不獨如是紛紛事跡年月日時可證。但夫人既陷而公被執，音信無傳，不應哭妻祭文，又得至於夫人也。予意公與夫人間關阻難之時，必已同約死節矣，特先書以與夫人，使勵其志；若自為之讚，亦前寫具衣帶之間。此更《墨談》之欠考，是則前乃《續綱目》之非，後則《續綱目》之是。
五侯七貴人，知其為漢世者，然不知其人也。多誤以金日磾七世內侍，或以張安世七世顯宦，名為七貴；又以王元才、王益才、王顯才、王仲才、王季才，此弟兄五人為五侯耳。殊不知皆後氏之族西京者也，元才五人，乃光武所封後族東京者也。潘嶽《西京賦》曰：「窺七貴於漢庭。」注云：「並後族也。」庾亮又曰： 「西京七族，東京六姓。」蓋指呂、上官、霍、趙、丁、傅，七族裏；王侯則成帝之舅五人，同日封侯，乃王譚、王商、王立、王根、王逢時也。
今諺謂臨產曰「坐草」，起自晉也。陳仲弓為太邱長，出捕盜，聞民有在草不起子者，回車治之。又罵人「王八賊」，蓋五代王建行八，素盜驢販私鹽，人罵王八賊也。今鄙人微薄者曰「小家子」，出《漢書·霍光傳》，霍禹長史任宣謂禹曰：「樂成小家子，得幸大將軍，至九卿至矣。」「火伴」，出《古樂府》「出門見火伴，火伴始驚忙。」「打草驚蛇」，乃南唐王魯為當塗令，日營資產，部人訴主簿貪汙，魯曰：「汝雖打草，吾已驚蛇。」「不快活」，桑維翰曰：「居宰相如著新鞋襪，外面好看，其中不快活也。」又有疾曰「不快」，見《三國·華佗傳》。「阿誰」，見《龐統傳》。「遠水不救近火」，乃梁杜朔周之言。「走是上計」，見《南史·王敬則傳》，有告敬則曰：「三十六策，走是上計。」「暖房」，見王建宮詞云：「太儀前日暖房來」。「經紀」，因唐滕王、蔣王好聚斂，太宗賜帛諸王，敕曰：「滕叔、蔣兄，自能經紀。」「好物不在多」，晉元帝曲宴賦詩，學士朱鞏止成一聯，自言「好物不在多」。宋張循王以銀鑄成一球，名曰：「沒奈何。」五代唐明宗將立後，夫人曹氏謂王淑妃曰：「我素多病，性不耐煩，妹當代我。」金逆亮製尖靴極長，取於便登，足底處不及指，明謂之「不到頭」；又製短鞭，謂之「沒下稍」。元新官出京，有應盤纏者同去就與管事，謂之「貓兒頭」。宣和間，婦人鞋底以二色帛合而成之。名「錯到底」。林商為尉，性廉，令丞皆貪，一日宴會，令丞皆舞而動手，尉止回身而已。令問之，林曰：「長收讚府皆動手，尉再動手，百姓可活耶？」此取「銀動手」之起也。五代唐明宗責王建曰： 「汝為節度使，不作好事，不長進。」亦出《世說新語》。今罵人曰「雜種」，出晉《前燕載記》，讚曰：「蠢茲雜種。」「有身」，出漢元帝與王政君「一幸有身」。
元末僭窮雖多，獨陳友諒兵力強大，與我師鄱陽湖之戰，相持晝夜，勢不兩存矣。時郭英子興兄弟侍上側，進火攻之策；友諒勢迫，啟窗視師，英望見異常，開弓射之，箭貫其顱及睛而死。至今人知友諒死於流矢，不知郭所發也。《功臣錄》中亦含糊載雲，有言英之箭者，《傳信錄》又誤以其子興之箭，殊不知觀太祖聞友諒死，喜甚曰：「郭二兄弟一箭，勝十萬師，功何可當是矣！」蓋子興乃英之兄，行二；而英行四，太祖每稱郭四者，英也。且友諒之死，兩軍莫知，鐵冠道人望氣而後知之，語上作文望空以祭，陳軍奪氣，於時方敗去，因移日未知英箭，英亦不大居功，故人不知也。獨《忠烈傳》中明載。
歷代宰相之稱不一，擇出書之，美惡亦可見也。袁盎目申屠嘉為「愚相」，公孫弘讚曰「儒相」，田千秋乘車入朝曰「車丞相」，張蒼重計籍曰「計相」，又讚曰「名相」，王商以貌稱「真漢相」，翟方進曰「通明相」，後漢杜林曰「任職相」，謝安曰「風流宰相」，武后呼杜景儉、憲宗稱李絳，皆曰「真宰相」，令狐為相，其子怙勢，人稱為「白衣宰相」，盧懷慎曰「伴食宰相」，陸贄號「內相」，閻立本為「丹青宰相」，姚崇為「救時宰相」，蘇味道為「模稜宰相」，李邦彥為「浪子宰相」，梁陶弘景曰「山中宰相」，蘇環、蘇頲讚曰「再世賢相」，關播曰「盲宰相」，楊再思曰「癡宰相」，宋李沆曰「聖相」，丁謂曰「鶴相」，杜衍曰「清白宰相」，陳升之曰「荃相」，蔡確曰「三旨宰相」，寇準為「真相」，李綱為「中興首相」，王欽若項有疣曰：「癭相」，蔡京、童貫附之，時人目京曰 「公相」，貫曰「媼相」，梁師成內侍擅寵為太尉，人目之曰「隱相」，宋慧林道人權寵侔宰相，孔顗歎為「黑衣宰相」，魏野亦稱「白衣宰相」。
本廟嘗以記裏鼓出題試士，多有不知為何物者；知者又不知始於何時，何人創也。近《墨談》以楊鐵崖記《裏鼓賦》數言通用之辭，即以為制度，又無時與人也。殊不知唐元和間金忠義作，宋天聖間，內侍盧道隆又造之。又有候風地動儀，漢張衡造；水運渾儀俯視圖，亦衡造。蓮花漏水秤，天聖中燕肅造。指南車起於周公，人所共知；然漢張衡、後魏郭明善、燕肅，俱嘗為之。又聞元有燈漏、沙漏，此則不知何人所造，製見何書，因記裏鼓並諸巧器拈出，苟欲為者，可考焉。
成化以前，世無刻本時文，吾杭通判沈澄刊《京華日抄》一冊，甚獲重利；後閩省效之，漸至各省刊提學考卷也。圖書，古人皆以銅鑄，至元末，會稽王冕以花乳石刻之，今天下盡崇處州燈明石，果溫潤可愛也。
宋時指賊人曰「白日鬼」，見誕謾者亦曰「白日鬼」。又三佛齊國來朝貢時，跪於殿陛，先撒金錢花，次真珠龍腦，謂之「撒花」，蓋胡人至重禮也。後北兵犯闕，索民財與之，謂之「撒花錢」，以重禮媚胡耳。今人不知二事所來，以謂空手得錢謂之「白入己」，反以鬼字為訛，以謂如化緣一類謂之「撒化錢」，反以花字為訛，皆以聰明逆之也。又木格閣板，謂之「鬼背兒」，陸德明《禮記釋文》注閣庋，庋字九毀反，毀與鬼音相近，音少訛即為鬼字也。故閣板之「鬼背兒」，當用此「庋」字。乖角，不曉事意，故韓詩曰，「親朋頓乖角」是也。今人反以為聰明意，錯矣。
漁鼓起於宋，名通同部。

