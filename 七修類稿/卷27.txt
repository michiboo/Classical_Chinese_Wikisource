

古有墨竹、墨梅，而無墨花，墨花始自北宋汴人尹白。世不生墨花者，黑為水色，母道也，母但陰育於中，故不見。
宋太祖初改元乾德，因言此號古未有也，趙韓王從旁讚諛不已，盧多遜曰：「偽蜀曾有此號。」帝大驚，遽令檢視，果然。予意宋祖既知，即當改也，夫何至四年之冬，見鏡有「乾德四年」鑄字，復驚以問宰臣，竇儀奏曰：「蜀少主之號。」遂又歎曰：「宰相須用讀書人。」何其健忘，或者一事而誤記之耶？《歸田錄》又以竇儀為陶穀。
嘗聞開元中，有賀懷智善琵琶，以石為槽，以鶤雞筋作弦，用鋒撥彈之，至今傳以為異。不知宋仁宗時杜彬又過於賀，以皮為弦，促節清音，響徹林木，故歐陽有詩憶曰：「坐中醉客誰最賢，杜彬琵琶皮作弦。」自從彬死世莫傳。夫絲不如竹，竹不如肉，以其漸近自然也。皮去雞筋尤運，而能獨步巧思，亦何所致也，宜其未有而來歐公之憶也。近時有能反手彈者，皆以為異。噫！亦陋矣。
安南一地，諸書以為即漢儋耳、珠厓、南海、蒼梧、鬱林、合浦、交趾、日南、九真，所謂南越也。按《一統志》九都已屬廣東瓊厓等州，今尚自有一國，安南當自是一地矣。但不知自漢至隋，或稱交州、或稱交趾，然按太史公曰：「南至交趾，日月所照，莫不抵屬，言南極也。」又《王制》云：「南方日蠻，雕題交趾，至唐方改為安南都護府，宋復稱交趾，豈非因郡有交趾縣而然耶？抑古有其名而然耶？故宋後諸書載夷國姓名，皆言交趾，有不火食者也。」《獨蠻記》亦然。《山海經》曰：「交脛以國人交脛故也。」郭璞曰：腳脛曲戾相交，故謂之交趾。今據安南乃漢、唐郡縣，其人百骸飲食，與華無異，唐薑公輔實愛州所生，何嘗有交脛等說。此必非古所謂交趾明矣。或傳安南有播流山，環數百里，皆如鐵圍，不可攀躋，中有土田，惟一竊可人，而嘗自塞之，人物古怪，不與外人通。疑此或謂古交趾，又不可知，書此以俟後考。
蠟梅原名黃梅，故王安國熙寧間尚詠黃梅詩。至元祐中，蘇黃以其色酷似蜜脾，故命為蠟梅。而范石湖《梅譜》又云：「本非梅類，以其與梅同時，而香又近之，故云梅入譜。若近以附子為鸚哥菊，亦以葉梗似菊而花又同時也。」
世有三元三官，天地水府之說，此理也。蓋天氣主生，木為生候，地氣主成，金為成候，水氣主化，水為化候，其用司於三界，而以三時首月候之，故曰三元。元，大也，兩間之用，孰大於此三元，正當三臨官，故又曰三官。
程學士敏政裒輯《宋遺民錄》一書，末卷辯宋瀛國公之事，亦既明矣，惜所引陶九成《輟耕錄》錄《西江月》詞尚未解明，其詞云：「九九乾坤已定，清明節後開花，米田天下亂如麻，直待龍蛇繼馬。依舊中華福地，古月一陣還家，當初指望甕生涯，死在西江月下。」陶以為真武之降筆，程以為劉秉忠作，此姑置之。其初二句乃言元世祖滅宋，德祐封為瀛國公時，至順帝至正十五年，我太祖三月起兵和陽，正當九九八十一年之數，是知乾紳已定九九；而「三月」乃清明時也； 「米田」言番人也；「直待龍蛇繼馬」，是太祖至正甲辰建國即位，乙巳伐元都，至丙午元亡，豈非龍蛇繼馬耶；「古月一陣還家」，乃言胡人皆去北矣；「當初指望甕生涯，」此寧宗之後甕吉剌氏不立己子而取順帝，是無生涯矣。予考之，元惟七主娶弘吉剌氏，餘皆他姓，且弘吉非甕吉，不知程何所據，今姑依之以解。「死在西江月下，」獨言順帝北殂於應昌，猝取西江寺梁為棺之驗耳。胡不通解而注一句，又似非是，今補之而瀛國公之事明矣。
《三山老人語錄》言：唐人好飲甜酒，引子美「人生幾何春與夏，不放香醪如蜜甜」，退之「一尊春酒甘若飴，丈人此樂無人知」為證。予則以為非好甜酒，此言比酒如蜜之好吃耳。子美、退之，善飲者也，豈好甜酒耶？古人止言醇醪，非甜也，故樂天詩云：「量大厭甜酒，才高笑小詩。」是矣。又嘗見一詩云： 「古人好灰酒」，引陸魯望「酒滴灰香似去年」，予則以為灰酒甚不堪人，亦未然也；且陸詩上句曰：「小爐低幌還遮掩」，意連屬來，似酒滴於爐中，有灰香耳，然題乃《初冬之絕句》，又似之。昨見宋羅大經《鶴林玉露》載，南容太守王元邃，以白酒之和者，紅酒之勁者，相合為一殺，以白灰一刀圭飲之，風味頓奇，遂有長篇曰：「小槽真珠太森嚴，兵廚玉友專甘醇，使君袖有轉物手，鸕鶿杓中平等分，更憑石髓媒妁之，混融並作一家春。」據此，果是用灰，又不特用於灰，乃石灰耳。予以二酒相和，味且不正、兼之石灰苦烈，何好之有？羅、王相飲、以為風味頓奇，或者二人之性自偏也；陸飲灰酒，或亦性之使然耶？
蘇小小有二人，皆錢塘名娼：一南齊人，郭茂倩所編《樂府解題》下已註明矣，故古辭有《蘇小小歌》，及白樂天、劉夢得詩稱之者；《春渚紀聞》所載司馬才仲事，並是南齊之蘇小小也。一是宋人，乃見於《武林紀事》，其書無刻板，其事隱微，今錄以明之。
蘇小小，錢塘名娼也，容色俊麗，頗工詩詞，其姊名盼奴，與太學生趙不敏相與甚洽，款遇二年。不敏日益貧，盼奴周給之，使篤於業，遂棲南省，得官授襄陽府司戶，盼奴未能落籍，不能偕行。不敏赴官三載，想念成疾而卒。有祿俸餘資，囑其弟趙院判分作二分，一以與弟，一命送盼奴。為言盼奴有妹小小，俊秀善吟，可謀致之，佳偶也。院判如言至錢塘，有宗人為錢塘倅，托召盼奴領其物。倅為召之，有蒼頭至云：「盼奴於一月前已抱疾歿，小小亦為於潛縣官絹事係廳監。」倅遂呼小小出，詰之曰：「於潛官絹，汝誘商人一百疋，何以償之？」小小回覆：「此亡姊盼奴之事，乞賜周旋，非惟小小感生成之恩，盼奴在泉下亦不忘也。」倅喜其言語婉順，因問汝識襄陽趙司戶耶？小小曰：「趙司戶未仕之日，姊盼奴周給，後中科授官去久，盼奴想念，因是致疾不起而卒。」倅曰：「趙司戶亦謝世矣，遣人附一緘及餘物一罨外，有伊弟院判一緘付爾開之。」小小自謂不識院判何人，乃拆書，惟一詩曰：「昔時名妓鎮東吳，不戀黃金隻好書；借問錢塘蘇小小；風流還似大蘇無？」小小默然。倅令和之，辭不能，倅強之，責以官絹罪名，不得已和云：「君往襄江妾住吳，無情人寄有情書；當年若也來相訪，還有於潛絹事無？」倅大喜，盡以所寄與之，力為作主，命小小歸院判，與偕老焉。
據此，曰太學、曰錢塘，詩曰還「似大蘇無」，則可知矣。又有元遺山所作《虞美人》長短句云：「槐陰別院宜清晝，人坐春風秀，美人圖子阿誰留，都是宣和名筆內家收。鶯鶯燕燕分飛後，粉淡梨花瘦，隻除蘇小不風流，斜插一枝萱草鳳釵頭。」此詞既說鶯鶯燕燕之後，此蓋是趙司戶小小也。今人止知是蘇小小，不知是何時人，《輟耕》既備載數事，辯以為南齊人矣，又不知有宋蘇小小，故復載虞美人之詞也。一本小小又作小娟，蓋抄之者之誤，殊不觀所寄之詩，若是小娟則音拗矣，何不另換一句，況又有《虞美人》之詞可證。
《春渚紀聞》又載：小小之墓，在錢塘縣廨舍之後，故古辭有「何處結同心，西陵鬆樹下」之句。此則南齊小小之墓，必在西湖上西陵橋，故油壁車之事，俱在湖上，若以托才仲之夢有「妾本錢塘江上住」之句，即雲在江幹，差矣。元人張元弼有《蘇小小墓》詩云：「香骨沉埋縣治前，西陵魂夢隔風煙；好花好月年年在，潮落潮生更可憐。」註：墳在嘉興縣前，今為民家所占。既曰縣治，又曰西陵，亦不知而渾言，此必宋小小墳耳。何也，趙不敏乃吳人，安知不住嘉興？院判既取小小，而終老可知矣。此特光弼不知有二而差言。予既辨其人，復辨其墓，以正《輟耕》之不足。
嘯，《說文》曰：「吹聲也。」《詩》注曰：「蹙口而出聲。」《嘯旨》曰：「氣激於舌而清謂之嘯。」《漢書》曰：「嘯，噭也，楚歌聲。」據此數意，似長籲豁哨之狀，悲歌之情，而難於形容也。故阮籍曰：「於聲則未譜。」今具數事證之可知也。漆室之女，倚柱而嘯。鄰婦曰：「何嘯之悲也？」劉越石為胡所圍，登樓長嘯，胡騎聞之，皆淒然長歎。趙炳乞渡，船人不許，炳乃張蓋坐中，長嘯呼風。世有不知者，即以笑為嘯，可笑也。
魯齋王文憲公柏嘗議朋友之服，以吾夫子不立正服，乃以義起為心喪也。又引程子曰：「當以情之厚薄處之。」未有的從。後以《儀禮》有「朋友麻」三字，復求之，得鄭康成曰：「朋友無親，有同道之恩，相為服緦之絰帶。」因之考證諸書，定為白布深衣，加緦之絰帶，冠加絲武，謂擬之於衰也。又曰：「勉齋黃先生考之尤詳，其書進之於朝。」然魯齋所考，止是康成之一言；勉齋所定，又未見其書。予以孔子嘗答孟武伯曰：「同寮有相友之義。」昔者虢叔、閎夭、太顛、散宜生、南宮適五臣同寮比德，以讚文武，及虢叔死，四人為之服朋友之服。古之達理者行之也，聖人之言，豈非有服之證乎？又晦庵答孫敬夫曰：「朋友麻則如吊服而加麻絰。」又非魯齋之議之證乎？
峨媚、匡廬、五台山、皆有放光石，清晨映日而有光五色，自下而上，有佛廟在上者，則僧人以為佛光。既是佛光，何待日而方明，非日則不明，其不神可知矣。是知其山之石蘊於土者，皆放光之石也。嘗有人掘其石，置諸日中，有五色光；非日，石則不明也。此陰氣負陽而光彩自絢，亦山川靈氣也。若「奇怪類」中所記，皆自空中所現，又非是石也。《峨嵋志》中已載此石矣，但前一段論山川有光處，又不明言此石，尚疑惑也。
北人重厚，體壯實而大，謂有台輔之相，尊美之稱，北音呼台為怠，故曰怠子，典午之世之言也。南人相貌鄙薄，體輕浮，其皆類乎廝役，故稱奴牌為蠻子，自夏、商之世已言之。
上元張燈，諸書皆以為沿漢祀太乙，自昏到明，今其遺事。《容齋三筆》既辯《史記》無此文，尚未得其實，《事物紀原》又引《僧史略》，以西域十二月三十乃漢正月望日，彼地謂之大神變，故漢明令燒燈表佛，今乃遺事。天事既無據，時日尤非，不足信也。《春明退朝錄》以為梁簡文有《列燈賦》，陳後主有《山燈詩》，以為起自南朝。予以此雖燈作，未知何時之燈之詠也，不若顯顯。唐書《嚴挺之傳》云：「睿宗好音律，先天二年正月望日，胡人婆陁請然千燈，因弛門禁，帝御安福門縱觀，晝夜不息。」繼而韋述《兩京新記》曰：「正月十五夜，敕金吾弛禁，前後各一日看燈。」則是始於睿宗，成於玄宗無疑。至宋乾德五年正月，詔以朝廷無事，區宇乂安，令開封府更增十七、十八兩夕，五夜之俗因此也。今以十三易十八者，聞太祖初建南都，盛為彩樓，招徠天下富商，以實國本，元宵放燈，多至下餘日。後約中定今五日耳。
張先字子野，吳興人也，《高齋詩話》以其詩有「浮萍斷處見山影」，「雲破月來花弄影」，「隔牆送過鞦韃影」，以句工而人目為張三影也。《後山詩話》又改後二影謂「簾幕卷花影」，「墮絮輕無影」，人皆不知何以不同。不知初客謂子野曰：「人皆謂公張三中，蓋能道心中事、眼中影、意中人也。」公曰： 「我張三影也。」遂舉後山者言之，但原辭尚多數字，因詞也。後高齋因子野有前詩三影亦佳，遂著之，二收較之，似不如公自舉者。又見《石林詩話》云：子野能文章樂府，至老不衰，居錢塘，年八十餘，猶蓄妓。東坡有聞其買妾時八十五，詩以戲之：「錦裏先生自笑狂。莫欺九十鬢眉蒼。詩人老去鶯鶯在，公子歸來燕燕忙。柱下相君猶有齒，江南刺史已無腸。平生謬作安昌客。略遣彭宣到後堂。」全篇用張姓故事，乃戲言耳。若歐陽公誌墓之子野，乃博州人，偶然同時同名同字也，故誌之，所言迥不與三影為人同也。前乃天聖八年進士，後乃天聖三年進士。
元楊璉真伽，胡僧禿賊也，毀碑刻以為浮國，萬世唾罵。殊不知宋天聖中，有薑遵守永興，漢、唐碑之堅好者，以代磚甓為浮圖。此中國讀儒書者也，不知其心何見，此尤可怪於胡僧也。
元順帝時，中官趙伯顏不花，乃擒契丹之士，時年已逾三十，妻子具矣，憐其才而止刑其勢為閹人，命為樞密院使，不花不舍其妻，乃與之共處。然唐李輔國特娶元擢女，漢曹騰有養子曹嵩；而秦趙高有養義女，贅其婿閻樂，閻樂後弒二世。是中官之有妻婿並養子養女，始自四人焉，後皆效之，亦陋矣，治世所無也。
予一夕見地中有如燭煤者數十，以火視之，乃日間所食海蝦殼也，異之，莫得其理。又嘗聞東坡遊金山寺，二鼓，見江心炬火燭天，棲鳥皆驚，故有「悵然歸臥心莫識，非鬼非人竟何物」之句。後聞習海事者，鹹水夜動，則有光影響，於前二事亦未深得也。昨讀王子年《拾遺記》云：南海之上有浮玉山，山下有穴，穴中有大水蕩，潏火不滅，乃陰火也。始知東坡亦欠讀書窮格，而蝦殼豈非海水之餘氣乎？
今人言不通時宜而無顧忌者曰「方頭」，舊見《輟耕錄》引陸魯望詩曰：「頭方不會王門事，塵土空緇白紵衣。」今讀陸魯望《苦雨》之詩，又曰：「有頭強方心強直，撐住頹風不量力。」觀二詩之意，方頭亦為好稱，若以為惡語，是末世之論也。
《禮記》以手布為尺，《淮南子》以十二粟為一寸，《說苑》以一粟為一分，其源之來也莫適從。《玉海》諸書，俱起自周尺為主，以較各代之數，豈非以制度至周而備耶？殊不思大禹聲律身度，所製十寸為尺，理之必然，況諸書又同，此國朝之所尚焉。若周制既短，書各異言，今則起自夏代，未備者考以補之，不同者遂注於下，然其文姑依其舊，比周幾何也。蓋長短之數，以夏較周，可以意會。否則，布算少差，相去遠矣。
夏十寸為尺，商周八寸為尺，秦比周七寸四分，漢官尺比周一尺三分七毫，劉歆銅斛尺，後漢建武銅尺與周同；三國吳、蜀同周、魏比周一尺四分七毫，後魏前尺比周一尺二寸七厘，中尺比周一尺二寸一分一厘，後尺比周一尺二寸八分一厘，晉田父玉尺〈（《世說》，田父於野中得周時玉尺）〉，與梁法尺，比周一尺七厘，後晉比周一尺六分二厘，宋、齊尺比周一尺六分四厘，梁表尺與周一尺二分，陳尺周，後晉、東魏比周一尺五寸八毫，後周玉尺比周一尺一寸五分八厘，市尺與後魏後尺同；隋開皇官尺同上萬寶常所造水尺，比周一尺一寸八分六厘，唐尺與古玉尺同，開元尺度以十寸為尺，尺二寸為大尺，五代世短，多相因襲，誌亦無考也，惟周王樸所定尺，比周一尺二分的奇；及宋宋璟表尺，比周一尺六分有奇，胡瑗《樂書）黍尺，比周一尺七分，司馬光布帛尺，比周一尺三寸五分，元尺傳聞至大，誌無考焉。
「少小離家老大回，鄉音不改鬢毛衰。兒童相見不相識，笑問君從何處來？」此賀知章詩也。注曰：「衰」字出四支韻。殊不知此詩乃用古韻，「來」字有讀為「厘」字者，若《楚辭·山鬼篇》：「知路險難兮獨後來。」「回」字與「危」、「為」同協，皆四支韻之詩也，注者不知，反以為灰字韻者，差用衰字。且吳才老《韻補》辯明十灰古通於四支，可知矣。若今人不知韓文「此日足可惜」，皆是古韻。以為「跳」用各韻，誤矣。故才老嘗曰：「元和聖德」詩與「此日足可惜」 詩，俱用一韻。
《漢書·高帝紀》曰：「為謁。」《爰盎傳》曰：「上謁。」顏師古注曰：為謁者，書刺自言爵裏，若今參見尊貴而通名也；上謁，若今通名也。據此，則為謁似今腳色手本，而上謁似今之拜帖矣。及見《刊誤》，亦以上謁為投剌。予意師古、李涪皆以己意注之。蓋謁字之義，告也，白也，請見也，數訓而已。況古無文刺，惟書竹簡，故陳時虞荔尚云：「未有版刺，無客拜謁。」何得以謁便可謂投刺耶？但《紫微雜記》中載：禰衡題名於紙，投刺公侯，此則可為投刺之始也。圖書，古未有別號；軒亭之名，自唐李泌端居室始；表德用甫字者，起自荊公，當時附勢者多效之，故有「表德皆連甫，花書盡帶圈」之說。然甫字亦止用於字內，後人於字之下復用一甫字，或換寫作父字，其義固通，但亦是畫蛇添足之誚雲。
世言有見兩頭蛇者必死。自叔敖埋後，不聞有見之者。弘治間，餘杭方萬初過新嶺，因倦，少憩樹下，見蚯蚓白頸者長尺餘，蛻於路左，須臾，Ｂ３３出兩頭蛇，蜿蜒而去，竟亦無恙。餘聞之，往來胸中，謂古人之所言果妄耶？抑方之所見非此蛇耶？遂考《本草》，白頸蚯蚓，止言最毒，不雲能化蛇。及考兩頭蛇下雲，大如指，一頭無口目，兩頭俱能進退，出會稽，乃越王弓弦所化。又見《嶺表志》，以為嶺外常有之，言形狀進退與《本草》同。愈疑以為果如二書所雲，所見而死者亦多，何又未之聞耶？且無蚯蚓之化之說，後讀宋張文潛所著《明道雜志》，方知所以。誌云：黃州有小蛇，首尾相類，因謂兩頭蛇，宛轉甚鈍。又謂之山蚓。觀此，則二書所言，皆山蚓也，正方之所見者也。但弓弦進退之說，乃妄耳。若真兩頭蛇，自是怪物，或世所無，有則見之者必亦怪矣。
近世士夫私居，多用巾易帽，以為古雅，而貧賤者則以易辦，亦皆載巾，以為可笑。不知古者士夫冠，庶人巾也。按《儀禮》二十成人，士冠，庶人吊。《漢書》曰：「卑賤者所服。」傅子曰：「古賤者服也。」故曰：庖人綠巾，士人載之，起於漢末，若郭林宗折角巾；袁紹戰敗，幅巾渡河；晉輕浮，則有接、漉酒之稱矣。蔡邕《獨斷》曰：元帝額有壯發，不欲使人見，始進幘服之。故王莽頭禿，乃施巾。時人云：「王莽禿，幘施屋。」是皆包巾，故《方言》覆髻謂之幘也。然六經之中，止言冠，如虞人以皮冠，野老以黃冠，漢《高祖紀》曰：「帝為亭長，乃以竹皮為冠。」又有通天、進賢、方山等稱，今人戴冠而不復加以巾，人反為褻，此尤可笑也。但古冠皆如今之獬豸、忠靖之流，非道士之冠耳。若夫帽則上古衣毛帽皮，則帽名之始，後世雜戴私居服也。元則胡人專尚之。中國之人多戴大帽，大帽亦羌人服也，至用絲羅馬尾，則又近代之易。
世人皆知陶侃葬母之地，乃老人所指牛眠處也。而不知羊眠者，乃章得象母陳氏，嘗活建州一城之命，其後子孫衣冠相繼，世傳「白羊眠外鷓鴣啼」，章家墳是也。又世人止知東道主，蓋本鄭人謂「秦盍舍鄭以為東道主」之言，不知有北道主，雲出光武指耿弇曰：「是我北道主人也。」又唐鄭餘慶為嶺南節度，與羅讓善，鄭還朝薦讓，讓至謁鄭，鄭指語座客：「此吾南道主人。」

