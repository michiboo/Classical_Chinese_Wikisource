
至正初，伯顏變亂舊章，遂有江西朱光卿、廣東羅天麟、陳積萬、湖廣吳天保、浙東方國珍，相繼煽動。又賈魯開河，生民嗷嗷，石人之事興，則韓林兒、徐壽輝、芝麻李，三枝起而蔓延天下。若福建陳友定、懷慶周全、臨川鄧忠、安陸俞君正、浙西張士誠、陝西金花娘子、江西歐道人、襄陽莽張、岳州潑張、安慶雙刀趙、濠州孫德崖，紛紛不一，皆東南之賊也。長淮以北，則山東又有王信、陝西李思齊、隴西李思道、太原王保保、汴梁元太子，此多元之將臣，亦各據地，互相殺戮；天兵臨之，或降或遁矣。今以所知者，略述其本末事情，書之於左，不知者待博識者又補之焉，庶或可以參考於國史也。
方國珍，台州寧海人，力能走及奔馬，其居有山，在中曰楊氏，嘗有童謠曰：「楊氏青，出賊精。」至正八年，蔡亂頭剽劫海商，方乃為國宣力剿賊，而總管焦鼎納蔡之賂，反黜其功。方忿曰：「蔡能亂，我不能耶？」遂與弟國彰等叛。至十六年，降元為海道漕運萬戶，羈縻而已。十八年，天兵取婺州，自料非其敵也；十九年，降太祖，遂獻款書曰：「國珍生長海濱，魚鹽負販，無聞於時，向者因怨構誣，逃死無所，迫於自救而已；惟明公倡義濠梁，東渡江左，據有形勢，以制四方，奮揚威武，國珍向風慕義，欲歸命之日久矣；道路壅遏，不能自通，今聞親下婺城，撫安浙左，威德所被，人心景從，不棄獷愚，猥加訓諭，開其昏聵，俾見天日，此國珍所素欲也。謹遣使奉書上陳懇款，或有指揮，願效奔走。」然既入貢，陰復泛海，北通廓擴帖木兒，南交陳友定，圖為犄角。
至吳元年，王師討姑蘇，擁兵坐視。太祖反覆以書數其十二過惡，其略曰：「爾起事時，元尚承平，倡亂海隅，遂陷三州之地，扼海道之衝，竊據山島二十餘年，朝送款於西，暮送款於北，此豈大丈夫之為？一也；吾下婺時，敵甚多，豈暇與爾較勝，爾遣子納降，吾不逆詐，數年之間，迭生兵隙，二也；近者，浙之東西諸郡漸下，爾陰蓄異志，覘吾虛實，三也；未有釁端，先自猜忌，四也；易交輕悔，五也；廓擴帖木兒以曹操之奸，旋為人敗，吾中原已得其半，爾泛海遠交，聲言擊我，以速怨尤，六也；彼若有事，爾遠難救，彼若無事，交疏禮薄，禍亂由生，七也；爾兄弟無功於元，坐要名爵，跋扈萬端，今歸我，又不能保，八也；爾兵數出，上帝好生，違天虐民，九也；爾能盡驅溫台慶元之民，與決勝負，丈夫事也，今復遣數舟，狗偷鼠竊，十也；吾遣兵入浙，張士誠將士盡皆降附，爾誘我海上土豪作亂，近來匿其首惡，十一也；福建陳友定，奸謀稔惡，爾乃陰扇潛結，遙為聲援，以詐交詐，反自疑吾，十二也。爾乃擇交大國，有一無二，尚可以保全矣。」 不報。六月，責國珍貢糧二十萬，仍以書諭，其略曰：「汝初獻款，謂杭城在即來歸，豈意挾詐，張士信接境，取爾甚易，不敢加兵者，吾力製之，故爾安享三州；爾卻遣奸覘我，潛結陳友定，今明告爾，師下姑蘇，即取溫台，水陸並進，爾早改過，以小事大，尚可保富貴也；不然，與我較一勝負，亦大丈夫之為也；不然，揚帆竄入海島，吾恐子女玉帛，反為爾累，舟中自敵國也。宜慎思之！」
國珍於是有航海之計，然又遣子明完，奉表謝罪，乞歸降曰：「臣聞天無所不覆，地無所不載，王者體天法地，於人無所不容。臣前荷主上覆載之恩久矣，不敢自絕於天地，故一陳愚衷，知必有以容臣者。臣本庸材，昧於學術，遭時多故，起自海島，非有父祖承藉之勢，與群馳逐，又非有圖成望大之心，必欲得湯武之君為之依，貼附而已。向者王師之渡江左，霆電揮至於婺城，遠近震驚，是以遣子拜師，歸心效順，惟時固已知主上有今日矣。但無所以依日月之末光，望雨露之餘澤，而主上推誠布公，賜手劄，歸質子，俾守城邑，如錢鏐故事，奉遵約束，不敢有違。豈意從子明善，不戒邊疆，擅構釁端，得罪故不可解；今日守疆之吏，馳走飛報，言天兵遠臨，聞之不勝駭愕，惶惑失措，遂俾守者奉迎王師。然而未免浮海，何也？昔者孝子於其親，遇小杖則受，大杖則走，適與相類。竊自咎十年之間，非主上無以至今，一旦墮墜，天下後世必有以議臣者，敢冒斧鉞之誅，遣子入侍，伏望復全覆育之恩，更加生成之賜，容歸海島，老死深淵，使子侄輩得全餘生，以聽驅策，實為萬幸。」太祖始怒其反復，覽表憐之，乃賜書曰：「汝外示歸誠，中疑譎詐，吾姑容之，待汝自效。豈意汝行小智，愈肆奸宄，竟背前約，致勞我師，汝尚不歸命，乃逃於海上，猶欲觀望成敗，今辭甚哀懇，吾當以汝此誠為誠，不以前過為過，汝勿自疑，率眾來府，悉從原宥。」不報。
九月，命參政朱亮祖討之。初，亮祖至台，方國瑛欲遁去，會都事馬克讓自慶元還，言國珍治兵為守城計，國瑛始拒守，然士卒懷懼我師攻擊，國瑛度不能守，以巨艦載妻子夜走黃岩，亮祖遂入城，徇下仙居等縣，追至黃岩。國瑛燒殿宇居民，遁海，守將哈兒普降。十月己巳，亮祖進兵至溫州，陣於南城，國珍部將率兵拒戰，敗之，破其太平寨，餘兵奔入城；亮祖四面攻打，晡時克之，獲員外劉本易，方明善先擎妻子遁去。十一月，亮祖率舟師襲敗明善於樂清之盤嶼，追至楚門海口。己丑，又命湯和共討之，和既至慶元，國珍遁入海島，國瑛及明善來降，送之建康。後洪武二年，湯和降，執國珍於海，朝廷以之為廣西行省左丞，但不之官，食祿於朝，《實錄》之言也。又見誠意伯曰：「太祖威震華夷，不能致者，方國珍深入海島，王保保遠去沙漠，惟二子未誅。」恐不然也。
張昶仕元為戶部尚書，以奉使來朝，太祖見其才敏，留用之，累授參政。昶外示誠款，內懷陰計，與楊憲、胡惟庸皆相善。昶有才辯，知識明敏，熟於前代典故，凡國家建置制度，多出昶手，裁決如流，事無停滯。昶恆自以元臣失節，謂不能無議己心者，心常怏怏。時廓擴帖木兒兵尚強，元都未下，昶竊語其所親曰： 「吾若得歸元，是所願也。」間使人上書頌功德，勸太祖及時娛樂。上以語太史令劉基曰：「是欲為趙高也。」基曰：「誠如聖見，必有使之者。」上不欲窮治，但斥之，焚其書。復勸太祖嚴刑法、重賦役，多陳厲民之術，欲上失人心，陰為元計。上皆不從，昶不自安。時元主謂昶已死，贈昶官諡，擢用其子；會平章李文忠下杭州，以元平章長壽醜的等至京師，上釋之，遣歸元，昶乃陰托長壽醜的奉表於元，且寓書其子詢存亡。會昶臥病，憲往候，偶於昶臥內得書表，遂奏之。太祖命大都督府按問，昶書八字於牘曰：「身在江南，心思塞北。」上始惜其才，猶欲存之，及得其所書牘，詞曰：「彼意叛矣，是何赦焉？」遂誅。然此於大明《實錄》上得之。嗚呼！昶雖仕我太祖，觀此，亦薑維之志也；又能於死生之際明焉，豈非忠於元者乎？況其文成於國朝，夏元吉諸公，寧無抑揚於中？予觀《元史》未書昶節，略見於《劉基傳》中，故特錄出之。
國初，南部沈萬三秀者，甚富，今會同館是其故宅，後湖中地是其花園，京城自洪武門至水西門，乃其所築。太祖嘗犒軍，萬三欲代出犒銀，上曰：「朕有百萬軍，汝能遍濟之乎？」對曰：「每一軍犒金一兩。」上曰：「此雖汝至意，不須汝也。」由此遂欲殺之。太后苦諫：「彼固富敵國，然未嘗為不法事，奈何殺之？」得流雲南，其婿餘十舍，亦流潮州。今聞二家子孫尚富，富乃點化之術也。詳《近峰聞略》。
張士誠，泰州白駒場民。至正十三年，與弟士義、士信、士德、壯士李伯升等攻陷泰州。十四年僭王號周，建元天佑。十五年據高郵。十六年由通州渡江，遂陷蘇州，以承天寺為府，遣兵陷湖、常、鬆江諸路。七月，攻破杭州，丞相達識帖睦爾畏遁，或以苗軍楊完者，勇猛有軍，引其黨自嘉興擊敗士誠。然完軍尤殘虐也。十七年，太祖駐師金陵，既與接境，雖常通書，被其拘使，遂用師京口、溧陽等地，互有勝負。三月，命徐達攻常州，擒其弟士德。母痛，令士誠請和，每歲輸粟十萬，金幣若干，太祖初許之，後復書，數其開釁、拘我使臣之罪，每歲要糧五十萬，歸使等事。士誠不報，浙省左丞達識則請命於朝，授士誠太尉，遣參政周伯琦招諭之，被其留吳。至二十年，闢土益廣，南自紹興，北至濟寧，太祖發跡之地，亦遣其將李濟據之，時皆稱張吳王。
太祖欲取士誠，謀於劉基，基曰：「方今陳友諒據上遊，名號不正，兵力且強，宜先取之。友諒既平，取士誠如探囊中物耳。」太祖用其言，始置之。二十三年，復據杭，元因以弟士信為平章。二十五年，太祖命遣徐達、常遇春等水陸並進，遂克泰州。明年，克高郵、興化。又明年，祭江告神，大舉伐之，數士誠之罪曰：「私販鹽貨，行劫於江湖，兵興則守，聚兇徒負固於海島，其罪一也；又恐海隅一區，難抗天下全勢，詐降於元，坑其參政趙璉，囚其待制孫撝，其罪二也；厥後掩襲浙西，兵不滿萬數，地不足千里，僭號改元，其罪三也；初寇我邊，一戰而生擒其親弟，再犯浙省，揚予直搗於近郊，首尾畏縮，又乃詐降於元，其罪四也；占據浙江錢糧，十年不貢，其罪五也；陽受元朝之召，陰行假王之令，挾製達丞相，謀害楊左相，其罪六也；知元綱已墜，公然害其江浙丞相達識帖木爾、高台大夫曾化帖木兒，其罪七也；誘我叛將，卻我邊民，其罪八也。」詔諭江南，使常遇春等先攻湖州。湖州既疲，然後移兵姑蘇。秋，攻湖州弁山水寨，與五太子大戰、遇春稍卻，薛顯率舟師直前奮擊，敗之，五太子及宋暹、呂珍等以舊館降。五太子養子，本性梁，短小精悍，平地能躍丈餘，又善沒水；暹、珍驍將也，誠倚之。至是奪氣。繼而張天祺、李伯升亦降，於是達軍直搗姑蘇。十一月癸酉，圍姑蘇，達督軍攻婁門，士誠出兵拒戰，指揮副使茅成左脅中矢，死之。於是攻圍益急。
吳元年丁未，太祖又以書諭士誠，書略曰：「帝王之興，兵勢相加，乃為常事。天命所在，豈容紛然；雖有智者，亦當革心順天，以全身保族，如漢竇融、宋錢俶也。今爾能附順，其福有餘，無為困守孤城，自取滅亡。」不報。伯升知其勢急，使客詣士誠門說降。又不報。六月，士誠既被圍，久欲突圍決戰，覘閶門少疏，將奔；遇春覺其至，分兵北濠與鬥，久未決；士誠復遣參政黃哈喇把都率兵千餘助，又自出兵山塘為援，陣少卻。遇春撫王弼背曰：「軍中皆稱爾為猛將，能取此乎？」弼遂揮雙斧往擊，敵勢轉，遇春率眾乘之，士誠兵大敗，溺死沙盆潭甚眾；士誠馬驚，墮水幾死，肩輿入城，忽忽不出。一日，士信張幕城上，踞銀椅，與參政謝節等會食，左右方進桃，未及嘗，忽飛炮、碎其首。九月，城將破，熊天瑞教城中作飛炮以擊城外，雖多中傷，奈城中木石俱盡。達督將攻破葑門，城遂陷，時八日辛已也。達又遣李伯升往諭，士誠自徑，伯升、趙世雄抱解，舁出舟中，閉目不食，至龍江，堅臥不起，舁至中省，竟自縊死。
陳友諒，沔陽漁人子也。與其弟友仁、友貴，至正中，聚眾剽掠於村落，官軍累討不能平，率所聚往從羅田徐壽輝。蓋徐初起紅巾，其時甚盛，國號天完。友諒至，使隸元帥倪文俊下，友諒心不平。十七年，文俊謀殺壽輝不果，奔黃州，友諒乘釁襲殺之，遂並其軍，自稱平章。十八年，陷安慶，守將餘闕死之；復陷龍興路並瑞州。時壽輝聞而欲徙都之，友諒忌其來，不利於己，不從。壽輝固引兵發漢陽，南下江州；友諒陽為出迎，伏兵城西，俟壽輝入而閉門，伏發，盡殺其部屬，惟存壽輝，徒擁虛器而已。還，以江州為都，自稱漢王，改元大義，事權一歸於己，遣將康泰等寇邵武等府，又遣將陷吉安、撫州、贛州、襄陽等府。陷信州，則守臣伯顏不花的斤死之，聲大勢重，統有湖湘江右。二十年，挾壽輝率舟師以行，謀死壽輝於採石江中，及來，隱池州、太平等府，遂與天兵接戰，連年互有勝負；遣將張定邊陷安慶，復犯建康。
太祖乃下令諸將曰：「觀其所為，不滅不已，爾等其厲士卒以從。」大將軍徐達進曰：「師直為壯，今我直而彼曲，焉有不克。」翰林學士劉基曰：「取威製敵，以成王業，在此時也。」遂督諸帥，率舟師乘風溯流而上，遂克安慶，長驅向江州，分舟師為兩翼，夾擊友諒，大破之。友諒挈妻子奔武昌。友諒忿其疆場日蹙，乃作大艦來攻洪都，自為必勝之計，載其家屬百官，空國而來，以兵圍城，其氣甚盛；兵戴竹盾禦矢石，攻城，城且壞。守將朱文正、趙德勝、鄧愈督諸將死戰，且戰且築，城壞復完。友諒盡攻擊之術，而城中備禦隨方應之。已而，德勝中流矢死，內外阻絕，音問不通，文正乃遣使詣建康告急。太祖親率諸將，發舟師二十萬，進次湖口，自友諒圍洪都，至是凡八旬有五日。聞援兵至，即解圍東出，與我師遇鄱陽湖之康郎山，實至正廿三年七月也。
乃與書曰：「昨兵對泊瀦磯，嘗遣使齎往事，不睹使回，公度量何淺淺哉！大丈夫謀天下，何有深仇？自辛卯以來，天下豪傑，紛然並起，英雄興問罪之師，挾天子以令諸侯，今淫虐之徒，一掃而亡之，湘陰劉氏，亦懼而往，此公心腹人也；部下諸將，自此而夷，江淮英雄，惟存吾與君耳，何乃自相吞並。公今又將舟騎與吾較勝，公之土地，吾已得之，縱使力驅騎兵來死城下，不可再得也；設使公僥幸外逃，亦宜修德，勿作欺人之寇，卻帝名而待主可也。不然，喪家滅姓，悔之晚矣。」逡巡至於戊子，我師分為十二屯，徐達、常遇春等諸將擊敗其前軍，軍威大震。明日，諸軍接戰，至晡，東北風起，燔其水寨舟數百艘，其弟友仁、友貴及平章陳普略皆燔死，遂不敢出，然勢猶盛也。
又與之書曰：「方今取天下之勢同，討夷狄以安中國，是為上策；結怨中國而後夷狄，是為無策。曩者公犯池州，吾不以為嫌，生還俘虜，將欲與公為約從之舉，各安一方，以俟天命，此吾之本心也。公失此計，乃先與我為仇，我是以破公江州，遂蹂蘄黃漢沔之地，因舉龍興十一郡，奄為我有。今又不悔，復起兵端，既困於洪都，兩敗於康山，殺其弟侄，殘其兵將，捐數萬之命，無尺寸之功，此逆天理，悖人心之所致也。今乘尾大不掉之舟，損兵弊甲，遲遲與吾相持，以公平日之暴，正當親決一戰，何徐徐隨後，若聽吾指揮者，無乃非丈夫也乎？公早決之！」辛卯，復聯舟大戰，自辰至午，敵兵大敗，友諒奪氣，其將張定邊欲挾之退保鞋山，為我師所扼，不得出，斂舟自守，不敢戰。是夕，我舟渡淺，泊於左蠡，與友諒相持者三日。壬戌，友諒冒死突出，將奔還武昌。太祖麾諸將邀擊之，舟聯比隨流而下，自辰至酉，力戰不已，友諒中流矢，貫睛及顱而死，諸軍潰散，實八月二十七日也。其時擒太子善兒。友諒自稱帝至死，僅五年餘，年四十四。定邊乘夜以小舟載友諒屍及子理，徑趨武昌，立理為帝，改元德壽。二十四年，天兵克武昌，擒之，悉平。
右陳氏始末如此，我太祖書辭如此，陳亦可謂敵也；使劉伯溫不勸上先伐之，養勢再大，欲一時克除，亦難矣哉。觀其初犯建康，臣下欲城降者，有欲走據鍾山者；及戰龍江石灰山，《功臣錄》皆曰：殺傷相當。戰鄱湖則御舟膠於沙灘，韓成假帝投水，使無金木相犯之日，以決一勝，岌岌乎殆哉！然而天命有在，固不能逃貫睛之流矢也耶。
至正十一年，黃河決，參議賈魯欲建不世之功，首勸脫脫丞相開河，以復大禹故道。山東連荒，復集夫數十萬；民恐，已思亂矣。而欒城人韓山童，自祖父以白蓮會燒香惑眾，至山童，因棗陽有男，周歲暴長四尺，皤腹如世所塑布袋和尚者，遂倡言彌勒下生，天下當亂。又陰鑿一眼石人，預埋當開河道，鐫其背曰： 「莫道石人一隻眼，此物一出天下反。」掘者得之，驚詫而倡亂矣。河南江淮之民，翕然從之，劉福通等共尊山童為主。然為官兵捕急，山童被擒，其妻楊氏與其子林兒，逃之武安，福通等據朱皋。十五年，攻破羅山、舞陽、葉縣，又陷汝寧光，心二州。自碭山夾河，迎林兒為帝，號小明王，以杜遵道等為丞相，詐稱徽宗九世孫，國號宋，改元龍鳳。偽詔略曰：「蘊玉璽於海東，取精兵於日本，蓋以宋廣王死崖山，丞相陳宜中走倭之故。」又陷汴，拆鹿邑太清宮材為殿居之。後朝廷發師誅討，福通奉偽主遁安豐。然而亂階既成，其黨毛貴、田豐、李武、崔德等，四出攻掠，天下擾擾，尋俱敗死。獨林兒直至二十七年方死，蓋不為天兵所討故也。
徐壽輝，又名貞，蘄州羅田人，生平以販布為業。至正十一年，天下已亂，有瀏陽彭和尚，能為偈頌，集眾念佛，心欲為亂。一日，徐浴於鹽塘，身起光芒，眾乃驚異，遂與麻城鄒普勝等倡為妖術，立徐為主，舉兵以紅巾為號，據蘄水，陷黃州，稱國天完，改元治平，近遠響應。於是遣徐明遠、丁普朗等，盡陷湖廣之什七，復遣項普等略徽、饒諸州，遂犯昱嶺，入杭、湖，為董摶霄所敗。十三年，詔平章卜顏帖木兒等合兵討壽輝於蘄，壽輝遁去，擒其偽將四百人。十九年，其將陳友諒迎壽輝於江州。二十年，為陳弒之，然徐死矣，其下友諒等大亂，東南尤為盛也。
劉福通，潁州妖人也。至正十一年，與杜遵道、羅文素、盛文鬱、王顯忠共鼓妖言，立韓山童為帝，紅巾為號，眾至十萬。陷汝寧等府，以遵道為相，己為平章；後惡遵道專權，撾殺之，稱汴為京，自稱太保。性極殘忍，所過以人為糧，山東河北，多為殘害，林兒徒寄空名於上也。又分兵二道，關先生，破頂潘，馮長舅、沙劉二、王士誠寇晉冀，一路轉掠塞外，攻陷上都，焚燃宮闕。白不信、大刀敖、李喜喜直趨關中，陷興元、鳳翔等府，毛貴等陷山東，皆十八年以後事也。時福通為察罕帖木兒發諸道兵討之，力不敵，奉偽主遁安豐，因是三道各自據地，尋俱敗死。後福通又復犯汴，殺其守將竹貞，出入淮汴。至正二十三年，為張士誠將呂珍入安豐，襲殺之。
倪文俊，黃州黃陂人。世業漁，其生之夕，母夢白虎入室，因多勇力，號蠻子。至正十五年，聚眾陷武昌、漢陽等路，迎蘄州盜徐壽輝為主，己為丞相，然徐名雖君，權實在倪也。每用多槳小舟，晝夜疾行，出人不意，所至克捷。擄威順王妻妃，殺其子報恩奴與湖南元帥甄崇福，遂陷荊、鄂、潭、嶽、黃、蘄、澧、衡、常德、寶慶、江、虔、洪吉等府。十七年，又陷峽州川屬諸郡，然驕恣暴狠，撫下無恩，欲謀殺壽輝不果，自漢陽奔黃州，來與偽將陳友諒合兵。陳因假以出迎，伏兵城門襲殺之。前一夕，母復夢白虎死，而文俊自見大星落舟前，笑曰：「不知何大官人又死吾手！」嗚呼，一盜之亂，內應母夢，上幹天象，況天子乎！
李二，號芝麻李，蕭縣人。至正十一年，與趙均用、彭早住亦燒香聚眾反，攻陷徐州，趙稱永義王，彭稱魯淮王。十二年，朝命脫脫討之，攻破徐州，李二遁，後卒。趙、彭二人奔濠州。先是，定遠郭子興見汝、潁兵起，與孫德崖亦聚眾拔濠州，自稱元帥。二人既至，郭、孫反屈己事之，繼而彭死，均用遂專任。郭不堪與下，自往取滁州，而均用尋往濟南，假與宋將毛貴合，襲殺毛貴，進據益都。其黨續繼祖自遼陽入益，又殺均用。後與所部互相仇殺，俱滅。
明玉珍，隨州人，長八尺，重瞳，弓兵之首也。為飛矢損右目，時號明眼子。至正十五年，倪文俊陷沔陽，遂為其將，攻陷成都等府，遂分兵守之。後文俊謀殺其主徐壽輝不果，繼而壽輝偽將陳友諒襲刺倪，自為平章；復矯徐命，使玉珍會兵建康。明憤陳之逆殺，怒曰：「汝能為帝，我不能耶？」遂據全蜀，不與陳通。二十一年，陷嘉定路，為李思齊敗之。又明年，陷雲南省治，屯金馬山，使其將楊尚書守重慶。又為帖木兒所敗，退居於蜀，自稱蜀國王，號大夏，改元天統，居位六年，為弟所殺，妻復圖殺其弟，立其子為小明主。二十七年，詔李思齊討之，不果。洪武初，天兵破蜀，母子俱降。母召入宮；明主與陳理命海舟發高麗，飄飄然入於海矣。
至正十二三年，杭潮常不波。十九年，京都子規啼。並載正史。至廿二年，順帝夢豬哄大都，城覆，遂禁軍民畜豬。天兵未至京，一月有餓邸鳴端有殿，作滅胡之聲，帝命善射者，終莫射中。天兵即至柳林，遲明，帝召百官議戰守之計，忽有二狐自內殿出，帝歎且泣曰：「宮禁嚴密，此物何得至？此非天之所以告朕哉！」即命開建德門北去，實二十七年九月也。明年，太祖聞居應昌，馳書示以禍福，因答詩曰：「金陵使者渡江來，漠漠風煙一道開，王氣有時還自息，皇恩何處不昭回。信知海內皆王士，亦喜江南有俊才；歸去誠心煩為說，春風先到鳳凰台。」嗚呼，杜鵑啼汴京，地氣自南而北，尚知亂將作矣，況至於燕乎！杭潮三日不波，宋社墟矣，況至二年之間不波乎？後乃曆曆多怪，豈非豬乃朱姓，而狐乃胡人哉？觀其歎泣長往，答詩知道，諡以順帝，不亦宜乎！野史訛為中山王所執而縱之，非也。
漢酈食其以儒冠見高帝，注曰：儒冠，側冠也。予意恐即今之生巾。又讀《禮記·玉藻篇》曰：「士練帶。」練帶，即古之紳也。又曰：「士取則素積。」 蓋麻衣皂領、袖下素裳是也。今練帶易以絛，素積易以藍衫。近讀大明《實錄》，然後知太祖以學校為國儲材，而士子巾服，無異吏胥，宜有以甄別之，令工部製式，凡三易之。自命用玉色絹布為之，寬袖皂緣皂絛軟巾垂帶，謂之襴衫。又聞常親服試之，至今藏於內府。蓋無取於前朝之式。及其以貢舉入監，國初不變所服。洪武末，許戴遮陽帽，遂因私戴之。洪熙中，上問著藍衣者何人？左右以監生對。上曰：「教著青衣好看。」乃易青圓領也。

