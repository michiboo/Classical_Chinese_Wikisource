
葬，一也。有古之人不如今者，有華之不如胡者，何也？今之葬者，衣衾棺槨之外，雖富貴之極者，不以一物為殉；古人之葬，多殉金玉銅器，故後必為人所發，殘其骸骨，至今尚爾。傷哉！中國葬且樹且封，其圜堂一見知之；胡人之葬，務平實其地，望之則曰陵墓在焉，過時雖子孫亦不知其處也；久之，相化為土，發掘之事何有？
天以五氣生萬物，氣無臭味，故風雨霜露自天降者，皆無味也；地以五味養萬物，味具形質，故地生者皆有味焉。
東垣以脾胃為主，蓋胃受水穀，脾氣運動而後腐熟；水穀化，生血氣，人資以生也；故凡人獲脾胃壯盛，則百病不生，悠悠壽考矣。予又思之：脾胃屬土，土動則生，如畎畝必假耕耘而後堪於種植；眼眶屬脾，開眼則眶動，眶動則脾應之而亦動；四肢屬脾，寤則四肢動而脾應之而亦動，故晝能飲食，夜寐則不能也。是知脾胃相資，當以運動為功用耳。丹溪以腎水為主，蓋腎水足而血氣盛，則病不生也。然血氣之用。多寓於視聽，何也？經曰：心為血主，而肝則藏之；肺為氣主，而腎則納之。然肝竅，目也；肺竅，耳也。目之司視，乃血為之用；耳之司聽，乃氣為之用；周章萬變，皆本於耳目焉。予又思之：始人之氣血之盛，則視聽易用；男子八八六十四歲，女人七七四十九歲，氣血既衰，耳目之聰明減矣；積日又久，氣血涸矣，故人至上壽，雖無疾病亦死。修仙家欲絕耳目之欲，有所由也，豈非息耳目所以養腎水耶？知此，則李主脾胃，脾胃屬動；朱主腎水，腎水當靜；動靜雖曰循環，又必靜為之主。蓋氣血勝而脾胃則壯，脾胃雖壯而氣血生覺難矣。
傳云：人身一小天地。天形圓而在上，人之首圓應之；地形方而在下，人之足方應之；四時運於表，四肢應於外也；五行處於裏，五髒應於內地。至以一節言之，人身之肝位在右，而脈卻見於左手，若北方北斗天樞，在張宿十度，而分野反在南方；人身之脾位在左，而脈卻見於右手，若南斗六星二十五度，而分野反在北方。《靈樞·邪客篇》亦嘗言之，但曰「天有五音，人有五髒」，似亦少差，予今特舉其要也。
《續仙傳》：有賣藥翁嘗呼曰：「有錢不買藥吃，盡作土饅頭去。」此言最警悟。范石湖所謂：「總有千年鐵門限，終須一個土饅頭。」本此。
宋石昌言：藏李廷珪墨不用，但玩之而已。或戲之曰：「子不磨墨，墨將磨子。」後東坡見昌言墓木曰：「木將拱矣，墨固無恙。」予以與「留與他人樂少年」同意。
吾杭有荒親之禮，詢之四方皆同。蓋以父母死不得成親，而於垂死之日，即講親迎之禮，有至親沒而禁家人舉哀以為之者。予以此必胡元之俗，流至於今。夫父母之死，人子不欲生之時也，而且停哀忍痛，以講此歡樂之事，此豈有人心者哉！作俑者不特肆諸市朝矣。昨觀所見集中，亦如予論，則知宋以來有之；因仍苟且，多為惜財之小而忘大義，奈何詩禮之家亦如是耶？嗚呼！斯舉也，何代禁耶？
文天祥在燕京時，欲為黃冠去國，南官王績翁欲合謝昌元等十人請保釋之，世祖亦有然意，留夢炎曰：「不可，天祥倘出，復召號江南，置吾十人於何地？」 遂寢其事。我太宗渡江靖難之時，廷臣胡廣、金幼孜、胡儼、解縉、楊士奇、衡府紀善、周是修，同約死節。明日，惟是修詣國子監尊經閣下縊焉。他日，士奇為之作傳，與其子曰：「向使同尊翁死，此傳何人作也？」嗚呼！眾固可責矣，若留、楊數言，尤為無恥之甚；讀書明大義，至此尚爾云云，天理人心安在哉！
人才之盛，莫三國與宋也，皆不能成功者。三國人才，大小各盡角立而不下，故至衰敗之後，方混而一。宋有人而不用，用而不專，專而復為小人所間，總謂不能盡人之才，故必至失國。嗚呼！非數也耶。
古人婢妾之名，或以玉具，或以花柳，或以清奇之物各義命之，隨其意也，若李庚之婢曰卻要，潘杭之妾曰解愁，甚不雅耳。士君子忌之。
元祐黨碑，宋立於文德殿之東壁，蔡京書之也。偽學逆籍，作惡於韓侂胄，頒行天下者也。然皆一時賢人君子，遭厄被誣，豈知實所以顯揚諸君子之名於千萬世矣哉？惜史未能全收，人未盡知。今考參《道命錄》、《陶朱新錄》等書，分門共錄，載之於左，使後學之士，一覽可知，庶不至善善惡惡之顛倒也。然元祐之黨，劉元誠謂止七十八人；慶元之黨，黃勉齋謂非黨者甚多，此又不知何據而雲，尚俟熟史者證之。
文臣曾任宰臣執政官二十七人：
司馬光、文彥博、呂公著、呂大防、劉摯、韓忠彥、曾布、梁燾、王岩叟、蘇轍、王存、範純仁、鄭雍、傅堯俞、趙瞻、韓維、孫固、範百祿、胡宗愈、李清臣、劉奉世、範純禮、安燾、陸佃、黃履、張商英、蔣之奇。
曾任特製以上官四十九人：
蘇軾、劉安世、范祖禹、朱光庭、姚勔、趙君錫、馬默、孔武仲、孔文仲、吳安持、錢勰、李之純、孫覺、鮮于侁、趙彥若、趙卨、王欽臣、孫升、李周、王汾、韓川、顧臨、賈易、呂希純、曾肇、王覿、範純粹、呂陶、王古、豐稷、張舜民、張問、楊畏、鄒浩、陳次升、謝文瓘、岑象求、周鼎、徐勣、路昌衡、董敦逸、上官均、葉濤、郭知章、楊康國、龔原、朱紱、葉祖洽、朱師服。
餘官一百七十七人：
秦觀、黃庭堅、晁補之、張耒、吳安詩、歐陽棐、劉唐老、王鞏、呂希哲、杜純、張保源、孔平仲、湯戫、司馬康、宋保國、黃隱、畢仲遊、常安民、汪衍、餘爽、鄭俠、常立、程頤、唐義問、餘卞、李格非、陳瓘、任伯雨、張庭堅、馬涓、孫諤、陳郛、朱光裔、蘇嘉、龔、王回、呂希績、吳儔、歐陽中立、尹林、葉伸、李茂直、吳處厚、李積中、商倚、陳祐、虞防、李祉、李深、李之儀、範正平、曹蓋、楊琳、蘇丙、葛茂宗、劉謂、柴袞、洪羽、趙天佐、李新、衡鈞、兗公適、洪百藥、周誼、孫琮、範柔中、鄧考甫、王察、趙峋、封覺民、胡端修、李傑、李賁、趙令畤、郭執中、石芳、金極、高公應、安信之、張集、黃策、吳安遜、周永徽、高漸、張夙、鮮于綽、呂諒卿、王貫、朱紘、吳朋、梁安國、王古、蘇迥、檀固、何大受、王箴、鹿敏求、江公望、曾紆、高士育、鄧忠臣、種師極、韓治、都貺、秦希甫、錢景祥、周綍、何大正、呂彥祖、梁寬、沈千、曹興宗、羅鼎臣、劉勃、王拯、黃安期、陳師錫、幹肇、黃遷、莫俠正、許堯輔、楊朏、胡良、梅君俞、寇宗顏、張居、李修、逢純熙、高遵恪、黃才、曹盥、侯顯道、周遵道、林膚、葛輝、宋壽嶽、王公彥、王交、張溥、許安修、劉吉甫、胡潛、董祥、楊瑰實、倪直孺、蔣津、王守、鄧元中、梁俊民、王陽、張裕、陸表民、葉世英、謝潛、陳唐、劉經國、扈充、張恕、陳並、洪芻、周鍔、蕭元刂、趙鉞、膝友、江洵、方適、許瑞卿、李昭玘、向紃、陳察、鍾正甫、高茂華、楊彥璋、廖正一、李夷行、彭醇、梁士能。
武臣二十五人：
張巽、李備、王獻可、胡田、馬諗、王履、趙希夷、任濬、郭子旂、錢盛、趙希德、王長民、李冰、王庭臣、吉師雄、李愚、吳休復、崔昌符、潘滋、高士權、李嘉亮、李充、劉延肇、姚雄、李基。
內臣二十九人：
梁惟簡、陳衍、張士良、梁知新、李倬、譚扆、竇鉞、趙約、黃卿從、馮說、曾壽、蘇舜民、楊偁、梁弼、陳恂、張茂則、張琳、裴彥、李偁、閻守勤、王紱、李穆、蔡克明、王公基、王道、鄧世昌、鄭民簡、張怙、王化臣。
為臣不忠曾任宰臣二人：王珪、章惇。偽學逆黨籍宰執四人：趙汝愚、留王、王藺、周必大。
待制以上十三人：
朱熹、徐誼、彭龜年、陳傳良、薛叔似、章穎、鄭湜、樓鑰、林大中、黃由、黃黼、何異、孫逢吉。餘宮三十一人：
劉光祖、吳祖儉、葉適、楊方、項安世、李、沈有開、曾三聘、遊仲鴻、吳獵、李祥、楊簡、袁燮、陳武、田澹、黃度、張體仁、蔡幼學、黃灝、周南、吳柔勝、王厚之、孟浩、趙鞏、白炎震。
武臣三人：皇甫斌、範仲壬、張致遠。士人八人：
楊宏中、周朝端、張道林、仲麟、蔣仲、徐範、蔡元定、呂祖泰。
人之發白有遲速者，世以多思慮者早白。蓋以發乃血之餘，心藏血，心役於物，不能滋蔭也。故謝超宗入獄而發白，周興嗣成書而發白。然予所見，有年齒雖同，而勞苦安逸迥然各異，逸者反白，勞者反黑，似不在思慮所致也。每詢其人，多在父母之傳流。近又見鎮江丁氏一族，家多顯宦，少長盡皆白髮，此顧愷之對簡文曰：「松柏之姿，蒲柳之質。」自不同耳，言雖近於諛上，是或一道也。予已論須發矣，此又餘意。
真西山論陶詩：「榮木之憂，逝川之歎也；貧士之詠，簞瓢之樂也。」以公之學在經術中來。予又以公非自經術，自性理中來。夫《飲酒》第五首，膾炙人口者也；嘗往來胸中，若有所得其好者。夫以第一句「結廬在人境」，似靜中有動；第二句「而無車馬喧」，似動中有靜；三四句「問君何能爾？心遠地自偏」，即心境渾融處地；五句「採菊東籬下」，是潛心求一；六句「悠然見南山」，是得一之徵矣；七八句「山氣日夕佳，飛鳥相與還」，乃至和充溢，表裏盎然；九句「此中有真意」，所立卓爾，十句「欲辯已忘言」，正末由也已。可見陶公心次渾然，無少渣滓，所以吐詞即理，默契道體，高出詩人。有自哉！
混堂，天下有之，杭最下焉。有好事者借喻為記，頗得箴規之義，錄以告不知恥者。記云：吳俗，甃大石為池，穹幕以磚，後為巨釜，令與池通，轆轤引水，穴壁而貯焉，一人專執爨，池水相吞，遂成沸湯，名曰混堂，榜其門則曰「香水」。男子被不潔者、膚垢膩者、負販屠沽者、瘍者、疕者，納一錢於主人，皆得入澡焉。旦及暮，袒裼裸裎而來者，不可勝計。苟蹴之，則泥滓可掬；嗅其體，穢氣不可聞。為士者每亦浴之，被豈不知其汙耶？迷於其稱耶？習於俗而不之怪耶？抑被不潔者、膚垢膩者、負販屠沽者、瘍者、疕者，果不相浼耶？抑經其浴者，目不見，鼻不聞耶？嗚呼！趨其熱而已也。使去薪沃釜，與溝瀆之水何殊焉？人孰趨之哉！人孰趨之哉！
怪誕之事多矣，有不可以理格者，孔子所以不言。今可窮者，試言其一、二事。予舊讀鄭畋事，以為傳記怪誕之言，不足信也；及見顏畿之事，意其正史所書，耳目所屬，去當時不遠，亦豈妄言哉？因格其理，將以質之人人。適府頒邵二泉先生學史到學，檢有顏氏之條，斷義與愚見同也。因錄其事與邵說並區區之見於左：
唐鄭畋之父亞，未達時，旅遊諸處，留妻與婢在一觀中。將產，忽聞空中語曰：「汝出觀外，毋汙吾清境；不然，殺汝也。」妻曰：「婦人無歸，望聖者憫念。」及五鼓分，娠乃殞。道眾乃殯於牆外。亞歸，以酒酹之，夜夢妻曰：「餘命未盡，為神殺也。北去十里有寺，一僧可五十，能活之，當再三哀祈。」亞不以為信。次夕又如此。於是趨寺，果見此僧，初見亦喜，亞告之。初不顧曰：「我凡人，豈知幽冥事乎？」亞懇再三，僧怒擊之，甘辱不去。久之，僧乃許曰：「待吾入定尋訪之。」夜半，起謂亞曰：「事諧矣。天曙先歸，吾當送來。」歸三鼓，聞戶外人語，即引妻來曰：「身已壞，此即魂耳，善相保。」囑之而去。其妻宛如生平，但惡明處。數年，妻乃別去，曰：「數盡矣。」故世傳畋為鬼生。
顏含兄畿，咸寧中得疾，就醫自療，遂死於醫家。家屬迎喪，每繞樹而不可解，引喪者顛仆，稱畿言曰：「我壽命未死，但服藥太多，傷我五髒耳；今當復活，慎無葬也。」其父祝之曰：「若爾有命復生，豈非骨肉所願，不爾葬也。」乃解。及還，其婦夢之，其母及家人又夢之，含乃曰：「非常之事，古則有之。」乃發棺，果有生驗；然氣息甚微，飲哺將護累月，猶不能語，飲食所須，托之以夢；含乃絕棄人事，躬親侍養，足不出戶者十有三年。
邵子曰：「人死而復蘇者有之。」畿蘇矣，能夢而不能言，久之復死，何也？魂魄合而為人，離散則死。若畿者，殆陰復而陽不復歟？不然，則其周旋不舍者何物也邪？是則顏畿既為陰復，而鄭妻之復，豈非其陽魂邪？其所以惡明者，猶在陰類故也。
先輩吳美中瓚，以米礱喻天命：蓋以上動下靜，運轉不已，則米穀四出，如萬物之生也，隨地之高下汙潔之處而投焉，則如人之有富貴貧賤者矣。又以燈油喻性情：以油為氣而燈心為質，燈焰乃精神也；及其照物，則為才能；其熱者，性也；燈滅而燼落，魄降也；煙氣上騰，魂升也；油有清濁，燈心有肥細，乃資質之美惡耳。此乃以粗喻精。實為至理，人亦易曉也，故錄之。
夫人之所以為人，國之所以為國，以其有義禮，而名器存焉。嘗見龍王祠而有敕封者，龍雖靈物，亦獸也；象固至馴，豈可以人禮待之。今龍襲之以衣冠，加之以王號；而象則食之以二品之料，加之以指揮之稱。較之禹驅蛇龍、周公驅虎豹犀象而遠之之意不有異乎？賤名器，無義禮甚矣。若太祖於四海四瀆，止封某海某瀆之神，何其正大。苟為禮官者，建議於廟堂可也。
予嘗謂荀子曰：「非其人而教之，齎盜糧而藉寇兵也，卿獨不思李斯之為人也？」又宋祖曰：「洞開重門，正合我心；少有私曲，人皆見之。」獨不思負世宗，何曲如之，人不見耶？
伯顏：字子中，世家西域，其祖父宦江西，因家焉，遂為進賢人。幼讀書，即通大義，稍長，無所嗜好，惟耽玩典籍，手不釋卷。從釣台夏溥習進士業，四以春秋經領江西鄉舉，授龍興路東湖書院山長，改建昌路儒學教授。壬辰兵興，省臣以便宜授贛州路知事，升經歷。時參政全普庵、撒裏哈海赤守贛，以伯顏學行醇正，議論激烈，可與有為，以為都事。戊戌，陳友諒陷江西，遣兵圍贛，參政命伯顏率壯士百人出，收援兵於鄰郡。將行，誓眾曰：「苟為自全之計者，願受不測之誅。」至夜三鼓，奮躍突圍而出，圍兵追不及，乃招募丁壯於龍南、安遠、寧都之間，遠近響應。值天淫雨，敵勢益滋蔓，向義之士，往往惑於飛語，轉相煽動，合而復散。伯顏知事不就，乃往南雄，方宣布天子德意，以為集義之策，而南雄亦降矣。眾四掠市裏。伯顏正衣冠，端坐僧寺禪榻，眾駭視不敢犯；見其渠領，則陳大義以拒之，所與俱百人者，屠戮擄獲殆盡。既而贛亦陷，全、海二參政死之，伯顏知無可為之機，遂間道入閩。江西右丞章公完者，表為分省員外郎，佐政有聲，出奇攻復建昌，遂命浮海獻捷京師。因陳江南緩急之勢，攻取之方，言論剴切，朝臣驚歎，奏授南恩州知州、福建省郎中。再詣朝堂計事，退見總兵官擴廓於河南，除兵部侍郎，與吏部尚書伯顏帖木兒、張翱銓選廣西。舟次鐔江，而全閩二廣，皆歸附國朝矣。伯顏由是潛形遁跡，隱約江湖間；時宦寓公知名願交者，皆不得一見。以先世有墓廬在彭蠡之涯，乃卜進賢之北山，誅茅剪荊，躬自為創竹屋三間，左圖右史，閉戶澹如，時寓其忠憤於詞翰之間而已。前進士熊釗，操行孤厲，於人少許可，惟與伯顏相厚善，每語及往事，相對悲嗚煩促，涕泗潸然下。洪武己未秋，朝廷方搜求博學老成之士，江西布政使沈本立聞伯顏名，遣從事張希顏、訓導胡以中以禮來征，語之曰：「爾偕進賢知縣親造其廬，若不起，爾毋來見也。」伯顏聞使者將至，慨然曰：「是不可以口舌爭也。」先一夕，具牲醴，作《七哀詩》，祭其先與昔時共事死節之士，復手書短歌一篇，寄別熊釗，以後事囑之。夜漏盡，望北再拜，飲藥而卒。
讚曰：「不事二君非難，而捐生為難；捐生非難，而從容就死為難；伯顏之死，可謂得其義焉。」或曰：「伯顏在鐔江、閩、廣時不死，而死於今日，何耶？籲！向之不死，欲有所為也；事既無可奈何，存身以永祀，亦義也；今為人迫，而理不可不死矣；不死，則失吾身以存祀，又非義也。」嗚呼！若伯顏者，其不負於所學歟。
有客有客何累累，國破家亡無所歸。荒村獨樹一茅屋，終夜泣血知者誰。燕雲茫茫幾萬里，羽翮鎩盡孤飛遲。嗚呼我生兮亂中遘，不自我先兮不自我後。
我祖我父金月精，高曾累世皆簪纓。歲維丁卯兮吾以生，於赫當代何休明。讀書願繼祖父聲，白頭今日俱無成。我思永訣非沽名，生死逆順由中情，神之聽之和且平。嗚呼祖考俯鬲假，籩豆失薦我之責。
我母我母何不辰，腹我鞠我徒辛勤。母氏淑善宜壽考，兒不良兮負母身。餚維新兮酒既醇，我母式享毋悲辛。嗚呼母兮毋遠適，相會黃泉在今夕。
我師我師心休休，教我育我靡不周。四舉濫叨感師德，十年苟活貽師羞。酒既陳兮師冀止，一觴我奠涕泗流。嗚呼我師兮毋我惡，捨生取義未為暮。
我友我友全公、海公，愛我愛我兮人誰與同？惟公高節兮寰宇其空，百戰一死兮偉哉英雄。嗚呼我公我公兮斯酒斯酌，我魂我魂兮惟公是托。
我子我子嬌且癡，去往存沒兮予莫汝知。汝既死兮骨當朽，汝苟活兮終來歸。嗚呼汝長兮毋我議，父不慈兮時不利。
鴆兮鴆兮置汝已十年，汝不違兮汝心斯堅。用汝今日兮人誰我冤，一觴進汝兮神魂妥然。嗚呼鴆兮果不我誤，骨速朽兮肉速腐。
右伯顏子中之傳與詩，予因館於宗主萬五溪先生之門。五溪，進賢人也，得觀國初進賢諸公私抄詩文；讀至子中傳，慨《元史》既未載也，而此或又失，千古無聞矣。遂錄於稿。嗚呼！讀子中《七哀詩》，寧不酸鼻！惜其讚有曰：「前之不死銓選，無社稷寄也。」嗚呼！太學生亦死之也，以此度子中，是不知子中者。遂為略改數句，以明子中之心，而傳之者濟陰丁之翰。嗚呼！無之翰為文以傳，天下不知如子中者幾矣。

