
宋岳武穆王祠，天下有五：在鄂者，乃王開國之地；在杭者，王墓之地；在湯陰者，父母之鄉；贛者，立功之地；而朱仙鎮者，功之極而憤之所不能忘；皆著祀典，報王亦宜。今其錄，乃吾友汪仲、蘇子卿所編，心亦勞矣。近為當道所刻，惜去其詩文將半；予有一跋，亦在逐中。今並贅於此。嘗考王少狂飲，帝戒而遂絕。較之終曹瞞而不談兵者，一忠一奸，薰蕕判也。王刻像行溫凊禮，平居布素，死之日無餘貲，其與絕裾窮奢者何如？好色人情也，故至死弗克斷虞姬；王能卻交歡之名姝，勇殊過之；死後有武昌老嫗之哭，足可比方孔明也。夫為將而具五善足矣，王之行聖人之道，大賢以上事也，豈特忠哉！列古名將有餘論矣，冤蓋非一日也。
予名生員，不出應試有年矣。嘉靖甲申，將遊南都，有事於學宮，適值葉教諭相新至，召而言曰：「汝能作詩則行，否則當受吾教，不許也。」遂指亭前芙蓉為題，予書一絕呈之：「名花不鬥豔陽妝，自向儒宮醉晚陽；莫道秋容顏色淡，野梅淩雪有天香。」葉知有為，故意復曰：「我欲題折枝者。」予不得已，憤而口占：「天香國色美豐姿，祇是西風颭墜枝；今日悲秋人見汝，有何奇句動吾師。」葉笑而放之。逾二年，乃於素題芙蓉扇麵，偶感前事，書曰：「莫向芙蓉怨不平，風塵從古困儒生；當年錯怪淮陰少，自是王孫未有名。」他日乃父見之，謂予曰：「汝尚記憶前事耶？」予曰：「非也，亦偶然耳。」因出酒命酌，痛欣而罷。
杭劉菊莊泰，成化癸已六月，適當六十，同時詩人皆以詩祝。今並錄之於左，以俟後人觀覽，庶知一時人物之文學也。
自壽云：「落落乾坤六十翁，蒼顏寧復舊時紅？搜羅經史有餘力，補報君親無寸功。舌在未應鳩計拙，眼國渾覺馬群空；藕花池檻新涼好，且對妻孥試碧筒。」
友人甬東徐叔勉恕以詩祝云：「隱君誌高尚，今代巢與由；種菊滿籬下，嘯傲天地秋。一壺時復醉，此外非所求；雙鬢颯已白，傴指甲子周。大塊假以文，慨然法前修；君壽不可量，浩浩滄海流。但固金石操，毋為身後憂。」
勾章沃昌言昌云：「玄圃千年桃已熟，搖搖珠樹濃陰綠；紫綃旖旎散晴雲，翠館參差咽寒玉。芙蓉畫屏清晝長，博山初試麒麟香；一聲白鶴南飛翔，追逐神仙爭頡頏。東道主人茂陵客，金縷瓊觴薦瑤席；碧欄十二藕風涼，歲歲酣歌樂無極。」
天台謝仲昭昭云：「火龍嗬雲成五色，輕綃剪出秋蟬翼；涼飆蕩暑天沉沉，南極回光射東壁。菊莊老人詩中豪，飄飄不是紅塵客；燃藜久羨劉更生，博學遠過揚執戟。瑤池昨夜來青禽，殷勤為報群仙臨；紅麟擘脯玉絲脆，紫檀爇火金爐深。薰弦不彈供奉曲，橫笛交奏雙龍音；鳥疾兔懶日月緩，定應為子留光陰。」
江陰卞華伯榮云：「碧空無雲見秋毫，壽星光與文星高；菊莊行年今六十，胸蟠萬卷一布袍。門生如雲上堂賀，鳥程遠致玉兔醪；碧筒倒注若吞海，薦以雪藕兼冰桃。後五百歲摩金狄，世同薊子誰同曹？天光老眼不錯視，長生特地留詩豪。」
濟南陶希文元素云：「六十方稱壽，神完氣亦完；少陵詩價重，太白酒觴寬。紫曳藤枝杖，班裁筍籜冠；願君為砥柱，學海障狂瀾。」
吳興張子靜淵云：「春秋六十老斯文，名重東南獨出群；照夜青藜天使下，延年丹藥地仙分。才高鸚鵡鋒難敵，臉暈桃花酒易醺；願作湖山風月主，一巾白髮任紛紛。」
郡人張天錫錫云：「德化於今詩亦化，收拾聲名老林下；杯邀明月豈為賓，天與清風豈須價。莊前種滿南陽菊，飲泉採花亦自足；人間薏苡假明珠，真有金錢萬萬斛。一周花甲等閑過，滄桑幾閱人海波；耳順何須更加洗，倚欄閑聽濯纓歌。」
沈惟遠寧云：「花甲循環喜一周，來海屋又添籌；半生曠達陶元亮，八句風流秦少遊。香嫋碧雲浮綺席，酒搖紅浪溢金甌；願祈壽算岡陵固，與子湖山共倡酬。」
莫仲璵璠云：「銀瓶滿貯洞庭春，數為先生慶六旬；壽域天開周甲子，文章夜現燭星辰。清新珠玉今詩伯，瀟灑衣冠古逸民；昭代由來重儒術，白頭行看載蒲輪。」
馬廷簡迪云：「目如岩電貌如童，獨步詞壇氣尚雄；聖仰宣尼方耳順，賢希伯玉已心融，青藜燈下書頻校，黃菊樽前酒不空；天意未容夫子老，要傳詩法擅江東。」
劉邦彥英云：「大隱居城市，聲光不可韜；英靈鍾間氣，論議邁時髦。詩得陰、何細，騷兼屈、宋豪；百編同雅健，一字重華褒。妙趣江山助，狂歌鬼魅逃；霜空飛俊鶻，塵匣出豪曹。音古薰弦奏，才長雪繭繰；尋僧未入社，對客懶題糕。訪古登雲嶠，懷人隔海濤，乾坤客傲睨，風月屬遊遨。夜閣青藜火，秋園白薴袍；襟期時自負，老節老彌操。短屐閑招鶴，長竿欲釣鼇；不知雙鬢改，隻為寸心勞。有子能臨帖，無官豈夢刀；菊莊聊寄寓，花甲忽周遭。廣顙非凡相，長眉是壽毫；安期初饋棗，方朔預偷桃。正好傳餐玉，毋煩論伐毛；人材何落落，歲月自滔滔。樂矣居清世，陶然付濁醪，斯文端有相，南極一星高。」
陸士稱昂云：「秀鍾靈氣應長庚，白髮卿賢獨老成；驚世才名蓮並瑞，出塵豐度鶴同清。重煩海客分桃實，幾約山翁泛菊英；華誕喜聞周甲子，頌歌叨廁魯諸生。」陸有私抄詩話一冊，載壽詩尚多也。
正統間，處州葉宗劉謀逆。杭點民兵，有生員之父亦在點中，其子往訴於府，府主不為之理。拂衣而出，自言「水上打一棒」，蓋以俗雲空無用也。府主聞其言而不知其情，只以惡語嘲之，即喚轉詢焉，生員直告其故。遂曰：「汝能賦此，當免其役耳。」因口占曰：「丈七琅玕杖碧流，一聲驚破楚天秋；千條素練開還合，萬顆明珠散復收。鷗鷺盡飛紅蓼岸，鴛鴦齊起白蘋洲；想應此處無魚鉤，起網收綸別下釣。」守遂除之。
宋韓持國《詠雪》詩云：「衣上六花飛不好，畝間盈盡是吾心；保由更得齊民暖，恨不偏於宿麥深。」宋王伯厚以為雪詩無出其右。予以此真村學究之詩也，俗雲宋頭巾耳；而王伯厚不知詩，亦可知矣。此但取其有憂國愛民之意，豈詩也哉。又伯厚取朱新仲《詠昭君》詩於《困學紀聞》中云：「當時夫死若求歸，凜然義動單于府；不知出此肯隨俗，顏色如花心糞土。」噫！此伯厚亦不善論而取之也；使昭君知此，不待其單于死而請也，亦不必其請而自盡矣。
《石林詩話》云：歐陽棐求章子厚書乃翁《廬山高》、《明妃曲》藏於家，以公平日自喜此三詩也。嘗被酒語棐曰：吾詩《廬山高》，今人莫能為，惟李白能之；《明妃曲》後篇，太白不能為，惟杜子美能之；前篇則子美亦不能也。」及觀《名臣言行錄》又云：公謂人曰《廬山高》惟韓愈可及，《琵琶前引》，韓愈不可及，杜甫可及；後引，李白不可及，杜甫可及。其與《石林》所記不同。予論《廬山高》全似太白，前引類杜，後引類韓，當以《石林》所記為是。但歐公自不當謂前引則子美亦不能此，或棐乃過美乃翁之辭，抑夢得誤紀之耶？若《名臣錄》所紀《廬山高》，豈似韓耶？二引既不擬李，又雜太白之名，何也？此必其傳聞也。
吳潛，號履齋，宋理宗朝相也。賈似道入相，令言官劾吳，安置循州，又令循守劉宗申毒死履齋。似道後亦貶循州，宰執陳宜中等咸欲置賈於死，令鄭虎臣押送至漳之木綿庵，而為虎臣錘死之。漳守趙介如，乃賈之門人，時為祭殮文曰：「履齋死循，死於宗申；先生死閩，死於虎臣。天乎人乎？莫得而詢。」有餘不盡之意至矣，至矣。然二事之詳，見《山房隨筆》、《武林紀事》，但《隨筆》祭文缺後二句，而宋史以吳為預知風雷作而死，亦非也。蓋吳作辭世詩時，空中偶然雷震耳。
《聞見錄》載：關中商人得能言鸚鵡於隴山，愛而食之甚勤。偶事下獄，歸時歎恨不已。鸚鵡曰：「郎在獄數日，已不堪：鸚鵡遭閉累年，奈何？」商遂感而放之。後商同輩有過隴山者，鸚鵡必於林問曰：「郎無恙，幸寄聲，幸寄聲。」又金時安撫使田琢，少從軍塞外，居有雙燕為巢，士人慾捕之，田曲全護。一日，飛止坐隅，都無驚畏，巧語移時不去。田思明日秋社，燕當歸矣，此殆為留別言耶？因作詩贈云：「幾年塞外曆崎危，誰謂烏衣亦此飛；朝向蘆陂知有焉，暮投第舍重相依。君憐我處頻迎語，我憶君時不掩扉；明日西風悲鼓角，君應先去我何歸。」遂細書為蠟丸係其足。後八年，田為潞州判官，此燕飛鳴公廨，來止硯屏，田諦視，即前燕也，蠟丸尚在。遂畫圖作序，一時名人皆有詩賦。嗚呼！禽鳥微物，一加愛養，遂致不舍；士之負義背恩，曾二鳥之不如！昔人歎「古道益遠交情玦，朝歡暮怨雲遷移。」予亦感而筆之也。
山谷《懷荊公再次西太乙宮韻》之詩第二首云：「啜羹不如放麑，樂羊終愧巴西；欲問老翁歸處，帝鄉無路雲迷。」任天社解山谷之意，謂惠卿之忍，正如樂羊；荊公之過，與巴西同。又言：末句神宗崩，公亦薨，從其在天，非讒邪所能間。予觀山谷所和四詩，皆指荊公，不若東坡之和之妙也。此首以惠卿比樂羊固可，而以秦西巴擬荊公，恐為不當。荊公直刻拗耳，豈仁也哉。任復謂讒邪不能間，亦益山谷不善之意。山谷或止以帝鄉之路，雲亦不迷也。《藝苑雌黃》又為山谷解倒用西巴，引退之差參、瓏玲為證。予意虛字倒用，尚可理推；至於人名，恐未穩也。山谷此詩，祇是有病。
唐人許渾，常將己詩重用，此雖一病。夫豈不能再作，固欲如是耶？第可意句遂不復改耳，但有可用不可用處，自當慎之也。今錄出數聯以明之，庶便檢閱，亦足使人易知也。如《京口寄友人》用「一樽酒盡青山暮，千里書回碧樹秋」為頸聯矣，至《郊園秋日寄洛中故人》，復用二句為頷聯，皆寄人者也。又如《呈部少府巡澇》有「江村夜漲浮天水，澤國秋生動地風」。《漢水傷稼》亦用此二句，皆因水也，此則可以同用。至於《送僧歸桂州靈岩寺》云：「楚客送僧歸桂陽，海門帆勢極瀟湘，碧雲千里暮愁合，白雪一馨春思長。」他日《和浙西從事劉三復送僧南歸》，亦用此四句，但以「桂陽」易「故鄉」字。予以浙西復南去，恐不可用瀟湘耶。至以「蜂蜜」對「香」，「訪戴」對「依劉」處極多，似亦不切。若王灣《江南意》二聯俱同，但易首尾，此即其可意句而不復改也。
國初王旬字子宣，作《宮詞》有云：「南風吹斷采蓮歌，夜雨新添太液波；水殿雲廊三十六，不知何處晚涼多。」仁和解元俞友仁見而悅曰：「此其得意句。」遂以妹妻之。此與宋趙德麟二十八字詩句，事意俱同也。
富陽俞膺字古章，肥<昏辶>邱園，名聞湖海，宦遊於浙者，必得其文為美。正統間，藩臬諸公先後封章薦舉，不起。吳和州亦嘗薦之，先生以詩辭雲「青雲有路念衤弟袍，迢遞和州薦剡勞；下乘難追千里馬，虛名恐誤九方皋。嵇康自信趨時懶，少室誰雲索價高；總使陽和動鄒律，秋風雙鬢已蕭騷。」又同時寧波徐恕字勉仁亦以文鳴，不膺國召，後家吾杭，有《藝說》，譬喻為學甚悉，今忘之也。予嘗謂俞詩徐文，近亦有之；而人品或無二子也。故當時有「富陽俞、甬東徐，翩翩文彩雙明珠」之譽，予故表而出之。
魏驥，浙江紹興蕭山人，正統初為司訓，臞然若不勝衣者。一日，會酒友家，座有柳莊先生，因相曰：「公異日必至極品。」眾皆掩口，自亦以袁諷之也。後因教導有功，漸升至少卿，直抵吏部尚書。然質直而好吟，不以工拙為計，《老態》一詩，至今傳之人口，以其鄙而謔也。詩云：「漸覺年來老病磨，兩肩酸痛脊樑跎；耳聾眼暗牙根蛀，腿軟腰疼鼻淚多。髒毒頭瘋時又舉，痔瘡疝氣不能和；更兼酒積微微發，三歲孩童長若何。」予嘗又聞趙松雪《老態》一詩，則視此超出九天矣，然亦不見集中，今錄出之。詩云：「老態年來日日添，黑花飛眼雪生髯；扶衰每藉過眉杖，食肉先尋剔齒簽。右臂拘攣巾不裹，中腸慘戚淚常淹；移床獨就南榮坐，畏冷思親愛日簷。」非身處老境，不能言之如此真切。悲夫！
燕子樓盼盼之事，人皆知也；而《燕子樓集》，人未知也；知其集者，或未見其詩也；見其詩者，或未知盼盼之終故；予少見陳彥升詩之起結云：「僕射新阡狐兔遊，侍兒猶在水邊頭；樂天才思如春雨，斷送殘花一夜休。」不知何謂「水邊」與「樂天」之意，今始知樓在徐州西北水滸，至今猶有跡焉。盼盼念建封而不下樓者十年，樂天贈詩曰：「黃金不惜買蛾眉，揀得如花四五枝；歌舞教成心力盡，一朝身去不相隨。」盼盼讀之，悲泣曰：「自公薨，妾非不能死，恐百載之後，以我公重色，有從死之妾，是玷我公清範也。所以偷生耳。」乃和白公詩云：「自守空樓斂恨眉，形同春後牡丹枝；舍人不會人深意，訝道泉台不去隨。」盼盼得詩後，怏怏旬日，不食而卒。臨終但云：「兒童不識衝天物，謾把青泥汙雪毫。」方知陳結之意。盼盼詩云：「樓上殘燈伴曉霜，獨眠人起合歡床；相思一夜情多少，地角天涯不是長。」又云：「北邙松柏鎖愁煙，燕子樓人思悄然，自埋劍履歌塵散，紅袖香消一十年。」皆如此類。予嘗過其地，見燕飛鳴，有感賦詩曰：「燕子樓前燕子飛，舊巢還在主人非；樓中盼盼樓前燕，肯向他人樓上居。」盼盼不獨鍾情意氣，且知義理，可謂妓妾中傑出者。姓關，或曰許。
柳莊袁珙字廷玉，元菊村先生士元之子，自幼勵精儒業，九流百氏之書，靡不涉究。嘗遊曆湖海間，遇異僧別古崖於補陀洛伽山，一見而奇之，因授以相人之術，期珙必以術顯。珙自是決人貴賤、壽夭、禍福、休咎，如指諸掌；凡求相者，聽其語言，觀其形象，然後斷以吉凶，雖達貴人遇之不以禮，則拂袖而去。太宗在潛邸，遺使召見。珙凝神佇思，稽首而言曰：「殿下龍形鳳姿，天廣地闊，日麗中天，重瞳龍髯，二肘若肉印之狀，實蒼生真主也。」辭還，賜齎殊厚。越三年，上誕膺天籙。萬幾之暇，因感珙言之驗，驛召至京，拜太常寺丞，遇以特禮。已而得請展省先塋，壽七十六，以疾卒。姚少師廣孝嘗贈詩云：「岸幘風流閃電眸，相形何似相心優；淩煙閣上丹青裏，未必人人盡虎頭。」此詩正似荀子所謂「相形不如論心」之義，此亦未必無為也。
「有如此江」，蓋言如此江水流而不返也；「將無同」，謂不同也；「將是」，乃晉人發語也，如淵明詩「將非遐齡具」是矣。

