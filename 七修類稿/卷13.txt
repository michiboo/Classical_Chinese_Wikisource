
國朝追封滁陽王郭子興，乃太祖初起兵之外父，定遠人也。功臣郭子興，則封鞏昌侯者也，其弟英，亦以開國功，封武定侯，今子孫世襲。事實見《功臣錄》。
初，張士誠委弟士信為丞相，守杭，後復令潘原明取弟回姑蘇謀國。時士信專用黃敬夫、蔡彥文、葉得新，然三人黃書生、蔡業醫、吳星士也。吳中因作十七字詩：「丞相做事業，專用黃蔡葉，一夜西風起，幹癟。」至吳元年九月初八日癸未，是日西風，大將軍徐達攻破姑蘇，從西門進兵，擒士誠等，然後知其為讖也。
景泰八年正月，上有疾，免朝數日。百官問安，太監興安曰：「徒問不能為社稷計。」於是十一日科道奏立東宮，十二日禮部會君臣又奏，旨意不允，雲十七日出視朝也。十四日，諸衙門又皆會議，學士商輅主筆，請復立茂陵，本具，十六日進待，十七日麵懇時，閣下召石亨會本，亨則曰：「上面有病，且休激他。」蓋十三日上召亨於榻前，麵受代行郊壇之禮，故知其重也。
時，亨意以復立東宮，不若請太上皇復位，會都督張軏、太監曹吉祥合謀，同扣太常卿許彬，彬曰：「此社稷功也。雖然，彬老矣，無能為矣。盍圖之徐元玉？」軏、亨等從其言。是月十四夜會有貞，有貞曰：「太上皇帝昔日出狩，非以遊畋，為赤子故耳；今天下無離心，謀必在時，不知南城知此意否？」軏等曰： 「兩日前已陰達。」有貞曰：「必伺獲審報，乃可啟議。」軏等去兩日夜，復會有貞，言報得失，計將安施？有貞乃升屋，覽步乾象，亟下，拊軏等背曰：「時在今夕，不可失。」遂相與密語，人不得聞，已而軏云：「今虜騎薄都城，奈何？」有貞言：「正宜乘此以備非常為名，陰內兵入內，誰不可者？」軏等首肯之，復密語，既倉皇以出。有貞焚香祝天，與家人訣曰：「事成，社稷之福；不成，家族之禍。去矣，歸耶人，不歸鬼。」遂往會軏、亨、吉祥、王驥、楊善、陳汝言等，收諸門鑰；夜四鼓，開長安門，內兵近千人，宿衛官軍驚愕不知所為；有出入者，兵輒叱止之。有貞命仍鎖諸門，曰：「萬一內外夾攻，事去矣。」鎖訖，有貞取鑰投水竇井，軏等莫知所為。時天色晦冥，軏等惶惑，有貞輒行，軏顧謂曰：「事當濟否？」有貞大言：「時至矣，勿退。」薄南宮城門。鐵錮牢密，扣不應。俄聞城中隱然有開門聲，有貞等命取巨木架懸之，數十人舉撞城門，又令勇士逾垣入，與外兵合毀垣，垣壞門啟，城中黯然無燈火，軏等入見。太上皇帝燭出，謂軏曰：「爾等何為？」俯伏合聲：「請陛下登位。」乃呼兵士舉輿來，兵驚懼不能舉；有貞等助挽以前，掖上皇登輿，有貞等又自挽以行。忽天色照朗，星月輝光，上皇顧謂有貞等，「卿為誰？」各對某官某。有貞等前異，密邇屬車，既升奉天殿，諸臣猶在輿前者，武士以椎擊有貞，上叱止之。時黼座尚在殿隅，諾臣往推之至中；上升座，鍾鼓鳴，群臣百官入賀。景皇帝聞鍾鼓聲，問左右云：「于謙耶？」左右對曰：「太上皇帝。」景皇帝曰：「哥哥做，好！」
上既復辟，即日命有貞依舊做副都御史兼翰林學士。明日，升兵部尚書，命掌內閣事。三月，封武功伯，仍命兼華蓋殿大學士，掌文淵閣事。又旨拿于謙、王文棄市，商輅為民，餘人從編戎伍，以其迎立外藩之故。
嗚呼！當時君臣，多無復立英宗之意，故《日錄》曰：學士王文與太監王誠，欲取襄王，楊記會請立儲之疏，都御史蕭惟貞改「更建」，元良為「更擇」，可知矣；但圖富貴小人，因眾搖惑之際，平日為于謙掌兵而不得遂私，遂駕禍於公曰：「王、於已差人迎立，並害亨等」，乘機激以除之。不知亨等遂成其謀，釀成其禍，故楊記為當日究迎立之跡，無實可驗。《日錄》曰：王文之謀，其實未發，此為實也。《雙溪雜記》又以于謙之死，固有貞之策，而李賢陰助之。此則過矣。予嘗得讀楊御史瑄記陳閣老循辨冤疏、李學士賢《天順日錄》、祝通判允明《蘇林小記》，因緝略以為前文，中則全取《小記》，蓋諸篇則言其前後事情，復位無如《小記》之佯也，餘見後。
御史王彬，建文朝巡按江淮，靖難師至揚州而死節焉。逮正統間，白日現形於察院，親與某御史相接談其死事。浙江按察使王良，亦因文廟登極而死節者，正德戊寅夜，亦現形、遂立廟祀之。嗚呼！忠魂義魄，千古不滅。於此可見，事詳載於《萃忠錄》。
郭國嬪，諱愛，字善理，鳳陽人也。穎悟警敏，賢而能文，宣宗聞之，召至宮，二旬而卒。先數日，自知死期，復書楚聲以自哀，其辭曰：「修短有數兮，不足較也；生而如夢兮，死則覺也。先吾親而歸兮，獨慚乎予之孝也，必淒淒而不能已兮，是則可悼也。」又嘗幸一大臣家，見其幼女甚都，遂賜禮，命長入宮，後進宮不數日卒。噫！才質易得，福壽難全，信哉。
北虜自古為患，獨我朝不維無納幣結親之事，祖宗時，真可謂漠南無王庭矣。正統時，也先雖強橫，時擄駕，而終則送還；弘治間，火篩擾邊矣，終為我師所殲。嘉靖中，有吉襄，又有中國降人王三，皆極驍勇者也，吉襄四次入寇，被斬數百級，王三誘而縛焉。嗚呼！中國盛衰，視夷狄之強弱也。夷狄有人而猶且如此，則我國家氣數之厚可見矣。
今太監之冠帽，即高麗王之制也。聞國初，高麗未服，太祖令內侍戴之，而給使令於高麗使者之前。使歸，舉國降。
本朝百八十年，為龍首者六十矣，而入閣者止胡文穆公廣、曹文忠公鼐、陳文洲公循、商文毅公輅、彭文憲公時、謝文正公遷、費鵝湖公宏、顧味齋公鼎臣八人而已，可以為難矣。較宋人詠曰：「堅朝龍首四十二，身到黃扉止六人」，則又過矣。雖然，此數也，又不在於功業文章論。
太祖混一之後，語諸將曰：「當今誰為好漢？」眾以開平常公對。帝曰：「是北鄙能掌王保保者耶？」蓋當時惟保保不服，每來擾邊，帝固激之雲耳。《草木子》云：「元末西北尚爾晏然，惟太原則有王保保也，天兵至太原，保保不支遁。」世皆知保保之名，《元史·順帝紀》中，累稱擴廓帖木兒之勇，竟未降於太祖，《綱目》亦然，疑其即是人也。然讀《功臣錄》，每傳有雲，「擴廓帖木兒與王保保連兵」，有雲「為犄角之勢。」《龍飛紀略》或獨書、連書，皆如二人。惟《清溪暇笑》中，辨以為擴廓即保保，以其世代為王；故云王保保也。然思保保何義，考史又無其傳，心終疑之，因而細查至正廿七八年，太原乃擴廓所署，則保保即擴廓也。保保者，當時尊稱之辭，如史稱天兵取益都路，「平章政事保保降」；《草木子》稱順帝居應昌，帝「遣李保保襲之」，又聞金陵旗首衛指揮王某者，乃其裔也。其《元史》不列傳者，意其曾殺詔使，不受君命，當入《逆臣傳》；然終於臣節，不降我朝，則又似忠義也；況遠去沙漠，不知所終，此王華川難於筆也歟？
昭武伯曹欽，太監曹吉祥侄也。吉祥在宣德、正統中，屢領兵出征，麾下多達官驍勇者。欽一旦恃迎復英宗功，既升伯爵，虎而翼矣，恣意淩人。錦衣衛指揮逯杲與寇都御史不勝其過，而少裁抑之。天順辛巳七月二日，遂反。前一日，朝廷命兵部尚書馬昂、懷寧伯孫鏜征西，欽以是日精兵已出，己領達官入，變事可成也。幸達官中馬亮夜報恭順侯吳瑾，瑾告孫鏜，進本達上，得不啟門。五鼓，欽已橫殺於街，舉火攻門也，朝臣多避走，逯、寇二公首被殺戮，李閣老賢被執，得不死；比天明，孫鏜會出征官大戰於四牌樓，至暮乃平。恭順亦戰死，京師時有詩云：「曹奴此日發顛狂，寇逯諸公死亦當，學士叩頭如犬吠，尚書鎖項似牽羊。萬安叩首稱三叔，恭順當凶戰一場，寄語滿朝當道者，將何面目見吾皇。」予以詩固隻取笑於一時，未足與論。幸而得馬亮之報，孫鏜領兵未行，元惡不旋踵而就戮，此固宗社之靈也。不然，變起倉猝，流血廟堂，豈特朝臣之逃匿哉！
韓成，虹縣人，從太祖征陳友諒。鄱陽湖大戰之時，賊眾圍上不解，群將計無所出。成進計曰：「臣聞古之人有殺身成仁者，臣不敢辭。」遂服龍袍冠冕與上衣同，對賊眾投水，賊因是解。後封成為高陽王，祠祀康郎山焉。於光，南陽人。從太祖征伐有功，封指揮同知，後鎮鞏昌。元將王保保襲蘭州，光以兵授之，被執，使至城下呼兵出降，光大呼曰：「我不幸受執，公等堅守，徐總兵將大軍至矣！」遂被害。事聞，上為震驚，遣官祭以少牢。今聞配享功臣廟，未知果否。昔漢祖被圍滎陽時，紀信誑楚出降而逃，與韓成之事一也。唐劉感戍涇州，被薛仁杲所執，使至城下約降，感大呼曰：「賊大饑，秦王領兵至矣！」遂被害，於光之事同也。然韓成得封侯血食，子孫受爵，而紀信無聞焉；感贈公得諡，子孫受爵，光於數事未有也。籲！剖符分封，拔劍論功，漢於功臣悉矣，何當時無一人之言紀信？在地立廟，追贈享祀，聖朝報功之典至矣，何於於光無贈焉？二者胥失矣。
正德間，前有中宮劉瑾，後有指揮朱寧，皆擅主權。及籍家資，劉瑾計有金二十四萬錠，又五萬七千八百兩，元寶五百萬錠，銀八百萬又一百五十八萬三千六百兩，寶石二斗，金甲二，金鉤三千，玉帶四千一百六十二束，獅蠻帶二束，金銀湯Ｂ２０五百，蟒衣四百七十襲，牙牌二匱，穿宮牌五百，金牌三，袞衣四，八爪金龍盔甲三千，玉琴一，玉瑤印一顆，以上金共一千二百五萬七千八百兩，銀共二萬五千九百五十八萬三千六百兩。朱寧計有金七十扛，共十萬五千兩，銀二千四百九十扛，共四百九十八萬兩，碎金四箱，碎銀十匱，金銀湯Ｂ２０四百，金首飾五百十一箱，珍珠二匱，金銀台盞四百二十副，玉帶二千五百束，金條環四箱，珍珠眉葉纓絡七箱，烏木盆二，花盆五，沉香盆二，金仙鶴二對，織金蟒衣五百箱，羅鈿屏風五十座，大理石屏風三十三座，圍屏五十三扛，蘇木七十扛，胡椒三千五十石，香椒三十扛，緞疋三千五百八十扛，綾絹布三百二十扛，錫器磁器三百扛，佛像一百三十匱，又三十扛，祖母綠一尊，銅鐵獅子四百車，銅盆五百，古銅爐八百三十，古畫四十扛，白玉琴一，金船二，白玉琵琶一，銅器五十扛，巧石八十扛。嗚呼！胡椒八百解，珊瑚七尺高，以其為侈，著之史冊；以今較之，未知孰多孰寡，此非生民膏血耶？
正德五年九月，霸州劉六、劉七、齊彥名，原係謀逆太監劉瑾門下。瑾敗，遂糾賊眾流劫地方；後又增入楊虎、趙鐩、劉惠等，共二十五名，分為二十八營，共有人馬十七萬五千。各授偽官，張打「奉天征討元帥」旗幟，上以金書聯對云：「虎賁三千，直抵幽燕之地；龍飛九五，重開混沌之天。」又於老營以大紅彩緞書：「英雄吞海嶽，氣勢轉乾坤。」攻破州縣幾二百，殺死總兵馮禎、參將王杲、都指揮王保、詹濟、潘翀、同知鬱采、指揮、知縣雜職數十員，姦淫婦女，磔剉兇殘，不可言也；所過獄囚，即放為助；庫藏兵甲，即取為用；又每題詩各地，有「平欺敵將虎擒羊，縱橫六合誰敢捕」，又有「幾回月下敲金鐙，多少英雄喪膽寒」 之句。大略劉六、劉七、齊彥名等，多在河南、湖廣；而劉惠、趙鐩、楊虎多在河北、山東，彼此間奔走，直至山西、南直隸方絕。時七年冬矣，楊虎、劉六、劉七為水淹死，齊彥名陣亡，劉惠射傷自焚，獨趙鐩變僧逃至江夏生擒。嗚呼！擾亂六省，延逾兩年，豈非數也哉？然不立官據土，此其賊也歟？詳載《守溪長語》。
嘗閱本朝閣老王濟之《長語》，載黃蠟一事。洪武、永樂時，歲用三萬斤；景泰、天順時，加八萬五千斤；成化以後，十二萬斤矣。復曰：「其餘可知。」 乃有惜之之意。予讀之亦喟然，以當國慮者，可無救弊之術哉？及見《容齋三筆》，紀宋真宗時用蠟三十萬斤；孝宗時又倍之。不知當時用蠟何故如此之多，本朝之用，又三分之一也。嗚呼！財者，國之命脈，用如泥沙，此宋之日入卑弱；國雖有人，江山無寸尺之復也，噫！
唐明皇天生知音，故一時臣下，多有精律呂者，如黃幡綽亦能之，嘗見《羯鼓錄》內載其曲。至德宗時，往往亦多能人。杜鴻漸帥西川，每於暇日，與僚從宴觴驛樓，命家僮作樂，或致西山諸鳥齊鳴，或致山羊俯仰，如鼓節奏。宋沇為太常，待漏光定寺，聞塔上風鈴而知姑洗編鍾，取置僧堂，令太常作樂而聲應。又侍帝觀樂，指琵琶者曰大逆，指主笙者曰魂遊廬墓。已而按之，一已逆父至縊，一過數日而卒。嗚呼！今之太常，果誰能哉？若閩人李文利，雜著《元聲》一書，恐亦踵劉恕《外紀》、長孫無忌《隋志》、《李氏春秋》之故跡歟？不然，依其所著而作樂，果能致百獸率舞之事歟？是何太常之不從也，今日可謂無樂矣。
古人左史紀言，右史紀事，宮中又有起居注，善惡直書，故後世讀之，如親見者也。今史官雖設而不使日錄，一朝宴駕，則取諸司奏牘而以年月編次，且不全矣，復收拾於四方，名目而已，且愛惡竄改，於二三大臣三品以上，方得立傳。但紀曆官而已。是可以得其實乎？今日是無史矣。
夫兵貴精不貴多。今天下之兵不下百萬，京師二十萬有餘，可謂足矣。然一方有警，即調京軍，大同、榆林，每每殺戮大臣，專事姑息，較古人以數千而摧敵，提數萬而所向無前者，大不侔也，今日可謂無兵矣。偶因言樂，而並此二事論之。
洪武二十四年，河決，會通河遂淤，自濟寧至臨清，舟楫不通；凡軍需錢糧之輸北者，悉運至德州，始入衛河。永樂初，濟寧州同知潘叔正建言，欲開此河以濟濟寧州往北旱站，未嘗為漕運也。後阿城宋尚書禮，因潘言之引端，遂上疏欲疏鑿此地，復導山東諸泉，彙於南旺三湖。永樂十年，公又復上河運之疏。十二年，遂罷海運，而平江伯陳瑄，亦疏鑿淮揚一帶，自此南北達會通矣。可謂天地間大功，國家大利，無窮之大業也。然而論功當以宋公第一，後以微過，朝廷見疏，故西涯諸公，常有詩吊焉。正德間，始建祠於分水龍王廟側，即宋公用鄉民白老人之謀，於此築閘處也。今人隻傳平江伯之功，而不知宋公之始開，故揭之稿。
國初，金華劉日新，推太祖之命，當為帝王。後登極，召之與官，對曰：「不願。」問：「欲富乎？」亦曰：「不願。」第欲求一符以遊天下。太祖遂寫詩於手扇曰：「有一老古叟，胸中羅星鬥。許朕作君王，果應仙人口。賜官官不願，賜金金不受。持此一握扇，天下橫行走。」遊數年，回語妻曰：「復命當死京師。」 妻留使勿行。曰：「數也。」遂往南都。因講藍玉之命，曰：「當封也，但封後某日有大難。」果是日因謀逆被擒，連及日新，以其推知故也。上問：「汝知己命乎？」對以「盡今日」，遂殺之。又徐天明，不知何籍。洪武間，因奏國家災祥之數，太祖曰：「汝知自乎？」對曰：「臣死於緋衣小兒之手。」帝即故令一老千戶押出斬之。斬後，方知千戶之名裴嬰，乃非衣小兒矣，皆可謂神也。

