
《容齋隨筆·辯鬼宿度河篇》曰：經星終古不動。殊不思天是動物，經星即其體也。蔡傳曰：繞地左旋，一日一周而過一度，夜視可知矣。但不似緯星周天，各有年數。牽牛織女七夕渡河之說，始於《淮南子》烏鵲填河而渡織女。《續齊諧志》云：七月牽牛嫁織女。詩人後遂累累致詞，殊不知《淮南》好奇，《齊諧》誌怪，皆不足信。故杜老有詩云：「牽牛出河西，織女處其東；萬古永相望，七夕誰見同？」可謂繼案矣。又《爾雅》並《荊楚記》俱以河鼓為牽牛，不知何據？《月令》明曰：「季春旦，牽牛中；仲秋昏，牽牛中。」正指牛宿言也。
嘗觀《震澤長語》云：「國朝中台星常坼，或以上下不交，或以本朝不立宰相之故。又曰：北斗七星，第四星常不明，不知何也？予固不知天文，常見其商巫咸謂：第四星名天權，主時令也。漢張衡又謂：不明或變，朝廷廢正樂。今桃李冬華，雨暘不時，歲歲有之，卻又今之樂，果古之元聲乎？太常典樂之官，不過修跡而已，果如阮咸信都芳者乎？是可知矣。張衡又論中台主宗室。今據正德以後，安化、寧王二藩叛逆，楚世子梟首，又不應乎？予聞正德初年，彗星掃文昌。其後劉瑾一出，首逐內閣，自後台諫九卿，無不被禍，豈非文之厄也乎？
姚江楊安世撫，提學憲副也。予嘗與論山川之奇，語予曰：吾平生奇見，無出於四川雅州。去州數十里，石壁一帶，上有筆峰，長短數千，下有深岩，懸石數百，皆五彩錦川文石，青白紅紫，燦爛奪目，至此而精神為之恍惚也。又云：南臨安府，去城數十里，有洞曰顏洞，嘉靖中，蒙自縣丞顏宏所開也。其地兩山夾峙，水從洞入，洞口白石一柱，如玉垂水中，暗然莫測，人莫敢進。顏放舟然火而入，窮其至極，然後知洞有三層。迤邐盤旋而上，入深四十餘里，廣處可坐千人，高不知其幾何，洞水出阿彌州。下洞一龍，仰附於洞前，二足捧頭而下，鱗角眼爪，纖悉具備。中洞獅象相峙於口，內則飛走之禽，器具之物，不可枚數，若白鷺、青魚、黃羅傘、紅桌圍種種，色相宛然，而鍾鼓二石，叩之聲切肖也；入深，觀音半身，麵如傅粉，唇若點朱，頭總一髻，左有青石淨瓶，右有白石鸚鵡；盡，則石床一張，上下四柱，菱花片壁，即人間之拔步耳。上洞一僧一道，蹲踞相視，若漁樵問答之狀；極後，洞門坐一老翁，戴東坡巾，但少生氣耳。又普安進山四十里，有玲瓏石樹二株，一則綠幹紅花之桃，一則青幹白花之李，非若繪畫於壁者也。
予因疑洞中肖形之物多，乃前代好事者為之。楊曰：若假斧鑿，雖去數百年，自然與天生不同，而觀音一面，果當時顏色妝成，薰蒸於洞，則本朝二百年矣，近日方開，豈能尚如初妝之色，二樹之妙，又果人為之耶？因相語曰：天地精華之氣，中國萃人而邊夷發於山川也。
周將代殷，五星聚房。齊桓將霸，五星聚箕。高帝元年，五星聚於東井，客張耳曰：「東井秦地，漢王當入秦以取天下矣。」已而果然。唐玄宗開元三年八月，五星聚箕尾，占曰：「有德則慶，無德則殃。」果開元治而天寶亂也。宋太祖建隆三年十一月，五星聚於奎，占者曰：「有德受命，奄有四方，子孫蕃昌。」後曆年果多。予意開濂洛關閩之學，亦本於是。洪武間，五星亦聚奎。諒占必如宋驗也。嘉靖二年，五星聚於室，當時予謂人曰：「室，營室也。」甘德、石申皆指室為太廟，吾知國家其必有事於清廟而光大其國乎。至十五年，大興土木，九廟更新，天下文明，天道昭昭矣。嗚呼！自周至今，二千八百餘年，而五星會聚如此，而一星獨犯一宿則多矣。噫，此治日常少，而亂日常多。
紫乃赤黑相合而成，天垣稱紫微者，取二色水火相交之象。水火相交，萬物以之為生；萬物以之為生，是為萬物之主宰。故垣具天樞星天皇帝星，所以天子之居，亦謂之紫宸。微者，取至精之義耳。
陽為奇，陰為耦；晝屬陽，夜屬陰；晝得奇，夜得耦。奇單，故日得一；耦拆，故夜得二。是以上半夜為今日，下半夜為明日，是夜得二也。
六十甲子之納音，各書所論不同：有止以生克而言，有兼律呂而言，然皆有理。有求意深遠，不若《輟耕錄》所載瑞桂堂之說，深為痛快。蓋以金木水火土之音而明之也，但辭欠明白。今增解其義，以誌於左：
夫一六為水，二七為火，三八為木，四九為金，五十為土。然五行之中，惟金木有自然之音，而水火土必相假而成音：水遇土激則有音，故五與十，土之數也，乃為水音；火入水沃沸而有音，故一六，水之數也，乃為火音；土經火鍛而有音，故二七，火之數也，乃為土音。所以金音四九，木音三八，土音五十，水音一六，火音二七，此不易不論。又支幹之數，甲己子午九，乙庚丑未八，丙辛寅申七，丁壬卯酉六，戊癸辰戌五，巳亥則四也。是以甲子、乙丑，甲與子皆九數，乙與醜皆八數，總計四字，通得三十有四，除卻三十成數，其四乃金也，故甲子、乙丑納音為金。丙寅、丁卯，丙寅皆七數，丁卯皆六數，總計四字，通得二十有六，除卻二十成數，六乃水數也，火以水為音，故丙寅、丁卯，納音為火。戊辰、己巳，其數二十有三，三乃木數也，故納音為木。庚午、辛未，其數三十有二，二乃火數也，土以火為音，故庚午、辛未，納音為土。甲申、乙酉，其數三十，十乃土數也，水以土為音，故甲申、乙酉，納音為水。五行各舉一條，餘皆以此例，起皆可合矣。但海中金等語，甚不可曉。據《輟耕》所載，星家之說，既在生屬，又指陰陽，牽強難從。先輩王志道以方隅言者，亦有難通之處，差勝於諸家，今亦增損，使就明白，待博洽者更焉。
謂天幹乃氣之運，甲乙為始，丙丁為旺，戊己為化，庚辛乃成，壬癸為終。所謂海中金者，甲乙氣之始，金始生而在子醜北方大水之位，故為海中金。爐中火者，丙丁氣之旺，又居寅卯長生之地，乃爐中之火存而不息者也。戊己氣之化，木化居東南辰巳之方，長養豐茂，其大林之木乎？庚辛氣之成，土成在午未南方常行之地，故曰路傍土。壬癸氣之終，而為用乃在申酉方肅殺之地，其用則刀劍金也。甲乙火始然，而居戌亥乾天之方，火至高而不為用，此山頭火也。丙丁水氣方旺，在子醜坎方，其流不息，非澗下之水乎？戊巳土化，在寅卯木盛之地，有遮防之義，若藩籬然，乃城頭土也。庚辛金氣既成，居辰巳之位，與申酉相得，金之正色，如白鑞之金也。壬癸木氣之終，木終於午未南方火旺之地，泄氣太重，中空無用，楊柳木也。甲乙之水始生於申酉之方，長生之地，源源而來，非井泉水乎？丙丁土旺於戌亥之方，休息之所，不為用也，又居乾位至高，休息而無用，不生物者也，乃屋上土矣。戊己火化，火為至陽，包於子醜坎方至陰之下，陽為陰掩，震擊發聲，乃霹靂火也。庚辛木成於東方木旺之地，常青不凋，松柏木也。壬癸水終而鍾於東南歸聚之處，奔赴不息，長流者也。甲乙金始生於午未火鄉，火鍛之金，乃弱金也，故為砂石金，言細弱也。丙申之火雖旺於申酉之方，與艮宮相對，艮山高峙，此乃山下火也。戊己木化在戌亥休息之地，又得長生，故為平地之木。庚辛戊己成矣，乃在子醜水土和合之中，遂成粘和之土，不能生育，是壁上土也。壬癸金終而為用，乃居寅卯之地，方絕而始生為微薄，乃金箔金也。甲乙火始生，乃燈也，仍在辰巳巽風之方，必須遮覆，故為燈火也。丙丁水旺南方午未之方，天漢所經，瑩明可見，天河也。戊己土化而在申酉坤方，土得長生，而坤方平易，坦道也，非大驛道路之士乎？庚戌金已成矣，成則為器，乃居戌亥乾方，乾為首，在上之用，故為首飾，釵釧之金也。壬癸木氣既終，採伐為用，居子醜水地，水善利萬物者；採伐而利物，莫如桑柘矣。甲乙之水，始出者也，在寅卯之地，艮山之下，非大溪水乎？丙丁之土雖為壯旺，乃在巳火辰土之間，燒煉成砂，為砂中土也。戊己化火，升於午未陽明之處，其光焰赫然，天上之火也。庚辛木氣既成，在申酉西方，石榴自西而至者，乃西方木也。木胎於西而生子至多者，榴也。戊辰水之成，到戌亥休息之地，水之窟宅，非大海水乎？
王志道，正統間杭人，而納音海中金等語，決非漢人作，以其有石榴木也。
杭吳山之麓，有大井，乃吳越王時韶國師所鑿也。其水泓深寒潔，異於眾泉。淳祐丁未，大旱，城中諸井皆竭，獨藉此水。安撫趙與𢥰奏為祠，覆亭其上，井口甚巨，往往有冤抑者投於中。紹興中，太尉董德之作大木石板甃之，面開六眼，時夜聞井中有人叫：「你幾個怕壞活人，我幾個幾時托生！」歷元至今，木石俱損，仍多落井者。弘治間，參政周木復甃之，面界五眼，至今存焉。
天，氣也；地，質也。地之上，陽也，故氣焉；地之下，陰也，故水焉。此陽無形而陰有跡也。然氣復為水，此陰陽原始反終之義也。何以見之？氣自卑而升上，水出於山，氣之化也；水自高而趨下，入於大海，水歸本也。蓋水氣一也，氣為水之本，水為氣之化，氣鍾而水息矣，水流而氣消矣。盈天地間萬物，由氣以形成，由水以需養，一化一歸，一息一消，天地之道耳。
歲陽歲名，考之字義，貼之太歲，不可曉也。故洪景盧以為不可強為之說；郭景純亦曰未詳，謂起於《爾雅》。《爾雅》，周公所著，何陳氏《世編》、司馬貞《索隱》，皆收於天皇氏之下。此宋景濂辯《爾雅》非周公之書，明矣。予又以文字起於倉頡，大撓始作甲子，何天皇之時，即有此名，是孰傳而孰信耶？先儒以《爾雅》隆於漢時，恐或然也。蓋《淮南子·天文訓》中，細解其義，惟以月令為主，支幹配合而言；又以子配癸，不依次序，不知何也？亦恐未為太歲在某之意。但郭、洪二公以為是耶，則當引以明之；非耶，則當據以辟之。豈當時皆未見之耶？或始於《鴻烈》解亦未可知，所謂《淮南》亂言乖實是也。今據其解，分其支幹，增釋其義，以俟博學者辯焉。
太歲在甲曰閼逢，言萬物鋒芒欲出，擁遏而未通也。在乙曰旃蒙者，旃，斿；蒙，冒也；言萬物萌動蒙甲而出也。在丙曰柔兆，柔，軟也；兆，龜坼之兆；言萬物生枝布葉也。在丁曰強圉，言萬物剛勝也。在戊曰著雍，戊在中央，主和養萬物也。在己曰屠維，言萬物各成其性。屠，別；維，離也。在庚曰上章，章，明也，萬物畢生，至秋而章明也。在辛曰重光，重，再也；光，新也；言萬物將就成熟而再新也。在壬曰玄默，言歲終包任萬物而深藏也。在癸曰昭陽，昭，顯也；言陽氣始萌，萬物將顯也。太歲在子曰困敦者，困，混也；郭，沌也；言陽氣皆混沌，萬物無芽櫱也。在醜曰赤奮若，赤，陽色；奮，起也；若，順也；言陽奮起而萬物無不順其性也。在寅曰攝提格，格，起也；言萬物承陽而起也。在卯曰單閼，單，盛也；閼，止也；言陽氣推萬物而起陰氣自止也。在辰曰執徐，執，蟄也；徐，舒也；言伏蟄之物皆散舒而出也。在巳曰大荒路，荒，大也；方萬物熾盛而大出，霍然落落大布散也。在午曰敦牂，敦，盛也；牂，壯也；言萬物皆盛壯也。在未曰協洽，協，和也；洽，合也；言陰欲化萬物而炎氣漸和合也。在申曰氵君灘，氵君，大也；灘，修也；言萬物皆修長其精氣也。在酉曰作噩，作噩，零落也；言萬物皆將陊落也。在戌曰閹茂，閹，蔽也；茂，冒也；言萬物皆蔽冒也。在亥曰大淵獻，淵者，藏也；獻者，迎也；言萬物終於亥，大小深藏窟伏以迎陽也。
又有月陽月名：月在甲曰畢，乙曰桔，丙曰修，丁曰圉，戊曰厲，己曰則，庚曰窒，辛曰塞，壬曰終，癸曰報。正月為陬，二月為如，三月為Ｂ１６，四月為餘，五月為皋，六月為且，七月為相，八月為壯，九月為玄，十月為陽，十一月為辜，十二月為塗，此《鴻烈》又無所解也。但曆書謂太初十月為畢，及《左傳》十月為良，《國語》有至玄月之稱，疑亦《爾雅》、《漢書》也。若夫以閼逢為焉逢，旃蒙為端蒙，柔兆為遊兆，大荒落為芒落，作噩為作鄂，閹茂為掩茂，重光與昭陽互相更易，大淵獻與困敦彼此更換，多書於太史公曆書，此蓋少有義理，歲久傳訛，不足辯也。
海潮之說，有謂天河激湧，地機翕張，曰出海而衝擊，山為湧而濤隨，是皆穿鑿不根，與海鰍出入，神龍變化者等耳。至謂水隨月之盈虛，月周天而潮應，元氣與地浮沉，水往從月之理，捕風捉影，得此失彼，則又難免管窺外編之辯。獨《揮麈錄》所載燕肅《海潮論》、《輟耕錄》曆載宣昭《潮候說》，所見相同，義亦明白。但《潮論》宇多差舛，《潮說》句犯地有浮沉之辯，今並錄出，刪其繁文，釋其字義，注其訛處，使窮理者有可考焉。雖然，計其二文，乃於東南二海，浙江之潮，消長晨夕之故，似可謂得其旨矣。但《嶺外錄》云：欽廉之潮，日止一潮；瓊海之潮，半月東流，半月西流，隨其長短之星，不係月之盛衰。《廣西志》又載：桂林府聖水岩則子時潮上，午時潮落，三五十年有一大潮。據此，則二說又難通矣。何也？水固有東西南北之分，元氣日月，抑豈有二者哉？故深遠難明者，不若近易可見。史氏伯璿一氣翕張之論，大為有理，但其曰：「氣即水之氣」似亦未當。餘則隨辯於下，其曰大小早晚之未得者，餘復推其所以，故今先錄燕、宣二論於前，仍列史論並予一得之愚於底，以俟博識。
燕肅曰：「大率元氣噓吸，天隨氣而漲斂，溟渤往來，潮順天而進退者也。以日者，重陽之母，陰生於陽，故潮附之於日也；月者，太陰之精，水屬陰，胡潮依之於月也。是故隨日而應月，依陰而附陽，盈於朔望，消於朏魄，虛於兩弦，息於朓朒，故潮有大小焉。今起月朔夜半子時，平於地之子位四刻一十六分半，月離於日在地之辰，次日移三刻七十二分，對月到之位，以日臨之，次潮必應之，過月望復東行，潮附日而又西應之，至後朔子時四刻一十六分半，日月潮水亦俱復會於子位。於是知潮當附日而右旋，以月臨子午，潮必半矣；月在卯酉，汐必盡矣；或消息又少異，而進退盈虛終不失時，明矣。」 又曰：「四海潮皆平漸，惟浙江濤至，則亙如山嶽，奮如雷霆，何也？或雲夾岸有山，南曰龕北曰赭，二山相對，謂之海門，岸狹勢逼，湧而為濤矣。若言岸勢逼，則東溟自定海吞餘姚、奉化二江，侔之浙江，尤甚狹迫，潮來不聞波濤有聲耳。今觀浙江之口，起自纂風庭，北望嘉興大山，水闊二百餘里，故海商舶船，怖於上潬，惟泛餘姚小江，易舟而浮運河，達於杭越矣。蓋以下有沙潬南北亙之隔礙，洪波蹙遏，潮勢猛怒頓湧，聲勢激射，故起而為濤耳，非江山淺逼使之然也。」
宣昭曰：「圓則之運，大氣舉之；方儀之靜，大水承之。氣有升降，地有浮沉，豈地謂哉！而潮汐生焉。月有盈虛，潮有起伏，故盈於朔望，虛於兩弦，息於朓朒，消於朏魄，而大小準焉。月者陰精，水之所生；日為陽宗，水之所從；故晝潮之期，日常加子；夜潮之候，月必在午，而晷刻定焉。卯酉之月，陰陽之交，故潮大於餘月。大梁、析木，河漢之津也。朔望之後，天地之變，故潮大於餘日。寒暑之大，建醜未也。一晦一明，再潮再汐；一朔一望，再虛再盈；天一地二之道也。月經於上，水緯於下，進退消長，相為生成，曆數可推，毫釐不爽，斯天地之至信，幽讚於神明，而古今不易者也。」
史伯璿曰：「竊嘗上稽經典，下采輿言，似有以得其彷彿者，而未敢自以為是也。夫餘氏候東南二海之潮，平於東者常先，平於南者常後，每於三時為差，不知其所以有先後者。殊不思潮之長落，不過以北水南水候之而已。是故北水南來則為長，南水北來則為落。是則潮之長，必自北而南也，然後知東南二海，潮候有不同者，以此而已。然猶未知潮之長，必自北而南者，又何故也。以愚度之，天以河圖示象於聖人，聖人以易象示教於天下，後世不信天與聖人，尚誰信哉？河圖以一六水居北，而後天八卦之方位，亦以坎為北方之卦，坎之象非水乎？是則北固水之定位也，潮之自北而南，豈必外此而他求哉！雖然，潮特有形之物，非有氣以運之，亦不能以自行也，氣即木之氣耳，。是故氣有翕張，則潮有長落。方其氣之始張於地，則水為氣所擁而南奔，是為潮長；張之極，則水益南而潮以平；張極而翕，翕則水北還而潮落矣；翕極復張，張極復翕，則潮又長而又落矣。氣之張於北也有定所，則潮之長也宜同時矣。是故東以平而南方生，南既平而東已落，東既落而北復生矣。氣之一翕一張，如循環然，無停機也；潮之一往一來，應期不爽，此理之常，無足怪者。區區愚見，僅止於此。至於潮有大小早晚之異，則未得其說，不敢以臆決也。無已，則故信與月相應之言可也。惟潮大卯酉之月，則終莫知其故，恐亦不過由於一氣之運而已，必深求其如何以質之，則鑿矣。」
管見曰：人與天地，本同一體，但形勢有大小之分耳。即此喻彼，不辨自明，此史氏一氣之說，極為有理，但其未就人身思之，故曰大小、早晚、卯酉之月，不得其說。殊不思天地之大，非絲絲縷縷之可符，如水落三時之不同者是耳。且夫天地之有水，猶人之有血也，水由氣以往來於地，猶血之以氣往來於脈，皆一氣之所致也。故水有潮不潮者，如人身之血有行脈不行脈者：時刻之不爽者，即一息四至之期也；大小之不同者，即春弦夏洪之道也。日止於一潮，或半月東流，半月西流者，亦猶兩蹻之與兩手，遲速大小，所見之不同也。是脈雖皆由於一身，而經絡所屬自異耳。概以論其理可也。深求所以，徒敝精神，豈特鑿也哉！至於潮必東起者，東乃生氣之方，陰陽之氣始於此也。百川之水盡赴於東，返本之義焉；如人身之氣血，必歸源於中焦，亦起於寅時生氣之際也。

