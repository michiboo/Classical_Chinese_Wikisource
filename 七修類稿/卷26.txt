
詩話嘗云：杜子美父名閑，詩中多不用閑字；母名海棠，故不詠海棠。予思杜詩中如「曾閃朱旗北斗閑」，「娟娟戲蝶過閑幔」，何嘗忌諱？至如花卉多矣，而子美皆無所詠焉，豈獨海堂也哉，或者偶爾不賦之也。善乎東坡有云：「少陵為爾牽詩興，可是無心賦海棠。」盡之矣。
《玉溪清話》云：梁武帝得鍾繇破碑，愛其書，命周興嗣次韻成文。或又云：武帝欲學書，命殷鐵石選二王千文，召周興嗣次韻。二說不同，然皆武帝時事也，似當以前說為是。舊聞詹仲和云：在蘇常某家，見唐刻《千字文》一帙，儼然鍾繇筆法，但子昂後跋以為東坡書，不知何也。余又以《淳化帖》上千文，亦類鍾繇，其王著因海咸河淡等字，以為章草，誤指漢章帝之書，則米南宮、黃長睿辯之明矣。其楊公《談苑》云：敕員外郎某人撰，敕字是梁字。余意戒敕雖興於漢，至唐顯慶中，始雲不經鳳閣、鸞坡，不得稱敕。此非敕字，一也。況前無武帝說話，用敕字亦無謂；且梁字既通，草書又似敕字，必然傳寫之訛。二也。據此，則楊公之言，可信無疑。余又云：武帝既命周興嗣以成文矣，又何雲次韻，殊不知當時蕭子範有《千字文》一卷，武帝集成千文。故云：若重字者，「女慕貞潔」與「紈扇圓吉」，同「潔」字。吳枋《野乘》云：宜改造清貞。予意「清」字亦有夙興溫清矣，不若改為貞烈。人以華亭張東海看出，非也。「布射遼丸」之「遼」，當作 「僚」，蓋宜僚非此「遼也」；「並皆佳妙」從上文對讀來，當作「並佳皆妙」，庶幾文理方通，或者初時三字皆不錯亂，後或刊寫之訛，遂至如此。惜今若文徵明亦未改正，至若閩中所刊童蒙之本，所差尤多，固非養蒙之道，此等未足為辯也。
「臘」字，《說文》曰：「冬至後三戌為臘，臘祭諸神也。」《月令》曰：「獵也，以田獵所得禽獸為祭。」蔡邕《獨斷》曰：「漢祭曰臘。臘，合也，合祭諸神也。」按數義皆祭之名，歲終以報本者。今以十二月為臘月者，正以《說文》謂冬至後第三戌為臘也。蓋此月有臘祭，是以名之耳，然必於戌者為何？漢以火德王，火終於戌，故歲終之祭於戌日。惜許慎不注其義，注其事，殊不知臘祭各從本朝帝德。如宋亦以火王，祭之日亦用戌；若以金王者，則當以醜日；水土王者，則當以辰日，故唐開元定禮後用辰日臘祭也；木王者則當以未日，皆此德之終之時也。若曰唐以土德盛，衰於醜，故醜月謂之臘月，非矣。
賀知章舉進士，為太常博士，遷禮書而兼學士，因事左遷太子賓客。時東宮官每久滯，有書壁望禮者，帝見之，題曰：「聽其自安。」書者云：「知章不安。」又病，遂乞湖為道士，時八十六矣。夫官既被逐，垂老又病，去猶有所乞，豈二疏之流耶？唐史列之隱逸，何也？不過因請為道士，而明皇詩送以高之。《唐詩紀事》亦云：八十六臥病，冥然無知，請為道士，舍宅為觀。據此，是殆夢中語耳，舍宅為黃冠，猶不真也。豈可不審其來曆，遂以為高耶？
予嘗因當道命註解《求雨》、《求晴》二文而有感焉，夫二文當時一知仲舒之作，一尚未知其人，隻以文似穿鑿，亦或仲舒為之也。今見《春秋繁露》所載，而後疑釋。世以柳子編西漢文章，隻據《文選》，固多遺軼。予謂《古文苑》亦收拾未盡，若仲舒《日食祝》等文是也；又王褒《祭金馬碧雞文》，雖嘗見於《學齋占畢》而亦錄之不全，不知又何也。今謹錄於左，乃見於《後漢·西南夷傳》者。文曰：「持節使王褒謹拜南崖，敬祭金精神馬、縹碧之雞：處南之荒，深谿回谷，非士之鄉，歸來歸來，漢德無疆，廉平唐虞，澤配三皇。」
嘗言唐詩晉字漢文章，此特舉其大略。究而言之，文章與時高下，後代自不及前，如風草之說是也，漢豈能及先秦耶？字書變入草法，晉室能書者眾矣，二王相繼，盛於一時，故足稱許。至如篆隸，雖曰二王僧虔能解，較之秦漢，古意遠不及也，故有「書學自羲之壞了」之說。唐以詩取士，故盛於唐，又得李杜為之大宗；若較晉魏諸人古選之雅，又不可得矣。至若宋之理學，真歷代之不及。若止三事論之，則宋之南詞，元之北樂府，亦足以配言耳。
山東無虎，浙江無狼，廣東無兔，蜀無鴿，此則禽獸顯顯著名者，皆風氣使然。若北無蜈蚣南無蠍之類，不可枚舉也。
《貴妃外傳》以妃原係弘農華陰人，後徙蒲州永樂之獨頭村，父玄琰，蜀州司戶。正史傳亦曰：隋梁郡通守汪四世孫，徙蒲州之永樂。乃相同者。而廣西省誌又載：妃乃容州普寧縣雲陵里人，父維，母葉氏，生妃有異質，都部署楊康求為女。時楊玄琰為長史，又從康求為女，攜至京，進入壽王宮，城西至今有楊妃井。據此，則妃乃玄琰養女，不知韋述當時何據作傳？豈述即唐人，而為國家諱耶？《樂史外傳》可謂悉矣，當直書之亦未知者。豈宋廣西正當夏賊之擾，而圖誌之未有耶？不然，何其詳而有所據耶？豈鑿空杜撰漫無因耶？《舊唐書》失之必矣。
《洛陽志》載：北邙山多植白楊，予以北邙古公卿葬地也，今哀輓故用之。白楊如柳而葉圓。
吾師許竹邙仁曰：孟子勸人行三年之喪，而於其身則不能無疑焉。其書曰：「孟子自齊葬於魯，反於齊，止於嬴。」充虞請曰：「前日不知虞之不肖，使虞敦匠事嚴，虞不敢請，今願竊有請也。木若以美然，夫以葬魯未幾而即反於齊，止嬴方暇而始可以問，則其未嘗終喪於家也可知。否則，何自齊以至於葬魯之後，更無餘罅，乃至在途止嬴而可問耶？」余謂此說誠獨見也。然亦萬章之徒，文有未善，故為孟子之病耳。不然，何足以為孟子？李泰伯聞之，當又作一非也。
「君子防未然，不處嫌疑間；瓜田不納履，李下不整冠；嫂叔不親授，長幼不比肩；勞謙得其柄，和光甚獨難。周公下白屋，吐哺不及飡；一沐三握髮，後世稱聖賢。」人皆知「瓜田李下」二句，不知誰作。左克明收之《古樂府》，亦曰「古辭」，不知乃陳思王之辭也。惜編曹集者，又失中間四句，殊無血脈，被之管弦，亦不成調也。
城中語音，好於他郡，蓋初皆汴人，扈宋南渡，遂家焉。故至今與汴音頗相似，如呼玉為玉，呼一撒為一撒，呼百零香為百零香，茲皆汁音也。唯江幹人言語躁動，為杭人之舊音。教諭張傑嘗戲曰：「高宗南渡，止帶得一百字過來。」亦是謂也。審方音者不可不知。
杜工部甫《詠懷古詩》云：「蜀主窺吳幸三峽，崩年亦在永安宮，翠華想像空山裏，玉殿虛無野寺中。」溫公作《通鑒》，不以正統與蜀，唯此詩許之，其曰幸、曰崩、曰翠華、曰玉殿，皆以天子與之也。張注謂若春秋之筆，信矣。老杜豈直詩人而已哉！然「主窺」二字，尚有未滿。蓋主者一家一國之稱，窺者睥睨視覦之意也，天子有徵無戰，況窺竊云乎？昭烈加兵於吳，問斬壯繆之罪，非無名之師也。愚意欲以「漢」字易「蜀」，以「帝」易「主」，以「征」易「窺」，庶乎名正言順，而於聲律亦不乖也。
梁昭明撰《淵明傳》有曰：時周續之入廬山，事釋惠遠，彭城劉遺民亦遁匡山，與淵明同號潯陽三隱。然不知何如人，考之《晉史》，二人又皆無傳。昨讀《碧湖雜記》，始知其詳，今輯其要以明之：續之嘗為撫軍參軍，淵明每呼為周掾，雖隱廬山，亦從州守遊，為之講禮校書，故集中有《示周祖謝三郎》詩，譏其馬隊非講禮之句；遺民名程之，字仲思，遺民號也，常為柴桑令，故集中有《和酬劉柴桑》詩也。
世有能呼鼠召鶴者，予嘗求之，乃以蟹黃和生漆，假以書符焚之，則群鼠自至，蓋鼠性喜其氣也。又見儲泳《祛疑》曰：用狼糞黑犬皮，又羽流召鶴。《國朝經書》自有南嶽符咒，依法行之則來。《祛疑》又曰：用活雞血書符咒，字皆從反，大與經書不同。予想左道流傳，自各有異，如祈雨之術，或五雷、或清征、或用女人、或用童子、或用飛禽，種種不可記也。
隱語之興，起自東方朔「口無毛、聲謷謷、尻益高」之誚舍人事，後遂有許碑重立之碑陰也。今人所知，惟以起於「黃絹幼婦，外孫齏臼」之事耳。轉而為謎，謎即隱語也，但句多而文不雅，乃見於《鮑照集》中。井字謎是其祖也，至宋蘇、黃極盛，金章宗又刊本以行。
今之牛頭褌，即古之犢鼻褌也，其來最遠。《史記》列傳云：「相如身自著犢鼻褌。」韋昭曰：以三尺布為之，形如犢鼻。自漢已有之矣，然猶未也。《二儀實錄》云：西戎以皮為之；夏後氏以來用絹，長至於膝，漢、晉名犢鼻，北齊則與褲長短相似。考犢鼻之名，是則起於西戎，變於三代，而折中於北朝，孰可謂小人之服，而不出於古耶？
蜻蜓貼水飛時以尾蘸水中，杜詩所謂「點水蜻蜓款款飛」是也。然不知點水者，乃生子也，既遺水中，青鮹魚食之，腹脹孕蟲，噬母腹而出，身似蟬而小，名曰蝦鱉蟲，蜓蛻始為蜻蜓。此西湖舟子所言。腐草為螢，《月令》、《古令注》皆然，然米中細蟲，尾亦熒熒，久而生翼飛去，此則毛詩「熠耀宵行」者是也。又嘗見朽楊木變作蟬者，半截尚是木也，移時即全變矣。此格物者亦所當知。
餘里人王宗海，一日會宴於友人朱來鳳家，宗海指身之絨衣曰：昔在京都，一夕，其衣遍流火星，爍爍有微聲。過日亦然，客皆駭之。又見黃門張靜之文集載云：其新製綾衣，偶因婢妾拂折間，火星隨衣飛地，未知何也。予後讀《博物志》，戰鬥死傷人馬血積年久，化為磷，觸著人衣，便有光，拂拭隨散無數，有細聲如炒豆，惟靜住良久乃滅。始知前日欠學之故，張亦未見其書也。
予嘗疑歷代太宗多有慚德，世主多出偏宮，就有一二正宮所生，又或不肖，人莫知所以。後聞亞卿何先生孟春，以為前星不正，故應如此。仰觀紫微垣，未見其斜也，或者天遠小差難明耳。至於太宗，尚無所解，書以俟知者。
《續宋論》曰：宋祖幼從夾馬營前陳學究，後得趙普，因與謀大事，語及陳，陳懼走，不知所終。《談圃》又曰：後太宗即位，召為左司諫，一夕醉死。意《談圃》近時，或得之也。
近世無子者多祀張仙以望嗣，然不知其故也。蜀生孟昶，美豐儀，喜獵，善彈弓。乾德三年蜀亡，掖庭花蕊夫人隨輦入宋宮，夫人心嘗憶昶，悒悒不敢言，因自畫昶像以祀，復佯言於眾曰：「祀此神者多有子。」一日，宋祖見而問之，夫人亦托前言，詰其姓，遂假張仙。蜀人曆言其成仙之後之神處，故宮中多因奉以求子者，遂蔓延民間。翌日，宋祖命夫人作蜀亡詩，蓋因有疑於張仙，夫人則答曰：「君王城上樹降旗，妾在深宮那得知。四十萬人皆解甲，並無一個是男兒。」因亦自見其情也。嗚呼！假神祀昶，詩不懼禍，花蕊亦可謂鍾情義者。張仙名遠霄，五代時遊青城山成道，老泉有讚。《譚纂》隻知假託，又不知真有張仙也。
俗以長形薄板塗布油粉，謂之簡板，以其易去錯字而省紙；官府用之，名曰水牌，蓋取水能去汙而復清，借義事畢去字而復用耳。然寫字恐其磨滅，必自後而前，反讀其文。予意無朝行移文書，正是自後而前，乃蒙古字也，今非昔而效之。事有暗合，恐亦不可。
元主質而無文，諱多不忌，故君臣同名者眾。後雖有諱法之禁，不過臨文缺其點畫；諡必死而後定，不過一二字，以稱生前善惡。要之二事暗合於禮，足見嘉也，豈如宋室一字而有數十字之避。唐時生加美諡，至多諛言，肖秦皇之所為，可哂也。此則禮失求之野耳，亦新莽井田之事乎？至國朝則又大過於元。君臣敢同名，臨文止缺點畫，必死而諡，字多取舊，不尚虛文，可謂酌中之道矣。
《竹枝詞》本夜郎之音，起於劉朗州，蓋《子夜歌》之變也，實有風人騷子之遺意。故楊廉夫云：「製竹枝詞者，不猶愈於今之樂府乎？」吾杭西湖有《竹枝詞》一帙，乃廉夫為倡，一時詩人和者，惜無刻本。予祖母之姑亦有一詞於上。昨見瞿存齋《詩話》，論其二章，用意甚佳，惜不知姓氏，今補其姓氏於右。其詩云：「春暉堂上挽郎衣，別郎問郎何日歸？黃金台高倘回首，南高峰頂白雲飛。」又云：「官河繞湖湖繞城，河水不如湖水清。不用千金酬一笑，郎恩才重妾身輕。」前乃丹丘李介石字守道作，後乃富春吳復字見心作。其人間傳誦「雲歸沙嶼白，日出水城黃」，乃吳之警句也。
予嘗以文公先生因道學之大，遂掩其詩與字也。不然，詩字傳世，亦過人遠矣，不知先生之又有能畫也。昨見紹熙五年親傳己像，今刻徽州，筆法衣折，深得道子家數。又歐文說林逋亦能畫，皆傳志所不載也。
近世嘲學究云：「我若有道路，不做猢猻王。」本秦檜之詩也，秦蓋微時為童子師，仰束修自給，故有「若得水田三百畝，這番不做猢猻王。」後以申王致仕，申屬猴也，故牟隆山以為詩讖。
生員之服，自宋至我國初，皆白衣也，至洪武壬午二十四年，方命易此玉色。故宋時嘲生員十七字詩云：「聖駕臨辟雍，諸生盡鞠躬，頭烏身上白，米蟲。」 又《世說》以白接即今之襴衫，正謂是耳。俗言白衣秀士，又士子出身後則曰脫白掛綠，正謂是也。然白色非吉服，豈士子所宜哉，太祖易之，可謂卓然之見也。然其制度所以，已具於「國事類」矣。
宋景文公筆記辯夕陽為山之西，以今人用夕陽為斜日，誤矣。蓋據《爾雅》「山東曰朝陽，山西曰夕陽」之說，殊不知夕陽名之山西固是，然所以得山西之名者，亦由暮乃見日故也。《爾雅》之注亦然。今必指山西為夕陽，恐亦不通，當隨其語意為訓可也，如《詩》曰：「度其夕陽」，隻當作山西，如劉琨詩云：「夕陽西流」，則當為斜日矣。
《庚溪詩話》載一詩云：「枕有思鄉淚，門無問疾人；塵埋床下履，風動架頭巾。」以為病僧題戶者，有部使見而憐之，遂言於朝，遂令天下寺院，置延壽寮以養病僧。謂唐以前僧病無安養之所故耳。予以庚溪不知何據，既以為僧，則不以家為計，而以蘭若乃安居之地矣，何有於思鄉耶？韓、柳俱言其徒千人，況皆有祖有師，法派亦如吾人，又安謂無人問疾？今之僧帽，乃私製也，理本無帽，又何得有架頭巾耶？且延壽寮未見載於書冊，此必旅病之詩無疑。
《論語》：「子疾病，子路請禱。子曰：『某之禱久矣。』」《莊子》曰：「孔子病，子貢出卜。孔子曰：『或坐席不敢先，居處若齋，飲食若祭，吾卜之久矣。』」觀此二條，則《論語》之答，何其渾而簡，莊子之答，遂馳驟矣，此或南華老人假之之言也。使夫子實有是言，則聖人之所謂卜者如此，而《論語》之所謂禱者可知矣。
米字宕逸可愛，近多效之，原米法貫休也，有石刻彌勒讚可證。《說林》中以貫休字學米，非也，貫休五代人。
守宮即蝘蜓、蜥蜴。《爾雅》云：「蠑螈、蜥蜴。蜥蜴、蝘蜓。蝘蜓、守宮。」注曰：「轉相訓解。」是知乃一種耳，亦如龍生九子類也。故《說文》云： 「在壁曰蝘蜓，在草曰蜥蜴。若守宮，因其義而名之。」《博物志》曰：「取蜥蜴以草脂和硃砂食之，待體赤，搗膏以點宮人之臂，則終身不滅，遇男合即滅。故曰守宮。」觀此可知，如以其能食蠍，故名蠍虎；以其能祈雨，又名龍子之類。守宮之法，《墨客揮犀》以為東方朔進於武帝，此或然也。又曰：「以其能守鑰，能知宮人有異志淫心者，則吐血汙衣。」此則非也。
《世說》云：有人伺人祀祠，主人問之何為，答曰：「欲吃一頓食耳。」及《改齋漫錄》云：唐時鄭傪家人備夫人之晨饌，夫人顧娣曰：「未及餐耳，止可點心。」是知二諺皆有自來也，今則總渾為一句。
仁和初無，五代錢鏐始割錢塘、鹽官二縣之地為錢江，宋太平興國中改仁和。至高宗由海道過杭，聞縣名仁和，甚喜，曰：「此京師門名也。」遂駐蹕，升仁和為首縣。
《三輔黃圖》有大玉堂、小玉堂殿。《穀永傳》：「損抑椒房、玉堂之盛寵。」註：「玉堂，嬖倖之舍。」《李尋傳》曰：「久汙玉堂。」是知實嬖倖之處，乃漢殿名。故宋太宗飛白書「玉堂之署」四字，蓋待詔者有直廬於殿側，故曰署。元豐中，學士請摘上二字以名翰院，故翰院亦名「玉堂」。《繙右叢編》漫言翰院亦名玉堂之署，無著落矣。又曰：後避諱，直曰玉堂。尤非也。但唐中書省亦曰玉堂，楚蘭台之宮亦有玉堂，東漢講授之宮亦曰玉堂，並揭之。
楊妃小字，外傳諸書皆曰玉環。《鶴林玉露》載唐狄昌詩曰：「馬嵬煙柳正依依，又見鸞輿幸蜀歸。地下阿蠻應有語，這回休更罪楊妃。」「阿蠻」又似妃之小字，況狄昌唐人，必知之真。李商隱詩又曰：「十八年來墮世間，瑤池歸夢碧桃間；如何漢殿穿針夜，又向窗前覷阿環？」此字或可移也。
元祐黨人之碑，碑工長安民不肯鐫名於石，載於正史；九江碑工不肯刻碑者，往往於傳記中見。人惜其不知名，何燕泉《敘錄》亦然也。昨觀《揮麟錄》得之，而《揮麟錄》又無板者，因錄出示人：九江碑工仲寧，刻字甚工，魯直題居曰：琢玉坊。崇寧詔刊元祐黨人碑，仲寧對太守曰：「小人家貧，因開蘇內翰、黃學士詞翰，遂至飽暖。今日以奸人為名，誠不忍下手。」守義之，從其請。
張君房《脞說》載三耳秀才事，謂陰官晉方以事懇上元夫人，不允；聞陽世柳慎善文，遂追令為表。既而獲命，喜曰：「子何願？」對曰：「欲聰明也。」 乃取一耳置其額，額癢，搔出一耳，時號三耳秀才。又《太平廣記》載之，但易晉方為唐張審通，上元夫人為太山府君，事意俱同。予意此特一事而傳寫之訛，不然，何其事之同耶？

