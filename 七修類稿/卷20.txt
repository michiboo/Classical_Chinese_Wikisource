
五臣注《文選》，以淵明詩，晉所作者皆題年號，入宋但題甲子，意謂恥事二姓，故以異之。後世因仍其說，雖少遊、魯直，亦以為然也。治平中，虎丘僧思悅編陶之詩，辯其不然，謂淵明之詩，有題甲子者，始庚子，距丙辰凡十七年，詩一十二首，皆安帝時作也。至恭帝元熙二年庚申，始禪宋，夫自庚子至庚申，計二十年，豈有晉未禪宋之前二十年內，輒有恥事二姓，而所作即題甲子以自異哉？矧詩中又無標晉年號者，所題甲子，偶記一時事耳，其說出而舊疑釋矣。後蔡采之《碧湖雜記》又云：元興二年，桓玄篡位，繼而劉裕秉政，至元熙二年始受禪，前此名雖為晉，實則非也。故恭帝曰：「桓玄之時。晉氏已無天下，重為劉公所延，今日之事，本所甘心。」計時逆推，正二十年也。蓋淵明逆知末流必至革代，故所題云云。
以予論文，若唐若宋，天下危而復安，常有之也，豈可逆料二十年後事耶？故唐韓偓貶後之詩，亦紀甲子耳。後因全忠篡唐，人跡遂以為有淵明之志。蔡說謬矣。惜思悅尚辨未至，若曰：「二十年間，陶詩豈止十二首耶？且未革之時，逆知即題甲子，而永初、元嘉之作，反不題甲子，何耶？至於《述酒篇》內「豫章抗高門，重華固靈墳；流淚抱中歎，平生去舊京。」正指宋迫恭帝之義，又何不題甲子耶？蓋偶爾題之，後人偶爾類之，豈陶公之意耶？因復辨之，以足思悅之義。
昭君名嬙，初以良家子選入掖庭。漢元帝時，呼韓來朝，敕以宮女五人賜之。昭君入宮數年不見禦，積悲怨，乃請掖庭令求行。此前漢《匈奴傳》之方也。《西京雜紀》乃云：帝常使畫工圖形，按圖召幸；宮人皆賂畫工，獨王嬙不肯。後匈奴求美人為閼氏，上於是按圖以昭君行。按《前漢書》作於班固，《雜紀》乃葛稚川者也。稚川自云：《雜記》即劉歆之《漢書》，而班固所取，不盡二萬許言，及小異者，錄成此書，餘則固已全取為《漢書》矣。觀此，則非小異，理當相同；或班史不載可也，今既載之，當以班史為是。蓋班則漢人而葛乃晉人也，亦或傳寫之訛，不可知。惜其葛言一出，而後世論者，隻據《雜記》之言，而不知昭君之實也。就如《雜記》所言，又當時畫工，人皆止知毛延壽一人，而不知同時有劉向、陳敞、龔寬、楊杜、樊青等俱棄市。此又《樂府解題》所載。
羲之書經換鵝事，張漢《雲穀雜記》辨之甚明，但文多而難備錄，蓋以羲之兩次事也，今予略具辨，直著其義於左。一書《道德經》，是偶悅山陰道士之鵝，求市不得，因為之寫換也。此出傳中所謂「寫畢，欣然籠鵝而歸」。一書《黃庭經》，亦山陰道士好黃庭，又知羲之愛白鵝，逆以數頭贈之，得其妙翰。俱緣以寫經換鵝，故後人指為一事，辯之紛紛也。獨李太白於《右軍》詩曰：「右軍本清真，瀟灑在風塵，山陰遇羽客，愛此好鵝賓，掃素寫道德，筆精妙入神，書罷籠鵝去，何曾別主人？」又《送賀賓客歸越》詩：「鏡湖秋水漾晴波，狂客歸舟逸興多，山陰道士如相見，應寫黃庭換白鵝。」此可知矣。至若衍極之論固精，恐白不至如此誤也。
冰清古琴，有見二處，其一嶽珂《桯史》所載，為大曆三年三月三日雷氏斫，貞元十一年七月八日再修；其一周公謹《雲煙過眼》所載：為唐開成中郭亮製，建中靖國修。未知孰是。
宋葛常之作《韻語陽秋》，好處固多，然以三國吳人曹弗興錯認為曹霸，誤矣；又謂高適作《送人赴越上》詩，即用張翰蓴鱸故事，被人譏非其地。解曰：漢地裏誌，吳縣隸今會稽。殊不知高適既錯，而《陽秋》之解亦錯也。蘇、鬆、常、鎮四府，秦漢名為會稽郡，非越之會稽也，以為今之會稽可乎？但春秋時因越並吳，蘇、鬆嘗一名為越矣，然終不可易其久名之越，況在於唐時，可用暫稱之名也乎？高因古書中有會稽、三吳之稱，遂不考而用之，葛又不特錯為之解，且又不知蘇、鬆真嘗稱越來。如知之，必以並越解之矣。
世皆以人性不堪處如坐針氈，不知出晉武帝，太子舍人杜錫亮直忠烈，太子惡之，置針於賜坐氈中，刺之流血。遂有此言。
綸字世人皆知兩音：一曰倫，一曰關，而不知其故也。蓋倫巾韻同而音近，詩法所忌也，故讀曰關。皮日休有「白綸巾下發如絲」之句，有一本注作 「關」，想始於此。《韻會》雖有兩收，皆引釋於倫字之下，而無一字及關字義，且關字仍注龍春切，則依舊當為「倫」字矣。其所以二收，正因韻書起於沈約，若《說文》止於一收，為可知矣。
《集異記》載：隋開皇中，并州釋子澄空，鑄鐵佛高七十尺，三鑄捨身而後成。轉世為李昺，造平等閣以覆鐵佛，以其異也。嘗聞予友孫惟謙光云：過真定，見銅佛有高七丈者，其寺名龍興。按真定即古并州龍興寺，《一統志》以為宋建，閣名大悲：予意寺閣之名，或後所易，誌言宋建，亦恐訛也。但佛之銅鐵，何不同耶？豈澄空自是一佛，而鑄後復有所修耶？
世傳烹茶有一橫一豎，而細嫩於湯中者謂之旗槍茶。《麈史》謂：「茶之始生而嫩者為一槍，寢大而展為一旗，過此則不堪矣。」葉清臣《煮茶述》曰： 「粉槍末旗，蓋以初生如針而有白毫，故曰粉槍，後大則如旗矣。」此與世傳之說不同，亦如《麈史》之意，然皆在取列也；不知歐陽公《新茶》詩曰：「鄙哉穀雨槍與旗。」王荊公又曰：「新茗齋中試一旗。」則似不取也，或者二公以雀舌為旗槍耳。世不知雀舌乃茶之下品，今人認作旗槍，非是，故昔人有詩云：「誰把嫩香名雀舌，定應北客未曾嘗；不知靈草天然異，一夜春風一寸長。」或二公又有別論，亦未可知，姑記之。
曹操疑塚在漳河上，宋人俞符有詩曰：「生前欺天絕漢統，死後欺人設疑塚；人生用智死即休，何用餘機到立壟。人言疑塚我不疑，我有一法君未知，直須掘盡疑塚七十二，必有一塚葬君屍。」陶九成以為此言詩之斧鉞也。予則以為孺子之見耳，使孟德聞之，必見笑於地下。夫孟德之棺，豈真在於疑塚哉，多設以疑人耳。然始為疑塚者孔林。
弘治間，長州沈啟南周，富而能詩，又以畫馳名；其畫山石，自坡腳直上，脈絡形勢，累累如疊成之狀，而無活潤之態，予謂之假山石。四明王廷直諤，亦以畫名東南，其畫樹木，多著煙靄之態，勢如潑墨，而無四面枝幹叢生疏密之意，予謂之鍋焦片。初學效之，猶恐刻鵠畫虎。然二子佳處亦多，此其一節也。
嵇康，魏人，鍾會憾之，譖於司馬昭，欲助毋邱儉而殺之，實景元三年事也，未嘗一日事晉。晉史有傳，康之羞也；使以當時心晉而傳之，無是理也。傳中云：「山濤將去選官，舉康自代。」夫濤為吏部，辭官時，武帝受禪後事也，康死久矣。史可信耶？
人但知阿瞞為曹操小字，昨讀李德裕所作《明皇十七事》，內一條以李輔國矯詔遷太上皇於西內，中路見兵攢耀日，驚懼，賴高力士在左右獲安。上皇曰： 「微將軍，阿瞞為兵死鬼矣。」又《羯鼓錄》內與寧王簪花事，累自稱為阿瞞，始知阿瞞乃明皇小字，與操同也。雖《古賢小字集》中亦未收。
今人以蓋笠之類為雨具，《史記·仲尼弟子列傳》曰：「昔夫子當行，使弟子持雨具，已而果雨。」雨具二字，其來尚矣。
諸木中，黃楊為難長，故諺有之曰：「三年長一寸，雷驚縮一尺。」蓋寓言也。《埤雅》云：「黃楊木性堅難長，俗言『歲長一寸，閏年倒長一寸。』」是但言俗說，亦不經見，然東坡詩云：「園中草木應無數，隻有黃楊厄閏年。」豈閏年之說，自有所據耶？
盧仝婢子赤腳，想不避人，韓昌黎寄詩曰：「一婢赤腳老無齒。」溫庭筠《醉歌》又曰：「洛陽盧仝稱文房，妻子腳禿舂黃粱。」張長史慣科頭，杜子美歌曰：「張旭三杯草聖傳，脫帽露頂王公前。」李頎又贈曰：「露頂據胡床，長叫三五聲。」
葉石林《燕語》曰：「婦人無名，以姓為名，故周人稱王姬、伯姬，周姓也。後世不思其故，遂以姬為通稱，以虞美人為虞姬，戚夫人為戚姬，政和間，帝女下嫁曰帝姬。嘗白蔡魯公，欲改正之，不果。」予初讀之，亦謂是也；諦思，真可為燕語也。夫姬固周姓，亦謂婦人美稱，《韻會》之釋也。《毛詩》又曰：「彼美淑姬。」師古曰：「周貴於眾國之女，所以婦人之美者稱姬。」若以國姓而後世傳訛，則黃帝姓姬，炎帝姓薑，《左傳》雖有姬薑連稱之辭，獨用一薑字稱婦人可乎？
咸平中，僧永保化緣築塔，人以師叔稱之，遂名塔曰保叔。今人以「保叔緣何不保夫」之句訛傳。又《霏雪錄》以為保所塔，不知何據。黑龍潭在安榮坊，天晴時水色碧綠，將雨則先一日變黑，故名。今訛為烏龍潭，似二地矣。前出誌書，後出宋御史林采文集。
《史記》蘇秦說韓王曰：「寧為雞口，莫為牛後。」舊《國策》作「雞屍牛從」，而沈存中取之，鮑彪校注則曰：「秦稱牛後者，蓋故以惡語侵韓，欲昭侯怒而從之耳。」愚謂「口」、「後」音順，當時鄙諺如此，亦非秦所故為也。若果如《國策》，則秦言合從者，又言牛從哉？當以《史記》為是。
貴莫貴於為聖賢，富莫富於畜道德，貧莫貧於未聞道，賤莫賤於不知恥，士能弘道曰達土，不安分曰窮，得志一時曰夭，流芳百世曰壽。右格言八句，世皆不知誰為之者，得其一者，或不知其二也。前四句乃陸梭山之言，後四句乃方蛟峰續之者。今並書之，故尤不知為誰耳。
《東方朔畫讚》，晉夏侯湛撰，唐顏真卿書也。昔人論顏書，惟此與《中興頌》最為奇偉。惜《中興頌》在歐陽公集古時，已無原刻，今並補本亦鮮。畫像讚雖流於世，世多寶之。自今觀之，字有大小模糊，亦補本拓損者耳；又其文與《文選》所載，有二字不同：選本「棄俗登仙」，碑曰「：棄世」；選本曰「神交造化」，碑曰：「神友」。予意木板易於翻刻，因亦多訛；石則堅久，考訂必正，就使重刻，亦不差也。況木板、石刻，字之大小已殊，而訛之難易自別，就「友」與 「交」字固二義，無異「世」與「俗」二字，豈可並哉！當以碑為是。
歐陽文忠公《金石錄》曰：「餘集古文，自周、秦以下訖於顯德，凡千餘卷，其名臣顯達下至幽隱之士所書，莫不皆有；而婦人之書，惟此高氏一人。」予以歐陽好古，不減老米，而《金石錄》亦可謂滄海鄧林也。衛夫人，王逸少之師，學書者皆知之，但少碑刻布流於世，歐陽之不收者何耶？豈書法之不足取耶？否則如刀劍錄之缺幹將、鏌鋣，甚為缺典。按高氏，唐參軍房璘之妻。衛夫人名鑅，字茂漪，晉汝陰太守李銦。並注於右。
漢《穀城長蕩陰令張君表頌碑》載：「文帝遊上林，問禽獸所有，令不對；更問嗇夫，嗇夫事對；於是進嗇夫為令，令退為嗇夫。」與今史文迥異。又唐《白敏中碑》云：「會昌中，德裕起刑獄，五宰相竄嶺外；公承是一年，冤者皆復位。」與史云：「白因李進，後乃抵之。」善惡不同如此。予以前當依碑，蓋公事也；史或訛，後當依史，私碑也，或有諛。
絳州興龍宮有碧落石像，背刻其篆文，世傳為碧落碑也。其篆李璿之以為陳惟玉書，李漢以為黃公譔書，《五總志》以為一在澤州，立於佛龕之西，黃公譔為妣立石以表孝，此或非也，何後世不傳而諸書不言耶？抑亦為孝子事耶？或為黃公訛也？《洛中紀異》乃云：文成，有二道士來，請刻之；閉戶三日，不聞人聲，人怪而破戶，惟見二白鴿飛去，篆刻宛然。今世未知其詳。但雲道士寫畢，化鶴而去。又曰：「李陽冰臥看三日，毀其佳者數字。」噫，此後世見其字之美懋而神其說者歟？按歐陽《集古錄》亦以此說尤怪，不足為信；又無毀字之言，意碑字必損於歐陽之後。故後於歐陽者，又增李陽冰之事也，況陽冰豈忌善者哉！就使誠有道士，孰肯不知其名而使之刻耶？又且有化烏之妄。元吾子行《學古編》已辯為陽冰之書，蓋唐人能篆者，無出陽冰之右。子行又曰：「字雖多有不合法處，而自有神氣。」今讀其字，果於難識。昨獲楷書者一通，乃咸通十一年七月十一日鄭承規所立，豈非亦因其字之難辨而復書耶？今附錄於左，以俟好古者得有以考焉。其文曰：
有唐五十三祀，龍集敦牂，哀子李訓、誼、譔、諶、銜恤在疚，置懷靡所，永言報德。思□良因□立大道天尊逮待真像，粵若稽古，藐覿遂初，真宰真乎？得一混□，表於衝□，玄之又玄，跡超言像之域；惟恍惟惚，理冥視聽之端。是以峒□順風，勞乎靡索；汾陽禦□，窅然自喪；曠矣哉，道之韞也，其寄於寥廓之場焉。至於玉芨宣徽，琅函吐秘；方□神闕，蒙穀靈遊；倏忽九陔，導飛廉而從敦圉；俯仰六合，戴列星而乘雲氣；固亦□章逸軌，蠁孤風淳化其瞭，幽契無爽。伏以先妣含真載德，克懋台華，正位藩閫，動容資於典禮，發言光乎箴訓。故紘綖得肅，粢盛無違；大當葉翟，中閨以睦。況倚□分甘之澤，徙居測□之規；義越人倫，恩深振古。重以凝神道域，抗誌澄源；淮館儀山，參鴻寶之靈術；□壇敷教，暢微言之盛範；儒玄兼洞，真俗兩該；德冠母儀，事高嬪則；豈圖昊天□□，積善無征。咎罰奄鍾，荼蓼俄集；訓等痛纏過鄛詁感切風枝；泣血攀號，自期顛殞；祗奉嚴訓，慈勉備隆；偷存視息，遄移氣序；几筵寂寞，瞻望長違；創□徒深，寄哀何地？所以貪逮餘漏，祈福玄□□寫真容，庶幾終古；而土木非可久之致，熔鑄為誨盜之光；肅奉衝規，圖輝貞質；晬容伊穆，玄儀有煒；金真□□，疑金門之易奔；琳華揚彩，若□房之可覲；霓裳交映，駕帝晨飾翠雲之□，香童散朱陵之馥，載周彡爰<畢攴>，式展□祈，以此勝因，上資神理。伏願棲真碧落，飛 □黃庭，謁群帝於天關，攜列仙於雲路；融心懸解，宅美帶夷；注儀璘以洞煥，指乾坤而齊極。介茲多祉，藩度惟隆；如山作固，永播熊章之烈；循陔自勔，冀申□ 鳥之志；孔明在鑒，匪曰道遐；昌言嗥□，庶斯無拔。昔人銜哀罔極，鉛槧騰聲，柔□克劭，義切張憑之誄；至德興思，痛深陸機之賦。況清輝懋範，宛若前□，瞻言景□，敢忘刻紀。餘魂弱喘，情不逮文，堇托真猷，直書心事，音儀日遠，風烈空傳，叨心□慕，終天何及！
右碧落碑，又有無缺字者，則恐近時翻刻，筆法不逮古遠矣。
賈生《治安策》可為痛哭者一，流涕者二，長太息者六。今以史考之，少一太息，意《新書》內則俱載之，奈分為各篇，又不似史之撮其要，後復逐篇對以史文，惟《銅布》一篇，史未曾取，疑即是也。不然，何以曰「可為長太息者此其一也」。
漢以火德，從所勝，故洛字改從雒；而國號漢字，又何不忌耶？劉字為卯金刀，故作剛卯行金刀，而國姓《說文》何以無劉字？止有卯金田鎦字耶？此皆不可曉。
韓文載《石鼎聯句》，稱道士軒轅彌明，人以昌黎自托，見其奇崛高古地。予讀《姓氏急就編》，有軒轅彌明名，且曰有《軒轅集》，又宋張南軒守靜江時，有奏疏曰：「臣所領州有堯山，為一境之望，上有唐衡嶽道士稱彌明詩刻。」柳文載《李赤傳》，人以柳州寓言，譏嘲時人，以文為戲，然呂山吳汝琇家有《李赤詩集》數章，又讀《唐詩品彙》亦載李赤詩短敘，以李後為廁鬼所惑而終。據此，則二文實有是事矣。
古今人言三代交易，皆曰以有易無，不曰抱布貿絲，則曰以粟易械器，然而《鹽鐵論·錯幣》曰：「夏後以玄貝，周人以紫石，後世或金錢刀布」，則知三代，亦有專使之物矣，此亦論錢穀者所當知。
子美詩有「夜足沾沙雨，春多逆水風。」樂天詩云：「巫山暮足沾花雨，隴水春多逆浪風。」陶淵明詩云：「採菊東籬下，悠然見南山。」韋應物亦有「採菊露未晞，舉頭見南山。」又東坡《續麗人行》首四句：「深宮無人春晝長，沉香亭北百花香，美人睡起薄梳洗，燕舞鶯啼空斷腸。」薩天錫《題楊妃病齒》詩則云： 「沉香亭北春晝長，海棠睡起扶殘妝，清歌妙舞一時靜，燕語鶯啼空斷腸。」但略少變其文，如此等詩，不可盡述，每見錄於詩話，美則以為點鐵化金，刺則以為蹈襲古詩，附會譏誚，殊為可厭。予略靈數首於右，以見陶、杜豈特待曰、韋點化，而應物、天錫固竊詩者哉？故老杜嘗戲為詩曰：「詠及前賢更勿疑，遞相祖述復先誰？」大抵誦人詩多，往往為已得也，右夫黃魯直《黔南十絕》，則又不在此例，故欲逐首取裁白詩，詩選所謂樂天多於敷衍，山谷巧於剪裁是也。又範廖嘗在宜州問魯直曰：「君何累用白句？」魯直曰：「庭堅少時誦熟，久而忘其為何人詩，故阻雨衡山尉廳，偶然遇事，信手書爾。」廖復以點鐵之語告之，山谷大笑曰： 「點鐵化金，如此快耶。」夫衡山尉廳之詩固然，而《黔南十絕》，豈亦忘之為得也？此又黃公之可笑。
《事物紀原》序文，以為作者逸其姓氏，乃高承所作，但不知何時人也。《夢粱錄》無刻本，故亦不知作者，乃錢塘吳自牧作。吳，元人也。《三十六般篆書金剛經》，乃宋靈隱寺僧莫庵道閑集《夢遊錄》則宋耐得翁撰。「一春常費買花錢」，《風入鬆之詞》，則宋於國寶作。《亢倉子》宜城人王士源作。《天寶遺事》，涿州人王伯成作。《史記》稱褚先生者，褚少孫也。
東萊呂成公祖謙，娶後一月不出閨，人謂其色荒也；及出，乃成《左氏博議》一帖。今之為師者，皆以此警惰。餘則疑之。蓋一月三十日，今《博議》不下八九十篇，一日將幾篇耶？況又言精選，則其他尚多，古人雖力勤而亦恐不若是之易也。後乃於金陵鬻書者得一全帙，總二十五卷，百六十八篇，前有自序，謂為諸生課試之文而作，紙板皆佳，信舊書也，則知不傳已久，宜乎人言若是。
雁塔者，以雙雁飛翔，忽殞一而下，人遂瘞雁建塔於上。在唐慈恩寺中無疑，故杜老有《登慈恩寺塔》詩。至於題名之說，一雲韋肇及第，偶爾題名寺塔，遂為故事；一雲張莒本寺中閑遊，戲題同年之名於塔。然人雖不同，其義其時則一也。故宋制進士及第，必賜名於桂籍堂，擬唐慈恩之題耳。昨讀戴埴《鼠璞》，以謂予得唐雁塔題名石刻，細閱之，凡留題姓名僧道士庶前後不一，非止於新進士也。據此，予恐題名止於進士之說，因宋擬唐題名慈恩之故，後遂成其訛耶。不然，戴埴之說，抑偽言耶？
毀即墨與阿大夫者，乃佞臣周破胡。出《列女傳》。

