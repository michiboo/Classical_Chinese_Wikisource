
至正間，仁祖淳皇帝一日坐東室簷下，太祖侍側。有一道士，長須朱衣，排闥直入，遽揖仁祖曰：「好個公公，八十三當大貴！」仁祖聞言異之，留之茶餅，不顧而去。及太祖即位，加進尊號，適符其言。嗚呼！帝王之父，豈無異相，又寧知道士非仙而特來前告耶？
太祖生時，陳太后夜夢一黃冠自西北來，至舍麥場，於麥糠中取白藥一丸，置己掌中。太后視之，漸長。黃冠曰：「好物，食之！」太后應而吞之。覺語仁祖時，口尚有香，明日太祖生。《泗誌補遺》以為實事而非夢，誤矣。
太祖龍飛之地，舊有二郎廟一所，當時仁祖寓居其側。太祖生時，鄰裏遠望火光燭天，至曉視之，廟徙東北百餘步矣。仁祖因取西河水澡浴太祖，忽有紅羅浮水上來，遂用之以衣太祖，於是鄉人名其地為紅羅幛，世皆傳之。人嘗疑之，予以商之玄鳥，周之火鳥，載之史冊，不為誣也，而聖人之生，要自有異。惜乎！當時未奏收入實錄。昨見《泗誌補遺》載之甚詳也。
太祖初生，不食久之，有僧坐於門側，仁祖問焉。僧曰：「至夜子時，自能食也。」因人取茶為禮，而僧不見矣。過夜半，信然。
盱眙縣唐興、靈跡二鄉，即皇陵碑所謂鍾離之東鄉也。前有光明山，後有紅廟，今封神為都土地，乃太祖龍飛之地。今方圓數丈，不生草木，而鳳陽一府，亦少人物，豈非山川秀氣，皆已鍾於前耶？
太祖高皇帝初提兵渡江，偶爾桅折，見江東神廟有木可代，將伐之。祝請以神有簽，頗靈應，願以問之。太祖寬容，姑從其請。乃得一辭云：「世間萬物皆有主，非義一毫君莫取。總然豪傑自天生，也須步步循規矩。」遂喜而不伐。及車書混一，為立廟南都，是知天命所在，鬼神已先知矣，豈人為哉！
太祖在皇覺寺時，天下兵亂，寺僧散避，太祖祝伽藍，以交卜吉凶曰：「若容吾出境避難，則以陽報；守舊，則以一陰一陽報。」祝畢，以交投地，則雙陰也，如此者三。復祝曰：「出不許，入不許，神何報我？天乃欲我從雄而後昌乎？則交如前祝。」投交如前，神既許之，因抵濠城，依滁陽王，實至正十二年閏三月一日也。
太祖攻雞籠山，將還和陽時，解鞍假寐，有小蛇緣背，左右驚告。上視蛇有足類龍，意其神也，祝曰：「若神物，入我帽纓。」蛇隨入。卒報和陽被賊攻，遂急行，未至三十里，又報曰：「幕官李善長敗賊矣。」因驚喜而忘蛇。久乃脫帽，視蛇居纓自若，乃引觴酌之，蜿蜒升屋，雷雨驟至，竟莫知所之也。帝王之興，每有龍見，亦此類歟？
高廟鼎成龍升之日，建文即位，成祖以燕王來，奔喪而不朝，蓋以叔不拜侄也。建文命百官議之，給事龔泰奏曰：「象簡朝天，殿下行君臣之禮；龍衣拂地，宮中敘叔侄之情。」至今傳誦。龔有一時啟沃之才，不知此乃宋祖與杜審琦同宴福寧宮，樂人史金箸之辭，但少更之耳。彼云：「前殿展君臣之禮，虎節朝天；後宮伸骨肉之情，龍衣拂地。」蓋杜乃宋祖母舅。
自古帝王之興，皆位逼勢敵，有以成其私誌。漢祖雖微，亦為泗上亭長，豈特有如我太祖不階尺土者耶？夫起自庶人，貴為天子，富有四海，莫不誇張先世，照耀將來，至有妄認其始祖者也，豈特有如我太祖特述其卑微者乎？此可見天生豪傑上聖之資，不可與常人等也。瑛伏讀御製集中皇陵碑文，未嘗不三歎三頌而已，惜世人止知其事而又未知太祖先已命臣下為文，述亦詳矣，仍以未稱而自撰，此尤見聖睿之益聖也。今故拜錄二文於左，以示將來。
奉天承運，大建武功，以有天下，實由祖宗積德所致，茲欲撰文，詞臣考摭弗周，則紀載弗稱，敢以上請。於是上手錄大概，若曰：
朕幼時，皇考為朕言，先世居句容朱家巷，爾祖先於宋季元初，我時尚幼，從父挈家渡淮，開墾兵後荒田，因家泗州，朕記不忘。皇考有四子：長兄諱某，生於津律鎮；仲兄諱某，生於靈璧；三兄諱某，生於虹縣；皇考五十，居鍾離之東鄉，而朕生焉。十年後，復遷鍾離之西鄉，長兄侍親，仲兄、三兄皆出贅，既而復遷太平鄉之孤村莊。歲甲申，皇考及皇妣陳氏俱亡棄，長兄與其子亦繼歿，時家甚貧，謀葬無所；同里劉大秀憫其孤苦，與地一方，以葬皇考、皇妣，今之先陵是也。葬既畢，朕煢然無托，念二親為吾年幼有疾，嘗許釋氏，遂請於仲兄，師事沙門高彬於裏之皇覺寺，鄰人汪氏助為之禮，九月乙巳也。是年蝗旱，十一月丁酉，寺之主僧歲歉不足以供眾食，俾各還其家；朕居寺時甫兩月，未諳釋典，罹此饑饉，徬徨三思，歸則無家，出則無學，乃勉而遊食四方，南曆金鬥，西抵無錫，北至潁州，崎嶇二載。泗州盜起，剽掠殺人，時承平既久，列郡騷動，仍還皇覺寺。又四年，潁、濠、蘄、黃有警，濠城亦破，朕雜處兵間，與元兵相拒。期年，元兵敗去，得其義兵三千人於定遠，遂立帥之夜襲元將知樞密院事老張。既遁，得其民兵男女七萬人，攻逐元將參政野先，乃移師淮州，轉戰和陽，渡江擊採石，撫太平，定業建康。將相協心，賢能匡讚，西平陳友諒，東翦張士誠，南廓八閩，百粵奉款，中原順服，兵進幽燕，元君棄宗社而去，朕以十五年間，遂成大業。
仰惟先陵奇秀所鍾，雖治葬之時，厄於貧窶，衣衾館槨，不能具備，賴天地之佑，祖宗之福也。今富有天下，顧無以愜人子之情，茲欲啟墳改葬，慮泄山川靈氣，使體魄不安，益增悲悼，姑積士厚封，勢若岡阜，樹以名木，列以石人石獸，以備山陵之制而已，謹獻陵曰皇陵。汝其據事，直言無諱。臣善長以上手所錄，付詞撰文。
臣善長等欽承明訓，黽勉論次：惟古先帝王，若虞舜、漢高祖，皆起自側微，以成德業之盛。蓋天將降大任於聖明，必先有以起之。今皇上述二親之劬勞，與夙昔之出處；刻石以昭先烈，俾後世子孫，知積累之厚、創業之難，思以繼承無疆之基。《詩》云：「永言孝思，孝思惟則。」嗚呼盛哉！謹拜手稽首而為之銘曰：
皇矣上帝，厥命煌煌；監觀四方，有道者昌。惟今天子，奮跡田裡；叱風驅霆，仗劍而起。汝潁始兵，蔓於濠梁；淵潛時晦，覵其施張。元君既否，紊亂政理，命將出師，反斁人紀。貪殘汙穢，肆彼剽攘；戰功敗恤，賞罰無章。猛士陰兵，險平萃止；總戎驚奔，歸者如水。滁和來鬥，形勢莫當；江流浩浩，瞬息可航。採石破傾，當塗風靡；宣歙畏威，耄倪忻喜。經營建業，實帝故鄉；號令之行，肅如秋霜。乃伐僭王，殲之彭蠡；削平兩浙，殪彼蛇豕。閩廣既服，百粵來王；青齊獻款，底平豫章。師震幽燕，君臣北徙；空城盡開，圖籍弗毀。乃作禮樂，乃垂衣裳；重譯表獻，大開明堂。永懷上世，原其本始：句容族居，川回山峙。載渡淮海，辟除榛荒；或濠或泗，奠處弗常。鍾離之鄉，卜葬如此；化家為國，靈秀鍾美。積善彌久，天賜禎祥；修之於己，惟德乃長。浚河之原，以達其委；基岱之高，以觀其止。奉天理物，君德是揚；丕揚大業，傳敘無疆。嘗敕相臣，申命國史；昭昭後昆，受天之祉。
孝子皇帝謹述：洪武十六年夏四月，命江陰侯吳良督工新造皇堂。予時秉鑒窺形，但見蒼頭皓首，忽思往日之艱辛，況皇陵碑記，皆儒臣粉飾之文，不足以為後世子孫之戒，特述艱難，以明昌運，世代見之。其辭曰：
昔我父王，寓居是方；農桑艱辛，朝夕彷徨。俄爾天災流行，眷屬罹殃，皇考終而六十有四，皇妣五十有九而亡。孟兄先逝，合家守喪；田主德不我顧，呼叱昂昂。既不得與葬地，鄰裏惆悵；忽伊鄭兄之慷慨，惠此黃壤。殯無棺槨，被體惡裳；浮掩三尺，奠何餚漿？既葬之後，家道惶惶；仲兄少弱，生計不張；孟嫂攜幼，東歸故鄉。值天無雨，遺蝗騰翔；里人缺食，草木為糧。予亦何有，心驚若狂；乃與兄計，如何是常？兄雲去此，各度凶荒；兄為我哭，我為兄傷；皇天白日，泣斷心腸；兄弟異路，哀慟遙蒼。汪氏老母，為我籌量；遣子相送，備禮馨香；空門禮佛，出入僧房。居無兩月，寺主封倉；眾各為計，雲水飄颺；我何作為，百無所長；依親自辱，仰天茫茫。既非可倚，侶影相將；突朝煙而急進，暮投古寺以趨蹌；仰穹崖崔嵬而倚壁，聽猿啼夜月而淒涼；魂悠悠而覓父母無有，誌落魄而徜徉；西風鶴唳，俄淅瀝以飛霜；身如蓬逐風而不止，心滾滾乎若沸湯。一浮雲乎又過三載，年方二十而強。時乃長淮盜起，民生攘攘。予思親之心明著，日遙盼乎家邦；已而既歸，仍復業於皇，住三載而有雄者跳梁，初起汝潁，次及鳳陽之南廂，未幾陷城，深高城隍，拒守不去，號令彰彰。友人寄書，雲及趨降，既憂且懼，無可籌詳；傍有覺者，將欲聲揚；當此之際，逼迫而無已，試與智者相商，乃告之曰：果束手以待罪，抑奮臂而相戕！智者為我計畫，且陰禱以默相：如其言，往卜去守之何祥？神乃陰陰乎有警，其氣鬱鬱乎洋洋；卜逃卜守則不吉，將就凶而不妨。即起趨降而附城，幾被無知而創；少頃獲釋，身體安康；從遇朝暮，日夜戎行。無兵討罪，將士揚揚；一攫不得，再攫再攘；移營易壘，旌旗相望；已而解去，棄戈與槍。予脫侶隊，馭馬空強，去遊南土，氣舒而光；唱農夫以入伍，事業是匡；不逾月而眾集，赤幟蔽野而盈岡；率渡清流，戍守滁陽；思親詢舊，終日慨慷；知仲姊之已逝，獨存駙馬與甥雙；駙馬引兒來接我，外甥見舅如見娘；此時孟嫂亦有知，攜兒挈女皆從傍；次兄已歿數載，獨遺寡婦野持筐；因兵南北，生計忙忙，一時聚會如再生，牽衣訴昔以難當。於是家有眷屬，外練兵鋼；群雄並驅，飲食不遑；暫宿和州，東渡大江；首撫姑孰，禮義是尚；遂立建業，四守關防；礪兵秣馬，靜看頡頏。群雄自為乎聲教，戈矛天下鏗鏘；元綱不振乎彼世祖之法，豪傑何有乎仁良？予乃張皇六師，飛旗角亢；勇者效力，智者讚襄；親征荊楚，將平湖湘；三苗盡服，廣海入降；命大將軍東平乎吳越，齊魯耀乎其疆；西有乎伊洛崤函，地險河湟；入胡都而市不易肆，虎臣露鋒刃而燦若星芒；已而長驅於井陘，河山之內外民庶咸仰；關中一日即定，市巷笙簧；玄菟樂浪以歸板籍，南蕃十有三國而來王；以金陵而定鼎，托虎踞而儀鳳凰；天塹星高而月輝滄海，鍾山鎮嶽而巒接乎銀潢。欲厚陵之微葬，卜者乃曰不可而地且藏；於是祀事之禮已定，每精潔乎蒸嘗；惟劬勞罔極之恩難報，為此勒石銘於皇堂；世世承運而務德，必彷彿於殷商；淚筆以述難，諭嗣以撫昌；稽首頓首再拜，願時時而來享。
瑛舊於先輩大臣家，獲朱氏世德碑一通，乃我太祖之手筆也，御製集中所缺。近又見《剪勝舊聞》，所載與此本有異，因借校觀，訛者辨之，疑者存之，各於其下釋焉；尚或字訛句漏，謹依原文拜錄於左。碑云：
本家朱氏，出自金陵之句容，地名朱家巷，在通德鄉。上世以來，服勤農業，五世仲八公，娶陳氏，生男三人，長六二公，次十一公，其季百六公，是為高祖考，娶胡氏，生二子，長四五公；次即曾祖考四九公，配侯氏，生子曰初一公，初二公，初五公，初十公，凡四人。初一公娶王氏，是為祖父母，有二子，長五一公；次先考五四公，諱世珍，元籍淘金戶，非土產，市於他方，以供歲賦。先祖初一公，困於役，遂棄田廬，攜二子遷泗州盱眙縣，先伯考十有二歲，先考才八歲，先祖營家泗州，置田產，及卒，家道日替，由是五一公遷濠州鍾離縣，其後先考君因至鍾離同居。先伯父洎先考君性皆淳良，務本積德，與人無疾言忤色，鄉里稱為世長。先伯娶劉氏，子四人，重一公，重二公，重三公，皆生於盱眙，次重五公，生鍾離；先考君娶陳氏，泗州人，長重四公生盱眙，次重六公，重七公皆生於五河。某其季也，先遷鍾離，後戊辰所生。先伯考有孫六人，兵興未已，相繼而歿；先兄重四公有子曰文正，今為都督，重六、重七皆絕嗣。曩者父母因某自幼多病，捨入皇覺寺，歲甲申，父母長兄俱喪，次兄守家，三兄出贅劉氏，某托跡緇流。二十四歲，天下大亂，諸兄皆亡，淮兵大起，掠入行伍，為集義旅，兵力漸眾，因取滁和。龍鳳三年，率師渡江，駐兵太平。為念先君嘗言，世為朱巷人，宗族俱存，平日每曰鄉土之思，即訪求故鄉宗族之所居，遂調兵取句容。明年，克金陵，而朱巷距城四十里，舉族父母昆弟四十餘人至，始得與之敘長幼，行親睦之道，但朱氏世次，自仲八公之上，不可復考；今自仲八公高、曾而下，皆起江左，曆世墓在朱巷，惟高祖葬泗州，先考葬鍾離，此朱氏之原委也。爰自金陵太平駐師，開府為建台之所也，實鄉郡焉。連歲征伐，拓境吳楚甌越，方數千里；由是累膺顯爵，乃龍鳳九年三月十四日丙辰，降製贈曾祖為資德大夫、淮南等處中書省左丞相，上護軍司空吳國公；曾祖妣侯氏，吳國夫人；先祖考為光祿大夫、江西等處中書省右丞相、太尉、吳國公；先祖妣王氏，吳國夫人；先府君開府儀同三司錄軍國重事平章、右丞相吳國公；先妣陳氏，吳國夫人；以閏三月十一日祗詣先壟。焚香告祭，遵舊典也。重念報本者禮所宜厚，今勉建事功，匪由己能，實先世靈長之澤，垂衍後昆，宜得推恩三代，並為上公，以遂為子孫者之至。〈（《書》）〉曰：「作善降之百祥。」《易》曰：「積善之家，必有餘慶。」先祖父積功累善，天地之報，茂於厥後，凡子孫當體祖父之心，循德存仁，以承其緒於無窮，是吾之所望也，於是備書於石，以傳言將來，有所考焉。
我太祖既有天下，建廟以祀歷代帝王，自伏羲以下，像皆易成，惟元世祖其面屢為淚痕所汙，塑工頻加修飾，越宿則又如故也。太祖聞知，幸廟，以手指曰： 「癡達子，汝胡人入主中國，可謂幸矣，今不革去者，以爾亦一代之主；朕今天命人歸，奄有天下，於汝子孫，不加殺戮，但驅還北，則朕之待勝國，亦可謂有恩矣，汝何恨耶？毋再啼哭。」於是塑工明日遂奏，世祖麵無淚矣。

