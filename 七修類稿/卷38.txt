
古人論李杜無優劣，故退之云：「李杜文章在，光焰萬丈長」，此在後世觀之也。《玉屑》、《陽秋》皆輕議曰：杜豈白所能望耶？殊不知當觀其彼此自言可知矣。杜言李曰：「世人皆欲殺，吾意獨憐才」，「李白鬥酒詩百篇」，「清新庾開府，俊逸鮑參軍」，似皆重其才也；李言杜曰：「醉別復幾日，登臨遍池台；何臨石門路，重有金樽開。」「飯顆山頭逢杜甫，頭戴笠子日卓午；為問因何太瘦生，隻為從來作詩苦。」似不過平答而少譏之也。意當時李豪雋而才敏，杜質樸而才鈍，相會若有低昂也，然則底於成也，同歸於極焉。細而論之，則有一勉然，一自然之分耳。
予不知音律，故詞亦不善。每見古人所作，有同名而異調者，有異名而同辭者，又有名同而句字可以增損者，莫知謂何也？後見元人周德清有《作詞起例》一書，然後知當同當異者，自有數調；句字可以增損者，亦有數調。惜此書已少，又雜記於眾詞名中，一時檢閱亦難也。今特錄出，以便觀覽，庶使如予者可考焉。
黃鍾，雙調，黃鍾，越調，仙呂，正宮，仙呂，雙調，仙呂，商調，中呂，越調，中呂，南呂，中呂，雙調。已上名同而音律不同者。
黃鍾，紅錦袍，彩樓春，雙風翅，正宮，靈壽杖，伴讀書，黑漆弩，六麼遍，大石調，歸塞北，卜金錢，催花樂，蒙童兒，小石調，青杏兒，仙呂，金盞兒，中呂紅繡鞋，喜春來，朝天子，蘇武持節，賣花聲，南呂，一枝花，玄鶴鳴，採茶歌，草池春，閱金經，翠盤秋，雙調，步步嬌，銀漢浮槎，落梅風，雁兒落，德勝令，水仙子，殿前歡，滴滴金，折桂令，漢江秋，荊山玉，搗練子，沽美酒，駙馬還朝，掛玉鉤，醉娘子，小拜門，慢金盞，撥不斷，也不羅，越調，調笑令禿斯兒，寨兒令，三台印，商調，梧葉兒，般涉調，臉兒紅，急曲子，耍孩兒已上名異而詞調同者。
正宮，端正好，貨郎兒，煞尾，呂，混江龍，後庭花，青歌兒，南呂，草池春，鵪鶉兒，黃鍾尾，中呂，雙調，新水令，折桂令，梅花酒，尾聲。已上句字不拘可以增損者。
國初王元章《書懷》、王子充《郡齋偶賦》，詩意相同而韻上差其二，句謂異矣。及讀唐劉長卿《餘幹旅舍》與張籍《宿江上館》詩，韻同意同，真可謂巧也，又皆奇作，特錄於稿。
元章詩云：「世情多曲折，客況自堪憐；聽雨悉如海，懷人夜似年。草肥燕地馬，花老蜀山鵑；冷淡無歸計，蒼苔滿石田。」子充詩云：「宦況真蕭索，虛齋足自眠；思親懷愛日，閱史錄疑年。白髮生愁後，黃華立醉邊；風流陶靖節，輸爾早歸田。」
劉詩云：「搖落暮天迥，丹楓霜葉稀；孤城向水閉，獨鳥背人飛。渡口月初上，鄰家漁未歸；鄉心正欲絕，何處搗征衣。」張詩云：「楚驛南渡口，夜深來客稀；月明見潮上，江靜覺鷗飛。旅宿今已遠，此行殊示歸；離家久無信，又聽搗寒衣。」
夏忠靖公《詠徽廟黑竹》曰：「寶殿無心論治安，碧窗著意寫琅玕，枝枝葉葉真瀟灑，爭奈金人不愛看。」此責徽宗之不君也。國初張來儀詠其《折枝桂》曰：「玉色官瓶出內家，天香濃浸月中葩；六宮總愛清涼好，不道金風卷翠華。」此責高宗之不子也。又忘其名姓者詠其《石榴》曰：「金風吹綻絳紗囊，零落宣和禦墨香；猶喜樹頭霜露少，南枝有子殿秋光。」此言南渡得人，有惜之之意。然三詩皆有含蓄，後二詩琢句尤工。
天順間，南京大理少卿宜興場公復，每令家童於玄武湖壖取萍藻以食豚。海虞吳思庵訥，時握都察院章，以其密跡聽事拒之。楊作小詩送云：「太平堤下後湖邊，不是君家祖上田；數點浮萍容不得，如何肚裏好撐船？」至今傳為笑柄，鄙吳而予楊也。予以思庵誠寬大而不答，使當時即寫此詩，易以己名，復送於楊，楊何顏哉？此正楊公代吳之作也，其與鑽核較籌者何異哉？況後湖朝廷所禁。今人反以抑吳，豈以楊有能詩之名而然邪？
東坡《洗兒》詩云：「人皆養子望聰明，我被聰明誤一生；但願生兒愚且魯，無災無難至公卿。」吾杭先輩瞿存齋宗吉一詩云：「自古文章厄命窮，聰明未必勝愚蒙；筆端花與胸中錦，賺得相如四壁空。」其意本東坡《洗兒》詩來，然自概不露圭角，似過東坡。又東坡《白髮》詩云：「人見白髮憂，我見白髮喜；多少少年人，不見白髮死。」昨見《說郛》載一詩，亦似過之：「勸君休鑷鬢毛斑，鬢到斑時亦自難；多少朱門少年子，西風吹送北邙山。」又宋淮南閫帥夏貴降元後四年卒，有人贈詩云：「自古誰無死，惜公遲四年。問公今日死，何似四年前。」又有吊墓者云：「享年八十三，而不七十九；嗚呼夏相公，萬代名不朽。」此二詩亦雖本同一意，而辭意婉轉深懇，又自各妙也。
《石林詩話》載晏元獻題《竿技》詩，書於中書廳壁云：「百尺竿頭嫋嫋身，足騰跟掛駭傍人；漢陰有叟君知否，抱甕區區亦未貧。」荊公他日復書一詩於後云：「賜也能言未識真，誤將心許漢陰人，桔槔俯仰何妨事，抱甕區區老此身。」但記二詩，不言所以。予以二詩正見晏乃質實，而王好更張者也；二公心地，即此占知矣。又韓侂胄見弄傀儡為土偶負小兒者，名為迎春，使侄賦之，侄曰：「腳踏虛空手弄春，一人頭上要安身；忽然線斷兒童手，骨肉俱為陌上塵。」韓不久禍作。宋趙南仲以誅李全功，見忌於鄭清臣，史揆每左右之，得留於朝。其後恢復事起，遂分委邊麵，赴鎮之日，朝紳餞之，適有呈竿技者，曹垔賦詩云：「又被鑼聲催上竿，這番難似舊時難；勸君著腳須教穩，多少傍人冷眼看。」後師果敗，皆詩讖也。然曹漢二首，其辭皆有晏意，但各用事不同；韓詩題雖非竿技，義則一也，然實得幾間之情。惜不知名也，故並及之。
酇字，一則旰切，為讚；一才何切，為攢；一祖管切，為纂；一祖九切，為攢。今因蕭何之封，讀之者不同，各執以爭是非，殊不知四音皆是。惟酇字者，縣屬沛國，蕭何初封之邑；讚字者，縣屬南陽，蕭何子孫所封。二音可加於蕭何，餘非其宜，究而論之，又惟讀差字尤當也。
《掘塚歌》，清江範德機作也。範以《閩州歌》並此皆為風俗所興，而《閩州》者因得上聞，故著名史冊。且為一代詩人，不知《掘塚歌》，則謬理太甚。歌云：「昨日舊塚掘，今朝新塚成；塚前兩翁仲，送舊還迎新。舊魂未出新魂入，舊魂還對新魂泣；舊魂丁寧語新魂，好地不用多子孫。子孫綿綿如不絕，曾孫不掘玄孫掘。我今掘矣良可悲，不知君掘又何時。」據歌，「曾孫不掘玄孫掘」，則人決不用子孫，亦不用墳墓矣。予意換中二句數字可也，如曰「好地還用好子孫，子孫綿綿多頑劣；曾孫不掘玄孫掘」，斯義方妙。其《閩州歌》乃革男子繡文之弊者，予三十年前嘗見其地繡文之妙，始知蓋亦有所傳雲。
吾杭吾子行，好古博學，尤精律呂，當時後世如趙子昂、宋景濂輩，無不稱仰者。惜其死於非命，其著述亦多，詩則未嘗聞也。予於舊杭誌中得其二首，今錄示人，則又惜死於無窮也。《柳枝詞》云：「一徑梨花過雨霑，日華浮動碧絲簾；軒前插遍垂楊柳，看舞春風入畫簷。」又《答沈堯道贈梨花》云：「山中折花搖白雲，一枝贈我寒食春；薄簾隔晴不需卷，恐隨蝴蝶飛成塵。」
世以陳白沙非知詩者，而《麓堂詩話》載其題崖山大忠祠之詩曰：「天王舟楫浮南海，大將旌旗仆北風；世亂英雄終死國，時來胡虜亦成功。身為左衽皆劉豫，誌復中原有謝公；人眾勝天非一日，西湖雲掩嶽王宮。」又以謂深知聲律者，殊不知昔之所傳，非今之所刻。蓋今選解其詩者，隻欲遵其道統，不復以詞章為重，故於近體有蘊藉者不錄，卻以似禪而難通者往往錄出，解以己意，人之見之，莫怪其為不知也。如「張帆海上回，帆掛鐵橋樹；驚起白蝦蟆，跳上飛雲去。」又曰：「半酣發浩歌，聲光真朗徹；是身如虛空，樂矣生滅滅。」不知「蝦蟆跳飛雲」是何所喻？而「生滅滅」，又何所解？通本未可一二數也，反於外傳隻句中盡有詩句，如「仲尼不作周公夢，天下誰嗟吾道衰？」又曰：「一春花鳥篇章廢，萬里雲霄羽翼孤」，何嘗不佳？此選詩者之過，不思程、朱何嘗不作近體，誠可笑也。大都白沙是任道豪傑，惜流於禪，若指刻集謂之詩教，恐亦難也。

