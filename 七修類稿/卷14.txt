
本朝科場，自洪武三年第一場經義一篇，限五百字；四書義一篇，限三百字。第二場禮樂論，限三百字。逮至第三場，時務策一道，務直述，不尚文藻，一千字以上。三場之後，騎，觀其馳驟便捷；射，觀其中數多寡；書，觀其筆畫端楷；律，觀其講解詳審。此鄉試、會試之式也。殿試亦止策一篇，卻是時務。其時取士，各省四十名，廣西二十名，南直隸一百名，不知何年定以今格。然而刊試錄亦尚與今不同，前後序文有三四篇者，經義一題，或刊二文者。永樂十年，錄有減場五篇者，亦中魁選。又殿試一二甲選部屬，三甲選縣佐，今則皆異於前矣。
《續綱目》所載，從我太祖初起義兵渡江者十人，中山王徐達、鄭國公馮國用、平章政事邵榮、信國公湯和、鄂國公常遇春、衛國公鄧愈、長興侯耿君用、楚國公廖永安、文臣太師李善長、參議毛廣；方渡江而附者一人，虢國公俞通海；外甥一人，曹國公李文忠；義子一人，西平侯沐英。
中山王徐達、開平王常遇春、岐陽王李文忠、寧和王鄧愈、東甌王湯和、黔寧王沐英，右六公，洪武初追封賜諡。虢國公俞通海、蔡國公張德勝、越國公胡大海、梁國公趙德勝、泗國公耿再成、永義侯桑世傑、右六公，洪武末復追封賜諡，皆配享太祖者也。河間王張玉、東平王朱能、寧國公王真、少師姚廣孝、已上四公，永樂初追封賜諡，皆配享成祖者也。
太祖常微行，遇一監生，同飲於酒家，奈坐已滿，回觀惟有土神之幾，太祖遂移神於地曰：「且讓我。」因對飲，問生曰：「何處人？」生曰：「重慶。」 帝因出對曰：「千里為重，重水重山重慶府。」生對：「一人成大，大邦大國大明君。」帝甚喜，散後，酒主復移土神上坐。是夜夢神曰：「皇帝命我不可上坐。」 方疑之，則聞朝廷召昨日飲酒監生與官矣，然後知太祖焉。故今天下土地，多坐於下。
國初會試，多中南人，故名臣多出南人，觀建文死節之士可知矣。《餘冬序錄》以為洪武元年定南、北、中三色卷以取士，恐不然也。予見《三朝聖諭錄》載：仁宗時，楊文貞公奏分南北卷，及蹇義等議定各處額數。議上，宮車宴駕。宣宗行之。
京師城中不許有墓，雖古者發之。太祖一日微行，至朝天宮前，見一婦人大笑，問：「何為也？」曰：「吾夫為國死，為忠臣；吾子為父死，為孝子。天下婦人好夫好子，無出我右，故笑之。」太祖曰：「汝夫在何所？」婦人以手指之：「此去數十步。」遂不見。明日，太祖命有司往視之，惟草木森翳而已；掘地數尺，有誌，乃晉卞壺之墓。遂命掩之。孝陵城西門內，有吳孫權墓，築城者奏欲去之，詔曰：「孫權亦好漢子，留為門主。」遂止。
憲宗皇帝在東宮，景皇帝有子曰見濟，奸臣黃厷具奏，請立為皇太子。上大悅，命禮部會多官議，學士陳循力主之，將復本署名；吏部尚書王翱有難色，不得已，亦署本。上如所請。於是出憲宗就沂邸，大臣皆進官受賞，翱得所賜元寶，頓足歎曰：「此朝廷何等大事，乃出一蠻夷也，吾儔愧死也！」時景泰二年五月八日之事。英宗復辟，憲宗復正位東宮，厷已死，發棺梟首。
夫景皇帝病不可起，奏請早建元良，後又請復東宮，即憲宗也。故程學士敏政序文云：「少保嘗奏立之。」《文刺史漫抄》亦曰：「後憲宗見有請立章疏，遂復於官，並官其子；但以易太子，錮南宮為於公之罪，理宜誅之。」殊不知易太子乃黃厷之發，眾官迫於景帝，而何文淵首出「天佑下民，作之君；父有天下，傳之子」之詔語，於公亦難於言矣。南宮之錮，又豈當時不出於帝，出於少保。況英宗未回時，亦自言「得回處閑足矣」；既回，而楫遜讓位久之，然後英宗退處南宮，豈國有二君理耶？又曰：「當時實欲迎襄王。」殊不觀迎襄之意，自是王文。又曰：「於之死，非徐害之。」不觀英宗猶豫良久曰：「于謙曾有功。」眾相顧未對，有貞前曰：「若不置謙等於死地，今日之事為無名。」則此一言而公遂遇害，果非徐耶？又曰：「迎復出自張石夫。」文刺史亦蘇人也，何不見《蘇林小記》耶？嗚呼！私心一萌，欲掩人過，遂致顛倒是非，使天下彰彰者，猶將隻手掩護，多見其不知量也。予著黃厷之事，並辯《漫抄》亂言，黃乃廣西思明府土官之弟，都指揮使也，因坐死罪，故為此舉，遂得釋復官。
英宗皇帝光復寶位，改元天順，武清侯石亨等誣大學士王文、大司馬于謙等迎代之罪，都給事中王鎮等亦皆吠形，至有誓不同朝之語，而精功不傳。餘得其彈文，備錄於冊，所以著小人同惡之罪，亦若《道命錄》之傳也。
刑科等科都給事中王鎮等謹奏，為奸臣謀為不軌等事：嘗謂背主負恩者，人臣之首惡；大逆不道者，王法所必誅。猶典甚明，常刑罔赦。切照犯人王文、于謙，俱以小人濫膺重任，一以不學無術之庸才而司台輔，貌實陋而心實險；一以舞文弄法之小智而與兵權，言實清而行實濁。不思保乂王家，卻乃肆為奸宄；交結權宦，挾天子以令群臣；樹立黨私，引凶邪以充庶位；內則太監王誠、舒良、張永、王勤等為之腹心，外則內閣陳循、江淵、蕭鎡、商輅等同其黨惡。附合黃厷之邪議，易立儲君；逢迎人主之非心，廢黜汪後；公攘名器，酬平時賄賂之私；強立刑誅，鉗當代言官之口。台諫多為之鷹犬，忠義咸畏其擠排。數年以來，內外顯官，皆出其門；奔競成風，諂諛充位；君子無以安其位而行其道，小人得以遂其志而售其奸。遂使天下之人，但知有王文而不知有人主，但知有于謙而不知有朝廷。忠良解體，義士痛心；流毒生靈，貽殃兆庶。至於咎徵屢見，構巧辭以粉飾太平；災異迭臻，獻諂言以熒惑聖聽；誠國家之巨蠹，一代之奸雄。乃者景泰皇帝不豫，連日不能視朝，豈意王文、于謙、舒良、王誠等，不顧宗社之重，惟務身家之謀，陰結異圖，包藏凶禍，欲召外藩繼位，紊亂宗枝，事雖傳聞，信實顯著，人心洶湧，中外危疑。仰荷皇上俯從群臣之請，入定大難，禍機末發，元惡就擒，安宗社於幾危，成國家於再造。臣民欣忭，日月增光，萬萬年太平之福，實基於此矣。臣等切聞春秋之法，治奸惡，毋分於存歿，誅亂臣，必嚴其黨與。且如王文之黨，固非一人，而少卿古鏞、參議丁澄為甚；于謙之黨，亦非一人，而侍郎項文曜、都御史蔣琳為首。又如尚書俞士悅，邪妄深為，慘酷殘忍；侍郎王偉，雖有小才，貪淫狡詐；不行罷黜，安示將來？況當撥亂反正之時，命德討罪之日，伏望皇上奮乾綱之勇，昭日月之明，乞將王文、于謙、王誠、舒良等，明正典刑，榜示天下；其陳循等並奸惡古鏞等，誅其一二，以示至公；餘則屏之遠方，終身不錄。庶得亂臣賊子，無以效其尤；義士仁人，得以伸其氣。宗社幸甚，生民幸甚。臣等職居言路，與此奸黨誓不同朝，昧死上言，伏乞聖斷。謹具奏聞。
此正月十九日也，嗚呼冤哉！
嘉靖二十年起，朝廷每歲一月，日散粥米二百石，丸藥六千囊。粥則人給一杓，可三五口供也；藥則衣金者百丸，並符篆湯方各一紙，銀五分，銅錢十五文，共貯綾錦，計價三錢。惠下之心甚矣。
洪武間，雲奇，南粵人，守西華門，知丞相胡惟庸謀逆，冀其因隙以發。未幾，胡誑上所居井湧醴泉，邀上觀之，車駕當西出。公聞，慮上及禍，奔衝蹕道，勒馬銜以言，氣喘舌鴂，不能達，上怒不敬，左右撾搥亂下；公垂死，忍痛指賊第。上悟，遂命左右回駕；登城，近胡第而觀之，見其內伏壯士於屏帷間數匝，亟還。則罪人就縛，時召公，則息絕矣。遂贈官，賜葬地於鍾山之西，至今春秋祭焉。
又沐敬，建文朝太監，從永樂征北，逾月不與虜遇，人馬困頓，上猶未已也。敬諫再四，上詈之曰：「反蠻敢爾！」敬仰視曰：「固不知誰是反蠻！」上怒，命曳斬之，顏色不動。上曰：「我家養人皆若人，豈不有益！」釋之。
又阮安，交趾人，清介善謀，尤長於工作之事。北京城池、九門、兩宮、三殿、五府、六部及塞楊村驛諸河，凡語諸役，一受成算而已。後為治張秋河道卒，平生賜予，悉上之。
又金英，不知何許人，正統己巳，虜騎薄都城，廷議有欲南遷者，英大言曰：「死則君臣一處死，爾敢有遷都為言者，上命必誅之！」眾心稍定，惜不知英始終也。
天順間，東宮典璽局郎覃吉，廣西人，讀書識大體，憲宗嘗賜東宮五莊，吉告不當受，曰：「天下山河，皆主所有，何以莊為？徒為左右利而已。」東宮嘗念《高裏經》，吉至殿下，駭曰：「老伴來矣！」即以《孝經》自攜，吉跪曰：「得無念經乎？」曰：「否，吾才讀《孝經》。」見畏如此。
懷恩，不知何許人，成化間，御史林俊劾季曉，詔下獄，且不測；恩叩頭，極言救解。上大怒曰：「汝與林俊合謀訕我！不然，彼何知宮中事？」以硯擲之，不中；復撲以筆，脫帽俯伏不起。上命扶出，至東華門，遇鎮撫，曰：「若等諂梁芳傾俊，俊死，若等不得獨生！」章瑾，以寶石得幸，上命其傳旨進錦衣鎮撫。恩曰：「鎮撫掌天下獄，極武臣之美選也，奈何以小人得之？」不肯傳。上曰：「汝違我？」對曰：「非敢違命，恐遭法也！」都御史王公恕屢上疏切直，恩每陰扶之，免禍。弘治初，大開言路，言官指內臣為刀鋸之餘，太監覃昌等大怒。恩曰：「彼言是也，吾等本刑餘之人，何為怒之也？」
又常隨何鼎，餘杭人，性儉，素好讀書，冬夏衣服，止是數襲。弘治間，目見張後兄弟出入宮中，心甚忿之，以為祖宗法度，不許外人到此。一日，孝宗與張飲，偶起如廁，除禦冠於執事者，張戲之，又帶酒汙宮人。鼎遂持瓜候宮門擊之，賴太監李廣傳露得脫。明日上疏，隨被張後杖死海子。時翰林某有詩曰：「外戚擅權天下有，內臣抗疏古今無；道合比幹惟異世，心於巷伯卻同符」之句。
又蕭敬，閩人，知累朝制度，而且勤學善書。弘治間當國，甚慊時宜。正德間，內臣用事，蕭不與其黨。以至景泰間，興安剛直，亦俱可取。
正統間，自宦官王振專權，上下受害，災異迭見：丁卯、戊辰年，浙江紹興，山移地動，白毛遍生；陝西二處山崩，一處有聲叫，三日移數里。皆不敢詳奏。又黃河改流東向，淹沒千家；南京之殿，一火而盡。是夜大雨，明日殿基生荊棘，高尺餘，方始下詔，則四方盜起矣。
至己巳七月八日以後，胡虜入寇之報，一日數次，振乃不與人謀，而遂挾天子親征。九卿科道上章留之，不從。連夜傳旨駕出，總兵官以下亦弗預知，軍士俱無備，文武大臣匆匆隨焉。初至龍虎台劄營，一鼓即虛驚，眾以為不祥；明日，過居庸關，建牙梟來集上，人心愈疑；又明日，過懷來；又二日，過宣府；日去一日，非風即雨，聲息愈急，人情洶洶。大臣七奏班師，皆不報，亦王振主之也。時虜逼近，遣成國公率五萬兵迎之，奈公有勇無謀，冒入鷂兒嶺，寇則兩翼夾攻，殺之殆盡。時方移營土木，近水草也。蓋此山舊有泉，流入渾河，未嘗幹澀，至此適涸。軍士二日無水，掘地至二丈不得。寇見不行，亦退圍。我軍因抬營南就渾河，行未三里，寇見之，遂群噪而衝，我軍顛頓，無一人執戈，相與枕藉，任胡騎蹴踏之矣。由是車駕蒙塵，太師英國公、兵部鄺尚書，竟不知死所也。蓋北虜臨敵，必待人動而後來衝；使我師堅壁，未必如此速。奈何天絕其水耶！幸而胡虜貪利，不專於殺，二十餘萬人，傷者半而死者三之一，騾馬衣甲器械，盡為胡所得，豈偶然耶？時八月十五日。
今裏老所戴黑漆方巾，乃楊維禎入見太祖時所戴。上問曰：「此巾何名？」對曰：「此四方平定巾也。」遂頒式天下。太祖一日微行，至神樂觀，有道士於燈下結網巾，問曰：「此何物也？」對曰：「網巾，用以裹頭，則萬發俱齊。」明日，有旨召道士，命為道官，取巾十三頂頒於天下，使人無貴賤皆裹之也。至今二物永為定製，前世之所無。
太祖國初時，立君子、舍人二衛。君子衛居文官子弟，舍人衛居武官子弟，以宣使李謙安子中領焉；晝則侍從，夜則直宿，以為心腹。登報後，總兵官家眷俱要京中居住，謂同享富貴，二者雖若寵之，實防之也。
國家洪武元年乃戊申，以辰戌醜未論為殿試，則當在庚戌是也。故蘇州《錢氏世譜》：庚戌安大全為狀元；《姑蘇志》又以為金璹。殊不知當時求才之急，一年二三開科也，如乙丑之榜。吾杭花倫，又有丁顯，是春秋二次矣。且或每年或間一年，亦不可知。《登科錄》以為自四年始，則為辛亥，而非子午卯酉之期，是國初不可以今日論也。洪武丁丑，福州人陳安阝知天文，傳臚之日，私語同輩曰：「今歲狀元必不利。」唱名乃安阝，太祖以其榜中皆南人，誅考官劉三吾等並安阝，後復別取，乃北人韓克忠為首。楊升庵在本朝極博者，亦以韓為辛未，與許觀一年而二狀元，且不知陳事，蓋世遠難知故耳。

