
君不見官渡河兩岸，三月楊柳枝。 
千條萬條色，一一勝綠絲。 
花作鉛粉絮，葉成翠羽帳。 
此時送遠人，悵望春水上。 
遠客折楊柳，依依兩含情。 
夾郎木蘭舟，送郎千里行。 
郎把紫泥書，東征覲庭闈。 
脫卻貂襜褕，新著五綵衣。 
雙鳳並兩翅，將雛東南飛。 
五兩得便風，幾日道揚州。 
莫貪揚州好，客行剩淹留。 
郎到官渡頭，春闌已應久。 
殷勤道遠別，為謝大堤柳。 
攀條儻相憶，五里一回首。 
明年柳枝黃，問郎還家否。

