
醉騎白花馬，西走邯鄲城。
揚鞭動柳色，寫鞚春風生。
入郭登高樓，山川與雲平。
深宮翳綠草，萬事傷人情。
相如章華巔，猛氣折秦嬴。
兩虎不可鬬，廉公終負荊。
提攜袴中兒，杵臼及程嬰。
立孤就白刃，必死耀丹誠。
平原三千客，談笑盡豪英。
毛君能頴脫，二國且同盟。
皆爲黃泉土，使我涕縱橫。
磊磊石子岡，蕭蕭白楊聲。
諸賢沒此地，碑版有殘銘。
太古共今時，由來互哀榮。
傷哉何足道，感激仰空名。
趙俗愛長劒，文儒少逢迎。
閑從博陵遊，暢飲雪朝酲。
歌酣易水動，鼓震叢臺傾。
日落把燭歸，凌晨向燕京。
方陳五餌策，一使胡塵清。

