
杜侯實才子，盛名不可及。 
祗會效一官，今已年四十。 
是君同時者，已有尚書郎。 
憐君獨未遇，淹泊在他鄉。 
我從京師來，到此喜相見。 
共論窮途事，不覺淚滿面。 
憶昨癸未歲，吾兄自江東。 
得君江湖詩，骨氣凌謝公。 
熊生尉淇上，開館常待客。 
喜我二人來，歡笑朝復夕。 
縣樓壓春岸，戴勝鳴花枝。 
吾徒在舟中，縱酒兼彈棋。 
三月猶未還，寒愁滿春草。 
賴蒙瑤華贈，諷詠慰懷抱。

