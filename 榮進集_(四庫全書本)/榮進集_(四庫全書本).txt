　　欽定四庫全書　　　　　集部六
　　榮進集　　　　　　　　別集類五〈明〉
　　提要
　　〈臣〉等謹案榮進集四巻明吳伯宗撰伯宗初名佑以字行金谿人洪武辛未進士第一官至武英殿大學士後降檢討以終其平生守正不阿雖忤時貶謫不少悔胡惟庸擅權之日勢熖張甚伯宗毅然上疏劾之風節稜稜殊不可及所著有南宮集使交集成均集共二十巻又玉堂集四巻今皆未見此本中有奉使安南國學釋奠玉堂燕坐諸詩疑原集散佚後人掇拾殘賸合為此編也一巻為鄉㑹試三塲四書經義各二篇論策各一篇殿試策一篇二巻三巻皆詩而附以賦及詩補遺四巻為襍文其詩文皆雍容典雅有開國之規模明一代臺閣之體胚胎於此其鄉試會試諸篇可以考見當時取士之制與文字之式惟第三巻有上問安南事五言詩與諸選本所載日本使臣嗐哩嘛哈荅明太祖詔問日本風俗詩僅字句小異未詳孰是然其詩皆誇大日本之詞不應出自伯宗之手或伯宗後人因其曾使安南誤剽入之歟今姑仍舊本録之而識其所疑以備㕘考焉乾隆四十三年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





