約成書於唐代。一卷。
所謂命者，性也。性能命通，故聖人尊之，以天命愚其人而智其聖。故曰天機張而不死，地機弛而不生。觀乎《陰符》，造化在乎手，生死在乎人。故聖人藏之於心，所以陶甄天地，聚散天下而不見其跡者，天機也。故黃帝得之以登雲天，湯武得之以王天下，五霸得之以統諸侯。夫臣易而主難，不可以輕用。太公九十非不遇，蓋審其主焉。若使哲士執而用之，立石為主，刻木為君，亦可以享天下。夫臣盡其心而主反怖，有之不亦難乎？嗚呼，無賢君則義士自死而不仕，莫若散志巖石以養其命，待生於泰階。世人以夫子為不遇，以秦儀為得時，不然，志在立宇宙，安能馳心下走哉？文夫所恥。嗚呼，後世英哲審而用之，范蠡重而長，文種輕而亡，豈不為泄天機？天機泄者，沉三劫宜然。故聖人藏諸名山，傳之同好，隱之金匱，恐小人竊而弄之。
觀天之道，執天之行，盡矣。序首故天有五賊，見之者昌。
五賊在乎心，施行乎天。宇宙在乎手，萬化生乎身。
天性，人也。人心，機也。立天之道，以定人也。
天發殺機，龍蛇起陸。人發殺機，天地反覆。
天人合發，萬變定基。
性有巧拙，可以伏藏 。
九竅之邪，在乎三要，可以動靜。
火生於木，禍發必尅。奸生於國，時動必潰。知之修鍊，謂之聖人。
天生天殺，道之理也。
天地，萬物之盜；萬物，人之盜；人，萬物之盜。三盜既宜，三才既安。
人知其神而神，不知其神所以神也。
日月有數，大小有定。聖功生焉，神明出焉。
其盜機也，天下莫能知。君子得之固躬，小人得之輕命。
瞽者善聽，聾者善視。絕利一源，用師十倍；
三反晝夜，用師萬倍。
心生於物，死於物，機在於目。
天之無恩而大恩生。迅雷烈風，莫不蠢然。
至樂性餘，至靜性廉。
天之至私，
用之至公。
禽之制在炁。
生者，死之根；死者，生之根。恩生於害，害生於恩。
愚人以天地文理聖，我以時物文理哲 。
人以虞愚，我以不虞愚，人以期其聖，我以不期其聖。
自然之道靜，故天地萬物生。
天地之道浸，故陰陽勝。
陰陽相推變化順矣。
是故聖人知自然之道不可違之，因而制之。
至淨之道，律曆所不能契。
爰有奇器，是生萬象。八卦甲子， 萬一決也。 神機鬼藏。
陰陽相勝之術，昭昭乎進乎象矣。
[[Category:{{*|道教典籍]]
