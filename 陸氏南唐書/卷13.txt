
劉潘李嚴張龔列傳第十三
劉仁贍，字守惠，淮陰洪澤人。 父金，事吳武王，有戰功，至濠州團練使。 長子仁規，娶武王女，貴於其國，嘗為清淮軍節度使。 任贍略通儒術，好兵書，有名於國中。 事烈祖，歷黃、袁二州刺史，入為龍衛軍都虞侯，拜鄂州節度使。 元宗伐楚，仁贍帥州師克巴陵。 撫納降附，甚得人心。 保大中，湖湘戍兵潰歸，復失故楚地。 上書者多謂週人有南侵之謀，淮上石偶人言，元宗聞而惡之，斷其首。 自六月至冬不雨，長淮可涉，民流入周邊城。 遮殺之，不能禁。 唐亦興屯田，修邊備，以壽州最為要地。 十三年，徙仁贍為清淮軍節度使。 自楊氏有吳，歲暮淮涸，輒增戍以備侵軼​​，惟之把線。 監軍吳延紹，以為無事，徙費糧糗罷之。 仁贍表陳不可罷，未及行，週已遣將李轂、王彥超、韓令坤等，帥師大入。 詔書暴我納李金全，援李守貞、慕容彥超，結契丹太原之罪。 報至，上下失色。 仁贍獨部分號令，宴勞吏士，間瑕如平時。 十一月，出兵破城南大柵，殺周兵數千人。 元宗遣神武統軍劉彥貞將三萬人救壽州。 十四年正月，彥貞至來遠鎮，距壽州二百里，軍容甚盛。 李轂燒營夜遁，保正陽。 彥貞率戰艦數百艘，溯淮而上，仁贍曰：「敵已畏君矣，當持重養盛以俟間。若遽求戰而不能勝，則大事去矣！」彥貞不從，仁贍曰：「週人遁，必設伏。」遇之，將敗績，乃率勵其下，益兵固守。 彥貞果大敗，沒於陣。 伏屍三十餘里，亡戈甲三十萬。 周世宗自將攻城，屯於城西北淝水之陽。 徵、宋、亳、陳、穎、許、秦、徐、宿州丁夫數十萬，備攻城雲梯洞屋，下臨城中。 數道同時進攻，填塹陷壁，晝夜不少休。 如是者累月。 每鼓角四發，聲震牆壁皆動。 我援兵在外者，見利輒進，常陷伏中，以故屢敗而終不悟。 仁贍雖知外援之敗，意氣益壯，覘世宗在城下據胡床督攻城。 仁贍素善射，自引弓射之，箭去胡床數步墮。 世宗命進胡床於箭墮處，後箭復遠數步而墮。 仁贍知之，投弓於地曰：「若天果不佑唐耶？吾有死於城下耳，終不失節！」於是世宗遣中使來諭曰：「知卿忠義，然士民何罪？ 」又親駕臨城招之，皆不從。 自正月至四月不可下，世宗還京師。 楊、泰、滁、和、舒、蘄諸州，皆復為唐守。 渦口、定遠周兵戍守者，亦皆為我師襲破。 江左幾復振，而壽州之圍獨不解。 元宗遣元帥齊王景達，以兵數萬來援。 分重兵據紫金山，列寨十餘處，與城中傳烽相應，築甬道抵城，通糧餉。 六月，仁贍出兵，殺周兵數百，焚攻城洞屋甚眾。 週將李重進等兵力頗屈，仁贍因請乘世宗之歸，以邊鎬守城，自出決戰。 景達畏懦，又方任陳覺，固不許，仁贍憤鬱得疾。 少子崇諫，夜泛小舟渡淮，謀紓家禍，為軍校所執。 仁贍命腰斬之，監軍使、文德殿使周廷構哭於中門，又求救於仁贍妻薛氏，薛氏曰：「崇諫幼子，固所不忍。然貸其死，則劉氏為不忠之門！」促命斬之，然後成喪，聞者皆為出涕。 十五年二月，世宗復親征，屢戰皆克。 唐軍被俘馘者四萬人，餘眾不能複整。 朱元、朱仁裕、孫璘皆降週。 仁贍聞之，扼吭憤嘆。 世宗知壽州且下，心獨嘉仁贍之忠，恐城破殺之，乃下詔諭使自擇禍福。 三月甲辰，又耀兵城北，而仁贍已困篤，不知人。 監軍周廷構、營田副使孫羽等，為仁贍表請降。 戊申，世宗次城北受之。 舁仁贍至幄前，撫勞嘉嘆，拜天平軍節度使，兼中書令，命還城養疾。 辛亥，晝晦，而黃沙如霧。 世宗在下蔡，疑有變，馳騎覘之，乃仁贍卒，年五十八。 州人皆哭，偏裨及士卒自盡以殉者數十人。 世宗遣使弔祭，追封彭城郡王，錄其子崇讚為懷州刺史，賜莊宅各一區。 元宗聞仁贍死，哭之痛，贈太師中書令，諡忠肅。 歎曰：「仁贍有知，其肯舍我而受周命耶！」是夕，夢仁贍若拜謝庭中，加封衛王。 後主立，進封越王。 開寶中，仁贍子崇諒為進奉使，太祖嘉其忠臣之後，特命為都官郎中。 仁贍至今廟食壽春不絕。 
論曰：政和中，先君會稽公為淮西常平使者，實請於朝。 例仁贍於典祀，且名其廟曰忠顯，後又嘗寓家壽春。 方世宗攻下壽州，廢為壽春縣，而徙壽州於下蔡。 故壽春父老，喜言仁贍死時事。 言其夫人不食五日而卒，今傳記所不載。 廟在邑中，歲時奉祀甚盛。 乾道、淳熙之間，予遊蜀，在成都見梓潼令金軍所藏周世宗除仁贍天平軍節度使告身，白紙書，墨色印文皆如新，金君言：「仁贍獨一裔孫，賣藥新安市，客死無後，故得之。」其詞與王溥所修周世宗實錄皆合，若歐陽五代史所稱：盡忠所事，抗節無虧，前代名臣，幾人堪比。 予之南伐，得汝為多。 蓋摘取制中語載之。 本不相聯屬，又頗有潤色也。 以仁贍之忠，天報之宜如何。 而其後於今遂絕，天理之難知如此，可悲也夫。 
潘佑，幽州人。 祖貴，事劉仁恭為將，守光殺之。 父處常，脫身南奔，烈祖為散騎常侍。 佑生而狷潔，閉門苦學，不交人事，文章議論，見推流輩。 陳喬輩薦於元宗，起家秘書省正字。 後主在東宮，開崇文館以招賢，佑預其間。 及嗣位，遷虞部員外郎，史館修撰。 議納後禮，援據精博，遷知制誥。 召草勸南漢書，文不加點，遷中書舍人。 後主以潘卿稱之。 酷喜老莊之言，嘗作文曰：「莊周有言：『得者時也，失者順也。安時處順，則哀樂不能入也！』僕佩斯言久矣！夫得者如人之有生，自一歲至百歲，自少得壯，自壯得老，歲運之來，不可卻也。此所謂得之者時也！失之者亦如一歲至百歲，暮則失早，今則失昔，壯則失少，老則失壯，行年之去，不可留也。此所謂失之者順也！凡天下之事，皆然也。達者知我無奈物何，物亦無奈我何也。其視天下之事，如奔車之歷蟻蛭也。值之非得也，去之非失也。燕之南，越之北，日月所生，是為中國。其間含齒戴發，食粟衣帛者，是為人。剛柔動植，林林而無窮者，是為物。以聲相命是為名，倍物相聚是為利。匯首而芸芸是為事，事往而記於心。為喜、為悲、為怨、為恩，其名雖眾，實一心之變也。始則無物，終復何有？而於是強分彼我。彼謂我為彼，我亦謂彼為彼。彼自謂為我，我亦自謂為我。終不知孰為彼耶，孰為我耶？而世方徇欲嗜利，繫心於物，侷促若轅下駒。安得如列禦寇、莊周者，焚天下之轅，釋天下之駒，浩浩乎復歸於無物歟？此吾平昔所言也。足下之行，書以贈別。」開寶五年，更官名，改內史舍人。 初與張洎親厚，及俱在西省，所趨既異，情好頓衰，每歎曰：「堂堂乎張也，難與並為仁矣！」時南唐日衰削，用事者充位無所為，佑憤切上疏，極論時政。 歷詆大臣將相，詞甚激訐。 後主雖數賜手札嘉嘆，終無所施用。 佑七疏不止，且請歸田廬。 乃命佑專修國史，悉罷他職。 而佑復上疏曰：「三軍可奪帥也，匹夫不可奪志也！臣乃者繼上表章，凡數萬言，詞窮理盡，忠邪洞分。陛下力蔽奸邪，曲容諂偽，遂使家國愔愔，如日將暮。古有桀、紂、孫皓者，破國亡家，自己而作，尚為千古所笑。今陛下取則姦回，敗亂國家，不及桀、紂、孫皓遠矣！臣終不能與奸臣雜處，事亡國之主。陛下必以臣為罪，則請賜誅戮以謝中外！」詞既過切，張洎從而擠之，後主遂發怒。 以潘佑素與李平善，意佑之狂直，多平激之。 而平又以建白造民籍為所排，乃先手平屬吏，並使收佑。 佑聞命自剄，年三十六。 徙其家饒州，處士劉洞賦詩弔之。 國中人人傳誦，為泣下。 及王師南征，下詔數後主殺忠臣，蓋謂佑也。 子華，仕宋，至屯田員外郎，以疾致仕。 景德中，真宗憐佑之忠，起華於家，授故官。 
論曰：佑學老莊，齊死生，輕富貴。 故其上疏，縱言詆訐，若惟恐不得死者。 雖激於一時忠憤，亦少過矣！ 後主非強愎雄猜之君，而陷之於殺諫臣。 使佑學聖人之道，知事君之義，豈至是哉？ 不幸既死，同時諸臣，默默為降虜矣。 猶醜正嫉言，視之如仇，誣以狂愚惑溺淫祀左道之罪，至斥為人妖！ 雖後之良吏，有不能盡察其說者，於戲悲夫！ 
李平，本姓名曰楊訥。 少為嵩山道士，與汝陰布衣舒元共學。 數年業成，同遊蒲中，客於節度使李守貞。 守貞叛漢，使兩人懷錶間行，乞師於金陵。 元宗為出師數萬，為之聲援。 甫出境而守貞叛，兩人無所復命，且唐遇之厚，因留事唐。 而訥始自稱李平，元亦賜姓朱，元宗皆以為尚書郎。 吳越侵常州，欲以平為將，固辭，遷衛尉少卿。 周兵取蘄州，不能有，復棄而歸，乃以平為刺史。 朱元叛，元宗以平本與元同歸唐，慮其不自安，召還金陵。 使者失指，械平以歸。 元宗大驚，慰勉之，拜建州節度使，召為衛尉卿。 潘佑好老莊，平少為道士，習其說，因相與遊。 平請複井田法，造民籍，復造牛籍，課民種桑。 後主本好古務農，甚悅其言，使判司農寺。 平急於成功，施設無漸，人不以為便。 後主亦中悔，罷之。 而佑歷詆一時公卿，獨稱薦平，請以判司會府，群議益不平。 會佑以直諫得罪，因坐以與平淫祀鬼神事，繫乎大理獄，縊死獄中。 
嚴續，子興宗，馮翊人。 祖寶，仕故唐為江淮水陸轉運判官，徙家廣陵。 父可求，為吳武王謀臣。 及景王、宣王嗣立，又皆有功。 宣王建國，可求為尚書左僕射同平章事。 大和二年，續十餘歲，以父蔭補千牛備身，遷秘書郎。 尚烈祖女，生長富貴，而性恭謹，歷兵部侍郎尚書左丞。 元宗即位，進禮部尚書、中書侍郎，出牧池州。 復拜中書侍郎，兼三司使，又出為江州節度使。 數年，復入知尚書省，遂為門下侍郎同平章事。 初續之未出池州也，宋齊丘專國，公卿多附之，惟續持正不為屈。 翰林學士常夢錫，嘗指言齊丘過咎，元宗語之曰：「大臣惟嚴續能自立，然才短恐不能勝其黨，卿宜助之。」夢錫退，諭指於續。 續因與夢錫親厚，然不能盡用其言也。 卒為黨人所排，與夢錫俱補外。 及焉相，雖自以肺腑盡忠不貳，然寡學識，聽用多非其人，不能稱職。 或作螃蟹賦以跡切之。 是時以軍興，百司政事，往往歸樞密院。 續言多不見用，求罷。 拜鎮海軍節度使，屬疾還都。 已革猶不亂，與客言論如平時。 後主使內夫人問之，歷陳群臣邪正，某當進，某當退，辭氣慷慨，不及其私。 翼日卒，年五十七，諡曰懿。 初續以不學見輕同列，遂力教子弟。 諸子及孫，舉進士者十餘人。 
張易，字簡能，魏州元城人。 高祖萬福，故唐金吾將軍，後徙萊州掖縣。 易性豪華尚氣，少讀書於長白山，又徙王屋及嵩山。 苦學自勵，食無監酪者無歲。 齊有高士王達靈，居海上，博學精識，少許可。 易從之遊，數年入洛，舉進士，不中。 以昪元二年南歸，授校書郎大理評事，時方重赤縣，拜上元令。 元宗立，以水部員外郎通判歙州。 刺史朱匡業平居甚謹，然醉則使酒陵人，果於誅殺，無敢犯者。 易至，赴其宴，先已飲醉，就席。 酒甫一再行，擲杯推案，攘袂大呼，詬責鋒起。 匡業尚醒，愕然不敢對，惟曰：「通叛醉甚，不可當也。」易巍峨喑嗚自若，俄引去。 匡業使吏掖就馬，自是見易加敬，不敢使酒，郡事亦賴以濟。 太弟景遂初立，高選官僚，召為贊善大夫。 景遂召飲，玉杯行酒，因與坐客傳玩。 至易，忽大言曰：「殿下有重寶輕士之意何耶？」抵於柱礎碎之，坐皆失色。 其他規正皆類此。 景遂不為忤，待易益厚。 遷刑部郎中，判大理寺。 週人南侵，時江淮久安，人不知戰，我師屢北，上下震恐。 易獨言朝路曰：「國家被山帶海，守弈世之業。昔者夫差以無道之兵，威陵齊晉；孫權以草創之國，勢過曹劉。今若上下並力，敵何足畏哉！」元宗聞而異之，召使宿直禁中議事，然亦不能用也。 陳覺、李征古方用事，朝野側目。 易一日朝退，吾忝廷尉，職誅邪孽，當手弊二豎以謝曠官。 俄以吳越犯邊，出為宜歙招諭使，判宣州。 前刺史方築州，城役徒數萬，一切罷遣之曰：「自守者弱，遠圖者強，何以城為？」吳越聞之懾服，不敢復犯。 後主封吳王，召易為吳王司馬。 東宮建，又為左庶子。 後主即位，遷右諫議大夫，復判大理寺。 尋乞解大理，改勤政殿學士，判御史台。 採武德至寶歷君臣問對，及臣下論奏骨鯁者七十事，為七卷，曰諫奏集，上之。 注太玄，未成，卒，年六十一。 
龔慎儀，後主時為給事中。 開寶三年，太祖欲封南漢，未決。 詔後主諭劉鋹，令奉正朔。 後主乃遣慎儀持書使南漢，書曰：「僕與足下，叨累世之盟，雖疆畿阻隔，休戚實同。敢奉尺書，敬布腹心。昨大朝伐楚，足下疆吏弗靖，遂成釁隙，初為足下危之。今敝邑使臣入貢，皇帝幸以此宣示曰：'彼若能幡然改圖，單車之使造廷，則百萬之師不復出矣。不然，將有不得已者！'僕料大朝之心，非貪土地之，怒人不賓而已。且古之用武，不計強弱小大，而必戰者有四：父母宗廟之讎，一也；彼此烏合，民無定心，二也；敵人進不捨我，退無守路，戰亦亡，三也；彼有敗亡之勢，我乘進取之機，四也。今足下與大朝，無是四者，而坐受天下之兵，決一旦之命，有國家利社稷者，固如是乎？夫強則南面而王，弱則玉帛事大，屈伸在我，何常之有？違天不祥，好戰危事，天方相楚，尚未可爭，而況今日之事耶！地莫險於劍閣，而蜀亡矣；兵莫強於上黨，而李筠失守矣。竊意足下國中，必有矜智好謀之臣，獻尊主強國之策。以謂五嶺之險，非可遽前，堅壁清野，絕其餉道，依山阻水，射以強弩，彼雖百萬之兵，安能成功？不幸而敗，則輕舟浮海，猶足自全。豈能以萬乘之主，而屈於人哉？此說士之常談，可言而不可用。異時王師南伐，水陸並舉，百道俱進，豈暇俱絕其餉道，盡保其壁壘？或用吳越舟師，自泉州航海，不數日，至足下國都矣！人情洶洶，則舟中皆為敵國，忠義效死之士，未易可見。雖有巨​​海，孰與足下俱行乎？敢布腹心，惟與大臣熟計之！史館修撰潘佑之辭也。」鋹得書怒，囚慎儀不遣。 後主表聞，太祖遂決興師，南漢平，乃得歸。 後主之亡也，慎儀為徽州刺史。 會昭武留後盧絳聞國破，提兵自宣州欲入福建，過歙。 慎儀閉城拒守，絳怒曰：「慎儀吾故人，何為見拒！」遣裨將馬雄攻之，慎儀朝服而出，為雄所害。
