
周鄭李三劉江汪郭伍蕭李盧朱王魏列傳第十五
周惟簡，鄱陽人，隱居明易。 後主聞其名，召至金陵，起布衣為集賢殿侍講。 以虞部郎中致仕，還山。 金陵受圍，間道召還，入後苑講否卦。 後主思得奇士能使兵間者，張洎薦惟簡可以談笑和解，乃授給事中，副使徐鉉使京師。 後主手疏言：惟簡托志妙門，存心道典，伴臣修養，不預公途。 蓋為之聲價，冀動朝廷。 比至，太祖召見詰責，鉉懇奏不已。 惟簡惶恐，反言曰：「臣本野人，未嘗仕宦。李煜強遣來，未嘗預聞使指。伏聞終南山多靈藥，願得棲隱！」太祖許之。 金陵平，命為國子周易博士，判監事。 或謂曰：「終南之言不酬，且得罪。」惟簡不得已上表求解官，以遂初志。 改虞部郎中，致仕。 授其子繕京兆鄮縣主簿，使就養。 太平興國中，復表求仕，授太常博士，遷水部員外郎，卒。 繕後舉進士中第，仕亦至尚書郎。 
鄭彥華，福閩人。 祖父世為福建諸州刺史。 彥華少隸節度使李弘義帳下，常射殺乳虎，以勇聞。 元宗出師攻福州，大將王崇文遣卒李興，登樓車罵弘義。 弘義不勝憤，募生得興者，彥華請行。 夜縋出城外，伏濠傍，興猶嫚罵不已。 彥華操長鉤鉤得興，挾以登城，城上皆鼓譟，弘義得興而甘心焉。 崇文不能下城，遁去。 歲餘，劍州刺史陳誨，以水軍來攻。 彥華適出屯候官，以所部降誨。 誨與語，奇之，署軍校。 南唐與周師相拒淮南，彥華大小百餘戰，身被五十餘創。 累遷至鎮海軍節度使，加同平章事。 後主見討，王師自採石作浮梁渡江。 後主命彥華督舟師萬人，又遣別將杜貞率步兵萬人，同逆戰。 後主親遣行，戒之曰：「水陸兩軍相表裡，則吾事濟矣！」比與王師遇，貞以所部力戰，彥華擁兵不救，貞敗而潰。 金陵聞之喪氣，遂閉壘自守，以至國破，亦不能正彥華之罪矣。 彥華從後主入朝，為右千牛衛將軍。 太宗徵太原及幽州，用彥華為將，無功。 猶歷諸衛將軍，至左千牛衛大將軍。 卒年七十三。 子文寶，初仕後主，以文學選為清源公仲寓掌書記，遷校書郎。 歸朝，南唐故臣皆許錄用，文寶獨不自言。 後主以環衛奉朝請，不納客謁。 文寶乃被蓑荷笠，作漁者以見，寬譬久之，後主歎其忠。 後中進士第，仕至兵部員外郎，國史有傳。 
李貽業，故唐時同平章事蔚從曾孫。 父戴，唐末第進士，奔吳為起居郎。 貽業事烈祖，至翰林學士。 烈祖晏駕​​，大臣欲奉宋後臨朝，命中書侍郎孫忌草遺制。 貽業獨奮曰：「此奸人所為也！大行常謂婦人預政，亂之本也，安肯自為此？若果宣行，貽業當對百官裂止！」會宋後亦不許，於是臨朝之議遂寢。 元宗語貽業曰：「疾風知勁草，於卿見之！」保大中，以兵部侍郎卒，諡曰簡。 初戴為人簡率，無威儀。 貽業又甚於父，平居頹然，不言是非，國有大議，必首斷之。 尤好飲酒，常折簡招親友曰：「今夕佳月，能相過乎？」比客集，貽業已大醉，指酒壺曰：「本用相待，酒興忽來，自倒之矣！」其疏豁大抵如此。 
劉崇俊，字德修，楚州山陽人。 祖全，以功臣為濠州刺史，有威名。 全卒，子仁規繼其任，為政苛虐。 及卒，崇俊繼之，盡反仁規之政，人懷其惠。 數年，漸專恣不法，多畜不暹。 使過淮剽掠，獲美女良馬以自奉。 元宗升濠州為定遠軍，因拜崇俊節度使，以其子節尚太寧公主，然元宗亦惡其為人。 會壽州姚景卒，崇俊厚賂權貴，求兼領壽州。 元宗乃陽若不解其意，命移鎮壽州，而遣楚州刺史劉彥貞馳入濠州代之。 崇俊自悼失計，頗革心循法度。 未幾得疾，卒年四十，贈太尉，諡曰威。 
劉洞，廬陵人。 隱居廬山二十年，能詩，長於五字唐律，自言得賈島法。 後主嗣位，尤屬意詩人，或以洞言者，洞遂獻詩百篇。 卷首石城篇，其詞：「石城古渡頭，一望思悠悠，幾許六朝事，不禁江水流。」後主讀之，感愴不怡者久之。 因棄不復觀，洞亦不復見省。 金陵受圍，洞猶在城中。 國亡，洞過故宮闕，徘徊賦詩，多感慨悲傷，不以不遇故有怨懟語。 未幾卒。 與洞同時有夏寶松者，亦隱廬山，相與為詩友。 洞有夜坐詩，寶鬆有宿江詩，皆見稱一時，號劉夜坐、夏江城雲。 
江為，宋人，避亂徙閩。 元宗初設貢舉，為屢為有司所黜。 有題白鹿寺詩，元宗南遷，過而愛之。 為由是愈自負，傲睨一時。 卒無薦引者，居懷憂憤，束書欲東走吳越，為同謀者所發。 按得其狀，伏誅。 
汪召符，歙人，能屬文。 烈祖初，嘗上書論事合指，宋齊丘頗抑之。 召符貽齊丘書，誚其疾己才。 齊丘大怒，密使人誘召符乘舟痛飲，至石頭蚵蚾磯下，沉殺之。 
郭昭慶，廬陵人。 博學能自力，嘗著唐春秋三十卷。 保大中，獻所著治書，補揚子尉，辭不受。 後主時，復獻經國治民論，擅著作郎。 時方奉中朝，凡歲慶賀貢方物箋表，及廷勞宴餞之辭，率命昭慶為之。 一日方晨起造朝，暴卒。 
伍喬，廬江人。 居廬山國學數年，力於學，詩調寒苦，每有瘦童羸馬之嘆。 山中浮屠，夢仰視見一大星，芒色甚異。 旁有人指之曰：「此伍喬星也！」既覺，訪得喬，乃傾資奉之，使入金陵。 舉進士，及試八卦齊後望鐘山詩。 故事，中選者，主司必延之升堂，置酒。 時有宋貞觀者，首就坐。 張洎績至，主司覽其文，揖貞觀南坐，引洎坐於西。 酒至數行，喬始上卷，主司歎其傑作，乃徙貞觀處席北，洎處席南，以喬居賓席。 又覆考榜出，喬果為首，洎、貞觀次之。 時稱主司精於衡鑑。 元宗亦大愛喬程文，命勒石以為永式。 仕至考功員外卒。 
蕭儼，廬陵人。 幼舉童子，中其科。 稍長，為秘書省正字。 烈祖初，歷大理司，自刑部郎中，以乎怒稱。 烈祖晚服​​金石藥，多暴怒，近臣數被譴罰。 宣徽副使陳覺不自安，稱疾在告者數月，及聞遺詔，即以其日造朝。 儼劾奏覺傾耳私室，以幸禍變，宜重置於法，不報。 烈祖輔吳，設法，禁以良人為賤。 至是馮延巳、延魯欲廣置姬妾，輒矯遺制，托稱民貧許賣子女。 儼駁曰：「昔延魯為東都判官，已有此請。大行以訪臣，臣對曰：'陛下納麗之初，出庫金贖民，孰不歸心。今寶運中興，人仰德澤，奈何欲使鬻子，資豪家役使乎？'大行以訪臣言為然，將罪延魯。臣曰：'此但智識淺陋耳，非有他也，罪之且塞言路。'大行乃斜對其奏，抹三筆，持入宮，願求之宮中。既而果得留中章奏千餘，皆斜對，有一抹至三抹者，遂得延魯奏。」然大臣亦方以豪侈相高，利於廣聲色，因共謂遺制已宣行，不當追改，遂已。 元宗初以國餉景遂，群下持不可。 乃以景遂為諸道兵馬元帥，景達副之。 宣告國中，以兄弟相傳之意。 儼極諫，謂：「夏殷以來，天下為家，父子相傳，不易之典也！」景遂、景達亦固讓不敢當。 然元宗意愈確，不之聽。 江文蔚、韓熙載典太常禮儀，議烈祖稱宗。 儼獨建言：「帝王己失之，己得之，謂之反正；非己失之，自己復之，謂之中興。中興之君，廟宜稱祖。先帝興已墮之業，不應曲而稱宗。」文蔚以儼議為當，遂用之。 保大二年，元宗終欲傳位景遂，下詔命總庶政，惟樞密使魏岑、查文徽許奏事，餘非特召不得對。 儼上疏力爭，會宋齊丘、賈崇皆以為不可，遂收所下詔。 其後元宗於宮中作大樓，召近臣入觀，皆歎其宏麗。 儼獨曰：「比景陽但少一井耳！」元宗怒，貶舒州副使。 孫忌為觀察使，遣州兵給儼，實防衛之。 儼謂忌曰：「僕以言獲罪耳。顧​​命之日，君持異議，幾危社稷。君之罪，豈不重於僕乎？反見防何也？」忌慚，即撤去。 俄召還。 後主初嗣位，數與嬖倖弈棋。 儼入見，作色，投局於地。 後主大駭，詰之曰：「汝欲效魏徵耶？」儼曰：「臣非魏徵，則陛下亦非太宗矣！」後主為罷弈。 南唐亡，儼以老病歸鄉里，杜門數年，卒七十餘。 
劉承勳，失其鄉里。 以善​​心計，事烈祖為糧料判官，遷德昌宮使。 德昌宮者，蓋南唐內帑別藏也。 自吳建國，有江淮之地，比他國最為富饒，山澤之利，歲入不貲。 烈祖勵以節儉，一金不妄用，其積如山。 太子嘗欲一杉木作版障，有司以聞，烈祖書奏後曰：「杉木不乏，但欲作戰艦，以竹代之可也。」然德昌宮簿，煩委無由勾校，承勳獨任其事，盜用無算。 保大後，貢奉事興，倉猝取辯，愈得以為奸利，畜妓樂數十百人。 每置一妓，價數十萬，教以藝，又費數十萬。 而服飾珠犀金翠稱之，又厚以寶貨賂權要，故終無發其罪者。 太祖平荊湖，詔江南具舟，漕其米入京師。 承勳狡黠，計後主終不能有其國，欲自結中朝，為異時計。 乃請行，督巨艦，自長沙抵迎鑾，千柁相銜。 太祖覺其意而惡之。 及國亡，承勳歸京師，首自陳漕米事。 太祖曰：「此汝主勤王耳，汝安得有勞！」叱出，特命勿敘用。 久客無資，裸袒乞食，不勝凍餒而死。 
李元清，濠州人。 徙金陵，趨健善走，能及奔馬，常步入梁宋刺事。 開寶中，後主以吉州永新與湖南臨，命元清為永新制置使。 每數月，一託疾，不坐衙，輒微服入湖南境，人無知者。 以故敵人動息，皆知之。 累年，邊障晏然。 國亡，歸京師。 元清心不欲仕二國，偽稱失明。 召驗之，揮刃將及頸，而目不瞬，乃放歸濠州，卒。 
盧郢，金陵人。 工屬文，有勇力，好吹鐵笛。 乾德中，後主命韓德霸為都城烽火使，**非常，怙權暴橫，國人望其前驅，莫不奔避。 郢嘗遇之，調笛自若，德霸叱左右捕執。 郢奮臂擊，十餘人皆顛跌，乃直前捽德霸墮馬毆之，敗而傷目。 德霸入訴，後主叱之出，顧近侍笑曰：「我帥遇一措大，不能自全面目，尚敢訴耶？」遂罷其職。 從郢舉進士，試王度如金玉賦，擢第一。 徐鉉娶郢姊，嘗受後主命撰文，累日未就。 郢曰：「嘗試為君杼思。」適庭下有石，千夫不得舉，郢戲取弄之。 有頃，索酒，頓飲數升，復弄如初。 忽顧筆吏，口占使書，不竄易一字，鉉伏其工。 後主亦以為遒俊可愛。 國亡，歸朝，知金州，卒。 
朱弼，字君佐，建州人。 舉明經第一，授國子助教，知廬山國學。 盧絳、蒯鰲、諸葛濤，飲博不逞，患苦諸生。 學官依違，無收問者。 及弼至，一切繩以禮法，每升堂講說，座下肅然。 絳等亦愧服引去，徒自四方來者，數倍平時。 國亡，補衡山縣主簿。 秩滿，求為南獄廟令，卒。 
王興，合肥人。 少與兄綰，俱事吳武王。 興初為小校，從周本攻危全諷。 臨戰，本視賊水柵部分諸將，指旁山頭一小營謂興曰：「爾往為我取彼。」興唯唯，爾色不欲行。 本曰：「爾憚往耶？」興曰：「公必不以興為不武，請得此柵破之，舍而趨彼何為？」本大喜曰：「爾亦知此為必爭之地耶？吾本自行，今為爾功！」勞而遣之。 興乘輕舟襲破其前鋒，遂排柵入。 諸軍繼進，賊大潰。 積功遷至諸軍都虞侯。 烈祖輔吳，以腹心所寄，進控鶴都虞侯。 持重有謀，甚見倚任。 久乃見出為光州刺史。 初興兄子為海州刺史，叛附梁，聞興在光山，遣間使通問。 興執以歸金陵，因求罷郡。 入為左宣威統軍，歷鎮海節度留後、金吾衛大將軍、武昌節度使。 與監軍甄廷堅不相得，會廷堅被誣告有貳志，烈祖遣使械廷堅。 屬吏未至，興刺知之，密告廷堅，因為謀曰：「今獨可即日乘輕舟歸闕待罪，毋與中使遇。」廷堅恐懼，不暇為他謀，即從其計。 至金陵，遇赦。 且以其先自歸，得免。 人推其長者。 元宗嗣位，加同平章事。 保大二年卒，年七十四。 少從軍攻潤州，為巨弩所射，中右耳，矢自左耳出，又中旁一人猶立死。 興扶歸營，臥百餘日復起，耳至老不聵，亦無瘢痍。 攻穎州，倚營門，仗劍驅士卒登城。 城上機石發，中營門及鎧之半，皆糜碎，而興不傷，莫不異之。 兄綰，亦至虔州節度使。 
魏岑，字景山，鄆州須城人。 善諂諛，學揣摩，尤為宋齊丘所知，薦授校書郎。 保大中，驟進至諫議大夫。 元宗以己為唐子孫，慨然有定中原、復舊都之意。 有司請行南郊禮，元宗曰：「俟天下為一，然後告謝田地！」岑遂與陳覺、馮延巳、延魯更相倡和，為拓境事。 嘗侍燕，自言：「臣少游元城，樂其風土。陛下還長安日，乞為魏博節度使。」元宗欣然許之。 岑趨下殿再拜謝，侍衛皆竊笑。 覺、延魯攻福州，岑為監軍應援使。 三人者，暗儒專恣如一，軍敗。 元宗初欲按軍法，誅覺、延魯，而貸岑。 御史中丞江文蔚，對仗彈奏，請並岑誅之。 於是貶太子洗馬，俄復還故宮。 李守貞叛漢，來乞師，岑乃力請出兵赴救，於是元宗從之。 因以岑為江淮巡檢使，無功而還。 岑自複進，姦諂彌甚。 鐘謨、李德明亦用事，其趨向與岑雖異，而迷國則均。 戶部員外郎範衝敏懷不平，怵大將王建封上疏，請盡逐之，更用正人。 元宗怒，並置衝敏、建封於死。 岑自謂得主眷，愈無所憚。 壽州節度使劉彥貞，以厚賂結岑為奧援，岑所得不可數。 遂肆言稱彥貞為將如韓白，治民如龔黃。 其敢為誕欺如此！ 元宗方倚以柄任，會見衝敏為厲，召道士上章訴天。 未幾，卒。
