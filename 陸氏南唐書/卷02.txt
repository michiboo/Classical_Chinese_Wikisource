
元宗本紀第二
元宗明道崇德文宣孝皇帝名璟，字伯玉，烈祖長子，母曰宋皇后。初名景通，風度高秀，幼工屬文。起家駕部郎中，累進諸衛大將軍。烈祖為齊王，立為王太子，固讓。昪元初，烈祖受禪，封吳王，徙齊王。四年八月，立為皇太子。復國讓曰：「前世以嫡庶不明，故早建元良，示之定分。如臣兄弟友愛，尚何待此。」烈祖為下詔，稱其守廉退之風，師忠貞之節。有子如此，予復何憂！赦殊死以下，臣民奉箋齊王，如太子禮。七年二月，烈祖病疽。秘之，人皆莫知。庚午，疾亟。太醫吳廷昭密遣人告帝，帝馳入宮，侍疾於東閣。是夕，烈祖崩，秘不發喪。而下詔命帝監國，大赦，頒齎有差。丙子，始宜遺詔。
保大元年，春三月已卯朔，烈祖殂已旬日。帝猶未嗣位，方泣讓諸弟。奉化節度使周宗，手取袞冕衣，謂帝曰：「大行付陛下神器之重，豈得固守小節。」是日即皇帝位，大赦改元。不待逾年，遽改元，識者非之。百官進位二等，將士皆有賜。蠲民逋負租稅，賜鰥寡孤獨粟帛。尊皇后為皇太后，立妃鍾氏為皇后。以鎮南軍節度使宋齊丘為太保兼中書令，奉化軍節度使周宗為侍中。徙封壽王景遂為燕王，宣城王景達為鄂王。閩使來弔祭。升濠州為定遠軍。秋七月，徙燕王景遂為齊王，鄂王景達為燕王。仍以景遂為諸道兵馬元帥，居東宮。景達為副元帥，仍詔中外以兄弟傳國之意。八月乙卯，立弟景逷為保寧王。冬十月庚戌，有星孛於東方。嶺南妖賊張遇賢犯虔州。詔遣洪州營屯都虞侯嚴恩帥師討之，以通事舍人邊鎬監其軍。其後擒遇賢及其黨黃伯雄曹景全斬於金陵市。十二月，以太保中書令宋齊丘為鎮海軍節度使。
保大二年，春正月，侍中周宗罷為鎮南軍節度使，左僕射兼門下侍郎平章事張居詠罷為鎮海軍節度使。辛巳，詔齊王景遂總庶政。惟樞密副使魏岑、查文徽得奏事，餘非召對不得見。初，烈祖尤愛景遂。帝奉先志，欲傳以位，故有是詔。宋齊丘、蕭儼皆上書切諫，未見聽。侍衛都虞侯賈崇叩閣請見曰：「臣事先帝三十年，孜孜詢察，下情猶患壅隔。陛下始即位，所委何人。而頓與臣下疏絕如此。」因嗚咽流涕，帝感悟。命坐賜食，遂收所上詔。夏五月，閩將朱文進弒其君曦，自稱閩王。遣使來告，帝囚其使，將討之。議者謂閩亂由王延政，當先討。乃釋閩使遣還。秋九月，庚午朔，日有食之。冬十二月，樞密院使查文徽請討王延政。詔以文徽為江西安撫使，往覘建州，文徽固請。乃以邊鎬為行營招討，共攻延政，敗績於蓋竹。
保大三年，春二月，以何敬洙為福建道行營招討，祖全恩為應援使，姚鳳為諸軍都監，會查文微進討。秋七月，星見而風雨。八月甲子朔，日有食之。克建州，執王延政歸於金陵，拜羽林大將軍。升建州為永安軍。冬十月，皇太后宋氏殂。是歲升建州延平津為劍州，以建州之劍浦、汀州之沙縣隸焉。
保大四年，春正月，以青陽公宋齊丘為太傅兼中書令，昭武軍節度使李建勳為右僕射兼門下侍郎，及中書侍郎馮延巳皆平章事。夏五月，以樞密使陳覺福建宜輸使，使諭李弘義入朝。不克，覺擅發汀、建、撫、信州兵趨福州。帝遂命王崇文、魏岑、馮延魯會攻福州。秋九月，淮南蟲食稼，除民田稅。冬十月庚辰，圍福州。改漳州為南州。
保大五年。春正月，立齊王景遂為皇太弟。徙燕王景達為齊王，拜諸道兵馬元帥。徙南昌王弘冀為燕王、副元帥。晉密州刺史皇甫暉、棣州刺史王建來歸。契丹耶律德光以滅晉來告捷，且請會盟於境上。帝不從，遣工部郎中張易聘之，請命使者如長安修奉諸陵，契丹亦不從。三月已亥，吳越救福州，兵自海道至。我師與之戰，敗績，諸營皆潰。夏四月壬申，詔即軍中斬陳覺、馮延魯，餘將帥皆赦不問。已而復詔械覺、延魯還都。既至，貸死，覺流蘄州，延魯流舒州。五月，帝聞契丹棄中原遁歸。詔曰：「乃眷中原，我之故地，以李金全為北面行營招討使。」六月，聞漢入汴，兵遂不出。而金全猶不罷。秋閏七月丁丑，夜有慧出東方，近濁，其尾近側，掃少微及長垣，至八月壬辰乃沒。八月，太傅兼中書令宋齊丘罷為鎮南節度使。
保大六年，夏六月庚寅朔，日有食之。九月，漢護國軍節度使李守貞，間道表求援師。以鎮海軍節度使李金全為北面行營招討使，救河中，師次沂州。冬十一月，退保海州。
保大七年，春正月，淮北盜起。以神衛都虞侯皇甫暉、將軍張巒、蕭處贇、監軍散騎常侍張義方，帥師萬人，出海泗招降。納亳州蒙城鎮，將咸師朗等以歸。夏六月癸酉朔，日有食之。冬十月，我師度淮，攻正陽，敗績。十二月，泉州刺史劉從效兄南州刺史從願，殺刺史董思安，據南州，自稱刺史，我不能問。因升泉州為清源軍，以從效為節度使。
保大八年，春正月，李金全始罷北面行營招討使。二月，福州遣諜者詣建州留後查文徽，告吳越戍卒亂，殺李弘義，棄城去。文徽信其言，襲福​​州，大敗被執。而別將建州刺史陳誨，以戰棹敗福州兵，執其將馬先進，俘於金陵。秋七月，歸馬先進於吳越，而求查文徽。八月，尚書周浚等三人奔漢。九月，楚朗州節度使馬希萼表請師。詔加同平章事，賜以鄂州金年租稅。命楚州團練使何敬洙帥師援之。冬十月，越歸查文徽。十一月甲子朔，日有食之。十二月，馬希萼攻陷潭州，弒其君馬希廣。楚將李彥溫、劉彥瑫各以千人來歸。
保大九年，春二月，楚王希萼使掌書記劉光翰來貢方物。三月壬戌朔，以右僕射孫晟、客省使姚鳳，為楚王策禮。使又以洪州營屯都虞侯邊鎬為湖南安撫使，便宜進封。淮南飢。夏五月辛未，有星大如五升器，自西北流墮西南，光燭地、聲如雷。六月，楚江軍指揮使王達，執朗州節度使馬光惠，歸於金陵。推辰州刺史劉言為朗州留後，來請命。秋九月，楚將徐威等，廢其君希萼。命邊鎬出萍鄉以討楚亂。冬十月壬寅，武安留後馬希崇請降。鎬入潭州。癸丑，武昌節度使劉仁贍，帥舟師取岳州，湖南遂平。南漢來攻，陷郴州。周兗州節度使慕容彥超來乞援師，從之。
保大十年，春正月，升洪州高安縣為筠州，以清江、萬載、上高三縣隸焉。援兗州之師，敗績於沐陽，周人執我指揮使燕敬權。二月，周人歸敬權。使來言曰：「吾賊臣背叛，爾國助之。豈長計哉。」且使穎州郭璞遣我壽守劉彥貞書曰：「自古有國，皆惡叛臣，貴邦何為，常事招誘，吳中多士，無乃淺圈。」帝頗愧其言，以翰林學士江文蔚知禮部貢舉，放進士王克貞等三人及第。旋復停貢舉。三月，以太弟太保馮延巳為左僕射，前鎮海節度使徐景運為中書侍郎，及右僕射孫忌，並同平章事。帝以南漢乘楚亂據桂宜等州，將取之，以知全州張巒兼桂州招討使。夏四月丙戌朔，日有食之。命統軍侯訓師五千人，會張巒攻桂州，敗績於城下。訓死之，巒收餘眾保全。周興順指揮使白進福以族來歸。秋九月，召朗州劉言入朝。冬十月，劉言將王達、周行達攻潭州。壬辰，拔益陽寨，戍將李建期死之。丙申，潭州節度使邊鎬棄城遁。辛丑，劉言將蒲公益攻岳州，刺史宋德權、監軍任鎬，棄城遁。十一月，劉言盡據故楚地。詔流邊鎬於饒州，斬宋德權、任鎬於太社，斬裨將申洪泰、尹建於都門外。平章事馮延巳、孫忌皆罷為左右僕射。十二月，雩都令趙暹奔周。洪州大都督楚王馬希萼來朝，留不遣。是歲大旱。
保大十一年，春三月，以左僕射馮延巳同平章事。金陵火踰月，焚官寺民廬數千間。復社貢舉。夏六月不雨，井泉竭涸，淮流可涉。旱蝗民飢流入周境。冬十月，築楚州白水塘，以溉屯田。遂詔州縣陂塘湮廢者，皆修復之。於是力役暴興，楚州、常州為甚。帝使親吏車延規董其役，發洪、饒、吉、筠州民牛以往。吏掾為奸，強奪民田為屯田，江淮騷然。百姓以數丈竹去節焚鄉於中，仰天訴冤者，不可勝數。知制詔徐鉉，因奏事白之。帝曰：「吾國兵數十萬，安肯不食捍邊。事有大利，則舉國排之。奈何！」鉉又力陳其弊，帝乃遣鉉行視厲害。鉉至楚州，悉取所奪田還民，詰賣車延規。欲榜之，百姓感悅。而帝左右交譖，以為擅作威福，帝大怒，趣歸。將沉之江中，既至，怒少解，流舒州，而白水塘等役亦賴以止。
保大十二年，春正月，有大星霣於西北，聲如雷。二月，命吏部侍郎朱鞏知禮部貢舉。自十一年六月，至於今年三月，大饑疫，命州縣鬻粥食餓者。秋七月，契丹使其舅來聘，夜宴清風驛。盜斬契丹使，亡去，捕之不得。或以為周人也。自是契丹遂不至。
保大十三年，春二月，以中書侍郎知尚書省，嚴續為門下侍郎平章事。夏六月，周攻秦鳳，蜀使間使來告難。周下詔罪狀我，遣將李谷、王彥超、韓令坤等侵我淮南，攻自壽州。帝乃以神武統軍劉彥貞為北面行營都部署，帥師三萬赴壽州。奉化節度使同平章事皇甫暉為北面行營應援使。常州團練使姚鳳為應援都監，帥師三萬，屯定遠縣。召鎮南節度使宋齊丘入朝謀難。冬十二月，以安定郡公從嘉為沿江巡撫使。是歲天裂東北，其長二十丈。
保大十四年，春正月壬寅，周帝親征。劉彥貞於周師戰於正陽，敗績，彥貞戰死。二月，周師兼道襲清流關，皇甫暉敗保滁州。周師破城，俘暉及姚鳳以歸。壬戌，有星孛於參芒，東南指。帝遣泗州牙將王承朗奉書至徐州，求成於周。稱唐皇帝奉書於大周皇帝，願以兄事，歲獻方物。太弟景遂亦移書周將帥。皆不報。已卯，遣翰林學士鍾謨文，理院學士李德明使周奉表。至下蔡行在，貢金器五千兩，錦綺紋帛兩千匹及御衣犀帶茶藥。又奉牛五百頭、酒二千石犒軍，請罷兵。乙酉，周師陷東都，執副留守馮延魯。丁亥，左神衛使徐像等十八人，自壽州奔周。天長制置使耿謙，以城降於周。遣園苑使尹延範，護遷讓皇之族於潤州。延範殺其男子六十人。誅延範以謝國人。周師陷泰州，刺史方訥棄城遁。帝遣間使求援於契丹，至淮北為周人所執。吳越侵常州、宣州。靜海制置使姚彥洪奔吳越。三月，遣司空孫晟及禮部尚書王崇質使周。削去帝號，奉表請為外臣，猶不許。光州兵馬都監張延翰，以城降於周。刺史張紹遁還。丁酉，周師陷舒州，刺史周弘祚赴水死。蘄州將李福殺知州王承雋，降於周。戊戌，天成軍使蔡暉，自壽州奔周。周師陷和州。詔斬李德明於都市，坐奉使請割地也。吳越陷常州之郛，執團練使趙仁澤。燕王弘冀遣龍武都虞侯柴克宏救常州。壬子，大敗吳越兵於常州，斬獲萬計。俘其將數十，至潤州，弘冀悉斬之。壬戌，壽州軍校陳延貞等十三人奔周。是月，命諸道兵馬元帥齊王景達拒周。夏四月，復泰州。五月，周帝北還。秋七月，復東都、舒、蘄、廣和滁州，惟壽州之圍愈急。冬十月，周人害我行人孫晟，從者二百人皆死。獨貸鍾謨，以為耀州司馬。是歲詔省淮南屯田之害民者。
保大十五年，春二月乙亥，周帝親征。齊王景達自濠州遣邊鎬、許文稹、朱元帥兵數萬援壽州。景達用監軍使陳覺言，謀奪朱元兵，以楊守忠代之。元遂舉寨降周，裨將時厚卿獨不從，見殺。壬辰，周師盡破我諸寨，執邊鎬、許文稹、楊守忠，餘眾悉奔潰。景達亦遁歸金陵，是役也，所喪四萬人。三月，誅朱元妻子。丁未，壽州劉仁贍病革。副使孫羽等代仁贍署表降於周。辛亥，書晦，雨沙如霧。夏四月，周帝北還。冬十一月，周帝復親征。十二月，濠州刺史郭廷謂，泗州刺史範再遇，皆舉城降。帝知東都必不守，遣使焚其官私廬舍，徙其民於江南。周師如揚州。丁丑，周師攻陷泰州，都城大火，一日數發。
交泰元年，春正月，改元中興。丙戌，周師陷海州。壬辰，周師陷靜海軍。丁未，陷楚州，防禦使張彥卿、兵馬都監鄭昭業死之。周師屠其城，焚廬舍殆盡。周師次雄州，刺史易文贇舉城降。雄州，天長縣也。三月，大赦，改元交泰。以皇太弟景遂為天策上將軍，晉王。立燕王弘冀為皇太子，參治朝政。丁亥，周帝次揚州。辛卯，遂至迎鑾鎮。壬辰，耀兵江口，帝懼。周師南渡，遣樞密使陳覺奉表貢方物，請傳位太子弘冀，以國為附庸。周帝始採唐報回紇可汗故事，答帝璽書，稱皇帝致書敬間江南國主。帝遣閣門承旨劉承遇上表，稱唐國主，盡獻江北郡縣之未陷者。鄂州漢陽、漢川二縣在江北，亦獻焉。歲輸土貢數十萬，乞海陵監南屬，不許。後歲給贍軍監三十萬石。庚子，周帝賜書，許帝奉正朔罷兵，而不許傳位於太子。甲辰，遣平章事馮延巳等使周犒軍，及買宴。夏五月，下令去帝號，稱國主。去交泰年號，稱顯德五年。置進奏邸於汴都，凡帝者儀制，皆從貶損。改名景，以避周信祖諱。告於太廟，告廟之日，金陵大霧，通夕不解。左僕射平章事馮延巳，罷為太子太傅。門下侍郎平章事嚴續罷為太子少傅。己酉，周帝遣太府卿馮延魯、衛尉少卿鍾謨，賜國主御衣、金玉帶、錦帛、羊馬，及犒軍帛十萬。凡士卒俘於周者皆遣還，凡五千七百五十人。冬十月甲午，周帝歸我臣馮延魯、許文稹、邊鎬、周廷構。國主皆不復用。十一月已亥，暴宋齊丘、陳覺、李徵古罪。放齊丘歸九華山，覺安置饒州，徵古削官爵。覺、徵古尋皆賜自盡，齊丘明年正月，亦幽死。
顯德六年，秋七月，鑄大錢，文曰永通泉貨。一當十，與舊錢並行。又鑄唐國通寶錢，二當開通錢之二。九月丙午，太子弘冀卒。冬十一月，建洪州為南都南昌府。
建隆元年，春正月，遣何蒞誅鍾謨於饒州，誅張巒於宣州。大宋太祖皇帝受周禪，放江南降將三十四人來歸。二月，始鑄鐵錢。三月，遣使朝賀於京師。秋七月，遣禮部郎中龔慎儀朝於京師，貢乘輿服御，自是貢獻尤數，歲費以萬計。冬十月，宋揚州節度使李重進叛，來求援，不許。十一月丁未，太祖平李重進。國主遣右僕射嚴續犒軍，蔣國公從縊、戶部侍郎馮延魯朝賀。
建隆二年，春二月，國主遷於南都，立吳王從嘉為太子，金陵監國。國主舟行，旌麾仗衛，六軍百司，凡千餘里不絕。所過勞問高年疾苦，大宴於當塗。至宋家洑，暴風飄國主舟，幾至北岸。翼日，從官皆乘輕舟奔間。三月，國主至南都，太祖以國主遷都，遣通事舍人王守貞來勞問。南都迫隘，群下皆思歸，國主亦悔。遷北望金陵，鬱鬱不樂。澄心堂承旨秦承裕常引屏風障之。復議東遷，未及行，國主寢疾，不復進膳。惟啖蔗漿，嗅藕華。六月已未，疾革，親書遺令。留葬西山，累土數尺為墳。且曰：「違吾言非忠臣孝子。」夕有大星霣於南都。庚申，殂於長春殿，年四十六。後主不忍從遺令，迎喪還。秋八月，至金陵。丁未，殯於宮中萬壽殿，告哀京師，且請追復帝號，太祖許之。
建隆三年，正月戊寅，葬順陵。元宗多才藝，好讀書，便騎善射。在位二十年，慈仁恭儉，禮賢睦族，愛民字孤，裕然有人之度。少喜棲隱，築館於廬山瀑布前，蓋將終焉，迫於紹襲而止。然自唐室苗裔，訹於斥大境土之說。及福州、湖南再喪師，知攻取之難，始議弭兵務農。或曰：「願陛下十數年勿復用兵。」元宗曰：「兵可終身不用，何十數年之有！」會周師大舉，寄任多非其人。折北不支，至於蹙國降號，憂悔而殂。悲夫。
論曰：「元宗舉閩楚之師，境內虛耗。及契丹滅晉，中原有隙可乘，而南唐兵力，國用既巳弗支，熟視而弗能出，世以為恨。予謂不然，唐有江淮，比同時割據諸國，地大力強，人材眾多，且據長江之險，隱然大邦也。若用得其人，乘間楚昏亂，一舉而平之，然後東取吳越，南下五嶺。成南北之勢，中原雖欲睥睨，豈易動哉！不幸諸將失律，貪功輕舉，大事弗成，國勢遂弱，非始謀之失。所以行之者非也。且陳覺、馮延魯輩用師閩楚，猶喪敗若此，若北向而爭天下，於秦晉趙魏之​​師戰於中原，角一旦勝負，其禍可勝言哉。故予具論其實如此，後之覽者，得以考觀焉。」
