
烈祖本紀第一
烈祖光文肅武孝高皇帝名昪，字正倫，小字彭奴。 徐州人，姓李氏，唐憲宗第八子建王恪之玄孫。 恪生超，早卒。 超生志，仕為徐州判司，卒官，因家焉。 志生榮，榮性謹厚，喜從浮屠遊，多晦跡精舍，時號李道者。 帝以光啟四年十二月二日生於彭城，六歲而孤。 遇亂，伯父球攜帝及母劉氏，避地淮泗，至濠州。 乾寧二年，淮南節度使楊行密見而奇之，養以為子。 行密長子渥惡帝，不以為兄弟。 行密乃與大將軍徐溫曰：「是兒狀貌非常，吾度​​渥終不能容，故以乞汝。」遂冒姓徐氏，名知誥。 帝事溫盡子道，溫妻李氏，以其同姓，鞠養甚至。 及長，身七尺，方顙隆準，修上短下，語聲如鐘，精彩鑠人。 常緩步，而從者疾，行莫能及。 溫有疾，與其婦晨夜侍旁不去，溫益愛之。 行密亦謂溫曰：「知誥俊傑，諸將子皆不逮也。」天佑六年六月，自元從指揮使遷昇州防遏使、兼樓船軍使，治戰艦於升。 七年五月，授昇州副使、知州事。 九年，副柴再用平宣州，以功遷昇州刺史。 時江淮初定，守令皆武夫，專事軍旅。 帝獨褒廉吏，務農桑，求遺書，招延四方士大夫，傾身下之。 雖以節儉自勵，而輕財好施，無所愛吝。 以宋齊丘、王令謀、王翊主論議，曾禹、張洽、孫飭、徐融為賓客。 馬仁裕、周宗、曹倧為親吏。 十一年，加檢校司徒，始城昇州。 十四年五月，城成。 溫來觀，喜其製度壯麗。 徙治焉，而以帝為檢校太保、潤州團練使。 帝本意在宣州，不悅。 時溫子知訓以內外馬步都軍副使，專制楊氏，驕淫失眾。 宋齊丘納說曰：「知訓旦暮且敗，是行天所贊也。」十五年，朱瑾殺知訓。 馬仁裕自蒜山渡，馳告帝，帝即日帥師入廣陵定亂，遂代知訓為淮南節度行軍副使。 勤儉寬簡，盡反知訓之政，上下悅服。 吳王建國，以帝為左僕射，參政事，國人謂之政事僕射。 乘剝亂之後，曾未期歲，紀綱憲度，粲然並舉。 溫雖遙執國政，而人情頗已歸屬於帝。 有徐玠者，事溫，為金陵行軍司馬，工揣摩捭闔，密說溫曰：「居中輔政，豈宜假之它姓？請更用嫡子知詢。」帝刺知，惶恐，表乞罷政事，出鎮江西。 表未上而溫疾亟，遂止。 溫卒，知詢為金陵節度使，諸道副都統，數與帝爭權。 帝乃使人誘之來朝，留為左統軍，悉奪其兵。 而帝以太尉中書令出鎮金陵，如溫故事。 吳命帝開大元帥府，置僚屬，進封齊王，永天子製度，改名誥。 
昪元元年，冬十月，吳帝禪位於我。 甲申，即皇帝位。 改吳天祚二年為昪元元年，國號齊。 十二月二日為仁壽節，尊吳帝為高尚思玄弘古讓皇帝，上冊稱受禪老臣誥，追尊考溫為太祖武皇帝。 丙申，以平章事張延翰為右僕射兼門下侍郎、同平章事。 門下侍郎張居詠，中書侍郎李建勳，皆為同平章事。 以建康為西都，廣陵為東都，改尚書省為尚書都省，東都尚書省為留守院。 丙戌，改齊明門為朝元門。 丁亥，封弟知證為江王，知諤為饒王。 戊子，降吳太子璉為弘農郡公。 辛卯，降吳建安王珙、江夏王璘等十一人爵一等，而加官增戶邑。 詔獄訟未經本處論決者毋得詣闕訴。 乙未，降吳公主為國​​君。 甲午，立王后宋氏為皇后。 丙申，封女弟祀國君為廣德長公主。 庚子，遣使如漢閩吳越荊南告即位。 辛丑，追封吳歷陽公蒙為臨川王，諡曰靈，以禮改葬。 戊申，封子景通為吳王、諸道副元帥，判六軍諸衛事。 十一月庚戌朔，改東都舊第為崇德宮。 癸丑，改承宣院為宣徽院。 丙辰，追冊故妃魏國君楊氏為順妃。 丁巳，追封長子景遷為高平郡王，長女為豐城公主。 改辭狀司為清訟院。 立侄景邁為晉陵郡公，景遜為上饒郡公，景邈為桂陽郡公，景逸為平陽郡公。 封女五人為盛唐、太和、永興、建昌、玉山公主。 戊午，立子景遂為吉王，景達為壽陽郡公。 以景遂為東都留守、江都尹，赴東都。 已未，升東都海陵縣為泰州，割監城、泰興、如皋、興化縣屬焉。 丁卯，高從誨表請置邸建康，從之。 已巳，吳越王使將軍袁韜來賀即位。 乙亥，追封故高平王景遷妃、吳上饒公主為燕國君，諡貞莊。 十二月庚寅，上太祖武皇帝陵曰定陵。 追尊高祖以下皆為公王，而稱宗，配皆稱國君及妃，墓皆稱陵。 惟武皇帝之配李氏曰明德皇后。 丙午，有星孛北方。
昪元二年，春正月已酉朔，日有食之，避殿，停朝賀。 甲子，高從誨使龐守規來賀即位。 甲戌，詔臣僚三品以上追贈父母，將相贈三世。 二月壬戌，閩使內客省使朱文進來賀即位。 夏五月，讓皇屢請徙居。 南平王李德誠等亦引漢隋故事，有請。 戊午，改潤州州治為丹陽宮，以平章事李建勳充迎奉讓皇使。 已未，漢使集賢殿學士鄒禹來賀即位。 甲寅，徙讓皇居丹陽宮。 丁卯，廣濟倉災，焚米二十萬，作渾天儀。 六月庚辰，月入太微西華門，犯右執法。 辛巳，犯東垣上相。 甲申，升池州為康化軍。 是月，高麗使正朝廣評侍郎柳勳律來​​朝貢。 秋七月壬申，以左丞相宋齊丘為平章事。 八月戊寅，升洪州瀟灘鎮為清江縣，不隸州。 丁亥，契丹使梅里捺盧古來聘。 冬十月丙子，立太學，命刪定禮樂。 癸未，新羅使來朝貢。 壬辰，命吳王璟勒步騎八萬，講武銅駞橋。 十二月辛丑，讓皇殂。 詔不視朝二十七日，帝率百官素服舉哀。 是歲，徙吳王璟為齊王。 
昪元三年，春正月庚戌，江王知證、饒王知諤，表請帝複姓李氏，不許。 癸亥，右丞相齊丘、平章事居詠、建勳、樞密使同平章事宗等，表請複姓。 甲子，御札詳議複姓。 乙丑，齊丘等議，宜如所請，從之。 丙寅至壬申，齊王璟等三上尊號曰應乾紹聖文武孝明皇帝，不許。 詔曰：「昔者乾戈相尋，地茀而不蓺，桑殞而弗蠽，衣食日耗，朕甚閔之。」民有鄉風來歸者，授之土田，仍給復三歲。 二月乙亥，改太祖武皇帝廟號義祖。 已卯，帝御興祥殿，複姓。 為考妣發哀，與皇后皆服斬縗，居廬，如始喪禮。 服考妣喪各二十七日凡五十四日不視朝，旦暮臨。 詔國事委宋齊丘，惟軍旅以聞，群臣固諫，詔以墨縗聽政。 帝初欲更名昂，以犯文宗諱，乃名晃。 或雲朱全忠名也，又更名坦。 御史王鵠言字從旦，犯睿宗諱。 庚寅，詔更名昪。 甲午，月犯南斗第六星。 乙未，契丹使曷魯來，以兄禮事帝。 蜀使來賀即位。 追尊高祖建王恪曰定宗孝靜皇帝，貞妃程氏曰貞靜皇后。 曾祖超曰成宗孝平王，配崔氏曰平貞妃。 祖志曰惠宗孝安王，配虞氏曰安莊妃。 考榮曰慶宗孝德皇帝，配劉氏曰德恭皇后。 庚午，作南郊行宮千間。 夏四月庚辰，朝享於太廟。 辛巳，有事於南郊。 以高祖神堯皇帝配。 用上辛也，大赦。 百官進位，將士勞賜有差。 民三年藝桑及三千本書，賜帛五十匹；每丁墾田及八十畝者，賜錢二萬，皆五年勿收租稅。 詔曰：「朕以眇躬，託於民上，常懼弗類，以羞高祖太宗之遺業。群公卿士，顧欲舉上尊號之禮，朕甚不取。其勿複以聞。 」戊子，進封李德誠趙王、徐知證韓王、知諤梁王。 辛亥，進封景遂壽王，景達宣城王。 丙寅，以齊王璟為諸道兵馬大元帥。 丁未，吳越王使左武衛上將軍沈韜文，荊南高從誨使王崇嗣來賀南郊。 作北郊於玄武湖西。 熒惑犯月。 秋七月丙午，放諸州所獻珍禽奇獸於鍾山，命有司作昪元格，與吳令並行。 甲寅，歲星晝見，自五月不雨，至於閏七月。 冬十月丁丑，禦後樓，閱戰馬。 
昪元四年，春二月，詔罷營造力役，毋妨農時。 三月丁未，頒中正歷，歷官陳承勳所撰也。 丙戌，漢人閩人來聘。 夏五月，晉按州節度副使李金全來降。 六月癸亥，罷宣州歲貢木瓜雜果，太師中書令趙王李德誠卒。 秋八月，立齊王璟為皇太子，仍兼大元帥、錄尚書事。 璟固讓，從之。 丁卯，月掩歲星。 九月戊辰，契丹使梅里掠姑米里來聘，獻狐白裘。 冬十月癸巳朔日，熒惑填歲星。 聚於南斗。 壬寅，以齊王璟讓儲貳，赦殊死以下。 京師賜酺，內外諸軍給優賜，禁表奏言聖睿二字，違者以大不敬論。 乙丑，詔幸東都，命齊王璟監國。 庚戌，帝自保德門禦舟。 辛亥，次迎鑾鎮。 甲寅，至東都，入建元門。 帝感念疇昔，炫染流涕不已，遣使問東畿士民不能自存者。 已未，高麗廣評侍郎柳荊質來貢方物。 十一月乙丑，宴群臣於崇德宮，故第也。 以聽事為光慶殿。 庚辰，改東都文明殿為乾元殿，英武殿為明光殿，應乾殿為垂拱殿，朝陽殿為福昌殿，積慶宮為崇道宮；西都崇英殿為延英殿，凝華內殿前為昪元殿、後為雍和殿，興祥殿為昭德殿，積慶殿為穆清殿。 乙酉，賜東畿高年疾苦煢獨米，人二石。 漢使都官郎中鄭翔，閩使客省使葛裕，吳越使刑部尚書楊嚴，來賀仁壽節。 十二月丙申，帝至自東都。 
昪元五年，春二月已未，殺秦州刺史褚仁規。 五月戊辰，契丹使來。 秋七月，詔曰：「右僕射兼中書侍郎同平章事、監修國史李建勳，幸処台司，且聯戚里，廉循紀律，敢黷彝章。其罷歸私第。 」八月，有星孛於天市，數尺，七十日沒。 遣使振貸黃州旱傷戶口。 是歲，吳越水民就食境內。 遣使振卹安集之。 
昪元六年，春正月甲子，月犯填星，退行在畢。 閏月甲申朔，改天長制置使為建武軍。 庚寅，漢使區延保來聘。 癸巳，閩使尚食使林弘嗣來聘。 都下大水，秦淮溢；東都火，焚數千家。 二月已未，以左丞相太保宋齊丘知尚書省事。 初，齊丘累求預政，帝許中書視事。 又以兩省事多委給事舍人，劇務多在尚書省，又求知省事，許之。 夏五月，左丞相太保宋齊丘罷為鎮南軍節度使。 六月，常、宜、歙三州大雨，漲溢。 漢使蕭規來告哀，廢朝三日。 庚午，契丹使掠姑米里來聘，獻馬五駟。 大蟥自淮北蔽空而至。 辛未，命州縣捕蟥，瘞之。 庚辰，熒惑犯房次將。 辛巳，禁節度刺史給攝署牒。 秋八月甲申，漢使法物使公孫惠來謝襲禮。 九月庚寅，頒昪元刪定條。 冬十月，詔曰：「前朝失御，四方崛起者眾，武人用事，德化壅而不宣，朕甚悼焉。三事大夫，其為朕舉用儒者，罷去苛政，與吾民更始。」十二月，閩使徐弘續、漢使滕紹英、吳越使右武衛大將軍蔣璠，來賀仁壽節。 
昪元七年，春正月，契丹使達羅千等二十七人來聘，獻馬三百、牛三萬五千。 二月庚午，帝崩於昪元殿，年五十六。 十一月壬寅，葬永陵。 帝臨崩，謂齊王璟曰：「德昌宮儲戎器金帛七百萬，汝守成業，宜善交鄰國以保社稷。吾服金石欲延年，反以速死，汝宜視以為戒。」帝生長兵間，知民厭亂。 在位七年，兵不妄動，境內賴以休息。 性節儉，常躡蒲履，用鐵盆盎。 暑月，寢殿施青葛帷，左右宮婢裁數人，服飾樸陋。 建國始，即金陵怡所為宮，惟加鴟尾，設闌檻而已，終不改作。 元宗為太子，欲得杉木作板障，有司以聞。 帝曰：「杉木固有之，但欲作戰艦，以竹作障可也。」江淮間連年豐樂，兵食盈溢，群臣多請恢拓境土。 帝嘆息曰：「吾少在軍旅，見兵之為民害深矣。誠不忍復言。使彼民安，吾民亦安矣。」吳越國大火，焚其宮室帑藏兵甲幾盡。 將帥皆言乘其弊可以得志，帝一切不聽，遣使厚持金幣唁之。 仁厚恭儉，務在養民，有古賢主之風焉。
論曰：昔馬元康、胡恢，皆當作南唐書。 自烈祖以下，元康謂之書，恢謂之載記。 蘇丞相頌得恢書而非之曰：「夫所謂紀者。蓋摘其事之綱要，係於歲月，屬於時君。秦莊襄王而上與項羽，皆未嘗有天下，而史遷著於本紀。范曄漢書，又有皇后紀，以是質之，吉級者不足以別正閏。陳壽三國志，吳蜀不稱紀。是又非可法者也。」蘇丞相之言，天下之公言也。 今取之，自烈祖而下皆為紀。 而用史遷法，總謂之南唐紀雲。
