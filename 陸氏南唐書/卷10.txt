
張李皇甫江歐列傳第十
張義方，不知其所以進。 烈祖代吳，用為侍御史。 義方既就職，即上疏曰：「古之任御史者，非止平獄訟、肅班列也。有怙威侮法、棄忠賊義、樹朋黨、蔽聰明者，得以糾彈。至於人主好遊畋聲色、說奢侈佞媚、賞非功、罰非罪，得以論爭。使諸侯不敢亂法，百司不得盜權，則御史為不失職。今文武材行之士，固不為乏，而貪墨陵犯、傷風教、棄仁義者，猶未革心。臣欲奉陛下德者，先舉忠孝潔廉，請頒爵賞；然後繩糾乖戾，以正典刑。小則上疏論列，大則對仗彈奏。臣每痛國家之敗，非獨人君不明，蓋官卑者畏罪而不言，位尊者持祿而不諫。上下苟且，至於淪亡。今臣誠不忍忘君親之義，有所不盡，惟陛下幸赦之！」疏奏，烈祖親札曰：「孤始受禪，仁義方以風憲，乃能力振朝綱。詞皆讜切，可宜示朝野。」賜義方衣一襲，以旌直言。 義方始名元達，烈祖方倚以肅正邪慝。 取前朝王義方名以易之，故義方得盡忠焉。 後之議者，謂義方為御史，彈劾奸邪，諫正過失則可。 若請舉善、頒爵賞，則為奪輔相權矣。 然所言凜然守正，有漢唐名臣之風。 惜其事蹟散落，不得盡載雲。 
李金全，其先吐谷渾人，事唐明宗為廝養，以戰功貴，事具五代史。 晉高祖時，為安州節度使，任中門使明漢榮。 漢榮貪戾專政，失軍民心。 高祖遣賈仁沼代歸京師，金全奏漢榮病不任行。 仁沼至，鴆殺之。 事聞，高祖乃以馬全節代金全鎮安州。 漢榮懼，給告日邸吏劉珂，密遣人馳報，朝廷召公有異處分。 金全懼，使其從事張緯奉表詣金陵請降。 烈祖命鄂州屯營使李承裕、段處恭，帥兵三千人，迎金全，陳於城外，俟金全出，殿之而東。 承裕等至之夕，金全帥數百人來奔。 而承裕違命，輒大掠城中，得金帛不可計數，乃還。 晉將安審輝追敗於馬黃谷，處恭死於陣。 承裕帥餘兵扼雲蒙橋，復為審輝所敗，執而殺之。 金全至，拜天威統軍，出為潤州節度使。 漢隱帝時，李守貞以河中叛，來乞師。 魏岑、查文徽議，宜為出師。 劉彥貞以攻取自任。 元宗欲籍金全宿將威望，以為北面行營招討使，救河中。 彥貞副之，文徽為監軍使，岑為沿淮巡檢使。 師出沐陽，次沂州，金全曰：「諸軍以河中在何處，而欲自此轉戰以前耶？勢必不相及，徒為國生事爾！」嘗會食帳中，候騎告北兵數百並澗，皆羸弱。 諸將欲掩擊之，金全下令曰：「敢言過澗者斬！」及暮，伏兵四起，旗幟蔽日，金鼓聲聞數十餘里。 諸將乃服金全善料敵。 踰月，退保海州，遂引歸。 金全曰：「吾全軍而還，不得為無功矣。」拜右衛聖統軍，領義成軍節度使，兼侍中。 保大八年八月，卒於金陵，年六十。 多內寵，子男女凡三十二人。 元宗命少府監王仲連持節冊贈中書令，諡曰順。 金全卒後，閩楚之役興，用事者皆少年，不更軍旅，覆敗相踵。 週人乘我罷弊，攻取淮南，國遂衰削，不復能振。 人始思金全，恨其已卒雲。 
皇甫暉，魏州人，事唐晉，事具五代史。 契丹人入中原，暉時為密州刺史，與棣州刺史王建俱來奔。 元宗遣使具舟楫迎之，將至。 暉念本起盜賊，不自安，至秦淮，赴水，不死。 舟人援出之，自言如履大石。 入朝，歷歙州刺史，神衛軍都虞侯，江州節度使，加同中書門下平章事。 周師攻淮南，為北面行營應援使，會劉彥貞、姚鳳兵以行。 彥貞舉動躁撓，人測其必敗。 暉獨持重，部分甚整，士亦樂為用，週人頗憚之。 及彥貞敗死，暉、鳳退保清流關。 周世宗親帥眾精銳攻壽州，而分兵​​襲清流。 暉陳山下，周兵出​​山後邀擊。 暉大敗，猶收兵且行。 入滁州，滁州刺史王紹顏已棄城遁，暉無所歸，方斷橋自守。 周兵涉水窬城而入，執暉、鳳送壽州行在。 見世宗曰：「臣力憊，欲暫坐。」及坐，曰：「欲暫臥。」不俟命而臥，神色自若，曰：​​「臣非不盡力國事，南北勇怯不敵。臣在晉屢與契丹戰，安能如今日大朝兵甲之盛！昨退保滁州城，不意大軍攀堞，如飛而入。臣智力俱殫，故被擒耳。」世宗賜之馬及衣帶。 數日創甚，暉不肯治而死。 子繼勳。 
繼勳，少從暉兵間，為軍校。 以父死難，擢將軍。 歷池饒二府刺史，頗以吏事稱，入為神衛統軍都指揮使。 諸老將繼死，繼勳雖尚少，且無戰功，徒以家世，遂為大將。 資產優贍，名園甲第，冠於金陵，多蓄聲妓，厚自奉養。 及開寶中，大兵傳城，繼勳保惜富貴，無效死之意，第欲後主亟降。 聞諸軍敗績，則幸災見於詞色。 偏裨有募死士，謀夜出奮擊者，輒鞭而囚之。 自度罪惡日聞，稀復朝請，後主召議事亦辭以軍務不至。 內結傳詔使，一切蔽塞。 及後主登城，見王師旌旗壘柵，彌遍四郊，始大駭失色！ 繼勳從還至宮，乃以屬吏始出宮門，軍士雲集臠之，斯須皆盡。 
江文蔚，字君章，建安人。 博學，工屬文。 後唐明宗時擢第，為河南府館驛巡官。 坐秦王重榮事，奪官南奔。 烈祖輔吳，用為宣州觀察巡官，歷比部員外郎知制誥。 國初，改主客郎中，拜中書舍人。 烈祖殂，元宗以喪亂之後，因卹舊典，散亡命。 文蔚以給事中判太常卿事，與韓熙載、蕭儼共加討論，時稱其精練。 保大初，遷御史中丞，持憲平直，無所阿枉。 馮延巳當國，與弟延魯、魏岑、陳覺竊弄威福。 及伐閩敗績，詔斬覺及延魯以謝國人，而延巳、岑置不問。 文蔚對仗彈奏曰：「賞罰者，帝王所重。賞以進君子，不自私恩；罰以退小人，不自私怒。陛下踐阼以來，所信重者，馮延巳、延魯、魏岑、陳覺四人，皆擢自下僚。驟升高位，未嘗進一賢臣，成國家之美。陰狡圖權，引用群小。陛下初臨大政，常夢錫居封駁之職正言議論，首罹譴逐。棄忠拒諫，此其始也！奸臣得計，欲擅威權。御史有保大二年正月八日敕：公卿庶僚，不得進見。履霜堅冰，言者洶洶。再降御札，方釋群疑。御史張緯論事，忤傷權要，其貶官敕曰：'思職分，傍有奏論。'御史奏彈，尚為越職，況非御史，孰敢正言！嚴續國之戚里，備位大臣，不附奸邪，尚遭排斥；張義方上疏，僅免嚴刑。自是守正者得罪，朋邪者信用。上之視聽，惟在數人，雖日接全臣，終成孤立。陛下深思遠慮，始信終疑。復常夢錫宥密，擢蕭儼侍從，授張緯赤令。群小疑懼，與酷吏司馬正彝，同惡相濟，迫脅忠臣。高越之於盧氏，義兼親故，受其寄託，痛其侵陵，訴於君父，乃敢蔽陛下聰明，枉法鼠逐。群凶勢力，可以回天！在外者握兵，居中者當國。師克在和，而三凶邀利，迭為前卻。天生五材，國之利器，一旦為小人忿爭妄動之具，使精銳者奔北，饋運者死亡。谷帛戈甲，委而資寇，取弱鄰邦，貽譏海內。同列之中，有敢議論，則馮、魏之於中，正彝持之於外，構成罪狀，死而後已。今陳覺、延魯雖已伏辜，而魏岑猶在，本根未殄，枝幹複生；馮延巳善柔其色，才業無聞，憑恃舊恩，遂階任用。蔽惑天聽，斂怨歸上！高審知累朝宿將，境土未乾，逐其子孫，奪其居第。使興台竊議，將卒狐疑。陛下方以孝理天下，而延巳母封縣太君，妻為國夫人，與弟異居，捨棄其母；作為威福，專任愛憎，咫尺天威，敢行欺罔。以至綱紀大壞，刑賞失中，風雨由是不時。陰陽以之失序，傷風敗俗，蠹政害人。蝕日月之明，累乾坤之德！天生魏岑，道合延巳，蛇豕成性，專利無厭，逾逃歸國，鼠姦狐媚，議疾君子，交結小人。善事延巳，遂當樞要，面欺人主，孩視親王，侍燕喧嘩，遠近驚駭。進俳優以取容，作淫巧以求寵，視國用為私財，奪君恩為己惠。道路以目，征討之柄，在岑折簡，帑藏取與，系岑一言。先帝卑宮勤儉，陛下守之勿失，而岑營建大第，廣役丁夫，孽子止居，過於內殿，亭觀之侈，逾於上林。前年建州勞還，文徽入覲，西苑會燕。舍爵策勳，岑披猖無禮，狂悖妄言，於延巳用意多私，行恩不當。俾軍士懷恨怒之志，受賞無感勵之心，將校爭功，喧動京邑。奸謀詭計，誑惑國朝，致漳州屠害使者，福州違拒朝命，百姓肝腦塗地，國家帑藏空虛。福州之役，岑為東南面應援使，而自焚營壁，縱兵入城，使窮寇堅心，大軍失勢。軍法逗留畏懦者斬，律雲：'主將守城，為賊所攻，不固守而棄去，及守備不設，為賊掩覆者皆斬。'敕赦諸將，蓋以軍威政令，各非己出。岑與覺、延魯更相連戾，互肆威權，號令並行，理在無赦。烈祖孝高皇帝，櫛風沐雨，勤勞二紀，成此慶基，付之陛下，比諸鄰邦，我為強國。奈何賞罰大柄，肆姦宄之謀；軍國資儲，為凶狡所散！昨天兵敗衂，統內震驚，將雪宗廟之羞，宜醢奸臣之肉！已誅二罪，未塞群情，盡去四兇，方祛眾怒。今民多饑饉，政未和平，東有伺隙之鄰，北有霸強之國，市裡訛言，遐邇危懼。陛下宜軫慮殷憂，諸鉏虺蜮。延巳不忠不孝，在法難原，魏岑同罪異誅。觀聽疑惑，請行典法，以謝四方！」文蔚將上疏，先具小舟，載老母以待左降。 元宗果怒，貶江州司士參軍。 而覺、延魯以宋齊丘救解，復皆不死。 延巳雖暫罷，旋復柄用。 方宣延巳制，百官在廷，常夢錫大言曰：「白麻雖佳，要不如江文蔚疏耳。」逾年召還。 南唐建國以來，憲度草創，言事遇合，即隨材進用，不復設禮部貢舉。 至是始命文蔚以翰林學士知舉，略用唐故事，放進士廬陵王克貞等三人及第。 元宗問文蔚：「卿知舉取士，孰於北朝？」文蔚曰：「北朝公薦私謁相半，臣一以至公取才。」元宗嘉嘆。 中書舍人張緯，後唐應順中及第，大銜其言。 執政又皆不由科第進，相與排沮，貢舉遂復罷矣。 保大十年卒，年五十二，諡曰簡。 
歐陽廣，吉州吉水人。 保大中，詣闕上書曰：「臣近遊潭州，伏見節度使邊鎬。偶逢聖代，初非將才，措置乖刺，大失人心。致奉節兵乘夜呼躁，共焚譙門，會明而遁。不然，幾至大變，是仁不足惠下也；朗陵近在肘腋，會不為虞，乃圖桂林，以取奔敗，是知不足謀遠也；與監軍使昌延不相協和，動輒疑阻，是義不足和眾也；幕府無賢才，是禮不足得士也；號令朝出夕改，是信不足使人也。五者無一長，考之前古，未或不敗。請擇帥濟師，以全境土！」書入，不省。 及失湖南，元宗思廣言，命授以官。 執政請召試，廣言非人尊賢待士之意，不肯就試。 乃授本縣令，辭不受而卒。
