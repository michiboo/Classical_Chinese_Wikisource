
后妃諸王列傳第十六
烈祖元敬皇后，宋氏，小名福金。父韞，江夏人。後幼流離亂兵中，昪州刺史王戎得後。烈祖取戎女，後為滕，得幸，生元宗。王氏早卒，義祖命烈祖以為繼室，封廣平郡君、晉國君。治內有法，不妄言笑。義祖殂於金陵，烈祖在東都，將奔喪，后密以大計諫止焉。烈祖為齊王，封正妃。及受禪，立為后。從容裨贊，多所弘益。烈祖嘗曰：「吾思有未達，後已悟矣！」昪元末，烈祖服金石藥，多暴怒，賴后以免譴者甚眾。及殂，中書侍郎孫忌，懼魏岑、馮延巳、延魯，以東宮舊僚用事，欲稱遺詔奉后臨朝聽政。后不許曰：「此武后故事，吾豈為之？」元宗即位，尊后為皇太后。保大三年十月卒，附葬永陵。
烈祖后宮种氏，名時光，性警惠。年十六，入宮。列樂部中，俄得幸，生景逷。烈祖以受禪後所得子，甚愛之，种氏寵日盛。烈祖性嚴整，嘗大怒，聲如乳虎，殿門環為震動，左右皆喪魂魄。种氏左手持食，右手進匕，從容如平時。烈祖怒亦頓解。他日，烈祖幸齊王宮，遇王親理樂器，大怒，數日未解。种氏負寵，輒乘間言景逷才過齊王，烈祖正色曰：「子有過，父教之，常禮也，若何敢爾！」叱下殿，去簪珥，幽於別宮。數月，命度為尼。景逷愛亦弛，終烈祖世，獨不加封爵。元宗即位，始封景逷保寧王。許种氏就養於景逷宮中，封王太妃。宋后挾舊怨，屢欲加害，元宗力解之，乃止。
元宗光穆皇后鍾氏。父太章，事吳為義祖裨將。義祖謀誅張灝，令嚴可求喻太章，伏死士二十輩，斬灝於府，太章許諾。義祖疑其怯，夜半往止之曰：「僕母老，懼事不成，欲徐圖之，如何？」太章勃然曰：「言已出口，豈有可已之理！」明日，誅灝，后頗恃功頡頏。烈祖疑其難制，義祖曰：「昔者吾赤族之禍，間不容髮，使無太章，豈有今日富貴耶？奈何以薄物細故疑之！」乃命以太章次女妻配元宗，即后也。昪元中，封齊王妃。元宗即位，立為皇后。後主即位，為太后，以父名該稱聖尊后。后寢疾，後主朝夕侍側，衣不解帶，藥必親嚐乃進。乾德三年十月卒，是日兩沙於金陵。後主毀瘠骨立，杖而後能起，哀動左右，葬順陵。
後主昭惠國后周氏，小名娥皇。司徒宗之女，十九歲來歸。通書史，善歌舞，尤工琵琶。嘗為壽元宗前，元宗歎其工，以燒槽琵琶賜之。至於採戲奕棋，靡不妙絕。後主嗣位，立為后，寵嬖專房。創為高髻纖裳及首翹鬢朶之妝，人皆效之。嘗雪夜酣燕，舉杯請後主起舞，後主曰：「汝能創為新聲則可矣。」後即命箋綴譜，喉無滯音，筆無停思，俄頃譜成，所謂〈邀醉舞破〉也。又有〈恨來遲破〉，亦后所製。故唐盛時〈霓裳羽衣〉，最為大曲，亂離之後，絕不復傳。后得殘譜以琵琶奏之，於是開元天寶之遺音復傳於世。內史舍人徐鉉聞之於國工曹生，鉉亦知音，問曰：「法曲終則緩，此聲乃反急，何也？」曹生曰：「舊譜實緩，宮中有人易之，非吉徵也。」後主以後好音律，因亦躭嗜，廢政事。監察御史張憲切諫，賜帛三十疋，以旌敢言，然不為輟也。未幾，後臥疾，已革，猶不亂。親取元宗所賜燒槽琵琶，及平時約臂玉環，為後主別。乃沐浴妝澤，自內含玉，卒於瑤光殿，年二十九。葬懿陵。後主哀甚，自製誅刻之石，與后所愛金屑檀槽琵琶同葬。又作書燔之與訣，自稱鰥夫煜，其辭數千言，皆極酸楚。或謂后寢疾，小周后已入宮中，后偶褰幔見之，驚曰：「汝何日來？」小周后尚幼，未知嫌疑，對曰：「既數日矣。」后恚怒，至死面不外向。故後主過哀，以揜其跡雲。
後主國后周氏，昭惠后妹也。昭惠卒，未幾，後主居聖尊后喪，故中宮久虛。開寶元年，始議立后為繼室。命太常博士陳致雍，考古今沿革，草具婚禮。又命學士徐鉉、史官潘佑參定。文安郡公徐遊評其異同，遊多是佑議，遂施用之。踰月，遊病疽，鉉懟其不主已議，戲語人曰：「周孔亦能為厲乎？」后少以戚里，間入宮掖，聖尊后甚愛之，故立焉，被寵過於昭惠。時後主於群花間作亭，雕鏤華麗，而極迫小，僅容二人，每與后酣飲其中。國亡，從後主北遷，封鄭國夫人。太平興國二年，後主殂，后悲哀不自勝，亦卒。
從鎰，元宗第八子。初封舒國公，改封蔣。太祖親征揚州李重進，遣從鎰朝行在。進封鄧王，出鎮宜州。後主宴餞綺霞閣，與近臣俱賦詩，而後主自為序。及貶制度，降江國公。太祖以不朝來討，後主遣從鎰貢帛二十萬匹、白金二十萬斤。大兵悉已南渡，從鎰留京師，館懷信驛。捷奏至，百僚稱賀。閣門趣隨班入，邸吏亦謂當有貢獻，其介潘慎修以為國被封，瀕亡，而使者旅賀，非禮，伹奉方物以待罪。太祖嘉其禮，為易供帳，加賜牲餼上樽。命知制誥李穆送從鎰歸國諭指，令後主亟自歸。仍命曹彬等驅攻以俟之，而後主卒不行，以至城陷。從鎰從後主北歸，改名從浦，卒。
從謙，元宗第九子。數歲，為弈棋詩，有思致，後主賞嘆之。歷封鄂國公、宜春王，進封吉王。及貶制度，降鄂國公。歸朝，為右神武大將軍。淳化五年九月，以本官出為安遠行軍司馬。後不知其所終。
從慶，失其官封。
從信，逸其行實。
後主二子，仲寓、仲宣，皆昭惠周后所生。
仲寓，字叔章。初封清源郡公，國亡北遷，宋授右千牛衛大將軍。居後主喪，哀毀踰制。太宗臨朝，遣使勞問。終喪，賜積珍坊第一區。久之，自言族大家貧，求治郡，拜郢州刺史。在郡以寬簡為治，吏民安之。淳化五年八月，卒，年三十七。子正言好學，早卒。於是後主之後遂絕。初，江南聞後主凶問，父老皆巷哭。及是，其嗣續殄絕，遺民猶為之興悼雲。
仲宣，小字瑞保。與仲寓同日受封，仲宣封宣城公。三歲，誦《孝經》不遺一字。宮中燕侍合禮，如在朝廷，昭惠后尤愛之。宋乾德二年，仲宣才四歲。一日戲佛像前，有大琉璃燈為貓觸墮地，劃然作聲，仲宣因驚癎得疾，竟卒。追封岐王，諡懷獻。時昭惠已疾甚，聞仲宣夭，悲哀更遽，數日而絕。
