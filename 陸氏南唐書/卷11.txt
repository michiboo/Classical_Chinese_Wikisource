
馮孫廖彭列傳第十一
馮延巳，字正中，一名延嗣，廣陵人，父令願。 事烈祖，至吏部上書致仕。 嘗為歙州監鐵院判官，刺史滑言病篤，或言已死，人情頗詢詢。 延巳年十四，入問疾，出以言命謝將吏，外頗以安。 及長，以文雅稱，白衣見烈祖，起家授秘書郎。 元宗以吳王為元帥，用延巳掌書記。 與陳覺善，因覺以附宋齊丘。 同府位高者，悉以計出之，於是無居己右者。 元宗亦頗悟其非端士，而不能去。 延巳負其材藝，狎侮朝士，嘗誚孫忌曰：「君有何解而為丞郎？」忌憤然答曰：「僕山東書生，鴻筆藻麗，十生不及君；詼諧歌酒，百生不及君；諂媚險詐，累劫不及君。然上所以賓君於王邸者，欲君以道義規益，非遣君為聲色狗馬之友也。僕固無所解，君之所解者，適足以敗國家耳！」延巳慚不得對。 給事中常夢錫屢言延巳小人，不可使在王左右，烈祖感其言，將斥之，會晏駕。 元宗立，延巳喜形於色，未聽政，屢入白事。 元宗方哀慕，厭之，謂曰：「書記自有常職，各有司存，何為不憚煩也？」乃少止。 保大初，拜諫議大夫翰林學士，遷戶部侍郎、翰林學士承旨，又進中書侍郎。 四年，同平章事、集賢殿大學士，罷為太子少傅。 頃之，拜撫州節度使，以母憂去鎮。 起復冠軍大將軍，召為太弟太保，領潞州節。 俄以左僕射同平章事，延巳居柄仁，揣元宗不能察其奸，遂肆為大言。 謂己之才略，經營天下有餘，而人主躬覽庶務，大臣備位，安足致理。 元宗果謂然，悉委以政，凡事奏可而已。 延巳初以文藝進，實無他長。 紀綱頹弛，吏胥用事，軍旅一切，以委邊帥，無所可否。 愈欲以大言蓋眾，而惑人主，至譏笑烈祖戢兵，以為齷齪無大略。 嘗曰：「安陸之後，喪兵數千，輟食咨嗟者旬日。此田舍翁，安能成天下事！今​​上暴師數萬於外，宴樂擊鞠，未嘗少輟，此真英雄主也！」九年，湖南平，而朗州劉言叛，勢張甚。 元宗亦知用兵之難，謂延巳與孫忌曰：「湖湘之役，楚人求息肩，吾之出師，不得已耳。今若授劉言旄節，使和其民，亦得休養衡湘之民。國其庶幾乎。」忌即欲奉行，延巳方以克楚為功，乃曰：「本朝出偏師，平一國，宇縣震動。今一旦三分棄其二，傷威毀重，非所以示天下。且諸將行奏功矣！」持不下，又不欲緣軍於取資於國，以損其功。 遣使於長沙，調兵賦，苛徵暴斂，重失民心。 言遂取長沙，盡據故楚地，週人亦伺釁而動。 朝論籍籍，延巳力求去，而元宗待之如初。 及周師大入，盡失江北地，始罷延巳，猶為太子少傅。 數月，復相會疾，改太子太保。 建隆元年，五月乙丑卒，年五十八，諡忠肅。 延巳工詩，雖貴且老不廢，如：宮瓦數行曉日，龍旗百尺春風。 識者謂有元和詞人氣格。 尤喜為樂府詞，元宗嘗因曲宴內殿，從容謂曰：「吹皺一池春水。何干卿事？」延已對曰：「安得如陛下小樓吹徹玉笙寒之句。 」時喪敗不支，國幾忘，稽首稱臣於敵，奉其正朔，以苟歲月，而君臣相謔乃如此。 延巳晚稍自厲為平恕。 蕭儼嘗廷斥其罪，及為大理卿，斷軍使李甲妻獄，失入坐死。 議者皆以為當死，延巳獨揚言曰：「儼為正卿，誤殺一婦人，即當以死。君等今議殺正卿，他日孰任其責！」乃建議：儼素有直聲，今所坐已更赦宥，宜加弘貸。 儼遂免，人士尤稱之。 弟延魯。 
延魯，字叔文，一名謐​​，少負才名。 烈祖時，與兄延巳俱事元帥府。 元宗立，自禮部員外郎為中書舍人、勤政殿學士。 有江州觀察使杜昌業者，聞之歎曰：「封疆多難，駕御賢才，必以爵祿。延魯一言合指，遽賓高位，後有立大功者，當以何官賞之！」然元宗愛其才，不以為躐進。 嘗內宴，出賓器，貯龍腦數斤，賜群臣。 延魯曰：「臣請效陳平均分之。」比遍賜，猶余其半，輒曰：「敕賜錄事馮延魯，拜舞懷之。」元宗為歡笑而罷。 保大中，師出平福州，以延魯為監軍使。 諸將欲乘勝遂取福州，樞密使陳覺欲自為功，乃請銜命宣慰。 召李弘義入朝，既見弘義，不敢發。 還至劍州，矯詔起邊兵，命延魯將之。 元宗雖怒覺之專，兵業已行，因命延魯為南面監軍使。 陳覺及王崇文、魏岑會攻福州，取其外郛。 會吳越將余安援兵，自海道至白（蟲遐）浦，將舍舟，而濘淖不可行，方布竹篳登岸。 我軍曹射之，篳不得施。 延魯曰：「弘義不降，恃此援耳，若麾我軍稍退，使吳越兵至半地，盡剿之，城立降矣！」裨將孟堅爭曰：「援兵已陷死地，將盡力與我戰，勝負殆未可知！」延魯不聽。 頃之，吳越兵至岸，鼓譟奮躍而前，與城中夾擊我。 延魯敗走，俘馘五千人，孟堅戰死。 諸軍遂大潰，死者萬計。 委軍實戎器數十萬，國帑為之虛耗。 延魯引佩刀自刺，人救之。 不殊，朝廷議即軍中斬延魯及覺，既有命矣。 會宋齊丘以嘗薦覺使福州自效，乃詔械延魯還金陵。 屬吏皆止流竄，延魯流舒州。 會赦，復少府監。 元宗擇延臣為巡撫使，分按諸州，延魯在焉。 右拾遺徐鍇上疏，論其多罪無才，不足辱臨遣。 不聽，使還，遷中書舍人。 以工部侍郎出為東都副留守，周師南侵，分兵下東都。 延魯窘蹙自髡，衣僧服而逃。 被執，世宗釋之，賜衣冠，授給事中。 問江南事，佔奏詳華，賜予加厚，留大樑累年。 遷刑部侍郎，得還，拜戶部尚書。 宋興，揚州節度使李重進叛，伏誅。 元宗遣延魯朝於行在，太祖將乘兵鋒南渡，旌旗戈甲，皆列江津，厲色詰延魯曰：「爾國何為敢通吾叛臣！」延魯色不變，徐曰：「陛下徒知其通謀，未知其事之詳也。重進之使館於臣家，國主令臣語之曰：'大丈夫意而反，世亦有之，但時不可耳！方宋受禪之初，人心未定，上黨作亂，大兵北征，君不以此時反。今內外無事，乃欲以數千烏合之眾，抗天下精兵，吾寧能相助乎？'」太祖初意延魯必恐懼失次，及聞其言，乃大喜。 因複問曰：「諸將力請渡江，卿以為何如？」延魯曰：「重進自謂雄傑無與敵者，神武一臨，敢不旋踵。況小國，其能抗天威乎？然亦有可慮者，本國侍衛數萬，皆先主親兵，誓同死生，固無降理，大國亦損數萬人乃可。況大江天塹，風濤無常，若攻城未下，餉道不繼，事亦可虞。」太祖因大笑曰：「朕本與卿戲耳，豈聽卿遊說哉！」會捕重進叛卒，日戮數十人。 延魯因奏事言曰：「叛者獨一重進乎，亦眾人乎？謂眾人，則陛下應天順人，烏​​有此理；獨一重進，則脅從者何罪？」太祖感悟，後獲者皆貸不誅。 厚賜遣延魯歸，南渡之師，由是亦輟。 後主嗣位，延魯頗自伐奉使之功。 嘗宴內殿，後主親酌酒賜之，飲固不盡。 誦詩及索琴自鼓以侑之，延魯猶自若，後主優容不責也。 楚國公從善入朝，太祖授旄節，留之闕下。 後主復遣延魯入謝，疾作，不能朝。 太祖待之素厚，至是尤憐之，遣使挾太醫護視。 詔放還金陵，卒於家，子僎。 韓熙載知貢舉，放及第，覆試被黜。 後與其弟侃、儀、價、伉入宋，繼取名第，南唐公卿家莫能及者。 價仕至殿中丞，知福州。 至道、咸平間，歷典藩郡，以政績聞。 延魯銳於仕進，然喜言高退事，嘗早朝集漏舍，歎曰：「元宗賜賀監三百里鏡湖，非僕所敢望。得賜玄武湖，亦遂素意。 」徐鉉笑答曰：「上於近臣，豈惜一玄武湖，恨無知章爾。」延魯不能對。 
孫忌，高密人，一名鳳，又名晟，少舉進士。 始濟陽為進士者，例修邊幅，尚名檢。 忌豪舉跌宕，不能蹈繩墨，遂亡去。 渡河，客趙魏間，唐莊宗建號，以豆盧革為相。 革雅知忌，闢為判官，遷著作郎。 明宗天成中，與高輦同事秦王從榮。 從榮敗，忌亡命至正陽。 未及渡，追騎奄至，亦疑其狀偉異，睨之。 忌不顧，坐淮岸，捫弊衣齒蝨，追者乃捨去。 渡淮，至壽春。 節度使劉金得之，延與語，忌陽喑不對。 授館累日，忽謁漢淮南王安廟。 金先使人伏神座下，悉聞其所禱，乃送詣金陵。 時烈祖輔吳，四方豪傑多至。 忌口吃，初與人接，不能道寒暄。 坐定，辭辯鋒起，人多憎疾之，而烈祖獨喜其文辭，使出教令，輒合指。 遂預禪代密計，每入見，必移時乃出，尤務謹密，人莫窺其際。 烈祖受禪，歷中書舍人、翰林學士、中書侍郎。 元宗立，齊王景遂排之出。 為舒州節度使，治軍嚴。 有歸化卒二人，正書挺白刃入府，求忌殺之。 入自西門，吏士倉卒莫能禦。 適忌間行在東門，聞亂，得民家馬乘之，奔桐城。 叛卒不得忌，乃殺都押衙李建崇而逸。 忌坐貶光祿卿。 元宗素重之，不以為罪。 累遷右僕射，與馮延巳並相。 每鄙延巳，侮誚之，卒先罷。 保大十四年，周師侵淮南，圍壽州。 分兵破滁州，擒皇甫暉，江左大震。 以忌為司空，使周奉表，請為外臣，忌見延巳曰：「此行當屬公，然忌若辭，則是負先帝也。」既行，知不免，中夜嘆息，語其副禮部尚書王崇質曰：「吾思之熟矣，終不忍負永陵一抔土。」周世宗以樓車載忌於壽州城下，使招仁贍。 仁贍望見忌，戎服拜城下，忌遙語之曰：「君受國恩，不可開門納寇！」世宗詰之，忌謝曰：「臣為唐大臣，豈可教節度使外叛？」於是遣王崇質歸，而留忌。 會暑雨班師，忌亦從至大樑，館都亭驛。 遇入閣，使班東省宮後。 履召見，飲以醇酒，問江南事。 忌但言寡君實北面無二心，週將張永德與李重進不相能，倡言重進且反。 唐人聞之，以為有間可乘，遣蠟丸書招重進。 重進表其書於世宗，皆斥瀆反間之言，世宗遂發怒。 時鐘謨亦奉使在館，俱召見責讓。 忌正色請死，無撓辭。 又問江左虛實，終不肯對。 比出，命都承旨曹翰護至右軍巡院。 猶飲之酒，數酌，翰起曰：「相公得罪，賜自盡。」忌怡然，整衣索笏，東南望，再​​拜曰：「臣受恩深，謹以死謝！」從者二百人，皆誅死於東相國寺。 世宗性暴急，莫敢救者。 忌已死，乃始追悔。 元宗聞之流涕，贈太傅。 追封魯國公，諡文忠。 厚卹其家，擢其子為祠部郎中，賜名魯嗣。 
論曰：南唐之衰，劉仁贍死於封疆，孫忌死於奉使，皆天下偉丈夫事，雖敵讎不敢議也。 區區江淮之地，有國僅四十年，覆亡不暇。 而後世追考，猶為國有人焉。 蓋自烈祖以來，傾心下士，士之避亂失職者，以唐為歸。 烈祖於宋齊丘，字之而不敢名。 齊丘一語不合，則挈衣笥，望秦淮門欲去，追謝之乃已。 元宗接群臣如布衣交，間禦小殿，以燕服見學士，必先遣中使謝曰：「小疾不能著幘，欲冠帽，可乎？」於虖！ 是誠足以得士矣。 苟含血氣名人類者，烏得不以死報之耶。 傳曰：君之視臣如手足，則臣視君如腹心詎不信夫。 
廖偃、彭師暠，皆楚馬殷之臣。 偃，虔化人，祖爽，父匡圓，仕皆至刺史。 偃少倜儻，喜奇節，通左氏春秋，班固漢書。 馬殷有國，自秘書郎為裨將，戍衡山縣。 殷子希萼，與弟希崇爭國，希萼敗見執。 師暠不知其世家，自殷時為將，與希萼有舊怨。 希崇避殺兄名，於是命師暠幽希萼於衡山，使甘心焉。 師暠歎曰：「留後欲使我弒君耶，豈為是哉！」至衡山，偃在焉，相與護視希萼甚謹，未嘗失人臣禮。 希崇意不快，復遣召希萼歸長沙，終欲加害。 偃擇勇士百人，執兵衙希萼，盡夜擊柝，以警非常，遂築行府。 與師暠奉希萼為衡山王，請命於金陵。 元宗為出師定楚亂，希萼遂入朝。 偃、師暠俱從行，而偃為部署輜重指揮使，尤勤瘁。 希萼流涕曰：「吾逐於逆豎，非偃盡忠。豈能免禍！」至金陵，元宗召見兩人，嘆獎之。 授偃左殿直軍使，萊州刺史。 師暠殿直都虞侯。 而使偃守道州，以備南漢。 會朗州叛，潭州亦潰，偃所部多潭人，中夜作亂。 偃率親卒力戰，不能支，極罵而死。 元宗下制哀悼，贈右領衛大將軍，寧州刺史，諡曰節。 而師暠不見用，卒於金陵。 後主時徐鉉為史官，有豐城令劉虛已，移書明偃大節雲。 
論曰：史之失傳者多矣，廖偃、師暠之事，可謂盡忠所事者。 而五代史以為馬希崇遣師暠、偃囚希萼，而師暠奉希萼為衡山王，是偃亦同受囚希萼之指，而師暠獨能全之也。 江表志，則以為師暠且從希崇害希萼，偃百計誘諭而寢其謀，及衛希萼也，師暠之計乃無所施。 是師暠實欲害希萼，獨賴偃以全耳。 嗚呼，何其異也？ 惟十國紀年言兩人者俱有功，差可考信，故多采之。 大抵忠於故君，兩人實同，而偃功為多，不可誣也。 張巡、許遠之事，著若日星，兩家子弟，猶有異論，況偃、師暠耶。
