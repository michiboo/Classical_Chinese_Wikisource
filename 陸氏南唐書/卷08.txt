
三徐三王二朱胡申屠喬睦列傳第八
義祖生六子：知訓、知詢、知誨、知諫、知證、知諤。及烈祖開國，惟知證、知諤在，餘者皆前卒。
徐知證，義祖第五子也。事吳，歷州刺史，至節度使。烈祖初尊義祖為太祖，復姓，改義祖封，拜徐氏於李氏同。知證王江，改王魏。元宗嗣位，尤見尊禮。內宴用家人禮，起舞拜跪為壽，知證亦以叔父自處，無所讓。卒年四十二。
徐知諤，義祖第六子。在吳亦為節鎮，代知詢為金陵尹。烈祖初，封饒王，進王梁，鎮潤州，兼中書令。好奇寶怪物，所蓄不可計。有蜀估持鳳首至，自言得之徼外蠻夷，狀如雄雞，廣五寸，冠上正平，可用為枕。朱冠金喙，文彩煥爛如生，人咸異之。一日遊蒜山，除地為場，連虎皮為大幄，號虎帳，與賓僚會飲其中。忽暴風至，烈帳，盡碎如飛蝶。知諤懼而歸，屬疾數日卒。平生常語客曰：「人生七十為大限，吾生長王家，窮極歡樂，一日可敵世人二日。年三十五，其死乎？」至是如其言。廢朝七日，烈祖悲悼，復詔不視朝者七日。斂以袞冕及上方祕器，諡曰懷。十子皆貴顯國中，所著文賦歌詩十卷，號閣中集。
徐遊，知誨子也。初名景遊，避元宗名，去景字。知誨於元宗有舊恩，故元宗待遊及兄汝南郡公遼尤親厚。出入宮省，備顧問，預籌畫，專典宮室營繕及浮屠事。當時言政者以兩人為首。後主嗣位，好為文章，遊復以能著文見暱，封文安郡公。燕飲則流連酣詠，更相倡和，雖后妃在席，不避也。昭惠後好音，時出新聲，或得唐盛時遺曲，遊輒從旁稱美，有三合狎客之風。閒居講論古今得失，後主設問，遊具以所聞對，或遊有疑以請，後主亦引經義或古事，稱制答之。君臣相矜，至國亡不悟也。遊有巧思，歌器之制久不傳，人無知者，遊獨以意創制，皆合古法。太平興國中，蘇易簡為學士，得之暇日，試於玉堂。太宗皇帝聞而取視之，歎賞不已。方金陵之將亡也，徐鍇屬疾，忽夢巨人持大鐵簁，取已及兄鉉並遊，同納簁中。簁之，鍇與遊皆墮地，而鉉獨否，俄鍇、遊皆以疾卒雲。
王建封，上元人。從軍以任俠驍勇知名。元宗取建州，建封為先鋒橋道使，焚建州外郛，克之，王延政降。何敬洙功最諸將，建封忿曰：「我縱火先登克城，諸軍乃能入，我功當第一！」敬洙因推之曰：「君言是也！」具以聞諸朝，第賞拜信州刺史，人皆多敬洙而薄建封。陳覺、馮延魯、魏岑攻福州，李弘義圍之，敗吳越援兵，福州援絕，危蹙。且拔矣，而覺、延魯、岑各欲功在已，不相應接，偏裨莫肯用命，故未能克。覺奏請建封濟師，建封率五千人會之，破福州版寨，入東武門。而建封亦與諸將爭功，遽斂兵先退。弘義乘之，我軍復敗，遂潰而歸。元宗深銜建封，顧方治覺等擅興，未及治也，建封內不自安。元宗懼其作亂，召為天威軍都虞侯，付以親軍。建封遂泰然，恃恩僭侈，無復顧憚。戶部員外郎範衝敏，疾魏岑、鐘謨、李德明用事，訹建封上書，歷詆岑等，請更用正人。元宗遂發怒，謂建封武臣握精兵，敢於國政，謀進退柄臣，其漸不可長。流池州，未至，殺之。衝敏棄市。岑見衝敏為厲，謂道士上章訴天，數月竟死雲。
王彥儔，蔡州上蔡人。少為州軍校。唐同光末，諸郡多亂，彥儔亦樂禍思奮，會同列六人者，來於謀曰：「四郊洶洶，能者得富貴，我輩不可後人！」彥儔許諾，且曰：「今夕吾直府中，公等可持兵來，吾亦裹甲為內應。」既夜，六人者如約俱至。彥儔伏壯士盡捕斬之，持其首叩帳門，告刺史曰：「姦盜竊發，幸已伏誅！懼有佚黨為變，願公亟號令以安眾心！」刺史驚喜而出，彥儔即斬之，歸其罪於六人者。翼日，悉族六家，據蔡州，無敢動。唐兵來討，彥儔自計不能守，匿其妻子於村舍，奉父母來奔。烈祖輔吳，以為都押衙，歷和州刺史，始遣間使迎妻子南歸。彥儔有政績，善撫境內，和遂為富州。入拜統軍，自以發亦凶亂，於是務為恭謹。烈祖嘉之，嘗升堂拜其父。開國，以為池州節度使。常夢錫自給事中以直諫貶判官，彥儔事之如在朝廷，人士稱之，卒於鎮。
朱匡業，廬州舒城人。父延壽，以（女市）為吳武王夫人。故自少得幸，從征討，摧堅陷陣，功冠諸將。好以寡擊眾，不勝而返者必盡戮之。嘗與梁戰，遣二百人持大劍斫陣，將行，指一卒留之，卒請行，延壽以違命，立斬之。其令出必行，皆類此。然每得賞賜，悉分齎其下，無以入家者。唐昭宗在岐下聞其名，遣使間道授延壽蔡州節度使。武王疑其難制，誘殺之，出夫人，使更嫁，然猶以舊功貸其妻子。時匡業尚幼，稍長，授以官。烈祖輔吳，拔為軍校。積功至諸軍都虞侯，嗜酒使氣，烈祖優容之。出為歙州刺史，有政績，改建州留後。還朝，授神衛統軍。周侵淮南，中外震駭，盜投罅多竊發。以匡業為內外巡檢使，嚴而無私，犯令無所貸。中外肅然，夜戶不閉。正陽喪師，朱元叛，元宗議親征。召匡業及統軍劉存中，問以方略，匡業輒對曰：「運數之興，天地皆助，大事若去，雖英雄亦無如之何。」存中從旁讚之。元宗怒，貶匡業撫州團練使，存中饒州。後主襲位，召拜神武統軍，加中書令。卒，子崇俊，短陋羸瘠，而妙於騎擊，馳突若神，早卒。
朱令贇，大將軍業從子。少從軍，椎額鷹目，趨捷善射，積遷至鎮南節度使。開寶中，後主見討王師，兵以圍金陵，召令贇赴難。軍至湖口，與諸將謀曰：「今為前進，則北軍據我後，上江阻隔，進未破敵，退絕饋饢，奈何？」乃檄南都留守柴克貞赴軍，欲俟其至，使代據湖口。及發，而後主危急，飛書督兵者接踵。令贇不能守初議，乃與戰棹都虞侯王渾乘流而前，自潯陽湖編木為大筏，長百餘丈，大艦至容千人。將突下斷採石浮梁，會江水涸，舟筏艱阻，王師得設備。比至虎蹲洲，合戰。令贇所乘艦尤大，建大將旗鼓，王師舟小，聚攻之。令贇以火油縱燒，王師不能支。會北風，反焰自焚，水陸諸軍十五萬，不戰皆潰。令贇惶駭，赴火死。糧米戈甲俱焚，無孑遺，煙焰不止者旬日。自是金陵外援遂絕，以至於亡。是時王師上露布稱生獲令贇。則非也。
論曰：金陵之被圍也，以守備任皇甫繼勳，以外援付朱令贇。繼勳既懷貳心，而令贇孺子，復非大將才，其亡宜矣。使林仁肇不以間死，盧絳得當攻守之任，胡則、申屠令堅輩，宣力圍城中，雖天威臨之，豈易遽亡哉？然則江南雖弱，曹彬等所以成功者，獨其任人乖刺而已。吾以此知伐國之難也。
王崇文，父琯，吳大將。崇文以門地選尚烈祖妹廣德公主，歷百勝、永安二鎮。廬陵民尚氣喜訟，以先止為怯，素號難治。崇文一以法治之，不少貸，訟為廢息。建州初平，崇文安集之，民忘其亂，又涉武昌。自南唐興，崇文內典禁兵。出更藩任，位兼將相，終始富貴。而平居被服儒雅，風度夷曠。在武昌方閱騎士鞠場，傍古屋數十間崩壞，聲震數里。聞者莫知所為，崇文指揮使令，訖事不失常度，竟亦不問。後主初立，上疏歷陳朝政，賜書褒之，加中書令，卒。
胡則，不知其世家。後主末，為江州指揮使。金陵陷，曹彬喻後主以手書命郡縣悉以誠降。書至江州，刺史謝彥寶集將佐視之，謀納款。則憤形於色，亟蔣出謂其下曰：「吾歷世受李氏恩，安可負之！且都城久受圍，此書真偽不可知！刺史不忠，欲污吾州，爾輩能從我死忠義乎？」眾皆曰善。乃帥同列宋德明等大嘩，入攻彥寶。彥寶懼，逃簷霤中，執而殺之。眾推則為刺史，號令肅然，莫敢不聽。則嘗為壽州裨將，從劉仁贍城守累年，盡得其方略。乃日夜閱丁壯勒部伍，為堅壁死守計。太祖命南面行營招安巡檢使曹翰攻之，城帶江負山，樓櫓高險，堅不可破。屢遣使論降，則誓死不從。翰軍死傷者眾，詔書切責督戰。會則疾革不能起，城始陷。眾猶巷鬪，雪涕奮擊，不少退，翰軍尤多死。則臥床上，翰執之，數其違命之罪，對曰：「犬吠非其主，爾何怪也？」置木驢上，將磔之，俄死，腰斬其屍以狥。並殺宋德明。而墮其城七尺，使後不可守。時右補闕張霽，被命知江州，與翰偕行。既入城，翰軍士掠民家，民訴苦於霽，霽按誅軍士。翰因發怒屠城，死者數萬人。取其屍投井，坎皆滿溢，餘悉投江流。因誣奏霽，太祖薄霽罪，徙知饒州。民家貲貨鉅萬，翰悉取之。初，太祖聞江州城垂破，遣使持詔賜翰，使勿多殺。使者至獨樹浦，大風斷渡，比至，已無噍類矣。
申屠令堅，山東人。少無賴，勇敢絕人。晉漢間，嘗為盜，被獲，以計脫來歸。保大末，禦周師於壽春，破城南大砦有功，擢神武都虞侯。劉茂忠，吉州安福人，本名徹。或謂之曰：「劉徹乃漢武帝也，非人臣所能名！」乃改焉。少亦為群盜，會赦書募盜為兵。茂忠出應募，且應擒盜自洗（氵前），乃詐亡命入盜中，自言工風雲佔，盜信之。乃密約吏為內應，悉擒，戮無遺者。惟廬陵鷓鴣洞賊帥吳先，狡有謀，且據嚴險，不可捕。茂忠鞭二卒，使佯為得罪，奔先，示以鞭創，先乃納之。月餘，斬先，其黨皆潰。積功為吉州兵馬都押衙。開寶中，令堅為吉州刺史，茂忠為袁州刺史。金陵破，後主歸京師，兩人者相約，一以主存亡易節，誓死報國。前二年，令堅寐，則夢人鬥，大呼而寤。乃聚侍婢歌舞，喧笑達旦，始能寐。至是若與人搏擊於帳中者，逾時而卒。茂忠度不能獨奮，遂降。將行，悉燔州縣軍興科斂文​​籍，所留田稅簿而已，袁人德之。入朝，舟次淮口，謁關吏，稱袁州刺史，吏擲刺於地曰：「此亡國之俘，何刺史也！」叱令執杖庭參。至京師，授登州刺史。關吏抵罪，適編管登州，茂忠見之曰：「乃汝耶！」日責拜謁兩衙，必令植立庭下，吏慚憤死。茂忠還朝，病金痍卒。
喬匡舜，字亞元，高郵人。弱冠能屬文，以典贍稱。烈祖輔吳，用為秘書正字。開國，宋齊丘辟置幕中。十餘年，歷大理評事、屯田員外郎。齊丘喜人諛己，而匡舜真率，故雖賞其文藝，未嘗薦拔。烈祖獨知之，賞詔公卿舉可親民者。意齊丘且舉匡舜，奏上，不及。烈祖謂然，謂常夢錫曰：「吾不意其舍匡舜也。」夢錫與韓熙載素惡齊丘，每相語曰：「宋公誤識亞元，正可怪也！」久之，齊丘出鎮豫章，始表為節度掌書記。保大中，召為駕部郎中知制誥，進中書舍人。周侵淮南，諸將無功。元宗議親率六軍拒之，匡舜上疏切諫，帝怒。坐以沮國動人心，流撫州，然亦卒不能親行也。後主嗣位，復起為司農少卿，歷殿中監修國史給事中，兼獻納使。知貢舉，放及第樂史輩五人，多久滯名場者，時稱得人。而少年輕薄子嘲之，謂之陳橋成（片旁）。遷刑部侍郎，老病，乞骸骨歸。後主憫其貧，給俸終身。開寶五年卒，年七十五，諡曰貞。
睦昭符，金陵人，不知所以進。保大中，為常州縣刺史，當吳越之衝，屢交兵，城邑荒殘。昭符為政寬簡，招納逋亡，未幾遂富寶。一日坐廳事，雷雨暴至，電光如金蛇，繞案，吏卒皆震僕。昭符不懾，撫案叱之，雷電遽散。及舉案，惟得鐵索重百斤，昭符亦不變色，徐命舉納庫中。顯德五年，元宗既稱藩於周。秋八月，命昭符為進奏使，置邸大梁。太祖受周禪，昭符乃更名。後主嗣位，御宮門，立金雞竿，降赦，如天子禮。太祖聞而怒，召昭符詰之，色甚厲。昭符徐以鄙語對，太祖為笑，因置不問。然昭符常往來金陵，時後主數貢奉，帑藏空竭。昭符市於富民石守信家，得絹十萬，後主大悅。太祖已遣李穆召後主入朝，因問昭符曰：「汝度汝主來否？」對曰：「君命召，不俟駕，安有不來？」及後主稱疾，王師致討，昭符又言於太祖曰：「臣主必死社稷！」已而後主降，罷奏邸，不得調。初名匡符，建隆初改，以避上名雲。
