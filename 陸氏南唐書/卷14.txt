
郭張林盧蒯二陳列傳第十四
郭廷謂，字信臣，彭城人。 父全義，仕為濠州觀察使。 廷謂幼好學，善書札騎射，補殿前承聖旨，出為濠州中門使。 全義卒，擢莊宅使，即為州監軍。 周侵淮南，廷謂與州將黃仁謹約以死守。 籍州民不逞者，聚於僧寺，嚴兵守之，日給食，隨所能，使造守具。 故周師終不知城中虛實，久不可下。 元宗歎其忠，不發戰棹，命與林仁肇援壽州。 周世宗聞之，徙下蔡浮橋於渦口，築壘。 夾淮東西以護橋，扼濠、壽之衝。 淮漲，廷謂不備，輕舟溯流，急趨渦口，將麾兵斷笮。 週人覘知，設伏待之。 廷謂將至，揣得其情，駐軍不進。 襲敗週將武行德、週務敕於定遠，斬首數百。 行德挺身遁，卒焚浮橋，周兵死者不可計。 遂盡焚軍資，取良馬數百，進武功殿使就遷州刺史。 猶以為賞薄，又遷團練使，兼上淮水陸應援使。 及紫金山戰，唐將帥多降於週，廷謂獨還軍守濠州。 治壁壘，繕戈甲，為守備。 世宗復南征，廷謂表金陵請援，且言周師日張，願卑辭請和，以俟機會。 夜出敢死士千餘，襲破週營，焚雲梯洞屋。 週人大驚，相蹂踐死者甚眾。 然援師不至，世宗親攻城，焚戰艦數百艘，殺二千人。 進攻牛馬城，又殺數百人。 遣諜持詔諭降廷謂，廷謂度不能支，奉表於週。 言世受本國爵命，家在江南，欲遣使稟命國主。 世宗許之，為緩攻。 及廷謂使還，知金陵卒不能救，集將士於壘門，南向慟哭再拜，乃降。 世宗見廷謂，賜宴勞之曰：「兵興以來，江南敗亡相踵，惟卿能犯渦口浮橋、破定遠寨，足報國矣！濠州小城，使汝主自守，豈能固哉？」賜襲衣、金帶、良馬及器皿萬餘，拜亳州防禦使，以其弟廷讚為和州刺史。 因命帥濠州兵東攻天長，下之，遷樓櫓戰棹左右廂都監。 入朝，官至靜江軍節度、觀察留後、知梓州。 代歸，此第東都，卒年五十四。 廷謂事母孝，朝夕束帶立侍，寒暑不變。 為政亦有惠愛。 方廷謂降週時，令其錄事參軍鄱陽李延鄒草降表，延鄒責以忠義，不為具草。 廷謂愧其言，然業已降，必欲得表，以兵脅之。 延鄒投筆曰：「大丈夫終不負國，為叛臣作降表！」遂遇害。 元宗聞之，召見延鄒子，命以官。 
張彥卿，史失其鄉里世家。 保大末，周世宗南侵，彥卿為楚州防禦使。 周師銳甚，旬日間，海、泰州、靜海軍皆破。 元宗亦命焚東都官寺民廬，徙其民渡江。 世宗親禦旗鼓攻楚州，自城外皆已下。 發州民浚老鸛河，遣齊雲戰艦數百。 自淮入江，勢如震霆烈焰，彥卿獨不為動。 及梯衝臨城，鑿城為窟室，實薪而焚之，城皆摧圮，遂陷。 彥卿猶列陣城內，誓死奮擊，謂之巷鬥。 日暮，轉至州廨，長短兵皆盡。 彥卿取繩床搏戰，及兵馬都監鄭昭業等千餘人皆死之，無一人生降者。 周兵死傷亦甚眾。 世宗怒，盡屠城中諸民，焚其室廬。 然得彥卿子光佑，不殺也。 元宗下詔，贈彥卿侍中。 天長縣時升為雄州，刺史建武軍使易文贇亦固守，聞楚州陷，遂降。 彥卿，馬元康書以彥能，亦莫知孰是也。 
論曰：彥卿守楚州，孤壘無援，當百倍之師，身可碎，志不可窬。 雖劉仁贍殆不能竭，而史家傳裁獨略，至其名亦或不同。 於乎！ 何其重不幸也。 
林仁肇，建陽人。 事閩為裨將，沈毅果敢，文身為虎，軍中謂之林虎子。 閩亡，久不見用。 會周侵淮南，元宗遣使至福建募勇士，得仁肇及陳德誠、鄭元華，皆拔為將。 仁肇率偏師援壽州，攻城南大寨有功，又破濠州水柵，推淮南屯營應援使。 時周人正陽浮橋初成，扼援師道路。 仁肇率敢死士千人，以舟實薪芻，乘風舉火焚橋。 週將張永德來爭，會風回，火不得施，我兵少卻。 永德鼓譟乘之，遂敗。 仁肇獨騎一馬為殿，永德引弓射之，屢將中，仁肇輒格去。 永德驚曰：「此壯士，不可逼也！」遂舍之而還。 及割地，元宗以為潤州節度使。 徙鄂州，又徙南都留守。 開寶中，密言於後主曰：「宋淮南諸州，戍守單弱，而連年出兵，滅蜀、平荊湖。今又取嶺表，往返數千里，師旅罷弊，此在兵家為有可乘之勢。請假臣兵數萬，出壽春，渡淮，據正陽，因思舊之民以復故境。彼縱來援，吾形勢已固，必不得志。兵起之日，請以臣舉兵外叛聞。事成，國家釁其利；不成，族臣家，明陛下不預謀。」後主懼，不敢從。 時皇甫繼勳、朱全贇掌兵柄，忌仁肇雄略，謀有以中之。 會朝貢使自京師回，擿使言仁肇密通中朝，見其畫像於禁中，且已為築大第，以待其至。 後主方任繼勳等惑其言，使人持鴆往毒之。 仁肇少病風，口氣常臭，醫運肺掩不正。 及遇鴆，家人怪其不臭，俄卒。 初，仁肇尤為陳喬所知。 至時，喬歎曰：「國勢如此，而殺忠臣，吾不知所稅駕也！」然不能白其誣。 仁肇卒，逾年，後主遂見討。 又逾年，國為墟矣。 
盧絳，字晉卿，宜春人。 自言唐中書舍人、歙州刺史肇之後。 初名兗，慕晉魏絳，更焉。 讀書略通大旨，喜論當世利病，然脫畧䋲檢，每以博弈角牴為事。 舉進士，不中，為吉州回運務計吏。 盜庫金，事覺，當伏危法，乃更儒服亡去。 至新淦，客於土豪陳氏，與其子弟共學。 絳好縱橫兵書，日夜讀之。 陳氏察其非士流，謂曰：「朝廷方求賢豪，吾子其可久留此乎？」因厚具裝遣行。 絳將還宜春，中途飲博，盡費其裝。 比至家，母及兄弟皆鄙誚之。 絳乃入廬山白鹿洞書院，猶亡賴，以屠販為事。 多脅取同舍生金，又持摧貨誣山中浮屠，以邀賄謝，人皆患苦之。 與諸葛濤、蒯鰲，號廬山三害。 朱弼為國子助教，將捕治其罪，復亡去。 往來金陵、丹陽間，遇大寒，平地躍起，折簷角為薪以自濟。 守倉吏召歸，使躍倉簷，自氣樓入倉中盜米，一夕往返數十。 久之，乃上書論事。 未報，詣樞密使陳喬，口陳所上書，詞辯縱橫。 喬悚然異之，用為本院承旨，授沿江巡檢。 募亡命習水戰，使馬雄王川軍等分將之，要吳越兵於海門，屢獲舟艦，以善戰聞。 開寶中，密說後主曰：「吳越仇讎，腹心之疾也，他日必為北兵嚮導以攻我。臣屢與之角，知其易與，不如先事不不意滅之。」後主曰：「然則大朝且見討奈何？」絳曰：「臣請詐以宣、歙叛，陛下聲言伐叛，且賂吳越乞兵。吳越之兵，勢不得不出。俟其來，拒擊之，而臣躡其後，國可覆也。滅吳越，則國威大振，北兵不敢動矣！」後主不聽。 及王師來討，以絳為凌波都虞侯、沿江都郡署，守秦淮水柵，戰屢勝。 諸將忌其能，共說後主，遣絳出援潤州。 乃授昭武軍節度留後，帥八千人陣於潤州城下，北軍不敢逼，入城拒守。 而節度使劉澄，謀因計事斬絳，以城降，絳覺之，澄乃謂絳曰：「都城危甚，萬一不守，此何為？」絳曰：「君為守不可棄城，宜赴難者絳也！」是夕，澄遣裨將出送降款。 絳帥部下馳出，欲冒圍入金陵，圍堅不可入，乃走保宣州。 金陵城陷，諸郡皆降。 絳獨不降，謀南據閩中。 過歙州，怒刺史龔慎儀不出迎，殺之而行。 太祖使絳弟襲招絳，初欲殺襲，以明不屈，已而卒降。 至京師，授冀州團練使。 遇龔慎儀兄子贊善大夫穎於朝，詬絳曰：「是殺我叔父者！」執至殿陛訴冤，詔屬吏。 樞密使曹彬言其才略可用，願宥其死，使自效。 太祖曰：「是貌類侯霸榮，何可留也！」斬於西市。 絳臨刑大呼曰：「陛下不記以鐵券誓書招臣乎！」霸榮河東將，嘗來降，已而復叛歸，弒其主劉繼恩者，故太祖深惡之。 
蒯鰲，宣城人，善屬文。 南唐承唐末文體織麗之弊，士率不能自振。 鰲獨不事華藻，以理趣為本，有承平餘風。 然居鄉飲博無行，不為人士所容，乃去。 入廬山國學，亡賴尤甚。 晚乃勵風操、尚信義，一言之出，必復而後已。 嘗蓄龍尾硯，友人慾之而不言，鰲亦心許之，未及予也。 一日友人不告而歸，鰲悔恨，徒步數百里追之，授硯而還。 猶以素行為有司所擯，終國亡不仕。 久之，遊京師，擢進士第，仕至殿中丞。 樊若水欲薦於朝，鰲恥之。 亟致仕，歸隱廬山，數年卒。 
陳喬，字子喬，廬陵玉笥人。 父浚，事吳為翰林學士。 烈祖時，以兵部尚書卒。 喬幼敏悟，文辭清麗，事親以孝。 聞浚死，撫卹族黨，均財給之，親疏無間。 起家為太常寺奉禮郎，歷屯田員外郎、中書舍人。 淮南兵興，元宗憂蹙，不知所為。 陳覺、李征古請以宋齊丘攝政，元宗怒。 度群臣必持不可，乃促召喬草詔，如覺、徵古言。 喬請對，未報，排宮門入，頓首曰：「陛下既署此，則百官請朝，皆歸齊丘，尺地一民，非陛下有。陛下縱脫履萬乘，獨不念先帝中興大業之艱難乎？讓皇幽囚丹陽宮，陛下所親見也。他日垂涕求為田舍翁不可得矣！」元宗笑而止。 引喬入見後及諸子曰：「此忠臣也，他日國家急難，汝母子可託之，我死無恨矣！」及齊丘黨與皆斥，喬與齊丘尤親厚，獨得不坐。 遷都豫章，以喬輔太子留金陵。 後主嗣位，歷吏部侍郎、翰林學士承旨、樞密副使。 遂以門下侍郎兼樞密使，貶制度改右內史侍郎，兼光政院使輔政。 喬風度淹雅，小心守法度，然短於才略。 吏胥多交通權幸，侮文法，不能察也。 太祖遣使召後主入朝，後主欲往，以喬為介，喬曰：「往必見留，如社稷何？」後主懼見討，喬曰：「陛下不得已，當以臣為解！」及兵圍金陵，太祖又遣進奉使江國公從鎰論指，欲後主自歸，且命曹彬緩攻以俟之，而喬堅持不可。 劉澄以潤州降，後主方惶惑，欲置其家​​不問。 喬憤切曰：「人臣受重寄，一旦開門迎敵，此豈可容？」悉取其父母妻子斬之。 於是人皆知喬必死國事矣。 及城將陷，後主自為降款，命喬與清源郡公仲寓詣曹彬。 喬持款歸府，投承霤中，復入見云：「自古無不亡之國，降亦無由得全，徒取辱耳！請背城一戰而死！」後主握喬手涕泣，不能從。 喬曰：「如此則不如誅臣，歸臣以拒命之罪！」後主又不從，乃掣手而去。 至政事堂，召二親吏，解所服金帶與之曰：「善藏吾骨。」遂自縊。 二吏徹榻瘞之。 金陵平，家人謀改葬，求屍不獲。 或見一丈夫衣黃半臂，舉手​​障面，及發瘞，如所見雲。 
陳起，蘄州人。 性剛硬，尤惡妖異。 昪元中，以進士起家為黃梅令。 時縣境獨木村有妖人諸佑，挾左道。 自言數世不食肉能使富者貧、貧者富，俚民稍從之。 初有徒數十人，積數年，從者至數百，男女無別，號曰忍辱。 夜行盡伏，取資於盜。 相與倡言佑有神術，能升虛空，入水火，州縣亦憚之不敢問。 起到官，邑人舉賀，佑獨延蹇不至。 起乃按戶籍，取佑為裡正，不服，嫚言曰：「吾且斷令頭！」起告巡檢使州鄴，出兵捕佑等，獲之，不能神，皆就執縛。 搜其家，得乘興服器，遂斬之。 鄴欲宥其婦女童稚，起曰：「此皆瀆亂人倫，不可使有遺育！」並斬之。 由是知名，官至監察御史，卒。
