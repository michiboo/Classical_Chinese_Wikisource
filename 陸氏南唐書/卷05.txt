
周徐查邊列傳第五
周宗字君太，廣陵人。 少遇亂，孤窮。 烈祖為給使，閒於擯相辭令。 方時艱難，每使四方，輒稱職，端敏可仗，恩顧日洽。 烈祖鎮金陵，為都押衙。 時用宋齊丘議，迎吳讓皇，都金陵。 繕府治為宮，馬步都虞侯蔡弘業為宮城營奉使。 徙都統府於古台城，使都教練使孔昌祚營之。 都統府成，凡二千四百間，環一千五百步。 烈祖已徙居，且迎讓皇矣。 宗請問曰：「若主上西遷，則公當東架，勞費方始，怨嗟將日聞矣。」烈祖納之，託以歲不利而止，自是宗益預議論，齊丘始忌之。 一日，烈祖臨鏡理白髮，太息曰：「功業成而吾老矣，奈何！」宗適侍側，悟微指，乃請如廣陵。 諷讓皇以禪代事，亦請論齊丘。 齊丘心忌大議自宗發，及其將還，留與飲酒，而遣騎以手疏切諫。 烈祖得之，大悔懼。 後數日，齊丘馳至金陵。 為險語動烈祖，請斬宗以謝國人。 烈祖將從之，徐玠固爭，事乃已，但黜宗為池州副使。 玠又與李建勳等言天人之望己集，密定大計，復召宗還舊職。 烈祖受禪，宗進至內樞使同平章事，遷侍中。 時以樞密為內樞者，猶避吳武王諱也。 烈祖常召宗，及宋齊丘、馬仁裕，宴於崇英院，歡燕道舊為樂。 他將相莫預，然待宗尤親厚，不甚以職務嬰之，宗亦能澹然。 畏遠權勢，居家節儉，俸賜皆積不用。 故齊丘雖日讒之不能害，久之，乃罷為江州節度使。 有俞文貞者，早遊烈祖幕府，宗及馬仁裕皆趨走執事左右。 及宗出鎮，文貞仕宦蹭蹬，猶為其州巡官。 方旅見，輒越次問曰：「馬押衙忘恙？」宗曰：「馬相公已鎮廬州。」文貞顧同列，匿笑而退。 他日，預公設，宗勸以酒，文貞俯首曰：「下官小戶，今公所熟知也。」聞者大駭，而宗怡然不動，其寬厚如此。 徙宣州節度使，入觀，賜宴。 元宗親為摺袱頭腳，以表殊禮。 復出留守東都，請老，以司徒致仕歸金陵。 馮延魯代為留守。 會周師陷廣陵，延魯自髡而逃，見執於週人，束縛桎梏，僅得免死。 時人益以宗享福終始為異，俄而宗病卒，年七十餘。 宋齊丘以太傅奉朝請，撫其棺哭曰：「君大黠，來亦得時，去亦得時。」元宗聞之不平，宗二女，皆為後主後。 
徐鍇字楚金，會稽人。 父延休，字德文，風度淹雅，古唐乾符中進士。 昭宗狩石門，無學士草詔。 延休來調官，適在旁近逆旅。 左右言其工文詞，即召見，命視草，昭宗善之。 及還長安，不得用。 梁蔣玄暉闢為其佐，延休棄去，依鐘傅於洪州。 吳取江西，得延休，仕至光祿卿、江都少尹，卒，二子。 鉉、鍇遂家廣陵，鍇四歲而孤。 母方教鉉就學，未暇及鍇，鍇自能知書。 稍長，文詞與鉉齊名。 昪元中，議者以文人浮薄，多用經義法律取士。 鍇恥之，杜門不求仕進。 鉉與常夢錫同直門下省，出鍇文示之，夢錫賞愛不已。 薦於烈祖，未及用，而烈祖殂。 元宗嗣位，起家秘書郎，齊王景達奏授記室。 時殷崇義為學士，草軍書，用事謬誤，鍇竊議之。 崇義方得君，誣奏鍇洩禁省語，貶烏江尉。 歲餘召還，授右拾遺，集賢殿直學士。 論馮延魯有罪無才，人望至淺，不當為巡撫使，重忤權要，以秘書郎分司東都。 然元宗愛其才，復召為虞部員外郎。 後主立，遷屯田郎中，知制誥、集賢殿學士，改官名。 拜右內史舍人，賜金紫。 宿直光政殿，兼兵吏部選事。 與兄鉉俱在近侍，號二徐。 初鍇久次當遷中書舍人，遊簡言當國，每抑之。 鍇乃詣簡言，簡言從容曰：「以君才地，何止一中書舍人？然伯仲並居清要，亦物忌太盛，不若少遲之。」鍇頗怏怏，簡言徐出妓佐酒，所歌詞皆鍇所為，鍇大喜，乃起謝曰：「丞相所言，乃鍇意也！」歸以告鉉，鉉嘆息曰：「汝癡絕，乃為數闋歌，換中書舍人乎。」鍇凡四知貢舉，號得人，後主裒所製文，命為之序，士以為榮。 鍇酷嗜讀書，隆寒烈暑，未嘗少輟。 後主嘗得周載齊職儀，江東初無此書，人無知者。 以訪鍇，一一條對，無所遺忘，其博記如此。 既久處集賢，朱黃不去手，非暮不出。 少精小學，故所讎書尤審諦。 每指之家語人曰：「吾惟寓宿於此耳。」江南藏書之盛，為天下冠，鍇力居多。 後主嘗歎曰：「群臣勸其官，皆如徐鍇在集賢，吾何憂哉。」李穆來使，見鍇及鉉歎曰：「二陸之流也。」嘗夜直，召對，論天下事，因及用人，才行孰先，後主曰：「多難當​​先才。」鍇曰：「有人才如韓彭而無行，陛下敢以兵十萬付之乎？」後主稱善。 時國勢日削，鍇憂憤鬱鬱，得疾，謂家人曰：「吾今乃免為俘虜矣！」開寶七年七月卒，年五十五。 贈禮部侍郎，諡曰文。 著《說文通釋》、《方與記》、《古今國典》、《賦苑》、《歲時廣記》及他文章，凡數百卷。 鍇卒逾年，江南見討，比國破，其遺文多散逸者。 
查文徽，歙州休寧人。 幼好學，能自刻苦，手寫經史書百卷。 稍長，任氣好俠，聞人睏乏，雖不識，必濟之。 家本富，坐是窮空，不悔也。 或遺以金帛。 一夕，盜入其家，盡取去，文徽不言，雖鄰里莫知者。 久之，盜敗於旁邑，移文訊驗，人始知之，咸推其量。 烈祖輔政，初入謁，烈祖召與語，偉其論，宋齊丘亦稱薦之。 徐知諤領浙西，以文徽為其判官。 或獻玉杯，知諤喜，酬以錢百萬。 趣開宴，出杯行酒，至文徽，偶墮地碎，一坐皆驚，而文徽自若。 烈祖受禪，入為監察御史。 元宗立，進諫議大夫、中書舍人、樞密副使。 閩主延義，與其兄延政相攻。 延政以建州建國稱殷，而延義為其下所殺，擁立大將朱文進。 元宗欲討文進，文徽以為延政首亂，當先致討。 有翰林待詔臧循者，與文徽同里巷，少嘗為賈入閩，習知其山川險易，為陳進兵之策。 文徽本好言兵，遂請行。 元宗乃以為江西安撫使，令至境上，審觀可否。 文徽銳於成功，至上饒，復命，盛言必克。 詔發洪州屯兵以邊鎬為將，從文徽攻建州。 建人厭王氏之亂，伐木開道迎我師。 行次蓋竹，遇建州兵至，又聞泉、漳、汀州皆歸，延政恐懼，退保建陽。 時臧循亦為別將，屯邵武，延政襲破之，獲循，斬於建州，軍聲大挫。 元宗遣何敬洙等來援，敬洙、鎬與建州兵相持。 文徽得建之降將孟堅，使潛師出其後擊之，建州兵大敗潰去，遂傅其城。 雖下建州，諸軍無紀律，殺掠不禁，民始失望，有叛志矣。 元宗知而置不問，策功，遷撫州觀察使，又拜建州留後，由是文徽益自用。 時李弘義挾吳越兵據福州，偽遣諜來告福州亂，文徽喜，率劍州刺史陳悔赴之。 悔將舟師至福州城下，擊敗豈兵，執吳越將馬先進等三人。 文徽以步騎繼至，弘義陽遣卒數百人出迎，而設伏西門以待。 文徽傳令徑入其城，陷伏中，大敗，墮馬被執，送錢塘。 將士死者萬人。 元宗遣使歸馬先進於吳越，而求文徽。 吳越王遣還，將發，為置酒，寘毒，歸至金陵，毒始作。 元宗使醫視之，醫以珠置口中，有頃，珠色變黑。 醫曰：「疾不可為，然猶十年乃死！」文徽遂病瘖。 朱元降週，坐親黨安置宣州，卒，年七十。 距遇毒之歲，正十年雲，諡曰宣。 子元方、元規、元素、元範、元賞。 元方事後主為水部員外郎。 吉王從謙掌書記，從謙朝京師，太祖命知制誥。 盧多遜燕從謙於館，多遜弈棋次，謂元方曰：「江南竟何如？」元方斂衽曰：「江南事大朝十餘年，極君臣之禮，不知其他。」多遜推枰愧謝曰：「勿謂江南無人！」使還，通判建州。 盧緯據歙州，傅檄至建。 元方立斬其使，及絳平。 太祖聞元方所為，大悅，擢殿中侍御史，知泉州，卒官。 元方子道，龍圖閣待制，始徙家海陵。 純厚長者，以文行稱於時。 道從兄陶，及事後主，國亡入朝，仕至秘書少監、知審刑院，與道尤極友愛。 自金陵破，士卒流離，多貧困失職，惟道兄弟盡力收卹。 聚食常數十百人，得任予恩，皆以與族人，以少長為先後，無親疏之間，異姓亦分俸給之。 時其婚姻，由是常苦貧。 而查氏至今為海陵望族，許國皆其後也。 
邊鎬，金陵人。 少事烈祖為通事舍人，以通敏稱。 保大初，循州人張遇賢，本羅縣小吏。 有神降於縣之刻杉鎮，語人曰：「張遇賢非常人，當​​事我。」遇賢往事之，會州境群盜起，各擁眾數百，無所統。 相與禱於神，神又大言曰：「張遇賢，汝主也。」遇賢遂稱王，改元，置百官，度嶺虔州。 節度使賈浩閉門登陴，不敢出。 遇賢據白雲洞，眾使餘萬。 元宗遣洪州營屯都虞侯嚴思，率所部討之，鎬為監軍。 虔有書生白昌裕，沉密有謀，鎬引與定計，刋木開道，襲白雲洞。 會遇賢所事神棄去，不復降語，賊眾遂潰。 其裨將李台職以降，策功，遷洪州營屯諸軍都虞侯。 二年，查文徽以樞密副使出師伐建州，詔鎬為行營招討。 洪、撫、饒、信、歙等州諸指揮都虞侯，從文徽行，然眾才數千，戰敗退舍。 元宗聞之，遣何敬洙、祖全恩、姚鳳來援。 敬洙與鎬進兵，奪其險要，自崇安進次赤嶺，與建兵方相持，為背水陣。 文徽使騎繚出建兵之後，與敬洙、鎬夾擊，大破之。 遂取建州，降王延政，復取漳州。 事平，諸將皆爭功，鎬獨無一言。 七年，楚馬氏兄弟相攻，希萼雖勝，而尤無道。 元宗知楚難方殷，以鎬為信州刺史，領屯營兵，兼湖南安撫使，駐青州萍鄉。 有警，許便宜從事。 楚人果復廢立，鎬自萍鄉帥師入潭州，遷馬氏之族及文武將吏於金陵，遂拜潭州節度使。 南漢將潘崇徹攻郴州，鎬出兵爭之，敗績，遂失郴州。 鎬懼南漢寇邊未已，請除道、全二州刺史。 詔以廖偃為道州刺史，張巒權知全州。 然湖湘之憂，實不在南漢也！ 自馬氏廢立以來，帑藏空竭，土地既歸我。 馮延巳為相，矜平楚之功，不欲取費於國，專掊斂楚人以給經費，人心已離。 鎬柔而無斷，日飯沙門希福，紀綱頹弛，不之問。 初，成師朗來歸，以其所部為奉節軍，從鎬入楚，廩給薄於楚之降卒，偶語怨望。 而糧料使王紹顏，每給奉節糧，輒刻削之。 軍校孫朗欲殺紹顏，紹顏匿囷下得免。 官屬請斬紹顏以謝將士，鎬不聽。 朗乃謀殺鎬及紹顏，據湖南，歸中原，夜率所部，取草燒府門，火輒不發。 良久，傳漏者覺之，以告鎬，出衙兵與鬥，勝負未決。 鎬命吹角，亂兵少，以為將旦，亟斬關奔朗州。 盡以潭州虛實告劉言，言久懷叛志，得朗言，大喜。 遣其將王進遠、周行逢來攻，鎬亦備言。 已而聞人謂忠順，傾意信之。 及言兵已拔益陽，遂夜棄城出奔。 列城皆潰，盡喪楚地，坐削官，流饒州，而他將棄城者皆斬。 湘中謠言馬去不用鞭，至是而驗。 十四年，周師大入，齊王景達為元帥，出兵援壽州，起鎬為大將，戰敗被執。 世宗命為右千牛衛上將軍，及元宗割淮南地請盟，世宗乃歸鎬，卒於金陵。
