
徐高鐘常史沈三陳江毛列傳第七
徐玠，字蘊圭，彭城人。 事帥崔洪為軍吏，洪避朱全忠南奔。 遣玠先見吳武王，因得事吳，累居右職。 師出江西為糧料使，江西平，授吉州刺史。 玠初為小校，以乾敏稱，及給郡，貪猥不給，烈祖輔政罷之。 而義祖悅其善事人，引以為副使，遂見親狎。 玠挾宿怨，且希義祖意，每與嚴可求言烈祖疏財結士，不宜久執國權，請以嫡子知詢代之。 事垂行而義祖殂。 知詢繼立，玠本詭譎多智，善揣摩，非能為徐氏計也。 至是察知詢必敗，反持其長短，自結於烈祖，烈祖亦遂愛之，盡忘前事。 鎮金陵，以為行軍司馬，與周宗、李建勳、孫忌等，參吳秘計。 遂以佐命拜右丞相，出為宜州節度使，徙洪州，兼中書令。 復召為司徒右丞相，然徒崇以名位，不復預政。 老而益貪鄙，所至人患苦之。 好神仙之說，嘗以下價市丹砂惡者治丹，人以為笑。 保大元年五月卒，年七十六，贈高平郡王。 
高審思，失其家世鄉里。 少以驍勇事吳武王，從劉信平虔州有功。 為人重厚沉沒，烈祖愛之，用為神武統軍，出鎮壽州，兼侍中。 在鎮治守備，常如有警，或曰：「以公威略，守堅城，何大懼邪！」審思曰：「事變無常，不可不過為之卑。」及保大末，週人來侵，諸郡往往一鼓而下，惟壽州能堅守。 以世宗英武，將士皆精練，然逾年極兵力，不可取。 雖劉仁贍善守，亦審思之遺續也。 卒於鎮，年七十五。 廢朝三日，贈太師，諡曰忠。 初術者悉言審思位不至刺史，嘗受命刺常​​州，固辭不敢行。 而其後位兼將相，終始富貴，術之不足信有如此。
鐘謨，字仲益，會稽人，徙建安。 李德明，失其家世鄉里。 保大中，俱為尚書郎，敏於佔對，元宗愛之。 而天資皆浮躁，沾沾自喜，反覆險惡。 朝士側目，號為鍾李。 時魏岑已斥復用，姦諛彌甚，謨、德明雖與岑若不同，至為惡則合若符券。 戶部員外郎範衝敏，擿使軍帥王建封，上書歷詆之，請選用正人。 元宗大怒，謂建封武人握兵，不當輒議國政。 流建封池州，未至，殺之。 衝敏棄市。 謨、德明自謂君寵可怙，愈縱肆，旁若無人。 德明嘗奏事別殿，取元宗所御筆記事，元宗不能堪，曰：「卿他日可持筆來。」德明亦自若。 謨遷翰林學士、戶部侍郎、文理院學士。 元宗雅稱兩人有詞辯，欲令說周罷兵，遣如壽州城下，貢禦服及犒牛酒。 世宗知其欲以口舌遊說，大陳兵衛戈戟以見之，謂曰：「江南自謂唐室苗裔，衣冠樂禮，異於它國。與朕隔一水，未嘗遣使修好，惟航海通北虜，此何禮也？今又比朕六國愚主，謂可說使罷兵，何其不知朕也！歸語若主，必臣事我，則兵可罷；不然，徑往金陵，借府庫犒軍。若君臣得無悔乎！」兩人股慄，不敢出言，惟曰：「寡君震畏天威，願獻壽、濠、泗、楚、光、海六州，及歲輸方物。」世宗以淮南諸州繼陷，欲盡取江北地，不許。 德明見周師急攻壽州，度旦暮且下，乃曰：「寡君未能知大國兵力乃爾，願寬臣數日之誅，歸國取表，盡獻江北郡縣！」世宗遣德明歸，以書論江南君臣，語多誚譞陵肆。 國人已不堪，而德明方盛稱世宗威德，請必割地，元宗惡其言。 宋齊丘力詆割地為亡益。 陳覺言德明賣國以悅敵，不可赦。 德明佻薄，語多過實，知割地之說不行，攘袂大言，謂周師必克。 元宗益怒，遂斬德明於都市，不復議割地。 謨因留不得歸，及孫忌之死也，謨亦在召中，得不死，貶為耀州司馬。 及元宗割地稱臣，如謨、德明初議，世宗乃召謨至京師，授衛尉卿，賜黃金五百兩。 遣翰指於元宗，往復數四，謨既矜肆，以為世宗聽其言，江左可籍以無恐。 元宗亦方賴其力，心雖憾之，體貌皆厚，以為禮部侍郎，判尚書省，而三省之事，靡不預之，勢焰赫然。 宋齊丘、陳覺、李征古之死，皆出其計。 又白請雪德明之罪，贈光祿卿，諡曰忠。 太子弘冀參總庶政，謨薦其客閻式為司議郎，百司關啟必由之。 俄而世宗崩，謨自揆無所恃，頗若有失，元宗遇之亦薄。 初李德明被誅，唐鎬預其事，至是鎬懼修怨，不自安。 會鎬以納賄聞，謨面詰其狀，鎬愈懼。 信州刺史張巒，入為天威軍都虞侯。 謨素與之善，每屏人共語，或至中夜又嘗請使巒帥帳下兵巡都城。 鎬廉得之，因密言謨往來兩國，挾週人以脅制朝廷，今與典兵者交結，又請令巡徼輦下，其包藏殆不測。 謨微聞之，念無以為奇貨。 會弘冀卒，後主以母弟當立。 而謨與元宗愛子從善同使周，相與親厚，乃言後主器輕志放，無人君之度，因盛稱從善才。 不知元宗建儲之意已決，更以此忤旨，乃暴其交結張巒等罪，貶國子司業，又貶著作佐郎，安置饒州。 遣中使令侍衛軍十人，即日督促乘驛而去。 謨時方病風眩，在途賦詩十章，語皆淒滄。 巒出為宣州副使。 建隆元年正月，元宗聞太祖受週禪，乃遣使如饒州，賜謨死。 問曰：「卿昔與孫忌使周，忌死而卿獨生還何也？」謨頓首伏罪，遂縊殺之。 巒亦坐誅。 謨有女，感家禍，不嫁，為道士，名守一。 博通孔老書，尤善講說。 端拱中，京師建洞真宮，召守一為道職雲。 
常夢錫，字孟圖。 扶風人，或曰京兆萬年人也。 岐王李茂貞不貴文士，故其俗以狗馬馳射博弈為豪。 夢錫少獨好學，善屬文，累為秦隴諸州從事。 茂貞死，子從儼襲父位，承製補寶雞令。 後唐長興初，從儼入朝，以夢錫從及鎮汴。 為左右所譖，遂來奔。 烈祖輔吳，召置門下，薦為大理司直。 及受禪，擢殿中侍御史，禮部員外郎，益見獎遇。 遂直中書省，參掌詔命，進給事中。 時以樞密院隸東省，故機事多委焉。 夢錫重厚方雅，多識故事，數言朝廷因楊氏霸國之舊。 尚法律，任俗吏。 人主親決細事，煩碎失大體，宜修復舊典，以示後代，烈祖納其言，頗議簡易之法。 元宗在東宮有過失，夢錫盡言規正，無所撓，始雖不悅，終以諫直多之。 及即位，首召見慰勉，欲用為翰林學士以自近。 宋齊丘黨，惡其不附已，坐封駁製書，貶池州判官。 及齊丘出鎮，召為戶部郎中，遷諫議大夫，卒以為翰林學士。 復置宣政院於內庭，以夢錫專掌密命。 而魏岑已為樞密副使，善迎合，外結馮延巳等相為表裡。 夢錫終日論諍，不能勝，罷宣政院，猶為學士如故。 乃稱疾縱酒，希復朝。 會鐘謨、李德明分掌兵吏諸曹，以夢錫人望言於元宗，求為長史，拜戶部尚書知省事。 夢錫恥為小人所推薦，固辭不得請，惟署牘尾，無所可否。 延巳䘚文致其閨門罪，貶饒州團練副使。 夢錫時以醉得疾，元宗憐之，留處東都留守。 周宗力勸夢錫止酒治疾，從之，乃少瘳。 召為衛尉卿，改吏部侍郎，復為學士。 交泰元年，方與客坐談，忽奄然卒，年六十一。 卒後才踰月，齊丘黨與敗。 元宗歎曰：「夢錫平生欲去齊丘，恨不使見之！」贈右僕射，諡曰康。 夢錫文章典雅，有承平之風，歌詩亦清麗，然絕不喜傳於人。 剛褊少恕，每以直言忤物。 嘗與元宗苦論齊丘輩，元宗辯博，曲為解釋，夢錫詞窮，乃頓首曰：「大奸似忠，陛下若終不覺悟，家國將為墟矣！」元宗不答，而心善之。 及割地降號之後，公卿會集，有言及週以為大朝者，夢錫大笑曰：「汝輩嘗言致君堯舜，何故今日自為小朝邪！」眾皆默然散去。 每公卿會集，輒喑嗚大吒，驚其坐人，以故不為時所親附。 然既沒，皆以正人許之，雖其仇讎，不敢訾也。
史虛白，字畏名，世家齊魯。 虛白隱居嵩，少者書，中原喪亂，與北海韓熙載來歸。 時烈祖輔吳，方任用宋齊丘，虛白誦言曰：
「吾可代彼。」齊丘不平，欲窮其技能，召與宴飲，設倡樂亦綦博戲。 酒數行，使製書檄詩賦碑頌。 虛白方半醉，命數人執紙，口占，筆不停綴。 俄而眾篇悉就，詞采磊落，坐客驚服。 虛白數為烈祖言，中原方橫流，獨江淮​​阜，兵食俱足，當長驅以定大業，毋失事機，為他日悔。 烈祖不能從，虛白乃謝病去，南遊至九江落星灣，因家焉。 常乘雙犢版轅，掛酒壺車上，山童總角，負一琴、一酒瓢以從，往來廬山，絕意世事。 保大初，熙載為史館修撰，薦虛白可用。 元宗召見，訪以國事，對曰：「草野之人，漁釣而已，安知國家大計。」賜宴便殿，醉溺於殿陛，元宗曰：「真隱者也！」賜田五傾，放還山。 及元宗南遷豫章，次蠡澤，虛白鶴裘藜杖，迎謁道旁。 元宗駐蹕勞問曰：「處士居山，亦嘗有所賦乎？」曰：「近得雞居詩一聯。」使誦之，曰：「風雨揭卻屋，渾家醉不知。」元宗變色，厚賜粟帛，上樽酒。 徐鉉、高越謂之曰：「先生高不可屈，肯使二子仕乎？」虛白曰：「野人有子，賢則立功業，以道事明主；愚則負薪捕麋，以養其母。僕未嘗介意也，不敢以累公！」鉉、越愧嘆。 年六十八，將終，謂其子曰：「宮賜吾美酒，飲之略盡，尚留一榼。吾死，置藜杖及此酒於棺中。四時勿用祭享，無益死者，吾亦不歆。」子皆從之。 孫溫，天聖中仕為虞部員外郎，獻虛白文集。 仁宗皇帝愛之，號虛白衝靖先生。
沈彬，洪州高安人。 唐末，浪跡湖湘，隱雲陽山。 好神仙，喜賦詩，句法清美。 烈祖輔吳，表授秘書郎。 與元宗遊，俄懇求還山，以吏部郎中致仕。 元宗遷南都，彬年八十餘，來見，曰：「臣久處山林，不預世事。臣妻曰：'君主人郎君，今為天子，何不一往？'臣遂忘衰老而來！」元宗命毋拜，厚賜粟帛，以其子為秘書正字。 彬先歲嘗策杖郊原，手植一樹識之，語其子曰：「吾當藏骨於此。」及卒，伐樹掘地，至丈餘，得一石槨，製作精麗，光潔可鑑。 蓋上有纂云：開成二年壽槨。 舉棺就之，廣袤中度。 次子延瑞，有道術，嗜酒卻粒，寒暑一單褐，數十年不易。 跣行，日數百里，林樓路宿，多在玉笥、浮雲二山，老而不衰，後不知所終。 
陳況，閩人。 性夷澹，隱於廬山四十年。 衣食乏絕，不以動心。 苦思於詩，得句未成章，已播遠近。 元宗聞其名，召見。 時方祁塞，元宗見其衣單薄，降手札曰：「欲以綾綺衣賜卿，卿必不受，今賜朕自服紬縑衣三十事。」俄授江州士曹掾，固辭歸。 卒於山中，年七十餘。 
陳曙，蜀人。 嘗舉進士。 唐末，避地淮南，多遁於蘄州山中。 鄉人有會集或祭神，曙不待召而至，醉飽，乃辭去。 由是人多設虛坐，陳酒肴以俟之。 同日或至曙家，舍中惟一榻，速書數卷。 與蛇虎親居，不設牖戶，雨雪滿至，亦自若。 人有乘其出往窺之者，曙必自外來。 凡數十年，顏發不少異。 元宗命中書舍人高越召之，不肯起。 後徙居鄂渚，及洪之西山，不知所終。 
陳陶，嶺南人。 少學長安，昪元中南奔。 將求見烈祖，自度不合，乃隱洪州西山，歎曰：「世豈無麟鳳，國家自遺之耳！」​​保大末，有星孛於參芒，指東南。 陶語人曰：「國其幾亡乎？」果失淮南。 元宗南遷豫章，至落星灣，將訪以天象。 恐陶不肯盡言，以其素嗜鮓，乃使人偽言賣鮓，至門。 陶果出，咯鮓，喜甚，賣鮓者曰：「官舟至落星矣，處士知之乎？」陶笑曰：「星落不還！」元宗聞之不懌，遂不復間，是歲果晏駕。 西山產靈藥，陶與妻日斸二餌之，不知所終。 開寶中，南昌市有一老翁，丫結被褐，與老嫗賣藥，得錢則沽酒市鮓，相對飲啖。 既醉，歌舞道上，其歌曰：「藍采和，處世紛紛事更多。何如賣藥沽美酒，歸去青崖拍手歌。」或疑為陶夫婦雲。 
江夢孫，字修，潯陽人。 烈祖輔吳，表為秘書郎，夢孫數自言，迂儒無裨益，平生讀書，欲小試於治民，求為總令。 方是時，士之客於烈祖者，率以功名富貴自許。 而夢孫言獨如此，烈祖以為不情，不之許也，求不已，而補天長令。 烈祖先持告身示之曰：「今日受此，明日趨走庭下矣，此素志矣！庸何傷？」乃授之。 至天長，吏白縣署正寢有淫厲，不可居，夢孫不從。 是夕，果有怪並出，夢孫起焚香曰：「夢孫受命為令，常治事於此，鬼神有祠廟丘壟，胡不各歸其所？吾行不欺暗室，奚畏君等！ 」語訖，皆斂跡。 夢孫治縣寬簡，吏民安之。 逾年，棄官去。 縣人號泣，送之數十里。 還家，事繼母盡孝。 早暮潔衣冠，視膳羞。 母食徹，為諸生講禮，凡至疑義，輒斂衽曰：「此科先儒猶多異同，夢孫安敢輕言？諸君自擇所長可也。「保大中卒，年八十五，贈國子司業。 
毛炳，洪州豐城人。 隱居廬山，時為諸生講，得錢即沽酒。 嘗醉臥道旁，有里正掖起之，炳瞋目呵之曰：「醉者自醉，醒者自醒。亟去，毋擾予睡！」後徙居南台山，書年，忽書齊壁曰：「先生不住此，千載惟空山。」因大醉，一夕卒。 與炳同時，又有酒禿者焉。 酒禿姓高氏，駢族子，棄家祝髮，博極群書，善講說，而脫略跌宕，無日不醉。 後主召講華嚴，梵行一品。 賚金帛甚厚，玄寂。 即日盡送酒家，日夜劇飲。 醉則從小兒數十，浩歌道中，歌曰：「酒禿酒禿，何榮何辱。但見衣冠成古丘，不見江河變陵谷。」一日，醉死石子岡。
