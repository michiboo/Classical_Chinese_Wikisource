
後主本紀第三
後主名煜，字重光，元宗第六子，初名從嘉。母曰光穆皇后鍾氏。從嘉廣顙豐頰駢齒，一目重瞳子。文獻太子惡其有奇表，從嘉避禍，惟覃思經籍。歷封安定郡王、鄭王。文獻太子卒，徙吳王，以尚書令知政事，居東宮。建隆二年，遂立為太子。元宗南巡，太子留金陵監國，以嚴續、殷崇義輔之，張洎主箋奏。六月，元宗殂，太子嗣立於金陵，更名煜。居喪哀毀，幾不勝。赦境內，尊鍾後曰聖尊后，以後父名太章也。立妃周氏為國後。徙信王景逷為江王，鄧王從善為韓王，立弟從鎰為鄧王，從謙為宜春王，從信為文陽郡公，從度為昭平郡公。從度，景遷子也。令諸司四品至九品無職事者，日二員待制於內殿。以右僕射嚴續為司空平章事，餘進位有差。遣中書侍郎馮延魯於京師，奉表陳襲位。太祖賜詔答之，自是始降詔。秋九月，太祖遣鞍轡庫使梁義來弔祭。冬十月，太祖遣樞密承旨王文來賀襲位。初，元宗雖臣於周，惟去帝號，他猶用王者禮。至是，國主始易紫袍，見使者作，退如初服。十二月，置龍翔軍，以教水戰。
建隆三年，春三月，遣馮延魯入貢京師。泉州節度使、中書令、晉江王劉從效卒，子紹鎡自稱留後。夏四月，泉州將陳洪進執紹鎡歸金陵，副使張漢思為留後。六月，遣客省使翟如璧入貢京師，太祖放降卒千人南還。冬十一月，遣水部郎中顧彝入貢京師。
乾德元年，春正月，太祖遣使來賜羊馬橐駞。三月，太祖出師平荊湖，國主遣使犒軍。夏四月，泉州副使陳洪進廢張漢思，自稱權知軍府來告，國主即以洪進為節度使。秋七月，太祖詔國主，遣還。顯德以來，中朝將士在江南者及令楊州民遷江南者，還其故土。十二月，國主表乞罷詔書不名之禮，不從。
乾德二年，春三月，行鐵錢。每十錢以鐵錢六，權銅錢四而行，其後銅錢遂廢，民間止用鐵錢​​。末年，銅錢一直鐵錢十。比國亡，諸郡所積銅錢六十七萬緡。命吏部侍郎修國史韓熙載知貢舉，放進士王崇古等九人。國主命中書舍人徐鉉復試舒稱等五人，稱等不就。國主乃自命詩賦題，以中書官蒞其事，五人皆見黜。秋八月，太祖於江北置折博務，禁商旅過江。九月，立子仲寓為清源郡公、仲宣宣城郡公。十月甲辰，仲宣卒。國後周氏已寢疾，哀傷增革，遂亦卒。十一月，太祖遣作坊副使魏丕來弔祭。
乾德三年，夏五月，司空平章事嚴續罷為鎮海軍節度使。秋九月，雨沙，聖尊后鍾氏殂。冬十月，太祖遣染院使李光圖來弔祭。
乾德四年，秋八月，國主遣龔慎儀持書使南漢，約與俱事中朝。九月，慎儀至番禺，被執。
乾德五年春，命兩省侍郎、諫議、給事中、中書舍人、集賢勤政殿學士，更直光政殿，詔對諮訪，率至夜分。
開寶元年，春三月戊申，以樞密使、右僕射殷宗義為左僕射、同平章事。境內旱，太祖賜米麥十萬石。冬十一月，立國後周氏。
開寶二年三月，以遊簡言為左僕射，兼門下侍郎、同平章事。夏五月，簡言卒。是歲，右僕射、同平章事殷崇義罷為潤州節度使、同平章事。
開寶三年夏，太白晝見，二日相觸。
開寶四年，冬十月，國主聞太祖滅南漢，屯兵於漢陽，大懼。遣太尉、中書令鄭王從善朝貢，稱江南國主，請罷詔書不名，從之。有商人來告，中朝造戰艦千艘，在荊南，請密往焚之。國主懼，不敢從。
開寶五年，春正月，國主下令貶損儀制，改詔為教，中書門下為左右內史府，尚書省為司會府，御史臺為司憲府，翰林院為文館，樞密院為光政院，大理寺為詳刑院，客省為延賓院，官號亦從改易，以避中朝。初，金陵台殿皆設鴟吻，元宗雖臣於周，猶如故。乾德後，遇中朝使至，則去之，使還復設。至是，遂去不復用。降諸弟封王者皆為公，從善楚國，從鎰江國，從遣鄂國。內史舍人張佖知禮部貢舉，放進士楊遂等三人，清耀殿學士張洎言佖多遺才，國主命洎考覆遺不中第者，於是又放王倫等五人。閏月癸巳，太祖命進奉使楚國公從善為泰寧軍節度使，留京師，賜第汴陽坊，示欲召國主入朝也。國主遣戶部尚書馮延魯謝從善爵命，延魯至京師，疾病不能朝而歸。
開寶六年夏，太祖遣翰林院學士盧多遜來。國主聞太祖欲興師，上表願受爵命，不許。以司空殷崇義知左右內史事。冬十月，內史舍人潘佑上書切諫。佑素與戶部侍郎李平交厚，國主以為事皆由平始，先以平屬吏。遣使收佑，佑自殺，平縊死獄中，皆徙其家外郡。
甲戌歲秋，國主上表求從善歸國，不許。太祖遣閣門使梁迥來，使從客言曰：「天子今冬行柴燎之禮，國主宜往助祭。」國主不答。九月丁卯，復遣知制誥李穆為國信使，持詔來曰：「朕將以仲冬有事圜丘，思與卿同閱犧牲。」且諭以將出師，宜早入朝之意。國主辭以疾，且曰：「臣事大朝，冀全宗祀。不意如是，今有死而已。」時太祖已遣穎州團練使曹翰率師先出江陵，宣徽南院使曹彬、侍衛馬軍都虞候李漢瓊、賀州刺史田欽祚率舟師繼發。及是，又命山南東道節度使潘美、侍衛步軍都虞候劉遇東、上閣門使梁迥率師，水陸並進，與國信使李穆同日行。冬十月，國主遣江國公從鎰，貢帛二十萬疋、白金二十萬斤，又遣起居舍人潘慎修貢買宴帛萬疋、錢五百萬。築城聚糧，大為守備。閏十月，王師拔池州。國主於是下令戒嚴，去開寶紀年稱。甲戌歲辛未，王師進拔蕪湖及雄遠軍，吳越亦大舉兵犯常潤。國主遣吳越王書曰：「今日無我，明日豈有君？一旦明天子易地賞功，王亦大梁一布衣耳。」吳越王表其書於朝。王師次採石磯，作浮橋成，長驅渡江，遂至金陵。每歲大江春夏暴漲，謂之黃花水。及王師至而水皆縮小，國人異之。國主以軍旅委皇甫繼勳，二事委陳喬、張洎，又以徐元瑀、刁衎為內殿傳詔。而遽書驚奏，日夜狎至，元瑀等輒屏不以聞。王師屯城南十里，閉門守陴，國主猶不知也。初，烈祖有國，凡民產二千以上出一卒，號義軍；分一者又出一卒，號生軍；新置產亦出一卒，號新擬軍；客戶有三丁者，出一卒，號拔山軍。元宗時許郡縣村社競渡，每歲重午日，官閱試之，勝者給彩帛銀椀，皆籍姓名。至是，盡取為卒，號凌波軍。民奴及贅婿號義勇軍。募豪民以私財招聚亡賴亡命，號自在軍。至是，又大搜境內，老弱外皆募為卒，號都門軍。民間又有自相率拒敵，以紙為甲、農器為兵者，號白甲軍。凡十三等，皆使捍禦，然實皆不可用，奔潰相踵。
乙亥歲，春二月壬戌，王師拔金陵關城。三月丁巳，吳越攻我常州，權知州事禹萬誠以城降，誅神衛都指揮使皇甫繼勳。彗出五車，色白，長五尺。夏六月，轉見西方，犯太微，六十日滅。王師及吳越圍潤州，留後劉澄以城降。吳越遂會王師，圍金陵。洪州節度使朱令贇帥勝兵十五萬赴難，旌旗戰艦甚盛，編木為栰，長百餘丈。大艦容千人，令贇所乘艦尤大，擁甲士，建大將旗鼓，將斷採石浮橋。至皖口，與王師遇，傾火油焚北船，適北風反焰自焚，我軍大潰，令贇及戰棹都虞候王暉皆被執。外援既絕，金陵益危蹙。王師百道攻城，晝夜不休，城中米斗萬錢。人病足弱，死者相枕籍。國主兩遣徐鉉等厚貢方物，求緩兵守祭祀，皆不報。冬十一月，白虹貫天，晝晦。乙丑，城陷，將軍咼彥、馬承信，及弟承俊帥壯士數百，力戰而死。勤政殿學士鍾蒨朝服坐於家，亂兵至，舉族就死不去。光政使、右內史侍郎陳喬請死不許，自縊死。國主帥司空、知左右內史事殷崇義等肉袒降於軍門。明年正月辛未，至京師。乙亥，授右千牛衛上將軍，封違命侯。太宗即位，加特進，改封隴西公。太平興國三年六月辛卯殂，年四十二。是日，七夕也，後主蓋以是日生。贈太師，追封吳王，葬洛陽北邙山。
後主天資純孝，事元宗盡子道，居喪哀毀，杖而後起。嗣位之初，屬保大軍興之後，國削勢弱，帑庾空竭，專以愛民為急，蠲賦息役，以裕民力。尊事中原，不憚卑屈，境內賴以少安者十有五年。憲司章疏有繩糾過訐，皆寢不下。論決死刑，多從末減，有司固爭，乃得少正，猶垂泣而後許之。常獵於青山，還如大理寺親錄繫囚，多所原釋。中書侍郎韓熙載奏，獄訟有司之事，囚圄非車駕所宜臨幸，請罰內庫錢三百萬以資國用。雖不聽，亦​​不怒也。殂問至江南，父老有巷哭者。然酷好浮屠，崇塔廟，度僧尼不可勝算。罷朝輒造佛屋，易服膜拜，以故頗廢政事。又置澄心堂於內苑，引能文士，及徐元機、元榆、元樞兄弟居其間，中旨由之而出中書密院乃同散地。兵興之際，降御札移易將帥，大臣無知者。皇甫繼勳誅死之後，夜出萬人，斫營招討使但署牒遣兵，竟不知何往。蓋皆澄心堂直承宣命也。長圍既合，內外隔絕，城中之人惶怖無死所，後主方幸淨居室聽沙門德明、雲真、義倫、崇節請楞嚴圓覺經。用鄱陽隱士周惟簡為文館詩易侍讀學士，延入後苑講易否卦，賜維簡金紫。群臣皆知國亡在旦暮，而張洎又謂北師已老，將自遁去。後主益甘其言，晏然自安，命戶部員外郎伍喬於圍城中放進士孫確等三十人及第。其所施為，大抵類此，故雖仁愛足以感其遺民，而卒不能保社稷雲。
