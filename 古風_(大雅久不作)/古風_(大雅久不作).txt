
大雅久不作，吾衰竟誰陳。
王風委蔓草，戰國多荊榛。
龍虎相啖食，兵戈逮狂秦。
正聲何微茫，哀怨起騷人。
揚馬激頹波，開流蕩無垠。
廢興雖萬變，憲章亦已淪。
自從建安來，綺麗不足珍。
聖代復元古，垂衣貴清真。
羣才屬休明，乘運共躍鱗。
文質相炳煥，衆星羅秋旻。
我志在刪述，垂輝暎千春。
希聖如有立，絕筆於獲麟。

