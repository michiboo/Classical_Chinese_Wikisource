
寶刀截流水，無有斷絕時。
妾意逐君行，纏綿亦如之。
別來門前草，秋巷春轉碧。
埽盡更還生，萋萋滿行跡。
鳴鳳始相得，雄驚雌各飛。
遊雲落何山，一往不見歸。
估客發大樓，知君在秋浦。
梁苑空錦衾，陽臺夢行雨。
妾家三作相，失勢去西秦。
猶有一作存舊歌管，淒清聞四鄰。
曲度入紫雲，啼無眼中人。
〈此下一本有「女弟爭笑弄，悲羞淚盈巾」二句。〉
妾似井底桃，開花向誰笑。
君如天上月，不肯一迴照。
窺鏡不自識，別多憔悴深。
安得秦吉了，爲人道寸心。

