　　欽定四庫全書　　　　　集部十
　　白石道人歌曲　　　　　詞曲類一〈詞集之屬〉提要
　　〈臣〉等謹案白石道人歌曲四巻別集一巻宋姜䕫撰䕫有綘帖平續書譜詩集詩説俱別著録此其樂府詞也䕫詩格髙秀為楊萬里等所推詞亦精深華妙尤善自度新腔故音節文采並冠絶一時其詩所謂自製新詞韻最嬌小紅低唱我吹簫者風致尚可想見惟其集久無善本舊有毛晉汲古閣刋板僅三十四闋而題下小序往往不載原文康熙甲午陳撰刻其詩集以詞附後亦僅五十八闋且小序及題下自註多意為刪竄又出毛本之下此本從宋槧翻刻最為完善巻一宋鐃歌十四首越九歌十首琴曲一首巻二詞三十三首總題曰令巻三詞二十首總題曰慢巻四詞十三首皆題曰自製曲別集詞十八首不復標列總名疑後人所掇拾也其九歌皆註律呂於字旁琴曲亦註指法於字旁皆尚可解惟自製曲一巻及二巻鬲溪梅令杏花天影醉吟商小品玉梅令三巻之霓裳中序第一皆記拍於字旁宋代曲譜今不可見亦無人能歌莫辨其節奏安在然歌詞之法僅僅留此一線録而存之安知無懸解之士能尋其分別者乎魯鼓薛鼓亡其音而留其譜亦此意也舊本巻首冠以詩説僅三頁有餘殆以不成巻帙附詞以行然䕫自有白石道人詩集列於詞集殊為不類今移附詩集之末此不錄焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
