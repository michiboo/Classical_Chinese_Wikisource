　　欽定四庫全書　　　　　經部八
　　論語商　　　　　　　　四書類
　　提要
　　〈臣〉等謹案論語商二卷明周宗建撰宗建字季侯呉江人萬厯癸丑進士官至監察御史巡按湖廣為魏忠賢所害崇禎初追贈太僕寺卿諡忠毅事蹟具明史本傳此其官武康知縣時與諸生講論所彚成也宗建剛方正直為一代名臣而其學則沿當時流派乃頗近於禪如雲人心之樂非情非趣非思非為虛中之影水中之相如斯之類殆似宗門語録然如講素絢章謂後人求深反淺在當時夫子子夏不過隨境觸悟非子夏欲抹煞禮亦非夫子不重禮講顔淵問為邦章雲夫子略指大意非只執定數件其言皆簡要明通足釋訓詁之轇轕且其人與日月爭光則其書亦自足不朽小小疵瑕不足累之此固不與章句之儒爭一句一字之出入也乾隆四十三年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











　　論語商原序
　　聖賢教世之言皆權也悟有髙下權亦隨之因病起方藥從病轉如診疾者不問其病坐何家而㮣以參苓甘術混而投之藥良而病癒長矣不乃為設方諸賢大笑乎余幼負鈍根長無顓學每有疑義僅一質之家嚴而愚不能悉記也傭書十年嘗為諸弟子所難詰㡬無以荅近吏苕中山間事簡時與諸生互相商問年餘之後遂積成帙間一檢之平不近釋淡不入𤣥以較近來虛叅超悟之指㡬為嚼蠟業已棄置笥中而余友鄒肇敏卓去病強出觀之便為訂定西湖諸友遂乃索付之梓夫藥有多方水只一味聖巧之用存乎妙悟此刻之行要亦布方覈種聊集為譜而未必非盧扁之所唾棄也刻成因命之商並為記此敢以質之四方君子丁巳初秋松陵周宗建季侯自序

