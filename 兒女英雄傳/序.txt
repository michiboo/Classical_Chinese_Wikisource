
　　《兒女英雄傳》一書，文鐵仙先生康所作也。先生為故大學士勒文襄公保次孫，以資為理藩院郎中，出為郡守，洊擢觀察，丁憂旋裏，特起為駐藏大臣，以疾不果行，遂卒於家。
　　先生少席家世餘蔭，門第之盛，無有倫比。晚年諸子不肖，家道中落，先時遺物，斥賣略盡。先生塊處一室，筆墨之外無長物，故著此書以自遣。
　　其書雖託於稗官家言，而國家典故，先世舊聞，往往而在。且先生一身親歷乎盛衰升降之際，故於世運之變遷，人情之反覆，三致意焉。先生殆悔其已往之過，而抒其未遂之志歟？余館於先生家最久，宦遊南北，遂不相聞。昨來都門，知先生已歸道山。
　　訪其故宅，久已易主。生平所著，無從收拾，僅於友人處得此一編，亟付剞劂，以存先生著作。
　　嗟乎！富貴不可長保，如先生者，可謂貴顯，而乃垂白之年，重遭窮餓。讀是書者，其亦當有所感也。
　　書故五十三回，回為一卷，蠹蝕之餘，僅有四十卷可讀。其餘十三卷殘缺零落，不能綴緝，且筆墨簡陋，疑為夫己氏[1]所續，故竟從刊削。書中所指，皆有其人，余知之而不欲明言之，悉先生家世者，自為尋繹可耳。
　　　時光緒戊寅陽月，古遼閬圃 馬從善 偶述。
