日本三代實録卷第六
四年春正月庚午朔。天皇不受朝賀。雨也。御前殿。賜宴侍臣。賜被。如常儀。
七日丙子。帝御前殿。觀青馬。宴於群臣。賜祿各有差。』授參議從四位上行式部大輔春澄朝臣善繩正四位下。從四位下行越前權守房世王從四位上。無位良秀王從四位下。從五位下行內膳正正岑王從五位上。左京大夫從四位下在原朝臣行平。兵部大輔藤原朝臣仲統。無位源朝臣能有並從四位上。正五位下行大和守弘宗王。內藏權頭兼左衛門佐藤原朝臣興邦並從四位下。散位從五位上藤原朝臣春岡。大藏大輔藤原朝臣本雄並正五位下。備中守從五位下朝野朝臣眞吉。圖書頭橘朝臣岑範。少納言兼侍從藤原朝臣直道。陰陽頭兼暦博士大春日朝臣眞野麻呂。式部權少輔平朝臣實雄。餓雅頭源朝臣謹。助教滋善宿禰宗人。左衛門權佐兼木工頭紀朝臣春枝。內藏權助藤原朝臣安方等並從五位上。和泉守外從五位下高丘宿禰百興。陰陽助兼權陰陽博士笠朝臣名高。尾張介上毛野朝臣永世。散位正六位上當世王。無位源朝臣計。橘朝臣葛名。左衛門大尉平朝臣善行。木工權大允藤原朝臣是繩。雅樂助藤原朝臣業世。內藏大允藤原朝臣積善。式部大丞紀朝臣良丹。左近衛將監安倍朝臣比高。大外記賀茂朝臣岑雄。大炊助上毛野朝臣安守。散位大春日朝臣澤主。右近衛將監紀朝臣繼則。近江大掾御春朝臣行雄等並從五位下。左大史正六位上朝原宿禰高道。右大史安□宿禰雄繼。織部正蕃良朝臣美雄。縫殿助時統宿禰諸兄。造兵正葛城宿禰永藤。明法博士粟凡直鱒麻呂等並外從五位下。
八日丁丑。大極殿始齋講如常。以法隆寺僧三論宗傳燈大法師位長賢爲講師。』授無位源朝臣吾姫。□統朝臣忠子並從四位上。無位藤子女王。良岑朝臣憙子。藤原朝臣節子。藤原朝臣尚子等並從五位下。無位尾張宿禰大海。大和朝臣仲子等並外從五位下。
十日己夘。所司獻剛卯杖。天皇不御前殿。付內侍司奏。
十一日庚辰。地震。
十三日壬午。散位從五位下源朝臣治爲侍從。從五位上守內藏權助藤原朝臣安方爲助。從五位下行內藏大允藤原朝臣積善爲權助。外從五位下行直講六人部福貞爲助教。肥前守從五位下藤原朝臣有蔭爲民部少輔。治部少輔從五位下安倍朝臣房上爲尾張守。土左守從五位下笠朝臣弘興爲權介。散位外從五位下肩野連道主爲駿河權介。從五位下藤原朝臣忠雄爲武藏守。從五位下坂上大宿禰瀧守爲介。從五位下大原眞人安雄爲安房守。民部少輔從五位下滋野朝臣善根爲美濃守。散位外從五位下三善宿禰清江爲介。左京大夫從四位上在原朝臣行平爲信濃守。勘解由次官從五位下清原眞人惟岳爲加賀介。從五位上守右近衛少將兼行阿波權介藤原朝臣有貞爲因幡守。右近衛少將如故。因幡權介外從五位下都宿禰御酉爲介。散位從五位下橘朝臣時成爲石見守。從五位下行備後權介藤原朝臣國經爲播磨介。從四位下行左近衛少將良岑朝臣清風爲美作守。左近衛少將如故。從五位下行式部大丞紀朝臣良丹爲介。散位從五位下紀朝臣宗守爲紀伊介。從五位上行因幡守藤原朝臣興世爲阿波權守。侍從從五位下藤原朝臣忠宗爲介。大藏卿正四位下源朝臣生爲讃岐權守。大藏卿如故。從五位上行大藏少輔和氣朝臣巨範爲土左守。散位從五位下橘朝臣忠宗爲肥前守。外從五位下忠世宿禰眞直爲薩摩守。從五位下行主殿權助文室朝臣卷雄爲左衛門佐。
十六日乙酉。踏歌之節。天皇御前殿。宴於侍臣。踏歌如常儀。賜祿各有差。
十七日丙戌。車駕幸豊樂院。觀射禮。
十八日丁亥。停四衛府賭射之事。勅公卿。向豊樂院。令諸衛府後參者射。
廿日己丑。授近江國從五位上勳八等兵主神正五位下。
廿一日庚寅。內宴如常。賜祿各有差。』▼是日。授從七位上紀朝臣宅子從五位下。
廿五日甲午。地震。
二月庚子朔。四日癸夘。祈年並大原野祭如常。
八日丁未。釋奠如常。直講從七位上葛井連宗之講左傳。公卿及文人賦詩。
九日戊申。春日祭如常。
十一日庚戌。圖書頭從五位上橘朝臣岑範爲神祇大副。刑部少輔從五位下橘朝臣末茂爲中務少輔。散位從五位下都努朝臣清貞爲圖書頭。肥前守從五位下橘朝臣忠宗爲治部少輔。從五位上行中務少輔源朝臣同爲刑部大輔。左京亮從五位下藤原朝臣大野爲大藏少輔。從四位下行山城守紀朝臣今守爲左京大夫。山城守如故。散位外從五位下布瑠宿禰清貞爲亮。正五位下大藏大輔藤原朝臣本雄爲加賀守。散位正五位下藤原朝臣春岡爲越中守。從五位下行大學助御船宿禰佐世爲備後權介。筑前權守從五位下紀朝臣本道爲守。
十四日癸丑。祠園並韓神如常。』散位從五位下藤原朝臣利基爲內匠頭。從五位下文室朝臣好雄爲刑部少輔。正五位下行內匠頭在原朝臣善淵爲大藏大輔。散位外從五位下朝原宿禰高道爲因幡權介。大監物從五位下伴宿禰益友爲肥前守。從五位下行武藏介坂上大宿禰瀧守爲右兵衛權佐。
十六日乙夘。出雲國出雲。大原兩郡。去年風水殞霜。多被損傷。詔復課役一年。』參議正四位下行左大弁兼左近衛中將藤原朝臣良繩奏言。別墅一區。在山城國葛野郡。良繩奉爲先皇。造佛寫經。安置其中。親母出家。便亦居住。請捨事爲道場。賜名眞如院。許之。
十七日丙辰。地震。
廿日己未。請六十僧於內殿。三ケ日間。轉讀大般若經。
廿三日壬戌。河內國志紀郡人外從五位下行木工助兼右大臣家令志紀縣主貞成。正六位上行皷吹佑志紀縣主福主。散位大初∞＠位上志紀縣主福依等三人。賜姓宿禰。即改本居。隷左京職。神八井耳命之後。與多朝臣同祖也。』右京人正六位上行主水令史中臣朝臣坂田麻呂賜姓大中臣朝臣。與大中臣同祖也。
廿五日甲子。地震。』無品有子內親王薨。淳和太后奏請不被任葬儀司。詞旨懇切。因而不任。輟朝三日。內親王者。淳和太上天皇之女也。母贈皇后。〈諱高志〉桓武天皇之女也。生一男三女焉。
廿八日丁卯。攝津國川邊郡人正六位上行內膳典膳高橋朝臣藤野等二人。改本居貫左京職。
三月己巳朔。右京人左大史正六位上眞神田朝臣全雄賜姓大神朝臣。大三輪大田田根子命之後也。』右京人中納言從三位藤原朝臣氏宗家令大初位上大藏伊美吉廣勝賜姓宿禰。後漢孝靈皇帝四代孫。阿智使主之後。與坂上大宿禰同祖也。
二日庚午。毀外從五位下大春日朝臣氏子告身。改授從五位下。
三日辛未。御齋如常。
四日壬申。遣木工頭從五位上兼行左衛門權佐紀朝臣春枝。從六位下守右衛門大尉藤原朝臣好行。辨柝河內攝津兩國相爭伎人堤之事。』備中國賀夜郡人左大史正六位上賀陽朝臣宗成。從六位下備中權博士賀陽朝臣眞宗等二人。隷左京職。
七日乙亥。授正六位上在原朝臣業平從五位上。
八日丙子。太政官處分。令左右京職。朱雀路毎坊門置兵士二人。分番掌護。左右兵衛府夜行兵衛等。毎夜巡検兵士直番。
十一日己夘。地震。
十四日壬午。河內國交野郡古荒田一町六段。攝津國嶋下住吉兩郡古荒田□五町九段。奉充中宮職。
十五日癸未。左京職言。戸令雲。凡戸皆五家相保。一人爲長。以相検察。勿造非違者。然則結保之興。爲糺姦濫。司存之理。必可遵行。而皇親之居。街衢相接。卿相之家。坊里猥雜。若非蒙官符直施此制。不教之漸輙無承引。請親王及公卿事三位以上以家司爲保長。無品親王以六位別當爲保長。散位三位以下五位以上。以事業爲保長。然則皇憲通行。隣伍相保。□猾永絶。道橋自全。太政官處分。依請。右京職亦准此。
十六日甲申。天東有聲。如雷。』美作國久米郡始置主政一員。
十九日丁亥。雨雹。』從五位上行上総介伴宿禰龍男。到任交替。稱官物多欠。禁固前司介從五位上和朝臣豊永。豊永訟寃。太政官處分。遏其禁。
廿日戊子。詔五畿七道諸國。責醫師博士解由。先是。從五位下行下野介伴宿禰河雄奏言。年中輸貢調庸雜物。色數非少。而民弊人□。未進猥積。實是綱丁盜犯。使者懈緩之所致也。今在任博士四人。醫師三人。皆非練道受業之輩。空費俸料。無益生徒。請一準史生。差充綱領。若不請返抄。責其解由。令填欠負。凡非業之輩。皆責解由。但只責身犯。不關他怠。從之。』河內國河內郡大領正六位上河內連田村麻呂。信濃國埴科郡大領外從七位上金刺舍人正長。小縣郡權少領外正八位下他田舍人藤雄等並授借外從五位下。
廿二日庚寅。從五位下錦部淨刀自子賜姓河上朝臣。
廿五日癸巳。延暦寺僧傳燈大法師位安慧。傳燈大法師位常濟並爲內供奉十禪師。
廿六日甲午。詔。畿內五國。出擧官稻。簡點民徭。歴代相沿。百王不易之政也。方今淳源已遠。薄俗逾滋。不欺之徳罕聞。苟免之行流競。譜乃貢賦逋懸。公私闕乏。返擧虛納。何國不然。未納未進。諸郡皆是。雖頻下格制。務加催督。而日不如古。彌以過甚。貧吏不免奪俸之苦。弱人多失懷土之心。上下同嗟。首尾輸救。又毎國司遷代。分付受領。欠損所積。十而三四。往車雖折。來軫方隨。如此不停。終至虛竭。皮盡毛亡。非無素論。是而不救。孰與爲治。安民上策。誠異糺彈。利國良圖。豈期膠柱。今須國內所有諸田除非賜田墾田。其納租之法。皆増於舊例。京戸土人口分田。舊例段別一束五把。今増加一束五把。雜色田段別五把。因即京戸咸免徭分。土人復徭廿日。但土人例役之內所不足者。便以租稻。充於功食。凡厥年中雜用。皆當以彼稻支給。但當非常異損之年。應輸地利懸欠。則國司不費公廨。徭丁仍舊駈役。須隨損多少定用増減。令調物公用不致闕怠。亦夫例擧官稻者。須停出擧。量其要否。給之借貸。且救民急。且備國用。唯彼國田少租乏。輸支例用。如無出擧。恐乖遠圖。又燈分料稻者。先代宿祈。事縁功徳。雖雲顧民。何得停廢。凡所以嫌出擧政者。將以除吏民之苦。假使昔之十分。今行其一者。論之物情。豈爲煩擾。但使小吏因縁不容姦濫耳。夫變常巧法。古賢猶難。自近及遠。先訓不朽。然則先下畿內。限以三年。試張此制。儻有利於時。有便於物。即施之天下。亦未晩矣。
廿八日丙申。地震。
夏四月己亥朔。天皇不御前殿。於右近仗下。賜飮侍臣。賜祿各有差。
二日庚子。大雨。河水汎溢。行路難通。
四日壬寅。廣瀬龍田祭如常。
五日癸卯。請一百僧於大極殿。轉讀大般若經。限三日訖。
六日甲辰。以傳燈法師位湛海。傳燈滿位詮暉並爲內供奉十禪師。
七日乙巳。式部兵部兩省。奏文武官成選擬階簿。天皇不御前殿。大臣奉勅。令本省行之。』散位從五位下安倍朝臣比高爲武藏介。從五位下行內膳奉膳高橋朝臣淨野爲筑前權守。從四位下行右近衛少將兼內藏頭藤原朝臣常行爲權中將。內藏頭如故。
八日丙午。內殿潅佛如常。
十日戊申。祠平野神。
十一日己酉。祠梅宮神。』先是。大和國言。左京絶戸七百十三煙。將被削籍。依百姓愁。貞觀二年。且免□四煙。百姓之愁。猶未有弭。至是免六百十二煙。編戸如舊。
十二日庚戌。授河內國正六位上栗棲神從五位下。
十五日癸丑。公卿就太政官曹司廳。授文武官成選位記。宣制如常。』▼是日。下詔曰。朕聞。自古聖明之君。以尭舜爲稱首。然猶諌鼓謗木。設之於朝。又俾太禹皐陶盡其謨訓。蓋以。萬機之盛。非廣詢難以興功。四海之尊。非下問無以成化也。朕以童丱。嗣守鴻基。器謝徇齊。業慙迪哲。實頼賢輔之保佐。將以拱己而仰成。然運接百代之叔末。時遇萬邦之凋殘。即位以還五年於茲。徒聞。府帑空竭。經用不支。貢賦逋懸。吏人嗟毒。未得所以救之之要術。昔神農氏世衰。天下倒懸。黃帝代以脩徳。即隆垂衣之化。殷暴辛政亂。百姓塗炭。周興成康之時。至刑□而不用。是以古不常淳。今不常薄。唯在君臣善惡政教得失而已。若能群臣大小。勠力傾心。務求政實。匡拂朝家。訓導黎庶。則國富刑清。時和歳阜。□變爲樸。僞反爲眞。即東戸季子之代。譜何遠之有矣。宜參議已上各論時政之是非。詳世俗之得失。傷化害人不便於時者。節用謹度。當利於國者。並盡昌言。以沃朕心。勿爲華餝。勿有隱諱。』以勘解由次官從五位下兼行算博士家原宿禰氏主爲美作權介。餘官如故。
廿日戊午。勅。參議正四位下行彈正大弼正躬王男散位從五位下住世王。無位繼世王。基世王。家世王。益世王。助世王。是世王。經世王。並世王。尚世王。行世王。保世王。故從四位上正行王男高蹈王。高居王。故從四位下雄風王男定相王等十五人。賜姓平朝臣。先是。正躬王抗表曰。正躬聲華無算。徳望罕稱。幸荷不時之崇恩。明參非據之重任。分暉銑樹。託□銀□。猥負丘山之恩。慙無塵髮之効。況亦年鬢雲暮。孫息稍衆。名編宗親之籍。身耗府帑之資。臣雖才質空虛。猶冀破家爲國。思夫公費。內疚私心。因欲除諸子之王名。與諸臣同齒列。削宗室之繁蕪。省歳時之祿賞。雖至女子蔭留一身。祿不及子。於其降退。或當悲吟。竊見。宗門賜姓者多。臣意所欽。在平朝臣。請除非女子。所有男兒。皆賜平朝臣姓。亦復諸姪希望者。同預於此矣。顧骨肉於天然。深愛雖存。添塵涓於國用。篤誠攸企。至是許之。
廿二日庚申。諸衛警固。縁賀茂祭也。
廿三日辛酉。賀茂祭如常。
廿四日壬戌。諸衛解嚴。』授皇太后宮無位木枯神從五位下。
廿六日甲子。授河內國無位田坐神從五位下。
廿七日乙丑。天皇御武徳殿。閲覽左右馬寮御馬。如常儀。
五月戊辰朔。遠江國正六位上曾許乃御立神。賀久留神並授從五位下。
四日辛未。先是。大和國言。右京絶戸百七十九煙。將被除帳。至是並免之。以百姓愁也。
五日壬申。端午之節。天皇御武徳殿。觀諸衛騎射。親王以下。五位以上。貢競走馬如常。
六日癸酉。亦御同殿。觀馬藝雜弄如昨儀。
十日丁丑。右京人左辨官史生從六位下於公浦雄。弟菅雄。主雄等三人。賜姓滋世宿禰。』常陸國久慈郡人丸子部□人。茨城郡俘囚吉美侯酒田麻呂等並進位三階。以孝於父母也。
十三日庚辰。授因幡國從五位下宇倍神正五位上。』美濃國厚見郡人外從五位下行助教六人部永貞。讃岐少目從七位上六人部愛成。散位從七位下六人部行直等三人。賜姓善淵朝臣。天孫火明命後。少神積命之裔孫。與伊與部連。次田連等同祖也。』讃岐國刈田郡人直講從六位上刈田首安雄。散位從七位上刈田首氏雄。阿波博士從八位上刈田首今雄等三人。改本居隷左京職。
十四日辛巳。式部省奏諸國銓擬郡司擬文。天皇不御前殿。大臣奉勅。於近仗下點定覆奏焉。
十六日癸未。地震。』▼是日夜。東京左衛門衛士居區失火。
十七日甲申。詔以河內國從五位下田坐神列於官社。
廿日丁亥。公卿就太政官曹司廳。任諸國銓擬郡司。』近者。海賊徃々成群。殺害往還之諸人。掠奪公私之雜物。備前國言。進官米八十斛。載於一船。差綱丁進上。而遭海賊。悉被侵奪。所殺百姓十一人。▼是日。下知播磨。備前。備中。備後。安藝。周防。長門。紀伊。淡路。阿波。讃岐。伊豫。土佐等國。差發人夫。追捕海賊。
廿二日己丑。左京人正六位上坂井王賜姓清春眞人。礒城親王五代之孫也。
廿三日庚寅。美濃國土岐惠奈兩郡。百姓弊亡特甚。給復一年。
廿七日甲午。淫霖未止。▼是日。雷電大雨。庭潦奔溢。』詔。故從四位下藤原朝臣雄敏田地在河內國澁川郡。以充崇親院。
六月戊戌朔。四日辛丑。武藏國正六位上金佐奈神列於官社。
五日壬寅。太政官處分。諸國校田帳。自今以後。准據大帳。不許損減。若有所損。爲例返帳。但非常損者。令別録言上。』以中務少輔從五位下橘朝臣末茂爲甲斐守。從五位下守大和權守在原朝臣安貞爲大宰權少貳。
十日丁未。大祓於建禮門前。以宮內省有馬死穢也。
十一日戊申。晨。月次祭。夜。神今食祭。天皇不御神嘉殿。親王公卿向神祇官奉祭。』授伊勢太神宮禰宜外從五位下神主繼長外從五位上。
十四日辛亥。平城舊京中勅旨田卅町。返賜無品高岳親王及正五位上紀朝臣種子。正五位下大原眞人全子。無位藤原朝臣乙名子。並賜興福寺宿院各有數。
十五日壬子。山城國正六位上天穗日命神。陸奧鎭守府正六位上石手堰神並預官社。』播磨國揖保郡人雅樂寮答笙生無位伊福貞。復本姓五百木部連。
十六日癸丑。地震。
十八日乙夘。授陸奧國正五位下駒形神從四位下。山城國正六位上天穗日命神從五位下。』自去五月霖雨。京邑飢饉。頒遣使者振給之。
卅日丁卯。大祓如常。
秋七月戊辰朔。二日己巳。常陸國河內。信太。鹿嶋。那賀。多珂五ケ郡。頻年水旱疾疫。給復二年。
五日壬申。天皇御前殿。觀童相撲。其儀一如去年。
六日癸酉。亦御同殿。觀童相撲。
十日丁丑。安藝國高宮郡大領外正八位下三使部直弟繼。少領外從八位上三使部直勝雄等十八人。復本姓仲縣國造。
十二日己夘。天皇御前殿。觀相樸。奏樂。如去年。
十三日庚辰。亦御同殿覽相撲。
十五日壬午。下知五畿七道諸國進會赦帳程。准不與解由狀之期。
十六日癸未。相撲節改六月十五日。定七月上旬之內。
十七日甲申。於中宮喚伶人舞童子等。奏音樂。如童相撲日之儀。
廿一日戊子。地震。』授武藏國正五位下勳七等秩父神正五位上。
廿三日庚寅。大唐商人李延孝等□三人來。勅大宰府。安置供給。
廿七日甲午。地震。』安藝國安藝郡始置主政一員。
廿八日乙未。左京人前越後介外從五位下坂上伊美吉能文。大學少允從六位上坂上伊美吉斯文等九人。賜姓坂上宿禰。後漢孝靈皇帝四代孫。阿智使主之裔。與坂上大宿禰同祖也。』左京人從五位下行參河介壹志宿禰吉野賜姓大春日朝臣。天足彥國押人命之後也。』右京人中位上道祖史豊冨賜姓惟道宿禰。阿智使主之黨類。自百濟國來歸也。』左京人造兵司少令史正六位上飛鳥戸造彌道賜姓百濟宿禰。百濟國混伎之後也。』伊勢國安濃郡人右辨官史生正七位上爪工仲業賜姓安濃宿禰。神魂命之後也。』河內國安宿郡人外從五位下行主計助飛烏戸造豊宗。改本居隷左京職。』攝津國西成郡人陰陽允阿刀物部貞範貫附左京職。』飛騨國荒城郡人太政大臣家扶日奉部若善貫附左京職。』河內國安宿郡人皇太后宮少屬正八位上百濟宿禰有世貫附左京職。』近江國犬上郡人左馬大屬正六位上川上舍人名雄貫附右京職。』因幡國巨濃郡人中宮大屬正六位上物部門起貫附右京職。
八月丁酉朔。日有蝕之。
五日辛丑。延六十僧於內殿。限三箇日。轉讀大般若經。
六日壬寅。授武藏國正六位上金佐奈神從五位下。
九日乙巳。但馬國言。慶雲見。
十一日丁未。釋奠如常。正六位上行直講刈田首安雄講御注孝經。文章生等賦詩如常。』▼是日。於太政官曹司廳。定僚屬之考。公卿相分行事。
十二日戊申。明經博士等奉參御在所。論義如常。
十五日辛亥。和泉國和泉郡人白丁川枯首吉守敘位一階。奬力田也。』▼是日。詔令本元興寺法華供得業僧。預維摩會竪義。
十七日癸丑。以散位從五位下藤原朝臣春江爲中務少輔。從五位下內藏朝臣高守爲備中介。高守。貞觀二年任備中介。「高守」遭母憂去職。今詔起之。
是月。從五位下守大判事兼行明法博士讃岐朝臣永直卒。永直者右京人也。本姓讃岐公。讃岐國寒川郡人。幼齒大學。好讀律令。性甚聰明。一聽暗誦。弘仁六年補明法得業生。兼但馬權博士。數年之後。奉試及第。天長七年春爲明法博士。同年夏爲右少史。明法博士如故。尋轉左少史。八年兼勘解由判官。承和元年正月授外從五位下。爲大判事。明法博士如故。是年兼勘解由次官。三年賜姓朝臣。改本居隷右京職。俄而兼出雲權介。遷兼阿波權掾。十三年。法隆寺僧善□向官告檀越少納言登美眞人直名有犯之狀。右少弁伴宿禰善男。與參議右大辨正躬王等。執論差蹐。善男辨口便侫。蒙帝寵遇。遂誣正躬王等許容善□違法之訴。免其官爵。先令明法博士等斷正躬等之罪。永直畏憚權勢。不肯正言。然執律私曲相須之義。大忤善男之旨。嘉祥元年刑部少輔和氣朝臣齊之犯大不敬。當絞。詔減罪一等。流伊豆國。永直坐齊之事。配流佐渡國。二年二月。仁明天皇晏駕。文徳天皇踐祚。明年勅特從恩免。徴復本位外從五位下。齊衡二年爲明法博士。三年老乞骸骨。再三陳請。然後許之。然猶不停明法博士。歸休於家。天安二年文徳天皇勅曰。明法博士。是律令之宗師也。惜其齒在耆□不傳正説。宜令好事諸生。就其里第。受讀善説。永直閑臥私第。授律令於生徒。式部省就門庭行講竟之禮。法家榮之。以壽終焉。時年八十。永直自爲官吏。爰及晩節。歴任勘解由次官。使判決之道能究其旨。爲彼使司者。今猶爲準的焉。嘗大判事興原敏久。明法博士額田今人等。抄出刑法難義數十事。欲遣問大唐。永直聞之。自請詳解其義。累年疑滯。一時氷釋。遣唐之問。因斯止矣。長子時人傳父業。改姓和氣朝臣。少女爲光孝天皇更衣。生源皇子舊鑒。
九月丁卯朔。三日己巳。天皇潔齋奉燈如常。
八日甲戌。授因幡國正六位上鷲峯神從五位下。
九日乙亥。重陽之節。天皇御前殿。賜宴群臣。文人賦詩。奏樂賜祿如常。
十一日丁丑。遺使伊勢太神宮奉幣如常。
十五日辛巳。地震。
十七日癸未。是月。京師人家井泉皆悉枯竭。所有水之處。人相借汲用。▼是日。勅開神泉苑西北門。聽諸人汲水。
十八日甲申。授伊豫國從五位上伊豫村神從四位下。
廿一日丁亥。地震。
廿三日己丑。阿波國板野郡人外從五位下行明法博士粟凡直鱒麻呂。中宮舍人少初位下粟凡直貞宗等同族男女十二人。賜姓粟宿禰。
廿四日庚寅。地震。
廿七日癸巳。美作國獻白鹿。
廿九日乙未晦。地震。
冬十月丙申朔。天皇御成殿。賜飮侍臣。左右近衛府遞奏音樂。賜綿各有差。
二日丁酉。太政官處分。免大和國言將除棄右京絶戸百姓三百煙。
七日壬寅。正三位行中納言兼民部卿皇太后宮大夫伴宿禰善男奏言。生於三界。轉於六道。莫不荷負四恩之徳。何謂四恩。一父母恩。二衆生恩。三國王恩。四三寳恩。四生含靈。非恩無育。夫報恩者。早登菩提之臺。背徳者。常沒奈落之獄。臣宿縁多幸。生遇聖日。身陶十善之化。心練報恩之誠。毎念建仁祠之舍。還恐違國家之制。方今三使數催。屠羊日迫。此生不報。後生何爲。悲寳山之徒歸。痛刀林之永割。請捨山城國紀伊郡深草郷別墅爲道場。賜額報恩。然則名之與實。自將相副。上答聖主覆載之恩。下酬法界顧復之徳。詔許之。
九日甲辰。地震。』越中國從四位下鵜坂神授從四位上。
十四日己酉。以外從五位下行明法博士粟宿禰鱒麻呂爲大判事。明法博士如故。
廿一日丙辰。右方諸衛府及馬寮獻物。即是五月六日競走馬之輸物也。奏音樂並賜祿如舊儀。
廿二日丁巳。延屈六十僧於內殿。限以三日。轉讀大般若經。卅僧修法限七日訖。
廿八日癸亥。地震。
十一月乙丑朔。中務省率陰陽寮。獻明年御暦。天皇不御前殿。付內侍司奏。』詔以出羽國正四位上勳五等大物忌神。預之官社。
三日丁卯。地大震動。
八日壬申。平野春日祭如常。
九日癸酉。梅宮祭如常。
十一日乙亥。遣散位從五位下末良王。向伊勢太神宮奉幣。』詔以河內國從五位下栗棲神。預之官社。攝津國正六位上田邊東神。田邊西神並授從五位下。
十三日丁丑。祠園並韓神如常。
十四日戊寅。鎭魂祭如常。
十五日己夘。新甞祭。天皇不御神嘉殿。勅親王公卿。向神祇官奉祭。
十六日庚辰。天皇御前殿。賜宴群臣。奏大歌五節舞。賜祿如常。
廿日甲申。先是。少主鈴從八位上美和眞人清江言。鼠囓內印盤褥。至是。神祇官卜雲。觸穢之人供神事。仍成祟。由是大祓於建禮門成。以攘妖祥焉。
廿二日丙戌。出羽國正六位上熊通男神。石通男神。眞□神並授從五位下。
廿四日戊子。大原野祭如常。
廿五日己丑。先是。從五位上行但馬權守豊井王。割公廨造幡十八旒各長一丈五尺。施入國分寺。請官裁雲。永附官帳。以資御願。大政官處分。依請焉。』授山城國從五位上鴨川合坐小社宅神正五位下。
十二月乙未朔。七日辛丑。相摸國大住郡荒廢田□二町。奉充冷然院。』典藥寮始置寮掌一員。
十一日乙巳。月次神今食祭。天皇不御神嘉殿。親王公卿向神祇官奉祭。』伊勢太神宮禰宜外從五位上神主繼長加外正五位下。授度會宮禰宜外正六位上神主河繼外從五位下。
十六日庚戌。地震。
廿日甲寅。於內殿修佛名懴悔如常。』以散位從五位下平朝臣住世爲正親正。從五位下滋野朝臣善根爲美濃守。從五位上滋野朝臣善蔭爲丹波守。善根。今年爲美濃守。善蔭。貞觀三年五月爲丹波守。兄弟並以母憂去職。今詔以本官起之。
廿二日丙辰。因幡國正五位上宇倍神。近江國正五位上小野神並授從四位下。
廿五日己未。大藏大輔正五位下在原朝臣善淵奏言。善淵自在童齔之年。平城天皇別賜恩隱。荷戴之徳。猶欲灰身。自宮車晏駕。常念。結精廬於陵次。以作念佛之地。聊且所得白業。即便奉資御靈。丘山之恩。以補萬一。假使世累未免者。以得意一僧。代身令住持。至於歸老之時。將果出世之願。而年鬢漸衰。心事未合。望山陵而泣血。顧簪纓而胡顏。竊見。禪師親王昔搆堂舍之地。今來荒廢。其趾猶存。因願。不勞犯土之功力。便建一舍於此中。方今薫風遠扇。眞俗霑仁。凡有善願。皆蒙成濟。儻枉大恩。蒙賜哀許。則獻微涓於存沒。爲知恩之一端。營深念於現當。作斷惑之勝業。即瞑目之至願。土灰之極榮也。詔許之。善淵。平城太上天皇孫。高丘親王之男也。
廿六日庚申。雷。大雨。』勅公卿。分遣諸山陵墓。奉獻荷前幣如常。
廿七日辛酉。地震。』右大臣正二位兼行左近衛大將藤原朝臣良相上表曰。伏奉今年四月十二日詔書曰。參議巳上。各論時政之是非。詳世俗之得失。傷化害人。不便於時者。節用謹度。當利於國者。並盡昌言。以沃朕心。勿爲華餝。勿有隱諱。伏惟皇帝陛下。徳高雲霓。明並日月。猶開廣詢之路。遂降不諱之綸。臣身非岳神。位忝台袞。獻替之誠徒積。塵髮之効□申。仍以。中外之國。小大之政。所以治而不亂者。唯以任得其人也。脫非其人。則雖有峻法嚴令。然是爲亂之階。終非爲治之備矣。故詩曰。人之雲亡。邦國殄瘁。書曰。都在知人。知人則哲能官人。臣之不敏。深信斯言。從政以來。猶自留意。而趙魏滕薛之任易迷。絳侯嗇夫之才難辨。即知。人心險於山川。惟帝其難。將如之何。抑其明經秀才得試及第者。尤是國家之才望。宜明古今王事之體。又一切智法教無量。凡諸僧綱。及曾經八省維摩講師皆。應通熟世諦之利病。又右大弁南淵朝臣年名。身爲進士。職經內外。稍通治體。既居樞要。山城守紀朝臣今守。所歴之州。風聲必暢。論之良吏。自爲先鳴。伊豫守豊前王。才學早彰。資歴淹久。無他異跡。足謂老成。大宰大貳藤原朝臣冬緒。聲名粗達。器識漸優。吏幹之稱。仍有可愛。大和守弘宗王。頗有治名。多宰州縣。雖自賢之費或罹法綱。而談諸經國。非無其才。然則令件等人。同上意見。既雲諮及蒭蕘。何況於彼有識。臣謬荷重責。無地息肩。徒獻管窺。恥塵旒聽。
廿九日癸亥晦。大祓大儺如常。
