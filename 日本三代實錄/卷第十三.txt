日本三代實録卷第十三
六月甲戌朔。授信濃國無位武水別神從二位。無位會津比賣神。草奈井比賣神並從四位下。』伊勢。因幡國飢疫。並賑給之。
三日丙子。遣木工權大允正六位上藤原朝臣直宗率史生長上將領等向近江國。大允從六位下中臣朝臣伊度人率史生將領等向丹波國。並採造應天門並東西樓材。』太政官處分。止觀眞言。雖異其業。至於説盡佛法。究竟實教。其致一也。是以。故傳燈大法師位澄。詳知兩業一味。誓以護國。彼此兼行。譬猶如人之兩目。鳥之雙翼者也。先祖既開兩業。以爲我道。代々座主相承。莫不兼傳。在後之豈乖舊跡。如聞。山上僧等。專違先師之誓。成偏執之心。殆以不顧扇揚餘風。興隆舊業。凡厥師資之道。闕一不可。傳弘之勤。寧不兼。自今以後。宜以通達兩業之人爲延暦寺座主。立爲恆例。
四日丁丑。頃年習俗澆薄。飮宴無度。損人費物。此之由。是以。今年正月廿三日。殊施嚴科。重加禁止。唯爲俗人。「之」制淫費。即於僧侶。有何疑殆。然恐有破戒濫行之。違佛教乖王法。非因療病。妄自飛觴。不知有識之嘲。無護法之。宜令所司牒示僧綱。下知諸寺。嚴加禁遏。勤致清愼。若有違越者。必録其名。令送所司。科罸一如法條。又出家之人。理無生産。唯仰一鉢。當有何蓄。而今或聞。複試業之時。資供豊盈。贈遺煩費。是以身素清貧。無階營設者。雖有高才。難果其業。豈雲釋迦之元意。緇徒之淑行乎。自今而後。宜禁僧侶飮酒及贈物。若有犯。其罪准上。僧綱三綱。知聞不糺。及隱忍不言。即與同罪。
七日庚辰。地震。
九日壬午。令五畿七道奉幣境內諸神兼轉讀金剛般若經。旱也。
十一日甲申。停月次祭。神今食祭。以有穢也。大於建禮門前。
十三日丙戌。武藏國去年風雨。今年飢旱。賑給之。
十四日丁亥。丹波國獻白燕一。
十六日己丑。地震。』無品高子內親王薨。喪家固辭。故不任縁葬之司。輟朝三日。內親王者。仁明天皇之皇女。母百濟王氏。從五位上教俊之女也。承和初。卜爲賀茂齋。仁明天皇崩後停齋歸第焉。
十八日辛夘。請六十八僧於大極殿。限以三日。轉讀大般若經。以祈雨也。』▼是日。雷而不雨。大於建禮門前。
廿日癸巳。授土左國從五位下朝岑神從五位上。
廿一日甲午。爲延暦寺。立式四條。其一。禁制修潅頂日職掌僧闕怠曰。潅頂法者。鎭國御願。修來尚矣。而年序既積。人心漸薄。遂使差掌僧多致辭退。弁行諸事。人功恆乏。若不立法制者。後代何修。今須一年不參者。一年不聽齒衆。二三年衆闕者。永不預衆例。亦拘階業。既遂階業之。一年不參。至於擬補。一年抑止。既得所之類。有闕怠者。觸寺家。所請之事。一切不判行。但沈重病。及居師僧母喪者。不在此限。』其二。禁制供舍利會掌僧闕怠曰。舍利會者。故座主圓仁阿闍梨。誓以護國。合寺衆僧。上中下隨喜連名。同爲檀越。闍梨生前。加署奉行。豈至沒後。早致背忘。況是奉酬釋迦之徳。亦乃鎭護朝家之事乎。而頃年差掌僧無心助修。永代事業。何不嚴制。今須永爲公會。世々勤修其有闕怠之類。一準潅頂。將花其怠。』其三。禁制寺裏養馬曰。太政官去貞觀元年九月十七日牒。伽藍之風。潔淨爲本。況深山絶頂。豈有損穢乎。今聞。或「人」妄養乘馬。踏汚佛壟。食損庭花。自今以後。莫令更然。若乖此制。有濫犯者。一度教喩。返與其主。再有犯者。須捉其馬送於左右馬寮。而愚昧僧等。猶致違犯。雖捉其馬送於寮家。各有所託。隨即返請。寺司徒有送馬之煩。僧徒都無愼制之意。今須「今」捉馬送寮之日。申請上宣。令寮勤守。若其馬主改心懴悔者。寺家申官。令寮返與。若不觸寺司。請返之類。勿齒僧中。』其四。禁制山僧着美服。曰。美麗衣裳。先師所制。故座主圓仁闇梨。亦加嚴制。而山僧等猶頗有着。雖是親族所與檀越所施。而猶違先式。損山家風。今須一切禁斷蘇芳滅紫青赤白橡等之色。專以壞色。爲其衣裳。若有違犯者。不預衆例。先是。寺家申請施此制。至是聽之。』志摩國飢疫。以尾張國正稅穀賑給之。
廿八日辛丑。是月。天下大旱。民多飢餓。東堀河多鮎魚。京師人捕之。』夜有星。出奎入大陵。
廿九日壬寅晦。先是。大和國言。楯列山陵守等多伐樹木。〈神功〉神祇官卜雲。炎旱之。實因伐木。▼是日。遣使申謝告文雲。天皇掛畏〈岐〉御陵〈尓〉恐〈美〉恐〈美毛〉申賜〈部止〉申〈久〉。比來渉旬〈天〉不雨〈之天〉  。農業失便〈利〉。是有何祟咎〈天〉所致〈乃〉災〈奈良牟止〉。左右〈尓〉憂歎〈岐〉賜〈布〉間〈尓〉。大和國司言上〈多良久〉。掛畏〈岐〉御陵〈乃〉木〈乎〉陵守等數多〈久〉伐損〈利〉。依此〈天〉。旱災〈波〉所致〈奈留部之度〉申〈世利〉。此〈尓〉驚畏〈利天〉。御卜〈尓〉令問求〈尓〉。此事實〈奈利止〉卜申〈世利〉。是以。謹恐懼〈己止〉限量〈毛奈之〉。犯過〈留〉陵守。並能不巡検〈留〉諸陵司等〈乎波〉。今任法〈尓〉勘〈倍〉賜〈比〉罪〈奈倍〉賜〈波牟止須〉。此狀〈乎〉參議正四位下行右衛門督兼讃岐守藤原朝臣良繩。散位從四位下秀世王等〈乎〉差使〈天〉。謝申〈天〉畏申〈尓〉奉出〈須〉。掛畏〈岐〉御陵平〈久〉聞食〈天〉。時〈毛〉換〈左須〉甘雨令零〈女〉賜〈比〉。國家無事〈久〉農稼無妨〈久〉矜恵〈比〉助賜〈波牟止〉恐〈美〉恐〈美毛〉申賜〈波久止〉申。』大於朱雀門前「前」如常。
秋七月癸夘朔。二日甲辰。大於建禮門前。發遣高山祭使從四位下行大學頭潔世王。外從五位下行音博士清內宿禰雄行等。
三日乙巳。班幣宮城中及京畿七道諸神。黒馬一疋奉大和國丹生川上雨師神。並以祈雨也。
四日丙午。廣湍竜田祭如常。』伊勢國太神宮封多氣度會兩郡百姓飢饉。遣使賑給之。
五日丁未。雷雨。諸仗陣於殿前。』▼是日。修月次祭神今食祭於神祇官。去六月十一日因穢停止。仍今日修焉。
六日戊申。遣使於伊勢太神宮。告以應天門火。告文曰。天皇〈我〉詔旨〈止〉。掛畏〈岐〉伊勢〈乃〉度會宇治〈乃〉五十鈴〈乃〉河上〈乃〉下都磐根〈尓〉「以」大宮柱廣敷立。高天〈乃〉原尓千木高知〈天〉稱辭定奉〈留〉天照坐太神〈乃〉廣前〈尓〉申賜〈倍止〉申〈久〉。去閏三月十日〈尓〉應天門並東西樓〈尓〉火在〈天〉燒盡〈奴〉。其後頻有物恠〈尓〉依〈天〉卜求〈尓〉。御體〈尓〉御疾事。又火兵事等〈乃〉事可有〈止〉卜申〈世利〉。因。掛畏〈岐〉皇太神〈乎〉仰恃奉〈天〉。大幣帛奉出賜〈牟止〉所念行〈須〉間〈尓〉。穢事頻有〈天〉至於今未奉出賜。恐懼祗畏〈利〉御坐〈須〉。因改月擇日〈天〉。大舍人頭從五位上礒江王。神祇大副從五位下大中臣朝臣豊雄等〈乎〉差使〈天〉。忌部神祇權大祐正六位上齋部宿禰高善〈我〉弱肩〈尓〉大繦取掛〈天〉。禮代大幣帛〈尓〉大唐綵帛錦綾〈乃〉妙麗〈乎〉添加〈天〉。持齋〈利〉令捧持〈天〉奉出賜〈布〉。此狀〈乎〉神〈奈加良〉聞食〈天〉。今〈毛〉今〈毛〉如此等〈乃〉〈波〉。未然之外〈尓〉消滅賜〈天〉。天皇朝廷〈乎〉與日月共〈尓〉常盤堅盤〈尓〉。夜守日守〈尓〉護幸奉給〈止〉申賜〈波久止〉申。辭別申〈久〉。今年旱有〈天〉。百姓農業皆悉枯損〈奴〉。此又皇太神〈乃〉厚助〈尓〉依〈天之〉甘雨「降」令降賜〈天〉。五穀豊登〈之女〉給〈比〉。國家安平〈仁〉矜幸賜〈止〉申給〈波久止〉申。』又班幣南海道諸神。告文曰。天皇〈我〉詔旨〈止〉南海道諸名神〈乃〉廣前〈尓〉申給〈久〉。去四月十五日並度々〈尓〉。神祇伯從四位下中臣朝臣逸志〈之天〉禱申給〈之久〉。去閏三月十日夜。八省〈乃〉應天門並左右樓〈尓〉失火事有〈岐〉。因神祇陰陽等〈乃〉官〈乎之天〉令占求〈尓〉。今亦火兵警御病事等可有〈止〉卜申〈利〉。如是〈岐〉咎〈乎波〉皇神達〈乃〉厚護恵〈尓〉依〈天〉防掃給〈部支止〉念行〈之天〉。禱申給〈布〉事〈乎〉。天神地祇平〈久〉聞食〈天〉。若狂人〈乃〉國家〈乎〉亡〈止〉謀〈留〉事〈奈良波〉。皇神達早顯出給〈比〉。若神達〈乃〉御意〈止之天〉出給〈我止〉謹恐〈利〉給〈布〉事〈乎〉乍神〈毛〉聞食〈天〉。種々皆悉〈尓〉銷亡給〈比〉。天皇〈我〉御躰〈乎〉。常磐堅磐〈尓〉。寳祚無動護恵給。天下國家平〈久〉。百姓〈乃〉作食五穀茂豊〈尓〉令登〈女〉給〈倍止〉。名神達〈尓波〉京庫〈乃〉幣帛〈乎〉差使〈天〉奉〈牟〉。天神地祇〈仁波〉國別長官親自潔齋〈天〉。以正稅〈天〉交易〈天〉可奉狀〈乃〉官〈乎〉下給〈布〉。乍神〈毛〉聞食〈天〉。平〈久〉安〈久〉護恵助給〈止〉禱申給〈岐〉。自尓以降。宮內〈仁〉相仍〈天〉。穢事依有〈天〉於今延怠〈利〉。今穢過後〈尓〉使〈尓〉內竪正八位上齋部宿禰社雄〈乎〉卜定〈天〉奉出給〈布〉詔旨〈乎〉平〈久〉聞食〈天〉。今〈毛〉今〈毛〉御體〈乎〉天地日月共〈尓〉護恵〈比〉助給〈比〉。旱魃風雨災無〈久〉助給〈止〉。恐〈美〉恐〈美毛〉申給〈止〉申。辭別〈天〉申〈久〉。念行〈須〉御意御坐〈尓〉依〈天〉。國〈乃〉麗色〈止〉有〈留〉纐纈並白綾〈乎〉捧副〈天〉奉給〈布〉事〈乎〉。平〈久〉聞食〈天〉。如御意〈久〉幸恵〈比〉奉給〈止〉申給〈久止〉申。
九日辛亥。先是。尾張國言。奉太政官處分。掘開廣野河口。令趣舊流。而美濃國各務郡大領各務「吉務」吉雄。厚見郡大領各務吉宗等。率兵衆歩騎七百餘人。襲來河口。駆傷郡司。射殺役夫。河水添血。野草霑膏。成功將畢。有此相妨。至是。太政官下美濃國司。河流利害。兩國爭論。彼此相持。歴代無施。於是重遣詔使。與兩國司。相共勘定。更復朝議。審其得失。下知兩國。令其掘開。而曁於功役已發。作事稍成。多興兵仗。傷人流血。雖雲郡司之無狀。抑亦國吏之不弁。靜而言之。理豈合然。宜早令掘開。又擅興兵衆。法禁是重。而數過七百。害及殺傷。須禁固亂首吉雄等。兩國司相共録死傷人數。依實言上。
十日壬子。遣使奉幣於伊勢大神宮。乙夘十三日。雷雨。』烏噬內竪傳點籌木。』大鳥集大藏省正藏院納藥倉上。』播磨國無位速素戔烏神。速風武雄神並授從五位下。
十四日丙辰。班幣賀茂御祖別雷。松尾。丹生川上。稻荷。水主。貴布禰神。賽前日禱。兼祈嘉注也。告文雲。天皇〈我〉詔旨〈止〉。掛畏〈岐〉松尾大神〈乃〉廣前〈尓〉恐〈美〉恐〈美毛〉申給〈久止〉申〈久〉。不慮之外〈尓〉天下〈尓〉有旱〈天〉。農稼枯損〈奴〉。因。掛畏〈岐〉大神〈乎〉奉憑〈天〉。大幣帛奉出給〈牟止〉祈申〈岐〉。而〈尓〉祈申〈志毛〉驗〈久〉。甘雨令零〈米〉賜〈へ利〉。因歡〈奈我良〉。散位從五位下大中臣朝臣國雄〈乎〉差使〈天〉。大幣帛〈乎〉令捧持〈天〉奉出賜〈布〉。此狀〈遠〉平〈久〉聞食〈天〉。今〈毛〉今〈毛〉風雨調和〈米〉給〈比〉。五豊登〈米〉賜〈比〉。天下饒足〈米〉賜〈比〉。天皇朝廷〈乎〉寳祚無動〈久〉。常磐堅磐〈尓〉夜守日守〈仁〉護幸奉賜〈へと〉申給〈波久止〉申。』自餘社告文並同焉。』前國飢旱。賑給之。
十五日丁巳。大宰府馳驛奏言。肥前國基肆郡人川邊豊穗告。同郡擬大領山春永語豊穗雲。與新羅人珎賓長。共渡入新羅國。熹造兵弩器械之術。還來將撃取對馬嶋。藤津郡領葛津貞津。高來郡擬大領大刀主。彼杵郡人永岡藤津等。是同謀者也。仍副射手冊五人名簿進之。
十六日戊午。陰陽寮言。天下可憂水疫。是以令五畿七道。頒幣國內諸神。轉讀金剛般若經。
廿日壬戌。下知尾張國司。暫停堀開河口之事焉。
廿五日丁夘。紀伊國言。伊都郡人六人部由貴繼生白人男女二人。男年二歳。長二尺四寸。女五歳。長三尺一分。兩兒生而肌膚鬢髮眉眼擧身純白如雪。因得見暗夜。不能向白日。母隱藏養成。今圖其形進之。
廿六日戊辰。先是。尾張國言。美濃國各務郡大領各務吉雄。厚見郡大領各務吉宗等作亂之後。未經幾日。率人夫數百人。斫壞倉。流失河水。運積沙石。埋塞河口。吉雄等引百餘騎。徃還河邊。欲發隨近之兵。糺彼造亂之由。恐鬪爭起自掘河之論。遂至兩國接刄之。因停堀開。伏待裁下。中嶋郡人礒部造麿等三人。身從堀河之役。同爲吉雄所射殺。▼是日。太政官下知美濃國司。推糺吉雄等之犯過焉。
八月癸酉朔。二日甲戌。下總國飢旱。賑給之。
三日乙亥。左京人中權史生大初位下大宅首鷹取告大納言伴宿禰善男。右衛門佐伴宿禰中庸等同謀行火燒應天門。
四日丙子。禁鷹取身。下左非違使。
五日丁丑。釋奠。直講從七位下船連副使麿講左氏傳。文章生等賦詩如常。
六日戊寅。明經博士得業生等奉參內裏。不獲召見。賜祿而罷。
七日己夘。授土左國從五位下大川上美良布神從五位上。正六位上神奈地祇神從五位下。』勅參議正四位下行左大弁兼勘解由長官南淵朝臣年名。參議正四位下行右衛門督兼讃岐守藤原朝臣良繩。於勘解由使局。鞫問大納言正三位兼行民部卿太皇大後宮大夫伴宿禰善男。』越前國今立郡大領外正六位上生江臣氏緒授借外從五位下。以獻稻十萬束公用也。
八日庚辰。屈六十僧於紫震殿。限以三日。轉讀大般若經。丙戌十四日。授山城國正六位上興我萬代繼神從五位下。
十五日丁亥。地震。
庚寅十八日。分遣使者於諸山陵。告應天門火也。田邑山陵告文雲〈文徳〉。天皇掛畏〈岐〉御陵〈尓〉恐〈美〉恐〈美毛〉奏賜〈倍止〉奏〈久〉去潤三月十日夜。應天門及東西樓〈尓〉有火〈天〉皆悉燒失〈奴〉。其咎〈乎〉卜求〈禮波〉。掛畏〈岐〉御陵〈乎〉犯穢〈世留〉事在。又猶火事可有。又疾事〈毛〉可有〈止〉卜申〈利〉。因恐畏〈利天〉申奉出給〈牟止須留〉間〈尓〉頻有穢事〈天〉至今延怠〈禮利〉。因以去十四日巡〈留尓〉。御陵〈乃〉木數多〈久〉伐事〈阿り止〉申〈世利〉。今御陵守等〈乎波〉。隨法〈尓〉罪〈那倍〉賜〈牟止須〉。爲申此狀。中納言正三位兼行陸奧出羽按察使源朝臣融。少納言從五位上良峯朝臣經世等〈乎〉差使〈天〉奉出賜〈布〉。此狀〈乎〉聞食〈天〉。平〈久〉安〈久〉護幸賜〈止〉恐〈ミ〉恐〈美毛〉奏賜〈波久〉奏。』自餘山陵告文准此。
十九日辛夘。勅太政大臣。攝行天下之政。』遣內供奉十禪師傳燈大法師位忠戒於五畿內。察境內諸寺破損。
廿二日甲午。太政大臣從一位藤原朝臣良房抗表言。竊以。疲驂倦路。難責以逐日之能。病鶴忘飛。豈望其凌霄之効。伏惟。聖朝陛下。聰跨軒昊。徳駕成昭。泣辜之恵非深。扇之仁猶薄。臣以庸材。謬膺佐命。唯獻血誠之無比。潛欽日就而不。遂乃天從人願。神感聖仁。大成之日已來。歸老之期行及。臣不敢忘盈滿之誡。又深企二之風。然而聖慈不許出於直廬之外。臣誠不忍離自玉階之前。俳恩澤。猶侍禁中。而去六年冬大病以還。體氣疲。心魂惘然。坐念立忘。昨知今惑。加以。長樂宮御藥之事。夙夜思。無私第。自然心將事懶。性與物疎。唯欲助衰以叨恩。那堪勤政以賛化。而今忽降綸言。更預機務。乍承驚悚。諮謝忘方。臣雖質情之愚薄。而當昔之全狀。唯以勤恪之力。幸獲免於罪戻。而今身已衰。勤勞何申。心已昏迷。恭恪胡施。即知。於公無益。爲私多傷。徒招眼下之恥。還損身後之名。臣竊想古人教射之言。夫去楊葉百歩而射。百發而百中。然其弓撥鈎。氣衰力倦。則百發之功盡廢矣。何況平生材望幸頼偶中。器局力衰之後。更向百歩之葉。假令雖專。愚者猶當知其不可焉。伏願。陛下察其深衷。矜其疲。更廻璽誥。改賜旒聽。則巍々聖帝無偏之徳彌新。款々微臣有涯之生少損。無任誠懇之至。謹拜表以聞。不許。勅曰。廼者災異荐臻。內外騷然。須頼公助理。且得謐靜。
廿三日乙未。暴風雷雨。
廿四日丙申。太政大臣重抗表言。先傾丹實。仰叩紫。而天弗廻。叡情無感。愚衷尚屈。奬喩彌申。焦原而非危。履虎尾而倍懼。臣聞。日月猶示盈昃。山川未免崩沖。物理自然。人事何。臣徳薄才拙。任重位高。儻頼聖哲欽明。天人葉賛。得免罪戻。久塵震階。常愧深恩不窮。淺効無。如踞鑪炭。似履春氷。況今老大逼來。疲交集。藥餌無間。毎闕奉。素之慙。彌倍平常。安得以此疲勞。重掌機密。上黷國采。下貽身累。況復神鑒害盈。鬼瞰貽禍。何忘止足之分。坐待幽冥之責。臣頽齡漸迫。殘命尚危。若能廻聖慈。矜臣深志。賜以優閑。任其將息。則再造之恩更渥。三舍之恵深。豈敢偏惜衰之身。唯貪久視太平之化。伏願。陛下別垂哀許。不省焉。
廿九日辛丑。禁右衛門佐從五位上伴宿禰中庸於左衛門府。』▼是日。拷訊殺大宅鷹取女子者生江恆山。
卅日壬寅。拷訊與恆山同謀者伴清繩。並是大納言伴宿禰善男之僕從也。
九月癸夘朔。三日乙巳。天皇潔齋奉御燈如常。
七日己酉。美作國言。兵庫鳴。聲如撃鉦皷。
八日庚戌。以出羽國瑜伽寺。預於定額。
九日辛亥。停重陽之宴。觴侍臣於宜陽殿西廂。録在「入」座者而奏之。後以大藏省綿賜焉。
十日壬子。伊勢齋宮寮允以上並有穢。不堪其供祭。故勅遣中務少輔從五位下藤原朝臣諸房。向太神宮行事。
十一日癸丑。遣使奉幣於伊勢大神宮。
十七日己未。先是。太政官廚家募越前國地子。借用官米四百七十斛。至是。詔從原免。
廿日壬戌。丹波國何鹿郡人漢部福刀自。伉儷亡後歴廿二年。獨居虛室守。是眞婦。特加優。敘位二階。免戸內租。以表門閭。
廿二日甲子。勅。禁葬歛山國愛宕郡神樂岡邊側之地。以與賀茂御祖神社隣近也。』▼是日。大納言伴宿禰善男。善男々右衛門佐伴宿禰中庸。同謀者紀豊城。伴秋實。伴清繩等五人。坐燒應天門當斬。詔降死一等。並處之遠流。善男配伊豆國。中庸隱岐國。豊城安房國。秋實壹岐嶋。淨繩佐渡國。相坐配流者八人。從五位上行肥後守紀朝臣夏井配土左國。從五位上行下野守伴宿禰河男能登國。上総「國」權少掾正八位上伴宿禰夏影越後國。伴冬滿常陸國。紀春道上総國。伴高吉下総國。紀武城日向國。伴春範薩摩國。公卿就太政官曹司廳。會文武百官宣制。其詞曰。天皇〈我〉大命〈良萬止〉宣〈久〉。去閏三月十日之夕〈尓〉。應天門並左右樓等。不慮之外〈尓〉忽然燒盡〈多利〉。因日夜無間〈久〉憂〈禮比〉念〈保之〉熱〈加比〉御坐〈須〉。然間〈尓〉中權史生大宅鷹取告言〈世良久〉。大納言伴宿禰〈乃〉所爲〈奈利〉。爰或諸人等又並口〈天〉無疑〈留倍久〉告言〈己止〉在。然〈止毛〉件事〈波〉世〈尓毛〉不在〈止〉思〈保之〉食〈天那毛〉月日〈乎〉延引〈都々〉早〈尓〉罪〈那倍〉不賜御坐〈都留〉。而今使等鞫問〈志天〉奏〈須良久〉。初問伴宿禰〈尓〉毎事固爭〈天〉不承伏。從者生江恆山。伴清繩等〈乎〉拷訊〈留尓〉。伴宿禰身自〈波〉不爲〈志天〉。息子右衛門佐中庸等〈加〉爲〈奈利介利〉。雖然清繩恆山等〈加〉所申口狀〈乎〉以〈天〉。中庸〈加〉申辭〈尓〉參驗〈須留尓〉。伴宿禰〈乃〉初所爭言〈乃〉殺人〈留〉事既知巧詐。即中庸〈波〉之教命〈乎〉受〈天〉。所爲〈止〉雲事無疑。仍與明法博士等勘定〈尓〉。大造之罪共難可避。須同〈久〉斬刑〈尓〉當處〈止〉奏聞〈世利〉。然〈禮止毛〉。別〈尓〉依有所思〈奈毛〉。斬罪〈乎〉一等減〈天〉。遠流罪〈尓〉治賜〈布〉。又同謀從者豊城等三人並其兄弟子孫等。從遠流〈倍〉賜〈波久止〉宣天皇〈我〉大命〈乎〉衆聞食〈止〉宣。』善男者。左京人也。祖繼人。官爲從五位下左少弁。延暦四年爲皇太子謀〈早良〉。與右衛門大尉大伴竹良。射殺中納言兼式部卿藤原朝臣種繼。皇太子坐而見廢。繼人繋死獄中。國道。縁坐其繼人事。配流於佐渡國。爲人聰敏頗有才。國宰優愛。引爲師友。至有疑難。毎事取決。案牘文簿。成於其手。廿四年會恩赦得入都。歴內外。常居清顯。爵至從四位上。官登參議。善男。是國道之第五子也。生而爽俊。天資鬼脈。見之「見」者皆曰兒。爲人奇。深眼長鬢。身躰細。意氣半岸。弱冠入直校書殿。侍奉仁明天皇。稍被知寵。任寄日重。承和八年爲大內記。九年遷爲式部大。十年春授從五位下。爲讃岐權介。不之官。十一年遷右少弁。十四年正月加從五位上。二月轉右中弁。十五年正月超授從四位下。拜參議。二月爲右大弁。嘉祥二年兼下野守。俄兼右衛門督。數月停右大弁。兼式部大輔。三年進從四位上。爲中宮大夫。自餘如故。仁壽元年自下野守遷兼美作守。二年母服解職。未幾詔以本官起之。齊衡元年兼讃岐守。二年授從三位。貞觀元年兼伊豫權守。是年夏至正三位。冬兼民部卿。二年正月拜中納言。中宮大夫如故。六年轉大納言。太皇太后宮大夫如故。善男性忍酷。有口辯。當官幹理。察斷機敏。政務變通。朝庭制度多所詳究。問無不對。但心不寛。出言舛剝。彈斥人短。無所畏避。倖叨承。爲人主所愛也。自初爲內記累遷顯要。八年之間。早登公卿。位望漸貴。物議咸忌。甞承和中。爲右少弁之時。法隆寺僧善。向官告檀越少納言登美眞人直名所犯之狀。參議左大弁正躬王及傍官與善男爭論律私曲相須之義。縱不一。分背舛馳。遂誣正躬王等許容善違法之訴。令明法博士讃岐朝臣永直等斷之。永直所執不同善男。左大弁正躬王及左中弁伴宿禰成益。右中弁藤原朝臣豊嗣。左少弁藤原朝臣岳雄。明法博士永直等遂坐解官。貞觀之初。與左大臣源朝臣信有隙。數年之後。誣告大臣謀爲反造。殆欲陷害其後犯大造之罪。子自絶於天。積惡之家必有餘殃。蓋斯之謂歟。』夏井者。左京人。美濃守從四位下善岑之第三子也。夏井眉目疎朗。身長六尺三寸。性甚溫仁。雅有才思。承和初。以善隷書。侍詔於授文堂。就參議小野朝臣篁。受用筆之法。篁歎曰。紀三郎可謂眞書之聖也。文徳天皇即位。詔徴見之。夏井衣履疎弊。左右見者咸笑之。上曰。是疲駿也。非汝所知。遂有殊寵。嘉祥三年七月擢拜少內記。仁壽四年兼美濃少掾。讓之異母兄大枝。齊衡二年。轉大內記。是年秋九月授從五位下。遷爲右少弁。上以其忠正清貧無宅。賜宅一區。夏井秉志忠直。時有規諌。上以此逾重之。四年春加從五位上。兼播磨介。俄而兼式部少輔。未幾轉右中弁。式部少輔。播磨介如故。夏井天性聰敏。臨事不滯。恩寵優渥。任用轉重。內外機務多所輔益。天安二年八月文徳天皇晏駕。夏井出爲讃岐守。政化大行。吏民安之。境內翕然。不忍相欺。秩滿將歸。百姓相率。詣闕乞留。因欺更留二年。黎庶殷富。倉廩充實。於是新造大藏於土郡。惣冊宇。皆納以爲不動之蓄。及去吏民送別者贈遺甚多。夏井一無所受。歸都之後。米完玩好以送其家。夏井唯留紙筆。悉返其餘。貞觀七年拜肥後守。母石川氏聞而哭之。人問其故。曰。吾聞。肥後風俗。國宰至清。身必不全。吾子其不終乎。有異母弟豊城。夏井以其放誕。數加督責。豊城苦之。遂託身大納言伴宿禰善男。應天門火。善男坐。以男中庸行火燒之。善男應知之焉。豊城爲善男之從。夏井爲豊城之兄。轉相縁坐。被處遠流。夏井隨使出境。肥後民庶遮路悲哭。如喪考妣。夏井私歎曰。凡法律所謂首從之坐。必有差降。予是從之兄。亦縁坐也。今與善男同配遠流。何其無別哉。向土左路。過讃岐境。百姓男女老少。皆棄其室。逢迎道路。數十里之間。哭聲相接。數年母亡。夏井至孝冥發。居喪過禮。建立草堂。安置骸骨。晨昏之禮。無異生時。本自崇信佛理。至是於草堂前。毎日讀大般若經五十卷。以終三年之喪。夏井兼能雜藝。尤善圍碁。伴宿禰少勝雄以善奕碁。延暦聘唐之日。於使員。以碁師也。甞善岑爲美濃守。少勝雄爲介。夏井時年十餘歳。習圍碁於少勝雄。一二年間。殆超於少勝雄。又善射覆。文徳天皇與宮人。爲藏鉤之戱。一鈎藏在百手之中。密令夏井筮之。蓍布卦曰。有小女着青衣。以白花首者。鈎在其左手中。帝乃探得大悅焉。又閑醫藥之道。配土左之後。自徃山澤採藥。合練以施民。々多得其驗。甞有一人。中風被髮狂走。夏井與一匕散藥〈御〉。以令服之。此人立癒。皆此之類也。
廿五日丁夘。勅京畿七道。勘録庶人伴善男等資財田宅。中庸男。元孫年八歳。叔孫年五歳。並隨遣配所。詔愍其幼稚。自道召還焉。』▼是日。遣使於柏原〈桓武〉。深草山陵〈仁明〉。告以配流善男等。告文曰。天皇〈我〉大命〈止〉。掛畏〈■〉深草御陵〈尓〉奏賜〈倍止〉奏〈久〉。去閏三月十日夕〈尓〉不慮之外〈尓〉。應天門並左右樓等。有失火事〈天〉忽然燒盡〈太り〉。因。天火人火〈止毛〉不知〈之天〉。晝夜無間〈久〉憂念恥畏〈末り〉賜〈布〉。纔經三ケ月後〈尓〉。或人告言〈久〉。大納言伴宿禰善男〈可〉所爲〈奈り〉。驚恠〈比〉賜〈比天〉。令所司勘定〈尓〉。正身固爭〈天〉不承伏〈止〉雲〈止毛〉。子並從者等〈乎〉拷訊〈須留尓〉。事端既顯〈天〉更無可疑。須善男〈乎〉始〈天〉同謀人等〈乎〉隨法〈尓〉斬罪〈尓〉當給〈志〉。然〈止毛〉善男。掛畏〈支〉山陵〈尓〉平生〈尓〉奉仕〈禮留〉舊功。又毎年〈尓〉八講會〈乎〉設〈天〉。山陵飾奉〈留〉勞等在〈尓〉依〈天〉。一等減〈天〉遠流賜〈布〉。又御陵〈乃〉前頭〈尓〉嘉祥寺〈乃〉食堂〈乎〉作〈天〉。汚穢事等在〈介り〉。因令破棄〈天〉潔〈久〉掃奉仕〈志牟〉。此狀〈乎〉從三位守權大納言兼右近衛大將藤原朝臣氏宗〈乎〉差使〈天〉聞奉出賜〈布〉。掛畏〈岐〉山陵平聞食〈天〉。天皇朝廷〈乎〉平安〈尓〉矜賜〈止〉恐〈美〉恐〈美毛〉奏賜〈波久止〉奏。』又曰。天皇〈我〉詔旨〈止〉。掛畏〈岐〉柏原御陵〈尓〉申賜〈へ止〉申〈久〉。去閏三月十日夕〈尓〉。應天門並左右樓等有失火事〈天〉。忽然燒盡〈多り〉。此宮〈波〉。掛畏〈岐〉天皇朝廷〈乃〉營作〈良之米〉賜〈天〉。萬代宮〈と〉定賜〈留〉處〈奈り〉。就中〈尓〉八省院〈波〉。殊留御意〈天〉國〈乃〉面〈止〉作粧賜〈岐止奈毛〉聞賜〈布留〉。而不慮之外〈尓〉有此事。因。天災人火〈止毛〉不知〈志天〉。晝夜無間〈久〉憂念恥畏〈末り〉賜〈布〉。纔經三ケ月後〈尓〉。或人告言〈久〉。大納言伴宿禰善男〈加〉所爲〈奈り〉。驚恠〈比〉賜〈比天〉。令所司勘定〈尓〉。正身〈波〉固爭〈天〉不承伏〈止〉雲〈止毛〉。子並從者等〈乎〉拷訊〈須留尓〉。事既顯〈天〉更無可疑。仍須善男〈與り〉始〈天〉同謀人等〈乎〉隨法〈尓〉斬罪〈尓〉當賜〈介禮〉。善男〈加〉御代々〈尓〉奉仕〈禮留〉有舊功〈尓〉依〈天〉。一等減〈天〉同遠流賜〈布〉。又善男掛畏〈攴〉山陵〈乃〉兆域〈乃〉內〈尓〉佛堂〈乎〉建〈天〉死屍〈乎〉埋〈世止〉在〈止〉申事在。仍今令所司委曲勘定。若事有實者。即破堂撥屍〈天〉。淨掃〈比〉奉仕〈志米牟〉。此狀〈乎〉參議正四位下行右大弁兼播磨權守大枝朝臣音人〈乎〉差使〈天〉聞奉出賜〈布〉。掛畏〈■〉山陵平聞食〈天〉。天皇朝廷〈乎〉平安〈尓〉矜賜〈止〉。恐〈美〉恐〈美毛〉申賜〈波久止〉申。
廿九日辛未晦「日」。大於朱雀門前。以配流罪人也。
冬十月壬申朔。天皇不御紫震殿。以停宴飮也。』▼是日。勅令七道諸國特愼警固。
三日甲戌。先是。九月一日大唐商人張言等冊一人。駕船一艘。來着大宰府。▼是日。勅太宰府。安置鴻臚舘。隨例供給。
八日己夘。授因幡國無位大野見宿禰神從五位下。』左京人六世男藤王。豊野王。河內王。藤顏王。淨直王。七世眞本王。緒本王七人並賜姓淡海眞人。天命開別天皇之後也〈天智〉。』▼是日。制。諸國浪人土民。便任當國史生已上及博士醫師者。停給交替丁。』中國哲多英賀兩郡百姓給復二年。以旱疫也。
十四日乙酉。遣使於山階〈天智〉。田邑等山陵〈文徳〉。申謝陵中樹木多被伐損之狀。告文曰。天皇〈「我」〉掛畏〈岐〉山階〈乃〉御陵〈尓〉恐〈美〉恐〈美毛〉申賜〈止〉申〈久〉。掛畏〈岐〉御陵〈乃〉木〈乎〉陵守數多伐損〈世利〉。依此〈天〉犯過〈留〉陵守並能不巡〈留〉諸陵司等〈乎〉。任法〈尓〉勘賜〈比〉罪〈奈倍〉賜〈倍岐〉狀〈乎〉。去六月廿七日〈尓〉。從三位守權大納言兼右近衛大將藤原朝臣氏宗等〈乎〉差使〈天〉謝申〈天〉。畏〈美〉申〈尓〉奉出賜〈倍利〉。而今勘賜〈尓〉。「諸」陵戸等或畏罪〈天〉逃退〈多り〉。或依病不參。仍其身侍〈留〉限〈波〉。且任法〈尓〉勘賜〈比〉罪〈奈倍〉賜〈都〉。但彼病及逃退〈波〉相續勘賜〈牟〉。此狀〈乎〉同前使氏宗〈乎〉差〈天〉聞申〈尓〉奉出賜〈布〉。掛畏〈攴〉御陵平〈久〉聞食〈天〉。天皇朝廷〈乎〉護幸〈倍〉賜〈比〉。天下無事〈久〉矜賜〈倍止〉。恐〈美〉恐〈毛〉申賜〈波久止〉申。』又天皇掛畏〈■〉田邑御陵〈尓〉恐恐〈毛〉申賜〈止〉申。掛畏〈岐〉御陵〈乃〉木〈乎〉陵守等數多伐損〈世利〉。依此〈天〉犯過〈留〉陵守並能不巡〈留〉諸陵司等〈乎〉。任法〈尓〉勘賜〈比〉罪〈奈倍〉賜〈倍岐〉狀〈乎〉。六月廿一日〈尓〉。正三位行中納言兼陸奧出羽按察使源朝臣融〈乎〉差使〈天〉。謝申〈之〉畏申〈尓〉奉出賜〈倍利〉。而今勘賜〈尓〉。陵戸等或畏罪〈天〉逃退〈多利〉。仍其身侍〈留〉限〈波〉且任法〈尓〉勘賜罪〈奈倍〉賜〈都〉。但逃退〈波〉相續勘賜〈牟〉。此狀〈乎〉參議正四位下行左大弁兼勘解由長官南淵朝臣年名〈乎〉差使〈天〉。聞申〈尓〉奉出賜〈布〉。掛畏〈岐〉御陵平〈氣久〉聞食〈天〉。天皇朝廷〈乎〉護幸〈倍〉賜〈比〉。天下無事〈久〉矜賜〈倍止〉。恐〈美〉恐〈美毛〉申賜〈波久止〉申。
十五日丙戌。先是。參議正四位下行右大弁兼播磨權守大枝朝臣音人。散位從五位下大枝朝臣氏雄等上表曰。去延暦九年十二月書雲。春秋之義。祖以子貴。此則禮經之埀典。帝王之恆範。宜朕外祖母土師宿禰追贈正一位。其改土師氏爲大枝朝臣者。謹案。春秋曰。國家之立也。本大而末小。漢書曰。枝大於幹。不折必披。是知。枝條已大。根幹由其摧殘。譬猶子孫暫榮。祖統從此窮盡。然則以大枝爲姓。誠非本枝長固子孫無疆之義也。但此姓已生自先皇之恩給。不欲在遺民而變革。望請不敢改稱謂。但將以枝字爲江。然則一門危樹。去鳴柯而永春。千里大江。宗辭海而無盡。至是詔許之。
十九日庚寅。地震。
廿日辛夘。延六十僧於紫震殿。限以三日。轉讀大般若經。』勅。山城國乙訓郡相應寺者。元是漁商比屋之地也。往年權僧正壹演泛水觀行橋頭。遭天暑熱。上岸風涼。有一老嫗。避舍獻地。壹演便在其中。聊作壇法。平地中。得舊佛像。因縁相應。靈瑞頻現。太政大臣歎其希有〈良房〉。奏建道塲。即發工夫。忽輪奐。遂定寺名。以爲相應。宜賜四履。永爲寺堺。東至橋道。南至河崖。西至作山。北至大路。』▼是日。禁五畿七道諸國司庶人縱養鷹鷂。
廿三日甲午。贈太政大臣藤原朝臣墓在大和國宇智郡阿陀郷〈良繼〉。詔置守徭丁十二人。』伊豫國浮穴郡置少領一員。
廿四日乙未。授伊勢國無位火雷神從五位下。
廿五日丙申。於東大。興福。元興。藥師。西大。大安。法華。延暦等寺。請七十僧。轉讀大般若經。』太政官論奏曰。刑部省斷罪文雲。讃岐國浪人江沼美都良麿。殺香河郡百姓縣春貞。春貞妻秦淨子申訴雲。美都良麿於春貞宅。相共飮酒。言論相鬪。春貞曰。吾爲美都良麿被刺之。驚而見之。血出自左脇即死。同郡人秦成吉等與春貞。美都良麿等。同飮之人也。而相鬪之塲。雖以言詞相諌。而遂不相救助。國司斷雲。鬪訟律雲。鬪駆殺人者絞。以刄及故殺人者斬。雖因鬪而用兵刄殺者。與故殺同。准犯據律。合斬刑者。又捕亡律雲。隣里被殺人告而不助救者杖一百。成吉等在殺人處。不助救。准律條。各處杖一百。刑部省覆斷雲。國斷有失。何者案律。鬪而用刄。即有害心。仍處斬刑。但不同於故殺。而引故殺及用兵刄殺等之文。此國司之謬斷也。又淨子詞雲。成吉等與春貞。美都良麿相鬪之塲。雖以言詞相諌。而遂不救。淨子聞春貞之。纔知被刺。然則成吉等。醉中不覺美都良麿害春貞之心。非聞告而不助。見刺而不救者也。仍改斷無罪。斷獄律雲。官司斷罪。失於入者減三等。名例律雲。五位及七位以上。犯流罪以下。各減一等。判斷之失。既由判官。仍正七位下行掾高階眞人全秀。正六位上行左近衛將兼權掾藤原朝臣房雄爲首。全秀身帶七位。例減一等。合杖六十贖銅六斤。房雄遙授。不預其事。合免其罪。從五位下行介藤原朝臣有年爲第二從。減四等合杖六十。身帶五位。請減一等。合笞五十贖銅五斤。參議正四位下行右衛門督兼守藤原朝臣良繩。從四位上行皇太后宮大夫兼權守藤原朝臣良世爲第三從。亦是遙授。合免其罪。正六位上行大目秦忌寸安統。正七位上行少目阿岐奈臣安繼爲第四從。減六等合笞冊。身帶七位以上。例減一等。合笞卅贖銅三斤。』越前國足羽郡人生江恆山。因幡國巨濃郡人占部田主等。駆傷中權史生大宅鷹取。並駆殺鷹取女子。恆山等言。隨私主右衛門佐伴宿禰中庸教。駆殺鷹取女子。鬪訟律雲。威力使人駆撃。而死傷者。雖不下手。猶以威力爲重罪。下手者減一等。又雲。故殺人者斬。恆山田主等。隨中庸教。非因鬪爭殺鷹取女子。須以中庸爲首處斬刑。而身犯大造。降配遠流。不更斷罪。恆山田主爲從減一等。並合遠流者。降恩詔。斬刑減死一等。處之遠流。自餘並依省斷。
廿七日戊戌。於近京冊三寺。轉讀金剛般若經。般若心經。以消伏禍也。』讃岐國那珂郡人因攴首秋主。同姓道麿。宅主。多度郡人因攴首純雄。同姓國益。巨足。男繩。文武。陶道等九人。賜姓和氣公。其先。武國凝別皇子之苗裔也〈景行皇子〉。
十一月壬寅朔。日有蝕之。』造酒司從五位下次邑刀自甕神。准大邑刀自。小邑刀自甕神等。預春秋二季祭。
二日癸夘。中務省率陰陽寮。奉進明年御暦。天皇不御紫震殿。所司付內侍奏之。
四日乙巳。大和國正四位下波寳神。波比賣神。伊勢國從四位上阿射加神並授從三位。』勅。大炊大屬正六位上民伊美吉能津。救應天門火。頗立功遠。今請改居。誠合優許。仍改本居山城國紀伊「國」郡。貫附右京三條。
五日丙午。夜有星出大畢。抵貫大角。入攝提。
七日戊申。平野祭如常。』停春日祭。以有穢也。』此夜。地震。
八日己酉。梅宮祭如常。』株伊豫國宇和郡爲宇和。喜多兩郡。
十日辛亥。勅。近江國夷長二人把笏。
十二日癸丑。園韓神祭如常。
十三日甲寅。鎭魂祭如常。
十四日乙夘。新甞祭。天皇不御神嘉殿。親王公卿行事。所司供奉如常。
十五日丙辰。天皇御紫震殿。宴干群臣。大歌五舞如常儀。賜祿各有差。
十七日戊午。皇太后遷自東宮。御常寧殿。』勅曰。廼者恠異頻見。求之蓍龜。新羅賊兵常窺間隙。變之發唯縁斯事。夫攘未兆。遏賊將來。唯是神明之冥助。豈雲人力之所爲。宜令能登。因幡。伯耆。出雲。石見。隱岐。長門。大宰等國府。班幣於邑境諸神。以鎭護之殊効。又如聞。所差健兒。統領選士等。苟預人流。曾無才器。徒稱爪牙之。不異蟷之衛。況復可教之民。何禦非常之敵。亦夫十歩之中必有芳草。百城之內寧乏精兵。宜令同國府等勤加試練必得其人。
十八日己未。勅。二品式部卿忠良親王聽養鷹二聯。鷂二聯。左大臣正二位源朝臣信鷹三聯。鷂二聯。
廿日辛酉。進山城國從一位勳二等松尾神階加正一位。授從四位下水主神從四位上。
廿一日壬戌。大於建禮門前。以圖書寮有人死也。
廿三日甲子。大原野祭如常。
廿五日丙寅。勅。阿波國名方郡加置主政主帳各一人。
廿九日庚午。以散位從五位下紀朝臣本道爲下野守。從五位上行大宰少貳在原朝臣安貞爲肥後守。』▼是日。勅聽二品仲野親王養鷹三聯。鷂一聯。正三位行中納言陸奧出羽按察使源朝臣融鷹三聯。鷂二聯。從五位下行內膳正連扶王鷹一聯。從五位上行丹波權守坂上大宿禰貞守鷹一聯。從五位下行近江權大掾安倍朝臣三寅鷹三聯。』從三位守權大納言兼右近衛大將藤原朝臣氏宗抗表言。伏奉恩制。得宿衛。光寵自天。懼心無地。臣才非文武。智謝股肱。忝假納言之名。空竊大將之號。一以慙於過分。一以恥於非據。況乎桑楡景暮。蒲柳氣衰。僅可陪縉紳之臣。何堪預陛戟之列。仍先再修上表。請解右大將。遂無聞天之聲。逾益伏地之恐。臣以爲。甲冑未必忠信。忠信自爲甲冑。望請。解罷所帶。避路後賢。臣屍素可以除。臣愚丹可以盡。不勝懇款。抗表以聞。不許焉。
十二月壬申朔。五日丙子。勅。鎭守府醫師。以六年爲秩限。
八日己夘。天皇降手。進參議正四位下行左近衛中將兼伊豫守藤原朝臣基經階加從三位。任中納言。』右大臣正二位兼行左近衛大將藤原朝臣良相抗表請解職言。臣聞。日月經天。未免虧昃。山河紀地。尚爾沖危。玄功妙造。理既必然。世道人倫。盈何可久。臣器業無取。聲華素貧。謬辱聖慈。頻深丹。文官武。秩峻班高。既慙伐檀之譏。深濡尾之誡。未嘗一日一時。不懷恬退之志。而皇恩不翅。粉骨欲酬。忍謗忘危。偸安日月。上天降責。病常添。去春殊劇。還第醫療。經旬渉月。未及能痊。中使頻臨。辭弗獲命。遂乃力疾拂巾。強入禁省。朝謁未幾。病更發動。彌留綿篤。命危如薤露。誠是久妨賢路。長忍素之所致也。竊以。舟不輕載。無以免風浪之危。車仍重任。何得踰嶮難之急。聖主陛下。若能悲此積痾。夫冥譴。卻臣重。減臣高俸。許其抽簪養病。散髮和。則冀。既遊之魂返於岱嶺。其亡之壽繋於苞桑。假使鬼瞰中休。天誅已塞。幸預特進之殊品。久叨訪建之篤恩。乃至還復舊任。何妨之有矣。伏乞陛下枉廻聖。特賜哀察。俾夫乾坤之徳施而彌新。日月之明照而更盛。不勝慊切之至。謹奉表以聞。優詔不許。』▼是日。沒入庶人伴善男宅地資財。付內藏寮。佛像經論書籍付圖書寮。』禁五畿國非有裁許。輙開用不動穀。若不勤愼。罪以違。
十日辛巳。地震。
十一日壬午。月次神今食祭。天皇不御神嘉殿。親王公卿行事。右大臣藤原朝臣良相重抗表言。臣不任沈痼。陳表謝盈。天感未降。更賜敦弊。心影相疚。精震越。臣聞。四時之序。功畢即遷。兩耀之明。未恆其盛。雖雲在賢智之人。而持滿難久。何況於斗之器任重年深乎。臣不才不敏。徳薄才輕。然猶頗覺利害之端。苟知止足之分。又素貪禪念。酷厭囂塵。所以久掌機要。俳禁省者。亦縁志憚孤恩。誠深報國也。即欲長勤衆群之望。遂見深拱之化。而今寢患彌留。居諸荏苒。良醫上藥。未覺殊功。若臣天算有盡。則當早殞絶。而經時送月。猶延視息。知是上天冥助。顧臣殷勤。欲其覺悟去盈保全餘年也。若能當於此時。解卻任。將必使上天收責。司命全。若猶輕居權寵。無所謙損。則臣填溝壑。非旦則暮。假令愚臣暫延歳月之命。則於陛下。尚納塵涓之効。若一旦無祿。則愚臣徒失深志。陛下亦失一廝。愚臣陛下共無所得。伏願照此深哀。悲其匪。以盛陛下好生之徳。以全愚臣惜命之誠。不勝懇切之至。謹拜表以聞。不許。
十三日甲申。右大臣藤原朝臣良相重抗表言。臣前後表誠。難蒙哀許。病中慙悚。精守罔。臣聞。人心難奪。物性好偏。故唐尭盛徳不屈頴陽之高。漢祖中興猶容富春之遯。臣自有知識。浪思能仁。年老齒衰。此意彌切。雖密勿在公。而身俗心眞。剎那之間禪念無怠。但以奕代承恩。塵涓尚淺。釋迦深教。忠孝亦存。故勉勵駑拙。久濫樞要。見天使之頻來。恥出家之尚遲。而痾深膏肓。命繋絲髮。冀先無常之使。早殖出世之因。伏惟。先皇陛下。慈超和墨。徳跨飛行。昔滿一切之願。今享萬乘之尊。何使臣坐罹盈滿之。失菩提之願。儻諸佛慈悲。帝釋隨喜。頽齡更駐。法衣在身。則至心專念。誓護聖朝。聖朝得其利益。決定勝於在俗之時。又縱生命有涯。不可更延。則臣尚得志於眼前。多福於身後。豈同懷謗而終生。尸祿而空死。伏望。陛下更入知實印門。新廻大悲璽誥。除爲聖朝之具臣。聽作釋迦弟子。然則恩浹始終。徳深存歿。豈唯梵志樹提隨女人之欲。帝釋蘇摩救衆生之病而已哉。不勝丹款之至。謹奉表以聞。
十六日丁亥。詔以從三位守權大納言兼右近衛大將藤原朝臣氏宗爲左近衛大將。參議正四位下行右近衛權中將兼前權守藤原朝臣常行爲右近衛大將。
廿日辛卯。頒奉諸山陵墓荷前之幣。天皇不御幣所。公卿行事。』▼是日。於內殿。始修佛名懴悔。例也。
廿二日癸巳。勅。改定深草山陵四至〈仁明〉。東至大墓。南至純子內親王北垣。西至貞觀寺東垣。北至谷。
廿五日丙申。詔以藤原朝臣須恵子爲春日並大原野神齋。
廿六日丁酉。授近江國從四位上勳八等兵主神正四位下。遠江國正六位上蟾渭神。鳥飼神並從五位下。』從三位守權大納言兼左近衛大將藤原朝臣氏宗上表辭大將言。伏奉今月十六日詔旨。以臣爲左近衛大將。明命由衷。鑒拔意外。兢魂戰股。如臨千仭。臣自知庸淺。謬忝朝行。毎念虛受。唯増重灼。近請解右大將。至於再。至於三。睿澤更加。遷轉逾高。當須警巡終老。跼蹐竭誠。申其分寸。効以絲髮。而今膂力已衰。難堪堅鋭。思慮多。何帷幄。縱雖俛從事。匍匐奉。不啻恩徳是負。實亦軍陣可憂。伏望。乾照特賜寛假。廻授中將藤原朝臣基經。在於清朝。允官才。在於素。既免謗議。無任瀝款懇迫之至。謹上表陳讓以聞。不許。
廿七日戊戌。以從五位下藤原朝臣高子爲女御。
廿九日庚子。以從四位上忠範王。從五位上礒江王。橘朝臣三夏。藤原朝臣直方。從五位下滋野朝臣善根。滋岳朝臣川人。源朝臣弼。藤原朝臣維範並爲次侍從。
卅日辛丑。大於朱雀門前。並大儺如常。
