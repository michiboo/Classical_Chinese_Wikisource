日本三代實録卷第廿八
十八年春正月己夘朔。▲天皇不受朝賀。雨也。』春宮坊及所司獻夘杖。付內侍奏。』賜宴侍臣於紫宸殿。雅樂寮奏樂。賜被如常。
庚辰二日。親王已下次侍從已上奉參皇太后宮東宮賜宴。雅樂寮擧樂。賜衣被。
辛巳三日。日色變赤。西京三條降霧陰蒙。徃還之人不弁其形。須臾開霽。日色復常。
乙酉七日。天皇御紫宸殿。覽青馬。宴「」群臣。奏女樂。如常儀。宴竟賜祿各有差。』授參議民部卿正四位下兼行伊豫守藤原朝臣冬緒從三位〈雲々。五十五人〉。
丙戌八日。於大極殿。始講最勝王經。以大安寺僧法相宗傳燈大法師位春興爲講師。』女敘位。〈十六人〉。
壬辰十四日。大極殿齋講畢。僧綱率名僧。奉參內裏。論義如常。賜御被而罷。』以從四位上行中務大輔兼因幡權守棟貞王爲神祇伯〈雲々。卅五人〉。
甲午十六日。踏歌之。天皇御於紫宸殿。賜宴侍臣。宮人踏歌如常儀。賜祿有差。』以從五位上橘朝臣休蔭爲次侍從。
乙未十七日。於建禮門前。行六府射禮。春宮坊帶刀舍人依次射之。天皇不御。公卿行事。
丙申十八日。停四府賭射。
己亥廿一日。停內宴。
癸夘廿五日。先是。貞觀十六年大宰府言。香椎廟宮毎年春秋祭日。志賀嶋白水郎男十人女十人奏風俗樂。所着衣裳。去寳龜十一年大貳正四位上佐伯宿禰今毛人所造也。年代久遠。不中服用。請以府庫物。造之。至是太政官處分。依請焉。
乙巳廿七日。越中國獲白雉而獻。
二月己酉朔。壬子四日。祈年祭如常。
癸丑五日。下総國言。木連理。
乙夘七日。停大原野祭。以大膳觸死穢也。大於建禮門前。承前之例。有事故停春日大原野祭之時。不修大。辨官依神祇官解而行之。由是責神祇官。令進過狀。
丁巳九日。停釋奠之禮。』賀茂齋儀子內親王始笄。
戊午十日。右京言。返上出擧修理官舍道橋料貞觀錢六十貫文。司以乘物。買收米二百斛。納其息利彼。太政官處分。依請焉。
庚申十二日。停春日祭。以皇太后宮犬死內裏染汚也。
癸亥十五日。四品守彈正尹兼行上総太守惟彥親王爲常陸太守。尹如故〈雲々。卅三人〉。
乙丑十七日。園韓神祭如常。
丁夘十九日。釋奠如常。先是。丁巳九日。皇太后宮司染穢。輙入內裏。由是延而行之。
戊辰廿日。二品行式部卿兼大宰帥忠良親王薨〈嵯峨皇子〉。帝不視事三日。薨時年五十八。時人惜之〈雲々〉。
辛未廿三日。六十僧於紫宸殿。限以三日。轉讀大般若經。
癸酉廿五日。淳和太皇太后。請以嵯峨院爲大覺寺曰。嵯峨院者。太上天皇昔日閑放之地也。霞之後。渉日既深。階庭不披。臺亦壞。仍比年頗加修葺。僅避風雨。尋想宿昔之餘哀。欲守終焉於此地。而今尊像禪經。時敬禮。鍾磬香花。隨以安置。伽藍之體。佛地之端。五六年來。適然具足。若不變名定額以示往來。殊恐樵夫牧童或致誤犯。願也樓閣仍舊。便爲道場。名號惟新。稱曰大覺。欲使追慕攀啼之志今古無移。眞如法性之因自他共利。勅曰。宜隨太后御願。賜額曰大覺寺。頒行天下。
丙子廿八日。越前國坂井郡人從八位上物部恆繼男貞守。詐冐丹生郡人物部富主位蔭。貢擧位子。除課役。國司申請。依律科罪。還着本色。太政官處分。依請焉。
三月己夘朔。三日辛巳。天皇御齋奉燈如常。』▼是日。山城國泉橋寺申牒曰。故僧正行基。五畿境內建立冊九院。泉橋寺是其一也。泉河渡口。正當寺門。河水流急。橋梁易破。毎遭洪水。行路不通。當土道俗合力。買得大船二艘小船一艘。施入寺家。以人馬之濟渡。太政官。天長六年。承和六年兩度。下符國宰。配浪人。守護寺家及船橋。而國吏稱非永例。比年無。望請重被下知。永配浪人。視護寺家及船橋。太政官處分。依請焉。
乙酉七日。制。東大寺造寺所知事僧。遷替之日。責其解由。
丁亥九日。參議大宰權帥從三位在原朝臣行平起請二事。其一事。請營壹伎嶋水田一百町使對馬嶋年糧曰。文簿。六國一年所漕運對馬嶋年糧穀二千斛。運賃並雜用穀穎三萬四千五十束。就中筑前。筑後。肥前。豊前。豊後等國各三百廿斛。肥後國四百斛。運賃穀一萬七十四束。並綱丁挾杪水手百六十五人。徭丁稻三千二百八十束。凡厥所費。大略如件。而往古以來。全到者寡。年中漂五六之三四。以故。運輸之國。人物徒盡。領之嶋。糧儲常空。壹伎嶋司並習俗人民等皆申雲。壹伎嶋者。肥前國昧旦發程。入夜着岸。對馬嶋與壹伎嶋。又亦如之。其潮落潮來。不似他處。而陸地人民。不詳波程。故蕩沒連踵。溺死不絶者。今謹故實。延暦以往。件年糧籾。從六ケ國。遞送於壹岐嶋。壹岐嶋受領。轉送於對馬嶋。而大同以來已停廢。伏以。古人遠圖。深達物理。但令六國漕運。猶未由救弊。因文簿。壹伎嶋課丁二千餘人。並是半輸者也。千人貢御油。千人進府儲油並雜穀等。又同嶋水田六百十六町。而沒八十六歩。就中除百姓口分田並雜田等之外。死者口分並疫死口分。國造田等一百餘町也。今商量。役千人丁。營百町田。其勢易於反掌。停進府之雜物。運對馬嶋年糧事。又便於人民。假令停壹岐嶋所進雜油並雜穀等。令進六國。停六國所運年糧。令營壹伎嶋田。相折利害。所返納稻二萬九千六百冊餘束。即其支度用途載在別紙。但反經之可否。利害難明。因召彼嶋守賀茂直峯並練事書生等。令陳利害。勘署已訖。』其二事。請合肥前國松浦郡庇羅値嘉兩更建二郡號上近下近置値嘉嶋曰。案內。元有九國三嶋。至於天長元年。停多嶋。隷大隅國。是只貢百領鹿皮。費三萬六千餘束稻之故也。今件二。地勢曠遠。戸口殷阜又土産所出。物多奇異。而徒委郡司。恣令聚歛。彼土之民。厭私求之苛。切欲貢輸於公家。「物」惣是國司難巡。長少權勢之所致也。加之地居海中境隣異俗。大唐新羅人來者。本朝入唐使等。莫不經歴此嶋。府頭人民申雲。去貞觀十一年。新羅人掠奪貢船絹綿等日。其賊同經件嶋來。以此觀之。此地是當國樞轄之地。宜擇令長以愼防禦。又去年或人民等申雲。唐人等必先到件嶋。多採香藥。以加貨物。不令此間人民觀其物■。又其海濱多奇石。或鍛練得銀。或琢磨似玉。唐人等好取其石。不曉土人。以此言之。不委以其人之弊。大都皆如此者也。望請。合件二。更建二郡。號上近下近。便爲値嘉嶋。新置嶋司郡領。任土■貢。但其俸擧定正稅公廨之間。令兼任肥前國權官。於是公卿奏議曰。臣聞。聖人濟世。以便物爲先。明王馭民。以制宜爲貴。今行平所請上件二條。漸欲省風浪運漕之費。存封疆任土之規。有以詳矣。臣等伏以商量。營水田充年糧事。頗乖仍舊謀。合權宜。請試許二年。先明息耗。合兩號一嶋事。苟謂利公。豈期膠柱。請隨其所陳。將以改置。謹録事狀。伏聽天裁。奏可。
辛夘十三日。皇子貞數爲親王。年二歳。母更衣參議大宰權帥從三位在原朝臣行平之女也。皇女識子爲內親王。年三歳。母更衣故神祇伯從四位下藤原朝臣良近之女也。皇子長頼。賜姓源朝臣。年二歳。母更衣從五位下行信濃權介佐伯宿禰子房之女也。
壬辰十四日。勅置延暦寺寳幢院八僧。有闕申官補之。永以爲例。
己亥廿一日。霖雨。京城人飢。賑給之。
丙午廿八日。散位從四位上藤原朝臣本雄卒。
丁未廿九日。內藏寮御服倉院松樹有烏巣。烏一雙棲宿。毎年生五六子。今春修舊巣。將棲乳。有鵄一雙。奪烏巣棲止生。烏鵄相鬪。經旬不止。遂鵄戰勝矣。
是月霖雨。至今未止。
夏四月戊申朔。天皇不御紫震殿。於仗下賜侍臣飮。賜祿有差。以從四位下四友王等爲次侍從。』平野祭如常。
乙夘八日。大神祭。』停內裏潅佛。以行神事也。
丁巳十日。授上野國從四位上貫前神正四位下。正五位上伊賀保神從四位下。正五位下甲波宿禰神正五位上。』是夜。子時。大極殿。延燒小安殿。蒼竜白虎兩樓。延休堂及北門北東西三面廊百餘間。火數日不滅。
戊午十一日。追禁前丹波守從五位上安倍朝臣房上。從五位下笠朝臣弘興。以有疑行火也。』詔召問明經紀傳博士等曰。大極殿。皇帝廢朝以否。及群臣從政如何。從五位上行大學博士兼越中守善淵朝臣永貞。從五位下行助教船連副使麻呂。善淵朝臣廣岑。直講正六位上美努連清名。小野朝臣當岑等言。禮記檀弓曰。有焚其先入之室。則三日哭。故曰。新宮火又三日哭。左氏傳曰。昭十八年五月壬午。宋衛陳鄭。三日哭。國不市。依此言之。天災人火。皆三日哭。是憂火若喪之意也。既曰三日哭。何得在正寢聽政。又春秋之義。國有異。則君親素衣縞冠。帥群臣而哭之。然則公卿從事。隨而可知。大學頭從五位上兼行文章博士巨勢朝臣文雄。文章博士從五位下兼行大內記越前權介都宿禰良香等言。春秋穀梁傳。新宮三日哭。新宮者何。禰宮也。三日哭。哀也。其哀。禮也。又漢武帝建元六年四月。高園便殿火。帝素服五日。昭帝元鳳四年五月。孝文廟正殿火。帝及群臣皆素服。又漢武帝元封六年十一月。栢梁臺。成帝永始四年四月。長樂宮。臨華殿。未央宮。東司馬門皆。後漢順帝永和元年十月。承福殿火。魏明帝青竜二年四月。崇華殿。晉武帝大康十年四月崇賢殿。梁武帝普通二年五月殿火。延燒後宮屋三千間。據此等文。國廟火。必有素服盡「禮」哀之禮。至如宮殿之。無有變服廢朝之文。但春秋昭十八年左氏傳曰。五月宋衛陳鄭皆火。三日哭。國不市。苑曰。魏文侯御廩。素服避正殿五日。群臣皆素服而哭。謹案。古之諸侯有如此之者。或有變服致哭之義。今折中而論之。宜三日廢朝。皇帝及群臣不變常服。唯盡憂之意。從文雄良香等之議。』▼是日。諸衛戒嚴。警夜巡晝。倍於常儀。
庚申十三日。諸衛警固。
辛酉十四日。停賀茂祭。以大極殿火也。
壬戌十五日。諸衛解嚴。』▼是日。綾綺殿震動。
丁夘廿日。於建禮門前修大。以大極殿火災也。
庚午廿三日。式部省奏諸國銓擬郡司簿。天皇不御紫宸殿。大臣奉勅。於宜陽殿西廂行事。
甲戌廿七日。分遣左右近衛左右兵衛等勇幹者。騎官馬。於東西京中。毎夜巡行。伺視非常。
乙亥廿八日。擬郡司。策命如常。』勅遣木工權大允外從五位下惟良宿禰安宗。木工外從五位下日置造繩主等。向紀伊國。占採大極殿材木山。
五月丁丑朔。日有蝕之。
己夘三日。勅遣從四位上行神祇伯棟貞王。向伊勢大神宮。告以大極殿。
庚辰四日。勅遣參議從三位民部卿藤原朝臣冬緒向松尾社。參議正四位下行勘解由長官兼式部大輔近江守菅原朝臣是善向賀茂御祖別雷兩社。同告大極殿災。
辛巳五日。停端午之。
甲申八日。遣使柏原山陵〈桓武〉。告以火。告文曰。天皇大命〈度〉掛畏〈岐〉柏原御陵〈尓〉。恐〈美〉恐〈美毛〉申賜〈倍止〉申〈久〉。去月十日〈尓〉大極殿〈尓〉火〈乃〉事在〈天〉。東西兩樓並廊百餘間。一時燒盡〈尓太利〉。傳〈尓〉聞賜〈禮波〉。此宮〈波〉掛畏〈岐〉天皇朝廷〈乃〉營作〈良之女〉賜〈天〉。萬代〈尓〉傳賜〈介留〉宮〈奈利〉。就中〈尓〉大極殿〈波〉殊〈尓〉御意留賜〈天〉妙〈尓〉麗〈久〉造餝賜〈天〉。國〈乃〉面〈止之天〉。百官萬民〈乃〉仰〈久〉處〈止〉定賜〈介留〉殿〈奈利介利〉。而不意之外〈尓〉此在〈天〉。一旦〈尓〉燒盡〈太利〉。近日之間〈波〉。此〈乎〉憂念恥歎賜〈天〉。夜〈毛〉晝〈毛〉無間畏〈利〉賜〈己止〉限量〈毛〉無〈之〉。此〈波〉天火人火〈止毛〉未知〈須〉。若人火〈奈良波〉。掛畏〈岐〉御陵助哀賜〈天〉。行火〈太留〉人等〈乎〉早〈尓〉顯〈之〉出〈之〉賜〈倍〉。又近日物恠在〈尓〉依〈天〉卜求〈尓〉。失火之事亦可在〈止〉卜申〈世利〉。掛畏〈岐〉御陵助護賜〈天〉。天火〈尓末禮〉人火〈尓末禮〉未然之外〈尓〉其〈乎〉拂卻賜〈倍〉。此狀〈乎〉參議正四位下行左近衛中將兼中權守源朝臣能有。從五位上行少納言橘朝臣茂生等〈乎〉差使〈天〉聞〈江〉奉出〈之〉賜〈不止〉恐〈美〉恐〈美毛〉申賜〈久止〉申。
戊子十二日。風起紫宸殿前。轉出脩明門。
庚寅十四日。未刻地震。
辛夘十五日。夘時地震。
丁酉廿一日。未時地震。
己亥廿三日。屈六十僧於紫宸殿。限以三日。轉讀大般若經。設僧房於承明門東西廊。以八省院廊爲燼也。』賀茂齋儀子內親王依病出紫野齋院。移居皇太后宮染殿宮。
癸夘廿七日。散位正四位下源朝臣寛卒。寛者。嵯峨太上天皇之子也。天皇叡哲多通。雅好文章。愛才重士。情如飢渇。視寛幼耽學。欲令展其才勸其博渉。研精不倦。始加元服。敘正六位上。奉試及第。補文章生。承和三年授從四位上。六年拜加賀守。頃之遷阿波守。十二年爲神祇伯。十四年爲右京大夫。嘉祥初刑部卿。仁壽二年兼越中守。齊衡三年加正四位下。四年讃岐權守。貞觀五年爲宮內卿。六年爲越前權守。宮內卿如故。十二年遷伊豫守。寛性質直。不肯妄交。爲政之道。本無留意。官爵不登。抑自取之。卒時年六十四。
甲辰廿八日。勅令山城國。毎年米冊二斛。石清水八幡宮護國寺。永以爲例。』先是。律師法橋上人位長朗申牒。大和國長谷山寺。是長朗先祖川原寺脩行法師位道明。寳龜年中。其同類。奉爲國家所建立也。靈像殊驗。遐邇仰止。請毎年安居。令居住僧等。講演勝仁王兩部經。誓護朝廷。其布施供養。用寺家物。太政官處分。依請。
廿九日乙巳晦。
是月。霖雨。至此未止。
