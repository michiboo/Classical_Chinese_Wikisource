日本三代実録巻第四十七〈起仁和元年正月、盡六月。〉左大臣従二位兼行左近衛大將臣藤原朝臣時平等奉勅撰
《乙巳》仁和元年正月丁巳朔。天皇御大極殿、受朝賀。太政大臣行內弁。太政大臣儀、不可行內弁。是日有別勅行之。是権時之事也。先是、山城・伊勢・尾張・遠江・上総・美濃・信濃等國、上言木連理。甲斐國獲嘉禾。是日、奏於庭焉。禮畢鸞輿還宮。宴侍臣於紫宸殿。雅楽寮奏音楽、如舊儀。宴享賜被。
二日戊午。群臣奉參太皇太后・皇太后宮。賀新年也。
七日癸亥。天皇御紫宸殿、覧青馬。賜宴群臣、奏女楽、如儀。日暮、賜祿有差。
八日甲子。於大極殿、始講最勝王経。以元興寺僧延保、為講師。天皇臨幸聴之。▼是日。犬遺屎於紫宸殿前版上。陰陽寮占曰。可慎兵火。
十一日丁卯。諸司獻剛卯杖。天皇不御「天皇」紫宸殿。付內侍奏。
十二日戊辰。寅時、填星貫月。
十三日己巳。勅、以摂津國為奈野、為太政大臣狩鳥野。樵蘇放牧、依舊勿制。
十四日庚午。大極殿斎講事畢、僧綱引名僧、奉參內裏。論議如常。賜被而罷。
十六日壬申。踏歌之節。天皇御紫宸殿、賜宴侍臣。宮人踏歌如常。賜祿各有差。▼是日。以散位従四位下十世王、為中務大輔。散位正四位下源朝臣本有為治部卿。従五位下行內蔵助源朝臣希為民部少輔。散位従五位下橘朝臣茂行為兵部少輔。従三位行右京大夫基棟王為刑部卿。従五位上行兵部少輔源朝臣建為大蔵大輔。従四位下行中務大輔源朝臣至為右京大夫。外従五位下行大外記巨勢朝臣文宗為河內介。従五位上手大蔵大輔多治真人藤善為摂津守。散位外従五位下丸部臣臣百世為尾張介。散位従五位上源朝臣進為參河守。従五位上藤原朝臣貞幹中武蔵守。従五位上行散位頭小野朝臣國梁為上総介。參議正四位下源朝臣是忠為近江守。散位従四位下源朝臣貞恆為美濃守。従五位下行信濃権介良岑朝臣唯実為正介。従五位下行式部大丞坂上大宿禰茂樹為出羽守。従五位下行助教浄野朝臣宮雄為越前介、助教如故。従五位下行丹波介伴宿禰枝雄為能登守。散位従五位下藤原朝臣忠憲為但馬介。外従五位下行出雲権介大蔵宿禰闊勝為正介。參議正四位下行皇太后宮大夫藤原朝臣國經為播磨守、皇太后宮大夫如故。従五位上行相模権守藤原朝臣春幹為備前介。散位従五位上貞朝臣登為備中守。右京亮従五位下伴宿禰春雄為紀伊介。従四位下行右近衛少將平朝臣正範為阿波権守。従五位上行民部少輔藤原朝臣安嶺為守。従五位下行大外記嶋田朝臣惟上為土左守。従四位下主治部卿兼行武蔵権守源朝臣行有為大宰大弐。散位従五位上行右衛門権佐兼備前権介藤原朝臣有穂為左近衛少將、備前権介如故。従五位上左兵衛佐兼越中守源朝臣湛為右近衛少將、越中守如故。▼是日。自未至申、日上有背向外。其體如張弓、長二許丈。」以山城國乙訓・紀伊・綴喜三個郡官田五町二段百八十九歩、給弾正臺番上料。
十七日癸酉。天皇御建禮門、観射禮。▼是日。始禁着用貂裘。但參議已上不在制限。
十八日甲戌。天皇御射殿、観覧四府賭射。
廿一日丁丑。於仁壽殿、內宴近臣。教坊奏女楽。近臣之外、文人預席者五六人賦詩。
廿二日戊寅。左兵衛大尉正六位上在原朝臣棟梁・左衛門大尉正六位上良岑朝臣遠年並授従五位下。進四品紀內親王階加三品。授従五位上在原朝臣文子正五位下。
二月丁亥朔。大學寮釈奠。公卿大夫畢至。明経博士論議、文章生等賦詩如常。
四日庚寅。祈年祭。諸司供事如常。
八日甲午。先是、神祇官奏請。去貞観十七年四月十七日有勅、以山城國葛野郡上木嶋・下木嶋両里乗田五段、奉充従一位平野神社。而班田使図帳、不注神田、収公班給百姓口分。望被返充。是日、勅有司令返奉。以山城國愛宕・紀伊両郡官田七町百卅歩、充同神社預一人・御炊女四人月料祿、停給見米也。」令和泉國、官田稲率穎十五束、■穀一斛。以國司申請也。」聴信濃國、以乗田卅町、営國廚佃。但其地子任例、進納太政官廚、永為恆例。彼國営佃、自此始焉。」治部省言。去元慶六年六月三日格稱。権僧正法印大和尚位遍照奏狀稱。頃年受戒之輩、事多不法、但以戒牒、専為公験、自稱真僧、眩人耳目。自今以後、受戒之日、省寮威従、共向戒壇、子細勘會官符度縁、即令登壇受戒、便収取受戒者戒牒、具注後紙、以其本籍姓名、省寮相共押署、捺以省印者。謹案公式令雲。応會之事、以七月卅日以前為斷（、十二月上旬勘了）。注云。被官諸司、皆於所管勘校。自余諸司、各本司勘審。然後長官押而署也。而今僧綱不署、省寮何押。古無蹤跡、今有疑殆。望請。准於度縁、三司共署、捺以省印者。勅依請焉。
九日乙未。勅、以摂津國菟原郡官田二町一段、給造墨長上要劇料。
十日丙申。授下野國正五位上三和神従四位下。肥前國従五位上天山神正五位下、稲佐雄神・堤嶋神並従五位上。但馬國正六位上絹巻神、伊豫國正六位上徳威神・門嶋神・宇和津彥神並従五位下。
十三日己亥。権僧正法印大和尚位遍照上表曰。小僧遍照言。鐘鳴漏盡、當休昏夜之行、鞭策程遠宜稅玄黃之賀。故益而終損、已聞之於大聖、満者猶溢、將■之於小僧。遍照、昔在陛下龍潛之時、陪蕃邸而委質、■乎深草象耕之日、帰簪■而出家。既而身蛻囂埃、志厭栄利。白業不退、素■所甘也。去元慶三年、詔授権僧正、寵加非次。聞之者咸驚、栄出殊常、當之而多恥。遂深執降退、頻上表章、而未蒙哀充、屢換星霜。會陛下金輪撫運、紺殿垂衣。小僧以豊沛之故老、遇慶泰之新朝。中使相望、慰問荐臻。是故、雖愧出山、未辭詣闕。伏以、俗士之事君也、欲効忠勤、不惜筋力。然而、當於授杖之年、猶有懸車之禮。況禪徒之業、戒律為先。縦在少壯之質、何踏聚落之塵。今衰暮之齢、殆盈七十。蒙昧時及、病痾日侵。而久忝上綱、人謂之不知足。或侍中禁、世誚之為■栄。小僧初剃髪之日、心誓自謂。■跡俗間、終命山窟。豈図、既迫桐柳之秋、更嬰綱維之累。小僧為陛下之舊臣、陛下昭小僧之宿意。天鑑切漢、何必指河。伏冀、陛下降宸■之洪霈、免僧正之崇班、則開賢路於法務、寂愚慮於禪門。無任慊欸之至、謹奉表陳乞以聞。■帰簪、■簪（『類聚國史』）
十五日辛丑。園韓神祭如常。」左京人大舎人助氏宗王男岑兄・岑行・岑良・岑安・岑依・岑永、正六位上彌並王男善益・秋実・秀範、春淑、正六位上富貞王男恆並・恆世・今恆・浄恆・良並・恆身・恆秀等十九人、賜姓惟原朝臣。其先出自田原天皇之後、春日親王也。
十六日壬寅。地震。」加賀國加賀郡彌勒寺預於定額。
十七日癸卯。太皇太后（明子）、請減服御、以助公用、還女官令直本司。勅命有司、返納物有其數焉。
十八日甲辰。夜東京一條衛士町失火、延焼三百餘家。
廿日丙午。以散位従五位下斎部宿禰伯江、為神祇少副。従五位下今扶王為侍従。従四位下行山城守和気朝臣彜範為內蔵頭。刑部少輔従五位下藤原朝臣永善為縫殿頭。散位従五位下藤原朝臣有世為散位頭。縫殿頭従五位下藤原朝臣有家為民部少輔。散位従五位下布瑠宿禰今道為造酒正。従五位下伴連定宗為右京亮。従五位上行筑前守興我王為山城守。散位従五位下橘朝臣嘉樹為甲斐守。従四位上源朝臣長淵為武蔵権守。従五位下行中納言兼民部卿在原朝臣行平為陸奧出羽按察使、余官如故。従五位下行神祇少副大中臣朝臣常道為丹波介。散位従五位下藤原朝臣氏江為石見権守。従五位上守右近衛権少將在原朝臣友於為播磨権介、本官如故。散位従四位上秀世王為美作守。右京亮従五位下伴宿禰春雄為紀伊守。前越前介従五位下平朝臣好風為大宰少弐。従五位下行造酒正布勢朝臣園公為筑前守。參議正四位下行左近衛中將藤原朝臣有実為肥後権守、中將如故。従五位下行內蔵助源朝臣希為右衛門権佐。従五位上行右馬助源朝臣昇為左兵衛佐。従五位下守雅楽頭在原朝臣載春為右馬助。
廿一日丁未。天皇御紫宸殿視事。大臣以下、參議以上並侍。従五位上行少納言兼侍従橘朝臣春行、就版奏請、踏印官符。▼是日。詔曰。自古撫蘿図、臨瓊■者、咸憲三微以敷教、粛五始而成規。想彼體元居正之為、豈啻革故鼎新之務。朕■以微■、■茲重光。懍々乎如乗奔而無轡也。日慎一日、忽復二年。龍星再躔、鳳律頻変。若歴年襲前號、恐謂我忘舊章。其改元慶九年、為弘仁元年。」免除伊勢・備前両國百姓去年庸、以供大嘗、當年事多費也。其卜食郡、免田租。諸家神寺封戸庸物、充正稅穀焉。（仁和元年十二月廿一日丁未條に重出。）
廿八日甲寅。無位安典王賜姓平朝臣。故二品仲野親王後、従四位上輔世王之子也。
三月丙辰朔。三日戊午。御斎焼燈。例也。
四日己未。先是、権僧正法印大和尚位遍照上表辭職。是日、勅答曰。來表具之。公之於朕也、外結花、內投膠漆。非中路之傾蓋、拠前世之宿因。不意、寄事乞骸、解綱維於■戸、矯詞知足、停影向於瑣窓。彼白衣之忌夜行、昔側聞諸有識、緇侶之告帰老、朝章以無存。公之有此言、朕未得其意。若非君子之戱、即忘我之甚乎。況運繋尭風、待方便智之安國、命含寒露、思神通力之養民。道不虛行、人能弘道。當朕新馭秋駕、願公■鎮玄門。自今閣筆、勿傷朕懐。
五日庚申。先是、陸奧國解稱。國司事力、須依國例、載大帳、立丁見不輸色。而此徭丁充給之外、猶有留郡之丁稱不輸者。即此公損也。事力立丁、為民之重役、黔首不堪其苦、流離他郷、雖加撫育、去多帰少。望請。准畿內例、差充単徭、以慰窮弊。至是、太政官処分、依請。
七日壬戌。勅、遣従四位下行左馬頭藤原朝臣利基於近江國、従五以上主右近衛少將源朝臣湛於備後國、並臂鷹擡犬、行払野禽。路次往還並経彼之間、用正稅供食焉。
八日癸亥。遣左衛門少尉內蔵有永・散位藤原朝臣野風於山城國、諸陵権助藤原國直・左衛門大志紀貞城於大和國、東市正御船宿禰弘方・右衛門少志穴太門継・於河內國、主稅大充朝原真行於摂津國、令治官田。和泉國官田、聴二箇年納地子。
十日乙丑。授常陸國正六位上於岐都説神従五位下。」太政官処分。下知長門國、送破銅手一人・掘穴手一人、於豊前國採銅使許。以豊前國民、未習其術也。」先是、紀伊國介外従五位下興道宿禰春宗解稱。去貞観十五年交替、不用悪稲五萬七千九百卅一束、既為藁芥、不更出計。請准未納、率廻成全物。至是許之。
十五日庚午。式部省言。式雲。諸國博士・醫師者、奉試及第並其道博士等、並共挙申為受業。自余為非業。又雲。諸國非業博士醫師、以四年為秩限。但出羽・大宰管內諸國、五年為限。又雲。諸國博士醫師受業非業両色、毎年三月一日、移送民部省。今案、件文、受業非業、才用不同。六年四年、秩限各異。而補任不弁其由、籤符隨無其狀。今或國有「省」稱非業、移民部省、號為受業、歴及六年、至於有所司之勘、出本國止見任、徴俸料。愁訴之日、更下宣旨、數年之後、令満遺歴。如斯之累、誠在無文。望請。上件受業之徒、補任解文、姓名之下、挙各本業、明注其生、任符之面、隨被注載、非業之人、自如恆例。然則、國司更無疑殆、公政將有議者。勅従之。」以散位従五位下上毛野朝臣茂陰為大監物。従五位下橘朝臣代継為大和介。主殿頭従五位上藤原朝臣扶縄為因幡介、主殿頭如故。▼是日。公卿於左仗頭、定修仁王會行事之人。」地震。
廿日乙亥。請僧百口於紫宸殿、読大般若経。限三日訖。
廿一日丙子。元慶寺座主権僧正遍照奏言。検案內、依太政官去元慶元年十二月九日牒旨、胎蔵金剛頂止観業、學生等試度受戒、其來尚矣。凡授業選人、是興法利邦之由也。故諸寺皆令経階業、以備器用。望請。此寺年分僧等、復試夏講於當寺令行之。立義一階、於延暦寺、六月法華會令行之。階業方畢、准諸宗例、即敘満位。既有出身之始。豈無擢用之終。若割諸寺之分、頗有人法之煩。今尋挙用之閑地、唯有年闕之講読。然検太政官去元慶六年六月三日符稱。年中所闕講読師者、將令僧綱、因次薦挙補任者。今案事意、年闕不定、若無闕之時、雖一年空過、而若多闕之年、応諸綱頻挙。緬想朝恩、猶有餘慶。至割一人、更有何愁。仍須年中所闕之內、或講師或読師、最初闕者、毎年隨割一人、以此寺階業僧、依次申官補任。然則、不滅僧綱恆例之簡定、永建當寺授業之始終、仏日再中、扶衛寶祚、聖化遠伝、彌鎮國家。謹請恩裁者。勅従之。
閏三月丙戌朔。太政官下符五畿內七道諸國稱。奉勅。新膺寶暦、始握睿図。思仮冥衛於仏経、誚禍胎於家國。宜因循故実、令宮中左右京五畿七道諸國、同日二時講説仁王経。來四月廿六日、國司卒郡司百姓、潔斎戒慎、至心修之。宣告境內、當彼會日、禁斷殺生、一如恆典。対馬・壱岐両嶋、雖不関講経、須同其潔慎。宜大宰府下知其意焉。
六日辛卯。左弁官使部大石益行妻産女。無臀大孔、糞出自口。但其陰如常人。數日而死。」勅。毎年正月、大極殿斎講。是先聖之所始修也。徳厚利民。設大會之法座、慮深護國、演最勝之経王、才名抜萃、知徳出群、屈為講師、其來尚矣。宜賜度僧一人、以代彼扶老之杖。立為恆例。
十日乙未。授隠岐國従四位下天健金草明神従四位上。
十九日甲辰。授式部少丞正七位下藤原朝臣連永従五位下。」下総國海上郡大領外正六位上海上國造他田日奉直春岳、借外従五位下。以代百姓済調庸也。
廿日乙巳。従五位下藤原朝臣連永為大宰少弐▼是日。大風暴雨。
廿七日壬子。授甲斐國正六位上建岡神・藤武神並従五位下。
夏四月乙卯朔。天皇御紫宸殿、視事。六府少將佐等、奏當月番上近衛門部等挾名簡、少納言従五位下大江朝臣公幹奏請印。賜飲群臣。左右近衛府奏楽。賜祿有差。」是夜、巡検朝堂院近衛等、捕得一人。賚持油炭続松等、忽入火於■、以紙縛其口。其人陰陽寮陰陽師正六位上村國連業世之子、天文生名春沢也。有司尋訊問。春沢雲。為親母、欲修小善、向常住寺。是燃燈之具、非奸心行火之謀。因而置之。
二日丙辰。無品氏子內親王薨。不任葬司。縁喪家辭也。堪能不視事三日。內親王者、淳和太上天皇之第一女也。母贈皇后諱《高志》。即是、太上天皇之庶妹也。內親王、天長之初、為伊勢斎、後因病替出焉。
五日己未。先是、信濃國築摩郡人辛犬甘秋子、向太政官愁訴雲。秋子家人八人、為坂名子縄麻呂・大原經佐等、所焼殺。由是、詔遣使推訊事由、子縄麻呂等承服既訖。於是、使禁子縄麻呂等、入京。守従四位下橘朝臣朝臣良基、故縦子縄麻呂等、更捉秋子等、■禁其身、令子縄麻呂等、以他物毆傷秋子。秋子告所由、向官訟冤。太政官下符、放免秋子、譴責國司稱。初遣勅使、為決民訴、推問之後、依法弁糺。若有出入、自有恆典。而牧宰任意、改行其事。論之正理、阿曼法。縦官長獨犯、己次何不爭。為吏之道、豈如此乎。
七日辛酉。梅宮祭如常。」停式兵二省奏擬階之儀
禮真八日壬戌。於仁壽殿、潅仏如常。
十日甲子。是日、賀茂斎內親王、擬祓河辺、便入紫野院。今月八日、弁官有人死穢。因而停止、於建禮門前大祓。
十一日乙丑。式兵二省奏擬階冊。。天皇不御紫宸殿、詔於本省行之。
十四日戊辰。皇女和子、賜姓源朝臣、預時服月料。
十五日己巳。公卿就太政官曹司庁、給文武官人成選位記。宣制如常。
十七日辛未。勅。遠江國蓁原郡百姓口分田三百六十七町六段四十八歩之代、授不堪佃田。先是、遭水災、流損崩埋。元慶四年、遣使検校訖。其後國宰、頻頻申請。至是、詔許之。
十八日壬申。諸衛警固。以明日賀茂祭也。
十九日癸酉。停賀茂祭、縁有人死穢。
廿日甲戌。諸衛解厳。▼是日。天皇、於延暦寺東西院・崇福・梵釈・元興等五寺、各請十僧、始自今日、五個日間、転読大般若経。賀太政大臣満五十■、兼祝壽命也。▲五十算
廿六日庚辰。是日、修仁王會。始自紫宸殿、諸殿所司・十二門・羅城門・東西寺合卅二所、及五畿內七道諸國、當日同時、朝夕二時講修之。其咒願文曰。至心敬禮、教主牟尼、稽首帰依、仁王般若。三摩地寂、千葉臺飛、放大光明、奏殊勝楽。其言不誑、所説尋深、為國為身、応解応入。仁和獻歳、龍集旃蒙、暦數在躬、鴻基盛運、朱明孟夏、時哉此時、黒月庚辰、吉之又吉。愍人民故、安國家故、三寶惟祟、萬機暫息。邇自華輦、霜仗九重、遍報竹符、煙城七道、都凡百座、講演一時、勝蘭結叢、水月同照。荘厳種種、讃唄聲聲、幡霽殘虹、花吹四面。見者無數、聞者有縁、発菩提心、仰明行足。所修功徳、福不唐捐、諸尊証明、聖衆隨喜。陰難陽難、未然滅除、天災地災、剎那銷復。獨舂聲少、年有大秋。修鋳道長、府無虛月、人之頼化、黔黎合歓。俗之飲和、鐐質同利、羽■蹄乳、鱗伏蛟行。因善知識、得安楽果。（『菅家文草』17參照）
廿七日辛巳。勅曰。朕以眇身、猥承鴻緒、膺登用之業、有若馭奔、受光啓之符、無忘履薄。朕綜覈前王、捜羅曩制、唯思、宵衣是遵、■食是勉、躬行慈倹、人臻富庶。而運承澆季、風頽俗弊。帑蔵虛耗、経用殷繁、卿士群吏、受祿稍者既衆、親王源氏、預時服者亦多。計會征入、未供其費、商折見用、殆過其制。夫域中大寶、天下至公、克己■懐、未知攸済。豈有百官闕其祿賜、而一人保其羨溢者乎。宜朕之服御絹綿二色、■従省減、並依舊例。庶権損上之誠、用存経邦之化。布告遐邇、俾朕意。」以従五位下行周防介藤原朝臣良範、為侍従。従五位下行陰陽権助弓削宿禰是雄為頭。散位従五位下在原朝臣棟梁為雅楽頭。従五位下小野朝臣千邦為玄蕃頭。従五位下行丹波介伴宿禰枝雄為能登守。侍従従五位下源朝臣當時為周防介。従五位上良岑朝臣晨茂為肥後権介。
廿八日壬午。天皇御武徳殿、観覧諸牧御馬諸衛騎射。
五月乙丑朔。式部省、奏諸國銓擬郡司擬文。天皇不御前殿。太政大臣已下參議已上、於宜陽殿西廂、令式部大輔従四位下藤原朝臣春景読之。太政大臣點定奏之。
三日丁亥。下知中務省、減御服絹千疋、定二千五百疋、減綿千屯、定七千四百二屯。縁去四月廿七日勅書也。
五日己丑。端午之節。天皇御武徳殿、歓四府騎射。親王已下五位已上貢馬。
六日庚寅。天皇御武徳殿、観左右馬寮競走馬、及四府馬上雑芸。
八日壬辰。公卿奏言。伏承去月廿七日勅旨、道在祟倹、理深経邦。將以知禮節於倉廩、周富庶於黎■。推減服御、以■恆規。臣等捧読已周、無任荷懼。謹検前朝故事、將於陰陽逆節水旱淹旬、或損天廚之饌、■省御廚之資、未有■■斉政。玉燭調時、徒引責躬之誠、以先損上之美者也。臣等槐棘備員、茅土疏色、忽対黃紙之文、愈靦素餐之責。伏以、臣之奉君、上之化下、泥璽寫其方円、風草任其偃仰。豈有主上、軫憂國之慮、臣下懐重祿之情者乎。伏望。五位已上封祿、暫従省約、集軽塵而裨帝嶽、以添天■。謹録事狀、伏聴天裁。
十四日戊戌。霖雨不止。奉幣丹生河上神、祈止雨也。告文曰。天皇《我》詔旨《止》、丹生河上《仁》坐雨師大神《乃》広前《尓》申賜《倍止》申《久》。方今百姓耕種《留》時《奈利》。而自今月朔霖雨不止《天》農業流損《倍之》。皇大神《乃》厚助《尓》依此災《波》可止《之止奈毛》所念行。故是以、蔭子正六位上大中臣朝臣夏名《乎》差使、禮代《乃》大幣帛《尓》白毛御馬《乎》牽副《之女天》奉出《須》。此狀《乎》神那可良《毛》聞食《天》降雨忽霽《天》風災不起五穀無損《天》天下■天皇朝廷《乎》寶位無動《久》常磐堅磐《尓》夜守《利》日守《利仁》護幸賜《倍止》恐《美》恐《美毛》申賜《久止》申。
廿日甲辰。賑給京城飢民。以霖雨也。
廿二日丙午。酉時、日色変黒、光散如射。」常陸國従五位下靜神・稲村神、並授従五位上。
廿三日丁未。以元慶寺有労三綱並久住僧等、預階業、補諸國講読師。先是、彼寺座主権僧正法印大和尚位遍照牒稱。依太政官今年三月廿一日符旨、応令此寺年分僧経階業、補任年中所闕講読師既畢。事須依官符、以挙申之。而案斎講二年八月廿三日格稱。簡年四十五以上、心行已定始終不易者、補講読師者。如今當寺年分僧等、年臈淺少、未合格意。爰件僧等、或任用三綱、日夕奔波、戴星之功、不可不賞。或久住伽藍、転読無倦、蛍雪之勤、誠在伊人。望請。以件等僧、令経階業、一如去三月廿一日試年分之符、縦雖年臈已満、而未受菩薩大戒者、須先令受天台大乗戒、而後経階業。但不遷本寺。又年分僧等、待年臈満、相次挙用。夫諸宗僧等受戒之後、配入七大寺、遊學三乗教。此寺年分僧、獨未有本寺。冀、隨其意楽、入延暦寺及七大寺、以兼學諸宗。謹請処分。至是、官判依請。
廿六日庚戌。地震。
六月甲寅朔。三日丙辰。勅。公卿去月八日論奏、以為、節有陰陽、時無水旱、減撤服御、事非舊章。雖非舊章、下以従上、群臣封祿、宜暫折留。嗟乎、正朔循環、朕按馳■之轡、庫倉懸■、朕已執齏舂之権。彼焦思之為傷也、熱於爛石千里、沈憂之為苦也、深笈懐山九年。此而不愁、亦復何事。至於天吏修良、地融斉整。皆是諸大夫之■理、都非予一人之施為。何故割帝賜於有功、彌重朕過、補不足於無徳、更失人心者乎。卿等能保微祿之叉手、朕獨將保菲衣之裹身。今之所請、拒而不聴。
十一日甲子。月次神今食祭。如常。天皇御神嘉殿、親奉祭、如常儀。
十四日丁卯。権僧正法印大和尚位遍照抗表辭封邑。有勅不許焉。
廿日癸酉。夜偸児入民部廩院倉、盜取米一斛五斗。為行夜者所捕得。偸児引刀自刺不死。遣検非違使、送入於獄。（元慶八年六月廿三日壬子條に同文）▼是日。大宰府言。去四月十二日、新羅國判官徐善行・録事高興善等四十八人、乗船一艘、來着肥後國天草郡。問其來由、答曰。前年漂蕩、適着海岸、蒙給官糧、得帰本郷。今奉賀仁恩、賚國牒信物等來朝者。今検、寄事奉賀、牒貨相兼。只有執事省牒。無國王啓、其牒不納函子、以紙裹之。題雲。新羅國執事省牒上日本國。其上踏印五字。謹案先例、事乖故実。仍寫牒並録貨物數進上。勅。新羅國人、包蔵禍心、窺覦家國。雖寄事於風波、然猶疑其毒蟄。須懲其姦匿、以従重法。然而、朝家好仁、不忍為之、在宥放還、然其首領矣。
廿八日辛巳。賀茂斎內親王、臨鴨水修禊、便入紫野院矣。
廿九日壬午晦。大祓於朱雀門前前。例也。
