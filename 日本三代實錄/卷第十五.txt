日本三代實録卷第十五
〈戊子〉十年春正月丙申朔。天皇不受朝賀。七曜暦。藏氷樣。腹赤魚。所司付內侍奏。帝御紫震殿賜宴侍臣。宴竟賜被。
七日壬寅。天皇御紫震殿。覽青馬。賜宴群臣。班賚有差。授無位有佐王從四位下。右兵庫頭從五位下廣山王從五位上。散位從四位下高階眞人峯緒。神祇伯兼行河內權守在原朝臣善淵。無位源朝臣效。源朝臣本有並從四位上。正五位下行大和權守藤原朝臣本雄。右中弁多治眞人貞岑並從四位下。從五位上行但馬權守良岑朝臣長松。右衛門權佐在原朝臣守平並正五位下。左京亮從五位下橘朝臣高成。典藥頭藤原朝臣秀雄。散位橘朝臣信蔭。齋宮頭兼伊勢介藤原朝臣諸藤。散位大原眞人眞室。兵部少輔藤原朝臣秋緒。大判事滋野朝臣善根。助教菅野朝臣佐世。天文博士兼攝津權介中臣志斐連春繼等並從五位上。外從五位下行參河權介卜部宿禰眞雄。采女正正六位上清河王。正六位下源朝臣精。式部少丞藤原朝臣忠方。大藏大丞安倍朝臣弘行。右衛門少尉南淵朝臣良棟。土左介藤原朝臣常基。左近衛將藤原朝臣有實。右近衛將藤原朝臣高藤。太皇大後宮少進笠朝臣冬人。散位橘朝臣良實。藤原朝臣豊雄。式部大丞文室朝臣行敏。大外記滋野朝臣恆蔭。大內記小野朝臣問道等並從五位下。左大史正六位上志紀宿禰氏經。皇大後宮少進菅野朝臣愛甲。少外記善淵朝臣愛成。侍醫五百木部公全成。式部大録大國忌寸福雄等並外從五位下。
八日癸夘。所司獻剛夘杖如常。』始講勝王經於大極殿。以延暦寺僧天台宗傳燈大法師位法勢爲講師。』主殿允正六位上若湯坐連仁高。左近衛醫師紀宿禰春生並授外從五位下。從四位上潔子女王正四位下。從四位下嘉子女王從四位上。從五位下善宗女王從五位上。無位源朝臣濟子從四位上。源朝臣貞子從四位下。從五位下源朝臣高子。藤原朝臣子並從五位上。紀朝臣靜子。春澄朝臣高子。藤原朝臣雲子。小野朝臣氏野並從五位下。』
九日甲辰。授主殿助正六位上藤原朝臣扶繩從五位下。
十一日丙午。無品業良親王薨。帝不視事三日。親王者。嵯峨太上天皇第二之子也。母三品高津內親王。桓武天皇納從三位坂上大宿禰苅田麿女從五位下全子。所誕育也。太上天皇納內親王爲妃。生親王。々々精爽變易。清狂不慧。心不能審得失之地。飮食如常。無病而終焉。
十四日己酉。大極殿齋講畢。僧綱已下名僧奉參內裏。論義如常。各賜被。
十六日辛亥。踏歌之。天皇御紫震殿。宴於侍臣。宮人踏歌。宴竟賜祿如常。』以外從五位下行少外記善淵朝臣愛成爲大外記。正五位下行木工頭源朝臣直爲右中弁。從五位上守大判事滋野朝臣善根爲大藏少輔。散位從四位上高階眞人岑緒爲山城守。從四位下行大和權守藤原朝臣本雄爲正守。從四位下行右中弁多治眞人貞岑爲伊勢守。散位外從五位下道嶋宿禰村嶋爲甲斐介。從四位上源朝臣冷爲相摸守。彈正少弼從五位下橘朝臣岑雄爲介。散位從五位下上毛野朝臣上長爲下総介。四品惟彥親王爲常陸太守。參議從三位行左衛門督源朝臣多爲近江守。左衛門督如故。從四位上行神祇伯兼河內權守在原朝臣善淵爲權守。從五位下行近江權大掾安倍朝臣三寅爲介。散位從五位下平朝臣正範爲權介。從五位下行大外記滋野朝臣恆蔭爲信濃介。大藏少輔從五位下多治眞人高棟爲出羽守。外從五位下行左大史志紀宿禰氏經爲越前介。散位從四位下良秀王爲越中守。從五位下行侍醫紀朝臣當仁爲越後守。侍醫如故。從五位上守刑部大輔藤原朝臣關主爲因幡守。左近衛少將正五位下藤原朝臣良尚爲前權守。少將如故。從五位下行後權介源朝臣湛爲權介。從五位下行陰陽助兼權陰陽博士前權介笠朝臣名高爲中介。陰陽助權陰陽博士如故。文章博士從五位下巨勢朝臣文雄爲後權介。文章博士如故。從五位下行式部大丞文室朝臣行敏爲安藝介。主稅頭從五位上兼行出雲守家原宿禰繩雄爲周防守。從五位下守內匠頭藤原朝臣維範爲阿波權介。內匠頭如故。維範去年兼任阿波權介。丁父憂解。今以本官起之。參議右近衛大將從三位藤原朝臣常行爲讃岐守。大將如故。參議大藏卿正四位下兼行相摸守源朝臣生爲權守。大藏卿如故。從五位上行兵部少輔藤原朝臣秋緒爲介。紀伊守從五位下藤原朝臣房雄爲伊豫權介。散位外從五位下難波朝臣實得爲土左介。從五位下御春朝臣岑能爲鎭守將軍。
十七日壬子。天皇御建禮門。觀大射之禮。
十八日癸丑。御射殿。覽四衛府賭射。
廿一日丙辰。內宴於仁壽殿。喚文人賦詩。內教坊奏女樂。宴竟賜祿各有差。
二月乙丑朔。三日丁夘。釋奠如常。
四日戊辰。祈年祭如常。
八日壬申。春日祭如常。
十一日乙亥。公卿就太政官曹司廳。列見文武官成選者。宣制如常。
十三日丁丑。始造應天門。大於會昌門前。乃下斤斧焉。』是夜。園韓神祭如常。
十四日戊寅。延六十僧於紫震殿。限以三日。轉讀大般若經。
十七日辛巳。以山城守從四位上高階眞人岑緒爲神祇伯。從五位上橘朝臣安吉雄爲治部大輔。從五位下橘朝臣葛名爲諸陵頭。從四位下行中務大輔忠範王爲民部大輔。從五位上行勘解由次官兼博士尾張權守家原宿禰氏主爲主稅頭。博士尾張權守如故。散位從五位下藤原朝臣忠雄爲兵部少輔。從五位上藤原朝臣興世爲刑部大輔。從五位上守治部大輔源朝臣包爲木工頭。散位從五位下良岑朝臣晨眞爲掃部頭。從五位下安倍朝臣房上爲彈正少弼。從五位上行周防守家原宿禰繩雄爲兼鑄錢司長官。散位從五位下大神朝臣全雄爲勘解由次官。從四位上行民部大輔輔世王爲山城守。從五位下行美作權介源朝臣矜爲攝津權介。從五位上守左少弁藤原朝臣良近爲越前權守。從五位下安倍朝臣清行爲大宰少貳。清行。貞觀六年正月任大宰少貳。丁母憂去職。今以本官起之。
十八日壬午。野火燒損田邑山陵兆域中之樹木。』參議正四位下行右衛門督兼太皇大後宮大夫藤原朝臣良繩卒。良繩。字朝台。左大臣內麿朝臣孫。而正五位下前守大津之子也。良繩風容閑雅。擧止詳審。興福寺僧圓壹好相人。見良繩狀雲。必登卿相。榮寵無比。退語同志雲。嗟呼於命獨有可惜矣。承和四年爲內舍人。中務省啓令侍東宮。太子特加意愛。擢補藏人。嘉祥三年累遷左馬大允。內藏權助。後改權爲正。仁壽二年授從五位下。爲侍從。齊衡元年兼播磨介。俄而拜春宮亮。侍從。內藏助。播磨介並如故。是年冬。大津卒於任國。始聞疾。即欲奔赴。天皇不聽。及得審問。嘔血氣絶。數尅乃蘇。去職不仕。詔奪情以本官起之。俄而兼左兵衛權佐。二年授從五位上。三年遷右中弁。兼內藏權頭。天安元年加正五位下。兼前守。未幾兼右近衛中將。右中弁。內藏權頭。春宮亮。前守並如故。數月之後授從四位下。遷左近衛中將。兼右大弁。勘解由長官。停內藏權頭。二年兼讃岐守。是年九月拜參議。十一月皇太子即位。是日加從四位上。兼近江權守。貞觀元年上表辭勘解由長官。許之。是年十一月大甞之日授正四位下。遷兼前守。三年春遷左大弁。左近衛中將前守並如故。母紀氏寢疾疲。良繩晝夜扶侍。不捨左右。衣不解帶。目不接睫。終然丁憂。解去官。哀號過禮。殆於毀滅。數月之後。以本官起之。是時右大弁南淵朝臣年名。左中弁大江朝臣音人。年事老宿。班皆在良繩下。私語雲。彼兩臣。或碩儒宿齒。或朝家塩梅。吾齡少於兩賢。在其上。出入進退。常有慙顏。又左近衛少將藤原朝臣基經。少有風骨。才望甚高。時論皆謂。非常之器也。先帝重其雅量。尤見親寵。今共帶四位。豈應安席。其少將有帶四位者。中將辭。是先賢所傳也。吾雖無古人之行。竊有懷遠之慕。久賢路。須早避之。遂稱病篤。屢以取假。辭退懇切。不肯脩。五年以年名爲左大弁。音人爲右大弁。基經爲中將。良繩遷爲右衛門督。六年兼讃岐守。九年爲太皇太后宮大夫。右衛門督如故。卒時年五十五。良繩素性寛厚。不好花餝。孝謹天至。忠信夙彰。推心奉上。不泄機事。文徳天皇特見親用。寵幸加隆。內外之事。多委決之。領諸司諸院別當之事。未嘗有愆矢之擧。後母安倍氏性悍忌。諸子皆排卻。但至於良繩。殊以重愛。良繩以純謹事之。昔爲內舍人時。諸內舍人皆是豪家年少。奢侈放縱。無所拘束。唯見良繩。悉脩法度。因而語曰。朝台來則苦我。去而莫不思者。於山城國葛野郡建一道塲。名眞如院。母紀氏出俗爲尼。居住其中。良繩株入食封。分捨俸祿以充香火之資。毎年八月。文徳天皇御忌日。奉爲天皇。講法華經。迄終一生不廢此業。時人以。忠孝相許。
廿一日乙酉。授和泉國正五位下穴師神從四位下。
廿五日己丑。詔下公卿及諸儒。博議山陵火災並爲禮制。從四位下行博士兼伊豫權守大春日朝臣雄繼議曰。禮記曰。有焚其先人之室。則三日哭。然則當據禮而行之。文章博士從五位下兼後權介巨勢朝臣文雄議曰。漢書曰。武帝建元六年四月。高園便殿火。帝素服五日。昭帝元鳳四年五月孝文廟正殿火。帝及群巨皆素服。山陵失火。未見故實。至於宗廟。前聞如此。公卿本乎漢家之故事。斟酌禮度之所宜。取文雄議而奏。於是。帝避正殿。服錫紵撤去常膳。進御蔬菲。輟朝五日。公卿及諸近臣皆去彩餝。一準凶儀。遣使於山陵。告以事由。告文曰。天皇掛畏〈岐〉田邑御陵〈尓〉恐〈美〉恐〈美毛〉奏賜〈倍止〉奏〈久〉。去十八日不慮之外〈尓〉。野火進引〈天〉御陵〈乎〉燒損〈介利〉。聞食〈那加良〉驚怪懼畏〈己止〉無限量〈志〉。此驚畏〈留〉狀並怪〈比悉津良比〉令奉仕之事〈乎〉。大納言正三位兼行左近衛大將藤原朝臣氏宗。從四位下行大學頭潔世王等〈乎〉差使〈天〉。聞申〈尓〉奉出。但不愼護奉〈天〉致怠〈留〉御陵守等〈波〉。令勘罪〈那倍〉賜〈波牟〉。掛畏〈岐〉御陵平〈久〉聞食〈天〉。天皇朝廷〈乎〉護幸〈比〉國家無事〈久〉矜助賜〈倍止〉恐〈美〉恐〈美毛〉奏賜〈波久止〉奏。
廿九日癸巳。從四位下行博士大春日朝臣雄繼抗表曰云々。不許。
三月乙未朔。三日丁酉。御燈。
八日壬寅。授薩摩國正六位上紫美神從五位下。
九日癸卯。授信濃國從五位下八縣宿禰命神正五位下。』婦若狹國三方郡人秦勝綱刀自敘位二階。免戸內租。以表門閭。
十九日癸丑。雷雨。諸衛陣於殿前。
卅日甲子。日蝕。
夏四月乙丑朔。天皇不御紫震殿。於仗下賜飮侍臣。賜祿各有差。
三日丁卯。遣使於近京十七箇寺修功徳依天皇聖體不豫也。』延暦寺座主內供奉十禪師安慧卒。年六十四。
六日庚午。遣使於賀茂社奉幣。謝申伐木並穢損事。
八日壬申。潅佛於仁壽殿。』平野祭如常。四月八日當諸祭祀。停潅佛儀。▼是日書潅佛。誤歟。
九日癸酉。梅宮祭。
十三日丁丑。地震。』月宿至弖。』大納言正三位兼行左近衛大將藤原朝臣氏宗抗表。請罷大將職。不許。
十四日戊寅。夜月虧。細如三日初生魄。
十五日己卯。成選短冊。』出羽國言。飽海郡月山。大物忌兩神社前。雨石鏃六枚。
十六日庚辰。遣使十箇寺。轉念功徳。令能登國司。延廿僧於氣多社。讀金剛般若經千卷。祈帝病平復也。
廿日甲申。諸衛警固。縁賀茂祭也。
廿一日乙酉。賀茂祭。齋內親王依穢不向於社。
廿二日丙戌。諸衛解嚴。
廿三日丁亥。從四位下行大學博士大春日朝臣雄繼。從五位下守大判事兼行明法博士完令永繼並卒。雄繼年七十九。永繼六十七。
廿七日辛卯。雷而不雨。諸衛陣於殿前。
廿八日壬辰。地震。
五月甲午朔。三日丙申。大納言正三位兼行左近衛大將藤原朝臣氏宗重上表。勅答從所請。
五日戊戌。停端午之。
八日辛丑。延六十僧於紫震殿。讀大般若經。限三日訖。
十日癸卯。歳星犯房。右服經歴七日。
十四日丁未。郡司擬文。於仗下行之。』▼是日。勅令法隆寺僧。毎年預維摩最勝兩會竪義。立爲恆例。
十九日壬子。地震。
廿六日己未。任官。
是月。霖雨。
六月癸亥朔。三日乙丑。以傳燈大法師位圓珍爲延暦寺座主。使少納言和氣朝臣彜範。』淡路國飢。借貸正稅稻一萬束。
十一日癸酉。月次神今食祭。天皇不御神嘉殿。勅王公奉祭。』▼是日。無品宗康親王薨。帝不視事三日。親王者。仁明天皇之第二子也。母贈皇后澤子。贈太政大臣總繼之女。與光孝天皇同胞也。本是四品。入道爲僧。』今日。中納言從三位兼行左近衛大將藤原朝臣基經抗表請罷大將。不許。』美濃權守從五位上滋野朝臣安城卒。安城尤好老莊。諸道人等受其訓説。卒時年六十八。良幹之也。
十五日丁丑。沙門玄脩。苦脩得驗。經行管內勅令太宰府。乘傳入京。
廿一日癸未。任郡司。
廿三日乙酉。奉幣賀茂以下諸社十所。社嘉注也。
廿六日戊子。撰格所起請十三條雲々。』其十二曰。天長二年五月廿五日格伝。勘解由使起請。延暦十七年正月廿日格伝。五畿內七道諸國。定額寺資財等帳。附朝集使。毎年進官。自今以後。宜停進之。但遷替國司。相續者。自爾以降。不進件帳。今諸國言上不與解由狀。多載部內定額寺資材堂舍無實破損等。夫有司勘事。文案爲本。既無其帳。何辨眞僞。望請六年一進。以備勘據者。右大臣宣。奉勅依請者。凡六年一進。爲期遷替。而今秩歴之期改定四年。資財之帳。猶指六年。去任後進。不便勘據。望請四年一進。以適勘會。
廿八日庚寅。制。相撲。永隷兵部省。』周防國守兼任鑄錢司長官者四年爲秩。
秋七月壬辰朔。四日乙未。廣瀬竜田祭。
八日己亥。地震。動內外墻屋。往々頽破。
九日庚子。地震。』大和國吉野郡深山有沙門。名道珠。少年入山未出。天皇聞有修驗。遣左近衛將正六位上丹波直嗣茂。徴道珠。隨嗣茂來謁。留數日。優禮放還。施布米有數焉。
十一日壬寅。授近江國建部神從四位上。
十二日癸卯。地震震。』美濃國池田郡人守部秀刀自。夫死後。孀居虛室。守義不移。造佛寫經。晨昏禮拜。永斷葷血。不事織。拜佛之外。哭不絶聲。勅敘位二階。免戸內租。以表門閭。
十三日甲辰。地震。
十五日丙午。播磨國言。今月八日地大震動。諸郡官舍。諸定額寺堂塔皆悉頽倒。
十六日丁未。地震。
十八日己酉。雷雨。諸衛陣於殿前。
廿日辛亥。地震。
廿一日壬子。地震。
廿七日戊午。授伊豆國正四位下三嶋神從三位。上総國從五位上勳五等玉崎神從四位下。飛騨國從五位上水無神正五位下。
八月壬戌朔。六日丁卯。釋奠。
七日戊辰。明經博士參內。論義賜祿。
十日辛未。地震。
十二日癸酉。地震。
十四日乙亥。地震。
十五日丙子。天皇御紫震殿覽信濃國貢駒。
十六日丁丑。地震。』延六十僧於紫震殿。限以三日。讀大般若經。
十七日戊寅。東宮失火。延燒數家。
廿八日己丑。天皇御前殿。覽上野國貢駒。
廿九日庚寅晦。地震。
是月。霖雨。
九月辛卯朔。大雨。
三日癸巳。御燈。
七日丁酉。地震。』此日。遣從五位下守右少弁藤原朝臣千乘。左大史正六位上刑部造眞鯨等於伊勢大神宮。奉大神財寳。是隔廿年所造也。大於建禮門前而發使。』今日。遣使於十四箇神。奉幣。祈止雨。
九日己亥。雨始霽。天皇御紫震殿。宴於群臣。內教坊奏女樂。文人賦喜晴詩。宴竟賜祿各有差。
十一日辛丑。遣從五位上行少納言兼侍從久須繼王。神祇大副從五位下大中臣朝臣豊雄等。向伊勢大神宮奉幣。』是夜。有星。出自軒轅。入於紫微宮。
十四日甲辰。四品惟條親王薨。帝不視事三日。親王者。文徳天皇第二子也。母從五位上紀朝臣靜子。正四位下名虎之女也。薨時年廿三。
十七日丁未。甲斐國無位檜岑神。上総國正六位上前廣神。代神。高瀧神並授從五位下。
廿一日辛亥。授丹後國正六位上熊野神。出雲國正六位上智位神。斐伊神。溫沼神並從五位下。
廿五日乙卯。任官。
冬十月辛酉朔。天皇不御紫震殿。於仗下賜飮侍臣。賜祿各有差。
十一日辛未。文章博士橘博覽。名爲廣相。依爲舍利弗別號也。
廿七日丁亥。賀茂齋儀子內親王。獻物皇太后於常寧殿。奉賀皇太后滿冊之算也。賜親王以下祿。』是夜。地震。
廿八日戊子。太政官論奏曰。刑部省斷罪文雲。齋宮寮史生從八位上縣造當世刄殺助正六位上藤原朝臣豊本。伊勢國司從五位上行權守藤原朝臣宣。從五位下行權介藤原朝臣廣守斷罪違律。前志摩守正六位上高橋朝臣繼善犯用官物。私營公田。過役雜徭。國掌秦貞雄駆殺百姓日置福益。法官覆案。富世。貞雄當斬。宣。廣守贖刑。繼善遠流者。詔。富世貞雄駆死一等。處之遠流。自餘論之如法。
十一月庚寅朔。七日丙申。平野春日祭。
十一日庚子。太皇太后獻物於皇太后〈順子〉。慶賀冊之齡。賜群臣祿。
十二日辛丑。園韓神祭。
十四日癸卯。新甞會。遣親王公卿。就神嘉殿奉祭。
十五日甲辰。天皇御紫震殿。賜宴群臣。大歌五如常儀。賜祿各有差。
十七日丙午。授後院從五位下隼神從四位下。
廿三日壬子。大原野祭。』今日。無品池上內親王薨。天皇不視事三日。內親王者。桓武天皇之女。母橘氏。從四位下入居之女也。名曰田村子。
廿七日丙辰。地震。
廿八日丁巳。雷三聲。』大宰府獻白鹿一。放神泉苑。
十二月庚申朔。地震。
五日甲子。勅遣使者於近京冊箇寺。平城冊箇寺。修轉經功徳。襯錢寺別有數。賀皇太后春秋盈冊。以禱餘算也。
七日丙寅。天皇曲宴皇太后於常寧殿。王公卿士並侍焉。歡樂竟日。群臣具醉。賜祿各有差。』▼是日。於朱雀門前。召集京邑貧人。賜物有差。
九日戊辰。詔授從四位上行皇太后宮大夫藤原朝臣良世正四位下。從四位下行左中弁兼皇太后宮亮藤原朝臣家宗從四位上。齋院長官從五位下兼行皇太后宮大進藤原朝臣忠主從五位上。外從五位下皇太后宮少進菅野朝臣愛甲從五位下。正六位上藤原朝臣清生外從五位下。從四位下上毛野朝臣滋子正四位下。正五位下藤原朝臣宜子從四位下。藤原朝臣御康正五位下。正六位上藤原朝臣貞子。多治眞人安坐。無位大江朝臣告子並從五位下。去七日觴宴之餘慶。特有此殊奬焉。
十日己巳。地震。
十一日庚午。月次神今食祭。天皇不御神嘉殿。王公行事。所司供祭如常。
十六日乙亥。地震。』進攝津國正三位勳八等廣田神階特加從一位。從四位下勳八等生田神從三位。』是夜。夜分。正五位下藤原朝臣諱〈皇太后〉誕皇子諱〈太上天皇〉〈高子〉。
廿二日辛巳。太皇大後請六十僧於東京宮。薫修講經。會京師貧窮者於朱雀大路。賜物各有差。後春秋始滿六十。賀以修善。
廿六日乙酉。制。令式部雀。年終移諸國權任國司並史生博士醫師名簿於民部省。永以爲例。
廿七日丙戌。授但馬國從五位上出石神。粟鹿神並正五位下。從五位下山神。戸神。雷神。椒神。海神並從五位上。
卅日己丑。太政大臣獻物於皇太后。王公並侍。賜祿各有差。
閏十二月庚寅朔。五日甲午。右京言。外從五位下善道朝臣根莚宅。木連理。
十日己亥。遣使於攝津國廣田。生田神社奉幣。告文曰。天皇〈我〉詔旨〈止〉。廣田大神〈乃〉廣前〈尓〉申賜〈倍止〉申〈久〉。大神〈乎〉彌高彌廣〈尓〉供奉〈牟止〉所念行〈須〉。而間〈尓〉攝津國解〈良久〉。地震〈乃〉後〈尓〉小震不止。因卜求〈之牟禮波〉。大神〈乃〉布志己利賜〈天〉。所致賜〈奈利止〉申〈利〉。又先日〈尓〉禱申賜〈布〉事〈毛〉有〈介利〉。因今從一位〈乃〉御冠〈尓〉上奉〈利〉崇奉〈留〉狀〈乎〉。主殿權助從五位下大中臣朝臣國雄〈乎〉差使〈天〉御位記〈乎〉令捧持〈天〉奉出〈須〉。大神神〈奈加良毛〉聞食〈天〉。今〈毛〉徃前〈毛〉天下平安〈尓〉天皇朝庭〈乎〉寳位無動〈久〉。常石堅石〈尓〉夜守日守〈尓〉護幸〈倍〉奉賜〈倍止〉申賜〈波久止〉申。又辭別申〈久〉。去八月三日祈申〈久〉。風雨旱〈乃〉災無〈之天〉。五穀無損〈久〉。天下饒足〈之米〉賜〈倍止〉祈申賜〈比岐〉。而祈申〈毛〉驗〈久〉。諸國豊饒〈尓〉苅收訖〈太利〉。此又皇大神〈乃〉厚助〈奈利止奈毛〉。歡崇〈比〉所念行〈須〉。因今禮代〈乃〉大幣帛〈乎〉令捧持奉出。大神平〈介久〉聞食〈天〉。天下平安〈尓〉護助賜〈倍止〉申賜〈波久止〉申。』生田神社告文亦同焉。』授山城國從五位下櫟穀神正五位下。
十二日辛丑。天皇御建禮門前。頒遣公卿侍從於諸陵墓。獻荷前幣。
十四日癸夘。延六十僧於紫震殿。限三ケ日。轉讀大般若經。
十九日戊申。於內殿始修佛名懴悔。限三日訖。
廿日己酉。新定內外交替式二卷。撰修甫就。勅頒天下。並令遵行。
廿一日庚戌。授肥後國從四位上阿蘇比神正四位下。因幡國從四位下宇倍神從四位上。但馬國正六位上大岡神。左長神。七美神。菅神。播磨國正六位上射目埼神。土左國無位宗我神並從五位下。』▼是日。宣詔內外曰。春日大原野兩社齋女藤原朝臣可多子。太政官貞觀八年十二月廿五日下所司。注藤原朝臣須恵子。今追改焉。
廿五日甲寅。勅令大和國。差充騎兵冊人。執杖士廿人。春日齋女參社之威儀。毎至春祭。在前差課國郡司各二人。相共祗承。立爲恆例。
廿八日丁巳。左大臣正二位源朝臣信薨。信朝臣者。嵯峨太上天皇之子。源氏第一郎也。母廣井宿禰氏。大臣率性。風尚不恆。好讀書傳。兼善草隷。又工圖畫。丹青之妙。馬形寫眞太上天皇親自教習。吹笛皷琴箏彈琵琶等之伎。思之所渉。究其微旨。乃至鷹馬射獵尤所留意。天長二年冬。敘從四位上。三年春除侍從。數月遷爲治部卿。五年兼播磨權守。八年拜參議。九年授正四位下。其年爲左兵衛督。播磨權守如故。十年進爵爲從三位。承和二年加正三位兼近江守。俄遷左近衛中將。近江守如故。四年遷爲左衛門督。八年兼武藏守。九年七月太上天皇崩。丁憂去職。同月拜中納言。十五年轉大納言。嘉祥三年授從二位。兼皇太子傅。仁壽中兼右近衛大將。齊衡初拜左大臣。天安二年至正二位。貞觀六年冬先是。大納言伴宿禰善男與大臣相忤。漸積嫌隙。至是有投送書曰。大臣與中納言源朝臣融。右衛門督源朝臣勤等。兄弟同謀。欲作反造。令時世嗷々。善男乘此。顯言曰。大臣欲爲不善既有先聞。今飮章如此。可謂其反有端矣。至於七年春。以大臣家人清原春瀧爲日向掾。左馬少屬土師忠道爲甲斐權掾。左衛門府生部遠藤爲肥後權大目。皆是便於據鞍引弓者。雖似奬擢。實奪大臣之威勢也。八年春欲遣使圍守大臣家。善男通諮右大臣藤原朝臣良相所行也。於時太政大臣不知有此事〈良房〉。及至發聞。愕然失色。即便奏聞。探認事由。帝曰。朕曾所不聞也。爰勅遣參議右大弁大枝朝臣音人。左中弁藤原朝臣家宗等。前後慰諭。中使相仍。大臣始則危懼在心。救恤無計。及蒙勅慰。死更燃。虎口既免。大臣獻家中所有駿馬十二疋。並賓從冊餘人。以示單子孤獨無復勢援焉。朝廷不受。皆悉返之。大臣自後杜門。不肯輙出。欲開遣憂情。向攝津國。時出野中從禽。墮馬陷於深泥。不獲自拔。有人扶起。氣殆絶。須蘇息。載病而歸。心神恍忽。數日而薨。時年五十九。遺命薄葬。殯歛之日。人多不知。平生於北山嶺下。造立一屋。中置一床。居棺其上。固閉四壁。令人畜不據犯之。子恭。平。有。三人並爵至四位焉。明年三月。追贈正一位。
廿九日戊午晦。大並大儺如常。
