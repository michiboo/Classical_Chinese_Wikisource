日本三代實録卷第五
三年春正月丙子朔。天皇不受朝賀。雨也。御前殿。賜宴侍臣。奏七曜暦。藏氷厚薄。腹赤魚。擧音樂。賜被。並如常儀。
四日己夘。所司獻剛卯杖。天皇不御前殿。付內侍奏。
七日壬午。天皇御豊樂殿。觀青馬。賜宴奏樂如常儀。賜祿有差。
八日癸未。於大極殿。始講最勝王經。以興福寺僧傳燈大法師位春徳爲講師。
九日甲申。地震。
十三日戊子。參議從三位行左大弁兼左衛門督美作守藤原朝臣氏宗爲中納言。左衛門督如故。散位正四位下正躬王爲參議。正四位下行右大弁兼左近衛中將備前守藤原朝臣良繩爲左大弁。左近衛中將備前守如故。正四位下行勘解由長官兼式部大輔信濃守南淵朝臣年名爲右大弁。勘解由長官信濃守如故。參議從四位上春澄朝臣善繩爲式部大輔。從四位下行權左中弁兼式部少輔大枝朝臣音人爲左中弁。從五位上行民部少輔藤原朝臣菅雄爲大輔。宮內少輔從五位下滋野朝臣善根爲民部少輔。從五位上守治部大輔藤原朝臣本雄爲大藏大輔。散位從五位下丹□眞人弟梶爲少輔。從四位下行攝津守紀朝臣今守爲山城守。散位外從五位下多米宿禰弟益爲介。從五位下在原朝臣安貞爲大和權守。從五位下藤原朝臣秀雄爲河內守。攝津權守從五位上安倍朝臣貞行爲正守。散位從四位上源朝臣冷爲伊勢守。從五位上行皇大後宮亮三統宿禰眞淨爲介。本官如故。散位從五位下藤原朝臣良近爲權介。外從五位下善道朝臣繼根爲伊豆守。二品行式部卿仲野親王爲上総太守。式部卿如故。散位從五位下橘朝臣吉雄爲信濃權守。從五位下行內藏助紀朝臣冬雄爲介。散位從四位上基棟王爲下野權守。從五位下伴宿禰河男爲介。從四位下行越中守房世王爲越前權守。從五位下守大判事橘朝臣春成爲越中權守。從五位下守河內守大枝朝臣直臣爲介。散位從五位下高橋朝臣文室麻呂爲越後介。從四位下行左中弁兼大藏大輔高階眞人峯緒爲丹波守。散位從五位上文室朝臣笠科爲丹後守。大藏少輔從五位下藤原朝臣正世爲因幡介。大監物從五位下藤原朝臣秋雄爲播磨權介。從五位下行陰陽權助兼陰陽博士滋岳朝臣川人爲權大掾。餘官如故。右近衛中將從四位下源朝臣興爲兼美作守。參議正四位下行左兵衛督兼伊勢守源朝臣多爲備前守。左兵衛督如故。散位從五位下小野朝臣國梁爲備後介。從五位下藤原朝臣國經爲權介。從五位上藤原朝臣關主爲安藝守。從五位下紀朝臣春常爲長門守。外從五位下菅野朝臣高松爲紀伊介。從四位上行彈正大弼茂世王爲阿波守。從五位上守左近衛少將藤原朝臣有眞爲介。少將如故。從四位下行民部大輔豊前王爲伊豫守。從五位下守右近衛權少將藤原朝臣山陰爲介。少將如故。大藏卿正四位下源朝臣生爲筑前守。』宮內大丞正六位上大原眞人安雄。去年十一月十六日關賜爵之日。式部省引列於庭中。而內記漏脫不書位記。遂以空還。然而勅賜著緋。▼是日追賜從五位下告身。』授無位長岑宿禰良子從五位下。
十四日己丑。大極殿齋會畢。僧綱以下奉參內殿。論義如常。
十六日辛夘。帝御前殿。賜宴侍臣。踏歌賜祿如常。
十七日壬辰。降雨。』於豊樂殿行射禮。上不臨御。勅公卿。令監射焉。
廿日乙未。出雲國上言。渤海國使李居正等一百五人。自隱岐國來着嶋根郡。
廿一日丙申。內宴近臣。文人賦詩。內教坊奏樂如常儀。賜祿有差。授雅樂少允正六位上和邇部大田麻呂外從五位下。大田麻呂工於吹笛者也。』▼是日。宣詔山城。河內。和泉。攝津及七道諸國司。近來奉修理東大寺大毘盧遮那佛像。功夫既成。仍來三月十四日當設無遮之大會極莊嚴之妙態。宜自十一日至廿日禁斷殺生。至於會日。於國分二寺。各開齋會。請集部內僧尼。普爲供養。其料物便用正稅。其大宰府於觀音寺修之。令導師具演事由。兼令會集僧尼。倶稱讃盧舍那佛號。乃至無知小民教作是念。我寺知識所奉修理毘盧舍那。今日至心應奉供養。我亦運心。專念同就。廣作功徳。但先帝准據本願天皇之弘願。以八幡大菩薩爲主。天下名神及萬民爲知識衆。初行修理。今至當時。此事遂成。始終雖殊。徳業惟一。然則使八幡大菩薩別得解脫。令諸餘名神々力自在。本願天皇及先帝御靈。乃至開闢以來登遐聖靈。同頼薫修。早開覺花。爰及當今。表裏夷晏。風雨順時。年穀豊稔。以此爲基。當遍法界。不論自他。終證菩提焉。』下知出雲國司雲。渤海客徒依例供給。但舊用稻。今度特以穀舂充。
廿八日癸夘。散位正六位上藤原朝臣春景。兵部少録正七位下葛井連善宗爲領渤海客使。播磨少目大初位上春日朝臣宅成爲通事。勅。竟使事之間。藤原春景宜稱但馬權介。葛井善宗稱因幡權掾。
二月乙巳朔。日有蝕之。
二日丙午。沒陸奧國司守從五位上坂上大宿禰當道。介從五位下伴宿禰春宗。及掾已下記事以上公廨。以前守從五位上文室朝臣有眞解由不與過程限也。前守有眞。記事葛木種主等。科公事稽留罪。以程限之內不分付官物也。
三日丁未。攝津國豊嶋郡古荒田五十七町。賜二品兵部卿忠良親王。
四日戊申。祈年祭並春日祭如常。
七日辛亥。遣唐使者向攝津國住吉神社奉神寳。』授信濃國正六位上國業比賣神從五位下。』先是。今上奉爲先帝。寫得金字大般若經一部。▼是日。於內殿屈請百僧。奉讀彼經。限三日訖。』授外從五位下錦部連清刀自從五位下。
十日甲寅。讀經事畢。百僧罷還。各施度者一人。所司有布施之外。以內藏寮絹綿布加□焉。
十一日乙夘。大原野祭如常。
十三日丁巳。釋奠如常。』讃岐國從五位上田村神列於官社。
十六日庚申。散位從五位上和氣朝臣巨範爲中務小輔。從五位下伴宿禰益友爲大監物。從五位上行宮內少輔源朝臣同爲大學頭。從五位上行中務少輔源朝臣包爲治部大輔。正五位上行大學頭豊階眞人安人爲刑部大輔。散位從五位下橘朝臣主雄爲大判事。主計頭從五位上兼行木工助算博士有宗宿禰益門爲木工權頭。主計頭算博士如故。外從五位下行木工權少允志紀縣主貞成爲助。參議正四位下正躬王爲彈正大弼。從五位下行主殿權助藤原朝臣水谷爲齋院長官。權助如故。散位從五位下清原眞人惟岳爲勘解由次官。從五位上行武藏介平朝臣春香爲權守。從五位下行武藏權介佐伯宿禰子房爲介。
十八日壬戌。皇太后臨御太政大臣東京染殿第。王公以下莫不畢會。盛設餚饌。終日歡飮。雅樂寮擧音樂。賜親王以下五位以上衣被絹。諸司六位以下及女嬬等賜祿有差。夜分之後。還御本宮。太后可御鳳輦。而今日用牛車。
十九日癸亥。授外從五位下行隼人正難波連蘰麻呂從五位下。主殿允正八位下伴大田宿禰常雄外從五位下。無位上毛野朝臣滋子從五位下。昨日皇太后御太政大臣第。仍有此賞。蘰麻呂已下。大臣家之人也。
廿一日乙丑。詔山城。河內。和泉。攝津。七道諸國司雲。來三月十四日。當設無遮大會。奉供養東大寺大毘盧舍那佛。宜令彼日會集人。授十善戒。
廿五日己巳。皇太后向大原野神社奉幣。御牛車。以藤原氏六位已下爲御車從者。』▼是日。以周防守從五位下藤原朝臣直道爲少納言。散位從五位上藤原朝臣諸葛爲中務少輔。齋院長官從五位下兼行主殿權助藤原朝臣水谷爲侍從。餘官如故。從五位下行侍醫兼醫博士駿河介興道宿禰名繼爲內藥正。侍醫駿河介如故。從五位上行中務少輔和氣朝臣巨範爲大藏少輔。從五位下行越中介大枝朝臣直臣爲駿河權守。從五位上守左近衛少將兼行近江權介藤原朝臣良尚爲正介。少將如故。外從五位下行紀伊介菅野朝臣高松爲越中介。大藏少輔從五位下丹□眞人弟梶爲周防守。』詔大納言正三位兼行右近衛大將源朝臣定。聽以私鷹鷂各二聯遊□山城。河內。和泉。攝津等國禁野之外。
廿九日癸酉。皇太后落餝入道。文徳天皇女御從一位藤原朝臣古子相從出家。』參議從四位上行大宰大貳清原眞人岑成卒。岑成者。左京人。贈一品舍人親王之後也。曾祖二世從四位上守部王。祖從五位下豬名王。父無位弟村王。岑成是弟村之子也。天長五年爲近江大掾。六年授從五位下。爲筑後守。七年二月母憂去職。其年十月拜近江介。九年加從五位上。岑成。本名美能。至於十年六月。賜姓清原眞人。改名爲岑成。十一月加正五位上。承和元年授從四位下。十一年爲越前守。赴任之後。取暇入京。隱居不出。所司奏聞。官當解任。免從四位下之階。十三年授正五位下。十四年春拜大和守。嘉祥元年授從四位下。爲彈正大弼。遷爲左中弁。仁壽二年出爲越前守。八月留爲彈正大弼。齊衡二年進從四位上。除右大弁。天安元年遷大藏卿。二年兼因幡守。貞觀元年拜參議。二年爲大宰大貳。卒於官。岑成。立性清直。不拘小節。初爲大和守。盛造官舍。政有能名。至於爲大貳。西府倉屋破壞特甚。有意修造。不遑寧居。伐神社之木。充結構之用。或人諌雲。此神見稱有靈。祟咎所致。不利於人。岑成拒而不肯。強令伐取。因此受病。不幾而卒。時年六十三。
三月乙亥朔。殞霜。
三日丁丑。御齋燒燈如常。
四日戊寅。自一日霜頻降。
六日庚辰。授阿波國正六位上白鳥神從五位下。
七日辛巳。新鑄銅印一面。賜東市司。
八日壬午。授左近衛權少將正五位下兼行少納言侍從播磨介藤原朝臣基經從四位下。』散位從四位下忠貞王爲大學頭。從五位上源朝臣同爲宮內少輔。
十二日丙戌。授從八位下齋部宿禰文山從五位下。文山修理東大寺大佛。巧思不恆。功夫早成。仍以賞焉。
十三日丁亥。令百官限三箇日斷魚肉。以明日應奉供養東大寺毘盧舍那佛故也。』停防鴨河葛野河二使。隷山城國。
十四日戊子。於東大寺。設無遮大會。奉供養毘盧舍那大佛。勅二品治部卿賀陽親王。三品中務卿諱〈光孝天皇〉親王。四品彈正尹本康親王。正三位行中納言兼民部卿皇太后宮大夫伴宿禰善男。從四位下行右中弁藤原朝臣冬緒。左京大夫從四位下在原朝臣行平。從五位下守左衛門權佐紀朝臣春枝。散位外從五位下布瑠宿禰清貞。外從五位下行左大史三善宿禰清江。小外記正七位下御室朝臣安常等。相率向寺。監修會事。此是佛像。感神聖武皇帝天平十五年創造。文徳天皇齊衡二年。頭傾頚斷。頓落於地。年來修理。鎔鑄復舊。▼是日。即便開眼佛師入篭。轆轤引上。乃點佛眼。凡其莊嚴之儀不可勝載。殿廊之柱衣以錦繍。壇場之上敷其朱紫。懸七寳樹。遶栽庭際。藻餝幡蓋。排批香花。極巧盡麗。奪人目精。歴覽梵宇。處々莊餝。觀者不能厭而拋過。衲衣宿徳。振錫秀眉。威儀具足。填噎堂宇。大唐。高麗。林邑等之樂。鼓鐘肆陣。絲竹方羅。先令內舍人端□者廿人供倭舞。次近衛壯齒者廿人東舞。後梵唄接響。衆樂遞奏。大佛殿第一層上結構棚閣。更施舞臺。天人天女。彩衣霓裳。音伎聒空。以移一天。南北兩京。貴賎士女。充街塞陌。莫不聚觀。躡足翕肩。人不得顧。先是。詔從四位下行文章博士兼播磨權守菅原朝臣是善。作咒願文曰。粵若天國押開廣庭天皇十三年壬申。佛像西「還頭」□。釋教東來。至於感神聖武皇帝天平十五年癸未。敬造毘盧舍那大佛。二百有餘載。金姿誕耀。光輝百億之中。玉相宏開。震動三千之外。一草一壤。獻至誠而爭先。一日三拜。應弘誓以競進。人神感慶。光跌已成。摸兜率之下生。狀須彌之高峙。爰設開眼會。車駕親臨。旌旗拂天。鐘皷震地。四夷間奏。萬樂更陳。自斯而後。一百餘祀。先皇齊衡二年乙亥秋九月。現寂滅之爲樂。稱諸法之必空。廢千株之扶持。爲一時之傾毀。靈顏頓落。疑滿月之暮西山。寳髻倶投。似遊雲之頽北□。眞容特峙。儼若思惟。玉座無驚。宛然禪定。先皇大鈎無事。神器有歸。尭曦將佛鏡倶懸。軒車與法輪同轉。刑罰措而不用。功徳因以同施。慨諸佛之失元首。恨衆庶之無瞻仰。以爲神力不動於大力。四禪不壞於三災。勾海將留。魔風可返。即傍謀卿相。博詢蒭蕘。採公輸班之雲□。據張平子之參輪。周官詮揆日之工。荊容練成風之功。雖則道霑遐邇。□動幽明。龍王移水府之□。星客布天國之贐。紅粟朽廩。贍萬民而有贏。青鳬委貫。散四海以無盡。猶示功非獨擧。力寄群縁。一切偕心。衆生共助。一粒攸捨。齊金剛之珍藏。半錢所施。比銅山之陶鑄。於是神靈致感。奔爲知識之先。外道歸心。還爲恭敬之輩。何況施身童子。忍辱仙人。天女持花。山神獻菓。三槐九棘。褫玉佩而從歸。桂殿椒房。落金釵以靡惜。無量無盡。荷擔爭馳。自西自東。車馬競至。遂使銀繩運轉。見飛頭於虛空。璧相全還。瞻圓面於寳殿。猶喩漢帝之日再中天上。秦王之鏡更出地中。星豪一點。排重雲而宵光。花簪四照。逐長春以曉發。前佛後佛。非謂二佛。前身後身。猶是一身。如去如來。不生不滅。豈此之謂哉。若使陰陽爲炭。萬物爲銅。較量功力。豈如此哉。自鼎湖龍去。梧岫雲飛。藻□有遺。供養未畢。爰今上垂衣致化。寢繩成功。馭七聖而無爲。軼三皇以有截憂良圖之不竟。悲善業之無成。率先百工。遂爲具相。以此。貞觀三年歳次辛巳春三月十四日。青蓮湛目。□翠幌而高臨。赭菓涵脣。啓紅窓以密咲。三十二相。煥若天成。八十四儀。巍如踴出。即便莊嚴金光護國之香塲。排辨天平勝寳之舊事。層甍四注。激奔電於彫□。複屋三休。繞浮煙於繍檻。瓊廡清英之地。□鷺成行。□樹恢廊之庭。□鸞致態。飛箏列鐸。抽上妙之奇調。清唄梵鐘。發中天之異響。初虹曳綵。即掛新幡。瑞鳳翻金。還棲舊剎。香煙花雨。供三世佛之虛空。玉饌瓊漿。薦十方僧之現在。天籟地籟。參差萬殊。南音北音。鏗鏘九變。寳螺獸吼。法皷雷鳴。蕩穢滌邪。和神感鬼。激楚陽河之曲。俳優狄□之偶。莫不動風雲致鱗羽者矣。於是閭閻霧撲。士女雲趨。車不得旋。人不得顧。繞長廊而遊目。翠簾啓窓。推高門而翕肩。紅袖成帳。非夫含樞宅海提象御震者。焉能動而行之。非夫薫修百億覆護三千者。誰敢靜而當之。然則金鍾盛四海之水。能潅頂者曰師。玉斗騰七耀之暉。獨臨胸者稱聖。先分功徳。救濟神祇。早脫威怒之煩。速趨慈善之果。憑斯功徳。奉資感神之山陵。以此勝因。奉翊田邑之靈廟。倶懸眞鏡。爲遍周法界之光。同轉梵輪。爲願行圓滿之佛。令茲景福奉薦聖朝。四三才而齊儀。六五龍而比壽。愕夢無侵其慮。甘寢有恬其神。□□不廢。玉燭恆照。九土開謳。千廂發詠。太皇大後。中宮。摩耶之徳。窮累劫而無銷。章徳之規。與坤元以等。又親王諸王。相府卿門。拱北辰而無移。據南嶽以不動。百僚之臣。千城之宰。比屋流祥。闔門契福。十方之所該被。三界之所包含。倶出塵區。同登智岸。即説咒願曰。蓮華法藏。莊嚴世界。祇園重閣。開演勝義。十重法身。遍周法界。不可思議。盧舍那佛。感寳天皇。敬造金容。天人合應。祥符顯彰。一切弘誓。萬方捨財。塊壤盈握。枝葉捧手。銑鎔已畢。藻飾具成。光焔概天。跏跌連地。楡芒曉點。桂影宵臨。神宮不夜。寰宇長秋。一日三拜。千年六時。霜鐘遠響。風鐸長鳴。至誠欽仰。精進供食。香花無數。伎樂自在。爰及齊衡。圓首忽頽。叡情悲感。黎庶棲遑。因循舊跡。補綴先儀。功未具足。先帝昇遐。聖皇繼體。文思欽明。垂拱無爲。優遊有道。股肱寧濟。補相肅雍。赤縣同文。蒼□胥悅。貞觀三年。歳次辛巳。暮春之月。十四日晨。莊嚴洽盡。頭顱端正。慧眼重開。靈豪更照。乃勅境內。禁斷屠漁。預勸會衆。受十善戒。請三世佛。供養上饌。屈十方僧。布施妙財。虹幡製綵。雲幢揚光。□鼓群鳴。鳳簫倶叫。琴瑟克諧。金石殊調。似夢鈞天。疑生淨土。天神歸依。地靈來集。覩者如堵。來者如雲。都雄野老。鴈行連袖。趙美燕餘。魚貫繼履。如是景祐。先資七廟。滌想三明。恬神八解。感神天皇。遠慮斯基。早葉宿誠。當成今佛。田邑聖靈。深圖始啓。速遊六天。遂登十地。兩皇大後。母儀堅固。中宮淑徳。霧露無侵。方今聖朝。寶祚延長。恆沙入壽。刧石添身。風調舜暦。雨浹尭旬。萬民康樂。四境恬靜。天官□宰。全保金剛。袞職名臣。永斷災難。文武百官。霑斯法味。牧守千里。沐此良縁。梵釋四王。龍神八部。増光日月。倍勢風雷。八幡菩薩。殊資妙因。依善知識。成菩提果。部類神祇。或幽或顯。倶乘梵筏。早脫□宅。山林聚落。河海諸神。扶持白業。愛護黃圖。三千法界。十二因縁。共出煩昏。同遊覺照。
廿三日丁酉。詔河內攝津兩國。聽二品行式部卿兼上総太守仲野親王以私鷹鷁各二聯遊獵禁野之外。
廿五日己亥。禁陸奧國出境內之馬。
卅日甲辰。聽傳燈修行賢大法師眞如向南海道。
夏四月乙巳朔。天皇不御前殿。於右近仗下。賜侍臣飮。賜祿如常。喚左右近衛樂人於北殿東庭奏音樂。中宮別賜中將以下近衛以上御衣並布各有差。
四日戊申。廣瀬。龍田。平野等祭如常。
五日己酉。梅宮祭如常。
七日辛亥。地震。
八日壬子。內殿潅佛如常』授近江國從五位下川枯神正五位下。
九日癸丑。從五位上行中務少輔藤原朝臣諸葛爲少納言。從五位上行宮內少輔源朝臣同爲中務少輔。散位從五位下文室朝臣卷雄爲主殿權助。周防守從五位下丹□眞人弟梶爲兼鑄錢長官。
十日甲寅。授伊賀國正六位上高藏神。阿波神。高松神。宇奈根神並從五位下。
十二日丙辰。賀茂齋內親王臨鴨水修禊。▼是日。便入紫野齋院。勅大納言正三位兼行右近衛大將源朝臣定監禊事。
十三日丁巳。勅。縁皇太后御願。安祥寺年分度三人外。寄住寺中七大寺僧。毎年一人。請用維摩最勝兩會聽衆一人預竪義。但年分度者。居山七年預竪義。十三年預聽衆。
十四日戊午。空中有聲如雷。
十五日己未。公卿就太政官曹司聽。賜文武官成選位記。宣制如常。
十六日庚申。諸衛警固。縁賀茂祭也。
十七日辛酉。修賀茂祭。先是。內藏寮有人死穢。仍勅使自縫殿寮進發。
十八日壬戌。諸衛解嚴。
廿五日己巳。文徳天皇皇子。男二人女三人。未定名號。▼是日。或爲親王。或爲朝臣。惟恆親王。禮子內親王並母藤原「朝臣」氏。源朝臣行有母布勢氏。源朝臣富子母菅原氏。源朝臣淵子母滋野氏是也。
廿八日壬申。天皇御武徳殿。閲覽左右馬寮御馬駒。
五月甲戌朔。授園池司無位御氣津神從五位下。
五日戊寅。天皇御武徳殿。觀覽騎射。親王以下五位以正貢竸走馬。
六日己夘。天皇御同殿。觀覽竸走馬並如舊儀。
十一日甲申。式部省奏諸國郡司擬文。帝不御前殿。右大臣於仗頭定而奏焉。
十三日丙戌。地震。
十四日丁亥。從四位上源朝臣光爲次侍從。
十五日戊子。遣使者於近京名神七社。奉幣祈雨。告文曰。天皇〈我〉詔旨〈止〉掛畏〈支〉八幡大菩薩〈乃〉廣前〈仁〉申賜〈倍止〉申〈久〉。頃者經日不雨〈之天〉。百姓〈乃〉農業可枯損。掛畏〈岐〉大菩薩〈乃〉矜賜〈牟尓〉依〈天之〉。甘雨普降〈天〉。五穀豊熟〈倍之止〉念行〈天奈毛〉。散位從五位下和氣朝臣彜範〈乎〉差使〈天〉。禮代〈乃〉大幣帛〈乎〉令捧持〈弖〉奉出〈須〉。此狀〈乎〉平聞食〈天〉。甘雨忽降〈之女天〉。天下豊年〈尓〉有〈之女〉賜〈比〉。天皇朝庭〈乎〉寳位無動〈久〉。常磐堅磐〈尓〉護賜〈比〉矜賜〈倍止〉。恐〈美〉恐〈美毛〉申賜〈久止〉申。自餘社告文准此。
十六日己丑。請諸大寺僧六十口於御在所。轉讀大般若經。限三箇日訖。祈甘雨也。
十八日辛夘。雷。少雨微注。
十九日壬辰。地震。微雨即止。讀經更延二箇日。爲未得嘉□也。
廿日癸巳。地震。』從五位上守右少弁兼中宮亮藤原朝臣家宗爲右中弁。中宮亮如故。從五位下行伊勢權介藤原朝臣良近爲右少弁。散位從五位下橘朝臣門雄爲大監物。從五位下守右兵庫頭藤原朝臣數守爲宮內少輔。散位從五位下和氣朝臣彜範爲木工權助。大監物從五位下正峯王爲內膳正。土佐守從五位下橘朝臣峯雄爲彈正少弼。從四位下行丹波守高階眞人岑緒爲伊勢權守。從五位上行彈正少弼滋野朝臣善蔭爲丹波守。從五位下行木工權助笠朝臣弘興爲土左守。從四位下行右中弁藤原朝臣冬緒爲大宰大貳。從五位下行內膳正連扶王爲右兵庫頭。
廿一日甲午。讀經畢。衆僧退散。諸司行布施之外。加施御被。』晩間。不雨而雷。』宣告存問兼領渤海客使但馬權介正六位上藤原朝臣春景。並出雲國司等雲。渤海國使李居正。違先皇制。輙以弔來。亦令看啓案。違例多端。事須責其輕慢。自彼卻還。然而如聞。居正位在公卿。齡過懸車。才綺交新。猶有可愛。因欲特加優恤以聽入京。而頃者炎旱連日。有妨農時。慮夫路次。更以停止。又王啓並信物等不可更收。須進上中臺省牒。』以出雲國絹一百□五疋。綿一千二百廿五屯。便頒賜渤海客徒一百五人。』授伊豫國從五位上野間神從四位下。』詔。左右京職五畿內國。班給百姓口分田。國司其人。仍停遣使。
廿六日己亥。太政官送渤海國中臺省牒下存問使並出雲國司。□一十疋。綿四十屯。別賜大使李居正。
廿九日壬寅。公卿就太政官曹司廳任諸國詮擬郡司。』散位從五位下藤原朝臣諸房爲齋宮頭。
六月甲辰朔。詔民部省除棄大中臣中臣兩氏絶戸並無身戸。左右京職惣一百卅七煙。先是。正五位下守神祇伯中臣朝臣逸志。「正」少副正六位上大中臣朝臣豊雄等奏言。請件無身絶戸等除帳。以絶冐蔭之姦。從之。
二日乙巳。和泉國日根郡田並山岡廿三町七段百九十九歩。永奉充淳和院。
三日丙午。無雲而雷。
七日庚戌。山城國奏言。河陽離宮。久不行幸。稍致破壞。請爲國司行政處。但不廢舊宮名。行幸之日。將加掃除。許之。
九日壬子。任伊勢斎內親王裝束使。大祓於建禮門前。』伯耆國八橋。汗入。會見。日野四郡。去年九月遭水災。百姓被損者多。詔。復優二箇年。
十一日甲寅。修月次祭神今食祭。帝不御神嘉殿。親王公卿向神祇官行事。
十六日己未。始頒行長慶宣明暦經。先是。陰陽頭從五位下兼行暦博士大春日朝臣眞野麻呂奏言。謹検。豊御食炊屋姫天皇十年十月。百濟國僧觀勒始貢暦術。而未行於世。高天原廣野姫天皇四年十二月。有勅始用元嘉暦。次用儀鳳暦。高野姫天皇天平寳字七年八月。停儀鳳暦。用開元大衍暦。厥後。寳龜十一年。遣唐使録事故從五位下行內藥正羽栗臣翼貢寳應五紀暦經雲。大唐今停大衍暦。唯用此經。天應元年。有勅令據彼經造暦日。無人習學。不得傳業。猶用大衍暦經。已及百年。眞野麻呂。去齊衡三年。申請用彼五紀暦。朝庭議雲。國家據大衍暦經。造暦日尚矣。去聖已遠。義貴兩存。宜暫相兼不得偏用。貞觀元年。渤海國大使烏孝愼新貢長慶宣明暦經雲。是大唐新用經也。眞野麻呂試加覆勘。理當固然。仍以彼新暦。比校大衍五紀等兩經。且察天文。且參時候。兩經之術。漸以麁疎。令朔節氣既有差。又勘大唐開成四年。大中十二年等暦。不復與彼新暦相違。暦議曰。陰陽之運。隨動而差。差而不已。遂與暦錯者。方今大唐開元以來。三改暦術。本朝天平以降。猶用一經。靜言事理。實不可然。請停舊用新。欽若天歩。詔從之。
十七日庚申。詔定仁明天皇深草山陵四履。東西限一町五段。南限純子內親王□地。北限峯。』散位正五位下橘朝臣貞根爲右京大夫。從五位下藤原朝臣三直爲安藝介。三直。貞觀□年拜安藝介。而會母喪去官。今起之。
廿日癸亥。伊勢國朝明郡人六人部津根麻呂妻秦美豆岐一産三男。賜稻三百束。充乳母一人。三箇年間。給以公糧。
廿一日甲子。下知近江。伊賀。伊勢國等國司。役夫一百人。馬二百九十五疋。來九月四日伊勢齋內親王將入太神宮。仍預令點儲。』宣詔伊勢國司並太神宮司雲。豊受宮袮宜正八位上神主河繼。同宮大內人外從八位下神主眞雄。同宮副大內人外少初位下神主伊勢雄等。一祖之後。分爭歴年。或告冐名。或雲假姓。尋其端緒。互有是非。竝須□其疵瑕。正其罪法。然而事行曩代。咎在先民。既似疎違。誠非姦伏。加以發覺以來。多經恩蕩。神殿同職。子孫相仍。稽之律條。既非還正之類。求之圖系。猶見同姓之因。所諍之□。同自先祖而發。實非末孫之過。周道如砥。既往不咎。況秋茶已厭。國憲有常。所犯事條。非可追究。宜令共保所帶之姓。依舊得供神事。但聞。河繼等各依私事。互闕神事。須准法式重其科責。此段別從在宥之義。以崇一切之恩。
廿二日乙丑。天寒降霧。
廿三日丙寅。地震。
廿八日辛未。天皇御前殿。觀童相撲。先是。近臣分頭。相折各爲左右。以右大臣正二位兼行左近衛大將藤原朝臣良相爲左方首。以大納言正三位兼行右近衛大將源朝臣定爲右方首。左右標並樂人相撲童等。經左右仗下。入住殿前。九番相撲後。有勅令停。左右互奏音樂。種々雜伎。散樂。透撞。咒擲。弄玉等之戱。皆如相撲節儀。
廿九日壬申晦。帝御南殿。觀童相撲如昨儀。』朱雀門前大祓如常。
秋七月癸酉朔。二日甲戌。授和泉國從四位下勳八等大鳥神從三位。紀伊國正六位上御船神從五位下。
十一日癸未。大風雨。
十四日丙戌。先是。伊勢國司介從五位下清原眞人長統。大掾正七位上藤原朝臣秋實。少掾從八位下藤原朝臣近氏。大目正七位下秦忌寸高志繼。少目從六位上大友槻本連眞吉。從八位上若宮臣秀雄。前司大掾正六位上御常朝臣氏雄。少掾正六位上興世朝臣有法。大目正六位上日下部直秋貞。少目正七位下忍海部國富並諸郡司十五人。惣廿七人。爲安濃郡百姓神人部束成。建部繼束。所告隱課丁二百十八人。不附大帳。遣散位從七位上藤原朝臣朝野推之。長統等罪當徒以下。▼是日據去年十一月十六日詔書之旨並原免。
十九日辛夘。以尾張國愛智郡荒廢田一百八町六段三百歩。充冷然院。
廿六日戊戌。帝御前殿。觀相撲。左右近衛府奏音樂。
廿八日庚子。制。諸司雜色人。未經一選。不得輙任左右京職條令。
八月壬寅朔。三日甲辰。越後國從五位上彌彥神。大神神。居多神並授從四位下。
六日丁未。釋奠如常。外從五位下行直講六人部福貞講周易。
七日戊申。明經博士等奉參內殿。論義如常。
十二日癸丑。屈六十僧於內殿。轉讀大般若經。限以三箇日。
十六日丁巳。天皇始講論語。正五位下行大學博士大春日朝臣雄繼侍講。』▼是日夜。月有蝕之。
十七日戊午。地震。』宣告五畿七道諸國雲。佛頂尊勝陀羅尼。功徳勝利不可思量者也。故波利殞身。邀大士於五臺窟。善住繋念。脫極苦於七返生。宜令書寫梵本。安國內諸寺塔。若無牢固之。易損弊。須鑿心柱深藏其中。凡厥功力所感。只有處心。亦須國司當日清食。於國分寺。令講讀師燒香散花供養諸尊。廻向法界。但定額寺令三綱修之。其無塔寺不在此限。』越前國。百姓窮弊飢饉特甚。長門國。去年疫癘。死者尤多。並賑給之。
十八日己未。大秡於建禮門前。以伊勢齋內親王可入太神宮故也。
十九日庚申。左京人散位外從五位下伴大田宿禰常雄賜伴宿禰姓。先是。正三位行中納言兼民部卿皇太后宮大夫伴宿禰善男等奏言。常雄款稱。謹稽家諜。伴大田宿禰同祖。金村大連公第三男狹手彥之後也。狹手彥。宣化天皇世。奉使任那。征新羅。復任那。兼助百濟。欽明天皇世。百濟以高麗之冦。遣使乞救。狹手彥復爲大將軍。伐高麗。其王踰城而遁。乘勝入宮。盡得珠寳貨賂。以獻之。礒城嶋天皇世。還來獻高麗之囚。今山城國狛人是也。狹手彥再使海外。征伐兩國。盡力絶域。復立二國。身尊當時。功流後代。但古人朴質。除兩國盡力非私。皆賜別姓。是以子孫不得大部。別賜大田宿禰。而狹手彥之弟阿彼布古。承父爲大部連公。自斯而後。恐子孫之不廣。無復更賜別姓。今阿彼布古之後。歴代尊顯。而狹手彥之後。擧朱□者。曠世無聞。一祖之枝。榮枯殊隔。沈淪之歎。告訴無止。常雄幸逢昌泰。新參花轂。門蔭中興。寔爲榮慶。刊大田兩字。同歸於一宗。然則外不辱功臣之序。內方敦孔懷之親。善男等伏検家記。所陳不虛。請刊彼兩字。直賜宿禰。控其支□入此本源。從之。
廿一日壬戌。從五位下紀朝臣本道爲筑前權守。本道。天安二年二月拜此職。丁母憂去職。今詔起之。』肥後國飽田郡大領外從七位上建部公貞雄借外從五位下。』▼是日。彈正臺始置扶臺掌二人。
廿四日乙丑。伊勢齋內親王臨葛野河修禊。勅遣中納言從三位兼行左衛門督藤原朝臣氏宗監禊事。』肥前國正六位上稻佐神。堤雄神。丹生神並授從五位下。
廿七日戊辰。空中有聲如雷。
廿九日庚午。大秡於朱雀門前。以伊勢齋內親王九月一日將入太神宮故也。』日晩雷雨。
是月。京邑往々梨李華或實。』又患赤痢者衆。十歳已下男女兒染苦此病。死者衆矣。
九月壬申朔。勅遣右大臣正二位兼行左近衛大將藤原朝臣良相。尚侍從三位源朝臣全姫。向八省院。發遣伊勢齋內親王。
九日庚辰。重陽節。天皇不御前殿。於殿庭賜菊酒親王以下。侍從以上及文人。酣飮賦詩。勅賜題雲。菊暖花未開。日暮賜祿各有差。是月伊勢齋內親王入太神宮。由是無用宣命。不擧音樂。亦不着靴。
十九日庚寅。無品伊登內親王薨。帝不視事三日。內親王者桓武天皇之皇女也。母藤原氏。從三位乙叡之女也。
廿三日甲午。授常陸國從五位下主玉神從五位上。
廿四日乙未。正五位上行刑部大輔豊階眞人安人卒。安人者。元河內國大縣郡人。後爲左京人也。本姓河俁公。延暦十九年。河俁公御影。改姓豊階公。安人少幾悟。有局量。以好學早知名。渉讀史傳。最精漢書。承和五年除少內記。轉大內記。十五年授外從五位下。嘉祥二年遷東宮學士。三年四月。文徳天皇踐祚。授外從五位上。爲丹後權守。仁壽二年安人上疏言。安人貫河內國。未除公字。伏請移籍京華。亦爲眞人。於是詔賜姓眞人。貫於京地。齊衡三年遷爲圖書頭。天安之初。遷掃部頭。遷大學頭。少頃爲東宮學士。大學頭如故。數月兼美濃權介。其年十一月。皇太子即帝位。加授正五位上。貞觀三年拜刑部大輔。卒時年六十五。
廿六日丁酉。左京人大內記從七位上味酒首文雄。山城少目從八位下味酒首文主。文章生無位味酒首文宗等三人並賜巨勢朝臣。先是。左京權亮從五位下巨勢朝臣河守等奏言。文雄款稱。先祖出自武內宿禰大臣也。大臣第五男巨勢男韓宿禰。是巨勢朝臣之祖。第三男平群木兎宿禰。即是文雄之祖也。木兎宿禰之後。賜味酒臣姓。淪落被貫伊勢國。至於文雄祖宗。改臣賜首姓。入貫左京。事煥圖諜。不敢具載。文雄一祖之裔。八腹之支別。孤爲悴族。久隔榮途。加以。酒之爲用。唯貴成禮。耽淫之失。鑒誡攸深。而今味酒爲姓。副以首字。之味既非吉祥。況復當爲其首乎。是以改姓之望朝夕刻思。式微之歎弟兄深□。願□明時之景煦。入巨勢之華宗。濯鱗清流。歛翼高幹。但須順祖胤之流賜平群之姓。而平群之字。稱謂是凡。巨勢之文。義理堪愛。恆作昆弟。實可無親疎。既雲匪他。□論其去就。河守等謹検本系。已知同宗。見其所愁。理當聽許。特賜巨勢朝臣之姓。將慰沈淪族人之懷。從之。
冬十月辛丑朔。帝御前殿。賜飮侍臣。左右近衛府遞奏音樂。賜祿如常。
四日甲辰。遣使者向伊勢「國」太神宮奉幣。爲國祈也。
十一日辛亥。造酒司從五位下酒美豆男神酒美豆女神並授從五位上。
十六日丙辰。因幡國正六位上酒賀神。賀露神並授從五位下。』授散位外從五位下伴宿禰常雄從五位下陸奧國石瀬郡大領外從五位下石瀬朝臣富主授借外從五位上。
廿日庚申。備後國正六位上大神々。天照眞良建雄神並授從五位下。
廿二日壬戌。授雲感寺無位楢本神從五位下。』從五位下橘朝臣三夏爲大宰少貳。去七月母喪解官。今詔以本職起之。
廿四日甲子。帝御前殿。右諸衛府並右馬寮獻物。奏音樂。是五月六日競走馬輸物也。親王以下賜祿有差。
廿五日乙丑。請僧六十僧於內殿。限三箇日。轉讀大般若經。
廿八日戊辰。太政官論奏曰。尾張國人敢臣繼吉。敢臣宗貞等驅殺宗貞兄敢臣繼雄。信濃國人壬生稻主驅殺妻母刑部子刀自女。上野國人神人繼道故殺布師貞。淡路國浪人物部冬男鬪殺錦織廣人。遣正六位上行治部少丞安倍朝臣興氏。從七位上行勘解由主典伴連貞宗等於上野國推之。自餘國司斷而言上。法官覆案。罪皆當斬。詔減死一等。處之遠流。
十一月辛未朔。帝不御前殿。陰陽寮貢獻來年御暦。付內侍司奏。
二日壬申。春日平野祭如常。
三日癸酉。梅宮祭如常。
十一日辛巳。散位從五位下丹□眞人今繼爲武藏權介。』讃岐國多度郡人故佐伯直田公男故外從五位下佐伯直鈴伎麻呂。故正六位上佐伯直酒麻呂。故正七位下佐伯直魚主。鈴伎麻呂男從六位上佐伯直貞持。大初位下佐伯直貞繼。從七位上佐伯直葛野。酒麻呂男書博士正六位上佐伯直豊雄。從六位上佐伯直豊守。魚主男從八位上佐伯直粟氏等十一人賜佐伯宿禰姓。即隷左京職。先是。正三位行中納言兼民部卿皇太后宮大夫伴宿禰善男奏言。書博士正六位下佐伯直豊雄疑雲。先祖大伴健日連公。景行天皇御世。隨倭武命。平定東國。功勳蓋世。賜讃岐國。以爲私宅。健日連公之子。健持大連公子。室屋大連公之第一男。御物宿禰之胤。倭胡連公。允恭天皇御世。始任讃岐國造。倭胡連公。是豊雄等之別祖也。孝徳天皇御世。國造之號。永從停止。同族玄蕃頭從五位下佐伯宿禰眞持。正六位上佐伯宿禰正雄等。既貫京兆。賜姓宿禰。而田公之門。猶未得預。謹検案內。眞持。正雄等之興。只由實惠道雄兩大法師。是兩法師等。贈僧正空海大法師所成長也。而田公是「大」僧正父也。今大僧都傳燈大法師位眞雅。幸屬時來。久侍加護。比彼兩師。忽知高下。豊雄又以彫蟲之小藝。忝學館之末員。顧望往時。悲歎良多。准正雄等之例。特蒙改姓改居。善男等謹検家記。事不憑虛。從之。
十六日丙戌。武藏國毎郡置検非違使一人。以凶猾成黨。群盜滿山也。
十八日戊子。大原野祭如常。
十九日己丑。園並韓神祭如常。
廿日庚寅。所司奉祭鎭魂如常儀。
廿一日辛夘。新甞祭也。帝不御神嘉殿。親王公卿向神祇官。奉祭如常儀。
廿二日壬辰。天皇御前殿。賜宴群臣如常。賜祿有差。
十二月庚子朔。十一日庚戌。月次神今食祭。天皇不御神嘉殿。親王公卿供事如常儀。
廿五日甲子。獻荷前幣於諸山陵墓如常。天皇不御建禮門前。公卿行事
卅日己巳。大祓大儺如常。
