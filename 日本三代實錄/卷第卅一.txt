日本三代實録卷第卅一
夏四月壬朔。夜丑一刻。日有蝕之。虧初子三剋三分。復至寅二刻一分。皇帝不視事。百官不理務。不擧常祭。先是。中務省豫奏陰陽寮所言四月朔夜太陽虧之事。詔命明經紀傳明法等博士議日蝕在夜廢務以否。從五位上行大學博士兼越中守善淵朝臣永貞。從五位下行助教善淵朝臣愛成。從五位下善淵朝臣廣岑。勘解由次官從五位下兼行直講小野朝臣當岑。外從五位下美努連清名等議曰。春秋莊公十八年穀梁傳曰。王三月。日有食之。不言日。不言朔。夜食也。何以知其夜食。曰。王者朝日。范寧注曰。王制雲。天子玄冕而朝日於東門之外。故日始出而有虧傷之處。是以知其夜食也。何休曰。春秋不言月食。日者以其無形。故闕疑。夜食。何縁書乎。鄭君釋之曰。一日一夜。合爲一日。今朔日。日始出。其食有虧傷之處未復。故知。此日以夜食。夜食則亦屬前月之晦。故穀梁子不爲疑。疏曰。天子朝日於東門之外。服玄冕。其諸侯則玉藻雲。皮弁以聽朔於大廟。與天子禮異也。其禮雖異。皆早旦行事。而昨夜有食。虧傷之處尚存。故知夜食也。徐雲。夜食則星無光。張靖廢疾雲。立八尺之木。不見其影。並與范意異。據此文。夜食在前月晦。則今月朔。不可廢務。故有天子朝日之禮。又記曰。會子問曰。諸侯旅見天子。入門不得終禮。而廢者幾。孔子曰。大廟火。日食。後之喪。雨霑失容則廢。如諸侯皆在。而日食。則從天子救日。各以其方色興其兵。注曰。示奉時事有所討也。方色者。東方衣青。南方衣赤。西方衣白。北方衣黒。據此文。行禮之間。太陽有虧。不得卒事。中途廢止。但此間之法。有司預奏。與古禮意。頗不相同。夫薄蝕者。國家之大忌也。經典所記。不別晝夜。以此尋之。雖是夜蝕。猶合廢務。』文章博士從五位下兼行大內記越前權介都宿禰良香議曰。案經傳諸史。太陽虧損。君避殿移時。百官廢務。自有明文。不煩更載。此謂晝日之食也。至於夜食虧傷之理。不見避殿廢務之義。但春秋穀梁傳。莊公十八年春王三月。日有食之。不言日。不言朔。夜食也。鄭君釋曰。一日一夜。合爲一日。今朔日。日始出。其食有虧傷之處未復。故知此日以夜食。夜食則亦屬前月之晦。謹案。一日一夜。合爲一日。其食有虧傷之處。然則若食及復在丑剋前食者。當屬前月以爲晦食晦日廢務。若食及復在寅剋「剋」後者。當屬來月以爲朔食。朔日廢務。且如雖食在丑剋。而虧傷之處至寅若夘。未及全復。則晦朔兩日並須廢務。古之與今。其事各異。何者。古之暦家。未知豫推日食之術。唯見虧傷。然後知食。設有夜食。不由得知。後代暦家。以術推理。豫知食否。毫毛不差。故唐開元禮雲。太陽虧。有司豫奏其日。置五穀五兵於大社。皇帝不見事。百官各守本司。不理務。過時乃罷。如唐禮文。不論晝夜。有司豫奏。今豫知夜食。豈得以在夜不救之乎。早既能救之。豈得准平日擧政事乎。然則不問晝夜。必當廢務。』從五位下守大判事兼行明法博士櫻井田部連貞相。正六位上行左少史兼明法博士秦公直宗等議曰。儀制令曰。大陽虧。有司豫奏。皇帝不視事。百官各守本司。不理務。過時乃罷。義解雲。不視事者。不聞政事。過時乃罷者。假令日蝕在申者。酉時得罷。是爲過時罷也。公式令曰。京官皆開門前上。閇門後下。外官日出上。午後下。案此等文。殊擧晝時。不遑言夜。爲其依夜蝕不可廢務故也。今大陽隱去。夜漏既致臻。晝夜異名。爲政有時。而依夜蝕廢晝政。其文未明焉。』問暦博士。日夜食之時有司豫可奏以否。陰陽頭從五位下兼行暦博士越前權大掾家原朝臣好。外從五位下行陰陽權助弓削連是雄等言。天長八年四月一日夜。日有蝕之。有司豫不奏。朝廷問其由。暦博士外從五位下刀岐直淨濱言。陰陽寮壁書雲。夜蝕不奏。故豫不奏。參議從三位行刑部卿兼下野守南淵朝臣弘貞仰陰陽寮雲。國家急務。何待明朝。雖當夜食。不可不奏。謹案。凡日月蝕者。是陰陽虧敗之象也。故日蝕修徳。月蝕修刑。經典所言。日食之可愼。不論晝夜之有別。又壁書所記不見所據。寮式亦無此文。然則天長八年以徃之例。事渉疎漏。理不可然。是以頃年。夜蝕預申送中務省。行來漸久。如有成式。
癸酉二日。平野梅宮祭。以昨日日蝕故。延而行焉。』▼是日。於左仗下賜侍臣酒。賜祿有差。
乙亥四日。廣瀬竜田祭如常。
戊寅七日。授播磨國正六位上姥女神。讃岐國松井神並從五位下。』式兵兩省奏擬階簿。大納言正三位兼行左近衛大將陸奧出羽按察使源朝臣多。奉勅付二省行之。
己夘八日。欲以今月九日「日」始作大極殿。仍遣使柏原山陵〈桓貮桓武〉。告以事由。告文曰。天皇〈我〉大命〈止〉。掛畏〈岐〉柏原御陵〈尓〉恐〈美〉恐〈美毛〉申賜〈倍止〉申〈久〉。去年四月十日〈尓〉所燒失〈乃〉八省院〈乃〉大極殿並東西樓廊等。以今月九日吉日良辰〈天〉可始作〈之〉。此院〈波〉是掛畏〈岐〉天皇朝庭。殊勞作賜〈倍「利」留〉所〈奈利〉。故是以更可始作〈攴〉狀〈乎〉爲令申〈尓〉。差使參議正四位下行左近衛中將源朝臣能有。從五位上守治部大輔橘朝臣休蔭〈天〉奉出〈須〉。掛畏〈攴〉御陵。相助矜賜〈天〉。無事〈久〉無障〈久〉令作竟賜〈倍〉。又天皇朝廷〈乎毛〉平安〈尓〉護賜矜賜〈倍止〉恐〈美〉恐〈美毛〉申賜〈久止〉申。』大納言正三位南淵朝臣年名上表致仕言。臣聞。年滿致仕。人臣之禮也。氣衰發病。人生之命也。氣衰年滿。臣既知之。知而忘之。未免重責。〈中謝〉臣位昇三品。職至納言。前兢卻。永淵意危。昨是今非。犬馬齒截。臣平生以爲。性雖愚蒙。止足之分不敢踰矩。力雖喘息。貪進之間不敢從心。至於陛下即位。春秋甚富。臣不忍逐孤雲以歸骸骨。苟且延數日而報國家。豈圖心事不諧。困病乍發。淹沈未幾。魂氣如離。臣自謂。茅土封高。皇天降譴於陰罰。康衢漏盡。冥鑑結罪於夜行。臣八百戸之恩。死而不。臣七十年之壽。生以幾時。伏願陛下賜臣放歸。優臣告老。以聞恩許。爲藥石之効。以蒙勅裕。爲招復之方。臣欲荷表函。以奏闕下。起居不便。冠帶無由。故謹遣男從五位下內藏助南淵朝臣良臣。抗表以聞。▼是日薨。年名者左京人。大和守從四位下奈弖麿孫。而因幡守正四位下永河之子也。本姓息長眞人。中間冐外戚姓。爲槻本公。後改爲坂田。後爲南淵。年名性聰察有局量。蒞官理事。以清幹聞〈雲々〉。年七十。
庚辰九日。巳四剋始搆造大極殿。以正五位下行內藏頭和氣朝臣彜範。從五位上守權左中弁藤原朝臣春景。從五位下守木工權頭藤原朝臣維邦。左京亮從五位下坂上宿禰斯文。右大史正七位上時統宿禰當世行事。先是。奉幣於伊勢大神宮及石清水八幡大菩薩宮。賀茂御祖別雷。松尾。平野。稻荷等神社。告文曰〈雲々〉。』▼是日。親王公卿向八省院。饗行事大夫已下飛騨工已上。木工助以下及大少工。■生長上將領六十人。番上工六十人。僱工八十人。飛騨工六十人。■卅人。撃皷三下。長上已下應皷聲而就座。四位五位諸司百官畢集助饗焉。
壬午十一日。除目八人〈雲々〉。
甲申十三日。諸衛警固如常。縁賀茂祭也。』▼是日。頒幣梅宮。木嶋。貴布禰。故太政大臣東一條隅神。告文曰〈雲々〉大極殿並東西樓廊等。以今月九日吉日良辰〈天〉始作〈留雲々〉。』山城國綴喜相樂兩郡荒廢空閑等田地六十一町六段。奉太上天皇染殿宮。
乙酉十四日。賀茂祭如常。
丙戌十五日。諸衛解嚴。』▼是日。成選位記。策命如常。
丁亥十六日。詔曰。朕聞。善政之報。靈不違。洪化之符。神輸必至。朕以寡薄。辱奉不基。徳未動天。恵非感物。而去正月即位之日。馬國獲白雉一。二月十日尾張國言。木連理。閏二月廿一日。後國貢白鹿一。或體誤曉月。羽毛映於丹或幹凌寒霜。枝柯被於青。皆應符改色。感祥變容。豈人事乎。蓋天意也。當是上玄錫祉。下氏蒙恩。今若抑而不宣。謂朕孱昧。思與海內同此休徴。亦夫因瑞建元。非無故實。嗣位紀號既有前聞。況今柘燧改。葭正氣。風物和暖。卉木繁滋。宜逮佳辰以開寳運。其改貞觀十九年。爲元慶元年。自今日昧爽以前。大辟已下。罪無輕重。已發露。未發露。已結正。未結正。繋囚見徒。悉皆原放。但犯八虐。故殺。謀殺。強竊二盜。私鑄錢。常赦所不免者。不在赦例。又內外文武官主典已上賜爵一級。其正六位上者廻授一子。五位已上子孫年廿已上者。敘當蔭之階。僧尼滿位已上加位一階。其大法師位已上者廻授弟子。夫以。九州雲接。百郡星連。天降禎祥。地有處所。宜復尾張。但馬。後等三國百姓當年徭役十日。就中瑞所出土。特須優矜。其葦田郡勿輸今年之調。春部及養郡並免當年之庸。其接得神物者多治部橘但馬公得繼等敘正六位上。賜物準例。看著珍木者僧道能到岸等授位二階。庶使鴻休極。流遠近而普霑。鳳暦無疆。配乾坤而彌久。
己丑十八日。存問兼領渤海客使少外記大春日朝臣安名等寫渤海國王啓並中臺省牒。馳驛上奏。王啓曰。玄錫啓。季秋極涼。伏惟天皇起居萬福。即此玄錫蒙恩。廼者。使楊成規被差。入覲貴國。得達微誠。禮畢卻返。璽書國信。無徴頓臻。捧受喜歡。感激之深。後年本國往唐國相般校官門孫宰等所乘船一隻。從風漂流。着貴國岸。天皇特垂恩念。仍與生成。別賜糧料。優賞並蒙。■■生命。全還本國。實是善隣之救接。敦於當時。久要之情親。逢於今日。延領南望。伏深抃躍。何乃得不木石緘默。陳謝深恩。亦察舊記。久與貴國。交使往來。舟「中」車織路。今乃使乎惣絶。已多歳年。伏以。禮尚徃來。聖人所貴。聞義則從。君子斯宗如何先祖規摸。常欲奉於▼是日。後嗣堂搆。必庶繼於前脩。不勝懇誠。不遑待紀。謹差政堂省孔目官楊中遠。令謝深恩。並請嘉客。伏冀天皇宣弘前制。仍依故實。遠垂皇恩。廻復舊路。冀不閉大道。恩憐遠客。準例入都。提撕此事。幸甚々々。限以滄浪。未由拜覲。謹奉啓起居。不宣謹啓。』中臺省牒曰。渤海國中臺省牒日本國太政官。應差入貴國申謝並請客使政堂省孔目官楊中遠等惣一百五人。牒。奉處分。雲嶺萬里。海波千重。我有善隣。誰謂路阻。早結和好。無使期。崇先規而此朝頻修。廢故親而彼國惣絶。近者專使楊成規入貴國。後年本國徃唐國。相般官門孫宰等着海岸。天皇特賜矜念。並蒙大恩。況乎已受恤憐之敦。何無申謝喜。亦奉尋前文。仰得古記。兩國交使本有來由。今只路絶。年歳彌久。聿修先例。不思其復。遠感徃來之蹤。常多懇望之懷。堂搆之念不敢墜失。不勝感激瞻仰之至。謹差政堂省孔目官楊中遠。令入貴國。申謝恩造。並請嘉客。宜准狀。牒上日本國太政官者。謹録牒上。謹牒。
庚寅十九日。卜定大甞會國郡。悠紀美濃國席田郡。主基中國都宇郡。並卜食。』■紫震殿前版木上。犬屎。
壬辰廿一日。先是。去三月廿九日。今上奉表。請太上天皇御封戸欲被許納。▼是日。太上天皇答曰。向者輸寫所懷。而今奬餝彌切。求情究理。反覆念之。事有成虧。義難兩善。吾豈獨欲獲謙々之終福。而令帝取朝彜之嫌。故解因結於先慮。和之以天倪而已。但諸司及諸衛府等分直者。皆當復供職於平昔。得專此虛閑之望矣。太上天皇諱惟仁。此書年月日下注惟字。先是。勅參議從三位大江朝臣音人。令議太上天皇送皇帝之書。可注御諱將否。音人奏議言。謹案禮經。君前臣名。前子名。故周公告文王。皆稱武王名。又雲。見似目瞿。聞名心瞿。夫者子之天也。故其禮之相去。如天地之懸隔。豈有爲子稱其名乎。夫天子之禮。雖與庶人異。而至於子之間。未有差別。昔太公家令有人臣之語。漢祖善之褒賞。是則爲太公未登尊位也。雖然。漢祖以之。被短於世耳。又案諸家書儀。母與子書。皆雲耶告孃告。遂無注其名者。然則書御諱。事未知攸據也。謹奉勅命雲。今於出勅書。只書御曰又無注御諱。見之「見」者可知誰書。論之物情。理不可然。謹案摯虞決疑要雲。古者臨文不諱。而今猶以諱。嫌名不諱。而今猶以爲意。偏名不諱。孔子母名徴在言徴不言在。言在不言徴。今亦不偏諱。若據孔聖之前蹤。唯注御諱之一字。隨禮隨俗。儻得其宜哉。於是。勅從之。
乙未廿四日。無品珎子內親王薨〈雲々〉。帝不見事三日。內親王者。文徳天皇之女。母從五位上紀朝臣靜子。正四位下名虎之女也。
丙申廿五日。先是。去廿一日太上天皇曰。諸司及諸衛府分直者。皆當復供職於平昔。得專此虛閑之望矣者。是日。帝上表曰。臣諱言。伏奉今月廿一日天誨。許上御封。更有別制。諸司及諸衛府分直者。遣還本職。恭承命旨。情慮驚廻。氷炭交懷。喜懼兼至。〈中謝〉臣聞。上天垂象。禁衛嚴於紫微。皇王凝規。官職共於朱闕。故供奉無失。在曉夕而唯祗。威容所加。示遠近而可畏。亦夫不不忘。當守舊章。是是由。廢故事。加之六軍之衆。單兵分從。百官之中。數司遞直。假之議者。未謂煩勞。況今新御別宮。有如客舍。宜有宿衛以徼巡。臣伏見。人臣之家。且有隨身之仗。州郡之宰。非無曜威之兵。矧乃太上至尊。天皇崇重。巨細險於徳澤。遐邇瞻仰於恩「澤」暉。伏願推陛下懷中之慈。允微臣膝下之請。無任款之至。謹重奉表。陳乞以聞。
丁酉廿六日。▼是日。預定大甞會校並悠紀主基行事。以正三位行中納言兼右近衛大將皇太后宮大夫藤原朝臣良世。參議從三位行左衛門督大江朝臣音人。參議從三位行民部卿兼播磨權守藤原朝臣冬緒。參議正四位下行左大弁兼近江權守源朝臣舒。校大甞會事。從四位上行右京大夫兼美濃守源朝臣覺。式部大輔正五位上兼行美濃權守橘朝臣廣相。從五位上守左少弁巨勢朝臣文雄。左衛門權佐從五位上兼行美濃權介藤原朝臣維範。從五位下行肥後介藤原朝臣智泉。從五位下行美濃介藤原朝臣時長。並六位四人行悠紀事。從四位上行右近衛中將兼中守源朝臣直。從五位上守右中弁藤原朝臣保則。從五位下行中介藤原朝臣清瀬。權介源朝臣元。散位伴宿袮春雄。外從五位下行博士兼但馬介阿保朝臣今雄。並六位四人行主基事。
戊戌廿七日。天皇御武徳殿。閲覽諸牧御馬。四府騎射。
己亥廿八日。公卿於太政官曹司廳。任諸國銓擬郡司。策命如常。
五月辛丑朔。二日壬寅。賜悠紀主基行事所印各一面。
五日乙巳。端午之。天皇御武徳殿。覽四府騎射。親王已下五位已上貢馬如常。
六日丙午。天皇御武徳殿。覽左右馬寮競走馬。▼是日午後雨。四府不供馬上雜藝。
九日己酉。大宰府言。肥後國獲白兎一。
十三日癸丑。地震。
十四日甲寅。二品行式部卿諱〈光孝天皇〉。親王抗表。請解職〈雲々〉。不省。
十七日丁巳。授上総國從四位上勳五等玉埼神正四位上。從五位上勳五等姉前神。嶋穴神。飫富神。橘樹神並正五位下。從五位下神氏神從五位上。
廿七日丁夘。散位從四位上棟良王卒。
六月庚午朔。四日癸酉。奉幣黒馬於丹生川上神。並奉幣貴布袮神。祈甘雨也。
八日丁丑。參議從三位行民部卿兼播磨權守藤原朝臣冬緒上表。請致仕言。臣〈雲々〉。不許之。
九日戊寅。雷而不雨。』先是。貞觀十三年八月十三日太政官處分。令唐人崔勝寄住右京五條一坊庶人伴中庸宅地卅二分之八。至是崔勝言。歸化之後。廿八年於矣。未有立錐之地。曾無處身之便。平生之日。無復所愁。身亡之後。妻孥何頼。請永給此宅。以爲私居。詔賜之。
十一日庚辰。月次並神今食祭。公卿向神祇官而行事。
十二日辛巳。令京城側近諸寺讀經。祈雨也。
十四日癸未。奉幣石清水八幡大菩薩宮並賀茂御祖。別雷。松尾。稻荷。木嶋。乙訓。大依羅。垂水。廣田。生田。長田神社。祈甘雨也。』▼是日。左辨官權使部桑名吉麿言。降雨之術。請被給香油紙米等。試行之。三日之內。必令有驗。於是給香一斤。油一斗。紙三百張。五色各五尺。絹一疋。土器等。
十五日甲申。雷而不雨。
十六日乙酉。大雷微雨。
廿二日辛夘。參議從三位行民部卿兼播磨權守藤原朝臣冬緒重抗表〈雲々〉。伏冀陛下解臣所職。與臣餘年。獲命爲期。敢重奉表。不許之。
廿三日壬辰。詔授大和國從三位丹生川上雨師神正三位。即便奉幣黒馬。以祈雨。告文〈雲々〉。散位正六位上大中臣朝臣岑雄〈乎〉差使〈天〉。正三位〈乃〉御位記〈尓〉。禮代〈乃〉大幣〈乎〉令副捧〈天〉奉出〈須〉。
廿五日甲午。渤海國使楊中遠等。自出雲國還於本蕃。王啓並信物不受而還之。大使中遠欲以珍翫玳瑁酒盃等。奉獻天子。皆不受之。通事園池正春日朝臣宅成言。昔徃大唐。多觀珍寳。未有若此之奇恠。太政官宣〈久〉。先皇〈乃〉制〈止之天〉。一紀〈乎〉以〈天〉來朝〈乃〉期〈止〉爲〈利〉。而彼國王此制〈尓〉違〈天〉使〈乎〉奉出〈世利〉。凡厥謝恩及請使等〈乃〉事〈波〉。在問之日〈尓〉屈伏既訖〈太利〉。仍〈天〉參來〈留〉所〈乃〉啓並信物等不更奏聞。客人〈部〉此狀〈乎〉知〈天〉。平〈介久〉治賜〈布〉所〈止之天〉。本國〈尓〉退還〈止〉爲〈天奈毛〉。御手〈都〉物道糧賜〈比〉饗給〈波久止〉宣。
廿六日乙未。屈傳燈大法師位教日於神泉苑。廿一僧。修金翅鳥王經法。祈雨也。
廿七日丙申。遣權律師法橋上人位延壽。正五位上行式部大輔兼美濃權守橘朝臣廣相於東大寺大佛前。限以三日。修法祈雨。遂不得嘉注。
廿八日丁酉。授因幡國從五位上賀露神正五位下。常陸國正六位上河江神從五位下。』遣使諸山陵。告以改年號也。
是月大旱。民廢農業。走幣修法。未有効驗。
