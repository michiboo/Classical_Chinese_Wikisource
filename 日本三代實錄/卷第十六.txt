日本三代實録卷第十六
〈己丑〉十一年春正月己未朔。天皇不受朝賀。停賜宴侍臣之儀。以去年閏十二月廿八日左大臣薨也〈源信〉。
七日乙丑。天皇御紫震殿。覽青馬。賜宴於群臣。奏女樂。日暮賜祿各有差。授無位兼善王從四位下。大物從五位下興我王從五位上。無位眞宗王從五位下。右京大夫從四位下橘朝臣貞根。無位源朝臣覺並從四位上。左近衛少將正五位下兼行前權守藤原朝臣良尚從四位下。從五位上行因幡守藤原朝臣關主。左馬頭藤原朝臣秀道。右馬頭在原朝臣業平並正五位下。從五位下行相摸權介橘朝臣休蔭。散位藤原朝臣有年。彈正少弼安倍朝臣房上。散位坂上大宿禰高道。少納言兼侍從和氣朝臣彜範。左衛門佐藤原朝臣利基。內藏權助藤原朝臣積善。神祇大副大中臣朝臣豊雄。散位橘朝臣良基。右少弁藤原朝臣千乘等並從五位上。散位外從五位下都宿禰御酉。文伊美吉園兄。秦宿禰安雄。宮主伊伎宿禰是雄。音博士清內宿禰雄行。筑前權介長岑宿禰恆範。正六位上源朝臣進。左衛門大尉「正六位上」藤原朝臣清經。大內記安倍朝臣興行。散位橘朝臣常雄。式部大丞高階眞人令範。散位藤原朝臣作。木工權大允藤原朝臣休樹。造兵正菅原朝臣護祖。右兵衛大尉藤原朝臣發生。散位橘朝臣興門。民部大丞安倍朝臣高貞。式部大丞藤原朝臣善友。少外記嶋田朝臣忠臣。中物紀朝臣千枝。左近衛將遷宿禰安雄。散位御春朝臣時雄等並從五位下。左大史正六位上菅野朝臣良松。主計權助眞野宿禰永徳。權針博士下道朝臣門繼。左近衛將丹波直嗣茂。施藥院使大友村主家人。右近衛將和藥宿禰弟歳。陰陽允良階宿禰貞範等並外從五位下。
八日丙寅。始講勝王經於大極殿。以藥師寺僧華嚴宗傳燈大法師位長朗爲講師。』授木工權助正六位上藤原朝臣維邦從五位下。二品行治部卿兼上野太守賀陽親王家令安曇宿禰粟常外從五位下。女御正五位下平朝臣寛子。藤原朝臣諱〈皇太后〉並從四位下〈高子〉。外從五位下紀朝臣全子。無位藤原朝臣閑子。藤原朝臣宜子。笠朝臣範子。藤原朝臣蔭子。御春朝臣眞人仲子。賀茂朝臣弟子。縣犬養宿禰阿野子並從五位下。正六位上尾張宿禰清海外從五位下。
九日丁夘。所司獻剛夘杖。天皇不御紫震殿。內侍傳奏焉。
十三日辛未。以散位從五位下藤原朝臣忠方爲兵部少輔。從五位下上毛野朝臣安守爲大炊頭。從四位上行大和權守在原朝臣善淵爲山城權守。散位從五從五位下秦宿禰安雄爲權介。外從五位下行山城權介和氣朝臣時雄爲大和權介。散位從五位下紀朝臣眞丘爲河內守。從五位上橘朝臣安吉雄爲攝津守。散位從五位下藤原朝臣有蔭爲伊勢權守。從五位下行式部大丞藤原朝臣善友爲參河守。散位外從五位下大國忌寸福雄爲安房守。從五位下橘朝臣雄爲下総守。從五位上橘朝臣良基爲常陸介。從五位上行太皇太后宮亮紀朝臣冬雄爲兼美濃權介。中納言兼左近衛大將從三位藤原朝臣基經加陸奧出羽按察使。餘官如故。從五位下行民部大丞安倍朝臣高貞爲能登守。從五位下行內藥正兼侍醫興道宿禰名繼爲介。餘官如故。從五位上行彈正少弼安倍朝臣房上爲丹波權守。散位從五位下橘朝臣良實爲伯耆守。從五位下嶋田朝臣善長爲出雲守。彈正大弼從四位下兼行攝津權守藤原朝臣廣基爲播磨權守。散位從五位上藤原朝臣有年爲守。從五位下南淵朝臣良棟爲介。從四位上朝右王爲美作守。勘解由次官從五位下伴宿禰興門爲後介。從五位上守刑部大輔藤原朝臣興世爲安藝守。從五位下守左兵庫頭源朝臣撰爲周防介。從四位上行右近衛中將源朝臣興爲阿波守。右近衛中將如故。兵部少輔從五位下藤原朝臣忠雄爲大宰少貳。散位從五位下永原朝臣永岑爲筑前介。從五位下橘朝臣子善爲肥後權介。從五位下安倍朝臣興氏爲薩摩守。
十四日壬申。大極殿齋講竟。後僧綱率名僧。奉參內裏。論義如常。
十六日申戌。踏歌之節。天皇御紫震殿。宴於侍臣。雅樂寮奏樂。宮人踏歌如常。賜祿各有差。』▼是日。以從五位下藤原朝臣有實爲次侍從。
十七日乙亥。勅遣公卿於建禮門前。行大射之禮。
十八日丙子。天皇御射殿。覽賭射。
廿一日己夘。內宴如常。
廿五日癸未。夜。待賢門扉火。及炎未熾。有人撲滅。
廿七日乙酉。任僧綱。策命曰。天皇〈我〉詔旨〈止〉。法師〈尓〉白〈倍止〉宣勅命〈乎〉白。少僧都慧達〈乎〉大僧都〈尓〉。權少僧都眞紹〈乎〉少僧都〈尓〉。權律師慧叡〈乎〉律師〈尓〉。大法師春徳。春賢。宗叡〈乎〉權律師〈尓〉任賜事〈乎〉白〈左閇止〉宣勅命〈乎〉白。遣參議正四位下行左大弁大江朝臣音人。從五位上行少納言兼侍從和氣朝臣彜範。從五位上守右少弁藤原朝臣千乘等。所司。向西寺綱所宣制。
二月己丑朔。天皇臨軒。立貞明親王爲皇太子。公卿已下五位已上於內庭。諸司六位已下於承明門外。拜受詔命。策文曰。天皇〈我〉詔旨命〈乎〉親王。諸王。諸臣。百官人等。天下公民衆聞食宣。隨法〈尓〉可有〈岐〉政〈止之天〉。貞明親王〈乎〉立而皇太子〈止〉定賜〈布〉。故此之狀悟〈天〉。百官人等仕奉〈禮止〉詔天皇旨〈乎〉衆聞食宣。』▼是日。以大納言正三位藤原朝臣氏宗爲兼東宮傅。文章博士從五位下橘朝臣廣相爲學士。參議民部卿正四位下兼行右衛門督伊豫守南淵朝臣年名爲春宮大夫。刑部少輔從五位下藤原朝臣門宗爲亮。散位從五位下藤原朝臣清經爲大進。
三日辛夘。大原野祭如常。
四日壬辰。祈年祭如常。』是夜。地震。
八日丙申。春日祭如常。』▼是日。齋女始參於社。告文曰。天皇〈我〉詔旨〈止〉。掛畏〈■〉春日大神〈能〉廣前〈尓〉。恐〈美〉恐〈美毛〉申賜〈倍止〉申〈久〉。先々〈尓〉禱申賜〈布〉事有〈天〉。掛畏〈岐〉皇太神〈乃〉齋女〈尓〉。藤原朝臣可多子〈乎〉定〈天〉令奉仕之狀〈乎〉聞食〈天〉。天皇朝廷〈乎〉平〈久〉御坐〈志米〉。食國〈能〉天下〈毛〉無事〈久〉令有賜〈倍止〉爲〈天奈毛〉。從四位上行左中弁兼皇太后宮亮藤原朝臣家宗〈乎〉差使〈天〉。禮代〈能〉大幣帛〈乎〉令捧持〈天〉奉出賜〈布〉。此狀〈乎〉聞食〈天〉。天皇朝廷〈乎〉寳位無動〈久〉。常盤堅盤〈尓〉。夜守日守〈尓〉。護幸奉賜〈比〉。天下平安〈尓〉。風雨隨時〈天〉。五穀豊登〈志米〉賜〈倍止〉。恐〈美〉恐〈美毛〉申賜〈波久止〉申。
九日丁酉。釋奠如常。』延五十僧於東宮。轉讀大般若經。依皇太子欲入故鎭之。』▼是日。賀茂齋儀子內親王始笄。
十一日己亥。先是。皇太子誕於太政大臣東京染殿第。▼是日移入東宮。』詔授無品儀子內親王三品。
十六日甲辰。以從四位下行播磨權守藤原朝臣廣基爲神祇伯。播磨權守如故。散位從五位下橘朝臣茂生爲大物。從五位上橘朝臣信蔭爲治部大輔。從五位上行太政大臣家令兼近江大掾菅野朝臣弟門爲刑部大輔。散位從五位下藤原朝臣是行爲少輔。從四位上行加賀守源朝臣能有爲大藏卿。正五位下良岑朝臣長松爲宮內大輔。從四位上行安藝守基兄王爲彈正大弼。散位從五位下高階眞人令範爲少弼。從五位下行助教紀朝臣安雄爲勘解由次官。散位從五位下田口朝臣統範爲遠江守。四品守兵部卿本康親王爲上総太守。兵部卿如故。從五位上行民部少輔兼安藝權守藤原朝臣水谷爲信濃權守。民部少輔如故。散位外從五位下多米宿禰弟益爲下野權介。從四位上源朝臣啓爲越前守。從五位下行少外記嶋田朝臣忠臣爲因播權介。從五位下行右近衛將藤原朝臣高藤爲播磨權介。大物從五位下橘朝臣岑守爲安藝守。從五位上守刑部大輔藤原朝臣興世爲紀伊守。從五位上守左近衛權少將文室朝臣卷雄爲伊豫介。權少將如故。參議大藏卿正四位下兼行讃岐權守源朝臣生爲右衛門督。讃岐權守如故。散位從五位上久我朝臣三常爲左兵庫頭。
廿日戊申。勅賜鎭守府府掌二人職田各二町。』太政官處分。停遣採長門國銅使。付國宰採進焉。
廿三日辛亥。詔加賀國比樂河置半輸渡子廿五人。
廿六日甲寅。延六十僧於大極殿。限以三日。轉讀大般若經。』詔授僧遍照法眼和尚位。
廿八日丙辰。進下野國從二位勳四等二荒神階加正二位。授從四位下勳五等溫泉神從四位上。』無品柔子內親王薨。不任縁葬諸司。以喪家固辭也。帝不視事三日。內親王者。仁明天皇之女。母參議正四位下滋野朝臣貞主之女。從四位上繩子也。
廿九日丁巳。地震。
是月。霖雨。至今未止。
三月己未朔。日有蝕之。
二日庚申。太皇大後宮減年御服絹綿布並用度雜物〈順子〉。級有數。詔所司返納焉。
三日辛酉。天皇潔齋奉燈如常。』先是。陰陽寮言。今年夏季。當有疾病。至是。勅令五畿七道諸國。班幣境邑諸神。並轉讀金剛般若摩訶般若等經。限三日訖。轉經之間。禁斷殺生。
四日壬戌。以正五位下行陸奧守良岑朝臣經世爲上野權介。陸奧守如故。』▼是日。勅贈故左大臣正二位源朝臣信正一位。遣參議正四位下行右衛門督兼讃岐權守源朝臣生。從四位下行大學頭潔世王。就第宣制。
七日乙丑。勅廢隱岐國史生一員。置弩師一員。』停越中國朝集雜掌一人。免稅帳雜掌調庸。
八日丙寅。雷電暴雨。諸衛陣於殿前。
十二日庚午。授陸奧國從五位上宇奈己呂別神正五位下。從五位下大高山神從五位上。阿波國正六位上伊佐奈美神從五位下。
十五日癸酉。陸奧國柴田郡權大領外正八位上阿倍陸奧臣永宗。名取團大毅外正六位上刑坂宿禰本繼並授借外從五位下。
十六日甲戌。新鑄銅印一面。賜陸奧國。前印也。
廿二日庚辰。進筑後國正二位高良玉垂命神階加從一位。授從四位上豊比神正四位下。但馬國從五位上養神。石見國從五位上物部神並正五位下。豊後國無位西寒多神從五位下。』令下総國非違使帶劔把笏。
廿三日辛巳。以散位從五位下藤原朝臣是繩爲右京亮。外從五位下太朝臣貞長爲參河介。貞長九年正月任參河介。以母憂去職。今詔起之。從五位下守左近衛少將藤原朝臣有實爲加賀守。少將如故。散位從五位下源朝臣弼爲越中權介。主計頭從五位上家原宿禰繩雄爲但馬權守。主計頭如故。從五位上源朝臣好爲前守。好九年三月任前守。丁憂去職。今詔起之。
廿四日壬午。天皇御射殿。閲試春宮擬帶刀舍人射藝。
廿七日乙酉。遣使者於深草田邑兩山陵〈仁明〉〈文徳〉。告以立皇太子也。田邑山陵告文曰。天皇恐〈美〉恐〈美毛〉。掛畏〈岐〉御陵〈尓〉申賜〈倍止〉申〈久〉。食國〈乃〉法〈止〉定賜〈比〉行賜〈部留〉法隨〈尓〉可有〈岐〉政〈止之天〉。貞明親王〈乎〉立〈■〉。皇太子〈止〉定賜〈布〉。此狀〈乎〉參議民部卿正四位下兼行春宮大夫伊豫守南淵朝臣年名。從四位上行中務大輔棟貞王等〈乎〉差使〈天〉。恐〈美〉恐〈美毛〉申賜〈閇止〉申。』深草山陵告文亦准此焉。
夏四月戊子朔。天皇御紫震殿。賜飮侍臣。左右近衛府遞奏音樂。賜祿如常。
八日乙未。潅佛。
十三日庚子。撰貞觀格畢。大納言正三位兼行皇太子傅藤原朝臣氏宗。參議民部卿正四位下兼行春宮大夫伊豫守南淵朝臣年名。參議正四位下行左大弁大江朝臣音人。從四位上守刑部卿菅原朝臣是善。散位從五位下上毛野朝臣永世。勘解由次官從五位下紀朝臣安雄等。詣闕奉進。其都序曰。律曰。斷罪須引律令格式正文。令曰。罪未斷決。逢格改者。然則格者。律令之條流。政教之。君與百姓。共之者也。君不可失之於上。臣不可違之於下。出言而千里斯應。含和而萬類曲成。時險則峻法以取平。時泰則寛網以將化。我國家。遐邇承徳。天下無虞。風教大同。車書共道。而未能焚符破璽。施無事於羣情。設象除刑。馳不犯於比屋。故嚮者弘仁十一年四月廿一日。施行格十卷。此乃公卿百官。奉詔簡舊史之凡要。抄新制之大綱。推民意而分規。量時宜而立範。不刊之典。遵行眇焉。仍舊之圖。蹤跡斯在。聖上不出戸而知天下。不因教而弁物情。以爲。虞夏共有其國。刑徳斯殊。秦漢不易其民。弛張非一。化俗之本。理有固然。蓋取義於隨時。匪欲期於相反。如今時歴五代。年及六旬。文質暗遷。沿革自至。詔草盈於臺閣。文案溢於嚢。非所以法止滋章。令除頻變。即詔故右大臣贈正一位藤原朝臣良相等。令因循舊格。綜緝新符。未及成功。歳月遷往。大納言正三位兼行皇太子傅臣藤原朝臣氏宗等。前與右大臣。共承沖旨。詳悟深規。仍與參議民部卿正四位下兼行春宮大夫伊豫守臣南淵朝臣年名。參議正四位下行左大弁臣大江朝臣音人。從四位上守刑部卿臣菅原朝臣是善。散位從五位下臣上毛野朝永世。勘解由次官從五位下臣紀朝安雄。大外記正六位上臣南淵朝臣興世。正六位上行左少史臣大春日朝臣安永。正六位上行彈正少忠臣布瑠宿禰道永。正六位下行大學大屬臣山田宿禰弘宗等。上起弘仁十載之明年。下至貞觀十年之晩。擇成規於州郡。搜故實於官曹。事與先格異者。擧而取之。理與舊例同者。推而棄之。凡格者。蓋以立意爲宗。不以能文爲本。故省其繁麗之文。増其精微之典。隨官分類。先勅後符。皆據古之前摸。非爲今之新意。唯一部之內。事有兩存。頗渉重搆。不以爲例。勘解由使所奏新定內外官交替式所載數事。亦復准之前例。不煩取捨。臣等雖非明於溫故。博於前聞。猶欲令之必行。禁之必止。賞一人而海內欣。罸一人而天下懼。謹因詔撰貞觀格十卷奏聞。若理輕作格。事足爲儀。專棄之如遺。兼取之似碎。更撰爲兩卷。同以奏上。准開元留司格。號貞觀臨時格。並一帙十二卷。象十有二月以成歳。但前格存而如舊。後典續而増新。覽古知今。斯焉在矣。猶慙庸心所集。有違戻於宸襟。管見攸裁。無協應於叡旨。典章不能自擧。待教令而擧之。教令不能自行。待誠信而行之。斯文不墜。百代可知。謹序。』▼是日。以從五位上菅野朝臣佐世爲次侍從。
五月戊午朔。五日壬戌。停端午之。
廿六日癸未。陸奧國地大震動。流光如晝隱映。頃之。人民呼。伏不能起。或屋仆壓死。或地裂埋殪。馬牛駭奔。或相昇踏。城倉庫。門櫓墻壁。落顛覆。不知其數。海口哮吼。聲似雷霆。驚濤涌潮。泝漲長。忽至城下。去海數十百里。々不弁其涯。原野道路。惣爲滄溟。乘船不遑。登山難及。溺死者千許。資産苗稼。殆無孑遺焉。
六月丁亥朔。十一日丁酉。月次神今食祭。遣親王公卿於神祇官奉祭。
十五日辛丑。不雨而雷。』大宰府言。去月廿二日夜。新羅海賊。乘二艘。來博多津。掠奪豊前國年貢絹綿。即時逃竄。發兵追。遂不獲賊。
十七日癸夘。遣使者於伊勢大神宮奉幣。告文曰天皇〈我〉詔旨〈止〉。掛畏〈岐〉伊勢度會〈乃〉五十鈴〈乃〉河上〈尓〉坐皇大神〈乃〉廣前〈尓〉恐〈美〉恐〈美毛〉申賜〈倍止〉申〈久〉。頃間有旱災〈天〉百姓〈乃〉農業燒損〈奴倍志〉。皇大神〈乃〉矜賜〈比〉助賜〈牟尓〉依〈天〉。此災〈乎〉除滅〈牟止〉所念行〈天〉。禮代〈乃〉大幣帛〈乎〉。大舍人頭從五位上礒江王。主殿權助從五位下大中臣朝臣國雄〈乎〉差使〈天〉。忌部神祇少祐從六位下齋部宿禰伯江〈加〉弱肩〈尓〉大襁取掛〈天〉持齋〈波利〉令捧持〈天〉奉出〈須〉。此狀平〈介久〉聞食〈天〉。甘雨忽降〈之米〉賜〈比〉。五穀豊登〈之女〉。天下饒足〈之米〉賜〈比天〉。天皇朝廷〈乎〉寳位無動〈久〉。常磐堅磐〈尓〉夜守日守〈尓〉幸〈倍〉賜〈倍止〉。恐〈美〉恐〈美毛〉申賜〈波久止〉申。
廿六日壬子。勅曰。朕聞。上天不能獨理。故立君以司牧。君道無。則玉燭均調。時政失宜。則陰陽乖隔。遠稽帝典。遙計皇猷。重規疊矩。未有違之者。朕以菲虛。嗣守鴻業。徳慙寳露。勤切宵衣。常願令世同於東戸。犬得吐菽粟。而今旱雲渉旬。農民失望。班幣以遍羣神。屈僧以祈三寳。雖然冥感未通。嘉應難至。朕之不徳。百姓何辜。責躬畏。未知攸濟。其朕服御常膳等物。並宜減撤。左右馬寮穀。一切權絶。令左右京收葬道。掩骼埋。又恐圄之中。如有結。宜遣使者勤加申理。天安二年以往。調庸米未進在民身者。皆從除。方冀精誠感革。遍鴻霈於崇朝。穀稼豊登。欣京於急景。布告遐邇。俾知朕意。
秋七月丁巳朔。二日戊午。太政大臣從一位藤原朝臣良房。大納言正三位兼行皇太子傅藤原朝臣氏宗。正三位行中納言源朝臣融。中納言兼左近衛大將從三位行陸奧出羽按察使藤原朝臣基經。參議從三位行左衛門督兼近江守源朝臣多。參議右近衛大將從三位兼行讃岐守藤原朝臣常行。參議正四位下行右衛門督讃岐權守源朝臣生。參議民部卿正四位下兼行春宮大夫伊豫守南淵朝臣年名。參議正四位下行式部大輔春澄朝臣善繩。參議正四位下行左大弁大江朝臣音人等奏言。昔尭舜以百姓爲心。禹湯以萬方罪己。隔代齊衡。於是可議。伏奉去月廿六日詔書。旱雲渉旬。農民失望。服御常膳。並宜減撤。臣等讀循環。不勝感歎。夫君臣合體。諒自古來。豊儉同分。豈唯今日。伏請。五位已上封祿亦暫減折。裨纎塵於崇岱。添涓滴於谷水。謹録事狀。伏聽天裁。奏可。』▼是日。勅譴責大宰府司曰。諸國貢調使吏領將。一時共發。不可先後零疊離其羣類。而令豊前一國獨先進發。亦弱人。乘餌虎口。遂使新羅寇盜。乘隙致侵掠。非唯亡失官物。兼亦損辱國威。求之往古。未有前聞。貽於後來。當無面目。雖雲使人之可責。抑亦府官之有怠。又或人言。盜賊逃去之日。海邊百姓五六人。冐死追戰。射傷二人。事若有實。寧非忠敬。而府司不申。何近掩善。又所禁之人。雖有嫌疑。縁是異邦最思仁恕。宜停拷法。深加廉問早從放卻。
四日庚申。廣瀬龍田祭如常。
五日辛酉。讃岐國捕獲海賊男二人女二人。。男依法行之。女特從放免。』▼是日。制。左右京百姓輸調新錢十文。徭十文。五畿內調亦同焉。
六日壬戌。夜。月犯心前星。
七日癸亥。地震。
八日甲子。大和國十市郡椋橋山河岸崩裂。高二丈。深一丈二尺其中有鏡一。廣一尺七寸。採而獻之。』夜。月犯入南斗魁中。
十日丙寅。以前筑後守從五位下清原眞人眞貞。爲採山城國岡田山銅使。判官一人。主典一人。
十三日己巳。雷雨。震武徳殿前松樹。諸衛陣於殿前。
十四日庚午。風雨。』▼是日。肥後國大風雨。飛拔樹。官舍民居顛倒者多。人畜壓死不可勝計。潮水漲溢。漂沒六郡。水退之後。搜官物。十失五六焉。自海至山。其間田園數百里。陷而爲海。
十八日甲戌。延六十僧於紫震殿。轉讀大般若經。限以三ケ日。
十九日乙亥。制。典藥寮乳師藥園師等。並責解由。
廿六日壬午。納印鎰置於明門內東腋。無故自開。亦無子。
廿七日癸未。加置美作國苫東苫西二郡司田十町。
八月丙戌朔。二日丁亥。釋奠如常。
三日戊子。明經博士等參詣內裏。論議如常。
十一日丙申。前國獻嘉禾二莖。一莖十九穗。一莖六穗。
十五日庚子。天皇御紫震殿。閲覽信濃國貢駒。
廿日乙巳。天皇御紫震殿。閲覽武藏國貢駒。
廿六日辛亥。夜。大風暴雨。樹發屋。宮城京邑損傷甚多。
廿七日壬子。從四位上行越前守源朝臣啓卒。啓者。嵯峨太上天皇之子也。母山田氏。天皇晩年納之。稍蒙寵幸。啓特所鐘愛。勅兄左大臣常朝臣子之。大臣親愛如子。器用服翫。皆以資之。招大學生有才學者。爲師讀書。尤好文章。兼善射。有音儀。能歌。然不至淫樂。爲人謹厚。諸昆弟皆推敬之。仁壽元年授從四位上。齊衡中拜越中守。俄而遷加賀守。累歴相摸越前守。並不之任。性崇信釋教。與姪源朝臣直。有親密之契。常相語雲。相共出家入道。此意未果。病發危急。遂落髪爲沙門。未幾而卒。時年冊一。
廿九日甲寅晦。天皇御紫震殿。閲覽上野國貢駒。
九月乙夘朔。日有蝕之。
三日丁巳。天皇潔齋奉燈如常。
七日辛酉。新撰貞觀格十二卷頒行內外。』以從五位上行左衛門權佐兼因幡權介紀朝臣春枝爲陸奧國地震使。判官一人。主典一人。
九日癸亥。停重陽宴。以秋稼不登也。
十日甲子。中務卿三品兼行大宰帥諱〈光孝天皇〉親王抗表。請賜男子姓言。臣聞。破家爲國。叡蕃之嘉猷。忘己利公。賢戚之茂躅。〈中謝〉臣才非兩獻。器謝雙河。荷國恩於丘山。恥身効於涓礫。今兒息漸衆。祿賜居多。爲善未聞。損公彌倍。靜而念之。悚慙無限。臣素乏高人之行。猶深報國之志。比年毎聞。官倉不贍。歳用難支。雖向人而不言。常通夜而忘寐。徒斂上之多情。卻恨短袖之難舞。唯願。削諸男之屬籍。與諸臣而同貫。罷祿賞於歳時。加絲髪於國用夫男能自謀。女尤足悲。況亦祿留一身。公費斯淺。是以故一品葛原親王等除之。不入於改姓。臣之愚意。苟復同之。竊見。歸燕欲去。戀雕梁。老驂將辭。俳伏櫪。禽獸猶然。況於人意。既謝皇蔭之尊。何無係慕之義。仍以宗室朝臣欲爲其姓。伏望。天慈曲垂哀許。不勝款之至。謹拜表以聞。不許。
十一日乙丑。遣使伊勢大神宮奉幣。
十四日戊辰。新鑄銅印一面。賜造兵司。
十五日己巳。以外從五位下行越前介志紀宿袮氏經爲越中介。散位從五位下紀朝臣春常爲大宰少貳。
十六日庚午。外從五位下大判事兼行明法博士櫻井田部連貞雄不麻呂。改名貞相。
廿一日乙亥。無品基貞親王薨。帝不視事三日。不任縁葬諸司。以固辭也。親王者。淳和太上天皇之第四子也。母嵯峨太上天皇皇女諱正子。淳和天皇納之。生三皇子。立爲皇后。親王神姿清秀。誠孝懇至。承和十一年授三品。尋拜上総太守。後病危篤。上表請入道。許之。因而剃頭。受大乘戒。發病而薨。
廿五日己夘。地震。
廿八日壬午。大和國正六位上朝日豊明姫田神。朝日豊明姫田子神並授從五位下。
冬十月乙酉朔。天皇不御紫震殿。賜飮侍臣。於仗下賜祿各有差。
六日庚寅。雷雨。
七日辛夘。太政官處分。大和。和泉。攝津等國四度使。付目已上一人。
十三日丁酉。詔曰。羲農異代。未隔於憂勞。尭舜殊時。猶均於愛育。豈唯地震周日。姫文於是責躬。旱流殷年。湯帝以之罪己。朕以寡昧。欽若鴻圖。脩徳以奉靈心。蒞政而從民望。思使土之內。同保福於遂生。編戸之間。共銷於非命。而恵化罔孚。至誠不感。上玄降譴。厚載虧方。如聞。陸奧國境。地震尤甚。或海水暴溢而爲患。或城宇頽壓而致殃。百姓何辜。罹斯禍毒。憮然愧懼。責深在予。今遣使者。就布恩煦。使與國司。不論民夷。勤自臨撫。既死者盡加收殯。其存者詳崇振恤。其被害太甚者。勿輸租調。鰥寡孤。窮不能自立者。在所斟量。厚宜支濟。務盡矜恤之旨。俾若朕親覿焉。
廿日甲辰。以外從五位下行左大史菅野朝臣良松爲加賀介。
廿三日丁未。延六十僧於紫震殿。轉讀大般若經。限三日訖。』▼是日。勅曰。妖不自作。其來有由。靈譴不虛。必應粃政。如聞。肥後國迅雨成暴。坎徳爲。田園以之淹傷。里落由其蕩盡。夫一物失所。思切納隍。千里分憂。寄歸牧宰。疑是皇猷猶鬱。吏化乖宜。方失心。致此變異歟。昔周郊偃苗。感罪己而弭患。漢朝壞室。據修徳以攘災。前事不忘。取鑒在此。宜施以徳政。救彼凋殘。令大宰府。其被害尤甚者。以遠年稻穀四千斛周給之。勉加存恤。勿令失。又壞垣毀屋之下。所有殘屍亂骸。早加收埋。不令露。
廿六日庚戌。太政官論奏曰。刑部省斷罪文雲。貞觀八年隱岐國浪人安曇福雄密告。前守正六位上越智宿袮貞厚。與新羅人同謀反造。遣使推之。雄所告事是誣也。至是法官覆奏。福雄應反坐斬。但貞厚知部內有殺人者不擧。仍應官當者。詔。斬罪宜減一等處之遠流。自餘論之如法。
廿九日癸丑晦。神祇大祐正六位上忌部宿袮高善改忌部爲齋部。其先。出自高御魂命也。
十一月甲寅朔。三日丙辰。雷電風雨。
七日庚申。春日平野祭如常。
八日辛酉。梅宮祭如常。
十一日甲子。以散位從五位下藤原朝臣有蔭爲伊勢權守。從五位上藤原朝臣有年爲播磨守。
十二日乙丑。園韓神祭如常。
十三日丙寅。鎭魂祭如常。』隱岐國言。雌鶏化爲雄。
十四日丁夘。新甞祭。遣親王公卿於神嘉殿奉祭。所司供奉如常。
十五日戊辰。天皇御紫震殿。賜宴群臣。大歌五舞如常。賜祿各有差。
十七日庚午。勅停因幡朝集雜掌一人。免稅帳雜掌調庸。
十九日壬申。授武藏國從四位下氷川神正四位下。相摸國從四位下寒川神從四位上。從五位下有鹿神從五位上。
廿一日甲戌。安藝國旱。詔免當年田租五分。
廿三日丙子。大原野祭如常。
十二月甲申朔。石見國從五位下勳七等伊甘神。大飯神。國分寺霹靂神並授從五位上。』▼是日。東京火。
二日乙酉。制。加増典藥寮五位官人一員馬。立爲恆例。』山城國旱。免當年田租五分。』省長門國史生一員。置弩師一員。
四日丁亥。近江國勢多橋火。戊子五日。授美濃國從五位上伊奈波神正五位下。正六位上長孫神從五位下。』先是。大宰府言上。徃者新羅海賊侵掠之日。差遣統領選士等。擬令追討。人皆懦弱。憚不肯行。於是調發俘囚。御以膽略。特張意氣。一以當千。今大鳥示其恠異。龜筮告以兵寇。鴻臚中嶋館並津廚等。離居別處。無禦侮。若有非常。難以應猝。夷俘分居諸國。常事遊。徒免課役。多費官糧。請配置處分。以不虞。分爲二番。番別百人。毎月相替。交相駈役。其糧者。諸國所擧夷俘利稻之內。毎國令運輸。以給其用。至是。勅曰。俘夷之性。本異平民。制御之方。何用恆典。若忽離舊居。新移他土。衣食無續。心事反常。則野心易驚。遂致猜變。宜簡典有謀略者。令其勾當。並統領選士幹事者。以爲其長。勉加綏誘。能練武衛。設有諸國糧運闕如。即須府司廻撥支濟。又以百人爲一番。居業難給。轉餉多煩。宜五十人爲一番。
七日庚寅。從四位下行伊豫權守當麻眞人清雄卒。清雄者。左京人也。祖從五位下吉嶋。正六位上治田麿。清雄之姉爲嵯峨天皇之幸姫。生源朝臣潔姫。全姫二皇女。潔姫。是太政大臣忠仁公之室也。生太皇太后〈明子〉。清雄。承和四年爲織部佑。尋歴安藝掾。諸陵助。仁壽三年授從五位下。天安之初拜圖書頭。二歳遷爲諸陵頭。同年爲圖書頭。貞觀元年加從五位上。爲伊賀守。六年進正五位下。八年至從四位下。爲伊豫權守。卒時年七十六。
八日辛夘。授陸奧國正五位上勳九等苅田嶺神從四位下。丹波國正六位上物部掃神從五位下。』以右大弁從四位上兼行勘解由長官美濃權守藤原朝臣冬緒拜參議。爲大宰大貳。從四位上行大宰大貳茂世王爲宮內卿。』右京人無位岡屋公貞介。岡屋公貞幹賜姓八多朝臣。』散位正六位上弘野宿禰河繼。自修解文言。佐比大路南極橋。承要路極。在曲流間。體勢脆小。乘蹈無力。四方負重之駑。急傾鞍於水上。九原送終之。留柩於橋頭。河繼寒門叢品。當里微翁。不勝感傷。欲加斤。如非降公裁。何敢施家計。望請。特蒙恩許。以果素懷。但河繼眼前隨力修理。主身後事。聊有資儲。便付佐比寺。永代不墜功。庶令人物。得行邁之便。存亡同免陷沒之苦。太政官處分。依請焉。
九日壬辰。能登國羽咋。能登。鳳至。珠洲四ケ郡新附百姓四百九十八人。優復一年。
十一日甲午。月次神今食祭。天皇不御神嘉殿。遣親王公卿行事。
十三日丙申。以從五位上守右近衛少將兼行阿波介坂上大宿禰瀧守爲大宰少貳。阿波介如故。從五位上守左近衛權少將兼行伊豫介文屋朝臣卷雄爲少將。伊豫介如故。從四位下行左近衛少將兼前權守藤原朝臣良尚爲右近衛權中將。前權守如故。』是夜。地震。
十四日丁酉。遣使者於伊勢大神宮奉幣。告文曰。天皇〈我〉詔旨〈止〉。掛畏〈岐〉伊勢〈乃〉度會宇治〈乃〉五十鈴〈乃〉河上〈乃〉下〈都〉磐根〈尓〉大宮柱廣敷立。高天〈乃〉原〈尓〉千木高知〈天〉。稱言竟奉〈留〉天照坐皇大神〈乃〉廣前〈尓〉。恐〈美〉恐〈美毛〉申賜〈倍止〉申〈久〉。去六月以來。大宰府度々言上〈多良久〉。新羅賊舟二艘筑前國那珂郡〈乃〉荒津〈尓〉到來〈天〉豊前國〈乃〉貢調船〈乃〉絹綿〈乎〉掠奪〈天〉逃退〈多利〉。又廳樓兵庫等上〈尓〉。依有大鳥之恠〈天〉卜求〈尓〉。隣國〈乃〉兵革之事可在〈止〉卜申〈利〉。又肥後國〈尓〉地震風水〈乃〉有〈天〉。舍宅悉仆顛〈利〉。人民多流亡〈多利〉。如此之〈比〉古來未聞〈止〉。故老等〈毛〉申〈止〉言上〈多利〉。然間〈尓〉。陸奧國又異常〈奈留〉地震之言上〈多利〉。自餘國々〈毛〉。又頗有件〈止〉言上〈多利〉。傳聞。彼新羅人〈波〉我日本國〈止〉久〈岐〉世時〈與利〉相敵〈美〉來〈多利〉。而今人來境內〈天〉。奪取調物〈利天〉。無懼沮之氣。量其意況〈尓〉。兵寇之萠自此而生〈加〉。我朝久無軍旅〈久〉專忘警〈多利〉。兵亂之事尤可愼恐。然我日本朝〈波〉所謂神明之國〈奈利〉。神明之助護〈利〉賜〈波〉。何〈乃〉兵寇〈加〉可近來〈岐〉。況掛〈毛〉畏〈岐〉皇大神〈波〉。我朝〈乃〉大祖〈止〉御座〈天〉。食國〈乃〉天下〈乎〉照賜〈比〉護賜〈利〉。然則他國異類〈乃〉加侮致亂〈倍岐〉事〈乎〉。何〈曾〉聞食〈天〉。驚賜〈比〉拒卻〈介〉賜〈波須〉在〈牟〉。故是以王從五位下弘道王。中臣雅樂少允從六位上大中臣朝臣冬名等〈乎〉差使〈天〉。禮代〈乃〉大幣帛〈遠〉。忌部神祇少祐從六位下齋部宿禰伯江〈加〉弱肩〈尓〉太襁取懸〈天〉。持齋令捧持〈天〉奉出給〈布〉。此狀〈乎〉平〈介久〉聞食〈天〉。假令時世〈乃〉禍亂〈止之天〉。上件寇賊之事在〈倍岐〉物〈奈利止毛〉。掛〈毛〉畏〈支〉皇大神國內〈乃〉諸神達〈乎毛〉唱導〈岐〉賜〈比天〉。未發向之前〈尓〉沮拒排卻賜〈倍〉。若賊謀已熟〈天〉兵船必來〈倍久〉在〈波〉。境內〈尓〉入賜〈須天之〉。逐還漂沒〈女〉賜〈比天〉。我朝〈乃〉神國〈止〉畏憚〈禮〉來〈禮留〉故實〈乎〉澆〈多之〉失〈比〉賜〈布奈〉。自此之外〈尓〉。假令〈止之天〉。夷俘〈乃〉造謀叛亂之事。中國〈乃〉刀兵賊難之事。又水旱風雨之事。疫癘飢饉之事〈尓〉至〈萬天尓〉。國家〈乃〉大禍。百姓〈乃〉深憂〈止毛〉可在〈良牟乎波〉。皆悉未然之外〈尓〉拂卻鎖滅〈之〉賜〈天〉。天下無躁驚〈久〉。國內平安〈尓〉鎭護〈利〉救助賜〈比〉皇御孫命〈乃〉御體〈乎〉。常磐堅磐〈尓〉與天地日月共〈尓〉。夜護晝護〈尓〉護幸〈倍〉矜奉給〈倍止〉。恐〈美〉恐〈美毛〉申賜〈久止〉申。
十七日庚子。去夏。新羅海賊掠奪貢綿。又有大鳥。集大宰府廳事並門樓兵庫上。神祇官陰陽寮言。當有隣境兵寇。肥後國風水。陸奧國地震。損傷廨舍。沒溺黎元。』▼是日。勅命五畿七道諸國。班幣境內諸神。豫防後害。
十九日壬寅。始修佛名懺悔之事。
廿日癸夘。分遣公卿侍從於諸山陵墓。奉荷前幣。
廿二日乙巳。置出羽國々掌二員。
廿三日丙午。地震。
廿五日戊申。授陸奧國五位上勳九等苅田嶺神從四位下。上野國正五位下赤城神。伊賀保神並正五位上。從五位上甲波宿禰神。近江國從五位上新川神並正五位下。美濃國正六位上金神從五位下。』勅令五畿七道諸國。限以三日。轉讀金剛般若經。謝地震風水之。厭隣兵窺隙之寇焉。
廿八日辛亥。遣從五位上守右近衛少將兼行大宰權少貳坂上大宿禰瀧守大宰府。鎭護警固。勅曰。鎭西者。是朕之外朝也。千里分符。一方寄重。況復隣國接壤。非常期。今聞。大鳥示恠。龜筮告寇。機急之。豈令暫輟哉。宜令瀧守勾當縁警固之事。』▼是日。瀧守奏言。所以置選士設甲冑者。本爲警急護不虞也。謹。博多是隣國輻輳之津。警固武衛之要。而與鴻臚相去二驛。若兵出不意。倉卒難。請移置統領一人。選士冊人。甲冑冊具於鴻臚。又謹。承前選士百人。毎月番上。今以尋常之員。不意之禦。恐機急之事。實難支濟。請例番之外。更加他番。統領二人。選士百人。詔並從之。
廿九日壬子。遣使者於石清水神社奉幣。告文曰。天皇〈我〉詔旨〈尓〉坐。掛畏〈岐〉石清水〈乃〉皇大神〈乃〉廣前〈尓〉。恐〈美〉恐〈美毛〉申給〈止〉申〈止〉申〈久〉。去六月以來。大宰府度々言上〈良久〉。新羅賊舟二艘。筑前國那珂郡〈乃〉荒津〈尓〉到來〈天〉。豊前國貢調船〈乃〉絹綿〈乎〉掠奪〈天〉逃退〈太利〉。又廳樓兵庫等上〈尓〉。依有大鳥之恠〈天〉。卜求〈尓〉。隣國〈乃〉兵革之事可在〈止〉卜申〈利〉。又肥後國〈尓〉地震風水〈乃〉在〈天〉。舍宅悉仆顛〈利〉。人民多流亡〈太利〉。如此之〈比〉古來未聞〈止〉。故老等〈毛〉申〈止〉言上〈太利〉。然間〈尓〉陸奧國又異常〈奈留〉地震之言上〈太利〉。目餘國々〈毛〉又頗有件〈止〉言上〈多利〉。傳聞。彼新羅人〈波〉我日本朝〈止〉久〈岐〉世時〈與利〉相敵〈比〉來〈多り〉。而今入來境內〈天〉。奪取調物〈利〉無懼沮之氣。量其意況〈尓〉。兵寇之萠自此而生〈加〉。我朝久無軍旅〈天〉專忘警〈多り〉。兵亂之事尤可愼恐。然我日本朝〈波〉所謂神明之國〈奈利〉。神明之護賜〈波〉。何〈乃〉兵寇〈加〉可近來〈岐〉。況掛〈毛〉畏〈岐〉皇大神〈波〉。我朝〈乃〉大祖〈止〉御座〈天〉。食國〈乃〉天下〈乎〉護賜〈比〉助賜〈布〉。然則他國異類〈乃〉加侮致亂〈倍岐〉事〈乎〉。何聞食〈天〉警賜〈比〉拒卻〈介〉賜〈須〉在〈牟〉。故是以。從五位下行主殿權助大中臣朝臣國雄〈乎〉差使〈天〉禮代〈乃〉大幣帛〈乎〉令捧持〈天〉奉出〈須〉。此狀〈乎〉平〈介久〉聞食〈天〉。假令時世〈乃〉禍亂〈止之天〉。上件寇賊之事在〈倍岐〉物〈那利止毛〉。掛畏〈岐〉大神。國內〈乃〉諸神〈太知乎〉唱導〈岐〉給〈比天〉。未發向之前〈尓〉沮拒卻賜〈倍〉。若賊謀已熟〈天〉兵船必來〈倍久〉在〈波〉。境內〈尓〉入給〈須之天〉。逐還漂沒〈米〉給〈比〉。我朝〈乃〉神國〈止〉畏憚〈禮〉來〈禮留〉故實〈乎〉澆〈太之〉失〈比〉賜〈不奈〉。自此外〈尓〉。假令〈止之天〉夷俘〈乃〉來〈禮留〉造謀叛亂之事。中國〈乃〉刀兵賊難之事。又水旱風雨之事。疫癘飢饉之事〈尓〉至〈萬尓天〉。國家〈乃〉大禍。百姓〈乃〉深憂〈止毛〉可在〈良牟乎波〉。皆悉未然之外〈尓〉拂卻鎖滅賜〈天〉。天下無躁驚〈久〉。國內平安〈尓〉鎭護〈利〉救助賜〈比〉。皇御孫命〈乃〉御體〈乎〉。常磐堅磐〈尓〉與天地日月共〈尓〉。夜護晝護〈尓〉護幸〈倍〉矜奉給〈倍止〉。恐〈美〉恐〈美毛〉申賜〈久止〉申。
卅日癸丑。大於朱雀門前。並大儺如常。
