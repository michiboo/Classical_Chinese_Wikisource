日本三代實録卷第九
六月丙辰朔。十一日丙寅。月次並神今食祭。親王公卿向神祇官。奉祭如常。
十六日辛未。授大和國從五位上宗我都比古神正五位下。
廿三日戊寅。勅改定信濃國牧貢御馬期。』大和國從四位下波寳神。波比賣神並授正四位下。
廿八日癸未。以散位從五位下藤原朝臣萬枝爲上総介。外從五位下賀陽朝臣宗成爲安房守。從五位下行讃岐權掾藤原朝臣弘經轉權介。
秋七月乙酉朔。日有蝕之。
四日戊子。廣瀬龍田祭如常。
十日甲午。遣使者奉幣於伊勢太神宮。』進平野從一位今木大神階加正一位。
十一日乙未。加賀出雲兩國疾疫。
十四日戊戌。天皇御前殿。觀相撲。
十五日己亥。陸奧國磐瀬郡權大領外正六位上磐瀬朝臣長宗借敘外從五位下。
十七日辛丑。頒下五畿七道諸國。班幣境內大小諸神。爲穀祈也。』甲斐國言。駿河國富士大山。忽有暴火。燒碎崗巒。草木焦□。土鑠石流。埋八代郡本棲並□兩水海。水熱如湯。魚鼈皆死。百姓居宅。與海共埋。或有宅無人。其數難記。兩海以東。亦有水海。名曰河口海。火焔赴向河口海。本棲□等海。未燒埋之前。地大震動。雷電暴雨。雲霧晦冥。山野難弁。然後有此災異焉。
十九日癸夘。天皇御前殿。觀相撲。
廿日甲辰。天皇御前殿。觀童相撲。
廿三日丁未。有星。出自營室入羽林東。赤黃無光。
廿五日己酉。授和泉國正六位上卷尾神從五位下。
廿七日辛亥。勅曰。去年七月廿五日。頒下五畿並伊賀。伊勢。志摩。遠江。相摸。上総等國雲。鎭護國家。消伏災害。尤是敬神祇。欽祭禮之所致也。是以格制頻下。警告慇懃。今聞。諸國牧宰不愼制旨。專任神主禰宜祝等。令神社破損。祭禮疎慢。神明由其發祟。國家以此招災。今欲令諸社一時新加華餝。而經月踰年。未有修造。宜早加修餝勿致重怠。』進筑後國從二位高良玉垂命神階加正二位。從四位下豊比□神從四位上。武藏國從五位下若雷神從五位上。』右京人無位民首方永賜姓眞野臣。天足彥國忍人命之後也。
八月乙卯朔。三日丁巳。釋奠如常。從五位下行助教兼越前權介菅野朝臣佐世發尚書題。文章生等賦詩。』▼是日。仁明天皇女御正三位藤原朝臣貞子薨。勅贈從二位。葬深草山陵兆域之內。仁明天皇平昔賜顏色所許也。遣參議大藏卿正四位下源朝臣生。散位從四位下弘宗王等。監護葬事。貞子者。右大臣贈從一位三守朝臣之女也。風容甚美。婉順天至。仁明天皇爲儲貳。以選入震宮。寵愛日隆。天皇踐祚之初。天長十一年十一月授從四位下。承和六年正月進爵授從三位。嘉祥三年七月加正三位。先是。誕育一皇子二皇女。皇子者第八成康親王是也。雖不登後位。而宮□權勢無與爲比。□私加愛。終始無衰焉。
四日戊午。明經博士等奉參御在所。不喚御前。賜祿而罷。
五日己未。下知甲斐國司雲。駿河國富士山火。彼國言上。決之蓍龜雲。淺間名神禰宜祝等不勤齋敬之所致也。仍應鎭謝之狀告知國訖。宜亦奉幣解謝焉。
八日壬戌。右京人故外從五位下岡屋公祖代賜姓八多朝臣。其先。出自八太屋代宿禰也。』左京人武藏權大掾正七位下大丘造塵繼。散位從七位上大丘連田刈等四人。賜姓宿禰。其先。百濟人也。』左京人玄蕃大允正六位上阿刀連粟麻呂。主殿大屬正六位上阿刀宿禰石成。下野權大目正七位上阿刀連禰守。右京人陰陽允阿刀物部貞範等並賜姓良階宿禰。神饒速日命之裔孫也。』右京人二品秀良親王家令正六位上宇自加臣吉人賜姓笠朝臣。彥狹嶋命之後也。』阿波國名方郡人二品治部卿兼常陸太守賀陽親王家令正六位上安曇部粟麻呂。改部字賜宿禰。粟麻呂自言。安曇百足宿禰之苗裔也。』讃岐國多度郡人美作掾從六位下秦子上成。弟無位秦子彌成等三人。賜姓忌寸。本系出自秦始皇帝也。』播磨國餝磨郡人播磨權醫師正八位上和邇部臣宅貞。式部留省從八位上和邇部臣宅守等。賜姓邇宗宿禰。』左京人散事從五位下水取連夏子。故外從五位下水取連柄仁。故外從五位下水取連繼男等賜姓朝臣。神饒速日命之後也。』尾張國海部郡人治部少録從六位上甚目連公宗氏。尾張醫師從六位上甚目連公冬雄等同族十六人賜姓高尾張宿禰。天孫火明命之後也。』左京人山村忌寸安野。夏野。全子等賜姓紀朝臣。紀角宿禰之後也。』右京人內教坊頭從七位下秦忌寸善子賜姓伊統朝臣。弟秦忌寸安雄等賜姓伊統宿禰。』播磨國餝磨郡人陰陽大屬正六位上□部利貞。父武散位正六位下□部歳直等賜姓□部連。貫附攝津國嶋上郡。狹穗彥命之後也。』播磨國餝磨郡人陰陽寮陰陽師從八位下弓削連是雄。父正六位上弓削連安人等。改本居貫附河內國大縣郡。』近江國犬上郡人左近衛府生正七位下春良宿禰諸世。改本居貫附山城國愛宕郡。』河內國若江郡人故從五位下春江宿禰安生。式部大録正六位上春江宿禰良並。大宰大典從六位上春江宿禰敏雄。蔭子正六位上春江宿禰常嗣等。改本居貫附左京職。
九日癸亥。勅。配流越中國罪人伴那賀人免罪入京。』太政官下符東海。東山。北陸。山陽。山陰。南海。大宰府。責調庸麁惡稱。貞觀元年十二月十五日。下七道諸國符稱。大同二年十二月廿九日格雲。麁惡之罪者。格條所指。科責非輕。而今諸國所貢絹布等。惣是麁惡。專無精麗。或如絹非絹。尤同蜘□之秋網。或如布非布。不異連瑣之疎文。加以尺寸多欠。短狹無數。徒有輸貢之勞。還闕支給之備。是則牧宰專忘格制。唯事規避之所致也。法設不行。雖是寛典。人狎不愼。實須懲肅。然而漸染所成。難可頓責。宜誡既往之怠。以求將來之効。符出之後。數年於茲。猶不懲肅。彌致麁惡。即知空張格制。不行其罸。國宰狎來所積之漸也。須准之科條。必其罪責。而時尊深仁。政先鴻恕。年來優容。特聽検納。如此之費。既成姦濫。論之政途。理何合然。自今以後。猶有麁惡。論之如格。不曾寛恕。
十日甲子。右京絶貫百姓大中臣朝臣豊御氣自言云。親父麻呂故刑部卿從四位下東人之玄孫也。豊御氣祖父男成。流寓大宰府。父麻呂相隨。男成生長彼土。歴數十年。貫屬既絶。請復本屬。更爲編戸。神祇伯從四位下中臣朝臣逸志等證之。勅。麻呂。豊御氣。多勝。春秀等男女十人。復本貫右京五條□坊。』山城國乙訓郡人內膳典膳正六位上丈部谷直平雄。散位正七位上丈部谷直福麻呂等。改本居貫附左京。』河內國丹比郡人大宰大典正六位上安原宿禰臣雄。左近衛將曹從六位下安原宿禰貞臣等。改本居隷右京職。
十一日乙丑。伊賀國名張郡人左史生從六位下伊賀朝臣春野。改本居貫附山城國葛野郡。
十三日丁夘。節婦紀伊國名草郡人伴連宅子。敘位二階。免戸內田租。表其門閭。以旌貞節。』先是。大宰府言。大唐通事張友信渡海之後。未知歸程。唐人來往。亦無定期。請友信未歸之間。留唐僧法惠。令住觀音寺。以備通事。太政官處分。依請。
十四日戊辰。詔以美作國從四位下仲山大神。武藏國從五位下蒲田神。並列官社。
十五日己巳。美作國從五位下長田神。兎上神。前社神。佐原神。形賣神。壹粟神。橫見神。久止神。高野神等並授從五位上。』▼是日。制。筑前國香椎廟司。以六年爲任限。
十七日辛未。進女御從四位下藤原朝臣多美子階加從三位。』播磨國赤穗郡大領外正七位下秦造內麻呂借敘外從五位下。』右京人河內守從五位下蕃良朝臣豊村。右大史從六位下葛井連宗之。兵部少録正六位上葛井連居都成等。賜姓菅野朝臣。本系。出自百濟國人貴須也。』右京人散位從五位上讃岐朝臣高作。右大史正六位上讃岐朝臣時雄。右衛門少志正六位上讃岐朝臣時人等。賜姓和氣朝臣。其先。出自景行天皇皇子神櫛命也。』左京人大皇太后宮少屬正七位上百濟宿禰有世賜姓御春朝臣。有世。其先出自百濟國人比有也。』右京人主計算師正八位上大窪峯雄。主水權令史正六位上大窪清年等。賜姓有宗宿禰。』左京人正八位下刀岐直永繼等姉妹五人賜姓滋岳朝臣。』左京人右近衛將曹正六位上和藥使主弟雄。式部位子從八位下和藥使主安主。兵部位子從八位下和藥使主黒麻呂等。改使主賜宿禰。其先。呉國人智聡也。』美濃國多藝郡人太政官史生正八位下物部吉宗。改本居貫附山城國愛宕郡。
廿日甲戌。授和泉國從五位下卷尾神從五位上。
廿三日丁丑。延六十僧於紫宸殿。限以三日。轉讀大般若經。
廿五日己夘。勅以平朝臣寛子爲女御。』左京人主水令史正七位下水取連繼人。散位正八位下水取連繼主賜姓宿禰。
九月乙酉朔。三日丁亥。天皇潔齋奉燈如常。
四日戊子。地震。』和泉國大鳥郡人民部少録正七位下蜂田連瀧雄。改本居隷左京職。
九日癸巳。重陽之節。天皇御前殿。賜宴於群臣。如常儀。賜祿各有差。』是夜。有星。出紫微宮入昴。長可三丈餘。
十一日乙未。遣使者於伊勢太神宮奉幣。例也。
十四日戊戌。是夜有星。出自奎婁間入□外屏。
廿六日庚戌。地震。
廿七日辛亥。東京有火。
冬十月甲寅朔。天皇御前殿。宴於侍臣。左右近衛府奏音樂。賜祿如常。』▼是日。復出雲國仁多飯石兩郡百姓課役二年。以不宜農蠶也。
三日丙辰。請六十僧於內殿。轉讀大般若經。限三日訖。
七日庚申。夜。北山有光。如電。又朱雀門前見赤光。長五尺許。
九日壬戌。地震。
十一日甲子。坐太政大臣東京第正二位勳八等田心姫神。湍津姫神。市杵嶋姫神。並進階級。加從一位。』以傅燈法師位空操爲內供奉十禪師。
十二日乙丑。地大震動。
十四日丁夘。以散位從五位下紀朝臣吉繼爲安房守。民部少輔從五位下笠朝臣弘興爲丹波權守。散位從五位下百濟王俊聡爲伯耆守。伯耆守從五位下布瑠宿禰清貞爲豊前守。
十五日戊辰。備中國從五位下宮原神加授從五位上。伊賀國正六位上安部神。伊賀津彥神。讃岐國正六位上屋栗神。梶州天川宇夫志奈神。賀富良津神等並從五位下。
廿一日甲戌。天皇御前殿。右近衛。右衛門。右兵衛等三府及右馬寮獻物。去五月六日竸馬走馬之輸物也。音樂備擧。百戱皆作。極醉方罷。宴竟賜祿各有差。
廿六日己夘。夜。雷三聲。
十一月甲申朔。陰陽寮奉進御暦。天皇不御前殿。內侍奏之。
四日丁亥。勅停肥後國大宅牧。』始置玄蕃寮々掌一員。
五日戊子。授出羽國正四位上勳五等大物忌神從三位。
七日庚寅。詔免除無品人康親王家借絹百卅疋。綿三百屯。調布四百端。錢三千三百貫文。』先是。大和國言。平城舊京。其東添上郡。西添下郡。和銅三年遷自古京。都於平城。於是。兩郡自爲都邑。延暦七年遷都長岡。其後七十七年。都城道路。變爲□田畝。內藏寮田百六十町。其外私竊墾開。往々有數。望請收公。令輸其租。許之。
十日癸巳。備後國品治郡人左史生從八位上品治公宮雄。改本居貫附山城國葛野郡。』從四位下橘朝臣影子卒。
十二日乙未。勅令五畿內並山陽南海兩道。預鎭謝疫癘。兼轉讀般若大乘。以神祇官奏言彼諸國可有天行也。
十三日丙申。夜。□惑入守弖。
十七日庚子。右近衛府有犬死穢。停大原野祭。
十八日辛丑。園韓神祭如常。
十九日壬寅。鎭魂祭如常。
廿日癸夘。新甞祭。天皇不御神嘉殿。勅親王公卿。於神祇官奉祭。
廿一日甲辰。天皇御前殿。賜新甞豊樂宴於群臣。大歌五節舞。賜祿如常。
廿二日乙巳。勅復下總國葛餝。印幡。相馬。埴生。猿嶋五郡百姓調庸二年。以往頻憂水旱也。
廿六日乙酉。雷雨。
卅日癸丑。日有蝕之。
十二月甲寅朔。十日癸亥。勅加置伊勢豊受神宮御馬飼內人一人。以元御馬二疋充飼內人一人也。』駿河國言。駿河郡帶三驛二傳。橫走。永倉。柏原驛家是也。惣差點丁驛子四百人。傳子六十人。年來疫旱荐臻。課丁欠少。因而驛傳子等不能滿數。郡民凋殘。莫甚於此。望請。廢柏原驛。富士郡蒲原驛遷立於富士河東野。然則蒲原驛與永倉驛。行程自均。民得息肩。從之。
十一日甲子。月次並神今食祭。天皇幸宮內省。親奉祭。
十四日丁夘。若狹國言。謹検齊衡二年五月十九日格稱。當年調庸。來年不究。明年三月卅日以前。主計寮具録未進之數。移主稅寮。准未進之數。沒國司史生已上公廨者。貞觀四年三月廿日格稱。非受業博士醫師。宜准史生責其解由者。然則史生已上既立其制。博士醫師不入沒例。況復從事同於史生。何獨保其俸料。望請。博士醫師。除受業練道人之外。同沒公廨。從之。諸國亦准此。
十八日辛未。勅公卿獻荷前幣如常。
廿一日甲戌。授丹後國從五位上篭神正五位下。
廿三日丙子。內殿始修佛名懴悔如常。
廿六日己夘。大宰府言。肥後國阿蘓郡正二位勳五等健磐龍命神靈池。去十月三日夜。有聲震動。池水沸騰空中。東南灑落。其落東方者。如布延縵。廣十許町。水色如漿黏着草木。雖經旬日。不消解。又比賣神嶺。元來有三石神。高四許丈。同夜二石神頽崩。府司等決之龜筮雲。應有水疫之災。
廿九日壬午晦。大祓大儺如常。
