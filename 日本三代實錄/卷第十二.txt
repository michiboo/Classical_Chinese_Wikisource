日本三代實録卷第十二
八年春正月戊寅朔。天皇不受朝賀。七曜暦。藏氷樣。腹赤御贄等。所司付內侍奏。賜親王以下飮於宜陽殿西廂。賜御被。
二日己夘所司獻剛夘杖。天皇不御紫宸殿。付內侍奏。
五日壬午。於天安寺。限以三日。奉爲田邑天皇〈文徳〉。轉讀金剛般若經千卷。般若心經萬卷。
七日甲申。天皇御紫宸殿。觀青馬。賜宴群臣。賜祿各有差。』授參議正四位下行左衛門督源朝臣多從三位。參議左近衛中將從四位下兼行伊與守藤原朝臣基經。參議右大弁兼行播磨權守大枝朝臣音人。參議右近衛權中將藤原朝臣常行。越中守棟貞王。散位朝右王並從四位上。無位興基王從四位下。從四位上行左兵衛督兼前權守在原朝臣行平正四位下。左近衛權少將正五位下兼行阿波守清原眞人秋雄。左中弁兼行皇太后宮亮藤原朝臣家宗。右近衛少將兼行讃岐權介藤原朝臣有貞。散位當麻眞人清雄並從四位下。從五位上守右中弁丹眞人貞峯。左近衛少將兼行近江「權」介藤原朝臣良尚並正五位下。右兵衛權佐從五位下坂上大宿禰瀧守。太皇太后宮亮紀朝臣冬雄。大宰少貳在原朝臣安貞。主稅頭兼行加賀權介家原宿禰繩雄。左少弁藤原朝臣良近並從五位上。外從五位下行右馬助道嶋宿禰瀧嶋。美濃權介御春朝臣豊宗。助教兼越後介善淵朝臣永貞。右京權亮葛城宿禰永藤。侍醫家原宿禰善宗。散位正六位上秋枝王。源朝臣湛。源朝臣良。右衛門大尉藤原朝臣遠經。蔭子春澄朝臣具瞻。式部少藤原朝臣保則。散位藤原朝臣定峯。式部大藤原朝臣飽永。散位巨勢朝臣氏宗。左衛門大尉藤原朝臣柄範。太皇大後宮少進藤原朝臣眞常。散位橘朝臣氏高。縫殿助大中臣朝臣岡良。大外記御室朝臣安常。散位藤原朝臣安主。左近衛將藤原朝臣房雄。文章得業生大中臣朝國雄。木工大允紀朝臣助成。內藏大允嶋田朝臣善宗。內膳奉膳高橋朝臣枝並。陸奧權介御春朝臣峯能。大膳大進佐伯宿禰正雄等並從五位下。左大史正六位上長峯宿禰恆範。右大史菅野朝臣宗之。針博士深根宿禰宗繼。右近衛將正七位下長田直利世。太朝臣貞長等並外從五位下。
八日乙酉。於大極殿。始講勝王經。西大寺僧傳燈大法師位平恩爲講師。』授外從五位下行但馬介大神朝臣全雄從五位下。無位親子女王。正五位下甘南眞人伊勢子並從四位下。無位平朝臣寛子正五位下。從五位下笠朝臣西子。無位藤原朝臣末子並從五位上。藤原朝臣道子。藤原朝臣雅子。橘朝臣弘子。大宅眞人仁童子。當麻眞人淨子。丹眞人高子。菅野朝臣廣子。阿閉朝臣以子。菅野朝臣弘子並從五位下。無位伊統朝臣善子。從七位下和邇部臣院子並外從五位下。日向國人從七位下部清直授借外從五位下。
十三日庚寅。以散位從五位下藤原朝臣弘經爲侍從。從五位下行大外記御室朝臣安常爲大物。從五位下行大內記巨勢朝臣文雄爲民部少輔。從四位上行大宰大貳藤原朝臣冬緒爲彈正大弼。散位從五位下山田宿禰文雄爲大和介。從五位下清瀧朝臣峯成爲攝津權介。正五位下行右衛門權佐藤原朝臣廣基爲參河權守。右衛門權佐如故。外從五位下行左大史長峯宿禰恆範爲伊豆守。散位從五位下藤原朝臣弘道爲甲斐守。左近衛少將正五位下兼行中權守源朝臣舒爲近江權介。左近衛少將如故。從五位上行太政大臣家令兼尾張介菅野朝臣弟門爲大掾。家令如故。從五位下河權介行參安倍朝臣三寅爲權大掾。從五位上行民部少輔源朝臣頴爲美濃守。從五位下行式部大藤原朝臣飽永爲介。從五位下鎭守將軍文室朝臣甘樂麻呂爲上野權介。將軍如故。從五位下行上野權介賀茂朝臣峯雄爲越前介。散位從四位上源朝臣能有爲加賀守。右京權亮從五位下葛城宿禰永藤爲介。外從五位下行右大史菅野朝臣宗之爲越中介。從五位下行書博士佐伯宿禰眞敏爲丹後介。散位從五位下大春日朝臣高庭爲因幡權介。刑部少輔從五位下橘朝臣忠宗爲石見守。散位從五位上源朝臣好爲前介。從五位下行陰陽助兼權陰陽博士笠朝臣名高爲權介。餘官如故。正四位下行右兵衛督源朝臣勤爲中權守。右兵衛督如故。從四位下右近衛少將兼讃岐權介藤原朝臣有貞爲守。從五位下行式部少藤原朝臣保則爲權介。大物從五位下丹眞人瀧雄爲後守。從五位上行右兵衛權佐坂上大宿禰瀧守爲阿波介。從五位上行主殿頭兼阿波介當麻眞人鴨繼爲讃岐權介。主殿頭如故。左衛門佐從五位下文室朝臣卷雄爲伊豫介。三品中務卿兼上野太守諱〈光孝天皇〉親王爲大宰帥。中務卿如故。散位四位上茂世王爲大貳。從五位下行正親王平朝臣住世爲肥後介。從五位下行伊豫介文室朝臣卷雄爲左近衛權少將。伊豫介如故。從五位上行阿波介坂上大宿禰瀧守爲右近衛少將。阿波介如故。從五位下行前權介藤原朝臣利基爲左衛門佐。侍從從五位下藤原朝臣國經爲右兵衛權佐。』▼是日。勅。女御從三位藤原朝臣多美子。自今以後。毎年給二分官一人。一分官一人。
十四日辛夘。大極殿齋講竟。僧綱已下奉參內裏。論議如常。施御被。
十六日癸巳。踏歌之。天皇御紫震殿。宴於侍臣。雅樂寮奏樂。宮人踏歌如常。賜祿各有差。
十七日甲午。勅公卿。於建札門前。行大射之禮。
十九日丙申。天皇御內裏射場。觀四府賭射。親王已下侍焉。
廿日丁酉。勅。美濃國多藝郡空閑地六十町施入貞觀寺。』先是。常陸國鹿嶋神宮司言。大神之苗裔神卅八社在陸奧國。菊多郡一。磐城郡十一。標葉郡二。行方郡一。宇多郡七。伊具郡一。曰理郡二。宮城郡三。黒河郡一。色麻郡三。志太郡一。小田郡四。牡鹿郡一。聞之古老雲。延暦以往。株大神封物。奉幣彼諸神社。仁而還。絶而不奉。由是。諸神爲祟。物恠寔繁。嘉祥元年。請當國移狀。奉幣向彼。而陸奧國。稱無舊例。不聽入。宮司等於外河邊。棄幣物而歸。自後神祟不止。境內旱疫。望請。下知彼國。聽出入。奉幣諸社。以解神怒。其幣用大神封物。又言。鹿嶋大神宮惣六箇院。廿年間一加修造。所用材木五萬餘枝。工夫十六萬九千餘人。稻十八萬二千餘束。採造宮材之山在那賀郡。去宮二百餘里。行路嶮峻。挽運多煩。伏見。造宮材木多用栗樹。此樹易栽。亦復早長。宮邊閑地。且栽栗樹五千七百樹。樹卅四株。望請。付神宮司。令加殖兼齋守。太政官處分。並依請。
廿一日戊戌。於仁壽殿內宴。近臣奏樂賦詩。如常儀。賜祿各有差。
廿三日庚子。令五畿七道諸國大宰府。七日潔齋。轉讀金剛般若經。豫防災疫。』制。伊勢大神宮及豊受神宮禰宜授五位者。便以神稅給位祿。』是日。勅禁斷諸司諸院諸家諸所之人燒尾荒鎭並責人求飮及臨時群飮曰。撰格所起請。去天平寳字二年二月廿日勅書■。隨時立制。有國通規。議代行權。昔王彜訓。頃者民間宴集。動有違。或同惡相聚。濫非聖化。或醉亂無。便致鬪爭。據理論之。甚乖道義。自今已後。王公以下。除供祭療患之外。不得飮酒。其朋友僚屬。內外親情。至於暇景。應相追訪者。先申官司。然後聽集。如有犯者。五位以上停一年封祿。六位已下解卻見任。已外決杖八十。冀將淳風俗能成人善。習禮於未識防亂於未然者。而今綸出後。年代久遠。有司解體。棄而不行。因。諸司諸院。諸家諸所之人。新拜官職。初就進仕之時。一號荒鎭。一稱燒尾。自此之外。責人求飮。臨時群飮等之類。積習爲常。醉亂無度。主人毎有竭財之憂。賓客曾無利身之實。若期約相違。終至陵轢。營設不具。定爲罵辱。非啻爭論之萌牙。誠作鬪亂之淵源。望請。准據文。嚴加禁止者。但雖聽集者。不當過十人。又不得飮酒過差至於鬪爭。若有違者。親王以下五位以上並奪食封位祿。自外如前格。若容隱不糺。同處此科。但可聽之色具存別式。』禁斷諸家諸人除神宴之日諸衛府舍人及放縱之求酒食責被物曰。同前起請。諸家諸人。至於六月十一月。必有除神宴事。絃歌醉舞。欲悅神靈。而諸衛府舍人並放縱之。不縁主招。好賓位。侵幕爭入。突門自臻。初來之時。似愛酒食。臨將歸卻。更責被物。其求不給。忿訟詈辱。或亦託神言咀。恐喝主人。如是濫惡。逐年惟新。推彼竟況。不異群盜。豪貴之家。尚無相憚。何況於無勢無告之哉。是而不糺。何雲國憲。望請。嚴仰所司。一切禁遏者。若有犯者。不論蔭贖。坐從鉗。但五位已上及六以下把笏者。一如上條。又知見不糺之人。必將科違勅罪。如力不堪相捉者。須録其名進所司。』以從五位下行皇太后宮少進長統朝臣三助爲大進。從五位下行皇太后宮大進高向朝臣公輔爲式部權少輔。伊豆守外從五位下長峯宿禰恆範爲右京權亮。從五位下行太皇太后宮少進兼齋院次官藤原朝臣忠主爲齋院長官。正五位下行右衛門權佐兼參河權守藤原朝臣廣基爲攝津權守。右衛門權佐如故。散位從五位上坂上大宿禰貞守爲丹波權守。參議從四位上行右近衛權中將藤原朝臣常行爲前權守。本官如故。從五位上行侍從兼齋院長官藤原朝臣水谷爲安藝權守。侍從如故。
廿四日辛丑。制。太皇太后皇大後宮舍人。侍免文。聽補他職。自今以後。立爲恆例。』伊勢太神宮並豊受神宮禰宜帶五位者。其資人以神郡人補之。永爲恆例。』從四位上行下野權守利基王卒。利基王者。二品賀陽親王之第六子也。少年入學。頗渉史漢。承和末年爲文章生。嘉祥三年授從四位下。天安三年任侍從。貞觀五年加從四位上。俄而遷下野權守。卒時年冊五。
廿五日壬寅。地震。』以大和國田廿八町借施入石上神宮寺。須待造寺畢還收。
廿六日癸夘。右京人正六位上安峯連小嶋。從六位下安峯連眞魚等五人。改連姓賜宿禰。其先百濟人也。
廿七日甲辰。有星。出織女入女林。
二月丁未朔。釋奠。外從五位下行直講苅田首安雄講周易。文章生等賦詩如常。
二日戊申。春日祭如常』以信濃國伊奈郡寂光寺。築摩郡錦織寺。更級郡安養寺。埴科郡屋代寺。佐久郡妙樂寺並預之定額。
四日庚戌。祈年祭。公卿向神祇官。奉祭如常。
七日癸丑。園韓神祭。公卿向宮內省。奉祭如常。』神祇官奏言。信濃國水內郡三和。神部兩神。有忿怒之心。可致兵疾之。。國司講師虔誠潔齋奉幣。並轉讀金剛般若經千卷。般若心經萬卷。以謝神怒。兼厭兵疾。
十日丙辰。勅。貞觀六年正月七日。詔復天下百姓徭十日。而在諸國造兵司雜工戸猶役卅日。司徴其。宜准詔旨同復。
十三日己未。以齋宮頭從五位下藤原朝臣諸房爲中務少輔。散位從五位上藤原朝臣三直爲陰陽頭。從五位上清原眞人利見爲散位頭。伊賀守從五位下粟田朝臣碓雄爲玄蕃頭。散位從五位下藤原朝臣門宗爲刑部少輔。從五位下當世王爲正親正從五位下藤原朝臣諸藤爲齋宮頭。從五位下行攝津權介清瀧朝臣峯成爲正介。從五位下行皷吹正上毛野朝臣綱主爲伊賀守。豊後守從五位下藤原朝臣廣守爲伊勢權介。外從五位下行神祇大祐卜部宿禰眞雄爲參河權介。中務少輔從五位下橘朝臣主雄爲駿河權守。散位從四位上眞內王爲下野權守。從五位下源朝臣矜爲美作權介。從五位下源朝臣雙爲後權守。從五位下守內匠頭藤原朝臣維範爲安藝權介。內匠頭如故。權大外記正六位上上毛野朝臣澤田授從五位下。爲肥前守。肥前介正六位上紀朝臣繼雄授從五位下。爲豊後守。」授從五位下行上総介藤原朝臣萬枝從五位上。』神祇官奏言。大和國三歳神。舊無神主。而新置之。致祟咎實由此。仍更停焉。
十四日庚申。神祇官奏言。肥後國阿蘓大神懷藏怒氣。由是。可發疫癘憂隣境兵。勅。國司潔齋。至誠奉幣。並轉讀金剛般若經千卷。般若心經萬卷。大宰府司於城山四王院。轉讀金剛般若經三千卷。般若心經三萬卷。以奉謝神心消伏兵疫。
十六日壬戌。勅。遣十一僧。向於攝津國住吉神社。轉讀金剛般若經三千卷。般若心經三萬卷。以奉謝神心消伏兵疫。』太政官處分。定左右京白米一升直錢冊文。前廿六文。今加十四文。黒米卅文。前十八文。今加十二文。是歳。價騰踴。東西津頭。白米一斛直七貫二百文。黒米四貫四百文。由是増定京邑沽價。
廿一日丁夘。左中弁正五位下丹眞人貞峯等賜姓多治眞人。先是。貞峯等上表曰。因土命氏。百王之彜規。分姓成親。千古之茂典。姓乖其本。何記皇流。氏失其初。誰知天應。私古記。檜隈廬入野宮御宇宣化天皇「惠波」皇子。惠波皇子生十市王。十市王生多治比古王。此王生産之夕。忽多治比花飛浮湯沐釜。以斯冥感。名多治比古王。成長之後。固執謙退。奏請求姓。因賜姓多治比公。便以名爲姓。存其舊意。飛鳥淨御原天皇十三年十一月一日定八姓十三氏〈天武〉。是時多治比古男左大臣正二位志摩公賜姓眞人。志摩眞人。是貞峯之高祖也。天平六年。遣唐使正三位行中納言兼皇太子傅式部卿多治比眞人廣成入唐之日。改作丹。復命之後。猶用舊姓。傳來百年。無心變改。天長九年四月廿五日。木工頭從五位上多治比眞人貞成等奏請。改多治比三字。爲丹兩字。當於此時。貞峯等。身非氏長。不預私議。心懷不穩。無敢駁論。夫物貴不失眞。理則容因實。豈偏賞入唐之新文。訛所生之舊字乎。加之。竊案文辭。倩思義理。丹眞人。是渉忌諱。伏願。以古多治字。換今丹姓。但縁煩文。請省比字。雖除一字。稱謂不變。然則存先祖之感生。貽孫謀於不朽。不勝懇款之至。拜表以聞。詔許之。
廿九日乙亥。勅。飛騨國年貢匠丁一百人。三ケ年間。停冊人。貢六十人。
三月丁丑朔。圖書寮置寮掌一員把笏。』以眞言宗僧任東寺三綱。經階業者任西寺三綱。永以爲例。
二日戊寅。授大和國從五位下神皇産靈神正五位下。』▼是日。勅。沙深寂賜姓貞朝臣名登。敘正六位上。貫右京一條一坊。先是。貞觀五年九月廿日。三品行中務卿諱〈光孝天皇〉親王。四品兵部卿兼行上総太守本康親王。參議正四位下行左兵衛督源朝臣多。從四位上行伊勢守源朝臣冷。散位從四位上源朝臣光等奏言。深寂。是仁明天皇更衣三國氏所生也。承和之初。賜姓源朝臣。預時服月。厥後依母過失。被削屬籍。仍出家入道。嘉祥之末。更垂優矜。同於法榮。尋道之列。預時服月。聖躬不豫之間。與諱等共侍甞藥。登遐之時。縁身出家。不預處分。今善縁不遂。再落俗塵。所生之子。隨亦有數。而名猶編僧。身未有貫。出仕之理既絶。沈淪之悲良深。夫爲子之道。緇素無別。出家之時既列皇子。還俗之日何爲非兒。然則准之人間。宜復本姓。但伏聞。嵯峨遺旨。母氏有過者。其子不得爲源氏。望請。賜姓名貞朝臣登。敘位階。貫京。至是詔許之。
三日己夘。天皇潔齋奉燈如常。
四日庚辰。太宰府解。觀音寺講師傳燈大法師位性忠申牒。寺家人清貞。貞雄。宗主等三人。從五位下笠朝臣麻呂五代之孫也。麻呂天平年中爲造寺使。麻呂通寺家女赤須。生清貞等。即隨母爲家人。清貞祖夏麻呂。向太政官並大宰府。頻經披訴。而未蒙裁許。夏麻呂死去。清貞等愁猶未有止。寺家覆察。事非虛妄。望請。准據格旨。從良貫附筑後國竹野郡。太政官處分。依請。
五日辛巳。延六十僧於紫震殿。限以三日。轉讀大般若經。於近京廿六ケ寺及大和國香山。長谷。壼坂等寺。三ケ日間。轉讀金剛般若經。
七日癸未。太政官判定新置介掾諸國公廨公廨田事力數。甲斐。能登。丹後。石見。周防。長門。土左。日向八國介給公廨四分。公廨田一町六段。事力五人。飛騨一國掾公廨三分。公廨田一町二段。事力四人。
八日甲申。勅遣大安寺僧傳燈法師位一如於筑前。筑後。豊前。豊後。肥前。肥後等國諸神社讀經。
廿一日丁酉。殞霜。
廿三日己亥。鸞輿幸右大臣藤原朝臣良相西京第。觀櫻花。喚文人賦百花亭詩。預席者冊人。四位四人。五位八人。六位廿八人。天皇御射庭。賜親王以下侍從以上射。左右近衛中少將預焉。中鵠者賜布。伶官奏樂。玄髻稚齒十二人遞出而舞。晩奏女樂。歡宴竟日。賜扈從百官祿各有差。夜分之後。乘輿還宮。』▼是日。進參議右大弁從四位上兼行播磨權守大枝朝臣音人。參議右近衛權中將從兼前權守藤原朝臣常行。參議左近衛中將兼伊豫守藤原朝臣基經階並加正四位下。授從五位上行少納言兼侍從藤原朝臣諸葛正五位下。從五位下左兵衛權佐藤原朝臣直方從五位上。散位正六位上大枝朝臣氏雄。木工少允從七位下布勢朝臣眞繼並從五位下。外從五位下伊統朝臣善子從五位下。已上敘位並是宴餘之殊也。
廿八日甲辰。甲斐國從五位上勳十二等物部神。美和神並授正五位下。從五位下宇波刀神從五位上。』大和國平城京內田地十六町三段百廿歩。賜從四位下行山城權守在原朝臣善淵。先是。善淵奏言。奉爲平城太上天皇。建精舍於陵次。買得舊京荒地。墾闢爲田。修理精舍之資。而內藏寮稱格旨。收爲勅旨田。請頼恩弉。永爲私田。詔許之。
閏三月丙午朔。鸞輿幸太政大臣東京染殿第〈良房〉。觀櫻花。王公已下及百官扈從。天皇御釣臺。觀釣魚。遷射殿。御弓矢。王公已下以次射。御東門覽耕田農夫田婦。雜樂皆作。還御望遠亭。覽翫花樹。伶人陪於歌。皷鐘陳。絲竹繁會。童男妓女。花間迭舞。喚能屬文者數人。賦落花無數雪詩終日樂飮。皇歡是洽。群臣具醉。宴竟。親王已下五位已上及六府將尉已下賜祿各有差。五位已上未得解由者預焉。日暮車駕還宮。』▼是日。召集京城貧窮者於鴨河邊。以新錢五萬文。飯二千五百頒給焉。於近京冊三ケ寺。轉讀金剛般若經。般若心經。
五日庚戌。地震。』授近江國正六位上天社神從五位下。』加賀國司言。居住國內之便任國司。並士民爲博士醫師者。二ケ年間。不給事力。勅許之。但得試之人不在此限。
七日壬子。進伊豫國從三位大山積神階加正三位。近江國從四位上山津照神。伊豫國從四位上礒野神。野間「天皇」神。伊豫村神並授正四位下。近江國從四位下勳八等伊香神。伊豫國從四位下瀧神並從四位上。山城國正六位上降居神「、」從五位下。
十日乙夘。夜。應天門火。延燒棲鳳翔鸞兩樓。
十三日戊午。伊勢國正五位下員辨神。紀伊國從五位上堅眞音神。並授從四位下。
十四日己未。美作國飢疫。賑給之。
十五日庚申。日出之時。營頭出室。入紫微宮。色赤黃。
十七日壬戌。左京人左少史正六位上上村主八釣。前出雲大目正七位下上村主貞成等。賜姓廣階宿禰。自言。魏陳思王曹植之後也。』左京人木工少屬從七位上日置臣岡成賜姓菅原朝臣。其先與土師宿禰等同祖也。』右京人散位外從五位下長田直利世改直姓賜朝臣。』丹後國丹波郡人左近衛將曹從六位上丹波直副茂。改本居貫附山城國愛宕郡。
十八日癸亥。授甲斐國正五位下勳十二等物部神從四位下。
廿二日丁夘。會百官。大於會昌門前。以應天門火也。』▼是日。於崇福寺。請廿僧。限以七日。轉讀大般若經。於梵釋寺。請十僧修四王秘法。限七日訖。並以消災變也。』以河內守從五位下菅野朝臣豊持。爲修理知識寺佛像別當。
廿七日壬申。遣廿一僧於山城國河陽離宮。限以六日。轉讀大般若經二部。
夏四月乙亥朔。天皇不御紫宸殿。以停飮宴也。』新鑄銅印一面賜隼人司。
四日戊寅。廣瀬竜田祭如常。
五日己夘。於近京十六箇寺及近江國梵釋寺。崇福寺等。限以三日。轉讀金剛般若經。般若心經。
七日辛巳。授薩摩國從四位下開聞神從四位上。正五位下賀紫久利神正五位上。正六位上紫美神從五位下。』式部省奏成選擬階簿。天皇不御紫震殿。勅大臣。令省行之。』以近江國志賀郡延祥寺。預之定額。』尾張阿波兩國風。百姓飢饉。借貸尾張國正稅稻六萬束。阿波國八萬束。以救民弊也。
八日壬午。潅佛於仁壽殿如常儀。
九日癸未。授讃岐國從五位下水主神從五位上。
十日甲申。平野祭如常。』大於建禮門前。以皷吹司人死也。
十一日乙酉。梅宮祭如常。』遣使攝津國住吉神社。奉神財。』近江國言。播磨國賀古美嚢二郡夷俘長宇賀古秋野。尺漢公手纒等五人。妄出越境。來在此國。太政官下符播磨國。凡夷俘之性。野心無悔。放縱如此。往來任意。出入自由。是則國司防禁疎略。無心存恤之所致也。須守三原朝臣永道專當其事。曉以法教。兼加優恤。慰其愁苦。花其罪過。自今以後。不得出堺。』下知攝津。和泉。播磨。前。後。安藝。周防。長門並南海道諸國曰。去貞觀四年五月廿日。七年六月廿八日。宣告應追捕海賊之狀。而今有聞。賊黨群起。掠奪無息。是則國司不勤肅清也。若不搜捕。猶致殘暴。科罪牧宰。曾無在宥。其捕獲之數。具狀言上。
十四日戊子。勅。去閏三月十日夜。應天門及東西樓觀。忽有火。皆悉燼。求之蓍龜。猶見火氣。自非神助。何消伏。宜令五畿七道奉幣境內諸神。仍須長官潔齋。躬向社頭。敬以奉進。必致如在。
十五日己丑。公卿就太政官曹司廳。賜文武官成選位記。宣制如常。
十六日庚寅。下知山城。若狹國。警戒兵事。卜筮所告。兩國應愼。
十七日辛夘。下知大宰府曰。迺者。京師頻視恠異。陰陽寮言。隣國兵可有來窺。安不忘危。宜勤警固。』譴責豊前。長門等國司曰。司出入。理用過所。而今唐人入京。任意經過。是國宰不愼督察。司不責過所之所致也。自今以後。若有警急。必處嚴科。
十八日壬辰。若狹國言。納印公文庫並兵庫鳴。下知國司曰。今月十六日。宣告彼國。戒愼兵戎。今言。兵庫自鳴。陰陽寮言。遠國之人當有來投。兵亂天行。成相仍。宜益警衛兼防疫。
廿一日乙未。大於建禮門前。以弁官大藏省並有穢也。
廿二日丙申。諸衛警固。縁賀茂祭也。
廿三日丁酉。賀茂祭朝使並齋內親王不向於社。山城國隨例奉祭。
廿四日戊戌。諸衛解嚴。
廿五日己亥。延屈七僧於太政官候廳。限以三日。轉讀金剛般若經。先是。今月十四日。廳南廊顛仆。仍修善攘。
廿六日庚子。勅。修理漏尅之間。賜兵庫大皷一面於陰陽寮。』東西兩寺及五畿七道。轉讀仁王般若經。以應天門火。消餘殃也。
廿七日辛丑。上野國言。從五位上行介安倍朝臣貞行催勸百姓。開發田四百冊七町。太政官處分。未班之間。爲地子田。
是月。自朔至今。霖雨未止。
五月甲辰朔。日有蝕之。
五日戊申。停端午之。
八日辛亥。霖雨。請六十僧於紫震殿。限以三日。轉讀大般若經。』常陸國久慈郡人椿戸門主。嘉祥三年出家得度。補國分僧。今自修解文。親宮成任久慈郡權主政。貞觀六年死。弟妹多數。無人育養。望請返附本貫。以繼家業。詔許之。』伊賀國飢。賑給之。
九日壬子。醫得業生從六位上狛人野宮成進位二階。以奉試及第也。』▼是日。太政官處分。出羽國位祿物價。一準陸奧國。
十日癸丑。散位從三位橘朝臣永名薨。永名者。左京人。贈太政大臣正一位奈良麻呂孫。而從四位下入居第四之子也。弘仁之末任但馬掾。天長元年任春宮少進。二年授從五位下。爲大藏少輔。未幾遷民部少輔。明年遷春宮大進。兼丹波權介。九年授從五位上。十年授正五位下。同年授從四位下。承和初任播磨守。數年爲右兵衛督。加爵從四位上。九年七月坐弟逸勢謀造之事解任。十三年爲彈正大弼。十四年遷神祇伯。嘉祥二年授正四位下。貞觀二年進爵爲從三位。薨時年八十七。
十一日甲寅。式部省奏諸國銓擬郡司擬文。天皇不御紫震殿。勅大臣。於仗下。命式部省輔讀擬文。訖大臣覆奏如常。
十三日丙辰。雷雨。諸衛人仗陣於殿下。
十七日庚申。紀伊國飢。賑給之。
十九日壬戌。京師飢儉。賑給之。』下知相摸。武藏。上総。下総。常陸等國。選進長人六尺三寸以上者。』太政官處分。停伊勢。越前。加賀。越中。丹波。丹後。因幡。播磨。中等九國年貢馬革百張。造兵司修理年甲百領。令諸國貢馬革二百張以彼。貞觀五年減修理五十領。仍半折輸焉。
廿一日甲子。勅。左右京職分明勘糺。以京中閑廢地賜願人。先是。天長四年右京言。弘仁十年十一月五日格雲。左右京兩解。巡京中。閑地不少。或貧家踈漏。徒餘空地。或豪門占買。曾不作營。彼此閑廢。多失地利。須並加勸課。令盡地利者。勅許之。自後課條喩戸。勤俾營作。而人稀居少。不事耕營。徒過日月。稍成藪澤。或他人加功。其主妨奪。因人倦競作。無心勤營。荒廢之由。事縁於此。彈正巡之日。恆責過狀。毎月贖銅。爲彼閑地。時入厥罪。官人之愁。莫大於斯。望請。如此空閑之地。自今以後。賜冀求之。永爲彼常地。於時有勅曰。愚暗之民。可共樂成。宜惣計閑地先申其數。重課其主。悉令耕種。一年不耕者收賜冀人。若授地之人二年不開者。改判賜他人。遂以開熟之人。永爲彼地主。但外任之宰。解秩之間。環堵爲墟。況園地乎。此等地者非勘勾限。左京准此。雖格立之後多經年序。而荒廢倍先。勸督無聞。是所司疎略不愼格旨。今欲改張。恐愚民失所。須吏存心。今年之間子細告誘。勤令耕營若猶有不遵者。始自明年。改給他人。一如格旨。』唐人任仲元非有過所。輙入京城。令加譴詰。還大宰府。重下知長門大宰府。嚴關門之禁焉。
廿二日乙丑。授土左國從五位下殖田神從五位上。正六位上殖田上神。峯本神。祈年神並從五位下。
廿三日丙寅。公卿就太政官曹司廳。任諸國郡司。策命如常。
廿四日丁夘。以大和國平群郡雲甘寺從五位下楢本神列於官社。
廿六日己巳。勅。伊勢齋內親王來六月祭停參神宮。先是。大神宮司言。頃年國內疫病繁發。神郡百姓病死者衆。經觸邪穢。無人駈役。望請准據舊例。停齋內親王奉參神宮之儀。但祭祀之禮。宮司供奉。
廿七日庚午。授常陸國從五位上勳七等薩都神正五位上。正六位上天之白羽神。天之速玉神並從五位下。』前國旱疫。以正稅十萬束假貸窮民。
廿八日辛未。典侍從四位上藤原朝臣有子卒。勅贈從三位。有子者。贈太政大臣長良朝臣之長女也。爲性婉順。儀閑雅。仁壽四年授從五位下。天安二年爲典侍。貞觀二年授從四位下。六年加從四位上。有子適大納言平朝臣高棟。生二男二女。
廿九日壬申。勅令內供奉十禪師傳燈大法師位圓珍。弘傳眞言止觀兩宗教。先是。圓珍奏言。祖師十禪師傳燈大法師位澄。師十禪師傳燈大法師位義眞。延暦年中。奉勅入唐請益。歸朝之日。並蒙賜印公驗。又師兄前入唐天台宗請益十禪師傳燈大法師位圓仁復命之時上奏。春秋二季。永修潅頂。兼加金剛頂蘓悉地經業年分度者。皆爲永代不之驗也。圓珍奉詔入唐。傳得眞言天台兩宗教文。以添先師之遺跡。奉翼皇王之至化。伏乞準例。蒙賜牒身公驗。兼下知所由。隨力流傳。擁護國家。利益群生。酬先師恩。謹具求法來由。伏聽天裁。從之。』太政官處分。伊勢國度會郡驛馬。株國內驛馬直。預太神宮司買之。立爲永例。
是月。淫霖。
