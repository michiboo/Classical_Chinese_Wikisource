日本三代實録卷第十四
九年春正月壬寅朔。天皇不受歳賀。七曜御暦。藏氷樣。腹赤魚等。所司付內侍奏。天皇御紫震殿。宴於侍臣賜被。
二日癸夘。所司獻剛卯杖如常。天皇不御紫震殿。付內侍奏。
七日戊申。天皇御紫震殿。觀青馬。賜宴群臣。賜祿各有差。』授無品惟彥親王四品。從三位守權大納言左近衛大將藤原朝臣氏宗正三位。從四位下行攝津守忠貞王從四位上。無位基世王從四位下。從五位下行內膳正連扶王。少納言兼侍從久須繼王並從五位上。散位正六位上弘道王從五位下。神祇伯從四位下中臣朝臣逸志從四位上。左近衛少將正五位下兼行近江權介源朝臣舒。右衛門權佐兼攝津權守藤原朝臣廣基並從四位下。從五位上行兵部少輔源朝臣直。主殿頭兼行讃岐權介當麻眞人鴨繼並正五位下。散位從五位下多治眞人河雄。橘朝臣春成。小野朝臣春枝。勘解由次官兼行博士家原宿禰氏主。式部權少輔高向朝臣公輔。右兵衛權佐藤原朝臣國經。左近衛權少將兼行伊豫介文室朝臣卷雄等並從五位上。散位外從五位下山口宿禰稻床。菅野朝臣高松。三善宿禰清江。直講苅田首安雄。正六位上源朝臣建。貞朝臣登。左近衛將平朝臣正範。式部大藤原朝臣春景。中物藤原朝行直。大內記小野朝臣後生。左衛門大尉良岑朝臣晨直。藤原朝臣生丘。兵部大藤原朝臣安嶺。右衛門大尉橘朝臣博覽。豊前權介藤原朝臣仲直。右近衛將上毛野朝臣上長。散位橘朝臣氏繼。大外記伴宿禰興門。治部大安部朝臣興氏。近江少掾上毛野朝臣藤野等並從五位下。左大史正六位上和氣朝臣時雄。左近衛將道嶋宿禰村嶋。直講船連副使麿。侍醫藏人貞野。散位難波朝臣實得。暦博士家原宿禰好。皇太后宮宮主直千世麿等並外從五位下。
八日己酉。始講勝王經於大極殿。以藥師寺僧法相宗傳燈大法師位平智爲講師。』甲斐介正六位上藤原朝臣安繩。近江權少掾正七位上安倍朝臣利柯並授從五位下。內匠大允正六位上賀祐臣祖繼。「授」近江國夷外從六位下爾散南公河繼並外從五位下。從五位上藤原朝臣興子從四位下。從五位下藤原朝臣高子。林朝臣氏子並正五位下。無位滋野朝臣岑子從五位上。外從五位上江沼臣河子。大和朝臣仲子。無位藤原朝臣佐美子。小野朝臣後賢子。田中朝臣原子。和朝臣宜子並從五位下。無位紀朝臣全子。賀陽朝臣乙三野並外從五位下。
十二日癸丑。以從五位下行木工權助和氣朝臣彜範爲少納言。參議正四位下行右大弁兼播磨守大江朝臣音人爲左大弁。播磨權守如故。從四位上行彈正大弼藤原朝臣冬緒爲右大弁。侍從從五位下藤原朝臣千乘爲右少弁。散位從四位下興基王爲侍從。參議正四位下行左大弁兼勘解由長官南淵朝臣年名爲民部卿。勘解由長官如故。從五位上式部權少輔高向朝臣公輔爲正小輔。散位正五位下藤原朝臣本雄爲大和權守。從四位上行河內權守平朝臣房世爲正守。大物從五位下御室朝臣安常爲和泉守。散位從五位下吉朝臣全繼爲尾張守。從五位下大中臣朝臣岡良爲介。外從五位下太朝臣貞長爲參河介。從五位下清原眞人道雄爲駿河守。參議大藏卿正四位下源朝臣生爲相摸守。大藏卿如故。從五位上橘朝臣春成爲武藏守。四品惟條親王爲上總太守。四品守彈正尹惟喬親王爲常陸太守。彈正尹如故。二品行治部卿賀陽親王爲上野太守。治部卿如故。從五位上行美濃守源朝臣頴爲信濃守。散位外從五位下長田朝臣利世爲下野介。從五位上行少納言兼侍從良岑朝臣經世爲陸奧守。散位從五下嶋田朝臣善宗爲若狹守。左京權亮從五位下紀朝臣當仁爲越後守。散位從五位下三善禰清江爲丹波介。勘解由次官從五位下大春日朝臣澤主爲丹後守。從五位上守大藏大輔滋野朝臣善蔭爲但馬守。從五位上行大和權守良岑朝臣長松爲權守。從五位上行縫殿頭伴宿禰須賀雄爲介。縫殿頭如故。從五位下行因幡權介大春日朝臣高庭爲正介。左京亮從五位下廣階宿禰貞雄爲美作介。從五位下行兵部大藤原朝臣安嶺爲長門守。從五位下行左近衛將藤原朝臣房雄爲紀伊守。散位從五下菅野朝臣高松爲介。從五位上行陰陽頭藤原朝臣三直爲阿波權守。參議民部卿正四位下兼行勘解由長官南淵朝臣年名爲伊豫守。餘官如故。從五位下守右少弁藤原朝臣元利萬侶爲大宰少貮。散位從五位下藤原朝臣安棟爲筑前守。右京權亮外從五位下長岑宿禰恆範爲權介。從五位下行豊前權介藤原朝臣仲直爲守。外從五位下行左大史和氣朝臣時雄爲權介。從五位下行伊勢介藤原朝臣宗枝爲右衛門佐。
十四日乙夘。大極殿齋講竟。僧綱率諸宗僧。奉參內裏。論義如常。
十六日丁巳。踏歌之。天皇御紫震殿。賜宴侍臣。宮人踏歌如常。日暮賜祿有差。
十七日戊午。勅公卿。行射禮於建禮門前。』二品仲野親王薨。親王者。桓武天皇之第十二子也。母從四位下藤原朝臣河子。從四位上大繼之女。桓武天皇納之。生親王及四皇女焉。親王幼辨恵。性寛裕。弘仁五年授四品。天長七年爲大宰帥。十年加三品。承和九年拜彈正尹。十四年賜二品。嘉祥三年遷爲式部卿。仁壽三年以本官。兼常陸太守。貞觀三年兼上総太守。五年遷大宰帥。六年勅聽乘輦車出入宮中。親王能用奏壽宣命之道。音儀詞語足爲模範。當時王公罕識其儀。勅參議藤原朝臣基經。大江朝臣音人等。就親王六條亭。受習其音詞曲折焉。故致仕左大臣藤原朝臣緒嗣授此義於親王。々々襲持不失師法焉。薨時年七十六。有男十四人。女十五人。茂世。輔世。季世。秀世。房世。當世。基世。潔世。實世。十世。在世。康世十二人爵爲四位。十世。官至參議。惟世。利世二人。賜姓平朝臣並爲五位。女諱班子。光孝天皇竜潛之日。納之藩邸。生朱雀太上天皇〈宇多〉。天皇踐祚之日。尊爲皇大夫人。追贈親王一品太政大臣。今上即位〈醍醐〉。尊皇太夫人爲皇太后。
廿一日壬戌。停內宴。以仲野親王薨也。
廿四日乙丑。從四位上行神祇伯中臣朝臣逸志卒。逸志者左京人也。祖正五位下道成。從五位下益繼。官爲伊賀守。逸志。承和三年爲內藏少允。轉大允。助。十一年授從五位下。十二年母喪解官。▲詔以本官起之。十五年轉頭。嘉祥二年爲神祇權少副。內藏頭如故。明年轉大副。仁壽元年授從五位上。貞觀之初加正五位下。一年而爲伯。數歳爵至從四位下。今月七日進從四位上。卒時年七十四。
廿五日丙寅。授大和國正六位上馬立伊勢部田中神從五位下。
廿六日丁夘。授內膳司從五位上庭火皇神從四位下。』神祇官陰陽寮言。天下可憂疫癘。由是。令五畿七道諸國。轉讀仁王般若經。並脩鬼氣祭。
廿七日戊辰。地震。
二月辛未朔。地震。
二日壬申。春日祭如常。
三日癸酉。齋宮寮火。延燒官舍十二宇。
四日申戌。祈年祭如常。
五日乙亥。授伊豫國從四位上瀧神正四位下。從五位上村山神正五位下。正六位上浮嶋神從五位下。
七日丁丑。釋奠並園韓神祭如常。
九日己卯。大原野祭如常。
十一日辛巳。公卿就太政官曹司廳。列見文武官人成選者。以從四位下行山城權守在原朝臣善淵爲神祇伯。散位從五位下源朝臣加爲侍從。從五位下橘朝臣岑守爲大物。齋院長官從五位下藤原朝臣忠主爲皇太后宮大進。齋院長官如故。民部少輔從五位下巨勢朝臣文雄。從五位下行右衛門大尉橘朝臣博覽。並爲文章博士。從五位下行式部大藤原朝臣春景爲民部少輔。從五位下藤原朝臣秋雄爲兵部少輔。從五位下行大內記小野朝巨後生爲大判事。從五位上守刑部大輔橘朝臣三夏爲大藏大輔。武藏守從五位上橘朝臣春成爲大膳大夫。正五位下行兵部少輔源朝臣直爲木工頭。散位從五位下大中臣朝臣國雄爲主殿權助。外從五位下行針博士深根宿禰宗繼爲醫博士。從四位下行右衛門權佐兼攝津權守藤原朝臣廣基爲彈正大弼。攝津權守如故。散位從五位下橘朝臣高成爲左京亮。從五位下行左衛門大尉藤原朝臣生丘爲權亮。從五位下佐伯宿禰子房爲右京權亮。從五位下行大外記伴宿禰興門爲勘解由次官。從五位下守左兵庫頭紀朝臣好雄爲山城介。齋宮頭從五位下藤原朝臣諸藤爲伊勢介。齋宮頭如故。侍從從五位下橘朝臣休蔭爲相摸權介。筑前守從五位下藤原朝臣安棟爲武藏守。從五位上守刑部權大輔紀朝臣有常爲下野權守。木工頭兼左衛門權佐從五位上紀朝臣春枝爲因幡權介。餘官如故。散位外從五位下善道朝臣繼根爲淡路守。從五位下守大判事紀朝臣恆身爲筑前守。從五位上守大膳大夫在原朝臣守平爲右衛門權佐。從五位下行山城介源朝臣撰爲左兵庫頭。
十三日癸未。是年。內外儉乏。人庶阻飢。就中畿內特甚。盜賊群起。或遮道路而脅人掠奪。或窺屋舍而行火入盜。仍下知國司。毎結保。督察盜。
十七日丁亥。延六十口僧於紫震殿。限以三日。轉讀大般若經。』承去年之旱。京邑飢儉。詔以米三百廿石。籾二千石。塩卅五斛。新錢一百貫。賑恤東西京乏絶之人。
廿二日壬辰。左大臣正二位源朝臣信抗表辭職。勅答曰。省表委之。公資兼文武。寄重親賢。先朝尚能知其蕭散之性。不責以俛之功。況自朕在青宮。年深保傅以至今日。頼公翼賛。徃年遣前學士音人。深喩朕意。既念得甚忘筌。何今煩此辭。大攜絲竹以養眞。翫鷹馬以忘老。自任素性耳。朕亦未之容焉。昔之干木偃息。魏侯高枕。先事不忘。今者攸望。宜彌勵乃誠。莫重表請。
廿三日癸巳。右大臣正二位藤原朝臣良相抗表言。臣聞。盈虛有。天道所以長存。損益隨時。人事由其免害。臣謬以菲。頻荷華寵。自居峻秩。常念謙。臣所當食封。前後並二千戸。先帝察其寸心。聽返千戸。臣向寢患彌留。乞還封爵。九重沖。難蒙哀察。徒詠兮。猶恐嗟若。竊聞。比來州郡京邑。承去年旱儉之弊。人用不贍。價登躍。加以諸國入少。百官俸乏。帑藏已空。歳用不支。臣辱居端揆。無所彌縫。有慙惶之弗暇。況屍素之胡顏。此厚封。自思減耗。亦竊庶幾古人損有餘補不足之義也。臣幸藉陛下不之恩。凡厥子弟近親。略皆得拜官爵。仰給資養。得無所乏矣。況亦大將罷經用。減少所賜千戸。於臣有餘。伏望。奉返此五百戸。將補國用之萬一。然則詩人罷取禾之剌。鬼神貽福謙之慶。不勝慊款之至。謹奉表以聞。
廿六日丙申。以河內國大縣郡石神。常世岐姫神。志紀郡林氏神。辛國神。若江郡加津良神。中村神並預官社。』大宰府言。從五位上火男神。從五位下火賣神。二社在豊後國速見郡鶴見山嶺。山頂有三池。一池泥水色青。一池黒。一池赤。去正月廿日池震動。其聲如雷。俄而如流黃。遍滿國內。磐石飛亂。上下無數。石大者方丈。小者如甕。晝黒雲蒸。夜炎火熾。沙泥雪散。積於數里。池中元出溫泉。泉水沸騰。自成河流。山腳道路。徃還不通。溫泉之水。入於衆流。魚醉死者無萬數。其震動之聲經歴三日。
廿七日丁酉。授近江國正四位下勳八等兵主神正四位上。越中國從四位上鵜坂神從三位。從四位下日置神從四位上。正五位上新川神從四位下。』勅。左右近衛。左右兵衛。分結四番。夜行京內。賜左右馬寮未調御馬而騎焉。
廿九日己亥。以權大納言正三位兼行左近衛大將藤原朝臣氏宗爲大納言。參議正四位下行右衛門督兼讃岐守藤原朝臣良繩爲太皇太后宮大夫。餘官如故。散位從五位下藤原朝臣遠經爲大進。從五位下藤原朝臣貞亮爲治部少輔。從五位上藤原朝臣主爲刑部大輔。從五位上行勘解由次官兼博士家原宿禰氏主爲尾張權守。餘官如故。從五位上守右近衛少將藤原朝臣山陰爲美濃守。少將如故。從五位下行太皇太后宮大進菅野朝臣彥主爲加賀權介。散位外從五位下御輔朝臣直野爲越後權介。主稅頭從五位上兼行加賀權介家原宿禰繩雄爲出雲權守。主稅頭如故。散位從五位下源朝臣湛爲後權介。從五位下守內匠頭兼行安藝權介藤原朝臣維範爲阿波權介。內匠頭如故。內藏頭從五位上藤原朝臣安方爲土左權守。內藏頭如故。
三月辛丑朔。三日癸夘。天皇潔齋燒燈如常。
九日己酉。前陸奧守從五位上坂上大宿禰當道卒。當道者。右京人也。祖田村麻呂。奇卓忠梗。志在匡正。討平東夷。軍功震世。官至大納言。贈從二位。廣野爲右兵衛督。爵從四位下勳七等。當道少好武事。便弓馬。善射。兼有才調。承和中爲內舍人。當正月行大射之禮。五位已上不足一人。於時詔以當道滿於其數。未幾爲右近衛將。累遷左兵衛左衛門二府大尉。齊衡二年授從五位下。拜右衛門權佐。領非違使。當道處法平直。威刑不嚴。事乖道理者。雖雲權貴。未必容媚。天安之初。遷左近衛少將。貞觀元年。出爲陸奧守。兼常陸權介。其年冬加從五位上。州秩既終。待代四年。在國九年而卒。時年五十五。當道家行廉正。輕財重義。在任有清理之稱。境內肅如。民夷安之。居貧無資。臨於棺歛。所有布衾一條。而遺愛在人。至今見思。
十日庚戌。進大和國從一位勳六等石上神階加正一位。周防國從四位下玉祖神。三坂神並授從三位。從五位下仁璧神從四位下。』無位當麻眞人靜子。安倍朝臣全子。紀朝臣原子。爲奈眞人永子並授從五位下。角鹿直眞福子外從五位下。
十一日辛亥。信濃國正二位勳八等建御名方富命神進階從一位。從二位建御名方富命前八坂刀自命神正二位。從四位上馬背神從三位。正六位上梓水神。須々岐水神並從五位下。』從五位上行前介源朝臣好爲守。民部少輔從五位下藤原朝臣春景爲介。從五位下行尾張介大中臣朝臣岡良爲土左守。』信濃國高井郡人從八位上物部連善常改本居。貫山城國紀伊郡。
十二日壬子。天皇曲宴皇太后於常寧殿。天皇稱觴奉壽。申之語。自旦訖暮。極歡而罷。太后去年十一月自東宮遷此殿。新居可慶。故有此宴焉。宮僚始自大夫。至於舍人。賜饗祿各有差。』▼是日。勅進參議正四位下守右近衛大將兼行前權守藤原朝臣常行階加從三位。女御從三位藤原朝臣多美子加正三位。
廿三日癸亥。山城國愛宕郡地四町。賜典藏從五位上笠朝臣西子。聽建道塲。
廿五日乙丑。令大和國禁止百姓燒石上神山。播蒔禾豆。
廿六日丙寅。詔以信濃國從二位武水別神列於官社。』授從五位上行陸奧守良岑朝臣經世正五位下。
廿七日丁夘。下知五畿七道。頃年捜捕海賊。督察盜之狀。頒下數度。警告稠疊。而今如聞。兇徒不絶。侵盜尚繁。水浮陸行。皆憂賊害。實是牧宰不勤肅清之所致也。夫五家相保。一人爲長。以相察。載在法條。又容隱盜賊。科罪非輕。然則事須隣伍之內。必置保長。察以行來。詳以去就。亦其市津及要路。人衆猥雜之處。勤施方略。多設偵邏。募以捕獲之賞。示以容含之事。使濫之徒無所留跡。若不加愼行。重致解體者。必處重責。不曾寛宥。
夏四月庚午朔。天皇不御紫震殿。於宜陽殿西廂。賜飮侍臣。賜祿各有差。』以從四位下嘉子女王爲女御。
二日辛未。遣神祇大祐正六位上大中臣朝臣常道。向近江國伊福伎神社。奉弓箭鈴鏡。
三日壬申。平野祭如常。』令豊後國鎭謝火男火賣兩神。兼轉讀大般若經。縁三池震動之恠也。
四日癸酉。廣瀬竜田並梅宮祭如常。』是夜。太政官廚北邊小宅失火。延燒卅餘家』散位從五位下齋部宿禰文山卒。文山者。右京人也。出自寒素。以巧藝見知。齊衡二年。東大寺毘盧遮那佛像頭墮在地。無巧師之可能造續者。文山究轆轤之術。搆雲梯之機。引上斷頭。續大佛頚。宛如新造。既復本體。貞觀二年。朝廷設以大會。莊嚴供養。於法會庭。賜文山從五位下告身。即時着緋衣。觀者榮之。卒時年冊六。
七日丙子。式部省奏成選擬階簿。天皇不御紫震殿。詔於省令行。
八日丁丑。潅佛於仁壽殿。』出雲國從二位勳七等熊野神。從二位勳八等杵築神並授正二位。正五位下佐往神正五位上。伯耆國正五位下伯耆神。訓坂神。大山神並正五位上。正六位上湊神。賀茂神並從五位下。備後國從五位上甘南神。高諸神並正五位下。』▼是日。勅令出雲國吏郡司並雜色人等帶劔。
十日己夘。大於建禮門前。以太政官廚邊火近宮城也。
十一日庚辰。以從五位上行侍從兼安藝權守藤原朝臣水谷爲民部少輔。若狹守從五位下嶋田朝臣善宗爲宮內少輔。從五位下藤原朝臣數守爲若狹守。從五位下守大判事兼行明法博士完人朝臣永繼爲越前權介。餘官如故。從四位上茂世王爲大宰大貳。茂世去年正月任大宰大貳。丁憂去職。今詔起之。
十五日甲申。公卿就太政官曹司廳。授文武官成選位記。策命如常。』▼是日。諸衛警固。縁賀茂祭也。
十六日乙酉。賀茂祭如常。
十七日丙戌。諸衛解嚴。』以散位從五位下春澄朝臣具瞻爲侍從。
十九日戊子。以神祇伯從四位下在原朝臣善淵爲兼河內權守。
廿日己丑。大雨。』婦上総國夷郡人春部直黒主賣敘二階。免戸內役。以表門閭。
廿二日辛夘。東西京始置常平所。出官米而糶之。米一升直新錢八文。京邑之人來買者如雲。是時穀價騰躍。內外飢饉。米一斛直新錢一千四百文。由是。官糶以救俗弊焉。
廿三日壬辰。阿波國從五位上葦稻羽神。大麻比古神並授正五位上。大和國正六位上高生神從五位下。
廿五日甲午。主稅少允從六位上錦部連三宗麻呂。木工少允正六位上錦部連安宗賜姓惟良宿禰。其先。百濟國人也。伊賀權目正六位下韓人眞貞賜姓豊瀧宿禰。其先。任那國人也。』河內國丹比郡人太政官史生正八位下土師宿禰長雄。散位從七位上土師宿禰常見。改本居貫右京。
廿八日丁酉。勅令伯耆國吏郡司並雜色人等帶劔。』夜雷雨。諸衛陣於殿前。
是月。霖雨。
五月己亥朔。日有蝕之。
二日庚子。出雲國從五位下能義神。屋神並授從五位上。
三日辛丑。班幣畿內諸神。祈止霖雨。告文曰。天皇〈我〉詔旨〈止〉。稻荷神〈乃〉廣前〈尓〉申給〈倍止〉申〈久〉。方今百姓〈乃〉耕種〈乃〉時〈奈利〉。而自去四月霖雨不止〈天〉。農業流損〈倍之〉。皇神〈乃〉厚助〈尓〉依〈天曾〉。此〈波〉可止〈シ止奈毛〉所念行〈須〉。故是以。神祇少副正六位上大中臣朝臣有本〈乎〉差使〈天〉。禮代〈乃〉幣帛〈乎〉令捧持〈天〉申奉出〈須〉。此狀〈乎〉神〈奈加良毛〉聞食〈天〉。降雨忽霽〈天〉。風旱之〈比〉不起。五穀無損〈久〉。天下饒足〈之米〉賜〈比〉。天皇朝廷〈乎〉寳祚無動〈久〉。常磐堅磐〈尓〉。夜守日守〈利尓〉。護幸奉賜〈倍止〉申賜〈久止〉申。』自餘諸社亦復准此。』▼是日。式部省奏諸國銓擬郡司擬文。天皇不御紫震殿。勅大納言正三位兼行左近衛大將藤原朝臣氏宗。於仗下行之。
四日壬寅。大雨洪水。徃還難通。
五日癸夘。停端午之。
八日丙午。勅定近江丹波兩國年中下符雜色人之數。近江國百人。式部省七十四人。治部省六人。兵部省廿人。丹波國五十人。式部省卅四人。治部省二人。兵部省十二人。
十日戊申。請六十僧於紫震殿。限以三日。轉讀大般若經。令諸司官人已下雜色已上。讀般若心經。其卷數十三日進太政官。』▼是日。勅曰。延暦十七年九月廿三日格雲。用錢之道。取於輕便。有無均利。彼此得宜者也。如聞。外國吏民多有貯蓄。京畿士庶還乏資用。既乖均利之義。亦失得宜之方。宜下嚴制。不得更然。所有之錢。盡皆納官。仍用正稅。准價給之。送京之功。亦用正稅。如有藏而不進。爲他被告。不論蔭贖。科違罪。五分其物。一分給告者。四分沒官。但伊賀。近江。若狹。丹波。紀伊等國不在禁制限者。而今畿外諸國富豪之輩。不愼格旨。猶事貯積。聞其由緒。非充資用。徒奢富強之名。各爭聚集之夥。邊鄙既無通用之理。朝家永増鑄作之勞。靜論其費。誠須花革。宜令伊賀。伊勢。志摩。近江。美濃。若狹。越前。丹波。丹後。但馬。山陽。南海。大宰國府等。更施嚴制。一切禁斷。其所有之錢。依先格行之。若隱藏不進。科罪亦如前。唯告言者三分給一。國司仍須到之後卅日內。勘録數。專腳言上。夫捜勘無私。言上合期。不論多少。特加褒擢。若乖違旨。延引無申。及許容不勘。爲他被告。同處違罪。不曾寛宥。又伊賀近江等五ケ國。先格已稱不在禁限。宜聽其資用禁其貯蓄。
十二日庚戌。散事從四位下藤原朝臣津子卒。
十三日辛亥。地震。
十七日乙夘。授讃岐國正六位上高家神從五位下。』婦越後國頚城郡人高志公今子敘二階。免戸內課役。以表門閭。
十九日丁巳。大納言正三位平朝臣高棟薨。高棟者。桓武天皇孫。而一品葛原親王之長子也。高棟長六尺。美鬚髯。幼而聰悟。好讀書傳。弘仁十四年授從四位下。拜侍從。天長元年爲大學頭。累遷中務兵部大輔。二年賜姓平朝臣。七年加從四位上。拜大藏卿。俄遷刑部卿。承和九年進正四位下。更拜大藏卿。十年授從三位。仁壽元年拜參議。三年六月親喪解。哀毀過禮。七月詔奪情。以本官起之。明年爲春宮大夫。天安二年拜中納言。是年冬進爵。爲正三位。抗表固辭中納言。不許焉。貞觀元年領陸奧出羽按察使。六年拜大納言。以年老上讓。優詔不許。在官四年。薨時年六十四。高棟天性質厚。不事華飾。所歴官。政尚寛容。晩年棲心釋教。誦讀佛經。嘗以山城國葛野郡別墅爲道塲。詔賜額曰平等寺。拜大納言後。所食戸邑。多資佛事。有子男十七人。實雄。正範。季長。惟範四人知名。
廿一日己未。詔。「戸」以因幡國正三位天穗日命神列於官社。
廿五日癸亥。公卿就太政官曹司廳。任諸國郡司。策命如常。
廿六日甲子。造八幅四天王像五鋪。各一鋪下伯耆。出雲。石見。隱岐。長門等國。下知國司曰。彼國地在西極。堺近新羅。警之謀。當異他國。宜歸命尊像。勤誠修法。調伏賊心。消卻變。仍須點擇地勢高敞瞼瞰賊境之道場。若素無道塲。新擇善地。建立仁祠。安置尊像。請國分寺及部內練行精進僧四口。各當像前依勝王經四天王護國品。晝轉經卷。夜誦神咒。春秋二時別一七日。清淨堅固。依法薫修。
廿九日丁夘晦。六月十一日可修月次神今食之祭。而宮城京邑病苦死喪者衆。仍大於朱雀門前。自去月迄此月霖丁雨。人頗苦之。
六月戊辰朔。丙子九日。勅。山城國相樂郡舊鑄錢司地廿町。貞觀七年爲採銅地。今返賜左大臣源朝臣信。但採銅之事依舊行之。
十一日戊寅。於神祇官修月次祭。於神嘉殿修神今食祭。遣親王公卿奉祭。
十五日壬午。大納言正三位兼行左近衛大將藤原朝臣氏宗上表。請罷大將言。頻修表奏。請罷左大將。愚款難達。於再至於三。夫禁衛之設。非常也。臣老倍去年。病加前日。若仰忍居官宅。豈是臣。伏望早罷虛課。避之壯年。臣始讓之時。自謂養病也。臣固辭之日。自謂輸忠也。今不勝悃誠。拜表抗辭。優詔不許。
廿日丁亥。授上野國従四位下勳八等貫前神從四位上。從五位上赤城神。伊賀保神並正五位下。從五位下甲波宿禰神從五位上。
廿一日戊子。詔以近江國滋賀郡比良山妙法。最勝兩精舍爲官寺。故律師傳燈大法師位靜安所建也。靜安弟子傳燈大法師位賢眞從唐還此。自申牒請預於官寺。從之。
卅日丁酉。地震。
秋七月戊戌朔。以從五位上守大藏大輔橘朝臣三夏爲但馬守。從五位下守大判事小野朝臣後生爲石見守。
四日辛丑。廣瀬竜田祭如常。
十二日己酉。權僧正法印大和尚位壹演卒。壹演者。右京人也。俗姓大中臣朝臣。名正棟。曾祖清麿。寳龜中爲右大臣。祖諸魚。參議正四位上左大弁兼近衛大將神祇伯。智治麻呂。從五位上中守。壹演幼而清警。孝順天至。弱冠喪。殆致毀滅。服志學。以幹用見稱。弘仁末擢爲內舍人。宿植有出樊篭之心。逮乎二兄相續夭亡。累遭家喪。心馬難繋。遂剔爲沙門。承和之初受具足戒。讀金剛般若經以爲業。未嘗退轉。弘仁之廢皇太子入道爲僧〈高丘〉。作眞言宗之阿闍梨。其名眞如。聞披緇之中壹演法師亭々秀出應作釋家之棟梁。於是所居院側。別搆一房。招壹演居。授眞言密教。壹演受好領悟。無復所遺。然猶不厭倦金剛般若之業。於時皇太后御體乖和。屈請壹演。令侍看病。默念所感。醫藥停方。壹演不定居處。去留任意。或時寄寓市肆之中。或時居止流水之。嘗乘扁舟。信波浮蕩。到河陽橋邊。留住水次。爰有一老嫗。避居宅與壹演雲。願建精舍。住於其中。此地。累代商賈之廛。逐魚塩利之處也。壹演受檀越之所施地。平欲立小堂。地中得上古損之佛像。形體不具。手足分折。奏聞事由於天子。有詔。令木工寮搆造堂舍。賜額曰相應寺。壹演留跡。坐禪修念。爲靜識浪之地。壹演聚黒土。築方丈壇。安置尊影。壇上變白。恰似塗粉。觀者奇之。莫不欽感。貞觀六年太政大臣寢疾彌留。百方無効。延屈壹演。令其加持。痛惱忽除。時得咒驗。天皇歡喜。甚見珎敬。明年詔爲權僧正。壹演抗表固辭。遂不許之。定業有限。小疾難免。爰命小船。浮於水上。奄然遷化。時年六十五。謚曰慈濟。
廿二日己未。復美作國大庭。眞嶋兩郡百姓課役一年。以山谷之間黎庶貧弱也。
廿四日辛酉。星晝見。
廿五日壬戌。地震。』天皇御紫宸殿。觀相撲。親王公卿侍焉。
八月丁夘朔。二日戊辰。勅。伊勢國伊佐奈岐伊佐奈彌神。改社稱宮。預月次祭。並置內人一員。
三日己巳。先是。令木工寮造東西京乞索兒宿屋貳宇。至是。令左右京。載年終帳。勤加。
六日壬申。延六十僧於紫震殿。限以三日。轉讀大般若經。』大宰府言。肥後國阿蘇郡正二位勳五等健磐竜命神。正四位下姫神所居山嶺。去五月十一日夜奇光照耀。十二日朝震動乃崩。廣五十許丈。長二百五十許丈。
八日甲戌。下知大宰府。令豊後國鎭謝神山崩之恠焉。
十一日丁丑。釋奠如常儀。
十二日戊寅。天皇御紫震殿。喚明經博士等於御前。質難經義。畢賜祿名有差。
十四日庚辰。地震。』加置美作國苫東郡大領一員。苫西郡少領一員。
十五日辛巳。天皇御紫震殿。閲覽信濃國貢駒。令左右馬寮擇取各廿疋。賜親王已下。參議已上及左右近衛中少將。左右馬寮頭助等各一疋。例也。
十六日壬午。周防國正五位上出雲神。石城神。比美神並授從四位下。從五位上劔神。二俁神並正五位下。豊後國從五位上火男神。火神並正五位下。大和國從五位下生竜穴神正五位下。從五位下武雷神。保沼雷神並從五位上。
廿「一」日丙戌。天皇御紫震殿。閲武藏國貢駒。
廿一日丁亥。太皇太后宮宮主外從五位下直千世麻呂。齋院宮主大初位下直伊勢雄等五人賜姓直宿禰。
廿五日辛夘。地震。
廿八日甲午。勅遣內藏權助從五位下藤原朝臣積善。向平城藥師寺。爲故僧正壹演法師。修轉念功徳。襯新錢一萬。
廿九日乙未。詔以源朝臣濟子爲女御。』美濃國厚見郡人從五位下行助教兼越後介善淵朝臣永貞。從六位下行少外記善淵朝臣愛成。改本居。隷左京。
卅日丙申。大雨。
九月丁酉朔。三日己亥。天皇潔齋奉燈如常。』美濃國言。搜民間。勘納帳年錢百五十一貫。播磨國言。勘納帳年錢二百廿五貫。中國言。勘納帳年錢八十四貫。太政官處分。以稻一束錢二百文。賜進錢之人。其錢納官。
六日壬寅。地震。
九日乙巳。重陽之。天皇御紫震殿。宴於群臣。召文人。命樂賦詩。賜祿各有差。
十一日丁未。遣使於賀茂御祖。別雷。松尾。稻荷。貴布禰。丹生川上。住吉。水主大神。長田。乙訓等神社奉幣。先月祈五穀。今以賽焉。
十二日戊申。齋宮助正六位上藤原朝臣豊本。爲史生從八位上縣造富世所殺。
十四日庚戌。大風雨。樹發屋。』近江國正六位上山主神。麻氣神並授從五位下。
十六日壬子。以散位從五位下滋野朝臣善根爲大判事。從五位上行但馬守橘朝臣三夏爲大藏大輔。從五位上行縫殿頭兼但馬介伴宿禰須賀雄爲但馬守。縫殿頭如故。石見守從五位下小野朝臣後生爲介。散位從五位下大野朝臣鷹取爲石見守。散位從五位下藤原朝臣定岑爲日向介。
廿七日癸亥。太白在軫經天。與日相去可十餘丈。
冬十月丙寅朔。停孟冬之宴會。
三日戊辰。石見國那賀郡權大領外從八位上村部岑雄。主帳外少初位上村部福雄復本姓久米連。
四日己巳。從五位上行掃部頭藤原朝臣貞敏卒。貞敏者。刑部卿從三位繼彥之第六子也。少耽愛音樂。好學鼓琴。尤善彈琵琶。承和二年爲美作掾兼遣唐使准判官。五年到大唐。達上都。逢能彈琵琶者劉二郎。貞敏贈砂金二百兩。劉二郎曰。禮貴往來。請欲相傅。即授兩三調。二三月間。盡了妙曲。劉二郎贈譜數十卷。因問曰。君師何人。素學妙曲乎。貞敏曰。是我累代之家風。更無他師。劉二郎曰。於戱昔聞謝鎭西。此何人哉。僕有一少女。願令薦枕席。貞敏曰。一言斯重。千金還輕。既而成婚禮。劉娘尤善琴箏。貞敏習得新聲數曲。明年聘禮既畢。解纜歸。臨別劉二郎設祖筵。贈紫檀紫藤琵琶各一面。是歳。大唐大中元年。本朝承和六年也。七年爲參河介。八年遷主殿助。少選遷雅樂助。九年春授從五位下。數歳轉頭。齊衡三年兼前介。明春加從五位上。天安二年丁母憂解官。服拜掃部頭。貞觀六年兼中介。卒時年六十一。貞敏無他才藝。以能彈琵琶。歴仕三代。雖無殊寵。聲價稍高焉。
五日庚午。地震。』授讃岐國正五位下田村神從四位下。伊賀國從五位下敢國津神。飛騨國從五位下水無神。荏神。槻本神。大津神。荒城神。栗原神。阿多由太神。高田神。越中國從五位下御田神等並從五位上。遠江國正六位上鴨神。飛騨國正六位上大歳神。走淵神。四天王神。遊幡石神。彥度瀬神。道後神等並從五位下。
七日壬申。大於建禮門前。去月內裏有犬産穢。不發奉伊勢大神宮幣使。明日可發。故更齋修禊焉。
十日乙亥。右大臣正二位藤原朝臣良相薨。贈正一位。天皇不視事三日。良相朝臣者。贈太政大臣正一位冬嗣朝臣之第五子也。姉太皇大後。兄太政大臣忠仁公〈良房〉。並與大臣同也。大臣年在童稚。局量開曠。及於弱冠。始遊大學。雅有才弁。承和元年仁明天皇徴令侍禁中。拜右兵衛權大尉。遷內藏助。五年授從五位下。明年轉頭。兼因幡守。小頃遷左近衛少將。內藏頭因幡守如故。八年授從五位上。十年加正五位下。遷阿波守。內藏頭左近衛少將如故。十三年至從四位下。轉中將。餘官如故。嘉祥元年拜參議。二年兼相摸守。同年秋拜右大弁。相摸守如故。三年授從四位上。數月加正四位下。尋領陸奧出羽按察使。未幾遷左大弁兼春宮大夫。仁壽元年授從三位。拜權中納言。四年轉大納言兼右近衛大將。齊衡二年進正三位。四年拜右大臣。天安元年授從二位。遷左近衛大將。貞觀元年授正二位。嘗仁明天皇煎煉五石。試觀近侍。先甞欲知精粗。黃門數無飮服之者。大臣引抔。一擧而盡。帝感藥劑之間君臣不忘義焉。室大江氏。臨大臣生年卅餘歳。卒於舊寢。大臣本習內典。精熟眞言。至是徹卻腥鮮。尤事念佛。自喪江氏。無復娶妻。貞觀之初。專心機務。志在國濟。當時飛鷹從禽之事。一切禁止。山川藪澤之利不妨民業。皆是大臣所奏行也。爲人至性。意深睦親。勸學院南邊。更建一院。號延命院。以養治藤氏生徒病困無家業者。以東京六條宅。名崇親院。引氏中子女不能自存者以收養。並皆株封戸。入莊田給其資用。崇親院中建一小堂。安置佛像。令居住者。毎旦盥洗。誦觀音名號。以植後世之善根。自製願文。多詞不載焉。愛好文學之士。擇大學中貧寒之生。時賜綿絹。冬天慘烈。多縫造被。遍賜四學堂夜宿者。時喚學生能文者。賦詩賚物數矣。是年十月初。直廬得病。退就裡第。同月十日。告諸子曰。今日興福寺維摩會之初講。是五閻浮業之終夕也。儻以此日。歸吾寂滅。舊安知。與彼法會。不有因縁乎。臨終乃命侍兒扶起。正面西方。作阿彌陀佛根本印俄薨。時年五十五。遺言令薄葬。單衾覆棺。大臣蔬菲累年。羸痩過甚。迄終一身不虧宿誓。其篤信佛道。臨命正念。時人比之姚伯審。有子。男女九人。長子常行。官至大納言。自有傳。次直方。忠方並以才行見稱。忠方工隷書。
十三日戊寅。勅加松尾神社封二戸。』授安藝國從四位下伊都岐嶋神。速穀神並從四位上。從五位上安藝都彥神正五位下。正六位上生石神從五位上。正六位上伊都嶋宗形小專神。樌神並從五位下。』出羽國長安寺預之定額。
十六日辛巳。有虹。見太政官候廳版前。
十七日壬午。晝有流星。東南行。光照地。
十九日甲申。石見國言。鹿足郡倉庫自鳴。
廿日乙酉。屈六十僧於紫震殿。限以三日。轉讀大般若經。
十一月丙申朔。日有蝕之。』平野春日祭並停。以日蝕也。
十日乙巳。下知攝津。和泉。山陽。南海道等諸國曰。如聞。近來伊豫國宮崎村。海賊羣居。掠奪尤切。公私海行。爲之隔絶。凡可捕件賊之狀。頻繁仰下。督促慇懃。其後。播磨。中。後。阿波等國。相尋言上獲賊之狀。而今寇盜難休。流聞如此。實是國司等欲消一境之咎。不慮天下之憂。無盡謀略。不精搜捕之所致也。夫海賊之徒。萍浮南北。唯殉其利。不恤其居。追捕則鳥散。寛縱則烏合。仍須縁海諸國勠力同謀。具記往來之舟航。勤詳去就之人物。儻聞有謀。則彼我相移。差發人兵。招募俘囚。搜其穴。尋其風聲。窮討盡捕。令無遺類。
十一日丙午。勅。在京諸司。不與解由狀。依理不盡返卻者。十日之內。便令改辨。又諸國權任長官。待受領之人。得相替焉。
十三日戊申。平野春日祭如常。今月一日縁日蝕停祭禮。故是日祀焉。』去春神祇官陰陽寮言。可愼疫癘風雨之。祈禱神明。豫防。今秋頗有年。由是。班幣五畿七道諸社以賽焉。
十八日癸丑。園韓神祭如常。
十九日甲寅。鎭魂祭如常。
廿日乙夘。修新甞「會」祭於神嘉殿。天皇齋居內殿。遣親王公卿行事。』左京人從五位下行直講苅田首安雄賜姓紀朝臣。安雄自言。武內宿禰之裔也。』外從五位下行侍醫藏人眞野賜姓坂上宿禰。後漢孝靈帝之後也。』太政大臣家少從正六位下日置造久米麿賜姓名菅原朝臣業利。二品式部卿忠良親王家令正六位上土師宿禰益雄。掃部權大屬從六位下土師宿禰諸澄。伊勢權少目正六位上土師宿禰豊雄等。賜姓菅原朝臣。並阿往宿禰之後也。』河內國丹比郡人外從五位下行直講船連副使麿。改本居隷右京。
廿一日丙辰。天皇御紫震殿。賜宴於群臣。大歌五舞如常儀。賜祿各有差。
廿三日戊午。彗星見紫微宮西。貫內階。長可五尺。
廿九日甲子。勅曰。向者天文告變。地理呈妖。謀龜謀筮。誠匪國慶。加之。陰陽書説。來年戊子。當有水旱疾疫之。朕毎聞此事。思切納隍。日夜用心。罔攸不至。如聞。如來救世。正教過恆。至於護持國界。消卻難。則般若妙典。爲其先鳴者也。宜告天下諸國。三日齋潔。令奉讀金剛般若。及摩訶般若。又命七大寺。講演仁王般若。以內舍人爲使。勾當其事。與專寺僧綱及別當三綱五師等。相共勤加察。但若來若去。應物隨機。苟無至誠。何通靈感。然則內外文武百官人等。乃至庶人百姓。讀經之頃。至心歸命。不食薫血。愼忌殺生。庶使五大菩薩大願能彰。八部鬼神新妖自斷。致眞福於冥助。鎖禍胎於未萠。歳稔時和。人平國富。普告遐邇。俾知朕意。
卅日乙丑。上有冠。左右成珥。色黃白。
十二月丙寅朔。四日己巳。勅。上総國置非違使一員。主典一員。帶劔把笏。
七日壬申。源朝臣貞子爲女御。
十一日丙子。月次神今食祭如常。天皇不御神嘉殿。遣親王公卿奉祭。
十八日癸未。庶人伴善男建立道塲。在山城國紀伊郡柏原山陵兆域之內。勅令移卻。
十九日甲申。故律師靜安弟子東大寺僧傳燈法師位賢護申牒言。承和年中。靜安奏始修佛名懴悔之法。便頒天下。專修此法。賢護聊捨衣鉢。換以丹朱。造一萬三千佛像八鋪。高一丈八尺。廣一丈四尺。請一鋪奉納豊前國八幡大菩薩宮。七鋪安置北陸道諸國。太政官處分。依請。
廿五日庚寅。奉諸山陵墓荷前幣如常。
廿九日甲午。出羽國上郡靈山寺預之定額寺。
卅日乙未。大於朱雀門前。並大儺如常。
