日本三代實録卷第廿二
秋七月己巳朔。四日壬申。廣湍竜田祭。
九日丁丑。晝有大流星。
十日戊寅。申時。白雲氣起東北。亙西南。形如疋布。』▼是日。參議右衛門督源朝臣生抗表。請罷右衛門督。不許。
十一日己夘。四品守彈正尹惟喬親王寢疾。頓出家爲沙門。
十三日辛巳。正三位下行陸奧守安倍朝臣貞行詣闕拜辭。引升殿上。賜飮。酣醉之後。賜御衣物而罷。
十五日癸未。酉初。月有蝕之。至戌復本。輪下片黒如聚墨。
十七日乙酉。遠江國兵庫自鳴。聲如槌鼓。
十八日丙戌。延六十僧於大極殿。限以三日。轉讀大般若經。祈雨也。
十九日丁亥。貞觀寺申牒。天安三年三月十九日。依大僧都傳燈大法師位眞雅表請。賜年分度者三人於嘉祥寺。彼時貞觀寺建立之初。未定其名。因假嘉祥寺爲年分號。即稱西院。安置度者。貞觀四年七月廿七日以嘉祥寺西院。號貞觀寺。而年分之號。仍舊不改。恐後代之人。還致疑殆。望請依實。早被改定。太政官處分。依請。
廿日戊子。外從五位下行侍醫兼美作權介坂上宿禰貞野卒〈雲々〉。
廿一日己丑。降雨。天皇以百姓罹旱。依佛祈雨。不御葷鮮。果得甘注。時人以爲。感之至也。
廿四日壬辰。大雨。』參議右衛門督源朝臣生重奉表言。臣去十日抗表。請罷右衛門督。不堪懇至。重奉表陳聞。許之。
廿五日癸巳。大雨。
廿七日乙未。雷雨。地震。
廿九日丁酉。▼是日。有宣旨。停相撲。』駿河國蛇呑佛經之異。神祇官ト曰。當年冬。明年春。當國有失火疫癘之災。▼是日。令國司鎭謝焉。』皇太后幸染殿宮。』制。五畿七道諸國出納官物。國司史生已上隨犯科罪。餘官不相坐。先是。近江國司言。出擧收納並出下雜稻等事。官長獨自不得巡。仍分遣史生已上。令行其事。而或心挾貪濁。常事費用。或身受賂遺。多致虛納。格雲。一人有犯。餘官同坐。郡司和許。亦同國司。今依此文。事發之時。共陷重罪。苛酷之甚。更亦何言。案律條。不知情者。不入其罪。望請所欠之物。相共填納。所坐之罪。獨科其身。從之。
八月己亥朔。王公已下侍左杖下。命飮至夕。勅賜五位已上見在座者御扇各一。親王已下皆起舞踏。』右京人但馬權掾從七位下大原史弘原賜姓大原宿禰。』丹波國人左近衛將從六位上丹波直嗣茂改本居。貫山城國愛宕郡。
二日庚子。參議正四位下源朝臣生。先是沈痾累月。落髪爲僧。▼是日卒〈雲々〉。年五十二。
四日壬辰。大風雨。多壞民人廬舍。
八日丙午。後國安那郡人安那豊吉賣一産三男。給稻三百束。乳母一人。三年之間給糧。
九日丁未。釋奠如常。
十日戊申。明經博士等參入內裏。不喚。賜祿而罷。
十三日辛亥。左京人主稅頭從五位上兼行博士家原宿禰氏主。主計頭從五位上兼行但馬權守家原宿禰繩雄。從五位下行侍醫家原宿禰善宗。外從五位下行暦博士兼陰陽助家原宿禰好。主稅助正六位上家原宿禰春。得業生從八位上家原宿禰繁居。學生從八位下家原宿禰良居等賜姓朝臣。氏主宿禰富依。天長三年賜姓家原連之日。富依修解。富依先出自後漢光武皇帝也。氏主今言曰。先出自宣化天皇第二皇子。延暦十八年進本系之日。以後漢光武皇帝爲祖者誤也。子所稱。始稱之所出。先後不同。未知誰是矣。但姓氏録所記。可謂得實正焉。』紀伊國那賀郡人左少史正六位上伴連貞宗。正六位上伴連益繼等。改本居貫隷右京。
廿五日癸亥。進從三位守大納言兼左近衛大將陸奧出羽按察使藤原朝臣基經階加正三位。參議民部卿正四位下兼行春宮大夫近江守南淵朝臣年名。參議正四位下行皇太后宮大夫兼讃岐守藤原朝臣良世並從三位。天皇御紫宸殿。拜大臣以下參議以上。策命曰。天皇〈我〉詔旨〈良萬止〉命〈乎〉親王諸王諸臣百官人等天下公民衆聞食〈止〉宣。比年國家〈毛〉弊衰〈多禮波〉。公費在〈倍岐〉政〈波〉行給〈波之止〉所念行〈止毛〉。國家之鎭〈止之天〉。天下之政〈乎〉齊導〈岐〉侍〈萬須〉太政大臣久病〈天〉。私第〈尓〉苦侍〈末世波〉。庶政〈乃〉擁滯〈留〉事〈毛〉在〈奴部岐尓〉依〈天奈毛〉。大臣以下〈乃〉官上賜〈比〉治賜〈布〉。食國之法〈止〉定賜行賜〈倍留〉國法〈乃〉隨〈尓〉先立先立〈止〉。大納言正三位源融朝臣〈波〉。久朝政〈尓〉經奉〈天〉。至今時〈末天尓〉無怠緩。亦於朕〈天〉近親〈尓毛〉在。又可奉〈岐〉次〈尓毛〉在〈尓〉依〈天〉。左大臣官〈尓〉治賜〈布〉。又大納言正三位藤原基經朝臣〈波〉。元來致誠〈天〉日夜〈止〉無〈久〉愼奉之上〈尓〉。朝政〈尓毛〉能堪奉〈倍岐〉器〈奈留尓〉依〈天〉。右大臣官〈尓〉治賜。又繼々仕奉〈倍岐〉次第〈止之天〉中納言從三位源多朝臣。從三位藤原常行朝臣〈乎波〉。大納言官〈尓〉。參議從三位南淵年名朝臣。從三位藤原良世朝臣〈乎波〉中納言官〈尓〉。從四位上菅原朝臣是善。從四位上藤原朝臣仲統。從四位上源朝臣能有〈乎波〉參議〈尓〉任賜〈久止〉勅命〈乎〉諸聞〈世止〉宣。
廿八日丙寅。敘位。
廿九日丁夘晦。除目六人。右大臣藤原朝臣基經爲左近衛大將。大納言藤原朝臣常行爲右近衛大將並如故云々。』▼是日。皇太后幸染殿宮。
九月戊辰朔。地震。
二日己巳。太政大臣從一位藤原朝臣良房薨於東一條第〈雲々〉。年六十九。輟朝三日。
三日庚午。停御燈之齋。
四日辛未。諸衛陣兵戒嚴。遣雅樂頭源朝臣頴。率左右近衛兵衛等舍人。護左右兵庫。散位安倍朝臣比高左馬寮。武藏介藤原朝臣房守右馬寮。又遣使於伊勢。近江。美濃等警固〈雲々〉。策命曰〈雲々〉。正一位〈乃〉冠加贈〈雲々〉。封以美濃〈天〉。爲美濃公。謚曰忠仁。食封資人並如生存。太政大臣之官〈毛〉又如故〈尓〉。遣大納言源朝臣多。中納言南淵朝臣年名。參議藤原朝臣仲統。柩前宣制。』▼是日。葬太政大臣於愛宕郡白川邊〈雲々〉。
六日癸酉。夜。月入箕。
八日乙亥。諸衛解嚴。罷兵庫左右馬寮護使。遣內舍人從六位下多治眞人國統。從七位下當麻眞人春興。正八位上藤原朝臣高尚等。符木契。解伊勢。近江。美濃等國關警。
九日丙子。停重陽也。固近江國關使前丹波守從五位上坂上大宿禰貞守奉契歸奏。
十日丁丑。攝津國豊嶋郡人武部少録正六位上榎原忌寸良員。改本居貫隷左京。
十一日戊寅。不奉伊勢大神宮幣。以太政大臣薨也。大於建禮門前。
十三日庚辰。大雨。』固伊勢美濃國關使左京權亮從五位下藤原朝臣生丘。前伊豫權介從五位下藤原朝臣房雄等奉契歸奏。
十六日癸未。日赤無光。即日宿在。
廿一日戊子。延六十僧於紫宸殿。限以三日。轉讀大般若經。
廿五日壬辰。新鑄貞觀錢。文字破滅。輪郭無全。凡在賣買。嫌棄太半。譴責鑄錢司。令分明鑄作。
卅日丁酉。地震。』大於建禮門前。』大納言兼右近衛大將藤原朝臣常行抗表〈雲々〉。拔臣爲大納言。伏願聽臣退讓之請。優詔不許。
冬十月戊戌朔。參議已上於左仗下賜飮。侍從五位已上候於侍從所。並賜祿各有差。
二日己亥。夜地震。
六日癸夘。正三位守左大臣源朝臣融抗表辭職。優詔不許。
七日甲辰。烏噬拔內竪傳點籌木。
十日丁未。正三位守右大臣兼行左近衛大將藤原朝臣基經抗表辭故太政大臣忠仁公封邑曰。臣聞。昔樊哀侯之遺言。時至猶從厥旨。羊太常之終制。府丞不敢違心。何況忘私義讓。指河日而結誠。愛國忠謀。瀝肝膽而貽誡。臣謹讀去月四日詔書。贈於故太政大臣藤原朝臣。以正一位。又以美濃國封之。爲美濃公。謚曰忠仁。食封資人。並同存日。太政大臣之官。亦如故矣。崇賁慇懃。寵光赫。聲榮之盛。門閥縟華。伏計。先臣幽魄。追榮舊想。添鳬藻於天波。退憚新恩。増氷谷於地底。但先臣臨終。誡臣曰。余昔奉聖主於繦。望成人於日月。上天從欲。明辟累年。吾生自此而歿。世上亦有何思。徒恨。時運陵遲。邦國凋弊。雖欲開聖化於東後。猶難起人謠於甫田。生時既見帑藏之空。死後何招錙銖之費。即我下世之後。朝例攸給葬送等物。凡諸應爲公煩者。無小無大。汝宜固辭一切勿請。但如此心事。々須面諮皇太后殿下。然而君臣禮隔。男女事殊。何驚長樂之宮。敢幸沈之地。吾既無男。汝即猶子。宜述吾志莫忘吾言。而今職位二封。既同平日。加之以美濃之一國。公費兼倍於生時。誠非先臣提撕告誡之意也。臣仍具狀以聞。皇太后殿下曰。先慈淹疾渉旬。雖有危篤。恐余憂灼。不令聞知。永隔慈顏。無由再奉。崩心哽絶。何地寄思。唯須欽遺命之旨。以獻愼終之誠。宜抽深趣早奏聖朝。謹奉令旨。敢上此表。伏惟聖主陛下。疇昔下恩詔。加爵加封。敢將綢繆斷章表。然猶感其匪石之誠。不敢張奪情之制。魂而有靈。意當無變。既在眼前。而苦讓。寧於泉下而甘承。因願唯加謚號。以表殊恩。職封國封等於公有費者。盡准恆典。即從停廢。然則陛下追崇之徳猶有所加。先臣損之心遂無攸失。上令太后全永言之孝思。下使愚臣果欽命之精誠。伏願陛下。曲從哀許。反汗收綸。被至徳於幽明。均深仁於存歿。伏陳誠詞咽。不任悲懇征營之至。謹拜表以聞。』勅答曰。省表悉之。故太政大臣忠仁公保養朕躬。丕訓苦切。朝露溘至。傷如之何。凡褒贈之設。所以旌有功表有徳也。忠仁公處於外祖之顯地。重以上台之元功。朕思所以加隆。無所不至。但尋公平日之志。深秉謙損之志。是用纔餝以正一位。追封爲美濃公。於朕之心。猶有不厭。軍法斬一牙門將者。封侯萬里之外。夫斬一將之功。孰與安寧天下。況亦有天爵者。人爵從之。朕於恩。公食於道。後之議者。誰謂不宜。今卿上表。爲公讓之。朕雖知其丹誠。未忍株素意。宜如前詔。莫有所請。
十三日庚戌。右大臣兼左近衛大將藤原朝臣基經上表。辭大臣職曰。伏奉恩旨。以去八月廿五日。任右大臣。仰思注意。望辰極以魂亡。俯佇具瞻。揖蒸黎而顏厚。〈中謝〉臣銀黃濫服。菽麥彌昏。欲報光寵於昊蒼。更累崇班於屍素。況乎禮之強仕。臣齒未滿其期。書之阜成。臣能未及其事。昔甘羅之一十餘二。以多智不爲少年。今微臣之三十有七。以無才猶謂太早。伏願陛下鴻慈。聽臣愚悃。退臣所帶。俾槐路絶曠官之聲。門得稅駕之地。不勝至誠。上表以聞。優詔不許。
十六日癸丑。右大臣重抗表曰。臣聞。深衷所屆。昊穹必遂其誠。至懇攸通。仁聖不違其願。臣以先臣深託前表具陳。唯是血誠。實非華飾。聖朝陛下。不忍哀惜之篤意。欲全追賁之鴻恩。重降冊詔。未賜天從。夫人心如面。性尚各殊。若反其所好。即榮還爲憂。先臣常守沖退。固辭祿位。至心表彰。臨歿彌勵。而今追加封爵。費同生人。則將必奪情之恨更深。結草之思還。昔晉大傅羊。生時讓封。歿時遺令。代王重違其志。遂葉其望。還下優詔。更褒至謙。比夷齊而稱賢。均季札之全。君臣之遺美。兩存而不刊。竊以。先臣深款。無慙於羊公。陛下篤仁。定加於晉帝。何有鬢氷之已同。天渙之施還異乎。況亦皇太后殿下。至孝蒸蒸。必欲述遺命之旨。々愚臣。誓以死者反生々者不愧也。但先臣非好逃聲榮於朝市。尤忌致煩費於國家。然則賜爵賜謚。足以表戎功。國封封。不敢妨國用。唯位封所加。公損無幾。望准人存。略在聖旨。然亦不過服紀之年。將同朝廷之恆跡。伏願陛下。推至誠以存理。應懇請以公。俯賜宸慈。早收璽誥。俾憂國之誠徹泉壤而寡恨。奉公之施竹帛而遺芬。頻塵。伏深戰兢。不任款之至。謹重拜表以聞。』勅答曰。右大臣藤原朝臣抗表累至。反覆知之。然先王之治國也。觀其毛髪之勞。且不愛肥腴之壤。況忠仁公。莫大之績冠於古今。朕盡青桐而爲珪。何曾酬徳。窮白茅而爲。未可恩。初謂公功高蛇丘。封卑蟻垤。設使讓章十上。不欲一從。何意重讀來表。令人酸鼻。卿感其猶子之愛。甚於喪之傷。自稟啓體之終訓。善述損己之遺言。推丹之誠彌深。泣血之請苦至。追想平素。時動朕心。加之。太后殿下。亦爲辭之。至孝安親。豈其違之。朕既屈意於紫闥。公當流謙於黃泉。又晉羊叔子。身歿讓存。來表引以相比可矣。唯雖南城之新爵眼前固辭。而鉅平之舊封身後相傳。其位封者存日所食。今之加増亦是細塵。宜同之鉅平。永々莫絶。豈足爲餝幽之榮。聊須寄追遠之念。餘依來請。並從停廢。景風徒吹。震雷收響。朕之遺恨。千秋無窮。
十七日甲寅。正三位守左大臣源朝臣融抗表。不省。
廿一日戊午。右大臣重抗表曰〈基經〉。中使左近衛少將藤原朝臣有實至。奉勅旨。還臣辭謝大臣之表。伏願。上慮天心。下審人議。濟臣之欲陷氷淵。臣之必傷糞土。不許焉。
廿五日壬戌。右大臣重抗表。伏願曲照丹翹。俯降洪澤。退微臣新命之。全陛下不貲之恩。
廿六日癸亥。勅。大宰府輸貢絹綿麁惡特甚。宜降新典。更肅將來。仍須其麁惡絹及百疋綿滿萬屯。彼府藏司別並使典解卻見任。』勅答曰。右大臣藤原朝臣讓表三至具之。朕推心於卿。大小悉委。而今頻致收袵之請。未親補袞之勤。雖清風足以激貪。而素何益匡政。若欲雲霞聳意不在人間。朕豈奪之。若當輔道眇身。共安天下。今其時也。遂以往命。便斷來章。
廿七日甲子。從三位守大納言兼右近衛大將藤原朝臣常行上表辭職。不許。
十一月丁夘朔。二日戊辰。右大臣抗表〈雲々〉。誠願。見賢思齊。還封之一半。積小成大。裨國用之萬分。不堪悃誠。謹以奉表。詔許之。
三日己巳。除目二人。
六日壬申。平野春日祭如常。
七日癸酉。梅宮祭。
八日甲戌。通夕。雪未止。右大臣已下參議已上。於侍從所賞雪命飮。詔以內藏寮綿賜之各有差。侍從五位以上亦預賚焉。
十日丙子。權律師法橋上人位平勢卒。
十一日丁丑。園韓神祭。
十二日戊寅。鎭魂祭如常。
十三日己夘。修新甞祭於神祇官。所司供祭如常。
十四日庚辰。停會之事。王公侍左仗下。終日酣飮。侍從倍侍從所。録見在座者。後日賜祿有差。』烏噬拔內竪傳點籌木。
十七日癸未。地震。』婦陸奧國柴田郡人刑部國主賣。敘位二階。免戸內租。表於門閭。』詔。大和因幡兩國。當年田租收不四得六段。以夏旱魃。秋風水。苗稼連損也。
十九日乙酉。從四位上行右近衛中將兼阿波守源朝臣興卒。興者。左大臣贈正一位常朝臣之子也。興美姿質。能擧止。外雄峻。內性寛柔。幼略無學。暗於百氏。承和十二年授從五位下。十三年爲侍從。嘉祥三年除左兵衛權佐。仁壽元年加從五位上。三年遷右兵衛權佐。齊衡元年六月丁大臣憂解職。七月詔以本官起之。二年進正五位下。三年遷任左近衛權少將。四年兼相摸守。天安元年遷爲右近衛中將。二年授從四位下。三年爲筑前守。中將如故。貞觀元年六月。母喪去。二年正月詔奪情起之。三年兼美作守。五年至從四位上。十一年兼阿波守。卒時年冊五。
廿三日己丑。地震。』婦武藏國橘樹郡人巨勢朝臣屎子敘位二階。免戸內租。表於門閭。
廿八日甲午。地震。
廿九日乙未。天南有聲。如雷。』授丹波國從四位下出雲神從四位上。從五位下阿當護神從五位上。正六位上奄我神從五位下。阿波國正六位上伊比良神。船盡比神並從五位下。
十二月丁酉朔。三日己亥。地震。
十三日己酉。公卿奏請省除贈太皇大後宮高野氏十二月廿八日國忌曰〈新笠〉。謹勘禮經。前件國忌。親盡之義既著。捨故之理斯存。准諸舊典。宜從省除。謹録事狀。伏聽天裁。奏可。先是。天安二年十二月九日定十陵四墓。獻年終荷前幣。▼是日。十陵。除贈太皇大後高野氏大枝山陵。加太皇大後藤原氏後山階山陵〈藤明子〉。以足其數。在山城國宇治郡四墓。加太政大臣贈正一位藤原朝臣良房愛宕墓爲五墓。在山城國愛宕郡。
十五日辛亥。山城國葛野郡上林地一町平野神社。』右京人有澤眞人春則等男女九人賜姓文室眞人。
十九日乙夘。延六十僧於大極殿。限以三日。轉讀大般若經。』於內殿修佛名懴悔。限三日訖。
廿四日庚申。獻荷前幣諸山陵墓如常。
廿六日壬戌。婦安藝國佐伯郡人榎本連福佐賣。敘位二階。免戸內租。表於門閭。
卅日丙寅。大大儺並如式。
