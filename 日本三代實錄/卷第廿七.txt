日本三代實録卷第廿七
十七年春正月乙酉朔。天皇不受朝賀。御紫宸殿簾中。引親王公卿於殿上。侍從侍於殿庭幄座。飮宴奏樂。賜御被。
丙戌二日日。親王以下次侍從已上奉參皇太后宮東宮賜宴。雅樂寮擧樂。賜衣被。凡毎年正月二日。親王公卿及次侍從以上奉參三宮賜宴。例也。而年來不書。史之闕也。今此記之。他皆效此。
庚寅六日。酉時。月有蝕之。
辛夘七日日。春宮坊及所司獻剛夘杖。付內侍奏。』天皇御紫宸殿。覽青馬。賜宴群臣。奏女樂如常儀。宴了。賜祿各有差。』進從三位守大納言源朝臣多階加正三位。授參議正四位下行右衛門督兼近江守源朝臣勤從三位。參議從四位上行左兵衛督兼中權守源朝臣能有。參議左大弁藤原朝臣家宗並正四位下〈雲々。五十四人〉。』▼是日。早朝。天色清朗。及亭午。暴雨滂沱。庭禮忽變。雨儀從事。式兵二省官人侍立承明門內壇上。
壬辰八日。詔授從四位下望子女王。典侍甘南眞人伊勢子並從四位上〈雲々〉。掌侍從五位下當麻眞人清子。散事藤原朝臣蔭子並從五位上〈雲々。十二人〉。』於大極殿。始講最勝王經。以元興寺僧三論宗傳燈大法師位隆海爲講師。
十三日丁酉。從四位上行右兵衛督藤原朝臣良尚爲相摸守。本官如故〈雲々〉。治部卿四品惟恆親王爲上野太守。治部卿如故〈雲々〉。從四位上源朝臣行有爲美作守。從四位上行右近衛中將兼相摸守源朝臣直爲中守。中將如故〈雲々〉。從四位下行右馬頭在原朝臣業平爲右近衛權中將〈雲々。卅三人〉。
十四日戊戌。大極殿御齋會畢。僧綱引名僧。奉參內裏。論義如常。
十六日庚子。踏哥之。天皇御紫震殿。賜宴侍臣。宮人踏歌如常儀。日暮賜祿各有差。
十七日辛丑。於建禮門前行射禮。春宮坊帶刀舍人依次射之。天皇不御。公卿行事。
十八日壬寅。天皇御射殿。覽四府賭射。
廿一日乙巳。內宴。近臣賦詩。奏樂如常儀。宴竟賜祿各有差。』授右近衛少將正五位下兼行前守藤原朝臣山陰從四位下。雅樂少允正六位下文伊美吉廣富外從五位下。授外從五位下菅野朝臣榮子從五位下。正六位上村國連數子外從五位下。』▼是日巳時。日暈。
廿三日丁未日。酉時。日暈而有珥。
廿八日壬子。夜。冷然院火。延燒舍五十四宇。秘閣收藏圖籍文書爲灰燼。自餘財寳無有孑遺。唯御願書寫一切經。因縁衆救。僅得令存。
廿九日癸丑。。冷然院火猶未滅。積布物於院北頭。募四方人。令救火。有功者以布賜之。右衛門火長大原雄廣麿振勵撲火。誤手墜而致死。官給殯新錢三貫文。米一斛五斗。商布卅段。令施藥院葬送焉。
二月乙卯朔。停大原野祭。
二日丙辰。從四位上行大和守在原朝臣善淵卒。善淵者。左京人。平城太上天皇孫。而無品高岳親王之子也。親王。大同末年爲皇太子。弘仁之初。廢爲親王。後賜男女姓在原朝臣。嘉祥三年授善淵從五位下。齊衡三年春加從五位上。是年夏拜大舍人頭。天安二年紀伊守。貞觀元年増正五位下。出爲大和守。二年遷內匠頭。四年爲大藏大輔。六年授從四位下。遷爲紀伊守。數月之後爲山城權守。九年遷爲神祇伯。兼河內權守。十年進從四位上。爲近江守。俄而遷大和權守。十四年更拜大和守。卒時年六十。
三日丁巳。不行釋奠之禮。
四日戊午。停祈年祭。
六日庚申。停春日祭。
九日癸亥。以正五位下守右中弁兼行丹波權守橘朝臣三夏爲築河內國堤使長官〈雲々〉。』少僧都法眼和尚位道昌卒。道昌俗姓秦氏。讚岐國香河郡人也。幼歸佛道。受學三論宗之經典。弘仁七年被年分試。音訓兼通。九年於東大寺受具足戒。自後研綜諸宗。語究秘要。就神護寺僧都空海登潅頂壇。受眞言法。道昌音吐可感。詞弁寡仇。天長七年始延請。奉御所佛名懴悔導師。於時帝試問曰。帝王殺生之罪孰與臣下。道昌對曰。帝王重。臣下輕。左右侍臣皆以爲。法師年少。輙發妄言。爲之寒心。帝■然。良久曰。帝王罪重。寧有説乎。道昌奏言。小僧竊見虞人供御者。株鮮數十。以一供膳。一御之費。多兼飛走。所費雖少。所殺稍多。故其罪重。至於臣下不然。山澤有禁。不聽縱獵。弋釣所獲。纔資口腹。故其業輕。帝曰。善。自此省遊虞之事。緩山澤之禁。天安三年爲興福寺維摩會講師。貞觀元年爲大極殿御齋會。藥師寺勝會講師三會議師。僧中大業畢矣。六年爲權律師。十六年依例奉御所佛名懴悔導師。言詞弁恵。善誘加常。聽者感悟。莫不賞歎。帝深歡喜。即降手。爲少僧都。始自天長。爰及今。供奉內裏佛名導師。未甞有一年闕焉。況復朝廷毎月法事大會。必以道昌爲發演之首。又受檀越屈。登師子座。説法華經。六十年來。五百七十頓焉。年七十八。遷化於隆城寺別室。道昌非唯智徳既高詞恵盡妙。兼復濟事之方不廢俗務。承和中。甞大井河堰決。詔令道昌其防遏。道昌自躬先。創其功業。衆人子來。成之不日。故老咸收涕曰。不圖今日復見行基菩薩之跡矣。
十一日乙丑。分遣使者於近京及平城諸寺。修善諷誦。以內藏寮後院錢其襯物。
十二日丙寅。地震。
十四日戊辰。天皇暫避仁壽殿。御弘徽殿。
十七日辛未。日有冠纓宿奎。』大納言正三位兼行右近衛大將陸奧出羽按察近藤原朝臣常行薨〈雲々〉。帝不視事三日。勅遣從四位下右馬頭在原朝臣業平等贈從二位〈雲々〉。
十八日壬申。地震。
廿三日丁丑。停園韓神祭。
廿四日戊寅。屈六十僧於大極殿。轉讀大般若經。限以三日。十五僧於紫宸殿。轉讀孔雀經。六僧於豊樂院。轉讀潅頂經。
廿五日己卯。停大原野祭向上諸祀並所以停止者。以冷然院火併救火人燒死也。
廿七日辛巳。從五位下行大內記都宿禰良香爲文章博士。大內記如故。四品行常陸太守惟恆親王爲治部卿。常陸太守如故〈雲々〉。四品守彈正尹惟彥親王爲上総太守。彈正尹如故〈雲々〉。中納言從三位兼行皇太后宮大夫藤原朝臣良世爲右近衛大將。餘官如故〈雲々。廿四人〉。
廿九日癸未晦。地震。大於建禮門前。
三月甲申朔。丙戌三日。御齋奉燈如常。
五日戊子。祈年祭。以冷然院火。二月四日不祀。故此日祭焉。
九日壬辰。地震。
十三日丙申。太政官下大宰府。令造對馬嶋分寺料幡一十六旒。以彼嶋例擧外之大豆。充其價直。縁嶋司之請也。
十四日丁酉。地震。
十七日庚子。勅遣使者於常陸國鹿嶋神宮寺。施入幡卅四旒。國司載帳。永以相傳。使者奉幡之日。修善諷誦。便以常陸國年進內藏寮布百段襯。
廿八日辛亥。遣傳燈大法師位安宗於大宰彌勒寺。安置一切經三千四百卅二卷大乘經二千二百十四卷。大乘律五十卷。小乘律五百冊卷。録外經百六十七卷。先是。故太政大臣藤原朝臣欲令今上垂拱而馭百靈〈良房〉。無爲而安萬民。奉爲八幡大菩薩。於豊前國寫一切經。令故傳燈大法師位行教其事。繕寫功成。始有首尾。今遣安宗。與府司相共供養安置焉。「五年三月十五日丁丑宣詔五畿七道諸國雲廼者陰陽寮勘奏狀於卜筮今可有天行之度豫能修善可防將來者加以春雨未遍水泉闕乏思民與歳忘寢與食夫銷禍者能仁無上之力招福者大乘不二之徳宜仰諸國以安居中講説經王自詔到日比及秋収至心堅固專令轉讀庶幾増神威於自在保寳祚於冥助黎民無疾疫之農功有豊稔之喜凡功徳之道誠信爲本仍須長官親自校勤允睿慮必期靈應不得疎略」
廿九日壬子晦。授伊豫國從二位大山積神正二位。正四位上礒野神。近江國正四位下三上神並從三位。大和國正五位下天石戸別神。靈産魂命神並從四位下。美作國從五位上高野神正五位下。從五位下御鴨神從五位上。因幡國正六位上神前神。伊豫國正六位上風伯神並從五位下。
夏四月癸丑朔。於左仗下。賜侍臣飮。賜祿有差。
四日丙辰。廣瀬竜田祭。
五日丁巳。授美作國從三位中山神正三位。伊豫國從五位下楠本神從五位上。
七日己未。式兵部兩省奏文武官擬階短籍。天皇不御前殿。大臣奉勅於仗下行之。
八日庚申。平野祭如常。』停內裏潅佛。以行神事也。
九日辛酉。梅宮祭。
十三日乙丑。雷雨。諸衛陣於殿前。』是日。右近衛。右衛門。右兵衛府。右馬寮獻物。
十五日丁卯。天皇遷自弘徽殿。御綾綺殿。
十八日庚午。雷電大雨。諸衛陣於殿前。
壬申廿日。諸衛警陣。縁明日賀茂祭也。
癸酉廿一日。賀茂祭如常。
甲戌廿二日。諸衛解嚴。
乙亥廿三日。皇太子始讀千字文。從五位上守右少弁兼行東宮學士橘朝臣廣相爲侍讀。親王公卿畢會。宴飮極歡而罷。五位已上並侍陣頭。六位賜祿各有差。
丁丑廿五日。先是。天皇讀群書治要。參議正四位下行勘解由長官兼式部大甫播磨權守菅原朝臣是善。奉授書中所抄納紀傳諸子之文。從五位上守刑部大輔菅野朝臣佐世奉授五經之文。從五位下行山城權介善淵朝臣愛成爲都講。從四位上行右京大夫兼但馬守源朝臣覺豫侍講席。至是講竟。帝觴群臣於綾綺殿。蓋申竟宴也。大臣已下各賦詩。參議從三位行左衛門督近江權守大江朝臣音人作都序。喚樂人一兩人。絲竹間奏。終日樂飮。達曉而罷。賜衣被綿絹各有差。
庚辰廿八日。夘時。白彗見東北。其色赤。以成芒角。至五月二日。其體長可丈餘。始出五車。稍掃八穀星。其氣雖耗減。而未滅亡。』▼是日。帝始讀史記。參議從三位行左衛門督兼近江權守大江朝臣音人侍讀。少內記正七位下惟良宿禰高尚爲都講。參議民部卿正四位下兼行伊豫守藤原朝臣冬緒。特被喚侍講席。』公卿於太政宮曹司廳。任諸國銓擬郡司。策命如常。
五月壬午朔。癸未二日。伯耆國言。有牛生犢。一身兩頭。三眼三角二口。面各相背。遍身色。既産之後。母爲狼被害。犢亦死。
丙戌五日。停端午之。
辛夘十日。從五位下守下総守文室朝臣甘樂麻呂飛驛奏言。俘囚叛亂。故燒官寺。殺略良民。勅符曰。省奏狀。知俘虜怨亂。須發官兵。以遏鋒鋭。又令武藏。上総。常陸。下野等國。各發兵三百人。以爲援助。宜各合勢迭相追討。早令和解莫擾農民。
癸巳十二日。夜。木工寮火。燒官人直盧一宇。
乙未十四日。太白晝見經天。即歴軒轅。留宿少微。』▼是日。梅宮正四位上大若子神。小若子神。酒解神。酒解子神並授從三位。
丁酉十六日。夜有雲氣。竟天。形如幡。頭捶西山。尾掛東山。
己亥十八日。夜有星。孛東北。
庚子十九日。從四位下行丹波守良岑朝臣經世卒。
辛丑廿日。屈六十僧於紫宸殿。限以三日。轉讀大般若經。
甲辰廿三日。讀經畢。僧六十口賜度各一人。
戊申廿七日。授讃岐國從四位下田村神從四位上。正五位下大水上天神正五位上。從五位上賀茂天神。神谷天神並五位下。
庚戌廿九日。近江國正六位上牟佐上神。牟佐下神並授從五位下。
辛亥卅日。辰時。有流星。落於東南。大可一尺。長可六尺。其色純白。
六月壬子朔。相摸國言。大住郡河水二處變赤。
甲寅三日。日少光。星月並晝見。』▼是日。分遣使者於山城國賀茂御祖別雷。松尾。稻荷。乙訓。貴布禰。大和國丹生川上七社奉幣。丹生川上奉黒馬。以祈嘉注也。
乙夘四日。星月並晝見。』太政官曹司廳南門。雪花散落。
丙辰五日。星月並晝見。
丁巳六日。參議正四位下行右兵衛督藤原朝臣仲卒〈雲々〉。年五十八。
己未八日。遣從四位下行左馬頭藤原朝臣秀道於春日神社奉幣兼禱。欲奉齋女以祈甘雨也。告文曰。天皇〈我〉詔旨〈止〉。掛畏〈支〉春日大神〈乃〉廣前〈尓〉恐〈美〉恐〈美毛〉申賜〈倍止〉申〈久〉。近來經日渉旬〈天〉。雨澤不降〈之天〉。百姓農業枯損〈奴之倍〉。因卜求〈尓〉。皇大神〈乃〉齋女不奉〈尓〉依〈天〉。致此賜〈倍利止〉卜申〈世利〉。是非故怠。今必卜定〈天〉令奉仕〈牟〉。仍且其由〈乎〉爲令禱申〈止之天奈毛〉。從四位下行左馬頭藤原朝臣秀道〈乎〉差使〈天〉。禮代大幣帛〈乎〉令捧持〈天〉奉出賜〈布〉。此狀〈乎〉平聞食〈天〉。甘雨忽降〈之〉。五穀茂熟〈之天〉。天皇朝庭〈乎〉常磐堅磐〈尓〉夜守日守〈尓〉護奉賜〈倍止〉。畏〈美〉畏〈美毛〉申賜〈波久止〉申。』遣左衛門佐從五位上藤原朝臣利基於山城國大原野神社。其禱同春日社。告文曰〈雲々〉。准春日神社。
庚申九日。遣從四位下行大舍人頭有佐王。向伊勢大神宮奉幣。以祈甘雨也。
辛酉十日。地震。
壬戌十一日。月次神今食祭。帝不親祀。親王公卿於神嘉殿行事。
甲子十三日。分遣使者於十五大寺。轉讀大般若經。毎寺新錢。或二貫。或三貫。祈雨也。』比日毎夜有鼠跡。無萬數。滿兩京路。或自北向南。或入宮城。或出城外。
丙寅十五日。除目二人。』屈六十僧於大極殿。限三箇日。轉讀大般若經。十五僧於神泉。修大雲輪請雨經法。並祈雨也。遣參議正四位下行勘解由長官兼式部大輔播磨權守菅原朝臣是善。從四位上行左京大夫輔世王。向深草山陵。謝過祈恩。以神祇官言不雨之祟在伐山陵樹也。』有勅。赦獄中輕繋廿三人。
丁夘十六日。申時黒雲四合。俄而微雨。雷數聲。小選開霽。入夜小雨。即晴。先是有山僧。名聖慧。自言。有致雨之法。或人言於右大臣〈基經〉。即給所須用度紙一千五百張。米五斗。名香等。聖慧受取將去。命大臣家人津守宗麻呂。視聖慧之所修。▼是日宗麻呂還言曰。聖慧於西山頂。排批紙米。供天祭地。投體於地。慇懃祈請。如此三日。油雲觸石。山中遍雨。
戊辰十七日。未時雷電微雨。食頃乃霽。
己巳十八日。大極殿讀經。神泉苑修法。更延二日。未得快注也。
庚午十九日。下野國言。殺獲反虜八十九人。
辛未廿日。大宰府言。大鳥二集肥後國玉名郡倉上。向西鳴。群烏數百。噬拔菊池郡倉舍葺草。
「壬子廿一日。相摸國言大住郡河水二處變赤」
甲戌廿三日。不雨數旬。農民失業。轉經走幣。祈請佛神。猶未得嘉注。古老言曰。神泉池中有神竜。昔年炎旱。焦草礫石。決水乾池。發鍾鼓聲。應時雷雨。必然之驗也。於是勅遣右衛門權佐從五位上藤原朝臣遠經。率左右衛門府官人衛士等於神泉。決出池水。正五位下行雅樂頭紀朝臣有常諸樂人。泛竜舟陳鐘鼓。或歌或舞。聒聲震天。
乙亥廿四日。寅時微雷細雨。須臾乃霽。未時雷數聲降雨。但京城之外不及濕塵。
丙子廿五日。申時雷電小雨。少時天晴。
丁丑廿六日。自廿四日。迄今日。神泉乾池擧樂。晝夜不輟。至是賜樂人衛士等祿而罷焉。』▼是日。下知大宰府。班幣肥後國境內明神。攘謝大鳥群烏之怪也。
廿九日庚申晦。雷雨。小選乃止。大於朱雀門前。例也。』▼是日。從四位上行神祇伯兼伊豫權守藤原朝臣廣基卒。
秋七月辛巳朔。午時雷數聲。小雨。食頃而晴。申時降雨。入夜乃霽。
壬午二日。遣使班幣賀茂御祖別雷。松尾。稻荷。乙訓。木嶋。貴布禰。丹生川上八神社。祈雨也。
癸未三日。遣從四位上行民部大輔潔世王。散位從五位下有能王。向楯列山陵。申謝百姓伐「樹」陵中樹。兼祈甘雨。
甲申四日。廣瀬竜田祭。
乙酉五日。下野國言。討殺賊徒廿七人。歸降俘囚四人。勅。殺服降者。情所不忍者。若非元兇。宜全首領。其勝兵先登。逐虜擒敵者。量加褒賞。使知崇功。
庚寅十日。雷電風雨。拔樹木壞盧舍。
壬辰十二日。雷雨末止。
癸巳十三日。地震。
辛丑廿一日。長樂門中所納驛鈴在匱中自鳴。
丙午廿六日。霖雨不止。遣使大和國丹生川上神社。奉幣白馬。祈止雨也。
八月辛亥朔。五日乙夘。散位從四位下寧內王卒〈雲々〉。
七日丁巳。釋奠如常。
戊午八日。天皇御紫震殿。喚明經博士得業生學生等。令論經義。賜祿各有差。』▼是日。未漏上二刻。陰陽寮漏刻皷自鳴一聲。
庚申十日。地震。
乙丑十五日。以從四位下行左中弁兼美濃權守藤原朝臣良近爲神祗伯。除目廿五人。
丙寅十六日。地震。
壬申廿二日。太政官處分。顯告左右京絶戸田者。所顯告田半。令告人得三年耕食。若妄隱認絶戸田。爲他人所告者。依律科罪。
甲戌廿四日。巳時有烏。噬內竪傳點籌木。
乙亥廿五日。奉幣伊勢及賀茂御祖別雷社。松尾。稻荷。木嶋。乙訓。丹生社。祈秋稔也。
廿八日戊寅。授河內國正六位上野中神從五位下。
九月庚辰朔。三日壬午。御燈之齋。
丙戌七日。右大弁兼左近衛中將源朝臣舒爲參議。
戊子九日。重陽。天皇御紫宸殿。親王已下侍宴賦詩。奏樂如常。賜祿各有差。』神祗伯從四位下兼行美濃權守藤原朝臣良近卒。良近者。大宰員外帥正三位吉野之第四子也。容儀可觀。風望清美。雖無學術。以政理見推。天安二年起家爲刑部大丞。十一月遷爲式部少丞。貞觀二年冬授從五位下。三年正月爲伊勢權介。俶裝就路。有詔召還。拜右少弁。四年遭母喪解職。服紀未終。詔以本官起之。五年轉左少弁。八年加從五位上。十年二月爲越前權守。數月復左少弁。十二年轉右中弁。十三年増正五位下。十五年爲土左權守。右中弁如故。十六年轉左中弁。自土左權守。遷兼美濃權守。十七年進爵從四位下。是年八月遷神祗伯。美濃權守如故。良近爲人強力。嘗酣醉乘車而行。戱謂同車者曰。吾欲令此牛不行。乃以手據車床。閉氣堅坐不動。牛張四足。立而不前。其膂力過人如此。卒時年五十三。
己丑十日。授伊勢太神宮禰宜外正六位上荒木田神主徳雄從五位下。
庚寅十一日。奉幣伊勢大神宮。例也。
壬辰十三日。辰時有烏。噬內竪傳點籌木。
冬十月庚戌朔。天皇不御紫宸殿。親王公卿及次侍從。侍宜陽殿西廂。賜飮如常。賜祿各有差。
丁巳八日。授長門國從五位上住吉荒御影神正五位下。』但馬國婦美含郡人日置部小手子敘位二階。小手子年十六。適權大領外從八位上部良氏。年廿九夫亡。守不移。無意再。及至晩齡。執志彌固。黨推敬。故褒美焉。
戊午九日。紫宸殿前版上。狐遺屎。
己未十日。授石見國正五位下物部神正五位上。從五位上勳七等伊甘神正五位下。從五位下府中神從五位上。紀伊國正六位上三前神從五位下。』免安藝國遠管驛々子當年調。
辛酉十二日。麋鹿一入主殿寮御湯舍。有人捕獲。放之北野。其舍在太政官候廳東。
甲子十五日。皇子貞辰爲親王。右大臣從二位藤原朝臣基經女之所生也。於時年二歳。
丙寅十七日。紀國正四位上伊達神。志摩神。靜火神並授從三位。
戊辰十九日。紫宸殿前版上狐遺屎。
癸酉廿四日。屈六十僧於紫宸殿。限以三日。轉讀大般若經。
丙子廿七日。先是。從四位上源朝臣效入道爲沙門。至是令所司返收其資人位田。
十一月庚辰朔。夜丑三刻。日有蝕之。
癸未四日。藤原朝臣意佳子爲春日大原野神齋。以前齋藤原朝臣可多子遭喪也。意佳子。中納言從三位兼行右近衛大將皇太后宮大夫藤原朝臣良世之女也。
甲申五日。平野春日祭如常。
乙酉六日。梅宮祭。
壬辰十三日。但馬國去年水損。借正稅四分之一。
甲午十五日。陰陽寮言。黃帝九宮經肅吉九篇雲。承天之道。因人之情。上占三光。下用五行。三神相合。名曰三合。所謂三神者。大歳。客氣。太陰是也。今自上元己亥。至於本朝貞觀十八年丙申。積年四千九百一十八上也。以三元百八十除之。「百八十除之」今中元之末。下元之內也。三合之運。當在明年。經曰。毒氣流行。水旱攝並。苗稼傷殘。火爲殃。寇盜大起。兵喪疾疫競並起。實是雖當五行之理運。而弭之術既在祈禱。夫禍福之應。譬猶影響。吉凶之變。愼與不愼也。當此時。人君修徳施仁。自然銷災致福。去天平寳字三年己亥。歳當三合之理運。是則三元大終。而五徳復始之年矣。上元之三合。初在斯歳。由是司上奏。詔頒下天下。令讀般若心經。既免其災。即是本朝之殷鑒也。』庶人伴善男沒官地一町在右京二條四坊。勅施天安寺。墾田八十町四。莊家六處在伊勢國。永造京城道橋。』是夜。月有蝕之。
乙未十六日。出羽國言。渡嶋荒狄反叛。水軍八十艘。殺略秋田飽海兩郡百姓廿一人。勅牧宰討平之。
「十九日犬辰佛名」
辛丑廿二日。園韓神祭。
壬寅廿三日。鎭魂祭如常。
癸夘廿四日。令親王公卿於神嘉殿。行新甞祭之事。天皇不御。以雨也。
甲辰廿五日。宴群臣於紫宸殿。帝御簾中。親王公卿侍殿座。五位已上侍幄。奏五舞如常。宴竟賜祿各有差。
乙巳廿六日。東宮鎭魂祭。公卿行事。所司供奉如常。
丁未廿八日。勅免伊勢國去年田租八分。風水爲災也。
十二月庚戌朔。大和國私鑄錢者。往々而在。令國宰追捕。』讃岐國司申請。准國司例。以受業練道博士醫師公廨。填未納官物。太政官處分。依請焉。
甲寅五日。授長門國從四位下住吉荒魂神四位上。近江國從五位下小丈神從五位上。正六位上坂神從五位下。武藏國正六位上河輪神。稻聚神。飛騨國正六位上本母國都神。釼緒神。上野國正六位上丹生神並從五位下。
庚申十一日。停月次神今食祭。先是。今月六日左近衛府人死。神祇官染汚其穢。大於建禮門前。
壬戌十三日。勅令五畿七道諸國。奉幣境內名神及國分二寺諸定額寺。屈僧七口。限以三日。晝轉金剛般若經。夜念藥師觀音號。明年當三合。豫攘除水旱疾疫兵喪火。
甲子十五日。庶人伴善男沒官墾田陸田。山林莊家稻。塩濱塩釜等在諸國。皆造京城道橋。
戊辰十九日。始修佛名懴悔如常。
辛未廿二日。獻荷前幣於諸山陵墓。公卿於建禮門前行事。
丙子廿七日。授肥後國正四位上阿蘇比神從三位。下野國從五位下伊門神從五位上。常陸國正六位上三枝祇神。紀伊國正六位上大位神並從五位下。』右京人右大史正六位上伊部造豊持賜姓飯高朝臣。天足彥國押人命之後也。』左京人右大史正六位上兼行博士小槻山公今雄。主計師大初位下小槻山公有緒。近江國栗本郡人前伊豆權目正六位上小槻山公良眞等。並賜姓阿保朝臣。息速別命之後也。
廿九日戊寅晦廿九日。大於朱雀門前。大儺。例也。
