日本三代實録卷第八
六年春正月戊子朔。大雨雪。天皇加元服。御前殿。親王以下五位已上入自閤門。於殿庭拜賀。禮畢退出。百官六位主典已上於春華門南拜賀。先是。預詔勸學院藤氏兒童高四尺五寸已上者十三人加冠。▼是日。引見內殿。』七耀御暦。藏氷樣。腹赤御贄等。所司付內侍「所」奏。
庚寅三日。天皇御大極殿。受朝賀。禮畢還東宮。御前殿賜宴侍臣。雅樂寮奏音樂。宴畢賜御被。
四日辛夘。所司獻剛卯杖。天皇不御前殿。付內侍奏之。
甲午七日。天皇御前殿覽青馬。賜宴群臣。奏樂賜祿如常。詔曰。明神〈止〉大八洲國所知天皇詔旨〈良萬止〉宣勅〈乎〉。親王諸王諸臣百官人等天下公民衆聞食〈止〉宣。天皇幼少〈久〉御坐〈止伊倍止毛〉。親王等〈乎〉始〈天〉。王等臣等〈乃〉相穴〈奈比〉奉〈利〉相扶奉〈尓〉依〈天〉。食國之內無事〈久〉平〈介久之天〉。御冠加賜〈比〉。人〈止〉成賜〈努〉。此慶〈乎〉天下國內〈止〉共〈尓〉可爲〈止奈毛〉所念行〈須〉。凡爲人子者有悅事時〈尓波〉。必先〈都〉於夜〈乎〉崇餝〈毛乃止奈毛〉聞行〈須〉。故是以皇太后〈乎〉大皇大後〈尓〉。皇太夫人〈乎〉皇大後〈尓〉上奉〈利〉崇奉〈留〉。又大神宮〈乎〉始〈天〉。諸社〈乃〉禰宜祝等〈尓〉給位一階級。正六位上量賜物。又諸寺僧尼〈乃〉滿位以上〈尓〉加位一階。若大法師位〈奈良牟尓波〉。廻授弟子一人。又天下僧尼〈乃〉年八十已上〈尓〉施物〈太萬布〉。又五位已上子孫年廿已上敘當蔭階。又天下爲父後者。六位已下敘爵一級。唯正六位上〈尓波〉廻授一子。無子者〈尓波〉量賜物。又京官主典已上加賜帛絮。又貞觀六年正月七日午時以前大辟已下。罪無輕重。已發覺。未發覺。已結正。未結正。及犯八虐。常赦所不免者。咸赦除之。其私鑄錢。及強竊二盜。並不在赦限。但入死刑者降一等。諸老人年百歳已上賜穀伍斛。九十已上參斛。八十已上壹斛。孝子順孫。義夫節婦。表其門閭。終身勿事。鰥寡孤獨篤疾重病不能自存者〈尓波〉宜量賜物。又天下百姓〈乃〉徭十日免賜〈布〉。又仕奉人等中〈尓〉其仕奉狀〈乃〉隨〈尓〉治賜人〈毛〉在。又御意愛盛〈尓〉治賜人〈毛〉一二在。故是以。冠位上賜〈比〉治賜〈止〉宣▲天皇〈我〉勅〈乎〉衆聞給〈止〉宣。』授無品惟條親王四品。散位從四位下輔世王從四位上。無位忠範王。朝右王並從四位下。主水正正六位上岑行王從五位下。從四位上行左京大夫兼山城守紀朝臣今守正四位下。從四位下行伊豫守豊前王。中宮大夫藤原朝臣良世。大宰大貳藤原朝臣冬緒等並從四位上。正五位下守右京大夫橘朝臣貞根。內匠頭在原朝臣善淵。刑部權大輔兼行博士大春日朝臣雄繼等並從四位下。從五位上行但馬守藤原朝臣常永。右近衛少將兼行因幡權守藤原朝臣有貞。左近衛少將源朝臣舒。伊賀守當麻眞人清雄。右衛門權佐藤原朝臣廣基等並正五位下。信濃權守從五位下橘朝臣安吉雄。鑄錢長官兼周防守丹□眞人弟梶。前大宰少貳橘朝臣三夏。伊豫權守藤原朝臣宜。安藝介藤原朝臣三直。侍從兼齋院長官藤原朝臣水谷。右近衛少將兼伊豫介藤原朝臣山蔭。散位源朝臣好等並從五位上。左京亮外從五位下布瑠宿禰清貞。正六位上源朝臣弼。讃岐權掾藤原朝臣弘經。左衛門大尉平朝臣季式。大炊助安倍朝臣宗行。掃部助藤原朝臣高範。散位橘朝臣世人。大藏大丞長岡朝臣秀雄。大膳亮紀朝臣當仁。式部大丞藤原朝臣維範。橘朝臣良基。右近衛將監布勢朝臣冬雄。民部少丞大中臣朝臣是直。主殿權允清瀧朝臣岑成。民部大丞丹□眞人瀧雄。左馬助丹□眞人藤善。太皇太后宮少進安倍朝臣肱主。散位伴宿禰繼守。左近衛將監安倍朝臣三寅。右兵衛大尉藤原朝臣千乘。越前介藤原朝臣清身。散位佐味朝臣人上。右少史兼明法博士完人朝臣永繼。書博士佐伯宿禰貞敏等並從五位下。左大史正六位上賀陽朝臣宗成。音博士清內宿禰雄行並外從五位下。』▼是日。太政大臣從一位臣藤原朝臣良房。左大臣正二位臣源朝臣信。右大臣正二位兼行左近衛大將臣藤原朝臣良相。正三位行中納言兼陸奧出羽按察使臣平朝臣高棟。正三位行中納言兼民部卿太皇太后宮大夫臣伴宿禰善男。中納言從三位兼右近衛大將臣藤原朝臣氏宗。參議正三位行左衛門督兼近江守臣源朝臣融。參議正四位下行左兵衛督兼備前守臣源朝臣多。參議正四位下行右衛門督臣藤原朝臣良繩。參議正四位下行式部大輔兼播磨權守臣春澄朝臣善繩等上表奉賀帝加元服曰。臣聞。夫冠者五禮之始。嘉事之重。古之聖王必敬此道。因斯長幼能和。尊卑有序。表成人之茂典。裁訓俗之宏□者也。〈中賀。〉伏惟皇帝陛下。紀高卷領。功邁垂衣。挺濬哲於生知。凝沈幾於日用。今屬履端朔旦。開歳惟新。元服肇加。禮容斯擧。玄武之象既彰。黃屋之尊彌劭。葉民之望。超七十二君之清塵。承天之休。握萬八千歳之寳算。是知。一人有慶。萬國歡心。凡在黎苗。孰不抃躍。臣等任忝股肱。喜深骨髓。太陽既照。更増傾□之誠。廣廈斯成。倶獻賀燕之志。不任鼓舞忻幸之至。謹奉表陳賀以聞。
八日乙未。始講最勝王經於大極殿。以元興寺僧傳燈大法師位賢應爲講師。』授巡察彈正從六位上田口朝臣業雄從五位下。進尚侍從三位源朝臣全姫階。加正三位。典侍從四位下良岑朝臣親子。藤原朝臣有子並從四位上。從五位下藤原朝臣能子正五位下。典藏從五位下文室朝臣御井子。掌侍從五位下安倍朝臣厚子。散事從五位下紀朝臣全子。田中朝臣保子。安倍朝臣高子等並從五位上。典水外從五位下大和宿禰繼子。無位藤原朝臣養賀子。藤原朝臣御康。御園眞人藤子。當麻眞人眞廣。粟田朝臣宅子。高橋朝臣宅子等並從五位下。無位秦忌寸今子。大和宿禰繼子等並外從五位下。
九日丙申。宣告百官五畿七道諸國雲。今稽詔書旨。百姓徭宜復十日者。是則下恩一時。垂制永年。但徭役者。專任國司之自爲。實非公家所考覈。而或牧宰等偏稱徭民不足。好用功糧。論之政途。豈雲良吏。宜乃眷公平。務廻方略。令民心深息肩之悅。國政少用稅之費。自餘事條。一準舊例。
十四日辛丑。大極殿齋講畢。僧綱已下。奉參御在所論義。賜御被如常。』延暦寺座主傳燈大法師位圓仁卒。圓仁。俗姓壬生氏。下野國都賀郡人也。當産時有紫雲。見其家上。家人無見。於時有僧。名曰廣智。國人號廣智菩薩。廣智覘望雲氣。乃知起於檀越壬生氏家。甚以奇之。秘而不言。誡其父母。善能愛養。久而圓仁喪父。隨母育長。年甫九歳。付託廣智菩薩。圓仁幼而警俊。風貌溫雅。其兄以外典教之。然猶心慕佛道。嘗登經藏。誓探得觀世音經。心甚歡喜。遂拋俗書。受學經論。俄而通渉諸部。領悟大旨。夢見一大徳。顏色清朗。長六七尺。即就其邊。瞻仰禮拜。大徳含咲。摩頂語話。傍有人。問雲。汝知大徳否。答雲不知。傍人云。此是叡山大師也。大同末年。隨縁入京。適登叡山。謁覲最澄大師。瞻視顏□。一如昔夢。最澄大師含咲語話。如夢所見。竊自知之。不向人説。圓仁於時年十五矣。最澄大師教以止觀。弘仁十三年六月。最澄大師遷化。圓仁齢始滿卅。身羸眼暗。知命不久。因而尋叡山北極幽谷。結草爲庵。消三四年。闔山僧衆苦勸雲。吾師爲法早可入唐。尋而官補請益。承和五年發。七月二日著大唐楊州海陵縣。開成三年七月二日到楊州。同年十月。國使入京。圓仁苦請留住楊府。意任巡禮天台及五臺等諸聖跡。李相公徳裕聞奏。有勅不許巡禮。四年國使聘禮既畢。還向本朝。圓仁相隨上船。圓仁心謂。遠渡滄溟。本爲求法。仍辭國使。獨身下船。弟子惟正。惟曉倶留住沙石之上。海賊十餘人忽然出來。顏色非常。意在要物。圓仁與惟正等倶語雲。我死只在茲。不如捨物專任彼賊。即捨隨身物。着身衣服皆悉與之。最後授銚子。賊即雲。和尚若賊銚子。客中無此器。辛苦無極矣。賊乃發慈心。語雲。和尚如今有何所要。答。都無所要。但欲得到村里。賊即差一人。隨逐圓仁。令送村里。纔至人舍。賊即逃隱不見。當此之時。殆沒賊手。僅免虎口。更歸海州。剌史處分。配住本國第二舶。船頭判官良岑長松同船解纜。待風而發。逆風忽起。到著登州堺。圓仁下船。登赤山法華院。送過冬月。登州十將押衙張詠來到山院。語雲。詠昔到那國。甚蒙國恩。故來奉問。若有所要。冀莫形跡。圓仁答雲。無他所要。但意樂欲得入國內巡禮聖跡。押衙答雲。和尚莫憂。詠將滿此要。數日文登縣牒將來雲。日本國僧等。今須任意巡禮諸聖跡。押衙即副使送縣家。々々與縣牒。付送青州。開成五年。入五臺山。禮拜聖跡。謁諸大徳。主人意謂。客僧若是文殊歟。客僧忽疑。主人皆是文殊歟。如是相疑。共増恭敬。圓仁住大華嚴寺涅槃院。經過一夏。垂至北臺。雲霧滿山。徑路難尋。霧氣開霽。乃看路前。見一師子。其形甚可怖畏。圓仁卻走二三里許。經於小時。更復進路。見彼師子猶在前路。蹲居不動。更復卻走二三里許。彌増驚恐。數刻之後亦漸進行。師子猶在不去。遙見人來。即便起立入重霧中。無復所見。凡五臺多傳天台教法。有志遠和尚。玄鑒和尚。各年及八十。盛傳摩訶止觀並玄疏等。學徒數百矣。圓仁夏中隨遠和尚。稟學止觀。寫得天台教跡等卅七卷。至秋七月。巡禮南臺。至黃昏時。忽見聖燈。一燈之光普照五臺。一々分明。至五更聖燈滅不現。其年八月。到長安城。禮拜大興善寺翻經院元政阿闍梨。屈請以爲師。始學金剛界大教。數月受五瓶潅頂。被許傳法也。明年向青竜寺。禮拜義眞阿闍梨。屈請爲師。入胎藏潅頂道場。始習學毘盧遮那經中眞言印契。並眞言教中微細儀式。凡住長安六年之間。求得念誦教法經論章疏等五百五十九卷。胎藏金剛界兩部大曼荼羅。及諸尊曼荼羅。壇樣。高僧眞影。舍利並道具等廿一種。後隨青龍寺阿闍梨。學悉地大教。得値南天竺寳月三藏。學西天悉曇。聲韻分明。千古所疑。一時氷釋。兼巡城中。遍謁衆徳。到街東大安國寺。謁侃阿闍梨。向街西淨影寺。見惟謹阿闍梨。不惜玄祕。各爲指授。遇會昌天子毀滅佛法。經歴三年。既絶歸思。俄而軍裏下牒雲。外國僧等宜早歸本貫。因得出城。纔至城門。大理寺卿中散大夫賜紫金魚袋楊敬之。朝議郎守尚書職方郎中上柱國賜緋銀魚袋楊魯士。左神策軍押衙銀青光祿大夫検校國子祭酒殿中監察侍御史上柱國「史」李元佐等。及衆官禮拜所持之教法。押衙等引諸官人迎待門前。特致勞問。僉雲。我國佛法既已滅盡。佛法隨和尚東去。自今以後。若有求法者。必當向日本國也。得到登州押新羅使張詠宅。安存優厚。經兩三年。不得歸國。夢達摩和尚。寳志和紛。南嶽天台六祖大師。並日本國聖徳太子。行基和尚。叡山大師等。倶共來集。語雲。吾等爲護汝令到日本國。故到此間。語竟即起。前後圍繞。向東相送。其年春遇本國船。爲風所扇。到登州堺。覓問法師。即乘其船。還至本朝。承和十四年九月還此土聞奏天子。請奉爲國家修潅頂。毎年永修鎭護聖境。詔依請焉。嘉祥二年五月於延暦寺。始修潅頂。官給一千僧供料。用內藏寮物。勅遣參議從四位下守右大弁伴宿禰善男検校。而飮誓水者一千餘人。同年七月詔以圓仁爲內供奉十禪師。三年三月天皇崩。四月皇太子即皇帝位。圓仁上奏言。除災致福。熾盛光華佛頂。是爲最勝。是故唐朝內道場中。恆修此法。爲鎭國基。街西街東諸內供奉持念僧等。互相爲番。奉祈寳祚。今須建立持念道場護摩壇。奉爲陛下。應修其法。唐國街東青龍寺裏。亦建立皇帝本命道場。令勤修眞言祕法。詔曰。朕特發心願。於彼峯建立惣持院。興隆佛法。於是。勅惣持院安置十四僧。永令修法。仁壽四年四月勅以圓仁爲廷暦寺座主。齊衡三年三月天皇屈圓仁於冷然院。受兩部潅頂。天安二年八月天皇崩。十二月皇太子履祚。明年天皇屈圓仁於內裏。受菩薩戒。貞觀二年五月淳和太后請諸寺名徳於院裏。六ケ日間。講法華經。解坐之後。請留圓仁。受菩薩大戒。奉太后法名稱良祚。三年六月太皇大後藤原氏。請僧綱名僧於五條宮。四ケ日間。講法華經。太后受菩薩大戒。三昧耶戒。及壇潅頂。行大乘布薩。遷化之時。年七十二。天下道俗。知與不知。莫不哀惜焉。勅遣少納言良岑朝臣經世。贈法印大和尚位。八年追謚曰慈覺。勅遣少納言良岑朝臣經世。就山宣制焉。圓仁性寛柔。慈悲甚深。喜怒不形於色。嘗患身羸。蟄居叡山北極草菴。夢從天送藥。形如甜瓜。半片□之。其味如蜜。傍有人。語雲。此是卅三天不死妙藥。覺後口裏餘味。飮之三過。與夢中□。其味不異。經旬日知身健眼明。圓仁在此。心無染着。得絶攀縁。又行路之時。目無邪視。路傍左右。時有遇者。直置而去。不知有人。於向行方。適有相遇。乃揖而前。其專心無餘執。皆此類矣。圓仁身遊上邦。足歴靈窟。趁衆徳而□其説。稟微旨而記於心。傳將眞教。弘闡殊旨。宜彼西人謂法東去。雖復數遇難危。然而毎得免脫。自非被佛護念導利群生。豈能與於斯者哉。又天台宗之傳於本朝也。昔聖徳太子迎前身舊讀之經於南嶽。鑒眞高僧齎止觀教法而來自西唐。先師最澄奉詔越海。造道邃和尚而受微言。從順曉闍梨而學悉地。所求法文二百餘卷。圓仁資新來之秘教。廣舊傳之宗門。雖發源於懸水。而鼓濤於浮天。人能弘道。信而有徴歟。
十六日癸夘。踏歌之節。天皇御前殿。賜宴侍臣。伶官奏樂。宮人踏歌如常儀。賜親王已下祿各有差。』▼是日。以正三位行中納言兼陸奧出羽按察使平朝臣高棟。正三位行中納言兼民部卿太皇太后宮大夫伴宿禰善男並爲大納言。民部卿太皇太后宮大夫如故。中納言兼右近衛大將從三位藤原朝臣氏宗爲權大納言。參議正三位行左衛門督源朝臣融爲中納言。大藏卿正四位下兼行讃岐權守源朝臣生。正四位下行左大弁兼勘解由長官南淵朝臣年名。右大弁從四位下大枝朝臣音人。右近衛權中將從四位下兼行內藏頭藤原朝臣常行。左近衛中將從四位下藤原朝臣基經等爲參議。本官並如故。散位從五位下藤原朝臣宗枝爲內匠頭。從五位上行大外記滋野朝臣安成爲刑部大輔。從五位上行丹波守滋野朝臣善蔭爲大藏大輔。若狹守從五位下蕃良朝臣豊持爲河內守。正四位下行左京大夫兼山城守紀朝臣今守爲大和守。餘官如故。從四位下行中務大輔忠貞王爲攝津守。從四位上行右近衛中將源朝臣興爲伊勢守。右近衛中將如故。民部少輔從五位下笠朝臣弘興爲遠江守。散位從五位下菅野朝臣宗範爲駿河介。從五位下備前介藤原朝臣是行爲相摸介。鎭守將軍從五位下兼上野權介小野朝臣春枝爲權介。鎭守將軍如故。從五位上守刑部大輔平朝臣有世爲武藏權守。散位外從五位下多宿禰自然麻呂爲下總介。四品彈正尹惟喬親王爲常陸太守。參議正四位下行式部大輔兼播磨權守春澄朝臣善繩爲近江守。式部大輔如故。從四位上行彈正大弼兼文章博士菅原朝臣是善爲權守。從五位上行信濃權守橘朝臣安吉雄爲守。三品中務卿諱〈光孝天皇〉親王爲上野太守。中務卿如故。從五位下行相摸權介賀茂朝臣岑雄爲權介。散位從四位下棟貞王爲下野守。從五位下行武藏介安倍朝臣比高爲出羽權介。從五位上行神祇大副橘朝臣岑範爲若狹守。宮內卿正四位下源朝臣寛爲越前權守。從五位下助教兼備後權介菅野朝臣佐世爲介。助教如故。大監物從五位下橘朝臣弟房爲能登守。散位從五位上飯高朝臣永雄爲丹波守。從五位上守宮內大輔橘朝臣伴雄爲因幡守。從四位上行伊勢守源朝臣冷爲播磨權守。從四位上行大藏大輔兼信濃守在原朝臣行平爲備前權守。從五位下行阿波介藤原朝臣忠宗爲介。左近衛少將正五位下源朝臣舒爲備中權守。少將如故。從五位上行掃部頭藤原朝臣貞敏爲介。掃部頭如故。從五位下行民部少丞大中臣朝臣是直爲安藝介。從四位下行內匠頭在原朝臣善淵爲紀伊守。從五位上行主殿頭當麻眞人鴨繼爲阿波介。主殿∞＠頭如故。參議正四位下行右衛門督藤原朝臣良繩爲讃岐守。右衛門督如故。從四位上行皇太后宮大夫藤原朝臣良世爲權守。本官如故。大宰少貳從五位下「行」藤原朝臣有年爲介。從五位下行式部大丞橘朝臣良基爲伊豫權介。勘解由次官從五位下安倍朝臣清行爲大宰少貳。散位從五位下橘朝臣朝雄爲肥後介。
十七日甲辰。車駕幸豊樂院。觀射禮。』散位從五位下山口伊美吉西成卒。西成者。右京人也。幼懶讀書。好習射藝。逮於成人。改節入學。以春秋名家。兼善毛詩周易。補得業生。奉試及第。除太宰博士。不之官。承和之初。拜大學直講。嘉祥二年渤海國王遣使入覲。以西成權稱大學大允。爲存問兼領客使。向加賀國。弘客入京。俄而轉助教。仁壽三年敘外從五位下。齊衡三年授從五位下。出爲大和介。天安二年遷紀伊介。卒時年六十三。
十八日乙巳。御射場殿。觀四府賭射。
廿一日戊申。內宴近臣。詔喚文人。命樂賦詩如常儀。賜祿各有差。
廿五日壬子。▼是日。頒下五畿七道諸國。不聽以不課口計戸口増益之功。先是。主計寮言。検案內。諸國之功。准據令條。以不課六人。准正丁一人。承前之例。行來尚矣。今疫死百姓無國不申。因茲課丁減除。貢賦數少。而國司等偏執戸口増益。以不課男女編附簿帳。或國一萬餘人。或國五六千人。空有増益之名。會無一物之貢。検之政途。甚乖公平。請自今以後。以不課人不入功口。太政官處分。依請焉。
廿七日甲寅。詔以從四位下藤原朝臣多美子爲女御。
廿八日乙夘。左京大夫兼山城大和守正四位下紀朝臣今守等上言三事。其一。復舊出擧正稅事。去貞觀四年三月廿六日格雲。除諸寺燈分料之外。悉停出擧。但増收田租。以充例用並年中雜用者。今検彼年稅帳。可收租稻。其數乏少。會不足徭丁之功食。多費用往年之正稅。其二。減徴田租事。同前格雲。田租恆例段別一束五把。今増加口分田段別一束五把。雜色田段別五把者。而國內水田不必一等。上中田少數。下々田多數。至徴田租。動致未進。加之下田以下無人買作。然則田疇荒廢。翹足可待。其三。増加民徭事。同前格雲。民徭卅日。今復廿日。若不足例役者。給功食雇役。其料用租內者。今准格旨。給功食役。而民無休息。徒盡官物。須依今年正月七日詔。永復十日。可役廿日。今守等守格旨。施行民間。而慣古先之舊規。嫌當今之新制。不早改張。恐致公損。請復舊法。以葉民望。勅許之。
廿九日丙辰。銅印一面。鑄充伊勢齋宮主神司。
二月戊午朔。二日己未。從五位下行越後介高橋朝臣文室麻呂卒。文室麻呂者。左京人。本姓膳臣。又姓錦部。信濃國人也。五代祖膳臣金持娶信濃國人錦部氏女生男倭。於是倭不尋本族。以母姓爲己姓。便作信濃國人。倭男美造病死。五男備前掾正六位上彥公。以讀五經。侍嵯峨院。天長五年改錦部賜高橋朝臣。貫附左京。膳與高橋同祖。故隨彥公願賜之。彥公。是文室麻呂之父也。文室麻呂。年九歳事嵯峨太上天皇。天皇自教皷琴。其伎日長。他教習者無有相及。仍賜文室麻呂號曰琴師。十六歳。始加元服。便爲藏人。太上天皇崩後。仁明天皇徴爲藏人。尋拜常陸大掾。遷右兵衛大尉。有勅奉教皷琴於諱〈光孝天皇〉親王。本康親王。文徳天皇齊衡四年授外從五位下。貞觀元年十一月授從五位下。爲次侍從。後拜越後介。不之任。卒時年□九。文室麻呂能琴之名冠於當時。嘗文徳天皇及清和太上天皇徴令侍殿上。爲師學彈琴。歴仕四代。頗蒙寵幸。雖小道有可觀者殆近是歟。
四日辛酉。祈年祭如常。
五日壬戌。授出羽國正四位上勳六等月山神從三位。正四位下勳五等大物忌神正四位上。伊豆國從四位上三嶋神正四位下。備中國正六位上宮原神。淡路國正六位上久度神並從五位下。』攝津國武庫郡節婦□部連氏成賣。年十六。適右京人文室眞人武庫麻呂。歴廿七年。武庫麻呂死。氏成賣居喪有禮。事死如生。日不再食。遂不改□。詔敘位二階。免戸內田租。終身勿事。即表門閭。以旌貞操。
十日丁夘。釋奠如常。從四位下行刑部權大輔兼大學博士大春日朝臣雄繼講毛詩。文人賦詩。並如常儀。
十五日壬申。以延暦寺僧傳燈大法師位承雲爲內供奉十禪師。
十六日癸酉。制定僧綱位階。詔曰。國典所載。僧位之制。本有三階。滿位。法師位。大法師位是也。僧綱凡僧。同授此階。位號不分。高卑無別。論之物意。實不可然。仍彼三階之外。更製法橋上人位。法眼和上位。法印大和尚位等三階。以爲律師已上之位。宜法印大和尚位爲僧正階。法眼和上位爲僧都階。法橋上人位爲律師階。』▼是日。勅遣參議大藏卿正四位下源朝臣生。從五位上行少納言兼侍從藤原朝臣諸葛等。依式卒所司。於西寺綱所。任僧正已下。律師已上十六人。策命雲。天皇詔旨〈登〉。法師〈多知尓〉白〈佐部登〉宣大命〈乎〉白〈須〉。天皇〈我〉朝延〈乃〉天日嗣〈乃〉位〈尓〉平安〈尓〉御座〈之〉。又御冠加賜〈比〉人〈止〉成〈利〉賜〈布〉事〈波〉。諸佛弟子〈多知乃〉護持〈知〉護念〈比〉奉〈利末左布尓〉依〈天奈流部之止奈毛〉念行〈米須〉。依此〈天〉。常例〈與利〉外〈尓〉此度僧綱數多〈久〉治賜〈布〉。或〈波〉先帝〈乃〉遺勅〈尓〉依〈天〉治賜〈布〉。或〈ハ〉相護〈利〉奉〈禮流〉狀〈乃〉隨〈尓〉治賜〈布毛〉在〈利〉。故是以大僧都傳燈大法師位眞雅〈乎〉法印大和尚位僧正〈尓〉。少僧都傳燈大法師位明詮〈乎〉法眼和上位大僧都〈尓〉。律師傳燈大法師位慧達〈乎〉法眼和上位少僧都〈尓〉。律師傳燈大法師位眞紹〈乎〉法眼和上位權少僧都〈尓〉。傳燈大法師位最教。願曉。明哲。光善〈乎〉法橋上人位律師〈尓〉。傳燈大法師位慧叡。眞慧。正進。道昌。道詮。興照。常曉〈乎〉法橋上人位權律師〈尓〉任賜〈比〉治賜〈布〉。自今以後〈毛〉合力一心〈尓之天〉。上下和睦〈天〉。天皇〈我〉朝延〈乎〉平安〈久〉誓願〈比〉奉〈利〉。天下〈乎〉平〈尓〉護持〈知萬左倍止〉。白〈世止〉宣〈布〉天皇〈我〉勅命〈乎〉白。』遣從五位上行少納言兼侍從良岑朝臣經世向延暦寺。以傳燈大法師位安慧爲彼寺座主。策命雲。天皇〈我〉勅旨〈止〉。山中〈乃〉法師等〈尓〉白〈左部止〉宣勅命〈乎〉白。大法師安慧〈波〉。故座主圓仁大法師〈乃〉弟子〈尓之天〉。眞言止觀〈乃〉業〈乎〉兼習〈利〉。故是以彼座主〈乃〉平生〈尓〉定申〈之〉隨〈尓〉。座主〈尓〉治賜〈布〉事〈乎〉白〈左倍止〉宣勅命〈乎〉白。
十七日甲戌。先是。去年新羅國人卅餘人漂着石見國美乃郡海岸。死者十餘人。生者廿四人。詔國司給程糧放卻。
十九日丙子。授參河國從五位上知立神。砥鹿神並正五位下。從五位下狹投神從五位上。正六位上莵足神從五位下。
廿一日戊寅。伊勢太神宮司言。於度會郡山中。獲木連理一。
廿五日壬午。車駕幸於太政大臣東京染殿第。觀櫻花。累路駐蹕於一條第。即是帝降誕之處也。太政大臣以餚□賜扈從群臣文武官。積祿物於庭中令帝覽。訖班賜有差。遂幸染殿花亭。親王已下。侍從已上並侍焉。太政大臣別令伶人教習樂一部。喚能屬文者五位已上十人。諸司六位十人。文章生廿人。命樂賦詩。具醉歡樂。移自花亭。御於射場。帝御弓矢。一發中鵠。群臣稱萬歳。親王已下以次遞射。山城國司守正四位下紀朝臣今守等率郡司百姓於東垣外。行耕田之禮。欲令帝覽之。知農民之有事也。自晨至暮。極樂而罷。賜親王公卿文武百僚祿各有差。夜分還宮。』▼是日。授從五位下行隼人正難波朝臣蘰麻呂從五位上。太政大臣家扶正六位上日奉部若善外從五位下。正五位下上毛野朝臣滋子從四位下。無位當麻眞人葛子。上毛野朝臣宮子並從五位下。
三月丁亥朔。詔以因幡國從四位下宇倍神預之官社。
三日己丑。天皇潔齋奉燈如常。
四日庚寅。丹波國何鹿郡人從七位下刑部首夏繼賜姓豊階宿袮刑部首弟宮子賜豊階朝臣。夏繼等自言先。出自彥坐命也。』詔。以內藏寮所領遠江國長上郡田地一百六十四町。施入貞觀寺。
五日辛夘。雷雨。
八日甲午。以從五位下行神祇少副大中臣朝臣豊雄爲大副。散位從四位上輔世王爲中務大輔。從五位下丹□眞人瀧雄爲大監物。從五位下藤原朝臣維範爲內匠頭。外從五位下行雅樂少允和邇部宿禰大田麻呂爲權大允。遠江守從五位下笠朝臣弘興爲民部少輔。從五位上行土左守和氣朝臣巨範爲宮內大輔。散位從五位下御春朝臣內雄爲木工助。從五位下行木工助丸子連家繼爲大炊頭。右兵庫頭從五位下連扶王爲內膳正。散位從四位上平朝臣房世爲彈正大弼。從五位下行大炊助安倍朝臣宗行爲勘解由次官。從四位下行紀伊守在原朝臣善淵爲山城守。從五位下守內匠頭藤原朝臣宗枝爲伊勢介。散位從五位下長岡朝臣秀雄爲遠江守。從五位下行伊勢介藤原朝臣是繩爲信濃權介。正三位行中納言源朝臣融加陸奧出羽按察使。本官如故。外從五位下行助教善淵朝臣永貞爲越後介。助教如故。外從五位下行備後介大神朝臣全雄爲但馬介。左京亮從五位下布瑠宿禰清貞爲伯耆守。散位外從五位下都宿禰御酉爲出雲守。從五位下源朝臣撰爲備後介。從五位下藤原朝臣行雄爲土左守。參議正四位下左兵衛督源朝臣多爲左衛門督。從四位上行備前權守在原朝臣行平爲左兵衛督。備前權守如故。從五位上行左兵衛權佐在原朝臣業平爲左近衛權少將。散位從五位下藤原朝臣直方爲左兵衛權佐。從五位下廣山王爲右兵庫頭。』先是。律師法橋上人位最教等申牒起請四事。其一事曰。僧受戒。以四月十五日始行。二事曰。未授度縁之輩。雖下官符。不預受戒。三事曰。受戒畢後。奏聞受戒僧數。四事曰。戒壇院設印。捺於戒牒。太政官處分。依請。但其印便可用東大寺印。
十一日丁酉。東京火。延燒三家。
十四日庚子。彗星見東。在營室宿。長四許尺。
廿二日戊申。延六十僧於內殿。限以三日。轉讀大般若經。』以傳燈法師位願祥爲內供奉十禪師。
廿三日己酉。授和泉國從五位上積川神從四位下。遠江國正六位上筑紫對馬神。越中國正六位上楯桙神並從五位下。
廿七日癸丑。贈大僧正傳燈大法師位空海。延暦寺座主傳燈大法師位最澄並贈法印大和上位。
夏四月丁巳朔。天皇不御前殿。親王已下賜飮仗下。
四日庚申。廣瀬。龍田。平野等祭如常。
五日辛酉。梅宮祭如常。
七日癸亥。式部兵部兩省奏成選擬階簿。天皇不御前殿。有勅於省令行。
八日甲子。潅佛於內殿如常儀。
十日丙寅。阿波國勝浦郡加置少領一員。
十五日辛未。公卿就太政官曹司廳。賜文武官成選位記。策命如常。
十六日壬申。諸衛警固。縁明日賀茂祭也。
十七日癸酉。賀茂祭如常。
十八日甲戌。諸衛解嚴。
廿一日丁丑。有勅。改定諸國貢御馬期。隨國遠近程有餘役。
廿二日戊寅。阿波國名方郡人從八位上海直豊宗。外少初位下海直千常等同族七人賜姓大和連。
廿三日己夘。式部省奏諸國銓擬郡司擬文。天皇不御前殿。大臣奉勅。於仗下點定之復奏焉。
廿八日甲申。天皇御武徳殿。閲覽左右馬寮御馬。
五月丙戌朔。五日庚寅。端午之節。天皇御武徳殿。觀諸衛騎射。親王已下竸馳馬。
六日辛夘。天皇御武徳殿。觀左右馬寮走馬。諸衛騎射。馬上雜藝。皆如舊儀。
九日甲午。勅法隆寺僧承忍還俗。復本姓名中臣美乃連益長。便任美濃國山縣郡少領。益長。元各務郡人也。
十日乙未。授丹波國正六位上愛當護神從五位下。
十一日丙申。右京人因幡權掾正六位上物部門起賜姓春道宿禰。
十四日己亥。以美濃國山縣郡延算寺預之定額。
十九日甲辰。請六十僧於內殿限三ケ日。轉讀大般若經。
廿二日丁未。授美濃國正三位中山金山彥神從二位。
廿五日庚戌。霖雨。京師隱居飢病者特加賑恤。』駿河國言。富士郡正三位淺間大神大山火。其勢甚熾。燒山方一二許里。光炎高廿許丈。大有聲如雷。地震三度。歴十餘日。火猶不滅。焦岩崩嶺。沙石如雨。煙雲鬱蒸。人不得近。大山西北。有本棲水海。所燒岩石。流埋海中。遠卅許里。廣三四許里。高二三許丈。火焔遂屬甲斐國堺。
