日本三代實録卷第七
五年春正月甲子朔。天皇不受歳賀。雨也。御前殿。賜宴侍臣。賜被如常。七耀暦。藏氷樣。腹赤魚等。所司緩怠不奏於庭。附內侍奏。
三日丙寅。大納言正三位兼行右近衛大將源朝臣定薨。贈從二位。遣從四位下行伊豫守豊前王。散位從五位下田口朝臣統範等於柩前宣制。定者。嵯峨太上天皇之子也。母百濟王氏。其名曰慶命。天皇納之。特蒙優寵。動有禮則。甚見尊異。宮□之權可謂無比。官爲尚侍。爵至二位。及薨贈從一位。始太上天皇遷御嵯峨院之時。爲築別宮。令爲居處。號曰小院。太上天皇所居爲大院。尚侍所居爲其次故也。權勢之隆至如此焉。定生而岐嶷。太上天皇尤鍾愛。弘仁五年。特蒙明詔。諸皇子未爲親王者。皆賜姓源朝臣。定是源氏之第六郎也。其源之命氏始於此矣。太上天皇以定。奉淳和天皇爲子。淳和天皇受而愛之。過所生之子。更賜寵姫永原氏。令爲之母。故世稱定有二父二母焉。原姫所謂亭子女御也。天長四年二月廿八日。淳和天皇奉書於嵯峨太上天皇。請以定爲親王曰。被賜以來。稍淹年序。偏忸鍾愛。未閑才學。所恨荊山之璞。遂混瓦礫。皇家之胤。徒淪疋庶。眷言猶子。情深矜愍。謹検弘仁五年五月八日詔旨。除親王之號。賜朝臣之姓。如可關者。朕殊裁下。特望齒列親王。榮曜貽孫。方寸之思。伏聽天裁者。嵯峨太上天皇遂不聽焉。九年正月。擢授從三位。於時年十八。是年三月爲美作守。十年八月。拜參議。「十一年」十一月爲治部卿。承和元年二月遷中務卿。美作守如故。五年爲播磨守。中務卿如故。七年五月。淳和太上天皇崩。定上表乞退所職。至於八月。依請解參議。猶帶中務卿。但別勅賜食封百戸。九年七月。嵯峨太上天皇崩。定丁憂解職。九月詔起之以本官。十四年正月拜參議。十五年春爲尾張守。中務卿如故。嘉祥二年正月拜中納言。是月母尚侍百濟王氏薨。定遭喪去職。三月詔奪情起之。仁壽三年八月。爲左兵衛督。中納言如故。天安元年夏抗疏解左兵衛督。二年兼右近衛大將。貞觀元年十二月。拜大納言。右近衛大將如故。定養長於深宮之內。未嘗知世俗之艱難。居家之事無所經問。性素溫雅。愛好音樂。家庭常置皷鐘。退公之後。必令擧而觀之。「時」薨時年□九。
四日丁夘。所司獻剛夘杖。付內侍奏。
五日戊辰。從四位下行內藏權頭藤原朝臣興邦卒。興邦者。正三位行中納言葛野麻呂孫。而參議從三位行左大弁常嗣之子也。承和年中爲內舍人。久而遷右衛門少尉。俄轉大尉。尋兼近江大掾。遷兼備前掾。齊衡二年授從五位下。爲筑前介。二月留拜圖書頭。三月遷任筑前權守。不之任。三年遷左兵衛佐。天安之初。遷拜右衛門佐。二年正月兼筑前守。閏二月爲春宮大進。本官如故。三月轉亮。八月母喪解官。九月拜內藏權頭。未幾兼左衛門佐。十一月皇太子即帝位。▼是日加正五位下。貞觀四年授從四位下。卒時年□三。
六日己巳。雷雨。
七日庚午。天皇御前殿觀青馬。賜宴群臣。奏樂賜祿如常。』授從四位下貞內王。利基王等從四位上。無位元長王從四位下。散位從五位下內宗王從五位上。大山王從五位下。左京大夫從四位下紀朝臣今守。右近衛中將源朝臣興等並從四位上。正五位下守神祇伯中臣朝臣逸志從四位下。左馬頭從五位上兼行但馬介清原眞人秋雄。民部大輔藤原朝臣菅雄。右中弁兼中宮亮藤原朝臣家宗等並正五位下。散位從五位下飯高朝臣永雄。讃岐朝臣高作。平朝臣有世。下野介伴宿禰河男。散位久賀朝臣三常。源朝臣有等並從五位上。大炊頭外従五位下丸子連家繼。散位廣階宿禰貞雄。中宮少進長繼朝臣三助。無位源朝臣湛。左近衛將監正六位上橘朝臣弟房。中宮少進藤原朝臣是行。周防掾橘朝臣岑守大藏少丞藤原朝臣行雄。紀朝臣吉繼。散位丹□眞人繩繼。式部大丞藤原朝臣元利萬侶。神祇少副大中臣朝臣豊雄。大外記嶋田朝臣善長。大內記巨勢朝臣文雄。散位大神朝臣高岑。皇太后宮大屬御春朝臣內雄等並從五位下。直講正六位上刈田首安雄。施藥院使正六位上下毛野朝臣殿永。左大史大神朝臣全雄。主稅助山邊公眞雄。左京少進御輔朝臣直野。侍醫家原宿禰善宗。宮主卜部是雄等並外從五位下。
八日辛未。始講最勝王經於大極殿。以興福寺僧傳燈滿位僧興照爲講師。』授左衛門大尉正六位上藤原朝臣宗枝從五位下。從五位上橘朝臣氏子。無位源朝臣年姫。統朝臣尚子等並從四位上。從五位上田口朝臣舘子。從五位下藤原朝臣數子並正五位下。無位藤原朝臣好子從五位上。良岑朝臣寛子。藤原朝臣普子。賀茂朝臣貞子。清科朝臣普子等並從五位下。小槻山公廣宅。角山公成子並外從五位下。
十日癸酉。雷雨。
十一日甲戌。從四位上行中務大輔清原眞人瀧雄卒。瀧雄者。右大臣贈正二位夏野眞人之第二子也。天長三年爲右兵衛少尉。四年遷右衛門大尉。尋遷左衛門大尉。七年九月淳和天皇臨幸大臣新造雙丘山莊。申遊宴也。喚文人賦詩。授瀧雄從五位下。於時大臣爲大納言。八年八月除侍從。數月遷雅樂頭。承和元年四月嵯峨太上天皇幸雙丘山莊。賞愛水樹也。▼是日。勅加授大臣男三人榮爵。加從五位下瀧雄從四位下。正六位上澤雄。秋雄並授從五位下。四年冬十月父大臣薨。瀧雄居喪。哀毀過禮。十二月詔奪情。以本官起之。七年拜美作守。嘉祥三年四月進從四位上。十一月遷拜治部大輔。仁壽四年春爲安藝守。天安二年五月拜中務大輔。貞觀二年八月丁母憂解職。十月詔起之。以本任卒。時年六十五。
十四日丁丑。大極殿御齋會竟。僧綱已下。奉參內殿。論義如常。
十六日己夘。踏歌之節。天皇御前殿賜宴。侍臣奏樂。踏歌。賜祿。其儀如常。並如舊儀。
十七日庚辰。勅公卿。於豊樂院令行射禮。
十八日辛巳。天皇御射場殿。觀四府賭射。
十九日壬午。侍從所庭中。鬼足遺跡。』無品大原內親王薨。不任縁葬諸司。以喪家固辭也。皇帝不視事三日。內親王者日本根子天排國高彥尊天皇之皇女。母正四位下勳四等伊勢朝臣老人之女。贈從三位繼子也。』二品行治部卿兼常陸太守賀陽親王上表。請致仕曰。臣聞。力拙筋衰。請骸之訓自遠。鐘鳴漏盡。收跡之誠斯彰。臣本愚頑。志業無紀。幸頼天□餘潤。終得爵命□臻。獻替之志。已謝塵涓。朝夕之誠。徒積葵□。方今光陰行暮。忽爲夜行之人。即須歳首奏聞。當表閑退之請。然而將辭之燕。猶有眷戀彫梁。欲去之驂。非無徘徊伏櫪。況臣多年已作魏闕之臣。一旦應爲丘園之老。犬馬之情。戀主何已。故三朝以下。諸節會之日。勤從賓賛。自割情戀。即今正月已闌。朝會漸隔。宜退影閑扉。待終初服。伏願曲垂上天聽卑之恩。幸全微臣知止之分。膽仰宸居。伏増感戀。不任下情之至。優詔不許之。
廿日発未。從五位上行助教滋善宿禰宗人卒。宗人者左京人。本姓西漢人。備中國下道郡之所貫也。少遊學舘。從大學博士御船宿禰氏主。受三禮。一聞而記於心焉。氏主顧謂同志雲。此生。後代之禮聖也。天長年中爲美作博士。以經學優洽。被召侍嵯峨院。承和七年。擢拜直講。久而遷助教。嘉祥三年。授外從五位下。仁壽二年賜姓滋善宿禰。改本屬隷於左京。齊衡三年授從五位下。貞觀之初。加從五位上。宗人性沈靜少人事。執志雅正。以儒素自守。未嘗入宮中見公卿大夫。卒時年六十四。
廿一日甲申。停內宴。以天下患咳逆病也。』於雅院修法。限以七日。』無品純子內親王薨。不任縁葬諸司。以喪家固辭也。皇帝不視事三日。內親王者。嵯峨太上天皇之皇女也。母正五位下文室眞人久賀麻呂之女文子。生二女焉。
廿二日乙酉。散位從四位下棟氏王卒。棟氏王者。三品葛井親王之子也。天安二年十一月授從四位下。貞觀「十」三年正月。拜下野守。未遂秩限而卒。
廿五日戊子。大納言正三位源朝臣弘薨。弘者。嵯峨太上天皇之子也。母上毛野朝臣氏。弘幼而聰警。好讀經史。尤善隷書。太上天皇在祚。弘仁五年賜姓源朝臣。弘是源氏之第二郎也。年十六歳。天長五年賜爵從四位下。七年加從四位上。爲宮內卿。九年兼播磨權守。十年遷信濃守。宮內卿如故。承和元年進正四位下。二年遷刑部卿。未幾遷治部卿。信濃守如故。九年七月遭太上天皇崩解職。同月拜參議。九月復本官治部卿。十二年兼尾張守。十三年爲左大弁。尾張守如故。十四年授從三位。十五年正月拜中納言。仁壽元年進爵正三位。貞觀元年拜大納言。爲性寛厚。仁愛於物。通曉政體。視事清斷。始太上天皇見皇子中。弘最好學。特賜經籍。故家多賜書。倍於他子。弘尋讀不倦。兼好絲竹。毎退衙之閑。以琴書自娯。薨時年五十二。』散事從四位上統朝臣忠子卒。忠子。淳和太上天皇之女也。天長九年賜姓統朝臣。貞觀四年正月授從四位上。
廿七日庚寅。於御在所及建禮門。朱雀門。修大祓事。以攘災疫也。』賑給京師飢病尤甚者。自去年冬末。至於是月。京城及畿內畿外。多患咳逆。死者甚衆矣。
二月甲午朔。勅從五位下行陰陽權助兼陰陽博士播磨權大掾滋岳朝臣川人。率大屬從八位上□部利貞並陰陽師等。向大和國吉野郡高山。修祭事。預攘蟲害也。
二日乙未。大祓於朱雀門前。以觸死穢人入禁中也。
三日丙申。停春日祭。四日丁酉。地震。』停祈年祭並以有穢也。
七日庚子。於內殿修法。限七ケ日。』下知大和國。禁藤原氏先祖贈太政大臣多武岑墓四履之內部內百姓伐樹放牧。
十日癸夘。以二品兵部卿兼上野太守忠良親王爲式部卿。上野太守如故。四品大宰帥惟喬親王爲彈正尹。正四位下行右大弁兼勘解由長官南淵朝臣年名爲左大弁。勘解由長官如故。從四位下行左中辨兼式部少輔大枝朝臣音人爲右大弁。參議正四位下行彈正大弼正躬王爲刑部卿。散位正四位下源朝臣寛爲宮內卿。從五位下久須繼王爲少納言。從四位下行大和守弘宗王爲左中弁。從五位下行信濃介紀朝臣冬雄爲皇太后宮亮。信濃介如故。大藏大輔正五位下在原朝臣善淵爲內匠頭。從五位下行紀伊介紀朝臣宗守爲玄蕃頭。散位從四位上基兄王爲民部大輔。從五位下行尾張權介笠朝臣弘興爲少輔。四品彈正尹本康親王爲兵部卿。從五位上行左馬助平朝臣有世爲刑部大輔。從四位上行信濃守在原朝臣行平爲大藏大輔。信濃守如故。從四位上行文章博士菅原朝臣是善爲彈正大弼。文章博士如故。從五位上行兵部少輔源朝臣直爲山城權守。從四位上行左京大夫兼山城守紀朝臣今守爲大和守。餘官如故。正五位下行越中守藤原朝臣春岡爲權守。從五位下守玄蕃頭佐伯宿禰直持爲介。和泉守從五位下高丘宿禰百興爲河內守。散位從五位下嶋田朝臣善長爲和泉守。從五位下藤原朝臣是繩爲伊勢介。從五位下紀朝臣正守爲參河介。散位頭從五位下縣犬養大宿禰貞守爲駿河守。散位從四位上源朝臣啓爲相摸守。從五位下清原眞人長統爲下總守。從四位下行左近衛少將兼美作守良岑朝臣清風爲近江權守。民部少輔從五位下藤原朝臣有蔭爲上野介。從五位下行下野介伴宿禰河男爲守。侍從從五位下坂上大宿禰岑雄爲介。參議刑部卿正四位下正躬王爲越前權守。刑部卿如故。大監物從五位下橘朝臣門雄爲能登守。從四位上行下野守基棟王爲越中守。散位從五位上飯高朝臣永雄爲越後守。越前後介從五位下坂上宿禰能文爲權介。散位外從五位下秦宿禰永原爲丹波介。從五位上藤原朝臣常永爲但馬守。大藏少輔從五位下藤原朝臣大野爲權守。從五位下行皇太后宮大進御船宿禰彥主爲兼因幡介。參議正四位下行式部大輔春澄朝臣善繩爲播磨權守。式部大輔如故。從四位上行兵部大輔藤原朝臣仲統爲美作守。兵部大輔如故。從五位上行少納言兼侍從藤原朝臣直道爲備前守。從五位下守內匠頭藤原朝臣利基爲權介。從五位下行中宮少進藤原朝臣是行爲介。從五位下行備後介小野朝臣國梁爲守。外從五位下行左大史大神朝臣全雄爲介。散位從五位下紀朝臣繼則爲紀伊介。外從位五下行縫殿助時統宿禰諸兄爲淡路守。散位從五位下藤原朝臣宜爲伊豫權守。二品行式部卿兼上総太守仲野親王爲大宰帥。權少貳從五位下在原朝臣安貞。從五位下守右少辨藤原朝臣元利萬侶等並爲少貳。大宰少貳從五位下藤原朝臣眞庭爲筑前守。散位從五位下永原朝臣永岑爲介。從四位下行左近衛少將藤原朝臣基經爲中將。從五位上行左兵衛權佐源朝臣舒爲少將。中納言從三位兼行左衛門督藤原朝臣氏宗爲右近衛大將。從五位下守左近衛權少將兼伊豫介藤原朝臣山陰爲少將。伊豫介如故。參議正三位行右衛門督兼近江守源朝臣融爲左衛門督。近江守如故。參議正四位下行左大弁兼左近衛中將藤原朝臣良繩爲右衛門督。散位從五位上在原朝臣業平爲左兵衛權佐。
十四日丁未。大風。壞民盧舍。』大和國從五位下天津石門別稚姫神。信濃國從五位下宇達神。妻科神。八櫛神等並授從五位上。』四品兵部卿兼上総太守本康親王勅賜帶劔。
十五日戊申。太政官處分。沒紀伊國司守從五位上並山王公廨。以前司介從五位下山口伊美吉西成放還與不之狀過限不言上也。
十六日己酉。以正五位下守右中弁兼行中宮亮藤原朝臣家宗爲左中弁。中宮亮如故。從五位上守左少弁丹□眞人貞岑爲右中弁。從五位下守右少弁藤原朝臣良近爲左少弁。大宰少貳從五位下藤原朝臣元利萬侶爲右少弁。從四位下行大學頭忠貞王爲中務大輔。從五位下守大判事橘朝臣主雄爲少輔。從五位下行播磨介藤原朝臣國經爲侍從。播磨介如故。散位從五位下田口朝臣統範爲大監物。從五位上磯江王爲大舍人頭。從五位上行式部權少輔平朝臣實雄爲少輔。從五位下藤原朝臣春江爲權少輔。散位從四位下潔世王爲大學頭。正五位下行博士大春日朝臣雄繼爲治部大輔。博士如故。山城權守從五位上源朝臣直爲兵部少輔。散位從五位下紀朝臣恆身爲大判事。大監物從五位下丹□眞人石臣爲大藏少輔。散位從五位下車持朝臣廣貞爲大炊頭。大炊頭從五位下丸子連家繼爲木工助。散位從五位下廣階宿禰眞雄爲左京權亮。外從五位下行造兵正葛城宿禰永藤爲右京權亮。從四位下行左中弁弘宗王爲大和守。從五位上行典藥頭出雲朝臣岑嗣爲攝津權守。散位從五位下賀茂朝臣岑雄爲相摸權介。從五位下紀朝臣眞丘爲上野介。鎭守將軍從五位下小野朝臣春枝爲權介。將軍如故。散位從五位下文室朝臣甘樂麻呂爲陸奧介。民部少輔從五位下藤原朝臣有蔭爲大宰少貳。
十七日庚戌。左京人從八位上息長眞人淨主等。同族合五煙。還附本貫。齊衡二年。左京職言。此是絶戸。因而除帳。至是淨主等披訴。許之。
十九日壬子。自十六日。至十八日。日初昇。白無光。月初出。赤如丹。今日並復舊。
廿一日甲寅。勅能登國。置國分寺布薩戒本田三町。』大和和泉兩國飢疫。賑給之。
三月癸亥朔。二日甲子。空中有聲。如雷。』紀伊國從二位熊野早玉神授正二位。
三日乙丑。御齋奉燈如常。
四日丙寅。勅班幣七道諸國名神。今春咳嗽流行。人多疫死。仍禱名社神明。有感。因以賽之。
五日丁夘。於神祇官。修祈年祭。此祭例用二月四日。而有穢停止。故今日祠焉。
九日辛未。遣使者奉幣於伊勢大神宮。
十一日癸酉。詔令近江國坂田郡穴太氏譜圖與息長。坂田酒人兩氏同卷進官。
十五日丁丑。霜降。宣詔五畿七道諸國雲。迺者。陰陽寮勘奏狀稱。検卜筮。今茲可有天行之疫。豫能修善。可防將來者。加以春雨未遍。水泉涸乏。思民與歳。忘寢與食。夫銷禍者能仁無上之法。招福者大乘不二之徳。宜仰諸國。以安居中。講説經王。自詔到日。比及秋收。至心堅固。專令轉讀。庶幾増神威於自在。保寳祚於冥助。黎民無疾疫之災。農功有豊稔之喜。凡功徳之道。誠信爲本。仍須長官親自検校。勤允叡慮。必期靈應。不得踈略。』帝外祖母源氏墓。在山城國愛宕郡。詔以兆域地四町爲四履之限。』▼是日。禁諸國牧宰私養鷹鷂。先是。貞觀元年八月。頒下詔命。不貢御鷹。亦制國司養鷹逐鳥。或聞。多養鷹鷂。尚好殺生。故以獵徒縱橫部內。故重製焉。
十六日戊寅。伊賀國正六位上大村神。應感神並授從五位下。
十九日辛巳。以散位從五位下橘朝臣弟房爲大監物。從五位下山口宿禰文雄爲散位頭。從五位上源朝臣包爲治部大輔。治部大輔正五位下兼行博士大春日朝臣雄繼爲刑部權大輔。博士如故。外從五位下三善宿禰清江爲美濃介。清江。貞觀四年拜美濃介。以父憂去職。今詔起之。
廿日壬午。以散位從五位上文室朝臣有眞爲下總守。大宰少貳從五位下藤原朝臣有蔭爲近江介。下総守從五位下清原眞人長統爲越後守。從五位下行近江介藤原朝臣有年爲大宰少貳。
廿三日乙酉。延百廿僧於內殿。中宮。神泉苑三處。相分轉讀大般若經。限三日訖。
廿八日庚寅。詔以從四位下秀世王。正五位下在原朝臣善淵。從五位上紀朝臣有常。有宗宿禰益門。大春日朝臣眞野麻呂。平朝臣實雄。藤原朝臣安方。在原朝臣業平。從五位下坂上大宿禰瀧守。藤原朝臣山陰。文室朝臣卷雄。高橋朝臣文室麻呂。藤原朝臣良近等。爲次侍從。
卅日壬辰。以從五位上滋野朝臣安成。藤原朝臣關主。從五位下源朝臣矜。藤原朝臣利基等。爲次侍從。
夏四月癸巳朔。天皇御前殿。宴於侍臣。奏樂賜祿如常。
三日乙未。先是。伯耆講師傳燈法師位僧賢永奏言。年來五穀不登。百姓窮弊。加之疫病頻發。死亡者衆。賢永奉爲國家。誓願佛力。精誠攸感。頗知靈驗。由是。割留供料。圖書寫一萬三千佛並觀世音菩薩像及一切經。貯穀百斛。以資燈□。請安置國分寺乃付國司。其穀毎年出擧。勿斷燈明。詔許之。
四日丙申。廣瀬龍田祭如常。
五日丁酉。昨今可修平野梅宮祭。忽有穢事並從停止。
七日己亥。式部省奏成選擬階之簿。天皇不御前殿。大臣奉詔。付省行之。』河內國若江郡空閑地四町賜陰陽寮。』▼是日。以從四位上源朝臣能有。從五位上平朝臣春香。源朝臣平等。爲次侍從。
八日庚子。內殿潅佛如常。
十日壬寅。於建禮門前大祓。
十一日癸夘。天寒大風。』人康親王家田九十四町有近江國愛智郡。爲傳法料。常康親王家田百卅町在同國高嶋郡。爲救急料。並施入延暦寺。詔。付國司。永勿徴租。
十三日乙巳。賀茂齋內親王依例修禊事。辨史皆染辨官犬死穢。勅遣從五位上行大外記滋野朝臣安成。奉從行事。
十四日丙午。地震。
十五日丁未。公卿就太政官曹司廳。賜文武官成選位記。』賀茂上社禰宜正六位上賀茂縣主眞當。下社禰宜從六位上鴨縣主時主等並授外從五位下。』從四位下行近江權守良岑朝臣清風卒。清風者。大納言贈從二位安世第三子也。承和初任內舍人。五年遷下野掾。八年除內匠少允。明年遷伊勢大掾。嘉祥二年正月授從五位下。四年拜加賀介。仁壽四年正月加從五位上。齊衡四年爲左馬助。天安元年遷左近衛少將。六月兼越中權介。二年遷美濃介。同年遷播磨權介。並左近衛少將如故。是年母喪解職。數月之後。詔以本官起之。同年十一月授正五位下。貞觀二年春除美濃守。少將如故。十一月授從四位下。四年正月遷美作守。今年二月拜近江權守。赴任之後。未幾而卒。時年□四。
十六日戊申。諸衛警固。縁賀茂祭也。
十七日己酉。賀茂祭如常。
十八日庚戌。諸衛解嚴。
廿一日癸丑。式部省奏諸國郡司擬文。天皇不御前殿。公卿奉詔於仗下。令式部省輔開簿讀之。』以從五位下行備後權介御船宿禰佐世爲助教。備後權介如故。河內守從五位下藤原朝臣秀雄爲典藥頭。從五位下行內藥正兼侍醫興道宿禰名繼爲駿河介。餘官如故。散位從五位下蕃良朝臣豊茂爲若狹守。』▼是日。制。准陸奧國例。給出羽國司交替料夫馬。』先是。大宰府言。新羅沙門元著。普嵩。清願等三人。着博多津岸。至是勅安置鴻臚舘。資給糧食。待唐人船。令得放卻。
廿九日辛酉。是月。霖雨未霽。
五月癸亥朔。參議刑部卿正四位下兼行越前權守正躬王卒。正躬王者。贈一品萬多親王之第七子也。幼而聡頴。入學齒曹。渉讀史漢善屬文。年十八奉文章生試及第。天長六年正月授從四位下。累遷彈正大弼。刑部大輔。右京大夫。仁壽二年出爲丹波守。以清簡見稱。部內肅然。民不敢欺焉。承和七年八月拜參議。八年春爲大和守。九年正月拜左大弁。大和守如故。十一年夏除遠江守。左大弁如故。是年十月爲領班山城國田使長官。十二年。法隆寺僧善□告少納言兼侍從從五位下登美眞人直名爲寺檀越枉法狀。太政官加訊鞫□之。而時論縱橫雲。正躬等爲善□成私曲。於時從五位下守右少辨兼行讃岐權介伴宿禰善男執律私曲相須之義。不平正躬等之論此事。分爭遞成矛楯。事下勘解由次官外從五位下兼守大判事行明法博士讃岐朝臣永直考之。永直考雲。私曲兩字。混處一科。是相須之義也。善男確執以爲。私之與曲。明是二也。當時有識式部少輔從五位下小野朝臣篁同善男之論。遂縁受推善□違法訴狀。官當解任削爵一階。從四位下行左中弁兼守大藏大輔伴宿禰成益。從五位上守右中弁藤原朝臣豊嗣。從五位下守左少弁兼左衛門佐藤原朝臣岳雄等。共坐此事解官削爵。前史詳之。故不委載焉。嘉祥元年正月授正躬從四位下。未幾拜治部卿。仁壽元年十一月加從四位上。齊衡二年正月進正四位下。拜大宰大貳。在官六年。貞觀二年歸京。三年正月拜參議。二月爲彈正大弼。今年二月除刑部卿。兼越前權守。卒於官。時年六十五。
二日甲子。平野從三位久度神。古開神並加正三位。從四位下合殿比□神從四位上。』▼是日。制。以下野國准大國例。免□九戸損。』伊賀國名張郡節婦伊賀朝臣道蟲女永免戸內田租。終身勿事。即表門閭。以旌貞操焉。
六日戊辰。天皇不御武徳殿。停騎射之節也。
七日巳巳。天寒殞霜。
八日庚午。公卿就太政官曹司廳。任銓擬郡司。宣制如常。
九日辛未。授上野國正六位上小高神從五位下。
十三日乙亥。請六十僧於內殿。限以三日。轉讀大般若經。
十九日辛巳。尚藏從三位菅野朝臣人數薨。人數者。致仕參議從三位眞道之女也。天長十年十一月敘從五位下。承和十二年爲掌侍。是年十一月敘從四位下。十三年爲典侍。是年十一月授從四位上。嘉祥二年十月轉尚侍。十一月授從三位。天安元年遷爲尚藏。
廿日壬午。於神泉苑修御靈會。勅遣左近衛中將從四位下藤原朝臣基經。右近衛權中將從四位下兼行內藏頭藤原朝臣常行等。監會事。王公卿士赴集共觀。靈座六前設施几筵。盛陳花果。恭敬薫修。延律師慧達爲講師。演説金光明經一部。般若心經六卷。命雅樂寮伶人作樂。以帝近侍兒童及良家稚子爲舞人。大唐高麗更出而舞。雜伎散樂競盡其能。此日宣旨。開苑四門。聽都邑人出入縱觀。所謂御靈者。崇道天皇。伊豫親王。藤原夫人。及觀察使。橘逸勢。文室宮田麻呂等是也。並坐事被誅。寃魂成□。近代以來。疫病繁發。死亡甚衆。天下以爲。此災。御靈之所生也。始自京畿。爰及外國。毎至夏天秋節。修御靈會。徃々不斷。或禮佛説經。或歌且舞。令童貫之子□粧馳射。膂力之士袒裼相撲。騎射呈藝。走馬爭勝。倡優□戱。遞相誇競。聚而觀者莫不填咽。遐邇因循。漸成風俗。今茲春初咳逆成疫。百姓多斃。朝廷爲祈。至是乃修此會。以賽宿禱也。
廿二日甲申。天皇御雅院。召見神泉苑御靈會舞童。雅樂寮奏音樂。』▼是日。勅遷山城國廣幡神。田中神於愛宕郡伊佐彌里。以舊社近於汗穢也。
廿六日戊子。授下総國從五位下意富比神正五位下。』分美作國苫田郡。爲苫東。苫西郡。』以從五位下守主稅頭家原宿禰繩雄爲遠江權介。主稅頭如故。
廿八日庚寅。美作國從五位下天石門別神。奈癸神。大佐々神並授從五位上。
六月壬辰朔。二日癸巳。以駿河國富士郡法照寺預之定額。
三日甲午。以丹波國何鹿郡佛南寺爲眞言院。即付國司検校。
八日己亥。授武藏國從五位下氷川神正五位下。甲斐國從五位下勳十二等物部神。美和神從五位上。近江國正六位上建部神從五位下。
十一日壬寅。月次並神今食祭。天皇不御神嘉殿。親王公卿向神祇官。奉祭如常。
十七日戊申。越中。越後等國地大震。陵谷易處。水泉湧出。壞民廬舍。壓死者衆。自此以後。毎日常震。
廿一日壬子。復美濃國土岐。惠奈兩郡百姓課役一年。』安藝國佐伯郡加置主政主帳各一員。
廿六日丁巳。進伊勢國從二位多度神階。加正二位。
廿八日己未。內匠寮始置寮掌一員。
廿九日庚申。以從五位上安倍朝臣貞行爲攝津守。貞行。貞觀三年任攝津守。以母難解職。今詔起之。
是月霖雨。人民愁焉。
閏六月壬戌朔。霖雨始霽。
二日癸亥。大和國言。石上神社南。見五色雲。
九日庚午。地震。
十三日甲戌。從四位下良岑朝臣寛子卒。
十九日庚辰。曉有流星。西行。
廿一日壬午。京師飢。賑給之。
廿七日戊子。授近江國正五位下三尾神從四位下。
廿九日庚寅晦。朱雀門前大祓如常。
秋七月辛夘朔。日有蝕之。
二日壬辰。勅遣參議正四位下行式部大輔兼播磨權守春澄朝臣善繩。從五位下行神祇少副大中臣朝臣豊雄。於大極殿。奉禱伊勢大神。去月有流星。神祇官卜雲。天照大神成祟。故禱以防不祥也。
四日甲午。祠廣瀬龍田神。分遣使者。班幣諸名神社。
五日乙未。天皇御南殿。觀相撲。
八日戊戌。天皇御南殿。觀童相撲。
十六日丙午。前宮內卿正四位下豊江王卒。豊江王者。三品□田親王孫。而高橋王之子也。弘仁十三年正月授從五位下。天長二年秋拜少納言。兼侍從。五年敘從五位上。承和五年加増正五位下。九年七月敘從四位下。十年爲中務大輔。十一年遷兵部大輔。嘉祥仁壽之間。累加至正四位下。齊衡三年遷右京大夫。後年除下総權守。天安二年爲宮內卿。貞觀四年老病罷官。退居里第。卒時年六十八。
廿日庚戌。請六十僧於內殿。限以三日。轉讀大般若經。
廿一日辛亥。大風。折樹發屋。』無品善原內親王薨。不任縁葬諸司。以喪家固辭也。皇帝不視事三日。內親王者。桓武天皇之皇女也。母從四位上藤原朝臣大繼之女。從四位下河子焉。
廿六日丙辰。囚獄司着□囚人驅傷防援右兵衛百濟豊國。於時以左兵衛二人右兵衛二人。爲左右囚人防援。囚人等私發憤恚。遂成此亂。
廿七日丁巳。勅以新錢一千貫文。施入諸大寺。充修理料。中宮鐵一千廷加充同料。東大寺。興福寺。元興寺。大安寺。藥師寺。西大寺各錢百貫。鐵百廷。延暦寺。新藥師寺各錢卅貫。鐵卅廷。豊浦寺。本元興寺。招提寺。天王寺。崇福寺。知識寺各錢廿貫。鐵廿廷。梵釋寺。比叡西塔院。東寺。西寺各錢十五貫。鐵十五廷。
廿九日己未晦。囚獄司着□囚卅人脫禁逃竄。
八月辛酉朔。二日壬戌。授常陸國從四位下勳八等吉田神從四位上。河內國從五位下建水分神正五位下。』以遠江國頭陀寺預於定額。
三日癸亥。下知五畿內七道諸國。追捕逃走着□囚卅人。
七日丁夘。釋奠如常。直講從七位下船連副使麻呂講禮記。並文章生等賦詩。
八日戊辰。地震。』明經博士等奉參內裏。不喚御前。賜祿而罷。』散位從四位上房世王上表言。風和日暖。則微禽猶弄其音。世靜時平。則小人自申其志。房世立性頑疎。無分所採。幸沾天□之餘潤。早預紫□之顯榮。毎至公私行列之時。高加諸臣之上。未嘗不赧然怛□。內疚於心。既恥一身不才塵點宗室。況復子孫無益損費帑藏。是以尚謙之慮。已兆於曩時。賜姓之言。乃發於今日。但嫌自愚心賜新造姓名。望請。追同近族。作平朝臣姓。即取得平之義。將爲貽厥之謀。詔許之。』左京人外從五位下行雅樂少允和邇部大田麻呂賜姓宿禰。大田麻呂自言。天帶彥國押人命之後也。』山城國紀伊郡人大炊大屬從六位下秦忌寸比津麻呂復本姓民伊美吉。父市守早死。比津麻呂幼少被貫母姓。散位從四位下坂上大宿禰正野等上表。請復比津麻呂本姓。從之。』攝津國河邊郡人散位正六位上若湯坐連宮足。主殿允正六位上若湯坐連仁高等三人。改本居隷右京職。
九日己巳。右京人從五位下行皇太后宮大進御船宿禰彥主。從五位下行助教兼備後權介御船宿禰佐世。內藏少屬正七位上御船宿禰氏柄。散位從七位上船連助道等男女六人。賜姓菅野朝臣。河內國丹比郡人左兵衛權大志正七位上船連貞直賜姓御船宿禰。彥主等之先。出自百濟國貴須王也。
十一日辛未。晨日無光。
十二日壬申。晨日無光。少選復本。
十五日乙亥。越中國正六位上鵜坂姉比□神。鵜坂妻比□神。杉田神並授從五位下。』庶人文室宮田麻呂家十區。地十五町。水田卅五町。在近江國滋賀。栗太。野洲。甲賀。蒲生。神埼。高嶋。坂田等郡。勅施貞觀寺。
十七日丁丑。右京人外從五位下行主計助飛鳥戸造豊宗等男女八人賜姓御春朝臣。其先出自百濟國人□伎也。』無姓百姓安岑。春岑等二人賜姓有良朝臣。貫附左京。安岑等自款雲。安岑等。故從四位上橘朝臣清野男安雄之子也。安雄剃髮爲沙門。安岑等被編伯父從五位下橘朝臣廣雄戸籍。承和十二年。氏人等稱有嫌疑。削籍不齒。今請賜姓定居。爲編戸民。許之。』和泉國大鳥郡人大藏大録正七位上當世宿禰高門。大和國城下郡人正六位上大和宿禰永胤。典兵外從五位下大和宿禰繼子等並改本居貫附右京職。
十九日己夘。伊勢國多氣郡百姓外少初位下麻續部愚麻呂。麻續部廣永等十六人。復本姓中麻續公。愚麻呂等自款雲。豊城入彥命之後也。』以傳燈法師位善行爲內供奉十禪師。
廿一日辛巳。於神泉苑修法。限七日訖。』右京人從五位下行隼人正輸波連縵麻呂。伊豫權掾正六位下輸波連實得。縫殿少允從六位上輸波連清宗等並賜姓朝臣。其先。高麗國人也。
廿二日壬午。讃岐國多度郡人齋院權判官正六位上刑部造眞鯨改本居貫左京職。
廿三日癸未。太政官處分。左右京五畿七道諸國貢擧位子。自今以後。宜勘三比籍。
廿五日乙酉。以外從五位下忠世宿禰貞直爲薩摩守。貞直貞觀四年任薩摩守。以母憂去職。今詔起之。
九月庚寅朔。三日壬辰。御齋奉燈如常。
五日甲午。右京人散位外從五位下多臣自然麻呂賜姓宿禰。信濃國諏方郡人右近衛將監正六位上金刺舍人貞長賜姓大朝臣。並是神八井耳命之苗裔也。』山城國葛野郡人圖書大允從六位上秦忌寸春風。但馬少目正八位上秦忌寸諸長等三人。賜姓時原宿禰。其先。秦始皇之後也。』河內國丹比郡人左少史從六位下葛井連宗之。兵部少録正七位下葛井連居都成等四人。改本居貫附右京職。』河內國錦部郡人木工權少屬從七位上錦部連安宗。式部位子正七位上錦部連三宗麻呂等改本居貫附左京職。
六日乙未。以山城國愛宕郡道場一院預於定額。賜名禪林寺。先是。律師傳燈大法師位眞紹申牒稱。昔忝以愚朦貧道之質。厚蒙承和聖主之恩。不任慙愧之至。思致涓塵之効。行住坐臥。未曾廢忘。當於此時。至心發願。奉爲聖皇。奉造毘盧遮那佛及四方佛像。奉報聖恩。護持國家。而毎事闕短。資具未備。唯採材木。未始鏤刻。爰逮於齊衡元年。於河內國觀心山寺僅奉造。三年之間。其功既畢。竊慮。山中寂寞。住持難久。至於後代。恐有頽毀。事須近移京華之邊垂。令易後代之修治。爰買故從五位下藤原朝臣關雄東山家。即便爲寺家。造立一堂。安置五佛。夫僧買俗家者。律令之所制。私立道場者。格式之所禁也。犯此禁制。立彼道場。非是敢狎法禁故招罪名。誠欲報先帝之鴻恩。果區々之至願。夫普天之下莫不王地。所作之功徳。皆悉資國王大臣。此則聖教之所明。非凡愚之私造。請預之定額。名爲禪林寺。永傳眞言法門秘要。師資相傳。存於不朽。詔許之。
七日丙申。壹伎嶋石田郡人宮主外從五位下卜部是雄。神祇權少史正七位上卜部業孝等賜姓伊伎宿禰。其先出自雷大臣命也。
八日丁酉。地震。』右京人主計權少屬從八位上大原史弘原。內膳令史從七位上大原史廣永等賜姓宿禰。其先。出自後漢孝靈皇帝之後麗王也。
九日戊戌。重陽之節。宴於群臣。賜以菊酒。喚文人賦詩。宴竟。賜祿各有差。
十日己亥。大祓於建禮門前。以明日將發奉幣伊勢太神宮使也。』播磨國飾磨郡人播磨博士大初位上和邇部臣宅繼賜姓邇宗宿禰。自言。天帶彥國押人命之後也。』河內國古市郡人木工大屬正七位上藏史乙繼。改本居貫附右京職。
十一日庚子。遣使者於伊勢大神宮。
十三日壬寅。紀伊國名草郡人內竪從八位下紀直貞吉改直字賜宿禰姓。』攝津國豊嶋郡人左史生從六位上葛木直貞岑。改本居貫附右京職。』美濃國可兒郡人左史生從八位上長谷部貞宗貫附左京。
十五日甲辰。右京人主計少允正六位上眞野臣永徳。姪男眞野臣道緒等賜姓宿禰。大和國山邊郡人上野權少掾正六位上民首廣門。右京人大宰醫師正七位上民首方宗。木工醫師正六位上民首廣宅等賜姓眞野臣。永徳廣門等之先。出自天足彥國押人命也。
廿五日甲寅。授越中國正五位下雄神正五位上。近江國正六位上葛野神。伊豫國正六位上高繩神並從五位下。』勘解由使起請二條。其一曰。神社帳准官舍帳。勘了之日。令移式部省。其二曰。奴婢生益。附帳之日。令注父母名。太政官處分。並依請。
廿六日乙夘。下知大和國雲。添上郡般若寺近側山十町之內。勿令百姓伐損。
十月庚申朔。天皇不御前殿。宴侍臣於仗下。勅賜擧音樂。親王已下賜祿各有差』▼是日夜。雷雨。諸衛陣於殿前。
二日辛酉。制。長門國採銅所雜色四人預於勘籍。
六日乙丑。大和國正六位上天玉敷神。豊日神。甲斐國正六位上比志神並授從五位下。
七日丙寅。授下野國從五位上勳五等溫泉神從四位下。上野國正六位上若伊賀保神從五位下。
十一日庚午。右京人陰陽少屬從六位上飛鳥戸造清貞。內竪正六位上飛鳥戸造清生。太政官史生正八位下飛鳥戸造河主。河內國高安郡人主稅大屬正七位上飛鳥戸造有雄等並賜姓百濟宿禰。其先「曰」百濟國人比有之後也。
十五日甲戌。大風雷雨。
十七日丙子。復出雲國百姓課役一年。
廿一日庚辰。天皇宴太政大臣於內殿。以賀滿六十之齡。有衣被寳物之贈。毎色葉於六數。皆是乘輿服御之物也。特喚諸大夫年六十已上者於仗頭賜飮。太政大臣家令從五位下菅野朝臣弟門「並」授從五位上。藤原朝臣直方從五位下。從四位下藤原朝臣儉子進從四位上。無位藤原朝臣多美子從四位下。從五位下上毛野朝臣滋子正五位下。慶賀之餘歡。恩奬及餘家人也。』河內國丹比郡人正六位下葛井連居都人。大初位下葛井連高長等。改本居貫附右京職。
廿三日壬午。屈六十僧於內殿。限三ケ日。轉讀大般若經。
廿七日丙戌。攝津國河邊郡人九世散位正六位上川原公清永。川原公清宗。正七位上川原公清貞。從八位下川原公清方。十一世大膳大進正六位上爲奈眞人菅雄等五人之戸。並□課役。清永等。宣化天皇皇子火焔王之後。計其世數。未可徴課役也。
廿九日戊子。陸奧國勳九等飯大嶋神。勳十等阿福麻水神。無位八牡姫。小結。溫泉神等並授從五位下。伊勢國正六位上簀乃波神。安藝國正六位上天磐門別神。在屋神並從五位下。
卅日己丑。大祓於建禮門前。以犬噛死人骸入神祇官故也。
十一月庚寅朔。七日丙申。平野春日祭如常。
八日丁酉。梅宮祭如常。
十日己亥。以傳燈法師位載寳爲內供奉十禪師。
十二日辛丑。園並韓神祭如常。
十三日壬寅。地震。』鎭魂祭如常。
十四日癸夘。新甞「會」祭。天皇不御神嘉殿。以主殿寮有狐死穢。而官人參入御在所也。公卿向神祇官。奉祭如常。
十五日甲辰。天皇御前殿。宴於群臣。奏大歌五節舞。賜祿如常。
十七日丙午。先是。丹後國言。細羅國人五十四人來着竹野郡松原村。問其來由。言語不通。文書無解。其長頭屎鳥舍漢書答雲。新羅東方別嶋。細羅國人也。自外更無詞。』因幡國言。新羅國人五十七人。來着荒坂濱頭。略似商人。▼是日。勅給程糧。放卻本蕃。
廿日己酉。左京人齋院判官正八位上上毛野公藤野。內教坊頭從七位下上毛野公赤子等同族男女七人。賜姓朝臣。豊城入彥命之苗裔也。
廿六日乙夘。中宮於太政大臣染殿第。大設齋會。演大乘經。賀太政大臣滿六十也。限三日訖。公卿大夫多參陪焉。
十二月己未朔。三日辛酉。左京職正六位上戌亥隅神。山城國春日年祈神。近江國少杖神。阿度河。川內神等並授從五位下。
六日甲子。勅遣散位從五位上內宗王。從五位上大中臣朝臣直主。從五位下齋部宿禰木上等。向伊勢大神宮奉幣。
九日丁夘。以甲斐國從五位下大井俁神。列於官社。
十一日己巳。月次並神今食祭。天皇不御神嘉殿。所司奉祭如常』右京人左史生正八位下六人部連吉雄賜姓善淵宿禰。天孫火明命之後也。
十二日庚午。中務省火。燒卿曹司屋一間。
十三日辛未。飛騨國言。樹連理一。
十六日甲戌。陸奧國磐瀬郡人正六位上勳九等吉彌侯部豊野賜姓陸奧磐瀬臣。其先。天津彥根命之後也。
十八日丙子。分遣公卿已下侍從已上。向諸山陵墓。奉獻荷前幣。
廿一日己夘。勅賜長門國司帶劔。
廿四日壬午。中宮爲賀太政大臣齡滿六十。設廣讌。親王已下五位已上並侍焉。極歡而罷。賜親王已下衣被並絹。
廿九日丁亥晦。大祓大儺如常。
