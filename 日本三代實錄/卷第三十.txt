日本三代實録卷第三十
後太上天皇。天皇。諱貞明。先太上天皇之第一子也〈清和〉。母皇太后〈高子〉。贈太政大臣正一位藤原朝臣長良之女也。後兄右大臣藤原朝臣基經。初夢。後露臥庭中。苦腹脹滿。頃之腹潰。氣昇屬天。即便成日。其後後以選入掖庭。遂有身焉。貞觀十年十二月十六日乙亥生帝於染殿院。十一年二月一日己丑立爲皇太子。誕育三月矣。十八年十一月廿九日壬寅。受讓爲帝。時年九歳。▼是日。出自染殿院。御鳳輦歸東宮。百官供奉如常。諸衛警陣。異常嚴密
十二月甲辰朔。右大臣従二位兼行左近衛大將藤原朝臣基經抗表辭攝政言。伏奉去月廿九日傳國詔命曰。少主未親萬機之間。臣基經攝行政事。如忠仁公故事。臣某〈中謝〉伏惟。忠仁公徳崇功大。仁義兼資。況先帝之親舅。陛下之外祖。人望皆歸。官齒既貴。陛下知其元老。專俾攝政。天下萬民。僉以爲宜。今臣年出不惑。性猶童蒙。職至大臣。効無匡濟。朝夕流汗。責深罪重。夫代天治民者人君也。導君從天者人臣也。而詔命曰。比年災異仍見。此復重臣罪責也。漢代以災異。免三公之官。臣所尤可懼也。臣平生員之日。陛下猶引過於一人。臣非常受寄之時。今上何明徳於四海。蹇驢既疲坦途。況雲巖不知遠近乎。短楫無利夷浪。況淵水不測邊涯乎。任重道悠。不知所處。今公卿大臣在位者。多皆是有徳良人。陛下察而用之。亦亡叔忠仁公。屬絋之夕。重託扶持陛下。莫愆始終之教。臣今縁詔命。離去仙砌。攝事朝廷。進慙失教。退恐違命。臣始謂穆遊之轉翠華。誰知尭心之脫黃屋。臣將隨陛下爲雲中之吠犬。何更歸城闕。爲華表之鳴鶴。臣之至誠。既其如此。臣〈某〉誠惶誠恐頓首頓首死罪死罪謹言。不許矣。
丁未四日。右大臣重抗表言。中使右近衛權中將藤原朝臣山陰至。奉傳勅旨。抑止臣請。不知愚款之乖聖懷。更疑微誠之逸天聽。臣〈某〉誠惶誠恐頓首頓首死罪死罪。臣位貴官重。皆是陛下之殊恩。祿厚封高。亦復陛下之絶寵。殊恨淹引日月。偸安非服。不意綸命乍降。屬以重寄。縱令陛下責臣。以有一株之刀。而復臣訴陛下。以無再全之錦。不獨顧身。亦能思國。以臣思國之慮。將盡報主之情。陛下推而察之。莫重臣罪。臣以爲。春蒼夏昊。猶是一天。朝東暮西。未爲兩日。伏願。臣心不離魏闕。將致今上臣子之忠。臣身常侍仙階。不失亡叔臨終之命。臣謹故事。皇帝之母。必升尊位。又察前修。幼主之代。太后臨朝。陛下若寳重天下。憂思幼主。則皇母尊位之後。乃許臨朝之義。臣竭力施功。不敢懈緩。臣誠盡矣。臣願足焉。不堪悃款之至。累表上聞。遂不許。
己酉六日。雷電雨雹。
庚戌七日。雷雨。
辛亥八日。詔曰。朕祗膺叡託。猥纂鴻基。顧秋駕而晨兢。履春氷而夕。伏惟。太上天皇。化架鼇波。澤漏蟻穴。光華之運未盡。謳歌之聲猶喧。而今簸落粃糠。洗除塵垢。不徳其徳。不功其功。境絶跡殊。無得而稱。然國有成典。不敢愆忘。謹上尊號。爲太上天皇。』▼是日。勅令所司。奉白綾二百疋。綾三百疋。白絹五百疋。絹二千疋。帛五百疋。白絲三百。絲七百。細屯綿千屯。石見綿四百屯。調綿一萬屯。庸綿五千屯。「綿」細布千端。調布二千端。新錢二百貫文於太上天皇宮。又奉充御封二千戸。』右近衛權中將從四位下兼行前守藤原朝臣山陰上表言〈雲々〉。伏請恩裁。殊蒙哀察。罷臣中將之宮。賜其本品之秩。方申宿志。陪奉前宮。不許。
甲寅十一日。月次神今食祭。天皇不御。所司於神祇宮致祭。親王公卿供事如常。
庚申十七日。遣前山城守從四位上忠範王。散位從五位下大中臣朝臣是直等。向伊勢大神宮奉幣。告以明年正月三日將即位。天皇御建禮門發使焉。
癸亥廿日。有大鳥翔於紫宸殿上。』停佛名懺悔之事。受禪之後。將先行神事也。
甲子廿一日。諸衛解嚴。三關廢警。先是。十一月廿八日太上天皇將讓位於今上。內外嚴警。以非常。發使護左右馬寮。左右兵庫。及諸國要害之關。▼是日。遣使喚還。』中納言兼右近衛大將從三位行皇太后宮大夫藤原朝臣良世上表言〈雲々〉。伏願皇鑒照丹誠。停臣所帶文武之職。令臣得免屍素之譏。但臣亡兄故太政大臣臨終之夕。再三誡臣曰。愼奉仕長秋之職。今日未謝。以聞。不許。
乙丑廿二日。遣使山陵奉荷前幣。公卿於建禮門前行事。』固近江關使從五位上守民部大輔藤原朝臣保則奉木契復命。
戊辰廿五日。固伊勢關使散位從五位上藤原朝臣有年復命。
己巳廿六日。以中納言從三位南淵朝臣年名爲大納言。四品守彈正尹兼行常陸太守惟彥親王爲中務卿。常陸太守如故。二品行中務卿兼行上野太守諱〈光孝天皇〉親王爲式部卿。上野太守如故。從五位上守左少弁橘朝臣廣相爲美濃權守。左少弁如故〈雲々〉。二品行兵部卿本康親王爲大宰帥。兵部卿如故〈雲々。十一人〉。
庚午廿七日。固美濃關使前遠江守從五位下清原眞人惟岳復命。
廿九日壬申晦。遣參議從三位行右衛門督大江朝臣音人。從四位下行右馬頭在原朝臣業平。向田邑山陵〈文徳〉。告以天皇受讓。告文曰。天皇恐〈美〉恐〈美毛〉申賜〈倍止〉申。太上天皇厚矜〈乎〉垂賜〈天〉。天之日嗣授賜〈倍利〉。故是以。大御座處〈乎〉掃潔侍而。天之日嗣〈乎〉戴荷〈知〉。守仕奉〈倍岐〉事〈乎〉。恐〈美〉恐〈美毛〉申賜〈久止〉奏。又申。掛畏〈岐〉田邑御門〈乃〉矜賜〈波牟〉厚慈〈乎〉受戴〈天之〉。天之日嗣〈乃〉政者平〈久〉。天地日月〈止〉共〈尓〉守供奉〈倍之止〉思食事〈乎〉恐〈美〉恐〈美毛〉申賜〈波久止〉奏。』▼是日。大於朱雀門前。並追儺一如舊儀。
〈丁酉〉元年春正月癸酉朔。乙亥三日。天皇即位於豊樂殿。〈大極殿未作。故用豊樂殿雲々〉。詔曰。明神〈止〉大八洲國所知〈須〉天皇詔旨〈良萬止〉宣〈布〉〈乎〉。親王諸王諸臣百官人等天下公民衆聞食〈止〉宣。掛畏〈岐〉太上天皇〈我〉宣。此天日嗣高座之業〈乎〉。掛畏〈岐〉近江大津〈乃〉宮〈尓〉御宇〈之〉天皇〈乃〉。初賜〈比〉定賜〈倍留〉法隨〈尓〉。仕奉〈止〉仰賜〈比〉授賜〈布〉大命〈乎〉。受賜〈利〉恐〈美〉受賜〈利〉懼〈利〉。進〈母〉不知〈尓〉退〈母〉不知〈尓〉。恐〈美〉坐〈久止〉宣天皇勅〈乎〉衆聞食〈止〉宣。然皇〈止〉坐〈天〉天下治賜君〈波〉。賢人〈乃〉良佐〈乎〉得〈天之〉。天下〈乎波〉平〈久〉安〈久〉治物〈尓〉在〈止奈毛〉聞行〈須〉。故是以大命坐宣〈久〉。朕雖幼稚。親王等〈乎〉始〈天〉。王等臣等〈乃〉相穴〈奈比〉奉〈利〉相扶奉〈牟〉事依〈天之〉。此〈乃〉仰賜〈比〉授賜〈倍留〉食國〈乃〉天下之政〈波〉。平〈久〉安〈久〉供奉〈倍之止奈毛〉所念行。是以以正直之心〈天〉。天皇朝廷〈乎〉助仕奉〈止〉宣天皇〈乎〉衆聞食〈止〉宣。辭別宣〈久〉。凡人子〈乃〉蒙福〈末久〉欲爲〈流〉事〈波〉。於夜〈乃〉多米〈尓止奈毛〉聞行〈須〉。故是以朕親母藤原氏〈乎〉皇大夫人〈尓〉上奉〈利〉治奉〈流〉。又仕奉人等中〈尓〉。其仕奉狀隨〈尓〉冠位上賜〈比〉治賜〈布〉。又大神宮〈乎〉始〈天〉。諸社〈乃〉禰宜祝等〈尓〉給位一級。又僧綱〈乎〉始〈天〉。諸寺智行有聞〈流〉。並天下僧尼〈乃〉年八十已上〈尓〉施物〈太布萬〉。又左右京五畿內〈乃〉鰥寡孤獨不能自存者。及天下給侍〈流〉人等〈尓〉給御物〈布〉。又諸國〈乃〉貞觀七年以往〈乃〉調庸未進〈乃〉在其身者盡免給〈波久止〉〈布〉天皇御命〈乎〉衆聞食〈止〉宣。』進左大臣從二位源朝臣融爵加正二位。授從三位守大納言南淵朝臣年名。中納言兼右近衛大將從三位皇太后宮大夫藤原朝臣良世並正三位。參議正四位下行左大弁兼讃岐守藤原朝臣家宗從三位。參議右大弁從四位上行近江權守源朝臣舒。前播磨守從四位下忠貞王並正四位下。從四位下行美作守四友王從四位上。無位興範王從四位下。高尚王正五位下。從四位上行攝津守平朝臣房世正四位下。從四位下行信濃守在原朝臣守平。左馬頭藤原朝臣秀道並從四位上。正五位下行丹波權守源朝臣平。式部少輔高向朝臣公輔。大藏大輔橘朝臣信蔭。右兵衛權佐藤原朝臣國經並從四位下。從五位上守右近衛少將兼行播磨權介藤原朝臣門宗。左少弁兼行美濃權守橘朝臣廣相並正五位上。木工頭從五位上源朝臣包。少納言兼侍從和氣朝臣彜範。右近衛少將兼行前權介藤原朝臣利基。左中弁藤原朝臣千乘並正五位下。攝津權守從五位下三原朝臣永道。信濃權介佐伯宿禰子房。散位源朝臣雙。左衛門佐藤原朝臣弘經。左馬助多治眞人藤善。散位菅野朝臣高松。貞朝臣登。讃岐介都宿禰御酉。右近衛權少將藤原朝臣清經。散位源朝臣是忠等並從五位上。散位外從五位下安曇宿禰粟常。織部正紀朝臣關雄。漏刻博士宮道朝臣彌益。針博士葛城宿禰高宗。正六位上源朝臣保。源朝臣唱。主殿權助在原朝臣友於。散位藤原朝臣南雄。左衛門少尉良岑朝臣行。鼓吹正笠朝臣道興。散位伴宿禰春雄。大舍人大允橘朝臣長茂。式部大丞藤原朝臣保蔭。民部大丞藤原朝臣貞則。內藏權助藤原朝臣有穗。左馬大允藤原朝臣常世。右衛門少尉紀朝臣捲成。掃部助紀朝臣高常。左近衛將下毛野朝臣給。■部少丞藤原朝臣忠守。散位佐伯宿禰春繼。直講小野朝臣當岑等並從五位下。左大史正六位上山田宿禰超宗。少外記興世朝臣貞町。左衛門大尉和氣朝臣時人。陰陽權助兼播磨權少目弓削連是雄。侍醫狛人野宮成。右近衛將佐伯直是繼。散位刑部造弘世等並外從五位下。禮畢還御東宮。』▼是日。但馬國獻白雉一。
丁丑五日。右近衛權中將藤原朝臣山陰重抗表言。姑山之下。既非多士之林。魏闕之前。自是群材之府。仍辭帝闥。請奉仙閭而人願至切。天從未彰。伏願天恩。假以殊貸停臣中禁八屯之將。終臣外州四年之秩。則上有成功之慈。下無忘恩之累。詔許之。
己夘七日。天皇御前殿。所司獻剛夘杖如舊儀。覽青馬。宴群臣。日暮賜束帛。諸國牧宰五位已上奉使入京者預參賜祿。
庚辰八日。於豊樂殿。始講勝王經。以元興寺僧法相宗傳燈大法師位安春爲講師。
辛巳九日。授三品儀子內親王二品。無品親子內親王四品。〈十四人〉。無位簡子女王。廉子女王並從四位下。二人奉仕御帳之事也。』右大臣基經抗表。請罷大將職言〈雲々〉。伏望補武弁於蘭臺。專愚忠於槐署。今上遣大納言南淵朝臣年名。此表。奉太上天皇。太上天皇勅曰。表請之旨。理合容聽。當國重任。攝行萬機。不可煩之以一職。但君子武。腰底忽空。願特賜帶劔。嚴其儀形。仍金銀裝寳劔一寄年名還奉之。今上即日以劔賜大臣。
壬午十日。以從四位上行左馬頭藤原朝臣秀道爲中宮大夫。從五位上守右少弁藤原朝臣遠經爲亮。從五位下行出羽介藤原朝臣豊範爲大進。
丙戌十四日。豊樂殿齋講畢。僧綱率名僧。奉參御在所。論義如常。
丁亥十五日。除目〈冊五人〉。
戊子十六日。踏歌之。天皇於前殿。賜宴侍臣。雅樂寮奏樂。宮人踏歌如常儀。賜祿有差。』▼是日。出雲國言。渤海國大使政堂省孔目官楊中遠等一百五人。去年十二月廿六日着岸。中遠申雲。爲謝恩請使。差遣中遠等。兼獻方物。於嶋根郡安置供給。
己丑十七日。天皇御建禮門。觀射禮。
庚寅十八日。停賭射。
壬辰廿日。內宴近臣。教坊奏女樂。文人賦詩如常儀。賜祿有差。
乙未廿三日。從四位下行周防權守紀朝臣有常卒。有常者左京人。正四位下名虎之子也。性清警有儀望。少年侍奉仁明天皇。承和中擢拜左兵衛大尉。數年右近衛權將。兼近江權少掾。仁壽初遷左馬助。是年授從五位下。爲但馬介。左馬助如故。俄而右兵衛佐兼讃岐介。尋授從五位上。左近衛少將。讃岐介如故。天安元年自左近衛少將。遷爲伊勢權守。同年除少納言。兼侍從。明年遷肥後權守。貞觀九年爲下野權守。秩滿爲信濃權守。十五年授正五位下。十七年爲雅樂頭。十八年至從四位下。爲周防權守。卒時年六十三。
丙申廿四日。時大流星出自天中庚。指天中艮而行。可三丈沒。以推之。出天津邊。入紫微宮中。
丁酉廿五日。時加戌。客星在辟見西方。可謂含譽瑞星也。
己亥廿七日。去年亢旱。京師及畿內諸國飢饉。河內和泉爲尤甚。公卿會議。東西京中置常平司。出賣官米。亦遣使河內和泉兩國。賑給絶乏戸。
庚子廿八日。以因幡守從五位下藤原朝臣敏行。散位從五位下伴宿禰春雄。從五位下紀朝臣卷雄等。爲賣常平所米使。
辛丑廿九日。詔曰。紀徳録勳。代既異而加等。餝終追遠。身雖謝而及恩。況乃天愛之深。理切敦族。人道之重。情殷睦親。外祖故中納言從二位藤原朝臣〈長良〉。識度夷雅。餘慶延於身後。外祖母藤原氏。門傳訓。家著閨儀。蘋藻之禮彌恭。松蘿之茂交映。並征耀靡。貸晩景於西峯。圉水易驚。逐遊魂於東岱悲玉樹之早落不見孫榮。訪瓊蘭之遺芳宜從子貴。外祖可左大臣正一位。外祖母可正一位。死而有知。嘉哀贈。
二月癸卯朔。三日。以少外記正六位上大春日朝臣安名。前讃岐掾正八位下占部連月雄。爲存問渤海客使。園池正正六位上春日朝臣宅成爲通事。
丙午四日。祈年祭如常。』詔復讃岐國民徭十日。縁造大極殿石多勞役也。
丁未五日。釋奠如常。
戊申六日。春日祭。
壬子十日。尾張國樹連理。』無品平子內親王薨。皇帝不見事三日。內親王者。仁明天皇之女也。母贈從二位藤原朝臣女〈三守〉〈貞子〉。』參議從三位行左大弁藤原朝臣家宗薨〈雲々〉。年六十一。
丙辰十四日。先是無品平子內親王薨。內親王者太上天皇之姑也。▼是日。詔曰。天子絶傍朞。但未審太上天皇應絶以不。宜令博士等權議之。於是。從五位上行博士兼越中守善淵朝臣永貞。從五位下行助教船連副使麻呂。從五位下善淵朝臣廣岑。從五位下行直講小野朝臣當岑。外從五位下美努連清名等奏議曰。禮記中庸雲。期之喪達乎大夫。三年之喪達乎天子。母之喪。無貴賎一也。期之喪達於大夫者。謂傍親所降在大功者也。其正統之期。天子諸侯猶不降也。大夫所降。天子諸侯絶之不爲服也。正義雲。朞之喪達於大夫者。欲見大夫之尊猶有朞喪。謂傍親所降。在大功者。得爲朞喪。歸着大功之服。故云達於大夫。若天子諸侯傍朞之喪。則爲不服也。三年之喪達於天子者。謂正統三年之喪。母及適子並妻也。達於天子者。言天子皆服之。不雲母。言三年者。苞適子也。天子爲後其服朞以三年苞之者。以後卒必三年。然後娶。所以達子之志。故通在三年中。今據此文。天子絶傍期。禮制明白也。又尭舜禹三聖。皆揖讓之君也。經籍之中。無貶尊號。太上天皇重不降。然則可絶傍期。不違禮意。
丁巳十五日。牧童放火燒北野。延及山嶺。炎燎亂熾。不可撲滅。勅遣六府官人已下滅之。
己未十七日。卜定伊勢賀茂齋內親王。伊勢齋識子內親王。賀茂齋敦子內親王並卜食。
癸亥廿一日。遣從五位下行主殿權助在原朝臣友於。向豊前國八幡大菩薩宮。香椎廟。奉幣劔等物告以天皇即位。
甲子廿二日。掌侍從五位上春澄朝臣高子。改名洽子。以觸中宮諱也。
乙丑廿三日。遣使伊勢大神宮。告以▲天皇即位並卜定齋內親王。告文曰。天皇〈我〉詔旨〈止〉掛畏〈岐〉伊勢度會〈乃〉宇治〈乃〉五十鈴〈乃〉河上〈乃〉下津石根〈尓〉大宮柱廣知立〈天〉。高天原〈尓〉千木高知〈天〉。天皇御命〈乃〉稱辭竟奉〈流〉天照〈之〉坐皇大神〈乃〉廣前〈尓〉申賜〈倍止〉申〈久〉。先日〈尓〉可即位狀〈乎〉差使〈天〉令申〈太利〉。皇大神〈乃〉厚助〈尓〉依〈天〉。天日嗣〈乎〉平〈久〉受賜〈禮利〉。自今以後〈毛〉皇大神〈乃〉矜護賜〈牟尓〉依〈天奈毛〉。食國〈乃〉天下〈波〉愈益〈尓〉平〈久〉可有〈岐〉。又今侍恬子內親王〈波〉。太上天皇〈乃〉大神〈乃〉御杖代〈止之天〉奉入賜〈倍流奈利〉。今舊例〈乃〉隨〈尓〉相替〈天〉可令奉仕〈岐〉物〈奈利止〉爲〈天奈毛〉。識子內親王〈乎〉卜定〈天〉進入〈流〉。此狀〈乎〉王散位從四位下實世王。中臣神祇少副正六位上大中臣朝臣常道等〈乎〉差使〈天〉。忌部從八位上齋部宿禰良岑〈加〉弱肩〈尓〉大手繦取掛〈天〉。禮代〈乃〉大幣帛〈乎〉持齋〈利〉令捧持〈天〉進〈良久止〉。恐〈美〉恐〈美毛〉申賜〈波久止〉申。
丙寅廿四日。遣使於賀茂神社奉幣。告以定齋內親王。告文曰。天皇〈我〉詔旨〈止〉掛畏〈岐〉賀茂大神〈乃〉廣前〈尓〉申賜〈倍止〉申。忝以拙劣〈天〉天日嗣〈乎〉受賜〈利〉。恐〈美〉懼〈利〉大坐〈須〉。皇大神〈乃〉厚護〈尓〉依〈天〉。天皇朝廷〈波〉平〈久〉無事〈久〉有〈倍之〉。自今以後〈毛〉助賜〈比〉明護賜〈牟尓〉依〈天之〉。食國〈乃〉天下〈波〉愈益〈尓〉平〈久〉可有〈岐〉。又前〈尓〉侍〈之〉儀子內親王〈波〉身〈乃〉安〈美〉重〈岐尓〉依〈天〉。太上天皇〈乃〉御時〈尓〉令退出〈天岐〉。今新〈尓〉嗣位〈天波〉相替〈天〉可令奉仕〈岐〉物〈奈利止〉爲〈天奈毛〉。敦子內親王〈乎〉卜定〈天〉阿禮乎度女〈尓〉進狀〈乎〉。參議刑部卿正四位下兼行勘解由長官近江守菅原朝臣是善〈乎〉差使〈天〉。宇豆〈乃〉大幣〈乎〉令捧持〈天〉進〈良久乎〉。恐〈美〉恐〈美毛〉申賜〈波久止〉申。
戊辰廿六日。於仁壽殿修法。限三日訖。
己巳廿七日。分遣大中臣齋部兩氏六位已下於五畿七道諸國。班幣境內神社。縁天皇即位也。
辛未廿九日。以參議正四位下行右大弁兼近江權守源朝臣舒爲左大弁。近江權守如故。從四位下行前守藤原朝臣山陰爲右大弁。大納言正三位兼行陸奧出羽按察使源朝臣多爲左近衛大將。餘官如故〈雲々。四十二人〉。』▼是日申時。天皇遷自東宮。御仁壽殿。童女四人。一人秉燎火。一人持盥手器。二人牽黃牛二頭。在御輿前。用陰陽家鎭新居之法也。公卿宿侍內裏。三日不出。
閏二月癸酉朔。三日乙亥。從四位下守右大弁兼行前守藤原朝臣山陰上表言。謹奉去月廿九日詔命。以臣任右大弁。心肝失據。氷谷増危。臣業廢文學。性無政事。幸遇覆之包容。久偸祿位之過溢。況官惟崇望。職即要機。量其力思其列。顯臣朱愚。纍臣白罪。加之臣先上表狀。請罷右近衛權中將。慮無他貳。專志在侍太上天皇。誠概纔通。適賜寛。今當此重任。更追先請。人臣之貴其有終。犬馬之情何爲默止。伏願適廻照覽。解罷所。蒼天蒼天。察臣懇款。不堪屏營之至。冐昧以聞。不許。
己夘七日。正五位下安倍朝臣高子改名基子。外從五位下葛木宿禰高子改名賀美子。以觸中宮諱也。
乙酉十三日。右大弁山陰重上表〈雲々〉。不省。』從五位下源朝臣高子改名子。以觸中宮諱也。
丁亥十五日。太上天皇宮別當右大弁從四位下藤原朝臣山陰上奏今上言。依太政官去年十二月八日符旨。應納太上天皇御封二千戸。而奉太上天皇。王風不竸。國弊民亡。此故褫夫袞竜。愛此蘿薛。豈復享太上之尊名。致公家之煩費乎。宜其封物等莫敢納用者。勅命如斯。仍請奉返。
己丑十七日。授對馬嶋正五位上平神從四位下。』延暦寺僧傳燈大法師位齊詮。傳燈滿位安然。玄昭。觀漢等四人。給傳食驛馬。令向大宰府。縁齊詮等求法入唐也。』山城國愛宕郡水田九町二百九歩。奉太上天皇染殿宮。以便近也。
壬辰廿日。太政官處分。令民部省不待造兵司移文。給尾張國大帳返抄。
癸巳廿一日。授美濃國從四位下伊富岐神從四位上。
乙未廿三日。美作國進銅大十兩。前國二斤九兩。先是。從七位上伴宿禰吉麿言。美作國眞嶋郡加夫良和利山。大庭郡比智奈井山。前國津高郡佐佐女山有銅。故吉麿掘採。進其樣銅。勅遣內匠大允正六位上布勢朝臣安岑。與國宰臨地掘採。令安岑還向進所採之銅。
戊戌廿六日。授參河國正五位上狹投神從四位下。尾張國正五位下多名神正五位上。上総國正六位上神代神。常世神。飛騨國本母神。釼緒神並從五位下。
己亥廿七日。中臺印奉中宮職。元此印在太皇大後五條宮。今有勅奉之。』▼是日。今上抗表請被納太上天皇御封曰。臣諱言。今月十五日右大弁從四位下藤原朝臣山陰至。奉宣天旨讓還御封恭承慈綸。伏増震駭。〈中謝〉臣若稽故事。太上天皇者。御供有數。所司祗陪。陛下顧重國家。申詔抑損。敦訓切至。奉以周旋。然國之通規。由漸久。一旦頓廢。千載貽譏。故仍先代。沖之之。舊株二千戸。以爲御封。臣猶恨。壤少連亙。物非奇。而今更慮公費之繁多。不享土地之所輸。臣聞諸遺老。承和之始。前後太上天皇並存於世〈嵯峨・淳和〉。當斯時也。封分二天。租入兩處。理之所定。未爲多煩。況今陛下。一天覆育。四海幽顯。頼其徳化。公私有何艱勞。加以。古之所行。今有成典。至臣而闕。謂論者何。伏願陛下。日月照臨之明。必察寸款。河海含容之量。莫厭微涓。無任悚戰之至。謹奉表以聞。臣諱誠兢誠頓首頓首死罪死罪謹言。太上天皇不許之。
三月壬寅朔。遣刑部大輔從五位上弘道王。右中弁從五位上藤原朝臣保則。迎前伊勢齋內親王〈恬子〉。
甲辰三日。皇帝潔齋奉燈如舊儀。』後國獲白鹿一而獻之。雪白可愛。奉覽太上天皇。後放於神泉。
乙巳四日。授讃岐國正四位下田村神正四位上。正五位下大水神正五位上。從五位下多和神從五位上。』「詔復讃岐國民徭役也」
己酉八日。皇太夫人奉參太上天皇染殿宮〈高子〉。親王公卿相從畢至。宴飮極歡。夜分而還。「縁造大極殿石多」
辛亥十日。從四位上行右兵衛督兼相摸守藤原朝臣良尚卒。良尚者左京人。常陸介從五位上春繼之子也。美姿容。好武藝。膂力過人。甚有膽氣。嘉祥三年起家爲右近衛權將。數年爲眞。仁壽四年兼大和權大掾。齊衡二年正月授從五位下。同月轉少將。兼大和介。三年九月遷爲上総介。良尚自任將以藏人爲文徳天皇近習之臣。是出拜外吏。清和太上天皇即位。貞觀元年春徴爲左近衛少將。兼上総權介。二年春停上総權介兼近江權介。丁母憂解職。服紀之中。詔以本官起之。是年冬加從五位上。八年進正五位下。明年兼前權守。十一年至從四位下。轉權中將。尋爲眞。十七年増從四位上。遷爲右兵衛督。兼相摸守。卒時年六十。長子菅根篤學。經史百家畢該。爲文章生。對策及第。
壬子十一日。以存問渤海客使正六位上行少外記大春日朝臣安名。前讃岐掾正八位下占部連月雄。爲兼領客使。』辰漏上四刻。地大震。
甲子廿三日。授陸奧國人外正六位上勳五等吉彌侯部眞保外從五位下。
乙丑廿四日。太上天皇於清和院。設大齋會。講法華經。限五日訖。親王公卿會。
丁夘廿六日。屈百廿僧於紫宸殿。限以三日。轉讀大般若經。今上踐祚之後二季修之。變於貞觀四季之例也。
己巳廿八日。清和院齋講事畢。以米一百五十斛。穀一千斛。賑給東西京僧尼男女不能自存者。
庚午廿九日。今上重抗表曰。臣諱言。伏奉今月廿六日慈誨。不許上御封。臣去月表聞。冀蒙允照。赤抱無効。玄鑒彌遙。〈中謝〉臣聞。問道。而不廢御俗之務。凝神姑射。而未忘理世之方。眞假兩存。古今一揆。豈有以寂寞之趣違由之規者乎。陛下降黃屋之尊。棄赤縣之富。削華袞冕。滌慮石泉。今之御封。猶同壤。此而可厭。細塵安歸。陛下好謙之過。既出理法之外。愛費之至。欲居乏約之中。縱令陛下上仙之廚。取足朝夕之饌。則恐左右下從之類。難給歳「之」時之資。豈汚汾水之流。聊上之輸。伏願陛下。使臣白華之志申盡敬之誠。臣烏鳥之情得反哺之便。即臣子禮達。忠孝道行。全舊式於當年。傳故實於來代。無任懇款之至。謹重奉表以聞。臣諱誠兢誠頓首々々死罪々々謹言。
