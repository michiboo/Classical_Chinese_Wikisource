日本三代実録巻第四十五〈起元慶八年二月、盡五月。〉左大臣従二位兼行左近衛大將臣藤原朝臣時平等奉勅撰
光孝天皇」天皇諱時康、仁明天皇之第三子也。母贈皇太后藤原氏、贈太政大臣正一位総継朝臣之女焉。  仁明天皇之為儲弍也、選入東宮、天長八年、生天皇於東京六條第。天皇少而聡明、好読経史。容止寛雅、謙恭和潤、慈仁寛曠、親愛九族。性多風流、尤長人事。仁壽太皇太后、甚親重之。毎有遊覧讌會之事、太后必請令為之主矣。嘉祥二年、渤海國入覲、大使王文矩、望見天皇在諸親王中拝起之儀、謂所親曰。此公子有至貴之相、其登天位必矣。復有善相者藤原中直。其弟棟直、侍奉藩宮。中直戒之曰。君主骨法當為天子。汝勉事君王焉。
元慶八年二月四日乙未。太上天皇遷御二條院、遜皇帝位焉。於時、天皇在東二條宮。親王公卿、奉天子璽綬神鏡寶剱等。天皇再三辭譲、曾不肯受。二品行兵部卿本康親王、起座跪奏言。暦數攸在、謳歌是帰。昔者、漢文三譲雖高、猶當大橫之■、遂代邸之迎。伏願。陛下在此楽推、幸聴於群臣矣」是夜、親王公卿、侍宿於行在所。
五日丙申。親王公卿引文武百官、奉迎天皇。即日鸞輿入御東宮。親王公卿扈従。天皇當出宮、未御輦輿之前、太政大臣詣宮、奏聞起居。解卻太上天皇勅賜之剱、腰底既空。兵部卿本康親王・左大臣源朝臣融、先侍尚帯剱。乍驚相視、各自解之。天皇即時、賜三人帯剱。▼是日。分遣使者、固守內外要害之処。従四位上守治部卿兼行武蔵権守源朝臣行有監護左馬寮。従四位上行左京大夫在原朝臣守平監護右馬寮。従五位下行備中権介安倍朝臣利行守左右兵庫。遣散位従五位下源朝臣建於伊勢関、中務少輔従五位下在原朝臣弘景於近江関、散位従五位下藤原有文於美濃関、並賚勅符木契焉。遣従五位上守左近衛少將藤原高藤・右近衛少將正五位下平朝臣正範等、運內裡攸留鈴印匙鎰等、置東宮南門內西掖。▼是日。春日祭如常。
六日丁酉。釈奠如常。直講正六位上直道宿禰守永、講御注孝経。文章生學生等賦詩▼是日。僧都已下、率威従僧等、奉參東宮、慶賀天皇也。以內蔵寮綿絹賜之。
七日戊戌。風雪寒烈。
十日辛卯。園韓神祭如常。
十二日癸卯。大原野祭如常。
十三日甲辰。請僧五十口於東宮前殿、転読大般若経。限以三日。」先是、伊勢斎內親王、在野宮。是日、還本家。
十八日己酉。大祓於建禮門前。以明日欲奉伊勢大神宮幣。
十九日庚戌。天皇御朝堂院小安殿、遣散位従五位上興我王、向伊勢大神宮奉幣、告以將即位也。
廿一日壬子。掛甲四百領、頒給左右近衛府各二百領。此甲、尋常納內裏春興殿。天皇入東宮之後、遷納東宮書殿。今出而給之。以兵庫甲、給左右衛門左右兵衛四府。並為廿三日即位、以此着用也。▼是日。遣中納言従三位兼行左衛門督源朝臣能有於山階山陵、參議正四位下刑部卿兼行近江守忠貞王於柏原山陵、參議正四位下行太皇太后宮大夫遣備中守藤原朝臣國經於嵯峨山陵、參議正四位下行左大弁兼播磨守藤原朝臣山陰於深草山陵、告以可即位也。分遣大中臣氏人等、於五畿七道諸國、奉境內名神幣。
廿二日癸丑。従四位上源朝臣良姫卒（嵯峨皇女）。
廿三日甲寅。天皇即位於大極殿。詔曰。明神《止》大八洲國所知《須》天皇《我》詔旨《良萬止》宣《不》勅《乎》、親王諸臣百官人等天下公民衆聞食《止》宣。掛畏《岐》平安宮《尓》御宇《之》倭根子天皇《我》天津日嗣高座《乃》業《波》掛畏近江大津宮《尓》御宇《世之》天皇《乃》初賜《比》定賜《倍留》法《奈利》。朕以薄徳《天》忝《久》百辟卿士《乃》楽推之請《尓》當《天》、恐《美》懼《利》進《母》不知《尓》退《母》不知《尓》、恐《美》坐《久止》宣天皇勅《乎》衆聞食《止》宣。然皇《止》坐《天》天下治賜君《波》賢人《乃》良佐《乎》得《天之》天下《乎波》平安治物《尓》在《止奈毛》聞行。故是以大命坐宣《久》。朕雖拙劣、親王等《乎》始《天》王等臣等《乃》相穴《奈比》奉《利》相扶奉《無》事《尓》依《天之》此食國天下政《波》平安可聞行《止奈毛》所念行。是以以正直之心《天》天皇朝廷《乎》衆助仕奉《止》宣天皇勅《乎》衆聞食《止》宣。辭別宣《久》。凡人子《乃》欲蒙福事《波》於夜《乃》多米《止奈毛》聞行《須》。故是以朕先妣藤原氏《尓》皇太后尊號《乎》追贈奉《流》。又奉仕人中《尓》其奉仕狀《乃》隨《尓》冠位上賜《比》治賜《布》。又大神宮《乎》始《天》諸社禰宜祝《尓》給位一階。又僧綱《乎》始《天》天下僧尼年八十已上《尓》施物給《布》。又両京五畿內、鰥寡孤獨不能自存者、及天下給侍《留》老人《尓》賜御物《布》。又諸國貞観十八年以往、調庸未進、租稅未納、在民身者、悉免賜《止》宣天皇大命《乎》衆聞食《止》宣。」授無品貞固親王四品。中納言従三位在原朝臣行平正三位。正四位下行右京大夫兼山城守基棟王従三位。弾正大弼従四位下雅望王従四位上。無位十世王従四位下、今扶王従五位下。散位従四位下源朝臣平・右馬権頭藤原朝臣門棟・右大弁兼勘解由長官橘朝臣広相、並従四位上。散位正五位下藤原朝臣諸藤・右中弁兼大學頭紀伊守巨勢朝臣文雄・右近衛少將平朝臣正範、並従四位下。従五位上行博士善淵朝臣永貞信濃守藤原朝臣有蔭・陰陽頭兼暦博士家原朝臣郷好・相模権守藤原朝臣春幹・右近衛権少將在原朝臣友於・右衛門権佐藤原朝臣有穂・勘解由次官兼伊勢権介惟良宿禰高尚等、並従五位上。外従五位下行典薬助物部朝臣內嗣・散位和気朝臣時人・主殿権助菅原朝臣永津・助教浄野朝臣宮雄、散位正六位上有名王・源朝臣希・源朝臣當元・藤原朝臣時佐、兵部大丞正六位下平朝臣元世・民部大丞清原真人常岑・左近衛將監藤原朝臣連並・式部大丞八多朝臣常永・散位橘朝臣秋宗・右近衛將監藤原朝臣安利・大蔵大丞藤原朝臣益秀・主殿助藤原朝臣末並・大蔵大丞伴宿禰忠行、散位正七位下佐伯宿禰春滝・葛江我孫良津等、並従五位下。大外記正六位上巨勢朝臣文宗・左近衛將監大蔵宿禰広勝・左大史丸部臣百世・皇太后宮少進坂合部宿禰春恆・散位佐伯直清氏等、並外従五位下。
廿四日乙卯。延廿僧於仁壽殿修法。限五日訖。
廿五日丙申。霧気晦合。
廿六日丁巳。停監護左右馬寮左右兵庫之事。遣內舎人等、賚勅符木契、喚還固守三関使。」授四品新子內親王三品。従四位下諱女王《中宮（班子）》従三位。正五位下善宗女王、無位■子女王・正子女王、並従四位下。無位良岑朝臣周子・「菅原朝臣周子」・菅原朝臣類子・佐伯宿禰海子・大中臣朝臣式子等、並従五位下。無位稲城丹生公真秀、正七位下丈部直松子。粟田朝臣直子等、並外従五位下。
廿七日戊午。固近江関使中務少輔従五位下在原朝臣弘景還奏開関狀。
廿八日己未。天皇遷自東宮、御內裏仁壽殿。自天皇入東宮、諸衛厳警。是日解厳。帝未遷御之前、遣右大弁橘朝臣広相清宮。諸陵助正六位上林朝臣忠範、率所司、行掃除之事、裁樹種竹、布沙控水、效承和天子（仁明）之舊風。忠範性有風流。故使之矣。夜親王公卿侍殿上。
三月壬戌朔。固伊勢関使散位従五位上源朝臣建解関復命。
二日癸亥。固美濃関使散位従五位上藤原朝臣有文解関復命。」先是、遣使修造伊勢大神宮。是日、下知伊賀・伊勢・尾張・參河・遠江等國司曰。廼者有太上天皇遜位之事。斎內親王出於野宮。暫停雇送神宮之工夫。
三日甲子。御斎焼燈、一依舊儀。」威儀師一人、率西大寺僧廿五人、奉為天皇、転念金剛般若経五十巻・延命真言一萬遍、録其事由、詣闕進獻。奉賀踐祚也。襖子一領賜威儀師。
四日乙丑。廻■吹壊左仗頭燃火屋。
五日丙寅。喚左右馬寮十列細馬於仁壽殿東庭覧之。」授従四位下操子女王従三位。」山城國言。木連理。
八日乙丑。無位遂良王、賜姓平朝臣。仲野親王孫、従四位上潔世王之子也。
九日庚午。辰時雷雨、陣諸衛於殿前。六府官人已下、賜祿有差。」以散位従五位下源朝臣■（泊・舊？）・従五位下源朝臣當時、並為侍従。従五位下源朝臣希為內蔵助。二品行兵部卿本康親王為式部卿。従五位下守右少弁藤原朝臣佐世為大學頭、右少弁如故。正三位行中納言在原朝臣行平為兼民部卿。四品守弾正尹兼行上野太守惟恆親王為兵部卿、上野太守如故。散位従五位上源朝臣建為少輔。従五位下清原真人有道為大蔵少輔。散位従五位下在原朝臣一貫為掃部頭。大納言正三位藤原朝臣冬緒為兼弾正尹。散位従五位下安倍朝臣肱主為少弼。従五位下守大判事兼行明法博士惟宗宿禰直宗為勘解由次官、余官如故。従四位下行內蔵頭和気朝臣彜範為山城守。散位従五位上藤原朝臣有文為伊勢権守。従五位下南淵朝臣興世為介。従五位下行民部大丞清原真人常岑為尾張守。散位外従五位下丈部造氏吉為遠江介。縫殿頭従五位下春澄朝臣魚水為駿河守。兵部少輔従五位下藤原朝臣當興為甲斐守。外従五位下行園地正新田部宿禰安河為武蔵介。四品貞固親王為常陸太守。散位従五位下坂上大宿禰良助為近江大掾。従五位下藤原朝臣有令為信濃介。伊勢権守従五位上安倍朝臣興行為上野介。散位源朝臣保為若狹守。従四位下行右中弁兼大學頭紀伊守巨勢朝臣文雄為越前守。従五位上源朝臣雙為権介。雙、五年二月任、丁母憂解職、今奪情復之。従五位下行左大臣家令伴宿禰枝雄為丹波介。従五位上行大蔵少輔嶋田朝臣善宗為因幡守。外従五位下行左近衛將監大蔵宿禰広勝為出雲権介。従五位下行式部大丞八多朝臣常永為美作守。散位従五位上源朝臣加為備前権守。右衛門権佐従五位上藤原朝臣有穂為権介、本官如故。弾正少弼従五位下藤原朝臣最実為備後守。散位外従五位下平群臣春雄為介。従五位下行內蔵助南淵朝臣良臣為阿波介。従五位下守左近衛少將藤原朝臣高藤為讃岐介、少將如故。散位従五位上興
我王為筑前権守。従五位下行左近衛將監藤原朝臣連並為左馬助。従五位上左馬助安倍朝臣三寅為鎮守將軍。
十三日甲戌。天皇外祖父故従五位上藤原朝臣総継・外祖母正五位下藤原朝臣數子、並贈正一位。
十五日丙子。夜大雷雨、震常住寺塔。火自第五層起、延焼講堂・金堂・鐘樓・経蔵・歩廊・中門、一時蕩盡。
十九日庚辰。大雨。」奉充太上天皇封二千戸。
廿一日壬午。正三位行中納言兼民部卿在原朝臣行平奉表、請罷民部卿曰。臣行平、伏奉今月九日詔旨、以臣為民部卿。恩暄冬日、懼切春氷。三省而慚、一身無■。臣謹検、人民損益、倉庫盈虛、雖繋國吏之常憂、復関所司之明察。故既往任此職者、皆是詳通政事、広踏吏途。僉曰之容、具贍所屬而已。臣累佩銀魚、久忍屍素。縦期粉骨、已無才智之可施、空叩丹心、唯有老病之相迫。上畏玄鑒、下愧蒼生。伏願、陛下曲廻聖恩、罷臣所職、勿俾微臣為天工之盜、機要為閑曠之官。
廿二日癸未。喚神祇官於左仗頭、卜定斎王。其伊勢斎者、皇女繁子卜食、賀茂斎者、皇女穆子卜食。太上天皇（陽成）在祚、卜定入初斎院、今依舊不変。」又定大嘗會國。悠紀伊勢國員弁郡、主基備前國和気郡、並卜食。▼是日。賑給東西京飢民。
廿四日乙酉。大雨。
廿六日丁亥。殞霜。」僧正法印大和尚位宗叡卒。宗叡、俗姓池上氏、左京人也。幼而遊學、受習音律。年甫十四、出家入道。従內供奉十禪師載鎮、承受経論。登棲叡山、無復還情
。天長八年、受具足戒、就広岡寺義演法師、稟學法相宗義。數年復帰叡山、廻心向大、受菩薩戒、諳究天台宗大義。隨円珍和尚、於園城寺、受両部大法。於時叡山主神、藉口於人、告曰。汝之苦行、我將擁護。遠行則雙鳥相隨、暗夜則行火相照。以此可為徴験。厥後、宗叡到越前國白山、雙鳥飛隨、在於先後、夜中有火、自然照道。見者奇之。久之移住東寺、就少僧都実恵、受學金剛界大法、詣少僧都真紹、受阿闍梨位潅頂、自內蔵寮、給料物焉。清和太上天皇為儲弍之初、選入侍東宮。貞観四年、高丘親王入於西唐、宗叡請従渡海。初遇■州阿闍梨玄慶、受潅頂、習金剛界法。登攀五臺山、巡禮聖跡。即於西臺維摩詰石之上、見五色雲、於東臺那羅延窟之側、見聖燈及吉祥鳥、聞聖鐘。尋至天台山、次於大華厳寺、供養千僧。即是、本朝御願也。至青竜寺、隨阿闍梨法全、重受潅頂、學胎蔵界法、盡其殊旨。阿闍梨以金剛杵並儀軌法門等、付屬宗叡、用充印信。更尋慈恩寺造玄、興善寺智慧輪等阿闍梨、承受秘奧、詢求幽■、廻至洛陽、便入聖善寺善無畏三蔵舊院。其門徒、以三蔵所持金剛杵並経論梵夾諸尊儀軌等授之。八年到明州望海鎮。適遇李延孝、遙指扶桑、將泛一葉。宗叡同舟、順風解纜、三日夜間、帰着本朝。主上大悅、遇以殊禮。當時法侶皆望和尚之伝金剛界法胎蔵界法密教。和尚於東寺、教授之。學徒有數、傾懐而説。十一年春為権律師、十六年冬転権少僧都、奉授天皇金剛界大毘盧遮那三摩地法・観自在菩薩秘密真言法。又奉為國家、造胎蔵金剛両部大曼茶羅、安置宮中修法院持念堂。十九年、天皇遷御清和院、禪位於皇太子、帰念仏道、深悟苦空。宗叡奉勧太上天皇、令學華厳涅槃等大乗経。元慶三年夏四月、太上天皇遷御圓覚寺、剔落入道、設潅頂法壇、受仏性三摩耶秘密乗戒、以衣服臥具珍寶車乗、■施於宗叡。於是、分捨東寺東大延暦等諸寺、一物不入己焉。是年、冬至僧正位。太上天皇、巡覧山城・大和・摂津等國名山仏寺。宗叡奉従引導、到丹波國水尾山、以為終焉之地。和尚性沈重、不好言談。當於斎食、口不言濃淡、未嘗寢脫衣裝、念珠不離手。年七十六、終於禪林寺。
廿七日戊子。授近江國従五位上飯道神従四位下。飛騨國従五位下剱緒神従五位上。隠岐國正六位上健須佐雄神従五位下。
夏四月辛卯朔。天皇御紫宸殿、賜宴侍臣。左右近衛府逓奏音楽。賜祿有差。」以正四位下行左兵衛督兼播磨権守源朝臣光為參議。従三位諱女王《中宮（班子）》為女御。▼是日。勅曰。応禁所司諸所焼尾荒鎮及責人求飲之類。去天平寶字二年二月廿日・貞観八年正月廿二日・同十六年九月十四日・廿六日等謄勅符、既以分明。如聞。無頼之輩、不粛格旨、或改焼尾荒鎮之名、而実費倍於前、或仮親情追訪之興、而內懐不相和。又可聴宴飲之色、八年既立別式。而不憚憲章、稍有違僣。宜重降提■、厳加捉搦。若積習犯者、必処科譴、具如前格。但件別式所載、諸衛定考之日、考所以外番長已下、不可給祿。亦騎射手番之時、非射手官人、亦無被物。自今定考之日、上下聴給。手番之日、次官雖非射手、亦従給例。頒告文武百寮訖。
二日壬辰。以正三位藤原朝臣淑子、為尚侍。
三日癸巳。授無位當麻真人玄子従五位下。賀茂別雷神社禰宜正七位下鴨県主貞基外従五位下。
四日甲午。広瀬龍田祭如常。▼是日。天皇始読文選。右大弁従四位上兼行勘解由長官橘朝臣広相侍読。以従五位上行勘解由次官兼伊勢権介惟良宿禰高尚為都講。太政大臣左右大臣並侍焉。
五日乙未。自辰降雨、至申雷電雨雹。
六日丙申。平野祭如常。
七日丁酉。式部兵部二省、奏成遷擬階短冊。天皇不御紫宸殿。大納言正三位兼行右近衛大將太皇太后宮大夫陸奧出羽按察使藤原朝臣良世奉勅、令各於本省行之。」大祓於建禮門前。以十日擬奉幣於伊勢大神宮也。▼是日。始祭梅宮神。是橘氏神。頃年之間、停春秋祀。今有勅、更始而祭。
八日戊戌。於御在所、潅仏如舊儀。太政大臣已下奉■銭各有差。
九日己亥。以皇女伊勢斎繁子、賀茂斎穆子、並為內親王。」（九月十八日重出有り。）申時雷電雨雹。摧傷草木之葉。占曰。凡雹者、冬之過陽夏之伏隠也。過夏冬溫伏隠夏寒矣。
十日庚子。天寒殞霜。」遣従四位上行神祇伯棟貞王・従五位下行少副大中臣朝臣常道等、奉幣於伊勢大神宮。告以伊勢斎內親王也。天皇御朝堂院小安殿発使。」夜有流星、出自北斗、犯紫微宮西蕃第五星。色青白、大如柚子。
十一日辛丑。霜降。」遣參議刑部卿正四位下兼近江守忠貞王、向賀茂神社、告以不改斎王並為內親王之狀。
十三日癸卯。勅曰。朕以庸菲之資、謬膺大橫之■、仰■■而如冠夏日、按玉鏡而若踏春氷。今所有男女、皆居藩時生也。既殊周邦之懿親、何比漢典之封建。加之、弘仁以降、茂躅長存。或材子八人、作元凱於朝端、或本枝百世、助蒸嘗於祖■廟。彼聖明之深図遠算、猶尚如斯。況朕之褊慮短矜、豈曰克堪。漢明帝有言。我子不當與先帝子等。聖哉言也。宜同賜朝臣之姓、勿煩景風之吹。是朕一身之閨■之事耳。不欲為後王之法。唯二女、応供奉斎宮斎院者、上畏神明、下迫群議。不得遂朕之素懐。其餘皆罷鴻臚之冊務、従燕翼之謀。普告遐邇、令知朕意。▲祖廟
十四日甲辰。大風雨。亥時地震有聲。月在房宿。
十五日乙巳。風雨不止。」公卿就太政官曹司庁、賜文武官成遷位記。策命如常。
十六日丙午。夜寒霜降、草木葉彫。
十八日戊申。諸衛警固、如舊儀。以明日賀茂祭也。
十九日己酉。賀茂祭如常。斎內親王不向神社。
廿日庚戌。諸衛解厳。
廿一日辛亥。天皇御紫宸殿。大臣已下侍。六府奏番奏簡。」繁子・穆子両內親王、各賜絹五十疋・綿二百屯・細布廿段・調布百段・商布三百段・貞観銭廿貫文・韓櫃廿合。」割摂津國官田四十九町二百九十三歩、充崇親院。先是、貞観四年六月十六日・十八年七月廿六日、太皇太后宮職並右大臣藤原朝臣良相、以彼國古荒田空閑地六十三町二百九十三歩、充崇親院。其後院加力開発四十九町二百九十三歩。而國司収公、給百姓口分。是日、勅割官田、相博充之。」伊豆國司言。國分法華寺、承和三年、失火焼亡。其後以定額寺、為法華寺。請、將新建。其料可用修理國分並通三寶布施料。聴之。
廿三日癸亥。天皇御紫宸殿。式部省奏諸國銓擬郡司擬文。式部卿本康親王・太政大臣・左右大臣、及諸公卿侍。參議正四位下行左大弁兼播磨守藤原朝臣山陰、奉勅読奏。此儀経久停絶。是日、尋検舊儀而行之。
廿五日乙卯。遣従四位下行山城守和気朝臣彜範、向大宰宇佐八幡大菩薩宮、奉幣帛絹綾錦唐物、以天皇踐祚也。▼是日。尾張・美濃両國、各獲連理樹二。
廿六日丙辰。以弾正少弼従五位下安倍朝臣肱主、為推問筑後國司殺害使。
廿八日戊午。天皇御武徳殿、閲覧諸牧御馬。親王公卿並侍焉。
五月庚申朔。大宰府年貢綿十萬屯、其內二萬屯、以絹相博進之。彼府申請。春夏連雨、蠶養不利、作綿是乏、輸貢可闕。望相換進之。太政官処分、依請焉。
五日甲子。端午之節。天皇御武徳殿、観覧四府騎射及五位已上貢馬。▼是日。有勅、太政大臣行內弁事。
六日乙丑。天皇御武徳殿、観覧左右競走馬・四府武芸。
九日戊辰。有勅、令諸道博士等、勘奏太政大臣、有職掌以不、並當大唐何官。
十一日庚午。天皇御紫宸殿視事。親王公卿並侍。山城國司言、木連理。
廿五日甲申。勅、聴太政大臣駕輦車、出入宮中。
廿六日乙酉。以正五位下行信濃守藤原朝臣有蔭為左少弁。左少弁正五位下安倍朝臣清行為右中弁。散位従五位下藤原朝臣有家為縫殿頭。右大弁従四位上兼行勘解由長官橘広相為文章博士、余官如故。散位従五位下平朝臣基世為治部少輔。従五位上菅野朝臣高松為玄蕃頭。従四位下行下総守基世王為山城権守。従五位下行鼓吹正伴宿禰直守為大和権介。散位従四位下滋野宿禰善法為河內介。外従五位下行大和権介良枝宿禰貞行為尾張介。従五位下行內膳奉膳高橋朝臣秋雄為相模権介。散位従四位下橘朝臣良基為信濃守。従五位上源朝臣矜為加賀権介。従五位上行皇太后宮亮藤原朝臣積善為阿波権介。
廿九日戊子。授左衛門佐従五位上源朝臣是忠正四位下。信濃権守従五位下源朝臣近善・散位従五位下源朝臣貞恆、並従四位上。従四位下源朝臣忠子従三位。並是今上皇子也。」以従五位上守左兵衛権佐藤原朝臣高經、為左衛門佐。従五位下行右馬助藤原朝臣恆興、為左兵衛権佐。従五位下行土佐権守源朝臣昇為右馬助。」勅曰。可修治諸寺、令無損壊之狀。格制重畳、如聞、破壊伽藍、往往而在。宜重仰下、即令修理。仍須各以寺家田園地子、今年內修造訖。當以來冬大嘗之後、分遣星使、詳可廉察。若有損壊、不粛朝章者、道俗主司、同科違勅罪、解卻見任、一依天平寶字八年十一月十一日・大同元年八月廿七日・弘仁十三年三月廿六日・嘉祥二年閏十二月五日・斉衡三年九月十六日・貞観元年七月十七日等格、曾不寛宥。太政官符、頒下五畿內七道諸國訖。
是日。左大臣正二位源朝臣融奉勅、於左仗下、喚従五位上行式部少輔兼文章博士加賀権守菅原朝臣道真、正五位下行博士善淵朝臣永貞、従五位下行助教浄野朝臣宮雄・中原朝臣月雄、少外記大蔵善行、右少史兼明法博士凡春宗、大內記菅野惟肖、明法博士忌部濬継等、問勘奏之旨。於是、所言各異、詞有詳略。
式部少輔兼文章博士菅原朝臣道真奏議曰。一、太政大臣職掌有無事。謹案紀伝之書、無太政大臣之文。唯本朝職員令義解雲。太政大臣、即是有徳之選、非分掌之職。為無其分職、故不稱掌。如此文者、先師之釈、更無可疑。一、太政大臣、史伝之中、相當何職事。謹案漢書表雲。相國掌承天子、助理萬機。丞相同之。大尉・大師・大保、皆在其下。後漢書志雲。大傅上公一人、掌以善導、無掌職。大尉・司徒・司空、並在其下。晉書志雲。丞相非常人之職。相國同之。大宰・大傅・大尉・司徒・司空、並在其下。宋書志雲。大宰所以訓導人主、以徳義也。大傅・大保、同之。就此等文案之、相國・大傅・丞相・大宰等、位冠百寮、掌殊常職。本朝太政大臣、可當漢家相國等。亦唐六典雲。三師訓導之官、大抵無所統職、無其人即闕之。三公論道之官、無所不統。故不以一職、名其官、已曰無所統職。亦稱無其人即闕之、可以唐三師、當太政大臣。唯我朝制令之意、太乖大唐令條。何者、唐令三師・三公、獨専其官、不備尚書省之官員。我朝太政大臣、雖無分掌、猶為太政官之職事。斯其所為大乖也。
博士善淵朝臣永貞等奏議曰。一、職掌有否事。尚書周官曰。大師・大傅・大保、茲惟三公、論道経邦、■理陰陽、拠此文。師傅保三公、雖殊名分掌、共是論道経邦、■理陰陽之任也。本朝職員令雲。太政大臣、師範一人、儀形四海、経邦論道。如此令者、文辭出於周官、義旨帰於三公。然則、太政大臣職掌、可謂相當三公。又公羊伝曰。天子三公者何。天子之相、即何三。自陜而東者、周公主之。自陜而西者、邵公主之也。一、相処於內。疏雲。天子之三公、主黜陟。周禮鄭玄注云。三公者內與王論道、中參六官之事、外與六卿之教。拠此文、非唯補袞職之闕、調恆若之衍、抑亦參機務、主黜陟、乃斯三公之所行也。但、此間之成式、未必皆如周家。至於行事、非可指言。一、相當大唐何官之事。唐令雲。大師・大傅・大保、右三師、師範一人、儀形四海。大尉・司徒・司空、右三公、経邦論道、■理陰陽。拠此文、太政大臣、兼摂三師・三公也。
大內記菅野朝臣惟肖奏議曰。案令、太政大臣、師範一人、儀形四海、経邦論道、■理陰陽。唐開元令雲。大師・大傅・大保・大尉・司徒・司空、大保以上三師者、師範一人、儀形四海。司空以上三公者、経邦論道、■理陰陽。今如此文者、太政大臣、獨兼三師・三公之最。至於正官無可適拠。但検周室以後、唐朝以前之例、可准大師。何者、五経異義雲。周禮説、天子立三公、曰大師・大傅・大保。無官屬、與王同職。故云、坐而論道之三公。又宋書志雲。大宰一人。周武王時、周公旦始居之
掌邦治為六卿之首。秦魏不嘗置。晉初依周禮、備置三公之職、大師居首。景帝名師。故置大宰、以代之。蓋古之大師也。殷紂之時、箕子為大師、周武王時、大公為大師。成王時、周公為大師。西漢初不置。平帝時始復置大師官、而孔光居之。東漢又廃。獻帝初、董卓大師。魏世不置。晉因大師而置大宰、以安平王孚居之。自晉以後、略無大師之官。到唐初置三師三公之職、以大師為首。然則、太政大臣、本朝最首之官、與周之大師、晉之大宰、唐之大師、官品職事略同焉。
少外記大蔵善行奏議曰。職員令雲。太政大臣、佐王論道、以経緯國事、和理陰陽。則是、有徳之選、非分掌之職。為無其分職、故不稱掌。設官待徳、無其人即闕。又公式令雲。詔書奏事等、太政大臣、與諸公卿列署。拠此等文、如職員令者。可謂無職掌。如公式令者、可謂知政令。但佐王論道、助理萬機、與彼左右大臣、挙持綱目、惣判大庶事差異矣。唐開元令雲。大師・大傅・大保、右三師、師範一人、儀形四海。大尉・司徒・司空、右三公、経邦論道、■理陰陽。自三師以下、無其人即闕。大唐六典雲。三師訓導之官、大抵無所統職。三公論道之官、無所不統。如此等文者、本朝太政大臣一員、兼大唐三師・三公之職。然則、無所統職、亦無所不統。職員令之無分職、公式令之署詔奏、蓋取於此歟。是其職掌之大較也。又、周禮考工記雲。國有六職、或坐論道。疏雲。論道経邦、■理陰陽。是謀慮治國之政令。此即尚書周官雲。立大師・大傅・大保。茲惟三公、論道経邦、■理陰陽。是謀慮治國之政令、使陰陽順敘也。鄭玄注周禮司徒序雲。三公者、內與王論道、中參六卿之事、外與六卿之教。疏雲。一公兼二卿。是其中參共官之事也。五経異義雲。周禮説、天子立三公。曰大師・大傅・大保、無官屬、與王同職。漢書百官公卿表雲。周禮天官冢宰、地官司徒、春官宗伯、夏官司馬、秋官司寇、冬官司空、是為六卿。各有徒屬熾、分用於百事。大師・大傅・大保、是為三公。蓋參天子坐而議政、無不総統。故不以一職為官。又雲。相國掌天子助理萬機。宋書雲。大師・大傅・大保、為三公。訓護人主、導以徳義、天子加拝、以不臣之禮。宋百官階次雲。相國自蕭何以後、殆非復人臣之位。拠此等文、相當周漢三公相國及唐三師三公等之官。是其儀准之著明也。又儀制令雲。在庁座上、見親王及太政大臣即動座。義解雲。左右大臣見親王及太政大臣即動座。其太政大臣見親王、及親王見太政大臣、並不動也。和銅六年十一月十六日官宣稱。親王太政大臣出入朝堂者、式部告知下座之事。其左右大臣動座、五位以上降立床下、余跪座下。就座及出門訖、倶復座。是其禮數之尊顕也。但唐太宗実録、三師三公在親王之上。又唐禮、天子臨軒、冊授三師三公、其位次在親王上。本朝之制、與大唐殊也。
右少史凡春宗・明法博士忌部濬継等奏議曰。職員令雲。太政大臣、師範一人、儀形四海、経邦論道、■理陰陽。義解雲。有徳之選、非分掌之職、為無其分職、故不稱掌。又雲。左右大臣、掌統理衆務、挙持綱目。又公式令、詔書奏事等、注太政大臣位臣姓名、左右大臣位臣姓名。又式雲。庁座者、昌福堂北端、太政大臣。持左右大臣。史依次読申。毎一時畢、大臣処分。依此案之、太政大臣、居有徳之選、非分掌之職。至於左右大臣、別立職掌。既稱無分職、似不掌政務。然而、位署詔奏、同着庁座、可謂雖知行天下政、而不可掌大臣職矣。」
廿九日戊子夜有流星、出自北極大星、入三公星。大如杏実、色白有光。
卅日癸丑。大雨。
