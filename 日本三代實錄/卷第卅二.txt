日本三代実録巻第卅二《起元慶元年七月、盡十二月。》左大臣従二位兼左近衛大將臣藤原朝臣時平等奉勅撰
秋七月庚子朔。二日辛丑。平暁。西南遠聞雷五六聲。雲気冥密、然而不雨。右大臣従二位藤原朝臣基経、以久旱不雨、上表請罷摂政言。雲々。優詔不聴。
三日壬寅。比月炎旱、神功皇后楯列山陵成祟。遣使巡検。守喪儀倉者、於倉下、解鹿喫肉。百姓伐取南北二陵樹木三百卅二株。守倉人及諸陵官人科罪。
四日癸卯。広瀬竜田祭。
七日丙午。請一百僧於紫宸殿、限以三日、転読大般若経。即是秋季読経、兼祈甘雨也。
九日戊申。雷動晦合、微雨灑落。▼是日。読経將竟、旱気猶盛。更延二日、転仁王経。
十日己酉。引神泉苑水、漑潅城南民田、一日一夜。而水脈涸竭。▼是日。遣使於楯列山陵、申謝伐木解鹿之祟。
十二日辛亥。転経五日、請雨不験。僧中有慚愧、不受■ｼﾝ物而遁者。
十三日壬子。先是、內供奉十禪師伝燈大法師位徳寵言。弟子僧乗縁、有呪験、致雨之術。請試令修之。仍徴乗縁於武徳殿、限以五日、誦呪祈請。▼是日。未時暴雨、乍陰乍霽、雨沢不洽。
十四日癸丑。申時地震。酉時雷電激動。雲雨晦合。
十五日甲寅。申時雷雨。
十六日乙卯。遅明遍雨。未時、雷激雨殺。諸衛及內舎人、陣於殿前。宮中大夫、稱慶歓呼。
十九日戊午。遣従五位上守刑部卿大輔弘道王於伊勢大神宮、並分使賀茂御祖別雷・松尾・平野・大原野神社、奉幣、告以改年號。告文曰。天皇〈我〉詔旨〈止〉、掛畏松尾大神〈乃〉広前〈尓〉申賜〈倍止〉申〈久〉。食國之法〈止之天〉、即位之後〈尓波〉必改年號。而〈尓〉備後國貢白鹿、但馬國獻白雉、尾張國言木連理〈利〉。如是嘉瑞〈波〉、是薄徳〈乃〉令感致〈倍岐〉物〈尓毛〉非〈須〉。掛畏〈岐〉皇大神〈乃〉慈賜〈比〉示賜〈倍留〉物〈奈利止〉為〈天奈毛〉、貴喜〈比〉受賜〈利天〉、御世〈乃〉奈〈乎〉改〈天〉、為元慶元年〈留〉事〈乎〉、左京大夫従四位上忠範王〈乎〉差使〈天〉奉出〈須〉。須早申奉〈之〉、而〈乎〉有事妨〈天〉■ｻﾞﾝ間延怠〈利〉。掛畏皇大神、此狀〈乎〉平聞食〈天〉、天皇朝廷寶位無動〈久〉常磐堅磐〈尓〉守幸〈倍〉賜〈倍止〉申賜〈止〉申。辭別申〈久〉。頃月不雨〈之天〉、百姓農業皆焼損〈太留〉由、先申奉出已了〈太利〉。而至今未雨。因茲重亦其由〈乎〉禱申奉出賜〈布〉。皇大神助賜〈比天〉、風雨隨時〈倍天〉矜賜〈比〉、所焼殘〈乃〉五穀全登〈之女〉賜〈倍止〉申〈波久止〉申。』主基卜食備中國都宇郡年貢調物例輸鍬銭、不中大嘗會用途。仍以比郡絹相博貢。
廿四日癸亥。快雨。
廿七日丙寅。天皇於綾綺殿、観覧相撲。』大嘗會行事奏。五畿七道諸國運輸會料雑物、差課徭丁、負擔就路、遠近多疲。請給程糧、無失期會。詔以正稅給之、後年挙填。
八月己巳朔。天皇聖體不予。
九日丁丑。停釈奠。縁國忌也。
十一日己卯。延屈名僧於清涼殿始修法。限七日訖。以天皇聖體乖予、未就平善也。
十五日癸未。分遣中使於■40九寺修功徳。
十九日丁亥。是日、可行釈奠之禮。大學寮犬産成穢。因而停止。
廿日戊子。有烏。噬抜內竪伝點籌木。
廿二日庚寅。先是、大宰府言。去七月廿五日、大唐商人崔鐸等六十三人駕一隻船、來着管筑前國、問其來由。崔鐸言。従大唐台州、載貴國使多安江等、頗賚貨物。六月一日解纜、今日得投聖岸。是日。勅。宜依例安置供給。』出雲國言。神護景雲二年正月廿四日奉官符、畫吉祥天像一舗、安置國分寺、毎年正月、薫修其法。年序稍久、丹青銷落。貞観十三年講師伝燈満位僧薬海改造木像高五尺。是日。充其料三寶布布施穀三百斛。
廿四日壬辰。烏噬抜內竪伝點籌木。
廿五日癸巳。歳星犯大微左執法。』分遣大中臣氏人於五畿七道諸國、祓除境內穢悪。為供奉大嘗會也。
廿九日丁酉。晨。太白與歳星同舎。相去八寸。後日晨、相去尺余。
卅日戊戌。大祓於朱雀門前。以賚十一月可修大嘗會也。
九月癸亥朔。二日庚子。佐渡國言。樹連理。
三日辛丑。停潔斎焼燈
五日癸卯。於內裏、限五日、結界修法。
九日丁未。停重陽節。以自去八月朔聖體乖和摂理未験也。詔遣外記、録公卿已下五位已上見在侍従所座者、賜祿有差。（以下七月九日條の重出か）戊申。雷動晦合、微雨灑落。▼是日。読経將竟、旱気猶盛。更延二日、転仁王経。
十三日辛亥。遣使奉幣伊勢大神宮。去九日內裏犬産。仍十一日不行此事。故延而奉之。
廿三日辛酉（原本、庚戌）。烏噬（原本、有噛）抜內竪伝點籌木。去落於紫宸殿上。
廿五日癸亥。授筑前國従五位下真天良布神従五位上。正六位上高磯比■ﾒ神従五位下。分遣中臣斎部両氏人於五畿七道諸國、班幣境內天神地祇三千一百卅四神。縁供奉大嘗會也。
廿六日甲子。任大嘗會御禊裝束及前後次第司。以參議大宰権帥従三位在原朝臣行平為裝束司長官、従五位上守右少弁兼行中宮亮藤原朝臣遠経為次官、判官二人、主典一人。參議従三位行左衛門督大江朝臣音人為御前次第司長官、式部少輔従五位下菅原朝臣道真為次官、判官二人、主典二人。參議従三位行右衛門督源朝臣勤為御後次第司長官、中務少輔従五位下大江朝臣公幹為次官、判官二人、主典二人。
廿七日乙丑。出雲國言。楯縫郡白水郎海部金麻呂、同姓黒麻呂等、今月二日乗扁舟、■ﾍﾝｳ海釣魚。二人沈釣羅、繋海底、引之不出。糸緡入水五十餘丈。金麻呂等下手緩々引釣、獲石一枚。其上生木三株草三莖。其木一株高二尺六寸｡攅柯無葉。初出之時、其色赤黒、黏如塗■ﾄｳ･ｱﾒ。及其漸乾、更変淺黒。一株高同上、雙幹聳出。白色如貝。一株高三寸、形如鹿角。上頭有如檜葉者。其草二莖青色、一莖赤色、並形如菌。
冬十月戊申朔。日有蝕之。
二日己巳。於左仗下、賜侍臣酒。賜祿如常。
九日丙子。以參議従三位行民部卿兼播磨権守藤原朝臣冬緒、為中納言。
十三日庚辰。授神位。
十七日甲申。地大震。
十八日乙酉。地震。式部少輔従五位下菅原朝臣道真為文章博士。式部少輔如元。參議大宰権帥従三位在原朝臣行平為治部卿。従四位上行右京大夫兼美濃守源朝臣覚為宮內卿。美濃守如元。雲々。治部卿四品兼行上野太守惟恆親王為弾正尹。上野太守如元。宮內卿正四位下兼行相模守源朝臣冷為右兵衛督。相模守如故。雲々。
廿九日丙申。天皇備法駕、幸鴨水、修禊事。為十一月將行大嘗會也。
卅日丁酉。所司大祓於朱雀門前。縁欲供奉大嘗會也。
戊戌朔。頒告百官五畿、予禁凶事。凡天皇受譲踐祚、七月以前即位者、當年行事。八月以後者、明年行事。散斎一月、致斎三日。斎月之內、予忌凶悪之事。自余諸事、依式准擬。
二日己亥。遣使於伊勢大神宮奉幣。
三日庚子。參議従三位行左衛門督大江朝臣音人庚薨。音人者右京人。備中権介本主之長子也。雲々。音人內性沈靜、外似質訥。為人広眉大目、儀容魁偉、音聲美大、甚有風度。音人別奉勅、撰群籍要覧■40巻、弘帝範三巻。又有勅、與參議刑部卿菅原朝臣是善、撰定貞観格式。其上表並式序、皆是音人之辭也。年六十七。
八日乙巳。詔返収造兵司所役之遠江雑工戸廿煙、其代充山城國。復舊也。
十一日戊申。平野春日祭。（日本紀略）
十二日己酉。梅宮祭。（日本紀略）
十六日癸丑。於建禮門前、修大祓』是夜。園韓神祭如常。
十七日甲寅。於神祇官、修鎮魂祭。縁宮內省行事大嘗會事也。
十八日乙卯。夜。天皇御豊楽院、自供大嘗祭。王公畢會。百官供奉如式。
十九日丙辰。悠紀國獻物並奏風俗歌舞。
廿日丁巳。主基國獻物。風俗歌舞一同悠紀。自昨迄今、王公已下晝夜飲宴、極歓而罷。悠紀主基並奉獻衣被。詔。班賜五位已上預宴者也。
廿一日戊午。會百官而広讌。賜祿各有差。詔曰。天皇〈我〉大命〈良萬止〉勅大命〈乎〉諸聞食〈止〉宣。悠紀主基〈尓〉仕奉〈流〉二國〈乃〉國司等、日夜怠事無〈久〉、務〈志萬利伊佐乎之久〉仕奉〈仁〉依〈天〉治賜〈布〉。又仕奉人等中〈尓〉、其仕奉狀〈乃〉隨〈尓〉治賜人〈毛〉在。又御意〈乃〉愛盛〈尓〉治賜〈毛〉一二在。故是以冠位上賜治賜〈波久止〉詔天皇大命〈乎〉衆聞食〈止〉宣。授參議正四位下行左近衛中將兼備中権守源朝臣能有従三位。従四位下行大舎人頭有佐王従四位上。敘位六十四人。「（以下類聚國史101により補う）従五位下守刑部大輔弘道王従五位上。従四位上守宮內卿兼行美濃守源朝臣覚、右近衛中將兼行備中守源朝臣直並正四位下。従四位下行山城権守良岑朝臣長松、右近衛権中將在原朝臣業平並従四位上。正五位上行左近衛少將兼播磨権介藤原朝臣門宗、式部大輔兼美濃権守橘朝臣広相、正五位下行大和守源朝臣穎、主殿頭伴宿禰須賀雄並従四位下。従五位上行出羽守藤原朝臣興世、越前守橘朝臣良基、権左中弁藤原朝臣春景、左衛門権佐兼行美濃権介藤原朝臣維範等並正五位下。散位従五位下田口朝臣統範、右京権亮橘朝臣最雄、加賀権守源朝臣加、散位清原真人惟岳、上野介藤原朝臣□□、土佐権守源朝臣望右衛門権佐藤原朝臣高経、散位佐伯宿禰貞行、神祇大副大中臣朝臣有本、美濃介藤原朝臣清瀬、備中権介源朝臣元、皇太后宮権亮平朝臣惟範、駿河守上毛野朝臣世由等並従五位上。散位外従五位下秦宿禰永原、大春日朝臣安永、木工大工日置造縄主、主稅頭家原朝臣春郷、正六以上源朝臣近喜、源朝臣紀、式部大丞小野朝臣葛絃、阿波権介小野朝臣■ﾑﾛ･ｾｲ生、式部大丞平朝臣定相、備中掾藤原朝臣縁仁、右京少進橘朝臣香富、木工助中臣朝臣伊度人、右近衛少監兼美濃権少掾良岑朝臣晨省、民部少丞藤原朝臣佐世、散位清原真人有右、美濃少掾藤原朝臣清保、皇太后宮少進藤原朝臣秀貞、大炊権助藤原朝臣藤宗、少內記惟良宿禰高尚、□兵衛大尉紀朝臣清臣、內蔵権助高階真人忠岑、備中権掾藤原朝臣高松、良岑朝臣善樹、散位□□助藤原朝臣春生、美濃権大掾藤原朝臣総基、神祇大祐斎部宿禰伯江、美濃大掾紀朝臣春常、左近衛將監藤原朝臣茂蔭等並従五位下。左兵衛府生大外記忠宗朝臣是行、左大史山口宿禰岑仁、采女正時原宿禰春風、左少史兼明法博士秦公直宗、主稅大充惟宗宿禰三宗麻呂、園地正春日朝臣宅成等並外従五位下。』夜、左衛士居坊火。延焼七家。
廿二日己未。授右衛門大尉正六位下藤原朝臣佐命授五位下。進女御正三位藤原朝臣多美子階、加授二位。無位隆子女王、兼子女王、典侍従四位上甘南備真人伊勢子並正四位下。〈廿五人。〉
廿五日壬戌。悠紀主基國宰郡司歌女百姓、賜祿有差。
廿九日丙寅晦。大祓於朱雀門前。大嘗會祭祀解斎也。
十二月丁卯朔。二日戊申。従近江國蒲生郡大領外正六位上佐々貴山公是野外従五位外。以獻米二千斛助國用也。
三日己巳。授近江國正六位上油火神授五位下。
四日庚午。左大臣正二位源朝臣融上表、請解職。詔不許之。
八日甲戌。先是。大宰府言。資財、蕃客、遣唐使留置返上等四箇帳、貢綿千一百五十二屯、徒積庫底、將致腐損。請相博沙金五百七十二両、以為永貯。至是許之。
九日乙亥。詔。以元慶寺為定額寺、度年分三人。大悲胎蔵業一人、金剛頂業一人、摩訶止観業一人。先是、法眼和尚位遍昭上表言。中宮有身之日、今上降誕之時、遍昭発心誓願、草創此寺。自後堂右漸構、仏像（以下類聚國史により補う）新成。夫増寶祚於永代、真言之力、消禍於未萌者、止観之道也。是以奉祈仙齢、頼此冥助。方今皇基肇開、品物荷慶。道之將隆、幸遇此時。謹検天安三年・貞観元年格、嘉祥安祥両寺、各賜年分度三人。望請。准彼寺例、被度年分、遠伝二宗之真教、永為萬國之鎮護。其試業経典等、一準天台宗、毎年十二月上旬、被遣勅使、対読課試、通五已上、以為及第。即當今上降誕之日、落髪乃度、於延暦寺登壇、受菩薩大乗戒。受戒之後、更帰本寺、於五大菩薩前、令止観業者、転読仁王般若経、真言業者、三時念持、不斷誓護。従之。
十一日丁丑。月次並神今食祭。天皇御神嘉殿、供祭如常。
十三日癸卯。勅定毎年獻荷前幣五墓。贈太政大臣藤原氏多武岑墓在大和國（不比等）。贈正一位源氏墓（潔姫）、太政大臣贈正一位藤原氏墓（良房）、並在山城國愛宕郡。贈左大臣藤原氏墓在山城國宇治郡（長良）。贈正一位藤原氏墓在山城國紀伊郡（長良妻）。自余皆停廃焉。
十四日庚辰。授丹後國従四位下篭神従四以上。因幡國正五位下賀露神従四位下。丹後國正六位上村岡神従五位下。
十五日辛巳（原作壬午）。授筑前國従五位下織幡神正五位下。正六位下天照神従五位下。
十六日壬午。以禪院寺為元興寺別院。禪院寺者、遣唐留學僧道照、還此之後、壬戌年三月、創建本元興寺東南隅、和銅四年八月移建平城京也。道照法師本願記曰。真身舎利、一切経論、安置一処、流通萬代、以為一切衆生所為之処焉。』「十六日午。」右京人従五位下行山城権守船連副使麻呂、內蔵権少充正七位上津宿禰輔主、主殿充大初位下葛井連直臣等三人、賜姓菅野朝臣。其先、百済國人也。
十七日癸未。遣荷前幣諸山陵墓。於建禮門前発使、公卿行事。』（以下類聚國史107により補う）詔置隼人司佑一員。復舊也。
廿一日丁亥。於內裏、始修仏名懺悔之事。』是日。令大宰府、量唐人駱漢中並従二人衣糧。入唐求法僧智聡在彼廿余載、今年還此。漢中隨智聡來。智聡曰。漢中是大唐処士。身多技芸、知其才藻、勧令同來。不事■ｻﾝ求、獨取艱渋。願加優恤、以慰旅情。詔依請焉。』美濃備中両國供奉大嘗會悠紀主基。仍免當年庸米。詔以正稅、充神宮寺並諸家封戸庸。』是日。太政官左右弁官史生等■40一人敘位一階。先是、史生等言。今年四月十六日詔書曰。（內外）文武官主典已上賜爵一級。太政官左右弁官史生、名雖番上、実是ゝゝ（長上か）。望請因循先例、預一階之恩。是日。詔聴之。』能登佐渡両國並始置検非違使（各一人）。帯剣把笏。
廿五日辛卯。授近江國正四位下伊富岐神従三位。』左京人従五位下行讃岐介都宿禰御酉、文章博士従五位下兼行大內記越前権介都宿禰良香、散位正六位上都宿禰因雄、正七位下都宿禰興道四人、賜姓朝臣。其先、御間城入彥五十瓊殖天皇之後、與上毛野、大野、池田、佐味、車持朝臣同祖也。』左京人従五位下行木工助中臣朝臣伊度人、高祖父従五位下中臣朝臣石根玄孫十九人、並賜姓大中臣朝臣。故神祇伯従四位上逸志之男也。』右京人従五位下行織部正紀朝臣■ﾍﾞﾝ（関か）雄、賜姓朝臣。其先、紀角宿禰之苗裔也。』右京人外従五位下行陰陽権助弓削連是雄、賜姓宿禰。神■ﾆｷﾞ･ｷﾞｮｳ速日命之後也。』右京人外従五位下主計権助宇自可臣秋田等男女十四人、賜姓笠朝臣。彥狹嶋命之後也。』紀伊國那賀郡人右大臣家令兼主殿権充日置首永津、弟掃部少屬正八位下日置首今津、賜姓菅原朝臣。天穂日命之後、與大江菅原秋篠朝臣同祖也。右京人外従五位下行陰陽助日下部連利貞、賜姓宿禰。狹穂彥命之後也。』河內國安宿「禰』郡人外従五位下行主稅助百済宿禰有雄、改本居貫隷右京三條。』山城國相楽郡人外従五位下行侍醫狛人野宮成、改本居貫隷右京五條。』山城國宇治郡人左衛門少志従六位下宇治宿禰常永、鎮守府軍曹従八位上宇治宿禰春宗、並改本居隷左京三條。』大和國城下郡散位正六位上大和酒人連富麻呂、男式部大録正六位上大和酒人連宗雄等五人、改本居隷左京職。』讃岐國香珂郡人左少史正六位上秦公直宗、弟弾正少忠正七位上秦公直本、並改本居隷左京六條。』讃岐國三野郡人外従五位下行遠江介桜井田部連豊直、尾張國海部郡人玄蕃少充従六位上高尾張宿禰松影等、並移管山城國。』讃岐國寒川郡人木工大充正六位上矢田部造利人、移管山城國愛宕郡。』近江國淺井郡人陰陽権充正八位下秦経尚、移管山城國葛野郡。
廿五日辛卯。授無位正內王従四位下。（類聚國史101により補う）』授神位。（日本紀略により補う）
廿七日癸巳。勅。山城國愛宕郡公田四町、施入禪林寺。以太上天皇御願仏堂建彼寺中。地勢窄隘也。』右京人前長門守従五位下石川朝臣木村、散位正六位上箭口朝臣岑業、改石川箭口、並賜姓宗岳朝臣。木村言。始祖大臣武內宿禰男宗我石川、生於河內國石川別業。故以石川為名。賜宗我大家為居、因賜姓宗我宿禰。清御原天皇十三年、賜姓朝臣。以先祖之名、為子孫之姓。不避諱（脫文有るか）詔許之。』右京人散位従五位下肩野連道主、近江少目従七位上肩野連乙守、並賜良棟宿禰。道主言。先祖出自神■ﾆｷﾞ･ｷﾞｮｳ速日命也。』左京人前遠江掾正八位上土師宿禰常見、弟織部佑従六位下土師宿禰長雄、常見男文章生連胤等、賜姓菅原朝臣。野見宿禰之後也。』無位高平王、賜姓平朝臣。贈一品萬多親王孫、正四位下正行之男也。』大宰府言。位主工主城主船等品官、差年貢雑物使。太政官処分。依請焉。
廿九日乙未。授因幡國正六位上相尾神、丹後國正六位上竹野神、山伎神並従五位下。
卅日丙申。大祓追儺如常。
