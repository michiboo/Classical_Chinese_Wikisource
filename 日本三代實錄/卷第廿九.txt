日本三代實録卷第廿九
六月丙午朔。延暦寺座主傳燈大法師位圓珍上表。請以內供奉十禪師傳燈大法師位雲授蘇悉地大法。爲三部大法阿闍梨。內供奉十禪師傳燈大法師位常濟爲兩部大法阿闍梨。詔從之。
戊申三日。制。左右京百姓。六年已上。不進計帳戸。准逃走例除帳。收口分田。
己酉四日。風吹氣冷。宛然似秋。
壬子七日。夘時霧降。至巳而霽。
癸丑八日。授參河國從四位下知立神。砥鹿神並從四位上。從五位上狹投神。赤孫神並正五位下。肥前國從四位上田嶋神正四位下。從五位上志々岐神正五位下。正六位上神嶋神。鳴神。銀山神並從五位下。』庶人伴中庸犯大造罪。被配流隱伎國。中庸男禪師麿。元孫。叔孫三人。其禪師麿年十二歳。身在京師。詔遣配所。元孫叔孫二人。隨在配所。召還京師。
甲寅九日。右大臣已下參議已上相向八省院含章堂。始行修造大極殿之事。
丙辰十一日。停月次並神今食祭。以內裏有穢也。大於建禮門前。
庚申十五日。霖雨。』故延暦寺座主慈覺本願文殊五間影嚮樓一基〈円仁〉。高五丈三尺。廣五丈三寸。縱三丈八尺。安置正體文殊坐像一軀。高四尺八寸。化現文殊乘師子立像一軀。高八尺。脇侍文殊立像四軀。高各五尺三寸。侍者化現文殊童子立像一軀。高五尺三寸。師子御者化現文殊大士立像一軀。高五尺三寸。太政官處分。以爲誓護朝庭之處。先是。內供奉十禪師傳燈大法師位雲申牒。昔者慈覺大師入唐求法之日。巡禮臺山之時。感遇文殊化現師子聖燈圓光。頼此大聖之感應。得遂求道之大願。欲使彼大聖之應化。感來於我本朝。鎭護國家。利益黎庶。由是祈乞於五臺現化之處。掘取五峯清淨之土。經歴一紀。跋渉萬里。秘藏潔塊。將來此間。埋置五方之壇下。構造二重之高樓。專令雲勾當其事。成功未半。大師無常。雲師遺命。果師本願。重樓尊像。功夫甫就。請奉進公家。爲護王之處。至是聽其所請焉。
辛酉十六日。雷雨。諸衛陣於殿前。
癸亥十八日。晨旦霧降。申時雨雹。酉時地震。』無品久子內親王薨〈雲々〉。帝不視事三日。
甲子十九日。京師飢饉。遣使賑恤。以後院物給之。
乙丑廿日。民部省奏請。令式部省改權任國司並品官交名移日月。主稅寮解。式部省依貞觀十年十二月廿六日格。録年中所任權官交名。〈雲々〉。
丙寅廿一日。一萬三千佛像廿九鋪。各廣五幅。高一丈六尺。分置東海。山陰南海三道諸國。國別一鋪。先是。元興寺僧賢護申牒。先師故律師傳燈大法師位靜安。承和年中奉勸國家。禮拜佛名。始行內裏。漸遍人間。遂詔諸國並令勤修。安本作是念。書寫佛經。鎭護國家。仍寫經典。安置諸國。未畫佛像。奄然殞背。遺教在耳。追思増悲。苟爲弟子。當述師志。由是發心致誠。奉造尊像。望請分置內裏及諸國。毎至御願懴悔之會。展張眞容。於前修之。許其所請焉。
壬申廿七日。元興福寺僧徳操。「元」右京人長背村主。與春日春岑。同謀私鑄錢。推問事跡。徳操不伏。雖然衆證灼然。須依格着役仕。有曰。村主本是緇徒。殊處中流。是故配流伊豫國。
秋七月丙子朔。己卯四日。廣瀬竜田祭。
壬午七日。興福寺塔。自寅時震動。至干九日不止。
癸未八日。山城丹波兩國司申請。株國司公廨。准一分給非違使。但有調庸未進欠負未納之年。准國司例勘補。從之。
乙酉十日。加賀國々掌二員把笏。以入色者爲之。
丙戌十一日。授甲斐國從四位下勳十二等物部神。越中國新川神並從四位上。甲斐國正五位下美和神正五位上。美濃國正六位上兒安神。越中國櫛田神並從五位下。』丹後。美作兩國飢疫。賑給絶乏戸。
己丑十四日。大雷雨。諸衛陣於殿前。』參議「行」右大弁從四位下兼行近江權守源朝臣舒獲奇鳥一獻之。其大及體如鴨。羽毛觜腳背赤。勅放北山。』先是。去年十月。勅喚散位大藏善行。侍藏人所。校定御書。兼以顏氏家訓。教授帝左右年少及禁中好事者。至是講竟。詔於藏人所。賜竟宴。喚大學文章生等賦詩。
庚寅十五日。授攝津國正六位上高林神從五位下。』伊賀因幡兩國司奏言。株公廨利稻一分。將加國儲。詔許之。
癸巳十八日。雷雨。』▼是日。大安寺塔震動。
甲午十九日。請五僧於八省院含章堂轉經。以將始大極殿作事也。
丙申廿一日。授加賀國正六位上白鳥神。郡家神。山代大堰神並從五位下。』▼是日。夘時一刻。始作大極殿。土木工夫並從事。』申時。天無雲而雷。
丁酉廿二日。金剛峯寺水陸田卅八町在紀伊國伊都。那賀。名草。牟婁四郡。勅免其租。永爲寺田。
戊戌廿三日。彈正臺起請二事。其一事。請停左右京職官人贖銅貶奪考祿曰。天長四年九月廿日格雲。弘仁六年二月九日格雲。不責引流水於家內。唯禁露汚穢於墻外。然則有壅浸之禁。無掃清之制。因之有勢之家。都無掃清。如此之類。諸家司並內外主典已上。移式部兵部兩省。貶考奪祿。而天長五年十二月十七日停奪考祿。設贖銅法。厥後花肅之責。渉年無聞。溫和之規。逐日彌新。遂使京條荒蕪。橋梁破絶。輕科疎網。漸靡令然。望請停贖銅法。貶奪考祿。』其二事。請諸司三度已上不向臺喚。並不辨申勘事者停給季祿曰。案公式令雲。親王及五位已上有犯。應須糺劾。而未審實者。並據狀勘問。不須推拷。委知事由。事大者奏彈。然則奏聞之理。必在推問之後。非經糺劾。何輙上奏。而今或一司。若公罪。若私罪。或爲臺所記録。或爲人所告言。因爲糺彈其由。即召官人。而空設巧詐。曾無參到。今將録罪狀以上奏。則全乖令文。亦欲對其身定罪名。則終無期限。又一司四等以上之官。罪狀各異。至於未經推劾。則首從難辨。如是之類。品目猥多。非設權略。何爲花革。望請。諸司三度以上不參臺喚者。並移式部兵部等省。以奪季祿。詔從之。』丹後國比年水旱。百姓飢餓。詔以穀穎三萬斛。借絶乏戸。
辛丑廿六日。大宰府言。肥後國獲白龜一。長五寸。闊四寸五分。
壬寅廿七日。申一剋。東山下見五色雲。傍山根亙南北。形如虹而非虹。廣可一丈五尺。長可四五丈。比及二剋。而稍上。至嶺消散。天文要録祥瑞圖曰。非氣非。五色紛。是謂卿雲。亦謂景雲也。占曰。王者之徳至山陵。則景雲出。又曰。天子孝。則景雲見。』是夜戌時。黒雲起自同山嶺。亙西南。形如四副。長十許丈。於時四方晴明。無有雲氣。
癸夘廿八日。夜地震。
八月乙巳朔。新鑄銅印一面。賜右坊城使。』正五位下行陸奧守源朝臣謹奏請改名恭。詔許之。
二日丙午。授出羽國從三位勳六等月山神正三位。近江國正六位上天高結神。阿波國意富門麻比神並從五位下。
丁未三日。釋奠如常。』大宰府言。去七月十四日。大唐商人楊清等卅一人。駕一隻船。著荒津岸。勅。宜准歸化例安置供給。
戊申四日。明經博士得業生等依例奉參內裏。不引見而罷。賜祿有差。
庚戌六日。日入之時。赤雲八條起自東方。直指西方。廣殆及竟天。瑞祥志曰。天氣峙時。山川出雲。占雲。赤氣如大道一條。若至三四五條者大赦。人民安樂。
丁巳十三日。石清水八幡護國寺申牒。故傳燈大法師位行教。去貞觀二年奉爲國家。祈請大菩薩。奉移此間。望請准宇佐宮。永置神主。即以從八位上紀朝臣御豊爲之。勅從之。
乙丑廿一日。以無位源朝臣宜子爲女御。
丁卯廿三日。六十僧於紫宸殿。限以三日。轉讀大般若經。
己巳廿五日。分遣中臣齋部兩氏六位已下。班幣五畿七道諸國境內神社。以神祇官陰陽寮言猶亦見火之氣也。
庚午廿六日。夜東京失火。燒民二家。
癸酉廿九日。勅置貞觀寺座主。不令僧綱攝領。先是。僧正法印大和尚位眞奏言。貞觀寺者。今上之御願所建立也。故太政大臣忠仁公。與眞雅戮力推誠。經略修造。彫莊嚴。成之不日。公家施入田園資財。安置僧十六口。令修念眞言業。今堂宇輪奐資具既。非有主領。誰能齊遵。伏望准天台宗。特置座主。勿令僧綱攝領。其座主必簡定受學兩部大法。修練加行堪爲師範者。三綱與俗校及別當共署。上奏補之。若有座主並定額僧中任僧綱者。更還本寺。不令寄住從之。
九月乙亥朔。三日丁丑。停御燈。以內裏犬死也。
己夘五日。散事從四位上源朝臣端姫卒〈雲々〉。
癸未九日。停重陽。於宜陽殿西廂。賜侍臣酒。賜祿有差。』大宰府言。肥後國獲白龜一。於是公卿抗表慶賀言。臣聞〈雲々〉。伏見參議大宰權帥從三位在原朝臣行平奏。管肥後國合志郡擬大領部辰吉。於所部正六位上奈我神社河邊。獲白龜一。神乃助化。出必有時。物乃爲馴。不索而獲。盡臣而勤憂。何忍仰帝徳而拜賀。勅答曰。得上表。見有賀瑞之詞。朕以爲。禎符之降。必應盛徳。顯慶之至。不於菲虛。方今運非光華。國多異。水府使者。孰爲來哉。朕反覆靈篇。考合祥瑞。自驗白蔡之質有時而浮。疑是青蓮之遊無心而出。何偸天祉。以爲己榮。朕若受之。非唯慙色於往時。更亦厚顏於來代。宜得比意。且止頷車。』前丹波守從五位上坂上大宿禰貞守卒貞守者。右京人。從四位下勳七等鷹主之子也。好武事。便弓馬。無進趣之志。以簡靜自守。和元年爲右馬助。五年爲左馬助。十一年十二月遭喪去職。十二年三月詔以本官起之。十四年授從五位下。仁壽二年爲但馬介。數月拜左近衛少將。四年正月兼越前介。二月遷兼美濃介。仁壽三年加從五位上。齊衡二年兼丹波權介。三年改丹波權介爲正。少將如故。天安二年遷右馬頭。俄而遷丹波介。尋轉權守。三年出爲美濃權守。委政於任用之吏。聲稱無聞。貞觀二年改權爲眞。八年拜丹波權守。十年轉眞。貞守善相鷹馬。凡其所説。駑駿之骨。及所生之地。一無相違。卒時年七十二。
乙酉十一日。停奉伊勢大神宮幣使。以內裏犬死也。大於建禮門前。
辛夘十七日。詔。中國置非違使一員。把笏帶劔。』大宰府言。管筑後國出擧。不足例擧之數。請以肥後國正稅稻五萬束足其數。許之。
丁酉廿三日。寅時。大流星出自大微東番星邊。抵大陵星。入閣道與附路星之間。
己亥廿五日。天南有白雲。亙東西。
冬十月甲辰朔。天皇不御紫宸殿。於宜陽殿西廂。賜侍臣飮。賜祿有差。
丙午三日。遣散位從四位上基棟王。神祇大副從五位下大中臣朝臣有本等。向伊勢大神宮奉幣。先是。九月十一日須奉例幣。而以內裏犬死而停止。故延而奉之。
五日戊申。賀茂齋儀子內親王稱病加劇。修狀請停齋。詞旨懇切。詔許之。遣參議正四位下行勘解由長官兼式部大甫近江守菅原朝臣是善向社頭申謝事由。齋院司休官各歸家。』▼是日。分遣使者於五畿七道諸國。班幣境內諸神。以卜筮告可有兵火也。告文曰。天皇〈我〉詔旨〈止〉。畿內畿外〈乃〉諸名神〈乃〉廣前〈尓〉申給〈久止〉申〈久〉。去四月十日〈尓〉。八省院〈乃〉大極殿〈尓〉火事在〈天〉。東西兩樓並廊百餘間一時〈尓〉燒盡〈太利〉。因〈天〉令卜求〈尓〉。今亦火兵事等可在〈止〉卜申〈世利〉。其後〈尓〉城外〈尓〉處々〈尓〉着火〈無止世留〉事在〈介利〉。如是〈岐〉〈乎波〉。皇神漢〈乃〉厚護〈尓〉依〈天〉防拂〈部之止〉念行〈天〉。禱申給〈布〉事〈乎〉天神地祇平〈久〉聞食〈天〉。若惡人〈乃〉國家〈乎〉亡〈止〉謀〈留〉事〈奈良波〉。皇神達早顯出給〈部〉。若天火〈奈良波〉。如是〈乎〉未然之外〈尓〉拂卻給〈部〉。此狀〈乎〉爲令申〈尓〉。差使〈天〉奉出〈須〉。皇神達此狀〈乎〉平〈久〉聞食〈天〉。自今以後〈波〉。諸種々皆悉銷拂給〈天〉。天皇〈乃〉御體〈乎〉。常磐堅磐〈尓〉護給幸給〈比〉。風水〈乃〉不起。天下平安〈尓〉五穀豊登〈之〉給〈部止〉申給〈久止〉申。
丙辰十三日。伊豫國言。管風早郡忽那嶋馬牛。年中例貢。馬四疋。牛二頭。其遺馬三百餘疋。牛亦准之。嶋內水草既乏。蕃息滋夥。青苗初生。風逸踏破。翠麥將秀。群入食損。百姓之愁。莫甚於斯。望請除非年貢之餘。皆悉沽卻。以其價直。混合正稅。詔從之。
乙丑廿二日。太政官奏。甲斐國都留郡人當麻部秋繼鬪殺同郡百姓丈部鷹長。罪當絞刑。勅。宜減一等處之遠流。
十一月甲戌朔。日有蝕之。
丙子三日。近江國勢多橋三間破絶。』大舍人寮火。燒一倉一屋。
庚辰七日。未時。太政官曹司東廳前虹見。
壬午九日。地震。』近江國言。採進大極殿材木九千八百餘村。百姓運輸。無人綱領。請三宮及諸封家庸租米。各遣使於大津院受之。太政官處分。依請。
甲申十一日。平野春日祭。
乙酉十二日。梅宮祭。
戊子十五日。大原野祭。
己丑十六日。園韓神祭。
庚寅十七日。鎭魂祭。
辛夘十八日。新甞祭。天皇不御。遣親王公卿於神嘉殿供事。壬辰十九日。於紫宸殿。賜宴群臣。五舞如常。賜祿有差。』從五位上行典藥頭兼侍醫興道宿禰名繼卒〈雲々〉。
戊戌廿五日。皇子貞眞年一歳。貞頼年一歳並爲親王。貞眞親王母。更衣齋宮頭從五位上藤原朝臣諸藤之女也。貞頼親王母。更衣木工允正六位上藤原朝臣直宗之女也。』太政官符。金字大般若經一部。安置圖書寮。故太政大臣忠仁公。天安元年奉爲三界諸天十方衆類。一切靈鬼。至心發願。書寫是經。測其元圖。尋其本誓。頼功徳之妙力。増聖主之休符。玉曾無霧露之侵。綿區永斷風塵之警。中宮殿下。同保吉祥。右大臣奉勅〈基經〉。宜以此大乘經。安置圖書寮。彰大相之遠慮。歴千秋而長傳。凡厥莊嚴色目。具在別紙。』以從五位上藤原朝臣貞風爲典侍。正五位下藤原朝臣御康。紀朝臣全子並爲典藏。從五位下小野朝臣後賢子爲尚書。從五位上多治眞人亮子爲尚「書」藥。外從五位下榎本連直子爲尚兵。從五位上坂本朝臣氏子爲尚水。從五位上藤原朝臣元子爲尚膳。正四位下潔子女王爲尚縫。正五位下田中朝臣保子。安倍朝臣基子並爲典縫。
庚子廿七日。車駕幸染殿院。
辛丑廿八日。天皇有意讓位。故出居外宮。遣使守內外「之」要害之處。以戒不慮。從四位上行右京大夫兼美濃守源朝臣覺。散位從四位下紀朝臣有常護左右馬寮。大藏大輔從五位上橘朝臣信蔭護左右兵庫。從五位上守民部大甫藤原朝臣保則。內舍人一人。警固近江關。散位從五位上藤原朝臣有年。內舍人一人。警固伊勢關。前遠江守從五位下清原眞人惟岳。內舍人一人。警固美濃關。各勅符木契。一時馳赴。』▼是日。淳和太皇大後遣使奉問起居。天皇殊加優。賜使者物。
壬寅廿九日。皇太子出自東宮。駕牛車。詣染殿院。▼是日。天皇讓位於皇太子。勅右大臣從二位兼行左近衛大將藤原朝臣基經。保輔幼主。攝行天子之政。如忠仁公故事。詔曰。現神〈止〉大八洲國所知倭根子天皇〈我〉詔〈良萬止〉御命〈乎〉。親王諸王諸臣百官〈乃〉人等。天下公民衆諸聞食〈止〉宣。朕以薄徳〈天〉天日嗣〈乎〉忝〈之〉賜〈倍利〉。日夜無間〈久〉愼畏〈利〉御坐〈須〉。而君臨漸久〈久〉年月改隨〈尓〉。熱病頻發〈利〉。御體疲弱〈之天〉不堪聽朝政。加以。比年之間。異繁見〈天〉天下無寧〈之〉。此〈乎〉毎思〈尓〉憂傷彌甚〈之〉。是以此位〈乎〉脫〈天〉御病〈乎〉治賜〈比〉。國家〈乃〉害〈乎毛〉鎭〈女〉息〈無止〉念行〈須已止〉年久〈奈利奴〉。然〈止毛〉。皇太子〈乃〉成人〈乎〉待賜〈布止〉爲〈天奈無〉於今經數年〈奴留〉。今所思〈波〉。朕〈毛〉昔以幼穉〈天〉得鍾此位〈利〉。賢臣〈乃〉保佐〈尓〉頼〈天〉得至於今日〈利〉。然則良佐〈乃〉翼戴〈波〉皇太子〈乃〉大成〈已止〉何遠之有〈牟止奈毛〉念行〈須〉。故是以。皇太子〈止〉定〈多留〉貞明親王〈尓〉此位〈乎〉授賜〈布〉。諸衆此狀〈乎〉悟〈天〉。清直心〈乎〉持〈天〉皇太子〈乎〉輔導〈岐〉仕奉〈天〉。天下〈乎〉平〈介久〉令有〈與〉。又左大臣源朝臣〈波〉爲性蕭疎〈之天〉〈融〉。朝務〈乎〉仕奉〈尓〉不耐〈已止〉先々〈尓〉申乞〈已止〉慇懃〈奈利〉。朕且不欲奪其志。右大臣藤原朝臣〈波〉〈基經〉。內外〈乃〉政〈乎〉取持〈天〉勤仕奉〈己止〉夙夜不懈。又皇太子〈乃〉舅氏〈奈利〉見其情操〈尓〉。幼主〈乎〉寄託〈倍之〉。然則少主〈乃〉未親萬機之間〈波〉。攝政行事〈牟許止〉。近〈久〉忠仁公〈乃〉如保佐朕身〈久〉相扶仕奉〈倍之〉。又古人有言〈利〉。上多〈岐〉時〈尓波〉下苦〈止奈毛〉所聞。是以。太上天皇〈止伊布〉號〈毛〉停〈女〉。亦諸〈乃〉服御〈乃〉物停賜〈布〉。又如此時〈尓〉當〈都々〉。人々不好〈留〉謀懷〈天〉天下〈乎毛〉亂〈利〉。己氏門〈乎毛〉滅人等〈毛〉前々有〈利〉。若如此有〈牟〉人〈乎波〉。己〈我〉教訓直〈天〉。各〈乃〉己門〈乎〉不滅〈須〉。彌高〈尓〉仕奉〈利〉。欲繼〈止〉思愼〈天〉。無二心〈之天〉仕奉〈倍之止〉詔天皇〈我〉旨〈乎〉衆聞食〈止〉宣。』皇太子受天子神璽寳劔。御鳳輦。歸於東宮。文武百官扈從如常儀。
