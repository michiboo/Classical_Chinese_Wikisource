日本三代実録巻第四十九〈起仁和二年正月、盡十二月。〉左大臣従二位兼行左近衛大將臣藤原朝臣時平等奉勅撰
《丙午》二年春正月辛巳朔。天皇御大極殿、受朝賀如常儀。禮畢御紫宸殿、賜宴侍臣。雅楽寮奏楽。賜五位已上被。
二日壬午。太政大臣第一之男時平、於仁壽殿、始加元服。於時年十六。帝自手取冠、加其首。令主殿助従五位下藤原朝臣末並理鬢。即日授時平正五位下。其告身、天皇神筆書黃紙以賜之。勅參議右大弁従四位上兼行勘解由長官文章博士橘朝臣広相、作告身文。其所須冠巾、皆是服御之物也。公卿大夫、會太政大臣職院直廬、稱賀宴飲。雅楽寮挙音楽。賜五位已上祿、各有差。
七日丁亥。天皇御紫宸殿、賜宴群臣、観覧青馬。奏女楽、賜祿如常儀。」授無位是行王・兼覧王並従四位下。無位幸世王従五位下。従四位上守大蔵卿源朝臣定有正四位下。右京大夫従四位下源朝臣至・左馬頭藤原朝臣利基、無位源朝臣國紀並従四位上。正五位下行太皇太后宮権亮平朝臣惟範・右近衛少將藤原朝臣清經並従四位下。従五位上守右近衛少將源朝臣堪・肥後守藤原朝臣時長並正五位下。中務少輔従五位下在原朝臣弘景・散位藤原朝臣継蔭並従五位上。散位外従五位下刑部直弘世・清江宿禰貞直、正六位上源朝臣朝憲、式部大丞従六位上大江朝臣玉淵・散位橘朝臣清樹、內蔵助従七位下藤原朝臣高階、左近衛將監正六位上藤原朝臣是蔭・諸陵権助藤原朝臣內直・太皇太后宮少進藤原朝臣是世、散位従七位上石上朝臣並松・坂上大宿禰良宗・主殿権充御春朝臣有世並従五位下。直講従七位下山辺公善直、大外記正六位上高丘宿禰五常・左大史大神朝臣良臣・皇太后宮大屬清科朝臣良行・侍醫兼針博士阿比古氏雄並外従五位下。
八日戊子。於大極殿始講最勝王経。以興福寺僧法相宗伝燈大法師位栄仁、為講師。天皇於大極殿、聴講経。」授左衛門大尉正六位上清原真人令望従五位下。無位厳子女王従四位下。無位平朝臣等子正五位下。従五位下山背忌寸（名脫か）・大海全子、無位藤原作子並従五位上。無位藤原朝臣牟子・平朝臣靜子・伴宿禰宗子・大原真人信子・八多朝臣清子並従五位下。正六位上壬生臣全子外従五位下。
九日己丑。授無位源朝臣連子従四位上。
十一日辛卯。天皇御紫宸殿。所司獻剛卯杖、如常儀。
十四日甲午。大極殿斎講事畢。僧綱引有智僧等、奉參內裏、論議如常。賜被。
十六日丙申。踏歌之節、天皇御紫宸殿、宴於侍臣。宮人踏歌、賜祿如常。▼是日。以大學頭従五位上兼守右少弁藤原朝臣佐世為左少弁。従五位上行伊豫介善淵朝臣愛成為大學博士。散位正五位下藤原朝臣忠主為民部大輔。従五位下行大內記菅野朝臣惟肖為勘解由次官。散位従五位下小野朝臣千里為山城介。従五位上安倍宗行為河內守。従五位上八多朝臣清直為伊賀守。従五位下橘朝臣高庭為駿河介。參議正四位下行左近衛中將兼肥後権守藤原朝臣有実為近江権守、中將如故。散位従五位下山口朝臣連松為下野介。正五位下守右中弁安倍朝臣清行為陸奧守。散位従五位下紀朝臣益國為介。従五位下大春日朝臣安永為加賀守。左京権亮従五位下藤原朝臣高尚為越中介。散位従五位下有名王為伯耆守。従四位上源朝臣舊鑑為備前守。弾正少弼従五位下安倍朝臣肱主為安芸守。散位従五位下小野朝臣當岑為周防守。従四位下藤原朝臣直方為阿波権守。従四位下行阿波権守平朝臣正範為讃岐権守。従五位上行式部少輔兼文章博士加賀権守菅原道真為讃岐守。散位従五位下葛江我孫良伴為伊豫介。外従五位下行大外記高丘宿禰五常為筑後介。外従五位下行左大史大神朝臣良臣為肥後介。従四位上行右馬頭藤原門宗為肥後権守、右馬頭如故。従五位下行式部大丞大江朝臣玉淵為日向守。散位従五位下御春朝臣種実為鎮守將軍。
十七日丁酉。天皇御建禮門、観射禮。親王已下、五位已上先射。然後諸衛依次射焉。
十八日戊戌。帝御射殿覧四府賭射。日暮帝射。詔令公卿以下射之。
廿日庚子。太政大臣獻物。飯六十櫃・酒六十缶・魚六十缶・菜六十缶・納衣物韓櫃廿合、置陳於仁壽殿東庭。供御器物、金銀華美、糸竹備奏。清和太上天皇第八皇子貞數親王及四位已上子童丱者十許人、在前教習。是日出舞。群臣歓洽、通宵楽飲。賀正五位下藤原朝臣時平賀加冠拝爵也。宴畢之後、賜時平御衣一襲。
廿一日辛丑。內宴。奏女楽、喚文人賦詩如常。賜綿有差。▼是日。勅聴貞數親王帯剱。親王昨舞散手。其舞裝束、帯剱執殳。故特賜之。親王時年十二歳。
廿八日戊申。申時、日右有珥。
廿九日己酉。大宰府例貢小柑子、以十一月卅日以前、為貢進之期。先是、不立期限。故今定之。
二月辛亥朔三日癸丑。左右大臣奉勅、於左仗下、召問拝除之後、未赴任吏、摂津守従五位上多治比真人藤善・伊勢守従五位上藤原朝臣継蔭・甲斐守従五位下藤原朝臣當興・安房守正六位上當麻真人安氏・上総介従五位上小野朝臣國梁・隠岐守正六位上伴宿禰有世・紀伊守従五位下伴宿禰春雄・肥後守正五位下藤原朝臣時長・豊後守従五位下橘朝臣長茂・対馬守正六位上紀朝臣經業等、不進発之狀。或誤発期、或謝依病淹留之由。
四日甲寅。祈年祭如常。
五日乙卯。大原野祭如常▼是日。辰時、日上有冠、左右成珥。
七日丁巳。釈奠如常。従五位下行助教兼越前介浄野朝臣宮雄、発論語題、文章生學生等賦詩如常。
十日庚申。春日祭如常。
十一日辛酉。左右大臣已下、就太政官曹司庁、列見文武官主典已上成選之人也。
十四日甲子。辰時、日有冠纓。其色黃白、日即宿奎。
十五日乙丑。園韓祭如常。」新鋳銅印一、賜備中國採銅使。」勅。始自今年正月、以大蔵省銭四千文、毎月令送內膳司、以充供御菜料。
十六日丙寅。勅、遣越前権介従五位下藤原朝臣恆泉於遠江國、雅楽頭従五位下在原朝臣棟梁於備中國、並賚鷹鷂、払取野鳥。
廿日庚午。山城國山崎津頭失火、延焼居民廬舎數十宇。
廿一日辛未。以従四位下行権左中弁兼近江権介藤原朝臣遠經為左中弁、近江権介如故。左近衛少將正五位下兼行備前権介藤原朝臣有穂為右中弁、余官如故。侍従従五位下源朝臣唱為中務少輔。散位従四位下源朝臣和為侍従。従五位上行皇太后宮大進菅野朝臣直臣為亮。少進従五位下藤原朝臣常淵為大進。散位従五位下小野朝臣喬木為図書頭。大學頭従五位上兼守左少弁藤原朝臣佐世為式部少輔、左少弁如故。散位従五位下藤原朝臣弘蔭為大學頭。外従五位下行直講山辺公善直為助教。散位従五位下伴宿禰忠行為刑部少輔。従四位下行讃岐権守平朝臣正範為木工頭、本官如故。散位従五位下行助教兼越前介浄野朝臣宮雄為左京権亮。周防守従五位下小野朝臣當岑為鋳銭司長官、周防守如故。従五位下行駿河介橘朝臣高庭為山城介。散位従五位下三嶋真人宗主為大和権介。従五位下行山城介小野朝臣千里為伊勢権介。散位従五位下坂上大宿禰春岑為參河権介。従四位上源朝臣平為相模権守。下野守従五位下源朝臣道為信濃権守。従五位下行助教中原朝臣月雄為越前介、助教如故。散位従四位上源朝臣興範為丹波権守。従五位上安倍朝臣三寅為因幡権守。従五位下行主殿助藤原朝臣末並為播磨大掾、勘解由次官従五位下菅野朝臣惟肖為権大掾、並本官如故。図書頭従五位上佐伯宿禰子房為備後権守。散位従五位下源朝臣當元為紀伊権介。外従五位下行筑後介高丘宿禰五常為介。従五位下行內蔵権助高階真人忠岑為讃岐権介。外従五位下行肥前介大神朝臣良臣為豊後介。従五位上行左兵衛佐源朝臣昇為右衛門権佐。中務少輔従五位上在原朝臣弘景為右衛門権佐。
廿七日丁丑。太上天皇、遣參議正四位下行左近衛中將兼近江権守（肥後権守）藤原朝臣有実、奏還六府官人舎人等。帝不奉命、即便奉還。先是、遣六衛府官人以下、為太上天皇宮衛。今還舊府、謙也。
三月庚辰朔二日辛巳。天皇聖體不予。
三日壬午。停潔斎奉燈之事。
五日甲申。帝、近日聖體乖和。▼是日。平復。
八日丁亥。大風雨電。
十三日壬辰。暴風雷雨。東寺新造塔火。時人謂雷火也。
十四日癸巳。賜僧正法印大和尚位遍照食邑百戸、聴駕輦車出入宮門。即勅曰。惟公慈仁為性、保護朕躬、一朝一夕、頼其普導。朕所以身済鴻業至於今日、豈非公潛衛之力、自然冥致耶。況公之未及落餝、朕之始在列藩、推分結思、形於中表。及其禪律交養、揚為僧正。外■俗務、內宗梵行者、亦有日矣。朕俯惟同塵之契、遠感利國之誠。念其酬賁、無忘監寐。今別割百戸之封、供其禪門之費、亦聴駕輦車出入宮門。留篤情於扶轂、加隆遇於坐禪。嗟乎、至人懸解、上徳難名。雖物外浮栄、知非公好、而人間崇餝、聊寄朕懐。義在忘言、指不多及。朕之蓄誠、公宜悉之耳。
廿一日庚子。地震。
廿五日甲辰。勅、梵釈寺以十禪師二人供料、為別當一人供法、立為恆例。
夏四月庚戌朔。天皇御紫宸殿、宴於侍臣。左右近衛府、逓奏音楽。賜祿有差。▼是日。詔、以正五位下藤原朝臣時平、為次侍従。
三日壬子。勅、令雲林院、毎年三月廿一日、仁明天皇忌日、転四巻金光明経、安居一夏之間、講妙法蓮華経。先是、僧正遍照奏言。雲林院、是仁明天皇之第七皇子常康親王舊居也。初親王出家之後、去貞観十一年二月十六日、親王付屬於遍照雲。仁明天皇仙化之後、賜以此院。常康剔除頭髪、帰依仏理、修練功淺、未報萬一。故捨此院、永為精舎、欲伝天台之教、報先帝之恩。若委非其人、道即不行、付得其人、業將彌盛。今副田園資財、永以付屬者。伏尋親王素意、深於報恩、志在天台。望請。為元慶寺別院。但院中雑事、択遍照門徒中堪事者、永令勾當。田園有數、支用不乏。望毎年三月廿一日先皇忌日、演四巻金光明経、安居九旬之間、講妙法蓮華経。若非勅許、恐有斷絶。至是許之。▼是日。木工寮仕丁立縫彥麻呂、於東宮南門樹下、以刀子刺殺同僚刑部貞雄。捉彥麻呂、下於獄官。
四日癸丑。広瀬龍田祭如常。
五日甲寅。以従五位下守右少弁源朝臣希為斎院長官、右少弁如故。
六日乙卯。大祓於建禮門前。以去三日有死人穢也。
七日丙辰。式部兵部両省、奏擬階文。天皇不御紫宸殿、勅省家、令行其事。▼是日。有大鳥、集於參議正四位下行左大弁藤原朝臣山陰弁官曹司前。為人非射獲。
八日丁巳。於仁壽殿、潅仏如常。
十一日庚申。平野祭如常。
十二日辛酉。梅宮祭如常。
十三日壬戌。地震。
十四日癸亥。是夜、自子至丑、月黒無光。寅時自下端稍成光。
十五日甲子。公卿於太政官曹司庁、授文武官成選位記。弁大夫宣制、式部兵部従事、並如常式。
十七日丙寅。令出羽國慎警固。去二月彼國飽海郡諸神社辺、雨石鏃。陰陽寮占雲。宜警兵賊。由是、預戒不虞。
十八日丁卯。比日天気陰寒、人着綿衣。是日、天顔晴朗、有溫気。
廿日己巳。式部省奏銓擬郡司簿。天皇不臨軒。右大臣奉勅於近仗下、令式部少輔従五位下藤原朝臣佐世読之。大臣下筆、點定復奏。▼是日。雷雨、諸衛陣於殿前。有路女避雨、隠立東京三條前近江大目台助範宅、忽然震死。
廿三日壬申。諸衛警固、縁賀茂祭也。
廿四日癸酉。賀茂祭如常。
廿五日甲戌。諸衛解厳。
廿七日丙子。天皇御武徳殿、閲覧諸牧御馬。
五月己卯朔。日有蝕之。
五日癸未。端午之節。天皇御武徳殿、観四府騎射。親王已下五位已上貢馬。
六日甲申。天皇御武徳殿、観覧左右馬寮競走馬、及四府種種馬芸。
十日戊子。自去七日大雨。河水漲溢、人馬不通。
十二日庚寅。先是、岩見國邇摩郡大領外正八位下伊福部直安道・那賀郡大領外正六位下久米岑雄等、発百姓二百十七人、帯兵仗、囲守従五位下上毛野朝臣氏永、奪取印匙駅鈴等、授傍吏。詔遣式部大丞坂上大宿禰茂樹、推問事由。刑部省斷雲。安道、応官當解任・徒二年・贖銅十斤。岑雄、応贖銅九斤。自余百餘人節級処罪。延暦寺僧一道、右京人正六位上藤原朝臣豊基戸口、俗名數直、與安道同謀、還俗當徒一年。又守氏永、為安道等所囲之時、逃隠於介外従五位下忍海山下氏則館、夜聞外數十人聲。氏永意以、為賊欲被害、介氏範即同謀也。由是、以剱傷氏範妻下毛野屎子及従女大田部西子、奪取屎子所着之大衣一領、自被逃去。刑部省斷雲。依律所犯當近流。身帯従五位下、請減一等、徒三年。以従五位下、當徒二年、餘一年、以六位以下當一年。仍即解任職事。又氏永毆傷氏則妻之後、逃走陰山中、掾従七位下大野朝臣安雄、率郡司百姓卅七人、捉獲氏永、打縛其身、篭閉倉中。刑部省斷雲。安雄、応官當徒一年解任。所率郡司百姓、節級処斷。去年十二月廿七日、外記覆勘作論奏、請公卿署。而正三位行中納言兼民部卿陸奧出羽按察使在原朝臣行平、執狀四條、參議右大弁従四位上兼行勘解由長官文章博士橘朝臣広相、所執狀七條、並別奏、不肯連名。其所執狀、事多不載。二卿別執遂不省。至是加署。即日奏聞。詔曰。宜依省斷。
十五日癸巳。勅、遣左衛門権助従五位上源朝臣昇、六位一人、検近江國新通阿須波道之利害。
十六日甲午。公卿就太政官曹司庁、任諸國銓擬郡司。宣制如常。
十八日丙申。授無位在世王従四位下。於時、在世為伊勢斎內親王家別當也。▼是日。勅、肥後守正五位下藤原朝臣時長・摂津守従五位上多治比真人藤善・豊後守従五位下橘朝臣長茂・甲斐守従五位下藤原朝臣當興等四人、並降一階。下知左右京職、追其告身。時長等、拝官頃年、不赴任國。仍有此勅斷也。
廿一日己亥。勅。以近江國米百斛、施捨延暦寺。
廿三日辛丑。大雨。夜有流星、出自鈎陳、歴內階、入文昌第一二星間。色青有光。
廿六日甲辰。降雨、天東南有聲、如雷。▼是日。山城國石清水八幡大菩薩宮自鳴、如撃鼓聲。南樓鳴、如風波相激成聲。経數剋而不停。神祇官卜雲。大菩薩心有所願。陰陽寮占雲。可警兵事。
廿八日丙午。前周防守従五位上紀朝臣安雄卒。安雄者、左京人助教従五位下種継之子也。仁明天皇深崇経術。屢引儒士、於御前論難。於時、御船宿禰氏主為大學博士、種継為助教。天皇喚両人、令論経義。氏主執禮、種継挙伝、難撃往復、遂無折角。當此之時、膂力之士左近衛阿刀根継・右近衛伴氏永、並相撲最手、天下無雙。帝合氏主為氏永、種継為根継、以戱之。安雄父本姓苅田首、讃岐國人。至安雄、賜姓紀朝臣、為京兆人。安雄幼以學行見稱。性寛綽、従順訓物。始補得業生、天安二年、為大學直講。貞観初渤海國王、遣使朝聘。以安雄為存問兼領客使。五年授従五位下、転助教。時有勅、択有識公卿大夫、選格式。安雄預之。十一年選為勘解由次官兼下野介。十六年加従五位上、十八年遷為主計頭、明年出為武蔵守。政貴簡恵、吏民安之。秩満皈京、元慶六年、除鋳銭長官兼周防守。聲績減於武蔵焉。安雄専精経業、頗閑詞華。重陽之節、徴接文人。卒時年六十五。
卅日戊申。以散位従四位下在世王、為斎宮頭。従五位下坂上大宿禰良助為近江大掾。良助、元慶八年人。母憂去職。詔、以本官起之。
六月癸酉朔七日乙卯。下知陸奧出羽両國大宰府、令慎警固。縁石清水八幡大菩薩樓鳴之恠也。」勅。唐僧堪譽供料、日白米三升二合・塩三合・味醤二合・滓醤二合・醤一合・海藻二両・滑海藻二両、節料白米十斛、毎年五月十二日、以近江國正稅充之。
十一日己未。月次祭。公卿向神祇官行事。夜天皇御神嘉殿、親供神今食。
十三日辛酉。勅、授參議正四位下行左大弁藤原朝臣山陰従三位、拝中納言。正四位上行右近衛中將源朝臣直為參議。參議右大弁従四位上兼行勘解由長官文章博士橘朝臣広相為左大弁、余官如故。従四位下行左中弁兼近江権介藤原朝臣遠經為右大弁。従五位下行越前権介藤原朝臣恆泉為侍従。散位従五位下良岑朝臣遠年為雅楽頭。従五位上守刑部大輔小野朝臣俊生為摂津守。従五位上守大判事平朝臣加世為甲斐守散位従五位下山口朝臣連松為武蔵介。従五位下行主殿助兼播磨大掾藤原朝臣末並為備前介、主殿助如故。従五位下石見権守藤原朝臣氏江為正守。散位正五位下源朝臣淵為豊後守。従五位上行右兵衛権佐藤原朝臣敏行為右近衛少將。従五位下守雅楽頭在原朝臣棟梁為左兵衛佐。散位従五位下源朝臣忠相為右兵衛権佐。」自今月朔霖雨、京師飢困。開倉廩賑之。
十四日壬戌。僧正法印大和尚位遍照、抗表辭封邑。有勅不許焉。
十五日癸亥。地大震。
十八日丙寅。分遣使者於九箇寺、転読大般若経。其供料、東大寺・元興寺・興福寺・薬師寺・延暦寺、各新銭五貫文。西大寺・法華寺・大安寺、各四貫文。法隆寺三貫文。毎寺供名香、多少有數。以左衛門府生・左右馬寮史生充使。先是、天文博士従八位下中臣志斐連広守奏言。近窺天変、奉為天皇、見不祥之気。是故、修此善焉。
十九日丁卯。以左近衛少將正五位下兼守右中弁行備前権介藤原朝臣有穂為左中弁、近衛少將備前権亮如故。従五位上守左近衛権少將平朝臣季長為右中弁。信濃守従五位下源朝臣道為侍従。散位従五位下清江宿禰貞道為図書頭。従五位下小野朝臣喬木為刑部大輔。従五位下藤原朝臣世文為宮內少輔。従五位上藤原朝臣高貞為山城権介。従五位下巨勢朝臣御津為下野介。従五位下春岳真人冬道為越前介。従五位下布勢朝臣真継為安芸介。従五位下源朝臣宥為長門介。従五位下行助教中原朝臣月雄為讃岐権掾、助教如故。散位従五位上藤原朝臣是行為肥後守。従四位下行木工頭兼讃岐権守平朝臣正範為右近衛中將、余官如故。▼是日。不雨而雷。」勅、賜伝燈大法師位賢雲、近江國正稅四百束。
廿日戊辰。勅、以清和院稲一千束直新銭廿貫文、付山城國、加挙正稅、収其息利、充圓覚寺長明燈料。先是、清和院申牒稱。圓覚寺、是先太上天皇始於落餝、終於登遐之地也。南北二堂、荘厳仏像、定十口僧、供給斎飯、皆是先皇御願也。去元慶五年三月十三日、詔列於官寺訖。而明燈未供、暗夜難照。望請。巡安祥寺例、以稲一千束付國司、毎年出挙、請其息利、於近寺愛宕郡、充常燈分。至是許之。
廿一日己巳。伊勢斎內親王（繁子）、応取近江國新道、入於大神宮。仍下伊勢國知。又停伊賀國舊路頓宮、下伊賀國知。
廿三日辛未。任伊勢斎內親王裝束司。正五位下行神祇大副大中臣朝臣有本・左近衛少將正五位下兼守右中弁行備前権介藤原朝臣有穂、六位已下六人。
廿五日癸酉。任相撲司。以中納言従三位兼行左衛門督源朝臣能有・參議正四位下行左兵衛督源朝臣光・參議正四位下行皇太后宮大夫兼播磨守藤原朝臣國經・參議正四位下行左近衛中將兼近江権守藤原朝臣有実・正四位下行近江守源朝臣是忠・正四位下行左近衛権中將兼備前守源朝臣興基・・従四位上行美濃守源朝臣貞恆・従五位上守左近衛少將兼行讃岐介藤原朝臣高藤・左衛門佐従五位上源朝臣昇・従五位上守左少弁兼行式部少輔藤原朝臣佐世・左兵衛権佐従五位下藤原朝臣恆興・従五位下行左馬助藤原朝臣連並十二人、為左司。正三位行中納言兼民部卿陸奧出羽按察使在原朝臣行平・參議正四位下行右兵衛督兼伊豫権守源朝臣冷・參議正四位下源朝臣直・參議正四位下行右衛門督藤原朝臣諸葛・大蔵卿正四位下源朝臣定有・散位従四位上源朝臣是定・右近衛中將従四位下兼木工頭讃岐権守平朝臣正範・右近衛少將正五位下兼行越中守源朝臣堪・右衛門佐従五位上平朝臣季式・従五位上守右兵衛佐源朝臣元・従五位下行右馬助在原朝臣載春・斎院長官従五位下兼守右少弁源朝臣希十二人、為右司。左右大臣已下、於左仗下、先議定、差外記、賚議草、向太政大臣里第視之。然後賜中務省、於外記候庁拝除。即時左右司、各就左右衛門府、始行事。承前之例、始行事之時、各発音楽。而皇妣贈皇太后忌（沢子）、當今月晦日。仍隨停止。
廿六日甲戌。勅、以三品行中務卿貞保親王、為右相撲司別當。去元慶八年、以二品行式部卿本康親王、為左相撲司別當、今不改。
廿八日丙子。授常陸國正六位上郷造神従五位下。
廿九日丁丑晦。大祓於朱雀門前如常。▼是日。三品紀內親王薨。不任縁葬之所司。以喪家固辭。皇帝不視事三日。內親王者、桓武天皇第十五女也。母従四位下藤原朝臣河子、従四位上大継之女。內親王、與仲野親王同産也。天長元年授四品、仁和之初、進三品。薨時年八十八。
秋七月戊寅朔三日庚辰。自任相撲司、縁贈皇太后忌日及內親王薨、未発音楽之聲。是日、始発焉。」勅。參議已上、就庁座聴政者、外記須毎日記録、毎月一日十六日両度、進蔵人所。
四日辛巳。広瀬龍田祭如常。▼是日。僧由蓮卒。由蓮、俗姓源朝臣、嵯峨太上天皇之子也。母惟良氏。由蓮、在俗名勝、夙離塵累、帰依仏道。性聡明、多渉內典、兼好老荘。尤有巧思、所作究妙焉。
五日壬午。勅、充延暦寺西塔院釈迦仏堂長明燈油、毎日二合。但正月十四日（脫か）箇日、毎日一升。僧五口供料、毎日白米各四升六合。割近江國正稅稲一萬五千束出挙、用其息利。若有未納、以正稅利、先填彼料。其燈油、以米交易、歳初惣送其用途並員數、副稅帳言上。長官勾當、周匝祗済。自今以後、立為恆式。前是、院主伝燈大法師位延最奏言。故先師贈法印大和尚位最澄、創建此寺、鎮護國家、造薬師仏像、安置東塔院、造釈迦仏像、安置西塔院。並充住持之主、仰為伝法之本、毎日長講法華仁王金光明等経、奉誓國主、廻向率土。次師座主伝燈大法師位圓澄、受先師之付屬、掌西塔之仏事。延最、以非器忝継末塵、幸従聖主龍潛之時、特辱恩慈、賜令延侍、修搆仏殿、得禦風雨。自非睿顧、何能如此。伏望。置僧五人、晝則転読大般若経、夜則念誦釈迦仏名真言。五僧衣供、準定心院、被官充補、以為永例。至是許之。
七日甲申。源朝臣最子卒。今上之女也。上不視事三日。
十五日壬辰。山城守従五位上興我王男安平・篤行・有本・內行・潔矩等五人、賜平朝臣姓。」以山城國紀伊郡官田七反百廿歩、給右京人正六位上行右少史兼明法博士凡直春宗等六人口分。
廿二日己亥。律師法橋上人位隆海卒。隆海、俗姓清海真人氏、左京人也。生於摂津國、家在河上。漁捕為業。隆海年甫數歳、従漁父出遊水上。當國講師薬圓見而異之、共載而帰。久之、薬圓付屬律師願暁、令受三論宗義。年廿、奉年分試。是時、監試法俗、相議令諸宗學徒、互相難問、取其抜萃者、為得第。隆海詞致清遠、衆不敢抗。監試官人評議、擢為甲科。律師中継、感其神悟、授以法相宗義。承和二年、受具足戒、詣平城第三皇子法名真如、承受真言法。貞観十一年、為大和國講師、十六年為維摩會講師。諸宗僧綱碩學、論難鋒起。隆海隨方弁折、咸出問表。元慶六年、為権律師、明年改権為真。隆海患風疾、心神疲■。告門弟子曰。就命時至。當修往生之業。盥手漱口、面向西方、観念阿彌陀仏。毎修十念、誦龍樹菩薩及羅什三蔵彌陀賛。至於命終、其聲不絶。又毎日沐浴、如此三日。更披閲無量壽経、誦其要文。命弟子、掃地展席。因座其上、至於夜分、安坐気絶。弟子等令北首臥、明朝見右手結無量壽如來印。積薪焚身、火滅形砕、唯印不爛。卒時年七十二。隆海綜覈経論抄疏文義（大義）、撰二諦義一巻、方言義一巻四諦義二巻、二智義二巻、二空比量義二巻、因明九句義二巻。
廿四日辛丑。夜有流星、出従大陵、以抵伝舎、入華蓋。其色青。
廿五日壬寅。天皇御紫宸殿、観相撲。親王公卿並侍。所司供奉如常儀。
廿六日癸卯。天皇御紫宸殿、観相撲。左右司、逓奏音楽。日暮雑楽競作。
廿七日甲辰。天皇御紫宸殿、閲覧左右相撲人等形體訖。較量強弱、召合令相撲。日暮右近衛府奏楽。
廿九日丙午。夜亥時、紫宸殿前、有長人往還徘徊。內竪殿點者見之、惶怖失神。右近衛陣前燃炬者、又復得見。其後左近衛陣辺、有如絞者之聲。世謂之鬼絞也。
丁未朔。釈奠如常。祭祀禮畢、太政大臣入廟、拝文宣王影。公卿大夫畢會。令明経博士、講論周易。文章生等賦詩如常。
二日戊申。明経博士、率得業生學生等、奉參內裏。天皇御紫宸殿、引見博士等、一一令論五経義。賜祿有差。
四日庚戌。勅、令安房・上総・下総等國重警不虞。先是、安房國言上。去五月廿四日夕、有黒雲、自南海群起。其中現電光、雷鳴地震、通夜不止。廿六日暁雷電風雨、巳時天色晴朗。砂石粉土、遍満地上、山野田園、無所不降。或処厚二三寸、或処僅蔽地。稼苗草木、皆悉凋枯、馬牛食黏粉草斃甚多。陰陽寮占雲。鬼気御霊、忿怒成祟。彼國可慎疫癘之患。又國東南、將有兵賊之亂。由是、預令戒厳。」河內國大県・渋河両郡官田十町八十六歩、給內記要劇料。摂津國嶋上・嶋下・豊島・河辺・武庫・兎原（菟原）・八部・能勢八箇郡官田四十七町一段百廿二歩、給主計寮要劇並番上料。山城國乙訓・愛宕・紀伊三個郡官田卅五町二段百廿九歩、給勘解由使要劇並番上料。
七日癸丑。自去五月霖雨、至此大風雨洪水。分遣使者於賀茂上下・松尾・稲荷・貴布禰・丹生河上六社、奉幣祈止雨。告文曰。天皇《我》詔旨《止》掛畏《岐》松尾大明神《乃》広前《尓》申賜《倍止》申。方今秋稼《乃》登熟《須留》時《奈利》。大神《乃》厚護《尓》依《天之》、風雨《乃》災不起《之天》五穀豊稔《倍之止奈毛》所念行《須》。故是以正親司少令史従八以上斎部宿禰岑吉《乎》差使《天》、禮代《》大幣帛《乎》令捧持《天》奉出《須》。此狀《乎》神《奈可良毛》聞食《天》、風雨之災防除給《比》、五穀茂盛《仁》天下■足《之女》、天皇朝廷《乎》寶祚無動《句》常磐堅磐《尓》夜守日守《利尓》護幸奉賜《倍止》恐《美》恐《天》申給《久止》申。自余社告文准此。丹生河上貴布禰二社、加奉白馬一疋。
九日乙卯。勅、以雲林院安居講、預元慶寺階業之例。以彼院為元慶寺別院也。
十二日戊午。西京衛士所居坊失火。延焼百餘家。
十四日庚申。仁伊勢斎內親王行禊次第司。以従五位上守左少弁兼行式部少輔藤原朝臣佐世、為御前長官、式部大丞正六位上藤原朝臣興範為判官、大録少六位下香山宿禰弘行為主典｡兵部少輔従五位下橘朝臣茂行為御後長官、大丞正六位上藤原朝臣安柯為判官、少録正六位上山田宿禰形興為主典、於式部省除。」以中納言従三位兼行左衛門督源朝臣能有・參議正四位下行右衛門督藤原朝臣諸葛・參議正四位下行皇太后宮大夫兼播磨守藤原朝臣國經・參議正四位下行左近衛中將兼近江権守藤原朝臣有実・従四位上行左京大夫在原朝臣守平・従四位上行右馬頭藤原朝臣門宗・従四位上行左馬頭藤原朝臣利基・左近衛少將正五位下兼守左中弁行備前権介藤原朝臣有穂等八人、為行禊陪従。」以正三位行中納言兼民部卿陸奧出羽按察使在原朝臣行平・參議左大弁従四位上兼行勘解由長官文章博士橘朝臣広相・治部卿正四位下源朝臣本有・散位従四位上源朝臣長猷等四人、為送斎內親王使。」以中納言従三位藤原山陰・左近衛少將正五位下兼守左中弁行備前権介藤原朝臣有穂・右大史正六位上惟宗朝臣安光・中務少丞従六位上藤原朝臣高用等四人、為長奉送使。
十五日辛酉。天皇幸神泉苑観魚。木工寮獻物、信濃國貢駒。是日、依例入京、帝有意閲覧此苑。而牧司懈怠、遂不牽來。
十六日壬戌。。勅、以丹後國丹波・竹野両郡熟田百四十三町三段三百十六歩・荒田十六町七段七十歩、為後院田。
十七日癸亥。天皇御紫宸殿、覧信濃國貢駒。
十八日甲子。天皇聖體不予。太政大臣及公卿、侍宿殿上、遣使者於近京諸寺、修転功徳。
廿日丙寅。勅、以従四位上行兵部大輔四友王・従四位上行弾正大弼雅望王・散位従四位上源朝臣載有・散位従四位下源朝臣有等四人、為斎內親王入伊勢大神宮前駆。
廿七日癸酉。大雨也。
廿九日乙亥日。大祓於朱雀門前前。以斎內親王來月応入伊勢大神宮也。
九月丙子朔。三日戊寅。停御潔斎焼燈事。
四日己卯。辰時雷雨。」伊勢斎內親王明日可修禊事、大蔵省預於葛野河辺裝束建幄、不風不雨、忽然破割。就而見之、為雷所震裂形。」詔、授陸奧守正五位下安倍朝臣清行従四位下。肥後守従五位上藤原朝臣是行正五位下。並引入仁壽殿東廂、賜告身。拝舞而出。」申時、於建禮門前、修大祓。以明日、奉伊勢大神宮神寶使、過進発也。於時、雷電大雨、人不獲還。諸衛警陣於殿前。
五日庚辰。停斎內親王行禊之事。以去二日中務省犬死穢、未満忌限也。奉大神宮神寶使左大史正六位上善世宿禰有友・史生二人・官掌一人進発。凡伊勢大神宮神寶、廿年一度改作。前修之後十九年於茲。雖未満限、改造既訖。仍奉之。是日。所司廃務。而神祇官不進解文。責過狀。
七日壬午。斎內親王、今日修禊葛野河。九日擬入大神宮、內親王忽有月事。亦太政大臣堀河辺第犬死。觸穢之人、參入內裏。由是、停不行。
九日甲申。重陽之節。天皇御紫宸殿、宴於群臣。奏楽賦詩如常。賜綿各有差。
十一日丙戌。奉伊勢神宮例幣之使、是日可初。去七日有犬斃穢。因停止、亦不廃務。」午時地震。」自亥至子、有大鈴聲。當左仗上、鳴於空中。寅時亦鳴焉。
十二日丁亥。為発遣奉伊勢大神宮幣使、天皇欲御大極殿、有人奏聞、畫所犬死。於是、太政大臣及諸公卿議曰。畫所者、在宮門左右衛門陣之內。若當行神事、諸司有穢、立札於衛門陣、告知事由、不聴出入、為潔禁中也。依此論之、可謂禁中穢也。仍不臨御。即便遣中納言従三位藤原山陰、於建春門陣外、召散位従五位下幸世王、授告文令発行。其告文取太政大臣里第紙、召在外之內記令書之。在局紙並內記、居禁中、染穢故也。
十七日壬辰。內裏犬死。斎內親王今月十九日欲修解除。依穢而停。公卿於左衛門陣、召神祇官・陰陽寮、占定吉日、更廿四日為期。
廿三日戊戌。詔、斎內親王行禊、改廿四日、定廿五日。
廿四日己亥。辰時、鷺集紫宸殿前版下。
廿五日庚子。天皇御大極殿、発遣伊勢斎內親王。
廿七日壬寅。賀茂神社辺、有狼喫殺人。行人相逢、以刀刺殺。
卅日乙巳。奉送伊勢斎內親王使中納言藤原朝臣山陰廿八日奏狀、今日申時到來稱。今日巳時、王輿出自近江國垂水頓宮、酉時到伊勢國鈴鹿頓宮。戌時西垣之外、一借屋火。內親王、乗更衣滋野朝臣直子車、出於頓宮。即遣守藤原朝臣継蔭・看督・近衛等救止、不能撲滅。西風差扇、火勢甚熾、遂及寢殿匣殿等、延焼四屋。以垣外借屋為寢殿、
安置內親王。召問寮司、申雲。火発自舎人長磯部豊瀧宿舎也。賜山陰手勅曰。須過七箇日入斎宮。若有物煩、不可七日者。解謝早可入。
冬十月丙午朔。日有蝕之。
二日丁未。天皇御紫宸殿、賜宴侍臣。太政大臣及參議已上並侍殿座。六府奏番上簿於庭。右近衛府逓奏音楽。酣暢之後、勅命參議右衛門督藤原朝臣諸葛、弾和琴。王公並作歌。天皇自歌、宴楽畢景。▼是日。大學寮獲白亀一獻之。
四日己酉。天皇聖體不予。分馳使者於近都諸寺、修功徳奉祈之。
五日庚戌。帝病未損。親王公卿皆侍。又於諸寺転経。
六日辛亥。詔左右検非違使、免軽罪繋囚廿二人。喚梵釈寺十禪師朗善、奉加持。
九日甲寅。令陰陽寮、於承明門前、修祭祀。攘邪気也。
十一日丙申。延屈延暦寺座主円珍於紫宸殿、修護摩法。限以五日、祈帝病平癒也。
十三日戊午。勅、無姓者其名清実、賜姓滋水朝臣、貫右京一條。先是、二品行式部卿本康親王・右大臣従二位源朝臣多・參議正四位下行右兵衛督兼伊豫権守源朝臣冷・參議正四位下行左兵衛督源朝臣光等詣闕上表曰。清実依身有過、被削屬籍、経歴十年。天地不容、日月不照、率土之浜、獨無所庇。由是、前日奏聞、准貞朝臣登之例、可賜別姓之狀。尭心有禹、禹仁及辜。恩詔優容、抃躍難勝。伏望。被賜此姓。許之。登、是仁明天皇之子、母三國氏也。清実、今上皇子、母布勢氏也、以過被削屬籍也。
十四日己未。令美濃國、班給百姓口分田。
十九日甲子。勅、以山城國乙訓・紀伊・宇治郡官田卅二町五段二百廿七歩、和泉國大鳥郡官田七町、摂津國嶋上・嶋下・河辺・兎原・八部・有馬郡官田五十二町八反三百十一歩、賜典薬寮、為月料田。
廿五日庚午。天皇御紫宸殿。右近衛右衛門右兵衛等三府及右馬寮獻物。去五月六日、競走馬之輸物也。親王公卿、出居侍従、皆侍殿座。右近衛府奏音楽。散楽雑伎、莫不極盡。位祿各有差。
廿六日辛未。雷電暴雨。
廿七日壬申。勅、以伊豫國正稅穀千斛・讃岐國千斛、充斎宮寮。承前之例、斎內親王入大神宮之後、以伊勢國正稅穀三千斛、資新居之費。今廻換以充之。
廿九日甲戌。正二位藤原朝臣多美子薨。清和太上天皇之女御也。性安祥、容色研華、以婦徳見稱。貞観五年冬授従四位下。六年春正月朔日、天皇加元服。此夕以選入後宮、有専房之寵、少頃為女御。是年秋進従三位、九年加正三位。元慶元年授従二位、七年至正二位。徳行甚高、為中表所依懐宴。天皇重之、益寵於他姫。天皇入道之日、出家為尼、持斎勤修。晏駕之後、収集平生所賜御筆手書、作紙以書寫法華経、設大斎會、恭敬供養、奉酬太上天皇不■恩徳也。即日受大乗戒。聞而聴者、莫不感嘆、熱発奄薨。
十一月丙子朔。天皇御紫宸殿、中務省率陰陽寮官人暦博士等、於庭奏進御暦。六府奏番上簿。
九日甲申。平野春日祭並如常。
十日乙丑。平野春日祭並如常。
十一日丙戌。勅、分出羽國最上郡、為二郡。」長門國軍毅一人・主帳一人、始給職田。
十四日己丑。園韓祭如常。」授長門國従四位上住吉荒魂神正四位下。従五位下宮城神従五位下。丹波國正六位上為與熊神従五位下（與能神か）。
十五日庚寅。鎮魂祭如常。」授河內國従五位下垂水神二前並従五位上。
十六日辛卯。天皇御神嘉殿、親奉新嘗祭。
十七日壬辰。天皇御紫宸殿、賜宴侍臣。奏大歌五節■。賜祿有差。◆■五節舞
廿三日戊戌。伊豫國新居郡始置主政一員。
廿五日庚子。授伊豆國正五位下楊原神正五位上。正六位上多祁美賀賀神従五位下。
十二月乙巳朔、九日癸丑。授常陸國従五位下阿波神従五位上。授常陸國従五位下阿波神従五位上。
十日甲寅。神祇官奏御體卜。天皇不御紫宸殿、中納言従三位藤原朝臣山陰執奏。
十一日乙卯。月次神今食祭。天皇不御神嘉殿、親王公卿向神祇官行事。
十四日戊午。行幸芹川野。寅二剋、鸞駕出建禮門、到門前駐蹕。勅、賜皇子源朝臣諱《朱雀太上天皇》帯剱。是日、勅參議已上、着摺布衫行騰（行縢）。別勅皇子源朝臣諱・散位正五位下藤原朝臣時平二人、令着摺衫行騰（行縢）焉。辰一剋、至野口、放鷹鷂、払撃野禽。山城國司獻物、並設酒醴、飲猟徒。日暮、乗輿幸左衛門佐従五位上藤原朝臣高經別墅。奉進夕膳、高經獻物。賜従行親王公卿侍従及山城國司等祿各有差。夜鸞輿還宮。▼是日。自朝至夕、風雨慘烈矣。
十八日壬戌。詔、授左衛門佐藤原朝臣高經正五位下。以帝幸其別墅。故有此加焉。」越中國新川郡擬大領正七位上伊彌頭臣真益（射水）、以私物助官用、代民済公。狀借外従五位下。▼是日。左大臣及參議正四位下源朝臣直、於左仗下定荷前使並元日大極殿侍従。十一日可行此事。延而至今緩也。蓋是経営行幸之事歟。
十九日癸亥。於仁壽殿、始修仏名懺悔。限三日訖。
廿五日己巳。行幸神泉苑観魚。放鷹隼、令撃水鳥。自彼便幸北野従禽。御右近衛府馬埒庭、令馳走左右馬寮御馬。是日、常陸太守貞固親王扈従。太政大臣奏言。遊猟之儀、宜有武備。親王腰底既空。請賜帯剱。帝甚欣悅、即勅聴帯剱。取中納言兼左衛門督藤原朝臣能有剱、令帯之。日暮還宮。
廿六日庚午。天皇御建禮門、分遣使者於諸山陵墓、獻荷前幣。
廿八日壬申。授従五位下橘朝臣伊子従五位上。」令讃岐國諸郡大少領・主政・主帳、成員之外、毎色各権員一人。▼是日。公卿於外記候庁、毀罪人石見守従五位下上毛野朝臣氏永・散位従八位下大石福麻呂等位記。中務・式部・刑部等省丞録従事。」以薬師寺僧伝燈大法師位隆光・興福寺僧伝燈大法師位豊忠、並為権律師。
卅日甲戌。大祓追儺如常。
