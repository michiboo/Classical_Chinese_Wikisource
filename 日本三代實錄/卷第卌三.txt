三代実録巻第四十三〈起元慶七年正月、盡六月〉」左大臣従二位兼行左近衛大將臣藤原朝臣時平等奉勅撰
七年春正月戊申朔。天皇不従朝賀。雨也。七曜暦・蔵氷様・腹赤魚等、所司不內侍奏。御紫宸殿、宴於侍臣。雅楽寮奏音楽。宴竟賜被。▼是日。以正六位上行少外記大蔵伊美吉善行・式部少丞高階眞人茂範、為存問渤海客使。前筑後少目従八位上伊勢朝臣興房為通事。
七日甲戌。天皇御紫宸殿、覧青馬。賜宴群臣、奏女楽。宴竟賜祿各有差。」授三品行兵部卿本康親王二品。參議従四位上藤原朝臣有実正四位下。敘位廿九人。「（『類聚國史』71）従四位下行山城権守恒基王従四位下。無位良末王従四位下。従四位下行山城権守平朝臣実世・無位源朝臣長淵並従五位上。正五位下行伊勢守藤原朝臣興世・少納言兼侍従滋野朝臣善根並従四位下。従五位下主治部大輔橘朝臣休陰・左少弁阿倍朝臣清行並正五位下。散位頭従五位下小野朝臣國梁・左京亮藤原朝臣真常・大蔵少輔島田朝臣善宗・民部少輔藤原朝臣安嶺・備前介源朝臣淵・豊後守藤原朝臣智泉・散位小野朝臣葛滋・平朝臣定相・右少弁藤原朝臣佐世・散位藤原朝臣清保等並従五位上。散位外従五位下伴連貞宗・丹波権掾文伊美吉広常・造酒正時統宿禰當世・無位源朝臣貞恆・源朝臣漑、木工助正六以上大江朝臣弟岑・左京少進橘朝臣茂行・式部大丞藤原朝臣當興・武蔵権大掾藤原朝臣直行・右兵衛大尉佐伯宿禰春岑・左兵衛大尉坂上大宿禰春岑・造酒佑小野朝臣安野等、並従五位下。大外記正六以上山田宿禰時宗・左大史良枝宿禰貞行・式部大録山口朝臣岑世・右近衛將監平群臣春雄・園地正新田部宿禰安河・助教中原朝臣月雄・音博士秦忌寸永宗・左近衛將監大部造氏良等、並外従五位下。
八日乙亥。於大極殿始講最勝王経如常。以興福寺僧法相宗伝燈大法師位房忠為講師。天皇臨幸、親聴講経。雅楽寮奏音楽。」進女御従二位藤原朝臣多美子階、加正二位。女敘位六人。
九日丙子。授織部正正六以上藤原朝臣村■従五位下。（『類聚國史』101）
十一日戊寅。除目四十三人。陸奧守従五位上兼守左近衛権少將平朝臣季長為上野権介、余官如故。
十四日辛巳。大極殿斎講畢。僧綱奉參內裏論議。賜被如常。
十五日壬午。従四位下行越前守藤原朝臣弘經卒。弘經者、贈太政大臣正一位長良朝臣子、太政大臣昭宣公（基経）之弟也。弘經、天性（脫字？）平、少言重遅、語為舌所介、礙渋於清談。貞観三年除讃岐権掾、七年春授従五位下、是夏転権介。八年遷侍従、十五年遷為讃岐権介、十七年拝左衛門佐。元慶元年陽成太上天皇踐祚之日、加従五位上。三年増正五位下、兼加賀権守。七年久病綿■。弘經、天皇之外舅也。故天皇特愍、十二月晦日、授従四位下、就床下賜告身。七年正月遷為越前権守、後四日卒。時年四十五。
十六日癸未。踏歌之節。於紫宸殿、宴於侍臣。雅楽寮奏音楽。宮人踏歌於殿上。以雪落地濕也。賜祿有差。是日、天皇不御紫宸殿。
十七日甲申。勅公卿、於豊楽院、行射禮。
十八日乙丑。停賭射。
廿日丁亥。停內宴。
廿一日戊子。制伊勢・近江・丹波猟之事。
廿六日癸巳。令山城・近江・越前・加賀等國、修理官舎道橋、埋■路辺死骸。以渤海客可入京也。下知越前・能登・越中國、送酒宍魚鳥■等物於加賀國。為労饗渤海客也。
廿九日丙申。四品守中務卿兼大宰師惟彥親王薨。不任縁葬之所司。以喪家苦辭也。天皇不視事三日。親王者、文徳天皇之第三子也。母滋野朝臣氏（奧子）參議正四位下貞主之女也。《「今案明子云々。」》年卅四。
二月戊戌朔、二日己亥。授佐渡國正六以上大庭神従五位下。
四日辛丑。祈年祭如常。
六日癸卯。大原野祭。
七日甲辰。割山城・大和・河內・淡路四國通三寶布施料各三千束、伊賀・伊勢両國穀各四百斛、遠江・武蔵・上野・下野・能登・因幡・周防七國各五百斛、播磨二百斛、美作稲四千束、充造東寺塔料。
九日丙午。上総介従五位下藤原朝臣正範飛駅奏言。市原郡俘囚卅餘人（四十餘人）叛亂。盜取官物、數殺掠人民。由是、発諸郡人兵千人、令其追討。而俘囚焼民廬舎、逃入山中。商量、非數千兵者、不得征伐者。勅。如奏狀、是俘夷群盜、懼罪逃竄者也。況四十人也（四十餘人）。偸児何足以馳羽檄。宜停給勅契、直下官符、差発人夫、早速追捕。
十日丁未。釈奠於大學。祭禮已了、外従五位下行助教浄野朝臣宮雄、講周易。文章生學生等賦詩。
十四日辛亥。除目十七人。四品守弾正尹惟恆親王為上野太守、弾正尹如故。
十五日壬子。授太皇太后宮少進正六以上藤原朝臣氏江従五位下。
十六日癸丑。園韓神祭。
十八日乙卯。従五位下行上総介藤原朝臣正範飛駅奏言。討平夷虜訖。
廿一日戊午。太政官符上総國司稱。平虜之狀奏聞訖。既成知匏皷一鳴、風塵永靜。介正範・大掾文室善友、並差遣將吏等之勇略、既達旒聴。宜消余燼、莫令重然。若狼心無悔、則殄滅渠魁、梟性有悛、努加撫育。但飛駅馳伝、法令自存。自今事非機急、勘拠律令、発遣腳力、申太政官、不得専馳駅上奏。▼是日。制山城國□□□野、自故治部卿賀陽親王石原家以南、至赤江埼、承和元年以降、百姓不能漁猟。重加禁。」林邑楽人百七人、於大安寺、令調習。以大和國正稅、充給其食。欲令渤海客徒、観彼楽也。」先是、駿河國司言。戎具施幕八條・調布幕廿九條・商布幕五條、機急之備。縫作年久、延暦年中以後、國申請、大破不用、除棄改作。至是許之。▼是日。存問渤海客使大蔵善行・高階茂範、並兼領客使。
廿五日壬戌。賜渤海客徒冬時服。遣弁官史生一人、押送加賀國、令領客使等頒賜焉。
廿八日乙丑。夜、內蔵寮舎人津守小吉、開御服倉、盜取絹四十匹。下獄。
三月丁卯朔、三日己巳。「停」御斎焼燈。
四日庚午。越中國言。貢調期限、在當年十一月。望請。延期、明年四月卅日以前貢進。太政官処分。四箇年依請。」先是、大和國司言。官田七百卅二町四十三歩、請停営佃、沽進見直。至是聴之。
八日甲戌。存問兼領渤海客使少外記大蔵善行・式部少丞高階茂範等進発。奉參內裏辭見。賜御衣袴各一襲。
十日丙子。昏時月暈行犯大微西蕃上將星。亥時、白雲気自北方來入暈中。其數五片、広一尺許、長一丈。四片乃滅、一片貫月、良久消卻。
十三日己卯。禁制、於大和國宇陀野、勿聴入猟。
廿一日丁亥。屈八十僧於紫宸殿、転読大般若経。限三日訖。
廿四日甲寅。読経事畢。別延有智僧廿九人、於御前論議。
廿六日壬辰。勅授延暦寺座主伝燈大法師位円珍法眼和尚位。「（『扶桑略記』）勅曰。公聲高印手、値重連眉、作禪門之棟梁、兼法水之舟■。朕自従降誕之時、至於成立之日、頼公潛衛、猶得保故。欲酬之心、監寐尤切。因今授法眼和尚位、聊敘慇懃之懐。庶増徳於山楹、発光華於澗戸。」（『日本紀略』）越中國獲連理樹。
廿七日癸巳。大風雨水。賑給西東飢民。
夏四月丁丑朔。於宜陽殿西廂、賜侍臣飲。賜祿有差。
二日戊戌。以右衛門大尉正六以上坂上大宿禰茂樹・文章得業生従八位上紀朝臣長谷雄、為掌渤海客使。民部大丞正六以上清原真人常岑・文章生従八位下多治真人有友（多治比真人）、為領帰郷渤海客使。
四日庚子。広瀬龍田祭。
七日癸卯。式兵両省、奏成遷擬階短冊。天皇不御前殿。大臣奉勅、仰二省依例行之。
（『日本紀略』）十二日戊申。平野祭。
十五日辛亥。公卿就太政官曹司庁、賜文武官成遷位記。宣制如常。
廿一日丁巳。縁饗渤海客。所司官人雑色人等、客徒在京之間、聴帯禁物。以従五位上式部少輔兼文章博士加賀権守菅原朝臣道真、権行治部大輔事。従五位上行美濃介嶋田朝臣忠臣権行玄蕃頭事。為対渤海大使裴■、故為之。
（『日本紀略』）廿三日己未。尾張國獲木連理二。
（『類聚國史』5）廿四日庚申。諸衛警固。縁明日賀茂祭也。
（『類聚國史』5）賀茂祭如常。」（『日本紀略』）美濃國獲木連理二。
（『類聚國史』5）諸衛解厳。
四月廿七日癸亥。天皇御武徳殿、観覧諸牧駒。諸衛騎射。
廿八日甲子。勅遣右近衛少將正五位下平朝臣正範、到山城國宇治郡山階野辺、郊労渤海客。領客使少外記大蔵善行等引客徒入鴻臚館。
廿九日乙丑。遣右大史正六位上家原朝臣高郷、向鴻臚館、慰労客徒。
五月丙寅朔。遣従五位上行右兵衛佐源朝臣元、向鴻臚館、労問客徒。
二日丁卯。大使裴■等、於朝堂、奉進王啓及信物。親王已下五位已上及百寮初位已上皆會。四位已下未得解由者亦預焉。所司受啓信物、奉進內裏。
三日戊辰。天皇御豊楽殿、賜宴渤海客徒。親王已下參議已上侍殿上、五位已上侍顕陽堂。大使已下廿人侍承歓堂。百官六位已下相分侍観徳・明義両堂。授大使文籍院少監正四品賜紫金魚袋裴■従三位、副詞正五品賜緋銀魚袋高周封正四位下、判官録事授五位。其次敘六位。已下有等級。隨其位階賜朝衣。客徒拝舞退出。更衣而入、拝舞昇堂就食。雅楽寮陳鼓鐘、內教坊奏女楽。妓女百四十八人、逓出舞。酒及數杯、別賜御余枇杷故銀■。大使已下起座拝受。日暮、賜客徒祿有差。
五日庚午。天皇御武徳殿、覧四府騎射及五位已上貢馬。喚渤海客徒観之。賜親王公卿続命縷。伊勢守従五位下安倍朝臣興行、引客就座供食。別勅賜大使已下録事已上続命縷。品官已下菖蒲縵。是日、大雨。先是、予勅所司、若遇雨殺、須停節會、勿喚客徒。改日而行事。掌客使等、速引客徒、入於宮城。故雨中為禮焉。
六日辛未。天皇御武徳殿、観左右馬寮競走馬。及四府馬芸。
七日壬申。大使裴■、別貢方物。是日、內蔵頭和気朝臣彜範率僚下、向鴻臚館交関。
八日癸酉。內蔵寮交関如昨。
十日乙亥。於朝集堂、賜饗渤海客徒。大臣已下就東堂座、択五位已上有容儀者卅人、侍堂上座。従五位下守左衛門権佐藤原朝臣良積引客、就西堂座供食。元所定供食（養食）者、謝
障不出。良積有儀■、俄當此選。大使裴■欲題送詩章、忽索筆硯。良積不閑囑文、起座而出、■隨止矣。勅遣中使従五位上行右馬助藤原朝臣恆興、賜御衣一襲大使裴■。賞裴■高才有風儀。
十二日丁酉。渤海使帰蕃。是日、遣參議正四位下行右衛門督兼近江権守藤原朝臣諸葛・従四位下行左近衛少將兼近江権介藤原朝臣遠經・正六位上行少內記多治比真人彥輔、向鴻臚館、付勅書。正五位下行太皇太后宮権亮平朝臣惟範・従五位上行少納言兼侍従藤原朝臣諸房・従六位上守右少史秦宿禰安兄、付太政官牒。禮畢、領客使民部大丞正六位上清原真人常岑・文章生従八位下多治比真人有友等、引客徒、出館就路焉。
十四日己卯。今月三日豊楽院宴渤海客、楽人舞妓等、以大蔵省商布一千一百五反賜之。依承和九年例也。
廿二日丁亥。夜、分遣使者、於松尾・賀茂御祖・別雷・稲荷・貴布禰・水主・乙訓七社、奉幣而■。以旱也。
廿五日庚寅。夜、山埼橋火、焼一間。
廿六日辛卯。大雨。」神泉苑裏、舊有放鹿。是日、生白鹿。遠客來朝、得此禎祥、豈不懿歟。
六月乙未朔。日有蝕之。
三日丁酉。地震。
十日甲辰。従五位下行丹波介清內宿禰雄行卒。雄行、字清図、河內志紀郡人也。本姓凡河內忌寸。昔者、唐人金禮信・袁晉卿二人、帰化本朝。《雲々。》「（『日本紀略』）年七十三。昔文徳天皇龍潛、御梨本院之時、雄行侍読、百廿詠（奉講）孝経。」▼是日。紫宸殿前版上犬屎。
十一日乙巳。於神祇官、修月次神今食祭如常。天皇不御神嘉殿。以內裏犬死也。
十四日戊申。典侍正四位下甘南備真人伊勢子卒。
廿二日丙辰。武蔵國飢饉。以正稅稲六萬束賑恤焉。
廿七日辛酉。白鷺集大極殿西鵄尾。
廿八日壬戌。地震。
廿九日癸亥。備前御野郡圓覚寺庄常荒田四十九町百十三歩、永免輸租。
是月。霖雨。
