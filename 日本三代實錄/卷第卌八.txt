日本三代実録巻第四十八〈起仁和元年七月、盡十二月。〉左大臣従二位兼行左近衛大將臣藤原朝臣時平等奉勅撰
秋七月四日癸未朔、丙戌。広瀬龍田祭。
十三日乙未。遣使大和國丹生河上雨師神、奉幣黒馬。祈雨也。
十四日丙申。西寺獻白雀一。
十九日辛丑。地震。」近江國検非違使権主典前犬上郡大領従七位上犬上春吉、向太政官、愁訴権醫師犬上郡郡老少初位下神人氏岳、奸盜官物。於是、遣少判事従六位上藤原朝臣棟景・少屬従七位上讃岐朝臣勝雄等、推問其事。
廿五日丁未。天皇御紫宸殿、観覧相撲。左右近衛府奏楽。
廿六日戊申。天皇御紫宸殿、観覧相撲、如昨儀。
卅日壬子。天有青雲。自東北竟西南。
八月癸丑朔。令北陸道諸國及長門國大宰府等、慎警固。以陰陽寮言北境西垂可有兵賊。
四日丙辰。夜有流星、自南方來、入五車中。其色黃白。
五日丁巳。釈奠。直講従七位下山辺公善直、講古文尚書。文章生學生等賦詩。
六日戊午。明経博士等奉參內裏。帝不引見、賜祿而帰。
十三日乙丑。勅、以山城國葛野郡田邑郷神応寺、預於定額。紀內親王創建此寺、付屬延暦寺僧報恩也。
十五日丁卯。行幸神泉苑。先御釣台、観魚下網、所獲數百。後御馬埒殿、閲覧信濃國貢駒。喚文人賦詩。預席者卅人、木工寮・左右京職各獻物。日暮鸞輿還宮。
十九日辛未。除目二人。▼是日。伊勢斎內親王、將修禊事。而典薬大屬蜂田岑範、去十一日夜於寮中頓死、邪穢延染供奉諸司。仍停止。
廿七日己卯。寅時、太白順行、犯陵太微左執法。又、月行入太微右掖門、出左掖門。
廿八日庚辰。大納言正三位兼行弾正尹藤原朝臣冬緒、上表請致仕。大納言正三位兼行右近衛大將太皇太后宮大夫藤原朝臣良世上表辭大將。並不省。
廿九日辛巳晦。任官。
九月壬午朔。召治部少丞紀常直・木工大充平遂良・左京大進小野宏材・校書郎藤原道忠等於左仗下、試書跡。
二日癸未。以藤原道忠、為少內記、加載去月廿九日除書。
三日甲申。天皇潔斎焼燈。例也。
四日乙丑。勅、以近江國高嶋郡荒廃田百五十三町三段、施捨元慶寺。縁彼寺座主権僧正遍照申牒請也。
五日丙戌。勅、加興福寺維摩會・薬師寺最勝會立義僧各一人。先是、両寺申牒稱。件二會者、是仏法之肝心、法蔵之脂粉也。天下名徳、為之披帙、海內學侶、由其挑燈。今所請聴衆、維摩卅人、其十人為興福寺分、最勝廿一人、為薬師寺分、其餘寺、但両三人。尋彼本源、以其本寺故也。借之物議、聴衆既異。諸寺立義何得同數。商較彼此、似有蹐較。望請。屬此嘉運、広彼大會。寺別各加立義一人、以示本寺異於諸寺。許之。■（竪義）■「（仁和三年八月五日丙午條の重出）三年八月五日丙午。是日。勅。元慶寺僧一人、毎年請興福寺維摩會聴衆、立為恆例。」
七日戊子。授常陸國従五位上羽梨神正五位下、従五位下村上神従五位上。」勅、停廃山城・河內・和泉・摂津等國江長並贄戸、充徭丁各四十人。但和泉國五十人。停近江國築摩御廚長並調丁、充徭丁。
九日庚寅。重陽之節。天皇御紫宸殿、賜宴侍臣、喚文人賦詩。教坊奏女楽、如常儀。賜綿有差。▼是日。勅、聴太政大臣、節會日不列群臣、直昇殿。
十日辛卯。備前國津高郡人正七位上田使首良男、貫附山城國愛宕郡。
十一日壬辰。不発奉伊勢大神宮幣使。以典薬大屬蜂田岑範死穢、未満卅日也。
十三日甲午。酉時地震。
十四日乙未。卯時地震。」造幕四條料、紺■十四疋六尺・緋■十四疋六尺・緋糸一■・生糸二■四両。造幔四條料、黃■十六疋。賜大學寮。先是、式部省修解稱。大學頭従五位上兼守右少弁藤原朝臣佐世言曰。令雲。凡學生公私有禮事、令観儀式。又承和十二年宣旨雲。車駕行幸之日、官人引文章生等陪従。然則、朝堂之儀、公私之禮、節會宴享之日、巡狩遊猟之時、必須率學生縦観陪従。而寮本無幕幔、臨時多闕、常成煩■。諸司之例、申請二條、當寮四百之生徒、非両幕之可容。望請。四條以為儲備。太政官処分。依請焉。
十五日丙申。詔曰。〈雲々〉。朕外祖父蔵相一意藤原朝臣（総継）〈雲々〉。贈以太政大臣。
十六日丁酉。太政大臣率藤原氏公卿大夫、詣闕拝舞、稱賀贈帝外祖父太政大臣也。▼是日。於建禮門前大祓。
十八日己亥。伊勢斎內親王臨鴨水修禊事。即便入野宮。大納言正三位兼右近衛大將太皇太后宮大夫藤原朝臣良世、率參議已下、奉従行事。▼是日。有野鹿、入大舎人寮、臥庁事前。為人所逐、走入左衛門府、捕獲放於北野。
廿一日壬寅。太政官、下符五畿內七道諸國、令認索流人楊雄王。先是、柳雄犯罪、配流安房國。國宰言上、脫配所而逃亡。柳雄者、仲野親王之孫、胤世之男也。」大和國添上郡百姓従七位上相模宿禰阿古麻呂・従八位下相模宿禰門主・従八位上相模宿禰魚麻呂等三戸、男女卅一人、移隷河內國渋河郡。阿古麻呂等言曰。父正六位上相模宿禰仁麻呂、本是大和國添上郡八島郷人也。去弘仁五年、任河內大目、罷秩之後、居住渋川郡邑智郷、連婚■乳、子孫繁多。望請。除本國籍、貫附當土。詔許之。
廿二日癸卯。分遣使者、於賀茂上下・松尾・稲荷・住吉・石清水・高賀茂・平野・春日・大原野・梅宮十一神社奉幣。告文曰。天皇《我》詔旨《止》掛畏《岐》賀茂大神《乃》広前《尓》申賜《倍止》申《久》。頃間天皇《我》御為《尓》不祥之事可有《之止》就事《天》所示《奈毛》有《留》。如此之事《乎波》掛畏《岐》皇大神《乃》広恵《尓》依《天之》予防《倍岐》物《奈利止奈毛》所念行《須》。故是以參議正四位下行近江権守源朝臣是忠《乎》差使《天》禮代《乃》大幣《乎》令捧持《天》奉出《須》。掛畏《岐》皇大神、此狀《乎》平《久》聞食《天》、天皇朝廷《乎》寶位無動《久》常磐堅磐《尓》夜守日守《利》護幸賜《比》諸不祥事《乎波》未然《尓》防除賜《比天》、風水之災不発賜《天》五穀豊稔《尓》天下平安《尓》守護賜《倍止》恐《美》恐《美毛》申賜《久止》申。余社告文又復准斯。」近江國正五位下新河上神（新河神・三上神か）並授正五位上。
廿七日戊申。右大臣従二位兼行左近衛大將源朝臣多抗表罷大將職。不許之。」
冬十月壬子朔。皇帝御紫宸殿、賜宴群臣。左右近衛府逓奏音楽。日暮奏和琴、作和歌。群臣具酔、極歓而罷。賜祿各有差。散位従五位下良岑朝臣遠年、以吹笛被喚、昇殿預非侍従弁大夫外衛佐等之列、賜祿焉。
三日甲寅。先是、大外記大蔵善行、修解申請稱。大和國霊験山寺、有長谷壷坂両精舎。並有燈分稲、付國司出挙。但至於子嶋山寺、凡其霊験彼両寺之亜也。而未有燈分、照暁夜者、星月而已。望請。以私稲四百束、付之國宰、加挙正稅、送利稲於寺家、為長明稲之資。至是、詔許之。
五日丙辰。勅、分遣使者、於山城・大和・河內・摂津等國、令春宮田穫稲並地子之直、運送京師。」（『類聚國史』）大學寮返上修理料貞観銭五十貫文。去貞観十四年所請也。
六日丁巳。雨雪。有虹、降宜陽殿西庇。
八日己未。授摂津國正六位上長柄神従五位下。▼是日。勅、皇妣贈皇太后山陵置守家五戸。外祖父贈太政大臣正一位藤原朝臣総継・外祖母贈正一位藤原朝臣數子墓各一戸。一陵二墓、並在山城國愛宕郡。
九日庚申。先是、大宰府言上。管肥前國、自六月■雨不降。七月十一日、國司奉幣諸神。延僧転経。十三日夜、陰雲晦合、聞如雨聲。遅明見雨粉土屑砂、交下境內。水陸田苗稼、草木枝葉、皆悉焦枯。俄然降雨、洗去塵砂、枯苗更正。」薩摩國言。同月十二日夜、晦冥衆星不見、砂石如雨。検之故実、頴娃郡正四位下開聞明神、発怒之時、有如此事。國宰潔斎奉幣、雨砂乃止。八月十一日、震聲如雷、焼炎甚熾、雨砂満地、晝而猶夜。十二日、自辰至子雷電、砂降未止、砂石積地、或処一尺已下、或処五六寸已上。田野埋■、人民騒動。」至是、神祇官卜雲。粉土之恠、明春彼國、當有災疫。陰陽寮占雲。府辺東南神、當遷去於隣國。由是、蠶麻穀稼、有致損耗。是以、下知府司、令彼両國、奉幣部內衆神、以祈冥助焉。
十二日辛酉。律師法橋上人位玄津卒。
十一日壬戌。令鋳銭司、作銭機百五具。其五十二具半新作、五十二具半修理舊機。
十九日庚午。引僧廿口於仁壽殿、転読金剛般若経。限以三日。」大宰府少弐已下官人、徴贖銅。先是、彼府年貢鵜違期。詔下刑官斷罪。刑部省斷雲。職制律雲。事有期會、而違者、一日笞卅、五日加一等、罪止徒一年。名例律雲。同司犯公坐者、長官為一等、次官為一等、判官為一等、主典為一等。各以所由為首。其闕無所承之官、亦依此四等為法。又條雲。五位已上犯流罪以下、減一等。又條雲。七位已上犯流罪以下、各従減一等之例。又條雲。応議請減及八位已上犯流罪以下、聴贖。拠検此等文、府司須四月以前貢進、而違官符旨、延及七月。計其日數、既過罪止。仍少弐源朝臣精・御室朝臣安常、為第二従、杖一百。並帯従五位上、請減一等、各杖九十、合贖銅九斤。大監平高平・少監多治有友、為第三従、杖九十。高平帯正六位上、例減一等、杖八十、合贖銅八斤。有友帯正八位上、合贖銅九斤。少典清科全棟
帯従七位上、例減一等、杖七十、合贖銅七斤。豊井安基帯正八位下、合贖銅八斤。
廿日辛未。先是、大唐商賈人、着大宰府。是日、下知府司、禁王臣家使及管內吏民、私以貴直、競買他物。
廿一日壬申。雷二三聲。不雨。」美濃國多芸郡大領外従七位上刑部連春雄犯罪、為父所告。春雄亦為父不孝。仍付國宰、令推斷。
廿二日癸酉。仁壽殿転経事畢。詔、以権僧正法印大和尚位遍照、為僧正。少僧都法眼和尚位平恩、為大僧都。権少僧都法眼和尚位真然・律師法橋上人位源仁、並為少僧都。権律師法橋上人位隆海・権律師法橋上人位房忠、並為律師。
廿三日甲戌。天皇御紫宸殿。右近衛・右衛門・右兵衛三府並右馬寮獻物。是、去五月六日、武徳殿前競走馬之輸物也。諸親王及太政大臣已下、出居侍従已上、侍殿上。奏音楽種種散楽。日暮、親王已下降殿、於玉階前奏神楽。歌舞極歓。喚諸衛官人內竪等、能歌者預之。賜次侍従已上祿、各有差。
廿五日丙子。酉時、有流星、自西南行東北。
十一月辛巳朔。日有蝕之。
四日甲申。春日平野祭。
五日乙酉。梅宮祭。
五日丙戌。天皇御射殿。太政大臣獻物。親王公卿並侍。及於日暮、結堋賭射。太政大臣、獻新銭四十貫、為賭物。酒酣、皇帝御衣一襲、賜太政大臣。拝舞起座、脫卻常服、着御衣、入就座。讌楽畢景、夜分方罷。
七日丁亥。依皇太后令旨、減折諸司供年料御服御膳等雑物、毎色有數焉。
十日庚寅。定左右近衛・左右衛門・左右兵衛等府所送釈奠祭牲。其一。応送進鮮牲事。検太政官去延暦十二年五月十一日格雲。祭禮之事、潔浄為本。亦割牲體、明在禮法。然而、頃年諸國進牲、既以割穢供禮、釈奠多乖禮制。須並用全體、令進祭庭。一依禮法、割鮮升供。式雲。三牲各加五臓、六衛府別、各一頭供之。今案延暦格、所以令全體供者、以取其新、合其禮法也。而式文曰。各加五臓、即是解體可知。雖全體解體、前後各異。而至於潔清新鮮、是古今不易之法也。而今諸衛牲、腐臭尤甚、棄而不用。可匪常祀忍而供之、恐乖禮制。祭祀之正道、鮮潔為先。宜厳下新制、令合禮法。其二。応定牲代魚色事。式雲。享日在諸祭前、及與祭相當、停用三牲及兎、代以魚。而今諸衛所進牲代物、或乾魚或果子。所送匪一、猥任人意。宜令六府、送鮒鯉鮮潔者也。其三。応停六府送兎、輪転令送乾兎二頭事。式雲。三牲及兎、六衛府各一頭供之。又雲。豆実兎醢五合。今検、先聖先師、獨供兎醢、其餘不供之。加以、造醢之法、先乾其肉、百日即成。謂之干豆者、是取其義也。而今諸衛府、前祭一日之夕、送鮮兎、夜中造醢、豈合禮意。自今以後、潔浄燥曝、先祭三月、送大膳職、依例令造。其送致之次、左近為一番、余不依次輪転、終而更始。如此則豆実合禮、衛府省煩。先是、大學寮申請改行此事。至是許之。」右近衛府近衛従七位下苅田首貴多雄、過失傷同府府生多春野。刑部斷罪雲。准律合徴贖銅、可入被傷家。
十七日丁酉。以帝龍潛時、在畿內外國水陸田地、皆為勅位田、下符諸國知。」讃岐國大內郡人正六位上行右少史兼明法博士凡直春宗、男女九人、改居、貫附右京三條□坊。
廿日庚子。天皇御大極殿後殿、遣使者於伊勢大神宮、奉幣。」是夜、流星出自心前星、貫心大星、入天江。
廿一日辛丑。「（『日本紀略』）園韓神祭。」▼是日。勅遣散位従六位上大中臣朝臣罕雄、判官一人、主典一人、造伊勢大神宮。拠式、廿年一度改作。去貞観十「一」年修造、其後十八年於茲矣。」去六月廿一日、出羽國秋田城中及飽海郡神宮寺西浜、雨石鏃。陰陽寮言。當有凶狄陰謀兵亂之事。神祇官言。彼國飽海郡大物忌神・月山神、田川郡由豆佐乃売神、倶成此恠。祟在不敬。勅、令國宰恭祀諸神、兼慎警固。
廿二日壬寅。鎮魂祭如常。
廿三日癸卯。夜、天皇御神嘉殿、親供新嘗祭、如常。
廿四日甲辰。天皇義由寢殿、賜宴群臣。奏大歌五節舞如常儀。賜綿絹各有差。
廿六日丙午。夜、有流星、出自天中甲、指天中丙、行三丈沒。以■度推之、出自紫微宮、入天市垣中。體如大渦、色赤白有光。
廿七日丁未。授更衣従五位下藤原元子従五位上。
十二月辛亥朔。天皇御紫宸殿、視事。六府番奏如常儀。
七日丁巳。天皇幸神泉苑、放鷹払水禽。
十一日辛酉。月次神今食祭如常。昨日內裏有犬産之穢。由是、天皇不御神嘉殿。親王公卿向神祇官行事。」正五位下行大學博士善淵朝臣永貞卒。永貞者、左京之人也。本姓六人部福貞、美濃國之人、揚名宦達、改姓善淵朝臣名永貞、貫附京兆也〈雲々〉。年七十三、卒於管。
十四日甲子。大雨雪。
十五日乙丑。山城國葛野郡人大膳少進正六位上秦忌寸氏立父子六人、改本居貫附左京四條二坊。
十八日戊辰。延僧正法印大和尚位遍照、於仁壽殿、申曲宴。遍照今年満七十。天皇慶賀、徹夜談賞。太政大臣、左右大臣預席焉。▲「（仁和二年十二月十八日壬戌條の重出。）十八日壬戌。左大臣及參議正四位下源朝臣直、於左仗下定荷前使並元日大極殿侍従。十一日可行此事。延而至今緩也。蓋是経営行幸之事歟。」
十九日己巳。於仁壽殿、始修仏名懺悔之事。限三日訖。
廿日庚午。天皇御建禮門、班荷前幣諸山陵墓、如常儀。」巳時、天東有聲。如高樓壊落。」夜分地震。有聲如雷。
△『三代実録』巻四十八仁和元年（八八五）十二月廿一日丁未（仁和元年二月廿一日條の重出。此日干は支不合）免除伊勢・備前両國百姓去年庸、以供大嘗、當年事多費也。其卜食郡、免田租。諸家神寺封戸庸物、充正稅穀焉。
廿二日壬申。下従四位下行信濃守橘朝臣良基於刑部省令推斷其罪。先是、彼國百姓辛犬甘秋子、向官愁訴、為人被行火、焼亡居宅、並焼殺家人男女八人。詔、遣少監物正六位上布勢朝臣敏行、推問其事。敏行還奏。守良基対捍、不聴勘事。故縦詔使所禁之罪人焉。
廿三日癸酉。先是、右京人散位従七位下大石忌寸福麻呂、私雕官印、捺偽官符、売買地子穀百五十斛、欺取其直、左兵衛阿刀沢雄銭十二貫文・左衛門門部園部禪師麻呂銭六貫文。刑部省斷雲。福麻呂、雕官印、捺偽官符、其罪當近流、欺取直銭、當遠流。相准軽重、雖有遠近、至減一等、倶是徒三年也。所犯在降前、又減一等、徒二年半。以従七位下、當徒一年、又以正八位上、當徒一年。余半年徒、官當不盡其官。留官可収贖銅十斤、須一年之後、降先位二等、敘正八位下。」又備前國上道郡人白丁山吉當・同郡白丁秦春貞、闘殺讃岐國鵜足郡人宗我部秀當・同郡人建部秋雄等。正五位下行権守源朝臣加斷罪、以吉當為首、処絞刑、春貞為従、合徒三年。」又謀首筑後掾従八位上藤原朝臣近成、従少目従七位下建部公貞道・左京人大宅朝臣宗永・蔭子無位在原朝臣連枝・蔭孫大初位下大秦公宿禰宗吉、同謀無加功蔭子正六位上清原真人利蔭・無位藤原朝臣宗扶・前醫師少初位上日下部広君・白丁八多朝臣久吉岑、同謀不行前掾正六位上藤原朝臣武岡・左京人大宅朝臣近當等、卒數十人、夜囲守従五位上都朝臣御酉館、射殺御酉。詔、遣弾正少弼従五位下安倍朝臣肱主等、於大宰府、推問事由。刑部省、処近成斬刑、貞道官當除名、宗永年七十贖銅百斤、連枝・宗吉二人並近流、利蔭官當除名、宗扶・久吉岑二人並近流、広君処斬刑、武岡除名、近直徒三年。」府司大監正六位上平朝臣高平、大典正七位上秦忌寸末吉・従七位下御船宿禰貞範、少典正八位下清科朝臣全棟等、追捕罪人、拷掠違法、放免自由。刑部省、節級処罪、贖銅有差。」是日、太政官奏聞。詔曰。死罪宜減一等、処之遠流、自余依省斷焉。
廿五日乙亥。太政大臣、今年満五十之■。帝於內殿、命宴賀之。杯案精華、糸竹間奏、促席談飲、通夜極歓。贈賚左右馬寮善馬五疋・夏冬衣裝五襲・臥具屏風等、有數。又贈度僧五十人、以備修善祝■也。▲■五十之算
廿六日庚午。天皇御建禮門、班荷前幣諸山陵墓、如常儀。
廿七日丁丑。西京二條失火、延焼二百餘家。」令土左國、班給田。正丁四段、次丁並中男二段、不課男一段、女五十歩、一班之間、依此行之。
廿九日己卯。授紀伊國正六位上浦上國津姫神従五位下。」節婦加賀國加賀郡大野合人道近古、授位二階、免戸內田租、表其門閭、以旌貞節也。今古生年十三、適故前加賀権掾大神高名、経廿餘年、高名身死。今古廬於墳側、歴年不去、哭泣之聲、日夜不斷。今古母箭集清河子、年廿一、始適於人、其夫死後、不更再■、全守一節、齢七十六、終於室內。母子継踵、貞潔無虧焉。」尾張國春部郡大領外正六位上尾張宿禰弟広男安文・安郷二人、始自中男迄於不課、惣計課役、進調庸物。安文年十六、調絹十疋七尺五寸・庸米十二斛一斗五升・中男作物油二升八合・徭分商布百五十二段。安郷年十五、調庸徭分同之。先是、弟広申請。自為郡領、卅餘年於茲矣。僅有二男、曾無一芸。編戸之民、無地息肩、骨肉之情、不勝収涙。望請。在前進納、特免後役。詔許之。」陽成院舎人廿人・工部十人、准清和院例、預於勘籍。
卅日庚辰。朱雀門前前大祓並追儺如常。
