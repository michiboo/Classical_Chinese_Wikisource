日本三代實録卷第四
二年春正月壬子朔。天皇不受歳賀。雨也。御前殿賜宴侍臣。賜御被。所司各奉職。奏七曜暦。藏氷厚薄。腹赤魚。擧音樂。並如舊儀。於時天皇御東宮。▼是日廢朝賀。故宴於前殿。
四日乙夘。所司獻剛卯杖。天皇不御前殿。付內侍奏。
七日戊午。車駕幸豊樂院。觀覽青馬。賜宴奏樂。賜祿如舊儀。
八日己未。於大極殿。始講最勝王經如常。以藥師寺僧花嚴宗傳燈大法師位明哲爲講師。
十四日乙丑。大極殿齋講畢。僧綱引名僧。奉參御在所論義。施被如常。
十六日丁夘。踏歌之節。天皇御前殿。賜宴奏樂。踏歌如常儀。』▼是日。以參議正三位行民部卿兼皇太后宮大夫伊豫權守伴宿禰善男爲中納言。民部卿皇太后宮大夫如故。從四位上行伊豫守春澄朝臣善繩爲參議。散位從五位上小野朝臣千株爲內匠頭。從五位下行上総介藤原朝臣貞庭爲大藏少輔。散位正五位下弘宗王爲左京大夫。從五位下行駿河介坂上大宿禰瀧守爲山城介。左京大夫從四位下紀朝臣今守爲攝津守。圖書頭從五位上當麻眞人清雄爲伊賀守。外從五位下行音博士上毛野朝臣永世爲尾張介。從五位下行大內記高階眞人菅根爲遠江守。外從五位下行侍醫興道宿禰名繼爲駿河介。侍醫如故。散位從五位下佐伯宿禰眞利爲甲斐守。從五位上平朝臣春香爲武藏介。從五位下和氣朝臣春生爲上総權介。從五位下藤原朝臣大野爲介。參議正三位行右衛門督源朝臣融爲近江守。右衛門督如故。從五位下守左近衛少將兼行上総權介藤原朝臣良尚爲權介。少將如故。二品行彈正尹賀陽親王爲常陸太守。彈正尹如故。二品行兵部卿忠良親王爲上野太守。兵部卿如故。散位從五位下橘朝臣信蔭爲出羽守。從五位下豊住朝臣永貞爲若狹守。從四位上清原眞人長田爲加賀守。從五位下行造酒正伊統宿禰福代爲介。左京亮從五位下清原眞人眞貞爲越後守。散位從五位下藤原朝臣興世爲但馬介。左近衛少將正五位下良岑朝臣清風爲播磨權介。少將如故。從五位下行備中介朝野朝臣貞吉爲守。散位從五位下內藏朝臣高守爲介。從五位下藤原朝臣貞高爲讃岐介。參議從四位上守大藏卿兼行因幡守清原眞人岑成爲大宰大貳。散位從五位下藤原朝臣眞數爲少貳。右近衛中將從四位下源朝臣興爲筑前守。興去年正月兼筑前守。母憂去職。今以本官起之。從五位上行大宰少貳小野朝臣貞樹爲肥後守。外從五位下行少外記秦宿禰安雄爲豊後介。散位從五位下藤原朝臣雄瀧爲日向守。
十七日戊辰。天皇幸豊樂院。觀射禮。
十八日己巳。車駕幸豊樂院。觀賭射。左右近衛少將侍帝御座東西。書中不如舊儀。凡御豊樂殿。覧賭射之時。左右近衛少將各一人。相分昇侍帝高御座東西。書諸人射的中不。他皆效此。
廿一日壬申。天皇內宴近臣如常儀。凡毎年正月廿一日。天子內宴於近臣。喚文人賦詩。預席者不過四五人。內教坊奏女樂。親王公卿及文人殿上六位已上。賜綿各有差。他皆效此。
廿七日戊寅。詔。越前國氣比神宮寺置十僧爲定額。隨闕補之。』授遠江國從四位下敬滿神正四位下。正五位下□原河內神。小國神。從五位下鹿苑神並從四位下。從五位上矢奈比賣神。眞知乃神並正五位上。美作國正五位下中山神從四位下。』散位外從五位下大秦公宿禰此雄爲出雲介。
二月壬午朔。三日甲申。春日祭如常。
四日乙酉。祈年祭如常。
五日丙戌。信濃國正六位上馬背神。飄別神。妻科地神。無位駒弓神。出速雄神並授從五位下。
六日丁亥。釋奠如常。直講從六位下苅田首安雄講毛詩。文人賦詩。
八日己丑。進肥前國從四位下田嶋神階加從四位上。授從五位上荒穗天神正五位下。從五位下豫等比□天神。久治國神。天山神。志志岐神。溫泉神並從五位上。正六位上金立神從五位下。
十日辛夘。大原野祭如常。』從五位上行大學博士大春日朝臣雄繼以孝經奉授天皇。正五位上行大學頭豊階眞人安人爲都講。正五位下守權左中弁兼行式部少輔大枝朝臣音人。正五位下守右中辨藤原朝臣冬緒等預席。
十一日壬辰。公卿於太政官曹司廳。列見文武官成選之人。』正五位下良岑朝臣親子。從五位下藤原朝臣有子。並進階級。加從四位下。授從五位下藤原朝臣宜子正五位下。無位水取連夏子從五位下。正六位上和久勝清子外從五位下。』從三位源朝臣全姫爲尚侍。
十四日乙未。請六十僧於東宮。限三箇日。轉讀大般若經。』散位從五位下正岑王爲大監物。從五位下橘朝臣岑範爲圖書頭。彈正少弼從五位下平朝臣實雄爲式部權少輔。二品行彈正尹兼常陸太守賀陽親王爲治部卿。常陸太守如故。防葛野河使散位從五位下佐伯宿禰眞持爲玄蕃頭。散位從五位下藤原朝臣緒數爲諸陵頭。從五位上安倍朝臣眞行爲刑部大輔。治部卿正四位下源朝臣生爲大藏卿。外從五位下行侍醫兼駿河介興道宿禰名繼爲醫博士。餘官如故。散位外從五位下春道宿禰永藏爲造酒正。四品行上総太守本康親王爲彈正尹。上総太守如故。散位從五位下藤原朝臣安棟爲少弼。從五位下藤原朝臣大野爲左京亮。大監物從五位下安倍朝臣有道爲右京亮。正五位下行內藥正兼侍醫參河權介物部朝臣廣泉爲參河權守。內藥正侍醫如故。散位從五位下和氣朝臣春生爲遠江權介。從五位上伴宿禰龍男爲上総介。鎭守將軍從五位上坂上大宿禰當道爲權介。散位外從五位下神門臣氏成爲下総介。從五位上豊井王爲但馬權守。左馬頭從五位上清原眞人秋雄爲介。左馬頭如故。散位從五位下藤原朝臣興世爲因幡守。從五位下小野朝臣春枝爲鎭守將軍。
廿五日丙午。僧正傳燈大法師位眞濟卒。眞濟者。俗姓紀朝臣。左京人也。祖正五位下
田長。父巡察彈正正六位上御園。眞濟少年出家。學大乘道。兼通外傳。夙有識悟。從大僧都空海。受眞言教。大師海公鑑其器量。特加提誘。遂授兩部大法。爲傳法阿闍梨。眞濟時年廿五。時人奇之。眞濟入愛當護山高尾峰。不出十二年。嵯峨天皇聞其苦行。爲內供奉十禪師。承和之初。遣使聘唐。眞濟奉朝命。隨使渡海。中途漂蕩。船舶破裂。眞濟纔駕一筏。隨波而去。泛泛然不知所到。凡在海上廿三日。其同乘者卅餘人。皆悉餓死。所活者眞濟與弟子眞然二人而已。眞濟唯佛是念。自然不飢。豈非如來冥護之所致哉。南嶋人遙望海中。毎夜有光。恠而尋之。拯得着岸。皮膚腐爛。屍居不動。嶋人憐愍。收而養療。遂得歸本朝。仁明天皇擢爲權律師。文徳天皇甚見尊重。爲權少僧都。未幾轉權大僧都。少頃爲僧正。於是。眞濟抗表請以僧正位讓先師空海。中心懇切。至於再三。天皇感激。贈空海法師以大僧正位。緇徒榮之。眞濟表請。建一重寳塔於高尾岑神護寺。造五大虛空藏菩薩像。安置塔中。置七口僧僧及度年分三人。春秋二季。永設法會。轉讀虛空藏十輪等經。以鎭護國家也。守其遺跡。至今修之。天安二年八月。文徳天皇寢病。眞濟侍看病於冷然院。大漸之夕。時論嗷嗷。眞濟失志隱居。遷化時年六十一。
廿八日己酉。授備後國正六位上大藏神。神田神並從五位下。
廿九日庚戌晦。雷雨晦合。
三月辛亥朔。近江國建部神列於官社。
二日壬子。割阿波國美馬郡。置三好郡。
三日癸丑。御燈齋潔如常。
七日丁巳。詔以武藏國正稅穀四百斛。上野國二百斛。賜傳燈大法師位圓仁。於彼國應賽宿禰。故有此賚。
廿日庚午。從五位上行參河守御長眞人近人爲越後守。散位從五位上並山王爲紀伊守。從五位上行紀伊守文室眞人益善爲豊前守。』薩摩國從五位上開聞神加從四位下。從五位下志奈毛神。白羽火雷神。智賀尾神。賀紫久利神。鹿兒嶋神並授從五位上。正六位上伊尓色神從五位下。
廿五日乙亥。特有勅。免除太政官廚借大藏省錢七百□四貫。絹六十九疋。綿八萬四千三百卅屯。絲一千八百斤。調布一萬三千六百端。商布一萬九千八百廿六段。鐵一百廷。公卿已下弁大夫已上於左仗頭拜賀舞蹈。
廿九日己夘。迅雷暴雨。』右京一條三坊地壹町。賜從五位上小野朝臣千株。從五位下藤原朝臣良尚等。
夏四月辛巳朔。帝御南殿。賜宴侍臣。次侍從被召。侍右仗下。左右近衛府遞奏音樂。日暮酒酣。親王公卿促席御前。各奏絲竹。坐歌起舞。非侍從及外吏五位未得放還。並外記史內記六府將監尉以下門部以上預見參者。賜祿各有差。參議以上別加賜御衣。夜分之後。盡歡而罷。』▼是日。詔以從五位上藤原朝臣廣基。從五位下源朝臣有爲次侍從。
四日甲申。平野。廣瀬。龍田等祭如常。
五日乙酉。梅宮祭如常。
六日丙戌。殞霜殺草。
八日戊子。內殿潅佛如常。』詔。東大寺大毘盧遮那佛會事。惣聽修理大佛検校修行傳燈賢大法師眞如處置。又詔二品治部卿賀陽親王。大納言正三位源朝臣弘。正三位行中納言兼民部卿皇太后宮大夫伴宿禰善男等。勾當供養大佛會事。
十一日辛夘。廻飄起外記候廳前。旋轉西行。小蟲無萬數。飛散其中。』▼是日。詔准據承和。仁壽舊跡。新錢三萬賜侍從廚。
十五日乙未。六府警固。縁賀茂祭也。
十七日丁酉。賀茂祭如常。齋內親王未入野宮。故不向社。
十八日戊戌。諸衛解嚴。
十九日己亥。詔五畿七道諸國。令境內僧尼。誦佛頂尊勝陀羅尼。日滿廿一遍。毎至年終。具録言上。自今以後。永爲歳事。以爲國祈也。
廿二日壬寅。地震。
廿四日甲辰。從五位下藤原朝臣禹能子授從四位下。無位藤原朝臣度茂子從五位下。
廿五日乙巳。皇太后遷自右大臣西京第。御東五條宮。』授從五位上行右近衛權少將兼周防權守藤原朝臣常行正五位下。常行。右大臣之第一男也。』新鑄印一面。賜尾張國。
廿九日己酉晦。設齋會。講仁王經。起自京師。爰及諸國。惣百高座焉。咒願文曰。實知。玄宗仁王般若大乘滿字護國秘藏。波斯匿王對揚之主。無上世尊演説之師。文言超卓。理致幽深。辨明五忍。發揮二諦。道濟群品。不宰其功。化惣萬流。莫知其用。防災効福。最是昭彰。司契握襃。誰不崇重。聖皇出宸。景命惟新。漢昭謝明。周成慙徳。亭毒無私。財成不測。慈覃鳥獸。恩遍遐荒。雲之油々。穀之□々。應物開務。沿酌舊章。隨時施教。因循故實。執徐之歳。中呂之月。講期卜日。法會擇辰。始自朝廷。□于海內。預撤熏羶。先禁漁獵。三十一處。設席京城。六十九所。肆莚都外。飾茲百座。竟以二時。哲匠吼説。聽者填噎。魚山唄暢。牛檀香披。散花如雨。懸幡搖風。大哉勝事。盛矣善功。十方三寶。願有感通。一切諸聖。願爲隨喜。護持寳位。泰山之安。珍衛仙齡。劫石之固。玉鏡宣輝。金輪穆化。乾坤交泰。家國富饒。梵釋四王。増益威光。龍神八部。加添勢力。天宇棟梁。王室股肱。葉賛罔窮。帶礪不渝。中外和平。妖櫱不生。俗比結繩。人歌撃壤。』先是。二月十六日任行事司。大納言正三位源朝臣弘。正三位行中納言兼民部卿皇太后宮大夫伴宿禰善男。參議從三位行左大弁兼左衛門督美作守藤原朝臣氏宗。參議右大弁從四位上兼行左近衛中將備前守藤原朝臣良繩。正五位下守權左中弁兼行式部少輔大枝朝臣音人。修理東大寺大佛使長官從五位上守右少弁兼行中宮亮藤原朝臣家宗。大外記正六位上多米宿禰弟益。正六位上行左少史讃岐朝臣時雄。正六位上行右少史志紀宿禰氏經等是也。
五月庚戌朔。屈請六十僧於東宮御在所。讀大般若經。限三日訖。
五日甲寅。地震。雷電雨雹。皇帝不御武徳殿。停端午之節。』駿河國言。富士山上五色雲見。
十一日庚申。天皇及皇太夫人。以米六百斛。鹽卅五斛。醴卅二斛。□子一千五百枚。□飯四十合。笥飯五百合。□飯一萬六千九百六十枚。海藻三萬三千三百斤。新錢一十二萬五千文。施僧尼優婆塞優婆夷及隱居飢窮之輩二萬九千六百七十四人。。以助修淳和太后齋會也。先是。淳和太后於院裏設齋會。限以五日。講法華經。。▼是日齋講竟矣。
十八日丁夘。地震。雷電。雨雹。』散位從五位上小野朝臣恆柯卒。恆柯者。右京人也。祖征夷副將軍從五位下永見。父出羽守正五位下瀧雄。恆柯少好學。頗有文情。尤善草隸。承和二年爲少內記。尋轉大內記。兼美作掾。遷近江大掾。大內記如故。八年遷式部大丞。十一年授從五位下。出爲大宰少貮。仁壽三年拜右少辨。明年爲播磨守。治貴簡要。政不開明。貞觀元年授從五位上。恆柯情無矯餝。擧必任眞。但性矜誇。傲於人物。書跡之妙。冠絶當時。世之習其業者。皆取楷摸。適得尺牘。莫不愛奇焉。卒時年五十三。
廿日己巳。讃岐國從五位下雲氣神列於官社。
廿三日壬申。尾張國人從六位上笛吹部高繼復本姓物部屋形。
廿六日乙亥。於太政官曹司廳。任諸國銓擬郡司。』▼是日。請廿僧於東宮北殿。修息災法。限以三日。
廿八日丁丑。從四位下童子女王。復本名重子。授位告身。誤注童子。今有披訴。因而許之。
廿九日戊寅。進越中國鵜坂神階加從四位下。從五位上日置神授正五位上。
六月庚辰朔。三日壬午。自五月霖雨。至是大水。
五日甲申。散位從五位下藤原朝臣秋緒爲大監物。從四位下行播磨守在原朝臣行平爲內匠頭。散位從五位下藤原朝臣廣守爲諸陵頭。從五位上文室朝臣笠科爲刑部大輔。從五位上橘朝臣伴雄爲宮內大輔。從五位上守刑部大輔安倍朝臣貞行爲攝津守。內匠頭從五位上小野朝臣千株爲播磨守。
九日戊子。能登國大穴持神。宿那彥神像石神二前。並列於官社。
十一日庚寅。於神祇官。修月次祭。夜帝不御神嘉殿。便於神祇官。修神今食祭。
十四日癸巳。攝津國四天王寺上言。毘沙門像手持刀及塔形等拋擲壇下。遣使者修法。謝恠異也。』前文章得業生正八位下味酒首文雄加敘三階。以對策及第也。
十五日甲午。授後院無位隼神從五位下。
十六日乙未。分遣使者近京諸寺。修轉念功徳。縁御體乖和也。
十七日丙申。地震。
廿二日辛丑。地亦震。
廿三日壬寅。皇太后宮職水田九町在美作國英多郡。今相博勝田郡公田。以英多郡地狹田少。給民口分常煩不足故也。
廿五日甲辰。地震。
廿九日戊申。土左國播多郡地一十町賜施藥院。』大祓於朱雀門前如常。
秋七月己酉朔。四日壬子。廣瀬龍田祭如常。
十日戊午。進河內國從三位彌加布都命神。比古佐自布都命神階並加從二位。
十四日壬戌。地震。
十七日乙丑。地震。
廿一日己巳。大風暴雨。
廿四日壬申。地震。』夜有流星。出自東北。入於西南。光照地。
廿五日癸酉。請六十僧於東宮。轉讀大般若經。限三日訖。
八月戊寅朔。二日己夘。越前國正六位上廣湍雄椎神。二上神並授從五位下。
五日壬午。授無位藤原朝臣淑子從五位上。』中宮大夫從四位下藤原朝臣良仁卒。良仁者。贈太政大臣正一位冬嗣朝臣之第七子也。母嶋田氏。從五位下清田之姉。良仁。美姿儀。風神警亮。少遊大學。讀書忘疲。文徳天皇在儲。承和十年徴爲藏人。俄而除主藏正。遷爲春宮大進。十三年授從五位下。轉亮。授從五位上。嘉祥三年四月。文徳天皇踐祚之初。加敘正五位上。遷中宮亮。兼右兵衛權佐。後拜右馬頭。中宮亮如故。四年授從四位下。累遷兼右近衛中將。大舍人頭。木工頭。左京大夫。遷轉數官。猶帶中宮亮。天安元年左遷越前權守。遷兵部大輔。未幾遷中宮大夫。良仁淡雅。歸懷釋教。門地高華。甚爲潔清。服飾之美。最究鮮明。所好唯馬。退公之後。毎爲愛玩。性至孝。奄丁母憂。哀啼哭泣。歐血絶氣。經時乃蘇。不勝悲慟。服中病卒。時年□二。
六日癸末。皇太后自七月晦。御體不豫。至此加□。度廿人出家。以禱平復也。
十日丁亥。釋奠。外從五位下行助教布瑠宿禰清野講尚書。文章生等賦詩如常。
十一日戊子。明經博士等參詣東宮。不召御前。賜祿而罷。
十四日辛夘。參河國獻銅鐸一。高三尺四寸。徑一尺四寸。於渥美郡村松山中獲之。或曰。是阿育王之寳鐸也。
十五日壬辰。任伊勢齋內親王行禊前後次第司。以掃部頭從五位上藤原朝臣貞敏爲前次第司長官。式部大丞正六位上紀朝臣良舟爲判官。大録正六位下善道朝臣繼根爲主典。從五位上行兵部少輔源朝臣直爲後次第司長官。大丞正六位上藤原朝臣保則爲判官。大録從六位下榎原忌寸全吉爲主典。
廿四日辛丑。大祓於建禮門前。爲明日伊勢齋內親王將行禊也。
廿五日壬寅。伊勢齋恬子內親王臨鴨水。大修禊事。即日入野宮。
廿六日癸夘。授右近衛少將正五位下兼行伊豫介藤原朝臣良世從四位下。爲中宮大夫。正五位下行大和守在原朝臣善淵爲內匠頭。從四位下行內匠頭在原朝臣行平爲左京大夫。正五位下守左京大夫弘宗王爲大和守。彈正少弼從五位下藤原朝臣安棟爲參河守。散位從五位下藤原朝臣萬枝爲相摸介。右近衛權少將正五位下兼行周防權守藤原朝臣常行爲少將。周防權守如故。從五位下行備後權介藤原朝臣山陰爲右近衛權少將。備後權介如故。
廿七日甲辰。文徳天皇國忌。始修西寺。仍所司廢務。』夜有流星。出自南方。入於西北。光照地。』夜。偸兒開神祇官西院齋戸神殿。盜取三所齋戸衣。並主上結御魂緒等。
卅日丁未。雨水。
九月戊申朔。二日己酉。右京人從八位上中臣朝臣福成賜姓惟岳宿禰。貫附右京九條。先是。福成披訴。去齊衡三年。中臣氏人稱非同族。申官削籍。厥後福成忽焉失姓。請賜件姓。被貫右京。許之。
三日庚戌。天皇御齋燒燈如常。
七日甲寅。地震。
九日丙辰。停重陽之節。於右仗頭。賜菊酒群臣。次侍從及諸司官人。舊爲文章生並文章生等被召侍坐。縁見在座者奏之。後日賜大藏省綿各有差。
十一日戊午。遣大舍人頭從五位上嶋江王。神祇大祐正六位上大中臣朝臣豊雄等。向伊勢大神宮奉幣。例也。
十四日辛酉。大風。折樹發屋。京師百姓廬舍破損者甚多。
十五日壬戌。風雨未止。都城東西兩河洪水。人馬不通。諸國濱海之地。潮水漲溢。人畜被害。
十九日丙寅。詔。下野國正三位勳四等二荒神社始置神主。』山城國宇治郡荒廢地一町三百卅八歩賜文徳天皇々子源朝臣能有。
廿日丁夘。傳燈滿位僧三澄奏言。神岑山寺在攝津國嶋下郡。三澄奉爲國家所建立也。春演説最勝王經。秋吼講法華妙典。請爲御願眞言一院。賜名忍頂寺。詔許之。
廿六日癸酉。勘解由次官從五位下兼行明法博士御輔朝臣長道卒。長道者。左京人也。元明經生。後學律令。號別勅生。官給衣食。同得業生。學殖漸優。奉試及第。承和七年爲明法博士。仁壽三年敘外從五位下。母喪去職。後復本官。齊衡二年兼大判事。天安二年爲勘解由次官。餘官如故。十一月授從五位下。卒時年六十二。
廿七日甲戌。正三位行中納言兼陸奧出羽按察使平朝臣高棟奏。鎭守府上言。邊垂之吏。去郷遼遠。公廨之外。無復資糧。而至有未納。抑而不行。請准大宰府司公廨。雖有未納。以正稅給之。永爲恆例。詔許之。
冬十月丁丑朔。日有蝕之。
二日戊寅。天皇御前殿。賜飮侍臣如常。
三日己夘。授豊前國正六位上大富神從五位下。』安藝國佐伯郡始置主政一員。』正五位下行內藥正兼侍醫參河權守物部朝臣廣泉卒。廣泉者。左京人也。本伊豫國風早郡。姓物部首。後隷京兆。賜姓朝臣。廣泉。少學醫術。多見方書。天長四年爲醫博士兼典藥允。遷爲侍醫。後累遷伊豫讃岐掾。侍醫如故。六年春授外從五位下。爲內藥正。侍醫如故。十四年授從五位下。兼伊豫掾。仁壽四年授從五位上。爲肥前介。內藥正侍醫如故。天安二年兼參河權介。貞觀元年冬授正五位下。轉參河權守。內藥正侍醫如故。廣泉。藥石之道。當時獨歩。齡至老境。鬚眉皓白。皮膚光澤。躰氣猶強。卒時年七十六。撰攝養要決廿卷。行於世矣。
七日癸未。地震。
八日甲申。廢大隅國吉多。野神二牧。縁馬多蕃息害百姓之作業也。
十五日辛夘。河內國正四位下飛鳥戸神列於官社。』大和國平城京中水田五十五町四段二百八十八歩施捨不退超昇兩寺。先是。傳燈修行賢大法師眞如上表曰。件田。大同四年。勅賜上毛野。叡□。石上內親王等。彼親王等偏謂。私地捨充功徳。而歴代以降。盡被收公。聞諸俗務。理縱宜然。假之眞論義有未允慥。當今慈雲廣覆。慧日更明。凡縁佛事之莊嚴。必賜恩綸而印可。請特哀許。施入不退。超昇等寺。不破亡靈之宿心。將資聖朝之冥助。勅許之。眞如者。平城太上天皇々子。弘仁之廢皇太子也。
十六日壬辰。制。哲王之訓。以孝爲基。夫子之言。窮性盡理。即知。一卷孝經。十八篇章。六籍之根源。百王之摸範也。然此間。學令。孔鄭二註爲教授正業。厥其學徒相沿。盛行於世者。安國之注。劉□之義也。今案。大唐玄宗開元十年。撰御注孝經。作新疏三卷。以爲世傳鄭注。比其所注餘。義理專非。又稽之鄭志。康成不注孝經。安國之本。梁亂而亡。今之所傳。出自劉□。事義紛薈。誦習尤艱。靡厭衆止。更招疑義。故玄宗廣酌儒流。深廻睿想。爲之訓注。冀闡微言。即勅學士儒官。僉議可否。於是。當時有識。碩徳名儒。咸集廟堂。恭尋聖義。妙理甚深。常情難測。同共嗟伏。服請頌傳。侍中安陽縣男乾曜等奏曰。天文昭爛。洞合幽微。望即施行。佇光來葉。制曰可。然則孔鄭之注竝廢於時。御注之經獨行於世。而唯傳彼注。未讀件經。假之通論。未爲允慥。鄭孔二注。即謂非眞。御注一本。理當遵行。宜自今以後。立於學官。教授此經。以充試業。庶革前儒必固之失。遵先王至要之源。但去聖久遠。學不厭博。若猶敦孔注。有心講誦。兼聽試用。莫令失望。
廿一日丁酉。屈六十僧於東宮。限三箇日。轉讀大般若經。
廿五日辛丑。法隆寺牒曰。検案內。有功徳安居。官安居二色講師。功徳安居講者。上宮太子之本願。官安居講者。勝寳感神天皇之本願也。昔日僧等。件二色講。互當其次。則爲得業。而依登美眞人藤津解。天長二年以降。延暦寺僧爲官安居講師。爾來功徳一講。依次充之。即爲夏講業。而太政官去齊衡二年八月廿二日格稱。補任諸國講讀師者。以五階僧爲講師。以三階僧爲讀師者。有司案此格雲。所謂夏講已請延暦寺僧。專寺僧等所請功徳講。是格外之色。不可爲夏講業。今諸大寺惣有其色。成五階業。至法隆寺。既無其色。何以立業。望請。件功徳講。爲夏講業。下知所司。以爲永例。然則先聖本願。隆於萬代。傳燈末學。紹於億刧。從之。
廿八日甲辰。皇太后於東五條宮。大修齋會。講法華經。限五日訖。
廿九日乙巳。山城國宇治郡地廿五町賜左大臣正二位源朝臣信。』正三位行中納言橘朝臣岑繼薨。岑繼者。贈太政大臣正一位清友朝臣孫。而右大臣贈從一位氏公朝臣之長子也。氏公朝臣。是仁明天皇之外舅。岑繼所生。是仁明天皇之乳母。故天皇龍潛之日。陪於藩邸。稍蒙寵幸。岑繼身長六尺餘。腰圍差大。爲性寛緩。少年愚鈍不好文書。天皇見其無才。歎曰。岑繼地是大臣之孫。帝之外家。若有才識。公卿之位。庶幾可企。何其不讀書之甚哉。岑繼竊聞。慙恐於心。乃改節勵精。從師受學書傳。略通意旨。天長六年爲內舍人。七年任常陸少掾。遷相摸權掾。九年正月敘從五位下。天皇登極之初。天長十年三月。爲右近衛少將。父氏公右近衛大將。由是遷爲左兵衛佐。遷左近衛少將。承和三年正月授從五位上。兼丹後守。六年加正五位下。七年授從四位下。拜兵部大輔。左近衛少將丹後守並如故。轉中將。十一年正月拜參議。十三年爲右衛門督。兼相摸守。十四年進從四位上。其年冬十二月母憂解職。十五年二月詔奪情以本官起之。嘉祥二年正月授從三位。五月拜權中納言。齊衡二年進爵爲正三位。三年拜中納言。薨時年五十七。
閏十月丁未朔。地震。
二日戌申。分遣使者。賜京師貧窮者錢米。以今日皇太后宮齋講畢故也。
四日庚戌。詔二品行兵部卿忠良親王。聽以私鷹二聯。狩五畿內國禁野邊。
十二日戊午。大宰府言。管豊後國權掾正六位上越智宿禰廣成乞骸骨曰。廣成齡及八十。筋力衰耗。空妨官職。無益公家。請罷官歸郷以待終。許之。
十六日壬戌。進伊豫國從四位上大山積神階加從三位。正六位上伊方神授從五位下。
十七日癸亥。授伊豫國從五位上瀧神從四位下。
廿日丙寅。雨雪。録見在禁中五位以下及諸衛府宿直者。賜綿有差。』無品同子內親王薨。帝不視事三日。內親王者。淳和太上天皇之皇女也。母池子。丹□氏。從五位上門成之女也。
廿三日己巳。地震。』勅從四位下行文章博士兼播磨權守菅原朝臣是善。正五位下守權左中弁兼行式部少輔大枝朝臣音人。正五位下守右中弁藤原朝臣冬緒。從五位上行大學博士大春日朝臣雄繼。從五位下守主計頭兼行木工助博士有宗宿禰益門等曰。今年一章十九年。准據先例。當有朔旦冬至。而暦博士眞野麻呂等所上暦日。冬至在十一月二日。若於經史。有可進退之理乎。宜議而奏之。是善等議曰。謹案。眞野麻呂所執。以爲。依日分小餘不足。不得合朔。論之暦術。理若當然。但案暦經注云。月行遲疾。暦則有三大二小。以日行盈縮増損之〈雲々〉。當察加時早晩。隨其所近而進退之。使不過三大三小。其正月朔。若有交加時正見者。消息前後一兩月。以定大小。令虧在晦者。以此言之。既有進退之理。而今當年暦八月大。九月小。十月大。閏十月小。然則以一小月爲大。自得朔旦冬至。夫朔旦冬至者。暦數之所始。帝王之休祥。既雲避凶而在晦。何不逐吉以退朔。昔唐太宗貞觀十四年有閏十月。即得朔旦冬至。太史令傳仁均以癸亥爲朔旦冬至。而宣義郎李淳風案古暦分日。以爲。甲子宜在朔旦。詔下公卿及諸有識。於是。國子祭酒孔頴達等十有四人。尚書八座。請從淳風議。有詔可之。雖然至於後年。不見□耀之愆。爰知。一日進退。未足爲妨。又尚書百釋雲。頻大消之。案其意義。毎至章蔀之歳。必欲令得朔旦冬至。故頻置大月。至於三四。夫三大三小者。暦術之常法。況今唯置二大。既得合朔乎。』又勅從五位下行暦博士兼備後介大春日朝臣眞野麻呂。外從五位下行陰陽助兼權陰陽博士笠朝臣名高等曰。令諸有識等僉議雲。今年可置朔旦冬至。若依此説。逐吉置朔者。於後年暦。得節氣不錯謬歟。眞野麻呂等奏言。謹検術法。無依吉進退之文。仍今年不置朔旦冬至。但依群臣議置之。可無弦望晦朔之差。於是。詔從是善等之議焉。
廿五日辛未。宣詔百官及五畿七道諸國雲。今年當有朔旦冬至。而暦家偏依日分不足。置於二日。今稽之故實。既有改定之理。宜改閏小月爲大。即以十一月一日丁丑爲朔旦冬至。』▼是日。任同子內親王裝束山作等司。從四位下行越中權守房世王爲裝束司長官。治部少輔從五位下安倍朝臣房上爲次官。判官二人。主典二人。散位從五位下廣山王爲山作司長官。從五位下藤原朝臣大野爲次官。判官二人主典二人。喪家辭而不受。』太政官論奏。美濃國惠奈郡人縣萬歳麻呂。殺百姓三人。法官斷罪。當斬刑。詔減死一等處之遠流。
十一月丁丑。朔旦冬至。』河內國從五位下豊稻賣神。御祖神。御子宮神並授正五位下。』公卿上表。賀朔旦冬至曰。臣聞。乾坤不宰。日月無私。逆其道則躔次自差。順其常則禎祥暗葉。然則上元之歳。天正之辰。合璧和光。連珠縟彩。歴列辟而稀遭。待興王而合瑞者也。〈中賀〉。伏惟皇帝陛下承天之序。繼聖之明。生知之徳潛通。不言之化自遠。是以陰陽降祉。天人合應。慶雲連理。史不絶書。瑞鳥嘉禾。府無虛月。而今律應北宮。漏移南至。五星同舍。均瑞彩於周臺。兩耀集辰。合昌耀於漢祀。從九霄以降祥。表無彊之嘉運。豈不以天地合徳。日月齊明。先天而天不違。後天而奉天時者哉。臣等傾心日轡庇影□□。顧惟愚朦。竊感顯慶。同陳思王之抗表。唯祝踐長。異崔亭伯之作銘。猶欽延祚。無任聳抃之至。謹拜表奉賀以聞。』▼是日。帝御前殿。賜飮侍臣。録文武官及校書殿內竪等見直者奏之。
三日己夘。詔參議正三位行右衛門督源朝臣融賜大和國宇陀野。爲臂鷹從禽之地。
八日甲申。春日平野等祭如常。
九日乙酉。梅宮祭如常。
十二日戊子。大原野祭如常。
十三日己丑。園韓兩祭如常。
十四日庚寅。於宮內省修鎭魂祭如常。
十五日辛夘。修新甞祭。帝不御神嘉殿。親王公卿向宮內省行事
十六日壬辰。詔曰。皇天無親。以萬物爲芻狗。聖人無心。以百姓爲耳目。是以資生無沫。不言之化克隆。樂推不厭。無爲之業長逸。朕以眇々之身。託萬民之上。渉道已淺。乘奔危懷。但頼群公卿士盡力□翼朕躬。廼者公卿奏言。今年十一月朔旦冬至。得天之紀。終而復始。連珠映五緯而懸芒。合璧疊二離而□彩。雖理關恆算。而必感至仁。朕之寡徳。何鍾斯祥。肆思與天下共同休慶。自貞觀二年十一月十六日昧爽以前徒罪以下。不論輕重。咸從免除。但八虐。故殺。謀殺。強竊二盜。私鑄錢。常赦所不免。及欠負官物之類。不在赦限。若以赦前事相告言者。以其罪罪之。其門蔭久絶。及功才早彰者。特加榮奬。式暢寵章。內外文武官。主典已上敘爵一級。在京正六位上諸吏及史生以下直丁以上。又天下高年人等。宜量賜物。庶覃鴻霈於浹宇。答靈眷於昊蒼。布告遐邇。俾知朕意。』天皇御前殿。賜宴群臣。賜文武官爵。策命曰。天皇〈我〉詔旨〈良萬止〉勅大命〈乎〉衆諸聞食〈止〉宣。朔旦冬至〈波〉。歴代〈天〉希〈尓〉値王者〈乃〉休祥〈奈利〉。朕〈我〉以不徳〈天〉今〈尓〉得値〈利〉。朕躬〈乃美也〉此〈乎〉嘉〈牟〉。親王等。諸王等。諸臣等百官人〈止毛〉。天下〈乃〉公民〈尓〉至〈萬天〉。相賀〈部之止奈毛〉所念行〈須〉。故是以。其仕奉狀〈乃〉隨〈尓〉上治賜〈布〉人〈毛〉在。氏氏〈乃〉中〈尓〉治賜〈布〉人〈毛〉一二在。又內外〈乃〉諸司〈乃〉主典〈與利〉以上〈乃〉人〈尓〉冠一階上賜〈布〉。又司々〈乃〉人〈止毛〉直丁〈尓〉至〈萬天〉大物賜〈布〉。又天下高年〈乃〉人〈止毛尓毛〉賜物〈布〉。又諸徒罪以下〈乃〉人〈止毛〉免賜〈久止〉勅大命〈乎〉衆聞食〈止〉宣。』進正四位下行神祇伯橘朝臣永名。從四位上守刑部卿藤原朝臣輔嗣階並加從三位。授參議右大辨從四位上兼行左近衛中將備前守藤原朝臣良繩正四位下。散位從四位下基棟王從四位上。文章生無位潔世王從四位下。大舍人頭從五位上嶋江王正五位下。無位興我王從五位下。從四位上行右兵衛督兼相摸守源朝臣勤正四位下。從四位下行文章博士兼播磨權守菅原朝臣是善。無位源朝臣光並從四位上。散位正五位下坂上大宿禰正野。大藏大輔兼守左中弁高階眞人岑緒。權左中弁兼行式部少輔大枝朝臣音人。左近衛少將兼行播磨權介良岑朝臣清風。右中弁藤原朝臣冬緒。右近衛少將兼行周防權守藤原朝臣常行並從四位下。從五位上守左近衛權少將兼行少納言侍從播磨介藤原朝臣基經正五位下。散位從五位下常道眞人兄守。滋野朝臣善蔭。主殿頭兼行侍醫當麻眞人鴨繼。因幡守藤原朝臣興世。大宰少貳藤原朝臣眞數。神祇少副中臣朝臣□守。散位藤原朝臣諸葛。左近衛少將兼行近江權介藤原朝臣良尚。中務少輔源朝臣包。大膳大夫在原朝臣守平。右衛門佐伴宿禰中庸。主計頭兼行算博士木工助有宗宿禰益門。少納言兼侍從良岑朝臣經世並從五位上。散位外從五位下味眞公御助麻呂。春道宿禰永藏。天文博士志斐連春繼。主稅頭家原宿禰繩雄。侍醫兼醫博士駿河介興道宿禰名繼。助教布瑠宿禰清野。無位源朝臣好。正六位上源朝臣加。內舍人橘朝臣茂蔭。大內記安倍朝臣清行。無位平朝臣朝雄。式部少丞藤原朝臣良近。木工大允和氣朝臣彝範。式部大丞紀朝臣春常。散位文室眞人甘樂麻呂。民部大丞清原眞人惟岳。左衛門大尉藤原朝臣利基。少尉菅野朝臣宗範。散位百濟王貞惠。藤原朝臣眞宗。藤原朝臣雄良。當麻眞人安方。肥前介永原朝臣永岑。河內介石川朝臣弟庭。宮內大丞大原眞人安雄並從五位下。左大史正六位上三善宿禰清江。大外記多米宿禰弟益。直講六人部福眞。右近衛將監兼土左權掾肩野連道主。木工權少允志紀縣主貞成。皇太后宮大屬清根宿禰吉。式部大録善道朝臣繼根。左近衛將曹從七位下忠世宿禰眞並外從五位下。』▼是日。夜烈風雷雨。
十七日癸巳。風猶不止。多壞人廬舍。
廿日丙申。詔改散事從四位下源朝臣盈姫告身。爲從四位上。盈姫。嵯峨太上天皇之女也。
廿六日壬寅。無位源朝臣端姫。姫統朝臣敦子並授從四位上。無位藤原朝臣儉子從四位下。從五位下安倍朝臣御井子正五位下。無位藤原朝臣元子。藤原朝臣徳子。文室眞人廣子。藤原朝臣多子。藤原朝臣岑子。藤原朝臣充子。坂本朝臣氏子並從五位下。從七位下葛井連繼刀自。春日部眞繼。刑部眞鴦。無位佐々貴山公宮子。大春日朝臣氏子並外從五位下。』天皇御前殿。賜親王以下祿各有差。今月一日録文武官及検書殿內竪見直者。今日賜祿。
廿七日癸夘。正五位下行內藏頭兼神祇大副中臣朝臣逸志爲神祇伯。從五位上行神祇少副中臣朝臣□守爲大副。散位從五位下高向朝臣公輔爲中宮大進。從四位下行右近衛少將兼周防權守藤原朝臣常行爲內藏頭。餘官如故。從五位下行暦博士兼備後介大春日朝臣眞野麻呂爲陰陽頭。餘官如故。從五位下行侍醫大神朝臣虎主爲內藥正。散位從五位下藤原朝臣正世爲大藏少輔。從五位上滋野朝臣善蔭爲彈正少弼。從五位上行美濃權守坂上大宿禰貞守爲守。從五位上行陰陽頭藤原朝臣三藤爲下野守。散位從五位上清瀧朝臣藤根爲越前守。大藏少輔從五位下藤原朝臣貞庭爲太宰少貮。從五位上行太宰少貮藤原朝臣眞數爲肥後守。
十二月丙午朔。四日己酉。地震。
八日癸丑。新修釋奠式。頒下七道諸國。先是。播磨國言。博士正八位上和邇部臣宅繼申請雲。謹案。大唐開元禮。大學國子。州縣各有釋奠式。今此間唯有大學式。無諸國式。所謂大學式。則因循開元禮。大學國子之式。具載奠祭之儀。明定進退之度。又雲。若上丁當國忌及祈年祭。改用中丁者。如此等事。未有施行。凡厥諸國相犯者多。或稱大學例。用風俗樂。或據州縣式。停止音樂。唯任人心。遂無一定。夫尊師之道。誠須嚴整。如在之禮。豈合參差。望請。被賜件式。以爲永鑒。勅依之。
十一日丙辰。於神祇官。修月次神今食祭。親王公卿參會行事。
十五日庚申。公卿奉勅。會建禮門前。遣使者於諸山陵墓。獻荷前幣如常。
廿日乙丑。先是。從五位上行大學博士大春日朝臣雄繼以御注孝經奉授皇帝。今日有事竟宴。授博士雄繼正五位下。御筆書告身以寵之。
廿一日丙寅。始修佛名懴悔之事如常。
廿八日癸酉。授正六位上藤原朝臣諸房從五位下。
廿九日甲戌。從五位下行內藥正大神朝臣虎主卒。虎主者。右京人也。自言。大三輪大田々根子之後。虎主。本姓神直。成名之後。賜姓大神朝臣。幼而俊辨。受學醫道。針藥之術。殆究其奧。承和二年爲左近衛醫師。遷侍醫。十五年授外從五位下。兼參河掾。後遷兼備後掾。齊衡三年授從五位下。貞觀二年拜內藥正。卒時年六十三。虎主性好戱謔。最爲滑稽。與人言談。必以對事。甞出自禁中。向作地黃煎之處。途逢友人。問雲。向何處去。虎主答雲。奉天皇命。向地黃處。此其類也。然處治多効。人皆要引。療病之工。廣泉沒後。虎主繼塵。太收聲價焉。
卅日乙亥。從五位上源朝臣舒爲次侍從。』大祓於朱雀門前。並大儺如常。
