日本三代實録卷第二
貞觀元年己卯春正月戊午朔。天皇不受朝賀。諒闇也。中務省七耀暦。宮內省藏氷樣。大宰府腹赤魚等付內侍奏。
七日甲子。詔以讃岐國從五位下雲氣神列於官社。』▼是日。天皇不覽青馬。停節會之事也。
八日乙丑。於大極殿始講最勝王經。以元興寺僧三論宗傳燈大法師位道昌爲講師。不擧音樂。遏密也。凡毎年十月興福寺維摩會。屈諸宗僧學業優長果五階者爲講師。明年正月大極殿御齋會。以此僧爲講師。三月藥師寺最勝會講師。亦同請之。經此三會講師者。依次任僧綱。他皆效此。
十日丁夘。所司獻剛夘杖。天皇不御前殿。付內侍奏。』▼是日。始奉作天下諸社神寳。仍大祓於建禮門前。』正三位行權中納言平朝臣高棟奏請。別墅在山城國葛野郡。以爲道場。賜額曰平等寺。詔許之。
十三日庚午。以散位從四位下利基王爲侍從。從五位下源朝臣謹爲雅樂頭。外從五位下高丘宿禰百興爲和泉守。從四位下滋野朝臣貞雄爲攝津守。外從五位下壹志宿禰吉野爲參河介。從五位下藤原朝臣眞冬爲遠江守。從五位下行式部大丞巨勢朝臣夏井爲駿河守。從四位上行右兵衛督源朝臣勤爲相摸守。右兵衛督如故。從五位下行內膳正清原眞人眞貞爲上総介。從五位下守雅樂頭橘朝臣春成爲下総介。從五位上行丹波權守坂上大宿禰貞守爲美濃權守。宮內少輔從五位下清原眞人道雄爲上野介。從五位下守左近衛少將兼行備前權介坂上大宿禰當道爲陸奧守。出雲守從五位下伴宿禰春宗爲介。從四位上行越中守源朝臣啓爲加賀守。散位從五位上廣宗宿禰糸繼爲越中守。從五位下上毛野朝臣繩主爲能登守。從五位下坂上大宿禰貞雄爲丹波介。從四位下行侍從輔世王爲但馬守。散位從五位下三原朝臣永道爲伯耆守。從五位下藤原朝臣數守爲出雲守。從四位下行左馬頭在原朝臣行平爲播磨守。參議正四位下行左大弁兼左衛門督藤原朝臣氏宗爲美作守。左衛門督如故。從四位上守刑部卿兼行但馬守藤原朝臣春津爲備前守。參議從三位行右衛門督源朝臣融爲備中守。右衛門督如故。散位從五位下藤原朝臣直道爲周防守。外從五位下三善宿禰氏吉爲淡路守。參議從三位行皇大後宮大夫伴宿禰善男爲伊豫權守。皇太后宮大夫如故。刑部少輔從五位下源朝臣頴爲權介。從五位下守大判事安倍朝臣房上爲土左守。右近衛中將從四位下兼行相摸守源朝臣興爲筑前守。右近衛中將如故。散位從五位下大原眞人眞室爲肥後權介。外從五位下善道朝臣根莚爲豊後介。從五位下行上総權介藤原朝臣良尚爲左近衛權少將。從五位上行豊前守清原眞人秋雄爲左馬頭。
十四日辛未。大極殿齋講畢。名僧於御前論義。施被如常。
十六日癸酉。停踏歌之節。諒闇也。』從五位下行陸奧守坂上大宿禰當道爲鎭守府將軍。
十七日甲戌。六衛府射禮停而不行。
廿一日戊寅。美濃國言。紫雲見。
廿二日己卯。能登國馳驛言。渤海國入覲使□孝愼等一百四人來着珠洲郡。』大宰府言。筑前國志摩郡兵庫鼓自鳴。庫中弓矢有聲聞外。
廿七日甲申。京畿七道諸神進階及新敘。惣二百六十七社。奉授淡路國無品勳八等伊佐奈岐命一品。備中國三品吉備都彥命二品。』神祇官無位神産日神。高御産日神。玉積産日神。生産日神。足産日神並從一位。無位生井神。福井神。綱長井神。波比祇神。阿須波神。櫛石窓神。豊石窓神。生嶋神。足嶋神並從四位上。』宮內省從三位園神。韓神並正三位。大膳職正四位下御食津神從三位。左京職從五位上太祝詞神。久慈眞智神並正五位下。大膳職從五位下火雷神。大炊寮從五位下大八嶋竈神八前。齋火武主比命神。內膳司從五位下庭火皇神。造酒司從五位下大戸自神等並從五位上。無位酒殿神從五位下。』山城國正二位勳二等松尾神從一位。葛野月讀神。平野今木神並正二位。正四位下稻荷神三前並正四位上。正四位下大若子神。小若子神。酒解神。酒解子神並正四位上。平野從四位下久度古開神從四位上。正五位上貴布禰神。正五位下乙訓火雷神。從五位上水主神等並從四位下。正五位下合殿比□神正五位上。從五位下樺井月讀神。木嶋天照御魂神。和攴神並正五位下。從五位下祝園神。天野夫攴賣神。岡田鴨神。岡田園神。樺井月神。棚倉孫神。許波多神。出雲井於神。片山神。鴨川合神等並從五位上。正六位上與度神。石作神。向神。簀原神。鴨山口神。小野神。久我神。高橋神。雙栗神。水度神。伊勢田神。無位小社神並從五位下。』大和國從一位大己貴神正一位。正二位葛木御歳神。從二位勳八等高鴨阿治須岐宅比古尼神。從二位高市御縣鴨八重事代主神。從二位勳二等大神大物主神。從二位勳三等大和大國魂神。正三位勳六等石上神。正三位高鴨神並從一位。正三位勳二等葛木一言主神。高天彥神。葛木火雷神並從二位。從三位廣瀬神。龍田神。從三位勳八等多坐彌志理都比古神。金峰神並正三位。正四位下丹生川上雨師神從三位。從五位下賀夜奈流美神正四位下。從五位下勳八等穴師兵主神。片岡神。夜岐布山口神並正五位上。從五位下都祁水分神。都祁山口神。石寸山口神。耳成山口神。飛鳥山口神。畝火山口神。長谷山口神。忍坂山口神。宇陀水分神。吉野水分神。吉野山口神。巨勢山口神。葛木水分神。鴨山口神。當麻山口神。大坂山口神。伊古麻山口神並正五位下。從五位下和爾赤坂彥神。山邊御縣神。村屋禰富都比賣神。池坐朝霧黃幡比賣神。鏡作天照御魂神。十市御縣神。目原高御魂神。畝尾建土安神。子部神。天香山大麻等野知神。宗我都比古神。甘樫神。稔代神。牟佐坐神。高市御縣神。輕樹村神。天高市神。太玉命神。櫛玉命神。川俁神。波多□井神。坐日向神。卷向若御魂神。他田天照御魂神。志貴御懸神。忍坂生根神。葛木倭文天羽雷命神。長尾神。石園多久豆玉神。調田一事尼古神。金村神葛木御縣神。火幡神。往馬伊古麻都比古神。平群石床神。矢田久志玉比古神。添御縣神。伊射奈岐神。葛木二上神並從五位上。無位水越神從五位下。』河內國從一位勳三等枚岡天兒屋根命正一位。正三位勳六等恩智大御食津比古命神。恩智大御食津比□命神並從二位。正四位上勳六等枚岡比□神從三位。從五位下杜本神正四位下。從五位上丹比神正五位下。從五位下春日戸神。高宮神。弓削神。志紀長吉神。狹山堤神。狹山神。菅生神並從五位上。』和泉國正五位下勳八等大鳥神從四位下。』攝津國從三位勳八等廣田神正三位。正五位上勳八等生田神。從五位上勳八等長田神。從五位上垂水神。從五位下勳八等大依羅神。難波生國魂神。下照比女神。坐摩神。從五位下勳八等新屋天照御魂神並從四位下。從五位下名次神正五位下。從五位下中臣須牟地神。伊射奈岐神。伊和志豆神並從五位上。』伊賀國無位穴石神從五位下。』伊勢國從三位多度神正三位。從四位下阿射加神從四位上。』尾張國正三位熱田神從二位。』駿河國從三位淺間神正三位。』伊豆國從四位下三嶋神從四位上。從五位下楊原神從五位上。』武藏國從五位下氷川神從五位上。』安房國從三位勳八等安房神。天比々理刀□命神並正三位。』近江國從二位勳一等比叡神正二位。從五位上勳八等伊香神從四位下。從五位下伊冨岐神。佐久奈度神。水口神。川田神。三上神。奧津嶋神。小比叡神並從五位上。』美濃國從三位中山金山彥神正三位。』信濃國正三位勳八等建御名方冨命神從二位。從三位建御名方冨命前八坂刀賣命神正三位。』上野國正五位下勳八等貫前神從四位下。』下野國從三位勳四等二荒神正三位。』陸奧國正五位上勳四等計仙麻神。正五位下勳四等志波彥神。勳五等拜幣志神。勳六等零羊埼神。從五位上勳四等志波姫神並從四位下。從五位下計仙麻大嶋神從五位。』若狹國從二位勳八等若狹比古神正二位。正三位若狹比□神從二位。』越前國正二位勳一等氣比神從一位。從四位上勳六等推前神。勳六等劔神並正四位下。』加賀國白山比女神正三位。』能登國正二位勳一等氣多神從一位。』越中國從三位高瀬神。二上神並正三位。』丹波國從五位下小川月神。麻氣神並從五位上。』丹後國從五位下大川神。大宮賣神並從五位上。』出雲國從三位熊野神。勳八等杵築神並正三位。』播磨國從五位下勳八等粒坐天照神。伊和坐大名持御魂神並從四位下。從五位下海神從五位上。』安藝國正五位下伊都岐嶋神。從五位上速穀神並從四位下。從五位下多家神從五位上。』長門國從五位下住吉荒魂神從五位上。』紀伊國從四位下伊達神。志摩神。靜火神並正四位下。從五位下勳八等丹生都比賣神。伊太祁會神。大屋都比賣神。神都摩都比賣神。鳴神並從四位下。從五位下須佐神。熊野早玉神。熊野坐神並從五位上。』阿波國從五位下大麻比古神。忌部天日鷲神並從五位上。』土佐國從五位下都佐坐神從五位上。』筑前國正三位勳八等田心姫神。湍津姫神。市杵嶋姫神並從二位。正五位下竈門神。從五位下筑紫神並從四位下。從五位下織幡神。志賀海神。美奈宜神並從五位上。無位住吉神從五位下。』筑後國正三位高良玉垂命神從二位。從四位下豊比□神從四位上。』肥前國從五位下田嶋神從四位下。』肥後國從二位勳五等健磐龍命神正二位。從四位下阿曾比□神從四位上。』壹岐嶋從五位下海神。住吉神。兵主神。月讀神並從五位上。』對馬嶋從五位下和多都美神。高御魂神。住吉神並從五位上。
廿八日乙酉。授無位錦部淨刀自子外從五位下。』正六位上行少外記廣宗宿禰安人。大內記正六位上安倍朝臣清行爲領渤海國客使。
廿九日丙戌。大祓於建禮門前。以明日將發班幣諸神使也。
二月丁亥朔。停釋奠之禮。諒闇也。』遣使伊勢國大神宮及五畿七道。班幣諸神。告以即位之由。』神祇官從一位神産日神。從一位高御産日神。從一位玉積産日神。從一位足産日神。大和國從一位勳二等大神大物主神並奉授正一位。
四日庚寅。於神祇官。修祈年祭。』渤海國客着能登國。▼是日。詔遷於加賀國安置便處。
五日辛卯。西京失火。延燒數十家。
七日癸巳。詔遣典藥頭從五位上出雲朝臣岑嗣於備中國。採石鍾乳。』從六位下行直講苅田首安雄爲領渤海客使。以廣宗安人辭退也。
九日乙未。大初位下春日朝臣宅成爲渤海通事。
十日丙申。春日祭如常。
十一日丁酉。有赤黃白氣。形如車輪繞日。』授信濃國從二位勳八等建御名方富命神正二位。正三位建御名方富命前八坂刀賣命神從二位。神祇官從四位上生嶋神。足嶋神並正四位下。信濃國從五位下寳宅神從五位上。』「大般若經一部安置氣比神宮寺」右大臣從二位兼行左近衛大將藤原朝臣良相奏請。以私第一區。建崇親院。安置藤原氏無居宅者。便隷施藥院。凡厥所須付物。令施藥院司掌之。又建延命院。々便隷勸學院。安置藤原氏有病患者。詔從之。
十三日己亥。土左守從五位下安倍朝臣房上爲圖書頭。從五位下守圖書頭當麻眞人清雄爲諸陵頭。散位從五位上藤原朝臣菅雄爲民部少輔。從五位下粟田朝臣惟雄爲皷吹正。從四位上行阿波守藤原朝臣輔嗣爲刑部卿。阿波守如故。散位從五位上百濟王慶世爲大輔。從五位下橘朝臣末茂爲少輔。從五位下守雅樂頭橘朝臣春成爲大判事。散位從五位下御長眞人近人爲大藏少輔。河內守從五位下滋野朝臣善根爲宮內少輔。散位從五位下連扶王爲內膳正。從五位下行上総介清原眞人眞貞爲左京亮。從四位下行越前守橘朝臣海雄爲右京大夫。正四位下行右京大夫兼式部大輔信濃守南淵朝臣年名爲勘解由長官。式部大輔信濃守如故。從五位下守諸陵頭大枝朝臣直臣爲河內守。右兵庫頭從五位上百濟王永仁爲攝津權介。散位從五位下吉備朝臣全繼爲上総介。民部少輔從五位下淡海朝臣弘峯爲下総守。散位從五位下笠朝臣豊興爲越前守。從五位下守玄蕃頭兼行算博士家原宿禰氏主爲伯耆守。伯耆守從五位下三原朝臣永道爲出雲守。從五位下行伊豫權介源朝臣頴爲備前介。勘解由次官從五位下藤原朝臣宜爲伊豫權介。豊後守從五位下橘朝臣岑雄爲土左守。左京亮從五位下朝原宿禰良道爲豊前守。散位從五位下藤原朝臣世數爲豊後守。出雲守從五位下藤原朝臣數守爲右兵庫頭。
十五日辛丑。詔越前國司。寫大般若經一部。安置氣比神宮寺。
十七日癸卯。授尾張國從二位熱田神正二位。從四位下大縣神從四位上。伊勢國正三位多度神從二位。
十九日乙巳。遣正五位下守右中弁兼行式部少輔大枝朝臣音人。向伊勢國多度神社。尾張國熱田。大縣等神社。奉神位記財寳。
廿五日辛亥。請六十四僧。於東宮轉讀大般若經。今日起首。限三日訖。凡貞觀之代。毎年四季轉讀大般若經。他皆效此。』以長門國醫師從八位下海部男種麿爲採銅使。詔。三箇年內所進銅鉛。年別各足三千斤者。須借授五位。其後三年內不減此數者。隨爲眞。
廿七日癸丑。下知五畿七道諸國。令修理諸神社。宜自今以後。官長專當。年中修理色目。付朝集使言上。
卅日丙辰。大祓於建禮門前。以明日可發奉幣八幡大菩薩使也。』筑前國從二位勳八等田心姫神。湍津姫神。市杵嶋姫神並授正二位。太政大臣東京一條第從二位勳八等田心姫神。湍津姫神。市杵嶋姫神並授正二位。此六社居雖異。實是同神也。
三月丁巳朔。遣散位從五位下和氣朝臣巨範。向豊前國八幡大菩薩宮。奉幣帛財寳神馬等。告以即位之由也。三日己未。停御齋燒燈之事。
四日庚申。遣左衛門少尉正六位下紀朝臣今影。右衛門大志從六位上櫻井田部連貞雄麻呂於河內。和泉兩國。辨決陶山之爭。
五日辛酉。授相摸國大住郡大領外從五位下壬生直廣主從五位下。正六位上大神朝臣田仲麻呂外從五位下。
十三日己巳。領渤海客使大內記正六位上安倍朝臣清行。直講從七位下苅田首安雄。俶裝進發。告宣雲。使等宜稱存問兼領渤海客使。當般不任存問使故也。』渤海國副使周元伯頗閑文章。詔越前權少掾從七位下嶋田朝臣忠臣假爲加賀權掾向彼。與元伯唱和。以忠臣能屬文也。
十九日乙亥。大僧都傳燈大法師位眞雅抗表曰。道之極味。無勝秘藏。人之高行。在轉法輪。祕藏不直開。待縁乃開。法輪不獨轉。逢時初轉。法興道隆。其應有由。伏惟今上陛下。殖良因於往刧。纉寳祚於今辰。聖仁攸被。無遠而不臻。佛心所加。無幽而不照。眞雅幸謁聖明之主。儻遇仁造之時。道喜人歡。於此足矣。所謂悉曇梵字者。凡聖之教父。人天之智母者也。所以學字相者。廣生世間之庶智。觀字義者。深證出世之妙智。似巨海呑百川。如大地載萬物。如來説法自斯字而發。薩□圓覺從彼文而開。眞雅苟爲傳薪之人。何無弘法之思。待縁仰運。齡傾力衰。如今當於此際會。不果彼心期。則俟河之清。人壽幾何。若夫嘉祥寺者。先帝奉爲深草天皇所建立也。舊跡風流。宛然在目。伏願。便於彼寺新院永賜三人度者。教以悉曇文相。學以梵字々義。即是聲聞之業。法文之要。是故眞言宗以此爲要道。應學法門。其類巨多。今取最要者。配於三人也。將使一人諳書大佛頂梵字。一人諳書大隨求梵字。一人諳書悉曇章梵字。亦其護身則摩由之力殊高。存命則尊勝之助最深。是以莎底□蒭。返損減之神於明王。善住天子。延已縮之命於佛頂。拯濟之功。亙億界而不竭。度脫之力。歴萬刧而無極。然即使此三人。兼讀大孔雀明王經三卷並佛頂尊勝梵字一道。毎年三月上旬。試定上件三人。當於今上降誕之日度之。其得業之後。爲持念之僧。住嘉祥西院。轉孔雀尊勝。恆護十善之鳳輿。久堅九重之寳城。特令弟子之中冠首者。永代相承行此白業。然則今上陛下。徳滿乾坤。明等日月。保不壞之聖躰於轉法之力。擧無疆之法壽於密言之功。深草聖帝。正覺之花更鮮。田邑先皇。無價之寳彌照。即使世同東戸。時化南薫。天下清平。人物安樂。詔許之。
廿日丙子。授大膳職醤院無位高部神從五位下。
廿二日戊寅。授攝津國正六位上雪氣神從五位下。』伯耆守從五位下家原宿禰氏主爲勘解由次官兼算博士。周防守從五位下藤原朝臣直道爲鑄錢長官。周防守如故。散位外從五位下高丘宿禰百興爲和泉守。從五位下守左近衛少將藤原朝臣良尚爲上総權介。少將如故。外從五位下行豊後介善道朝臣根莚爲越後權介。散位外從五位下都宿禰御酉爲因幡權介。從五位下行上総介吉備朝臣全繼爲伯耆守。散位從五位下藤原朝臣山蔭爲備後權介。外從五位下當野忌寸平麻呂爲豊後介。
廿六日壬午。授上野國正六位上波己曾神從五位下。安藝國正六位上大麻天神。伊都岐嶋中子天神。水分天神。天社天神並從五位下。』詔令出羽國秋田郡俘囚道公宇夜古。道公宇奈岐度之。先是國司上言。件俘囚等。幼棄野心。深愧異類。歸依佛理。苦願持戒。仍特許之。』授正六位上高向朝臣公輔從五位下。無位紀朝臣全子。田中朝臣保子。安倍朝臣高子並從五位下。
廿七日癸未。制。主稅寮史生。勞以十年爲限。
夏四月丙戌朔。日有蝕之。』雷雨。震東京民居二家。
二日丁亥。天皇不御前殿。於左仗頭。賜飮親王以下次侍從以上。賜祿各有差。▼是日。詔以從四位下時佐王。從五位上百濟王慶世並爲次侍從。
三日戊子。安藝國采女凡直貞刀自「刀」賜姓名笠朝臣宮子。隷左京職。宮子。中務少丞正六位上笠朝臣豊主之女。母雄宗王之女淨村女王。大同元年。雄宗王以伊豫親王家人。配流安藝國。宮子少年從母。不知父族。貫安藝國賀茂郡凡直氏。預采女之貢。美濃守從五位上笠朝臣數道。越前守從五位下笠朝臣豊興等證之。仍復本貫姓名。
四日己丑。廣瀬龍田祭如常。
七日壬辰。式兵二省奏擬階文。天皇不御前殿。大臣奉勅。命省行之。』武藏國去秋水□。下野國大風。陸奧國洪水。出羽國霜雹。加賀國水旱。出雲國秋寒。並賑給之。
八日癸巳。內殿潅佛如常。凡毎年四月八日。天子於內殿潅佛。親王公卿及殿上六位已上各奉□錢。多少有差。他皆效此。
九日甲午。從五位下守諸陵頭當麻眞人清雄爲圖書頭。從五位下守圖書頭安倍朝臣房上爲治部少輔。從五位下行大外記兼相摸介滋野朝臣安成爲上野權介。大外記如故。
十日乙未。授法華寺從三位薦枕高御産棲日神正三位。正四位上火雷神從三位。從四位下法華寺坐神從四位上。
十五日庚子。公卿於太政官曹司廳。賜成選位記。宣制雲。勅旨〈止〉宣大命〈乎〉衆聞食〈止〉宣。天安二年成選人等〈尓〉。其仕奉狀〈乃〉隨〈尓〉冠位上賜〈比〉治賜〈波久止〉宣大命〈乎〉衆聞食〈止〉宣。』▼是日。詔曰。朕聞。自古躰元居正者。雖運殊根英。聲別金石。莫不改正朔變徽章。以易民之視聽也。故能皇疏不測。萬朔酌而不□。帝系無涯。千載沿布而無□。方今春忠已達。夏徳爲余。衆鳥調翼而始。百花成實而新結。見候物之如此。知開元之所宜。其改天安三年。以爲貞觀元年。將使皇猷正一。被群品以用全。寳暦延長。均兩儀以年遠。』▼是日。神祇官卜。以參河國播豆郡爲悠紀。美作國英多郡爲主基。
十八日癸夘。皇太后遷自東宮。御右大臣西京三條第。去年八月廿九日。與今上同輿。遷自冷然院。御於東宮。擬還五條宮。暫御大臣第。爲避忌也。』進參議從三位行皇太后宮大夫伴宿禰善男階。加正三位。亮從五位下三統宿禰眞淨從五位上。外從五位下行大進御船宿禰彥主從五位下。』縁皇太后御願。置安祥寺年分度者三人。願文曰。竊以。眞化無方。導慈航於暗海。神功不測。運智炬於邪山。窺渉者莫究其宗。皈仰者咸超彼岸。權實兼濟。名言兩絶。故能感通之理。紛綸於沙界。報施之途。照彰於塵劫者矣。伏惟仁明皇帝。均芳得一。降跡大千。雖垂衣廣運。負□高居。而十地無忘。四禪有託。逮乎白雲在御。仙駕不追。九服所以纒衰。百靈於是結慟。威靈若在。歳月逾深。余昔出自閨門。入侍巾櫛。瑤光降神。誕「王」得先帝。肅奉天規。丕隆祖業。未從汾水之遊。俄遷鼎湖之駕。慧日早隱。世間虛空。終天不可復看。隔地何日將會。舐犢之情。感於懷抱。垂堂之念。軫於心神。余家亡二親。國送兩帝。三從之義永絶。孤寡之思交侵。夫以。有始者必有終。有生者必有死。哀樂代謝。盛衰互來。猶如朝之有暮。晝之有夜。必然之理。所以不脫也。是以。調御丈夫。示林變之悲。淨徳夫人。遺花委之患。上界天人。猶以不免。下界凡夫。何方得遁。況復奈河之渡。平生之財不隨。平等之前。君臣之序無辨。獨生而獨死。自作而自受。即知。藏庫之富。空穢清淨之心。王侯之貴。還囚自在之身。長養此六賊。輪廻彼三界。豈如借有爲之力。搆無爲之家。役有漏之身。轉無漏之職。夫仁遠乎。我欲斯至。早歳有志。未屬時來。去仁壽年中。初建此伽藍。布須達之金。割祇陀之地。翹瓶沙之務。馳於填之誠。輪奐之功。龍宮自寫。毘首之巧。尊顏更開。於是。延荷衣爲住持之客。屈龍象爲傳燈之主。余雖有丈夫之志。未能行婦人之身。所願。毎年度此三人。代身修道。將除三毒。上以増佛法之壽命。下以遂我懷之宿望。但以。衆生種性。大小不同。能仁隨應。示現非一。故空教有教。頓漸權實。各當其器。皆是無二。菩薩利他。孰捨孰取。然則世間所行。八宗之教。須皆修習。應病與藥。然而人命有限。法門無盡。仍人々分學。不責該通。而淺薄之輩。膚受之流。各迷所見。誣所不見。遂使一味之水忽異波瀾。同床之子還成矛楯。論之正教。良所不容。今之所度。有異於此。夫眞言教門。諸法之肝心。如來之秘要。凡在佛子。必可修習。仍課度者。以爲自宗。自餘七宗。皆爲兼學。度者必須並學一宗。立此兼濟之道。示彼不別之心。仍試度之後。便篭寺家。七年之際。不聽出山。晝則講所兼之經論。夜則念所宗之經咒。又令此度者。毎年相次。夏中三月。講演法華最勝仁王等經。其講師者。寺家簡定。牒僧綱所。將令充行。但法華最勝。年々相替。令講一部。至仁王經。毎年加講。住山限滿。當行利他。須准新藥。弘福。法隆。崇福等寺之例。預維摩會最勝會竪「竪」義之列。其年次者。置崇福下。但複已下之業。本寺據例課試。令夫脩名之徒知所屈。束實之流有所伸。然則道之精華。末墜於地。義之骨髓。猶在於人。又毎年至八月。起廿一日。盡廿七日合七ケ日。殊奉爲田邑天皇。令脩尊勝法。與乾坤而終始。將日月而貞明。此之勝縁。是爲無量捧持。奉資仁明天皇。洗拂菩提之樹。開敷正覺之花。翼賛田邑天皇神路。青蓮臺上。面奉彌陀。紫紺堂中。親承慈氏。聽八音而證果。登千葉而娯神。庶幾。我皇千佛並手。倶垂摩頂之愍。百像聚口。同加育養之慈。金輪長轉。北極之尊不動。塵劫方盡。南山之壽無虧。大庭興夢。無爲之化可及。豊谷騰歌。有截之風彌長。開闢以來。登遐聖靈。灑薫修之雨。清三障之垢。後々代々。有土之主。依持念之風。固萬代之基。殊別奉莊天智天皇山陵。兆域近於道場。疎鐘覺長夜之眠。雅梵驚重昏之聽。不改山嶽之色。即開靈鷲之峯。乍御生死之界。即取涅槃之樂。太皇大後及與中宮。坤義備徳。王母獻壽。太政大臣。匡揚皇化。致君昇尭舜之美。賛弼帝徳。捧聖蓋羲軒之聲。諸王公主。固磐石之緒。天人之際逾高。股肱喉舌。申補袞之規。山河之賞克懋。文武□匪躬之節。牧伯宣字育之方。華夷依仁。士女蹈義。日月光華。風雲律呂。時和歳阜。災害不生。民冨世豊。禍亂不發。上至有頂。下究輪際。中間所有。一切含識。同乘種智之車。等遊寂光之土。惣是廣大功徳。奉資考妣之神。膝下之恩。昊天罔極。懷抱之愍。厚地不比。而風樹不待。寒泉空咽。願遣善根之寳。申莊嚴之志。□空眞之轍。泛解脫之舟。開道樹於天宮。揚惠風於鷲嶺。凡厥試度之事。令權律師傳燈大法師位慧運專一勾當。血脈相傳。不關別人。其行事者。一任寺記。若有臨時應以俗爲勾當者。專依寺家所請。不更雜用他人。
廿日乙巳。詔賜左大臣從一位源朝臣信。攝津國河邊郡爲奈野。爲遊獵之地。
廿一日丙午。大祓於建禮門前。以觸穢之人入於御在所也。』河內和泉兩國相爭燒陶伐薪之山。依朝使左衛門少尉紀今影等定。爲和泉國之地。
廿三日戊申。六府警固。縁賀茂祭也。』大納言正三位兼行民部卿陸奧出羽按察使安倍朝臣安仁薨。安仁者。左京人。從四位上行治部卿東人孫。而參議大宰大貳從四位上寛麿之子也。安仁身長六尺三寸。姿皃環偉。性沈深有威重。少直校書殿。弘仁中爲山城大掾。累遷中務民部少丞。天長初除近江權大掾。介藤原朝臣弟雄深相親善。委任政事。安仁爲政強濟。名聞朝廷。秩限未滿。授從五位下。除信濃介。視事三年。部內肅然。任終之年。加從五位上。褒能治也。尋拜兵部少輔。俄而進正五位下。承和元年轉大輔。遷任近江權介。明年遷刑部大輔。有勅侍奉太上天皇於嵯峨。太上皇甚親任。以安仁爲院別當。事無大小。委決於安仁。先是。院事擁滯。男女多愁。安仁旬日之間。平理弁行。太上天皇深嘉之。尋遷治部大輔。太上天皇嘗從容評議諸國吏之優劣。以爲。未若安仁爲信濃介之能。後人莫之及。即賜牙笏。玉帶。金魚袋並御衣一襲。有識相賀雲。此賞是宰相之鴻漸也。三年授從四位下。五年拜參議。爲刑部卿。太上天皇語安仁曰。汝宜早居樞機之職。何久行山院之事。七年爲左大弁。停別當職。其後院中庶事不理。有勅復爲別當。弁官之政。拂曉而入。安仁退衙之後必詣嵯峨。往還之程。原野數里。朝廷恤其繁劇。爲擇簡之職。九年遷大藏卿。是年七月。太上天皇崩。皇太子坐事被廢。八月立諱〈文徳天皇〉親王爲皇太子。以安仁爲春宮大夫。十年兼下野守。未幾兼彈正大弼。十一年授從四位上。十三年加正四位下。遷左大弁。春宮大夫彈正大弼下野守並如故。十五年進爵。爲從三位。拜中納言。數日兼民部卿。春宮大夫如故。嘉祥三年授正三位。齊衡二年領陸奧出羽按察使。上表辭民部卿。不許。三年拜權大納言。安仁志尚謙虛。愛公如家。顧謂子弟雲。諸國調庸。多入封家。納官者少。所食之邑。於身有餘。乃上表曰。帶職兩三官。周旋於具瞻之地。食邑八百戸。盈溢於屍素之身。伏望。減大納言之所食。給中納言之所封。帝感安仁之有讓。特許其所請。天安元年爲大納言。兼右近衛大將。抗表苦辭大將。優詔不聽。頻上至於二三。然後許之。薨時年六十七。安仁達練政體。明解朝章。毎有奏議。應對無滯。至於假景。教誡子孫。有子男八人。貞行。宗行。清行。興行。最知名。興行始擧秀才。對策及第。
廿四日己酉。賀茂神祭。停遣朝使。縁有穢也。』▼是日夜大雨。流潦奔突。□□難渉。
廿六日辛亥。常陸國正六位上石船神。佐波波神並授從五位下。
廿七日壬子。授安藝國從五位上多家神從四位下。
廿八日癸丑。詔曰。書稱科斗。懋遷之訓斯彰。簡號韋編。交易之方呂遠。是以姜公通市井之貨。齊國大彊。鴟夷善廢歛之居。陶業爰盛。遠則赤側白金。近則鵝眼□環。順世而異名。逐時而興利。但權輕作重。子去母隨。誠是歴年之漸深。遂知行用之彌賎。宜改舊幣更制新錢。勤此變通。救彼流弊。文曰饒益神寳。一以當舊之十。即舊之與新。並令雜用。』
是月。廿日以前。有讀奏諸國銓擬郡司擬文之儀。例也。而史漏而不書。故今闕焉。
五月丙辰朔。參議從四位上行式部大輔藤原朝臣貞守卒。貞守者。參議從三位楓麻呂會孫。而正六位上諸貞子也。貞守器宇凝峻。頗有學渉。天長元年爲大學大允。累遷內匠助。皇太后宮大進。五年授從五位下。爲右少弁。遷式部少輔。不幾復右少弁。兼讃岐介。十年加從五位上。承和元年遷春宮亮。兼豊前守。後年爲信濃介。春宮亮如故。九年七月。皇太子被廢。仍左遷越後權守。十五年徴拜式部少輔。兼備前介。嘉祥三年増正五位下。遷右中弁。仁壽元年授從四位下。轉左中弁。三年遷右大弁。數月拜參議。尋兼下野守。齊衡二年進階爲從四位上。拜式部大輔。卒時年六十二。
四日己未。丹波國荒木神列於官社。』分肥後國合志郡。始置山本郡。
五日庚申。停端午之節。諒闇也。
七日壬戌。四品守彈正尹兼行常陸大守人康親王出家入道。上表曰。臣人康言。身居雲漢之末。才無涓流之效。空備簪纓。徒□疾病。〈中謝〉臣欲遂頑怯於聖日。不慮幽人長往之蹤。將盡筋骨於明時。豈歸眞如寂滅之道。然而蒙昧之身荷榮顯。鬼必瞰其滿盈。尊崇之地處虛羸。天宜奪其年算。斯乃臣所以一寒一暑。膚□作搆患之機。或晦或明。心肺背養痾之府者矣。臣今年二月。熱發甚篤。醫藥無所施其方。針熨遂不通其術。即知。魂遊岱嶽。九原多一死之悲。夢上鈞天。七日無再生之効。綿綴之間。纔發此念。出家功徳。免三途苦。仍先請二師。已受十戒。形猶禿丁。服是僧祇。豈計非更生之藥。起朽質於玄廬。無返魂之香。招飛精於鬼録。此乃如來護念。菩薩加持之力矣。已得蒙其冥助。不得背其深期。伏望。被陛下之殊私。爲梵門之禪侶。將使金魚脫佩。長褫紫服之粧。銀□伏櫪。永罷繍衣之職。陛下若遇臣厚者。思捨獲其保全。若矜臣優者。□奬收其封職。不勝荒迷之至。謹拜表以聞。』詔。人康親王。辭其官爵。歸於釋侶。宜准國康親王收其品封。但本封舊並帳內資人准無品例充之。人康親王者。仁明天皇之第四子也。承和十五年正月敘四品。拜上総太守。仁壽二年遷彈正尹。齊衡四年兼常陸太守。親王自少年時。有歸大乘道之意。今謝病遂本懷焉。』和泉國舊府神。聖神。比賣神等。列於官社。
十日乙丑。公卿就太政官曹司廳。任銓擬郡司。策文雲。天皇〈我〉詔旨〈良萬止〉宣大命〈乎〉衆聞食〈世止〉宣。今國國〈乃〉郡司〈尓〉任賜人等〈尓〉。冠位上賜〈比〉治賜〈波久止〉宣御命〈乎〉諸聞食〈世止〉宣。』存問兼領渤海客使大內記安倍朝臣清行。加賀國司等。奉進渤海國啓牒信物。王啓曰。虔晃啓。孟冬漸寒。伏惟。天皇起居萬福。即此虔晃。蒙恩當國。間年使命。永展先親之禮。將累代之情。忱續任風之影。恆無隔紀。以至於今。虔晃幸承先緒。撫守一邦。古典攸憑。合重禮意。敢依舊貫。差付使程。紀近盈年允増結戀。期海津於掛席。表翰信於傳心。仍發雲檣。迥凌波浪。凝萬里之遐想。係寸心以難窮。往復之間。伏望矜恤。限以巨溟。未由拜覲。下情無任馳戀。謹差政堂省左允烏孝愼奉啓。示宣謹啓。』中臺省牒曰。牒。奉處分。扶桑崇浪。日域遐邦。欲占風掛席。期阻歳而寄音。泛泛輕舟。罕過沃雲之水。拳拳方寸。彌増披霧之情所以。隔年度日。天轉律移。想尋修之舊貫。近周廻之星紀。酌展親於古典。遵繼好於前章。憑事表情。善隣□禮。戀懷轉切。不待前期。謹差政堂省左允烏孝愼。令覲貴國者。准狀牒上。
十三日戊辰。備前國獲白雀一而獻之。
十五日庚午。下知山城國。充贈正一位源朝臣潔姫墓守冢一戸。
十七日壬申。雷電雨雹。』肥後國從四位上阿蘇比□神列於官社。
十八日癸酉。授陸奧國正五位上勳五等日高見水神從四位下。
十九日甲戌。從五位上行相摸權介藤原朝臣恆雄爲介。從五位下行陸奧守坂上大宿禰當道爲兼常陸權介。』傳燈大法師位道詮奏言。法隆寺東院。是聖徳太子所居。堂宇舊存。遺像是在。年祀稍久。破壞日加。請以大和國平群郡私水田七町四段。施入彼院。以充修理堂舍並忌日轉念功徳料。許之。
廿二日丁丑。屈八十僧。限以三日。於東宮轉讀大般若經。
廿六日辛巳。攝津國從五位下伴馬立天照神。伴酒着神並授正五位下。伊勢國從五位下員辨大神正五位下。紀伊國正六位上堅眞音神從五位上。
廿八日癸未。授出雲國正三位勳七等熊野坐神。正三位勳八等杵築神。紀伊國從五位上熊野早玉神。熊野坐神並從二位。山城國從五位下大川原國津神。有市國津神。正六位上天照御門神並從五位上。
廿九日甲申。大雨。
