日本三代実録巻第四十〈起元慶五年七月、盡十二月。〉左大臣従二位兼行左近衛大將藤原朝臣時平等奉勅撰
秋七月丁未朔。四日庚戌。広瀬竜田祭。
七日癸丑。有星、出自列肆星、入犯心中央星。色赤、長一丈余。
十三日己未。伴中庸、男元孫・禪師麻呂、遷配岩見國。先是、因幡介従五位下是主王言。中庸等自隠伎國到此、申牒雲。貞観八年、配流隠伎國、會去年十二月四日恩赦。彼國司移帰向本貫者。獄令雲。流人至配所、六載之後聴仕。注曰。其因反逆免死配流、不在此令。中庸身犯大逆、降死配流。自非勅喚、何得言帰。隠伎國司、不熟法意、輙令放免。勅。特降恩渙、便遷岩見。」下符因幡國稱。凡流人至於配所、貫付籍帳、刑科究盡、更無會赦。隠伎國司誤従放免、當國拘留、録狀言上。論之朝憲、可謂明慎令條。」譴責隠伎國司曰。不暁法禁、輙放流人。牧宰之任、委付惟重。既無奉法之能。寧葉分憂之寄。特覃春仁、莫処秋典焉。」（類聚國史）山城國官田二十町、河內國三十六町二段二百六十歩、摂津國三十六町二段二百六十歩、給左京職。山城國官田二十町、河內國四十町、摂津國四十町、給右京職。両職廚料、以職寫田、毎年活用。今年無職寫。仍一箇年間給官田、令充之。
十五日辛酉。令飛騨國、減匠丁■40）人、貢六十人、作朝堂院・神泉苑之間、自去貞観十八年、令貢百人。今作事既畢。故減之。
十六日壬戌。除目廿四人。従五位上行右近衛少將兼行播磨介藤原朝臣清經為備中守。少將如故。
十七日癸亥。越前國丹生・大野・坂井等郡田地六百一町九段百五十八歩、依天平勝寶元年四月一日詔旨、令興福寺領得。但天平勝寶元年以前、為公田墾田之類、雖在四至之內、不聴領之。
廿二日戊辰。勅。白米一百斛、黒米一百斛、送圓覚寺、以充造仏造寺、縫綾潅頂二具等料。
廿三日己巳。有白鷺一、集太政官曹司庁班位上。
八月丁丑朔。日有蝕之。
十一日丁亥。停釈奠。諒闇也。  
十四日庚寅。加賀國言。太政官去六月廿九日下當道符稱。比日兵庫有鳴。蓍亀告雲。北境東垂、可有兵火。自秋至冬、宜慎朱禦者。勤検、去弘仁十四年、分越前國、置加賀國。其後五十八年、未備非常。望請。被給官庫甲冑、以備非常。自余兵器、國宰將作者。勅。甲冑宜令國宰作焉。「十四日庚寅。先是、出羽國司言。去元慶元年穀稼多損、調庸不備。二年夷虜反叛、國內騒擾。義従俘囚給諸郡田夷並渡嶋狄等、或被於■戎、或慕化遠來。開用不動穀三千二百卅七斛五斗、以充大饗。不先言上、責在國宰、至是、勅免除。」（後半「十四日庚寅。」以下もと廿日丙申條の後にあり。）
十五日辛卯。（脫文か。某國司の申請か。毎年ともあり）申官春仲月、講仁王般若経。其料用國儲救急等之色。望請。改用理國分寺料稲內一千五百十五束五把七歩二毫充其料。勅許之。
廿日丙申。去六月、停山城國岡田銅事。採銅使正六位上巨勢朝臣文主、返進伊賀國庸米三百八十斛七斗五升五合。以伊賀國庸米、充採銅之資糧故也。」従四位下芳子女王卒。
廿三日己亥。勅。以山城國葛野郡二條大山田地卅六町、為大覚寺地。其四裏、東至朝原山、西至観空寺並棲霞観東路、北至山嶺。自余山野入嵯峨院四至者、皆為公地。若有稱空閑申請者、一切不得勅許。但樵蘇之輩、不在制限。
廿六日壬寅。延六十八僧於紫宸殿、読大般若経。限三日訖。」是日。（日本紀略）制定伊勢大神宮大宮司一員正六位上階。小宮司一員正七位上階。先是、神祇官言。太神宮司、元置六位階一員。自去貞観十二年加置一員。大小無別、職掌不分。従同稱受領、交為爭論。望請。定置大小、遷代之日、分付受領、一準長官任用者。勅聴之。
九月丙午朔、三日戊申。停御潔斎焼燈。
九日甲寅。停重陽之節。諒闇也。
十一日丙辰。遣散位従五位上興我王・神祇大副従五位上中臣有本等、奉幣於伊勢太神宮。発自神祇官。諒闇也。（後文十一月十一日丙辰に干支不合して重出。）
十三日戊午。先是、遠江國司言。前司時、焼亡官舎廿五宇・一百四宇。交替之日、不輙放還、既経言上。而前司會去年十二月恩赦、被放免訖。望請。除棄、將脫後累。但用除棄倉屋材木、加修所遺之倉者。太政官商量、依請焉。
十五日庚申。従四位下閑子女王卒。（類聚國史）
十九日甲子。地震。（類聚國史）
廿日乙丑。亦震。（類聚國史）
廿一日丙寅。二度震。（類聚國史）
廿六日辛未。遠江國稲二千束、近江國穀三百斛、美濃・若狹・出雲・美作四ヶ國稲各二千束、備前穀二百斛、播磨國三百斛、阿波稲二千束、伊豫三千束、施興福寺、以充造鐘樓僧坊料、並通用三寶施料稲穀。
廿七日壬申。山城國葛野郡櫟原郷野地三町、賜興福寺伝燈大法師位修審。先是、修審申牒。此地、元嵯峨院四至之內也。貞観六年申啓淳和院、建立道場、定大覚寺四至之日、還為公地。基業已成、不獲移居。望請処分者。詔賜之。
十月丙子朔。定孟月之宴。諒闇也。親王公卿侍「従」仗下。造酒司侍従廚進酒餞。
三日戊寅。相模國言。。國分寺金色薬師丈六像一躰、挾侍菩薩像二躰、元慶三年九月廿九日、遭地震、皆悉摧破、其後失火焼損。望請改造、以修御願。又依太政官去貞観十五年七月廿八日符、以漢河寺、為國分尼寺。詔並許之。
九日甲申。授飛騨國従四位下水無神従四位上。従五位下気多若宮神従五位上。正六位上賀茂若宮神従五位下。信濃國正六位上地生神・御廄中央御玉神並従五位下。
十月十一日乙酉。遣左近衛無位日下部連助雄・小治田宿禰春雄・秦忌寸常吉・日置部公枝雄向陸奧國。為左近衛権少將兼守平朝臣末長隨身。其食料季祿、以國庫物給之。
十三日戊子。是日。頒下所司曰。無品高岳親王、志深真諦、早出塵區、求法之情、不遠異境。去貞観四年、自辭當邦、問道西唐、乗査一去、飛錫無帰。今得在唐僧中■申狀稱。親王先過震旦、欲度流沙。風聞。到羅越國、逆旅遷化者。雖薨背之日不記、而審問之來可知焉。親王者、平城太上天皇之第三子也。母贈従三位伊勢朝臣継子、正四位下勲四等老人之女也。〈雲々〉。」去大同五年、廃皇太子。親王帰命覚路、混形沙門、名曰真如、住東大寺。親王、機識明敏、學渉內外、聴受領悟、罕見其人。稟受三論宗義於律師道詮、稍通大義。又真言密教、究竟秘奧。門弟子之成熟者聚、僧正壱演為其上首。詔授伝燈修行賢大法師位。親王、心自為、真言宗義、師資相伝、猶有不通。凡在此間、難可質疑。況復、観電露之遂空、顧形骸之早棄、苦求入唐、了悟幽旨、乃至、庶幾尋法天竺。貞観三年、上表曰。真如出家以降、四十餘年。企三菩提、在一道場。竊以。菩薩之道、不必一致。或住戒行、乃禪乃學。而一時未遂、余算稍頽。所願、跋渉諸國之山林、渇仰斗藪之勝跡。勅依請。即便、下知山陰山陽南海等諸道、所到安置供養。四年奏請。擬入西唐。適被可許。乃乗一舶、渡海投唐。彼之道俗、甚敬珍敬。親王、遍詢衆徳、疑■難決。送書律師道詮曰。漢家諸徳、多乏論學、歴問有意、無及吾師。至於真言、有足共言焉。親王、遂杖錫就路、□腳孤行。（日本紀略）」十五年大和守従四位上在原朝臣善淵・前肥後守從五位上同安貞等上表請。無品高丘親王入唐之後、多歴年序。歸卻之期已過、存亡之分難決。而偏准於平常、猶受其封邑。靜而思之、慙悚難耐。望請早被返收。將免謗議。。存亡難卜。何許來請焉。親王、身■中途、神馳半月。昔為千乗之皇儲、今単子之旅魄。彼菩提之求、何必出戸。然、厭世心深、甚哉苦行。親王、始登震坊、世人號曰蹲踞太子。雖見廃非其罪。而理有必至。靡可預防。豈天意乎、豈人事乎。何婬■之傷化、而俗諺之如期。書曰。牝鶏之晨、惟家之索。信而有徴歟。
十四日己丑。禁男女着茜紅花交染支子之色。不論淺深、無聴服用。以其色渉黃丹也。
十六日辛卯。免除紀伊國年々大帳勘出百姓一百六十二人。先是、彼國介外従五位下興道宿禰春宗言。承和年中以降、無請調庸返抄、僅請損益帳。而従元慶元年、不請其帳勘出。逐年猥積之所致也。望請。霑去年十二月四日恩詔、被免除。太政官処分。依請。」大和國城上郡従一位勲八等宗像神社、准筑前國本社、置神主、以高階真人氏人為之。」太政官奏。右京人宮門有常、故殺有道今出麻呂。備中國窪屋郡真髪部成道、故殺大市貞継。検非違使覆案、奏有常等罪當斬刑。詔降死一等、処之遠流。
（類聚國史）十七日壬辰。以信濃國伊那郡観音寺、為天台別院。
廿二日丁酉。授大和國正六位上三統神、紀伊國正六位上玉出嶋神並従五位下。
廿八日癸卯。除目三人。
十一月乙丑朔。陰陽寮奏進明年御暦。例也。天皇不御紫宸殿。付內侍所。
（日本紀略）三日丁未。発春日祭使。
四日戊申。（日本紀略）平野春日祭。
九日癸丑。下知左右京職城國司、減定材木直車賃人功等數。」従四位下行大和守坂上大宿禰滝守卒。滝守者、右京人、従四位下鷹養孫、而正六位上氏勝之子也。幼好武芸、便習弓馬、尤善歩射。坂氏之先、世伝將種。滝守■略、不遂家風。承和十年、年十九歳起家、為左近衛將曹、歩騎兼射、供奉節會。仁壽之初、転將監。斉衡四年、授従五位下。天安二年、除左馬助、數月遷伯耆介、未幾遷為駿河介。貞観二年、為山城介、四年拝右兵衛権佐、八年加従五位上、遷右近衛少將、十一年十二月出為大宰権少弐、右近衛少將如故。是歳、新羅海賊、略奪大宰貢綿。勅遣滝守、備之後拒、兼宰警固。十四年改権少弐為正、十六年遷左近衛権少將、十八年増正五位下、明年兼近江介。元慶三年、授従四位下、遷陸奧守不之官、四年出為大和守。卒時年五十七。」（類聚國史）以陸奧國安積郡弘隆寺、為天台別院。
十一日丙辰。遣散位従五上「興我王・神祇大副（七字上文にあり。）」従五位上中臣有本等、奉幣於伊勢太神宮。発自神祇官。諒闇也。
十四日戊午。授讃岐國従五位下天河神従五位上。正六位上船山神・満濃池神並従五位下。大和國正六位上子嶋神従五位下。
十七日辛酉。前出羽弩師従八位上秦忌寸能仁敘外従五位下。元慶二年國遭賊亂、能仁以私穀助軍糧也。
十八日壬戌。雨雪。
十九日癸亥。雪猶未止。勅賜六府少將佐已下見在陣座、及五位已上在侍従所者綿。各有差。外記內記又預之。慶新雪也。
廿日甲子。大原野祭。（日本紀略）
廿一日乙丑。園韓祭。（日本紀略）
廿二日丙寅。鎮魂祭如常。」大蔵卿正四位下基兄王卒。基兄王者、三品葛井親王長子也。年五十八。
廿三日丁卯。新嘗祭。所司供祭如常。公卿以下諸衛府舎人已上不卜。但供奉神事諸司七十二人卜食者、着青摺衫。神祇官卅二人、縫殿寮四人、宮內省二人、大炊寮二人、掃部寮七人、大膳職一人、內膳司八人、造酒司二人、采女司二人、主水司六人、內侍司一人。准拠承和七九両年諒闇之例也。
廿四日戊辰。停豊楽之宴。供祭所司向宮內省、解斎如常。
（類聚國史・類聚三代格）勅雲。夫官田之設、為利朝家。即補闕之深図、充虛之遠算。今文官武職、要劇資糧、年少見行、月多不給。遂事不得已、或賜外庫、而諸國頻稱正稅不足、屢申不動用盡、徒為行李之煩、毎有闕乏之嘆。仍割件田、永充其料。願使勤王之吏、識栄辱於當時、主蔵之吏、知禮節於季葉。凡厥上日、毎月申官、一如舊規、勿失前躅。但其遺田者、官之蓄積、國之資儲。永號官田、伝之不朽。頃年或以公田、施入寺家、或以私地、奉資神社。尤格式所制、先後稠畳。後世若分此田、以充如此之色、非所以割民口分、助國虛耗。是明君所不行、賢臣所不取也。縦非紳寺、相絶外用、予戒未萌、莫令更然。
廿六日庚午。皇太后奉為太上天皇、於染殿宮、設周忌御斎會。延諸大寺高僧、講法華経、限五日。親王公卿及五位已上畢會。召集京中貧窮者、於鴨河辺、賑給之。
廿七日辛未。勅。勘解由使省書生二人、加置史生二員。（類聚國史）
廿九日癸酉。參議正四位下行右衛門督兼讃岐守源朝臣舒卒。舒者、嵯峨太上天皇之孫、正四位下明之長子也。〈雲々〉。年五十。
十二月乙亥朔。四日戊寅。清和院奉為先太上天皇、於圓覚寺、設周忌御斎會、供養一切経。太上天皇在祚之日、所書寫也。王公朱紫、傾都會集。
五日己卯。尾張國中島郡従五位下鞆江神列於官社。」従五位下行丹波介卜部宿禰平麻呂卒。平麻呂者、伊豆國人也。幼而習亀卜之道、為神祇官之卜部。揚火作亀、決義疑多効。承和之初、遣使聘唐。平麻呂以善卜術、備於使下。使還之後、為神祇大史、嘉祥三年、転少祐。斉衡四年授外従五位下、天安二年拝権大祐、兼為宮主。貞観八年遷三河権介、十年授従五位下、累歴備後丹波介。卒時年七十五。
（類聚國史）六日庚辰。夜地震。
七日辛巳。禁斷諸司諸寺諸院諸家徴物使等、究勘諸國貢調綱領郡司雑掌。
八日壬午。地震。夜有如狼聲。吠於太政官曹司庁。
十日甲申。神祇官奏御體卜事。例也。
十一日乙丑。月次神今食祭。於神祇官行事。諸司供祭如常。」▼是日。遣使伊勢大神宮奉幣。告以天皇明年正月可加元服也。告文曰。天皇〈我〉詔旨〈止〉掛畏〈支〉伊勢〈乃〉五十鈴〈乃〉河上〈尓〉坐皇大神〈乃〉広前〈尓〉恐〈美〉恐〈美毛〉申賜〈倍止〉申〈久〉。今年天皇〈我〉御年十四歳〈尓〉成賜〈比奴〉。公卿等議奏〈久〉。加冠之事〈波〉世間〈乃〉所重。自古行來禮有其時。宜來春正月〈乃〉吉日良辰〈尓〉奉加元服〈天〉、人望〈尓〉葉〈倍之止〉奏〈世利〉。掛畏〈支〉皇大神〈乃〉厚護〈尓〉依〈天之〉、平〈介久〉安〈介久〉果行〈比〉、長保寶位〈牟止之天奈牟〉。王武蔵権守従五位上弘道王・中臣従五位下行神祇少副大中臣朝臣常道〈乎〉差使〈天〉、忌部蔭子正七位上斎部宿禰季長〈加〉弱肩〈尓〉太手襁取懸〈天〉、禮代〈乃〉大幣帛〈乎〉持斎〈利〉令捧持〈天〉奉出〈須〉。此狀〈乎〉平〈介久〉聞食〈天〉、天皇朝廷〈乎〉常磐堅磐〈尓〉天地日月〈止〉夜護晝護〈尓〉助幸〈倍〉賜〈比〉、天下國家〈乎毛〉平〈介久〉事故無〈久〉矜助護給〈倍止〉恐〈美〉恐〈美毛〉申賜〈久止〉申。」淳和院永置公卿別當。先是、無品恆貞親王奏言。「（扶桑略記）淳和院、縁先太后遺旨、為京城不能自存者、所依止也。凡其所行諸事、一如太上天皇在世時。又大覚寺、是嵯峨太上天皇舊居也。又嵯峨太上天皇、太皇太后、淳和大後三陵、在其近側。又檀林寺、是嵯峨太皇太后御願所建也。三所行事、同如一家。請永置公卿別當、令其検校。詔聴之。」
十三日丁亥。除目。四人。
十九日癸巳。於清涼殿、修仏名懺悔。限三日。」近江國百姓戸主正六位上永野忌寸真雄・弟三人・男四人・孫二人、戸主従八位上永野忌寸春貞・弟従父弟姪男三人、戸主右兵衛従六位下永野忌寸福成・兄一人・男四人・姪男二人、合廿二人、還隷左京職。真雄等向官披訴。祖父長歳、承和四年二月十七日、改近江國野洲郡本居、被貫左京五條三坊。石友・長歳等、須子孫真雄等、申載官符。而偏憑父子不別籍、脫漏不載。雖然、注着計帳、毎年進職、既歴■40）五年。而依穴太曰佐浦吉告訴、元慶三年九月四日、返附近江本籍。望請。尋実、貫於本職。許之。
廿七日辛丑。分遣使者於山階・深草・田邑山陵（天智・仁明・文徳）、告以天皇可加元服。告文曰。天皇恐〈美〉恐〈美毛〉掛畏〈支〉山階山陵〈尓〉申賜〈へ止〉申〈久〉。公卿等議奏〈セラ久〉。加冠之事、禮有其時。來年正月〈尓〉奉加元服〈天〉、宜葉人望〈止〉奏〈世利〉。掛畏〈支〉山陵〈乃〉助賜〈比〉慈賜〈尓〉依〈天之〉、平〈久〉安〈久〉果行〈比〉、天地日月〈止〉共〈尓〉寶位〈乎〉護供奉〈牟止奈毛〉思食〈須〉。此狀〈乎〉正三位行中納言兼右近衛大將皇太后宮大夫陸奧出羽按察使藤原朝臣良世・侍従従四位下雅望王〈乎〉差使〈天〉恐〈美〉恐〈美毛〉申賜〈波久止〉奏。」深草・田邑山陵告文准此。」又告水尾山先太上天皇山陵（清和）。告文曰。天皇恐〈美〉恐〈美毛〉掛畏〈支〉水尾山陵〈尓〉申賜〈倍止〉申〈久〉。公卿等議奏〈世良久〉。加冠之事、禮有其時。來年正月〈尓〉奉加元服〈天〉、宜葉人望〈止〉奏〈世利〉。掛畏〈支〉山陵〈乃〉助賜〈比〉慈賜〈尓〉依〈天之〉、平〈介久〉安〈介久〉果行〈比〉、天地日月〈止〉共〈尓〉寶位〈乎〉護供奉〈牟止奈毛〉思食〈布留〉。此狀〈乎〉參議左大弁従四位上兼行播磨守藤原朝臣山蔭・內蔵権頭従四位上良岑朝臣晨直〈乎〉差使〈天〉、恐〈美〉恐〈美毛〉申賜〈波久止〉奏。▼是日。奉獻諸山陵墓荷前幣、如常。公卿於建禮門前、行事。
廿八日壬寅。授伊豫國正四位上野間天皇神従三位。信濃國正六位上槻井泉神従五位下。
（日本紀略）廿九日己卯晦。大祓追儺如常。
