日本三代實録卷第十一
六月庚戌朔。日有蝕之。』授和泉國從五位上泉穴師神正五位下
四日癸丑。授從五位下後院隼神從五位上。
五日甲寅。從三位守權大納言兼右近衛大將藤原朝臣氏宗上言。氏宗。忝以朦昧。列槐棘。負荷之憂。寤寐無息。日者降詔。令進意見。公卿宰相。儒官賢士。毎各輸忠盡誠。陳上深謀遠慮。爰下公卿。更相評議。日月空過。遞爲矛楯。卻恐。評議之上更有後議之勞。氏宗無計愚情之不及。誤評一兩人奏狀。再三悚愧。遂無所裨。今望。諸臣所進意見奏狀中。先擇要切。且以施行。皆是抄出古典。無言非道。稍隨時宜。遂盡其志。謹勒管見。俯待取捨。
八日丁巳。因幡國無位阿太賀都建御熊神。大和佐美神並授從五位下。
十日己未。禁京畿及近江國賣買之擇棄惡錢曰。弘仁十一年六月九日下知大藏省曰。鑄錢司所進新錢。雖文字頗不明。而不失體勢。亦有小疵。行用無妨。宜猶納。而間愚者不悟此旨。專任已心。擇棄不受。或稱文字不全。計十嫌二三。或號輪郭有缺。擧百欠八九。是以要升米者。飢口難餬。買屯綿者。寒身不暖。宜於路頭。嚴加禁止。若有乖違。隨即決笞。』從四位下東子女王卒。
十一日庚申。月次並神今食祭。
天皇不御神嘉殿。遣親王公卿奉祭如常。
十四日癸亥。授近江國正五位下勳八等兵主神從四位上。』▼是日。禁京畿七道諸人寄事御靈會。私聚徒衆。走馬騎射。小兒聚戱。不在制限。』左京職言。天長年中。於八條二坊。造立七間板屋一宇。以爲乞人所居。而乞人之。別處停留無居止。頃年駈役囚人。隨便寄住。去年以來。無人居宿。加之。毎遇風雨。逾増腐損。欲加修理。非無煩費。望請。除棄以脫職累。太政官處分。依請。
十六日乙丑。大風暴雨。壞廬舍。折樹木。建禮門扉二枚倒仆。』左京人六世無位三坂王賜姓淡海眞人。河嶋王子裔孫也。
廿一日庚午。遲明。月色正黃。有赤雲覆之。
廿二日辛未。山城國從五位上天津石門別稚姫神列於官社。
廿三日壬申。左京人正六位上坂井王賜姓清春眞人。礒城皇子之裔孫也。
廿六日乙亥。任左右相撲司。正三位行中納言兼陸奧出羽按察使源朝臣融。參議正四位下行左衛門督源朝臣多。參議正四位下行左大弁兼勘解由長官南淵朝臣年名。參議從四位下守右大弁兼播磨權守大枝朝臣音人。參議左近衛中將從四位下兼行伊豫守藤原朝臣基經。從四位上行左兵衛督兼前權守在原朝臣行平。正五位下守左中弁兼行太皇大後宮亮藤原朝臣家宗。左近衛少將正五位下兼行中權守源朝臣舒。從五位上行兵部少輔源朝臣直。左馬頭從五位上藤原朝臣秀道。木工頭從五位上兼行左衛門權佐紀朝臣春枝。左兵衛權佐從五位下藤原朝臣直方等爲左司。參議大藏卿正四位下源朝臣生。參議正四位下行右衛門督兼讃岐守藤原朝臣良繩。參議正四位下行式部大輔兼近江守春澄朝臣善繩。參議右近衛權中將從四位下藤原朝臣常行。正四位下行右兵衛督源朝臣勤。從四位上行右近衛中將源朝臣興。右近衛少將正五位下兼行讃岐權介藤原朝臣有貞。正五位下行右衛門權佐藤原朝臣廣基。從五位上守右中弁丹眞人貞岑。從五位上行右兵衛佐源朝臣至。主計頭兼木工權頭從五位上行博士信濃權守有宗宿禰益門。右馬頭從五位上在原朝臣業平等爲右司。
卅日己夘。大於朱雀門前。例也。
秋七月庚辰朔。二日辛巳。無品重子內親王薨。依內親王平生辭讓。不任縁葬諸司。輟朝三日。內親王者。仁明天皇之皇女。母從五位下藤原朝臣道長之女也。
三日壬午。信濃國諏方郡水田二段。爲彼國建御名方富命神社田。
四日癸未。廣瀬竜田祭如常。
十二日辛夘。延僧六人。於建禮門。轉讀金剛般若經。
十七日丙申。大風雨。折樹發屋。
十九日戊戌。縁太皇大後御願。於安祥寺。永代相承。持念尊勝眞言。轉讀孔雀王經及諸宗經論。其願文曰。深悲遠慮。調御用心。勝利常行。薩攸急。爰從去貞觀元年。在建立安祥寺。奉爲田邑天皇〈文徳〉。毎月一七日令一七口僧。持念尊勝眞言。至今七ケ年。已又令彼寺年分棲山僧結番。晝夜無間轉讀諸宗經論。以奉翊聖朝加護國家。今亦令念孔雀明王。能除難。令得安∞  一七口僧。毎月一七日夜。讀誦件經。不絶音聲。上爲諸天釋梵一切神祇。今上陛下。皇太后殿下及代々國主少君。深草田邑兩陵聖靈〈仁明〉。先考先妣二所魂魄。下爲太政大臣。王主公卿。文武庶寮。都鄙黔首。凡諸藤氏者。乃至四恩法界一切含靈。皆能隨尊卑而増福。兼現「新」當而加榮。早破煩惱。終證菩提。吾之此志也。雖黃泉而不。庶俾新々不絶。永々相承。天長地久。修此勝因者。勅下知彼寺。隨御願力。勤能薫修。莫令違失。
廿一日庚子。天皇御建禮門。觀相撲。
廿三日壬寅。天皇於南殿御簾中觀相撲。左右司遞奏音樂。百戱偕作。
廿六日乙巳。進美作國從四位下仲山神階加從三位。授尾張國從四位上眞清田神正四位上。信濃國正六位上名立神。前國正六位上神根神。壹岐嶋正六位上見上神。眞賀山神等並從五位下。
廿七日丙午。先是。大宰府言。大唐商人李延孝等六十三人。駕船一艘。來著海岸。▼是日。勅安置鴻臚舘。隨例供給。
廿九日戊申晦。先是。武徳殿前有人死。仍大於建禮門前。以攘邪穢也。
八月己酉朔。二日庚戌。雨水。
十一日己未。內膳典膳正七位下雀部朝臣祖道。隱匿司中人死之穢。仍科上。
十二日庚申。左右弁官暫移直宮內省。縁天皇擬遷御太政官也。
十五日癸亥。大宰府言。對馬嶋銀穴在下縣郡。自高山底。穿鑿巖。堀入■許丈。白晝執炬而得入。頃年以來。處々崩塞。屢費人功。而去夏霖雨。穴底水湛。計其功力。非可堪司私輙穿開。望請。准延暦十五年例。以彼嶋例擧大豆遺百斛。並租地子穀百斛。且其令堀開。詔許之。
十七日乙丑。屈六十僧於太政官曹司廳。限以三日。轉讀大般若經。天皇欲遷御故。秋季御讀經於此修之。兼以鎭也。』後國神石。奴可。甲努。恵蘓。世良。三谿。三次。三上八郡僻居山間。土宜採。連年旱疾。黎庶弊亡。四年之間。毎年四郡。更復課役。
廿一日己巳。天皇遷自東宮。御太政官曹司廳。爲來十一月將遷御內裏也。當此之時。陰陽寮言。天皇御本命庚午。是年御絶命在乾。從東宮指內裏直乾。故避之焉。公卿於中務省廳事。聽尋常政。少納言外記移直中務省。取於近御在所也。
廿四日壬申。太政官獻物。並進酒饌於後宮及饗近臣。』昔弘仁末。沙門玄賓於伯耆國會見郡。建立阿彌陀寺。至是。勅永免寺田十二町九段冊歩租。本國內百姓所施入也。
廿六日甲戌。民部省獻物。
廿八日丙子。授近江國從五位上三上神正四位下。
九月己夘朔。詔以山城國葛野郡山地一町八段。賜清源山寺。
三日辛巳。大炊寮有犬産穢。仍停御燈之齋。
五日癸未。勅以藥師寺僧壹演爲權僧正。遣參議從四位下守右大弁兼行播磨權守大枝朝臣音人。從五位上行少納言兼侍從良岑朝臣經世。率所司向西寺綱所宣制。策文曰。天皇大命〈尓〉坐。諸大法師等〈尓〉白〈左部度〉宣〈久〉。天下〈乃〉平〈久〉安〈久〉可有〈岐〉事〈波〉。諸佛弟子等〈乃〉願誓坐〈散無尓〉依〈天奈留部之止奈毛〉所念行〈須〉。今藥師寺僧壹演。少壯之時〈尓〉酷厭俗塵〈天〉。拋官〈天〉入道〈世利〉。因果之理〈乎〉問習〈天〉。練耶之行〈乎〉企脩〈己止〉。專無退轉〈之天〉。既經多年〈氣利〉。唯身獨〈乃〉爲〈尓波〉不在〈シテ〉。國家〈乎〉護持〈都〉至誠深志。自然〈尓〉朕心〈尓〉覺知〈多萬比〉諸人〈毛〉普〈久〉聞見〈多留奈利〉。然〈尓〉太政大臣去年冬〈與利〉重病〈尓〉沈〈天〉命難存〈久〉侍〈萬之々乎〉。至今〈尓〉平安〈尓〉侍〈萬須〉事〈波〉。顯然〈尓〉此僧〈乃〉以至心救護〈尓〉依〈天奈利介利〉。朕〈我〉心思〈宇之呂也須久〉。國家〈乃〉無動〈岐〉事〈波〉。太政大臣一柱〈尓〉依〈天奈利〉。然物〈乎〉極〈留〉命〈乎〉救〈比〉活〈萬ツ禮留〉恩徳〈乎〉。何爲〈加〉輕〈久〉念〈保須部岐〉。古事〈乎〉聞食〈波〉。如此〈岐〉國家〈乃〉大楯〈度安留〉大臣〈乃〉身命〈乎〉救〈止之天波〉。官庫〈乃〉物〈乎〉傾盡〈シ〉。種々〈尓〉公勞〈乎〉盡〈左禮氣利〉。然則此一僧〈乎〉別〈尓〉褒賞〈比天〉。自今以徃〈毛〉。大臣〈乎〉救衛〈之女萬都利〉。天下平安〈尓〉在〈之米牟止奈毛〉所念行〈須〉。然〈乎〉此僧天性離欲〈天〉。係望〈女留〉事一〈毛〉聞食〈禰波〉。褒賞〈波牟〉事〈乃〉無〈禮波奈毛〉。權僧正〈尓〉任賜〈布〉。是則令法久住。利有情〈我〉爲〈尓奈利止〉白〈左部奈止〉宣命〈乎〉白。』內匠寮始置寮掌二員。』伊賀國阿拜。山田。伊賀三郡田六町九段二百八十八歩。施入貞觀寺。
七日乙酉。中務省獻物。
八日丙戌。式部省獻物。
九日丁亥。於太政官賜宴群臣。喚文人賦詩。內教坊奏女樂。皆如常儀。公卿已下賦詩者皆起探韻。日暮賜祿各有差。』是夜。有星。出捲舌入畢首。長可三尺。
十日戊子。夜。有星。出墳墓下入貫須女。
十一日己丑。是日。可奉幣帛伊勢大神宮。御在所有穢。仍以停止。遣散位從五位下岑行王。神祇伯從四位下中臣朝臣逸志。告以事由。
十四日壬辰。勅以遠江國長下郡水田十二町。施入貞觀寺。
十五日癸巳。太政官下知彈正臺。左右京職。山城。攝津。伊賀。近江。丹波。播磨等國。禁材木短狹。及定載車法曰。歩板。簀子。榑等長短厚薄。去延暦十五年初立製法。於是。年月遷改。久忘格意。仍弘仁四年。天長八年。嘉祥三年科罪兼可沒之狀。下知已訖。而採材倫爲貪潤澤。伐斫一本。欲得百利。因。裁長要短。而任意爲漸。嫌厚求。而在手不輟。公途私用。常多闕乏。頻施嚴制。未聞花肅。雖是愚民之可責。豈非國吏之解體。宜早遵行無有乖違。沒物科罪一如先格。但中間所在不法材者。承制之後。百廿日內。悉令賣竟。其車荷者。量材長短。先有製法。今擧不法。既責輕薄。運載之法。何應一同。須榑卅二材。歩板八枚。簀子十枚。以此爲定。復舊之後。改從恆例。不得因此更令濫吹。長官相承。嚴加督察。示山口及津頭分明令知。
廿一日己亥。宮內省獻物。
廿二日庚子。河內國正六位上野神。近江國正六位上石釼神等並授從五位下。
廿四日壬寅。地震。
廿六日甲辰。勅木工寮。採銅於山城國相樂郡岡田舊鑄錢司山。
冬十月己酉朔。天皇御南殿。賜飮侍臣。〈南殿謂官廳事〉。左右近衛府遞奏音樂如常。賜祿各有差。
七日乙夘。中務省言。被管諸司考文造三通。置於惣省並式部本司等。各爲常留。今案物情。式部本司。於事有用。常留之。以是足焉。至於此省。雖有收置之勞。曾無事之要。毎至交替。非無其煩。望請。准宮內省。三年一除。將省物煩。太政官處分。被管諸司。長上考文。留三箇年。番上留六箇年。依次除。
九日丁巳。讃岐國從五位上田村神。大水上神並授正五位下。從五位下大麻神。城山神。賀茂神。々穀神等並從五位上。大和國正六位上武雷神。保沼雷神。出雲國從六位上女月神等並從五位下。
十六日甲子。詔以權僧正法印大和尚位壹演爲超昇寺座主。
十七日乙丑。令五畿七道。自來月二日。至七日。禁斷殺生。
十九日丁夘。延六十僧於太政官廳事。轉讀大般若經。限三日訖。
廿一日己巳。勅。河內國平岡神主一人。給春冬當色軾絹糸等。一如平野梅宮神主。又春秋二祭。差神祇官中臣官人一人。校祭事。兼付幣帛。又差琴師一人。供事祭場。立爲恆例。』▼是日。以從五位下藤原朝臣元利萬侶爲次侍從。
廿二日庚午。太政官獻物。公卿已下侍從已上侍宴。雅樂寮奏音樂。酣暢竟日。極歡而罷。賜祿各有差。外記以下直丁已上預賚焉。
廿五日癸酉。權僧正法印大和尚位壹演上表請辭職曰。小僧壹演言。任非其器。則公私共速其傷。分其才。則道俗同罹其咎。壹演凡愚性拙。白業功疎。瓶雀還飛。水萍易合。徒縫慙愧以爲衣。難鑄弘誓以爲鎧。未遑救己。寧及利他。伏見。太政大臣藤原朝臣。仁風廣。徳望高「稀」懸。利物之功。希世而出。故及其臥病沈困之時。天下緇素譬憂母。或事勞於外。或心焦於中。依佛依神。競祈其命。即知天答萬人之望。豈偏謂假一身之力乎。而今承黃紙詔命。以小僧爲活彼大臣。賜任權僧正。恩出非常。分彰不次。身毛盡竪。伏増胡顏。又其僧正之位者。天下之所瞻仰。四中之鎭也。當今才當其途者。寔滋有徒。而非智非行。超加其上。則恐遠乖世尊之教。近貽聖朝之譏。伏願。枉留聖聽。早賜哀許。不任丹款之至。謹上表以聞。
廿六日甲戌。雅樂權大允外從五位下和邇部宿禰大田麿卒。大田麿者右京人也。吹笛出身。於伶官。始師事雅樂權少屬外從五位下良枝宿禰清上。受學吹笛。清上特善吹笛。音律調弄皆窮其妙。見大田麿有氣骨可學習。因加意而教之。承和之初。清上從聘唐使。入於大唐。歸朝之日。舶遭造風。漂墮南海賊地。爲賊所殺。本姓大戸首。河內國人也。大田麿能受其道。莫不精究。天長初。任雅樂百濟笛師。尋轉唐笛師。數年爲雅樂少屬。俄轉大屬。齊衡三年除權大允。貞觀三年正月廿一日授外從五位下。▼是日內宴也。大田麿伎術出群。故加殊。大田麿。本姓和邇部。後賜宿禰。卒時年六十八。
廿七日乙亥。延百僧於本宮內裏。限以三日。轉讀大般若經。天皇欲遷御。故豫鎭之。
廿八日丙子。勅曰。演和尚。省表具之。和尚恬靖挺性。忍生草之穿身。堪任陶情。慕落花之雨鳥。況復味至味之無味。所貯則死者還生。殊行能行之不行。所練則對治延命。由斯太政大臣寢疾之日。誠頼公力。竟得平安。朕達旦不寐。深嘉其功。感恩之思。亡徳不報。故殊儕類。委以綱維。期一天下之無爲。活四海內之有截。而今陳請辭謝。推讓是崇。心雖有出塵之清跡。既無同俗之混。夫大慈之所貴。不繋於一身。弘誓之所先。普及於庶類。豈有神水石。徒遂獨善之求。韜光松蘿。空棄兼濟之願者哉。尚攝和氣息。逾薫禪風。暫屈淡退之志。曲葉緇素之望。』出雲國從五位下左草神。御譯神。阿式神並授從五位上。尾張國正六位上鞆江地神。枌地神等並從五位下。』遠江國長上郡空閑地百六十町施入貞觀寺。
廿九日丁丑晦。勅賜讀經百僧度者各一人。
十一月戊寅朔。地震。
二日己夘。詔贈正五位下道公首名從四位下。首名是良吏也。今追賞焉。』陸奧國磐瀬郡大領借外從五位下磐瀬朝臣富主授外從五位下。』阿波國名方郡人忌部首眞貞子。伉儷亡後。經卅餘歳。身臥側。心存念佛。遂不再。將終一生。詔敘位二階。免戸內租。即表門閭。以旌婦之貞焉。
三日庚辰。美作國久米郡人秦豊永。天性孝行。志在恭順。幼稚之年。致養二親。母亡後。常守墳墓。敘位三階。免同籍課役。表門閭。令衆庶知焉。
四日辛巳。勅遣使者於伊勢大神宮。並明神十一社奉幣。告以天皇遷御內裏也。』天皇遷自太政官。御仁壽殿。自此三日。諸衛警固。諸司侍宿宣陽門外廊下。』▼是日。外記候處還於本局。
七日甲申。平野春日祭如常
八日乙酉。梅宮祭如常儀。
十二日己丑。園韓神祭如常。
十三日庚寅。鎭魂祭如常。
十四日辛夘。新甞祭。天皇不御神嘉殿。勅遣親王公卿。向宮內省奉祭。』是夜。地震。
十五日壬辰。天皇御紫宸殿。賜宴群臣。大歌五舞如常儀。宴竟賜祿各有差。
十七日甲午。授尾張國從五位下憶感神從五位上。
十八日乙未。天皇御射殿。親王已下參議已上侍焉。』▼是日。木工寮獻物。
廿日丁酉。神祇伯從四位下中臣朝臣逸志等解。左京人大中臣朝臣名高戸一煙。去貞觀三年稱絶戸。右京人大中臣朝臣氏吉戸一煙。去天安二年稱非民人。並申官除棄。今戸口等披訴。皆有證據。望請。依實還附本貫。詔許之。
廿一日戊戌。天皇御紫宸殿。王公並侍。左近衛。左衛門。左兵衛等府。並左馬寮獻物。終日宴飮。雜樂皆作。賜祿各有差。
廿五日壬寅。天皇御紫宸殿。王公皆侍。右近衛。右衛門。右兵衛等府。並右馬寮獻物。酣暢作樂。一同前日。賜祿各有差。
廿六日癸夘。授近江國正六位上麻生神從五位下。』以山城國相樂郡舊鑄錢司地廿餘町。爲採銅之地。
廿七日甲辰。延僧七口於內殿裏修法。
廿八日乙巳。無品大井內親王薨。不任縁葬司。以喪家固辭也。帝不視事三日。內親王者。桓武天皇之皇女。母從四位下藤原朝臣河子。從四位上大繼之女也。
十二月戊申朔。二日己酉。地震。
九日丙辰。勅。甲斐國八代郡立淺間明神祠。列於官社。即置祝禰宜。隨時致祭。先是。彼國司言。往年八代郡暴風大雨。雷電地震。雲霧杳冥。難辨山野。駿河國富士大山西峯。急有熾火。燒碎巖谷。今年八代郡擬大領無位伴直眞貞託宣雲。我淺間明神。欲得此國齋祭。頃年爲國吏成凶咎。爲百姓病死。然未曾覺悟。仍成此恠。須早定神社。兼任祝禰宜。々潔齋奉祭。眞貞之身。或伸可八尺。或屈可二尺。變體長短。吐件等詞。國司求之卜筮。所告同於託宣。於是依明神願。以眞貞爲祝。同郡人伴秋吉爲禰宜。郡家以南作建神宮。且令鎭謝。雖然異火之變。於今未止。遣使者察。埋海千許町。仰而見之。正中頂飾造社宮。垣有四隅。以丹青石立。其四面石高一丈八尺許。廣三尺。厚一尺餘。立石之門。相去一尺。中有一重高閣。以石搆營。彩色美麗。不可勝言。望請。齋祭兼預官社。從之。』武藏國旱霜。優復一年。』停廢讃岐國三野郡託磨牧。』阿波國板野郡人百濟岑子女。一産三男。給稻三百束。乳母一人。』授伊勢大神宮禰宜外正五位下神主繼長從五位下。豊受宮禰宜正六位上神主眞水外從五位下。
十一日戊午。月次神今食祭。天皇不御神嘉殿。所司奉祭如常。
十三日庚申。權僧正法印大和尚位壹演重上表曰。沙門壹演言前進表章。庶蒙矜察。肅奉還喩更深。臨深谷而悲兢。仰寒天而流汗。壹演雖同痩鷹。未免唖羊。徒叨四河之同名。難企六波之一岸。加之。素性庸菲。無徳無才。何以辱法務之綱維。爲道俗所欽仰。伏惟。聖朝陛下。以尭舜之聖徳。得旦之賢佐。宣風則俊士如林。賛化則高僧成市。是以四海賢愚盡甘詮鑒。百官內外皆有允釐。而今謬降殊恩。辱此非據。上違天造。下慙物情。進退惶怖。罔心顏。伏乞曲照丹誠。俯收玄澤。則誤授之譏無渉於清朝。虛受之嫌倖免於陋質。匪任遑迫之至。謹重上表以聞。
十七日甲子。勅。河內國平岡神四前。准春日大原野神。春冬二祭奉幣。永以爲例。』諸衛士仕丁等愁訴雲。遠辭國。苦役京都。唯仰養丁之輸物。以覊旅之資用。而本國司稱依詔復徭。養物之數。三分減一。然則留國之民既蒙十日之復。上京之丁猶苦一年之役。凡在勞逸。彼此不同。望請。依舊被給。太政官處分。宜加増養丁。滿例輸數。即下知東海。東山。北陸。山陰。南海道。依件行之。
十九日丙寅。於內裏始修佛名懴悔。』勅曰。權僧正壹演公。朕以公有洪大之恩。故委之以綱維之任。事詳前詔。何假縷談。惟公翠草吐榮。紅雲凝質。體無我之奧理。勤利他之深思。朕賞其神韻。欽其徳輝。殊加褒崇。願助治化。而頻陳表章。欲遂辭退。唯有謙光之美。恐博愛之途。昔道溫不拒宋武之詔。僧理猶奉湘東之命。斯皆感景慕之至誠。豈可以覊束而爲累哉。公宜永持綱領。能鎭衆心。使禪室仰棟梁之材。法流競資舟楫之用。然則酬恩之望。既申於朕情。應物之規。何損於公徳。義在忘言。旨不多及。自今而後。更勿重陳。』▼是日。制。信濃國使牧御馬。元八月廿九日貢之。今定十五日。冷然院諸牧。元八月廿五日貢之。今定十一日。
廿日丁夘。令甲斐國於山梨郡致祭淺間明神。一同八代郡。
廿一日戊辰。授下野國正三位勳四等二荒神從二位。武藏國正五位下氷川神從四位下。駿河國從五位下御盧神從五位上。正六位上大井神從五位下。
廿四日辛未。勅遣公卿已下侍從已上於諸山陵墓奉荷前幣。』夜有星。出奎婁北。入抵土司空。
廿六日癸酉。武藏國五位下伊多之神。參河國從五位下赤孫神並授從五位上。河內國正六位上酒泉神從五位下。
廿七日甲戌。尾張國言。昔廣野河流。向美濃國。當於斯時。百姓無害。而頃年河口壅塞。惣落此國。毎遭雨水。動被巨害。望請。掘開河口。令趣舊流。太政官處分。依請。
卅日丁丑。大於朱雀門前。大儺並如常儀。
