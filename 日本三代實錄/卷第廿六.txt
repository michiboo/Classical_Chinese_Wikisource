日本三代實録卷第廿六
秋七月丁亥朔。戊子二日。地震。』大宰府言。薩摩國從四位上開聞神山頂。有火自燒。煙薫滿天。沙如雨。震動之聲聞百餘里。近社百姓震恐矢精。求之蓍龜。神願封戸。及汚穢神社。仍成此祟。勅奉封二十戸。』授伯耆國正六位上天乃佐奈神從五位下。
庚寅四日。廣湍竜田祭。
丙申十日。鷺集紫宸殿前庭。
丁酉十一日。僧正法印大和尚位眞雅上表。請解僧正曰。沙門眞雅言。量力審分。煙竹之篇垂規。犯戒違儀。霜蓮之喩可取。眞雅心同枷犬。身類繋猴。狂花徒發於非時。甘菓何期於登熟。「時」謬藉殊常之寵。猥叨非據之榮。道乖濟時。智不周務。未曾引一滴以添大海。撮微塵以裨須彌。曉夕思惟。身心慙愧。所以欲執降退。歳月已深。在今述宿素之懷。豈追陳虛飾之讓。但眞昔在陛下誕育之始。聊申左右擁護之誠。自謂。且緩殘喘之期。助致太平之化。是故遲疑猶豫。未敢自辭。方今草木之齒七十有餘。樹老葉危。望秋風而將落。鐘鳴漏盡。恨夜行之不休。況亦積以痾。漸覺加劇。常恐深山忽破。不復見金輪之威儀。螢水忽流。無由奉玉之光餝。亦自愍焉。眞雅生已荷徳。死不忘恩。唯願陛下憐一老僧。賜其骸骨。若得解彼法維。臥月壟以終餘年。此塵勞。飮石泉以養衰疾足矣。伏待矜允。必降天慈。詞盡精誠。悲纒涕泣。臨表哽戀。不能自堪。無任懇款之至。謹奉表陳請以聞。優詔不許。
庚子十四日。除目七人。
甲辰十八日。先是。大宰府言。大唐商人崔岌等冊六人。駕船一艘。六月三日着肥前國松浦郡岸。▼是日。勅。宜准歸化例。安置供給。
甲寅廿八日。天皇御紫宸殿。觀相撲。不開閤門。親王公卿及出居侍從侍殿上座。五位已上侍從侍宜陽殿西廂。不擧音樂。
乙夘廿九日。大宰府言。去三月四日夜。雷霆發響。通宵震動。遲明天氣陰蒙。晝暗如夜。於時雨沙。色如聚墨。終日不止。積地之厚。或處五寸。或處可一寸餘。比及昏暮。沙變成雨。禾稼得之皆致枯損。河水和沙。更爲盧濁。魚鼈死者無數。人民有得食死魚者。或死或病。
丙辰卅日。從五位上行博士兼但馬守家原朝臣氏主卒〈雲々〉。年七十四。
八月丁巳朔。釋奠如常。』▼是日。伊勢國上言。有蝗蟲食稼。其頭赤如丹。背青黒。腹斑駮。大者一寸五分。小者一寸。種類繁聚。一日所食四五許町。其所一過無有遺穗。
戊午二日。天皇御紫震殿。引明經博士等。昇殿令論經義。畢賜祿有差。』▼是日神位〈雲々〉。
庚申四日。授近江國正四位上兵主神從三位。後院從四位下隼神從四位上。』勅左右京職。收百姓調徭錢。人別十五文。
甲子八日。先是。大宰府上言。新羅人金四。金五等十二人。駕船一艘。漂着對馬嶋。至是勅府司問來由。早從放還。
乙丑九日。外從五位下行權針博士下道朝臣門繼卒〈雲々〉。門繼有至性。篤信佛教。常着袈裟。誦法華經。行路遇僧。必下馬揖而過之。久病。臨命剃髪爲僧。年六十五。
己巳十三日。遣從五位下守玄蕃頭弘道王於伊勢大神宮奉幣。禱去蝗。從此以後。蝗蟲或化蝶飛去。或爲小蜂所剌殺。一時消盡矣。
癸酉十七日。是月霖雨。奉幣丹生川上雨師神。祈止雨。
丙子廿日。天皇聖體乖豫。遣使於賀茂御祖別雷兩社。奉幣祈禱。告文曰。天皇〈我〉詔旨〈止〉。掛畏〈岐〉賀茂〈乃〉大神〈乃〉廣前〈尓〉申賜〈部止〉申〈久〉。近來皇帝御體〈尓〉勞苦給處有〈尓〉依〈天〉。令卜求賜〈尓〉。陰陽寮占申雲。皇大神〈尓〉祈申賜〈波〉。即愈息〈萬利〉給〈比奈無止〉勘申〈世利〉。依此〈天〉乍歡。參議治部卿正四位下藤原朝臣仲〈乎〉差使〈天〉。禮代〈乃〉大幣帛〈乎〉令捧持〈天〉奉出〈須〉。然〈毛〉今年〈乃〉四月祭使〈乎〉。依例〈天〉奉出給〈無止世之尓〉。淳和院〈乃〉失火之穢〈尓〉相交〈流〉人々。大宮之內〈尓〉參雜〈禮利止〉聞食〈天〉。御卜〈尓〉令問求賜〈之尓〉。穢氣見〈太利〉。今年〈波〉謝申賜〈天〉。祭使〈波〉停止〈天〉可吉〈止〉卜申〈世利岐〉。仍御卜〈乃〉隨〈尓〉行仕奉〈之女太利〉。故怠〈尓波〉不在。然而祟咎〈毛也〉成給〈無可止奈無〉謹畏御坐〈須〉。此狀〈乎〉聞食〈天〉。無咎祟〈久〉守恵〈比〉助幸〈部〉奉賜〈倍〉。又皇大神〈乎〉異〈尓〉榮餝奉〈止之天奈毛〉。禰宜千繼。門麻呂等〈尓〉外從五位下〈乃〉冠授賜〈布〉。神〈那可良毛〉毎事平〈久〉聞食〈天〉。天皇〈我〉御體〈乎〉自常異〈尓〉。夜守日守〈尓〉。常磐堅磐〈尓〉。護幸〈倍〉奉賜〈比〉。國家無事〈久〉天下平安〈尓〉。風水無〈之天〉。五穀豊登〈左之女〉給〈倍止〉。恐〈美〉恐〈美毛〉申賜〈久止〉申。』授御祖社禰宜正六位上賀茂縣主千繼。別雷社禰宜賀茂縣主門麻呂並外從五位下。』▼是日。僧正眞重上表曰。沙門眞雅言。小僧先上手疏。披露胸衿。照臨之光未廻。肝膽之訴彌切。小僧器與功淺。病隨年深。決之愚心。欲還聖授。而陛下更降鳳詔。藉以鴻慈。發其優渥之詞。不許辭退之請。天私雖厚。人謗難逃。如此累年。胡顏於此。小僧之讓非欲其高。內視不明。中道而止。伏願陛下曲反汗於當年。小僧不遺笑於後代。無任情懇之至。謹重奉表陳請以聞。
丁丑廿一日。公卿設宴會於侍從局。招引三品行兵部卿兼上総太守本康親王。彈正尹四品惟彥親王。終日酣賞。詔後院賜新錢十貫。令手談賭物。
己夘廿三日。延六十僧於紫震殿。限以三日。轉讀大般若經。
庚辰廿四日。大風雨。折樹發屋。紫宸殿前櫻。東宮紅梅。侍從局大梨等樹木有名皆吹倒。內外官舍。人民居廬。罕有全者。京邑衆水。暴長七八尺。水流迅激。直衝城下。大小橋梁無有孑遺。朱雀大路豊財坊門倒覆。抱關兵士並妻子四人壓死。東西河流溢蕩々。百姓及牛馬沒溺。死者不知其數。與度渡口四邊卅餘家。山埼橋南四十餘家流。土人居屋中。隨流蕩去者甚多。一婦人提攜兩兒。在小倉中。排扉隨河水而流下。擧手招呼岸上人云。來救我。人々號哭。百方相計。水勢奔湧。遂不能授手。至觸橋柱。倉壞人沒。權律師法橋上人位宗叡豫造御願寺。在山城國愛宕郡栗棲野。堂舍顛覆。佛像元在北山高岑寺。貞觀十三年大雨水。自然以巖石。塞其道路。行人不通。去高岑寺。移立於栗棲野。又去年京師大雨雹。時人皆曰。此三度因彼像而發焉。▼是日。班幣畿內諸神。祈止風雨。時論或雲。今年洪水。増於嘉祥元年六尺有餘。
壬午廿六日。僧正眞雅重抗表曰。沙門眞雅言。小僧今月先後再露愚衷。頻降覆之仁。未賜允遂之命。小僧聞。隨功而受。世不爲貪。藉才而升。人與其進。否則時論同口。取喩於捕鼠之貓。物議聚唇。假説於伺魚之鶴。小僧結使山峻。愛着海深。放毒竜而不追。制魔鬼而難縛。況亦幹濟無術。統理非材。猥居法座之上頭。遠慙如來之右臂。加之小僧去月遘疾。將不復還。陛下致以懸蛇之醫。問以珥貂之使。故中陰之體。感恩而更來。東岱之魂。頼徳而自反。今纔續絲髪。卻苦虛。容願消損於昔年。志意衰落於恆日。薄知事務。惱發於心。聊且作勞。汗流於額。餘憊如此。殘喘幾何。自厭煩於持領之任。昧榮於提綱之寄。當今種智慧之樹。開功徳之花。御紺馬而飛行。駕白象而遊戱。一十五徳莫匪宿和尚之群。卅萬人皆是大比丘之衆。擧之而用。必益於治。豈使愚蒙久妨賢路。皎々者日。鑒小僧之素懷。蒼々者天。察小僧之丹愨。伏冀慈仁。特賜哀許。若得退影巖岫。歸老庵廬。則遙護紫殿。傳禮誦於松風之聲。閑臥白雲。了禪觀於蘿月之曉。無任知止之情。謹重奉表。陳讓以聞。』▼是日。下勅答曰。勅。眞闍梨省表悉之。公白業夙著。玄韻孤高。四無量之觀克明。三菩提之心彌固。朕之景慕。豈只一朝。廿餘年。頼其普濟。近曾聞公寢疾。助憂於懷。私恨圓光一收不復相得。方今醫王下手。保全上身。朕欲依禮接之便。共議國家之事。而今更執辭退。不統綱維。解累塵區。屬想風竇。雖虛己之讓在公最高。而利他之思爲朕不至。持領之任永以委之。不復嫌朕之願也。至如待餘年於月壟。養衰疾於石泉。公自任其雲霞之心。朕不致以覊束之強。唯望臥治法務。暗鎭俗心耳。宜得此趣莫重表請。
九月丙戌朔。戊子三日。停御燈之齋。
庚寅五日。遣參議從四位上行左兵衛督源朝臣能有。從四位上行伊勢守基棟王。向柏原山陵〈桓武〉。申謝風水之。
辛夘六日。散事從四位上源朝臣年姫卒〈雲々〉〈嵯峨皇女〉。
壬辰七日。東西京被風水損尤甚者三千一百五十九家。開倉廩賑給之。』伊賀國婦新家公福刀自敘位二階。免同戸課。旌表門閭。
癸巳八日。石見國上言。石神二自出雲國來。▼是日。並授從五位下。
甲午九日。停重陽之。於宜陽殿西廂。賜飮侍臣。賜祿各有差。
乙未十日。先是。八月廿三日。藥師寺僧藥仁在紫震殿轉經六十僧之內。廿五日奄忽命終。弟子等秘而不言。或人聞有此事諮啓。明日將發奉幣伊勢太神宮使。以此穢故。仍停廢焉。大於建禮門前。
己亥十四日。非違使起請五條。其一應減定諸衛舍人及放縱求酒食責被物之罪事。謹案新格。諸家諸人。神宴之日。不依主招。求酒食責被物者。不論蔭贖。坐從鉗。欲絶彼放逸。殊設此嚴科。使等理須依格旨加科責。然而原其罪過。實非盜科。鉗之事。理非穩便。憚之不罪。則還似無格。忍之將行。則事是慘虐。疑留不斷。積習更倍。望請。衛府舍人等。准六位已下把笏者。解卻舍人之任。自外一依去天平寳字二年二月廿日勅書。決杖八十。』其二應許六衛府長官初任時一度饗宴事。謹案新格。諸司諸院諸家所々之人。燒尾荒鎭等。惣當禁斷。今以爲。衛府長官。職掌異於文官。欲其選練武衛。與士卒共甘苦。而初任之日。聊無饗會。何能閲彼庸旅之面。成其鳬藻之心。是以新任長官等。皆準舊例。一度饗宴。事不獲已。似忘格式。夫有格不行。卻似無法。無法之罪。理亦難容。望請被改件事。有便執行。』其三應僧尼法服不用綾羅錦綺等違法之色事。案僧尼令雲。僧尼聽着木蘭青碧黃及壞色等衣。餘色及綾羅錦綺。並不得服用。又佛以足履木屐被服錦綺。爲魔化比丘。而今或檀越等。好以綾羅錦綺及諸美麗色。充其布施法服。貧者恥其不及。富者競益其華。不顧家之有無。殊費寧知國之損耗。今以爲。世尊遺法付屬國王。國王制宜安存緇侶。而違佛教乖王法。不其非甚無謂矣。但佛弟子等無有私蓄。唯以檀越之施。得爲衣食之資。既有襯施。何不納受。然則違法之罪。尤在施者。夫清其流者。先當澄其源。故使等思議。未加糺彈。望請頒示天下。曉喩諸人。然後若有違法布施者。不論施受。必加科責。』其四應減定諸衛府舍人胡之箭數事。案右所行。准於令條。兵士之箭數。以五十隻令盛於一箙。而今人力微弱。難帶五十隻。■勘責不肯准行。或乃廿隻已下十隻已上帶之。非常之備豈容如斯。誠是科責無所重。人心不甘服之所致也。望請尋常平懷之時。以三十隻爲定。令便於帶着。但會行幸及臨時警固之日。依法滿於五十。不令武備欠乏。』其五應令刀之緒上下有別事。案士大夫服用之物。始自朝服。至於馬鞦。皆有其色。是則所以別上下辨尊卑也。而今刀之緒。上下相同。論之物情。理不當然。望請。五位已上同用唐組。六位已下並用綺新羅組等。不令違越。行來時久。難可忽變。自來十一月新甞會。將加禁遏。有勅。依之。頒下所司。
壬寅十七日。地震。
乙巳廿日。制。諸國所填舊年未納分之數。令玄蕃寮移於主稅寮。先是。紀伊國司申。案內。去年所納正稅分二千六百卅五束六把。案式。雜稻分納正稅半者。仍所納千三百十七束八把。即以件稻。國分二寺救急池溝公廨地子等五箇帳。各二百六十三束五把六分。填納已了。而主稅寮依不勘知彼玄蕃寮帳。偏雜稻分稱違格未填。勘沒署帳國司公廨。今案事意。勘出之旨。甚渉苛酷。何者。國司所填。不失格意。所司勘出。還存一。望請令玄蕃寮。納不之狀。毎年直移送主稅寮。然則勾勘之寮。明知所填。弁納之吏。自免勘出。從之。
丙午廿一日。無品惟喬親王益封百戸。勅曰。朕聞。丹陵至治。先和族人之心。紺頂能仁。尚愛釋樹之影。況於接蕚連。誰不慇懃懇惻。朕庶兄惟喬親王者。先皇所鍾愛也。朕之友於。尤欲相厚。自從踐祚而還。欲早増其榮。而天准眇。帝範凝高。以無私成名。假其先人之跡。以至公立徳。求其後己之聲。是以順流隨次。朝憲頻申。欲抑情。素懷久屈。常念星苑騰華。異寵章於萬玉。何圖畫度落葉。同歡嘉於諸天。骨肉天至。遂以殊跡爲疎。緇素道分。仍以款顏爲恨。親王讓還爵邑之日。朕以親王平昔家途省素。唯仰縣官。非可分衛。以爲資定於齋而多妨。然憚忤高情。未敢處分。今果聞夫屢空之事。悲悵不可勝言。宜全彼舊封。返此百戸。以助衣鉢之費。慰朕惻然之懷。』制。貞觀寺置定額僧十六口。若有闕者。申官補之。
甲寅廿九日。鷺集紫震殿前庭沙上。』是秋。桃李華。』婦近江國淺井郡人錦村主清常刀自。敘位二階。免同戸課。表於門閭。
冬十月丙辰朔。天皇不御紫宸殿。王公於左仗下飮宴。次侍從以上預焉。賜祿各有差。
癸酉十八日。無品惟喬親王上表。辭封邑曰。去月廿一日勅旨。賜臣百戸之封。以助齊之費。仰承溫煦。未悟比量。〈中謝〉臣徃年病發。沈困不歸。謝簪纓於帝城。約香火於釋衆。菩提一念。身雖在草菴之中。空觀六時。心未離魏闕之下。大致臣合門萬事皆隨省折。冷之服避風。茹之食資送日。若更蒙新賞。猶滿舊封。水石幽閑之地。有嫌於貯藏。煙霞晩暮之家。無於遊用。陛下寵光不翅。恩之又恩甚深。臣虛受非功。過而再過惟重。伏願陛下察臣丹款。照臣素情。卷中於九重。留上腴之百戸。臣願足矣。臣望稱焉。臣某誠惶誠恐頓首頓首死罪死罪謹言。勅答曰。■表悉之。王神涯高峙。情竇大通。呑北海於胸波。容東平於掌地。出猥雜之世界。入妙趣之法門。鼈頭能藏。鴈身甚。朕異體同氣。昵愛之懷可知。一株連枝。榮枯之期相共。今之封疆。極爲窄隘。聊助斗藪之法具。安足對山之禪糧。而王滌慮澗水。窒慾巖菴。代衣服以薛蘿。當煙霞於飯。頻枉野牘之詞彩。深執澤損之謙光。此非以爲榮。唯表情素耳。惟王虛心而受。莫以拒之。若復重辭。言爲疎朕。
甲戌十九日。太政官奏。沙彌教豊。俗名上毛野豊麻呂沙彌善福。俗名水取貞江。於丹波國船井郡。濫僧冊餘人。殺勸學院使日奉全吉。支解其體。行火燒民屋二家。並燒殺一女。下刑部省令覆案。並當斬刑。石見國人若枝部豊見。鬪駆殺人。當絞刑。勅。宜減死一等並處遠流。
戊寅廿三日。延六十僧於紫震殿。轉讀大般若經。限以三日。』詔曰。朕聞。哲王調序。天吏於是休和。叡後乘時。風俗所以敦阜。自朕纂業。驟移暄寒。澆耗之萌漸彰。化育之孚難達。中夜慙惡。未假欹眠。去夏甘澤頻降。苗稼肥好。朕初謂。上天錫祉。黔黎之業能豊。下土資腴。紅粒之糧可蓄。何意百年之老。俄收撃壤之聲。五尺之童。更廢皷腹之詠。如聞。諸國風水致。隣河之。鼠居鳥樹之上。濱水之地。魚行人道之中。老弱沒亡。不待其死。田園淹損。或破其生。靜而思之。切於軫悼。夫國宰者民之母也。豈有兒子既罹其憂。母爲不流涕者乎。其屍骸漂散。不得主名者。官爲鈎求。加意埋掩。被郡縣。免當年徭。夫民之窮不能自濟者。量加賑救。庶使已飢之口有再飽之期。不存之魂銷無聊之恨。務盡恤隱之旨。副朕惻然之懷。
癸未廿八日。太政官頒下詔書於五畿七道曰。案今月廿三日詔書。其屍骸漂散。不得主名者。官爲鈎求。加意埋掩。被災郡縣。免當年徭。夫民之窮不能自濟者。量加賑救。縱雖聞主名。無人尋葬者。總皆埋掩。若當年徭畢。即須折來年。居業漂蕩。無力自存者。長吏親自巡。隨狀賑救。令得存活。若救急乏不足周給者。便用正稅。具狀言上。國司既其人。不更遣朝使。勤加隱覈。必葉詔旨。
甲申廿九日。右大臣基經上表。讓還故太政大臣忠仁公爵邑曰。〈雲々〉。勅答曰。省表具悉。故太政大臣忠仁公。神宇凝高。風量沈邃。丕功著於竹素。雅操茂於丹青。朕頼其慶雲之恵。得遂幼日之生。顧言徃恩。未可忘已。是用餘其位封以存追賁。而聊爲述遺讓。至於再三。確請篤苦。見於詞章。雖欲無從。其可得乎。故今「日」白日收汗。返土膏於封疆。黒夜更明。増謙光於幽壤。終訓無違。公意已達。本志不遂。朕恨如何。
十一月丙戌朔。甲午九日。散位從四位下多治眞人貞岑卒。貞岑者右京人也。幼入學有才藻。奉試及第。補文章生。天長十年爲兵部少丞。承和元年轉大。五年授從五位下。除播磨介。十四年爲民部少輔。嘉祥三年遷爲駿河守。爲政清明。吏民稱之。齊衡三年爲大學頭。天安元年遷刑部少輔。二年遷民部少輔。數月拜左少弁。其年冬加從五位上。貞觀五年轉右中弁。八年加正五位下。十年授從四位下。遷爲伊勢守。不之任。貞岑姓字。元爲丹。貞觀年中上表申請。擧氏改爲多治。晩年閑居。愛樂沈酒。酩酊送日。不問家事。常對清。招友而酌。卒時年七十六。
戊戌十三日。地震。
辛丑十六日。先是。十月廿七日木工寮史生出雲嶋成死。喪家人入寮。寮官人參入內裏。由是。平野。梅宮。春日。大原野。園韓神。鎭魂等諸祭。皆從停廢。大於建禮門前。
癸夘十八日。修新甞祭於神祇官。公卿行事。
甲辰十九日。宴群臣於紫宸殿。不捲御簾。大歌五舞如常儀。賜祿各有差。
丙午廿一日。從四位上守刑部卿兼行加賀守茂世王上疏。請賜男從五位下好風等姓曰。茂世天餘流。若木片枝。頼此脯夙預列位。負乘之責。無地逃身。叨濫之慚。何施眉目。闔門大小。徒費府帑之資。中心寤寐。未得酬之由。當今上則一世。或際宗正之譜。下則諸王。除編京兆之籍。是固救國家之衰耗。存公平之至計也。茂世誠雖頑。久羨此義。伏望。件好風貞文二人。賜姓平朝臣。永停給祿。滴露於溟渤。新開根源。遺孫謀於不。但女是一身絶胤息。因以准舊。不預此例。詔許之。
庚戌廿五日。陸奧國小田牡鹿二郡百姓給復二年。
辛亥廿六日。授陸國從四位下筑波女神從四位上。
壬子廿七日。參河因幡兩國秋風水。免當年租五分。
十二月乙夘朔。日有蝕之。
己未五日。遣散位從五位下眞宗王。奉幣伊勢太神宮。去九月十一日有穢不奉例幣之故也。』是夜。有流星。出自七星入張。長一丈餘。其色赤。』右近衛府火。
辛酉七日。祠平野神。去十一月有穢停止。仍此日行之。
乙丑十一日。縁右近衛府失火之穢。停月次神今食祭。大於建禮門前。』是夜。月犯昴星。
丁夘十三日。天皇御神嘉殿。親供神今食祭。
己巳十五日。欲修鎭魂祭。而十二日皇太后宮犬死。今日內裏犬産。神祇官卜雲。園韓神。今年春秋不祠。仍成祟。
庚午十六日。夜。月犯輿鬼。
辛未十七日。於宮內省。修鎭魂祭。皇太后宮東宮鎭魂同修焉。
壬申十八日。於建禮門前。發荷前使。
癸酉十九日。大雨雪。』內殿修佛名懴悔。
乙亥廿一日。律師法橋上人位道昌爲少僧都。
丙子廿二日。制。在京諸司官人。解替之後。不待解由與不。任意歸散。新司「所」稱前司所執無理。棄而不載。相申請。徒■日月。如此之。並科公事稽留之罪。奪其俸。一同貞觀十二年十二月廿五日頒行五畿七道之格。
己卯廿五日。山城國久世郡人造兵司史生從七位下子部貞本。主殿寮史生從八位下子部貞成。內竪子部氏雄等。賜姓子部宿袮。其先。天御中主尊之後也。』攝津國嶋上郡悉檀寺預之官寺。先是。傳燈大法師位園純奏言。先師傳燈大法師位安祕奉爲國家。建此道場。貞觀五年太政官處分。爲天台別院。望請改爲官寺。詔許之。
庚辰廿六日。非違使起請二條。其一。應糺彈近京之地非違事。謹案。使等依舊宣旨。巡京中之非違。由是猾之好城邊之地。避使等察。亦觸類應彈之事。多在山埼與渡大井等津頭。使等即事。經過郡邊。目有所見。口不能言。望請。津頭及近京之地在非法。使等有所看着。即便糺彈。』其二。應沒私鑄錢者田宅資財事。謹案。法條中無可沒入私鑄錢者財物。而使等先例。或沒其舍宅資財。既非法意。亦無宣旨。論之政理。誠難遵行。望請處分。將爲永例。
癸未廿九日。授常陸國正五位上勳七等薩都神從四位下。從五位下天之白羽神。天之速玉神並從五位上。河內國正六位上掃部神。佐渡國正六位上花村神並從五位下。』▼是日。詔以權律師法橋上人位興照爲少僧都。權律師法橋上人位宗叡爲權少僧都。傳燈大法師位平恩。傳燈大法師位眞然。傳燈大法師位圓宗並爲律師。傳燈大法師位長朗。傳燈大法師位平智。傳燈大法師位豊榮。傳燈大法師位延壽並爲權律師。』酉時。地大震動。
甲申卅日。大大儺如式。
