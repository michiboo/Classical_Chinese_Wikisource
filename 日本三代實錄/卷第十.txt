日本三代實録卷第十
七年春正月癸未朔。▼是日立春。天皇不受朝賀。以雨雪地濕也。天皇不御前殿。七曜御暦。藏氷樣。腹赤御贄等。所司付內侍奉進。親王已下侍仗下飮宴。賜御被。
三日乙酉。雨雪』夜有星。出庚入甲。推之出天苑入常陳。
四日丙戌。去年陰陽寮奏。明年可有兵疫之災。近日天文博士奏。應警兵事。於是勅僧綱曰。防災未萠。延慶將來。誠是佛法之力。經王之功也。宜一七日間令十五大寺奉讀大般若經。其所攝諸寺。金剛般若經。』又下符五畿七道稱。國司講師相共齋誡。從符到日一七日間。於國分寺及有供定額諸寺。轉讀同經王。
七日己丑。天皇御前殿簾中覽青馬。及宴群臣。賜祿如常。太政大臣自去冬寢疾彌留。故拜爵之儀。今日寂寥焉。
八日庚寅。於大極殿。始講最勝王經。以東大寺僧花嚴宗傳燈大法師位興智爲講師。
十四日丙申。地震。』大極殿齋講竟。僧綱以下奉參內殿。論義如常。
十六日戊戌。踏歌之節。天皇不御前殿。宴於侍臣。踏歌賜祿如常。
十七日己亥。勅公卿。於建禮門前行射禮。
十八日庚子。停四府賭射。』授近江國無位比良神從四位下。
十九日辛丑。天皇於御在所射場。觀四府賭射。
廿五日丁未。太政大臣從一位臣藤原朝臣良房。左大臣正二位臣源朝臣信。右大臣正二位兼行左近衛大將臣藤原朝臣良相。大納言正三位臣平朝臣高棟。大納言正三位兼行民部卿太皇大後宮大夫臣伴朝臣善男。右近衛大將從三位兼守權大納言臣藤原朝臣氏宗。正三位行中納言兼陸奧出羽按察使臣源朝臣融。參議正四位下行左衛門督臣源朝臣多。參議正四位下行大藏卿臣源朝臣生。參議正四位下行左大弁兼勘解由長官臣南淵朝臣年名。參議正四位下行右衛門督兼讃岐守臣藤原朝臣良繩。參議正四位下行式部大輔兼近江守臣春澄朝臣善繩。參議從四位下守右大弁臣大枝朝臣音人。參議右近衛權中將從四位下臣藤原朝臣常行。參議左近衛中將從四位下臣藤原朝臣基經等奏議言。伏見。自延暦至仁壽。六代親王年料給分主典史生等。毎代各一人。互稱一代。不用通計。是以或隔一年即給。或經數年稀給。或省內親王。不關給例。執論各殊。披訴間出。天慈攸及。還似不平。謹案。此事格式不載。宣旨非切。徒見流例。未詳本源。方今年中所出之闕。始自三宮。至於諸司。有勞應補者居多。常苦其不足。而親王之數。四十有餘。非隔數年。難可周給。伏請。惣計親王。不別代々。輪轉而給。鱗次弗愆。將使先後無恨。男女共欣。永々相承。以爲成式。但先來有勅。所別給者不入此限。謹録事狀。伏聽天裁。奏可。
廿七日己酉。以散位從四位下忠範王爲中務大輔。從五位下興我王爲大監物。從五位上行內藏助藤原朝臣安方爲頭。從五位下行造酒正春道宿禰永藏爲助。從五位下行上野介紀朝臣眞丘爲諸陵頭。從四位下行中務大輔輔世王爲民部大輔。散位從五位上源朝臣頴爲少輔。從五位下丹□眞人高棟爲大藏少輔。從五位下行備後介源朝臣撰爲山城介。從四位上行彈正大弼平朝臣房世爲河內權守。從五位下行天文博士中臣志斐連春繼爲攝津權介。天文博士如故。從五位下行鼓吹正粟田朝臣碓雄爲伊賀守。散位從五位上藤原朝臣宜爲伊勢權守。從五位上行太政大臣家令菅野朝臣弟門爲尾張介。遠江守從五位下長岡朝臣秀雄爲參河守。散位從五位下安倍朝臣三寅爲權介。大監物從五位下田口朝臣統範爲遠江守。散位從五位下布勢朝臣冬雄爲駿河介。從五位上大中臣朝臣眞主爲常陸介。主計頭兼木工權頭從五位上有宗宿禰益門爲信濃權守。餘官如故。散位從五位下大春日朝臣吉野爲介。從五位上安倍朝臣貞行爲上野介。治部少輔從五位下橘朝臣忠宗爲下野守。散位從五位下伴宿禰春宗爲陸奧介。從五位下行出羽權介安倍朝臣比高爲守。散位從四位下弘宗王爲越前守。刑部少輔從五位下文室朝臣能雄爲權介。從四位下行下野守棟貞王爲越中守。散位從五位上久賀朝臣三常爲權守。從五位下行左馬助丹□眞人藤吉爲丹波權介。左馬助如故。侍從從五位下源朝臣治爲「爲」因幡權守。散位從五位下三原朝臣永道爲播磨守。從五位下平朝臣季式爲介。從五位下行陰陽權助兼陰陽博士滋岳朝臣川人爲權介。餘官如故。散位從四位上源朝臣光爲美作守。從四位上基兄王爲安藝守。勘解由次官從五位下安倍朝臣宗行爲周防守。從四位上行兵部大輔兼美作守藤原朝臣仲統爲紀伊守。兵部大輔如故。參議左近衛中將從四位下藤原朝臣基經爲阿波守。左近衛中將如故。右近衛少將正五位下藤原朝臣有貞爲讃岐權介。右近衛少將如故。從五位下行雅樂助藤原朝臣業世爲筑前權介。從五位下守玄蕃頭紀朝臣宗守爲筑後守。散位從五位上紀朝臣夏井爲肥後守。從五位下守諸陵頭藤原朝臣廣守爲豊後守。散位從五位下菅野朝臣宗範爲介。從五位下田口朝臣業雄爲日向守。從五位下行陸奧介文室朝臣甘樂麻呂爲鎭守將軍。
廿九日辛亥。地震。
二月癸丑朔。二日甲寅。從四位上行伊豫守豊前王卒。豊前王者。贈一品舍人親王後。四世木工頭從五位上榮井王之子也。豊前少以渉學爲稱。天長三年爲大學助。俄而遷式部大丞。五年父憂去職。服中詔以本官起之。七年遷諸陵助。九年爲大宰大監。十年仁明天皇即天子位。是年十一月新甞廣讌。授從五位下。承和元年拜備中守。罷秩之後爲參河守。久而除大藏少輔。十四年敘從五位上。出爲安藝守。明年遷伊豫守。仁壽三年春加正五位下。爲大和守。齊衡二年爲左京權大夫。大和守如故。天安元年九月丁母憂解官。服□之後。二年十一月拜民部大輔。貞觀三年遷伊豫守。不之任。四年四月下詔。令參議已上各論時政之是非。詳世俗之得失。右大臣藤原朝臣良相上表言。伏惟皇帝陛下。徳高雲霓。明並日月。猶開廣詢之路。遂降不諱之綸。右大弁南淵朝臣年名。身爲進士。職經內外。稍通治體。既居樞要。山城守紀朝臣今守。所歴之州。風聲必暢。論之良吏。自爲先鳴。伊豫守豊前王。才學早彰。資歴淹久。無他異跡。足謂老成。大宰大貳藤原朝臣冬緒。聲名粗達。器識漸優。吏幹之稱。仍有可愛。大和守弘宗王。頗有治名。多宰州縣。談諸經國。非無其才。然則令件等人同上意見。詔曰。可。先是。諸王自二世至四世。賜夏冬衣服。不限人數。隨年定符出多少賜之。或至五六百人。是時載簿進官者四百餘人。豊前上疏曰。諸王給服。人數不定。徒費帑藏。何無紀極。望請以當時所在爲定數。隨闕補之。不聽輙過。從之。六年授從四位上。卒於官。時年六十一。豊前爲性簡傲。言語夸浪。接物之道。爲人所避。尋常直於侍從局。品藻人物。以爲己任。談咲消日。放縱不拘。諸王五世以下帶五位者。法不聽着紫。豊前爲五世五位着紫。爲有司所糺。然後着緋。』▼是日夜。有星。出東井入軫。色白。長二丈餘。
三日乙夘。大原野祭。
四日丙辰。祈年祭並如常。
五日丁巳。釋奠如常。
八日庚申。春日祭如常。
九日辛酉。新鑄銅印一面賜女官廚。
十日壬戌。詔曰。皇乾播徳。亭毒之功自高。哲匠裁規。撫臨之道斯廣。是知。致庶績於和平。唯資惠愛。驅黎元於富壽。實在憂勞。朕以庸虛。恭承緒業。位雖尊於宸極。化未洽於域中。所以宵衣□慮。□食兢懷。欲使四海無凶札之嗟。八荒絶烽燧之警。然素情弗顯。玄感猶□。孤負靈心。招以變異。去冬大宰府言上。在肥後國阿蘓郡神靈池。經淫雨而無増。在亢陽而不減。而今無故沸騰。衍溢他縣。龜筮所告。兵疫爲凶。朕之中腸。氷谷最切。夫脩徳嫁禍。既有前聞。行善攘殃。非無往鑒。宜毎寺薫修。毎社走幣。頼茲冥祐。防彼咎徴。又鰥寡孤獨不能自存者。量加優賑。使得支濟。又天安二年以往租稅未納。皆勿詭責。一從□除。所冀至精廣被。消霧露於無形。潛衛傍通。靜風塵於未兆。布告遐邇。俾知朕意。』▼是日。太政官頒下詔書於五畿七道曰。今稽詔書。毎寺薫修。毎社走幣。頼茲冥祐。防彼咎徴。又鰥寡孤獨不能自存者。量加優賑。使得支濟。又天安二年以往租稅未納。皆勿詭責。一從□除。夫佛法所崇。尤在誠信。神明所感。寔「是」資潔清。今須國司講師相齋戒。從符到日一七箇日。於國分寺及有供定額寺。令轉讀金剛般若經。讀經之間。禁斷殺生。又國內所有大小諸社長官。躬親潔齋奉幣。其幣料用正稅。又鰥寡孤獨不能自存者。以救急義倉內。國司相量給之。又天安二年以往租稅未納。載所司文簿者。咸從原免。
十三日乙丑。園韓神祭如常。』出雲國言。衰弊年久。黎元凋殘。疫癘數發。稼穡不登。護國安民般若之力。攘災招福經王之助。望請。毎年春秋仲月。講演仁王般若經。其布施供養。充國儲料。太政官處分。依請。
十四日丙寅。請六十僧於東宮內殿。限以五日。轉讀大般若經。』▼是日。勅遣從五位下行木工權助和氣朝臣彜範。奉幣於豊前國八幡大菩薩。告文雲。天皇〈我〉詔旨〈尓〉坐。掛畏〈岐〉八幡大菩薩〈乃〉大前〈尓〉申賜〈倍止〉申〈久〉。大菩薩〈乃〉護賜〈尓〉依〈天〉。天下無事。然〈乎〉去年〈與利〉。天變地災今月〈萬天尓〉不止。加以。肥後國阿蘓郡〈尓〉在〈留〉神靈池無故沸溢〈太利〉。乍驚卜求〈禮波〉。兵疫〈乃〉事可有〈止〉申〈利〉。自此之外〈尓毛〉。物恠亦多。依此〈天〉。左右〈尓〉念行〈尓〉。掛畏〈岐〉大菩薩〈乃〉護賜〈牟尓〉依〈天〉。無事〈久〉可有〈止〉思食〈天〉。去正月〈尓〉差使〈天〉。大幣〈乎〉奉出〈無止志岐〉。然〈乎〉忽〈尓〉依有穢〈天〉。奉出〈古止〉不得〈奈利尓岐〉。今吉日良辰〈乎〉擇定〈天〉。木工權助從五位下和氣朝臣彜範〈乎〉差使〈天〉。禮代〈乃〉大幣〈乎〉令捧持〈天〉奉出〈須〉。此狀〈乎〉聞食〈天〉。天下平〈介久〉。群臣忠心〈乎〉懷〈岐〉。上下有序〈利〉。兵疫不發〈之天〉。寳祚無動〈久〉護賜〈比〉。常磐堅磐〈尓〉矜幸〈倍〉賜〈倍止〉。恐〈美〉恐〈美毛〉申賜〈波久止〉申。
十七日己巳。勅遣參議從四位下守右大弁大枝朝臣音人。從四位下行中務大輔忠範王等向山階山陵。告以神靈池水沸騰。預防災害。告文雲。天皇〈我〉詔旨〈尓〉坐。掛畏〈岐〉山階〈乃〉御陵〈尓〉申賜〈倍止〉申〈久〉。自去年至於今月。天變地災不止。加以。肥後國阿蘓郡〈尓〉在〈流〉神靈池無故沸溢〈太利〉。乍驚卜求〈禮波〉。兵疫〈乃〉事有可〈止〉申〈利〉。自此之外〈尓毛〉物恠亦多。依此〈天〉左右〈尓〉念行〈尓〉。掛畏〈岐〉御陵〈乃〉護賜〈牟尓〉依〈天〉。無事〈久〉可有〈止〉思食〈天〉。去正月〈尓〉差使〈天〉奉出〈無止志岐〉。然〈乎〉忽〈尓〉依有穢〈天〉奉出〈古止〉不得〈奈利尓岐〉。今吉日良辰〈乎〉擇定〈天〉。參議從四位下守右大弁大枝朝臣音人。從四位下行中務大輔忠範王等〈乎〉差使〈天〉奉出〈須〉。此狀〈乎〉聞食〈天〉。天下平〈氣久〉。群臣忠心〈乎〉懷〈岐〉。上下有序〈利〉。兵疫不發〈之天〉。寳祚無動〈久〉護賜〈比〉。堅磐常磐〈尓〉矜幸〈倍〉賜〈倍止〉。恐〈美〉恐〈美毛〉申賜〈波久止〉申。』參議正四位下行右衛門督兼讃岐守藤原朝臣良繩。從五位上行兵部少輔源朝臣直等向柏原山陵。從三位守權大納言兼右近衛大將藤原朝臣氏宗。從五位上行民部少輔源朝臣頴等向嵯峨山陵。大納言正三位兼行民部卿太皇大後宮大夫伴宿禰善男。散位從四位上茂世王等向深草山陵。參議正四位下行左大弁兼勘解由長官南淵朝臣年名。從四位上行侍從利基王等向田邑山陵。告文一同山階山陵。
廿七日己夘。豊前國從五位上辛國息長比□神。忍骨神並授從四位上。阿波國正五位下天石門和氣八倉比□神從四位下。和泉國從五位下泉穴師神從五位上。出羽國正六位上城輪神。高泉神並從五位下。
三月壬午朔。二日癸未。制。七道貢蘓違期。國司五位已上奪位祿。六位已下折取公廨五分之一。自今以後。永爲恆例。
三日甲申。天皇潔齋奉燈如常。
七日戊子。先是。刑部省奏言。承前之例。訓刑部省。號訴訟之司。夫名不正。則事不從。又名以召實。事以放象。何以判斷之司。可謂訴訟之司。望諸。訓刑部省三字。將號判法之司。至是。有勅雲。宜號定訟之司。
八日己丑。雷雨。
九日庚寅。以散位從五位上和氣朝臣高作爲圖書頭。從五位上橘朝臣三夏爲治部少輔。從五位下行安房守紀朝臣吉繼爲玄蕃頭。散位從五位下上毛野朝臣綱主爲鼓吹正。從五位上紀朝臣有常爲刑部權大輔。從五位下藤原朝臣秋緒爲少輔。從五位下行明法博士完人朝臣永繼爲大判事。明法博士如故。散位從五位下當麻眞人安方爲造酒正。從五位下齋部宿禰木上爲勘解由次官。丹波權守從五位下笠朝臣弘興爲守。參議從四位下守右大弁大枝朝臣音人爲播磨權守。右大弁如故。從五位下守主稅頭兼行遠江權介家原宿禰繩雄爲備後介。主稅頭如故。正五位下行左馬頭清原眞人秋雄爲左近衛權少將。右馬頭從五位上藤原朝臣秀道爲左馬頭。從五位上守左近衛權少將在原朝臣業平爲右馬頭。
十二日癸巳。授信濃國從五位上守達神從四位下。
十三日甲午。制。諸司諸衛府仕丁衛士日功。收長年錢廿文。
十九日庚子。周防守從五位下安倍朝臣宗行爲兼鑄錢長官。
廿一日壬寅。授太政大臣東京第無位天石戸開神從三位。』相摸國鎌倉郡人大皇大後宮少屬從八位上上村主眞野。武散位從八位上上村主秋貞等。改本居貫附河內國大縣郡。
廿二日癸夘。地震。』以筑前國水田卅町。充對馬嶋上縣下縣兩郡司統領職田。
廿三日甲辰。授信濃國從五位下馬背神從四位下。
廿五日丙午。少僧都法眼和上位慧運申牒。請一據舊例得度者受戒曰。検舊例。凡有得度者。先與度縁。次令入寺。就中年分度者經二箇年。臨時度者經三年箇年。令練沙彌之行。然後初聽受戒。尓乃毎年三月以前。僧綱放牒諸寺。令進當年可受戒者交名。會集綱所。治部玄蕃共勘名籍。兼試法華最勝威儀三部經。即簡定年六十已下。廿五已上。學得前件三部經者。更牒本寺。廿一日。令修悔過。四月十五日以前。定其受戒日。請集傳戒大少十師於東大寺戒壇院。依教法問十三難並十遮。然後令登壇受戒。即受戒畢後。安置戒壇院。差教授師。夏月之間。令修學比丘二百五十戒三千威儀。誓護國家。或在各本寺。請依止師。細學律相。同以誓護。其年不滿廿。若七十已上。並國家不放之人。債負之人。黃門奴婢之類。非是戒器。故佛不聽受戒。頃年之間。非唯忘卻舊例。兼復違背佛教。或臨受戒日。纔下官符。新剃頭髮。初着袈裟。冠□之痕。頭額猶存。或十四已下年少之人。空有貪名之外謀。曾無慕道之中誠。皆是未練沙彌之行。況於懴悔之事乎。加以。結番之場。競上下而鬪亂。登壇之次。爭先後而拏攫。遂則罵詈有司。陵轢十師。濫惡之甚不可勝計。夫受得表無表戒。名曰受戒。於三師七證前。慇懃至誠敬禮。乞戒之下。發得防非止惡之功能。名曰表戒。羯磨之下。發得非色非心成佛之殊勝功能。名曰無表戒。既無至誠禮敬之心。安得表戒。表戒未得。何得無表。既不得表無表戒。何名得戒。登壇已後。不學律相。故不知持犯。不知持犯。故不修安居。何稱比丘乎。望請。惣據舊例。兼遵佛教。然則。緇徒感激。濫惡自止。戒壇清靜。佛法興隆。國土之豊樂不期而來。內外之災障不攘而去。太政官處分。依請。
廿六日丁未。授甲斐國從五位下大井俁神正五位下。
廿七日戊申。有勅。大搜於宮中及諸司。東西京。
廿八日己酉。以從五位上行治部少輔橘朝臣三夏爲刑部大輔。左京權亮從五位下廣階宿禰貞雄爲亮。散位從五位下紀朝臣當仁爲權亮。從五位上守刑部大輔滋野朝臣安成爲美濃權守。外從五位下行主計助御春朝臣豊宗爲權介。左近衛權少將清原眞人秋雄爲阿波守。少將如故。參議左近衛中將從四位下藤原朝臣基經爲伊豫守。中將如故。從四位下行大學博士大春日朝臣雄繼爲權守。博士如故。』近江國言。伊香郡人石作部廣繼女。生年十五。始以出嫁。三十七失其夫。常守墳墓。哭不斷聲。專期同穴。無心再嫁。量其意操。可謂節婦。勅。宜敘二階免戸內租。即表門閭。』以相摸國大住。愛甲兩郡空閑地四百町內見開田十五町。充淳和院。
廿九日庚戌晦。大祓於建禮門前。
夏四月辛亥朔。天皇御前殿。宴於侍臣。賜祿各有差。』▼是日。勅木工權頭從五位上有宗宿禰益門。頭從五位上紀朝臣春枝。權助從五位下和氣朝臣彜範。助從五位下御春朝臣內雄等。令得往還近江國。
二日壬子。元興寺僧傳燈法師位賢和奏言。久住近江國野洲郡奧嶋。聊搆堂舍。嶋神夢中告曰。雖雲神靈。未脫蓋纒。願以佛力。將増威勢。擁護國家。安存郷邑。望請。爲神宮寺。葉神明願。詔許之。
三日癸丑。殞霜殺草。
四日甲寅。殞霜不止。』廣瀬龍田祭如常。
五日乙夘。▼是日。內裏並諸司諸所延名僧一人。受十善戒。讀般若心經。僧俗所讀經卷數。各別録奉進。去年天下患咳逆病。今年內外疫氣有萠。故轉經攘之。
七日丁巳。殞霜。』式部兵部兩省奏成選擬階簿。天皇不御前殿。大臣奉勅。令各還省行之。
八日戊午。殞霜。』潅佛於內殿如常儀。
十日庚申。平野祭。
十一日辛酉。梅宮祭並如常。
十二日壬戌。地震。
十四日甲子。殞霜。
十五日乙丑。授伊勢國正五位上稻生神從四位下從五位上勳七等椿神正五位下。』公卿就太政官曹司廳。賜文武官成選位記。』▼是日。制。興福寺維摩會立義得第僧敘滿位階。立爲恆例。』常住寺十禪師傅燈法師位延庭奏言。於山駐國葛野郡北山。奉爲國家。建立道場。名曰興隆寺。四履六町。安置千手觀音像一躰。梵王帝釋像各一躰。四王像四躰。貞觀二年詔令木工寮修造堂舍。春演説最勝王經。秋吼講妙法蓮華經。安居之中。轉讀大般若經。誓護國家。深期永代。望請。爲御願寺。修戒律眞言兩宗。但不經僧綱並講師之攝。從之。』以從五位下行越前權介文室朝臣能雄爲能登守。從五位下行豊後介菅野朝臣宗範爲薩摩守。』▼是日。以傳燈大法師位眞延爲內供奉十禪師。
十七日丁夘。雷雨。諸衛陣於殿庭。』勅奉充諸明神神田。松尾神五段。賀茂御祖神五段。別雷神五段。稻荷神三段。平野神五段。大原野神五段。並以山城國愛宕。紀伊。乙訓。葛野等郡得度除帳田充之。』遣從五位下行木工權助和氣朝臣彜範。向石清水八幡大菩薩宮。奉楯矛並御鞍。告文雲。天皇〈我〉詔旨〈度〉。掛畏〈岐〉石清水〈尓〉坐八幡大菩薩〈乃〉廣前〈尓〉申給〈止〉申〈久〉。新宮構造〈天波〉楯桙及種々神財可奉出。而神財〈波〉且奉出〈己止〉畢〈太利〉。楯桙並御鞍等〈乎奈毛〉怠〈利介留〉。此〈乎〉今造餝〈天〉。禮代大幣帛〈乎〉令捧持〈天〉。使木工權助從五位下和氣朝臣彜範差〈天〉奉出給〈布〉。但御鞍〈波〉三具〈奈毛〉奉出〈須倍加利介留〉。然〈乎〉申傳〈太留〉人〈奈毛〉誤〈天〉。二具〈乎〉令造〈天介留〉。因〈天〉一具〈乎波〉大菩薩〈尓〉奉〈利〉。一具〈乎波〉卜定〈天〉大帶命尓奉〈留〉。但比□大神〈乃〉御料〈波〉今使造〈天〉後〈尓〉。吉日良辰〈尓〉奉出〈牟〉。此狀〈乎〉平〈介久〉聞食〈天〉。天皇朝庭〈乎〉寳位無動〈久〉。堅石常石〈尓〉。夜守日守〈尓〉護幸〈倍〉賜〈比〉。天下國家無事〈久〉護助給〈倍止〉。恐〈美〉恐〈美毛〉申賜〈波久止〉申。』參議從四位下守右大弁兼行播磨權守大枝朝臣音人向平野社。內藏頭從五位上藤原朝臣安方向太政大臣東京第社。並奉楯桙御鞍等。告文同石清水。
廿日庚午。從三位守權大納言兼右近衛大將藤原朝臣氏宗上表。請解大將職曰。臣前年抗表。請解左衛門督。誠以。器與用違。官曠職闕。非敢微軀是受。實將負重致憂也。而天鑒曲降。更加殊奨。武職文官還曩時。〈中謝〉臣才非默識。性是朱愚。叨蒙不測之恩。驟歴匪才之任。今復位當喉舌。寄忝爪牙。顧覆□而貽憂。想瞰門而増懼。縱只鞠躬槐庭之中。慙惶不暇。何況兼寵蘭綺之上。志力那堪。加以。桑楡陰短。犬馬齒衰。嬰羸病之暗來。恐警巡之多闕。伏願。皇情下照。丹款獲申。罷擁旄於八屯。專粉骨於一職。無勝兢悚戰汗之至。謹奉表以聞。優詔不許。
廿二日壬申。諸衛警固。縁賀茂祭也。
廿三日癸酉。賀茂祭如常儀。
廿四日甲戌。諸衛解嚴。
廿五日乙亥。授大和國無位田中神從五位下。』▼是日。式部省奏諸銓擬郡司擬文。天皇不御前殿。右大臣奉勅。於仗下令少輔從五位上平朝臣實雄開簿讀之。大臣點定覆奏。
廿七日丁丑。請六十僧於內殿。三箇日間。轉讀大般若經。
五月辛巳朔。二日壬午。雷雨。諸衛陣於殿庭。
五日乙酉。停端午之節。
八日戊子。授美濃國從五位下伊冨岐神從四位下。遠江國正六位上淡海石井神從五位下。』以出羽國觀音寺預之定額。』▼是日。勅充對馬嶋分寺三綱供。其料用三寶布施大豆百斛之息利。
十日庚寅。先是。源永。藤原興蔭。直世道主。藤原連。春藤。秋宗。春行。安繼。俊成。恆雄。眞藤。利貞。吉雄等十四人浮宕於出雲國。拒捍國郡。陵轢百姓。▼是日。下知國司。差加防援。早令入京。
十三日癸巳。延僧四口於神泉苑。讀般若心經。又僧六口。七條大路衢。分配朱雀道東西。朝夕二時讀般若心經。夜令佐比寺僧惠照。修疫神祭以防災疫。預仰左右京職。令東西九箇條男女人別輸一錢。以充僧布施供養。欲令京邑人民頼功徳免天行也。』右京職言。右京人伴健岑。承和九年七月廿八日謀反。配流隱岐國。而彼國稱健岑會赦放免入京。勅。宜殊從寛宥遷配出雲國。差充防援遞送前所。
十五日乙未。公卿就太政官曹司廳。任諸國郡司。策命如常。
十六日丙申。以散位從五位下藤原朝臣高範。從五位下藤原朝臣千乘。並爲待從。刑部少輔從五位下藤原朝臣秋緒爲治部少輔。下野守從五位下橘朝臣忠宗爲刑部少輔。從五位上行伊勢權守藤原朝臣宜爲齋宮權頭。伊勢權守如故。散位從五位下大春日朝臣澤主爲勘解由次官。從四位上行侍從利基王爲下野權守。勘解由次官從五位下齋部宿禰木上爲越前權介。從五位下行主稅頭兼備後介家原宿禰繩雄爲加賀權介。主稅頭如故。外從五位下行安房守賀陽朝臣宗成爲備後介。從四位上基兄王爲安藝守。基兄。今年正月拜安藝守。丁母憂去職。詔以本官起之。』授陸奧國俘囚外從八位下伴部建麻呂外從五位下勳五等。』▼是日。置諸國介掾。甲斐。能登。丹後。石見。周防。長門。土左。日向八國並今置介。飛騨一國今置掾。先是。三月九日。太政大臣已下參議已上奏言。謹案令條。上國有介。中國無介。下國無掾。夫雖分官置職實有前規。而隨時制宜。豈闕當代。今件等國。或前爲上國。未備介職。或國務稍繁。官員猶少。或長官有故。主典執印。論之政途。事非穏便。伏請。甲斐。周防新備介職。自餘中國同置介。下國又置掾。以適變通。但至於安房。若狹。佐渡。大隅。薩摩。志摩等國。雖有中下之名。不足備介掾之職。仍不入此例。臣等商量。具件如前。謹録事狀。伏聽天裁。詔從之。
十七日丁酉。詔以紀伊國從五位上堅眞音神列於官社。』上野國言。加擧權任國司公廨料稻七萬束。從之。
廿日庚子。左京人造酒令史正六位上道祖史永主。散位大初位下道祖史高直等二人。賜姓惟道宿禰。其先。出自百濟國人王孫許里也。
廿四日甲辰。遣諸衛府官人已下。大搜於東西京。先是。左衛門獄中着□囚六人。穿獄垣逃去。仍以搜索。
廿五日乙巳。大搜京邑。』授薩摩國從五位上賀紫久利神正五位下。』讃岐國三野郡置主政一員。』▼是日。制。五畿七道諸神社祝部。停補白丁。以八位已上及年六十已上人充之。先是置者。令終其身。自今以後。立爲恆例。』以散位從五位上良岑朝臣長松爲大和權守。
廿六日丙午。勅。近士賢基。修行年久。居住多武岑墓邊寺。宜令大和國。以正稅稻。日給米一升二合。充其供料。兼令賢基。率沙彌等。検彼墓四至之內。
廿七日丁未。下知大和國。僧高貞。沙彌勝勢等。不宜令居止部內。〈其由未詳〉。
廿九日己酉晦。大電雷雨。諸衛陣於殿前。▼是日。淫霖猶未止。
