
胡寇尚未盡，大軍鎮關門。
旌旗遍草木，兵馬如雲屯。
聖朝正用武，諸將皆承恩。
不見征戰功，但聞歌吹喧。
儒生有長策，閉口不敢言。
昨從關東來，思與故人論。
何爲廊廟器，至今居外藩。
黃霸寧淹留，蒼生望騰鶱。
卷簾見西嶽，仙掌明朝暾。
昨夜聞春風，戴勝過後園。
各自限官守，何由敘涼溫。
離憂不可忘，襟背思樹萱。

