舊本題漢東方朔撰。所載皆荒外之言，怪誕不經。共四十七條。陳振孫《書錄解題》已極斥此書，稱東方朔撰、張茂先傳之偽。今考《漢書·朔本傳》，歷敘朔所撰述，言凡劉向所錄朔書俱是，世所傳他事皆非。其贊又言後世好事者取奇言怪語附著之朔雲雲。則朔書多出附會，在班固時已然。此書既劉向《七略》所不載，則其為依託，更無疑義。《晉書·張華本傳》，亦無註《神異經》之文，則並華註亦屬假借，振孫所疑，誠為有見。然《隋誌》載此書，已稱東方朔撰，張華註。則其偽在隋以前矣。觀其詞華縟麗，格近齊、梁，當由六朝文士影撰而成，與《洞冥》、《拾遺》諸記先後並出，故其中西北荒金闕銀盤明月珠事，陸倕《石闕鉻》引用之。其中玉女投壺事，徐陵《玉臺新詠序》引用之。流傳既久，固不妨過而存之，以廣異聞。又考《廣韻》去聲四十一漾收㺊字《說文》、《玉篇》皆所不載。註稱獸似獅子，實本此經北方有獸焉，其狀如獅子，名曰㺊之文。則小學家巳相援據，不但文人詞藻，轉相採摭巳也。《隋誌》列之史部地理類，《唐誌》又列之子部神仙類。今核所言，多世外恍惚之事，既有異於輿圖，亦無關於修煉，其分隸均屬未安。今從《文獻通考》列《小說類》中，庶得其實焉。
神異經 (四庫全書本)
東荒山中有大石室，東王公居焉。長一丈，頭髮皓白，人形鳥面而虎尾。載一黑熊，左右顧望，恆與一玉女投壺。每投千二百矯，[1]設有入不出者，天為之𡄵噓。[2]矯出而脫誤不接者，[3]天為之笑。[4]
東方有人焉，男皆朱衣縞帶元冠，女皆彩衣，男女便轉可愛，恆恭坐而不相犯，相譽而不相毀。見人有患，投死救之。名曰善人。[5]一名敬，[6]一名美，[7]不妄言，𠵩𠵩然而笑，倉卒見之如痴。[8]
東方荒外有豫章焉。此樹主九州，其高千丈，圍百尺，本上三百丈。本如有條枝，敷張如帳。上有玄狐、黑猿，枝主一州，南北並列，面向西南。有九力士操斧伐之，以占九州吉凶。斫之復生，其州有福。創者，州伯有病。積歲不復者，其州滅亡。[9]
東方有桑樹焉，高筏十丈，敷張自輔。其葉長一丈，廣六七尺，其上自有蠶，作繭長三尺。繰一繭，得絲一斤。有椹焉。長三尺五寸，圍如長。[10]
東方有樹焉，高百丈，敷張自輔。葉長一丈，廣六尺，其名曰梨。如今之樝梨，但樹大耳。其子徑三尺，剖之少瓤。白如素。和羹食之為地仙。衣服不敗，闢谷可以入水火也。[11]
東方有樹，高五十丈，葉長八尺，名曰桃。其子徑三尺二寸，和核羹食之，令人益壽。[12]食核中仁，可以治嗽。小桃溫潤，嘅嗽人食之即止。[13]
東海之外荒海中，有山焦炎而峙，高深莫測，蓋稟至陽之為質也。海中激浪投其上，噏然而盡。計其晝夜，㬛攝無極，若熬鼎受其灑汁耳。
大荒之東極，至鬼府山、臂沃椒山，[14]腳巨洋海中，升載海日。蓋扶桑山有玉鷄，玉鷄鳴則金鷄鳴，金鷄鳴則石鷄鳴，石鷄鳴則天下之鷄悉鳴，潮水應之矣。
東海滄浪之洲，生強木焉，洲人多用作舟楫。其上多以珠玉為戲物，終無所負。其木方一寸，可載百許斤。縱石鎮之不能沒矣。
東方荒中，有木名曰栗。其殼徑三尺三寸，殼刺長丈餘，實徑三尺。殼亦黃，其味甜，食之多令人短氣而渴。[15]
東方裔外有建山，其上多橘柚。
東南方有人焉，周行天下，身長七丈，[16]腹圍如其長。頭戴鷄父魌頭，[17]朱衣縞帶，以赤蛇繞額，[18]尾合於頭。不飲不食，朝吞惡鬼三千，暮吞三百。此人以鬼為飯，[19]以露為漿。[20]名曰尺郭，一名食邪。道師雲吞邪鬼，一名赤黃父。今世有黃父鬼。
東南荒中有邪木，高三千丈，或十餘圍，或七八尺。其枝喬直上，不可𨚗也。[21]葉如甘瓜，二百歲，葉落而生花，花形如甘瓜。花復二百歲，落盡而生萼。萼下生子。三歲而成熟。成熟之後，不長不減。子形如寒瓜，長七八寸。徑四五寸。萼復覆生頂。[22]此不取，萬世如故。若取子而留萼，萼復生子如初。年月復成熟，後二年，則成萼，而復生子。其子形如甘瓤，少𧡴[23]甘美，食之令人身澤。不可過三升，令人冥醉，半日乃醒。木高，人取不能得，唯木下有多羅之人緣能得之。[24]一名無葉，世人後生不見葉，故謂之無葉也。一名倚驕。[25]
東南隅太荒之中，有樸父焉。夫婦並高千里，腹圍自輔。天初立時，使其夫妻導開百川，懶不用意。[26]謫之，並立東南。男露其勢，女露其牝。[27]不飲不食，不畏寒暑，唯飲天露。須黃河清，當復使其夫婦導護百川。古者初立，此人開導河，河或深或淺，或隘或塞，故禹更治，使其水不雍。天責其夫妻倚而立之，若黃河清者，則河海絕流，水自清矣。
東南海中有烜洲，洲有溫湖，鮒魚生焉。其長八尺，食之宜暑而辟風寒。
東南有石井，其方百丈。上有二石闕，俠東南面，上有蹲熊。有榜著闕曰地戶。
南方有犬，人面鳥喙而有翼，手足扶翼而行，食海中魚。有翼不足以飛，一名𩿊兜。《書》曰：放𩿊〈月鳥〉兜於崇山。[28]一名驩兜。為人狠惡，不畏風雨，禽獸犯死乃休耳。
南方有人，長二三尺，袒身而目在頂上。走行如風，名曰𪕰。所之國大旱。[29]一名格子。善行，市朝眾中，遇之者，投著廁中乃死，旱災消。《詩》曰：旱魃為虐。或曰生捕得殺之，禍去福來。
南荒外有火山，其中生不盡之木。[30]晝夜火燃，得暴風不猛，猛雨不滅。[31]
南方大荒之中有樹焉，名曰柤稼𣘗〈木匿〉。柤者，柤梨也；稼者，株稼也；𣘗〈木匿〉，親昵也。三千歲作華，九千歲作實。其華蕊紫色，其實赤色。其高百丈，或千丈也。敷張自輔，東西南北方枝，各近五十丈，葉長七尺，廣五尺，色如綠青，木皮如桂樹，理如甘草，味飴。實長九尺，圍如其長而無瓤核。以竹刀剖之，如凝蜜。[32]得食復見，實即凝矣。言復見後實熟者，壽一萬二千歲。[33]
南方大荒有樹焉，名曰如何。三百歲作華，九百歲作實。華色朱，其實正黃。高五十丈，敷張如蓋，葉長一丈，廣二尺。餘似菅薴，色青，厚五分，可以絮，如厚樸。材理如支，九子，味如飴。實有核，形如棗子。[34]長五尺，圍如長。金刀剖之則酸，蘆刀剖之則辛。食之者地仙。不畏水火，不畏白刃。
南方荒中有涕竹，長數百丈，圍三丈六尺，厚八九寸，可以為船。其筍甚美，食之可以止瘡癘。[35]
南方有甘蔗之林，其高百丈，圍三尺八寸。促節多汁，甜如蜜，咋嚙其汁，令人潤澤。可以節蚘蟲。[36]人腹中蚘蟲，其狀如蚓，此消穀蟲也。多則傷人，少則穀不消。是甘蔗，能滅多益少，凡蔗亦然。
不盡木火中有鼠，重千斤，毛長二尺餘，細如絲。但居火中，洞赤，時時出外，而毛白，以水逐而沃之，即死。取其毛績紡，織以為布，用之若有垢涴，以火燒之則凈。
南方蚊翼下有小蜚蟲焉。目明者見之，每生九卵，復未嘗有毈，復成九子，蜚而復去，蚊遂不知。亦食人及百獸，食者知言蟲小，食人不去也。此蟲既細且小，因曰細蠛。陳章對斉桓公小蟲是也。[37]此蟲常春生，以季夏藏於鹿耳中，名嬰蜺。
南方有獸，似鹿而豕首，有牙。善依人求五穀，名無損之獸。人割取其肉不病，肉復自復。其肉惟可作鮓，使■〈米審〉肥美而鮓肉不壞。吞之不入，■〈米審〉盡更添肉。復作鮓如初，愈美，名曰不盡鮓是也。[38]
南荒之外有火山，長四十里，廣五十里。其中皆生不燼之木，火鼠生其中。
南方有銀山，長五十里，高百餘丈，悉是白銀。
西南大荒中有人，長一丈，腹圍九尺。踐龜蛇，戴朱鳥，左手憑白虎，知河海水斗斛，識山石多少，知天下鳥獸言語。土地上人民所道，知百穀可食，識草木鹹苦，名曰聖，一名哲，一名賢，[39]一名無不達。凡人見而拜之，令人神智。此人為天下聖人也，一名先通。
西南方有人焉，身多毛，頭上戴豕。貪如狼惡，好自積財，而不食人穀。強者奪老弱者，畏群而擊單。名曰饕餮。《春秋》言饕餮者，縉雲氏之不才子也。一名貪惏，一名強奪，一名凌弱。此國之人皆如此也。
西南荒中出訛獸，其狀若菟，人面能言。常欺人，言東而西，言惡而善。其肉美，食之言不真矣。[40]一名誕。
〇崑崙西有獸焉，其狀如犬，長毛四足，似羆而無爪，有目而不見，行不開。有兩耳而不聞，有人知往。有腹無五臟，有腸直而不旋，食物徑過。人有德行而往牴觸之。有凶德則往依憑之。天使其然，名為渾沌。《春秋》云：渾沌，帝鴻氏不才子也。空居無為，常咋其尾，回轉仰天而笑。[41]
西方荒中有獸焉，其狀如虎而犬毛，長二尺，人面虎足，豬口牙，尾長一丈八尺，攪亂荒中，名檮杌，一名傲狠，一名難訓。《春秋》雲顓頊氏有不才子名檮杌是也。
有人面目手足皆人形，而胳下有翼，不能飛。為人饕餮，淫逸無理，名曰苗民。《春秋》所謂三苗，《書》雲竄三苗於三危。
西荒之中有人焉，長短如人，著百結敗衣，手虎爪，名曰獏㺔。伺人獨行，輒食人腦，或舌出盤地丈餘，人先開其聲，燒大石以投其舌，乃氣絕而死。不然食人腦矣。[42]
西方日宮之外[43]有山焉，其長十餘里，廣二三里，高百餘丈，皆大黃之金，其色殊美，不雜土石，不生草木。上有金人，高五丈餘，皆純金，名曰金犀。入山下一丈有銀，又一丈有錫，又入一丈有鉛，又入一丈有丹陽銅，似金可鍛，以作錯塗之器。《淮南子》朮曰餌丹陽之為金是也。[44]
西荒中有獸如虎，毫長三尺，人面虎足，口牙一丈八尺。人或食之，獸鬥終不退卻，唯死而已。荒中人張捕之，復黠逆知，一名倒壽。
西方深山中有人焉，身長尺餘，袒身，捕蝦蟹。性不畏人，見人止宿，暮依其火以炙蝦蟹。伺人不在，而盜人鹽以食蝦蟹。名曰山臊。其音自叫。人嘗以竹著火中，爆烞而出，臊皆驚憚。犯之令人寒熱。此雖人形而変化，然亦鬼魅之類，今所在山中皆有之。
西海水上有人，乘白馬朱鬣，白衣玄冠，從十二童子，馳馬西海水上，如飛如風，名曰河伯使者。或時上岸，馬跡所及，水至其處。所之之國，雨水滂沱，暮則還河。
西海之外有鵠國焉，男女皆長七寸。為人自然有禮，好經綸拜跪。其人皆壽三百歲。其行如飛，日行千里。百物不敢犯之，唯畏海鵠，過輒吞之，亦壽三百歲。此人在鵠腹中不死，而鵠一舉千里。[45]
西方山中有蛇，頭尾差大，有色五彩。人物觸之者，中頭則尾至，中尾則頭至，中腰則頭尾並至。名曰率然。[46]
西北有獸焉，狀似虎，有翼能飛，便剿食人。知人言語，聞人鬥，輒食直者；聞人忠信，輒食其鼻；聞人惡逆不善，輒殺獸往饋之。名曰窮奇，亦食諸禽獸也。[47]
西北荒有人焉，人面朱髮，蛇身人手足，而食五穀禽獸。貪惡愚頑，名曰共工。《書》流共工於幽州。幽州，北裔也。而此言西北，方相近也，皆西裔之族耳。
西北荒中有玉饋之酒，酒泉注焉。廣一丈，長深三丈，酒美如肉，澄清如鏡。上有玉尊玉籩，取一尊，一尊復生焉。與天同休，無乾時。石邊有脯焉，味如麞鹿脯。飲此酒，人不生死。一名遺灑。其脯名曰追復，食一片復一片。[48]
西北荒中有二金闕，高百丈，金闕銀盤，圓五十丈。二闕相去百丈，上有明月珠，徑三丈，光照千里。中有金階，西北入兩闕中，名曰天門。[49]
西北荒中，有小人，長一分。其君朱衣玄冠，乘輅車馬，引為威儀。居人遇其乘車，抓而食之，其味辛，終年不為物所咋。並識萬物名字，又殺腹中三蟲，三蟲死，便可食仙藥也。
西北海外有人，長二千里，兩腳中間相去千里，腹圍一千六百里。但日飲天酒五斗，[50]不食五穀魚肉，唯飲天酒。忽有飢時，向天仍飲。好遊山海間，不犯百姓，不干萬物，與天地同生，名曰無路之人，一名仁，一名信，一名神。
北荒中有棗林，其高五十丈，敷張枝條數里餘，疾風不能偃，雷電不能摧。其子長六七寸，圍過其長。熟赤如朱，乾之不縮，氣味潤澤，殊於常棗。食之可以安軀，益於氣力，故方書稱之。赤松子云：北方大棗味有殊，既可益氣又安軀。北方荒中有石湖，方千里，岸深五丈餘，恆冰，唯夏至左右五六十日解耳。湖有橫公魚，長七八尺，形如鯉而赤。晝在水中，夜化為人。刺之不入，煮之不死。以烏梅二枚煮之則死。食之可止邪病。其湖無凸凹，平滿無高下。
北方層冰萬里，厚百丈，有磎鼠在冰下[51]土中焉。形如鼠，食草木肉。重千斤，可以作脯，食之已熱。其毛八尺，可以為羽褥，臥之卻寒。其皮可以蒙鼓，聞千里。其毛可以來鼠，此毛所在，鼠輒聚焉。
北海有大鳥，其高千尺，頭紋曰天，胸紋曰候。左翼文曰鷖，右翼紋曰勒。頭向東正海中央捕魚。或時舉翼而飛，其羽相切如風雷也。
東北荒中有木，高四十丈，葉長五尺，廣三尺，名曰栗。其實徑三尺二寸，其殼赤，其肉黃白，味甜，食之令人短氣而渴。
崑崙之山有銅柱焉，其高入天，所謂天柱也。圍三千里，周圓如削。下有回屋，方百丈，仙人九府治之。上有大鳥，名曰希有。南向。張左翼覆東王公，右翼覆西王母。背上小處無羽，一萬九千里。西王母歲登翼上，會東王公也。故其《柱銘》曰：崑崙銅柱，其高入天。員周妃削，膚體美焉。其《鳥銘》曰：有鳥稀有，碌赤煌煌。不鳴不食，東覆東王公，西覆西王母。王母欲東，登之自通。陰陽相須，唯會益工。
九府玉童玉女，與天地同休息，男女無為匹配，而仙道自成。[52]男女名曰玉人。
東方有官，青石為墻，高三仞，左右闕高百尺。畫以五色，門有銀榜，以青石碧鏤，題曰：天地長男之宮。西方有宮，白石為墻，五色玄黃，門有金榜而銀鏤，題曰天地少女之宮。中央有宮，以金為墻，門有金榜以銀鏤，題曰：天皇之宮。南方有宮，以赤石為墻，赤銅為門闕，有銀榜，曰：天皇中女之宮。北方有宮，以黑石為墻，題曰：天地中男之宮。東南有宮，黃石為墻，黃榜碧鏤，題曰：天地少男之宮。西北有宮，黃銅為墻，題曰：地皇之宮。
東方裔外有東明山，以青石為墻。西方裔外有大夏山，以金為墻。南方裔外有岡明山，以赤石為墻。西南裔外老壽山，以黃銅為墻。東南裔外闠清山，以青石為墻。西北裔外西明山，以白石為墻。皆有宮。[53]東北有鬼星石室，三百戶共一門，石榜，題曰：鬼門。西南銅關夾榜，題曰：人往門。東北銅關夾門榜，題曰：人來門。
南方有獸焉，角足大小形狀如水牛。皮毛黑如漆，食鉄飲水，其糞可為兵器，其利如剛，名曰嚙鐵。[54]
鬼門晝日不開，至暮即有人語，有青火色。
西南大荒有馬，其大二丈，髯至膝，尾委地，蹄如丹踠可握。日行千里，至日中而汗血。乘者當以絮纏頭，以辟風病，彼國人不纏。
北方有獸焉，其狀如獅子。食人。吹人則病。名曰㺊。[55]恆近人村里，入人居室，百姓患苦。天帝徙之北方荒中。
西方深山有獸焉，面目手足毛色如猴。體大如驢，善緣高木。皆雌無雄，名綢。順人三合而有子，要路強牽男人。將上絕冢之上，取果並竊五穀食，更合三畢而定，十月乃生。
不孝鳥，狀如人身，犬毛有齒，豬牙，額上有紋，曰不孝；口下有紋，曰不慈；背上有紋，曰不道；左脇有文，曰愛夫；右脇有紋，曰憐婦。故天立此異，畀以顯忠孝也。

