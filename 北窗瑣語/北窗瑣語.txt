
甲午季夏，予避暑話山草堂，書賈有以《北窗瑣語》來售者，即於北窗晚霽中，展卷疾讀。如所載倭國貢使宋素卿，原名朱杲，及元永春事，皆與《明史·日本傳》互有異同。又「淡紅衫子」一詩，相傳為錢鶴灘作，今改易數字，嫁名黃南穀，未知孰信。若夫《革華傳》，唐人已辨其偽，乃與《毛穎傳》同稱韓筆，何耶？余公，嘉靖七年舉人，官蘇州通判。其云：「只好州蘇作判通。」亦可謂善自戲謔矣。甌山金忠淳識。
洪武登極後，嘗微行，夜過村落中，口吟云：「微微細雨灑修竹，拂拂輕風颺落花。」忽見一老人云：「天下車書今一統，五雲深處帝王家。」太祖召見曰：「昨聞汝詩，深見忠愛，汝欲官乎？」曰：「不願。」曰：「有子乎？」曰：「無子。」引入內庫，命其縱取，老人遂取一金曰：「畢老足矣。」
周岐鳳，蘇之常熟人，豪俠跌宕，縱情詩酒，自號「江湖風月神仙」，多往來僧寺道院，每為鄉人所仇，誣以他事，訟之於官，官府持之甚急。鳳望門投止，莫有容者。錢永輝，亦常之巨族。鳳往造焉，錢贈以詩云：「聞說多才命未逢，年來無處覓行蹤。一身作客如張儉，四海何人似孔融。野寺鶯花春對酒，河陽風雨夜推篷。機心盡付東流水，回首家鄉似夢中。」一日至家，欲與妻狎。妻曰：「良人避難，人皆知之，倘狎而有娠，時欲自鳴，誰則信邪？是累良人不淺也。」鳳納其言而去，卒死於外。後扶鸞者祝曰：「長安萬里月，杜陵三月春。一茗一爐香，清風來故人。」鳳即赴壇，至今吳下不絕。
方谷珍，寧海人。長身巨目，力能制虎。適蔡亂頭倡亂，劫掠村落。珍鳩集家眾，聚兵千餘，遂執亂頭。時元政不綱，台州路兵官受賄，奏免亂頭。珍怒曰：「得賊者無功，為賊者獲免。賞罰如此，彼能為賊，我不能為賊耶？」遂作亂，元不能制。赤魯不花者，為其所殺。不得已降詔撫之，授江浙行省平章政事。遂據台、溫、明三府，而明州為其巢穴，東連張士誠，南結陳友定，為東南一巨鎮。我太祖號令江左，婺州既下之後，珍懼，不敢敵，遣使奉書求降，太祖受之。然惡其反覆，後遣信國公湯和討焉，珍遂入海。和督舟師追之，獲送建康。太祖問曰：「谷珍你一向在那裏？」珍曰：「臣天下無道，乘桴浮於海；天下有道，束帶立於朝。」太祖喜其言，授以都督僉事。卒於建康。後台、溫、明三府民心未靖，太祖以其從子明敏、明徹為總管，以統理，冀其向化。而彼二豎者，反生煽惑，潛謀不軌，遂族之。
錢與謙遊西湖，見天竺婦人燒香，題云：「窄窄弓鞋款款抬，為燒天竺炷香來。眸凝綠水波微動，掌合白蓮花未開。腰細漫搖春日柳，臉勻初試雪天梅。不知暗說緣何事，斜插金釵撥冷灰。」
黃翰多景樓詩：「乘興來遊多景樓，名因多景有人遊。長江不見水窮處，山遠祇疑天尺頭。一色松杉分雨露，四時花木度春秋。書生就得經綸策，明日乘風上帝州。」
唐子畏傀儡詩：「紙作衣掌線作筋，悲歡離合假成真。分明是個花光鬼，卻在人前人弄人。」文衡山子弟詩：「末郎旦女假為真，便說忠君與孝親。脫卻戲衣還本相，裏頭不是外頭人。」二詩亦足以警世。
陶時莊儼，浙之秀水人。嘉靖初，守揚州，作《銅壺翁傳》，鐫石南門之譙樓，甚得韓愈「毛穎、革華」二傳體裁。銅壺翁者，銅梁人也。弗顯其姓，以其最壽，故曰翁。或曰軒轅氏始成之後。世遠事湮，莫可窮詰。性嗜處高，足不履地，懸壺在左，以代準繩。雖身近闤闠，而晝日常閑。逮夫眾動既定，則兢兢慎持，坐以待旦，蓋體天行。玩歷惟悠悠爾也。尤不喜與人酬酢。常曰：「我一滴水其理性情之鄉乎？若等豈以我壺為飲器，而欲器之乎？」賓客皆弗諧。甚者，鳴鼓而攻之。會姬德既衰，賢聖變騎。翁歎曰：「孔鐸其不揚壺可知矣。」乃托於六甲之法，長生久視，蒙世溫蠖，第相襲以為神仙中人。而天人之蘊，終非眾甕者所能窺。獨漢子言因章房氏六日七分之尊為盈虛偶奇以損益之，問於相襲翁。翁後以房道不相為謀，嘗曰：「我十二時中不忘省己而已，焉知其他。」魏晉以降，代不乏人。迨我聖祖定元都，除舊布新時，守臣以元之水晶宮漏進。帝曰：「廢萬機之務而營心於此，焉得不亡？」命碎、出之。而惟銅壺氏之滴翁，任使有加，又自京師達都邑，分佈其子孫以警教天下，亦號曰翁。而厥先所任之翁，蓋辭祿請老矣。百六十年天人時，萬物若諸福畢應，瑞慶大臻。底於嘉靖，丕實陰陽之道，於乎盛矣。邇來人之臧否不同，其都邑子孫有失其祖父故居。歲己丑，侍御西崖朱公持斧維揚，謂儼曰：「翁有功於世，而忍諸哉。」於是通商惠之得若干緡以為翁助，再成樂安窩，乾坤遣所。誌擊壤者，翁對曰：「翁真似我蜀子雲哉！翁真似我張益公哉！若公為政嚴明，鼓番漏水，歷歷可指。倘一刻差，必詰之守簽者。他日殿直，薦好官員及公，亦以邸中更鼓分明，知之故。」翁與侍御並言之，言訖而去，龐眉皓齒。繩繩未艾，克世其家者，非揚之翁而誰？
奉之雪竇深入萬山中，凹陷不平，泉石清峻，竹木森蔚，浙之名山也。宋高宗嘗夢入其境，象仿而求焉。竟得此山，刻石曰：「應夢名山。」明奉化尹鄒智有詩曰：「板蕩徽欽出北關，五城日夜望南還。康王自是臨安主，不夢中原夢此山。」
賈似道度王田甚急，閭閻不得寧息。有人詩云：「失淮失蜀失荊襄，徒把江南寸寸量。縱使步天長丈丈，也應不是舊封疆。」又盛販私鹽，貨於吳下。有人詩云：「昨夜江頭湧碧波，滿船都載相公鹺。雖然要作調羹用，未必調羹用許多。」
中山武寧王達夫人謝氏，膂力過人，常持鐵器重百斤者，軍中隨行。後太祖登大寶，中山就封，每朝見太后，謝夫人時致不平，嘗有「我家不如爾家」之言。太后以是語及太祖曰：「枕邊之言，中山寧無動心乎？」一日召宴內庭，中山與焉，命勇士殺謝夫人於其第。太祖持卮酒侑中山曰：「今日卿可免赤族之災。」中山跪而飲之，然不知夫人就戮也。
張宏宜，松江人，為餘姚令，欲毀一僧寺，題詩於壁云：「古寺伶俜幾百春，斷碑磨洗認前人。忽朝一日無常到，滄海桑田又一新。」寺僧憂不知所出。適天童寺僧懷讓者，客於其寺，遂賡一詩於其次：「元亮歸來不計春，讚眉入社更何人。隻園陀樹今枯槁，看遍桃花幾度新。」云：「張公來，見詩而喜，寺猶可保也。不然，我亦當速去。」次日，張公果見此詩而怒，既而吟哦者久之，又喜。詢是詩何人所題，僧以名對，邀與相見，極口稱善，遂得不毀。
故老相傳，于肅湣公臨刑時，謂刑者曰：「且停刀得完一詩，云：『莊椿居土老維摩，做盡人間好事多。正統已添新歲月，大明重整舊山河。功過呂望扶周室，德邁張良散楚歌。顧我於今歸去也，白雲堆裏笑嗬嗬。』」及憶少時，聞黃南崖先生言未嘗有詩，但臨刑時云：「皇天后土可表此心」者三四。時有同刑都御史王文在側，云：「斫頭就斫頭，何用多言？」由此觀之，不免畏死戰栗，無從容就死之義。肅湣剛大之氣，小大可知，豈至此而錯亂畏邪？余終以南崖之言為可疑。
張白齋未第時，遨遊吳下幾二十年，平康樂地，時每放懷。一日自吳中歸，過舊識，適張宴內庭，以他辭卻焉。白齋立筆寫一律以寄「初月黃昏欲墮煙，高樓朱箔未成眠。閑燒紅燭成春夢，背立銀河憶舊年。司馬青衫揮別淚，小蠻紅袖拂新弦。藕花風起冰絲斷，不問橫塘再採蓮。」投而即去，見詩追之不得。渠窗友李春亭有和詩，見《窺豹集》。
漢文帝入蒞大統，首問「每歲決獄幾何？每歲錢穀出入幾何？」陳平對曰：「有主者司。」馬氏謂平所對為非，非也。大臣惟擇夫主刑獄錢穀而已，責大臣知刑獄錢穀之數，非也。或者又云，謂文帝非所宜問，亦非也。蓋知刑獄之數，可以觀風化；知錢穀之數，可以知經費。此文帝之問，實人君初政之首務也。
倫白山以訓，年少登甲第，告歸親迎，三司置酒邀焉。投壺至夜分，某提學者席中賦一律贈云：「夜深壺矢屢更端，賓主東南各盡歡。燈下過橋年少易，席中點水老人難。獨龍入洞雲猶濕，雙燕歸巢雨未乾。留卻一枝斜插鬢，倚門人在五更寒。」某提學者，亦善以文為戲者也。
太宗平定交阯，問尚書夏元吉曰：「陞賞孰便？」元吉對曰：「賞費於一時有限，陞費於後日無窮。多陞不如重賞。」真有見之言也。可為國家建議之準。
王鼇山，江西人。董學政南畿考法甚酷。凡見年長者，降黜殆半。惟丱角者，俱獲留。秀才至有已冠而復作丱角以倖免者。一人詩云：「戴弁峨峨已數年，於今丱角且從權。時人不識予心苦，將謂偷閑學少年。」
朱賢，吳人。考多不利，忽登鄉薦。澆薄者，書其門云：「朱賢中科是偶然。」既而，又登進士，朱遂續於其後云：「誰道偶然又偶然。世間多少偶然事，要到偶然不偶然。」
趙子昂畫竹不減文與可，得其真跡者，甚珍愛之。餘鄞有一家出折枝一幅，索張白齋題。張遂書曰：「先生畫竹滿人間，畫竹爭如畫節難。狼籍一枝湖水上，與人堪作釣魚竿。」其畫遂不珍重矣。吳下有好事者，得子昂苕溪圖一幅，索沈石田題。題云：「錦衣公子玉堂仙，寫出苕溪類輞川。兩岸青山紅樹裏，豈無十畝種瓜田。」與張白齋同出一意。
江南一士人王姓，未第時，嘗設館吳下，作《屈屈歌》以自歎，曰：「屈屈復屈屈，仰天難訴乖造物。人皆讀書多顯達，何我讀書成抑鬱。歎昔吾年二八時，優遊學讀詩與書。初心祇說教書好，誰知教書無了期。人生百歲能幾何，在家日少離日多。春來倏忽赴東館，歲暮欲還猶蹉跎。今年已去復明年，寒氈冷凳俱坐穿。寂莫一飯小窗下，冷落三杯孤燈前。先生學問且莫論，主人供膳難云云。一願先生不嗜酒，二願先生不茹葷。先生更莫出門首，出門唯恐招朋友。友人不覺尋訪來，欲見主人如泄柳。先生先生獨坐悶，始得虛名依本分。有時散步舒精神，主人遂為輕薄論。愚頑之子功難成，晨昏費盡千萬情。河東獅子反不足，拊兒隔壁高聲爭。先生教法才放寬，主人責備無交歡。平天冠往市中買，馮鋏向誰家彈。不願主人廣讀書，祇願主人多富足。先生雖讀萬卷書，一字不堪療饑腹。物薄禮微為束修，受他便作無罪囚。鳥不高飛遽入籠，魚不遠躍輕吞鉤。束修況復多虛花，秕穀腐米如丹砂。輸租償債兩無用，此物如何能養家。先生此屈何可當，天覆地載空昂昂。青雲萬里在何處，十年空對槐花黃。高堂白髮缺甘旨，貧賤糟糠歌扊扅。白雲滿目雁南飛，落日青山啼子規。此恨綿綿怎生可，此心錯用將奈何！年年去教他家子，自家兒子誰琢磨？七情縱不隨吾身，五味亦且由他人。誰能憫我度淅行，誰能問我饑在陳。男兒立心期富貴，縱得富貴當自致。不遇常公薦馬周，投筆西窗有何事。安能不貴亦不富，守株待兔終不誤。良辰美景夢中過，賞心樂事愁邊度。問君無學既無才，何不田園歸去來？明月空谷桂花香，秋風江上芙蓉開。問君有才既有學，何不攀龍附鳳翼？麒麟閣上繪賢圖，鳳皇池上延上客。問君二者俱不為，囊琴挾劍將何之？川原遠近多行樂，漁樵耕牧俱得宜。且無榮貴亦無恥，日月扁舟共妻子。得魚沽酒醉復醒，款乃一聲煙波裏。樵者莫憂安與危，利斧曉出行歌歸。未雪先期隱薛蘿，晴乾已得服茅茨。田家有事在南畝，井饁朝朝兩夫婦。老子長孫足衣食，頭白何曾識官府。牧童有樂人未識，臥牛背上遊朝夕。南村北村煙雨歌，三聲兩聲風月笛。漁樵耕牧俱有樂，不在天祿不在爵。早知教書反不如，絳帳皋比盡拋卻。安得江上數畝田，簞瓢陋巷三四椽。布衣饘粥尚逍遙，一家骨肉常團圓。先生先生王先生，可憐三十名未成。床頭金盡容憔悴，風簷寸晷難留情。東君東君且莫屈，先生素負英華質，鸞鳳固非枳棘棲，蛟龍豈是池中物。何處可覓孟嘗君，天下賓客徒紛紛。繆公無人子思側，子思不能安其身。屈屈歌，屈屈歌，寫不能盡情何多。街頭紙價一日貴，墨池蘸盡春水波。君不見，鍾子期逢何遲，高山流水誰能知！又不見楊得意在何地，飄飄自負淩雲志。先生自此永相別，收拾清風與明月。長揖主人出門去，回首無勞再相謁。信知先生自有家，何須落魄度年華。教書不遂平生志，早期他業作生涯。」
王都御史越以事謫戍湖南，度地建亭，書《四時吟》於其上曰：「我愛春，春意好。山嘴吐晴煙，牆頭戴芳草。黃鸝罵杏花，惹得遊蜂惱。海棠零落牡丹愁，祇是韶光容易老。我愛夏，夏日長。玉戰棋聲碎，羅翻扇影涼。南薰買奇貨，添得芰荷香。蟬在綠槐深處鬧，也須回首顧螳螂。我愛秋，秋思苦。黃菊憶陶潛，征鴻怨蘇武。黃葉落將來，無風花自舞。匆匆社燕報歸期，舊巢留著明年補。我愛冬，冬日閑。烹茶溶雪水，倚仗看冰山。莫唱塞邊曲，將軍夜度關。若個漁翁堪入畫，一蓑披得凍雲還。美哉，四時之景也。吾何可以不樂乎？朝五斗，暮百壺，醉而醒，醒又沽，傍人道我好飲酒，若我豈是真酒徒？我也不荷劉伶鍤，我也不挑黃公壚，我也不是奇男子，我也不是賤丈夫。用則兼善於天下，舍則固守於窮廬。聖賢之訓乃如此，不義富貴安足圖。偶然吟罷發長歎，明月滿庭清興孤。」辭雖清麗，而意則多怨望矣。
蘇州通判某，寡學，不識翁仲，倒呼為仲翁，人有嘲之者曰：「翁仲如何作仲翁，讀書全未有夫工。想來難入林翰院，只好州蘇作判通。」
哥窯，宋時舊物，留傳雖久，真贗相雜，人間頗多。求其真宋而精美者，絕少秀之嘉善。巨族曹瓊獲一香爐，高可二寸餘，闊稱是以美玉鏤海東青捉天鵝為蓋，真絕美者也。漸聞於鎮守麥太監，麥囚瓊索之，其子良不得已而獻焉。後為司禮監之有力者所奪。正德間，盜竊得之，復貨於吳下。上海澱山張信夫，深好骨董，以二百金易之而歸。後至南京遊，都市遍陳窯器，無甚奇玩，雖千金不吝，務索其絕美者。市家云：「止聞蘇人得一內府哥窯，價可數百金，為上海張信夫所得，此其最者與！然此物為內府所重，得之者，終不能為己物耳。」市家不知其為張信夫，云然。信夫聞之大驚，歸而潛貨於吳之好事者。後內府竟不追，今亦不知其歸於何人矣。
朱杲者，鄞之民家子也。無他才能，粗識文字，世居靈門，家貨骨董為業。弘治間，倭奴入貢，其祖父與夷交易，費不能償，以杲沒入潛匿夷船，載之而歸彼國，以杲中國人也，官之。正德三年，杲變易姓名曰宋素卿，充正使入貢。鄞人見之者，皆曰此朱杲也。鎮巡官知之，以杲叛入外國，遂啟其事於朝。時逆瑾弄權，得杲金，遂寢不行，放回彼國。至今上嘉靖癸未，其國以夷酋元永春充正使入貢，進泊靈門，館其酋於嘉賓堂境清寺。後數日，忽杲以賀即位為名，進泊和義門，館其酋於天寧寺。二夷互相疑貳，遂成嫌隙。任事者又不知調停，永春遂有圖杲之意，而杲不知也。永春遂揮其黨，授甲執兵徑至和義門，太監三司倉皇逃避民家，杲與黨循城奔散。永春謂太監曰：「素卿，賊耳。容追至前路盡殺之，方可解甲。不然，未已也。」太監不得已，遣指揮袁璡
為護夷兵使，追至紹興。時境清寺嘉賓堂未發餘夷猶有百餘，城外水手稱是士民，獻策於三司，請盡殺餘虜。三司官畏怯過甚，聞言震色。人民喧噪，甚至出言罵詈。是日，即遣推官高遷、指揮劉文各處擒獲，斬戮殆盡，而我軍民亦有被所戕者。城外水手聞城中擾攘，整船逃奔出港，定海馮把總與之格戰，死之。夷兵追至前路，斬杲黨百餘，餘皆逃入紹興，收杲等囚焉。夷兵回至灣頭，見城上鼓譟防備，知不可為矣，遂奪民船三艘，劫指揮袁璡，順流奔出。後至夷兵八十餘人，支路過穿山，至海口，亦奪民船以行，遇颶風飄入朝鮮。朝鮮知其為叛中國之倭也，遣兵誅焉，擒其二酋以獻於朝。今按察司獄之望古多羅是也。杲黨，鎮巡官摭實以聞，朝廷遣劉給事查明，罪在不原。時巡按御史潘仿覆奏，若殺朱杲，恐無以辨彼國是非，留此以待後來之進貢者，使證焉。仍禁於杭獄。餘黨著令造船放歸。
傳聞有一楊姓，未第時，田家也。天順成化間，始以仕顯。老儒李姓者，能詩，嘗往還而素知其家，一時見甲第如雲，維舟觀焉。楊之子弟恃勢作傲，接人多忽略。李作詩題於壁間云：「昔年此地幾經過，門巷深深掩薜蘿。令祖先生方振鐸，賢孫學士未登科。將軍曹氏墳連壟。社長王君店隔河。今日重重新第宅，東風緩棹聽弦歌。」
閩之建溪，清流激湍，遠逝疾趨，當波流稍緩，更覺可愛。宋時，有浙商極愛山水，月夜停舟溪側，立橋注視，忽作一聯云：「獨立小橋人影不隨流水去。」更欲續完此聯，竟不如意，徬皇終夜，思窮而逝。嘗於月夜隱隱作吟詠聲，殊覺苦狀。後一詩人過此，舟子以此事告焉。詩人曰：「我當為之散魄。」果於林薄中聞吟聲清隱，字句歷歷可數，遂續云：「孤眠旅邸夢魂曾逐故鄉來。」
李西涯當國二十年，浮沉保位，無裨世教。忽一日，有人投以詩云：「文章名與鬥山齊，伴食中書日已西。回首湘江春水綠，子規啼罷鷓鴣啼。」李得之大慚。
諺云：「熒惑入南斗，君王下殿走。」梁武帝時，得此天象，帝甚疑之，跣腳下殿以厭其變，而不知魏孝武為高歡所逐，遂走入關。武帝聞之曰：「彼國亦應天象如此。」至國朝正統十四年己巳，熒惑入南斗，慈谿馮損之見之曰：「何以有此象也。」已而，韃靼寇邊，太監王振勸上親征，果有土木之變。弘治六年癸丑，太史奏土星犯斗門，宮中有人亡。孝宗命大索之，果有一人縊死於紫金城上。人事天象不爽如此。
海外諸國獨日本粗知文義，惟師東坡、山谷、及王晉鄉、趙子昂諸家，唐以前文字俱不好。嘉靖乙亥，入貢正使石鼎、周良珠、宣用琳皆解文字者也。餘每致筆，談多重佛略儒。五經用漢雋王弼、鄭玄之徒，皆彼所深信。醫用舊方，而略發揮。詩尚纖巧，又元體之下下者題詠頗多。略述一二：《春雪》「昨夜東風勝北風，釀成春雪滿長空。梨花樹上白加白，紅杏枝頭紅不紅。鶯悶幾時能出穀，燕愁何日得泥融。寒冰鎖卻鞦千架，路阻行人去不通。」《遊育王寺》「偶來覽勝鄮峰境，山路行行香作堆。風攪空林饑虎嘯，雲埋老樹斷猿哀。抬頭東塔又西塔，移步前臺更後臺。正是如來真境界，臘天香散一枝梅。」《萍》「錦鱗密砌不容針，只為根兒做不深。曾與白雲爭水面，豈容明月下波心。幾番浪打應難滅，數陣風吹不復沉。多少魚龍藏在底，漁翁無處下鉤尋。」《被張太宗禁舟中》「老鶴徘徊日本東，笑看宇宙作樊籠。空教飛入堯天闊，還在扁舟一葉中。」體制大概如此。
永樂初，詔徵天下詩僧，吾鄞萬壽寺僧某應詔。適上元節張燈時，應詔者百餘僧，傳旨以鼇山為題。僧某云：「鑼鼓喧天慶太平，燈山萬仞六鼇擎。雲間一佛開金闕，天上群仙會玉京。錦樹有花春不老，銀河無浪月長明。聖恩特與民同樂，敕罷金吾不禁更。」詩成，進覽太宗，見中聯後一句獨稱旨。月餘，厚賜遣還。
平江，洞庭人，施麟子，經讀書能詩，隱身商賈，轉販金陵，寓金川門外之通江橋。鄰右有陳克恭者，一女名淑華，質性溫柔，好觀漢魏詩，寡居於父家。施生見之，挑以詩云：「何事佳人倦妝束，含情獨倚闌干曲。桃腮未肯露輕紅，柳眼無由轉微綠。惜豔應須羯鼓催，吝香若待新詩促。也知不是怯春寒，故欲遲開期杜牧。」淑華見之，每於施生留盼，情不能已。生又饋香花餅，並詩寄之：「偶曾移棹過閩溪，覓得龍團幾片齊。味苦不堪陪蔗液，特來緣此作階梯。」華隨和之：「君分仙茗過荒溪，猶勝人參芍藥齊。不覺清風生兩腋，蓬萊何必問丹梯。」施生愛其才貌，欲娶，又念已有家室，且合之不正，足妨清議，竟作詩以絕之：「殘花不折卻空還，自笑渾如醉後看。過眼紛紛紅雨散，傷心片片錦雲寒。謾勞微笑窺珠箔，不用含情倚畫闌。回首天台春寂莫，瓊枝碧草路漫漫。」華見之，亦絕望矣。
吳偉，號小仙，湖廣人。善丹青，尤工於人物，人皆以吳道子稱之。先是其父吳老客金陵，與報恩寺僧人相得。僧人亦工丹青，不甚善，性嗜酒。吳老無子，僧以酒狂卒。是夜，吳老夢僧謂之曰：「與汝相得，不欲久離，願為汝子。」及醒，異之。果生一子，三歲能舉筆圖寫，後畫名天下，亦以酒狂卒，知是僧人托生也。
屠太宰襄惠公，武宗初年召用，過杭，藩臬諸公設燕於紫薇樓。諸公索紫薇樓詩，公云：「昔年聞說紫薇樓，今日登臨宿願酬。俯覸黎氓歸壽域，仰觀星斗射皇州。氣連滄海晴還雨。」閣筆致思。時僉事龍霓在座，遂續云：「蔭落長鬆夏亦秋。」公笑，稱善，遂足之曰：「滿座簪纓皆俊傑，共期戮力讚皇猷。」
太祖制民庶章服，黑漆方巾，取四方平靜之意，青布直身，取四海永清之意。服此巾服，則人知禮節，此製作之深意也。小帽截子，惟執役廝卒服之。其後，民趨於便，雖士庶亦多用之，以衣巾為禮衣，如衢嚴等處，雖析薪者亦服此服，尚有淳樸之風。邇來，巾有玉壺巾、明道巾、折角巾、東坡巾、陽明巾；衣有小深衣、甘泉衣、陽明衣、琴面衣；帶有琵琶帶，鞋有雲頭鞋；婦人有全身披風，全已大袖，風俗大變。故民謠云：「頭帶半段縤，身穿橫裁布。街上唱個喏，清燈明翠幕。」又云：「蝴蝶飛腳下，浮雲起婦人。」穿道衣人多，失禮體。又云：「一可怪，四方平巾對角戴。二可怪，兩隻衣袖像布袋。三可怪，紵絲鞋上貼一塊。四可怪，白布截子綴綠帶。」秉禮者痛之，建言於朝，遂有章服詭異之禁。於是，製自聖心，制為忠靜冠服，第其品職以別之，所以限崇卑者至矣。邇來，又有一等巾，樣以綢絹為質，界以藍線繩，似忠靜巾制度而易名曰：「淩雲巾。」雖商販白丁，亦有戴此者。噫！風俗之壞極矣。
孫侍御璋，出按全陝。武宗西幸，璋得侍，陛問曰：「汝何省人？」對曰：「浙人。」武宗曰：「天下各有諢名，汝浙云何？」對曰：「無之。」武宗曰：「獨不聞鹽豆之名乎？」璋謝而退。蓋鹽豆之名，本於蘇州，浙相連，得通稱故耳。時蘇之士夫，謂璋曰：「鹽豆之名，欽定在浙江矣。」
世言紙之精者，可支千年。今去二王，已千年矣，而無片紙之存。不特晉人，雖唐之墨跡存者亦稀。蓋物之特異者，常聚於權貴富盛之家，一經火盜，則群失之矣。非若他物，散落傍出猶存者。桓玄之敗，取法書名畫，一日盡焚諸城外，可驗也。
古人遠矣。閻立本、吳道子，唐人也，猶不復見一筆，況顧陸之徒可得見乎？是故，論畫者當以耳目可考者為準。故言山水，則當以李成、範寬、郭熙、石濬、夏珪、戴進、李在；花果則趙昌、王友、錢舜舉；花竹翎毛則徐熙、王釜、焦白、林良、呂紀；走獸則何遵師、周炤、胡璉、季真；人物則李龍眠、趙子昂、吳小仙、姜正佐、杜古狂；仙佛則孫太古；神怪則石恪；梅則王元章；竹則夏仲昭；葡萄則溫日觀。得此數家，已有奇妙矣，何必遠求太古以上耳目之所不及者哉？李成作山水，危峰奮起，蔚然天成，喬木倚磴，下自成陰，軒暢閑雅，悠然遠眺，用墨頗濃，而皴剒分曉；凝坐觀之，雲煙忽生，澄江萬里。範寬，山川渾厚，有河朔氣象，零雪班駁，寒沍滲人。郭熙，樹石蒼古，鉤棘茁軋，山根水源，挹挹在目。石濬，細膩勻適，縱橫布置純粹，各有條理。戴進，整飭莊嚴，在郊則師，在石則友也。李在，則閩山蜀水，秦嶺晉河，形狀惟有。趙昌，花則含煙帶雨，笑臉迎風；果則賦形奪真，莫辨真偽，設色如新，雖久不變。友乃昌之徒，傳采入昌之室，寫生則未迨焉。錢舜舉，單枝瓣葉，儼然天成。徐熙，南唐處士，博洽書史，所作寒蘆、荒草、水鳥、野鳧，神氣超卓。王釜，蜀士孟昶家客，目閱富貴，所作多綺園花錦，真是粉堆而不比圈線。焦白之清雅，另作一家。林良，寫意蘆雁，尤其所工。呂紀，初年寫真，後於細膩中溢出天巧，尤致意木石，古今翎毛之獨步者也。何尊師，不知何許人。周炤，則熙寧人。胡璉、季真，代北人氏。畫院祇應所作貓犬，何則有士夫氣味，周則有工製態度，然生意自然，二家皆有名不傳。李龍眠，多水墨，不設色，其畫殆無筆跡。重濁者，多偽作。於人物麵相，尤妙。趙子昂，畫美人細及膚理，窈窕之姿如在目前。吳小仙，信筆亂塗，悉合規度，畫之狂者也。姜、杜，一味清雅。孫太古，多用遊絲筆作人物，而失之軟弱，出龍眠之下，然衣折宛轉曲盡又過於李。石恪，畫鬼奇怪，筆益勁利，亦能水墨作蝙蝠、小禽之屬。王元章之梅，勝於張修。夏仲昭之竹，過於與可。溫日觀，元僧也。畫葡萄，多作橫過老幹，棱橧靜觀。以下皆不及也。
吳越，錢忠懿王能琴。遣使以廉訪為名，而實物色良琴。使至天台，宿山寺。夜聞瀑布聲，正在簷外。晨起視之，瀑下淙石處，正對一屋柱，而且向日，私念曰：「柱若桐木，則良琴在是矣。」以刀削之，果桐也。即賂寺僧易之，取陽面二琴材，馳驛以聞。伺年許，斫成獻忠懿，一曰洗凡，二曰清絕，遂以為曠代之寶。後錢氏納土，二琴歸御府。大抵桐材既堅，而又歷千餘年，木液已盡，復多得風日吹曝之，金石水聲感入之，所處在空曠幽清蕭散之地，而不聞喧雜之聲，取以製琴，烏得不與造化同妙哉？
古之畫者，如閻立本、王維、李營邱、徐熙、範寬、米元章、蘇東坡、趙子昂輩，皆士夫，遇興則留數筆，豈可必其有對幅哉？今人或以孤軸為嫌，甚至欲求四幅，兼得橫披，名曰：一堂。不足與言。畫者諺曰：「今人最俗，掛畫四幅。」
人物如屍似塑，花果類瓶中所插，飛禽走獸但取皮毛，山林水泉模糊遮掩，屋廬高下大小不稱，山腳水面並無來歷，皆非名畫。
臞仙子，得一葫蘆，剖之為瓢，內有一物，如蝴蝶之狀，五色可愛。出瓢，忽有光一道，隨光失去。臞仙子以為神物也，刻其銘曰：「一瓢酌盡乾坤髓，幾醉茅亭抱月眠。」一日，有道士至，臞仙引入丹室，於炕頭酒甕中，以瓢與之飲，道士以瓢就甕取酒而飲，但得半瓢，一飲而盡，因曰：「此瓢大能滲酒，勿怪耳。」言畢乃去，臞仙令人視甕中之酒，與糟俱盡竭矣。道士亦莫知所在。
蘇松秋糧數倍各省，莫知其由。一日，會王北川仁山云：「予昔在科時，曾過湖查冊，偶見蘇松舊冊一本，前開重賦之由，蓋太祖見蘇松俗尚侈靡，故重稅以困之，亦一時之權宜也。後以東南財賦，蘇松為最，遂以此為常法。」云太祖見某氏租簿，遂定以為稅者，想傳聞之誤。
戶部尚書夏元吉，有德寬洪。隆冬出使，宿於別館。晨發，命館人烘襪，誤燒一隻，館人懼不敢告，至事急請罪，夏笑曰：「何不早白我，以餘廩易之乎？」並棄其存者而行。在部時，吏捧精微文書押之，風起墨汙，吏驚懼，肉袒以俟。公曰：「汝何與焉？」叱起。明日早朝畢，至便殿，請罪曰：「臣昨不謹，因風起，墨汙精微文書。」懷中出之，上命易焉。罷朝，尋出所易，吏大感謝。
宋靈景寺僧瞭然，不遵戒行。常宿娼家李秀奴，後衣缽一空，為秀奴所絕。僧迷戀不已，乘醉直入，擊秀奴斃之。縣官得實，具申司府。時蘇東坡為郡，勘之。見僧手臂上刺字，云：「但願同生極樂國，免教今世苦相思。」東坡撻之，遂成獄，作《踏莎行》以嘲之曰：「這個禿奴，修行忒煞，雲山頂上持齋戒。一從迷戀玉樓春，鶉衣百結渾無奈。毒手傷人，花容粉碎，空空色色今何在？臂間刺道苦相思，這回還了相思債。」
羅一峰夫人，某氏，善詩，一峰初弗之知也。吾鄉薛知州，蒞任江西，奏績於朝，別一峰去。一峰展冊葉欲作詩以贈，夫人曰：「吾亦為之。」羅曰：「婦人烏能是？」未之許。夫人間其不在，書一絕於冊，曰：「今日作詩送老薛，明日作詩送老薛。秋江兩岸紅蓼深，都是離人眼中血。」一峰歸而見之，歎賞不已。
杭州妓者，多鬻身鹺客。有一妓號素娥，為歙商所據。吾鄉黃南穀過之，見壁間懸小像一幅，書曰：「淡紅衫子淡紅裙，淡淡梳妝淡點唇。祇為渾身都是淡，將來付與賣鹽人。」亦善謔者矣。
《千機錦》載題畫梅扇詩一首：「經年不見玉人面，意在深冬雪裏看。今日相逢當六月，冰肌依舊逼人寒。」此宋人詩也。且予所見者，宋刻本。今於《方正學集》中見之，誤矣。
應彥文作梅魂詩：「禹廟歸來骨已靈，風林月落靜儀形。玉龍一曲香隨返，彩鳳三招夢未醒。弔影西湖雲樹墨，斂妝東閣土華清。莫誇賦客心如鐵，楚些淒酸可忍聽。」時虞伯生、周伯溫見之，稱為「應梅魂。」
象山所產木犀，獨紅色甚奇絕。邑人史本初得此種，遂獻闕下。宋高宗雅愛之，畫為扇麵，以賜從臣，題詩曰：「月宮移向日宮栽，引得輕紅入面來。好向煙霄承雨露，丹心一一為君開。」又曰：「秋入幽岩桂影團，香深粟粟照林丹。應隨王母瑤池曉，染得嬌紅下廣寒。」自是四方爭求之，歲接數百本，史氏以此昌其家。今惟邑境所植者，色深而香烈，移之他地，則香色少減，此亦地氣然也。
天順間，李文達公薦臨川處士吳某於朝，命行人齎書幣往聘之，至京，授以東宮官職。英宗親至文華殿顧問以重之。某不欲就，文達叩其所以不就之故。緣敕書太重，以伊傅之禮聘之，今授以此職，所以不受。文達謂：「朝廷致敬盡禮，寵待非輕，初無不稱權輿之意。今必欲如傅說，爰立作相，恐亦難行。既稱衰病，務欲大任，倘勢不能行，人皆失望。不若且就宮僚，若果有建，明大任未晚。」竟不肯就，遂送還家。若某者，亦可謂迂闊之士矣。
倭夷入貢泥金扇最佳，先以金箔作底，上施彩色。高皇帝曾賜近臣桂太傅彥良，慈人也。其子孫藏有一柄，太傅題曰：「海內車馬今混一，萬里梯航進方物。奇哉此扇日本來，恩賜千官敢輕忽。南薰殿高清晝長，水晶簾卷薔薇香。綠窗蝶影弄春日，碧天雁翅橫秋霜。扶桑日華移上苑，鎖網珊瑚弱水淺。香山寫入畫圖中，金鼇騰空怒濤卷。黑雲忽散丹霞飛，江蘆蕭蕭月半規。無窮變化不可測，俯仰神仙知是誰。稜稜墨竹十二莖，不方不圓齊短長。隨時卷舒足稱意，一寸機關那可量。齊紈團團堪障日，豈為好新輕得失。朝端鵠立汗如珠，焉得從容袖中出。」
戒石箴，漢唐以來，未之有也。五代時，蜀主孟昶始頒布於諸邑，句凡二十有四，字凡九十有六。曰：「朕念赤子，旰食宵衣。托之令長，撫養惠綏。政存三異，道在七絲。驅雞為理，留犢為規。寬猛得所，風俗可移。無令侵削，無使瘡痍。下民易虐，上天難欺。賦與是公，軍國是資。朕之賞罰，固不逾時。爾俸爾祿，民膏民脂。為民父母，莫不仁慈。勉爾日戒，本朕密思。」宋太祖刪煩就簡，摘其中四句，頒行天下。至高宗紹興間，復以黃庭堅所書，命州縣長吏刻石座右。至元三十年癸巳，浙西廉訪司移治錢唐，參政容齋徐公琰改書曰：「天有昭鑒，國有明法。爾畏爾謹，以中刑罰。」今府、州、縣甬道中有戒石亭，南面刻「公生明」三大字，北面刻宋太祖所約之十六字。而徐公改者，今不存。民常曰「公生明亭」云。
人謂海棠無香，獨四川重慶府昌州所產者，有香。昔李舟大夫客都下，一年無差遣，乃授昌州。議者以去家遠，乃改授鄞倅。彭淵才聞之，吐飯，大步往謁李，曰：「聞大夫欲倅鄞，有之乎？」李曰：「然。」淵才悵然曰：「誰為大夫謀？昌佳郡也，奈何棄之。」李驚曰：「供給豐乎？」曰：「非也。」「民訟簡乎？」曰：「非也。」曰：「然則何以知其佳？」淵才曰：「天下海棠無香，昌州海棠獨香，非佳郡乎？」聞者不覺一笑。
張得中，大本鄞人也。作兩京水路歌。《南京水路歌》云：「聖主乘龍天宇開，鶴書飛下徵賢才。鄞江布衣忝英薦，蒲帆早駕長風來。長風吹帆過西渡，赭山大隱黃公墓。車廄丈亭並蜀山，餘姚江口停泊處。清灘七里如嚴陵，前瞻石堰為通明。上虞東山由謝傅，錢王廟前雙樹清。蔡家莊下樑湖壩，曹娥廟古豐碑大。路接東關白塔高，樊江一曲縈如帶。紹興城上會稽山，蓬萊仙館雲霧間。柯橋古寺殿突兀，舉頭又見錢清關。羅山林浦連漁浦，錢唐江潮吼如虎。六河塔近月輪邊，龍山閘枕澂江滸。杭州舊是宋行宮，鳳皇飛來南北峰。六橋三竺入天目，西湖十里荷花風。臨平寺前通崇德，三塔清灣照城碧。嘉興尚有讀書臺，平望隨雲高八尺。吳江八九洞相連，蘇州好在閶門前。楓橋夜來過無錫，橫林曉色凝雲煙。常州古城高岌叢，奔牛呂城壩相接。丹陽地勢控丹塗，舟向鎮江城外涉。金山焦山兩虎踞，龍潭瓜步依江屯。觀音閣下韓橋小，龍江驛上金川門。入門先到鴻臚寺，奉楮殷勤報名字。五更待漏覲楓宸，從今願寫平生志。」《北京水路歌》云：「四明古稱文獻邦，望京門外西渡江。水驛一程車廄遠，舜江樓頭橫石杠。新中二壩相連接，上虞港內還通楫。梁湖曹娥潮易枯，大舟小舠重難涉。東關漸近樊江來，熏風廿裏芙渠開。賀監湖光淨如練，繞門山色濃如苔。紹興城，水如碧，櫓聲搖過蓬萊驛。柯橋遠抵錢清灣，劉公廟食居其間。新林白鶴路迢遞，日斜始得瞻蕭山。夢筆橋高對江寺，雙塔亭亭各相峙。古碑無字草芊芊，猶羨文通好才思。西陵古號今西興，越山隔岸吳山青。錢唐江接海門闊，胥潮怒卷轟雷聲。杭州舊是臨安府，藩臬三司列文武。坐賈行商寶貨煩，錦繡街衢百萬戶。北出關門景如畫，竹籬人家酒旗掛。高亭臨平談笑間，等閑催上長安壩。崇德石門逢皂林，灣邊三塔高十尋。嘉禾卻過鬆青閘，黃江小路吳歌吟。平望吳江眼中過，繁華地屬姑蘇郡。楓橋尚憶張繼詩，夜半鐘聲又信疑。望亭無錫人煙多，既庶且富聞弦歌。瞬息毗陵暫相泊，奔牛呂城容易過。丹陽與丹塗，鎮江人共遊。鐵甕城形環上國，金山塔影浮中流。揚子江邊即江漢，浩浩湯湯茫無岸。甘露招提鎖翠微，舟人遙指凝眸看。一帆送過瓜洲堤，船行迅速如岸移。維揚厚土瓊花觀，覽遊試問黃冠師。程奔邵伯高郵路，界首沿流水如注。菰蒲深處浴鴛鴦，湖浪滔天似潮怒。寶應縣，寶縣湖，荒城已廢存浮圖。古淮大道通南北，物阜民康軍餉儲。漕運循規事專一，密密征帆蔽天日。桅檣接踵連舳艫，舵樓按歌吹篳篥。清河口，土高厚，淮陰城臺至今有。桃源縣接古城虛，宿遷旋覺人煙輳。直河下邳地漸隆，子房圯橋遺舊蹤。馬家淺，呂梁洪，篙師須倩少年雄。壽亭尉遲古名將，金龍之祠屹相向。守邦治水各有功，來往祈神乞陰相。快馬船飛莫能遏，鑼鼓催氈號聲喝。一淺一鋪穿井泉，溥濟兵夫往來渴。徐州逾境山，夾溝至豐沛。泗亭況對歌風臺，臺下每驚流水彙。沙河穀亭閘最難，湍流縈回卻船退。南陽棗林次魯橋，澎湃水聲翻雪濤。師家仲家勢亦險，新閘新店坡尤高。石佛趙村頗平靜，濟寧在城及天井。樓草二閘追開河，支山小驛來俄頃。柳堤金線籠暮煙，小河張秋燈火船。荊門阿城各二閘，七級上下相勾連。周家李家閘流急，崇武東昌舊城邑。楊清臨清當要衝，百工紛紛共闐集。衛河度口夾馬營，故城小市猶傳名。德州良店連窩城，東光新橋從此經。沽酒澆離愁，必與朋簪共。夜深風雨打蓬窗，五更驚起思親夢。明朝涉磚河，順入長蘆灘。乾寧興濟青縣關，河流靜海楊青站，直沽楊村吹便帆。河西務，河合縣，漷縣相將迥城域。張家灣上趨通州，半肩行李惟書籍。我本江南儒，宦遊至於此。所經之處三十六，所歷之程兩月矣。共經水閘七十二，約程三千七百里。薰沐整衣冠，肅簉鵷班列。九重紅日麗青天，四海奇珍貢金闕。賢能輔聖朝，共享昇平福。我曹功成奪錦袍，早沐恩波食天祿。」
