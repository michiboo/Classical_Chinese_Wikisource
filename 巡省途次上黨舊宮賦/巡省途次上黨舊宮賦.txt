朕昔在初九，佐貳此州，未遇扶搖之力，空俟海沂之詠。洎大橫入兆，出處斯易，一揮寶劍，遽履瑤圖。承曆數而順謳謠，著天衣而御區夏。嗟乎！向時沈默，駕四馬而朝京師，今日逍遙，乘六龍而問風俗。爰因巡省，途次舊居，山川宛然，人事無間。忽其鼎革，周遊館宇，觸目依然。雖跡異漢皇，而地如豐邑，擊築慷慨，酌桂留連。空想大風，題茲短什。

