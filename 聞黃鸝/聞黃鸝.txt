倦聞子規朝暮聲，不意忽有黃鸝鳴。
一聲夢斷楚江曲，滿眼故園春意生。
目極千里無山河，麥芒際天搖清波。 
王畿優本少賦役，務閑酒熟饒經過。
此時晴煙最深處，舍南巷北遙相語。
翻日迥度昆明飛，凌風邪看細柳翥。 
我今誤落千萬山，身同傖人不思還。
鄉禽何事亦來此，令我生心憶桑梓。
閉聲回翅歸務速，西林紫椹行當熟。
