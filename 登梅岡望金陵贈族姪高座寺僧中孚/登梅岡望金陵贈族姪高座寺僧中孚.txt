
鍾山抱金陵，霸氣昔騰發。
天開帝王居，海色照宮闕。
羣峰如逐鹿，奔走相馳突。
江水九道來，雲端遙明沒。
時遷大運去，龍虎勢休歇。
我來屬天清，登覽窮楚越。
吾宗挺禪伯，特秀鸞鳳骨。
衆星羅青天，明者獨有月。
冥居順生理，草木不剪伐。
煙窗引薔薇，石壁老野蕨。
吳風謝安屐，白足傲履韈。
幾宿一下山，蕭然忘干謁。
談經演金偈，降鶴舞海雪。
時聞天香來，了與世事絕。
佳遊不可得，春風惜遠別。
賦詩留巖屏，千載庶不滅。

