
巨孽盜都城，傳聞天下驚。
陪臣九江畔，走馬來赴難。
伏奏見龍顏，旋持手詔還。
單車不可駐，朱檻未遑攀。
故人出相餞，共悲行路難。
臨岐荷贈言，對酒獨傷魂。
世故山川險，憂多思慮昏。
重陰蔽芳月，疊嶺明舊雪。
泥積轍更深，木冰花不發。
鄭君間世賢，忠孝乃雙全。
大義棄妻子，至淳易生死。
知心三四人，越境千餘里。
駿馬帳前發，驚塵路旁起。
樓頭俛首看，莫敢相留止。
拜闕奏良圖，留中沃聖謨。
洗兵救衞郡，誘敵討幽都。
名亞典屬國，良選諫大夫。
從容九霄上，談笑授陰符。
盧生富才術，特立居近密。
採掇獻吾君，朝廷視聽新。
寬饒狂自比，汲黯直爲鄰。
就列繼三事，主文當七人。
可憐長守道，不覺五逢春。
昔去城南陌，各爲天際客。
關河煙霧深，寸步音塵隔。
羈旅忽相遇，別離又茲夕。
前悲涕未乾，後喜心已慼。
而我方老大，頗爲風眩迫。
夫君幷少年，何爾鬢鬚白。
惆悵語不盡，裴回情轉劇。
一尊自共持，以慰長相憶。

