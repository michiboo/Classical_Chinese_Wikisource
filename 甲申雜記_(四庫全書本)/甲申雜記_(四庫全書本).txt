　　欽定四庫全書　　　　　　　　子部十二
　　甲申雜記　　　　　　　　　　小説家𩔖一〈雜事之屬〉
　　聞見近録　　　　　　　　　　小説家𩔖一〈雜事之屬〉
　　隨手雜録　　　　　　　　　　小説家𩔖一〈雜事之屬〉提要
　　〈臣〉等謹按甲申雜記一卷聞見近録一卷隨手雜録一卷並宋王鞏撰鞏字定國莘縣人同平章事旦之孫工部尚書素之子嘗倅州坐與蘇軾逰謪監筠州鹽稅後官至宗正丞所記事三卷皆紀東都舊聞甲申雜記凡四十二條甲甲者徽宗崇寧三年也故所記上起仁宗下訖崇寧隨筆記載不以時代為先後聞見近録凡一百四條所記上起周世宗下訖宋神宗而太祖太宗真宗仁宗事為多隨手雜録凡三十三條中惟周世宗事一條南唐事一條吳越事一條餘皆宋事止於英宗之初二書事跡在崇寧甲申前而原本次甲申雜記後葢成書在後也卷末有其從曾孫從謹䟦稱先世著書散佚隆興元年乃得此三編於向氏抄錄合為一帙前有張基序言得其本於張由儀由儀則少從其父得於鞏家敝篋中末題甲寅五月為高宗紹興三年葢向氏之本又出於張氏當時親傳手跡知確為鞏撰非依託矣三書皆間涉神怪稍近稗官故列之小説𩔖中然而所記朝廷大事為多一切賢姦進退典故沿革多為史傳所未詳實非盡小説家言也甲申記中李定稱蘇軾一條費袞梁溪漫志駁其失實今考袞謂軾詩自𤋮寧初始多論新法不便至元豐二年有烏臺詩案前後不過十年定雲二三十年所作文字殊不相合其説是也至謂能記二三十年作文之因則人皆能之似不足為東坡道則其説未然書中所載定語乃雲作文字詩句引證經傳隨問即答無一字差舛則是指其所引之書非指其作詩之故袞殆未審其語歟乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀












　　欽定四庫全書
　　甲申雜記　　　　　　　　宋　王鞏　撰
　　曾彥和雲神宗嘗有手詔雲求於所不産取於所非時不可也余賛曰徳音之謂歟
　　陳刑部縝雲荊公作相時嘗欲作當十錢神宗曰刑獄自此滋張矣遂已時政記載之
　　張恕厚之雲遇過客言哲宗時得湟鄯矣㝷留湟而棄鄯至元符建中間始並湟棄之
　　劉晦叔昱言阿李國本不當立因私其國母而得立其大臣溫稽心常不協密遣腹心詣王文郁乞內附文郁請於朝神宗曰此欲我為渠援耳但善加慰撫而已亦以其人攻其人之道也邊城老將歎服睿𮅕於是終元豐置而不論紹聖初孫路以為可納章子厚除路漕陜西經營之晦叔亦漕陜西將西行問安厚卿李直厚卿曰先帝不納豈無深意𫆀直曰路好官職一至既至如此永興但見路與鍾傳對榻而寢者一月一日傳謂晦叔曰此事決難為得之易守之難也其後鍾傳被召具言不可子厚亦意緩後鍾傳坐冒賞貶遂復搆成其議
　　祖宗舊制後殿引公事則軍頭引見司皇城司殿前司王司祗應殿前統制諸班皇城統制親亊官引見統制馬直步直兩指揮人料錢五百文熈寧中併馬直入雲騎步直入虎翼引見司兵遂廢矣
　　辛諌議子有儀嘗與阮逸善一日謂逸曰君未娶我有一相知無子家饒財有女求婿其家房緡二千當為營之茍成以一千謝我逸唯唯姻既成逸以前約語其婦翁婦翁難之有儀怨甚乃以逸有易立太山石難芳上林桞之句告謀不軌逸下吏全家流竄後有儀為海州都曹至淮舟沒憑轎子浮水上得脫既至岸舟人雖小兒悉免有儀家人無一存者惟長子由他道免及官滿歸洛長子忽失所在視之得屍井中世以為阮逸之報也
　　崇寧元年六月西京民家豬生二男一女一豬
　　李觀察士衡之孫左侍禁化先者少好神仙事父母強令娶婦遣行人議曹氏之女及禮席之日曹氏已入門化先踰垣而走曹氏復歸後曹氏選納為後慈聖光獻是也
　　仁宗朝春試進士集英殿后妃御太清樓觀之慈聖光獻出餅角子以賜進士出七寳茶以賜考試官
　　初貢團茶及白羊酒惟見任兩府方賜之仁宗朝及前宰臣嵗賜茶一斤酒二壺後以為例
　　張文定前叅知政事後為宣徽北院使神宗嘗俾張承㫖誠一密問宋龍圖敏求不知前兩府有賜方團笏頭帶例否宋公報曰非前宰相無賜例及文定改南院使知南京辭日始被賜為異恩也後王宣徽知西京引例以為言遂以被賜王宣徽實王相禹玉座主隂有力焉
　　見任執政官生日賜以酒餼張文定以宣徽使在院神宗特命賜之非例也
　　潭州彭子民隨董必察訪廣西時蘓子瞻在儋州董至雷議遣人過儋彭顧董泣涕下曰人人家各有子孫董遂感悟止遣一小使臣過儋但有逐出官舍之事
　　張元素字君飾從事荊南府其同事楊乆中一日忽遇天帝降其室前有鸞鳯凰祥雲先至帝有隨身宮殿光彩煥耀一室之間望之不窮遂賜乆中曰廉正君其妻及子皆有名號論物外事皆非世人所知語世間事大小無不驗楊置花枝數盆於室前即生根株於盆中隨四時開落結實皆不盈尺而根株盤結與常本無異病者取花盆中水飲之即愈荊南守孫頎龍圖病目㸃之隨手而愈乆中後為朝奉郎七十餘嵗卒於睦州其妻子奉事今如故
　　老人多言厯日載㡬龍治水惟少為雨多以其龍數多即少雨也又舊言雨暘有常數春多即夏旱夏旱即秋霖皆大不然崇寧四年嵗次乙酉凡十一龍治水自春及夏及秋皆大雨水
　　陳刑部縝公密雲祖宗刑部大理寺每半年一次斷訖天下案牘至神宗朝以春秋二時差銓試官遂四季各斷訖上等賜絹十五疋中等十疋下等七疋恩賜止如此今年乙酉於例十二月五日合斷訖但移先一月至十一月五日斷訖宰府及刑寺稱賀自侍郎劉賡大理曹調李孝稱而下各遷兩官簿一官乃非常之恩也
　　又雲嘗與元豐官制局初畫尚書省圖局官與宋用臣凡三進皆不稱㫖其後御筆親制置一圖出元豐尚書省是也既成親幸遍覽悉如初㫖詔有各易一門一窻以違制論舉省皆遷官
　　又雲初議官制張誠一要易都知押班名置殿中監誠一時眷無敢異者既而與諸監制度作劄子同進呈神宗顧左右無內侍官在側以御衣手而揺之曰不可遂卷殿中監劄子䄂中即別處分事徐顧蘇頌子容蔡京元長曰此名不可輒易祖宗有深意縝時在列親聞德音
　　庚寅嵗湖州孔目官朱氏以米八百石作粥散貧是嵗生服服為従官
　　潤州金壇縣陳亢熙寧八年餓莩無數作萬人坑每一屍設飯一甌席一領紙四貼藏屍不可紀是嵗生廓又生度皆為監司孫登仕者相繼
　　西羌於龍呵既歸朝至闕下引見謂押伴使曰平生聞包中丞拯朝廷忠臣某既歸漢乞賜姓包神宗遂如其請名順其後熙河極罄忠力
　　武臣王棫為邢恕教令上書論元祐及元豐末等事其書一篋悉存皆恕手筆其間塗竄者非一棫於哲宗朝論之得閤門職名既卒其子直方時出其書以示親宻自元豐末至宣仁上仙大臣無不被誣者而禹玉尤甚蔡蕃奉議嘗謂直方曰使王氏子竭産亦願得此書也蔡倅潤過髙郵為余言之王居東京九龍廟側
　　湖南提刑唐秷字碩夫過髙郵謂余曰治平二年九月自吉州作邑過長沙一老人以扁舟載竹兀子就舟貨見其竹如白牙因買之至四年攝事京局因上馬馬蹶其兀壊竹腳中破內有雕刻字曰某年月日造某年月日破王押與破之日無差其字以朱塗之既駭前識之異而竹未破時其心安得而書之竹工必異人也又雲其父諲為湖北漕一日有一道人持刺造門但全幅書一登字延坐問之曰徐登也館之菴中不食日飲酒一斗或見羣卒飯輒取一掬食之而已間與鄭毅夫內翰宴飲雖妓女笑語戱㺯無度或發其隂視之童兒也間與唐漕飲取千里外物不移刻一日唐欲河東蒲桃又思峽中新茘子酒數巡則令人就其臥屏間取之皆美新若方折枝者唐坐中見劉莘老時劉為荊南職官徐語唐曰此人異日為宰相但不乆耳乆之告別甚遽唐曰何之答曰大抵天地間萬物皆有數不可逃也我將之復州願求一書遺復守托以後亊如其言既至復謁守曰乞一棺柩開九穴葬於無人之境後三日卒復守如其言葬之以書報唐唐亟徃與守倅僚吏發棺視之衣一襲而已後旬餘與毅夫語其事間有京逓至發之得嵩山道士與毅夫書雲徐先生來問動靜甚詳校其至嵩日乃卒於復之日也唐碩夫親見之
　　大遼謂天使為赦例郎君依赦例日行五百里也天下之公論雖仇怨不能奪也李承之奉世知南京嘗謂余曰昨在侍從班時李定資深鞫蘓子瞻獄雖同列不敢輒啟問一日資深於崇政殿門忽謂諸人曰蘓軾誠竒才也衆莫敢對已而曰雖二三十年所作文字詩句引證經傳隨問即答無一字差舛誠天下之竒才也歎息不已
　　周仲元章作漕淮南謂予曰嘗為衡陽宰一日邑吏雲甘露降視松竹間光潔如珠因取一枝視劉貢父貢父曰速棄之此隂陽之戾氣所成其名爵餳飲之令人致疾古人蓋有説焉當求博識之君子求甘露爵餳之別〈建康實録陳末覆舟山及蔣山松栢林冬月嘗出木醴後主以為甘露之瑞俗呼為雀餳〉
　　朝請大夫潘適為渭州通判時涇原帥呂大忠被召問邊事既對哲宗語呂曰乆要見卿曾得大防信否對曰近得之上曰安否又曰大臣要其過海朕獨處之安州知之否對曰舉族荷陛下厚恩上曰有書再三説與且將息忍耐大防朴為人所賣候二三年可再相見呂再拜謝退而喜甚因章睦州召飯詰其對上語呂盡告之既至渭語潘潘曰失言矣必為深悔後半月言者論其同罪異罰遂有循州之行既死上猶問執政曰大防因何至䖍州後請歸葬獨得㫖歸蓋哲宗簡在深矣嗚呼帝王之度非淺識可窺也潘過髙郵語余如此
　　紹聖初余謫簽書榮州判官㕔公事過別殿中侍御史陳次升當時當時曰且緩行上意未可知余深叩之陳曰早來請對上語我曰章惇文字不要絶了余問曰公何以報上曰唯唯余曰胡不白上臣為耳目之官帝王猶心也心所不知耳目所以傳道之也心既知之何用耳目陛下既知惇何不罷斥更待臣等文字陳謝曰甚是甚是待數日再對又數日陳召余曰早來對如公之言言之但上曰未有以代惇者然惇為相終哲宗一朝豈其命歟
　　先公自太原罷歸朝既引對神宗諭來日前殿引既對上曰昨日以後殿卿仁宗舊臣不欲裹帽子見卿嗚呼上之禮遇臣下也如此
　　沙門島舊制有定額過額則取一人投之海中馬黙處厚知登州建言朝廷既貸其生矣即投諸海中非朝廷之本意今後溢額乞選年深自至配所不作過人移登州神宗深然之即詔可著以為定製未㡬馬方坐堂上忽昏困如夢寐中見一人乘空來如世間所畫符使也左右挾一男一女至馬前大呼曰我自東嶽來聖帝有命奉天符馬黙本無嗣以移沙門島罪人事上帝特命賜男女各一人遂置二童乗黃雲而去馬驚起與左右卒隸見黃雲東去後生男女二人馬親語余如此
　　周秩重實大觀元年九月得吉州守過髙郵言紹聖中有洛人告言文及甫劉唐老與李直等將生變誅子厚蔡元度諸人下至兩制侍從皆及之召重實為京西轉運使推治之以其嘗攻文潞公也朝㫖令先推究體訪𠉀有狀即治之又以運判周純為知情不告雲將引用嶺南謫降之元祐人同力為之哲宗召重實對曰欲盡誅族大臣以下則將置朕於何地又召呂升卿令國門聽㫖俟其有實即遣誅諸人於嶺南重實既至西京捕文劉置運司別㕔且辟程公孫専管當察訪於外乆之無狀而誅大臣之語則有之文凡三請自裁未㡬罷直留守知成都府且密諭重實令有實即就攝乆之公孫忽得二張秀才密語雲𠉀上意變必用元祐人迺有誅族之舉重實即具奏且言元不及乘輿不數日有㫖令文劉逐便呂還朔部並更不推治哲宗之明之仁今世無知者以元㫖極密公案一宗並元狀悉不在有司雖朝廷悉無知者公案藏其家終當上之乞實録書之公孫喜刺人事者也
　　孫升舍人為選人時夢與一僧立通衢忽傳呼宰相來既至孫曰此府界提㸃蔡持正也僧曰此本朝第四人過嶺宰相也元祐中果謫新州本朝盧㓂丁三人矣蔡實第四人也又歐陽大椿為新州職官一日與守過寺中壁間見大字題曰蔡確善終之室與守異之方問其所以字滅不見後蔡果謫新終於屋下方蔡去也主僧掃治其室寺僧夜夢人告之曰善治之更當有宰相至矣數年劉莘老至亦終於此室方劉拜右僕射之日家人具飯一小僕忽仆於堂下少選大呼曰相公指揮頭徃新州去已而家人詰之僕悟曰莫知其言之出也
　　梁況之居住卾州忽一道人至況之與對飲道人求綿袴況之與之即卷投衣䄂中將投語曰入袖即再入凡投數十次竟不能入嗟咨曰不免為㓂萊公矣道人遂引去約當再來後月餘復至門人慾入白即曰不須見侍郎但報先去也𠉀到彼相見未㡬況之貶化州乆之一道人至兩口腹上亦兩口既至㕔舍索斗酒一引而盡見況之但云記得卾州相見否音聲雖同而形貌非矣索錢二十七文而去出門以木擔穿腹中口吹鐵笛取漁舟獨立其上風引舟渡江而去化人云未嘗有此道人至也後二十七日況之謝世
　　元祐中冊孟後議備六禮議成皇太后於文德殿垂𬖄發冊子由招余託密語呂微仲余曰公為中執法私通意宰相可乎子由曰此國事若露章陳之恐壊事爾余遂造相府方語蘓中丞有少意俾白相公微仲色甚厲曰某忝位宰相豈可與中丞通私意余曰國事也若露章恐壊國事後意恐不能甘也迺曰何事蘓以文徳天子正衙殿母后坐而發冊此事不可啟㣲仲曰奈何余曰崇政可乎㣲仲曰容密啟既而因奏事㣲仲留白文德殿正衙殿也居嘗太皇太后惟事謙抑若只御崇政殿蓋所以示盛徳也宣仁曰亦何必就崇政只就本殿發冊可也明日詔下止遣內謁者傳命大臣於內東門承㫖持節成禮二公防㣲杜漸之意宣仁謙沖之德時無知者
　　紹聖中余見劉莘老蘄州因詰莘老自中丞執政平生交遊皆拒絶獨聽一王巖叟語今悔乎莘老黙然乆之曰惟蔡持正事實過當離青州時固悔矣
　　崇寧中因語上仁厚之徳聰明多藝絶人逺甚呂吉甫曰大抵人君來處別不可以世人語也余深然之
　　范彜叟為右丞時五嶽觀災或曰可速脩之其像甚靈昨奉安時數十人舉一像昨夕數道士能舉之范曰果靈何不休焚之上笑而已時以聽直言斯盛徳也
　　吳沖卿孫犯大戮法當族上止令貶湖浙間又俾諸子隨其父所在方案上議法上屢涕下仁聖之度真𩔖祖宗
　　宣仁同聽政日御廚進羊乳房及羔兒肉宣仁蹙然動容曰羊方羔而無乳則餒矣又曰方羔而烹之傷夭折也卻而不食有㫖不得宰羊羔以為膳
　　趙清獻毎夜靜焚香於庭具言自晨興至夕凡與人言及所奏事與其所為事諄諄以告諸天或問之則曰茍欺其心則靦於語言其敢告諸上帝乎迺所以自警察也
　　滕友作監司廣東患傷寒不省乆之夢泗州大聖灑楊枝水且語之曰宋祚無窮為臣者惟忠與正無動汝志無易汝守汝亦有無窮之用聽畢遂愈
　　內侍劉永達奉命北嶽祈雨乆之不應召羣巫訊之皆不驗或謂一巫甚驗劉亟召之巫甚倨慢曰嘉應侯也劉曰嘉應侯爵豈憑女巫自售巫叱怒不已劉曰侯之廟在京師何地巫妄指他所劉遂加鞭箠乆之巫乃服曰我北京左藏庫庫子也因盜官錢三十貫為同輩告首乃召告者入庫交錢遂殺之既而自刃死初亦莫知死也如大昏醉中莫知身世所在一日忽省入其家見其妻哭於門問之妻曰爾死三日矣入門屍臥地上將投屍中為羣所執詣一大府主者俾赴獄每碓磨刀割之際血肉糜爛如泥獄卒取泥肉成堆聚之須臾大風至復成人晝夕無時其苦不可言數遇恩赦忽傳天有赦衆獄頓止出門列坐聽赦其中召一人出告之曰爾家作功徳天赦爾其人遂騰空而去語畢獄具悉至如前因其人之有赦衆囚停息才頃刻耳如是三年得出猶日受鐵杖三千得出初亦不知杖從何來杖畢得以恣行一日遇千騎萬乗而來屯於村旁草莽間問其左右曰天齊仁聖帝每嵗一詣議事我輙告其人曰願緣化於此作一行宮其人入白乆之出曰詔可矣是日鐵杖遂止因附此巫道人吉凶化錢營廟今垂成矣劉異之為作諸功徳薦拔之後數日巫詣劉謁告曰陰府來追聴赦既而熟睡不醒兩日後復醒曰初至大府宣赦如常時既而知赦專為我也方欣悅而主者曰殺人為盜在法不赦且令歸當上請後四日復謁告曰又有赦矣既至主者召我詣前曰上帝有命內侍劉永達非親非舊特赦之縁汝罪大令作女子遂再拜泣涕稱謝巫因仆於地翌日巫失所附經縣論告劉與錢帛謝遣之而去崇寧元年秋劉至陵下語諸陵使余時按事永安縣故得其詳





　　甲申雜記
