憶昨癡小年，不知有經籍。
常隨童子游，多向外家劇。
偷花入鄰里，弄筆書牆壁。
照水學梳頭，應門未穿幘。
人前賞文性，梨果蒙不惜。
賦字詠新泉，探題得幽石。
自從出關輔，三十年作客。
風雨一飄颻，親情多阻隔。
如何二千里，塵土驅蹇瘠。
良久陳苦辛，從頭歎衰白。
既來今又去，暫笑還成戚。
落日動征車，春風卷離席。
雲台觀西路，華岳祠前柏。
會得過帝鄉，重尋舊行跡。

