　　欽定四庫全書　　　　　集部四
　　止堂集　　　　　　　　別集類三〈宋〉
　　提要
　　〈臣〉等謹案止堂集宋彭⻱年撰⻱年字子夀清江人乾道五年進士歴官煥章閣待制知江陵府遷湖北安撫使坐事落職尋復官以寳謨閣待制致仕卒諡忠肅事蹟具宋史本傳⻱年官右史時面折廷諍劘切人主有古直臣之風集中所存奏疏劄子尚五十餘篇敷陳明確多闗於國家大計其論光宗不朝重華宮疏凡三四上至於伏地叩額血漬甃甓光宗亦為之感動又嘗事寧宗於藩邸有舊學之恩即位後數進讜言拳拳懇到因風雷示變極陳小人之竊權及朱子以論韓侂冑被絀⻱年又上疏請與同斥今諸疏並在集中其嚴氣正性凜然猶可想見史稱其學識正大議論簡直善惡是非辨析甚嚴故生平雖不以文章名而懇惻之忱與剛勁之氣浩然直達語不求工而自工固非鞶帨為文者所得絜其長短也宋史藝文志載其集四十七卷世久失傳今從永樂大典所載益以歴代名臣奏議所録共得文二百二十三首詩二百二十二首依類編次釐為十八卷雖較原目所存祇十之四而其一生建白之大者已略具於是矣至若祝語諸篇本非文章正軌今刋本概從刪削焉乾隆四十九年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


