
春色東來度渭橋，青門垂柳百千條。
長楊西連建章路，漢家林苑紛無數。
縈花始遍合歡枝，遊絲半罥相思樹。
春樓初日照南隅，柔條垂綠掃金鋪。
寶釵新梳倭墮髻，錦帶交垂連理襦。
自憐柳塞淹戎幕，銀燭長啼愁夢著。
芳樹朝催玉管新，春風夜染羅衣薄。
城頭楊柳已如絲，今年花落去年時。
折芳遠寄相思曲，爲惜容華難再持。

