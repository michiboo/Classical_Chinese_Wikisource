　　欽定四庫全書　　　　　史部十一
　　姑蘇志　　　　　　　　地理𩔖三〈都會郡縣之屬〉提要
　　〈臣〉等謹案姑蘇志六十卷明王鏊撰鏊所著震澤紀聞震澤集俱別著錄蘇州自宋范成大明初盧熊二志後纂輯久闕𢎞治中呉寛嘗與張習都穆有志修述未成而卒遺稿尚存後廣東林世逺為蘇州守以其事屬鏊鏊乃與郡人杜啟祝允明蔡羽文璧等共相討論發凡舉例咸本於寛而芟繁訂譌多所更益凡八月而書成首列沿革守令科第三表沿革分野以下分為三十一門而人物門中又分子目十三繁簡得中考核精審為地誌之有體要者陳繼儒見聞錄稱鏊修志時以揚循吉喜謡諑不願與之同局志成遣使送之循吉循吉方櫛沐不暇抽看但顧簽票雲不通不通使者還述其語鏊以問之循吉曰府志修於我朝原當以蘇州名志姑蘇呉王臺名也以此名志可乎鏊始大服然考鏊自序紀其初修志時有欲屬諸楊儀部而儀部辭之語是鏊未嘗擯去循吉不與共事繼儒所載恐不足信且范成大原書已題呉郡志亦不標宋時州名鏊實沿用其例固未可以此苛責之矣乾隆四十五年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀






　　姑蘇志原序
　　夫志何為者也紀載郡之封域山川戶口物産人才風俗以至城池廨宇井邑第宅前賢遺跡下至佛老之廬皆𩔖次族分使四境之內可按籍而知而一代之文獻不至無徵焉如斯而已者也姑蘇為東南大郡其風土亦已略見於禹貢周職方爾雅諸書其後如子貢之越絶書趙曄之春秋張勃之錄陸廣微之記羅處約朱長文之圗經龔明之輩紀聞紀事則備矣彚而成書則有范成大盧熊二志由今而觀范志峻而整盧志詳而贍而其間亦不能無異同焉況國家百三十年人物文章制度因革損益尚皆缺焉識者病之成化間鄱昜丘侯霽守蘇則有志修述時則有若劉叅政昌李中舍應禎陳訓導頎各應聘修纂㑹丘罷去事遂已𢎞治中河南史侯簡曹侯鳳又皆繼為之時則有若張僉事習都進士穆而裁決於吳文定公寛久之二侯相繼去文定公不祿書竟不就然文定之惓惓是書也雖病在吿未嘗釋手淡墨細書積滿箱案今廣東林侯世逺由近侍來守才優政舉化行訟息宿弊盡剗文事聿興一日抱文定遺稿屬予曰敢以溷子矣予謝非其人且郡多文士有楊儀部循吉輩在焉盍以屬諸而儀部固辭予以侯之美意文定之苦心使缺焉泯沒則予誠若有罪焉者侯乃延聘文學得同志者七人相與討論合范盧二志叅以諸家裨以近事閱八月成得六十卷以復於侯發凡舉例一依文定之舊蒐遺闡隠芟繁訂譌則諸君子之功居多予何能焉其亦會其要而折其衷者也獨念是志之續歴三十餘年更六七郡守而卒成於侯予乃適值其時獲玷名其間信予之幸也顧學殖荒落且於吳事素多懵焉又以趨召事嚴不克殫力佔畢以足私心之所志以成一郡之典以副林侯之望此予之所自媿而嗟也續而正之能無望於後之君子乎姑蘇山名在城西南昔以名郡故今以名其志正徳紀元二月之吉嘉議大夫吏部右侍郎國史副總裁震澤王鏊序初石湖范公爲吳郡志成守具木欲刻矣時有求附某事於籍而弗得者因譁曰是書非石湖筆也守憚莫敢辨亦弗敢刻遂以書藏學官愚按風土必志尚矣吳郡自闔廬以霸更千數百年號稱雖數易常為東南大都會當中興其地視漢扶馮人物魁倬井賦蕃溢談者至與杭等蓋益盛矣而舊圗經蕪漫失考朱公長文雖重作亦略是豈非大缺者何幸此筆屬公條章粲然成一郡鉅典辭與事稱矣而流俗乃復揜阨使不得行豈不使人甚太息哉紹定初元冬廣德李侯夀朋以尚書郎出守其先度支公嘉言石湖客也是以侯習知之及謁學問故驚曰是書猶未刋邪他日拜石湖祠退從其家求遺書得數種而斯志與焉校學本無少異侯曰噫信是已吾何敢不力而書止紹熙三年其後大建置如百萬倉嘉定新邑許浦水軍顧逕移屯等𩔖皆未載法當補於是會校官汪泰亨與文學士雜議用褚少孫例增所缺遺訂其侻譌書用大備而不自別爲續焉侯喜曰是不沒公美矣亦吾先人志也書來屬汝談序余病謝弗果侯重請曰吾以是石湖書也故敢慁子而子亦辭乎余不得已勉諾客有問余曰或疑是書不盡出石湖筆子亦信乎余笑曰是固前譁者雲也昔八公徒著道術數萬言書標淮南通典亦出衆力而特表杜佑自古呂氏春秋大小戴禮曷嘗盡出一手哉顧提綱何人耳餘聞石湖在時與郡士龔頤滕𡷫周南厚三人者博雅善道古皆州之雋民也故公數咨焉而龔薦所聞於公尤多異論由是作子盍亦觀益公碑公墓乎載所為書篇目可攷子不信碑而信誕乎且公蚤以文名四方位二府余鄙何所繫重余特嘉夫侯之不忘其先能畢力是書以卒公志而不自表顯焉是其賢非余言莫明也抑余所感則又有大此者焉方公書始出也疑謗橫集士至莫敢伸喙以白曾未四十年而向之風波息滅澌盡至是無一存者書乃竟賴侯以傳是不有時數哉然則世論是非曷嘗不待久而後定乎此余所以重感也余誠不足序公姑以是寄意焉其亦可乎否也疑者唯服侯父子世儒有聞其治吳未朞百墜交舉既上此職方氏將復刋石湖集與白氏長慶並行而改命漕湖北矣余故併志以申俟後覬焉紹定二年十一月朔趙汝談序
　　吳在周末爲江南小國秦屬㑹稽郡及漢中世人物財賦爲東南最盛歴唐越宋以至於今遂稱天下大郡然其因革盛衰之際紀載於簡冊者自吳越春秋越絶書以下若晉張勃顧夷隋虞世基唐陸廣微等所述及元和郡縣志寰宇記各有所明迨宋之時羅處約有圗經朱長文有續記范成大趙與皆撰𩔖成書厥後有章悊者病其未完作吳事𩔖補宋亡書頗散軼元趙鳳儀為總管嘗集諸儒論次遺闕㑹改官不果成入國朝吳縣教諭盧熊閔前志之乖紛以為茍不合而壹之恐不足示來者乃攬衆説摭遺事芟繁取要族別𩔖分為志以述地理都邑文學祠祀食貨兵衞之屬為列傳以見古昔人物之美其目曰名宦名臣儒林文藝良吏忠義孝友髙行隠逸而列女之節方技之良及其事有不可棄者附焉前為畫圖以著疆域之異同後有集文以備古今之製作總之為五十卷於是數百里之內二千載之間其事可按書而得矣洪武十一年知府廬陵李侯亨嘉是書之有繫於政也將命工刻版以傳丁內艱去已而髙郵湯侯徳來繼其職遂督成之熊用薦者出由工部照磨為中書舍人以余有同朝之好請敘其首古者列國皆有史官下至州閭莫不有之然不過記言書事而已及漢司馬遷班固創為序紀傳志年表之法由是四海之內無復遺事信史氏之善者也後世郡得專社稷山川之祭遂有政令教化之施儼如古諸侯之國固不宜無所紀述而況於吳嘗為封國非他郡之比者哉歴漢至今雖間有所作而無完文以考其事物之全誠政之闕者也熊獨能毅然以筆削為已任效史漢之法損益舊典為一郡成書豈非好古之士乎李湯二侯能知所重而圖其傳亦可謂達於政體者矣後之人覽此書治身居官取前人之成憲以為灋將見道德興而習俗美句吳之區與鄒魯無異矣則是書之為教不亦大哉余喜熊能急於世俗之所緩篤於好古也為序其㮣俾刻焉洪武十二年四月既聖宋濂序
　　鄱陽丘侯守姑蘇之再明年余歸自嶺南適中書舍人李應禎貞伯陽武訓導陳頎永之皆以吿家居以嘗有斯文之契也相與理姑蘇遺跡而及於禮文典則之事侯曰吳自太伯以禮讓立國至言游北學於孔子而仁義道徳之説益推達而充周其後若嚴助朱買臣之詞華陸澄陸元朗之博浹范仲淹父子之忠賢尹焞魏了翁之道學他如髙人逸士則有張翰陸龜蒙皆出於斯郡而望於天下者文獻之實有徵不誣今既千有餘年出為等倫之魁列為灋從之賢而鬱為儒宗者且若山立水湧前者導而後者繼也不亦盛哉當時領節鎮如李棲筠如李徳裕典郡邑如鄧攸如韋應物如白居易以及我朝諸聞卿又復俊偉光大足以名今而垂後風聲所被而俗效之姑蘇文獻之成宜非一朝夕也然盛則衰醇則漓轉移之機厥有所寄矣吾欲考求遺禮訂正古樂以隆時祀以表章鄉賢齊整風俗此必有所師資而名物遺矩載於前志多散逸闕漏無所稽裁補而輯之實惟二三君子有賴余謝不敏李君曰此侯之惠教吾蘇也於是相與諾之侯復聘髙年延俊彥志意真確期於克協乃法範文穆公成大所撰志叅以百家裨以羣史人以代著文以事從郡總而邑分之凡一百卷李君陳君諸俊彥之功為多發凡證例余亦豈敢抑討論紬繹則竊欲勉焉耳矣侯名霽字旹雍天順庚辰進士以刑部主事拜今官髙年文學之士則杜瓊用嘉陳寛孟賢鄉貢進士施文顯奐伯陳璚玉汝儒士賀甫美之周京元基成化十年正月既朢劉昌序


<史部,地理類,都會郡縣之屬,姑蘇志,原序>
<史部,地理類,都會郡縣之屬,姑蘇志,原序>
