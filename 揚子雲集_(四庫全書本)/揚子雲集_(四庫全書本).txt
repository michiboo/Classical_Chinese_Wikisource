　　御製題揚雄甘泉賦事
　　甘泉獻賦風〈去聲〉楓宸更著劇秦與美新設果出腸明日死投身天祿又何人
　　新論謂揚雄作甘泉賦始成夢腸出收而納之明日遂卒夫雄獻賦當成帝時其後厯哀平孺子而莽始簒此劇秦美新所為作也若賦成而死安得有投身天祿之事乎出腸之夢蓋不過言其作賦鏤肝研練之苦耳新論務竒遂至紀載失實且雄之獻賦不過同羙新求媚之意而一稱諷遂自託於正人然則美新亦可雲諷乎莽大夫揚雄死烏能逃正史之誅哉





　　欽定四庫全書　　　　　集部二
　　揚子雲集　　　　　　　別集類一〈漢〉
　　提要
　　〈臣〉等謹案揚子雲集六巻漢揚雄撰雄集漢藝文志隋經籍志唐藝文志皆著録五巻其本久佚宋譚愈始取漢書及古文苑所載四十餘篇仍輯為五巻已非舊本明萬厯中遂州鄭樸又取所撰太𤣥法言方言三書及類書所引蜀王本紀琴清英諸條與諸文賦合編之釐為六巻而以逸篇之目附巻末即此本也雄所撰諸箴古文苑及中興書目皆二十四篇惟晁公武讀書志稱二十八篇多司空尚書博士太常四篇是集復益以太官令太史令為三十篇考後漢書班固傳注引雄尚書箴太平御覽引雄太官令太史令二箴則樸之所增未為無據然考漢書胡廣傳稱雄作十二州箴二十五官箴其九箴亡則漢世止二十八篇劉勰文心雕龍稱卿尹州牧二十五篇則又亡其三不應其後復出且古文苑載司空等四箴明注崔子玉瑗之名則藝文類聚諸書或屬誤引未可遽定為雄作也是書之首又冠以雄始末辨一篇乃焦竑筆乗之文謂漢書載雄仕莽作符命投閣年七十一天鳳五年卒考雄至京見成帝年四十餘自成帝建始改元至天鳳五年計五十有二嵗以五十二合四十餘已近百年則與年七十一者又相牴牾又考雄至京大司馬王音竒其文而音薨於永始初年則雄來必在永始之前謂雄為延於莽年者妄也云云近人多祖其説為雄訟枉案文選任昉所作王文憲公集序家牒字下李善注引劉歆七畧曰考子雲家牒以甘露元年生漢書成帝紀載行幸甘泉行幸長楊宮並在元延元年已酉上距宣帝甘露元年戊辰正四十二年與四十餘嵗之數合其後元延凡五年綏和凡二年哀帝建平凡四年元夀凡二年平帝元始凡五年孺子嬰凡三年王莽始建國凡五年積至莽天鳳五年正得七十一年與七十一卒之數亦合其為仕莽十年毫無疑義竑不考祠甘泉獵長楊之嵗而以成帝即位之建始元年起算悖謬殊甚惟王音卒嵗實與雄傳不合然音字為根字之誤宋祁固已言之其文載今本漢書注中竑豈未之見歟乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


　　揚子雲集原序
　　鄭樸曰嗚呼自莽大夫之言信而子雲罪案不可解矣邇者解以泰和胡正甫闡以秣陵焦弱侯投閣之悲美新之詬一經湔袚便成名儒此余彚集意也客有獻疑者曰請徴之班固與顔之推固典引雲揚雄美新典而無實之推文章篇雲劇秦美新妄投於閣二子去雄未逺寧俟宋乎余曰固也夫正甫之證子雲也以其仕與歿之年秊且相左他可知耳而更例以宰我子貢則論人於史者之衡也其有浮焉千里一士有如比肩春秋傳信法亦傳疑居子雲於疑而存秦漢以來一有行之文人抗節之儒者客過信邪過疑耶子雲嘗恥雕蟲矣故去而為法𤣥為訓纂學士大夫軼所稱雕蟲而上之凡㡬唾其疑與信半之事而靦然遜其不必置疑之文夷考其行或將忍劇漢歟又奚但劇也故子雲之可傳不必以美新投閣掩也而矧其詆焉者乎此余彚集意也若其擬論擬易之非僭也擬者不僭僭者不擬猶列眉然不具論論其世如此萬厯乙未九月朔















　　揚子雲集序
　　揚雄字子雲蜀郡成都人其先出自有周伯僑者以支庶初食采於晉之揚因氏焉不知伯僑周何別也揚在河汾之間周衰而揚氏或稱侯號曰揚侯㑹晉六卿爭權韓魏趙興而范中行知伯弊當是時偪揚侯揚侯逃於楚巫山因家焉楚漢之興也揚氏遡江上處巴江州而揚季官至廬江太守漢元鼎間避讎復遡江上處㟭山之陽曰郫有田二㙻有宅一區世世以農桑為業自季至雄五世而傳一子故雄亡他揚於蜀雄少而好學不為章句訓詁通而已博覽無所不見為人簡易佚蕩口吃不能劇譚黙而好深湛之思清靜亡為少嗜欲不汲汲於富貴不戚戚於貧賤不修㢘隅以徼名當世家産不過十金乏無儋石之儲晏如也自有大度非聖哲之書不好也非其意雖富貴不事也顧嘗好辭賦先是蜀有司馬相如作賦甚𢎞麗溫雅雄心壯之每作賦常擬之以為式又恠屈原文過相如至不容作離騷自投江而死悲其文讀之未嘗不流涕也以為君子得時則大行不得時則龍蛇遇不遇命也何必湛身哉乃作書往往摭離騷文而反之自岷山投諸江流以弔屈原名曰反離騷又旁離騷作重一篇名曰廣騷又旁惜誦以下至懐沙一巻名曰畔牢愁又是時趙昭儀方大幸每上甘泉常法從在屬車間豹尾中故雄聊盛言車騎之衆參麗之駕非所以感動天地逆釐三神又言屏玉女郤虙妃以微戒齊肅之事賦成奏之天子異焉其三月將祭后土上乃帥羣臣橫大河湊汾陰既祭行遊介山回安邑顧龍門覽鹽池登厯觀陟西嶽以望八荒跡殷周之虛眇然以思唐虞之風雄以為臨川羨魚不如歸而結網還上河東賦以勸十二月羽獵雄從作校獵賦以風明年上將大誇胡人以多禽獸秋命右扶風發民入南山西自襃斜東至𢎞農南敺漢中張羅㒺罝罘捕熊羆豪豬虎豹狖玃狐兎麋鹿載以檻車輸長楊射熊館以罔為周阹縱禽獸其中令胡人手搏之自取其獲上親臨觀焉是時農民不得收斂雄從至射熊館還上長楊賦聊因筆墨成文章故藉翰林以為主人子墨為客卿以風哀帝時丁傅董賢用事諸附離之者或起家至二千石時雄方草太𤣥有以自守泊如也或嘲雄以𤣥尚白而雄解之號曰解嘲雄以為賦者將以風也必推類而言極麗靡之辭閎侈鉅衍競於使人不能加也既乃歸之於正然覽者已過矣往時武帝好神仙相如上大人賦欲以風帝反縹縹有凌雲之志繇是言之賦勸而不止明矣又頗似俳優淳于髠優孟之徒非法度所存賢人君子詩賦之正也於是輟不復為而大潭思渾天參摹而四分之極於八十一旁則三摹九據極之七百二十九賛亦自然之道也故觀易者見其卦而名之觀𤣥者數其畫而定之𤣥首四重者非卦也數也其用自天元推一晝一夜陰陽數度律厯之紀九九大運與天終始故𤣥三方九州二十七部八十一家二百四十三表七百二十九賛分為三巻曰一二三與泰初厯相應亦有顓頊之厯焉𢶅之以三筴開之以休咎絣之以象類播之以人事文之以五行擬之以道徳仁義禮知無主無名要合五經茍非其事文不虛生為其泰㬅漶而不可知故有首衝錯測攡瑩數文掜圖告十一篇皆以解剝𤣥體離散其文章句尚不存焉𤣥文多故不著觀之者難知學之者難成客有難𤣥太深衆人之不好也雄解之號曰解難雄見諸子各以其知舛馳大抵詆訾聖人即為恠迂析辯詭辭以撓世事雖小辯終破大道而惑衆使溺於所聞而不自知其非也及太史公記六國厯楚漢訖麟趾不與聖人同是非頗謬於經故人時有問雄者常用法應之譔為十三巻象論語號曰法言




　　揚子雲集始末辯〈焦氏筆乗〉
　　子雲古以比孟荀自宋人始訾議之介甫子固皆有辯然其劇秦美新之作未有以解也近泰和胡正甫辯證甚悉吠聲者當無所置喙矣正甫之言曰往予閲揚雄仕莽投閣劇秦美新而綱目書莽大夫恠雄以彼其才而媚莽心竊鄙之後見程叔子取其美厥靈根之語愕曰雄乃有是語乎又韓退之邵堯夫司馬君實諸君子咸稱引其説往往怵予心已乃取法言讀之其紬六經翊孔顔義甚深又嘗髙餓顯下祿隱雖不韙屈原而屢斥公孫𢎞之容且曰如詘道信身雖天下不可為也予則嘆曰世之論雄其然豈其然乎終無以決於心最後讀雄傳稱雄有大度自守泊如仕成帝哀平間未言仕莽獨其賛謂雄仕莽作符命投閣年七十一天鳯五年卒予考雄至京見成帝年四十餘矣自成帝建始改元至天鳯五年計五十有二嵗以五十二合四十餘已近百年則與所謂年七十一者又相牴牾矣又考雄至京大司馬王音奇其文而音薨永始初年則雄來必在永始之前無疑然則謂雄為延於莽年者妄也其雲媚莽妄可知矣葢予懐此乆矣今年春按部郫縣而雄郫人也讀其邑志得於鄉人簡公紹芳辯證尤悉簡引桓譚新語曰雄作甘泉賦一首夢腸出收而內之明日遂卒而祠甘泉在永始四年雄卒永始四年去莽簒尚逺而劇秦美新或出於穀子雲以予校之莽自平帝元始間始號安漢公今法言稱漢公且雲漢興二百一十載爰自髙帝至平帝末葢其數矣而謂雄卒永始亦未必然計雄之終或在平帝末則其年正七十餘矣因雄厯成哀平故稱三世不徙官若復仕莽詎止三世哉繇是知雄決無仕莽投閣美新之事而簡公謂班孟堅早世曹大家輩傳失其實豈不然哉當平帝末莽已有都四海代漢室之形矣而雄猶稱漢道如日中天力不能回莽而假法言以諷切之雄之意至矣雄其媚莽者乎諒乎叔子之言曰閣百尺未必能投曰然則史不足信乎曰太史公記子貢宰我一以為游説一以為叛亂是亦足信乎而孔子主癰疽百里奚自鬻身在當時之言比比也何獨雄哉予悲守道君子䝉誣逮千載故因簡公之言而畢其説











