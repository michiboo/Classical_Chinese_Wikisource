元光元年冬，初令郡國貢孝廉各一人。董仲舒始開其議。仲舒，廣川人也。初，景帝時爲博士，下帷讀書，弟子以次傳授其業，或莫見面。蓋三年不闚其園，其精專如此。進退容止，非禮不行，學士皆尊師之。後應賢良舉，上策曰：「夫守文之君，當塗之士，皆欲明先王之道以戴翼世主者甚衆，然猶不能，豈所操持失其統歟？固天降命不可復反歟？必推之於大衰而後息歟？三代受命，其符安在？災異之變，何稱而起？性命之情，或夭或壽，或仁或鄙，習聞其號，未昭其理。今欲風流而令行，輕刑而姦改，何修而臻於此？具明以喻朕意，靡有所隱。」仲舒對曰︰「臣謹按《春秋》以觀天人之際，甚可畏也。國家將有失道之敗，而天乃先出災害以譴告之；不知自省，又降怪異以驚恐之；尚不知變，而後傷敗乃至。自非大無道之世，天欲盡扶持而全安之，事在勉強而已。勉強學問，則聞見博而智益明矣；勉強行道，則德日起而大有功矣。《詩》雲『夙夜匪懈』，《書》雲『懋哉懋哉』，皆勉強之謂也。昔周道衰於幽、厲，非道亡也，而幽、厲不由道也。宣王修文、武之業，周道粲然復至矣。非天降命不可復反也，所操持悖謬失其統也。臣聞非人力所致而自至者，此受命自然之符也。天下同心歸之，若子歸父母，是亦受命之符也。夫天瑞應精誠而至。《書》曰：『白魚入於王舟，有火復於王屋，流爲赤烏。』此蓋受命之符也。及末代衰微，廢德義，任刑罰；刑罰不中，則生邪氣；邪氣積於下，怨惡畜於上；上下不和，則陰陽繆而妖孽生矣。此災異所緣而起也。臣聞命者天之令也，性者生之質也，情者人之欲也。或夭或壽，或仁或鄙，陶冶而成之，不能純粹，又治亂之所生，故不能齊一也。堯、舜行德則民仁壽，桀、紂行暴則民鄙夭。夫下之從上，猶泥之在鈞，唯陶者之所爲。『綏之斯安，動之斯來』，此之謂也。臣謹按《春秋》求王道之端，得之於正。正次王，王次春。春者，天之所爲也；正者，王之所爲也。其意曰，上承天之所爲，下以正己所爲也。然則王者所爲必則於天道，天道之大者在於陰陽。陽爲德，陰爲刑，刑德不失而歲功成。今廢先王德教之官，而獨任執法之吏，而欲德化之被四表，固難成也。《春秋》謂一爲元，一者萬物所從始也，元者辭之所謂本也。謂一爲元者，示太始而欲正其本也。故爲人君者，正其本心以正朝廷；朝廷正，以正萬民；萬民正，以正四方；四方正，遠近莫不皆正也。則陰陽調而風雨時，羣生和而萬民植，福祥畢至而王道成矣。孔子曰：『鳳鳥不至，河不出圖，吾已矣夫！』自傷可能致此物，而身卑賤不能致也。今陛下居得致之位，又有能致之資，然而天地未一應瑞者，凡以教化之不立，而萬民不正故也。民之從利，如水之走下，非教化隄防之，不能禁也。聖人之繼亂世，掃除其跡而去之，復修教化而崇起之。夫秦滅先聖之道，爲苟且之治，故立十四年而亡，其遺毒餘戾至今未滅。琴瑟不調，甚者必解而更張之；爲政而不行，甚者必變而更化之。漢承暴秦之後，宜變其跡，乃可善治。三代相救，夏尚忠，商尚敬，周尚文。今漢宜少損周之文，用夏之忠。王者有改制之名，無變道之實。然所祖不同者，救病扶衰，所遭之變然也。」又曰：「古所謂功者，以任官稱職爲美，不謂積日累久也。小材雖累日，不離於小官；賢才雖未久，不害爲宰相。是以有司竭其務，治其業。今則不然，累日以取貴，積久以致官，是以賢不肖不得其真。宜勿以日月爲功，誠以賢能爲實。使郡國各擇吏民之賢者，歲貢一人，以給宿衛。所貢得賢者有賞，不肖者行罰。如此率天下，賢能可得而官也。」又曰：「積小者大，慎微者著。積善在身，猶長日加益，人不知也；積惡在身，猶火之消膏，人不見也。非明乎情性，察乎流俗者，孰能識之？天之所分與，與之齒者去其角，傅其翼者兩其足。是所受者大，不得取其小也。古之食祿者不食於民力，是與天意同也。昔公儀休相魯，去織婦，拔園葵，曰︰『臣也已食祿矣，又奪園夫女工之利乎！』夫遑遑求財利，常恐匱乏者，庶人之意也；遑遑求仁義，常恐不能化民者，大夫之意也。《易》曰：『負且乘，致寇至。』此言處君子之位者，不可以庶人行也。」又曰：『春秋大一統者，天地之常經，古今之通義也。今師師異道，人人異論，百家殊方，旨意不同，是以上無以持一統；法制數變，下不知所守。臣愚以爲諸不在六藝之科，非孔氏之術者，皆絶其道，勿使並進。邪僻之說滅息，然後統紀可一，法度可明，民知所從矣。」仲舒對策，擢爲江都相。時易王甚驕而好勇，問仲舒曰：「越王與大夫種、後庸、范蠡謀伐吳，遂滅之。孔子稱殷有三仁焉，寡人亦以越有三仁。」仲舒對曰：「昔魯君伐齊，問柳下惠曰：『吾伐齊，何如？』對曰︰『不可。』歸而有憂色，曰︰『吾聞伐國者不問仁人，此問何爲至於我哉！』徒見問耳，且猶羞之，況設詐而伐吳乎？由是言之，越本無一仁矣。仁人者，正其誼不謀其利，明其道不計其功。是故仲尼之門，五尺之童羞稱五伯，爲其先詐力而後仁義也。」王曰︰「善哉。」及其去位居家，絶不問家產業，以修學著書爲事。所著凡百三十篇，而說《春秋》事復數十篇。朝廷有大議，使者就其家而問之，國家大議多仲舒發之。春二月丙辰晦，日有食之。驍騎將軍李廣屯雲中，車騎將軍程不識屯鴈門，以備匈奴，六月罷。廣，隴西人也。爲將得士衆心，無部曲行陣，善就水草頓舍，人人自便，不擊刁斗自衛，幕府少文書。而程不識正行伍部曲，營陣擊刁斗自衛，吏治軍簿至明，士卒不得自便，而俱爲名將。夏四月，赦天下。復七國宗室削絶屬籍。五月，詔舉賢良。秋七月癸未，先晦一日，日有蝕之。是歲，天星盡動搖。上問候星者，對曰：「星搖，民將勞也。」
二年冬十月，行幸雍，祠五畤。始詔公卿議伐匈奴。匈奴者，其先夏后氏之苗裔，其在於古曰淳維。匈奴始祖名薰粥氏、山戎、獫狁是也。始祖居於北邊，隨水草畜牧而轉徙，居無城郭耕田之業，然亦各有分地。無文法，以言語爲約束。其俗寬則射獵，急則習戰。長兵則弓矢，短兵則矛鋋。見利則進，不利則退。食肉衣皮。壯者食肥美，老者飲食其餘。父死則妻其後母，弟兄死皆娶其妻。其俗有名不諱，無文字。自商、周已來，世爲中國患。至匈奴，姓攣鞮氏，國人稱之曰「撐黎孤塗若單于」。匈奴謂天爲「撐黎」，謂子爲「孤塗」，若言天子也；「單于」者，廣大之貌，言其單于然也。置左右賢王，左右谷蠡王，左右大將，左右大當戶，凡二十四長。其大臣皆世官職。左賢王將居東方，直上谷之東，北接穢貊、朝鮮；右賢王將居西方，直上郡西，接氐、羌；而單于庭直代郡、雲中。歲正月，諸王長少會單于庭。五月，大會龍庭，而祭其先祖、天地、鬼神。秋，大會蹛林，校閱人畜。其法：拔刃尺者死，盜者沒入其家財。單于朝拜日，夕拜月。其座，長左而北面。日尚戊己。其送死有棺槨衣衾，而無封樹喪服；近幸臣妾從死者，多至數十人。舉事常隨月，月盛壯則進兵，月虧則退兵。其攻戰，斬首虜則賜一巵酒，而所得虜獲因以與之，得人因爲奴婢。故其戰，人人自趣利。秦始皇時，使蒙恬將數十萬衆北擊胡，悉收河南地，因河爲塞，築四十四縣臨河，徙譴人民以充之。因山險谿峻繕治之，起臨洮至遼東萬餘里。是時匈奴單于曰頭曼，頭曼不勝秦，北徙十有餘年。頭曼太子名冒頓，殺父而立。是時東胡強盛，使使請冒頓千里馬。冒頓問羣臣，羣臣皆曰：「此匈奴寶馬也，勿與。」冒頓曰：「柰何與鄰國愛一馬乎？」遂與之。又使人請冒頓一閼氏。冒頓問左右，左右皆怒，請擊之。冒頓曰：「柰何與鄰國愛一女子乎？」復以與之。東胡以冒頓爲畏己，愈驕。匈奴間有棄地，不居者千里，東胡又使求之。冒頓問羣臣，羣臣或曰：「此棄地，與之。」於是冒頓大怒曰：「此地者，國之本也；何與之有！」斬言與地者。即上馬，令有後出者斬，遂東襲擊東胡。東胡不設備，遂破滅東胡。西擊月氏，南並樓煩〉白羊、河南，悉收秦所奪地。遂入侵燕、代。北服渾窳、屈射、丁零、鬲昆、新黎之國。控弦之士四十餘萬。自上古已來，唯冒頓爲強大，高帝有平城之圍。時冒頓爲書戲慢，甚不敬。高后怒，詔羣臣議擊之。樊噲曰：「願將十萬衆，橫行匈奴中。」中郎將季布曰：「噲可斬也！高帝困於平城，噲爲上將軍，不能以四十萬解高祖之圍，而欲以十萬衆橫行匈奴中，是面謾也。且夷狄如禽獸，得其善言不足喜，得其惡言不足怒。」高后曰︰「善。」乃遣使報單于書，卑辭厚答，遺以御車二乘、馬二駟。單于又遣使來謝。至文帝，遺老上單于書，封以尺一牘，辭曰︰「皇帝敬問單于。」單于報以尺二牘，封皆大，辭曰︰「天地所生日月所置匈奴大單于敬問皇帝。」自是數侵邊。及單于背約，寇邊無已，於是上議伐之。大行王恢曰：「匈奴和親率不過數歲。請擊之。」御史大夫韓安國以爲「匈奴輕疾之兵也，至如飆風；去如流電，居處無常，難得而制。今將卷甲親舉，深入長驅，從行則迫脅，橫行則中絶，徐行則後利，疾行則糧絶，難以爲功。聖人以天下爲度者也，不以私怒傷天下公議。故高帝始結和親，孝文遵其約，二聖之跡足以爲效。」王恢曰：「五帝不相襲禮，三王不相沿樂，各因時宜也。且言擊之者，固非發兵而深入也，將順單于之欲，誘而致之於邊，選驍騎羽林壯士陰爲之備。吾勢已定，或營其左，或營其右，或當其前，或當其後，單于必可擒也。」上從恢議。夏六月，護國將軍韓安國、驍騎將軍李廣、輕車將軍公孫賀、屯騎將軍王恢、材官將軍李息襲匈奴。陰使鴈門馬邑豪聶壹詐亡入匈奴，謂單于曰：「吾能斬馬邑令以降，則物可盡得也。」單于愛信之，令歸爲間。壹乃詐斬死罪囚頭，懸邑城上以示單于使者。使者還，單于乃將十萬騎入武州塞。是時漢兵三十餘萬伏馬邑旁草中，王恢、李息約從代出擊輜重。單于未到馬邑百餘里，鴈門尉吏行徼，單于大驚而還，曰：「吾得尉吏，天也。」以爲天王。乃遠走，兵追至塞，不及乃罷。上大怒，恢首謀，不出兵擊單于輜重也，恢自殺。時主父偃上書諫伐匈奴，曰：「臣聞怒者逆德，兵者兇器，爭者末節，數窮武，未有不悔者也。始皇務勝不休，欲攻匈奴，李斯諫曰：『匈奴無城郭之居，委積之守，遷徙鳥竄，難得而制也。輕兵深入，糧食必絶；運糧以行，重不及事。得其地不可以耕而食也，得其人不可役而畜也。勝必殺之，非仁德也。疲弊中國，甘心匈奴，非完計也。』始皇不聽，出兵攻胡，卻地千里，皆斥鹵，不生五穀。然後發天下丁男以戍河北；飛蒭輓粟以遠轉輸，率三十鍾而致一石，天下所以叛也。夫兵久則變生，事苦則慮易。《周書》曰：『安危在出令，存亡在所用。』願陛下熟計之。」偃凡上十事，其一事諫伐匈奴，九事爲律令。燕人徐樂上書曰：「天下之患，在於土崩，不在瓦解。秦之末世，天下大壞，是謂土崩。吳、楚七國之時，是謂瓦解。今關東比年穀不登，民多困窮，不安其處，故易動。易動者，土崩之勢也。故明主之要，期在於使天下無土崩之勢而已。」臨淄人嚴安上書曰：「今天下奢侈，車馬衣裘宮室皆競修飾。夫養失而泰，樂失而淫，禮失而采，教失而僞。僞、采、淫、泰，非範民之道也，是以天下逐利無已。臣願爲民制度以防其淫，使富貧不相耀以和其心。心和志定，則盜賊消，刑罰少，陰陽和，萬物審也。昔秦北構禍於胡，南樹怨於越，宿兵於無用之地。丁男被甲，丁女轉輸，苦不聊生，自經於野樹，死者相望。故絶世滅祀，窮兵之禍也。周失之弱，秦失之強，不變之患也。」此三人同日上書。上皆召見，謂之曰：「公等家皆安在？何相見之晚也！」皆拜郎中。而偃一歲四遷，至太中大夫。上自即位，好士。既舉賢良，赴闕上書自衒者甚衆。其上第者見尊寵，下者賜帛罷。若嚴助、朱買臣、吾丘壽王、司馬相如、主父偃、徐樂、嚴安、東方朔、枚臯、膠倉、終軍、嚴忌等皆以材能並在左右。每大臣奏事，上令助等辨論之，中外相應以義理之文。秋九月，令民大酺五日。
三年春，河水徙，頓丘自東南入於渤海。夏五月，封高帝功臣後五人並爲列侯。河決濮陽，汎十六郡。發卒十萬救河決。起龍淵宮。
四年冬十有二月，魏其侯竇嬰棄市。初，嬰之貴重也，田蚡常奉事之。及嬰廢，而蚡甚用事。蚡從嬰請田，嬰弗與，曰：「老僕雖棄，寧可以勢奪乎！」故太僕潁川灌夫，與嬰善，亦怒蚡。蚡聞之曰：「蚡事魏其侯無所不可，而愛數頃田？且灌夫何與也？」灌夫家在潁川，橫甚。蚡乃請案灌夫家事，灌夫亦持蚡陰事。賓客和之，俱止。蚡取燕王女爲家人，太后詔列侯宗室皆當賀。嬰過要灌夫，欲與夫俱行。夫不欲往。嬰曰：「事已和矣。」固請，與行。夫行酒，至蚡，蚡曰︰「不得持滿。」夫怒蚡，因嘻笑曰：「將軍貴人也，釋之！」次至臨汝侯灌賢，程不識方相與耳語，未得持酒。夫乃發怒駡賢及程不識。蚡謂夫曰：「程、李俱爲東西衛尉，今衆辱程將軍，獨不爲李將軍地乎？」李將軍者，李廣也，夫素所敬也。夫曰：「今日斬頭穿胸，何知程、李乎！」座稍稍罷出，蚡令騎留夫。或按夫頭令謝，夫怒，不肯謝。蚡乃麾騎縛夫，召長史曰：「今日召宗室，有詔。」灌夫駡坐不敬，繫居室。按其前事，遣吏分捕灌夫支屬，皆棄市。竇嬰欲救灌夫，其夫人止之。嬰曰：「終不令灌仲孺死，嬰獨生。」乃匿其家，竊出上書。召見，具言灌夫事，不足誅。上欲赦之，蚡固爭之。上令兩廷尉辨其事，御史大夫韓安國兩順之，主爵都尉汲黯是竇嬰，內史鄭當時亦是竇嬰而復不堅其辭，莫敢對。上怒內史曰：「公平生數言魏其侯、武安侯之短長，今日廷論，乃局趣效轅下駒，吾並斬若屬矣！」即罷起。太后怒不食，曰︰「我在也，而人皆籍吾兄弟，令我百歲後，皆爲魚肉乎！」上使御史簿責嬰，劾繫都司空。嬰令兄子上書，幸復召見。初，景帝時，嬰常受遺詔曰︰「事有不便，輒以便宜上書。」案尚書，大行無遺詔。詔書獨藏在嬰家。丞相乃奏劾嬰矯先帝令，遂棄市。而灌氏族矣。春三月，丞相田蚡薨。蚡疾，一身盡痛，若有人擊之者。呼曰：「服罪，服罪！」上使見鬼者瞻之曰：「魏其侯與灌夫共手笞之。」蚡初折節好士，以采名譽。每奏事，語移日，所言輒聽，薦人或起家至二千石。上曰：「君除吏盡未？吾亦欲除吏。」其用事如此。後甚驕恣，嘗請考工地欲以益宅。上怒曰：「何不遂取武庫！」蚡治宅舍，甲諸第，田園極膏腴。前堂羅鍾鼓，立曲旃；後堂婦女以百數。珍物玩好狗馬，不可勝數。淮南王安來朝，蚡以太尉迎安霸上，謂安曰：「上未有太子，大王最賢，高帝孫，如一旦晏駕，非大王當立，誰哉？」淮南王大喜，多厚贈蚡。至灌夫事，上不直蚡，以太后故屈。及後聞淮南王事，上曰：「若武安侯在，族之矣。」初，魏其侯用事，賓客甚盛。後廢棄，客皆移於武安侯，唯灌夫獨不去。初，灌夫父張孟爲潁陰侯灌嬰舍人，得幸，嬰進之，至二千石，故冒灌氏姓。吳、楚反時，孟以校尉戰死。時夫從軍，不肯隨喪歸，願取吳王若將軍頭以報父讎。於是被甲持戟，募軍中壯士所善願從者數十人。及出壁門，莫敢進。獨兩人及騎奴十餘人馳入吳軍之麾下，所殺傷數十人，不復得前。還，獨與一騎歸。夫身中大創十餘處，幾至於死。創少瘳，復請行。太尉固留之，乃止。由是勇義聞於天下。夏四月，隕霜殺草。五月，地震。赦天下。丁巳，平棘侯薛澤爲丞相，御史大夫韓安國免。秋九月，中尉張歐爲御史大夫，以仁厚見尊重。
五年春正月，河間王德薨，謚獻王。德好學，修禮樂，造次必於儒者。道術之士自四方至者，皆得古文之書。先是來朝，上策問三十餘事，具推道術而對，文約旨明，上甚重之。夏，發巴、蜀民治南夷道。南夷道君長有十數，夜郎最大。其西，靡漠之屬以十數，滇最大。自滇以北，君長以十數，邛都最大。皆椎髻，耕田，有聚邑。其外，西自桐師以東，北至葉榆，名爲巂、昆明，皆編髮，隨畜遷徙，無常居，無君長，地方可數千里。自巂以東北，君長以十數，莋都最大。自莋都以東北，君長以十數，冉駹最大。其俗，或土著，或移徙。自冉駹以東北，君長以十數，白馬最大。此皆巴、蜀外西南夷也。初，楚威王使將軍莊蹻循江略地黔中以西。蹻至滇池，方三百里，其旁平地肥饒數千里，既克定之。會秦奪楚巴、黔中郡，道塞不通，蹻因以其衆王滇，變服，從其俗。秦時嘗通五尺之道於此，諸國頗置長吏。漢興，皆棄之。及大行王恢之救越也，使鄱陽令唐蒙使於南越。越食蒙以枸醬，蒙問所從來，曰：「從西北牂牁江，江廣數千里，出番禺城下。」蒙因上書曰：「南越地東西皆萬餘里，名爲外臣，實一州主。今以長沙、豫章往來，水道絶難。竊聞夜郎精兵可數十萬，若從夜郎浮船下牂牁，出其不意，此制越一奇也。可通夜郎道，爲置吏。」上許之。乃拜蒙中郎將，發巴、蜀兵千餘人，奉幣帛見夜郎侯，喻以威德，爲置長吏。旁小邑皆貪漢贈帛，以爲道遠漢，終不能有也，故皆且聽命。司馬相如亦言西南夷邛、莋可置郡。上悅之。以相如爲中郎將往喻意，皆聽命。後西南夷數反，發兵興徭役，費用甚多。相如知其難通，業已建之，乃假巴、蜀之論以諷上，且以宣其使旨於百姓，曰：「『蓋聞天子之於夷狄也，其義覊縻勿絶而已。今已罷三郡之士，通夜郎之途，二年於茲，而功不竟，士卒勞倦，萬民不贍；今又接之以西夷，百姓力屈，恐不能卒業，此使者之累也。夫邛、莋、西僰之人，與中國不並也其已久矣。仁者不能以德來，強者不能以力並，意者殆不可乎！夫割齊民以附夷狄，弊所恃以事無用，鄙人固陋，不識所謂。』使者曰：『蓋世有非常之人，然後有非常之事；有非常之事，然後有非常之功。非常者，固常人之所異也。故曰非常之人，黎民懼焉；及臻厥功，天下晏然也。夫賢君之踐位也，豈將委瑣偓促，拘文牽俗，循誦習傳，當世取悅而已哉！將必崇論宏議，創業垂統，爲萬世規。故馳騖於兼容並包，而勤思乎參天兩地。今封強之內，冠帶之倫，咸獲嘉祉，靡有闕遺矣。而夷狄殊俗之國，遼絶異黨之地，舟車不通，人跡罕至，政教未加，流風猶微，內之則犯義侵禮於邊境，外之則邪行橫作，放殺其上，君臣易位，尊卑失序，父兄不辜，沖幼奴虜，係縲嘷泣。內鄉而怨，曰：「蓋聞中國至仁，德洋恩普，品類羣物，靡不樂其所，今獨曷爲遺忘己！」舉踵思望，如枯旱之望雨，上聖之心，又焉能已矣？故乃北出師以討強胡，南馳使以誚勁越。四面之人風德，二方之君鱗集仰流，願得受號者以億計。故乃關沫、若，徼牂牁，鏤靈山，梁孫原，創道德之塗，垂仁義之統，將博恩廣施，遠撫長駕，使疏逖不閉，曶爽闇昧得曜光明，偃甲兵於此，息攻伐於彼。遐邇同體，中外禔福，不亦康乎！夫拯民於沈溺，奉至尊之休德，反衰世之凌遲，繼周室之絶業，天子之急務也。百姓雖勞，惡得已乎？方將增泰山之封，加梁父之事，鳴和鸞而揚《雅》、《頌》，上咸五帝，下登三王。觀者未覩旨，聽者未聞音，夫鷦鵬已翔於寥廓，而羅者猶視於藪澤，豈不哀哉！』」是時，又發卒萬人治鴈門阻險。秋七月，大風拔木。乙巳，皇后陳氏廢。皇后，堂邑侯陳午女也。午即嬰孫也。嬰封堂邑侯。午尚長公主嫖。上爲太子時，長公主有力焉。故太后取公主女配太子。及爲皇后，驕恣擅權，寵十餘年，無子；又挾婦人媚道，故廢。時長公主寡居，五十餘矣。有董偃者，年十三，隨其母賣珠於主家。主見其姣好，因留第中。出則執轡，入則侍內。使散財交士，令府中曰：「董君所散，一日金滿百斤，帛滿千匹，乃白之。」其後主稱疾。疾瘳，請上臨之，欲因是以見董偃。上曰：「願謁主人公。」公主脫簪珥，徒跣，頓首謝，因引偃。偃著緑幘碧韝，伏殿下，上爲之起，寵遇之。自是董偃貴寵聞於天下。後上爲主置酒宣室，使謁者引納董君。侍郎東方朔避戟而前曰：「董偃有斬罪三，安得入乎？偃以人臣私侍公主，其罪一也。敗男子之禮，以傷王制，其罪二也。偃不遵經學，以奢侈狗馬幹上之欲，始爲淫首，其罪三也。」上默然，良久曰：「吾業以設酒，後而改之。」朔曰：「不可！夫宣室，先帝之正處也，非法度之正不得入也。故淫亂之漸，其變爲篡，竪貂爲淫而易牙作患，慶父誅而魯國全，管、蔡戮而周室安。」上曰︰「善。」更置酒北宮，引納董君。賜朔金三十斤。自偃之後，諸公主行多僻恣者矣。上妹之子尚上女夷安公主，驕放犯罪死。左右爲之請，上流涕曰：「廢先帝之法，吾何面目入郊廟乎！」乃哀不能自勝。朔進曰︰「臣聞樂太甚則陽溢，悲太甚則陰損。聖王爲政，賞不避仇讎，誅不阿親戚。陛下行之，天下幸甚！臣昧死再拜上千萬壽。」上嘗問朔曰：「吾欲化天下，豈有道乎？」朔對曰：「孝文帝自衣戈綈，足履革舄，集上書囊以爲殿帷；以道德爲麗，以仁義爲準。於是天下昭然大化。今陛下崇苑囿，起建章，左鳳闕，右神明，號千門萬戶；木土衣緹繡，犬馬被繢罽；宮人簪瑇瑁，垂珠璣；設戲車，教馳逐，飾文采奇怪；撞千石之鐘，擊雷霆之鼓，作俳優，舞鄭女。上爲淫侈如此，而欲民不奢佚，事之難也。陛下誠能用臣朔之計，摧甲乙之帳，焚之於四達之衢，卻走馬示不復用，則堯、舜之隆可與比而治也。」朔又上書自訟獨不得大官，因陳農戰強國之計數萬言，專用商鞅、韓非之語，文旨放蕩，頗復以詼諧，終不見用。八月，螟蟲。徵賢良文學，上策之曰：「蓋聞上古至治，畫衣冠，異章服，而民不犯；陰陽和，風雨時；父不哭子，兄不哭弟；人跡所及，跂行喙息，鹹得其宜。今何修而臻此乎？仁義禮智四者之宜，安所施設？天人之符，廢興何如？」菑川人公孫弘對曰：「臣聞厚賞重刑未足以勸善禁非，必信而已矣。是故因能而任官，則分職治；去無用之言，則事情得；不作無用之器，則賦斂省；不奪民時，不妨民力，則百姓富；有德者進，無德者退，則朝廷明；有功者上，無功者下，則羣臣悅；罰當罪，則姦邪止；賞當功，則羣下勸：凡此八者，治之本也。故養民者，禁之則不爭，治之則不怨，有禮則不暴，愛之則親上，此有天下之急也。罰不違義，則民服而不離；和不遠禮，則民親而不慢。故畫衣冠，異章服，而民不犯者，此道素行也。臣聞之，氣同則相從，聲比則相應。人主和德於上，則萬類和洽於下。故心和則氣和，氣和則形和，形和則聲和，聲和則天地之和應也。故曰：陰陽和，風雨時，甘露降，五穀登，山不童，澤不涸，嘉禾興，朱草生，此和之至也。故形和則無疾，無疾則不夭。故父不哭子，兄不哭弟。遠方民物莫不蒙化，此和之極也。臣聞之，致利除害，愛憎無私，謂之仁；明是非，立可否，謂之義；進退有度，尊卑有分，謂之禮；擅殺生之柄，通壅塞之路，謂之權；審輕重之數，論得失之道，使遠近情僞必見於上，謂之智術：凡此四者，治之大用也。得其要術，則天下安樂。法設而不用；不得其術，則主昏於上，官亂於下。故天無私親，順之則和起，逆之則害生，此天人之符也。」時對者百餘人，太常奏弘第居下。策上，擢弘對爲第一。召入見，容貌甚麗，拜爲博士，待詔金馬門。弘又上疏曰：「先世之吏正，故其民篤；今世之吏邪，故其民薄。政弊而不行，令倦而不聽。夫使邪吏行弊政，用倦令治薄民，不可得而治，此政之所以失也。臣聞周公旦治天下，朞年而變，二年而化，五年而定。唯陛下之所志。」上以書焉，問︰「弘稱周公之治，弘能自視孰與周公賢？」對曰：「臣愚淺薄，無敢比於周公。雖然，愚心曉然見治道之所以然也。夫虎豹牛馬，禽獸之不可制者，及其教馴服習，唯人之從。臣聞揉曲木者不累日，銷金石者不累月，夫人之於利害好惡，豈比禽獸木石之類哉？朞年而變，臣弘嘗切遲之。」上嘉異其言。
