初，高后命孝惠張皇后取後宮美人子養之，而殺其母，以爲太子，立爲皇帝。皇帝年幼，高后臨朝稱制。立兄子台爲楚王，台弟產爲梁王，祿爲趙王，封諸呂六人爲列侯。高皇后將王諸呂，問右丞相王陵。王陵曰：「高皇帝定天下，刑白馬而盟曰：『非劉氏而王者，天下共擊之。』」問左丞相陳平、太尉周勃。平、勃對曰：「高帝定天下，王諸劉；今陛下稱制，王諸呂，無所不可。」後喜。罷朝，陵讓平、勃曰：「諸君背要，何面目見高帝於地下！」平曰：「面折廷諍，臣不如君；安漢社稷，君不如臣。」後乃左遷陵爲帝太傅，實奪之相權。陵謝病免，杜門不出。冬十一月，徙左丞相陳平爲右丞相，辟陽侯審食其爲左丞相。食其，沛人也。初，呂后獲於楚，食其常以舍人侍，得幸。及爲丞相，不典治相，監宮中事，如郎中令，群臣皆因決事。先是或毀食其於惠帝，惠帝欲誅之，平原君朱建爲說惠帝幸臣閎籍孺曰：「君幸於帝，天下莫不聞者。今辟陽侯幸於太后而下吏，道路皆言君讒之。今日辟陽誅，明日太后含怒，亦誅君耳。」於是籍孺懼，入言於帝而出之。朱建者，故黥布相也。布之反，建諫止之。高帝賜建號平原君。建爲人口辯，初名廉直，行不苟合。辟陽侯欲交建，建不肯。及建母死，家貧，無以收葬。陸賈乃見辟陽侯，賀曰︰「平原君母死。」辟陽侯曰：「平原君母死，何乃賀我？」賈曰：「平原君必不知君者，爲其母。今其母死，家貧，無以葬之。君誠能厚送葬之，則彼爲君死矣。」食其乃奉百金。列侯貴人以食其故，往贈送之，凡百金，而建受之。及呂氏之誅，食其卒見全者，皆建之力也。後淮南厲王長誅食其，建以食其客故，事及之，建自殺。
元年春正月，詔曰：「孝惠帝欲除三族辠及妖言令，議未決而崩，今除之。」賜民爵，戶一級。夏五月丙申，趙王宮中叢臺災。立孝惠美人子五人：強爲淮陽王，不疑爲恆山王，弘爲襄城侯，朝爲軹侯，武爲壺關侯。秋七月，桃李花。高后怒御史大夫趙堯之爲趙王謀也，免堯官抵罪。上黨太守任敖爲御史大夫。
二年春正月，詔班序列侯功臣位次，藏於高廟，世世勿絶嗣。二月乙卯晦，地震，羌道、武都道山崩。夏六月，日蝕。秋七月，恆山王不疑薨，立襄城侯弘爲恆山王。行八銖錢之制。夏殷以前無文焉，周制則有文。凡錢外圓內方，輕重以銖。周景王以錢輕，更鑄大錢，文曰「寶貨」，肉好皆有周郭。秦錢文曰「半兩」，重如其文。漢興，復輕之。齊悼惠王子章入宿衛，封朱虛侯。
三年夏，江水、漢水溢，流四千餘家。秋，星晝見。伊水、洛水溢，流千六百餘家。汝水溢，流八百餘家。其在《洪範》爲水不潤下。
四年夏四月，少帝出怨言，知高后殺其母。後乃幽之於永巷，詔曰：「皇帝久病昏亂，不能奉宗廟。」廢之。五月，立恆山王弘爲皇帝。
五年春三月，南越王尉佗自稱南越武帝。是時禁南越關中市鐵器，尉佗曰：「先帝與我通使勿絶，今高后聽讒臣之言，別異蠻夷。此必長沙王計，欲倚中國，擊滅南越，自以爲功。今自稱越帝。」欲攻長沙。秋八月，淮陽王強薨。九月，發河東、上黨騎屯北地，備匈奴。
六年春，星晝見。夏四月，赦天下。秩長陵令二千石。六月，匈奴寇狄道，攻阿陽。行五分錢。朱虛侯弟興居封東牟侯，皆入宿衛。
七年冬十二月，匈奴寇狄道。春正月，趙王友死於邸。呂氏女爲趙王后，王后妬，讒王於高后曰：「呂氏安得王？太后百年後，吾必擊之。」高后怒之。至邸，令衛士圍之，不得食，遂幽死，以民禮葬之長安，謚爲幽王。後徙梁王恢爲趙王。己丑晦，日有食之，既，在營室九度，爲宮室之中。高后惡之，曰︰「此爲我也！」《星傳》曰：「日者德也，月者刑也。日食修德，月食修刑。」則災異消矣。《詩》雲︰「日月告凶，不用其行。四國無政，曷用其良！」言人君失政，則日月失行。中道者黃道，北至東井，南至牽牛，東至角，西至婁。夏至，日至東井，去極近，故晷短；立八尺之表，而晷長一尺五寸八分。冬至，日至於牽牛，去極遠，故晷長；立八尺之表，而晷長一丈三尺一寸四分。春分西至婁，去極中；秋分東至角，去極中；立八尺之表，而晷長七尺三寸六分。日爲陽，陽用事則日進而北，晝進而長，陽勝，故爲溫暑；陰用事則日退而南，晝退而短，陰勝，故爲寒涼。《洪範》曰：「日月之行，則有冬有夏，有寒有暑。」此之謂也。至若南北失度，晷進而長則爲寒，退而短則爲暑。人君急則日晷進而疾，舒則日晷退而緩，故曰急恆寒若，豫恆燠若。一曰晷長爲潦，若晷短爲旱，若奢爲扶。扶者，邪臣進，正直疏，君子不足，姦人有餘。月有九行：黑道二，出黃道北；赤道二，出黃道南；白道二，出黃道西；青道二，出黃道東。立春、春分，從青道；立夏、夏至，從赤道；立秋、秋分，從白道；立冬、冬至，從黑道。然一決之於房，從中道。若月失道而妄行，出陽道則旱風，出陰道則陰雨。箕、軫之星爲風，畢星爲雨。故月失度入箕、軫則多風，入畢，星則多雨。《洪範》曰：「星有好風，星有好雨，月之從星，則以風雨。」《詩》雲︰「月離於畢，俾滂沲矣。」言多雨也。凡災異所起，或分野之國：角、亢、氐，韓、鄭也；房、心，宋也；尾、箕，燕也；斗、牛，吳也；牽牛、須女，越也；虛、危，齊也；營室、東壁，衛也；奎、婁，魯也；胃、昴、畢，趙也；觜、參，魏也；東井、鬼，秦也；柳、星、張，周也；翼、軫，楚也。荀悅曰：凡三光精氣變異，此皆陰陽之精也。其本在地，而上發於天也。政失於此，則變見於彼，由影之象形，響之應聲。是以明王見之而悟，勅身正己，省其咎，謝其過，則禍除而福生，自然之應也。《詩》雲︰「上天之載，無聲無臭。」其詳難得而聞矣，豈不然乎！災祥之報，或應或否。故稱《洪範》咎徵，則有堯、湯水旱之災；稱消災復異，則有周宣《雲漢》「寧莫我聽」，稱《易》「積善有慶」，則有顏、冉夭疾之凶。善惡之效，事物之類，變化萬端，不可齊一，是以視聽者惑焉。若乃稟自然之數，揆性命之理，稽之經典，校之古今，乘其三勢以通其精，撮其兩端以御其中，參五以變，錯綜其紀，則可以髣髴其咎矣。夫事物之性，有自然而成者，有待人事而成者，有失人事不成者，有雖加人事終身不可成者，是謂三勢。凡此三勢，物無不然。以小知大，近取諸身。譬之疾病，有不治而自瘳者，有治之則瘳者，有不治則不瘳者，有雖治而終身不可愈者，豈非類乎？昔虢太子死，扁鵲治而生之。鵲曰：「我非能治死爲生也，能使可生者生耳。」然太子不遇鵲亦不生矣。若夫膏肓之疾，雖醫和亦不能治矣。故孔子曰「死生有命」，又曰「不得其死」，然又曰「幸而免」。死生有命，其正理也；不得其死，未可以死而死；幸而免者，可以死而不死。凡此皆性命三勢之理。推此以及教化，則亦如之何哉？人有不教而自成者，待教而成者，無教化則不成者，有加教化而終身不可成者。故上智下愚不移，至於中人，可上下者也。是以推此以及天道，則亦如之，災祥之應，無所謬矣。故堯、湯水旱者，天數也；《洪範》咎徵，人事也。魯僖澍雨，乃可救之應也；周宣旱應，難變之勢也；顏、冉之凶，性命之本也。猶天迴日轉，大運推移，雖日遇禍福，亦在其中矣。今人見有不移者，因曰人事無所能移；見有可移者，因曰無天命；見天人之殊遠者，因曰人事不相干；知神氣流通者，人共事而同業。此皆守其一端，而不究終始。《易》曰：「有天道焉，有地道焉，有人道焉。」言其異也。兼三才而兩之，言其同也。故天人之道，有同有異，據其所以異而責其所以同，則成矣；守其所以同而求其所以異，則弊矣。孔子曰：「好智不好學，其弊也蕩。」末俗見其紛亂，事變乖錯，則異心橫出，而失其所守，於是放蕩反道之論生，而誣神非聖之議作。夫上智下愚雖不移，而教之所以移者多矣；大數之極雖不變，然人事之變者亦衆矣。且夫疾病有治而未瘳，瘳而未平，平而未復；教化之道，有教而未行，行而未成，成而有敗。故氣類有動而未應，應而未終，終而有變，遲速深淺，變化錯於其中矣。是故參差難得而均矣。天地人物之理，莫不同之。凡三勢之數，深不可識，故君子盡心力焉，以任天命。《易》曰︰「窮理盡性，以至於命。」其此之謂乎！呂產爲相國，呂祿爲上將軍。立營陵侯劉澤爲瑯邪王。澤，高帝族昆弟。本以將軍擊陳狶有功，故封齊。齊人田生嘗遊乏資，以干澤，澤以三百金爲田生壽。乃謂太后所幸中謁者張釋卿曰：「太后欲王諸呂，又重自發之，恐大臣不聽。今釋卿最幸於太后，何不諷大臣以聞太后，太后必喜。呂氏既王，萬戶侯亦釋卿有。」釋卿從之。諸呂已爲王，高后賜釋卿金千斤，釋卿以其半進田生。田生不受，又說曰：「呂氏之王也，大臣未服。今劉澤於諸劉長，大臣所信，獨不見用，常有觖望也。今令太后裂地十餘縣以王之，彼喜而去，諸呂王益固矣。」遂封澤爲瑯邪王。夏五月，尊昭靈夫人爲昭靈後，武哀侯爲武哀王，高帝姊宣成夫人爲昭哀後。六月，趙王恢自殺。呂產女爲趙王后，從宮皆諸呂也，擅權，王不得自恣。王有愛姬，王后鴆而殺之。王怒，悲憂自殺。呂后以爲用婦人言故自殺，無思奉宗廟之禮，廢其嗣。朱虛侯章怒呂氏專權，侍宴，高后令章爲酒令。章自請曰：「臣，將種也，請以軍法行酒令。」後可之。酒酣，章進起舞曰：「請爲太后作《耕田之歌》。」皇太后笑曰：「汝安知田事？試說之。」曰：「深耕穊植，立苗欲疏；非其類者，鉗而去之。」高后嘿然。有頃，諸呂有一人亡酒，章追斬之。太后及諸左右大驚，以前許章軍法，無以罪也。因罷。自是諸呂憚章，大臣皆依朱虛侯兄弟以爲強。是時大臣憂諸呂之亂，陸賈說陳平、周勃曰：「天下安，注意相；天下危，注意將。將相和，則權不分。今爲社稷計，在二君掌握耳。何不能交太尉勃乎？」平以千金爲太尉結歡，勃亦如之，遂戳力同心。平乃賜賈金五百斤，僮百人。八月，燕王建薨。南越侵長沙，遣隆慮侯周竈將兵擊之。
八年春，封中謁者張釋卿爲列侯。諸中官、宦者令丞，皆賜爵關內侯食邑。高后夢見物如蒼狗，撠後腋，忽然不見。卜之雲︰「趙王如意爲祟。」遂病腋傷。夏，江水、漢水溢，流萬餘家。河內水溢，流萬家。秋九月辛巳，高后崩於未央宮。諸呂恐爲大臣所誅，謀作亂，欲廢少帝而立呂產。朱虛侯婦呂祿女，密聞其謀，告章。章乃使人陰告其兄齊王襄，令發兵西。章及興居欲從中與大臣爲內應，誅諸呂，立齊王。齊王令人誘瑯邪王，欲令興二國兵。瑯邪王既至，因留之。悉發瑯邪兵，以中尉魏勃爲將軍，並將之。呂產等遣大將軍灌嬰擊齊王襄，乃陰與齊王約，留兵屯榮陽。曲周侯酈商其子寄與呂祿善，周勃、陳平使人執劫商，而令寄說呂祿曰：「高帝與呂后定天下，劉氏所立九王，呂氏所立三王，皆大臣之議。事已布告諸侯王，諸侯王以爲宜。今太后崩，少帝幼，足下不急之國守蕃，乃爲上將將兵，爲大臣諸侯所疑。何不速歸將軍印綬，因以兵屬太尉，請梁王亦歸相印，與大臣盟而之國？高枕而王千里，此萬世之利。」祿然其計，報產及諸呂，多以爲不便，計未決。祿信寄，與俱出遊，過其姑呂嬃。嬃怒曰：「汝爲將軍而棄軍，呂氏今無類矣！」乃悉出珠玉寶器散之堂下，曰︰「無爲他人守也！」八月，太尉周勃復令寄謂祿曰：「帝使太尉守北軍，欲令足下之國，急歸將軍印綬，辭去。不然，禍且起。」祿遂解印屬典客，而以兵授勃。勃入軍門，行令軍中曰：「爲呂氏者右袒，爲劉氏者左袒。」軍皆左袒，勃遂統北軍兵。而朱虛侯將率千人入未央宮，斬呂產。辛酉，斬呂祿。諸呂無問長幼，皆斬之。大臣謀，以爲少帝及諸王皆非惠帝子，欲盡誅之，立齊王。議者曰：「王暴戾，虎冠之。代王母家薄氏，君子也。且代王，親高帝子，於今爲長，仁孝聞於天下。以子則順，以賢則大臣安。」乃迎代王。東牟侯興居與太僕夏侯嬰陰共入宮中誅少帝。於是告齊王，令罷兵。諸呂之始王也，呂后畏大臣及有口辯者。陸賈爲太中大夫，自度不能爭之，乃謝病免。於是以所使越時囊中裝千金以與五子，各二百斤，令爲產業。賈常安車駟馬，從歌鼓瑟侍者十人，與其子約曰：「過汝家給人馬酒食，極歡十日。有寶劍直百金，所死家得寶劍。一歲中往來，及過他家，卒不過再三。」遊於漢庭公卿之間，名聲甚顯。及誅呂氏，立孝文，賈頗有力。《本傳》曰：「當孝文之時，天下以酈寄爲賣友。賣友者，謂見利而忘義。若寄父爲功臣而又被執劫，雖權賣呂祿，以安社稷，義存君親，可矣。」淮南丞相張蒼爲御史大夫。
讚曰：《本紀》稱「孝惠、高后之時，海內得離戰爭之苦，君臣俱無爲。故惠帝拱己，高后女主制政，不出房闥，而天下宴然，刑罰罕用，民務稼穡，衣食滋殖矣。及福祚諸呂，大過漸至，縱橫殺戮，鴆毒生於豪強。賴朱虛、周、陳惟社稷之重，顧山河之誓，殲討篡逆，匡救漢祚，豈非忠哉！王陵之徒，精潔心過於丹青矣！」
