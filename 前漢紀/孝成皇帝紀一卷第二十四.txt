皇帝以宣帝時生，號曰「世適皇孫」。宣帝愛之，自名曰驁，字太孫，常置左右。三歲而宣帝崩。及爲太子，嘗被急召，不敢絶馳道行。元帝遲之，以狀對。帝悅，乃著令，令太子得絶馳道行，自此始也。六月乙未，即皇帝位。元舅侍中衛尉陽平侯王鳳爲大司馬大將軍，領尚書事。有司奏言：「乘輿、狗馬、禽獸皆非禮，不宜以葬。」奏可。秋七月，孝元皇帝葬渭陵。冬十有一月，大赦天下。
建始元年春正月乙丑，皇曾祖悼考廟災。《本志》以爲「悼考廟不正，不宜立。王鳳秉政，不正之象也」。立故河間王弟良爲河間王。有星孛於營室。罷上林詔獄。二月，賜諸侯王以下至吏二千石黃金，吏千石以下至二百石、宗室有屬籍者、三老，孝弟力田、鰥寡孤獨錢帛，各有差，吏民五十戶牛酒、粟五斛。大赦天下。右將軍長史姚尹使匈奴還，去塞百餘里，暴風火起，燒殺尹等十餘人。封舅王崇爲安成侯，賜舅譚、商、立、根、逢時五人等爵關內侯。王鳳兄弟八人，第二曰曼，早亡，不侯。夏四月，黃霧四塞，終夜，下著地如黃土塵。上問羣臣，諫大夫楊興、博士駟勝等以爲「陰氣侵陽氣之象。高祖之約，非有功不侯，今太后諸弟皆以無功而侯，非高祖之約，故天爲見異，以譴失行」。言者以爲然。鳳於是乃懼，上書言︰「陛下初即位，思慕諒闇，故詔臣鳳典領尚書事，上無以明聖德，下無以益政治。今有孛星赤黃之異，咎在臣鳳，伏願顯戮以謝天下。今諒闇已畢，大義皆舉，宜親覽萬機，以當天心。」因乞骸骨辭歸。上報曰：「朕承先帝聖緒，涉道未深，不明事情，是以陰陽錯繆，日色無光，赤黃之氣充塞天下，咎在朕躬。今大將軍引過，自欲辭尚書事，歸大將軍印綬，罷大司馬官，是明朕委任大將軍庶幾有惑。其專心固意，輔朕不逮。」六月，有蠅數萬集未央殿中朝者坐。秋，長信少府邵信臣奏罷上林宮館希幸御者二十五所。又奏冬生菜，強加溫火，非時而生，有傷於人，不宜以供奉養。信臣字翁卿，九江人也。始爲南陽太守，乃爲民興利，開通溝渠水門，灌溉三萬餘頃。禁止嫁娶送終奢靡。其化大行，吏民親愛之曰邵父。上賜信臣黃金四十斤，遷河南太守，治化當爲第一，遂入爲少府。八月戊午，有兩月相承，晨在東方。京房《易傳》曰：「君弱而婦人強，爲陰所乘，則兩月並出。」九月戊子，有流星大如瓠，出於文昌宮，光燭地，長四五丈，委曲虵形，以貫紫微宮。冬十有二月，作長安南北郊。罷甘泉、汾陰祀，匡衡之議也。衡奏議曰：「帝王之事莫大於承天之序，承天之序莫大於郊祀。祭天之南郊，就陽之義也；祭地之北郊，即陰之象也。往者，孝武皇帝居甘泉宮，即於雲陽立泰畤。今行幸長安，郊見皇天反北之太陰，祠后土反東之少陽，事與古制殊。又至雲陽，行谿谷中，阨狹百餘里，汾陰則渡大川，有風波舟楫之危，皆非聖主所宜數乘。郡縣治道供帳，吏民困苦，百官煩費。勞所保之民，行危險之地，殊未合於承天之意也。昔周文、武郊於酆、鎬，成王郊於洛邑，各因其居宜。可徙郊長安。」又言︰「郊柴饗帝之意，掃地而祭，尚質也。歌大呂舞《雲門》以候天神，歌太簇舞《咸池》以祀地祇，其牲用犢，其席用藁秸，其器用陶匏，皆因天地之性。以爲神祇功德至大，雖修精微而備庶物，猶不足以報功，故尚質貴誠，以彰天地之德。今甘泉泰畤紫壇，有文章刻鏤、黼黻、文繡之飾，及玉、女樂、石壇、仙人祠，瘞鸞輅、騂駒、偶人、龍馬之屬，皆宜勿修。」又︰「雍鄜、密上下畤及陳倉寶雞祠，本秦侯以其意所立，非禮也。及北畤，皆高祖未定時立，不宜復修。」奏可。《本志》︰「初，秦文公獵於汧、渭之間，卜居而吉。文公夢黃蛇自天而下屬於地，其口止於鄜衍。文公問史敦，史敦曰：『此上帝之徵，君宜祠之。』於是作鄜畤，郊祭白帝焉。文公獲古若缶，於陳倉北坂上祠之。其神嘗以夜下，光輝如流星，從東南來集於祠壇，至地則若雄雞，其聲殷殷雲，野雉夜雊，名曰陳寶。其神或歲數來，或歲不至。後秦宣公作密畤祠青帝。後秦靈公於吳陽作上畤，祠黃帝；作下畤，祠炎帝。及高祖自漢中東擊項藉入關，問羣臣曰：『吾聞天有五帝，今所祠有四，何也？』羣臣莫知其說。高祖曰：『吾知之矣，乃待我而具五也。』乃立黑帝祠，曰北畤。而《洪範》八政，三曰祀。祀者，所以昭孝事祖宗，通神明也。旁及四夷，莫不修之；下及鳥獸，豺獺有祭。是以皇王爲之典禮。故有神民之官，各司其序，使不相亂也。民神異業，敬而不黷，故神降之嘉歲，災禍不至。及乎末世，饗祀無度，昏黷齊明而神不蠲，嘉瑞不降而災禍至矣。昔共工氏霸有九州，其子曰勾龍，能平水土，故祠爲社。烈山氏王天下，有子曰柱，能播植嘉穀，故祠爲稷。《虞書》曰：『肆類於上帝，禋於六宗，徧於群神。又巡於四岳而柴祭焉』。及殷之十三世，帝武丁祭之。明日，有雉登鼎耳以雊。武丁懼而修德，夢得傅說版築以爲相，殷道復興，號曰高宗。其後五世，帝乙慢神悖禮，震死。及至周公相成王，郊祀后稷以配天，宗祀文王於明堂以配上帝。凡天子祭天下名山大川，懷柔百神，咸秩無文。五嶽視三公，四瀆視諸侯。諸侯祭其疆內名山大川，大夫祭其門戶、井、竈、中霤，是謂五祀，士庶人祭祖考而已。淫祀有禁。及季氏旅於泰山，仲尼譏之曰：『務名之義，敬鬼神而遠之。』先王正人事而已，不苟求福於神祇。不由其道，則神不饗也。』又有八神祠︰一曰天主，祠天齊，其居臨淄南郊山下；二曰地主，祠太山樑父；三曰兵主，祠蚩尤，在東平陸監鄉；四曰陰主，祠三山；五曰陽主，祠之罘山；六曰月主，祠萊山，皆在齊北；七曰日主，祠成山，成山斗入海，最居齊東北，以迎日出；八曰四時主，祠琅邪。八祠所從來久矣，莫知其所起；或曰齊太公以來作之。八神祀，上過則因祀之，去則已。」長安南北郊之日，有大風拔甘泉泰畤中木，十圍已上者皆出。
二年春正月，罷雍五畤。二月辛巳，上始郊祀長安南郊，有神光並見。閏月，以渭城延陵亭爲初陵。詔舉賢良方正。二月，北宮井水溢出，南流。元帝時童謠歌曰：「井水溢，滅竈煙，灌玉堂，流金門。」《本志》以爲「陰象，春秋前有鸜鵒之謠，後有來巢之驗，卒有昭公居外之應。井，陰也；竈，陽也；玉堂、金門，至尊之居。陰盛而滅陽，竊有宮室之象，王氏之應」。又有童謠歌曰︰「邪徑敗良田，讒巧害忠賢。桂樹花不實，黃雀巢其顛。故爲人所羨，今爲人所憐。」《本志》以爲「桂樹色赤，漢家之象；不實，無嗣也；黃雀，王氏之象；巢顛，將有漢室。」辛丑，上始祀后土於北郊。丙午，立皇后許氏。大將軍許嘉女也。罷少府技巧官。夏，大旱。東平王宇有罪，削二縣。秋，罷太子博望苑，賜宗室朝請者。減乘輿廄馬。丞相匡衡又奏︰「郡國候神方士使者所祠，凡六百八十三所，其二百八所應祀，或疑無明文不可奉祀。其餘四百七十五所不應祀，請罷之。」又奏︰「高帝、武帝、宣帝所立山川羣祠凡百二十餘所，非典，皆罷之。候神方士、使者、副使、待詔七十餘人，皆罷歸。」
三年春，赦天下囚徒。賜孝弟力田爵三級。諸逋租賦賑貸勿收。秋，關中大雨水四十餘日。京師人無故相驚，言大水至，百姓奔走號呼，長安中大亂。上親御前殿，召公卿議。大將軍王鳳以爲太后及上與後宮可御舟舩，令吏民百姓上長安城。羣臣皆從王鳳議。王商者，宣帝舅樂昌侯武之子，曰：「自古無道之國，水猶不冒入城郭。今政治和平，何爲當有大水一旦暴至？此必訛言，不宜令民上城，重驚百姓耳。」上乃止。有頃，長安中稍稍自定。上歎美商之固守，數稱其議。鳳甚慙，自恨失言。渭城女子陳持弓年九歲，走入城門，入未央宮掖庭殿門，門衛者莫見，至勾楯禁中，覺而得。《本志》以爲「民以水相驚者，陰氣盛也。小女入宮殿者，下人將因女寵而居有宮室之象也。名曰持弓，有似周家檿弧之祥。《易》曰：『弧矢之利，以威天下。』後有王莽篡天下，陳氏之後也。」秋八月癸丑，大司馬將軍許嘉賜金、安車駟馬，免。御史大夫張譚坐選舉不實，免。冬十月，光祿大夫尹忠爲御史大夫。十二月戊申朔，日有蝕之。其夜，地震未央宮中。詔舉方正、直言極諫。長安人谷永者，衛司馬谷吉之子，對策曰：「災異之發，各以象其類。日蝕須女之分，地震宮墻之內，二咎同日發，厥咎不遠。意者陛下志在閨闈，不卹政事，舉措失中，內寵大盛。誠留意於正身，勉強於力行，損宴私之志，放淫溺之樂，罷倡優之笑，絶不饗之義，循禮而動，力行不倦，無淫於酒色，無逸於游畋，未有其身正而臣下邪者也。夫婦之際，安危之機也。昔舜釐正二妃，以崇聖德；幽王惑於褒姒，而周室淪亡。誠修後宮之政，明尊卑之序，貴不專妬，賤者咸進，各得其職，以廣繼嗣之統，息《白華》之怨，後宮親屬，勿預政事，以遠皇甫之類，損女黨之權，未有閨門理而天下亂者也。夫治遠自近始，習善在左右。昔龍作納言，帝命惟允；四輔既備，成王靡有過事。經曰：『亦惟先正克左右。』未有左右正而百官枉者也。治天下者尊賢考功則治，簡賢退功則亂。誠審思知人之術，論才選士，必稱其職，明度量以旌其能，考功實以定其德，無以比周之虛譽，無聽浸潤之譖愬，則抱功修職之吏無蔽擁之憂，比周邪僞之徒不得妄進，小人日消，英乂日隆。經曰：『三載考績，三考黜涉幽明。』未有功賞得於前，衆賢布於官而不治者也。堯遭洪水之災，天下無乖叛之難者，德厚恩深，無怨於天下也。秦居平土，一夫大呼而天下分崩離析者，刑罰深酷，吏行殘賊。誠宜選溫良尚德之士以親百姓，以治民命，務省徭役，不奪民時，使咸安土樂業。經曰：『懷保小民，惠鮮鰥寡。』未有德厚吏良而民叛者也。此五者，王政之綱紀。臣聞災異，皇天所以譴告人主，猶嚴父之明誡。經曰：『嚮用五福，威用六極。』傳曰：『六沴作見，若不恭御。六罰既侵，六極其下。』惟陛下留神。」大將軍武庫令杜欽對曰：「臣聞日蝕地震，陽微陰盛。臣者君之陰，子者父之陰，婦者夫之陰，夷狄者中國之陰。《春秋傳》日蝕三十六，地震五，或夷狄侵中國，或政權在臣下，或妻不承夫，或臣子背君父，事雖不同，其類一也。臣竊睹人事以考變異，則本朝大臣無不自安之人，外戚親屬無乖刺之心，關東諸侯無彊大之國，邊陲夷狄無逆禮之節，此殆爲後宮。日以戊申蝕，時加未。戊未，土也，中宮之部。其夜地震未央宮殿中，此必適妾將有爭寵相害而爲患者。陛下內推至誠，深思其變，則咎異何足消滅！如不留神，聽於庶事，奢侈縱欲，雖無變異，社稷之憂也。」欽字子夏，目偏盲，與茂陵杜業同姓字，俱好學，以才能稱，故京師謂欽爲「盲子夏」。欽乃作小冠以自別，於是更謂欽爲「小冠子夏」。欽素依附王氏，說鳳曰：「禮，一娶九女，所以極陽數，廣繼嗣，重祖宗者也。必鄉舉求窈窕之女，不問其色，所以助治內也。姪娣雖缺，亦不復補，所以養壽塞爭。故后妃有貞淑之行，則胤嗣有賢聖之君；制度有威儀之節，則人君有壽考之福。廢而不由，則女德無厭；女德無厭，則壽命不究於高年。《書》雲『或三四年』，言逸欲之生害也。男子五十，好色未衰；婦人四十，容貌改前。以改前之容侍於未衰之年，而不以禮爲制，則其源不可以救而後來異態；後來異態，則正後自疑而支庶有間適之心。是以晉獻公被納讒之謗，申生受無辜之罪。今聖主富於春秋，未有適嗣。將軍輔政，宜因初始之隆，遵九女之制，爲萬世之法。夫少，戒之在色，《小弁》之作，可爲寒心。」鳳白太后，太后以爲故事無之。鳳又不能立制度，修故事而已。越巂山崩。丁丑，丞相匡衡免。初，封樂安鄉侯，以閩陌爲界。初元元年，誤以平陵陌爲閩陌，多四百頃。積十餘年，郡乃定國界，上計薄，言丞相府。衡諷掾屬郡不從故所，郡即復以四百頃付樂安鄉侯衡收租穀。有司奏衡監臨主守，專地盜土，於是坐免爲庶人。衡字稚圭，東海人。父世爲農夫，家貧好學，傭作以供資用，又精力過絶人，善說《詩》。衡子咸，亦明經術，位歷九卿。
四年春正月癸卯，有石隕於槀四，隕於肥累二。罷中書宦官，初置尚書員五人。三月甲申，左將軍王商爲丞相。夏四月，雨雪。五月，謁者丞陳臨殺司隸校尉袁豐於殿中。秋，桃李實。大雨水十餘日，河決東郡金隄，沈溉兗、豫，入平原、千乘、濟南，凡灌四郡三十三縣，敗毀官寺民屋廬四萬所。九月，長安城南鼠巢樹上，桐柏尤多，巢中無子。冬十有一月，御史大夫尹忠以河決不憂職，自殺。壬戌，少府張忠爲御史大夫。河隄使者王延世以竹落長四丈，大九圍，盛石，以兩船夾載而下之，二十六日，河隄成。上嘉其功，拜爲光祿大夫，賜爵關內侯，黃金百斤。是歲，京輔都尉王尊領京兆尹。尊字子貢，涿郡人也，爲人果勇。初，爲護羌校尉，送軍糧。而羌反，絶糧道，羌兵數萬圍尊。尊以千餘騎突羌虜得免。後爲益州刺史。先是，瑯邪王陽爲益州刺史，行部至邛郲九折阪，歎曰：「奉先人遺體，奈何數乘此險！」後以病去。及尊行部至阪上，問吏曰：「此非王陽所畏阪邪？」叱其御者驅之，曰：「王陽爲孝子，王尊爲忠臣。」居部二歲，徼外蠻夷皆歸附。會坐事免官。會南山羣賊數百人爲吏民害，發校尉將射士十餘人捕逐，歲餘不能擒。於是以尊爲京輔都尉，領京兆尹事。旬月之間，盜賊清平。乃以尊復爲東郡太守。河水盛溢，尊殺白馬祠水神，親執圭璧，使巫筴祝，暮應止宿隄上。吏民數千人爭叩頭求之，尊宿隄上，終不去。及水盛隄壞，吏民皆走，惟主簿泣在尊旁。尊立不動，而水波稍稍卻。上嘉尊勇節，秩尊中二千石，賜黃金二十斤。
河平元年春正月，匈奴復杄絫累單于遣右賢王伊邪莫演奉獻，來朝正月。既罷使者，送至蒲阪。伊邪莫演言「我欲降。即不受我，我自殺，終不復還歸」。公卿議者咸言宜如故事，受其降。光祿大夫谷永、議郎杜欽「以單于屈體稱臣，奉使朝賀，無有二心。而今反受其逋逃之臣，是貪一夫之得而失一國之心，開有罪之臣，絶慕義之君。假如單于初立，欲委身中國，未知利害，使人詐降以卜吉凶，如受之，虧德沮善，令單于自疏；或使者詐僞反間，欲因以生隙，受之適合其契，使得歸曲而責直。此誠邊塞安危之源，師旅動靜之首，不可不詳，不如勿受。」上從之，問其降狀，曰：「我病狂，妄言耳。」遣歸，復位如故，又不肯令見漢使。二月庚子，泰山桑谷有鳶焚其巢，巢然墮地，有三鳶鷇燒死。長安男子石良、劉歆相與同居，有物如人狀在室中，擊之，爲狗而走。後有數人被甲持弓弩至良家，良等格擊之，或死或傷，皆狗也。自二月至六月乃止。夏四月乙亥晦，日有蝕之，不盡如鉤，在東井六度。光祿大夫劉向曰：「四月交於五月，月同於孝惠，日同於孝昭。東井，京師地，具既，其占恐害繼嗣。」大赦天下。六月，罷典屬國官，並大鴻臚官。秋九月，復太上皇廟園。是時刑書煩多，上詔曰：「周之《甫刑》大辟之屬有二百，今大辟之刑千有餘條，律令煩多，欲以曉喻衆庶，不亦難乎！所以夭絶無辜，豈不哀哉！其議減死刑及可蠲除約省者，令較然易知。《書》不云乎？『惟刑之恤』！其審核之，務準古法，朕將盡心覽焉。」時有司不能廣宣主恩，建立法度，徒舉細微小事，以塞詔書而已。《本志》曰︰「昔周五刑之典，墨罪五百，劓罪五百，宮罪五百，剕罪五百，殺罪五百，所謂刑平國用中典者。至穆王命甫侯作五刑，以誥四方。墨罰之屬千，劓罰之屬千，剕罰之屬五百，宮罰之屬三百，大辟之罰其屬二百。凡五刑之屬三千，稍稍煩多矣。及至戰國，韓任申不害，秦用商鞅，起連坐之法，造參夷之誅，增加肉刑、大辟，爲鑿顛、抽脅、鑊烹之刑，而法禁等酷矣。至高祖初入秦，約法三章，號爲寬略，網漏吞舟之魚，然時尚有夷三族之令︰『當三族者，先黥，劓，斬左右指，笞殺之，梟其首，菹其骨肉於市。其誹謗駡詛者，又先斷其舌。』故謂之具五刑。高后元年，除三族罪。至於孝文，遂除肉刑，而斬右趾者棄市，斬左趾者笞五百，劓罪笞三百，率不勝笞多死。孝景詔定捶令，笞者乃得全。及孝武之時，酷吏擊斷，姦宄不勝。於是使張湯、趙禹之屬，修定法令，作見知故縱、監臨部主之法，緩深故之罪，急縱出之誅。其後有姦猾巧法，轉相比況，死罪決事比至萬三千四百七十二事。文書盈於幾閣，典掌不能徧覩。是以郡國承用者班駮，或罪同而論異。姦吏因緣爲市，所欲活即傅生議，所欲陷則與死比。宣帝即位，深悼之，始置延尉平。元帝初立，下詔曰：『夫法令者，所以抑暴扶弱，欲其難犯而易避。今法律煩多，自典者不能分明，而欲以羅元元之不逮，斯豈刑之中哉！其議定出令。』及至孝成，重下明詔，及公卿卒不能定。昔荀卿言曰：『俗說曰，古有象刑，無肉刑，是不然矣。以爲古之人莫觸其罪邪，豈獨無肉刑哉，亦不用象刑矣。若有重罪而直輕其刑，是殺人者不死，傷人者不刑。罪至重而刑輕，民無所畏，亂莫大焉。夫德不稱位，能不稱官，賞不當功，刑不當罪，不祥莫大焉。』所謂『象刑惟明』，言象天道而作刑。荀卿之言既然，今之除肉刑者，本欲以全人也。今去髡鉗一等，轉而入於大辟。以死罔民，失其本意矣。故死者甚衆，刑重之所致也。至乎穿窬之盜，忿怒傷人，吏爲姦贓，若此之惡，髡鉗之罰又不足懲也。故刑者甚衆，民既不畏，又曾不恥，刑輕之所生也。死刑既重，而生刑太輕，民易犯之。故俗之能吏，公以殺盜爲威，專殺者勝任，奉法者不治，亂名傷制，不可勝條。是以網密而姦不塞，刑繁而民愈慢，由刑不正之故。宜原其本，刪定律令，正其大辟。其餘罪次，於古當生，今觸死者，皆可募行肉刑。及傷人，盜，吏受財枉法者，皆從古刑，詆欺文致細微之法，悉蠲除之。如此，則刑可畏而禁易避，吏不專殺，法無二門，輕重當，民命全矣。」
二年春正月，沛郡鐵官鑄鐵不下，隆隆如雷聲，又如鼓音。工十三人皆驚走，音止乃還。視地陷數尺，爐分爲十一，爐中銷鐵散如流星飛去。夏四月，楚國雨雹，大如釜。六月，封舅譚爲平阿侯，商爲成都侯，立爲紅陽侯，根爲曲陽侯，逢時爲高平侯，同日受封，故世謂「五侯」。王氏子弟皆卿大夫侍中諸曹，分據勢職，盈滿朝廷，政事皆決於鳳。左右常薦劉向少子歆通達有異才，上召見，甚悅之，欲以爲中常侍，取衣冠。臨當拜，左右曰：「未知大將軍旨意。」上曰：「此小事，何須問大將軍？」左右叩首固爭之。上於是語鳳，鳳以爲不可，乃止。當權用事如此。公卿見鳳側目而視，郡國刺史、太守、相皆出其門。時五侯羣弟，競爲奢侈，起治第室。百姓歌之曰：「五侯俱起，曲陽最怒，壞決高都，連境外杜，土山漸臺，象西白虎。」其奢汰如此。然皆通敏人事，好士養賢，傾財施與，以相高尚。時谷永與齊人樓護俱爲五侯上客，各有所親，不得左右。唯護盡入其門，各得其歡心。交結士大夫，無所不傾。護，醫者子也。爲人短小精辨，議論常依名節，聽之者皆竦。時人爲之語曰：「穀子雲之筆札，樓君卿之唇舌。」言其甚見信用也。及護母死，送葬引車至二三千乘，閭里爲之語曰：「五侯治喪樓。」樓君卿爲天水太守，免歸家，大司馬王商親枉車騎至其閭巷弔問之，是時谷口有鄭子真，西蜀有嚴君平，皆修行自保，非其食不食。鳳慕其名，以禮聘子真，子真遂不屈。君平卜於成都市，以卜筮爲業，而可以惠人。人有非正之問，則依蓍龜以言利害，與人子言依於孝，與人弟言依於順，各因其勢，導之以善。曰：「從吾言者已過半矣。」或曰︰「閱數人，得百錢，足以自養。」則閉肆下帷而授《老子經》，博覽無不通，依《老子》之旨著五十餘萬言。李彊爲益州牧，將發京師，謂揚雄曰︰「吾真得嚴君平爲吏矣。」雄曰：「君備禮而待之，其人可見，不可屈也。」彊以爲不然。及見君平，不可屈之，歎曰：「揚子雲誠知人，可謂哲矣。」
