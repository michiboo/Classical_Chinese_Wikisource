十年冬，上行幸甘泉。將軍薄昭有罪，自殺。張釋之爲郎，十年不得調，用欲歸。袁盎賢之，言於上，以爲謁者僕射。上幸上林苑，釋之從，登虎圈。上問上林尉禽獸簿，尉不能對。虎圈嗇夫代尉對，響應無窮。上曰：「爲吏不當如此邪？」詔釋之拜嗇夫欲爲上林令。釋之進曰：「陛下以周勃、張相如何如人？」上曰：「長者也。」釋之曰：「此兩人稱爲長者，言事曾未出口，豈若嗇夫喋喋利口捷給哉！且秦任刀筆吏，爭以苛察相高，故政陵遲至於土崩。今以嗇夫口辯而超遷之，臣恐天下隨風而爭口辯，無實。上之化下，疾於影響，舉錯不可不察。」上曰︰「善。」乃止。拜釋之爲公車令。時梁王來朝，與太子共載入朝，不下司馬門。釋之禁止，不得入朝，劾奏不敬。上乃免冠謝太后，曰：「教兒子不謹。」太后使使承詔赦太子及梁王，乃得入朝。後爲中郎將，從上至霸陵。上望北山，淒然傷懷，謂羣臣曰：「嗟乎！以北山石爲槨，用紵絮斮漆，其堅豈可動哉！」左右皆曰︰「善。」釋之進曰：「使其中有可欲，雖錮南山，猶可隙；使其中無可欲者，雖無石槨，又何戚焉？」上稱善。
十一年冬十有一月，上行幸代。春正月，上至自代。夏六月，梁王楫薨，無子，國除。楫，上之少子也。好讀書，上愛之，故以賈誼爲傅。王墮馬薨。誼自傷爲傅無狀，旦暮哭泣，歲餘亦卒。誼時年三十。初，河南太守吳公以誼爲門下吏，吳公以治郡第一徵入爲廷尉，薦誼爲博士，至太中大夫。時年二十餘，表陳政事，建立制度。上以誼才任公卿，絳侯、灌嬰等害之，上乃疏之。後誼爲長沙王太傅。誼過湘水，作賦以辭弔屈原。爲傅數年，上復思誼，乃徵之。上方坐宣室，感鬼宰事，與誼言至夜半，移席就之。既罷，上曰：「吾久不見賈生，自謂勝之，今見不如也。」以爲梁王太傅。賈誼謂漢土德，所著述凡五十八篇。匈奴寇邊狄道。
十二年冬十有二月，河決東郡酸棗，潰金堤。春正月，賜諸侯王女邑各二千戶。二月，出孝惠後宮美人，令得嫁。三月，詔曰：「孝弟，天下之大順也。力田，爲生民之本也。三老，衆民之師也。廉直，吏民之所表也。朕甚嘉此二三大夫之行。其遣謁者勞賜各有差，及問民所疾苦。」是歲，吳有馬生角，在耳前，上向。右長三寸半，左角長二寸半，圍皆二寸。《本志》以爲「吳後舉兵爲逆之象」也。
十三年夏，除祕祝之官，詔曰：「祕祝之官，移過於下，朕弗取，其除之。」名山大川，其在諸侯封內，各有自奉祠，天子之官不領。齊及淮南國廢，令太祝歲時至祠。夏五月，詔除肉刑。時齊太倉令淳于公有罪當刑。淳于公有女五人，無男，嘗駡其女曰：「生女不生男，緩急無有益！」小女緹縈自傷泣，乃隨父到長安，上書曰：「妾父爲吏，齊國皆稱廉平，今坐法當刑。妾聞夫死者不可復生，刑者不可復贖，雖欲改過自新，其道無由。妾願沒身爲官奴，以贖父刑，使得自新。」天子悲憐其意，遂下令曰：「夫訓導不純而愚民陷焉。或欲改行爲善，其道無由也。夫刑者至斷支體，刻肌膚，終身不復，何其刑之痛而不得理也！其除肉刑，有以易之。」遂改定律。六月，詔除民田租。荀悅曰：古者什一而稅，以爲天下之中正也。今漢民或百一而稅，可謂鮮矣。然豪強富人占田逾侈，輸其賦太半。官收百一之稅，民收太半之賦。官家之惠優於三代，豪強之暴酷於亡秦。是上惠不通，威福分於豪強也。今不正其本，而務除租稅，適足以資富強。夫土地者，天下之本也。《春秋》之義，諸侯不得專封，大夫不得專地。今豪民占田，或至數百千頃，富過王侯，是自專封也；買賣由己，是自專地也。孝武時，董仲舒嘗言宜限民占田；至哀帝時，乃限民占田不得過三十頃。雖有其制，卒不得施行，然三十頃有不平矣。且夫井田之制，宜於民衆之時，地廣民稀勿爲可也。然欲廢之於寡，立之於衆，土地既富，列在豪強，卒而規之，並有怨心，則生紛亂，制度難行。由是觀之，若高帝初定天下，及光武中興之後，民人稀少，立之易矣。就未悉備井田之法，宜以口數占田，爲立科限，民得耕種，不得買賣，以贍弱民，以防兼併，且爲制度張本，不亦宜乎！雖古今異制，損益隨時，然紀綱大略，其致一也。《本志》曰：「古者建步立畝，六尺爲步，步百爲畝，畝百爲夫，夫三爲屋，屋三爲井，井方一里，是爲九夫。八家共之，一夫一婦受私田百畝，公田十畝，是爲八百八十畝，餘二十畝以爲廬舍。出入相交，守望相接，疾病相救。民受田，上田夫百畝，中田夫二百畝，下田夫三百畝。歲更之，換易其處。其家衆男爲餘夫，亦以口受田如比。士工商家受田，五口乃當農夫一人。有賦有稅：稅謂公田什一及工商衡虞之入也，賦謂供車馬甲兵士徒之役也。民年二十受田，六十歸田。種穀必雜五種，以備災害。田中不得有樹，以妨五穀。力耕數芸，收穫如寇盜之至。還廬種桑，菜茹有畦，瓜瓠果蓏殖於疆畔。鷄豚狗豕無失其時，女修蠶織，五十則可以衣帛，七十可以食肉。五家爲比，五比爲閭，四閭爲族，五族爲黨，五黨爲州，五州爲鄉，萬二千五百戶。比長位下士，自此已上，稍登一級，至鄉爲卿矣。於是閭有序而鄉有庠，序以明教，庠以行禮而視化焉。春令民畢出於野，其《詩》雲︰『同我婦子，饁彼南畝，田畯至喜。』冬則畢入於邑，其《詩》雲︰『嗟我父子，曰爲改歲，入此室處。』春則出民，閭首平旦坐於右壟，比長坐於左壟，畢出而後歸，夕亦如之。入者必持薪樵，輕重相分，斑白不提挈。冬則民既入，婦人同巷夜績，女工一月得四十五日。必相從者，所以省費燭火，同巧拙而合習俗也。男女有不得其所者，因而相與歌詠，各言其情。是月，餘子以在序室。八歲入小學，學六甲四方五行書計之事；十五入大學，學先王禮樂，而知君臣之禮。其秀異者移鄉學，學於庠序之異者移於國學，學乎少學。諸侯歲貢少學之異者移於天子之學，學於太學，命曰造士，然後爵命焉，孟春之月，羣居將散，行人振木鐸以徇於路，以採詩，獻之太師，比其音律，以聞於天子。三年耕則餘一年之畜，故「三年有成」，成此功也。故王者三載考績，三考黜陟。九年耕餘三年之食，進業日升，謂之昇平。三升曰泰，二十七年餘九年食，謂之大平。而王業大成，刑措不用，王道興矣。故語曰：『如有王者，必世而後仁。』《書》曰：『天秩有禮』，『天罰有罪。』故聖人因天秩而制五禮，因天罰而制五刑。建司馬之官，設六軍之衆，因井田而制軍賦。地方一里爲井，井十爲通，通十爲成，成方十里；成十爲衆，衆十爲同，同方百里；同十爲封，封十爲畿，畿方千里。故四井爲邑，四邑爲丘。丘，十六井，有戎馬一匹，牛三頭。四丘爲甸。甸，六十四井，有戎馬四匹，兵車一乘，牛十二頭，甲士三人，步卒七十二人，干戈備具，是謂司馬之法。一同百里，隄封萬井，除山川坑塹，城池邑居，園囿街路，三千六百井，定出賦六千四百井，戎馬四百匹，兵車百乘，此卿大夫采地之大者，是謂百乘之家。一封三百一十六里，隄封十萬井，定出賦六萬四千井，戎馬四千匹，兵車千乘，此諸侯之大者，謂之千乘之國。天子畿方千里，隄封百萬井，定出賦六十四萬井，戎馬四萬匹，兵車萬乘。戎馬車徒干戈素具，春振旅以蒐，夏拔舍以苗，秋治兵以禰，冬大閱以狩，皆於農隙以講事焉。五國爲屬，屬有長；十國爲連，連有率；三十國爲卒，卒有正；二百一十國爲州，州有牧。連率比年簡車徒，卒正三年簡輿徒，群牧五年大簡輿徒，此先王制土定業，班民設教，立武足兵之大法也。」上過渭橋，有人在橋下，乘輿馬驚，捕之屬廷尉。釋之訊之，曰：「遠縣人也。聞蹕，匿橋下。久，已爲行過，即出，見車騎即走耳。」釋之奏︰「犯蹕罰金。」上怒曰：「此人親驚吾馬，馬賴和柔；即令他馬，固不傷敗我乎？」釋之奏曰：「法者，天子之所與，天下共之。今如重之，是法不信於民。廷尉，天下之平，今一傾，天下用法皆爲之輕重，民安措其手足乎？」上曰︰「善。廷尉當如是也。」其後有人盜高廟坐前玉環者，下廷尉，奏當棄市。上大怒曰：「此人無道，乃盜先帝器！吾欲致之族矣。」釋之曰：「法如是足矣。而有萬一，愚人取長陵一抔土，陛下何以加其法？」上乃許之，曰︰「廷尉當如是也。」釋之以議法公平，甚重於朝廷。嘗公卿大會，立庭中。有王生者，年老矣，善爲黃、老言，以處士召見。顧謂釋之曰：「爲我結韈！」釋之跪而結之。既罷，或以責王生。王生曰：「吾老矣，且賤，自度終無益於張廷尉。張廷尉方爲名臣，故使結韈，欲以重之。」
十四年冬，匈奴老上單于寇邊，以十四萬騎入蕭關，殺北地都尉孫卭，遂至彭陽，使騎兵入燒回中宮，候騎至雍，起烽火通甘泉。上遣三將軍屯隴西、北地、上郡；中尉周舍爲衛將軍，郎中令張武爲車騎將軍，軍渭北，車千乘騎卒十萬。上親勞軍，勒兵申令，賜吏卒。上欲自征匈奴，羣臣諫，不聽。皇太后固止之，乃止。東陽侯張相如爲大將軍，內史欒布皆爲將軍，擊匈奴出塞。師還時，上輦過郎署，見郎署長馮唐年七十餘矣。問曰：「父老何自爲郎？家安在？」對曰：「臣趙人。」上曰：「吾居代時，尚食監高祛數謂我言趙將李齊之賢，戰於鉅鹿下。吾每餟食，意未嘗不在鉅鹿下也。父老知之乎？」對曰：「齊尚不如廉頗、李牧之爲將也。臣大父趙時爲將卒，善廉頗；臣父爲代郡將時，善李牧。故知其爲人也。」上曰：「嗟乎！吾得廉頗、李牧之爲將，豈憂匈奴哉！」唐曰：「陛下雖得之，不能用。」上怒，起入禁中。良久，召唐曰：「公衆辱我，獨無閑處也？何以言之，吾不能用也？」唐謝，因對曰：「臣聞古之王者之遣將也，跪而推轂，曰︰『自閫以內寡人制之，自閫以外將軍制之；軍功爵賞，皆決於外。』李牧爲趙將居邊，軍市之租皆自用饗士卒，賞賜決於外，不從中覆也。委任而責成功，牧乃得展其智力，北逐單于，破東胡，滅澹林，西抑強秦，南距韓、魏。當此之時，趙幾霸。會趙王遷立，用郭開讒，而殺李牧，是以爲秦所滅。今臣聞魏尚爲雲中守，軍市之租盡以給士卒，出私養錢，五日一殺牛，以饗士卒軍人，是以匈奴遠遁，不敢近雲中之塞。虜嘗大入，尚率車騎擊之，所傷殺甚衆。上功幕府，誤差六級，文吏以法繩之。陛下下之吏，削爵，罰及之。其賞不行，吏奉法必用。臣愚以爲陛下法太明，賞太輕，罰太重。由此言之，陛下雖得頗、牧，弗能用也。」上悅。是日，令唐持節赦魏尚，復以爲雲中守。拜唐爲車騎都尉，主中尉及郡國車騎士。至景帝時爲楚相，卒爲名臣。荀悅曰：以孝文之明也，本朝之治，百寮之賢，而賈誼見逐，張釋之十年不見省用，馮唐白首屈於郎署，豈不惜哉！夫以絳侯之忠，功存社稷，而猶見疑，不亦痛乎！夫知賢之難，用人不易，忠臣自古之難也。雖在明世，且猶若茲，而況亂君闇主者乎！然則屈原赴湘水，子胥鴟夷於江，安足恨哉！周勃質樸忠誠，高祖以爲安劉氏者，必勃也。既定漢室，建立明主，眷眷之心，豈有異哉！狼狽失據，塊然囚執，俛首撫襟，屈於獄吏，豈不愍哉！夫忠臣之於其主，猶孝子之於其親，盡心焉，盡力焉。進而喜，非貪位；退而憂，非懷寵。結志於心，慕戀不已，進得及時，樂行其道。故仲尼去魯曰「遲遲而行」，孟軻去齊，三宿而後出境，彼誠仁聖之心。夫賈誼過湘水，弔屈原，惻愴慟懷，豈徒忿怨而已哉！與夫苟患失之者異類殊意矣。及其傅梁王，梁王薨，哭泣而從死，豈可謂不忠乎！然人主不察，豈不哀哉！及釋之屈而思歸，馮唐困而後達，有可悼也。此忠臣所以泣血，賢俊所以傷心也。上方憂匈奴，太子家令晁錯上書言兵事，曰：「臣聞用兵臨戰，合刃之急者三：一曰得地形，二曰卒服習，三曰器用利。兵法曰：丈五之溝，漸車之水，山林積石，山川丘阜，草木所在，此步兵之地也，車騎二不當一。土山平陵，漫衍相屬，平原廣野，此車騎之地也，步兵十不當一。平易相遠，山谷幽澗，仰高臨下，此弓弩之地也，短兵百不當一。兩陣相近，平地淺草，可前可後，此長戟之地也，劍楯二不當一。萑葦竹蕭，草木蒙蘢，枝葉接茂，此矛鋋之地也，長戟二不當一。曲道相伏，險阨相簿，此劍楯之地也，弓弩三不當一。士不選練，卒不服習，起居不精，動靜不集，趨利不及，避難不畢，前後擊解，與金鼓之指相失，此多不習勒卒之過也，百不當十。兵不完利，與空手同；甲不堅密，與袒裼同；弩不可以及遠，與短兵同；射不能中，與無矢同；中不能入，與無鏃同；此將不省兵之禍也，五不當一。故兵法曰：器械不利，以其卒與敵也；卒不可用，以其將與敵也；將不知兵，以其主與敵也；君不擇將，以其國與敵也。此四者，兵之要也。臣又聞小大異形，強弱異勢，險易異備。夫卑身以事強，小國之形也；合小以攻大，敵國之形也；以蠻夷攻蠻夷，中國之形也。今匈奴地形伎藝與中國異。上下山坂，出入谿澗，中國之馬弗與也；險道傾側，且馳且射，中國之騎弗與也；風雨疲勞，飢渴不困，中國之人弗與也：此匈奴之長技也。若夫平原易地，輕車突騎，此匈奴之衆易撓亂也；勁弩長戟，射疏及遠，則匈奴之弓弗能格也；堅甲利刃，長短相雜，遊弩往來，什伍俱前，則匈奴之兵弗能當也；材官驟發，矢道同的，則匈奴之革笥木薦弗能支也；下馬地鬬，劍戟相接，去就相薄，則匈奴之足弗能給也：此中國之長技也。匈奴之長技三，中國之長技五。陛下興數十萬之衆，以誅數萬之匈奴，衆寡之計，以一擊一之術也。雖然，兵者兇器，戰者危事。以大爲小，以強爲弱，在俛仰之間耳。夫以人之死爭勝，跌而不振，則悔之無及也。帝王之道，出於萬全。今降胡義渠蠻夷之屬來歸義者，其衆數千人，飲食長技與匈奴同，可賜之堅甲絮衣、勁弩利矢，益以邊郡之良騎。令明將能知其習俗、和輯其心者以將之，即有阻險，則以此當之；平地通道，則以輕車材官制之。兩軍相當表裏，各用其技，橫加之以衆，此萬全之術。傳曰：『狂夫之言，而明主擇焉。』臣錯愚陋，昧死上狂言，唯陛下裁擇。」上嘉之，而賜璽書寵曰：「皇帝敬問太子家令：所言兵體，聞之。書曰：『狂夫之言，而明主擇焉。』今則不然。言者不狂，而擇者不明，是以萬聽而萬不當也。」錯復上言云︰「遠方之士守塞，一歲而更，不知胡人之能，不如選常居之者，令室家田作，具以備之。以便爲之高城深壍，其外復爲一城，其內城間百五十步。要害之處，通山川之道，調立城邑，毋下千家，爲中周造籬落。先爲屋室，次具田器，乃募罪人及免徒復作令居之；不足，募以丁奴婢贖罪，及輸奴婢欲以拜爵者；不足，乃募民之欲往者。皆賜高爵，復其家；予冬夏衣裳、廩食，能自給而止。郡縣之民，得買其爵以自增。其無夫若無妻者，縣官買與之。人情非有匹敵，不能久安其居。塞下之人，祿利不厚，不可使久居危難之地。胡人入驅而能止其所驅者，以其半與之，縣官爲贖其民。如是，則邑里相救助，赴胡不避死亡。非以德上也，欲全親戚而利其財。此與東方之戍卒不習地勢而心畏胡者，功相萬也。」上從之。錯復言︰「古之徙遠方以實空虛也，相其陰陽之和，審其土地之宜，然後營立邑城，通田作之道，正阡陌之界。先爲之築室，家有一堂兩內，門戶之開閉，置器物焉。民至者有居，作有所用，此民所以輕去故鄉而勸之新邑也。爲之致醫巫，以救疾病，以修祭祀，男女有婚姻，死生相卹，墳墓相從，室家完安，此使民樂其處而有長居之心也。臣又聞古之制邊縣以備敵也，使五家爲伍，伍有長；十長一里，里有假士；四里一連，連有假率；十連一邑，邑有假侯：皆擇其邑之賢才習地形知民情者，居則習於射法，出則教民於應敵。故卒伍成於內，則軍正定於外。服習以成，勿令遷徙，幼則同遊，長則共事。夜戰則聲相知，足以相救；晝戰則眼相見，足以相識；歡愛之心，足以相死。然後勸之以重賞，威之以重罰，則死不旋踵矣。」春三月，詔曰：「昔先王遠施不求其報，望祠不祈其福，右賢左戚，先民後己，至明之極也。今聞祠官祝釐，皆歸福於朕躬，不爲百姓，朕甚愧之，是重吾不德也。其令祠官致敬，無有所祈。」魯人公孫臣上書，言秦爲水德，從所不勝，漢當爲土德，其符當有黃龍見。丞相張倉好律曆，以漢爲水德，河水決金隄，其符也。公孫臣言非，是以罷之。於是從倉議，色尚外黑內赤，以此從水德。
十五年春，黃龍見於成紀。上召公孫臣爲傅士，從土德也。夏四月，上幸雍，始郊見五帝，修名山大川之祀。秋九月，舉賢良直言，上策之曰：「有司舉賢良明於國家之大體，通於人情之終始，及能直言極諫者，二三大夫之行當此三道，朕甚嘉之，故登大夫於朝，親諭朕志。大夫其上三道之要，永惟朕之不德，吏之不平，政之不宣，民之不寧，四者之闕，悉陳其志，無有所隱。著之於篇，朕親覽焉。」太子家令晁錯對曰：「臣聞五帝神聖，其臣莫能過，故自親事，動靜上配天，下順地，中得人。衆生之類無不覆也，根著之徒無不載也，昭以光明無偏異也。德上及飛鳥，下及水蟲草木，諸產皆被其澤。然後陰陽調，萬物茂，妖孽藏，符瑞出，澤潤天下，光被四海。此治國大體之功也。臣聞三王臣主皆賢，故合謀相輔，政達於人情。人情莫不欲壽，三王生而不傷也；人情莫不欲富，三王厚而不困也；人情莫不欲安，三王寧而不危也；人情莫不欲逸，三王節其力而不盡也。其爲法令，合於人情而後行之；動衆使民，出於人情而後爲之。情之所惡，不以強人；情之所欲，不以禁民。是以天下樂其政而歸其德，百姓和親，國家安寧。此明於人情終始之功也。臣聞五霸不及其臣，故屬以國，任之以政。五霸之佐，謹身履法，奉公無私；見賢不居其上，受祿不過其量；興利除害，明賞慎罰；直言極諫，補主之過，德匡天下，威正諸侯。此人臣極諫直言之功也。臣聞秦之衰世，任法戳而信讒賊，宮室過度，嗜欲無極，法令煩憯，刑罰暴酷，姦邪之吏乘其亂法以成其威，上下瓦解，內外咸怨，故絶嗣亡世，爲異姓福。此吏不平，政不宣，民不寧之禍也。」對奏，擢爲太中大夫。齊王則薨，無子，國除。
十六年夏四月，上郊祀五帝於渭陽。趙人新垣平以望氣見上，言「長安東北有神氣，成五采色，若人冠冕焉。天下此瑞，宜立祠祠上帝，以合符應。」於是始作渭陽五帝廟，同宇，五殿，五門，各如其帝色。上親郊祀，有輝光然屬天。於是拜平爲上大夫。五月，分齊爲六國，立齊悼惠王子六人：將閭爲齊王，志爲濟北王，辟光爲濟南王，賢爲淄川王，卬爲膠西王，雄渠爲膠東王。立淮南厲王三子：安爲淮南王，勃爲衡山王，賜爲廬江王。建成侯良薨，無後。秋九月，得玉杯，刻曰「人主延壽」。新垣平令人獻之，詐言闕下有神玉氣。令天下大酺。是歲，淮陽相申屠嘉爲御史大夫。
後元年冬十月，新垣平詐發覺，遂謀反，誅夷亖族。春三月，孝惠皇后張氏薨。
二年夏，上幸雍，還，幸棫陽宮。六月，代王參薨。匈奴和親。八月戊辰，丞相張倉既免相，年老，口中無齒，以女子爲乳母，年百餘歲卒。著書八十篇，言陰陽律歷事。蒼之妻妾百數人。庚午，御史大夫申屠嘉爲丞相，開封侯陶清翟爲御史大夫。有天狗下樑野。天狗如大流星，有聲，在其地，類狗，光炎如火，照數頃地。
三年春正月，行幸代。秋，大雨，晝夜不絶四十五日。藍田山水出，流一百餘家。漢水出，壞民室八十餘家，所殺三百餘人。
四年夏四月丙寅晦，日有食之。五月，赦天下。免諸官奴婢爲庶人。上幸雍。
五年春正月，行幸隴西。三月，行幸雍。六月，齊城門下有狗生角。秋七月，行幸代。
六年冬，匈奴三萬騎入上郡，三萬騎入雲中。車騎將軍李勉屯飛狐口，將軍蘇隱屯勾注，將軍張武屯北地，周勃子亞夫爲將軍次細柳，將軍劉禮次霸上，將軍徐厲次棘門，以備胡。單于退遠。上自勞軍，至霸上及棘門軍，直馳入，大將軍以下出入以騎送迎拜謁。已而之細柳軍，軍吏被甲執銳，彀弓弩持滿。天子先驅曰：「天子將至！」軍尉曰：「軍中但聞將軍令，不聞天子詔。」有頃，上至，不得入。於是使使持節召將軍亞夫曰：「吾欲入勞軍。」亞夫傳言開壁門。尉謂車騎曰：「將軍令，軍中不得驅馳。」於是天子按轡徐行。至中營，將軍亞夫持兵揖，曰：」介冑之士不拜，請以軍禮見。」天子爲之改容式車，使人稱詔謝：「皇帝敬勞將軍。」成禮而去。既出軍門，羣臣驚。上曰：「嗟乎！此真將軍也！霸上、棘門如兒戲耳。」月餘，三軍皆罷。拜亞夫爲中尉。上戒太子曰：「即有急緩，周亞夫可任將軍。」夏，大旱，蝗。令諸侯無入貢，弛山澤，減諸服御，損郎吏員，發倉庫以賑貧民。令得賣爵。
七年春正月辛未朔，日有食之。夏六月，封竇廣國爲章武侯，拜中尉周亞夫爲車騎將軍。己亥，帝崩於未央宮。遺詔曰：「蓋聞萬物之萌生，靡有不死。死者天地之理，物之自然，奚可甚哀！當今之世，咸喜生而惡死，皆厚葬以破其業，重服以傷其生，吾甚不取。且朕以不德，獲保社稷，託君王之上，二十餘年。常畏過行，以羞先帝之遺德；永惟年之不長，懼於不終。今乃幸以天年得終時復供養高廟，朕之不明與嘉之，其奚悲哀之有！其令天下吏民臨三日，皆釋服。無禁娶婦嫁女祠祀飲酒食肉。當給喪事服臨者，皆無跣足。絰帶無過三寸。無布車及兵器。無發民哭臨。殿中當臨者，皆以旦夕各十五舉聲，禮畢罷。非旦夕臨，無得擅哭。以下，服大功十五日，小功十四日，纖七日，釋服。它不在令者，皆以此令比類從事。布告天下，使明知朕意。霸陵山川宜因其故，無有所改。所幸慎夫人已下至少使，得令嫁。」己巳，皇帝葬霸陵。荀悅曰：《書》雲︰「高宗諒闇，三年不言。」孔子曰：「古之人皆然。」「三年之喪天下之通喪」。由來者尚矣。今而廢之，以虧大化，非禮也。雖然以國家之重，慎其權柄，雖不諒闇，存其大體可也。乙卯，故韓王信之子頹當及孫嬰率其衆來降，封頹當爲弓高侯，嬰爲襄城侯。
讚曰：《本紀》稱「孝文皇帝宮室苑囿車馬御服無所增益。有不便，輒弛以利民。身衣弋綈，慎夫人雖幸，衣不曳地，幃帳無文繡，以示敦樸。愛費百金，不爲露臺。及治霸陵，皆瓦器，不得以金銀銅錫爲飾，因其山，不起墳。南越王尉佗自立爲帝，以德懷之。匈奴背約，令守邊備，不發兵深入，無動勞百姓。吳王詐病不朝，賜以几杖。羣臣袁盎等諫說雖切，常假借之。張武等受賂金錢，重加賞賜，以愧其心。專務以德化民，是以海內殷富，興於禮義，斷獄數百，幾致刑措。」登顯洪業，爲漢太宗，甚盛矣哉！楊雄有言︰「文帝親屈帝尊以申亞夫之軍令，曷爲不能用頗、牧？彼將有所感激雲爾。」
