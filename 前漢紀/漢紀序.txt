凡《漢紀》十二世，十一帝，通王莽二百四十二年。一祖三宗。高祖定天下，孝惠、高后值國家無事，百姓安集。太宗昇平，世宗建功，中宗治平，昭、景稱治。元、成、哀、平歷世陵遲，莽遂篡國也。凡祥瑞：黃龍見，鳳凰集，麒麟臻，神馬出，神鳥翔，神雀集，白虎仁獸獲，寶鼎昇，寶磬神光見，山稱萬歲，甘露降，芝草生，嘉禾茂，玄稷降，醴泉涌，木連理。凡災異大者：日蝕五十六，地震十六，天開地裂、五星集於東井各一，太白再經天，星孛二十四，山崩三十四，隕石十一，星隕如雨二，星晝見三，火災二十四，河、漢水大汎溢爲人害十，河汎一，冬雷五，夏雪三，冬無冰二，天雨血，雨草，雨魚，死人復生，男子化爲女子嫁爲人婦生子，枯木更生，大石自立。
建安元年，上巡省幸許昌，以鎮萬國，外命元輔征討不庭，內齊七政允亮聖業，綜練典籍，兼覽傳記。其三年，詔給事中祕書監荀悅抄撰《漢書》，略舉其要，假以不直，尚書給紙筆，虎賁給書吏。悅於是約集舊書，撮序《表》、《志》，總爲《帝紀》，通比其事，列繫年月。其祖宗功勳、先帝事業、國家綱紀、天地災異、功臣名賢、奇策善言、殊德異行、法式之典，凡在《漢書》者，本末體殊，大略粗舉；其經傳所遺闕者差少而求志，勢有所不能盡繁重之語，凡所行之事，出入省要，刪略其文。凡爲三十卷，數十餘萬言，作爲《帝紀》，省約易習，無妨本書，有便於用，其旨雲爾。會悅遷爲侍中，其五年，書成乃奏，記雲四百有一十六載，謂書奏之歲，歲在庚辰。
昔晉之《乘》，楚之《檮杌》，魯之《春秋》，虞、夏、商、周之《書》，其揆一也。皆古之令典，立之則成其法，棄之則墜於地，瞻之則存，忽焉則廢，故君子重之，《漢書紀》其義同矣。凡《漢紀》，有法式焉，有監戒焉；有廢亂焉，有持平焉；有兵略焉，有政化焉；有休祥焉，有災異焉；有華夏之事焉，有四夷之事焉；有常道焉，有權變焉；有策謀焉，有詭說焉；有術藝焉，有文章焉：斯皆明主賢臣，命世立業，群後之盛勳，髦俊之遺事。是故質之事實而不誣，通之萬方而不泥，可以興，可以治；可以動，可以靜；可以言，可以行。懲惡而勸善，獎成而懼敗，茲亦有國之常訓，典籍之淵林。雖雲撰之者陋淺，而本末存焉爾，故君子可觀之矣。
