元延元年春正月，長安章城門牡自亡，函谷關亦然。谷永對曰：「章城門通路寢之門，函谷關距山東之險，城關守國之固，固將去焉，故門牡自飛。」壬戌，王商復爲大司馬衛將軍。三月，行幸雍，祀五畤。四月，天清晏然無雲，殷殷有聲如雷，有流星，其首如瓶，長十餘丈，皎然赤白，從日下東南行，四面或大如杵，或如雞子，燿燿而下如雨，自晡及昏而止。《本志》︰「隕星而雨，爲王者失勢，諸侯起伯之異。」赦天下。秋七月，有星孛於東井。時谷永爲北地太守，方之官，上使使問永所欲言。對曰：「臣聞天生烝民，不能自治，而立王者以統理之，方制海內非爲天子，列土封疆非爲諸侯，皆爲民也。垂三統，列三正，去無道，開有德，明天下者非一人之天下也。陛下承八世之功業，當陽九之標季，涉三七之節紀，遇《無妄》之卦運，值六百之阨會。加之以災異，因之以饑饉。內則有深宮後庭，將有驕臣悍妾醉酒狂悖卒起之敗，外則有諸夏下土，將有樊並、蘇令、陳勝、項籍之禍。此臣所以爲陛下破膽寒心也。願陛下正君臣之義，黜群小媟瀆之臣；修後宮之政，抑遠嬌妬之寵。崇近婉順之行，加惠失意之人，懷柔怨恨之士。保至尊之重，乘帝王之威；朝覲法駕而後出，陳兵清道而後行。減損諸宮用度，流恩廣施，問民疾苦，循行風俗，宣布聖德，以慰元元之心，防大姦之隙。至誠應天，則異禍消伏，何憂患之有？竊恐陛下公意未專，而私好尚存，弗肯爲耳！」上甚感其言，復永爲大司農。而終黨於王氏，每言無傷王氏之意，專正上身與後宮而已。四月，光祿大夫劉向上奏曰：「《易》曰：『觀乎天文，以察時變。』昔秦始皇之末及二世之初，日月薄蝕，山陵淪亡，辰星出於四孟，太白再經天，無雲而雷，枉矢夜光，熒惑襲月，㜸火燒宮，野禽戲庭，都門內崩，大人見臨洮，長星孛於大角，秦氏以亡。及項籍之敗，亦孛於大角。漢之入秦，五星聚東井，得天下之象也。孝惠時有雨血，日蝕於衝，滅光星見之異。孝昭時，有泰山臥石自立，上林苑中僵柳復起，大星如月西行，衆星隨之，此爲特異。孝宣興起之表也，天狗夾漢而西行，久陰不雨二十餘日，昌邑不終之兆也。故觀秦、漢之易世，覽惠、昭之無後，察昌邑之不終，視孝宣之紹起，天之去就，豈不昭然哉！今日蝕尤屢星孛東井，攝提炎及紫宮，有識長老莫不振動，此變之大也。今同姓疏遠，母黨專政，祿去公室，權在外家，非所以強漢之宗，保守社稷，安固後嗣也。其事難一二而記，臣謹案圖上，猶須口說，願賜清閑之讌，指圖陳狀。」上納之，而終不能用。時上無繼嗣，災異浸數，向謂陳湯曰：「災異如此，而外家日盛，其漸必危劉氏。吾幸同姓末屬，累世蒙國厚恩，身爲宗室遺老，歷事三主。上以我爲先帝舊臣，常優禮吾，吾不言，誰當言者？」乃上封事曰：「臣聞人君莫不欲安而常危，莫不欲存而常亡，此皆失御臣之術也。今王氏一姓而朱輪華轂者二十三人，青紫貂蟬充牣宇內，魚鱗左右。大將軍秉事用權，五侯驕奢僭盛，並作威福，出入不待報命，擊斷自恣。尚書、九卿、州牧、郡守皆出其門，管執樞機，朋黨比周。行汙而寄治，身私而託公。稱舉者登進，忤恨者中傷；遊談者爲之說，執政者爲之言。排擯宗室，孤弱公族。數稱燕王、蓋主以疑上心，避諱呂、霍而不肯道。內有管、蔡之萌，外假周公之論，兄弟據重，宗族盤牙。歷自上古已來，未有其比。物盛則必有非常之變，先見其微象。今王氏先祖墳墓在濟南者，其梓柱生枝葉，扶疏出上屋，根插地中，雖孝昭立石起柳之異，無以過此之明也。夫事勢不兩大，劉氏、王氏亦不並立。陛下爲人子孫，守持宗廟，而令國祚移於外親，降爲皂隸，縱不爲身，柰宗廟何！婦人外夫家而內父母家，此亦非皇太后之福也。夫明者起福於無形，消禍於未然。宜發明詔，吐德音，援近宗室，黜遠外戚，皆罷令就第。使王氏永存，保其爵位，劉氏長安，不失社稷，所以褒睦內外，子子孫孫爲無疆之計也。如不行此，則田氏復起於今，六卿復起於漢，不可不深圖，不可不早慮，機事不密，則害成矣。」奏上，上召見向，悲嘆謂曰：「君且休矣，吾將思之。」以向爲中壘校尉。上欲用爲九卿，輒爲王氏所排，及在位大臣所抑，故終不遷大位，前後三十餘年。年七十二卒。向卒後十三年，王氏篡。封蕭相國後喜爲酇侯。時杜業說上繼絶侯之世，曰：「昔唐、虞協和萬邦，致雍熙之政；虞、夏以多群後，饗恭己之治；湯法三聖，殷民太平；周封八百，重譯來貢。是以內恕之君樂繼絶世，隆名之主安存亡國。至於武王伐紂，不及下車，德念深矣。成王察牧野之克，顧群後之勤，知其恩結於民心，功光於天府，故追先父之志，録遺老之策，高其位，大其宇，愛敬勑厲，命賜厚備。大孝之隆，於是爲至。後世聖主嘆其功，無民而不思，所息之樹而猶不伐，況其廟乎？是以燕、齊之後與周並傳，子繼弟及，歷載不隳。豈無邪辟，以祖宗之竭力，故支庶賴焉。漢初功臣亦皆剖符，受山河之誓。百餘年間而絶滅失姓，枯骨孤棄於丘墓，苗裔流絶於道路。以往況今，甚可悲傷。雖難盡繼，宜舉其隆功者。」於是封蕭何之後，其餘未録。冬十一月乙未，大司馬王商爲大將軍。辛亥，商薨。庚申，王根爲大司馬驃騎將軍。張禹以光祿大夫特進居家，爲天子師，甚見親任。禹既年老，自治塚塋，奏請平陵肥牛亭地。上許之，徙亭於他地。王根聞而爭之，曰：「此地當平陵寢廟衣冠出遊之地，又徙壞舊亭，非所宜。」上不聽。根由是害禹寵，數毀惡之。上逾敬厚禹。禹疾，上親臨問，拜禹牀下。禹曰：「老臣有四男一女，愛女甚於男，遠嫁爲張掖太守蕭咸妻，不勝父子私情，思與相近。」上即日徙咸爲弘農太守。禹小子未有官，禹數視其小子，即於牀前拜黃門侍郎，給事中。長子閎官至太常，第二子官至校尉。國家每有大政，與禹定議。時吏民多上書言災異諷切王氏者，上意然之，而未有以明也。及是，上乃車駕至禹家，辟左右，問禹以天變及民所曰王氏事。禹自見年老，子孫幼弱，又與曲陽侯王根有隙，恐爲所害。即謂上曰：「災異之事，深遠難見，故聖人罕言命。性與天道，子貢不得聞。陛下宜以善應之，與天下同福慶，此經義意也。淺見鄙儒，亂道誤人，宜無信用。」上雅愛信禹，由是不疑王氏。曲陽侯及諸王氏子弟聞禹言，皆悅，遂親禹焉。故魯國博士朱雲上書求見，公卿在前。雲曰：「朝廷大臣皆尸祿素餐，願賜臣尚方斬馬劍，斷佞臣一人頭，以勵其餘。」上問曰︰「誰也？」曰︰「安昌侯張禹。」上大怒曰：「小臣居下訕上，廷辱師傅，罪死不赦。」御史持雲下，雲攀檻，檻折。雲曰：「臣得下從龍逢、比干遊於地下，足矣！未知聖朝何如主耳？」御史將雲去。左將軍辛慶忌者，武賢子也，免冠解印綬，叩頭殿下曰：「此臣素著狂直之名於世。其言是，不可誅；其言非，固宜容之。臣敢以死爭。」叩頭流血，上意乃解。後將理檻，上曰：「勿易！因而輯之，以旌直臣。」初，元帝時，五鹿充宗與石顯皆貴幸，治《梁丘易》。帝令諸《易》家考合異同，充宗乘貴口辯，諸儒莫敢與抗，皆稱疾不會。有薦雲能說《易》者，雲攝𪗋升堂，抗辭而請，音動左右。既論，連折充宗，諸儒爲之語曰：「五鹿嶽嶽，朱雲折其角。」由是爲博士，杜陵、槐里令。以忤於貴戚，遂稱疾廢，因終於家。是歲，趙婕妤害後宮子。時許美人生男，婕妤大怒曰：「帝常與我言，不從後宮中往來，今許美人兒安從生乎？」以手自搏擊，以頭觸壁戶柱，從牀上自投地，涕泣不食。上亦爲之不食。昭儀曰：「陛下常言『不負汝』，今竟負約，云何？」上曰：「要使天下無出趙氏上者，無憂也！」後使中黃門靳嚴封緑囊書與許美人，乃殺兒，置葦篋中，封。上閉戶而發，昭儀與上共視之，復封函，詔掖庭丞籍武埋屏處，勿令人知。武取埋獄垣下。又宮中學事史曹才官幸御上，有脤，生兒掖庭才官令舍，又令中黃門田閎持詔記與武：「取才官令舍婦人新生兒及婢六人，盡置暴室獄，無問男女，誰兒女也！」武迎置獄三日，復令閎持詔問︰「兒死未？」武對曰︰「未。」有頃，閎出。上與昭儀大怒曰︰「何不殺？」武叩頭泣，即因閎奏封事曰︰「陛下未有繼嗣，子無貴賤，宜皆留意！」奏入，上令閎持詔與武，夜上水五刻，令持兒與中黃門王舜會掖門。武以兒付舜。舜受詔，內兒殿中，爲擇乳母告養，善視之，無令漏洩。時兒生八九日，昭儀聞之，大怒。後三日，詔賜才官藥，令自殺。才官曰：「我兒男也，額上有壯髮，類孝元帝。今兒安在？奈何令長信得聞之？」遂飲藥死，及婢六人皆自殺。後十餘日，詔取兒去，不知復何置之。
二年春正月，行幸甘泉，郊泰畤。三月，行幸河東，祠后土。四月，立廣陵孝王子憲爲王。冬，行幸長楊宮，從胡客大校獵。初，烏孫末振將殺大昆彌，會病死，漢誅未加。於是遣右中郎段會宗發戊己校尉諸國兵即誅末振將太子番丘。會宗恐大兵入烏孫，驚番丘，逃亡不可得，即選精兵騎弩四十張，徑至昆彌所在，召番丘數其罪，以手劍擊殺之。小昆彌烏黎靡者，末振將從兄子也，勒兵數千騎圍會宗，會宗爲言來誅之意：「今圍殺我，如去漢牛一毛耳。宛王、郅支縣頭於藁街，烏孫所知也。」小昆彌曰：「何不豫告我，令飲食之邪？」會宗曰：「豫告之，恐亡匿，爲大罪。即飲食之以付我，恐傷骨肉之恩耳。」昆彌感服，號泣而罷。會宗還，賜爵關內侯。會宗，天水人也。
三年春正月丙寅，蜀郡岷山崩，擁江。水竭逆流。三日乃通。劉向以爲「岐山崩，三川竭，而周幽王亡。岐山，周之所興也。蜀郡，本漢所興。今所起之地山崩水竭，殆必亡矣。」二月，封侍中衛尉淳于長爲定陵侯。三月，行幸雍，祠五畤。
四年春正月，行幸甘泉館。二月，罷司隸校尉官。三月，行幸河東，祠后土。甘露降於京師，有石隕於關東二。
綏和元年春正月，赦天下。二月戊午，御史大夫孔光貶爲廷尉，廷尉何武爲御史大夫。癸丑，立定陶王昕爲太子。光祿師丹爲太子太傅。初，王祖母傅太后陰爲王求漢嗣，私事趙皇后及昭儀及帝舅王根，皆勸立定陶王。於是引大臣入禁中議，丞相方進、大司馬王根、右將軍廉褒、後將軍朱博皆以爲「定陶帝弟之子也，《禮》曰『昆弟之子猶子也』，『爲其後者爲之子也』，定陶王宜爲嗣」。孔光以爲「非禮，立嗣以親，中山王先帝之子，帝之親弟也，以《尚書‧盤庚》殷之及王爲比，中山宜嗣。」上以「《禮》，兄弟不相入廟」，又皇后、昭儀有言，遂立定陶王。光以議不合上意，故左遷廷尉。荀悅曰：聖人立制必有所定，所以防忿爭，一統序也。《春秋》之義，立嫡以長，立子以貴。是以言嫡無二也，貴有常也。以弟及兄，則貴有常矣。兄弟之子非一也，不可以爲典。雖立其長，猶非正也。且兄弟近而親，所以繼父也；兄弟子疏而卑，所以承亡也：俱非正統。捨親取疏，廢父立子，非順也；以弟繼父，近於義矣。《春秋傳》曰：「太子亡則立母弟，無則立長。」立均以順義，均則卜之道也。封中山王舅馮參爲宜鄉侯，益封中山王三萬戶，以慰王心。詔求殷後，封孔吉爲殷紹嘉侯。三月，進爵爲公，及周承休侯皆爲公，各食邑百里。行幸雍，祠五畤。夏四月乙丑，大司馬驃騎將軍王根爲大司馬，罷車騎、大將軍官。御史大夫何武更爲大司空，封氾鄉侯。益大司馬、大司空位秩如左丞相，是爲三公。先是武爲廷尉，奏言︰「王者法天三光，備三公官，各爲分職。今丞相獨兼三公職，所以久廢而不治。宜建三公之官，分職授任，以爲考功效。」至是乃置之。武字君公，蜀郡郫人。仁厚好進士，疾朋黨，絶請託。其臨州郡，無赫赫之名，去後常見思。初，武兄弟五人皆爲吏，郡縣敬之。弟顯家有市籍租，顯數負其課事。嗇夫仇商捕辱顯家，顯怒之。武曰：「以吾家租稅不爲衆先，奉公吏不亦宜乎！」武即白之太守，召之爲吏，州里服焉。及爲三公，功名略比薛宣，其才不及也，而經術正直過之。時司空掾平陽何並字子廉，武高其志節，舉爲長陵令，道不拾遺。時邛城太后家貴寵，王林卿爲侍中，通輕俠，傾京師。免官歸，過長陵上塚，因留數日。並恐其犯法，自造門謁曰：「宜以時歸。」先是林卿殺人，埋塚舍下，並陰知之，非並時事，不發覺。林卿怨並遣之，北渡渭橋，令騎奴還，拔刀剝寺門建鼓。並即從吏兵追林卿，行數十里，林卿窘迫，令奴冠己冠，自身從間道馳去。及追及冠奴，遂收之。奴曰：「我乃奴耳。」並心知已失林卿，乃因曰：「王君困，乃稱奴，得免死邪？」並斬奴頭並所剝建鼓置都亭下，書其罪。吏驚駭，以爲林卿實死。由是威名流行，後爲潁川太守。潁川鍾元爲尚書令，領廷尉，甚用事有權。元弟威爲郡掾，犯罪贓千金。並過辭廷尉，廷尉爲弟免冠請一等之罪，並曰：「罪在君弟與君法律，不在太守。」既至郡，威所犯多在赦前，並敕吏驅使入函谷關，無令汙民間；不入關，乃收之。威留止洛陽，吏遂格殺之。及誅俠趙季、李款等，郡中清肅。並廉潔，妻子不到官。終潁川，遺令勿受賻賵，槨足周棺，棺足掩屍而已。其治名次黃霸。秋八月庚戌，中山王興薨。冬十月甲寅，大司馬根病免。十一月，立楚孝王孫景爲定陶王。定陵侯淳于長大逆不道，下獄死。長與廢許後姊孊私通，許後因孊賂遺長，欲求復爲婕妤。長受許後金錢乘輿服御物前後千餘萬，詐言欲白上，立爲左皇后。孊每入長信宮，長輒與孊書，戲侮許後，慢易無所不言。交通書記，賂遺連年。曲陽侯根輔政以久病免，長次第當代根。王莽害長寵，因白根曰：「長私與貴人姊交通，受其衣服。又見將軍久病，私喜，對人議語署置。」根怒，令莽白之。上怒，免長官，就國。長素與涇陽侯立有隙，及長就國，因立子融厚賂立，立爲長固請。上疑之，下有司案驗。吏捕融，立令融自殺以滅口。上愈疑，遂逮長繫獄，窮治其罪。服戲謔長信宮，謀立左皇后。長死於獄，妻子徙合浦，長母歸故鄉，立歸國，許貴人賜藥死。侍中光祿大夫莽以首發大姦，拜大司馬，時年三十八。莽既拔出同列，繼四父而輔政，欲令名譽過前，遂克己忘倦，招延賢良，賞賜邑俸盡以享士。身執謙約，母病，公卿列侯遣夫人問疾，莽妻迎之，衣不曳地，著布蔽膝。見者以爲僮僕，使人問，乃知其夫人，其飾名如此。十二月，罷刺史，置州牧，秩二千石。是歲，犍爲得石磬十六枚，議者以爲善祥。劉向說上曰：「宜設辟雍，陳禮樂，以風化天下。雖不能具，夫禮樂以養人爲本，就有過差，是過於養人也。刑罰之過，或至死亡。今禮樂雖非唐、虞之典，刑罰亦非咎繇之則，而有司請定刑罰，至於禮樂，則曰不敢，是敢於殺人而不敢於養人也。有刑罰而無禮樂，大不備也。爲其俎豆管弦之間小不備，因是絶而不爲，是去小不備而就大不備也。教化比於刑罰，教化重而刑罰輕，是舍所重而急所輕也。且教化所恃以爲治，刑罰助治者也。今廢所治而獨立其所助，非所以致太平也。夫承千歲之衰周，繼亡秦之餘緒，民漸漬惡俗，不親大化，終以不改。」上以向言下公卿，立辟雍，會向病卒，丞相、大司空營表長安城南，將立辟雍，未及作。
三年春正月，行幸甘泉宮，郊泰畤。二月壬子，丞相翟方進薨。是時，熒惑守心，占者以爲大臣當應之，以塞災異。上召方進告之，方進不得已，乃自殺。上秘之，加贈禮，親臨喪。赦天下。大水。平襄縣有燕生雀，哺食至大，俱飛去。太僕廄馬生角，在左耳前，圍長各一寸八分。行幸河東，祠后土。三月丙午，帝崩於未央宮。上素康壯，無疾病，向晨欲起，因失音不能言，晝漏十刻而崩。衆皆歸罪於趙昭儀，昭儀自殺。富平侯張放素親幸，放不奉法度，太后及大臣以爲言，上涕泣而遣之就國。及上崩，放思慕哭泣而卒。荀悅曰：放非不愛上，忠不存焉。故愛而不忠，仁之賊也。上崩，辟雍遂不立。左將軍孔光爲丞相。皇太后詔曰：「皇帝即位定郊祀已來，未有皇子，故復甘泉泰畤、汾陰后土祠，卒不蒙福。其復南北郊於長安如前。」夏四月己卯，皇帝葬延陵。自崩及葬三十四日。延陵在扶風，去長安六十二里。
讚曰：《本紀》稱「孝成帝善修容儀，升車正立，不內顧，不疾言，不親指，臨朝淵默，尊嚴若神，可謂穆穆天子之容貌也！博覽古今，容受直言。公卿稱職，威儀可述。遭世承平，上下和睦。然沈於酒色，趙氏內亂，外家擅朝，言之可爲於邑。建始已後，王氏始執國命，迄於哀、平，莽遂篡位，蓋其威福所由來漸矣！」劉向、朱雲之忠信明矣，若得而用之，福祚未已。張禹不吐直言，佞於垂死，亦可痛哉！
