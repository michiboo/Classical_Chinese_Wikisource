皇帝甲子即位，年十六。二月癸酉，孝景帝葬陽陵。三月，尊太后母臧兒爲平原君，封田蚡、田勝爲列侯。臧兒初爲槐里王仲妻，生太后，後改嫁長陵田氏，生蚡及勝。
建元元年冬十月，詔舉賢良方正。丞相衛綰奏︰「所舉賢良，或治刑名縱橫之術，亂國政，罷之。」春三月，赦天下，賜民爵一級。民年八十復二算，九十復甲卒。行三銖錢。夏四月，詔民年九十已上復子若孫，令奉供養。五月，詔修山川之祀。六月，丞相衛綰免。丙寅，魏其侯竇嬰爲丞相，武安侯田蚡爲太尉。秋七月，詔省衛士卒萬人。罷苑馬，賜貧民。遣使者安車蒲輪、束帛加璧，徵魯申公，議立明堂。申公年八十餘矣，上問以政事，對曰：「爲治者不致於多言，顧力行何如耳。」拜爲太中大夫。漢興，草創尚簡易，未甚用儒者，而竇太后好黃〉老術，故諸博士具官待問，未有進者。至上即位，乃崇立太學矣。
二年冬十月，丞相竇嬰、太尉田蚡皆免，御史大夫趙綰、郎中令王臧下獄死。蚡、嬰、綰、臧皆同心欲興太學，建立明堂以朝諸侯。而嬰請無奏事太皇太后，又罷竇氏子弟無行者，絶屬籍，故毀謗日至。竇太后怒，皆抵之罪。明堂遂不立。春二月丙戌朔，日有蝕之。三月己未，太常許昌爲丞相。夏四月戊申，有星如日夜出。初置茂陵邑，徙郡國豪傑於茂陵。河內郭解在徙中，衛將軍爲言「解家貧，不應徙。」上曰：「解布衣，權至使將軍知之，此不貧也！」及解徙，諸公贈送出千餘萬。解任俠，睚眥觸死於塵中者甚衆，藏匿亡命，攻剽作姦，不可勝數。然折節恭約，厚施而薄望。解嘗出，有人箕踞視之者。解問其姓名，客欲殺之。解不聽，乃陰使吏脫其徭役。其人乃肉袒謝罪。解姊子與人爭，不直。人殺之，自歸解。解曰：「吾兒不直。公殺之，故當。」縱之。諸公聞之，皆多賢解。洛陽人有相仇者，賢豪居其間以十數人，不能和。解客乃令解見仇家，仇家聽命。解夜至夜去，解乃謂仇家曰：「解如何從他郡奪人邑中權乎！且須士大夫復居其間，乃聽之。」其居家夜過半後，門閭住居嘗十餘乘。有與解忤者，少年輒爲報仇，不使解知也。解兄子爲解殺人，爲其家人上書自訟之，又殺之闕下。上捕解，解亡，過臨晉籍少翁。少翁素不知解，然慕其名，送之出關，自殺以絶口。其得人率如此。豪賢知與不知，聞聲爭與交歡。後捕得解，所犯皆在赦前。後有謗毀解者，客殺之，斷其舌，解實不知。有司奏解無罪。時公孫弘爲御史大夫，以爲「解布衣，以睚眥殺人，雖不知，甚於知」。遂族之。荀悅曰：世有三遊，德之賊也。一曰遊俠，二曰遊說，三曰遊行。立氣勢，作威福，結私交以立強於世者，謂之遊俠。飾辨辭，設詐謀，馳逐於天下以要時勢者，謂之遊說。色取仁以合時，好連黨類，立虛譽以爲權利者，謂之遊行。此三遊者，亂之所由生也。傷道害德，敗法惑世，失先王之所慎也。國有四民，各修其業。不由四民之業者，謂之姦民。姦民不生，王道乃成。凡此三遊之作，生於季世，周、秦之末尤甚焉。上不明，下不正，制度不立，綱紀廢弛。以毀譽爲榮辱，不核其真；以愛憎爲利害，不論其實；以喜怒爲賞罰，不察其理。上下相冒，萬事乖錯。是以言論者計薄厚而吐辭，選舉者度親疎而舉筆；善惡謬於衆聲，功罪亂於王法。然則利不可以義求，害不可以道避也。是以君子犯禮，小人犯法，奔走馳騁，越職僭度，飾華廢實，競趨時利。簡父兄之尊而崇賓客之禮，薄骨肉之恩而篤朋友之愛；忘修身之道而求衆人之譽，割衣食之業以供饗宴之好。苞苴盈於門庭，聘問交於道路，書記繁於公文，私務衆於官事。於是流俗成矣，而正道壞矣。遊俠之本生於武毅不撓，久要不忘平生之言，見危授命，以救時難而濟同類。以正行之者，謂之武毅；其失之甚者，至於爲盜賊也。遊說之本生於使乎四方，不辱君命，出境有可以安社稷，利國家則專對解結，辭之繹矣，民之慕矣。以正行之者，謂之辨智；其失之甚者，至於爲詐紿徒衆矣。遊行之本生於道德仁義，汎愛容衆，以文會友，和而不同，進德及時，樂行其道，以立功業於世。以正行之者，謂之君子；其失之甚者，至於因事害私爲姦軌矣。其相去殊遠，豈不哀哉！故大道之行，則三遊廢矣。是以聖王在上，經國序民，正其制度，善惡要於功罪，而不淫於毀譽，聽其言而責其事，舉其名而指其實。故實不應其聲者謂之虛，情不覆其貌者謂之僞；毀譽失其真者謂之誣，言事失其類者謂之罔。虛僞之行不得設，誣罔之辭不得行；有罪惡者無僥倖，無罪過者不憂懼；請謁無所行，貨賂無所用，民志定矣。民志既定，於是先之以德義，示之以好惡，奉業勸功，以用本務，不求無益之物，不畜難得之貨，絶靡麗之飾，遏利慾之巧，則淫流之民定矣，而貪穢之俗清矣。息華文，去浮辭，禁僞辨，絶淫智，放百家之紛亂，一聖人之至道，則虛誕之術絶，而道德有所定矣。尊天地而不瀆，敬鬼神而遠之，除小忌，去淫祀，絶奇怪，正人事，則妖僞之言塞，而性命之理得矣。然後百姓上下皆反其本，人人親其親，尊其尊，修其身，守其業。於是養之以仁惠，文之以禮樂，則風俗定而大化成矣。
三年春，河水決，溢於平原，大飢，人民相食。賜茂陵徙者戶錢二十萬，田二頃。初作便門橋。秋七月，有星孛於西北。濟川王明廢，遷房陵，坐殺太傅、中傅。閩越圍東甌，告急。上以問太尉武安侯田蚡，蚡以爲「越人相攻，其常事也，又數反覆，不足煩中國，自秦時棄之，不內屬」。有詔太中大夫嚴助詰蚡曰：「但患力不能救，德不能覆，誠能，何棄之？且秦時舉咸陽而棄之，何乃越乎！今小國以窮困告急於天子，天子不能救，當安所訴，又何以子萬國？」乃遣助使持節發會稽兵救之。未至，閩越走。九月丙子晦，日有蝕之。起上林苑。時上使太中大夫吾丘壽王舉籍盩厔以東，宜春以西，北至阿城，屬之南山，隄封頃畝價直，欲除以爲苑。侍郎東方朔進諫曰：「臣聞謙遜靜慤，天應以福；驕盈奢靡，天應以禍。酆、鄗之間號曰土膏，其價畝直一金。規以爲苑，上乏國家之用，下奪農桑之業，不可一也。盛荊棘之林，崇虎狼之墟，壞民冢墓，發民廬舍，令幼小懷土而思，耆老流淚而悲，不可二也。斥而營之，垣而囿之，馳騎逐東西，車輦駕南北，有浹溝大渠險阻之危，不可三也。務苑囿之大，不䘏農時，非所以強國富民也。夫殷作九市之宮而諸侯叛，楚靈王起章華之臺而楚人散，秦興阿房之殿而天下亂。」上乃賜金百斤，拜爲太中大夫。然猶起上林苑。朔字曼倩，平原人也。好學，稱爲滑稽。年二十三，初爲郎中，上書自稱「待詔公車奉祿薄」。朔謂侏儒曰：「上欲盡殺汝。」侏儒大恐，皆叩頭號泣。上召問朔。朔對曰：「侏儒長三尺，臣朔長九尺三寸，俸祿正等侏儒。侏儒飽欲死，臣朔飢欲死。臣言可用，宜異其祿，不可用，罷之，無但虛索長安米也。」上大笑，使待詔金馬門，稍稍親近之。上置守宮於盆下，使筮者射之，莫能中。朔自請布卦，射之曰︰「臣欲以爲龍，復無角；臣欲以爲蛇，復有足。跂跂脈脈善緣壁，此非守宮，當是蜥蜴。」上曰︰「善。」復使射他物，連中，輒賜帛。時有幸倡優郭舍人等曰：「朔幸中耳。」乃復覆置樹上寄生於盆中，曰：「朔知之，榜臣百；不中，賜臣帛。」朔曰：「是窶數也。」舍人曰：「朔果不能中。」朔曰：「濕肉爲膾，乾肉爲脯；樹上爲寄生，盆下爲窶數。」朔乃榜舍人百。朔對問響應，權變鋒出，文章辭令縱橫無窮。上頗倡優畜之，然而時發忠直之言極諫，尤亦以此異焉。朔因設客難己，用位卑以自慰諭。又設非有先生之論，其辭曰：「非有先生仕於吳，默然無言者三年。吳王怪而問之，曰︰『可以談矣。』先生伏而唯唯，王曰︰『可以談矣。』先生曰：『於戲！可言乎哉？談何容易！』王曰：『何爲其言也？寡人將聽焉。』先生對曰：『昔關龍逢深諫於桀，王子比干直言於紂，此二臣者，皆盡忠極慮，將以爲君之榮，除君之禍也。然以蒙不辜之戳，爲天下笑。飛廉、惡來巧言利口以進其身，陰奉雕琢刻鏤之好以納於上，快耳目之欲，以苟容爲度而見親近。故宗廟崩弛，國家丘墟。夫卑身賤體，悅色微辭，愉愉呴呴，終無益於主上之治，即志士仁人不忍爲也。儼然而作矜莊之貌，深言直諫，上以拂人主之邪，下以除百姓之害，則忤於時主之心，離於衰世之法。故養性愛命之士莫肯進也，遂隱居深山以詠先聖之風。是以伯夷叔齊餓於首陽之下，後世稱其人。如是，邪主之行固足畏也，故曰談何容易！』於是吳王瞿然易容，爲坐而聽之。先生曰：『昔伊尹負鼎干湯，太公釣於渭濱而遇文王。心合意同，謀無不成，計無不從，誠得其君也。故能誅暴亂，總遠方，一統類，美風俗，而王業興矣。太公、伊尹以如此，龍逢、比干獨如彼，豈不哀哉！故曰談何容易！』於是吳王默然，俛而深思，仰而泣，曰：『嗟乎，殆哉！余國之不亡也，緜緜哉，聯聯哉！』於是立明堂之朝，齊君臣之位，舉賢才，布德惠，施仁義；恭儉節約，減後宮之費，損車馬之用，放鄭聲，遠佞人，省庖廚，去奢靡；卑宮室，壞苑囿，填池壍以與貧民，開內藏以賚貧乏；存耆老，卹孤獨，薄賦斂，省刑罰。行此三年，陰陽調和，萬物咸寧；國無災害之變，民無飢寒之色，蓄積有餘，囹圄空虛；鳳凰來集，麒麟在郊；遠方異俗，慕義向風。治亂之道，存亡之端，若此易見，然而人主莫肯爲也。悲夫！」是時上以安車蒲輪迎枚乘，乘年老，道死。而乘子臯亦以談說，能爲辭賦，得幸比朔。上好自擊熊豕，郎中司馬相如從上獵長楊。長卿上疏諫曰：「臣聞物有同類而殊能者，故力稱烏獲，捷言慶忌，勇則賁、育。然臣之愚，竊以爲人誠有之，獸亦宜然。今陛下好陵險阻，射猛獸，卒然遇逸羣之獸，駭於不存之地，犯屬車之清塵，輿不及還轅，馬不及旋踵，人不暇施巧，雖有烏獲、逢蒙之技而不及用，枯木朽株盡爲患難矣。是以胡、越起於轂下，而羌、夷接軫矣，豈不殆哉！雖曰萬全而無害，然本非天子所宜近也。且夫清道而後行，中路而後馳，猶時有銜橛之變。況涉乎豐草，馳乎丘墟，前有利獸之樂，內無存變之計，其爲害也不難！」上善之。相如字長卿，蜀郡成都人也。初，家貧，與臨邛令王吉相善。富人卓王孫置酒請令，並請相如。相如善鼓琴，王孫寡女字文君，好音，夜奔相如，遂與俱歸成都。後家貧，夫妻酤酒臨邛。卓王孫恥之，杜門不出，後不得已，乃厚分財物遺文君。而相如作《子虛賦》，上得讀而善之，曰︰「朕獨不得與此人同時！」或對曰：「司馬相如所作也。」上驚，乃召相如，復奏《上林賦》，拜爲郎。《子虛》、《上林》，皆言苑囿之美，卒歸之於節儉，因託以諷焉。相如口吃，而善著書。
四年夏，有氣赤如血。六月，旱。秋七月，有星孛於東北。江都相陳人鄭當時爲內史，每朝，候上間，未嘗不言天下之長者。其推轂名士嘗以爲賢於己，祿賜盡以饋士大夫，家無餘財，賓客甚盛。及中廢，賓客衰落。先是下邽翟公爲廷尉，賓客填門；及廢，門外可設雀羅。復廷尉，客復往。翟公大板署其門曰：「一死一生，乃知交情；一貧一富，乃知交態；一貴一賤，交情乃見。」冬十月，地震。是歲，武強侯嚴青翟爲御史大夫。
五年春正月己巳朔，日有蝕之。行半兩錢，罷三銖錢。初置《五經》博士。博士本秦官，掌通古今，員至數十人，漢置《五經》而已。太常選人年十八以上好學，補弟子。郡國有好文學，敬鄉里者，令與計偕，受業太常，補弟子。一歲輒課，通經一藝，補文學掌故；高弟爲郎中；其秀才異等，太常以名聞；其下才不事學者，罷之。是時，廬江人文翁爲蜀郡太守，其爲人愛學，好教化。見蜀地僻陋，有蠻夷之風，文翁乃選郡縣小吏有才器者，輒給資用，令詣博士受業，還皆以爲右職，用察舉之。又修起學宮於城中，學者復除徭役。嘗選學官童子，使在便坐受書每事。常出行縣，益從諸生明經修行傳教，出入縣邑，見而榮之。由是蜀邑大化，學者比齊、魯焉。郡國學校官自文翁始也。夏四月，平原君薨。五月，大蝗。秋八月，廣川王越薨，清河王乘薨。
六年春三月乙未，遼東高廟災。夏四月壬子，高園便殿災。上素服五日。其後太中大夫董仲舒居家推其意，以高廟不當居遼東，高園便殿不當居陵旁，於禮不當立。廟在外，像諸侯不正者；高園在內，像大臣不正者。天戒若曰「去諸侯大臣貴幸不正者」雲爾。時太中大夫主父偃素妬嫉仲舒，竊其書奏之。仲舒下獄，吏當死，詔宥之。《本志》以爲淮南王、田蚡之應也。五月丁亥，太皇太后崩。六月癸未，丞相許昌免，武安侯田蚡爲丞相。有星孛於東北方。秋七月，有星出於東方，長終天。《本志》曰：「是爲蚩尤之旗，以彗星而終，後曲，見則天子征伐四夷之應也。」閩越圍南越，南越守天子約，不敢發兵。上遣大司農韓安國帥師出會稽，大行王恢出豫章救之。淮南王安上書諫曰：「越，方外之國，斷髮文身之人，不可以冠帶之國法度治之。自三代之盛明，胡、越不與受正朔，非強不能服也，以爲不居之地，不牧之民，不足以煩中國。古者封內甸服，封外侯服，侯衛賓服，蠻夷要服，戎狄荒服，遠近之勢異也。越人名爲蕃臣，實不給上事。自相攻擊耳，陛下以兵救之，是反以中國勞蠻夷也。且越人故數反覆非一，一不奉詔，舉兵誅之，臣恐中國兵革無時得息也。間歲以來不登，民生未復。今發兵行數千里，輿轎而踰嶺，拖舟而入水，行數千里，夾以深林叢竹，又多蝮蛇猛獸，夏月暑時，則生吐泄霍亂之病，曾未接兵，死傷者必衆多。或以越人衆兵強，能作難邊地。臣竊聞之，與中國異。限以高山，人跡隔絶，車道不通，天地所以絶內外也。其入中國，必先下嶺水，嶺水之山峻峭，漂石破舟，不可大船運糧下也。越人慾爲變，必先田餘干界內，積糧食，而入山伐材治船。邊地守候誠使謹防，越人有伐材，輒收捕之，焚其積聚，雖百越，無奈邊城何也！臣聞越卒不下數十萬人，所以入者，五倍乃足，挽車奉餉不在其中。且越非有城郭邑里也，處谿谷之間，篁竹之中，習於水鬬，便於用舟。中國之人不知其地勢，不能服其水土，雖有強兵，百不當一，臣安竊爲陛下重之。臣聞閩越王弟甲殺其王，甲以誅死，其民衆未有所屬。陛下若欲納之中國，遣重臣臨問存卹，施德垂賞，此必攜幼扶老以歸聖德。若無用之，則繼其絶世，存其亡國，建其侯王，此必委質爲藩臣矣。陛下以方寸之印，丈二之組，鎮撫方外，不勞一卒，不頓一戟，而威德並行，天下歸服。今以兵深入其地，此必震恐，以有司爲欲屠滅之也，必雉兔逃竄，深入阻險，背而去之，則復羣聚；留而守之，卒勞糧乏，丁壯從軍，老弱饋餉，男子不耕，婦人不織，居者無食，行者無糧。萬民苦於兵事，逃亡必衆，隨而誅之，不可勝盡，盜賊必起。臣聞秦時嘗使尉屠睢擊南越，又使監祿鑿渠通道，越逃入山林，不可得攻。留軍屯守空地，曠日彌久，士卒勞倦，越人乃出擊之。秦師大敗，乃發兵戍。當此之時，內外騷動，百姓疲弊，行者不還，往者莫返，天下之人皆不聊生，逃竄相聚，羣爲盜賊，是故山東之難興矣。兵者兇器也，一方有急，四面皆聳。臣恐變故姦邪從此始矣。《易》曰：『高宗伐鬼方，三年克之』以盛德之天子伐小蠻夷而猶三年，言用兵之難也。陛下以四海爲境，九州爲家，八藪爲園，江、漢爲池，人徒之衆足以奉千官之供，租稅之入足以供乘輿之御。玩心神明，秉執聖道，負黼扆，憑玉幾，南面而聽斷，號令天下，莫不響應，使元元之民皆安土樂業，則澤被萬世，施之無窮。天下之安，猶若太山而四維，夷狄之地，何足以爲一日之間煩汗馬之勞！《詩》雲︰『王猶允塞，徐方既來。』」是時兵已出，未逾五嶺，會閩越王弟餘善殺王以降，漢罷兵。上嘉淮南王之意，美將帥之功，乃遣嚴助喻淮南之意，且諷切南越。南越頓首，遣太子隨助入侍。是時嚴助薦邑子朱買臣爲太中大夫，買臣因說︰「東越王故居泉山，一夫守險，千夫不能上。今更徙南五百里，居大澤中。今發兵浮海，直至泉山，陳舟列兵，席捲南行，必破滅也。」上即拜買臣會稽太守。上謂之曰：「富貴不歸故鄉，如衣錦夜行。今還故鄉，富貴於子如何？」買臣頓首謝上。既到郡，與橫海將軍韓說等俱擊東越，大破，有功。初，買臣家貧，好讀書，樵薪自給，吟詠且行，時人謂之癡。其妻恥之而去，買臣笑曰：「我年五十當貴，今四十八矣。待我富貴，當報汝勤苦。」其妻恚曰：「嘻！公終餓死耳，何以報我？」遂改嫁。其後買臣嘗負薪於墓間。故妻與其夫俱上冢，以爲得志，見買臣飢寒，呼飲食之。後數歲爲會稽太守，故妻與其後夫治道，甚窮乏。買臣命後車載其夫婦，置後園中，給衣食。經數月，妻自縊死。東海太守汲黯爲王爵都尉。黯，字長孺，東郡人也，好直諫。上曰：「吾欲興政治，法堯、舜，何如？」黯曰：「陛下內多欲而外施仁義，如何欲效堯、舜之治乎！」上大怒，變色而罷朝。羣臣共數黯，黯曰：「天子置公卿輔弼之臣，寧令從旨順意，陷主於不義乎？」自丞相宴見，上或時不冠；至見黯，必冠。上嘗在武帳，不冠，望見黯奏事，避入幃中，使人可其奏。其見敬禮如此。初，東越人相攻，黯爲中謁者使越，不至而報上曰：「越人相攻，其常俗也，不足勞天子之使者。」河內失火，燒千餘家，使黯視之。還曰：「人家屋相比火相連，乃不足爲怪，臣憂有甚於此者。憂河內飢民相食，臣謹以按節發河內粟以賑飢民。請受矯制之罪。」上賢而赦之。上嘗問嚴助曰：「汲黯何如人？」助曰：「使黯任職居官，無以逾人，然至其輔少主，威四夷，守城郭，愛百姓，雖自謂賁、育不能奪也。」上曰︰「然。古有社稷之臣，黯近之矣。」御史大夫嚴青翟免，大司農韓安國爲御史大夫。
