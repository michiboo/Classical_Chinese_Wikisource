四年春正月，封蕭何玄孫建世爲酇侯。詔民有大父母、父母喪，勿徭事。夏五月，山陽、濟陰雹如鷄子，地深一尺五寸，殺二十餘人，飛鳥皆死。詔曰︰「自今子有匿父母，妻匿夫，孫匿大父母，皆勿治。其父母匿子，夫匿妻，太父母匿孫，罪殊死以下，皆詣廷尉以聞。」立廣川惠王孫文爲廣川王。秋七月，大司馬霍禹謀反，誅。初，霍氏顯殺許後，事頗漏泄而未察，上乃徙霍氏諸女婿在內及爲將校者皆爲郡守。更以禹爲大司馬，罷其屯兵。霍氏由是恐懼，而顯乃以許後事告禹等。禹等驚恐曰︰「縣官所以斥逐諸女婿，必以是故也。」霍雲所親張赦謂雲曰︰「可令太夫人言於太后，先殺丞相及平恩侯。移徙陛下，在太后耳。」男子張章告之，事下廷尉。執金吾捕張赦等，後有詔勿捕。山等愈恐，曰：「惡端已見之，久猶未發，發即族我矣，不如先之。」遂謀反，令太后爲博平君置酒，召丞相、平恩侯，因令其女婿光祿勳范明友等承太后制，引斬丞相、平恩侯，因廢帝而立禹。會發覺，雲、山、明友等自殺，禹具五刑，顯腰斬。先是禹夢見第門皆壞，有人發第端門屋瓦投之地，就視之，則不見。先是茂陵徐福上疏曰：「霍氏太盛，陛下即愛厚之，宜以時抑割，無令亡。」書三上，輒不報聞。霍氏既誅，而告霍氏反者金安上等五人皆封侯。或爲徐生上書曰：「臣聞客有過主人者，見其竈直突，旁有積薪。客曰：『更爲曲突，遠徙其薪，不者恐有火患。』主人不聽。俄而其家失火，鄰人救之，幸而得息。於是殺牛置酒，謝其鄰，灼爛者在上，其餘以功次坐，而言曲突者不得與焉。或謂主人曰：『向使聽客之言，不費牛酒，終無火患。今論功請客，不及曲突徙薪。曲突徙薪反無恩澤，燋頭爛額復爲上客邪？』主人乃悟而請之。向使徐福之言早行，國無列土之費，而臣亡逆亂之敗矣。」上乃賜福帛十疋，以爲郎中。初，禹與張安世長子千秋俱爲郎中，將兵從擊匈奴還。霍光問千秋戰鬬方略、山川形勢，千秋口對兵事，畫地成圖，無所忘失。光復問禹，禹不能對。光由是賢千秋，以禹爲不才，乃歎曰：「霍氏世衰，而張氏興矣。」八月己酉，皇后霍氏廢處昭臺宮。九月，詔曰︰「今繫者或以笞無辜飢寒瘐死獄中，何爲用心逆人道也！朕甚痛之。其令郡國歲上繫囚以笞掠若病死者所坐名、縣、爵、里，丞相御史課殿最以聞。」十有二月，清河王延年有罪，廢遷房陵。渤海太守龔遂以治民有績征。先是渤海左右數郡歲饑，盜賊並起，二千石不能禁。遂以選爲太守，時年七十餘，形貌短小。上望見而心輕之，問遂曰：「渤海擾亂，將何以息其盜賊？」遂對曰︰「渤海遐遠，不沾聖化，其民困於饑寒而吏不䘏，故使陛下赤子盜弄陛下之兵於潢池中爾。今欲使臣勝之邪，將安之邪？」上聞遂對，甚悅，曰：「選用賢良，故欲安之也。」遂曰：「臣聞治亂民猶治亂絲，不可急也；唯緩之，然後可治。臣願陛下詔丞相御史且勿拘臣以文法，得一切以便宜行事。」上許之，加錫黃金。未至郡，郡界遣兵以迎遂。遂於是移書罷追捕盜賊。民諸持鋤鉤田器皆爲良民，吏無得問；持兵者乃爲盜賊。悉遣迎兵還，單車至府，郡中翕然，盜亦皆罷。又多劫掠，聞教令即時解散，皆持鋤鉤。於是郡內悉平，民安土樂業。乃開倉廩假貸貧民，選用良吏，慰安牧養焉。齊俗奢侈，好爲末伎，不作田種。遂乃躬率以節約，使民賣刀劍，買牛犢，曰︰「何爲帶牛而佩犢乎！」勸民農桑，課民收斂，數年之間，民皆富足，而獄訟息止。上徵遂到，將見，議曹掾王生謂遂曰：「天子即問君何以爲理者，君宜曰︰『皆聖主之德，非小臣之力也。』」上嘉其言有讓，歎曰︰「君安得長者之言而稱之也？」遂對曰︰「議曹掾教戒臣。」上拜遂爲水衡都尉，而王生爲水衡丞，以褒顯遂。
元康元年春正月，龜茲王及其夫人來朝。龜茲夫人即烏孫公主女也。自以得尚漢外孫，故請朝。上納之，贈賜甚厚焉。號夫人曰公主。龜茲王樂漢衣服制度，歸國治宮室，作徼道周衛，出入傳呼，撞鐘鼓，如漢家儀。外國爲之語曰：「驢非驢，馬非馬，龜茲王所謂騾也。」以杜陵東原上爲初陵，更名杜縣爲杜陵。徙丞相、將軍、列侯、吏二千石、貲百萬者於杜陵。鳳皇集太山、陳留，甘露降於未央宮。三月，赦天下徒，賜勤事吏、民爵，鰥寡孤獨帛。夏五月，立皇考廟，益奉明園百戶爲奉明縣。有司奏言：「《禮》『父爲士，子爲天子，祭以天子』。悼考園宜稱尊號曰皇考，立廟置縣。尊戾夫人曰戾太后，置園廟奉邑，益戾園各滿三百家。」復高祖功臣絳侯周勃等百三十六人子孫，世世勿絶嗣。其無適後者，復其次。秋八月，詔舉通文學者。冬，置建章衛尉。
二年春正月，詔曰︰「《書》曰『文王作罰，刑茲無赦」，今吏修身奉法，未能有稱，朕甚憫焉。其赦天下，厲精更始。」二月乙丑，立皇后王氏。賜丞相以下至郎從官錢帛各有差。王氏之先有功於高祖，賜爵關內侯。至王皇后父奉光，上在民間時與相識，有女當適人，夫輒死。及上即位，乃納之後宮，爲婕妤。是時諸愛寵婕妤皆有子，上懲霍後之欲鴆太子也，以王婕妤無子，乃立之，以母養太子。封父奉光爲卬城侯。夏五月，詔曰︰「吏用法式，或以心巧，析律二端，深淺不平，增辭飾非，以成其罪。奏不如實，上無由得知。或擅興徭役，飾廚傳，稱過客，越職逾法，以取名譽。二千石皆察官屬，勿用此人。今民頗被疾疫之災，其令郡國被災甚者，無出今年租。」詔曰︰「聞古者天子之名，難知而易諱。而今百姓多上書觸諱以犯罪，朕甚憐之。其改諱詢，觸諱在令前，赦之。」冬，京兆尹趙廣漢有罪，腰斬。廣漢字子都，涿郡人也。坐殺人不辜，丞相按驗之。廣漢疑丞相夫人殺侍婢，以此脅丞相。丞相按之愈急，廣漢乃將吏突之丞相府，召其夫人跪堂下，收奴婢十餘人考問其事。丞相上書自陳曰︰「妻實不殺婢，婢有過自殺耳。」丞相司直劾奏「廣漢摧辱大臣，欲以劫持奉公，不道。」上乃下廣漢廷尉獄，又坐殺人不辜治罪，吏民守闕號泣者數萬人。初，廣漢爲京兆尹，廉明，抑強扶弱，小民得職，而吏士盡心，其盜賊姦邪纖微皆知之。長安少年數人會窮里空舍謀欲劫人，語未及竟，廣漢知之，使吏捕治之，具伏。富人蘇回爲郎，二人私劫質之。有頃，廣漢至，曉賊曰︰「釋質，束手，善相遇，幸逢赦。」賊驚愕，即出，叩頭。廣漢爲跪謝曰：「幸全活郎，甚厚！」遂送獄，勅吏謹遇之，給酒肉。冬當斷，預爲調棺斂具，皆曰：「死無所恨矣！」廣漢嘗召湖都亭長，湖亭長西經界上，界上亭長戲曰：「爲我通問趙君。」湖亭長至，廣漢曰︰「界上亭長謝我，何故不爲致問？」其摘姦發伏如神，皆此類也。廣漢奏令長安遊徼獄吏秩百石，其後百石吏皆差自重，不敢枉法。京兆政清，長老稱之，以漢興京兆尹無及廣漢者，百姓追思而歌之。初爲潁川太守，誅大姓首惡，郡中震慄。一切治理，威名流聞匈奴，及匈奴降言者匈奴中皆聞廣漢。然好用新進少年，率多果敢之計，侵犯貴戚大臣，卒以此敗焉。車師王烏貴初和於匈奴，後降漢，又恐匈奴攻之，懼而奔烏孫。漢使者鄭吉田於渠黎，乃迎車師王妻子傳送長安，賞賜甚厚，四夷朝會，常尊顯而示之。乃立車師太子軍宿爲車師王，徙居渠黎。而吉等田車師故地，匈奴爭之，而攻漢屯田者。趙充國等議，欲因匈奴衰弱，出兵擊之。丞相諫曰︰「臣聞救亂誅暴，謂之義兵，兵義者王；敵加於己，不得已而應之者，謂之應兵，兵應者勝；爭恨小故，不勝憤怒者，謂之忿兵，兵忿者敗；利人土地寶貨者，謂之貪兵，兵貪者破；恃國家之大，矜人民之衆，欲見威於敵者，謂之驕兵，兵驕者滅：此非但人事，乃天道也。自頃匈奴常有善意，所得漢民輒奉歸之，未有犯於邊境，雖爭田車師故地，不足以置意中國。今諸將軍欲興兵入奪其地，臣愚不知此兵欲何名也。今邊境睏乏，難以動兵。『軍旅之後，必有凶年』，言民以愁苦之氣，傷陰陽之和也。兵出雖勝，必有後憂。今郡國守相率多不精選，風俗尤薄，水旱不時，郡國盜賊繁多。今左右不憂，乃欲發兵報纖微之忿於遠夷，此乃所謂『季孫之憂不在顓臾，而在蕭牆之內』也。」上乃棄車師之地。丞相又奏言︰「古有羲和之官以承四時之節，以敬授民事。人君動靜，奉順陰陽，則和氣應而災害不生。自高皇帝時，有主四時之官。臣願陛下選用明經通知陰陽者四人，各主一事，明言所職，以順陰陽。」上從之。丞相勑掾吏案事郡國若休告還府，輒白四方得失異聞，盜賊災變，輒奏言之，以廣視聽。是歲，烏孫昆彌上書，願以漢外孫楚公主子元貴靡爲嗣，得復尚漢公主。上以楚公主弟子相夫妻之，送至燉煌。聞烏孫昆彌死，元貴靡不得立，乃還。楚公主侍者馮嫽常持節爲漢公主使外國，外國敬信之，號曰馮夫人。上乃徵馮夫人問烏孫狀，而遣謁者送馮夫人錦車持節，詔昆彌烏就屠以爲小昆彌，而立元貴靡爲大昆彌，兩昆彌之號自此始也。
三年春，神雀集泰山，有鳥五色以萬數，飛過京師，翱翔屬縣。賜諸侯王、將軍、列侯、二千石金，郎從官帛，各有差。賜天下吏民爵，鰥寡孤獨高年帛。三月，詔曰：「蓋聞象有罪，而舜封之有痹。骨肉之親放而不誅，其封故昌邑王賀爲海昏侯。」又曰︰「御史大夫邴吉、中郎將史曾、史玄、長樂衛尉許舜、侍中光祿大夫許延壽皆與朕有舊恩。故掖廷令張賀輔導朕躬，厥功茂矣。《詩》不云乎？『無德不報。」其封賀子侍中中郎彭祖爲陽都侯，追謚賀爲哀侯。吉、曾、玄、舜、延壽皆列侯。故人及郡邸獄復作嘗有阿保之功者，皆以差受祿賜。」是時掖庭宮婢則令民夫上書，自陳嘗有阿保之功。下掖庭令問則，則辭引御史大夫邴吉知狀。吉識之，謂則曰︰「汝嘗坐養皇曾孫不謹，督笞之，安得有功？獨渭城胡組、淮陽郭徵卿有恩耳。」詔求組、徵卿，皆已死，有子孫，皆受厚賞。免則爲庶人，賜錢十萬。上見具問則，乃知吉有舊恩，賢其不言。會吉病篤，封吉爲博陽侯，就加印綬，及其生存也。太子太傅夏侯勝曰︰「臣聞有陰德者，必饗其樂以及子孫。今者吉未獲報而病甚，非其死疾也。」後吉瘳，上書固辭封，上不聽。及杜陵陳遂字長子，上微時，與上遊戲博奕，數負遂。上即位，稍見進用，至太原太守，乃遂賜璽書曰：「制詔太原太守︰官尊祿重，可以償遂博負矣。妻君寧時在旁知狀。」遂乃上書謝恩曰︰「事在元平元年赦前。」其見厚如此。元帝時遂爲京兆尹，後至廷尉。遂孫遵字孟公，以好賓客著名。身長八尺餘，容貌甚偉。貴戚豪傑咸敬重之，所在輻輳，莫不震動。爲河南太守，作私書與京師故人，召善書吏十人於前，遵憑几口授與書吏，且省官事書數百封，親疎各有意氣。河南人大驚。性善書，與人尺牘，莫不藏之以爲榮。然好酒奢放，不拘禮度。與張敞之孫張竦字伯松相善，而竦好學問，節約自守。並著名字，仕宦相及。遵謂竦曰︰「足下苦身自約，而我放意自恣，官爵功名不減於子，而我獨差樂，顧不優邪！」竦曰︰「人各有長短。子欲學我亦不能，吾欲效子亦敗矣。」夏六月，立皇子欽爲淮陽王。欽者，張妤婕之子也。好經學法律，聰達有才，上甚愛之。而張婕妤最幸，有寵，上有意欲立張婕妤子欽。然以太子起於細微，上少時依許氏，及即位，而許後已殺死，故不忍廢也。是歲，皇太子冠，既學，通《論語》、《孝經》。太傅疏廣謂少傅受曰：「吾聞『知止不辱，知足不殆』，功成名遂而身退，天之道也。」即日廣、受俱謝病，上疏乞骸骨。上以其年老，皆許之，賜黃金各二十斤，而皇太子贈以金五十斤。公卿大夫故人邑子爲祖道於東都門外，送者車數百兩。及道路觀者莫不歎息，皆曰︰「賢哉二大夫！」廣既歸東海，令其家供酒食，請族人鄉里相與娛樂。數問其家金盡未。昆弟諸老謂宜爲子頗立產業，廣曰︰「吾自有舊田廬，子孫勤力於中，足以供衣食。今復增益之，但教子孫怠惰耳。賢而多財，則損其志；愚而多財，則益其過。且夫富者人之所怨，吾既無以教化子孫，不欲益其過而生其怨。又此金者，聖主所以惠老臣也。故樂與鄉黨宗族共受其賜，以盡吾餘日，不亦可乎！」於是宗正陽成侯劉德者，辟彊之子也，亦抑損自守，家產不過百金，餘與昆弟賓客，終不積財。霍光秉政，欲以女妻德，德不敢娶，畏盛滿也。好黃、老術，有智略，少時數召見，武帝謂之「千里駒」。德治淮南獄，盡得淮南秘書。德小子向字子政，幼而誦習之，以爲奇，奏言黃金可成。上令向典尚方鑄作事，費金甚多，不驗。向坐僞鑄黃金下獄，當死。德上書訟向。有司奏德訟子罪，失大臣之體。會德病卒，上亦奇向有才，得減死論。後立《穀梁春秋》，上因令向受《穀梁春秋傳》。與諸儒講《五經》於石渠，拜郎中給事黃門，遷諫大夫給事中。向後爲宗正。向爲人簡易，無威儀，廉清樂道，不交接世俗，專精思於經術，晝讀書傳，夜觀天文，或不寢達旦。
四年春正月，詔曰︰「朕惟耋老之人，髮齒墮落，血氣衰微，亦無暴虐之心。今或罹文法，拘執囹圄，不終天命，朕甚憐之。自今以來，諸年八十已上，非誣告殺傷人，他皆勿坐。」遣太中大夫李強等十二人循行天下，存問孤寡，觀風俗，察吏治得失，舉茂才異倫之士。二月，河東霍徵史等謀反，誅。三月，詔曰︰「乃者，神雀五采以萬數集長樂、未央、北宮、高寢、甘泉泰畤殿中及上林苑。朕之不逮，寡於德厚，屢獲嘉祥，非朕之任。其賜天下吏民爵，三老、孝弟力田、鰥寡孤獨帛各有差。」秋八月，賜功臣嫡後黃金，人二千斤。賜故右扶風尹翁歸子黃金百斤，以奉其祭祀。翁歸字子況，其清潔，語不及私，溫良謙退，不以行能驕人。然任刑威，京師畏之。其奸邪遊俠，皆有名藉。盜賊發其比伍，輒使以類推跡其所過抵，率常如其言。初，田延年爲河東太守，召見故吏五六十人，令有文者東，有武者西。翁歸獨伏不肯起，對曰︰「文武兼備，惟所施設。」延年乃與語，大奇之，自以爲不及翁歸，遂舉孝廉。後爲東海太守，過辭廷尉於定國。欲以邑子二人囑託，且令坐後堂待見，及與翁歸語終日，不敢見之。已而謂其邑子曰︰「此賢將，汝不任事也，且不可干以私。」丙寅，大司馬衛將軍張安世薨。安世以大司馬領尚書事，職典樞機，謹慎周密。每定大政，已決，輒稱病出，聞有詔令，乃大驚，使吏之丞相府問焉。自朝廷大臣莫知其預議也。常有所薦，其人來謝安世，安世大恨之，以爲「舉能達賢，豈有私謝耶？」後絶不通。有郎功高不調，自言安世，安世曰︰「以君之功高，明主所知。」絶不許。已而郎果自遷。幕府長史或謂安世曰：「將軍爲明主股肱，而士無所進，議者以爲譏。」安世曰︰「明主在上，賢不肖較然，人臣自修而已，安知士而薦之？」其匿名跡遠權勢皆如此。然安世家僮七百人，各有伎巧，積累纖微，故能殖其貨，富將擬過霍氏。然身衣弋綈，夫人紡績，車服甚節。安世薨，子延壽爲嗣，自以身無功德，何以久堪先人大國，數上書讓減戶邑。又因從弟陽都侯彭祖口陳至誠。彭祖，初上微時與同硯席讀書，上親之。上以延壽爲有讓，乃徙封平原侯，戶口如故，租稅減半。遣使至烏孫，求車師前王。是歲，車師王烏貴自烏孫至，賜第舍，令與妻子居。是時比年豐，嘉穀玄稷降於郡國，金芝九莖產於函德殿銅池中，九真獻奇獸，南郡獲白虎，獻其皮骨爪牙，神雀仍集。
