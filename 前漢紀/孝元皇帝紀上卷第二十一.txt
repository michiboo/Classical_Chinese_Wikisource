皇帝癸未即位，年二十六。初，宣帝寢疾，引外屬侍中樂陵侯史高、太傅蕭望之、少傅周堪至禁中，拜高爲大司馬車騎將軍，望之爲前將軍光祿勳，堪爲光祿大夫，皆受遺詔輔政，領尚書事。望之薦諫大夫劉向以博學忠直爲散騎宗正給事中。
初元元年春正月辛丑，孝宣皇帝葬杜陵。赦天下。賜諸侯王、公主、列侯金，二千石以下錢帛，各有差。封皇太后兄侍中中郎將王舜爲安平侯。丙午，立皇后王氏。封皇后父禁爲陽平侯。禁即魏郡元城人也。其先齊田氏，濟北王安之後，其子孫廢爲庶人，時人謂之王家田氏焉。禁父字翁孺，武帝時爲繡衣御史，捕逐羣盜黨與及長吏，多所縱活。而暴勝之奏殺二千石以下，及通行酒食相連坐者，大郡至斬萬有餘人。翁孺以奉使不稱職免。翁孺歎曰：「吾聞活千人者有封子孫，吾所活萬餘人矣，後世其興乎！」翁孺徙居魏郡，元城人建公曰：「昔春秋時沙麓崩，晉史卜之曰︰『陰爲陽雄，土火相乘，沙麓崩後六百四十五年，宜有聖女興。』其齊田氏乎！元城東郭五鹿墟即沙麓地也，今翁孺徙，正值其地，日月當之矣。」皇后字政君，方姙政君，夢月入懷。長大許嫁，未入門，夫輒死。禁怪之，相者言︰「當大貴。」年十八，宣帝時入掖庭，爲家人子以配太子。一見殿內，即幸有娠，生男，即成帝也。遣使者徵瑯邪王吉、貢禹。吉年老，道病卒。禹至，拜諫大夫。王吉與禹相善，世稱「王陽在位，貢公彈冠」。言其趨舍同也。始，吉居長安，東家有棗枝垂吉庭中，吉婦取其棗以啗吉。吉後知之，乃去其婦。東家見吉去婦，欲伐樹，鄰人止之，因固請吉。婦還，里中爲之語曰：「東家有樹，王陽去婦，東家樹完，去婦復還。」其勵節如此。貢禹字少翁。初爲河南令，以職事爲府官所責，免冠謝。禹曰：「冠一免，豈可復冠！」遂去官，以明經潔行自修。上既見禹，虛己問以政事。禹曰：「古者宮室有制度，宮女不過九人，秣馬不過八匹；墻塗而不雕，木磨而不刻，車服器物皆不文畫，苑囿不過數十里，與民共之。高祖、孝文、孝景皇帝循古節儉，宮女不過十餘人，廄馬不過百餘匹。後世轉爲奢侈，臣下亦相倣效。故大夫僭諸侯，諸侯僭天子，天子過天道。今齊三服官作工數千人，一歲所費數千萬，杯碗器物皆文畫，金首飾之。廄馬數萬匹，民飢而死，或人相食，廄馬食粟，患其大肥，乃日步作之。王者受命於天，爲民父母，固當如是乎！武帝時，又多取好女至數千人，以填後宮。及棄天下，昭帝幼弱，霍光不知禮正，多藏金銀財物鳥獸六畜之類，凡百九十物。又取後宮女置園陵，大失禮，逆天心。後遂遵之，使天下承化，下及百姓，皆逾制度。唯陛下大減損輿服御物，三分去二。察後宮賢女留二十餘人，餘悉歸之。及諸園陵女無子者，宜皆遣之。廄馬可無過數十匹。獨舍長安城南苑以爲田獵之囿，餘皆復爲田以賜貧民。天生聖人，蓋爲萬民，非獨令自娛樂而已。此獨可以聖心參諸天地，揆之往古，不可與臣下議也。若其阿意順旨，隨君上下，臣禹不勝拳拳，不敢不盡愚心。」上喜納其忠，詔三輔、太常、郡國公田及苑可省者以賑貧民。凡禹所言，後多施行之。夏四月，光祿大夫王褒等七人循行天下，存問耆老鰥寡孤獨失職之民，登延賢俊，招顯側陋，觀風俗之化。詔郡國被災害甚者無出今年租賦。江海陂湖園池以貸貧民，勿收租稅。賜宗室屬藉者馬一匹至二駟，孝弟力田鰥寡孤獨帛，吏民五十戶牛酒。秋八月，上郡屬國降胡萬餘人亡入匈奴。九月，關東諸郡國十一大水，人飢相食。詔宮館希幸御者勿繕治，減食穀馬、食肉獸。詔列侯舉茂才。匈奴呼韓邪單于上書言民衆睏乏，詔雲中、五原郡轉二萬斛穀以給之。
二年春正月，行幸甘泉，郊泰畤。賜雲陽民爵一級，女子百戶牛酒。立皇弟音爲清河王。二月戊午，隴西地震，毀落太上皇廟，敗豲道縣及城郭官寺屋室，壓殺人衆。山崩地裂，水泉皆湧。三月，立廣陵厲王太子霸爲王。罷黃門乘輿及狗馬，水衡禁苑、少府佽飛外池、嚴籞池田假於貧民。詔郡國災甚者無出租賦。赦天下。夏四月，立皇太子。賜御史大夫爵關內侯，中二千石右庶長，天下當爲父後者爵一級，列侯錢各有差。荀悅曰：賞罰者，國家之利器也。所以懲惡勸善，不以喜加賞，不以怒增刑，列侯重爵不可以虛加也。秋七月己酉，地震。詔舉直言極諫之士。東海翼奉字少君、待詔對曰：「臣聞人氣內逆，則感動天地；天變見於星氣日蝕，地變見於奇物震動。所以然者，陽用其精，陰用其形，猶人有五臟六體，五臟象天，六體象地。故五臟病則氣色變於面，六體病則伸屈見於形。地震者，陰氣盛也。古者朝廷必有同姓以明親親，必有異姓以明賢賢。今左右無同姓，獨以舅後之家爲親，異姓之臣又疏。二後之黨滿朝，陰氣之盛，不亦宜乎！臣又聞建章、未央宮人各以百數，皆不得天性。宜爲設員，出其過制者。今異至不應，災將隨之，其法爲大水。然極陰生陽，反爲大旱，甚則將有火災。春秋宋伯姬是也。」奉又上疏曰：「臣聞昔盤庚改邑以起殷道，聖人美之。今國家郊禘寢廟祭祀之禮多不應古，宮室苑囿奢侈。臣愚以爲誠難安居而易改作，欲陛下徙都洛陽，安成周之居，兼盤庚之德，改正制度，無有繕治宮室不急之費，三歲可餘一歲之畜。臣聞天道有常，五道無常，無常者所以應有常。必有非常之主，然後立非常之功。願陛下留神慮。」上異其言。奉好災異占候之術，爲博士、諫大夫。是時史高典治尚書事，而蕭望之爲副。然望之名儒，有師傅恩，上信任之，多所貢薦，高充位而已。長安令楊興說高曰：「將軍以親戚輔政，貴於天下無二，然衆庶議論休譽不專在將軍，何也？彼誠有所聞。以將軍幕府，海內莫不仰望，而所舉不過私門賓客，乳母子弟，人情忽不自知，然一夫竊議，語流天下。夫富貴在身而列士不譽，是有狐白之裘而反衣之。古人疾其如此，故卑體勞心，以求賢爲務。傳曰：以賢難得故曰事不待賢，以食難得故曰飽不俟食，惑之甚者。今平原文學匡衡才智有餘，經學絶倫，但以無階朝廷，故隨牒在遠方。將軍誠召在幕府，即學士翕然歸心；薦之朝廷，必爲國器。以是顯示庶衆，名流後世，不亦可乎！」高然其言，辟衡爲議曹史，薦爲郎中。時蕭望之、周堪、劉向及侍中金敞中正敢言。此四人者，同心輔政。而中書令弘恭，僕射石顯比於史高，與望之不同。恭、顯皆嘗坐法腐形爲宦者，自宣帝見任用矣。及上即位，多不親政事，遂委顯等。望之以爲尚書政本，宜以賢明之選，自武帝遊晏後庭，故用宦者，非國舊制，又違古不近刑人之義，白欲更用士人，由是大與高、恭、顯等有隙。待詔鄭朋、華龍等者，皆傾巧人也，行汙穢，欲入，堪等不納。更入許、史，因求見上，怨毀望之等。恭、顯遂令朋、龍等上書，告望之欲罷車騎將軍，疏退許、史。候望之休沐日，令二人上書，事下恭、顯。恭、顯奏「望之及堪、向黨與相構，譖訴大臣，謗毀親戚，欲以專權，爲臣不忠，誣上不道，請詔謁者召致廷尉」。上不省爲下獄，可其奏。後聞繫獄，上驚曰：「非但廷尉問邪？」乃責顯、恭，即日出望之等，令視事。顯、恭因令史高言上曰：「陛下新即位，未有德化聞於天下，先驗師傅，既下獄又虛出之，宜因決免之。」於是詔收望之印綬，及堪、向、敞連坐，皆免，而朋、龍爲黃門郎，自此忠臣退而奸臣用事。六月，關東大饑，齊地人相食。秋七月，詔吏發倉廩府庫賑飢寒者。上重望之不已，乃下詔曰：「故前將軍望之傅朕八年，厥功茂矣。其賜爵關內侯，食邑六百戶，給事中，朝朔望。」上方欲以望之爲宰相，會望之子散騎中郎伋上書訟望之前事，事下有司，奏「望之前所坐明白，無譖訴者，而教子上書，稱引無辜之言，失大臣之體，大不敬，請捕之。」顯、恭等知望之素高節不屈，奏曰：「望之深怨望，歸非於上，自以託師傅恩德，終不坐。非頗屈於牢獄，抑其怏怏之心，則聖朝無以施德厚。」上曰：「蕭太傅素剛直，安肯就獄？」顯等曰：「人命至重，望之所坐罪，必無所憂。」上乃可其奏。顯等於是遣謁者促召望之，因命太常急發執金吾圍其第。使者至，望之欲自殺，其夫人止之，以爲非天子意。望之以問門下生朱雲，素剛直，好節士，教之自裁。望之乃歎曰：「吾嘗備位宰相，年踰六十矣，而入獄以求生，不亦鄙乎！」遂飲藥而卒。上聞之大驚，拊手曰：「吾固疑其不就獄，果然殺吾賢相！」太官方上食，不肯食，涕泣哀動左右。於是召顯等責問，皆免冠謝，良久乃解。其子伋嗣爵關內侯，歲時當遣使者祀望之冢，暨終世。望之八子，育、咸、由、伋皆至九卿。育初爲茂陵令，會考課，時漆令以殿責問，育爲之請扶風，扶風大怒曰：「君課第六，裁自脫耳，何暇與左右言？」及罷出，傳茂陵令詣後曹，當以職事對。育直出不還，書佐隨牽之，育按劍曰：「蕭育杜陵男子，何詣後曹！」遂趨出，欲去官。明旦，會詔召入，拜司隸，過扶風府門，而官屬掾吏數百人皆拜謁於車下。咸、由所在皆以功績著聞，名流後世。是歲，丞相府家雌鷄伏子，漸化爲雄，有冠距，鳴。弘恭病死，石顯爲中書令。車騎都尉韓昌、光祿大夫張猛送呼韓邪侍子以歸。昌、猛見單于益盛，又聞大臣多勸單于北歸者，恐既北則難約束，因與單于盟約曰：「漢與匈奴合爲一家，世世子孫無得相詐相殺。有盜竊相報，行其誅賞；其有寇，發兵相救。敢有背約，受天不祥。令子孫世世盡無違盟。」昌、猛與單于登諾水東山，刑白馬，以月支王頭所爲飲器飲血盟而旋。公卿議者以爲「單于雖北，猶不能爲害。昌、猛擅以國家世世子孫詛盟，罪至不道」。有詔昌、猛以贖論，勿解盟。
三年春，令諸侯相位在郡守下。珠崖郡山南縣反，上博謀羣臣，欲擊之。待詔賈捐之對曰：「臣聞堯、舜聖之盛也，禹入聖域而不優，故孔子稱堯曰『大哉』，舜曰『《韶》、盡美矣』，禹曰『吾無間然矣』。以三聖之德，地不過數千里，東漸於海，西被於流沙，北盡朔裔，南暨聲教，豫聲教者則治之，不欲豫者不強治。殷、周之時，東不過江、黃，西不過氐、羌，南不過蠻荊，北不過朔方。而君臣歌德，頌聲並作。及秦興兵遠攻，貪外虛內，而天下內叛。孝文偃武行文，時有獻千里馬者，詔曰：『鸞旗在前，屬車在後，師行三十里爲程，騎行五十里爲程，朕乘千里馬，獨安之乎？』乃還馬，勑四方無來獻。當此時，天下無事，斷獄數百。及孝武皇帝，西連諸國至於安息，東過碣石至於樂浪，北卻匈奴萬里，南制南海爲八郡。兵革數起，父戰於前，子鬬於後，女子乘亭鄣，孤兒啼於道，老母寡婦飲泣街巷，設虛祭於道傍，招神魂於萬里之外。廓地泰大，征伐不休，而天下斷獄萬數，民賦數百。今關東睏乏，至有嫁妻賣子，此社稷之憂。《詩》雲︰『蠢爾蠻荊，大邦爲讎。』言聖人起則後服，中國衰則先叛，自古而患之，何況反覆南方萬里外之蠻乎！駱越之人，父子同臥，而俗相習以鼻飲，與禽獸無異。有之不足郡縣置也，棄之不足惜也，不擊之不損威。臣竊以往時羌軍言之，暴師曾不滿一年，兵出不逾千里，費四十餘萬萬，大司農錢盡，乃以少府禁錢續之。今陛下不忍悁悁之忿，欲驅士衆捐之大海之中，快心幽冥之地，非所以拯饑饉、全元元也。方之往古則不合，施之當今又不便。臣愚以爲本非冠帶之國，《禹貢》所不及，《春秋》所不理，皆可便宜廢之，無以爲。」上以問丞相定國、御史大夫陳萬年。萬年以爲當擊之，定國以捐之議是。上乃罷珠崖郡，民欲內屬者處之，不欲者勿強。上數見捐之，言多納用，後爲石顯所毀，稀復得見，其後長安令楊興以才能幸於上，捐之欲因求見，謂興曰：「令我得見上，言君蕳，京兆尹立可得。我前後所薦，皆如其言。」興曰：「縣官嘗言興逾勝薛大夫，我易助也。使君房爲尚書令，勝五鹿充宗甚遠。」捐之曰：「令我得代充宗，君蕳爲京兆尹，京兆尹郡國之首，尚書百官本也，天下宜大治，士則不隔矣。」興曰：「石顯上所信用，今且以合意，則得入矣。」捐之因與興共爲奏，稱薦石顯，又薦興京兆尹。顯聞其議，白之。乃下興、捐之獄。有司劾捐之、興懷詐僞，更相薦舉，漏泄省中語，罔上不道。捐之棄市，興減死。夏四月己未，茂陵白鶴館災。《本志》以爲「白鶴館五里走馬之館，不當在山陵昭穆之地。天戒若曰，去貴幸遊逸不正之臣，勿在正位。病石顯之象也。」赦天下。夏，旱。立長沙煬王弟宗爲王。封故海昏侯賀子爲侯。六月，詔曰：「朕惟衆庶之飢寒，遠離父母妻子，勞於非業之作，衛於不居之宮，其罷建章、甘泉衛士，令各就農。」詔丞相、御史舉天下明陰陽者各三人。
四年春正月，行幸甘泉宮，郊泰畤。三月，行幸河東，祠后土，赦汾陰徒，所過無出租賦，賜民爵一級，女子百戶牛酒、鰥寡孤獨帛。皇后曾祖父濟南平陵王伯墓門梓柱更生枝葉，上出屋。《本志》以爲王氏將興之象也。
五年春正月，以周子南君爲周承休侯，次位諸侯王。三月，行幸雍，祠五畤。夏四月，有星孛於參。詔太官無日殺，所供各減半，乘輿秣馬無乏正事而已。罷角觝戲、上林宮館希幸御者、齊三服官、北假田官、鹽鐵官、常平倉。博士弟子無置員，以廣學者。省刑罰凡七十餘事。御史大夫陳萬年卒。六月辛酉，長信少府貢禹爲御史大夫。禹奏言︰「古者民無賦筭口錢，今民生子三歲則出口錢，故民重加困，產子輒不舉，甚可痛之。宜令今兒生七歲去齒乃出口錢，年二十乃筭。」又奏言︰「武帝時令人犯法贖罪，入粟者補吏，是以國亂民貧，盜賊並起。郡國畏法，則使巧能欺上府者以爲右職；姦宄不勝，則取勇猛苛暴能威服下者使居大位。故無義而有財者顯於世，欺慢而便巧者尊於朝，悖逆而勇猛者貴於官，行爲犬豕，財富勢足，是爲賢耳。故謂居官而致富者爲雄桀，處姦而得利者爲壯士，兄勸其弟，父勉其子，俗之敗壞，乃至於此。宜除贖罪之法。選舉不以實，及有贓者，輒行其罪，無但免官。則貴孝弟，賤賈人，進賢能廉直，而天下治矣。」十有二月丁未，貢禹卒。丁巳，長信少府薛廣德爲御史大夫。初，郅支單于怨漢擁護呼韓邪單于，乃求其侍子。漢遣衛司馬谷吉送之，郅支單于乃殺吉，遂依康居而居焉。時諸葛豐爲司隸，劾舉無所迴避，京師爲之語曰：「間何闊，逢諸葛。」上嘉之，加豐光祿大夫侍中。許章不奉法度，賓客犯法，與章相連。豐按劾章，欲奏其事，適逢章私出豐駐車舉節詔章曰︰「下！」欲收。章窘迫，馳車去，豐追之。章因而入宮，自歸於上。豐亦上奏，因收奪豐節。司隸去節，自豐始也。
