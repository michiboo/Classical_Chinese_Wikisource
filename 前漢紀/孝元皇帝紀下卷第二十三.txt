二年春正月，行幸甘泉，郊泰畤。三月，行幸河東，祠后土。益三河郡太守秩中二千石。戶十二萬爲大郡。夏四月，赦天下。六月，立皇子興爲信都王，興母婕妤爲昭儀。閏月丁酉。太皇太后上官氏崩。冬十有一月，齊、楚地震，大雨雪，深五尺，樹折屋壞。魏郡太守京房棄市。房字君明，東郡人也。爲郎中，以言災異屢中。上親幸房，嘗宴見，問上曰：「幽、厲之君何以危，所任何人也？」上曰：「君不明也，而任巧佞。」房曰：「知其巧佞而任之耶，將以爲賢也？」上曰︰「賢之。」房曰：「今何以驗之不賢？」上曰：「以其時亂君危而知之。」房曰：「齊桓公、秦二世亦嘗聞二君而非笑之，時任豎刁、易牙、趙高，治政日亂，何不以幽、厲卜之而覺悟乎？」上曰：「惟有道者能以往知來耳。臨亂之君各賢其臣，令皆覺悟，安得危亡？」房因免冠頓首曰：「《春秋》紀二百四十二年災異，以示萬世之君。今陛下即位以來，災異並出，人民饑饉，盜賊不禁，視今爲治邪，亂邪？所任者誰與？」房旨謂石顯，上亦知之，曰：「然幸其愈於彼，又以爲不在此人。」房曰︰「夫前世之君亦皆然矣。臣恐後之視今，猶今之視昔也。」是時房奏考功課吏法，上令房上弟子曉考功者，欲試用之。房薦上弟子姚平、任良，「願以爲刺史，臣得通藉殿中，爲奏事，以防擁隔」。石顯等進言，用弟子不若師。上欲以房爲刺史，顯等知刺史當得徑奏事，因言爲刺史恐太守不與同心，宜以爲郡守。房自請歲盡得乘傳奏事，上許之。房既拜，上封事曰：「辛酉以來，霧氣衰去，太陽清明，臣獨欣然，以爲陛下有所定也。然少陰倍力而乘消息，臣疑陛下猶不得如意。臣出之後，恐爲執事者所蔽，身死而功不成。及辛巳，霧氣復乘，太陽侵色，此上大夫侵陽之氣，而上意疑也。己卯、庚辰之間，必有隔絶臣令不得乘傳奏事者。」房未發，顯果白詔止房無乘傳奏事。房至新豐，復上奏曰：「臣以六月言《遯卦》不効，法曰：『道人始去，寒，湧水爲災。』至七月，湧水出。臣弟子姚平謂臣曰：『房可謂知道，未可謂信道也。今湧水出，道人當逐死，尚復何言！』臣獨謂曰：『陛下於臣尤厚，雖死，臣猶言也。』平又謂曰：『房可謂小忠，未可謂大忠也。昔秦之時，趙高用事，有正先者，非刺高而死，高威自此而成。故秦之亂也，正先趣之也。』今臣守郡，竊恐未效而死。惟陛下無使臣塞湧水之災異，當正先之必死，爲姚平所笑。」房至陝，復上封事曰：「乃者丙戌小霧，丁亥霧衰去，然少陰並力而乘消息，戊子益盛，至壬辰五十分霧氣復起。此消息欲正，雜卦之黨並力而爭，安危之機不可不察。己丑有還風，盡辛卯，而太陽復侵色，至癸巳，日月相薄，此邪陰用事而太陽爲之疑也。臣去稍遠，太陽侵奪，願陛下察焉。」房去月餘，竟徵下獄。房妻父張博，淮陽王之舅也。欲爲淮陽王求入朝，謂房曰：「淮陽王入朝可以爲助。」因使房謂淮陽王求入朝奏章，又房爲上道幽、厲之事，出對御史大夫鄭弘道之。顯告房、張博誹謗朝廷，詿誤諸侯，闚導以邪意，漏泄省中語。博腰斬。房棄市，時年四十一。房治《易》，事梁人焦贛。贛爲小黃令，以伺候先知姦邪，盜賊不得發。嘗曰：『得我道以亡身者京生。』其說長於災變，分爲六十四卦，更直日用事，有占驗焉。鄭弘坐與房言，免光祿勳。匡衡爲御史大夫。
三年夏，令三輔都尉及大郡都尉秩皆二千石。六月甲辰，丞相韋玄成薨。秋七月，御史大夫匡衡爲丞相。戊辰，衛尉李延壽爲御史大夫。西域都護甘延壽、陳湯矯制發戊己校尉屯田吏士及西域羌、胡兵攻郅支單于。冬，斬郅支首，傳詣京師。時郅支強暴，東擊烏孫，西脅大宛諸國。漢遣使三輩至康居求谷吉等屍，郅支不肯奉詔，而困辱漢使，上書矯慢曰：「康居困危已久，願歸強漢。」於是湯與延壽等謀曰：「郅支單于威名遠震，侵烏孫、大宛，常爲康居畫計，欲降伏之。如得此三國，北擊伊婁，西取安息，南排月支，數年之間，城郭諸國危矣。郅支分離，所在絶遠，無城郭強弩之守，如發兵直詣城下，彼亡則無所之，守則不足以自保，千載之功可一朝而定。」延壽以爲然，欲奏請之。湯曰：「國家與公卿議，大策非衆所見，事必不從。」會延壽久病，湯獨矯制發諸國兵。延壽聞之起，大驚，欲止之。湯按劍叱延壽曰：「大衆已集，竪子欲沮吾衆耶？」延壽遂從，漢胡兵合四萬餘人。延壽、湯上疏自劾奏矯制，陳言形勢兵狀。即引兵分爲六校尉，其三校尉從南道逾蔥領經大宛，其三校尉從北道入赤谷，過烏孫，經康居。康居萬餘騎救之，數奔營，不利，輒卻。漢兵遂燒木城，城中人皆入土城。漢兵四面推櫓楯，並入土城。單于被創死。得漢使節及谷吉等所齎帛書。凡斬閼氏、太子、名王以下千五百級，生虜百四十五人，降虜五千餘人。上議其功，丞相匡衡、大夫李延壽及石顯皆以爲「延壽、湯擅興師矯制，幸得不誅，不宜加爵土。」又遣吏訊驗湯私盜金事，皆不與湯。故宗正劉向上疏曰：「郅支單于殺漢使吏士以百數，事暴於外國，傷威毀重。陛下赫然欲討之，意未嘗忘。延壽、湯承聖旨，倚神靈，總百蠻之軍，攬城郭之兵，出萬死之計，入絶域之地，遂陷康居，屠五重城，搴翕侯之旗，斬郅支之首，懸旌萬里之外，揚威崑山之西，而掃谷吉之恥，立昭明之功，蠻夷率服，稽首來賓，群臣之功，莫有大焉。昔周大夫方叔、尹吉甫爲宣王誅玁狁，而百蠻從之，其《詩》曰：『嘽嘽焞焞，如霆如雷，顯允方叔，征伐玁狁，蠻荊來威。』《易》曰：『有嘉折首，獲非其醜。』今延壽、湯所誅，威振天下，雖《易》之折首，《詩》之雷霆，不能及也。吉甫之歸，周厚賜之，其《詩》曰：『吉甫燕喜，既多受祉，來歸自鎬，我行永久。』千里之鎬猶以爲遠，況萬里之外！齊桓先有匡周之功，後有滅項之罪，君子計功補過。近事貳師李廣利捐五萬之衆，糜億萬之費，經四年之勞，而廑獲駿馬四十匹，雖獲宛王之首，不足復費，而私罪甚衆。孝武以爲萬里之伐，不録其過，厚加封賞。今康居之國盛於大宛，郅支之號重於宛王，殺漢使甚於留馬。延壽、湯不煩漢士，不費斗儲，比於貳師，功德相百倍。且常惠隨欲擊之烏孫，鄭吉迎自來之日逐，猶皆列土受爵。故言威武勤勞則大於方叔、吉甫，列功覆過則優於齊桓、貳師，近事之功則高於長羅、安遠。大功未著，小惡數布，臣竊痛之！」上於是赦湯等矯制貪穢小罪，封延壽爲義成侯，湯爲關內侯，食邑各三百戶，延壽爲長水校尉，湯爲射聲校尉。延壽，北地人也。本爲羽林士，超逾羽林亭樓，以材力進。湯字子公，山陽人也，家貧無行。初，富平侯張勃舉湯爲茂才。湯待遷，父死不奔喪，坐下獄。論勃舉非其人，削戶二百。會勃薨，謚曰謬侯。湯立功西域，世以爲張勃知人。初，宣帝時，前將軍韓增舉馮奉世以爲衛候，使持節送大宛諸國客。時莎車王與諸國共殺漢所置莎車王萬年，並殺漢使者奚充國。匈奴發兵攻車師不能下。而莎車遣使揚言曰︰「北道諸國已降匈奴矣。」於是攻劫南道，與之盟而背漢，鄯善以西皆絶不通。奉世以莎車日強，其勢難制，必危西域。乃矯以節告諭諸國王，各發其兵，合萬五千人進擊莎車。莎車王自殺，傳其首詣長安。諸國遂平，威振西域。宣帝謂韓增曰：「賀將軍舉得人也。」議封奉世以爲侯。丞相、將軍皆曰：「大夫出疆，有可以安國家，定社稷，專之可也。宜加爵位。」少府蕭望之以爲「奉使有所指，而擅矯制違命。今封奉世關內侯，後奉使者競逐利，要功於夷狄，爲國家生事，不可長也」。宣帝從望之議。及甘延壽之封也，杜延年子欽上疏追訟奉世前功曰：「比罪則郅支薄，量功則莎車衆，用師則奉世寡，制勝則奉世於邊境爲功多，慮危則延壽於國家爲禍深。其違命生事則與奉世同，延壽割地而封，奉世獨不見録。臣聞功同賞異則勞臣疑，罪均刑別則百姓惑。願陛下下有司議之。」上爲前世事，不録。荀悅曰：誠其功義足封，追録前可事也。《春秋》之義，毀泉臺則惡之，舍中軍則善之，各由其宜也。夫矯制之事，先王之所慎也，不得已而行之。若矯大而功小者，罪之可也；矯小而功大者，賞之可也；功過相敵，如斯而已可也。權其輕重而爲之制，宜焉。
四年春正月，以討郅支單于功告祠郊廟。赦天下。夏六月甲申，中山王竟薨。藍田地震，山崩，壅灞水。安陵岸崩，壅涇水，涇水逆流。
五年春二月，赦天下，賜民爵一級，女子百戶牛酒，三老、孝弟力田、鰥寡孤獨帛。夏六月庚申，復戾後園。壬申晦，日有食之。秋七月庚子，復太上皇寢廟園、原廟、昭靈後、武哀王、衛思後、昭哀後廟園。上寢疾，夢祖宗譴罷郡國廟園，上少弟楚孝王亦夢焉。上召問丞相匡衡，議欲復，衡言不可。衡乃禱高祖、孝文、孝景廟，陳言「禮正咎在臣，衡當受其咎，皇帝宜蒙福祐」。盡禱諸廟。上疾久不平，皆復脩舊祀如故。山陽社中大槐樹，吏民伐斷之，其夜樹自復立故處。
竟寧元年春正月，匈奴呼韓邪單于來朝。單于請妻漢女以自親，賜單于待詔掖庭王嬙字昭君爲閼氏。單于上書願保塞，請罷邊備塞。上下有司議，皆以爲便。郎中令侯應以爲不可許。上詰問狀，對曰：「臣聞北邊塞至遼東，外有陰山，東西千餘里，草木茂盛，多禽獸，本冒頓單于依阻其中，治作弓矢，是苑囿也。至孝武出師征伐，斥奪其地，攘之於漠北。建塞徼，起亭隧，築外城，而設屯戍以守之，然後邊境得少安。漠北地平，少草木，多大砂，匈奴來寇抄，無所藏隱，從塞以南，徑深山大谷，往來差難。邊境長老言匈奴失陰山後，過之無不哭。如罷備邊戍卒，示夷狄之大利，不可一也。今聖德廣被，單于稽首來臣。夫夷狄之情，困則卑辱，強則驕逆，天性然也。前以罷外城，省亭燧，今纔足候望通烽火而已。古者安不忘危，不可復罷，二也。中國有禮義之則，刑罰之禁，愚民猶犯禁，又況單于，能必其衆不犯約哉！三也。自中國尚設關梁以制諸侯，所以絶臣下之覬覦也。設塞徼，置屯戍，非獨爲單于而已，亦爲諸屬國降民，本故匈奴之人，恐其思舊逃亡，四也。近西羌保塞，與漢交通，吏民貪利，侵盜其畜產妻子，以此怨恨，起而背叛，世世不絶。今罷乘塞，則生慢易忿爭之漸，五也。往者從軍多沒不還者，其子孫貧困，一旦走出，從其親戚，六也。又邊人奴婢怨苦，欲走者多，自知匈奴中樂，無奈邊候急切，何時有走塞者，七也。盜賊桀黠，群輩犯法，如其窘急，亡走北出，則不可制，八也。起塞以來百有餘年，非皆以土垣也，或因山巖石，木柴僵落，谿谷之間，稍稍平之，徒卒築治，費功久遠，不可勝計。臣恐議者不勝慮其始終，欲以一切息徭役，十年之後，百年之內，卒有他變，障塞敗壞，亭戍滅絶，當發戍屯治繕，累世之功不可卒就，九也。若罷戍卒，省候望，單于自以保塞守衛，必深德漢，請求無已。小失其意，則不可測。開夷狄之隙，以虧中國之固，十也。非所以永持至安，威制百蠻之長策。」上乃使車騎將軍口喻單于曰：「中國亦有關梁，非徒以備外，亦以防中國之姦邪放縱，出爲寇害，故爲制度以專衆心。」遂不罷塞焉。皇太子冠。初，定陶恭王有才藝，曉音樂，而太子頗有酒色之失，王皇后無寵。上有意欲立定陶王爲太子，數稱其才。樂陵侯史丹者，悼皇后之舅，史恭之孫，爲侍中，護太子家。於是丹進曰：「所謂才者，敏而好學，溫故知新，皇太子是也。若乃器人於絲竹皷鼙之間，是則陳惠、李微高於匡衡，可爲相國也。」於是上默然而笑。後上疾甚，數問景帝時立膠東王故事，丹泣涕，因以死爭之。上亦以太子先帝所愛，卒不易。二月，御史大夫李延壽卒。三月丙寅，太子太傅張譚爲御史大夫。癸未，復孝惠寢廟園、孝文太后、孝昭太后寢廟園等。夏五月壬辰，帝崩於未央宮。匡衡復奏言︰「前以上體不平，故復諸祀，卒不蒙福。請悉罷。」於是毀太上皇、孝惠、孝景帝廟，罷孝昭太后、昭靈太后、武哀王、昭哀後寢廟園。丞相御史大夫奏石顯及其黨，皆免官。顯徙居故鄉濟南，憂懣不食，道病死。顯之歸也，留其器物什數百萬，以與故所厚萭章。章不受，曰：「石氏之禍，萭氏反當爲福耶！」章者，長安大俠。爲京兆尹門下督，嘗從至殿中，侍中諸貴人爭趨揖章，莫與京兆尹言者。後京兆尹不復從章。章既游俠，亦得顯力。及王尊爲京兆尹，誅豪桀，乃殺章。荀悅曰：自漢興以來至於茲，祖宗之治跡可得而觀也。高祖開建大業，統辟元功，度量規矩不可尚也。時天下初定，庶事草創，故《韶》、《夏》之音未有聞焉。孝文皇帝克己復禮，躬行玄默，遂致昇平，而刑罰幾措，時稱古典。未能悉備制度，玄雅禮樂之風闕焉，故太平之功不興。孝武皇帝規恢萬事之業，安固後嗣之基，內修文學，外耀武威，延天下之士，濟濟盈朝，興事創制，無所不施，先王之風，燦然復存矣。然猶好其文不盡其實，發其始不克其終，奢侈無限，窮兵極武，百姓空竭，萬民疲弊。當此之時，天下騷動，海內無聊，而孝文之業衰矣。孝宣皇帝任法審刑，綜核名實，聽斷精明，事業修理，下無隱情，是以功光前世，號爲中宗，然不甚用儒術。從諫如流，下善齊肅，賓禮舊老，優容寬直，其仁心文德足以爲賢主矣。而佞臣石顯用事，隳其大業，明不照姦，決不斷惡，豈不惜哉！昔齊桓公任管仲以霸，任豎刁以亂，一人之身，唯所措之。夫萬事之情，常立於得失之原，治亂榮辱之機，可不惜哉！楊朱哭多岐，墨翟悲素絲，傷其本同而末殊。孔子曰「遠佞人」，《詩》雲「取彼讒人，投畀豺虎」，疾之深也。若夫石顯，可以痛心泣血矣，豈不疾之哉！初，宣帝任刑法，元帝諫之，勸以用儒術。宣帝不聽，乃嘆曰：「亂我家者，必太子也。」故凡世之論政治者，或稱教化，或稱刑法；或言先教而後刑，或言先刑而後教；或言教化宜詳，或曰教化宜簡；或曰刑法宜略，或曰刑法宜輕，或曰宜重：皆引爲政之一方，未究治體之終始，聖人之大德也。聖人之道，必則天地，制之以五行，以通其變，是以博而不泥。夫德刑並行，天地常道也。先王之道，上教化而下刑法，右文德而左武功，此其義也。或先教化，或先刑法，所遇然也。撥亂抑強則先刑法，扶弱綏新則先教化，安平之世則刑教並用。大亂無教，大治無刑。亂之無教，勢不行也；治之無刑，時不用也。教初必簡，刑始必略，則其漸也。教化之隆，莫不興行然後責備；刑法之定，莫不避罪然後求密。未可以備，謂之虐教；未可以密，謂之峻刑。虐教傷化，峻刑害民，君子弗由也。設必違之教，不量民力之未能，是陷民於惡也，故謂之傷化；設必犯之法，不度民情之不堪，是陷民於罪也，故謂之害民。莫不興行，則毫毛之善可得而勸也，然後教備；莫不避罪，則纖芥之惡可得而禁也，然後刑密。故孔子曰：「不嚴以蒞之，則民不禁也。嚴以蒞之，動之不以禮，未善也。」是言禮刑之並施也。「吾末如之何」，言教之不行也。「可以勝殘去殺矣」，言刑之不用也。《周禮》曰：「治新國，用輕典。」略其初也。《春秋》之義，貶纖芥之惡，備至密也。孔子曰：「行有餘力，則可以學文。」簡於始也。「繪事後素」，成有終也。夫通於天人之理，達於變化之數，故能達於道。故聖人則天，賢者法地，考之天道，參之典經，然後用於正矣。
讚曰：《本紀》稱「孝元皇帝多才藝，善史書。皷琴，吹洞簫，自度聲曲，分別節度，窮極要妙。少好儒術，及即位，徵用儒生，委之以政，貢、薛、韋、匡，迭爲宰相。而上牽制文義，優游不斷。然寬弘盡下，出於恭儉，號令溫雅，有古人之風烈。」
