三年春二月，楚王囂來朝，詔曰：「囂孝弟仁慈，在國二十餘年，纖介之過未嘗聞。《書》不云乎？『用德彰厥善』。其封囂子勳爲廣戚侯。」二月丙戌，犍爲地震，山崩，擁江水逆流。秋八月乙卯晦，日蝕。光祿大夫劉向校中祕書，謁者陳農使，使求遺書於天下，故典籍益博矣。劉向典校經傳，考集異同，雲「《易》始自魯商瞿子木受於孔子，以授魯橋庇子庸，子庸授江東馯臂子弓，子弓授燕人周醜子家，子家授東武孫虞子乘，子乘授齊國田何子裝。及秦焚《詩》、《書》，以《易》爲卜筮之書，獨不焚。漢興，田何以《易》授民。故言《易》者，本之田何焉。菑川人楊叔元傳其學，武帝時爲太中大夫，由是有楊氏學。梁人丁寬受《易》田何，爲梁孝王將軍距吳、楚，著《易說》三萬言。寬授槐里田王孫，王孫授沛人施讎、東海孟喜、琅邪梁丘賀。讎爲博士，喜爲丞相掾，由是有施、孟、梁丘之學。此三家者，宣帝之時立之。京房受《易》於梁人焦延壽，獨得隱士之說，託之孟氏。劉向校《易》，說皆祖之田何。唯京房爲異黨，不與孟氏同。由是有京氏學，元帝時立之。東萊人費直治《易》，長於卦筮，無章句，徒以《彖》、《象》、《繫辭》、《文言》十篇解說上下經。沛人高相略與費氏同，專說陰陽災異。此二家未立於學官，唯費氏經與魯古文同。《尚書》本自濟南伏生，爲秦博士。及秦焚《書》，乃壁藏其書。漢興，伏生求其《書》，亡數十篇，得二十九篇。文帝欲徵，伏生時年九十餘，不能行，遣晁錯往受之。千乘人歐陽和伯傳其學。而濟南張生傳《尚書》，授夏侯始昌，始昌傳族子勝，勝傳從兄子建，建又事歐陽高，頗與勝異。由是爲大、小夏侯之學，宣帝時立之。魯恭王壞孔子宅以廣其宮，得古文《尚書》多十六篇，及《論語》、《孝經》，武帝時孔安國家獻之，會巫蠱事，未列於學官。《詩》始自魯申公作詁訓；燕人韓嬰爲文帝博士，作《詩外傳》；齊人轅固生爲景帝博士，亦作《詩外》、《內傳》。由是有魯、韓、齊之學。趙人有毛公爲河間獻王博士，作《詩傳》，謂得子夏所傳。由是爲《毛詩》，未列於學官。《禮》，始於魯高堂生，傳《士禮》十八篇，多不備。魯人徐生善爲禮容，文帝時爲禮官大夫，宣帝時爲少府。後倉最爲明《禮》，而沛人戴聖、戴德傳其業，由是有後倉、大、小戴之學。其《禮》古經五十六篇，出於魯壁中，猶未能備。歆以《周官》十六篇爲《周禮》，王莽時，歆奏以爲《禮經》。置博士。《樂》，自漢興，制氏以知雅樂聲律世在樂官，但紀鏗鏘鼓舞而已，不能言其義。河間獻王與毛公等共采《周官》與諸子樂事者乃爲《樂記》。及劉向校祕書，得古《樂記》二十三篇，與獻王記不同。《春秋》，魯人穀梁赤、齊人公羊高各爲《春秋》作傳。景帝時，胡母子都與董仲舒治《春秋公羊》，皆爲博士。瑕丘人江公治《穀梁》，與仲舒議《春秋》，不及仲舒。武帝時遂崇立《公羊》。而東平嬴公受其業，昭帝時爲諫大夫，授魯國眭孟，孟授東海嚴彭祖，彭祖授顏安樂。由是有顏、嚴之學。沛人蔡千秋治《穀梁》，與《公羊》家並議帝前。帝善《穀梁》說，擢千秋爲諫大夫，遂立《穀梁》。始，魯人左丘明又爲《春秋》作傳。漢興，張蒼、賈誼皆爲《左氏》訓故，劉歆尤善《左氏》。平帝時，立《左氏春秋》、《毛詩》、《逸禮》、古文《尚書》，後復皆廢。及《論語》有齊、魯之說，又有古文。凡經皆古文。凡書有六本，謂象形、象事、象意、象聲、轉注、假借也；有六體，謂古文、奇字、篆書、隸書、蟲書也。秦時獄官多事，省文從易，施之於徒隸，故謂之隸書。昔周之末，孔子既歿，後世諸子各著篇章，欲崇廣道藝，成一家之說，旨趣不同，故分爲九家。有儒家、道家、陰陽家、法家、名家、墨家、縱橫家、雜家、農家。儒家者流，蓋出於司徒之官，明教化者也。道家者流，蓋出於史官，明成敗興廢，然後知秉要持權，故尚無爲也。陰陽家者流，蓋出於羲和之官，敬順昊天，以授民時者也。法家者流，蓋出理官也。名家者流，蓋出於禮官，民位不同，體亦異數，故正名也。墨家者流，蓋出於清廟之官，茅屋采椽，是以尚儉；宗祀嚴父，是以右鬼神；養三老五更，是以兼愛；選士大射，是以尚賢；順四時五行，是以非命；以孝示天下，是以尚同。縱橫家者流，蓋出行人之官，遭變用權，受命而不受辭。雜家者流，蓋出於議官。農家者流，蓋出於農稷之官。各引一端，高尚其事。其言雖殊，譬猶水火，相滅亦相生也。捨所短，取所長，足以通萬方之略矣。又有小說家者流，蓋出於街談巷議所造。及賦誦、兵書、術數、方伎，皆典籍苑囿，有采於異同者也。」劉向卒，上復使向子歆繼卒父業，而歆遂撰群書而奏《七略》，有《輯略》，有《詩賦略》，有《六藝略》，有《諸子略》，有《兵書略》，有《術數略》，有《方伎略》，共萬三千二百六十九卷。自是以來，稍稍復增集。荀悅曰：經稱「立天之道曰陰與陽，立地之道曰柔與剛，立人之道曰仁與義」。陰陽之節在於四時五行，仁義之大體在於三綱六紀。上下咸序，五品有章；淫則荒越，民失其性。於是在上者則天之經，因地之義，立度宣教以制其中，施之當時則爲道德，垂之後世則爲典經，皆所以總統綱紀，崇立王業。及至末俗，異端並生，諸子造誼，以亂大倫，於是微言絶，羣議繆焉。故仲尼畏而憂之，詠歎斯文，是聖人篤文之至也。若乃季路之言︰「何必讀書，然後爲學？」棘子成曰︰「君子質而已矣，何以文爲！」夫潛地窟者而不覩天明，守冬株者而不識夏榮，非通炤之術也。然博覽之家不知其穢，兼而善之，是大田之莠與苗並興，則良農之所悼也；質樸之士不擇其美，兼而棄之，是崑山之玉與石俱捐，則卞和之所痛也。故孔子曰：「博學於文，約之以禮，亦可以弗畔矣。」夫孝武皇帝時董仲舒推崇孔氏，抑絀百家。至劉向父子典校經籍，而新義分方，九流區別，典籍益彰矣。自非至聖之崇，孰能定天下之疑？是以後賢異心，各有損益。中興之後，大司農鄭衆、侍中賈逵各爲《春秋左氏傳》作解注。孝桓帝時，故南郡太守馬融著《易解》，頗生異說。及臣悅叔父故司徒爽著《易傳》，據爻象承應陰陽變化之義，以十篇之文解說經意。由是兗、豫之言《易》者咸傳荀氏學，而馬氏亦頗行於世。爽又著《詩傳》，皆附正義，無他說。又去聖久遠，道義難明，而古之《尚書》、《毛詩》、《左氏春秋》、《周官》，通人學者多好尚之，然希各得立於學官也。是時夜郎王興與勾町王及各諸外國更相攻伐，遣大中大夫張匡持節以和解之。興不承詔命，刻木象漢吏而射之。於是以臨邛陳立爲牂柯太守。立喻告興，興不從命，立奏請誅之而未報。立從數十人出行縣，至興國且同亭，召興。興以從邑君數十人詣立。立責數興，因斬興頭。邑君曰：「將軍誅無狀，請出曉士衆。」皆釋兵降。勾町王等震恐，乃入粟、牛、羊以勞士衆。立還歸郡，興妻父翁指與興子邪務收餘兵迫脅旁邑。立奏募諸蠻夷與都尉長史攻翁指等蠻夷，共斬其首以降，西夷遂平。會巴、蜀郡多盜賊，徙立爲巴郡太守，秩中二千石，爵左庶長。後徙天水太守，勸耕農，爲天下最，賜黃金四十斤。
四年春正月，匈奴單于來朝，引見白虎殿。丞相王商坐未央廷。商爲人有威重，長八尺餘，身體盛大，容貌絶人。單于見商謁拜，商起，離坐與言。單于仰視商容貌，遷延卻退，甚畏敬之。赦天下。二月，單于罷歸。三月癸丑朔，日有蝕之。遣光祿大夫博士孟嘉等行決河所，傷敗不能自存者，賑貸收葬之。壬辰，長陵臨涇岸崩，壅水。夏四月壬寅，丞相王商免。王鳳既以議水事恨商，而瑯邪郡有災害，商按太守楊肜。鳳爲肜請，商不聽，遂奏免肜，而按果寢不下。鳳由是重怨商，乃令人誣告商與父侍婢姦；商女弟淫逸，使奴殺其父，又疑商教殺之。上欲勿治，鳳固爭之，遂收丞相印綬。商免三日，發病而歐血死。荀悅曰：王商言水不至，非以見智也，非以傷鳳也，欲將忠主安民，事不得已，而鳳以爲慨恨；馮婕妤之當熊，非欲見勇也，非欲求媚也，非以高左右也，惻怛於心將以救上，而傅昭儀以爲隙。皆至於死，真可痛乎！夫獨智不容於世，獨行不畜於時，是以昔人所以自退也。雖退猶不得自免，是以離世深藏，以天之高而不敢舉首，以地之厚而不敢投足。《詩》雲︰「謂天蓋高，不敢不跼；謂地蓋厚，不敢不蹐。哀今之人，胡爲虺蜴！」本不敢立於人間，況敢立於朝乎！自守猶不免患，況敢守於時乎！無過猶見誣枉，而況敢有罪乎！閉口而獲誹謗，況敢直言乎！雖隱身深藏猶不得免，是以甯武子佯愚，接輿爲狂，困之至也。人無狂愚之慮者，則不得自安於世。是以屈原怨而自沈，鮑焦憤而矯死，悲自甚也。雖死猶懼形骸之不深，魂神之不遠，故徐衍負石入海，申屠狄蹈甕之河，痛之極也。悲夫！以六合之大，匹夫之微，而一身無所容焉，豈不哀哉！是以古人畏患苟免，以計安身，撓直爲曲，斫方爲圓，穢素絲之潔，推亮直之心。是以羊舌職受盜於王室，蘧伯玉可卷而懷之。以死易生，以存易亡，難乎哉！夏六月丙午，光祿大夫張禹爲丞相。禹字子文，河內人。上爲太子時，禹爲博士，以《論語》、《孝經》授上，而博士鄭寬中以《尚書》授上，皆賜爵關內侯。禹爲人謹厚，然內殖貨財，多買田至四百頃，皆涇、渭溉灌，極膏腴上賈，財物皆稱是。庚戌，楚王囂薨。山陽火生石中，改元爲陽朔。
陽朔元年春二月丁未晦，日有蝕之。三月，赦天下。冬，京兆尹王章下獄死。章，泰山人也。好節義，敢直言。元帝時爲左曹中郎將，爲石顯所排，免。上即位，大將軍王鳳專權，舉章爲司隸校尉，貴戚皆敬憚之，以選爲京兆尹。章雖爲鳳所舉，疾鳳專權，不親附鳳。乃奏封事，召見，言鳳誣罔不忠，不堪任用。上悟，謂章曰：「微京兆尹直言，吾不聞社稷計！且唯賢知賢，君試爲朕求可以自輔者。」因薦瑯邪太守馮野王。上欲以代鳳，時鳳弟侍中王音私聽之，告鳳。鳳懼，稱病就第，乃上書乞骸骨，辭旨甚哀切。太后聞之，流涕不食。上少而親鳳，亦不忍廢鳳，復起視事。先是鳳進小婦弟爲美人，已嘗適人。章以爲羌、胡尚殺首子以蕩腸，以正世，而鳳進已出之女，不忠不敬。於是尚書劾奏章「知野王前以王舅出補吏而薦，欲令在朝阿附諸侯。又比上於夷狄，非所宜言。」罪至大逆，死獄中，妻子徙合浦。初，章學長安，疾病，無被，臥牛衣中，與妻子辭訣，涕泣。其妻怒之曰：「仲卿！京師尊貴在朝廷者誰逾仲卿也？今疾病困厄，不自激卬，乃反涕泣，何其鄙也！」及上封事，妻止之曰：「人當知足，獨不念牛衣中事邪？」章曰：「非女子所知也。」及章下獄，妻子皆收繫。章小女年十二，夜起號泣曰：「我君死矣！獄上呼囚常至九，今八而止。我君素剛，先死者必我君也。」章果已死，衆庶愍而痛之。先是王尊爲京兆尹，及章死，王吉子駿爲京兆尹，皆有能名。故京兆爲之語曰：「前有趙、張，後有三王。」九江人梅福，以布衣因縣道上書言變事，曰：「故京兆尹王章質性忠直，非有反逆之辜，而戮及妻子。折直士之節，結諫臣之舌，羣臣皆知其非罪，然不能爭，天下以言爲戒，此最國家之大患也。羣臣順旨，莫有執正。何以明其然也？試取民所上書，陛下之所善者，試下之廷尉，必曰『非所宜言，大不敬』。以此卜之可見矣。方今君命圮絶而主威奪，外戚之權日以盛隆。漢興以來，社稷三危。呂、霍、上官皆母后之家，親親之道，全之爲右，當以賢師良傅，教以孝弟之道。今乃尊寵其位，授以魁柄，使之驕逆，至於夷滅，此失親親之大者也。」後福又上書曰：「臣聞不在其位而謀其政者，越職也。位卑而言高，觸罪也。越職觸罪，危言世患，雖伏鑕橫分，臣之願也。守職不言，沒齒全身，死之日，屍未腐而名滅，雖有齊景之位，伏櫪千駟，臣不貪也。故願一登文石之階，陟丹霄之途，當戶牖之法，坐展平生之愚慮。雖無益於當時，有遺於後世，此臣寢所以不安，食所以忘味也。昔武王伐紂，未及下車而存五帝之後，封殷於宋，紹夏於杞，明著三統，示不獨有。《春秋經》曰：『宋殺其大夫。』《穀梁傳》曰：『其不稱名氏，以其在祖位尊之也。』此言孔子故殷後也，雖非正統，封其子孫以爲殷後，禮亦宜之。傳曰『賢者子孫，宜有土地』，而況聖人，又殷之後哉！今仲尼之廟不出闕里，孔氏子孫不免編戶，以聖人之德而歆匹夫之祀，非皇天之意也。今陛下誠能據仲尼之素功，以封其子孫，則國家必獲其福，又陛下之名與天無極。何則？追聖人之素功，封其子孫，未有法也；若能爲之，後世必以爲法。不滅之名，可不勉哉！」福自以疏遠，又譏切王氏，前後數上書，輒不見納。及後王莽專政，福一朝其妻子，去九江，人傳以爲僊去。其後有人見福於會稽，變姓名爲市門吏。
二年春，寒失節。三月，赦天下。御史大夫張忠卒。夏四月丁卯，侍中太僕王音爲御史大夫。五月，除吏八百石、五百石秩。秋，關東大水。八月甲戌，定陶王康薨。
三年三月，有石隕於東郡八。夏六月，潁川鐵官徒申屠聖等八百十人殺長吏，盜庫兵，自稱將軍，經歷郡國。遣丞相長史、御史中丞逐捕，以軍興從事，皆伏辜。秋八月丁巳，大司馬大將軍王鳳薨。鳳病篤，上臨問，執其手，垂泣曰：「將軍而有不諱，平阿侯譚次將軍矣。」鳳頓首泣曰：「譚等雖於臣至親，行皆奢侈，不如御史大夫音謹飭，臣敢以死爭之。」初，譚嘗倨，不肯事鳳，而音恭敬，鳳薦之。鳳薨，音爲大司馬車騎將軍秉政，而譚領城門兵。音以從舅越次，小心親職，上嘉焉，封安陽侯。而譚見音越度，與音有隙，不受城門職而薨，上閔悔之，乃令成都侯商作特進，領城門兵，得舉吏如大將軍府。郎中魏都杜業說音曰：「恩深者其養謹，愛至者其報詳。夫戚而不見異，親而不見殊，孰能無怨？此《棠棣》、《角弓》之所爲作也。昔秦伯有千乘之國，而不能容其母弟，《春秋》譏焉。周、邵則不然，忠以相輔，義以相匡，不以聖德獨兼國寵，分職於陝，並爲輔弼。故內無怨恨之隙，外無輕侮之嫌，俱饗天佑，兩荷高名，蓋以此也。竊見成都侯明詔所以優寵，將軍宜承順聖意，加異往時，每事凡議，必與及之。昔魏文侯悟大雁之獻而父子益親，陳平供一飯之饌而將相加歡，所接雖在楹陛俎豆之間，其爲國折衝厭難，豈不遠哉！」音甚納其言。而業後爲涼州刺史。冬十月丁卯，光祿勳於永爲御史大夫。
四年春二月，赦天下。夏四月，雨雪。秋九月壬申，東平王宇薨。閏月壬戌，御史大夫於永卒。
鴻嘉元年春正月癸巳，少府薛宣爲御史大夫。二月壬午，行幸初陵，赦作徒。以新豐戲鄉爲昌陵縣，奉初陵。賜天下民爵一級，女子百戶牛酒，鰥寡孤獨高年帛。逋貸不入者勿收。三月庚戌，丞相張禹賜金、安車、駟馬，免。夏四月庚辰，御史大夫薛宣爲丞相。宣，東海人也。爲人清淨有恩，好威儀，進止雍容，甚可觀也。然經術淺薄，長於政事。初爲不其丞。瑯邪太守趙貢者，廣漢兄子，謂宣曰：「薛君丞相德也，我兩子亦中丞相史。」察宣孝廉，遂歷州郡，所在樹名跡，衆職修治。及爲丞相，頗號煩碎，而趙公兩子除爲丞相史。京兆尹王駿爲御史大夫。詔民年未滿十歲賊鬬殺人及犯殊死者，上請廷尉以聞，得減死。冬，黃龍見真定。
二年春，行幸雲陽。二月，博士行鄉飲酒禮，有雉飛集於庭，歷階升堂而雊，後集諸府，又集承明殿門屋上。大司馬音上書言災異天戒，後日上詔音曰：「朕聞捕得雉，毛羽頗摧折，類拘執者，得無人爲之邪？」對曰：「皇天見災異，欲以誡人主，不知誰爲佞諂之計，詿誤聖德。左右阿諛者甚衆，不待臣音。臣音復諛如是，而使陛下不覺悟，大禍且至，臣音當先受誅。陛下即位十五年，繼嗣不立，而日夜出遊。外有微行之害，內有疾痛之憂，而終不改。天尚不能感動陛下，臣何敢望？獨有極言，待死而已。」是時，上好爲微行，谷永諫曰：「《易》稱『得臣無家』，言王者得臣天下，故無私家也。今陛下棄萬乘之至貴，樂家人之賤事，厭高美之尊號，好匹夫之卑字，崇聚僄輕無義之人以爲私客，置私田於民間，畜私奴婢車馬北宮。數挺身獨行，與小人晨夜相隨，烏集醉飽吏民之家，亂服共坐，混淆無別。典門戶奉宿衛之臣執干戈於空宮，公卿百僚不知陛下所在積數年。昔虢公爲無道，有神降曰：『賜爾土田』，言將以庶人受土田也。諸侯聞田猶爲失國，而況王者畜私田財物，爲庶人之事乎！」時太后及諸舅皆憂上無繼嗣，數爲微行，故推谷永令切諫，而爲之內應。詔舉敦厚行義能直言者。夏，徙郡國豪傑資五百萬以上五千餘戶於昌陵。五月癸未，有石隕於杜郵三。六月，立中山憲王孫雲客爲廣德王。
三年夏四月，赦天下。大旱。五月乙亥，天水冀南山大石鳴，聲隆隆如雷，有頃乃止，聞於平襄二百四十里，野雉皆鳴。石長一丈三尺，廣厚略等，民俗名曰石鼓。石鼓鳴，有兵雲。秋八月乙卯，孝景廟北闕災。冬十有一月甲寅，皇后許氏廢。許後聰慧，善史書，自爲妃至上即位，常寵於上，後宮希得進。時數有災異，谷永、杜欽等皆陳咎在於後宮。上然其言。於是省減掖庭後宮椒房用度。皇后上疏自陳，以爲上誠太迫急。上於是採言事者之意以報之，曰：「建始元年正月，白氣出營室。營室者，後宮也。正月於《尚書》爲皇極。皇極，王氣之極。白氣者，西方之氣也，於春當廢。今正於皇極之月，興廢氣於後宮，著繼嗣之微，賤人將起也。至其九月，流星出於文昌，貫紫微宮，臨鈎陳，此又彰顯前災，著其在內也。其後則北宮井溢，南流逆理，數郡水出，流殺人民。訛言相驚，僮女入宮，此陰氣盛溢，違綱絶紀之應也。鼠巢於野樹，烏焚其巢於泰山之域。《易》曰：『鳥焚其巢，旅人先笑而後號咷。喪牛於易，凶。』言王者處民之上，如鳥之處巢，不卹百姓，百姓叛而去之，若鳥之自焚其巢也，雖先快意悅笑，後必號咷而無及也。百姓喪其君，若牛亡其毛耳，故稱凶。泰山，易姓告代之處，今正於岱宗之山，甚可懼也。夏四月乙亥朔，日有蝕之於東井。東井，京師地也。己，土也；亥，水也。明陰氣盛，咎在內也。虧君體於戊己，著絶世於皇極。於東井者，禍敗及京都也。變怪衆備，未來益重。成形之禍，月以迫切，不救之患日侵屢深，咎敗灼灼若此，豈可以忽哉！《書》曰：『惟先格王正厥事。』皇后其剋心秉德，稱順婦道，深惟無忽！」是時後宮多新愛，而皇后寵益衰。後姊安平侯夫人謁等爲後求媚道，呪詛後宮姙娠者。太后大怒，下吏考問，謁等誅死，而後廢處昭臺宮內，親屬皆歸故郡山陽。《本志》以爲「是後趙飛鷰爲皇后，妹爲昭儀，姊妹專寵，卒害皇子，果絶嗣。後上暴崩，昭儀自殺，皇后亦誅。此災異之應，非許後之咎也。一曰王氏貴戚將生易代之禍雲。」趙婕妤譖班婕妤挾媚道呪詛，上考問，對曰：「妾聞『死生有命，富貴在天』。爲善尚不蒙福，爲邪欲何以望？若使鬼神有知，不受不臣之愬；如其無知，愬之何益？故不敢爲也。」上善其對而憐之，賜黃金百斤。班婕妤恐終必見危，求供養太后於長信宮，上許焉。初，上遊於後庭，嘗欲班婕妤同輦載，辭曰：「觀古之圖畫，賢聖之君皆有賢臣在側，三代末主乃有嬖女，今欲同輦，得無近褒姒之幸乎？」上善其言而止。婕妤兄伯爲光祿大夫侍中。上嘗設燕飲，坐及率群諸侍中皆引滿舉白，與伯談笑大謔。時帷坐屏風畫紂醉踞妲己，上指問伯︰「紂爲無道，乃至是乎？」伯對曰：「《書》雲『乃用其婦人之言』，何有踞婦於朝，所謂衆惡歸之，不如是之甚也。」上曰：「苟不若此，此圖何戒？」對曰：「『沈湎於酒』，微子所以去；『式號式呼』，《大雅》所以留連。《詩》、《書》淫亂之戒，原皆在於酒。」上慨然歎曰：「嗟乎！吾久不見班生，今日復聞讜言。」因罷坐。太后聞之，爲泣涕而言曰：「班侍中本大將軍所舉，宜寵異之，益求其比，以輔聖德。」伯弟遊，博學有雋才，爲右曹中郎將，以選進讀羣書。上器其能，賜以秘書之副。有子曰嗣，顯名當世。遊弟穉，少爲黃門郎、屬國都尉。廣漢男子鄭躬等六千餘人攻官寺，篡囚徒，盜庫兵，自稱山君。
