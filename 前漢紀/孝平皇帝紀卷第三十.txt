皇帝壬寅即位，九歲。大司徒孔光爲太傅，左將軍甑豐爲少傅，右將軍馬宮爲大司徒。太皇太后臨朝，大司馬王莽秉政，百官總己以聽之。孝成趙皇后、孝哀傅皇后皆以前驕恣廢，自殺。莽以孔光名儒，歷相三主，太后所敬，天下所信服，於是盛尊事光。莽素所不悅者皆傅致其罪，爲請奏光，光不敢不上。莽白太后，皆可其奏。皆免官，徙諸遠方。平阿侯仁，莽之從父兄也，中正直言；紅陽侯立，莽叔父。莽恐其害己，從容言於太后，皆奏遣就國。於是附順者皆拔擢之，忤恨者誅滅之。以王邑爲腹心，甄邯、甄豐主決斷，平宴典機事，劉歆主文章，孫建爲爪牙。豐子尋、歆子棻、涿郡崔發、南唐陳崇皆以才能稱，得幸於莽，並在顯職。莽色厲而言方，欲有所爲，微見風采，黨與承旨而顯奏之，因固謙讓，示不得已，上以惑太后，下以取信於衆庶。
元始元年春正月，越裳氏重譯獻白雉一，黑雉二。莽令益州諷使之也。群臣奏言莽功德比周公，宜賜號安漢公，益封三萬戶，莽固辭封。孔光等以定策安宗廟，皆益封。二月丙辰，太傅孔光爲太師，車騎將軍王舜爲太保，左將軍甄豐爲少傅。立故東平王雲太子開明爲王，故桃鄉頃侯子成都爲中山王。封宣帝耳孫信等三十六人爲列侯。自漢初至此，王子侯者凡四百八十人。令諸侯王、關內侯、列侯無子而有孫若子、同產子皆得爲嗣。三月，置羲和官，秩二千石；外史、閭師，秩六百石。班教化。朔方廣牧女子趙春死，棺斂六日，出在棺外，自言見死夫與父，曰︰「年二十七，不當死。」《本志》曰：「死者又生，至陰爲陽，下人爲上。」丙辰，義陵寢神衣在匣中，自出在外牀上。夏五月丁巳朔，日有食之。赦天下。尊帝母中山孝王姬爲。後帝舅衛寶、寶弟玄爵關內侯，帝女弟四人號皆曰君，食邑各二千戶。封周公後公孫相如爲褒魯侯，孔子後孔均爲褒成侯。追謚孔子爲褒成宣尼公。六月，長安女子生兒，兩頭異頸，面相向，四臂共胸，俱前向，尻上有目，長二寸。《本志》以爲「凡妖之作，以譴失正，各象其類。二首，上不一也；手多，下僭濫也；足少，不勝任也。下體生於上，不敬也；上體生於下，媟瀆也。人生而大，速成也；生而能言，好虛也。羣妖推此類，或人不改，乃成凶。」秋九月，赦天下徒。
二年春，黃支國獻犀牛。三月癸酉，大司空王崇病，免。夏四月，立代孝王玄孫之子如意爲廣宗王，江都易王後盱眙侯宮爲廣川王，廣川惠王曾孫倫爲廣德王。封周勃、霍光、樊噲後皆爲列侯，酈商等子孫一百三十人爵關內侯，食邑。丁酉，少傅甄豐爲大司空。夏，大旱，蝗，青州尤甚。安漢公、四輔、公卿大夫、吏民爲百姓睏乏獻田宅者二百三十人，以賦貧民。罷安定呼池苑，以爲安民縣。六月，有石隕於鉅鹿二。秋九月戊申晦，日有蝕之。赦天下。是歲，光祿大夫孫寶爲大司農。寶字子嚴，潁川人也。初，御史大夫張忠欲令授子經，寶自劾去，忠謝之。後以爲主簿。或問寶曰：「高士不爲主簿，而子爲之，何也？」寶曰：「大夫薦用，一府不以爲非者，人安得獨自高？前日君男欲學文，而移寶自近。禮有來學，義無往教；道不可屈，身屈何傷？且不遇者何所不爲，況主簿乎！」忠聞之，甚慙，薦爲議郎。後爲丞相司直。紅陽侯立與南郡太守李尚共爲姦利，寶按驗，劾立、尚。尚下獄死。立雖不坐，後卒以是廢。後爲京兆尹。處士侯文常稱疾，剛直不肯仕，寶以禮自請文，爲布衣交。會立秋日，文自請受署督郵。有杜稚季者，大俠也，善定陵淳于長，長深以託寶。文欲誅之，寶問其次，文曰：「豺狼當道，安問狐狸！」寶默然不應。稚季聞之，杜門不出外，穿後墻爲小戶，旦暮自持鋤治園，不敢犯法。越巂郡上言黃龍游江中，大臣稱莽功德比周公。寶曰：「周公上聖，召公大賢，尚猶不悅。今有一事，羣臣同聲，得非不美者乎！」時大臣皆失色，而寶不變。坐免官，終於家。
三年春，詔博採二王後及周孔世、列侯在長安適子女，王氏女多在選中。莽恐與己女爭位，上書言︰「莽女不宜與諸女並采。」太后以爲至誠，乃下詔曰：「王氏女，朕之外家，皆勿采。」於是吏民守闕上書者千餘人，願得以安漢公女爲天下母。太后不得已，獨采莽女。群臣卿士僉曰︰「安漢公女宜爲後，參以蓍龜，咸曰元吉。」乃考定娶禮，正十二女之宜。夏，安漢公奏車服制度之宜，吏民養生、送死、嫁娶、奴婢、田宅、器械之品，郡國學校教訓之禮。陽陵任橫等稱將軍，盜庫兵，攻官寺，皆伏誅。秋八月，天雨草，狀如莎，相樛結如彈丸。莽世子宇非莽隔絶衛氏，恐帝長大後怨，即私於帝舅衛寶，勸令帝母上書求入朝。莽白太后，不聽。宇與其妻兄呂寬及師吳章議其故，章以莽不可諫，而好鬼神，章因推類而說莽，令歸政於衛氏。宇使寬夜持血灑莽第，門吏發覺之。執宇送獄，及妻皆死，衛氏盡誅滅。窮治其事，呂寬所連及郡國豪傑素非己者，殺於市門，海內震焉。吳章者大儒，所教千有餘人，莽悉欲禁錮其門人，門人改名他師。時司徒掾平陵侯李敞獨自劾爲吳章弟子，收葬章屍。王舜聞而義之，比之欒布，表爲諫大夫。
四年春正月，郊祀高祖以配天，宗祀文帝以配上帝。改殷紹嘉公曰宋公，周承休公曰鄭公。詔︰「婦人非自犯法，男子八十已、上十歲已下，家非坐不道，詔所名捕，它皆無得繫。其當驗問者，則驗問。」二月丁未，立皇后王氏，赦天下。遣太僕王惲等八人，置副假節，巡行天下，觀風俗。賜九卿已下至六百石、宗室有屬籍者爵，各有差。賜民爵一級。鰥寡孤獨高年帛。時吏民上書者八千餘人，咸曰︰「伊尹爲阿衡，周公爲太宰，七子皆封。」有司以爲宜如所言，遂假安漢公號爲宰衡，位上公。賜莽太夫人號功顯君，食邑二千戶，黃金印赤紱。子男皆封列侯。太后親臨前殿，莽拜於前，二子拜後，如周公故事。莽奏立明堂、辟雍，尊孝宣廟爲中宗廟。莽欲悅太后意，乃以郅支功尊孝元廟爲高宗。爲學者築舍萬區，所益博士員經各五人，徵天下有才能及小學、異藝之士，前後至者數千人。群臣奏宰衡位在諸侯王上。初置西海郡，徙天下犯法者處之。時莽遣使多持金帛，誘塞外羌豪等獻地請降，曰：「聞太后聖明，安漢公至仁，天下太平。近歲已來，羌人無疾苦，故思樂內屬。」莽因奏言︰「謹按已有東海，未有西海，請以羌獻地爲西海郡。」又賂匈奴令上書曰：「聞中國譏二名，故名囊知牙斯，今更名智，以順製作。」梁王立有罪，徙廢漢中，自殺。分京師置前輝光、後承烈二郡。更公卿、大夫、八十一元士，官名位次及十二州名、分界、郡國所屬。冬，大風，吹長安城東門屋瓦且盡。莽所遣使者八人行風俗還，言天下郡國齊同，詐爲郡國造歌謠，頌功德，凡三萬言。又奏市無二價，官無獄訟，民無盜賊，野無飢人，道不拾遺，男女異路，交致太平。
五年春正月，祫祭明堂。詔：「太上皇已來族親，各以世氏，郡國置宗師以糾之，致教訓焉。考察不從教令有冤失職者，宗師因郵亭上書宗伯，以聞。」夏四月乙未，太師孔光薨，大司徒馮商爲太師。是時吏民上書薦莽者前後四十八萬七千五百七十二人，及諸侯王、公卿見者皆叩頭言，宜加賞於安漢公。於是詔策加莽九錫之命。羲和劉歆等四人治明堂、辟雍，王惲等八人使行風俗，宣明德化，皆封爲列侯。閏月，立梁孝王九世孫音爲梁王。冬十月乙亥，高原廟殿門災。《本志》以爲「高廟長安城中，原廟在渭北，不宜立」。初，惠帝爲出遊長樂宮，方築複道在高廟道上。叔孫通曰：「子孫奈何乘高廟道上行？」帝懼，遂急毀之。叔孫通曰：「人君無過舉。願陛下因爲原廟渭北，衣冠出遊之處立廟。〈按︰有缺文。〉」「太后導而臨朝，任莽非正之象也。」冬十有二月，長樂少府平晏爲大司徒。丙子，帝崩於未央宮。時元帝統絶，宣帝有曾孫五十餘人，畏其長也，言兄弟不得相爲後，乃徵宣帝玄孫廣戚侯子嬰，三歲，託以爲卜相最吉而立之。前輝光謝囂奏言武功長孟通浚井得白石丹書，言安漢公爲皇帝。符命之興，自此始也。莽遂謀爲居攝，以周公故事皆如天子之制。明年，改元爲居攝元年。莽奏言帝母丁姬、祖母傅太后葬不應禮，皆發其冢。既開，傅太后冢崩，壓殺數百人，臭聞數里。發丁姬冢，有火出四五丈，群燕銜土投冢上。
讚曰：孝平之世，政自莽出，褒善顯功，以自尊盛。觀其文辭，方外百蠻，無思不服，休徵嘉應，頌聲並作。至於異見於上，民怨於下，莽亦不能文也。
居攝元年春二月，立嬰爲皇太子，號曰孺子。夏四月，安衆侯劉崇與相張紹謀曰：「安漢公必危劉氏。吾帥宗族爲先，海內必和之。」遂合謀萬餘人攻宛城，不能入而敗。紹者，張竦之從兄。竦與崇族父劉嘉詣闕自歸，莽赦之不罪。竦爲嘉作奏曰：「建平、元壽之間，大統幾絶。陛下聖德拯救，國命復延。臨朝統政，動以宗室爲始，登用九族爲先。故亂則統其理，危則致其安，禍則引其福，絶則接其繼，幼則代其任，夙夜孜孜不已，凡以爲天下，厚劉氏也。建辟雍，立明堂，班大法，流聖化。天下顒顒，引領而嘆，頌聲洋洋滿耳，人無愚賢男女，皆喻旨意。而劉崇獨懷悖惑之心，操畔逆之慮，惡不忍聞，罪不容誅，誠子臣之仇，宗室之讎也。是故親屬震落而告其罪，民人潰叛而棄其兵，進不跬步，退伏其殃。臣聞叛逆之國，既以誅討，則瀦其宮以爲汙池，納垢濁焉，名曰凶墟。雖生菜茹，而民不食。四墻其社，覆上棧下，著以爲誡。臣不勝憤憤之情，願爲宗室倡始，父子兄弟持畚荷鍤，馳到南陽，瀦崇宮室，令如古制，及崇社宜如亳社。」盛稱功德。莽大喜，封爲帥禮侯，七子皆賜爵關內侯。封竦淑德侯。長安爲之語：「欲得封，過張伯松；力戰鬬，不如巧作奏。」自後反者皆汙池雲。群臣復白太后︰「劉崇等所以謀反者，莽權輕也。宜尊莽以鎮海內。」五月甲辰，莽稱「假皇帝」。冬十月丙辰，日有食之。是歲，西羌龐恬、傅幡反，遣護羌校尉竇況擊之。
其二年春，竇況破西羌。夏四月，更造貨：錯刀，一直五千；契刀，一直五百；大錢，一直五十，與五銖並行。九月，東郡太守翟義立嚴鄉侯劉信爲天子。東平王雲子也。翟義，方進小子也。義將起兵，謂其姊子上蔡陳豐曰：「莽必代漢。吾父子受國厚恩，當爲國討賊。假令時不成，死國埋名，猶可以不慙先帝。汝其從我乎？」豐年十八，壯勇，許諾。遂與東郡劉宇、嚴鄉侯劉信、信弟璜結謀。初，信兄開明立爲王，無子，而信子匡嗣立爲東平王，故義並東平而立信。義自爲大司馬柱天大將軍，以東平王傅蘇隆爲丞相，中尉皋丹爲御史大夫。東平王孫慶素有智略，以明兵法，在京師。義乃詐移書以重罪傳逮慶。移書郡國，言「莽毒殺平帝，攝天子位，欲以絶漢。今天子已立，恭行天罰」。郡國振動，比到山陽，衆十餘萬。莽惶恐，抱孺子禱郊廟，作筴告，遣諫大夫桓譚等告諭天下當反政之意。乃收族義家後母及兄宣，皆死。遣王邑、孫建等十八人將兵擊義，又置腹心七將軍屯關中以自備。冬十有二月，王邑等破翟義，斬劉璜。義與信棄軍亡。義捕得，傳屍長安，磔陳都市。信卒不得。初，聞兵，茂陵以西二十三縣賊盡發，趙明、霍鴻等自稱將軍，劫掠吏民，衆十餘萬，火見未央宮前殿。
其三年春，地震，大赦天下。明、鴻等皆破。莽自以威德遂盛，獲天人助，乃謀即真之事。秋七月，莽母功顯君死，意不在喪，爲緦縗服而加麻環絰，如天子弔諸侯之禮，自以爲攝天子位，不敢服其私親也。凡一弔會葬皆如初，令新都侯宗爲主，服喪三年。廣饒侯劉京上書言︰「齊郡臨淄縣亭長辛當嘗夢見人曰：『天公使我告亭長，居攝皇帝當爲真。不信我，亭中當有新井。』亭長起視亭中，有新井百尺。」又太保屬臧鴻奏符命，言雍石得銅符帛圖，文曰：「天告帝符，獻者封侯。」莽於是改居攝三年爲初始元年。期門郎張充等六人謀共劫莽，立楚王。發覺，誅死。梓潼人哀章作銅匱，爲兩檢：其一曰「天帝行璽金匱圖」，其二曰「赤帝行璽某傳與黃帝莽金策書」。某者，高皇帝名也。言莽爲真天子，圖書莽大臣八人，有王盛、王興、哀章因自竄其名，凡十一人，皆署官爵，爲輔佐。以付高廟僕射，以聞。戊辰，莽到高廟拜受金匱，遂即天子位，改正朔，易服色，以十二月爲正，以雞鳴爲時，色尚黃。初，高帝時得秦玉璽，因服，命之名傳國璽，莽令王舜從太后求之。太后怒，罵舜：「汝不顧義。我漢家老寡婦，旦暮且死，用此璽俱葬。終不可得！」太后因號泣而言，左右莫不垂涕。舜悲不自勝，良久，乃白太后曰：「臣等已無可言。莽必欲得之，太后寧能終不與邪！」太后恐欲劫之，乃出投之於地，曰︰「我老已死矣，知汝兄弟不久滅族矣！」乃尊太后爲新室文母。莽以十月癸酉朔爲建國元年。春，大赦天下。乃筴命孺子曰：「咨爾嬰，昔皇天佑乃太祖，歷代十二，享國二百一十載，天之曆數在於予躬。《詩》不云乎？『侯服於周，天命靡常』。封爾爲安定公，永爲新室賓。於戲！敬天之休，往踐乃位，無廢朕命。以平原、安德、漯陰、鬲、重丘合凡萬戶爲定安公國。立漢祖宗之廟於其國，與周後並，行其正朔、服色。」讀筴畢，莽親執孺子手，流泣歔欷，曰：「昔周公攝位，終得復子明辟，今予獨迫皇天威命，不得如意！」哀歎良久。中傅將孺子下殿，北面稱臣。百僚陪位，莫不感動。以孝平皇帝後爲定安太后，復更號曰黃皇室主，欲嫁之，主不聽。莽按金匱，輔臣皆封拜：王舜爲太師，平晏爲太傅，劉歆爲國師，哀章爲國將，是爲四輔；甄邯爲大司馬，王尋爲大司徒，王邑爲大司空，是爲三公；甄豐爲更始將軍，王興爲衛將軍，孫建爲立國將軍，王盛爲前將軍，是爲四將。凡十一人，以應符命之名。孺子居其邸，使者監護。勑阿保乳母不得與語，至壯大，不能名六畜。莽定諸侯王皆稱公，及四夷皆更爲侯。更作小錢，徑六分，文曰「小錢」，與「大錢」一直五十者爲二品，並行。夏四月，徐鄉侯劉快結黨千數，起兵於其國。快兄殷，故漢膠東王，時改爲扶崇公，國在即墨。快攻殷，殷閉城拒。快敗走，死。莽增殷國爲萬戶。復井田制。遣五威將軍王奇等班符命四十二篇於天下，以著代漢之符，赦天下。五威將軍皆乘《乾》文車，駕《坤》六馬，背負鷩鳥之毛，服飾甚偉。各置左右前後中帥，凡五帥。衣冠各如其方色。將軍持節，稱太一之使，帥持幢，稱五帝之使。冬，雷，桐華。真定、劉都等謀起兵，發覺，誅。真定、常山大雨雹。
其二年，莽之九月，戊己校尉史陳良、終帶共殺校尉刁護，劫略吏士，自稱漢大將，亡入匈奴。十有二月，雷。更名匈奴單于號曰降奴服於。時多作符命以得封侯，其不爲者戲曰：「獨天帝無除書？」自是莽乃禁之。初，甄豐、劉歆、王舜等建「安漢」、「宰衡」之號，非復欲令莽居攝也。及即真，歆、舜內懼，而豐性剛，形於顏色。豐子尋復作符命，言故漢氏平帝後黃皇室主爲尋妻。莽發怒，收尋，皆死，連者數百人。詞及揚雄，時校書在天祿閣，使者欲收之，雄恐懼，自投閣下，幾死。莽聞之曰：「雄素不豫事，何故在此間？」請問其故，乃歆子棻從雄問奇字。有詔勿問。莽之爲人大口、蹷顄，露眼赤睛，大聲如嘶，長七尺五寸，好厚履高冠，反膺仰視。或雲︰「所謂鴟目虎喙豺聲也，故能噉人，亦爲人所噉。」莽聞而誅之。王舜自莽即位，病悸而死。
其三年，遣謁者持節，安車印綬，拜楚國龔勝爲太子師友祭酒，秩上卿。使者之郡，太守、縣邑長吏、三老官屬、行義諸生千人入勝舍致詔書，勝因稱病篤。使者以印綬加勝，輒推去。使者言請留守，勝以秋涼發。勝知不免，謂門人高暉等曰：「吾蒙漢之厚恩，豈以一身事二姓？」遂不食十四日而死。有父老弔哭甚哀，曰︰「嗟乎！薰以香自燒，膏以明自消。龔生竟夭天年，非吾徒也。」遂出，莫知其誰。勝字君賓，與同郡龔舍字長倩友善，故世稱兩龔，並著名節。勝，哀帝時爲諫大夫，薦龔舍、甯壽，皆徵。勝曰：「竊見國御巫醫，尚爲駕御，賢士宜有駕。」於是詔從之。壽稱疾不至。舍至，拜諫大夫，以疾免，即就家拜太山太守。使者到縣，請舍到庭受拜。舍曰：「王者以天下爲家，何必於官？」遂就家拜之。至官數月，以疾乞骸歸。琅邪邴漢兄子曼容亦養志自修，爲官不肯過六百石，輒自免去。莽以安車迎齊薛方，曰：「堯、舜在上，下有巢、許，今則主上方隆唐、虞之德，亦猶小臣欲守箕山之節。」莽悅而聽之。隃糜郭欽、杜陵蔣詡字元卿，皆以郡守刺史，以廉直著名。齊國栗融字客卿、北海禽慶字子夏、蘇章字游卿、山陽曹竟字子期，皆大儒，俱不仕莽。池陽有小人影，長尺餘，或乘車馬，或步行，操持萬物，小大皆自稱，三日乃止。海濱蝗。河水汎清河以東數郡。莽徵能治河者至以百數。大略異者，長水校尉平陵關並言︰「河決率常於平原、東郡左右，其地形下而土疏惡也。聞禹治河，本空此地。以爲南北不過百八十里，可空此地，不爲官亭民室而已。」大司馬掾張戎言︰「水性就下，行疾則自刮成空而稍深。河水重濁，號一石水六斗泥。今西方諸郡及京師民引河、渭水以溉田，春夏少水時，故河流遲，貯淤而稍淺；雨多水暴至，則溢決。而國家數隄塞之，稍益高於平地，猶築垣墻而貯水也。可順從其性，無復以灌溉，則水道通利，無溢決之害矣。」臨淮韓牧以爲「可略於《禹貢》九河處穿之，縱不能爲九，但爲四五，宜有益」。大司空掾王橫言︰「河入渤海，地高於韓牧所欲穿處。往者天嘗連雨，東北風，海水溢，西南出，浸數百里，九河地悉爲海水漸矣。禹之行河水，本從西山下東北去。《周譜》曰：『定王五年河徙』，則今所行非禹之所穿也。又秦攻魏，決河灌其都，決處遂大，不可復補。宜卻徙完平處，更開空，使緣西山足乘高地東北入海，乃無水災。」事亦無施行者。
其四年夏，赤氣出東方，竟天。東北西南皆反亂侵邊。
其五年二月，文母皇太后崩，葬渭陵，與元帝合而溝絶之。立廟於長安，新室世世獻祭。元帝配食，坐於牀下。莽爲後服喪三年。西域焉耆國叛，殺都護。冬十有一月，孛星出。
其六年三月壬申晦，日有蝕之。四月，隕霜殺草木。六月，黃霧四塞。秋七月，大風拔樹木，北闕城門瓦飛。雨雹，殺牛羊。莽以《周官》、《王制》之文，置卒正、連率、大尹，職如太守；屬長，職如都尉。置州牧，其禮如三公；郡監二十五人，位上大夫，各主五郡。皆世其官。分長安城旁六鄉，置帥各一人。分三輔爲六尉郡。河東、河南、河內、弘農、潁川、南陽爲六隧郡，置大夫，職如太守；屬正，職如都尉。及他官名悉改。大郡至分爲五，郡縣以亭爲名者三百六十。其後數變更，一郡至五易名，而旋復其故。吏民不能記，每下詔書，輒繫其本名而兼言之。令天下小學，以戊子代甲子爲六旬首。
其七年春，日中星見。民訛言黃龍墜地，死黃山宮中，百姓奔走觀者萬數。莽制禮作樂，說《六經》，公卿旦入暮出，連年不決。十一公士分佈勸農桑，班令於天下。中郎將、繡衣執法在郡國，乘權勢，更相奏舉，案章交錯道中，召會吏民，逮捕證左，白黑紛亂，貨賂相冒，守宮闕告訴者甚衆。莽自以專權得漢政，故咸自攬衆務，常御燈火至明，不能治。有司受成苟免，因緣爲姦而已。上書者連年不決。縣宰缺者至數年兼領。一切競爲貪苛，拘繫縣獄者至連年，逢赦乃得出。衛士不交代者數年。冬，以郡縣災害，率減吏祿。終不得祿者，各因職爲姦利以自給。穀糴常貴，百姓窮困，起爲盜賊。邯鄲以北大雨，水出，流殺人。
其八年春二月，大雨雪，深者二丈，柏竹咸枯死。地震。莽詔曰：「地者有動有震，震者爲害，動者不害。故《易》稱曰︰『《坤》動而靜，辟脅萬物，萬物生焉。』」其好自誣飾，皆此類也。長平館西岸崩壅涇水，涇水不流。羣臣上壽，以爲土填水，匈奴滅亡之兆也。臣下從諛亦如之。秋七月丁酉，霸城門災。戊子晦，日有蝕之。翟義黨王孫慶捕得，莽使太醫尚方、巧屠共刳剝之，量度五藏，以竹挺尋脈，知所終始，雲可以治病。
其九年，瑯琊女子呂母爲子報仇，黨衆浸多，至數萬人，號曰赤眉。莽親至南郊作威斗。威斗者，以五石銅爲之，形若北斗，長二尺五寸，欲以厭兵，令有司命人負之。
其十年正月朔，北軍南門災。莽一切收長吏家財五分之四以助邊，令吏得告將，許奴告主。欲禁姦，姦愈甚。樊崇、刁子都等以飢餓相聚於瑯邪，衆皆數萬。
其十一年，令太史更推三萬六千歲曆紀，六歲一改元，布告天下。時匈奴寇邊，莽乃大募，發丁男、死罪囚、吏民奴。一切稅吏民，皆三十取一。博募有伎術者待以不次之位，上言便宜者以萬數矣。或言能渡水不用舟楫，連馬接車，濟百萬之師；或言不持斗儲，食藥物，三軍不飢；或言能飛，一日千里。莽輒試之，取大鳥翮作翼，頭與身皆着毛，通引鐶鈕，飛數百步輒墮。莽知其不可用，苟欲獲其名，皆拜理軍，賜以車馬，待詔。發遣大司馬武建伯嚴尤與將軍廉丹擊匈奴，皆賜姓徵氏。大凡十三部將四十萬衆，齎三百日糧，欲同時並出塞，追匈奴，內之丁零，因分其地，立呼韓邪十五子。嚴尤諫曰：「匈奴爲害久矣，周、秦漢皆征之，然皆未得上策者。周得中策，漢得下策，秦無策焉。當周宣王之時，玁狁內侵，命將驅之，盡境而反。其視夷狄之侵，譬猶蚊蚋之害，驅之而已。故天下稱明，是爲中策。漢武帝選將練兵，齎糧深入，雖有尅獲之功，胡輒報之，兵連禍結三十餘年，中國罷耗，匈奴亦創艾，而天下稱武，是爲下策。始皇不忍小忿而輕民力，築長城之固，延袤萬里，轉輸之行，起於負海，疆場未定，中國內竭，以喪社稷，是爲無策。今天下遭陽九之厄，比年饑饉，而北邊尤甚。今發四十萬衆，齎三百日之糧，東據海岱，南取江、淮，然後能備。計其道里，一年尚未集合，兵先至者聚居暴露，師老械朽，勢不可用，此一難也。邊城空虛，不能奉軍糧，內調郡國，不相及屬，此二難也。計一人三百日食，用米十八斛，非牛力不能勝；牛又當自齎食，加二十四斛，重矣。胡地沙鹵，多乏水草，以往事揆之，軍出不滿百日，牛必死盡，且餘糧尚多，人不能勝，此三難也。秋冬甚寒，春夏則多風，齎釜鑊薪炭，重不可勝，食糒飲水，以歷四時，師有疾疫之憂，勢不能久，此四難也。輜重自隨，則輕銳者少，不得疾行，虜徑遁逃，勢不相及，幸而逢虜，則累輜重，如遇險阻，銜尾相隨，虜邀遮前後，危殆不測，此五難也。大用民力，功不可必立，臣伏憂之。」莽不聽。又復引古者名將樂毅、白起不用之意及言邊事凡三篇。及當出師庭議，尤固爭之，宜先憂山東。莽怒，策尤爲庶人，以董忠代之。師久屯不行，運轉不已，天下騷動。翼平連率田況奏言民資不實，莽復三十稅一。以況忠言憂國，進爵爲伯，衆皆駡之。夙夜連率韓博上言：「有奇士巨毋霸，長一丈六尺，大九圍，來至臣府曰︰『欲奮擊匈奴。』出於蓬萊東南、五城西北。軺車不能勝，即以大車駟馬載霸詣闕。願陛下作大甲高車，賁育之衣，遣大將軍一人、虎賁百夫迎之於道。京師門不容者，開高大之，欲以示百蠻。」意欲以諷莽。莽聞而惡之。留霸新豐，更其姓曰巨母霸，謂因文母太后而霸王符也。博以非所宜言，棄市。
其十二年，不順時之令，春夏斬人都市。二月壬申，日正黑。七月，大風毀王露堂。杜陵便殿乘輿虎文衣藏在室匣中自出，立於外堂上，良久乃委地。莽欲示萬世之基，乃營長安城南，隄封百頃，以起九廟。黃帝、虞舜、陳胡王、齊敬王、濟北閔王凡五廟不毀雲；濟南伯王、元城孺王、陽平頃王、新都顯王。黃帝廟東西南北各四十丈，高十七丈，餘各半之。金銀雕飾，窮極工巧，費用巨百萬，卒徒死者以萬數。鉅鹿馬適求舉燕兵以誅莽，發覺，誅死。南郡張霸、江夏羊牧、王匡等起兵於緑林下江，衆皆萬餘人。武功中水鄉民舍墊爲池。
其十三年，更州牧爲監，如刺史。莽子臨與莽侍婢通，恐漏洩，乃謀殺莽，發覺，自殺。秋，隕霜殺菽，關東大饑。莽問群臣擒賊方略，故左將軍公孫祿徵來與議，祿曰：「太史令宗宣誣天文，以凶爲吉。太傅唐尊飾虛僞以取名。國師劉歆顛倒《五經》，毀壞師法。明學男張邯、地理侯孫陽造井田，使民棄業。羲和魯匡設六管，以勞工商。說符侯崔發阿諛以取容，令下情不得上通。宜誅此數子，以慰天下！」莽怒，令虎賁扶祿出。時民皆飢愁，州縣不能慰安，又不得擅發兵，故盜賊浸多。唯翼平連率田況發四萬人，授以庫兵，與刻石爲約。赤眉聞之，不敢入界。況自劾奏，莽切責況擅發兵，赦罪，詭以擒賊。況自請出擊賊，所向皆破。莽使況領青、徐二州牧。況請︰「無出大將，選牧尹以下，明其賞罰，收合離散小國，徙其老弱置大城中，積穀並力固守。賊攻城，不得勢，必不能聚，所過乏食。以此招之則降，擊之則滅。今出大將軍，郡縣苦之，乃甚於賊。宜盡徵還乘傳使者，以休息郡縣。委任臣二州，盜賊必平。」莽畏惡況，陰爲發代，賜況書，將代監其兵。況隨使者還，齊地遂敗。
其十四年閏月，霸橋災，數千人沃之不滅。關東民相食。蝗蟲蔽天，自東來，至長安，入未央宮。發吏民設購賞以捕之。時下江兵盛，新市朱鮪、平林陳牧皆復聚衆。莽遣大將軍孔仁、嚴尤、陳茂擊之。前所遣太師王匡、更始將軍廉丹擊赤眉，匡、丹皆敗。莽知天下潰叛，乃分遣使除六管諸禁，詔令民不便者皆收還之。時世祖與伯升起兵，與平林、新市合攻棘陽。十有二月，有星孛於張、箕。
其十五年二月辛巳，劉聖公立爲更始皇帝，即世祖之族兄也。莽遣大司徒王尋、大司空王邑將兵，號百萬，擊更始。二公兵敗於昆陽，關東震恐。道士西門君惠謂莽從兄王涉曰：「讖雲︰『漢復興，劉秀爲天子。』天子，國師劉歆是也。」先是歆依讖改名秀。涉以語大司馬董忠，共語歆。歆謂天文人事，東方必成。歆亦怨殺其三子，又畏大禍將至，遂謀與忠劫莽東降。忠等誅死。歆、涉以親近，莽惡其人聞，遂隱誅，歆、涉自殺。莽師徒外破，大臣內叛，無所復信，憂懣不能食。性好小數，但爲厭勝之事，遣人壞漢園陵罘罳，雲「無使民復思漢」，皆此類也。崔發言「國有大災，則哭以厭之」。莽乃率群臣至南郊大哭。告天下諸生小民旦夕會哭，甚者除爲吁嗟郎。漢兵至，遂發莽先人墳墓，燒其棺槨，焚其九廟，火照城中。十一月戊申朔，漢兵入城。城中人皆降。莽避火前殿，猶按式，迴席隨斗柄而坐，曰︰「天生德於予，漢兵其如予何！」庚戌，乃昇漸臺，執威斗，抱符命，群臣從者尚千餘人。王邑兵盡乃還，父子守莽。下晡時，兵衆上臺，邑等戰死。邑者，成都侯王商之子也。莽藏室中地隅間，校尉公孫賓就斬莽頭，軍人爭莽身，支分節解，肌肉臠切。遂傳首詣更始於宛。孝平後曰：「何面目復見漢家！」遂投火而死。後婉瘱有志操，自劉氏廢，稱疾不朝。會莽欲改嫁之，令立國將軍孫建子將醫問疾，後大怒，鞭其旁侍者，發怒不起。莽遂不敢逼之。鍾武侯劉聖聚衆汝南，稱尊號。嚴尤、陳茂投之，尤爲大司馬，茂爲丞相。十餘日，聖兵敗，尤、茂並死。司命孔仁以兵降漢，乃嘆曰：「吾聞食人食者死其事。」乃自刎死。《本傳》曰：「王莽始起外戚，折節力行，以要名譽，宗族稱孝，朋友歸仁。及其居位輔政，成、哀之際，勤勞國家，直道而行，動見稱述。豈所謂『在家必聞，在國必聞』，『色取仁而行違』者？莽既不仁而有邪佞之才，又乘四父歷世之權，遭漢中微，國統三絶，而太后壽考爲之宗主，故得肆其姦慝而成篡奪之禍。推此言之，亦有天時，非人力也。及其竊位南面，處非所據，顛覆之勢險於桀、紂，而莽晏然自謂唐、虞復出，乃始恣睢，奮其威詐，滔天虐民，窮凶極惡，毒被諸夏，亂延蠻貊，未足逞其欲焉。故海內囂然喪其樂生之心，內外怨恨，遠近俱發，城池不守，支體分裂，遂令天下城邑爲墟，丘壠發掘，害徧生靈，延及朽骨，書傳所載亂臣賊子無道之人，考其禍敗，未有如莽之甚也。昔秦燔《詩》、《書》以立私議，莽誦《六經》以文姦言，同歸殊塗，俱用亡滅。此皆亢龍之絶氣，非命之運會，紫色䵷聲，餘分閏位，爲聖王之驅除雲爾！」王莽既敗，天下雲擾，大者連州郡，小者據縣邑。公孫述稱帝於蜀；隗囂據隴擁衆，收集英雄，班彪在焉。彪即成帝婕妤之弟稚之子也。囂問彪曰：「往者周亡，戰國並爭，天下分裂，數代然後始定，意者縱橫之事復起於今日乎？將承運迭興在一人也？願先生論之。」論曰：「周廢興與漢稍異。昔周立爵五等，諸侯從政，根本既微，枝葉強大，故其末流有縱橫之事，其勢然也。漢家承秦之制，郡縣治民，臣無百年之柄。至於成帝，假借外家，哀、平祚短，國嗣三絶，危自上起，傷不及下。故王氏之貴，傾擅朝廷，能竊其位，不卹於人心。是以即位之後，天下莫不引領而嘆，十餘年間，中外騷動，遠近俱發，假號雲合，咸稱劉氏，不謀同辭。方今豪傑帶州域者，皆無七國世業之資。《詩》雲︰『皇矣上帝，臨下有赫，監觀四方，求民之莫。』今民皆謳吟思漢，鄉仰劉氏，已可知矣。」囂曰：「先生之言周、漢之勢可，至於但見愚人習識劉氏，而謂漢家重興，疏矣！昔秦失其鹿，劉氏逐而得之，時民復知漢乎！」彪感其言，又閔禍患之不息，乃著《王命論》以救時難。其辭曰：「昔在帝堯之禪曰︰『咨爾舜，天之曆數在爾躬。』舜亦以命禹。暨於稷、契，咸佐唐、虞，光濟四海，奕世載德，至於湯、武，而有天下。雖遭遇異時，而禪代不同，至於應天順民，其揆一也。是故劉氏承堯之後，氏族之世，著於《春秋》。唐據火德，而漢運紹之，始起豐、沛，神母夜號，以彰赤帝之符。由是言之，帝王福祚，必有明聖顯應之德，豐功厚利積累之業，然後精誠通於神明，流澤加於生民，故爲神明所福饗，天下所歸往，未見亡命功德不紀而能崛起於此者也。世俗見高祖起於布衣，不達其故，以爲適遭暴亂，得奮其劍，遊說之士比於逐鹿，捷者幸而得之，不知神器有命，不可以智力求之。悲夫！此世俗所以多亂臣賊子也。若然，豈徒晻於天道，又不覩於人事也！夫饑饉流離，單寒道路，思裋褐之襲，擔石之畜，所願不過一金，終於轉死溝壑。何則？貧窮亦有命也。況乎天子之位，四海之富，神明之祚，可得而妄處哉？故雖遭罹阨會，竊其權柄，勇如信、布，強如梁、籍，成如王莽，然卒就鼎鑊，伏斧鑕，烹煮分裂，又況么麼，不及數子，而欲晻干天位者乎！是故駑蹇之乘不騁千里之塗，燕雀之儔不奮六翮之用，楶稅之材不荷棟梁之任，斗筲之子不秉帝王之量。《易》曰：『鼎折足，覆公餗。』言不勝任也。當秦之末，豪傑並起，共推陳嬰而欲王之，嬰母止之曰：『自吾爲汝家婦，汝世貧賤，卒得富貴，不祥。不如以兵屬人，事成少受其利，不成禍有所歸。』嬰從其言，而陳氏以寧。王陵之母亦見項羽必亡，知劉氏將興。是歲，陵爲漢將，而母獲於楚，有漢使來，陵母見之曰︰『告吾子，漢王長者，必得天下，爾謹順事之，無有二心。』遂對漢使伏劍而死，以固陵心。其後果定漢，陵爲相封侯。夫以匹婦之明，猶能推事理之致，探禍敗之機，傳宗祀於無窮，垂策書於春秋，而況丈夫乎！是故窮達有命，吉凶由人，嬰母知廢，陵母知興，審此四者，帝王之分決矣。蓋在高祖，其興也有五：一曰是堯、舜之苗裔，二曰體貌多奇異，三曰神武有徵應，四曰寬明而仁信，五曰知人善任使。加之以誠信好謀，達於聽受，見善如不及，用人如由己，從諫如順流，趣時如響赴，當食吐哺，納子房之策；收足揮洗，揖酈生之說，悟戍卒之言，斷懷上之情；高四皓之名，割肌膚之愛，舉韓信於行陳，收陳平於亡命，英雄陳力，群策畢舉：此高祖之大略也，所以成帝業焉。若乃靈瑞符應，又可略聞矣。夫初劉媼姙高祖，夢與神遇，雷電晦冥，有龍蛇之怪。及長而多靈，有異於衆。是以王媼、武負感物而折券，呂公覩形而進女；秦皇東遊以厭其氣，呂后望雲而知其處；始受命則白蛇分，西入關則五星聚。故淮陰、留侯謂之天授，非人力也。歷古今之得失，驗行事之成敗，稽帝王之世運，考五者之所謂，趣舍不厭斯位，符瑞不同斯度，而苟昧權利，越次妄據，外不量力，內不知命，則必喪保家之主，失天年之壽，遇折足之凶，伏斧鑕之誅。英雄誠知淵覺悟，畏若禍戒，超然遠覽，淵然深識，收嬰、陵之明分，絶信、布之覬覦，距逐鹿之瞽說，審神器之授受，無貪不可幾者，爲二母之所笑，則福祚流於子孫，天祿永終矣。」彪知囂不寤，乃避難於河西。河西大將軍竇融訪問焉。舉茂才，爲徐令。彪子固，字孟堅。明帝時爲郎，據太史公司馬遷《史記》，自高祖至於孝武大功臣，紹其後事，迄於孝平、王莽之際，著帝紀、表、志、傳以爲《漢書》，凡百篇。述其帝紀，其辭曰：
「皇矣漢祖，纂堯之緒，實天生德，聰明神武。秦人不綱，網漏於楚。爰茲發跡，斷蛇奮旅。神母告符，朱旗乃舉，越蹈秦郊，嬰來稽首。革命創制，三章是紀，應天順人，五星同晷。項氏畔換，絀我巴、漢，西土宅心，戰士憤怨。乘釁而起，席捲三秦，割據山河，保此懷民。股肱蕭、曹，社稷是經，爪牙信、布，腹心良、平。恭行天罰，赫赫明明。述《高紀》。
「孝惠短世，高后稱制，罔顧天顯，呂宗以敗。述《惠紀》。
「太宗穆穆，允恭玄默，化民以躬，率下以德。農不供貢，罪不收孥，宮不新館，陵不崇墓。我德如風，民應如草，國富刑清，登我漢道。述《文紀》。
「孝景蒞政，諸侯方命，克伐七國，王室以定。匪怠匪荒，務在農桑，著於甲令，民用寧康。述《景紀》。
「世宗曄曄，思弘祖業，疇恣熙載，髦俊並作。厥作伊何？百蠻是攘，恢我疆宇，外博四荒。武功既抗，乃迪斯文，憲章六學，統一聖真。封禪郊祀，祭秩百神；協律改正，享茲永年。述《武紀》。
「孝昭幼衝，冢宰惟忠，燕、蓋譸張，實叡實聰，罪人斯得，邦家和同，述《昭紀》。
「中宗明明，夤用刑名，時舉傅納，聽斷惟精。柔遠能邇，燀燿威靈，龍荒朔漠，莫不來庭。不承祖烈，尚於有成。述《宣紀》。
「孝元翼翼，高明柔克，賓禮故老，優容亮直。外割禁苑，內損御服，離宮不衛，山陵不邑。閹尹之疵，穢我明德。述《元紀》。
「孝成皇皇，臨朝有光，威儀之盛，如珪如璋。壼闈恣趙，朝政在王，炎炎燎火，亦允不陽。述《成紀》。
「孝哀彬彬，克攬威神，凋落洪枝，底剭鼎臣。婉孌董公，惟亮天功，《大過》之困，實撓實凶。述《哀紀》。
「孝平不造，新都作宰，不周不伊，喪我四海。述《平紀》。」
凡漢有天下，地東西九千三百二里，南北萬三千三百六十八里。隄封田一萬萬四千五百一十三萬六千四百五頃，除邑居、道路、山林、川澤、郡國不可闢者，定墾田八百二十七萬五百三十六頃。郡國一百三，縣邑一千三百一十四，道三十二，侯國二百四十一。戶千二百十三萬三千六百一十二，口五千九百五十九萬四千九百七十八人。此在國家強盛之時。
凡《漢紀》，其稱年本紀、表、志、傳者，書家本語也。其稱論者，臣悅所論，粗表其大事，以參得失，以廣視聽也。惟漢四百二十有六載，皇帝撥亂反正，統武興文，永惟祖宗之洪業，思光啓於萬嗣，闡綜大猷，命立國典，以及群籍，於是乃作考舊，通連體要，以述《漢紀》。《易》稱「多識前言往行，以畜其德」，《詩》雲「古訓是式」。中興已前一時之事，明主賢臣，規模法則，得失之軌，亦足以監矣。撰《漢書》百篇，以綜往事，庶幾來者亦有監乎此。其辭曰：
茫茫上古，結繩而治，書契爰作，典謨雲備。明德惟馨，光於萬祀。其在中葉，實有陶唐。不顯伊則，配天惟明。蕩蕩厥猷，有煥其章。至於有周，對日重光。於赫大漢，統辟元功。穆穆惟祗，二祖六宗。明明皇帝，纂承洪緒。遭國閔凶，困於荼蓼。實天生德，應運建主。矯矯俊臣，惟國作輔。綏我思成，有德思祜。撥亂反正，大建惟序。武功既列，廼贊斯文。禮惟前軌，命我小臣。爰著典籍，以立舊勳。綜往昭來，永監後昆！侍中悅上。
《漢紀》本凡十七萬二千四百三十二字。
《王莽》一萬字。莽攝位三年，即真十五年，合十八年。
