漢元年冬十月，五星聚於東井，從歲星也。東井，秦之分野。五星所聚，是謂易行，有德者昌，無德者殃。沛公至霸上。秦王子嬰素車白馬，係頸以組，奉皇帝璽降於軹道旁，沛公執之以屬吏。於是秦遂亡矣。《本傳》曰：「賈生之《過秦》曰：秦孝公據崤、函之固，擁雍州之地，君臣固守以闚周室，有席捲天下，併吞八荒之心。當此之時，商君佐之，內立法度，務耕織，修守戰之備，外連橫而鬬諸侯。於是秦人拱手而取西河之外。及惠文、武、昭襄蒙故業，因遺策，南取漢中，西取巴蜀，東割膏腴之地，收要害之郡。諸侯恐懼，會盟而謀弱秦，合從締交，相與爲一。常以十倍之地，百萬之軍，仰關而攻秦。秦人開關延敵，九國之師逡巡而不敢進。秦無亡矢遺鏃之費，而天下已困矣。於是從散約敗，爭割地而賂秦。秦有餘力而制其弊，追亡逐北，伏屍百萬，流血漂櫓，因利乘便，宰割天下，分裂山河。強國請伏，弱國入朝。及至始皇，奮六世之餘烈，振長策而御宇內，吞二周而亡諸侯，履至尊而制六合。南取百粵之地，以爲桂林、象郡。百越之君頫首係頸，委命下吏。乃使蒙恬北築長城而守藩籬，卻匈奴七百餘里。然後踐華爲城，因河爲池，據億丈之峻，臨不測之深以爲固。良將勁弩，守要害之地，信臣精卒，陳利兵而誰何。天下已定，始皇之心，自以關中之固，萬世之業也。於是廢先王之典，焚百家之言，以威力爲至道，以權詐爲要術，百姓失望而天下懷怨矣。故陳涉起於行陣之間，將數百之衆，轉鬬而攻秦。斬木爲兵，揭竿爲旗，天下雲合響應，贏糧而影從，山東豪傑並起而亡秦族矣。夫秦以區區之地，致萬乘之權，然後以六合爲家，崤、函爲宮。一夫作難而七廟隳，身死人手，爲天下笑者，何也？仁義不施，而攻守之勢異也』」沛公入咸陽，宮室、婦女、珍寶、犬馬之飾甚盛，欲留之。張良諫沛公曰：「秦爲無道，故使沛公得至於此。今始至秦，即安其樂，此助桀爲虐也。」乃還軍霸上。諸將皆爭取秦寶貨，蕭何獨悉收秦圖書。十有一月，沛公與秦人約法三章：殺人者死，傷人者刑，及盜抵罪。吏人皆安堵如故。民爭獻牛酒，又讓不受，於是民知德義矣。沛公乃遣兵距關，欲王關中。是時項羽率諸侯兵四十萬衆，號百萬衆，西至新安。降卒心不服，出怨言，羽乃夜擊之，坑秦降卒二十餘萬人。十有二月，遂至鴻門，欲擊沛公。項羽季父項伯告張良令出。良曰：「今事急，亡去則不義。」乃告沛公，令見項伯，自解於項羽。沛公遂見羽於鴻門。亞父范增欲擊沛公，羽不聽。范增謂項莊曰：「汝入以劍舞，因擊沛公。」項莊既舞，項伯常以身蔽沛公。於是甚急，賢成君樊噲聞之，杖劍楯衝門而入，立於帳下。羽曰：「壯士哉！賜之巵酒豚肩。」既飲酒，拔劍切肉，肉盡。因責讓羽曰：「沛公先定關中，以待大王。今大王聽讒臣之言，乃欲誅沛公，臣恐天下解心疑大王也。所以遣兵守關者，以備他盜也。」羽默然，遂無誅沛公之意。沛公乃還霸上。范增怒曰：「吾屬今爲沛公虜矣！」羽遂殺子嬰，收其寶貨、婦女而東。燒秦宮室，火三月不滅。韓生說羽令都關中。羽曰：「富貴不歸故鄉，如衣錦夜行。」韓生曰：「人謂楚人曰沐猴而冠，果然。」羽聞之，怒殺韓生。羽所過殘賊，秦人失望。春正月，羽陽尊懷王爲義帝，徙之長沙，都郴。羽自立爲西楚霸王，王梁、楚地九郡，都彭城。立沛公爲漢王，王巴、蜀、漢中四十一縣，都南鄭。三分關中，立秦三將：章邯爲雍王，司馬忻爲塞王，董翳爲翟王。黥布爲九江王。徙趙王歇爲代王。立張耳爲常山王。徙魏王豹爲西魏王。徙燕王廣爲遼東王。燕將臧荼爲燕王。徙齊王巿爲膠東王。齊將田都爲齊王。趙將司馬卬數有功，立爲殷王。瑕丘申陽先下河南，迎楚王於河上，立陽爲河南王。吳芮率百越佐諸侯，立芮爲衡山王。義帝柱國共敖別將擊河南，功多，立敖爲臨江王。舊齊王建之孫田安，初以濟北數城降，立爲濟北王。田榮背項梁，陳餘不從入關，故皆不王。然素聞餘賢，封南皮三縣。爲鄱君別將枚鋗功多，封十萬戶侯。夏四月，諸侯皆就國。漢王欲叛楚，蕭何諫曰：「雖王漢中之惡，不猶愈於死乎？且語稱『天漢』，其稱甚美。夫能屈於一人之下，則伸於萬人之上，湯、武是也。願大王王漢，撫其民以致賢人，收用巴、蜀，還定三秦，天下可圖也。」乃就國。賜曹參爵爲建成侯，樊噲爲臨武侯。張良說曰︰「願王燒絶棧道，示無還心。」良因絶棧道而還於韓。於是沛公遂至南鄭，封呂公爲臨泗侯。淮陰人韓信爲治粟都尉。初，信家貧，常寄食於下鄉亭長，亭長妻厭之，乃自絶而去。釣於下邳城下，有漂母憐信，食信數十日。信曰：「富貴，我必厚報母。」母怒曰：「大丈夫不能自食，吾豈求報乎！」淮陰市有少年衆辱信曰：「能死，殺我；不能死，出我跨下。」信遂俛而出其跨下，市人大笑之。信母死，家貧無以葬，乃行營高敞葬地，令其傍可置萬家者。後事項羽，爲郎中，羽不能用而去，歸於漢。坐事當斬，已伏鑕，仰視，乃見夏侯嬰，曰：「王不欲取天下邪？而斬壯士！」太僕嬰言之於王，赦之不誅，以爲都尉。蕭何知其賢。王不能用，信亡。蕭何遽自追之，不及以聞，三日乃至。王怒曰：「何之？」何曰：「追亡者耳。」王曰：「諸將亡者十輩，公無所追，追信，詐也。」何曰：「諸將易得耳。大王必欲定天下，非信無可用者。」王乃以爲大將軍。何曰：「大王性素慢人，每拜大將軍，若召小兒，此信所以去也。宜立壇場，齋七日，設九賓禮而拜之。」既拜信，衆咸驚焉。信見王曰：「今東向爭天下，豈非項王也？」王曰：「然。」信曰：「大王自料勇悍仁強孰與項王？」王曰：「不如也。」信再拜曰：「唯，信亦以爲大王不如也。然項王喑嗚叱咤，千人皆靡，然不能屬任賢將，此特匹夫之勇耳。項王與人恭謹，人有疾病，流涕與之分食，至於封賞，恡而不能與，此特匹婦之仁耳。雖王天下，不居關中，都彭城。又背義帝約，而以親愛王，諸侯不平。所過無不殘滅，百姓不附。雖名爲伯，實失天下心，故曰其強易弱。今大王誠能反其道，任天下武勇，何所不誅！以天下城邑封功臣，何所不服！以義兵從思東歸之士，何所不勝！且三秦王詐其衆降諸侯，項王詐坑秦降卒二十餘萬人，唯邯、忻、翳等三人得脫。秦人父兄怨此三人，痛入骨髓。大王入關，秋毫一無所取，除秦苛法，吏人無不欲得大王王秦。於諸侯之約，大王當王關中。王失職之蜀，秦人無有不恨者。今大王舉兵而東，三秦可傳檄而定也。」於是王大喜，自以爲得信晚也。五月，與韓信俱東，蕭何留守蜀。王進兵襲雍王，章邯敗走廢丘，令將軍樊噲圍之。王遂東。田榮怨項羽不肯王己，又不令巿徙膠東。巿畏楚，亡之國。六月，田榮殺巿，自立爲齊王，而擊田都。都亡走楚。田榮與彭越將軍印綬，令反徇梁地。越者，昌邑人也。初，少年相聚百餘人，請越爲長，與期會，十餘人後至。越曰：「請斬最後至一人。」衆皆笑曰：「何至如是？」越遂斬之，立約束而盟。徒屬皆驚，而不敢仰視。後衆萬餘人，在鉅野中，無所屬。乃受榮印綬，擊殺濟北王安。榮遂並三齊之地。遼東王韓廣不肯徙之國，故燕王臧荼殺廣，並其地。塞王忻、翟王翳來降。項王殺韓王成，以張良從漢入秦故也。以故吳令鄭昌爲韓王，距漢。張良遺項羽書曰：「漢王失職之蜀，欲得關中，如約則止，不敢反也。」又以齊反書遺羽曰：「齊欲滅楚國。羽以故不西，而北擊齊，徵兵九江。」九江王稱疾，遣四千人助楚。是歲，實乙未也。
二年冬十月，項羽使九江王布殺義帝於郴。陳餘既怒張耳，且怒項羽之不王己也，乃請兵於齊以伐趙，破常山趙王。張耳欲走楚，齊客有甘公者說耳曰：「漢王入秦，五星從歲星於東井，其占曰『當以義取天下』。漢入秦可謂能義矣。楚雖強，後終屬於漢。」耳乃走漢。漢以故秦柱下史陽武人張蒼爲常山太守。陳餘迎趙王歇反之於趙，立餘爲代王。餘以趙王弱，乃使夏說爲國相居代，餘相趙。張耳間行歸漢，漢以爲成信侯。河南王、韓王來降。十有一月，立舊韓王孫信爲韓王。使諸將略地，若一郡降者，封萬戶侯。王使人招陳餘，陳餘曰：「漢殺張耳，乃從。」漢乃求人類耳者送其首，餘將從漢，聞耳詐死，乃止。春正月，項羽伐齊，殺田榮，齊降於楚。羽焚其城郭，殺降卒，繫虜老弱，齊復叛楚降漢。漢王立社稷於長安。施恩惠，賜人爵。蜀、漢人從軍者，家復租稅二歲。關中人從軍者，復租一歲。人年五十已上能善道教訓者，復徭役。常以十月賜民牛酒。蕭何守關中，治櫟陽宮，定約束，轉漕給軍，專任關中事。是時沛人王陵聚黨數千人在南陽，始來從漢。項羽得陵母，漢使至楚，羽使母招陵。陵母見使者曰：「爲我告陵，漢王長者也，終事之，無二心。」因伏劍死。三月，魏王豹降，陳平因魏無知始來。陳平，陽武人也，家貧好讀書，少時嘗爲里中社宰，分肉甚平均，父老善之。平曰：「嗟乎！使平宰天下，亦如此肉矣。」事魏王及項羽，不能用。歸漢，漢王與參乘，令典護諸將。諸將皆怒曰：「大王一旦得楚之亡卒，乃命監護長者！」王愈益任用之。王至洛陽，新城三老董公說王曰：「臣聞『順德者昌，逆德者亡』，『兵出無名，事故不成』，『明其爲賊，敵乃可服』。項王殺義帝，是天下之賊也。夫仁者不以勇，義者不以力，若三軍之衆爲之素服，以告諸侯，而事東伐，此湯、武之舉也。」王善之。乃與義帝發喪，大臨三日，素縞以告諸侯。夏四月，田橫立榮子廣爲齊王，橫爲相，止城陽。項羽與齊戰，漢王率諸侯之師凡五十六萬人東襲楚。至外黃，彭越將三萬人歸漢。漢拜爲相國，令定梁地。王遂入彭城，悉收楚美人寶貨，置酒高會。羽聞之，留其將擊齊，自以精兵三萬人歸，晨襲漢軍於濉水上。從旦至日中，殺漢士卒十餘萬人，皆入濉水，濉水爲之不流。漢軍大敗，圍王三匝。會天大風揚砂，晝晦，楚軍大亂，而王得與數十騎遁去。道逢孝惠、魯元公主，載行。楚追急，輒推墮之。夏侯嬰嘗收載之，遂得免。而太公、呂后被獲於楚。時諸侯皆復歸楚，楚進兵而西。蕭何悉發關中卒詣軍，韓信亦收餘兵與王會，擊楚於京、索間，大敗之。騎將灌嬰又敗楚騎於滎陽東，故楚師不能復進。陳平爲亞將，屬韓信。或曰：「陳平雖美丈夫，如冠玉耳，未有所知也。平居家盜淫其嫂，在官受金。」王以讓魏無知，無知曰：「大王所知者，行也；臣所言者，能也。顧其計誠足以益國耳，又何疑？」王以平爲護軍中尉，盡監護諸將。諸將乃不敢言。王謂群臣曰：「誰能爲我說九江王，令背楚，項羽必留。得留三月，我之取天下可以萬全。」有儒者隨何請使。至九江，三日不得見。何說太宰曰：「今臣所言是耶，大王所欲聞；非邪，何等二十人伏斧鑕於淮南市，以明大王背漢而與楚也。」太宰言之於王而見之。何曰：「竊見大王之與楚，何也？」王曰：「寡人北面而臣事之。」何曰：「大王臣事楚者，以爲可託國也。項王伐齊，身自負版築，以爲士卒先。大王宜悉舉淮南之衆，身爲先鋒；乃發四千人以助楚。夫北面而臣事人者，固若是乎？漢王戰於彭城，項王未出齊也，大王宜掃淮南之衆日夜會戰，今無一人渡淮者，垂拱而觀其孰勝。夫託國於人，固若是乎？大王提空名以向楚，而欲厚自託，臣竊危之。夫楚兵雖強，負不義之名，以其背盟約而殺義帝也。漢王收諸侯之兵，還守成臯、滎陽下，獨深溝高壘，分卒守徼乘塞。楚人還兵，間行以梁地，深入敵國八九百里。楚欲戰則不得，攻城則力不能，老弱轉輸千里之外。漢堅守不動，進則不得前，退則不得解，楚亦不足恃也。楚勝則諸侯自危懼而相救，夫楚之強，適足以致天下之兵耳。臣非以淮南之衆足以亡楚也。今大王舉兵而背攻楚，楚王必留數月，漢之取天下可以萬全。大王不與萬全之漢，而自託於危亡之楚，臣竊惑之。」布陰許之。會楚使至，方急責布發兵，何直入曰：「九江王已歸漢，楚何得以令發兵！」布甚愕。何因令布殺使者而起兵。項羽使龍且擊淮南，而身攻下邑。六月，漢王歸櫟陽，引水灌廢丘，章邯自殺。壬午，立子盈爲太子，赦罪人。關中大饑，米斗五千，人相食。秋八月，如滎陽，使酈食其說魏王豹。豹曰：「漢王侮慢人，駡詈諸侯王如奴虜耳，吾不忍復見也。」食其還，王問：「魏大將軍誰也？」曰︰「柏直也。」王曰︰「此將其口尚乳臭，不能當韓信，騎將馮敬不能當灌嬰，步將項他不能當曹參，吾無患矣。」乃以韓信爲左丞相，與曹參、灌嬰俱擊魏。韓信聞魏不以周叔爲大將軍，乃喜，遂進兵。僞陳船欲渡臨晉，魏聚兵以距之。信乃伏兵從夏陽以木罌缶渡軍，襲安邑，虜魏王豹。初，豹有姬曰薄姬，許負相之，當生天子，豹恃此而反。豹敗，王遂納薄姬，是生文帝。
三年冬十月，韓信、張耳及曹參等破代，擒夏說。進伐趙，獲趙王歇，斬成安君陳餘。韓信之伐趙也，廣武君李左車說成安君陳餘曰：「漢兵乘勝遠鬬，其鋒不可當也。臣聞『千里餽糧，士有飢色；樵蘇後爨，師不宿飽』。今井陘之道，車不得方軌，騎不得成列，行數百里，其勢糧食必在後。願足下假臣奇兵三萬人，從間路絶其輜重；足下深溝高壘，勿與戰。彼前則不得鬬，退則不得還，野無所掠，不十日，兩將之頭可懸於麾下矣。」陳餘曰：「韓信兵號數萬，千里徑來襲我，亦已罷勞。今我二十萬避而不擊，後有大者，何以距之？諸侯謂吾怯，而輕來伐我。」不聽。韓信使人闚之，知其不用廣武君計，乃敢進兵。未至井徑口三十里，止舍。夜半，選輕騎二千人，人持一赤幟，從間道萆山而望趙軍。信戒曰：「趙見我走，必空壁逐我，汝疾入，拔趙幟，立漢赤幟。」乃使萬人先行，背水爲陣。平旦，信建大將旗鼓，出井陘口。趙開壁擊之，大戰良久。於是信、耳佯不勝，僞棄旗鼓，走還水上軍。趙空壁爭漢旗鼓，逐信、耳。於是二千騎馳入趙壁，皆拔趙幟，立漢赤幟二千。趙軍不能敗水上軍，乃還，見漢赤幟，大驚，以爲漢皆已破趙衆矣，遂亂而走。趙將雖斬之，不能禁。於是漢兵夾擊，大破之。既而諸將問信曰：「兵法︰『右背山陵，前左水澤。』今將軍令臣等反背水陣，何也？」信曰：「『置之死地而後生』，此兵法也。且信非得素拊循士大夫也，所謂『驅市人而戰』，故置之死地，既人人自爲戰；即與生地，皆走，尚安得而用之乎！」諸將皆服曰︰「非所及也。」信令軍中曰：「生得廣武君，購千金。」信得之，乃東面師事之，問曰：「吾欲北攻燕，東伐齊，何如？」對曰：「『敗軍之將不可以語勇，亡國之大夫不可以圖存。』又何問焉！」信曰：「向使成安君聽子之計，則信亦將爲子擒矣。」固問之。對曰：「足下威振諸侯，名聞海內，然士卒罷勞，其實難用。今足下舉倦弊之兵，頓之燕堅城之下，情見力屈，曠日糧竭。若燕不拔，齊必距境以自強。二國相持，則劉項之權未有所分也。不如按甲休兵，日享士大夫，北首燕路，然後使一乘之使，奉咫尺之書，燕不敢不從。燕從而臨齊，齊雖有智者，亦不能爲齊計也。兵法固有『先聲而後實』者，此之謂也。」信曰︰「善。」乃發使使燕，燕聽命。於是請立張耳爲趙王，以拊循趙衆。甲戌晦，日有食之。十二月，九江王布及隨何至。布爲楚所攻敗，故間行而來。王拒楚於成臯，與酈食其謀橈楚權。食其曰：「昔湯伐桀，封其後於杞；武王伐殷，封其後於宋。秦滅六國，使無立錐之地。大王誠復六國之後，彼皆戴仰大王德義，願爲大王臣妾。德義已行，南面稱伯，楚必歛衽而朝。」王曰︰「善。趨刻印。」未行，張子房至。王以問之，良曰：「大事去矣。」漢王方食，良曰：「臣請借前箸以籌之：昔湯、武封桀、紂之後者，度能制其死命也。今大王能制項籍之死命乎？其不可一矣。武王入殷，表商容之閭，釋箕子之囚，封比干之墓，今大王能乎？其不可二矣。發鉅橋之粟，散鹿臺之財，以賑貧窮，今大王能乎？其不可三矣。偃革爲軒，倒戢干戈，示不復用武，今大王能乎？其不可四矣。休馬華山之陽，示無所爲，今大王能乎？其不可五矣。息牛桃林之埜，示天下不復輸積，今大王能乎？其不可六矣。天下遊士離親戚，捐墳墓，去故舊，從大王遊者，日夜望尺寸之地。今乃立六國後，遊士各歸事其主，從親戚及故舊，大王誰與取天下乎？其不可七矣。且楚唯無強，六國復橈而從之，大王安得復臣之哉？其不可八矣。誠用此計，大事去矣。」漢王輟食吐哺，駡酈生曰：「竪儒，幾敗乃公事！」令趨銷印。荀悅曰：夫立策決勝之術，其要有三：一曰形，二曰勢，三曰情。形者，言其大體得失之數也；勢者，言其臨時之宜也，進退之機也；情者，言其心志可否之意也。故策同事等而功殊者何？三術不同也。初，張耳、陳餘說陳涉以復六國，自爲樹黨；酈生亦說漢王。所以說者同而得失異者，陳涉之起也，天下皆欲亡秦；而楚、漢之分未有所定，時天下未必欲亡項也。且項羽率從六國攻滅強秦之時，勢則不能矣。故立六國，於陳涉所謂多己之黨而益秦之敵也。且陳涉未能專天下之地也，所謂取非其有以與人，行虛惠而獲實福也。立六國，於漢王所謂割己之有以資敵，設虛名而受實禍也。此同事而異形也。及宋義待秦、趙之斃，與昔卞莊刺虎同說者也。施之戰國之時，鄰國相攻，無臨時之急，則可也。戰國之立，其日久矣，一戰勝敗，未必以存亡也。其勢非能急於亡敵國也，進乘利，退自保，故累力待時，乘敵之斃，其勢然也。今楚、趙所起，其與秦勢不並立，安危之機，呼吸成變，進則成功，退則受禍。此同事而異勢者也。伐趙之役，韓信軍於泜水之上，而趙不能敗。彭城之難，漢王戰於濉水之上，士卒皆赴入濉水，而楚兵大勝。何則？趙兵出國迎戰，見可而進，知難而退，懷內顧之心，無必死之計；韓信軍孤在水上，士卒必死，無有二心，此信之所以勝也。漢王深入敵國，飲酒高會，士卒逸豫，戰心不固；楚以強大之威而喪其國都，項羽自外而入，士卒皆有憤激之氣，救敗赴亡之急，以決一旦之命，此漢之所以敗也。且韓信選精兵以守，而趙以內顧之士攻之；項羽選精兵以攻，而漢以怠惰之卒應之。此同事而異情者也。故曰權不可預設，變不可先圖，與時遷移，應物變化，設策之機也。陳平進謀曰：「項王大臣不過數人，大王能捐數萬斤金，間楚君臣，使相疑惑，可以破楚必矣。」乃與陳平金四萬斤，不問出入。平多行反間，謂項羽曰：「諸將功多矣，而終不得裂地而王，欲與漢爲一以滅楚，分王其地。」項王疑之。夏四月，楚圍漢王於滎陽。歷陽侯范增欲急擊滎陽，項羽不信。增怒，乞骸骨歸，未到彭城，疽發背而死。五月，紀信謂王曰：「臣請誑楚，可以間出。」紀信乃乘王車，出東門曰：「漢王降楚。」楚軍皆稱萬歲，之城東觀，漢王得與數十騎出城西門。令御史大夫周苛與魏王豹守滎陽。周苛曰：「反國之王，難與共守。」苛乃殺魏豹。項羽見紀信，非漢王，乃大驚怒，燒殺紀信。王自西入關，收兵復東。轅生說曰：「今出武關，項王必引兵而南，大王深壁勿與戰。項羽用兵疾如雷電，令成臯、滎陽間且得休息。使韓信等輯河北趙地，連燕、齊，君王乃復屯滎陽。如此則楚所備者多，力分於漢。王得休息，後與之戰，破楚必矣。」漢王從之。王復出軍宛、葉間，項羽果引而南，漢兵深壘自守。是時彭越等擊楚，得項聲、薛公於下邳，殺之。羽乃自擊彭越，越敗走。羽乃引兵還，拔滎陽，獲周苛。謂苛曰：「吾方以公爲將軍，封萬戶侯，能爲我盡節否？」苛瞋目駡之，羽怒，乃烹之。遂圍成臯，下之，所殺亦無數。秋七月，有星孛於大角。大角爲王坐，《本志》以爲楚王亡之徵也。八月，王饗師河南，欲復戰，郎中鄭忠說曰：「王高壁深壘，勿與戰。」王乃使從兄劉賈與盧綰將兵入楚地，佐彭越，焚楚積聚，復擊破楚師於燕西，下樑地十七城。九月，羽東擊彭越，令大司馬曹咎、長史欣守成臯。酈食其說王曰：「夫敖倉，天下轉輸久矣，臣聞其下乃有積粟甚多。楚人不堅守敖倉，乃引兵而東，令士卒分守成臯，此天所以資漢也。且兩雄不俱立，楚、漢又相持不決，百姓搔動，海內搖蕩，農夫釋耒，紅女下機，天下之心未有所定。願大王急復進兵，收滎陽，據敖倉之粟，塞成臯之險，杜太行之道，距飛狐之口，守白馬之津，以示諸侯形制之勢，則天下知所歸矣。今燕、趙已定，唯齊未下，雖數十萬之師，未可以歲月破也。臣請得奉明詔說齊王，使爲漢稱東藩臣。」王曰︰「善。」乃進兵復守敖倉。使食其說齊王曰：「知天下所歸，即齊國可得而有也。」齊王曰：「天下何歸？」曰：「歸漢。夫漢王定三秦，出武關，而誅殺義帝之賊，收天下之兵，紹諸侯之業；降城即以侯其將，得賂即以分其士卒，與天下同其利，豪傑俊才皆樂爲之用；諸侯之兵四面而會，蜀、漢之粟方船而下。項王有殺義帝之名，有背約之負；於人之功無所記，於人之罪無所忘；戰勝而不得其賞，拔城而不得其封；非項氏莫敢用事；爲人刻印刓而不能授，積財而不能散。故天下叛之，賢才怨之。故天下歸漢，可坐而策也。夫漢王發蜀、漢，定三秦；涉西河之外，授上黨之兵；北破趙、魏，誅成安君：此黃帝之兵，非人之力，天之所授也。今已據敖倉之粟，塞成臯之險，守白馬之津，杜太行之坂，距飛狐之口，天下後服者先亡矣。王疾下漢，社稷可得而保也。」齊王以爲然，乃罷守兵，與食其日縱酒焉。
