皇帝五月丙寅即位，年十六，尊高后曰皇太后。凡帝母稱皇太后，帝祖母稱太皇太后，適稱皇后，妾稱夫人。又有美人、良人、七子、八子、長使、少使之號。武帝制婕妤、娙娥、容華、充衣，而元帝加昭儀之號。昭儀位視丞相，爵比諸侯王。婕妤視上卿，爵比列侯。娙娥視中二千石，爵比關內侯。容華視真二千石，爵比大上造。美人視二千石，比少上造。八子視千石，爵比中更。充衣視九百石，爵比左更。七子視八百石，比右庶長。良人視七百石，比左庶長。長使視六百石，比五大夫。少使視四百石，比公乘。又有五官，視三百石。順常視二百石。無涓、共和、娛靈、保林、良使、夜者皆視百石。上家人子、中家人子視有秩斗食。賜吏民爵。其喪事，將軍已下至佐長吏，賜金錢各有差。六百石已上，有罪當刑械者，皆容繫之。民年七十已上，十歲已下，有罪當刑者，免之。吏六百石已上及故二千石家，唯給軍賦，役無有所預。叔孫通爲太常，定園陵、宗廟及高祖廟諸儀法，奏《武德》、《文始》、《五行》之舞。《武德》者，高祖所作，以象天下樂已行、武以除亂也。《文始舞》者，本舜《韶舞》也，高祖更名《文始舞》。《五行舞》者，本周舞也，秦始皇更名《五行舞》。太祝迎神於廟門外，奏《嘉至》，猶古降神之樂也。皇帝入廟門奏《永至》，以爲行步之節，猶古《采薺》、《肆夏》也。乾豆上，奏《登歌》不以管絃，欲使在位者遍聞之，猶古《清廟》之樂歌；再終也，下奏《休成》之樂，美神明既饗也。皇帝既就東廂坐定，奏《永安》之樂，美禮已成也。令郡諸侯王立高廟。
元年冬，改諸侯王相國爲丞相。十二月，趙王如意薨，諡曰隱王。先是太后囚戚夫人於永巷，髡鉗之，令舂。且歌曰：「子爲王兮母爲虜，終日常舂兮與死同伍！相去數千里，誰可使告汝？」呂后聞之曰：「欲倚弱子邪？」召趙王欲誅之，趙相周昌令王稱疾。使者三反，王不行。呂后乃召周昌，周昌至。復使召趙王。上知太后怒，自迎王於霸上，夾與起居。數月，上晨出苑中獵，趙王不能早起，太后鴆而殺之。周昌乃謝病不朝見。呂后乃斷戚夫人手足，去眼熏耳，飲以喑藥，使居鞠室中，名曰「人豕」。召帝視之。帝驚，乃大哭，因病，歲餘不能起。使人謂太后曰：「此非人所爲。臣不堪爲太后子，終不能治天下！」遂不聽政事。賜民爵，初元年故也。凡賜民爵，所以宣恩惠，慰人心，必有所由也。徙淮陽王。春正月，城長安。
二年冬十月，齊王來朝。王，上之庶兄也。上與王宴飲太后前。置王上坐，如家人禮。太后怒，酌鴆酒，令齊王爲壽。齊王起，上亦起。太后恐，自反巵酒。王怪之，因僞醉而出。齊內史令王獻城陽郡，以尊魯元公主爲湯沐邑。太后嘉而許之，乃遣王歸國。春正月癸酉，有兩龍見於蘭陵人家井中，乙亥夕，始不見。《本志》以爲「其後趙王幽死之象」。隴西地震。天開東北，廣十餘丈，長二十餘丈。《本志》曰：「地動，陰有餘；天裂，陽不足。人主微之應。」夏五月，大旱。郃陽侯仲薨。七月，相國蕭何薨，謚文終侯。初，何病，上自臨問︰「百歲之後，誰可代君者？」對曰：「知臣莫若君。」上曰：「曹參何如？」對曰：「陛下得之矣。何死不恨！」初，何買田宅必居窮僻處，爲家不治園屋。且曰：「後世賢，師吾約；不賢，毋爲勢家所奪。」癸巳，齊丞相曹參爲相國。初，參在齊，召長老諸先生數百人，問以時政，長老諸先生言，人人殊異。膠西蓋公治黃、老術，曰：「治道貴清靜，而民自定。」參乃師蓋公，齊國大治。初，田榮欲叛項羽，劫齊處士，不預者死。齊處士東郭先生、梁石君隱在劫中。及榮敗，二人愧之，隱居深山。蒯通謂曹參曰：「彼東郭先生隱居不出，君未嘗卑禮下節以求士也。願足下禮之。」參曰︰「諾。」皆以爲上客。而齊人安期生嘗干項羽，項羽不用其策。已而羽欲封之，亦不肯受封。曹參聞蕭何薨，告其舍人曰：「趣治行，吾且入相矣。」使者召參。參始微時，與蕭何善，及爲齊相，有隙。至何疾，所推賢惟參。參爲相國，遵何之政。擇郡國吏謹厚者即除爲丞相史，其文刻深，務聲名者輒斥去之。日夜飲酒。見人有細過，專覆蓋之，府中無事。上怪而問參不治政事之意，參對曰：「陛下聖德，孰與高皇帝？」上曰：「朕安敢望先帝？」又問︰「陛下視臣孰與蕭何？」上曰：「君似不及也。」參曰：「陛下言之是也。高皇時，與蕭何定天下，法令既具，陛下垂拱，臣等守職，遵而勿失，不亦可乎？」上曰︰「善。」民歌之曰：「蕭何爲法，較若畫一；曹參代之，守而勿失。載其清淨，民因寧謐。」
三年春，發京師六百里內男女十四萬六千人築長安城，三十日罷。以宗室女爲公主，妻匈奴單于。夏五月，立閩越君繇爲東甌王。初，繇與諸粵俱佐諸侯伐秦，繇功未録，故立爲王，都東甌，號東甌。六月，發諸侯王、列侯徒屬一萬人城長安。秋七月，都廐災。南越王尉佗稱臣奉貢。殞石於緜諸一。
四年十月，立皇后張氏。帝長姊魯元公主女也。太后欲爲重親，故配帝。荀悅曰：夫婦之際，人道之大倫也。《詩》稱︰「刑於寡妻，至於兄弟，以御於家邦。」《易》稱︰「正家道，家道正而天下大定矣。」姊子而爲後，昏於禮而黷於人情，非所以示天下，作民則也。羣臣莫敢諫，過哉！春二月，舉民孝弟力田者復其身。三月，大赦天下。除民挾書律。長樂宮鴻臺災。雨血於宜陽，一頃。《本志》以爲「血者，《洪範》所謂赤祥也。一曰凡雨血，有大誅」。三月，未央宮冰室災。丙子，織室災。《本志》以爲「冰室奉供養之饋，織室供宗廟衣服，皇后之象也。天戒若曰，皇后無奉宗廟之德雲耳，後嗣果絶。」其於《洪範》爲火不炎上，視不明之咎。《洪範》著天人之變，其法本於五行，通於五事，善惡吉凶之應，於是在矣。「五行︰一曰水，二曰火，三曰木，四曰金，五曰土。水曰潤下，火曰炎上，木曰曲直，金曰從革，土爰稼穡」「田獵不宿，飲食不享，出入不節，奪民農時，及有姦謀，則木不曲直」。「棄法律，逐功臣，殺太子，以妾爲妻，則火不炎上」。「好治宮室，飾臺榭，內淫亂，犯親戚，侮父兄，則稼穡不成」。「好攻戰，輕百姓，飾城郭，侵邊境，則金不從革」。「簡宗廟，不禱祠，廢祭祀，逆天時，則水不潤下」。「五事︰一曰貌，二曰言，三曰視，四曰聽，五曰思。」「木爲貌，貌曰恭，恭作肅，肅，時雨若，厥福攸好德。貌失，厥咎狂，厥罰常雨，厥極惡。時則有服妖，時則有龜孽，時則有鷄禍，時則有下體生於上之痾，時則有青眚、青祥。惟金沴木。金爲言，言曰從，從作乂，乂，時陽若，厥福康寧。言失，厥咎僣，厥罰常陽，厥極憂。時則有詩妖，時則有介蟲之孽，時則有犬禍，時則有口舌之痾，時則有白眚、白祥。惟火沴金。火爲視，視曰明，明作哲，哲，時燠若，厥福壽。視失，厥咎舒，厥罰常燠，厥極疾。時則有草妖，時則有蠃蟲之孽，時則有羊禍，時則有目痾，時則有赤眚、赤祥。惟水沴火。水爲聽，聽曰聰，聰作謀，謀，時寒若，厥福富。聰失，厥咎急，厥罰常寒，厥極貧。時則有鼓妖，時則有魚孽，時則有豕禍，時則有耳痾，時則有黑眚、黑祥。惟土沴水。土爲思，思曰心，心曰叡，叡作聖，聖，時風若，厥福考終命。思失，厥咎霧，厥罰常風，厥極凶短折。時則有脂夜之妖，時則有華孽，時則有牛禍，時則有腹心之痾，時則有黃眚、黃祥。惟金、木、水、火沴土。皇之不極，厥咎眊，厥罰常陰，厥極弱。時則有射妖，時則有龍蛇之孽，時則有馬禍，時則有下人伐上之痾，時則有日月亂行，星辰逆行」。此《洪範》之大體也。
五年十月，雷；桃、李、杏、棗實，常燠也。春正月，發京師六百里內男女十四萬五千人築長安城，三十日罷。三月，上遊離宮。叔孫通曰：「古者春常獻果，今櫻桃始熟，願陛下取獻宗廟。」諸果獻自此始。初，通秦時徵爲待詔。陳勝等起反，二世詔問羣臣、博士。羣臣、博士咸曰：「『君親無將，將而必誅』。宜急發兵擊反賊。」二世怒。通進曰：「今明主在於上，法令具於下，安得有反賊乎！此真狗盜鼠竊耳。」二世乃按誅諸言反者，而拜通爲博士。出曰：「幾不免虎口！」乃遂亡，後從漢。及天下定，通乃召魯諸生學者以定儀法。魯有二人不肯行，曰：「公爲人臣不忠，專面諛，不諫苟免。今兵革未休，死傷者未收，乃欲定禮樂。公去矣，無汙我！」通曰：「子真鄙儒，不知時變。」乃去之。漢諸禮儀，皆通所定，然猶草創，未能具備矣。夫禮樂，聖人之所以興化致治，太平之本也。《本志》曰：「《五經》之道同歸，而禮樂之用宜急。治身者斯須忘禮，則暴慢及之，爲國者一朝忘禮，則荒亂及之。人含天地陰陽之氣，有善惡喜怒哀樂之情。天稟其性而不能節也，唯聖人能爲之節而不能絶也，故象天地而制禮樂，所以通神明，立人倫，正性情，節萬事者也。有男女之情，有妬忌之心，爲制婚姻之禮；有交接長幼之序，爲制鄉飲之禮；有哀死思遠之情，爲制喪祭之禮；有尊尊敬上之心，爲制朝覲之禮。喪有哭踴之節，樂有歌舞之容，正人足以副其情，邪人足以防其失。故婚姻之禮廢，則夫婦之道闕，而淫僻之罪多；鄉飲酒之禮廢，則長幼之序失，而爭訟之獄繁；喪紀之禮廢，則骨肉之恩薄，而背死忘先者衆矣；朝覲之禮廢，則君臣之位失，而侵凌之漸起矣。故孔子曰：『安上治民，莫善於禮；移風易俗，莫善於樂。』禮節民心，樂和民聲，政以行之，刑以防之。禮樂刑政四達而不悖，則王道備矣。樂以治內而爲同，禮以修外而爲異，同則和親，異則畏敬；和親則無怨，畏敬則不爭。揖讓而治天下者，禮樂之謂也。二者並行，合爲一體。畏敬之意難見，則著之於享獻辭受，登降跪拜；和親之說難形，則發之於詩歌詠言，鍾石管絃。盡其敬意而不多其財賄，盡其歡心而不流其聲音。孔子曰：『禮雲禮雲，玉帛云乎哉？樂雲樂雲，鍾鼓云乎哉？」言明王設禮樂之本也。故知禮樂之情者能作，識禮樂之文者能述；作者謂之聖，述者謂之明。王者必因先王之禮樂，順時施宜，有所損益，即人之心，稍稍製作，至於太平而大備。周監於二代，禮文尤具，故稱禮經三百，威儀三千。於是教化浹洽，民用和睦，災害不生，禍亂不作，囹圄空虛三十餘年。孔子美之曰：『鬱鬱乎文哉！吾從周。』及其衰也，諸侯縱橫，逾越法度，惡禮制之害己，去其篇籍。遭秦滅學，遂以亂亡。夫樂可以善民心，其感人深，移人疾，是故先王著其教焉。夫民有血氣心知之性，而無哀樂喜怒之常，應感而動，然後心術形焉。是故纖微譙偯之音作，而民憂思；闡諧慢易之音作，而民康樂；麤厲猛奮之音作，而民剛毅；廉直正誠之音作，而民肅敬；寬裕和睦之音作，而民慈愛；流僻邪放之音作，而民淫亂。故先王制《雅》、《頌》之聲，本之情性，稽之度數，制之禮儀，合生氣之和，導五常之性，使之陽而不散，陰而不集，剛氣不怒，柔氣不懾，四暢交於中而發於外，各安其位而不相奪，足以感動民之善心，不使邪氣得襲焉，是先王立禮樂之方也。黃帝作《咸池》，顓頊作《六莖》，帝嚳作《五英》，堯作《大章》，舜作《大韶》，禹作《大夏》，湯作《大濩》，武王作《大武》，周公作《勺》。《咸池》，備矣；《六莖》，澤及根莖也；〈五英》，茂也；《大章》，章之也；《韶》，繼也；《夏》，大也；《濩》，救也；《武》，言以武功定天下；《勺》，言酌先王之道。自《夏》以往，其流不可得聞也，《殷頌》猶有存者。《周詩》既備，而器用陳張，《周官》具矣。夫禮樂者，威儀足以充目，聲音足以動耳，詩謌足以感心，故聞其音而德和，省其詩而志正，觀其數而法立。是以薦之郊廟則鬼神享，作之朝廷則羣臣和，立之學宮則萬民協。莫不虛己竦神，悅而承流，是以海內通知上德，被服其風，光耀日新，化上遷善，而不自知其所以然，至於萬物化，天地順而嘉應降。故《詩》雲︰『鍾鼓煌煌，磬管鏘鏘，降福穰穰。』《書》雲︰『擊石拊石，百獸率舞。』至於末世衰亂，殷紂斷棄先祖之正樂，乃作淫聲，用變亂正聲，以悅婦人。周道既缺，而王官失業，《雅》、《頌》相錯，禮樂大壞，諸侯設兩觀，乘大輅，大夫八佾舞於庭，政遂郡遲而不變。於是桑間、濮上，鄭、衛、宋、趙之聲並出，內則致疾短壽，外則亂政傷民。巧僞之人因而飾之，以熒亂富貴之耳目。庶人以求利，列國以相間。故秦穆公遺戎樂而由餘去，齊人饋女樂而孔子行。自此禮樂喪矣。」漢興，乃復存之禮樂，古事稍稍增集。夏，大旱，江河水少，谿谷水絶。八月，相國曹參薨，謚懿侯。九月，長安城成。十月，安國侯王陵爲右丞相，陳平爲左丞相。賜民爵，戶一級。
六年十月，齊王肥薨，謚悼惠王。夏六月，武陽侯樊噲薨，謚曰武侯。留侯張良薨，謚文成侯。高帝十四年，留侯果得穀城山下黃石，及薨，與石並葬。復置太尉官，周勃爲太尉。太尉，秦官，掌武事。自先王之立，官名雖不同，其致一也。昔伏羲氏龍師名官，神農氏火師火名，黃帝雲師雲名，少昊氏鳥師鳥名。顓頊以來，爲民師民名，有重黎、勾芒、祝融、后土、蓐收、玄冥之官。唐、虞致羲和四子，十有二牧，禹作司空，平水土；棄作后稷，播種百穀；契作司徒，訓五品；臯陶作士官，正五刑；垂作共工，利器用；益作朕虞，育草木鳥獸；伯夷作秩宗，典三禮；夔作典樂，和神人；龍作納言，出入帝命。夏、殷所聞略焉，周官則備矣。天官塚宰，地官司徒，春官宗伯，夏官司馬，秋官司寇，冬官司空，是爲六卿。太師、太傅、太保，坐參天子而議政事，不統職。又立三少爲副，曰少師、少傅、少保，是爲三孤，兼卿而九。秦兼天下，建皇帝之號，改立臣官。漢因循而不革，從簡易，隨時之宜。丞相，金印紫綬，有左右丞相，佐天子助治萬機。高帝更名相國，緑綬。復爲丞相。御史大夫，位上卿，副丞相，銀印青綬。太尉有長史。丞相置兩長史。御史大夫置兩丞：一曰中丞，外督部刺史；一曰內史，掌秘書，受公卿奏事，舉掌劾章。秩皆千石。武帝置丞相司直，掌佐丞相舉不法，秩比二千石。前、後、左、右將軍，掌武衛，本周末官，秦因之，金印紫綬，位上卿。奉常，掌郊廟祭祀禮樂典經，景帝更名太常。郎中令，掌宮殿門戶，宿衛屬官，武帝更名光祿勳。衛尉，掌宮門衛士屯兵，諸候司馬。太僕，掌輿馬屬官。廷尉，掌刑辟。典客，掌諸歸義蠻夷。景帝更名大行，武帝更爲大鴻臚。宗正，掌視親屬官。治粟內史，掌穀貨，景帝更名大農令，武帝要改爲大司農。少府，掌山海河澤之稅，及供養內職屬官。凡九卿，秩皆中二千石，丞皆千石。廷尉無丞，有正監，秩比千石。中尉，掌徼巡京師，位秩與卿同，武帝更名執金吾。太子太傅、少傅，古官也。將作少府，掌治宮室事，景帝更名大匠。詹事，掌後、太子家令，景帝更名長信少府，武帝更名長樂少府。將行官與詹事同並職，景帝更名大長秋。成帝省詹事，並大長秋。典屬國，掌蠻夷降者，成帝省，職並大鴻臚。內史，掌京師，景帝分置左右內史，武帝更名右內史爲京兆尹，左內史爲左馮翊。主爵中尉，掌列侯，景帝更名爲都尉，武帝更名爲右扶風。自太子太傅至右扶風，秩比二千石，丞六百石，皆秦官。唯內史爲周官。司隸，周官，漢爲司隸校尉。城門校尉，掌京師城門屯兵。中壘校尉，掌北軍壘門內外及掌四城門。屯騎校尉掌騎士。步兵校尉掌上林苑門屯兵。越騎校尉掌馹騎馬。長水校尉掌長水宣曲胡騎。胡騎校尉掌池陽胡騎。射聲校尉掌待詔射聲士。虎賁校尉掌輕車：皆武帝時置之。西域都尉並加官，以騎都尉使護西域，有副校尉，宣帝置也。自司隸已下至副校尉，秩比二千石，有左右丞，秩六百石。五官中郎將、左右中郎將，秩比二千石。光祿大夫，秩比二千石。太中大夫秩比二千石，掌論議。諫議大夫秩比八百石。奉車都尉掌御乘輿，駙馬都尉掌駙馬，秩皆比二千石。侍中、左右曹諸吏、散騎、中常侍，皆加官，所加皆列侯、將軍、大夫、將都尉、尚書、太醫、太官令至郎中，無常員，多至數十人。侍中、中常侍，皆加官，得入禁中。其後侍中或特綰諸曹吏受尚書奏事，諸吏得舉劾，按不法。散騎並乘車輿。給事中、黃門亦加官，所加或大夫、博士、議郎，掌顧問應對，位次中常侍。侍郎左右有給事中黃門侍郎，位從將軍、大夫官，皆秦制也。凡爵二十級：一曰公士，二曰上造，三曰簪裊，四曰不更，五曰大夫，六曰官大夫，七曰公大夫，八曰公乘，九曰五大夫，十曰左庶長，十一曰右庶長，十二曰左更，十三曰中更，十四曰右更，十五曰少上造，十六曰大上造，十七曰馹馬車庶長，十八曰大庶長，十九曰關內侯，二十曰通侯。以賞功勞，皆秦制。諸侯王，高帝初置之，金印紫綬，掌治其國。監官，掌監郡縣，秩六百石，後爲刺史。郡守，掌治其郡。郡都尉，掌佐守典武職。皆有丞。縣令、長，掌治其縣。萬戶以上爲令，秩比千石，下至六百石；而不滿萬戶爲長，秩五百石至三百石。皆有丞、尉，皆秦制。列侯所食縣曰國，皇太后、公主所食曰邑，有蠻夷曰道。荀悅曰：諸侯之制，所由來尚矣。《易》曰：『先王建萬國，親諸侯。』孔子作《春秋》爲後世法，譏世卿不改世侯。昔者聖王之有天下，非所以自爲，所以爲民也，不得專其權利，與天下同之，唯義而已，無所私焉。封建諸侯，各世其位，欲使親民如子，愛國如家，於是爲置賢卿大夫，考績黜陟，使有分土而無分民，而王者總其一統，以御其政。故有暴禮於其國者，則民叛於下，王誅加於上。是以計利慮害，勸賞畏威，各兢其力，而無亂心。及至天子失道，諸侯正之；王室微弱，則大國輔之；雖無道，不得虐於天下。賢人君子，有所周流，上下左右，皆相夾輔，凡此所以輔相天地之宜，以左右民者也。故民主兩利，上下俱便，是則先王之所以能永有其世也。然古之建國，或小或大，監前之弊，變而通之。夏、殷之時，蓋不過百里，故諸侯微而天子強，桀、紂得肆其虐，紂脯刑侯而醢九侯，以文王之上德，不免於羑里。周承其弊，故大國方五百里，所以崇寵諸侯而自抑損也。至其末流，諸侯強大，更相侵伐，周室卑微，禍亂用作。秦承其弊，不能正其制以求其中，而遂廢諸侯，改爲郡縣，以一威權，以專天下。其意主以自爲，非以爲民，深淺之慮，德量之殊，豈不遠哉！故秦得擅其海內之勢，無所拘忌，肆行奢淫，暴虐天下，然十四年而滅亡。故人主失道，則天下遍被其害；百姓一亂，則魚爛土崩，莫之匡救。賢人君子復無息肩，衆庶無所遷徙，此民主俱害，上下兩危。漢興，承周、秦之弊，故兼而用之。六王、七國之難作者，誠失之於強大，非諸侯治國之咎。其後遂皆郡縣治民，而絶諸侯之權矣，當時之制，未必百王之法也。凡吏秩比二千石已上，皆銀印青綬。比六百石已上，皆銅印墨綬。比二百石已上，皆銅印黃綬。其後雖不及六百石，其長、相皆墨綬。除八百石、五百石秩。荀悅曰：先王之制祿也，下足以代耕，上足以克祀。故食祿之家，不與下民爭利，所以厲其公義，塞其私心。其或犯逾之者，則繩以政法。是以君子勸慕，小人無怨。若位尊祿薄，內而不充，憂匱是卹，所求不贍，則私利之智萌矣；放而聽之，則貪利之心濫矣；以法繩之，則下情怨矣。故位必稱德，祿必稱爵，故一物而不稱，則亂之本也。今漢之賦祿薄而吏非員者衆，在位者貪於財產，規奪官民之利，則殖貨無厭，奪民之利，不以爲恥。是以清節毀傷，公義損缺，富者比公室，貧者匱朝夕，非所爲濟俗也。然古今異制，爵賦不同，祿亦如之，雖不及古，度時有可嘉也。
七年春正月辛酉朔，日有食之。是謂正朔，王者惡之。夏五月，日有食之。秋八月，帝崩於未央宮，太后哭而淚不下。侍中張辟彊者，張良子，年十五餘，謂陳平曰：「太后泣不下淚者，畏君等危呂氏。宜請呂產、呂祿爲將，監南、北軍事，太后必喜，君等免禍。」平從之。太后果喜，而泣之淚下。九月，皇帝葬於安陵。
讚曰：《本紀》稱「孝惠內修親親，外禮傅相，優寵齊悼、趙隱，恩愛篤矣，可謂寬仁之主。遭呂太后虧損至德，枉流濫哉，深可悲矣！」
