太始元年春正月，因杅將軍公孫敖坐妻爲巫蠱，腰斬。徙郡國吏民豪傑於茂陵，陵在雲陽。己巳晦，日有蝕之。夏六月，赦天下。
二年春正月，行幸回中。秋，大旱。九月，募死罪入贖錢五十萬減死罪一等。御史大夫杜周卒。周，南陽人也。爲吏深刻。爲廷尉，詔獄繁多，二千石繫者新故相因，不減百餘人。郡國一歲或千餘章。大者連罪證案數百人，小者數十人；遠者數千里，近者數百里。會詔獄，因責如章告，不服，以掠笞而定之。於是聞有罪者，皆亡匿。繫獄久者十餘年赦而相告，言大抵盡誣以爲不道，廷尉及中都官詔獄罪至六七萬人，吏所增加十餘萬人。嘗冬獄未竟，會立春，有寬大令，周蹋地歎曰：「復假吾數十日，足吾事矣！」其酷暴如此。及爲御史大夫，兩子夾河爲郡守，貲累巨萬。治民皆酷暴，而少子延年字幼公，行寬厚雲。光祿大夫暴勝之爲御史大夫。趙中大夫白公穿渠，引涇水，首起池陽谷口，尾入櫟陽注渭中，袤二百里，溉田四千五百餘頃，因名曰白渠。民得饒，歌之曰：「田於何所？池陽、谷口。鄭國在前，白渠在後。舉鍤成雲，決渠爲雨。水流竈下，魚跳入釜。涇水一石，其泥數斗。且溉且糞，長我禾黍。衣食京師，百萬餘口。」言此兩渠之饒也。鄭國，昔韓國之小水工也。韓患秦東伐，欲罷勞之，乃遣鄭國說秦，令鑿渠引涇水自中山以西抵瓠口爲渠，緣北山，東注洛水，三百餘里，以溉田。中作而情覺，秦欲殺鄭國。鄭國曰：「始臣爲間，然渠成亦秦之利。臣爲韓延數年之命，而爲秦建萬世之功。」秦以爲然，卒使就渠，溉田四萬餘頃，收皆一畝一鍾。於是關中沃野，無凶年之憂，秦以富強，因以名爲鄭國渠。昔魏文侯時，西門豹爲鄴令，有令名。至文侯曾孫襄王與羣臣飲酒，王祝曰：「令吾臣皆如西門豹之爲臣也！」史起進曰：「魏氏之行田以百畝，鄴獨以三百畝，是惡田也。漳水在旁，西門豹不知用之。若知而不興，是不仁也；若其不知，是不智也。夫仁智而豹未之盡，何足法也！」於是以史起爲鄴令，遂決漳水溉鄴，以富魏之河內。民歌之曰：「鄴有賢令兮爲史公，決漳水兮溉鄴旁。終古斥鹵兮生稻粱，百姓豐足，民用寧康。」皆言水之大利也。
三年春正月，行幸甘泉宮，饗外國客。二月，令天下大酺五日。行幸東海，獲赤鴈。幸琅邪，禮日成山。登之罘，山稱萬歲。冬，賜行所過戶錢五千，鰥寡孤獨帛人二匹。
四年春二月，行幸泰山。壬午，祀高祖於明堂，以配上帝，因受計。癸未，祀孝景皇帝於明堂。甲申，修封。丙戌，䄠石閭。夏四月辛亥，行幸不其山，祀神於交門宮，若有神饗坐拜者。五月，行還，幸建章宮，大置酒，赦天下。秋七月，趙地有蛇自郭外入，與邑中蛇羣鬬孝文廟下，邑中蛇死。冬十月甲寅晦，日有蝕之。十有二月，行幸雍，祠五畤，遂至安定、北地。
征和元年春正月，行還，幸建章宮。三月，趙王彭祖薨，謚敬肅。彭祖巧佞足恭心刻，好法律，常以詭詐求相、二千石，言語微短，輒書以迫劫之，及汙以姦利。二千石無能滿歲者，輒被罪刑。夏，大旱。冬十有二月，發三輔騎士大搜上林，閉長安城門索之，十有一日乃解。巫蠱起。
二年春正月，丞相公孫賀下獄死。是時朝廷多事，督責大臣。初，賀頓首流涕，不受印綬，上不聽。賀懼曰：「禍從此始矣！」賀子敬聲有罪下獄。是時詔捕京師大俠陽陵朱安世，不能得。賀自請，逐捕安世以贖子罪。上許之。果得安世。安世大笑曰：「丞相禍及族矣。」遂從獄中上書告敬聲與陽石公主私通，及使巫者祭祀，馳道埋桐偶人，呪咀上。事下有司案驗賀，窮治所犯，遂父子俱死獄中，而家族矣。涿郡鐵官鑄冶，銷金皆飛上天。三月丁巳，涿郡太守劉屈氂爲丞相。夏四月，大風發屋拔樹。閏月，諸邑公主、陽石公主皆坐巫蠱死。行幸甘泉宮。秋七月，使使者江充掘巫蠱於太子宮。巫蠱之禍始自朱安世，成於江充。充，趙人也。爲敬肅王上客。趙太子丹疑充以己陰事語王，收捕充不得，盡殺其父兄。充亡入關，上書告趙太子罪至死，會赦得免。充爲人魁岸，容貌甚壯。初，上見充，望而異之，謂左右曰：「燕趙固多奇士。」以充爲直指使者，督三輔盜賊。充從上至甘泉還，逢太子家人乘車行馳道中，充以屬吏，奏沒入其車馬。太子使人謝罪，不聽，遂奏。上曰：「人臣當如是矣。」大見信用，遷水衡都尉。後上使充治巫蠱事，充將胡巫掘地求桐人及爲他姦怪，徵驗，輒收拷，燒鐵鉗灼，強服之。民輒相引以巫蠱，劾以大逆不道，死者數萬人，莫敢訟其冤。充與太子有隙，恐上一旦晏駕，爲太子所誅，因言宮中有巫蠱氣。上令案道侯韓說、黃門蘇文等助充。充先治後宮希幸御夫人，以次及皇后，遂及太子宮，雲得桐木人。太子少傅石德謂太子曰：「上疾甚，在甘泉，皇后諸家吏請問皆不報，上存亡未可知，而姦臣如此，太子獨不念秦扶蘇邪？今無以自明，乃收充窮治姦詐。」壬子，太子詐令客爲使者，收捕充等，韓說格死，蘇文亡歸甘泉。太子使人白皇后，後發武庫兵、長樂宮衛士。太子親臨駡充曰：「趙亡虜！亂趙國父子未足邪！今乃亂吾父子！」遂斬充以徇，告百官曰︰「江充反。」炙胡巫於上林中。長安擾亂，言太子反。上聞，怒，詔丞相發三輔近縣兵捕反者。太子懼，遣使者矯制赦長安中都官囚徒，發武庫兵。召監北軍使者任安發北軍兵，安受節，已而閉軍門，不肯應太子。太子因而驅四市人，合數萬人，逢丞相，合戰五六日，死者數萬人，流血入溝中。庚寅，太子敗，出走，南奔覆盎城門，得出。皇后自殺。司直田仁部不閉城門，坐令太子得出。丞相欲斬之，御史大夫暴勝之曰：「司直二千石，當先請之。」丞相乃止。上聞之大怒，責問勝之曰：「司直縱反者，丞相斬之，是也，大夫何敢擅之？」勝之自殺。任安坐受太子節，懷二心，與田仁皆腰斬。諸太子賓客皆誅。其隨太子發兵以反，法族之。吏士劫掠者，皆徙燉煌。荀悅曰：任安之斬也，是開後人遂惡而無變計也。《易》曰：「不遠復，無祗悔，元吉。」太子在外，始置屯兵長安城諸城門；以太子持赤節，故更節加以黃毛。上怒甚，羣臣憂惶，莫知所出。壺關三老上書曰：「臣聞父猶天，母猶地，子猶萬民也。天平地寧，陰陽和調，萬物乃茂；父慈母愛，室家得中，子乃孝順。陰陽不和則萬物夭傷，父子不和則室家喪亡。昔孝己孝而被謗，伯奇仁而放流，骨肉至親，父子相疑。何則？積毀之所生也。今皇太子爲漢適嗣，承萬世之業，繼祖宗之重，親，皇帝之宗子也。江充閭閻之隸臣耳，陛下顯而用之，銜至尊之命以迫蹴太子，造飾姦詐，親戚隔絶。太子進不得見上，退則困於亂臣，獨含冤結憤而無告訴，不勝忿忿之心，起而殺充，恐懼逃遁，子盜父兵以救難者，欲自免耳，臣竊以爲無邪心。《詩》雲︰『讒人罔極，交亂四國。』往者江充讒趙太子，天下誰不聞？其罪固宜誅戮。陛下不省察，深過太子，發盛怒，舉大兵而攻之。又使三公自將，智者不敢言，辯士不敢說，臣竊痛之。唯陛下寬心慰意，無患太子之罪，亟罷兵甲，無令太子久亡。臣不勝眷眷，出一旦之命，待罪建章闕下。」書奏，上感悟之。八月辛亥，太子死於湖。太子亡到，主人家貧，織屨以給太子。太子有故人，陰使求之，發覺。吏圍捕太子，太子閉室自經。男子張富昌爲卒，足蹋戶開，新安令李壽趨抱解太子，主人公格鬬死，皇孫二人皆遇害。後巫蠱事多不信。上知太子之無罪也，乃封李壽爲抱侯，張富昌爲蹋踶侯。而高廟令田千秋復訟太子冤曰：「臣夢見一白頭翁教臣上言曰︰『子弄父兵，罪當可赦；天子之子，過誤殺人，何罪哉！』」上悟曰：「是高廟之神靈使公覺朕也，公當遂爲吾輔佐。」乃擢拜千秋爲大鴻臚。而族江充家，焚蘇文於橫橋上，及湖加兵於太子者皆族之。作思子臺於湖，天下聞而悲之。癸亥，地震。九月，大鴻臚商丘成爲御史大夫。立趙敬肅王小子偃爲平干王。匈奴入上谷、五原，殺略吏民。
三年春正月，行幸雍，祠五畤，至安定、北地。匈奴入酒泉，殺兩都尉。二月，貳師將軍李廣利將十萬人出五原，御史大夫商丘成將二萬人出西河，重合侯馬通將四萬騎出酒泉。成至峻稽山，多斬首虜。通至天柱山，虜引去，因招降車師。皆引還。廣利兵敗，降匈奴。夏五月，赦天下。六月壬寅，丞相屈氂下獄，腰斬。屈氂者，中山靖王子也。貳師初與屈氂辭曰︰「願君早請昌邑王爲太子。太子若立，君有何憂哉？」屈氂許諾。屈氂女爲廣利子妻；而昌邑王，李夫人子也。故欲共立之。上聞其言而惡之。後屈氂妻坐爲巫蠱，呪詛，屈氂腰斬，妻梟首。廣利妻子亦見收。廣利聞之，懼，降於匈奴，遂族矣。秋，大蝗。
四年春正月，行幸東萊，臨大海。二月丁酉，有隕石於雍，二。時天晴晏然無雲，有紅氣蒼黃色，若飛鳥集成陽宮南。隕星於雍，聲聞四百餘里，墜而爲石，其色黑如䃜。三月，上行幸鉅定。還幸泰山，修封。庚寅，祠高祖於明堂。癸巳，䄠石閭。夏六月，還幸甘泉。丁巳，大鴻臚田千秋爲丞相。千秋無他材能術學，敦厚有智，居位自稱，逾於前後數公。是時天下疲於兵革，上亦悔之，而搜粟都尉桑弘羊與丞相御史大夫奏言：「故輪臺以東皆故國處，有溉灌田。其旁小國少錐刀，貴黃鐵綿繒，可以易穀。臣愚以爲可遣屯田卒詣輪臺，置校尉二人，通利溝渠，田一歲，有積穀。募民敢徙者詣田所，就畜積爲產業，稍稍築亭，連城而西，以威西國，輔烏孫，爲便。」事上，上乃下詔深陳既往之悔，曰：「前有司奏欲益民賦以助邊用，是困老弱孤獨也。今又請田輪臺。曩者，朕之不明，興師遠攻，遣貳師將軍。古者出師，卿大夫與謀，參以蓍龜，不吉不行。乃者遍召羣臣，又筮之，卦得《大過》，爻在九五，曰『匈奴困敗。』方士占星氣，太卜蓍龜，皆爲吉，匈奴必破，時不可失。卜諸將，貳師最吉。朕親發貳師，詔之必無深入。今計謀卦兆皆反謬，貳師軍敗，士卒離散略盡，悲痛常在朕心。今有司請遠田輪臺，欲起亭燧，是唯益擾天下，非所以優民也。朕不忍聞。當今務在禁苛暴，止擅賦，務本勸農，無乏武備而已。」由是不復出軍。封丞相爲富民侯而勸耕農。自是田多墾闢，而兵革休息。《本志》曰：「孝武之世，圖利制匈奴，患其兼從西國，結黨南羌，乃表河西列四郡，開玉門關，通西域，以斷匈奴之右臂，隔絶南羌、月支。單于失援，由是遠遁漠北，而漠南無王庭。遭值文、景玄默，養民五世，天下殷富，財力有餘，士馬強盛。故能積羣貨：覩犀、象、瑇瑁，則開犍爲、朱崖七郡；感蒟醬、竹杖，則開牂牁、越巂；聞天馬、蒲萄，則通大宛、安息。自是之後，明珠、文貝、犀、象、翠羽之珍盈於後宮，𣰽毺、琪瑠、蒲萄、龍文、魚目、汗血名馬充於黃門，巨象、獅子、猛獸、大雀之羣實於外囿。殊方異物，四面而至。於是廣開上林，穿昆明池，營千門萬戶之宮，立神明通天之臺，造甲乙之帳，絡以隋珠荊璧，天子負黼黻，襲翠被，憑玉幾，而居其中。設酒池肉林以饗四夷之客，作《巴渝》都盧、海中《碭極》、漫演魚龍、角觝之戲以觀視之。及賂遺贈送，萬里相奉，師旅之費，不可勝計。至於用度不足，以榷酒沽，管鹽鐵，鑄白金，造皮幣，算至船車，租及六畜。民力屈，財貨竭，因之以凶年，羣盜並起，道路不通，直指之使始出，衣繡衣，持斧鉞，斬斷於郡國，然後勝之。是以末年遂棄輪臺之地，而下哀痛之詔，豈非聖人之所悔哉！且通西域，近有龍堆，遠則蔥嶺，身熱、頭痛、懸度之阨。淮南、杜欽、揚雄之論，皆以爲此天地所以分別區域，隔絶內外也。《書》曰：『西戎即序』，禹但就而序之，非威德之盛無以致其貢物也。西域諸國，各有君長，兵衆貧弱，無所統一，雖屬匈奴，不相親附。匈奴徒能得其馬畜旃罽，而不能總帥與之進退。與漢隔絶，道里尤遠，得之不爲益，失之不爲損。盛德在我，無取於彼。」「夫匈奴之爲患久矣，漢興已來，忠言嘉謀之臣，曷嘗不運籌算相與爭於廟堂之上乎？然總其要，歸兩科而已。縉紳之儒則守和親，介冑之士則言征伐，皆偏見一時之利害，未究匈奴之始終也。昔和親之論，發於婁敬。是時天下初定，新遭平城之難，故從其言。孝惠、高后遵而不違，匈奴寇盜不爲衰止，單于反加驕慢。逮至孝文，與通關市，妻以漢女，厚賜其賂，歲以千金，而匈奴數背約束，邊地屢被其害。是以文帝中年，感惟前後，無益於邊，乃赫然發憤，遂身貫戎服，親御鞍馬，從六郡良家材力之士，馳射上林，講習戰陣，聚天下精兵，軍於廣武，顧問馮唐，與論將帥，喟然歎息，思古名臣，此則和親無益之明效也。仲舒親見四世之事，猶欲復守舊文，頗增其要約。以爲『義感君子，利動貪人。如匈奴者，非可以仁義議也，獨行說以厚利，結之於天耳。故於厚利以敦其意，與盟於天以堅其約，質其愛子以累其心，匈奴雖欲展轉，柰失重利何，柰欺上天何，柰殺愛子何。夫賦斂行賂不足以當三軍之費，城郭之固無以異於貞士之約，而使邊城守境之臣父兄緩帶，稚子含哺，胡馬不闚於長城，而羽檄不行於中國，不亦便於天下乎！』察仲舒之論，考諸行事，乃知未有合於當時，而有闕於後世也。當武帝時，雖征伐剋暴，而士馬物故略與相當；雖開河南之野，建朔方之郡，亦棄造陽之北九百餘里。匈奴之民每來降漢，單于亦輒拘留漢使以相報復，其桀驁尚如此，安肯以愛子爲質乎？此不合當時之言也。若不置質，空約和親，是襲孝文既往之悔，而長匈奴無已之詐也。夫不選守邊境武略之臣，修鄣隧備塞之具，礪長戟勁弩之械，恃吾所以待寇。而務賦斂於民，遠行貨賂，割剝百姓，以奉寇讎。信甘言，守空約，而冀胡馬之不闚，不亦過乎！及至後世，匈奴衰弱，乃遣子入侍。而單于咸棄其子，苟貪財利，不顧言約，虜掠所獲，歲億萬計，而和親賂遺，不過千金，安肯不棄質而重利也！仲舒之言，於是過也。夫先王度中土，立封畿，分九州，列五服，均土貢，制內外，或修刑政，或昭文德，遠近之勢異也。是以《春秋》內諸夏而外夷狄。夷狄之人，貪而好利，被髮左袵，人面獸心，其與中國殊章服，異習俗，食飲不同，言語不通。是以聖王禽獸畜之，不與約誓，不就攻伐；約之則費賂而見欺，攻之則師勞而致寇；得其土不可耕而食，得其民不可撫而畜也。是以明王外而不內，疏而不戚，政教不及其民，正朔不加其國；來則懲以禦之，去則備而守之。其慕義貢獻，則接以禮讓，覊縻不絶，使曲在彼，蓋聖人制禦蠻夷之常道也。」秋七月辛酉晦，日有蝕之，不盡如鉤。
後元元年春正月，行幸甘泉，郊泰畤，遂幸安定。昌邑王髆薨，謚曰哀王。夏六月，御史大夫商丘成有罪，自殺。侍中僕射馬何羅與弟重合侯通謀反，侍中駙馬都尉金日磾、奉車都尉霍光、騎都尉上官桀討之。初，何羅與江充善，而通以誅太子時有功封之。及上滅充家，何羅兄弟懼。日磾視其志意非常，陰察其動靜。羅亦覺之，不敢發。上幸林光宮，日磾疾臥廬中。何羅與弟通及小弟安成謀殺使者，矯節制以發兵。明旦，上臥未起，何羅無何從外入。日磾心動，入坐戶內。須臾，何羅袖白刃從東廂上，見日磾，色變，走趨臥內欲入，觸寶瑟而僵。日磾得抱何羅，因傳曰︰「何羅反！」左右欲格之，上恐並中日磾，上曰︰「勿格。」日磾捽投何羅殿下，得擒縛之，窮治，皆伏辜。秋七月，地震，往往湧出水。
二年春正月，朝諸侯王、宗室於甘泉宮，賜宗室。二月，行幸盩厔五柞宮。上疾篤，侍中光祿大夫霍光問嗣焉。上曰：「君未喻前畫意邪？立少子，君行周公之事矣。」先是上畫周公輔成王朝諸侯圖以賜光。光頓首讓曰︰「臣不如日磾。」日磾曰：「臣外國人，將令匈奴輕漢。」三月乙卯，拜光爲大夫司馬大將軍，日磾爲車騎將軍，太僕上官桀爲左將軍，搜粟都尉桑弘羊爲御史大夫，皆拜牀下，與丞相田千秋俱受遺詔，輔少主。燕王旦、廣陵王胥皆多過失，不得爲嗣。少子弗陵者，鉤弋夫人趙婕妤之子也。初，上巡狩過河間，望氣者言此邑中有奇女子氣，上使召之。既至，兩手皆捲，上子捫之，即時伸。由是得號爲捲夫人，居鉤弋宮，大有寵。姙身十四月而生子，上曰：「昔堯十四月而生，鉤弋子亦然。」名其所生門曰堯母門。初，上欲立鉤弋子爲太子，以其母年少，女主持政，心難之。會鉤弋有過，乃譴，以憂死。乙酉，立皇子弗陵爲皇太子。丁丑，帝崩於五柞宮，入殯於未央宮。
讚曰：《本紀》稱「漢承百王之弊，高祖撥亂反正，文、景務在養民，至於稽古禮文之事，猶多闕焉。孝武之初立，卓然罷黜百家，表章《六藝》。遂疇咨海內，舉其俊乂與立功。興太學，修郊祀，改正朔，定曆數，協音律，作詩樂，建封禪，禮百神，紹周後，號令文章，粲然可述。後嗣得遵洪業，而有三代之風。如武帝之雄才大略，不改文帝之恭儉以濟斯民，雖《詩》、《書》所稱，何以加焉！」
