皇帝丙午即位，年十九。五月，立皇后傅氏，帝祖母定陶恭王太后從弟女也。封皇后父晏爲孔鄉侯。傅太后稱尊號，於是追尊定陶恭王爲恭皇。傅太后爲恭皇太后，帝母丁太后曰恭皇后，各置左右詹事，食邑如長信宮、中官。追尊傅太后父爲宗德侯，丁後父爲褒德侯。舅丁明封爲陽安侯，舅子滿爲平周侯。追謚滿父忠爲懷德侯。封趙太后弟欽爲新城侯。太傅師丹爲左將軍，賜爵關內侯。丹諫曰：「天下者，陛下之家也，肺腑何患不富貴！而多封爵外親及臣等，不宜倉卒如此。」不聽。六月，曲陽侯王根前定策封二千戶，太僕安陽侯王舜有舊恩，益封五百戶，丞相孔光、大司空何武各益千戶。詔曰：「河間王良喪太后三年治喪，爲宗室儀表，益封萬戶。」有司上奏︰「王侯已下至庶人占田不得過三十頃，賈人不得占田，過科沒入縣官。齊三服官、諸官織綺繡難成，害女紅之物，皆止，無作輸。除任子令、誹謗欺誣法。掖庭宮人年三十以下，出嫁之。官奴婢五十以上，免爲庶人。禁郡國無得貢獻名獸。益吏三百石以下俸。察吏殘酷虐者，以時退免。有司不得舉赦前事。博士弟子父母死，與寧假三年。」秋七月丁巳，大司馬王莽乞骸骨，避丁、傅，賜黃金、駟馬，免。庚午，左將軍師丹爲大司馬，封高鄉亭侯。八月庚申，鄭通里男子王褒衣絳衣，帶劍入北司馬門殿東門，上前殿，入非常室中，解帳組繫劍佩之，招殿前署長命曰：「天帝令我居此宮。」考問褒，故公車大誰卒，病狂忽忘，不自知入宮狀，下獄死。九月庚申，地震，自京師到北邊郡國三十餘處壞城郭，凡壓殺四百餘人。冬十月，大司空何武免。癸酉，大司馬師丹爲大司空。郎中令裒、黃門令殷由等言「定陶恭皇太后、恭皇后皆不宜復引定陶藩國之名以冠大號，又宜爲恭皇立廟京師」。上下其議，皆以如裒等言。師丹獨議曰：「今定陶恭皇后以定陶爲號者，母從子、妻從夫之義，今不宜復改。《禮》：爲人後者爲之子。陛下既主，承先帝宗廟之祀，義不得復奉恭皇祭入其廟。今立京師，令臣下祭之，是無主也。又親盡自當毀，去一國太祖不隳之祀，而就無主當毀不正之禮，非所以尊厚恭皇也。」丹由是不合上意。會有上書者雲︰「古者以龜貝爲貨，今以錢易之，民以故貧，宜復故幣。」上以問丹，丹對曰︰「可改。」事下有司，議者以錢行已久矣，不可改。丹老，忘其前語，從公卿議。上以丹反覆二辭，言無所守。又丹使吏上書奏事，吏私寫其草，丁、傅子弟聞之，使人上書告丹漏洩省中語。下廷尉，遂奏免丹。丹上書還大司空、高樂侯印綬。丹字仲公，琅邪人。廉正守道，以儒術進。既廢，終於家。曲陽侯王根、成都侯王況皆有罪。根就國，況免爲庶人，歸故郡。詔曰：「乃者河南潁川郡水汛處浸殺人民，遣光祿大夫巡行舉籍，賜死者棺錢，人三千。其所傷縣邑及他郡國無出今年祖賦。」博士申咸數言高陽侯薛宣爲丞相時，後母死，不行三年喪，不宜居相位。宣子況爲黃門侍郎，賕客楊明，欲令斫咸面，使不復用。會司隸校尉闕，恐咸爲之，遂使明斫咸於宮門外，斷鼻脣。事下有司，御史中丞衆等議，以爲「況恐咸爲司隸舉奏宣，而公令明迫切宮闕，創戮近臣於大道人衆中，欲以隔塞聰明，抑絶論議之官，桀黠無所畏忌。《禮》：下公門，軾路馬，敬近臣，爲其近君也。況首爲惡，明手傷人，功意俱惡。明當以重刑，況皆棄市」。廷尉以爲「況謀先定，非恐爲司隸造謀也。本爭私變，以父見謗，無他大惡，雖於掖門大道中，與凡民道爭無異。孔子曰：『必也正名乎！』明當以賊傷人，況與謀者皆削爵減死爲議」。於是況竟減死罪一等，徙燉煌。宣免爲庶人，卒於家。宣次子惠，亦至二千石。
建平元年春正月，有石隕於地十六。是月，大赦天下。丁酉，光祿大夫傅喜爲大司馬。喜，太后從父弟，初爲右將軍。太后預政事，諫後，故收喜右將軍印綬，以光祿大夫養病。大司空何武、尚書令沛國唐林皆上書言：「喜行義修潔，忠誠憂國。夫忠臣，社稷之衛也。魯以季友治亂，楚以子玉輕重，魏以無忌折衝，項以范增存亡。故楚跨有南土，帶甲百萬，鄰國不以爲難，子玉爲將，文公側席而坐，及其死也，君臣相慶。百萬之衆，不如一賢，故秦行千金以間廉頗，漢散萬金以疎亞父。喜立於朝，陛下之光輝，傅氏之廢興也。」上亦自重之，故復用之。丁未，有白氣著天，廣處如一疋布，長十餘丈，西南行，薨薨如雷，一刻而止。定襄有牡馬生駒，三足，隨羣馬飲食。《本志》以爲「馬武用，其後大司馬董賢幼少見用之象也」。新成侯趙欽、成陽侯趙訢皆有罪，免爲庶人，徙遼西。太皇太后詔外家王氏田非塚塋，皆以賜民。秋九月甲辰，有石隕於虞二。冬十月壬午，京兆尹朱博爲大司空。中山王馮太后媛、弟宜鄉侯參皆自殺。時中山王疾，上使中謁者張由將醫至中山。由素有狂易疾，發怒去，歸長安。尚書簿責擅去事狀，由恐，誣言中山王太后咒詛上及傅太后。太后素怒中山太后，遣御史按驗考訊，卒無所得，更使中謁者令史立與丞相長史、大鴻臚丞雜治其事。立受傅太后旨，冀得封侯，治馮太后女弟習及寡弟婦君之等，死者十餘人。誣對言，服咒詛。立奏言︰「咒詛謀反，大逆無道。」責問馮太后，無服詞。立曰：「當熊之上殿，何其勇也，今何怯也！」後曰：「此欲陷殺我！」乃飲藥而死。參家凡死十七人，宗族歸故國。張由歸，賜爵關內侯。立遷中太僕。馮參兄弟四人：長兄野王爲大鴻臚，剛直不曲，名重當世。次逡，次立，皆二千石，以治行稱。參好爲容儀，進止恂恂，甚可觀也。矜嚴直操，不屈於五侯貴寵之家。十有二月，有白氣出西南，從地上至天，出參下，貫天厠，廣如疋布，長十餘丈，十日而去。
二年春正月，有星孛於牽牛七十餘日。《本志》以爲「牽牛，日、月、五星所從起，曆數之元也。彗孛加之，改更之象」。丁丑，大司馬傅喜免，陽安侯丁明爲大司馬。大司空朱博奏言︰「高皇置御史大夫，位次丞相，上下相監，選授有序，所以尊聖德，重國相也。今更司空，與丞相同位，中二千石未更爲大夫而爲丞相，權輕，非所以重國政也。」上從之，罷司空官。夏四月戊午，大司空朱博爲御史大夫。荀悅曰：丞相三公之官，而數變易，非典也。初，丞相，秦之制，本次國命卿，故置左右丞相，無三公之官。《詩》雲︰「夙夜匪懈，以事一人。」一人者，謂天子也。自上已下，必參而成位。《易》曰「鼎足」，以喻三公，所以參事統職。立官定製，三公蓋其宜也。乙亥，丞相孔光免，議太后失旨也。御史大夫朱博爲丞相，少傅趙玄爲御史大夫。博奏言尊恭皇太后號曰帝太太后，稱永信宮；恭皇后曰帝太后，稱中安宮。立恭皇廟於京師。赦天下徒。罷州牧，復刺史。荀悅曰：州牧數變易，非典也。古者諸侯之國，百里而已。故《易》曰：「震驚百里。」以象諸侯之國也。夫國小人衆，故易統也。古諸侯皆久其位，視民如子，愛國如家。於是建諸侯之賢者以爲牧，故以考績黜陟，不統其政，不御其民，惠無所積，權無所並，故牧伯之位，宜合古也。惟周制爲不然，大國不過五百里，而公、侯、伯、子、男以次小焉。今漢廢諸侯之制以爲縣治民者，本以強幹弱枝，一統於上，使權柄不分於下也。今之州牧，號爲萬里，總郡國，威尊勢重，與古之牧伯同號異勢。當周之末，天下戰國十有餘，而周室寥矣。今牧伯之制，是近於戰國之跡，而無治民之實。刺史令爲監御史，出督州郡而還奏事可矣。六月庚申，太后丁氏崩，葬定陶，發濟陰、陳留近郡五萬人穿土。待詔夏賀良等奏《天官曆》、《包元太平經》十二卷，言「漢家曆運中衰，當再受命，宜改元易號」。《太平經》者，成帝時齊人甘忠可詐造，雲「天帝使真人赤精子教我此道」。時劉向奏言忠可可殺，假鬼神惑衆。下獄治服，未斷病死。而賀良受其書，劉歆以爲不合《五經》，不可施行。司隸解光、平陵李尋好之，勸上從賀良等議。時上多病，乃赦天下，改年爲太初元年，號陳聖劉太平皇帝，刻漏以一百二十爲度。秋七月，以渭城西北原上永陵亭部爲初陵。賀良等又欲變亂政事，大臣爭以爲不可。賀良等奏言︰「大臣皆不知天命，宜退丞相、御史大夫，以解光、李尋輔政。」時上疾自若，以其言無驗，遂下賀良等吏，皆伏誅。光、尋等減死一等，徙燉煌。李尋字子長，平陵人也。治《尚書》，好災異。初以待詔問，對曰：「陛下秉四海之衆，曾無楨幹之臣。朝廷無人，則爲亂賊所輕。惟陛下執乾剛之德，強志守度，進用忠良，無聽女謁邪臣之態。諸阿保乳母甘言悲辭之訴，斷而勿聽。勉大義，絶小不忍。」尋雖失其議於賀良，先言災異，數中，擢拜騎都尉，言多忠切。荀悅曰：夫內寵嬖近阿保御豎之爲亂，自古所患，故尋及之。孔子曰「惟女子與小人爲難養」，性不安於道，智不周於物。其所以事上也，唯欲是從，唯利是務；飾便假之容，供耳目之好；以姑息爲忠，以苟容爲智，以技巧爲材，以佞諛爲美。而親近於左右，翫習於朝夕，先意承旨，因間隨隙，以惑人主之心，求贍其私慾，慮不遠圖，不恤大事。人情不能無懈怠，或忽然不察其非而從之，或知其非不忍割之，或以爲小事而聽之，或心迷而篤信之，或眩曜而不疑之，其事皆始於纖微，終於顯著，反亂弘大，其爲害深矣，其傷德甚矣。是以明主唯大臣是任，唯正直是用，內寵便辟請求之事，無所聽焉。事有損之而益，益之而損；物有善而不可居，惡而不可避。甘醴有鴆毒，藥酒有治病。是以君子以道折中，不肆心則不縱體焉，惟義而後已。秋七月甲寅，丞相朱博、御史大夫趙玄、孔鄉侯傅晏有罪。博自殺，玄減死二等論，晏削邑三分去一。傅太后欲稱尊號，晏諂諛順旨。而晏與博結謀立尊號，博遂爲丞相。太后怨傅喜，使晏諷博令免喜。博素與晏交善，許之。御史大夫趙玄止之。博曰：「已許孔鄉侯矣。匹夫相要，尚得相死，何況至尊？博亦有死耳！」玄遂許可，奏免喜並孔鄉侯何武並爲庶人。上疑博、玄受諷旨，即召玄尚書省問狀，玄辭服。有詔議其罪，議者以爲「《春秋》之義，姦以事上，常刑不赦」。遂抵罪。初，博、玄皆拜於上前，有音如鍾，殿中郎吏侍陛者皆聞。上以問黃門侍郎李尋，尋曰︰「《洪範》所謂鼓妖者也。人君不聰明，爲衆所惑，空名而得進，即有聲而無形，不知所從至。其傳曰其歲月日之中，則正卿受之。今以四月加辰已有其異，是爲中焉。正卿謂執政大臣也。宜退丞相、御史大夫，以應天變。然雖不退，不出期年，其人自任其咎。」博，杜陵人也。始爲冀州刺史，行縣，吏民夜遮道自言者數百人。從事請留見自言事者，事畢乃發，欲以觀試博。博心知之，告外趣駕。博出駐車見自言者，使從事明勑告吏民︰「夫欲言縣丞尉者，刺史不察黃綬，各自詣郡。欲言二千石墨綬長吏者，行部還，詣治所。民爲吏所冤，欲言盜賊辭訟事者，各使詣屬所部從事。」駐車決遣，四五百人皆罷，如神，吏民大驚，後博徐問，果此老吏從事教民聚會。博殺此吏，自此州郡吏民畏服其威。後爲廷尉，自以不曉文法，恐官屬欺誣之，乃召見正監、典法掾吏曰：「試爲廷尉撰前世決難知者十餘事，得諸君覆思之。」於是共條白十事，召正監、掾吏坐而問，博處其輕重，十中八九。官屬服博才過人也。博初起爲亭長，爲人廉潔，不好酒色。食不重味，案上不過三杯。夜寢早起，妻稀見面。然好遊俠，欲仕宦者薦舉之，欲報仇怨者解劍帶之。其趣事待士如流，而無大正，卒以此敗。是時茂陵原涉爲州里大俠。初，涉父爲南陽太守，死官，郡內賦斂千萬，時俗皆通受之。唯涉獨不受，行喪三年，由是名顯。年二十，治劇縣，爲谷口令，不言而治。半歲去官，爲季父報仇。郡國豪傑有氣節者皆歸慕之。人無賢不肖傾身相待，所在闐門，閭里盡滿。然身衣服車馬甚節，妻子內困，專以振施貧窮赴急爲務。涉略似郭解，外溫仁謙遜，內隱忍，睚眥於塵埃，觸死者甚衆。王莽時以涉爲鎮戎大尹。荀悅曰：天子建國，諸侯立家，自卿大夫已下至於士庶人爲有等差，是以民服其上而下無覬覦。孔子曰：「天下有道，政不在大夫。」百官有司奉治令以修所職，失職有誅，侵官有罰。夫然，故上下相順，庶事治焉。周室既衰，禮樂征伐自諸侯出。桓、文之後，大夫世權，陪臣執國命。陵遲以至於戰國，合從連衡，力政爭強。由此列國公子，魏有信陵，趙有平原，楚有春申，齊有孟嘗，皆籍王公之勢，競爲遊俠，鷄鳴狗盜，無不賓禮。而趙相虞卿棄國捐君，以周窮交拔魏齊之厄；信陵無忌竊符矯命，殺將專師，以赴平原之急：皆取重諸侯，顯名天下。搤腕遊談者，以四豪爲稱首。於是背親死黨之義成，守職奉上之道廢矣。及漢興，禁網疏闊，未之匡正。是以代相陳豨從車千乘，而吳濞、淮南皆招賓客以千數；外戚魏其、武安之徒皆競逐於京師，希交遊於天下；劇孟、郭解之徒皆馳騖於閭閻，權行州郡，力折公卿。衆庶覬其名跡，榮而慕之。雖陷刑辟，自爲殺身成名，若季路、仇牧，死而不悔也。故曾子曰：「上失其道，民散久矣。」非明王在上，示之以好惡，齊之以禮法，民何由知禁而反正乎！古之正法：五伯，三王之罪人也；六國，五伯之罪人也。夫四豪，六國之罪人也。況郭解之倫，以匹夫之細，竊生殺之權，罪已不容於誅矣。然觀其溫良汎愛，賙急謙退不伐，亦有絶異之資。惜乎不入於道德，苟放縱於末流，殺身亡宗，非不幸也。自魏其、武安、淮南之徒，天子切齒，至於衛、霍改節。然郡國豪傑處處皆有，京師親戚冠蓋相望，亦古今之常，莫足言者。唯王氏五侯賓客爲盛，而樓護爲師。諸公之間陳遵爲雄桀，閭里之俠獨涉爲魁首。九月，光祿勳平當爲御史大夫。十月甲寅，御史大夫平當爲丞相。京兆尹王嘉爲御史大夫。
三年春正月，立廣德夷王弟廣漢爲廣平王。癸卯，帝太后所居桂宮正殿災。三月己酉，丞相平當薨。當字子思，平陵人也，以明經忠賢進。初拜丞相，以冬十月賜爵關內侯。其春，上召欲詔封。當稱疾篤，宗族皆謂當曰：「何不強起受侯印綬爲子孫邪？」當曰：「吾在大位，已負素飡之責矣。起受侯印，還寢而死，死有餘罪。今不起者，爲子孫也。」後月餘卒。子晏亦以明經位至大司徒，封防鄉侯。有星孛於河鼓。夏四月丁酉，御史大夫王嘉爲丞相。嘉字公仲，平陵人也。爲九江、河南太守，治甚有聲名，剛直弘毅有威，上敬重之。河南太守王崇爲御史大夫。九月，立魯頃王子郚鄉侯閔爲魯王。冬十月，汝南西平遂陽樗樹臥生枝葉如人形，青黃色，面白，頭有髭髮，凡長六寸一分，有耳。十一月壬子，復甘泉泰畤、汾陰后土祠，罷南北郊。東平王雲有罪，自殺。雲後謁棄市。是時無鹽、邑山有石立，自開道。故汝南太守孫寵以遊說顯名，與待詔河內息夫躬相結察事。躬陰與寵誣言告東平王雲欲以獲封，躬乃與中郎右師譚因中常侍宋弘上變事，告「東平王依往時泰山石立而宣帝興，雲與後日夜咒詛，冀獲非望」。下有司按驗，伏誅。是歲，零陵大樹偃仆地，圍一丈六尺，長十丈七尺。民斷其根，長七尺餘，皆枯。三月，樹自立故處。有大魚出於東萊，長丈八尺，高丈，一七枚，皆死。京房《易傳》曰：「后妃專權，厥妖木臥復立。棄正作淫，厥妖木斷復續。海出巨魚，邪人進，賢人疏。」
