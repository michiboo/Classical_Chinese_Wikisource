皇帝戊辰即位，年八歲，謁高廟。三月甲申，孝武帝葬茂陵。帝姊鄂邑公主益湯沐邑，爲長公主，共養省中。大將軍霍光秉政，領尚書事，車騎將軍金日磾、左將軍上官桀副焉。夏六月，赦天下。秋七月，有星孛於東方。濟北王寬坐誖人倫，祝詛，有司請誅。上遣大鴻臚利召王，王以刃自刎死。賜長公主及宗室昆弟各有差。追尊趙婕妤爲皇太后，起雲陵。冬，匈奴入朔方，殺略吏民。發軍屯西河，左將軍桀行北邊。
始元元年春二月，黃鵠下建章宮太液池中。公卿上壽，賜諸侯王、列侯、宗室金錢各有差。己亥，上耕於鉤盾弄田。益封燕王、廣陵王及鄂邑長公主各萬三千戶。夏，爲太后起園廟雲陵。益州廉頭、姑繒，牂牁談指、同並二十四邑皆反。遣水衡都尉呂破胡募吏民及發犍爲、蜀郡奔命擊益州，大破之。有司請河內屬冀州，河東屬并州。秋七月，赦天下，賜民百戶牛酒。大雨，渭橋絶。八月，齊孝王孫劉澤謀反，欲殺青州刺史雋不疑，發覺，皆伏誅。遷不疑爲京兆尹，賜錢百萬。金日磾輔政歲餘，病困，大將軍光白封日磾，臥授印綬。一日，薨，賜葬具冢地，送以輕車介士，軍陳至茂陵，謚曰敬侯。閏月，遣故廷尉王平等五人持節行郡國，舉賢良，問民所疾苦、冤、失職者。冬，無冰。
二年春正月，大將軍光、左將軍桀皆以前捕斬反虜侍中僕射莾何羅、重合侯馬通功封，光爲博陸侯，桀爲安陽侯。時衛尉王莽子男忽侍中，揚語曰：「帝病忽常在左右，安得遺詔封三子事！群兒自相貴耳。」光聞之，切讓王莽，莽酖殺忽。以宗室毋在位者，舉茂才劉辟彊、劉長樂皆爲光祿大夫，辟彊守長樂衛尉。三月，遣使者振貸貧民毋種、食者。秋八月，詔曰：「往年災害多，今年蠶麥傷，所振貸種、食勿收責，毋令民出今年田租。」冬，發習戰射士詣朔方，調故吏將屯田張掖郡。
三年春二月，有星孛於西北。秋，募民徙雲陵，賜錢田宅。冬十月，鳳凰集東海，遣使者祠其處。十一月壬辰朔，日有食之。
四年春三月甲寅，立皇后上官氏。赦天下。詞訟在後二年前，皆勿聽治。初，桀子安娶霍光女，結婚相親。光每休沐出，桀常代光入決事。鄂邑蓋長公主私近子客河間丁外人，上與大將軍聞之，不絶主驩，有詔外人侍長主。長主內周陽氏女，令配耦帝。時上官安有女，即霍光外孫，安因光欲內之。光以爲尚幼，不聽。安素與丁外人善，說外人曰：「聞長主內女，安子容貌端正，誠因長主時得入爲後，以臣父子在朝而有椒房之重，成之在於足下，漢家故事常以列侯尚主，足下何憂不封侯乎？」外人喜，言於長主。長主以爲然，詔召安女入爲婕妤，安爲騎都尉。月餘，遂立爲皇后。以後父封桑樂侯，食邑千五百戶，遷車騎將軍。夏六月，皇后見高廟。賜長公主、丞相、列侯、中二千石以下及郎吏、宗室錢帛各有差。徙三輔富人雲陵，賜錢，戶十萬。秋七月，詔曰：「比歲不登，民匱於食，流庸未盡還，往時令民共出馬，其止勿出。諸給中都官者，且減之。」冬，遣大鴻臚田廣明擊益州。廷尉李種坐故縱死罪棄市。
五年春正月，追尊皇太后父爲順成侯。夏陽有男子乘黃犢車詣北闕，自謂衛太子。上使公卿、中二千石雜識視之，聚觀者數萬人。右將軍勒兵闕下，以備非常。丞相已下至者並不敢言。京兆尹雋不疑後至，叱從吏收之。或曰：「是非未可知，且安之。」不疑曰：「昔衛蒯聵違命出奔，輒拒而不納，《春秋》美之。今衛太子得罪先帝，亡不即死，今自來此，是罪人也。」遂送詔獄，窮治姦詐，遂訊服。本夏陽人也，姓成名方遂，居湖，以卜筮爲事。有故太子舍人嘗就方遂卜，謂之曰：「子之貌甚似衛太子。」遂緣其言，乃詣闕。廷尉逮，召其鄉里張祿等皆識知之。方遂坐誣罔，腰斬。一雲姓張，名延年。霍光曰：「大臣當用經術士，方明於大義。」光欲以女妻不疑，固辭，畏盛滿也。後以病免於家。夏六月，封皇后父驃騎將軍上官安爲桑樂侯。罷儋耳、真番郡。秋，大鴻臚田廣明、軍正王平擊益州，斬捕虜三萬餘人，獲畜產五萬餘頭。
六年春正月，上耕於上林。二月，詔有司舉賢良文學，問民疾苦。議罷鹽鐵、榷酤。中郎將蘇武自匈奴還。武，京兆人，故將軍建之子。初，使匈奴，張勝爲副，及假吏常惠等從。是時渾邪王姊子緱王及長水虞常皆前歸漢，後降在匈奴中，復欲歸漢，謀殺匈奴近臣衛律。律者，本長水湖人也，生在漢中，後降匈奴。虞常素與勝善，勝知其謀。會事發覺，勝乃語武。武驚曰：「事如此，必及我。見禍乃死，後矣。」欲自殺，常惠等止之。單于召武受辭，武曰：「屈節辱命，何面目以生！」引佩刀自刎，絶半日，復蘇。單于嘉其節，欲降之。後疾愈，單于將殺虞常等，召武皆會，欲因此際降武。先擊虞常等，令衛律以劍擊勝，勝請降。律後以劍擬武，武不動。律曰：「律前負漢歸匈奴，賜號稱王，擁衆數萬。蘇君今日降，明日復然。空以身膏草野，誰復知之！君因我降，與君爲兄弟。今不聽吾計，雖欲復見我，尚可得乎？」武怒駡律曰：「汝爲人臣不忠，背叛於夷狄，何用見汝爲兄弟乎？」律知武終不可脅。單于欲必降之，乃置武大窖中，絶不與飲食七日。天雨雪，武嚙雪與旃毛並咽之，數日不死。單于徙武北海上無人處，使牧羝羊，曰︰「羊有乳，乃得歸漢。」武掘野鼠草實而食之，杖漢節牧羊，臥起操持，節毛盡落。五、六年，單于弟於靬王弋獵海上。見武能結網紡繳，檠治弓弩，於靬王愛之，陰給衣食，賜武馬畜。三歲餘，於靬王死，丁零盜武牛羊，武復窮厄。會李陵降匈奴，單于使陵降武，謂武曰：「陵來時，子卿太夫人已死，妻已更嫁，昆弟或抵罪，或疾病死，室家已盡。今單于必欲降子卿，子卿終不得歸矣。人生如朝露，何久自苦如此！陵始來時，忽忽如狂，自以痛負漢，子卿不欲降，何以過陵？」武曰：「臣事君，猶子事父也。子爲父死，無所恨。願勿復言。」陵與武飲酒數日，復曰：「子卿一聽陵言。」武曰：「自分已死久矣！少卿必欲降武，武請畢今日之歡，效死於子前！」陵見其至誠，喟然歎曰：「嗟乎，義士！陵與衛律，罪上通天。」因泣下沾衿，與武決去。後武聞武帝崩，南向號哭數日，嘔血。及上即位，與匈奴和親。漢使至匈奴，常惠數私見使，教之曰︰「陛下親射上林中，得白鴈，足有繫帛丹書，言武等在荒澤中。」使者以語單于。單于驚，謝使者曰：「武等實在。」許遣之。於是李陵置酒賀武曰：「今足下還歸，名揚於匈奴，功顯於漢朝，雖竹帛所載，丹青所畫，何足以過子卿！陵雖駑怯，漢且貰陵罪，得全其老母，得奮大恥之節志在，庶幾乎曹劌於柯之盟，此陵宿昔所不忘也。今漢收族陵家，爲世大戮，陵當復何顧乎？君已矣！令子卿知吾意耳。異域之人，一別長絶！」陵起舞，歌曰：「經萬里兮渡沙漠，爲君將兮奮匈奴。路窮絶兮矢石摧，士衆滅兮名已頹。老母已死，雖欲報恩將安歸！」單于遂遣武歸漢，而陵終匈奴中。初，武使出百餘人，在匈奴十九年，凡從還者九人。詔武謁孝武陵園廟，拜爲典屬國，賜錢二百萬，公田二頃，宅一區。常惠、徐勝、趙終、王良等拜中郎，賜帛各二百匹。其六人賜錢各十萬，歸家，復終身。夏，大旱，雩。秋七月，罷榷酤官。取天水、隴西、張掖各二縣以爲金城郡。鉤町侯無波帥其君長人民擊反者有功，立無波爲鉤町王。
元鳳元年春，立泗水戴王子援爲泗水王。戴王前薨，以無子，國除。後宮有遺腹子援，相、內史不以奏言。上聞而憐之，乃立援爲王。相、內史下獄。武都氐人反，遣執金吾馬適建等將三輔、太常徒，皆免刑擊之。夏六月，赦天下。秋七月乙亥晦，日有蝕之，既。九月，鄂邑長公主、燕王旦、左將軍上官桀、桀子驃騎將軍安、御史大夫桑弘羊皆謀反，伏誅。上官桀父子驕放，長公主供養上於內，桑弘羊爲國興利，自伐其功，各欲爲子弟黨類求官，以私於光，光不聽。由是與光爭權，欲害之。詐使人爲燕王旦上書，言「光出都肄郎羽林，道上稱警蹕，太官先置。又擅調發益幕府校尉。光專權自恣，疑有非常。」候光休沐日奏之。桀欲從中下其事，弘羊當與大臣共執退光。書奏，上不肯下。召光，光入。上曰：「此書詐也，將軍無罪。」光曰：「陛下何以知之？」上曰：「以將軍之廣明，都肄邸，皆道屬耳。調校尉未滿十日，燕王何以得知之？且將軍爲非，不須益幕府校尉。」時上年十四，左右尚書皆驚，而上書者果亡。後桀等數毀光，上輒怒曰︰「大將軍忠臣，先帝所屬以輔朕躬，敢有毀者坐之！」自是桀等不敢言，乃謀令公主置酒請光，伏兵殺之，因廢帝，誘迎立燕王。燕王至，殺之，因立桀爲帝。燕王與驛者書相報，許立桀爲王，外連諸郡國豪傑以千數。燕王以爲事必成，令羣臣皆裝。是時天大雨，虹下屬燕王宮，宮中井水皆竭，有黃鼠舞燕王殿前端門中，視之不去，一日一夜，死者數千。殿上戶自閉，不可開。厠中豕羣出，壞竈銜釜六七枚置殿門前。烏鵲自鬬宮中，烏死。天火燒燕南城門。大風壞宮城樓，拔樹木。流星墜地。后妃已下皆恐，王驚病。燕占災者言︰「當有兵圍城，其在十月，漢當有大臣戳死者。」會蓋主舍人父燕倉知其謀，以告大司農楊敞，敞告諫大夫杜延年以聞。桀等伏誅。燕王聞之，謂相平曰：「事已敗，遂發兵乎？」相平曰：「左將軍已死，百姓皆知之，不可發也。」王憂懣，會賓客羣臣，置酒。會使者至，賜王璽書曰：「與王骨肉至親，敵吾一體，乃與他族異姓謀害社稷，親其所疏，疏其所親，有悖逆之心，無忠愛之義。如使古人有知，當何面目復奉齊酎見高祖之廟乎！」旦以綬自絞死，後夫人隨王死者二十餘人。詔赦燕太子建爲庶人，謚旦曰剌王，赦燕吏民。杜延年、燕倉皆封侯，楊敞以大臣不即以聞，不封。其爲桀等所誤，未覺發者，除其罪。《本志》以爲「烏鵲鬬燕王宮中，烏死，近黑祥也。楚王戊時，烏鵲羣鬬於野而白者死；燕王一烏一鵲鬬於宮而黑者死，俱誅。反亂之祥，同占理合，此天人之明表也。楚炕陽舉兵於外，大敗於野，故衆烏白而金色者死；燕王陰謀未發，獨王自殺於內，故一烏如水色者死。此天道精微之效也。燕南城門者，通漢道也。天火燒之者，燕往來通言數謀之戒也。豕出者，近豕禍也。聽之不聰，暴急之咎也。壞竈陳釜於庭者，示不復用也，而宮室將廢焉。黃鼠舞端門者，近黃祥也。思心霿亂之應，將敗死亡之象也」。庚午，右扶風王訢爲御使大夫。
二年夏六月，赦天下。問民所疾苦。
三年春正月，泰山有大石自立，高丈五尺，大四十八圍，入地八尺，三石爲足。石自立後，有白頭烏數千下集其旁。昌邑社中枯木復生。上林苑中枯柳斷而自起復生，有蟲食其葉，成文曰「公孫病已當立」。符節令魯人眭弘治《春秋》，曉災異，上書言︰「大石自立，僵柳復起，當有匹庶爲天子者。枯樹復生，故廢之家公孫氏當復興乎？漢家承堯之後，有傳國之運，當求賢人禪帝位以退，自封百里，以順天命。」孟意亦不審知其所在。孟坐設妖言惑衆，伏誅。及宣帝起民間而立，以弘子爲郎。冬，遼東烏丸反，天子拜范明友爲度遼將軍，擊之，斬首六千餘級，獲三王首。
四年春正月甲戌，丞相車千秋薨。千秋者，本齊田氏也。以年老，上優之，得乘小車上殿，故世謂之小車丞相，因氏焉。二月乙丑，御史大夫王訢爲丞相。訢始爲范陽令，暴勝之爲直指使者，欲斬之。訢解衣伏躓，仰曰：「使者專殺生之柄，威震郡國，今斬一訢不足以增威，不如特有所寬，以明恩貸，令盡死力。」勝之遂赦之不誅，薦訢，徵爲右輔都尉，遂進至丞相。大司農楊敞爲御史大夫。夏四月，度遼將軍范明友以破烏丸功，及前定益州功，封平陵侯。平樂監傅介子使持節，誅樓蘭王。是時樓蘭殺漢使者，介子自請於霍光曰：「願往殺之，以威示諸國。」於是齎金幣揚言以賜外國，樓蘭王不承之，介子陽引而西曰：「天子以金幣賜諸國，而不來，我將西矣。」多出金幣以示其譯使。樓蘭王貪漢物，因往見使者。介子曰︰「天子使我私報。」王隨介子入帳中，屏人語，壯士二人從後刺之，刃交於胸。左右皆散走，介子告諭以「王負漢，罪大矣。天子遣我誅王，當更立太子前在漢者。漢兵方至，無敢動，動則滅國矣。」遂立其王子安師。持斬王首歸懸北闕。封介子爲義陽侯。五月丁亥，孝文廟正殿災。六月，赦天下。
五年春正月，廣陵王來朝。秋，罷象郡。冬十一月，大雷。十二月庚午，丞相王訢薨。
六年夏，赦天下。右將軍光祿勳張安世以宿衛忠謹，封富平侯。烏丸復犯塞，度遼將軍范明友擊之。冬十有一月乙丑，御史大夫楊敞爲丞相。敞，華陰人也，以謹厚爲霍光所親。少府蔡義爲御史大夫。
元平元年春二月，詔減口賦錢什三。庚辰，有流星，大如月，西行，衆星皆從之。乙丑，有雲如狗，朱色，尾長三丈，夾漢西行。《本志》以爲「大星如月者，諸大臣之象也。天以東行爲順，西行爲逆，此大臣將行權以安社稷。星占曰：『太白散爲天狗，爲卒起。卒起見，禍無時，大臣運柄，將安社稷。』」夏四月癸未，帝崩於未央宮。無嗣。大臣議所立，武帝子獨有廣陵王胥。胥本以行失道，先帝所不用。光心計不安。郎有上書言「周太王廢太伯而立王季，文王廢伯邑考而立武王，唯在所宜，雖廢長立少可也。廣陵不可以承宗廟」。言合光心。光以書示丞相敞等，乃擢郎爲九江太守。即日承皇太后詔，迎昌邑王賀。賀者，武帝孫，昌邑哀王子也。六月壬申，皇帝葬於平陵。賀即位，行淫亂。光憂懣，恐及禍，以問大司農田延年，議欲以廢王。延年曰：「伊尹廢太甲以安殷宗廟，後世稱忠。將軍若如此，即漢之伊尹也。」光乃引延年爲給事中，與車騎將軍張安世定謀。是時天陰，晝夜不見日月二十餘日。賀欲出，光祿大夫夏侯勝當車諫曰：「天久陰不雨，臣下有謀上者，陛下出欲何之？」賀怒，縛勝以屬吏。光以爲安世泄語，安世實不知。乃召問勝，勝曰：「在《洪範》『皇之不極，厥罰恆陰，即有下伐上』。」光與安世大驚，由是重經術士。遂召丞相已下羣臣會議未央宮，光曰︰「昌邑王行淫亂，恐危社稷，如何？」羣臣皆失色，莫敢對者。田延年前，離席按劍，曰：「先帝屬將軍以幼孤者，以將軍忠賢能安劉氏也。今羣下鼎沸，社稷將危，如使漢家絶嗣，將軍雖死，何以見先帝於地下？今日之議，不可旋踵。羣臣後應者，臣請以劍斬之。」光謝曰︰「九卿責光是也。」於是議者皆叩頭：「唯大將軍命。」光遂白皇太后。皇太后被珠襦，坐武帳中。羣臣皆以次上殿，召昌邑王聽詔。奏曰：「昌邑王典喪，服斬衰，無悲哀之心，居道上不素食，使從官略人子女私內傳舍。引昌邑從官騶奴三百人，常與居禁闥內，戲笑殿中。爲書曰：『皇帝問侍中君卿：使御史府令高昌奉黃金千斤，贈君卿娶妻十人。』今大行在前殿，發樂府器，引納昌邑樂人，鼓吹徘徊歌舞。乘法駕驅馳北宮。召皇太后御小馬車，使官奴騎乘遊戲。與孝昭宮人蒙等淫亂。取諸侯王、列侯墨綬、黃綬以並佩昌邑郎官者免奴。即位二十七日，使者旁午，持節詔諸官署徵發，凡一千一百二十七事。荒淫迷惑，失帝王義。五刑之屬，莫大於不孝。周襄王不能事母，《春秋》絶之於天下。昌邑王不可以承宗廟，當廢。臣請有司以太牢告祀高廟。」皇太后詔曰︰「可。」王曰：「天子有爭臣七人，雖無道不失其天下。」光曰：「皇太后詔廢，安得稱天子！」遂下解玉璽組綬，奉上皇太后。王出，羣臣隨送。王西面拜，曰：「臣愚戇，不任漢事。」遂起就乘輿副車。光送至昌邑邸，光謝曰：「王行自絶於天下，臣等負王，不敢負社稷。」光涕泣而去。王歸昌邑，賜湯沐邑二千戶。昌邑羣臣坐無輔導之訓，悉誅三百餘人。唯中尉王吉，字子陽，郎中令龔遂，字少卿，以忠直數諫，得減死罪一等。河南王式字翁思，爲賀師。治事使者責問式︰「何以無諫書？」式曰：「臣以三百五篇《詩》授王，至於忠臣孝子之篇，未嘗不反覆爲王言之；至於危亡失道之君，未嘗不流涕爲王言之。臣以三百五篇《詩》諫王，何以爲無書？」亦得減死，爲世儒宗。初，賀之在國也，好遊獵，無節度。王吉上疏諫曰：「大王不好經術而好逸遊，伏軾撙銜，馳騁不止，口倦於叱咤，手勤於轡箠，身勞於車輿；朝則冒霧露，晝則犯埃塵，夏則爲大暑之所暴炙，冬則爲風霜之所偃薄。非所以養性命，隆仁義也。夫廣廈之下，旃茵之上，明師在前，勸頌在後，上及唐、虞之隆，下及殷、周之盛，考仁聖之風，習治國之道，忻忻然發憤忘食，日新其德，其樂豈徒銜鑣之間哉！」王每放縱失道，吉輒諫爭。龔遂亦數直諫，陳禍福，號泣謇謇無已。王曰：「郎中令何爲哭？」遂曰：「臣痛社稷危也。」面刺王過，王至掩耳趨走，曰︰「郎中令善愧人。」及國中皆畏憚焉。及王之徵也，吉、遂又數納諫，王不能用，遂至於廢。於是迎衛太子之孫病已而立焉，是爲孝宣帝。荀悅曰：昌邑之廢，豈不哀哉！《書》曰：『殷王紂自絶於天』，《易》曰『斯其所取災』，言自取之也。故曰有六主焉：有王主，有治主，有存主，有哀主，有危主，有亡主。體正性仁，心明智固，動以爲人，不以爲己：是謂王主。克己恕躬，好問力行，動以從義，不以縱情：是謂治主。勤事守業，不敢怠荒，動以先公，不以先私：是謂存主。悖逆交爭，公私並行，一得一失，不純道度：是謂哀主。情過於義，私多於公，制度殊限，政令失常：是謂危主。親用讒邪，放逐忠賢；縱情遂欲，不顧禮度；出入遊放，不拘儀禁；賞賜行私以越公用，忿怒施罰以逾法制；遂非文過，知而不改；忠信壅塞，直諫誅戮：是謂亡主。故王主能致興平；治主能行其政；存主能保其國；哀主遭無難則庶幾得全，有難則殆；危主遇無難則幸而免，有難則亡；亡主必亡而已矣。夫王主爲人而後己利焉，治主從義而後情得焉，存主先公而後私立焉。故遵亡主之行而求存主之福，行危主之政而求治主之業，蹈哀主之跡而求王主之功，不可得也。夫爲善之至易，莫易於人主；立業之至難，莫難於人主；至福之所隆，莫大於人主；至禍之所加，莫深於人主。夫行至易以立至難，便計也；興至福而降至禍，厚實也。其要不遠，在乎所存而已矣。雖在下才，可以庶幾！然跡觀前後，中人左右多不免於亂亡。何則？沈於宴安，誘於諂導，放於情慾，不思之咎也。仁遠乎哉？存之則至。是以昔者明王戰戰兢兢，如履虎尾，勞謙日昃，夙夜不怠，誠達於此理也。故有六王，亦有六臣：有王臣，有良臣，有直臣，有具臣，有嬖臣，有佞臣。以道事君，匪躬之故，達節通方，立功興化：是謂王臣。忠順不失，夙夜匪懈，順理處和，以輔上德：是謂良臣。犯顏逆意，抵失不撓，直諫遏非，不避死罪：是謂直臣。奉法守職，無能往來：是謂具臣。便嬖苟容，順意從諛：是謂嬖臣。傾險讒害，誣下惑上，專權擅寵，唯利是務：是謂佞臣。或有君而無臣，或有臣而無君，同善則治，同惡則亂，雜則交爭，故明主慎所用也。六主之有輕重，六臣之有簡易，其存亡成敗之機，在於是矣，可不盡而深覽乎！
讚曰：《本紀》稱「昔者周成王以孺子繼統，而有管、蔡四國流言之變。孝昭以幼年即位，亦有燕、蓋、上官逆亂之謀。成王不疑周公，孝昭卒任霍光，各因其時以成名，大矣哉！承孝武奢侈餘弊師旅之後，海內虛耗，戶口減半，霍光知時務之要，輕徭薄賦，與民休息。至始元、元鳳之間，匈奴和親，百姓充實。舉賢良文學，問民所疾苦，議鹽鐵，罷榷酤，尊號爲『昭』，不亦宜乎！」
