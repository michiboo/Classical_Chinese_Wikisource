八年冬，上擊韓王信餘寇於東垣，建武侯靳歙有功，遷爲車騎將軍。上還過趙，趙相貫高伏兵柏人亭，欲爲逆。上宿心動，曰：「柏人者，迫於人也。」乃去之。初，上過趙，趙王甚卑恭。上箕踞駡詈，甚辱之。貫高謂王曰：「皇帝遇王無禮，請殺之。」王齧其指出血，曰：「先人亡國，賴皇帝得復，德流乎子孫。君無出口。」高等私相謂曰：「吾王長者，終不背德，何爲汙王？事成，歸之於王；不成，獨身坐之。」乃陰獨爲謀，而王不知。十有一月，令士卒從軍死者送歸於縣，給衣衾，長吏視葬，祠以少牢。十有二月，至自東垣。春三月，行如洛陽。令賈人無得衣錦繡綺縠絺紵。九月，至自洛陽。
九年冬十月，淮南王、趙王、楚王來朝，置酒前殿。上爲太上皇壽，曰：「始者，大人常以臣不如仲能治產業，今臣之業孰與仲多？」殿上皆稱萬歲。十有一月，徙郡國大族豪傑名家十餘萬戶以實關中，婁敬之計也。十有二月，行如洛陽。趙相貫高逆謀發覺，同謀者趙午等十餘人皆自刎死，高曰：「若皆死，誰當明王不反？」乃就檻車，送詣長安，言王不知，考治身無完者，終不復言。上曰：「壯士哉！」令人私問之，高曰：「人情豈不各愛其親戚乎？今吾三族皆以論死，豈以王易吾親戚哉！」具以情對，上乃詔赦趙王。嘉貫高之節，乃赦之。高曰：「所不死者，欲明王不反。今王已出，吾責塞矣。且人臣有篡弒之名，將何面目復事上哉！」乃仰天絶吭而死。趙王張敖尚魯元公主故，封敖爲宣平侯。荀悅曰：貫高首爲亂謀，殺主之賊，雖能證明其王，小亮不塞大逆，私行不贖公罪。《春秋》之大義，居正罪無赦。趙王掩高之逆心，失「將而必誅」之義，使高得行其謀，不亦殆乎！無藩國之義，減死可也，侯之，過歟！初，捕趙王，詔有敢從者夷三族。趙王郎中田叔、孟舒等十人髡鉗爲王家奴，從王就獄，後上聞田叔、孟舒皆賢，召見之。漢朝廷臣無能出其右者，皆以爲郡守。春正月，徙代王如意爲趙王。夏六月乙未晦，日有食之。
十年冬十月，淮南王、梁王、燕王、荊王、楚王、齊王、長沙王來朝。夏五月，太上皇崩。秋七月癸卯，太上皇葬於萬年。八月，令諸侯王皆立太上皇廟於國都。上欲廢太子，立戚夫人子如意。羣臣爭之，不能得。御史大夫周昌固爭之，上問其狀。昌爲人剛直少言，對曰：「臣雖口不能言，然心知其不可。陛下必欲廢太子，立戚夫人子如意，臣期不奉詔。」昌嘗奏事，上方擁戚夫人，昌還走。上追之，騎昌項上，問曰：「我何如主？」曰：「陛下桀、紂主也。」上笑之。後上嘗心不樂，悲歌，羣臣不知所謂。符璽御史郎趙堯進曰：「陛下所爲不樂者，非以爲趙王年少，而戚夫人與呂后有隙，萬歲之後不能自全也？」上曰︰「然。」堯曰：「宜爲趙王置貴強相，呂后、太子、羣臣素所憚者。」上曰︰「誰可使？」對曰：「周昌可相趙王。」上謂昌曰：「吾極知其左遷，然吾憂趙王，非公莫可相者。」乃以昌爲趙相，以趙堯代昌爲御史大夫。初，趙人方與公謂昌曰：「君之吏趙堯，奇士也，且代君位。」昌笑曰：「堯年少，刀筆吏耳，何至是乎！」卒如方與公言。九月，代相陳狶反，狶少時，常稱慕魏公子無忌之養士，及爲相守邊，接下賓客，從車千餘乘。初，狶適代時，辭淮陰侯韓信。韓信既廢，恐懼怨望，乃與狶謀曰：「趙、代，精兵處也。公反於外，上必自出。吾從中起，天下可圖也。」狶反，上欲自擊之。建成侯周緤泣曰：「陛下常自行，是無人可使。」初，緤從上，每有不利，終無離上之心。上以爲「愛我」，賜上殿不趨。上遂東至邯鄲，選壯士可令將者四人，各封千戶侯。左右皆曰：「此人何功，而封千戶？」上曰：「非爾所知。夫陳狶反，趙、代皆狶之有。吾以羽檄徵天下兵，未有至者，今獨邯鄲中兵至。吾何愛四千戶，不以慰趙子弟心乎！」復求樂毅之後，得樂叔，封樂鄉侯，號曰華成君。令吏民爲狶所劫略，皆赦其罪。問狶將，皆故賈人。曰︰「吾知易與之矣。」乃多與金購狶將，將多降。是時，沛人任敖素善於上，上以客從，拜爲上黨太守，堅守不下，封敖廣阿侯。御史大夫趙堯擊狶有功，封江邑侯。詔御史曰：「獄之疑者，吏或不敢決，或有死者久而不能論，無罪者久繫。自今已後，有疑獄者，各讞所屬二千石；二千石不能決，移之廷尉；廷尉不決，具奏以聞。」
十一年冬十月，遣周勃征代地。春正月，淮陰侯韓信謀反，與陳狶爲內應，欲夜詐詔諸宮徒奴以襲呂后、太子。其舍人告之。呂后與蕭何謀，詐令人從上所來，言陳狶已死，羣臣皆賀。遂執信，斬之，夷三族。信方斬，歎曰：「悔不用蒯通之言，爲女子所執。」上自邯鄲至洛陽，召蒯通，將烹之。通曰：「臣聞狗各吠非其主。當彼之時，臣但知有齊王信，不知有陛下。且秦失其鹿，天下爭逐之，高材輕足者先得。當此之時，爭欲爲陛下所爲，顧力不能，可盡烹邪！」乃赦之。上使使者拜丞相蕭何爲相國，益封五千戶，令卒五百人、一都尉爲相國衛。諸羣臣皆賀，故秦東陵侯邵平獨揖曰：「禍自此始矣。上暴露於外，而君守其內，非有矢石之難，而益封置衛者，以今淮陰侯新反於中，有疑君心。夫置衛者衛君，非所以寵君也。願君讓封勿受，以家財給軍。」何從之，上大悅。立皇子恆爲代王，都晉陽。赦天下。三月，梁王彭越反，誅三族。上擊陳狶時，徵兵梁王，梁王但遣將往。上怒之，梁王欲自行。其將扈輒曰：「王始不行，見讓而往，即爲擒矣，不如遂發兵反。」梁王不聽，稱疾。梁王太僕有罪亡者，告彭越與扈輒謀反。上捕囚越，赦爲庶人，徙之蜀。道逢呂后於路，涕泣曰︰「無罪，願歸昌邑。」呂后與俱還洛陽，謂上曰︰「彭越壯士。徙之蜀，自貽後患，不如遂誅之。」呂后令其舍人告彭越復謀反，乃誅之，夷三族，梟其首，令曰：「敢有收視者，輒捕之。」梁太傅欒布爲彭越使於齊，還，報命首下，祠而哭之。上欲烹之，方提頭趨湯鑊，布曰：「願一言而死。」曰：「陛下非彭越，項氏不亡。今天下已定，彭王剖符受封，亦欲傳之萬世。今一徵兵，王不自行，而疑以爲反。反形未見，以苛察誅之，臣恐功臣人人自危。彭王已死，臣生不如死，請就湯鑊。」上赦之，拜爲都尉。於是醢彭越，以醢遍賜諸侯。淮南王英布聞越死，見醢，乃驚恐，陰有疑謀。立皇子恢爲梁王，皇子友爲淮陽王。夏四月，上行自洛陽。五月，遣楚人陸賈使南越，立尉佗爲王。佗者，秦時爲南海郡尉，因天下之亂，遂有南越。賈至，尉佗椎髻箕踞見賈。賈曰︰「足下中國之人，親戚昆季墳墓在真定。今足下反天性，棄冠帶，欲以區區之越與天子抗行爲敵國，禍且及身矣。天子聞君王南越，不助天下誅暴秦，將欲移兵於王。天子爲百姓勤勞，遣臣授君王印綬，剖符通使。王宜郊迎，北面稱臣，乃欲以新造未集之越，屈強於此。漢誠聞之，掘燒王先人墳墓，夷滅宗族，遣一偏將將十萬師以臨越，越人即殺王降漢，如反手耳。」於是尉佗乃蹷然起坐，而謝曰：「吾居蠻夷中久，殊失禮儀。」因問賈曰：「我孰與蕭何、曹參賢？」賈曰：「王則賢矣。」復問︰「我孰與皇帝賢？」賈曰：「皇帝起豐沛，討暴秦，誅強楚，爲天下興利除害，繼五帝、三王之業，統治中國，政由一家，自天地剖判已來未曾有也。今王衆不過數十萬，皆蠻夷，崎嶇山海，譬猶漢之一郡，何乃比於漢也！」佗大笑曰：「吾不起中國，故王此。使我起中國，何遽不若漢？」乃遂受符印，稱王。賜賈橐，中裝直千金，餘贈送亦千金。賈還報命，拜太中大夫。賈時上前說《詩》、《書》。上駡之曰：「吾居馬上得天下，安用《詩》、《書》！」賈對曰：「陛下居馬上得之，寧能馬上治之乎？且湯、武逆取而順守，文武並用，久長之道。昔吳王夫差極武而亡，秦任刑法不變而滅。向使秦已兼天下，行仁義，法先王，陛下安得而有之？」上有慙色，謂賈曰：「試爲我著秦之所以失天下，吾所以得天下，及古今成敗之故。」賈凡著書十二篇。每奏一篇，上讀之未嘗不稱善。號其書曰《新語》。秋，淮南王黥布謀反，謂其將曰：「上老矣，厭兵，必不能自來。諸將獨韓信與彭越，今皆死矣，餘不足畏。」遂反。汝陰侯問故楚令尹薛公曰：「布何故反？」對曰：「往年殺韓信，今年殺彭越，此三人者，同功一體之人。自疑禍及其身，故反耳。」夏侯嬰乃言薛公於上，上召問之。薛公對曰：「布出上計，則山東非漢之有也；出中計，勝敗之數未可知；布出下計，陛下高枕而臥耳。」上曰：「何謂上計？」對曰：「東取吳，西取楚，並齊與魯，傳檄燕、趙，固守其所，山東非漢之有。」「何謂中計？」對曰：「東取吳，西取楚，並齊、韓，取魏，據敖倉之粟，塞成臯之口，勝敗之數未可見也。」「何謂下計？」「東取吳，西取蔡，歸重於越，身歸長沙，陛下無患矣。」上曰：「此計將安出？」曰︰「必出下計。布故驪山徒耳，致萬乘之王，此皆爲身，不顧其後，不爲百姓萬世之業也。」上曰︰「善。」封薛公爲千戶侯。上遂自征布，赦死罪已下，皆令從軍。立皇子長爲淮南王。布果東擊楚。楚王分軍爲三，欲以相救爲奇兵。或謂楚將曰：「諸侯自戰其地爲散地。今分軍爲三，布散其一，兩軍散走，安能相救！」不聽，布果敗其一軍，而二軍皆走。布遂與帝遇於蘄西會𦉈。布兵精甚，其置陣如項羽軍，上惡之。上謂布曰：「何苦反？」布曰：「我欲爲帝耳。」上駡之，遂戰，布敗。
十二年冬十月，上破布軍。布走江南，長沙王使人殺之。上擊布也，數使使勞相國。或謂何曰：「君居關中，甚得百姓心，上畏君傾動關中。君何不多買人田宅，賤貰貸以自汙！不然，上心不安。」何從之。上還過沛，悉召故人父老子弟置酒。上自歌曰：「大風起兮雲飛揚，威加海內兮歸故鄉，安得猛士兮守四方！」上乃起舞，忼慨傷懷，泣數行下。歎息曰：「遊子悲故鄉，吾萬歲之後魂魄猶思沛。其以沛爲朕湯沐邑，復其人，世世無所與。」又以豐比沛。既至長安，立豐縣。豐之枌榆故廬社，皆如舊制也。周勃定代，斬陳狶。或言燕王綰與狶通謀，上召盧綰。盧綰謂其臣曰：「往年族淮陰侯、彭越皆呂后計，今上疾病，呂后婦人，專欲誅異姓及大功臣。」遂稱疾不行。上怒，使樊噲將兵擊之。綰將其家屬與數千騎居長城下，欲候上差自入謝之。上立沛侯濞爲吳王。濞者，郃陽侯仲之子也。已拜，上相曰：「汝面狀有反相，漢後五十年東南有亂，豈非汝也？然天下一家，慎勿反也！」濞頓首曰︰「不敢。」上過魯，以大牢祀孔子。十有二月，還京師，民遮道上書數千人，言相國強賤買民田宅。上笑曰：「相國亦愛利乎？」使相國自謝民。後蕭何爲民復請上林苑中空地，令民得入田，無收稾爲禽獸食。上怒曰：「相國多受賈人金錢，爲人請吾苑。」乃詔下廷尉。王衛尉諫曰：「相國何罪，繫之暴也？」上曰：「吾聞李斯相秦，有善歸主，有惡自與。今相國多受賈人錢，爲請吾苑，以自媚於人。」王衛尉曰：「事苟有便於人而請之，宰相職也。陛下奈何乃疑相國受賈人金乎！且陛下拒楚數年，及陳狶反時，上自將兵往，當時相國守關中，關中搖足則關西非陛下之有。相國不以此時爲利，乃今利賈人金錢乎？且秦以不聞其過而亡天下，夫李斯之分過，又何足法哉！」上乃令相國復其位。詔爲秦始皇帝置守塚三十家，楚隱王十家，復無所與。春二月，熒惑守心，星占曰︰「王者惡之。」立皇子建爲燕王。上擊黥布時，爲流矢所中。疾甚，呂后迎良醫。良醫曰︰「可治。」上怒曰：「吾以布衣提三尺取天下，此非天命乎？命乃在天，雖扁鵲何益！」遂不使治。呂后問曰：「陛下即百歲之後，蕭相國終，孰可代者？」上曰︰「曹參可。」又問其次，曰︰「王陵可，然少戇，陳平可以佐之。平智有餘，然難獨任。周勃厚重少文，然安劉氏者必勃也，可爲太尉。」又問其次，上曰：「過此以後，非乃所知。」先是上嘗疾困，惡見人，詔戶者無納群臣。群臣莫敢入。十餘日，樊噲乃排闥直入，大臣隨之。上獨枕一宦者臥，噲等見上，流涕曰：「陛下疾甚，大臣震恐，久不見臣等計事，顧獨枕一宦者。嗟乎！陛下獨不見趙高之事乎？」上笑而起。初，上欲廢太子，呂后聞之，使留侯爲太子計。留侯曰：「上有所不能致者四人，曰東園公、夏黃公、甪里先生、綺里季，皆逃在山中。然上高之。今令太子卑辭安車，迎此四人來，以爲客，時隨入朝，則一助也。」呂后從其計，四人果來，年皆八十，鬚眉皓白，故謂之「四皓」。初，黥布反時，上欲使太子將兵擊布。四人相謂曰：「凡來將以安太子。太子將兵，事危矣。有功則位無益也，無功從此受禍。」乃令呂后對上泣涕而言︰「黥布善爲兵，諸將皆陛下故人，今乃令太子獨將兵擊之，恐諸將莫肯爲用，且懼布聞之，鼓行而西耳。陛下雖疾，強載輜車，臥而護之，諸將不敢不盡力。」上乃自行，及還，其疾稍甚，愈欲易太子。太傅叔孫通固諫曰：「晉獻公以驪姬故，廢太子申生而立奚齊，晉國大亂數十年；秦不早定扶蘇，胡亥詐詔自立，使滅絶秦祀。臣敢以死爭之。」上雖聽之，而心欲廢太子。及讌置酒，太子侍，四人從。上怪而問之，四人前對，各言姓名。上乃驚曰：「吾召公等，不奉詔，今侍太子者何？」四人對曰：「陛下喜駡輕士，臣等義不受辱，故亡。今聞太子仁孝，愛人敬士，天下莫不延頸願爲太子死者，臣等故來。」上曰︰「煩公等幸卒調護太子。」四人退，上召戚夫人指示曰：「吾欲易太子，彼四人者爲之輔，羽翼已成，難搖動也。」太子遂定。春三月，詔曰：「吾有天下十二年於今，與天下賢士大夫共安輯之。至於褒賞功臣，可謂無負矣。其不義背天下約擅起兵者，與天下共伐誅之。」夏四月甲辰，帝崩於長樂宮。呂后畏諸將大臣，與審食其謀，欲盡誅大臣，數日不發喪。酈商謂辟陽侯曰：「今陳平、灌嬰將十萬衆守滎陽，樊噲、周勃將二十萬衆定燕、代，此四人聞帝崩，諸將皆誅，必連兵還向京師。大臣內叛，諸將外反，亡可翹足而待。」審食其言之於呂后，乃以丁未發喪，大赦天下。盧綰聞上已崩，遂亡入匈奴中。五月丙辰，皇帝葬長陵。《本志》曰：「高祖入秦，初順人心作三章之約。天下既定，命蕭何定律令，韓信申軍法，張蒼定章程，叔孫通制禮儀，陸賈進《新語》。又與功臣剖符作誓，丹書鐵券，藏之宗廟。雖日不暇給，規模弘遠矣。」
讚曰：「高祖起於布衣之中，奮劍而取天下，不由唐、虞之禪，不階湯、武之王，龍行虎變，率從風雲，征亂伐暴，廓清帝宇，八載之間，海內克定，遂何天之衢，登建皇極，上古已來，書籍所載，未嘗有也。非雄俊之才，寬明之略，歷數所授，神祇所相，安能致功如此！夫帝王之作，必有神人之助，非德無以建業，非命無以定衆，或以文昭，或以武興，或以聖立，或以人崇，焚魚斬蛇，異功同符，豈非精靈之感哉！《書》曰：『天工人其代之。』《易》曰：『湯、武革命，順乎天而應乎人。』其斯之謂乎！故觀秦、項之所亡，察大漢之所興，得失之驗，可見於茲矣。太史公曰：『夏政忠，政忠之弊野，故殷承之以敬。以敬之弊鬼，故周承之以文。以文之弊薄，救薄莫若忠。三王之道周而復始。周、秦之間，可謂文弊。秦不改，反酷刑。漢承秦弊，得天統矣。」
