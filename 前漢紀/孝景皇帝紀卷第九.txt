皇帝丁未即位。秋九月，有星孛於西方，其本值尾、箕，末至牽牛及天漢，十六日不見。
元年冬十月，詔曰：「蓋聞古者祖有功而宗有德，孝文皇帝德厚侔於天地，利澤施四海，而廟樂不稱，朕甚懼焉。其奏《昭德》、《四時》之舞。」丞相嘉等奏尊孝文廟爲太宗，奏《昭德》、《四時》之舞，令郡國皆立太宗廟。《四時》舞孝文所作，以明天下之安和。夏六月，御史大夫陶青翟使匈奴，結和親。五月，令民田收半租。太中大夫任城周仁爲郎中令。仁爲人陰重不泄，衣敝不飾，甚見親信。上自幸其家者再，賞賜甚厚。仁常固讓，諸侯羣臣贈遺無所受。
二年冬十一月，有星孛於西南。令天下男子年二十始賦。春三月，立皇子德爲河間王，閼爲臨江王，餘爲淮陽王，非爲汝南王，彭祖爲廣川王，發爲長沙王。夏四月壬午，太皇太后崩。六月，丞相申屠嘉薨。時內史晁錯貴幸，穿太上皇廟壖垣爲舍門。嘉奏請誅錯，錯自歸上。上曰：「此非真廟垣，又我使爲之，錯無罪。」嘉曰：「悔不先誅錯，爲所賣。」遂歐血而死。嘉爲人廉直。初，鄧通侍文帝，有慢禮。嘉曰：「朝廷之禮，不可不肅！」文帝曰：「君勿言，吾私之。」罷朝，嘉檄召通。通恐，入言文帝。帝曰：「若往，吾今召若。」通至，嘉責之曰：「朝廷者，乃高皇帝之朝廷，通小臣，乃敢戲殿上，大不敬，當斬。」通頓首，出血，不赦。文帝使使持節召通，謝丞相曰：「此吾弄臣也，君釋之。」通乃得免。秋八月丁巳，御史大夫陶青翟爲丞相，左內使晁錯爲御史大夫。封蕭何孫嘉爲列侯。先是嘉兄則有罪失侯。梁王來朝，上與讌飲太后前，上從容言︰「萬歲之後傳於王。」詹事竇嬰者，太后從兄子，進曰：「天下者，高帝之天下，父子相傳，漢之法矣。陛下何得傳梁王？」太后怒，絶嬰屬籍，遂免。匈奴和親。
三年冬十月，膠東下密人年七十餘，生角，角有毛。《本志》曰：「老人，吳王象也。年七十七，國象也。人不當生角，猶諸侯不當舉兵向京師。七國將反之應也。」十有一月，白項烏與黑項烏共鬬楚國呂縣，白項烏不勝，墮泗水中，死者過半。十有二月，吳城門自傾，大船自覆。《本志》以爲「金沴木也」。吳地以舩爲家，天戒若曰「國家將傾覆矣」。春正月，淮陽王正殿災。吳王濞、膠西王卬、楚王戊、趙王遂、濟南王辟光、淄川王賢、膠東王熊渠皆謀反。初，上爲太子時，吳王太子入朝，與上博，爭道，無禮於上，上以博局擲之而死。送喪至吳，吳王怒曰：「天下一家，何必來葬！」復遣還長安。後稱疾不朝，陰懷逆謀。時齊人鄒陽、淮陰人枚乘皆遊吳。乘諫曰：「夫以一縷之絲繫千鈞之重，上懸無極之高，下垂不測之深，雖至愚之人，猶知其絶矣。以君所爲，危於累卵，難於上天；若變所爲，易於反掌，安於太山。今欲極天命之壽，弊無窮之樂，終萬乘之權，不出反掌之易，以居太山之安，而欲乘累卵之危，走上天之難，此愚臣之所大惑也。」陽亦數諫，吳王不聽。乘、陽皆去遊梁。晁錯說上曰：「吳王驕恣，陰有逆謀。今削之亦反，不削亦反。削之，其反疾，而禍小；不削，則其反遲，而禍大。」於是楚、趙有罪先削。吳王恐禍及身，己爲使者自見膠西王合謀，發使約諸侯七國同謀；南使南越，北連匈奴。吳王下令國中曰：「寡人年六十二，身自將；小兒年十四，亦爲士卒先。諸君年上與寡人同，下與小兒等，皆發。」移書郡國曰：「漢賊臣晁錯侵奪諸侯地。陛下多疾志逸，不能省察。欲舉兵誅之。敝國雖小，精兵可得五十萬人；南越分其卒半以隨寡人，寡人又得三十萬；趙王固與胡王有約。寡人節衣食，積金錢，修甲兵，聚糧食，夜以繼日，至今三十餘年。寡人金錢布天下，諸侯王日用之不能盡。今人有能得大將者，賜金五千斤，封邑萬戶。以城邑降者，封萬戶。若率萬人降者，如大將軍科。他皆以差受爵。」吳、楚反書上聞。晁錯議欲令上自將兵，身留居守，計未定。錯素與袁盎有郤，錯言盎前爲吳相，宜知王謀而蔽匿不言，使至於是，欲請治盎，計未定。盎密聞之，乃夜因告竇嬰求見上，言吳所以反故。錯方與上調兵食。上問盎，盎對曰：「吳王無能爲也？」上曰：「吳王即山鑄錢，煮海爲鹽，誘天下豪傑，白頭舉事，何以言吳無能爲也？」盎對曰：「吳王銅鹽之利則有之，安得豪傑而誘之！吳王若得豪傑，亦將轉而爲義，則不反矣。吳之所誘者，無賴子弟、亡命鑄錢姦人，故相誘以反。」錯曰：「盎筴之善。」上問計將安出，盎曰：「願屏左右。」上屏人，獨錯在。盎曰：「臣所言，人臣不得知。」乃屏錯。錯趨避東廂，意甚恨。盎對曰：「吳、楚言晁錯擅削諸侯地，故先共誅錯，復其故地而罷兵。今計獨有斬錯，發使使吳、楚七國，赦其罪，復其故地，則兵可無血刃而俱罷。」上默然良久，遂從其計，斬錯東市。拜盎爲太常，使使至吳。吳王曰：「吾欲爲東帝矣。」即劫盎，使爲將。盎不聽，使一都尉以五百人圍守盎，欲殺之。初，盎爲吳相時，從吏私盜姦盎侍婢，吏懼走，而盎馳自追之，遂以侍婢及侍兒賜之。及見拘，從吏適在守盎，位爲司馬，乃夜與盎俱亡而還。枚乘獻書諫吳王曰：「昔秦西距胡、戎之難，北備榆中之關，南距羗、笮之塞，東當六國之鋒。六國乘信陵之籍，明蘇秦之要，厲荊軻之威，並力一心以備秦。然卒滅六國而並天下，何則？地利不同，而民輕重不等也。今漢據全秦之地，兼六國之衆，修戎、狄之義，而南朝羗、笮，此其地與秦地相什而民相百，大王所明知也。今夫佞諛之臣，不論骨肉之義，民之輕重，國之大小，以爲吳禍，此臣所以爲大王患也。夫舉吳兵以訾於漢，譬猶蠅蚋之附羣牛，腐肉之齒利劍，鋒刃始接，則無事矣。天下聞吳率失職諸侯，責先帝之遺詔，今漢親誅其三公以謝前過，是大王之威加於天下，而功越於湯、武矣。夫吳有諸侯之位，而實富於天子；有隱匿之名，而居過於中國。此臣之所爲大王樂也。今大王還兵疾歸，可十得其半。不然，漢知吳有吞天下之心，赫然加怒，羽林黃頭循江而下，襲大王之都；虜東海之地，絶吳餉道；梁王飾車騎，習戰射，積粟固守，以備滎陽，待吳之饑。大王雖欲反都，亦不得已。今大王去千里之國，而制於十里之內。張、韓之將北地，弓高宿衛左右，兵不得下壁，軍不得休息，臣竊哀之。」吳王不聽。二月辛巳朔，日有蝕之。邯鄲有狗與豕交。《本志》以爲「趙王勃亂失類，外交匈奴，似犬豕之行也。」絳侯周勃子亞夫爲太尉，將三十六軍擊吳、楚。竇嬰爲大將軍，賜金千斤。嬰陳金廡下，軍吏過，輒令取爲用，金無入家者。嬰屯兵滎陽。曲周侯酈寄擊趙，將軍欒布擊齊。太尉至霸上，趙涉以布衣遮道說太尉曰：「吳、楚聞將軍出兵，必置伏兵姦人於崤、澠阨塞之間。且兵事尚神密，將軍何不從此右去，趣藍田，出武關，指洛陽，不過差一二日，直入武庫，擊𣓣鳴鼓。諸侯聞之，以將軍從天降而下也。」亞夫從之。已而使之搜崤澠間，果得吳伏兵。乃請涉爲護軍。亞夫既至洛陽，見劇孟，喜曰：「七國舉事而不用孟，吾知其無能爲也。」孟者，洛陽人。爲任俠，行似魯朱家。亞夫問故父客鄧都尉計策安出，對曰︰「吳、楚兵銳甚，難與爭鋒。莫若引兵東北壁昌邑，以梁委吳，吳必盡銳攻之。將軍深溝高壘，勿與戰，使輕兵絶淮、泗之口，斷吳餉道。使吳、梁相弊而糧食竭，以全制其虛，吳必破矣。」從之。吳攻梁，梁王急請救亞夫，亞夫不往。梁王上書請救，上詔亞夫救梁王。亞夫不奉詔，堅壁昌邑，而使其淮泗口兵絶吳餉道。楚乏糧，挑戰，亞夫終不出。夜，軍中驚，而內相攻擊擾亂，至於帳下。亞夫堅臥不起。有頃，乃自定矣。吳夜攻營壁東南，亞夫使爲備西北。吳精兵果奔西北，不得入。吳、楚既飢乏，乃引兵去。亞夫出精兵追擊，大破之。是時弓高侯韓頹當爲將軍，擊吳、楚，功冠諸侯。吳王棄軍，與壯軍數千人亡走江南，保丹徒，遂盡虜之。三月，吳、楚平，越人斬吳王頭以降。吳之圍梁也，梁將張羽、韓安國距之。羽能力戰，安國能持重，故吳兵不能進。楚王戊軍大敗，自殺。戊初與吳通謀，大中大夫申公、白公諫，不聽，胥靡之，衣赭衣，杵臼舂於市。初，魯有穆生及申公、白公，皆與元王俱學《詩》於浮丘伯。浮丘伯者，荀卿門人也。元王常禮此三人。穆生不飲酒，常爲設醴。及王戊一朝失不設醴，穆生將去。申公、白公止之曰：「不爲先王乎？」穆生曰：「先王之禮吾三人者，爲道之存也；今而忽之，是亡道。亡道之君，胡可與久處！《易》稱『知幾其神乎！』不去，楚人將鉗我於市。」遂謝病而去。申公、白公獨留，故及於難。膠東、膠西、濟南、淄川、趙王皆伏誅。徙廣川王爲趙王。初，七國反，連齊。齊王城守，留濟南、膠東、淄川三國兵共圍齊。齊王使路中大夫使於天子，天子令還報齊堅守。路中大夫還，三國將劫而與之盟，令反其言曰：「吳已破漢矣。」大夫既許，至城下，望見齊王，言漢發兵百萬，使太尉擊破吳、楚，方引兵救齊，必堅守。三國之兵殺之。齊被圍急，陰與三國約，未定，會路中大夫至，復堅守。漢將聞齊初有謀，欲擊齊。齊王將閭懼，自殺。上以齊迫脅，非其罪，乃立其太子壽爲王。濟北王志亦初與諸侯通謀，後乃堅守，聞齊王自殺而得立嗣，志亦欲自殺。齊人公孫蠼止之，因爲說梁王曰：「夫濟北之地，東接強齊，南當吳、越，北脅燕、趙，此四分五裂之國，權不足以自守，勢不足以扞寇，雖墜言於吳，非其正計也。昔鄭祭仲許宋人立公子突以全其君，《春秋》賢之，爲其以生易死，以存易亡。向使濟北先見情實，則吳必先屠濟北，招燕、趙而總之。如此，山東之從結而無郄矣。今吳、楚之王練諸侯之兵，驅徒衆西與天子爭衡。濟北獨厲節堅守不下，使吳失據而無助，跬行而獨進，瓦解土崩，敗而無救者，未必非濟北之力。以區區之濟北而與諸侯爭強，是猶羔犢而扞虎狼也。守職志不撓，可謂誠一矣。功義如此，尚見疑於上。願大王詳思惟之。」梁孝王悅，馳以聞。濟北王得不坐，徙封於淄川。徙衡山王爲濟北王。吳之反也，衡山王勃堅守無二心，故謚曰貞王。徙廬江王賜爲衡山王。初，吳、楚使至淮南，王欲發兵應之。其相曰：「主必應之，臣願爲將。」王屬之兵，相因守城而距吳、楚。會漢救兵至，故淮南王得以完全。初，晁錯改制，削諸侯地。錯父從潁川來，諫止之。錯曰：「不然，社稷不安。」父曰：「劉氏安矣，晁氏危矣！」遂歸去之，曰︰「吾不忍見禍及其身。」乃服藥而死。後十餘日，吳、楚反，晁氏族矣。初，謁者僕射鄧公以校尉擊吳、楚，還，上書言軍事。上問︰「吳、楚反，聞晁錯死，兵罷否？」對曰︰「吳、楚爲謀數十年，發怒削地，以誅錯爲名，其意不在錯也。且晁錯患諸侯強大，故請削之，以安京師，萬世之利。計畫始行，卒受大戮，內杜忠臣之口，外爲諸侯復讎，臣竊爲陛下不取也。」上喟然長息曰：「公言善，吾亦恨之。」夏六月，立元王子平陸侯禮爲楚王，續元王後。初，諸侯得自除吏，御史大夫已下官屬擬於天子，國家唯置丞相，黃金印。自吳、楚反之後，奪諸侯權，爲置二千石，去丞相曰相，銀印。其後唯得衣食租稅而已，貧或乘牛車。時欒布有功，封歙侯。爲燕相，有治跡，民爲之立生祠。立皇子端爲膠西王，勝爲中山王。賜民爵一級。徙淮陽王餘爲魯王。徙汝南王非爲江都王，王故吳國也。非年十五，有才氣。吳之反也，非上書請擊吳，上賜非將軍印。吳破，以軍功封，賜天子旌旗。荀悅曰：江都王賜天子旌旗，過矣。夫唯盛德元功有天子之勳，乃受異物，則周公其人也。凡功者，有賞而已。孔子曰：「必也正名乎！」唯器與名不可以假人，人君之所司也。夫名設於外，實應於內；事制於始，志成於終。故王者慎之。
四年春，復置諸關，用傳出入。夏四月己巳，立皇子榮爲皇太子，徹爲膠東王。六月，赦天下。賜民爵一級。七月，臨江王閼薨，謚哀，無子，國除。
五年春正月，作陽陵邑。夏，募民徙陽邑，賜錢二十萬。遣公主妻匈奴單于。
六年冬十有二月，雷雨霖。秋九月，皇后薄氏廢。皇后，薄太后兄女。上爲太子時，太后取以配上。無寵，無子，故廢。梁王來朝，上使乘輿馳駟馬，逆梁王於關下。入則侍帝，出則同輿。梁王侍郎、謁者著金貂，出入天子殿門，與漢官無異。居其國驕僭，營東苑方三百餘里，廣睢陽城七十里。得賜天子旌旗，千乘萬騎，出稱警，入言蹕，擬於天子。珠玉寶器多於京師。招延遊士，四方並至。梁王親而有功，太后少子，愛之。太后心欲以爲漢嗣，大臣袁盎等十餘人議於前，不聽。梁王怒之，陰使人刺殺盎、其餘人。賊未得。上疑梁王所爲。先是，齊人公孫詭、羊勝多奇邪計，初見梁王，梁王賜千金，官至中尉，號將軍，常爲王內謀。上使使案梁，捕勝、詭，勝、詭等自殺。上召故雲中太守田叔使案梁王，具得其事。還報曰：「陛下無以梁爲事也。今梁王不就誅，是漢法不行也；若其伏法，太后食不甘味，臥不安席，此憂在陛下。」上善之，以爲魯相。枚乘、鄒陽數諫梁王，不聽。及梁王事急，梁王賞陽千金，令求方略士。齊人王先生多奇計，鄒陽往見之。王先生曰：「必見王長君。」長君者，王美人兄也。陽發悟於心，遂見長君曰：「竊聞長君女弟幸於後宮，而長君行跡多不順道理。今梁事既窮竟，梁王恐誅。此太后怫鬱泣血，無所發怒，側目切齒於貴臣，恐長君危於累卵。長君誠爲上言之，得無竟梁事，太后厚德長君，而長君之女弟幸於兩宮，金城之固也。昔舜之弟象日以殺舜爲事，而舜封之有庳。仁人之於兄弟也，不含怒，不宿怨，厚親愛而已。魯公子慶父使僕人殺子般，季友不探其情而誅焉，《春秋》以爲親親之道。以此說天子，僥倖梁事得不治。」長君曰︰「敬諾。」入言之。及梁內史韓安國亦因長公主解說，梁王卒得不治。初，陽爲勝、詭所讒，王因囚之，將殺之。乃從獄中上疏曰：「臣聞忠無不報，信不見疑，蓋有以然，今定虛矣。昔者荊軻慕燕丹之義，白虹貫日，太子畏之；衛先生爲秦畫長平之策，太白蝕昴，昭王疑之。夫精變於天地，而信不喻於兩主，豈不哀哉！今臣盡忠畢義，左右不明，卒從吏訊，爲世所疑。是使荊軻、衛先生復出，而燕、秦不悟矣。昔玉人獻寶，楚王誅之；李斯竭忠，胡亥極刑。是以箕子佯狂，接輿避世，恐遭此患也。願大王察玉人、李斯之意，然後改楚王、胡亥之聽，無使臣爲箕子、接輿所笑。夫偏聽生姦，獨任成亂。是以魯聽季孫之說而逐孔子，宋信子罕之計而囚墨翟。夫以孔、墨之辨，不能自免於讒諛，而二國以危者，何則？衆口爍金，積毀銷骨。臣聞明月之珠，夜光之璧，以闇投之，人莫不按劍而怒。何則？無因而至前也。蟠木根柢，輪囷離奇，而爲萬乘之器者，以左右先爲之容也。故女無美惡，入宮見妬；士無賢愚，入朝見嫉。昔司馬喜臏腳於宋，卒相中山；范雎折脅於魏，卒爲應侯。此二人者，信必然之畫，捐朋黨之私，挾孤特之交，故不能自免於讒諛之人。是以申徒狄蹈雍之河，徐衍負石入海，皆不容於世，義不苟取比周於朝。百里奚乞食於路，秦穆公授之以政；寧戚飯牛車下，齊桓公任之以國。此二人者，豈素官於朝，假譽於左右哉？感於心，合於行，堅如膠漆，衆口所不能離，豈惑於浮辭哉？是以聖主不牽於卑辭之語，不奪於衆多之口，獨化於陶鈞之上，而觀乎昭曠之道。臣聞盛飾入朝者不以私汙義，砥礪名號者不以利傷行。今欲使天下寥廓之士誘於威重之權，脅於勢位之貴，回面汙行，以事諂諛之人，而求親近於左右，則士有伏死窟穴巖石之中耳，安肯盡忠信而趣闕下者哉！」書奏梁王，梁王立出之，以爲上客。枚乘以數諫吳王，上拜乘弘農都尉。乘久爲諸侯上客，不樂爲郡吏，後自免，遊於梁。田叔既至魯，魯民以王取財邀相自言者百餘人。叔取渠率少笞，怒之曰：「王非汝王邪？何敢自言王！」王慙，乃取中府錢令償之。相曰：「王自使人償之。今令相償之，是王爲惡而相爲善。」王好遊獵，叔常從，王輒休相就館。叔坐苑外，曰︰「吾王暴露，獨何爲舍？」王以故不復出遊。
七年冬十有一月庚寅，日有蝕之。春正月，皇太子榮廢爲臨江王。榮者，帝長子，栗姬之子。上嘗囑諸子於栗姬曰︰「百歲後，善視之。」栗姬素怨，言不遜。上乃廢姬及太子，栗姬以憂死。二月，罷太尉官。夏四月乙巳，立皇后王氏。初，皇后嫁爲金王孫妻，其母臧兒卜相之，當貴，乃奪金氏而內太子宮。王后方姙身，夢日入懷，遂生男。丁巳，立膠東王徹爲太子，實王皇后子也。中尉衛綰爲太子太傅。綰，太陵人也，爲人謹慎敦厚。上爲太子時，嘗召文帝左右近臣飲酒，綰獨稱疾不行。及上即位，將幸上林，詔綰參乘。上謂綰曰：「今君知所以參乘乎？乃我爲太子時，召君不來，故文皇帝有遺言曰：『綰，長者，善遇之。』」六月乙巳，丞相陶青翟免。太尉周亞夫爲丞相。是歲，太僕周舍爲御史大夫。
中元元年夏四月，赦天下，賜民爵一級。封周昌孫荀爲列侯。
二年春，令諸侯王薨及列侯初封及之國，大源臚奏謚、誄、筴。列侯薨及諸侯王太傅初除之官，大行奏謚、誄、筴。王薨，遣光祿大夫弔禭祠賵，視喪事，因立嗣。列侯薨，遣太中大夫弔祠視喪事，立嗣。其葬，國得發民輓喪，穿復土，治塚無過三百人畢事。春二月，臨江王榮坐侵宗廟壖垣爲宮，上徵榮。臨江官屬祖榮於北門外，升車軸折。父老泣曰：「我王不還矣！」至邸，王詣中尉。郅都責訊王，王恐，自殺。葬藍田，有鷰數千萬頭銜土置塚上。百姓憐之。無子，國除。郅都，河東人也。爲人剛勇而有氣，公廉。嘗稱曰：「背親事君，固當奉節死職，終不顧妻子矣。」嘗從上入上林，賈姬在厠，野豕入厠。上目都，都不行。上欲持兵救賈姬，都伏上前曰︰「亡一姬復一姬進。陛下縱自輕，奈高廟、太后何？」上還，豕亦不傷賈姬。都爲中尉，丞相條侯至貴倨也，而都揖之。貴戚宗室側目而視，號曰蒼鷹。是時濟南瞷氏三百餘家，豪猾放縱，二千石莫能折也。及都爲濟南相，誅瞷氏首惡，郡中震慄，道不拾遺，旁十餘郡畏都如大府。後爲鴈門太守，匈奴不敢近鴈門胡。王爲偶人像都，令騎射，莫能中，其見憚如此。匈奴中以法，帝欲釋之。太后以臨江王之死也，怨之，遂斬都。是時，寧成、周陽由此皆嚴剋爲治。成爲濟南都尉，郅都爲守。前後都尉皆步入府門，因吏謁見如縣令。及成至，直凌都出其上，然都素聞其聲，亦與結歡。後成爲中尉，其治放郅都，其廉弗及也。自此之後，吏治多放成、由者已。是時季布弟季心亦任俠，立然諾作，氣蓋關中，方數千里，士爭爲之死。心爲中尉司馬，郅都爲中尉，不敢加也。夏四月，有星孛於西方。立皇子越爲廣川王，寄爲膠東王。秋七月，更郡守爲太守，尉爲都尉。九月，封楚、趙傅相死事者四人子爲列侯。甲戌晦，日有蝕之。
三年冬十有一月，罷諸侯王御史大夫官。夏四月，旱。秋九月，蝗。有星孛於西方。戊戌晦，日有蝕之，既。丞相周亞夫免，御史大夫周舍爲丞相。立皇子乘爲清河王。太子太傅衛綰爲御史大夫。
四年春三月，起德陽宮。夏，蝗。秋，赦天下徒作陽陵者死罪；欲腐刑者，許之。十月戊午，日有蝕之。
五年夏四月，立皇子舜爲常山王。六月，赦天下，賜民爵一級。秋八月己酉，未央東闕災。九月，詔曰：「獄者，人之大命，死者不可復生。諸獄疑，雖文致於法，人心不厭者，輒讞之。」
六年冬十月，行幸雍，祠五畤。十有二月，定鑄錢僞黃金棄市令。春三月，雨雪。夏四月，梁王武薨，謚曰孝王。時梁王北獵，有獻牛，足出背上。《本志》以爲「牛禍，思心務亂之咎」也。乃分梁爲五國，盡封梁孝王男五人，女五人皆食湯沐邑。五月丙戌，立梁孝王子明爲濟川王，勗爲甾川王，彭離爲濟南王，定爲山陽王，不識爲濟陰王，不疑爲衡山王。詔令吏二千石車朱兩轓，千石至六百石車朱左轓。詔有司減笞法。自除肉刑之後，笞五百、三百，率多死者。故定律，笞五百曰三百，三百曰一百，猶尚不全。又詔曰：「笞者所以教之也。其定捶令：長五尺，其本大一寸，末大半寸，皆平其節。當臀笞者不得更人，笞畢一人，笞乃更人。」自是笞者得全。六月，匈奴入鴈門，至武威、酒泉邑，入上郡，取苑馬。吏卒戰死者三千人。秋七月辛亥晦，日有蝕之。
後元元年春正月，詔曰：「獄者，重事也。其疑獄，有令讞之而後不當，讞者不爲失。」三月，赦天下，賜民爵一級，中二千石、諸侯相爵右庶長。夏，大酺五日。五月，地震。秋七月乙巳，先晦一日，日有蝕之。丙午，丞相周舍免。八月壬辰，御史大夫衛綰爲丞相，衛尉直不疑爲御史大夫。不疑，南陽人也。好黃、老術，隱名跡，初爲郎，其同舍郎有告歸者，誤持其同舍郎金去。郎意不疑，不疑買金償之。後告歸者還，乃知之。或毀不疑淫嫂，不疑曰：「我乃無兄。」終不自明矣。吳、楚反時，爲將軍，封塞侯。條侯周亞夫下獄死。時亞夫子爲父買尚方工官甲稍五百枝可以葬者。取庸治之，不與顧直。庸怒，而上變反告之，事連亞夫。召至廷尉，責問：「君侯欲反邪？」亞夫曰︰「臣所買乃葬器，何謂反乎？」吏曰：「君侯縱不反地上，即反地下耳。」初，捕亞夫，亞夫欲自殺，其夫人止之。及至廷尉，因不食五日，歐血死。亞夫爲河內太守，許負相之，曰：「君後三年爲侯，八年爲將，九年爲相，貴重，於人臣無二。其後當餓死。縱理入口，餓死法也。」居三歲，兄勝有罪免，文帝封亞夫續絳侯後，盡如負言。上欲廢栗姬、太子，亞夫固爭之，不得。上由是疏之。而梁孝王以吳、楚之圍，怨亞夫不救，每朝，嘗與太后言亞夫之短。太后欲封皇后兄王信，上謙讓不許。太后曰：「人生各以時行耳。竇長君在時不得侯，及死，其子彭祖乃侯。吾甚恨之！帝趣侯信也！」上曰：「請得與丞相計之。」亞夫曰：「高皇帝約『非劉氏不王，非有功不侯。不如約者，天下共擊之』。」上默然，遂不封。荀悅曰：高皇帝刑白馬而盟曰：「非劉氏不王，非有功不侯。不如約者，當天下共擊之。」是權時之言以脅驕放者而已。夫立王侯必天子也，而曰天下共擊之，是教下犯上而興兵亂之階也，若後人不修是盟約不行也。《書》曰：「法惟上行，不惟下行。」若以爲典，未可通也。匈奴徐盧等五人降，上欲封之。亞夫曰：「彼背其王，陛下何以責人臣守節哉？」上曰：「丞相議不可用。」乃悉封之。荀悅曰：《春秋》之義，許夷狄者，不一而足也。若以利害由之，則以功封。其逋逃之臣，賞有等差，可無列土矣。上嘗居禁中，召亞夫賜食。獨置大胾，無臠，又不置箸。亞夫心不平，顧謂掌席者取箸，亞夫前食。既出，上目送之曰：「此怏怏，非少主之臣也！」亞夫以數忤上意，故得罪也。
二年冬十月，詔省列侯之國。春，匈奴入鴈門，太守馮敬與戰，死。發車騎材官屯鴈門。以歲不登，禁食馬粟。食馬粟者，沒入之。封皇后兄王信爲孟侯。夏四月，詔曰：「雕文刻鏤，傷農事者也；錦繡纂組，害女功者也。農事傷則饑之本，女功害則寒之原。夫饑寒並至，能不爲非者寡矣。朕親耕，後親桑，以奉宗廟粢盛祭服，以爲天下先；不受獻，減太官，省徭賦，欲天下務農蠶，常有畜積，以備災害。強無凌弱，衆不暴寡，耆老以壽終，孤幼得遂長。今歲或不登，民食頗寡，其咎安在？或詐爲吏，以貨賂爲市，盜奪百姓，侵侮萬民。縣丞長吏，縱姦法與盜，甚無謂也。其令二千石各修其職；不事官職耗亂者，丞相以聞，請其罪。布告天下，使明知朕意。」自漢初務勸農，累世承業，至是始天下殷富，家給人足。京師之錢累百巨億，貫朽而不可校。太倉之粟充實露積於外，腐敗而不可食。衆庶街巷有馬，阡陌之間成群。守閭閻者食梁肉；爲吏者長子孫；居官者以官爲姓號。人人自愛而重犯法，仁義興焉。
三年春正月，詔「萬民采黃金珠玉者，坐贓爲盜」。詔曰：「高年者人所尊敬，鰥寡孤獨者人所哀憐也。其令八歲以下、八十以上及孕子未乳當鞫繫者，無訟繫之。」甲午，帝崩於未央宮。遺賜諸侯王列侯馬二駟，吏二千石黃金二斤，民戶百錢。出宮人，復終身。
讚曰：《本紀》稱「周、秦之弊，密文峻法，而姦不勝。漢興，掃除苛政，與民休息。至於孝文，加之恭儉，孝景遵業，五六十載之間，至於移風易俗，黎民醇厚。周雲成、康，漢稱文、景，美矣！」
