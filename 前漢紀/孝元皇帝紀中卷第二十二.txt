永光元年，春正月，行幸甘泉，郊泰畤。免雲陽徒。賜民爵一級，女子百戶牛酒，鰥寡孤獨高年帛。所過無出田租。上留射獵，御史大夫薛廣德上書言：「竊見關東困極，民人流移。陛下日日撞亡秦之鍾，聽鄭、衛之樂，馳騁干戈，縱恣於野，不卹百姓，臣誠悼之。今士卒暴露，從官勞倦，願陛下亟反宮，與天下同憂樂。」上即日還宮，詔丞相、御史大夫舉質樸敦厚遜讓有行者。三月，殞霜殺麥苗。詔曰：「朕之不明，無以知賢，佞人在位，哲人壅蔽，民漸俗薄，去禮觸刑，豈不哀哉！其赦天下，令勵自新，各務農畝，無田者假貸種食。賜吏六百石以上爵五大夫，勤事吏爵二級，民一級，女子百戶牛酒，鰥寡孤獨高年帛。」秋七月己未，大司馬車騎將軍史高賜金安車駟馬，免。上自酹祭宗廟，出便門，欲御樓船，薛廣德當乘輿，免冠頓首曰：「宜從橋。」上曰：「大夫冠。」廣德曰：「陛下不聽臣言，臣自刎頸，以血汙車輪，陛下不得渡矣！」上不悅。先驅光祿大夫張猛曰：「主聖臣直。從橋安，乘船危，御史大夫言可聽。」上曰：「曉人不當如是耶！」乃從橋。廣德病，賜安車駟馬，免。辛亥，太傅韋玄成爲御史大夫。九月戊子，侍中尉王接爲大司馬車騎將軍。接者，宣帝舅王無敬之子也。冬十有二月，丞相於定國賜安車駟馬，免。子永嗣位，至御史大夫。尚館陶公主施。施者，宣帝長女也，賢而有行，永以選尚焉。周堪復爲光祿勳，與張猛皆給事中，見親任，而石顯等數譖毀之。劉向以草莽臣上書曰：「臣聞舜命九官，濟濟相讓，和之至也。衆賢和於朝，則萬物和於野。故蕭《韶》九成，鳳皇來儀，擊磬拊石，百獸率舞。及至周文，開基西郊，雜集衆賢，莫不肅和，崇推讓之風，以息忿爭之訟。周詠文王之德，其《詩》曰：『於穆清廟，肅雍顯相；濟濟多士，秉文之德。』武王、周公繼政，朝臣和於內，萬國歡於外，故得萬國之歡心，以事其先祖。其《詩》曰：『有來雍雍，至止肅肅，相維辟公，天子穆穆。』諸臣和於下，天應報於上。故《周頌》曰『降福穰穰』，『貽我來麰』。下至幽、厲之際，朝廷不和，轉相非怨，詩人疾而刺之曰：『民之無良，相怨一方。』衆小人在位從而邪議，潝潝相是而背君子，其《詩》曰：『潝潝訾訾，亦孔之哀！謀之其臧，則具是違；謀之不臧，則具是依！』君子獨處守正，不撓衆枉，勉強以從王事，則反見憎毒譖愬，其《詩》曰：『僶俛從事，不敢告勞；無罪無辜，讒口嗸嗸！』當此之時，日月薄蝕而無光，其《詩》曰：『日有蝕之，亦恐之醜！』又曰：『日月鞠凶，不用其行。』天變見於上，地變動於下，水泉沸騰，山谷易處。其《詩》曰：『百川沸騰，山冢卒崩，高岸爲谷，深谷爲陵。』霜降失節，不以其時，其《詩》曰：『正月繁霜，我心憂傷；民之訛言，亦孔之將！』此皆不和，賢不肖易位之所致也。自此之後，天下大亂，厲王奔彘，幽王見弒。尹氏世卿而專恣，諸侯背叛而不朝。二百四十二年之間，日蝕三十六，地震五，山陵崩阤二，彗星見三，野鷄夜鳴，常星不見，夜中星殞如雨者一，火災十四。長狄入中國三。五石殞墜，六鶂退飛，冬糜，有蜚，鴝鵒來巢，晝晦，冬無冰，李梅冬實。七月霜降，草木死。八月殺菽。大雨雹，雷電失序。水旱饑饉，蝗螽俱出，衆災並起。當此之時，禍亂輒應，弒君三十六，亡國五十二，諸侯奔走，不得保其社稷者，不可勝數。周室多禍：晉敗其師於貿戎；鄭傷桓王；戎執其使；五大夫爭權，三君更立，莫能正理。遂至陵遲，不能復興。由此觀之，氣和致祥，氣乖致異；祥多者其國安，異衆者其國危，天地之常徑，古今之通義也。當今邪正雜糅，忠讒並進；章交公車，人滿北軍。朝臣乖忤，分曹爲黨，更相譖愬，不可稱言。是以災異並起，皆妖氣之所致也。夫履衰周之跡，脩詩人之刺，而欲成太平，致雅頌，猶卻行而求及前人也。讒邪所以並進者，由上多疑心，既已用賢人行善政，而或譖之，則賢人退而善政消矣。懷多疑之心者，來讒賊之口；持不斷之意者，開群枉之門。讒邪進者賢人退，群枉盛者正士消。故《易》有《否》、《泰》，善惡相消。《詩》曰：『雨雪麃麃，見晛聿消。』昔舜、禹與驩兜、共工雜處堯朝，周公與管、蔡並居周位，當是之時，皆迭進相毀，流言相謗，豈可勝道哉！帝堯、成王能賢舜、禹、周公，而消共工、管、蔡，故以大治。孔子與季、孟俱事於魯，李斯與叔孫通並宦於秦，定公、始皇賢李斯與季、孟而消孔子、叔孫通，故以大亂。夫治亂之端，在於所信任；信任既賢，在於堅固。《詩》雲︰『我必匪石，不可轉也。』言守善固也。昔孔子與顏淵、子貢更相稱舉，不爲朋黨；禹、稷、臯陶更相汲引，不爲比周。何則？忠於爲國而無邪心也。故賢人在上位，引其類聚於朝，故《易》曰：『飛龍在天，大人造也。』在下位則與類俱進，故《易》曰：『拔茅連茹以其彙，征吉。』今姦邪與賢臣並進，在交戟之內，數設危險之言，欲以傾移主上。此天地所以見誡，災異所以重至也。自古聖王爲有無誅而治者，故舜有四放之罰，孔子有兩觀之誅。今以陛下之聖明，宜深思天地之心，察兩觀四放之意，鑒《否》、《泰》之卦，觀雨雪之詩，歷唐、周之所進以爲法，原秦、魯之所消以爲戒，考祥應之福，省災異之禍，以揆當時之變，仰鑒前古之事，宜放遠佞人之黨，廣開衆正之路，決斷狐疑，分明去就，則百異消滅，衆祥並至，太平之基，萬世之利。」顯等見其書，而愈與許、史比周而怨向，向等遂禁錮十餘年。初，上內重周堪而患諸譖愬，無所信。時長安令楊興嘗稱舉堪，上欲以爲助，乃問興曰：「朝臣不可光祿勳，何也？」興，傾巧士也，謂上疑堪，因順旨曰：「非獨不可於朝廷，自州里亦不可。臣前見堪等與劉向謀毀骨肉，議者以爲當誅，故臣前言不可也。」上曰：「然此何罪而當誅也？今宜如何？」興曰：「臣愚以爲賜爵爲關內侯，食邑三百戶，勿令典事。明主不忘師傅之恩，此最計之得者。」上尤是疑焉，又惜其才，乃遷堪爲河東太守，張猛爲槐里令。後下詔曰︰「河東太守堪，先帝賢臣，命之傅朕。論議正直，有憂國之心。以不阿尊事貴，孤特寡助黜退。往者衆臣每見災異，託咎此人。朕迫逼於俗，不得專心。堪出之後，天變仍臻，衆亦晻然。堪治郡未期年，而三老官屬有識之士稱說其美，使者過郡，靡人不稱。此固足以彰先帝知人，朕有以自明也。其復徵堪拜光祿大夫，給事中，領尚書事。」堪病卒，而顯遂誣張猛，令自殺。顯知專權，恐左右耳目一旦間己者，乃時還誠，取一信以爲驗。顯嘗出使，自白曰恐後漏盡還，請稱詔開門。上許之。顯故投夜還，稱詔開門。後果有人上書告顯專命矯詔，上笑以其書示顯。顯因泣下曰：「陛下過私小臣，屬任以事，群下無不妬嫉欲陷害者，類如此非一。愚臣微賤，誠不能以一身快萬衆，任天下怨也。願歸樞機之職，充後宮掃除之役，死無所恨。」上以爲然而憐之，數勞免之，益信任，厚其賞賜，貲至萬數。初，顯殺望之，知天下怨己，因薦貢禹而深禮事之，明進賢不妬望之。其設變詐以自解免，皆此類也。顯見左將軍馮奉世父子爲公卿著名，心欲附之，因薦奉世中子謁者逡爲侍中。逡因言顯專權不可任，上怒，免逡歸郎官。後御史大夫缺，群臣皆薦昭儀兄野王。上以問顯，顯曰：「九卿無出野王上。然昭儀兄也，恐後世以陛下越度衆賢，私後宮之親。」上曰：「善，吾不見是。」乃不用。野王曰：「人皆以內寵貴，我獨以內寵賤。」自此公卿以下，畏顯重足一跡矣。荀悅曰：夫佞臣之惑君主也甚矣！故孔子曰「遠佞人」，非但不用而已，乃遠而絶之，隔塞其源，戒之極也。察觀其言行，未必合於道而悅於己者，必佞人也；察觀其言行，未必悅於己而合於道者，必正人也，此亦察人情之一端也。僞生於多巧，邪生於多慾，是以君子不尚也。禮，與其奢也，寧儉；事，與其煩也，寧略；言，與其華也，寧質；行，與其綵也，寧朴。孔子曰：「政者，正也。」夫要道之本，正己而已矣。平直真實者，正之主也。故德必核其真，然後授其位；能必核其真，然後授其事；功必核其真，然後授其賞；罪必核其真，然後授其刑；行必核其真，然後貴之；言必核其真，然後信之；物必核其真，然後用之；事必核其真，然後脩之。一物不稱，則榮辱賞罰，從而繩之。故衆正積於上，萬事實於下，先王之道，如斯而已矣。
二年春二月，大赦天下。賜民爵一級，女子百戶牛酒，鰥寡孤獨、高年、孝弟力田帛。丁酉，御史大夫韋玄成爲丞相，右扶風鄭弘爲御史大夫。弘所在著名跡，法度條教爲後世所稱。三月壬戌朔，日有蝕之。六月，詔曰：「元元之民困於饑饉，朕爲民父母，德不能覆而加其刑，甚自傷焉。其赦天下。」時災異數發，上問言事得失者，博士匡衡上疏曰：「夫朝廷者，天下之楨榦。公卿大夫相與修禮恭讓，則民不爭；好仁樂施，則民不暴；上義高節，則民興行；寬柔和順，則衆相愛。此四者，明王所以不嚴而治也。朝有變色之言，則下有爭鬬之患；上有自專之士，則下有不讓之人；上有尅勝之佐，則下有傷害之心；上有好利之臣，則下有盜竊之民：皆在本也。《詩》雲︰『商邑翼翼，四方之極。』今長安天子之都也，親承聖化，其習俗無以異於遠方，郡國來者無所法，則或見侈靡而倣效之。宜正之本朝，使海內昭然，易其視聽，道德興於京師，淑問揚於疆外，然後大教成也。傳曰：『審好惡，治性情，而王道興矣。』治性情之道，必強己之不足，而審己之有餘。蓋聰明疏通者戒於大察，寡聞少見者戒於擁蔽，勇猛剛強者戒於太暴，仁愛溫良者戒於無斷，沈靜安舒者戒於後時，廣心浩大者戒於遺忘。審己之所當戒，而齊之以義，然後中和之化應，而僞巧之徒不敢比周而妄進矣。今俗吏致治，不奉禮讓，而尚苛暴，貪財而慕勢，故犯法者衆，姦邪不止。陛下哀愍吏民，觸法抵禁，比年大赦。而今日赦令，明日犯法，相隨而入獄，不改其原，雖歲赦之，刑猶不息。」是時赦令數，故衡對及之。荀悅曰：夫赦者，權時之宜，非常典也。漢興，承秦兵革之後，大愚之世，比屋可刑，故設三章之法，大赦之令，蕩滌穢流，與民更始，時勢然也。後世承業，襲而不革，失時宜矣。若惠、文之世，無所赦之。若孝景之時，七國皆亂，異心並起，姦邪非一；及武帝末，賦役繁興，群賊並起，加太子之事，巫蠱之禍，天下紛然，百姓無聊，人不自安；及光武之際，撥亂之後：如此之比，宜爲赦矣。君臣失禮，政教陵遲，犯法者衆，亡命流竄而不擒獲，前後相積，布滿山野，勢窮刑蹙，將爲群盜；或刑政失中，猛暴橫作，怨枉繁多，天下憂慘，群獄姦昏，難得而治：承此之後，宜爲赦也。或赦大逆，或赦輕罪，或赦一方，或赦天下，期於應變濟時也。秋七月，西羌反，遣右將軍馮奉世擊之。奉世字子明，上黨人也，徙杜陵。初，前將軍韓增舉之，自宣帝時爲名臣矣。上議出兵，奉世曰：「虜無過三萬人，而兵法當倍，用六萬。然羌衆弓矛之兵耳，器不鋒利，可四萬人，一月足以決矣。」議者皆以爲「當今民方斂時，不可多發，萬人守屯足矣。」議發萬人。奉世曰：「國家戰守之備久廢，夷狄皆有輕邊吏之心。今以萬人分屯數處，虜見兵少，必無畏懼，戰則兵挫，守則不足。如此，怯弱之形見，羌人乘利，諸種並會，臣恐中國之役不得止於四萬人也。故少發師而曠日，與一舉而疾決，功相萬倍。」固爭之，不能得。有詔益二千人。於是奉世將萬二千騎，以兩裨將至隴西，分兵數處。又別遣校尉救民於廣陽谷。羌虜衆多，漢兵爲羌所敗，殺兩校尉。奉世具上地形部衆多少之計，願益三萬六千乃足。上乃大爲發兵六萬人，拜太常任千秋爲奮武將軍以助之。奉世上書，願得其衆，不煩大將。上不聽，遂並進兵，羌虜大破，斬首數千級，餘皆走出塞。八月，天雨草如莎，相摎結如彈丸。是歲，有獻雄雞生角者。《本志》以爲「黃龍初元永光雞變三見，王氏僭位之萌也。黃龍元年而宣帝崩，上即位，皇后將立，應是正宮之中雌雞爲雄。不鳴不將無距者，貴始萌而未成也。初元元年，封王婕妤父丞相少史禁爲平陽侯，婕妤立爲皇后，故應是也。丞相府史家雌雞爲雄，即丞相內史女之應也。伏子者，明已有子。將距者，尊已成也。以永光二年禁薨，子鳳嗣侯，爲侍中衛尉，始見用。雄雞生角，明布威行權從此始也，卒成篡之漸矣」。
三年春，西羌平，軍罷。奉世還，以有功，賜爵關內侯，食邑五百戶。三月，立皇子康爲濟陽王。夏四月癸未，大司馬王接薨。七月壬戌，左將軍許嘉爲大司馬車騎將軍。嘉，上之元舅，即廣漢弟延壽之子。廣漢無子，嘉奉其祀。冬十有一月己丑，地震，雨水，大霧。復鹽鐵官、博士弟子員。以用不足，民多復除故也。
四年春二月，赦天下，所賑貸貧民勿收責。三月，行幸雍，祠五畤。六月甲戌，孝宣帝園東闕災。戊寅晦，日有蝕之。詔曰：「蓋聞明王在上，忠臣布職，則群生和樂，方外蒙澤。今朕闇於王道，夙夜憂懼，不通其理，靡瞻不眩，靡聽不惑，是以教令多違，民心未得，邪說虛進，事無成功。此天下所著聞也。公卿大夫好惡未同，或緣姦作邪，侵削細民，元元安所歸命哉！《詩》不云乎？『今此下民，亦孔之哀！』自今以後，公卿大夫其勉思天戒，慎身修永，以輔朕之不逮。直言盡意，無有所諱。」秋七月，罷衛思後園及戾後園。冬十月乙丑，罷祖宗廟在郡國者。先是貢禹奏言︰「古者天子七廟，今孝惠、孝景皆親盡，宜毀。及郡國廟不依古禮，宜正。」未及施行，而禹卒。於是追思禹言，乃下詔議，丞相玄成、御史大夫弘等十七人皆曰：「臣聞祭者皆由中出，生於心者也。惟聖人爲能饗帝，孝子爲能饗親。立廟於京師之居，躬親承事，四海之內各以其職來祭，尊尊之大義也，五帝、三王不易之道也。《詩》雲︰『有來雍雍，至止肅肅。』《春秋》之義，父不祭於支庶之宅，君不祭於臣僕之家，王不祭於下土諸侯。臣等愚以爲宗廟在郡國，一切勿修。」奏可。因罷昭靈後、武哀王、昭哀後、衛思後、戾太子、戾後園，皆不奉祀，置吏守而已，諸侯分屬三輔。以渭城壽陵亭部北原上爲初陵。詔曰：「往者緣臣子之義，奏徙郡國民以奉園陵，今百姓遠棄先祖墳墓，破業失產，親戚分離，人懷思慕之心，家有不自安之意。是以東垂被虛耗之災，關中有無聊之民，非久長之策。《詩》不云乎？『民亦勞止，訖可小康，惠此中國，以綏四方。』初陵無置縣邑，使天下安土樂業，無有搖動之心。」又罷先後父母奉邑。
五年春正月，行幸甘泉，郊泰畤。三月，行幸河東，祀后土。秋，潁川水出，流殺人民。吏、從官員被害者與告。士卒遣還。冬，上幸長楊，布車騎，大獵。十有二月乙酉，毀太上皇、孝惠帝寢園。是時，丞相、列侯、中二千石、博士等四十四人奏議曰：「《禮》，王者始受命，諸侯始封之君，皆爲太祖。繼太祖，五廟皆迭毀。毀廟，主藏於太祖，五年而再殷祭，言一禘一祫。祫祭者，言毀廟及未毀廟之主合食於太祖，父爲昭，子爲穆，孫復爲昭，古之正禮。《祭義》曰：『王者禘其祖之所自出，而以祖配之。』而不爲立廟，親盡也。立親廟四，親親也。周之所以立七廟者，以后稷始封，文、武受命而王，是以三廟不毀，與親廟四而七焉。非有后稷始封，文、武受命之功，皆親盡而毀。成王承二王之業，制禮作樂，功德茂盛，廟猶從毀，以行爲謚而已。臣愚以高祖受命定天下，宜爲高帝太祖之廟，世世不毀。太上皇、孝惠、孝文、孝景廟皆親盡，宜毀。皇考廟親未盡，如故。」大司馬許嘉等二十九人以爲孝文皇帝德化茂盛，宜爲帝者太宗之廟。廷尉忠以爲孝武皇帝改正朔，易服色，攘四夷，宜爲世宗之廟。諫大夫尹更始等十八人以爲皇考廟上序於昭穆，非正禮，宜毀。於是上重序昭穆，立廟而已。世宗留不毀。
建昭元年春正月戊辰，有石隕於梁國，六。三月，行幸雍，祀五畤。秋八月，有白蛾群飛蔽日，從東都門至軹道。冬，河間王元有罪，廢遷房陵。罷孝文太后、孝昭太后寢園。上幸虎圈鬬獸，後宮昭儀等皆坐。熊逸出圈，攀檻欲及上。左右貴人傅昭儀等皆驚走，馮婕妤直前當熊而立，左右挌殺熊。上問婕妤曰：「人情驚懼，何故當熊？」對曰：「妾聞猛獸得人而止，恐至御座，故以身當之。」上嗟歎而嘉之。傅昭儀甚慙，由是與婕妤有隙。婕妤即右將軍馮奉世之女。傅昭儀者，少爲上官太后才人，自上爲太子，得進幸。爲人有才略，善事人，下至宮人左右，飲酒醊地，皆祝延之。甚寵，有男，是爲定陶恭王。上欲殊於後宮，故曰昭儀，位次皇后。昭儀之號，自此始也。
