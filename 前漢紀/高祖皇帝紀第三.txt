四年冬十月，韓信將伐齊，聞既和，欲還。蒯通說信曰：「將軍受詔擊齊，未有詔止，何以得無行乎！且酈生一儒士，伏軾下齊七十餘城，將軍以數十萬衆，乃下趙五十餘城。勞苦將士數年，反不如一竪儒之功乎！」信遂襲齊。齊王以酈生爲賣己，乃烹之。齊王走高密。項羽東伐外黃。外黃數日乃降，羽令男子十五已上詣城東，欲悉坑之。外黃令舍人兒年十三，說羽曰：「彭越強刼外黃，外黃恐，故且降，以待大王。大王又欲坑之，百姓豈有所歸心哉！從此以東，梁地十餘城皆懼，莫敢下矣。」羽赦之。羽初之山東，屬大司馬曹咎、長史忻曰：「漢即挑戰，慎勿與戰，勿令得東而已。我十五日必定梁地。」而漢果挑戰，楚軍不出。使人辱之，數日，咎怒，渡兵汜水上。士卒半渡，漢擊破之，盡得楚國寶貨。曹咎、長史忻皆自殺。王遂進兵取成臯。羽下樑十餘城，聞曹咎破，乃還。羽於廣武間爲高俎，置太公於其上，曰：「漢不急下，吾烹太公。」王不聽。羽怒，欲殺太公。項伯曰：「夫爲天下者不顧其家，殺之無益，但益怨耳。」羽從之。使人謂曰：「願與王挑戰，面決雌雄。」王笑謝之，曰：「吾寧鬬智，不鬬力。」羽令壯士挑戰。漢使善射者樓煩射楚三人，殺之。羽大怒，即自出，瞋目叱之。樓煩目不能視，手不能發，走還入壁。王使間問之，乃羽也。王大驚。於是王與羽臨廣武間而語，王數羽曰：「汝背約王我於蜀、漢，其罪一也。矯殺卿子冠軍而自立，其罪二也。受命救趙，不還報命，擅劫諸侯入關，其罪三也。與懷王約，入咸陽無暴掠，汝燒秦宮室，掘始皇塚，多取財寶，其罪四也。殺秦降王子嬰，其罪五也。詐坑秦卒二十萬，其罪六也。皆王諸將善地，而徙逐其主，令臣下爭叛，其罪七也。出義帝於彭城而自都之，多自與己地，其罪八也。殺義帝於江南，其罪九也。夫爲人臣自欲爭天下，大逆無道，其罪十也。吾以義兵誅殘賊，使刑餘罪人擊公，何苦乃與公挑戰！」羽怒，伏弩射王中胸。王乃捫足曰：「虜中吾指！」王疾甚，入成臯。中尉周昌爲御史大夫。田橫請救於楚。十有一月，楚使龍且救齊，號二十萬衆，與齊合軍。或謂龍且曰：「漢兵遠戰窮寇，其鋒不可當。齊、楚自居其地，兵易敗散。不如深壁自守，命齊王使其信臣招所亡城，亡城聞王在，楚來救，必自叛漢。漢二千餘里客居其間，勢無所得食，可無戰而降也。」龍且曰：「救齊而降之，吾有何功？今戰而勝之，齊之半可得而有。吾平生時知韓信之爲人，易與耳。」遂將兵與韓信夾濰水而陣。信乃夜令人爲萬餘囊，盛沙以壅水上流，信引兵半渡，擊龍且。信佯不勝，走還。龍且追之，渡水。信使人決壅，龍且軍大半不得渡。即擊破之，斬龍且，虜齊王廣。田橫復立爲齊王，戰敗而亡。信遂平齊，使人言於王曰：「齊國多詐，請爲假王以鎮之。」王大怒。張良、陳平躡王足，諫曰：「方漢不利，寧能禁信之自王乎？不如因而立之。」春二月，遣張良立信爲齊王，徵其兵擊楚。曹參爲左丞相。楚使武涉招信，信曰：「吾嘗事項王，不見用。事漢，漢深信我，我背之不祥。」武涉已去，蒯通說信曰：「漢王敗滎陽，傷成臯，還走宛、葉間，此所謂智勇俱竭者也。楚兵困於京、索之間，迫於西山而不能進，三年於此矣。銳氣挫於險塞，糧用盡於內藏。當今兩主之命懸於足下，爲足下計者，莫若兩存之，三分天下，鼎足而居，其勢莫敢先動。以足下之賢，有甲兵之衆，據強齊，從燕、趙，出空虛之地以制其後，因民之欲，西向爲百姓請命，天下孰敢不聽！足下案齊國之固，有淮、泗之地，深拱揖讓以懷諸侯，則天下君王相率而朝齊矣。」信曰：「吾豈可見利而背恩！」通曰：「常山王、成安君爲刎頸之交，而卒相滅；大夫種存亡越，伯勾踐，身死。語曰：『野禽殫，走狗烹；飛鳥盡，良弓藏；敵國滅，謀臣亡。』故以交友言之，則不過陳、張；以君臣言之，則不過勾踐、大夫種。推此二者，足以觀之矣。且臣聞之，勇略振主者身危，功蓋天下者不賞。足下涉西河，虜魏王，擒夏說，下井陘，誅成安君之罪，以令於趙，脅燕定齊，南摧楚人之兵數十萬之衆，遂斬龍且，西向以報，此所謂功無二於天下而英略不世出者也。足下挾不賞之功，戴振主之威，歸楚，楚人不信；歸漢，漢人震恐。足下欲持此安歸乎？夫勢在人臣之位，而有高天下之名，臣竊危之。夫隨廝養之役，失萬乘之權；守擔石之祿，闕卿相之位。計成而不能行者，事之禍也。故猛虎之猶豫，不如蜂蠆之致螫；孟賁之狐疑，不如童子之必至矣。夫功者難成而易敗，時者難值而易失。願足下無疑。」信猶豫不忍背漢，又自以功高，漢終不奪我齊，遂謝通。通去，乃佯狂爲巫。秋七月，立黥布爲淮南王。八月，初爲算賦。令軍士死者，吏爲衣衾棺斂，傳送其家。四方歸心焉。漢王遣侯公說項羽，求太公。羽乃與漢約中分天下，割洪溝以西爲漢，以東爲楚。九月，歸太公、呂后。封侯公爲平國君。項羽解而東歸。漢王欲西，張良、陳平諫曰：「今漢有天下大半，而諸侯皆附漢，楚兵疲食盡，此天亡之時也，不如因其幾而取之。」
五年冬十月，王追項羽至陽夏南，與韓信、彭越期，皆不至會。楚擊漢軍，大破之。王復深壘自守。王謂張良曰：「諸侯不從，奈何？」對曰：「大王能取睢陽以東、北至穀城盡以王彭越，從陳以東傅海與韓信，則兩人必至，而楚敗矣。」王從之。信、越皆至。十有二月，諸侯皆會垓下，圍項羽數重。夜聞漢軍四面皆作楚歌，羽驚曰：「漢已盡得楚乎？是何楚人歌之多也！」夜起飲帳中，有美人曰虞姬，有駿馬曰騅。羽乃慷慨悲歌曰：「力拔山兮氣蓋世，時不利兮騅不逝。騅不逝兮可奈何！虞兮虞兮奈若何！」羽遂上馬，從八百餘騎，直夜潰圍南出。平明，漢軍乃覺之，命騎將灌嬰以五千騎追羽。羽至陰陵，迷失道路，漢軍追及之。至東城，乃有二十八騎。追者數千。羽謂其騎曰：「吾起兵八歲矣，身經九十餘戰，所當者破，未嘗敗。今困於此，固天亡我，非戰之罪也。今日固決死，願爲諸君決戰。」於是引其騎因四隤山爲圓陣。漢軍圍之數重。羽謂其騎曰：「吾爲公取彼一將。」於是羽大呼馳下，漢軍皆披靡，遂取漢一將。騎將楊喜追羽，羽還叱，喜人馬皆驚，辟易數里。羽分其騎爲三處，漢軍不知羽所在，分軍爲三處，復圍之。羽乃馳擊漢軍，復取一都尉，殺百人。羽復聚其騎，亡兩騎。於是羽引軍東至烏江，亭長曰：「江東雖小，地方千里，衆數十萬，亦足以王也。願大王急渡。今獨臣有船，漢軍至，無以渡。」羽曰：「籍與江東子弟八千人渡江而西，今無一人還者，縱江東父兄憐而王我，我何面目見之哉？吾知公長者也。吾騎此馬五歲，常以一日行千里，吾不忍殺之，以賜公。」乃令騎皆去其馬，短兵接戰，復殺漢軍百人。羽亦被十餘創，乃自剄而死。楚地悉平，獨魯後降。初，懷王封羽爲魯公，故以魯爲號，葬羽於穀城山下。漢王爲之發哀，封項伯等四人爲列侯，賜姓劉氏。《本傳》曰：「項羽背關懷楚，放逐義帝，自矜功伐，而不師古，霸王之業，始欲以力征經營天下，五年卒亡，身死東城，尚不覺悟，以爲非己之罪，豈不過哉！」春正月，徙齊王韓信爲楚王，都下邳。信乃賜所從食漂母千金。召下鄉亭長曰：「公，小人也，爲惠不終。」賜錢百萬。召辱己少年曰：「壯士哉！」以爲中尉。赦天下殊死已下。羣臣上皇帝尊號，王辭讓而後受。二月甲午，皇帝即位於氾水之陽。以十月爲正，從火德，色尚赤，以應斬白蛇、神母之符。尊王后曰皇后，太子曰皇太子，迫尊先媼曰昭靈夫人。鄱君吳芮率百越佐諸侯，立芮爲長沙王。越王無諸率閩中兵以佐滅秦，立無諸爲閩粵王。於是皇帝西都洛陽。夏五月，兵皆罷。令人保其山澤者，各歸其田裡，自賣爲人奴婢者，免爲庶人。上置酒南宮，問羣臣曰：「吾所以得天下，羽所以失之者何？」王陵對曰：「陛下使人攻城略地，因以賞之，與天下同其利。項羽嫉賢妬能，有功者害之，賢者疑之，戰勝不蒙其功，得地不獲其利，所以失天下也。」上曰：「公知其一，未知其二。夫運籌帷幄之中，決勝千里之外，吾不如子房；鎮國家，撫百姓，給餉饋，吾不如蕭何；連百萬之衆，戰必勝，攻必取，吾不如韓信。三者皆人傑也，吾能用之，所以取天下也。羽有一范增，賢而不能用，此所以爲我擒也。」上問韓信曰：「公相我能將幾何？」信曰：「陛下不過能將十萬。」又問韓信︰「公能將幾何？」對曰：「臣多多益辦耳！」上曰：「何爲爲我臣？」信曰：「陛下雖不能將兵，而善將將。此所謂天授，非人力也。」是時田橫與賓客五百人亡在海中，上遣使赦橫罪，曰：「橫來，大者王，小者侯；不來，將加誅。」橫曰：「臣烹酈食其，今聞其弟酈商爲將，臣畏懼，不敢奉詔。」帝乃詔商曰︰「田橫至，敢有動者族誅！」橫詣洛陽，至屍鄉亭三十里，謂其從者曰：「橫與漢王並南面稱孤，今漢王爲天子，而橫爲亡虜，其辱已甚矣。且橫嘗烹人之兄，今與其弟並肩事主，彼雖畏詔，橫獨不愧於心哉？且陛下不過欲一見我面貌耳。今斬吾頭，馳三十里，容貌未及變。」乃沐浴自刎，令客奉其首。上曰：「嗟乎！起自布衣，兄弟三人更立爲王，豈不賢哉！」爲之流涕，而拜其二客爲都尉，以王禮葬之。二客穿其塚傍，皆自刎而從之。上聞，大驚，以橫客爲皆賢，聞其餘五百人在海島中，使使召之，聞橫死，亦皆自殺。楚將季布亦已亡匿，投濮陽周氏。漢購之急，周氏乃髡鉗布與家僮數十人，至魯朱家而賣之。朱家心知是季布，因買之，置田舍。乃見滕公，說曰：「季布何罪？臣各爲其主用耳。上始得天下，以私怒求一人，何示不廣也！且季布之賢，不南走越，即北走胡。夫忌壯士以資敵國，此伍子胥所以鞭荊王之墓也。」夏侯嬰爲言之。上乃赦布，拜爲郎中，後爲中郎將。布立然諾之信，時人爲之語曰：「得黃金百鎰，不如季布一諾。」朱家者爲任俠，所藏活者甚衆，豪士以百數。不伐其功，諸所嘗施，唯恐見之。賑人先於貧賤，衣不兼采，食不重味，專以赴人之急。及布尊貴，朱家遂不復見之。上欲都洛陽，戍卒婁敬求見，說上曰：「陛下都洛陽，豈欲與周室比隆哉？」上曰︰「然。」敬曰：「陛下取天下與周室異。周之先自后稷，堯封之邰，積德十餘世。公劉避狄居豳，太王以狄伐故，去豳，杖馬策之歧，國人爭歸之。文王爲西伯，始受命。武王伐殷，八百諸侯不期而會孟津之上。成王即位，周公之屬傅焉，乃營成周，都洛邑。以爲此天下中，四方納貢職，道里均矣，有德則易以王，無德則易以亡。凡居此者，欲務以德致人，不欲阻險，令後世驕奢以虐人。及周之衰，分而爲二，天下莫朝，周不能制，形勢弱矣。今陛下用兵取天下，大戰七十，小戰四十，使百姓肝腦塗地，曝骨中野，哭泣之聲未絶，傷夷者未起，而欲比隆周室，臣竊以陛下爲不侔矣。夫秦地被山帶河，四塞以爲固，卒然有急，百萬之衆可具。因秦之資膏腴之地，此所謂金城天府之國。陛下都關中，山東雖亂，秦地可全而有也。」上問羣臣，群臣皆山東人，咸言「周七、八百年，秦二世而亡。且洛陽東有成臯，西有澠池，背河向洛，其固不敵，此亦足恃也。」上疑焉，問張良。張良曰︰「洛陽雖有此險，其中小，不過數百里，四面受敵，此非用武之國。夫關中左崤、函，右隴、蜀，沃野千里，南有巴、蜀之饒，北有胡苑之利，阻三面而守，獨以一面東制諸侯。諸侯安定，河渭漕輓，足以西給京師；諸侯有變，順流而下，足以委輸。此所謂金城千里，天府之國。婁敬之說是也。」於是上即日車駕西入關，治櫟陽宮。拜婁敬爲郎中，號奉春君，賜姓劉氏。六月壬辰，大赦天下。八月，燕王臧荼反，上自將擊燕。九月，虜臧荼，立太尉盧綰爲燕王。綰與上同里，同日生，少相愛，後以將軍從擊項羽有功，故立爲燕王。丞相張倉從擊臧荼有功，封北平侯。倉明習天下圖書，善用算術，故命以列侯居相府，主郡國上計也。
六年冬，命復天下縣邑。或有告楚王信謀反。上問左右，左右皆曰：「發兵以擊之。」陳平曰：「陛下用兵之精，孰與韓信？」上曰：「無能過也。」平曰：「陛下將有敵信者無？」上曰：「莫能及。」平曰：「臣竊爲陛下危之。」上曰：「奈何？」平曰：「信未知有告反者。古者天子巡狩，會諸侯。陛下僞出遊雲夢，會諸侯於陳。信必郊迎，因而執之，此一士之力。」上從之。遂執信。執信反無驗，黜信爲淮陰侯。田肯賀上曰：「甚善，陛下得韓信，而又王關中也。夫齊東有瑯邪、即墨之饒，南有泰山之固，西有濁河之阻，北有渤海之利，地方二千里，帶甲百萬衆，此亦東秦。非親子弟，莫可使王齊者也。」上曰：「善。」賜肯金五百斤。春正月丙午，立劉賈爲荊王，王五十三縣。高帝兄弟四人，長曰伯，早卒，追號爲武哀侯，封子信爲刮羹侯。初，上微時，數將客過嫂食。嫂饜食之，陽爲羹盡，刮釜。上聞惡之，故號其子爲刮羹侯。次兄曰喜，字仲，立仲爲代王。弟曰交，字游，好讀書，有才藝。從上征伐有功，立交爲楚王。長庶子肥爲齊王，王七十縣，以曹參爲齊相國。徙韓王信於太原，都晉陽。封蕭何爲酇侯，父母兄弟封侯食邑者十餘人，以蕭何舉宗從征伐故也。封曹參爲平陽侯，張良爲留侯，陳平爲戶牖侯，後徙爲曲逆侯，周勃爲絳侯，樊噲爲舞陽侯，酈商爲武成侯。食其子疥從征伐，以父故，封疥爲高梁侯。夏侯嬰爲汝陰侯，灌嬰爲潁陽侯，周昌爲汾陰侯。大功臣封者二十餘人，其餘功未得行封。上從南宮複道上望見群臣往往聚語，上曰：「此何謂也？」張良曰：「陛下所封，皆蕭曹故人，所誅皆平生仇讎。此屬畏不得封，又恐過失及誅，此相與謀反。」上憂之，曰︰「爲之奈何？」良曰：「急封雍齒。」雍齒，上最所憎惡，群臣共知，後從征伐有功。上即封雍齒，羣臣喜曰：「雍齒且封，我屬無患矣！」於是趨有司定功行封。封王陵爲定國侯。陵始爲縣豪，上兄事之，以其從上晚，故後。行封凡百四十有三人。是時民人散亡，居可得而數者纔十二三，是以大侯不過萬戶，小者不過五六百戶。封爵之日，誓曰：「使黃河如帶，太山如礪，國以永存，爰及苗裔。」又申以丹書之信，重以白馬之盟，作十八侯之位次。陳平之始封，平辭曰：「非臣之功也。」上曰：「吾用先生之謀，戰勝克敵，非功而何？」對曰：「非魏無知安得進？」上曰：「若子可謂不背本矣！」乃復賞無知。張良素多疾病，乃稱疾，曰：「臣家五世相韓，及韓亡，不愛萬金之資，爲韓報讎強秦，天下震動。今以三寸舌爲王者師，封萬戶，位爲列侯，此布衣之極，於臣足矣。願棄人間事，欲從赤松子遊耳。」乃學道，不食穀，遂不仕。良爲人容貌美麗，如婦人女子。初，季布異父弟丁公爲楚將，逐上。上迫急，顧謂丁公曰：「兩賢豈相戹哉！」丁公引兵而還。天下既定，斬丁公以徇軍，曰：「自今以後，爲人臣者莫效丁公也！」以蕭何功最高，羣臣皆曰：「臣等被甲執兵，多者百餘戰，攻城略地，各有等差。蕭何無有汗馬之勞，徒持文墨論議而已，今居臣等上，何也？」上曰：「諸君知獵乎？發縱指示獸者人也，追得獸者狗也。諸君徒能走得獸，功狗也；蕭何發縱，功人也。」及奏位次，羣臣咸曰︰「曹參宜第一。」謁者關內侯鄂千秋進曰：「曹參雖有野戰之功，此特一時之事耳。夫上與楚相距五年，失軍亡衆，跳身遁者數矣，蕭何嘗從關中遣軍補其處。非上所詔命，而數萬之衆會上乏絶者數矣。楚、漢相距滎陽數年，軍無見糧，蕭何常轉漕給食。陛下雖亡山東，蕭何常存關中以待陛下，此萬世之功也。奈何以一旦之功而加萬世之功哉？」於是令何爲第一，帶劍上殿，入朝不趨。上曰：「吾聞進賢受上賞，蕭何功雖高，待鄂君廼得明。」於是因鄂千秋所食關內侯邑二千戶，封爲安平侯。其吏二千石從入蜀、漢定三秦者，皆世世復其家。上置酒，衆辱隨何曰：「爲天下安用腐儒哉！」何曰：「陛下發步卒五萬、騎五千，能以取淮南乎？」上曰：「不能。」何曰：「以二十人使淮南王至，如陛下之意，是臣之功賢於步卒五萬、騎五千也。」上曰：「吾方圖子之功。」以何爲護軍中尉。上五日一朝太公，太公家令說太公曰：「天無二日，土無二王。皇帝雖子，乃人主也，太公雖父，乃人臣也。奈何令人主朝人臣！如此，威重不得申。」後上朝太公，太公擁篲，迎門卻行，欲拜。上大驚，扶太公。太公曰：「帝，人主，奈何以我亂天下法！」上善家令言，賜黃金五百斤。荀悅曰：《孝經》雲︰「故雖天子，必有尊也，言有父也。」王者必父事三老以示天下，所以明有孝也。無父猶設三老之禮，況其存者乎！孝莫大於嚴父，故后稷配天，尊之至也。禹不先鯀，湯不先契，文王不先不窋。古之道，子尊不加於父母，家令之言於是過矣。夏五月丙午，詔曰：「人之至親，莫大於父。故父有天下傳歸於子，子有天下尊歸於父，此人道之極也。朕平暴亂，以安天下，斯皆太公之教訓也。尊太公爲太上皇。」秋九月，匈奴圍太原韓王信於馬邑。信降匈奴。
七年冬十月，上自征太原。匈奴冒頓單于拒漢。漢使者闚匈奴者十輩，皆曰：「易擊。」上使婁敬往，還曰：「匈奴見羸弱，似有伏兵，不可擊。」上怒曰：「齊虜妄言，沮吾軍。」械繫之。上至平城，匈奴果圍上於白登七日。用陳平謀，說匈奴閼氏夫人，得開圍一角，上乃遁出。其計秘，世莫得聞也。士卒歌之曰：「平城之下禍甚苦，七日不食，不能彎弓弩。」上既還，謝敬曰：「不用公言，以困平城。」乃斬前使者十餘輩，封敬二千戶，號建信侯。先是，有月暈圍於昴、參、畢七重，《本志》以爲「昴、畢之間爲天街。街北，羌胡也；街南，中國也。昴爲匈奴，畢爲邊兵。平城之應」雲。匈奴攻代。代王喜棄國歸洛陽，廢爲郃陽侯。辛卯，立皇子如意爲代王。春二月，上自平城還。見蕭何治宮室於長安，甚盛，上怒曰：「何治之過度！」對曰：「天子以四海爲家，非壯麗無以重皇威，且無令後世有以過也。」乃遷都長安。是時威儀未設，羣臣爭功，醉呼，或拔劍擊柱。上患之。博士叔孫通請制禮儀，上曰：「度吾所能行者。」通乃與弟子百餘人共起朝儀，大朝會長樂宮，陳車騎、旌旗、兵衛，羣臣列位，百官執職，成禮而罷，莫不祗肅。於是上歎曰：「吾乃今日知爲皇帝之貴。」拜通爲奉常，賜金五百斤，弟子皆爲郎中。夏四月，行如洛陽。婁敬進計和匈奴，請以魯元公主妻單于。單于因之爲女壻，有子則爲外孫，後世可以漸臣也。上將行之。呂后涕泣，固請留之。乃止。更以宗室女爲公主，妻單于，結和親，歲致金幣賂遺之。
