四年春正月，關東民相驚走，或持籌相與，號曰「西王母籌」。道中相逢多至數千人，或披髮徒跣，斬斫門關，逾墻入屋，或乘騎奔馳，或致驛傳行，經歷郡三十六所，至京師。又聚會祀西王母，設祭於街巷阡陌，博奕歌舞。又傳言︰「西王母告百姓，佩此符者不死。不信我言，視戶樞中有白髮。」故梁州刺史杜業以中正舉，對曰：「《春秋》災異，指象爲言語。籌者，所以記數也。民，陰，水類也。水以東流爲順走，而西行，反類逆上象也。度數放逸，妄以相與，違忤民心之應也。西王母，婦人之稱。博奕，男子之事。於街巷阡陌，明離闑內，以疆外也。臨衆盤樂，亢陽之應也。白髮，衰老之象也。體尊性弱，難治易亂。門，人之所由。樞，其要也。居人之所由，執持其要，甚明著。今外戚丁、傅甚盛，皇甫、三桓，詩人所刺，《春秋》所譏，無以過此。指象昭昭，以覺聖朝，奈何不應也！」《本志》以爲「丁、傅所亂者小，此王太后與莽之應也」。二月，封帝太太后從弟傅商爲汝昌侯，太后同母弟子鄭業爲陽信侯。上將封傅商，問僕射鄭崇，諫以爲不可，因持書按出，不受詔。太后怒曰：「天子反爲一臣所制。」上乃下詔封商。崇以爲侍中董賢貴寵過度，數諫，由是重得罪。每以職事見責，發疾疽癰。欲言事，畏見罪；欲乞骸，復不敢。尚書令趙昌素害崇，知其見疏，因奏崇與宗族通，疑有姦，下獄死。荀悅曰：夫臣之所以難言者何也？其故多矣。言出於口則咎悔及身，舉過揚非則有干忤之禍，勸勵教誨則有刺上之譏。下言而當則以爲勝己，不當賤其鄙愚。先己而明則惡其奪己之明，後己而明則以爲順從。違下從上則以諂諛，違上從下則以爲雷同，與衆共言則以爲專美。言而淺露則簡而薄之，深妙弘遠則不知而非之。特見獨知則衆以爲蓋己，雖是而不見稱；與衆同之則以爲附隨，雖得之不以爲功。據事盡理則以爲專必，謙讓不爭則以爲易。窮言不盡則以爲懷隱，盡說竭情則爲不知量。言而不効則受其怨責，言而事効則以爲固當。或利於上不利於下，或便於左不便於右，或合於前而忤於後。或應事當理，決疑定功，超然獨見，值所欲聞，不害上下，無妨左右，言立策成，終無咎悔。若此之事，百不一遇，其知之所見，萬不及一也。且犯言致罪，下之所難言也；怫旨忤情，上之所難聞也。以難言之臣干難聞之主，以萬不及一之時求百不一遇之知，此下情所以不得上通。非但君臣，而凡言百姓亦如之。是乃仲尼所以憤嘆「予欲無言」也。三月，光祿勳賈延爲御史大夫。夏四月，天雨血山陽湖陵，廣三丈，長五丈，大者如錢，小者如麻子。京房《易傳》曰：「佞人祿，功臣戮，厥妖天雨血。」上欲封董賢，乃下詔曰：「孫寵、息夫躬本因賢告東平王，遂封賢爲高安侯，孫寵爲方陽侯，躬爲宜陵侯，右師譚賜爵關內侯。」董賢，字聖卿，雲陽人。少爲太子舍人，美顏自喜。上即位，見幸，出則參乘，入侍左右，旬日之間賞賜巨萬，貴震朝廷。上嘗與晝寢，偏籍上袖，上欲起，賢未覺，不欲動賢，乃斷袖而起。又召賢女弟爲昭儀，及賢妻並旦夕侍左右。賜賢父恭爵關內侯，爲衛尉，賢妻父爲將作大匠。爲賢起大第北闕下，重殿洞門，土木之功窮極伎巧，楹梁衣以錦繡。下至賢家僮僕，皆受上賜，及武庫禁兵，尚方珍寶。其選上等並在賢家，乘輿所服乃其副也。乃至東園秘器，珠襦玉匣，皆以賜賢，無不備者。又令將作大匠爲賢起冢義陵傍，內爲便房，剛柏題湊，外爲徼道，周垣數里，門闕罦罳甚盛。詔書罷苑，而以賜賢二千餘頃。賢第新成，無故門自壞。又上乳母王阿舍亦多受恩賜，及武庫兵器。執金吾東海毋將隆諫曰：「《春秋》之義，家不藏甲，所以抑臣威，損私力也。不以本藏給無用，不以民力供浮費，所以別公私，示正路也。賢等便僻弄臣，恩私微妾，陛下以天下公用給其私門，舉國威器供其家備。民力分於弄臣，武兵護其微妾，非所以正四方也。孔子曰：『奚取於三家之堂！』臣請收還武庫。」上不悅。諫大夫鮑宣上書曰：「今朝廷無耆艾之臣，厚外親小僮及董賢等皆在公門省戶，陛下欲以共承天地，安四海，甚難。今國家空虛，用度不足，賊盜並起，吏爲殘虐，歲增於前。民凡有七亡：水旱爲災，一亡也；縣官重賦，二亡也；貪吏取受，三亡也；豪強大姓蠶食無厭，四亡也；苛吏徭役，農桑失時，五亡也；部落鳴鼓，男女遮列，六亡也；賊盜劫掠，七亡也。七亡尚可，又有七死：酷吏毆殺，一死也；治獄深刻，二死也；冤陷無罪，三死也；盜賊橫殺，四死也；怨仇相殘，五死也；歲惡饑饉，六死也；時氣疾病，七死也。民有七亡而無一得，慾望國安，誠難；民有七死而無一生，慾望刑措，誠難。陛下不能安之，民將安歸乎？奈何獨私外親與董賢！夫官爵非陛下之官爵，乃天下之官爵。陛下取非其官，官非其人，而慾望天悅民服，豈不難哉！孫寵、息夫躬辨足以移衆，權足以獨立，姦人之雄，宜時罷退。外親幼童未精通經術者，宜就師傅。急徵故大司馬傅喜，使領外戚；故大司空何武、故丞相孔光、故將軍彭宣，可任以政。龔勝爲司直，郡國皆慎選舉，三輔委輸大官不敢爲姦，可大任委也。陛下前以小過退武等，海內失望。陛下尚能容無功德者甚衆，不能忍武等邪！治天下者當用天下之心，不得自專快意而已。上之皇天見譴，下之衆元怨恨，次有諫諍之臣，陛下雖欲自薄而厚惡臣，天下不聽也。」上以鮑子都名儒，遂優容之，深納其言。後徵武等爲三公，拜宣爲司隸校尉。後丞相光行園陵，行馳道中，宣出逢之，使吏拘止丞相吏，沒入其車馬。宣坐摧辱宰相，事下御史，至司隸欲召捕宣從事，閉門不內。宣以拒使者不敬，下廷尉。博士弟子濟南王咸等舉幡太學下，曰：「欲救鮑司隸者，立此幡下。」會者千餘人，守闕上書，遂免宣抵罪，減死一等。既免，乃適上黨，以爲其地宜畜牧，少強豪，因家焉。息夫躬上言︰「災異屢發，法爲兵，恐有非常之變。可遣大將軍行邊，勒武備，斬一郡守，以威四夷，用以厭異。」上然之，以問丞相嘉。嘉曰：「臣聞動民以行不以言，應天以實不以文。下民細微，猶不可詐，上天神明而可欺哉！辯士見一端而妄措意，謀動干戈，設爲權變，非應天之道也。夫議政者，苦其諂諛傾險辯慧深刻也。諂諛則上德毀，傾險則下怨恨，慧辯則破正道，深刻則傷恩惠。惟陛下深察之。」上不聽，遂欲出兵。會董賢沮躬議，以爲不可。上乃免躬官，就國。未有第舍，寄居丘亭，姦人數守之。躬恐，每立亭中咒盜。人有告躬咒詛上者。逮躬繫獄，仰天大呼，因僵地，絶咽而死。躬母聖棄市，家屬徙合浦。四月，山陽方與女子田母臺懷子，先未生三月，兒啼腹中，及生，不舉，藏之陌上，三日，人過聞啼聲，母掘出收養之。是時豫章男子化爲女人，嫁爲婦，生一子。《本志》以爲「陽變爲陰，上變爲下，生一子，將復一世乃絶也」。夏六月，尊帝太太后爲皇太太后。秋八月，恭皇園北門災。
元壽元年春正月辛卯，日有蝕之。赦天下。丁巳，皇太太后傅氏崩。三月，丞相王嘉下獄死。初，廷尉梁相疑東平王獄有誣辭，奏請傳詣長安，更下公卿議。尚書令鞠譚、僕射宗伯鳳以爲可許。上怒，三人皆免。嘉薦「相明習治獄，持平深重。譚頗知文雅，鳳經明行修，臣竊爲朝廷惜此三人」。上以此非嘉。後二十餘日，上益封董賢二千戶，因下詔切責公卿曰：「朕即位已來，寢疾未平，反逆之謀相連不絶，賊亂之臣近侍帷幄。前東平王雲與後謁咒詛朕躬，使侍醫伍宏等內侍案脈，幾危社稷，殆莫甚焉！昔楚有子玉得臣，晉文爲之側席而坐；近事，汲黯折淮南之謀。今雲等至有圖弒天子逆亂之謀者，是公卿股肱莫能悉心務聰明以銷厭未萌之故。賴宗廟之靈，侍中附馬都尉賢等發覺以聞，咸伏厥辜。《書》不云乎？『用德章厥善』。其封賢爲高安侯、南陽太守寵爲方陽侯、左曹光祿大夫躬爲宜陵侯。」嘉上言︰「王者代天爵人，尤宜慎之。裂地而封，不得其宜，感動陰陽，以致災異。今陛下體久不平，臣所以內懼也。《孝經》雲︰『天子有爭臣七人，雖無道，不失其天下。』臣謹封上詔書，不敢露見。臣非敢愛死而不盡法，恐天下聞之，故不敢自劾。」上怒，召嘉詣尚書，責問以「相等前坐不盡忠，外附諸侯，操持兩心，倍人臣之義。君位列三公，以分明善惡爲職，而稱舉相等，迷國罔上，近自君始，謂遠者何！」事下將軍中朝者。皆劾嘉迷國罔上不道。光祿大夫龔勝獨以爲「嘉坐薦相等罪微薄，不應以迷國罔上不道，不可以示天下」。遂使謁者召嘉詣廷尉詔獄。使者到，掾吏涕泣，和藥進嘉。嘉引藥盃擊地，曰：「丞相備位三公，奉職負國，當伏刑都市以示萬姓。豈小兒女也，何爲咀藥而死！」嘉遂詣廷尉。使吏侵掠嘉，責之曰：「君由當有以負國，入獄不虛。」嘉喟然仰天歎曰：「幸得充位宰相，不能進賢退不肖，以此負國，死有餘責。」吏問賢不肖之名，曰︰「賢是孔光、何武，不肖是董賢父子。」遂不食，歐血死。元始中，追録忠臣，封嘉子崇爲新甫侯，謚嘉曰忠侯。夏，御史大夫賈延免。五月乙卯，光祿大夫孔光爲御史大夫。秋七月，光爲丞相，何武爲御史大夫，由王嘉之舉也。光與武奏言：「迭毀之次，當以時定。臣請與羣臣雜議。」於是光祿勳彭宣、博士左咸等五十三人皆以「祖宗已下，立五廟而迭毀，後雖有賢君，猶不得與祖宗並列。子孫雖欲褒而立之，鬼神不饗也。孝武帝雖有功烈，親盡宜毀」。王舜、劉歆議曰：「臣聞昔周宣北伐玁狁，《詩》頌其功；齊桓南伐楚，北伐山戎，《春秋》美之。及漢興，中國雖平，猶有四夷之患，其爲害久矣，非一世之漸也。孝武皇帝愍中國罷勞無安寧之時，乃南伐百越，起七郡；北攘匈奴，降十萬之衆，置五屬國，起朔方，以奪其肥饒之地；東伐朝鮮，起玄菟、樂浪，以斷匈奴之左臂；西伐大宛，並三十六國，起燉煌、酒泉、張掖，斷匈奴之右臂。單于孤特，遠遁漠北。四方無事，斥地遠境，起十餘郡。功業既定，乃封丞相爲富民侯，以大安天下，富實百姓，規模可見。招集天下賢俊，與協心同謀，興制度，改正朔，易服色，立天地之祀，建封禪，殊官號，存周後，定諸侯，永無逆爭之心，至今累代賴之。單于守藩，百蠻率服，萬世中興之功，未之有也。高祖建大業爲太祖，孝文德至厚爲太宗，孝武皇帝功至著爲世宗，此孝宣所以發德音也。《禮記‧王制》及《春秋穀梁傳》：天子七廟，諸侯五廟，大夫三廟。天子七日而殯，諸侯五，大夫三。天子七月而葬，諸侯五月，大夫三月。此喪事尊卑之序也，與廟數相應。又曰：『天子三昭三穆，與太祖之廟而七；諸侯二昭二穆，與太祖之廟而五。』是故德厚者流光，德薄者流卑。《左氏傳》曰︰『名位不同，禮亦異數。』自上已下，降殺以兩而已。七廟者，其正法數，可常者。宗不在此數中。宗，變也，苟有功德則宗，不可預爲設數。故於殷太甲爲太宗，太戊爲中宗，武丁爲高宗。周公爲《無逸》之戒，舉殷三宗以戒成王。由是言之，宗無常數，然則所以勸帝者之功德博矣。以七廟言之，孝武帝未宜毀；以所宗言之，則不可謂無功德。《禮記》曰：『功施於民則祀之，以勞定國則祀之，能救民患則祀之。』竊以孝武皇帝功德皆兼而有焉。凡此在於異姓猶祀之，況於先祖？或說天子五廟而無其文，說中宗、高宗者，宗其道而毀其廟。名與實異，非尊賢貴功之道也。《詩》雲︰『蔽芾甘棠，勿翦勿伐。』思其人猶愛其樹，況宗其道而毀其廟乎？迭毀之道自有常法，無殊功無德，固以親疏相推及。至祖宗之序，多少之數，經傳無明文，至尊至重，難以疑文虛說定也。孝宣皇帝舉公卿之議，用衆儒之謀，既以爲世宗廟，建之萬世，宣布天下。愚臣以爲孝武皇帝功烈如彼，孝宣皇帝崇立如此，不宜毀。」上賢歆議而從之。先是歆爲光祿，貴幸。歆奏請立《左傳》、《毛詩》、《逸禮》、《古文尚書》，諸儒咸不聽，歆移書太常博士，責讓之曰：「《尚書》、《左氏》皆古文舊書，並藏於秘府。往者綴學之士不思廢絶之闕，信口說而背傳記，是末師而非往古，至於國家大事，則幽冥莫知其原。然猶補殘守缺，挾恐見破之私意，而忘從善服義之公心，或懷妬嫉，不考情實，雷同相從，隨聲是非，豈不哀哉！此數家之事，皆先帝所親論，今上所考視，其爲古文舊書，皆有明驗，內外相應，豈苟而已哉！夫禮失求之野，古文不猶愈於野乎？與其過而廢之，寧若過而立之。必若專己守殘，黨同門，妬道真，違明詔，失聖意，以陷於文吏之議，甚爲二三君子不取也。」諸儒咸怨恨，而光祿大夫龔勝以歆移書乞骸。大司空師丹奏歆非毀先帝所立，變亂舊章，遂不得立。八月，御史大夫何武免。前將軍光祿大夫彭宣爲御史大夫。上舅大司馬丁明免。明素重王嘉，以其死而憐之，故廢。董賢爲大司馬衛將軍，年二十二，雖爲三公，仍給事中，領尚書。賢私過孔光，光衣冠而出門外待之，望見賢車，乃卻入。賢至中門，光又退入閣。賢下車，光乃出拜，迎送甚卑恭。上聞之喜，拜光二子爲諫大夫常侍。賢由此權與人主侔。上置酒，與賢父子親屬宴飲。上放酒，從容顧賢而笑曰：「吾欲法堯禪舜，如何？」侍中王閎平阿侯之子諫曰：「成王戲以桐葉封弟叔虞於晉，周公入賀曰：『天子無戲言。』夫天下者，高帝之天下，非陛下之天下。陛下以藩王入嗣孝成皇帝後，當奉宗廟，傳於子孫無窮。漢帝制位，統業至重，不宜數有戲言！」上默然不悅，左右皆恐。於是遣閎出歸郎署二十日，長樂宮深爲閎謝。又御史大夫彭宣上封事，言安國危繼嗣事。上覺悟，召閎，遂上書諫曰：「臣聞王者立三公，法三光；立九卿，以法天：明君臣之義，當得賢人。《易》曰：『鼎折足，覆公餗。』喻三公非其人也。《書》曰：『元首明哉，股肱良哉！』以法天地。昔孝文皇帝幸鄧通，不過中大夫；孝武皇帝幸韓嫣，賞賜而已：皆不在大位。公孫弘以布被修德，擢備宰相。巧言令色，君子不貴。昔成湯拔伊尹於鼎俎，文王招呂尚於釣濱，武丁顯傅說於版築，桓公舉甯戚於擊角，皆以立霸王之功，騰茂績於無窮，豈以利耳悅目爲得意哉！今大司馬衛將軍高安侯董賢，累世無功，於漢朝又無肺腑之連，復無名跡高行以矯世。陞擢數年，列備鼎足，典衛禁兵，主曆天文，無功封爵，父子兄弟橫蒙拔擢，賞賜空竭帑藏。萬民諠譁，偶言道路，誠不當天心也。昔褒神蚖變化爲人，實生褒姒，亂周國。恐陛下有過失之譏，賢有小人不識進退之禍，非所以建卓爾，垂法後世。陛下採蒭蕘，賢負薪，兼有益於毫釐。」言雖不從，多閎年少志強，卒爲賢恕之。
二年春正月，匈奴烏珠留珠單于、烏孫大昆彌伊秩靡來朝。伊秩靡即公主之外孫也。單于之將朝也，上書自請。時上有疾，左右咸言匈奴來朝，中國輒有大故。上由是難之，以問公卿，亦以爲虛費府庫，可且勿許。單于使辭去，未發，黃門郎揚雄上書諫曰：「《六經》之治，貴於未亂；兵家之勝，貴於未戰。今單于上書求朝，而國家不許，臣以爲匈奴從此隙矣。北地之狄，五帝所不能臣，三王所不能制。以秦始皇之彊，蒙恬之威，帶甲四十餘萬，而不敢闚西河。漢以高祖之威靈，三十萬衆困於平城。孝文時侵暴北邊，烽火通於甘泉，京師大駭，發三將軍屯細柳、棘門、霸上以備之。孝武即位，設馬邑之權，欲誘匈奴，覺而去，徒費財勞師。其後深惟社稷之計，規恢萬世之基，乃大興師數十萬，連兵十餘年。於是浮西河，絶大漠，破顛顏，襲單于王庭，窮極其地，封狼居胥山，禪於姑衍，以臨瀚海，虜名王貴人以百數。自是之後，匈奴震怖，遂求和親，然而未肯稱臣。夫前世豈樂傾無量之費，役無罪之人，快心於沙漠之北哉？以爲不一勞者不久逸，不蹔費者不永寧，是以忍百萬之師以投餓虎之口，殫運府庫之財填棄盧山之壑而不悔。至宣皇之初，而虜尚有桀心，欲掠烏孫，侵公主，發五將之師十五萬騎獵其南，長羅侯以烏孫五萬騎震其西，時鮮有所獲，徒奮揚威武，明漢兵若雷風耳。故北狄不伏，中國不得高枕也。其後匈奴內亂，五單于爭立，日逐、呼韓攜國歸化，扶服稱臣，然尚羇縻之，不能專制。自此之後，欲朝者不拒，不朝者不強。故未服之時，勞師遠攻，傾國殫貨，伏屍流血，破堅敗敵，如此之難也；既伏之後，慰籍撫循，交接賂遺，威儀俯仰，如此之備也，往時嘗屠大宛之城，蹈烏桓之壁，探姑繒之壘，藉蕩姐之場，倒朝鮮之旃，推南越之旗，近不過旬月之役，遠不離三時之勞，故已犁其庭，掃其廬，立郡縣處之，雲徹席捲，後無餘災。唯北狄不然，真中國之仇也，三垂比之懸矣。今單于欵心歸義，此乃上世之遺莢，神靈之所想望。奈何距以來厭之辭，疏以無日之期，消往日之恩，開將來之隙！使自絶於漢，終無北面之心，威之不可，喻之不能，焉得不憂乎！夫百年勤之，一朝失之，費十而愛一，臣竊爲國不安也。」上乃召還匈奴使而許之。賜雄帛五十疋，黃金十斤。雄爲人博學有大志，性清淨，少嗜欲，簡易倜儻，口不能劇譚，默而沉思。居貧，或無擔石之儲，晏如也。非其義，雖富貴，不事也。給事黃門郎，與王莽、董賢同位。時莽、賢所薦，莫不拔擢，而雄三世不徙官，其澹榮寵如此。時人皆忽之，唯劉歆、范逡以禮敬之，沛國桓譚甚重之，鉅鹿侯芭師事之。雄好賦頌，又似司馬相如晚節，以爲無益而輟止。乃依《易》著《太玄經》，其文五千，說十餘萬言，筮之以三筴，關之以休咎，播之以人事，義合《五經》，而辭解剝《玄》體十一篇，復爲章句。又著《法言》十四篇，欲以象《論語》。劉歆嘗問桓譚曰：「雄之文能傳乎？」譚曰：「必傳。顧君與我不見也。人情貴遠忽近，見雄容貌爵位不能動人，則輕其文。若後世遇明識君子，當度越諸子。」二月，單于、昆彌歸。夏四月壬辰晦，日有蝕之。五月，正三公官各分職。丞相孔光爲大司徒，御史大夫彭宣爲大司空，封長平侯。六月戊午，帝崩於未央宮。時王莽以侯在第，太后召之，備佐喪事。莽白太后，收大司馬董賢印綬。賢與妻皆自殺，夜葬。莽疑其詐死，發其棺，至獄視之，因埋獄中。賢故吏沛朱詡自劾去大司馬府，收賢屍。莽怒，以他事殺之。賢家屬徙合浦。斥賣董氏財物凡四十三萬。太后詔公卿舉可爲大司馬者，時群臣皆舉莽。前將軍何武與後將軍公孫祿謀曰：「往孝昭之世，外戚持權，幾危社稷。今不宜置異姓大臣持權，親疎相錯，爲國計便。」於是祿舉武可大司馬，武亦率祿。莽諷有司更相劾奏互相舉，皆免就國。大司空彭宣見莽專權，乞骸，莽白太后免宣就國。莽恨宣求退，故不賜安車與金。八月，王崇爲大司空。徵立中山王衎，元帝庶孫，中山孝王子是也，是爲孝平帝。九月壬辰，皇帝葬義陵。
讚曰：《本紀》稱「孝哀自爲藩王及太子，文辭博敏，幼有令聞。雅性不好聲色，時覽卞射武戲。覩孝成之世祿去公室，權柄外移，是故臨朝務攬主威，以則武、宣」。然董賢用事，大臣誅傷，有覆餗棟撓之凶。自初即位，有痿痹之疾，末年浸劇𡩻，享國不永，亂臣乘間，豈不哀哉！世主覽此，足以見成敗之基，收後族之權，清儉愛民，可垂統也。
