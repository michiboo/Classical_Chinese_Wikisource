四年秋，雨魚於信都，長五寸以下。勃海、清河河水溢，灌縣邑三十一，壞官亭民舍四萬餘所。丞相御史李尋以爲「陰氣盛溢，則水爲之長，故一日之內，晝減夜增，所謂水不潤下，猶日月變見於天也。應之以政，災變自除。議者常欲求索九河故跡而穿之，宜因其決，且可勿塞，以觀其勢。河所居之處，稍刮除，自成水跡，跳出沙上，然後順天心而圖之，必有成功，而財力寡」。於是止不塞。冬，鄭躬之黨侵廣漢，衆且萬餘，拜河東都尉趙護爲廣漢太守，發郡中及蜀郡合三萬人擊之，旬月平，遷護執金吾，賜金百斤。
永始元年春正月癸丑，太官凌室災。戊午，戾太后園闕災。北海出大魚，長六丈，高一丈，四枚。二月，河南郵亭樗樹生枝，狀如人頭，眉目鬚皆具，無髮耳。京房《易傳》曰：「王者德衰，下人將起，則有木爲人狀。」夏四月，封趙婕妤父臨爲陽城侯。五月，封舅曼子侍中騎都尉王莽爲新都侯。莽幼孤貧獨，折節恭儉，謹身學業。平陽侯鳳薨，以託太后，而成都侯商願分戶邑封莽。當世名士，多爲莽言者，上由是賢之，遂封遷光祿大夫侍中。莽遂交結將相卿大夫，救贍名士，賑於賓客，家無餘財。故在位者更相推薦，遊談者爲之言說，故虛譽日洽，傾其諸父矣。六月丙寅，立皇后趙氏。本長安宮人，後屬陽阿公主，善歌舞，號曰飛燕。上微行陽阿公主家，見而說之，及女弟俱爲婕妤，貴傾後宮。許後之廢也，欲立爲皇后，太后甚難之。太后姊子淳于長數往來傳言，勸太后立之。先是諫大夫王仁上疏言︰「臣聞立后妃者，王教之大端，三綱之本理，治道所由廢興也，社稷所以存亡也。故夏之興也以塗山，亡也以妹嬉；殷之興也以有娀，亡也以妲己；周之興也以文母，亡也以褒姒。夫三代安危，後主所觀。是以聖王必審舉措，察操行，以計勝色者昌，以色立爲後亡。無鹽、宿瘤，天下之醜女也，齊二君以計勝色，立爲後，皆以折衝安國。今許後以罪廢，遂事已往。於是欲立后妃，宜得殊異於前，上當奉宗廟，下令萬民有所法則。河魴河鯉，齊姜宋子，詩人所高。萬乘之主，當持久長，非一切畢決目前者。驪姬亂晉，吳姬危趙，夫媵妾非天下之母，爲翫弄可也。昔姜後崇禮，宣王中興；樊姬正言，楚莊成霸。願留思察小臣惓惓之心！」上不聽，竟立之。諫大夫劉輔諫曰：「夫妙選有德之士，考卜窈窕之女，以承宗廟，順神祇之心，猶懼或失之。今乃觸情縱恣於卑賤之女，欲以母天下，不畏於天，不愧於人，惑莫大焉。語曰：『腐木不可以爲柱，卑人不可以爲主。』天人之所不與也，必有禍而無福，市道皆知其非，朝臣莫肯一言，臣竊傷之。」上怒，使御史收輔繫掖庭秘獄，羣臣不知其故。於是左將軍辛慶忌、右將軍廉褒、光祿勳師丹、太中大夫谷永俱上書曰：「竊見諫大夫劉輔，前以縣令求見，擢爲諫大夫，此其言必有卓詭切至，當於聖心者。旬月之間，收下詔獄。小罪宜隱忍，如有大惡，宜暴之理官，與衆共之，不宜困於掖庭秘獄。公卿已下見陛下進用輔亟，而折傷之暴，人自懼心，莫敢正言，非所以昭有虞之聽，廣德美之風也。臣等竊傷之。」上乃徙繫共工獄，減死罪一等，論爲鬼薪。終於家。趙皇后既立，寵乃少衰，而弟絶幸。爲昭陽舍，其中庭彤朱，而壁髹漆，切皆銅沓黃金塗，白玉陛，壁帶爲金釭，函藍田璧，明珠、翠羽飾之，自有宮室已來，未之有也。初，謠曰：「燕燕尾涎涎，張公子，時相見。木門蒼琅根，燕飛來，啄皇孫，皇孫死，燕啄矢。」《本志》以爲「燕者，飛燕。『木門蒼琅根』，宮門銅鋪也，言其將尊貴也。張公子，謂富平侯張放也」。即安世之孫，父臨，尚敬武公主，放以公主子開敏得幸。嘗與上遊醼，俱適陽阿公主家而見飛燕，故曰「時相見」。放娶皇后女弟，上爲供帳，賜以甲第及乘輿服飾，兩宮使者冠蓋相望不絶，賞賜以千萬數，號爲「天子娶婦，皇后嫁女」，甚爲貴寵。安世到臨，世履恭儉，臨母登閣殿，嘗歎曰：「桑霍爲我戒，豈不厚哉！」唯放爲驕奢。是歲，昌陵猶未就，光祿大夫劉向上疏曰：「昔黃帝葬橋山，堯葬濟陰，丘壟皆小。舜葬蒼梧，二妃不從。禹葬會稽，不改其畝。殷湯無葬處，文、武、周公葬於畢，秦穆公葬於雍祈年館下，樗里子葬於武庫，皆無丘壟之處。此聖帝明王賢君智士遠覽獨慮無窮之計也。其賢臣孝子亦承命順意而薄葬之，此誠奉安君父，忠孝之至也。孔子葬母於防，墳高四尺，遇雨而崩。延陵季子之適齊而反，其子道死，葬於嬴、博之間，穿不及泉，斂以時服，封墳掩坎，其高可隱，而號曰：『骨肉歸於土，命也，魂氣則無不之也。』孔子曰：『延陵季子之於禮合矣。』故仲尼孝子，延陵慈父，舜、禹忠臣，周公悌弟，其葬君親皆微薄矣，非苟爲約，誠便於禮也。至吳闔閭違禮厚葬，十餘年，越發之。秦惠文、武、昭、莊襄皆大其丘壟，多其瘞藏，咸盡發掘暴露，甚足悲也。秦始皇帝葬於驪山之阿，下錮三泉，上崇山陵，墳高五十餘丈，周廻五里，棺槨之麗不可勝原。項籍發掘其墓，後牧童亡羊，羊入其墓，牧者持火燒其棺槨。自古及今，葬未有盛於始皇者也，數年之間，外被項籍之禍，內罹牧豎之災，豈不哀哉！故德彌厚者葬彌薄，智愈深者葬益微。無德寡智者葬益厚，發掘必速。以此觀之，昭然可見也。今昌陵增卑爲高，積土爲山，發民墳墓以萬數。死者恨於下，生者愁於上，怨氣結於陰陽，因之以饑饉，臣竊愍焉！以死者爲有知，發人墳墓，爲害多矣；若其無知，又焉用大？謀之賢智則不悅，以示衆庶則苦矣；若苟以悅愚夫淫奢之人，亦何爲哉！陛下慈仁篤美甚厚，聰明疎達蓋世，宜弘漢家之德，以崇劉氏之業，而欲與亂秦之暴政競爲奢侈，比方丘壟，悅於愚夫之目，隆於一時之觀，違賢智之心，忘萬世之安，臣竊爲陛下羞之。」上甚感向言而不能從。有司議曰：「昌陵增卑爲高，積土爲山，度便房猶在平地，客土中不保幽冥之靈，外淺不固。卒徒功庸日以萬數，至燃脂火夜作，取土東山，與粟同價。作治數年，天下遍被其勞，國家疲敝，府庫空虛，下至衆庶，嗷嗷苦之。故陵因天性，據真土，處勢高敞，傍近祖考，前已有十餘年功績，宜還復故陵。」上知不就，秋，詔罷昌陵。荀悅曰：夫葬之侈也，從來久矣。是以直節遂本志之士，見其失而矯之。武帝時楊王孫者，學黃、老術，家業千金，厚自奉養，將終，告其子曰：「吾欲裸葬，以復吾真。死則爲布囊盛屍，入地七尺，既下，從足引脫取囊，以身親土。」其子不忍從命，往見友人祈侯。祈侯曰：「豈禮哉？」王孫曰：「蓋聞聖人因人之情，不忍其親，故爲制禮，今則越之，是以裸葬將以矯世也。夫厚葬誠無益於死者，而俗人競以相高，糜財殫幣，盡腐之地下。或乃今日入土而明日見發，此真與暴骸中野何異！夫死者，衆生之化，而物之歸也。歸者得至，化者得變，是各反其真。故謂之鬼，鬼之言歸也。其屍塊然獨居，豈有知哉？裹以幣帛，隔以棺槨，支體束絡，口含玉石，欲化不得，鬱爲枯臘，千載之後，棺槨朽腐，乃得歸土，就其真宅。由此言之，焉用久客！故聖王不加力於無用，不殫財於無益，謂今費財厚葬，皆爲歸隔至，死者不知，生者不得，是謂大惑。於戲！吾不爲也。」祁侯曰：「善。」遂裸葬焉。立城陽孝王子理爲王。秋八月丁酉，太皇太后王氏崩。九月乙巳晦，日有蝕之。京師知之，四方不見。
二年春二月乙巳，大司馬車騎將軍王音薨。二月癸未夜，星隕如雨，長二丈，繹繹未至地滅。乙酉晦，日有蝕之。四方見，京師不見。谷永對曰：「賦斂有不得所致也。四方見。京師不見。陰蔽也，天戒若曰，好治宮室，大增墳墓，賦斂滋重，百姓虛竭，禍在外也。元年日蝕，京師知之，四方不見，天戒若曰，沈湎於酒，君臣不別，禍在內也。」三月丁酉，成都侯王商爲大司馬衛將軍。御史大夫王駿卒，京兆尹翟方進爲御史大夫。秋八月，方進貶爲執金吾。冬，黑龍見東萊。十月己丑，丞相薛宣免。十一月壬子，光祿勳孔光爲御史大夫。光字子夏，孔子十四世孫。孔子生伯魚鯉，鯉生子思伋，伋生子上白，白生子家求，求生子真箕，箕生子羔穿。穿生子慎斌，斌爲魏相。慎生鮒，爲陳涉博士，死陳下。鮒弟子襄，惠帝時爲博士，長沙王太傅。襄生忠，忠生武及安國，武生延年。安國位至臨淮太守。延年生霸，字次儒，元帝時爲太子太傅。時霸以太中大夫授太子經。元帝立，以霸爲師，賜爵關內侯，食邑八百戶，號曰褒成君，給事中。霸爲人謙退，常稱「爵位太過，何德以堪之！」上欲致之相位，自貢禹之卒，薛廣德之免，輒欲拜霸。霸讓至三四，上知其誠，乃弗用。霸薨，上素服臨弔者再，賜東園秘器錢帛，冊贈以列侯禮葬，謚曰烈君。霸生光，光爲尚書僕射，職典樞機十餘年，守法度，修故事。上有所問，據經法而對，不希上旨苟合，亦不強諫諍，以是久見委信。有所奏言，輒削其草，以爲彰人主之過，以訐爲忠直，人臣之大罪也。有所薦舉，唯恐其人聞知。休沐兄弟宴語，終不及省中事。或問溫室中樹皆何等木，光默然不應，更答以他語，其重慎如此。執金吾翟方進爲丞相，封高陵侯。方進字子威，汝南人也。初，爲府小史，相於同郡蔡父。父曰：「小史有封侯骨，當以經術進。」乃辭後母，至京師學。後母憐其幼，隨至長安，織屨以給之。對策甲科，遷議郎，諸儒稱之。時宿儒胡常與方進同經，陰構毀之。方進伺常大都講日，遣生咨問疑義，因記其說。卒改意而親友。後爲丞相司直，從上至甘泉，行馳道中，司隸陳慶劾奏方進，沒車馬。方進伺慶微過，劾奏免官。北地浩商殺義渠長，丞相請遣司隸與掾史部刺史逮賊。司隸涓勳奏言︰「《春秋》之義，王人微者序於諸侯之上，尊王命也。今丞相欲遣宰士督察天子，奉使大夫，專權作威，甚悖逆順之理。」乃止方進。於是伺勳微過，劾奏勳左遷昌陵令。方進頻免兩司隸，朝廷憚之，其任勢立威以取世資，皆此類也。能探人主微旨，以濟其事。然方進內行修飾，事後母甚篤，爲丞相，後母猶存。及亡，既葬三十六日，除服視事，以爲身備漢相，不敢踰國家之制。在位公潔，請託不行；然持法深刻。上行幸河南雍，祠五畤。侍中淳于長賜爵關內侯，食邑千戶。初，將作大匠解萬年奏請營作昌陵，常侍王閎數言昌陵不可成，長亦言之。上以趙皇后之立也，欲封長，乃詔曰：「常侍王閎前爲大司農中丞，上言昌陵不可成。朕以長言下閎章，公卿議者皆合長策。長首建至策，閎省息大費，民以康寧。宜賜爵關內侯，食邑千戶。閎前賜爵關內侯，黃金百斤。罷昌陵，勿徙吏民。萬年佞邪不忠，雖遇赦令，不宜居京師。其徙萬年燉煌郡。」而陳湯俱徙燉煌。湯素與萬年相善，昌陵之計，湯與及之。又見黑龍，或私問湯，湯曰：「是謂玄門開。上數出入，不時微行，故龍非時出也。」是時丞相奏廢昌陵邑中屋，奏未下，湯以爲「上須順衆心，昌陵亦恐復發徙也」。湯坐非所宜言，大不敬，故徙。先是，湯上言康居王侍子非王子也，案驗實王子，湯坐下獄，當死。谷永訟湯曰：「臣聞楚有子玉得臣，文公爲之側席而坐；趙有廉頗、馬服，秦不敢闚兵井陘；漢有郅都、魏尚，匈奴不敢南牧。夫戰克之將，不可不重也。蓋『君聞鼓鼙之聲，則思將帥之臣』。湯前出西域，忿郅支之無道，閔王誅之不加，策慮愊億，義勇奮發，興師猋逝，橫厲烏孫，逾集都賴，屠三重之城，斬郅支之首，報十年之逋誅，雪邊吏之宿恥，威振百蠻，武揚四海，自漢元已來，征伐方外之將，未嘗有也。昔白起爲秦將，南拔郢都，北破趙括，以纖芥之過，賜死杜郵，秦民憐之，莫不流涕。今湯親秉斧鉞，席捲乘勝，喋血萬里之外，薦功祖廟，告類上帝。以言事爲罪，無烜赫之惡。《周書》曰：『記人之功，忘人之過，宜爲人君者也。』犬馬於人有功，尚加帷蓋之報，況國之功臣哉！竊恐陛下忽於鼓鼙之聲，不察《周書》之意，而忘帷蓋之施。愚臣庸淺，謂湯卒從吏議，百姓介然有秦民之恨，非所以勵死難之臣也。」上乃出湯，奪爵位爲士伍。及西域都護段會宗爲烏孫所圍，上書願發諸城堡及燉煌兵以自救。時大臣議數日不決，上召問湯，示以會宗奏。湯對曰：「此無可憂也。夫胡兵朴鈍，五而不當漢兵一。今聞頗得漢巧，然猶三而當一。兵法︰『客倍主人半然後敵。』今圍會宗者人衆不足勝，陛下勿憂！且兵法輕行五十里，重行三十里，而會宗欲發城郭諸兵，歷時乃至，所謂報讐之兵，非救急之兵也。」上曰：「其解可必乎？」湯知烏孫瓦合，不得久，故事不過數日，因對曰：「已解矣！」屈指計其日，曰：「不出五日，當有吉語至。」四日，軍書至，言已解矣。湯既徙燉煌，久之，議郎耿育上書訟「湯與延壽爲聖漢揚鉤深致遠之威，雪國家累年之恥，討絶域不覊之臣，係萬里難制之虜，豈有比哉！今湯塊然被讒，老棄燉煌，令威名折衝之臣旋踵及身，復爲郅支遺虜所笑，誠可悲也！至今奉使外蠻者，未嘗不陳郅支之誅以揚漢國之威。夫援人之功以懼敵，棄人之身以快讒，豈不哀哉！」天子乃還湯京師。
三年春正月乙卯晦，日有蝕之。夏，大旱。冬十一月，復甘泉泰畤、汾陰后土、雍五畤、陳倉寶雞祠。上自以久無繼嗣，故復之。上頗好鬼神，四方多上書言祭祀方術事。谷永上說曰：「臣聞明於天地之性者，不可惑以怪神；知萬物之情者，不可罔以非類。諸非仁義之正道，不遵《五經》之法言，而稱奇鬼神，廣崇祭祀之方，求報應無福之祀，及言世有仙人，服食不終之藥，黃白變化之術，皆姦人惑衆，挾邪道、懷詐僞，以欺罔世主。聽其辭，洋洋滿耳，若將可遇；求之，蕩蕩若繫風捕影，終不可得。是以明王距而不聽，聖人絶而不語。昔周萇弘欲以鬼神之道輔尊靈王，而周室逾微，萇弘死。楚懷王隆祭祀，事鬼神，欲以獲福助，卻秦師，而兵破地削，身辱國危。及秦始皇甘心神仙之道，而天下怨叛。漢興，辛垣平、齊人少翁、欒大之屬，皆言神仙鬼神之事，貴寵尊盛，卒無絲髮之效，皆伏誅。往事之跡足以揆今，惟陛下拒絶此類，無使姦人有所闚𨵦。」上善其言。十二月，尉氏男子樊並等十三人殺陳留太守，劫掠吏民，自稱將軍，謀爲大逆。徒李譚等共格殺並等，皆封爲列侯。山陽鐵官徒蘇令等二百二十八人攻殺長吏，盜庫兵，自稱將軍，經歷郡國十九，殺東郡太守、汝南都尉。遣丞相長史、御史中丞特節逐捕。汝南太守嚴訢捕斬令等，遷大司農，賜黃金百斤。時上不親政事，貴戚驕恣，交通賓客，藏匿亡命。長安中群輩殺吏，受任報讎，相與探丸爲號，赤丸殺武吏，黑丸殺文吏，白丸主治喪；城中暮煙起，剽劫行者，死傷橫道。乃選酷吏尹賞守長安令，得以一切便宜從事。賞治長安獄，穿地方深各數丈，塹治爲槨，名曰「虎穴」。乃令吏民舉籍長安中輕俠少年、惡子弟、無市籍商販、不作業而鮮衣盛服者，得數百人，一日悉掩捕，皆劾以通行飲食群盜。賞親閱視之，十置其一，餘悉致之虎穴，百人爲輩，覆以大石。數日乃出其死者埋寺垣，外爲表其姓名，百日後令家得收葬。賞所留者皆其魁首，或故吏善家子失意隨輕俠者，於是舍其罪，詭令立功有效者，因親用爲爪牙。由是盜賊止息，然道路噓嘻，有哀聲矣。賞爲江夏太守，坐殘賊免。
四年春正月，行幸甘泉宮，郊泰畤，神光降集紫殿。大赦天下。賜雲陽吏民爵，女子百戶牛酒，鰥寡高年帛。三月，行幸河東，祠后土，賜如雲陽，行幸所過無出田租。夏，大旱。四月癸未，長樂臨華殿及未央宮司馬門皆災。六月甲午，霸陵園門闕災。詔曰：「聖王明禮制以序尊卑，異車服以昭有德，雖有其財，而無其尊，不得踰制，故民興行。方今世俗奢侈，靡有厭足。公卿列侯親屬近臣，四方所則，未聞修身遵禮，同心憂國者也。或有奢侈逸豫，務廣田宇，多畜奴婢，被服綺縠，設鍾鼓，備女樂，車服嫁娶葬埋過度。吏民慕效，故習以成俗，而慾望百姓節儉，家給人足，豈不難哉！《詩》不雲『鼓鍾於宮，聲聞於外』，又雲『赫赫師尹，民具爾瞻』。宜申勑有司，以漸禁之。青緑民所常服，且勿止。列侯近臣，宜各自省改。司隸校尉察不變者。」七月辛未朔，日有蝕之。冬十一月庚申，大司馬衛將軍王商賜金安車、駟馬，免。
