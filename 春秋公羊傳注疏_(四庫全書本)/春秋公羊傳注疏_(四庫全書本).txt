　　御製讀公羊
　　公羊於𨼆公之何以不言即位也曰成公意也既又申其義曰立適以長不以賢立子以貴不以長夫成公意是矣而以長不以賢以貴不以長之説實甚謬蓋以貴不以長或者祛諸孽覬覦之心猶託於各安其分之義至於以長不以賢則均貴也均貴則擇賢棄不肖有何不可而亦必為之防微杜漸曰以長不以賢乎且啓賢而賤辛貴而不肖立辛而商以亡是非萬世之炯鑒乎余以為棄辛之貴而立啓之賤猶不至於屋商之社夫商之宗祀不絶與棄貴而立賤其是非輕重必有能辨之者知此則公羊之說之謬不亦章章明甚哉而劉頌引其言以為事情之不可易者識見庸愚固不屑再闢矣且以天下與人易為天下得人難堯舜禹𫝊子之事韓愈論之詳矣夫與賢之說後世固不可行顧於諸子中獨不可擇賢而與之必拘以長以貴之小莭而不為天下萬民擇賢君而立之是直以祖宗社稷為輕而以已妻媵娣為重千金之家有所不可而況天下萬民之大乎或曰後世嬖倖妾而立少子以致敗國亡家者亦有之矣不若守公羊之言為無患雖然嬖倖而立少十未必有其一二不擇賢而守分將十必居其十審是言則公羊之說為宜從乎為不宜從乎











　　御製讀公羊
　　余讀公羊至許世子止之事不禁廢書而歎曰嗟乎迂儒失聖人之旨逞強辭之奪而後世方稱其鼎足邱明獨能傳說不亦師心刺謬乎夫許世子之事左傳𨼆躍其言而梁則不過曰即止自責而責之而已耳至夫子高則直引樂正子春之事以證之一則曰聼止也再則曰赦止也且人子之視疾或一藥而愈或數藥而愈或數藥而竟不愈或一藥而竟不愈者有之矣即子春之親豈能常存於世其非進藥而不愈者乎則是千萬世之人盡不能免止之罪抑亦盡將得止之赦也夫逆天之誅聖人何忍慢以罪人而又慢以赦人也止之進藥必有不敬誤投之咎非啻不盡不嘗而已然其心終無他故其罪止於是而蘇轍胡寅之流方且祖其說演義㳺辭失之愈逺矣



　　欽定四庫全書　　　　　經部五
　　春秋公羊傳註疏　　　　春秋類
　　目録
　　春秋公羊傳序
　　春秋公羊傳原目
　　卷一
　　隱公〈起元年盡元年〉
　　卷二
　　隱公〈起二年盡四年〉
　　卷三
　　隱公〈起五年盡十一年〉
　　卷四
　　桓公〈起元年盡六年〉
　　卷五
　　桓公〈起七年盡十八年〉
　　卷六
　　莊公〈起元年盡七年〉
　　卷七
　　莊公〈起八年盡十七年〉
　　卷八
　　莊公〈起十八年盡二十七年〉
　　卷九
　　莊公〈起二十八年盡三十二年〉
　　閔公〈起元年盡二年〉
　　卷十
　　僖公〈起元年盡七年〉
　　卷十一
　　僖公〈起八年盡二十一年〉
　　卷十二
　　僖公〈起二十二年盡三十三年〉
　　卷十三
　　文公〈起元年盡九年〉
　　卷十四
　　文公〈起十年盡十八年〉
　　卷十五
　　宣公〈起元年盡九年〉
　　卷十六
　　宣公〈起十年盡十八年〉
　　卷十七
　　成公〈起元年盡十年〉
　　卷十八
　　咸公〈起十一年盡十八年〉
　　卷十九
　　襄公〈起元年盡十一年〉
　　卷二十
　　襄公〈起十二年盡二十四年〉
　　卷二十一
　　襄公〈起二十五年盡三十一年〉
　　卷二十二
　　昭公〈起元年盡十二年〉
　　卷二十三
　　昭公〈起十三年盡二十二年〉
　　卷二十四
　　昭公〈起二十三年盡三十二年〉
　　卷二十五
　　定公〈起元年盡五年〉
　　卷二十六
　　定公〈起六年盡十五年〉
　　卷二十七
　　哀公〈起元年盡十年〉
　　卷二十八
　　哀公〈起十一年盡十四年〉
　　〈臣〉等謹案春秋公羊𫝊註疏二十八巻漢公羊夀𫝊何休解詁唐徐彥疏考漢書藝文志公羊𫝊十一卷班固自注曰公羊子齊人〈案漢藝文志不題顔師古名者皆固之自注〉顔師古注曰名髙〈案此據春秋説題詞之文見徐彥疏所引〉徐彥疏引戴宏序曰子夏𫝊與公羊髙高𫝊與其子平平𫝊與其子地地𫝊與其子敢敢𫝊與其子夀至漢景帝時夀乃與齊人胡母子都著於竹帛何休之注亦同〈休説見𨼆公二年紀子伯莒子盟於密條下〉今觀𫝊中有子沈子曰子司馬子曰子女子曰子北宮子曰又有髙子曰魯子曰葢皆𫝊授之經師不盡出於公羊子定公元年𫝊正棺於兩楹之間二句榖梁𫝊引之直稱沈子不稱公羊是併其不著姓氏者亦不盡出公羊子且併有子公羊子曰尤不出於髙之明證知𫝊確為夀撰而胡母子都助成之舊本首署髙名葢未審也又羅壁識遺稱公羊榖梁自髙赤作𫝊外更不見有此姓萬見春謂皆姜字切韻腳疑為姜姓假託按鄒為邾婁披為勃鞮木為彌牟殖為舌職記載音訛經典原有是事至弟子記其先師子孫述其祖父必不至竟迷本字別用合聲璧之所言殊為好異至程端學春秋本義竟指髙為漢初人則講學者臆斷之詞更不足與辨矣三𫝊與經文漢志皆各為卷帙以左傳附經始於杜預公羊𫝊附經則不知始自何人觀何休解詁但釋𫝊而不釋經與杜異例知漢末猶自別行今所𫝊蔡邕石經殘字公羊𫝊亦無經文足以互證今本以𫝊附經或徐彥作疏之時所合併歟彥疏文獻通考作三十巻今本乃止二十八卷或彥本以經文併為二卷別冠於前後人又散入𫝊中故少此二卷亦未可知也彥疏唐志不載崇文總目始著録稱不著撰人名氏或雲徐彥董逌廣川藏書志亦稱世𫝊徐彥不知時代意其在貞元長慶之後考疏中邲之戰一條猶及見孫炎爾雅注完本知在宋已前又葬桓王一條全襲用楊士勛榖梁𫝊疏知在貞觀以後中多自設問答文繁語複與邱光庭兼明書相近亦唐末之文體董逌所云不為無理故今從逌之說定為唐人焉乾隆四十一年正月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







