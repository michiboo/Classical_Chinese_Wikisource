暮景中秋爽，陰靈既望圓。
浮精離碧海，分照接虞淵。
迥見孤輪出，高從倚蓋旋。
二儀含皎澈，萬象共澄鮮。
整御當西陸，舒光麗上玄。
從星變風雨，順日助陶甄。
遠近同時望，晶熒此夜偏。
運行調玉燭，潔白應金天。
曲沼疑瑤鏡，通衢若象筵。
逢人盡冰雪，遇景即神仙。
引素吞銀漢，凝清洗綠煙。
皋禽警露下，鄰杵思風前。
水是還珠浦，山成種玉田。
劍沉三尺影，燈罷九枝然。
象外形無跡，寰中影有遷。
稍當雲闕正，未映鬥城懸。
靜對揮宸翰，閑臨襞彩箋。
境同牛渚上，宿在鳳池邊。
興掩尋安道，詞勝命仲宣。
從今紙貴後，不復詠陳篇。
