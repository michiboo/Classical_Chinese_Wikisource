四庫總目提要周鄧析撰。析，鄭人。《列子•力命篇》曰：鄧析操兩可之說，設無窮之詞。子產執政，作竹刑，鄭國用之，數難子產之治。子產屈之。子產執而戮之，俄而誅之。劉歆奏上其書（案：高似孫《子略》誤以此奏為劉向，今據《書錄解題》改正，）則曰於《春秋左氏傳》昭公二十年而子產卒，子太叔嗣為政。定公八年，太叔卒，駟歂嗣為政。明年乃殺鄧析，而用其竹刑。然則《列子》為誤矣。其書《漢志》作二篇，今本仍分無厚、轉辭二篇而並為一卷。然其文節次不相屬似亦掇拾之本也。其言如天於人無厚；君於民無厚，父於子無厚，兄於弟無厚，勢者君之輿，威者君之策；則其旨同於申、韓。如令煩則民詐，政擾則民不定，心欲安靜，慮欲深遠，則其旨同於黃、老。然其大旨主於勢統於尊，事覈於實，於法家為近。故竹刑為鄭所用也。至於聖人不死，大盜不止一條，其文與《莊子》同。析遠在《莊子》以前，不應預有剿說，而《莊子》所載又不雲鄧析之言。或篇章殘闕，後人摭《莊子》以足之歟。
