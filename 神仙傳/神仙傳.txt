晉葛洪撰。是書據洪自序，蓋於《抱樸子·內篇》既成之後，因其弟子滕升問仙人有無而作。所錄凡八十四人。序稱秦大夫阮倉所記凡數百人，劉向所撰又七十一人。今復抄集古之仙者見於仙經服食方百家之書，先師所說，耆儒所論，以為十卷。又稱劉向所述，殊甚簡略，而自謂此傳有愈於向。今考其書，惟容成公、彭祖二條與《列仙傳》重出，餘皆補向所未載。其中如黃帝之見廣成子，盧敖之遇若士，皆莊周之寓言，不過鴻鴻雲將之類，未嘗實有其人。淮南王劉安謀反自殺，李少君病死，具載《史記》、《漢書》，亦實無登仙之事，洪一登載，未免附會。至謂許由、巢父服箕山石流黃丹，今在中嶽中山，若二人晉時尚存，洪目睹而記之者，尤為虛誕。然後《漢書·方術傳》載壺公、薊子訓、劉根、左慈、甘始、封君達諸人，已多與此書相符。疑其亦據舊文，不盡偽撰，又流傳既久，遂為故實。歷代詞人，轉相沿用，固不必一一核其真偽也。諸家著錄皆作十卷，與今本合，惟《隋書·經籍志》稱為葛洪《列仙傳》，其名獨異。考新、舊《唐書》並作葛洪《神仙傳》，知今本《隋志》殆承上《列仙傳》贊之文，偶然誤刊，非書有二名也。此本為毛晉所刊。考裴松之《蜀志·先主傳》注，引李意期一條，《吳志·士燮傳》注引董奉一條，《吳範劉惇趙達傳》注引介象一條，並稱葛洪所記，近為惑眾，其書文頗行世，故撮舉數事，載之篇末。是徵引此書，以《三國志》注為最古。然悉與此本相合，知為原帙。《漢魏叢書》別載一本，其文大略相同，而所載凡九十二人。核其篇第，蓋從《太平廣記》所引鈔合而成。《廣記》標題，間有舛誤，亦有與他書復見，即不引《神仙傳》者，故其本頗有訛漏。即如盧敖若士一條，李善註《文選》江淹《別賦》鮑照升天行，凡兩引之，俱稱葛洪《神仙傳》，與此本合。因《太平廣記》未引此條，《漢魏叢書》本遂不載之，足以證其非完本矣。
神仙傳 (四庫全書本)
洪著內篇，論神仙之事，凡二十卷。弟子滕升問曰：「先生曰神仙可得不死，可學古之神仙者，豈有其人乎？」答曰：「昔秦大夫阮倉，所記有數百人，劉向所鉆撰，又七十一人。蓋神仙幽隱，與世異流，世之所聞者，尤千不及一者也。故寧子入火而淩煙，馬皇見迎以獲龍，方回咀嚼以雲母，赤將茹葩以隨風，涓子餌水以著經，嘯父烈火以無窮，務光遊淵以脯薤，仇生卻老以食松，邛疏服石以鍊形，琴高乘鯉於碭中，桂父改色以龜腦，女丸七十以增容，陵陽吞無脂以登高，商丘咀菖蒲以不終，雨師煉五色以厲夫，子光轡虬雷於玄塗，周晉跨素禽於緱氏，軒轅控飛龍於鼎湖，葛由策木羊於綏山，陸通匝遐紀於黃廬，蕭史乘鳳而輕舉，東方飄衣於京都，犢子靈化以淪神，主柱飛行於丹砂，阮丘長存於睢嶺，英氏乘魚以登遐，脩羊陷石於西嶽，馬丹回風以電徂，鹿翁陟險而流泉，園客蟬蛻於五華。余今復抄集古之仙者，見於仙經服食方及百家之書，先師所說，耆儒所論，以為十卷，以傳知真識遠之士，其系俗之徒思不經微者，亦不強以示之矣。則知劉向所述，殊甚簡要，美事不舉。此傳雖深妙奇異，不可盡載，尤存大體，竊謂有愈於向，多所遺棄也。」葛洪撰。

