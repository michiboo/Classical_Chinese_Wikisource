《歲華記麗譜》一卷，坿《牋紙譜》一卷，坿《蜀錦譜》一卷，〈兩江總督採進本。〉元費著撰。著華陽人，嘗擧進士，授國子監助教，官至重慶府總管。成都自唐代號爲繁庶，甲於西南。其時爲之帥者，大抵以宰臣出鎭，富貴優閒，歲時燕集，寖相沿習。故張周封作《華陽風俗錄》，盧求作《成都記》，以誇述其勝。遨頭行樂之說，今尚傳之。迨及宋初，其風未息。前後太守，如張詠之剛方，趙抃之淸介，亦皆因其土俗，不廢娛游。其侈麗繁華，雖不可訓，而民物殷阜，歌詠風流，亦往往傳爲佳話，爲世所豔稱。南宋季年，蜀中兵燹，井閭凋敝，乃無復舊觀。著因追述舊事，集爲此書，自元旦迄冬至，無不備載。其體頗近《荊楚歲時記》，而盛衰俯仰，追溯陳跡，亦不無東京夢華之思焉。唐韓鄂有《歲華紀麗》，爲類事之書，此譜蓋偶同其名，實則地誌也。末附《牋紙》、《蜀錦》二譜，蓋漢唐以來，二物爲蜀中所擅，而未有專述其源委者，著因風俗而及土產，稽求名品，臚列頗詳，是亦足資考證者矣。
成都遊賞之盛，甲於西蜀。蓋地大物繁，而俗好娛樂。凡太守歲時宴集，騎從雜沓，車服鮮華，倡優鼓吹，出入擁導，四方奇技，幻怪百變，序進於前，以從民樂。歲率有期，謂之故事。及期，則士女櫛比，輕裘袨服，扶老攜幼，闐道嬉遊。或以坐具列於廣庭，以待觀者，謂之遨床，而謂太守為遨頭。宋朝以益州重地，嘗謀帥以命宋公祁。宰相對曰：「蜀風奢侈，祁喜遊宴，恐非所宜。」宋朝不從，卒遣之。公先奉詔修《唐書》，因以書局自隨。自成都，每宴罷，盥漱，闢寢門，垂廉，燃二椽燭，媵婢夾侍，和墨伸紙，望之者知公修《唐書》若神仙焉。嘗宴於錦江，偶微寒，命索半臂。諸婢各送一枚。公視之，慮有厚薄之嫌，訖不服，忍冷以歸。舊俗傳誇，以為談本。田公況嘗為《成都遨樂詩》二十一章以紀其實。而薛公奎亦作《何處春遊好詩》一十章，自號「薛春遊」，以從其俗，且欲以易尹京之舊稱。〈公知開府，專以嚴治，人謂之「薛出油」。〉此皆可以想承平之遺風也。至清獻公為記，乃曰：「曩時宴會，皆牙校掌之。蓋榷酤之利有餘，人樂於為役。公帑歲入，亡慮千萬貫有奇。自新法頒行，酒坊為官所鬻，牙校雖得券錢，不足自贍，乃者議置成都市易務。方游觀時，人情懼然，減常歲之半，及浣花後始開。罷去，乃復朋聚游江。今公使錢歲給三萬貫，常廩廩慮不足，譬之巨人以狹衾寢覆趾則露肩，擁左則闕右，甚可笑也。今盤饌比舊從省，樂優之給，亦復過殺，設遂廢之，則非天子所以付畀一隅、惠保遠人之意，而小民之鬻餚果者，但營慕供藉以為養，此游宴之不可廢也。」觀公此言，則蜀人之貧富欣戚，可以知政矣。今以元日為始而第其事。
正月元日，郡人曉持小綵幡，遊安福寺塔，粘之盈柱若鱗火然，以為厭禳，懲咸平之亂也。塔上燃燈，梵唄交作，僧徒駢集。太守詣塔前張宴，晚登塔眺望焉。
二日，出東郊，早宴移忠寺，〈舊名碑婁院。〉晚宴大慈寺。清獻公記云：「宴罷，妓以新詞送茶，自宋公祁始。蓋臨邛周之純善為歌詞，嘗作《茶詞》，授妓首度之以奉公，後因之。」
五日，五門蠶市。蓋蠶叢氏始為之，俗往往呼為蠶叢太守，即門外張宴。
上元節放燈。舊記稱：「唐明皇上元京師放燈，燈甚盛，葉法善奏曰：『成都燈亦盛。』遂引帝至成都，市酒十富春坊。」此方外之言，存而勿論。咸通十年正月二日，街坊點燈張樂，晝夜喧闐。蓋大中承平之餘風。由此言之，則唐時放燈，不獨上元也。蜀王孟時，間亦放燈，率無定日。宋開寶二年，命明年上元放燈三夜，自是歲以為常，十四、十五、十六三日，皆早宴大慈寺，晚宴五門樓，甲夜觀山棚變燈。其斂散之遲速，惟太守意也。如繁雜綺羅街道，燈火之盛，以昭覺寺為最。又為錢燈會，會始於張公詠。蓋燈夕二都監戎服分巡，以察姦盜。既罷，故作宴以勞焉。通判主之，就宣詔亭或涵虛亭。舊以十七日，今無定日，仍就府治，專以宴監司也。
二十三日，聖壽寺前蠶市。張公詠始即寺為會，使民鬻農器。太守先詣寺之都安王祠奠獻，然後就宴。舊出萬里橋，登樂俗園亭，今則早宴祥符寺，晚宴信相院。
二十八日，俗傳為保壽侯誕日。出笮橋門，即侯祠奠拜，次詣淨眾寺邠國社丞相祠奠拜。畢事，會食，晚宴大智院。
二月二日，踏青節。初，郡人遊賞，散在四郊。張公詠以為不若聚之為樂。乃以是日出萬里橋，為綵舫數十艘，與賓僚分乘之，歌吹前導，號小游江。蓋指浣花為大游江也。士女駢集，觀者如堵。晚宴於寶歷寺。公為詩，有曰：「春遊千萬家，美人顏如花。三三兩兩映花立，飄飄似欲乘煙霞。」公鐵心石腸，乃賦此麗詞哉！後以為故事。清獻公為記：「時綵舫至增數倍，今不然矣。」八日觀街藥市，早宴大慈寺之設廳，晚宴金繩院。
三月三日，出北門，宴學射山。既罷後射弓，蓋張伯子以是日即此地上升。巫覡賣符於道，遊者佩之，以宜蠶避災。輕裾小蓋，照爛山阜。晚宴於萬歲池亭，泛舟池中。九日，觀街藥市，早晚宴如三月八日。二十一日，出大東門，宴海雲山鴻慶寺，登眾春閣觀模石。蓋開元二十三年靈智禪師以是日歸寂，邦人敬之，入山遊禮，因而成俗。山有小池，士女探石其中，以占求子之祥。既又晚宴於大慈寺之設廳。二十七日，大西門睿聖夫人廟前蠶市。初在小市橘，田公以禱雨而應，移於廟前。太守先詣諸廟奠拜，宴於眾淨寺，晚宴大智院。寒食，出大東門，早宴移忠院，晚宴大慈寺設廳。曩時寒食，太守先設酒饌於近郊，祭鬼物之無依者，謂之遙享。後置廣仁院，以葬死而無主者，乃遣官臨祭之。而民間上塚者，各蟻集於郊外。天禧二年，趙公稹嘗開西樓亭榭，俾士庶遊觀。自是每歲寒食，闢園張樂酒壚花市。茶房食肆，過於蠶市。士女從觀，太守會賓僚凡浹旬，此最府庭遊宴之盛。近歲自二月即開園，踰月而後罷，酒人利於酒息。或請於府展其日月，府尹亦許之。
四月十九日，浣花佑聖夫人誕日也。太守出笮橋門，至梵安寺謁夫人祠，就宴於寺之設廳。既宴，登舟觀諸軍騎射，倡樂導前，泝流至百花潭，觀水嬉競渡。官舫民船，乘流上下。或幕帟水濱，以事遊賞，最為出郊之勝。清獻公記云：「往昔太守分遣使臣以酒均給遊人，隨所會之數以為斗升之節。」自公使限錢，茲例遂罷以遠。民樂太平之盛，不可遽廢，以孤其心。乃以隨行公使錢釀酒畀之，然不逮昔日矣。
五月五日，宴大慈寺設廳。醫人鬻艾，道人賣符；朱索綵樓長命辟災之物，筒飯角黍，莫不咸在。
六月初伏日，會監司；中伏日，會職官以上；末伏日，會府縣官，皆就江瀆廟設廳。初，文潞公建設廳，以伏日為會避暑，自是以為常。早宴罷，泛舟池中。復出就廳晚宴，觀者臨池張飲，盡日為樂。趙清獻公使限錢，但為初伏會，今因之。
七月七日，晚宴大慈寺設廳，暮登寺門樓，觀錦江夜市，乞巧之物皆備焉。十八日，大慈寺散盂蘭盆，宴於寺之設廳。宴已，就華嚴閣下散。
八月十五日，中秋玩月。舊宴於西樓，望月於錦亭，今宴於大慈寺。
九月九日，玉局觀藥市，宴監司賓僚於舊宣詔堂，晚飲於五門，凡二日。官為幕帟棚屋，以事游觀，或雲有恍惚遇仙者。
冬至節，宴於大慈寺。後一日，早宴金繩寺，晚宴大慈寺。清獻公記云：「至前一日，太守領客出北門石魚橋，具樽豆觀樵已，乃即天長觀晚宴。」蓋文潞公始為之，後復罷。
古者書契多編以竹簡，其次用縑帛。至以木膚、麻頭、敝布、魚網為紙，自東漢蔡倫始。簡太重，縑稍貴，人遂以紙為便。倫，宦者也，傳多稱其能。然受宮掖風旨諂親貴，猶宦者態也。智足以創物，而亦足以殺身。第於文字有功，人至今傳蔡倫紙。今天下皆以木膚為紙，而蜀中乃盡用蔡倫法。牋紙有玉板，有貢餘，有經屑，有表光。玉板、貢餘雜以舊布、破履、亂麻為之，惟經屑、表光非亂麻不用。於是造紙者廟以祀蔡倫矣。廟在大東門雪峯院，雖不甚壯麗，然每遇歲時，祭祀香火纍纍不絶，示不忘本也。恩足以及數十百家，雖千載猶不忘如此。
《易》以西南為坤位，而吾蜀西南重厚不浮，此坤之性也。故物生於蜀者，視他方為重厚，凡紙亦然，此地之宜也。府城之南五里有百花潭，支流為一，皆有橋焉，其一玉溪，其一薛濤。以紙為業者，家其旁錦江。水濯錦益鮮明，故謂之錦江。以浣花潭水造紙故佳，其亦水之宜矣。江旁鑿臼為碓，上下相接，凡造紙之物必杵之使爛，滌之使潔，然後隨其廣狹長短之制以造，砑則為布紋、為綾綺、為人物花木、為蟲鳥、為鼎彝，雖多變亦因時之宜。
紙以人得名者，有謝公、有薛濤。所謂謝公者，謝司封景初師厚。師厚創牋樣以便書尺，俗因以為名。薛濤，本長安良家女，父鄖因官寓蜀而卒，母孀，養濤及笄，以詩聞外，又能掃眉塗粉，與士族不侔，客有竊與之宴語。時韋中令皋鎮蜀，召令侍酒賦詩，僚佐多士，為之改觀。期歲，中令議以校書郎奏請之，護軍曰「不可」，遂止。濤出入幕府，自皋至李德裕，凡歷事十一鎮，皆以詩受知，其間與濤唱和者，元稹、白居易、牛僧孺、令狐楚、裴度、嚴綬、張籍、杜牧、劉禹錫、吳武陵、張祐，餘皆名士，記載凡二十人，競有酬和。濤僑止百花潭，躬撰深紅小彩牋，裁書供吟，獻酬賢傑，時謂之薛濤牋。晚歲居碧雞坊，刱吟詩樓，偃息於上，後段文昌再鎮成都，太和歲，濤卒，年七十三，文昌為撰墓誌。謝公有十色牋，深紅、粉紅、杏紅、明黃、深青、淺青、深綠、淺綠、銅綠、淺雲，即十色也。楊文公億《談苑》載：韓浦寄弟詩云：「十樣蠻牋出益州，寄來新自浣花頭。」謝公牋出於此乎！濤所制牋，特深紅一色爾，偽蜀王衍賜金堂縣令張蠙霞光牋五百幅，霞光彩疑即今之彤霞牋，亦深紅色也，蓋以胭脂染色最為靡麗，范公成大亦愛之。然更梅溽則色敗萎黃，尤難致逺，公以為恨，一時把玩，固不為久計也。濤以牋名可矣，雖良家女乃失身為妓，韋尹欲官之，段尹誌其墓焉，何哉？時幕府賓客多天下選一，時縱適不少斂，大抵唐藩鎮不度，皆習然也。濤固得之，而諸公似以濤失雲。
紙固多品，皆玉板、表光之苗裔也。近年有百韻牋，則合以兩色材為之，其橫視常紙長三之二，可以寫詩百韻，故云人便。其縱闊可以放筆快書。凡紙皆有連二、連三、連四，〈售者連四一名曰「船」。〉牋又有青白牋，背青面白；有學士牋，長不滿尺；小學士牋，又半之。倣姑蘇作雜色粉紙，曰假蘇牋，皆印金銀花於上，承平前輩蓋常用之，中廢不作，比始復為之然。姑蘇紙多布紋，而假蘇牋皆羅紋，惟紙骨柔薄耳，若加厚壯，則可勝蘇牋也。
蜀牋體重，一夫之力僅能荷五百番。四方例貴川牋，蓋以其遠，號難致。然徽紙、池紙、竹紙在蜀，蜀人愛其輕，細客販至成都，每番視川牋價幾三倍。范公在鎮二年，止用蜀紙，省公帑費甚多，且怪蜀諸司及州縣，緘牘必用徽池紙，范公用蜀紙，重所輕也。蜀人事上則不敢輕所重矣，此以價大小言也。余得之蜀士云：澄心堂紙取李氏澄心堂樣制也，蓋表光之所輕脆而精絕者，中等則名曰玉水紙，最下者曰冷金牋，以供泛使。
廣都紙有四色，一曰假山南，二曰假榮，三曰冉村，四曰竹絲，皆以楮皮為之。其視浣花牋紙最清潔，凡公私簿書、契劵、圖籍、文牒，皆取給於是。廣幅無粉者，謂之假山南；狹幅有粉者，謂之假榮造；於冉村，曰清水造；於龍溪鄉，曰竹紙。蜀中經史子籍，皆以此紙傳印。而竹絲之輕細似池紙，視上三色價稍貴，近年又倣徽池法作勝池，亦可用，但未甚精緻爾。
雙流紙出於廣都，每幅方尺許，品最下，用最廣，而價亦最賤。雙流實無有也，而以為名，蓋隋煬帝始改廣都曰雙流，疑紙名自隋始也。亦名小灰紙。
蜀以錦擅名天下，故城名以錦官，江名以濯錦。而《蜀都賦》云：貝錦斐成，濯色江波。《遊蜀記》云：成都有九璧村，出美錦。歲充貢，宋朝歲輸上供等錦帛，轉運司給其費而府掌其事。元豐六年，呂汲公大防始建錦院於府治之東，募軍匠五百人織造，置官以涖之，創樓於前，以為積藏待發之所，榜曰錦官。公又為之記，其略云：設機百五十四，日用挽綜之工百六十四，用杼之工五十四，練染之工十一，紡繹之工百一十，而後足役。歲費絲，權以兩者一十二萬五千。紅藍紫茢之類，以斤者二十一萬一千，而後足用。織室、吏舍、出納之府，為屋百一十七間，而後足居。自今考之，當時所織之錦，其別有四：曰上貢錦，曰官告錦，曰臣僚襖子錦，曰廣西錦，總為六百九十疋而已。渡江以後，外攘之務，十倍承平。建炎三年，都大茶馬司始織造錦綾被褥，折支黎州等處馬價，自是私販之禁興。又以應天北禪鹿苑寺三處，置場織造。其錦自真紅被褥而下，凡十餘品。於是中國織紋之工，轉而衣衫椎髻鴂舌之人矣。乾道四年，又以三場散漫，遂即舊廉訪司潔已堂刱錦院，悉聚機戶其中。猶恐私販不能盡禁也，則倚宣撫之力建請於朝，併府治錦院為一。俾所隸工匠，各以色額織造。蓋馬政既重，則織造益多，費用益夥，提防益密，其勢然也。今取承平時錦院與今茶馬司錦院所織錦名色著於篇，俾來者各以時考之。
上貢錦三疋花樣：
官告錦四百疋花樣：
臣僚襖子錦八十七疋花樣：
廣西錦二百疋花樣：
青綠錦一百疋：
茶馬司錦院織錦名色〈茶馬司須知云：逐年隨蕃蠻中到馬數多寡以用，折傳別無一定之數。〉
黎州
敘州
南平軍
文州
細色錦名色：
