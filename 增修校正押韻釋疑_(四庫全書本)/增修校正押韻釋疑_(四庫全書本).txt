　　欽定四庫全書　　　　經部十
　　增修校正押韻釋疑　　　小學類三〈韻書之屬〉提要
　　臣等謹案増修校正押韻釋疑五卷押韻釋疑宋紹定庚寅廬陵進士歐陽徳隆撰景定甲子郭守正増修守正字正已自號紫雲山民永樂大典所引紫雲韻即此書也初徳隆以禮部韻畧有字同義異義同字異者與其友易有開因監本各為互注以便程試之用辰陵余文焴為之序後書肆屢為刋刻多所舛亂守正因取徳隆之書叅以諸本為刪削增益各千餘條以成此書前載文焴序次守正自序次重修條例次紹興新制次韻字沿革次前代名姓有無音釋之疑次韻畧音釋與經史子音釋異同之疑次韻畧字義與經史子字義異同之疑次經史子訓釋音義異同之疑次本韻字異義異經史子合而一之之疑次両韻字同義同而無通押明文者次押韻經前史後之疑次經史用古字今字之疑次有司去取之疑次世俗相傳之誤次賦家用韻之疑次疑字次字同義異次正誤次俗字皆列卷首其毎字之下先列監注次列補釋次列他韻他紐互見之字詳其音義㸃畫之同異而辨其可以重押通用與否多引當時程試詩賦某年某人某篇曾押用某字考官㸔詳故事以證之每韻之末列紹興中黃啟宗淳熙中張貴謨等奏添之字㦯常用之字而官韻不収者如帡幪之幪諸字則注曰官韻不収宜知考證頗為詳宻但孰為徳隆原注孰為守正之所加不復分別未免體例混淆耳別本禮部韻畧注文甚簡與此不同而亦載文焴守正二序及重修條例十則然其書與條例絶不相應疑本佚其原序而後人移掇此書以補之也所載淳熙文書式數條列當時避諱之例甚詳如慶元中議宏字殷字已祧不諱可押韻不可命題紹興中指揮以威字代桓字如齊威魯威之類可用不可押丁丑福州補試士人押齊威字見黜諸條尤為明白名曰釋疑可謂不忝其名矣其書久無刋板此本猶從宋槧鈔出曺寅所刻別本序中闕六字條例中闕二字此本皆完知寅未見此本也乾隆四十六年十一月十五日恭校上
　　總纂官臣紀昀臣陸鍚熊臣孫士毅
　　總　校　官　臣陸費墀



　　増修校正押韻釋疑原序
　　韻之有釋尚矣惟舉子獨拘焉差之毫釐繆以千里故李文定學識南宮一賦未免有落韻之失范蜀公聲詩彩霓二字亦誤為有司所黜甚矣字釋不可不正也廬陵歐陽徳隆余仝升夢得貢士研精聲律卓為儒宗與其友易君有開輯為一書名曰押韻釋疑字有其釋釋有其義義有其據本之經史子集參以省監程文其或字同義異義同字異莫不印之古訓斷以已見使彈冠棘闈者無涉筆之疑持衡藻鑑者免遺珠之恨書成屬予序之餘曰今夫晚學後出仄仄平平稍葉詞人律呂而中有司程度摘髭收第拾芥取青視為易然奚暇究心於字義之正否歐君以賈誼才袖相如手蜚塲屋之英聲而不為専場利乃祛衆惑以傳諸人用心亦宏矣雖然是書之作豈特為進取計若夫夜燈課兒秋檠對簡聽韓窓瑟僴之音認曹娥剜鞣之字載酒問竒不必過子雲其必之歐陽氏雲紹定庚寅中元日辰陽冷官袁文焴序
　　歐陽先生押韻釋疑一書惠後學至矣書肆板行漫者凡幾一漫則一新必増數註釋易一標題以快先覩是非可否不暇計焉遂使先生是書為有瑕之玉字畫差訛引事重複音註脫漏所以重形先生之三歎也僕不揆膚學輒因暇日取先生元本與書肆本三復參校先推字畫之本原次明監註之無有至於釋文之詳略援引之是非則又加考訂焉誤者正之疑者辨之其不倫者次序之筆者千餘條削者亦如之雖未盡善視舊本稍精密焉可以助場屋之一得可以續先生之前志索居討論倐焉三載豈無違闕改而正諸實有望於當世歐先生雲景定甲子上元日紫雲山民郭守正正已書於寓軒



　　校正條例
　　一國子監前後申明朝廷頒降指揮韻字沿革舉其要者載之韻前其詳見於韻字下覽者可知其自
　　一韻字同音者以字畫編類庶易檢尋字下之註亦有次序一亦作二音切三監註四釋文五互註六經史異同七時文用押井然有條然七者豈字字俱有無則闕之至於無監註處必以一釋字冠於上以別異之庶不誤引用
　　一監本字畫以有篆文者為正世俗喜省筆而家藏監本者少以故傳寫失真既習科舉程文安可省筆今並依監本參以許氏説文如網四罒月月月母毋毌西襾覀日曰匸匚衣示己巳之類分毫不誤於逐字各存正體至於世俗誤者又於各字之下注從某從某庶傳久逺不至舛訛
　　一字有亦作或作一作古作通作之不同如通作恐人重押其餘則皆可押諸本率皆混淆倒置今逐一訂正掲於韻字之下監註音切之上無一或遺
　　一字有互註最闗利害字有重音因互註而後知諸本率皆漏略今逐一訂正雖亦作及補韻亦註曰又某韻至於一㸃一畫之異則義亦異矣如是者否
　　一補韻之進國子監以刋版難於遽添故別項刋具而當時新制明曰當於某字下亦作某今遵此制散附於各字下書曰某補某補仍於逐韻之末總載某補若干字庶存其舊竊觀張貴謨所補雖不及黃啓宗之精切然見之看詳刋之韻末垂八十年莫有議其非是而歐本頗不以為然亦以省場禮韻未載今攷省韻尚載三十六桓乃紹興中本刋於張補未進之先可知矣今只得依諸本附入
　　一監本韻字及註傳寫刋行亦未免間有誤處補韻間有誤指處今並逐一參訂改正
　　一歐本釋疑間有誤認處今以所聞於父師者為之辨釋非敢臆説歐本舊有拾遺門書肆本已附入各字下惜附入時不曽治擇句語不免重複歐本於字易曉者依監本無註而書肆本一一増入且廣援引固為善本惜刻梓時不經意㸃對以故句字冗長尤甚今逐一訂正刪潤排比其可以發明字義者不憚備載字只獨音無他疑誤而多援引殆似類書如是者削之使文從字順不餘不欠一掃重複冗長之𡚁至於字有兩音其註必詳於前一音其後一音只書曰又某韻詳註庶免贅版覽者以舊本今本參之可知用工之疎密
　　一監註及補韻間有不依經史子字與音而見於用押者今並註於各字下使賦者有可依憑
　　一紹興貢舉式有曰應押韻所用字如經史釋文及註有兩音者許通用又曰通用古今音義但係國子監刊行所有音義並許通用以此推之則字有三音兩音書有古註今註並可引用通押竊窺禮韻雖不失之泛亦不失於拘九經豈盡陸音漢史不皆顔註故補韻見於用押監註亦可遵依庶使該博旁通者不至拘韻而得以騁其才如歐先生痀僂其栵之辨似失之拘吾斯之未能信然貢舉式又曰韻有疑混者許上請賦者用韻之疑上請可也敢以所得於禮韻者並述於此愚亦未能審此言之是非覽者擇焉紹興新制〈節文〉
　　〈紹興四年三月十八日國子監申今將元祐五年七月九日太學博士孫諤狀所申事理勘當施行㫖依〉
　　攻　閭　垠　防　廷　探　被　視　取　聚　□悌　悔　在　逮　薀　緼　慍　衍　讞　巧
　　惰　假　訂　壽　後　甚　賚〈以上字同義異而有兩音者二十八字欲乞許隨本韻通押其經傳內有獨音者只從本音如主司所出詩賦題韻腳內有如此兩音者欲乞隨題目告示指從一處令舉人押用本部欲依孫諤等所乞〉
　　猒　厭　饜　否　厲　礪　勵〈以上字義不同而經傳多互用者七字欲乞各隨意義音釋使用及韻內互相附入本部看詳欲依孫諤所乞於韻內互相附入〉
　　釐　徠　哨　暤　委　甈　傚　朴　説　擴〈以上經傳正文內字舉人所常用而見行禮部韻有不收者十字欲乞附入逐韻本部欲依所乞附入逐韻〉
　　杼〈廟諱常恕切杼字直呂切自來傳襲以為合迴避而實廟諱不同音不當迴避者欲乞明降指揮更不迴避〉畜　慉　庸〈舊頒廟諱外無明文而私輒迴避者畜敕六反又許六反慉獨音許六反其許六反者疑與廟諱吁玉切者相近庸字按唐書有租庸調之法今學者多迴避疑與藩□傭字同義以上未委合與不合迴避欲乞明降指揮本部看詳杼字直呂切畜敕六切欲乞許隨出處音用庸字即非舊名本字自不當避〉
　　韻字沿革
　　釐禧〈紹興十二年正月廣州進士李傑論陶弼亮賦第三韻押宣室之釐又押純禧為重用韻國子監契勘今後詩賦如押受釐字即不得更押禧字如押允釐百工王釐爾成之釐即合更押受釐字〉
　　岐〈乾道八年八月成都通判王敦詩劄子四川省試有押歧字者五支內即無從止者據集韻歧字註或從山因岐山以為名一曰旁通道即係兩意許行通用今欲乞於岐字註岐山名下添入一曰旁通道五字或文意偏旁各別即乞添入從止歧字本監看詳説文岐字一曰旁通道即是岐為路別無從止歧字凡文字當以説文為主兼以集韻明文今欲依所申添入五字〉
　　委〈嘉泰四年八月成都提幹度正狀漕院張簡賦四押以字內押源委差誤乞駁放國博蘇十能申照得委字只收在上聲元祐孫諤申明引學記及周禮並於偽反乞收入寘內已得㫖収入又施照嘉泰元年廣西牒試劉崇錫二押始字內押源委亦下監看詳乃謂監註止引周官下不曽引記不為失韻免駁放致令疑誤今乞明降指揮自今後如連押源委字合從禮記音於去聲押況源委字只禮記有如押上聲焉得不謂之失韻㫖依〉
　　黃積厚補韻共二字〈紹興十三年二月日朝散大夫黃積厚劄子乞將連綿兩字收入禮部韻兩字者百十七連一字者百八十五連國子監看詳伏縁禮部韻専為約束舉人程文只得押韻內字便於考校故名禮部韻略若廣引訓釋及添入不緊要字即與廣韻無異今所乞多僻字只有螳螂字合添入㫖依〉黃啓宗補韻共二百四十五字〈紹興十一年八月日福州進士黃啓宗上表伏覩朝廷取士兼行詩賦一句一字必據經傳釋音然經典所載之字非一釋音所釋亦非一而禮部韻多所闕遺臣謹採摭經傳諸常用字與夫同類皆韻所不載者繕寫上進尋下國子監看詳申看詳黃啓宗所類皆係經傳諸史所常用者實有可採見行禮部韻累經校對奉行日久難以遽添使舉人用押今欲將黃啓宗所類字於禮部韻後別項刋具使士人通知㫖依〉張貴謨補韻共一百三十四字〈淳熈二年閏九月日迪功郎平江府吳縣主簿張貴謨上表臣所撰聲韻補遺一卷摭六經子傅之餘稽諸家訓註之舊以陸徳明而為正皆黃啓宗所未收謹繕寫上進尋下國子監看詳申今看詳張貴謨所撰聲韻補遺一卷皆經傳所常用字韻略不載又係黃啓宗所補未備之字有補後學縁本監見行韻畧校對開雕難以遽添今欲依黃啓宗所類字於禮部韻後別項刋具使士人通知㫖依〉吳杜補韻三字〈嘉定十六年十一月日文林郎嘉興府教授吳杜申詞賦中引用者六十七字乞増入禮部韻畧尋下監看詳據國子博士鍾震等申見得三條內有當增入者一㑹字亦作繪二知字道字三字皆是經傳常用今若於韻畧內添入其於舉子實為有益㫖依〉
　　前代名姓有無音釋之疑〈顔真卿真字上從十揚雄揚字旁從才栁公權栁字從夕此三字特偏旁之誤如平仄音律之不葉最為利害漫録於下〉
　　雍〈漢雍齒無音楊文公談苑作平聲〉嫖姚〈霍去病也漢書音去聲杜詩將軍只數漢嫖姚作平聲註詳集韻下〉相〈漢魏相無明音時文中多以弱翁字代用〉犂〈楚伯州犂無音六脂韻內犂字註牛駁文十二齊韻內犂字註耕也〉援〈平聲引也去聲助也凡以手援引人者皆平聲馬援字文淵亦取援溺之意況紀傳無釋音賦家用馬援字恐不叶音律多以伏波字代〉澹〈唐元澹無音五十四闞四十九敢並有澹字亦並註水貌〉禕〈蜀費禕字從示當押在五支如八微韻禕字旁從衣則非〉
　　韻畧音釋與經子史音釋異同之疑〈韻畧音釋或取者説文或取音釋或取廣韻諸書有與六經釋文不合者取合兩難考官暗行黜落今録數字於下〉
　　莽〈莊子為政勿鹵莽釋文英古反合在十姥韻今監韻於四十五厚卻註雲鹵莽與莊子不合〉槱〈詩薪之槱之釋文音酉合在四十四有今監韻卻於四十九宥舉詩薪之槱之與詩音異〉羽〈詩莎雞振羽值其鷺羽肅肅鴇羽皆葉上聲合在九麌韻今監韻卻於去聲十過韻註翼毛也與釋音不合〉酇〈周禮四里為酇釋文作管反後酇長同合在二十四緩今監韻於緩韻既雲百家謂之酇又於寒韻註雲百家為酇與周禮音不合〉閡〈漢律厯志該閡於亥胡待反合在上聲十五海韻今監韻上聲不收而在去聲十九代韻〉簣〈論語雖覆一簣其位反書功虧一簣其貴反若押功虧一簣則當在八未韻今監韻八未不收卻併入七志簣字下註功虧一簣〉蠡〈漢匈奴傳谷蠡王盧奚反合在齊韻內今監韻齊字韻無註卻於五支韻註谷蠡匈奴王與漢書不合今本集五支韻不收恐押韻與漢書音相反〉窪〈漢武帝紀馬生渥窪水中師古於佳反禮樂志無音合在十三佳韻今監韻卻於九麻註雲渥窪與漢書不合〉樏〈書予乘四載註山行所乘力追反史記作橋漢書作梮九足反今監韻於四紙韻亦註雲禹山行所乘與書註不同〉仔〈詩佛時仔肩音茲註雲仔肩克也今監韻於六止韻註雲仔肩克也又與詩音異〉狷〈論語狷者有所不為音絹合在去聲今監韻於霰韻既註有所不為矣於銑韻又註雲狷者有所不為與論語異音孟狷作獧去聲不收〉堲〈書朕堲讒説徐在力反合在二十四職韻今監韻於職韻既引書以為證矣於五質韻又引書朕堲讒説與徐音不合〉諏〈詩周爰咨諏葉駒濡驅韻釋文子須反左傳引詩咨事為諏亦子須反今監韻於十虞韻既引左傳為證矣於十九侯內又註雲咨事為諏按左傳即無兩音向來天子齊問至芻蕘賦第一聯押爰極咨諏在十九侯者嘗中選〉繪繢〈書作㑹語繪事後素並胡對反當押在十八隊然隊韻只此繢字若會績並在十四泰按論語註繪字亦作繢音同又禮考工記畫績之事註引語繪事後素只作此繢字若欲押論語繪事後素只可用註內字以繪作繢押在隊韻內惟書作會則無明證押時須上請〉橇輴〈書予乘四載註泥行乘輴雖音丑論反而十七真韻內不收又引漢書作橇音絶史本紀同然橇雖音絶而十七薛韻不收惟四宵十三祭內橇並註雲泥行所乘與書註不同〉懦愞〈此懦字只過韻有之此愞字獮換過三韻皆有漢功臣表公孫敖等皆坐畏懦棄市懦乃喚反合在三十九換而換韻無此懦字武帝紀鴈門太守坐畏愞棄市愞如椽反又乃館反合在二十四緩三十二線韻而緩線二韻亦無此愞字雖獮換過三韻有此愞字而漢書音釋不在焉〉韻略字義與經子史義異同之疑〈古字尚少或者借字用耳〉
　　㒿籬〈晉山簡白接籬上從竹韻略㒿字註接㒿白帽上從曰〉萱〈萱堂此萱字詩焉得諼草註北堂此諼字〉旛幡〈二十二元韻內此旛字註旌旐此幡字註拭觚巾然舉幡敢諫之幡此幡字〉鋭〈十七凖續降引周官一人冕執鈗旁從允書顧命冕執鋭旁從兌〉韺英〈前禮樂志帝嚳作五音樂註英華茂也監韻十二庚作此韺字註五韺帝嚳樂〉經莖〈前禮樂志顓帝作六經樂註澤及根莖監韻十二庚作此䪫字註五䪫顓帝樂〉翰翰〈平聲翰字註羽也仄聲翰字無註乃屏翰藩翰之翰按記雞曰翰音詩翰飛戾天皆戸旦反又大宗維翰王后維翰嵩髙良翰又並音寒在平聲〉艐〈一東內艐字旁從舟註船不行又註三艐國名書遂伐三朡旁從月然韻略無此朡字史記又作此㚇字寫〉炙〈二十二昔炙字音隻去聲炙字音蔗有雲孟親炙之者詩燔之炙之皆虛字並音隻其餘則指物味而言如禮膾炙孟嗜秦人之炙皆實字故音蔗似亦可信但行葦與楚茨或燔或炙字虛又者夜反之赦反去聲則未免可疑〉
　　經子史訓釋音義異同之疑
　　正征〈春秋書正月無音左傳周正月註音政漢改正朔師古註之成反前軰雲秦始皇諱政自後人多讀為征按書舜典正月朔日正月上日怠棄三正釋文音政又音征是秦已前亦有徵音〉逭活〈書自作孽不可逭逭字在二十九換孟子引書不可逭作此活字在十二曷韻〉貸〈禮泉府貸民以國服為息註從官借本音特漢書引比音上戴反陳湯假貸又此貸字〉敷傅〈書敷奏以言此敷字漢書引敷奏以言此傅字註作平聲讀然十虞韻無此傅字〉甫圃〈詩無田甫田維莠驕驕揚子曰田圃田者莠喬喬以甫為圃以驕為喬〉跳逃〈漢髙紀漢王跳晉灼曰獨出之意也顔曰晉説是也音徒凋反項籍傳同如淳音逃史記作逃〉菟〈按菟字惟左傳菟裘於菟作平聲如漢書賈誼傳蓄菟鄒陽傳狡菟揚雄司馬相如傳雉菟趙廣漢傳羔菟地理志𤣥菟郡並是仄聲兔字〉樸樕〈詩野有死麕林有樸樕如此寫漢息夫躬傳僕遬不足數又如此寫〉峻俊〈此峻乃峻髙之峻此俊乃俊彥之俊書俊徳記作峻徳詩駿命不易記作此峻字〉告〈三十七號韻告字音誥二沃韻告字音梏湯誥誕告萬方工毒反音梏盤庚告爾百姓於朕志若否故報反音誥如𦙍征子誓告汝盤庚播告誕告並無音〉縱蹤〈漢蕭何發縱旁從糸子用反唐呂溫凌煙閣勲臣賛序雲此則蕭何之指蹤旁從足係仄聲〉
　　本韻字異義異經子史合而同之之疑
　　毫豪〈孟若夫豪傑之士乃豪傑之豪察秋毫一豪挫於人乃毫毛之毫二字而兩用之記經解差若毫釐漢髙紀秋毫無所取張耳傳秋豪皆帝力亦以毫作豪新制字同〉夾郟〈漢藝文志引左傳鄒氏夾氏乃此夾字音夾穀梁序鄒氏夾氏又此郟字〉増曽〈孟曽益其所不能註曽與増同〉路輅〈路道路也輅車輅也禮掌王五路註車輅也又此路字〉縉薦〈縉紳乃此縉字史五帝紀薦紳之士此薦字〉中衷〈書士制百姓於刑之中平聲此中字漢梁統引此乃以中作衷又引論語刑罰不中仄聲亦以中為衷又折衷本此衷字史記六藝折衷於孔子文中子修文者折中仲尼又以衷為中〉棘僰〈棘字乃詩園有棘及荊棘之棘此僰字乃犍為蠻夷西夷名是也記王制西方曰棘註當作僰則棘僰混為一義〉沈濳〈洪範沈濳剛克漢谷永傳志湛漸之義師古註湛漸讀曰沈濳即書沈濳〉
　　兩韻字同義同而無通押明文者〈韻略有通押明文者已註於本集韻下茲不贅入〉
　　谷〈一屋內監韻無註別本註通用為谷三燭內監本註溪谷惟書暘谷老子穀神則有雨音詩兩谷風則音穀餘並無音然三燭內谷字音欲及再依本韻註釋遍尋溪谷字出處如司馬相如諭蜀檄溪谷之民不遍聞上林賦鬰撓溪谷振溪通谷亦無明音押韻時宜上請〉僕〈一屋釋侍從人二沃釋給事人義則一按經子史皆無音可證〉髀〈四紙五㫖十一霽並註股也賈誼策髖髀音陛又必爾反〉較〈揚孔子之道較且易音覺然四覺三十六效皆有較字亦皆有覺字賦家曽押在效韻內註詳本集韻下〉瓚〈上聲旱韻去聲翰韻皆註祼器詩釐爾圭瓚禮侯用玉瓚皆才旱反然旱翰兩韻皆有瓚字亦皆有旱字旱麓瑟彼玉瓚卻無音〉霆〈十五青無註四十一迥註疾雷爾雅霆有三音徒丁反字林同又徒佞徒頂反易鼔之以雷霆音廷又徒鼎反常武如雷如霆獨音庭采芑如霆如雷樂記鼔之以雷霆並音廷又音挺此類更有詳註於本集韻下〉餞〈上聲獮韻去聲線韻並註送去書寅餞註賤衍反然獮線二韻皆有餞字〉鸝〈五支十二齊韻並註鸝黃楚雀前輩詩嘗押栁下鸝則在五支亦曽有押在齊韻內者〉湲〈二僊無註又二十二元二十八山並註潺湲〉傯〈一董一送皆註倥傯賦家押在董韻內必引唐書馬總傳吏事倥傯註作孔反以為據〉哇〈十三佳九麻並註淫樂〉媧〈十三佳九麻並註古聖女〉荄〈十三佳十六咍並註草根〉戔〈一先二十五寒並註委積貌並引易束帛戔戔雖監韻無通押明文自隠然有通押之實如周禮四里為酇緩韻寒韻註亦同〉霓〈十二齊十六屑並註屈虹二十三錫註雌虹孟望雲霓音倪沈約郊居賦彩霓五的反在錫韻但未見有押在屑韻者昔范公鎮召試學士院詩用彩霓學士以沈約郊居賦雌霓連捲讀霓為入聲誤以公落韻　按監韻載孫諤等所乞雄甘泉賦儲精垂思無釋文黃庠天子外屏賦第六韻入韻雲㳺蠖濩以儲思儼清光而齊泰作平聲用又章楶恭黙思道賦第五韻雲不敢康寕第藏神而儲思作仄聲用並許依舊可以𩔖推若經子史有訓釋可辨疑者並詳載於後茲不贅録〉
　　出處連文兩音之疑〈連文兩音最易忽略似此𩔖多姑録一二〉
　　治〈孟治人不治反其智釋雲上治字平聲下治字去聲人多執此以治字在上作平聲讀治字在下作仄聲讀然大學治國先齊家家齊而後國治二字在上又是仄聲韓進學解冗不見治漢楊惲傳蕪穢不治治字在下又是平聲〉貸〈禮泉府凡民之貸者本文音特在二十五德韻本文註貸民之物者止代反又在十九代韻〉甸〈書甸服侯甸禮甸地甸皆田遍反在三十二霰惟地官小司徒四丘為甸獨音繩證反在四十七證韻周官甸祝釋文音田〉濫〈記樂記前段狄成滌濫之音作而民淫亂又奸聲以濫並力暫反押在五十四闞後段竹聲濫濫以立㑹又力敢反押在五十四檻又鄭音好濫卻無音〉風〈詩大序上文一曰風無音下文故曰風福鳳反又如字〉屏〈四十靜註屏蔽也四十五勁註屏除也記王制前段屏之逺方註以政反在勁韻後段屏之遠方註必郢反又在靜韻〉氾〈孟滕文公上氾濫於天下音泛在六十梵滕文公下氾濫於中國孚劒反在釅韻然釅韻無此氾字漢髙紀即位於氾水之陽亦孚劒反〉
　　押韻經前史後之疑
　　御〈詩以御於家毛牙嫁反鄭魚據反賦家從經後音押家之御在九御按孟子梁恵王以御於家註如字〉共〈詩共武之服鄭如字王徐音恭賦家不從經前者押卻押出征嚴武服之共在平聲〉出〈書寅賔出日尺遂反又如字教官謝南羲和出納日月賦從經前音押在去聲中選公試春分朝日東郊賦又依經後音押寅謹帝堯之出在入聲中選〉
　　經史用古字今字之疑〈犯古今重字㫁不可雙押〉
　　伏羲〈或作宓戲又或作此犧字若押伏羲㫁不可又押犧牲之犧及於戲字〉霹靂〈雷也漢天文志雄賦只作辟厯〉浩皞〈監韻載曽申請雲孟子王者之民皞皞如也釋音皞與昊同説文胡老切義與浩同古字通用乞附入皓字韻押則皞浩不當連押〉欲慾〈人問朱文公欲慾字公曰無心之欲較輊有心之慾較重如此則不可雙押明矣〉翌翼〈翌明日翼羽也書今蠢今翼日越翼日並此翼字〉
　　有司去取之疑
　　□肄〈十二霽韻□字乃篆□之□六至韻肄字乃肄習之肄兩字音義皆異黃襲甫省試天子游六藝之圃賦押講肄在霽韻卻中選〉探〈書探天子之威音貪易探頥素𨼆吐南反中庸知微之顯註言其探端知緒也探音貪三山解出聖人作厯觀璇璣賦多押聖人探端在第二句當時作謔詞末雲可惜風流班馬軰如山卻把探端作探端由是士子第二旦於論䇿喧閧陳乞不已及掲曉有押探端者反中首選〉先〈先天後天出周易老子先天地生皆去聲今讀先天圖多作平聲易有太極賦押先天作平聲者多不取〉假〈漢文賛羣臣𡊮盎等諌説雖切常假借納用焉註蘇林曰假音休假當在去聲潮解出君人用天下之權賦引此押在上聲者並黜潮中士人作謔詞雲終只有八千人大半秀才都是假〉羽〈上聲麌韻無註去聲遇韻註翼毛也詩鴇羽七月振羽宛丘鷺羽皆葉在上聲省試人主勢重萬鈞賦押鉤金輿羽太學舞節八音賦押不出一時之中羽皆在上聲中選惟興化解有押牙羽在上聲並黜〉須需〈易需須也福莆試出朝廷需汲黯詩有押需字又押須字並黜〉揉糅〈四十四有從才註屈伸木四十九宥韻從米乃雜糅之糅太學連得嘉聖王言問其臣賦押正邪雜糅在有韻中魁選不可為法〉芴〈莊子芒乎芴乎芒音荒芴音忽莆解心者道之主宰賦押芒芴在八勿者皆黜莆人詩曰可憐芒芴三千士一夜沉埋古戰場又如上庠林武之春者天之所為賦第四韻押物字只押運至精於芒芴卻中魁選不可為法〉
　　世俗相傳之誤
　　肺附〈人多作肺腑按漢田蚡傳以肺附為相註如肝肺相附者一説附斫木札也劉向傳幸托肺附註同上如宗學金輅封同姓賦清朝隆肺附之親縟典見茅分之盛是也〉妙𦕈〈監本漢書班固東都賦妙古昔而論功訛本以妙為𦕈今俗人多作𦕈字則傳訛矣〉曰〈孟放勲日勞之來之註音馹或作日誤按朱晦菴本又作放勲曰勞之來之説文堯言也〉率〈率字五質註領也六至註捕鳥畢人多押表率倡率在五質韻詩節南山都人士註長民凡在民上則倡率者率邑類反當押在六至韻葢至韻率音帥若將帥然則在至韻亦是〉濟躋〈監本漢書王吉傳濟民於仁壽之域訛本以濟為躋今俗人多作躋字則傳訛矣〉北〈書分北三苗音如字又音佩人多讀為佩漢書項羽追北韋昭曰古背字背去而走也師古曰北隂幽之處故謂退敗奔走為北況佩韻亦無北字〉從〈語七十而從心所欲作一句註如字無別音人相傳多讀從作縱誤矣〉幾〈今世俗相承幾希未幾作平聲讀按孟子其異於野人者幾希註無音詩未幾見兮突而弁兮係在仄聲〉殺〈易神武不殺註馬鄭王肅註並所戒反帥同徐所例反陸韓如字今從入聲或執經前史後立釋疑之義今人以陸音釋為正則入聲是〉廷〈漢書髙紀廷中吏無所不侮狎註廷音定他皆類此則漢凢朝廷皆從去聲近福解君正百官朝廷隂陽調賦廷字作平聲或謂試官誤〉守〈四十九宥乃守土之守四十四有乃持守之守漢書城守註音狩他皆類此則漢書乃守四方之守函谷闗守備攻守之類當押在宥韻舊時天子以四海為守賦押守字在有韻內或者以為試官誤〉劭〈漢成帝紀劭農蘇林音翹精異之意也係宵韻押又晉灼曰劭農勉也師古曰晉説是也其字從力音時召反今人以顔註為正當在笑韻平聲則誤矣〉喜〈止韻註樂也志韻憙字亦作喜註悅也人多以喜字押在止韻內按漢竇嬰傳沾沾自喜喜賓客灌夫傳喜任陜何不自喜並許吏反漢此類多用之宜審詩田畯至喜上聲〉
　　賦家用韻之疑
　　暉輝〈兩字義似同重暉凝輝義雖㣲異旁皆從日太學程熹舜璇璣齊七政賦既押重暉又押凝輝〉偕皆〈兩字義同林子燕三易經卦皆八賦既押所出之皆又押行與時偕〉靜靖〈同在四十靜韻內兩字義並同似不可重押太學日靖四方賦多有既押安靜又押嘉靖日靖者葢日靖訓謀字則與清靖義異〉歡懽驩讙〈義略同而字異人多用之而無別今按經史隨字註於本韻下〉
　　疑字
　　嵩崧〈上中嶽名也下山大而髙也〉鍾鐘〈上酒器也下樂器也〉旗旂〈上熊虎之旗下交龍之旂〉遺違〈上六脂失也下八微戾也〉幃帷〈上八微香囊也下六脂幔也〉揚楊〈上州名又姓下木名亦姓〉班斑〈上班行也下斑文也〉閒閑〈上閒暇也下防閑也〉褰搴〈上褰裳之褰下搴旗之搴〉躔纏〈上踐也星躔下纒絡之纏〉庾瘐〈上倉庾下囚飢寒死〉隕殞〈上墜也下沒也〉付附〈上音賦與也下音駙託也〉遞遰〈上更遞也下迢遰也〉厲勵〈上嚴厲也下勉勵也〉信訊〈上誠信也下問訊也〉玩翫〈上弄也下翫也〉鐵驖〈上金鐵下駟驖〉鯤鵾〈上大魚也下鵾雞也〉䘮喪〈上息郎反下四浪反〉穀㝅〈上音谷下古候反〉
　　字同義異
　　治〈平聲治天下之治　輕去聲天下治之治　重〉簮〈二十一侵盍簮之簮二十二覃簮花之簮〉犂〈六脂犂牛之犂十二齊犂鉏之犂〉寅〈六脂丑寅之寅十八諄寅恭之寅〉近〈上聲逺近之近去聲甚近之近重輕〉夏〈上聲華夏殷夏之夏去聲春夏之夏〉上〈上聲欲上之上　輕去聲物上之上　重〉下〈上聲〉
　　〈天下之下去　重聲不下之下　輕〉後〈上聲前後之後　重去聲後時之後　輕〉重〈上聲輕重之重去聲加重　重之重　輕〉筭〈上聲筭數之筭　重去聲計筭之筭　輕〉仗〈上聲憑仗之仗去聲器仗之仗虗實〉弟〈上聲兄弟之弟　實去聲孝弟之弟　虛〉委〈上聲委託之委　虛去聲源委之委　實〉去〈上聲除去之去去聲行去之去〉散〈上聲疎散之散去聲分散之散〉倒〈上聲仆倒之倒去聲顛倒之倒〉守〈上聲主守之守去聲守土之守〉造〈上聲造作之造去聲造至之造〉播〈上聲播搖之播去聲播布之播〉杖〈上聲棒杖之杖去聲几杖之杖〉羽〈上聲宮羽之羽去聲毛羽之羽〉盾〈十六軫矛盾之盾二十一混趙盾之盾〉纛〈上聲舞者所執去聲黃屋左纛入聲羽葆幢〉誤悟悞寤〈一謬也二覺也三欺也四醒也〉煩繁蘩蕃〈一勞也二多也三菜也四茂也〉
　　正誤
　　西覀〈下音亞〉苗苖〈下蓄〉四罒〈下罔〉美羙〈下羔〉闗閞〈下弁〉船舡〈下航〉本夲〈下滔〉無旡〈下既〉須湏〈下㑹〉易昜〈下羊〉扃扄〈下賞〉負□〈下裴〉□雋〈下吮〉催傕〈下角〉壬王〈下挺〉盻盼〈下匹莧反〉屆屇〈下田〉鉛鈆〈下中〉豕豖〈下畜〉夾㚒〈下失〉弓〈下胡敢反〉刕劦〈下力之反〉雲ㄊ〈下突〉段叚〈下戸加切〉禪襌〈下單〉褫禠〈下時〉跂〈下支〉褌禈〈下暉〉汜氾〈下扶嚴切〉支攴〈下攵〉郤卻〈下乞〉遲遟〈下直〉飱飡〈下餐〉滔淊〈下含〉體體〈下坋〉麥夌〈下凌〉刊刋〈下七見切〉蠶蠶〈下腆〉匹疋〈下雅〉丐丏〈下免〉切㘦〈下勤〉團圑〈下附〉哂□〈下啞〉取耴〈下輒〉袖䄂〈下紬〉迎□〈下於忍切〉佳隹〈下錐〉胄冑〈世胄下從月介冑下從冃〉商啇〈下滴〉晞睎〈從日明也從目望也〉謬繆〈妄謬旁從言戾繆旁從糸〉蟲蟲〈下虺〉休□〈下呼鉤切〉岊□〈上音節下音起〉藜蔾〈從氽藜藿之藜從木蒺藜之蔾〉登豋〈從□登陟之登從□豆豋之豋〉裸祼〈下貫〉豐豊〈下禮〉錫〈下羊〉柴祡〈從木薪也從示乃燔祡祭仄聲〉祗祇〈下㫖〉母毋〈下無〉朕眹〈旁從月乃君稱旁從目兆眹字〉埸〈下亦〉卭卬〈下仰〉友犮〈朋友也加㸃乃茇字　赤犮氏〉雩汚〈監韻十虞雩字從於凡九經出處皆從亐又監韻十一模韻內汚字從亐凡九經出處皆從汙〉□尼〈下逆〉縛縳〈下篆〉疆彊〈無土乃彊毅之彊添土乃疆土之疆〉祚胙〈旁從示福位也旁從月乃主階也有借字用者如天胙先徳是也〉戍戌〈旁從人從戈人荷戈也乃屯戍之戍中從一則為十二辰之戌〉𡁲〈六至字從心十二霽𡁲字從口記大學有所忿詩終風願言則𡁲並有兩音然六至不從口霽韻不從心監韻新補忿字入去聲〉
　　俗字
　　様　娘　禪〈先字韻不收〉浯〈浯溪之浯十虞未收〉牌〈只有𥱼字〉糚〈只有此字亦作妝字〉耶〈禮部即不收只作邪〉欄〈韻內即無此字〉纔〈只是才字〉庄〈只是莊字〉鏹〈禮韻不收〉尖〈監韻無〉蘧〈蘧伯玉之蘧九魚未收〉嫦　褪









