
牧馬古道傍，道傍多古墓。
蕭條愁殺人，蟬鳴白楊樹。
迴頭望京邑，合沓生塵霧。
富貴安可常，歸來保貞素。

二妃方訪舜，萬里南方懸。
遠道隔江漢，孤舟無歲年。
不知蒼梧處，氣盡呼青天。
愁淚變楚竹，蛾眉喪湘川。
後人立爲廟，累世稱其賢。
過客設祠祭，孤狸來坐邊。
懷古未忍還，猿吟徹空山。

明月照高閣，綵女褰羅幕。
歌舞臨碧雲，簫聲沸珠箔。
青鸞臨南海，天上雙白鶴。
萬里齊翼飛，意求君門樂。
玉霄九重閉，金鎖夜不開。
兩翅自無力，愁鳴雲外來。
態深入空貴，世屈無良媒。
俛仰顧中禁，東飛白玉臺。

楚王竟何去，獨自留巫山。
偏使世人見，迢迢江漢間。
駐舟春谿裏，誓願拜靈顏。
夢寐覩神女，金沙鳴珮環。
閑豔絕世姿，令人氣力微。
含笑默不語，化作朝雲飛。

井底玉冰洞地明，琥珀轆轤青絲索。
仙人騎鳳披彩霞，挽上銀瓶照天閣。
黃金作身雙飛龍，口銜明月噴芙蓉。
一時渡海望不見，曉上青樓十二重。

