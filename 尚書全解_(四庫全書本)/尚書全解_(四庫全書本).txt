　　欽定四庫全書　　　　　經部二
　　尚書全解　　　　　　　書𩔖
　　提要
　　〈臣〉等謹案尚書全解四十卷宋林之竒撰之竒字少穎號拙齊侯官人官至宗正丞事蹟具宋史儒林傳之竒辭祿家居博考諸儒之説以成是書宋志作五十八卷此本僅標題四十卷考其孫畊後序稱脫稿之初為門人呂祖謙持去諸生傳録僅十得二三書肆急於鋟梓遂訛以傳訛至淳祐辛丑畊從陳元鳯得宇文氏所傳書説拾遺手稿一冊乃康誥至君陳之文乙巳得建安余氏所刻完本始知麻沙所刻自洛誥以下皆偽續又得葉真所藏林李二先生書解參校證騐釐為四十卷然則宋志所載乃麻沙偽本之卷數朱子所謂洛誥以後非林氏解者此本則畊所重編朱子未見夏僎作尚書解時亦未見故所引之竒之説亦至洛誥止也然畊既稱之竒初稿為呂祖謙持去則祖謙必見完書何以東萊書説始於洛誥以下雲續之竒之書毋乃畊又有所増修託之乃祖歟自宋迨明流傳既久又佚其三十四卷多方一篇通志堂刊九經解竭力購之弗能補也惟永樂大典修自明初其時猶見舊刻故所載之竒書解此篇獨存今録而補之乃得復還舊觀之竒是書頗多異説如以陽鳥為地名三俊為常伯常任準人皆未嘗依傍前人至其辨析異同貫串史事覃思積悟實卓然成一家言雖真贋錯雜不可廢也屢經散佚而卒能完善亦其精神刻摯有足以自傳者矣前有自序一篇述尚書始末甚詳然舛誤特甚漢書藝文志巳明雲古文尚書孔安國獻之遭巫蠱不列於學官而用偽孔傳序藏於家之説倂謂劉歆未見儒林傳明言伏生壁藏其書漢興亡數十篇獨得二十九篇而用衛宏古文尚書序使女傳言之説倂謂齊語難曉尤其致謬之大綱閻若璩諸人已有明辨茲不具論焉乾隆四十二年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







