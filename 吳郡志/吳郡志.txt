
宋范成大撰。成大有《驂鸞錄》已著錄。是書爲成大末年所作，郡人龔頤、滕茂、周南相與贊成之。時有求附於籍不得者，會成大歿，乃騰謗謂不出於成大手，遂寢不行。故《至元嘉禾志·序》謂《吳郡志》以妄議不得刊也。紹定初，廣德李壽朋始爲鋟版，趙汝談爲之序，以周必大所撰成大墓誌，定是書實所自爲，幷申明龔頤三人者，常爲成大蒐訪，故謗有自來，其論乃定。壽朋又以是書止紹興三年，其後諸大建置，如百萬倉、嘉定新邑、許浦水軍，顧逕移屯，皆未及載，復令校官汪泰亨補之，自謂仿褚少孫《補史記》例。然少孫《補史記》，雖爲妄陋，猶不混本書；泰亨所續，當時不別署爲續志，遂與本書淆亂，體例殊乖。其書凡分三十九門，徵引浩博，而敍述簡核，爲地誌中之善本。刊版久佚，此本猶紹定舊槧，往往於夾註之中，又有夾註。考成大以前，惟姚宏補註《戰國策》嘗有此例，而不及此書之多，亦可雲著書之剏體矣。
呉郡志 (四庫全書本)
余舞象之年，應童子試，入郡受業於伯暐高師。師為府學博士員，率餘登大成殿，禮夫子像，次謁韋刺史祠。見西廡方策半架，塵封蠹蝕，抽而視之，乃《吳郡志》。不知何人所作，何代所鐫也？暨從太史公錢師榮木樓，獲宋刻範文穆公《吳郡志》。珍為髻珠，亦不知其板何在也？適禹修方公為雲間刺史，葺理郡志，馳書招余，與眉公先生共事。因攜此帙入頑山廬，眉公開卷見門類總止，擊節歎賞，得未曾有題數語於後。時有史辰座，眉公指謂余曰：貴郡文獻，都在此老腹笥中。史因掀髯縱談，撫卷曰：「此志為趙宋紹定刻板，藏學宮韋刺史祠中。」余恍然昔年所見，深愧童蒙，覿面失之。亟理棹入吳門，再拜韋祠。但見朽木五片疊香爐下，摸板尋行，與藏本無二。叩訪其餘，已入庖丁爨煙矣。嗚呼，惜哉！異代異賣，不遇賞音，竟付煨燼。尚留蠹餘木屑，豈神授余耶？亟鋟諸梓，以答神貺。惜文穆公全集，杳不可得。活字詩稿，亥豕不堪著眼。僅存《田園雜興》石版在石湖草堂。當與白太傅《詩石記》為一郡雙璧。

余家新安之西麓村，幼從先人遊學於吳，今在吳十有五年矣。余聞先人之訓曰：君子居其邦，必不敢苟且以混俗。況吳大郡也，山水清嘉，衣冠所聚，繪圖續記，代不乏人。然世遠跡湮，不可得見者，僅存其目於藝文志中。收殘綴軼，曷可緩哉。乙亥季冬，虞山毛子修遠寓書吳門，載所刻範文穆公《吳郡志》板，屬余校修行世。余觀其刻畫完好，數十年束之高閣者。略不為蟲齕鼠傷，其愛護之如拱璧也，亦可知己甚為嘉美不置云。及讀南塘趙先生《序》，反覆證明，乃益曉然於古人之紀載，如此其整嚴也。彼求附入者，則拒而不許。一時嘩然，姑俟之。越四十年而論始定，何其難也。今學者易言作志，然而骫骳將順，罔識剪裁，不幾以千載之褒貶，為一人之愛憎耶？良可歎也。夫作志而不得其人，不如勿作，作亦勿傳。若文穆公所編之志，非但嘩然者欲阻其傳而不可得，且以嘩然有阻其傳者而傳，乃益可久已。

