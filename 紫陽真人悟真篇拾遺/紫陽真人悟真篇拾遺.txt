此恐學道之人，不通性理，獨修金丹，如此既性命之道未修，則運心不普，物我離齊，又焉能究竟圓通，迥超三界。故經云：有十種仙，皆於人中鍊心堅固精粹，壽千萬歲。若不修正覺三昧，則報盡還來，散入諸趣。是以彌勒菩薩《金剛經頌》云：饒君百萬劫，終是落空亡。故此《悟真篇》者，先以神仙命脈誘其修鍊，次以諸佛妙用廣其神通，終以真如覺性遺其幻妄，而歸於究竟空寂之本源矣。
佛性非同異，千燈共一光。增之寧解溢，減著且無傷。取捨俱為過，焚漂總不妨。見聞知覺法，無一可猜量。
如何妙體遍河沙，萬象森羅無障遮。會得圓通真法眼，始知三界在吾家。
視之不可見其形，及至呼時卻又譍。莫道此聲如谷響，若還無谷有何聲。
一物含聞見覺知，蓋諸塵境顯其機。靈常一物尚非有，四者憑何作所依。
不移一步到西天，端坐諸方在目前。項後有光猶是幻，雲生足底未為仙。
求仙本自無生，畏滅何曾暫滅。眼見不如耳見，口說爭如鼻說。
終日行，不曾行。終日坐，何曾坐。修善不成功德，造惡元無罪過。時人若未明心，莫執比言亂做，死後須見閻王，難免擭湯碓磨。
三界唯心妙理，萬物非此非彼，無一物非我心，無一物是我己。
見物便見心，無物心不見。十心通塞中，真心無不便。若生知識解，卻成顛倒見。覩境能無心，始卻菩薩面。
見了真空空不空，圓明何處不圓通。根塵心法都無物，妙用方知與佛同。
萬境縱橫在目前，隨他動靜任譁讙。圓明定慧終無染，似水生蓮蓮自乾。
一輪寶月當虛空，萬國清輝無障礙。收之不聚撥不開，前之不進後不退。彼非遠兮此非近，表非外兮裹非內。同中有異異中同，問你傀儡會不會。
蘊締根塵空色，都無一法堪言。顛倒之見已盡，寂靜之體修然。
我不異人，人心自異。人有親疏，我無彼此。水陸飛行，等觀一體。貴賤尊卑，首足同己。我尚非有，何嘗有你。彼此俱無，眾泡歸水。
曹溪一滴分千派，照古澄今無滯礙。近來學者不窮源，妄指蹄涔為大海。雪竇老師達真趣，大震雷音槌法鼓。獅王哮吼出窟來，百獸千邪皆恐懼。或歌詩，或語句，叮嚀指引迷人路。言詞磊落義高深，擊玉敲金響千古。爭奈迷人逐境流，卻將言相尋名數。真如實相本無言，無下無高無有邊，非色非空非二體，十方塵剎一輪圓。正定何曾分語默，取不得兮捨不得，但於諸相不留心，即是如來真軌則。為除萬相將真對，妄若不生真爾晦，能到真妄兩俱非，方得真心無罣礙。無罣礙兮能自在，一悟頓消窮劫罪，不施功力證菩提，從此永離生死海。吾師道高言語暢，留在世問為榜樣，昨宵被我喚將來，把鼻孔穿於杖上，問他第一義如何，卻道有言皆是謗。
夫戒定慧者，乃法中之妙用也。佛祖雖嘗有言，而未達者猶有所執，今略而言之，庶資開悟。然其心境兩忘，一念不動曰戒。覺性圓明，內外瑩徹日定。隨綠應物，妙用無窮曰慧。此三者相須而成，互為體用。或戒之為體者，則定慧為其用。定為體者，則戒慧為其用。慧之為體者，則戒定為其用。三者未嘗斯須相離也。猶如日假光而能照，光假照而能明。非光則不能照，非照則不能明。原其戒定慧者，本乎一性。光明照者，本乎一日。一尚非一，三復何三。三一俱忘，湛然清凈。
佛即心兮心即佛，心佛從來皆妄物，若知無佛亦無心，始是真如法身佛。法身佛，沒模樣，一顆圓光含萬象，無體之體即真體，無相之相即實相。非色非空非不空，不動不靜不來往，無異無同無有無，難取難捨難聽望，內外圓明到處通，一佛國在一沙中，一粒沙含大千界，一箇身心萬箇同，知之須會法無心，不染不滯為淨業，善惡千端無所為，便是南無及迦葉。
寶子衣中珠，本自圓明好，不會自尋求，卻數他人寶。數他寶，終無益，只是教君空費力，爭如認取自家珍，價直黃金千萬億。此寶珠，光最大，遍照三千大千界，從來不解少分毫，剛被浮雲為障礙。自從認得此摩尼，泡體空花誰更愛，佛珠還與我珠同，我性即歸佛性海。珠非珠，海非海，坦然心量包沙界，任你塵囂滿眼前，定慧圓明常自在。不是空，不是色，內外皎然如壅塞，六通神用妙無窮，自利利他還解極。見即了，萬事畢，絕學無為度終日，怕兮如未兆嬰兒，動止隨綠無固必。不斷妄，不斷真，真妄之心總屬塵，從來萬法皆無相，無相之中有法身，法身即是天真佛，亦非人兮亦非
物，浩然充塞天地問，只是希夷並恍惚。垢不染，光自明，無法不從心裹生，心若不生法自滅，即知罪福本無形。無佛修，無法說，丈夫智見自然別，出言便作獅子嗚，不似野牛論生滅。
如來禪性如水，體靜風波自止，興居湛湛常清，不獨坐時方是。今人靜坐取證，不道全在見性，性於見裹若明，見向性中自定，定成慧用無窮，是名諸佛神通，幾欲究其體用，但見十方虛空。空中杳無一物，亦無希夷恍惚。希恍既不可尋，尋之卻成乖失。只此乖失兩字，不可執為憑據。本空尚乃如空，豈有得失能所。但將萬法遣除，遣令淨盡無餘，豁然圓明自現，便與諸佛無殊。色身為我桎梏，且恁和光混俗，舉動一切無心，爭甚是非榮辱。生身只是寄居，逆旅主號毗盧，毗盧不來不去，乃知生滅無餘。或問毗盧何以，只為有相不是，眼前葉葉塵塵，非同非異非親，況此塵塵葉葉，箇箇釋迦迦葉，異則萬籟皆嗚，同則一風都攝，若要認得摩尼，莫道得法方知。有病用他藥療，病痊藥更何施。心迷須假法照，心悟法更不要。又如昏鏡得磨，痕垢自然滅了。本為心法皆妄，故令離盡諸相，諸相離了如何，是名至真無上。若欲莊嚴佛土，平等行慈救苦，菩提本願須深，切莫相中有取。此名福慧雙圓，當來授記俱先，倘若纖塵有染，卻於諸佛無緣。翻念凡夫迷執，盡被情愛染習，只為貪著情多，常在胎卵化濕。學道須教猛烈，無情心剛似鐵，直饒父母妻兒，又與他人何別。常守一顆圓光，不見可欲思量，萬法一時無著，說甚地獄天堂。然後我命在我，空中無昇無墮，出沒諸佛土中，不離菩提本坐。觀音三十二應，我學亦從中證，化現不可思議，盡出逍遙之性。我是無心禪客，凡事不會揀擇，昔時一箇黑牛，今日渾身總白，有時自歌自笑，傍人道我神少，爭知被褐之形，內懷無價之寶。更若見我談空，卻似囫園吞棗，此法惟佛能知，凡愚豈解相表。兼有修禪上賓，只學鬥口合唇，誇我問答敏給，卻元不識主人。蓋是尋枝摘葉，不解窮究本根，得根枝葉自茂，無根枝葉難存。便逞已握靈珠，轉於人我難除，與他靈源妙覺，遠隔千里之殊。此輩可傷可笑，空說積年學道，心高不肯問人，枉使一生虛老，乃是愚迷鈍根，邪見業重為因，若向此生不悟，後世爭免沉淪。
堪笑我心，如頑如鄙，兀兀騰騰，任物安委。不解修行，亦不造罪，不曾利人，亦不利己。不持戒律，不拘忌諱，不知禮樂，不行仁義。人問所能，百無一會。飢來吃飯，渴來飲水，困則睡眠，覺則行履，熱則單衣，寒則蓋被。無思無慮，何憂何喜，不悔不謀，無念無意，死生榮辱，逆旅而已。林木柄烏，亦何為比。來且不禁，去亦不止，不避不來，無讚無毀，不厭醜惡，不羨善美。不處靜室，不遠鬧市，逢肉也餐，遇酒也醉，不說人非，不誇己是，不厚尊榮，不薄賤稚，親愛冤讎，大小內外，哀樂得喪，敬侮儉易，心無兩觀，坦然一揆。不為福先，不為禍始，感而後應，迫而後起。不畏鋒刃，焉怕虎兕。隨物稱呼，豈拘名字。眼不就色，聲不來耳，凡有所相，皆屬妄偽。男女形聲，悉非定體，體相無心，不染不愛，自在逍遙，物莫能累。妙覺光圓，映徹表裹，包裹六極，無有遐邇。光兮非光，如月在水，取捨既難，復何比擬。了玆妙用，迥然超彼，或問所宗，如斯而已。
一十二首
妄想不須強滅，真如何必希求。本源自性佛齊修，迷悟豈拘先後。悟則剎那成佛，迷則萬劫淪流。若能一念契真修，滅盡恆沙罪垢。
本自無生無滅，強將生滅區分，只如罪福亦何根，妙體何曾增損。我有一輪明鏡，從來只為蒙昏，今朝磨瑩照乾坤，萬象超然難隱。
我性入諸佛性，諸方佛性皆然，亭亭蟾影照寒泉，一月千潭普現。小則毫分莫識，大時遍滿三千，高低不約信方圓，說甚短長深淺。
法法法元無法，空空空亦非空，靜誼語默本來同，夢裹何曾說夢。有用用中無用，無功功裹施功，還如果熟自然紅，莫問如何修種。
善惡一時妄念，榮枯都不關心，晦明隱顯任浮沉，隨分飢餐渴飲。神靜湛然常寂，不妨坐外歌吟，一池秋水碧仍深，風動魚驚儘任。
對鏡不須強滅，假名權立菩提，色空明暗本來齊，真妄體分兩體。悟則便名淨土，更無天竺曹溪，誰言極樂在天西，了則彌陀出世。
人我眾生壽者，寧分彼此高低。法身通照沒吾伊，念念體分同異。見是何曾是是，聞非未必非非。往來諸用不相知，生死誰能礙你。
住想修行布施，果報不離天人，恰如仰箭射浮雲，墜落祗緣力盡。爭似無為實相，還須返樸歸淳，境忘情性任天真，以證無生法忍。
魚兔若還入手，自然忘卻荃蹄，渡河筏子上天梯，到彼悉皆遣奔。未悟須憑言說，悟來言說皆非，雖然四句屬無為，此等何須脫離。
悟了莫求寂滅，隨綠只接群迷，尋常邪見及提攜，方便指歸實際。五眼三身四智，六度萬行修齊，圓光一顆好摩尼，利物兼能自利。
我見時人說性，只誇口急酬機，及逢境界轉癡迷，又與愚人何異。說得便須行得，方名言行無虧，能將慧劍斬魔魑，此號如來正智。
欲了無生妙道，莫如自見真心，真心無相亦無音，清淨法身只恁。此道非無外有，非中亦莫求尋，二邊俱遣棄中心，見了名為上品。

