
君不見〈一本無此三字〉漁陽八月塞草腓，征人相對併思歸。
雲和朔氣連天黑，蓬雜驚沙散野飛。
是時天地陰埃遍，瀚海龍城皆習戰。
兩軍鼓角暗相聞，四面旌旗看不見。
昭君遠嫁已年多，戎狄無厭不復和。
漢兵候月秋防塞，胡騎乘冰夜渡河。
河塞東西萬餘里，地與京華不相似。
燕支山下少春暉，黃沙磧裏無流水。
金戈玉劍十年征，紅粉青樓多怨情。
厭向殊鄉久離別，秋來愁聽擣衣聲。

