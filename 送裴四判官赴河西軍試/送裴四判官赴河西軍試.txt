
吏道豈易愜，如君誰與儔。
逢時將騁驥，臨事無全牛。
鮑叔幸相知，田蘇頗同遊。
英資挺孤秀，清論含古流。
出塞佐持簡，辭家擁鳴騶。
憲臺貴公舉，幕府資良籌。
武士佇明試，皇華難久留。
陽關望天盡，洮水令人愁。
萬里看一鳥，曠然煙霞收。
晚花對古戍，春雪含邊州。
道路難暫隔，音塵那可求。
他時相望處，明月西南樓。

