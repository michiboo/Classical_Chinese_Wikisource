　　欽定四庫全書　　　　　子部十二
　　桂苑叢談　　　　　　　小説家𩔖二〈異聞之屬〉提要
　　〈臣〉等謹案桂苑叢談一卷考新唐書藝文志載桂苑叢談註曰馮翊子子休撰不著姓名晁公武引李淑邯鄲書目雲姓嚴疑馮翊子其號而子休其字也陳繼儒刻入祕笈乃題為唐子休馮翊著顛倒其文誤之甚矣其書前十條皆載咸通以後神怪異及瑣細之事後為史遺十八條其十二條亦紀唐代雜事餘六條則兼及南北朝然如髙浟捕賊髙延宗縱恣崔宏度酷虐諸事齊隋本史皆已載之又似摘鈔卷中未及刋削者疑已經後人竄亂非原書也其甘露亭一條稱吳王收復浙右之嵗者當為昭宗天復二年時始封楊行密為吳王故子休以此稱之然則作是
<子部,小說家類,異聞之屬,桂苑叢談,提要>書者其江南人歟乾隆四十六年正月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀












　　欽定四庫全書
　　桂苑叢談
　　張綽有道術
　　咸通初有進士張綽者下第後多遊江淮間頗有道術常養氣絶粒嗜酒耽碁又以爐火藥術為事一旦覩天大哂命筆題雲爭奈金烏何頭上飛不住紅爐謾燒藥玉顔安可駐今年花發枝明年葉落樹不如且飲酒莫管流年逝人以此異之不喜裝飾多厯旗亭而好酒杯也或人召飲若遂合意則索紙剪蛺蝶三二十枚以氣吹之成列而飛如此累刻以指之俄皆在手見者求之即以他事為阻常遊鹽城多為酒困非𩔖輩欲乗酒試之相競較力留繫是邑中醒乃述課得陳情二首以上狄令乃立釋之詩所紀惟一篇雲門風常有蘭馨鼎族家傳霸國名容貎靜懸秋月彩文章髙振海濤聲訟堂無事調琴軫郡閣何妨醉玉觥今日東漸〈音尖〉橋下水一條從此鎮長清自後狄宰多張之才次求其道日久延接欲傳其術張以明府勲貴家流年少而宰劇邑多聲色狗馬之求未暇志味𤣥奧因贈詩以開其意云何用梯媒向外求長生只在內中修莫言大道人難得自是行心不到頭他日將欲離去乃書琴堂而別後人多雲江南上昇初去日乗醉因求搗網剪𥿄二隻以水噀之俄而翔翥乃曰汝先去吾即後來時狄公亦醉不暇拘留遂得去其所題雲張綽張綽自不㑹天下經書在腹內身卻騰騰處世間心即逍遙出天外至今江淮好事者記綽時事詩極多
　　太尉朱崖辯獄
　　太尉朱崖出鎮浙右有甘露知主事者訴交代得常住什物被前主事𨼆用卻常住金若干兩引證前數輩皆有逓相交割文字分明衆詞皆指以新得替者隱用之且初上之時交領既分明及交割之日不見其金鞫成具獄伏罪昭昭然未窮破用之所由或以僧人不拘細行而費之以是無理可伸甘之死地一且引慮之際公疑其未盡徴以意揣之髠人乃具實以聞曰居寺者樂於知事前後主之者積年已來空交分兩文書其實無金郡衆以某孤立不雜輩流欲乗此擠排之因流涕不勝其寃公乃憫而惻之曰此固非難也俛仰之間曰吾得之矣乃立從召兠子數乗命關連僧入對事咸遣蔽𬖄子畢令門不相對命取黃泥各令模前後交付下次金様以慿證據僧既不知形段竟模不成公怒令劾前輩皆一一伏罪其所排者遂獲清雪
　　崔張自稱俠
　　進士崔涯張祜下第後多遊江淮常嗜酒侮謔時輩或乗飲興即自稱俠二子好尚既同相與甚洽崔因醉作俠士詩云太行嶺上三尺雪崔涯袖中三尺鐵一朝若遇有心人出門便與妻兒別由是徃徃播在人口崔張真俠士也以此人多設酒饌待之得以互相推許一旦張以詩上牢盆使出其子授漕渠小職得堰俗號冬𤓰張二子一椿兒一桂子有詩曰椿兒遶樹春園裏桂子尋花夜月中人或戲之曰賢郎不宜作等職張曰冬𤓰合出祜子戲者相與大哂後嵗餘薄有資力一夕有非常人裝飾甚武腰劒手囊貯一物流血於外入門謂曰此非張俠士居也曰然張揖客甚謹既坐客曰有一讐人十年莫得今夜獲之喜不可已指其囊曰此其首也問張曰有酒否張命酒飲之客曰此去三數里有一義士余欲報之則平生恩讐畢矣聞公氣義可假餘十萬緡立欲酬之是余願矣此後赴湯蹈火為狗為雞無所憚張且不吝深喜其説乃扶囊燭下籌其縑素中品之物量而與之客曰快哉無所恨也乃留囊首而去期以卻回及期不至五鼓絶聲東曦既駕杳無蹤跡張慮以囊首彰露且非已為客既不來計將安出遣家人將欲埋之開囊出之乃豕首矣因方悟之而嘆曰虛其名無其實而見欺之若是可不戒歟豪俠之氣自此而䘮矣
　　班支使解大明寺語
　　太保令狐相出鎮淮海日支使班蒙與從事俱遊大明寺之西廊忽覩前壁題雲一人堂堂二曜重光泉深尺一㸃去冰旁二人相連不欠一邊三梁四柱烈火燃添卻䨇勾兩日全諸賔至而顧之皆莫能辨獨班支使曰一人非大字乎二曜者日月非明字乎尺一者寸土非寺字乎㸃去冰旁水字也二人相連天字也不欠一邊下字也三梁四柱烈火燃無字也添卻𩀱勾兩日全比字也以此觀之得非大明寺水天下無比八字乎衆皆恍然曰黃絹之竒智亦何異哉稱歎彌日詢之老僧曰頃年有客獨遊題之而去不言姓氏
　　賞心亭
　　咸通中丞相姑臧公拜端揆日自大梁移鎮淮海政績日聞未期周榮加水土移風易俗甚洽羣情自彭門亂常之後藩鎮瘡痍未平公按轡躬已而治之補綴頽毀整葺壊綱功無虛日以其郡無勝遊之地且風亭月榭既已荒涼花圃釣臺未愜深㫖一朝命於戲馬亭西連玉鈎斜道開闢池沼搆葺亭臺揮斤既畢萃其所芳春九旬都人士女得以遊觀一旦聞浙右小校薛陽陶監押度支運米入城公喜其姓同曩日朱崖左右者遂令訽之果是其人矣公愈喜似獲古物乃命衙庭小將代押留止別館一日公召陶同遊問及往日蘆管之事陶因獻朱崖陸鬯元白所撰歌一曲公亦喜之即於茲亭奏之其管絶微每於一觱篥管中常容三管也聲如天際自然而來情思寛閒公大佳賞之亦贈其詩不記終篇其發端雲虛心纖質鴈銜餘鳯吹龍吟定不如於是賜賚甚豐出其二子皆授牢盆倅職初公搆池亭畢未有名因名賞心諸從事以公近諱葢賞字有尚也公曰宣父言徴不言在言在不稱徴且非內官宮妾何避其疑哉遂不改作其亭自秦畢䧟逆乃為芻豢之地嗟乎公孫𢎞之東閣劉屈氂後為馬廐亦何異哉
　　方竹柱杖
　　太尉朱崖公兩出鎮於浙右前任罷日遊甘露寺因訪別於老僧院公曰弟子𫯠詔西行祗別和尚老僧者熟於祗接至於談話多空教所長不甚對以他事由是公憐而敬之煑茗既終將欲辭去公曰昔有客遺笻竹杖一條聊與師贈別亟令取之須臾而至其杖雖竹而方所持向上節眼鬚牙四面對出天生可愛且朱崖所寳之物即可知也別後不數嵗再領朱方居三日復因到院問前時柱杖何在曰至今寳之公請出觀之則老僧規圓而漆之矣公嗟嘆再彌日自此不復目其僧矣太尉多蓄古逺之物雲是大宛國人所遺竹唯此一莖而方者也昔者友人甞語愚雲徃嵗江行風阻未得前去沿岸野歩望出嶺而去忽見蘭若甚多僧院覩客來皆扃門不內獨有一院大敞其戶見一僧蹺足而眠以手書空顧客殊不介意友生竊自思書空有換鵝之能蹺足𩔖坦牀之事此必竒僧也直入造之僧雖強起全不樂客不得已而問曰先逹有詩云書空蹺足睡路險側身行和尚其庶幾乎僧曰貧道不知何許事適者盡房門拔匙𢬵客不辭而出嗚呼彌天四海之談澄汰簸之對故附於此
　　杜可均卻䑕
　　禧宗末廣陵有窮丐人杜可均者年四十餘人見其好飲絶粒每日常入酒肆廵坐求飲亦不見其醉葢自量其得所人有憐之者命與之飲三兩杯便止有姓樂者列酒旗於城街之西常許以隂雨徃諸旗亭不及即令來此與飲可均有所求亦不造矣或無所獲必乃過之樂亦無阻一旦遇大雪詣樂而求飲覩主事者白雲既已齧損即須據物陪來樂不喜其説可均乃問曰何故曰有人將衣物換酒藏不謹致䑕齧壊杜曰此間屋院幾何曰若干杜曰某弱年曽記得一符甚能卻䑕即不知可有驗否請書以試之術或有驗則盡此室永無䑕矣就將符依法命焚之自此䑕蹤遂絶不知何故杜屬府城傾䧟之後秦畢重圍之際容貎不改皆為絶粒耳
　　李將軍為左道所悞
　　護軍李將軍全臯罷淮海日寓於開元寺以朝廷艱梗未獲西歸一旦有一小校紹介一道人云能爐火之事護軍乃延而客之自此常與之善一日話及黃白事道人曰唯某頗能得之可求一鼎容五六萬已來者得金二十餘兩為母日給水銀藥物火𠉀足而換之莫窮嵗月終而復始李喜其説顧囊有金帯可及其數以付道人諸藥既備用火之後日日親自㸔驗居數日覺有微倦乃令家人親愛者守之數日既滿齋沐而後開金色粲然的不虛矣李拜而信之三日之內添換有一日道人不來藥爐一切如舊疑悞之俄經再宿初且訝其不至不得已啓爐而視之不見其金矣事及導引小校代填其金道人杳無蹤跡
　　沙彌辯詩意
　　乾符末有客寓止廣陵開元寺因友㑹語愚雲頃年在京權寄青龍寺日見有客甞訪寺僧屆賔署屬主者怱遽不暇留連翌日復至又遇要地朝客不得展敬別時又來亦阻他事客怒色取筆題門而去詞曰龕龍東去海時日𨼆西斜敬文今不在碎石入流沙僧衆皆不能詳獨有沙彌能解之衆問其由則曰龕龍去矣有合字時日𨼆也有寺字也敬文不在茍字也碎石入沙卒字也此不遜之言辱我曹矣僧人大悟追前人杳無蹤由客雲沙彌乃懿皇朝文皓供𫯠
　　客飲甘露亭
　　有甘露寺僧語愚雲吳王復浙右之嵗明年夏中夜月瑩無雲望江澄澈如晝諸徒侶悉已禪寂竟無人蹤禽犬皆息矣獨某黙黙持課時亦惜其皎月沉房廊臨江恰幽靜俄有數人自西軒而來領僕廝輩挈酒壺直抵望江亭而止皆話今宵明月江水清澄得與諸人邂逅相遇且不辜此景矣僧窺之而思曰中夜禁行客自何來必是幽靈異人乎乃於窻際俯伏而伺之既至坐定命酒羅列果食器皿隨時所有東向一人南朝之衣清甚美西坐一人北畨之服魁梧亹亹北行一人逢掖之衣指東向者設禮而坐南行一人朱衣霜簡清痩多髯飛杯之頃東向者語西坐曰項羽重瞳猶有烏江之敗湘東一目寜為四海所歸果致如是乎西坐者乃笑而言曰徃者賢金昆不堅籬棘見未萌吾子豈有向來之患乎由是二客各低頭不樂南向朱衣曰時世命也知復何為且某又忽至此二三君子以為何如東向者曰朝代雖殊古今一致俾公縱無滿宮多少承恩者似有容華妾也亦恐不脫此難北向逢掖衣曰此猶可也大忌者滿身珠翠將何用唯與豪客拂象牀大患此也朱衣欷歔低頭而已東向曰今日得恣縱江南之遊皆乏風流矣僕記雲邑人種得西施花千古春風開不盡可謂越古超今矣酒至西行西坐者曰各徴曩日臨危一言以代絲竹自吟自送可乎衆曰可西坐者乃執杯而吟曰趙壹能為賊鄒陽解獻書可惜西江水不救轍中魚次至逢掖舉杯而歌曰偉哉橫海鱗壯矣垂天翼一旦失風水翻為螻蟻食廵至東向曰功遂侔昔人保退無智力既涉太行險茲路信難陟以至朱衣乃朗吟曰握裏龍蛇𥿄上鸞逡廵千幅不將難顧雲已徃羅𨼆耄更有何人逞筆端吟罷東樓晨鐘遽鳴僧戶軋然而啟遂歘爾而散竟無蹤矣僧之聰慧不羣多有遺之者愚故得而録其畧焉
　　史遺
　　崔英年九嵗在秦王苻堅宮內讀書堅殿上方臥諸生皆趨英獨緩歩怪而問之英曰陛下如慈父非桀紂君何用畏乎又問卿讀何書曰孝經堅曰有何義曰在上不驕堅為之起更問有何義曰自天子至於庶人章上愛下下敬上堅曰卿好待十七必用卿為大夫英曰日月可重見陛下至尊不可再覩洪恩士或可用則用何在後期堅曰須待十七必召卿也及期拜諫議大夫高浟為滄牧善捕賊有人失黑牛背上有白毛韋道建曰高浟捉賊無不獲矣得此可為神浟乃詐為州縣市牛皮不限多少倍酬其直使主認之因獲是賊
　　高延宗北齊文帝之弟縱恣過度為齊牧乃於樓上濡而使人向上張口承之又以豬肉和糞以飼左右崔𢎞度隋文時為太僕卿甞戒左右曰無得誑我後因食鱉問侍者曰美乎曰美𢎞度曰汝不食安知其美皆杖焉長安為之語曰寜飲三斗醋不見崔𢎞度寜茹三斗艾不逢屈突葢葢同時虐吏也
　　王梵志衛州黎陽人也𥠖陽城東十五里有王徳祖者當隋之時家有林檎樹生癭大如斗經三年其癭朽爛徳祖見之乃撤其皮遂見一孩兒抱胎而出因養之至七嵗能語問曰誰人育我及問姓名徳祖具以實告因林木而生曰梵天後改曰志我家長育可姓王也作詩諷人甚有義㫖葢菩薩示化也
　　釋法慶煬帝時在長安先天寺造丈六夾柱像未成暴亡時寳昌寺僧大智亦卒三日而還良久雲見宮殿若王者見法慶在一像前語曰法慶造像未畢何乃令我死檢簿者曰命祿俱盡像曰須成我矣可給荷葉以終其事言訖大智再生衆異之徃問法慶亦話説其驗跡竟不能食每旦食荷葉一枚齋時三枚如此五年功就而卒
　　鄒鳯熾高宗時人眉高背曲住長安懐徳坊富於財市南山木每樹估一疋自雲山木可盡我絹有餘乃鄒駱駝也
　　王積薪隨明皇西幸有司奔從翰林奕棊者獨王在焉蜀道隘狹毎止息道路店舎多為尊官所占王悽悽無所入因沿溪深逺寓宿山中孤姥之家但有婦姑止給薪米才暝婦姑皆闔戶而休王宿於下夜忽聞堂內姑謂婦曰良宵無以為適與子碁一局王異之堂內無燭又婦姑各在東西室王即附耳門扉俄聞婦曰起東五南九置子矣姑曰東五南十二置子矣婦又曰起西八南十置子矣姑又曰西九南十四置子矣每置一子皆良久思維夜及四更王一一宻記共下止三十六忽聞姑曰子已北矣吾止勝九枰耳婦亦甘焉遲明王具禮請問於老姥姥曰爾可率已之意而按局置子焉王則出局盡平生之妙而布子未及數十謂婦曰是子可教以常勢耳因指示攻守殺奪救應防拒之法其意甚略王即更求其説姥笑曰止此已無敵於人間矣自是王之藝絶無其倫即布所記婦姑對敵之勢罄竭心力較其九枰之勢終不得也因名鄧艾開蜀勢至今有焉
　　鄭代肅宗時為潤州刺史兄侃嫂張氏女年十六名采娘淑貞其儀七夕夜陳香筵祈於織女是夕夢雲輿雨葢蔽空駐車命采娘曰吾織女祈何福曰願丐巧耳乃遺一金針長寸餘綴於𥿄上置裙帯中令三日勿語汝當竒巧不爾化成男子經二日以告其母母異而視之則空𥿄矣其針跡猶在張數女皆卒至母娠病而不言張氏有恨言曰男女五人皆卒復懐何為將復服藥以損之藥至將服采娘昏奄之內忽稱殺人母驚而問之曰某之身終當為男子母之所懐是也聞藥至情急是以呼之母異之乃不服藥采娘㝷卒既葬母悲念乃常所戲之物而匿之未逾月遂生一男子人有動所匿之物兒即啼哭張氏哭女孩兒即啼哭罷即愈及能言常戲弄之物乃采娘後身也因名曰叔子後及位至柱史
　　竟陵僧有於水濵得嬰兒者育為弟子稍長自筮得蹇之漸繇曰鴻漸於陸其羽可用為儀乃姓陸氏字鴻漸名羽及冠有文章多意思恥一物不盡其妙得煎茶之法著於世
　　吳郡顧況貞元中進士及第詞清妙絶為韓晉公浙西觀察判官公甞有乳母與外相通卜射求事公持法欲殺闔宅莫敢言密令人言於況令救之況乃詣公所問何故公曰天下皆知某守法豈伊乳母先犯也況對曰三尺兒亦知公法令禁何宅內人而違犯然公年幼時讀書早起夜臥㸔侍即要乳母今年長為公相𠉀伯乳母焉用哉誠宜殺之也公悲悟遽捨之況後在朝為小著諧謔輕薄傲毀朝士貶信州司馬
　　崔膺博陵人也性狂少長於外家不齒及長能文首出衆子作道旁孤兒歌以諷外氏其文典而美常在張建封書院憐其才引為上客善為盡時因酒興偶畵得一疋馬為諸小兒竊去一旦將行營大呌稱膺失馬張公令捕之廂將問毛色應雲膺馬昨夜猶在氊下監軍怒請殺之建封與監軍先有約彼此不相違建封曰卻乞取崔膺軍中遂捨之
　　淮南節度杜祐先婚梁氏女梁卒策嬖姬李氏為正嫡有勑封邑為國夫人膺密勸請讓追封亡妻梁氏祐請膺為表略雲以妾為妻魯史所禁又雲豈伊身賤之時妻同勤苦宦達之後妾享榮封云云梁氏遂得追封李亦受命時議美焉其後終為李氏所怒社日公命食彘肉因為李氏置堇而卒
　　李銛錡從父弟也為宋州刺史聞錡於浙西反慟哭悉驅妻子奴婢老幼量項為枷自拘於廉使朝廷聞而薄貶
　　馬司徒之子鬯以第中大杏饋竇文埸文埸以進徳宗徳宗以為未甞見頗怪鬯令中使就封其樹葢懼宅廢為𫯠城園也
　　任廸簡為天徳軍判官飲酒吏誤以醋供廸簡以李景略令酷發之必死乃強飲之吐血而歸軍中人聞皆泣感後景畧卒軍請為主自衛佐拜中憲為軍使後鎮亦定
　　周鄭客唐衢有文學老而無成善哭每一聲音調哀切聞者泣下常遊太原遇享軍酒酣乃哭滿座不樂主人為之罷宴矣
　　越僧靈徹得蓮花漏於廬山傳江西廉使丹以恵逺山中不知刻漏乃得銅葉制器狀如蓮花置盆水之上底孔漏水半之則沉每晝夜十二沉之節雖冬夏雲隂月黑無所差矣

　　桂苑叢談
