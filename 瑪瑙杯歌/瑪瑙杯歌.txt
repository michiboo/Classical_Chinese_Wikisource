
瑤溪碧岸生奇寶，剖質披心出文藻。
良工雕飾明且鮮，得成珍器入芳筵。
含華炳麗金尊側，翠斝瓊觴忽無色。
繁弦急管催獻酬，倏若飛空生羽翼。
��蘭英照豹斑，滿堂詞客盡朱顏。
花光來去傳香袖，霞影高低傍玉山。
王孫彩筆題新詠，碎錦連珠復輝映。
世情貴耳不貴奇，謾說海底珊瑚枝。
寧及琢磨當妙用，燕歌楚舞長相隨。

