宋郭若虛撰。若虛不知何許人。書中有熙寧辛亥冬，被命接勞北使，為輔行語。則嘗為朝官，故得預接伴。陳振孫《書錄解題》雲，自序在元豐中稱大父司徒公，未知何人。郭氏在國初無顯人，但有郭承祐耳。然今考史傳，並郭承祐亦不載，莫之詳也。是書馬端臨《文獻通考》作《名畫見聞誌》，而《宋史·藝文志》、鄭樵《通志》略則所載與今本並同，蓋《通考》乃傳寫之誤。若虛以張彥遠《歷代名畫記》絕筆唐末，因續為裒輯，自五代至熙寧七年而止，分敘論、記藝、故事拾遺、近事四門。鄧椿《畫繼》嘗議其評孫位、景樸優劣倒置，由未嘗親至蜀中，目睹其畫。又謂江南王凝之花鳥，潤州僧修範之湖石，道士劉真白之松石梅雀，蜀童詳、許中正之人物仙佛，邱仁慶之花，王延嗣之鬼神，皆熙寧以前名筆，而遺略不載。然一人之耳目，豈能遍觀海內之丹青？若虛以見聞立名，則遺略原所不諱。況就其所載論之，一百五六十年之中，名人藝士，流派本末，頗稱賅備，實視劉道醇《畫評》為詳，未可以偶漏數人，遽見點。其論製作之理，亦深得畫旨，故馬端臨以為看畫之綱領，更未可以一語失當為玷也。
余大父司徒公，雖貴仕，而喜廉退恬養。自公之暇，唯以詩書琴畫為適。時與丁晉公、馬正惠蓄畫均，故畫府稱富焉。先君少列，躬蹈懿節，鑒別精明，珍藏罔墜，欲養不逮，臨言感咽。後因諸族人間取分玩，緘滕罕嚴，日居月諸，漸成淪棄。賤子雖甚不肖，然於二世之好，敢不欽藏。嗟乎！逮至弱年，流散無幾。近歲方購尋遺失，或於親戚間以他玩交酬，凡得十餘卷，皆傳世之寶。每宴坐虛庭，高懸素壁，終日幽對，愉愉然不知天地之大、萬物之繁；況乎驚寵辱於勢利之場，料得喪於奔馳之域者哉！復遇朋遊覯止，亦出名蹤柬論，得以資深銓較，由之廣博。雖不與戴、謝並生，愚竊慕焉。又好與當世名士甄明體法，講練精微，益所見聞，當從實錄。昔唐張彥遠字愛賓嘗著《歷代名畫記》，其間自黃帝時史皇而下總括畫人姓名，絕筆於永昌元年。厥後撰集者率多相亂，事既重疊，文亦繁衍。今考諸傳記，參較得失，續自永昌元年，後歷五季，通至本朝熙寧七年，名人藝士，編而次之。其有畫跡尚晦於時、聲聞未喧於眾者，更竢將來。亦嘗覽諸家畫記，多陳品第。今之作者，各有所長；或少也嫩而老也壯，或始也勤而終也怠。今則不復定品，唯筆其可紀之能、可談之事，暨諸家畫說。略而未至者，繼以傳記中述畫故事，並本朝事跡，採摭編次，釐為六卷，目之曰《圖畫見聞誌》。後之博雅君子，或加點竄，將可取於萬一。郭若虛序。

