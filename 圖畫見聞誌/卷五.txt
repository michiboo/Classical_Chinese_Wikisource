
故事拾遺唐朝、朱梁、王蜀，總二十七事。
八駿圖　謝元深 滕王 閻立本 
鶴畫　吳道子 金橋圖 先天菩薩 
資聖寺　淨域寺 西明寺 相藍十絕 
王維 三花馬 崔圓 周昉 
張璪 石橋圖 柳公權 會昌廢壁 
西園圖　雪詩圖李益附 鄭贊 盧氏宅 
趙喦　劉彥齊 常生 　 
《八駿圖》
舊稱周穆王八駿，日馳三萬里。晉武帝時所得古本，乃穆王時畫，黃素上為之。腐敗昏潰，而骨氣宛在。逸狀奇形，實亦龍之類也。遂令史道碩模寫之，宋、齊、梁、陳，以為國寶。隋文帝滅陳，圖書散逸，此畫為賀若弼所得。齊王暕知而求得之，答以駿馬四十蹄，美錦五十段。後復進獻煬帝。至唐貞觀中，勑借魏王泰，因而傳模於世。其一曰渠黃，身青，騣尾赤，項下至肚紅而蹄黑。其二曰山子，身紫，騣尾黑，項下至肚紅而蹄黑。其三曰盜驪，身黃而黑班，騣尾黑，項下至肚紅而蹄黑，騣鬣絕少也。其四曰綠耳，身青，騣尾黑而虬，項下至肚紅而蹄黑。其五曰赤驥，身赤，騣尾赤而黃，項下至肚紅而蹄黑。其六曰 囗騮，身淺紫，騣尾深紫而虬，項下至肚紅而蹄黑，囗音華。其七曰踰輪，身紫而帶黑，騣尾黑而虬，項下至肚紅而蹄黑，額上精騣向前尖而上卷。其八曰白 囗。身青驄，騣尾紅，項下至肚紅而蹄黑，囗音義。
謝元深
唐貞觀三年，東蠻謝元深入朝，冠烏熊皮冠，以金絡額，毛帔，以韋為行縢，著履。中書侍郎顏師古奏言：「昔周武王治致太平，遠國歸款，周史乃集其事為《王會篇》。今聖德所及，萬國來朝，卉服鳥章，俱集蠻邸，實可圖寫貽於後，以彰懷遠之德。」上從之，乃命閻立德等圖畫之。
滕王
唐滕王元嬰，高祖第二十二子也。善畫蟬雀、花卉，而史傳不載，惟張彥遠《歷代名畫記》中書之。及覩王建《宮詞》云：「內中數日無宣喚，傳得滕王《蛺蝶圖》。」乃知其善畫也。
閻立本
唐閻立本，至荊州觀張僧繇舊跡，曰：「定虛得名耳。」明日，又往，曰：「猶是近代佳手。」明日，往，曰：「名下無虛士。」坐臥觀之，留宿其下十餘日，不能去。又僧繇曾作《醉僧圖》傳於世，長沙僧懷素有詩云：「人人送酒不曾沽，終日松間繫一壺，草聖欲成狂便發，真堪畫入《醉僧圖》。」然道士每以此嘲僧，羣僧於是聚鏹數十萬，求立本作《醉道圖》，並傳於代。
鶴畫
黃筌寫《六鶴》。其一曰唳天，舉首張喙而鳴。其二曰警露，回首引頸上望。其三曰啄苔，垂首下啄於地。其四曰舞風，乘風振翼而舞。其五曰疏翎，轉項毨其翎羽。其六曰顧步。行而回首下顧。後輩丹青，則而象之。杜甫詩稱「薛公十一鶴，皆寫青田真」。恨不見十一之勢復何如也。
吳道子
開元中，將軍裴旻居喪，詣吳道子請於東都天宮寺畫神鬼數壁，以資冥助。道子答曰：「吾畫筆久廢，若將軍有意，為吾纏結，舞劍一曲，庶因猛勵，以通幽冥。」旻於是脫去縗服，若常時裝束，走馬如飛，左旋右轉，擲劍入雲，高數十丈，若電光下射，旻引手執鞘承之，劍透室而入，觀者數千人，無不驚慄。道子於是援毫圖壁，颯然風起，為天下之壯觀。道子平生繪事，得意無出於此。
《金橋圖》
《金橋圖》者，唐明皇封泰山，回車駕，次上黨。潞之父老，負擔壺漿，遠近迎謁。帝皆親加存問，受其獻饋，錫賚有差。其間有先與帝相識者，悉賜以酒食，與之話舊故。所過村部，必令詢訪孤老喪疾之家，加弔恤之，父老欣欣然莫不瞻戴，叩乞駐留焉。及車駕過金橋，橋在上黨。御路縈轉，上見數十里間，旗纛鮮華，羽衛齊肅。顧左右曰：「張說言我勒兵三十萬，旌旗徑千里，挾右上黨，至於太原，見《后土碑》。真才子也。」帝遂召吳道子、韋無忝、陳閎，令同製《金橋圖》。御容及帝所乘照夜白馬，陳閎主之；橋梁、山水、車輿、人物、草木、鷙鳥、器仗、帷幕，吳道子主之；狗、馬、驢、騾、牛、羊、橐駞、猴、兔、豬、 囗之屬，韋無忝主之。圖成，時謂三絕焉。
先天菩薩
有先天菩薩幀，本起成都妙積寺。唐開元初，有尼魏八師者，常念《大悲呪》。有雙流縣民劉乙，小字意兒，年十一歲，自言欲事魏尼，尼始不納，遣亦不去，常於奧室坐禪。嘗白魏云：「先天菩薩見身此地。」遂篩灰於庭。一夕有巨跡，長數尺，倫理成就。意兒因謁畫工，隨意設色，悉不如意。有僧法成者，自雲能畫，意兒常合仰祝，然後指授之，僅十稔，功方就。後塑先天菩薩像，二百四十二首，首如塔勢，分臂如蔓。所畫樣凡十五卷。有柳七師者，崔寧之甥，分三卷往上都流行。時魏奉古為長史，得其樣進之。後因四月八日，復賜高力士。今成都者，是其次本。
資聖寺
資聖寺中窗間，吳道子畫高僧，韋述讚，李嚴書。中三門外兩面上層，不知何人畫，人物頗類閻筆。寺西廊北隅，楊坦畫《近塔天女》，明睇將瞬。團塔院北堂，有鐵觀音，高三丈餘。觀音院兩廊《四十二賢聖》，韓幹畫，元載讚。東廊北壁散馬，不意見者，如將嘶蹀。聖僧中龍樹商那和修絕妙。團塔上菩薩，李嗣真畫；四面花鳥，邊鸞畫。當中藥王菩薩，頂上茸葵尤佳。塔中藏千部《法華經》，詞人作諸畫聯句。
淨域寺
淨域寺者，本唐太穆皇后宅，後捨為寺。寺僧云：三階院門外是神堯皇帝射孔雀處。西禪院門外有《游目記碑》云：「王昭隱畫門西裏面和修吉龍王，有靈。及門內西壁，有畫光目藥義部落，絕奇。鬼首上蟠虵，可懼。東廊有張璪畫林石，險怪。西廊萬菩薩院門裏南壁，有皇甫軫畫鬼神及鵰，鵰若脫壁。」軫與吳道子同時，吳以其藝逼己，募人刺殺之。
西明寺
唐西明、慈恩寺率多名賢書畫。慈恩塔前壁上有畫《濕耳師子跌心花》，為時所重。聖善、敬愛兩寺皆有古畫，聖善寺木塔有鄭廣文書畫，敬愛寺山亭院壁上有畫《雉》，若真，砂子上有時賢題名及詩什甚多。
相藍十絕
《大相國寺碑》，稱寺有十絕。其一，大殿內彌勒聖容，唐中宗朝僧惠雲於安業寺鑄成，光照天地，為一絕；其二，睿宗皇帝親感夢，於延和元年七月二十七日，改故建國寺為大相國寺，睿宗御書牌額，為一絕；其三，匠人王溫重裝聖容，金粉肉色，並三門下善神一對，為一絕；其四，佛殿內有吳道子畫文殊、維摩像，為一絕；其五，供奉李秀刻佛殿障日九間，為一絕；其六，明皇天寶四載乙酉歲，令匠人邊思順修建排雲寶閣，為一絕；其七，閣內西頭有陳留郡長史乙速令孤為功德主時，令石抱玉畫《護國除災患變相》，為一絕；其八，西庫有明皇先勑車道政往于闐國傳北方毗沙門天王樣來，至開元十三年封東嶽時，令道政於此依樣畫天王像，為一絕；其九，門下有瓌師畫《梵王帝釋》及東廊障日內有《法華經二十八品功德變相》，為一絕；其十，西庫北壁有僧智儼畫《三乘因果入道位次圖》，為一絕也。宋次道《東京記》亦載相國寺十絕，乃是後來所見事跡，此不具錄。
王維
唐王維右丞，字摩詰，少以詞學知名。有高致，信佛理，藍田南置別業，以水木琴書自娛。善畫山水、人物，筆蹤雅壯，體涉古今。嘗於清源寺壁畫《輞川圖》，巖岫盤鬱，雲水飛動。自製詩曰：「當世謬詞客，前身應畫師，不能捨餘習，偶被時人知。」又嘗至招國坊庾敬休宅，見屋壁有畫《按樂圖》，維孰視而笑。或問其故，維答曰：「此所奏曲適到《霓裳羽衣》第三疊第一拍也。」好事者集樂工驗之，無一差者。
三花馬
唐開元天寶之間，承平日久，世尚輕肥，三花飾馬。舊有家藏韓幹畫《貴戚閱馬圖》，中有三花馬，兼曾見蘇大參家有韓幹畫《三花御馬》，晏元獻家張萱畫《虢國出行圖》中亦有三花馬。三花者，剪騣為三辨。白樂天詩云：「鳳牋書五色，馬鬣剪三花。」
崔圓
唐安祿山之陷兩京也，王維、鄭虔、張通皆處賊庭。洎尅復之後，朝廷未決其罪，俱囚於楊國忠之舊第。崔圓相國素好畫，因召於私第，令畫數壁。當時皆以圓勳貴莫二，望其救解，故運思精深，頗極能事，後皆從寬典。至於貶竄，必獲善地。
周昉
唐周昉，善屬文，窮丹青之妙，多遊卿相間，貴公子也。兄皓，善騎射，隨哥舒翰征吐蕃，收石堡城，以功為執金吾。德宗建章明寺，召皓云：「聞卿弟善畫，欲使之畫章明寺壁，卿特為言之。」又經數月，再召之，昉乃就事。落土之際，土錐，朽畫者也。都人士庶，觀者以萬數。其間鑒別之士，有稱其善者，或指其瑕者，昉隨日改定。月餘，是非語絕，無不歎其神妙。郭汾陽婿趙縱侍郎，嘗令韓幹寫真，眾稱其善。後復請昉寫之，二者皆有能名。汾陽嘗以二畫張於坐側，未能定其優劣。一日，趙夫人歸寧，汾陽問曰：「此畫誰也？」云：「趙郎也。」復曰：「何者最似？」云：「二畫皆似，後畫者為佳。蓋前畫者空得趙郎狀貌；後畫者兼得趙郎情性笑言之姿爾。」後畫者，乃昉也。汾陽喜曰：「今日乃決二子之勝負。」於是令送錦綵數百疋以酬之。昉平生畫牆壁卷軸甚多，貞元間，新羅人以善價收置數十卷，持歸本國。
張璪
唐張璪員外，畫山水松石，名重於世。尤於畫松，特出意象。能手握雙管，一時齊下，一為生枝，一為枯幹，勢凌風雨，氣傲煙霞，分鬱茂之榮柯，對輪囷之老枿，經營兩足，氣韻雙高，此其所以為異也。璪嘗撰《繪境》一篇，言畫之要訣。初，畢宏庶子擅名於代，一見璪畫，驚歎之。璪又有用禿筆或以手模絹素而成畫者，因問璪所授。璪曰：「外師造化，中得心源。」畢君於是閣筆。建中末，曾於長安平康里張氏第畫八幅山水障，破墨未了，值朱泚之亂，京城搔動，璪亦登時逃去；其家人見在楨，蒼忙掣落，此障最見璪用思處。又有一士人家曾請璪畫林石一障，士人云亡；有兵部李約員外好畫成癖，知而購之，其家弱妻已練為衣裏矣；惟得兩幅，雙柏一石在焉。李嗟惋久之，作《練檜記》，述張畫意，詞多不載。自具李約《文集》。
《石橋圖》
保壽寺，本高力士宅。天寶九載，捨為寺。初鑄鐘成，力士設齋慶之，舉期畢至，一擊百千，有規其意，連擊二十杵者。其經藏閣規模危巧，兩塔上火珠受十餘斛。文宗朝，有河陽從事李涿者，性好奇古，與寺僧善。嘗與之同觀寺庫中舊物，忽於破甕內得物如被，幅裂汙坌，觸而塵起。涿徐視之，乃畫也。因以州縣圖三及絹三十疋換之，令家人裝治，幅長丈餘。因持訪於常侍柳公權，乃知張萱所畫《石橋圖》。明皇賜力士，因留寺中也。後為鬻畫人宗牧言於左軍。忽一日，有中使至涿第，宣勑取之，即時進入禁中。帝好古，見之大悅，命張於雲韶院。
柳公權
唐柳公權，名節文行，著在簡策，志耽書學，不能治生。為勳戚家碑版，問遺歲時鉅萬，多為主藏者海鷗、龍安所竊。別貯酒器杯盂一笥，緘滕如故，其器皆亡。訊海鷗，乃曰：「不測其亡。」公權哂曰：「銀杯羽化耳。」不復更言。所寶惟筆硯圖書，自扃鐍之。
會昌廢壁
唐李德裕鎮浙西日，於潤州建功德佛宇，曰甘露寺。當會昌廢毀之際，奏請獨存，因盡取管內廢寺中名賢畫壁，置之甘露，乃晉顧凱之、戴安道，宋謝靈運、陸探微，梁張僧繇，隋展子虔，唐韓幹、吳道子畫。又成都靜德精舍，有薛稷畫雜人物鳥獸二壁，有胡氏亡其名嗜古好奇，惜少保之跡將廢，乃募壯夫操斤力剟於頹坌之際，得像三十七首、馬八蹄。又於福聖寺得展子虔天樂部二十五身，悉陷於屋壁，號寶墨亭，司門外郎郭圓作記。自是長者之車，益滿其門矣。
《西園圖》
《清夜遊西園圖》者，晉顧長康所畫，有梁朝諸王跋尾處，云：「圖上若干人，並食天廚。」唐貞觀中，褚河南裝背，題處具在。其圖本張維素物，傳至相國張弘靖家，弘靖元和中忽奉詔取之，是時並鍾元常書《道德經》一部，同進入內。後中貴人崔譚峻自禁中將出，復流落人間。有張維素子周封，涇州從事，帙滿居京。一日，有人將此圖求售，周封驚異之，遽以絹數疋易得。經年忽聞款門甚急，問之，見數人同稱仇中尉願以三百素易公《清夜遊西園圖》，周封憚其迫脅，遽以圖授之，翊日果齎絹至。後方知其偽，乃是一豪士求江淮大鹽院。時王涯判鹽鐵，酷好書畫，謂此人曰：「為余訪得《清夜遊西園圖》，當遂公所請，因為計取之耳。」及十家事起後，流落一粉鋪家。未幾，為郭承嘏侍郎閽者以錢三百市之，以獻郭公。郭公卒，又流傳至令狐相家。一日，宣宗問相國有何名畫，相國具以圖對，既而復進入內。
《雪詩圖》李益附
唐鄭谷，有《雪》詩云：「亂飄僧舍茶煙濕，密灑歌樓酒力微。江上晚來堪畫處，漁人披得一蓑歸。」時人多傳誦之。段贊善善畫，《歷代名畫記》中有段去惑，豈非宮賛？因採其詩意景物圖寫之，曲盡蕭灑之思。持以贈谷，谷珍領之，復為詩寄謝云：「贊善賢相後，家藏名畫多，留心於繪素，得事在煙波，屬興同吟詠，功成更琢磨，愛余風雪句，幽絕寫漁蓑。」
李益者，肅宗朝宰相揆之族子，登進士第，有才思，長於歌詩。有《征人歌》、《早行篇》，好事者盡圖寫為屏障，如「回樂峯前沙似雪，受降城外月如霜」之句是也。
鄭贊
唐外郎滎陽鄭贊，宰萬年日，有以賊名而荷校者，贊命取所盜以視，則煙晦古絲三四幅，齊罽裁褾，班鼊皮軸之，曰：「是畫也，太尉李公所寶惜。」有《贊皇圖篆》存焉。當時人以七萬購獻於李公者，遂得渠橫樑倅職。後因出妓，復落民間，今幸其妓人不鑒，以卑價市之。後妓人自他所得知其本直，因歸訴，請以所虧價書罪，贊不得決。時延壽里有水墨李處士，以精別畫品遊公卿門，召使辨之。李瞪目三歎曰：「韓、展之上品也。」雖黃沙之情已具，而丹筆之斷尚疑。會有賷籍自禁軍來認者，贊以且異姦盜，非願荷留，因並畫桎送之，後永亡其耗。
盧氏宅
唐德州刺史王倚家，有筆一管，稍粗於常用筆管，兩頭各出半寸已來，中間刻《從軍行》一鋪，人馬毛髮、亭臺遠水，無不精絕。每一事刻《從軍行》詩兩句，若「庭前琪樹已堪攀，塞外征人殊未還」是也，似非人功。其畫跡若粉描，向明方可辨之，雲用鼠牙雕刻。故崔鋌郎中《文集》有《王氏筆管記》，體類韓退之記畫。倚之子紹孫，博雅好古，善琴阮，其所居乃盧氏舊宅，在洛中歸德坊南街。廳屋是杏木樑，西壁有韋旻郎中畫散馬七疋，東壁有張長史草書數行，長史世號張顛。宅之東果園，《兩京新記》所載，是馬周舊宅。
趙喦
梁駙馬都尉喦，酷好繪事，兼閑小筆。偶唐末亂世，獨推至鑒。人有鬻畫者，則必以善價售之，不較其多少，繇是四遠向風抱畫者，歲無虛日。復以親貴擅權，凡所依附，率多以法書名畫為贄，故畫府秘藏圖軸，僅五千餘卷，時稱盛焉。假日亦多自倣前賢名跡，動成卷軸。每延致藝士，輻湊門館，各取其所長而厚遇之，然多不迨已也，亦未始面加雌黃，荒淺甚者，自慙而退。食客常至百餘人，其間亦多琴棊道術高雅之流，時衣冠士族，尚有唐之遺風也。以畫見留者，惟胡翼、王殷二人而已。嘗令胡翼品第畫府之優劣，中品已下，或有未至者，即指示令毉去其病，或用水刷，或以粉塗，有經數次方合其意者，時人謂之趙家畫選場，其精別如此。愚謂天水用適一時之意則已，果然數以粉塗水洗，則成何畫也。
劉彥齊
梁千牛衛將軍劉彥齊，善畫竹，為時所稱。世族豪右，秘藏書畫雖不及天水之盛，然好重鑒別，可與之爭衡矣。本借貴人家圖畫，臧賂掌畫人私出之，手自傳模，其間用舊褾軸裝治，還偽而留真者有之矣。其所藏名跡，不啻千卷，每暑伏曬曝，一一親自卷舒，終日不倦。能自品藻，無非精當，故當時識者皆謂「唐朝吳道子手，梁朝劉彥齊眼」也。
常生
王先主既下蜀城，謁僖宗御容。於時繪壁，百僚咸在，惟不見田令孜、陳太師。因問何不寫貌彼二人，左右對以近方塗滅。先主曰：「不然，吾與陳、田本無讎恨，圖霸之道，披此血刃，豈與丹青為參商乎？」遽命工重寫之。待詔常生名重胤曰：「不必援毫。」乃挼皂莢水洗壁，而風姿宛然。先主嘉賞之，賜以金帛也。常生傳神，素號絕手，自云：「我畫壁除摧圮搨爛外，雨淋水洗，斷無剝落。」先是詩僧貫休能畫，謂常生曰：「貧道觀畫多矣。如吾子所畫，前無來人，後無繼者。」其見賞如此。
