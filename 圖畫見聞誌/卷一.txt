
敘論
敘諸家文字　　敘國朝求訪　　敘自古規鑒　　敘國朝求訪　　敘圖畫名意　　敘製作楷模　　論衣冠異制　　論氣韻非師　　論用筆得失　　論曹吳體法　　論吳生設色　　論婦人形相　　論收藏聖像　　論三家山水　　論黃徐體異　　論畫龍體法　　論古今優劣
敘諸家文字
自古及近代紀評畫筆，文字非一，難悉具載，聊以其所見聞，篇目次之。凡三十家。
《名畫集》南齊高帝撰
《古畫品錄》謝赫撰 《裝馬譜》毛惠遠撰 
《昭公錄》梁武帝撰　
《僧繇錄》亡名氏　《畫說文》亡名氏 
《述畫記》後魏孫暢之撰 
《續畫品錄》陳姚最撰 《後畫品錄》唐沙門彥悰撰 
《畫斷》張懷瓘撰
《名畫獵精錄》亡名氏 《後畫品錄》李嗣真撰 
《雜色駿騎錄》韓幹撰
《繪境》張璪撰 《畫評》顧況撰 
《續畫評》劉整撰
《公私畫錄》裴孝源撰 《畫拾遺錄》竇蒙撰 
《畫山水錄》吳恬撰。一名玢。
《唐朝名畫錄》朱景玄撰 《歷代名畫記》張彥遠撰 
《畫山水訣》荊浩撰。一名洪谷子。
《梁朝畫目》亡名氏 《廣畫新集》蜀沙門仁顯撰 
《益州畫錄》辛顯撰
《江南畫錄》亡名氏 《江南畫錄拾遺》徐鉉撰 
《廣梁朝畫目》皇朝胡嶠撰
《總畫集》黃休復撰 《本朝畫評》劉道醇纂，符嘉應撰。 
敘國朝求訪
畫之源流，諸家備載。爰自唐季兵難，五朝亂離，圖畫之好，乍存乍失。逮我宋上符天命，下順人心，肇建皇基，肅清六合。沃野謳歌之際，復見堯風；坐客閒宴之餘，兼窮繪事。太宗皇帝，欽明濬哲，富藝多才。時方諸偽歸真，四荒重譯，萬機豐暇，屢購珍奇。太平興國間，詔天下郡縣搜訪前哲墨蹟圖畫。先是荊湖轉運使得漢張芝草書、唐韓幹馬二本以獻之，韶州得張九齡畫像並文集九卷表進。後之繼者，難可勝紀。又勑待詔高文進、黃居寀，搜訪民間圖畫。端拱元年，以崇文院之中堂置祕閣，命吏部侍郎李至兼祕書監，點檢供御圖書。選三館正本書萬卷，實之祕監以進御。退餘藏於閣內，又從中降圖畫並前賢墨跡數千軸以藏之。淳化中閣成，上飛白書額，親幸，召近臣縱觀圖籍，賜宴。又以供奉僧元靄所寫御容二軸，藏於閣。又有天章、龍圖、寶文三閣。後苑有圖書庫，皆藏貯圖書之府。祕閣每歲因暑伏曝，近侍暨館閣諸公張筵縱觀。圖典之盛，無替天祿、石渠、妙楷、寶蹟矣。
敘自古規鑒
《易》稱「聖人有以見天下之賾，而擬諸其形容，象其物宜，是故謂之象。」又曰：「象也者。像此者也。」嘗考前賢畫論，首稱像人，不獨神氣骨法衣紋向背為難。蓋古人必以聖賢形像、往昔事實，含毫命素。製為圖畫者，要在指鑒賢愚，發明治亂。故魯殿紀興廢之事，麟閣會勳業之臣，跡曠代之幽潛，託無窮之炳煥。昔漢孝武帝欲以鉤弋趙婕妤少子為嗣，命大臣輔之。惟霍光任重大，可屬社稷。乃使黃門畫者畫《周公負成王朝諸侯》以賜光。孝成帝遊於後庭，欲以班婕妤同輦載。婕妤辭曰：「觀古圖畫，聖賢之君，皆有名臣在側。三代末主，乃有嬖倖。今欲同輦，得無近似之乎？」上善其言而止。太后聞之喜曰：「古有樊姬，今有班婕妤。」又嘗設宴飲之會，趙、李諸侍中皆引滿舉白，談笑大噱。時乘輿幄坐，張畫屏風，畫紂醉踞妲己作長夜之樂。上因顧指畫問班伯曰：「紂為無道，至於是乎？」伯曰：「《書》雲『乃用婦人之言』，何有踞肆於朝？所謂眾惡歸之，不如是之甚者也。」上曰：「苟不若此，此圖何戒？」伯曰：「沈湎於酒，微子所以告去也；式號式謼，大雅所以流連也。謂書淫亂之戒，其原在於酒。」上喟然歎曰：「久不見班生，今日復聞讜言。」後漢光武明德馬皇后，美於色，厚於德，帝用嘉之。嘗從觀畫虞舜，見娥皇女英。帝指之戲後曰：「恨不得如此為妃。」又前見陶唐之像，後指堯曰：「嗟乎，羣臣百僚恨不得為君如是！」帝顧而笑。唐德宗詔曰：「貞元己巳歲秋九月，我行西宮，瞻閎閣崇構，見老臣遺像，顒然肅然，和敬在色。想雲龍之葉應，感致業之艱難，覩往思今，取類非遠。」文宗大和二年，自撰集《尚書》中君臣事跡，命畫工圖於太液亭，朝夕觀覽焉。漢文翁學堂，在益州大城內，昔經頹廢。後漢蜀郡太守高朕復繕立，乃圖書古人聖賢之像、及禮器瑞物於壁。唐韋機為檀州刺史，以邊人僻陋，不知文儒之貴，修學館畫孔子七十二弟子、漢晉名儒像，自為贊，敦勸生徒。繇茲大化，夫如是。豈非文未盡經緯，而書不能形容，然後繼之於畫也。所謂與六籍同功，四時並運。亦宜哉！
敘圖畫名意
古之秘畫珍圖，名隨意立。典範則有《春秋》、《毛詩》、《論語》、《孝經》、《爾雅》等圖，上古之畫，多遺其姓。其次後漢蔡邕有《講學圖》，梁張僧繇有《孔子問禮圖》，隋鄭法士有《明堂朝會圖》，唐閻立德有《封禪圖》，尹繼昭有《雪宮圖》；觀德則有《帝舜娥皇女英圖》亡名氏，隋展子虔有《禹治水圖》，晉戴逵有《列女仁智圖》，宋陸探微有《勳賢圖》；忠鯁則隋楊契丹有《辛毗引裾圖》，唐閻立本有《陳元達鎖諫圖》，吳道子有《朱雲折檻圖》；高節則晉顧凱之有《祖二疎圖》，王廙有《木雁圖》，宋史藝有《屈原漁父圖》，南齊蘧僧珍有《巢由洗耳圖》；壯氣則魏曹髦有《卞莊刺虎圖》，宋宗炳有《獅子擊象圖》，梁張僧繇有《漢武射鮫圖》；寫景則晉明帝有《輕舟迅邁圖》，衛協有《穆天子宴瑤池圖》，史道碩有《金谷園圖》，顧凱之有《雪霽望五老峯圖》；靡麗則晉戴逵有《南朝貴戚圖》，宋袁倩有《丁貴人彈曲項琵琶圖》，唐周昉有《楊妃架雪衣女亂雙陸局圖》；風俗則南齊毛惠遠有《剡中谿谷村墟圖》，陶景真有《永嘉屋邑圖》，隋楊契丹有《長安車馬人物圖》，唐韓滉有《堯民鼓腹圖》。以上圖畫雖不能盡見其跡，前人載之甚詳。但愛其佳名，聊取一二，類而錄之。
敘製作楷模
大率圖畫，風力氣韻，固在當人。其如種種之要，不可不察也。畫人物者必分貴賤氣貌、朝代衣冠。釋門則有善功方便之顏，道像必具修真度世之範，帝王當崇上聖天日之表，外夷應得慕華欽順之情，儒賢即見忠信禮義之風，武士固多勇悍英烈之貌，隱逸俄識肥遁高世之節，貴戚蓋尚紛華侈靡之容，帝釋須明威福嚴重之儀，鬼神乃作醜尺者切馳趡於鬼切之狀，士女宜富秀色婑烏果切媠奴坐切之態，田家自有醇甿樸野之真。恭驁愉慘，又在其間矣。畫衣紋林木，用筆全類於書。畫衣紋有重大而調暢者，有縝細而勁健者，勾綽縱掣，理無妄下，以狀高側、深斜、卷摺、飄舉之勢。畫林木有樛枝、挺幹、屈節、皴皮，紐裂多端，分敷萬狀。作怒龍驚虺之勢，聳凌雲翳日之姿，宜須崖岸豐隆，方稱蟠根老壯也。畫山石者多作礬頭，亦為凌面。落筆便見堅重之性，皴淡即生窊凸之形，每留素以成雲，或借地以為雪，其破墨之功，尤為難也。畫畜獸者，全要停分向背，筋力精神，肉分肥圓，毛骨隱起，仍分諸物所稟動止之性。四足唯兔掌底有毛，謂之建毛。畫龍者折出三停，自首至膊，膊至腰，腰至尾也。分成九似，角似鹿，頭似駝，眼似鬼，項似蛇，腹似蜃，鱗似魚，爪似鷹，掌似虎，耳似牛也。窮游泳蜿蜒之妙，得回蟠升降之宜。仍要騣鬃肘毛，筆畫壯快，直自肉中生出為佳也。凡畫龍開口者易為巧，合口者難為功。畫家稱「開口貓兒合口龍」，言其兩難也。畫水者有一擺之波，三摺之浪，布之字之勢，分虎爪之形，湯湯若動，使觀者浩然有江湖之思為妙也。畫屋木者，折算無虧，筆畫勻壯，深遠透空，一去百斜。如隋唐五代已前，洎國初郭忠恕、王士元之流，畫樓閣多見四角，其斗栱逐鋪作為之。向背分明，不失繩墨。今之畫者，多用直尺，一就界畫，分成斗栱，筆跡繁雜，無壯麗閒雅之意。畫花果草木，自有四時景候，陰陽向背，筍條老嫩，苞萼後先，逮諸園蔬野草，咸有出土體性。畫翎毛者，必須知識諸禽形體名件。自嘴喙口臉眼緣去聲，叢林腦毛、披蓑毛，翅有梢去聲翅、有蛤翅，翅邦上聲，上有大節小節、大小窩翎、次及六梢，又有料平聲風、掠草縫翅羽之間、散尾、壓磹尾、肚毛、腿袴、尾錐，腳有探爪三節、食爪二節、撩爪四節、托爪一節、宣黃、八甲，鷙鳥眼上，謂之看棚一名看簷，背毛之間，謂之合溜。山鵲鷄類，各有歲時蒼嫩、皮毛眼爪之異。家鵝鴨即有子肚，野飛水禽自然輕梢去聲，如此之類，或鳴集而羽翮緊戢，或寒棲而毛葉鬆泡去聲。已上具有名體處所，必須融會，闕一不可。設或未識漢殿、吳殿、樑柱、斗栱、叉手、替木、熟柱、駝峯、方莖、頟道、抱間、昂頭、羅花羅幔、暗制綽幕、猢孫頭、琥珀枋、龜頭、虎座、飛簷、撲水、膊風、化廢、垂魚、惹草、當鉤、曲脊之類，憑何以畫屋木也。畫者尚罕能精究，況觀者乎？
論衣冠異制
自古衣冠之制，薦有變更。指事繪形，必分時代。袞冕法服，三禮備存。物狀實繁，難可得而載也。漢魏已前，始戴幅巾。晉宋之世，方用羃。後周以三尺皁絹，向後襆髮，名折上巾，通謂之襆頭。武帝時裁成四腳。隋朝唯貴臣服黃綾紋袍、烏紗帽、九環帶、六合靴，起於後魏。次用桐木黑漆為巾子，裹於襆頭之內，前繫二腳，後垂二腳，貴賤服之，而烏紗帽漸廢。唐太宗嘗服翼善冠，貴臣服進德冠。至則天朝以絲葛為襆頭巾子，以賜百官。開元間始易以羅，又別賜供奉官及內臣圓頭宮樸巾子，至唐末方用漆紗裹之，乃今襆頭也。三代之際皆衣襴衫。秦始皇時以紫緋綠袍為三等品服，庶人以白。《國語》曰：「袍者，朝也。古公卿上服也。」至周武帝時下加襴。唐高宗朝，給五品以上隨身魚。又勅品官紫服、金玉帶。深淺緋服、並金帶；深淺綠服、並銀帶；深淺青服、並鍮石帶。庶人服黃銅鐵帶。一品以下文官帶手巾、筭袋、刀子、礪石；武官亦聽。睿宗朝制，武官五品已上帶七事跕蹀。佩刀、刀子、磨石、契苾貞、噦厥、計筒、火石袋也。開元初復罷之。晉處士馮翼，衣布大袖，周緣以皁，下加襴，前繫二長帶。隨唐朝野服之，謂之馮翼之衣，今呼為直掇。《禮記·儒行篇》：「魯哀公問於孔子曰：『夫子之服，其儒服與？』孔子對曰：『丘少居魯，衣逢掖之衣；長居宋，冠章甫之冠。』」注云：「逢，大也。大掖大袂，禪衣也。逢掖與馮翼音相近。」又《梁志》有袴褶以從戎事。三代已前人皆跣足；三代以後，始服木屐。伊尹以草為之，名曰履；秦世參用絲革。靴本胡服，趙靈王好之，制有司衣袍者宜穿皁靴。唐代宗朝，令宮人侍左右者穿紅錦靿靴。凡在經營，所宜詳辨。至如閻立本圖《昭君妃音配虜》，戴帷帽以據鞍；王知慎畫《梁武南郊》，有衣冠而跨馬。殊不知帷帽創從隋代，軒車廢自唐朝，雖弗害為名蹤，亦丹青之病耳。帷帽如今之席帽，周回垂網也。
論氣韻非師
謝赫云：「一曰氣韻生動，二曰骨法用筆，三曰應物像形，四曰隨類賦彩，五曰經營位置，六曰傳模移寫。六法精論，萬古不移。然而骨法用筆以下，五者可學。如其氣韻，必在生知，固不可以巧密得，復不可以歲月到。默契神會，不知然而然也。」嘗試論之。竊觀自古奇蹟，多是軒冕才賢，巖穴上士。依仁遊藝，探賾鉤深，高雅之情，一寄於畫。人品既已高矣，氣韻不得不高；氣韻既已高矣，生動不得不至。所謂神之又神，而能精焉。凡畫必周氣韻，方號世珍。不爾雖竭巧思，止同眾工之事。雖曰畫，而非畫。故楊氏不能授其師，輪扁不能傳其子。繫乎得自天機，出於靈府也。且如世之相押字之術，謂之心印，本自心源，想成形跡，跡與心合，是之謂印。矧乎書畫發之於情思，契之於綃楮，則非印而何？押字且存諸貴賤禍福，書畫豈逃乎氣韻高卑？夫畫猶書也。楊子曰：「言，心聲也。書，心畫也。聲畫形，君子小人見矣。」
論用筆得失
凡畫，氣韻本乎游心，神彩生於用筆。用筆之難，斷可識矣。故愛賓稱唯王獻之能為一筆書，陸探微能為一筆畫。無適一篇之文、一物之像，而能一筆可就也。乃是自始及終，筆有朝揖，連緜相屬，氣脈不斷。所以意存筆先，筆周意內，畫盡意在，像應神全。夫內自足，然後神閒意定；神閒意定則思不竭而筆不困也。昔宋元君將畫圖，眾史皆至，受揖而立， 舐筆和墨，在外者半。有一史後至者，儃儃然不趨，受揖不立。因之舍，公使人視之，則解衣盤礴，臝。君曰：「可矣，是真畫者也。」又畫有三病，皆繫用筆。所謂三者，一曰版、二曰刻、三曰結。版者，腕弱筆癡，全虧取與，物狀平褊，不能圓混也；刻者，運筆中疑，心手相戾，勾畫之際，妄生圭角也；結者，欲行不行，當散不散，似物凝礙，不能流暢也。未窮三病，徒舉一隅，畫者鮮克留心，觀者當煩拭眥。大抵氣韻高，筆畫壯，則愈玩愈妍；其或格凡毫懦，初觀縱似可採，久之還復意怠矣。
論曹吳體法
曹、吳二體，學者所宗。按唐張彥遠《歷代名畫記》稱：「北齊曹仲達者，本曹國人，最推工畫梵像，是為曹。謂唐吳道子曰吳。吳之筆，其勢圓轉，而衣服飄舉；曹之筆，其體稠疊，而衣服緊窄。故後輩稱之曰：『吳帶當風，曹衣出水』。」又按蜀僧仁顯《廣畫新集》，言曹曰：「昔竺乾有康僧會者，初入吳，設像行道，時曹不興見西國佛畫儀範寫之，故天下盛傳曹也。」又言吳者，起於宋之吳暕之作，故號吳也。且南齊謝赫云：「不興之跡，代不復見，唯秘閣一龍頭而已。觀其風骨，擅名不虛。吳暕之說，聲微跡曖，世不復傳。」謝赫云：「擅美當年，有聲京洛，在第三品江僧寶下也。」至如仲達見北齊之朝，距唐不遠；道子顯開元之後，繪像仍存。證近代之師承，合當時之體範，況唐室已上，未立曹、吳。豈顯釋寡要之談，亂愛賓不刊之論。推時驗跡，無愧斯言也。雕塑鑄像，亦本曹、吳。
論吳生設色
吳道子畫，今古一人而已。愛賓稱前不見顧、陸，後無來者，不其然哉？嘗觀所畫墻壁、卷軸，落筆雄勁，而傅彩簡淡。或有墻壁間設色重處，多是後人裝飾。至今畫家有輕拂丹青者，謂之吳裝。雕塑之像，亦有吳裝。
論婦人形相
歷觀古名士畫金童玉女，及神僊星官中，有婦人形相者，貌雖端嚴，神必清古，自有威重儼然之色，使人見則肅恭，有歸仰之心。今之畫者，但貴其姱麗之容，是取悅於眾目，不達畫之理趣也。觀者察之。
論收藏聖像
論者或曰：不宜收藏佛道聖像，恐其褻慢葷穢，難可時時展玩。愚謂不然。凡士君子相與觀閱書畫為適，則必處閒靜。但鑒賞精能，瞻崇遺像，惡有褻慢之心哉？且古人所製佛道功德，則必專心勵志，曲盡其妙；或以希福田利益，是其尤為着意者。況自吳、曹不興，晉顧凱之、戴逵、宋陸探微、梁張僧繇、北齊曹仲達、隋鄭法士、楊契丹、唐閻立德、立本、吳道子、周昉、盧楞伽之流，及近代侯翼、朱繇、張圖、武宗元、王瓘、高益、高文進、王靄、孫夢卿、王道真、李用及、李象坤、蜀高道興、孫位、孫知微、范瓊、勾龍爽、石恪、金水石城張玄、蒲師訓、江南曹仲元、陶守立、王齊翰、顧德謙之倫，無不以佛道為功。豈非釋梵莊嚴，真仙顯化，有以見雄才之浩博，盡學志之精深者乎？是知雲不宜收藏者，未為要說也。
論三家山水
畫山水唯營丘李成、長安關同、華原范寬，智妙入神，才高出類。三家鼎跱，百代標程。前古雖有傳世可見者，如王維、李思訓、荊浩之倫，豈能方駕近代？雖有專意力學者，如翟院深、劉永、紀真之輩，難繼後塵。翟學李，劉學關，紀學范。夫氣象蕭疎，煙林清曠，毫鋒頴脫，墨法精微者，營丘之製也；石體堅凝，雜木豐茂，臺閣古雅，人物幽閒者，關氏之風也；峯巒渾厚，勢狀雄強，搶上聲筆俱均，人屋皆質者，范氏之作也。煙林平遠之妙，始自營丘。畫松葉謂之攢針，筆不染淡，自有榮茂之色。關畫木葉，間用墨搵，時出枯梢。筆蹤勁利，學者難到。范畫林木，或側或欹，形如偃蓋，別是一種風規，但未見畫松柏耳。畫屋既質，以墨籠染，後輩目為鐵屋。復有王士元、王端、燕貴、許道寧、高克明、郭熙、李宗成、丘訥之流，或有一體，或具體而微，或預造堂室，或各開戶牖，皆可稱尚。然藏畫者方之三家，猶諸子之於正經矣。關同雖師荊浩，蓋青出於藍也。
論黃徐體異
諺云：「黃家富貴，徐熙野逸。」不唯各言其志，蓋亦耳目所習，得之於心而應之於手也。何以明其然？黃筌與其子居寀，始並事蜀為待詔，筌後累遷如京副使。既歸朝，筌領真命為宮贊，或曰：筌到闕未久物故。今之遺跡，多是在蜀中日作，故往往有廣政年號。宮贊之命，亦恐傳之誤也。居寀復以待詔錄之，皆給事禁中。多寫禁籞所有珍禽瑞鳥、奇花怪石。今傳世《桃花鷹鶻》、《純白雉兔》、《金盆鵓鴿》、《孔雀龜鶴》之類是也。又翎毛骨氣尚豐滿，而天水分色。徐熙江南處士，志節高邁，放達不覊。多狀江湖所有，汀花野竹，水鳥淵魚。今傳世《鳧雁鷺鷥》、《蒲藻鰕魚》、《叢艷折枝》、《園蔬藥苗》之類是也。又翎毛形骨貴輕秀，而天水通色。言多狀者，緣人之稱。聊分兩家作用，亦在臨時命意。大抵江南之藝，骨氣多不及蜀人。而蕭灑過之也。二者猶春蘭秋菊，各擅重名。下筆成珍，揮毫可範。復有居寀兄居寶，徐熙之孫曰崇嗣、崇矩，蜀有刁處士名光胤、劉贊、滕昌祐、夏侯延祐、李懷袞，江南有唐希雅，希雅之孫曰中祚、曰宿、及解處中輩，都下有李符、李吉之儔。及後來名手間出，跂望徐生與二黃，猶山水之有正經也。黃筌之師刁處士，猶關同之師荊浩。
論畫龍體法
畫龍唯五代四明僧傳古大師，其名最著。觀其體則筆墨遒爽，善為蜿蜒之狀。皇建院法堂屏風是其真跡。至任從一待詔之作，稍加恠怒。建隆觀翊教院玉皇殿後，是其真跡也。今崔白所圖，又得其要。建隆觀翊教院玉皇殿中羅邊，有一龍頭；北都大安寺羅漢壁，有龍一條。恨不見不興祕閣之頭，軌範同否？又不知葉公當日所遇，厥狀何如？自昔豢龍氏歿，龍不復擾。所謂上飛於天，晦隔層雲；下歸於泉，深入無底。人不可得而見也。今之圖寫，固難推以形似，但觀其揮毫落筆，筋力精神。理契吳畫鬼神也。前論三停九似，亦以人多不識真龍。先匠所遺傳授之法。
論古今優劣
或問近代至藝，與古人何如。答曰：「近代方古多不及，而過亦有之。若論佛道、人物、士女、牛馬，則近不及古；若論山水、林石、花竹、禽魚，則古不及近。何以明之？且顧、陸、張、吳，中及二閻，皆純重雅正，性出天然。晉顧凱之，宋陸探微，梁張僧繇，唐閻立德，閻立本，暨吳道子也。吳生之作，為萬世法，號曰畫聖，不亦宜哉？已上皆極佛道人物。張、周、韓、戴，氣韻骨法，皆出意表。唐張萱、周昉皆工士女，韓幹工馬，戴嵩工牛。或問曰：「何以但舉韓幹而不及曹霸，止引戴嵩而弗稱韓滉？」答曰：「韓師曹將軍，戴法韓晉公。但舉其弟子，可知其師也。至如韋鑒暨猶子鶠，皆善畫馬。但取其尤著者明之，難即徧舉也。後之學者，終莫能到。故曰：近不及古。至如李與關、范之跡，徐暨二黃之蹤，前不謝師資，後無復繼踵，借使二李、三王之輩復起，邊鸞、陳庶之倫再生，亦將何以措手於其間哉？故曰：古不及近。二李則李思訓將軍，並其子昭道中舍；三王則王維右丞，暨王熊、王宰，悉工山水。邊鸞、陳庶工花鳥。並唐人也。是以推今考古，事絕理窮。觀者必辨金鍮，無焚玉石。
