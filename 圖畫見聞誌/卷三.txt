
仁宗皇帝，天資頴悟，聖藝神奇。遇興援毫，超逾庶品。伏聞齊國獻穆大長公主喪明之始，上親畫《龍樹菩薩》，命待詔傳模鏤板印施。聖心仁孝，又非愚臣所能稱頌。若虛舊有家藏御畫《御馬》一疋，其毛赭，白玉銜勒，上有宸翰題云：「慶曆四年七月十四日御畫」，兼有押字印寶。後因伯父內藏借觀，不日赴杭鈐之任，既久假而不歸，居無何，伯父終於任所。此寶遂歸伯母表兄張湍少列，今不復可見，為終身之痛。兼曾見張文懿家有《小猿》一軸，仍聞禁中有《天王菩薩像》。
太上游心，難可與臣下並列，故尊之卷首。
紀藝中聖朝建隆元年後，至熙寧七年，總一百五十八人。
王公士大夫，依仁游藝，臻乎極者一十三人。
燕恭肅王　嘉王 李後主 燕肅 
武宗元　劉永年 郭忠恕 王士元 
宋道　宋迪 文同 郭元方 董源 　 
燕恭肅王，位尊磐石，名重戚藩。天縱多能，精於像物。嘗觀所畫《鶴竹》，雪毛丹頂，傳警露之姿；翠葉霜筠，盡含煙之態。亦嘗自朽《十六羅漢》，令蜀人尹質描染，稜稜風骨，類非常格所能及。聞朱邸甚有遺跡，世罕得見。
皇弟嘉王，維城茂美，副茅土之疆宗；醴席餘休，命毫煤而取適。嘗觀所畫《墨竹圖》，位置巧變，理應天真，作用縱橫，功齊造化。復愛狀鰕魚、蒲藻、筍籜、蘆花。雖居紫禁之嚴，頗得滄州之趣。筆意超絕，殆非學而知之者矣。王尤精篆籀，有盡六幅縑止書一字者，筆力神俊，可謂驚絕也。
江南後主李煜，才識清贍，書畫兼精。嘗觀所畫林石、飛鳥，遠過常流，高出意外。金陵王相家有《雜禽花木》，李忠武家有《竹枝圖》，皆稀世之珍玩也。其書名金錯刀。
燕肅，字穆之。其先燕薊人，後徙家曹南。位龍圖閣直學士，以尚書禮部侍郎致仕。文學治行外，尤善畫山水寒林。澄懷味象，應會感神，蹈摩詰之遐蹤，追咸熙之懿範。太常寺有所畫屏風。玉堂、刑部、景寧坊居第，暨許、洛佛寺中，皆有畫壁。公以壽終於康定元年，贈太尉。公畫與所藏古筆僅百卷，皆取入禁中，故人間所傳圖軸幾希矣。公凡蒞州郡，作刻漏法最精；又嘗被旨造指南車，皆出奇思。
武宗元，字總之，河南白波人，官至虞曹外郎。善畫佛道人物，筆術精高，曹、吳具備。嘗於雒都上清宮畫《三十六天帝》。其間赤明陽和天帝，潛寫太宗御容，以趙氏火德王天下故也。真宗祀汾陰，還經雒都，幸上清，歷覽繪壁，忽覩聖容，驚曰：「此真先帝也！」遽命設几案焚香再拜，且歎其畫筆之神，竚立久之。上清宮，即唐玄元皇帝廟，舊有吳道子畫《五聖圖》，杜甫詩稱「五聖聯龍袞，千官列雁行」是也。後因廣增庭廡，畫壁遂廢。宗元復運神蹤，高紹前哲。張文懿有詩云：「曾此焚香動至尊」。宋元又嘗於廣愛寺見吳生畫文殊、普賢大像，因杜絕人事旬餘，刻意臨倣，蹙成二小幀，其骨法停分、神觀氣格，與夫天衣纓絡、乘跨部從，較之大像，不差毫釐。自非靈心妙悟、感而遂通者，孰能與於此哉？許昌龍興寺北廊有《帝釋梵王》，及經藏院有《旃檀瑞像》，嵩嶽廟有出隊壁，皆所奇絕也。初名宗道，後改名宗元，以壽終於皇祐二年。有《佛像》、《天王》並《九子母》等傳於世。
深州防禦使劉永年，字君錫，章獻明肅皇后之姪也。才敏有神力，兼於畫筆。錯綜萬類，非常格可擬。
郭忠恕，字恕先，洛陽人。少能屬文，七歲舉童子。初，周祖召為博士，後因爭忿於朝堂，貶崖州司戶。秩滿去官，不復仕，縱放岐、雍、陝、洛之間。善畫屋木、林石，格非師授。有設紈素求為圖畫者，必怒而去，乘興即自為之。郭從義鎮岐下，每延止山亭。張素設粉墨於傍，經數月，忽乘醉就圖之，一角作遠山數峯而已，郭氏亦珍惜之。岐有富人主官酒酤，其子喜畫，日給醇酎。設几案絹素，及好紙數軸，屢以情言。忠恕俄取紙一軸，凡數十番，首圖一丱角小童，持線車，紙窮處作風鳶，中引一線，長數丈。富家子不以為奇，遂謝絕焉。太宗素知其名，召赴闕下，授以國子監主簿。忠恕益縱酒，肆言時政得失，頗有怨讟。上惡之，配流登州，死於齊之臨邑道中，屍解焉。有《屋木》卷軸傳於世。忠恕尤精字學，宋元獻嘗手校其《佩觹》三篇，以寶玩之。
推官王士元，仁壽之子也，靈襟蕭爽。畫法精高，人物師周昉，山水學關同，屋木類郭忠恕，皆造其微。嘗見張文懿家有《雜木寒林》，高丈餘，風韻遒舉，格致稀奇。兼有《伊尹負鼎》、《鳳樓十八怨》、《四時山水》等傳於世。
宋道，字公達；宋迪，字復古；洛陽人。二難皆以進士擢第，今並處名曹。悉善畫，山水寒林，情致閒雅，體像雍容，今時以為秘重矣。然則友愛之談，所宜推揖。
文同，字與可，梓潼永泰人。今為司封員外郎、秘閣校理。善畫墨竹，富蕭灑之姿，逼檀欒之秀，疑風可動，不筍而成者也。復愛於素屏高壁狀枯槎老枿，風格簡重，識者珍愛。自賦《一字至十字詩》云：「竹，竹，森寒，潔綠。湘江邊，渭水曲，帷幔翠錦，戈矛蒼玉。虛心異眾草，勁節逾凡木。化龍杖入僊陂，呼鳳律鳴神谷。月娥巾帔淨冉冉，風女笙竽清肅肅。林間飲酒碎影搖金，石上圍棋清陰覆局。屈大夫逐去徒悅椒蘭，陶先生歸來但尋松菊。若檀欒之操則無敵於君，圖蕭灑之姿亦莫賢於僕。」
郭元方，字子正，京師人，官至內殿承制。善畫草蟲，備究蜚蠉，潛分造化，宜矜妙藝，藹播佳名。然而著意者不及疏略，蓋或點綴過當，翻為失真也。頗有圖軸傳於世。
董源，字叔達，鍾陵人，事南唐為後苑副使。善畫山水，水墨類王維，著色如李思訓。兼工畫牛、虎，肉肌豐混，毛毳輕浮，具足精神，脫略凡格。有《滄湖山水》、著色《山水》、《春澤牧牛》、《牛》、《虎》等圖傳於世。
高尚其事，以畫自娛者二人。
李成宋澥
李成，字咸熙。其先唐宗室，避地營丘，因家焉。祖父皆以儒學吏事聞於時。至成，志尚沖寂，高謝榮進。博涉經史外，尤善畫山水寒林，神化精靈，絕人遠甚。「敘論」卷中已述。開寶中，都下王公貴戚，屢馳書延請，成多不答。學不為人，自娛而已。後游淮陽，以疾終於乾德五年。子覺，尤以經術知名，職踐館閣。請恩幽閟，贈光祿丞。事見宋白所撰《墓碣》。有《煙嵐曉景》、《風雨四時山水》、《松柏寒林》等圖傳於世。
宋澥，字則未聞，長安人。故樞密湜之弟，司封道之從祖也。姿度高潔，不樂從仕。圖畫之外，無所嬰心。善畫山水、林石，凝神遐想，與物冥通。遇興登樓，有時操筆，故人間不多見其跡。有《煙嵐曉景》、《奔灘怪石》等圖傳於世。
業於繪事，馳名當代者一百四十六人。人物、山水、花鳥、雜畫，分為四門。
人物門五十三人，僧道並獨工傳寫者附。
王靄 高益 王瓘 孫夢卿 
趙光輔　趙隱士 孫知微 勾龍爽 
李文才　石恪 袁仁厚 趙長元 
王齊翰　周文矩 顧德謙 郝處 
厲昭慶　顧洪祝 李雄 侯翼 
高文進　王道真 李用及 李象坤 
高懷節　張昉 高元亨 楊朏子圭 
王兼濟　孫懷悅 陳用智 孟顯 
陳士元　王拙 王居正 葉進成 
葉仁遇 郝澄 童仁益 毛文昌 
南簡　龍章子淵 武洞清 江惟清 
鍾文秀 田景 李元濟 王易 
陳坦 令宗　李八師 劉道士 
王靄，京師人。工畫佛道人物，長於寫貌，五代間以畫聞。晉末與王仁壽皆為契丹所掠，太祖受禪放還，授圖畫院祗候。遂使江表，潛寫宋齊丘、韓熙載、林仁肇真，稱旨，改翰林待詔。今定力院《太祖御容》、《梁祖真像》，皆靄筆也。太祖御容潛龍日寫，後改裝中央服矣。又畫開寶寺文殊閣下《天王》、及景德寺九曜院《彌勒下生像》，最為奇出。
高益，涿郡人，工畫佛道鬼神、蕃漢人馬。太祖朝，潛歸京師。始貨藥以自給，每售藥必畫鬼神或犬馬於紙上，藉藥與之，由是稍稍知名。時太宗在潛邸，外戚孫氏喜畫，孫氏有酒樓。一日，遇四老人飲酒有異，疑其神仙，因謂之四皓樓，亦謂孫氏為孫四皓也。因厚遇益，請為圖畫。未幾，太宗龍飛。孫氏以益所畫《搜山圖》進上，遂授翰林待詔。後被旨畫大相國寺行廊《阿育王》等變相暨《熾盛光》、《九曜》等，有位置小本，藏於內府。後寺廊兩經廢置，皆飭後輩名手依樣臨倣。又畫崇夏寺大殿善神，筆力絕人。有《南國鬥象》、《衛士騎射》、《蕃漢出獵》等圖傳於世。
王瓘，河南雒陽人，工畫佛道人物，深得吳法，世謂之小吳生。石中令嘗令畫雒中昭報寺壁，及有佛道功德、故事、人物等圖傳於世。
孫夢卿，東平人，工畫佛道人物，亦專吳學。尤長寺壁，謂之孫脫壁。嘗與王靄對畫開寶寺文殊閣下西北方毗樓《博義天王像》，並大相國寺甚有其跡，今多不存矣。
趙光輔，華原人，工畫佛道，兼精蕃馬。筆鋒勁利，名刀頭燕尾。太祖朝為圖畫院學生，故鄉里呼為趙評事。許昌開元、龍興兩寺皆有畫壁。浴室院《地獄變》尤佳。有《功德》、《蕃馬》等傳於世。
隱士趙雲子，善畫道像。於青城丈人觀畫諸仙，奇絕。孫太古嘗陰使人問已畫，趙云：「孫畫雖善，而傷豐滿，乏清秀。」孫由是感悟。
孫知微，字太古，眉陽人。精黃老學，善佛道畫。於成都壽寧院畫《熾盛光》、《九曜》及諸墻壁，時輩稱伏。知微凡畫聖像，必先齋戒疏瀹，方始援毫。有《功德》並故事人物傳於世。知微始畫《壽寧九曜》也，令童仁益輩設色。其《水聖侍從》，有持水晶瓶者，因增蓮花於瓶中。知微既見，愀然曰：「瓶所以鎮天下之水，吾得之於道經。今則奚以花為？嗟乎！畫蛇着足，失之遠矣。」
勾龍爽，蜀人，國初為翰林待詔。工畫佛道人物，善為古體衣冠，精裁密緻，亦一代之奇筆也。有《功德》並故事人物傳於世。
李文才，華陽人，工畫松石，兼長寫貌。事孟蜀為翰林待詔。廣政中，荊南高王令人入蜀，請文才寫《義興門街雙筍石》並其故事，又嘗寫蜀主併名臣真像於大慈寺，亦有圖軸傳於世。
石恪，蜀人，性滑稽，有口辯，工畫佛道人物。始師張南本，後筆墨縱逸，不專規矩。蜀平，至闕下，嘗被旨畫相國寺壁。授以畫院之職，不就。堅請還蜀，詔許之。恪不樂都下風物，頗有譏誚雜言，或播人口。有《唐賢像》、《五丁開山》、《巨靈擘太華》、《新羅人角力》等圖傳於世。
袁仁厚，蜀人，早師李文才。乾德中至闕下，未久，還蜀。因求得前賢畫樣十餘本持歸。平居以畫自適，終老鄉閭，蜀川亦有遺跡。
趙長元，蜀人，工畫佛道人物，兼工翎毛。初隨蜀主至闕下，隸尚方彩畫匠人。因於禁中墻壁畫雉一隻，上見之嘉賞，尋補圖畫院祗候。今《東太一宮貴神像》、《華嚴十六羅漢》，並長元筆。
王齊翰，建康人，事江南李後主為翰林待詔。工畫佛道人物。開寶末，金陵城陷，有步卒李貴入佛寺中，得齊翰所畫《羅漢》十六軸，尋為商賈劉元嗣以白金二百星購得之，齎入京師，於一僧處質錢。後元嗣詣僧請贖，其僧以過期拒之，因成爭訟。時太宗尹京，督出其畫，覽之嘉歎。遂留畫，厚賜而釋之。經十六日，太宗登極，後名應運羅漢。
周文矩，建康句容人，事江南李後主為翰林待詔。工畫人物、車馬、屋木、山川。尤精仕女，大約體近周昉，而更增纖麗。有《貴戚遊春》、《擣衣》、《熨帛》、《繡女》等圖傳於世。
顧德謙，建康人，工畫人物。風神清勁，舉無與比。李後主愛重之，嘗謂曰：「古有凱之，今有德謙。二顧相望，繼為畫絕矣！」識者以為知言。呂文靖家有《蕭翼說蘭亭故事》橫卷，青錦褾飾，碾玉軸頭，實江南之舊物。窺其風格，可知非謬也。
郝處，江南人，工畫佛道鬼神，兼長寫貌。處本一商賈，酷好圖畫，因而家產蕩盡，唯學畫耳。
厲昭慶，建康豐城人，工畫人物。事江南為翰林待詔。後隨李後主至闕下，授圖畫院祗候。
顧洪祝，不知何許人，工畫人物。傳其名而未見其跡。
李雄，北海人，工畫佛道，偏長鬼神，罕有倫比。太宗朝為圖畫院祗候，因忤旨遯去。北海龍興寺有畫壁。
侯翼，安定人，工畫佛道人物。夙振吳風，窮乎奧旨。長安、洛汭，寺壁尤多，兼有《三教聖像》、故事人物等圖傳於世。
高文進，從遇之子。工畫佛道，曹、吳兼備。乾德乙丑歲，蜀平，至闕下。時太宗在潛邸，多訪求名藝，文進遂往依焉。後以攀附授翰林待詔。未幾，重修大相國寺，命文進傚高益舊本畫行廊變相，及太一宮、壽寧院、啟聖院暨開寶塔下諸功德墻壁，率皆稱旨。又勑令訪求民間圖畫，繼蒙恩獎。相國寺大殿後《擎塔天王》，如出墻壁，及殿西《降魔變相》，其跡並存。今畫院學者咸宗之，然曾未得其彷彿耳。
王道真，蜀郡新繁人，工畫佛道人物，兼長屋木。太宗朝因高文進薦引，授圖畫院祗候。嘗被旨畫相國寺，並玉清昭應宮壁。今相國寺殿東畫《給孤獨長者買祇陀太子園因緣》、並殿西畫《誌公變》、《十二面觀音像》，其跡並存。
李用及、李象坤，並工畫佛道人物，尤精鬼神。嘗與高文進、王道真同畫相國寺壁，並為良手。殿東畫《牢度叉鬥聖變相》，其跡見存。
高懷節，文進長子，太宗朝為翰林待詔。頗有父風，嘗與其父同畫相國寺壁。兼長屋木，為人稱愛也。
張昉，臨汝人，工畫佛道人物，筆專吳體。嘗畫玉清昭應宮《奏樂天女》，高丈餘，掇筆而成。本郡開元寺有畫壁，亦佳手也。
高元亨，京師人。工畫佛道人物，兼長屋木，多狀京城市肆車馬。有《瓊林苑》、《角牴》、《夜市》等圖傳於世。
楊朏，京師人，後家泗上。工畫佛道人物，尤於觀音得名天下。然而手足間時或小失停分，蓋於骨法用筆跨邁倫輩；是其小疵，不足以累大醇也。亦愛畫西南夷人，妙得其旨。世盛傳楊朏《波斯》。子圭，有父風。
王兼濟，河南洛陽人，工畫佛道鬼神。洛中南宮有《十太乙像》，嵩嶽廟有與武虞曹對畫墻壁。武畫出隊，兼濟畫入隊，眾所播傳也。
孫懷悅，安定靈臺人，工畫佛道人物，學吳生為得法。雒中有寺壁。
陳用智，穎川郾城人，天聖中為圖畫院祗候。未久，罷歸鄉里。工畫佛道、人馬、山川、林木，精詳巧贍，難跨伊人。但意務周勤，格乏清致。有《功德》、《蕃馬》、故事人物等圖傳於世。用智居小窯鎮，多謂之小窯陳。
孟顯，安化華池人，工畫佛道鬼神、人馬、屋木。大率作用氣格，略與陳用智相似。多謂之小孟，亦云紅樓孟家。
陳士元，京師人，善畫人物屋木。有《嘉慶圖》、故事人物傳於世。
王拙，河東郡人，工畫佛道人物。初畫玉清昭應宮壁，選中右第一。
王居正，拙之子，善畫仕女。酷學周昉，精密有餘，而氣韻不足。
葉進成，江南人，工畫人物。嘗見楊褒虞曹家有《醉道圖》，頗得閻令之體。
葉仁遇，進成族弟，工畫人物，多狀江表市肆風俗、田家人物。
郝澄，金陵句容人，工畫佛道鬼神。學通相術，精於傳寫。已上各有圖軸傳於世。
童仁益，蜀郡人，工畫人物尊像。出自天資，不由師訓，乃孫知微之亞也。嘗畫《青城山丈人觀諸仙》。淳化末，仁益以成都天慶觀仙遊閣下，舊有石恪畫《左右龍虎君》，遂抒思援毫，於天慶觀前亦畫《龍虎君》兩壁。及畫大慈寺中佛殿《漢明帝》、《摩騰》、《竺法三藏》，保福院畫《首楞嚴二十五觀》，筆力勁健。頗有圖軸傳於輦下，好事者往往誤評為孫知微之筆也。
毛文昌，蜀郡人，工畫田家風物。有《江村晚釣》、《村童入學》、《郊居豐稔》等圖傳於世。
南簡，平涼人，工畫佛道人物。世傳其名，未見其跡。
龍章，京兆櫟陽人。工畫佛道人物，兼工傳寫，尤善畫虎。曾有貨藥人楊生檻中養一虎，章因就視寫之，故畫虎最臻形似。子淵，有父風。
武洞清，工佛道人物，特為精妙。有《雜功德》、《十一曜》、《二十八宿》、《十二真人》等像傳於世。
鍾文秀，京師人，今為翰林待詔。工畫佛道人物。兼學關同山水，亦得其法。
田景，慶陽人，工畫人物，有奇思。嘗得景一扇面，畫三教，作二童奕棋於僧前。一則乘勝而矜誇，一則敗北而悔沮，僧臨視而笑，瞻顧如生。惜其孤貧，聲聞不顯。後之陳留，不知所終。
李元濟，太原人，工畫佛道人物，精於吳筆。熙寧中召畫相國寺壁，命官較定眾手。時元濟藝與崔白為勁敵，議者以元濟學遵師法，不妄落筆，遂推之為第一。其間佛鋪，多是元濟之筆也。
王易，鄜州人，亦工佛道人物，學隣元濟。時同畫相國寺壁，畫畢，各歸鄉里，都人稱伏之。
陳坦，晉陽人，工畫佛道人物。都下奉先、普安二佛剎尤多功德墻壁。相國寺北廊《高僧》，乃坦所畫。其於田家村落風景，固為獨步。有《村醫》、《村學》、《田家娶婦》、《村落祀神》、《移居》、《豐社》等圖傳於世。
僧令宗，廣漢人，工畫佛道人物。成都大慈寺三學院並揭帝堂，有畫壁。
道士李八師亡其名，邛州依政人，於本縣崇聖觀披掛。工畫道門尊像，青城山丈人觀亦有畫壁。
劉道士亡其名，建康人，工畫佛道鬼神，落筆遒怪。江南寺觀，時見其跡。尤愛畫甘露佛，多傳於世。
獨工傳寫者七人
牟谷 高太沖　尹質 歐陽黌 
元靄 維真 何充 　 
牟谷，不知何許人。工相術，善傳寫，太宗朝為圖畫院祗候。端拱初，詔令隨使者往交趾國寫安南王黎桓及諸陪臣真像，留止數年。既還，屬宮車晏駕，未蒙恩旨，閒居閶闔門外。久之，真宗幸建隆觀，谷乃以所寫《太宗御容》張於戶內，上見之，勑中使收赴行在。詰其所由，谷具以實對，上命釋之。時《太宗御容》已令元靄寫畢，乃更令谷寫正面御容，尋授翰林待詔。能寫正面，唯谷一人而已。
高太沖，江南人，工傳寫。事李中主為翰林待詔。嘗寫李中主真，得其神思。
尹質，蜀人，工傳寫。嘗寫燕王真，頗蒙顧遇。有《藥王像》、《孫思邈像》並畫猴傳於世。
歐陽黌，京師人，工傳寫。宗侯貴戚，多所延請。其藝與僧維真相抗，餘無出其右者。
僧元靄，蜀人，自幼入京，依定力院輪公落髮。妙工傳寫，為太宗朝供奉。一日，在禁中傳寫，為一小黃門毀辱，遍問同列無肯言其姓名者。乃草一頭子懷之，見都知李神福，訴以毀辱之事。神福曰：「小底至多，不得其名，誰受其責？」靄乃探懷中所草頭子示之，李一見嗟訝，曰：「此鄧某也亡其名。何其倉卒之間，傳寫如此之妙！」因召鄧責誚，伏過而去。
僧維真，嘉禾人，工傳寫。嘗被旨寫仁宗、英宗御容，賞賚殊厚。元靄之繼矣。名公貴人，多召致傳寫，尤以善寫貴人得名。
何充，姑蘇人，工傳寫。擅藝東南，無出其右者。
