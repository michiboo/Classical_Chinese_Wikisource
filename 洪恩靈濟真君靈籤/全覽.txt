龍韜豹略韞奇謀　若遇明時即獻籌
世道風波多勇猛　好從靜處細沉浮
吉夢先爲兆吉祥　細尋稱意可參詳
生男不獲桑弧志　貴任須還再弄璋
青帝權當正屆時　深紅淺緑暎花枝
上林一夜西風起　天際行人知未知
蠻觸相傷萬事虛　彼仁禮義卻還初
鄒陽繫獄沉消息　誰上緹縈女子書
閒步前途慢著鞭　好將舟楫度平川
一輪明月今霄滿　萬里雲衢萬里天
一派波流勢欲東　時人正在望洋中
西山犬吠閒風月　此去青雲有路通
尪羸病證不堪醫　妙藥良方且慢施
遇兎逢羊終獲吉　莫教喜事轉成悲
喪牛失馬不堪憂　世事何須較贅疣
若遇春初冬末後　佳人休向道傍謀
薄雲殘霧未掃空　東西南北未亨通
人從生處且投下　一葉秋來鴈過鴻
盈庭音耗不須多　亦有訛言莫信他
男子婚姻終獲吉　狐疑未判事能蹉
數行丹詔拆泥封　萬里青雲喜得隆
鶚薦橫空消息好　山間林下莫留蹤
寒谷陽回奪化工　閒花不用怨春風
淒涼外面傳消息　荳蔻枝頭著意濃
鱸肥蓴美忽思秋　萬頃波間可下鈎
機露鷗飛空著力　那堪明月滿歸舟
我強彼弱植降旌　休向行人道不平
雨霽雲收猶未歇　春風才到便分明
測度何須問再三　沖天羽翼欲圖南
忽然消息相邀阻　事若成時又不堪
征夫一箇在天涯　虎在寅方望到家
目斷魂銷音信絶　梨花帶雨一枝斜
朱雀當權屬丙方　不須來問子孫殃
風波靜處堪移步　蜂蠆傷人莫自傷
佳客龍門喜氣新　天衢附翼且攀鱗
等間借問吹噓路　免使微才歎析薪
萬變枝頭不肯休　誓兄盟母結寃讎
好宜急解從前過　拜佛求神始免憂
朱門桃李已成粧　兩露工夫何艷陽
一奏風雲彈刻到　休言衣錦早還郷
求財求利意何貪　莫信怡言未盡甘
務是富商皆利息　津津喜色在東南
車馬遊人任往來　閒花冷蘂苦相催
不蒙一㸃東風力　偷向墻頭半夜開
非是難尋一片心　汗牛充棟莫追尋
因縁到底有明白　誰向林泉會賞音
崢嶸頭角在鷄群　無奈薰蕕未肯分
桂子傳香才有信　日邊姓字一朝聞
上食槁壤下黃泉　雙鴈高飛兩處眠
江水兩流人不見　世情險阻甚山川
情歡意合兩諧和　玉燭楊明薦瑞多
卻喜門庭無盜跖　三星在戶夕如何
命蹇身迍又值秋　鬼神暗裏卻相謀
風前月下逢花酒　只恐歡娛變作憂
管見終難奪化機　天工巧處未堪爲
一場世事真棊局　東壁龍蛇任奮飛
涸魚赬尾仰清流　一線微生幾欲休
須待禹門三級浪　明珠不向暗中投
冷暖炎涼厭世人　畫蛇斷鶴送天真
卻令門戶無淹滯　筆下春風奪化鈞
憂憾何須問是非　但觀人事見天機
人從坎處多如意　一簇孤燈再燄煇
崑山玉石未分明　瓦釜盆中聒耳鳴
小往大來時未泰　休將百計苦經營
甘苦從前幾歷嘗　一生六度閱星霜
憂心似醉人間夢　役役經營底事忙
天上人間幾合離　孤中獨立欲扶危
折支折足應難免　火自焚身尚不知
俄然平地起風波　人事年來雜哄多
准擬鹽梅歸大手　均平五味一調和
隔阻音書信尚違　春回草木未光暉
西山日落留殘照　更有行人天外歸
水滿舟移等片時　孤歸未判易生疑
行人有意待明月　相見何須問紫芝
舉頭一片黑雲生　天際求名未得名
須扣黃鍾方大響　好風吹送上蓬瀛
江水西流欲問舟　等來功績幾時休
傍人相對傳消息　一箭雲頭看此秋
求財求利意貪多　西北風來問渡河
得價明珠姑少待　人生一夢到南柯
一枝紅紫間芳菲　片片閒花逐水飛
鶯巢燕子寧無意　休向人間說是非
菊老秋衰萬物殘　追尋舊恨與前歡
驪珠出海猶埋彩　直指東門日掛冠
入雲青鳥未飛還　信在虛無縹緲間
日落秦樓三萬里　白雲山外有青山
一憂一喜兩相扶　萬事臨頭噬欲圖
時日有如鷄翼卵　行看末路有亨衢
鼎新革故遇陽來　天際行人獲貴財
回首移公纔咫尺　務縁徒自莫疑猜
利名機會遇三生　萬里鵬程掌上平
牛馬殊途猶不及　命如坎處且遲行
出岫濃雲未得閒　淹留何日見青山
一蠻一觸空相敵　惹得虛名在世間
世態如兒不可論　事窮勢極有歸根
衣裳在笥先當慎　莫共神交與鬼言
田家無歲不豐年　時變相將問老天
玉燭揚明魚吐夢　秋來得價利千千
江頭少立避風波　天意從人果若何
直待萬門春浪暖　乘槎一直到天河
人情依舊不如新　五十年來又一旬
是事聦由心上斷　道傍築舍不須論
孤燈剔盡未成眠　拭淚含情在目前
音信未逢人萬里　朝來忽見鵲聲傳
時和歲稔世平明　此去郷閭傳泰亨
神喜人歡終獲吉　百年心事幾圓成
