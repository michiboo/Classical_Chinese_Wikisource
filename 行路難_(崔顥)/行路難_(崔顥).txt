
君不見建章宮中金明枝，萬萬長條拂地垂。
二月三月花如霰，九重幽深君不見。
豔彩朝含四寶宮，香風旦入朝雲殿。
漢家宮女春未闌，愛此芳香朝暮看。
看來看去心不忘，攀折將安鏡臺上。
雙雙素手剪不成，兩兩紅妝笑相向。
建章昨夜起春風，一花飛落長信宮。
長信麗人見花泣，憶此珍樹何嗟及。
我昔初在昭陽時，朝攀暮折登玉墀。
只言歲歲長相對，不悟今朝遙相思。

