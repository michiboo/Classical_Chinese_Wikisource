宋陳師道撰。師道字無已，後山其別號也。彭城人。以薦為棣州教授。徽宗時官至秘書省正字。事跡具《宋史·文苑傳》。陸遊《老學庵筆記》頗疑此書之偽，又以為或其少作。然師道《後山集》前有其門人魏衍附記，稱《談叢》、《詩話》別自為卷，則是書實出師道手。又第四卷中記蘇軾卒時太學諸生為飯僧，考軾卒於徽宗建中靖國元年六月，師道亦以是年十一月二十九日從祀南郊，感寒疾卒。則末年所作，非少年所作審矣。洪邁《容齋隨筆》議其載呂許公惡韓範富一條，丁文簡陷蘇子美以撼杜祁公一條，丁晉公賂中使沮張乖厓一條，張乖厓買田宅自汙一條，皆爽其實。今考之良信。然邁稱其筆力高簡，必傳於後世，不雲他人所贗托。邁去師道不遠，且其考證不草草，知陸遊之言未免失之臆斷也。
契丹侵澶，萊公相真宗北伐，臨河未渡。是夕，內人相泣。明日，參知政事王欽若請幸金陵，樞密副使陳文忠公堯叟請幸蜀。真宗以問公，公曰：「此與昨暮泣者何異！」議數日不決，出遇高烈武王而謂之曰：「子為上將，視國之危不一言，何也？」王謝之，乃復入，請召問從官，至皆默然。楊文公獨與公同，其說數千言，真宗以一言折之曰：「儒不知兵！」又請召問諸將，王曰：「蜀遠，欽若之議是也。上與後宮御樓船浮汴而下，數日可至。」殿上皆以為然，公大驚色脫。王又曰：「臣言亦死，不言亦死，與其事至而死，不若言而死。今陛下去都城一步，則城中別有主矣！吏卒皆北人，家在都下，將歸事其主，誰肯送陛下者？金陵可到邪？」公又喜過望，曰：「瓊知此，何不為上駕邪！」王乃大呼：「逍遙子！」公掖真宗以升，遂渡河而成功。欽若媿其議，讒於真宗曰：「寇準孤注子爾！」博者謂窮而盡所有以幸勝為「孤注」，言以人主而一決也。
澶淵之役，真宗欲南下，萊公不可，曰：「是棄中原也。」又欲斷橋，因河而守，曰：「是棄河北也。國之存亡在河北，不可棄也。」
澶淵之役，所下一紙書爾：「州縣堅壁，鄉村入保，金幣自隨，穀不可徙，隨在瘞藏，寇至勿戰。」故虜雖深入而無得，方破德清一城，而得不補失，未戰而困。
真宗既渡河，遂幸澶淵之北門。望見黃蓋，士氣百倍，呼聲動地。兵既接，射殺其帥順國王撻覽，虜懼，遂請和。
澶淵之役，詔諸道會兵而合擊。既和，縱其去。又詔諸將按兵，遣使監楊延朗。時虜使在館，既諭旨，遽曰：「請遣中官，貴諸將取信也。」而虜亦請使送款，遂以全歸，懷之至今。
澶淵之役，真宗使候萊公。曰：「相公飲酒矣！」「唱曲子矣！」「擲骰子矣！」「鼾睡矣！」
萊公既逐死，家無遺文。嘉祐中始得奏章一紙，憂其復失而並記之，使彼者有攷焉。曰：臣奉聖旨擘畫河北邊事，及駕起與不起，如起至何處者。一、近邊奏契丹遊騎已至深、祁，竊緣三路大軍見在定州，魏能、張凝、楊延朗、田敏等又在威虜軍等處，東路深、趙、貝、冀、滄，德等州別無大軍駐泊，必慮契丹漸近東南下寨，輕騎打劫，不惟老小驚駭，便恐盜賊團聚，直至大名府以來，人戶驚移。若不早張軍勢，竊恐轉啟戎心。臣乞先那起天雄軍兵馬萬人，令周瑩、杜彥鈞、孫全照將領往貝州駐泊，或恐天雄軍少，且起五千人，只令孫全照部轄，若虜騎在近，即近城覓便襲擊，兼令間道將文字與石普、閻承翰照會掩殺，及召募強壯入虜界，燒蕩鄉村，仍照管南北道，多差人探候契丹，次第聞奏，及報大名。一則貴安人心；二則張軍勢以疑敵謀；三則邊將聞王師北來，軍威益壯；四則與邢、洺不遠，成犄角之勢。一、隨駕諸軍，扈衛宸居，不可與犬戎交鋒原野，以爭勝負。天雄至貝，軍士不過三萬人，萬一契丹過貝下寨，遊騎益南，即須那起定州軍馬三萬以上，令桑贊等結陣南來鎮州，及令河東雷有終將兵出土門路與贊會合，相度事勢緊慢，那至邢、洺，方可聖駕順動，且幸大名，假萬乘之天聲，合數路之兵勢，更令王超等於定州近城排布照應，魏能、張凝、楊延朗、田敏等作會合次第，及依前來累降指揮牽拽。一、恐契丹置寨於鎮、定之間，則定州軍馬抽那不起，邢、洺之北，遊騎侵掠，大名東北縣分，老小大段驚移，須分定州三路精兵，令在彼將帥會合，及令魏能、張凝、楊延朗、田敏等漸那向東，傍城寨牽拽。如此，則契丹必有後顧之憂，未敢輕議懸軍深入。若車駕不起，轉恐夷狄殘害生靈，如蒙允許，亦須過大河，且幸澶淵，就近易為制置會合，兼控扼津梁。右臣叨列宰司，素無奇略，既承清問，合罄鄙誠。伏惟皇帝陛下，睿知淵深，聖猷宏遠，固已坐籌而決勝，尚能虛己以詢謀。兼彼犬戎，頗乏糧糗，雖恃腥羶之眾，必懷首尾之憂，豈敢不顧大軍，但圖深入？然亦慮其兇狡，須至過有防虞。煩黷天威，伏增戰慄。
始講和，虜使韓杞匿其善飲，曰：「兩國初好，數杯之後，一言有失，所誤非細。」後使姚柬之，既去而顧，手顙再三，是以知虜之情也。姚柬之曰：「宋之事力，契丹之士馬皆盛，然北軍用於阻隘，不能敵南；平原馳突，南軍亦不能支也。」慶曆二年，西羌盜邊，戰未解，契丹保境使請關南十縣之地及昏。丞相申公使其黨御史中丞賈文元公館之，許昏與加賜使擇焉，而遣知制誥富韓公諭意。既見問故，虜主曰：「宋塞雁門、廣塘水、繕城隍、籍民兵，非違約邪？羣臣亟請用兵，孤謂不若求地也。」公曰：「契丹忘章聖之大德乎？澶淵之役，使從眾，契丹無還者，寧有今日耶？且契丹之所欲，戰爾，戰非契丹之利也。從古至今，夷狄得志於中國，惟晉氏爾。方是時，主弱而愚，國小而貧，政刑不修，命令不行，百姓內潰，諸將外叛，故契丹能得志。然土地不守，子女玉帛歸於臣民，契丹蓋無得也。而人畜械器，亡者大半，故德光死，述律怒不肯葬，曰：『待我國中人馬如故，然後葬汝！』戰而勝，其害如此，況不勝邪！今契丹與宋好，歲得金繒數十萬，入於府庫，國之利也。故和則上得其利，戰則下得其利，上受其弊。故契丹之臣，皆顯解和而構戰，與國爭利，奈何舍己之利以利人邪？」主大悟，點首久之。公復曰：「塞雁門以備羌，塘始於何承矩，事在約前；地卑水聚，歲久則廣；城隍完故，民兵補缺，非違約也。晉遺盧龍，周取關南，皆異代事。若按圖而求舊，豈契丹之利也哉！皇帝以兼愛為心，守祖宗之約，不願用兵，顧兄弟之義，不欲違情，而為天保民，為先保土，不得以與人。謂契丹乏金幣，歲遺以永誓好。古者敵國有無相通，必皆欲背約絕好而加兵，宋安得而避哉！且澶淵之盟，天地臨之，其可欺乎！」乃請昏，公曰：「兄弟之國，禮不通昏，男女之際，易以生隙，且命修短不可期，不若歲幣之久也。」始，契丹請婚，欲因以多求，及公固拒，羣議未決而難其久，又謂空言無實，使歸取誓書。及再至，定增歲幣二十萬。始，契丹一請，宰相遽塞以二事，且使自擇，遂以為怯，有輕宋心，欲以增幣為「獻」與「納」，公不可，曰：「此下事上，臣事君，乃非敵國之禮也。且章聖已有歲遺，不為此名，貨非國之輕重，鄙而失國，古雖小亦不為也。」主曰：「古有之，何獨吝邪？」公曰：「古惟唐高祖臣事突厥，假其兵而取隋，則或有之；及太宗禽頡利、突利兩可汗，寧復有邪！」主不語，其臣劉四知侍，退數步。公又曰：「石晉亦因契丹而得國，不惟稱臣，亦父事之，或可用此。今宋與契丹，無唐、晉之援而為敵國，豈有此邪！」將退，主曰：「卿謂孤故作此一節必不可事，豈非不欲保和邪！孤實無此意，卿歸勿為些言，恐誤宋大事耳。」於是留誓書。而使以誓書來，且求「獻納」，公上奏曰：「臣既以死拒之，虜氣折矣，可勿復許，虜無能為也。」仁宗從之。
韓公再使，將見，契丹曰：「主將為公使不能久，有言可即道。」公恐膚使來遂以為例。數請對，曰：「吾不敢也，當與君議於館爾。」契丹劉六符貴用事，建議割地。及館客，怒請韓公曰：「公為主言『諸臣利於用兵，不為國計』，六符豈欲間兩國邪？」公曰：「君寧出此，顧餘人為之爾，如宋不過弼數輩不欲戰爾，其以戰說者何限！」六符既喜且懼，然終以此得罪也。
契丹犯澶淵，急書日至，一夕凡五至，萊公不發封，談笑自如。明日見，同列以聞，真宗大駭，取而發之，皆告急也。又大懼，以問，公曰：「陛下欲了欲未了耶？」曰：「國危如此，豈欲久耶！」曰：「陛下欲了，不過五日爾。」其說請幸澶淵。真宗不語，同列懼，欲退，公曰：「士安等止，候駕起，從駕而北。」真宗難之，欲還內，公曰：「陛下既入，則臣不得到又不得見，則大事去矣！請無還內而行也。」遂行，六軍百司，追而及之。
東都曹生言：「范右相既貴，接親舊情禮如故，他亦不改，世未有也。然體面肥白潔澤，豈其胸中亦以為樂邪？惟司馬溫公枯瘦自如，豈非不以富貴動其心邪！」
王荊公改科舉，暮年乃覺其失，曰：「欲變學究為秀才，不謂變秀才為學究也。」蓋舉子專誦王氏章句而不解義，正如學究誦註疏爾。教坊雜戲亦曰：「學《詩》於陸農師，學《易》以鼓切。於龔古勇切。深之。」蓋譏士之寡聞也。
王無咎，黎宗孟皆為王氏學，世謂黎為「模畫手」，一點畫不出前人；謂王為「轉般倉」，致無贏餘，但有所欠。以其因人成能，無自得也。
楊內翰繪云：「莊遵以《易》傳揚雄，雄傳侯芭，自芭而下，世不絕傳。至沛周郯，郯傳樂安任奉古，奉古傳廣凱，凱傳繪。」所著《索蘊》，乃其學也。
張某公昪以御史為執政，包孝肅公代之，建言：「臺官不遷二府，無所倖望，則盡言矣。」張文定公方平為三司使，孝肅極言其失，遂罷歸院。宋景文公代為使，文定亦為上言：「故事：執政用三司使、知開封府與御史中丞耳。包拯自府入臺，又言臺官不為執政，所可假以進者，惟三司爾。極力攻臣，冀得其處。而用宋祁，其勢必復攻祁，不遂與之，則三司使無其人矣！」孝肅逐景文公而代之，遂遷西府。孫文節公抃自西府遷右省，御史韓縝言其不可，仁宗曰：「御史謂誰可參知政事者？」韓素不經意，卒然對曰：「包拯可。」仁宗熟視而笑曰：「包拯非昔之包拯矣！」
延帥闕，李誠之以幕府行使事。夏國宥州牒保安軍：「故事：歲賜盡明年六月乃畢，緩不及事，請以歲終為限。」幕府以聞，樞密院牒草報如約，李易其草報如故事。遂上奏曰：「夷狄之欲無厭，許之不足為恩，而長其貪，且示之弱，而人不堪其轉輸之勞矣。」樞密使夏竦劾李擅改制書，遣吏部郎訊，李曰：「改保安軍牒，非制書也。」竦不能屈，虜亦不敢復請。
某公惡韓、富、范三公，欲廢之而不能。軍興，以韓、范為西帥，遣富使北，名用仇而實閒之。又不克軍罷而請老，盡用三公及宋莒公、夏英公於二府，皆其仇也。又以其黨賈文元公、陳恭公間焉，猶欲因以傾之。譽范、富皆王佐，可致太平，於是天子再賜手詔，又開天章閣，而命之坐，出紙筆使疏時政所當因革，諸公皆推范、富，乃請退而具草。使二宦者更往督之，且命領西北邊事。既而各條上十數事，而易監司、按羣吏、罷磨勘、減任子，眾不利而謗興。又使范公日獻二事以困之，而請城京師，人始笑之。初，某公每求退以俟主意，常未厭而去，故能三入，及老，大事猶問。西北相攻，請出大臣行三邊。於是范公使河東、陝西，富公使河北。初，某既建議，乃數出道者院宿焉，范公既奉使，宿道者院而某在焉。賓退，使人致問，范公往見之，某佯曰：「參政求去邪？」范公以對，某曰：「大臣豈可一日去君側，去則不復還矣！今萬里奉使，故疑求去耳。」范公私笑之。久而覺報緩而請不獲，召堂吏而問曰：「吾為西帥，每奏即下，而請輒得。今以執政奉使，而請報不迨，何也？」曰：「某別置司專行鄜、延事，故速而必得耳。」范公始以前言為然，乃請守邊矣。而富公亦不還，韓又罷去，而賈、陳相矣。及某薨，范公自為祭文，歸重而自訟雲。
蘇、黃兩公皆善書，皆不能懸手。逸少非好鵝，效其宛頸爾，正謂懸手轉腕。而蘇公論書，以手抵案使腕不動為法，此其異也。
善書不擇紙筆，妙在心手，不在物也。古之至人，耳目更用，惟心而已。
王屋天壇，道書雲黃帝禮天處也。壇之方隅陳八玉鏡，而儒者疑焉。元豐中，有登天壇得方玉如鏡，濮陽杜毅主王屋簿，親見之雲。
余與貴人語，偶當其心，明日使人來求異書。士不知有自智，專謂出於卷冊之間，良可悲也。
張長史見擔夫爭道而得筆法，觀曹將軍舞劍又得其神，物豈能與人巧，乃自悟之因爾。
胡人獵而不漁。熙寧中，官軍復熙河，洮水之魚浮，取之如拾，久而魚潛。治世可俯烏巢，惟不暴爾。至人入鳥獸不亂羣，行之著也。
龍圖燕學士肅悟木理，造指南車不成，出見車馳門動而得其法。
蜀人王晃，為舉子《詩》義「左之右之，君子宜之」而悟針法。規矩可得其法，不可得其巧，舍規矩則無所求其巧矣。法在人，故必學，巧在己，故必悟。今人學書而擬其點畫，已失其法，況其巧乎！
寇昌齡嗜硯墨得名，晚居徐，守問之，曰：「墨貴黑，硯貴發墨。」守不解，以為輕己。嗟乎，世士可與語邪？
歐陽公像，公家與蘇眉山皆有之，而各自是也。蓋蘇本韻勝而失形，家本形似而失韻，夫形而不韻，乃所畫影爾，非傳神也。
唐令：民年二十為丁，其下為推。宋次道曰：「推者，椎也，避高宗諱，闕而為推也。」縉叔曰：「推者，椎也，獨髻為椎，傳者誤爾。」蓋唐人不諱嫌，梁氏之父茂，始以戊為武，溫嗜殺，人畏之，並諱其嫌耳。夫人少而分髻，長則合而未冠，今人猶然。縉叔是也。
道士王太初，受天心法治鬼神，有功於人。嘗謂為室當使戶牖疏達，若四壁隱密，終為鬼所據耳。
唐魏鄭公、狄梁公、張燕公墓棘直而不歧，世以為異，而孔林無枳棘也。
秦少游有李廷珪墨半丸，不為文理，質如金石，潘谷見之而拜曰：「真李氏故物也，我生再見矣！王四學士有之，與此為二也。」墨乃平甫之所寶，谷所見者，其子斿以遺少游也。又有張遇墨一團，面為盤龍，鱗鬣悉具，其妙如畫，其背皆有「張遇麝香」四字。潘墨之龍，略有大都耳，亦妍妙，有紋如盤絲，二物世未有也。語曰：「良玉不瑑。」謂其不借美於外也，張其後乎？供備使李唐卿，嘉祐中以書待詔者也，喜墨，嘗謂余曰：「和墨用麝欲其香，有損於墨，而竟亦不能香也，不若並藏以熏之。」潘谷之墨，香徹肌骨，磨研至盡而香不衰。陳惟進之墨，一篋十年，而麝氣不入，但自作松香耳。蓋陳墨膚理堅密，不受外熏，潘墨外雖美而中疏爾。
南唐於饒置墨務，歙置硯務，揚置紙務，各有官，歲貢有數。求墨工於海東，紙工於蜀，中主好蜀紙，既得蜀工，使行境內，而六合之水與蜀同。李本奚氏，以幸賜國姓，世為墨官雲。唐之問，質肅公之子，有墨曰「饒州供進墨務官李仲宣造」，世莫知其何。子頗有家法，以遺黃魯直，魯直以謂不迨孫氏所有，而予謂過之。陳留孫待制家有墨半鋌，號稱廷珪，但色重爾，非古制也。
蔡新州確、黃大夫好謙為陳諸生，聞楊山人之善相人也，過使相之，曰：「蔡君宰相也，似丁晉公，然丁還而君死也。黃君一散郎爾，然家口四十，則蔡貶矣。」元豐末，蔡為相，黃由尚書郎出為蔡州，過蔡而別，問其家，曰：「四十口矣。」蔡大駭曰：「楊生之言驗矣！」其後有新州之禍。
外大父潁公，初為黃州參軍，事夏英公。公喜相人，謂潁公曰：「吾使相爾，而君真相也。」視其手曰：「雖貴而貧，不如吾也。」出其手，突如堆阜，曰：「此大富之相也。」
野處，潞之異人也，金鄉李生將赴試，問得失焉。曰：「兩貫、四貫，巡轄馬遞鋪。」皆莫測也。李有田於莘，過之，及門，息於廐，置壁下有錢二千，以二伯為陌，有榜曰「巡轄馬遞鋪」，問之，乃田者所納課也。李始悟其言，而果黜焉。
花之名天下者，洛陽牡丹、廣陵芍藥耳。紅葉而黃腰，號「金帶圍」，而無種，有時而出，則城中當有宰相。韓魏公為守，一出四枝，公自當其一，選客具樂以當之。是時王岐公以高科為倅，王荊公以名士為屬，皆在選，而闕其一，莫有當者。數日不決，而花已盛，公命戒客，而私自念：「今日有過客，不問如何，召使當之。」及暮，南水門報陳太博來，亟使召之，乃秀公也。明日酒半折花，歌以插之。其後四公皆為首相。
蜀人句龍爽作《名畫記》，以范瓊、趙承祐為神品，孫位為逸品，謂瓊與承祐類吳生，而設色過之，位雖工，不中繩墨。蘇長公謂：「彩色非吳生所為，二子規模吳生，故長於設色爾。孫位方不用矩，圓不用規，乃吳生之流也。」余謂二子學吳生，而能設色，不得其本，故用意於末，其巧者乎？
諺曰：「甘草先生則麥熟，苦草先生則人疫。」甘草，薺；苦草，黃蒿也。又曰：「杏熟當年麥，棗熟當年禾。」又曰：「棗不濟儉。」謂棗熟則歲豐也。諺曰：「行得春風有夏雨。」蓋春之風數為夏之雨數，小大急緩亦如之。
祕書丞張鍔嗜酒，得奇疾，中身而分，左常苦寒，雖暑月，巾韈袍胯紗緜相半。
世傳王祥臥冰求魚以養母，至今沂水歲寒冰厚，獨祥臥處闕而不合。
章學士珉為布衣，以宰相自許，高蓋大馬，盛服羣從而後出，潤人謂之「三品秀才」。
驗鏡視其鼻，鼻滑淨如削者古，今人為之，必有高下。今人鑄鐵鏡，陷銅為面，故明。
光祿李卿先築宅於盧，甃皆用甎，歲夏大雨，閘門及竇積水數尺，內外一洗而發去之。
唐人謂逸少天姿不及工用，故初不勝郗、庾，而暮年方妙。余謂不然。衛夫人見逸少學書，拊膺而歎曰：「後當勝己。」此豈無天姿者耶？而暮年方妙者，乃大器晚成爾。
獐無膽，兔無脾，豚膂無筋。
東都相國寺樓門，唐人所造，國初木工喻浩曰：「他皆可能，惟不解卷檐爾。」每至其下，仰而觀焉，立極則坐，坐極則臥，求其理而不得。門內兩井亭，近代木工亦不解也。寺有十絕，此為二耳。
陝之寺居多古屋，下柱不過九尺，唐制不為高大，務經久爾。行露亭用斗百餘，數倍常數，而朱實亭不用一斗，亦一奇也。
魚行隨陽，春夏浮而逆流，秋冬沒而順流，漁者隨其出沒上下而取之。
唐末，岐、梁爭長，東院主者知其將亂，日以菽粟與泥為土塹，附牆而墁之，增其屋木，一院笑以為狂。亂既作，食盡樵絕，民所窖藏為李氏所奪，皆餓死。主沃墼為糜，毀木為薪以免。隴右有富人，預為夾壁，視食之餘可藏者乾之貯壁間，亦免。
虞部閻見賢，老為容守，歸而自如，曰：「惟節食爾。」每食常欠三四分。初見部中老者，問而得之。
韓幹畫走馬，絹壞損其足，李公麟謂：「雖失其足，走自若也。」
六一為布衣，客相之曰：「耳白於面，名則遠聞；脣不貼齒，一生惹言語。」毀譽豈亦有命耶？
齊之龍山鎮，有平陸故城，高五丈四，方五里，附城有走馬臺，其高半之，闊五之三，上下如一，其西與南則在內，東北則在外也，莫曉其理。
寇萊公準，少嘗為淮漕，有方士為治丹砂，用竹百二十尺而通其節，以器盛丹置其上而立之，半埋地中。於時才得六十尺竹，接而用之。始於歲之朔旦，盡歲而止，丹已融而墮器矣。
澄心堂，南唐烈祖節度金陵之燕居也，世以為元宗書殿，誤矣。趙內翰彥若家有《澄心堂書目》，才二千餘卷，有「建業文房之印」，後有主者，皆牙校也。
余於丹徒高氏見楊行密節度淮南補將校牒紙，光潔如玉，膚如卵膜，今士大夫所有澄心堂紙不迨也。
開封常得劇盜，言富家難近，貯以櫃篋，扃鐍嚴固，貴家喜陳衣而架，有帕便可包覆。
夏英公伏日供帳溫室，戒客具夾衣，客皆笑之。既坐，體寒生栗。乃以漆斛漬龍皮也。酒半，取瓦礫蘸藥水為黃金以娛客。
世傳《王氏元經薛氏傳》、《關子明易傳》、《李衛公對問》，皆阮逸所著，逸以草示蘇明允，而子贍言之。
宣城包鼎，每畫虎，埽溉一室，屏人聲，塞門塗牖，穴屋取明，一飲斗酒，脫衣據地，臥起行顧，自視真虎也。復飲斗酒，取筆一揮，意盡而去，不待成也。
閻立本觀張僧繇江陵畫壁，曰：「虛得名爾。」再往，曰：「猶近代名手也。」三往，於是寢食其下，數日而後去。夫閻以畫名一代，其於張，高下間爾，而不足以知之。世之人強其不能而論能者之得失，不亦疏乎？
李公麟云：「吳畫學於張而過之。」蓋張守法度而吳有英氣也。眉山公謂：「孫知微之畫，工匠手爾。」
六一公論書喜李西臺，而《集古》不錄張從申也。兵部秦玠、祠部李宗易，皆學於西臺，名有師法。公為亳州，問秦西臺何學，曰：「張從申也，見之否邪？」曰：「未也。」示之，曰：「西臺不及也。」
余於石舍人揚休家得蘇明允送石北使引，石氏子謂明允書也。以示秦少游，少游好之，曰：「學不迨其子，而資過之。」乃東坡少所書也。故嘗謂書為難，豈余不知書，遂以為難邪？
金陵人喜解字，習以為俗，曰「同田為富」、「分貝為貧」、「大坐為」。音穩。
黃巢攻金陵，人說之曰：「王毋以攻也，王名巢，入金陵則鏁矣！」遂解去。
壽之安豐塘，楚相孫叔敖之所築也，至今賴之。塘西有廟焉，塘上之木，花皆西向，子皆東向。
懷禪師每住持，必舍講師說天台教，使其徒聽焉。學其可廢乎！
唐人根利，一聞千悟，故大梅才得馬祖一言，入山坐庵諸老之門，既悟，亦曰：「得坐披衣，向後自看。」不復學也。今人根鈍，聞一知一。故雪竇以古人初悟之語，為學者入道之門，謂之「因緣」，退而體究，謂之「看話」，更無言下悟理之質矣。復取古法而次第之，以為悟後析理之門，謂之陶汰，天衣宗之。而圓通非之，改用臨濟教門，蓋用古責今也，而其徒多不見諦，後悔，亦復故云。
閩越黃撥沙善視墓，畫地為圖，即知休咎，故號「撥沙」。婺人有世患左目者，問之，曰：「祖墳有木，久則木根傷害其目，必發墓以去之。」既發，有根貫其左目，出之而愈。
宿乳醫陳嫗，年八十餘，切脈知其生早晚，月則知日，日則知時。宿有兩家就乳，切其左曰：「毋遽，是當夜生。」將就其右，左家疑之，不聽也。曰：「是家當午而生，無妨也，過午則來日生矣。」復切之，曰：「初更兩點，其時也，為母具食，聽自便。」既多為備，使候時以報，扶母就蓐，即生。
文正李公既薨，夫人誕日，宋宣獻公時為從官，與其僚二十餘人詣第上壽，拜於簾下，宣獻前曰：「太夫人不飲，以茶為壽。」探懷出之，注湯以獻，復拜而去。
襄陽承唐亂，地荒民散，林篁翳塞。常有四大龜負一小龜而行，或謂乘者為瑇瑁雲。
代北界天池山，荒遠，巡候不至，潘美節度河東，新廟舍，作脊記，歲遣府倅祀之，率常憚行，後竟罷之。契丹始治室易記，久之來議界，舉知其然，而莫能奪也。
生血皆赤，怒心之所出也。赤，火色，其性躁，故象之。二乘四果，其白如乳，出於淨心。而鱟血碧，鰕蛤無血，其故何也？
御廚不登彘肉，太祖嘗畜兩彘，謂之神豬。熙寧初罷之。後有妖人登大慶殿，據鴟尾，既獲，索彘血不得，始悟祖意，使復畜之。蓋彘血解妖術雲。
茶，洪之雙井，越之日注，登、萊鰒魚，明、越江瑤柱，莫能相先後，而強為之第者，皆勝心耳。
石決明，登人謂之鰒魚，明人謂之九孔螺。
牡蠣固氣，蚶子益血，蓋蛤屬惟蚶有血。
熙寧中，作坊以門巷委狹，請直而寬廣之，神宗以太祖創始，當有遠慮，不許。既而眾工作苦，持兵奪門，欲出為亂，一老卒閉而拒之，遂不得出，捕之皆獲。
郯城民妻有二十一子，而雙生者七。
壽之善鄉，市吏垂乳，流湩如乳婦。
神宗嘗夢入大府，有植碑，以金填字，曰「宰相項安節」。寤而求之，乃太學生也。慈聖解之曰：「項安節即吳充也。」於是正憲公為相，頸有瘤焉，而項生布衣至今。
朝散郎方通罷官還鄉，夢至政事堂，尚書左丞黃履素知通，獨起迎語曰：「蕭灑，蕭灑。」遂去。通前，諸公語如黃。既寤，莫測也。既而得官校理，滿任得知睦州，是歲建中元年，黃以疾去久矣。往謝執政，范右丞純禮曰：「先公嘗守睦，有《蕭灑桐廬郡》十詩，桐廬真蕭灑也。」
周約夢登科作尉，就舍，於堂牖間得女子隻履，竈間得筆墨。後數歲中第，為延州一尉，既入廨舍，皆夢所見，求二物，皆得之於其處。
文元賈公居守北都，歐陽永叔使北還，公預戒官妓辦詞以勸酒，妓唯唯，復使都廳召而喻之，妓亦唯唯。公怪歎，以為山野。既燕，妓奉觴歌以為壽，永叔把琖側聽，每為引滿。公復怪之，召問，所歌皆其詞也。
都市大賈趙氏，世居貨寶，言玉帶有刻文者皆有疵疾，以蔽映爾，美玉蓋不琢也。比歲杭、揚兩州化洛石為假帶，質如瑾瑜，然可辨者，以有光也。
王沂公之先為農，與其徒入山林，以酒行，既飲，先後至失酒，顧草間有醉蛇，倒而捋之，得酒與血，怒而飲焉。昏閉倒臥，明日方醒，視背傍積蝨成堆，自是無蝨終身。
浙西地下積水，故春夏厭雨。諺曰：「夏旱修倉，秋旱離鄉。」浙東地高燥，過雨即乾，故春得雨即耕，然常患少耳。
潁諺云：「子過母，當暑而涼，水退而魚潛：皆為大水之候。」潁人謂前水為母，後水為子，水日至日長，勢不能大，水定而復來，後水大於前水，為子勝母。水終魚當大出，河濱之人厭於食鮮，水退而魚不出，為潛雲。
田理有橫直，民間謂之立土、橫土，立土不可稻，為其不停水也。
許安世家有伯戊樽，如今羯鼓鞚也。
畔邑家令周陽家金鐘，容十斗，重三十八斤，以今衡量校之，容水三斗四升，重十九斤爾。
諺語曰：「田怕秋旱，人畏老貧。」又曰：「夏旱修倉，秋旱離鄉。」歲自處暑至白露不雨，則稻雖秀而不實，吳地下溼不積，一兇則饑矣。
趙元考云：「寒食麪、臘月雪水，為糊則不蠹。南唐煮糊用黃丹，王文獻公家以皁筴末置書葉間，總不如雪水也。」
霍山曰：「丞相擅減宗廟羔菟鼃。」顏註：「羔、菟、鼃，以供祭也。」《周官˙蟈氏》鄭康成註：「蟈，今御所食蛙也。」《宋書》：「張暢弟牧有犬傷，醫雲當食蝦蟇，而牧難之，暢為先食。」前世北人食蛙，南人不食也。
建業文房，南唐烈祖節度金陵之別室也，趙元考家有《建業文房書目》，才千餘卷，有「金陵圖書院印」焉。前卷有《澄心堂說》云：趙元考家有《澄心書目》，才二千卷。與此說相似，但堂房不同耳。
歐陽《五代史˙周家人傳》柴後邢州龍岡人，《世宗紀》又為堯山人；拓跋思恭、思敬，兄弟也，而誤作一人。
司馬公休云：「馮如晦為長源令，縣人譽之不容口，問政亦不能道也。」
王深父為衛真主簿，始至亳州，其守李徽之留不遣，久之，求去，李問其故，曰：「回為衛真主簿，而未嘗至治所與吏民相見，以謂不可，故求去耳。」李怒曰：「爾恃歐陽修而慢我！」深父曰：「回之所去，豈待歐陽公而立邪！」卒歸衛真。李怒不解，深父遂免去。
參寥云：「王荊公私居如在朝廷。忽有老卒，生火掃地如法，譽之不容口；或觸燈，即怒以為不勝任，逐去之。」
士不衣帛，酒肉食肆不近營，太祖之軍法也。
蜀平，以參知政事呂餘慶知益州，餘用選人，以輕其權，而置武德司，刺守貪廉，至必為驗。蜀山有九枝木，傳以為異，卒火之。歲餘，御札問焉，其賞至銀千兩，而敕州縣捕武德卒即殺之不以聞，吏貪則降杖集吏民杖之。蜀之富人，皆召至京師，量其材為三等，其上官之，次省員，下押綱。人安其居，不願東，以疾歸，後復遣，如是數四，不使家居也。
夏英公既卒，其家客鄢陵，鄰之講僧有學解，客嘗問之曰：「英公貪而喜殺，其報如何？」曰：「以教言之，當為龍爾。」未以為然也。他日至京師，遇夏氏故吏，語及其主，曰：「往夢遇公於塗，氣貌枯悴，白衣故暗，問其所在，曰為廬山東潭龍爾。」客始驚。其後復至京師，過其故人於興國寺，其鄰有相語曰：「廬山東潭龍已去矣。」客又大驚，往問之，曰：「東潭隱密，人所不至，往歲木皆立槁，人始至其上，潭水清徹，有白龍在焉。夏日之中，水沸而龍死，夜則復生，冬結於冰。數歲，有僧十餘，結廬其上，為之誦經。又數歲而龍去，草木復生。」英公奉釋，故當困厄，復能致僧為之作福。
文思殿奉帝者之私，凡物必具。宣仁後當國九年，不索一物。
或勸太祖誅降王，久則變生，太祖笑曰：「守千里之國，戰十萬之師，而為我禽，孤身遠客，能為變乎？」
釋從青人，主某寺之某院，陳講居眾，而靜居不出，善畫樹石，而人不可使。好事者為修供，則量其多少而報之。呂汲公以御史為淄倅，過而請之，不與也。或問之，曰：「後其所事而先其所好，此吾所以不與也。」
仁宗在位四十年，邊奏不入御閤。每大事，賜宴二府，合議以聞。仁宗崩，訃於契丹，所過聚哭。既訃，其主號慟執使者手曰：「四十二年不識兵矣！」葬而來祭，以黃白羅為錢，他亦稱是。仁宗崩，天下喪之如親，余時為童，與同僚聚哭，不自知其哀也。仁宗既疾，京師小兒會闕下，然首臂以祈福，日數百人，有司不能禁。將葬，無老幼男女，哭哀以過喪。
宣仁後初臨朝，西戎戒邊吏曰：「聖后相司馬公，必用仁宗故事。自今後敢以一人一騎入界者族。」
杜防，契丹名相也，謂和親為便民，戒契丹世世相受，謹守其約。又虞中國之敗約也，凡十年一遣使，以事動中國而堅其約。
國初，荊湖既平，谿洞皆納土請吏，太祖不受，廷議獨置辰州，歲費四萬緡爾。
元祐執政，議河兩說，文潞公、安樞密燾主故道，范丞相、王左丞存主新道。士大夫是故者見文、安，是新者見王、范，持兩可者見四公也。
曹武惠王既下金陵，降後主，復遣還內治行。潘公憂其死，不能生致也，止之。王曰：「吾適受降，見其臨渠猶顧左右，扶而後過，必不然也。且彼有烈心，自當君臣同盡，必不生降，既降，亦必不死也。」
故事：常赦，官典藏入己不赦。熙寧以後，始赦吏罪。元祐七年南郊，赦杖罪。八年秋，皇太后服藥而赦，則盡赦之矣。
故事：郊而後赦，奉祠不敬不以赦論。治平中，郎中缺姓易知素貪細，既食大官，醉飽失容，御史以不敬聞。韓魏公請論如律，英宗不欲也，魏公曰：「今而不刑，後將廢禮。」英宗曰：「寧以他事坐之。士以飲食得罪，使何面目見士大夫乎！」
仁宗初即位，燕恭肅王以親尊自居，上時遣使傳詔，王坐不拜。使還以聞，上曰：「燕王朕叔父，毋妄言！」久而王聞之，稍自屈，奉藩臣禮。
燕恭肅王輕施厚費，不計有無，常預借料錢，多至數歲，仁宗常詔有司復給，如是數矣。御史沈邈以謂「不可以國之常入而奉無厭之求，願使諭意」，上曰：「御史誤矣！太宗之子八人，今惟王爾。先帝之弟，朕之叔父也，每恨不能盡天下以為養，數歲之祿，不足計也。」
子曾子初見神宗，上問曰：「卿與王安石布衣之舊，安石何如？」對曰：「安石文學行義，不減揚雄，然吝，所以不及古人。」上曰：「安石輕富貴，非吝也。」對曰：「非此之謂。安石勇於有為，吝於改過。」上頷之。
明者無所不知，智者有所知、有所不知，眾人所知者少、所不知者多，而強其所不知。智者謂其擇而不為學而已，為道則不然，學得於外，思出於意，不足以得之。莊子曰：「繕性於俗學，以求復其初，滑欲於俗思，以求致其明，古者謂之蔽蒙之民。」雖然，學與思者，道之助也，士之為道，必始於學。此段疑有脫誤。
道者呂翁如金陵，過王荊公，而公知之，伏拜請道，翁曰：「子障重，不可。」公又勤請，曰：「我能去障，則為子去之矣。」竟去。以語廣陵王某，王曰：「先生何取焉？」曰：「吾愛其目爾。」王以語余曰：「如金陵者，翁之真身也，翁察之久矣，欲度故自往。」余語禪者普仁，仁曰：「障必自去，非人能去也。渠如此道而不解乎！」
世傳呂先生像，張目奮鬚，捉腕而市墨者，乃庸人也。南唐後主使工訪別本而圖之，久而不得。他日，有人過之，自言得呂翁真本，約工圖其像而後授之。工後以像過之，客舍市邸，方晝臥，叩關不發，問：「吾像如何？」且使張之，曰：「是也。」相語而覺稍遠，已而聲絕，發門索之，無見也。意客即呂翁也，乃以所畫像獻之，今有傳焉，深靜秀清，真神人也。
辠，《說文》：「從辛從自，言辠人蹙鼻苦辛之憂。秦以辠似皇字，改為罪。臣鉉等曰：自古者以為鼻字，故從自。」「罪，捕魚竹網。從網非。」余謂使民自辛，欲其不犯，秦從網非，不失有罪也。辠，古文也，《說文》不當以篆寫之。
駕以二馬夾轅，謂之兩服，服，供其事也。左右又各駕一焉，謂之兩驂，驂，副也。總謂之乘，又雲駟。騑亦駿也。《說文》云：「驂駕三馬。」非也。乘車四馬，因以乘為四名，「乘矢」、「乘韋」是也。
瓠子在雷澤黃河故道，今呼為沙河，沙河西北，其蹟猶在，土人謂之瓠岡也。
吳越錢氏，人成丁，歲賦錢三百六十，謂之身錢，民有至老死而不冠者。
杜正獻公、丁文簡公俱為河東宣撫，河陽節度判官任遜，恭惠公之子，上書言事，歷詆執政，至恭惠，曰：「至今臣父，亦出遭逢。」謂其非德選也。進奏院報至，正獻戲文簡曰：「賢郎亦要牢籠。」文簡深銜之。其後二公同在政府，人言蘇子美進奏院祠神事，正獻避嫌不與，文簡論以深文，子美坐廢為民，從坐者數十人，皆名士大夫也，正獻亦罷去。一言之謔，貽禍一時，故不可不慎也。
元祐八年九月六日，奉太皇太后遺詔，實以三日崩。知州事龍圖閣待制韓川，公服金帶，肩輿而出，以聽遺詔。既成服，又欲改服以治事，寮佐諫之而止。余為兒時，聞徐父老說莊獻上僊，李文定公為守，兩吏持箱奉遺誥，公步從以哭，自便坐至門外。嘉祐末，先人為冀州度支使，知州事、皇城副使王易經用乾興故事，遺詔既至，王召見先人，便服持遺制，哭以示先人，遂下髮、衫、帽、勒帛以聽宣制，是日成服。元豐末，余客南都，留守龍圖王學士益柔，擇日而成服。士大夫家居者皆會哭於府庭，張文定公方平致仕於家，舉哀於近寺。宦者李堯輔言：「上散髮解帶，韈而不履。」
汞浮百物，而不能勝玉，可以試玉也。
祕書監劉幾好音，與國工花日新遊，是時監貴幸，其弟衛卿諫，不用，乃戒門下勿通。監約鳴管以自通，卿又使他工橫吹於門以誤之，凡數奏而不出。卿又告之，監曰：「非也。」語次而工至，橫管一鳴，監笑曰：「此是也。」乃走出。
世傳張長史學吳畫不成而為草，顏魯公學張草不成而為正。世豈知其然哉！蓋英才傑氣，不減其師，各自成家，以名於世。使張為畫，吳既不可越，功與之齊，必出其下，亦爭名之弊也。
青楊生好畫，而患其不能別也，釋從有畫名，而從之學。有以畫來，必召楊而教之：此其所以為能，此其所以為不能也。楊有得焉，而謂楊曰：「盡子所知，才得其半，何則？以子之不能畫也。」
乖崖在陳，一日方食，進奏報至，且食且讀，既而抵案慟哭久之，哭止，復彈指久之，彈止，罵詈久之，乃丁晉公逐萊公也。乖崖知禍必及己，乃延三大戶於便坐，與之博，袖間出彩骰子，勝其一坐，乃買田宅為歸計以自汙。晉公聞之，亦不害也。余謂此智者為之，賢者不為也。賢者有義而已，寧避禍哉！禍豈可避耶？
乖崖自成都召為參知政事，既至而腦疽大作，不可巾襆。乖崖自陳求補外，真宗使軟裹赴朝，乖崖曰：「豈可以臣一人而壞朝廷法制耶！」乃知杭，而疾愈，上聞之，使中人往伺之，言且將召也。丁晉公以白金千兩貽使者，還言如故，乃不召。
外大父莊敏公為鄜延招討使，元昊效順，公召李誠之問其信否，誠之曰：「元昊數欺中國，故疑之，今則可信也。元昊向得歲賜而不用，積年而後叛，今用兵數歲，雖戰屢勝，而所攻不克，田裡所掠，不辦一日之費，向來之積費已盡矣，故罷兵爾。然公毋以為功，歸之朝廷，則兵可罷，竊計諸公不以此與人也。」公未以為然。既而果遣兩人，以他事使虜，過延，問：「朝廷議罷兵云何？」皆曰「不知」。及還，與虜使王延壽來，公召會兩人，問延壽來意，又曰「不知」。公曰：「延壽黠虜，與君來而君且不知耶？」召裨將曰：「問延壽何來，吾為將而不與知邪？亟書所奏事來，不然且遣還！」兩人大懼，乃以情告，願還使者。公曰：「軍令不可反，君自止之，而書其事來！」兩人具以事聞。公自是異李焉。元昊既效順而不肯臣，請稱東朝皇帝為父，國號「吾祖」，年用私號，求割三州十六縣地，朝議彌年不決。既而報書，年用甲子，國號易其一字。虜使過延，公坐堂上，召虜使立前而謂曰：「爾主欲戰則戰，今不戰而降，則朝廷所賜藩臣詔與頒朔封國，皆有常制，不必論。自古夷狄盜中國之地則聞之，未聞割地與夷狄也。三州十六縣，豈可得邪！」使曰：「清遠故屬虜，且墳墓所在，故欲得爾。」公曰：「中國所失州縣，今未十年，若論墳墓所在，則中國多矣。」使語塞。公曰：「爾主既受封，歲祿多少，此則可議，餘不足論。」虜使畏服。
英宗即位，韓忠獻公使諭宗室諸王曰：「皇帝已即位，大王宜思保富貴，毋行所悔。」諸王皇恐，詣次求見，公謝卻之。某王還次及階，足廢不舉，扶而後升。
王荊公為相，喜說字始，遂以成俗。劉貢父戲之曰：「三鹿為麤，麤不及牛；三牛為犇，犇不及鹿。謂宜三牛為麤，三鹿為犇，苟難於遽改，令各權發遣。」於時解縱繩墨，不次用人，往往自小官暴據要地，以資淺，皆號「權發遣」雲，故並譏之。
張忠定守蜀，聞萊公大拜，曰：「寇準真宰相也。」又曰：「蒼生無福。」幕下怪問之，曰：「人千言而盡，準一言而盡，然仕太早，用太速，未及學爾。」張，寇布衣交也，萊公兄事之，忠定常面折不少恕，雖貴不改也。萊公在岐，忠定任蜀還，不留，既別，顧萊公曰：「曾讀《霍光傳》否？」曰：「未也。」更無他語。蓋以不學為戒也。
萊公性資豪侈，自布衣夜常設燭，廁間燭淚成堆，及貴而後房無嬖倖也。
王某公薨，祕書晁少監端彥，以外姻為懺罪，而戒僧「和我」，乃大唱曰：「妬賢嫉能罪消滅。」聞者莫不笑也。
潘美為並帥，代之北鄙，山有天池焉，歲遣通判祭之，其後憚遠而罷。久之，契丹遣祭焉，又易其屋記。至熙寧中，始有其地，凡數歲，兩使往來，卒不能辨而與之。
故事：歲賜契丹金繒服器，召二府觀焉。熙寧中，張文定公以宣徽使與召，眾謂：「天子修貢為辱，而陛下神武，可一戰勝也。」公獨曰：「陛下謂宋與契丹凡幾戰？勝負幾何？」兩府八公皆莫知也。神宗以問公，公曰：「宋與契丹大小八十一戰，惟張齊賢太原之戰才一勝爾，陛下視和與戰孰便？」上善之。
元祐初，司馬溫公輔政，是歲天下斷死罪凡十人。其後二呂繼之，歲常數倍。此豈人力所能勝邪？
錢塘邊江土惡，不能隄，錢氏以薪為之，水至輒潰，隨補其處，日取於民，家出束薪，民以為苦。張夏為轉運使，取石西山以為岸，募捍江軍以供其役，於是州無水患，而民無橫賦。
范文正公帥鄜、延，答元昊書不請。宋元憲請斬，云：「度必擅以土地金帛許之。」晏元獻、鄭文肅請驗其書，仲淹素直，必不隱。書既上，乃免。
太祖既受位，使告諸道，東諸侯坐使者而問故：「宰相其誰乎？樞密使副其誰乎？軍職其誰乎？從官其誰乎？」皆不改舊，乃下拜。
真宗至陳橋，駐蹕不前行，遣知院陳堯叟先至澶，問知州何承矩「當駐江陵，當駐澶淵耶」，堯叟夜至城下，不得入。既明，承矩遣通判率郡官迎駕。久之，承矩亦出見堯叟。堯叟傳宣，承矩曰：「某守藩將爾，安知可否，此宗工大儒素所留心者。」顧吏取自書劄子，曰：「臣帶郡符，率屬吏，躬詣界首，奉迎聖駕，將面天顏，臣不任踴躍歡呼之至。」實封以付堯叟。堯叟復問，對如前。堯叟既去，真宗遣中使問堯叟「承矩云何」，道路相踵，既至發封，乃知當去。而堯叟兄弟皆大怒。承矩卒，諸子不敢仕。
承矩於雄州北築愛景臺，植寥花，日至其處，吟詩數十首刻石，人以謂「何六宅愛寥花」，不知經始塘泊也。
自五代來，契丹歲壓境，及中國徵發即引去，遣問之，曰：「自校獵爾。」以是困中國。
予為汝陰學官，學者多言萬壽之西、潁水之上有材號「稅子步」，步之西有異木，人莫能名，相傳數百歲，榮落不時，舊有碑云：「粉黛塗容，金碧之樹。」余過之，往觀焉，木身纔十數年爾。是時歲暮，羣木皆落，從者以謂枯也。木下有剎石，石有像文，有銘云：「曹公有悟，怖心未已。敬造浮圖，式崇妙理。文詞闡相，粉黛塗容。金剎一樹，永出煩籠。開元十六年，歲在執徐首旬五日建。」地故佛氏道場，石乃剎下銘也。「粉黛塗容」，謂建像也；「金剎一樹」，謂建剎也。讀者寡陋，傳者喜為緣飾，苟無此石，亦足惑世也。
蔡州壺公觀有大木，世亦莫能名也，高數十尺，其枝垂入地，有枝復出為木，枝復下垂，如是三四，重圍環列，如子孫然。世傳漢費長房遇仙者處，木即縣壺者。沈丘令張戣，閩人，嘗至蔡，為余言：「乃榕木也，嶺外多有之，其四垂旁出，無足怪者。柳子厚《柳州》詩云『榕葉滿庭鸎亂飛』者是也。」
余讀《魏氏雜編》，見真宗時公卿大夫慰國哀、登極往還書，蓋大臣同憂戚，宜有慶弔。往在南都，奉神宗諱，見蘇尚書作路發運帖，莫知當慰與否也，相與商論，竟復中輟。乃知前輩禮法猶在，而近世士大夫之寡聞也，因錄之。寇侍郎《慰書》曰：「伏以大行皇帝，奄棄萬邦，天下臣子，畢同號慕。昔同華綴，俱受異恩。攀靈馭以無由，望天顏而永訣。方纏悲緒，遽捧臺函。摧咽之誠，倍萬常品。」《賀書》曰：「伏以聖人出震，大明初耀於四方；王澤如春，普慶載頒於九有。凡在照臨之下，畢同歡抃之心。侍郎久滯外藩，已成美政。廊廟佇徵於舊德，雲雷始洽於新恩。未果馳誠，先蒙飛翰。感銘欣慰，無以喻名。」
夏英公家中風方，父子屢中輒愈。
鱁魚，大魚白也，今謂之魶子。
王學士逵妻某氏，妾常辱之，愬於逵，不受，亦不校也。或問之，曰：「彼將去矣，不必校也。」已而逵怒，逐之，某盡歸其裝，一家皆諫止之，曰：「此自彼有，吾何與焉？然亦非彼所有也。」妾遇盜，盡亡其資。嘗語家人：「今夕甘露下，使以器取之。」又謂逵曰：「新婦妾某日當死，以後事屬公。」皆然。
仁宗四時衣夾，冬不御鑪，夏不御扇。
太祖為太原鎮將，舍縣人李媼家，媼事之謹。他日訪其家，媼則死矣，得其子，以為御廚使，久之不遷，求去。太祖曰：「以爾才地，御廚使其可得邪？爵祿以待賢能，而私故人，使我媿見士大夫，而爾意猶不滿邪？」
太祖閱蜀宮畫圖，問其所用，曰：「以奉人主爾。」太祖曰：「獨覽孰若使眾觀邪！」於是以賜東華門外茶肆。
太祖不以法吏為獄官，畏其遷情而就法也。
王荊公嫁女蔡氏，慈壽宮賜珠褥，直數十萬。
前世陋儒，謂秦璽所在為正統，故契丹自謂得傳國璽，欲以歸太祖，太祖不受，曰：「吾無秦璽，不害為國。且亡國之餘，又何足貴乎！」契丹畏服。
嘉祐之末，宴二府、兩制、三館於羣玉殿，御書飛白以徧賜之。蔡襄、王珪同為學士，襄有書名，而仁宗使珪題所賜，兩人各自得也。
大宗不豫，呂正惠公宿西省，內侍都知王某夜叩省門，以喪訃告，且問所立。於時長子楚王以疾廢，真宗次為太子，諸子王者五人。公曰：「此何語？內侍欲斬邪？預立太子，正為此爾，且吾奉手詔，可取視也。」王既入，公遽闔戶鏁之而去。真宗既立，還而出之。
大宗數私謂正惠公：「日與太子問起居。」既崩，奉太子至福寧庭中，而先登御榻，解衣視之而降，揖太子以登，遂即位。
張忠定公令崇陽，民以茶為業，公曰：「茶利厚，官將取之，不若早自異也。」命拔茶而植桑，民以為苦。其後榷茶，他縣皆失業，而崇陽之桑皆已成，其為絹而北者歲百萬匹，其富至今。始，令下，惟通樂一鄉不變，其後別自為縣，民亦貧至今也。
韓魏公屢薦歐陽公，而仁宗不用。他日復薦之曰：「韓愈，唐之名士，天下望以為相，而竟不用。使愈為之，未必有補於唐，而談者至今以為謗。歐陽修，今之韓愈也，而陛下不用，臣恐後人如唐，謗必及國，不特臣輩而已，陛下何惜不一試之以曉天下後世也？」上從之。
葉表為句容令，縣有盜，改置社稷而盜止。下邳故多盜，近歲遷社稷於南山之上，盜亦衰息。
司馬溫公云：仁宗崩，有司用乾興故事，羣臣布四腳加冠，於是時莫識其制，以幅巾幕首，破其後為四腳。其後鄭毅夫讀《續事始》云：「三代黔首，以皂絹裹髮，周武帝裁為四腳，名以襆頭，馬周請重繫前腳。蓋布四腳腳皆後垂如周制，遇暑則繫其前腳如唐制。」英宗崩，宋次道誤為布襆頭，有司遂用民間幕喪之服，以今漆紗襆頭去其鐵腳而布裹之，前繫後垂而不可加冠，壞之而冠。襆頭之失，自次道始也。余謂四腳加冠，今士大夫喪冠是也，大布之冠古也，四腳今也，於禮為繁矣。
蕭賈竇氏兄弟同利，伯治要，仲治繁，季為士，逸飲無度，伯薄之，給與有限，仲數私為償其費，季德之，相親睦。伯既卒，仲之子復為士，游學京師，季始疑之：「彼能欺其兄而私我也，惡知其不欺我而私其子！」數以詆仲，仲實不私也，而無以自明，季終疑之，相與如仇。嗟乎！不慎其始，卒以相詆。
《爾雅》：「哉，始也。」注云：「《尚書》曰：『三月哉生魄。』」《釋文》云：「亦作裁。」疏云：「古文作才，以聲近借為哉始之哉也。」余按《說文》：「才，草木之初生也。」「哉，言之間也。」當作才，非借也。又按《集韻》云：「繒一入色曰纔。」借作才非是。
無為軍巢縣拓皋鎮永寧院，有雀棲於庭松，累日不去，遣取視之，已立化矣。盛夏極暑，經涉月餘，形質不壞，軒喙鼓翼，有騰翥之狀。
阿井在陽穀縣故東阿城中，惟二井甘水也，相傳秤之比他水重爾。
廣濟衙門之上有石榴木，相傳久矣。元豐末枯死，既而軍廢為縣；元祐初復生，而軍復。
教坊之樂以不齊，凡樂作不偕作，止不偕止，以先後次第而起止，故婉而長，然亦未始不齊也。余於此得為政之法焉。
蜀中有小車，獨推，載八石，前如牛頭；又有大車，用四人推，載十石。蓋木牛流馬也。
中秋陰暗，天下如一，中秋無月，則兔不孕，蚌不胎，蕎麥不實。兔望月而孕，蚌望月而胎，蕎麥得月而秀。世兔皆雌，惟月兔雄爾，故望月而孕。
蜀稻先蒸而後炒，謂之「火米」，可以久積，以地潤故也。蒸用大木，空中為甑，盛數石，炒用石板為釜，凡數十石。
油、絹、紙、石灰、麥糠、馬矢糞草皆能出火。
廬州有坐化貓，峽中有坐化胡孫，李公擇家有坐化蛇，唐有鸚鵡舍利。
鄭州陽穀，自國初已來，不訴災傷。
漢州德陽及峽中定軍山皆有八陣圖，定軍山下土堆也。
王師初伐蜀，李昊、范仁恕勸後主不拒而降，不聽。雍則仁恕之後也。
某官杜子民言：「大陸，今黎陽是也；自此而西北降水，疑安陽河是也。」大陸，邢州鉅鹿泊也，過此為九河。父老言，九河者正流分為支流，同為逆河者，為潮水所逆，行十餘里，邊海又有潮河，自西山來，經塘泊。
李相昉在周朝知開封府，人望已歸太祖，而昉獨不附。王師入京，昉又獨不朝，貶道州司馬。昉步行日十數里，監者中人問其故，曰：「須後命爾。」上聞之，詔乘馬，乃買驢而去。三歲，徙延州別駕。在延州為生業以老，三歲當徙，昉不願內徙。後二年，宰相薦其可大用，召判兵部。昉五辭，行至長安，移疾六十日，中使促之行，至洛陽，又移疾三十口而後行。既至，上勞之，昉曰：「臣前日知事周而已，今以事周之心事陛下。」上大喜，曰：「宰相不謬薦人。」
《詩》云：「惟寡婦之笱。」寡婦乃用笱爾，古之漁笱，亦有制也。
陳恕領春官，以王文正為舉首，歲中，拔劉子儀於常選，自云：「吾得二俊，名世才世。」是不媿於知人。楊文公以為然，謂王揚休山立，宗廟器也。
嘉州舊產紫竹、楠、榴、櫻木等，仕於蜀者，競釆之以為器，人甚苦之，吳中復作《嘉陽四詠》詩以悼之。
章氏之先起家為將，為王氏守北邊，號太傅，其妻連氏，封郡君。太傅嘗因事欲斬兩卒，郡君苦救之不得，乃陰縱之。兩卒奔江南，皆為將。閩之亂也，李氏使兩卒將而攻之，太傅已卒，其子守之，兩卒使人諭郡君言「城旦暮當破，郡君無憂也」。郡君報曰：「爾全我一家何濟？不若完此一城。」兩將許之，諭使降，卒完一城。此其所以有後也。
世以癩疾鼻陷為死證，劉貢父晚有此疾，又嘗坐和蘇子瞻詩罰金。元祐中，同為從官，貢父曰：「前於曹州，有盜夜入人家，室無物，但有書數卷爾。盜忌空還，取一卷而去，乃舉子所著五七言也。就庫家質之，主人喜事，好其詩不舍手。明日盜敗，吏取其書，主人賂吏而私錄之，吏督之急，且問其故，曰：『吾愛其語，將和之也。』吏曰：「賊詩不中和他。』」子瞻亦曰：「少壯讀書，頗知故事。孔子嘗出，顏、仲二子行而過市，而卒遇其師，子路趫捷，躍而升木，顏淵懦緩，顧無所之，就市中刑人所經幢避之，所謂『石幢子』者。既去，市人以賢者所至，不可復以故名，遂共謂『避孔塔』。」坐者絕倒。
魯直為禮部試官，或以柳枝來，有法官曰：「漏泄春光有柳條。」魯直曰：「榆條準此。」蓋律語有「餘條準此」也。一坐大哄，而文吏共深恨之。
閩中諸縣，多至十萬戶，堅忍喜訟，號難治，邵武其尤者。自國初迄今，有四令：張鄧公、杜宗會，其二人則忘之矣。宗會澶人。
趙普請繕都城，太祖不可，曰：「使寇至此，其誰駐足乎？」
王師既平蜀，詔昶赴闕，曹武肅王密奏曰：「孟昶王蜀三十年，而蜀道千餘里，請族孟氏而赦其臣，以防變。」太祖批其後曰：「你好雀兒腸肚。」
蜀平，二曹、潘美自蜀還，既對，太祖為內燕，惟三將與秦、晉兩王爾。既入，乃福寧殿，席地而坐，陳彘肉、白熟，情意款狎，酒終設飯。三將皆曰：「朝廷事力寡薄，致陛下燕設不豐。」上曰：「豈止寡薄，此飯乃乞來。」三將莫測，曰：「近從江南乞此米也。」
秘閣畫有梁文瓚《五星二十八宿圖》，李公麟謂不減吳生婦女，疑蜀手也。
諺曰：「黃口噤，蕎麥斗金。」夏中候黃不鳴，則蕎麥可廣種也；八月一日雨，則角田不熟。角田，豆也。角者，莢之訛也。
婺州李翁與鄉人如五臺山，眾少皆騎，翁老且躄，獨徒行。既至，眾所見瑞相如常，翁與山東老人所見寶閣千疊，山東老人，持菩薩戒四十年矣。
釋氏之願，儒者所謂志也。志則欲遠大，遠大則所成就者不小矣；若其所志近，則其所成就何足道哉！如志在萬里，則行不千里而已也。
近年華山毛女峰，有隸字曰「茯苓」，下云：「諸山皆假，惟此者真。一旦一丸，三斗三斤。」疑為服茯苓法也。今山下人用三斗水煮藥三斤，水盡為度，蜜和而蒸服，而不丸。道者趙翁云：「蓋茯苓不蒸煮，不能去陰氣也。」余謂不煮不能去皮梗也。
古者諸侯，取材於國，不取於諸侯，豈特國，民亦然也。「維桑與梓」，「樹之榛栗，椅桐梓漆」，梓漆以為棺，榛栗以為贄，椅桐以為器。
馬、騾、驢陽類，起則先前，治用陽藥；羊、牛、駞陰類，起則先後，治用陰藥。故獸醫有二種。
三稅法，皇祐初為李諮所壞，及韓魏公用茶小引，益壞。京師市井，自三稅法改後，日漸蕭條。酒肆自包孝肅知府日重定麴錢壞。
三司故吏高成端，襄邑人，明習吏事，自五代以來三司條貫，無不有也。嘉祐中嘗言事，不用。
契丹使至德清軍，會仁宗崩，議欲卻之；又欲使至國門而去。邵安簡欲使奉國書置柩前見天子，以安遠人。
張貴妃受冊，詔問冊畢受賀儀，其為修媛，已自尊大，邵必以三公事儀比命婦一品上之。
張詠守蜀，仲春官糶米，仲夏糶鹽，以惠民。
乾德四年，詔諸道受納稅賦，不得稱分毫合勺銖釐絲忽。景德四年，三司使丁謂復行稽括，比咸平六年稅額增三百四十六萬五千二百二十九貫石斤匹。
王旦為相十一年，王珪十年，趙普、沈倫、韓琦、曾公亮九年，薛居正、向敏中八年，王曾、章得象七年，盧多遜、李沆、富弼六年，李昉五年。
趙普、呂蒙正、張士遜、呂夷簡皆三入。
顏長道曰：「某年河水圍濮州，城竇失戒，夜發聲如雷，須臾巷水沒骭。士有獻衣袽之法，其要取綿絮貼縛作卷，大小不一，使善泅卒役城中捫漏穴，用隨水勢畜入孔道即弭，眾工隨興，城堞無虞。」
二廣居山谷間不隸州縣，謂之瑤人，舟居謂之蜑人，島上謂之黎人。
仁宗用兵無敵，雖不服而心服，使人數世服，非無敵而何？
仰山元老既北歸青州，山間有唐福院之故處，深密巖險，久無人跡，元與其徒往焉，舍於石室，夜則小參。一夕，聞疾風甚雨聲，出視，星月粲然。久之，有大蛇行來，蟠於室前，仰首以聽，既罷，伸其下體如拜伏狀而後去，從者震恐，元自如也。自是每夕必至。
太祖嘗幸祕書省，召管軍官使觀書焉。
太祖置竹木務於汴上，市竹木於秦晉，由河入汴，有卒千五百人。出材於汴，納材於場，置事材場於務之側，有二三千人。凡興造者受成材焉。其法曰：「有敢請生材者徒二年。」今啟聖院乃其材也，今百年矣，梁栱之際，尚不容髮。自置八作司以具雜物，而領以三司修造矣。
巖頭、雪峰、欽山同行，至湖外，詣村舍求水，舍中獨一女子，見山愛之，為具熟水，而山盞中有同心結，山諭意而藏之，遂稱疾而留。巖、峰既行，復還訪之，則已與女納昏，是夕成禮。乃誘出之，投之棘叢，展轉鉤掛，而不能自出，忽大呼曰：「我悟矣！」遂棄去。既出世，每升座即曰：「錦帳繡香囊，風吹滿路香，大眾還知落處麼？」眾莫能對。久之，傳至巖頭，巖教之曰：「汝往，但道『傳語十八子，好好事潘郎。』」僧既對，山曰：「此是巖頭道底。」僧又無語，余為代曰：「熟處難忘。」
徐之南山崇勝院主崇璟，故王姓也，熙寧中修殿大像，腹中得畫像，男女相向，衣冠皆唐人也，而題曰「施主王崇璟」，豈其前身也耶？
北里張生，家世奉道，自謂當為左玄真人，遂以為稱。為《朝元圖》，繪其像於位。後夢為城隍神所逮，詰而杖之，既覺，臀流血如當杖雲。
古鏡縣而旋，入之四平，叩之玉聲。
錢氏甓城，前後相押凡四重，號押塼，故久而不壞。司業黃君守徐新彭祖樓，砌用再重，使草不生。
道者呂翁某，初遇鍾離先生權，授以乾汞為白金法，翁曰：「後復變否？」曰：「五百歲後藥力盡，則復故。」曰：「五百歲後當復誤人！」謝不受。先生驚歎，謂有受道之質，遂授出世法。
蘇公自黃移汝，過金陵見王荊公，公曰：「好箇翰林學士，某久以此奉待。」公曰：「撫州出杖鼓鞚，淮南豪子以厚價購之，而撫人有之保之已數世矣，不遠千里，登門求售。豪子擊之，曰：『無聲！』遂不售。撫人恨怒，至河上，投之水中，吞吐有聲，熟視而歎曰：『你早作聲，我不至此！』」
圓通行腳至浮山，遠錄公深愛之，欲收為嗣，通遂去，復以偈留之，欲共評量古今公案，通答曰：「究竟還他。」
邑子寇定，疽發於腦，每呼其母，自敍平生不孝與悌，則痛可忍，若有使之者，又召其弟，教以「毋效我也」。
中州松子，雖秕小不可食，然可種，惟不可近手，以杖擊蓬，使子墮地，用探錐刺地，深五寸許，以帚掃入之，無不生者。東坡居士種松法。
晁無咎移樹法，其大根不可斷，雖旁出遠引，亦當盡取，如其橫出，遠近掘地而埋之，切須帶土，雖大木亦可活也，大木仍去其枝。
丁謂當國，竄逐李、寇二公，欲殺不可。既南貶而文定復相。相傳忠愍為閻羅王，世謂「死活不得」。
洞下太陽和尚，久而無嗣，晚得遠公，欲得為嗣，遠曰：「弟子自有師承，恐誤和尚。」太陽出淚，遠曰：「請受記。」乃授鞋，他日為和尚接法嗣。遠既住浮山，愛青老明惠，接以洞教，後遂嗣太陽雲。
刁學士約喜交結，請謁常至夜半，號「刁半夜」。杜祁公為相，蘇學士舜欽，其壻也，歲暮，以故事奏用賣故紙錢祠神以會賓客，皆一時知名士也。王宣徽拱辰丞御史，呂申公之黨也，欲舉其事以動丞相，曰：「可一舉網而盡也。」有曰：「刁亦與召，知其謀而不以告。」詰朝，送客城東，於是蘇坐自盜除名，客皆逐，丞相亦去，而刁獨逸。其後坐客皆至從官，而刁獨終於館職。
呂申公曰：「惟人主之眷不可恃。」
參寥如洛，游獨樂園，有地高亢，不因枯枿生芝二十餘本。寥謂老圃：「盍潤澤之使長茂？」圃曰：「天生靈物，不假人力。」寥歎曰：「真溫公之役也。」
仁宗時，契丹獻八尺字圖，而侍書待詔皆未能也，詔求善大書者。有僧請為方丈字，以沙布地為國字，張圖於上，束氈為筆，漬墨倚肩，循沙而行，成脫袈裟，投墨甕中，擲以為點。遂賜紫衣。
里人某，贓吏也。既死，請僧對靈追福，夜中，有驢伸首出於帷，久之而沒。
西都崇德寺僧善端，酒色自恣，既病，度必死，念地獄果有無耶？若有，不亦危乎，乃然香祝之曰：「地獄若無，煙當上，有則當下。」既然，煙下而地裂受之，端大驚失色而逝。
仁宗每私宴，十閤分獻熟食。是歲秋初，蛤蜊初至都，或以為獻，仁宗問曰：「安得已有此邪！其價幾何？」曰：「每枚千錢，一獻凡二十八枚。」上不樂，曰：「我常戒爾輩勿為侈靡，今一下箸費二十八千，吾不堪也。」遂不食。
華陰呂君舉進士，聘里中女，未行，既中第，婦家言曰：「吾女故無疾，既聘而後盲，敢辭。」呂君曰：「既聘而後盲，君不為欺，又何辭！」遂娶之。生五男子，皆中進士第，其一人丞相汲公是也。
苗綏，武人，常謂：「平生無大過，惟於熙河多得官為恨。」蓋邊徼例以虛功而受厚賞爾。又謂：「議者重燕而輕夏，燕人衣服飲食，以中國為法；夏人不慕中國，習俗自如，不可輕也。」又言：「為涇原總管，嘗夜雪臨邊，顧有馬跡，使逐得之，乃夏之邏人當四更者。夏人逐更而巡，中國之備不及也。以渠自巡其境，乃舍之。」
乖崖為令，嘗坐城門下，見里人有負菜而歸者，問何從得之，曰：「買之市。」公怒曰：「汝居田裡，不自種而食，何惰邪！」笞而遣之。
眉山公卒，太學生侯泰、武學生楊選素不識公，率眾舉哀，從者二百餘人，欲飯僧於法雲，主者惟白下聽，慧林佛陀禪師聞而招致之。
參寥徙兗，布衣李南式，家甚貧，供蔬菽洗補，恩意甚篤。他日為曾子開言之，子開曰：「吾輩當為公報之，使知為善之效。」
蘇長公以詩得罪，劉攽貢父以繼和罰金，既而坐事貶官湖外，過黃而見蘇，寒溫外問有新諢否，貢父曰：「有二屠父，至其子而易業為儒、賈，二父每相見，必以為患。甲曰：『賢郎何為？』曰：『檢典與解爾。』乙復問，曰：『與舉子唱和詩爾。』他日，乙曰：『兒子竟不免解著賊贓，縣已逮捕矣。』甲曰：『兒子其何免邪？』乙曰：『賢郎何虞？』曰：『若和著賊詩，亦不穩便。』」公應之曰：「賢尊得似憂裏。」


