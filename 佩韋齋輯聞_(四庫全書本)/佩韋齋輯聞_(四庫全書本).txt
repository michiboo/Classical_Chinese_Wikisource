　　欽定四庫全書　　　　　子部十
　　佩韋齋輯聞　　　　　　雜家類三〈雜説之屬〉提要
　　〈臣〉等謹案佩韋齋輯聞四卷宋俞徳鄰撰徳鄰字宗大號太迂山人永嘉人徙居京口舉咸淳癸酉進士宋亡不仕遯跡以終是書多考論經史間及於當代故實及典籍文藝大抵皆詳核可據不同於稗販之談惟第四卷尃説四書頗出新意往往傷於穿鑿如論九合諸侯謂自荘十五年再㑹於鄄齊桓始霸至葵邱而九故曰九合其北杏及鄄之始㑹霸業未成皆不與焉是猶有一説之可通至於謂子在齊聞韶三月不知肉味為憂陳氏強而齊將亂又謂匏𤓰繫而不食為繫以濟渉引衛風及莊子為證又謂子擊磬於衛為磬以立辨欲其辨上下之分則務生別解不顧其安矣葢永嘉之學自朱時已自為為一派故至其末流猶齗齗不合也然其説實不足以相勝原本所有姑以贅疣存之可也乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









