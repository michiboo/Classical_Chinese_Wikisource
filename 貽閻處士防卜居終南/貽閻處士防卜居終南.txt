
春風搖雜樹，言別還江汜。
堅冰生綠潭，又客三千里。
兆夢唯顏色，懸情乃文史。
滌耳貴清言，披歡遲玉趾。
秦城疑舊廬，佇立問焉如。
稚子跪而說，還山將隱居。
竹林既深遠，松宇復清虛。
跡逈事多逸，心安趣有餘。
石門動高韻，草堂新著書〈時閻子有石門草堂詩序〉。
騫飛久超絕，蹇足空躊躇。
猶有昔時意，望君當照車。
驅車當六國，何以須潛默。
聖主常徵賢，羣公每舉德。
此時方獨往，身志將何欲。
願謝山中人，廻車首歸躅。

