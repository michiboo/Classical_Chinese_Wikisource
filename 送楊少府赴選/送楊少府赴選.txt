
大國置衡鏡，準平天地心。
羣賢無邪人，朗鑒窮情深。
吾君詠南風，袞冕彈鳴琴。
時泰多美士，京國會纓簪。
山苗落澗底，幽松出高岑。
夫子有盛才，主司得球琳。
流水非鄭曲，前行遇知音。
衣工剪綺繡，一悞傷千金。
何惜刀尺餘，不裁寒女衾。
我非彈冠者，感別但開襟。
空谷無白駒，賢人豈悲吟。
大道安棄物，時來或招尋。
爾見山吏部，當應無陸沈。

