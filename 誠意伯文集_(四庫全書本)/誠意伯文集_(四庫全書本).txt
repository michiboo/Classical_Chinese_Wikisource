　　欽定四庫全書　　　　集部六
　　誠意伯文集　　　　　　別集類五〈明〉
　　提要
　　〈臣〉等謹案誠意伯文集二十巻明劉基撰基有國初禮賢錄已著錄其詩文襍著凡郁離子四巻覆瓿集十巻冩情集二巻春秋明經二巻犁眉集二巻本各自為書成化中浙江察院重為刋板始合為一帙而冠以基孫廌等所撰翊運錄葢以中載詔㫖制敇故列之巻首然其書究屬廌作用以編入巻數使此集標基之名而開巻乃他人之書殊乖體例今移綴是錄於末簡以正其訛餘十九巻則悉仍原次以存其舊基遭逢興運參預帷幄秘計深謀多所禆贊世遂謬謂為前知凡讖緯術數之說一切附會於基神怪謬妄無所不至方技家遞相熒惑百無一真惟此一集尚實出基手其詩沈鬱頓挫自成一家足與髙啟相抗其文閎深肅括亦宋濓王禕之亞楊守陳序謂子房之策不見詞章元齡之文僅辦符檄未見樹開國之勲業而兼傳世之文章可謂千古文豪斯言允矣大抵其學問智略如耶律楚材劉秉忠而文章則非二人所及也乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







　　誠意伯文集序
　　國初誠意伯劉公伯溫嘗著郁離子五巻覆瓿集並拾遺二十巻犂眉公集五巻寫情集暨春秋明經各四巻其孫廌集御書及狀序諸作曰翊運録皆鋟梓行世然諸集渙而無統板畫久而寖湮學者病之巡浙御史戴君用與其寀薛君謙楊君琅謀重鋟廼録善本次第諸集而冠以翊運録俾杭郡守張君僖成之屬守陳序維公以命世豪傑之才出佐我高皇剪羣雄混六合讜言谹議牖道天𠂻偉略竒謀指授羣帥者鼎彝勒之汗青書之四方尚能道之方其未遇也鬱積感憤發之文辭若四嶽之出雲無窮若公輸之營衆宇各盡其制若孫武子之師戈甲蔽野而不聞喑嗚叱咤之聲若大海浩溔中畜虬螭䱎䲛𪓛𪓹之屬覩者眙𥈭而莫能名然皆載道之航輪濟世之粱帛時已傳誦之及逹而施之朝廟播之華夷埀之百世之下焯乎不可朽也三代之英卓矣漢以降佐命元勲多崛起草莽甲兵間諳文墨者殊鮮子房之䇿不見辭章元齡之文僅辦符檄未見樹開國之勲業而兼傳世之文章如公者公可謂千古之人豪矣而世或疑其仕元或獨稱其觀象者是猶訾伊尹之五就知周公止於才藝而已不亦陋乎三御史之重鋟茲集蓋高山景行之志也守陳之序居培塿而論嵩岱持土苴而寘之夜光朝采之上可乎哉成化六年夏六月四明楊守陳序








