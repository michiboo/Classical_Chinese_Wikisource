學儒須要見孔子，學道須要見老子。學儒未見孔子，博聞強記，捨本逐末，是謂腐儒；學道未見老子，著空執相，棄真認假，是謂邪道。天之所以與人，而人之所以為人者，良知良能也。此知此能，人人俱足，個個圓成，處聖不增，處凡不減。孔老不失此知能，而超凡入聖。後之學人，若能識得此知能，便是見了孔老。全得此知能，便是與孔老並肩。特以孔老與我同此知能而無有異也。顏子曰：「舜何人也，予何人也。有為者亦若是。」孟子曰：「堯舜與人同耳。」觀此，孔老豈外此知能乎？我豈無此知能乎？同此知能，孔老即我，我即孔老，所爭者，能全不能全耳。易曰：「窮理盡性，以至於命。」窮理者，即窮此良知良能之理也；盡性者，即盡此良知良能之性也；至命者，即至此良知良能之命也。但此良知良能，本於先天，藏於後天，不識不知，順帝之則。稍涉知識，不得謂之良，而亦不能順則。不順則之知能，昧卻惺惺使糊塗，機謀百出，智慮千條，皆在鬼窟中作生涯，本來面目全失，有何益哉！前者吾到寧鎮，細察爾之行藏，其如外行，似乎不缺，而於內功，萬中猶無一二。何則？學以克己為要，虛心為先。克己者，克去己之偏病習氣，所以變化氣質也；虛心者，虛其己之聰明才智，所以涵養性情也。爾我分手二十餘年，氣質尚未化過，性情尚未和平，傲氣勝心，堆積胸中，與不識不知之本面遠矣，與順帝之則背矣。古聖云：「一息猶存，尚能還丹。」此為年老者振精神。又曰：「四十五十而無聞焉，斯亦不足畏也矣。」此勉年少者早下功。子年七旬，以其數則過矣，以其時考之則可矣。速將人我山放倒，急把葛藤路斬開。把有生以後，偏病私見，等等積習氣質，和根一概挖去，不存些子，則良知良能，炯炯不昧，為大解大脫一個人矣。甚勿自暴自棄，到臘月三十，手忙腳亂，自遺伊戚。前言須當細玩，果能行之，無異在吾側也。
