
《環溪詩話》一卷，不著撰人名氏。皆品評吳沆之詩，及述沆論詩之語。卷首稱沆為先環溪，又注其下曰：「此集非門人所編，只稱先生為環溪，蓋其後人所追記。」趙與峕《賓退錄》稱為吳德遠《環溪詩話》，似乎沆所自著者誤也。沆所著有《三墳訓義》、《易璇璣》、《論語發微》、《易禮圖說》、《老子解》、《環溪集》諸書。今惟《易璇璣》存，已著於錄。其經術頗有足取，而詩亦戛戛自為，不囿於當時風氣。其大旨以杜甫為一祖，李白、韓愈為二宗。亦間作黃庭堅體，然非所專主。其與張右丞論杜詩「旌旗日暖龍蛇動」句為一句能言五物，「乾坤日夜浮」句為一句能滿天下一條（案第一條孫尚書下注曰：「環溪所與人議論。只稱官職不敢指名字。」故《賓退錄》不知張右丞之名。今亦仍其原文。）《賓退錄》嘗駁之曰：「若以句中事物之多為工，則必皆如陳無已『椒檜楠櫨楓柞樟』之句（案陳師道此句實本之《柏梁台詩》「枇杷橘慄桃李梅」非所自創，趙與峕不引漢詩而引此句，或以漢詩僅六物歟），而後可以獨步，雖杜子美亦不能專美。若以『乾坤日夜浮』為滿天下句，則凡言天地宇宙四海者皆足以當之矣，何謂無也。張輔喜司馬子長五十萬言紀三千年事，張右丞喜杜子美一句談五物，識趣正同」云云。其掊擊頗當。蓋宋詩多空疏率易，故沆立多用實字則健之說。而主持太過，遂至於偏。又所舉白間黃裏，殺青生白、素王黃帝、小烏大白、竹馬木牛、玉山銀海諸偶句，亦小巧細碎，頗於雅調有乖。所自為詩如「草迷花徑煩調護，水汨蓮塘欠節宣」之類，自謂摹仿豫章。實僅得其不佳處，尤不可訓。然其取法終高，宗旨終正，在宋人詩話之中，不能不存備一家也。趙與虤《娛書堂詩話》亦稱其《觀獲詩》「新月輝輝動，黃雲漸漸收」之句為形容最工雲。
予嘗謂前輩用心廣大，不可淺近測也。始焉不自恃其能，必退聽以資於先達；終焉不自恃其能，必傾懷以誘於後進。是以道高一世，而名馳千載。如南豐之激發於當塗，後山之改轍於山谷，其後門人弟子請益，亦不靳於示誨。今見環溪居士，早見寓公名士，共汲汲於問句；晚歲幅巾燕處，亦諄諄於立議。論夫文章，實為天下之公器，顧豈以一己之厭飫充足而驕人也哉！予猶及從居士而口傳心授矣，大抵皆不出於了上文度之編次，熟複再四，歲月廩然。雖然，此特其緒餘土苴而可以窺見者。予每慕居士，身兼百行，無瑕可指；心醉群經，無問不知。蓋涵養培植也厚，故其發越著見也遠，源流不匱，本末具舉，譬如食蜜，中邊皆甜，夫豈容把筆旋學者耶！然則後生覓句，勿區區焉從事於末流，當斂袵起敬於居士，先修其本焉可也。慶元庚申九月十七日，中大夫禮部侍郎遷工部尚書封臨川郡開國侯月湖何異敬書。
居士姓吳，名沆，宇德遠，撫州崇仁人。幼孤，事母孝。博通經學。紹興丙寅，與弟澥各獻所著書於朝，下國子監。誤抵廟諱，沆罷歸，弟澥得免。澥後又進《周禮本制圖論》，下禮部。徽廟欲建明堂，議者以輦路不得由中而罷。居士引《書》云：「『入應門左』、『入應門右』，蓋明堂在中，諸侯不得直入。」眾皆是之。亡何，六部火，曰：「事可知已。」賦「草廬依舊指南陽」之句以歸。遂居環溪，號無莫居士。紹興間，朝廷舉不求聞達者，郡縣皆請以居士應詔。奏上，將行，而居士卒，年五十有七。著《易》、《論語發微》、《老子解》、《環溪詩話》等集數十萬言。陸象山嘗曰：「觀其文可知其人。」複齋云：「文與行當並傳不朽。」謚環溪居士文通先生，郡縣學皆祠之。淳熙丁酉孟冬吉，承議郎監察御史累遷太常寺少卿吏部尚書臨江謝諤撰。
《四庫全書》經部《易類》存吳沆《易璇璣》三卷。
環溪少時，終日沉默，伯兄覺其如此，每以文字強其學。伯兄謂環溪長兄濤，字德邵。一日，借到淵明詩，命環溪錄。既畢，遂得《晚歸》、《早行》二詩，寫在幾案間。《晚歸》詩云：「夕陽欲西沒，宛轉山氣昏。獨逝頗無累，時欣暗經林。棲鳥未穩集，歸馬無奔聲。恍惚自得意，興來誰與言。」《早行》詩云：「晨風襲微和，曉色動佳氣。溟溟四郊煙，漠漠一川水。前村雞犬喧，遠樹鳥雀喜。山腰客行來，林下雉驚起。時聞牧童謠，不見騎牛至。回頭望東隅，曉日粲光麗。胸襟倏喧煩，敗我幽靜意。行行載馳驅，已複到城市。」伯兄深喜，以為似淵明，因令讀淵明詩。環溪仍複緘默，不複在意。一日，友人自曹山見孫尚書回，環溪所與人議論，只稱官職，不欲指人名字。訪伯兄云：「孫公言諸詩杜甫為最，每日行坐令人讀杜詩，臥則仰而聽，有會意，輒擊節稱嘆，言詩之妙者在於此。友人因請問杜詩之妙，尚書云：杜詩好處無他，但是入手來重。如『國破山河在』一句便重。又如『星臨萬戶動，月傍九霄多』，氣象可想。以至『不寢聽金鑰，因風想玉珂。明朝有封事，數問夜如何』，便見念念不忘君之意。又泛舉『綠垂風折筍，紅綻雨肥梅』、『星垂平野闊，月湧大江流』等數詩，皆雄健警絕。」環溪心頗喜之，翌日遂作《曉晴》、《野外》二詩，作顏體大書於幾案間。《曉晴》詩云：「夜半雨忽作，朝來雲又晴。林花洗幽艷，池水湛虛明。草色侵衣濕，山光入座清。茅簷正幽寂，啼鳥兩三聲。」《野外》詩云：「野外望中闊，遙山宛轉隨。小溪芳草合，高樹古藤垂。鳥過驚風疾，雲行度嶺遲。回頭失歸路，還問老農知。」伯兄意謂是寫杜詩，既覽畢，嘆云：「杜詩也，是不同。」環溪竊笑。伯兄云：「非杜詩乎？」環溪云：「亦是，但是今杜詩耳。」伯兄遂披衣徑詣友人談及，二人相與駭嘆，不旋踵而二詩播於邑下。伯兄遂令環溪學杜詩，亦但唯唯，終不肯學。
奔聲，抄本作「聲奔」。
伯兄一日借到李白詩文，將家本令環溪點對差誤。凡數過，遂得「清風生高堂」、「桃紅謝李白」等歌，辭類警拔。伯兄私謂仲兄曰：「此子駸駸又將入太白境界矣。」仲兄亦曰：仲兄名光，字德強。「吾素知此子有太白風，如『樹頭明月光欲吐，反眼仰面天恢恢。隙風無端吹我燭，滿窗明月心更清』，如此等語，去太白亦何遠。」時仲兄方仰韓文，欽玉川子之風，遇借《玉川集》，又令環溪錄本。環溪亦喜其狂怪。會乙卯正旦日蝕，環溪生丙申，至乙卯及二十歲，此所作皆十五六時詩也。遂作《日蝕》以擬《月蝕》，又作文房四字相贈答以擬井石蝦蟆贈答。後見白樂天諷詠，喜其有補，稍諷誦之。未幾，又作《磻溪石》、《歐冶子》、《金在鎔》等數詩，以擬樂天，錄在私集。伯兄一日看《磻溪石》，至「江流回轉石不移，釣絲卷盡生須絲」，便言好。又看《金在鎔》，至「為兵不願作刀鋸，刑人未必皆不忠；為器不願作鐘鼎，銘勛未必皆有功」，即云：「樂天於此有愧色矣。」
他日私謂仲兄言：「此子大有才調，但是未可籠絡，若肯留心舉業，必有所成。」因強之舉業，每見賦論，擬之輒似。然終不肯看時文，云：「通經行先王之道，作賦何為？」伯兄云：「吾弟既不喜賦，宜且讀《毛詩》，將來未問取應，亦通得一經。」環溪讀《詩》卻喜，晝夜沈酣，頓忘寢食。然每讀一篇得意，便過一日，更不拘程限。
乙卯會大旱，丙辰大飢，道路流離，死者如積。始則烏鳶食人於江，次則犬彘食人於路，又次則餓者相食於廬。積忿所畜，遂發而為詩。乃作《瓶無餘糧》以憫飢，作《雨淋漓》以傷道路之流離，作《有鳥》以傷時，作《野無孩提》以憐餓人。兄弟強環溪以所作質於當代名公，環溪入臨川，始作《邈弓》見鄧著作，《鳳鳴》見劉直閣。不旋踵而二詩播於城內。
一日，以五言、七言絕句一冊見李待制。謁入，公倒屣出迎。環溪進趨俯揖，容色泰然。待制且行且顧，云：「公出白屋而有青雲器。」坐定，遽取詩遍觀之。首篇是《春遊吟》，云：「鳥語煙光裏，人行草色中。池邊各分散，花下複相逢。」待制云：「此所謂詩中有畫。」又看至《首夏》，雲「積雨有餘潤，游雲無定陰」，即云：「此兩句有深意。」又看「燕飛華屋靜，鶯囀碧窗深」，即云：「公他日不止如此，此詩殊有富貴氣象。」又看《折花》詩云：「野花開處客徘徊，胡蝶搏飛斂複開。折得野花隨手去，不知胡蝶逐人來。」即云：「甚圓熟，一讀上口，如此便是好詩。」又看《閒中》詩云：「耳根靜處水流村，眼界空時山在門。」即以手掩捲雲：「公自是淵明以上人，豈易得哉！」
環溪自岳陽回，始往見張右丞，奉詩一冊，以書序慕效四子之意云：「某方其幼也，情性虛靜，無事營為，則慕淵明。及其少長，志氣稍動，務為飄逸，則慕太白。辭色一縱，非大快無已也，則慕盧仝。覺其狂甚，稍歸純正，則慕樂天。自是出此入彼，罔知攸濟。又念以四子之才，不能無累。如淵明得之清而失之澹，太白得之豪而失之放，盧仝得之狂而失之怪，樂天得之和而失之易且不雅。所謂詩者，止於此乎，又有大於此也。」翌日複見，右丞相云：「夜來略觀盛制，大抵近淵明、太白處多佳，亦是公之天性，想不緣慕效而得。至盧仝、樂天，乃不足為法。然《唐史》云：詩人以來，未必有如杜甫者。更當於此留心，方到極處。」環溪退而學杜甫，連夜熟讀，精選得五百八十篇，錄畢複見。右丞云：「曾看杜詩來耶？」環溪云：「已讀。」右丞云：「曾知杜詩妙處否？」環溪云：「杜詩千有四百餘篇，某極力精選，得五百有十八首，是杜詩妙處。」右丞云：「不是如此，杜詩妙處人罕能知。凡人作詩，一句只說得一件物事，多說得兩件；杜詩一句能說得三件、四件、五件物事。常人作詩，但說得眼前，遠不過數十里內；杜持一句能說數百里，能說兩軍州，能說滿天下。此其所為妙。且如『重露成涓滴，稀星乍有無』，也是好句，然露與星只是一件事。如『孤城返照紅將斂，近市浮煙翠且重』，亦是好句，然有孤城，也有返照，即是兩件事。又如『鼉吼風奔浪，魚跳日映沙』，有鼉也，風也，浪也，即是一句說三件事。如『絕壁過雲開錦繡，疏鬆夾水奏笙簧』，即是一句說了四件事。至如『旌旗日暖龍蛇動，宮殿風微燕雀高』，即是一句說五件事。惟其實，是以健；若一字虛，即一字弱矣。公但按此法以求前人，即漸難為詩。」環溪又問：「如何是說眼前事，以至滿天下事？」右丞云：「如『獨鶴不知何事舞，飢鳥似欲向人啼』，只是說眼前所見。如『藍水遠從千嶂落，玉山高並兩峰寒』，即是說數千里內事。如『三峽樓台淹日月，五溪衣服共雪山』，即是一句說百里事。至如『溪雲連海岱，平野入青徐』，即是一句說兩軍州。如『吳楚東南坼』，是一句說半天下。至如『乾坤日夜浮』，即是一句說滿天下。」環溪云：「妙」。右丞云：「公若以此道求前人，當絕無而僅有耳。」環溪因取前輩之詩參而考之，謂東坡惟《有美堂》一詩最工。然「天外黑風吹海立，浙東飛雨過江來」，正是一句能言三件事。如「令嚴鐘鼓三更月，野宿貔貅萬灶煙」，是一句能言四件事。如「通印子魚猶帶骨，披綿黃雀漫多脂」、「鶴閒雲作氅，駝臥草埋峰」，每句亦不過三物。如「酒醒風動竹，夢斷月窺簾」、「深谷留風終夜響，亂山銜月半床明」、「風花誤入長春苑，雲月常眠不夜城」、「雲煙湖水家家境，燈火沙河夜夜春」，則似三物，而不足一句要言三五事，言滿軍州、滿天下。疊句至如「風多巧障日，江遠欲浮天」、「翠浪舞翻紅罷亞，白雲穿破碧玲瓏」、「葉厚有棱犀角健，花深少態鶴頭丹」等語，句雖佳，而每句不過止用二物而已。山谷則有數聯合格，如「輕塵不動琴橫膝，萬籟無聲月入簾」、「飯香獵戶分熊白，酒熟漁家擘蟹黃」、「素練狂風寒徹骨，黃梅細雨潤如酥」，皆是一句能言三件事；如「河天月暈魚分子，槲葉風微鹿養茸」、「桃李春風一杯酒，江湖夜月十年燈」，即是一句能言四件事。至荊公則合格者多，如「帚動川收浪，靴鳴海上潮」、「已無船舫猶聞笛，遠有樓台只見燈」、「山月入松金破碎，江風吹水雪奔騰」、「陽浮樹外滄江水，塵漲源頭野火煙」，即每句能通三件事；以至「廟堂生莽卓，岩穴死伊周」、「和風滿樹笙簧雜，霽靄包山翠黛重」、「坐見山川吞日月，杳無車馬送塵埃」、「霽分星鬥風雷靜，涼入軒窗枕簟閒」，即是一句能言四件事。然竟未有一句能言五件物者，信乎格物之難也。
環溪又謂用此格私按所作，則五言詩中每句用上兩物，即成氣象；用三物，即稍工，然絕少，所可舉者，不過三五聯耳。七言詩中每句用上三物，即成氣象；用四物，即愈工，然愈少，所可舉者，不過二三聯而已。至一句用及五物者，僅有一聯。至用半天下、滿天下之說，求之在己者絕無，於人亦未見其有也。然後知詩道之難也如此，而古今之美備在杜詩，無複疑矣。
環溪嘗以所作，質於宗老。宗老乃環溪從兄，諱江，字朝宗，有《宗老堂集》。宗老云：「五吉詩、七言詩俱有關竅，不可不知。」環溪問故，宗老云：「五言詩要第三字實，七言詩要第五字實，若合此，雖平淡亦佳；不合此，雖巧亦無巧矣。如吾弟詩『燕忙將入夏，蠶暖正眠春』、『水痕才破臘，雲黯似知春』，不是不巧，只是第三字不合虛了。比『雲黯天如近，雨餘山似春』，便不幹事。」環溪深服其言，因遍指他詩，無不驗者。
環溪既見諸公，信杜愈篤，因取所選，晝夜熟讀，愈久愈深，所見諸人說不到處。或問杜詩之妙，環溪云：「杜詩句意大抵皆遠，一句在天，一句在地。如『三分割據紆籌策』，即一句在地；『萬古雲霄一羽毛』，即一句在天。如『江漢思歸客，乾坤一腐儒』，即上一句在地，下一句在天。如『高風下木葉』，即一句在天；『永夜攬貂裘』，即一句在地。如『關塞極天惟鳥道』，即一句在天；『江湖滿地一漁翁』，即一句在地。惟其意遠，故舉上句即人不能知下句。又有險語出人意外，如『白摧朽骨龍蛇死』，人猶能道；至『黑入太陰雷雨垂』，則人不能道矣：為險處在一『垂』字，無人能下。如『峽坼雲埋龍虎睡』，人猶能道；至『江清日抱黿鼉游』，則人不能道矣：為險處在一『抱』字，無人能下。如『江海闊無津』，人猶能道；『豫章深出地』，則人不能道矣：為一『出』字難下。如『高浪蹴天浮』，人猶能道；『大聲吹地轉』，則人不能道矣：為一『吹』字難下。如『竹光團野色』，人猶能道；至『舍影漾江流』，人不能道矣：為一『漾』字難下。如『月湧大江流』，人猶能道；『星垂平野闊』，則人不能道矣：為一『垂』字難下。如『暗水流花徑』，人猶能道；『春星帶草堂』，則人不能道矣：為一『帶』字難下，『春』字又難下。凡如此等字，雖使古今詩人極力思之，終不能到。如於『星』上加一『垂』字、一『春』字；於『水』上加一『暗』字，初若生面，然《易》言『天垂象，見吉凶』，《書》言『日中星烏，以殷仲春』，則『星』字上本有『垂』、『春』字。淵明《歸去來辭》雲『泉涓涓而始流』，春水『水』字本有暗字意，但用意深，來處遠，人初讀不能便覺耳。大抵他人之詩工拙以篇論；杜甫之詩工拙以字論。他人之詩有篇則無對，有對則無句，有句則無字；杜甫之詩篇中則有對，對中則有句，句中則有字。他人之詩至十韻、二十韻則委靡叛散，而不能收拾；杜甫之詩至二十韻、三十韻則氣象愈高，波瀾愈闊，步驟馳騁愈嚴愈緊。非有本者，能如是乎！《唐史》有言：詩人以來未有如子美，渾涵汪洋，千匯萬狀，兼古今而有之也。」
或問環溪，百韻詩是如何作？環溪云：「百韻詩只是八句，大抵十餘韻當一句，但是氣象稍宏，波瀾稍闊。首句要如鯨鯢拔浪，一擊之間，便知其有千里之勢，於落句要如萬鈞強弩，貫金透石，一發飲羽，無複有動搖之意，萬有一分可搖，即不得為斷句矣。嘗記餘在岳陽時，欲作四十韻詩詠岳陽風物，而首與尾同，賓與主類，無複純一，稿屢成而輒毀。既讀杜詩，未半年間，會丞相張公過臨川，急欲求見，則一夕而成百韻，前為此困，而後此不複知其困矣。」百韻初投張公，再謁，即顧環溪曰：「夜來三複百韻，筆力有餘。」可謂善賞人也，不旋踵而百韻之名播於五邑矣。
沈給事有詩名，帥潭，過臨川，行李不駐，環溪出城追及一見。時給事已聞環溪名，執所投詩冊云：「某行忙，不及拜觀，可舉公得意處。」環溪云：「聖主思文德，元臣獻武功。一言深悟主，五利且和戎。」給事云：「是使事。」又曰：「天地包羞日，山河匿怨中。」給事云：「太逼。」至「儒生別有淚，不是哭途窮」，卻云：「好，好。作詩要當如此。」又舉「戰伐功何有，和親計未疏。將軍休抵掌，隱忍待驅除」，又舉至「氛祲埋金闕，塵沙暝梓宮」，即云：「好語。」至「古來嘗膽事，泣血望群公」，又舉「江淮十載警胡塵，底事磨崖未勒勛？聞道本朝還遣使，且令諸將各收軍」，給事曰：「此詩有體。」又舉「寇殘井邑困流離，回首歡娛一一悲。不厭兒童遭世亂，惟愁父老說清時」，云：「佳句也，作詩至此足矣，當複何求。」環溪又云：「近上沈監使詩，內一聯似得意，云：『萬井火熬波里雪，十州雷送雨前春。』」給事云：「此詩說茶煙雖好，然不及適間所舉感時諸詩有可採。」即起身將去，又云：「已見公詩，尚未見公志，可更舉一二聯。」環溪因舉《近日山居》一聯云：「亂石分開急流水，群山擁出最高峰。」給事諷詠良久，云：「功名晚，且辛苦。」又舉《出武寧道中》一群云：「山高不改自然色，水遠能流無盡聲。」給事云：「此是公遠到處。」乃遂別去。
環溪詩極繁伙，人爭求之，然得之者所賞各不同。張令最有詩稱，初與環溪未相識，見其題壁，有「木落清無影，荷枯澹有香」之句，深愛之。他日與環溪相遇，云：「公豈非『木落清無影，荷枯澹有香』，吳德遠乎？」因握手，相得甚歡。是夕，環溪於坐間贈詩，有雲「行杯波動金蓮側，剪燼燈飄寶蠟殘」之句，張令以為有富貴氣象，緣此欲盡得環溪詩，伯兄乃選歌行古調一冊與之。未幾，張令到邑中，附前詩來還，略無一語。既坐定，見幾間有詩稿，試閱一篇，乃《友人作室山居往訪有贈》，第一聯云：「西風橫吹雨腳斷，秋雲輕籠日花明。」便仰而哦之再，稱佳句，以為似李長吉。又看《謝友人贈》詩云：「君少作奇字，瘦硬得柳骨。友人精於字。墨淨剪水勻，勢健拗鐵屈。」即大聲而誦之，曰：「好句。」至「新詩更鐫磨，勁絕與字匹。老蛟寒臥波，壯士怒抉石。翻盆勢動搖，詩與字俱力」，即大呼云：「吳德遠坐處窄也，著這詩不得！」又誦《晚歸》詩，至「樵歌催日晚，村樂見年豐」，至「雁陣橫衝霧，酒軍酣戰風」，即連呼：「好健語！」又誦《文徽廟升遐十八韻》，至「羽衛連荊棘，衣冠雜虎狼。煙沈鳧雁斷，天闊水雲黃」，即云：「詩之精神見於此矣。」又誦至「風悲雲動色，天慘日無光」，即曰：「此詩甚似杜牧《華清宮詞》，後當有知者。」看徹，即掩卷撫案曰：「公有許多好詩，都不將與我看，卻將那個詩來。」伯兄聞之頗慚。環溪但仰視而笑，知好惡之無定也。
或人問環溪曰：百韻詩見士大夫諷詠多矣，然而所賞往往不同。或喜「霜皮圍四十，水擊黑三千」，或喜「山河歸整頓，天地入陶甄」；或雲「但存忠貫日，未問寫凌煙」，乃是假對中之妙者；或雲「遠吸金莖露，高攀玉井蓮」，灑落不凡；或雲「風度優囊笏，恩光繞賜鞭」，最善用事，為張相是風流宰相，又是勛業大臣，「囊笏」所以譽其風流，「賜鞭」所以表其勛業，又皆是張家事；「李唐光夾日，炎漢赫中天」，二事最好，為張相有平難之功，又有中興之功；或雲「共承天柱折，獨斡斗杓旋」，為見得眾人共難，而他獨有功之意；或雲「懷古歌鴻雁，傷今拜杜鵑」，於時最切，「歌鴻雁」有懷想宣王中興之意，「拜杜鵑」有感傷明皇入蜀之意。環溪笑云：「予初作此詩之時，一夕要成百韻，是事皆使，是韻皆押，何暇及此。是亦諸公求予詩之過，然亦見諸公好惡之不同也。此詩大概讀而不厭者，為一氣貫之，其間無甚歇滅而已。」或人又問：為百韻，豈無灼然得意者乎？環溪云：「有美者，人與之鑒；予之妍醜，何能逃於諸公。然始者私心自謂，得意處才有兩聯，乃詩家精神，不意諸公所賞皆不及此。」或人問故，環溪云：「如『王氣周旋內，胡塵笑語邊』，乃是形容張相扈駕之精神，如諸公所賞皆是詩中骨格而已。如『浮雲開斥堠，飛鳥避戈鋋』，乃是形容張相入蜀之精神。自是而外，或發之以椒蘭，或潤之以丹漆，以通血脈，以成肌膚，備體而已。故詩有肌膚，有血脈，有骨格，有精神；無肌膚則不全，無血脈則不通，無骨格則不健，無精神則不美。四者備，然後成詩，則不待識者而知其佳矣。雖然，百韻之詩有首句，又有斷句，如『蜀道開天險，雄誇億萬年。停空蟠瑞氣，蓋代出真賢』，即是首句，自是而下盡說得行；如『國步艱難盡，公歸早晚遄。願為元結頌，磨石待高鐫』，即是斷句，自是而上盡載得起。其間又有放下拈起處，如波瀾曲折，皆在於我，然後為善詩。善馭者可以取長道，雖百里亦可；善詩者可以取長篇，雖數十韻亦可。能了百韻，則自三四十韻而下，皆可不學而能。故善詩之道無他，譬之善馭而已。」
環溪從兄常從容謂：古今詩人既多，各是其是，何者為正？環溪云：「若論詩之妙，則好者固多；若論詩之正，則古今惟有三人。所謂一祖、二宗，杜甫、李白、韓愈是也。」仲兄云：「唐詩惟稱李、杜，吾弟又言韓愈何也？」環溪云：「李、杜是韓愈所伏者，韓愈又是後來所伏者。」仲兄云：「三公所長何如？」環溪云：「杜甫長於學，故以字見功；李白長於才，故以篇見功；韓愈長於氣，故十數篇見功。」仲兄云：「近時荊公作《四家詩選》，如何添永叔？」環溪云：「荊公置杜甫於第一，韓愈第二，永叔第三，太白第四，蓋謂永叔能兼韓、李之體，而近於正，故選焉耳。又謂李白無篇不說酒色，故置格於永叔之下，則此公用意，亦已深矣。」仲兄又問：「山谷拗體如何？」環溪云：「在杜詩中『城尖徑窄旌旗愁，獨立縹緲之飛樓。峽坼雲埋龍虎睡，江清日抱黿鼉游』，是拗體；如『二月饒睡昏昏然，不獨夜短晝分眠。桃花氣暖眼自醉，春渚日落夢相牽』，是拗體。如『夜半歸來衝虎過，山黑家中已眠臥。傍觀北斗向江低，仰見明星當戶坐』，大是拗體，又如『白摧朽骨龍虎死，黑入太隆雷雨垂』、『客子入門月皎皎，誰家搗練風淒淒』、『負鹽出井此溪女，打鼓發船何郡兒』、『運糧繩橋壯士喜，斬木火井窮猿呼』等句，皆拗體也。蓋其詩以律而差拗，於拗之中又有律焉。此體惟山谷能之，故有『黃流不解涴明月，碧樹為我生涼秋』、『石屏堆疊翡翠玉，蓮蕩宛轉芙蓉城』、『紙窗驚吹玉蹀躞，竹砌翠撼金琅璫』、『蜂房各自開戶牗，蟻穴或夢封侯王』等語，皆有可觀。然詩才拗，則健而多奇；入律，則弱為難工。荊公之詩，入律而能健，比山谷則為過之。然合荊公與山谷，不能當一杜甫，而歐與蘇各能兼韓、李之半。故知學韓、李者易為力，學杜詩者難為功也。」
善詩俞秀才，一日到環溪，以詩一篇贄見。環溪讀之，因言：「前輩作詩皆有法，近體當法杜，長句當法韓與李。」俞云：「太白之妙，則知之矣；韓愈之妙，未之聞也。」環溪云：「韓愈之妙，在用疊句。如『黃簾綠幕朱戶閒』，是一句能疊三物，如『洗妝拭面著冠帔，白咽紅頰長眉青』，是兩句疊六物。惟其疊多，故事實而語健。又諸詩《石鼓歌》最工，而疊語亦多。如『雨淋日炙野火燒，鸞翔鳳翥眾仙下。金繩鐵索鎖鈕壯，古鼎躍水龍騰梭』，韻韻皆疊，每句之中，少者兩物，多者三物乃至四物，幾乎皆是一律。惟其疊語故句健，是以為好詩也。」俞欣然而歸，明日作一歌見謝，云：「天高日遠雲霧闊，黃金白壁孤虞卿。漢廷無人薦司馬，故山有客呼孔賓。」便覺氣象不同。乃知前輩文章故自有關鈕，若不得其門，何自入哉！
環溪又云：「予嘗用此按太白詩。太白發言造語，宜若率然，初無計較，然用事亦多實，作語亦多健。如『清風明月不用一錢買，玉山自倒非人推』，兩句之中，亦是用五物；如『高堂明鏡悲白髮，朝如青絲暮成雪』，兩句之中，亦是用五物。甚至《蜀道難》『地崩山摧壯士死，然後天梯石棧相勾連』，兩句中亦用五物，如此何往而非實也。又如『白雲映水搖秋城，白露垂珠滴秋月』，即是兩句中用六物；又如『金樽清酒鬥十千，玉盤珍饈值萬錢』，亦兩句中用六物；如『欲渡黃河冰塞川，將登太行雪暗天』，無非兩句中用六物者。至如『長安白日照青空，綠楊結煙葉裊風』、『禁宮高樓入紫清，金作蛟龍盤繡楹』，即兩句之中幾用七物。乃知前輩作詩，未嘗不知此理。蓋不實則不健，不健則不可為詩也。」
環溪仲兄云：「杜詩之妙，複有可言者乎？」環溪云：「杜詩又有渾全之體。」仲兄云：「何謂渾全之體？」謂：「四句只作一句，八句只作一句。如『安穩高詹事，新詩日日多。美名人不及，佳句法如何』，是四句亦作一句；如『不見閔公三十年，新詩寄與淚潺湲。舊來好事今能否，老去新詩誰與傳』，亦是四句只作一句。如『寄語楊員外，山寒少茯苓。歸來稍暄暖，當為斸青冥。翻動神仙窟，封題鳥獸形。兼將老藤杖，扶妝醉初酲』，即是八句只作一句；又如『苦憶荊州醉司馬，謫官樽俎定常開。九江日落醒何處，一柱觀頭眠幾回。可憐懷抱向人盡，欲問平安無使來。故憑錦水將雙淚，好過瞿塘灩澦堆』，亦是八句只作一句。」仲兄曰：「妙。吾弟亦嘗有此體乎？」環溪云：「弟在岳陽時，嘗有一詩云：『歲暮懷家客，通宵不自娛。諸兄得意否，老母有歡無？已謝交朋遠，猶思弟妹孤。吾身不足念，為此一嗟籲。』時未知有杜甫，蓋偶然而合也。又如《友人趨寧化》一篇云：『聞君早晚趨寧化，尚有新詩別故人。試問幾程端可到，還憂半載不相親。傷心歲律崢嶸暮，解事梅花摘索新。去去冰霜頻莫厭，庭闈和氣即如春。』時已知有杜甫，蓋體之而作也。」
環溪仲兄問：「山谷詩亦有可法者乎？」環溪曰：「山谷除拗體似杜而外，以物為人一體，最可法。於詩為新巧，於理亦未為大害。」仲兄云：「何謂以物為人？」環溪云：「山谷詩文中無非以物為人者，此所以擅一時之名，而度越流輩也。然有可有不可，如『春至不窺園，黃鸝頗三請』，是用主人三請事；如詠竹雲『翩翩佳公子，為政一窗碧』，是用正事，可也。又如『殘暑已趨裝，好風方來歸』、『苦雨已解嚴，諸峰來獻狀』，謂殘暑趨裝，好風來歸，苦雨解嚴，諸峰獻狀，亦無不可。至如『提壺要酤我，杜宇賦式微』，則近於鑿，不可矣。不如『把菊避席，雲月供帳，黃花韜光，白鷗起予』、『蘭含章而鳥許可』，以至《演雅》一篇，大抵以物為人，而不失為佳句。則是山谷所以取名也。」仲兄曰：「善。」又問：「吾弟亦嘗有此作乎？」環溪云：「前此有數聯，蓋偶然而合；後此有數聯，則擬而合也。弟在岳陽時，嘗有『厭看花笑客，忍受草欺人』，又有『水流成獨往，山勢作朋來』、『春令乍來風掠地，寒威潛退雪消峰』。又詠雪詩『爭屯未就雲頭合，結黨欲成風勢高』等句，時未知有山谷，蓋偶然而合也。是後有『葉稀林脫穎，沙現水分鏕』，詠竹雲『起於懷素節，嘉乃伴虛心』，又『柔桑翠竹相傾倒，細草幽花自發明』、『草迷花徑煩調護，波泊蓮塘欠節宣』等句，時則知有山谷，蓋效之而作也。」仲兄又問：「一友人曾選吾弟詩，乃惜其氣格止於杜，欲勉而上至《風》《雅》如何？」環溪云：「正恐知《風》《雅》之名，而不知其實也。」仲兄云：「何謂《風》《雅》之實。」環溪云：「豈以四字作句，四句成章者，謂之《風》《雅》；亦豈以發乎情性，止乎禮義者，謂之《風》《雅》乎？如以發乎情性，止乎禮義，皆謂之《風》《雅》，則杜詩無往而非《風》《雅》矣。」仲兄釋然而喜曰：「何謂杜之《風》《雅》？」環溪云：「杜甫詩中如《新婚別》《垂老別》《無家別》皆《風》也；如《劍門》《石筍》《石犀》《古柏行》《遭田父泥飲》，皆蜀國之《風》也；如《壯游》一篇該齊、趙、吳、越，則四國之《風》也；如《劍器行》《花卿歌》《驄馬行》各指一事，則《風》之小者也；如《八哀詩》詠八公，則當代名臣，《杜鵑行》則托諷於君，《麗人行》有關於《風》之大者也。如《新安吏》《潼關吏》《兵車行》《石濠吏》《悲陳陶》《後出塞》，則《雅》之小者也；如《北征》《憶昔二首》《冬狩行》《哀王孫》，則《雅》之大者也。如《贈左相二十韻》《贈太常張卿二十韻》《贈鮮於京兆》《贈特進汝陽王》各二十韻，以至《入奏行》《舂陵行》《裴施州》《丹青引》，則《頌》之小者也；如《謁玄元皇帝廟》《行次昭陵》《重經昭陵》以至《洗兵馬》，則《頌》之大者也。如之何然後為《風》《雅》《頌》乎。」仲兄曰：「妙，非吾弟不能至此。杜甫固重於世，今得吾弟之言，乃益重矣。太白如何？」環溪曰：「太白雖喜言酒色，然正處亦甚多。如《古風》之五十九首，皆《雅》也；如《蜀道難》《烏棲曲》《上留田》《白頭吟》《猛虎行》等，非《風》乎；如《上雲樂》《春日行》《胡無人》《陽春歌》《宜春苑奉詔》等，非《頌》乎。雖不可責其備，求其全，然舍李則又無以配乎杜矣。」「然則韓詩如何？」環溪云：「韓詩無非《雅》也，然則有時乎近《風》。如《誰家子》《華山女》《僧澄觀》，則近於《風》乎；如《失藤杖》《靳(蘄)州笛竹》《桃源圖》，則亦《風》之類也。如《謝賜櫻桃》《和裴僕射》，則近乎《頌》矣；如《題南嶽》《歌石鼓》《調張藉》而歌李、杜，則《頌》之類也。雖《風》《頌》若不足，而雅正則有餘矣。故舍乎韓，則又無以配乎李也。故曰：近古人詩，唯有一祖二宗。」
環溪嘗謂：「詩之工不在對句，然亦有時而用；第泥於對而失詩之意，則不可耳。」伯兄一日看東坡詩云「凍合玉樓寒起粟，光搖銀海眩生花」，再三嘆其佳對。環溪云：「以『銀』對『玉』則佳矣，以『海』對『樓』則未盡善。」伯兄云：「只是銀海、玉樓皆身上事，海不是海，樓不是樓，所以為佳耳。」環溪云：「若就身上覓時，何不將『玉山』對『銀海』？」伯兄喜曰：「想當時坡意偶不及此，留與吾弟今朝作對耳。」
伯兄一日又看荊公詩，至「繰成白雪桑重綠，割盡黃雲麥更清」，雲「白雪不是雪，黃雲不是雲，但下一『割』字，便見黃雲是麥，將一『繰』字，便見白雪是繭。如此用意，可謂工矣。」會環溪觀獲稻，得一詩，中有「新月輝輝動，黃雲漸漸收」之句，伯兄見之，複大喜，謂「荊公是用意作來，吾弟是因事而使：蓋黃雲是禾，用荊公句；新月乃是鐮，用退之『新月似磨鐮』之句。雲不是雲，月不是月，而曲盡獲稻之理，所以為工也。」環溪又云：「頃在岳陽過仙亭嘗茶，有『碧雲、紅雨』之對，是後又有『紅里、白間』『殺青、生白』之對，亦是詩家游戲，於理無害。嘗茶詩云：『吹斷碧雲春晝永，落殘紅雨曉風輕。』碧雲蓋用盧仝茶歌『碧雲引風吹不斷』之句，紅雨蓋用李賀『桃花亂落如紅雨』之句。時老樹根有小桃爛開，薄暮微風扇之，飛紅繞砌，景在目前，事實而語清，故一時群公莫不擊節。白間是和南城鄧秀才韻，云：『挑燈倦夜羞黃裏，置筆窮年對白間。』蓋黃裏是燈，白間是窗牖。左思作《三都賦》，牆壁戶牖各置刀筆，故後筆上押白間韻。殺青乃是和伯兄韻，云：『空虛氣象還生白，筆退工夫見殺青。』時方食素而修經，故殺青、生白之事得以並使。」伯兄以為此對乃得於和韻，比之前輩尤為工矣。
環溪又云：「予作啟事中，嘗有『素王、黃帝』、『小烏、太白』、『竹馬、木牛』之對，見賞於朋儕。然用事太切，則未免與前人相犯，亦是一病，不可不知，近日兒輩看《漁隱叢話》云：『白間、紅裡』已是浪漫用字。由此觀之，則『殺青、生白』、『碧雲、紅雨』、『素王、黃帝』、『小烏、太白』、『竹馬、木牛』之對皆未偶，終為我有，以其太切故也。但詩啟中時複有此，如食中之得蝦蟹，味中之得薑桂，亦無害其為清美而已。必求合前人，非也；必求異於前人，亦非也。予但願(顧)詩之美惡，安問有合無合於前人者乎。」
環溪嘗謂：「古今詩人未有不用事，觀杜詩『繡衣屢許攜佳醞，阜蓋能忘折野梅。戲假霜威促山簡，真成一醉習池回』，是四句中渾將太守、御史事實使到，詩人豈可以不用事。然善用之，即是使事；不善用之，則反為事所使。事只是眾人家事，但要人會使。如『黃綺終辭漢，巢由不見堯』，巢、由、黃、綺，是人能知；至『終辭漢、不見堯』六字，即非杜甫不能道矣。巢、由合下不見堯，黃、綺初年不出，但終能辭漢而已。又從『風鴛、雨燕』上說來，風鴛、雨燕以喻禍難，『藏近渚、集深條』以喻避禍難之意，則用意尤深矣。又如『前軍蘇武節，左將呂虔刀』，蘇武節、呂虔刀二事，亦人所共知；至『前軍、左將』四宇，即非杜甫不能道矣。又如『弟子貧原憲，諸生老服虔』，原憲、服虔二事，亦眾所共知；至『弟子、諸生』四字，即非杜甫不能道矣。『前軍、左將、弟子、諸生』八字皆實，故下面驅遣得動，是名使事；若取次用一虛字貼之，即名羊將狼兵，安能使之哉！」
予嘗送李侍御自中書舍人帥盧，一聯云：「中朝共惜無雙士，絕塞貪看第一人。」無雙、第一，故眾人所共知，泛然使者亦多；然不是姓李人，又無中朝共惜、絕塞貪看之意，用之即為無工矣。正合公孫渾邪泣李廣、藩酋問李揆之意，故名用事。又如上王著作一聯云：「已經平子宜無憾，未見夷吾得不憂。」蓋著作是看詳官，已保明《易璇璣》，故言已經平子；尚未及識，故言未見夷吾。平子是王澄事；夷吾是桓彝說王導事，向見管夷，吾無複憂矣。既用王家事，又以「夷吾」對「平子」，「吾」對「子」、「夷」對「平」，即是對中有對。凡人作文，要如細花錦，須是花上有花，葉中有葉，愈看愈有功矣。方如此，乃為妙也。
或問環溪伯兄詩如何？環溪云：「予伯兄德邵，每作詩，磨磨磋磋，直見圓靜，都無病處方休。在官杭日，嘗作小詩云：『時乖事轉拙，端居徒含情。不似階前草，春來隨意生。』又詩云：『雨餘寒氣淺，園林作春媚。不知海棠花，新來著花未？』又一絕云：『遊子春衫已試單，桃花飛盡野梅酸。怪來一夜蛙聲歇，又作東風十日寒。』最為含蓄而有氣象。又有率然而佳者：『村翁習性不浮華，只種桑麻不看花。聞道野梅開欲遍，好分春色過山家。』有用實語而工者，如『文書堆裏形骸苦，竹木陰中日月閒』是也。有疊韻而工者，如『窗間常作三獨坐，琴上時彈一再行』是也，『一再行』是相如琴事，正使；『三獨坐』乃漢御史、司隸、尚書令會同專席，號三獨坐，借使。蓋伯兄與予及季弟，常在窗間作三處獨坐，季弟澥，字德深。自有文集。故借而使之。然以『坐』對『行』，以『三獨』對『一再』，此其所以為工也。又有用顏色作對而工者，如『心緣黃紙紅旗動，氣為青雲白石降』是也，蓋『紅旗黃紙不關心』，是樂天語；『自非青雲白石有深趣，其意矹硉何由降』，是永叔語，伯兄引之以為對。又以『心』對『氣』，以『紅黃』對『青白』，語奇而句不牽強，此其所以為尤工也。」
或問環溪仲兄詩如何？環溪云：「予仲兄德強，詩從蘇、黃中入，如《食雪》一聯：『簷頭清響銀匙動，階下寒光玉碗翻。』《中秋無月》一聯云：『也應只是尋常夜，未必如今分外圓。』又《隨邵直閣游平巒》雲『獨鶴下隨雞飲啄，眾星高共月徘徊』等語，則無愧於東坡。如『半塘微漲聚紅皺，幾畝清陰鎖碧鮮』，又『夜半簷聲幾點隱，秋高雲影一行微』，言花不言花，言竹不言竹，言雨不言雨，言雁不言雁；又『花蕊有須渾帶蜜，桑枝無葉已成衣』，言蜜以見蜂，言衣以見蠶，意遠而語奇，則無愧於山谷。至如『輕雷入樹驚花魄，白浪浮空漲水脂』，又《苦陰》一篇：『荒山乾沒更節序，濁氣擁地愁無邊。非煙非霧不見日，欲雨欲雪難為天。』不惟氣渾而語健，且又關時含諷，愈不可及。」仲兄聞之，謂環溪曰：「兄亦自謂此詩差勝，然遍求集中，未見有兩首。」環溪云：「好詩但一篇亦難。如前輩詩有一篇得名，有一聯得名，有一句得名。如『楓落吳江冷』、『空梁落燕泥』，但以一句得名，已為人所忌；如『風暖鳥聲碎，日高花影重』，是一聯得名，已為盛事；如『疏影橫斜水清淺，暗香浮動月黃昏』，亦只是一聯得名，多少驚天動地。詩豈易得哉！」
或人又問環溪仲兄詩筆素高，今所舉止於此乎？環溪曰：「是何言歟！予仲兄用意深，諸體之中各有到處。如『日長人靜聞風佩，雨久堂空生水衣』，是正對而工者；如『二天開佛日，一道冪卿雲』、『無苗何處尋黃犢，露地誰家覓白牛』，是借對而工者；如《和發青亭》雲『簷花謝女雪，徑掃沈郎錢』，雪非雪，錢非錢，謝女之雪乃是柳絮，沈郎之錢乃是榆莢，是隱對而工者；如『笛弄一聲橫釣艇，月明千里上層樓』，是寫景而工者；如詠墨梅雲『寫處似移牆上影，卷來如寄隴頭春』，詠綠萼梅雲『朱唇不駐曉妝薄，玉頰頻啼夜雨翻』，是狀物而工者；『農祥待白未為雪，春榜爭魁欲放梅』，以雪為農祥，以梅為春榜，是體物而工者；又如『泉聲如有語，山色自忘形。花覺青春半，山將白晝陰』，是自然而工者；如『冰看時俗薄，雨弄客愁多』，又『月借窗移疏影轉，風翻雪放一枝高』、『蒹葭露滴思鄉恨，蘆荻風縈羈旅愁』，是雕鐫而工者；如『人情不似溪流水，不改當時枕上聲』，是寫意而工者；如『一軸塵埃古澀體，十年燈火短長檠』，是書懷而工者；如『夢過一年還是魘，心更萬事意成灰』，是感事而工者；如『道上飛來燕，簾間不避人』，是句出兄弟而工者；如『彈壓京畿賢大尹，藩宣上國古賢侯』，是近於典雅而工者。不如《回紋暮春》云：『嬌聲囀處藏鸚小，美睡濃時落日斜。橋拂柳溪深漲水，眼驚春雨過飛花。』轉而誦之，即云：『花飛過雨春驚眼，水漲深溪柳拂橋。斜日落時濃睡美，小鸚藏處囀聲嬌。』即近日諧戲而工者。非有餘而可能之乎！」
環溪嘗璋得予詩，玭嘗取詩呈環溪，環溪略看，乃於璋詩中時用朱抹一聯。於《春遊》詩取「各自芬芳花默默，兩相呼喚鳥津津」，於《秋郊》詩取「風急城闉砧杵動，雨餘園圃轆轤收」；於《冬霧》取「始訝長郊從此斷，忽驚行客近前來」；於《秋江泛舟》取「倒懸欲墮花如綴，背立將飛鳥似驚」；於《環溪夜坐》取「池塘不用夢春草，風雪何須在灞橋」；於《贈別友人》取「惜別有情空執手，贈行無緒不成章」；於《俯情寫景》取「雁飛雲抹欹斜字，魚躍波搖出沒星」；於《春晚》取「水流天際驚春動，山入雲間鬥碧攢」；於《薄雪》取「地暖尚疑消玉馬，雲開早欲放金鴉」；於《環溪夜坐》又取其全篇，云：「江天閒晚已斜陽，靜掩柴門對草堂。葉落轉枝翻鶻影，星飛橫水帶螢光。微風得雋驅殘暑，新月出音生嫩涼。坐覺秋容轉清爽，一聲漁笛在滄浪。」又取其《上人陳情》十詩內一篇，云：「下筆非能不自休，清談未足第三流。夢中讀《易》疑神動，醉裏吟詩想鬼愁。飛髀豈徒驚燕雀，騎驢直欲度驊騮。此君須異無人識，慚愧當年遇褚裒。」又取「衣無錦繡勞心織，味乏膏粱困舌耕」，「閒中坐作蜘蛛隱，夢裏逃成燕雀禪」，「弈棋但以忘憂耳，縱酒無如作病何」。又取一篇末四句云：「龍肝雉尾瓜蓴好，玉核金槌棗柰香。只有牛心猶未割，願如逸少得先嘗。」自餘未經抹出者，不敢妄錄。姑錄大概，以繼二伯父之後雲。
又錄《環溪集》載《以〈易〉授玭有契於予心喜而成詩》云：「早日功名世背馳，擬將文字療寒飢。雖無杜甫驚人句，庶免淵明責子詩。總角宜興俱脫穎。宜乃璋小字，興乃琮小字。璋請甲午舉，丁酉再薦名；琮後甲辰登科。含哺應惠尚兒癡。應乃玠小字，惠乃珍小字。請丙午舉者玠；珍負俊才，不幸早世。殷勤謝爾傳心印，解後靈椿見五枝。」環溪所謂「有契予心」者，乃《參易》是元氣之時，及見玭《系詞統論》，複有「玭得文」之說。謹並錄以為觀者印証雲。
環溪云：「凡人詠月如鉤，『爭似明天子，光明數百州』，此比興皆全。又如『騰騰離海角，漸漸出雲衢。此夜一輪滿，清光何處無』，前兩句敘起因，如開花相似；後兩句似結末，如結子相似。可以觸比幾套。且如雨詩，須說久晴或久旱，卻說起雲，收拾雨落；雪詩，須說風緊雲黑，卻說雪落，只要神化。春雨則言其妨農，或其朔風未退凍，或先凌，或言因此大水，末後皆可說晴。夏雨則先當以貫休詩『一雨火雲盡』為意，當以救旱為意；荷雨則古有詩云：『瞥看湖上黑雲飛，不覺舟中雨濕衣。折得荷花渾忘卻，空將荷葉蓋頭歸。』此一首詩，便如前段所說月詩『騰騰離海角』絕句樣，有次序。又如詠秋冬間雨，言其淒涼，旅中聞雨則思家，在家聞雨則思旅中；古詩有秋雨云：『白藕作花風已秋，不堪殘夢更回頭。暮雲帶雨歸飛急，只在西窗一夜愁。』甚得秋雨氣象。又絕句秋雨云：『連雲接塞添迢遞，灑幕侵燈送寂寥。一夜不眠孤客耳，主人窗外有芭蕉。』上兩句說秋雨淒涼，下兩句說雨聲來歷，蓋使我孤客一夜不眠，而耳中不靜者，乃主人窗外芭蕉被雨聲所滴也。如作一日晴詩，春日則形容其麗日融和，花香草綠，人堪游賞。夏日則言其火傘張空，當思避暑之興，如晉七賢竹林等事，或沈李浮瓜，水邊林下；又如老杜雲『乞為寒水玉，願作冷秋菰』之類。冬日則言其可愛，因霜久晴可喜；如雪晴則要雪晴氣象。且如閨中情性之詩，『送將歡笑去，收得寂寥回』，乃直敘送別之情也；又如『淚眼描將易，愁腸寫出難』，此直敘閨中之淒涼也；又如『銷金帳冷水沈煙，髻滑金釵落枕邊』，此直敘閨房之景也；又如『風雨瀟瀟梧葉黃，相思寸寸斷人腸』、『西風卷盡梧桐葉，乞與中庭散月華』、『一夜為君眠不穩，那堪雨急葉聲幹』，皆直言秋冬閨中之事也。又『回紋機上暗生塵，閒撥琵琶過卻春』，此乃直言閨中春景淒涼，此皆賦也。又如『妾心火爐香，深深滋味長；郎心香爐灰，一冷長淒涼』，此是比也，亦興也。又如『自恨身輕不如燕，春來長繞禦簾飛』，此亦比中興也。如『月色西簾明似畫，風梧葉葉是秋聲』，此興也，因景而生情；又如『烏鵲語千回，黃昏不見來。漫教脂粉匣，開了又重開』，此賦中之興也。又『一年十二度圓月，十二回圓不在家』，此因月而發興也。又如『回針刺到雙飛處，憶著征人淚數行』，此因針線而發興也。又如客中情況，『故溪黃稻熟，一夜夢中香』，此賦也，亦興也；直敘思家之情，賦也；因此黃稻之熟而發思家之情，則興也。又如『馬上相逢無紙筆，憑君傳語報平安』，此直言客中一時之事，賦也。又如『雪滿空庭悄悄時，城頭風動鵲高飛。一聲羌笛千山月，不放鄉關夢裏歸』，此上兩句是賦，下兩句是因月聞笛而發，興之思家也。又如『草滿青山水滿湖，倦遊搔首憶吾廬。何時准擬成歸計，只見年年畫宅圖』，此亦賦中之興也。又如『邯鄲驛裏逢冬至，抱膝燈前影抱身。想得家中深夜坐，還應說著遠行人』，此興也。又如秦少游詩云：『北客念家渾不睡，荒山一夜雨吹風』，此直說客中而有思家之情，乃賦中之興也。又如『林間幽鳥啄枯槎，落盡寒潮一澗沙。獨木橋西遊子宿，酒旗斜日兩三家』，此亦賦中之興也。至如『天海相連無盡處，夢魂來往尚應難。誰言南海無霜雪，試向愁人兩鬢斑』，此以愁人頭白比霜雪，而發思家之情，比中興也。又如『梧葉離離欲滿階，乍涼天氣客情懷。十年舊事雲飛去，一夜雨聲都送來』，蓋因梧葉飄落，乍涼天氣而發興也；至如一夜雨聲，喚起十年感舊之情，此亦興也；至於說舊事如雲飛去，則比也。又如司馬池詩，『冷於陂水澹於秋，遠陌初窮古渡頭。賴是丹青不能畫，畫成應遣一生愁』，有賦，有比，有興，冠絕古今。又如『客舍并州已十霜，歸心日夜憶咸陽。無端更渡桑乾水，卻憶并州是故鄉』，此又興也，極飄逸。又如『五更歸夢三千里，一日思親十二時』，又如『胡蝶夢中家萬里，杜鵑枝上月三更』，又如『桃李春風一杯酒，江湖夜月十年燈』，此三聯皆賦中之興也。又如『一年將盡夜，萬里未歸人。共看今夜月，獨作異鄉人』，亦賦中之興也。又合用故事，如思親，則有唐狄仁傑『遠望白雲飛，吾親舍其下』，若在客中思父母，此為第一事。思兄弟，則『池塘生春草』，及鴻雁鶺鴒上可發意。思妻子，則有古詩云：『槁砧在何處，山上複有山。何時大刀頭，破鏡飛上天。』槁砧，夫也；山上有山，出也；大刀頭有環，借作還字；破鏡飛上天，十五六月團圓，破鏡者月半也，言月半當還也。思家，此一事最好用。有竇滔妻蘇氏織回文詩寄夫事可用，故有詩云『回紋機上暗生塵』。只要人善用，變而通之，方為善使事，怕使事而不可解。且如農桑樵牧之詩，當以《毛詩•豳風》及石湖《田園雜比興》熟看，夢中亦解得，詩方有意思長益。其次，《鶴林玉露》中所拈出漁樵農圃十絕句，亦不可不讀。如石屏詩云『溪上陰陰綠樹多，烏犍帶犢臥前坡。筒車自運山田水，長日老農閒唱歌』，此全是直敘田家之景，賦也。又如『帶犢羸牛待草肥，下田父子自鋤犁。舍中饁婦炊新熟，只候兒童筍蕨歸』，亦賦也。又如後村詩云：『稚子呼牛女拾薪，山妻自膾小溪鱗。安知曝背庭中老，不是淵明行輩人。』此上兩句是賦，下兩句是興，仍觸類而長之，下兩句極可法。且如『十里人家雞犬靜，竹扉斜掩護蠶眠』，又如『繰成白雪桑重綠，割盡黃雲麥更青』，又如『麥秋天氣易寒熱，蠶月人家忌往來』，此三聯乃農桑之紀實，曲盡人情，皆賦也。而『白雪、黃雲』一聯，又比賦俱全。且如『禾黍不陽艷，競栽桃李春。遂令力耕者，半作賣花人』，又雲『昨日入城市，歸來淚滿巾。遍身羅綺者，不是養蠶人』，此皆傷感之興也。山谷牧牛詩云：『騎牛遠遠過前村，吹笛風斜隔岸聞。多少長安名利客，機關用盡不如君。』此乃因牧童而發興，嘆城市之不如山林也。且如漁父，合用呂望渭濱遇文王及嚴子陵釣台等事，但要用得有新意。柳子厚詩云：『漁翁夜傍西岩宿，曉汲清湘然楚竹。煙消日出不見人，欸乃一聲山水綠。回看天際下中流，岩上無心雲相逐。』此賦中之興也。又唐詩云：『百尺絲綸直下垂，一波才動萬波隨。夜靜水寒魚不餌，滿船空載月明歸。』此全是興也，言外之意超然。又如張志和詩云：『西塞山前白鷺飛，桃花流水鱖魚肥。青箬笠，綠蓑衣，斜風細雨不須歸。』此亦興也。大抵漁家詩要寫得似漁家，田圃詩要寫得似田圃人家，樵牧要寫得樵牧，又要不犯正位，不隨古人言語。且如柳子厚詩云：『千山鳥飛絕，萬徑人蹤滅。孤舟蓑笠翁，獨釣寒江雪。』後來李梅亭作雪詩云：『不知萬徑人蹤滅，釣得魚來賣與誰。』此乃翻古人公案例也，動步要說變了古人言語，方有新意。且如朋友情性，全在說契愛之情，有詩云：『只今相對不盡歡，別後相思複何益。』又云：『來時萬里同為客，今日翻成送故人。』又五言絕句云：『相送即相別，相思複愴然。心同波里月，夜夜傍君船。』此皆賦中之興也。又云：『數樹秋風滿庭月，憶君時複下階行。』又云：『楓葉滿階愁不睡，把君詩卷傍寒燈。』此皆寓相思朋友之真情也。又如『而今送別臨溪水，他日相思來水頭』，又云：『勸君更盡一杯酒，西出陽關無故人。』此寫送別之真情也。又唐詩云：『去年花下留連飲，暖日夭桃鶯亂啼。今日江邊容易別，澹煙芳草馬頻嘶。』此寫情最真，又是一般格調，第一句對第三句，第二句對第四句，為扇格。又香山詩云：『游山弄水攜詩卷，看竹尋花把酒杯。六事盡思君作伴，幾時歸到岳陽來。』此寫寄友之情，亦可為格。且如姻眷往來，有老杜送表侄古風及山谷送王郎可法。唐人詩云：『遙知兄弟登高處，遍插茱萸少一人。』此兄弟之情也。又竇鞏寄兄弟詩云：『書來為報幾時還，知在三湘五嶺間。獨立衡門秋水闊，寒鴉飛去日銜山。』亦兄弟之情也。半山王荊公過外弟飲云：『一自君家把酒杯，六年波浪與塵埃。不知烏石岡邊路，至老相尋得幾回？』此親戚之情也，可以觸類而求之。且如時令詩，須作得一時氣象真如古人，孟春詩云：『春還宮柳腰肢細，水入禦溝鱗甲浮。』又『梅欲飄零猶醞藉，柳才依約便風流』，又『春將國艷熏花骨，日借黃金縷水紋』。仲春詩云：『無可奈何花落去，似曾相識燕歸來。』又『竹筍初生黃犢角，蕨芽新長小兒拳』，又『花如解語迎人笑，草不知名隨意生』。晚春詩云如『落花游絲白日靜，鳴鳩乳燕青春深』，又『花明柳暗一溪水，日薄雲深三月天』。初夏，『梅子熟時天更雨，松花落盡晚猶風』；仲夏，『漠漠水田飛白鷺，陰陰夏木囀黃鸝』；晚夏，『大暑去酷吏，清風來故人』；秋詩，『鶴盤遠勢投孤嶼，蟬曳殘聲過別枝』，又『龍帶晚煙歸洞府，雁銜秋色過衡陽』，又『殘星幾點雁橫塞，長笛一聲人倚樓』；冬詩，『荷盡已無擎雨蓋，菊殘猶有傲霜枝。』不能遍舉古人之好句，略舉一二以為式。且如節令詩，亦當隨時發新意，依隨古人言語，即如省題詩相似了。上元詩云：『兩巷人家看燈去，一樓明月屬詩人。』七夕詩云：『乞巧任從兒女道，自書拙賦上屏風。』此等詩，方為新意。且如詠物詩，本非初學可及，而莫難於梅、竹、雪。詠梅，無如林和靖『疏影橫斜水清淺，暗香浮動月黃昏』，又『雪後園林才半樹，水邊籬落忽橫枝』。如竹詩，山谷云：『程嬰杵臼立孤難，伯夷叔齊採薇瘦。』茶山詩云：『平日文章初虎豹，上梢頭角忽龍蛇。』雪詩，則當以聚星堂禁體為上；而東坡詩云：『凍合玉樓寒起粟，光搖銀海眩生花』，雖非禁體，亦甚好。又如『危日蓋深鹽虎陷，老枝擎重玉龍寒』，又如『斜拖闕角龍千丈，深抹宮牆月一痕』，又如『看來天地不知夜，飛入園林總是春』，皆古人名句可法。至如『有令可干難閉戶，無人堪訪懶移舟』，上句是袁安雪中閉戶不幹人之事，下句是王子猷雪夜行舟訪戴興盡而返事，兩句皆翻案。又如劉改之詩：『功名有分平吳易，貧賤無交訪戴難。』上句是裴度雪夜平吳之事，下句即訪戴之事，上句是得時事，下句是失時事，上句事雖難也易，下句事雖易也難；以俗為雅，又是倒翻公案，尤為高妙。且如詠雲詩，有云：『如峰如火複如綿，飛度微陰落楹前。大地生靈幹欲死，不成霖雨漫遮天。』此比也，亦興也；又如『萬松嶺上一間屋，老僧半間雲半間。五更雲去逐行雨，回頭卻羨老僧閒』，此賦也，亦興也。琴詩當讀韓、柳《琴操》；笛詩當看武昌老人《說笛歌》；琵琶詩當看《琵琶行》及歐陽公、王介甫《明妃曲》，卻雖用事詩，不犯正位，不隨古人言語走。且如作仙道僧佛詩，要衝澹瀟灑，東坡《羅漢贊》云：『空山無人，水流花開。』韋蘇州詩云：『落葉滿空山，何處尋行跡？』太白詩云：『桃花流水杳然去，別有天地非人間。』陳希夷詩云：『台殿不將金鎖閉，來時自有白雲封。』又如『洞雲深鎖碧窗寒，滴露研朱點《周易》』，此等句皆超在塵外。且如詠物詩，多是要超脫顛倒方好。詠月便說如雪如冰；若吟雪詩，便反說他如月之白；詠人便比物，詠物便比人。『清如玉壺冰，直如朱絲繩』，此以物比人也；『露濕何郎試湯餅，日高荀令炷爐香』，以何郎、荀令比荼蘼也。詠畫須返說是真，詠真返說是畫，如此變而通之，筆下自活矣。茶山消梅詩云：『未見枝間著子初，聞名已療渴相如。花肌自是如冰雪，那得生兒不似渠。』又茶筅詩云：『玉立干雲百丈高，晚年何事困鉛刀。看君眉宇真龍種，猶解橫身戰雪濤。』此皆作法。且如作詩，不可一字有來歷，不可一字無來歷，要不為事所使，要文從字順，各當其職，而事意流行於裁句法中，方可以言也。且如今人言作詩，必以且作省詩為好，殊不知省詩為最難好，而且除昔日程文應舉之外，全不可應酬也。或謂胸中無料不可作詩，殊不知李賀七歲作《高軒過》，不知所用何事。如唐詩《二妙集》、《眾妙集》多不知所用何事而作。大家數如李、杜、歐、蘇、陳、黃、簡齋、放翁、誠齋，卻是用事也如空說，非初學所敢仰望。作詩且以《二妙集》、《極玄集》、《眾妙集》熟看，亦差可見矣。初宜讀後村詩，唐、宋集句，三選，及曾茶山律絕，則無有師保，如臨父母，古人意度在胸中矣。此編為作絕句而說，唐律、五言、七言當別說。然省悟乎此，亦思過半矣。《左傳》之勁，《史記》之奇，老、莊之玄奧，韓、神之神妙，更宜參之，何詩不可吟矣。」
