
安南自黎利立國之後，世修職貢。正德十一年，安南王黎絺為其下陳暠所弒，國人立其兄子譓。陳暠逃據諒山，累年討平之。
嘉靖元年，莫登庸立譓弟釭，而專有其國。會天子新即位，詔賜外夷。使者至龍州界，移告諒山衛，無所答，知其國內亂，未達而返。其後登庸鴆殺黎釭，立己子登瀛，僭號改元。而黎譓死清源府，國人奉其子寧為世孫。
十五年，天子以皇子生，諭少傅言頒詔高麗、安南。時安南不賓貢者二十一年，兩廣大臣歲歲牒問，未得其要領。天子慨然欲發兵誅之，而雲南人亦奏安南人武嚴威犯邊。於是少傅言言：「天子繼天立極，君主華夷。安南負固為逆，久不來庭，無所逃於天討。太宗皇帝之兵，初分兩道而入。蓋安南地域，東起廣東之欽州，迤西歷廣西之左江，至臨安之元江為界。而廣西龍州所必由之道，憑祥州則其要害也。西則由臨安經蒙自縣河底之蓮花灘，至其東都四五日程耳。《大司馬九伐之法》，賊賢害民則罰，負固不服則侵，放弒其君則殘。蠢茲有苗，實負三罪，上干天討，自速滅亡。聲罪正名，可傳檄而定矣。」
明年，黎寧臣鄭惟僚潛走京師，奏言登庸逆亂之故，乞正天討。譯問惟僚，言往者憑祥州關隘梗阻，海東、長慶、高平、安平、歸化、安西沿邊州峒土官，以非安南故所往來，不為假道。惟僚挾宗圖奏章入商舶中，隨風飄至占城，餘二年，始得來見天子。
議者以朝廷方欲興師，而使者忽至，恐有詐，請遣人到邊牒驗之，而置惟僚錦衣衛密室中。惟僚奏：「去國日久，不知國內存亡。牒間恐泄事機，賊將生計，曠日彌月，是絕世孫之望，阻國人之心，而顯惟僚不為國之罪也。逆徒文書，多於憑祥、上下凍、龍州。昔惟僚帥師攻諒山，使黃公顯迎朱埴。朱埴者，故國王所遣告急使也，可問憑祥州人。」某年月，果有諒山衛官黃公顯將兵會上官李珠攻上琴，行廬社，以水牛、黃牛謝李珠，可驗。鄭惟僚，黎氏臣也。
天子於是再下廷臣議，決攻討之計。（少傅言，貴溪夏文湣公也。崑山刻本誤作「賢」。考當時無其人，今正之。）
郭義官曰和者，有田在會昌、瑞金之間。翁一日之田所，經山中，見虎當道，策馬避之，從他徑行。虎輒隨翁，馴擾不去。翁留妾守田舍，率一歲中數至。翁還城，虎送之江上，入山而去。比將至，虎復來，家人呼為「小豹」。每見虎來，其妾喜曰：「小豹來，主且至，速為具飯。」語未畢，翁已在門矣。至則隨翁帖帖寢處。冬寒，臥翁足上，以覆暖之。竟翁去，復入山，如是以為常。翁初以肉飼之，稍稍與米飯，故會昌人言：「郭義官飯虎。」鎮守官聞，欲見之。虎至庭，咆哮庭中，人盡仆，翁亟將虎去。後數十年，虎暴死，翁亦尋卒。
嘉靖癸丑，翁孫惠為崑山主簿，為予言此。又言歲大旱，禱雨不應，眾強翁書表焚之。有神憑童子，怒曰：「今歲不應有雨，奈何令郭義官來，今則不得不雨。」頃之，澍雨大降。然翁平日為人誠樸，無異術也。
予嘗論之：以為物之鷙者莫如虎，而變化莫如龍，古之人嘗有以豢之。而佛、老之書所稱異物多奇怪，學者以為誕妄不道。然予以為人與人同類，其相戾有不勝其異者。至其理之極，雖夷狄禽獸，無所不同。子思曰：喜怒哀樂之未發，謂之中；發而皆中節，謂之和，致中和，天地位焉，萬物育焉。學者疑之。郭義官事，要不可知。嗚呼！惟其不可知，而後可以極其理之所至也。
張貞女，父張耀，嘉定曹巷人也。嫁汪客之子。客者，嘉興人，僑居安亭。其妻汪嫗，多與人私。客老矣，又嗜酒，日昏醉無所省。諸惡少往往相攜入嫗家飲酒。及客子娶婦，惡少皆在其室內，治果餚為歡宴。嫗令婦出遍拜之，貞女不肯。稍稍見姑所為，私語夫曰：「某某者，何人也？」夫曰：「是吾父好友，通家往來久矣。」貞女曰：「好友乃作何事？或長大，若母如此，不愧死耶？」
一日，嫗與惡少同浴，呼婦提湯。見男子，驚走，遂歸母家。哭數日，人莫得其故。其母強叩之，具以實告。居久之，嫗陽為好言謝貞女，貞女至，則百端淩辱之。貞女時時泣語其夫，令謝諸惡少。復乘間從容勸客曰：「舅亦宜少飲酒。」客父子終不省，反以語嫗，輒致搒掠。
惡少中有胡巖，最桀黠，群黨皆卑下之，從其指使。一日，岩眾言曰：「汪嫗且老，吾等不過利其財，且多飲酒耳。新娘子誠大佳，吾已寢處其姑，其婦寧能走上天乎？」遂入與嫗曰：「小新婦介介不可人意，得與胡郎共寢，即歡然一家。吾等快意行樂，誰復言之者？」嫗亦以為然，謀遣其子入縣書獄。嫗嘗令貞女織帨，欲以遺所私奴。貞女曰：「奴耳，吾豈為奴織帨耶！」嫗益惡之。
胡巖者四人，登樓縱飲，因共呼貞女飲酒，貞女不應。巖從後攫其金梭，貞女詈且泣。還之，貞女折梭擲地。嫗以己梭與之，又折其梭。遂罷去。頃之，嫗方浴，巖來共浴。浴已，嫗曰：「今日與新婦宿。」巖入犯貞女，貞女大呼曰：「殺人！殺人！」以杵擊巖，巖怒走出。貞女入房自投於地，哭聲竟夜不絕。
明日氣息僅屬。至薄暮少蘇，號泣欲死。巖與嫗恐事泄，縶諸床足，守之。明日，召諸惡少酣飲。二鼓，共縛貞女，椎斧交下，貞女痛苦宛轉，曰：「何不以刃刺我，令速死？」一人乃前刺其頸，一人刺其脅，又椓其陰。共舉屍欲焚之，屍重不可舉，乃縱火焚其室。鄰里之救火者，以足蹴其屍，見嚇然死人，因共驚報。諸惡少皆潛走，一人私謂人曰：「吾以鐵椎椎婦者數四，猶不肯死，人之難死如此。」貞女死時，年十九耳，嘉靖二十三年五月十六日也。
官逮小女奴及諸惡少，鞫之。女奴歷指曰：「是某者縛吾姊，某以椎擊，某以刃刺。」嫗罵惡少曰：「吾何負於汝？汝謂姑殺婦無罪，今何如？」嫗尋死於獄。
貞女為人淑婉，奉姑甚謹，雖遭毒虐，未嘗有怨言。及與之為非，獨亢然蹈白刃而不惴，可不謂賢哉！夫以群賊行汙閨闥之間，言之則重得罪，不言則為隱忍，抑其處此尤有難者矣。自為婦至死，逾一年，而處汪氏僅五月。或者疑其不蚤死，嗟乎，死亦豈易哉！
嘉定故有烈婦祠，貞女未死前三日，祠旁人皆聞空中鼓樂聲，祠中火炎炎從柱中出，人以為貞女死事之徵。予來安亭，因見此事，歎其以童年妙齡，自立如此，凜然毛骨為竦。因反覆較勘，著其始末，以備史氏之采擇。（按：梭，常熟本作梳。竊謂「金梭」必是織帨之梭，非櫛發之梳也，當以聲相近而訛耳。）
初，胡巖父子謀殺貞女。傭奴王秀，故嘗與嫗通，後已謝去。巖以金餌之，呼與俱來。本欲焚屍以滅跡，又欲誣貞女與王秀私而自殺，其造意為此兩端。蓋今豪家殺人，多篡取其屍焚之，官司以其無跡，輒置不問。故殺人往往焚屍，為吏者不可不知也。火起，人來救之，巖裸身著草履，其衣為血所濺，卒無衣易也。人或謂：「胡郎，事如是，奈何？」巖疾視曰：「若謂有何事耶？」亟令汪客詣縣，且如所以誣貞女者。會汪客醉臥縣門外，而貞女父張耀已先入告之矣。耀，弱人，其婦翁已得岩金，教耀獨告朱旻。及典史來驗，巖尚揚揚在外，為賂驗者。貞女喉下刀孔容二指，尚有血沫噴湧。仵人裂其頸，謾曰無傷者。盡去其衣，膚青腫，寸斷如畫紋，脅及下體，皆刀傷血流。市人盡呼冤，或奮擊仵人。縣令亦知仵人受賂，然但薄責而已。
一日，令晝寢，夢金甲神人兩膊流血，持刀前曰：「殺人者，胡鐸、胡巖也，不速成此獄，當刺汝心！」令驚起，問左右，知有胡巖，巖父胡堂。令因謂「堂」、「鐸」，聲近訛也。逮女奴鞫之，遂收巖等。
先是，嫗資千金，悉寄岩家，巖以是益得行金求解。時有張副使，罷官家居，與丁憂丘評事兩人時時入縣。縣令問此兩人，張顧丘曰：「老法司謂何？」丘曰：「殺一女子，而償四五人，難以申監司也。」蓋令多新進，不諳法律；又獄上御史，常慮見駁，損傷聲譽，故以惑之。令果問計，兩人教令以「僱工人奸家長妻律」坐王秀足矣。以故事益解，岩等皆頌係，方俟十五日再驗貞女，遂釋巖等。會令至學，諸生告以大義，令方慚悔，回縣趣召岩等。岩等自謂得釋，兩人亦坐縣治前，候獄定，即持金回也。令忽縛巖等，以朱墨塗面，迎至安亭，且遣人祭慰貞女。兩人相顧變色，遁去。安亭市中無不鼓舞稱快。時吳中大旱，四月至於六月不雨。及是，大雨如注。
巖復賂守卒，斃嫗於獄，欲以絕口，且盡匿其金。令亦疑巖所為，然但薄責守卒而已。先是貞女之死，數有神怪，至是，暴嫗屍於市，汪客夜持棺欲竊斂之，鬼數百，群逐汪客去。令猶以兩人言，欲出為從者。會女奴指周綸實以椎擊貞女，鞫問數四，不易辭。令無如之何，獨貸朱旻。旻是夜實共殺者，不獨於戶外竊聽而已。
獄已具，兩人猶馳赤日中，泊舟所居數里外，竟日相謀。丘曰：「我至大理，此獄必反。」張對人稱巖，猶曰胡公。其無人心如此。
貞女之外祖曰金炳，炳父楷，成化乙未南宮進士第二人，為涪州知州以卒。貞女死時，炳家近，先往見其屍，得金，遂不復言。及母黨之親多得其金，雖張耀亦色動，其族有言而止。
予論貞女事已詳，又著其獄事，以誌世變。即此一事，其反覆何所不至，獨恃猶有天道也。嘉靖二十七年七月書。
張貞婦之事，邑宰訊鞫之詳，傅爰之當，昭昭揭日月於天下矣。或疑貞婦之未得為烈也，曰：「其遜於母氏也，胡不自絕而來歸也？」曰：「義不能絕於夫也，有妻道焉。遂誌而亂倫，非順也。」曰：「其來歸也，胡不即死？」曰：「未得所以處死也，有婦道焉。潔身以明汙，非孝也。然而守禮不犯，爵然於泥滓之中，故以淫姑之悍虐，群凶之窺闖，五閱月而逞其狂狡也。」曰：「其犯之也，安保其不汙也？」曰：「童女之口，不可滅也。精貫日月，誠感天地，故庶婦一呼，桀夫披靡。水不能濡，火不能爇，蓋天地鬼神亦有以相之，不可以常理論者。」
夫事有先後，跡有顯暗，要之至於死而明矣。屈子之沉湘，賈生猶病其懷此故都。文山縶於幽燕，王炎午生祭之以文。彼賢者，猶不相知如是哉。雖然，所見異辭，所聞異辭，所傳聞異辭。貞婦之事，今日所目見者也。謂不得為烈者，東土數萬口無此言也，彼為賊地者之言也。
嗚呼！綱常與天地終始，而彼一人之喙，欲沉埋貞婦曠世之節，解脫群凶滔天之罪，吾不知其何心也！作《貞婦辨》。
嘉靖三十四年冬，倭賊退屯海上，予得間返安亭故廬。時寇氛尚未息，而三四年來，吳中之士女被戮辱者多矣。亦往往有女子之義烈者，予方欲諮訪論著之，而未及也。
去安亭二十里，近夏駕浦，地名里涇。有婦張氏，其夫死，夫之弟攘其田廬，逼嫁之，婦遁逃兄所。夫弟偵其兄出，劫以如所許陸氏者為婦。婦即絕食，陸氏婦女老嫗日與居，說之，不答。十月晦，竟縊死。
予嘗讀漢史稱荀采事。采為陰瑜妻，十九而寡，父更許妻同郡郭奕。父偽病篤，召女，扶抱載之至郭氏。女命張四燈與奕相見，因敕左右辦浴。入室，掩戶以粉書扉云：屍還陰。「陰」字未成而縊。今婦之死於陸氏，與采同。然采，高陽天下名族，荀慈明之女，知書學問，為是易也。田裡之婦，區區不失其志，難矣哉。命也，婦不死於賊，邂逅迫脅，與遇倭者何以異？婦之夫弟歸其屍，葬於故夫之旁，以成還陰之志。予友廣平尹張德芳書來告予，予問之里涇人，良然。遂書之。
言惡乎宜？曰：宜於用，不宜於無用。言之接物，與喜怒哀樂均也。當乎所接之物，是言之道也。終日而談鬼，人謂之無用矣，以其不切於己也。終日而談道，人謂之有用矣，以其切於己也。夫以切於己而終日談之，而不當於所接之物，則與談鬼者何異？
孔子曰：「庸言之謹。」非謂謹其所不可言，雖可言而謹耳。道之在人，若耳目口鼻，見之者不問，有之者不言。使人終日而言吾耳若何，吾目若何，吾口與鼻若何，則人以為狂謬矣，實有耳目口鼻者，不待言也。饑者言食，而飽者不言；寒者言衣，而暖者不言。
昔者宰我、子貢習聞夫子之教，而能為彷彿近似之論，其言非不依於道，而當時擬之以為言語之科。夫學者之學，舍德行而有言語之名，為宰我、子貢者，亦可恥矣。曾子曰「唯」，顏子「如愚」，二子不為無實之言，而卒以至於聖人之道。孔子曰：予欲無言。聖人之重言也如是。聖人非以言為重者也。四時行，百物生，聖人之道也。
嘉靖己未，會闈事畢，予至是凡七試，復不第。或言：翰林諸學士素憐之，方入試，欲得之甚，索卷不得，皆缺然失望。蓋卷格於簾外，不入也。或又言：君名在天下，雖嶺海窮徼，語及君，莫不斂衽。獨其鄉人必加詆毀，自未入試，已有毀之者矣；既不第，簾外之人又摘其文毀之。聞者皆為之不平。
予曰：不然。有舉之而吾得焉，是舉之者勝也，而擠之者不勝也；有擠之而吾失焉，是擠之者勝也，而舉之者不勝也；有譽之而吾得焉，是譽之者是也，而毀之者非也；有毀之而吾失焉，是毀之者是也，譽之者非也。彼其人若非且不勝矣，而又何足與辨乎？彼其人既是且勝矣，而又何可與較乎？夫莫之為而為者，天也；莫之致而至者，命也。人不得而舉與擠也，不得而譽與毀也，是有天命焉。實未嘗舉也，未嘗擠也，未嘗譽也，未嘗毀也。
昔年張文隱公為學士主考，是時內江趙孟靜考《易》房，趙又為公門生，相戒欲得予甚，而不得。後文隱公自內閣復出主考，屬吏部主事長洲章楙實云：「君為其鄉人，必能識其文。」而章亦自詭必得，然又不得。當是時，簾外誰擠之耶？子路被於公伯寮，孔子曰：「道之將行也與，命也；道之將廢也與，命也。」孟子沮於臧倉，而曰：「吾之不遇魯侯，天也。」故曰有天命焉。
晉樂廣嘗與客飲酒，客見杯中有蛇，惡之，歸而疾作。時河南聽事壁上有畫漆角弓，作蛇形，廣以杯中蛇即角影也，復置酒，問客所見如前。廣因告所以，而客疾遂愈。今或者之言，皆杯中之蛇類也。作《解惑》。
當周之時，去先王未遠，孔子聘於列國，誌欲行道。晨門、荷蕢、沮溺丈人之徒皆譏之，孔子不以為然，而道竟不可行。其與學者論政，未嘗不歸於道，如答仲弓、子張之問仁，皆言政也。諸子有志於治國，而春風沂水之趣，終不及曾點，故孔子舍三子而與點者以此。子遊為武城宰，以禮樂為教，至論君子小人，皆以學道為主。則孔氏之門，雖所施有大小，其與孔子之治天下一也。
自管仲、申、商之徒以其術用於世，其規畫皆足以為治，然皆倍於道，故莫不有功效而禍流於後世。後世言治者，皆知尊孔氏，黜百家，而見之行事，顧出於申、商之下。天下當積世弛廢之餘，一旦欲振起之而無所主持，如庸醫求治療，雜劑亂投，欲如申、商一切之術，已不可得矣。
永年蔡先生之守蘇州，其志汲汲於為道，務在節用愛人，仿《周官》州黨族閭屬民讀法之政，而時進學者與之語道。吳故大郡，先生獨常從容於吏治之外，有春風沂水之趣。然習俗安於其故，或竊有異議。先生稍不自安於心，即悠然長往。學者與小民之慕愛，如失父母。而余門人沈孝，年已及艾，有原憲之貧。先生獨喜其論經有師法，時延進存問。以二千石之重，念及蓬蓽之士，其留意境內之人才若此。余為令吳興，竊拜先生之下風，不敢以今世之吏自處。而鄧析之徒，為謗日甚。先生之門，時亦有傳其言者。唯先生不然，曰：「歸君以大道治縣，汝輩何以述此言？」予曾不能如先生之所許，然同心之言，未可以為世人道也。
余官邢州，去永年百里，先生還家，久始知之，因造其廬。留飲食共語，略不以官爵為意，獨言及為守事，不覺悵然，以不克盡其志也。時風雪滿庭，送予出門，約明春共遊太行。余以入賀留京，尋有滁州之命，欲還過永年，與先生別。作《道難》以為贈。
班孟堅為《蒯通傳讚》云：「《書》放四罪，《詩》歌《青蠅》，春秋以來，禍敗多矣。昔子翬謀桓，而魯隱危；欒書構郤，而晉厲弒；豎牛奔仲，叔孫卒；郈伯毀季，昭公逐；費忌納女，楚建走；宰嚭譖胥，夫差喪；李園進妹，春申斃；上官訴屈，懷王執；趙高敗斯，二世縊；伊戾坎盟，宋痤死；江充造蠱，太子殺；息夫作奸，東平誅。皆自小覆大，繇疏陷親，可不懼哉！」自漢以來，其如此類覆邦家者何限？然小人之害君子，而國與身亦受其禍，故史得而載之。若人有陷人於不知之中，如射工沙虱，使人與國家受其陰禍，而世莫能言之，己又逃其人刑天譴，此尤可痛也。
唐史載盧絢、嚴挺之皆為明皇所屬意，李林甫竟以計去之，使明皇若初不知此兩人者。至於人主之所不及知者，林甫能容之進乎？德宗時，李希烈反，欲遣使而難其人。盧杞薦顏真卿三朝舊臣，忠直剛決，名重海內，人所信服，遂陷魯公，竟為希烈所殺。小人之於君子，鄉上之所惡，則毀以害之；鄉上之所善，則譽以害之，杞之於魯公是也。人主非至明，安得不墮其計哉？《詩》曰：「為鬼為蜮，則不可得。有面目，視人罔極。」君子不幸與之遇，能自全者鮮矣。
韓文公為人坦直，計無所致惡於人。為國子博士，相國鄭公賜之坐，索其所為詩書，即有讒於相國者。又有讒於李翰林者。語曰：「女無美惡，入宮見妒；士無賢不肖，入朝見嫉。」君子之致惡於小人，豈有知其所以然哉？文公作《釋言》以自解，既自云不懼，而何為作此文累數百言？以此見文公懼讒之深也。
人有置甌道旁，傾側墮地。甌已敗，其人方去之。蒨有持甌者過，其人亟拘執之，曰：「爾何故敗我甌？」因奪其甌，而以敗甌與之。市人多右先敗甌者，持甌者竟不能直而去。噫！敗甌者向不見人，則去矣；持甌者不幸值之，乃以其全甌易其不全甌，以其不全甌易其全甌。事之變如此，而彼市人亦失其本心也哉！
人之性有本惡者，荀子之論，特一偏耳，未可盡非也。小人於事之可以為善者，亦必不肯為；於可以從厚者，亦必出於薄，故凡與人處，無非害人之事。如虎豹毒蛇，必噬必螫，實其性然耳。孔子曰：「唯上智與下愚不移。」聖人之言，萬世無弊者也。《易》曰：「小人革面。」小人僅可使之革面，已為道化之極。若欲使之豹變，堯舜亦不能也。
昔博昌任彥升好擢獎士類，士大夫多被其汲引，當時有「任君」之號。及卒，諸子流離，生平知舊莫有收恤之者。平原劉孝標泫然悲之，乃著《廣絕交論》。余以為孝標特激於一時之見耳，此蓋自古以來人情之常，無足怪者。
今世取士之制，主司以一日之知，終身定門生之分。而諸省解試，類以御史監臨，主司之權，遂移於簾外。往往州縣官皆得閱卷，其所取士，亦謂之門生。太倉陸虞部子如昔在嚴郡，有事浙闈，所得士三人。其二人則汝寧太守長興徐子，與岳州守餘姚金某也。虞部既沒，二子鳴陽、鳴鑾，頗不能自振。汝寧前奉使吳中，尋訪其家，厚加存恤。今年，虞部故時第宅為人所侵，汝寧書抵岳州，復為書展轉訟理，卒得其直。劉子所謂羊舌下車之泣，郈成分宅之惠，於今見之。天下知篤門生分義者多矣，然不能不以形勢為厚薄，其於二十年不忘於既沒之後者，蓋未之見也。
二子念無以報，其從父兄明謨為求余文以為贈。夫汝寧敦行古道，其於為義，不啻毫毛，何足復稱述於其側？雖然，客有謂信陵君：「物有不可忘，有不可不忘。人有德於公子，公子不可忘也；公子有德於人，願公子忘之也。」吾知汝寧之能忘，而二子烏能已於不可忘哉？作《重交》一首。

