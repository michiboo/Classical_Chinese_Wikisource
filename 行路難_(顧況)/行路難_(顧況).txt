
君不見擔雪塞井空用力，炊砂作飯豈堪食。
一生肝膽向人盡，相識不如不相識。
冬青樹上掛凌霄，歲晏花凋樹不凋。
凡物各自有根本，種禾終不生荳苗。
行路難，行路難〈一本有不知二字〉，何處是平道。
中心無事當富貴，今日看君顏色好。

君不見少年頭上如雲髮，少壯如雲老如雪。
豈知灌頂有醍醐，能使清涼頭不熱。
呂梁之水掛飛流，黿鼉蛟蜃不敢遊。
少年恃險若平地，獨倚長劍凌清秋。
行路難，行路難，昔〈一本有日字〉少年，今已老〈一本有炫日春光不長好一句〉。
前朝竹帛事皆空，日暮牛羊占城草。

君不見古人燒水銀，變作北邙山上塵。
藕絲掛在虛空中，欲落不落愁殺人。
睢水英雄多血刃，建章宮闕成煨燼。
淮王身死桂樹折，徐福一去音書絕。
行路難，行路難，生死〈一本有有命〉二字皆由天。
秦皇漢武遭不脫，汝獨何人學神仙。

