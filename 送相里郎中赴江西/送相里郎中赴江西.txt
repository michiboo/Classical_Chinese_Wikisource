
君把一尺詔，南遊濟滄浪。 
受恩忘險艱，不道歧路長。 
戎狄方搆患，休牛殊未遑。 
三秦千倉空，戰卒如餓狼。 
委輸資外府，諏謀寄賢良。 
有才當陳力，安得遂翱翔。 
豈不慎井賦，賦均人亦康。 
遙知軒車到，萬室安耕桑。 
火伏金氣騰，昊天欲蒼茫。 
寒蟬慘巴鄧，秋色愁沅湘。 
昨日攜手西，於今芸再黃。 
歡娛詎幾許，復向天一方。 
躑躅話世故，惆悵舉離觴。 
共求數刻歡，戲謔君此堂。 
今日把手笑，少時各他鄉。 
身名同風波，聚散未易量。 
曷月還朝天，及時開智囊。 
前期儻猶闊，加飯勉自強。

