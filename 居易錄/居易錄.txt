《居易錄》原書共34卷，此為摘錄其中內容，編成上、中、下三卷。
同年戶部王尚書〈騭〉人岳，以御書「養素」二大字及御製詩一首見示。圓勁秀美，鸞停鵠跱，實希代之寶也。詩云：「錦纜無勞列畫雙，輕橈自愛倚船窗。勤民不憚周行遠，早又觀風向浙江。」此詩尤可仰見省事寧人之意，不惟書法之工也。又大書「地平天成」四字，是乃御書會稽禹陵廟額，鉤摹鐫刻。尚書疏請留真跡藏弆，許之。尚書時官浙閩總督兵部侍郎雲。
翰林院署前積沙，號沙堤。形家言，衙門風水所係。明嘉靖初，張桂用事，去之，詞林幾至空署。近當事欲並開東西門，稍去其半。數月間，孟讀學端士、〈（亮揆）〉、沈讀學宗子〈（上墉）〉、王侍讀龍洲〈（鍾靈）〉等七人皆去位，曹祭酒峨嵋〈（禾）〉朱讀學天敘〈（典）〉、趙宮讚伸符、〈（執信）〉，亦以他事詿誤去，其驗如此。
近京師筵席多尚異味，予酒次戲占絕句云：「灤鯽黃羊滿玉盤，萊雞紫蟹等閑看。不如隨分閑茶飯，春韭秋菘未是難。」嚐憶前輩有詩云：「秋來霜露滿東園，蘆菔生兒芥有孫。我與何曾同一飽，不知何苦食雞豚。」每喜諷之。此仁人所當念也。
陸啟浤《客燕雜記》書：「監板十三經註疏二十一史，修於萬曆二十三年，頗無差訛。崇禎十二年重修之，古字難讀，悉遭改易雲。」康熙二十三年，予為祭酒，疏請重犖經史刻板，得旨允行。
宋中丞牧仲〈（修）〉說：「濮州守劉某家，有綠鳩一雙，狀如鸚鵡。」近京師花兒市鬻黃鴿二，毛羽作黃金色，索值甚高。又日照張琦言：「其縣人安鴻臚有孫，年十三矣。甚穎慧，讀書樓上，忽見樓窗外樹間有紅鴿一隻，驚呼示人。自探身往取之，墜而死，鴿亦不見。」
盤山和尚智朴，號拙菴，徐州人。能詩，居青溝。上幸盤山，嘗御書「戶外一峯」四字賜之。拙菴丁巳以詩抵予，以所著《電光雲鶴》諸集屬序，予亦有兩詩懷之。庚午二月五日，侍者自山中來，寄詩云：「宮詹學士老詩伯，筆掃時風絕世才。日把盤山懷我句，橫肩楖栗幾時來。」
丁巳二月十二日甲戌，上御經筵。巳刻，出景運門，至文華殿。滿漢大學士、九卿、翰林、詹事等衙門官，及起居注科道等官，立班階之東西。上至殿門下輦，升御座，群臣東西分班。鴻臚引讚，行二跪六叩頭禮畢，仍分東西班趨入請安。大學士兼掌翰林院事徐元文、禮部尚書張玉書、兵部尚書李天馥、刑部尚書杜臻、工部尚書兼詹事張英、內閣學士兼禮部侍郎彭孫遹，立班前行東向。大學士伊桑阿阿蘭泰、王熙、梁清標、吏部尚書張士甄、戶部侍郎蔣宏道、禮部侍郎顧汧、刑部侍郎鄭重、工部侍郎王承祖、左副都御史李迥、通政使黃斐、大理卿陳汝器、少詹事兼侍講學士王士正，東西侍班。日講起居注官、少詹事兼侍講學士田喜𩄢，立西班，稍下，東向。給事中何楷次東班，西向。御史顧鐔次西班，東向。講官出班，行一跪三叩頭禮畢，大學士徐元文、禮部侍郎兼翰林院學士庫勒納講《論語·志於道》章。禮部尚書張玉書、刑部尚書圖納講《尚書·無逸篇》畢，各官仍分東西趨出。至階下，鴻臚引讚，行二跪六叩頭禮。仍分班立，候駕出回宮，賜宴太和門。宴畢，謝恩而退。
二月十四日，予與工書兼詹事、桐城張公〈（英）〉、少詹兼侍講學士馬邑田公〈（喜𩄢）〉啟奏：東宮春季會講題目及講官職名、講官。欽點張公及左春坊李諭德〈（鎧）〉四書擬進二題，「博學而篤志」節、「誠者非自誠己而已也」節。欽定「君子不重則不威」章，仰歎豫教之切。一命題，亦不忘訓誡如此。聞上在宮中，親為東宮講授四書五經。每日御門之前，必令將前一日所授書背誦覆講一過，務精熟貫通乃已，士大夫家不及也。
大學士宛平王公，招同大學士真定梁公學士涓來兄〈（澤宏）〉遊怡園，水石之妙，有若天然。華亭張然所造也。然字陶庵，其父號南垣。以意創為假山，以營邱北苑大癡黃鶴畫法為之。峰壑湍瀨，曲折平遠，經營慘澹，巧奪化工。南垣死，然繼之。今瀛台、玉泉、暢春苑，皆其所布置也。唐楊惠之變畫而為塑，此更變為山水平遠，尤奇矣。昔人謂俞清侍郎園，峰大小凡百餘。眾峰之間，縈以曲澗，旁引清流，淙淙然下注石潭。潭中多文龜班魚，潭上巨竹壽藤，蒼寒茂密，不見天日。未知視此何如耳！
田詹學〈（喜𩄢）〉子湄言，上在暢春苑，每引見諸臣，常御澹寧。居止三楹，不施丹雘，亦無花卉之觀。其西即無逸殿，東宮讀書處。殿外種藝五穀之屬，蓋欲子孫知稼穡之艱難，意深遠矣。
三月初十日，上在暢春苑，命下，士正升都察院左副都御史。先是，禮部侍郎缺，擢內閣學士王〈（澤宏）〉為禮部侍郎，兼翰林院學士。時予名列第四，至是應開列升閣學諸員，予名在第二，吏部疏未上也。前此，左副都御史許〈（三禮）〉遷兵部督捕侍郎，吏部列通政使黃〈（斐）〉、大理寺卿陳〈（汝器）〉等名上，留中久之不下。及命下，乃以予升補許缺。上用人之不測如此。
燕山樵兒澗有熊道人者，能辟穀。嚐旬日不食，食即以其餘飼虎，虎時時馴擾臥階下。或問其術，道人曰：「人忘機於物，物亦忘其機，何術之有？」此與《列子》海鷗之說可相發明。
三月十八日，萬壽節。上在暢春苑，不受朝賀。徐相國云：「太皇太后升遐，有上諭，引唐太宗母難之言。以後萬壽節朝賀筵宴，俱行停止。今三年矣，聖人大孝，於斯而極。」
三月二十一日，內閣大學士伊〈（桑阿）〉等麵承旨於午門外，會議蠲豁江南、蘇鬆二府浮糧。先是，上諭閣臣云：「蘇鬆浮糧一事，朕刻刻在心。此明之弊政，豈可踵而行之？其會同九卿、詹事、掌印、不掌印科道官，詳議以聞。」
三月至四月，京師畿輔不雨。十三日，奉旨三法司赴刑部清理重囚，予以副憲與焉，原者百十八人。十五日，奉旨遣九卿分祭壇廟寺觀祈雨。予至靈佑寺望祭四海，惟遣官祭東嶽泰山，以戶部尚書蘇赫往。
萊蕪張〈（四教）〉，字芹沚，順治丙戌進士，以部郎居京師。買一婢，年十四，姿首甚麗。詢其家世，曰：「東鄉艾氏女也。」適遷山西提學，因納之。攜行至一驛，晚步驛圃中，有雉起草間，感之而孕。到官十月，張以公事，將往他郡。妾泣告曰：「弱質托體君子，今將娩矣。君事畢，當速歸，冀可相見。」張慰之而去。去數日，妾生一子而歿。預留書與張訣，詞極哀豔，多非人世語。又自畫小像一幀，留奩箱中。張歸見之，惋歎而已。自是夜必見夢，休咎皆預告。又時時來自乳其子。張懸像別室，食必親薦。一日，羹汙其上，夜夢妾怒詰曰：「奈何汙我？」旦視之，畫已失，張悵快彌日。致畫師數輩，為言姿態折曲，彷彿追寫，卒不肖。偶謁巡撫中丞，見屏風畫美人絕肖，屢目之。中丞曰：「頗愛此乎？」張因自言其故，中丞即輟贈焉。攜歸，食奠如常，見夢亦如昔矣。嚐語張君，不利宦途，稍遷即宜為退休計。及秩滿，遷榆林道參議，遂罷歸。李中丞奉倩說。
戊午，上幸內閣，偶問三老五更之義。倉卒奏對，皆未詳晰。今大司馬李公容齋，時為學士，以老人更知三德五事為對，本鄭康成說也。按《小學紺珠》引，《月令》章句云：「三老，國老也。五更，庶老也。」盧植《禮記》註：「三公之老者為三老，鄉大夫老者為五更。」《漢官儀》：「三公一人為三老，次卿一人為五更。」
四月某日，啟奏，九卿等集後左門。侍衛傳示上用食單，每日止肉九斤，米三升，他物稱是。上之儉德如此。
七月十四日，駕幸古北口外，寅刻，百官跪送於東華門，和碩簡親王從。先是，厄魯特與喀爾喀交惡，厄魯特興兵侵喀爾喀，地近在邊境。七月，命鎮國公蘇努、彭春等帥師出張家口，和碩康親王、信都王帥師繼之，屯歸化城。初六日，命和碩裕親王為撫遠大將軍，與皇長子統大軍出古北口，至是駕行。十六日，安北大將軍和碩恭親王繼行。
康熙二十三年，上南巡。江南提督昭武將軍楊捷迎駕，慰勞甚至。賜御書「丹誠」二大字額，揭御筆二字，鈐以御璽，紙尾題「康熙甲子冬至前賜老將軍楊捷」十三字。又御書御製五言一首：「岐陽方較獵，褭盡龍媒。仗下黃金勒，橫秋號逸材。」紙尾題《詠馬》二字。皆則御璽董御史文驥為記。
沈存中云：「信安、滄景之間，冬月作小坐牀。冰上拽之，謂之淩冰牀。」今京師尚有此制，名淩車，其來遠矣。八月初八日，車駕還京師，入閣九卿迎駕於東直門外十二裏。時雨濘，已二鼓矣。先是，大將軍裕親王以諸道兵破厄魯特於烏蘭布通。初一日，捷書聞行在。次日，至京師，宣捷午門。
八月十六日，上諭內閣：「甚欲一見內閣部院大臣。」先是，駕在塞外，偶違和，還宮，未御門接見群臣者十日矣。內閣九卿等，每日詣後左門起居。聞旨，皆踴躍。十九日，五鼓，集後左門。辰刻，上御乾清門，有旨，召群臣入。大學士、尚書等奏請聖躬萬安，上微笑頷之。仰瞻天顏，神氣充悅。群臣退，以手加額相賀。
九月二十三日，上御乾清門，召九卿奏事。舊例：六部都通大分曹次第上殿。是日，侍衛傳旨，九卿一同入奏。蓋上初愈，未可久勞也。
十一月切七日，會議端門。李少司馬厚庵語予云：「是日蒙上賜，謝恩散歸後，上諭侍衛云：『王某如尚在外，可召令入見。』侍衛傳旨，則士正已入城矣，複命。上云：『既回，不必往召。』」上之恩遇至此。謹識以示子孫，世世勿忘。
康熙三十年辛未元旦，上御太和門受朝賀。午賜宴，召滿漢內閣大學士、學士、六部尚書、侍郎、都察院、都御史、副都御史上殿賜酒。是日，風日暄霽，仰瞻天顏悅豫，群臣皆喜。
初六日晨，內閣九卿啟奏乾清門。辰刻，奉旨以戶都尚書、文華殿大學士張玉書經筵講官，工部尚書陳廷敏、兵部右侍郎李光地經筵講官，兵部督部右侍郎王士正為會試主考官，禮部左侍郎王颺昌為知貢舉官，同考十八人、翰林院編修許丞家等七人、兵科掌印給事中卞三畏等四人、吏部郎中鍾儀傑等七人，宴於禮部。賜金花彩緞，表裏各有差。宴畢，入鎖院。
二十七日，恭呈十卷進御覽。次日奉旨，著考試官自定次第。先是，二十四年乙丑科會試，主考官刑部尚書張公士甄〈（今吏部尚書）〉等始進擬十卷，恭請上裁。欽定名次，以陸肯堂為第一。戊辰已來，遵為定例，然戊辰亦未欽定雲。
盤山拙庵智樸禪師，以所創山志若干卷屬參訂，頗有體裁。所錄碑刻詩文等，亦不泛濫。所述山中物產一卷，尤雅。
御門聽政，冬春辰初三刻，夏秋辰正三刻，內閣部院官率以昧爽齊集午門。次至中左門稍憩，乃入候於乾清門外。駕出，升御座。六部都察院等衙門，以次奏事。如初一日首吏部，則初二日首戶部，周而複始。若宗人府奏事，則恆居部院之首，三法司例居第三。部院奏事畢，然後台省官。奏事既畢，然後內閣大學士、學士至御前承旨。翰詹起居注官滿漢各一員，輪直立西楹下。
海淀在明時有戚里李氏園，米太僕仲詔〈（萬鍾）〉勺園亦在，卒即葬焉。暢春御園落成，而米之墓逼近苑外。其家欲改卜，上知之，特傳旨令勿遷，仍許歲時上冢如常。上之曲體人情如此，真盛德也。
內閣傳諭九卿及翰詹卿寺各衙門堂上官，書嵩山中嶽廟濟瀆神祠、孟子遊梁祠、二程子祠扁額各四字進呈，曰「嵩高峻極」，曰「靈瀆安瀾」，曰「昌明仁義」，曰「功存河洛」。先是，河南巡撫閻中丞興邦恭請御書也。
五月十八日，大駕還京師。二十一日，內閣、九卿、翰詹、府寺、科道等衙門，以喀爾喀土謝圖汗劄薩克圖汗車陳汗，率諸濟農那顏台吉等七旗之眾舉國內附，上表賀，請上尊號，不許。
總兵官蔡元，疏請修築邊牆，上命閣臣集九卿麵詢可否以聞。群臣未及對，大學士伊桑阿公傳玉音云：「眾志成城，豈在邊牆？」群臣肅然曰：「真大哉王言也。」尋有旨，不準行。
殿試策例有規式，違式輒不得與上第。康熙戊辰，仁和淩紹雯少習清書，殿試對策，遂用清書漢書兩體寫之。讀卷官奏請上裁，置二甲之末。
康熙三十二年，京城東田家有老嫗已百三十歲，日飲啖止水米一酒杯。晝夜危坐，形如嬰兒。
京師殺牛驢者，最為殘忍。予為中丞時，嚐諭五城痛禁殺驢者。而殺牛皆回回人，雖以世祖章皇帝之誡諭，不能禁也。一日，讀李叔則《河濱集·愛牛說》云：「肉牛者十之三，革牛者十之三，角牛者十之四，天下於是無全牛矣。」為之惻然悚然。叔則古文才極橫，特未簡耳。論說諸篇，尤多可觀。
辛未三四月，京師不雨，多風霾。四月十八日，職方督捕員外郎郭里入署稍早。至皮市，忽大風起，見有神人，朱衣白馬，自北而南，形貌甚偉。風既過，從人猶見其馬尾。視郭里，已擲馬下，所乘馬屹立於旁。問之，懵然不覺也。歸病三月餘，始愈。
戊午夏，予與翰林掌院學士今刑部尚書澤州陳公〈（廷敬）〉、侍讀學士故刑部侍郎諡文敏崑山葉公〈（方藹）〉、侍講學士今禮部尚書桐城張公〈（英）〉同內直，每有御製，必命和進。一日，賜侍衛輔國公俄啟詩云：「觀德由來尚古風，手彎滿月綠沈弓」云云。俄啟蓋以宗室宿衛，有穿楊貫劄之能，故聖制云然。臣士正　恭和云：「宸章高視漢歌風，絕藝爭誇兩石弓。自是君王勤拊髀，一時龍種盡英雄。」蓋此題有三難：御製首倡，一也；旌俄啟之射，二也；宗室而兼宿衛，三也。詩僅四句，句此三義，所以難也。壬戌，賜宴乾清官，賦昇平嘉宴，仿柏梁體詩。御製首倡云：「麗日和風被萬方。」和者自內閣大學士已下凡若幹人。士正時以祭酒領成均，句云：「三德六行為士坊。」翊日詩成恭進，上手製詩序。御書之詩，則詔故詹事、禮部侍郎曾板刻國子監。兩廂題名，欲購石刊碑，會遷詹事，不果。頃亦語總憲陳公，當遷舊碑於通政司，而別刻都察院題名碑，不知將來得遂否。
戊辰春，予來京師。朱太史竹招飲古藤書屋，食半翅，甚美，不知是何鳥。閱《盤山新志》云：「爾雅鳩冠雉。」郭璞註：「大如鴿，似雉，鼠腳，無後指。歧尾，為鳥，憨急，群飛。出北方沙漠。盤山多有之，土人呼為半翅。」即沙雞也，亦名鐵腳。
陳僖《酒間述》：崇禎中，浙西舉人祝淵北遊上谷，寓其家。一日，與僖父□□翁飲酒酣，忽發憤曰：丈夫負此七尺，貴有傳於後世耳，吾欲以詩文自見。則當世已有某某，度不能與爭名。方今可為之事，惟上書救石齋耳。石齋，謂漳浦也。明日，遂入京師，詣長安門上疏論救。予門杖。舊例，門杖甚於廷杖，十死八九。祝談笑解衣，無恐怖色。監杖內鬮曰：「奇男子也。」令輕其罰。真定梁金吾〈清宏〉左右護持之，得遣戍。蓋明季士人好名如此。
辛未十月初三日，仁憲皇太后萬壽節。是日，奉慈寧旨，免行禮。而法司乃先一日傳集九卿於天安門議朝審會稿，予以為是日雖有旨免行慶賀禮，而各衙門不理刑名，況於朝堂集議之大者乎？大體所關，改日為是。力言之，乃各散去。
九月十八日，上諭：「諭戶部：朕頃巡行邊外，入喜峰口，見有民間田畝，為蝗蟲所傷。又聞榛子鎮及豐潤縣等處地方，被蝗災者，所在間有。秋成失望，則粒食維艱，朕心深切軫念。著行該撫親曆直隸被災各州縣，通加察勘，悉心籌畫。應作何積貯，該撫詳議具奏。其被災各地方，明歲錢糧，若仍照例催科，小民必致苦累。著侯該撫察報分數到日，將康熙三十一年春夏二季應征錢糧，緩至秋季徵收，用稱朕體恤民生休息愛養至意。」
十二月初二日，內閣傳集九卿，宣諭旨：「欲盡蠲三十一年天下直省漕糧。」漕糧自前代無蠲免之例，浩蕩之恩，三百餘年創見也。時九卿議各不同；有謂正糧之外，向有餘米，京師地大人眾，胥仰給焉，若漕艘不至京師，米價翔貴，於事體未便；或謂此固當慮，隻須分省分年，作三年遞為蠲免，則皇仁普遞，而京師米價亦平矣。遂具兩議啟奏，上以分省遞蠲之議為然。尋頒上諭云：「朕撫馭區宇，三十年來，早夜圖維，惟以愛育蒼生，俾鹹臻安阜為念。比歲各省額征錢糧，業已次第蠲豁。其歲運漕米，向來未經議免，朕時切軫懷。所有京通倉米穀，撙節支給，數載於茲。今觀曆年儲積之粟，恰足供用。應將起運漕糧，逐省蠲免，以紵民力。除河南省明歲漕糧，已頒諭免徵外，湖廣、江西、浙江、江蘇、安徽、山東應諭漕米，著自康熙三十一年始，以次各蠲免一年。至江寧、京口、杭州、荊州，大兵駐防地方，亦應預行積貯。著將康熙三十一年起運三十年漕米，各截留十萬石，存置倉廒，令該地方官敬慎守視，以備需用。爾部即尊諭行。」
辛未冬，京師民家生子，一身兩首，眉目耳鼻皆具。
會試進士呈十卷，候御筆批定。會元已下名第，始於康熙乙丑。然考之《玉堂漫筆》宋朝故事，每廷試卷前十名，御藥院先以文卷奏御定高下。高宗建炎間，始罷之，古之人亦有行之者。今殿試第三日讀卷官，例擬鼎甲三人及二甲前七名凡十卷進呈御覽。往往有改易者，不盡依所擬名第也。
上諭諭禮部：「自昔帝王，敬天勤政。凡遇垂象示儆，必實修人事，以答天戒。頃欽天監奏，推筭日食，當在三十一年正月朔日。夫日食為天象之變，且又見於歲首。朕兢惕靡寧，力圖修省。大小臣工，務精白乃心，各盡職業，以稱朕欽承昭格至意。其元旦行禮筵宴，著停止。」
予於慈仁寺，市得徐一夔《始豐稿文》十四卷，無詩。陳繼儒嚐稱：「一夔《宋行宮考》、《吳越國》考，研檢清確。」予觀集中，如《歐史十國年》譜，備證《錢塘鐵箭辨》等篇，皆極精核，不獨二考也。
壬申正月十一日，祭祈穀壇。上偶患癤未痊，令內閣禮部太常寺集議查照典例，請遣官恭代，上疑之。初七日，複下九卿集議，議如前。間臣啟奏，得俞旨仍令照例追銅人於宮中齋戒。蓋上登極三十年以來，凡效廟大祀，無不躬親，雖大雨雪必出。敬天尊祖，久而勿怠如此〈（凡祭祀，則太常寺預進銅人，置乾清門。銅牌南向，銅人西向）〉。
京師冬月養花者，多鬻牡丹、芍藥、紅白梅、碧桃、探春諸花於廟市。其法，置花樹於暖室地坑，以火逼之，猶《癸辛雜識》所記馬塍塘花〈（亦作堂花）〉之類。康熙庚午三月，予自少詹事遷逼都御史。又旬日，馬邑田子湄喜𩄢，亦自少詹事遷內閣學士。一日，赴起居館晤別翰林掌院學士、滿洲掌院學士庫勒納公〈（今戶部尚書）〉曰：「公等亦見冬日鬻花者乎？置之密室，鑿地作坎，綆竹其下，灌以牛溲，培以硫黃，筧引沸湯，扇以微風，盎然春溫，經宿而花放矣，眾花固未蓓蕾也。及二三月，眾花應候而發，而冬花已憔悴。視其根，則已腐敗久矣。蓋春花，知命而待時者也；冬花，不知命而違時者也。仕宦亦然，吾見夫冬花之榮落亦多矣。公等今日之擢，乃春花也，雖遲發，亦不速敗。」予深感其言類有道者，因記之。
地氣北寒南燠，亦不盡然。庚午冬，京師不甚寒，而江南自京口達杭州裏河皆凍。揚州騾綱皆移蘇杭，甚至揚子錢塘江、鄱陽、洞庭河亦凍，江南柑橘樹皆枯死。其明年，京師柑樹不至，惟福橘間有至者，價數倍。齊魯間竹多凍死。按宋時江南大寒，積雪尺餘，河盡冰。凡橘皆凍死，伐為薪，葉石林作《橘薪》以誌其異。元天曆中亦然。
壬申二月初二日，內閣九卿會議明史。先是，正月二十六日，內閣奉上諭：「纂修明史，事關重大。務期秉公持正，是非論斷，歸於至當，方可稱一代信史。著部院諸大臣詳議具奏。」議得應照唐太宗御製《晉書》之例，凡事關誼辟名臣紀傳，恭進請御製論讚，其餘不必概進。得俞旨。
六月十六日，滿洲內閣部院赴暢春院啟奏。御史、大學士伊桑阿、阿蘭泰、吏部尚書庫勒納，各御書扇一。庫勒納公得素扇詩云：「亂陰堆裏結茅廬，已共紅塵跡漸疏。莫問野人生計少，窗前流水枕前書。」末書「錄唐山中」。前有小璽，文曰「漱芳」。後有小璽，文曰「含英咀華」。
欽天監疏請頒時憲曆於蒙古諸國，仍載諸國名於曆首，事下部覆準行。
十月初四日未刻，戶部右侍郎王士正接出上諭：「諭戶部：陝西西安等處地方，連歲凶荒，繼以瘟疫，因而閭閻失業，漸致流移。朕軫恤民艱，焦勞宵旰。自去歲冬月以來，頻發帑金，蠲免正賦，挽運積穀，轉運漕糧。屢次特遣大臣察勘，多方賑濟。念國家所重，惟在養民。目今秦省雖薄有秋收，但民間匱乏已極。倘非格外加恩，無以使積困盡蘇，轉徙盡複。陝撫所屬府州衛所，康熙三十二年地丁銀米，著通行免徵。從前所有積欠未完錢糧，亦著通行蠲豁。務俾比屋同沾實惠，小民鹹受更生，用稱朕子愛元元，撫育安全至意。爾部即遵諭行。特諭。」
上幸紅螺山，遣內大臣明珠，齎御酒祭奠故大學士諡文肅範文程，及其子福建總督諡忠貞範承謨。遣皇長子往祭西嶽之神，以陝西連歲災荒故也。以四月六月致祭，仍詔京官俱齋戒一日〈（禮部侍郎席爾達、兵部侍郎朱都納從）〉。
萬壽節，禮臣請御殿受朝賀。奉旨云：「斷不可行。」是日，內閣暨九卿翰詹坊局諸臣赴暢春苑，各進書畫祝壽，皆不納。惟取古名人墨跡入御覽畢，仍發出。
內閣侍諭翰詹衙門，自講讀以下，各錄詩賦，進呈御覽。
國子監祭酒鄂拜、吳苑等，題為恭進御製碑文以昭熙朝盛典事，康熙二十八年閏三月，準翰林院移會。內稱顏曾思孟讚詞，已蒙御製發出，相應將四子讚詞並孔子讚詞，一並交與國子監勒石摹拓，轉送禮部頒發各直省等因到監。臣衙門隨於本年四月內，有恭請御書勒石等事一疏，奉旨：「這讚字，著翰林院書寫頒發。欽此。」隨經翰林院書寫發到，工部相地，諏吉庀材鳩工，建立碑亭，礱石鐫刻。今年三月，工程告竣。臣等將御製碑文二道，敬摹拓本，裝潢成軸，恭呈睿覽。伏惟皇上德本生知，聖由天縱，王言典重，親觀德於橋門。帝學高深，振淵源於洙泗；羹牆可晤，構論讚於先師；華袞為榮，兼頒揚乎四配；彩亭聳峙，兩楹之俎豆增輝；麗石穹窿，數仞之宮牆益峻。洵斯文之隆遇，為千秋之巨典也。伏乞皇上敕下禮部，頒行直隸各省。斯正學昌明，天下之觀瞻尤愜。且譽麾蔚起，諸生之誦法彌殷矣。
平台在太液池西堤免園東北，中有團頂小殿，本武宗所築閱射之地。又後左門左翼室亦曰平台。今上曾召見內閣，於內賜詩，寫文簡公汝驥《西苑》詩云雲。然後左門平台，自康熙初為內閣直房，今內閣仍移午門之內。內三院每九卿五鼓奏事，皆侯於平台。駕出御乾清門，乃入〈（以今揆之，當自中左門耳）〉。
六月，大雷震電右安門萬壽宮側，雷擊一人，震死者三人，皆屠戶耳。
六月二十五日，滿漢大學士、滿尚書、都御史、漢禮部尚書張英，賜遊暢春苑。泛舟，賜餚饌。既而賜大學士王熙以御書長春宮頌，及滿尚書人御書扇一。先數日，張家賜扇，御書唐詩：「忽見寒梅樹，花開漢水濱。不知春色早，疑是弄珠人。」其背麵畫梅一枝，左都御書沙海得登登山路行將畫一首。
諸公言，在暢春苑見外國所貢玻璃瓶二。一貯水，去其蓋覆，即有煙自水中出，夜有火焰；一水中貯小木一段，釣出，別以木拭之，可以取火。士孝按《拾遣記》：「西海有浮玉山，水下有穴，穴中有水。其色如火，濤波灌蕩。其光不減，晝則通朧不明，夜則照曜穴外，是謂陰火。」《木華海賦》所云「陰火潛然」是也。《太平寰宇記》曰：「不灰木，俗多為鋌，予燒之成炭而不灰，出膠州，其葉如蒲。」《齊地記》曰：「盧水側有勝火木，方俗音曰檉子，即東方朔《神異經》不灰〈（或作盡）〉之木也。」又徐無山有不灰之木，色黑似炭而無葉，有赤石磨之，則火發。以然不灰之木，可以終日。郎瑛自言，得不灰之木，須石腦油塗之始然。又見《升庵新語》及《方氏通雅》。又《關尹子》曰：「兩木摩火生。」
七月十三日，漢人九卿卿寺赴暢春苑起居，有旨入見於澹寧居〈（澹寧居在苑東偏南向，僅三楹，製極樸素）〉。
上命內閣學士戴通，齎御書賜大學士李天馥母瞿曰貞鬆堂。上方有璽曰「康熙御筆之寶」。又賜天馥御書一卷，曰：「儒者當學探本原，行迪醇茂；循序進德，守己衝虛；一言一動，罔有不謹；嘉謨嘉猷，必以入告。斯廣譽翕聞，而為周行之士也。」凡四十七字，末書「癸酉仿松雪道人筆意」。卷首璽，亦用「康熙御筆之寶」。
八月初三日，戶部左侍郎蔣宏道接出上諭，略曰：「朕撫馭寰宇，早夜孜孜，以實惠及民，俾登康阜為念。廣西、四川、雲南、貴州四省，俱屬邊地。土壤磽瘠，民生艱苦，與他省舟車輻輳得以廣資生計者不同。朕時切軫懷，曆歲以來，屢施恩恤。茲念育民之道，無如寬賦。矧邊省地方，非再沛優恤之恩，則閭閻無由充裕。所有康熙三十三年四省應征地丁銀米，著通行蠲免。仍行文督撫，遍加曉諭，務令人沾實澤，以稱朕加惠遠省民生至意。」〈（廣西銀三千七萬有奇、米七萬八千有奇；四川銀一十八萬八千有奇、米一萬三千有奇，雲南銀一十六萬九千有奇、米二十八萬四千有奇；貴州銀六萬三千有奇、米十萬五千有奇。）〉
初三日，皇太后聖誕，皇上率東宮諸皇子、諸王行禮。其未入八旗公已下、尚書已下百官，行禮於午門。
九卿詹事科道，會同秋審畢，有人命三案，擬議未愜。予不敢默，至九月二十八日，刑部傳集天安門覆議彙題。予乃侃侃言之，滿太宰庫勒納公以下，幸皆虛懷以聽，三案悉得平反。三案者：其一，於相元，聊地縣人，年七十五矣。舊買薛慎言之田，契價久明，而慎言之孫小喜，自鬻旗下，逃歸，挾索相元地價，其祖嗬之不聽。相元不得已，款以酒食，予以錢帛。不受而索金，乃議往市易白金給之。鄉保以其旗人也，繩係而行，係急，脰絕，遂死。有司當相元故殺。予謂旗人索詐，原有禁例，況小喜之死，死於係，非死於毆殺也。且相元年七十五，老矣，於律例亦宜末減，得改緩決。其一，王訓，太平縣人，太學生也。其父者佐素對，者佐父喪，其行財人關中鍵獨不弔奠。者佐以逋欠告之縣，中鍵因妻激怒，輒飲毒往王氏辱詈，者佐不能堪，毆之。歸途，毒發死。有司索賄不得，遂當訓故殺。予謂此一事，京輦士大夫皆言其冤。且訓甘代父罪，至擬大辟。其父已死，是一命已有一抵。況向來秋審，凡以救父殺人者原情，率從末改。況訓實不殺人，又身甘代父，反不得原，非向隅乎，得改可矜。其一，房得亮，齊河縣人。有族人房懷德幼子阿群者，戲嘲其父名，得亮怒，掌擊之。阿群又詈，適鐮刀在側，得亮取而刺之，中要害死，當以故殺。予謂此鬥毆，非故也，得改緩決。勞書升〈（之辨）〉通政、梅桐厓〈（鋗）〉大理，皆極歎服，謂「公平反三獄，我儕今日集議，不虛此行矣」。予每遇秋審朝審，必盡言以俟諸公決擇，不敢緘口，類如此耳。
十月十二日，奉上輸：「諭戶部：陝西西安、鳳翔二府地方，連被災傷，朕多方賑救，轉粟蠲租。又招集流移，散給牛種。然後四方仳離之民漸次複還鄉井。今歲雨澤沾足，百穀阜成，而人民甫脫饑寒，米饒生計。若明歲應征錢糧，即今輸納，誠恐閭閻儲蓄，終難充裕。西風二府屬被災州縣衛所，康熙三十三年糧米，照舊徵收外，其地丁銀兩，著通與蠲免。爾部即行文該督撫嚴飭各屬，遍加曉諭，務俾均沾實惠，以稱朕愛養休息至意。」
十一月二十五日，奉上諭：「朕念切民生，時廑宵旰。或在宮禁之中，或巡經省之地，務以編氓疾苦備悉諮詢。其從各省來京陛見官員及往來奉使人等，亦無不以該省雨澤曾否應時，田畝有無收獲，並閭閻資生情形，一一體訪。比年以來，因國家經費尚充，遂將各省地丁額賦及舊欠錢糧，節次蠲免。即從前未經停徵之漕糧，亦逐年免徵。總欲使海隅蒼生，培固元氣，以臻於家給人足之風。今歲畿輔地方，雖禾稼未獲稔收，初意小民糊口之需，猶足資給，未必生計遂臻艱難。頃者展謁山陵，沿途訪察民隱，見今歲雨水過溢，田畝被淹沒者甚多。穀耗不登，米價翔貴。又聞順天河間保定水平四府所屬皆然。目前米價既貴，將來夏春之際，時值益昂，小民必艱粒食。此朕目所親睹。若來歲錢糧，仍然收征，朕心實有未忍。順天河間、保定、永平四府，康熙三十三年應征地丁銀米，著通行蠲免。所有曆年舊欠，悉與豁除。行文該撫，曉諭各屬，務令人沾實惠，以副朕子育黎元至意。」
上諭禮部，取霸州廩膳生員林佳蔭充內官學漢文教習。旨曰：「教朕書林師之孫，其家甚貧」云云。故舊不遺如此，真帝王之盛節也，恭誌之。
總督湖廣兵部右侍郎丁思孔，調補雲貴總督，以在籍丁憂原任巡撫湖廣兵部右侍郎吳典為湖廣總督，仍令服闋赴任。先是，戶部尚書缺，吏部列名上，特諭候丁憂原任刑部尚書陳廷敬服闋啟奏。皆異數也。
五月初八日，特諭翰詹衙門，自少詹至史官，日輪四員內直南書房。初九日，試「夏日內庭應製」〈（七言律）〉。初十日，試「賦得西園翰墨林應製」〈（五言排律）〉，賜侍讀學士徐嘉炎御筆陶詩臨蘇軾書〈（《間居三十載》一首。末云：「元豐四年三月望後二日，書於綠雪齋中。眉山蘇軾。」）〉。十一日，試「賦得膏雨潤公田應製」〈（五言律）〉，賜右庶子孫嶽頒御筆臨米芾書一卷，又賜庶子陳論等三人御書石刻千文。十二日，試「賦得紫禁朱櫻出上蘭應製」，限韻五微〈（七言律）〉，賜侍讀陸肯堂等二人御書石刻千文。十三日，試「詠五台金蓮花詩」，限韻八齊〈（五言律）〉，御製一首，又命掌院尚書張英、太常少卿勵杜納同賦。十四日，試「賦得崇文聊駐輦應製」，限輦字〈（五言古）〉。十五日，試 「賦得衣露淨琴張」，限韻五微〈（五言律）〉。是日，編修仇兆鼇進所注《道德經》。十六日，試「恭讀御製覽貞觀政要詩應製」，限韻二蕭〈（五言律）〉。十七日，試 「恭讀御製時巡近郊憫農事有作應製」，限韻八齊〈（五言律）〉。十八日，試「恭讀御製懋勤殿讀尚書至無逸篇有作應製」，限韻五微〈（五言律）〉，賜編修張希良御書《白羽扇》賦。十九日，雨，試「恭讀御製觀天儀器詩應製」，限韻九佳。是日，入直者八人〈（五言律）〉，賜編修宋天業御書李白詩〈（渭北春天樹四句）〉。二十日，駕幸通州。二十五日，駕入。二十六日，試「聖駕夏日閱視河堤詩應製，」限韻六魚。是日，入直者九人〈（五言律）〉。二十七日，試「恭讀御製宮門聽政示閣部諸臣詩應製」，限六麻〈（五言律）〉。二十八日，試「恭請御製詠史詩應製」，限韻十灰〈（七言律）〉。二十九日，上躬祀北郊，遠宮，試「渾天儀詩應製」限韻十蒸〈（七言律）〉。閏五月初一日，試「賦得虛心高節雪霜中應製」，限韻十二文〈（七言律）〉。初二日，試「讀朱文公文集應製」，限韻十四寒〈（五言律）〉。初三日，試「賦得輦華林側應製」，限韻十三覃〈（五言律）〉。
翰林院掌院、禮部尚書張英、吏部右詩郎常書等，題為欽奉上諭事。康熙三十三年五月十七日，臣等奉上諭：「朕流覽載籍，見分類諸書，雖各有所長，尚多未備。《唐類函》可謂詳贍，然唐以後典故藝文，亦未采錄。可依《唐類函》體例，自唐迄明，輯成完書，以資觀覽。欽此。」欽遵。仰惟我皇上聰明天縱，問學淵涵，接堯舜之心傳，發典謨之奧義。右文稽古，超軼百王。於六經四子、曆代史籍通鑒綱目、性理諸書，以及諸子百家之言，靡不表彰闡發，昭垂日星矣。複念分類之書，所以備考索、資聞見，實為有益。而體例詳贍《唐類函》為最。但以其采錄止於唐初，而五代以及宋遼金元明典故藝文，闕焉罔續。特諭翰林諸臣，分門接輯，補前代之缺略，煥本朝之臣觀。益見我皇上廣稽博考、好學不倦之盛心，蓋無微不周也。〈（臣）〉等謹遵諭旨，分屬渚臣纂修。自唐迄明典故藝文，博收精擇，依類附入。俟編纂成稿之後，恭請皇上睿覽裁定賜名，並御製序文冠於卷首。不獨黼黻昭代，亦以嘉與千秋，有裨文治，誠非淺鮮也。其總栽分纂各官，俟命下之日，開列具題。
甲戌閏五月廿五日，慈仁寺市上得女史瓊如擘窠大書「李白登華山落雁峰」云云，凡三十三字。筆勢飛動，不類巾幗粉黛中人。末題「瓊如」二字。小印朱篆文二字同。不知何許人也。
御製百家姓，首云：「孔師闕黨，孟席齊梁；高山詹仰，鄒魯榮昌；冉季宗政，遊夏文章。」即開端數語，已見崇儒重道之盛心矣。
重建太和殿，自乙亥二月二十五日鳩工。李少司空貞孟元振言，有老工師梁九者董將作，年七十餘矣。自前代及本朝初年大內興造，梁皆董其事。一日，手製木殿一區，以寸準尺，以尺準丈，不逾數尺許。而四阿重室，規模悉具，殆絕技也。初明之季，京師有工師馮巧者，董造宮殿。自萬曆至崇禎末，老矣，九往執役門下數載，終不得其傳，而服事左右不懈益恭。一日，九獨侍，巧顧曰：「子可教矣。」於是盡傳其奧。巧死，九遂隸籍冬官，代執營造之事。一技之必有師承，不妄授受如此。柳子厚作《梓人傳》，謂「畫宮於堵，盈尺而曲盡其製，計其毫釐而構大廈，無進退焉。」殆類是與。
暢春苑荔支結實，頒賜內閣部院大臣。蓋閩中急遞進御，至是始熟也。近日，慈仁寺市亦有賣粵中佛桑花者，一株索值數十金。
六月，吏部文選司郎中談九乾以事罷，有旨令各部堂上官保舉可任選司者以聞。本部公舉貴州司郎中袁定遠〈（康熙庚戌進士）〉。奉旨點用。予念之曰：「上以向來選郎，多不任職，特旨從諸曹拔尤調補。此例，從前所無，蓋曠典也。予獨蒙簡用，遭逢不世，當積弛之後，須極力振刷。如昔選郎王東皋伯勉〈（順治丙戌進士，河南湯陰人）〉。宋開之文運〈（順治己丑進士，直隸南官人，曆官刑部左侍郎，諡端愨，加太子少保）〉。二公之所為，方足以副上旁求至意；而予輩亦得逭於咎戾。子勉之矣。」
十一月初一日，日食，集禮部行救護禮。是日，天陰，微雪，不見。
京師某梨園部，一旦有姿首，解文義，喜誦韓閣學元少〈（菼）〉製舉文。一日，啟奏後左門，予向韓詢其人本末。孝感熊公賜履，因言金陵某樂部一旦，最喜誦杜於皇〈（濬）〉詩，陳大司徒曰：「杜詩韓文，固自應爾。」眾亦一笑。
一日，東闕門會議既畢，倦甚，與陳大司徒說岩〈（廷敬）〉同出端門。行稍疾回，顧諸公皆在後。予笑謂陳公曰：「今日可謂高才捷足。」陳曰：「否不，過急流勇退耳。」明日，集朝房述之，皆大笑。
六月十五日，於慈仁寺見文俶寫生花鳥十二幅，極妍盡態中，落花遊魚尤蕭灑。俶字端容，衡山征明之孫女，趙寒山宦光子婦也。
丁丑冬十月，右安門外有回回，買一牛，將入城屠宰。牛過裕親王園，遂奮身逸入。回回逐之，牛初奔騰，繼以跪伏哀鳴，百方不起。觀者殆數百人，皆歎異。忽一市猾，從旁挪揄曰：「汝何愚甚？牛既難致，何如取刀砧來，就此屠之，不易易耶！」回回如其言，牛遂立死。市猾歸，是夜，覺遍身骨痛。明旦視之，生疔毒數百，痛不可忍。見一牛在前索命，呼號宛轉，三日競死。張杞園〈（貞）〉說。
丁丑十一月初九日，長至，上親祀南郊。予與王顓庵少司徒〈（掞）〉、田漪亭少司寇〈（雯）〉、顧觀廬詹學〈（祖榮）〉候駕午門，因談及《新舊唐書》。予言《舊唐書》載薛懷義於外戚傳，此最可笑。又《漢書·元後傳》有弄兒，不知是何等人。大抵《漢書》宮掖，多難言之因，未易枚舉也。
康熙辛未，京城內彌陀庵三官像。一夕，自移右安門外三官廟中，如人位置者然。
枯枯腦兒台吉、渣什、把兔魯等入覲，十一月至京。廿七日，賜宴保和殿，並賜貂帽貂裘等物，封渣什為親王；那木占額爾德尼，貝勒；彭蘇太濟，貝子。
康熙三十六年七月十九日，恩詔：三十九年會試，中式進士三百名，禮部疏題明。查會試，每科漢人取中一百五十名、滿洲、蒙古取中六名，漢軍取中三名，共取中進士一百五十九名。今應將恩詔所加一百四十一名內，漢人加中一百三十三名，滿洲、蒙古六名、漢軍二名。
戊寅六月，上聞廂白旗原任步軍博爾輝，年九十有九，引見暢春院。召戶部左侍郎庸愛諭，給全俸，米三十八石、銀八十兩，終其身。又命八旗都統，查男婦高年者以聞。又得三人：其一百六歲、一百三歲，皆賜銀布有差。
五月，山東巡撫王國昌進長人鄭克己，長六尺八寸。兵部以聞，召見景山，賜食，留侍禁中。克己，新城人，業農，故山西寧武道僉事獨複浙江嘉湖道僉事問元之族也。是時年三十二〈（是秋陝西亦進長人某，其長與鄭等，予於乾清門見之）〉。
上用人慎重，多命內閣下詢九卿，予從來不敢徇請托，未嚐輕薦一人。丁丑戊寅間，以吏部開列應升人數內，而聞見最真者三人，從公首言於眾，幸不拂於清議，獨蒙點用。則臨江府知府李濤，以舉升兩浙都轉運使；襄陽府同知鞠震，諮升潞安府知府；鄭陽府知府衛台常，升陝西潼商道副使。內李、鞠，皆山東人。定例，同鄉不得相薦舉。予云：「明旨下問，惟期得廉能之官。知而不言，則虛上諮詢之意，故破例言之，以俟公論雲。」又嚐舉河南按察使孟世泰，尋升貴州布政使。予忝九卿已九年，所推薦不過此數人。然其人皆不知也。
副都御史額倫德公說：「京師一少年，好吹橫笛，每風月之夕，輒操數弄。一日，日未暮，坐院中手笛吹之。忽有彩衣小兒自外人，頃刻至數百人，結束如一，階墀盡滿。懼避室中，引被蒙頭而臥。久之，寂然闃其無人，不知所往。自是不敢複吹笛。」
西華門外廣濟寺老僧湛佑，有東宮睿賜方竹杖一，乃文徵明故物。上有徵明篆書「鳳尾」二字，又八分自記一篇，是八十七歲時書。
上諭，諭戶部：「朕謁孝陵，沿途體察民生。今歲雨水頗多，田禾失收，米價亦貴。來春至夏，米價愈貴，民食必致艱難，不得不預為籌畫。朕意將通倉米每月發出萬石。較時價稍減糶賣，止許賣與窮民，不得賣與多收販賣商賈，似有益於民生。爾部即會同倉場侍郎議奏。」部議遵行。於今年十二月起，至來年麥收米價平賤之時價止。
康熙三十七年十月二十三日，恩詔：「軍民七十以上，許一丁侍養，仍免雜汛徭役，八十以上者，給絹一匹、綿一斤、米一石、肉十斤；九十以上倍之。」 詔下郡邑，各撫臣上其數子戶部。直隸九十以上五百三十五人，奉天九十以上五人，山東九十以上一千三百三十人、百歲以上九人，山西九十以上二百五十人，河南九十以上四百五十一人，江南九十以上一千六十五人、百歲以上三人，浙江九十以上九百八十二人，陝西九十以上三百十七人，湖廣九十以上二千八百五十人、百歲以上四人，江西九十以上五百八十人，福建九十以上三百六十九人，廣東九十以上五百九十一人，廣西九十以上一百十四人，四川九十以上一十三人，雲南九十以上四百五十人，貴州九十以上九十四人。按：宋開寶五年，鄢陵人許永罷廬氏縣尉，詣匭上言：「臣年七十五，父瓊年九十九，長兄八十一，次兄七十九，欲乞近地一官，以就榮養。」上悅其父兄子弟，俱享遐齡，賜瓊襲衣犀帶銀鞍勒馬，帛三十匹、茶二十斤，授永郾城令。是時，澶密齊沂萊江吉等州，各奏八十以上呂繼美等二十九人，並賜爵恭俟史冊書之以為盛事，然未有如今日之盛者也。故備列也。
禮部會九卿，題為會試關天下之人材，閱卷宜照從前之定例，仰請乾斷，酌複成規，以光大典事，都察院左副都御史梅鋗題云云。該臣等會議：「會試乃聚天下之人材，而拔其尤者，以光朝廷賓興大典。舊例分南北中卷，衡量可謂至平。又分左右，未免分析太繁。相應仍照舊例，南北卷內，不必細分左右，將廬州等府、滁州等州舊保中卷者，俱歸於南卷。其雲南、貴州、四川、廣西四省，去其中卷名色。每科雲南定為雲字號，額中二名；四川定為川字號，額中二名；廣西定為廣字號，額中一名；貴州定為貴字號，額中一名。康熙三十九年會試，奉恩詔加額。明年會試，應將雲南、四川各加中二名，廣西、貴州各加中一名，庶人材不致淹抑。而遠方士子，皆得均沾皇恩矣。」奉旨依議。
聞會試外簾諸公說：二月某日，貢院中忽聞小兒啼聲，跡之，在明遠樓上。登樓視之，果有一小兒，如初生者，臥而啼哭，莫知所從來。亦異事也。
今諸衙門滿漢設官略同。其同而異者：如詹事府，滿洲掌詹以下，皆不兼翰林院衙；左右春坊、司經局銜上，皆冠以詹事府；十三道監察御史，皆冠以都察院，而不分某某道是也。
五月初一日，命九卿舉司道可內升京卿者，予舉湖廣武昌道參議莊搢。搢，江南武進人，康熙庚戌科進士，尋升通參。莊亦不知為予所薦也。
《菽園雜記》載，《蘇州志》云：「菘菜，北方種之，一年半為蕪菁，二年菘種都絕，猶橘之變於淮北雲。」此說大謬。今京師以安肅白菜為珍品，其肥美香嫩，南方士大夫以為渡江所無，不知《蘇志》何據云然。豈南北地氣遽反易有如此耶？按：先大父方伯贈司徒公《群芳譜》疏部云：「白菜，一名菘，燕趙維揚所種最肥大而厚，一本有重十餘斤者。」益可證《蘇志》之妄。
五月初五日，御乾清門，選庚辰科進士張成遇〈（廣東人，二甲第一）〉等四十三人為庶吉士。
江鄰幾《雜誌》載，宋時一郊，費六百萬，後至一千餘萬。今每歲南北郊，駕亦親祭，亦無宂費。而昭事之誠，通於神祗，寢得禮意。不知宋時所費，何以不訾乃爾。
今京師臘月，即賣牡丹、梅花、緋桃、探春諸花，皆貯暖室，以火烘之。所謂堂花，又名唐花是也。按《漢書·召信臣傳》：信臣為少府，大官園種冬生蔥韭菜茄，覆以屋廡，晝夜複熱火，待溫氣乃生。唐人詩「內園分得溫湯水，二御中旬已進瓜」，蓋漢唐以來皆然。
上駕經寶坻，欲親臨奠故大學士杜立德墓。其子刑部郎中某懇辭，乃御書「永懷惟舊」四大字賜之。
涓來少宗伯說：劉修撰克猶〈（子壯）〉，中明崇禎庚午舉人。困於公車，至順治己丑赴會試。初入京，居黃岡會館。是夜，夢一神人，自空而下，類人間所繪畫魁星者，連呼狀元。劉驚起遜謝，顧曰：「數定矣，何遜謝為？」是科，遂捷南宮，殿試果及第第一。既入翰林，又一夕，夢人告曰：「君雖狀元及第，然官不過五品，年不過五十，時遇覃恩，加一級，為從五品。」急請告歸，歸未久，病卒，年四十有三。卒時，命家人洞開窗戶，仰視曰：「天樂迎我，我逝矣。」又曰：「我東華真君第三弟子也，今召複故位耳。」劉生平力行功過格，製行不減古人。
