
維天會五年歲次丁未，二月辛酉朔，二十一日辛巳，皇帝若曰：「先皇帝肇造區夏，務安元元。肆朕纂承，不敢荒怠，夙夜兢兢，思與萬國同格於治。粵惟有宋實乃通鄰，貢歲幣以交歡，馳星軺而講好，期於萬世，永保無窮，蓋我有大造於宋也。不圖變誓渝盟，以怨報德，稱端構亂，反義為仇，譎詐成俗，貪婪不已，加以肆行淫虐，不恤黎元，號令滋張，紀綱弛紊。況所退者非其罪，所進者非其功，賄賂公行，豺狼塞路，天厭其德，民不聊生，尚又姑務責人，罔知省己。父既無道於前，子復無斷於後，以故征師命將，伐罪弔民，幸賴天高聽卑，神幽燭細，旌旄一舉，都邑立摧，且眷命攸屬，謂之大寶，苟曆數改卜，未獲偷安，故用黜廢，以昭聰鑒。今者國既乏主，民宜混同，然念厥初本非貪土，遂命帥府與眾推賢，僉曰：『太宰張邦昌，天毓疏通，神姿睿哲，處位著忠良之譽，居家聞孝友之名，實天命之有歸，乃人情之所係。擇其賢者，非子而誰？』是用遣使特進尚書左僕射、同知樞密院事、監修國史、上柱國、南陽郡開國公、食邑三千戶、食實封二百戶韓資政、副使榮祿大夫、行尚書禮部侍郎、提點大理寺、護軍、譙縣開國侯、食邑一千戶、食實封一百戶曹說，持節備禮，以璽紱冊命爾為皇帝，以理斯民，國號大楚，都於金陵。自黃河已外，除西夏新界，疆場仍舊，世輔王室，永作藩臣，貢禮時修。爾勿疲於述職，問音歲致；我無緩於披誠。於戲！天生蒸民，不能自治，故立君以臨之；君不能獨理，故樹官以教之。乃知民非後不治，後非賢不守，其於有位，可不慎與？予懋乃德，嘉乃丕績，日慎一日，雖休勿休。往飲哉！其聽朕命。」
天會五年三月七日。
押冊：金紫光祿大夫、左散騎常侍、知御史中丞、上護軍、彭城縣開國公、食邑一千戶、食實封一百戶劉恩。
讀冊：樞密院吏房承旨、中散大夫、衛尉寺卿、上輕車都尉、清河縣開國伯、食邑七百戶、賜紫金魚袋張願恭。
押寶：中大夫、行中書舍人、上輕車都尉、太原縣開國伯、食邑七百戶、賜紫金魚袋王企中。
奉寶：樞密院戶房主事、銀青榮祿大夫、檢校工部尚書、行太常少卿、兼侍御史、輕車都尉、隴西縣開國子、食邑五百戶李忠翊。貝勒呼喇呼充傳宣。
東、西上閤門使韓企先充禮直官。又有各人人從，並樞密院差。賜物：
玉冊，冊匣，冊床，行馬一對，金印寶匣，寶床，行馬一對，紅羅窄襖子，平面玉御帶，銀褐中單，烏紗襆頭，衣匣，衣床，行馬全。
天會五年三月日，大楚皇帝邦昌謹致書於大金國相元帥、皇子元帥：「今月七日伏奉皇帝聖旨，特降樞臣俯加封冊，退省庸陋之資，何以對揚休命？前此固常死避，終不獲辭，載惟選授之初，盡出薦揚之力。尋因還使，附致感悰，願亟拜於光儀，庶少申於謝禮，未聞台令，殊震危衷，遂遣從官，是敷勤懇，重蒙諄諭，仰識眷存。然而淹日未前，撫躬無措，恐浸成於稽緩，實深積於兢惶，伏望聖慈，早容趨赴，候承報示，徑伏軍門。拳拳之誠，並留面敘。不宜。謹白。」
天會五年三月十三日，固倫尼伊拉齊貝勒、左副元帥、皇子、右副元帥謹致書於大楚皇帝闕下：「向承明詔，擇立賢人，爰及士庶之謀，已諒聰英之聽，具聞天闕優降冊書。禮命恭行，群情胥悅，未遑伸於慶祝，不圖辱於華緘，幸容先導微悰，繼陪高論。今差榮祿大夫、兵部尚書、護軍、廣陵縣開國公高慶裔、彰武軍節度使、金紫榮祿大夫、檢校太保兼侍御史、上騎都尉、隴西縣開國侯李士遷充慶賀使副。有少禮物，具諸別幅。專奉書陳賀，不宣。謹白。」
天會五年三月日，大楚皇帝邦昌謹致書於大金國相元帥、皇子元帥：「邦昌猥以菲才，誤膺聖擇，但俯臨於禹甸，方瞻仰於堯雲，對揚璽紱之華，激切肺肝之感，懋惟選建，實自薦論，願趨謝以陳誠，辱賜書而讚善。情文兼厚，副以儀物之多；恩義並隆，煥乎袞冕之貴。靜言荷戴，詎可名言！重念授冊以還，甫迨彌旬之久，粵從請念，尚阻造前，祈深察於羈悰，庶早親於名範，其如懇切，曷究敷陳，仰冀英聰，俯垂照鑒。今因榮祿大夫、兵部尚書、護軍、廣陵縣開國公高慶裔等回，專奉書陳謝，不宣。謹白。」
天會五年三月十四日，大金固倫尼伊拉齊貝勒、左副元帥、皇子、右副元帥謹致書於大楚皇帝闕下：「比遣使人，聊申慶禮，辱緘封之繼至，亦悃愊之彌深，其於感激，未易敷述。所云之事，佇期翌日，仰奉光儀。專奉書陳達，不宣。謹白。」
天會五年三月十五日，大楚皇帝邦昌謹致書於大金國相元帥、皇子元帥：「比緣慶問，尋具謝緘，載申請命之誠，實懼瀆尊之咎，重蒙矜容，特賜俞允，即祗伏於軍門，方佇瞻於台表，其如吹澤，曷罄欽誠。謹奉書復聞，不宣。謹白。」
天會五年三月二十三日，大金固倫尼伊拉齊貝勒、左副元帥、皇子、右副元帥謹致書於大楚皇帝闕下：「近辱華音，備詳雅意，以左丞馮澥、管軍郭仲荀皆素著於忠儉，欲俾還於職務。竊以上件官將要之定議，係於北遷，既來命之克勤，何弊府之敢吝？簽書樞密院事曹輔、禮部侍郎譚世績、中書舍人孫覿、給事中沈晦、閤門宣讚舍人李仔、朝散郎汪藻、閤門祗候趙瑰、給事中黃夏卿、宣讚舍人趙詵、右文殿修撰宋彥通、觀察使邢端彥、將作少監蘇餘慶、少府少監徐天民、少府監丞許汪、崔亨復、包師道、羅公彥、宋忠、劉思齊、郝敏、任良臣、武恭孝、李琦，並人從家眷等，或從行廢帝，或因事軍門，今並遣還，庶俾分任。外自來所取金帛，皆係犒賞軍兵之所急用，雖不能足數，亦且期大半，今楚國肇造，本固則安，慮因征括之急，重困斯民，亦議權止。又有夏國並別事宜，今差保靜軍節度使蕭慶、觀察使李口諭所云前去計議。仰惟高明，幸察悃愊。專奉書陳達，不宣。白。」
元帥府勘會：「往者遼國運衰，是生昏德，先發釁端，自為戎首。朝廷爰舉義師，奉天伐罪，不期宋人浮海計議，候並遼國，願割燕、雲，歲納金縑，自依舊例。先皇帝以有容為德，嘉其來意，置以不疑，即時允許。爾後全燕才下，割之如約，其謂恩德不為不多，於是要以天地，質諸神明，遂立誓文，盜賊逃人，無令停止，亦不得密切間諜，誘擾邊民，傳於子孫，守而勿失。既而宸輿北返，宰執東行，不意宋貪婪無厭，稔其奸惡，忽忘前施之義，潛包幸亂之謀，遽瀆誓約，結構凶頑，使圖不軌，據京為叛，賊殺大臣，邀回戶口，啖以官秩，密令納土，仍示手書，竊行撫諭，遂使京畿之地鞠為寇場。洎天兵臨境，魁首奔亡，而又接引，輒相保蔽，更易姓名，授之官爵。及至追索，傳以偽首，既殺無辜，又貸有罪，不仁不恥於此可知。朝廷方務含容，不形其惡，但誡邊臣，戶口之外，一無理辨，此所以必欲久通和好之故也。彼尚飾以偽辭，終為隱諱，招納叛亡，反擾民戶，使邊賊出沒作過，所有歲幣又多愆期，背德忘恩，莫此之甚！朝廷亦不咎之，依前摧索，亦不聽從，反云：『本朝幅員萬里，民居散漫，雖欲根究，難指有無，況事皆已往，請別計議。』據彼迷辭，意涉誇謾，至於本境行發文字，輒敢指斥朝廷，言多侮謗。雖累次移文，俟其改過，終不悔悟，罔有悛心。矧又夏台，實我藩輔，忱誠既獻，土民是賜，而宋人忽聚無名之師，輒行侵擾之事。因其告援，遂降朝旨，移文解和，俾復疆土，仍以狂辭，不為依應，反雲夏人納款，曲有陳請。大金方務恩撫初附之國，且料不無曲意，姑行順從夏人，已為周至，自今不煩干預，自當以道理所在。且朝廷方隆恩造，下浹群邦，宋夏兩國，各蒙其賜，所與之地裁之在我，肯致曲私以為周至，豈其詭詐侮慢，昧於道理，不為稟從如此之甚！斯則非止侵淩夏國，實關不懼朝廷，加以肆行苛虐，不恤黎元，號令滋張，紀綱弛紊，淫詞遍野，虛器盈庭，所退者非其罪，所進者非其功，賄賂公行，豺狼塞路，多端巧細，聚斂無度，役使百倍，比屋一空，天厭其德，民不聊生，尚又姑務責人，罔知省己。遂奉聖詔伐罪弔民，亦許夏國相應進討。趙主才聞近舉，遠奔淮旬，嗣子繼立，聲言內禪，引以父咎，哀泣求和，願割三鎮，復尋舊好。特為矜湣，遂其所請，再修盟誓，一同父約。無何誓墨未乾，盟言已變，官軍才退，援眾繼集，密敕邊臣，冀令堅守。父雖無道，情有可矜，悔過而去其位；子復背盟，理無可恕，覆車而不改轍。以故再奉嚴命，重伸吊伐。去冬諸路兵馬才到城下，累遣使人，尚冀悛改，皆蔽而不通。至閏月二十五日城破，二十九日少主出降，上表待罪。尋具申奏，奉聖旨：『先帝有大造於宋而宋人悖德，故去年有問罪之舉，乃因嗣子遣使軍前哀鳴祈請，遂許自新，既而不改前跡，變渝愈速，是致再討，猶敢抗師。洎官兵力擊，京城摧破，方申待罪之禮。況追尋載書，有違斯約，子孫不紹，社稷傾覆。父子所盟，其實如一，今既服罪，宜從誓約。宋之舊封，頗亦廣袤，既為我有，理宜混一，然念所舉，止為吊伐，本非貪土，宜別擇賢人，立為屏藩，以主茲土。』趙氏宗人不預此議，應宋之百司，並事新君者，其宋之道君、少主、后妃已下，並已北遷。及委前宋文武百官、軍民、僧道、耆老、中大夫、同知樞密院事孫傅等狀：『竊以本國前日將相多上皇時用事誤國之人，自嗣君即位以來所任宰相，亦繼以罪竄，將帥率皆敗亡之餘，其他臣僚類皆碌碌無聞，此元帥府之所備知，豈敢蔽賢？若舉於草澤之間，亦非聞望素著，人心必不歸向，孰肯推戴？兼祖宗德澤在人至深至厚，若別立他姓，恐生變亂，非所以稱皇帝愛惜生靈之意。若自元帥府特選立趙氏一人，不惟恩德有歸，城中方外即便安帖。或天命改卜，曆數有歸，即非本國臣民所敢預議，乞自元帥府推擇賢人，永為藩屏。傳等不勝痛切隕越之至。』尋以趙氏父子不守信誓，為罪之深，將所以必廢趙氏之意，往復再三，乃云：『在京必無其人，乞於軍前選立太宰張相公以治國事』者。行府會驗本官，乃去年同康王出質者也。既許尋舊好之後，少主竊發精兵，夜犯營寨。官兵接戰，即時破滅，以其敗盟，遂圍京城。將臨進攻，本官哀泣泥首曰：『某身為宰執，出質軍前，不意犯於不虞，罪當萬死。然少主蒞事日淺，蓋緣奸臣所誤，且乞緩其攻擊。』因遣使詰之。少主趨迎使人，泣而謝罪，乃至和成。洎從軍北行，河北州縣或有不降，每欲進擊，必自哀求，往往有可湣之意。及重兵再舉，又乞遣使理會，雖威之以鋒刃不之避也，欲引而南進，曰：『豈有大臣躬親出質，不能戢兵，以致交惡，而同敵人忍觀其伐主也，我頭可斷，我身不可去。』破城之日，驛召而至，語及廢國之際，號泣躄踴，涕泗交流，告乞再造；既見不容，或以腦觸柱，或以首投地，幾至自絕，乃知忠孝剛毅出於其倫。忽聞共戴，果謂此人則得其人也，然恐難奪其志，洎在京百官差到翰林學士承旨吳開、翰林學士莫儔齎狀勸請曰：『切聞建邦設都，必立君長；制國御俗，允賴仁賢。恭以大金皇帝道奉三無，化包九有，不以混一中外為己私念，專用全活生靈為國大恩，明下詔音，曲詢眾議，矜從諸夏，俾建列藩，共推宗公以治國事。契勘雖不許存立趙氏，既奉詔諭，擇立賢人，以主茲土，則於國於民為幸亦已深矣。伏惟太宰相公名高今古，學通天人，位冠塚司，身兼眾美。碩德偉望，早羽儀於百工；嘉謀赤心，每勤勞於三事。敢望以蒼生為憂而不以細行自飭，以機政為慮而不以固避自嫌，上體大金擇立存撫之恩，下副國人推戴為主之念。又，別有狀申行府，文武、百官、僧道、耆老、軍民共請太宰張相公以治國事。別有勸請文字，竊恐猶有辭讓，伏望元帥府更賜敦諭本官早從輿望。』尋請知樞密院事、漢軍都統制劉侍中等同詣，具道其由，勃然奮怒曰：『國雖將破，在臣子之分，豈容聞此事？』由先有防備，不獲自絕，然而閉目掩耳，背立偃蹇，終不為聽，但罵文武官寮曰：『以諸公畏於兵威，置我賊亂之罪，寧甘死於此，不可活於彼，以取後世篡奪之名也。』然行府以軍國務重，不可久曠，尋錄申奏。今降到寶冊，持節備禮，以璽綬冊命為皇帝，以撫斯民，國號大楚，都於金陵。自黃河以外，除西夏新界，疆場仍舊，世輔王室，永作藩臣。其間志氣屹然不動，雖多方勉諭，以事在已然，雖死無濟，何如就冊，用拯生靈，猶不下飲食累日，幾至滅性。遂擁迫入城，乃有在京官寮、僧道、耆老、軍民共集勸請，直至今月七日方受冊命。合行曉諭，須議指揮。
京畿路　京西路　南路　北路　京東路　東路　西路　陝西路　鄜延路　環慶路　秦鳳路　熙河路　京兆路　河北東路　淮南東路　西路
右下逐處，各可照驗，應宋之舊臣，或作藩鎮，並事新君，軍國之務，事無大小，一切聽其處分。敢有違誤，或妄稱恩舊輒有動眾以擾軍民不獲安業者，即是叛命之人。夫趙氏，累世之君也，猶以失道，假手幹我？今大楚皇帝推戴，儻有拒命，雖有愛惜生靈，勸懲之義，當在必行，則玉石俱焚，豈能無之？宜所在曉悉此意，一切並聽節制，以副聖旨撫綏安寧之意。仍仰就便指揮曉告所轄合幹去處知悉，具依準施行狀申。」
天會五年三月二十六日。
天會五年三月二十七日，大金固倫尼伊拉齊貝勒、左副元帥、皇子、右副元帥謹致書於大楚皇帝闕下：「勘會準降到大楚皇帝冊文，自黃河以外，除西夏新界，疆場仍舊；並當府所奉宣命，楚、夏封界，就便從長分畫施行者，今議定東自麟府路洛陽溝，東底黃河西岸，西歷暖泉堡、鄜延路米脂谷、大谷、米谷、開光堡、臨夏城、聖塔谷、威戎城、萬安川、殄羌寨、杏子堡、鵓鴿谷、萬全寨、木場口、累勝寨、環慶路威邊寨、麥川堡、定邊軍賀家原、阿原堡、木瓜堡、九星原、通歸堡、定戎堡、臥山台、興平城、巢寨谷、曙雞嶺寨、秦市川、委布穀口、涇原路威川寨、賀羅川、賀羅口、板井口、通關堡、古蕭關、秋山堡、綏戎堡、鍬川口、中路堡、西安州山前堡、水泉堡、定戎寨、亂山子、北谷川、秦鳳路通懷堡、打乘川、征原堡、古會州自北直抵黃河，依見今流行分熙河路盡西邊以限楚、夏之封。所有界至，如或指定地名城堡處所，內有出入懸邈者，相度地勢，各容接連，兩相從便分畫。布此悃悰，冀為孚察。專奉書陳達，不宣。謹白。」
天會五年三月日，大楚皇帝邦昌謹致書於國相元帥、皇子元帥：「比遣使指，申諭夏疆，已附致於悃誠，復勤書於誨示。恭聞宣命，俾分畫之從長，茲奉令慈，指地名而開示，東自麟府路洛陽溝，東底黃河西岸，西歷暖泉堡、鄜延路米脂谷、大谷、米谷、開光堡、臨夏城、聖塔谷、威戎城、萬安川、殄羌寨、杏子堡、鵓鴿谷、萬全寨、木場口、累勝寨、環慶路威邊寨、麥川堡、定邊軍賀家原、阿原堡、木瓜堡、九星原、通歸堡、定戎堡、臥山台、興平城、巢寨谷、曙雞嶺寨、秦市川、委布穀口、涇原路威川寨、賀羅川、賀羅口、板井口、通關堡、古蕭關、秋山堡、綏戎堡、鍬川口、中路堡、西安州山前堡、水泉堡、定戎寨、亂山子、北谷川、秦鳳路通懷堡、打乘川、征原堡、古會州自北直抵黃河，依見今流行分熙河路盡西邊以限楚、夏之封，其間懸邈，各許相度其宜，以至接連，兩相從便。已具導於定議，當即接於伻圖，其或未安，尚容再稟。仰祈英覽，洞照微衷。謹奉書復，不宣。謹白。」
天會五年三月二十九日，固倫尼伊拉齊貝勒、左副元帥、皇子、右副元帥謹致書於大楚皇帝闕下：「會驗宋時除依遼國舊例歲輸銀、絹五十萬兩、匹外，別納錢一百萬貫。初以代燕地所出，今若依例輸納，且念地既分割，民有凋弊，特免錢一百萬貫，減放銀、絹二十萬兩、匹，每年只議納三十萬兩、匹，銀絹各半，其數亦依舊例交割。布此悃悰，冀為照察。專奉陳達，不宣。謹白。」
天會五年四月日，大楚皇帝邦昌謹致書於國相元帥、皇子元帥：「重勤書誨，祗荷令慈。惟前朝之所輸，準定數而有例，俯念地土割裂之後，方當人民凋弊之餘，曲賜寬矜，悉從蠲免，特免錢一百萬貫外，減放銀、絹二十萬兩、匹，每年只議納三十萬兩、匹，銀絹各半，其數一依舊例交割。所蒙指諭，悉已遵承。其於感戴之心，難盡敷陳之素。仰惟聰哲，深亮悃誠。謹奉書陳復，不宣。謹白。」
天會五年四月日，大楚皇帝邦昌謹致書於國相元帥、皇子元帥：「祗領華緘，具欽隆指。城破不取，已歸全度之仁；軍賞姑停，載荷哀矜之賜。以至蠲免歲納之數，悉係始終恩顧之私，惟頂踵之所蒙，雖膚發而可割。所有三十萬兩、匹，才候措置就緒，請依令旨排辨。伏祈英亮，垂鑒卑悰。謹奉書陳復，不宣。謹白。」
天會五年七月日，元帥府右監軍謹致書於大楚皇帝闕下：「昨者宋人不幸，趙氏敗盟，由此出師至於國都，乃廢宋而造楚，本以示懲勸於後來者也。班師之日，定約具存，貴心腹以相知，凡事為而必達，距今累月，曾無一音，緬想其間，不知何似？所約陝西之地，以屬夏國之疆，頃被彼人請分茲土，伏冀早為割畫，用副悃誠。睽違去此既遙，動靜於茲未悉，回復之際，次第相聞。商氣方清，願膺繁戩。今差朝散大夫、少府少監、飛騎尉、縣開國男、食邑三百戶、賜紫金魚袋牛慶昌、六宅使、銀青榮祿大夫、檢校太子賓客、兼殿中侍御史、雲騎尉樂詵專奉書陳達，不宣。謹白。」
今月十九日，準黃河南岸遣過兵士丁俊、馬立等二人齎到稱大宋皇帝奉使國相元帥通問所牒封，當府照到來牒，上題寫『大宋』二字，尋與都統所同共商量，為國號不同，不敢收留，已回牒卻於元差來人取齎回，及已具申稟元帥府施行，候奉到指揮，別行牒去訖。今錄白通問所元來公文，粘連在前，須至申覆者。
右謹如前，伏乞元帥府照驗施行。
天會五年七月二十六日。
建炎元年六月日，大宋皇帝致書於大金國相、元帥帳前：「蓋聞天屬所係，遇患相收；鄰國之交，行道為福。輒披哀懇，用徹聰聞。顧大義之當然，宜高懷之洞照，痛念本國遠通貴朝，原其浮海之初，各有誓山之志，事有可恨，謀因不臧，一變歡盟，重罹禍故，興言及此，雖悔何追？昨為將命之行，深冀接辭之幸。取道偶異，有懷弗宣。逮提入衛之師，承奉再和之詔。初謂登陴而不下，荷德何言；終聞舉族以偕行，措躬無地。便欲自投於死所，莫能終拂於輿情，繼體非心，抆淚盈握，早夜以思，投告無所，乃惟博達，必照幾微。天有常理，不多上人者，蓋識消息盈虛之數；天無私覆，非大無道者，皆有扶持安全之心。諒國相元帥特擴大度，深矜至衷，資二帝之南還，擇六宮而偕行，無留宗族，並返官聯，上承天地好生之心，俯慰黎元願息之意。倘施恩之出此，宜圖報之何如？四海流聞，必服柔而慕德；上穹降鑒，亦眷佑以垂休。茲惟治國之遠圖，不特衝人之私幸。炎蒸在候，調護惟宜。所有二帝、諸後問安表箋，並望指揮即令通達，許人進見，以慰敻敻瞻慕之心。有少禮物，具如別幅。謹白。」
天會五年十月四日，元帥右監軍、右都監同致書於前宋康王閣下：「且以亡宋累違誓約，故前年有城下之盟。洎成之後，不務遵奉，反圖不軌，雖使悔之，終無悛改，故今年有滅國之舉，汴人既與執迷，理宜夷戮，而登城不下，擇立賢人，蓋以罪有所歸，肯多上人而違安全之心乎？至於告諭諸路不許復思趙氏，亦使後世為人上者，吝於盟信，不敢放縱，以為深戒，豈是已甚耶？今閣下身既脫網，亦合守分，輒敢竊人汴邑，僭稱王號，遣使詣府，一無遜辭，反求父兄、宗親、官聯，而陰遣軍兵，頻來戰鬥。詳味其意，全無追悔父兄之誤，特有以力抗拒之心，況朝廷所立大楚皇帝，不言所在之處，帥府議定割與夏國陝西諸路之地，有無已未依從，難議允聽。今因人使回，專奉書陳達不宣。白。」
元帥府勘會：「昨為宋人不守恩義，反圖不軌，故天會三年初有問罪之辭。趙佶以前非罪己，棄位奔逃。嗣子桓幸釁稱君，哀鳴請命，割其三府，復講舊歡。既而誓墨未乾，叛音薦至，王師才退，賊眾仍集，故天會四年復興亡宋之師。汴城既克，趙氏遂遷，原其士民附於昏德，各宜誅戮以徇狂迷，然朝廷以為罪既有歸，愚民何咎？乃立太宰張邦昌為大楚皇帝，以主斯民，此亦朝廷有大造於宋也。不期蒼穹降禍，汴邑更端，推戴趙構，妄稱興復，阻絕津路，敢肆窮兵，遂使武士死於鋒刃，填於溝壑；居民苦於流離，無有聊生，猶自數犯疆場，搔擾邊民。且趙構雖係亡宋之餘，是亦匹夫，非眾人共迷，無由自立，此無知之構飾巧端肇亂，人心亦惑於巧說，以致於此。是知罪亦係於輿人，故復承嚴令，重申大伐，純領重兵，諸路齊進。趙佶嘗誇本朝幅員萬里，居民散漫，蓋以朝廷裂全燕益其國，縱常勝增其力，此其所以恃賴已甚，貪求無厭，反圖不軌之由也。全燕、常勝皆復歸化外，並、晉之地，古謂雄藩；趙、魏之民，舊稱富庶，前此之際，尚不能禦，悉為我有，況又關西、隴右亦云驍銳，別有圖謀之計。趙氏之所恃者，汴、洛殘民而已，其餘不可言也。以我雄師，何往不獲？期在必克，指日定亂，此非威脅，人所共知。若趙構曉悉此意，親詣轅門，悔罪聽命，則使與父兄圓聚，復立大楚而已；如張氏已遭鴆毒，則別擇賢人，使斯民有主而已，秋毫無犯；若或仍敢姿狂，終無悛悟，即許所在士民、僧道，齊心擒送，以靖國難；若亦不慎去就，稍拒官軍，不即擒送，及不住擾亂新邊，即是以迷固迷，與亂同道，自取塗炭，罪宜不宥，累年征討，定無蘇息。今特曉告，須議指揮。右下應係亡宋諸路州府軍縣官僚、僧道、耆老、軍人、百姓，可各照會，審擇長計，無招後悔。付逐處準此。」
天會五年十二月二十三日。
趙氏自結義本朝，屢違誓約，重犯罪愆，故於天會三年興兵問罪。父佶既走，子嗣哀鳴求好，復立嚴誓，要諸天地，質諸神明，其於委細，一如父約。豈謂官軍才退，子戾甚前，故於天會四年復舉師旅，廢滅趙氏。汴人既附昏德，復抗官軍，亦宜按以軍令，原其罪本已有所歸，並蒙寬宥。重念斯民，本朝既不貪土，又不可以久無主，仍委亡宋臣僚選舉道德隆懋堪為人主者，咸薦張氏綽有人望，克茲重任，立為大楚皇帝，繼主其民。朝廷推亡固存之義不謂不深，不期趙氏遺孽竄在郊遠，在彼潛謀不軌，輒行廢立，故自天會五年又舉大兵擒捕興復，所有趙氏本末罪狀已具曉諭。今緣逆賊逃在江、浙，比候上秋再舉，暫就涼、陘勘會，南民久習澆訛，雖丁寧說諭，尚多違背，況亡宋諸路前後攻降撫定，除陝西行府別有措置外，京東、京西、淮南等路並河北州府不少，比至擒獲趙構、別立新主以來，若不依行府已奉便宜行事，宣旨選擇幹事官員主領，亦慮相次又被偽賊暗竊連合，妄起事端，枉遭禍敗，須議指揮。右下知濟南府劉豫可知東平府事、京東、京西、淮南等路安撫使、兼諸路馬步軍都總管，大名、開德府、濮、博、濱、棣、滄、德州亦在節制，凡諸事體且循宋舊例。其徭役賦斂，會驗宋時特係煩酷，速宜就長規計，務從民便。至於獄訟亦要寬簡刑罰，臨事制宜，勿拘常法。其有未經納款州府軍縣，仰差人具說禍福利害，招攜歸業，免於將來再舉，枉遭驚懼。其間若有勞效，一心歸順，公務幹辦者，無問士庶，並依宋時例格，椿擬合補資級，就便出給公據，候立新君，別給正行付身。所有安撫司職分，合得請俸，並本司合用司吏、公使、人力，著依京東、西路安撫司已設置人數分例，或有今來事體比舊重大，約量添置。更於民間疾苦，特行減損，亦自從宜畫定。行府更慮諸路州府猶有執迷不從，或輒叛亂，已留重兵分屯衝要處所，仍摘留元帥左監軍分司在此，從宜措置施行。若有如上事理，本司力難克制，仰計會申覆左監軍，取候指揮。若諸州縣職員內，有見闕或不任職事，至於計運、勸農等事須至設官，即許便行差填替換，旋報監軍照驗，不得有違慢易。並下揚、真、楚、泗、泰、沂、海、徐、濱、棣、滄、德、博、淄、青、恩、清等州，襲慶、東平、開德、大名等府，雎陽、高郵、天長等軍，可照驗，並聽安撫使司節制，不得有違。付逐處準此。」
天會七年二月日。天會四年冬，元帥伐宋，師次高平，先遣烏淩噶思謀天使入汴致書。至五年二月六日，廢宋少主桓為庶人實錄。
天會四年十一月十六日，大金固倫尼伊拉齊貝勒、左副元帥自太原進兵，次澤州。十七日，至高平，遣使烏淩噶思謀致書宋少主以興師問罪之意，議欲割河為界，俾分遣大臣詔諭河東、北兩路兵民交割，仍先具凡所聽命不違國書還報。烏淩噶思謀即日馳馬上道。十九日，渡河，河上守卒無一人在者，聞天軍至，悉散去矣。所過居民藉藉有語，往往瞋目相視，間鬥數百里。二十日，次汴都。忽遇南軍數百騎，圍之數重，城門閉不得入。日已夕，詔開順天門，館於都亭驛，越一日入見崇政殿，跪致書，具申諭書意，並欲幹戾人蔡京、童貫、王黼、李綱、吳敏、陳遘、詹度、馬擴、張孝純家屬等九人，執赴軍前。宋主即日報書，引咎自責，祈請備至，遣門下侍郎耿南仲、同知樞密院事聶昌持詔分畫兩河四十四州軍。詔意大抵謂：「為人父母，豈忍為此？蓋不獲已，苟全汝生，猶吾民也，勿懷顧望。」抵晚陛辭，復令騎、吏數百護送出關，宿瓊林苑，軍士相聚謗罵，通夕不敢寐，遲明遂行。約二十六日，次河陽，遇元帥，遂引兵而南，河流淺涸，不用船筏，策騎而渡。閏十一月二日，駐汴之青城。三日，復遣烏淩噶思謀同借保靜軍節度使蕭慶、借司農少卿楊貞幹致書，欲畫河內州郡，並前次使人所索官吏漏落之數，如蔡攸、徐處仁、王安中、李彌大、劉Ａ４、折彥實、折可求、呂仲、王稟，及趙良嗣、蔡靖、高世由、范直方、滕茂實、李嗣本家屬，並約少主出城會盟，以示大信。烏淩噶思謀持書扣城，城上皆持滿相向，遂駐射。又策馬前諭使旨，復投矢石見拒。薄暮傳詔，繼而止舍都亭驛。七日，入見崇政殿致書。八日，得旨詣都堂與三省長官何等集議報書，第言始割三鎮，即遣馮澥、李若水如約。復議畫河，又遣耿南仲、聶昌分詣，而會盟不從。九日，陛辭，出安上門復命。十四日，又遣烏淩噶思謀致書云：「使還，少主以會盟為疑，可遣右僕射何赴軍前計議，而以上皇、皇弟越王、太子為質。」翌日，烏淩噶思謀病臥館中，不能朝。詔中使挾醫馳視。十七日，得旨乘肩輿入對，不拜。詔內侍給扶奏事畢，免辭謝，以皇伯、保順軍節度使、開府儀同三司、安康郡王仕Ａ７同馮澥計議，留何不遣，詔烏淩噶思謀乘臥輿還報。既還，止帳中，元帥飭遣數醫臨視。黎日，力疾詣帥府復命以歸。二十四日，疾有瘳。二十五日，大軍自南壁登城，元帥傳令不得輒下城縱掠。二十七日，宋少主遣宰相何、中書侍郎陳過庭、皇弟濟王栩請命。二十九日，又遣皇叔燕王俁、越王偲、皇弟鄆王楷、景王杞、濟王栩、祁王模、莘王植、徐王棣、沂王咢、和王栻、信王榛凡一十一人，請命於元帥，而不得見。第遣皇弟四人還諭少主，令速出郊。三十日昧爽，少主素隊出南薰門，大臣侍從親王等從者四百人。烏淩噶思謀傳元帥旨，迎勞少主畢，遂館伴少主於青城，宰執泣。十二月二日，少主降服上表，稱臣待罪，表云：「長驅萬里，遠勤問罪之師，全庇一宗，仰戴隆寬之德，感恩念咎，俯極危衷。臣猥以眇躬奉承大統，懵不更事，濟以學非，昧於知人，動成過舉，重煩元帥來攻陋邦，三里之城已失藩維之守，九廟之祀幾成煨爐之餘，不圖深仁，曲假殘息。茲蓋伏遇伯大金皇帝乾坤之德甚溥，日月之照無私，不怒之威既追蹤於湯、武，好生之德且儷美於唐、虞，弗念一夫之辜，特全萬人之命，宇宙載肅，宗廟復安。文軌既同，永托保全之惠；雲天在望，徒深嚮往之誠。臣謹奉表稱謝以聞。」表入，復令易服稱謝為待罪雲，焚香讚拜禮畢，見元帥於端成殿，酒三行，烏淩噶思謀復陪少主入城，次南薰門。城中官吏、軍士、父老持香花迎於門內者填塞道路，呼萬歲聲徹數里，悲涕交下。少主泣涕不止。少主還內，館烏淩噶思謀於都堂，始括馬幾萬匹，又出內帑千萬縑犒軍，惟金銀表段不能副所須，詔開封府尹自府庫洎臣寮戚里大姓之家悉皆搜取，而所得不及百之一。少主自是不御殿，惟坐祥曦小殿見使人等。五年正月九日，元帥以書約少主議事，使烏淩噶思謀復館伴少主於青城，親王位西廡下，始取冠冕法服，上所尊號玉冊、大駕、法駕、鹵簿、五輅、副輅、九鼎、八寶國子監書板、三館秘閣四部書、太常禮物、大成樂舞、明堂大內圖以至乘輿服御珍玩之物，翰林醫官，教坊樂工，宮人內侍，各以百十數。少主日遣使數輩降親劄督責有司，輦致軍前。二月六日，出大金皇帝所降詔，廢宋少主。素服望闕，伏拜受詔，大臣、親王、侍從皆從禮畢，還館讀詔云：「既為待罪之人，自有易姓之事。」廢帝抒思良久，易衣撤塌乃坐，諸王在旁，流涕嗚咽。元帥即遣左丞馮澥、樞密曹輔入侍廢帝，大臣何以下悉散從軍中。薄晚，元帥傳諭廢帝親筆召太上皇、太上皇后、妃嬪帝姬以下悉詣軍前。翌日，太上皇、太上皇后鄭氏出城。元帥使烏淩噶思謀出迎且辨奸詐，即引入與廢帝同館。廢帝詣上皇，相持號慟。上皇獨毅然不改容，曰：「天之所廢，吾其如天何？」未幾，諸王嬪御以下畢至，親王二十八人，帝姬一十五人，皇太子一人，諸王男女一十六人。元帥日遣使問上皇、二後、廢帝起居，供饋甚厚，凡所需用，悉取無禁。遣馮澥、曹輔出館。
臣耶律延禧言：「今月十八日，西南、西北兩路都統府差蕭愈等齎到文字，準奉詔旨招諭者。伏念臣祖宗開先順天人而建業，子孫傳嗣賴功德以守成，奄有大遼，權持正統，拓土周數萬里，享國逾二百年，從古以來，未之或有。迨臣纂紹，即已妄為，恃太平既久之時，隳累代常行之法，浸行侮易，先忤交和，輒無名以舉兵，望有捷而張勢，曲直既顯，勝負自分，雖黷武之再三，曾敗績之非一。往馳信使，永講前歡，特蒙天地之恩，許結弟兄之睦。臣更為眩惑，弗克遵依，以是再引干戈，重尋釁隙，民神共怒，智力俱窮，寶命既歸，神器難守。宗廟傾覆，甘承去國之羞；骨肉既俘，獨作逃生之虜。非天時之未識，緣已罪之尤深。宣諭幸聞，宸恩得浹。臣自知咎惡，猶積兢惶。伏望皇帝陛下念上世之舊歡，恕愚臣之前過，許奉先人之祀，留為亡國之餘，則百生荷再造之恩，一族感聚居之義。謹與見在從官，望闕俟罪。」
臣延禧言：「四月八日，齎到詔書一道，特免臣罪，及撫諭仍與西南、西北兩路都統、貝勒同朝見者，豈不自知？合被罪盈之責，將何以報？特蒙望外之恩，欣幸越常，兢惶失次。伏惟皇帝陛下仁洽萬物，道配二儀，猶推不忍之心，靡追既往之咎，溫頒天語，秩振德音，俾底安全，特寬罪戾，非一身倖免武、湯問罪之威，抑舉族均荷唐、虞好生之德。今專俟都統、貝勒等赴關，同行次。」
敕下大遼皇帝延禧：「定矣廢興之數，雖謂在天，跡其榮辱之來，無非象德。從古以降，其事皆然。以爾長惡謂之不君，積釁至於亡國。比讒迕直，侮聖矜能。烝淫見亂於人倫，驕佚不移於本性。銅山屬弄臣之輩，金穴藏外戚之家。對之終日無話言，行之當代唯亂政。淫刑以逞，視妻子如豺狼；典禮不修，輕人臣如犬馬。旋聞中外，大紊紀綱，朋邪與中正無分，優娼共后妃雜處。室如懸磬，猶能峻宇雕牆；人之流離，不輟從禽逐獸，邦之杌隍，民曰怨諮。方當降罰之時，更稔怒鄰之意，蕩搖我邊鄙，招納我叛亡。爰自先朝，以修武事，我師直而順動，彼勢屈以自摧。曾於奔北之間，輒有和成之請，即為恩義，許結弟兄，更引美矣之辭，矯示友於之字，孽既自作，禍從此深，骨肉見俘，宗祧失守。疇昔大勢已謝，往銜去國之悲，於今後事何為？莫有逃天之計，自知窮蹙，方以歸投。然嘉來意之甚勤，其奈罪條之具在？既為天之廢棄，又為民之仇讎，加之斧鉞，則豈謂無名；投諸魑魅，則誰雲不忍。事難與恕，朕固合為。載念取亂覆昏，屬兵武有成之績；繼絕興廢，是國家非常之恩，勉降新封，止除舊號，可封為海濱王。其供帳安置，並如典例。嗚呼！朕循故事，無專己以妄為。爾有前非，宜撫躬而內省，祇復厥命，以保乃身。故茲詔示，想宜知悉。」
臣延禧言：「今月七日，伏蒙聖慈，特賜詔書一道，降封臣為海濱王者。罪當不免，誠天下之公言；恩反有加，見聖人之全度。事來望外，喜出憂中，伏念臣粵自祖宗肇有社稷，山河固國，開數萬里之提封；功德浹民，享二百年之福祿。迨臣繼統之後，昧於守成之難，矜得太平，作為多罪，先絕鄰好，輒造釁端，遂出無名之師，果為有德者勝，未更十載，並失五都，左右以之離心，中外以之解體，漸及窘迫，旋至播遷，大寶已歸，神器安在？朝夕莫保，骨肉見離，伶俜一身，棲苦萬狀。昔兵連怨結，幾年忤先帝之心：今勢盡力窮，何計逃吾君之手？伏承皇帝陛下具依遺旨，明諭聖言，許臣不死之恩，恕臣既往之咎，故當遵聽，是即歸懷，今則先廟告成，中宸賜見，淩兢失魄，慚汗何顏？即加斧鉞之誅，正為當罪；如投魑魅之處，非不甘心。豈期遽易刑章，曲從禮典？所幸得全性命，敢希天上之恩；何期不伍公侯，更賜日中之號。此蓋皇帝陛下大明遍照、至德兼容，取亂侮亡，仗殷、周之義；繼絕興滅，推唐、虞之仁，以致此身得承先祀。倘九廟之靈不昧，亦知感恩；況百口之屬更生，何忘報德？」
相時而動，動止固未之有常；順天者存，存亡寧可以不察。事屬已定，人難執迷。伏惟皇帝陛下祇奉先猷，紹隆正統，皇天所以假手而誅亂生，民所以延頸而傒蘇，臣等素提一旅之師，旋屬百六之運。自秦、晉之捐代，洎文後之擅權，政教皆失其紀綱，恩威不行於咫尺，十家欲叛者八九，一日將死者再三。在亡遼無可事之君，顧大金有難歸之路，故率萬兵而附漢，然嘗三載以撫燕，宋主載嘉，秦官是予，念曾感一餐之惠，尚思捐七尺之軀，故窮捍禦之勞，庶圖報答之效，戰卒既寡，餘力何施？矧知上帝之是依，敢思困獸之猶鬥，豈一身之是惜，念百姓之無辜。頃者東征，雖曾雷震之敢犯；今焉北面，尚期天地之有容。臣等謹以全燕文武官吏將校並馬步甲兵十萬，及係官斛粟、錢帛諸物等，謹陳表上進以聞。
我伐用張，果獲師中之吉；罪人斯得，旋為道左之降。凡預見聞，孰不呼舉！竊惟有宋，昔謂殊鄰，始馳一介而來，請講兩朝之好，推誠以待，背德不恭。乃父陰結於平山，既渝海上之約；厥子不割我三鎮，又愆城下之盟。殆惡貫之既盈，蹈覆車而不戒。聖算先定，天兵載揚，以蟻蟲蚊蚋之屯，戰犭區虎熊羆之士，且天助者順，人助者信，既弗履行，雖城非不高、池非不深，詎能固守？彼眾狼狽而失據，我軍奮躍以登陴。夷門之火始然，汴河之水皆沸；臣主無捐軀之所，社稷有累卵之危；問使絡繹以求哀，諸弟涕洟而拜叩；申致畫河之請，敢逃削地之誅。且能修臣子之極恭，惟所命合；是用存朝廷之大體，不即滅亡。已昭討叛之刑，又著服柔之義。金鼓一動，威德兩全。此蓋皇帝陛下旋乾轉坤，開日辟月，逍遙遊息而廣土以定，拱揖指顧而大事聿成。巍巍武功，高冠百王之上；煌煌國步，獨尊六合之間。臣叨處鼎司，出提兵馬，逢千年之會，徒共快於斯時；奉萬壽之觴，恨阻陪於列辟。
伏睹破汴俘獲宋主者，釁生鄰國，宜我伐之用張；佑自皇天，果罪人之斯得。照臨之下，汴舞攸同，切以天棄宋邦，運終趙氏，為鄰數載，取怒兩朝。佶則背先帝之恩，遽渝海上之約；桓則負我皇之義，又違城下之盟。惟父子之罪同條，故神人之心共棄；既為所愾，必訖於亡。王旅嘽々，往專求於首惡；虎臣矯矯，思亟奏於膚功。羽檄旁飛，神旗南指。郡縣繼下，城壁俱摧。全軍徑濟於黃河，王氣潛消於赤縣。堅甲利兵，固資義勝；高城深壘，其如德何？自知天網以難逃，俱詣軍門而請罪。望闕虔籲天之請，在郊展銜壁之儀。願上版圖，乞為臣屬。獲諸殷紂，武王自誓於商郊；絏彼秦嬰，高祖親營於灞上。未如聖代，專委帥臣。去年獲遼國之君，遙聞捷報；今日浮汴都之主，坐聽降音。不出戶庭，克平海宇。此蓋皇帝陛下神謀獨運，廟算無遺。甫逾再稔之間，繼有非常之事。告成先廟，振不墜之英風；傳報諸侯，聳無敵之強勢。六合之內罔不服，千古以來未之有。如臣等叨備宰司，獲承聖略，愧無裨讚，徒幸遭逢。元會在辰，式集四方之賀；愚誠歸美，敢揚萬壽之休。
臣等奉詔伐宋，屢克城邑，繼至汴京。閏月二十五日，克汴。三十日，宋主趙桓出城。今月二日，率其諸王、百官、國人、僧道望闕稽首，跪上降表者。稔惡弗悛，自難逃於天網；得道多助，孰敢抗於王師。惟宋當八世之承平，恃百年之儲積，內有甲兵之備，外無邊境之虞，以其隔大海之遙，未嘗通先朝之問。太祖大聖皇帝誕膺曆數，肇造邦家，彼乃密修浮海之勤，懇致復燕之請，輒憑一介，遂割兩京，曾未立於歲時，已遽忘於恩造，動搖我封部，招納我叛亡。皇帝陛下以生靈為心，擴乾坤之量，但令理辨，曲示含容，迄無意於改圖，方興師而問罪。佶則倉皇而遜位，桓惟哀泣以求存，議割三府之疆，請復兩朝之好。豈意我師甫退，信誓又渝，茲益重於前愆，累再煩於天討。蓋憑成算，以底全功，遂令繼世之君，俱為亡國之虜。威靈遐暢，文軌大同。臣等出分閫外之憂，坐獲師中之吉。躬齊五伐，不勞仗鉞於商郊；仰祝萬年，願郊奉觴於漢殿。
制詔佶曰：「王者有國，當親仁而善鄰；神明在天，可忘惠而背義。以爾頃為宋主，請好先皇，始通海上之盟，求復山前之壤，因嘉懇切，曾示允俞。雖未夾擊以助成，終以一言而割錫。星霜未變，釁隙已生。恃邪佞為腹心，納叛亡為牙爪。招平山之逆黨，害我大臣；違先帝之誓言，愆諸歲幣。更邀回其戶口，惟巧尚於詭辭。禍從此開，孽因自作。神人以之激怒，天地以之不容。獨斷既行，諸道並進。往馳戎旅，收萬里以無遺；直抵京畿，豈一城之可守？旋聞巢穴俱致崩分，大勢既以雲亡，舉族因而見獲。悲銜去國，計莫逃天，雖雲忍致其刑章，無奈已盈於罪貫，更欲與赦，其如理何？載念與其底怒以加誅，或傷至化，曷若好生而惡殺，別示優恩，乃降新封，用遵舊制，可封為昏德公。其供給安置，並如典禮。嗚呼！事蓋稽於往古，曾不妄為；過惟在於爾躬，切宜循省。祗服朕命，可保諸身。」
制詔桓曰：「視頹網以弗張，維何以舉；循覆轍而靡改，載或爾輸。惟乃父之不君，忘我朝之大造，向因傳位，冀必改圖，且無悔禍之心，翻稔欺天之惡，作為多罪。矜恃奸謀，背城下之大恩；不割三鎮，構軍前之二使。潛發尺書，自孽難逃。我伐再舉，兵士奮威而南指，將臣激怒以前驅，壁壘俱摧，郡縣繼下，視井惟存乎茅絰，渡河無假於葦航。豈不自知，徒嬰城守；果為我獲，出詣軍前。尋敕帥臣，使趨朝陛。罪誠無赦，當與正於刑名；德貴有容，特優加於恩禮。用循故事，俯降新封，可封為重昏侯。其供給安置，並如典禮。嗚呼！積釁自於汝躬，其誰可恕？降罰本乎天意，豈朕妄為？宜省前非，敬服厥命。」
臣佶伏奉宣命，召臣女六人賜內族為婦，具表稱謝。伏蒙聖恩賜敕書獎諭者，仰勤睿眷，曲念孤蹤，察流寓之可憐，俾宗藩之有托。伏念臣棲遲一已，黽勉四遷，顧齒發以俱衰，指川途而正邈，獲居內地，罔間流言，得攀若木之枝，少慰桑榆之景。此蓋伏遇皇帝陛下擴二儀之量，孚九有之私，憫獨夫所守於偷安，辨眾情免涉於疑似。臣敢不誓堅晚節，力報深仁，儻伏臘稍至於蕭條，賴葭莩必濟乎窘乏，尚祈鴻造，俯鑒丹衷。臣無任瞻天望聖，激切屏營之至。
天恩下逮，已失秋氣之寒；父子相歡，頓覺春光之暖。遽沐絲綸之厚，仍蒙縑繐之頒，感涕何言，驚惶無地。竊以臣舉家萬指，流寓三年，每憂糊口之難，忽有聯親之喜，方虞季子之敝，誰憐范叔之寒，既冒寵榮，愈加驚悸。此蓋伏遇皇帝陛下唐仁及物，舜孝臨人，故此冥頑，曲蒙保衛。天階咫尺，無緣一望於清光；短艇飄搖，自此回瞻於魏闕。
暫留內殿，忽奉王言，特許手足之相歡，更被縑絪之厚賜，喜驚交至，恩旨非常。伏念臣稟性冥頑，賦質忠實，負邱山之罪；天意曲全，聯瓜葛之親。聖恩隆大，方念無衣之卒歲，遽欣挾纊之如春。此蓋伏遇皇帝陛下仁恕及人，勞謙損己，雖天地有無私之覆載，而父母有至誠之愛憐。念報德之何時，懷此心而未已。
臣佶言：「伏蒙宣命，差官館伴臣赴和囉噶路安置，於今月二日到彼居住者。曲照煩言，止從近徙；仍敦姻好，尚賜深憐。大造難酬，撫躬知幸。竊念臣舉家萬指，流寓連年，自惟譴咎之深，常務省循之效。神明可質，詎敢及於匪圖；天地無私，遂得安於愚分。驚濤千里，顛躓百端，幸復保於桑榆，僅免葬於魚鱉。此蓋伏遇皇帝陛下垂邱山之厚德，擴日月之大明，非風波而可移，亦浸潤而不受。回瞻象闕，拜渥澤以馳心；仰戴龍光，感孤情而出涕。」
皇帝若曰：「朕聞公於御物，不以天下為己私；職在牧民，乃知王者為通器。威罰既以殄罪，位號宜乎授能。乃者有遼運屬顛危，數窮否塞，獲罪上帝，流毒下民。太祖武元皇帝仗黃鉞而拯黔黎，秉白旄而誓師旅。妖氛既掃，區宇式寧。爰有宋人來從海道，願輸歲幣，祈復漢疆。太祖方務善鄰，即從來議。豈意天方肇亂，自啟釁階，陰結叛臣賊虐宰輔，招集奸慝擾亂邊陲。肆朕篡承，仰承先志，姑存大體，式示涵容。乃復蔽匿逋逃，誇大疆域，肆其貪狠，自起紛爭，擾吾外屬之藩鄰，取其受賜之疆土。因彼告援，遂與解和，終莫聽從，巧為辭拒。爰命將帥，敦諭盟言，許以自新，終然莫改。偏師傅汴，首惡奔淮，嗣子哀鳴，請復歡好，地畫三鎮，誓卜萬年。凡有質要，悉同父約。既而官軍未退，夜集眾以犯營；誓墨才乾，密傳檄而堅壁。私結人使，陰構事端，以致再遣師徒，詰茲敗約。又起畫河之議，復成緩戰之謀。既昧明神，乃昭聖鑒，京城摧破，鼎祚淪亡。無並爾疆，以示不貪之德；止遷其主，用張伐罪之心。建楚新封，守宋舊服，庶能為國，當共息民，不料懦夫難勝重任，妄為推讓，反陷誅鋤。如構者，宋國罪餘，趙氏遺孽，家乏孝友，國少忠勤。銜命出和，已作潛身之計；提師入衛，反為護己之資。忍視父兄甘為俘虜，事雖難濟，人豈無情？方在殷憂，樂稱僭號，心之幸禍於此可知。乃遣重兵連年討捕，比聞遠竄，越在島夷，重念斯民亂於無主，久罹塗炭未獲昭蘇，不委仁賢，孰能保定？諮爾中奉大夫、京東、西、淮南等路安撫使、兼諸路馬步軍都總管、東平府事、節制大名、開、德等府、濮、博、濱、棣、德、滄等州劉豫夙擅直言之譽，素懷濟世之才，居於亂邦，生不偶世。百里雖智，亦奚補於虞亡；三仁至高，或願從於周仕。當奸賊擾攘之際，愚氓去就之間，舉郡來王，奮然獨斷。逮乎歷試厥勳克成，委之安撫德化行，任之尹牧獄訟理，付之總戎盜賊息，專之節制郡國清。況有定衰撥亂之謀，拯變扶危之策；使民無事則橐弓力穡，有役則釋耒荷戈，罷無名之徵，寢不急之務；徵遺逸，舉孝廉；振紀綱，修制度；省刑罰而去煩酷，發倉廩而息螽螟。神人以和，上下協應。比下明詔，詢考輿情，列郡同辭，一心仰戴。宜即始歸之地，以昭建業之元，是用遣使某官高慶裔、副官韓昉備禮以璽綬寶冊，命爾為皇帝，國號大齊，都大名府。世修子禮，永貢虔誠，錫爾封疆，並從楚舊，更須安集，自相攸居。爾其上體天心，下從人慾；忠以藩王室，信以保邦圻。惟天難諶，惟命靡常，常厥德，保厥位。爾其勉哉！無忽朕命。」
制曰：「嚴寶冊以薦鴻名，既俯從於眾欲；布恩書以敷惠澤，宜大渙於群生。眷予異姓之王，夙有同寅之德。肆頒明命，孚告治朝。蜀王劉豫敦大而直方，高明而寬厚。早居南服，以直言強諫聞於時；頃在東州，以智略英資長於眾。八年享國，一節事君。審運會之有終，識廢興之惟義。視去位如脫屣，以還朝為登仙。向之富國強兵，何霸王之足道；今也樂天知命，豈得喪而能移。爰因慶賞之行，益示褒榮之典。胙以陶邱之土，昌其井絡之封。於戲！列土以建侯邦，誓已堅於帶礪；盡忠以藩帝室，心宜炳若丹青。茂對龍光，永綏福祿，可進封曹王，食邑一萬戶，實封一千戶，令有司擇日備禮冊，命主者施行。」
禮成大冊，澤霈普天。特列進其封階，不遐遺於舊物。望闕拜命，闔門感恩。臣豫誠歡誠忭，頓首頓首。伏念臣昔仕本朝，粗歷官要，昧方柄圓鑿之理，竭徙薪曲突之忠。項氏將亡，有范增而不用；周家既勝，以箕子而來歸。試用微能，爰升大位，辭不獲已，報當若何？承積年殘毀有餘，凡百事艱難極甚；辟寇賊以置朝市，披荊棘而創耕桑；應機投隙以傾挫敵讎，損己便人以招集散徒。忘寢忘食，必躬必親，培廣業之惟勤，庶大恩之不玷，俄知廢罷之議，愈盡措畫之心，要先時成績於斯邦，覬後日受知於上國。至聞混一之義，不待再三之言，即隨使人往受宣命，素所措備，復何遲疑？八年辛苦以經營，兩手歡欣而分付，帝號若釋重負，王爵尤感鴻恩，自得清閑而北來，未嘗徘徊而南望。久安僻地，忽被改封，洎捧讀於訓辭，若恭聽於睿語，溫其如玉，暖然如春。星斗輝輝，麗窈然之天道；典謨渾渾，顯大哉之王言。徽軫爨下之焦桐，青黃溝中之斷木；光生懸磬之室，榮張設羅之門。此蓋伏遇皇帝陛下德奉三無，仁鈞九有，敬識百辟之享，獨觀萬化之原，有功而必見知，無棄而常善救，遂令窮悴得賴褒嘉，臣敢不守靜致虛，安時處順，何以效涓埃之報？惟不為名器之羞。
