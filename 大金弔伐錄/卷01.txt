
天輔元年十二月，宋主遣登州防禦使馬政來曰：「日出之分，實生聖人。竊聞征遼，屢敗敵。若克遼之後，五代時所取燕、雲、兩京地土，願畀下邑。」二年正月乙巳，宋使馬政回。遣索多報聘，與宋約夾攻燕、西二京，隨得者取其地。若出國所取，即不在分割。三年夏四月丙子朔，使南宋索多回，同宋使趙良嗣及其子宏來。索多見受宋國團練使官，上命杖而削之。南使回，遣貝勒錫林、赫嚕等同往。四年二月己亥，使南宋錫林、赫嚕等回，同宋使趙良嗣、王暉復以祈請燕、西二京地界書來。六月庚午朔，遣宋使趙良嗣等回，以所獲上京同知蘇守告與宋，且約夾攻取燕、西二京地如約議。十二月丁卯朔，宋使馬政復來請燕地，命如前約。六年夏四月壬辰，遣圖克坦烏濟、高信格使於宋。七年正月己卯，與宋書，略曰：「往歲越海計議，興兵夾攻，每有克獲，所得者取。後違此約，獨乘遼勢已衰，始行侵討，而乃反被追襲，聞軍帥劉延慶等已坐責罰。又燕京僭號普賢女上表再三乞請，稱有南兵入城，力戰破之，殺戮殆盡，歸命上國，願為附庸，猶存大信。以先許宋人之請，若彼能如元約，來攻克捷，則事在不言。既此間得而分付，理應有報，是以宣諭趙良嗣等，合取時貢銀、絹共準一百萬貫。良嗣等言，奉旨並請西京路地界；若不從所請，止得燕京，即納二十萬匹、兩；設猶未允，更加綾二萬匹，外不敢擅加。今相度燕京諸州土廣人眾，今取與未決，豈可輕易便行分付？請抽退臨邊士卒。」
二月癸卯，遣貝勒尼楚赫、道喇為宋使副，以烏淩噶思謀為議事，答宋主書曰：「來書雲所言代稅物貨，並事目所載色數價值，交割月日、處所，與畫定界至，遣使賀正旦生辰，及置榷場事，並如來示所諭，備悉美意外。今年合交銀、絹，稱候到依契丹舊交月日交割，特異元書，理合一就，重念春農搬運不易，曲從來意。其銀、絹請自前來與契丹物色一般者交送，所有燕城，候各立盟誓，然後交割。今立誓草付國信使副，到請依草著誓，至日當議復盟。春律在中，冀膺多福。今差貝勒尼楚赫、道喇為國信使副，及思謀充議事。有少禮物，具諸別幅。專奉書陳達不宣。謹白。」
昨者趙良嗣到上京軍前，計議五代以後陷入契丹舊漢地州縣，時止許燕京。及再差馬政更議西京，回書只請就便計度收復，尋為彼不能取，致本朝自行撫定。又差趙良嗣等來議，稱燕、西兩京已曾計議，緣為西京不在許限，只許燕京所轄六州。來書雲其西京別作一段，今來又令良嗣等計議西京，欲一就收復。雖貴朝不經夾攻，而念兩朝通和實同一家，必務交歡篤於往日，今特許與西京、武、應、朔、蔚、奉聖、歸化、儒、媯等州並地土民戶，其已西並北一帶接連山後州縣地土人民不在許與之限。據所許民戶地土甚多，自來攻伐撫慰，將帥士卒艱苦不少，今來別無再索經略，請差人交割。其諸事理，已宣諭趙良嗣去訖。來書稱契丹出沒，今差人押領大軍往彼，幸踏地裏交割。發行月日，已諭使人省會，所有盟誓候交割了日議定。
三月戊午，命馬同權管勾燕京事，將以其地付宋故也。丙寅，宋使盧益、趙良嗣、馬擴以回書來。三月日，大宋皇帝致書於大金大聖皇帝闕下：「華緘薦至，契好增勤。爰馳預政之臣，共著約神之誓。惟兩朝弔民伐罪之舉，振古所無，而萬世講信修睦之誠，自今伊始。用堅盟載，永洽鄰歡。來書云：『燕城候各立盟誓，然後交割。今立誓草付國信使副，到請依草著誓，至日當議復盟，銀、絹請自前來與契丹物色一般者交送。』並如來諭。順履融和，茂迎福祉。今差中大夫、試工部尚書盧益、龍圖閣直學士、大中大夫趙良嗣充國信使，閤門宣讚舍人馬擴充國信副使。有少禮物，具諸別幅。專奉書陳達不宣。謹白。」
所諭西京、武、應、朔、蔚、奉聖、歸化、儒、媯等州並地土民戶，本朝撫定，備荷美意，已令盧益等持銀、絹往軍前賞設。夏國素號狡獪，唯務詐誕，與昏主實甥舅唇齒之國，日近上表乞本朝勾退北邊兵馬文字內指言貴朝，仍自雲與昏主累世姻親，詢訪得知處所。及稱奉昏主之命，軍州及土地人民權令守護招集，無使叛賊一向擄掠，故夏國起集援兵屯於境上。並據邊臣累奏，夏國見勾集重兵，廣備糧食，藉助昏主，軍聲甚大，用意非淺。除已指揮河東等路整備禦逐外。深恐貴朝欲知其詳，所有真本文字，今付去人。西京管下州縣，前書已言非務廣土，實欲備禦昏主，為彼此之利。今若將已西並北一帶州縣土地付與夏國，則不特昏主見在天德、雲內地分出沒，若使夏國據黃河以東州縣，必與昏主合力，為害不細。夏國自去歲已輒占據清肅、河清兩軍，如欲與此兩處，請貴朝詳度外，其寧邊、天德、雲內已西並北一帶州縣土地，合以黃河及漢地為界。漢地外以北土地，如欲付與他國，並從貴朝。又，持到誓書，其間事理，並依貴朝誓草。
兩朝交往禮儀，除合依見行禮儀外，傳聞已上尊號，今議特稱尊號，以表交歡。他日本朝如上尊號，貴朝亦合相稱。近累據河北、河東帥司沿邊之州軍探報，契丹昏主見在天德、雲內地分出沒，已逼近應、朔等州。繳到昏主招諭軍民補授官職真本文字，已令宣撫司移文貴朝照會。及已指揮河東路遣發兵馬，救助應州一帶極力備禦外，請貴朝早發大軍，往彼掩襲，因以照應交割，發行月日，從貴朝所便。傳聞四軍蕭幹已即位，號神聖皇帝，改年天嗣。如所傳是實，所當至慮，早議招捉。使人尼楚赫等已待以厚禮，用示誠意。自此使聘往來禮數，彼此並依契丹舊例，亦如來諭。但契丹往還舊禮，有不係事繁復者，合行裁定，庶彼此為便。置榷場去處，從貴朝所便，交易並如契丹體例。
維宣和五年，歲次癸卯，三月甲寅朔，四日丁巳，大宋皇帝致誓書於大金大聖皇帝闕下：「天之所助者順，人之所助者信。履信思乎順，則自天祐之，吉無不利。昨以大金大聖皇帝創興，並有遼國，遣使計議五代以後陷入契丹燕地，幸感好意，特與燕京、涿、易、檀、順、景、薊並屬縣及所管民戶。緣遼國尚為大金所有，以自來與契丹銀二十萬兩、絹三十萬匹，並燕京每年所出稅利，五六分中只算一分，計錢一百萬貫文，合值物色，常年搬送南京界首交割，色數已載前後往復議定國書，每年並交綠礬二千栲栳。兩界側近入戶不得交侵，盜賊逃入，彼此無令停止，亦不得密切間諜，誘擾邊人。若盜賊並贓捉敗，各依本朝法令科罪訖贓罰，雖盜賊不獲，蹤跡到處，便勒留償。若有暴盜，或因別故，合舉兵眾，須得官報沿邊官司。兩國疆界各令防守，兩朝界內地各如舊，不得遮堵道路。至如將來殊方異域，使人往還，無得禁阻。所貴久通歡好，庶保萬世。苟違此約，天地鑒察，神明速殃，子孫不紹，社稷傾危。專具披述不宣。謹白。」
一，下項物計錢九十八萬七千二百四十貫文，內除綾羅錦圈線不見分兩外，計重二十五萬九千五百斤，準一萬七千三百秤。
累交聘禮，敦講世和，復紓使傳之華克，示載書之信，指以萬祀，昭然一言，茲見繼好息民之心，而得親仁善鄰之美，義欲存於堅久，事更宜於宣陳。據燕京疆界，只依兩朝差去人員同行檢視交割為定。所云交付西京邊界並夾攻契丹皇帝事，已遣近上官員押令大軍，勒於今月十一日於彼應會，仍報宣撫司，凡關夾攻事件，須令與差去官員計議，從長施行。其邊界亦依割定領受，仍已逾使人，卻合有回謝禮數，並報復文字，送付差去。軍下官員前次議取被掠並逃去人戶，雖令宣撫司交付，卻只推延，不肯早行發遣，至今一未結絕，必若邊吏徼功，違約展轉，如上不切稟從實關，引惹紊亂，有失將來久結歡好，若是再取如此人口，亦仰所司疾速發遣。又以契丹皇帝在陰山，和勒博在奚部山谷，以此兩處勾當軍事，今取嶺北鴛鴦濼坐夏相度，所謀雖同，如或不泯後患，地裏咫尺，特關貴國。自餘分遣別路兵馬，須是當朝供給，只據收捕和勒博、契丹皇帝兩路兵馬糧食，合銷米一十萬石，宜早處分取月日，於檀州、歸化州兩處，分路般送到，佇俟回報。炎在候，保嗇是期。
惟信與義，取天下之大器也，以通神明之心，以除天地之害。昨以契丹國主失道，民墜塗炭，肆用興師，事在誅吊。貴國遺使航海計議，若將來並有遼國，願還幽、燕故地。當時曾有依允，乃者親領兵馬，已至全燕，一方城池不攻自下，尚念始欲敦好，特以燕京、涿、易、檀、順、景、薊並屬縣及所管民戶與之如約。今承來書：「緣為遼國尚為大金所有，以自來交與契丹銀二十萬兩、絹三十萬匹，並燕京每年所出稅利，五六分中只算一分，計錢一百萬貫文，合值物色，常年搬送南京界首交割，色數已載前後往復議定國書，每年並交綠礬二千栲栳。兩界側近人戶不得交侵，盜賊逃人，彼此無令停止，亦不得密切間諜，誘擾邊人。若盜賊並贓捉敗，各依本朝法令科罪訖贓罰。賊雖不獲，蹤跡到處，便勒留償。若有暴盜，或囚別故，合舉兵眾須得官報沿邊官司。兩國疆界各令防守，兩朝界內地各如舊，不得遮堵道路。至如將來殊方異域，使人往來，無得禁阻。所貴久通歡好，庶保萬世。苟違此約，天地鑒察，神明速殃，子孫不紹，社稷傾危。」本朝志欲協和萬邦，大示誠信，故與燕地兼同誓約。苟或違之，天地鑒察，神明速殃，子孫不紹，社稷傾危。如變渝在彼，一準誓約，不以所與為定。
四月日，大宋皇帝致書於大金大聖皇帝闕下：「使車復至，聘問彌殷，式馳約載之嚴，共著齊盟之重，誠參天地，惠浹神人。取亂侮亡，遂底六師之績；敦信明義，共圖萬世之安。仍眷雲中，外虞昏主，並沐親仁之好，獲從恢復之心。遠稔忱恂，倍增感懌，用傳於後，永置於懷。兩朝著誓之後，所務通歡繼好，以保永世，末節細故各不須較。邀功生事構造之人，彼此所宜深察。所云糧食，燕、雲兩處無可計辦，今特於內地掇那米五萬石，二萬石令河北路宣撫司於古北口外交割，三萬石令河東路宣撫司於歸化州或應州以北道路通快處交割，並於七月一日以前節次輦致前去，計會貴國軍下官員般取。餘事悉如來諭。順綏炎律，茂履純休。今具勒楊璞等回，有少禮物，具諸別幅。專奉書陳謝不宣。謹白。」
西南、西北兩路都統並奚王府路都統達賚、南路都統多昂摩節次由前後各管處所，亡去張覺、李石納蘇並招過及自南京回去。又，張覺等邀截下郎君錫庫，及援送燕京遣發統軍司所管以上逐起職官、百姓、工匠及諸軍下亡去，驅使人口、軍人、妻室，並劫掠偷遞過孳畜財物。自來累具文字，移牒大宋河北、河東路宣撫司，河東、雲中府經略安撫使等司，燕山府、代、應、朔、武等州取索，皆推注不為分白憑驗，伏乞朝廷詳酌。勘會兩朝誓書，盜賊逃亡，無令停止，亦不得密切間諜，誘擾邊人，及約定所許州縣、所管民戶，其餘包人戶並不在許與之限。今據逐處奏前件因依緣由，稱見獲憑驗，由自推注，不為分付，係違負自彼顯然。若只以違約推延，便望休止，亦不誤矣。所據隨處州縣因官寄客居契丹人戶，並逃亡招過，及上件邀回劫掠偷遞職官、百姓、工匠，驅使婦女孳畜財物等，如敦守誓約，請依在邊帥臣聽諜數目交付，仍指揮逐處禁止，乞回示。
六月日，大金皇帝致書於大宋皇帝闕下：「大寶之尊，允歸公授，守不以道，怒集人神。故先皇帝舉問罪之師，迨眇躬盡繼述之略，尤賴仁鄰之睦，生獲昏王之身。人心既以歡和，天下得以治定。爰馳使介，庸示披陳，逖惟聞知，諒同慶慰。今差復州管內達貝勒李用和、朝散大夫、守鴻臚寺卿、知太常禮院、騎都尉、太原縣開國伯、食邑百戶、賜紫金魚袋王永福充告慶國信使副。有少禮物，具諸別幅。專奉書陳謝不宣。謹白」。
天會三年十一月三十日，大金固倫尼伊拉齊貝勒、左則元帥致書於大宋宣撫郡王閣下：「既憑來信，復沐使音，未孚結納之誠。難避重煩之議。領兵前去之由，已載別牒。且兩朝之事，若不互相容會，須至戰爭。夫如是，則豈惟菑危轉甚，更恐生靈枉罹炭，是用遣人，以俟雅報。蓋以宣撫郡王所為結約和會，契義最舊，況承來文。若謂更有可議，務在通融商量。伏念宣撫郡王有輔立之功，位望所推，必謂議以讜言，扶斯將墜，與其交鋒爭戰以傷生民，寧若酌中兩便為計。果能如此，其於貴朝非止社稷久享安全，更獲兩下益固歡和，然後郡王忠孝克保終始，長守富貴，民賴其善，為天下之幸甚，豈不美哉！昔契丹請和之日，朝廷限以遼為界，不見聽從，乃及今日。所望取為前鑒，審觀事勢，與差去官員評議定一。律正嚴凝，佇膺多福。今差昭文館直學士王介儒、貝勒色哷美專奉書披述不宣。白。」
大金元帥府牒大宋宣撫使司：「近差寧昌軍節度使蕭慶、貝勒色哷美專往理會所索戶口事，所準回牒，稱本朝幅員萬里，人居散漫，若再行根究，難指有無。又據差馬擴、辛興宗所說，與上亦同。往者大宋與遼為鄰也，因爭疆場，歲輸金、帛，不獲厭足，遜辭添納，百餘年間，勤於朝聘，每事姑息，不可殫言，想其屈志實不獲已。由此而言，其苦於屈辱亦已深矣。幸遇我先皇帝天縱英謨，神資睿略，方經營天下之初，大宋遣使請雪前恥，由朝廷以恩化為務，親幸幽、薊，才下全燕，即時割賜，此朝廷所以大造於大宋，使大宋不勞而立其功，以神祖宗之屈，自此始也。大宋皇帝感斯大義，遂立嚴誓，卜於子孫，久敦信約，何期立渝盟誓，手書稱詔，構我邊京，使為叛亂，賊殺宰輔，邀回戶口？聖上以含容為德，取索戶口之外，一無理會，尚自不知悔過，及於沿邊多方作過，暫無自戢，為此依準所降宣旨，移牒回取確實有無歸還，卻稱本朝幅員萬里，人居散漫，豈期縱驕誇謾，棄德負義如此之甚也！酌其所意，謂我土地之廣，但得戶口，縱違誓約，畢竟何為？有此橫暴顯然而覺其奸回，容俟至今已為枉矣。若依前索以道理，實慮空逗歲月，今聊整問罪之師，且報納土之由，仍依回誓，收復元賜京鎮州縣。今月二十九日起發前進，須議公文牒具如前。今差昭文館直學士王介儒、貝勒色哷美等前去事，須牒大宋河北、河東、陝西等處宣撫使司，到請照驗先行，歸還朔、武等州，陳其罪戾，其一切聽命無違。公文回示，仍請貴司自就相近親見商議，容會結約。如或難以依應，即請剋期甚地，以決勝負，幸不疑惑住滯，以至別議施行。謹牒。」
往者遼國運衰，是生昏德，自為戎首，先啟釁端。朝廷爰舉義師，奉天伐罪，繄爾宋人，浮海計議，候並遼國，願割幽、燕，歲納金縑，自依舊例。先皇帝有客為德，嘉其來意，置以不疑，即時允應。爾後全燕既下，割之如約，其為恩信不謂不多，於是要之以天地，質之以神明，乃立誓文，盜賊逃人，無令停止，亦不得間諜，誘擾邊民，俾傳之子孫，守而勿失。洎宸輿北返，宰輔東行，不意宋人貪婪無厭，稔其奸惡，忽忘前施之義，潛包幸亂之謀，遽瀆誓約，結構罪人，使圖不軌，據京為叛，賊殺大臣，邀回戶口，啖以官秩，反令納土，仍示手詔，竊行撫諭，遂使京畿之地鞠為寇場。才天兵臨境，魁首奔亡，而又接引，輒相保蔽，更易姓名，授之官爵。及至追索，傳以偽首，既殺無辜，又貸有罪，不仁不恥於此可知。朝廷方務含容，不彰其惡，但誡邊臣，戶口之外，一無理辨，此所以必欲久通歡好之故也。彼尚飾以偽辭，終為隱諱，仍招納逋逃，擾及居民，更使盜賊出沒為患，所有歲貢又多愆期，背恩莫斯之甚！朝廷亦不咎之，依前催索，猶不聽從，牒稱本朝幅員萬里，人居散漫，若再行根究，難指有無，況事皆已往，請別計議。據彼迷辭，意涉誇謾，至於本境行發文字，輒敢指斥朝廷，言多侮謗。雖累曾移文，俟其改過，終然不悟，罔有悛心。矧又夏台，實惟藩輔，忱誠既獻，土民是賜，而彼宋人忽起無名之眾，輒行侵擾之事。因其告援，遂降朝旨，移牒解和，俾復疆土，仍以狂辭，不為依應，反雲夏人納款，曲有陳請。大金方務恩撫初附之國，且料不無曲意，姑行順從，既出一時私恩，畫與夏人，則大金順從夏人已為周至，自今不煩干預，自當以道里所在，且朝廷方隆恩造，下浹群邦，彼之兩國，各蒙其賜，所與之地，裁之在我，肯致私曲，以為周至，豈期詭詐，昧於道理，不為稟從如是之甚者哉？斯則非止侵陵夏國，實關不懼朝廷，此朝廷所以罪也。蓋聞古所重慎者兵也，兵而無名，非三代仁義之謂也，其或仗順臨逆，以直加曲，斯用兵之王道焉，反是則甚無謂也。今奉宣命興師問罪，東自南京以來，西接夏軍一帶，諸路並進，固不獲已。況趙佶越自藩邸，包藏禍心，陰假黃門之力，賊其塚嗣，盜為元首，因而熾其惡心，日甚一日，昏迷不恭，侮慢自賢，謂已有天命，謂作虐無傷，當其伐遼之日，官軍所至有逆拒者，或至傷殘，皆非我所欲為，是其自速禍敗也。或有舉城舉邑、以部以伍效順歸款者，前官如舊，厚加恩撫，立其勞績，不次錄用，居民則省徭役，輕刑罰，各安其業，諒已知悉，今亦如前，宜相為鑒。昔彼納平山是圖我疆，今伐汴宋是圖彼地，茲所謂出乎爾反乎爾者也。若趙佶深悔前非，聽命不違，則雖雲無外，且未深圖，止以黃河為界，聊報納叛之由，是知自黃河以來皆係我民。大夫已有之物，安肯自為殘毀？再念其民居無道之國，煩徭重役從來久矣，況遭閹豎要功喜事，近歲而下，苦於飛挽，流離道路，曾不聊生，今來若不預先曉告，竊慮其間別有牽迷，枉陷討伐，須議指揮。
右下宋國諸路官僚、僧道、耆老、軍人、百姓等，指揮到日，就便遞相曉示，善為去就，擇其曲直，審其強弱，度其逆順，各以所部京州縣鎮、村野邑社、部伍寺觀、蘭若場山迎軍納款，必加恩賞。所有各手下、軍人、百姓、僧尼、道士、女冠等類，一切如舊，更不遷徙，仍具頭領見帶名銜狀申，以憑依上施行。如或權不在手，煢獨鰥寡以身歸誠，厚為存恤。所據隨處關市之徵，山澤之禁，前來須為急務，內有於民不便無名之斂，仍仰所在官司開立狀申，當議從便削去，仍委本處就便開具文解，申報所在路分軍前照驗。據已上處分條件，出自至誠，必不昧其神理，亦仰子細省會，兼已指軍南京路都統所依上旅行去乞，付逐處準此。
天會三年十一月日。
肇我大聖皇帝起義兵，吊伐亡遼，燕、薊一方最為強大，天兵一日忽至城下，不血一刃，俯首順命。爰念有宋航海遣使，起初結好，請復幽、燕舊地，即時割與。惟少摘官吏、強族、工役，並不滿萬數，徙之東行，良不得已，乃常勝軍相易之故。著定誓書，盜賊逃人，彼此無令容納，苟有違者，社稷傾覆，子孫不紹。曾不逾月，棄德背惠，手詔逆賊張覺，陰相結構，殺我四執政大臣，邀迫我官民以歸，歲交金幣罔不逾時，及正旦使賀允中御前奏達，「傳語」二字深涉輕易，其於本國窮奢極侈，上下相蒙，恣行無道，不忍多言。殘虐海內，人怨神怒，此天奪之鑒，假手於我大金。前月二十九日，師次邯鄲，才有使人李鄴等將三省樞密院。所奉聖旨文牒，歸罪邊臣，全非當理。洎審求的意，方雲前主自省愆尤，不敢扳負大變，前月二十三日，當已傳禪。兩項歸過，特有不同，難為準信。又柰使人悃幅辭酸懇，言本國君臣深自責恨前日之非，但言人誰無過，過而能改，善莫大焉。兼所奉宣旨，如趙主深自悔過，再乞歡好，仰就便酌中施行，宜加恕道，用存大義。若果能誠心悔罪，重乞歡盟，可囚縛首先謀取平山童貫、詹度，並逆賊張覺、李石、衛甫、趙仁彥等來詣軍前，謝天下罪，應自北界亂離南來及南京叛亡諸職官、工匠、教坊。百姓，續次發遣前來，仍以黃河為界。先請皇弟鄆王與太少宰科一員，權且為質，亦候交割了絕，審歡情狀，別無猜忌，即便遣還外，歲輸金幣並賞軍物，然後計議施行。如或不欲依從，可預為備捍，指日相見，卻冀端的回示。
三省樞密院據探報到，大金人馬漸次前來，侵近京城。欲行禦逐，緣大金已差人使，見到國門講和，未委上件人馬前來，有何因依者。右差魏康、劉鎬前去，直至大金人馬見今盤泊去處，取回文速申。
靖康元年正月七日。
肇我大聖皇帝，為契丹主容納叛人阿合占大王，不行交送，又多無道，應天順人，起兵吊伐。是後不忍覆滅，欲與通好，終不聽從，直至亡國，方始投降，尚猶釋罪，特加王爵。又，燕京留守、秦晉國王耶律淳、遼陽、渤海高永昌、奚蕭良等各賜本部地界，仍以世爵，例皆執迷，竟取滅亡。夏國王李乾順、塔坦默爾赫並助亡遼，犯我行陣，未鼓而破，為能改過，各復舊居，分裂契丹邊土以濟其地。趙宋前者航海遣使，請復幽、燕舊疆，當此之時，分白約誓，同力收取。爾來竟無接應行跡，一旦天兵忽至，不血一刃，舉土向風。蓋自契丹二百餘年，遠近無敢回顧，爰念從初結好，姑務歡和，即時割與，恩義非輕，著定誓書，若納逃人，社稷傾危，子孫不紹。曾未逾月，棄德背惠，手詔逆賊張覺，害我四執政大臣，邀我百官更易姓名，公然任使，歲交金幣並不如期，及正旦使賀允中御前奏達，「傳語」二字特越舊例，深涉輕易。其於本國窮奢極侈，上下相蒙，閹豎擅權，作為奇巧，克取民間財玩，至有家室懸罄，人曷聊生，往往弊源，萬莫言一。我皇帝審是數端，亡盟失道，上符天心，爰赫斯怒，大舉天兵，數路並進，理當問罪。面奉聖旨，如趙主能悔已過，再乞歡盟，仰就便酌中施行。當司引領大軍取幽、燕一路，自入貴境，必為遣使來齎御筆，改責前非，縱橫待命，不至深入。豈期直至邯鄲，才有人使李鄴等卻只將到省院所奉聖旨文牒，又言歸罪邊臣，全非當理。洎詰求的意，方言前主自省愆尤，不敢扳負大變，已至傳禪。兩項歸責，全是不同，難為準信。緣差來人使不能騎馬，事致淹留，兼恐塗次別有錯失，乃摘留從軍，先令貝勒吳孝民等持白劄子專去奏聞，路次及城門首遮堵，早不放人，今及城下，猶未遣還。今上年少，因亂登基，詳度軍國社稷子孫禍福，未能裁決，新任大臣例不賢明，鮮能英斷，且前朝作孽，既為人子，未曾切諫，至今據舍崇高，逃竄無地，為子之罪莫大於此。今可追悔往咎，卑辭改責，手筆誓書，乞申舊好，於義為然。今執政臣屬不念前日清平，奸賊同惡相濟，棄之於市，快天下心，止以放逐為大罰，又使宸顏憂辱不暇，亦宜同力敷奏，親詣軍前，重求通好。為臣之罪，復何可言，當計在久遠；依應當司所請事目，不但拔出生靈塗炭，抑宗廟血食，園陵安寢，豈非幸甚！苟或不然，反令海內百姓肝膽塗地，鬼神乏主，後嗣零落。蓋臣主俱新，虛負英氣，不畫遠略，謀取艱難，乃前朝作鬥亂之始，今日成滅亡之禍，其為大過更逾前日，歷觀自古不道君臣於此為甚。兼貴朝兵將與亡遼士馬優劣可見，亡遼與本朝士馬勝負明知，即目簽揀到舊遼、契丹、奚、漢、渤海軍眾不少，其本國大軍未足稱數，且當司一路，除所經州郡並餘路軍兵亦約定於汴京會齊安置外，見節次前來，未斷頭尾，雖不欲一一分白，貴朝亦必詳悉。又，自來邊方守備兵眾不能捍禦，侵及國門，能免其難，未曾或有。貴國太平積有歲年，止以奢華適意，人民柔脆，不習騎射，創初設教，以不知兵之眾而拒我熟練征伐強勇之士，望求可濟，往昔無聞。更恐淺近官民間言當司，應以堅城不下，求請和好勿宜輕信，緣是與大聖皇帝結好修盟，痛可哀憫，宗社傾覆，子孫謝絕。今皇帝正統天下，高視諸邦，其惟有宋不可無主，然摧滅大權已入握內，又為元奉旨諭叮嚀，屢遣人使，遂與安和，惟求轉禍成福，勿有疑惑。請準前去文字，別遣大臣將呈御筆，早圖萬世之和。若大禍已成，須至自取滅亡，今後斷絕往來。緣大軍速至，難以停滯，卻請執定，疾速見示。
契勘自太上皇與大聖皇帝浮海結約，歲月已深，遂割燕、雲，恩義至厚，質諸天地，共著誓書，使聘交馳，歡盟無間。止緣奸臣誤國，容納叛亡，歲幣愆期，物貨粗惡，遂令信誓殆成空文，鄰國與師職由於此。重念大聖皇帝從初講好，欲卜萬年。事至於今，吊悔何及！太上皇深自克責，乃付神器。纘服之始，不遑康寧，夙夜以思，宜伸舊好，果蒙使價，遠達信誠，結約之辭，悉以面諭，自今以始，傳之無窮，共庇生靈，永同金石。緬惟英鑒，必諒茲懷。今差樞密院事李梲、尚書工部侍郎鄭望之充計議使副，事目具如別幅，想加照察。
投拜職官、人口盡行發遣，大金國人馬抽回，議定更不以黃河為界，只將地土稅賦所出，改添歲幣七百萬貫。今來河北、河東人馬抽回，賞軍銀五百萬兩，絹五百萬匹，金五十萬兩。
承計議使副、知樞密院事李梲、尚書、工部侍郎鄭望之齎到御寶文字，深悔前非，再求盟好，傳之無窮，永同金石。仰稔至誠，實為大利，雖有報復之心，載惟元從大聖皇帝結好暨我今聖皇帝旨諭叮嚀，德義寬大，拯救生靈塗炭，宜舒舊憤以示新恩，當開誠心與修和睦。今差元部族節度使伯哩、復州管內觀察使高永義、諸軍都部署判官、司農少卿張願恭與前次差來人使同去計議。其諸事條，具如別幅。若可依從，請皇弟鄆王並太少宰科一員，不逾是日，來赴軍前，權且為質，更或不欲施行，無煩理會，伏候端的。鄆王權質，候過黃河便議歸還；太少宰科一員，祗候交撥定疆界，亦便放還。
自新結好已後，凡圖書往復，並依伯侄禮體施行。今放黃河更不為界，可太原、中山、河間等府一帶所有地分畫立疆至，將來撥屬本朝，於內城池別有變亂，貴朝應管擒製交送。來示改添歲幣七百萬貫，今減五百萬貫，除自來已合交送銀、絹兩項外，擬只歲輸二百萬貫，合要賞軍物帛並書籍下項：
書五監，金五百萬兩，銀五千萬兩，雜色表段一百萬匹，裏絹一百萬匹，馬、牛、騾各一萬頭匹，駝一千頭。
契勘太上皇與大聖皇帝浮海結約，欲卜萬年，偶因手詔平山張覺，招納叛亡，至使歡盟變為兵革，遂至大金數路興師。今大聖皇帝次子郎君先及京城，事至於今，雖悔何及！專差知樞密院事李梲、尚書工部侍郎鄭望之等趨詣軍前，引過乞和。正月十日，乃承計議使高永義等齎到文字，大開容允，備諒純誠，拯救生靈，敦結盟好，載惟高誼，深感劇悰，已戒攸司，悉從定約。太上皇帝與大金大聖皇帝、今皇帝義同兄弟，今來國書，當依契丹舊例，禮從伯侄施行。已許放黃河更不為界，可太原、中山、河間等府一帶所轄縣鎮分畫疆至，係自大金後，比至立了疆界屯兵已前，於內別有變亂處所，當朝自當應管擒製交送。至於尺土一民，不令侵犯招納。若是與三府以南州軍犬牙出入不齊去處，臨時兩平兌易，應自亡遼播越之時，北界流離向南，並係大金叛亡諸職官、工匠、教坊、百姓，除元不曾到並已死亡外，應見在盡數遣還，在京令隨逐前去，在外接續逐處發遣，一無停匿殘害錯失。除自來合交銀二十萬兩、絹三十萬匹外，更歲輸二百萬貫，以金銀匹帛並雜物折納，決無粗惡、愆期。斯言之信，金石不渝，有違此誓，神殛無赦，宗社傾覆，子孫不享。所有其餘該載不盡合約事件，並依前立誓書施行。遠冀英懷，永同重誓。今差通直郎、試給事中李鄴，右武大夫、康州防禦使、知西上閤門事高世則充計議使副，伏惟照察。謹白。
皇弟康王、少宰科一員前去相見，以示信好，便請遣回，賞散河北、河東路軍物帛並書籍下項：
書五監，金五百萬兩，銀五千萬兩，雜色表段一百萬匹，裏絹一百萬匹，馬、牛、騾各一萬頭匹，駝一千頭。
右即今盡據城中所有，內自宮禁係官司，與士民宮觀寺院等處，已行根刷。慮或不足，須至稍寬期限，更於河北州縣及外路州軍起發送去。
大金都經略處置使、兩路都統所：「正月十二日大宋皇帝遣來使副李鄴、高世則等降到誓文，大開詳審，推見聖意，勇於改悔，求踐舊好，敘定兄弟之義，卜於萬代，更不渝變，斯乃社稷生靈之福也。當司深為感切，遽解重圍，收聚兵馬，鈐束將校，更不令驅虜殺戮。所承誓旨，具載太上皇手詔平山張覺，招納叛亡，遂至大金數路興師。今大聖皇帝次子郎君先及京畿，事至於今，雖悔何及！太上皇舊與大聖皇帝及今皇帝義同兄弟，今來國書，當依契丹舊例，禮從伯侄施行。已許放黃河更不為界，可太原、中山、河間等府一帶所轄縣鎮分畫疆至，係自大金後，比至立了疆界屯兵已前，於內別有變亂處所，當朝自當應管擒製交送。至於尺土一民，不令侵犯招納。若是與三府以南州軍犬牙出入不齊去處，臨時兩平兌易，應自亡遼播越之時，北界流離南來，並係大金叛亡諸職官、工匠、教坊、百姓，除元不曾到並已死亡外，應見在並盡數遣還，在京令隨逐前去，在外接續逐處發遣，一無停匿殘害錯失。除自來合交銀二十萬兩、絹三十萬匹外，更歲輸二百萬貫，以金銀匹帛並雜物折納，決無粗惡、愆期。斯言之信，金石不渝，有違此盟，神殛無赦，宗社傾覆，子孫不享。所有其餘該載不盡合約事件，並依前立誓書施行。既復舊約，欲成長久，竊慮歲輸物多，難以經遠施行，兼奉宣命，若能悔責，委酌中理會，今又特減放一百萬貫，常年只許納一百萬貫折納，並銀二十萬兩、絹三十萬匹，仍為今歲分撥疆至事忙，直候次年正月依舊例交納。所有誓書，乞早賜差遣國信使副就赴闕下，告回誓書，當司亦準備具此申奏，次如交割結絕之後，苟有違變，神明殛之，俾墜其師。今差都管契丹兵馬輔國上將軍耶律度、福州管內觀察使、隨駕教坊都提點王汭充計議使副，伏乞照驗。」
正月日，太金皇子、都經略處置使斡喇布上書於大宋皇帝闕下：「今月十二日，差李鄴等賜到誓文，暨皇弟康王並少宰一員至，仰體聖慈，深增信喜。事苟不然，其如社稷生靈何？今轉禍為福，重踐舊好，惟望貴朝不失農事，早令當司兵馬，無稽駐泊，益彰至德，當司已鈐束逐處軍兵，不令驅虜殺戮。所有國書再立誓約，乞賜盡言，差遣信使將擎來付當司，待憑發遣赴闕。即日一見康王，便如兄弟，相次事過，即時遣還，願勿憂慮。更有但係亡遼、契丹、奚、漢、渤海雜類人等，無令卻掠傷殘，早為交割。今月十一日夜，南方天見赤氣，直至天曉。詳其分野，正臨都邑。能盡至誠，務敷大信；反身修德，必底消禳。緣念義同一家，別白奏達。謹上。」
靖康元年正月十五日，大宋皇帝致書於大金皇子、都經略處置使軍前：「特承書示，備諒勤誠，以康王、少宰至彼，灼知美意，深增信喜，兼念本朝不失農事，早為罷兵，鈐束既明，更不殺戮。凡茲來諭，益重歡盟。所言國書再立誓約，見今差遣信使齎詣大金皇帝闕下，煩為差人同往。歲輸特承放減一百萬貫，深荷恩意，已於國書具載。若非惇示大信，欲保萬年，何以及此？亡遼、契丹、奚、漢、渤海雜類等，自當發遣，豈敢傷殘？天象示戒，所宜反身修德以銷去之，重蒙來示，尤誌不忘。近聞大兵已到太原，攻圍未下，和好之後，義同一家，願速約攔人兵，以全一城生靈之命，兼恐河西兵馬乘隙深入，亦望早與約回。諒惟英懷，必加深察。謹白。」
大宋皇帝致問大金皇子、都經略處置使軍前：「自承大軍遠臨，獲惇舊契，永懷恩義，寤寐不忘。敘好雲初，無以將意，輒有薄禮，具如別幅。言念歡盟既定，盡出周旋，此恩何窮，眷想深甚。自此每遇生辰、聖節及正旦遣使，專附問信之儀，想常照察。雪塗寒凜，更加珍重。白。」
珍珠碾鏤金雞竿、百戲、人物腰帶一條，黑漆匣全。珍珠蹙圈夾袋子一副，上有北珠二十三顆，麻調珠全。珍珠玉夾口篦靶子全。細色並雜物：
緊絲五十匹，金錦五十匹，素絲綾五十匹，紅錦五十匹，鹿胎一百匹，興國茶場揀芽小龍團一大角，建州壑源誇茶三十誇，龍腦一百兩，薰香二十帖，劄球二十副，論棒二十條。
右請檢留。白。
大金皇子、都經略處置使幹喇布謹奏謝大宋皇帝：「今承復降御寶文字，為問報每遇生辰、聖節及正旦遣使，專附問信之儀，並賜到珠玉段匹等物，稠重恩德，何可勝言！又言歡盟既定，盡出周旋，循省以來，頗多惶懼。此蓋皇帝英明獨斷，歡好再成，社稷永安，生靈賴慶。幹喇布依本朝皇帝宣命施行，恩從聖造，事靡己為，永念於茲，難當旨意，惟願兩朝久惇信義，世固和成，下順人情，上協天意。今既事同一家，仍慮百姓有妨農務，所索牛一萬頭，乞行罷去，伏乞照察。向融春律，加裕宸襟。謹謝。」
靖康元年正月十五日，侄大宋皇帝桓謹致書於伯大金皇帝闕下：「昨自太上皇帝遣使結約，請復幽、燕舊地，交割之後，著定誓書。不逾月，手詔平山張覺，招納叛亡，歲輸之物愆期，正旦使賀允中致『傳語』二字，由此伯大金皇帝遠遣數路重兵入境問罪。太上皇帝自省前非，傳付神器，適有大聖皇帝次子郎君一路兵馬先到京城之下，遂專差知樞密院事李梲、尚書工部侍郎鄭望之趨詣軍前，代上皇引過自悔，告和乞盟。乃承二郎君遣使齎到文字，開諭恩旨，如到日深悔前非，再乞歡和，即委就便酌中施行。今已計議定，可中山、太原、河間府南一帶所轄縣鎮以北州軍分畫疆至，別有地圖，仍比至定了疆界屯兵以前，於內別有變亂處所，當朝自當應管擒製交送。已後至於尺土一民，不令侵犯招納。若三府已南犬牙出入不齊去處，臨時兩平兌易外，據往復國書伯侄施行，並應係亡遼官吏、僧道、教坊、工匠、百姓等，除元不曾到並已死亡外，並行遣還，在京令隨逐前去，在外接續逐處起發，一無停匿。為放河北、河東土地，每歲輸送銀二十萬兩、絹三十萬匹、錢一百萬貫，以金銀匹帛並雜物拆納，無依前粗惡、愆期，以報重恩，再結歡好。斯言之信，金石不渝，有違此盟，天地鑒察，神殛無赦，宗社傾，覆子孫不享。所有其餘該載不盡合約事件，並依前立誓書施行。伏惟聖明，永同重誓，倘蒙允諾，佇候回音。今差通直郎、試給事中、文安縣開國男、食邑三百戶、賜紫金魚袋沈晦、右武大夫、康州防禦使、武功縣開國男、食邑三百戶王仲通充齎誓書國信使副。有少禮物，具如別幅。專奉書陳達不宣。白。」
敕太原府守臣：「應中山、河間、太原府並屬縣鎮及以北州軍，已於誓書議定，合交割與大金事。昨者大金以朝廷招納叛亡，有渝信誓，因舉大軍，直至京畿。重以社稷為念，所係甚大，遂割三府以尋歡盟，庶銷兵革之憂，以固兩朝之好。其犬牙不齊去處，並兩平兌易，合照誓書施行。如有州軍未便聽從，仰將此詔書遍行告諭，各務遵稟，母或拒違，自取塗炭。兩朝封疆接畛，義同一家，各寧爾居，永保信睦。其中山、河間、太原府並屬縣鎮及以北州軍見任寄居職官，不係本土及從內地差去者，不在交割之例。今差朝奉大夫、資政殿學士、簽書樞密院事、充神霄、玉清、萬壽宮使副、文安縣開國伯、食邑七百戶、實封一百戶、賜紫金魚袋路允迪齎詔宣諭，諮爾守臣體予至意，故茲詔示，想宜知悉。春暄卿等各比平安，遣書指不多及。」
靖康元年正月十五日，大宋皇帝致問大金元帥伊拉齊貝勒軍前：「頃者太上皇與大聖皇帝浮海結約，情義至重，偶緣手詔平山張覺，招納叛亡，遂致歡盟變為兵革。屬太上皇傳位眇躬，方閱旬浹，皇子郎君大軍已至京畿，即遣知樞密院事李梲、尚書工部侍郎鄭望之備攄情懇，復講歡盟。皇子郎君惇兩朝和好之重，特為開允，許以退師。本朝尋遣宰相、親王詣軍相見，土疆、歲幣並以議定。兩路賞金帛萬數至多，尚慮元帥在遠，未知的實，今遣使人同皇子郎君所差親信尋詣軍前諮白，惟冀早為抽回軍馬，免致殘害生靈。諒惟英懷必能洞照，春首尚寒，更加保重。微物將誠，具如別幅。今差朝奉大夫、充右文殿修撰、廣平縣開國男、食邑三百戶、賜紫金魚袋宋彥通、武翼大夫、成州刺史、汝陽縣開國男、食邑三百戶郝抃充河東軍前報和使副。白。」
細物五百匹，錦一百匹，鹿胎一百匹，金錦一百匹，緊絲一百匹，青絲綾一百匹。茶五十斤：上等揀芽小龍團一十斤，小團一十斤，大團三十斤。龍腦一百兩。椽燭三百條。薰香三百帖。右請檢留。白。
天會四年正月十七日，大金皇子、都經略處置使斡喇布謹上書於大宋皇帝闕下：「伏沐聖慈，以御書見賜。諭言委曲，存問稠重，揣分尋涯，何以勝此？雲大軍已到太原，抑恐河西兵馬乘隙深入，願速約攔。恭奉敕旨，非敢怠慢，當司已準備發遣先來計議王介儒、色哷美及在此親信人，與御前差到宋彥通等同去融會河西軍兵，請元帥府就使攔約。次再立到誓約國書，言出至誠，可傳萬世，本朝興復，焉敢異斯？所保歡和，必深曩昔。據安置定圍城兵馬，今月日並勾抽還營；應在城側近者，十八日亦令退去；於後輜重已差約頓，更不許過河；信德、真定等路駐下軍兵嚴行鈐束，不得虜掠；燕京知院、侍中統押漢軍，續次待來。近已差人止約去訖，伏惟聖鑒盟察。謹上。」
正月十九日，大宋皇帝致問大金皇子郎君：「薦示書詞，備照情懇，春雪寒冱，匽薄近垌，寢興之間，諒惟勞止。所諭已準備發遣王介儒、色哷美及親信人，與宋彥通等同去融會太原軍前，並請元帥府就便約回河西軍兵，勾抽處所圍城兵馬還營，應在城側近亦已退去，於後輜重約回不許過河，鈐束諸路劄下軍兵不得虜掠，及約止燕京知院、侍中所統漢軍，載詳恩義，備極周旋。非誠貫金石，義均一家，安能復通信好？軫念生靈，委曲如是，感悰所集，毫楮奚殫。誓約國書，實盡誠意，願保歡好，傳之萬年。更荷英仁，曲垂惠諭，誓心修睦，永愜至懷。白。」
信使王汭至，承惠及人參一千秤，至於多感，有少微物回答。下項：沉香山子五百兩作一匣，花犀酒杯二十隻作一合，玳瑁酒瓶二隻、托裏並蓋全作一合，撥花犀注碗一副二件、托裏全作一合。右請檢留。白。
大金皇子、都經略處置使斡喇布謹上書於大宋皇帝闕下：「差去人使李士遷等回，伏承御書，特加溫諭，尋繹研味，言悉由衷，敦固歡盟，益光聖德。陛下既全終始，質諸天神，斡喇布等永念同盟，敢不祗畏。近知樞密院事李梲等至，懇以金銀闕數，欲將寶貨折充，理當循從，奈士卒輩有失元望，可否之間，實難於心。復蒙示諭，謂髮膚可捐，猶且不吝，言極意切，感惻倍深，靜而思之，兢惶交至。竊緣大議已定，豈可因茲細故，不終恩意，乃於金內特減一萬錠，準五十萬兩，兼為講和已後大軍根取糧草，雖經嚴切鈐束不得非分，其間不無侵耗，亦合約量更減銀一十萬錠，準五十萬兩，表裏十萬段匹。上件所減物色，並係合節次交送四停之數，仍於見交六停金色內更許準一萬錠者外，乞依所指，五日盡數齎送。所索驢、馬，幸在京取刷肥壯交送，如或決難及數，當依駝畜例抵折起運前來。外中山、河間兩府亦望差遣近上親信之臣，嚴賜敕旨，令從隨少宰專行管勾交撥疆界，及就便於河北至真定府，其間州軍應有係官金帛，取索充填歇下之數。更或難可應送，擬準見奉御寶文字，續次交送。近者猥被聖恩，賜到內樂百餘人，不欲使去父母之邦，尋用放還，辱從所請，感戴之至，無任下情。外據所轄三府見在職官內不係本土之人，恐有聖人知識欲要者，椿定姓名垂示，即當發遣。如不見公據，請不收留。內太原一路官員，乞便於交割宣內分明開指，亦憑依應施行。令差韶陽軍節度使耶律忠、少府監充乾文閣待制太平甫充計議使副，奉書奏聞。」
大宋皇帝致問大金皇子郎君：「輒有誠意，幸加聰察。茲者大軍南來，再約盟好，恩義之厚，筆舌難言。賞軍之物又蒙減定，深見委曲歡和之意，敘佩不已。累日下令於民間根刷金銀，告諭之法，不問奴婢親戚，隱藏之罪，至於籍沒家貲。專命大臣明諭禍福，分遣庶僚廣行斂取，再得金二十餘萬兩、銀二百餘萬兩，通前已報之數，金共五十一萬七千餘兩，銀共一千四百三十萬二千餘兩，雖未足六停之數，而實已竭盡公私之藏。金銀地寶，生發有時，礦淘沙漬，計以銖兩，自非中都寶貨所聚，太平積累之久，亦何能有萬數之多也？自此朝廷宴設止有丹漆之器，而市肆飲酌皆埏埴之資，諒惟皇子郎君通明，必知此詳盡而不在多辭。今者通和大事既荷講成，賞軍物色豈敢較計多寡？但以力屈財殫，無可求索，其肯吝惜，以取疑貳？若蒙仁哲深照此情，伏惟大軍旋旆且無留滯，又使本朝誓言永無虧失，全此二美，不亦善乎？竊惟皇子郎君之意，必謂既已施此惠好，亦要寬假圓融，以盡終始。表段皆新好之物，可及四十餘萬，馬、騾、駝數不惟多少，類皆病瘦，恐或不堪，並冀寬明，許以續發準折。今有府庫累世所藏珠玉、犀象、寶器等物並金、銀、絲合等物，悉令知樞密院事李梲持去，倘蒙容留，許以準折，尤所願幸，一聽裁決也。其餘細瑣，令李梲等面布，並少微意，亦令就達左右，伏幸照察。春律尚寒，惟冀加慎白。」
大宋皇帝致問於大金皇子郎君：「比者盟書既定，和議方深，用孚千載之期，永保兩朝之好。輒因使介以物將誠，今有寶物數件，元係椿出送皇子郎君軍前，今差李梲就便持送左右，詳具別紙，惟冀檢留。白。」
珍珠束帶一條，上有北珠二十五顆。正透飛鳳犀腰帶一條，花藤匣絲盒全。金棱真玉注碗一副，彙盝。玉酒杯十隻，金托裏玳瑁盒全。細鞍轡一副，烏銀間金鍍作子架坐全。琥珀假竹鞭一條，絲稍匣全。
大宋皇帝致書於大金皇子郎君：「比嘗具書，審達清視；復承翰墨，深佩勤情；詞意稠密，欽味不已；心腹相照，了無疑間；永同信約，歡好益深。所示大議已定，豈可因茲細故，不終恩惠？減定金銀、表段數目及許折騾、馬之數，比擬曲盡，周達事理，尤見仁哲之用心也。金銀再取於民間，根刷詳盡，委無遺漏，所得之數不能敷足，遂以歷世寶藏珠玉、犀象、珍器等悉數持送。本朝所貴，不敢愛重；因物顯意，可諒此誠。專有一書布敘，令李梲等持達，更不再述，惟幸孚察。見諭中山、河間府差官分畫疆界，今差官兩員付張邦昌下，可令分遣勾當三府，詔書圖本，更不候分畫，先持去令張邦昌、路允迪一依所議定犬牙不齊處，兩平兌易施行。其真定府以南至黃河州軍應係官金帛，已降劄子付邦昌並逐處照會，令盡取送。先遣去女樂百餘人，本示通和一家之好，今來放還，自非皇子郎君明英豪邁，其誰能此？欽歎欽歎！李梲回，珠玉等物已承留納，聊充贐路之儀，豈勝感愧？犒賞闕數，誠以公私竭盡，無可取刷，候軍迴路通，四方計置，逐旋持送，尚冀高明有以裁處。其詳累具前幅，不復多敘。春寒氣候未常，惟冀加衛饔寢。白。」
