
大金皇子、都經略處置使、兩路都統斡喇布等謹上書於大宋皇帝闕下：「今月一日夜四更時，有步、騎軍沿孟陽河東南二處向北奪橋，詰朝又於大軍營西南劫陣前來。當司量差兵馬隨路禦逐，曾未逾時，殺傷兵卒洎所獲器甲鞍馬，其數甚多。緣當司不識是甚兵馬，及從何來，願示其詳。李梲、王汭所計議事，亦望端的垂諭。日近所送元定賞軍物貨，其闕甚多，幸無依前稽滯。今差檀州刺史張恭禮充計議使，謹奉書奏聞。」
大宋皇帝致書於大金皇子郎君：「比者大軍遽至京城，方懷憂恐，乃承寬仁，盡洗宿愆，許修新好，獲安宗社，貽慶子孫，恩義之重，實同天地。前日觀察王汭來，審所持犀玉等盡蒙留納，並金銀等數亦從寬假，尤荷恩意，自非惇歡好之重，何以及此？所諭前書所陳未盡明白，謹依來旨悉從改易，並交割三鎮詔書，初二日早，方欲坐朝，遣來使還，一並持去，忽報初一日夜有兵馬在城外作鬧，本朝不知來因，繼聞輒至大金軍前，不勝驚駭。尋遣人根問止約，至暮乃知姚平仲率城外諸路軍馬作過，尋令勾捉，稱本人未回軍寨，亦見令人擒捕，候見即正典刑，以戒貪功誤國之士。又，執政間有素與姚平仲相善者，形跡可疑，恐相協助，已先黜責了當。且本朝自度事理，其不敢輕舉妄動者有三：論彼此強弱之勢，則本朝兵力寡薄，難以迎敵，一也；前此敗盟，煩大軍遠來，逼近京城，惴恐失措，荷恩德再造，豈敢復有負約之理？二也；宰相、親王特遣詣軍中為質，又遣執政大臣奉使，事體至重，豈忍置而不恤，有傷君臣之義、骨肉之愛，三也。皇子郎君仗義而來，聰明果斷，必能察此。方城外有亂兵，故當日未敢遣使便還，深愧遲滯，尚冀深照。其他一如誓書所載，天實臨之，永永萬年，罔復有渝。今差資政殿大學士宇文虛中持書布敘，並齎所換國書及三府詔書地圖等前去，諒惟洞照。白。」
大宋皇帝致書問大金皇子郎君：「特承書翰，銘感實深。所示初一日四更有軍兵輒犯營寨，初聞甚駭，寢食俱廢。更蒙垂問，但切悚惶。今已根究，蓋是西兵初來，貪利要功，統製姚平仲妄作生事。見收身不到，候捉至明正典刑。李梲、王汭所議事，一如來意，一一當報。候王汭看定文字了當，同遣人附達，賞軍物亦在書中備細陳聞。和好事重，既荷周旋，切望終始成之。白。」
天會四年二月五日，大金皇子、都經略處置使斡喇布謹上書於大宋皇帝闕下：「昨以太上皇誣神瀆盟，奉命致討。正月七日，大軍直抵都城，方謀攻拔，特承遣知樞密院事李梲等具言上皇自省前非，傳位播越，以代上皇引過求誠，遂依元奉宣命，酌中計議，復尋舊好，明著誓書，有如皎日。始者不忍貴朝宗社顛覆，生靈塗炭，遂用解圍，至於四面園館屋宇都無所毀，及放黃河更不為界，元許歲輸七百萬貫，仍於見交金帛之數減免頗多。本欲貴朝知此大義，結以至誠，矧誓墨未乾，神聽甚邇，理當祗畏，豈可背違？何期倏爾發兵，竊犯營壘，自取速禍？前日之事起自上皇，今日之為其咎安在？遂使師徒疑撓，別欲施行。差去人王汭回狀，審皇帝召以面諭，言輒流涕，及承所賜書雲初聞甚駭、寢食俱廢，謂以執政奸臣姚平仲等妄作生事，貪功誤國，及陳所不敢興舉者三，詞意懇切，聞之惻然。當司詳認，實自向誤國者不度強弱之勢、禍福之理，徒以弄兵殘民，欲徼一日之幸。重念皇帝即位日淺，斷不自衷，而宗廟社稷幾為此輩所隕，實可傷惜，乃令諸軍特罷攻取，仍依已立誓書一切為定。其造意執政奸臣及姚平仲等，可日下執送軍前，以塞眾怨。從來雖以康王、少宰為質，決是無敢顧惜，輒敢有此侵犯，更以皇叔越王、駙馬曹都尉同質軍前，並於太宰李邦彥、樞密吳敏二人內科發遣一員，交換少宰張邦昌，亦候割定疆界同時發遣。外據歇下騾馬、金帛疾速交送，如或有所不從，幸賜端的垂示。今差復州管內觀察使、隨駕教坊都提點王汭、安州團練使耶律寧充計議使副，謹奉奏聞。白。」
大宋皇帝致書於大金皇子郎君：「蒙遣計議使副王汭、耶律寧同宇文虛中至，伏承書翰，辭情懇曲，深佩忱誠。茲者大軍南來，自抵京邑，敦講舊好，許約盟書，宗社載安，生靈寧息，是皆不貲之恩，懷感何已。使節往還，既同絡繹；和好之厚，誓信彌堅。豈意城外軍兵輒敢不遵號令，妄舉甲兵，夜犯軍寨，以卵投石，自取敗亡。初聞驚駭，不知所措，惟恐貽怒皇子郎君，來責敗盟之咎，疑似難明，煩辭何益。今者乃蒙仁哲深諒此情，自非曲示歡和之意，何以能此？愧謝之深，言不能究，且強弱之形、多寡之勢，三尺之童可料而知。以弱敵強，以寡犯眾，雖甚愚者皆知不可，況講信修睦，今將一月，彼此相照，大事已成，豈忍以目前小利失久遠之計，而違其初心哉？此理灼然，不待辨析，又且心膂之臣、手足之愛為質軍中，寧不愛惜？前書具白，已蒙垂照。且聞軍兵聚集，約日攻城，嚴令一宣，尋即退散，既欽約束之明，仍荷恩德之厚。所諭，皇叔越王、駙馬曹都尉同質軍中，並於太宰李邦彥、樞密吳敏二人內科發遣一員，交換少宰張邦昌，亦候定疆界同時發遣。曹都尉今謹遣行。昨者城中軍民數萬赴闕詆罵宰執，殺戮宦官數人。兩日之間輔臣罷免甚眾，太宰李邦彥已屢乞致仕，門下侍郎趙野亦在假不出，中書侍郎王孝迪、左丞蔡懋皆罷政事，樞密李綱除知大名。王汭見止有樞密吳敏、新除左丞耿南仲、新除樞密宇文虛中及李梲四人在列，事至於斯，惟有誠實。若皇子郎君不念孤危之跡，不諒哀痛之誠，雖罄竭語言，無復可望。倘蒙矜念，許存趙氏社稷，保全億萬生靈，敢祈大恩存留見在政執官，粗立朝廷，稍安眾望。即欲除張邦昌大宰，且令前去交割地界，或更遣門下侍郎趙野為質，亦取高裁。惟越王以叔父之尊，平日每所奉侍，以侄遣叔，情理不遑，已遣弟肅王樞前去，幸依元約只至黃河，所有康王卻望先次遣回，以副手足。念姚平仲逆天誤國，誅殛是宜，比令之四遠根尋，已聞隕於鐸鏑。凡為執政，事涉可疑，雖領行營之權，實無結構之跡，雖自臣下違命要功，亦由渺躬有失照察，負慚飲涕，無以自明，尚冀廓山藪之容，俾獲全君臣之義，止從貶責，庶免嚴誅。況邯鄲軍役失守，尚蒙放還，在於近臣，終祈矜免。所諭騾馬、金帛事，已納金五十一萬七千三百兩、銀一千四百三十萬二千六百兩、絹一十萬匹、表四十七萬匹，竭盡府庫舊積，仍斂民間所藏，盡數於斯，無可再得，只候軍回之後，道路稍通，取之四方，旋充元數。騾已納六百頭、馬五百四十七匹之外，餘皆尫瘁瘦疲，素不養在城中，縱復有馬千餘，亦乞留為禁衛。事至今日，豈敢不從？荷再造則天地同功，蒙一譴則社稷立隕，惟有投誠，且實盟言。幸今日之矜容，觀他時之改悔，或有違誓約，不顧大恩，天實臨之，禍敗不悔。今遣簽書樞密院事宇文虛中、知東上閤門事王球充報謝計議使副。緬惟英明，必加孚照，白。」
天會四年二月八日，大金皇子、都經略處置使、兩路都統斡喇布等謹上書於大宋皇帝闕下：「昨者受命專征，以太上皇渝盟是問，靈旗南向，直抵京城。伏承皇帝嗣位，再請修好，遂依元奉詔旨，酌中計議，著定盟約。日復貴朝奸臣誤國，妄起釁端，幹是當司，實懷疑憤，乃蒙宸翰，諭以孤危哀痛之誠，重遣同氣近姻之質，深諒大信，克保有終，前日之盟非此為比。且自大軍之來，資索頗多，上瀆聰明，下匱民庶，事在不已，固非樂為。竊惟兵火一縱，收之實難，自非皇帝仁明違略，屈己愛民，安能使此禍危翻然為福？今茲大計已定，而後無以舊事為念，惟其永惇誠義，共保生靈。又承所賜書內謂越王以叔父之尊，平日奉事，姚平仲死於鐸鏑，李綱止從貶責，其餘宰執近間求退、罷免者甚眾，既聞茲命，敢不孚聽。及蒙諭城中軍民不遵號令，實恐轉生變亂，以貽聖憂。當司本圖安定貴朝社稷，永固和好，遂令城下諸軍退保舊寨，須是即日班師，伏念陛下即位之初，必欲推恩布澤，以悅眾志，特於元定賞軍物內減金一萬鋌、銀一十萬鋌、表一十萬段，以充振乏廣施之用。外有歇下金帛頭匹，更望止於今歲逐月接續交送。今方言還，非不欲詣闕展辭，少敘悃愊，以在軍中，不克如願，謹遣左金吾衛大將軍、權宣徽北院使韓鼎裔、信州管內觀察使耶律克恭充代辭使副。有少禮物，具如別幅。謹奉書奏辭以聞。謹白。」
人參二十秤。
大宋皇帝致書於大金皇子郎君：「使崇義軍節度副使高安仁、隴州防禦使耶律忠來，承惠書翰，豈勝愧感之情！比者大軍南來，獲修盟約，信義之重，情愛為深。嘗遣皇弟康王、少宰張邦昌詣軍帳前，以示誠懇之實，萬年之歡，永以交孚。不期奸臣誤國，邀功生事，輒出士卒，夜犯軍營。初聞駭愕，實恐有害盟誓，且以短書備敘誠懇，伏承皇子郎君契同一家，深照悃愊，具知臣下之奸非出眇躬之意，解疑息怒，復固歡和。既寬責問，三軍之士亦罷攻圍，感激之心言何可既？承諭本不欲貴朝有蹙迫之危，故更不移前約，稍有變渝，斷以限河為定，果能永惇大信，將來別有裁酌。味讀再三，深稔美意。康王留軍前幾月，極荷管顧，今蒙還歸，甚慰顒顒。更承減金萬鋌，茲為厚惠，益稔眷存。姑此敘謝，言不究悉。」
大宋皇帝致書於大金皇子郎君：「茲者危難之邦既蒙恩於矜貨，纖悉之懇敢避瀆於再三。昨者李梲續起金二十萬兩，其金俱係拘刷到民間棱稻、釵釧、器物之類，旋行折剝鉟銷，遂有折耗，實起發金一十九萬四千四百兩，係欠五千六百兩；續起銀二百萬兩，為金有欠數，卻起過銀二百八十四萬二千六百餘兩，係大起過八十四萬餘兩。至於都數之中更減免外，通計所欠之數甚多，又有騾、馬名件不一，茲審大軍將還，理當送納，屬以城中圍閉，道路不通，至於掌營之人，亦多逃匿，若會見備細實數，又須數日遲留，敢望矜憐，許令於軍行之後，逐旋算計送納。三府地圖，本合通作一本，又緣中有真定府路邊疆不齊，曾令宇文虛中面懇英聽，令只作三圖繪畫，其分畫界至，自有裏堠分明，踏行之時一一可見。今者城中疑阻，不保朝夕，尚冀終惠，俾早安寧。至於纖悉曲折，有應副未至之事，凡百皆望矜貸，此後比至交割疆封、金帛騾馬未了之間，應有往復文字，當親加點閱。達於上聞，伏祈照察。白。」
天會四年二月十日，大金皇子、都經略處置使、兩路都統斡喇布等謹致書於大宋皇帝闕下：「比者已復舊好，即議還師，伏望聖慈特差開封府少尹就軍中賜斡喇布等茶果、龍腦、酒藥，並差去使人韓鼎裔等回，復承賜通犀御帶一條，以隆餞別之禮。仍被旨稠重，昭宣大信。仰稔聖意曲周，用殫底裏，欽領之餘，尤增感劇。當司遂促歸期，今月十日已令大軍旋旆，所祈陛下社稷載寧，生靈休息。今差靜江軍節度使高僧奴、隴州防禦使大迎充賀。有少禮物，具如別副。謹奉書奏謝以聞。」
人參一十秤。
大宋皇帝致書於大金皇子郎君：「比者駐軍近境，屢致尺書，旋旆逾河，嘗馳信使，春和屆序，福履增隆。既舊好之復修，宜誠言之盡布。太原、中山、高陽三鎮雖限大河，不遠京邑，其間有遠祖陵域、太宗祠宮，在於子孫，忍不保守。高陽一帶稅賦，舊已收在納銀、絹數中，今復重割疆封，非敢有愛。惟河外人民不安生業，其間親戚，境土相鄰，一有往還，動幹盟誓，所憂小事，馴致大愆。今欲更增歲輸銀、絹以代三鎮租賦，兼前來犒軍金銀、表段、騾馬等，除已交過及將府庫珠玉等並已送納，向來使人回，許盡充折，雖行減損，餘數尚多，候事平取之外郡，而累年以來用度窘乏，兵革之後又益空虛，若取於民，必生變亂。前日汴城之事，憂悸至今，況自頃時歲幣粗惡，皆因燕山之後民力凋殘，盜賊縱橫，公私勞費。今若歲輸金帛雜物，又復補發犒軍餘數，物力不逮，恐失前言，所有歲輸百萬折為雜物，名件瑣細，道里阻修，每歲困竭，民力終不能足，已令使人一一回達。若許折為綿帛，卻令沿邊依舊設置榷場，許通商賈販賣，庶得兩便，其利久長。若必欲補此難足之數，則力所不能，釁隙常在，恐非和好之意，望加照察。兼昨蒙貽書，許以果能永惇大信，將來別有裁酌。使人傳言亦諭此意，今若覆露情實，隱忍不言，雖從一時之宜，恐有後來之悔。況高明英偉，惟義是從，想遂慨然，寬其迫遽。今差中大夫、試工部尚書王雲、定國軍承宣使曹蒙充軍前計議使副，專書為懇。尚勤保毓，益介壽祺。白。」
大宋皇帝致書於大金皇子郎君：「春暄伏候，福履具宜。此遣肅王餞送還師，期渡大河即令先返，今聞行李已過邢、趙，夙夜奚望，未聞還音。又聞肅王踐履跋涉，寢食失時，宜近藥餌。手足之愛，實切於心，今差使人躬詣和門，懇尋前約，早賜還歸，諒守盟言，必無留滯。今遣王雲、曹蒙充奉迎肅王使副，專書為懇。尚冀保綏。白。」
大宋皇帝致書於大金元帥伊拉齊貝勒：「逖聞高誼，未覿英標。茲再講於歡盟，獲永依於鄰庇，興言載戢，未易敘陳。今因分地界官、僉書樞密院事路允迪往軍前，親解玉帶一條、真珠雙圈直係勒帛一副，遠將信意，並令皇弟康王亦親解玉帶玉魚一副，同致謝緘，緬惟孚察。白。」
天會四年三月日，大金固倫尼伊拉齊貝勒、左副元帥致書於大宋皇帝闕下：「頃雖結釁，即復尋盟。爰遣使以報成，遂致書而為問，更多賜遺已劇感藏，所有事理別差官齎牒三省樞密院去訖。淑律正融，佇膺多福。今差利州管內觀察使、銀青榮祿大夫、檢校工部尚書、兼侍御史、上騎都尉、蘭陵縣開國男、食邑七百戶蕭仲恭、朝議大夫、守太僕少卿、驍騎尉、天水郡開國男、食邑三百戶、賜紫金魚袋趙倫充回謝使副，謹奉書陳達以聞。不宣。」
大金元帥府牒大宋三省樞密院：「近簽書樞密院事路允迪、右文殿修撰宋彥通等前次齎到大宋皇帝聖書，方知河北路軍已至京畿，割太原、中山、河間三府復講歡盟，許以退師者。會驗其所和會之事，即與當府元奉宣意不協，然以河北軍前別有續奉宣命，發自太原，前來攻掠，至隆德府，不伏招諭，縱兵攻下，曉示宣命，別差官員撫定了當申奏。朝廷未降指揮，難便倒移歸還。尋具申奏，仍留逐官依舊管勾，才候奉到朝命，即當移報次。須至公文牒具如前事，須牒大宋三省樞密院到請照驗，比至當府，別有移報以來，勿以隆德、威勝軍府並屬縣鎮不係割數，一似夜犯河北軍營，多方謀害。前件軍府官員別惹生事，儻有如此，難保忱盟。外據路樞密專來交割太原府界至，候軍回到彼，從長商議，亦請照驗。」
天會四年三月日。
三月十七日大金固倫尼伊拉齊貝勒、左副元帥謹致書於大宋皇帝闕下：「近準簽書樞密院事路允迪齎書前來，稱河北路軍前講和了當，議定割太原、中山、河間三府，允迪奉差交割太原府界至。今月初四日，重兵將回，以道路隘窄，住滯計會。允迪、宋彥通、藤茂實同當府差下官員先赴太原交割施行。今月十七日，師次南關，比有路允迪使臣談某、何偉來到軍前，稱太原府今來所降詔書與先奉指揮不同，不肯出迎詔書，不伏交割。申議合交界至未見了絕，難便退師，見於太原府並左右州縣逐有草料屯駐，幸無疑惑。律正暄和，願膺多福。今因人使請，奉書陳達不宣。謹白。」
大金元帥府牒大宋三省樞密院：「當府會驗，自重兵進攻，招下太原府已南軍府縣鎮，差下官員管勾撫定之後，準大宋皇帝遣簽書樞密院事路允迪齎書前次，報與河北路軍前講和，議定割太原、中山、河間三府，已載誓書，卻為前件州軍不在來書，除申奏外，一面回書大宋報逐處差下官員，依舊管勾其事，說諭報和使郝刺史非不委細。近日有隆德府路戶曹田子正儀、工曹何企常等來到，告稱大宋人馬入府拿了知府姚璠、通判郝仲，子儀等透身前來。又據威勝軍司錄王孝悌稱，探知大宋人馬特來本軍收拿，以此走來。才待移文理會次，今年三月二十八日遊騎來報，巡到團柏鎮南，不覺撞出南軍，環帶衣甲，衝突先放弓箭，不免迎戰退敗，捉得軍人一名，問稱隆德府官員已經拿下前來到南關駐紮者，須至公文牒。勘會太原府雖承國書交割，其府稱有所奉指揮，不伏交割。兼前件軍府又是官軍所到攻略下處所，並係申奏，該在回書，未經了絕。今來如何便縱軍兵強拿留下管勾官員及前來屯駐，似屬變渝誓約。況當府重兵本為分畫之事，不肯了絕，久駐此地，所藉草料須因土民，洎縱人民般取，其中多有無知之人拒抗不服，以至軍兵忿爭。又知諸處救軍前來，不免遣軍體探，致有累各路居民相驚作過。凡此等並關引惹生事及關分畫之事，早不了絕，致有如此，若不移文會理，實慮不見分白，事須牒大宋三省樞密院，到請照驗。並件州軍，並係已具申奏書報，見今分畫未見如何，輒縱軍兵收拿留下官員及前來屯駐，早具端的公文回示，故牒。」
天會四年四月日。
大宋皇帝致書於左金吾衛上將軍、元帥右都監耶律太師：「昔我烈祖章聖皇帝與大遼結好澶淵，敦信修睦，百有餘年，邊境宴然，蒼生蒙福，義同一家，靡有兵革鬥爭之事，通和之久，振古所無。金人不道，稱兵朔方，拘縻天祚，翦滅其國。在於中國，誓和之舊，義當興師以拯顛危，而奸臣童貫等違國擅命，沮遏信使，結納仇讎，購以金繒，分據燕土。金匱之約藏在廟祧，委棄不遵，人神恫怨，致金人強暴，敢肆陸梁，俶擾邊境，達於都畿，則惟此之故，道君太上皇帝深悼前非，因成內禪。肆朕初即大位，惟懷永圖，念烈祖之遺德，思大遼之舊好，輟食興歎，無時暫忘。凡前日大臣之誤國構禍者，皆已竄誅，思欲興亡繼絕，親仁善鄰，以為兩國無窮之福。此志既定，未有以達，而使人蕭仲恭、趙倫之來，能道遼國與燕、雲之遺民，不忘耶律氏之德，冀假中國詔令，擁立耆哲。眾望所屬，宜乎國人無如金吾都監太師者，適諧至意，良用忻懌，嘗聞金吾都監太師前為遼國將兵，數有大功，謀立晉王，實為大遼宗社之計，不幸事不克就，避禍去國。向使前日之謀行，晉王有國，則天祚安享榮養，耶律氏不亡，然則於天祚不害其為忠，而於耶律氏之計則至忠矣。宗室之英，天人所相，是宜繼有遼國，克紹前休，以慰遺民之思。方今總兵於外，且有西南招討太師同姓之助，雲中留守尚書願忠之佐，一德同心，足以共成大事。以中國之勢竭力擁衛，何有不成？謀事貴斷，時不可失，惟太師圖之。書不盡言，已令蕭仲恭、趙倫面道委曲。天時蒸溽，更冀保綏。白。」
靖康元年四月日。
靖康元年六月九日，大宋皇帝致書於大金國相、元師：「本朝講鄰國之歡，累年於茲矣。歲時之聘，金繒之奉，所以結好於無窮者，禮未嘗有闕而日加於前，謂宜共保歡盟，萬世永賴。比因邊方邀功生事，遂致傳疑，連兵構禍，深入郊甸。深惟厲階生自叛將，而首開邊釁者，乃異時主兵之臣，原其誤國之罪，不可勝誅，既正典刑以謝天下矣。皇子郎君尋承通好，以致退師，固常遣使申諭三鎮及戒所過不得邀遏回兵，而三鎮之民以死固拒，且復懷戀堅守不下，大朝雖欲令之，固不能使之必從。再念邊釁之啟在於往年之奸臣，而茲用兵之端不自本朝之今日，兩國之人披堅執銳，皆以忠孝各為其主，乃使暴露原野，肝膽塗地，恐非上天好生之德，亦非彼此愛民之意，是以復遣使介，請以三鎮租稅納充歲幣，其燕、雲舊地則不敢有愛，用使南北之民各得其宜，上合天德，下當人意，永享長久之安利，固亦仁明之用心。深惟忻、代之師專從統帥，想於議和之事或未詳知，重使來師，淹留吾地。茲因聞命專使詳告本末，想惟聰亮亦所樂聞。有少禮物，具如別幅。」
真珠蹙結束帶一條。
七月二十三日，大金固倫尼伊拉齊貝勒、左副元帥謹致書於大宋皇帝闕下：「適因專介，祗受緘封，既蒙示其忱悰，疊承遺以聘幣，禮宜復辨，乃具敝章。謹按今年正月十五日誓書，分畫太原、中山、河間一帶，比至立了疆界屯兵以來，於內別有變亂，當朝應管擒製交送者。今雖未服，向所言出於至誠，則縱此不報，亦宜自製，副於前言，以示篤和，反雲戒所過不得邀遏回兵，當府故謂若不蒙戒嚴，則想皇侄之師，未克易退乎？況竊三府以死力抗，而雲非自本朝之今日，失言如此，誠意安在？燕、雲之地係皇侄已言之事，何由再舉？又來書再念邊釁之啟在往年之奸臣，今復不守約，累遣兵眾，寇援太原，目下又聞人馬前來，徒使愚民遭罹拿戮，此實可湣，係自於誰？的非仁明之用心也，若長懷此志，果為後悔。當府已具細申奏，取候指揮次，伏惟照察。律啟微涼，佇膺多福。今因閤門宣讚舍人張亢等回，謹奉書陳謝以聞。謹白。」
天會四年八月十四日，大金固尼倫伊拉齊貝勒、左副元帥、皇子、右副元帥同致書於大宋皇帝闕下：「頃因起釁，以至連兵，曲直所歸，彼此自見。思得尋盟之計，用申割地之言，厥後事固稽留，約復渝變。況上皇之鑒未遠，抑亡遼之戒在前，誠思再造之恩，可稔輕忘之意，將久保有成之信，盍早畫元議之疆？曾自為辭，管行製送，今則反假土民之固守，更張軍勢以解圍。茲事難圖，昔言安在？乃者差蕭仲恭、趙倫等齎書報復，回日輒授間諜之語，陰傳結構之文，敢蹈前非，又在今日。為此申過朝廷，奉到宣命，據茲釁惡，更逾上皇，仰就便差官問罪，從長相度施行。今差保靜軍節度使楊天吉、昭德軍節度使王汭充問罪使副前去，若深悔前非，請速令皇叔越王、皇弟鄆王、太少宰一員同詣行府，齎書陳謝過咎，仍據元割三府即行戒諭，並令開門以待撫定。苟不能此，的示所圖。白。」
一、昨據當府領兵至高平縣，有元差去人使王介儒、色哷美與差來宋彥通、郝抃等同報講和，備領旨意。續次路允迪至，既言交割太原府，請先去計會本府官員開門。仍遣郝抃復報，依準施行去時，尋差附奏，竊以太上皇承先皇帝之恩，言不盡意，後因棄德，結絕信使，事至於今，蓋邊臣與執政通連邀功所致。具此奏聞去來。
一、據前項報和使副，此時備言上皇自省前非，傳付今上，應有誤國奸臣，並已貶竄，顯是至誠。看詳和事，未審能保，願以永敦大信，是為長計。亦委具此附奏去來。
一、遣郝抃回，領兵至太原府，見依舊堅守，尋問路允迪如何不行交割，卻稱回到本府文字，言交割朝命在先，所奉堅守朝命是後，致難開門。兼奸細人等處獲得真定府劉Ａ４蠟書，雲李綱密奉聖旨，委令堅守，隨宜措置。當府為數處議同，及路允迪告乞申覆，朝廷諭允迪以上皇自省前非，已經禪位，今次決無再有渝盟，定是奸臣依前邀功所致，若欲申稟，請就便施行。由此路允迪曾經奏審日後更無來耗，此上量摘軍馬屯駐圍守，本軍還赴西京。前次太原府都統所申宋兵數路屢來援府，足稔先發釁端，事不得已，遣兵迎敵，並皆掃滅。又於七月遣到張亢計議，三府續發大兵節次前來，亦戰殺殆盡。看詳來意，全是隱誤敵情，潛蓄毒惡，欲解重圍，非是誠實。與當府預測詐和，先於郝抃處所言並同。
一、當府切念昨以上皇禪位，蓋撫邊帥臣誤國，今即屢發大兵來援太原府，亦是奸臣所造。深慮蔽蒙，前後敗亡諸路軍兵巧誕奏聞，不使上知。
一、貴朝若欲復尋舊好，慮以止圖益己，或不從本朝所欲，決難休和，因何舉此？若許貴朝謀便，終歲連兵，又似今日。願不聽納奸臣，乞以至誠修睦，勿虛示甘言，包藏異心，非惟貴朝利便，兩朝各有益，國計決千萬年。
一、若欲準前休和，乞依差去使副所齎書內事意施行。除書事目外，攻下太原，續有聞達事理。
一、當府依準所奉聖旨，委差楊天吉、王汭等充問罪使副，元限行府，比到太原府卻管回來。洎到太原，其人等猶未過界，稱早已牒取接伴去訖。當府看詳，應是為已密令堅守，猶有謀圖復，故止人使不早過界。緣太原已是割屬本朝，理當存惜，卻為終不從順，於九月三日因怒縱軍攻取，晝時便下，闔城大小職官軍民並依軍法施行訖。外張孝純並男浹二人為是故違再結歡好，為首柄定府人，不令依準交割，殘損了太原府路生靈無數，其罪並在前人父子，合要張孝純在南骨肉，以此留在軍前。唯守候家屬乞賜發遣，更慮奸臣奏言張孝純是為國盡節忠臣，不可分付，儻或聽納，終難杜絕渝盟，必難休和。若是依準發遣，今後奸臣無敢再犯，須是事出至誠，使鄰國可以信重。
九月日，侄大宋皇帝桓謹致書於伯大金皇帝闕下：「昨因告發，知有絹書。奸人作偽，何所不至？若兩國通和，貼然無事，則無隙可乘。奸臣不利，緣此構造，意在離間，頃者按治，已正典刑。諒惟聖朝，特加洞照。遣王雲去面道其詳。」
雲等奉本朝皇帝口宣，自今春大兵至城下，荷大金皇帝許再結歡盟，皇子郎君成此恩惠，社稷再安，生民休息。但本朝大臣有懷奸之人，致信義有虧，今盡行竄逐，專遣使三番陳謝，有下項事令雲等告求皇子郎君：「三鎮有本朝太宗皇帝行宮、祖先陵寢在內，及諸州民情愚迷顧戀，若行討伐，百萬生靈性命可憫。欲以稅租折為銀、絹三十萬，代割三鎮，通舊來歲幣銀、絹五十萬，每年共計八十萬。又，犒賞金銀，初承示及大數，當時大臣不契勘的實回報，尋以庫藏所有及宗廟器物，又搜索民間，只得已納之數，已荷皇子郎君矜察，量減金銀表段及許以珠玉寶器等充折，大臣又不曾開具所折之數；後來取於外郡，亦以自前奸臣用事，費耗略盡。今罄竭府庫，應副犒軍之用，恐必不能如數，實出窘匱，若不披露，又恐食言，曉夕念慮，惟皇子郎君仁明裁恕減免。其歸朝官昨已指揮發遣，亦緣奸臣奉行稽滯，今令所在隨遠近津遣前去。自大聖皇帝通好結盟，中間本朝奸臣誤國，致煩用兵來城下，荷皇子郎君傳大金皇帝宣命，許酌中講和，今增歲幣銀、絹，代割三鎮，減免犒軍物數，則恩惠深厚，珠玉幣帛不足以昭致謝之意。兼此日皇子郎君曾舉言下項禮數，今惟大金皇帝開境數萬里，撫有諸國，欲以皇帝車輅、兗冕等物為謝，及令使人附宰臣等表奉冊寶，增上尊號，仍令三鎮之人遇大金皇帝生辰，齋僧十萬人，祝延聖壽。已上物儀，候得皇子郎君允許增歲幣代割三鎮及減免犒軍物數書，即專遣使齎詣大金皇帝闕下。右謹具呈，伏望皇子郎君體諒本朝皇帝遣使三番告求和議，免割三鎮等事，特賜垂允，大軍早回，恕貸真定等處生靈之命。乞令雲等先回奏，伏候令旨。」
靖康元年九月日，呈覆和議國信副使、武翼大夫馬識遠、和議國信使、大中大夫、試禮部尚書王雲。
靖康元年七月日，大宋皇帝致書大金國相、元帥：「比因專使嘗已布書，具載悃誠，想加通亮。但以三鎮之民懷土顧戀，以死堅守，雖令不從，遂致宿師引日已久，重惟兵馬各為其主，困於暴露，深可憫傷，是用欲以三鎮稅租納充歲幣，既不失通和之議，抑亦為長久之圖，諒惟仁明，必能矜察。已遣使大金皇帝及皇子郎君，今再命單車復陳本末，願加聰亮。有少禮物，具諸別幅。秋暑尚煩，更希保護。白。」
天會四年九月十六日，大金固倫尼伊拉齊貝勒、左副元帥致書於大宋皇帝闕下：「謹按來書，已別遣使大金皇帝者。竊見大朝凡有事係於聞上者，臣子之分不得輒自施行，但不知貴朝體例如何？然其赴闕人使，具申奏取候指揮，蓋不敢擅為接引。外三鎮堅守事，粗知仔細，今來卻稱三鎮之民懷土顧戀，以死固守，雖令不從，誠意安在？若欲以稅充歲幣，肯於從初議約交割，已立嚴誓。嚴誓才立，今又別議，想其用意，徒然以偽計苟望歸復，終不克遂，傾斃士民。觀其太原誤於前謀，堅壁不降，盡遭屠戮，此之事節猶未理辨，況先準已降聖旨，遣使問罪去訖。所望諸事並依去書意分白垂報，仍自今後似此無信事理，幸無遣使虛勞往復。律正極涼，佇膺多福。今因太原少卿陳之詳等回，專奉書陳謝以聞。」
靖康元年七月日，大宋皇帝致書大金國相、元帥：「間嘗遣使，鹹得及疆，往布斯誠，諒惟深察，情義既接，和好斯通。初兩軍元帥許割地而盟，聞大金皇帝有酌中之語，因知令德，信是寶鄰。既而太原士民嬰城固守，雖遣大臣特詔，戀土終深，遂致攻圍之師不免暴露於野。守臣求救既以忠孝為言，將士請行欲展急難之義，雖非元約，乃亦常情，事須改圖，可令永久。願以賦租之入，增為歲幣之常，還守舊疆，別為信誓，盡除疑梗，幸不置於胸中，雖有長短，冀亦忘於度外。如其聞可，將見平寧，博易交通，不乏四方之貨，耕耘自若，遂安兩境之民，可保千年定如一日，上符天道，下順人心。竊計高情，實同至願。有少禮物，具如別幅。今差秘書少監李若水。」
金廂正透犀帶一條，玉酒器五件，琉璃器一十五件，瑪瑙器一十五件，玳瑁器一十五件，珊瑚七枝，丙二枝，沉香五十兩。右謹專獻上，國相、元帥請檢留。白。
天會四年十月二十日，大金固倫尼伊拉齊貝勒、左副元帥致書於大宋皇帝闕下：「會驗今年正月十五日誓書，三鎮比至立了疆界屯兵已前，於內若有變亂處所，當朝自當應管擒製交送者，今承來書，守臣求救既以忠孝為言，將士請行欲展急難之義，則上所立嚴誓，大宋皇帝自為渝變。而王雲等至皇子、右副元帥軍前，所呈事目，稱奉本朝皇帝口宣，本朝大臣有懷奸之人，致信義有虧，由此而言則罪歸於臣下也。豈其事中異端，若此之多？因未知所言孰是可取？來書雲『願以稅租之入，增為歲幣之常』者，且以三鎮之土地人民既割為我有，其所出租稅必竟何歸，此雖不敏亦望粗曉，況聰明者乎？又，王雲事目：『今罄竭府庫，應副犒軍之用，恐不能如數，實出窘匱。』以此詳味，特謂敝府惟貪犒軍之用，且官兵之所以舉者，蓋行吊伐之義也。尚所見如彼，是知貴朝之不知罪己而惑之甚也。此中事理，早遣人使入國問罪，日月淹久，猶不回程，幸望高懷，從其弊幅。微寒屆候，善保多福。今因秘書少監李若水等回，專奉書陳謝。」
九月十五日，朝議大夫、充徽猷閣待制、樞密院都承旨、河北、河東路宣撫判官折彥質謹遣修武郎吳革、修武郎李銳致書於大金元帥、國相閣下：「彥質聞和久而不能信則必戰，戰久而不息則必復和，自古簡冊所載多矣，不特令也。自頃兵連而不解，三軍暴骨已歷三時，此亦上穹悔禍，兩國結好息民之時也。恭惟主上皇帝恭儉愛人出於天性，視民如傷，無此疆彼界之異，二邊構兵，非其本心。凡近日將相大臣弗克欽承，與夫謀國不臧，為天下生事者，皆已黜之遠方，永不復用。彥質亦新命來典兵戎之寄，陛辭之日，仰承聖旨，深念生靈蹈茲塗炭，至勞寤寐，惻怛之訓，叮寧切至，皇天后土，實鑒臨之。比遣信使三輩王雲等躬詣大金皇帝闕下，遣楊節度使及燕、雲中軍前，且道永結歡盟之好，計其道里，當已有達乎國都者。又會闕下遣楊節度使至威勝軍前，邊吏以聞，此固以契主上皇帝聖心之所憫矣，已聞臨遣官僚，往迓信使，又飭邊吏日俟動息，其誠意端愨，亦可見矣。彥質以不材謬當斯任，竊料天地鬼神已有休息生靈之意，故兩國皇帝各形至誠惻怛之心，棄捐細故，永保太和，斯民大會，可勝言哉！彥質與閣下俱在疆場，儻各能體國，願戒守兵之官按兵不動，勿相侵擾，以俟盟誓之必成、和好之永結，則北方軍民又免鐸鏑之禍、流離之苦，其受閣下陰德大賜，豈有窮已？伏想仁明必能垂聽洞然而不疑也。秋氣已涼，伏冀善護寢餗，以介福履。謹奉狀布執事，不宣。」
靖康元年九月二十八日，大宋皇帝致書大金國相、元帥：「近者李若水去，想已伏謁麾下，奉書以道其略，遣使以陳其詳，諒惟英明，特加周察。昔在潛邸講學惟勤，其於政事一不與聞，忽蒙內禪，驟攬萬機，適當多事之搶攘，未嘗諳練，不免大臣之獻納，悉以聽從，無何奸邪，輒生詿誤。逮言章之交擊，方悔悟於前非，隨加竄流，使瀕於死，然亦晚矣，追之何及？唯國相、元帥器度宏遠，智略沉雄，他邦之人莫不欽重。回賜薦至，情義藹然，感憮之私，言不能既。或聞統聚入至真定，嘗遣請和之使往詣闕庭，當蒙從欲之仁，各安疆場，幸收兵而靜謐，必俟命於斯須。頃被初恩，更祈終惠，克符願望，豈勝感銘！」
本朝和議使鄧紹密回日，皇子郎君令館伴蕭寶導意，欲得白花蛇。除已附一合送皇子郎君外，恐國相、元帥亦欲得之，以一合附送。酒五十瓶，果子四合，茶一合，風藥一合，白花蛇一合。右請檢留，白。
大宋宣撫使司牒大金國軍前：「契勘日近準朝旨，已與大金國議和，約束諸道不令進兵，及於九月中旬大金國所遣和使赴闕去訖。今又據河北路開報，稱所有大金國人兵昨曾在真定府等處，日近並各未聞抽回。詳此，兩朝信約，固以堅明，兼不住承準朝旨，惟務約束，不得生事。日近據汾州、平陽府等處申報，各有大金國人馬抄略，致人戶驚擾不安，緣此深恐有害和議，須至移牒者，右牒專差人齎牒前去，請詳此速行約束彼處人馬，務在戢斂，各守信約，無致抄略驚擾，致有害兩國講和大議。謹牒。」
靖康元年十月三日牒。
朝議大夫、充徽猷閣待制、樞密院都承旨、河北、河東宣撫判官折。資政殿學士、銀青光祿大夫、河北、河東路安撫副使劉。太尉、鎮洮軍節度使、同知樞密院、河北、河東路宣撫使種。
大金山西兵馬都部署司牒宋宣撫司：「準來文云云，須議回文。契勘近奉元帥府露布，左副元帥報今月十五日占真定府先鋒軍都統申汾州不伏招誘，今月八日攻下。當司想其真定必不願歸，益以大軍攻下，一同汾州。況近日元帥府已遣使往貴國問罪，雖知前去，至今尚未回來，是致大軍未聞抽回。今承來牒，既與議和，應是貴國自以渝變前盟為罪，添割土地請和，交過本朝，遂致開門引納重兵，撫馴了當，則其餘應合本府占守州軍縣鎮寨關隘，亦宜逐旋交割，按納王師，益協所請議和，得息生靈。不然，則不止有傷朝廷合撫人民，亦恐貴國不獲安便，自茲愈深。事須回牒大宋國宣撫司，到請照驗施行。」
天會四年十月日牒。
十月十日，朝議大夫、充徽猷閣待制、樞密院都承旨、河北、河東路宣撫判官折彥質謹遣修武郎劉寶致書於大金元帥、國相閣下：「彥質聞古者交兵，使在其間，此言小忿不廢大信也。今兩朝構難逾三時矣，而信使載馳，禮聘交修，則知王者舉事，信義為本，非若尋常貪土地、矜殺伐之流可比方也，故日者輒以尺牘具言本朝叮寧懇惻之旨，竊意上天悔禍，欲令兩朝皇帝捐細故、保太和，其旨甚明。僕仁人也，既乏蘇秦犀首之辨口以更移從約，又無燕丹、齊慶之誠心以感動物蒙，徒以區區之志、猥瑣之論，側聽逾旬，無所發明，懷不能已，復進狂瞽。夫好生者，帝王之大德也；體國者，人臣之至分也。故上有不忍之仁，則下行愛民之政；上有不貪之惠，則下盡無求之節。況於居輔相弼諧之任，當疆場爪牙之寄，不肆欲以窮取，惟內恕而及物，此固賢達明智、挺立古今之表者，固閣下胸中素定，而兩地之人所望於閣下者也。僕於平昔竊欽高義，幸得備綏靖之職，居顧盼之地，望旌旗而係心，聞金鼓而增氣，今信使入朝，話言方洽，惟須遠圖，以答天意，幕府所以日夜警勵，切戒吏兵，帖焉自戢，義不當以又使北向而關弓者也。今遊騎駸駸，時獵於近郊；細民無辜，或困於劫執，彷徉乎雞肋之獲而忽眇乎邱山之重，竊仰閣下之謀猷，義不出此，意者偏裨，未達兩朝之大計也。伏惟閣下以高世之才，居特尊之位，舒慘歸其顰笑，安危係於靜作，號令所留，草木Ａ５然，亦何惜只使一箭之令，使兩地生靈得以泰然歌詠閣下之功德無窮，而報施不匱者也。僕雖不才，願附羊、陸之義，惟閣下裁之不宣。彥質再拜。」
靖康元年十月日，大宋皇帝致書於大金國相元帥、皇子郎君：「累常遣使，相繼奉書，今已淹時，想必聞鑒。意雖難盡，言亦頗周詳，儻為繹思，必加孚察。大抵人誰無過，固貴自知，既克改於前非，當徐觀其後蹈。在昔東宮之日，但歷覽於群書，逮登寶位之初，乃乍臨於庶政，姑聽從於宰輔，不億度其奸欺，難掩台評，尋加憲責。靜言既往，雖悔何追？今者惠書，意皆切理。但三府乃祖宗之地，況本土有陵廟之存，當務安寧，乃經驚擾，興言及此，為緒無聊，雖殫累百之詞，更致再三之懇，是望高明之德，易知愛孝之情，當慍而和，式見包容之量，既取而與，尤為特達之恩，厚有被蒙，終期報稱。初冬尚寒，更希保護。大宋陳謝請和使、朝信郎、試尚書吏部侍郎、武功縣開國子、食邑五百戶、賜紫金魚袋王及之等。」
青絲綾五十匹，紅錦五十匹，鹿胎五十匹，合錦五十匹，藥一合，龍腦二百兩，荔枝一千顆，生薑五十斤，乳塘獅子一百顆，橙子五十對，汾州蒲桃五十斤，小龍團茶一十斤，大龍團茶一十斤，誇子正焙茶一十斤。右謹專獻上國相、元帥，伏惟令慈俯賜容納，謹具狀申聞。謹狀。
一、諭及上皇自省前非，傳付今上，應有誤國奸臣，並令貶竄。勘會議和文字，別有貶竄，此亦誠如來諭。蓋緣初膺傳國，奸邪未見，刑誅之事難以遽加，然亦不久漸逐，不令在內，今則或竄或誅，既已久矣。後以不明，繼用吳敏、李綱，吳敏則為少宰，李綱則知樞密，皆居要地，親執政柄，不知元乃蔡京、蔡攸之黨，陰相交結，欲報蔡氏之恩，希冀復用，其所妄作一體蔡氏，其所稱密奉聖旨皆其專輒，所為承差信使面出帛書半印，見之悚然，豈不慚負？此吳敏、李綱相協為之，初不加察，為所詿誤。昨因言章交攻，因先遣李綱在外為宣撫使，雖是總兵，其實不令在朝。然吳敏猶為少宰，中外相應，為奸不已。自古將臣總兵不從中制，故得自閫以外將軍制之，所以李綱在外，擅自發兵。若論誤國之罪，可擢二人之發，今則吳敏、李綱皆已竄逐遐裔。
一、見諭願不聽納奸臣，至誠修睦，此乃善言見誨，德意甚美，豈勝感服？大抵天道昭然，咫尺可畏，況為人主臨御萬民，一言一語何可不思，既許講和，願觀其後。
一、天下之情，違近皆一，睽間則疑生，和會則疑釋。兩朝構兵，初因睽間，雖有使人去來，書辭往返，然言不盡意，未免生疑。惟在聰明，深加孚察。
一、承差信使人未至，本朝聞，先遣二人持牒威勝軍界。威勝軍小處，不敢便申朝廷，先申宣撫使。是時宣撫李綱身在懷州，見牒有問罪之名，知罪在已，畏懼朝廷必治其罪，於是巧說遷延，不以聞達。其後威勝軍奏到，即便時發遣，接伴在河陽等候多日，不聞來耗。朝廷再三催促，方知軍前信使入界。古者交兵，使在其間，若非李綱挾情，豈有稽留之理？
一、發遣張孝純家屬，垂情講好，蓋亦憐無罪之民。為首就誅，宜可緩也。已孤之旅，使悲號而載路，宜慈惠之動懷。彼微類何足以除，況威聲已著於遠！聰明幸察，旨意無他。
一、亡遼人有未發遣，契勘亡遼人在此遠近有之，其有官人皆是額外添差，並不令管勾職事，無補州縣，徒費祿廩，自欲發遣，非所占吝。向者發遣，正在擾攘之際，寇盜縱橫，塗路奸澀，多遭攘奪，以被殘害，致老幼失所，深可憫憐。一等生靈更無彼此，只候通和既定，兩境帖然，即資給逐人，安穩發遣。
