　　欽定四庫全書　　　　　史部九
　　南唐書目録　　　　　　載記𩔖
　　卷一
　　烈祖本紀
　　卷二
　　元宗本紀
　　卷三
　　後主本紀
　　卷四
　　宋齊丘列傳
　　卷五
　　周徐查邊列傳
　　卷六
　　周柴何王張馬游刁列傳
　　卷七
　　徐髙鍾常史沈三陳江毛列傳
　　卷八
　　三徐三王二朱胡申屠喬睦列傳
　　卷九
　　劉髙盧陳李廖列傳
　　卷十
　　張李皇甫江歐列傳
　　卷十一
　　馮孫廖彭列傳
　　卷十二
　　孟陳韓朱列傳
　　卷十三
　　劉潘李嚴張龔列傳
　　卷十四
　　郭張林盧蒯二陳列傳
　　卷十五
　　周鄭李三劉江汪郭伍蕭李盧朱王魏列傳
　　卷十六
　　后妃諸王列傳
　　卷十七
　　雜藝方士節義列傳
　　卷十八
　　浮屠契丹高麗列傳
　　〈臣〉等謹案南唐書十八卷音釋一卷宋陸游撰游字務觀號放翁山隂人佃之孫宰之子初以䕃補登仕郎隆興初賜進士出身嘉泰初官至寳謨閣待制宋初撰錄南唐事者凡六家大抵簡畧其後撰南唐書者三家胡恢書久佚惟馬令書與游書盛傳而游書尤簡核有法元天厯初金陵戚光訪得其書為之音釋而博士程熟等校刋之趙世延為序錢曾讀書敏求記稱舊本遵史漢體首行書某紀某傳卷第幾而注南唐書於下今其本不可見世所行者惟毛晉汲古閣本刻附渭南集後者矣南唐元宗於周顯德五年即去帝號稱江南國主胡恢從晉書之例題曰載記不為無理游乃於烈祖元宗後主皆稱本紀且於烈祖論中引蘇頌之言以史記秦莊襄王項羽本紀為例深斥胡恢之非然劉知幾史通本紀篇嘗謂姬自后稷至於西伯嬴自伯翳至於莊襄爵乃諸侯而名隷本紀又稱項羽僭盜而死未得成君假使明竊帝名正可抑同羣盜況其名曰西楚號止霸王諸侯而稱本紀循名責實再三乖謬則司馬遷之失前人已深排之而游乃引以藉口謬矣得非以南渡偏安事勢相近有所左袒於其間乎他如后妃諸王傳置之羣臣之後雜藝方士傳列於忠義之前揆以體例亦為未允觀其書者取其敘述之簡嚴可也乾隆四十二年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀













　　南唐書原序
　　天厯改元余待罪中執法監察御史王主敬謂余曰公向在南臺蓋嘗命郡士戚光纂輯金陵志始訪得南唐書其於文獻遺闕大有所考證裨助良多且為之音釋焉因屬博士程熟等就加校訂鋟板與諸史並行之越明年余得告還金陵書適就光來請序按南唐本紀李昪系出憲宗四世間闗困阨纔有江淮之地僅餘三十年卒不復振而宋滅之雖為國褊小觀其文物當時諸國莫與之並其賢才碩輔固不逮蜀漢武侯而張延翰劉仁贍潘佑韓熈載孫忌徐鍇之徒文武才業忠節聲華炳耀一時有不可揜矧其間政化得失興衰治亂之跡有可為世鑒戒者尤不可冺也竊謂唐末契丹雄盛虎視中原晉漢之君以臣子事之惟謹顧乃獨拳拳於江淮小國聘使不絶嘗獻槖駞幷羊馬千計髙麗亦歲貢方物意者乆服唐之恩信尊唐餘風以唐為猶未亡也邪宋承五季周統目為僭偽故其國亡而史録散佚不彰然則馬元康胡恢等迭有所述今復罕見至山隂陸游著成此書最號有法傳者亦寡後世有能秉春秋直筆究明綱目統緒之㫖者或有所考而辯之姑識其端以俟君子余前忝史館朝廷嘗議修宋遼金三史而未暇他日太史氏復申前議必將有取於是書焉集賢大學士奎章閣大學士光祿大夫知經筵事趙世延序









