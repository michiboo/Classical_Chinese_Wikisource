
緬邈洞庭岫，蔥蒙水霧色。
宛在太湖中，可望不可即。
剖竹守窮渚，開門對奇域。
城池自縶籠，纓綬爲徽纆。
靡日不思往，經時始願克。
飛棹越溟波，維舟恣攀陟。
䆗窱入雲步，崎嶇倚松息。〈䆗窱，即「窈窕」。〉
巖壇有鶴過，壁字無人識。
滴石香乳溜，垂崖靈草植。
玩幽輕霧阻，討異忘曛逼。
寒沙際水平，霜樹籠煙直。
空宮聞莫覩，地道窺難測。
此處學金丹，何人生羽翼。
誰傳九光要，幾拜三仙職。
紫氣徒想像，清潭長眇默。
霓裳若有來，覯我雲峰側。

