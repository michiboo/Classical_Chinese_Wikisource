《浩然齋雅談》三卷，宋周密撰。密所著書凡數種，其《癸辛雜識》、《齊東野語》皆記宋末元初之事。《雲煙過眼錄》皆記書畫古器，今並有刊版。其《澄懷錄》、《續錄》則輯清談。《志雅堂雜鈔》則博涉瑣事，今惟鈔本僅存，皆已別著錄。《千頃堂書目》載密所著尚有《志雅堂耳目鈔》及此書，而藏弆之家並無傳本，惟此書散見《永樂大典》中。其書體類說部，所載實皆詩文評。今搜輯排纂，以考証經史、評論文章者為上卷，以詩話為中卷，以詞話為下卷。各以類從，尚裒然成帙。密本南宋遺老，多識舊人舊事。故其所記佚篇斷闋，什九為他書所不載。朱彝尊編《詞綜》，厲鶚編《宋詩紀事》，符曾等七人編《南宋雜事》詩，皆博採群書，號為繁富。而是書所載故實，亦皆未嘗引據，則希覯可知矣。其中考証經義，如解詩「巧笑倩兮」，疑口輔當為笑靨，而不知類篇面部已有此文。解易「井谷射鮒」，以鮒為鯽，不知說文鯽字本訓烏鰂，後世乃藉以名鮒，羅願《爾雅翼》辨之已明。如斯之類，於訓詁皆未免稍疏。然密本詞人，考証乃其旁涉，不足為譏。若其評騭詩文，則固具有根柢，非如阮閱諸人漫然蒐輯，不擇精觕者也。宋人詩話，傳者如林，大抵陳陳相因，輾轉援引。是書頗具鑒裁，而沉晦有年。隱而複出，足以新藝苑之耳目，是固宜亟廣其傳者矣。
