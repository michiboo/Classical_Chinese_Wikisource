　　欽定四庫全書　　　　經部一
　　周易義海撮要　　　　易𩔖
　　提要
　　臣等謹案周易義海撮要十二卷宋李衡撰衡字彥平江都人乾道中官秘閣修撰尋除御史改起居郎事跡具宋史本傳先是熙寧間蜀人房審權病談易諸家或泥隂陽或拘象數乃斥去學異説摘取専明人事者百家上起鄭元下迄王安石編為一集仍以孔頴逹正義冠之其有異同疑似則各加評議附之篇末名曰周易義海共一百卷衡因其義意重複文詞冗瑣刪削𨤲定以為此書故名曰撮要其程頤蘇軾朱震三家之説則原本未衡所續入第十二卷襍論亦衡所補綴故婺州教授周汝能樓鍔跋稱卷計以百今十有一葢耑指所刪房本也書録解題作
　　十卷又傳寫之誤矣是書成於紹興三十年至乾道六年衡以御史守婺州始鋟於木自唐以來唯李鼎祚周易集解合漢後三十五家之説畧稱該偹繼之者審權義海而已然考宋史藝文志但有衡書而無審權書陳振孫書録解題亦惟載殘本四卷豈卷帙重大當時即已散佚抑衝書出而審權書遂廢歟然則採擷精華使古書不沒於後世衡亦可謂有功矣乾隆四十三年七月恭校上總纂官〈臣〉紀昀〈臣〉陸錫熊〈臣〉孫士毅總　校　官　〈臣〉　陸　費　墀





　　周易義海撮要原序
　　易義海熙寧間蜀人房審權所編房謂自漢至今專門學不啻千百家或泥隂陽或拘象數或推之於互體或失之於虛無今於千百家內斥去雜學異説摘取專明人事羽翼吾道者僅百家編為一集仍以正義冠之端首𨤲為百卷目之曰周易義海或諸家説有同異理相疑惑者復援父師之訓朋友之論輙加評議附之篇末衡得是書而讀之其間尚有意義重疊文詞冗𤨏者載加刪削而益之以伊川東坡漢上之説庶學者便於觀覽雲紹興庚辰十一月辛已江都李衡彥平遂安雙清堂書




