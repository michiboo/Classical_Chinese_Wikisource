
↑ 《昭明文選·卷三十一》 
↑ 《玉臺新詠》 潘黃門述哀

青春速天機　　素秋馳白日
美人歸重泉　　悽愴無終畢
殯宮已肅清　　松柏轉蕭瑟
俯仰未能弭　　尋念非但一
撫襟悼寂寞　　怳然若有失
明月入綺窗　　髣彿想蕙質
消憂非萱草　　永懷寧夢寐
夢寐復冥冥　　何由覿爾形
我慚北海術　　爾無帝女靈
駕言出遠山　　徘徊泣松銘
雨絕無還雲　　華落豈留英
日月方代序　　寢興何時平

