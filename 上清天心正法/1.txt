
上清天心正法卷之一
三光者，日月星也。日君炁以本，日採炁時，其方取也。存見日輪，光芒如赤火色。月君炁以日，日常加卯，五日兩宮移。如每月初一日，便從卯上起卯，午時正在午上。初二日亦同。初三日午，後退過寅，如午時便從寅上起，卯至巳上見午時，即是太陰在巳。存見月宮，光芒如煖玉銀色。天罡炁天罡星，約離斗柄三丈。餘詩云：月月常加戍，時時見破軍。要知端的處，向背問元因。以月辰過將加戍，未過將加玄，數過取炁時，乃是天罡建破軍之所。向背者，乃陰陽日存想也。陽日，天罡正面行。面如炎火色，身衣紅羅衣，頂上有青黃紅三色炁，口吐火光萬丈。左手結天罡殺鬼印，即局邪訣。右手執寶珠，隨炁收入口中，任意發用存見，火光細如絲霧，燦燦有聲，灌溉其身。陰日，天罡反面行。面如煖玉色，身衣素羅衣，頂出青紅黃三色炁，口吐銀光萬丈，其細如絲，燦燦有聲，左手結印叉腰，右手仗三昧火劍。存畢隨炁收入口中，任意用。依此萬無一失，不可輕泄，戒慎之焉。
請服太陽炁
每以日高三丈時，數日辰方，望太陽焚香，心拜九過。默云：臣某上告
日君、太陽帝君、日宮神仙聖眾，願降瑤光真炁，灌注臣身中。
次掐卯文，默念日君內諱〈鬱儀〉二字九徧。存見真炁畢，即默念日君七殺呪曰：
唵嚩𠯐囉喗𠸎唎娑訶。
一徧。鼻引青炁，九次一吞。如此九徧，吞炁九口，訖心拜禮謝而退。
請服太陰炁
每以月高三丈時，筭太陰在何方，焚香心拜九過，默云：臣某上告月府太陰皇君、月府神仙聖衆，願降瑤光真炁，降注臣身中。
次掐酉文默念月君內諱結璘二字九徧。
存見真炁畢，即默念月君七縛本身梵呪：
唵嚩明囉嘰囉娑婆薩訶。
一徧。鼻引白炁，九次一吞。如此九徧，吞炁九口畢，心拜禮謝而退。
請服天罡炁
每日高三丈時，筭天是在何處，焚香箔辰文，默念呪曰：
日靈月靈，斗下交並。天罡正炁，來灌我形。出邪入正，永保長生。急急如律令。
念三徧，存見天罡，心拜九過默念云：臣某上告
天罡大聖破軍星君，願降瑤光真炁，灌注臣身心五臟六腑，三百六十骨節之內，八萬四千毫竅之中，驅逐病炁鬼炁。呪曰：
年災月厄，日災時厄，驅邪邪走，驅穢穢亡。衆神扶我，身入魁罡。人歸依，鬼歸降。急急如律令。
默念一徧，吹左辰文，右劍訣，念天罡正炁呪，曰：
天帝釋章，佩帶天罡，五方凶惡之鬼，何不消亡。飛光一吸，萬鬼伏藏。天罡大聖，殺入鬼心。急急如律令。
念三徧，引炁三口吞之。再念天罡內諱飛仙二字三徧，取炁三口，再念隱呪曰：
唵吽吽喗噠唎娑訶。
取炁三口，共九口吞訖。再拜九過，禮謝而退。
凡法官，若能請三光炁，日夕不怠，千日功成。滋悅顏色，壯體輕身，免諸百病。若終身不倦，漸入仙真功力，難可盡言。若只服得千日，凡遇治病，不用筭取方上存想，但只一念布炁，吹於病身，自然安愈，萬邪降伏，可不敬乎。
治病行符
凡救民疾苦，驅邪治病，接投狀僉押訖。次於神將前，檮祝將吏。仍先令本人家備香，等候親去。如是頑祟，須變神步罡。先從本壇發遠罩去，指揮罩定鬼祟。次發神將幾員，帶領精兵，前去收捉。次第方可出門，臨出門時，先於法壇內叩卓三下，雙手玉清訣，念啼字七聲，存諸神吏，都在面前。次第將帶而去，遙望見患人家時便下。近罩指揮訖，左手捉鬼訣，右手劍訣，望北吸炁一口，呪日：
吾呼四聖急捉將，大急。為吾前去，捉下邪鬼，毋令走透。疾疾。
次發訣，存四神將帶兵前去同捉收邪鬼，連訣吹去？次到本人門首丁立，掐本訣。默念呪曰：
開天門，亥文。閉地戶。巳文。留人門，申文。塞鬼路。寅文。橫金梁，豎玉柱。辰至殺。收罡炁，辰文。箔斗訣。斗印。衆神藏，萬鬼滅。急急如律令。
次剔斗，蓋頭藏身，口念手拾。曰：貪巨祿文廉武破，〈於左〉。魁𩲃𩵄䰢魓𩳐魒。〈於右〉。
雙手天丁訣，二指掐大指根，大指掐中指偏。
想正一真人在前。次存念：
東方青帝君佩劍立吾左，西方白帝君佩劍立吾右，南方赤帝君佩劍立吾前，北方黑帝君佩劍立吾後。
復存當院神將吏兵結陣圍繞。如果是強祟精靈拋磚物石，即再加護身法呪曰：
謹請西方明月太子，遂差五伯鐵大摻賢，都在我邊。吾奉北帝敕，急急疾疾。
次西面，存明月太子侍從，五百白衣道人，頭戴鐵冠，手把劍。念呪三徧，取炁三口，吹於左右。次念呪：
北斗之神，蓋護我身。急急如律令敕攝。
再存北斗蓋頭上，則百邪不敢犯。次入病人家，左殺右劍，叩門三下，指揮門神，不得縱容鬼祟走透。速速疾疾。次病人房門，令本人置香茶訖，變神步罡，入斗罡中藏身。默告召將指揮勒令，喚召土地捉祟，燒符熏患身。或不燒符，隨意指揮捉祟訖。法官吸患人炁一口，卻更取水一口，噀病人身，左局邪訣，於脇下右劍訣。令患人閉目，香熏其手喝去。男祟左戰，女祟右戰，是鬼則戰。吾奉上帝敕，如此行持，有祟自然捉縛送出也。須備符水之屬，給與吞服。次為念咒淨身訖，法官閉目，三度左右雷局，念都天大雷公呪一褊。吸東南方紅赤雷炁，一口吹去，存為五雷電光閃雷。用兩雷局打去，存霹靂打破病人家，化為神仙宅宇，金階玉殿，人皆化為神仙。方可離本人家，去感應，桴鼓祕之。
