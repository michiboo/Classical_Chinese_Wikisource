
上清天心正法卷之五
凡欲追治山魈，令投狀來。具狀內情由，密申東嶽，牒城隍，借兵相助訖。臨去治日，先淨身默朝上帝，奏陳因依，存見北帝自星官中升殿而坐，召真武等，令攝三界邪源。復想真武領敕命下界，直至案前。起身變神，為真武大將，披髮跌足，右手仗三昧火劍，左手叉印，足踏玄武。變神內鍊訖，次步三台七星罡，一一了畢，呼召南院諸司官將，一一存。至禱白訖，次左天丁訣，右劍訣，召天丁力士四直神將，想在左右，先發訣拋斗，以罡在前，指有鬼神處。次法官依書符格式，呪朱墨筆硯。次布罡丁甲符，於案上書符。
吾佩太上印，奉敕人人家，行神布炁，斷鬼除妖。四直神將，六丁六甲，為吾急召，速赴壇前。吾在此間，卓劍相待。急急如律令。
右法。左煞文，右劍訣，祝符，吸西北炁，正北吹符上。再上件符命燒，吹去依前。高聲念敕符呪訖，左手擎水盂，右手仗劍，一指吸水一噀，喝云：疾。念呪訖想，六丁六甲，及四直神將，及符吏，速去彼方。次法官下，遠罩近罩，鎖門釘門，一一如治癲邪格式同。至本人家，法官大變神，先步豁落，斗罩自身。次步三台七星罡，依儀行事。
斗要妙兮十二辰，乘陽光兮威武陳。炁彷佛兮如浮雲，此變動兮上應天。知變化兮有吉凶，入六律兮持甲禁。到此方入斗。履天英兮乘天任，清泠泉兮可陸沉。擁天柱兮節天心，從此過兮度天禽。傍天輔兮望天衝，入天內兮出天蓬。斗道通兮剛柔濟，添福祿兮流後世，出幽冥兮千萬歲。急急如律令。
右法。步豁落斗罩身訖，卻三台七星罡，召將行事指揮訖，便步大禹鑿龍門長陣斗步訖，自身關防甚固。
卻念呪：
乾元盧中亨，日月與吾明。刀刃隨吾落，不得損吾身。吾奉九天律令。卻喝云：
神將疾速，為吾押出山魈獨足之鬼，火急現形。疾。
即再燒六丁六甲神符飛去，如伏退，休。如不伏，更若拋甎揚石，即用天心就平符治狂鬼，山魈用法治之。
凡五姓人家，被一切邪禍，興妖作怪。未欲行遣，用新瓦一片，依法書符，順向竃中心，用新甎瓦，以泥封定竃口。全銜花押，司命立報，以為吾行遣。若有邪鬼迷人，狂言亂語，以朱書符於白絹上安邪，人衫領中帶之立瘥。如有山魈獨足，護其所在，墨書一道，其鬼立走。如無道鬼神，放火拋石，來打門擊戶，引弄六畜，此符永斷。就拾所拋來石甎，書符一道，擲向拋來之處，更不再來。如敢再來，不伏指遣，更添煞鬼二字，斷蹤絕跡。書符時，先用敕筆呪曰：
天有萬象，筆有萬毫。書符攝錄，付與天牢。急準酆都律令攝。
