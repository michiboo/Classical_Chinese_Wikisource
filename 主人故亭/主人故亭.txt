主人昔專城，城南起高亭。
貴與賓客遊，工者夜不寧。
酒食宴圃人，栽接望早成。
經年使家僮，遠道求異英。
郡中暫閒暇，繞樹引諸生。
開泉浴山禽，為愛山中聲。
世間事難保，一日各徂征。
死生不相及，花落實方榮。
我來至此中，守吏非本名。
重君昔為主，相與下馬行。
舊島日日摧，池水不復清。
豈無後人賞，所貴手自營。
澆酒向所思，風起如有靈。
此去不重來，重來傷我形。

