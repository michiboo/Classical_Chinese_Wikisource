　　欽定四庫全書　　　　　史部五
　　弇山堂別集　　　　　　雜史𩔖
　　提要
　　〈臣〉等謹案弇山堂別集一百卷明王世貞撰世貞字元美號弇州山人太倉人宣大總督忬之子嘉靖丁未進士厯官南京刑部尚書事跡具明史文苑傳其書専載明代典故凡盛事述五卷異典述十卷竒事述四卷史乗考誤十一卷表三十四卷分六十七目考三十六卷分十二目世貞自序雲是書出異日有裨於國史者十不能二耆儒掌故取以考證十不能三賓幙酒次以資談謔㕘之十或可得四其用如是而已然其間如史乗考誤及諸侯王百官表親征命將諡法兵制市馬中官諸考皆能辨析精覈有禆考證蓋明代史學廢絶自永樂間改修太祖實録誣妄尤甚其後累朝所修實録𩔖皆缺漏蕪疎而民間野史競出又多慿私心好惡誕妄失倫史愈繁而是非同異之跡愈顛倒而失其實世貞承世家文獻熟悉朝章復能博覽羣書多識於前言往行故其所述俱確有可徵逈非諸家耳食傳訛者比且不敢自居筆削第用説部之體𩔖聚條分而以別集命名深致謙抑之意亦由其晩年境地益進深知作史之難故能歛晦如此與當時畧窺紀載便奮然以史筆自居者相去亦不啻霄壤惟是徵事既多不無小誤又所為各表多不依旁行斜上之體所失正與雷禮相同其盛事竒事諸述頗渉談諧亦非史體然其大端可信此固不足以為病矣乾隆四十四年正月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校官〈臣〉陸　費　墀















　　弇山堂別集原序
　　弇山堂別集者何王子所自纂也名之別集者何內之無當於經術政體即雕蟲之技亦弗與焉故曰別集也王子弱冠登朝即好訪問朝家故典與閥閱琬琰之詳葢三十年如一日矣晚而從故相徐公所得盡窺金匱石室之藏竊亦欲藉薜蘿之日一從事於龍門蘭臺遺響庶幾昭代之盛不至忞忞爾甫欲命管而病妒之既而自惟材力綿淺一不稱也所睹章奏竿尺賦頌之𩔖鮮足裒者二不稱也是非小有不當流禍後世三不稱也而是時倡道者謂王子毋受役於筆研以鑿性靈自是絶意不復作其他有所聞見偶書之赫蹏以數甓貯藏尋得間出之編次成帙凡一百卷攜來金陵署中乃好事者見而異之固請付剞劂是書行異日有禆於國史者十不能二耆儒掌故取以考證十不能三賓幙酒次以資談謔參之十或可得四其用如是而已秋官尚書吳郡王世貞撰
