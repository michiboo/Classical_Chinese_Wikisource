　　欽定四庫全書　　　　　子部二
　　練兵實紀　　　　　　　兵家類
　　練兵雜紀　　　　　　　兵家類
　　提要
　　〈臣〉等謹案練兵實紀九卷雜紀六卷明戚繼光撰繼光字元敬世襲登州衛指揮僉事歴官薊州永平山海等處地方總兵官中軍都督府左都督進太子少保事蹟具明史本傳考隆慶二年繼光以都督同知總理薊州昌平保定三鎮練兵事至鎮上疏請浙東殺手礮手各三千再募西北壯士馬軍五枝歩軍十枝專聴訓練此書乃載其練兵實效一練伍法二練膽氣三練耳目四練手足五練營陣六練將其附載雜紀一儲將通論二將官到任三登壇口授四軍器制解五車歩騎解蓋繼光為將精於訓練臨事則飈發電舉當世稱為戚家軍今以此書考其守邊事蹟無不相符非泛摭韜畧常談者比繼光初到鎮疏有雲教兵之法美觀則不實用實用則不美觀此書標曰實紀徴實用也考登壇口授雲時惟庚午夏六月諸邊新臺肇建過半奏奉暫停以舉練事庚午為隆慶四年又考繼光請刋此書移文雲擬定教練已經二年今將條約通集成帙則是書成於隆慶五年辛未矣明史本傳稱當時十七年中易大將十人率以罪去繼光在鎮十六年邊備修整薊門晏然繼之者踵其成法數十年得無事又稱所著紀效新書練兵事實談兵者遵用焉此本題曰練兵實紀與史不同或史偶悞一字歟乾隆四十六年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
　　凢例
　　分給教習次第一〈十五條〉
　　一行伍之卒愚夫也介冑之士未閑文墨者也故其爲辭必鄙近通俗條約貴簡但欲成桓桓節制之師十全無一隙漏即此十冊未見其多總而約之一語足該矣請求之
　　一給習之術必須先以練將冊給將練卒冊給卒每隊一冊每一旗擇一識字人誦訓講解全隊口念心記
　　一㝷常比較武藝㸃夘不到小有過失事幹人衆應責治者即以條約爲賞罸凢能誦五條免打一棍如此行去不待戒而自熟
　　一俟熟將此夲見之行事之實以信之習而未通者因其行事而通之
　　一練伍一冊止是選兵練伍之將宜全習之此開練第一首務也兵法鬭萬衆如一人臂指節制之根要咸屬於此不可不詳玩而信行之
　　一次將練耳目一冊給將卒通習之如前
　　一次將練手足一冊給大小將領預偹什物分撥教師教習之
　　一次將行營一冊給發習之如前
　　一次將野營一冊給發習之如前
　　一次將戰約一冊給發習之如前
　　一士卒應罰背條欵者不必一字一句順文背出但每欵內能記念得大義是要如何即准爲背熟之例
　　一將領偏裨而上須條條欵欵背記即練卒條欵將官亦必誦熟
　　一士卒每次只與一冊每冊多不過數十餘條一日限定短條記三條長條一條一月可記二冊俟一冊熟再給一冊今所刋書冊每一卷爲一本者正謂便於刷印頒給隊伍耳
　　一附儲將材一卷論練兵一卷皆將兵之官與將將者之所有事也不必用以訓士卒如士卒中能自奮習者聼
　　一如此教之庻愚䝉士卒日誘其入而不見其多大約一軍之內即至愚者皆得通曉如此可以人自爲戰謂之節制之師謂之兎罝干城舉行伍之下皆知兵之將矣以一教十擴而充之一年之內節制兵數十萬可以立就雲









