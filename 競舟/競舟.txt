楚俗不愛力，費力為競舟。
買舟俟一競，競斂貧者賕。
年年四五月，繭實麥小秋。
積水堰堤壞，拔秧蒲稗稠。
此時集丁壯，習競南畝頭。
朝飲村社酒，暮椎鄰舍牛。
祭船如祭祖，習競如習讎。
連延數十日，作業不復憂。
君侯饌良吉，會客陳膳羞。
畫鷁四來合，大競長江流。
建標明取捨，勝負死生求。
一時歡呼罷，三月農事休。
岳陽賢刺史，念此為俗疣。
習俗難盡去，聊用去其尤。
百船不留一，一競不滯留。
自為裏中戲，我亦不寓遊。
吾聞管仲教，沐樹懲墮遊。
節此淫競俗，得為良政不。
我來歌此事，非獨歌此州。
此事數州有，亦欲聞數州。
