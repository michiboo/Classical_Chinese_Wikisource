
春景嬌春臺，新露泣新梅。
春葉參差吐，新花重疊開。
花影飛鶯去，歌聲度鳥來。
倩看飄颻雪，何如舞袖迴。
逶迤度香閤，顧步出蘭閨。
欲繞鴛鴦殿，先過桃李蹊。
風帶舒還卷，簪花舉復低。
欲問今宵樂，但聽歌聲齊。
夜久星沈沒，更深月影斜。
裙輕纔動珮，鬟薄不勝花。
細風吹寶袂，輕露濕紅紗。
相看樂未已，蘭燈照九華。

