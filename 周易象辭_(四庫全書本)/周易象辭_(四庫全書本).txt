　　欽定四庫全書　　　　　經部一
　　周易象辭　　　　　　易𩔖
　　提要
　　〈臣〉等謹案周易象辭二十二卷附尋門餘論二卷圗學辨惑一卷
　　國朝黃宗炎撰宗炎字晦木餘姚人宗羲之弟也其説易力闢陳摶之學故其解釋爻象一以義理為主如釋坤曰乾既大矣坤能配乎乾而與之齊是乾之大坤亦至焉故曰至哉葢乾以元施而坤受之即為坤之元非別有元也其義為前人所未發而於承天時行之㫖無成有終之道皆分明融洽其他詮釋大都𩔖此皆可備易家之一解至於歸妹以須為女之賤者舊解本無可易而宗炎謂須附頤以動則以為須髪之須未免傷於好竒又於易之字義多引文以釋之亦不免王氏新義務用字説之弊當分別觀之可也後附錄尋門餘論二卷圖學辨惑一卷宗㫖大略相同二書各有別本單行然考周易象辭目録實列此二書謂之附録則非別自為編也今仍合之俾相輔而行焉乾隆四十六年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







