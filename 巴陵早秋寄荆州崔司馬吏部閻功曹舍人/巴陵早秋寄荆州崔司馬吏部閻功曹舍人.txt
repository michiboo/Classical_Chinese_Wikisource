
謫居瀟湘渚，再見洞庭秋。 
極目連江漢，西南浸鬥牛。 
滔滔盪雲夢，澹澹搖巴丘。 
曠如臨渤澥，窅疑造瀛洲。 
君山麗中波，蒼翠長夜浮。 
帝子去永久，楚詞尚悲秋。 
我同長沙行，時事加百憂。 
登高望舊國，胡馬滿東周。 
宛葉遍蓬蒿，樊鄧無良疇。 
獨攀青楓樹，淚灑滄江流。 
故人西掖寮，同扈岐陽蒐。 
差池盡三黜，蹭蹬各南州。 
相去雖地接，不得從之遊。 
耿耿雲陽臺，迢迢王粲樓。 
跂予暮霞裡，隨謂無輕舟。

