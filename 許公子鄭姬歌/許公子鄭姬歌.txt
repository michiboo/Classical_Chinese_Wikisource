
許史世家外親貴，宮錦千端買沈醉。
銅駝酒熟烘明膠，古堤大柳煙中翠。
桂開客花名鄭袖，入洛聞香鼎門口。
先將芍藥獻妝臺，後解黃金大如斗。
莫愁簾中許合歡，清弦五十爲君彈。
彈聲咽春弄君骨，骨興牽人馬上鞍。
兩馬八蹄踏蘭苑，情如合竹誰能見。
夜光玉枕棲鳳皇，袷羅當門刺純綫。
長翻蜀紙卷明君，轉角含商破碧雲。
自從小靨來東道，曲裏長眉少見人。
相如塚上生秋柏，三秦誰是言情客。
蛾鬟醉眼拜諸宗，爲謁皇孫請曹植。

