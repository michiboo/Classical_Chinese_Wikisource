　　世信祭祀，以為祭祀者必有福，不祭祀者必有禍。是以病作卜祟，祟得修祀，祀畢意解，意解病已；執意以為祭祀之助，勉奉不絕。謂死人有知，鬼神飲食，猶相賓客，賓客悅喜，報主人恩矣。其修祭祀，是也；信其（事）〔享〕之，非也。實者，祭祀之意，主人自盡恩勤而已，鬼神未必欲享之也。何以明之？今所祭者報功，則緣生人為恩義耳，何歆享之有？今所祭死人，死人無知，不能飲食。何以審其不能歆享飲食也？夫天者體也，與地同。天有列宿，地有宅舍。宅舍附地之體，列宿著天之形。形體具則有口，乃能食。使天地有口能食，祭食宜食盡；如無口，則無體，無體則氣也，若雲霧耳，亦無能食。
　　如天地之精神，若人之有精神矣。以人之精神，何宜飲食？中人之體七八尺，身大四五圍，食斗食，斗羹，乃能飽足，多者三四斗。天地之廣大，以萬里數。圜丘之上，一繭栗牛，粢飴大羹不過數斛。以此食天地，天地安能飽？天地用心，猶人用意也。人食不飽足，則怨主人，不報以德矣。必謂天地審能飽食，則夫古之效者負天地。山，猶人之有骨節也；水，猶人之有血脈也。故人食腸滿，則骨節與血脈因以盛矣。今祭天地，則山川隨天地而飽。今別祭山川，以為異神，是人食已，更食骨節與血脈也。
　　社稷報生穀物之功。萬民生於天地，猶毫毛生於體也。祭天地，則社稷設其中矣；人君重之，故復別祭。必以為有神，是人之膚肉當復食也。五祀初本在地。門戶用木與土，土木生於地，井灶（室）中溜皆屬於地。祭地，五祀設其中矣；人君重之，故復別祭。必以為有神，是〔人〕食己，當復食形體也。
　　風伯、雨師、雷公，是群神也。風猶人之有吹煦也，雨猶人之有精液也，雷猶人之有腹鳴也，三者附於天地，祭天地，三者在矣；人君重之，故別祭。必以為有神，則人吹煦、精液、腹鳴當復食也。日月猶人之有目，星辰猶人之有髪，三光附天，祭天，三光在矣；人君重之，故復別祭。必以為有神，則人之食已，復食目與髪也。
　　宗廟，己之先也。生存之時，謹敬供養，死不敢不信，故修祭祀，緣先事死，示不忘先。五帝、三王，郊宗黃帝、帝嚳之屬，報功堅力，不敢忘德，未必有鬼神審能歆享之也。
　　夫不能歆享，則不能神；不能神，則不能為福，亦不能為禍。禍福之起，由於喜怒，喜怒之發，由於腹腸。有腹腸者輒能飲食，不能飲食則無腹腸，無腹腸則無用喜怒，無用喜怒則無用為禍福矣。
　　或曰：「歆氣，不能食也。」
　　夫歆之與飲食，一實也。用口食之，用口歆之。無腹腸則無口，無口無用食，則亦無用歆矣。何以驗其不能歆也？以人祭祀有過，不能即時犯也。夫歆不用口則用鼻矣。口鼻能歆之，則目能見之，目能見之，則手能擊之。今手不能擊，則知口鼻不能歆之也。
　　或難曰：「宋公鮑之身有疾。祝曰夜姑掌，將事於歷者，歷鬼杖楫而與之言曰：『何而粢盛之不膏也？何而犧之不肥碩也？何而桂璧之不中度量也？而罪歟？其鮑之罪歟？』夜姑順色而對曰：『鮑身尚幼，在襁褓，不預知焉。審是掌之〔罪也〕。』歷鬼舉楫而掊之，斃於壇下。」此非能言用手之驗乎？
　　曰：夫夜姑之死，未必歷鬼擊之也，時命當死也。妖象歷鬼，象鬼之形，則象鬼之言，象鬼之言，則象鬼而擊矣。何以明之？夫鬼者神也，身則先知。先知則宜自見粢盛之不膏，圭璧之失度，犧牲之㮡小，則因以責讓夜姑以楫擊之而已，無為先問。先問，不知之效也；不知，不神之驗也。不知不神，則不能見體出言以楫擊人也。夜姑，義臣也，引罪自予己，故鬼擊之。如無義而歸之鮑身，則厲鬼將復以楫掊鮑之神矣。且祭祀不備，神怒見體以殺掌。祀如禮備神喜，肯見體以食賜主祭乎？人有喜怒，鬼亦有喜怒。人不為怒者身存，不為喜者身亡。厲鬼之怒，見體而罰。宋國之祀，必時中禮，夫神何不見體以賞之乎？夫怒喜不與人同，則其賞罰不與人等。賞罰不與人等，則其掊夜姑不可信也。
　　且夫歆者內氣也，言者出氣也。能歆則能言，猶能吸則能呼矣。如鬼神能歆，則宜言於祭祀之上。今不能言，知不能歆，一也。凡能歆者，口鼻通也。使鼻鼽不通，口鉗不開，則不能歆矣。人之死也，口鼻腐朽，安能復歆？二也。《禮》曰：「人死也斯惡之矣。」
　　與人異類，故惡之也。為屍不動，朽敗滅亡，其身不與人同，則知不與生人通矣。身不同，知不通，其飲食不與人鈞矣。胡、越異類，飲食殊味。死之與生，非直胡之與越也。由此言之，死人不歆，三也。當人之臥也，置食物其旁，不能知也。覺乃知之，知乃能食之。夫死，長臥不覺者也，安能知食？不能歆之，四也。
　　或難曰：「祭則鬼享之，何謂也？」曰：言其修具謹潔，粢牲肥香，人臨見之，意飲食之。推己意以況鬼神，鬼神有知，必享此祭，故曰鬼享之（祀）。
　　難曰：「《易》曰：『東鄰殺牛，不如西鄰之祭。』夫言東鄰不若西鄰，言東鄰牲大福少、西鄰祭少福多也。今言鬼不享，何以知其福有多少也？」
　　曰：此亦謂修具謹潔與不謹潔也。
　　紂殺牛祭，不致其禮。文王祭，竭盡其敬。夫禮不至則人非之，禮敬盡則人是之。是之則舉事多助，非之則言行見畔。見畔若祭，（不）見〔不〕享之禍；多助若祭，見歆之福：非鬼為祭祀之故有喜怒也。何以明之？苟鬼神，不當須人而食。須人而食，是不能神也。信鬼神，歆祭祀，祭祀為禍福，謂鬼神居處何如狀哉？自有儲邪，將以人食為飢飽也？如自有儲，儲必與人異，不當食人之物。如無儲，則人朝夕祭乃可耳。壹祭壹否，則神壹飢壹飽。壹飢壹飽，則神壹怒壹喜矣。且病人見鬼，及臥夢與死人相見，如人之形，故其祭祀如人之食。緣有飲食則宜有衣服，故復以繒製衣，以象生儀。其祭如生人之食，人慾食之，冀鬼饗之。其製衣也，廣樅不過一尺若五六寸。以所見長大之神貫一尺之衣，其肯喜而加福於人乎？以所見之鬼為審死人乎？則其製衣，宜若生人之服。
　　如以所制之衣審鬼衣之乎？則所見之鬼宜如偶人之狀。夫如是也，世所見鬼非死人之神，或所衣之神非所見之鬼也。鬼神未定，厚禮事之，安得福佑而堅信之乎？
