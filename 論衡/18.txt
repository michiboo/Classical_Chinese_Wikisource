　　殷高宗之時，桑谷俱生於朝，七日而大拱。高宗召其相而問之，相曰：「吾雖知之，弗能言也。」問祖己，祖己曰：「夫桑谷者，野草也，而生於朝，意朝亡乎！」高宗恐駭，側身而行道，思索先王之政，明養老之義，興滅國，繼絕世，舉佚民。桑谷亡。三年之後，諸侯以譯來朝者六國，遂享百年之福。高宗，賢君也，而感桑谷生，而問祖己，行祖己之言，修政改行。桑谷之妖亡，諸侯朝而年長久。修善之義篤，故瑞應之福渥。此虛言也。
　　祖己之言「朝當亡」（哉）〔者〕，夫朝之當亡，猶人當死。人慾死，怪出。國欲亡，期盡。人死命終，死不復生，亡不復存。祖己之言政，何益於不亡？高宗之修行，何益於除禍？夫家人見凶修善，不能得吉；高宗見妖改政，安能除禍？除禍且不能，況能招致六國，延期至百年乎！故人之死生，在於命之夭壽，不在行之善惡；國之存亡，在期之長短，不在於政之得失。案祖己之占，桑谷為亡之妖，亡象已見，雖修孝行，其何益哉！何以效之？
　　魯昭公之時，鵒來巢。師己采文、成之世童謠之語有鵒之言，見今有來巢之驗，則占謂之凶。其後，昭公為季氏所逐，出於齊，國果空虛，都有虛驗。故野鳥來巢，師己處之，禍（意）〔竟〕如占。使昭公聞師己之言，修行改政為善，居高宗之操，終不能消。何則？鵒之謠已兆，出奔之禍已成也。鵒之兆，已出於文、?成之世矣。根生，葉安得不茂；源發，流安得不廣。此尚為近，未足以言之。夏將衰也，二龍戰於庭，吐而去，夏王櫝而藏之。夏亡，傳於殷；殷亡，傳於周，皆莫之發。至幽王之時，發而視之，流於庭，化為玄黿，走入後宮，與婦人交，遂生褒姒。褒姒歸周，歷王惑亂，國遂滅亡。
　　幽、歷王之去夏世，以為千數歲，二龍戰時，幽、厲、褒姒等未為人也。周亡之妖，已出久矣。妖出，禍安得不就？瑞見，福安得不至？若二龍戰時言曰：「余，褒之二君也。」是則褒姒當生之驗也。龍稱褒，褒姒不得不生，生則厲王不得不惡，惡則國不得不亡。徵已見，雖五聖十賢相與卻之，終不能消。善惡同實，善祥出，國必興；惡祥見，朝必亡。謂惡異可以善行除，是謂善瑞可以惡政滅也。
　　河源出於崑崙，其流播於九河。使堯、禹卻以善政，終不能還者，水勢當然，人事不能禁也。河源不可禁，二龍不可除，則桑谷不可卻也。王命之當興也，猶春氣之當為夏也。其當亡也，猶秋氣之當為冬也。見春之微葉，知夏有莖葉。睹秋之零實，知冬之枯萃。桑谷之生，其猶春葉秋實也，必然猶驗之。今詳修政改行，何能除之？
　　夫以周亡之祥，見於夏時，又何以知桑谷之生，不為紂亡出乎！或時祖己言之，信野草之占，失遠近之實。高宗問祖己之後，側身行道，六國諸侯偶朝而至，高宗之命自長未終，則謂起桑谷之問，改行修行，享百年之福矣。夫桑谷之生，殆為紂出，亦或時吉而不凶，故殷朝不亡，高宗壽長。祖己信野草之占，謂之當亡之徵。
　　漢孝武皇帝之時，獲白麟戴兩角而共，使謁者終軍議之。軍曰：「夫野獸而共一角，象天下合同為一也。」麒麟野獸也，桑谷野草也，俱為野物，獸草何別？終軍謂獸為吉，祖己謂野草為凶。高宗祭成湯之廟，有蜚雉升鼎而。
　　祖己以為遠人將有來者，說《尚書》家謂雉凶，議駁不同。且從祖己之言，雉來吉也，雉伏於野草之中，草覆野鳥之形，若民人處草廬之中，可謂其人吉而廬凶乎？民人入都，不謂之凶，野草生朝，何故不吉？雉則民人之類。如謂含血者吉，長狄來至，是吉也，何故謂之凶？如以從夷狄來者不吉，介葛盧來朝，是凶也。如以草木者為凶，朱草莢出，是不吉也。朱草莢，皆草也，宜生於野而生於朝，是為不吉。何故謂之瑞？一野之物來至或出，吉凶異議。朱草莢善草，故為吉，則是以善惡為吉凶，不以都野為好醜也。周時天下太平，越嘗獻雉於周公。
　　高宗得之而言。雉亦草野之物，何以為吉？如以雉所分有似於士，則亦仍有似君子；公孫朮得白鹿，占何以凶？然則雉之吉凶未可知，則夫桑谷之善惡未可驗也。桑谷或善物，象遠方之士將皆立於高宗之廟，故高宗獲吉福，享長久也。
　　說災異之家以為天有災異者，所以譴告王者，信也。
　　夫王者有過，異見於國；不改，災見草木；不改，災見於五穀；不改，災至身。左氏《春秋傳》曰：「國之將亡，鮮不五稔。」災見於五穀，五穀安得熟？不熟，將亡之徵。災亦有且亡五穀不熟之應。（天）〔夫〕不熟，或為災，或為福。禍福之實未可知，桑谷之言安可審？論說之家著於書記者皆云：「天雨谷者凶。」
　　（書）傳〔書〕曰：「蒼頡作書，天雨谷，鬼夜哭。」此方凶惡之應和者，天（何）〔偶〕用成谷之道，從天降而和，且猶謂之善，況所成之谷從雨下乎！極論訂之，何以為凶？夫陰陽和則谷稼成，不則被災害。陰陽和者，谷之道也，何以謂之凶？絲成帛，縷成布。賜人絲縷，猶為重厚，況遺人以成帛與織布乎！夫絲縷猶陰陽，帛布猶成谷也。賜人帛不謂之惡，天與之谷何故謂之凶？夫雨谷吉凶未可定，桑谷之言未可知也。
　　使暢草生於周之時，天下太平，人來獻暢草。暢草亦草野之物也，與彼桑谷何異？如以夷狄獻之則為吉，使暢草生於周家，肯謂之善乎！夫暢草可以熾釀，芬香暢達者，將祭灌暢降神。設自生於周朝，與嘉禾、朱草、莢之類不殊矣。然則桑亦食蠶，蠶為絲，絲為帛，帛為衣。衣以入宗廟為朝服，與暢無異。何以謂之凶？衛獻公太子至靈台，蛇繞左輪。御者曰：「太子下拜，吾聞國君之子，蛇繞車輪左者速得國。」太子遂不下，反乎舍。御人見太子，太子曰：「吾聞為人子者，盡和順於君，不行私慾，共嚴承令，不逆君安。今吾得國，是君失安也。見國之利而忘君安，非子道也。得國而拜，其非君欲。廢子道者不孝，逆君欲則不忠。而欲我行之，殆吾欲國之危明也。」投殿將死，其御止之不能禁，遂伏劍而死。夫蛇繞左輪，審為太子速得國，太子宜不死，獻公宜疾薨。今獻公不死，太子伏劍，御者之占，俗之虛言也。或時蛇為太子將死之妖，御者信俗之占，故失吉凶之實。夫桑谷之生，與蛇饒左輪相似類也。蛇至實凶，御者以為吉。桑谷實吉，祖己以為凶。禹南濟於江，有黃龍負舟。舟中之人，五色無主。禹乃嘻笑而稱曰：「我受命於天，竭力以勞萬民。生寄也，死歸也。死歸也，何足以滑和，視龍猶蜓也。」龍去而亡。
　　案古今龍至皆為吉，而禹獨謂黃龍凶者，見其負舟，舟中之人恐也。夫以桑谷比於龍，吉凶雖反，蓋相似。野草生於朝，尚為不吉，殆有若黃龍負舟之異。故為吉而殷朝不亡。
　　晉文公將與楚成王戰於城濮，彗星出楚。楚操其柄，以問咎犯，咎犯對曰：「以彗斗，倒之者勝。」文公夢與成王博，成王在上，其腦。問咎犯，咎犯曰：「君得天而成王伏其罪，戰必大勝。」文公從之，大破楚師。向令文公問庸臣，必曰：「不勝。」何則？彗星無吉，搏在（上）〔下〕，（無）凶也。夫桑谷之占，占為凶，猶晉當彗末博在下為不吉也。然而吉者，殆有若對彗見天之詭。故高宗長久，殷朝不亡。使文公不問咎犯，咎犯不明其吉，戰以大勝，世人將曰：「文公以至賢之德，破楚之無道。天雖見妖，臥有凶夢，猶滅妖消凶以獲福。」殷無咎犯之異知，而有祖機信常之占，故桑谷之文，傳世不絕，轉禍為福之言，到今不實。
