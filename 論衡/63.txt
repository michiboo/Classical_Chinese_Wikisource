　　傳曰：周宣王殺其臣杜伯而不辜，宣王將田於囿，杜伯起於道左，執彤弓而射宣王，宣王伏而死。趙簡公殺其臣莊子義而不辜，簡公將入於桓門，莊子義起於道左，執彤杖而捶之，斃於車下。
　　二者，死人為鬼之驗；鬼之有知，能害人之效也。無之，奈何？曰：人生萬物之中，物死不能為鬼，人死何故獨能為鬼？如以人貴能為鬼，則（死）〔貴〕者皆當為鬼。杜伯、莊子義何獨為鬼也？如以被非辜者能為鬼，世間臣子被非辜者多矣，比干、子胥之輩不為鬼。夫杜伯、莊子義無道忿恨，報殺其君。罪莫大於弒君，則夫死為鬼之尊者當復誅之，非杜伯、莊子義所敢為也。凡人相傷，憎其生，惡見其身，故殺而亡之。見殺之家詣吏訟其仇，仇人亦惡見之。生死異路，人鬼殊處。如杜伯、莊子義怨宣王、簡公不宜殺也，當復為鬼，與己合會。人君之威固嚴人臣，營衛卒使固多眾，兩臣殺二君，二君之死亦當報之，非有知之深計，憎惡之所為也。如兩臣神，宜知二君死當報己；如不知也，則亦不神。不神，胡能害人？世多似是而非，虛偽類真。故杜伯、莊子義之語，往往而存。
　　晉惠公改葬太子申生。秋，其仆狐突適下國，遇太子。太子趨登仆車而告之曰：「夷吾無禮，余得請於帝矣，將以晉畀秦，秦將祀余。」狐突對曰：「臣聞之，神不歆非類，民不祀非族，君祀無乃殄乎！且民何罪，失刑乏祀，君其圖之！」太子曰：「諾，吾將復請。七日新城西偏將有巫者而見我焉。」許之，遂不見。及期，狐突之新城西偏巫者之舍，復與申生相見。申生告之曰：「帝許罰有罪矣，斃之於韓。」
　　其後四年，惠公與秦穆公戰於韓地，為穆公所獲。竟如其言，非神而何？曰：此亦杜伯、莊子義之類。何以明之？夫改葬，私怨也；上帝，公神也。以私怨爭於公神，何肯聽之？帝許以晉畀秦，狐突以為不可，申生從狐突之言，是則上帝許申生非也。神為上帝，不若狐突，必非上帝，明矣。且臣不敢求私於君者，君尊臣卑，不敢以非干也。申生比於上帝，豈徒臣之與君哉！恨惠公之改葬，幹上帝之尊命，非所得為也。驪姬譖殺其身，惠公改葬其屍。改葬之惡，微於殺人；惠公之罪，輕於驪姬。請罰惠公，不請殺驪姬，是則申生憎改葬，不怨見殺也。秦始皇用李斯之議，燔燒詩書，後又坑儒。博士之怨，不下申生；坑儒之惡，痛於改葬。然則秦之死儒，不請於帝，見形為鬼（諸生）會告〔諸生〕以始皇無道，李斯無狀。
　　周武王有疾不豫，周公請命，設三壇同一，植璧秉圭，乃告於太王、王季、文王，史乃策祝，辭曰：「予仁若考，多才多藝，能事鬼神。乃元孫某不若旦多才多藝，不能事鬼神。」
　　鬼神者，謂三王也。即死人無知，不能為鬼神。周公，聖人也。聖人之言審，則得幽冥之實；得幽冥之實，則三王為鬼神，明矣。曰：實人能神乎？不能神也。如神，宜知三王之心，不宜徒審其為鬼也。
　　周公請命，史策告祝。祝畢辭已，不知三王（所以）〔知己〕與不，乃卜三龜，三龜皆吉，然後乃喜。能知三王有知為鬼，不能知三王許己與不，須卜三龜，乃知其實。定其為鬼，須有所問，然後知之。死人有知無知，與其許人不許人，一實也。能知三王之必許己，則其謂三王為鬼，可信也；如不能知，謂三王為鬼，猶世俗人也，與世俗同知，則死人之實未可定也。且周公之請命，用何得之，以至誠得之乎？以辭正得之也？如以至誠，則其請〔命〕之說，精誠致鬼，不顧辭之是非也。
　　董仲舒請雨之法，設土龍以感氣。夫土龍非實，不能致雨，仲舒用之致精誠，不顧物之偽真也。然則周公之請命，猶仲舒之請雨也；三王之非鬼，猶聚土之非龍也。
　　晉荀偃伐齊，不卒事而還，癉疽生瘍於頭，及著雍之地，病目出，卒而視，不可含。范宣子浣而撫之曰：「事吳敢不如事主。」猶視。宣子睹其不瞑，以為恨其子吳也。人情所恨，莫不恨子，故言吳以撫之，猶視者，不得所恨也。欒懷子曰：「其為未卒事於齊故也乎？」
　　乃復撫之曰：「主苟死，所不嗣事於齊者，有如河。」乃瞑受含。伐齊不卒，苟偃所恨也，懷子得之，故目瞑受含，宣子失之，目張口噤。曰：荀偃之病，卒苦目出。目出則口噤，口噤則不可含。新死氣盛，本病苦目出。宣子撫之早，故目不瞑，口不。少久氣衰，懷子撫之，故目瞑口受含。此自荀偃之病，非死精神見恨於口目也。凡人之死，皆有所恨，志士則恨義事未立，學士則恨問多不及，農夫則恨耕未畜谷，商人則恨貨財未殖，仕者則恨官位未極，勇者則恨材未優。天下各有所欲乎，然而各有所恨。必（有）〔以〕目不瞑者為有所恨，夫天下之人，死皆不瞑也。且死者精魂消索，不復聞人之言。不能聞人之言，是謂死也。離形更自為鬼，立於人傍，雖〔聞〕人之言，已與形絕，安能復入身中瞑目口乎？能入身中以屍示恨，則能不（免）〔死〕與形相守。案世人論死，謂其精神有若能更以精魂立形見面，使屍若生人者，誤矣。
　　楚成王廢太子商臣，欲立王子職。商臣聞之，以宮甲圍王。王請食熊蹯而死，弗聽。王縊而死，謚之曰「靈」，不瞑；曰「成」，乃瞑。夫為「靈」不瞑，為「成」乃瞑，成王有知之效也。謚之曰「靈」，心恨故目不瞑，更謚曰「成」，心喜乃瞑。精神聞人之議，見人變易其謚，故喜目瞑。本不病目，人不撫慰，目自翕張，非神而何？曰：此復荀偃類也。雖不病目，亦不空張。成王於時縊死，氣尚盛，新絕，目尚開，因謚曰「靈」。少久氣衰，目適欲瞑，連更曰「成」。目之視瞑，與謚之為「靈」，偶應也。時人見其應「成」乃瞑，則謂成王之魂有所知。〔有所知，〕則宜終不瞑也。何則？太子殺己，大惡也；加謚為「靈」，小過也。不為大惡懷忿，反為小過有恨，非有神之效，見示告人之驗也。夫惡謚非「靈」則「厲」也，紀於竹帛為「靈」、「厲」者多矣，其屍未斂之時，未皆不暝也。豈世之死君不惡，而獨成王憎之哉！何其為「靈」者眾，不瞑者寡也？
　　鄭伯有貪腹而多欲，子皙好在人上。二子不相得，子皙攻伯有。伯有出奔，駟帶率國人以伐之，伯有死。其後九年，鄭人相驚以伯有，曰：「伯有至矣。」則皆走，不知所往。後歲，人或夢見伯有介而行，曰：「壬子，余將殺帶也。明年壬寅，余又將殺段也。」及壬子之日，駟帶卒，國人益懼。後至壬寅日，公孫段又卒，國人愈懼。子產為之立後以撫之，乃止矣。伯有見夢曰：「壬子，余將殺帶，壬寅，又將殺段。」及至壬子日，駟帶卒，至壬寅，公孫段死。其後子產適晉，趙景子問曰：「伯有猶能為鬼乎？」子產曰：「能。人生始化曰魄，既生魄，陽曰魂。用物精多則魂魄強，是以有精爽至於神明。匹夫匹婦強死，其魂魄猶能憑依人以為淫厲。況伯有，我先君穆公這胄，子良子孫，子耳之子，弊邑之卿，從政三世矣。鄭雖無腆，抑諺曰蕞爾小國，而三世執其政柄，其用物弘矣，取精多矣。其族又大，所憑厚矣。而強死，能為鬼，不亦宜乎！」
　　伯有殺駟帶、公孫段不失日期，神審之驗也。子產立其後而止，知鬼神之操也。知其操，則知其實矣。實有不空，故對問不疑。子產，智人也，知物審矣。如死者無知，何以能殺帶與段？如不能為鬼，子產何以不疑？曰：與伯有為怨者，子皙也。子皙攻之，伯有奔，駟帶乃率國人遂伐伯有。公孫段隨駟帶，不造本（辯）〔仇〕，其惡微小。殺駟帶不報子皙，公孫段惡微，與帶俱死。是則伯有之魂無知，為鬼報仇輕重失宜也。且子產言曰：「強死者能為鬼。」
　　何謂強死？謂伯有命未當死而人殺之邪？將謂伯有無罪而人冤之也？如謂命未當死而人殺之，未當死而死者多。如謂無罪人冤之，被冤者亦非一。伯有強死能為鬼，比干、子胥不為鬼。春秋之時，弒君三十六。君為所弒，可謂強死矣。典長一國，用物之精可謂多矣。繼體有土，非直三世也。貴為人君，非與卿位同也。始封之祖，必有穆公、子良之類也。以至尊之國君，受亂臣之弒禍，其魂魄為鬼，必明於伯有，報仇殺仇，禍繁於帶、段。三十六君無為鬼者，三十六臣無見報者。如以伯有無道，其神有知，世間無道莫如桀、紂，桀、紂誅死，魄不能為鬼。然則子產之說，因成事者也。見伯有強死，則謂強死之人能為鬼。如有不強死為鬼者，則將雲不強死之人能為鬼。子皙在鄭，與伯有何異？死與伯有何殊？俱以無道為國所殺。伯有能為鬼，子皙不能。強死之說通於伯有，塞於子皙。然則伯有之說，杜伯之語也。杜伯未可然，伯有亦未可是也。
　　秦桓公伐晉，次於輔氏。晉侯治兵於稷，以略翟土，立黎侯而還。及魏顆敗秦師於輔氏，獲杜回。杜回，秦之力人也。初，魏武子有嬖妾，無子，武子疾，命顆曰：「必嫁是妾。」病困，則更曰：「必以是為殉。」及武子卒，顆不殉妾。人或難之，顆曰：「疾病則亂，吾從其治也。」及輔氏之役，魏顆見老人結草以亢杜回，杜回躓而顛，故獲之；夜夢見老父曰：「余，是所嫁婦人之父也。爾用先人之治命，是以報汝。」
　　夫嬖妾之父知魏顆之德，故見體為鬼，結草助戰。神曉有知之效驗也。曰：夫婦人之父能知魏顆之德，為鬼見形以助其戰，必能報其生時所善，殺其生時所惡矣。凡人交遊必有厚薄，厚薄當報，猶〔嫁〕婦人之當謝也。今不能報其生時所厚，獨能報其死後所善，非有知之驗，能為鬼之效也。張良行泗水上，老父授書。光武困厄河北，老人教誨。命貴時吉，當遇福喜之應驗也。魏顆當獲杜回，戰當有功，故老人妖象結草於路（人）者也。
　　王季葬於滑山之尾，欒水擊其墓，見棺之前和。文王曰：「嘻！先君必欲一見群臣百姓也夫！故使欒水見之於是也。」而為之張朝，而百姓皆見之，三日而後更葬。
文王，聖人也，知道事之實。見王季棺見，知其精神欲見百姓，故出而見之。曰：古今帝王死，葬諸地中，有以千萬數，無欲復出見百姓者，王季何為獨然？河、泗之濱，立（家）〔冢〕非一，水湍崩壤，棺槨露見，不可勝數，皆欲復見百姓者乎？欒水擊滑山之尾，猶河、泗之流湍濱圻也。文王見棺和露，惻然悲恨，當先君欲復出乎，慈孝（者）之心，幸冀之意，賢聖惻怛，不暇思論。推生況死，故復改葬。世欲信賢聖之言，則謂王季欲見姓者也。
　　齊景公將伐宋，師過太山，公夢二丈人立而怒甚盛。公告晏子，晏子曰：「是宋之先，湯與伊尹也。」公疑以為泰山神。晏子曰：「公疑之，則嬰請言湯、伊尹之狀。湯晰以長，頤以髯，銳上而豐下，（據）〔倨〕身而揚聲。」公曰：「然，是已。」「伊尹黑而短，蓬而髯，豐上而銳下，僂身而下聲。」公曰：「然，是已。今奈何？」晏子曰：「夫湯、太甲、武丁、祖己，天下之盛君也，不宜無後。今唯宋耳，而公伐之，故湯、伊尹怒。請散師和於宋。」
　　公不用，終伐宋，軍果敗。夫湯、伊尹有知，惡景公之伐宋，故見夢盛怒以禁止之。景公不止，軍果不吉。曰：夫景公亦曾夢見彗星，其時彗星不出，（果不吉曰夫）然而夢見之者，見彗星其實非夢，見湯、伊尹實亦非也。或時景公軍敗，不吉之象也。晏子信夢，明言湯、伊尹之形，景公順晏子之言，然而是之。秦並天下，絕伊尹之後，遂至於今，湯、伊尹不祀，何以不怒乎？
　　鄭子產聘於晉，晉侯有疾，韓宣子逆客，私焉，曰：「寡君寢疾，於今三月矣，並走群望，有加而無瘳。今夢黃熊入於寢門，其何厲鬼也？」對曰：「以君之明，子為大政，其何厲之有！昔堯殛鯀於羽山，其神為黃熊，以入於羽淵，實為夏郊，三代祀之。晉為盟主，其或者未之祀乎！」
　　韓子祀夏郊，晉侯有間。黃熊，鯀之精神，晉侯不祀，故入寢門。晉知而祀之，故疾有間。非死人有知之驗乎？夫鯀殛於羽山，人知也。神為黃熊，入於羽淵，人何以得知之？使若魯公牛哀病化為虎，在，故可實也。今鯀遠殛於羽山，人不與之處，何能知之！且文曰其神為熊，是死也。死而魂神為黃熊，非人所得知也。人死世謂鬼，鬼象生人之形，見之與人無異，然猶非死人之神，況熊非人之形，不與人相似乎？審鯀死其神為黃熊，則熊之死，其神亦或時為人，人夢見之，何以知非死禽獸之神也？信黃熊謂之鯀神，又信所見之鬼以為死人精也，此人物之精未可定，黃熊為鯀之神未可審也。且夢，象也，吉凶且至，神明示象，熊羆之占，自有所為。使鯀死其神審為黃熊，夢見黃熊，必鯀之神乎？諸侯祭山川，設晉侯夢見山川，（何）〔可〕復（不）以〔不〕祀山川，山川自見乎？人病，多或夢見先祖死人來立其側，可復謂先祖死人求食，故來見形乎？人夢所見，更為他占，未必以所見為實也。何以驗之？夢見生人，明日所夢見之人，不與己相見。夫所夢見之人不與己相見，則知鯀之黃熊不入寢門；不入，則鯀不求食；不求食，則晉侯之疾非廢夏郊之禍；非廢夏郊之禍，則晉侯有間，非祀夏郊之福也。無福之實，則無有知之驗矣。亦猶淮南王劉安坐謀反而死，世傳以為仙而升天。本傳之虛，子產聞之，亦不能實。偶晉侯之疾適當自衰，子產遭言黃熊之占，則信黃熊鯀之神矣。
　　高皇帝以趙王如意為似我而欲立之，呂后恚恨，後鴆殺趙王。其後，呂后出，見蒼犬，噬其左腋，怪而卜之，趙王如意為祟，遂病腋傷，不愈而死。蓋以如意精神為蒼犬，見變以報其仇也。曰：勇士忿怒，交刃而戰，負者被創，仆地而死。目見彼之中己，死後其神尚不能報，呂后鴆如意時，身不自往，使人飲之，不知其為鴆毒，（憤）不知殺己者為誰，安能為祟以報呂后？使死人有知，恨者莫過高祖。高祖愛如意而呂后殺之，高祖魂怒宜如雷霆，呂后之死宜不旋日。豈高祖之精，不若如意之神，將死後憎如意，善呂后之殺也？
　　丞相武安侯田與故大將軍灌夫懷酒之恨，事至上聞。灌夫繫獄，竇嬰救之，勢不能免，灌夫坐法，竇嬰亦死。其後，田病甚，號曰「諾諾」，使人視之，見灌夫、竇嬰懼坐其側，病不衰，遂至死。曰：相殺不一人也，殺者後病，不見所殺，田見所殺。田獨然者，心負憤恨，病亂妄見也。或時見他鬼，而占鬼之人聞其往時與夫、嬰爭，欲見神審之名，見其狂「諾諾」，則言夫、嬰坐其側矣。
　　淮陽都尉尹齊為吏酷虐，及死，怨家欲燒其屍，〔屍〕亡去歸葬。夫有知，故人且燒之也；神，故能亡去。曰：尹齊亡，神也，有所應。秦時三山亡，周末九鼎淪，必以亡者為神，三山、九鼎有知也？或時吏知怨家之謀，竊舉持亡，懼怨家怨己，雲自去。凡人能亡，足能步行也。今死，血脈斷絕，足不能復動，何用亡去？吳烹伍子胥，漢菹彭越。燒、菹，一也；胥、越，一勇也。子胥、彭越不能避烹亡菹，獨謂尹齊能歸葬，失實之言，不驗之語也。
　　亡新改葬元帝傅後，發其棺，取玉柙印璽送定陶，以民禮葬之。發棺時，臭憧（一本作爐。）於天，洛陽丞臨棺，聞臭而死。又改葬定陶共王丁後，火從藏中出，燒殺吏士數百人。夫改葬禮卑，又損奪珍物，二恨怨，故為臭出火，以中傷人。曰：臭聞於天，多藏食物，腐朽猥發，人不能堪毒憤，而未為怪也。火出於藏中者，怪也，非丁後之神也。何以驗之？改葬之恨，孰與掘墓盜財物也？歲凶之時，掘丘墓取衣物者以千萬物，死人（必）〔亡〕有知，人奪其衣物，裸其屍骸，時不能禁，後亦不能報。此尚微賤，未足以言。秦始皇葬於驪山，二世末，天下盜賊掘其墓，不能出臭為火以殺一人。貴為天子不能為神，丁、傅婦人，安能為怪？變神非一，發起殊處，見火聞臭，則謂丁、傅之神，誤矣。
