　　富人之宅，以一丈之地為內。內中所有，柙匱所（羸）〔贏〕，縑布絲（綿）〔帛〕也。貧人之宅，亦以一丈為內。內中空虛，徒四壁立，故名曰貧。夫通人猶富人，不通者猶貧人也。俱以七尺為形，通人胸中懷百家之言，不通者空腹無一牒之誦。貧人之內，徒四（所）壁立也。慕料貧富不相如，則夫通與不通不相及也。世人慕富不榮通，羞貧，不賤不賢，不推類以況之也。夫富人可慕者，貨財多則饒裕，故人慕之。夫富人不如儒生，儒生不如通人。
　　通人積文十篋以上，聖人之言，賢者之語，上自黃帝，下至秦、漢，治國肥家之術，刺世譏俗之言備矣。使人通明博見，其為可榮，非徒縑布絲（綿）〔帛〕也。蕭何入秦，收拾文書，漢所以能制九州者，文書之力也。以文書御天下，天下之富，孰與家人之財？
　　人目不見青黃曰盲，耳不聞宮商曰聾，鼻不知香臭曰癰。癰聾與盲，不成人者也。人不博覽者，不聞古今，不見事類，不知然否，猶目盲、耳聾、鼻癰者也。儒生不覽，猶為閉暗，況庸人無篇章之業，不知是非，其為閉暗甚矣！此則土木之人，耳目俱足，無聞見也。涉淺水者見蝦，其頗深者察魚鱉，其尤甚者觀蛟龍。足行跡殊，故所見之物異也。入道淺深，其猶此也，淺者則見傳記諧文，深者入聖室觀秘書。故入道彌深，所見彌大。人之游也，必欲入都，都多奇觀也；入都必欲見市，市多異貨也。百家之言，古今行事，其為奇異，非徒都邑大市也。游於都邑者心厭，觀於大市者意飽，況游於道藝之際哉！大川旱不枯者，多所疏也。潢兼日不雨，泥輒見者，無所通也。是故大川相間，小川相屬，東流歸海，故海大也。海不通於百川，安得巨大之名？夫人含百家之言，猶海懷百川之流也，不謂之大者，是謂海小於百川也。夫海大於百川也，人皆知之，通者明於不通，莫之能別也。潤下作咸，水之滋味也。東海歸咸，流廣大也；西州鹽井，源泉深也。人或無井而食，或穿井不得泉，有鹽井之利乎？不與賢聖通業，望有高世之名，難哉！法令之家，不見行事，議罪不（可）審。章句之生，不覽古今，論事不實。或以說一經為（是）〔足〕，何須博覽。夫孔子之門，講習《五經》。《五經》皆習，庶幾之才也。
　　顏淵曰：「博我以文。」
　　才智高者，能為博矣。顏淵之曰博者，豈徒一經哉？我不能博《五經》，又不能博眾事，守信一學，不好廣觀，無溫故知新之明，而有守愚不覽之暗。其謂一經（是）〔足〕者，其宜也。開戶內日之光，日光不能照幽，鑿窗啟牖，以助戶明也。夫一經之說，猶日明也，助以傳書，猶窗牖也。百家之言令人曉明，非徒窗牖之開日光之照也。是故日光照室內，道術明胸中。開戶內光，坐高堂之上，眇升樓台，窺四鄰之廷，人之所願也。閉戶幽坐，向冥冥之內，穿壙穴臥，造黃泉之際，人之所惡也。夫閉心塞意，不高瞻覽者，死人之徒也哉！孝武皇帝時，燕王旦在明光宮，欲入所臥，戶三（百）盡閉，使侍者二十人開戶，戶不開，其後旦坐謀反自殺。夫戶閉，燕王旦死之狀也。死者，凶事也，故以閉塞為占。齊慶封不通，六國大夫會而賦《詩》，慶封不曉，其後果有楚靈之禍也。
　　夫不開通於學者，屍尚能行者也。亡國之社，屋其上、柴其下者，示絕於天地。春秋薄社，周以為城。夫經藝傳書，人當覽之，猶社當通氣於天地也。故人之不通覽者，薄社之類也。是故氣不通者，強壯之人死，榮華之物枯。
　　東海之中，可食之物，集糅非一，以其大也。夫水精氣渥盛，故其生物也眾多奇異。
　　故夫大人之胸懷非一，才高知大，故其於道術無所不包。學士同門高業之生，眾共宗之。何則？知經指深，曉師言多也。夫古今之事，百家之言，其為深多也，豈徒師門高業之生哉！甘酒醴不（酤）〔〕飴蜜，未為能知味也。耕夫多殖嘉穀，謂之上農夫；其少者，謂之下農夫。學士之才，農夫之力，一也。能多種谷，謂之上農，能博學問，〔不〕謂之上儒，是稱牛之服重，不譽馬速也。譽手毀足，孰謂之慧矣！縣道不通於野，野路不達於邑，騎馬乘舟者，必不由也。故血脈不通，人以甚病。夫不通者，惡事也，故其禍變致不善。是故盜賊宿於穢草，邪心生於無道，無道者，無道術也。醫能治一病謂之巧，能治百病謂之良。是故良醫服百病之方，治百人之疾；大才懷百家之言，故能治百族之亂。扁鵲之眾方，孰若巧〔醫〕之一伎？子貢曰：「不得其門而入，不見宗廟之美，百官之富。」
　　蓋以宗廟百官喻孔子道也。孔子道美，故譬以宗廟，眾多非一，故喻以百官。由此言之，道達廣博者，孔子之徒也。
　　殷、周之地，極五千里，荒服、要服，勤能牧之。漢氏廓土，牧萬里之外，要荒之地，褒衣博帶。夫德不優者不能懷遠，才不大者不能博見。故多聞博識，無頑鄙之訾，深知道術，無淺暗之毀也。人好觀圖畫者，圖上所畫，古之列人也。見列人之面，孰與觀其言行？置之空壁，形容具存，人不激勸者，不見言行也。古賢之遺文，竹帛之所載粲然，豈徒牆壁之畫哉？空器在廚，金銀塗飾，其中無物益於飢，人不顧也。餚膳甘醢，土釜之盛，入者鄉之。古賢文之美善可甘，非徒器中之物也，讀觀有益，非徒膳食有補也。故器空無實，飢者不顧，胸虛無懷，朝廷不御也。劍伎之家，斗戰必勝者，得曲城、越女之學也。兩敵相遭，一巧一拙，其必勝者，有術之家也。孔、墨之業，賢聖之書，非徒曲城、越女之功也。成人之操，益人之知，非徒戰斗必勝之策也。故劍伎之術，有必勝之名，賢聖之書，有必尊之聲。縣邑之吏，召諸治下，將相問以政化，曉慧之吏，陳所聞見，將相覺悟，得以改政右文。聖賢言行，竹帛所傳，練人之心，聰人之知，非徒縣邑之吏對向之語也。
　　禹、益並治洪水，禹主治水，益主記異物，海外山表，無遠不至，以所聞見作《山海經》。
　　非禹、益不能行遠，《山海》不造。然則《山海》之造，見物博也。董仲舒睹重常之鳥，劉子政曉貳負之屍，皆見《山海經》，故能立二事之說。使禹、益行地不遠，不能作《山海經》，董、劉不讀《山海經》，不能定二疑。實沉、台，子產博物，故能言之。龍見絳郊，蔡墨曉占，故能御之。父兄在千里之外，且死，遺教戒之書，子弟賢者求索觀讀，服臆不舍，重先敬長，謹慎之也。不肖者輕慢佚忽，無原察之意。古聖先賢遺後人文字，其重非徒父兄之書也，或觀讀採取，或棄捐不錄，二者之相高下也，行路之人，皆能論之，況辯照然否者不能別之乎？孔子病，商瞿卜期日中，孔子曰：「取書來，比至日中何事乎？」
　　聖人之好學也，且死不休，念在經書，不以臨死之故，棄忘道藝，其為百世之聖，師法祖修，蓋不虛矣。自孔子以下，至漢之際，有才能之稱者，非有飽食終日無所用心也，不說《五經》則讀書傳。書傳文大，難以備之。卜卦占射凶吉，皆文、武之道，昔有商瞿能占爻卦，末有東方朔、翼少君能達占射覆，道雖小，亦聖人之術也。曾又不知人生稟五常之性，好道樂學，故辨於物。今則不然，飽食快飲，慮深求臥，腹為飯坑，腸為酒襄，是則物也。裸蟲三百，人為之長，天地之性，人為貴，貴其識知也。今閉暗脂塞，無所好欲，與三百裸蟲何以異？而謂之為長而貴之乎！
　　諸夏之人所以貴於夷狄者，以其通仁義之文，知古今之學也。如徒（作）〔任〕其胸中之知以取衣食，經厲年月，白首沒齒，終無曉知，夷狄之次也。觀夫蜘蛛之經絲以罔飛蟲也，人之用作，安能過之？任胸中之知，舞權利之詐，以取富壽之樂，無古今之學，蜘蛛之類也。含血之蟲，無餓死之患，皆能以知求索飲食也。人不通者，亦能自供，仕官為吏，亦得高官。將相長吏，猶吾大夫高子也！安能別之？隨時積功，以命得官，不曉古今，以位為賢，與文（之）〔人〕異術，安得識別通人，俟以不次乎？將相長吏，不得若右扶風蔡伯偕、鬱林太守張孟嘗、東萊太守李季公之徒，心自通明，覽達古今，故其敬通人也如見大賓。燕昭為鄒衍擁，彼獨受何性哉？東成令董仲綬知為儒梟，海內稱通，故其接人能別奇（律）〔偉〕。是以鍾離產公以編戶之民，受圭璧之敬，知之明也。故夫能知之也，凡石生光氣，不知之也，金玉無潤色。自武帝以至今朝，數舉賢良，令人射策甲乙之科，若董仲舒、唐子高、穀子雲、丁伯玉，策既中實，文說美善，博覽膏腴之所生也。
　　使四者經徒能摘，筆徒能記（疏），不見古今之書，安能建美善於聖王之庭乎？孝明之時，讀《蘇武傳》，見武官名曰中監，以問百官，百官莫知。夫倉頡之章，小學之書，文字備具，至於無能對聖國之問者，是皆美命隨牒之人多在官也。「木」旁「多」文字，且不能知，其欲及若董仲舒之知重常，劉子政之知貳負，難哉！或曰：「通人之官，蘭台令史，職校書定字，比夫太史太，職在文書，無典民之用，不可施設。是以蘭台之史，班固、賈逵、楊終、傅毅之徒，名香文美，委積不（紲）〔泄〕，（大）〔失〕用於世。」
　　曰：此不繼。周世通覽之人，鄒衍之徒，孫卿之輩，受時王之寵，尊顯於世。董仲舒雖無鼎足之位，知在公卿之上。周監二代，漢監周、秦，然則蘭台之官，國所監得失也。
　　以心如丸卵，為體內藏，眸子如豆，為身光明。令史雖微，典國道藏，通人所由進，猶博士之官，儒生所由興也。委積不（紲）〔泄〕，豈聖國微遇之哉，殆以書未定而職未畢也。
