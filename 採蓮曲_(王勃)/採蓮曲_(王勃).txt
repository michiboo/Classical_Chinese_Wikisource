
採蓮歸，綠水芙蓉衣。
秋風起浪鳧雁飛，桂櫂蘭橈下長浦。
羅裙玉腕輕搖櫓，葉嶼花潭極望平。
江謳越吹相思苦，相思苦，佳期不可駐。
塞外征夫猶未還，江南採蓮今已暮。
今已暮，採〈樂府詩作摘〉蓮花，渠今那必盡娼家。
官道城南把桑葉，何如江上採蓮花。
蓮花復蓮花，花葉何稠疊。
葉翠本羞眉，花紅強如頰。
佳人不在茲，悵望別離時。
牽花憐共蒂，折藕愛連絲。
故情無處所，新物從華滋。
不惜西津交佩解，還羞北海雁書遲。
採蓮歌有節，採蓮夜未歇。
正逢浩蕩江上風，又值裴回〈《樂府詩集》無裴回二字〉江上月。
裴回蓮浦夜相逢，吳姬越女何丰茸。
共問寒江千里外，征客關山路幾重。

