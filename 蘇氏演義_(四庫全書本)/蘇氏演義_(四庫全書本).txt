　　欽定四庫全書　　　　　子部十
　　提要
　　蘇氏演義二巻　　　　雜家類二〈雜考之屬臣〉等謹案蘇氏演義二巻唐蘇鶚撰鶚字德祥武功人光啟中登進士第仕履無考嘗撰杜陽襍編及此書襍編世有𫝊本此書久佚今始據永樂大典所引裒輯成編雜編特小説家言此書則於典制名物具有考證書中所言與世傳魏崔豹古今注馬縞中華古今注多相出入已考正於古今註條下然非永樂大典幸而僅存則豹書之偽猶可考見縞書之剿襲竟無由而證明此固宜亟為表章以明真贋況今所存諸條為二書所未刺取者尚居強半訓詁典核皆資博識陳振孫書録解題稱其考究書傳訂正名物辨証訛謬可與李涪刋誤李濟翁資暇集邱光庭兼明書並驅良非溢美尤不可不特録存之以備參稽也原書十卷今掇拾放佚所得僅此古書已失愈逺愈稀片羽吉光彌足珍貴是固不以多寡論矣乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









