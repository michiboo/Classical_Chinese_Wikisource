　　欽定四庫全書　　　　　集部五
　　提要
　　小亨集六卷　　　　　別集類四〈元〉
　　〈臣〉等謹案小亨集六卷元楊宏道撰宏道字叔能淄川人生金之季其事蹟不見於史傳以集中詩文考之宣宗興定末始與元好問會扵京師是時金已南遷至哀宗正大元年嘗監麟㳺酒稅後又仕宋以理宗端平元年為襄陽府學教諭其投趙制置劄有歸朝未滿三載語則當以紹定末南歸者而集中又有贈仲經詩序稱端平二年清明後出襄陽攝唐州司戶十二月上旬北遷寓家濟源云云則在宋未久旋入扵元考之宋史是嵗七月元兵至唐州全子才棄師宵遁唐州遂為元所取宏道蓋因此北還耳其後遂鮮所表見當未經復仕惟集中門帖子有已酉再逢鬢未皤之句計入元又十四五年而宏道年已六十矣綜其生平流離南北竊祿苟全其出處之際蓋無足道然其詩則在當日最為有名元好問序其集謂金南渡後學詩者惟辛敬之楊叔能以唐人為指歸又序楊飛卿陶然集謂貞祐後詩學為盛洛西辛敬之淄川楊叔能太原李長源龍坊雷伯威北平王子正皆號稱專門又有贈宏道詩云海內楊司戶聲名三十年又雲星斗龍門姓氏新豈知書劍老風塵其傾倒於宏道甚至劉祁歸潛志亦以宏道與好問及李汾杜仁傑並稱同時若趙秉文楊雲翼見其詩並稱嘆不已秉文至比之金膏水碧物外難得之寳今觀所作五言古詩得比興之體時時近漢魏遺音律詩風格髙華亦頗有唐調雖不及好問之雄渾蒼堅然就一時詩家而論固不可謂非北方之巨擘也焦竑經籍志載小亨集十五卷世久失傳今從永樂大典中搜輯編綴釐為詩五卷文一卷乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀










　　小亨集原序
　　貞祐南渡後詩學大行初亦未知適從溪南辛敬之淄川楊叔能以唐人為指歸敬之舊有聲河南叔能則未有知之者興定末叔能與予㑹於京師遂見禮部閑閑公及楊吏部之美二公見其幽懐久不寫及甘羅廟詩嘖嘖稱嘆不已今世少見其比及將往闗中張左相信甫李右司之純馮內翰子駿皆以長詩贈別閑閑作引謂其詩學退之此日足可惜頗能似之至比之金膏水碧物外自然竒寳景星丹鳳承平不時見之嘉瑞叔能用是名重天下今三十年然其客於楚於漢沔於燕趙魏齊魯之間行天下四方多矣而其窮亦極矣叔能天資澹泊寡於言笑儉素自守詩文似其為人其窮雖極其以詩為業者不變也其以唐人為指歸者亦不變也今年其所著小亨集成其子復見予鎮州以集引為請予亦愛唐詩者惟愛之篤而求之深故似有所得嘗試妄論之詩與文特言語之別稱耳有所記述之謂文吟詠情性之謂詩其為言語則一也唐詩所以絶出於三百篇之後者知本焉爾矣何謂本誠是也古聖賢道徳言語布在方策者多矣且以弗慮胡獲弗為胡成無有作好無有作惡樸雖小天下莫敢臣較之與祈年孔夙方社不莫敬共明神宜無悔怒何異但篇題句讀不同而已故由心而誠由誠而言由言而詩也三者相為一情動於中而形於言言發乎邇而見乎逺同聲相應同氣相求雖小夫賤婦孤臣孽子之感諷皆可以厚人倫美教化無他道也故曰不誠無物夫惟不誠故言無所主心口別為二物物我邈其千里漠然而往悠然而來人之聴之若春風之過焉耳其欲動天地感神鬼難矣其是之謂本唐人之詩其知本乎何溫柔敦厚藹然仁義之言之多也幽憂憔悴寒饑困憊一寓於詩而其阨窮而不憫遺佚而不怨者故在也至於傷讒疾惡不平之氣不能自掩責之愈深其㫖愈婉怨之愈深其辭愈緩優柔饜飫使人涵泳於先王之澤情性之外不知有文字幸矣學者之得唐人為指歸也初予學詩以十數條自警雲無怨懟無謔浪無驁狠無崖異無狡訐無媕阿無傅㑹無籠絡無衒鬻無矯飾無為堅白辨無為賢聖癲無為妾婦妬無為仇敵謗傷無為聾俗鬨傳無為瞽師皮相無為黥卒醉橫無為黠兒白捻無為田舍翁木強無為法家醜詆無為牙郎轉販無為市倡怨恩無為琵琶娘人魂韻詞無為邨夫子兎園策無為算沙僧困義學無為稠梗治禁詞無為天地一我今古一我無為薄惡所移無為正人端士所不道信斯言也予詩其庶幾乎惟其守之不固竟為有志者之所先今日讀所謂小亨集者祇以增媿汗耳予既以如上語為集引又申之以種松之詩因為復言歸而語乃翁吾老矣自為瓠壺之日久矣非夫子亦何以發予之狂言己酉秋八月初吉河東元好問序


　　小亨集原序考證
　　第一頁前五行　案幽懐久不冩及甘羅廟二詩今皆存於集中
　　第一頁前七行　案趙秉文號閑閑有水集其為𢎞道所作引今不見於其集
　　第三頁後四行　案種松詩今見於好問詩集頼此序知為𢎞道作末雲不見河畔柳顧盼百尺強君自作逺計今者何所望言學詩能正其趨向自可傳逺也附識






