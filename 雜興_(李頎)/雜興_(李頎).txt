
沈沈牛渚磯，舊說多靈怪。
行人夜秉生犀燭，洞照洪深闢滂湃。
乘車駕馬往復旋，赤紱朱冠何偉然。
波驚海若潛幽石，龍抱鬍髯臥黑泉。
水濱丈人曾有語，物或惡之當害汝。
武昌妖夢果爲災，百代英威埋鬼府。
青青蘭艾本殊香，察見泉魚固不祥。
濟水自清河自濁，周公大聖接輿狂。
千年魑魅逢華表，九日茱萸作佩囊。
善惡死生齊一貫，祗應斗酒任蒼蒼。

