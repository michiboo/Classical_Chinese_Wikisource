　　欽定四庫全書　　　　　集部五
　　學言詩稿　　　　　　　別集類四〈元〉
　　提要
　　〈臣〉等謹案學言詩稿六卷元呉當撰當字伯尚崇仁人澄之孫也以䕃授萬億四庫照磨薦為國子助教預修宋遼金三史除翰林修撰累遷直學士江南兵起拜江西肅政亷放使左遷撫州路總管旋罷歸後復擢江西行省參知政事未上官而陳友諒已陷江西遂遯跡不出友諒遣人召之當以堅臥以死自誓舁載送江州拘留一年終不屈友諒滅乃免洪武初復廹致之見太祖長揖不拜竟得放歸隠居吉水之谷坪完節以終所著有周禮纂言今已佚惟此集存原本九卷明崇仁知縣新安葉良貴所刋此本六卷則
　　國朝臨川李紱重刋所併也澄子元代致位通顯號曰太儒然實宋咸淳鄉貢士出處之間猶不免責備於賢者當不受僣竊之辟則髙於張憲諸人乃天下已定仍不降禮於萬乘尤在楊維楨諸人上葢死生久付之度外其不為謝枋得者特天幸耳有元遺老當其最矯矯乎其詩風格遒健忠義之氣凜然如生亦元季之翹楚顧嗣立元百家詩僅摭甘潯陽舟中詩三首送樊秀才詩一首附澄草廬集末其殆未見此本歟乾隆四十三年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　　〈臣〉　陸　費　墀



