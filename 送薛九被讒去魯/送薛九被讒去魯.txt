
宋人不辨玉，魯賤東家丘。
我笑薛夫子，胡爲兩地遊。
黃金消衆口，白璧竟難投。
梧桐生蒺藜，綠竹乏佳實。
鳳凰宿誰家，遂與羣雞匹。
田家養老馬，窮士歸其門。
蛾眉笑躄者，賓客去平原。
卻斬美人首，三千還駿奔。
毛公一挺劒，楚趙兩相存。
孟嘗習狡兔，三窟賴馮諼。
信陵奪兵符，爲用侯生言。
春申一何愚，刎首爲李園。
賢哉四公子，撫掌黃泉裏。
借問笑何人，笑人不好士。
爾去且勿諠，桃李竟何言。
沙丘無漂母，誰肯飯王孫。

