　　欽定四庫全書　　　　　子部十二
　　玉照新志　　　　　　　小說家𩔖一〈雜事之屬〉提要
　　〈臣〉等謹案玉照新志六卷宋王明清撰此書多談神怪及𤨏事亦間及朝野舊聞及前人逸作所載胡舜申己酉避亂記頗詆諆韓世忠明清不為置辨蓋當時相去甚近毀譽糾紛尚未論定宋齊愈獄牘一條深不滿於李綱則朱子語𩔖亦有是語非好詆諆正人他如王堯臣諫取燕雲䟽李長民廣汴都賦姚平仲擬刼塞破敵露布皆載其全文足資㕘證又如載曾布馮燕水調歌頭排徧七章為詞譜之所未載亦足以見宋時大曲之式蓋明清博物洽聞兼嫻掌故故隨筆記録皆有裨見聞也其曰玉照新志者自序謂得一玉照於永嘉鮑子正又獲米南宮書玉照二字揭之寓舍因以名其所著書雲乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











