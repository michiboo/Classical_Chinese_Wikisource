
漢河間獻王得《周官》，而武帝謂末世瀆亂不驗之書，唯唐太宗夜讀之，以為真聖作，曰：「不井田，不封建，而欲行周公之道，不可得也。」人君知此經者，太宗而已。劉歆始用之，蘇綽再用之，王安石三用之，經之蠹也。唯文中子曰：「如有用我，執此以往。」程伯子曰：「必有《關雎》、《麟趾》之意，然後可以行《周官》之法度。」儒者知此經者，王、程二子而已。
《漢志》謂之《周官經》，《序錄》云：「劉歆始建立《周官經》，以為《周禮》。」意者，《周禮》之名仿此乎？然《後漢書》云：「鄭眾傳《周官經》，後馬融作《周官傳》，授鄭玄。玄作《周官註》。」猶未以《周禮》名也。《隋志》自馬融註已下，始曰《周官禮》。《隋志》、《三禮目錄》一卷，鄭玄撰。今見於《釋文》。
五峰胡氏云：「《周官》司徒掌邦教，敷五典。司空掌邦土，居四民。世傳《周禮》闕冬官，未嘗闕也，乃冬官事屬之《地官》。」程泰之云：「五官各有羨數，天官六十三，地官七十八，春官七十，夏官六十九，秋官六十六，蓋斷簡失次，取羨數。凡百工之事，歸之冬官，其數乃周。」俞庭椿為《復古編》，亦云：「《司空》之篇，雜出於五官之屬。」九峰蔡氏云：「周公方條治事之官，而未及師保之職。冬官亦闕，首末未備，周公未成之書也。」
《考工記》，或以為先秦書，而《禮記正義》云：「孝文時，求得《周官》，不見《冬官》一篇，乃使博士作《考工記》補之。」馬融云：「孝武開獻書之路，《周官》出於山巖屋壁。」《漢書》謂：河間獻王得之，非孝文時也。《序錄》云：「李氏上五篇，失《事官》一篇，取《考工記》補之。」《六藝論》云：「壁中得六篇。」誤矣。齊文惠太子鎮雍州，有盜發楚王冢，獲竹簡書，青絲編簡，廣數分，長二尺。有得十餘簡以示王僧虔。僧虔曰：「是科鬥書《考工記》，《周官》所闕文也。」漢時科鬥書已廢，則《記》非博士所作也。易氏云：「《考工記》非周書也：言周人上輿，而有梓匠之制；言周人明堂，而有世室重屋之制；言溝洫澮川，非遂人之制；言旂旗睳旐，非大司馬、司常、巾車之制。瞇周典大不類。」
《禮器》：《經禮》三百，鄭氏註：謂即《周禮》三百六十官。《漢志》：《禮經》三百，臣瓚註云：「《周禮》三百，是官名也。《禮經》謂冠昏吉凶。」蓋以《儀禮》為《經禮》也。朱子從瓚說，謂《周禮》乃設官分職之書，禮典在其中而非專為禮設也。
鄭康成釋經，以緯書亂之，以臆說汩之，而聖人之微指晦焉。徐氏《微言》謂：鄭註誤有三：《王制》，漢儒之書，今以釋《周禮》，其誤一；《司馬法》，兵制也，今以證田制，其誤二；漢官制皆襲秦，今引漢官以比周官。小宰乃漢御史大夫之職，謂小宰如今御史中丞，如此之類，其誤三。鶴山謂：以末世弊法，釋三代令典，如以漢算擬邦賦，以莽制擬國服。止齋謂：以《周禮》為非聖人之書者，以說之者之過也。
張禹以《論語》文其諛，劉歆以《周官》文其奸，猶以《詩》、《禮》發冢也。禹不足以玷《論語》，而以歆訾《周官》可乎？西山曰：「歆之王田，安石之泉府，直竊其一二以自蓋爾。」
易氏《總義》云：「府史胥徒，《通典》總言其為六萬三千六百七十五人。」愚考之《通典》，周六萬三千六百七十五員，內二千六百四十三人，外諸侯國官六萬一千三十二人。此乃官數，非謂府史胥徒也。
嬪御、奄寺、飲食、酒漿、衣服、次舍、器用、貨賄，皆領於冢宰。冕弁、車旗、宗祝、巫史、卜筮、瞽侑，皆領於宗伯。此周公相成王，格心輔德之法。周之興也，滕侯為卜正，呂伋為虎賁氏。侍御仆從，罔匪正人。左右攜仆，庶常吉士。及其衰也，昏椓靡共，婦寺階亂，膳夫內史，趣馬師氏，締交於嬖寵。瑣瑣姻亞，私人之子，竊位於王朝。至秦而大臣不得議近臣矣，至漢而中朝得以詘外朝矣，至唐而北司是信，南司無用矣，由周公之典廢也。間有詰責幸臣，如申屠嘉；奏劾常侍，如楊秉；宮中府中為一體，如諸葛武侯，可謂知宰相之職者。唐太宗責房玄齡以北門營繕，何預君事？豈善讀《周禮》者哉！我朝趙普於一薰籠之造，亦制以有司之法；李沆於後宮之立，奏以臣沆不可；趙鼎於內苑移竹，責宦者罷其役，庶幾古大臣之風矣。五峰乃謂周公不當治成王燕私之事，殆未之思也。
李泰伯曰：「內宰用大夫、士、世婦，每宮卿二人，皆分命賢臣，以參檢內事。[漢世皇后詹事，以二千石為之，猶有成周遺意。]
《漢·食貨志》太公為周立九府圜法，顏師古註：《周官》太府、玉府、內府、外府、泉府、天府、職內、職金、職幣，皆掌財幣之官，故曰九府。愚按：《爾雅》醫無閭之珣玗琪，會稽之竹箭，梁山之犀象，華山之金石，霍山之珠玉，崑崙之璆琳瑯玕，幽都之筋角，斥山之文皮，岱嶽之五穀魚鹽，是謂九府。五峰胡氏《皇王大紀》所述與《爾雅》同，而繼之曰：「尚父立圜法，輕重以銖，通九府之貨。」又按：《史記列傳》吾讀管氏《輕重》、《九府》，劉向《別錄》曰：「《九府》書，民間無有。《索隱》謂其書論鑄錢之輕重。」《鹽鐵論·文學》曰：「管仲設九府，僥山海。」《通典》亦云：「太公立九府之貨。」然則九府，太公立之，管仲設之，其名列於《爾雅》。蓋即管氏書也。《大紀》之說得之，顏註恐非。《曲禮》天子之六府，亦與《大禹謨》之六府異。
九嬪註，引孔子曰：「日者天之明，月者地之理。」《孝經援神契》之言也。何休《公羊傳·序》引孔子有云：「吾志在《春秋》，行在《孝經》。」《孝經鉤命決》之言也。漢儒以緯書孔子所作。康成註《中庸》，亦引孔子曰：「吾志在《春秋》，行在《孝經》。」
宮伯掌王宮之士庶子。漢諸侯子入宿衛，齊王之弟章是也。入京師受業，楚王之子郢客是也。其制猶古。
奄止於上士，抑其權也。唐太宗詔內侍省不立三品官，不任以事。然內侍並列於六省，開奄尹與政之階，與周典統於冢宰異矣。
八則，禮俗以馭其民。呂微仲謂：庶民可參之以俗，士以上專用禮。此說非也。《大傳》百誌成，故禮俗刑。呂成公謂：禮俗不可分為兩事。制而用之謂之禮，習而安之謂之俗。若禮自禮，俗自俗，不可謂之禮俗。
王之膳服雖不會，而九式有羞服之式，冢宰所均節也。待王之膳服，不過以關市之賦，則其用簡矣。
司徒掌教不言財，司馬掌政不言兵。鄉遂九畿，兵財在其中。井田封建，足食足兵之本也。《周官》之法不行，無善教善政，於是憂財用，畏夷狄矣。
鄉有軍制，無田制。遂有田制，無軍制。《疏》云：「鄭註互見其義。」
大司徒建邦國，以土圭土其地。匠人建國，晝參諸日中之景，夜考之極星。《詩·定之方中傳》云：「度日出日入，以知東西。南視定，北準極，以正南北。」愚按：《晏子春秋》景公新成柏寢之室，使師開鼓琴。師開左撫宮，右彈商，曰：「室夕，東方之聲薄，西方之聲揚。」公召大匠曰：「室何為夕？」大匠曰：「立室以宮矩為之。」於是召司空曰：「立宮以城矩為之。」明日，晏子朝。公曰：「先君太公立宮，何為夕？」對曰：「古之立國，南望南斗，北戴樞星，彼安有朝夕哉！而以今之夕者，周之建國，國之西方，以尊周也。」公曰：「古之臣乎。」樞星，即極星也。公劉居豳，既景乃岡，然則尚矣。
蔡邕《明堂論》曰：「王居明堂之禮，南門稱門，西門稱闈，故《周官》有門闈之學。師氏教以三德，守王門。保氏教以六藝，守王闈。然則師氏居東門、南門，保氏居西門、北門也。」朱子《大學章句序》王宮有學，蓋謂此。魯孝公之為公子，嘗入京師為國子，人稱其孝。宣王命之導訓諸侯。他書言國子者，唯《周語》焉。
師氏三德，朱子曰：「至德以為道本，明道先生以之。敏德以為行本，司馬溫公以之。孝德以知逆惡，趙無愧、徐仲車之徒以之。
《牧誓》、《顧命》皆言師氏，《雲漢》之《傳》曰：「年穀不登，則師氏弛其兵。」《文王世子》大司成，註以為師氏。而「楀維師氏」，以刺匪其人。「九兩，師，以賢得民」，註謂諸侯師氏，言賢者以身教也。后妃亦有之，《葛覃》云：「言告師氏。」
保氏九數，鄭司農云：「今有重差、夕桀、句股。」《釋文》：「夕，音的。此二字非鄭註。」愚按：《少儀正義》引鄭司農云：「今有重差、句股。」馬融、干寶等更云：「今有夕桀，各為二篇，未知所出。」則「夕桀」二字，後人附益，非鄭註信矣。劉徽《九章算經序》云：「包犧氏始畫八卦，作九九之術，以合六爻之變。黃帝建《歷紀》，協律呂。隸首作數。周公制禮，有九數。九數之流，則《九章》是矣。漢張蒼、耿壽昌皆善算，因舊文刪補，故校其目。與古或異，而所論多近語。」
《裏宰》以歲時合耦於耡，註云：「耡者，裏宰治處也，若今街彈之室。於此合耦，使相佐助。」疏謂：漢時在街置室，檢彈一里之民。《金石錄》有中平二年正月《都鄉正街彈碑》，在昆陽城中。趙明誠失於考《禮註》，而酈氏註《水經》、洪氏《隸釋》，皆以「街」為「衛」，又誤矣。《漢·食貨志》言古制云：「春將出民，里胥平旦坐於右塾，鄰長坐於左塾，畢出，然後歸。夕亦如之。」里胥之塾，其即《裏宰》所謂「耡」者歟？
《庖人註》：青州之蟹胥。《釋文》：胥，息徐反。劉音「素」。《字林》先於反，蟹醬也。《集韻》：蝑，蟹醢，四夜切。當從《集韻》。《籩人註》：皗者，析幹之，出東海。陸廣微《吳地記》云：「闔閭思海魚，而難於生致。治生魚，鹽漬而日幹之，故名為鯗。」讀如「想」。
《管子·地員篇》：九州之土，為九十物。每土有常，而物有次。群土之長，是唯五粟，次曰五沃，次曰五位，次曰五蘟，次曰五壤，次曰五浮，凡上土三十物，種十二物。中土曰五怸，次曰五纑，次曰五壏，次曰五剽，次曰五沙，次曰五塥，凡中土三十物，種十二物。下土曰五猶，次曰五弓土，次曰五殖，次曰五觳，次曰五鳧，次曰五桀，凡下土三十物，種十二物。凡土物九十，其種三十六。按：《大司徒》以土會之法，辨五地之物生；以土宜之法，辨十二壤之物，而知其種。此篇亦古制之存者。《河圖》謂東南神州曰晨土，正南邛州曰深土，西南戎州曰滔土，正西弇州曰開土，正中冀州曰白土，西北柱州曰肥土，北方玄州曰成土，東北咸州曰隱土，正東揚州曰信土。
《地員篇》：凡草土之道，各有穀造。或高或下，各有草土。葉下於欎，欎下於莧，莧下於蒲，蒲下於葦，葦下於雚，雚下於蔞，蔞下於荓，荓下於蕭，蕭下於薜，薜下於萑，萑下於茅，凡彼草物有十二衰。註：欎，即郁也。衰，謂草上下相重次也。按：《周官》有草人，此豈其遺制歟？
土圭度地之法，景一寸，地差千里。一分，地差百里。王畿千里以寸為法，五等諸侯之地，以分為法。尺有五寸者，一萬五千里之景也。天地相去三萬里。嘗考《隋、唐志》宋元嘉十九年，測於交州，何承天謂：六百里差一寸。後魏永平元年，測於洛陽，信都芳謂：二百五十里差一寸。然宋之於陽城，魏之於金陵，皆隃度未可據也。唐開元十二年，植表浚儀，大率五百二十六里二百七十步差二寸餘，遂以舊說千里一寸為妄。王樸曰：「陽城乃在洛之東偏，開元得浚儀之嶽臺，應南北弦居地之中。」司馬公《日景圖》云：「日行黃道，每歲有差。地中當隨而轉移。故周在洛邑，漢在潁川陽城，唐在汴州浚儀。」潏水李氏云：「周於陽城測景，說者謂地形西北高，東南下。極星在北，鬥亦在北。極星乃天之中也，天之中則地之中。」
「諸公之地，方五百里」，與《武成》、《孟子》之言不合。子產曰：「列國一同。」《孟子》亦曰：「魯方百里。」《明堂位》乃云：「魯方七百里。」或謂《周官·明堂位》兼附庸而言。《職方氏疏》云：「無功，縱是公爵，惟守百里地。謂若虞公、虢公，舊是殷之公，至周仍守百里國，以無功故也。」愚按：《左氏傳》虞仲，太王之昭也。虢仲、虢叔，王季之穆也。皆周所封。謂舊是殷之公，誤矣。
歲終正治而致事，註：上其計簿。疏云：「漢時考吏，謂之計吏。」今按：《說苑》：晏子治東阿三年，景公召而數之；明年上計，景公迎而賀之。《韓子·外儲說》：西門豹為鄴令，居期年，上計，君收其璽。《新序》：魏文侯東陽上計，錢布十倍。《史記》：秦昭王召王稽，拜為河東守，三歲不上計。然則春秋戰國時，已有上計，非始於漢。
朱文公曰：「讀曹公、杜牧《孫子》，見其所論車乘人數，諸儒皆所未言。唯蔡季通每論此事，以考《周禮》軍制皆合。」愚按：《孫子·作戰篇》凡用兵之法，馳車千駟，革車千乘，帶甲十萬。曹公註：馳車，輕車也。杜牧註：輕車，戰車也。古者車戰，革車、輜車、重車也，載器械財貨衣裝。《司馬法》曰：「一車甲士三人，步卒七十二人，炊家子十人，固守衣裝五人，廄養五人，樵汲五人。輕車七十五人，重車二十五人，故二乘兼一百人為一隊。舉十萬之眾，革車千乘，校其費用支計，則百萬之眾皆可知也。」《左氏傳》：乙卯，楚師軍於邲。丙辰，楚重至於邲。呂成公謂：凡戰，兵車在前，輜重常在兵車之後。楚重次日乃至，後一日，故無抄擊之患。唐說齋云：「儒者謂甸出七十五人，不知實出百人。其七十五人，戰車也。其二十五人，重車也。」
古者步百為畝。古之百畝，為今四十一畝一百六十步。古之一井，為今三百七十五畝。竇儼曰：「小畝步百，周之制也。中畝二百四十，漢之制也。大畝三百六十，齊之制也。今所用者，漢之中畝。」《鹽鐵論》御史曰：「古者制田，百步為畝。先帝哀憐百姓，制田二百四十步而一畝。」《通典》謂：商鞅佐秦，以為地利不盡，更以二百四十步為畝。二說不同。
《禹貢》之田九等，為掩別楚地亦九等，《孟子》、《王制》為五等，而《周官》止三等。解者謂：《大司徒》不易、一易、再易三等，都鄙之制也。《小司徒》上、中、下地三等，六鄉之制也。《遂人》上、中、下地三等，有萊者，六遂之制也。《大司馬》上、中、下地三等，諸侯之制也。
遂人治野，乃鄉遂公邑之制。匠人溝洫，乃采地之制。鄭康成云：「周制畿內用夏之貢法，稅夫無公田。邦國用殷之助法，制公田不稅夫。」朱文公亦云：「溝洫以十為數，井田以九為數。井田、溝洫決不可合，而永嘉諸儒欲混為一。康成註，分為二是也。」愚按：李泰伯《平土書》云：「周畿內及諸侯一用貢法。」蓋泰伯已與康成異矣，非始於永嘉諸儒也。劉氏《中義》以匠人溝洫，求合乎遂人治野之制，謂遂人言積數，匠人言方法，然《周禮》、《考工》各為一書。易氏謂：匠人前代之制。
禹盡力乎溝洫，「濬畎澮，距川」。《遂人》五溝五塗之制，因於古也。以水佐耕者豐，稻人掌之。以水佐守者固，司險掌之。自鄉遂之法弛，子駟為田洫而喪田者以為怨。子產作封洫而伍田疇以為謗。晉欲使齊盡東其畝，而戎車是利。甚而兩周爭東西之流，至商鞅決裂阡陌，呂政決通川防，古制蕩然矣。古者內為田廬，外為溝洫。在易之師，寓兵於農，伏險於順，取下坎上坤之象。溝洫之成，自禹至周，非一人之力。溝洫之壞，自周衰至秦，非一日之積。先儒謂井田壞而戎馬入中國，如入無人之境。悲夫！
人耦牛耦，鄭氏註：合耦並言之。疏謂：周時未有牛耦耕，至漢趙過始教民牛耕。今考《山海經》後稷之孫叔均，始作牛耕。周益公云：「孔子有犁牛之言。冉耕，亦字伯牛。《賈誼書》、《新序》載鄒穆公曰：『百姓飽牛而耕。』《月令》季冬出土牛，示農耕早晚。何待趙過？過特教人耦犁，費省而功倍爾。」
盬鹽，引池而化，《山海經》鹽販之澤，《穆天子傳》至於盬，晉郇瑕氏之地，而猗頓用是起者也。散鹽，煮水而成，《夏書》青州之貢，《職方》幽州之利，齊之渠展，燕之遼東，而宿沙初作者也。形鹽，物地以出之，周公閱所云「鹽虎形也」。飴鹽，於戎以取之，伊尹所云「和之美」者，大夏之鹽也。後周四鹽之政仿此。古者川澤之饒，與民共之。自《海王》之篇，祈望之守，作俑於齊，至漢二十倍於古。考之《漢志》，鹽官三十有五，唐有鹽之縣一百五。本朝鹽所出者十二路，為池二，為監七，為場二十二，為井六百有九，法益詳而利無遺矣。
玩物喪誌，召公以為戒。凡式貢之餘財，以共玩好之用，恐非周公之典。《無逸》曰：「惟正之供。」
《外府註》：泉始蓋一品，周景王鑄大泉而有二品。韋昭註《周語》曰：「單穆公云：『古者有母平子，子權母而行。』然則二品之來，古而然矣。」
古者以射禦為藝。孔子曰：「執射乎？執禦乎？」《詩》曰：「叔善射忌，又良禦忌。」「四黃既駕，兩驂不猗」，禦之善也。「不失其馳，舍矢如破」，射之善也。學射者多矣。造父之師泰豆氏，尹需之習秋駕，皆學禦者也。《說苑》謂：禦者使人恭，射者使人端。亦正心修身之法。
貨賄用璽節，註：今之印章也。《司市註》云：「如今鬥檢封。」《職金》云：「楬而璽之。」《左傳》：季武子使公冶問璽書追而與之。《戰國策》欲璽者段幹子也。蔡邕《獨斷》云：「古者尊卑共用之。」衛宏云：「秦以來天子為璽，又獨以玉為之，臣下莫敢用。」唐又改璽為寶。《五代史》臣曰：「國以玉璽為傳授神器，遂古無聞。」《運鬥樞》曰：「舜為天子，黃龍負璽。」《世本》曰：「魯昭公始作璽。」
司門正其貨賄。正者，禁其淫侈而歸於正也。註讀為「征」，非是。
跡人，春秋末，宋猶有是官。《左氏·哀十四年傳》：跡人來告曰：「逢澤有介麋焉。」
司祿闕。《孟子》云：「諸侯惡其害己也，而皆去其籍。」趙氏註：今《周禮》司祿之官無其職，是諸侯皆去之，故不復存。
《槁人註》：今司徒府中有百官朝會之殿。後漢《蔡邕集》所載，百官會府公殿下者也。古天子之堂，未名曰殿。《說苑》：魏文侯禦廩災，素服辟正殿五日。《莊子·說劍》云：「入殿門不趨。」蓋戰國始有是名。《燕禮註》：當東霤者，人君為殿屋也。疏謂：漢時殿屋四向流水，舉漢以況周。然《漢·黃霸傳》先上殿，註謂：丞相所坐屋。古者屋之高嚴，通呼為殿，不必宮中也。
《大宗伯疏》：《星備》云：「五星初起牽牛，歲星一日行十二分度之一，十二歲而周天。熒惑日行三十三分度之一，三十三歲而周天。鎮星日行二十八分度之一，二十八歲而周天。太白日行八分度之一，八歲而周天。辰星日行一度，一歲而周天。」《馮相氏疏》：《星備》云：「明王在上，則日月五星皆乘黃道。」《保章氏疏》：《星備》云：「五星更王相休廢，其色不同。王則光芒，相則內實；休則光芒無角，不動搖；廢則少光。色順四時，其國皆當也。」《星備》之書，僅見於此。《隋、唐志》皆不著錄。
周五禮之別，三十有六。唐五禮之儀，一百五十有二。《唐志》云：「自梁以來，始以當時所行，傅於《周官》五禮之名，各立一家之學。」
「九韶」之舞，註云：「當為大韶。」愚謂：「九韶」之名尚矣，不必改字。《說苑》：孔子至齊郭門之外，遇一嬰兒，挈一壺，相與俱行。其視精，其心正，其行端。孔子謂禦曰：「趣驅之，趣驅之！韶樂方作。」孔子至彼，聞韶，三月不知肉味。齊景公作《徵招》、《角招》，蓋舜樂之存者。劉原父云：「《九招》者，九名。予識其三焉，祈、徵、角之謂也。」《山海經》：夏後開得《九辯》、《九歌》以下，始歌《九招》於大穆之野。《帝王世紀》：啟升後十年，舞《九韶》。[《竹書》曰：「夏後間儛《九招》。」]《史記》禹乃興《九招》之樂，《索隱》曰：「即舜樂《簫韶》九成。」艾軒謂：勸之以《九歌》，即《九招》之樂。《呂氏春秋》：帝嚳命咸黑作為舞聲，歌《九招》、《六列》、《六英》。帝舜令質修《九招》、《六列》、《六英》，以明帝德。然則《九招》作於帝嚳之時，舜修而用之。秦唯《韶》、《武》二樂存。
班固《律曆志》述劉歆之言，以律為下生，呂為上生。鄭康成以黃鐘三律為下生，以蕤賓三律為上生。梁武帝《鐘律緯》謂：班固夾鐘中呂，過於無調。鄭康成有升陽而無降陽。陳用之《禮書》謂：自子午以左皆上生，子午以右皆下生。以鄭說為是。張文饒《翼元》曰：「十二月之律以候月，六十日之律以候日。月律當一下一上，依次而生。日律當用蕤賓重上生。司馬遷、劉歆之法，月律也。呂不韋、淮南、京房之法，日律也。《晉志》取司馬而非淮南，梁武是京房而非班固，皆非通論。」
大卜三兆，其頌皆千有二百。夏後鑄鼎繇曰：「逢逢白雲，一南一北，一西一東。九鼎既成，遷於三國。」懿氏占曰：「鳳凰於飛，和鳴鏘鏘。有媯之後，將育於姜。」成季卜曰：「間於兩社，為公室輔。」驪姬繇曰：「專之渝，攘公之羭，一薰一蕕，十年尚猶有臭。」衛侯繇曰：「如魚窺尾，衡流而方羊裔焉。」漢文兆曰：「大橫庚庚，余為天王，夏啟以光。」皆龜繇也。
卜師四兆，鄭氏鍔以理推之，謂：方兆，占四方之事也，漢武帝發《易》占，知神馬從西北來。功兆，占立功之事也，楚司馬子魚卜戰令龜。義兆，占行義之事也，惠伯曰：「忠信之事則可。」弓兆，有射意，後世有覆射之法。
《龜人》六龜，《易》十朋之龜。《爾雅》十龜。《唐六典》：辨龜九類五色，依四時用之。
《列子》夢有六候，與《占夢》同。《噩》作「蘁」。東坡曰：「高宗言夢，文王、武王言夢，孔子亦言夢。其情性治，其夢不亂。」西山曰：「正夢不緣感而得，餘皆感也。」
《大祝》九祭，九曰「共祭」。註云：「共，猶授也。王祭食，宰夫授祭。《孝經說》曰：『共綏執授。』」疏云：「《孝經說》，《孝經緯》文。共綏執授，謂將綏祭之時，共此綏祭以授屍。」愚謂：疏謂綏祭，非也。《後漢·禮儀志》註《孝經援神契》曰：「尊三老者，父象也。謁者奉幾，安車軟輪，供綏執授。」宋均曰：「供綏，三老就車，天子親執綏授之。」永平二年《養老詔》，亦有「安車軟輪，供綏執授」之語。蓋取《孝經緯》。
鄭司農註「肅操」：但俯下手，今時撎是也。項氏云：古之拜，如今之揖，折腰而已。介冑之士不拜，故以肅為禮，以其不可折腰也。其儀特斂手向身，微作曲勢。此正今時婦人揖禮也。漢時婦人之拜，不過如此。或謂自唐武氏始尊婦人，不令拜伏，誤矣。周天元令婦人拜天臺，作男子拜，則雖虜俗，婦人亦不作男子拜也。《內則》尚右手者，言斂手右向，非若今用手按膝作跪也。男之尚左亦然。今考太祖問趙普拜禮：何以男子跪而婦人不跪？普問王貽孫，對曰：「古詩『長跪問故夫』，婦人亦跪也。唐武后時，婦人始拜而不跪。」普問所出，對曰：「唐張建章《渤海記》備言之。」
《眡祲》，「掌十煇之法」，占日旁之氣也。二鄭解，其同者六，其異者四。《大卜》「掌三夢之法，其經運十，其別九十」，謂占夢之正法有十也，一運而九變，十運而九十變。註以「經運」為「十煇」，先儒謂日之煇光。夢之變通，其占不同，不當改「運」為「煇」。
《大史》「正歲年以序事」，註：中數曰歲，朔數曰年。中數三百六十五日四分日之一，朔數三百五十四日。《漢·曆志》曰：「閏所以正中朔也。」或謂：周以建子為正，而四時之事，有用夏正建寅者。用建寅則謂之歲，用建子則謂之年。《洪範正義》從冬至及明年冬至，為一歲。
《馮相氏》「致日致月」，註：冬至日在牽牛，景丈三尺。夏至日在東井，景尺五寸。此長短之極。春分日在婁，秋分日在角，而月弦於牽牛、東井。《左氏傳》：日月之行，分同道也，至相過也。《正義》云：「春分朔則日在婁，望則月在角。秋分朔在角，望在婁。婁、角天之中道，故晝夜等。冬至朔則日在鬥，望則月在井。夏至朔在井，望在鬥。鬥、井南北，故晝夜長短極。冬至古日在牽牛，今在鬥。鄭註與孔疏異，曆法歲差也。
《保章氏》「星土」，按《乙巳占》論十二次云：「北方之宿，主吳、越；火午之辰，在周邦。天度均列，而分野殊別。一次所主，或亙萬里，跨數州，或於寰內不布一郡。《國語》歲在鶉火，有周之分野。今豐鄗當秦宿，而周分隸豫州，理實難詳。至如熒惑守心，宋景禳其咎；實沈為祟，晉侯受其殃。事驗時有相應。」賈公彥謂：吳、越在南，齊、魯在東，今歲星或北或西，不依國地所在。此受封之日，歲星所在之辰，國屬焉故也。或云：「十二次可言者一，其惟析木乎？」尾箕艮維燕，可以言東北。
「十有二歲」，註：歲星為陽，右行於天，太歲為陰，左行於地，十二歲而小周。潏水云：「歲星在天，歲陰在地。《天官書》曰：『歲陰在攝提格，歲星在星紀。歲陰在單閼，歲星在玄枵。』自嘉祐丁酉，驗之多差，近年尤甚。歲星常先月餘，近年以來，常先一百二十餘日。」愚考《大衍曆議》曰：「歲星自商、周迄春秋之季，率百二十餘年而超一次。戰國後，其行寖急，至漢尚微差，及哀、平間餘勢乃盡，更八十四年而超一次。」三山陳氏謂：如《左氏》之說，則寅而在卯，午而在亥；如《史記》之說，則寅而在醜，辰而在亥。以次推之，皆不同。《汲冢·師春》謂：歲星每歲而成一分，積百四十四年而滿本數，則為超辰之限。
《外史》「達書名」，鄭康成謂：古曰名，今曰字。字者，滋也。《聘禮》記云：「百名以上書於策，不及百名書於方。」王文公云：「文者，奇偶剛柔，雜比以相承，如天地之文，故謂之文。字者，始於一而生於無窮，如母之字子，故謂之字。」夾漈謂：獨體為文，合體為字。主類為母，從類為子。六書象形、指事，文也；會意、諧聲、轉註，字也；假借者，文與字也。諧聲與五書同出，五書尚義，諧聲尚聲。《說文》形也，以母統子；《廣韻》聲也，以子該母。字書，眼學；韻書，耳學。《中庸或問》曰：「司徒教民，書居其一。外史達書名於四方，大行人又九歲一諭焉。其制度之詳如此。秦以小篆、隸書為法，而周制始改。」
《鎛師註》引《春秋傳》「賓將趨」，今《左傳》作「掫」。《環人註》引「禦下掚馬」，今作「兩」。《職方氏註》引《國語》「閩芊蠻矣」，今作「蠻芊」。
《司爟》，鄭司農引《鄹子》，與《論語》馬融引《周書·月令》同。[春取榆柳之火，夏取棗杏，季夏取桑柘，秋取柞楢，冬取槐檀。]王劭曰：「《周官》四時變火以救時疾，火不數變，疾必興。聖人作法，豈徒然也。晉時有以洛陽火度江者，代代事之，相續不滅，火色變青。」《東漢·禮儀志》：日夏至，浚井改水。日冬至，鉆燧改火。改水，唯見於此。
水有疏導，火有出納，山林金錫之地，皆為之厲禁。時而用之，先王財成輔相之妙也。《鹽鐵論》大夫曰：「五行，東方木而丹章有金銅之山，南方火而交趾有大海之川，西方金而蜀隴有名材之林，北方水而幽都有積沙之地。此天地所以均有無，通萬物也。」《管子》：出銅之山四百六十七，出鐵之山三千六百九。《唐六典》：天下水泉三億三萬三千五百五十有九。
漏刻之法，晝夜百刻。易氏云：「十二時，每時八刻二十分，每刻六十分。」王昭禹云：「寅、申、巳、亥、子、午、卯、酉八時，各八刻。辰、戌、醜、未四時，各九刻。」愚謂：易氏之說與古法合。司寤氏掌夜時，註：謂夜晚早，若今甲、乙至戊。疏云：「甲、乙則早時，戌、亥則晚時。」愚按：衛宏《漢舊儀》中黃門持五夜，甲、乙、丙、丁、戊夜，今謂之五更。疏以「戊」為「戌」，誤矣。馬融以昏明為限，鄭康成以日出入為限，有五刻之差。蔡邕以星見為夜，日入後三刻，日出前三刻，皆屬晝。鄭與蔡校一刻。王伯照云：「晝夜長短，以嶽臺為定。九服之地，與嶽臺不同，則易箭之日，亦皆少差。」
「職方氏」，《漢樊毅修西嶽廟記》作「識方氏」。《史通》云：「《周書·職方》之言，與《周官》無異。」
兗州，其浸盧維。註云：「當為『雷雍』，字誤也。」顏師古曰：「盧水在濟北盧縣。」《說文》：濰水出瑯邪箕屋山，東入海，徐州浸。《夏書》：濰、淄其道。鄭讀非也。
王有三朝：一曰治朝，在路門之外，宰夫、司士掌之。二曰燕朝，在路門之內，大仆掌之。三曰外朝，在臯門之內，庫門之外，朝士掌之。內朝二，外朝一。《唐六典》：承天門，古之外朝。太極殿，古之中朝。兩儀殿，古之內朝。
鄭康成因《左氏》「三辰旂旗」之文，謂：王與公同服九章之袞。考之經，無所見。《司服》云：「公自袞冕而下如王之服。」則袞冕而上之章，日月星辰也。冕十二旒，取法天數，豈同服九章無君臣之別哉！《郊特牲》王被袞以象天，註：謂有日月星辰之章。此魯禮也，豈有周服九章而魯乃服十二章者乎？漢明帝采《周官》、《禮記》、《尚書·臯陶篇》乘輿服，從歐陽氏說，備十二章，得古制矣。
五刑之法，疏謂：宮刑至隋乃赦。崔浩《漢律序》：文帝除肉刑而宮不易。《書正義》：隋開皇之初，始除宮刑。按《通鑒》：西魏大統十三年三月，除宮刑。非隋也。
孫君孚《談圃》謂：《周官》贊牛耳，荊公言取其順聽，不知牛有耳而無竅，本以鼻聽。有人引一牛與荊公辯。今按《周禮義》云：「牛耳，屍盟者所執。」無順聽之說，蓋荊公聞而改之。
《萍氏》幾酒，猶妹土之誥也。禹惡旨酒，《易·未濟》之終，以濡首為戒，曷嘗導民以飲，而罔其利哉！初榷酒酤，書於《漢武紀》，其流害萬世，甚於魯之初稅畝。
《大戴記·朝事篇》取《周官·典命、大行人》、《朱子儀禮經傳》，以為朝事義。
《考工記》貉逾汶則死，先儒以汶為魯之汶水。《列子釋文》云：「案《史記》『汶』與『岷』同，謂汶江也。今江邊人云：『狐不渡江。』《說文》貉，狐類也。逾越大水，則傷本性。」
有虞氏上陶。舜陶河濱，器不苦窳。周陶正猶以虞閼父為之。
周人上輿。《中庸或問》：軌者，車之轍跡，輿之廣六尺六寸。其轍跡在地者，相距之間，廣狹如一，無有遠邇，莫不齊同。至秦然後車以六尺為度。
《輪人註》：揱，讀為「紛容揱參」之「揱」。疏云：「今檢未得。」愚謂：即《上林賦》紛溶萷蔘。
《冶氏註》：鋌，讀如「麥秀鋌」之「鋌」。《表記註》：移，讀如「禾汜移」之「移」。六字未知出何書，疏不釋其義。或者農書所載歟？移，昌氏反。
潏水云：「樐氏為量。鄭玄以方尺積千寸，此乃九章米粟法。某家舊有一古銅敦，乃周成王時物。甘人侵扈，命正人出師復扈邦，賜有功師氏，而數亦皆備。
《嘉量》之銘，《祭侯》之辭，皆極文章之妙。而梓人筍虡之制，文法奇古，有飛動之狀。蓋精於道者，兼物物而後能制器。《莊子》謂：梓慶削木為鐻，鐻成，見者驚猶鬼神。以天合天，道與藝俱化，豈物物刻雕之哉！
《大戴記·投壺篇》云：「嗟爾不寧侯，為爾不朝於王所。故亢而射，女強食。食爾曾孫侯氏百福。」此《祭侯》之辭也，與《梓人》同而略異。萇弘設射不來，不來者諸侯之不來朝者也。侯者，射垛也，因祭寓意，以為諸侯之戒。
《司儀》問君，君問大夫，君勞客。註云：「問君曰：『君不恙乎？』對曰：『使臣之來，寡君命臣於庭。』問大夫曰：『二三子不恙乎？』對曰：『寡君命使臣於庭，二三子皆在。』勞客曰：『道路悠遠，客甚勞。』勞介則曰：『二三子甚勞。』」疏云：「未知所出何文，或雲是孔子聘問之辭，亦未得其實。」愚按：《說苑》魏太子擊封中山，遣倉唐使於文侯。文侯召倉唐見之，曰：「擊無恙乎？」倉唐曰：「唯唯。」如是者三，乃曰：「君出太子而封之國，君名之，非禮也。」文侯怵然變容，問曰：「子之君無恙乎？」倉唐曰：「臣來時拜送書於庭。」鄭氏所述，蓋古禮也。《太行人註》亦云：「問不恙。」
《周禮》，劉向未校之前，有古文，校後為今文。古今不同。鄭據今文註，故云「故書」。朱子曰：「八法、八則、三易、三兆之類，各有書。屬民讀法，其法不可知，如戰之陣，其陣法不可見矣。」
《冥氏註》鄭司農云：「讀為『冥氏《春秋》』之『冥』。」按《儒林傳》：冥都傳顏氏《春秋》之學。疏謂：若《晏子》、《呂氏》之類，非也。
王肅《聖證論》譏短鄭康成，謂：天體無二，郊、丘為一，禘是五年大祭先祖，非圜丘及郊。祖功宗德，是不毀之名，非配食明堂。皆有功於禮學，先儒韙之。《聖證論》今不傳，《正義》僅見一、二。《唐·禮志》曰：「讖緯亂經，鄭玄主其說。以禋祀祀昊天上帝，此天也。玄以為天皇大帝者，北辰耀魄寶也。兆五帝於四郊，此五行精氣之神也。玄以為靈威仰、赤熛怒、含樞紐、白招拒、汁光紀者五天也。由是有六天之說。顯慶二年，禮官議六天出緯書，南郊、圓丘一也，玄以為二。郊及明堂祭天，而玄以為祭太微五帝。啟蟄而郊，郊而後耕，而玄謂周祭感帝靈威仰，配以後稷，因而祈穀。皆繆論也。
古未有筆，以書刀刻字於方策，謂之削。魯為《詩》、《書》之國，故《考工記》以魯之削為良。
沙隨程氏曰：「《禹貢》冀州之北，不可畫五服之地。《周官》雍州之西，不可畫九畿之地。」
《師氏》：使其屬帥四夷之隸，各以其兵服守王之門外。司隸帥四翟之隸，使皆服其邦服，執其邦兵，守王宮。唐太宗擒頡利，其酋長帶刀宿衛，亦古制也。然結社率之變，幾至危殆。蓋先王德化之盛，非太宗所能及。慕冠帶百蠻之名，而不虞後患。《孟子》曰：「以力服人者，非心服也。」
《遂師》「抱磨」，音「歷」。《史記·樂毅書》「故鼎反乎磨室」，徐廣註：磨，歷也。《戰國策》、《新序》作「歷室」。蓋古字通用。
《大史》大師抱天時，註云：「大出師，則大史主抱式，以知天時。」《史記·日者傳》：旋式正棋。《唐六典》太卜令三式曰：「雷公太一。六壬其局以楓木為天，棗心為地。」六壬之說，許叔重曰：「水者，準也。」生數一，成數五，以水數配之為六壬也。遁甲者，推六甲之陰而隱遁也。本黃帝、風後之術。孤虛者，一畫為孤，無畫為虛，二畫為實。以六十甲子定四方，占其孤虛實而向背之。《吳越春秋》計石兒曰：「孤虛，謂天門地戶也。」
鄭剛忠《解義》，如「冕服九章」、「授田三等」、「治兵大閱，旗物之互建」、「六鄉六遂，師都之異名」、「陰陽之祀，有用牲之疑」、「九畿之國，有朝貢之惑」、「豆區鐘釜，有多少之差」、「世室重屋，非明堂之制」，皆辯明使有條理。
古者，國有閑田，田有餘夫，夫有閑民，民有羨卒，不盡其財力也。至秦而自實田，至漢而核墾田，至隋而閱丁口，至唐而括逃戶隱田，於是財殫力盡，民無樂生之心矣。
取士之制，其塗有三：諸侯三年一貢士，侯國之士也；鄉大夫興賢能，王畿之士也；大司樂教國子，國之貴遊子弟也。
漆林之徵二十而五。漆以飾器用而已。舜造漆器，群臣咸諫，防奢靡之原也。種漆成林，重其征，所以抑末而返樸也。
