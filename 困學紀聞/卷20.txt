

南豐《跋西狹頌》謂：所畫龍、鹿、承露人、嘉禾、連理之木，漢畫始見於今。邵公濟謂：漢李翕、王稚子、高貫方墓碑，刻山林人物，乃知顧愷之、陸探微、宗處士輩，尚有其遺法。至吳道玄絕藝入神，然始用巧思，而古意少減矣。今於盤洲所集《隸圖》見之。
曹操夫人《與楊彪夫人書》：送房子官綿百斤。《古文苑》誤為「官錦」，而註者妄解。按《魏都賦》：綿纊房子。《晉陽秋》：有司奏調房子、睢陽綿，武帝不許。《水經註》：房子城西出白土，可用濯綿。
善惡以熟言，若《孟子》仁在乎熟，《漢·五行志》季氏之惡已熟，是也。佛者曰：《成實論》。行惡見樂，為惡未熟。至其惡熟，自見受苦。行善見苦，為善未熟。至其善熟，自見受樂。」其言善惡之熟，亦名言也。
仁宗摹太宗御書大相國寺額於石，即寺為殿而藏之，禦飛白名曰「寶奎殿」。紹興庚辰宏辭，以《寶奎殿太宗皇帝御書贊》命題，唐說齋中選。但雲慶歷二載，而不紀月日，以《實錄》考之，乃二年正月辛未也。蘇子美作《寶奎殿頌》，周益公題其後云：「上宰宗工，更為辭章者，謂呂夷簡作記，章得象題額之類。」《實錄》云：「命夷簡撰記。」而說齋謂：煥乎堯章，親加紀述。亦誤。
舊制麻三道以上，雙宣學士分撰。元豐末，鄧潤甫為學士，一夕鎖麻二十二通。靖康元年，麻六道，權直院莫儔獨宿。
翰苑未嘗草追贈制。紹定六年十月，史彌遠贈中書令，追封衛王，令學士院降制。學士言非典故，詔特與降制。
太一宮四立月祝文，舊用定本，紹定二年十二月，始命學士院撰述。
親王初除，有布政榜，首云：「應某軍管內。」尾云：「榜某軍。」仍散下。管內，謂所領節鎮也。前輩制集皆可考。淳熙十六年，皇子封嘉王，布政榜乃雲「嘉州管內」，蓋草制者失之。開禧元年，皇子封榮王，榜威武軍，合舊典矣。蓋節鉞初除，以敕書示諭本鎮，亦唐朝隃領之制也。若封王，或以國如周、魯，或以州如兗、雍之類，未嘗有所領之國。咸淳二年，余草福王制，院吏欲以布政榜下福州，余引故事榜所領兩鎮。
陳自明紹熙初，宏辭已入等，同試者摘《周五射記》用「襄尺」字，以為犯濮王諱。襄，音讓。慶元四年，從臣薦之，謂「襄」字雖同音，嫌名不當避，乃賜同進士出身。徐子儀嘉定中，試宏辭《甘石巫咸三家星圖序》，引《周禮·簭人》巫咸，本註「巫」當為「筮」，非殷巫咸。主司黜之，而薦於朝。不數年，入館掌制。
《易·觀》初六註：處於觀時而最遠朝美。湯邦彥，字朝美，本此。《列子》曰：「務外遊，不如務內觀。」陸遊，字務觀，本此。[魏傅嘏，字蘭石，本《淮南子》：蘭生而芳，石生而堅。唐皇甫湜，字持正，本《詩》湜湜其沚箋。黃魯直之字，本柳子《先友記》：王紓有學術魯直。]
朱文公門人暖淵。暖，音緩。晉有暖清。[若璩按：暖淵即大全集之暖亞天]
西王母，《山海經》云：「狀如人，狗尾，蓬頭，戴勝，善嘯，居洵水之涯。」《穆天子傳》註云：「虎齒蓬發。」
《漢·天文志》：天暒而見景星。註：暒，精明也，《集韻》云：「晴字。」
《易緯是類謀》曰：「民衣霧，主吸霜，間可倚杵於何藏？」《河圖挺佐輔》曰：「百世之後，地高天下；千歲之後，天可倚杵。」楊文公詩有「倚杵碧天」之句。
《士冠禮》眉壽萬年，古文「眉」作「麋」。《博古圖·雝公緘鼎銘》：用乞麋壽，萬年無疆。
《集韻》：吳人謂赤子曰孑亞牙子，音鴉牙。《雜記註》：嬰，猶癑彌也。《孟子音義》：倪，謂繄。倪，小兒也。
《周禮·輈人註》：魚叟，魚字。以魚名為字，亦奇語也。
《石鼓文》：帛魚<帛樂><帛樂>。又云：「有鱄有魚帛。」即白魚也。
《春秋正義》：手五指之名曰：「巨指、《儀禮·大射》、《孟子》雲巨擘。食指、《左傳》。將指、《儀禮·大射註》。無名指、《孟子》。小指。」[《儀禮》雲季指。]
《館閣書目》：《蠶書》一卷，南唐秦處度撰。以九州蠶事，獨兗州為最。按《蠶書》見秦少遊《淮海後集》。少遊子湛，字處度。以為南唐人，誤矣。水母目蝦，見郭景純《江賦》。欒城詩云：「去住由人真水母，簞瓢粗足亦山雌。」
殷蕓《小說》：蔡司徒說在洛見陸機兄弟，住參佐廨中，三間瓦屋，士龍住東頭，士衡住西頭。東坡詩：自甘茅屋老三間。簡齋詩：士龍同此屋三間。又云：「士衡去國三間屋。」
《唐·西域傳》：末祿有軍達、泥婆羅獻波稜，皆菜名也。張文潛謂：波稜，自坡陵國來。
呂成公曰：「秦多良醫。醫緩、醫和，皆秦人。」《屍子》亦云：「醫竘者，秦之良醫。」
巫彭作醫。《呂氏春秋》。岐伯祖世之師曰僦貸季。《素問》。上古醫曰苗父。《說苑》。
黃石圯老教授福州，聞李葵、李柟、林之奇為眾推服，即走其家，備禮延致。呂太史《祭林宗丞少潁文》，所謂「二李伯仲」，蓋葵之子柟、樗也。葵字襲明；子楠，字和伯；樗字迂仲。裏居之良，若方若陸；旁郡之士，若胡若劉。方德順，陸亦顏，胡原仲，劉致中，見呂居仁《寄和伯少潁迂仲詩》。
齊齋倪公《三戒》：不妄出入，不妄語言，不妄憂慮。
呂成公謂：爭校是非，不如斂藏持養。
李猷護陳東之喪，黃子遊賙歐陽徹之葬，皆義烈士也。李明人，黃亦寓居焉。誌吾鄉人物者，宜特書之，以厲澆俗。
淳祐丙午，衢士柴望上《丙丁龜鑒》，其表云：「今來古往，治日少而亂日多。主聖臣賢，前車覆而後車誡。」
張鷟自號浮休子，李白有《贈參寥子詩》，張蕓叟、僧道潛復以自號。
近世記錄多誤，《無垢心傳錄》以王叔文之黨「陸質」為「陸贄」。質即陸淳，非贄也。
《磨衲集》，王公庭秀作於紹興壬子。考其論議，以鄭介夫為妄言，陳少陽為鼓變，是熙、豐之法度，非元祐之紛更，謂黨人子孫為謬賞，謂蘇、黃文章為末藝。甚者，擬程子之學於墨、釋氏，而以《易傳》為謝、楊刪潤成書，其反理詭道甚矣。詆趙、張二相尤力。蓋自紹聖以來，奸憸茂惡，家以荊、舒為師，人以章、蔡為賢，邪說詖行，沈酣入骨髓。更中天之禍，蕭艾不薅，士習孰見聞。至紹興間，邪詖猶肆行，筆之簡牘，不恥也。是故人心不正，其害烈於洪水猛獸。籲，風俗移人，可畏哉！
發漢陵者，樊崇、董卓也。發唐陵者，溫韜也。惡復誅臻，天道昭昭矣。
成湯、周公，皆坐以待旦。康王晚朝，宣王晏起，則《關雎》作諷，姜後請愆，況朝而受業，為士之職。《書》曰：「夙夜浚明有家。」《孝經》言卿大夫之孝，引《詩》云：「夙夜匪懈。」言士之孝，引《詩》云：「夙興夜寐。」《讒鼎之銘》曰：「昧旦丕顯，後世猶怠。」叔向所以戒也。「三晨晏起，一朝科頭」，管幼安所以懼也。「在家常早起」，杜子美所謂質樸古人風者也。「雞鳴咸盥櫛，問訊謹暄涼」，朱子之詔童蒙也。「觀起之早晏，知家之興廢」，呂子之訓門人也。「起不待鳴雞」，陸務觀《示兒》之詩也。「雞鳴率家人同起，不可早晏無常」，葉少蘊與子之書也。「雞鳴而起，決擇於善利之間」，為舜而已矣。
晉殷仲堪父師病積年，衣不解帶，躬學醫術，究其精妙。北齊李元忠母多病，專心醫藥，研習積年，遂善方技。李密母患積年，精習經方，洞閑針藥，母疾得除。隋許智藏，祖道幼，以母疾，究極醫方，誡諸子曰：「為人子者，嘗膳視藥，不知方術，豈謂孝乎？」文中子母銅川夫人好藥，子始述方。唐王勃謂：人子不可不知醫。時長安曹元有秘術，勃從之遊，盡得其要。甄權以母病與弟立言究習方書。王燾母有疾，視絮湯劑，數從高醫遊，遂窮其術。李逢吉父顏有錮疾，自料醫劑，遂通方書。杜鵬舉母疾，與崔沔同授醫蕭亮，遂窮其術。程子曰：「事親者，不可不知醫。」
康節邵子之先，世家於燕，父伊川丈人間道奔本朝。舍世祿為窶士，乃絕口不言。伯溫子溥，自禮部郎使燕，道涿州良鄉，拜墓。洪業寺石刻，蓋統和十年，伯溫高大父所建。統和十年，歲在壬辰，本朝淳化三年也。至宣和六年壬辰，適百二十年，伯溫記其異。今按：宣和六年乃甲辰，非壬辰也。
蘇魏公《書帙銘》曰：「非學何立？非書何習？終以不倦，聖賢可及。」蒲傳正《戒子弟》曰：「寒可無衣，饑可無食，至於書不可一日失。」
太史公《素王妙論》曰：「諸稱富者，非貴其身得志也，乃貴恩覆子孫，澤及鄉里也。黃帝設五法，布之天下，用之無窮，蓋世有能知者，莫不尊親，如範子可謂曉之矣。管子設輕重九府，行伊尹之術，則桓公以霸。范蠡行十術之計，二十一年之間，三致千萬，再散與貧。」《史記正義》：《七略》云：「司馬遷撰。」利者，夫子所罕言。又曰：「如不可求，從吾所好。」太史公著論，以素王名而言求富之術，豈以家貧無財賂，有激而雲，如《貨殖傳》之意歟？然何足以為妙論？
先聖冕服。祥符二年，賜曲阜文宣王廟冕九旒，服九章。熙寧八年，國子監言唐開元中，尊孔子為文宣王，內出王者袞冕之服以衣之，宜用天子之制。禮院議依官品衣服，令用九旒。崇寧二年，改用冕十二旒，服九章。
《禮記》於禮之變，皆曰「始」。孔氏之不喪出母，自子思始也。士之有誄，自此始也。邾婁復之以矢，蓋自戰於升陛始也。魯婦人之髽而吊也，自敗於臺鮐始也。帷殯非古也，自敬姜之哭穆伯始也。廟有二主，自桓公始也。喪慈母，自魯昭公始也。下殤用棺衣，自史佚始也。庭燎之百，由齊桓公始也。大夫之奏《肆夏》也，由趙文子始也。大夫強而君殺之，義也，由三桓始也。公廟之設於私家，非禮也，由三桓始也。玄冠紫緌，自魯桓公始也。朝服之以縞也，自季康子始也。夫人之不命於天子，自魯昭公始也。宦於大夫者之為之服也，自管仲始也。《左氏傳》：始用六佾；晉於是始墨；始厚葬，始用殉；魯於是乎始髽；魏絳於是乎始有金石之樂；始用人於亳社；魯於是始尚羔。亦記禮之始變也。孔子惡始作俑者，始之不謹，末流不勝其敝。劉懋撰器物造作之始為《物祖》。劉孝孫、房德懋集經史為《事始》。馮鑒《續事始》。朱繪撰《事原》，高承增益為《事物紀原》。然所載乃事物之始，不足以垂訓戒。司馬文正公言唐始令妃主葬日，皆給鼓吹。非令典，不足法。蘇文忠公言《春秋》書作丘甲，用田賦，皆重其始為民患也。《國史》記之曰：「青苗錢自陛下始。」豈不惜哉？皆得謹始之義。
《周易集林·雜占》曰：「占天雨否，外卦得陰為雨，得陽不雨。其爻發變，得《坎》為雨，得《離》不雨。《巽》化為《坎》，先風後雨；《坎》化為《巽》，先雨後風。」
江總詩：聊以著書情，暫遣他鄉日。元城劉公歲晚閑居，或問先生何以遣日？公正色曰：「君子進德修業，惟日不足，而可遣乎？」
陳正獻公疏曰：「懲羹者必吹於齏，傷桃者或戒於李。」《楚辭·惜誦》云：「懲熱羹而吹眫。」《北夢瑣言》：唐明宗不豫，馮道入問曰：「寢膳之間，宜思調衛。」指果實曰：「如食桃不康，他日見李思戒。」
尹和靜謂：動靜一理。伊川曰：「試喻之。」適聞寺鐘聲，曰：「譬如此寺鐘，方其未撞時，聲固在也。」伊川喜曰：「且更涵養。」朱文公在同安，夜聞鐘鼓聲，聽其一聲未絕，而此心已自走作，因此警懼，乃知為學須專心致誌。先儒於鐘聲之入耳，體察如此。
東坡《策別》「均戶口」曰：「當成、康刑措之後，其民極盛之時，九州之籍，不過千三萬四千有餘夫。地以十倍，而民居其一。」按《晉書·地理志》：民口千三百七十一萬四千九百三十三。蓋周之盛也。見《帝王世紀》。
吳仁傑《鹽石新論》，取《潛夫論》：洗金以鹽，攻玉以石。
土牛之法，以歲之幹色為首，支色為身，納音色為腹。以立春日幹色為角耳尾，支色為脛，納音色為蹄。景祐元年，以《土牛經》四篇頒天下，丁度為序。
《黃石公記》云：「黃石，鎮星之精也。黃者，鎮星色也。石者，星質也。」東坡以圯上老人為隱君子。
成都石經，孟蜀所刻。於唐高祖、太宗之諱，皆缺畫。範魯公相本朝，其《誡子侄詩》曰：「堯舜理日，深泉薄冰。」猶不忘唐也。
劉夢得曰：「於竊鈇而知心目之可亂，於掇蜂而知父子之可間，於拾煤而知聖賢之可疑。」東坡《辯策問奏劄》引之，而改「掇蜂」一句云：「於投杼而知母子之可疑，於拾煤而知聖賢之可惑。」
晁文元公平生不喜術數之說，術者嘗以三命語之。公曰：「自然之分，天命也；樂天不憂，知命也；推理安常，委命也。何必逆計未然乎？」慈湖先生謂真文忠公曰：「希元有志於學，顧未能忘富貴利達何也？」公莫知所謂，先生曰：「子嘗以命訊日者，故知之。夫必去是心，而後可以語道。」
張文潛《寓陳雜詩》，言顏平原事，誤以盧杞為元相國。
李長吉有《春歸昌谷詩》，張文潛《春遊昌谷訪長吉故居》云：「惆悵錦囊生，遺居無復處。」在河南福昌縣三鄉東。
《唐六典註》：崔寔《正論》云：「熊經鳥伸，延年之術，故華佗有六禽之戲，魏文有五搥之鍛。」《後漢·華佗傳》雲「五禽」。
《詩釋文》：《草木疏》云：「葑，蕪菁也。」郭璞云：「今菘菜也。」案：江南有葑，江北有蔓菁，相似而異。張文潛詩：蕪菁至南皆變菘，菘美在上根不食。瑤簪玉筍不可見，使我每食思故國。
司空表聖《題東漢傳後》：有取於陳太丘之容眾，郭有道之誘人。此表聖所以自處也。
《化書》曰：「奢者富不足，儉者貧有餘。奢者心常貧，儉者心常富。」季元衡《儉說》曰：「貪饕以招辱，不若儉而守廉。幹請以犯義，不若儉而全節。侵牟以聚仇，不若儉而養福。放肆以逐欲，不若儉而安性。」皆要言也。
荀悅《申鑒》曰：「睹孺子之驅雞，而見禦民之術。孺子之驅雞，急則驚，緩則滯，馴則安。」許渾詩：遁跡驅雞吏。
司馬公時至獨樂園，危坐讀書堂，嘗云：「草妨步則薙之，木礙冠則芟之，其他任其自然，相與同生天地間，亦各欲遂其生耳。」張文潛《庭草詩》云：「人生群動中，一氣本不殊。奈何欲自私，害彼安其軀。」亦此意也。觀此則見周子窗前草不除之意。
王渙之曰：「乘車常以顛墜處之，乘舟常以覆溺處之，仕宦常以不遇處之，無事矣。」此言近於達者。
「民不可與慮始」，商鞅之變法也。「百姓何足與議？」董卓之遷都也。咈百姓以從己欲，其效可睹矣。
後魏溫子升，閶闔門上樑祝文云：「惟王建國，配彼太微。大君有命，高門啟扉。良辰是簡，枚卜無違。雕梁乃架，綺翼斯飛。八龍杳杳，九重巍巍。居宸納祜，就日垂衣。一人有慶，四海爰歸。」此上樑文之始也。兒郎偉，猶言兒郎懣。攻媿嘗辯之。
真文忠公曰：「仁義足以包寬嚴，而寬嚴不足以盡仁義。」
傅玄《席銘》，左端曰：「閑居勿極其歡。」右端曰：「寑處毋忘其患。」左後曰：「居其安，無忘其危。」右後曰：「惑生於邪色，禍成於多言。」《冠銘》曰：「居高無忘危，在上無忘敬。懼則安，敬則正。」《被銘》曰：「被雖溫，無忘人之寒。無厚於己，無薄於人。」
梁元帝《孝德傳·天性贊》曰：「欲報之德，不可方思；涓塵之孝，河海之慈。」即孟東野「寸草報春」之意。
蘇子由「記杉」謂：求之於人，蓋所謂不待文王而興者。陳同甫之言梅也亦然。
漢桓永壽二年，戶一千六百七萬七千九百六十，至晉武太康元年平吳，戶止二百四十五萬九千八百四十。隋文開皇中，戶八百七十萬，至唐高祖武德初，戶止二百餘萬，高宗永徽初，戶僅及三百八十萬。玄宗天寶末，戶八百九十一萬四千七百九，至肅宗乾元三年，戶止一百九十三萬三千一百三十四。兵禍之慘如此。
劉夢得《何卜賦》云：「同涉於川，其時在風，沿者之吉，泝者之凶。同藝於野，其時在澤，伊穜之利，乃稑之厄。」東坡詩：耕田欲雨刈欲晴，去得順風來者怨。本此意。
隋煬帝謂蕭後曰：「儂不失為長城公，卿不失為沈後。」長城公，謂陳後主。沈後者，後主之沈後也。《通鑒釋文》以「沈」音「沈」，謂沈湎之後。誤矣。
曾旼，字彥和，為《書》解，朱文公、呂成公皆取之。《館閣書目》：《書講義》，博士曾肢等解。蓋誤以「旼」為「肢」。
伐吳之役，利獲二俊，張華之稱陸機、雲也。平齊之利，唯在於爾，周高祖之諭李德林也。機、雲於河橋之役，與王師為敵，其不忠大矣。德林願以死奉楊堅，復以所以事齊者，事周矣。二國何利焉？是以持國必崇名節，持身必守行誼。
《錄異傳》曰：「周時尹氏貴盛，五葉不別，會食數千人。遭饑荒，羅鼎作粥。」《春秋》書尹氏，譏世卿，然能與周同盛衰者，亦有家法維持之也。近世紀輿地者，謂尹吉甫蜀人，為作清風堂，其謬妄甚矣。「物則秉彜」之詩，吉甫庶幾知道者，而不能察掇蜂之讒，能知而不能行也。
《王羲之傳論》：師宜懸帳之奇。以衛恆《四體書序》考之，懸帳乃梁鵠書，非師宜官書也。
《說文》：「朋」及「鵬」，皆古文「鳳」字。宋玉曰：「鳥有鳳而魚有鯤。」《莊子音義》崔譔云：「鵬，音鳳。」
王巾，字簡棲，作《頭陀寺碑》，《說文通釋》以為「王屮」。
封禪七十二家，管夷吾所記者十有二；孟獻子友五人，孟子所忘者三。記誦之學，勿強其所不知。
《集古錄·李陽冰記》云：「城隍神，《祀典》無之，吳、越有爾。」按：北齊慕容儼鎮郢城，城中先有神祠，俗號城隍神，則唐以前已有之。
唐子西《采藤曲》：魯人酒薄邯鄲圍，西河渡橋南越悲。下一句，未見所出。
《集古錄·漢袁良碑》云：「當秦之亂，隱居河洛。高祖破項，實從其冊。天下既定，還宅扶樂。」歐陽公云：「蓋不知為何人也？」愚按：《高祖紀》三年，漢王自成臯入關收兵，欲復東。轅生說漢王曰：「漢與楚相距滎陽數歲，漢常困。願君王出武關，項王必引兵南走，王深壁，令滎陽、成臯間且得休息。使韓信等得輯河北趙地，連燕、齊，君王乃復走滎陽。如此則楚所備者多，力分，漢得休息，復與之戰，破之必矣。」漢王從其計，出軍宛、葉間。此即轅生也。「轅」與「袁」同。
《漢華山廟碑》：武帝立，宮曰集靈，殿曰存仙，門曰望仙。歐陽公云：「集靈宮，他書皆不見，惟見此碑。」按《漢·地理志》：京兆華陰縣太華山，在南有祠集靈宮，武帝起。公偶未之考耳。
《容齋五筆》石尤風，引陳子昂、戴叔倫、司空文明詩，意其為「打頭逆風」也。李義山詩作「石郵」，來風貯石郵。楊文公詩亦作「郵」。石郵風惡客心愁。
古者，有常心曰士，無常心曰民，為己曰君子儒，為人曰小人儒。善利之間而舜、蹠分焉，服言行而堯、桀異焉。仁義之心存與不存，而人禽別焉。懍乎其可懼也。夫尚誌謂之士，行己有恥謂之士，否則何以異乎工商？特立獨行謂之儒，通天地人謂之儒，否則何以異乎老、釋？困而不學則下民爾，待文王而興則凡民爾。無其實而竊其名，可以欺其心，不可以欺其鄉。
古者，重長幼之序。齒幼位卑，而名韋、楊二君，李翺所以戒朱載言也。後生不稱前輩字，劉元城所以稱馬永卿也。
李希烈之黨有韓霜露，朱泚之黨有李日月，逆儔之無天甚矣。
柳芳《論氏族》曰：「氏於事，則巫乙匠陶。」按《風俗通》，「乙」當作「卜」。
明州，開元二十六年置，訖於唐末，凡五亂。寶應元年，袁晁陷明州，一也。貞元十四年，明州將栗鍠殺其刺史盧雲以反，二也。乾符四年，王郢陷明州，三也。中和元年，鄮賊鐘季文陷明州，四也。景福元年，明州將黃晟自稱刺史，五也。
《通鑒》：浙西節度使裴璩敗王郢，在乾符四年閏二月。《紀》乃謂三年七月，當從《通鑒》。璩，字挺秀，見《世系表》。
《孟子》曰：「舜、蹠之分，利與善之間也。」蕭望之曰：「堯、桀之分，在於義利而已。」
范文正公謂：劉禹錫、柳宗元、呂溫數人，坐王叔文黨，貶廢不用。《傳》稱叔文引禹錫等決事禁中。及議罷中人兵權，牾俱文珍輩，又絕韋臯私請，欲斬劉辟，其意非忠乎？臯銜之，揣太子意，請監國而誅叔文。《唐書》蕪駁，因其成敗而書之，無所裁正。韓退之欲作《唐一經》，誅奸諛於既死，發潛德之幽光，豈有意於諸君子乎？
《淮南子》：老子學商容，見舌而知守柔。《文子》云：「學常樅。」《淮南》誤。《說苑》亦云「常樅」。
《唐·百官志》：守宮令，席壽三年，氈壽五年，褥壽七年。語本《考工記》。
北齊擇盧思道之詩得八首，人稱八米盧郎。或謂「米」當為「采」。徐鍇云：「八米，以稻喻之，若言十稻之中得八粒米也。」
《燕丹子》荊軻曰：「高欲令四三王，下欲令六五霸。」四三王、六五帝、四三墳、六五典、三二曜、六五緯，皆本於此。
《陸機傳》云：「弟雲嘗與書曰：『君苗見兄文，輒欲焚其筆硯。』」君苗，未知氏姓。考之《雲集》，有《與平原書》云：「前登城門，意有懷，作《登臺賦》，極未能成而崔君苗作之，聊復成前意。」始知其為崔君苗也。
《文心雕龍》云：「士衡才優而綴辭尤煩，士龍思劣而雅好清省。」今觀士龍《與兄書》曰：「往日論文，先辭而後情，尚絜而不取悅澤。兄文章高遠絕異，然猶皆欲微多，但清新相接，不以此為病耳。若復令小省，恐其妙欲不見。雲今意視文，乃好清省，欲無以尚，意之至此，乃出自然。」
車永茂安外甥石季甫見使為鄮令，便道之職。茂安《與陸士龍書》曰：「老人及姊自聞此問，不能復食。姊晝夜號泣，舉家慘蹙。昨全伯始有一將來，是句章人，具說此縣既有短狐之疾，又有沙蟲風[《玉篇》：蟲穴也，房中切。]害人。聞此消息，倍益憂慮。足下可具示土地之宜，企望來報。」士龍《答書》曰：「縣去郡治，不出三日，直東而出，水陸並通。西有大湖，廣縱千頃；北有名山，南有林澤；東臨巨海，往往無涯，泛船長驅，一舉千里。北接青、徐，東洞交、廣，海物惟錯，不可稱名。遏長川以為陂，燔茂草以為田，火耕水種，不煩人力。決泄任意，高下在心，舉鍤成雲，下鍤成雨，既浸既潤，隨時代序。官無逋滯之谷，民無饑乏之慮，衣食常充，倉庫恆實。榮辱既明，禮節甚備，為君甚簡，為民亦易。季冬之月，牧既畢，嚴霜隕而蒹葭萎，林鳥祭而罻羅設，因民所欲，順時遊獵。結罝繞岡，密罔彌山，放鷹走犬，弓弩亂發，鳥不得飛，獸不得逸。真光赫之觀，盤戲之至樂也。若乃斷遏海浦，隔截曲隈，隨潮進退，采蚌捕魚，鱣鮪赤尾，鋸齒比目，不可紀名。鱠鰡鰒，炙鯯鯸，烝石首，臛<次魚><如魚>，真東海之俊味，餚膳之至妙也。及其蚌蛤之屬，目所希見，耳所不聞，品類數百，難可盡言也。昔秦始皇至尊至貴，前臨終南，退燕阿房，離宮別館，隨意所居，沈淪涇渭，飲馬昆明，四方奇麗，天下珍玩，無所不有，猶以不如吳會也。向東觀滄海，遂禦六軍南巡狩，登稽嶽，刻文石，身在鄮縣三十餘日。夫以帝王之尊，不憚爾行，季甫年少，受命牧民，武城之歌，足以興化，桑弧蓬矢，丈夫之志，經營四方，古人所嘆，何足憂乎？且彼吏民，恭謹篤慎，敬愛官長，鞭樸不施，聲教風靡，漢、吳以來，臨此縣者，無不遷變。尊大夫、賢姊上下當為喜慶歌舞相送，勿為慮也。」茂安又答曰：「於母前伏讀三周，舉家大小豁然忘愁。足下此書，足為典誥，雖《山海經》、《異物志》、《二京》、《三都》殆不復過也。恐有其言能無其事耳。」愚謂：士龍之書筆勢縱放，真奇作也。可以補四明郡乘之闕遺，故詳著之。
《荀子》曰：「正其衣冠，齊其顏色，嗛然而終日不言，是子夏氏之賤儒也。」荀卿之譏毀過矣，然因其言可以見子夏門人之氣象。
秦之破楚也，王翦至蘄南，殺其將軍項燕。楚之滅秦也，陳涉起於蘄大澤中。同此地也，出爾反爾，天道昭昭矣。
東坡《觀棋詩》「誰與棋者」，《墨君堂記》「雖微與可，天下其孰不賢之」，皆用《檀弓》文法。
《論語》「迅雷風烈必變」，錯綜成文。「春與猿吟兮，秋鶴與飛」，本於此，非始於「吉日辰良」。
徐仲車謂：尊官重祿，人之所好也，安肯曰：「吾不才？吾辱其位？」甚者，亡人之國，危人之天下不顧也。鄭綮可謂知其量矣。後村詩謂：未必朱三能跋扈&，只因鄭五欠經綸。朱溫之篡，崔、柳諸人之罪也，於鄭綮何議焉？
寧宗閣名曰「寶章」。至和二年，五臺山真容院太宗御書閣，已曰「寶章」矣。
《水經註》：方城西有黃城山，是長沮、桀溺耦耕之所。有東流水，則子路問津處。《屍子》曰：「楚狂接輿耕於方城。」方城在葉縣。《郡國志》曰：「葉縣有長城曰方城，楚邑也。楚狂接輿並耕，沮、溺、荷蓧丈人一時在野之賢，萃於楚國。聖人晚年，眷眷於楚，有以也。」胡明仲曰：「沮、溺耦耕之地，史謂蔡也。」
善讀書者，或曰「此法當失」，或曰「一卷足矣，奚以多為？」或不求甚解，或務知大義。不善讀者，蕭繹以萬卷自累，崔儦以五千卷自矜，房法乘之不治事，盧殷之資為詩。
「廟堂」二字，見《漢·徐樂傳》云：「修之廟堂之上，而銷未形之患。」《梅福傳》云：「廟堂之議，非草茅所當言也。」劉向《九嘆》云：「始結言於廟堂。」王逸註：言人君為政舉事，必告宗廟，議於明堂。」皆謂人君。今以為宰相，誤矣。
歐陽公記醉翁亭，用「也」字；荊公誌葛源，亦終篇用「也」字，蓋本於《易》之《雜卦》。韓文公銘張徹，亦然。
東坡《鐘子翼哀詞》，以四言間七言，學《荀子·成相》。
《詩·伐檀毛氏傳》云：「風行水成文曰漣。」老泉謂：風行水上渙，此天下之至文也。本於此。
南豐詩稱昌黎之文云：「並驅《六經》中，獨立千載後。」
周恭叔《跋秦璽文》曰：「嗚呼，斯乎！是嘗去《詩》、《書》以愚百姓者乎？是嘗聽趙高以立胡亥者乎？是嘗殺公子扶蘇與蒙恬者乎？是嘗教其君嚴督責而安恣睢者乎？使其璽不得傳者斯人也，而其刻畫，吾忍觀之哉？」李微之曰：「秦璽者，李斯之魚蟲篆也，其圍四寸。至漢謂之傳國璽。迄於獻帝所寶用者，秦璽也，歷代皆用其名。永嘉之亂，沒於劉石，永和之世，復歸江左者，晉璽也。太元之末，得自西燕，更涉六朝，至於隋代者，慕容燕璽也。隋謂之神璽。劉裕北伐，得之關中，歷晉暨陳，復為隋有者，姚秦璽也。開運之亂，沒於耶律，女真獲之以為大寶者，石晉璽也。蓋在當時，皆誤以為秦璽，而秦璽之亡則已久矣。」
受寶之禮，始於元符，再行於嘉定。皇帝恭膺天命之寶，至道三年，真宗即位制之。其後凡嗣位，則更制。乾興元年仁宗即位，嘉祐八年英宗即位，至神、哲、徽，皆制是寶。嘉定十四年，京東河北節制使賈涉，繳進皇帝恭膺天命之寶，及元符三年禦命之寶，及元符三年禦府寶圖一冊。鎮江都統翟朝宗以玉檢來上，其文若合符契。又得受命於天、既壽永昌玉璽。於是禮官奏受寶之禮，獻之宗廟。明年正月朔旦，禦大慶殿，受寶奉安天章閣。元符三年玉璽，蓋徽宗即位所制。
璽也而更為寶，匭也而更為檢。古者太史奉諱惡，豈有是哉？
祖宗之制，不以武人為大帥，專制一道，必以文臣為經略，以總制之。咸淳末、德祐初，賣降恐後者，多武人也，其後文臣亦賣降矣。
後漢應劭有《漢官·鹵簿圖》，《漢官儀·鹵簿篇》。晉有《鹵簿圖》、《鹵簿儀》，齊有《鹵簿儀》，陳有《鹵簿圖》，唐有《大駕鹵簿》一卷，王象畫《鹵簿圖》。景德二年，王欽若上《鹵簿記》三卷。天聖六年，宋綬上《鹵簿記》十卷。景祐五年，綬取舊編，益新制，上《鹵簿圖記》十卷。政和七年，詔改修，宣和元年書成，三十三卷，飾以丹采，益詳備矣。
趙安仁作《戴鬥懷柔錄》，王晦叔作《戴鬥奉使錄》。戴鬥，謂北方。《爾雅》：北戴鬥極為空桐。
擊壤，周處《風土記》云：「以木為之，前廣後銳，長尺三寸，其形如履。古童兒所戲之器，非土壤也。先側一壤於地，遙於三十四步，以手中壤擊之，中者為上。
象山先生曰：「古者無流品之分，而賢不肖之辨嚴。後世有流品之分，而賢不肖之辨略。」
司馬相如《諭巴蜀檄》曰：「父兄之教不先，子弟之率不謹，寡廉鮮恥而俗不長厚也。」漢時有此議論，三代之流風遺俗猶存也。
群居終日，言不及義，而險薄之習成焉；飽食終日，無所用心，而非僻之心生焉。故曰：「民勞則思，思則善心生。寤寐無為，《澤陂》之詩所以刺也。
劉之道輝。《上李肅之納拜書》曰：「古之君子，一語默而禮義明，一施設而風俗厚。如釋之進王生之襪，而漢世重名。如裴度當李愬之謁，而蔡人知禮。」
晁景迂曰：「博之以《五經》而約之以《孝經》、《論語》；博之以太史公、歐陽公《史記》而約之以《資治通鑒》。」康節先生曰：「二十歲之後，三十歲之前，朝經暮史，晝子夜集。」學者當以此為法。
夫子雅言《詩》、《書》、執《禮》，而性與天道，高第不得聞。程子教人《大學》、《中庸》，而無極、太極，一語未嘗及。
「巧言」為「辯」，「文子」為「學」，宋景文云：「此後魏、北齊裏俗偽字也。」
庾信《哀江南賦》：章蔓支以轂走，宮之奇以族行。《呂氏春秋》：中山之國有夙繇者，智伯欲攻之，鑄大鐘，方車二軌以遺之。夙繇之君將迎鐘。赤章蔓枝諫，不用，斷轂而行，至衛七日，而夙繇亡。《文苑英華》作「慢支」，《藝文類聚》作「曼友」，皆誤。
宋次道《春明退朝錄》，晁子止《昭德讀書志》，考之《東京記》：朱雀門外天街東，第六春明坊，宋宣獻公宅，本王延德宅。宣德門前天街東，第四昭德坊，晁文元公宅。致政後辟小園，號養素園，多閱佛書，起密嚴堂。
《呂氏春秋》：伊尹奔夏，三年，反報於亳曰：「桀迷惑於末嬉，好彼琬琰。」註云：「琬，當作婉，婉順阿意之人。或雲美玉。」按《紀年》云：「桀伐岷山，得二女，曰琬，曰琰。斲其名於苕華之玉。苕是琬，華是琰。」註非。
《新序》介子推曰：「謁而得位，道士不居也。」蓋謂有道之士。《漢·京房傳》道人，亦謂有道之人。《元和郡縣志》樓觀，本周康王大夫尹喜宅也。穆王為召幽逸之人，置為道士。《太霄經》以尹喜為尹軌。又謂：平王東遷洛邑，置道士七人。按《漢·郊祀志註》：漢宮閣疏云：「神明臺，高五十丈，上有九室，嘗置九天道士百人。」蓋自武帝始也。穆王、平王事不可考。
道書有「赤明上皇無極永壽」之號。後周甄鸞著《笑道論》曰：「古先帝王，立年無號，至漢武帝始建元，後王因之。上皇之號，可笑之深。」《隋志》又有「延康龍漢開皇」。
林靈素作《神霄籙》，自公卿以下，群造其廬拜受，獨李綱、傅崧卿、曾幾移疾不行。宣政間，道教興行，至有號為女真者，當時以為金戎猾夏之兆。
傅奕排釋氏，謂：中國幻夫，模象莊、老，以文飾之。宋景文作《李蔚傳贊》亦云：「華人之譎誕者，又攘莊周、列禦寇之說佐其高。」然則釋氏用老、莊之說也，非老、莊與釋氏合也。朱文公謂：佛家竊老子好處，道家竊佛家不好處。愚嘗觀姚崇《誡子孫》曰：「道士本以玄牝為宗，而無識者慕僧家之有利，約佛教而為業。」斯言當矣。致堂謂：經論科儀依彷彿氏而不及者，自杜光庭為之。考諸姚崇之言，則非始於光庭也。
《北斗經》引「居其所而眾星共之」，誤以「北辰」為「北斗」，蓋近世依託為之。
鶴山云：「旁行敷落之教。」旁行，見《漢·西域傳》。敷落，見《度人經》。
《漢·罽賓傳》塞種分散，顏師古註：即所謂釋種。按《增一阿含經》：四河入海，無復河名。四姓為沙門，皆稱釋種。石林葉氏云：「晉、宋間，佛學初行，其徒猶未有稱僧，通曰道人。其姓皆從所授學，如支遁本姓關，學於支謙為支。帛道猷本姓馮，學於帛屍梨密為帛是也。至道安始言佛氏釋迦，今為佛子宜從佛氏，乃請皆姓釋。」
《唐·回鶻傳》：元和初，始以摩尼至。其法日晏食，飲水，茹葷，屏湩酪。可汗常與共國。
說齋謂：老、莊之學，盛於魏、晉，以召五胡之亂。而道、釋之徒，皆自胡人崇尚，遂盛於中國。釋氏至姚興而盛，道家至寇謙之而盛。誠齋謂：伊川之民，被髮以祭。君子已憂其戎，漢之君誌荒而妖夢是踐。吾民始夷乎言，祝乎首以為好。此五胡耶律之先驅也。朱黼曰：「三代以上，不過曰天而止。春秋以來，一變而為諸侯之盟詛，再變而為燕、秦之仙怪，三變而為文、景之黃、老，四變而為巫蠱，五變而為災祥，六變而為符讖。人心泛然，無所底止，而後西方異說，乘其虛而誘惑之。」
《晉語》：西方之書有之曰：「懷與安，實疚大事。」註：《詩》雲「西方之人」，謂周也。愚謂：西方之書，蓋《周志》之類。《列子·仲尼篇》「西方之人有聖者」，李知幾謂：意其說佛也。《皇王大紀論》曰：「當周昭王時，西方有傑戎，窮幻駕空說。」《通曆》云：「孝王元年，佛入涅槃。」《唐六典》註：謂釋迦生當周莊王九年，魯莊公七年。二說不同。
王簡棲《頭陀寺碑》：周、魯二莊，親昭夜景之鑒。註云：「魯莊七年，夜明，佛生之日也。《瑞應經》：四月八日夜，明星出時，佛從右脅墜地，即行七步。」按《春秋》莊公七年，夏四月，辛卯夜，恆星不見。《正義》曰：「於時周之四月，則夏之仲春。杜氏以《長曆》校之，知辛卯是四月五日也。」以是考之，夜明星不見，乃二月五日，非四月八日也。蓋陋儒之佞佛者，傅會為此說。
潏水云：「梵書有修多羅讖，言釋氏之教興廢。」則讖書其來遠矣。
梁觀國有《議蘇文》五卷，駁其羽翼異端者。或問地獄之事於真文忠公，公曰：「天道至仁，必無慘酷之刑；神理至公，必無賄賂之獄。」
李壽翁曰：「性命之理，死生之故，鬼神之情狀，《易》盡之矣，曷為求之它？」
《通典》：唐有符祆正，謂之視流內。祆，呼煙切，胡神也。
永嘉張淳忠甫曰：「今之仕，皆非古之道，是以雖貧而不願祿。」問其說，曰：「始至則朝拜，遇國忌則引緇黃而薦在天之靈。」皆古所無也。
道家云：「真人之心，若珠在淵；眾人之心，若瓢在水。」真文忠云：「此心當如明鏡止水，不可如槁木死灰。」
東魏《檄梁》曰：「毒螫滿懷，妄敦戒業；躁競盈胸，謬治清凈。」可謂切中其膏肓矣。《誠齋詩》云：「梵王豈是無甘露？不為君王致蜜來。」曾景建云：「此身已屬侯丞相，誰辦金錢贖帝歸？」
唐有代宗，即世宗也，本朝有真宗，即玄宗也，皆因避諱而為此號。祥符中，以聖祖名改玄武為真武，玄枵為真枵。《崇文總目》謂《太玄經》曰《太真經》。若迎真、奉真、崇真之類，在祠宮者非一。其末也，目女冠為女真，遂為亂華之兆。
張文潛云：「嘗讀《宣律師傳》，有一天人，說周穆王時，佛至中國。與《列子》所載，西極化人之事略同。不知寓言耶？抑實事也？」愚謂：此釋氏剽襲《列子》之言，非實事也。
垂老抱佛腳，孟東野《讀經詩》也。
東坡《宸奎閣碑銘》：神耀得道，非有師傳。出《八師子經》：佛在舍衛國祇樹給孤獨園，時有梵誌來詣佛所，質疑曰：「佛所事者何師？」佛曰：「吾前世師，其名難數。吾今自然神耀得道，非有師也。」「惟佛與佛」，出《法華經》。
放翁載長蘆宗頤師頌云：「天生三武禍吾宗，釋子還家塔寺空。應是昔年崇奉日，不能清儉守真風。」三武，謂魏太武、周武帝、唐武宗也。愚嘗觀山谷《開先院修造記》曰：「夫沙門法者，不住資生，行乞取足。日中受供，林下托宿。故趙州以斷薪續禪床，宴坐三十年；藥山以三篾繞腹，一日不作則不食。今也，毀中民十家之產而成一屋，奪農夫十口之飯而飯一僧，不已泰乎！夫不耕者，燕居而玉食，所在常千數百，是以有會昌之籍沒。窮土木之妖，龍蛇虎豹之區，化為金碧，是以有廣明之除蕩。」山谷之言至矣。宗頤以浮屠氏而能為此言，其墨名而儒行者與？
儒之教以萬法為實，釋之教以萬法為空。
北齊文宣敕道士剃髮為沙門，徽宗令沙門冠簪為德士。其相反如此。
《世說》：王丞相導。拜揚州，因過胡人前，彈指云：「蘭闍，蘭闍。」此即「蘭若」也。
後周武帝廢佛、道教，其子天元復之。唐高祖廢浮屠、老子法，其子太宗復之。天元不足論也，太宗亦為之，何哉？
西山先生《題楊文公所書遺教經》曰：「學佛者，不繇持戒而欲至定慧，亦猶吾儒舍離經辨誌而急於大成，去灑掃應對而語性與天道之妙。」《跋普門品》曰：「此佛氏之寓言也。昔唐李文公問藥山禪師曰：『如何是黑風吹船，飄落鬼國？』師曰：『李翺小子，問此何為！』文公怫然，怒形於色。師笑曰：『發此瞋恚心，便是黑風吹船，飄落鬼國也。』藥山可謂善啟發人矣。以此推之，則知利慾熾然，即是火坑。貪愛沈溺，便為苦海。一念清凈，烈焰成池。一念警覺，船到彼岸。災患纏縛，隨處而安。我無怖畏，如械自脫。惡人侵淩，待以橫逆，我無忿嫉，如獸自奔。讀是經者，作如是觀，則知補陀大士真實為人，非浪語者。」
錢文季《維摩庵記》云：「維摩詰非有位者也，而能視人之病為己之病。今吾徒奉君命，食君祿，乃不能以民病為己責，是詰之罪人也。」
鄧誌宏曰：「丹霞禦寒，則燒木佛；德山說法，則徹塑像。禪教之判，其來已久。余謂：浮屠氏之有識者，猶不以是為事，而學校乃以土木為先，吾儒之道其然乎？」
《通鑒考異》云：「《會要》：元和二年，薛平奏請賜中條山蘭若額為太和寺。蓋官賜額者為寺，私造者為招提蘭若，杜牧所謂山臺野邑是也。」[《杭州南亭記》：武宗去山臺野邑四萬所。]
