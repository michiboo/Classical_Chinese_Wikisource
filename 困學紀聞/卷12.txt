

三皇之書，伏犧有《易》，神農有《本草》，黃帝有《素問》。《易》以卜筮存，《本草》、《素問》以方技存，其天乎！新安王晦叔雲。程子曰：「《素問》必出於戰國之末。」
三皇象春，五帝象夏，三王象秋，五伯象冬。見於《王莽傳》，蓋古之遺言也，與邵子《觀物》同。
司馬公詩曰：「虞、舜在倦勤，薦禹為天子。豈有復南巡，迢迢度湘水。」張文潛詩曰：「重瞳陟方時，二妃蓋老人。安肯泣路旁，灑淚留叢筠。」二詩可以祛千載之惑。
《天官書》雲：「熟五鬥米頃。」李商隱《李賀小傳》「如炊五鬥黍許時」，本於此。
趙使樂乘代廉頗，頗怒，攻樂乘；使趙蔥、顏聚代李牧，牧不受命。此非為將之法，頗、牧特戰國之將爾。《易》之《師》曰：「行險而順。」
太史公傳周陽由雲：「與汲黯俱為忮。」黯之正直，所謂仁者有勇，剛毅近仁者也，謂之忮可乎？周陽由蝮鷙之靡爾，其可與黯並言乎？汲、鄭同傳猶不可，而以由與黯俱，是鸞梟接翼也。
賈生《吊屈原》曰：「謂跖、睵廉。」註：楚之大盜，曰莊睵。《韓非子》：楚莊王欲伐越，杜子諫曰：「莊睵為盜於境內，而吏不能禁，此政之亂也。」睵蓋在莊王時。《漢·西南夷傳》：莊睵者，楚莊王苗裔也，以其眾王滇。此又一莊睵也，名氏與盜同，何哉？
《淮南·人間訓》曰：「秦皇利越之犀角象齒、翡翠珠璣，乃使尉屠睢發卒五十萬，為五軍：一軍塞鐔城之嶺，一軍守九嶷之塞，一軍處番禺之都，一軍守南野之界，一軍結餘幹之水，三年不解甲弛弩。使監祿轉餉，又以卒鑿渠而通糧道，以與越人戰。殺西嘔君，譯籲宋，而越人皆入叢薄中，與禽獸處，莫肯為秦虜。置桀駿以為將，而夜攻秦人，大破之，殺尉屠睢，伏屍流血數十萬。乃發適戍以備之。於是陳勝起於大澤。」秦擊越之事，詳見於此。《大事記》在始皇三十三年，《解題》不引《鴻烈書》，錄此以補遺。淮南王諫伐閩越，其言略同。
太史公述《楚漢春秋》，其不載於書者，《正義》雲：「項羽歌，美人和之。《楚漢春秋》雲：『歌曰：「漢兵已略地，四方楚歌聲。大王意氣盡，賤妾何聊生？」』」是時已為五言矣。五言始於《五子之歌》、《行露》。
《楚漢春秋》曰：「高帝初封侯者，皆賜丹書鐵券，曰：『使黃河如帶，太山如礪，漢有宗廟，爾無絕世。』」下二句不同。
又曰：「惠帝崩，呂太後欲為高墳，使從未央宮而見之。諸將諫不許，東陽侯垂泣曰：『陛下見惠帝冢，悲哀流涕無已，是傷生也。臣竊哀之。』太後乃止。」東陽侯，張相如也。又曰：「下蔡亭長詈淮南王曰：『封汝爵為千乘，東南盡日所出，尚未足黔徒群盜所邪，而反，何也？』」謂英布，《史》、《漢》不載。
漢大啟九國：燕、代、齊、趙、梁、楚、荊吳、淮南、淮陽，皆同姓也。長沙異姓不與焉。《漢表》削淮陽而列長沙，當從《史記》。
斷而敢行，鬼神避之。見末而知本，觀指而睹歸。秋霜降者草花落，水搖動者萬物作。此戰國諸子之言，而趙高誦之爾。高非能為此言也。
《樂書》作十九章，《索隱》雲：「《安世房中樂》，今考之《漢誌》，《安世房中歌》十七章、《郊祀歌》十九章。」《索隱》誤。
《禦覽》載淳於髠《十酒說》曰：「羅襦排門，翠笄窺牖。」蓋好事者因《滑稽傳》而廣之，非戰國時語也。
《鄒陽書》：齊用越人蒙。《漢書》雲：「越人子臧。」其事未詳。
《李斯傳註》：辯士隱姓名，遺秦將章邯書曰。雲雲。此書在《善文》中。《隋誌》：《善文》五十卷，杜預撰。
《滑稽傳》：齊使淳於髠獻鵠於楚。《說苑》雲：「魏文侯使舍人毋擇獻鵠於齊。」魯連子雲：「展無所為魯君使，遺齊君鴻。」《韓詩外傳》雲：「齊使使獻鴻於楚。」其事皆同，而四書所載異。
《項羽紀》說者曰：「人言楚人沐猴而冠耳。」《法言》以為蔡生，《漢書》以為韓生。
漢高祖起布衣，滅秦、楚，自後世處之，必誇大功業，以為軼堯、舜，駕湯、武矣。其赦令曰：「兵不得休八年，萬民與苦甚。今天下事畢，其赦天下殊死以下。」言甚簡而無自矜之意。此所以詒厥子孫，享四百年之祚歟。
王者莫高於周文，伯者莫高於齊桓，皆待賢人而成名。此高帝之詔也。宣帝曰：「漢家自有制度，本以霸、王道雜之。」蓋已見於此詔矣。劉向稱賈誼，雖古之伊、管，未能遠過。伊、管豈可並言哉？林少穎論之曰：「王、霸之無辨，漢世為尤甚。擬人之非倫，漢儒為尤甚。尊王絀霸，言道義不言功利，一董仲舒而已。」
班固敘武帝名臣，李延年、桑弘羊亦與焉。若儒雅，則列董仲舒於公孫弘、兒寬之間。汲黯之直，豈卜式之儔哉？史筆之褒貶，萬世之榮辱，而薰蕕渾殽如此，謂之比良遷、董可乎？
為呂氏右袒，為劉氏左袒；軍中皆左袒。按《儀禮·鄉射疏》雲：「凡事無問吉兇，皆袒左。」是以士喪禮及大射皆袒左，唯有受刑袒右。故《覲禮》乃雲：「右肉袒。」註雲：「刑宜施於右是也。」以此考之，周勃誅呂氏之計，已定為呂氏者有刑，故以右袒令之，非以覘人心之從違也。
「與父老約」為句，下雲「法三章耳」。唐高祖入京師，約法十二條，蓋仿此語而失之。
淮陰侯羞與樊噲伍，然噲亦未易輕：諫留居秦宮，鴻門譙項羽，排闥入見，一狗屠能之，漢廷諸公不及也。
吳鬥南為《漢書刊誤補遺》，朱文公答書曰：「劉氏所斷句，如《項羽傳》『由是始為諸侯上將軍』，《儒林傳》『出入不悖所聞』，皆與《史記》合。『為原廟渭北』，見一書『廟』『渭』之間有『於』字。劉氏所疑亦有誤，如《溝洫誌》『於楚』字，本文屬下句，下文有『於齊』、『於蜀』字，皆是句首，而劉誤讀屬之上句。」
《通鑒》不書符瑞，高帝赤帝子之事，失於刪削，《綱目》因之。《文公語錄》以此事為虛。
《文章緣起》有漢惠帝《四皓碑》，今考《高士傳》：高車山上有《四皓碑》及祠，漢惠帝所立。
武帝年十二，而決廷尉獄防年之疑；明帝年十二，而辨陳留吏墾田之牘。其英明略同，而武帝之事，史策不著，僅見於《通典·刑法·雜議》。
《武帝紀》元朔三年詔曰：「夫刑罰所以防奸也，內長文所以見愛也。」或雲：「古寫本無註。《漢書》作：而肆赦所以見愛也。」
魏丁儀《周成漢昭論》雲：「成王秀而獲實，其美在終；昭帝苗而未秀，其得在始。必不得已，與夫始者。」
《食貨誌》：李悝為魏文侯作盡地力之教。《貨殖傳》雲：「當魏文侯時，李克務盡地力。」以《藝文》考之，《李克》七篇在儒家，子夏弟子，為魏文侯相。《李悝》三十二篇在法家。相魏文侯，富國強兵。盡地力者，悝也，非克也，《貨殖傳》誤。《史記正義》雲：「劉向《別錄》亦雲李悝。」
賈誼賦：見細德之險微。顏註雲：「見苛細之人，險阨之證。」則「微」當作「徵」。見險證而去，色斯舉矣，見幾而作。
《史通》述傅玄之言曰：「孟堅《漢書》，實命世奇作。及與陳宗、尹敏、杜撫、馬嚴撰《中興紀傳》，其文曾不足觀，豈拘於時乎？不然，何不類之甚也。」
陸澄註班史，多引《史記》，此缺一言，彼摘半句，皆採摘成句，標為異說。今其書不傳。前輩謂班之於馬，時有遺失，如「彘肩」之不言「生」；「有以！起自布衣」，而去「也夫」二字；垓下之戰，《史》載甚詳，而孟堅略不及。
《梁書·劉之遴傳》雲：「古本《漢書》，《外戚》次《帝紀》下，《諸王》悉次《外戚》下，在《陳、項傳》前，《新唐書·列傳》蓋仿此。
《匡衡傳註》：今有《西京雜記》，其書淺俗，出於裏巷，多妄說。段成式雲：「庾信作詩，用《西京雜記》事，自追改曰：『此吳均語，恐不足用。』」今按《南史》：蕭賁著《西京雜記》六十卷。然則依託為書，不止吳均也。
《刑法誌》：獄刑號為平矣。《酷吏傳序》：號為罔漏吞舟之魚。《王溫舒傳》：廣平聲為道不拾遺。曰號，曰聲，謂名然而實否也，書法婉而直。
《平當傳》雲：「漢興唯韋、平父子至宰相。」愚謂：周勃、亞夫父子為相，事業過韋、平遠甚，班孟堅其忘諸乎？
《藝文誌》：於長《天下忠臣》九篇。劉向《別錄》雲：「傳天下忠臣。」愚謂：《忠臣傳》當在《史記》之錄，而列於陰陽家何也？《七略》，劉歆所為，班固因之。歆漢之賊臣，其抑忠臣也則宜。
董公之名不聞，魯兩生之氏不著，仁義之說，如山川出雲，時雨既降，而不有其功；禮樂之言，如鳳翔千仞，非燕爵之網所能羅，古之逸民也。
陳萬年為三公，而教其子以讇；范滂、姜敘之母一婦人，而勵其子以義。二漢風俗，以是觀之。
一梁以折七國之鋒，一瑯邪以續典午之緒，封建可以支變故。安平之功，以畫邑之王蠋；南陽之興，以東郡之翟義。節行可以回人心。
辛慶忌之救朱雲，張萬福之拜陽城，服儒衣冠者，亦可愧矣。
《功臣表》：靡有孑遺，耗矣。孟康曰：「耗，音毛。」顏師古曰：「今俗語猶謂『無』為『耗』。」《馮衍傳》饑者毛食，註：案《衍集》「毛」字作「無」，今俗語猶然。或古亦通乎？
衛綰以戲車為郎，《鹽鐵論》賢良曰：「戲車鼎躍，鹹出補史。累功積日，或至卿相。」鼎躍，《東方朔》所謂鼎官，《鄒陽》所謂鼎士也。
《武紀》元狩二年秋，匈奴昆邪王降，置五屬國以處之。註：不載五屬國之名。《表》雲三年。考之《地理誌》，屬國都尉，安定治三水，上郡治龜茲，天水治勇士，五原治蒲澤，張掖治日勒。此武帝初置也。若金城、西河、北地屬國，置於宣帝時，不在五屬國之數。
張良，張仲三十代孫，張老十七代孫。《張氏譜》雲。仲，見《詩》。老，見《春秋》、《禮記》。
《史通》雲：「司馬相如始以自敘為傳，然其所敘，但記自少及長，立身行事而已。」今考之本傳，未見其為自敘。又雲：「相如自敘，記其客遊臨邛，以《春秋》所諱，持為美談。」恐未必然。意者，相如集載本傳，如賈誼《新書》末篇，故以為自敘歟。
《桓譚新論》：漢百姓賦斂，一歲為四十餘萬萬。吏俸用其半，餘二十萬萬藏於都內，為禁錢。少府所領園地作務八十三萬萬，以給宮室供養諸賞賜。漢財用之數，大略見此。
何武曰：「衛青在位，淮南寢謀。」李尋曰：「淮南王作謀之時，其所難者，獨有汲黯。」今人多以淮南寢謀稱黯，而不及青，才能不若節義也。汲黯在朝，淮南寢謀。其語見吳步騭疏。
西漢末，郭欽、蔣詡、栗融、禽慶、蘇章、曹竟不仕於莽。見《龔鮑傳》。孔休、蔡勛、劉宣與卓茂、龔勝、鮑宣同誌，不仕莽時。見《卓茂傳》。王皓、王嘉並棄官。見《李業傳》。《漢史》不能表而揚之為《清節傳》，而僅附見其名氏，然諸君子清風肅然，立懦夫之誌於百世之下，不待傳而彰。
《論衡》：孝明之世，讀《蘇武傳》，見武官名曰「移中監」，以問百官，百官莫知。
又雲：「司馬長卿為《封禪書》，文約不具。子長紀黃帝至孝武，揚子雲錄宣帝至哀平，陳平仲紀光武，班孟堅頌孝明。漢家功德，頗可觀見。」今子雲書不傳，平仲未詳其人，孟堅頌亦亡。
荀爽《對策》曰：「今臣僭君服，下食上珍，宜略依古禮尊卑之差，及董仲舒制度之別。」註，引仲舒《對策》。愚謂：制度之別，必有其書，非但正法度，別上下之對也。《春秋繁露》有《度制篇》。
董仲舒三年不窺園，法真歷年不窺園，趙昱歷年潛思不窺園門，桓榮十五年不窺家園，何休不窺園者十七年。
號萬石者五家：漢石奮及四子皆二千石，號萬石君；馮揚為弘農太守，八子皆為二千石，亦號萬石君；嚴延年兄弟五人至大官，母號萬石嚴嫗；秦襲為潁川太守，群從同時為二千石者五人，號萬石秦氏；唐張文瓘為侍中，四子皆至三品，號萬石張家。
漢丞相再入二人，周勃、孔光。禦史大夫再入三人，孔光、何武、王崇。後漢太尉再入二人，劉矩、馬日磾；三入一人，胡廣。司徒再入二人，魯恭、胡廣。司空三入一人，牟融。唐宰相再入五十七人，長孫無忌至裴樞；三入十二人，武承嗣至鄭畋；四入三人，韋巨源、姚元之、韋安石；五入三人，蕭瑀、裴度、崔胤。
《宋·禮誌》雲：「漢文以人情季薄，國喪革三年之紀。光武以中興崇儉，七廟有共堂之制。魏祖以侈惑宜矯，終斂去襲稱之數。晉武以丘郊不異，二至並南北之祀。豈三代之典不存哉，取其應時之變而已。」愚謂：四事唯喪紀廟制，先儒議其失。
揚雄《河東賦》：羲和司日，顏倫奉輿。註雲：「倫，古善禦者。」愚嘗考《韓詩外傳》：孔子雲：「美哉！顏無父之禦也。馬知後有輿而輕之，知上有人而愛之。至於顏倫，少衰矣。馬知後有輿而輕之，知上有人而敬之。」此顏倫善禦之事也。書此以補《漢註》之闕。
秦亡於嬰，而莽立嬰以嗣平，速漢之亡也。
張竦《答陳遵》曰：「學我者易持，效子者難將。」陳無己為《秦少遊字序》雲：「行者難工，處者易持。」呂成公《書趙忠定父行實後》雲：「處者易持，出者難工。」皆本張竦之意。
楊盈川《隰川令誌》雲：「代恭王之子郢客為侯。」周益公刊《文苑英華校正》，以為楚元王子郢客為侯。今雲代恭之子，未詳。愚按：《漢書·王子侯表》：土軍侯郢客，代共王子。此盈川所用也。
嚴延年劾奏霍光擅廢立，無人臣禮，不道。奏雖寢，朝廷肅焉。呂成公曰：「大哉，延年之奏也。自夷、齊之後，一人而已。」沙隨程氏謂：延年女羅紨，為昌邑王賀妻，生子女持轡。惟漢人風俗之厚，故不以為嫌。王元石曰：「宣帝時，有大議論三：延年以不道劾光，夏侯勝言武帝不宜立廟樂，有司謚故太子曰戾。皆後世所不能及。」劉應起時可奏疏，謂當使近習畏輔相，輔相畏臺諫，若申屠嘉能使近習畏之，若嚴延年能使輔相畏之。
晁錯《對策》首雲：「平陽侯臣窋等所舉賢良方正、太子家令臣錯。」自言所舉之人及其官爵無所隱。漢制猶古也，自後史無所紀，唯唐張九齡《對策》首雲：「嗣魯王道堅所舉道侔伊呂科、行秘書省校書郎張九齡。」自糊名易書之法密，不復見此矣。道堅，魯王靈夔之孫，本傳稱其方嚴有禮法，是以能舉九齡。而秉史筆者，不書於傳，僅見《九齡集》。
皇甫謐《高士傳》雲：「成公者，成帝時自隱姓名，常誦經，不交世利，時人號曰成公。成帝時出遊問之，成公不屈節。上曰：『朕能富貴人，能殺人，子何逆朕哉？』成公曰：『陛下能貴人，臣能不受陛下之官；陛下能富人，臣能不受陛下之祿；陛下能殺人，臣能不犯陛下之法。』上不能折，使郎二人就受《政事》十二篇。」班史逸其事。孟堅譏太史公之退處士，而不為逸民立傳，是以有目睫之論。
《高帝紀》群臣曰：「帝起細微，撥亂世，反之正，平定天下，為漢太祖功最高，上尊號曰高皇帝。」此謚議之始也。崔駰《章帝謚議》，見《太平禦覽》。
歐陽子曰：「始為朋黨之論者，甚於作俑。」愚考《漢史》蕭望之、周堪、劉更生同心謀議，弘恭、石顯奏望之、堪、更生朋黨，欲專擅權勢。「朋黨」二字，始見於此，遂為萬世之禍，可謂一言喪邦。
何武為沛郡太守，決富家翁之子之訟，奪女財以與子，謂翁之思慮弘遠。乖崖斷杭民子婿之事，其意類此。事見《風俗通》。
《古今人表》許繇、巢父為二人。譙周《古史考》：許由夏常居巢，故一號巢父。則巢、許為一人，應休璉又謂之山父。
《儒林傳》毛莫如少路，宋景文公引蕭該《音義》：案《風俗通·姓氏篇》：混沌氏，太昊之良佐。漢有屯莫如，為常山太守，案此莫如姓非毛，應作屯字，音徒本反。愚按：《溝洫誌》雲：「自塞宣房後，河復北決於館陶，分為屯氏河。」顏師古註：屯，音大門反。而隋室分析州縣，誤以為毛氏河，乃置毛州，失之甚矣。以此證之，則毛、屯之相混久矣。屯之為氏，於此可考。《廣韻》雲：「《後蜀錄》有法部尚書屯度。」徒渾切，與蕭該音不同。
王式以《詩》授褚少孫，《褚氏家傳》雲：「即《續史記》褚先生。」沛人，為博士。
田何子裝，《釋文序錄》作子莊。《高士傳》雲：「字莊。」
《樓護傳》雲：「論議常依名節。」東萊謂：居五侯之門而論名節，猶為盜跖之徒而稱夷、齊也。陳群為曹操掾，而《傳》雲：「雅杖名義。」其能免樓護之譏乎？
《魏誌》：建安二十年，始置名號侯。裴松之謂：今之虛封，蓋自此始。按《漢·樊噲傳》：賜爵封號賢成君。顏註雲：「楚、漢之際，權設寵榮，假其位號，或得邑地，或空受爵。」則虛封非始於建安也。
《崇文總目》：《史雋》十卷。《漢雋》之名本於此。
壺關三老茂，《漢武故事》以為鄭茂。顏師古曰：「荀悅《漢紀》雲：『令狐茂。』」今《漢紀》本脫「令狐茂」三字。《禦覽·上黨郡記》：令狐征君隱城東山中。
《張敞集》：朱登為東海相，遺敞蟹，報書曰：「蘧伯玉受孔氏之賜，必以及鄉人。敞謹分斯貺於三老尊行者，曷敢獨享之？」其言有儒者風味。
宣帝以刑餘為周、召，非獨弘、石也。平恩侯亦刑餘，而魏相因以奏事。戚官之禍漢，自宣帝始也。
《宣紀》：神爵三年，益吏百石以下奉十五。《通典》引應劭曰：「張敞、蕭望之言：倉廩實而知禮節，衣食足而知榮辱。今小吏奉率不足，常有憂父母妻子之心，雖欲潔身為廉，其勢不能。可以什率增天下吏奉。宣帝乃益天下吏奉什二。」與《漢紀》不同。
《黃霸傳》鶡雀，顏氏註：當為「鳻」。徐楚金考《說文》，當為「介鳥」。
《皇極經世書》：惠帝崩，立無名子為帝。王陵爭非劉氏而王，而宮中已有非劉氏而帝者矣。
賈捐之上書罷朱崖。杜佑雲：「捐之，誼之孫。高見，實類其祖。」
漢之劉歆，魏之元韶，賣宗國以僥利，而身亦不免。小人可以戒矣！
張文潛《文帝論》謂：絳侯之跡，異於韓、彭者無幾，文帝所以裁之者，乃所以深報之也。其說太過。賈誼「體貌大臣而厲其節」，乃正論也。
揚雄自比孟子，而《校獵賦》乃曰：「群公常伯，楊朱、墨翟之徒。」學孟子而尊楊墨，與《法言》背馳矣。
樓護之執呂寬，小人之不義者也，不當傳於《遊俠》。《法言》獨稱朱家之不德，以為長者樓護，朱家之罪人也。
讓，美德也，然當審其是非。趙充國不歸功於二將軍，君子以為是；顏真卿歸功於賀蘭進明，君子以為非。
劉道原曰：「歷代國史，其流出於《春秋》。劉歆敘《七略》，王儉撰《七誌》，《史記》以下，皆附《春秋》。荀勗分四部，史記、舊事入丙部。阮孝緒《七錄》：記傳錄，記史傳。由是經與史分。」
《漢名臣奏》：丞相薛宣奏漢興以來，深考古義，惟萬變之備，於是制宮室出入之儀。故司馬殿省門闥，至五六重，周衛擊刁鬥，近臣侍側，尚不得著鉤帶入房。《太平禦覽》。
匈奴遺漢文帝書曰：「天所立匈奴大單於。」又曰：「天地所生，日月所置，匈奴大單於。」突厥致書隋文帝曰：「從天生大突厥，天下賢聖天子，伊利俱盧設莫何沙缽略可汗。」
西山先生稱天臺劉深父，每舉史傳數百千言，漢許後《上成帝書》，於班史為隱僻處，學者多不道，一日對客誦「奈何妾薄命，端遇竟寧前」及「設為屏風張某所」等語，無一字差。前輩讀史精熟如此。
李靖曰：「張良所學，《六韜》、《三略》是也。韓信所學，《穰苴》、《孫武》是也。」光武詔報，臧宮、馬武引《黃石公記》。《隋誌》有《三略》三卷。《館閣書目》雲：「恐後人依託為之。」近世有《素書》一卷，六章，曰原始、曰正道、曰本德宗道、曰求人之誌、曰遵義、曰安樂。晁公武雲：「龐亂無統，蓋采諸書成之。」謂晉有盜發張良冢者，於玉枕中獲此書。亦依託也。《初學記》又引《黃石公陰謀秘法》。
董仲舒在建元初對策，願興太學，置明師，以養天下之士，數考問以盡其材。《傳》謂立學校之官，自仲舒發之。考之《武帝紀》，建元五年置五經博士，此所謂學校之官也。元朔五年，始有禮官勸學之詔，於是丞相弘請為博士置弟子員。《儒林傳》所載，其著功令也，詳於取而略於教，不過開祿利之塗而已。明經而誌青紫，教子而擬籯金，孰知古者為己之學哉？儻以仲舒為相，使正誼明道之學行於時，則學者興於禮義，庶幾三代之風，豈止彬彬多文學之士乎？
韓信無行，不得推擇為吏；陳湯無節，不為州裏所稱；主父偃學從橫，諸儒排儐不容；李陵降匈奴，隴西士大夫以為愧。秦漢之後，鄉黨清議猶嚴也，是以禮官勸學，則曰崇鄉裏之化。
