

《三五歷紀》：天去地九萬里，《淮南子》以為五億萬里。《春秋元命包》：陽極於九，周天八十一萬里。《洛書甄曜度》：一度千九百三十二里，天地相去十七萬八千五百里。《孝經援神契》：周天七衡六間，相去萬九千里八百三十三里三分裏之一，合十一萬九千里。從內衡以至中衡，中衡以至外衡，各五萬九千五里。《關令內傳》：天地南午北子，相去九千萬里；東卯西酉，亦九千萬里；四隅空相去九千萬里；天去地四十千萬里。天有五億五萬五千五百五十里，地亦如之。各以四海為脈。《論衡》：天行三百六十五度，積凡七十三萬里，天去地六萬餘里。《靈憲》：自地至天一億萬六千二百五十里。垂天之晷，薄地之儀，皆千里而差一寸。《周髀》：天離地八萬里。冬至之日，雖在外衡，常出極下地上二萬里。《周禮疏》：案《考靈耀》從上臨下八萬里。天以圓覆，地以方載。《河圖括地象》：西北為天門，東南為地戶。天門無上，地戶無下，極廣長，南北二億三萬一千五百里，東西二億三萬三千里。《廣雅》：天圜南北二億三萬三千五百里七十五步，東西短減四步，周六億十萬七百里二十五步。從地至天億一萬六千七百八十七里半。下度地之厚，與天高等。《天度》云：「東方七宿七十五度，南方七宿百一十二度，西方七宿八十度，北方七宿九十八度四分度之一，四方三百六十五度四分度之一。度二千九百三十二里，二十八宿間相距，積百七萬九百一十三里，徑三十五萬六千九百七十里。」《月令正義》：《考靈耀》云：「一度二千九百三十二里，千四百六十一分裏之三百四十八。周天百七萬一千里，是天圓周之里數也。以圍三徑一言之，直徑三十五萬七千里，此二十八宿周回直徑之數也。然二十八宿之外，上下東西，各有萬五千里，是為四遊之極，謂之四表。據四表之內，並星宿內總三十八萬七千里。天之中央上下正半之處，一十九萬三千五百里。地在於中，是地去天之數也。」安定胡先生云：「南樞入地下三十六度，北樞出地上三十六度，狀如倚杵，此天形也。一晝一夜之間，凡行九十餘萬里。人一呼一吸謂之一息，一息之間，天行八十餘里。人之一晝一夜，有一萬三千六百餘息，是故一晝一夜而天行九十餘萬里。」致堂胡氏謂：天雖對地而名，未易以智識窺，非地有方所可議之比也。
《河圖括地象》云：「天左動起於牽牛，地右動起於畢。」《屍子》云：「天左舒而起牽牛，地右辟而起畢、昴。」《爾雅註》：牽牛鬥者，日月五星之所終始，故謂之星紀。
楊倞註《荀子》云：「天無實形，地之上空虛者，盡皆天也。」其說本於張湛《列子註》，謂自地而上則皆天矣，故俯仰喘息，未始離天也。
《黃帝書》曰：「天在地外，水在天外，水浮天而載地。」又曰：「地在太虛之中，大氣舉之。」道書謂：風澤洞虛，金剛乘天。佛書謂：地輪依水輪，水輪依風輪，風輪依虛空，虛空無所依。風澤洞虛者，風為風輪，所謂大氣舉之也。澤為水輪，所謂浮天載地也。金剛乘天者，道家謂之剛風，岐伯謂之大氣。葛稚川云：「自地而上，四千里之外，其氣剛勁者是也。」張湛解《列子·湯問》曰：「太虛無窮，天地有限。」朱文公曰：「天之形雖包於地之外，而其氣常行乎地之中，則風輪依虛空可見矣。」
《三禮義宗》：天有四和。崑崙之四方，其氣和暖，謂之和。天道左轉，一日一夜，轉過一度。日月左行於天，而轉一日一夜，匝於四和。愚按：《周髀》云：「天地四極四和。」註：謂四和者，謂之極。子午卯酉，得東西南北之中。《義宗》之說本此。
《白虎通》曰：「日月徑千里。」徐整《長曆》曰：「大星徑百里，中星五十，小星三十。」晉魯勝《正天論》，謂以冬至之後，立晷測影，準度日月星。案日月裁徑百里，無千里。星十里，不百里。未詳其說。
《月令正義》引《前漢·律曆志》：二十八宿之度，不載四分度之一。愚謂：天度列為二十八宿，唯鬥有餘分。《續漢志》鬥二十六，四分退二。《晉志》鬥二十六，分四百五十五。皆有餘分。唐一行謂：《太初曆》今赤道星度，其遺法也。《續漢志》黃道度與前誌不同。賈逵論云：「五紀論日月循黃道，南至牽牛，北至東井。率日，日行一度，月行十三度十九分度七。今史官一以赤道為度，不與日月行同。」而沈存中謂：二十八宿度數，皆以赤道為法，唯黃道度有不全度者，蓋黃道有斜有直，故度數與赤道不等。蔡伯靜亦謂：歷家欲求日月交會，故以赤道為起算之法。《月令正義》引赤道度，其以是歟？《淮南子·天文訓》箕十一四分一，與《漢、晉志》不同。
日右轉，星左轉，約八十年差一度。漢文帝三年甲子，冬至，日在鬥二十二度；唐興元元年甲子，冬至，日在鬥九度。九百六十一年差十三度。見李肇《國史補》。裴胄問董生云：「貞觀三年己丑，冬至，日在鬥十二度，每六十年餘差一度。此李淳風之說也。漢太初元年丁丑，冬至，日在鬥二十度，至慶歷甲申，《崇天曆》冬至，日在鬥五度八十四分，每八十五年退一度。每年不及者一分差。見《武經總要》。歲差之說不同。」賈逵云：「古歷冬至日在建星，即今鬥星。《太初曆》冬至日在牽牛初。」何承天云：「堯冬至，日在須女十度。《太初曆》冬至，在牽牛初四分。《景初曆》在鬥二十一。」祖沖之云：「漢初用《秦曆》，冬至日在牛六度，《太初曆》日在牛初，《四分法》日在鬥二十二。晉姜岌以月蝕，知冬至在鬥十七。今參以中星，課以蝕望，冬至日在鬥十一。通而計之，未盈百載，所差二度。」沈存中云：「《顓帝曆》冬至，日宿鬥初，今宿鬥六度。《堯典》日短星昴，今日短星東壁。」
信都芳曰：「渾天覆觀，以《靈憲》為文；蓋天仰觀，以《周髀》為法。」劉智謂：黃帝為蓋天，顓頊造渾儀。《春秋文曜鉤》謂：帝堯時，羲和立渾儀。而本朝韓顯苻《渾儀法要序》，以為伏羲立渾儀。未詳所出。
《後漢·天文志》：黃帝始受《河圖》，鬥苞授規日月星辰之象。故星官之書，自黃帝始。鬥苞，似是人名氏，當考。
刻之長短，由日出之早晚。景之長短，由日行之南北。此語蓋出於方氏《禮記解》。
《觀象賦》，後魏張淵撰。見《後魏書》。《初學記》雲「宋張鏡」，非也。
《大象賦》，《唐志》謂黃冠子李播撰。李臺《集解》：播，淳風之父也。今本題楊炯撰，畢懷亮註。《館閣書目》題張衡撰，李淳風註。薛士龍書其後曰：「專本巫咸星贊，旁覽不及《隋書》。時君能致之蘭臺，坐臥渾儀之下，其所論著，何止此耶？」愚觀賦之末曰：「有少微之養寂，無進賢之見譽。恥附耳以求達，方捲舌以幽居。」則為李播撰無疑矣。播仕隋高祖時，棄官為道士。時未有《隋志》，非旁覽不及也。張衡著《靈憲》，楊炯作《渾天賦》，後人因以此賦附之，非也。
《步天歌》，《唐志》謂：王希明丹元子。今本司天、右拾遺、內供奉王希明撰，喬令來註。《二十八舍歌》、《三垣頌》、《五行吟》，總為一卷。鄭漁仲曰：「隋有丹元子，隱者之流也，不知名氏，作《步天歌》，句中有圖，言下見象。王希明纂《漢、晉志》釋之。」然則王希明、丹元子，蓋二人也。
沈約《宋志》：五星聚者有三：周將伐殷，聚房；齊桓將霸，聚箕；漢高入秦，聚東井。周、漢以王，齊以霸。襄陵許氏謂：恆星不見，星隕如雨，齊桓之祥也。沙鹿崩，晉文之祥也。桓將興而天文隳，文欲作而地理決，王道之革也。
後漢永建初，李郃上書曰：「趙有尹史，見月生齒齕畢大星，佔有兵變。趙君曰：『天下共一畢，知為何國也？』下史於獄。其後公子牙謀殺君，如史所言。」《天文志》註：《李氏家書》。按太史公《天官書》：昔之傳天數者，趙尹臯。又謂：臯，唐甘石因時務論其書傳。尹史，即尹臯也。其占驗，僅見於此。《趙世家》不載。
星家有甘石、巫咸三家，太史公謂殷商巫咸。考之《書》：伊陟贊於巫咸，作《咸睭》四篇。又曰：「在太戊，巫咸睭王家。」孔安國云：「巫氏也。」馬融謂殷之巫也，鄭康成謂巫官。孔穎達云：「咸、賢父子並為大臣，必不世作巫官，言巫氏是也。」《後漢·天文志》乃云：「湯則巫咸。」當以《書》為正。《史記正義》：巫咸，吳人。今蘇州常熟縣西海隅山上有巫咸、巫賢冢，並識之以廣異聞。郭璞《巫咸山賦序》：巫咸以鴻術為帝堯之醫。此又一巫咸也。
《莊子》言傅說乘東維，騎箕尾，而比於列星。古賦有云：「傅說奉中闈之祠。」註云：「傅說一星，在尾北後河中，蓋後宮女巫也。」說為商良相，豈為後宮女巫祈子而禱祠哉？此天官之難明者也。
《春秋繁露》云：「天不剛，則列星亂其行；君不堅，則邪臣亂其官。故為天者務剛其氣，為君者務堅其政。」丁鴻《日食封事》：天不可以不剛，不剛則三光不明；王不可以不強，不強則宰牧縱橫。其言出於此。
元祐末，日食不盡如鉤。元符末，日食正陽之朔。此皆有陰慝見於祲象，誌壹之動氣也。
元祐七年三月望，月食既。王巖叟言：《漢·曆志》月食之既者，率二十三食而復既。按元豐八年八月望，食之既，今未及二十三食而復既，則是不當既而既也。愚謂：月食之既，猶儆戒如此，況日食乎！
醫書《素問》之中，亦嘗有九星之言。王冰註云：「上古世質人淳，九星垂明。中古道德稍衰，標星藏曜，故星之見者七焉。九星謂：天蓬、天內、天沖、天輔、天禽、天心、天任、天柱、天英。此蓋從標而為始，所謂九星者此是也。」《楚辭》劉向《九嘆》云：「訊九鬿音祈。與六神。」註：九鬿，謂北斗九星也。《補註》謂：北斗七星，輔一星在第六星旁，又招搖一星在北斗杓端。《北斗經疏》云：「不止於七而全於九，加輔、弼二星故也。」與《素問註》不同。《曲禮》招搖在上，註：招搖星在北斗杓端，主指者。《正義》引《春秋運鬥樞》云：「北斗七星：第一天樞，第二旋，第三機，第四權，第五衡，第六開陽，第七搖光。搖光則招搖也。」《淮南·時則訓》註：招搖，鬥建也。《楚辭補註》以招搖在七星之外，恐誤。徐整《長曆》曰：「北斗七星間，相去九千里，皆在日月下。其二陰星不見者，相去八千里。」
王介甫云：「雲，陰中之陽。風，陽中之陰。」朱文公云：「緯星，陰中之陽。經星，陽中之陰。」按《素問·天元紀大論》：天有陰陽，地亦有陰陽，故陽中有陰，陰中有陽。
顏之推《歸心篇》：孔毅父《星說》，皆仿屈子《天問》之意。然《天問》不若《莊子·天運》之簡妙。巫咸祒之言，不對之對，過柳子《天對》矣。傅玄《擬天問》，見《太平御覽》。
古詩「黃姑織女時相見」之句，此所云「黃姑」，即「河鼓」也，吳音訛而然。
《黃帝風經》曰：「調長祥和，天之善風也。折揚奔厲，天之怒風也。」見《御覽》。《周官》：小祝寧風旱。漢代田之法，能風與旱。此昌黎所以訟風伯也。
《太平御覽》以五色雲列於咎徵。宋景平元年，有雲五色如錦，而徐羨之廢帝。韓魏公五色雲見之事，不見於國史，疑家傳之增飾也。
《龍城錄》「月落參橫」之語，《容齋隨筆》辨其誤，然古樂府《善哉行》云：「月沒參橫，北斗闌干。親友在門，忘寢與餐。」《龍城錄》語本此，而未嘗考參星見之時也。
《天經》，紹興三十年王及甫上。朱文公謂：類集古今言天者，極為該備。
星始則見於辰，終則伏於戌。自辰至戌正於午，中於未。《堯典》舉四時之正，以午為中；《月令》舉十二時之中，以未為中。以火星論之，以午為正，故《堯典》言日永星火，以正仲夏。以未為中，故《月令》言季夏昏火中。至申為流，故《詩》曰「七月流火」。以辰為見，以戌為伏，故《傳》曰：「火見於辰，火伏而蟄者畢。」諸星亦然。《詩·定之方中》亦以十月中於未也。朱子曰：「堯時昏旦星中於午。《月令》差於未，漢、晉以來又差。今比堯時似差及四分之一。」
《後魏·天象志》曰：「班史以日暈五星之屬，列《天文志》。薄蝕慧孛之比，入《五行說》。七曜一也，而分為二《志》，故陸機云：『學者所疑。』」
凡星皆出辰沒戌，故五星為五辰。十二舍亦為十二辰。
弧與建星，非二十八宿，而昏明舉之者，由弧星近井，建星近鬥。《月令正義》。二十八宿連四方為名者，唯箕、鬥、井、壁四星。《詩正義》。
《唐·天文志》：咸通中，熒惑鎮太白，辰星聚於畢、昴，在趙、魏之分。詔鎮州王景崇被袞冕，軍府稱臣以厭之。衰世之政，其怪如此。是謂人妖，何以弭變？
《月令》凡二儺：一以季春，一以仲秋。鄭康成謂：陰氣右行，季春之中，日行歷昴；陽氣左行，仲秋之月，宿直昴、畢。昴有大陵積屍之氣，氣佚則厲鬼隨而出行，於是索室驅疫以逐之。王居明堂禮曰：「季春出疫於郊，以攘春氣。仲秋九門磔攘，以發陳氣，禦止疾疫。」然則民之疾，系乎日星之行度。古者，聖君範圍於上，賢相變理於下，是為天地之良醫。皇建有極，五福錫民，莫不壽考且寧。儺所以存愛民之意而已。
《唐志》：測景在浚儀嶽臺。按宋次道《東京記》：宣德門前天街西第一嶽臺坊，今祥符縣西九里有嶽臺。《圖經》云：「昔魏主遙事霍山神，築此臺禱於其上，因以為名。」

歷數
《太初曆》以前，歷上元泰初四千六百一十七歲，至於元封七年，復得閼逢攝提格之歲。孟康註：此為甲寅之歲。《大事記解題》：按《通鑒目錄》、《皇極經世》，太初元年，歲次丁丑，當考。愚按：《大衍曆議》云：「《洪範傳》曰：『歷記始於顓頊，上元太始，閼蒙攝提格之歲，畢陬之月，朔日，己巳立春，七曜俱在營室五度。』秦《顓頊曆》元起乙卯，漢《太初曆》元起丁丑，推而上之，皆不值甲寅。猶以日月五緯，復得上元本星度，故命曰閼蒙攝提格之歲，而實非甲寅。」其說可以補《解題》之遺。
《大衍曆議》曰：「《考靈曜》、《命歷序》皆有甲寅元，其所起在《四分曆》。庚申元後百十四歲，緯所載壬子冬至，則其遺術也。」按《漢志》魯釐公五年正月辛亥朔旦冬至，《殷曆》以為壬子。《隋志》：《春秋緯命歷序》云：「僖公五年正月壬子朔旦冬至。」然則緯與《殷曆》同，故劉洪曰：「《甲寅曆》於孔子時效。」即《命歷序》所謂孔子修《春秋》用《殷曆》也。《晉志》姜岌曰：「考其交會不與《殷曆》相應。」《春秋分記》曰：「周正皆建子也，今推之曆法，積之氣候驗之日食，則春秋隱、桓之正，皆建醜。莊、閔、僖、文、宣之正，建子及醜者相半。至成、襄、昭、定、哀之正，而後建子，間亦有建亥者，非一代正朔，自異尚也，歷亂而不之正也。」
歷有小歷，有大歷。唐曹士瞂《七曜符天曆》，一雲《合元萬分曆》，本天竺曆法，以顯慶五年庚申為歷元，雨水為歲首，世謂之小歷，行於民間。石晉《調元曆》用之。後周王樸校定大歷，削去符天之學，為《欽天曆》。
劉貺曰：「歷動而右移，律動而左轉。」
劉洪曰：「歷不差不改，不驗不用。未差無以知其失，未驗無以知其是。失然後改之，是然後用之。」李文簡以為至論。
蓂莢謂之歷草，田俅子曰：「堯為天子，蓂莢生於庭，為帝成歷。」而《大戴·明堂篇》謂：朱草日生一葉，至十五日生十五葉，十六日一葉落，終而復始。唐《律賦》有「朱草合朔」。古有云：「梧桐不生，則九州異。」註：謂一葉為一月，有閏十三葉。平園《閏月表》：用梧桐之葉十三。
納甲之法，朱文公謂：今所傳京房占法，見於《火珠林》者，是其遺說。《參同契》藉以寓行持進退之候。虞翻云：「日月垂天，成八卦象：三日暮震象；月出庚八日兌象；月見丁十五日乾象。月盈甲壬十六日旦巽象。月退辛二十三日艮象；月消丙三十日坤象；月滅乙晦夕朔旦坎象；水流戊日中離象，火就巳。」虞與魏伯陽皆會稽人，其傳蓋有所自。漢上朱氏云：「乾納甲、壬，坤納乙、癸，震納庚，巽納辛，坎納戊，離納己，艮納丙，兌納丁。庚、戊、丙三者，得於乾。辛、己、丁三者，得於坤。始於甲、乙，終於壬、癸，而天地五十五數具焉。又有九天九地之數，乾納甲壬，坤納乙癸，自甲至壬，其數九，故曰九天。自乙至癸，其數九，故曰九地。九天九地之說者，九天之上，六甲子也；九地之下，六癸、酉也。」
五運六氣，一歲五行主運各七十二日。少陰君火，太陰濕土，少陽相火，陽明燥金，太陽寒水，厥陰風木。而火獨有二。天以六為節，故氣以六期為一備。地以五為制，故運以五歲為一周。《左氏》載醫和之言曰：「天有六氣，降生五味。」即《素問》五六之數。《易》、《洪範》、《月令》其致一也。楊退修謂：五運六氣，通之者唯王冰，然遷變行度，莫知其始終次序。程子曰：「氣運之說，堯、舜時十日一雨，五日一風，始用得。」
朱文公嘗問蔡季通，十二相屬起於何時？首見何書？又謂：以二十八宿之象言之，唯龍與牛為合，而他皆不類。至於虎當在西，而反居寅；雞為鳥屬，而反居西，又舛之甚者。《韓文考異》：《毛穎傳》封卯地謂十二物，未見所從來。愚按：「吉日庚午，既差我馬」，午為馬之證也。「季冬出土牛」，醜為牛之證也。蔡邕《月令論》云：「十二辰之會，五時所食者，必家人所畜，醜牛、未羊、戌犬、酉雞、亥豕而已。其餘虎以下非食也。」《月令正義》云：「雞為木，羊為火，牛為土，犬為金，豕為水。但陰陽取象多塗，故午為馬，酉為雞，不可一定也。」十二物，見《論衡·物勢篇》。《說文》亦謂巳為蛇象形。
自帝堯元年甲辰至宋德祐丙子，凡三千六百三十三年。帝堯而上，六閼逢無紀。致堂云：「有書契以來，凡幾鴻荒，幾至德矣。《廣雅》自開闢至獲麟，二百七十六萬歲，分為十紀，蓋茫誕之說。」劉道原《疑年譜》謂：大庭至無懷氏，無年而有總數。堯、舜之年，眾說不同。《三統曆》次夏、商、西周，與《汲冢紀年》及《商曆》差異，況開闢之初乎？王質景文云：「渾淪以前，其略見於釋氏之《長含經》。開闢以後，其詳見於邵氏之《皇極經世》。」
以十一星行歷，推人命貴賤，始於唐貞元初，都利術士李彌乾。《聿斯經》本梵書。程子謂：三命是律，五星是歷。晁氏謂：冷州鳩曰：「武王伐殷，歲在鶉火，月在天駟，日在析木之津，辰在斗柄，星在天黿。」五星之術，其來尚矣。
《定之方中》，公劉之詩，擇地之法也。「我辰安在？」論命之說也。《傳》云：「不利子商。」則見姓之有五音。《詩·吉日》「維戊」、「庚午」，則見支幹之有吉凶。
《五代史·馬重績傳》：漏刻之法，以中星考晝夜為一百刻，六十分刻之二十為一時，時以四刻十分為正，此自古所用也。今考《五代會要》：晉天福三年，司天臺奏《漏刻經》云：「晝夜一百刻，分為十二時，每時有八刻三分之一。六十分為一刻，一時有八刻二十分。四刻十分為正前，十分四刻為正後，二十分中心為時正。」上古以來，皆依此法。歐陽公作史，於「六十分」之上，闕「八刻」二字，不若《會要》之明白。
《數術記遺》云：「世人言『三不能比兩』，乃雲『捐悶』與『四維』。」甄鸞註《藝經》曰：「『捐悶』者，周公作。先布本位，以十二時相從。徐援稱『捐悶』是奇兩之術。」《御覽》引《藝經》作「悁悶」。「三不能比兩」者，孔子所造，布十幹於其方，戊己在西南。「四維」，東萊子所造，布十二時四維。
桓譚《新論》曰：「老子謂之玄，楊子謂之太玄。」石林謂：《太玄》皆《老子》緒餘。老氏道生一，一生二，二生三。三之為九，故九而九之為八十一章。《太玄》以一玄為三方，自是為九，而積之為八十一首。《金樓子》云：「揚雄有《太玄經》，楊泉有《太元經》。」
《潛虛》，心學也，以元為首，心法也。人心其神乎，潛天而天，潛地而地。溫公之學，子雲之學也。《先天圖》皆自中起，萬化萬事生乎心，豈惟先天哉！《連山》始《艮》，終而始也。《歸藏》先《坤》，闔而辟也。《易》之《乾》，太極之動也，《玄》之中，一陽之初也。皆心之體，一心正而萬事正，謹始之義在其中矣。邵子曰：「《玄》其見天地之心乎？」愚於《虛》亦云：「《虛》之元，即《乾》、《坤》之元，即《春秋》之元，一心法之妙也。」張文饒《衍義》以養氣釋元，似未盡本旨。
《管子·幼官篇》：冬十二始寒盡刑，十二小榆賜予，十二中寒收聚，十二中榆大收，十二寒至靜，十二大寒之陰。註云：「陰陽之數，日辰之名。」盤洲於閏十一月，用中榆立閏，蓋出於此。
《國史志》云：「歷為算本。治歷之善，積算遠，其驗難而差遲；治歷之不善，積算近，其驗易而差亦速。」
歷元始於冬至，卦氣起於《中孚》。《豳詩》於十月，「曰為改歲」。周以十一月為正，蓋本此。「曰為改歲」，用周正。「何以卒歲」，乃夏正。
