

漢河渠考
美哉禹功！萬世永賴。云何漢世河決為害？蓋自戰國，壅川壑鄰，決通堤防。重以暴秦，水失其行，故瀆遂改。碣石九河，皆淪於海。微禹其魚，遺黎之思，披圖案諜，用綴軼遺。
孝文十二年，河決酸棗，東潰金堤。
陳留郡酸棗縣，今屬開封府。秦拔魏置縣。地多酸棗，因以為名。金堤河堤在東郡白馬界。《括地誌》：一名千里堤，在滑州白馬縣東五里。《郡縣志》：在酸棗縣南二十三里。《輿地廣記》：酸棗縣有金堤，漢文時河決金堤即此。王尊為東郡太守，請以身填金堤。程子曰：「漢火德，多水災。唐土德，少河患。」
孝武元光三年，河水徙從頓丘，東南流入勃海，復決濮陽瓠子。註：鉅野通淮泗，鄃居河北。鄃，音輸，《後漢註》音俞。
東郡頓丘縣。今澶州開德府濮陽、清豐兩縣。漢勃海郡在勃海之濱。今滄、棣、霸、濱諸州之地。《水經註》、《禹貢》曰：「夾右碣石，入於河。」《山海經》：碣石之山，繩水出焉，東流註於河。河之入海，舊在碣石，今川流所導，非禹瀆也。周定王五年，河徙故瀆。班固曰：「商竭周移。」瓠子，今開德府濮陽縣西，有瓠子口。瓠子，河名也。濟州鉅野縣東北有大野澤，即鉅野也。《禹貢》：大野既豬。清河郡鄃縣，《通典》：鄃故城在德州平原縣西南。[大名府夏津縣，本鄃縣。程氏曰：「周時河徙砱礫，至漢又改向頓丘東南流。」]
元封二年，自泰山還至瓠子，自臨塞決河，築宣防宮。
《水經》：瓠子河出東郡濮陽縣北河。註：縣北十里為瓠河口，亦謂瓠子堰、宣房堰。《括地誌》：故龍淵宮，俗名瓠子宮，亦名宣房宮，在濮陽縣北十里。決河，在鄄城以南，濮陽以北，廣百步，深五丈。《通典》：秦始皇二十二年，攻魏，決河灌其都。決處遂大，不可復補。漢王橫云：「《九域志》：濮州雷澤縣有瓠子河，澶州濮陽縣有瓠子口。萬里沙在萊州掖縣。濟州東阿縣有魚山，一名吾山。《瓠子歌》曰：「吾山平，鉅野溢。」東阿，今屬鄆州。
導河北行二渠，復禹舊跡。
《河渠書》：禹乃廝二渠以引其河，北載之高地，過降水，至於大陸，播為九河，同為逆河，入於勃海。孟康曰：「二渠，其一出貝丘西南，南折者也。其一則漯川也。」臣瓚曰：「河入海，乃在碣石。元光二年，更註勃海。禹時不註也。」貝丘，貝州清陽縣。熙寧四年，省入清河縣。漯水，出東郡東武陽，省入大名府莘縣、澶州朝城縣。至千乘，青州千乘縣。入海。降水故瀆，在冀州南宮縣東南六里。《大事記》：周威烈王十三年，晉河岸傾壅龍門，至於底柱。春秋後河患見史傳，始於此。
自塞宣房後，河復北決於館陶，分為屯氏河。
《地理志》：魏郡館陶縣，河水別出為屯氏河，東北至章武入海。館陶，今屬大名府。《通典》：魏州貴鄉縣有屯氏河。大河故瀆，俗曰王莽河。章武縣、滄州魯城縣，周省入清池縣。《九域志》：大名府館陶縣、夏津縣，有屯氏河。南樂縣有大河故瀆。
元帝永光五年，河決清河靈鳴犢口，而屯氏河絕。清河之靈縣鳴犢河口，《地理志》：清河郡靈縣，河水別出為鳴犢河，東北至蓨，入屯氏河。靈縣，隋省入博州博平縣。蓨，音條，縣屬德州，後屬冀州。
成帝建始四年，河決東郡金堤。河堤成，以五年為河平元年。三年，河復決平原，流入濟南千乘。
平原，德棣州。濟南，齊淄州。千乘故城，在淄州高苑縣北。
鴻嘉四年，勃海、清河、信都河水溢，李尋等言：議者常欲求索九河故跡而穿之，今因其自決，可且勿塞，以觀水勢。
信都冀州，[信都縣，禹導河，北過降水即此。亦曰枯降渠，西南自南宮縣界入。]《禹貢》九河既道，《爾雅》：一曰徒駭，二曰太史，三曰馬頰，四曰覆鬴，五曰胡蘇，六曰簡絜，七曰鉤盤，八曰鬲津，其一河之經流。先儒不知河之經流，遂分簡絜為二。徒駭，《寰宇記》：在滄州清池。許商云：「在成平。」馬頰，《郡縣志》：在德州安德。《寰宇記》：在棣州滴河北。《輿地記》：即篤馬河也。覆鬴，《通典》：在德州安德。胡蘇，《寰宇記》：在滄州饒安、臨津、無棣三縣。許商云：「在東光。」簡絜，《輿地記》：在臨津。鉤盤，《通典》、《寰宇記》：在滄州樂陵東南，從德州平昌來。《輿地記》：在樂陵。鬲津，《寰宇記》：在樂陵東，西北流入饒安。《通典》：在饒安。許商云：「在鬲縣。」《輿地記》：在無棣。太史。不知所在。漢世近古，止得其三，唐人遂得其六，歐陽忞《輿地記》又得其一。或新河載以舊名，或一地互為兩說，皆似是而非，無所依據。鄭氏以為齊桓塞其八流以自廣。夫曲防，齊之所禁，塞河非桓公所為也。程氏以為九河之地，已淪於海，謂今滄州之地，北與平州接境，相去五百餘里，禹之九河當在其地。酈道元亦謂：九河碣石，苞淪於海。篤馬河在平原縣。今德州，樂史以為馬頰，誤矣。
平當使領河堤，奏：按經義治水，有決河深川，無堤防壅塞之文。
程子曰：「河北見鯀堤，無禹堤。鯀堙洪水，故無功。禹則導之而已。」
賈讓言：禹鑿龍門，辟伊闕，析底柱，破碣石。
《水經》：河水南過河東北屈縣唐慈州吉昌。西，註：《呂氏春秋》曰：「龍門未辟，呂梁未發，河出孟門，大溢逆流，名曰鴻水。大禹疏通，謂之孟門。」孟門即龍門之上口也。河水又南過皮氏縣河中府龍門。西，又南出龍門口。註：大禹導河積石，疏決梁山，即《經》所謂龍門也。崩浪千尋，懸流萬丈，迄於下口。《慎子》曰：「下龍門，非駟馬之迅也。」潏水李氏曰：「同州韓城北有安國嶺。東臨大河，有禹廟，在山斷河出處，禹鑿龍門，起於唐張仁願所築東受降城之東，自北而南，至此山盡。兩岸石壁峭立，大河盤束於山峽間。至此山開岸闊，豁然奔放，聲如萬雷。」《通典》：絳州龍門縣，今屬河中府。有龍門山，即大禹所鑿。《三秦記》云：「魚鱉上之即為龍，否則點額而還。」黃河北去縣二十五里，乃龍門口。《輿地記》：同州韓城縣，有龍門山。顏氏曰：「龍門山，其東在今龍門縣北，其西在今韓城縣北，而河從其中下流。」《水經註》：砥柱，山名。禹治洪水，破山以通河，河水分流，包山而過，山見水中，若柱然，故曰砥柱。三穿既決，水流疏分，亦謂之三門山。伊闕、碣石，見前。
淇口以東。
《通典》：淇水出共山，東至衛州衛縣界入河，謂之淇水口。
新莽始建國三年，河決魏郡，泛清河以東數郡。
魏郡，相州大名府。清河，恩州。
明帝永平十三年，王景修汴渠成。
詔曰：「自汴渠決敗，六十餘歲。平帝時。今既築堤理渠，絕水立門，河、汴分流，復其舊跡。」《郡縣志》：汴渠在河南府河陰縣漢滎陽縣，唐屬孟州。南二百五十步，亦名蒗蕩渠。禹塞滎澤，開渠以通淮、泗。漢命王景修渠。《漢書》有滎陽漕渠，如淳曰：「今礫溪口是也。」《水經註》：王景即滎水故瀆，東註浚儀，謂之浚儀渠。
章帝建初三年，罷虖沱、石臼河。
虖沱，出代州繁畤縣東南，流經五臺山北，東南流過定州入海。鄧訓治虖沱、石臼河，從都慮至羊腸倉。石臼河在定州唐昌縣東北。本漢苦陘縣，今省入安喜縣。《通典》：嵐州宜芳縣，即漢汾陽縣。積粟所在，謂之羊腸倉，石磴縈委，若羊腸焉。《水經註》：按《郡國志》，常山南行唐縣，有石臼谷。
《張騫傳》：天子案古圖書，名河所出山曰崑崙。
漢武帝以于闐山出玉，因名河所出曰崑崙。《博雅》曰：「崑崙虛，赤水出其東南陬，河水出其東北陬，洋水出其西北陬，弱水出其西南陬。河水入東海，三水入南海。」《後漢書》註云：「崑崙山在肅州酒泉縣西南。山有崑崙之體，故名之。朱文公曰：「二書之語，似得其實。《水經》言崑崙去嵩高五萬里，恐不能若是之遠。《通典》：今吐蕃中河，從西南數千里向東北流，見與積石山下河相連。聘使涉歷，無不言之。吐蕃自云：「崑崙山在國中西南，則河之所出也。」《尚書》云：「織皮崑崙析支、渠搜，西戎即敘。」《後漢書》云：「西羌在漢金城郡之西南，濱於賜支。」《續漢書》：河關縣屬金城郡，今積石軍。西可千餘里有羌，謂之賜支，蓋析支也。然則析支在積石之西，是河之上流明矣。崑崙在吐蕃中，當亦非謬。《楚辭註》：《爾雅》：河出崑崙虛，色白。所渠並千七百，一川色黃。百里一小曲，千里一曲一直。《離騷》吾道夫崑崙，《九歌》登崑崙兮四望。
靈帝光和六年，金城河溢。
金城郡，今蘭會西寧湟州積石軍。

歷代田制考
秦廢井田，開阡陌。周顯王十九年。
《通典》曰：「按周制步百為畝，畝百給一夫。商鞅佐秦，以一夫力餘，地利不盡，於是改制，二百四十步為畝，百畝給一夫。又以秦地曠而人寡，晉地狹而人稠，誘三晉人發秦地利，優其田宅，復及子孫。而使秦人應敵於外。大率百人，則五十人為農，五十人習戰。兵強國富，職此之由。」朱文公《開阡陌辯》曰：「說者之意，皆以『開』為『開置』之開，言秦廢井田而始置阡陌也。按阡陌者，舊說以為田間之道，蓋因田之疆畔，制其廣狹，辨其橫從，以通人物之往來，即《周禮》所謂遂上之徑，溝上之畛，洫上之塗，澮上之道也。然《風俗通》云：『南北曰阡，東西曰陌。』又云：『河南以東西為阡，南北為陌。』二說不同。今以《遂人》田畝夫家之數考之，當以後說為正。蓋陌之為言百也，遂洫從而徑塗亦從，則遂間百畝，洫間百夫，而徑塗為陌矣。阡之為言千也，溝澮橫而畛道亦橫，則溝間千畝，澮間千夫，而畛道為阡矣。阡陌之名，由此而得。至於萬夫有川，而川上之路，周於其外，與夫《匠人》井田之制。遂溝洫澮亦皆四周，則阡陌之名，疑亦因橫從而命之也。然遂廣二尺，溝四尺，洫八尺，澮二尋，則丈有六尺矣。徑容牛馬，畛容大車，塗容乘車，一軌道，二軌路，三軌則幾二丈矣。此其水陸占地不得為田者頗多，所以正經界，止侵爭，時畜洩，備水旱，為永久之計。商君以急刻之心，行茍且之政，但見田為阡陌所束，而耕者限於百畝，則病其人力之不盡；但見阡陌之占地太廣，而不得為田者多，則病其地利之有遺；又當世衰法壞之時，歸授之際，必有煩擾欺隱之奸，而阡陌之地切近民田，又必有陰據自私而稅不入於公上者；是以盡開阡陌，悉除禁限，而聽民兼並買賣以盡人力，墾辟棄地悉為田疇，不使有尺寸之遺以盡地利，使民有田即為永業，而不復歸授，以絕煩擾欺隱之奸。使地皆為田，田皆出稅，以核陰據自私之幸。此其為計，正猶楊炎疾浮戶之弊，破租庸以為兩稅，蓋一時之害雖除，而千古聖賢傳授精微之意，於此盡矣。故《秦紀》、《鞅傳》皆云：『為田開阡陌封疆而賦稅平。』蔡澤亦曰：『決裂阡陌，以靜生民之業，而一其俗。』所謂開者，乃破壞剗削之意，而非創置建立之名。所謂阡陌，乃三代井田之舊而非秦之所置矣。所謂賦稅平者，以無欺隱竊據之奸也。所謂靜生民之業者，以無歸授取予之煩也。」《大事記解題》曰：「決裂雲者，唐、虞、三代井田之制，分畫堅明，封表深固，非大用力以決裂之，不能遽掃滅其跡也。秦始皇三十一年，使黔首自實田。使井田不廢，何患田之不實乎？」
漢董仲舒請限民名田。
名田，占田也。各為立限，不使富者過制，貧弱之家可足也。武帝時，賈人有市籍及家屬，皆無得名田。胡氏曰：「限田終不能行者，以人主自為兼並，無以使民興於廉也。」
趙過教民為代田。
代，易也。《周官·大司徒》：不易、一易、再易之地，有三等。《公羊傳註》：司空謹別田之高下善惡，分為三品，上田一歲一墾，中田二歲一墾，下田三歲一墾。《左傳》：晉作爰田。《晉語》云：「作轅田。」轅，易也。《漢·地理志》：秦商君制轅田。「轅」與「爰」同，易也。《食貨志》：歲耕種者為不易上田，休一歲者為一易中田，休二歲者為再易下田。三歲更耕之，自爰其處。《鹽鐵論》御史曰：「古者制田，百步為畝，民井田而耕，什而藉一。先帝哀憐百姓之愁苦，衣食不足，制田二百四十步而一畝，率三十而稅一。」
師丹建言限名田。
王嘉奏曰：「詔書罷苑，而以賜董賢二千餘頃。均田之制，從此墮壞。」
新莽更名天下田曰王田，不得買賣。
建武十五年，詔州郡檢核墾田戶口。
《通典》曰：「自秦孝公隳經界，立阡陌，雖獲一時之利，而兼並逾僭興矣。阡陌既弊，又為隱核。隱核之法，憑乎簿書。簿書既廣，必藉眾功。藉眾功，則政由群吏。政由群吏，則人無所信矣。」
後魏孝文太和九年，詔均田：男夫十五以上，受露田四十畝。婦人二十畝。
劉氏恕曰：「後魏均田制度，似今世佃官田，及絕戶田出租稅，非如三代井田也。魏、齊、周、隋兵革不息，農民少而曠土多，故均田之制存。至唐承平日久，丁口滋眾，官無閑田，不復給授，故田制為空文。《唐志》云：『口分世業之田壞而為兼並。』似指以為井田之比，失之遠矣。」
北齊河清三年，令民一夫受露田八十畝，婦人四十畝。
隋文帝開皇十二年，京輔三河地少人眾，發使四出，均天下之田。其狹鄉每丁才至二十畝。
唐武德七年，初定均田。丁中之民，給田一頃。篤疾減十之六，寡妻妾減七。皆以什之二為世業，八為口分。
范氏曰：「唐初定均田，有給田之制，蓋由有在官之田也。其後給田之制不復見，蓋官田益少矣。」林氏勛曰：「周制步百為畝，百畝僅得唐之四十餘畝。唐之口分，人八十畝，幾倍於古。蓋貞觀之盛，戶不及三百萬，永徽唯增十五萬。若周則王畿千里，已有三百萬家之田，列國不與焉。是以唐制受田倍於周，而地亦足以容之。狹鄉雖裁其半，猶可以當成周之制。然按一時戶口，而不為異日計，則後守法難矣。既無振貧之術，乃許之賣田，後魏以來弊法也，是以啟兼並之漸。永徽中，洛多豪右，占田逾制，賈敦頤舉沒三千餘頃，賦貧民。」
開元九年，宇文融為勸農使，括逃戶及籍外田。
陸贄論兼並之家，私斂重於公稅，請為占田條限。
後周世宗以元稹《均田圖》賜諸道，詔艾穎等分行諸州，均定田租。[《會要》云：「見元稹在同州時所上《均田表》，因制素為圖。」]
今按元稹《同州奏均田》曰：「因農務稍暇，令百姓自通手實狀，又令里正書手等傍為穩審，並不遣官吏擅到村鄉，略無欺隱。除去逃荒，其餘頃畝，取兩稅元額，通計七縣沃瘠，一例作分抽稅。」蘇氏曰：「三代之君，開井田，畫溝洫，謹步畝，嚴版圖，因口之眾寡以授田，因田之厚薄以制賦。經界既定，仁政自成，下及隋、唐，風流已遠。然其授民田有口分世業，皆取之於官。其斂民財有租庸調，皆計之於口。其後變為兩稅。戶無主客，以見居為簿。人無丁中，以貧富為差。貧者急於售田，則田多而稅少。富者利於避役，則田少而稅多，僥倖一興，稅役皆弊。嘉祐中，薛向、孫琳始議方田，量步畝，審肥瘠，以定賦稅之入。熙寧中，呂惠卿復建手實，抉私隱，崇告訐，以實貧富之等。元豐中，李琮追究逃絕，均虛數，虛編戶，以補失陷之稅。此三者，皆為國斂怨，所得不補所失。昔宇文融括諸道客戶，州縣觀望，虛張其數，以實戶為客，雖得戶八十餘萬，歲得錢數百萬，而百姓困弊，實召天寶之亂。均稅之害，何以異此？」張子曰：「治天下不由井地，終無由得平。周道止是均平。」
南唐烈祖分遣使者，按行民田，以肥瘠定其稅。

歷代漕運考
漢
渭渠。
渭水，出熙州狄道縣東北，至華州華陰入河。劉仲馮曰：「今渭汭至長安，僅三百里，固無九百餘里，而雲穿渠起長安，旁南山至河，中間隔灞、滻數大川，無緣山成渠之理。此說可疑，今亦無其跡。《西都賦》：通溝大漕，潰渭洞河。
褒斜道，故道。
褒水通沔，在興元府褒城縣。出衙領山，至南鄭入沔。斜水通渭，在京兆府武功縣。出衙領山，北流至郿入渭。故道，今鳳州梁泉縣。
河內。
懷、衛二州之地。
東冶，零陵、桂陽嶠道。
東冶，福州閩縣。零陵郡，南臨源嶺。永州。桂陽郡，臘嶺。郴州。
沮下辨。
沮縣，漢屬武都，隋為興州順政。沔水發源於此，一名沮水，今沔州。下辨縣，漢下辨道屬武都，西魏改同谷，唐為成州同谷。《續志》下辨東三十餘里，有狹，中當水泉，生大石，障塞流水，至春夏輒溢。虞詡使人燒石，以水溉之，石皆裂，因鐫去石，遂無泛溺之患。
斜谷。
《郡國志》：右扶風武功縣有斜谷。註：褒斜谷在長安西南，南口褒，北口斜，長百七十里，其水南流。武功，今鳳翔府郿縣。

魏
陳項、壽春。
《通典》潁州，魏汝陰郡，鄧艾屯田於此。陳項，陳州宛丘、項城縣。壽春，見前。《晉志》：修廣淮陽、百尺二渠，上引河流，下通淮、潁。《通典》：陳州宛丘縣有百尺堰。《隋志》：潁川郡北舞縣有百尺溝。《郡縣志》：百尺堰在潁州汝陰縣西北一百里。
晉
滍、淯水，楊口。
《漢·地理志》：滍水出魯陽縣魯山，東北至定陵入汝。魯陽，汝州魯山縣。定陵故城，在蔡州郾城縣西北。育水出酈縣西北，南入漢。酈故城，在鄧州臨湍縣。《通典》：復州沔陽縣，漢雲杜縣，杜預為荊州刺史，開楊口，達巴陵徑千餘里。內避長江之險，通零、桂之漕，即此也。零陵、桂陽。
石門。
《水經註》：滎瀆水受河水，有石門謂為滎口石門。
千金堨。
永嘉元年，修千金堨於許昌，以通運。《水經註》：河南縣城東十五里，有千金堨。《洛陽記》曰：「千金堨，舊堰榖水，魏時更修，積石為堨。開溝渠五所，謂之五龍渠，渠上立堨。堨是都水使者陳協造。水歷堨東，註：謂之千金渠。許昌，許州，今潁昌府許田鎮。劉曜攻石生於金墉，決千金以灌之。

隋
蒲，陜，衛，汴，黎陽，汾，晉，渭水，廣通渠，大興城，潼關。
蒲州。河中府。汴州。開封府。黎陽。今濬州。汾州。唐為慈州。晉州。平陽。京兆府萬年縣，隋改為大興縣。廣通渠，在華州，置廣通倉。《隋紀》：幸霸水，觀漕渠。潼關，在華州華陰縣。渭水，在萬年縣北五十里，東流二百四十里，至華陰縣，東北流三十五里，自永豐倉入河，謂之渭口。
山陽瀆。
楚州山陽縣。今淮安州。
砥柱。
陜州硤石縣，今省入陜縣。有底柱山，俗名三門山，在縣東北五十里。河水分流包山，山見水中若柱然。又以禹治洪水，山陵當水者破之，三穿既決，河出其間，有似於門，故亦謂三門。唐太宗勒銘。
通濟渠，榖、洛水，板渚，邗溝。
《通典》：汴渠在河南府河陰縣南二百五十步，今名通濟渠。隋煬帝開導，西通河、洛，南達江、淮。河陰後屬孟州。汴州有通濟渠，隋煬帝開引黃河水以通江、淮漕運，兼引汴水，即浪宕[與蒗蕩同。]渠也。《隋志》：在浚儀縣。《九域志》：汴水，古通濟渠也，在開封縣。《周語》榖、洛鬥，註云：「洛在王城之南，榖在王城之北，東入於瀍。至靈王時，榖水盛出於王城之西，而南流合於洛水。」《山海經》：澗水西北流，註於穀水。《通典》：穀水本澗水，經苑中入於洛。板渚，《水經》：河水又東合汜水，又東徑板城北。註云：「有津謂之板城渚口。」在孟州汜水。《左傳》：吳城邗溝，通江、淮。註云：「於邗江築城穿溝，東北通射陽湖，西北至末口入淮，通糧道也，今廣陵韓江是。隋開邗溝，自山陽至楊子入江。渠廣四十步，自楚州寶應縣北流入淮。
永濟渠。
《國史志》：大名府永濟縣有永濟渠。今省為鎮，入臨清縣。
東萊海口。
東萊郡萊州，西至海二十九里，北至海五十里，東南至海二百五十里。

唐
三門，河陰，柏崖，集津倉，鹽倉。含嘉倉，太原倉。
裴耀卿於三門東西置倉，開山十八里，為陸運以避其險，卒泝河而入渭。三門山，見前砥柱。《地理志》：河南府河陰縣，開元二十二年，置領河陰倉。會昌三年屬孟州。河清縣，咸亨四年，置柏崖縣，尋省，有柏崖倉。陜州平陸縣三門西有鹽倉，東有集津倉，陜縣有太原倉。《六典》：東都曰含嘉倉。自含嘉倉轉運，以實京之太倉。自洛至陜運於陸，自陜至京運於水。楊慎名為含嘉倉出納使。劉晏移書曰：「陜郊見三門、集津遺跡。」曾子固曰：「宋興承周制，置集津之運，轉關中之粟，以給大梁。李泌自集津至三門，鑿山開車道，以避底柱之險。《九域志》：陜州平陸縣三門、集津鎮。
滻水，望春樓，廣運潭。
《地理志》：京兆府萬年縣有南望春宮，臨滻水，西岸有北望春宮，宮東有廣運潭。華州華陰縣有漕渠，自苑西引渭水，因石渠，會灞、滻，經廣運潭至縣入渭。天寶三載，韋堅開。《會要》：自華陰永豐倉以通河渭。望春樓在禁苑東南高原之上。姚南仲曰：「王者必據高明，燭幽隱，所以因龍首而建望春。」
上津，扶風，洋川。
商州上津縣。漢長利縣。扶風郡鳳翔府。自襄陽取上津，路抵扶風，德宗治上津道置館。洋川郡洋州。溯江、漢而上至洋川。陸運至扶風。汴水堙廢漕運，自江漢抵梁洋。梁州，興元府。
汴水，梁公堰。
劉晏疏浚汴水，見宇文愷梁公堰。《通典》：汴口堰，在河陰縣西二十里，又名梁公堰。隋開皇七年，使梁睿增築漢古堰，遏河入汴。《會要》：開元二年，李傑奏汴州東有梁公堰，堰破漕梗，發汴鄭丁夫浚之。省功速就，刻石水濱，紀其績。
甬橋，渦口，蔡水。
甬橋，在宿州苻離縣。渦口，在濠州鐘離縣九十里。杜佑以漢運路出浚儀十里，入琵琶溝，絕蔡河，至陳州而合。李勉治蔡渠，引東南饋。《通典》：汴州浚儀縣有蔡水。《九域志》：祥符縣有蔡河。建隆元年，浚蔡河，設斗門。二年，導閔水，自新鄭與蔡水合，貫京師南，歷陳潁，達壽春，以通淮右之漕。以西南為閔河，東南為蔡河。開寶六年，改閔河為惠民河。與蔡河一水。李泌曰：「江、淮漕運，自淮入汴，以甬橋為咽喉。」
金、商運路。
《通典》：金州，去西京九百九十一里。商州，去西京三百里。
渭橋，東渭橋。
渭橋，《三輔故事》：秦昭王作，長三百八十步。《郡縣志》：中渭橋，在咸陽縣東南二十二里。渭水南，去縣三里東渭橋，在萬年縣東。《後漢註》：渭橋，本名橫橋，在咸陽縣東南。
揚子院，淮陰，項城，潁，溵。
揚州揚子縣，今屬真州。廣明元年，高駢奏改揚子院為發運使。淮陰縣，楚州。項城縣，陳州。潁水出陽城縣陽乾山，東至下蔡，入淮。溵水，《唐志》：陳州溵水縣，今改商水縣。水出潁川陽城少室山，東入潁。

後周
汴水埇橋，見前。泗上。
《漢志》有兩泗水，其一自乘氏至睢陵入淮，又一水卞縣至方與入沛。泗上，今招信軍相對泗口也。
五丈河。
五丈河，開寶六年改為廣濟河。自都城北歷曹濟及鄆，其廣五丈以通東方之漕。建隆二年，浚五丈河，命陳承昭於京城之西，夾汴河，造斗門。自滎陽鑿渠百餘里，引京、索二水通城壕，入斗門，架流於汴，東匯於五丈河，以便東北漕運。以京、索河為源，《禹貢》之菏澤。《九域志》：在祥符縣、東明縣。
蔡水。見前。
蔡河貫京師，兼閔水、洧水、潩水以通陳潁之漕，蓋古琵琶溝也。元祐四年，知陳州胡宗愈，議古八丈溝可開浚，分蔡河之水，自為一支，由潁、壽入淮。楊侃《皇畿賦》：天設二渠，曰蔡曰汴。通江會海，縈畿帶甸。千倉是興，萬庾是建。
原武。
原武縣，屬鄭州。

兩漢崇儒考
漢高祖十二年，過魯，以太牢祠孔子。
《史記·世家》：孔子葬魯城北泗上，弟子及魯人往從冢而家者百有餘室，因命曰孔裏。魯世世相傳以歲時奉祠孔子冢，而諸儒亦講禮鄉飲大射於孔子冢。孔子冢大一頃。故所居堂弟子內，後世因廟，藏孔子衣冠琴車書，至於漢二百餘年不絕。高皇帝過魯，以太牢祠焉。諸侯卿相至，常先謁然後從政。《皇覽》曰：「孔子冢去城一里，冢塋百畝，冢南北廣十步，東西十三步，高一丈二尺。冢前以瓴甓為祠壇，方六尺，與地平。本無祠堂，冢塋中樹以百數，皆異種，魯人世世無能名其樹者。民傳言，孔子弟子異國人，各持其方樹來種之。」《水經註》云：「《從征記》曰：『洙、泗二水，交於魯城東北十七里，闕里背洙泗墻，南北一百二十步，東西六十步，四門各有石閫，北門去洙水百餘步。』《孔叢》曰：『夫子墓塋方一里。』」魯人藏孔子所乘車於廟中，是顏路所請者也。獻帝時，廟遇火燒之。《儒林傳》：高帝誅項籍，舉兵圍魯。魯中諸儒尚講誦，習禮樂，弦歌之音不絕。豈非聖人之道化好禮樂之國哉！
武帝建元五年，置五經博士。元朔五年，為博士置弟子。
晉灼曰：「西京無太學。」公孫弘曰：「請因舊官而興焉。其肄習之地，則太常也。傳授之師，則五經博士也。」《三輔黃圖》：漢太學，在長安西北七里。《關中記》：在安門之東，杜門之西。何武歌太學下，王咸舉幡太學下，則有太學矣。或曰：「晉灼以漢初言，《黃圖》記武帝時。」
宣帝甘露三年，詔諸儒講《五經》同異於石渠閣。
《三輔故事》：石渠閣，在未央宮殿北，藏秘書之府。《黃圖》云：「蕭何造，其下礱石為渠以導水。所藏入關所得秦之圖籍。」
成帝綏和元年，封孔吉為殷紹嘉侯。匡衡、梅福以為宜封孔子世為湯後。劉向說上宜興辟廱，設庠序。未作而罷。
平帝元始元年，封孔均為褒成侯。
《漢表》：殷紹嘉侯在沛郡，褒成侯在瑕丘。今兗州瑕丘縣。《後漢·孔僖傳》：平帝時，封孔均，追謚孔子為褒成宣尼公。建武十三年，復封均子誌為褒成侯，子損嗣。永元四年，徙封褒亭侯。
世祖建武五年，初起太學，帝還視之。十九年，又幸太學。中元元年，起辟廱。
明帝永平二年，臨辟雍，行大射養老禮。十五年，至魯，詣孔子宅。
章帝建初四年，詔諸儒會白虎觀，議《五經》同異。元和二年，至魯，祠孔子及七十二弟子於闕里，作六代之樂，大會孔氏男子六十二人。
安帝延光三年，祀孔子及七十二子於闕里，還幸太學。
《洛陽記》：太學在洛陽城，故開陽門外，去宮八里。講堂長十丈，廣三丈。《述征記》：在國子學東二百步。《漢官儀》：辟雍去明堂三百步，車駕臨辟雍，從北門入。三月、九月於中行大射禮。永平四年、八年，和帝永元十四年，順帝陽嘉元年、二年，靈帝熹平六年，並臨辟雍。孔子宅，在兗州曲阜縣，故魯城中歸德門內，闕里之中，背洙面泗，矍相圃之東北也。梅福曰：「今仲尼之廟，不出闕里。」永平二年，郡縣學校行鄉飲，祀孔子，猶未立廟也。梁天監四年，初立孔子廟。唐武德二年，始詔國子學立廟。貞觀四年，詔州縣學皆作孔子廟。北宮白虎門，於門立觀。
順帝永建六年，修繕太學，凡造二百四十房，千八百五十室。
《水經註》：漢置太學於國子堂東。石經東有一碑，陽嘉八年立，文云：「建武二十七年，造太學，年積毀壞。永建六年九月，詔修太學，用作工徒十一萬二千人。陽嘉元年，作畢，碑南面刻頌。」靈帝初平四年，太學行禮，幸永福城門，臨觀其儀。光和五年，幸太學。
靈帝熹平四年，詔諸儒正《五經》文字，刻石立太學門外。
《水經註》：光和六年，刻石鏤碑，載《五經》，立於太學講堂前東側。蔡邕自書丹於碑，《洛陽記》：高一丈許，廣四尺。
魏文帝黃初二年，封孔羨為宗聖侯。
晉封二十三世孫震，為奉聖亭侯。後魏延興三年，封二十七世孫乘，為崇聖大夫。太和十九年，孝文幸魯，親祠孔子廟，改封二十八世孫珍，為崇聖侯。北齊封三十一世孫，為恭聖侯。周武帝改封鄒國公。隋文帝仍舊封，煬帝改封紹聖侯。唐貞觀十一年，封裔孫德倫，為褒聖侯。開元二十七年，以孔子後為文宣公。宋太平興國二年，孔宜襲封文宣公。至和二年，祖無擇言不可以祖謚加後嗣，詔封宗願為衍聖公，今世襲。後魏太和十六年，謚孔子曰文聖尼父。唐貞觀二年，升孔子為先聖；十一年，尊為宣父。武后封隆道公。開元二十七年，謚為文宣王。宋祥符元年，幸曲阜，謁文宣王廟，謚玄聖文宣王；五年，改謚至聖。
