

陶淵明詩：羲農去我久，舉世少復真。汲汲魯中叟，彌縫使其淳。又曰：「此中有真意，欲辯已忘言。」東坡云：「淵明欲仕則仕，不以求之為嫌；欲隱則隱，不以去之為高。饑則扣門而求食，飽則具雞黍以迎客。古今賢之，貴其真也。」葛魯卿為贊，羅端良為記，皆發此意。蕭統疵其閑情，杜子美譏其責子，王摩詰議其乞食，何傷於日月乎？《述酒》一篇之意，惟韓子蒼知之。
《詠貧士詩》云：「昔在黃子廉，彈冠佐名州。一朝辭吏歸，清貧略難儔。」愚按：《風俗通》曰：「潁川黃子廉，每飲馬輒投錢於水，其清可見矣。」《吳誌·黃蓋傳》：故南陽太守黃子廉之後。
《古辭》：雞鳴高樹巔，狗吠深宮中。陶淵明《歸田園詩》二句效此，唯改「高」為「桑」、「宮」為「巷」。
少陵《和嚴武軍城早秋詩》：已收滴博雲間戍，更奪蓬婆雪外城。的博嶺，在維州。見《韋臯傳》。蓬婆山，在柘州。見《元和郡縣志》。
《飲中八仙》，其名氏皆見於《唐史》，唯焦遂事跡，僅見於《甘澤謠》。
《石壕吏》，蓋陜州陜縣石壕鎮也。見《九域志》、《輿地廣記》。本崤縣，唐改為硤石，熙寧六年省為鎮。
《新安吏》僕射如父兄，《汝墳》之詩曰：「雖則如燬，父母孔邇。」此詩近之。山谷所謂：論詩未覺《國風》遠。
少陵善房次律，而《悲陳陶》一詩不為之隱；昌黎善柳子厚，而《永貞行》一詩不為之諱。公議之不可掩也如是。
《贈嚴閣老詩》：扈聖登黃閤，明公獨妙年。《舊史·嚴武傳》：遷給事中，時年三十二。給事中屬門下省，開元曰黃門省，故云黃閤。少陵為左拾遺，亦東省之屬，故云：「官曹可接聯。」近世用此詩為宰輔事，誤矣。《通鑒》：王涯謂給事中鄭肅、韓佽曰：「二閣老不用封敕。」此唐人稱給事中為閣老也。
公安送李晉肅入蜀，蓋即李賀之父。
王無功《三月三日賦》：聚三都之麗人。「長安水邊多麗人，」語本此。
土門壁甚堅，杏園度亦難。土門口在鎮州獲鹿縣，即井陘關也。郭子儀自杏園渡河，圍衛州。董秦為濮州刺史，移鎮杏園渡。地蓋在衛州汲縣，非長安曲江池之杏園也。
「杜位宅守歲」，按《李林甫傳》，杜位，林甫諸婿也。「四十明朝過」，《年譜》謂：天寶十載，時林甫在相位，盍簪列炬之盛，其炙手之徒歟。又《寄杜位詩》：近聞寬法離新州，想見懷歸尚百憂。逐客雖皆萬里去，悲君已是十年流。其流貶蓋以林甫故。
《示獠奴阿段》，《北史》獠無名字，以長幼次第呼之。丈夫稱阿謨、阿段，婦人稱阿夷、阿等之類，皆語之次第稱謂也。
李尚書之芳。考諸《唐史》，之芳，蔣王惲之曾孫。廣德初，詔兼御史大夫，使吐蕃，被留二歲，乃得歸，拜禮部尚書。故少陵詩有「奉使失張騫，史閣行人在」之句。
楊綰謚文貞，比部郎中蘇端持異議。「雨過蘇端」，豈即斯人歟？然少陵稱其文章有神交有道，而端終為憸人，豈晚謬乎？
《可嘆行》云：「丈夫正色動引經，豐城客子王季友。群書萬卷常暗誦，《孝經》一通看在手。豫章太守高帝孫，引為賓客敬頗久。」季友，肅、代間詩人也。殷璠謂其詩放蕩，愛奇務險，然而白首短褐。錢起有《贈季友赴洪州幕下詩》云：「列郡皆用武，南征所從誰？諸侯重才略，見子如瓊枝。」此即豫章賓客之事也。少陵謂：王也論道阻江湖，期以致君堯舜。季友不但工詩而已。太守宗室。少陵謂：邦人思之比父母。鮑欽止云：「江西觀察使李勉，時季友兼監察御史，為副使。」
《出瞿唐峽詩》：五雲高太甲，六月曠摶扶。註：不解五雲之義。嘗觀王勃《益州夫子廟碑》云：「帝車南指，遁七曜於中階；華蓋西臨，藏五雲於太甲。」《酉陽雜俎》謂：燕公讀碑，自「帝車」至「太甲」四句，悉不解。訪之一公，一公言：北斗建午，七曜在南方。有是之祥，無位聖人當出。「華蓋」以下，卒不可悉。愚謂：老杜讀書破萬卷，必自有所據，或入蜀見此碑而用其語也。《晉·天文志》：華蓋槓旁六星曰六甲，分陰陽而配節候。太甲恐是六甲一星之名，然未有考證。以一行之邃於星曆，張燕公、段柯古之殫見洽聞，而猶未知焉，姑闕疑以俟博識。
《贈閭丘師太常博士均之孫》謂：鳳藏丹霄暮，龍去白水渾。蓋稱均之文也。考之《舊史》，成都閭丘均，景龍中為安樂公主所薦，起家拜太常博士。公主誅，貶循州司倉。進不以道，其文不足觀也已。
「終始任安義」之句，蕭使君之賢可見矣。少陵自註其事，足以砥薄俗，惜其名不傳也。
「陳倉石鼓又已訛」，按陳倉，在唐為鳳翔寶雞縣。石鼓，在天興縣南，乃雍縣也。魏太武自東平趣鄒山，見始皇石刻，使人排而仆之。「嶧山之碑野火焚」，蓋此時也。
《遣興》云：「門戶有旌節。」註：引楊國忠以劍南旌節導駕。二字出《周禮》，少陵豈用《新唐史》語哉？
《金華山詩》：上有蔚藍天，垂光抱瓊臺。放翁云：「蔚藍乃隱語天名。」按《度人經》作「郁」。
《成都詩》：初月出不高，眾星尚爭光。謂肅宗初立，盜賊未息也。胡文定《通鑒舉要補遺序》曰：「轂冥濛，眾星爭耀。」語本於此。
鮮于京兆，仲通也；張太常學士，均、垍也。所美非美，然昌黎之於於頔、李實，類此。杜、韓二公晚節所守，如孤松勁柏，學者不必師法其少作也。
《野望詩》：西山白雪三奇戍，南浦清江萬里橋。按《唐·地理志》：彭州導江縣有三奇戍。《韋臯傳》：遣大將陳洎等，出三奇西南。《備邊錄》所謂三奇營也。一本作「三年」，趙氏本作「三城」，當從舊本「三奇」為是。潏水李氏云：「老杜讀書，多不曾盡見。其所讀之書，則不能盡註。其間又用方言，如『岸溉土銼』，乃黔蜀人語，須是博問多讀。」
《八哀詩》，將相宗室之外，名士有三焉：蘇源明不汙偽爵，其最優乎；李邕細行弗飭，次也；鄭虔大節已虧，下矣。
「借問懸車守，何如儉德臨？」「不過行儉德，盜賊本王臣。」明皇以侈致亂，故少陵以儉為救時之砭劑。
《別李義詩》：丈人嗣王業。又云：「道國繼德業，丈人領宗卿。」按《唐書·宗室表、傳》：道孝王元慶次子詢之子微，嗣王終宗正卿李義，蓋微之子也。
《送顧八分文學》，趙氏《金石錄》以為前太子文學、翰林院待詔顧誡奢。《醉歌行》云：「東吳顧文學。」即誡奢也。註謂顧況，誤。
《李潮八分小篆歌》：潮也奄有二子成三人。《金石錄》云：「潮書唯《慧義寺彌勒像碑》與《彭元曜志》，其筆法亦不絕工，非韓、蔡比也。」
《鄭駙馬宅宴洞中》，今考少陵作《皇甫德儀碑》云：「有女臨晉公主，出降代國長公子滎陽潛曜。」又云：「忝鄭莊之賓客，遊竇主之山林。」鄭潛曜，見《孝友傳》。
《橋陵詩》：石門霧露白，玉殿莓苔青。《舊史》鄭顥夢為聯句，與此同。《得房公池鵝詩》：鳳凰池上應回首，為報籠隨王右軍。宋元憲以鵝贈梅聖俞，聖俞以詩謝曰：「昔居鳳池上，曾食鳳池萍。乞與江湖客，從教養素翎。」宋得詩不悅。聖俞之意，本於少陵。
陶靖節之《讀山海經》，猶屈子之賦《遠遊》也。「精衛銜微木，將以填滄海。刑天舞干戚，猛誌故常在。」悲痛之深，可為流涕。
真文忠公曰：「杜牧之、王介甫賦息媯、留侯等作，足以訂千古是非。」
《文選註》：五言自李陵始。《文心雕龍》云：「《召南·行露》，始肇半章；孺子《滄浪》，亦有全曲；《暇豫》優歌，遠見春秋；《邪徑》童謠，近在成世。」則五言久矣。
《古詩十九首》，或雲枚乘，疑不能明也。《驅馬上東門》、《遊戲宛與洛》，辭兼東都，非盡是乘作。《文心雕龍》云：「《孤竹》一篇，傅毅之詞。」
鶴山云：「《禮》於生子曰詩負，於祝嘏曰詩懷。詩之為言承也，情動於中，而言以承之，故曰詩。」
《列女傳·式微》，二人之作，聯句始此。皮日休云：「柏梁七言，聯句興焉。」《文心雕龍》云：「聯句共韻，柏梁餘制。」
《左傳》有《虞殯》，《莊子》有《紼謳》，輓歌非始於田橫之客。
韋孟在鄒詩曰：「我既仙逝，心存我舊，夢我瀆上，立於王朝。其夢如何？夢爭王室。其爭如何？夢王我弼。」呂成公曰：「孟既致為臣而歸，拳拳之意猶如此。」
《吳語》越王告吳王曰：「民生於地上，寓也。」老萊子曰：「人生於天地之間，寄也。寄者固歸。」《古詩》人生忽如寄，本於此。
東方朔有八言、七言，考之《風》、《雅》，「尚之以瓊華乎而」，七言也；「我不敢效我友自逸」，八言也。
《雕龍》云：「張衡《怨篇》，清典可味。」《御覽》載衡《怨詩》曰：「秋蘭，嘉美人也。猗猗秋蘭，植彼中阿。有馥其芳，有黃其葩。雖曰幽深，厥美彌嘉。之子之遠，我勞如何？」
陳思王《靈芝篇》曰：「伯瑜年七十，彩衣以娛親。」今人但知老萊子之事，而不知伯瑜。
陸務觀云：「古詩有倡有和，有雜擬、追和之類，而無和韻者。唐始有用韻，謂同用此韻。後有依韻，然不以次。最後有次韻，自元、白至皮、陸，其體乃成。」
《詩苑類格》謂：回文出於竇滔妻所作。《文心雕龍》云：「回文所興，則道原為始。」又傅咸有回文反復詩，溫嶠有回文詩，皆在竇妻前。皮日休曰：「傅咸反復興焉，溫嶠回文興焉。」
左思《白髮賦》：星星白髮，生於鬢垂。詩用「星星」字，出於此。
韓子蒼曰：「柏梁作而詩之體壞，河梁作而詩之意乖。」
李義山謂昌黎文若元氣，荊公謂少陵詩與元氣侔，唯韓、杜足以當之。
山谷云：「學老杜詩，所謂刻鵠不成猶類鶩也。」後山謂：山谷得法於少陵。朱文公云：「李、杜、韓、柳，初亦學《選》詩，然杜、韓變多，而柳、李變少。變不可學，而不變可學。」
朱文公編《小學》書，其《答劉子澄》謂：《古樂府》及杜子美詩可取者多，令其喜諷詠，易入心，最為有益。今本《樂府》及詩皆不取，豈修改而刪之歟？子澄著《訓蒙新書、外書》。
韓文公《城南聯句》「禮鼠拱而立」，出《關尹子》：聖人師拱鼠，制禮。《遠遊聯句》「開弓射鴅吺」，《古文尚書》「驩兜」字也。《管子》云：「鴅然若謞之靜。」即「驩」字。又《雨中聯句》「高居限參拜」，《戰國策》頓弱曰：「臣之義不參拜。」二字本此。
《送廣帥詩》：上日馬人來。《唐書·環王傳》：西屠夷，蓋馬援還，留不去者，才十戶，隋末孳衍至三百，皆姓馬，俗以其寓，故號馬留人，與林邑分唐南境。《演蕃露》引《傳燈錄》：中印度，乃在西域。其說誤矣。
《抱樸子》曰：「俗士多云：『今月不如古月之朗。』」李太白詩有《古朗月行》，又《把酒問月》云：「今人不見古時月，今月曾經照古人。」
王胄以「庭草」一句，為隋煬所忌。《初學記》載胄《雨晴詩》：風度蟬聲遠，雲開雁路長。亦佳句也。
「忍過事堪喜」，杜牧之《遣興詩》也。呂居仁《官箴》引此，誤以為少陵。俗言「忍事敵災星」，司空表聖詩也。
韋處厚《盛山十二詩》，韓文公為序，今見於《唐詩紀事》。十二詩謂：《隱月岫》、《流杯渠》、《竹嵒》、《繡衣石榻》、《宿雲亭》、《梅溪》、《桃塢》、《胡盧沼》、《茶嶺》、《盤石磴》、《琵琶臺》、《上士瓶泉》也。
伊川曰：「凡人家法，須月為一會以合族。古人有『花樹韋家宗會法』可取也。」「宗會法」今不傳，岑參有《韋員外家花樹歌》：君家兄弟不可當，列卿太史尚書郎。朝回花底常會客，花撲玉缸春酒香。韋員外失其名，此詩見一門華鄂之盛。
《墨子》謂西施之沈其美也，豈亦如隋之於張麗華乎？「一舸逐鴟夷」，特見於杜牧詩，未必然也。
張碧，字太碧；黃居難，字樂地，慕太白、樂天也。亦李赤之類歟。
陸魯望《雜諷》云：「紅蠶緣枯桑，童麋來觸犀。歌鵝慘於冰，赤舌可燒城。」皆用《太玄》語。又《南征詩》「繞帳生犀一萬株」，宋元憲詩「帳犀森別校」、「犀株衛帳並兒勇」，景文詩「合宴傳餐帳繞犀」，皆用此。
毛澤民詩：不須買絲繡平原，不用黃金鑄子期。本李賀、貫休詩。
李義山《詠賈生》云：「可憐夜半虛前席，不問蒼生問鬼神。」馬子才《詠文帝》云：「可憐一覺登天夢，不夢商巖夢櫂郎。」雖同一律，皆有新意。
唐以詩取士，錢起之《鼓瑟》，李肱之《霓裳》是也。故詩人多。韓文公薦劉述古，謂舉於禮部者，其詩無與為比。錢起，名在第六，《豹舄賦》。
羅昭諫《詠松》曰：「陵遷谷變須高節，莫向人間作大夫。」其志亦可悲矣。唐六臣，彼何人哉？昭諫說錢癿舉兵討梁，見《通鑒》，其忠義可見。視奴事朱溫之杜荀鶴，猶糞土也。
《宋書·樂誌·陌上桑》曰「《楚辭鈔》以《九歌》、《山鬼》篇增損為之。」東坡因《歸去來》為詞，亦此類也。
詩一字至七字，張南史《花》、《竹》、《草》是也。一字至十字，文與可《竹》、《石》是也。
「一叢深色花，十戶中人賦」，白樂天謂牡丹也。「豈知兩片雲，戴卻數鄉稅」，鄭雲叟謂珠翠也。侈靡之蠹甚矣。
韓文公詩「離家已五千」，註：引沈休文《安陸王碑》「平塗不過七百」，而不知「弼成五服，至於五千」，本《書》語也。奚以泛引為？
唐彥謙詩：啖螯譏《爾雅》，賣餅斥《公羊》。事出《晉書》、《魏志》。
白樂天《迂叟詩》：初時被目為迂叟，近日蒙呼作隱人。又云：「自哂此迂叟，少迂老更迂。」則迂叟之名，不獨司馬公也。
「堯韭舜榮」，梁元帝《玄覽賦》始用之。李群玉《蒲澗寺詩》：澗有堯時韭，山餘禹代糧。
致堂云：「古樂府者，詩之旁行也。詞曲者，古樂府之末造也。」陸務觀云：「倚聲制詞，起於唐之季世。」
寒山子詩，如施家兩兒，事出《列子》；羊公鶴，事出《世說》。如子張、卜商，如侏儒、方朔，涉獵廣博，非但釋子語也。對偶之工者，青蠅白鶴，黃籍白丁，青蚨黃絹，黃口白頭，七劄五行，綠熊席、青鳳裘。而《楚辭》尤超出筆墨畦徑，曰：「有人兮山陘，雲卷兮霞纓。秉芳兮欲寄，路漫兮難征。心惆悵兮狐疑，蹇獨立兮忠貞。」
司空表聖云：「戴容州叔倫。謂：詩家之景，如藍田日暖，良玉生煙，可望而不可置於眉睫之前也。」李義山「玉生煙」之句，蓋本於此。
《古詩》「何能待來茲」，茲，年也。《左傳》今茲，註云：「此歲。」《呂氏春秋》：今茲美禾，來茲美麥。
梁元帝《賦得蘭澤多芳草詩》。古詩為題，見於此。
韓文公云：「六字常語一字難。」《文心雕龍》謂：善為文者，富於萬篇，貧於一字。
王儉四言，頗有子建、淵明餘風。其《侍太子九日玄圃宴》云：「秋日在房，鴻雁來翔。寥寥清景，藹藹微霜。草木搖落，幽蘭獨芳。眷言淄苑，尚想濠梁。既暢旨酒，亦飽徽猷。有來斯悅，無遠不柔。」
劉苞《九日詩》：曲終高宴罷，景落樹陰移。陸務觀：夕陽頻見樹陰移。
吳會，謂吳、會稽二郡也。石湖辯之甚詳。魏文帝《雜詩》：適與飄風會。又曰：「行行至吳會。」
應璩《百一詩》：室廣致凝陰，臺高來積陽。出《呂氏春秋》。
李虛己初與曾致堯倡酬，致堯謂曰：「子之詩雖工，而音韻猶啞。」虛己初未悟，既而得沈休文所謂「前有浮聲，後須切響」，遂精於格律。
詩言志。「秀幹終成棟，精鋼不作鉤」，包孝肅之志也。「人心正畏暑，水面獨搖風」，豐清敏之志也。
張文饒曰：「處心不可著，著則偏；作事不可盡，盡則窮。先天之學，止是此二語，天之道也。」愚謂：邵子詩「夏去休言暑，冬來始講寒」，則心不著矣。「美酒飲教微醉後，好花看到半開時」，則事不盡矣。
杜正獻公詩：因念古聖賢，名為千古垂。何嘗廣居室？儉為後人師。亞聖樂簟食，寑丘無立錐。文終防勢奪，景威恥家為。文園四壁立，鄭公小殿移。陳正獻公詩：遺汝子孫清白在，不須廈屋太渠渠。二賢相之清風，可以愧木妖之習。
雁湖註荊公詩，於《明妃曲》「漢恩自淺胡自深，人間樂在相知心」，則引範元長之語，以致其譏。《日出堂上飲》之詩「為客當酌酒，何預主人謀」，則引鄭氏《考槃》之誤，以寓其貶。《君難托》之詩曰：「世事反復那得知，讒言入耳須臾離」，則明君臣始終之義，以返諸正。愚按：楊元素謂：介甫詩「今人未可輕商鞅，商鞅能令政必行」，今睹其行事，已頗類之矣。言，心聲也，其可掩乎？
東坡文章好譏刺，文與可戒以詩云：「北客若來休問事，西湖雖好莫吟詩。」晚年，郭功父寄詩云：「莫向沙邊弄明月，夜深無數採珠人。」饒德操、黎介然、汪信民寓宿州，作詩有略詆及時事者，呂滎陽聞之，作《麥熟》、《繰絲》等四詩，以諷止之。自此不復有前作。
後山云：「蘇公之門有客四人：黃魯直、秦少遊、晁無咎則長公之客也，張文潛則少公之客也。」魯直詩云：「晁子智囊可以括四海，張子筆端可以回萬牛。」文潛詩云：「長公波濤萬頃陂，少公巉秀千尋麓。黃郎蕭蕭日下鶴，陳子峭峭霜中竹。秦文倩麗舒桃李，晁論崢嶸走珠玉。」可以見一時文獻之盛。
「衣上六花非所好，畝間盈尺是吾心。」「何由更得齊民暖，恨不偏於宿麥深。」《雪詩》無出晏元獻、韓持國之右。
晏元獻詩：二龍驂夏服，雙鶴記堯年。宋元憲詩：軒野龍催馭，堯宮鶴厭寒。劉敬叔《異苑》：太康二年，冬大寒，南州人見二白鶴於橋下，曰：「今茲寒，不減堯崩年。」故山陵挽章用之。
《符瑞圖》：日二黃人守者，外國人來降。宋景文云：「青帝回風還習習，黃人捧日故遲遲。」翟公巽云：「青女霜如失，黃人日故遲。」
司馬公《早朝詩》：太白明如李。出《漢·天文志》：滎惑逾歲星，居其東北半寸所如連李。又《即事》云：「雨不成遊布路歸。」出《左傳》：自朝布路而罷。今《集》中皆註云：「恐誤。」蓋未考也。
更無柳絮隨風起，惟有葵花向日傾。見司馬公之心。浮雲世事改，孤月此心明。見東坡公之心。
東坡《次韻朱公掞初夏詩》：諫苑君方續承業，醉鄉我欲訪無功。隋樂運，字承業，錄夏、殷以來諫爭事，名《諫苑》。文帝覽而嘉焉。註謂：《南史》李承業作《諫苑》。誤矣。
《答王定國詩》：謹勿怨謗讒，乃我得道資。淤泥生蓮花，糞壤出菌芝。賴此善知識，使我枯生荑。此尹和靜所謂困窮拂郁，能堅人之志而熟人之仁也。《詩》曰：「它山之石，可以攻玉。」
浮雲世事改，孤月此心明。坡公晚年所造深矣。
夏均父詩：欒城去聲色，老坡但稱快。嗚呼二法門，近古絕倫輩。嘗觀欒城為《歐陽公碑》云：「公之於文，雍容俯仰，不大聲色而義理自勝。」欒城評品文章至佳者，獨雲不帶聲色，蓋得於公也。歐陽公《與梅聖俞書》云：「快哉，快哉！老夫當避路，放他出一頭地。」東坡看人文字，於所酷愛者，但稱快而已，亦得於公也。
陸務觀記東坡詩「翠欲流」，謂：蜀語鮮翠，猶言鮮明也。愚按：嵇叔夜《琴賦》云：「新衣翠粲。」李周翰註：翠粲，鮮色。李善註引《子虛賦》：翕呷翠粲。張揖曰：「翠粲，衣聲。」《漢書》作「萃蔡。」萃音翠。班倢伃賦：紛綷兮紈素聲。其義一也。以鮮明為翠，乃古語。
後山云：「少好詩，老而不厭。及一見黃豫章，盡焚其稿而學焉。豫章以謂譬之弈焉，弟子高師一著，僅能及之，爭先則後之。」此可為學文之法。
東坡與歐陽晦夫詩三首。晦夫，名辟，桂州人，梅聖俞有詩送之云：「我家無梧桐，安可久留鳳？」東坡南遷至合浦，晦夫時為石康令，出其詩稿數十幅。事見《桂林志》。註坡詩者以為文忠之族，非也。
《夏小正》：九月榮鞠。東坡詩云：「黃花候秋節，遠自《夏小正》。」註止引《月令》，非也。司馬公《春帖子》：候雁來歸北，寒魚陟負冰。亦用《夏小正》。
山谷詩，晚歲所得尤深。鶴山稱其以草木文章，發帝杼機；以花竹和氣，驗人安樂。
《題蘇若蘭回文錦詩圖》云：「亦有英靈蘇蕙子，只無悔過竇連波。」連波，竇滔字也。《武后記》云：「因述若蘭之多才，復美連波之悔過。」
《物理論》云：「虛無之談，無異春蛙秋蟬，聒耳而已。」山谷《演雅》「春蛙夏蜩更嘈雜」，本於此。
《題王黃州墨跡》：掘地與斷木，智不如機舂。聖人懷餘巧，故為萬物宗。註不言所出，嘗觀孔融《肉刑論》云：「賢者所制，或逾聖人。水碓之巧，勝於斷木掘地。」此詩意本於此。機舂，即水碓也。
《立春詩》：看鏡道如咫。出《汲冢周書》王子曰：「遠人來歡，視道如尺。」
《呈吉老縣丞詩》：觟角虒今無種，蒲盧教未形。註云：「觟角虒，此兩姓，今無人。」按《太玄·難》上九云：「角觟角虒，終以直，其有犯。」二字與「解豸」同。亦見王充《論衡》云：「一角之羊也。」註誤矣。
「八百老彭嗟杖晚」，出《莊子釋文》：彭祖至七百歲，猶曰悔不壽，恨杖晚而唾遠。「醇樸乃器師」，二字出《荀子》。
《江西道院賦》：堂密有美樅。出《爾雅註》：《屍子》謂松柏之鼠，不知堂密之有美樅。
後山《挽司馬公》云：「輟耕扶日月，起廢極吹噓。」與老杜「桑麻深雨露，燕雀半生成」相似。生成、吹噓，字若輕而實重。
張文潛《詠孔光》云：「試問不言溫室木，何如休望董賢車。」仲彌性《詠韋執誼不看嶺南圖》云：「政恐崖州如有北，卻應未肯受讒夫。」二詩誅奸諛之蕭斧也。
朱雲為槐里令，上書求見，而即得對，成帝時言路猶未塞也。張文潛詩曰：「直言請劍斬安昌，勿謂朱遊只素狂。君看漢家文景業，張侯能以一言亡。」
南豐《麻姑山詩》（送南城羅尉）仿《廬山高》而不逮，絕唱寡和也。
唐子西「佳月明作哲，好風聖之清」，本於李誠之「山如仁者靜，風似聖之清。」朱新仲「無人馬為二，對飲月成三」，本於秦少遊「身與杖藜為二，影將明月成三。」陸務觀「誰其雲者兩黃鵠，何以報之雙玉盤」，本於新仲「何以報之青玉案，我姑酌彼黃金罍」。葉少蘊「逸人舊住子午谷，詩客獨尋丁卯橋」，務觀用之。程致道「明知計出柏馬下，正擬身全木雁中」，敖器之用之。
或問崔德符作詩之要，曰：「但多讀而勿使，斯為善。」張蕓叟云：「年逾耳順，方敢言詩。」未窺六甲，先制五言者，觀此可以戒。
曾文昭公《河間詩》云：「南北車書久混同，河間今有楚人風。獨慚太守非何武，已見州閭出兩龔。」謂彥和兄弟也。《童蒙訓》以為曾子宣作，恐誤。
徐師川以諫議召，程致道在西垣封還除書，言與中貴人唱和「魚須」之句，為人所傳。朱文公《語錄》云：「師川遊廬山，遇宦者鄭諶，與之詩。」後村謂：《徐集》不載「魚須」之篇。愚考《集》中有《次韻鄭本然居士》云：「頗知鶴脛緣詩瘦，早棄魚須伴我閑。」本然居士，豈即鄭諶歟？魚須，笏也。
朱新仲《詠顏魯公》云：「千五百年如烈日，二十四州唯一人。」又《詠昭君》云：「當時夫死若求歸，凜然義動單于府。不知出此肯隨俗，顏色如花心糞土。」
《本草》：菊，一名傅延年。朱新仲詩：三徑誰從陶靖節？重陽惟有傅延年。前未有用者。
梁文靖公克家。《梅花詩》云：「九鼎燮調終有待，百花羞澀敢言芳。」用王沂公之意，亦魁天下，位宰相。然梁公之句，失於雕琢。
誠齋始學江西，既而學五字律於後山，學七字絕句於半山，最後學絕句於唐人。
誠齋《讀貞觀政要》云：「拔士新豐逆旅中，懷賢鴨綠水波東。酒傾一斗鳶肩客，醋設三杯羊鼻公。」羊鼻公，謂魏鄭公。見《龍城錄》。
攻媿記張武子之語，水禽有名信天公者。按《晁景迂集》：黃河有信天緣，常開口待魚。
蘇雲卿，廣漢人，隱東湖。張魏公為相，使帥漕輓其來。一夕遁去，不知所之。真文忠為詩曰：「魏公孤忠如孔明，赤手能支天柱傾。蘇公高節如子陵，寸膠解使黃河清。等是世間少不得，問津耦耕各其適。後人未可輕雌黃，兩翁之心秋月白。」
南塘《挽趙忠定公》云：「空令考亭老，垂白註《離騷》。」楊楫《跋楚辭集註》云：「慶元乙卯，治黨人方急。趙公謫死於道，先生憂時之意，屢形於色。一日，示學者以所釋《楚辭》一篇。
孫燭湖《讀通鑒詩》：簿書流汗走君房，那得狂奴故意降？努力諸公了臺閣，不煩魚雁到桐江。又曰：「清濁無心陳仲弓，圓機聊救漢諸公。末流不料兒孫誤，千古黃初佐命功。」朱文公謂：二絕甚佳。
平園詩：生戎馬，死佛貍。荊公詩：生白，殺青。皆佳對。
鶴山詩：只期玉女是用諫，肯為金夫不有躬。本於「玉汝」、「金吾」之對。
林和靖詩：怪書披月看銅墻。放翁文有「銅墻鬼炊」之語，出東方朔《神異經》。
田園圖史分貧富，鼎鼐樓臺辨有無。洪舜俞詩，用龐穎公、寇萊公事。
本朝絕句，有夾漈《詠漢高祖》五言，乃唐於季子詩。又荊公絕句《詠叔孫通》，亦見《宋景文公集》。
《演蕃露》云：「搏黍為鶯，不知何出。」蓋未考《詩·葛覃註》也。《緗素雜記》不知麥秋出《月令》，亦此類。《能改齋漫錄》考古語所出，詳且博矣，然「首如飛蓬」見於《詩》，乃以左思賦為始；「樹桃李者夏得休息」，見於《說苑》，乃以狄梁公事為始。若此者非一，是以君子無輕立論。
《方言》：斟，益也。凡病少愈而加劇，謂之不斟，或謂之何斟。呂居仁《答曾吉父詩》：記我今年病不斟。蓋用此，而不知者改為「不禁」。
《韋玄成傳》：五世壙僚。言五世無官也。呂成公銘湯烈母云：「湯世壙僚，委祉於後。」而婺本改為「壙遼」。東坡《春帖》用「翠管銀罌」，出老杜《臘日詩》，而註者改為「銀鉤」。此邢子才所以有「日思誤書」之語也。
呂居仁詩：弱水不勝舟，有此積立鐵。又云：「何知若人胸，中有積立鐵。」出老杜《鐵堂峽詩》：壁色立積鐵。又云：「準擬春來泰出遊。」出《漢書·田叔傳》。又云：「日月已秋罷。」出《元帝紀》。
趙紫芝詩謂：輔嗣易行無漢學，玄暉詩變有唐風。
潘庭堅《題嶽麓寺道鄉臺》曰：「坡仙不謫黃，黃應無雪堂。道鄉不如新，此臺無道鄉。青山非其人，山靈能頡頏。一落名勝手，境與人俱香。悲吟倚空寂，臨眺生慨慷。道鄉不可作，承君不可忘。」陳樞密宗禮，景定間，持節廣東，有詩云：「山川只為蠻煙累，姓字多因謫籍香。」御史虞虙劾之，陳坐謫。其後陳召入，虙鐫官。
吳吉甫以晚科試漕闈，《搗藥兔長生詩》云：「真水黃芽長，香風玉杵鳴。不為三窟計，永伴一輪明。」省試，《聖人之道猶日中賦》，用「闕摶之月，見沫之星。」第七聯云：「桑榆已晚，尚期一戰之收。」
湯伯紀《自儆》云：「春秋責備賢者，造物計校好人。一點莫留餘滓，十分成就全身。」此老晚節，庶幾踐斯言也。
薛士龍詩：左角蠻攻觸，南柯檀伐槐。的對也。
徐淵子詩：植杞必植梓，藝蘭仍藝蓀，過庭遺訓在，鑿楹故書存。蓋以「梓蓀」喻「子孫」也。鑿楹，出《晏子春秋》。李義山詩：經出宣尼壁，書留晏子楹。
任元受《七夕詩》：切勿填河漢，須留洗甲兵。意亦新。
伊川先生不作詩，唯《寄王子真詩》云：「我亦有丹君信否，用時還解壽斯民。」先生入嵩山，子真已候於松下。問何以知之，曰：「去年已有消息來矣。」蓋先生前一年欲往，以事而止。子真名筌，岐下陽平人。元豐中，賜號沖熙處士。張蕓叟為《功行碑》，謂超世之資，與陳圖南侔。
建隆初，詔五代時命官，投狀敘理，復命之。郭恕先詩云：「為逢末劫歸依佛，不就新恩敘理官。」飛龍在天，利見大人，而猶不屈，其志如此。
《文鑒》取蔡確《送將歸賦》，猶《楚辭後語》之取息夫躬也。
浮溪詩：人間何事非戲劇，鶴有乘軒蛙給廩。《水經註》引《晉中州記》：惠帝為太子，令曰：「若官蝦蟆，可給廩。」《晉書》無此語。
張蕓叟曰：「岐山石鼓，是《車攻》詩也。『我車既攻，我馬既同』，則所取也。『其魚維何，維魴及鱮。何以貫之，維以楊柳』，則所不取者也。」先儒凡今《詩》所無者，盡目為逸詩，誤矣。見致堂《論語說》。
朱文公曰：「顧況詩有集，皆不及見韋應物集者之勝。」今按：《韋集》有顧況《奉同郡齋雨中宴集詩》云：「好鳥依嘉樹，飛雨灑高城。況與數君子，列座分兩楹。文雅一何麗，林堂含餘清。我公未歸朝，遊子不待晴。白雲帝鄉遠，滄江楓葉鳴。拜手欲無言，零淚如酒傾。寸心已摧折，別離方骨驚。安得淩風翰，肅肅賓天京。」
程可久沙隨先生。《自題眄怡齋》云：「乞得膠膠擾擾身，霜筠露菊便相親。勸君莫厭羹藜藿，違己由來更病人。六月松風萬籟寒，笙竽頻到枕屏間。夜深夢繞康廬阜，瀑布濺珠過藥欄。葵花已過菊花開，萬里西風拂面來。問字今朝幾人至，細看屐齒破蒼苔。」
朱新仲云：「唐之詩人，達者唯高適。」適位不過常侍，本朝歐、王、蘇、黃出，徐、陳、韓、呂繼之八人，一相、三執政、三從官，何其盛也！
山谷詩云：「能與貧人共年穀，必有明月生蚌胎。」為富不仁者可以警。
少陵詩：東屯稻田一百頃，北有澗水通青苗。東屯，乃公孫述留屯之所，距白帝五里，稻米為蜀第一。郡給諸官俸廩，以高下為差，帥漕月得九斗。王龜齡詩云：「少陵別業古東屯，一飯遺忠畎畝存。我輩月叨官九斗，須知粒粒是君恩。」東屯有青苗陂。
有問「心遠」之義於胡文定公者，公舉上蔡語曰：「莫為嬰兒之態，而有大人之器；莫為一身之謀，而有天下之志；莫為終身之計，而有後世之慮。此之謂『心遠』。」
宋正甫詩：三聖傳心惟主一，《六經》載道不言真。
攻媿先生書桃符云：「門前莫約頻來客，坐上同觀未見書。」
葛魯卿《借書詩》：大勝揚雄辭子駿，更殊班嗣阻君山。
朱希真避地廣中，作《小盡行》云：「藤州三月作小盡，梧州三月作大盡，哀哉官歷今不頒，憶昔昇平淚成陣。我今何異桃源人，落葉為秋花作春。但恨未能與世隔，時聞喪亂空傷神。」唐李益《問路侍御六月大小》云：「野性迷堯歷，松窗有道經。故人為柱史，為我數階蓂。」
山谷詩：金石在波中，仰看萬物流。出《孟子註》：萬物皆流，而金石獨止。
野處《雪詩》：天上長留滕六住，人中會有葛三來。葛三事，出《太平廣記》。葛仙公第三子。
王逢原詩：退之昔裁詩，頗以豪橫恃。暮年意氣得，金玉多自慰。買居紀廂榮，顧影樂冠佩。喜將閭巷好，持與妻子議。彼哉何足道？進退茲焉系？安知九列榮，顧是德所累。」謂《南內朝賀歸》及《示兒詩》也。朱子曰：「此篇所誇，乃《感二鳥》。符讀書之成效極致，而《上宰相書》，所謂行道憂世者，已不復言矣。」鄧誌宏亦謂：愛子之情則至矣，導子之志則陋也。
致堂曰：「韓退之賦石鼓曰：『孔子西行不至秦，故不見錄。』孔子編《詩》豈必身歷而後及哉？信斯言也，《車鄰》、《駟驖》，胡為而收之也？」
荊公《傷杜醇》曰：「隱約不外求，耕桑有妻子。藜杖牧雞豚，筠筒釣魴鯉。」《吊王致》曰：「老妻稻下收遺秉，稚子松間拾墮樵。」二人，四明鄉先生也。固窮守道如此，今人知者鮮矣。利慾滔滔，廉恥寥寥，孰能景慕前修哉！
唐子西《內前行》云：「宅家喜得調元手。」唐時宮中，謂天子為宅家。《通鑒》：韓建發兵圍十六宅，諸王呼曰：「宅家救兒！」劉季述等至思政殿，皇后趨至，拜曰：「軍容勿驚宅家。」
文宋瑞《指南錄·為或人賦》云：「悠悠成敗百年中，笑看柯山局未終。金馬勝遊成舊雨，銅駝遺恨付西風。黑頭爾自誇江總，冷齒人能說褚公。龍首黃扉真一夢，夢回何面見江東！」南齊樂豫謂徐孝嗣曰：「人笑褚公，至今齒冷。」謂褚淵也。
翁與可《上徐直翁詩》：六丈謀謨同輩服，二郎官職乃翁知。
鄭德言侃。為國子、博士，私試策問師道，祭酒不悅，臺評及之。李艮翁醜父。為詩餞之曰：「諸生幸不笑韓愈，官長何因罵鄭虔？」
柳文云：「王氏子著論，非班超不能讀父兄之書，而力僥狂疾之功以為名。先君子嘗為《投筆詩》，其末云：「蘭臺舊家學，胡不紹箕裘。」
鄧誌宏曰：「詩有四忌：學白樂天者忌平易，學李長吉者忌奇僻，學李太白者忌怪誕，學舉子詩者忌說功名。」
