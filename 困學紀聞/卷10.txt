

《三禮義宗》引《禹受地記》，王逸註《離騷》引《禹大傳》，豈即太史公所謂《禹本紀》者歟？
《鹽鐵論》大夫曰：「鄒子推終始之運，謂中國，天下八十分之一，名赤縣神州，而分為九州。絕陵陸不通，乃為一州，有大瀛海圜其外。所謂八極，而天下際焉。故秦欲達九州，方瀛海，朝萬國。」文學曰：「鄒衍怪說，熒惑諸侯。秦欲達瀛海，而失其州縣。」愚謂：秦皇窮兵胡粵，流毒天下。鄒衍迂誕之說實啟之。異端之害如此。
《管子》曰：「齊之水道躁而復，故其民貪粗而好勇；楚之水淖弱而清，故其民輕果而賊；越之水濁重而洎，故其民愚疾而垢；秦之水泔最而稽，圩滯而雜，故其民貪戾罔而好事；齊、晉之水枯旱而運，圩滯而雜，故其民諂諛而葆詐，巧佞而好利；燕之水萃下而弱，沈滯而雜，故其民愚戇而好貞，輕疾而易死；宋之水輕勁而清，故其民閑易而好正。是以聖人之化世也，其解在水。故水一則人心正，水清則民心易。」此即《漢誌》所謂系水土之風氣也。杜牧亦雲：「山東之地，程其水土與河南等，常重十三，故其人沈鷙多材力，重許可，能辛苦。」
太史公、班孟堅謂：禹釃二渠以引其河，一貝丘，一漯川。李垂《導河書》曰：「東為漯川者，乃今泉源赤河。北出貝丘者，乃今王莽故瀆，而漢塞宣房所行二渠，蓋獨漯川，其一則漢決之，起觀城，入蒲臺，所謂武河者也。」晁補之《河議》曰：「二渠於《禹貢》無見。禹時河入海，蓋在碣石。」《地理誌》：碣石在北平驪城縣西南，計勃海北距碣石五百餘裏。而河入勃海，蓋漢元光三年，河徙東郡所更註也。而言禹時河入勃海，何哉？
蔡氏《禹貢傳》曰：「鳥鼠，《地誌》在隴西郡首陽縣西南，今渭州渭源縣西也。」此以唐之州縣言，若本朝輿地，當雲今熙州渭源堡。又曰：「朱圉，《地誌》在天水郡冀縣南，今秦州大潭縣也。」按《九域誌》：建隆三年，秦州置大潭縣。熙寧七年，以大潭隸岷州，今為西和州，當雲：「今西和州大潭縣。」朱文公《詩傳》曰：「秦德公徙雍，今京兆府興平縣。」按《輿地廣記》：鳳翔府天興縣，故雍縣，秦德公所都也。興平，乃章邯為雍王所都之廢丘也。當雲：「雍，今鳳翔府天興縣。」
《呂氏春秋》：禹南至九陽之山，羽人祼民之處，不死之鄉。此屈子《遠遊》所謂「仍羽人於丹丘兮，留不死之舊鄉。朝濯發於湯谷兮，夕晞余身於九陽」。
朱文公謂：漢之潯陽縣，在江北，今之江州，非古九江地，其說明矣。然漢柴桑縣屬豫章郡，而莽以豫章郡為九江，柴桑縣為九江亭，則九江之名，其誤久矣。以九江為洞庭，本於《水經》，而胡、晁、曾氏因之。
《國語註》「姑蔑，今太湖」，當作「大末」。「甬句東，今句章東，海口外洲」，當作「浹口」。蓋傳寫之誤。唐盧潘引《地理誌》：浙江出黟縣南率山，東入海。今《漢誌》雲：「蠻夷中。」
《戰國策》：田單為棧道木閣，迎齊王與後於城陽山中。非但蜀有棧閣也。
楚北有甘魚之口，鮑氏註：疑為濟陰高魚。非也。《左氏·昭十三年傳》次於魚陂，註雲：「竟陵縣城西北有甘魚陂。」
《大事記·解題》：沈黎郡、汶山郡，《地理誌》不載。按《輿地廣記》：漢武帝置郡，既而罷之。愚按：《黃霸傳》入谷沈黎郡，《後漢·莋都夷傳》：武帝所開，以為莋都縣，元鼎六年，以為沈黎郡。至天漢四年，並蜀為西部，置兩都尉。一居旄牛，主僥外夷，一居青衣，主漢人。《冉駹夷傳》：武帝所開。元鼎六年，以為汶山郡。至地節三年，省並蜀郡為北部都尉。靈帝時復分蜀郡北部為汶山郡。《宣帝紀》：地節三年十二月，省文山郡並蜀。
荀卿為蘭陵令，縣在漢，屬東海郡，今沂州承縣。誠齋《延陵懷古》有《蘭陵令》一章，蓋誤以南蘭陵為楚之蘭陵也。古靈字亦誤。
文中子父曰「銅川府君」。隆為銅川令。阮氏註：上黨有銅鞮縣。龔氏註：隋初置銅川縣，今忻州秀容是。愚考《隋·地理誌》：定襄郡秀容縣，開皇初，置新興郡銅川縣。十八年，置忻州。龔註是也。
《中說》同州府君，龔氏本作「司州」，註雲：「宋武置司州於虎牢，西魏始改華州為同。」
子夏居西河，在汾州。文中子之教，興於河汾。
《漢·地理誌》言風俗，多取太史公《貨殖傳》，然太史公語尤奇峻，可以參觀。《地理誌》：《禹貢》桐柏大復山，在平氏東南，淮水所出，東南至淮陵入海。《禹貢集解》雲：「淮陵，晉猶存，不知何代廢省，今其地當在楚州界。」愚考《宋·州郡誌》，淮陵郡本淮陵縣。漢屬臨淮，後漢屬下邳，晉永寧元年為淮陵國。《輿地廣記》：泗州招信縣，本淮陵縣，漢屬臨淮郡，宋曰睢陵，置濟陰郡。今按：漢、晉有淮陵、睢陵二縣，宋濟陰郡有睢陵縣，而淮陵郡無淮陵縣，蓋宋之睢陵即漢之淮陵也。《廣記》：漢睢陵故城，在淮陽軍下邳縣。《寰宇記》：古淮陵城，在招信縣西北二十五里。然則《禹貢解》以淮陵在楚州，非也。
《誌》謂齊俗彌侈，織作冰紈綺繡純麗之物，號為冠帶衣履天下。臨淄有服官。《說苑》：墨子曰：「錦繡絺紵，亂君之所造，其本皆興於齊景公喜奢而忘儉。幸有晏子以儉鐫之，然猶幾不能勝。」齊俗之侈，蓋自景公始。
瑯邪郡靈門縣壺山，浯水所出。音吾。元次山名浯溪，亦有所本，非自造此字也。
《溝洫誌》史起引漳水溉鄴，出《呂氏春秋·先識覽》：以賢令為聖令，舄鹵為斥鹵。
《史記·貨殖傳》南陽西通武關、鄖關，《正義》雲：「《地理誌》宛西通武關，而無鄖關。『鄖』當為『洵』。洵水上有關，在金州洵陽縣。」愚按：《漢誌》漢中郡長利縣有鄖關。長利，今商州上津縣。武關在商洛縣。《正義》失之。
古公事獯鬻，而商不與；晉拜戎不暇，而周不知，封建之效也。唐以幽鎮扞契丹，及幽鎮亡而契丹之患始熾，方鎮之效也。郡縣削弱，則夷狄之禍烈矣。
《九域誌》：滄州有漢武臺。《唐太宗紀》：貞觀十九年，伐高麗，班師，次漢武臺，刻石紀功。臺餘基三成。燕、齊之士，為漢武求仙之處。
李太白《蜀道難》雲：「蠶叢及魚鳧，開國何茫然？爾來四萬八千歲，不與秦塞通人煙。」其說本揚雄《蜀記》。愚謂：岷、嶓載於《禹貢》，庸、蜀見於《牧誓》，非至秦始通也。
《水經》引天下之水百三十七，江河在焉。酈氏註引枝流一千二百五十二。《通典》謂：晉郭璞註，三卷。後魏酈道元註，四十卷。皆不詳撰者名氏，不知何代之書。雲「濟水過壽張」，則前漢壽良縣，光武更名。「又東北過臨濟」，則狄縣，安帝更名。「荷水過湖陸」，則湖陵縣，章帝更名。「汾水過永安」，則彘縣，順帝更名。故知順帝以後纂序也。愚按：《經》雲：「武侯壘。」又雲：「魏興安陽縣。」註謂：諸葛武侯所居。魏分漢中，立魏興郡。又「改信都從長樂」，則晉太康五年也。然則非後漢人所撰。《隋誌》雲：「郭璞註。」而不著撰人。《舊唐誌》雲：「郭璞撰。」愚謂：所載及魏、晉，疑出於璞也。《新唐誌》始以為桑欽，而又雲：「一作郭璞撰。」蓋疑之也。《經》雲：「河水又北薄骨律鎮城。」註雲：「赫連果城也。」乃後魏所置，其酈氏附益歟？按《前漢·儒林傳》：《古文尚書》，塗惲授河南桑欽君長。晁氏《讀書誌》謂：欽，成帝時人。意者欽為此書，而後人附益，如《山海經》禹、益所記，有長沙、零陵、桂陽、諸暨之名；《本草》神農所述，有豫章、朱崖、趙國、常山、奉高、真定、臨淄、馮翊之稱；《爾雅》作於周公，而雲張仲孝友；《蒼頡篇》造於李斯，而雲漢兼天下；皆非本文，顏之推嘗論之矣。《通典》又謂：景純註解疏略，多迂怪，今郭註不傳。
《三輔黃圖》所載靈金內府及天祿閣青藜杖，皆王嘉《拾遺記》譎誕之說。程泰之謂：《黃圖》，蓋唐人增續成之。《水經註》引《黃圖》，今本所無。
殷蕓《小說》雲：「諸葛武侯躬耕於南陽。」南陽是襄陽墟名，非南陽郡也。
《素問》：天不足西北，左寒而右涼；地不滿東南，右熱而左溫。
《漢袁良碑》雲：「帝禦九龍殿，引對飲宴。」《集古錄跋》謂：九龍殿名，惟見於此。愚按：張平子《東京賦》曰：「九龍之內，寔曰嘉德。」註：九龍，本周時殿名。門上有三銅柱，柱有三龍相糾繞，故曰九龍。嘉德殿在九龍門內。非但見於此碑也。
武後在洛陽，不歸長安。此《通鑒》所載也。張柬之等舉兵，至後所寢長生殿，又遷後於上陽宮，皆在洛陽。程泰之《雍錄》，乃謂長安宮殿，誤矣。
馮衍賦雲：「臯陶釣於雷澤兮，賴虞舜而後親。」未詳所出。《水經註》引《墨子》曰：「舜漁濩澤。」今《墨子·尚賢篇》曰：「舜漁雷澤，堯得之服澤之陽。」服字，疑即「濩」字。
《漢·王嘉傳》為南陵丞，顏註：南陵，縣名，屬宣城。按：漢無宣城郡南陵縣。宣城縣屬丹陽郡。南陵屬京兆，文帝七年置。顏註不考《地理誌》何邪？
《禹貢》冀州治梁及岐，先儒皆以為雍州之山。晁氏謂：冀州之呂梁狐岐山也。蔡氏《集傳》從之。朱文公曰：「梁山證據不甚明白。」
《賈誼書》曰：「所為建武關、函谷、臨晉關者，大抵為備山東諸侯也。」武關在商州商洛，以限南諸侯。函谷在陜州靈寶，以限北諸侯。臨晉在同州朝邑，以限東諸侯。
鮑明遠《登大雷岸與妹書》雲：「棧石星飯，結荷水宿。旅客貧辛，波路壯闊。」其詞奇麗超絕，翰墨畦徑，可以諷誦。明遠妹令暉，有文才，能詩，見鐘嶸《詩品》。大雷在舒州望江縣，《水經註》所謂大雷口也。晉有大雷戍，陳置大雷郡。庾亮《報溫嶠書》：無過雷池一步。積雨為池，謂之雷池，東入於江，為大雷口。《元和郡縣誌》雲。
余仕於吳郡，嘗見長洲宰，其圃扁曰「茂苑」。蓋取諸《吳都賦》。余曰：「長洲非此地也。」問其故，余曰：「吳王濞都廣陵。《漢·郡國誌》：廣陵郡東陽縣有長洲澤，吳王濞太倉在此。東陽，今盱眙縣，故枚乘說吳王雲『長洲之苑』，服虔以為『吳苑』，韋昭以為長洲在吳東，蓋謂廣陵之吳也。」曰：「它有所據乎？」曰：「隋虞綽撰《長洲玉鏡》，蓋煬帝在江都所作也。長洲之名縣，始於唐武後時。」《元和郡縣誌》苑在長洲縣西南七十里，未足據也。當從《郡國誌》。
殺胡林，在欒城縣。唐屬趙州，後屬真定府。《紀異錄》雲：「林內射殺一狐，因以名之。」《續通典》雲：「唐天後時，襲突厥，群胡死於此，故以名之。」
隋牛弘，封奇章公。僧孺，其後也。奇章，巴州之縣，梁普通六年置，取縣東八里奇章山為名。《隋、唐誌》、《通典》、《九域誌》、《輿地廣記》皆雲「其章」，誤也。《續通典》作「奇章」。

諸子
《漢誌》：《曾子》十八篇。今世所傳，視漢亡八篇矣。十篇見於《大戴禮》。景迂雲：「世知讀《曾子》者，殆未見其人也。」朱文公雲：「所記雖或甚疏，亦必切於日用躬行之實。」
太史公序《歷書》曰：「律居陰而治陽，歷居陽而治陰，律歷更相治，間不容翲忽。」出《曾子·天圓章》。《曾子》雲：「其間不容發。」
《通鑒》載子思言「茍變於衛侯」，在安王三十五年。《大事記》雲：「去孔子沒百有三年，子思逮事孔子，未必至是時尚存。」薛常州亦雲：「子思之年，毋乃過於壽考乎？」
《家語》、《荀子》謂：孔子觀於魯桓公之廟，有欹器焉。《韓詩外傳》、《說苑》皆雲：「觀於周廟，有欹器焉。」《晉·杜預傳》雲：「周廟欹器，至漢東京，猶在禦坐。」當以周廟為是。
《皇覽·記陰謀》黃帝《金人器銘》：武王問尚父曰：「五帝之誡，可得聞乎？」尚父曰：「黃帝之戒曰：『吾之居民上也，搖搖恐夕不至朝。』故為金人，三封其口，曰古之慎言。」按《漢·藝文誌》道家，有《黃帝銘》六篇。蔡邕《銘論》：黃帝有《巾機》之法。《皇覽》撰集於魏文帝時，漢《七略》之書猶存。《金人銘》，蓋六篇之一也。
胡文定銘龜山楊公曰：「孰能識車中之狀，意欲施之。」《韓詩外傳》雲：「孔子出衛之東門，逆姑布子卿，曰：『二三子引車避。有人將來，必相我者也。』孔子下步，姑布子卿曰：『羸乎若喪家之狗。』子貢以告，孔子曰：『丘何敢乎？』子貢曰：『何足辭也？』子曰：『汝獨不見夫喪家之狗歟？既斂而槨，布器而祭。顧望無人，意欲施之。上無明王，下無賢方伯，王道衰，政教失，強陵弱，眾暴寡，百姓縱心，莫之綱紀。是人固以丘為欲當之者也，丘何敢乎？』」文定蓋用此，以比二程。
荀卿《非十二子》，《韓詩外傳》引之，止雲十子，而無子思、孟子。愚謂：荀卿非子思、孟子，蓋其門人如韓非、李斯之流，托其師說以毀聖賢。當以《韓詩》為正。
荀卿曰：「盜名不如盜貨。田仲、史鰌不如盜也。」陳仲子猶可議，「直哉史魚」，以為盜，名可乎？《非十二子》，史鰌與子思、孟軻皆在焉，豈有法仲尼而非三子者乎？
《楚辭·漁父》：吾聞之，新沐者必彈冠，新浴者必振衣，安能以身之察察，受物之汶汶者乎？《荀子》曰：「新浴者振其衣，新沐者彈其冠，人之情也。其誰能以己之潐潐，受人之棫棫者哉？」荀卿適楚，在屈原後，豈用《楚辭》語歟？抑二子皆述古語也。
《荀子》曰：「非其人而教之，賫盜糧借賊兵也。」獨不知李斯、韓非乎？
《成相》曰：「禹傅土，平天下，躬親為民行勞苦，得益、臯陶、橫革、直成為輔。」註雲：「橫革直成，未聞。」韓侍郎雲：「此論益、臯陶之功，橫而不順者革之，直者成之也。」愚嘗考《呂氏春秋》雲：「得陶、化益、真窺、橫革、之交五人，佐禹，故功績銘乎金石，著於盤盂。」陶，即臯陶也。化益，即伯益也。真窺，即直成也。「真」與「直」字相類。橫革，即橫革也。皆禹輔佐之名。之交，未詳。《世本》化益作井，宋衷雲：「伯益。」
《王霸篇》睪牢天下而制之，《馬融傳》註作「臯牢」，猶牢籠也。
孟子三見齊王不言事，曰：「我先攻其邪心。」楊倞註雲：「以正色攻去邪心，乃可與言也。」此《莊子》所謂「正容以悟之，使人之意也消」。
《荀子》曰：「千人萬人之情，一人之情是也。」《阿房宮賦》之語本此。
《勸學篇》青出之藍，作「青取之於藍」；聖心循焉，作「備焉」；玉在山而木潤，作「草木潤」；君子如向矣，作「如響矣」。《賦篇》請占之五泰，作「五帝」。監本未必是，建本未必非，餘不勝紀。今監本乃唐與政臺州所刊。熙寧舊本亦未為善，當俟詳考。五泰，註雲：「五泰，五帝也。」監本改為五帝，而刪註文。
河間獻王之言，惟見於《說苑》，謂：堯存心於天下，加誌於窮民，痛萬姓之罹罪，憂眾生之不遂也。有一民饑，則曰：「此我饑之也。」有一人寒，則曰：「此我寒之也。」一民有罪，則曰：「此我陷之也。」仁昭而義立，德博而化廣，故不賞而民勸，不罰而民治。先恕而後教，是堯道也。又曰：「禹稱民無食，則我不能使也。功成而不利於人，則我不能勸也。故疏河以導之，鑿江通於九派，釃五湖而定東海。民亦勞矣，然而不怨苦者，利歸於民也。」又曰：「湯稱學聖王之道，譬如日焉；靜居獨思，譬如火焉。夫舍學聖王之道，若舍日之光。獨思，若火之明也，可以見小，未可用大知，惟學問可以廣明德慧也。」又曰：「《管子》稱：『倉廩實，知禮節；衣食足，知榮辱』夫谷者，禮義所以行，而人心所以安也。《尚書》五福，以富為始。子貢問為政，孔子曰：『富之。』既富，乃教之，此治國之本也。」司馬公為獻王贊，謂：用其德，施其誌，帝王之治復還，其必賢於文、景遠矣。
《法言序》舊在卷後，司馬公《集註》始寘之篇首，《詩》、《書》之《序》亦然。
老泉《太玄論》曰：「疑而問，問而辯，問辯之道也。揚雄之《法言》，辯乎其不足問也，問乎其不足疑也，求聞於後世而不待其有得，君子無取焉。」東坡亦謂：《太玄》、《法言》，雕蟲而變其音節，謂之經可乎？
《法言》末篇稱漢公，斯言之玷，過於美新矣。司馬公雖曲為之辯，然不能滌莽大夫之羞也。
五兩之綸，半通之銅。註雲：「半通，闕。」今按：仲長統《昌言》曰：「身無半通青綸之命。」註：《十三州誌》曰：「有秩嗇夫，得假半章印。」半通，半章也。
美靈根，閉朋牖，《太玄》之心學也。
《中說前述》雲：「隋文帝坐太極殿，召見，因奏太平之策十有二焉。」按《唐會要》武德元年五月，改隋大興殿為太極殿。隋無此名。
《詩》失於齊、魯，當從龔氏本雲：「《論》失於齊、魯。」謂《論語》也。上文已言齊、韓、毛、鄭，《詩》之末也，不當重出。
封禪，秦漢之侈心。此河汾篤論也。房、魏學於河汾，而議封禪之禮，不以為非，安在其為守師說乎？梁有許懋，而唐無人焉，曾謂房、魏不如懋乎！
龔氏註《中說》，引古語雲：「上士閉心，中士閉口，下士閉門。」愚按：《楚辭·橘頌》雲：「閉心自謹終不過失兮。」王逸註：閉心，捐欲也。
《中說》於文取陸機，於史取陳壽，自魏、晉而下言之也。
記註興，而史道誣矣。註，當作「註」。記註，謂漢、晉以後起居註之類。虛美隱惡，史無直筆，故曰誣。阮逸謂若裴松之註《三國誌》，恐非。
張玄素《問禮》，註雲：「史傳未見。」玄素，蒲州人，《唐書》有傳。註以為未見，非也。
戎狄之德，黎民懷之，三才其舍諸。此叔恬之言也。元魏之君，唯稱孝文，然治家無法，佳兵不已，再傳而遂亂，安在其黎民懷之也？
文中子遊馬頰之谷，遂至牛首之溪。龔氏本雲：「子遊黃頰之谷，遂至白牛之溪。」註雲：「王績嘗題詩黃頰山壁。」愚按：《負苓者傳》：文中子講道於白牛之溪。當從龔本。
仲長子光，《中說》稱之，王無功為《傳》雲：「著《獨遊頌》及《河渚先生傳》以自喻。文中子比之虞仲夷逸，又為祭文雲：『明道若昧，進道若退。鳥飛知還，龍亢靡悔。藏用以密，養正以蒙。不見其始，孰知其終？』」
無功《答馮子華書》曰：「吾家三兄生於隋末，傷世擾亂，有道無位，作《汾亭》之操，蓋孔氏《龜山》之流也。吾嘗親受其調，頗謂曲盡。近得裴生琴，更習其操，洋洋乎覺聲品相得。」又曰：「吾往見薛收《白牛溪賦》，韻趣高奇，詞義曠遠，嵯峨蕭瑟，真不可言！壯哉邈乎，揚、班之儔也。高人姚義常謂吾曰：『薛生此文不可多得，登太行，俯滄溟，高深極矣！』」可附《中說》註。
李百藥曰：「分四聲八病。」按《詩苑類格》沈約曰：「詩病有八：平頭、上尾、蜂腰、鶴膝、大韻、小韻、旁紐、正紐。唯上尾、鶴膝最忌，餘病亦通。」
杜淹《文中子世家》：二子：長福郊，少福畤。龔氏本載《前述》長子福獎。劉禹錫撰《王質碑》雲：「文中子生福祚，福祚生勉，勉生怡，怡生潛、質。潛之季子為諫議大夫、給事中，終宣歙觀察使，《唐書》有傳。福畤之子，見於《文藝傳》者，勔、勮、勃、助、劼、勸。」太原府君召三子而教焉，龔氏註雲：「文中子三子：福獎、福祚、福畤。」福獎疑即福郊也。書此以補《世家》之闕。
王無功《遊北山賦序》雲：「余周人也。本家於祁，永嘉之際，扈遷江左。地實儒素，人多高烈，穆公銜建元之恥，歸於洛陽。同州悲永安之事，退居河曲。始則晉陽之開國，終乃安康之受田。」其賦雲：「白牛溪裏，岡巒四峙，信茲山之奧域，昔吾兄之所止。許由避地，張超成市。察俗刪詩，依經正史。組帶青衿，鏘鏘儗儗。階庭禮樂，生徒杞梓。山似尼丘，泉疑泗涘。」又註雲：「此溪之集，門人常以百數。河南董恆、南陽程元、中山賈瓊、河南薛收、太山姚義、太原溫彥博、京兆杜淹等十餘人，稱為俊穎。而姚義慷慨，同儕方之仲由；薛收以理達，方莊周。門人多至公輔，而文中之道未行。然無功不及房、杜、魏，何哉？」鄭毅夫論《中說》之妄，謂：李德林卒於開皇十二年，通時年八九歲，未有門人，而有「德林請見，歸而有憂色，援琴鼓《蕩》之什，門人皆沾襟」；關子明太和中見魏孝文，如存於開皇間，亦一百二三十歲矣，而有「問禮於子明」。是二者，其妄不疑。晁氏《讀書誌》謂：薛道衡仁壽二年出襄州，通仁壽四年始到長安，其書有「內史薛公見子於長安」。用此推之，則以房、杜為門人，抑又可知也。
《世說》其言清以浮，有天下分裂之象；《中說》其言閎以實，有天下將治之象。
張巨山《讀管子》曰：「讀《心術》、《白心》、《內業》諸篇，知其功業之所本，然後知世之知《管子》者殊淺也。書多古字，如『況』作『兄』，『釋』作『澤』，此類甚眾。召忽曰：『百歲之後，吾君下世，犯吾君命而廢吾所立，奪吾糾也，雖得天下，吾不生也，兄與我齊國之政也。』而註乃謂：『召忽謂管仲為兄。』『澤命不渝』，而註乃以為『澤恩之命』。甚陋，不可遍舉。」愚謂：《管子》乃尹知章註，今本雲房玄齡，非也。
《地員篇》雲：「管仲之正天下也，其施七尺，施者，大尺之名。瀆田悉徙，五種無不宜。其立後而手實。」謂立君以主之，手常握此地之實數。手實之名，始見於此。呂惠卿因以行手實之法。蘇文忠論管仲之無後，利不可與民爭也。蓋有激雲。
傅子謂：《管子》書，過半是後之好事者所加，《輕重篇》尤鄙俗。《古史》謂：多申、韓之言，以智欺其民，以術傾鄰國，有不貲之寶，石璧菁茅之謀，使管仲信然，何以霸哉？
管仲曰：「決獄折中，臣不如賓胥無，請立為大理。」《呂氏春秋》雲：「臣不若弦章。」按《說苑》，弦章在景公時，當以《管子》為正。
黃帝六相，一曰蚩尤，《通鑒外紀》改為風後。
《弟子職》，《漢誌》附於《孝經》，朱子謂：疑是作《內政》時，士之子常為士，因作此以教之。
晁景迂雲：「王弼註《老子》，知『佳兵者不祥之器』至於『戰勝，以喪禮處之』，非《老子》之言。不知『常善救人，故無棄人；常善救物，故無棄物』，獨得諸河上公，而古本無有也。傅奕能辯之。」
《老子》曰：「治人事天，莫若嗇。夫唯嗇，是謂早復。早復謂之重積德。」司馬公謂：不遠而復，不離於德，可以修身。朱文公謂：能嗇，則不遠而復。重積德者，先已有所積，復養以嗇，是又加積之也。王弼註本作「早服」，而註雲：「早服，常也。」亦當為復。
方伯謨，文公高弟也。其言曰：「老子之言，蓋有所激者，生於衰周，不得不然。世或黜之，以為申、韓慘刻，原於《道德》，亦過矣。」又曰：「釋氏固夷也，至於立誌堅決，吾亦有取焉。」似與師說背馳。
生之徒十有三，《韓非·解老》雲：「四肢與九竅。」
首章以「有」、「無」字下斷句，自王介甫始。朱文公謂：名可名，有名、無名皆一義。常無欲，是說無欲。
惟無以天下為者，可以有天下。此即舜、禹有天下而不與之意。湯、武之徵伐，非利天下也。無利天下之心，而與天下同其利，然後可以得天下。
穀神一章，養生者宗焉。《春秋繁露》謂：養生之大者，在愛氣閑欲以平意。平意以靜神，靜神以養氣。古之道士有言曰：「將欲無陵，固守一德。」此言神無離形，則氣多內充。董子亦有得於此。
文子者，老子弟子也。序曰：「亦曰計然，姓辛，名研，字文子。」其書稱平王問道，老子與孔子同時。又雲范蠡師之，去平王之時遠矣。序謂周平王時人，非也。其言曰：「玉在山而草木潤，珠生淵而岸不枯。」荀子取之。「譬若積薪燎，後者處上」，汲黯取之。「再實之木，其根必傷」，明德後取之。「用兵有五：有義兵，有應兵，有忿兵，有貪兵，有驕兵。義兵王，應兵勝，忿兵敗，貪兵死，驕兵滅」，魏相取之。「臨河欲魚，不如歸而織網」，董仲舒取之。「孔子無黔突，墨子無暖席」，班固、杜甫、韓愈取之。「心欲小，誌欲大，智欲圓，行欲方」，孫思邈取之。「德均則眾者勝寡，力敵則智者制愚」，陸抗取之。「欲治之主不世出」，王吉取之。「寸而度之，至丈必差；銖而解之，至石必過。石稱丈量，徑而寡失」，枚乘取之。「山有猛獸，林木為之不斬；園有螫蟲，葵藿為之不採；國有賢臣，折沖千里」，鄭昌取之。「文之所加者深，則權之所服者大；德之所施者博，則威之所制者廣」，班固《刑法誌》取之。「人之將疾，必先厭魚肉之味；國之將亡，必先惡忠臣之語」，《越絕》、劉子取之。「乳犬之噬虎，伏雞之搏貍」，何休註《公羊》取之。又曰：「士有一定之論，女有不易之行。」「同言而信，信在言前；同令而行，誠在令外。」「狡兔得而獵犬烹，高鳥盡而良弓藏。」皆見此書。其見於《列》、《莊》、《淮南子》者，不可縷數。
《文子》曰：「虛無因循，常後而不先，譬若積薪燎，後者處上。」汲長孺學黃、老言，故用《文子》之語。顏註雲：「積薪之言，出《曾子》。」當考。
《戰國策》雲：「不聞老萊子之教孔子事君乎？示之其齒之堅也，六十而盡相靡也。」《孔叢子》雲：「老萊子謂子思曰：『子不見夫齒乎？雖堅剛，卒盡相摩；舌柔順，終以不弊。』」《漢·藝文誌》：老萊子與孔子同時。當從《國策》。
壺丘子林，列子之師也。《呂氏春秋》雲：「子產相鄭，往見壺丘子林，與其弟子坐，必以年。」然則與子產同時。
列子以仕衛為嫁於衛，從一而終，之死靡它，是之謂正。
《列子》言西方之聖人，西極之化人，佛已聞於中國矣。
狐父之盜，《史記正義》：《括地誌》狐父亭在宋州碭山縣東南三十里。
東坡欲去《莊子》《盜跖》、《漁父篇》，而邵子《觀物外篇》謂：《盜跖》言事之無可奈何者，雖聖人亦莫如之何；《漁父》言事之不可強者，雖聖人亦不可強。
五峰雲：「《莊子》之書，世人狹隘執泥者，取其大略，不為無益。若篤行君子，句句而求，字字而論，則其中無真實妙義，不可推而行也。」愚謂：此讀《莊子》之法。伊川一生不曾看《莊》、《列》。
《韓詩外傳》：楚成王讀書於殿上，而輪扁在下，作而問曰：「不審主君所讀何書也？」與《莊子》同而小異。《漢·古今人表》作「輪邊」。
《大宗師》曰：「道可傳而不可受。」屈子《遠遊》曰：「道可受兮不可傳。」敢問其所以異？曰：「莊子所謂傳，傳以心也。屈子所謂受，受以心也。目擊而存，不言而喻。耳受而口傳之，離道遠矣。」
朱文公謂：《庚桑楚》一篇，皆是禪。
《天運篇》：孔子見老聃歸，三日不談。弟子問曰：「夫子見老聃，亦將何規哉？」孔子曰：「吾乃今於是乎見龍，龍合而成體，散而成章，乘乎雲氣，而養乎陰陽。予口張而不能嗋，予又何規老聃哉？」《太平禦覽》引《莊子》曰。雲雲。孔子曰：「吾與汝處於魯之時，人用意如飛鴻者，吾走狗而逐之；用意如井魚者，吾為鉤繳以投之。吾今見龍，雲雲。余口張不能噏，舌出不能縮，又何規哉？」與今本異。
初寮謂：《莊子》之言風，其辭若與風俱鳴於眾竅。掩卷而坐，猶覺翏翏之逼耳。
《齊物論》：女以妄聽之奚。張文潛銘商瑤曰：「造物則奚。」句法本此。
飾小說以幹縣令，疏雲：「縣，高也。謂求高名令聞。」有進士程文用此，犯聖祖名。
謂惠子曰：「儒、墨、楊、秉四，與夫子為五。」《列子釋文》：公孫龍，字子秉。秉，謂公孫龍也。
魯雞固能矣，註雲：「大雞也，今蜀雞。」《爾雅》：雞大者蜀。韓文公《守戒》曰：「魯雞之不期，蜀雞之不支。」是以蜀雞為小也，未詳。
荊公曰：「古之善事親者，非事其親之謂也，事其心而已矣。」事其心，出《人間世》。
呂吉甫曰：「『聖人之所以駴天下，神人未嘗過而問焉』，蓋孔氏與老氏同生於衰周，莊子與孟子俱遊於梁惠，其書之言未嘗相及，以此而已。」
以恬養知者，主靜而識益明；以知養恬者，致知而本益固。
向秀註《莊子》，而郭象竊之；郗紹作《晉中興書》，而何法盛竊之。二事相類。
支離疏鼓莢播精，《文選註》作「播糈」。
郭象註曰：「聖人之在天下，煖然若陽春之自和，故蒙澤者不謝；淒乎若秋霜之自降，故雕落者不怨。」李太白雲：「草不謝榮於春風，木不怨落於秋天。」其語本此註。又曰：「世有假寐而夢經百年者，則無以明今之百年，非假寐之夢者也。」邯鄲枕、南柯守之說，皆原此意。《幽求子》曰：「當其夢時，睹山念木，或誌在舟楫，因舟念水，因水念魚。」東坡《夢齋銘》，意出於此。
《莊子》稱「墨翟、禽滑釐聞其風而悅之」，則滑釐，墨者也。《史記·儒林傳》謂：田子方、段幹木、吳起、禽滑釐之屬，皆受業於子夏之倫，為王者師。豈滑釐逃儒而入於墨，亦若吳起之言兵歟？《說苑》載「禽滑釐問墨子」。
庖丁解牛，行其所無事也。《管子》雲：「屠牛坦朝解九牛而刀可以莫鐵，則刃遊間也。」賈誼疏雲：「解十二牛。」鬍子《知言》雲：「一目全牛萬隙開。」橫渠詩語也。
王坦之著《廢莊論》，而其論多用《莊》語。胡文定《春秋綱領》有取於《莊子》之言，其可廢乎？
豫且事有二：《說苑》：吳王欲從民飲，伍子胥曰：「昔白龍下清泠之淵，化為魚，豫且射中目。白龍不化，豫且不射。」張平子《東京賦》所謂「白龍魚服見困豫且」者也。《史記·龜策傳》褚先生曰：「宋元王二年，江使神龜使於河，至於泉陽，漁者豫且舉網得而囚之，置之籠中。夜半龜來見夢於宋元王。」《莊子》所謂「神龜能見夢於元君而不能避余且之網」者也。
郭象註雲：「喜懼戰於胸中，固已結冰炭於五藏矣。」韓文公《聽潁師琴詩》「無以冰炭置我腸」，本於此。
《齊物論》非欲齊物也，蓋謂物論之難齊也。是非毀譽，一付於物，而我無與焉，則物論齊矣。邵子詩謂「齊物到頭爭」，恐誤。張文潛曰：「莊周患夫彼是之無窮，而物論之不齊也，而托之於天籟。其言曰：『吹萬不同，而使其自已也。』此言自以為至矣，而周固自未離夫萬之一也。曷足以為是非之定哉？雖然，如周者，亦略稅駕矣。」

《莊子》逸篇
陸德明《序錄》曰：「莊生宏才命世，辭趣華深，正言若反，故莫能暢其私致。後人增足，漸失其真。故郭子玄雲：『一曲之才，妄竄奇說，若《閼奕》、《意修》之首，《危言》、《遊鳧》、《子胥》之篇，凡諸巧雜，十分有二。』《漢書·藝文誌》：《莊子》五十二篇，即司馬彪、孟氏所註是也。言多詭誕，或似《山海經》，或類占夢書，故註者以意去取。其內篇眾家並同，自餘或有外而無雜，唯子玄所註，特會莊生之旨。」北齊杜弼註《莊子·惠施篇》。今無此篇，亦逸篇也。
閼奕之隸，與殷翼之孫、遏氏之子，三士相與謀，致人於造物，共之元天之上。元天者，其高四見列星。司馬彪曰：「元，天山名。」
遊鳧問雄黃曰：「今逐疫出魅，擊鼓呼噪，何也？」雄黃曰：「黔首多疾，黃帝氏立巫鹹，使黔首沐浴齋戒以通九竅，鳴鼓振鐸以動其心，勞形趨步以發陰陽之氣，飲酒茹蔥以通五藏。夫擊鼓呼噪，逐疫出魅鬼，黔首不知，以為魅祟也。」
插桃枝於戶，連灰其下，童子入不畏，而鬼畏之。是鬼智不如童子也。
童子夜嘯，鬼數若齒。
小巫見大巫，拔茅而棄，此其所以終身弗如。
尹儒學禦三年而無所得，夜夢受秋駕。明日往朝師，師曰：「今將教子以秋駕。」司馬彪曰：「秋駕，法駕也。」
空閱一作門。來風，桐乳致巢，此以其能苦其性者。司馬彪曰：「門戶孔空，風善從之。桐子似乳，著其葉而生。其葉似箕，鳥喜巢其中也。」
紼謳所生，必於斥苦。司馬彪曰：「斥，疏緩也。苦，用力也。引紼所以有謳歌者，為人用力不齊，故促急之也。」
庚市子肩之毀王也。
孔子病，子貢出卜。孔子曰：「汝待也。吾坐席不敢先，居處若齋，食飲若祭，吾卜之久矣。」
老子見孔子從弟子五人，問曰：「前為誰？」對曰：「子路，勇且多力。其次，子貢為智，曾子為孝，顏回為仁，子張為武。」老子嘆曰：「吾聞南方有鳥，名為鳳。鳳之所居也，積石千里，河水出下。鳳鳥居止。天為生食，其樹名瓊枝，高百仞，以璆琳瑯玕為寶。天又為生離珠，一人三頭，遞起以伺瑯玕。鳳鳥之文，戴聖嬰仁，右智左賢。」
善卷，堯聞其得道之士，乃北面而師事之。蒲衣八歲，而舜師之。
廉者不食不義之食，不啖不義之水。
仲尼讀《春秋》，老聃踞竈觚而聽。觚，竈額也。
羊溝之雞，三歲為株。相者視之，則非良雞也。然而數以勝人者，以貍膏塗其頭。羊溝，鬥雞處。株，魁帥也。雞畏貍也。
惠子始與莊子相見，而問乎莊子曰：「今日自以為見鳳凰而徒遭燕雀耳。」坐者俱笑。
豫樟初生，可抓而絕。
鵲上高城之垝，而巢於高榆之顛。城壞巢折，淩風而起。故君子之居世者，得時則義行，失時則鵲起。
金鐵蒙以大紲，載六驥之上，則致千里。
孔子舍於沙丘，見主人曰：「辯士也。」子路曰：「夫子何以識之？」曰：「其口窮踦，其鼻空大，其服博，其睫流，其舉足也高，其踐地也深，鹿與而牛舍。」
青鵽愛子忘親。司馬彪曰：「鵽鳥專愛其子，而忘其母也。」
聲氏之牛，夜亡而遇夔，止而問焉：我有四足，動而不善。子一足而超踴，何以然？夔曰：「以吾一足王於子矣。」
市上之人，有善戴尊者，累十尊而行。人有與之更者，行道未半，而以其尊顛。酒尊也。
亡羊而得牛，斷指而得頭。
羌人死，燔而揚其灰。
子張見魯哀公不禮士也，托僕夫而去，曰：「臣聞君好士，故不遠千里而見。君之禮士也，有似葉公子高之好龍：室雕文，盡寫以龍，於是天龍下之，窺頭於牖，拖尾於堂。葉公見之，棄而還走，失其魂魄，五色無主。是葉公非不好龍也，好夫似龍而非龍也。今君非不好士也，好夫似士而非士者也。」
流脈並作，則為驚怖；陽氣獨上，則為癲病。
以十鈞射者，見天而不見雲；以七鈞射者，見鵠而不見鶬；以五鈞射者，見鶬而不見雀。
函牛之鼎沸，蟻不得措一足焉。喻聖主之法明，奸至不敢蹈之。
趙簡子出田，鄭龍為右。有一野人，簡子曰：「龍下射彼，使無驚吾馬。」三命鄭龍，鄭龍不對，簡子怒。鄭龍曰：「昔吾先君伐衛克曹，退為踐土之盟，不戮一人。君今一朝田，而曰：『必為我殺人！』是虎狼殺人，故將救之。」簡子愀焉曰：「不愛其身以活人者，可無從乎？」還車輟田，曰：「人之田也得獸，今吾田也得士。」
梁君出獵，見白雁群集。梁君下車，彀弩一作弓。欲射之。道有行者不止，白雁群駭。梁君怒，欲射行者。其禦公孫龍下車撫其心，梁君忿然作色而怒曰：「龍不與其君，而顧與他人，何也？」公孫龍對曰：「昔者齊景公之時，齊，一作「宋」。天旱三年，卜之，曰：『必以人祠乃雨。』景公下堂頓首曰：『吾所以求雨者，為民也。今必使吾以人祠乃且雨，寡人將自當之。』言未卒而天大雨，方千里者何？為有德於天而惠施於民也。今主君以白雁之故，而欲射殺人，無異於虎狼。」梁君援其手與上車，歸入郭門，呼萬歲曰：「樂哉！今日獵也。人獵皆得禽獸，吾獵獨得善言而歸。」
人而不學，命之曰「視皮」；一作「肉」。學而不行，命之曰「輒囊」。輒，系者也。一作「撮」。
秋禽之肥，易牙和之，非不美也，彭祖以為傷壽，故不食之。
祝牧謂其妻曰：「天下有道，我韍子佩；天下無道，我負子戴。」
易姓而王，封於泰山，禪於梁父者，七十有二代。其有形兆垠堮，勒石凡千八百餘處。
槐之生也，入季春五日而兔目，十日而鼠耳，更旬而始規，二旬而葉成。鷂為鸇，鸇為布穀，布穀為鷂，此物變也。
盧敖見若士，深目鳶肩。
禮若亢鋸之柄。亢，舉也。禮有所斷割，猶舉鋸之柄以斷物也。
叔文相莒三年歸，其母自績，謂母曰：「文相莒三年，有馬千駟，今母猶績，文之所得事，皆將棄之已。」母曰：「吾聞君子不學《詩》、《書》、射禦，必有博塞之心；小人不好田作，必有竊盜之心；婦人不好紡績織紝，必有淫泆之行。好學為福也，猶飛鳥之有羽翼也。」
（漢《七略》所錄，若《齊論》之《問王》、《知道》，《孟子》之《外書》四篇，今皆亡傳。《莊子》逸篇十有九，《淮南鴻烈》多襲其語，唐世司馬彪註猶存，《後漢書》、《文選》、《世說註》、《藝文類聚》、《太平禦覽》間見之。斷圭碎璧，亦足為篋櫝之珍，博識君子或有取焉。）
《太平禦覽》引蘇子曰：「蘭以芳自燒，膏以明自爇，翠以羽殃身，蚌以珠致破。」蘇秦能為此言，而不能保其身。《漢書》楚老父之言，本於此。《文子》引《老子》曰：「鳴鐸以聲自毀，膏燭以明自煎。」
《屍子》曰：「孝己事親，一夜而五起，視衣厚薄，枕之高下也。」又曰：「蒲衣生八年，舜讓以天下；周王太子晉生八年，而服師曠。」《漢書》稱孝己，《莊子》稱蒲衣子，其事見此。太子晉事，見《周書》。
鄒陽曰：「裏名勝母，曾子不入。」《屍子》謂：孔子至於勝母，暮矣而不宿；過於盜泉，渴矣而不飲，惡其名也。
《屍子》曰：「舜兼愛百姓，務利天下。其田也，荷彼耒耜，耕彼南畝，與四海俱有其利。雷澤也，旱則為耕者鑿瀆，儉則為獵者表虎，故有光若日月，天下歸之若父母。」《文心雕龍》：舜之祠田雲：「荷此長耜，耕彼南畝，四海俱有。」謂之祠田，豈它有所據乎？
程子，見《家語》。子華子，見《莊子》。近有《子華子》之書，謂程本字子華，即孔子傾蓋而語者。《後序》謂鬼谷子之師。水心銘鞏仲至，所謂「程子」即此書也。朱文公謂：詞艱而理淺，近世巧於模擬者所為，決非先秦古書。
《韓子·內儲說》謂：叔向讒萇弘。按《左傳》哀三年，周人殺萇弘。叔向之沒久矣。
《韓子》曰：「殷之法，刑棄灰於街者。子貢以為重，問之仲尼。仲尼曰：『知治之道也。』」以商鞅之法為殷法，又托於仲尼，法家侮聖言至此。
《五蠹》曰：「周去秦為從，期年而舉；衛離魏為衡，半歲而亡。是周滅於從，衛亡於衡也。」按《史記》，赧王倍秦，與諸侯約從。衛為衡之事，未詳。
《說疑》曰：「有扈氏有失度，讙兜氏有孤男，三苗有成駒，桀有侯侈，紂有崇侯虎，晉有優施。此六人者，亡國之臣也。」崇侯、優施事甚著。《古今人表》桀時有雅侈，餘皆闕。《呂氏春秋》雲：「夏桀染於羊辛、岐踵戎，殷紂染於崇侯、惡來，周厲王染於虢公長父、榮夷終，幽王染於虢公鼓、祭公敦。此四王者，所染不當。」《古今人表》桀時有幹辛。榮夷終，即榮夷公。虢公鼓，即虢石父。《墨子》雲：「夏桀染於幹辛、推哆。」
《韓子》曰：「商君教秦孝公燔《詩》、《書》而明法令。」愚按：《史記·商君傳》不言燔《詩》、《書》，蓋《詩》、《書》之道廢，與李斯之焚之無異也。
又雲：「吳起教楚悼王損不急之枝官。」註：謂非要急，若樹之枝也。養樹者必披落其枝，為政者亦損其閑冗。宋景文詩：何言漢樸學，正似楚枝官。「枝官」二字，前未有用者。
又雲：「儒服帶劍者眾，而耕戰之士寡。堅白無厚之詞章，而憲令之法息。」愚謂：堅白，公孫龍之言也。無厚，鄧析之言也。
漁者持鱣，婦人拾蠶，利之所在，皆為賁諸。呂太史《西漢手筆》曰：「利之所激，深宮之女皆儀、秦也。」文法本此。
叔瞻、宮之奇，亦虞、鄭之扁鵲也。後魏崔浩謂：王猛之經國，苻堅之管仲也；慕容恪之輔少主，慕容暐之霍光也；劉裕之平逆亂，司馬德宗之曹操也。筆墨畦徑，皆有自來。
必恃自直之箭，百世無矢；恃自圜之木，千世無輪。劉夢得用此語。恃字，作「俟」。
鉅、孱之費金、璧，西門豹之納璽。戰國之時，官邪賂章，毀譽決於左右之口。於此可見，若阿、即墨之斷者，幾何人哉！趙之郭開，齊之後勝，皆受秦間金。魏信陵之以毀廢，亦以萬金為間，三國遂墟矣。
人主以二目視一國，一國以萬目視人主。此名言也。鄭長者之書，見《漢·藝文誌》。
吏者，民之本綱也。聖人治吏不治民。斯言不可以韓非廢。
《韓子》謂：趙襄子賞有功者五人；高赫為賞首。仲尼聞之曰：「善賞哉，襄子！賞一人，而天下為人臣者莫敢失禮。」事在孔子後，孔鮒已辨其妄。然傳記若此者眾。《說苑》：周威公問於寧子曰：「取士有道乎？」寧子曰：「楚平王有士曰楚傒胥丘，負客出亡之晉，晉人用之，是為城濮之戰。」城濮在楚成王時，以為平王，謬矣。寧子，寧越。又曰：「晉平公好樂，多賦斂。治城郭，有咎犯者，見門大夫以樂見，平公內之，對曰：『臣不能為樂，臣善隱。』」又曰：「石乞侍坐於屈建，屈建曰：『白公其為亂乎？』」又曰：「介子推行年十五而相荊，仲尼聞之，使人往視。」又曰：「晉靈公造九層臺，荀息聞之，上書求見曰：『臣能累十二博棋，加九雞子其上。』」按犯、建、子推、息四人事跡，皆在前。劉子政博極群書，何述紀之誤也？《新序》楚共王逐申侯，晉文公遇欒武子，葉公諸梁問樂王鮒，皆不同時。
《韓子》雲：「趙襄子召延陵生，令將軍車騎先至晉陽。」《戰國策》雲延陵王，誤也。鮑氏改「王」為「君」，亦未之考。
《韓子》雲：「吳起欲攻秦小亭，置一石赤黍東門外，令人能徙此於西門外者，賜之上田宅。人爭徙之，乃下令曰：『明日攻秦，能先登者，仕之大夫，賜之上田宅。』於是攻之，一朝而拔。」《呂氏春秋》雲：「吳起治西河，欲諭其信於民，夜日置表於南門之外，令於邑中曰：『明日，有人能僨南門之外表者，仕長大夫。』明日日晏矣，莫有僨表者。民相謂曰：『此必不信。』有一人曰：『試往僨表，不得賞則已，何傷？』往僨表，來謁吳起。起自見而出，仕之長大夫。自是之後，民信吳起之賞罰。」愚按：商鞅入秦，在吳起死後二十一年，徙木予金，其祖吳起之遺智歟？
《說文》：古者宿沙初作煮海鹽。《魯連子》曰：「古善漁者宿沙瞿子，使漁於山，則雖十宿沙子，不得一魚焉。」又曰：「宿沙瞿子善煮鹽，使煮漬沙，雖十宿沙不能得也。」
《鶡冠子·博選篇》用《戰國策》郭隗之言，《王發篇》用《齊語》管子之言，不但用賈生《服賦》而已。柳子之辯，其知言哉！
《戰國策》鄭璞之說，亦見《尹文子》。
諺雲：「不聰不明，不能為王；不瞽不聾，不能為公。」見《慎子》。
《吳子》曰：「承桑氏之君，修德廢武以滅其國。」柳子《佩韋賦》：桑弘和而卻武弓，渙宗覆而國舉。桑，謂承桑氏也。一本改「桑」字為「乘」，誤。
程子曰：「韓信多多益辦，是分數明。」按《孫子》：治眾如治寡，分數是也。杜牧註：謂韓信多多益辦。
漢景帝後二年詔曰：「雕文刻鏤，傷農事者也；錦繡纂組，害女紅者也。農事傷，則饑之本也；女紅害，則寒之原也。夫饑寒並至，而能亡為非者，寡矣。」本李克對魏文侯之言。見《說苑》。《藝文誌》儒家，《李克》七篇。
《韓子》謂：鐘鼎之銘，皆番吾之跡，華山之博也。蔡邕謂：唯郭有道無愧，昌黎猶不免諛。白樂天《立碑詩》曰：「豈獨賢者嗤，仍傳後代疑。」
《鬼谷子·午合篇》：伊尹五就桀，五就湯，然後合於湯。呂尚三入殷朝，三就文王，然後合於文王。[《孫子·用間篇》當參考。伊、呂聖人之耦，豈詭遇求獲者。此戰國辯士之誣聖賢也。伊尹三聘而起，太公辟紂海濱，當取信於《孟子》。]
尹知章序《鬼谷子》曰：「蘇秦、張儀往事之，受捭闔之術十有二章，復受《轉丸》、《胠篋》三章。然秦、儀用之，裁得溫言、酒食、貨財之賜。秦也，儀也，知道未足行，復往見，具言：『所受於師，行之，少有口吻之驗耳。未有傾河填海移山之力，豈可更聞至要，使弟子深見其閫奧乎？』先生曰：『為子陳言至道。』齋戒擇日而往見，先生乃正席而坐，嚴顏而言，告二子以全身之道。」《文心雕龍》雲：「《轉丸》騁其巧辭，《飛鉗》伏其精術。」程子曰：「秦、儀學於鬼谷，其術先揣摩，然後捭闔。捭闔既動，然後用鉤鉗。」
蒯通善為長短說，主父偃學長短從橫術，邊通學短長。《史記索隱》雲：「《戰國策》亦名《長短書》。」
鬻熊為周文王師，著書二十二篇，諸子之最先者，今存十四篇。《列子·天瑞篇》引《運轉無已》、《天地密移》，《力命篇》引語文王曰：「自長非所增，自短非所損。」《賈誼書》引文王、武王、成王問，皆今書所無。
《呂氏春秋》曰：「老耽貴柔，孔子貴仁，墨翟貴廉，關尹貴清，子列子貴虛，陳駢貴齊，陽朱貴己，孫臏貴勢，王廖貴先，兒良貴後。」《荀子》曰：「慎子有見於後，無見於先；老子有見於詘，無見於信；墨子有見於齊，無見於畸；宋子有見於少，無見於多。」墨子有見於齊，兼愛也。陽朱貴己，為我也。《呂氏》以孔子列於老氏之後，秦無儒故也。
迂齋雲：「《梓人傳》規模，從《呂氏春秋》來。」愚按：《呂氏·分職篇》雲：「使眾能與眾賢功名大立於世，不予佐之者，而予其主，其主使之也。譬之若為宮室，必任巧匠。奚故？曰：『匠不巧，則宮室不善。』夫國，重物也，其不善也，豈特宮室哉？巧匠為宮室，為圓必以規，為方必以矩，為平直必以準繩。功已就，不知規矩繩墨而賞匠巧也。巧匠之宮室已成，不知巧匠，而皆曰：『善。此某君某王之宮室也。』」柳子立意本於此。
劉向《論起昌陵疏》：自古及今，未有不亡之國也。本於《呂氏春秋》。
《說苑》：晉太史屠餘見晉平公之驕，以其國法歸周。周威公見而問焉，曰：「天下之國孰先亡？」對曰：「晉先亡。」居三年，晉果亡。愚謂：平公後三年，晉未亡也。是時兩周未分，亦無周威公。《呂氏春秋》晉太史屠黍見晉公之驕，高誘註以為「晉出公」。當從《呂覽》。然晉政在大夫久矣，非以驕亡也，屠黍不可謂知幾。
《孔叢子》公孫龍臧三耳，《呂氏春秋》作「藏三牙」。
賈誼疏「一動而五業附」，《新書》雲「五美附」。見《五美篇》。業字，當作「美」。
《六韜》曰：「冠雖弊，禮加之於首；履雖新，法踐之於地。」賈誼之言本此。《韓非子》亦雲：「冠雖穿弊，必戴於頭；履雖五采，必踐之於地。」黃帝曰：「日中必慧，操刀必割。」顏註：此語見《六韜》。主上之操也，語出《尉繚子》。
《淮南·詮言訓》曰：「禹決江河，因水也；後稷播種樹榖，因地也；湯、武平暴亂，因時也。故天下可得而不可取也，霸王可受而不可求也。」張夫人諫苻堅之言，本於此。
《賈誼書》雲：「德渥澤洽，調和大暢，則天清澈，地富熅，物時熟。」吳鬥南謂：《漢郊祀歌》後土富媼，昭明三光。「媼」當作「熅」。
《鹽鐵論》文學曰：「臧文仲治魯，勝盜而自矜。子貢曰：『民將欺，而況民盜乎？』」文仲、子貢不同時，斯言誤矣。
仲長子《昌言》曰：「北方寒，其人壽；南方暑，其人夭。此寒暑之方，驗於人也。約之蠶也，寒而餓之，則引日多；溫而飽之，則用日少。此寒溫饑飽之為修短，驗於物者也。」論養生者，盍於此觀之。《韓子》蒼醫說用此意。《物理論》曰：「道家則尚冷，以草木用冷生。醫家則尚溫，以血脈以暖通。」
《淮南子》曰：「春貸秋賦，民皆欣；春賦秋貸，眾皆怨。得失同，喜怒為別，其時異也。為魚德者，非挈而入淵；為猿賜者，非負而緣木，縱之其所而已。」亦見《文子》。此柳子《種樹傳》之意。
《文子》：聾蟲雖愚，不害其所愛。註雲：「鱉聾無耳。」《淮南子》曰：「狂馬不觸木，猘狗不自投於河，雖聾蟲而不自陷，又況人乎？」又曰：「馬，聾蟲也。」註雲：「喻無知。」孝皇問王季海曰：「聾字何以從龍，從耳？」對曰：「《山海經》：龍聽以角，不以耳。」《山海經》檢此語，未見。
《傅子》曰：「人之學者，猶渴而飲河海也，大飲則大盈，小飲則小盈。」伊川謂：如群飲於河，各充其量。
《抱樸子·論仙篇》：按董仲舒所撰《李少君家錄》。仲舒，儒者，豈肯為方士家錄？蓋依託也。
又按：《漢禁中起居註》，即《西京雜記》所謂葛洪家有《漢武帝禁中起居註》一卷、《漢武故事》二卷。《通典》雲：「漢武帝有《禁中起居註》，馬後撰《明帝起居註》，則漢《起居》似在宮中，為女史之任。」荀悅《申鑒》曰：「先帝故事，有《起居註》，動靜之節必書焉。」
《祛惑篇》有古強者雲：「孔子常勸我讀《易》，雲：『此良書也，丘竊好之，韋編三絕，鐵擿三折。』今乃大悟。」《史記·世家》韋編三絕、鐵擿，見於此。擿，一作「撾」。此方士寓言也。
魏李蕭遠《運命論》：張良受黃石之符，誦《三略》之說。言「三略」者，始見於此。漢光武詔引《黃石公記》，未有「三略」之名。《含神霧》雲：「風後為黃帝師，又為禹師，化為老子，授張良書。」今有《素書》六篇，謂黃石公圯上授子房，世人多以《三略》為是。荊公詩雲：「《素書》一卷天與之。」
《太平禦覽》引《鄒子》曰：「朱買臣孜孜修學，不知雨之流粟。」此《鄒子》之書，非戰國之鄒子也。
《慎子》曰：「禮從俗，政從上，使從君。國有貴賤之禮，無賢不肖之禮。」見《初學記》。《曲禮》曰：「禮從宜，使從俗。」言事不可常也。謂「禮從俗」，則非。
《屍子》曰：「鄭簡公謂子產曰：『飲酒之不樂，鐘鼓之不鳴，寡人之任也。國家之不睭，朝廷之不治，與諸侯交之不得誌，子之任也。子無入寡人之樂，寡人無入子之朝。』自是已來，子產治鄭，城門不閉，國無盜賊，道無餓人。孔子曰：『若鄭簡公之好樂，雖抱鐘而朝可也。』」愚謂：為邦必放鄭聲，此孔子之言也，豈有抱鐘而朝之言哉！程子謂：未有心蠹，而能用管仲者，於鄭簡公亦雲。
《論衡》，蓋蔡中郎所秘玩。而劉氏《史通》譏之曰：「充自紀述其父祖不肖，為州閭所鄙，而答以瞽頑舜神，鯀惡禹聖，盛矜於己而厚辱其先。何異證父攘羊，學子名母，名教之罪人也！」葛文康公亦曰：「充刺孟子，猶之可也，至詆訾孔子，以系而不食之言為鄙，以從佛肸公山之召為濁，又非其脫驂舊館，而惜車於鯉，又謂道不行於中國，豈能行於九夷？若充者，豈足以語聖人之趣哉！」即二說觀之，此書非小疵也。呂南公謂：充飾小辯以驚俗，蔡邕欲獨傳之，何其謬哉！
《家語》問舜冠，謂魯哀公問孔子，《尚書大傳》以為成王問周公。
《子思子》曰：「東戶季子之時，道上雁行而不拾遺，餘糧宿諸畝首。」餘糧棲畝，本於此。
劉邵《人物誌》曰：「《易》以《鹹》為德，以《謙》為道。《老子》以『無』為德，以『虛』為道。」愚謂：《鹹》言「虛」而不言「無」，與《老氏》異。
宋鹹註《法言》雲：「天地不常泰，亦不常否。聖人不常出，亦不常絕。」
或問賢，曰：「顏淵、黔婁、四皓、韋玄成。」王介甫曰：「出乎顏淵，則聖人矣。出乎韋玄成，則眾人矣。」
奔車之上無仲尼，覆舟之下無伯夷。此《韓非》語也，余襄公《謹箴》用之。
杜牧註《孫子序》雲：「孫武著書數十萬言，魏武削其繁剩，筆其精切，凡十三篇。因註解之。」考之《史記》本傳，闔廬曰：「子之十三篇，吾盡觀之矣。」非筆削為十三篇也。
《莊子》楚狂之歌，所謂「迷陽」，人皆不曉，胡明仲雲：「荊楚有草，叢生修條，四時發穎，春夏之交，花亦繁麗。條之腴者，大如巨擘，剝而食之，其味甘美，野人呼為迷陽。其膚多刺，故曰：「無傷吾行，無傷吾足。」
