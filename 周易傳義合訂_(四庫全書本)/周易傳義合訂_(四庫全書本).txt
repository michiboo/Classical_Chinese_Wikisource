　　御製周易𫝊義合訂序
　　易之為書以奇偶明陰陽之象以陰陽闡健順之徳以卦爻該事物之變以易簡盡天下之理潔浄精㣲而廣大悉備天徳王道一以貫之故曰易者五經之源也顧自漢魏以來考象變者泥於術數而不足以通幽明之故談義理者淪於空寂而不足以研倫物之㡬至程子易𫝊朱子本義出而義理象數始歸於一於是四聖人作易垂敎之㫖煥然復明於萬世我
　　皇祖聖祖仁皇帝御纂周易折中探源河洛直接心𫝊而綜括儒先首列程朱𫝊義誠以𫝊義者義經之樞鑰而易道之通津也故大學士髙安朱文端清修正學品重當代曩在講席啟沃良多平生所學専於儀禮小戴記而易春秋周官亦旁及馬所著𫝊義合訂一編探二子所以雲之意發揮而引伸之簡而當博而不支鉤深探賾而不鑿蓋玩之熟故擇言也精體之深故析理也宻可謂善言易矣文端以兩粵督臣鄂彌達舊為曹屬手授是書鄂彌達梓而𫝊之刻成進覽披閲之下當日勤勤懇懇嘉恵來學之苦心恍乎若接不禁愴然爰援筆而為之序
　　乾隆二年閏九月十五日
　　〈謹案是序不載於〉
　　〈御製文初集而此集刋本實以冠首今仍據以恭録〉











　　欽定四庫全書　　　　　經部一
　　周易傳義合訂　　　　　易類
　　提要
　　〈臣〉等謹案周易傳義合訂十二卷
　　國朝朱軾撰軾號可亭高安人康熈甲戌進士官至大學士諡文端是編因程子易傳朱子易本義互有異同為參校以歸一是不復兩可其說以滋岐貳惟兩義各有發明可以並行不悖者仍俱録焉而附以諸儒之論其諸儒之論有實勝𫝊義者則竟舎傳義以從之軾所見亦各附於後其凡例有曰遺象言理自王輔嗣始然易者象也有象斯有理理從象生也孔子彖象二傳何嘗非言象雷風山澤以及乾馬坤牛震龍㢲雞之類皆象也即卦之剛柔上下應比承乘亦何莫非象乎舎是而言理不知所謂理者安在矣易道之取類大精麤巨細無所不有即納甲飛伏等術數之學不可謂非易之一端也況中爻互卦倒㢲倒兌厚離厚坎之象皆卦體之顯而易明者乎又稱卦有對易反易反易之義先儒言之已備來知徳謂之卦綜繆矣又稱程子不取卦變謂凡卦皆自乾坤來然合之彖傳究未盡協今一遵朱子一隂一陽自姤復之說又稱宋元以來易圗不下數千於四聖人之精義全無干涉今一概不録止縷晰朱子各圖之義而圖仍不載云云全書宗㫖具見於斯較之分門別戶尊一先生之言而先儒古義無不曲肆掊擊者其識量相去逺矣其書軾存之日未及刋行乾隆丁巳兩廣總督鄂彌逹始為校付剞劂恭呈
　　御覽蒙
　　皇上篤念舊學
　　親灑宸翰弁於編首稱其簡而當博而不支鈎深探賾而不鑿蓋玩之熟故擇言也精體之深故析理也密
　　天藻表揚昭垂日月非惟是書仰托以不朽即天
　　下萬世伏繹
　　聖謨亦均能得讀易之津梁窺畫卦之閫奧曉然知所向方也又豈獨軾一人之幸哉乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





