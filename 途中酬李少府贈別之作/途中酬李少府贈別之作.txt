
西上逢節換，東征私自憐。 
故人今臥疾，欲別還留連。 
舉酒臨南軒，夕陽滿中筵。 
寧知江上興，乃在河梁偏。 
行李多光輝，札翰忽相鮮。 
誰謂歲月晚，交情尚貞堅。 
終嗟州縣勞，官謗復迍邅。 
雖負忠信美，其如方寸懸。 
連師扇清風，千里猶眼前。 
曾是趨藻鏡，不應翻棄捐。 
日來知自強，風氣殊未痊。 
可以加藥物，胡為輒憂煎。 
驅馬出大梁，原野一悠然。 
柳色感行客，雲陰愁遠天。 
皇明燭幽遐，德澤普照宣。 
鵷鴻列霄漢，燕雀何翩翩。 
余亦愜所從，漁樵十二年。 
種瓜漆園裡，鑿井盧門邊。 
去去勿重陳，生涯難勉旃。 
或期遇春事，與爾復周旋。 
投報空回首，狂歌謝比肩。

