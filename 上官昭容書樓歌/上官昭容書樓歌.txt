漢家婕妤唐昭容，工詩能賦千載同。
自言才藝是天眞，不服丈夫勝婦人。
歌闌舞罷閒無事，縱恣優游㺯文字。
玉樓寳架中天居，緘奇秘異萬卷餘。
水精編帙綠鈿軸，雲母搗紙黃金書。
風吹花露清旭時，綺忩高掛紅綃帷。
香囊盛煙繡結絡，翠羽拂案青琉璃。
吟披嘯卷終無已，皎皎淵機破研理。
詞縈彩翰紫鸞迴，思耿寥天碧雲起。
碧雲起，心悠哉，境深轉苦坐自摧。
金梯珠履聲一斷，瑤階日夜生青苔。
青苔秘空關，曾比羣玉山。
神仙杳何許？遺逸滿人間。
君不見，洛陽南市賣書肆，
有人買得《研神記》，紙上香多蠹不成，
昭容題處猶分明，令人惆悵難為情！

