
染白一爲黑，焚木盡成灰。
念我室中人，逝去亦不廻。
結髮二十載，賓敬如始來。
提攜屬時屯，契闊憂患災。
柔素亮爲表，禮章夙所該。
仕公不及私，百事委令才。
一旦入閨門，四屋滿塵埃。
斯人既已矣，觸物但傷摧。
單居移時節，泣涕撫嬰孩。
知妄謂當遣，臨感要難裁。
夢想忽如睹，驚起復徘徊。
此心良無已，遶屋生蒿萊。

