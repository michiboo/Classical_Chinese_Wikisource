獸中有人性，形異遭人隔。
人中有獸心，幾人能真識。
古人形似獸，皆有大聖德。
今人表似人，獸心安可測。
雖笑未必和，雖哭未必戚。
面結口頭交，肚裏生荊棘。
好人常直道，不順世間逆。
惡人巧諂多，非義苟且得。
若是效真人，堅心如鐵石。
不諂亦不欺，不奢復不溺。
面無吝色容，心無詐憂惕。
君子大道人，朝夕恆的的。
