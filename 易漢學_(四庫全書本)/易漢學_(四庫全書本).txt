　　欽定四庫全書　　　　　經部一
　　易漢學　　　　　　　　易類
　　提要
　　〈臣〉等謹案易漢學八卷
　　國朝恵棟撰是編乃追考漢儒易學掇拾緒論以見大凡孟長卿易二卷虞仲翔易一卷京君明易二卷干寳易附見鄭康成易一卷荀慈明易一卷其末一卷則棟發明漢易之理以辨正河圖洛書先天太極之學其以虞翻次孟喜者以翻別𫝊自稱五世𫝊孟氏易以鄭元次京房者以後漢書稱元通京氏易也荀爽別為一卷則費氏易之流派矣考漢易自田王孫後始岐為施孟梁邱三派然漢書儒林𫝊稱孟喜得易家𠉀陰陽災變書詐言田生且死時枕喜膝獨𫝊而梁邱賀疏通證明謂田生絶於施讐手中時喜歸東海安得此事又稱焦延夀嘗從孟喜問易京房以為延夀即孟氏學而翟牧白生不肯皆曰非也劉向亦稱諸易家説皆祖田何楊叔丁將軍大義畧同惟京氏為異黨則漢學之有孟京亦猶宋學之有陳邵均所謂易外別𫝊也費氏學自陳元鄭衆馬融鄭元以下遞𫝊以至王弼是為今本然漢書稱直長於卦筮無章句徒以彖象繫辭十篇文言解説上下經又隋志五行家有直易林二卷易內神筮二卷周易筮占林五卷則直易亦兼言卜筮特其爻象承應陰陽變化之説與孟京兩家體例較異合是三派漢學之占法亦約畧盡此矣夫易本為卜筮作而漢儒多參以占𠉀未必盡合周孔之法然其時去古未逺要必有所受之棟採輯遺聞鉤稽考證使學者得畧見漢儒之門徑於易亦不為無功矣孟京兩家之學當歸術數然費氏為象數之正𫝊鄭氏之學亦兼用京費之説有未可盡目為䜟緯者故仍列之經部焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










　　易漢學原序
　　六經定於孔子燬於秦傳於漢漢學之亡久矣獨詩禮二經猶存毛鄭兩家春秋為杜氏所亂尚書為偽孔氏所亂易經為王氏所亂杜氏雖有更定大較同於賈服偽孔氏則襍采馬王之説漢學雖亡而未盡亡也惟王輔嗣以假象説易根本黃老而漢經師之義蕩然無復有存者矣故宋人趙紫芝有詩云輔嗣易行無漢學𤣥暉詩變有唐風蓋實録也棟曽王父樸葊先生嘗閔漢易之不存也取李氏易解所載者參衆説而為之傳天崇之際遭亂散佚以其説口授王父王父授之先君先君於是成易説六卷又嘗欲別撰漢經師説易之源流而未暇也棟趨庭之際習聞餘論左右采獲成書七卷自孟長卿以下五家之易異流同源其説略備嗚呼先君無祿即世三年矣以棟之不才何敢輒議著述然以四世之學上承先漢存什一於千百庶後之思漢學者猶知取證且使吾子孫無忘舊業雲長洲恵棟
