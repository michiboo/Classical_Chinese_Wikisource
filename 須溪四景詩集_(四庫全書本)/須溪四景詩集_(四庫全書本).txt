　　欽定四庫全書　　　　　集部四
　　須溪四景詩集　　　　　別集類三〈宋〉
　　提要
　　〈臣〉等謹案須溪四景詩集四巻宋劉辰翁撰考晉宋以前無以古人詩句為題者沈約始有藩籬生幽渚詩以陸機塘上行句為題是齊梁以後例也沿及唐宋科舉始専以古句命題其程試之作唐莫詳於文苑英華宋莫詳於萬寳詩山大抵以刻畫為工轉相傚仿辰翁生於宋末故是集各以四時冩景之句命題春景凡六十三題詩七十二首夏景凡三十二題詩三十五首秋景凡四十題詩四十四首冬景凡十六題詩如題數所作皆氣韻生動無堆排塗飾之習在程試詩中最為髙格末附東桂堂賦一篇為劉端伯教子讀書而作此集殆亦授劉之子備科舉之用者歟乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總校官〈臣〉陸　費　墀












