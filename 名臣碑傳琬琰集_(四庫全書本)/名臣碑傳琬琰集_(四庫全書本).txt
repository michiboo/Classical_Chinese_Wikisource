　　欽定四庫全書　　　　史部七
　　名臣碑𫝊琬琰集　　　𫝊記類三〈縂録之屬〉提要
　　〈臣〉等謹案名臣碑𫝊琬琰集一百七巻宋杜大珪編大珪眉山人其仕不可考自署稱進士而序作於紹熙甲寅則光宗時人矣墓碑最盛於東漢別𫝊則盛於漢魏之間張晏註史記據墓碑知伏生名勝司馬貞作史記索隠據班固泗上亭長碑知昭靈夫人姓溫裴松之註三國志亦多引別𫝊其遺文佚事往往補正史所不及故講史學者恆資考證焉由唐及宋撰述彌䌓雖其間韓愈載筆不乏䛕言李䌓摛詞亦多誣説而其議論之同異遷轉之次序拜罷之嵗月則較史家為真故李燾作續通鑑長編李心𫝊作繫年要錄往往採用葢以此也顧石本不盡拓摹文集又皆㪚見互考為難大珪乃蒐合諸篇共為三集上集凡二十七巻中集凡五十五巻下集凡二十五巻起自建隆乾徳訖於建炎紹興大約隨得隨編不甚拘時代體製要其梗概則上集神道碑中集誌銘行狀下集別𫝊為多多採諸家別集而亦間及於實錄國史一代鉅公之始末亦約畧具是矣中和丁謂王欽若呂惠卿章惇曽布之類皆當時所謂姦邪而並得預於名臣其去取殊為未當然朱子名臣言行錄趙汝愚名臣奏議亦濫及於丁謂王安石呂惠卿諸人葢時代既近恩怨猶存其所甄別自不及後世之公此亦事理之恆賢者有所不免固不能獨為大珪責矣乾隆四十四年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀
