　　欽定四庫全書　　　　　經部八
　　四書劄記　　　　　　　四書類
　　提要
　　〈臣〉等謹案四書劄記四卷
　　國朝楊名時撰名時有周易劄記已著録是編乃其讀四書所記也大學不標古本之名亦不顯言古本改本之是非而皆用李光地古本之説故其首條曰文貞公以知止屬志學以靜安屬主敬能慮能得屬致知力行知所先後為知本知至此解確不可易其以格物為明善不取王守仁格庭前一竹之説亦不主朱子補傳之説論語如謂之呉孟子句及非禮勿視四句雖以時文為説而大致主於闡明義理多所心得中庸立論亦多切實如雲鬼神之為徳章以前説子臣弟友妻子父母忽然説到鬼神似乎隠怪不知如何接逗曰宗廟社稷即人倫之極致處不説到此如何得完人倫分量又雲無聲臭即以無極言之亦無弊然卻落空不如以天無心而成化言之又雲無聲無臭謂天命本然莫説入於元妙其宗㫖可見孟子一卷最簡畧疑其未成之書然總非近時講章所有也乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　　官　〈臣〉　陸　費　墀






