　　欽定四庫全書　　　　　集部十
　　尊前集　　　　　　　　詞曲類二〈詞選之屬〉提要
　　〈臣〉等謹案尊前集二巻原本不著撰人名氏前有萬厯間嘉興顧梧芳序雲余愛花間集欲播傳之而余斯編第有類焉似即梧芳所輯故毛晉亦謂梧芳採録名篇釐為二巻而朱彝尊跋則謂於吳下得吳寛手抄本取顧本勘之詞人之先後樂章之次第靡有不同因定為宋初人編輯考宋張炎樂府指迷曰粵自隋唐以來聲詩間為長短句至唐人則有尊前花間集似乎此書與花間集皆為五代舊本然陳振孫書録解題歌詞類以花間集為首注曰此近世倚聲填詞之祖而無尊前集之名不應張炎見之而陳振孫不見彝尊定為宋本亦未可盡憑疑以傳疑無庸強指且就詞而論原不失為花間之驂乗玩其情采足資沾溉亦不必定求其人以實之也乾隆四十六年正月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










