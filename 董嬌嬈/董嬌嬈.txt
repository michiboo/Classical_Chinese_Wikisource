↑ 《玉臺新詠·卷一》
洛陽城東路　　桃李生路傍
花花自相對　　葉葉自相當
春風東北起　　花葉正低昂
不知誰家子　　提籠行採桑
纎手摺其枝　　花落何飄颺
請謝彼姝子　　何為見損傷
高秋八九月　　白露變為霜
終年會飄墮　　安得久馨香
秋時自零落　　春月復芬芳
何時盛年去　　懽愛永相忘
吾欲竟此曲　　此曲愁人腸
歸來酌美酒　　挾瑟上高堂

