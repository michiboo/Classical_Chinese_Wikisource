
馬士英特舉阮大鋮
阮大鋮，字集之，號圓海；懷寧人。天啟時，為太常少卿。以魏黨，思廟欽定「逆案」禁錮。大鋮本士英之房師；既被廢，寄居金陵，與孔昭、士英及太監李承芳交密。士英撫宣大，以總監王坤論罪。及周延儒再相，大鋮、士英同饋萬金求復官，奪於物議，僅起士英兵部左侍郎，提督鳳陽：此崇禎壬午四月也。至是，士英思所以酬之；孔昭殿爭，因士英而發也。
六月初六日（壬戌），士英奏：『冒罪特舉知兵之阮大鋮，當赦其往罪，即補臣部右侍郎』；許之。時士英乘高宏圖督漕未入，即自擬旨：『賜冠帶陛見』。舉朝大駭。
初八日（甲子），高宏圖曰：『大鋮可用，必須九卿會議』。士英曰：『會議，則大鋮必得用』。宏圖曰：『臣非阻大鋮；舊制：京堂必會議，乃於大鋮更光明』。士英曰：『臣非受其賄，何所不光明』？宏圖曰：『何必受賄；一付廷議，國人皆曰賢，然後用之耳』。宏圖出，即乞休。姜曰廣「辭歸疏」云：『臣前見文武紛競，既慚無術調和；近見「逆案」掀翻，又愧無能豫寢。遂使先帝十七年之定力，頓付逝波；陛下數日前之明詔，竟同覆雨。梓宮未冷，增龍馭之淒涼；制墨未幹，駭四方之聽聞。惜哉維新！遂有此舉。臣所惜者，朝廷之典禮；所畏者，千秋之清議而已』！
初九日（乙丑），士英為大鋮奏辯；言『魏忠賢之逆之非闖賊可比』。且力攻宏圖、曰廣、呂大器諸人護持局面；謂『於所愛而登之天者，即曰先皇帝原無成心也；於所忌而錮之淵者，即曰先皇帝定案不可翻也。其妄莫甚』！
十一日（丁卯），給事中羅萬象奏曰：『輔臣薦用大鋮，或以愧世無知兵者；然而大鋮實未知兵，恐「燕子箋」、「春燈謎」即枕上之陰符而袖中之黃石也。伏望許其陛見，以成輔臣吐握之意；禁其復用，以杜邪人覬覦之端』。御史詹兆恆奏曰：『欽案諸人久圖翻局，幸先帝神明內斷，確不可移；陛下蹕駐龍江，痛心先帝異變，與諸臣抱頭痛哭！百姓遂莫不灑血捶胸，願思一報。近聞燕、齊之間，士紳皆白衣冠，籲先帝而呼天；驅殺偽守，各守關隘。此誠先帝德澤在人、國憤非常有以激發其忠義耳。今梓宮夜雨，一壞未幹；太子、諸王，六尺安在？國仇未復，而忽召見大鋮，還以冠帶；豈不上傷在天之靈、下短忠臣之氣』？
十三日（己已），呂大器奏曰：『先帝血肉未寒，爰書凜若日星；而士英悍然不顧，請用大鋮！不惟視吏部如芻狗，抑且視陛下為弁髦』。又言：『近年溫、周擅權，老成雕謝；一時庸奸僨事，中原陸沈。皇上中興，一時雲蒸霞起；乃不意馬士英濁亂朝政！夫士英，非以賄敗問遣、借途知兵而為鳳督哉？乃挾重兵入朝，靦顏政地。南國從來藹藹，一唆撥而殿陛喑啞叱咤，藐主尊為贅旒矣。「逆案」一書，先帝定為亂賊大防。而士英拉大鋮於尊前，徑授司馬，布列私人；越其傑、楊文驄等有何勞績，倏而尚書、宮保、內閣？倏而金吾世蔭也』？郭維經奏：『「逆案」成先帝之手，今「實錄」將修，若將此案抹殺不書，則赫赫英靈，恐有餘恫，非陛下所以待先帝；若書之，而與起用大鋮對照，則顯顯今古未免少愆，並非輔臣所以愛陛下也！惟願陛下愛祖宗之法，因愛先帝，並愛先帝絲綸』！
十四日（庚午），兵部郎中尹民興言：『熹廟時崔、魏煽逆，士大夫喪恥忘君，幾成苞孽之固；遂至先帝末載天子下席，諸臣或匍伏而拜爵、或獻策以梯榮，皆忠孝不明之流禍也。申罪討逆，司馬職也。今抗顏堂上者，一「逆案」之阮大鋮；即行檄四方，何以消跋扈將軍之氛？古者破格求才，惟曰使貪、使詐，不曰使逆。「逆案」可翻，崔、魏亦可恤，周、鐘諸逆皆可使才宥過矣』！
十七日（癸酉），御史左光先言：『阮大鋮線索逆黨野子傅應星，殺臣兄光斗及魏大中、楊璉；士英冒罪特舉，明知無復有罪之者。皇上不改先帝之政，臣忍忘不共之仇耶』？
十八日（甲戌），詹兆恆進魏黨欽案原本，御史陳良弼諫阻勿翻「逆案」。時懷遠侯常廷齡、太僕少卿萬元吉、御史王孫蕃等各言「逆案」不可翻、大鋮不可用；俱不聽。馬士英自辯在兵言兵；上慰士英，切責科道。
「甲乙史」云：『阮大鋮於六月初八日入見，備陳見枉之由』。「編年」云：『大鋮召對，具聯絡、控扼、進取、接應四策，又陳「長江兩合、三要、十四隙」，俱稱旨；竟用為江防兵部尚書』。
九月初一日，柳祚昌催補阮大鋮官，即命添註兵部右侍郎；仍禁朝臣不得把持阻諫。劉宗周云云，上切責之。
黃澍笏擊馬士英背
黃澍，字仲霖；徽州人。丙子舉浙闈，丁丑登進士；授河南開封推官。以固守功，擢御史，巡按湖廣；監左良玉軍。
甲申宏光立，六月二十日（丙子），澍同承天守備太監何誌孔入朝，求召對。既入見，澍面糾馬士英權奸誤國，淚隨語下。上大感動，顧高宏圖曰：『黃澍言言有理，卿識之』！召入御座前，澍益數其罪；士英不能辯一語。誌孔復前佐澍，言士英無上諸事。秉筆太監韓贊周叱誌孔退，曰：『御史言事是其職；內臣操議，殊傷國體』。士英亦跪求處分；適跪澍前，澍以笏擊其背曰：『願與奸臣同死』！士英號呼曰：『陛下視之』！上搖首不言；良久，謂澍曰：『卿且出』！贊周命執誌孔；上私諭贊周云：『馬閣老宜自退避』！士英遂稱疾，盡移直廬器具以出。以金幣分饋福邸舊閹田成、張執中兩人，向上泣曰：『皇上非馬公不得立；若逐馬公，天下皆議皇上背恩矣。且馬公在閣，諸事不煩皇上；可以優閑自在。馬公一去，誰復有念皇上者』？上默然；田成即諭士英疾趨入直。隨有旨：『何誌孔本當重處，首輔亟為求寬，具見雅度；姑饒他為民』。謠曰：『要縱奸，須種田；欲裝啞，莫問馬』！
黃澍論馬士英十大罪
奸督有十可斬之罪，謹詳列以求聖斷、以質公論事。
痛自亂賊猖狂，宗社失守。幸皇上應運中興，大張撻伐。臣小臣也，緘口茍容，豈不自保祿位！顧臣受國厚恩，稟性剛烈，不顧利害，致捋虎須。臣今日言亦死，不言亦死；言則馬士英必殺臣，不言而茍且偷生，臣不死於賊、必死於兵。均之死也，臣敢冒死言之。奸督自任數年以來，有功無罪，臣謂可斬之罪有十焉。
鳳陵一壞土，國家發祥之地；士英受知先帝，自宜生死以之。巧卸重擔，居然本兵；萬世而下，貽皇上以輕棄祖宗之名：是謂不忠。不忠者，可斬也。
國難初定，人辦必死之志，為先帝復仇。士英總督兩年，居肥擁厚，有何勞苦？明聖之前，動雲勞苦多年：是謂驕蹇。驕蹇者，可斬也。
奉命討獻，而足未嘗跨出蘄、黃一步；奉命討闖，而足未嘗跨出壽春一步。耽延歲月，以致賊勢猖狂，不可收拾：是謂誤封疆。誤封疆者，可斬也。
獻賊兵部尚書周文江引賊破楚省，教獻下江南；及左鎮恢復蘄、黃之後，周文江□金朝以入而參將之薦夕以上：朦朧先帝，□禍地方：是謂通賊。通賊者，可斬也。
市棍黃鼎無以報德，用其參謀馮應庚私鑄闖賊銀印一顆，上篆「果毅將軍印」，託言奪自賊手，飛報先帝；士英蒙厚賞，黃鼎等俱加副將。今麻城士民有「假印不去、真官不來」之謠：是謂欺君。欺君者，可斬也。
皇上中興，人歸天與。士英□施然以為「非我莫能為」；始而居功，後必蔑上：其目中無朝廷久矣。金陵之人有「若要天下平，除非殺了馬士英」之謠：是謂失眾亡等。失眾亡等者，可斬也。
生平至汙、至貪，清議不齒。幸以手足圓滑，偶脫名於「逆案」。其精神滿腹，無日忘之；一朝得志，遂特薦同心逆黨阮大鋮。大鋮居朝為逆賊、居家為匪類，三尺之童見其過市，必唾罵之。士英首登啟事，對人云：『我要操朝權，必先自用大鋮始』。魏黨貽禍，至今為烈；敢於蔑侮前朝，矯誣先帝。跡其所為，恨不起逆黨於地下而與之同謀：是謂造叛。造叛者，可斬也。
減克兵糧，家肥兵瘦；平素不能行恩，臨事豈能用武！一旦有急，挾君父而要之；借皇上之名，為請罪之夤緣。在各鎮忠義自奮，人人願報明主；皇上念民間勞苦，破格殊恩。士英動云：『都是我在皇上面前奏的』。「善則歸君」，其義謂何？是謂招搖騙詐。招搖騙詐者，可斬也。
宸居寥落，長江浩浩；士英不聞嚴禦警蹕，緊防江流。而馬疋、兵械劄營私居，以防不測；以保金帛何其智？以守陵園何其怯？以壯甲第何其橫？是謂不道。不道者，可斬也。
上得罪於二祖、列宗，下得罪於兆民百姓；舉國欲殺，犬彘棄余。以奸邪濟跋扈之私，以要君為賣國之漸：十可斬也。
士英有此十大罪，皇上即念其新功、待以不死，當削去職銜，責之速赴原任，廣聯聲援；庶可以慰祖宗在天之靈、謝億兆人之口。而奸狡日深、巧言狂逞，此豈一日可容於堯、舜之世哉！伏乞大奮乾綱，下臣言於五府、六部、九卿、科道從公參議。如臣一言涉欺，皇上即誅臣以為嫉功害能、衊誣大臣之戒；如臣言不謬，亦乞立誅士英以為奸邪誤國、大逆不忠者之戒。抑臣更有說焉：臣昨赴都，見吏部侍郎呂大器曾疏參士英，臣尚未見全抄；要之，大器亦非無罪人也。悻戾自用，反覆陰陽。臣曩在都門，與臺臣王燮曾交章參之；臣到九江，甚鄙其為人。昨士英指臣有黨，今必以臣黨大器為題；故為明白拈破。臣言官也，明知害之所在，與死為鄰；職掌所關，不敢不爭。士英即旦夕殺臣，臣甘之如飴矣。因補疏直陳顛末，字稍逾格；惟皇上幹斷施行！
七月初二日（丁亥），著黃澍星回地方料理恢復承、襄。時澍連上十疏，內多糾士英者。宏光不得已，屢諭其赴楚；乃去。總覽前後諸疏，逼真古名臣奏議，有膽、有識，落筆妙天下者也。然其侃侃而談，無少顧忌者，挾良玉以為重也；而士英之不敢遽斥澍者，亦畏良玉耳。不然，呂大器一參士英，即有旨『予告去』，或刑部逮問矣；亦何愛乎澍、何憚乎澍而縱之之楚耶？
黃澍辯疏
七月二十二日（丁未），黃澍辯馬士英見誣疏云：『麻城劣生周文江為獻賊兵部尚書，引獻賊破省。有錦衣遣戍劉僑托文江進美妾、玉杯、古玩數萬金於獻，即用僑為錦衣大堂。比左良玉恢復蘄、黃，僑削髮、私遁；尋送赤金三千兩、女樂十二人於士英。今年四月，士英委黃鼎署印麻城，麻城洶洶幾亂。鄉紳請臣彈壓，僑獻銀三千兩助軍；臣批云：「正苦無糧，真可愧挾資以媚賊者。仰即收貯」！臣言隱而諷矣。既還武昌，黃鼎代為解銀一千兩、玉帶二圍、殊冠一頂；臣又批云：「軍中無婦人，何用珠冠？大功未成，不須玉帶。仰即變價濟餉』。臣巡方衙門收支，皆有司存。士英以僑私書為言，試命將臣原書呈覽，則清濁立見矣』。
九月二十六日（辛亥），楚宗朱盛濃疏誣黃澍毀制、辱宗、貪賄、激變；士英喜，擢盛濃池州府推官。內批：『逮澍刑部提問』。澍不至。
十月初八日（壬戌），黃澍奏辯；內皆：『朱盛濃害非剝膚，何至千里叩閽』？
逮澍而澍不至，士英之權勢不能行於南楚之臣矣。次年良玉舉兵之事，已兆於此。
附記：乙酉大兵下徽州，閩相黃道周拒於徽州之高堰橋；自晨至暮，斬獲頗多。澍以本部邑人習知橋下水深淺不齊，密引大清騎三十由淺渚渡，突去閩兵後；驟見駭甚，遂潰。徽人無不唾罵澍者。後官於閩，謀搗鄭成功家屬以致邊患，遂罷。
朱統{金類}誣詆姜曰廣
七月二十六日（辛亥），南昌建安王府鎮國中尉吏部候考朱統{金類}上書，誣詆大學士姜曰廣穢跡，定策時顯有異志；詞連史可法、張慎言、呂大器等。蓋馬士英欲擠可法以獨居定策之功、劉孔昭欲去可法以專任田仰，為一網打盡之計；阮大鋮屬草，授統{金類}上之。疏入，高宏圖票擬『究治』。上坐內殿，召輔臣入；上厲聲曰：『統{金類}吾一家，何重擬也』！且責宏圖疏召可法還朝為非是。宏圖抗辯，士英獨默。上每語必左顧田成，明有指授者。
二十九日，朱統{金類}參姜曰廣謀逆；高宏圖、姜曰廣皆引疾杜門。禮科給事袁彭年駁奏曰：『祖制：中尉奏請，必先具啟親王參詳可否，然後給批齎奏。若候吏部，則與外吏等；應從通政司封進。今何徑、何竇，直達御前？微刺顯攻，捕風捉影；陛下宜加禁戢。臣，禮垣也，事涉宗藩，皆得執奏』。不問。通政司劉士禎言：『曰廣勁骨戇性，守正不阿；居鄉立朝，皆有公論。統{金類}何人？揚波噴血、掩耳盜鈴，飛章越奏，不由職司；此真奸險之尤者，豈可容於聖世』！皆不聽。
劉澤清捏四鎮公疏糾姜曰廣、劉宗周謀危社稷；朱統{金類}復訐奏姜曰廣、雷演祚、周鑣，其疏仍出阮大鋮草。馬士英擬旨：『逮演祚、鑣等』。時演祚居憂，僑金陵；鑣為大鋮最恨人。有自比於孔昭者，顯示辣手於同邑大僚，一時陰擠；而士英借是以迫宏圖、曰廣之去耳。
陸朗、黃耳鼎疏攻姜曰廣、徐石麒、劉宗周結黨欺君、把持朝政，無人臣禮；曰廣、石麒、宗周尋各予告而去。戶科吳適疏言：『曰廣、宗周歷事五朝，貞心亮節，久而彌勁；應亟賜留』。不聽。
熊汝霖論異同恩怨
吏科熊汝霖言：『臣觀目前大勢，即偏安亦未可穩。「兵餉戰守」四字，改為「異同恩怨」四字；朝端之上，元黃交戰。即一、二人之用舍，而始以勛臣，繼以方鎮。固圉恢境之術，全然不講；惟舌鋒筆鍔之是務，真可笑也。且以匿帖而逐舊臣矣，俄又以疏藩而參宰輔矣，繼又喧傳復廠衛人心皇皇矣。輔臣曰廣忠誠正直，海內共欽；乃麼麼小臣，為誰驅除？聽誰主使？且聞上章不由通政，結納當在何途？內外交通，飛章告密；墨敕斜封，端自此始。事不嚴行詰究，用杜將來，必至廠衛之害：橫者藉以樹威、黠者用以牟利，人人可為叛逆、事事可作營求。縉紳慘禍，所不必言；小民雞犬，亦無寧曰：此尚可為國乎？先帝十七年憂勤，曾無失德；而一旦受此奇慘，止有廠衛一節，未免府怨臣民。今日締造之初，如育嬰孩，調護為難；豈可便行摧折？陛下試思先朝之何以失，即知今日之何以得？始先帝篤念宗藩，而聞寇先逃，誰死社稷？保舉換授，盡是殃民；則今何以使躍冶不萌而維城有賴？先帝隆重武臣，而死綏敵愾十無一二，叛降跋扈肩背相踵；則今何以使賞罰必當而惠威易行？先帝委任勛臣，而官舍選練一任飽颺，京營銳卒徒為寇籍；則今何以使父書有用，客氛是屏？先帝簡任內臣，而小忠小信原無足用，開門延敵且噪傳門；則今何以使柄無旁操而恩有餘地？先帝擢用文臣，而邊才督撫誰為捍禦，超遷宰執羅拜賊廷；則今何以使用者必賢而賢者必用』？疏入，士英票旨云：『這廝指朕為何如主？重處；姑罰俸三月』。
九月初九日，姜曰廣致仕回籍。十月二十日，予統{金類}京官，尋補行人；以疏逐曰廣也。統{金類}曰：『須還我總憲』！
吳適陳維新五事
吳適上言維新五事：『一曰信詔旨：朝廷之有絲綸，所以彰示臣民，俾知遵守。邇因事變錯出，前後懸殊。用人之途，始慎而繼以雜；誅逆之典，初嚴而終以寬。禁陳乞矣，而矜功、誦冤者章日上；重爵賞矣，而請蔭、乞封者望日奢。鎮帥屢責進取，而逡巡不前；軍需頻督轉輸，而庚癸如故。欲斯畫一，宜重王言。今後凡奉明旨，務俾上作而臣下盡遵，毋致遊移。一曰核人才：人才為治道所從出，將為其終、先謹其始。頃者，典籍無稽，錢神有徑，人思躍冶。初仕輒冀清華，官多借題行間；每增監紀，膻逐之謀愈切、卸擔之術偏工。起廢而薰蕕並進，懸缺則暮夜是求；以致薦牘日廣、啟事日勤。今後求才務寬、用人務覈，寧重嚴於姑進，毋進恨於僨轅。一曰儲邊才：將帥之略，豈必盡出武途；如唐之節度，文武兼用而內外互遷，蓋儲之者素耳。請飭中外蓬蓽之彥，非韜鈐之略勿講；辟舉之選，非軍旅之才勿登。技勇騎射日日請求，共激同仇，以振積懦。一曰伸國法：陷北諸臣已有定案，但恐此輩輦金求翻。既以寬其不死者，昭皇上之浩蕩；尤當以繼其覬用者，明臣子之大防。一曰明言責：祖宗設立六垣，與六部相表裏；是故糾彈之外，復有抄參。補闕拾遺，務期殫慮。倘掖垣僅取充位，則白簡止貴空懸；則抄發本章，一胥吏事：豈先王設官意哉！望陛下亟進讜言，見諸施行；毋致批答徒勤，而實效罔著，所裨非淺』。疏入，不省。
馬嘉植陳立國本
吏科馬嘉植陳立國本事：『一、改葬梓宮；一、迎養國母；一、訪求東宮、二王；一、祭告燕山陵寢。在君父力自貶損，尊養原非樂受；在臣子痛加悔艾，富貴豈所相期！茅茨雖陋，可勿翦也；有以勞人費財導者，勿聽。經武以外，亦可概節也；有以處優晏衍進者，勿聽』。
賀世奇言慎行賞
刑部侍郎賀世奇上言刑賞宜慎：『如吳三桂奮勇血戰，李、郭同功，拜爵方無愧色。若夫口頭報國，豈其遂是幹城；河上擁兵，曷不以之敵愾？恩數已盈，勛名不立，冒濫莫甚』！疏上，俱報聞而已（「遺聞」載賀世壽）。
李謨奏明臣誼
國子監典籍李謨奏曰：『今日諸臣能刻刻認先帝之罪臣，方能紀常勒卣，蔚為陛下之功臣。日者廟廷之爭，幾成哄市；恐傳聞遐邇，不免開輕視朝廷之意。原擁立之事，皇上不以得位為利，諸臣何敢以定策為名；而甚至輕加鎮將，於義未安。鎮將事先帝，未聞收桑榆之效；事陛下，未聞彰汗馬之績。按其實，亦在戴罪之科；而予之定策，其何以安？倘謂勸進有章，足當夾輔；抑以勖勉敵愾，無嫌溢稱。然而名實之辨，何容輕假！夫建武之鄧禹，猶懸受任無功；唐肅宗之郭子儀，尚自詣闕請貶。願陛下敕諭諸大臣：立志以倡率中外，力圖贖罪；必大慰先帝殉國之靈，庶堪膺陛下延世之賞。至一概勛爵，俱應辭免，以明臣誼。至於絲綸有體，勿因大僚而過繁；拜下宜嚴，勿因泰交而稍越；繁纓可惜，勿因近侍而稍寬：然後綱維不墮而威福日隆也』。
陳子龍請廣忠益、慎名器、用賢勿二
兵科給事中陳子龍疏請「廣忠益」謂：『當黃道周觸忌權佞，構陷至深；先帝震怒，禍將不測。群工百官相戒結舌，獨塗仲吉以孤童擔囊走萬里外，上書北闕；予杖下獄。獄吏希迎，拷掠荼酷；至死不屈，以明道周之冤。此雖王調貫械以訟李固、杜仲殺身以救李雲，亦不過是。幸先帝聖明，得以俱免。憲臣劉宗周昔以廷諍去國，孝廉祝淵毅然請留；先帝已輕議罰。迨後奸臣挑激，復征檻軍；雖與仲吉得禍輕重有殊，然為國惜賢，捨生取義，其揆一也。當仲吉赴戍之時、祝淵征逮之日，臣皆得與接對。仲吉凝靜深遠，絕不以立名自喜；祝淵謙抑溫恭，惟出位引咎。間有投贈，錙銖不納。若置之臺諫之班，必有以上補袞職、下剔奸邪』。
「遺聞」云：『以兵部侍郎解學龍疏薦，內批：「升原任戶部主事葉廷秀為都察院堂上官，監生塗仲吉、生員諸永明為翰林院待詔」。蓋廷秀、仲吉、永明者皆俠節士，先帝時申救道周下獄杖戍者也』。「甲乙史」云：『七月二十六日（辛亥），仲吉、永明並授待詔』。
子龍又疏請「慎名器」謂：『陛下間關南返，從官幾何？衛士奄尹寥寥無幾。今大位既登，來者何眾！不遏其流，何所底止。必將人誇翼贊之功，家切從龍之念；傷體害政，非國之福。夫勸功誘善，惟在爵賞；一為輕濫，後將無極。豐沛故人、文墨小吏，自昔為嫌；朱紫盈門、貂蟒滿座，尤乖國典。立政之始，惟願陛下慎持之！嗣後果系服勞有功，但當賞之金帛、不應授以爵位，以貽「曹風」「不稱」之譏、犯「大易」「負乘」之戒』！
又疏請「用賢勿二、爵人宜公」：『一在憲臣之宜召也：憲臣老成清直，海內盡知。今入國門，寄居蕭寺，不得一望天顏。在陛下以方諭大臣和衷共濟，恐憲臣戇直，奏對之際，復生異同。然臣以陛下「疑畏君子」之機，從此而生，恐君子有攜手同歸之志；黃道周之流，皆躑躅而不前矣。陛下誰與共濟天下哉？一為計臣之特用也：計臣清端敏練，百僚所服。但古制爵人於朝，與眾共之。墨敕斜封，覆轍可鑒！萬一異日有奸邪乘間、左右先容，銓司不及議、宰輔不及知，而竟以內降出之。臣等不爭，則幸門日開；臣等爭之，則已有前例。立國之始，臣願陛下慎持之也』。
疏入，俱不聽。
疏內「憲臣」疑指劉宗周，而「計臣」則指江陰張有譽也。「甲乙史」云：『七月二十五日（庚戌），戶部尚書周堪賡久不到仕，中旨傳升吏部侍郎張有譽為戶部尚書大學士。高宏圖以不經會推繳命；得旨：「特用出自朕裁」。蓋有譽清慎，為人所稱；馬士英藉以開傳升之幸門，為阮大鋮地也。吏部給事中章正宸封還中旨，力爭；不聽。故姜曰廣、陳子龍諸君子俱極論之學。
姜曰廣論中旨
祖宗會推之典，立法萬世無弊；斜封墨敕，覆轍俱在。臣觀先帝之善政雖多，而以堅持「逆案」為盛美；先帝之害政亦間出，而以頻出中旨為亂階。用閣臣內傳矣，用部臣、勛臣內傳矣，選大將、言官亦內傳矣。他無足數，論其尤者：其所得閣臣，則逢君殃民、奸儉刻毒之周延儒、溫體仁、楊嗣昌、偷生從賊之魏藻德等也；其所得部臣，則陰邪貪猾之陳新甲等也；其所得勛臣，則力阻南遷、盡撤守禦之李國楨也；其所得大將，則紈絝支離之王樸、倪寵輩也；其所得言官，則貪婪無賴之史{範土}、陳啟新也。凡此，皆力排眾議，簡自中旨者也；乃其後效亦可睹矣。且陛下亦知內傳之故乎？總由鄙夫熱心仕進，一見擯於公論，遂乞哀於內廷。線索關通，中自有竅；門戶摧折，巧為之詞。內廷但見其可憐之狀、聽其一面之詞，遂不能無聳動；間以其事密聞於上，又得上之意旨轉而授之。於是平臺召對，片語投機，立談取官，有若登場之戲。臣昔痛心此弊，亦於講藝敷陳；但以未及暢語，至今隱恨。先帝既誤，陛下豈堪再誤哉！
天威在上，密勿深嚴；臣安得事事而爭之。但願陛下深宮有暇，溫習經書，間取「大學衍義」、「資治通鑒」視之；如周宣、漢光之何以竟恢遠烈？晉元、宋高之何以終狃偏安？武侯之出師南蠻，何惓惓以「親君子必遠小人」為說？李綱之受命禦敵，亦何以切切「信君子勿問小人」為言？茍能思維，必能發明聖性。陛下與其用臣之身，不若行臣之言；不行其言而但用其身，是猶獸畜之以供人力俎也！

吳適請憂勤節愛
戶科吳適疏請「憂勤節愛」。言：『國恥未雪，陵寢成墟；豫東之收復無期，楚、蜀之摧殘彌甚。舊部草創，一事未舉；萬孔千瘡，憂危叢集。又況畿南各省，到處旱災；兼之臣鄰消長多虞、將帥元黃構釁。伏惟陛下始終競惕，兼仿祖制：早、午、晚三朝勤禦經筵而諮時政；親近儒臣，朝期無更傳免。而又躬崇儉約，尚茅茨而省工作、嚴爵賞而重名器；錙銖必恤，俾佐軍興。諸凡無藝之徵，一概報罷；被災之地，確覈酌緩。墨吏必懲，蠹胥必殛。根本之計，孰大於此』！
沈胤培請立中宮、舉經筵、定朝儀
禮科沈胤培疏請「立中宮、舉經筵、定朝儀」謂：『今永巷無脫簪之儆，崆峒鮮問道之謨。瀕笑或假借於從龍，而簾遠堂高之義不著；是非或混淆於市虎，而陰陽消長之關可虞！陛下誠思此身為祖宗付託之身，先帝之大仇一日未復，即九廟之神靈一日怨恫。而正朝廷以正百官、正萬民，先自宮闈始；則選立中宮為第一義。經筵業奉明旨，尤祈汲汲舉行。或召詞臣詢經史、或召部臣考政治，而時令臺諫之臣陳得失。宮中萬幾之暇，披覽「資治通鑒」及本朝「寶訓」等書，以知前代興亡之跡、祖宗致治之由。至於朝儀多闕，大典未光：如朝門不應奏樂而奏樂，各衙門應奏事而不奏事。凡若此類，並宜申飭』。
章正宸論銓政
吏科章正宸指陳銓政：『一、名器宜慎：定策者既懋厥賞，其餘人自請敘，則十倍增官。輦金不供刻印，寧免瓜果之誚！一、職掌宜專：用人獨歸吏部；今有咨送者、有薦拔者、有徑自奏討者，冢臣所職幾何？一、封疆宜肅：文武共寄封疆，不斬誤國之臣，不激報國之氣。一、廢臣宜飭：爵重則人乃勸，法守則士知恩。累累起廢，不自靜聽；豈不聞律有「罷吏不入國門」乎』（「甲乙史」）？
宋劼疏略

監軍僉事宋劼上言：『臣民茍安江界，恐非所以保江界；諸臣茍存富貴，恐非所以保富貴也』。又言：『人生止有此時日、人身止有此精神。古賢惜分陰，運甓舞雞，皆勞筋骨於有用』。

祁彪佳請革三弊政
御史祁彪佳疏論時政謂：『洪武初，官民有犯，或收系錦衣衛。高皇帝因有非法淩虐，二十年遂焚其刑具，移送刑部審理：是祖制原無詔獄也。後乃以鍛煉為功、以羅織為事，雖曰朝廷之爪牙，實為權奸之鷹狗。口詞從迫勒而來，罪案聽指揮而定；即舉朝盡知其枉，而法司誰雪其寬！酷慘等於來、周，平反從無徐、杜：此詔獄之弊也。洪武十五年，改鑾儀司為錦衣衛，專掌直駕、侍衛等事；未嘗有緝事也。迨後東廠設立，始有告密之端：用銀而打事件、得賄而鬻刑章；飛誣多及善良，赤棍立成巨萬。招承皆出於弔拷，怨憤充塞於京畿。欲絕苞苴，而苞苴托之愈盛；欲究奸宄，而奸宄未能稍清：此緝事之弊也。若夫刑不加大夫，原祖宗忠厚立國之本；乃夫逆瑾用事，始有去衣受杖者。刑章不歸司政，撲責多及直臣；本無可殺之罪，乃致必殺之刑。況乎朝廷徒受拒諫之名，天下反歸忠義之譽。蓋當血濺玉階、肉飛金陛，班行削色，氣短神搖；即恤錄隨頒，已魂驚骨削矣。是豈明盛之休風，大失君臣之分誼：此廷杖之弊也。伏乞陛下嚴行禁革』！
袁彭年請革廠衛
八月初七日，禮科袁彭年疏言：『高皇帝時，不聞有廠。相傳文皇帝十八年始立東廠，命內官主之；此不見正史。惟大學士萬安行之，亦不聞特以緝事著。嗣後一盛於成化。然西廠汪直、逾年輒罷；東廠尚銘，有罪輒斥：當時不得稱純治矣。再盛於正德。邱聚、谷大用等相繼用事，皆倚逆瑾煽虐；釀十六年之禍，天下騷然。一盛於天啟。逆魏之禍，幾危社稷：近事之明鑒也。自此而外，列聖無聞。夫即廠衛之興廢，而世運之治亂因之。頃先帝朝亦嘗任廠衛訪緝矣，乃當世決無不營而得之官，中外亦有不脛而走之賄。故逃網之方，即從密網之地而布；作奸之事，又資發奸之人以行。始猶帕儀交際，為人情所有之常；後乃贓賄萬千，成極重莫返之勢。豈非以奧援之途愈秘而專，傳送之關愈曲而費乎？究竟刁風所煽，官長不能行法於胥吏、徒隸可以迫脅其尊上，不可不革』。疏入，上責其狂悖沽名；降三級，外調浙江按察司照磨。
陳子龍疏略
十八日，兵科陳子龍言：『中興之主，莫不身先士卒，故能光復舊物。陛下入國門再旬矣，人情泄沓，無異昇平之時；清歌漏舟之中、痛飲焚屋之下：臣誠不知所終矣！其始皆起於姑息一、二武臣，以至凡百政令，皆因循遵養；臣甚為之寒心也』！
史可法請行徵辟
史可法請行徵辟之法，以通銓政之窮；疏曰：『國家設四藩於江北，非為江左偏安計也。將欲立定根基，養成氣力；北則為恢復神京之計、西則為澄清關陜之圖，一舉而遂歸全盛耳。聖明在上，忠義在人；君父之仇恥特深，海宇之群心競奮。在師武臣，無不以滅賊復仇為念者。乘時大舉，掃蕩可期。特所慮者，兵戈擾攘之中，不復有百姓耳；無百姓，何利於有疆土。故此時擇吏不緩於擇將，而救亂莫先於救民。所謂得一賢守，如得勝兵萬人；得一賢令，如得勝兵三千人：正今日之謂也。然而今日之守令難言；雖以前北都未陷，求牧方殷，非不有破格之升除，何曾收得人之實效。地有難易、缺有炎冷，無所不用其營避。而兵荒破殘之區，卒舉而授之庸人，此豈白面書生所能勝任？目今人才告乏、資格為拘，東南缺員正自不少，安能復填西北之缺，使無致嘆於晨星；則銓選法窮，不得不改為徵辟。往時保舉多系慕膻，故捷足蠅營，真才裹足。今西北則危地也，危則人人思避；而真從君父起念，誓圖除凶雪恥垂功名於千載，乃始投袂而相從、請纓而奮起。臣以為宜仿保舉之法，通行省直撫按、司道及在京九卿、科道官，果有才膽過人、堪極危亂者，不拘資格，各舉一人，起送到京；資以路費，赴臣軍前效用，酌補守令缺員。二年考滿，平升善地；三年考選，優擢京曹。有靖亂恢疆、功能殊異者，立以節鉞京堂，用示酬勸。如各官避嫌不舉，即聽該科指參，重行罰治。若有壞才思逞，赴臣軍前者，驗其真才，一體錄用。再如江北、山東、河南一帶，有能保護一方、為民推服者，即系桑梓之邦，亦可權宜徑用。總求天恩破格，假臣便宜；決不敢濫用匪人，自誤進取。聞逆賊所至，常帶多人，得一州，即設一州官；得一縣，即設一縣官。小人不識順逆，為所用者恆多。況際國祚重新，賊寇垂盡；則必有桓桓德心之士，輻輳而翼中興。臣拭目望之矣』！
千古良法，所慮奉行非人，雜之以私，旋舉而旋廢耳。
李清奏國用不支
工科李清言：『天下秦、晉屬賊，燕、代屬清，兗、豫已成甌脫，閩、廣解京無幾；徽、寧力殫於安、蕪二撫，常、鎮用竭於京口二鎮。養兵上供者，僅蘇、松、江、浙。且昔以天下供天下，不足；今以一隅供天下，有餘乎？營建、儀器事事增出，其何支也』！
張捷論民心國運
十月十五日，張捷言：『先帝末造，民心、兵心、士子之心、將吏之心，無一不壞。要皆在廷諸臣之先壞，而種種因之。重賄所歸，使人不知有法紀。以科場為壟斷，以文字為糾連。舉貪官汙吏之所漁獵、豪紳悍士之所誑逼、憤帥驕兵之所淫掠，聚毒於民。民心既去，國運隨之；而慘禍及於先帝矣』！
按捷疏甚得當日情景；而立朝後，惟阿黨是徇，毒更甚焉。古人所以致慨於目睫也！
吏科奏計典
二十六日（庚辰），吏部張某奏：『近時位署無常、挨舉疊進，輦金覓穴，營求不止。如往歲之計典可翻，明歲之計可以不設矣』。
吳適陳日講、午朝二事
「補遺」云：十月朔，戶科吳適疏陳「昭事之實」：『一曰日講宜行：請敕定期，俾博聞有道之臣，朝夕左右稽詢經史，虛衷延納；更取「祖訓」、「大誥」諸書，時時省覽，以為蓍鑒。一曰午朝宜舉：俾閣部大臣以及臺垣散秩，鹹得躬膺清問：即於披對之餘，采疾苦以疏民隱、覈功罪以勸疆臣、明是非以黜邪佞』。疏入，不省。
遊有倫奏國事淆亂
十一月初二日（丙戌），御史遊有倫奏：『今日國事淆亂，不知禮義廉恥為何物。明知君子進退不茍，故以含沙之口，激之速去；甚至有常人所不忍道者，瀆於君父之前。其視皇上何如主乎！臺省中微有糾劾，則指為比黨；相戒結舌，真所謂「前有讒而不見、後有賊而不知」也』。
是時黃耳鼎、陸朗、朱統{金類}疏攻姜曰廣、徐石麒、劉宗周等，各予告去。故有倫奏此，可謂抗疏矣；不知句尤罵得馬奸一班小人好。
錢增請浚劉家河
戶科錢增疏請「備水利」言：『蘇、松、常、鎮、杭、嘉、湖七郡之水，以太湖為腹，以大海為尾閭，以三江入海為血脈。蓋自吳淞淹塞、東江微細，獨存婁江一派。而婁江之委七十里曰劉家河，乃婁江入海之道；東南諸水全恃此以歸墟，不至橫溢泛濫者，則帶水靈長之利也。元時，劉河最深，運艘、市舶走集於此。近口漲沙淤塞，於是東流之水，逆而向西；涓滴不入，灌溉無資。兼之歲歲旱魃，平疇龜坼，人牛立槁；雖復桔橰如林，何從乞靈海若？然此就旱暵言耳。萬一大浸嵇天，七郡洪流傾河倒峽，震澤不能受；散漫橫潰，勢必以七郡之田廬為壑，而城郭人民益不可問。東南數百萬財賦盡委逝波，其如國計何哉』？

蘇松巡按周元泰亦言劉家河急宜開浚，工部主事葉國華又疏請浚吳淞；俱下旨：『該部察議』（出「遺編」）。
史可法奏官多無益
史可法言：『今日江北有四藩、有督師、有撫按、有屯撫、有總督，不為不多矣。敵寇並至，曾何益毫末哉！臣近至揚州，一時集於城內者，有總督、有提督、有鹽科，酬應繁雜，府縣皆病。今又添監督，人人可以剝商，商本盡虧；新征不已，利歸豪猾。不足之害，朝廷實自受之』。
吳適論雲霧山
乙酉二月初六日，太監李國輔請往雲霧山開采；命馳驛去。給事中吳適疏言：『雲霧山，即名封禁山；縱橫數百里，北通徽、池，南連八閩，東抵衢、嚴，西界信州。唐、宋以來，每為盜藪。其間深谷窮淵，虎狼接述；險阻極目，無徑可攀。且地接祖陵龍脈，為神京右臂；歷朝禁止樵牧，「封禁」所由名也。英宗初年，遣官采木；於是地方訛棍在相煽惑，而狐假之輩因之攘奪小民，招引匪類，共肆劫掠；兼多內外官屬供億之費，數邑坐困，民不聊生。近山良民，遂鳥獸散。大盜鄧茂七等聚眾數萬，藉以為窟，攻城殺令；合四省兵力以討之，十四年乃戡定，奉旨「照舊封禁」：往禍蓋可鑒也。臣竊以界通四省，境地相岐，內阻峻嶺、外多絕谷，綿延重疊，篳路崎嶇；封禁既久，開鑿維艱：不便一。林莽高深，重嶂疊峰；毒蛇猛獸，生育繁滋。一旦開伐，奔突狂噬，傷人必多：不便二。邃深幽奧，迥絕恆區；水不通舟、陸難移運；縱使輸垂再出，疇令神輸？不便三。乘傳驛騷，有司困於供億，誰籌正賦？且吏胥假公行私，何所不至。而力田小民棄本逐末，消磨歲月；土田有荒蕪之慮，力役多死亡之憂：不便四。興朝舉動，天下仰望以卜安危。今以無益有害之事，而特遣重臣，搖動人心，傾危四省；垂之青史，貽譏後世：不便五。遠邇傳聞，必且蜂屯蟻聚，競營巢穴；居奇召禍，約束無力。是使盜賊復生而殺戮再見：不便六。況臣訊之老父，僉雲『此山地連陵寢，自正統初開伐，致傷地脈，遂釀土木之難，泄山川靈氣：不便七。舉此數端，有害無利；伏惟陛下采擇』！國輔亦疏請中撤，俱不許；馳視如適言，報罷。
國輔系大司禮韓贊周養子；贊周閹寺中正人也，傷心時事，杜門休沐。國輔時在宮中，每有所匡救；時人以張永目之，馬士英則視為眼中之釘。因屬所私，以開采事誑國輔，具疏請往；其實，士英竟不在開采也。國輔提督勇衛營操練禁旅，及奉命往浙，士英竟奪營篆，授其子馬錫；以乳臭兒綰兵柄，時事可知矣。適疏出，士英遂切恨之。
直言無諱，雖以此忤權相，身輕似葉而名重如山矣。
萬元吉疆事疏
太僕少卿萬元吉奏「疆事不堪再壞」疏曰：『臣待罪方郎，荷蒙簡命監軍江北。今陛辭前往，一得之愚，不敢不為皇上陳之。竊惟主術無過寬嚴，道在兼濟；官常無過任議，義貴相資。先皇帝初蒞海宇，懲逆黨用事，劉削元氣；委任臣工，力行寬大。諸臣狃之，爭意見之元黃、略綢繆之桑土。大患當前，束手無策。先帝震怒，一時宵壬遂乘間抵隙，中以用嚴之說：凡告密、廷杖、加派、抽練，新法備行。使在朝者不暇救過，在野者無復聊生。然後號稱振作，乃中外不寧，國家多故；十餘年小人用嚴之效，彰彰如是。先帝悔之，於是更崇寬大，悉反前規；天下以為太平可致。諸臣復思競賄賂、恣欺矇，每趨愈下；再攖聖怒，誅殺方興，宗社繼沒。蓋諸臣之孽，每乘於先帝之寬；而先帝之嚴，亦每激於諸臣之玩：則以寬嚴之用偶偏也。昨歲孫傳庭擁兵關中，識者以為不宜輕出，出則必敗；然已有逗撓議之者矣。賊既渡河，臣即與閣臣史可法、姜曰廣云：「急撤關寧吳三桂，俾隨路迎擊，可以一勝」；先帝召對，亦曾及此。然已有蹙地議之者矣。乃賊勢薰灼，廷臣勸南遷、勸出儲監國南都，語不擇音，亦權宜應爾；然已有邪妄議之者矣。由事後而觀，咸追恨違者之誤國；設事幸不敗，必共服議者之守經。天下事無全害、亦無全利，大率類是。當局者心怵無全利之害，誰敢違眾獨行；旁觀者偏見無全害之利，必欲強人從我！年來督撫更置，專視苞苴；封疆功罪，悉從意見：禦寇實著，概乎未講。國事因之大壞莫救，則以任議之途大畸也。臣敢直究前事之失，以為後事之鑒。伏祈皇上，留神省覽』！
禦寇全疏
萬元吉奏曰：『賊今被創入秦，挑精選銳，垂涎東南。轉盼秋深，若出漢、商，則徑抵襄城；出豫、宋，則直窺江北。兩處兵民，積怨深怒；於斯時民必爭迎賊以報兵，兵更退疑民而進畏賊。恐將士之在上遊者卻而趨下，在北岸者急而渡南。金陵重地，武備單弱，何以當此！臣入都將近十日，竊窺人情皆積薪厝火，安寢其上。居功者思為史冊之矯誣，見才者不顧公論之註射，舌戰徒紛，實備不講。一旦有急，不識諸臣置陛下於何地？得毋令三桂等竊笑江左人物，功非功而才非才乎？從來戰勝首稱廟堂，若使在廷無公忠共濟之雅，斷未有能立功於外者！伏乞皇上申諭中外大小臣工，宜洗前習，猛勵後圖；毋急不可居之功名，毋冒不可違之清議！捐去成心，收集人望；務萃眾誌，以報大仇。集群謀以制大勝，社稷身名並受其福矣』！
累朝闕典未行疏
萬元吉奏曰：『皇上前者恭謁孝陵，徐問懿文園陵所在，親為展拜；臣隨諸臣後，莫不手額斯舉實為三百年來未有盛事也。先臣楊守陳嘗議修「建文實錄」有云：「國可廢，史不可廢」。卓哉兩語，可稱要言不煩。宏治中，布衣繆恭伏闕上書，請復建文時故號，爵其後裔奉祀。時系恭獄，以聞於上；敬皇帝詔勿罪。夫滅曲直不載，不若直陳往事而示之以無可增加也；削廟號弗隆，不若引景帝故事，還懿文當日追尊故號，祀之園寢，而配以建文君也。二事並系大典，伏乞皇上敕下廷臣集議：「建文實錄」作何開局纂修？懿文故號、祀典作何釐正？若此舉告成，千秋萬世之下必傳為美談。抑臣更有請者：靖難死事諸臣，歷蒙恩詔褒錄；乃謚、蔭諸典，尚闕有待。美遜國之君臣何厚，愧此時之節義多虧！良由高皇帝首褒余闕而斥危素，風勵備至。靖難以後，正氣漸就損削；故釀為今日獪猾賣國之徒，屈膝拜偽、靦顏見人也。請將靖難死事諸臣及北京各省直陷城殉節諸臣，敕下有司細歸采錄；編成一事分別二等，酌予謚蔭、廟祀。仍頒行學宮，廣示激勸：庶於晚近人心補救匪淺也』。
請恤死節諸臣疏
萬元吉奏曰：『臣前護軍四川，追剿獻、操二賊，總兵猛如虎、參將劉士傑、遊擊郭關、守備猛光捷等聽臣催督，從蘆州至開縣為程凡二千餘里，日夜靡寧，遇賊即殺；無奈先時故輔不聽臣言，早扼歸路，致令我兵深入，劉士傑與郭關、猛光捷俱死之。此臣所目擊最悉者。後臣丁艱回籍，猛如虎守南陽，闖賊用大炮攻城甚急；如虎以計破之，傷賊精兵數千人。既聞他門失守，如虎始下城，猶持短刀斫殺多人。至唐府國門，望北拜稱「負恩」，被賊剸刃。此臣所訪問最真者。如虎等陣亡數載，褒錄未沾；伏乞皇上敕下兵部速議旌恤，以風示江北顛將。惟時同臣監軍關內道副使曹心明調護秦兵，備嘗艱險，屢奏俘馘；竟以積勞，盡瘁棉州。使得半通褒綸，榮其身後，差令不同腐草耳。薊遼舊督趙光抃赴召於突騎之沖、受事於破口之後，驟令烏合身先被創，竟與誤國督師駢首西市；迄今文武貴賤，莫不抱冤。並望皇上下部議復』。
