
福王本末
福嗣王諱由崧，神宗之孫、光宗之侄、思宗之兄也；建號宏光。乙酉，南都陷，北奔。浙東魯藩監國，謚為赧皇帝；及閩中唐王立，遙上尊號為聖安皇帝；永明王立，謚為安宗簡皇帝。而我朝則削其年號，止稱福藩而已。王之父諱常洵，鄭貴妃所出；神宗第二子。萬曆四十二年，封藩河南府。崇禎十有四年正月，流賊李自成破河南，福王遇害，世子逾城免。十七年二月初三日（壬戌），懷慶府夜變；同母鄒氏走出東門，棄母兵間，狼狽走衛輝府依潞王。
紀云：『福藩後奏「王寶」實系無存；蓋為世子時自稱竊以送賊者』。
「甲乙史」云：『三月，福、周、潞、崇四王各棄藩南走；此初四日也。十八日，寓淮安湖嘴杜光紹園。二十九日，淮上始傳京師陷。四月二十七日，百司公啟迎王於儀真。三十日，南京諸臣見王於舟次』。
五月紀
初一戊子朔，王自三山門登陸。至孝陵，乘馬從西門入。
初二（己丑），諸臣謁王於行宮。
初三（庚寅），百官朝服，王行告天禮；祝文飄入雲霄，眾以為異。魏國公徐宏基進「監國之寶」。
初五（壬辰），以張應元為承天總兵。
初六（癸巳），河北、山東府州縣各殺賊所署偽官，咸稱起義。居庸巡撫何謙自北亡命過德州，濟王留之共事；尋送之南行。臨清鋪商留閣部監紀淩駉起義，舊侍郎張鳳翔亦起義東昌。
初七（甲午），史可法議防江：設水師五萬，添二鎮將，畫地分守；仍以文臣操江協事。衡王殺偽官於青州。成國勛衛宋元官浦口渡江，自言雜擔夫出京來者。楊士聰家眷出北城，門生方大猷以家丁護送（大猷，薊州監事；隨吳三桂降大清，令守通州也）。
初八（乙未），江南撫鄭瑄奏報：『江北劉澤清兵連騎數萬，皆欲渡江；三吳百姓呼吸變亂。臣駐師於江，遺書高、劉二帥，不肯止兵；請敕操江武臣速援京口』。鳳陽參將戈士凱報：『澤清兵沿途殺劫，逼攻臨清』；敕御史祁彪佳等分行安撫。楚督袁繼咸請入覲，止之。起劉宗周左都御史。
初九（丙申），瑞王避兵入重慶；奏聞。
初十（丁酉），楚撫何誌堅奏：『鄂嶽恢復，方國安冒功混報』。又奏：『左良玉復德、隨』。戶科羅萬象劾方孔照屯撫河北，寇至踉蹌遁歸；又蒙面補官。
十一（戊戌），奠安帝後御容，遣太監韓贊周、盧九德行禮；奠安二祖御容，遣魏國公徐宏基、安遠侯柳祚冒等行禮。尚書張慎言陳十議。命趙光遠鎮守四川。貴省民何兆仰作亂。吳中士民焚掠仕賊官項煜、錢位坤、宋學顯、湯有慶四家。群臣三次勸進。
十二（己亥），史可法請增文武重臣經理招討。濟寧鄉官潘士良約回兵入城，殺偽將偽道兵回。楊科奏藩為總河而自為總兵。
十五（壬寅），王即帝位於武英殿；詔以明年為宏光元年。仕賊臣項煜自北逃歸，混入朝班。
十六（癸卯），故御史汪承詔自言偽政府點用，堅拒南奔。命馬士英掌兵部，仍入直佐理。史可法自請督師江北，以避士英。
十七（甲辰），偽將劉暴隨偽鎮董學禮出撫敕五道送高傑、黃得功、劉伊盛、劉肇基、徐大受；得功執以聞。
十八（乙巳），史可法辭朝。通政劉士禎請嚴封駁參治之令；時行宮前章奏雜投，御史朱國昌亦言班制宜肅。祭先恭王太妃於行宮。進封黃得功、左良玉為侯，高傑、劉澤清、劉良佐為伯。史可法請發銅甲、銅鍋、倭刀、團牌、紅衣炮並色絹、白布一應軍需詣戶部即給。
十九（丙午），史可法請以劉肇基、於永綬、李棲鳳、卜從善、金聲桓隨征，俱隸標下。馬士英奏大計四款：一、聖母流離，可密諭高傑部下將衛迎；一、皇考追尊位號，遷梓宮南來；一、皇子未生，即敕慎選淑女；一、諸藩失國，恐有奸宄挾之，不利社稷，宜迎置京師。
二十（丁未），劉孔昭言：『封疆失守各官，不在「逆案」之例；吏部毋得混推』。
二十一（戊申），禮部請補歷官。
二十二（己酉），令應天府祈雨。
二十三（庚戌），早朝畢，劉孔昭大罵張慎言；欲逐去之。
二十五（壬子），淮撫路振飛頒「登極詔書」、「國政二十五款」於民間。常熟土民焚掠仕賊官時敏家，三代四棺俱劈毀。
二十七（甲寅），命部司清查十七年練餉盡數起解；明年全免。
二十八（乙卯），馬士英奏吳三桂之捷，命封薊國公，世襲；戶部發銀五萬兩、米十萬擔，責令沈廷揚送與之。御史陳良弼言：『科臣李沾薦人調停，從來誤國宿套』。
張慎言上疏求去。侍郎賀世壽言：『今日更化善治，莫若肅紀綱而慎刑賞。口頭報國、河上擁兵，恩數已盈；功名不立，人主輕此名器矣。至於草澤語難，實繁有徒。未見兵勇殺賊，但見兵來虐民；小民不恨賊而恨兵，甘心合順而從逆。不肖有司，日刑剝其民：而求為保障，必不可得』！
二十九（丙辰），御史朱國昌論山東督撫邱祖德輕棄地方。以陳子壯為禮部尚書，徐汧、吳偉業少詹，管紹寧詹事，陳盟右庶子。
文震亨「實錄」云：『初三日，傳百官止服青錦繡朝拜。百官以監國典禮重大，俱朝服。禮畢，即以張慎言為吏部尚書，傳旨會推閣員。疏上，先用史可法進東閣大學士，兼兵部尚書如故，高宏圖禮部尚書，進東閣大學士，即入閣辦事。召工部侍郎周堪賡為戶部尚書；馬士英進東閣大學士兼兵部尚書右都御史，總督鳳陽如故；姜曰廣、王鐸俱進東閣大學士』。
六月紀
初一丁巳朔，大學士高宏圖請暫輟閣務，督收漕糧江上；許之。禁訛言、匿名揭帖。允馬士英言，淮揚增兵三萬。上大行皇帝尊謚曰烈皇帝，廟號思宗；皇后尊謚曰烈皇后。
初二（戊午），命鑄金璽代玉。前巡撫王永祚遵旨就逮，下刑部。
初三（己未），舊大學士蔣德璟北歸，奏賀；尚書張國維在途，入賀。德安王僑居廣陵。
初四（庚申），夏允彜、余颺、嚴錫命、文德翼補吏部郎。
初五（辛酉），馬士英奏北信誅偽功，命加黎玉田兵部尚書、盧世漼太僕卿、舊輔謝升上柱國（時訛傳謝陛為謝升也）。
初六（壬戌），起錢謙益為禮部尚書協理詹事，杜宏域提督大教場，楊振宗安慶總兵。馬士英薦「案逆」阮大鋮，命來京陛見。
初七（癸亥），趙光遠提督川、陜。工科李清疏請謚陶安、方孝孺及蔣欽、李應升等；從之。
初八（甲子），史可法奏：『揚州悍民慘殺鄉紳鄭元勛』。吉王子慈煃報：『吉王播遷而薨』。命護送潞王於杭州。工部尚書程註致仕。命逮治從逆諸臣光時亨、周鐘等。
初九（乙丑），劉澤清、高傑等公舉陳淇範仍以原官駐瓜州、泰興。原任侍郎吳履中自理。惠王寓於肇慶。
初十（丙寅），張慎言致仕。侍郎張有譽到任。禮部請立中官；詔以國讎未報，不許。馬士英薦起張捷。
十三（己巳），魯王泊舟京口，請附京簡僻地方安頓。顧錫疇言：『大祀莫如郊社，合祀、分祀後先互異。但儀禮於今，物力告匱，當刪繁就簡，稟從高皇合祀之制為便』。
十四（庚午），御史朱國昌劾在逃巡撫郭景昌泊舟清涼門外欺飾辯疏，且論撫楚、撫晉種種惡孽；命御史驅逐。釋高墻罪宗前唐王聿鍵等七十五案，凡三百四十一人。
十五（辛未），蜀王告急。戶科羅萬象奏「驚見內員催征」。先是，命太監王肇基督催閩、浙金花銀。肇基名坤，即崇禎時肆惡於淮、揚者。高宏圖以方爭阮大鋮事，不便執奏，請身往督催；因過肇基言之，肇基悟，即上疏辭止。
十六（壬申），詹事管紹寧請遴內閣誥敕房官，各以貲納授。
十七（癸酉），呂大器引疾去；顧錫疇署吏部印。詹兆恆進「欽定逆案」。
十八（甲戌），蔣德璟疏辭內召。
十九（乙亥），舊兵部侍郎徐人龍自請除用。
二十一（丁丑），左懋第疏請北行。
二十三（己卯），趙之龍糾高宏圖議思宗廟號之失，請改正；詔仍舊。黃澍奏：『王聚奎棄數千里之地逃回至省，惟日催贓罰』。
二十五（辛巳），詔迎母后鄒氏。
二十六（壬午），史可法奏報揚州已安；特獎慰之。何楷戶右侍郎；程世昌僉都，撫應天。呂大器辭朝奏謝，諭以「挑激」二字勿言。通政使劉士楨參監生陸浚源為兄奏辨，詞牽國本三案。祁彪佳請留漕米十萬擔貯鎮江。巡按御史王燮奏皇太子、定王、永王俱遇害；即以燮為都察院右僉都，巡撫山東。
二十九（乙酉），給募兵御史陳藎「令」字牌。
七月紀
初一丙戌〔朔〕，選郎倪嘉慶改戶科。命魯王暫駐處州、崇王處臺州。命選凈身男子。
初二（丁亥），起張采儀制主事、陳龍正祠祭員外郎。舊輔孔貞運卒。
初三（戊子），追尊皇考福恭王為恭皇帝、妣姚氏為皇太后。
初五（庚寅），命考選科道中行評博推知各減俸。行取知縣楊文驄自薦邊材（馬士英甥婿也）。左懋第經理河北、關東軍務；馬紹瑜為太常寺少卿，加陳洪範太子太保，齎白金十萬兩、金千萬、緞絹萬匹偕使大清。
初六（辛卯），蔣德璟獻「中興三策」；上嘉納之。疏辭召用，加恩禮予歸。高宏圖、姜曰廣奉旨迎太后。
初七（壬辰），惠、桂二王駐廣西，魯、潞、周、崇四王駐浙東。
初八（癸巳），劉子渤僉都，撫四川；範礦僉都，撫貴州。御史米壽圖按四川。禮部尚書顧錫疇請謚文震孟、姚希孟、羅喻義、呂維祺，又請削溫體仁謚；從之。
初九（甲午），發十萬米給山東撫鎮。定從逆諸臣六等罪。
十三（戊戌），撫寧侯朱國弼以不預會推冢臣，疏爭非制；上諭；『出何會典』？
十四（己亥），魏國公徐宏基、撫寧侯朱國弼、安遠侯柳祚昌、靈璧侯湯國祚、忭城伯趙之龍、東寧伯焦夢熊、南和伯方一元、誠意伯劉孔昭、成安伯郭祚永各進彩緞恭賀；上命該衙門察收。
十五（庚子），上誕日，百官朝賀。駕出內官監，服黃袍，十六校尉擡棕轎，進坐武英殿；文武朝見慶賀畢，仍回內官監。以開封推官陳潛夫為御史，巡按河南。改黔督為撫；設川黔雲廣總督，鎮荊、襄。
十六（辛丑），吏部尚書徐石麟到任。朱國弼、劉孔昭條陳新政：一、吏部用人，必勛臣商確；一、各部行政，必勛臣面定；一、呈上圖治，必勛臣召對。兵科陳子龍糾莊應會督漕狼籍。
二十（乙巳），用御史鄭友元言，削奪溫體仁、周延儒、薛國觀官銜蔭子，以為作奸不忠之戒。
二十三（戊申），朱國弼、劉孔昭各請增設家丁營將，祈戶部給糧。
二十四（己酉），劉孔昭薦舉循良卓異；內有馮大任，即戶科所參贓私狼戾者。
二十六（辛亥），盡釋高墻罪宗為庶人。命經筵擇吉，錢謙益、管紹寧、陳監充講官。蘇按周一敬請表故舉人張世偉、顧雲鴻學行以風世；詔可。
是月，黃元吉奏大清兵南征。
八月紀
初一丙辰朔，日有食之。命錦衣馮可宗遣役緝事。
初二（丁巳），親祀孔子。
初三（戊午），以楊鶚為兵侍郎，總督貴州、湖廣、廣西。易應昌協院副都御史，王延坦、管紹寧禮部左、右侍郎。
初四（己未），賀世壽總督倉場。
初五（庚申），史部尚書徐石麒推舉朱大典、王永吉；有旨『永吉身任督師，致北都淪陷；朱大典贓私狼籍，先帝嚴追未給：何得朦朧推舉』？士英以賄不至，故擬旨切責。尋賄至，而擢用無礙。
初六（辛酉），加翼戴新恩：史可法少保，馬士英太子少師，高宏圖、姜曰廣、王鐸太子少保。起丁魁楚兵部侍郎僉都，巡撫承、襄。
初八（癸亥），諭戶、兵部：『向差內官催省、直軍餉並內庫錢糧，因輔臣高宏圖、科臣羅萬象諫止。今需用甚急，該部再嚴催，限八月全完』。
初九（甲子），李遽加職方司銜、沈胤培太常少卿、徐一範鴻臚卿。張獻忠陷成都，蜀王遇害。
初十（乙丑），侍郎管紹寧疏請遣使告先帝後梓宮、訪問東宮二王消息。
十一（丙寅），長安街遍粘匿名謗帖，指謗吳甡、劉宗周；皆李沾所為。
十三（戊辰），太后至自河南，自儀鳳門入；遣靈璧侯湯國祚告於南郊。
十六（辛未），袁樞、郭正申為兗東西道兵備。
十七（壬申），越其傑巡撫河南；其傑罷閑家金陵，以馬士英妹夫起。朱之臣刑部、練國事兵部、劉士楨工部各侍郎，文安之詹事，樊一衡總督川、陜，淩駉東昌兵備。
十九（甲戌），周王準於蘇州城外寄居。劉孔昭請操營額餉，著常州府解。
二十（乙亥），太監孫象賢自北來歸，溫旨留用。命吏部察廢員及舉貢監生才品堪用願效力危疆者，考選二、三十名，咨發督輔軍前，以補地方缺官。
二十一（丙子），內批：張捷補吏部左侍郎；由勛臣薦。下項煜於獄，逮周鑣、陳以謙等。贈吳三桂父勷遼國公。

二十三（戊寅），進士王曰俞請褒諸生許琰（琰，長州人）。
二十四（己卯），贈李邦華少保，蔭子。高宏圖、何應瑞合詞請王永吉；允之。
二十五（庚辰），王心一工部右侍郎、高倬刑部左侍郎、王榮右通政、馬兆羲禮部、成勇福建道。通政使劉士禎因病求去。太監盧九德請營制錢糧。命選淑女及內員；廷臣交章諫，不聽。
二十六（辛巳），賜北京殉節大學士範景文、戶部尚書倪元璐、左都御史李邦華等二十二人贈謚、祭葬有差。
二十七（壬午），姚思孝大理少卿。吏科章正宸言：『內批用張捷非制』；有旨：『前解學龍薦葉廷秀亦經批升，何以寂無一言』？
二十八（癸未），故輔王應熊改兵部尚書，總督雲、貴、川、湖軍務；賜蟒、劍。申紹芳督餉侍郎，王志道、沈猶龍戶、兵右侍郎，郭維經右僉都。封鄭芝龍為南安伯。命停文武官薦舉，禁非言官而上疏者。
二十九（甲申），禮科袁彭年言：『偽吏政侍郎喻上猷將荊州紳衿開薦，江陵舉人陳萬策、李開先在所薦中不受偽檄，萬策自經、開先觸墻死』。考選推知胡時享、吳適等擬授科道部屬等官。
三十日（乙酉），中旨以阮大鋮為兵部右侍郎，巡閱江防；劉宗周劾奏，不聽。大清遣將楊萬興下濟寧。
九月紀
九月丙戌朔，馮起綸福建布政使、孫朝讓按察使、瞿式耜應天府丞、蕭士瑋光祿少卿。命王楊基、李乾德各帶罪往王應熊軍前理餉。追理桃紅壩功，奪張倫優償。加田仰兵部尚書，錦衣指揮世蔭。禮科張希夏請停薦舉幸門。太監蘇養性請自往催金花逋欠。太監李承芳催發年例公費。
初二（丁亥），內批蔣鳴士、梁應奇補科，鄭瑜、秦鏞補道。黃得功趨揚州，高傑以兵襲儀征。諭史可法：『清在河北、賊在河南，大兵繼渡，或亦未便。徐、宿之師直抵汴、梁，禦寇防河尚可；兼顧海寧、歸德，去寇尚遠。大兵前行，當抵何處？兵由楚、豫，餉就江、淮，則勢分道遠；東事如急，能否四應？詳酌緩急，以為進取』。
初三（戊子），高宏圖請開館修史。賜北京殉難文臣二十一人、勛臣二人、戚臣一人謚，先後補予開國諸臣謚、建文死難諸臣謚、正德朝死諫諸臣謚、天啟朝死璫難諸臣謚。廣西巡撫方震孺言：『狼兵善火器、藥弩，以副將朱之胤統千人入衛』。
初四（己丑），內旨：授福建副使郭之司為詹事。馬士英奏補張成禮都督僉事、山東河北總兵。高傑請瓜州泰興、邵伯鹽稅助軍。纂修「玉牒」。
初五（庚寅），諭通政司：『凡故官子孫陳乞，不許封進』。
初六（辛卯），上始禦經筵，柳祚冒乞侍經筵。命驅逐黃正賓。命撰「起居註」。
初七（壬辰），高宏圖請設起居註。補蔭故侍郎沈子才一人入監。責左光先濫薦多人，必賄囑；著從重議處。裁各省右布政使。
初八（癸巳），劉若金通政司參議。史可法請督餉萬元吉專駐揚州。逮御史黃澍，不至。命修「思宗實錄」。
初九（甲午），輔臣姜曰廣致仕回籍。侍郎練國事、阮大鋮見朝。徐之坦補御史、余颺文選主事。左都御史劉宗周罷。
初十（乙未），鄖陽守臣朱翊辨自稱孤城抗賊，其子嘗洪捐生；命優敘。總兵黃斌卿駐九江、鄭鴻逵駐鎮江、黃蜚駐採石。
十一（丙申），淮安生員談正逢自陳守淮功求敘，不許。予故輔何如寵謚「文端」。
十二（丁酉），考功郎梁羽明自言昔日雒邸冊封，著準其優敘。王之綱為蕩寇將軍、河南總兵官。
十四（己亥），柯楷戶部左侍郎。
十六（辛丑），內閣題補中書多人。王溁右僉都，巡撫登萊、江東。太監袁升請催各鈔關稅銀。遣行人洪維幹催督錢糧。牟文綬總兵荊州。移黃得功駐廬州、高傑駐徐州。

十七（壬寅），葉重華廣西按察使。陸朗復訐冢臣說謊。
十八（癸卯），吏部章正宸大理丞。錄梅殷後一人為散騎。召降賊劉僑，補錦衣。命劉泌宣諭西蜀，即留王應熊軍前贊畫。越其傑奏□□銀。給楚藩朱華渫空名劄一百。令王允成鎮岳州。
十九（甲辰），曹勛詹事、程正揆右諭德。黃道周禮部尚書協理詹事，陳盟、謝德溥並侍郎詹事。馬士英奏張亮永城戰功。劉澤清薦張鳳翔、李棲鳳可預重兵之選。馬士英奏童生輸銀，免府縣試。
二十（乙巳），命鄉官與監生齊民較田多寡，一體當差，不得擅立官戶。
二十一（丙午），萬元吉還冏寺。命黃得功、劉良佐合兵駐鳳、壽。

二十二（丁未），宗敦一、張鼎廷左右通政，周汝璣福建左布政。加何騰蛟兼撫湖北，催範礦、楊鶚、越其傑赴任。奉化布衣方翼明直言「政祈克終」；著送刑部問罪。稱皇考福恭王陵曰熙陵。開佐工事例。
二十三（戊申），命鴻臚官宣諭高宏圖入直、楊文驄京口監軍。加左良玉太子太傅。鄭鴻逵、黃蜚、黃斌卿各請戰船月餉。
二十四（己酉），懷遠侯常延齡予一子文蔭入監。撫寧侯朱國弼進爵保國公。張鳳翔添設兵部右侍郎。給越其傑餉銀十萬兩。
二十五（庚戌），議恭皇帝建特廟。再賞定策功，加李沾左都御史；沾因奏呂大器當日沮難，革職逮問。
二十六（辛亥），太監谷國珍奏：要知府總兵而下悉行屬禮。停宗室換授。
二十七（壬子），都督黃友義領黃河水師，金聲桓改豫、楚援剿。以李成棟鎮守徐州。再命刑部逮問黃澍，亦不至。
二十八（癸丑），起葛寅亮太常卿。諭北京舊官南來吏、兵部報名量用。劉安行僉都，提督浙江直市舶、屯田；劉若金提督閔、廣屯舶，兼珠池海防。
二十九（甲寅），給駙馬齊贊元千金。張捷條陳數事；上獎之。御史黃耳鼎初奉差陜西巡撫，不肯到任；因馬士英見朝復班，自言無路入秦。已而例轉，遂疏：『昔之按秦，陳演陷臣不測；今之外轉，徐石麒朋謀暗害』。又奏：『劉宗周妄議從逆』；有旨：『宗周持論孟浪，著察明』！
十月紀
大清世祖章皇帝順治元年，定鼎燕京。
十月乙卯朔，吏部尚書徐石麒罷。馬士英欲用張捷，使陸朗、黃耳鼎連疏詆之，遂致仕去；捷因署部事。周延儒子奕封乞恩免贓，馬士英擬旨：『奕封赦免罪輔贓賄，系親弟正儀指騙；正儀既故，未完贓六萬著於汪曙名下追入』。曙系徽商，最富；士英先年假貸不應，故恨之也。
初二（丙辰），禁諸臣酬接宴會；馬士英、阮大鋮、劉孔昭、朱國弼仍每夕醵飲為常。起梁雲構添設兵部右侍郎、錢元愨太僕少卿。百戶魏楝等自言扈衛勞，各升一級。淮漕米□納每擔加尖一斗二升。
初三（丁巳），命鑄「宏光錢」。
初四（戊午），應天府尹禳旱。減吳昌時贓銀十之五。錦衣馮可宗捕得江陰知縣行賄王李沽者；馬士英為之請，詔勿問。馬士英欲起用蔡奕琛、楊維垣，恐物論不容，乃趨一大僚薦之；薦詞有「魁壘男子」語。奕琛不善，颺言於朝曰：『我自宜錄用，何藉某之薦牘誚我』。聞者鄙笑之。
初五（己未），張孫振補四川道御史。
初七（辛酉），遣內官孫元德往浙、直、閩三處催金花緞價一應年額、商關稅銀、兩浙鹽儲隨解。賜北京死節太監王承恩等九人贈謚、祭葬、予蔭有差。命於杭州選淑女。
初八（壬戌），劉澤清舉用文臣黃國琦。
初十（甲子），楚撫何騰蛟加兵部右侍郎。抄沒朱一馮家私。鳳陽地震(丙寅再震)。
十一（乙丑），戶科陸朗論徐石麒貪邪，即王思任為趙之龍所薦何得擅置察中？
十三（丁卯），張捷選授中書多人，又題監紀、通判、推官多人。張有譽言御用需迫，請差內員各處催征。
十四（戊辰），令崇王次子爚寓溫州。
十五（己巳），南和伯方一元概為賊戮諸公侯伯十五人請恤。照磨張明弼奏周鑣險惡。何楷兼工部左侍郎。
十六（庚午），職方楊文驄請宏佛教，以扶王化。監生蔣佐上「累朝實錄」。
十七（辛未），戴英補兵科給事中、張采精繕員外郎。刑科梁某奏周仲漣卑汙無恥，命提問；御史鄭泰、李喬素著清能，復官。蓋仲漣於賊入京時削髮潛遁，不受偽辱；而喬則在疆棄城，嚴逮逃匿者。
十八（壬申），張捷升吏部尚書，彭遇颽改御史。遇颽敢為大言，謂馬士英曰：『岳飛言大誤！文官若不愛錢，高爵、厚祿何以勸人？武臣必惜死養其身，以有待』。
十九（癸酉），丁魁楚總督兩廣。管紹寧請予行人謝於宣祭葬；蓋被賊追贓夾死者。
二十一（乙亥），張秉貞巡撫浙江。勒王永吉駐徐州。戚臣李誠臣奏「要典」始末。
二十二（丙子），停冬至郊祀。頒戶部印單給州縣實填贖鍰。
二十三（丁丑），解學龍刑部尚書、陳盟吏部左侍郎、楊維垣通政使。阮大鋮奏雷縯祚不忠不孝；下法司嚴訊。河南勸農尚書丁啟睿罷。
二十四（戊寅），御史霍達巡漕。命停今年決囚。
二十五（己卯），張鳳翔復尚書，管侍郎事。
二十六（庚辰），復以黃耳鼎為御史。
二十七（辛巳），鴻臚寺少卿高夢箕北來復任，謝恩。
二十八（壬午），贈故祭酒許士柔詹事。士柔常熟人，與文震孟、倪元璐同年友善，正誼相勖；溫體仁惡之，阻其入閣。摘其舊撰高攀龍誥語，降調之；朝論共憤。至是，吏、禮部為請命，照四品例全給。
二十九（癸未），諭吏部：『郝明徵原非行賄，準復原官』。
三十（甲申），張作楫提督四夷館。張孫振追劾吳甡、鄭三俊、劉宗周、祁彪佳。
十一月紀
初一乙酉朔，予李邦華、王章蔭錦衣世官。周藩安鄉王居無錫。
初二（丙戌），蔡奕琛吏部左侍郎。
初四（戊子），西宮舊園落成，賜名慈禧殿。桂王薨，謚曰「端」。著候勘黃澍回籍。
初五（己丑），鳳陽皇陵災，松柏俱燼。陳僭夫私自回籍，著按撫察之。御史何綸按淮。
初六（庚寅），越其傑赴任河南，有旨慰之。行人莊則敬自言曾事福恭王；命與考選。命文武官俸盡支本色。命開屯海中玉環等山。太監韓贊周請西洋大炮。命唐庶人聿鍵居廣西平樂。
初七（辛卯），常應俊薦許定國實心恢復；著鑄印給之。命生員納銀充貢。總兵官邱磊有罪，下獄死。
初八（壬辰），吉貞王子慈煃嗣封。寄流寓諸生於淮安府學。總兵馬進忠鎮荊州。
初九（癸已），設起居註六員，輪珥筆以記實事。駙馬齊贊元稱頌劉孔昭翼戴有功，賞不足酬；著吏、禮部再議。王驥為太僕卿。居遼王於海寧。
初十（甲午），改太僕寺署於南都。居祁陽王於邵武。陸朗言：『徐石麒以巧詐文其貪、劉宗周以迂腐托其正，必有真才、真品者如王驥、鄭渝，畀以節鉞，當無多讓』。左良玉奏承德將士餓死。
十一（乙未），夜，端門外火。大清兵破海州，入宿遷；山東及豐、沛盡降。
十二（丙申），琉球世子尚賢入貢告襲。命鄭鴻逵節制京口至海門。
十三（丁酉），右僉都郭維經懇辭職；內旨責其欺卸。應天府祁彪佳罷。
十四（戊戌），大理卿鄭瑄罷。獎高起潛冒險來歸，忠義可嘉。
十五（己亥），朱繼祚少詹事。劉澤清請安流寓青衿，以便科舉。工科李某為降賊被殺諸臣顧鋐、彭琯、李逢申請恤。鄭芝龍奏黔兵萬里荷戈，三月缺餉；上切責兵部。
十六（庚子），升李永茂巡撫南贛。屈勛補吏科給事中。戶科羅萬象以回奏掩飾，罰俸一年。
十七（辛丑），追論江右功，解學龍世襲錦衣千戶。奉先殿上樑。沈廷揚加光祿少卿，宋劼、李猶龍太僕少卿。周藩臨汝王寓武進。孫維城襲懷寧侯，補鐵券。予故舉人歸子慕、張世偉、顧雲鴻等翰林待詔。給浙江總兵王之仁「鎮倭將軍」印。

十八（壬寅），陳潛夫奏張縉彥、陵潛南渡；著安插河南，不必入覲。
十九（癸卯），兵科戴英自辨被謗情由。
二十（甲辰），曹勛禮部侍郎，管翰林院；沈延嘉、劉同升、陳之遴、劉正宗各轉坊官。贈故山東巡按宋學洙大理卿；學洙潛家二年始故，馬士英奏其殉難，因得恤贈。西鄂王寓寧國。諭蘇撫大瞿山屯田。吏科張某言：『臣鄉來者言賊久踞平陽，人亡過半』。吏科抄參安遠侯柳祚昌所薦程士逵富豪蠢豎，非可與舉貢同例。
二十一（乙巳），魯王移居臺州。戒宗室換授。
二十二（丙午），李沾請分臺員從逆真枉。潁州生員盧鴻上七政歷。
二十三（丁未），長至節，上受朝賀。張鳳翔兵部尚書，巡撫蘇、松四府；盧若騰巡撫鳳陽。申紹芳言江北需餉急；命戶部於附近府州縣措二十萬付之。劉洪起加總兵銜。淮安地震。
二十四（戊申），劉孔昭以定策功進封侯爵；不受，特旨獎之。獎阮大鋮役民修築敵臺。諭吏部：『王孫蕃與李沾定策同事有勞，一體優敘』。諭兵部：『職方監紀幸濫，俱不準』。諭禮部：『求恩濫予可厭，宗室呼籲難憑；宜慎辨之』！
二十五（己酉），馬士英請榷酒助餉；下部行之。九江總兵黃斌卿偵知左良玉難制，請改駐皖、池；從之。
二十六（庚戌），黃斌卿改駐安慶。命許定國鎮守開封，與王之綱合剿。高傑請籍沒周延儒財產；諭「不忍」。
二十七（辛亥），命王永吉議塞汴口。吳希哲補工科、魯倜補山東道。王國賓光祿卿。黃升請牛種興屯。楊文驄請金山、圌山建城；從之。

二十九（癸丑），命馬士英大閱。
三十（甲寅），起楊公翰太僕卿、馬鳴霆湖廣參議。汀州分守夏尚絅進萬金助餉；有旨：『以道臣而捐萬金，操守可知；玩寇猖獗，貽禍地方。著革職提問』。
自五月不雨，至於是月。
十二月紀
初一己卯朔，加練國事兵部尚書。白貽清太子太保。御史沈向巡撫湖廣。命荊王駐九江。
初二（丙辰），琉球使臣金應元入朝。
初三（丁巳），馬士英奏劉孔昭實心定策，劉澤清、張文光密議效忠；命二劉進侯爵，文光加宮銜。劉澤清奏請禁巡按訪拏奸黨。
初四（戊午），錄國初功臣馮國用、馮勝各世襲指揮。
初五（己未），加劉承胤右都督。馬士英保薦胡國貞等，悉加總兵銜。
初六（庚申），淩駉交納偽憑、偽契。大清兵圍邳州，凡三日。
初七（辛酉），淩駉實授御史。命何騰蛟以兵部侍郎總督川、湖、雲、貴、廣西；召楊鶚回部。安遠侯柳祚昌自言定策功高；斥之。以巢湖民船為保甲。
初八（壬戌），高傑薦舊臣黃道周、黃志道、解學龍、劉同升、趙上春、章正宸為眾正，吳甡、鄭三俊為萬世瞻仰，金光宸、熊開元、姜采無愧社稷臣，金聲、沈正宗夙儲經濟。
初九（癸亥），吳國華右諭德。刑部奏偏沅撫陳睿謨失守封疆事；著助三萬金收贖。定勇衛營萬五千人。諭太監高起潛：『閣臣已在河上，爾駐浦口，無事便於提調、有事相機應援』。
初十（甲子），命太監盧九德丈量蘆洲升課。許桂王妃王氏扶王柩回衡。大清兵入河南府，總兵李際遇降。
十一（乙丑），齊藩宗長知墭等請換授官；不許。
十二（丙寅），吏科張某奏：『督撫所薦司道、推知、貢監、生員巧詐畢現，無非騙官』。有旨：命嚴覈參處。
十三（丁卯），馬士英以定策功，加張文光太常少卿；又以尹伸、顧光祖添註少卿。又奏：沽酒之家，每斤定稅一文。
十四（戊辰），李希沆添設兵部右侍郎、高鬥樞巡撫湖廣。獎阮大鋮築鴨磯堡之勞。監軍宋劼請采礦銅陵。史可法奏請鋯彈三萬筋、生鐵十三萬筋、銅甲葉五百副；命部給之。又薦舉人韓詩等。

十五（己巳），通政使楊維垣言「三朝要典」為黨人所毀；命禮部購付史館。陳洪範北使還，左懋第不屈被執，馬紹瑜留；和議不成。行稅法。顛僧大悲至京，自稱齊王、又稱潞王；下鎮撫司鞫訊。
十六（庚午），丁啟睿加太子太保、了魁楚進兵部尚書。贈李邦華太保。
十八（壬申），進馬士英少師。義陽王居太倉。尚書黃道周、太常卿葛寅亮、尚寶丞鄒之麟見朝。命王永吉防河北、張縉彥防河南，分許定國、王之綱信地。
十九（癸酉），陳燕翼吏科右、錢增兵科左。舊閣臣錢士升加太子太保，蔭孫燾中書舍人。諭都督牟文綬鼓銳先赴施州。
二十一（乙亥），允部議，詔封于謙臨安伯；遣太僕主簿陳濟生致祭。
二十三（丁丑），命治舊順天撫陳祖芑失城之罪。開文武職官誥命事例。大清兵自孟津渡河，命高傑進屯歸德以備之。
二十四（戊寅），張縉彥分諸將王之綱等防河。巡撫陳潛夫獲太康偽知縣安中外等、副將劉鉉、郭從寬等，殺賊六百餘級；擒鄢陵偽知縣王度、許州偽巡捕王法唐。總兵王之綱斬賊都司虞世傑。總兵劉洪起獲汝寧府偽官祝永苞、上海偽知縣馮世遇，斬三百七十級；又於襄城斬賊二千二百七十六級，擒賊二百三十一名。總兵許定國獲陳州偽官惠在公等。各加級；以洪起斬獲獨多，仍加二級。
二十五（己卯），念鄖陽孤危固守，加徐起元兵部侍郎、高鬥樞副都御史、朱翊辨京堂缺用。唐庶人聿鍵求復王爵；不允，命居廣東之平樂。
二十六（庚辰），命婦入賀。復姚思江、王水吉原官，倪嘉慶刑科右。
二十七（辛巳），駙馬齊贊元掌宗人。
二十八（壬午），瞿式耜巡撫廣西、馬幹巡撫四川。搜取寧波洹課七千兩。
二十九（癸未），布衣何光顯上書乞誅馬士英、劉孔昭；詔戮於市，籍其家。
三十（甲申），太監孫象賢、孫珍世錦衣僉事。吏科抄參「逆案」陳爾翼頌璫，有「內外諸臣心璫心」之語；聶慎行久掛吏議，內計處分；楊屯升亦系察處之人：近皆薦起，抄出議之。賈登聯四川總兵。禁四六儷文。
