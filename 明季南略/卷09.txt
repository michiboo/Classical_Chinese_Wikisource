
宏光出奔
五月初十日，京師各城閉門。午後，喚集梨園子弟入大內演戲，上與太監韓贊周、屈尚忠、田成等雜坐酣飲。二鼓後，上奉太后、一妃與內官四、五十人跨馬從通濟門出，文武百官無一人知者。遺下宮娥女優五、六十人，雜沓於西華門內外；得隨一人拉去為幸（「編年」云：『上跨馬從聚寶門出狩』）。
上至太平府，劉孔昭閉城不納，傍徨江次；乃奔坂子幾就黃得功營。得功方出兵與左兵戰；聞之，即歸營，向泣曰：『陛下死守京城，臣等猶可借勢作事。奈何聽奸人之言輕出，進退將何所據？此陛下自誤，非臣等誤陛下也！臣營弱薄如此，其何以處陛下哉』！居兩日，劉良佐奉大清豫王令追至，且召得功。得功怒，單騎不甲而出，隔河罵之；揮鞭誓死，言『我黃將軍志不受屈』！良佐伏弩射中得功喉，得功嘆曰：『吾無能為矣』！歸營拔劍自刎。良佐即入其營，挾上回南京（一云：馬士英撤江北諸軍堵左兵，惟劉澤清不行、亦不北拒，大清兵遂直下。五月十一日，宏光出奔。十二日，駐太平府二十里外，阮大鋮、朱大典、方國安等來見，欲避入太平；劉孔昭率百姓閉城不納。十三日，往蕪湖；水師總兵官黃斌卿先遁，登中軍翁之琪舟。十四日，因就黃得功居兩日，將謀往浙。劉良佐追及，得功死之；兵未渡浮橋，鐵索忽斷，軍士望洋而止。上遂蒙塵，翁之琪投水死）。
五月二十五日，宏光以無幔小轎入城，首蒙包頭、身衣藍布衣，以油扇掩面；太后及妃，乘驢隨後。夾路百姓唾罵，有投瓦礫者。進南門易馬，直至內守備府。見豫王叩頭，豫王坐受之。命設酒於靈璧侯府，坐宏光於太子下。趙之龍暨禮部八人侍宴，喚樂戶二十八人歌唱，飲酒。席中豫王向宏光問曰：『汝先帝自有子，汝不奉遺詔，擅自稱尊，何為』？又曰：『汝既擅立，不遣一兵討賊，於義何居』？又曰：『先帝遺體，止有太子；逃難遠來，汝既不讓位，又轉輾磨滅之，何為』？宏光總不答。太子曰：『皇伯手札召我來，反不認；又改姓名，極刑加我。奸臣所為，皇伯不知』！豫王又曰：『我兵尚在揚州，汝何為便走？自主之耶，抑人教之耶』？宏光答話支吾，汗出沾背，終席俛首。席散，拘於江寧縣，與太后、一妃同處。豫王令舊臣往視，惟安遠侯柳祚昌、侍郎何楷視之；宏光嘻笑自若，但問馬士英奸臣何在爾。
黃得功既死，得功左協部將田雄負宏光與右協部將馬得功降附大清，獻於豫王。當雄負宏光時，宏光恨甚，囓其肩，遂成人面瘡。時在五月；後每逢夏五月便發，痛不可忍。每日食肉三斤，以一臠覆其上，痛稍止。頃之，復痛；又易新肉覆之，痛乃緩。已而復痛，反覆不得休息。如是者十八年。至康熙二年五月二十日，終以此瘡死。雄字明宇，宣府左衛人。得功兩目赤，臨陣大聲呼疾，故眾號為「馬叫喚」。得功字小山，遼東廣寧人。
附記：五月初一日，有書聯於東、西長安門柱云：『福人沉醉未醒，全憑馬上胡謅；幕府凱歌已休，猶聽阮中曲變』。又云：『福建告終，只看盧前、馬後；崇基盡毀，何勞東捷、西沾。先是，三月下旬夜半，書馬士英堂中雲；『闖賊無門，匹馬橫行天下；元兇有耳，一兀直搗中原』。求其人不得。「福人」，指宏光；本福王也。阮大鋮喜作歌曲，時為兵部報捷，故「幕府」云云。「盧」，太監盧九德也。「西沾」，李沾也。「闖賊無門」，罵士英馬賊也。「元兇有耳」，阮字也。
豫王渡江入城
五月初八日，大清兵駐瓜州，排列江岸，沿江窺渡；惟總兵官鄭鴻逵、鄭彩帥水師御之。京口兵船，則有時到江中；而黃斌卿、楊文驄兵列南岸，隔江互發砲聲相應如戲賽者已三日矣。
初九日晨，大清兵開閘放行，蔽江而南。二鄭兵見之，各揚帆東遁。江南之師，一時皆潰，武弁各卸甲鼠竄。巡撫霍達方整導出衙，未至江邊，即狼狽返；易服雜下役中，竊逃附小舟，潛入蘇州。鄭鴻逵復入丹陽，燒劫南走，雞犬一空。黔兵之從楊文驄者，存二百五十人，奔還南京。傳言大清兵已下江，京口無備；都人大震。豫王謀渡江，夜半乘西北風大順，令軍中每人具案二張、火十把；如違，笞四十棍。眾兵掠民間台幾及掃帚，將帚系縛台足上，沃油燃火，昏夜乘風放入江中，順流而下，火光徹天；南兵見之，謂大清師濟江，遂大發砲擊之。然風順水急，愈擊愈下；久之砲幾盡。王乃從七里港渡江（「遺聞」云：『初八日夜，大清兵編筏張燈由鎮江，而別由老鸛河渡。初九日，盡抵南岸。老鸛河，即俗稱七里港』）。
十四日，豫王兵到都城，忻城伯趙之龍率禮部尚書管紹寧、總憲李喬各遣二官縋城出迎，跪道旁，高聲報名。將近豫王前，喝起，眾人倉皇入報。此時大雨淋漓，無一騎、一卒敢跕檐下者。二大僚匐匍進，行四拜禮。豫王駐師天壇中。
附記：豫王到城下，遣四十人入城，詢問降情真否；眾以實對。北使乃出，王令兵退四十里駐營（或云：即紫金山下是也）。初，豫王駐師城外，趙之龍欲迎入，百姓不願，羅拜於地。之龍下馬，諭眾曰：『揚州已破，若不迎之、又不能守，徒殺百姓耳！惟豎了降旗，方可保全』。眾不得已，從之。
趙之龍，號易庵；河南儀封籍，南直虹縣人。太子太保、忻城伯。
十五日，大開洪武門。二大僚統百官獻冊，行四拜禮。趙之龍叩首，請豫王進城。保國公朱國弼、鎮遠侯顧鳴郊、駙馬齊贊元咸至，豫王問勛戚為太祖、為成祖？之龍一一具答。豫王喜，加之龍位興國公，命立朱國弼上，賜金鐙銀鞍馬、貂裘八寶帽。令軍中設牛酒，席地共坐。豫王問太子何在？之龍以「王之明」對。豫王曰：『逃難之人，自然改姓名；若說姓朱，你們早殺過了』。朱國弼曰：『太子原不認，是馬士英所易』。豫王大笑曰：『奸臣！奸臣』！曉間，趙之龍捧太子出城至營，豫王離席迎之，坐於己右，相處不離丈許。李喬進城齎告示二道，一為大清攝政王曉諭江南文武官民、一為欽命定國大將軍豫王曉諭南京官民；大約言『福王僭稱尊號，沈湎酒色，信任僉壬，民生日瘁；文武弄權，只知作惡納賄，惟思假威跋扈。上下離心，遠近仇恨』。時以為實錄。
十六日晨，豫王受百官朝賀，遞職名到營參謁如蟻。趙之龍令百姓家設香案，黃紙書「大清皇帝萬萬歲」；又大書「順民」二字粘門。王鐸詣營投到；以其弟王{金磨}在營，甚禮之。查不朝參者，妻子為俘；差假，本堂報知註冊。每日點名，大僚俱四更進而午復歸。工部尚書何瑞徵先於十一日自縊不死，損左足，臥家不朝；王令縛之。瑞徵索劍自刎，其子持之。賂官以揭進，禁官為之請；乃准調理。
附記：是日，鄭鴻逵兵過石幢。予往東觀之，水陸擁擠疾行，自北而南，凡三晝夜。或雲六萬人。嗚呼！雖多亦奚以為！
十七日，禮部引大清官二員從五百騎由洪武門入，騎謂城上人曰：『勿放砲』。禮部向帝闕四拜，因淚下。大兵問故？禮部曰：『我痛惜高皇帝三百年之王業，一朝廢墜；受國厚恩，豈不痛心』！大兵為之嘆息。候正陽門開，索匙不得；禮部引進東長安門。盤九庫見銀九萬兩，即命此官駐皇城內守之。總憲李喬獨先薙頭易服，豫王罵之。
附記：常州知府郭佳胤遁入太湖。郭字如仲，號夔一；河南歸德府寧陵縣人。崇禎丙子舉人，丁丑進士；初為無錫知縣，後即陞常州太守者也。時大清已遣使至常州索冊，府無正官，留張守備坐堂。是日，無錫放監鋪。
先是，南京居民自相禁止，途次寸步難行。至是，以豫王曉諭，百姓居行如故。
十八日，文武官與坊保進牲醴、米麵、菜果於營，絡繹塞路。趙之龍喚優人十五班進營開宴，逐套點演；正酣悅間，忽報各鎮兵至，之龍跪呈豫王，王不為意。戲畢散席，發兵三百，遣將將之，即行。有頃，擒劉良佐至。良佐叩首，請以擒宏光贖罪。豫王允而遣之，隨撥三百人同行（或雲大清將招劉良佐曰：『爾等豪傑，不知天命乎』？良佐遂請降。又內官進鰣魚二大籮，極其卑禮；豫王不受）。
十九日，趙之龍同大清兵並騎入城。分通濟門起，以大中橋北河為界，東為兵房、西為民舍；通濟、洪武、太平、神策、金川凡六門，居大清兵。自是東北城民居日夜搬移，提男抱女，哀號滿路；西南民房一椽，日值一金。豫王斬兵搶物者八人；並示『前日入內搶掠諸物，自行交還江寧縣；藏匿者梟示』。
附記：「無錫日記」云：『是日下午，常州推官伺家駒在無錫殺二人於大市橋。二人俱姓華，興道鄉人；兄弟五人在鄉間搶擄，族叔呈之，立刻梟首。所搶不過西瓜及酒二罈而已，族叔止欲笞之；以時亂，藉以警眾，遂殺之。族叔亦悔而泣焉。
二十日，內院學士洪承疇牌諭：『翰林大小官每日入內辦事，仰掌院陳於鼎造冊送進。每日清晨，點兵』。午後，令文武將印信、札付盡數交納武英殿換給，御史王懩、大理丞劉光斗、鴻臚丞黃家鼒等往各府取降順冊。
二十一日，大放三日，婦女出城者萬計。趙之龍先薙頭，魏國、安遠、永康、靈璧、臨淮諸爵以漸剃訖；文官惟李喬、姚孫榘自薙。
二十二日，豫王令建史可法祠，優卹其家。
二十三日，豫王進城，衣紅錦箭衣，乘馬入洪武門。白棍一對前導；文武班列道旁，無一不至者。
二十四日，劉良佐以宏光到，暫停天界寺。
二十六日，豫王各城門帖示云：『薙頭一事，本國相沿成俗。今大兵所到，薙武不薙文、薙兵不薙民；爾等毋得不遵法度，自行薙之。前有無恥官員先薙求見，本國已經唾罵。特示』。黃營兵數萬人隨大清官進城，向豫王求用；豫王收其衣甲，散遣之。
二十七日，豫王謁明太祖陵，行四拜禮。四顧嗟嘆，喚靈谷寺住持速行修理。黃家鼒至蘇州，撫臣霍達復歸郡（一雲家鼒至蘇州招撫，被害）。
二十八日，豫王出南門報恩寺行香，觀者如堵。黃端伯向豫王憤憊大慟，趙之龍欲殺之，豫王不許；之龍乃執送獄。豫王令確報殉節諸臣及民間婦女,各坊共報男女二十八人。
二十九日，豫王令調兵八萬下蘇、杭。
三十日，豫王以宏光所選淑女配太子。數月後,北行；太子及宏光隨之,後俱凶問。
附記：劉孔昭自太平掠舟順流而東，江行入常熟，詭言起義；僉都御史霍達招之入郡，不應。停攻一縣，白糧滿載入海。
附記：「無錫日記」云：『五月二十七日，劉光斗至無錫討冊，舟泊西門橋。光斗，武進人；天啟乙丑進士。崇禎朝，為河南道御史；因貪黜罰。大清入南京，遂降附為官。安撫常、鎮士民，討州縣戶口、糧役冊，旗蓋炫耀，邑中鄉紳拜之者如市。望亭巡檢來見，光斗曰：「汝好，該陞一級」。即陞主簿，掌縣印。將糧船俱提常州去。先有示云：「安撫劉批：該縣速備船隻，士民不必驚慌」。常鎮道張健批：「本道發令箭一枝，仰無錫百姓各安生理；大兵到處，秋毫無犯」』。又『六月初一日，蘇州巡撫霍達將糧散於百姓；常州豎「順民」旗，至丹徒迎大清兵』。『初二日，無錫選貢士王玉汝等具肉一百擔、面一百擔、羊三頭，以迎大清兵。傳聞大清兵惡門神，城中各家洗去；粘「大清萬歲」於門上。按玉汝字元琳，庶吉士王表裔孫；崇禎甲申，選貢。大清兵南下，時劉光斗與玉汝善，移札曰：「師至而抗者屠，棄城而乏所供應者火。當為桑梓圖萬全」！玉汝乃與邑民具牛酒公迎。已而同邑顧杲擁眾鵝湖，玉汝單舸往諭，遂遇害。杲掠沙山，亦為土人所殺』。
南都殉節諸臣
乙酉五月十二日，欽天監挈壺官陳於階自經。此死節之最早者。豫王入京，刑部尚書高倬、戶部郎中劉成治署中自經死。十八日，國子監生吳可箕雞鳴山關帝廟中縊死。其死而不知日者，中書舍人陳爊及子舉人伯俞、戶部主事吳嘉胤也；不知名者，投秦淮河中馮小璫與百川橋下乞兒也。小璫以色幸，卒以身殉。乞兒題詩橋上有云：『三百年來養士朝，如何文武盡皆逃？綱常留在卑田院，乞丐羞存命一條』！又禮部郎中劉萬春、主事黃端伯以不朝，被殺。端伯字元之，江西南昌人；深明禪學。其絕命詞云：『問我安身處，刀山是道場』！又「補遺」云：『南京之變，以死聞者，尚書何瑞徵、光祿卿葛征奇、戶部郎劉光弼也』。
附記：劉萬春，揚之泰州人。大清兵入南部，萬春降。時豫王禁女出城，萬春有妾在城內，縋之而出，為守者所執；入見豫王，萬春大罵而死。此與前載稍異；乃泰州邵廷輔口述。邵又云：『吳甡，揚之興化人；崇禎朝大學士。大清兵至，祝髮居師姑潭；自題句云：「宰相出家，師姑潭裡吳和尚」。久之，無有續其聯者。
宏光時，有古史不經見者二事：其始立也，革工常應俊封伯；及其失也，乞兒死難。一勛臣與一忠臣異矣！然封伯，遇也，為應俊易；死難，義也，為乞兒難。予思乞兒非常人，蓋隱君子也；欲以一死愧當時大臣之不如乞兒者。
龔廷祥瀋水死
龔廷祥，字伯興，號佩潛；無錫人。幼時，鄉達陳幼學一見稱異。為諸生，游馬文忠世奇門。崇禎已卯舉人，癸未進士；有「不願為良臣、願為忠臣」之語。甲申思宗殉社稷，世奇殉難；廷祥設師位，為文祭且哭，如謝翱祭文信國狀。乙酉，補中書。
居無何，南都陷。廷祥具衣冠，別文廟；登武定橋，睹秦淮河嘆曰：『大丈夫當潔白光明，置身天壤；勿泛若水中鳧，與波上下』。迺發憤自誓曰：『敢貪生以全軀者，有如此河』！遂瀋水死。
前一夕，手書寄子書成，付家人；越日乃逝，實五月二十三也。書曰：『節義之士，何代無之。只是吾節不成節、義不成義，愧赧在心！願吾諸兒守父訓誡，做好人、行好事；吾雖在地下，有餘榮矣。但目前事，不得不細言之：自吾正月出門，與吾母執手相別，欲得一誥命以榮父母。四月十八日，果命下，准誥封；吾事濟矣。吾又討差，可歸定省矣。不意五月十一日，天子播遷。吾是時艱苦萬狀，有欲強吾奉迎一事者；吾此心何心，忍背國恩乎？唯有捐軀見志而已。但思吾一見老母而不得，肝腸寸剖、血淚滿襟。氣數既如是，汝輩要小心謹慎，奉事祖母；切不可預外事，切不可得罪於人，至惹災禍：此吾之孝子也。吾因生平愚拙，事事要學古人，故至於此。然不忠、不孝，何以見先人於地下！念之愴然，思之快然』。
附記：公幼穎敏，其父令作破題，時有燭在案，即以為題。公作一破云：『丹心照國，身盡而心完矣』。父大賞之，知非凡兒也；後竟以為讖。公家貧，杭濟之先生嘗云：『公作文迅疾，有中才』。一日，應童子試不利，共走常州；晨飲白酒於市即大吐，俱粉團也。蓋貧不舉火，買團坊問，因餓勞作嘔耳。時會嚴寒，與先君子同臥外舅氏。及晨，先君子起，聞公在帷中作衣被聲，良久不起。先君子問之，公應曰：『汝不解妙法』。及揭帷，公語先君曰：『吾服尚無棉，頗覺背冷。今以褲下一層反拊背上束之，豈非妙法乎』？相與一笑。其貧苦若此。
華允誠不跪死
華允誠，字汝立，號鳳超；常州無錫人。天啟壬戌進士；癸亥，選工部都水司主事。會魏奄用事，諸名賢皆放逐；公假歸。崇禎己巳，起補營繕司主事；尋陞員外郎。其冬，大清兵入塞，都城戒嚴。諸曹郎分守城門，多以守御不備，杖闕下，有死者；而公守德勝門，獨完。調兵部職方員外；乞休，不允。公見當時銓閣比周，舉錯徇私；上疏言「三大可惜、四大可憂」。可憂一條言：『國家罷設丞相，用人之職，吏部掌之，閣臣不得侵焉。今次輔、冢臣以同邑為朋比，惟異己之驅除；閣臣兼操吏部之權，吏部惟阿閣臣之意。線索呼吸，機關首尾：庇同鄉，則逆黨可公然保薦；排正類，則講官可借題逼逐』。又言：『喪師誤國之王化貞宜正罪，絜己愛民之餘大成有可矜』。疏入，奉旨切責回話。公再疏直糾次輔溫體仁、冢臣閔洪學罪狀，言尤切直。體仁、洪學疏辨，幸上明察，頗得其情，公僅得罰俸。未幾，以終養歸。上尋釋余大成於獄，置王化貞於法，逐唐世濟而罷閔洪學；皆用公之言。
公里居十餘年，而有京師之變。南京立，起補吏部驗封司員外郎，署選司事。公見時事日非，嘆曰：『內無李、趙，外無韓、岳，欲為建炎、紹興，亦何可得』！遂謝歸。南京陷，公惟飾巾待盡，杜門者三年。
戊子，潛居鄉間，偶過其婿家，會有告其婿未薙者，下逮，並執公。見巡撫土國寶，國寶勸公薙髮，不從。解至南京，見巴帥，不跪。時巴着快靴，踢折公膝；復拔公發幾盡。公曰：『吾不愛身』！遂見殺。從孫尚濂字靜觀，平日舉動皆效公；同日遇害，年僅十九耳。
公登第，出賀文忠逢聖之門；而師事高忠憲攀龍。嘗師程子靜坐，終日如泥塑人。忠憲臨難，特書一帖授公曰：『心如公虛，本無生死』。公遂豁然於生死之際矣。詩文不多；蓋得力在理學，文章其餘技也。最着者有「渡江」一律云：『視死如歸不可招，孤魂從此赴先朝。數莖白髮應難沒，一片丹心豈易消！世傑有靈依海岸，天祥無計挽江潮。山河漠漠長留恨，惟有群鷗伴寂寥』。人共傳之。
徐汧沈虎邱後溪死
徐汧字九一，號勿齋；長洲人。崇禎元年（戊辰）進士，改庶吉士。授簡討，累遷右春坊右庶子。庚辰，分考禮闈。辛巳，奉差南歸；尋丁憂。南京建國，起詹事府少詹事、翰林院侍讀學士。公知事不可為，不之官。乙酉閏六月，大清兵至，下令薙髮；公誓不屈辱，曰：『以此不屈膝、不薙髮之身見先帝於地下』！遂自沈於虎邱後溪死。
公自己巳之難，從都中寄書故人曰：『明天子在上，知萬萬無虞；然事勢危急，即有不可知，惟以一死報君父』。甲申之變，公方里居，號慟欲絕。是年烈皇聖誕，感激賦詩四章，言之血淚。自題畫像曰：『汧乎！而忘甲申三月十九日事耶？而受先皇厚恩，待以師臣之禮；而子枋、柯以稚子，一登賢書、一食廩餼，尺寸皆先皇賜也。而不能斷脰納肝以殉國難、復不能請纓枕戈以雪國恥，而偃息在床，何為者耶？義當寢苫，罪當席蓆藳。存此寢苫、蓆藳之心以教誨爾子，庶幾其勉於大義，毋若厥父偷惰負恩也』。蓋公忠義出於天性，捐軀報國，其志然也。公少就學於兄養淳，養淳為陳文庄妹婿；因得公文，奇之曰：『吾里中乃有湯若士』！每向人述文庄言，有知己之感。
公長子孝廉枋，自公沒後，杜門不入城市。
附「聖誕哀感」云：『灑淚先皇似向隅，吞聲豈忍憶嵩呼！衣冠此日趨南闕，玉帛何年會冀都？聖主哀思應避殿，微臣隱忍尚全軀。亦知佐命悲歡異，還記今朝令節無』？又「挽許琰」云：『禍纏霄極帝星微，龍馭蒼黃去不歸！漢殿衣冠渾欲掃，燕京鍾簴已全非。人輕李萼師誰借？邑□王生義庶幾。贍拜鼎湖因北首，朝朝應見素魂飛』。
孫源文哭死
孫源文字南公，無錫人；萬曆甲戌狀元。孫繼皋季子。性孝友，博學工詩文；凡河漕、軍屯、錢賦、歷律、山川、星緯之書，悉窺其奧。
甲申三月思宗殉社稷，源文晝夜哭。鬻產得金，倣宋任元受故事，集緇流刺血為文，恭薦帝右，躃踴幾絕；觀者皆泣下。遂咯血聲瘖。賦詩曰：『少小江南住，不聞鴻雁哀；今宵清枕淚，和爾舊京來』。悲吟不輟，疾益甚。友人詢以後事，唯曰：『家受朝廷特恩，死吾分也』！余不及。遂卒。論者謂：源文一草莽臣耳，至悲其君以死，豈特屈原之於懷王哉！
嚴紹賢同妾縊死
嚴紹賢字與揚，無錫人；為吳諸生，從叔司寇嚴一鵬籍也。生而正氣嶽嶽，周文簡炳謨深器之；每以正誼相砥。崇禎末，流寇蠢動；紹賢侍司寇，輒雲『烽火照天，當坐臥臨池一小樓。勢亟，有蹈水死耳』！其蓄志如此。
甲申思宗殉社稷，紹賢每慷慨流涕；痛不若都城一菜傭，猶得望梓宮奠杯水也。自此憧憧，若失所依。乙酉，新令下，知國祚改。忽題壁曰：『此何干坤時，讀聖賢書，當守義全歸』。與妾張氏相對就經。一女呱呱，亦死。韋布盡節，方知全軀保妻子者，不啻霄壤雲。
馬純仁囊石瀋河死
馬純仁字朴公，號范二；南京六合縣人。曾祖在田，巨富而善；祖字衷一，邑庠生。父之驥，字德符，邑太學生；選縣佐二、縣丞一。母唐氏；純仁，仲子也。幼穎慧。崇禎八年，督學金蘭補弟子員，許以大成。
乙酉，薙髮令下，純仁方巾，兩大袖囊石，不告妻子，竟赴龍津浮橋自沈於河，而屍僵立不移；時七月六日也，年甫二十歲。襟間大書曰：『與死乃心，寧死厥身；一時迂事，千古完人』。先是，同筆研生汪匯子百穀，才名並噪；國變，約同赴水，而匯竟負約。是歲，即舉孝廉。己丑，登進士，選湖廣承天府景陵知縣。未幾，純仁顯異，遂卒。純仁妻侯氏無所出，家人慾令改適，屢欲自經；遂不敢逼。純仁生平多着作，赴水前一夕，盡取文章詩稿焚之；益不欲以文傳世雲。康熙間，予在六合，邑人稱之。訪至其家，弟友仁，亦庠生，出見；述其事如此。純仁既效屈平之節，生員袁逢盛等具呈在縣以表其事。
附記：六合人語予曰：『當汪匯在湖廣作令時，一日白晝間適坐公堂，忽見純仁舁至，以大義責之曰：『汝不能死，已負約矣！復登新朝進士為官，何也』？匯大驚駭，遜謝不能出一語。遂得疾，未幾死。妻年少，或萌他志；純仁輒報夢，令守節，後以貞志聞。純仁已為水神，凡舟子賽福，禱輒靈應；一時異之。
王域大罵不屈死
王域字元壽，號兩瞻；松江華亭人。天啟元年舉人，以孝友聞。除宿州學正；流賊犯州，公固守以全。甲申十月，積官陞建昌知府，加銜江西按察司副使。
大清兵陷撫州，公誓眾固守。而城中有內應者，遂陷；益王出走。公被執至南昌，大罵不屈；送武昌，殺之。時八月二十日。同死者，江西布政夏萬亨、分巡湖東道副使王養正、推官劉光浩等；與公六人傳首江西，棄其屍城下。武昌人收而葬之沌砦河，題曰「六君子之墓」。公第三子鑰走福京請卹，未覆；閩中陷，不果。
夏允彝赴池水死
夏允彝字彝仲，號緩公；松江華亭人。嘉善籍。通「尚書」。萬曆四十五年戊午舉人，崇禎十年丁丑進士。宏光立，為吏部主事。
大清兵下松江，允彝避匿。其兄強之謁官，允彝潛赴池中死。同年陳子龍輓詩云：『志在「春秋」真不愧，行成忠孝更何疑』！
眭明永不屈死
睦公諱明永，字嵩年；鎮江丹陽人。曾大父燁，官給事；父石，官太史。崇禎壬午舉於鄉，年六十矣；選華亭教諭。
乙酉八月三日城破，公書明倫堂曰：『明命其永，嵩祝何年？生黍祖父，死依聖賢』。遂自經，不死；出投泮水被執，以不屈而死。
公子本字允立，諸生。甲午春，坐同邑賀太僕王盛事，株連被系一夕死。
李待問、章簡被殺
松江原任中書李待問、博羅知縣章簡，城破被殺。
顧所受投泮池死
顧所受字性之，號東吳；長洲人。六世祖巽、巽子曜、曜子餘慶，相繼舉永樂甲辰、正統丙辰、成化〔口辰〕進士；故表其坊曰「三辰」雲。公生而穎異，邑令江盈科稱為國士。十一歲，補子弟員。崇禎十五年，流賊破袁州，犯吉安。時龍泉令劉汝諤請公為幕賓，畫戰守具甚悉，賊因去。
十七年，賊陷北京，公絕飲食。已而聞許琰死，曰：『吾今且可以無死，為琰傳』。又一年，南京不守；公夜寢，微聞嗟嘆聲。明日，言笑如平常；謂子善曰：『吾以老諸生出入文廟者，五十餘年矣。時事至此，恐委禮器於草莽也，將往觀焉』。遂與其孫珩俱往。既至，作「卷堂」文以辭宣聖，且拜且泣。出廟門，令珩先歸；遂投泮池死，屍直立不仆。士民吊者千餘人，邑令遂寧李實為文祭之；言兩日前君儒服手一狀，閱之則言死節事也。聞者矜其志雲。
徐懌自縊死
徐懌字瞻淇，常熟諸生；家徐市。聞縣城陷，嘆曰:『吾家世科第,竟無一義士耶』!薙髮令至，服布袍別親族；題壁曰:『不欲立名垂後代，但求靖節答先朝』。夜半,自縊。
諸姪守質，亦諸生；家南郭。母病不能遷；兵至，母與妹投井。守質曰：『吾不辱身』！與兵格鬥死。
項志寧扼吭死
項志寧，常熟諸生；遁於野。方食餅，聞薙髮令，餅半墮地，扼吭不食死。
董元哲痛哭死
常州諸生董元哲，痛哭死。崇禎末，元哲歲試，名居第一；蓋文行兼優士也。
石生及賣扇歐姓投池死
常州石生及賣扇歐姓者，投西廟池中死。
賣柴鄉民躍入河死
鄉民賣柴入城；聞安撫使至，棄柴船，躍入文城壩南遊河死。
蓄鳥叟縊死
五牧有蓄鴉鳥薛叟，以薙髮自縊死。
賣面人自經死
玄妙觀前賣面人，夫婦對經死。
許烈婦支解死
烈婦許氏，常熟諸生蕭某妻、諸生許重光女。為兵所掠；至蠡口，見同掠有受污者，許氏大罵曰：『人何得狗彘偶』！兵怒，縛之桅，支解之；食其心。群視曰：『此烈婦也』！潛瘞其一股。
初亂時，女子義不受辱者，不能詳記；此其最也。
張氏賦詩投江死
揚州既陷，一部將掠張氏至金陵，以珠玉、錦繡羅飾於前；張氏弗顧，悲泣不已。既而部將隨豫王北上，張從之。出觀音門將渡江，密以白綾二方可二尺許，楷書絕命詞五首於上；乘隙投江。屍浮於高子港，為守汛者所獲。其詩跋云：『廣陵張氏題。有黃金二兩，作葬身之費』。遍體索之，無有也；已而於鞋內得之，蓋密縫於中者。眾以此金易銀，葬焉。康熙四年（乙巳）六月七日，予在六合，得閱其書並其事如此。其詩曰：『深閨日日繡鸞凰，忽被干戈出畫堂；弱質難禁罹虎口，祗余魂夢繞家鄉』。『繡鞋脫卻換{革翁}靴，女扮男妝實可嗟；跨上玉鞍愁不穩，淚痕多似馬蹄沙』！『江山更局聽蒼天，粉黛無辜實可憐！薄命紅顏千載恨，一身何惜誤芳年』！『翠翹驚跌久塵埋，車騎轔轔野塹來；離卻故鄉身死後，花枝移向對園栽』。『吩咐河神仔細收，碎環祝髮付東流；已將薄命拚流水，身伴狼豺不自由』！
遁跡諸臣
「補遺」云：南京之變，遯而不與迎降者：尚書張有譽、陳盟、侍郎王心一、少卿張元始、光祿丞葛含聲、給事蔣鳴玉、吳適、部屬周之璵、黃衷赤、主簿陳濟生等二十餘人。
有譽號靜涵，江陰人；素有品望。潛居青暘，不入城市。南京遘變，五月十八日抵家；有問之者，搖首涕泣而已。尚書印重六十兩，挈歸。陳明號雪灘，蜀人；道遠不能歸，潛居浙之台、處間。後寓跡嘉秀，僧服自晦。
起義諸臣
國家一統，自成直破京師，可謂強矣；大清兵戰敗之，其勢為何如者。區區江左，為君為相，必如勾踐、蠡、種臥薪嘗膽，或可稍支歲月；即不然，大清師之下，御淮、救揚，死守金陵，諸鎮犄角，亦庶幸延旦夕。乃大清兵未至，而君相各遁、將士逃降；大清之一統，指日可睹矣。至是而一、二士子率鄉愚以抗方張之勢，是以羊肉投虎、螳臂當車，雖烏合百萬亦安用乎！然其志則可矜矣，勿以成敗論可也。
閻、陳二公守江陰城
江陰以乙酉六月方知縣至，下薙髮令。閏六月朔，諸生許用大言於明倫堂曰：『頭可斷，發不可薙』！下午，北門鄉兵奮袂而起，拘縣官於賓館；四城內外應者數萬人，求發舊藏火藥、器械，典吏陳明遇許之。隨執守備陳端之，搜獲在城奸細。以徽商邵康公嫻武事，眾拜為將；邵亦招兵自衛。舊都司周瑞龍船駐江口，約邵兵出東門，己從北門協剿。遇戰，軍竟無功。大清兵勢日熾，各鄉盡力攻殺，每獻一級，城上給銀四兩。徽商程璧入城，盡出所儲錢與明遇充餉；而自往田撫及吳總兵志葵乞援。田、吳不至；程亦不返，遂祝髮為僧。
是時叛奴乘釁四起，救死不暇。大兵首掠西城，移至南關；邵康公往御，不克。大兵燒東城，鄉兵死戰，有兄弟殺騎將一人者。鄉兵高瑞為大兵所縛，不屈死。周瑞龍船逃去，明遇遣人請舊典史閻應元為將；鄉兵擁之入城，率眾協守。大兵四散攻剿，鄉兵遠竄，無復來援者。大兵專意攻城，城中嚴御。外兵箭如雨，民以鍋蓋為蔽；以手接箭，日得三、四百枝。一人駕雲梯獨上，內用長鎗拒之；將以口納鎗，奮身躍上。一童子力提而起，旁一人斬首，屍墮城下。又一將周身縛利刃，以大釘插城而上；內用鎚擊，斃之。大清騎日益依君山為營，瞰城虛實，為砲所中；乃移營去。居民黃明江素善弩，火鏃發弩，中人面目，號叫而斃。陳端之子在獄，制木銃；銃類銀鞘，從城上投下，火發銃裂，內藏鐵鳥菱，觸人立斃。應元複製鐵撾，用綿繩系擲，着人即吊進城；又制火球、火箭之類，大兵畏之。
劉良佐降大清為上將，設牛皮帳攻城東北角；眾索巨石投下，數百人皆死。良佐移營十方庵，令僧望城跪泣，陳說利害；眾不聽。良佐策馬近城諭降，應元罵曰：『我一典史卑官，死何足惜！汝受朝廷封爵，今日反來侵逼，汝心何心』？良佐慚而去。明遇日坐臥城上，與民共甘苦，戰則當先；明遇平心經理，民瀕死無恨。一夕，風雨怒號，滿城燈火不燃。忽有神光四起，大兵時見三緋衣在城指揮，其實無之；又見女將執旂指揮，亦實無之。
大兵破松江，貝勒率馬、步二十餘萬盡來江上。縛吳志葵、黃蜚於十方庵，命作書招降；蜚曰：『我與城中無相識，何書為』！臨城下，志葵勸眾早降；蜚默然。應元叱曰：『汝不能斬將立功，一朝為所縛，自應速死』！志葵大泣拜謝。城下大砲日增，間五、六尺地一；其彈飛如雹。一人立城上，頭隨彈去而僵立不仆；又一人胸背洞穿，而直立如故。有將坐十方庵後，城上發砲忽轉向營，立斃。
八月望，應元給錢與民賞月，攜酒登城嘯歌；許用作「五更曲」，命善謳歌唱。城下人悲怒相半，有激烈感慨者。二十一日午時，祥符寺後城傾，大兵從煙雨溷中潛渡，遂入城，民猶巷戰；有韓姓格殺三人，乃自焚。男婦死者井中處處填滿，孫郎中池及泮池疊屍數層。陳明遇閤門投水死，閻應元投水被縛大罵死。明遇浙人，故長厚循史。應元北通州人，多膽略、有治才。甲申海寇顧三麻子直抵黃田港，應元率鄉兵拒戰，手射三人，應弦而倒。以功加都司銜，陞廣東簿；道阻未去。義民陸元同殉。訓導馮厚培，金壇人；自經於明倫堂。中書戚勛字伯平，家青暘。入城協守；知力不支，大書於壁曰：『戚勛死此。勛之妻若女子、若媳死此』。闔室自焚。許用亦闔室自焚。黃明江，故善彈唱；城陷後，抱胡琴出城，人莫識為弩師也。
續記（難民口述）
崇禎二年（己巳），江陰城鳴；時吳鼎泰作令。及崇禎十五、六年，有阿□鳥在城中哀鳴一月，聲如小兒啼；邑令聞之，嘆曰：『此城將有兵難』！十七年（甲申）冬，五里亭出一虎，大如犢，而勢猛捷。千人持械鳴金，逐至百丈地方欲過河，跳陷水中，不得躍起；適近漁舟，漁婦頗有膽，急持小刀亂斫，殺之。或謂虎屬陰，兵兆也。乙酉五月，江陰知縣林之驥，福建莆田人；不解江南語，眾號「林木瓜」。時有紅羅頭兵千人過邑賣鹽，百姓歸啟，蓋銀與爵也；爭市之而兵不知。蓋小鹽包乃掠人者，兵欲劫城，而帥與林同鄉，林出謁，賓主燕語，遂斂兵去。五月二十五日，林掛冠歸。六月二十日，大清知縣方亨到任。方令猶紗帽藍袍，未改明服；年頗少，不攜家屬，止有家丁二十人。已而耆老八人入見，方令曰：『各縣獻冊，江陰何以獨無』？耆老出，令各圖造獻冊於府；府獻南京，已歸順矣。不數日，常州太守宗灝差四兵至，居於察院；方知縣供奉甚虔。閏六月朔，方行香，諸生、耆老等從至文廟。眾問曰：『今江陰已順，想無事矣』？方曰：『止有薙髮耳。所差四兵，為押薙故也』。眾曰：『發何可發耶』！方曰：『此大清律，不可違』！遂回衙。適府中詔下；開讀，有『留頭不留髮、留髮不留頭』一語。使吏役書示；至此，即投筆於地曰：『就死也罷』！方令欲笞之，共嘩而出。北門少年素好拳勇，聞之遂起。鄉兵各服冊紙，以錦袍蒙外；應者萬人，俱揚兵。行至縣前，三銃一吶喊；至縣後，亦如之。方令見事急，閉衙不出；移書宗太守云：『江陰已反，速下大兵來剿』。時城門已詰奸細；獲書，眾大怒，將使者臠之。遂入縣，以夏手巾系方之頸，拽之曰：『汝欲生乎？死乎』？方曰：『一憑若等』。眾使人守視；因曰『既已動手，今察院中有兵四人乃押薙頭者，不如殺之』。於是千餘人持槍進院；四兵發矢，連傷數人。眾懼欲退；有壯者持刀擁進，四兵返走，一墮廁中、一匿廁上、一走夾墻、一躍屋上，悉被擒。四兵初至時，偽作滿狀、滿語；至是，作蘇語曰：『吾本蘇人，非北人；乞饒性命』！眾磔之。入縣，攜方令與木縣丞出；木請曰：『願降為明官』！遂囚於獄。此閏六月初二日事。
有守備陳端之，居江陰；眾欲推為主，端之不遽從。甫出，眾以槍刺之；端之躍屋上，趨出城，伏於荳內。次日上午，鄉兵縛送城內，殺之；食其心。有一妻、二子、一女、一仆，欲盡殺之；其子叩首謝曰：『吾能制軍器，幸貰我』！乃係獄。凡木砲、火球、火磚，俱陳子手造。木砲長二尺五寸、廣數寸，置藥於中，狀如銀鞘；攻城，即投下燒之。火磚廣二、三寸許。有黃明江善作弩，弓長四尺、箭長一尺；以足踏上弦，百發百中。初，明末兵備曾化龍聞流寇亟，造見血封喉弩，藏三間屋。又張調鼎字太素，福建歐寧人；亦為兵備鑄大砲及火藥等。至是，發之。徽人程璧字崑玉，開當城中；出金為餉。又徽客邵康公年三十餘，力敵五十人；推為將。宗太守得報，遣王良率兵三百人（大半居民）行至湖橋，遇江陰鄉兵，被圍；俱跪雲『獻刀』，悉殺之。投屍河中積如木筏，南流數十里；經石幢，臭味難聞，撐出高橋外。王良，本江陰大盜而降者也。已而大兵至西門，江民出戰，被殺五十人而兵不傷，遂退入城；大清兵又陸續至北門等處。時借靖江沙兵二千，每人犒千錢；與大兵戰，殺傷五百人，沙兵揚帆去。程璧當靖江沙兵敗歸，恨之；劫掠一空。方令在獄，使作書退兵。及兵日進，夜半眾擁入，赤身擒出，殺於堂上。
舊典史閻應元，善捕盜。大兵至，見林令歸，挈家出城，寓祝塘。六月十五日，典史陳明遇遣邑人迎入城為主。應元曰：『若等能聽我則可；不然，不能為若主也』。眾從之。祝塘少年六百送應元入城，四門俱以張睢陽、城隍神坐月台上，舁之巡城，儀容甚盛；大清兵遙望，驚疑焉。將四門分堡而守；如南門堡內人，即守南門也。城門用大木塞斷，一人守一堞；如戰，則兩人守之，晝夜輪換。十人，一面小旂、一銃；百人一面大旂、一紅衣砲。初間夜兩堞一燈，繼而五堞一燈。初用燭照，繼用油；又以飯和油，則風不動、油不撥。每堞上瓦四塊，磚石一堆。大兵攻城，或以船及棺木與牛皮蔽體而進；城內以砲石、箭弩雜發，無不立碎。大兵乘城內食時，架雲梯數十而上；凡城堞凹進而兩對直守者見兵至，即發銃斃之。或城下攻，將長街沿石擲下，或以旗杆截段列釘於上投之，或以木砲擲出。兵見而異之，咸爭奪；忽內機發，反射，皆死。故兵攻一城，無不流涕。閻應元晝夜不寢；夜巡城，見有睡者，以箭穿耳，軍令肅然。城堞被砲擊墮，即時修葺；外以鐵門固蔽，內以棺木泥築於中，又塞以木石。城下十堞一廠，日夕輪換居內安息、燒煮。公屋無用，則使瞽者毀拆磚瓦，傳運不停。攻城日急，城中百計御之；用油與糞各半和煎，俟沸澆之，無不燒着。
閏六月二十四日，降將劉良佐在東城外，射進箭書勸降；其言曰：『傳諭鄉紳士庶人等知悉：照得本府原為安撫地方，況南北兩直、山陝、河南、山東等處俱已剃髮，惟爾江陰等處敢抗國令，何不顧身家性命耶？今本府奉旨平定江陰，大兵一、二日即到。爾等速薙髮投順，保全身家。本府訪得該縣程崑玉若系好人，爾等百姓即便具保，本府題敘管爾縣；如有武職官員亦具保狀，仍前題敘，照舊管事。本府不忍殺爾百姓，爾等系大清朝赤子，錢糧猶小，薙髮為大。今秋成之時，爾等在鄉者即便務農，在城者即便貿易；爾等及早投順，本府斷不動爾一絲一粒也。特諭』。二十五日，江陰通邑公議回書；其略曰：『江陰禮樂之邦，忠義素着。止以變革大故，隨時從俗。方謂雖經易代，尚不改衣冠、文物之舊；豈意薙髮一令，大拂人心。是以城鄉老幼誓死不從，堅持不二。屢次兵臨境上，勝敗相持，皆系各鄉鎮勤王義師聞風赴斗；若城中大眾齊心固守，並未嘗輕敵也。今天下大勢所爭，不在一邑；蘇、杭一帶俱無定局，何必戀此一方，稱兵不解！況既為義舉，便當愛養百姓，收拾人心；何故屢殺燒燬，使天怒人怨，慘目痛心？為今之計，當速收兵，靜聽蘇、杭大郡行止；蘇、杭若行，何有江陰一邑！不然，縱百萬臨城，江陰死守之志已決，斷不苟且求生也。謹與諸公約，總以蘇、杭為率。從否唯命，余無所言』（或傳諸生王華作）。
八月初六日，大清將服重甲逼身，系雙刀、雙斧及箭手執槍登城；毀雉堞，勢甚勇猛。守者以棺木捍禦，用鎗刺之，俱折不能傷。或曰：『止有面可刺耳』。遂群刺其面，旁一人用鈎鎗挑其甲，乃仆棺中；又一人斬之，首重十八斤。持以示城下兵，皆跪求首級；將屍擲下，取去縫合，掛孝三日，設醮城下招魂。有六人服紅箭衣跪拜，城上砲發，悉被傷害。劉良佐百計勸降，城中遣四人出議；良佐厚待之，約曰：『豎了「順民」旗，薙頭數十周行城上，即退兵矣』。一人先還報。三人後去，各送十金；及還白應元竟匿饋銀事。次日，四城立「順民」旗；忽城下呼曰：『昨先回一相公，尚未有銀，特送至此』。城中聞之，疑三人為間，即殺之。且內有不願降者，於是拔「順民」旗，復豎「大明」旗，守之如故。攻城日急，內外殺傷相當；然江民晝夜拒戰，亦甚疲矣。平日攻城，城壞，夜半修訖；城外驚以為神。是時城中益急，人人有必死之志。中秋，家家暢飲，如生祭然。
十九日，貝勒統兵至，巡城下者三；復登君山望之，謂左右曰：『此城舟形也，南首北尾；若攻南北，必不破。惟攻其中，則破矣』。收沿城民家鍋鐵，鑄彈子重二十斤納大砲中，用長竹籠盛砲。二十日，鼓吹前導，砲手披紅；限三日內破城。在南門側發砲，石泥俱碎；城崩，遂不可修。眾困憊已甚，計無所出，待死而已。陳明遇不由階級，從泥堆走上城；燃火發砲，擊死大兵亦眾。東、西、南三門堅守，而北門一堡人獨少；貝勒舁大砲君山下，八月二十日二更後以大砲連擊，城墮。復雨，遂左右兩路發砲不止，多置鐵石。惟中路一砲止有狼煙，不納鐵石，干響而不傷人；煙漫障天，咫尺不辨。守者謂砲聲霹靂，兵難遽入；不知竟由中路黑煙內突入，躍馬城上大射，守者潰散，城遂陷。須臾，大兵俱集；恐有伏，立視半日。至午後，城中大沸，遂下。有少年五百人相謂曰：『總是一死』！搏戰於安利橋，殺傷甚眾，力盡而敗；河長三十餘丈，積屍與橋齊。殺至夜，始收兵；屍骸滿道，家無虛井。凡三日止。
十二、三歲童子不殺。有一四眼井，死者如市。一人趨下，後有壯者提起謂之曰：『讓我先下』。壯者死而提起者反生，亦數也。觀音寺後華嚴庵（即毛公祠），有三人避於韋馱頭上天花板內；兵以鎗刺之而去，得免。有一人趨佛殿隱處，已有一人在內；已而復一人至，三人同匿。至第三日，餓不可忍，一人有生米一掬，出而均分。時大雨，伸手受檐水和米而飲，得不死。有兄弟二人持槍隱衖中曲處，對立；兵不知直入，兄刺仆之，弟拽去。後兵繼至，復如前法，凡殺十六人。適一兵繼進，望見前兵被殺，走出；引十餘人並進。遂走屋上，被執殺之。
閻應元在南門顧振東家，自刎。有黃爾錫與之善，見其佩刀一，右手刺心，仰死庭中。黃欲殮之，適兵至，棄而走；後稍定，覓其屍，失所在矣。邑人義之，為立廟祠焉。大清兵入，肅然起敬。
戚勛字石屏，青暘鄉人。閤門自焚；題壁曰：『大明中書舍人戚勛閤門殉節處』。大清兵趨進，見紗幘紅袍仰臥於地，蓋灰影也。覺陰風凜烈，懼而返走。
程璧見勢急，假乞師出城，故免。
有一家母子二人，城破，其子避於觀音寺大鐘內；上以繩懸系，下踏一橫板。及夜走歸，與母寢；未明，直趨入鍾內。如此兩日夜矣；至第三夜歸，對母大哭：『吾今日死矣』！母問故？子曰：『前兩夜，神至寺內點死者姓名，不及我；昨夕已呼我名在內矣，故知必死』。是夜，同母宿於家酣寢；及覺，已天明矣。踉蹌欲趨寺，適遇大清兵，果被殺。
有一書吏，與孔縣丞善。孔陞湖州為知縣，攜吏為主文。在署中，夢神謂之曰：『汝是六萬七千數內人，何不速歸』！既覺，不解所謂。請歸，孔留之；復夢亡祖語，亦然。會孔物故，星馳歸。時江陰適起兵，將閉城矣，意欲出城；其父罵曰：『不孝子，去我而之外耶』？復欲送母出城，亦不聽。吏以父母家口在城，不得已而止。後閤門遇難，果符前夢。
「江陰野史」云：『有明之季，士林無羞惡之心：居高官、享重名，以蒙面乞憐為得意；而封疆大帥，無不反戈內向。獨陳、閻二典史，乃於一城見義；向使守京口如是，則江南不至拱手獻人矣。時為之語曰：「八十日戴發效忠，表太祖十七朝人物；六萬人同心死義，存大明三百里江山」』。
次年正月朔，閤城百姓無一人不披麻者，慘甚！及十一月十一日，江陰復糾眾，不克而走。撫臣土國寶欲屠之，賴劉知縣不從，指名擒獲；一邑遂安。
當攻城急時，鄉民為奴僕者勾結數百千人，問本主索文書；稍遲則殺之，焚其室廬。凡祝塘、琉璜、暘祁等處，莫不皆然；人人畏懼。暘祁徐亮工，崇禎庚辰欽賜進士；被奴殺死。妻與三子諸生，俱遇害；獨季子汝聰遁免。未幾事平，為主者亦多擒仆甘心焉。故令馮士仁，蜀人，寓居琉璜；鄉兵起，有張姓以舊時被笞十五板，至持斧殺之。
侯峒曾守嘉定城
侯峒曾號廣成，嘉定人；天啟乙丑進士。歷官至順天府丞，未赴而京師陷。宏光立，召為左通政。峒曾見朝事乖謬，遂不赴。
閏六月，邑人起義，推為盟主；與子元演、元潔大治兵食。李成棟降大清為將，二十二日來爭邑城；峒曾約進士黃淳耀共為死守，百計御之。攻城者多死，解而復圍者再；死守十二日。七月初四日天忽大雨，平地積數尺；城一隅崩，成棟薄東門上。峒曾與二子猶指揮巷戰，鄉民爭欲扶之去：峒曾曰：『吾既與城守，城亡與亡；去何之』？趨拜家廟，赴池死。元演、元潔相抱入水。成棟恨之，斬其首；題曰：『元兇以徇於城中』。有金生者，夜竊其首藏篋。峒曾之叔入收其屍，方殮，有哭聲自外來者，則金生負篋至也。
舉人張錫眉、龔用圓、龔用廣、夏雲蛟、唐全昌皆死。北門有賈朱某者，悉以家財佐軍；城破，誘家人盡入一舟自沉。
峒曾弟岐曾坐藏陳子龍，執至官；大罵死。二仆亦罵不絕死。
岐曾大罵難，二仆亦罵更難；非烈丈夫而能如是乎！峒曾父子、兄弟、主僕之際，誠盛事矣！
黃淳耀、淵耀同守御嘉定城
黃淳耀字蘊生，號陶庵；崇禎壬午舉人，癸未進士。弟淵耀，字偉恭。淳耀素與僧性如善，性亦非淳耀不交。
乙酉閏六月，大清兵圍嘉定。淳耀居城中寺內；淵耀宿城堞，晝夜拒戰。七月，勢益急，淳耀語淵耀曰：『城破，馳信於我』。淵耀素文弱，城未破三日，兩目忽突出，青鐵色，狀如睢陽；筋悉隆起。堞墮，實泥大袋中重數百斤，用長木肩之，登城修訖；眾異焉。癸丑城破，趨報淳耀曰：『吾了紗帽事耳！子若何』？淵耀曰：『吾亦完秀才事，復何言』！淳耀整袍服、淵耀亦儒冠，同縊寺中。淳耀題壁曰：『宏光元年六月初四日，遺臣黃淳耀自裁於西城僧舍。嗚呼！進不能宣力王朝，退不能潔身自隱；讀書寡益，學道無成！耿耿不昧，此心而已』。
時避難者悉趨寺中，大清兵入寺，俱殺之；次及性如，性如曰：『吾閉關二十年矣』！兵問何人？性如告之；默然去。兵繼至，問答如前。兵索寶，性如答以無；有兵曰：『大施主供養，豈無寶乎』？性如指地曰：『若此屍橫滿地，假有寶，亦逝矣；奈何坐守於此』！兵曰：『無寶，殺矣』。性如曰『殺則殺耳，寶終於無有；此亦前世孽，奈之何哉』！兵問懼否？性如曰：『亦安避之』！兵曰：『遍城皆屍，汝畏乎』？性如曰：『殺尚不畏，何況屍耶』。兵曰：『倒好！吾給一箭於汝，以懸寺門；自此，無有入之者矣』。乃去。兵果不入。及初七日，買二棺殮淳耀、淵耀，俱殭屍，絕無惡氣。眾屍穢腐難聞，裹以蘆蓆焚之。
「編年」、「遺聞」諸書俱載淵耀為淳耀之兄。
朱集璜起兵守崑山
朱集璜字以發，崑山歲貢生。素有學行，為鄉井所推。
南京既亡，邑人議拒守；而縣丞閻茂才已遣使投誠，用為知縣。乙酉六月，士民起義兵斬茂才，推舊將王佐才為兵主，迎舊令楊永言入城拒守。永言，河南人；善騎射。
抗禦若干日，集璜協守甚力。七且初五日，大清兵至城下；初六日，砲擊西城，潰而入。集璜被執，大罵不屈，見殺。
故將王公揚年七十，奮勇力戰死。陶琰者字圭稚，諸生；以理學稱。居雞鳴塘，去城二十餘里；方率鄉兵三百人赴援，途中聞城破而潰。徬徨久之，乃曰：『以發其死矣，後之哉』？是夕拒戶自縊（而他書則雲自刎也）。原任狼山總兵王佐才為亂兵殺死，一家老幼俱殉。
金聲、江天一起兵守績溪
金聲字正希，休寧人；崇禎戊辰進士，授編修。南京陷，與其門人江天一糾練義勇。以閏六月奉太祖高皇帝像，率士民拜哭，謀起兵。天一曰：『徽州諸邑皆有阻隘，獨績溪一面當孔道，其地平迤；宜築關隘，重兵據之』。遂築叢山關，屯軍其中。於是寧國邱祖德、涇縣尹民興、徽州溫璜、貴池吳應箕多應之，遂拔寧國、旌、涇諸縣。
已而大兵攻績溪，天一登陴守御，出迎戰：殺傷相當，相持累月。降將張天祿於間道從新嶺入，守嶺者先潰。九月二十日，徽故御史黃澍詐稱援兵入績溪，聲見其發未薙、衣冠如故，信之；城遂陷。聲呼曰：『徽民之守，吾使之；第執吾去，勿殘民』！天一追及之，同系至南京。洪承疇以有年誼，勸之曰：『多少臣子，今俱亡歿；公宜應天順天，毋徒自苦』！聲默然。諸生江天一大言曰：『流芳百世、遺臭萬年，千古之下，在此一時；不可錯過』！且罵承疇曰：『汝為天朝大臣，不能死而反誘人耶』！承疇命左右斷其舌，天一罵不絕曰；遂殺之。聲亦罵口：『崇禎是汝君，今何在？父在泉州，今何有？汝無君、無父，與禽獸何異』！承疇曰：『罵我極是，奈時不得已耳』。豫王亦欲留之；聲大罵。承疇曰：『使為僧可乎』？聲曰：『何以稱忠臣』！復戟手大罵。承疇曰：『成彼之名』。遂殺之；僅截其喉而不斷其頸，以示全屍。一僧收葬，木客出棺。舉族殉義。學者稱為正希先生。
天一，字文石。天一外同死者，有陳際遇、吳國禎、余元英。同起兵者，歙縣諸生項遠、洪士魁、副將羅騰蛟、閔士英、都司汪以玉；先後被執，不屈死。
附記：黟縣、休寧，俱屬徽州府。乙酉四月大清兵猶未至，邑之奴僕結十二寨，索家主文書；稍拂其意，遂焚殺之。皆云：『皇帝已換，家主亦應作仆事我輩矣』！主僕俱兄弟相稱。時有嫁娶者，新人皆步行，竟無一人為僮僕。大約與江陰之變略同，而黟縣更甚。延及休寧，休寧良家子聞之大懼，遂立七十二社；富貴者寫糧銀，保護地方。知縣歐陽鉉，江西人；邀邑紳飲，痛哭起義。金聲、黃賡等亦舉兵，而僮僕於是不敢動。
附張天祿襲休寧：天祿字桂吾，陝西榆林人；明將，降大清為總戎。乙酉九月二十二日，引兵下徽州，距休寧六十里。邑人聞之，一夕走空。十月朔，天祿至休寧，下令薙髮。知縣歐陽鉉遁去，邑紳金聲曰：『吾不出，恐百姓被害』！乃見天祿，執解南京。時隆武相黃道周遣王總戎率兵千六百人至徽州，義旅從者複數千；與天祿戰，互有勝負。後王兵漸傷，乃去。蓋王系杭州絲客，詣閩中，用賄得官，本非將材；部下有風、雲、雷、雨副將四人，而鄉兵多市人，又不習戰，故敗。十二日，又有鄭兵駐休寧；而天祿駐徽州，於三十日午後率總戎賀某、卞某五人引兵萬人疾行七十里，至休寧高堰駐營。時一鼓矣，寂然不擾；天祿設虎皮椅而坐。漏下四鼓，起馬疾馳百里；晨至黃源小河地方。時為丙戌正月朔，鄭兵以除夕醉臥，方起賀歲，竟不及備，而大兵已入營矣；遂大敗。天祿追出嶺，至徽州及常山等處，俱降之。初，天啟、崇禎之際，徽州方一藻為陝西撫臣；時天祿為旗牌官。至是，天祿謁方夫人，遣兵護其家；軍令肅然。
盧象觀謀攻宜興城
盧象觀字幼哲，宜興人；故山西宣大總督象升之弟也。崇禎癸未進士，授金溪知縣；未仕，改中書舍人。
大兵南下，象觀與宗室子遇西湖，相與痛哭；入於忠肅祠，誓同起兵。至茅山，推督部故將陳坦公為將。時大兵已踞宜興城，而鄉鎮擁眾悉歸象觀，遂得烏合數萬，謀破城。自率前隊先行，坦公大軍繼後。行三十里，至一鎮；象觀遣使覘城中，還報無兵，信之；竟不俟坦公，身率三十騎疾趨入城。不知大兵駐營城外平野，蓋利於馳突也。守卒見象觀至，登城射矢；外營大兵馳入，象觀遇於曲巷，被圍。坦公引兵半道，問留兵曰：『盧公安在』？兵曰：『適報城中無兵，輕騎先入矣』。坦公大驚曰：『書生不曉兵事，身為大帥，輕至此乎』！即選精騎三百赴援。見象觀頰中二矢，危甚；殺退大兵，以己馬授象觀馳出城，自為拒後。初，鄉兵甚盛，緣此失勢。大兵遂長驅下鄉，至中途過鎮，坦公駐橋上；大兵騎至，坦公連殺七人，不得過橋；乃由他道填河而渡，鄉兵不能御，悉潰。坦公立橋上，四面皆大兵，力戰死；大兵臠之。象觀之昆季子姪死者，凡四十五人。
大兵將搗盧氏故居，族人謀獻象觀以滅禍；聞之，遂率三百人入湖。時舊紳王其陞、荊本徹擁眾湖中，象觀述前事；且雲宜興不足為，不如取湖州。於是王、荊率兵陸行，象觀由水道。忽遇大兵，與戰，眾寡不敵；左右欲退，已揚帆矣。象觀持刀斷索曰：『誓死於此不去』！遂被殺。
盧象晉，象觀弟也；不薙髮，佯狂。已丑七月，捕置獄中；蓋一門忠義雲。
此宜興人口述，而象晉則別聞也。
吳應箕起兵池州
吳應箕字次尾，號樓山；貴池人。父某隱者，家故習儒。少則獵冶詩、古文詞，意氣橫厲，為復社領袖。崇禎壬午鄉試副榜。時國事日棘，應箕好奇計畫策，門雜進武夫介士，不復經生自處。
會世變，南土陸沈，忠義者起恢復；次尾曰：『吾有以自見矣』！署詩於壁曰：『韓亡子房奮，秦帝魯連恥』！帥義兒門徒，糾合拳勇，與其曹攻郡城；不克，同事者遁。已獨募士治眾，以計復東流、建德。時歙州金聲首倡義，奉隆武朔，擢都御史，得承制專拜牒；署應箕池州推官，監紀軍事，勢始彰。而聲先敗，失援；身練卒深山，飛檄郡治，語皆醜詆。怨家偵間百出，大兵逼戰，潰；匿婺源祁門界。被獲不屈；與官兵偕，輒踞上坐，亦敬重之、不加害。一卒以刀刃之，叱曰：『吾頭豈汝可斷耶』？乃伸頸，謂總兵黃某曰：『以此煩公！然毋去吾冠，將以見先朝於地下矣』。其就刑處，血跡灑之不去。頭入國門如生，歷三日不變；人咸異之。
黃毓祺起兵行塘
黃毓祺字介子，江陰人；貢生。好學，有盛名。其門人徐趨字佩玉，亦以氣節着。江陰城守，毓祺與趨起兵行塘以應；魯監國遙授兵部尚書，賜敕印。城破，亡命淮南。
明年冬，偵城中無備，率王春等十四人來襲；不克。趨被獲，丁亥正月八日殺之。捕同謀者，毓祺遠逸；收其二子大湛、大紅，兄弟爭為死。毓祺在泰州，寄書所善江純一，猶用故時印；純一之客持之。純一懼，遂告變。毓祺見執，入江寧。獄成將刑，門人鄧大臨告之期；命取襲衣自斂，趺坐而逝，戮其屍。大臨號泣，贖之歸葬；變服為黃冠去。大臨字起西。
毓祺在獄，自注「小遊仙詩」；注畢，付鄧起西雲。其詩云：『大夢誰分丑與妍，白楊風起總茫然，瓠緣無用從人剖，膏為能明苦自煎。桂折蘭摧誠短景，蕭敷艾菀豈長年！歸途不向虛無覓，朽骨徒為蔓草纏』。『為愁草盛稻苗稀，日暮徐看荷鍤歸。何處先生多好好，此中居士故非非。肥魚不肯憐蛟瘦，飽鷃偏能笑鶴飢。請讀蒙莊「齊物論」，橫空白月冷侵衣（非非居士，王姓；予嘗贈詩曰：「坐中上客有王生，問訊居然字子明；節度聲名同豹變，相公事業與槐陰。出奇制勝三軍服，守正推誠萬物平；文武只今誰得似，因君遙見古人情」。朱梁王銕槍彥章、趙宋王文正旦皆字子明，故云）』。『散發人間汗漫遊，風吹白日忽西流。淘沙慣嚇斜飛燕，孔雀偏逢牴觸牛。鄉里小兒朝拜相，江湖暴客夜封侯。神仙赤舌如飛電，開口舒光笑不休（拜相者無救時之手、封侯者有洗村之軍，皆小兒暴客也。淘沙之于飛燕、牯牛之於孔雀，有何相及而嚇之、觸之，真可付之一笑！吸風飲露之神人，豈爭煙火食；採薇行歌之義士，豈爭巨橋粟哉）』！『腹中書任他人曬，犢鼻褌從甚處懸？惟有丹心堅自愛，忍能鑿破化為圖（此立秋前一日七夕作也）』！『最無根蒂是人群，會合真成偶爾文；沙際驚鷗常泛泛，風前落葉自紛紛。掉頭東海隨煙霧，屈指西園散雨雲。況復炎涼堪絕倒，灞陵愁殺故將軍（宗門云：「如蟲齧木，偶爾成文；人生無根蒂，會合亦如是」。杜工部詩：「巢父掉頭不肯住，東將入海際煙霧」。風雲散流，一別如雨；此五官中郎將所以有西園賓客之感也）』！『百年世事奕棋枰，冷眼常觀局屢更；烏喙只堪同患難，龍顏難與共昇平。遙空自有飢鷹擊，古路曾無蛟兔橫？為報韓盧並宋鵲，只今公等因當烹（渡江後，詩皆為守弁取去；止存「小遊仙」數章。海陵獄中，多索書者。友人羅學制請予每章下作一小注；注畢，付門人鄧起西。嗟乎！「遊仙詩」，寓言也；即注，亦非的解。後世知有黃介子，庶幾不昧我心）』！
附記：介子居江陰月成橋，素有文學；與常熟武舉許彥達善。彥達與南通州監生薛繼周第四子稱莫逆。薛子亦諸生，居鄉間湖盪橋。家貲三萬，受隆武制，佩浙直軍門印，得私署官屬；偽為卜者。游通州，與彥達主於薛；薛生改稱周相公。時江陰有徐摩者，字爾參；亦寄食焉。毓祺居久之，凡游擊、參將自海上來見者雖滿裝，及入謁，俱青衣垂手，眾莫之知。既而毓祺作一聯，人頗疑之。將起義，遣徐摩往常熟錢謙益處提銀五千，用巡撫印。摩又與徽州江某善。江嗜賭而貪利，素與大清兵往還。知毓祺事，謂返必挾重貲；發之，可得厚利。及至常熟，錢謙益心知事不密必敗，遂卻之。摩持空函還，江某詣營告變；遂執毓祺及薜生一門，解於南京部院，悉殺之。錢謙益以答書左袒，得免；然已用賄三十萬矣。
王謀驅市人起義死
王謀字獻之，號春台；無錫人。本杭姓，濟之先生異母弟也。父諱州牧，高才博學；齎志以沒。公居三，幼嗣南門王氏；遂因王姓。崇禎己卯、庚辰之際，訓蒙洛社，移家居焉。每日晡，輒至先生齋中，清談片晌而去。性敏而嗜飲，先生每以為狂。
丙戌仲冬，公將起義。時先生居江陰，又以平日性謹，故不敢告。公索精管輅術，卜之不吉；再卜兆益凶，大怒，擲課筒於地。次日，遂行；率鄉兵萬人，夜薄郡城，積葦焚門，將破。蕭太守聞報，登城望之，俱白布裹首；乃曰：『賊夜至，必非明兵』。親率師，啟門出戰。有家丁溫台者，擒一人斬之，將首級飛擲空中。鄉兵本烏合，俱賣菜兒，素不知兵；猝見首級飛墮，皆驚，悉潰走。公皮靴步行，道復滑；蕭守馳騎突追，遂被獲。廷見不跪，蕭太守問何人？公曰：『先鋒王謀也』。嚴刑拷問，公猶自侈其眾！大罵不屈。蕭守亦異之，因下獄。此十一月十一日事。久之，眾囚越獄，公獨不走；遂見殺。嗟乎！韋布之中，非無義士。惜乎！其子單寒，不克傳之於世也。
予思當日驅市人圍郡城，猶似螳臂當車、羊肉投虎；其迂戇固不足道！所難，瀕死不屈、獄開不脫；雖古之烈士，何以加焉！
吳易起兵屯長白盪
吳易字日生，號朔清；吳江人，崇禎丁丑進士。祖邦禎，嘉靖癸丑進士；官太僕。
宏光立，見史可法於揚州；奇其才，題授職方主事，留之監軍。乙酉，奉檄征餉未還而揚州失。六月，大兵徇吳江，縣丞朱國佐以城降。諸生吳鑒欲起兵誅之，徒手入縣庭，罵國佐；國佐執送蘇州，殺於胥門學士街。易聞而哀之，率眾擒國佐授鑒父汝延，令殺以祭鑒。遂起兵，僅得三十人；七日，眾至三百並三十艘，居長白盪，出沒五湖、三泖間。會松江盜首沈潘有徒千四百人，劫掠不常。諸紳患之，移書於易；易起兵往戰，以計擒之。沈潘降，並其眾，獲艘七十。
居無何，易拜眾曰：『鎮江諜報：大清兵二千某時過此，願邀之』！遂偽作農船，每里伏兵於湖濱，凡三十里。大清兵夜至，不疑；過半伏發，以長戈擊之，應手而墮。其地左河、右湖，中岸頗高。大清兵止短刀，無舟不得近；大發矢，眾以平基蔽之河側；復以火器夾擊，遂敗。
丙戌元夕，入吳江；殺令及新科舉人，庫藏一空。鎮將吳勝兆兵至，易已入湖，民盡走；大掠二日而還。
四月，勝兆復率眾七千入吳江肆掠，舟重難行；勝兆令軍中曰：『敢挈婦人者斬』！有一舟百五十人，悉沈諸湖。甫行，見岸上白衣四人，擒之使挽舟；問曰：『見羅頭賊否』？曰：『見之』。問幾何？曰：『三十號』。大清兵恃眾不戒，呼曰：『蠻子速進』！俄，四人拔刀將舟中兵殺盡之。後兵見而疾追，遙望湖中泊舟，兵至即散，復返之；忽砲發，飛舸四集，矢砲突至，煙火迷天，咫尺莫辨。勝兆勢急，棄舟走，兵亦委輜重而潰，凡斬將數人。勝兆大沮；謂『渡江以來，未有此敗』！及還蘇，慚忿不言；恨吳江民不救，屠之。已而率三千人復至吳江，經長橋，易用草人裝兵，大清兵射之；易度箭盡，乃戰，大敗之。
撫臣土國寶忿易久為湖患，密遣蘇人偽降易，推城以待。忽反兵相向，易急換舟；舟皆連繫，乃入小舟；舟重，三十人盡覆。易泅水半里，其姪見水面紅快鞋，謂易已死；以追兵急，不得遽挈，即繫舟後。復行半里，始舉視之，尚未死；倒傾血水，酌酒數大觥。乃曰：『今追者已退，吾兵尚有幾何』？左右曰：『百人耳』。易曰：『速返追擊！此去必大勝』。果敗之，奪其輜重而還。
易有腹心某，居嘉善；六月，親訪之。其家仇人密白縣令，令遣入猝取之，解於杭州殺焉。
附記：崇楨末有知一禪師，道行高邁；游燕都，士夫悉尊禮之。時易候選在京，聞而往謁，贈銀二十兩；師慨受不辭，晨夕辨議，相得甚歡。及甲申三月十七、八兩日，賊攻城甚急，易叩吉凶；師曰：『止一路，無二路；公試自思。功名是分內帶來，便可草草；若是朝廷所賜，則「忠孝」二字正在此際分明』。易聞言大悟，即欲祝髮。師曰：『公向以貧衲削髮被緇，蒙施多金；今日理應回敬』。遂取前銀歸趙，原封未啟。心異之，乃下拜；師曰；『不須如此；去！去。我與汝從東便門走，送汝還鄉；異日汝必盡忠王國。但闖賊非汝對頭，今決無患』。次日出城，師送易歸，竟不知所之。至丙戌六月被殺，果應「盡忠」之語云。
文秉通吳易不辨
文秉，長洲諸生；相國文震孟仲子。隱居山中，有告其與吳易通者。執至官，秉不辨；曰：『不敢辱吾父，願速死』！遂見殺。
劉曙就義
劉曙字公旦，號稚圭；長洲人。崇禎癸未進士，授南昌知縣。未赴而蘇州破，避地鄧尉山，未嘗一至城市。南海諸生欽浩通款舟山，疏吳中忠義士二十三人，曙為首；游騎獲其書上之，乃逮曙。曙膝不屈；詰曰：『反乎』？曰：『誠有之；愧事未成耳』。然曙實不識欽也。下獄八旬，與顧咸正、夏完淳從容就義死。
魯之璵、韋武韜戰死
蘇州原任游擊魯之璵、韋武韜，以起兵俱戰死。
麻三衡七家軍
麻三衡字孟璇，宣城人；布政使溶之孫。生有異相，長好習武事；以詩酒自豪。既起兵，與旁近諸生吳太平、阮恆、阮善長、劉鼎甲、胡天球、馮百家號稱七家軍，皆諸生也。三衡駐兵稽亭，每戰當先，舞大刀陷陣；人多畏之。後以眾寡不敵，被獲，殺於江寧；七家軍皆死。
吳福之、徐安遠起兵死
常州諸生吳福之起兵，約任源邃同就李總兵軍，與之合；屢與大兵戰。越三月，兵潰，投湖死。福之，閩中禮部尚書吳鍾巒子。徐安遠字世珍，武進人；入太湖從黃蜚兵，兵敗被殺。
張龍文鄉兵薄城
常州諸生張龍文率鄉兵薄郡城，殺死。
錢棅破家起義
錢棅字仲馭，浙江嘉善人；相國士升之仲子也。崇禎丁丑進士，為吏部郎中。破家集義旅拒戰，躡于震澤兵，返戰；旋潰，被殺。
徐石麒主盟
徐石麒字寶摩，號虞求；浙江嘉善人。天啟壬戌進士，除工部營繕司主事。為權奄所惡，以新城侯王升墳價事，矯旨奪職。崇禎改元，補原官；歷陞通政司、刑部侍郎、尚書。公奏兵部尚書陳新甲陷邊城四、陷腹城七十二、陷親藩七，當斬；奏上，新甲棄市。時周延儒救解甚力，上不許；新甲之黨皆大恨。而公復讞光祿少卿監軍張若麒臨敵先逃，總兵許定國失誤軍機、擒殺人民及兵部尚書丁啟睿兵敗鼠逃、棄去敕印；俱當斬。會禮科姜采、行人熊開元以言事忤旨，上震怒，下二臣獄；而劉宗周爭之，並奪職。及二臣發西曹，公疏薄其罪；上怒，罷官。宏光立，起公左都御史；未至，轉吏部尚書。公出戶科陸朗、御史黃耳鼎為藩臬；有旨：『特留用』。朗與耳鼎遂疏訐公為吳昌時報復，又言公殺新甲以敗款局。公乃歷陳自有東事以來主款之誤；且言『先帝之誅新甲也，曰陷我七親藩。夫七藩之中，恭皇帝居一焉；皇上忘之乎』？因引疾乞休；命馳驛去。
明年南京陷，公遁於鄉。鎮將陳梧起義，迎之主盟。三塔之敗，城將不守，自經死。其仆祖敏、李謹，皆從公自縊。公有二子；長爾谷，以松江事見殺。
「甲乙」諸書俱載徐錦，非李謹也。未知孰是？
徐爾谷被執無撓詞
徐爾谷字似之，官生；石麒長子。受隆武令。松將吳勝兆反，長洲諸生戴務公實說之；遠近響應。錢棅從兄旃，字彥林；夏允彝子完淳，字存古：與爾谷皆以勝兆事，被執。爾谷慷慨無撓詞；審官曰：『汝父為忠臣，汝定為孝子』！三人同日受刑。旃妻徐氏、谷妻孫氏，各自沈殉其夫。
顧咸正坐吳勝兆事死
顧咸正字端木，號觙庵；崑山人，文康公之曾孫、咸建兄也。崇禎癸酉舉人；十三年庚辰，以副榜除延安府推官。延安荒亂，咸正招撫有法。又奉檄追賊李明才等三百人，殲之；又招降{犭回}賊張成儒、丁世蕃等三百餘人、慶陽土賊潘自安等千餘人。於是延中稍寧。會孫傳廷將出關，咸正上書，謂『出關安危系全秦，全秦安危系天下。軍志曰：「兵無選鋒曰北」。萬一蹉跌，將不止三秦之憂』。不聽。賊陷西安，咸正率三百人登陴，並棄甲去。賊執咸正，欲降之，不屈；乃拘之營中。吳三桂兵入秦，人多應之；韓城人推咸正為主，斬偽令王業昌。已而知為大清兵，遂入山中。
明年，以全發歸南。會雲間吳勝兆、陳子龍事敗，錄其党姓名，首及咸正；乃與同事四十餘人並死。子天逵字大鴻，貢生；天遴字仲熊，諸生。皆以藏子龍故，亦死。當咸正解南京時，審官洪承疇問曰：『汝知史可法在乎』？咸正亦答曰：『汝知洪承疇死乎、不死乎』？承疇默然。
是時大清兵所過州縣，從風而靡，長吏罕有殉城者。獨公弟咸建字海石，號如心；崇禎癸未進士，除錢塘知縣。以焚冊故，被擒不屈，殺之。時盛暑，懸首鎮海樓三日，無集蠅。杭人收而殯之，祀之土谷祠中。咸正季弟咸受，天啟甲子舉人；城破，亦死。僅存一孫晉谷，年五歲；得免。大鴻兄弟自謂『世受國恩；雖書生，義不苟活』；故一門父子、五人同死國事。吳中人士，莫不悲之。
陳子龍誓眾稱監軍
陳子龍字臥子，號海士；松江華亭人。幼穎異，工舉業，兼治詩、古文詞，以經世自在。立幾社，與江右艾南英爭名。登崇禎丁丑進士，授惠州推官。以招撫許都功，擢兵科給事中。南都立，以原官召用；疏請親征，又上防守要害及備邊三害，皆當時至計而莫之能用也。明年二月，以時事不可為，乞終養去。
南都不守，閏六月十日，松江兵起。子龍設太祖像誓眾，稱監軍；邀致水師吳志葵等為城守計。閩中授兵部左侍郎。八月三日，李成棟破松江，子龍以祖母去，匿深山。無何，吳勝兆之事起，獄詞連子龍；子龍亡命奔嘉定，匿侯岐曾仆劉馴家，已遷崑山顧天逵所。當事跡至嘉定，執岐曾；別遣兵圍天逵家，遂獲子龍，鎖舟中。乘間，躍水中死，是月二十四日也；猶戮其屍。
楊廷樞坐門人戴之雋事死
楊廷樞字維斗，吳縣人；諸生。以氣質自任。崇禎庚午，舉應天鄉試第一。幼與同里徐汧交最善；乙酉夏，聞其殉難，即隱居鄧尉山中。丁亥四月，松江總兵官吳勝兆叛；為之運籌者，乃廷樞門人戴之雋也。事敗，詞連廷樞；遂被執，系獄中。慨然曰：『予自幼讀書，慕文信國之為人；今日之事，素志也』。五月朔，大帥會鞫於吳江泗洲寺。巡撫重其名，欲生之，命之薙頭；廷樞曰：『砍頭事小，薙頭事大』！乃推出斬之。臨刑，大聲曰：『生為大明人……』。刑者急揮刀，首墮地；復曰：『……死為大明鬼』。監刑者為之咋舌，禮而殯之。
公在舟中，題書血衣並詩十二首以遺其孤曰：『蘇州有明遺士楊廷樞，幼讀聖賢之書，長懷忠孝之志；立身行己事，不愧於古人。積學高文，名常滿乎宇內。為孝廉者一十五載、生世間者五十三年，作士林鄉黨之規模，庶幾東京郭有道；負綱常名教之重任，願為宋室文文山。惜時命之不猶，未登朝而食祿；值中原之多難，遂蒙禍以捐生。其年則丁亥之年、其月則孟夏之月，才隱遁于山阿，忽罹陷於羅網。時遭其變，命賦於天。雖雲突如其來，吾已知之久矣。有妻費氏，吳江人，歸予二十餘載；有女觀慧，適張氏，亦二十餘春。大罵全真，不愧丈夫之氣概；捨生就死，殊勝男子之鬚眉。一家視死如歸，轟轟烈烈；舉室成仁無愧，炳炳烺烺。生平所學，至此方為快然；千古為心，到底終須不歿。但因報國無能，懷忠未展；終是人臣未竟之志，尚辜累朝所受之恩！魂炯炯而升天，當為厲鬼；氣英英而墜地，期待來生！舟中書此，不能盡言；留此血衣，以俟異日。願我知己，面付遺孤。如痛父母，即思忠孝。垂歿之言，以此為訣。四月二十八日，舟中血書』。又云：『余自幼讀書，慕文信國先生之為人；今日之事，乃其志也。四月二十四日被縛，餓五日未死、罵未殺，未知尚有幾日未死！遍體受傷，十指俱損，而胸中浩然之氣，正與信國燕市時無異；俯仰快然，可以無憾！覺人生讀書，至此甚是得力；留此遺墨，以俟後人知之』。因舟中漫就一十二首；詩曰：『人生自古誰無死，留取丹心照汗青」；正氣千秋應不散，於今重複有斯人』！『浩氣凌空死不難，千年血淚未曾干；夜來星斗終天燦，一點忠魂在此間』。『社稷傾頹已二年，偷生視息又何顏！祗今浩氣還天地，方信平生不苟然』。『嘆息常山有舌鋒，日星炯炯貫空中！子規啼血歸來後，夜半聲聞遠寺鐘』。『有妻慷慨死同歸，有女堅貞志不移；不是一番同患難，誰知閨閣有奇兒』！『近來賣國盡鬚眉，斷送河山更可悲！幸有一家如母女，綱常猶自賴維持』。六首佚。
黃賡為僧
黃賡，徽人；明季武狀元也，與黃澍同族。有膂力，能運鐵鞭二十四斤。大清兵至，率眾固守徽州；身為前鋒，所獲甚眾。後敗，賡走閩。閩復陷，大清帥招之不從，乃削髮為僧。宣城人語我曰：『黃賡率鄉兵數十，十九戰俱捷。後自宣城水東鎮統眾御大兵於港河，為徽寧界也。大清騎日益被圍，賡舉鞭忽折，重十二斤；乃易樣鞭，重三十四斤。賡馬見大清馬，即跪；賡怒，鞭殺之，步戰。舉鞭一擊，大清將以刀捍之；連擊三鞭，捍之如前。賡乃走，取箭搭射，正中大清將左目；趨上，一鞭擊死。然大兵甚盛，賡以眾寡不敵，乃走；鄉兵被殺遍野，慘不可言』。
許生偽試事敗死
許某，武進諸生。順治三年八月鄉試近期，舟車雲集；部院洪承疇疑之，每寓密令兵共居以偵察。時有一人，晝則閉戶、夜半始出，佯雲出恭；兵疑有奸，觸之，其人怒而訌。兵握其首，乃未薙髮者；解於承疇嚴訊，遂招多人。遣兵各寓搜獲，有冊藏金山下。無錫諸生華時亨，字仲通；亦有名。蘇撫土國寶逮至，見時亨雙瞽，釋之。武進許生為首事人，亦見國寶；毅然曰：『老大人三年前，亦與生員一樣。生員無他意，只是不忘大明耳。今生員含笑而去，不望含淚而歸』。人咸壯之。解南京，殺焉。是案幾殺千人，鄉試因改期。至十月初七日下午，無錫始報新解元范龍。龍本王姓，字雲生。
附記：鄒來甫，無錫泰伯鄉人；庠生。不薙髮，隱居教授。至康熙初年，族紳鄒式金被仇家訟陷藏來甫於家，遂逮來甫。郡守趙琪欲並究十年前總甲及館主不舉報罪；某費千金，家幾破，解於兵備胡亶。亶本浙之仁和翰林，廉明仁恕，眾號神君；呼來甫案前熟視，謁趙守押差曰：『此是薙不全，不是全不薙』。遂申文南京都院郎廷佐，乃免。夫以諸生全身二十載，亦異矣。
總論江南諸臣
東村老人曰：蘇代有言：為人妻，則欲其許我也；為我妻，則欲其詈人也。每一王興，有附而至榮者，即有拒而死烈者；生易而死實難！高帝斬丁公、藝祖褒韓通，所重固自有在；諸君子毋乃能所得乃重乎！
