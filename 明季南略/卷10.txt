
大清順治二年（乙酉）五月，豫王既定南都，分兵入浙；大帥，貝勒博洛也。時潞藩避杭州；六月，杭人擁戴之。貝勒以書招王，王度力不能拒，又不忍殘民，遂身詣營，請勿殺害人民；貝勒許之，遂按兵入杭，市不易肆。後潞王北行，與宏光、王之明俱兇​​問。 附記:「編年」云:『兵至杭州，原任行人陸培縊死，某縣知縣梁於涘亦死』(一載自死)。 
貝勒既駐杭，遂散佈官吏至浙東招撫，且令薙髮；召鄉紳謁見。原任蘇松巡撫祁彪佳赴池水死。
祁公諱彪佳，字幼文，號世培；紹興山陰人。父承㸁，知長洲縣，有惠政。公年十七，舉於鄉。天啟二年壬戌進士；授興化府推官。郡兵以稽餉嘩於藩司，公挺身往諭，刻期給餉；皆斂手不敢動。復令自推為首者，縛送藩司治之；眾皆帖服。
崇禎四年，考滿福建道御史。五年冬，上疏言：「凡大小文武、內外諸臣，皆使之各安其位，而後有以各盡其心；若越俎而問庖，即曠官而怠事。邇來六卿、九列之長，詰責時聞、引罪日見，因而有急遽周章，救過不遑之象。竊恐當事諸臣怵於嚴旨，冀以迎合揣摩，善保名位；則未得振勵之效，反滋悠忽之圖。臣所慮於大臣者，此也。人才有限，中下參半；非藉上感發其忠義，則無以鼓舞其功名。今司道有司，或「欽案」之累由人、或錢穀之輸未至，降級住俸十居二、三。臣子精神、才具，必其稍有餘地而後可以展佈；若追於功令，必至苟且支吾，急切赴名之心，不勝其掩罪匿瑕之念。臣所慮於群臣者，此也。皇上聞鼙，而思將帥之臣；倘得真英雄，即推轂設壇，夫豈為過。但骯髒負俗，決不肯俯仰司馬之門；若必依序循資，則雖冒濫之竇可清，似亦獎拔之術未盡。臣所慮於武臣者，此也。皇上深懲惰窳，特遣內臣；然必搜剔出於不意，姦弊乃可無遺。若撫、按之事，多令監視會同；則恐同□同功，反使互蒙互蔽。開水火之端，其患顯；啟交納之漸，其患深。臣所慮於內臣者，此也。」時以為讜論。
尋巡撫蘇、松諸府，所至省騶從，延問父老盡得其利病。豪右兼併，細民皆得控陳；一時權貴為之側目。吳中無賴自署天罡黨，凌轢小民；官治以法，則攤贓無辜，人益畏之。公至，捕其尤者四人，立磔於市。由是，群奸股慄。他若徵解法、捐贖鍰，為長洲置廣役田，清吳縣隱租以備荒、無錫役米以惠鮮，借華亭義米置上海役田。時粟貴，率二石得一畝；計三年子粒，即償華亭之數。平漕兌，歲省四郡耗羨十餘萬金。吳人至今德之。
十五年，大清兵深入逼淮，道路阻絕。起公掌河南道；微服冒險，間行達京師。明年，佐大計；一主虛公，無敢以一錢及門者。會上命台省遷轉，必歷藩臬以考其才；面折選郎於朝，因疏列其事。於是御史蔣拱宸等群起攻之，事遂已；而公竟改南京畿道。
十七年甲申五月，公與史可法等決計定策；以公舊有威德於吳，命奉敕安撫。尋晉大理寺丞，即留為巡撫。首募技勇，設標營五營，各五百人；緣江要害，增置屯堡。公受事六閱月，開館禮士、設笥受言，日夕拮据。又上疏，請除詔獄、緝事、廷杖諸弊政；為朝廷所忌，遂謝病。
乙酉夏，大清兵入浙，檄諸紳投揭；公聞，語夫人商氏曰：此非辭命所能卻。若身至杭，辭以疾，或得歸耳』。陽為治裝將行者；家人信之，不為意。閏六月六日（丙戌）夜分，潛出寓園外放生碣下，自投池中。書於幾云：「某月日，已治棺寄蕺山戒珠寺，可即殮我」。其從容就義如此。後謚「忠敏」。
公生二子：長理孫，字奕慶；次班孫，字奕喜：皆有文譽。女德茞，字湘君；年十三、四，即韶慧絕人。其哭父詩有句云：「國恥臣心在，親恩子報難」。時盛稱之。
原任大學士高宏圖流寓紹興城中。逃至野寺，不食死。
劉宗周字啟東，紹興山陰人；學者稱為念台先生。萬曆二十九年進士；三十三年，授行人。先後以母喪及養祖里居者十餘年，始補原職。尋充冊封益藩副使，歸陳宗藩六議。四十一年，疏請修正學。明年，復謝病去。天啟元年，起為禮部儀制司主事。劾魏中賢、客氏，坐奪俸半年。二年，遷光祿寺丞。三年，遷尚寶司少卿。尋改太僕寺，告歸。四年，補右通政，力辭；上怒其矯情厭世，革為民。崇禎元年，召為應天府尹。二年、三年，以疾在告；復上言除詔獄、蠲新餉為「祈天永命」之本。上方憂旱齋居，責其不修實政，徒托空奏。公遂堅求去，許之。八月，召為工部左侍郎，日上言時政云云。上曰：『宗周素有清名，亦多直言。但大臣論事，宜體國度時，不當效小臣歸過朝廷為名高』。會體仁捐俸市馬，公言不敢懷利事君；得旨切責，遂引病求罷。既就道，聞大清兵自昌平深入，極論體仁大奸似忠、大佞似信，並及刑政舛謬數事。上怒，以為比私亂政，革為民。十四年，起吏部左侍郎；陳聖學三篇以切劘上躬，多見採納。尋遷左都御史；請申飭憲綱、復書院社學、罷詔獄，從之。會當大計，發中書某為人行賄事，置之法；一時風紀肅然。已而京師復被圍，行人熊開元劾奸輔誤國；觸上怒，下獄廷杖。公力爭於朝，坐免官。
十七年南京再造，起原官。公力詆時政，馬士英、劉澤清等欲殺之；遂力請致仕。
明年，大清兵至杭州；公與同郡祁彪幸約舉事，不果。彪佳先死；公絕粒二旬，以六月八日（戊子）卒。有絕命詩曰：『留此旬日生，少存匡濟志；決此一朝死，了我平生事。慷慨與從容，何難亦何易』！又示婿秦嗣瞻詩云：『信國不可為，偷生豈能久；止水與疊山，只爭死先後。若雲袁夏甫，時地皆非偶！得政而斃矣，庶幾全所受』。
公以宿儒重望，為海內清流領袖；嘗以出處卜國家治亂，而終以節見。悲夫！其論學也，以為『學者學為人而已；將學為人，必證其所以為人』。又作「紀過格」以相糾考。立古小學，每日生徒會講其中。嘗與高忠憲攀龍往復辨論，忠憲以為畏友。祁彪佳曰：『公之奏疏出，可廢名臣奏議』。人以為知言。子名汋，遵遺命不以詩示人。
王毓蓍字元祉。紹興衛人,甫婚而父鄰卒，經年不就內寢。為郡諸生，師事劉宗周。
乙酉六月，大清兵破杭州。時諸生無賴者群議犒師，毓蓍憤甚，榜其門曰：『不降者，會稽王毓蓍也』。眾懼禍，陰去其榜。聞劉宗周舉義，毓蓍喜；越數日事不就，乃為書告曰：『門生毓蓍已得死所；願先生早自決，毋為王炎午所吊』！又作「憤時致命」篇，授其子復榜於孔廟。將赴泮池，池水淺，乃赴柳橋河死。時六月二十二日也。
潘集字子翔，會稽布衣。性嗜酒；家貧不數得，時從友人索飲。既醉，或歌、或泣；人皆以狂少年目之。聞大清兵至，自誓必死；家人詫曰：『江南甚大，無死者；一布耳衣，何死為』？集曰：『蘇州之役，吾父母俱死；於是吾三奔喪，竟不得一骸骨歸。今靦顏為民，苟偷視息；死何以見先人於地下』！已聞毓蓍死，為文以哭之。出東門半里許，袖二石渡東橋下自沈死（或曰：此其意將以擊當事之倡降者不得間，故死）。
周卜年字定夫，山陰人；周文節公族子也。家貧力學，年三十猶為布衣；濱海而居。聞王毓蓍、潘集死，曰：『二子死不先，卜年死不後也』。及傳城中已薙髮，邏騎四出；卜年仰天大呼曰：『天乎、天乎！余尚何以生乎』！遂肅衣冠趨出，自几上躍入海中死。時閏六月初六日也。越三日，其妻溯流而號，求之不得；忽見一屍逆流東上，復於几上兀然而止。就視之，則顏面如生；眾嗟異之。
是日，越中師起，承制贈毓蓍翰林待詔，集與卜年教授、訓導。而越人感三子之節，私謚毓蓍曰「正義先生」、潘集「成義先生」、卜年「全義先生」。
時馬士英潛率所部奉宏光母后突至紹興，紹興士大夫猶未知宏光所在。原任九江僉事王思任因上疏太后，請斬馬士英；曰：『戰鬥之氣，必發於忠憤之心；忠憤之心，又發於廉恥之念。事至今日，人人無恥、在在不憤矣；所以然者，南都定位以來，從不曾真實講求報雪也。主上寬仁有餘，而剛斷不足；心惑奸相馬士英援立之功，將天下大計盡行交付。而士英公竊太阿，肆無忌憚，窺上之微而有以中之：上嗜飲，則進醁{酉靈}；上悅色，則獻淫妖；上喜音，則貢優鮑，上好玩，則奉古董。以為君逸臣勞，而以疆場擔子盡推於史可法；又心忌其成功，絕不照應。每一出朝，招集亡賴，賣官鬻爵，攫盡金珠。而四方狐狗輩願出其門下者，得一望見，費至百金；得一登簿，費一千金。以至文選、職方，乘機打劫；巡撫、總督，現在即題。其餘編頭修腳、服錦橫行者，又不足數矣。所以然者，士英獨掌朝綱、手握樞柄，知利而不知害、知存而不知亡，朝廷篤信之以至於斯也！茲事急矣，政本閣臣可以走乎？兵部尚書可以逃乎？不戰不守而身擁重兵，口稱護太后之駕；則聖駕獨不當護耶？一味欺矇，滿口謊說：英雄所以解體，豪傑所以灰心也。及今猶可呼號泣召之際，太后宜速趣上照臨出政，斷絕酒色，臥薪嘗膽；立斬士英之頭，傳示各省，以為誤國欺君之戒。仍下哀痛罪己之詔，以昭悔悟：則四方之人心士氣猶可復振，而戰鼓可勵、苞桑可固也』。
『閣下文採風流、才情義俠，職素欽慕。即當國破眾疑之際，援立今上，以定時局；以為古之郭汾陽、今之于少保也。然而一立之後，閣下氣驕腹滿，政本自由、兵權獨握，從不講戰守之事，只知貪黷之謀：酒色逢君，門牆固黨。以致人心解體、士氣不揚，叛兵至則束手無策，強敵來而先期已走；致令乘輿播遷，社稷邱墟。閣下謀國至此，即喙長三尺，亦何以自解？以職上計，莫若明水一盂，自刎以謝天下；則忠憤氣節之士，尚爾相諒無他。若但求全首領，亦當立解樞機，授之才能清正大臣以召英雄豪傑，呼號惕勵，猶可望幸中興。如或逍遙湖上，潦倒煙霞，仍似賈似道之故轍；千古笑齒，已經冷絕。再不然，如伯嚭渡江，吾越乃報仇雪恥之國、非藏垢納污之區也；職請先赴胥濤，乞素車白馬以拒閣下：上干洪怒，死不贖辜。閣下以國法處之，則當束身以候緹騎；私法處之，則當引領以待鉏麑』。士英愧憤，不能答。
以伯嚭比士英，最為酷肖。一疏、一書，痛快絕倫，足褫奸魄。王公以文採風流擅名當時，豈知其當大事而侃侃若此；可與黃、左兩疏，鼎足千古。
魯王諱以海，高帝十世孫。父壽鏞，世封於魯；崇禎十五年，大清兵入兗州，城破自縊。以海年幼被執，三刃不中；乃捨去。十七年，嗣魯王位。
大清順治二年（南都稱弘光元年），張國維為戎政尚書；會與馬士英意見不合，遂請歸里。五月，南都陷，國維在家聞變，收集義勇以待。六月，杭州擁戴潞王；潞王尋以城降，貝勒散布官吏於浙。招撫使至錢塘江上，原任山西僉事鄭之尹子鄭遵謙忿殺之。聞魯王避難台州，而熊汝霖、孫嘉績各起義餘姚，遵謙遂與共謀立迎魯王於台；適朱大典亦遣孫珏勸進。時張國維至台州，與陳函煇、宋之普、柯夏卿及陳遵謙、熊汝霖、孫嘉績等合謀定議，擁戴魯王監國；乙酉六月二十七日（戊寅）也。即日移紹興，以國維為大學士。是時馬士英逡巡浙東，聞魯王監國，亦率所部至赤城，欲入朝。國維知之，首參其誤國十大罪；士英懼，遂不敢入。起舊大學士方逢年入閣，之普、大典俱為大學士，函煇為兵部侍郎。而國維督師江上，調方國安守嚴州、張鵬翼守衢州。補御史陳潛夫原官，加太僕寺少卿；命監各藩鎮馬兵。
七月，張國維復富陽。時兵馬雲集，各治一軍，不相統一，部曲騷然。國維疏請於王，謂『剋期會戰，則彼出此入，我有休番之逸；而攻堅擣虛，人無接應之暇：此為勝算。必連諸帥之心化為一心，然後使人人之功罪視為一人之功罪』。魯王加國維太傅，賜尚方劍以統諸軍。
閩中隆武立，頒詔至越；越中求富貴者，爭欲應之。魯王不悅，下令欲返台州，士民惶惶。國維聞之，星馳至紹興；上啟監國曰：『國當大變，凡為高皇子孫臣庶，所當同心並力。成功之後，入關者王；監國退居藩服，體誼昭然。若以倫序、叔姪定分，在今日原未假易。且監國當人心奔散之日，鳩集為勞。一旦南拜正朔，恐鞭長不及；猝然有變，唇亡齒寒，悔莫可返！攀龍附鳳，誰不欲之；此在他臣則可，在老臣則不可。臣老臣也，豈若朝秦暮楚之客哉』！疏出，於是文武諸臣議始定。然浙、閩遂成水火矣。
「遺聞」及諸書俱雲『上疏隆武』；獨「甲乙史」雲『啟監國』。
十一月，進方國安為荊國公、張鵬翼為永豐伯、王之仁為武寧伯、鄭遵謙為義興伯、國維子世鳳為平敵將軍。
浙東將士與大清兵跨江相距，自丙戌春屢戰不勝，各營皆西望心碎。王之仁上疏魯王曰：『事起日，人人有直取黃龍之志；乃一敗後，遽欲以錢塘為鴻溝，天下事何忍言！臣為今日計，惟有前死一尺；願以所隸沈船一戰。今日死，猶戰而死；他日即死，恐不能戰也』！
申、酉間，武臣未建寸功，輒封侯伯，竭天下之餉以奉之。平日驕橫，卑視朝廷；一聞警至，莫不逃降。「戰」之一字，雖上趣之不能，而況自請乎！今讀王公疏，凜凜有生氣；洵推當時武將第一。視國安諸人，真奴隸之不如矣！
三月朔（戊申），大清兵驅船開堰入江。張國維敕各營守汛，命王之仁率水師從江心襲戰。是日，東南風大起，之仁揚帆奮擊之，碎舟無數；鄭遵謙撈鐵甲八百餘副。國維督諸軍渡浙江，大清兵為之少卻。會隆武使陸清源齎詔至江犒師，時馬士英依棲方國安，因唆國安斬之；且出檄數隆武罪。國維聞之，嘆曰：『禍在此矣』！
士英既斷送南朝，復離間閩、浙。小人之敗壞國家事，可恨如此。然三月士英唆斬閩使、六月錢邦芑疏斬魯使，兩國相殘，俱小人為之。武寧奮擊之功，能不付之東流乎！
五月，大清貝勒偵知浙東虛實，遂益兵北岸，以江涸可試馬，用大砲擊南營；適碎方兵內廚鍋灶，國安嘆曰：『此天奪我食也！我自歸唐王耳』。謂大清兵勢重莫可支，又私念隆武曾以手敕相招，入閩必大用；即不濟，可便道入滇、黔。遂於五月二十七日（丙戌）夜，拔營至紹興；率馬、阮兵，以威劫魯王而南行。
國安擁眾十萬，未戰而逃；真可斬也。
五月二十八日（丁酉），江上諸師聞方國安走，鄭遵謙攜貲入海，余皆潰散。惟王之仁一軍尚在，將由江入海；國維與之仁議抽兵五千分守各營，之仁泣曰：『我兩人心血，今日盡付東流。壞天下事者非他人，方荊國也。清兵數十萬屯北岸，倏然而渡，孤軍何以迎敵？吾兵有舟，可以入海；公無舟，速自為計』！國維不得已，乃振旅追扈魯王。
六月初一日（丙子），大清兵渡錢塘江。
張國維追王至豐橋，方、馬、阮兵斷送過橋，橋石下舊刻大字二行云：「方馬至此止，敵兵往前行」。國安、士英南行，決計執魯王投降，為入關進身地。乃遣官守王；守者忽病，魯王得脫。比及兵追至，王已登海船矣。後王遁入舟山。
禮部尚書余煌大張硃示，盡啟九門，放兵民出走；畢，遂正衣冠赴水死。
余煌，浙人。天啟五年乙丑狀元；以魏黨，崇禎初罷，科名幾穢。而其末節如此，亦可稱也。
魯王既登海船，聞國維至黃石巖，因傳命國維遏防四邑。國維至台州，無舟不能從王，遂回東陽治兵再舉；時六月十八日也。二十五日，大清兵破義烏，親眾勸國維入山以圖後舉；國維嘆曰：『誤天下事者，文山、疊山也；一死而已』。二十六日，大清兵至七里寺；國維具衣冠，南向再拜曰：『臣力竭矣』！作絕命詞三章。「自述」云：『艱難百戰戴吾君，拒敵辭唐氣勵雲；時去仍為朱氏鬼，精靈當傍孝陵墳』。「念母」里：『一瞑纖塵不掛胸，惟哀耋母暮途窮！仁人錫類能無意，存歿銜恩結草同』。「訓子」里：『夙訓詩書暫鼓鉦，而今絕口莫談兵！蒼蒼若肯施存恤，秉耒全身答所生』。
公字正菴，號玉笥；金華東陽人。天啟二年壬戌進士，除番禺知縣；以卓異，薦擢刑科給事中。歷吏科，陞禮科都給事中、太常寺少卿。崇禎七年，以都察院右僉都御史巡撫應天等處地方。先是，巡撫駐蘇州，行文各屬；間一出巡，駐句容。及公時，江北多事，往往出鎮皖口。賊破廬、圍桐，駸駸有南窺之勢。而安慶素無兵（國初有軍五千三百餘，宣德中徙二千人於河間、懷來諸衛，後又以二千人運糧、三百人入南都，余丁不足待戰），乃調吳淞戍卒及徽寧兵往。而海上復告警，公請益募兵千人，比楚、黔故事，留新餉給之；報可。複議增馬、步二千人。於是，皖為重鎮。上采科臣言，申飭江防；公請募卒千二百人，半戍浦口、半戍鎮江，修繁昌、太湖、建平、六合、高淳諸城，建敵樓於蕪湖。十二年，海寇焚崇明之東三沙，犯福山及陸座港口；公設伏擒其魁袁四、吳通州等。明年，陞兵、工二部侍郎兼僉都御史，總督河道。會大盜李青山起，山左騷動；公擒之，東方遂寧。十五年，陞兵部尚書。公視事，時則大清已入邊七日矣；乃奏大調天下援師。大清兵深入至山東、淮北；癸未春，載護車牛、人口竟去。周延儒出視師，不能一有所創。公乃請告歸；為言官所糾，緹騎逮下刑部獄。甲申春，特旨赦公，以前官督餉直、浙出都，而聞先帝之變。宏光立，授戎政尚書，加銜太子太傅；請建四輔以藩南京，未果行。復告歸；而南京失國。會陳遵謙等迎立魯王，召公直東閣；而以長子世鳳代總軍事，支撐江上者一年。丙戌六月，大清兵至紹興，公急走歸東陽。赴池中死。
附記：當緹騎逮公過蘇州，蘇人感公舊德，萬眾擁之，羅拜慟哭；宰牛羊生祭，且拜且哭，獻酒。公從容語眾曰：『予何德於汝！今茲行無傷也，有周相公手書在，非我不御罪也』。遂受而飲之。及北上，出書呈上；故得免。此蘇人口述，以為公之快事。東陽、義烏，屬金華府。
興國公王之仁，載其妻妾並兩子、幼女、諸孫等盡沈於蛟門下；捧敕印北面再拜，投之水。獨至松江，峨冠登陸；百姓駭愕聚觀。之仁從容入見內院洪承疇，自稱『仁系前朝大帥，不肯身泛洪濤；願來投見，死於明處』。承疇優接以禮；命薙髮，不從。八月二十四日（丁酉），見殺。
聞之仁罵承疇曰：『昔先帝設三壇祭汝，殆祭狗乎』！
公諱函煇，字木叔，號寒山；台州臨海人。崇禎甲戌進士，除靖江知縣。先帝留心吏治，許科道官以風聞上言。而御史左光先按浙過吳，因劾滸墅鈔關主事朱術{土旬}及公；公坐罷，里居。浙東監國，授公禮部侍郎。越州之亡，公赴水死。
公少年時，落筆妙天下，笑罵皆成文章；人爭誦之。其交遊，亦遍吳、越間。及為令，嘗以縣奉客，遂掛彈文以免。及公一死，海內翕然稱其大節焉。今讀其文，殆類有道者。其絕命詞云：『余以五月晦日晚，從主上出亡。值亂兵間，道相失。還自僻路，徒步重繭；八閱月，始得抵台。城閉，痛哭入雲峰山中。有池，可從靈均大夫之後。是夜，宿湛明大師禪房。漏下五鼓，作六言絕句十章。其一云：「生為大明之人，死作大明之鬼；笑指白雲深處，蕭然一無所累」！其二云：「子房始終為韓，木叔死生為魯；赤松千古威名，黃蘗寸心獨苦」！其三云：「父母恩無可報，妻兒面不能親；落日樵夫河上，應憐故國孤臣」！其四云：「臣年五十有七，回頭萬事已畢；徒慚赤手擎天，惟見白虹貫日」。其五云：「去夏六月廿七，今歲六月初八；但嚴心內春秋，莫問人間花甲」！其六（闕）。其七云：「手着遺文千卷，尚存副在名山；正學焚書亦出，所南心史難刪」。其八云：「慧業降生文人，此去不留隻字；惟將子孝臣忠，貽與世間同志」：「今日為方正學，前身是寒山子；徒死尚多抱慚，請與同人證此」』！又遺友人書云：『煇死矣！季札之劍、孝標之書，皆諸先生心事也。或念煇生平忠悃，得存其遺孤、藏其遺骨、收其遺文，所謂埋我三年而化碧地下，必有以報諸公矣』！又自作祭文一、「埋骨記」一，從容笑語，扃戶自經死。
「編年」載自經；而「啟禎錄」載赴水。故並志俟核。
太僕寺少卿陳潛夫偕妻孟氏、妾孟氏夫妻姊妹聯臂共瀋河死。
陸培與潛夫皆杭人。諸生時，同盟相善；後有違言，遂相仇。尋俱入仕。大清兵至，潛夫死；培居家聞城降，即自縊。兩人卒同殉國，人咸稱之。
朱大典，號未孩；浙江金華人。萬曆四十四年丙辰進士，歷任巡撫鳳陽、戶部侍郎。及魯王監國，加大學士銜。大清兵至金華，大典固守；攻月余不下。用紅衣砲擊破之，大典闔門縱火焚死。其子師鄭邠，武進人；亦死。
總兵張鵬翼守衢州，標下副將秦應科等為大清內應；城破，鵬翼及樂安王、楚王、晉平王皆被殺。督學御史王景亮被執，不順；遇害。
王瑞旃字聖木，溫州永嘉縣人。天啟五年乙丑進士，原官兵部職方郎。大清兵陷溫州，貝勒下擢用之令；乃集先世遺像，親為題志，且拜且泣曰：『死見先帝，即歸膝下耳』！遂與姻友會酌，悲歌盡懽。已而，入戶縊殉。
鄒欽堯字維則，永嘉人；郡庠生。大清朝總鎮范某下令髡髮，欽堯即赴江；流屍不可得。
葉尚高字向椏，永嘉人；邑庠生。大清兵入城，尚高被髮佯狂；儒巾帛衣，截神祠本台為鐸狀，搖布狂言，惟「洪武聖訓」四字朗朗徹人耳。上丁釋奠，尚高冠進賢冠，倚廟柱肆詈當事；庭鞫，不跪。鞭箠血遍體，略無一語；惟呼『太祖高皇帝』而已。被創後，吟詠自若；和「正氣歌」，有『未吞蒲酒心先醉，不浴蘭湯骨已香』之句。飲藥痛罵死。獄吏欲倒出尚高於竇，諸士擁圜扉，枕尺環哭，幾譟；事聞，有司乃壞棘牆，輿尚高至宅殮焉。
錢肅樂字希聲，號虞孫；浙江寧波鄞人。崇禎丁丑進士；授太倉知州，嘗兼攝崇明、崑山兩邑事。年飢，薙山貧民相聚掠富家；公捕倡亂者，杖殺之，邑賴以安。壬午，入為刑部員外；尋丁艱。乙酉，南京破，因遂與鄭遵謙、孫嘉績、陳函煇等會師江干。浙直歷授公僉院、副院、少司馬，皆辭；戮力軍中者一年。
丙戌，錢塘失守，公攜家入海。閩中復授公副院；公至，則延平已破，復遁跡海島中。
丁亥，鄭彩治兵海上，福建起兵；公復以掌邦政召，乃與熊汝霖、馬思理、沈宸荃、林垐、吳鍾巒等協力任事。戊子，加閣銜。公見國勢日蹙、藩鎮驕悍，憂憤成疾，卒于海外之琅琦山。遺命以先朝員外冠服殮，故仍稱員外云。
大清順治十一年（甲午）正月，海船數百溯流而上；十三日，抵鎮江，泊金山：大帥張名振、劉孔昭及史某也。二十日，名振等白衣方巾登山，從者五百人。寺僧募化；名振曰：『大兵到此，秋毫不擾，得福多矣；尚思化乎』？僧曰：『此名山也』。名振助米十石、鹽十擔；且書簿云：『張某到此，大兵不得侵擾』。徘徊半日，乃下。次日，紗幘、青袍、角帶復登山，向東南遙祭孝陵，泣下沾襟。設醮三日；題詩金山云：『十年橫海一孤臣，佳氣鍾山望里真。鶉首義旗方出楚，燕雲羽檄已通閩。王師枹鼓心肝噎，父老壺槳涕淚親。南望孝陵兵縞素，會看大纛禡龍津』！前云：『予以接濟秦藩，師泊金山，遙拜孝陵有感』。後云：『甲午年孟春月，定西侯張名振同誠意伯題並書』。越二日，掠輜重東下。二十三日，旌旗蔽江而下，砲聲霹靂，人人有懼色。
四月初五日，海艘千數復上鎮江，焚小閘。至儀真，索鹽商金；弗與，遂焚六百艘而去。名振還師海島。
是年病，遺言令以所部歸監軍張煌言，悉以後事畀之。論者謂陶謙之在豫州，不是過也。歿後，煌言為之葬於蘆花澳。
欽命南京部院郎，致書於元老大君子閣下：
仆素性愚魯，謬膺特簡。自蒞任以來，事無巨細，惟在安民。上天好生惡殺，則人何敢不畏鬼神，而忘自縱橫、攪亂百姓也。嘗有海上諸公歸來如顧鎮忠、王鎮有才者，日久抵掌，因備悉大君子忠孝至性，出自天成。本標總兵黃鼎，亦津津道之不置。方知至人舉動，別有苦心；與尋常山海輩藉口起義者如較天壤，語難同日。景仰之私，非今伊始。目今新奉恩詔，為山海諸君子大開宏造：凡投誠文武官員，照原官題職；地方官，即為起文赴部推補實缺。天語煌煌，遐邇昭布，非敢謬言。倘邀天幸，大君子幡然改悟，不終有莘；自膺聖天子特達之知，轟轟烈烈，際會非常，開國奇勳，共襄大業：此其上也。如曰志癖孤忠、願甘恬退，優然山中宰相，祖塋墳墓朝夕相依，骨肉至親歡然團聚；出處既成，忠孝兩全：此其次也。其或不然，即于歸來之日，祝髮陳詞；仆代請作盛世散人，一瓢、一笠逍遙物外，遍選名勝以娛天年：又其次也。亦強日坐危舟，魂驚惡浪，處不成處、出不成出，既已非孝、亦難名忠；況且震聽海岸，未免驚擾百姓，竊為大君子難聞者。仆率愚直之性、行簡淡之詞，屏去一切繁文套語。如逆闖之害，何以當仇？本朝之恩，何以當報？當仇者，不審天時，自甘撲滅；當報者，妄行恃險，自取淪亡。邪正之至理、興衰之大數，有識者燎若觀火；又何必煩詞，取厭大君子之清聽哉！
昔人有言：局內人明者自暗、局外人暗者自明。某以局外之觀，略陳鄙意；不避嫌疑，傾心萬里。終不敢效輕薄者以筆舌爭長，不敢蹈驕矜者以高抗取罪；至誠之心，望祈同樂！其采聽與否，惟大君子裁酌已耳。臨楮神越。
欽命贊理恢剿機務、察視浙直水陸兵馬兼理糧餉兵部侍郎兼翰林院學士張，復書於遼陽世冑郎君執事前：
夫揣摩利鈍、指畫興衰，庸夫聽之，或為變色；而貞士則不然。其所持者天經地義，所圖者國恨君仇，所期待者豪傑事功、聖賢學問；故每氈雪自甘、膽薪彌厲而卒以成功，古今以來，何可勝計？若仆者，將略原非所長；祗以讀書知大義，痛憤國變，左袒一呼，甲盾山立。{山厄}{山厄}此志，濟則顯君之靈；不濟，則全臣之節。遂不惜憑履風濤，縱橫鋒鏑之下，迄今餘一紀矣。同仇漸廣，晚節彌堅；練兵海宇，祗為乘時。此何時也，兩越失守，三楚露布以及八閩羽書，奚啻雷霆飛翰！仆因起而匡扶帝室，克復神州；此忠臣、義士得志之秋也。即不然，謝良、平竹帛，舍黃綺衣冠，一死靡他；豈諛詞浮說，足以動其心哉！乃執事以書通，視仆僅為庸庸末流，可以利鈍、興衰奪者。譬諸虎仆戒途、雁奴守夜，既受其役而忘其衰；在執事固無足怪，仆聞之怒髮衝冠！
雖然，執事固我明勛舊之裔、遼左死士之孤也。念祖宗之恩澤，當何如怨憤；思父母之患難，當何如動念！稍一轉移，不失為中興人物。執事諒非情薄者，敢附數行以聞。
張煌言字元箸，號蒼水；鄞縣人。崇禎壬午，舉於鄉。魯王監國，授翰林院編修。丙戌師潰，范海。己丑，從魯王居健跳。庚寅，閩師潰，諸將以監國退舟山；張名振當國，召以所部入衛。時鄭成功縱橫海上，遙奉隆武為號；於監國則修寓公之敬而已。惟煌言以名振軍為衛，成功因之加禮。煌言極推其忠，嘗曰：『招討始終為唐，真純臣也』。成功亦言：『公始終為魯，與吾豈異趨哉』！
迨後勢孤力竭，與心腹十餘人，將至普陀落伽山祝髮為僧。內一人慾降大清，遂私見浙江趙部院。趙曰：『汝欲為官，必先建功為進身地』！其人以某日張煌言至普陀告，遂率師擒獲。公方巾見趙，略敘寒溫；蓋趙曾入海與公會者，只論海中事，降公之意絕不談。久之，趙始曰：『公若肯降，富貴功各可致』！公正色曰：『此等事講他恁的，在小弟惟求速死而已』！趙知公意不回，遂館公。疏聞，廷議有謂宜解京斬之者、有謂宜拘留本處者，又有謂優待以招後來者；久不決。部覆云：『解北，恐途中不測；拘留，慮禍根不除。不如殺之』。臨刑時，挺立俟死；乃曰：『陳上交鋒被獲，死亦甘心；今如此，於心不服』！作絕命詩四章，眾競傳之。方殺時，刀折為兩，咸大異焉。
其詩曰：『義幟縱橫二十年，豈知閩統屬於闐！湘江只系嚴光鼎，震澤難回范蠡船！生比鴻毛猶買國，死留碧血欲支天。忠貞自是人臣事，何必千秋青史傳』！『何事孤臣竟息機，暮戈不復挽斜暉？到來晚節慚松柏，此去清風笑蕨薇。雙鬢難堪五嶽往，一帆猶向十洲歸。疊山遲死、文山早，青史他年任是非』！『揶揄一息尚圖存，吞炭、吞氈可共論？復望臣靡興夏祀，祗憑帝眷答商孫。衣冠猶帶雲霞色，旌旆仍留日月痕。贏得孤臣同碩果，也留正氣在干坤』。『不堪百折播孤臣，一望蒼茫九死身；獨挽龍髯空問鼎，姑留螳臂強當輪。謀同曹社非無鬼，哭向秦廷那有人！可是紅羊剛換劫，黃雲白草未曾春』？
附記：當鄭成功趨圍南京，張煌言一軍抵蕪湖，令甚嚴。一兵買面，價直四分，止與十錢。店主哄起白張，張問兵；曰：『誠有之；時無錢耳』。張曰：『汝食大糧，何雲無錢』！將藍旗投下，曰：『拿下去』！左右縛兵，兵問故；曰：『張爺令斬汝』！兵大驚曰：『吾罪豈至此乎，容吾回稟』！張曰：『吾有諭：在外即一錢亦斬，況四分乎』！遂斬之。諸軍肅然，狄毫無犯。商舟數百隨張，張俱給一小旗，白心、元色鑲邊，豎舟前。軍士望見，即呼曰：『此船板張爺船也』！賈舟雖出入兵間，無不獲全者。凡舟壞，俱稟張總管；故兵呼「船板」雲。
沈廷揚字季明，崇明人。為人多智，好談經濟。崇禎中，以海運策干時見用，加光祿寺少卿。宏光立，命以原官督餉，饋江北諸軍。疏請海運百艘，可改充水師；沿江招集簡練，願統之以成一軍，為長江之衛。不報；但命運米十萬餉吳三桂軍。大兵下江南，廷揚航海入浙。魯王監國，加戶部侍郎兼右僉都御史，總督浙、直，令由海道以窺三吳。時田仰為相，忌之；乃至舟山依黃斌卿。
丁亥，松江吳勝兆將舉事，送款舟山；廷揚曰：『事機不可坐失』！定西侯張名振慨然請行，邀為導；乃謂之曰：『兵至，必以崇明為駐札地』。至崇明，舟泊鹿港；五更，颶風大作，軍士溺死過半，大兵岸上呼『薙髮者不死』。名振與張煌言、馮京第雜降卒中逸去。廷揚嘆曰：『風波如此，其天意邪！吾當以死報國。然死必有名』。乃呼游騎曰：『吾都御史，可解吾之南京』。時經略洪承疇與有舊，使人說之薙髮。問誰使汝來？曰：『經略』。廷揚曰：『經略死松山之難久矣，安得有其人』！承疇知不可屈，遂與部下十二人同日被刑死。其親兵六百人，斬於蘇之婁門，無一降者；時比諸田橫之士雲。
