
安龍紀事
壬辰二月初六日，上自廣西南寧移蹕貴州安龍府（本安籠所）。時雲、貴皆為孫可望所據；初陽尊朝廷，要封「秦王」，朝廷內外臣子稍忤其意，則擊斬隨之，以故□皆脅署偽職。及大清兵陷廣西，可望隨改安籠所為安龍府，迎上居之；宮室禮儀，一切草簡。
時廷臣扈隨者，文武止五十餘人。中有馬吉翔者，本北京市棍也；性便黠，頗識字。初投身內監門下充長班，復為書辦；逢迎內監，得其歡心，故內監皆托以心腹。及高起潛入典兵，吉翔竄入錦衣衛籍，冒授都司。居起潛門下，荼毒軍民，無所不至；後又賄陞廣東都司。及乙酉隆武即位福建，吉翔解粵餉赴行在，自陳原系錦衣世職；遂冒陞錦衣衛指揮。後奉使楚中，諛諸將；凡報軍功，必竄入其名。屢冒邊功，漸次陞至總兵。及永曆即位，又營求宮禁勛戚，得封文安侯。吉翔歷事既久，專意結媚宮豎；凡上舉一動，無不預知，巧為迎合。於是上及太后皆深信之，以為忠勤；遂命掌戎政事。及至安龍，見國事日非，遂與管勇衛營內監龐天壽謀逼上禪位秦王，以圖富貴；獨慮內閣吳貞毓及朝中大臣不相附順，陰嗾其黨冷孟銋、吳象鉉、方祥亨交章參毓。先是，瀨湍移蹕時，貞毓欲上暫留，以系中外人民之望，遂與壽、翔忤；至是，兩逆交煽，急謀去貞毓。而孟銋等參疏屢上，上素知貞毓忠貞，俱寢不行。壽、翔、〔謂〕銋等曰：『貞毓入閣視事，則我不得參預機密。公等參貞毓，徒費紙筆。今秦王權傾內外，我具一啟托張提塘封去求秦王令，諭以內外事委戎政、勇衛兩衙門總理，則大權歸我兩人；我兩人作秦王心腹、公等作羽翼，然後徐謀尊上為太上皇，讓位於秦王，則我輩富貴無量，貞毓何能為乎』？吉翔遂遣門生郭璘說武選主事胡士瑞云：『今上困處安龍，大勢已去。我輩追隨至此，無非為爵位利祿耳。揣時觀變，當歸秦王。況馬公甚為倚重，目下欲以中外事屬之；若公能達此意於諸當事共相附和，力勸禪位，何愁不富貴。不然，我輩俱不知死所矣』！士瑞即厲聲叱璘曰：『汝喪心病狂，欺蔑朝廷；遂謂我輩亦隨波逐流乎』？璘慚而退。吉翔復遣璘持白綾一幅，求武選司郎中古其品畫「堯舜禪受圖」，欲以進秦王；其品憤怒，不畫。吉翔陰報秦王，秦王遂將其品鎖去，立斃之杖下。
六月，秦王有札諭天壽、吉翔云：『凡朝廷內外機務，惟執事力為仔肩。若有不法臣工，一聽戎政、勇衛兩衙門參處，以息紛囂』。札到，中外惶懼；獨吏科給事中徐極、兵部武選司員外林青陽、主事胡士瑞、職方司主事張鐫、工部營繕司員外蔡縯等相謂曰：『天壽、吉翔曩在楚、粵怙寵弄權，以致楚、粵不戒，鑾輿播遷。今不悔禍，且包藏禍心，稱臣於可望。一人孤立，百爾寒心。我輩若畏縮不言，不幾負國恩、羞鵷列乎』？由是，各疏參二逆罪狀；章三上，上始知兩人欺君賣國，並發其在安龍時曾偷用御筆，私封龍府土官趙維宗為龍英伯。上怒，即召集廷臣，欲治壽、翔罪；壽、翔懼，急入內廷求救太后，得免。兩人奸既露，怨愈甚；欲謀殺極等。於是專意諂附可望；凡可望欲為者，二人輒先意為請。可望愈肆無憚，自設內閣六部科道等官；一切文武，皆署偽銜。復私鑄八疊偽印，盡易本朝舊印。而賊臣方於宣諂可望尤甚，為之定儀制。立太廟，享太祖高皇帝主於中、張獻忠主於左，而右則可望祖父主也。擬改國號曰「後明」，日夜謀禪位。上僅守府，勢甚岌岌；私與內監張福祿、全為國曰：『可望待朕，無復有人臣禮；奸臣馬吉翔、龐天壽為之耳目，朕寢食不安。近聞西藩李定國親領大師直搗楚、粵，俘叛逆陳邦傅父子；報國精忠久播中外，軍聲丕振。將來出朕於險，必此人也。且定國與可望久有隙，朕欲密撰一敕，差官齎馳行營，召定國來護衛；汝等能為朕密圖此事否』？福祿等即奏曰：『前給事徐極、都司林青陽、胡士瑞、張鐫、蔡縯於秦王發札寵任天壽、吉翔時，曾抗疏交參，忠憤勃發；實陛下一德一心之臣也。臣將聖意與他密商，自能得當以報』。上允之。福祿與為國詣張鐫、蔡縯私寓，適極與青陽、士瑞俱至，福祿等密傳意；諸臣叩首云：『此事關係國家安危，首輔吳公老成持重，當密商之』！五人即詣貞毓寓言其事；貞毓曰：『今日朝廷式微至此，正我輩致命之秋也。奈權奸刻刻窺伺，恐機事不密；諸公中誰能充此使者』？林青陽即應曰：『某願往』。貞毓曰：『固知非公不可；但奸人疑阻，須借告假而行可也』。青陽乃即日請假歸葬。貞毓屬祠祭司員外蔣干昌密擬敕，屬職方司主事朱東旦繕寫、福祿等密持入用寶；青陽即日陛辭。時可望沿途有塘撥盤詰，陰藏密敕，從間道馳出。此六年十一月事也。
癸巳六月，上以青陽去久不回，欲差官往催；貞毓即以翰林院孔目周官對。武安伯鄭允元云：『此番比前更要慎重。今日吉翔在左右，日夜窺探，凡事必報可望；必須先將馬吉翔差出，使他不得窺探，事乃可濟。若吉翔在內，則奸黨蒲纓、宋德亮、郭璘、蔣御曦等往來奔走，陰伺舉動，深為不便』。時因節屆霜降，上以興陵越在廣西，例用勛臣一員代祭；遂使吉翔往粵行禮。去後，即命蔣干昌撰敕，復遣周官賷往；官涕泣受命而行。時吉翔奉差在粵，探知青陽賷有密敕至李定國營，私差汪錫玄至營探聽。未幾，而劉議新途遇吉翔，不知吉翔不與謀，向告；吉翔大懼，遂逼令具啟報知秦王西藩接敕之事，又囑其弟雄飛盡出家貲陰賂提塘王愛秀，求其應援。時吉翔黨與布列甚密，日伺探聽。上孤立自危，以台省員缺敕部考選。於十二月二十四日臨軒親試，將蔣干昌、李元開選翰林院簡討，張鐫選刑科給事中，李頎、胡士瑞選浙江福建兩道監察御史；楊鍾、徐極、蔡縯、趙賡禹、易士佳、任斗墟、朱東旦等亦以資深俸久，各加秩陞職。自是，天壽、雄飛益相危懼；謂蒲纓、宋德亮、郭璘、蔣御曦等曰：『凡我仇敵俱選清華，我輩危矣』！纓等曰：『時聞周官之行，系眾人密謀；待馬公察訪詳悉，具報秦王，則此輩死無日矣』。不數日，馬吉翔果具密啟與秦王，報知此事；天壽、雄飛持啟詣王愛秀云：『馬公訪得朝中有兩次差官，賷敕往西藩去，召他帶兵迎駕。現有啟報秦王，煩公即發撥啟聞』！秀聞大驚曰：『果有此事！我系提塘，亦當具啟報知』。壽、飛即下拜曰：『公果具啟，救我輩性命，誠再生之恩也』！啟去，可望大怒；甲午正月，差鄭國往南寧馬吉翔處探聽周官事跡，並看西府兵勢。時吉翔疏證青陽、周官甚急，由是吏科都給事徐極、大理寺少卿楊鍾、太僕寺少卿趙賡禹、光祿卿蔡縯、刑給事張鐫、御史李頎、福建道監察御史胡士瑞交章參吉翔欺君賣國、天壽表里為奸。上見事急，即敕廷臣公議治罪；天壽懼，與雄飛數騎逃出。雄飛遂見秦王，將密敕與謀之人一一報知；而十八人獄成矣。
先是，正月內，林青陽回行在覆命。至田州總鎮常榮營，榮知密敕事已發，止青陽勿回行在，即密奏上；青陽遂留營中，暗遣心腹劉吉至行在，藏張鐫、蔡縯寓，即密奏上。上甚喜，即擢青陽兵科給事。上謂貞毓曰：『仍撰敕與青陽。敕內先要說壽、翔表里為奸，將謀不利於朕，着令翦除；俟朕與將軍握手時，即行告廟晉封之典。發金二十兩為西藩鑄印』。貞毓擬篆「屏藩親臣」四字發與青陽，差人劉吉領去；青陽接敕與金，常榮發兵護送。至廣東廣州，得遇周官；同青陽將空敕書寫及「屏翰親臣」四字樣鑄成，遂至高州西藩李定國營內。詎意可望差標官至常榮營急拿青陽，已去旬日矣；遂將榮撤回。而鄭國已於南寧取吉翔回行在，可望亦疑吉翔與謀，令行在各官與吉翔對理密敕之事；各官既集，鄭國云：『馬吉翔已拿在此；列位要明白說出林青陽、周官齎敕之事，他果與謀否？以便回覆國主』。貞毓云：『學生職司票擬，關防嚴密，如何曉得』！國云：『既如此，我到朝內請上面對』。諸臣俱造朝候；上御文華殿，召鄭國、王愛秀進殿，國與愛秀奏云：『西藩私通朝內奸臣，脅敕要封；國主已發人往拿正法。林青陽、周官不日便到，皇上可知是何臣主持？待臣等好回覆國主』。上云：『密敕一事，朝中臣子必不敢做。數年以來，外面假敕、假寶亦多，爾等還要密訪；豈皆是朝里事』！國與愛秀憤憤而出，即同天壽洶洶至朝房云：『我們要回貴州，列位須快說明白』。貞毓云：『皇上雖值播遷，朝廷法度尚在，誰敢妄行！學生們實不曉得』。天壽力證曰：『你如何推避得』！國與愛秀即將貞毓扭出朝房；一任天壽指揮，又將楊鍾、鄭允元、蔣干昌、蔡縯、趙賡禹、張鐫、徐極、李頎、胡士瑞、李元開、朱東旦、朱議、周允吉、許紹亮、胡世寅、陳麟瑞、易士佳、任斗墟等俱收鎖王愛秀宅內。隨帶家丁同天壽進宮，拿內監張福祿、全為國、劉衡，宮中大震。少頃，福祿與為國、劉衡鐵索系出，惟胡世寅於是日釋放。此甲午三月初六日事也。入朝時天氣清明，及諸君子被執，忽烈風霾日，陰雲慘黑。安龍士民驚曰：『此天壤間一大變事』！其逆黨冷孟銋、朱企鋘、蒲纓、宋德亮且揚揚得意，猶奏：『上速將密敕情由指出是出何人所為，以便處分；不然，危亡在旦夕矣』！上曰：『汝等逼朕認出，朕知是誰』！因悲憤而退。翌日，國具嚴刑拷究。先將貞毓妾父戶部員外裴廷謨提到，國叱謨跪；謨厲聲曰：『我是朝廷五品大夫，如何跪你』！國怒，令亂棍交下，幾斷兩臂。復將謨拷夾，問密敕事；謨不應。次將張鐫、徐極、周允〔吉〕、趙賡禹、蔡縯、任斗墟、陳麟瑞、張福祿、全為國等一一酷刑拷鞫，惟貞毓以大臣免刑；余皆夾數夾、笞數百，痛苦難禁，惟呼二祖、列宗。時天色晴明，忽風雷震烈。蔡縯厲聲曰：『我輩枉取刑辱；取紙筆來，待我拱招』。國即將縯扭解放鬆，縯持筆告天曰：『皇天后土、二祖列宗！今日蔡縯供招與謀密敕之事，以見臣子報國苦衷』。由是一一寫出。國又問曰：『皇上知否』？縯恐有害國家，答曰：『未經奏明』。招罷，仍扭鎖收管。越三日，將許紹亮、裴廷謨釋放；紹亮流涕不肯出獄，向十八人曰：『今日同事為國，生死與共；安忍獨生』！貞毓等曰：『公今得生，是天未盡滅忠臣。爾既生，我輩雖死猶生』。紹亮等揮淚拜辭，十八公揮淚答拜；紹亮同廷謨出獄。天壽、吉翔出家貲厚賂國、秀；吉翔以女送鄭國為妾，國留宿三日遣還。即誣十八公以「欺君誤國、盜寶矯詔」為辭飛報；可望發令於本月二十日到安龍，以十八為奸、以吉翔為忠，請上裁斷！國等請上召對，上憂憤御殿，隨發廷臣公議。由是，吏部侍郎張佐辰、綏寧伯蒲纓、太常寺少卿冷孟銋、武選司郎中朱企鋘、總兵宋德亮、刑部主事蔣御曦等俱附耳向鄭國云：『這些官，今日都要處死。若留一箇，禍根不絕』！國云：『自然；還須列位主持』！維時刑部司官蔣御曦執事、吏部侍郎張佐辰票旨，竟以「盜寶矯詔、欺君誤國」八字為案。定張鐫、張福祿、全為國凌遲；蔣干昌、徐極、楊鍾、趙賡禹、蔡縯、鄭允元、周允吉、李頎、胡士瑞、朱議■、李元開、朱東旦、任斗墟、易士佳等為從，擬棄市；惟貞毓以大臣，賜絞。陳麟瑞與佐辰同鄉、同年，力救，得杖一百二十，擬遣戍。劉議新杖一百二十；越五日死。劉衡杖一百，免罪。復以福祿乃中宮近侍，用寶發敕雖皇上自行，中宮俱知其事；天壽、吉翔等將廢中宮，囑儀制司蕭尹上疏，引古廢后事為例。維時中宮流涕，哭訴上前，始免。遂將諸君子縛赴法場，俱能神色不變，望闕叩頭云：『臣子一念，今日盡矣；無以報國，雖死有餘責耳』！又云：『天壽、吉翔、雄飛朋脅為奸，欺君賣國。我輩今日為他殺盡，他日必借秦王勢挾制天子，為所欲為；中興大業，從茲已矣』！張福祿曰：『我輩生不能殺此三賊，死當作厲鬼殺之，以除國害』！諸君子臨刑絕無戚容，各賦詩見志。吳貞毓詩云：『九世承恩愧未酬，憂時惆悵乏良謀！躬逢多難惟依漢，夢遶高堂亦報劉。忠孝兩窮嗟百折，匡扶有願賴同儔』！蔣干昌詩云：『天道昭然不可欺，此心未許泛常知。奸臣禍國從來慘，志士成仁自古悲！十載辛勤為報國，孤臣百折止憂時。我今從此歸天去，化作河山壯帝畿』！李元開詩云，『憂憤呼天灑酒卮，六年辛苦戀王畿；生前只為忠奸辨，死後何知仆立碑！報國痴心容易死，還家春夢不須期！汨羅江上逢人舊，自愧無能續「楚詞」』！朱東旦詩云：『邕江昔日五君子，隨扈安龍十八人；盡瘁鞠躬今已矣，忠臣千載氣猶生』！朱議■詩，有『精忠貫日吞河嶽，勁氣凌霜砥浪濤』之句，詞極悲壯；余不及詳紀。賦詩畢，仍對各官拱手曰：『學生輩行矣，中興大事交付列位。但列位都要忠於朝廷，切不可附天壽、吉翔賣國！學生輩雖死猶生也』！言罷，引頸受戮。時安龍雖三尺童子，無不垂涕者。鄭國仍將諸君子暴屍三日；時天氣炎熱，顏面如生，各家親族買棺收殮。
十八忠臣既死，雄飛遂自黔回。吉翔倚藉可望，挾制朝廷，復預機密；引其黨張佐辰、扶綱攝相行事，內外大權盡歸龐、馬。時人以佐辰相貌丑劣，諂事權奸，供龐、馬指揮，號拱辰為判官、扶綱為小鬼，而國勢日削矣。
吳貞毓，宜興人；丙辰生，時年九十有七。論者謂壽享百歲、榜登會元、官居宰相、名着忠臣，此人間四難也，而萃於一人。嗚呼！盛哉。
錢邦芑祝髮記
自庚寅八月孫可望入黔，逼勒王號，迫授余官，拒不受；退隱黔之蒲村，躬耕自給。歷辛卯迄癸巳，可望遣官逼召一十有三次，余多方峻拒；甚至封刃行誅，余亦義命自安，不為動也。
甲午二月二十三日，為余初度之辰。山陰胡鳧菴、鄰水甘羽嘉、富順杜耳侯、西湖許飛則、渝州倪寧之、遂寧黃璽卿、湄水馬仲立、黃月子同集假園，釃酒祝余。適廣安鄭於斯致書云：『偶以採薪不能來，謹寄一贊為壽』。贊云：『昔與先生同朝，帝嘗曰：「直臣矣，汲黯有其骨而學術遜之」。今與先生同隱，人咸曰：「隱者矣，嚴光有其高而氣節遜之」。夫汲黯無學術、嚴光無氣節，吾有以知先生矣』。諸子讀是贊，舉觴祝曰：『非鄭公不知先生，非先生不足當是贊也』。余再拜，謝曰：『芑不敏，敢忘諸君子今日之訓，以貽知己羞』！次日，餘慶縣令鄒秉浩復將可望命，趣余就道；威以恐嚇，危害萬端。余酌酒飲之，談笑相謝。鳧菴知余意，席間私賦詩曰：『酒中寒食雨中天，此日銜杯卻惘然！痛哭花前莫相訝，不如往泛五湖船』！是晚，余遂祝髮於小年菴；乃說偈云：『一杖橫擔日月行，山奔海立問前程；任他霹靂眉邊過，談笑依然不轉睛』。是時，門下同日祝髮者四人，曰古心、古雪、古愚。時古心亦有偈云：『風亂浮雲日月昏，書生投體向空門；不須棒喝前因現，慷慨隨緣念舊恩』。次日，祝髮者五人，曰古德、古義、古拙、古荒、古懷。次日，又二人，曰古圉、古處。時諸人爭先披剃，呵禁不得；余委曲阻之，譬曉百端，余乃止。
先後隨余出家者，蓋十有一人。因改故居為「大錯菴」,俾諸弟子居之，共焚修焉。
邦芑被可望扭械至黔，途中口占：『纔說求生便害仁，一聲長嘯出紅塵；精忠大節千秋在，桎梏原來是幻身』！其二：『扭械營纏悟夙因，千磨百折為天倫；虛空四大終須壞，忠孝原來是法身』。其三曰：『前劫曾為忍辱仙，百般磨鍊是奇緣；紅爐□□□□雪，弱水洋中泛鐵船』。
孫可望犯闕、敗逃本末
甲午三月，孫可望以受禪不遂，深忌宰相吳貞毓等；適上有密旨召李定國入衛，遂以「盜寶假敕」之名誣貞毓等十八人，殺之於安龍府。
乙未十一月，遣總兵張明志、關有才等往廣西暗襲定國。時定國在廣東為大清兵所攻，敗於新會；收集殘兵萬餘，駐紮南寧府，勢甚單弱。聞張明志等將近，計無所出，召中書金維新、曹延生計之；二人曰：『明志等兵雖多，皆帥主舊部下，安敢相敵。今明志等從大路來，我從小路逕截其後，彼出不意，定然驚潰；我輩乘勝率兵至安龍迎皇上駕，徑至雲南，美名、厚實兼收之矣』。定國然之；與靳統武、高文貴等集兵萬人，拔寨而起。從小路行五日，抄出明志營後；卒然沖之，明志等不知兵從何來，前後大亂。定國乘勢急追，要截殘兵，得三千人；遂連夜赴安龍府。時可望聞明志兵敗，料定國必至安龍；疾召白文選帶兵數百至安龍迎駕，幸貴州。時丙申正月也。先時，可望投順後，錢邦芑見其跋扈，可望部將有白〔文〕選者忠誠可托，私語之曰：『忠義，美名也；叛逆，惡號也。孺子且辨之，丈夫可陷身不義乎』！文選感其言，遂與私誓。遣至安龍請駕，文選知定國兵將到，托以夫馬不足，故緩行期兩日；後定國兵果至，定國謂文選曰：『聖駕宜幸雲南。我與秦王原系弟兄，彼此和好，同輔國家，何事不可為；然全藉眾調停耳』！定國遂護駕徑至雲南，將可望所造宮殿，請上居之。時丙申三月也。定國命靳統武執馬吉翔家眷數人，防其出入；欲請詔治罪。
時文選回貴州，可望大怒，欲舉兵與定國決戰；文選曰：『天子在彼不便，兩和為是』。可望命文選入雲南議和。文選入朝，上即封李定國為晉王、劉文秀為蜀王；時艾能奇已死，授其子總兵；封白文選為鞏國公、王尚禮保國公、王自奇夔國公、張虎淳化伯；靳統武、高文貴、竇民望皆授總兵。王尚禮、王自寄、張虎皆可望心腹，而張虎奸黠，尤用事；虎自以位在諸人下，甚怏怏。文選密謂定國、文秀曰：『今可望死黨王尚禮、王自奇擁重兵在輦轂之下，而張虎尤詭，日伺左右，禍且不測；今欲與可望議和，須奏皇上遣張虎行，乃可無反覆』。定國、文秀於是奏上；召張虎至後殿，上曰：『秦、晉兩王義當和好，此須卿一行』！虎拜受命。上從頭上拔金簪一枝，賜虎曰：『和議成，卿功不朽，必賜公爵。此簪賜卿為信；此去見簪，如見朕也』。虎臨行，私謂王尚禮、王自奇曰：『我此行不半年，必與秦王整頓兵馬來取雲南；爾二人如何接應』？自奇曰：『尚禮率親丁在城內為內應，我兵馬俱扎楚雄、姚安一帶；秦王自黔來，我從楚雄而下夾攻之，尚禮為內應。定國、文秀不滿三萬人，又皆疲弱；我輩上下精兵二十萬，彼能支乎』？張虎辭行。至黔，見秦王曰：『上雖在滇，端拱而已。文武兩班唯唯諾諾，內外大權盡歸李定國。定國所信，則中書金維新、龔銘，武則靳統武、高文貴。終日陞官加賞，兵馬不滿三萬人，無固志；可唾手取也』。可望大悅。虎復上封伯印繳還。可望，曰：『在彼處不受，恐生疑忌；故偽受之。臣受國主厚恩，豈敢背貳哉！白文選受國公之職，已為彼所用矣』。因請屏退左右，取上所賜簪示可望曰：『臣臨行時，皇上賜此簪，命臣刺國主以報功，許封臣「二字」王；臣不敢不以上聞』。可望信以為然，憤怒愈甚，而犯闕之意於是決矣。偽翰林方於宣者諂事可望，正在可望宮中；獻計曰：『臣有二策；但用其一，不煩一兵而皇上自斃。定國、文秀二人之首，自然致矣』！可望問何策？於宣請屏人密言；左右遠窺，但見於宣叩頭跪奏，可望點頭應之，竟不知所獻何策也。於宣出，得意之極；謂家人曰：『今年入滇功成後，國主登九五，我為首相，已親許我矣』。此時可望欲發兵，以糧草不足，稍緩其期。適上又差白文選來議和，可望拘留之；即差通政司朱運久來議。運久大轎黃蓋，徑至朝門，無人臣禮；名為講和，實暗與可望心腹文武相約，俾為內應。此時上以扶綱為東閣大學士、張佐辰為吏部尚書、龔彝為戶部左侍郎、孫順為兵部右侍郎、冷孟銋為刑部左侍郎、王應龍為工部尚書、尹三聘為通政司、楊左為詹事府詹事、張重任為大理寺寺丞、汪蛟為文選司郎中之職。其中惟龔彝奏言在雲南受可望十年厚恩，辭不受；舉朝大嘩，詰龔彝云：『爾在本朝中戊辰進士，屢任顯官至於司道。可望入滇，爾首迎降，即得高位；家世受明朝三百年之恩忍忘，而十年之恩獨不忍忘也』？龔彝恬不為恥。時適雷躍龍來朝，即命入閣辦事。蓋躍龍在昔威宗時，曾為吏部左侍郎，仕可望為宰相；至是，仍入閣，人頗笑之。
馬吉翔既為靳統武所拘禁，日夜諂媚，統武悅之。時定國最信金維新、龔銘二人，嘗至統武宅議事；吉翔一見，曲意逢迎，金維新、龔銘遂信吉翔為佳士。加之統武又極稱譽，兼為吉翔頌冤；吉翔乃言『前事皆他人所為，嫁禍於我。但得一見晉王，訴明心事，死不恨矣』！金、龔兩人信之，歸言於定國，稱吉翔之才，兼辨其枉。定國猶不以為然，乃召吉翔見。吉翔一見定國，先叩首，稱頌定國千古無兩；『從此以後，青史流芳。吉翔今日得際此時望見顏色，死且不朽。其他是非冤苦，俱不足辨』。定國於是大悅，與吉翔握手談心，惟恨相見之晚。而吉翔得侍左右數日，其諂諛之工無所不至；凡左右、內外，眾口同聲交諛吉翔。定國本目不識丁，粗戇直率；竟為吉翔所弄，墮其術中。一日，吉翔謂金維新、龔銘曰：『晉王功高，皆兩公為之提挈。今晉王既進封，兩公亦當不次封賞，安得仍舊職乎！若吉翎得在皇上左右，定當為兩公言之』。金、龔兩人大悅，於是見定國曰：『吉翔原是朝廷舊人，當仍薦補朝廷要職。彼實歸誠殿下，凡事必與我輩相照應也』。定國然其言，即命金維新草疏薦吉翔入閣辦事；上不得已，從之。吉翔入，內既挾定國之權以要上、又假上之寵以動晉王，而內外大權，不一月盡歸吉翔；不但諸臣屏聽，即上亦坐視，無可奈何矣。
丁酉春，方於宣啟可望曰：『今皇上在滇，定國輔之，人心漸屬於彼；臣意請國主早正大統，封拜文武世爵，則人心自定矣』。可望遂日夜謀犯闕，調練兵馬。時錢邦芑為可望拘於大興寺，心私憂之；可望兵部尚書程源與都察院鄭逢元過邦芑寓，亦深以為慮。邦芑知其心事，與之計曰：『今馬寶、馬進忠、馬維興等三人雖隸可望麾下，皆朝廷舊勛臣，受國恩頗重；彼曾與我言及此事，彼自憤恨，欲圖報朝廷而無路也。至於可望標下，惟白文選有心朝廷；我曾與之私誓，決不相負。可望率兵入滇，必用此數人為將；倘得從中用計，圖可望如反掌耳。今被幽禁在此，煩二公可為致意之』！程源即商之文選，文選曰：『我矢心不負朝廷，只恐力難濟事』。源曰：『馬寶兄弟，有心人也』。文選然之。源又與逢元私見馬寶，相約既定。至八月初一日，可望誓師發兵，以白文選為大總統、以馬寶為先鋒，合兵十四萬入滇。十八日，兵渡盤江；滇中震動，王尚禮私約龔彝、張重任等為內應。先是，七月間，王自奇在楚雄，醉後誤殺定國營將：懼定國襲之，遂引其眾渡瀾滄江，據永昌府，去雲南二千餘里。故可望入滇不相聞，遂不相應。九月初，李定國、劉文秀聞可望率十餘萬眾至交水，列三十六營，去曲靖止三十里；相顧失色。文秀曰：『城中有王尚禮諸人為內應，遲二十日，王自奇必知消息，必引兵從永昌而下；雲南腹背受敵，不戰自潰矣。莫若乘此時走交趾，猶可自全』。定國曰：『交趾兵亦不少，我輩不過二、三萬人，且有家口，安能往！不若由沅江、景東取土司以安身為上』。躊躇兩日，終不能決。初四日，白文選率所部兵連夜拔營逃至曲靖，單馬引數騎定雲南。初六日進城，竟入朝，上細言兵事；定國、文秀聞之，大為驚駭，隨至朝中相見。文選曰：『此時宜速出兵交戰。馬寶、馬維興及諸要□諸將已俱有約，稍遲則事機必露，斷不可為矣』！定國尚疑文選為反間，猶豫未決；文選曰：『若再遲，則我輩死無地矣！有一字{言任}皇上、負國家，當死萬箭之下！我當先赴陣前，汝等整兵速進』！言畢，即上馬馳去；文秀遂率祁三升及賀九儀、胡一清、趙印選、吳子金、李本高等御之。十五日至交水，相去十里，列三營。初，可望見文選率所部逃去，恐人心多不服，意欲退兵；召諸將議之，諸將未敢應。馬寶自思若退回貴州，則我輩之謀必泄，豈能自存乎；因挺身言曰：『文選所部不及萬人，今我輩之眾十倍於彼；若以文選一人為進退，我輩豈皆非人乎』！張勝亦曰：『只某一人，亦能擒定國以獻；文選何足為重輕』！可望大悅曰：『諸將能如是，吾復何憂』！至十八日，可望見定國對列三營，知雲南兵馬盡出，城內空虛；乃召張勝曰：『爾可率領武大定、馬寶選鐵騎七千，連夜走小路至雲南城下，暗襲之。城中有王尚禮、龔彝等為內應，爾一入城，則定國、文秀等知家口已失，不戰而走矣』。張勝領命整點馬騎，與馬寶約傍晚起行。馬寶回營，寫密書，差心腹人送入定國營內曰：『張勝等領精兵七千往襲雲南；雲南若破，則事不可為！必須明日決戰，遲則無及矣』。可望、定國約二十一日會戰；十八日晚，定國見馬寶〔書〕，大驚。是夜，即傳各營諸將：十九日天未明拔寨而出，列陣相向。可望亦命各營會戰；兩陣相交，文秀驍將崇信伯李本高馬蹶被殺，文秀退回、定國亦為小卻。可望乘高山觀戰，見定國等銳氣既挫，命諸營速進；定國、文秀色懼，相謂曰：『畢竟眾寡不敵，不若暫退再議』！文選怒曰：『張勝已往襲雲南，我兵若退，彼以精騎躡吾後，我兵不鳥散，則蹂為肉泥矣！尚能歸乎？進而死於陣，不猶愈於走而死於馬足乎？況彼陣中馬興、袁韜等皆與我有約，若決志而前，必相應也』。定國、文秀未應，文選乃策馬率所部五千鐵騎直衝之。見馬維興列陣未動，文選飛奔而來，維興不放一箭，開陣迎文選入；兩人合兵抄出可望陣後，所向披靡，連破數營。可望在高阜望見，大驚曰：『維興諸營俱叛矣』！諸將見之，遂無鬥志。定國、文秀見文選、維興乘勝截殺，可望旗幟漸亂；因召各營奮勇齊進，可望遂大敗而逃。定國與文秀計曰：『今張勝往襲雲南府、王自奇又據永昌，聖駕在雲南，我當回救；汝可同文選急追可望，必擒之而後已』！於是文秀、文選率諸將追可望，定國率兵回救雲南。是時張勝由小路行，道走五日，至雲南城下駐紮；正欲攻城，王尚禮即披掛上城，欲為內應。黔國公沐天波探知其情，奏上急召王尚禮、龔彝、張重任入朝；獨尚禮三召始至，沐天波率親兵防守之。先是，定國自交水遣人報捷，上命將飛報大捷旗插金馬碧雞坊下，曉諭軍民。及張勝兵至城外，正欲攻城，見飛報大捷旗，問居民曰：『此何處報捷』？居民曰：『李晉王在交水殺敗秦王，昨晚差官來報捷耳』。張勝大驚，謂武大定曰：『我大營兵既敗，李定國必截吾之後；我輩孤軍，安可居此』！於是抄掠居民，拔營而去。王尚禮見張勝兵退，知其情已露，自縊而死。張勝兵回至渾水塘，正遇定國兵回，列陣死戰。定國兵自交水力戰後，又遠行而來，疲敝之極；張勝爭歸路，拚命死戰，定國兵幾不支，將次敗走。馬寶見定國勢危，從張勝陣後連放大砲，擁兵殺來；張勝大驚曰：『馬寶亦反矣』！遂潰而走。次日，過益州；其部將總兵李承爵駐紮其地，率兵來迎。張勝大喜，方與承爵敘戰敗之故；忽左右數人，直前擒張勝縛之。勝罵曰：『汝為部將，何敢叛我』？承爵曰：『汝敢叛天子，吾何有干汝乎』？於是解雲南，告廟獻俘；與其黨趙珣伏誅。
十月初一日，可望逃至貴州，命馮雙禮帶兵守威清要路；約曰：『若文秀□至，可速放三砲』。時文秀追至普安，尚未敢輕進；雙禮欲可望速逃、劫其輜重，乃連放三砲。可望逃回貴州時，不過十五、六騎，城中並無一兵；聞雙禮號砲，挈妻子連夜出城，其輜重、婦女盡為雙禮部兵所劫。初十日，走至偏橋，隨行止二十餘人。及過鎮遠、平溪、沅州，各守將俱閉營不納；至靖州，戶書吳逢聖為靖州道，率所部迎之。可望曰：『一路人心俱變，惟有投大清朝可免』。於是遣楊惺先、鄭國先往寶慶投降大清朝。三日後，白文選追兵至，可望乃與吳逢聖、程萬里數十騎連夜奔逃。至武岡界上，總兵楊武伏兵截殺；□存妻子十餘人投歸大清，餘眾走散。可望既逃後，文秀至黔招集舊將；黔中諸文武皆曰：『犯闕之禍，起於張虎、方於宣二人』。數日後，張虎率殘兵從滇逃回投文秀，文秀問曰：『皇上賜金簪，原囑汝議和；何從有「行刺」之說』？虎不能應。文秀乃囚虎解雲南，上告廟御門，獻俘磔之，無不利決。時方於宣正為提□，考試沅、靖等處，所出表題有「擬秦王出師討逆大捷」等語；及聞可望兵敗，即馳書於邦芑云：『欲糾集義旅，擒可望以獻功朝廷』。邦芑鄙之，答以詩曰：『修史當年筆削余，帝皇井度竟成虛；秦宮火後收圖籍，猶見君家勸進書』。蓋於宣為可望修史者，又嘗對人言『帝星明於井度，秦王當有天下』故也。
十一月，李定國率馬寶、高文貴等進兵永昌，擒王自奇誅之。可望諸營兵部將俱歸誠朝廷，滇、黔之難悉平；乃下詔大赦，封白文選為鞏昌王，遣召川、黔大臣程源、鄭逢元、萬年策、劉泌等。李定國率諸文武上疏，請表彰安龍死難十八忠臣及敘追剿可望諸文武勳勞；於是贈吳毓貞少師兼太子太師中極殿大學士吏部尚書，謚「文忠」，廕一子錦衣衛僉事世襲；贈鄭允元武安侯，謚「武簡」；張鐫、徐極兵部右侍郎，楊鍾、蔡縯、趙賡禹大理寺正卿，蔣干昌、李元開、陳麟瑞侍讀學士，周允吉、朱議■、胡士瑞、李頎副都御史，易士佳、任斗墟太常少卿，朱東旦、劉議新太僕少卿，各蔭一子入監讀書；內監張福祿、全為國弟姪一人錦衣衛指揮僉事。俱遣布司官諭祭，文曰：『卿等干坤正氣、社稷忠臣。早傾捧日之忱，共效旋天之力。詎意叛逆生忌，禍起蕭墻；梟獍橫行，頓忘君父。安龍之血，終當化碧九原；汗青之書，各自流芳千古。今日移蹕滇雲，鵷鷺駢列；回思卿等簪履趨蹌，杳不可見！夫獨何心，能不悲哉！將茲俎豆，慰彼泉台』。後吳貞毓妻裴氏、子谷戩、鄭允元夫人鄧氏，扶兩公柩合葬於城西海源寺。時馬吉翔復當國，奸黨側目，不敢通知；在廷諸公知其事者，白衣冠往送之。戶郎中吳鼎吊以詩曰：『國運如絲系暴秦，鬚眉那得有完人！智稱「武簡」知名重，美謚「文忠」見道真。千古史傳雙烈士，一山石伴兩孤臣！黃冠釃酒臨風吊，愁說中興志未伸』！御史陳起相詩曰：『燼灰冷作一瓶收，送上荒原源海頭。天府星殘埋三曲，遼東鶴返泣千秋！雨中昏夜催人去，夜裡空山付鬼愁。眼底鬚眉今略盡，更將忠義向誰籌』！廷臣謂可望之不至於篡弒，皆貞毓諸公護持之力也。十一月，上乃復遣通政使尹三聘往安龍立十八忠臣之廟。
是時，周官、裴廷謨、許紹亮、金簡維等交章參劾吉翔，而吉翔當權，與金維新朋比；定國聽其蠱惑，漸次疏遠正人，奸黨仍復布列，識者已知國事之不可為矣。
