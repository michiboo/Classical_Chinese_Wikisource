
正月紀
大清順治二年（乙酉）、宏光元年正月初一乙酉朔，上御殿，受朝賀。
初六（庚寅），加史可法太師、馬士英少師、王鐸少保，予蔭；以士英掌文淵閣印，充首輔辦事。可法辭太師，許之。
初八（壬辰），流星入紫微垣。方允元、楊兆升為吏、兵科，馮誌京、張茂梧、袁宏勛、周昌晉補御史，余颺為稽勛員外郎。史可法奏薦贊畫劉湘客；又奏擇將守邳。馬士英奏撰張捷、盧九德敕；又奏除禖官九十五員。阮大鋮報治江築堡，上嘉之；又請黃蜚、杜宏域聯絡水路。劉澤清請添水兵。制丹陽陸路視良鄉例，給郵符。
初九（癸巳），監軍衛胤文奏：已冒雪抵徐。吏侍郎陳盟奏：川事潰裂。貴撫李若星奏：川賊勢甚猖獗。贛撫李永茂奏：寇擾汀州。鐘鬥添註太常少卿，郭如闇、方士亮補戶、刑科。進麗江土知府木增太僕卿。總兵劉洪起擊賊於襄城，俘斬五百餘人。馬士英請賜陸獻明撫黔功；予蔭，子入監。御史沈某請舉郊祀；命俟之。命黃得功、劉良佐進屯潁、亳；受命不行。高傑提兵直抵關、雒，進據虎牢。運司解銀萬兩渡江，為鎮江都督鄭彩截留；詔諭彩勿擅。
初十（甲午），修奉先殿及午門、左右掖門。鄒之麟為應天府丞。四川參議耿庭錄改遵義監軍。御史淩駉巡按河南，給吏部空劄三十張、兵部空劄一百，以待矢義南歸者。戶部尚書張有譽奏：江北各藩新舊兵餉額本有定，今所增萬不能支；令督輔議察。工部請裁御前料價以供楚餉；上不許。侍郎何楷定各鎮鼓鑄。太監高起潛言邊將不宜內轉；又請銀市馬，命給太僕寺銀五萬兩。
十一（乙未），馬士英奏楊禦蕃五載戰功；著進左都督及馬進忠、王允成並加太子太保。晉眾臣迎駕之勞，補指揮、千戶等官。命各府推官稽察官役冒工料。允刑科鐘某言，凡監紀等官猾棍白丁借題募府騙錢者，悉行驅逐。許定國誘殺興平伯高傑於睢州。
十二（丙申），高允滋補御史。安撫黃某薦廢籍官李喬等。御史遊有倫極言朝臣、鎮將背公植黨。部院劇震，分請馬士英飲酒。刑部尚書解學龍奏從逆六案；以登極初，停刑。
十三(丁酉)，戶科陸某請覈學田輸谷裕國；從之。河南副將郭從寬縛長葛縣偽令來獻。
十四（戊戌），葉廷秀添註光祿少卿。戶部尚書張有譽言：舊制錢糧各處必解部，派發於外，宜著為令；從之。禁宗室入京朝見。太監高起潛請佃丹陽練湖，可歲得五萬金；從之。又奏浦口增建墩臺；著工部估價鳩工。太監韓贊周告退；與其定策大功，不允辭。田仰奏敘效勞將領。淩駉請早定恢復大計；命專畀劉澤清、王永吉。太監孫某劾奏鹽臣李挺欠銀二十六萬；不許其報竣。
十五（己亥），劉澤清報年終措餉給兵；溫旨獎其忠義，又允行間事不中制。蔡秋卿廣東海北道。楊振宗奏皖兵缺餉。
十六（庚子），錢增為刑科。松江知府陳亨為四府兵道。張有譽酌定白糧每石折價一兩三錢。
十七（辛丑），吏部侍郎蔡奕琛兼東閣大學士，入閣辦事。
十八（壬寅），左良玉請留撫臣何騰蛟；有旨：『五省總督之設，不惟恢復荊、襄，且以接應巴蜀。騰蛟俟高鬥樞到任，方行移鎮』。
十九（癸卯），劉孔昭請革內地監紀，並汰武弁。又言：『未嘗到王孫蕃榻前商量定策，孫蕃前奏欺妄，大為無恥；劉憲章聞變逋逃，自當與余日新同議』。貢生韓詩予職方主事。工科李清辨其祖思誠誤入魏黨「逆案」；命下部議。申紹芳為祖特行陳當年回護宮闈舊情；有旨慰勉。真人張應京入朝。史可程自北庭南奔。
二十（甲辰），馬思理添註左通政、張時暢尚寶司丞。主事李爾育奉旨宣諭劉洪起、李際遇二人，俱無見；遇張縉彥，即至睢陽而回。命刪定「三朝要典」。朱國弼、張孫振劾解學龍。
二十一（乙巳），蔭故山東巡撫陳應元子入監。郎中趙明鐸為雲南提學、黎永慶為貴州提學。賜侍郎阮大鋮蟒服。雪推官周之夔罪。諭吏部：『鄒之麟清修自守，著起用』。諭刑部：『朱一馮身為大臣，多藏厚亡，大喪縉紳之體；其入官七萬外，田宅所值幾何？九千六百畝之外有無余產？察明』！奪解學龍職。
二十二（丙午），起唐世濟左都御史，管右都事。葛寅亮為大理卿、戴英為兵科左。蔭故輔丁紹軾子入監。吏侍郎陳盟辭任。太平推官胡爾愷辨罪；有旨：『壬午南闈關節濫行，縉紳子弟幾幹半榜；公議沸騰，何止周正儀一人。爾愷已經薄處，姑不究』。
二十三（丁未），劉孔昭請汰多官。尚寶丞耿奉光辨父如杞勤王之禍；上念其首倡可憐，下部察。
二十四（戊申），安遠侯柳祚昌蔭子入監。尚書黃道周、侍郎梁雲構到任。兵科王之晉奏南陽為賊所踞，家鄉難歸。
二十五（己酉），御史黃耳鼎兼巡上、下江。上林監丞賀儒修論管紹寧貪髦陰奸；詔不問。議修徐州城。
二十六（庚戌），劉應賓太常卿、王夢陽浙江按察使、文士昂雲南布政使。趙之龍言章服違制；上是之。令武臣自公侯伯而下，非賜肩輿，並遵騎馬；坐蟒、鬥牛非奉賜，麒麟、白澤非勛爵，不許借用。御史劉光斗請鑒別大臣；詔衰頹庸鈍者，自行引退。
二十七（辛亥），戎政張國維給假歸；李希沆代署。前參政陳堯言：『嘗任待詔，侍福恭王有舊勞』；下部寢之。先，貴陽楊師孔與陳同侍，竟得禮部侍郎；蓋馬士英戚也。加衛胤文兵部左侍郎，總督興平標下鎮將，經略開、歸防剿事務。
二十八（壬子），蔭徐大綬子入監。吳希哲為工科。贈邱禾嘉左副都御史、馮任右都御史，各蔭一子入監。
二月紀
初一甲寅朔，命於嘉興、紹興二府選淑女。
初二（乙卯），時東川侯勛衛胡家奴作橫；兵部言：『東川久已革襲。又戚畹向無勛衛，草創濫冒』。命清厘之。覈北京錦衣衛官南奔實跡，不許輕題。蔭杜鏘太倉百戶。袁繼咸報鄖鎮重圍。刑科梁某奏：全蜀已無完土。
初三（丙辰），王驥右副都御史，巡撫湖廣。李清添註大理丞、徐復陽御史，甘惟、邢大忠雲南、廣東各按察使。譚振舉蘇松糧儲道、田有年貴州驛傳道。嚴究司庫侵欺。謚桂王曰「端」。高起潛請開納銀贖罪之例，上以『納銀免死，則富豪墨吏何所不至；流罪以下或可贖』；下部酌議。
初四（丁巳），太監王肇基條奏京城購捕方略。錢繼登、周端豹各添註尚寶少卿，陸懷玉福建按察使。胡世宗自稱越公八世孫，求附勛衛。
初五（戊午），蔭故輔未國祚子入監。贈許土柔詹事兼侍讀學士，蔭子入監。行人朱統{金類}訐御史周粲；命勿究。工科吳某薦起被察官李永昌、周文夔。安廬撫程某奏：『獲假弁王夢旭，自稱藩府都司；搶掠民商，辱及關吏。又有銅陵縣盜大船，牌額上寫「天子一家」』。
初六（己未），阮大鋮升兵部尚書，協理部事；仍管巡閱江防。高倬刑部尚書，吏部陳盟改左侍郎、王志道右侍郎。吳本泰添註尚寶丞、關守箴廣西布政使。調浙江巡按彭遇颽於淮揚，以淮揚按何綸移浙（遇颽癸未進士，避亂南渡，首附馬士英，誕說蜂湧，遂授職方主事，改御史。身任募兵十萬，或問餉安出？曰：『搜括可辦也』。才抵任，即移家入杭，縱強奴掠市錢。撫臣張秉貞以問，士英以遇颽邊才調用）。有上書言開化、德興有雲霧山為先朝封禁，開之可以助國；命太監李國輔會同撫按勘視。
初七（庚申），贈馮垣登太僕少卿、鄒逢吉太僕丞。李長春添註太僕少卿。太監孫元德覈報蘇州七年欠餉七十四萬兩、金花銀七萬兩。
初八（辛酉），朱國弼核勛臣世系無容幸襲；命飭之（天啟、崇禎之際冒襲最多，惟有力者得之；如王先通以王守仁異毋弟之後、劉孔昭之父藎臣系劉尚忠出婢外生之子，竟自奪嫡，莫之敢問）。顧元鏡為廣東嶺西道、孫時偉浙江驛傳道。遣戶科倪嘉慶、中書胡承善掣鹽於瓜、儀，加鹽課每引五分。
初九（壬戌），杭州機匠疏稱舊撫潘汝楨舊澤難忘，□建逆祠系前任事；上以會稿甚明，不允（蓋汝楨事，久有言其誤者）。
初十（癸亥），馬士英以京師水陸各營雜務，全造小印號色分別。高起潛奏分汛築臺事宜。點用雲南、貴州試差徐復儀、林誌遠等。
十一（甲子），兵科戴英論陳洪範所請敘錄從行員役，有何勞績？濫予非宜；上是之。太常卿張元始請虔祀社稷。陸康稷改文選郎中，加沈廷揚參議。宮繼闌、曹燁廣東、江西副使。葉紹顒太僕卿。考選林有本、沈應昌、張利民、韓祖、錢源、徐方來、莊則敬為給事中，王錫袞、劉襄、夏維虞、郝錦、王大捷、畢十臣、張兆熊、王養、郭貞一為御史。謚思宗皇太子曰「獻湣」、定王曰「哀」、永王曰「悼」。
十二（乙丑），上始御經筵。阮大鋮請江上築堡助工；命張亮、程世昌嚴督州縣經營。中書陳爊自陳擁護有勞，願與考選；不許。故巡撫蔡懋德之子為父求恤；內批：『懋德縱賊渡河，一死何贖』？不允。戶部言兵餉日增；有旨：『各督折兵十八萬，一切舊兵應並銷入數內』。都督楊振宗請裁見糜各餉，以供鼓鑄。太監高起潛請餉；著於浙、閩增派二十萬。孫元德催解軍前餉。史可法請用高傑部將李本深為提督；不許。遣黃道周祭告禹陵。張孫振奏劾禮部尚書顧錫疇。
十三（丙寅），靖江王亨嘉表賀登極，因奏全、永、連三州皆為土賊所踞，撫按匿不以聞。兵部右侍郎徐人龍罷。諭祭兵部尚書張希武。命於蘇州織造大婚冠服。
十四（丁卯），諭：『都督牟文綬久任江上，大肆騷擾。戶部所欠之餉，何不速發？坐視流毒。即征鹽抵補，催兵起行』。御史鄭瑜劾前總督朱大典侵贓百萬；上謂『大典創立軍府，所養士馬豈容枵腹？歲餉幾何，不必妄計』！命衰劣在京諸臣俱著自陳。賜罪誅內官劉元斌、王裕茂祭葬，蔭子錦衣衛、指揮使。舊府廚役各授百戶。姚思孝、沈胤培大理左、右少卿。蔭方孝孺裔孫樹節五經博士。撤高傑部兵回。遣太監高起潛安撫興平營將士駐揚州。
十五（戊辰），史可法奏擒賊臣程維孔；又奏左懋第抗節。
十六（己巳），諭部：『捐助原聽民樂輸，抄沒乃朝廷偶行；豈刁民獻媚報仇之事。宗藩、勛戚、武臣須敬禮士夫，與地方相安；不得聽奸人撥置，非法罔利』！李嗣京御史。
十七（庚午），諭吏部：『吏貪民困，全由撫按婪賄。林摯、李仲熊互訐事情，延擱已經十月，虛實應與立剖；何必復行外勘，以滋延卸』！予罪譴尚書劉榮嗣昭雪。予蘇松殉節王鐘彥、宋文顯、施溥祭葬。太常卿張元始請改皇考謚號。
十八（辛未），馬士英請免朱一馮籍產。「逆案」楊維垣起用，補通政使。獎盧九德營糧就緒。
十九（壬申），蔡奕琛進尚書文淵閣。起朱大典、吳光義、易應昌戶、兵、工部各左侍郎，陳洪謚太僕少卿。侍郎錢謙益請即家開局修史；不允。獎劉廷元保全慈孝有功，特予優恤。王驥驚聞滇信，辭任；不許。
二十（癸酉），令劉良佐駐歸德。馬士英請褫中書唐允甲。李維樾為兵科。存問大學士錢士升。兵部侍郎練國事罷。張亮請立鹽稅局於皖城；不允。
二十一（甲戌），改謚先帝「毅宗烈皇帝」。王鐸六請告歸。
二十二（乙亥），諭阮大鋮：『江上奸人出沒、亂兵縱橫，以致商旅梗塞；不可不嚴備』。太監孫元德搜覈常州府欠金花銀九萬五千、積欠三餉至三十三萬；命勒限嚴征。
二十三（丙子），衛胤文奏：『柳城土寨金高自築土城、集勇壯，不受偽官；乞授何□進、錢式命、葛舍馨考功郎，陳瑞大理寺副。□以副總兵職，以六筋四兩為準』。
二十四（丁丑），張承誌襲惠安伯。來方煒添註太僕少卿、吳適兵科右。吏科馬嘉植轉嶺西道、御史沈荃蘇松兵備道、御史高允茲湖南道、文選主事余颺廣東水利道。戶科熊維典奏：『四府逋欠三年內三百三十一萬八千五百，皆屬應徵；又已征不解九十五萬六千有奇』。又奏：『正項輒借支贖鍰侵那弊藪，至批詳才下、提差已至，撫按身先不法』等語。又戶部王某奏：『守令失職，賦額不清；飛派朦朧，火耗太虐』。袁宏勛疏攻袁繼咸，左良玉救之，並言「要典」宜焚；諭解之。
二十五（戊寅），貴督李若星奏以兵勤王，諭止；如已到常德，即留隸何騰蛟。戶科熊維典察覈嘉定漕折胥吏侵匿至五萬兩。管紹寧於寓所失去部印。李自成走承天。
二十六（己卯），奉安御容於武英殿。吏部恭報剪除群賊，加馬士英太保、王鐸少傅。
二十七（庚辰），朱國弼請治郭維經庇逆。盧九德等九員加級。
二十八（辛巳），大興伯鄒存義請加提舉公署。
二十九（壬午），馬士英殉管紹寧之私，請更鑄各衙門印，去「南京」字；其舊印悉令繳入。進都督趙民懷太子太保，蔭子世錦衣百戶。陸朗、吳希哲為戶、工科左。劉孔昭請益操江書役俸糧。吳希哲奏都城五方雜處，假宗、冒戚、偽勛、奸弁橫行不道，虐民戾商；有旨嚴編。
三十（癸未），起熊化太僕少卿、水佳胤尚寶司丞，皆添註。僧大悲伏誅。李向中嘉湖道。鴻臚少卿高夢箕密奏先帝皇太子自北來；遣內臣蹤跡之。
三月紀
初一甲申朔，上受朝賀，始御日講。命高起潛安撫揚州。御史徐復陽訐吏部以文德翼、夏元彜匿表升補；上功責之。刑部郎中申繼揆請嚴責左光先抗題。內臣自杭州送北來太子至京，駐興善寺；夜移至錦衣衛都督同知馮可京邸，□□□視。大學士王鐸叱為假，嚴究主使；自供王之明，旋下中城兵馬司獄。
初二（乙酉），御史袁某請起罪廢諸人；諭史{範土}、陳啟新、張文郁不準。福府舊役乞恩者百餘人。吏科張希夏升太常少卿。
初三（丙戌），錢謙益進宮保兼翰林學士，陳燕翼、楊兆升為禮、工科右。
初四（丁亥），吏部尚書張捷奏故輔溫體仁清忠謹恪，當復「文忠」之謚；顧錫疇以私憾，議削文震孟宜改謚。上命溫允復、文免議。
初五（戊子），命太監喬上總理兩淮鹽課，嚴察兵馬糧餉。李自成逼承天府，左良玉遣使告急；命督臣何騰蛟等御之。大清兵取郾城，又取西平。
初八（辛卯），劉澤清自陳棄家南奔，予註鴻臚卿。右都唐世濟到。大清兵取上蔡。
初九（壬辰），馬士英自剖誅盜程繼孔之功；又奏李天培等各錦衣指揮世襲。耿廷籙巡撫四川、朱之臣添註兵部左侍郎、劉應賓通政使、吳希哲吏科都。汝寧鎮將劉洪起以無餉，撤兵還楚。工科楊兆升奏江南有司既征本色在倉，不肯還民；又征漕折。命百官會審王之明、高夢箕、穆虎於午門外。藩邸元妃童氏在河南自東，劉良佐送至京；上怒，目為妖婦，下錦衣衛獄。李自成兵寇潛江。
初十（癸巳），禮部請恤甲申殉難諸臣；有旨：『閣部大臣謀國無能，致茲顛覆；雖殉節堪憐，贈恤已渥。先帝斬焉不永，諸臣延世加恩，臣誼何安？通著另議』。劉理順、成德準蔭子入監。戶部尚書張有譽請於文武廩祿外，各加公費；不許。加鄭芝龍太子太保；其弟及將士二千人各升授。御史郝某奏各鎮分隊於村落打糧，劉澤清尤狠，掃蕩民舍幾盡。又奏：官買私賂，量出剩餘助公，以佐民急。時買官者，大縣多至二十餘家，少亦有數家。然止兩殿中書及改貢各有事例，其職方、待詔、監納、追蔭、起廢皆向權門投納，故郝言之。錦衣衛請添旗役。遙祭諸陵。
十一（甲午），李守貞蔭都督同知。停八、九品官移封及援納待詔等官。
十二（乙未），史可法自劾師久無功。馬士英請蔭內官三人各錦衣千戶世襲。阮大鋮薦馬錫充總兵，仍蒞京營；錫即士英長子，以白衣徑仕。左懋第抗節死。左僉都郭維經告病去，江中遭寇甚慘；人皆惜之（或雲阮大鋮密遣兵劫之也）。
十三（丙申），廬撫張亮飛報闖賊分股南來，求解職；放歸。賀世壽、曹勛回籍。
十四（丁酉），起罪廢陳於鼎掌翰林院。張捷奏：嘉靖間侍郎瞿景淳補蔭。李若星加一品服、李乾德加一級、於元煒八人紀錄。李希沆兵部左侍郎。戶部張有譽奏鄖兵三千，先解五萬兩，運至九江，交袁繼咸送去；又奏：浙省銀十二萬、閩省銀八萬解至高起潛軍前開銷。
十五（戊戌），復會審太子。
十六（己亥），徙崇王居福州。命黃得功移鎮廬州，與劉良佐合力防禦。
十九（壬寅），思宗忌辰，上於宮中舉哀；百官於太平門外設壇遙祭。
二十（癸卯），命三法司覆審太子，毀黃得功疏以絕奸謀。
二十一（甲辰），封黃九鼎雒中伯；其弟金鼎都督同知。許定國前哨抵歸德，王之綱屯宿州。
二十二（乙巳），黔將包琳為其下所殺。黃希憲以擅棄封疆，逮戍。大清豫王從河南下，是日取歸德；巡按御史淩駉及其子潤生死之。
二十三（丙午），朱大典尚書，提督江上。兵科戴英訟故罪輔薛國觀之冤，株累葉有聲、林棟諸臣；上是之，下部議覆。許定國降大清，封平南侯。張天福請於史可法，回揚安頓家口；留防之兵，遂離象山，幾至瓦解。罷安慶巡撫。
二十四（丁未），方國安佩「鎮南將軍」印。張有譽酌議賣官、贖罪納銀事例。
二十五（戊申），左良玉舉兵，以奉太子密旨誅奸臣馬士英為名；焚武昌東下。
二十六（己酉），劉良佐奏荊州失陷。錢維登僉都御史，總理兩淮鹽法。贈故興平伯高傑太子太保，蔭一子錦衣百戶。
二十七（庚戌），登萊巡撫王溁繳納印敕。大清兵向徐州，總兵李成棟登舟南遁。

二十八（辛亥），贈故輔李標少傅。王國賓太常少卿，提督四夷館。
二十九（壬子），進李本深太子少保、左都督。蔭左良玉世錦衣指揮使。大清兵取潁州、太和，劉良佐檄各路兵防壽州。
四月紀
初一癸丑朔，頒各官新印。王永吉報大清兵已過河，自歸德以達象山共八百里，無一兵防，揚、泗、邳、徐勢同鼎沸；命史可法馳扼徐、泗。黔兵殺掠徽境，徽人汪爵率眾禦之，殺其凶者數人，詔擒爵抵罪；御史黃耳鼎請赦，不允。詹有桓混入宮門穢言辱罵：著杖一百。
初二（甲寅），罷練河屯兵太監高起潛。湖撫何騰蛟請解任；不允。
初三（乙卯），馬士英告退；慰留之。
初四（丙辰），遣內官守十三門，禁各官家眷不許出京城。徐元爵嗣魏公。惠安伯張養誌論選郎陸康稷貪汙；詔勿問。御史畢十臣言：『孟夏享太廟，文武班陪祀寥寥』；命戒其後。左良玉兵陷九江府，尋死，其子夢庚自稱「留後」；命阮大鋮、劉孔昭率師出禦。
初五（丁巳），左夢庚兵陷建德。追恤三案諸臣劉廷元等二十人，並復原官，仍各蔭贈有差。
初六（戊午），左夢庚兵陷彭澤。梁雲構、李喬皆兵部左侍郎。逮前巡撫陳潛夫於家。
初七（己未），左夢庚兵陷東流，京師戒嚴；以公侯分守長安等門及都城十三門，征靖南、廣昌、東平鎮兵入衛，命史可法至江北調度。祁逢吉總督倉場侍郎；王驥加侍郎，仍巡撫。周宗文光祿少卿、劉呈瑞御史。兵科錢某奏：警報日至，劉澤清、劉良佐退兵近郊。鎮兵避大清南遷，占奪民房民物。
初八（庚申），馬士英自出五十金，委黃金種招募健卒；即以同知補用。馬士英薦白衣李毓新知兵，即補職方主事。衛胤文以緊急辭任。
初九（辛酉），決從逆賊臣光時亨、周鐘、武愫於市，周鑣、雷演祥勒令自盡；余盡革職放還。路振飛自明守淮有功，朱國弼復論之；有旨慰國弼、責振飛。王時敏起太常少卿。李沾請聽民搬運柴米入京。大清兵自歸德分道：一趨亳州、一趨碭山、徐州；總兵李成棟奔揚州。
初十（壬戌），御史何某請禁四六文章、坊間社草。封常澄為襄王，命居汀州。都督黃斌〔卿〕等與左兵戰於銅陵之灰河敗之，明日復沈其船三千艘；命勞諸將銀幣。
十一（癸亥），馬士英奏大清兵與西寇並急，請征皖餉。戶部奏催各府兵練餉。
十二（甲子），戶部請催徽、寧等府預征來年之銀。劉澤清陳文武考察舊例不許借題羅織，驅除異己。皇親黃九鼎言皇親滿街作橫，請查核之。
十三（乙丑），左夢庚陷安慶。大清兵取泗州。
十四（丙寅），大清兵渡淮，史可法退保揚州。劉良佐提兵入衛。
十五（丁卯），太監屈尚忠奏催大禮措辦；著部火速那借。馬士英言開洋之船，每隻或二百、三百金，設太監給批放行；於崇明等處起稅，如臨清關例。選淑女於元暉殿。潞王在杭州，上書請僻靜一郡。
十八（庚午），王永吉改總河兼督淮、安、鳳、廬，錢繼登兼撫揚州，田仰撤回另用，衛胤文事定再定議。浙按柯倫束裝赴任，著門軍放行。太僕丞張如惠丁憂，著留其攜貲充餉。左夢庚兵至池州；詔暴良玉罪狀。
十九（辛未），大清兵圍揚州。範鳳翌光祿少卿、黃國琦試兵科。御史劉某奏緝奸嚴密，丁役四出擾害。命申紹芳親至浙直催餉。德清縣大荒之後，一縣民逃亡殆盡；實征三萬三千兩，著有司那借。
二十（壬申），命參政馬鳴霆駐江陰、副使印司奇往京、楊文驄專監鎮軍；凡逃軍南渡，用炮打回，不許過江一步。王永吉奏棄徐萬分可惜，乞敕劉澤清固守淮安，勿托勤王移鎮。命差風力科臣督催「江南賦役全書」。令廩生輸銀準貢。高起潛言闖賊尾後、我兵擊前，左黨窮蹙，自當授首，不煩過慮。前山東提學翁鴻業之子求父褒恤；下部察議（國亡後鴻業尚存，逾年乃歿）。
二十一（癸酉），劉澤清大掠淮安，席捲輜重西奔。
二十二（甲戌），劉澤清南奔，大清兵渡淮。
二十五（丁丑），大清兵攻陷揚州，督師史可法死之；知府任民育、知縣周誌畏等不屈死，總兵劉肇基戰死，原任兵部侍郎張伯鯨、都督兵部右侍郎衛胤文、監紀主事何剛先後殉難。
五月紀
初一壬午朔，進封黃得功為靖國公，世襲；諸將升蔭有差。李彬為僉都御史，巡撫河南。
初二（癸未），移惠王於嘉興。遣京營兵二百迎黃得功移守板子磯；得功擊左兵於板子磯，敗之。大清兵駐瓜州。
初五（丙戌），百官進賀，上不視朝；以串戲無暇也。
初六（丁亥），午後，馬士英入大內，與韓贊周、盧九德二監商議，傳令各門下閘，辰開申閉。劉澤清率兵至浦口。分蘇、松、常、鎮為二巡撫。楊文驄僉都御史，巡撫常、鎮二府兼轄揚州沿海等處軍務。
初七（戊子），集百官清議堂議事，預坐者十六人；馬士英、王鐸、蔡奕琛、陳於鼎、張捷、陳盟、張有譽、錢謙益、李喬、李沾、唐世濟、楊維垣、秦鑣、張孫振、錢增、趙之龍各竊竊偶語，百官皆不與聞。臨散，李喬、唐世濟相和曰：『便降誌奪身，也說不得了』。後有叩諸大僚者，皆云：『大清信雖急，如今不妨了』（蓋密議藉之龍納款於大清也）。是日晝晦，大風猛雨，人心洶洶。
初九（庚寅），大清豫王渡江，援師悉潰；楊文驄走蘇州、鄭鴻逵走福建。
初十（辛卯），閉京師各城門。二鼓後，上奉太后、一妃與內官四、五十人從通濟門走出。劉孔昭斬關遁。上如黃得功營；旋如蕪湖，命揚州府同知李繼晟巡撫安慶，命阮大鋮、朱大典督師。
十一（壬辰），馬士英奔浙。京城潰亂，兵民擁立王之明。
