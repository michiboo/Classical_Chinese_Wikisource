
投誠安插
廣東道御史范疏曰：『從來治理莫大於疆圉，綢繆莫切於寇孽。國家振旅以來，廓清四海；幺麼竊發，殲滅何難。但朝廷好生為心，凡有偽眾投誠，即准歸順，且予官爵；所以開自新之路，而施覆育之仁也。今投誠之傾心報效者固多，然亦有一、二鷹眼未化、狼性猶存。大則如四川之郝承裔、山東之於七等，次則如江、浙之湖寇張守智等，已投復叛。揆厥所由，蓋由來投誠之後，仍安插本地；其夥眾團聚一隅，逞臂一呼，黨羽立集：此叛謀之所易起也。臣以為今後投誠，如功多首事者不妨優其爵賞，或寵入親班、或另推別地。即在外安插者，亦必分其部曲散置諸營，另撥兵丁畀之統領；官仍不失為官、兵仍不失為兵，稍分其勢以防不測。是亦弭亂之先機，不可不為區畫者也』。
楚、蜀會剿
大清康熙元年七月，兵部疏曰：『台臣顧條陳：夔門、鄖、襄，界處腹心，與邊隅不同。袁宗第、賀珍等諸有名巨寇，各擁眾屯於大昌王山寨中；湖廣荊州之界如興山縣水筒、梁材等處，無非盜賊盤踞。長江阻塞，商賈弗通。鄖、襄之賊強盛者，如郝永忠約有數萬。以臣愚見，會剿誠為不易之定算；仍敕川、陝、湖廣三省招撫，如負固不降，發大兵剿滅可也』。
楚師全勝
二年四月，湖廣總督張疏曰：『臣看得西山諸逆，逋誅有年；疊蒙皇上招撫，而始終怙惡不悛，致煩天討。幸仗皇上威靈，楚兵自出師以來，於本年正月初五日李家店一戰，即獲全勝。今臣由省赴夷陵巡視，於正月十六、十七兩日途次接到塘報，言巨寇李來亨、馬騰霄、黨守素自敗回老巢之後，即以多賊把守兩關。一名雙龍觀、一名三白亞，最為險惡；以為天塹不拔之處長坪地方屯紮。於初九、初十即迎鋒交戰，又大獲全勝；當陣生擒及殺死偽總兵、副將、參游、都守與賊兵甚多，已將兩關攻奪。惟逆賊李來亨敗遁逃回七連坪老巢，現今分兵追剿；直奏凱蕩平，在指顧間矣』。
楚師堵剿
欽命掛印提督湖廣全省駐札武昌總兵官左都督董學禮，二年八月疏曰：『李逆自被困之後，百計千謀圖所以豕突者而不可得；乃乘連雨重霧之夜，率逆黨千人分頭扒屋，希圖偷越塘汛。孰知我兵防站戒嚴，當賊眾連上懸巖陡澗之時，已為各處堵截；號砲一響，各汛官兵齊出堵御，臣即發各鎮營官兵四路策剿。惟時親領官兵迎頭堵剿者，鄖陽鎮臣穆生輝也；親領官兵出奇截殺者，辰常鎮臣高守貴也；發兵防汛又夾剿者，襄陽鎮臣於大海也；分發官兵出汛協同援剿者，夷陵鎮兵金萬鎰也。至於副將、參游、都守及千把等官並臣標隨征各兵，無不奮勇用命，覓路追殺。除滾崖跌死逆賊不問外，總計陣擒逆賊共七十三名、陣斬七百六十五名；又斬偽總兵三名首級及陣擒逆賊將王福，俱系賊中梟雄。臣因新奉特旨，不敢令官兵深入窮追』。
穆生輝，字榮之；天城衛人，總兵都督同知。高守貴，字健侯；陝西延安人，總兵都督同知。於大海，字崑山；江南項城人，總兵都督。金萬鎰，字寶山；遼東廣寧人，總兵都督僉事。
房、保蕩平
二年八月，陝西提督王一正疏曰：『郝逆率眾暗逃，臣兵追殺，得奏膚功。又思逆賊披靡之餘，勢必潛伏深山密箐之內，萬難遍行搜戮；惟招安一着，庶可得淨根株。隨遣各將給免死牌入山招撫，並（？）六月內投出偽副將夏啟明前去招撫。又活擒六百二十四名，又招獲偽總副、參游、都守等兵六十二名、賊兵七百五十名、偽官賊丁家口婦女幼小共五百五十一名，聽候發落。又招撫賊民男婦幼小家口共二千二百一十一名，俱發房縣署事知縣金殿臣收領安插，以為歸正之良民。查郝逆盤踞竹溪、竹山、房縣、保康四縣地方久歷年所，侵佔我土地、蹂躪我民人。臣恨不立梟其首，以泄十餘年之公憤。據報帶幾百殘兵，竄入劉二虎營內；不過釜中之魚耳。然此在山遊魂，俱已剿撫盡淨；從賊人民，俱已報安信妥。而房陵之妖氛，盡掃無遺矣。前追官兵越古坪而南時，值霪雨連綿，經月不止。且各兵糧已斷，腳腿被雨浸淖，竟無完膚；而染患時疫、痢瀉者，十之四、五。困苦乞哀之聲，接踵而至。臣思我兵追渡古坪，即為劉逆塘撥地方。元兇報已至劉逆營盤，追固無及；而缺糧病卒，又未便驅之深入。遂檄令各該官兵將賊內三座庵、鄧川峪、白玉坪、紅花垛、紫竹、上項、東河、不擋溝等處賊巢及各山隘口閘路擋木柵欄一齊焚燬，以杜日後嘯聚之源。臣又另撥官兵五千，遣參將周元、游擊李登相、張四直、守備韓國祚、韓宏胤等統領前去上項、白玉坪、鄧川峪及閻王寺一帶，不特偵探賊情，暫將前遣官兵撤回大營休養』。
周元，字孟祥；江西廣信人，為靈州參將。韓宏胤，北直人。張四直，字次峰，順天昌平人。
擒獲偽王
三年正月，平西親王吳三桂疏曰：『據三路總兵王會、張鵬程、趙良棟塘報前事到臣。據此，該臣看得妖逆阿仲鼓惑粵蠻僭稱年號，聚□□為害封疆；土目賀雲等黨附阿仲藉妖謀反，煽動土司：雖釁生於粵西，而毒切於黔、滇；普坪之殺戮最慘，安龍之城郭尤危。臣遵上命，發兵分道進征。中路總統總兵王會奮騎長關、破額老塞而入，左路總統總兵張鵬程等取花韋塞、破阿積而入，屢戰屢勝。既而會師直搗隴納，探知遮別為阿仲巢穴；王會、張鵬程不及等待右路，遂即一面分佈圍攻，於十二月初四日申時攻破，將偽丞相等官以及蠻兵盡行剿殺。右路總統趙良棟三日之內，斬奪三關。至初四日，到遮別會合。查初四日破巢之後，本日抵晚廣西思南副將趙直植、廣東提標後營游擊朱尚文，其領兵六百名亦抵遮別；泗城土官岑維祿，亦帶土兵千餘續後方至。先是，阿仲原在遮別北門；滇、黔兵馬將到，岑維祿初三日三更時分差人暗接阿仲而去，不解何故？見遮別已破，維祿始將阿仲交廣西副將趙真植、游擊朱尚文於初五日解交總統總兵王會等。雖幸渠魁未脫，就中關節可疑；但既行獻出，姑免深究。再查此舉，作孽雖由阿仲，而佐妖為祟及號召土蠻侵掠地方、行軍指授者，則土目賀良臣、賀雲、賀富、賀坤新等輩也。諸賀非阿仲不足動眾，阿仲非諸賀不足成謀。今阿仲雖已成擒，賀逆尚稽授首。察賀雲等各據一寨，料彼匿山寨之中。臣再檄總兵王會、張鵬程、趙良棟等攻剿各逆所居山寨，另報』。
趙真植，遼東人；副總兵。
擒獲郝逆
三年正月，四川總督李疏曰：『渠魁劉二虎、郝搖旗、袁宗第自巫山奔竄以後，猶抗撫負固。蒙敕發西安將軍傳夸蟾、副都統杜敏領大兵於十一月二十九日從水路進抵巫山，因棧道崎嶇，馬足困憊，尚未到汛。臣恐有誤進剿機宜，會同將軍副都統並提諸臣將綠旗馬疋那偕滿兵騎征，鼓勵漢兵荷戈步走；自十二月十八日，臣同將軍傅、副都統杜、提督臣鄭率滿、漢官兵，至二十二日直逼劉逆營巢陳家坡。我兵奮勇爭先，奪其要隘、搗其巢穴；賊力不支，奔入後巢天地寨。臣等率兵追剿計老爬空隘口，逼臨逆穴；聲威震天，一時逆營各偽鎮將砍寨投誠。劉逆勢窮命蹙，自伏冥誅；妻妾生女，登時縊死。郝、袁二渠猶思走脫，冀延旦夕之生。賴副都督兩臣分發總兵等率滿、漢兵夤夜力追，於二十六日趕至黃家坪；二渠領賊拒敵，我兵奮勇，陣擒逆渠郝、袁並偽部院洪育勛，而偽朱安王隨於寨中捉獲，黨太監爾（即異□）自縊。是役也，元兇俱無漏網。計進兵未及旬日，而數萬巨寇掃蕩殆盡』。
傅夸蟾，滿洲人；提督陝西，統滿兵駐西安。鄭蛟麟，字西雲；遼東人，提督四川全省總兵都督同知。
洪承疇行狀摘略
洪承疇，字彥演，號亨九；福建泉州南安縣人。萬曆四十三年舉於鄉，丙辰登進士。初授刑部主事，陞兩浙提學道；歷甬東兵備道、三秦參儲、巡撫榆林，旋制三邊。崇禎十五年（壬午），降大清；太宗文皇帝不令服官，凡大祭祀、宴會，必令親隨。賜房屋、莊田、男女有差，賜上御服、膳無虛日。甲申，□軍入北京，入內院辦事；賜第、莊田、人口。十月，以〔登〕極，廕一子入監。順治二年，世祖章皇帝命往江寧綏輯，賜朝帽、玉帶、貂蟒、披領、大蟒貂裘外褂及鞋襪、王{馬酉}、駱駝並蒙古人口、帳房、涼棚、銀碗等物；隨行員役，令部各給緞袍、靴帽並馬六十餘匹。承疇駐南京三年，心計日數，手答口授。自辦事至夜分不輟，心血為耗。目睛漸花。順治五年，還朝報命，特召賜宴，賜袍靴等物，又太皇太后賜宴；仍入內院辦事。是年，遇加四祖尊號覃恩，封贈三代。己丑，典春闈。順治八年，世祖親政，命掌御史大夫事。賜貂皮披領，又賜團蟒、日月肩貂裘；旨云：『你系有功之臣，此袍應賜服用』。八月，以上「昭聖慈壽恭簡皇太后」尊號，廕一子入監。九年，命掌大學士印，與修「太宗文皇帝實錄」，賜蟒服等。又薦人才十四人。
順治十年五月，時湖南煽動，滇、黔猶阻；進承疇太保，經略五省。賜內廄馬、玲瓏鞍轡、袍帽及嵌寶石帶、撤袋弓矢、順刀等物。於陛辭前五日，賜宴，隨行官一百二十員，俱引見賜蟒。御五鳳樓，目送久之。敕巡撫、提督、總兵以下，悉聽節制；文官五品以至武官副將以下有違命者，聽以軍法從事。一應撫剿事宜，不從中制；事後具疏報聞。文武各官在京、在外，隨時擇用。所屬各省陞轉補調，一面奏聞；應用錢糧即與解給，吏、兵二部不得掣肘，戶部不得稽遲。功成之日，優加爵賞；事定之後，即命還朝。承疇既受命，未出都門，先疏選將召兵，而西北之名將勁旅群集。六月，出都。十一月，抵武昌受事；有「多得賢良，安民勸農，以守為戰；簡拔將領，練兵制勝，以戰為守；聯絡土司，使不為賊用，以樹我之藩籬；計離賊黨，使自為解散，以潰彼之腹心」一疏：『念三湖荒殘，兵多糧少，發金買牛數十頭，分佈屯糧，為持久之計。以昆、沙為湖南北總匯之區，身自彈壓。初至長沙，城中、城外皆瓦礫荊榛；乃撫降眾、招流移，修城濬池、建倉築壩，而城郭改觀、兵民輳聚矣。思削平湖南，必先安湖北。遴舉鄖撫，設鄖鎮以堵西山劉、郝諸逆；立武昌城守，設洞庭水師，以壯全楚腹心之備；分一提、三鎮駐紮武陵，以固辰、沅之門戶；立一撫、兩鎮駐紮寶慶，以遏武、靖之狡窺。他如永州、祁陽、衡州、湘潭、益陽、常德、彝陵、荊州以迨鄖、襄，節節設鎮，五千里之長邊首動尾顧、此呼彼應，而楚中之氣脈貫若連星矣』。又初奉命之始，粵西各入版圖，實存一府、三縣、一州，余盡賊踞。承疇謂『欲取滇、黔，必先復廣西，開入滇之路；乃設撫、提兩大鎮駐紮桂林、再設一大鎮駐紮蒼梧，粵西之險要{山厄}如長城矣』。十二年五月，常德告警；偕長沙大兵同至衡州堵防寶慶，以分賊勢；而荊、澧大兵直趨常德，乘夜出奇，大破賊眾。捷聞，賜盔甲、弓矢、刀帶、裘帽等物。子士銘，登進士。十四年三月，以太祖高皇帝、太宗文皇帝並配覃恩，封贈三代；賜羊酒，廕一子入監。
承疇在楚五年，休養兵馬，欲待敵敝。適有疾，予告；未行，而孫可望降，封義王。承疇上方略，言滇、黔可取狀。十二月，命調度五省事，三道會師。道里險隘，糗糧為艱；承疇廉知積穀處，輒因糧焉。其無積穀處，則發價土司，倍其直；攜負鱗次而至，悉償之：不惟省轉輸之苦，而招來之計亦寓焉。十五年，三路兵進滇；上增發廣西兵，從間道出。其後李定國逆戰大敗，三路之師齊克雲南。上發帑金三十萬贍兵賑民；覆命三大臣到滇時，察民間夫婦不相保者，俾復完聚，凡數萬人。承疇初偕大將軍入黔，舍騎徒步；每身居前鋒，而先士卒。及至滇，調和兵民，尤殫苦心。
大事既竣，精力漸憊，雙睛俱損；遂乞休，命還京調理。舟次淮安，聞世祖章皇帝賓天，號慟欲絕；疾趨抵京，不入私舍，哭於景山。既而陳疏請老，特予武功世職。承疇以覃恩封贈三代者三、廕子入監者五、予三等阿達哈哈番准世襲者四；有請必允、有奏必行：可謂異遇矣。又愛惜三軍，食在兵後、苦在兵前；故人樂為之用。自天啟丁卯與父宦別，癸未卒。至順治丁亥，迎母至江寧，養四載；母以老思故鄉，乃歸，數載卒。教子士銘，幾屏之間每錄先聖賢格言示誡。每遇令節，家庭設香案，朝服望闕叩祝。乃於康熙四年（乙巳）二月十七日卒。卒之次日，遣多里機昂邦問喪，賜茶；諭士銘曰：『朝廷聞你父病故，不勝痛惜』！遍賜閤家及有服親友並僕人等，尤稱異數雲。
