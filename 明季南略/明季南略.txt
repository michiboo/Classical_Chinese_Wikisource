嗚呼！有明自南渡以後，小朝廷事難言之矣。當時北都傾覆，海內震驚，即薪膽彌厲，未知終始。乃馬、阮之徒猶賄賂公行，處堂自喜，不逾載而金甌盡缺，罪勝誅哉！唐藩起閩中，勢如危卵，而鄭氏以驕奢貪縱，轉之日與魯藩為難，唇亡齒寒之義謂何？桂藩立粵東，僻處海隅，一逼於成棟，再逼於三王，三逼於孫可望，遁走不常，舟居靡定，是時君不君、國不國矣，雖有瞿桂林留守四載，無濟時艱。至於杜允和、李定國輩，益難支矣。若成功、煌言出沒風濤，徒擾民耳，亦何益乎！
歲辛亥仲夏，予編《南略》一書，始於甲申五月、止於康熙乙巳，凡二十餘年事，分十八卷。雖敘次不倫、見聞各異，而筆之所至，雅俗兼收，有明之微緒餘燼，皆畢於是矣。嗟嗟！禍亂之作，天之所以開皇清也，豈人力歟！爰是識數言於左。
康熙十年季冬八日，無錫計六奇題於社埄王氏之書齋

