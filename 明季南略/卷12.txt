

永明王始末
大清順治三年（丙戌）八月，福京既陷，兩廣總督丁魁楚與廣西巡撫瞿式耜、廣東巡撫王化澄、廣西巡按鄭封、肇慶知府朱治憪、廣東總鎮嚴從雲、舊錦衣衛僉事馬吉翔、採買翠羽太監龐天壽等會議監國，而閣學兵部尚書呂大器自閩至，原任兵部尚書李永茂以守制並至；式耜首言監國永明王賢，且為神宗嫡孫，應立。永明王諱由榔，桂恭王常瀛少子。恭王初封湖廣衡州府衡陽縣，以流寇亂，徙寓粵西梧州府；時恭王已薨，永明王猶在衰絰中也。昔者唐王嘗語群臣曰：『永明，神宗嫡孫，統系最疏。朕無子，後當屬諸』。時恭王太妃王氏曰：『諸臣何患乎無君！吾兒仁柔，非撥亂才；願更擇可者』！魁楚等請之堅，以十月初十日監國，十四日（丙戌）即皇帝位；仍稱隆武二年，以明年為永曆元年。改肇慶府署為行宮。推置僚署有差：魁楚、大器俱為大學士，式耜以吏部右侍郎兼閣學，掌銓；魁楚兼戎政、大器兼中樞。永茂請終制。
「粵事記」云：『永曆立，晉王化澄憲副、鄭封通參；朱治憪右副兼兵侍，提督兩廣，承丁魁楚後。內外局惟魁楚主裁。肇慶府去廣州府僅四百里，擁立時無一函商及；三司各屬既立後，復不頒新天子詔。元勛大老，惟鬻爵擇腴是務；至於軍國重事，如峽以外設守廣州、防禦梅嶺，不暇顧及，且暫為目前計而已』。
丁魁楚，河南永城人；進士。王化澄，江西人；崇禎甲戌進士。鄭封，河南人；甲戌進士。朱治憪，浙江舉人。嚴從雲，江西人；封靖江伯。馬吉翔，順天人。龐天壽，北直人；司禮。李永茂，丁丑進士。
廣州立紹武
福建舊輔蘇觀生、何吾騶遁回廣東，觀生嘗貽書魁楚，欲預擁戴功，遣陳邦彥來勸進；魁楚與觀生素不協，拒之。觀生乃自南、韶還師，適唐王弟聿{金粵}浮海至廣州。十一月癸卯朔，觀生與布政使顧元鏡、總兵林察等擁聿{金粵}入廣州城，立為帝，年號紹武；以都司署為行官。招海上鄭、石、馬、徐四姓盜，授總兵官；以與肇慶相拒。
「粵事記」云：『紹武立，一月內，幸學、大閱、郊天、祭地等巨典，按日舉行。二、三文官連膺覃恩數次，舉朝無三品以下官』。
「遺聞」載：紹武監國，然改元、行郊禮；是帝矣。
蘇觀生字宇霖，廣東東莞縣人；保舉選貢。無極知縣，隆、紹兩朝大學士。何吾騶，廣州香山縣人；崇禎辛未進士。顧元鏡，浙江湖州人；萬曆丙辰進士，紹武朝大學士。
萬元吉固守贛州
丙戌九月，萬元吉率義勇固守贛州，楊廷麟等附之。贛地雖高，三面俱水；城中望外，浩淼無際；惟南門無水。元吉於磚城外四面，築木城一座。大清兵攻圍急，元吉出舊庫元寶數十萬，陳列几案，謂眾曰：『能殺一人者，賞元寶一』。眾遂奮勇出戰；大兵畏之，不敢薄城。堅守一年，眾亦憊甚。及丁亥八月，城中忽失火，南門復有兩人內應；大清朝撫臣科某率兵乘之，自南門殺入，眾猶巷戰，殺傷頗眾。力竭城陷，萬元吉、楊廷麟與楊玉宸等俱投清水塘死。
楊廷麟字機部，崇禎辛未進士。楊玉宸，寧都貢生；與廷麟起義者。
永曆移梧州
大清兵破贛州，丁魁楚聞報，與太監王坤趣永曆移梧避之。瞿式耜曰：『今日之立，為祖宗雪仇恥；正宜奮大勇，以號遠近。東人復不靖，苟自懦，外棄門戶、內釁蕭牆，國何以立』！爭之不得，遂移梧州。尋還肇慶，故大學士陳子壯書達式耜，請力馘蘇而趣兵東；永曆遣兵科給事彭燿往諭之。燿，粵東人，舊為秦令，有能聲；譬曉倫序、監國先後、國家仇仇利害。觀生等殺耀於市，日集兵向肇慶。右司馬林佳鼎督兵靖東郊，東將詐降，陷佳鼎沒於水。
又「粵事記」則云：『紹武立，學臣林佳鼎位總憲，行大司馬事；提兵西向，上三水縣，欲侵肇慶。式耜奉命出東峽，設砲御焉。十一月十五日，對陣一砲，殲佳鼎；偵者訛傳式耜敗。肇慶新創，朝廷逃復一空。永曆隨眾奔遁，直達廣西梧州府五百里，溯流兩日夜，並程而至。太后馬氏通史書，本不欲世子稱帝；呼省臣李用楫、台臣程源等面呵無固志，且詰責棄逃狀。適式耜手報至，知前訛，諸臣皆伏地引罪。後奉永曆再下肇慶，別遣靖江伯嚴從雲等護三宮預駐廣西桂林府』。
「遺聞」載林佳鼎為永曆臣；而「粵事記」則雲紹武臣。且勝負各異，並志之以侯考。但「粵記」一書，乃宦廣者所寄予也。
陳子壯字集玉，號秋濤；廣東南海人。萬曆己未探花；崇禎朝春坊，後封南海公。李用楫，宜興人；癸未進士，禮科都給事中。程源，癸未進士。
王坤擅改諸臣
瞿式耜疏言：『草昧之初，惟養聖德、修紀綱、慎政教、挽人心、布威武、起用人望、招來賢俊為首務』。王坤者，固北閹；自南都失而入閩，隆武遣出。茲用司禮秉筆。有戶部郎中周鼎瀚，內批改給事中；式耜力言不可，不聽。以粵巡使王化澄陞粵督，尋代佳鼎，晉少司馬，掌中樞；大器先以病去矣，內批：陞化澄為大司馬。式耜疏言：『化澄誠賢，有廷論；斜封墨敕，何可為例！請補部疏，尚得體』。蓋汲汲為閹預慮也。晉李永茂大學士；茂守制，僉稱專知經筵，不入直。茂疏薦十五人，為十五省人望；疏上，王坤啟視，殊不悅。既而，山西道御史劉湘客斥罷。永茂怫然曰：『朝廷方以經筵責茂，茂以十五省人進，非私也；斥湘客者，斥茂也』。即日解舟去。式耜疏言：『大臣論薦，新朝盛事；司禮輒去取其間，無以服御史，何以安大臣』？坤復疏薦海內碩望數十人；式耜又言：『司禮抑人不可，薦人更不可』！吏科都給事中劉鼒等疏論坤內臣，不得薦人；永曆怒，斥逐鼒等。式耜力持之，得復用。御史童琳參都御史周光夏越資序題差用，私亂台規非法；命廷杖琳。式耜力救，得免。陞翰林院檢討方以智為中允，改御史劉湘客充經筵講官；坤不悅。湘客且疑劉鼒疏出以智手，以智放舟去。
劉湘客，陝西西安人；布衣。
辜朝薦獻策下廣
先是，兩廣在籍鄉紳多與兩院、三司通關節；己未以後，何吾騶主之。辛未以來，潮陽辜朝薦每事與何吾騶角；然吾騶勢大，朝薦弗勝也，憤甚。及丙戌八月，清兵取閩，尚無入廣之令。潮陽縣距閩省止四日程，朝薦親往福州府獻策下廣，極言三月內可直達西粵桂林；思得首功，以壓吾騶耳。清固山李成棟遂發兵，先選精騎三百宵夜東行，由老龍而下廣；過廣州增城縣，俱潛入花山。十二月十一日上午，止命前鋒十人以青白布裹頭，扮作洋船舟子狀，直至廣城布政司前紫薇牌坊。下午，人叢中悉去頭上布，現出辮髮，露刃大呼；止殺一人，滿城崩潰。十人分守六門，閉城，晝夜巡視。第五日，三百騎始至；成棟大軍月終乃至。
時蘇觀生匿酒肆，有於篋中見文淵閣閣臣印，索其一醉，弗與報知；巡緝被執，觀生慨然曰：『吾以一布衣登兩朝相位，死亦何憾』！質問時，一語弗答；遂殺之。何吾騶、顧元鏡率士紳投誠，優禮而去。吾騶乞修「明史」，門署「纂修明史何」；廣州有「吾騶修史，真堪羞死」之謠。紹武一身扮買舊衣人，欲出城，未識鄉路；貌復寢怪，識者無敢藏匿。為內閣中書所持，賣銀十兩；副將杜永和擒至，並周王、益王、遼王等俱殺於廣州府布政司前雙門下。紹武在位，二月而已。百姓俱薙髮歸順，市不易肆、人不知兵；但傳檄各郡縣耳。時有石、馬、徐、鄭四姓聯舶海上，花山楊光林亦擁眾數萬；水陸交訌，民不聊生。成棟相機剿撫（花山在增城縣）。
李綺參丁魁楚
十二月十八日，侍御李綺參丁魁楚十大罪：欺君、誤國、玩兵、害民、敗群、亂常、罔神、蔑誓並且喪身、辱祖；若不改□，覆亡立俟。面帝朗誦；魁楚亦引罪，上慰諭。明日奉旨：『李綺降三級，調外用』。綺宵夜入廉州府，以家眷在此也（綺，松江華亭人。崇禎庚辰進士，廣東提學副使）。
永曆奔西峽
李成棟既殺紹武，於十二月二十三日發兵往南韶而親下肇慶。二十五日聞報，瞿式耜請視師，督戰士駐峽口。王坤復請永曆西避之，式耜爭之，不聽；遂駕小艇上西峽。
「粵事記」云：『丁魁楚用舊旗鼓蘇文聘陞內閣辦事中書，晝夜出入，計值，百□，分給文武憑札，絕不示人羽報；以事干者百金減半，誘人多就。有瓊崖參將白斌托李用楫弟李來營札總兵，來新受中書，見時事日非，聞廣州信，因為觀望。斌在海外猶未之知，恐李來為之不力，具廩揭魁楚促早就，雲具名禮在中書李來處；來尚不知，忽二十四日夜半遣二十人索斌贄，示稟揭，勒逼如數，來反填入酒器五十金。二十五日黎明，朝見謝恩者猶趨蹌殿陛。忽肩輿出城，掠小艇駕上西峽，喧傳為帝。於是文武紛逐，各不相顧；帝因知有凶耗，隨奔者亦揣廣州事必敗，不可瞬息留。侍御汪光寶與李來同舟，萬眾競進；不知鄰舟為帝座，幾為刺沒。惟魁楚舂容雅度，絕不惶；遽漸移貲入舟，瞪目而視，反若局外觀者。魁楚丁擁戴後，即自為計；今則有他意矣』。
蘇文聘，廣東人。李來，宜興人。白斌，浙江人。汪光實，淮安清河人；舉人。
丁魁楚
「粵事記」云：『丁魁楚，河南永城人；晉撫失機，遣戍五年。崇禎戊寅，奉旨納餉三千兩許本軍，准回原籍；魁楚援例得歸。永城有舊總兵劉超，壬午十月以私仇殺丁艱侍御魏景琦。豫扶王漢奉旨往勘，超又一箭斃之；率家丁劫眾鄉紳，勒魁楚上疏訟冤。魁楚計款之，陰遣子弟兵四面布置。至癸未二月朔五鼓，伏兵四起，用鐵網遏超，擒解京師獻俘。魁楚敘功復職，冢宰李日宣量加本省屯田巡撫銜。甲申南都立，馬士英擅權，會推兩廣總制。十一月，受職。乙酉七月，聞南都陷，即潛通靖江王，約期定計下廣舉事；王果以桂林推官顧奕為相、臨桂知縣史其文為大司馬。八月初七日直抵肇慶，魁楚已於初六日拜隆武登極詔矣；遂發大砲擊碎王舟，襲其所載。執王，並擒顧、史二人解閩京，供論叛逆，誅之。魁楚遂封靖粵伯』。
魏景琦，崇禎庚辰進士；永城人。顧奕，蘇州人；舉人。史其文，溧陽人；天啟辛酉舉人。
沐天波激變土司
沐天波號玉液；沐英之裔。襲封黔國公，世守雲南。丙戌秋，南都陷，三司、兩院請增兵守滇南境，□防客兵流入；增兵必措餉，求助之。天波蹙容曰：『極是緊事，第邇年多費，不能助一緡；奈何？還須從長酌處』。然增兵刻不容緩，而滇田磽瘠，賦復難加；天波謂『各土司用鹽頗多，再增本府一票，餉百出矣』。眾然之。乃令鹽務計會官結連，使鹽票再置沐府餉票，准於本年九月始。初行時，土司亦有遵法納沐票餉銀者。初九日，楚雄府土司吾必魁抗令於鹽場中，不獨棄沐票，並奪商鹽。鳴之縣，毆差；鳴之府，毆府差。言『己無朱皇帝，何有沐國公』！遂率眾入城，執楚雄府文武數眾而殺之，據其城。
沐天波調沙亭州
天波欲復楚雄城而力不逮,想調土司強有力者克之。素聞沙亭州驍勇,令符調之,失時。
崇禎初年，滇南有普民升之變。民升非自能為亂也，其妻范氏美而艷，有奇力、且多智，而不好靜；自引民升振旗鼓、掠力壯以為樂。朝廷為之耗餉者，凡二千萬；兩院司道奪職鐫級者不可計，恇怯潰弁殞命革逐者數十百人。後民升將敗，范氏忽與言別曰：『爾勿以我為妻，我亦不以爾為夫；我去矣』！即往鶴慶府執土司沙亭州者，曰：『惟我與爾，可為夫婦』。亭州曰：『我自有妻』。范氏曰：『請出，我與語之，妯娌稱呼』。三言未畢，舉刀刃之；即攜亭州袖曰：『今不可為百年之好乎』？於是亭州悉遵范氏約束，嚴號令、明賞罰，生聚教訓，遂為滇南土司中富強第一。茲聞天波召，遂欣然傾洞而出（他書載「沙定洲」）。
沙亭州襲破沐府
十一月初旬，沙亭州困楚雄府。十五日，已解吾必魁首級，掃清楚雄；稟請再設文武各屬為守土撫治計。天波喜甚，將金帛重賞之。亭州又稟曰：『臣夫婦欲來面恩』。至二十九日，天波升座，兩榭設儀仗、鼓樂、旗幟，殊為炫耀，受拜、受賀。亭州與范氏兩人三叩未畢，急趨上殿急視之，出刃於靴，四刀飛舞；已格殺左右數人，侍衛人等如風草偃仆。天波速奔入內，亭州、范氏尾後疾追；隨見隨殺，沐府男婦侍衛約五百人，須臾屍橫遍地，天波逾牆走。范氏遂稽核府內藏蓄，絕□未死內寺與姬妾，儼稱中閫。亭州整容升座，襲天波冠裳，稱沐府新主；已有趨謁拜賀、供其調遣者矣。又遣親黨與守城關，盤詰出入。蓋亭州破楚雄後獻功時，各兵已伏城垣；至是刻期並起。亭州踞坐沐府，守令仍許照舊。時沐府富厚敵國，石青、珍珠、名寶、落紅、琥珀、馬{足臣}、紫金裝以細筏篋五十觔，藏於高板庫；每庫五十篋，共二百五十庫。他物稱是，八寶黃龍傘一百四十執。亭州將沐府數十世蓄積，日夕輦運洞底；彼蓄志已久，時乘間突發耳。夫天波蓄養數百年，竟致妻子不保、祖業喪亡，良可嗤也！
語云：『多藏厚亡』；於亂世每見之。楚藩不肯養兵三名，及城破，獻賊三十萬；嘉定不肯助餉二萬，迨京師陷，聞籍五十二萬。此輩真守庫子耳！不知千古來珍寶，多是空費人搬運者；殊可猛省！
孫可望入滇
丙戌，張獻忠死成都，孫可望馳入貴州，據定番州，休息士馬；意欲入滇南，取沐府三百年厚藏耳。至是，聞為沙亭州所取，大驚；擊案曰：『此吾几上肉也；亭州小寇，何得襲我囊中物乎』！遂宵夜啟行，疾入雲南，為七月初二日；亭州已於前三日遁回本洞。可望止取沐府空署一所，並戮亭州所署官屬。天波來自大理府，可望許之復仇，即用天波為報門官。十一月，選二千精銳圍亭州土穴。至明年戊子二月，擒亭州、范氏及親戚四人；天波府藏與亭州素積，乃悉輦入沐府丙宅。可望將所擒六賊，於天波坐前活剝其皮；天波亦叩首稱謝。此可望入滇之始末也。
永曆至梧州
大清順治四年（丁亥）正月朔（癸卯。永明王稱永曆元年），至梧州；蓋以臘月二十五日聞報李成棟親下肇慶，故避至此。時丁魁楚惑於奸弁蘇聘，從梧走岑溪；王化澄走潯州。隨行者，止式耜一人。是月十六日，成棟克定肇慶，隨發副將楊文甫、張月領兵克取高、廉、雷三郡；即於二十九日一鼓而入梧州，廣西巡撫曹曄出降，梧屬俱遍令納印。及南雄、韶州二府報捷，別遣副將閻可義等前赴瓊州。
「粵事記」云：『正月朔，帝在梧江舟次，免朝賀。知府陸梧廉取庫銀五十南為僱覓挽夫費，將北進桂林府。所召次輔李永茂、晏日曙同卿田芳，未及朝見；聞帝奔，率銀台鄭封退潛博白縣深山。從行者，惟總憲王化澄、大司農吳炳、宮詹方以智、文選吳貞毓、省臣唐諴、台臣程源、中翰吳其靁、洪土彭、大金吾馬吉翔、司禮監龐天壽等而已。式耜猶留肇慶，同朱治憪為守御計。元宵後，溯流上府江；在途，拜方以智、吳炳典樞務』。
前言式耜一人從行，化澄走潯州：是由肇慶至梧州時也。「粵事記」言從行化澄等，而式耜猶留肇慶：是由梧州將奔桂林時也。此皆肇慶未失之先。及肇慶失，而式耜始抵桂林。
陸世廉，蘇州人；恩貢生，後為光祿寺正卿。晏日曙，江西人；饒州舉人。田芳，河南人；丁丑進士。吳炳，宜興人；己未進士。後為大學士，死節；先任湖西兵巡道副使。方以智，字密之；桐城人，庚辰進士。唐諴，湖廣人；癸未進士，副都御史。吳其諴，宜興人；庠士，兵科給事中。洪士彭，寧國人；庠士，禮科。曹曄，進士；兵部尚書。廣州、韶州、南雄、肇慶、高州、廉州、雷州、瓊州八府俱屬廣東，而桂林、梧州、潯州、平樂四府俱屬廣西。岑溪、博白二縣俱屬梧州。
永曆抵桂林
三月，上抵桂林，改桂林府署為行宮。式耜肅殿陛，敕守諭誕告楚、蜀各鎮：粵西居山川上游，桂誠可都，疏請道里之可達桂林者。王錫袞、文安之為相，周堪賡、郭都賢、劉遠生為六卿。時給事中丁時魁疏論新政，烺烺碩畫；召掌禮科給事中。金堡素有清直聲；終制，敕召還。何騰蛟晉閣學督師。
金堡，浙江杭州人；庚辰進士，兵科。丁時魁，湖廣人；庚辰進士，吏科。何騰蛟，黎平人；辛酉舉人（或雲桐城人）。
李成棟斬丁魁楚
「粵事記」云：『先是，十二月十五日省城之變，丁魁楚知之最早，即密遣親干齎黃金三千兩、珍寶稱是，重賄李成棟。至二十五日上奔時，彼日有密報，親干已投入李成棟帳下為家丁，刻望回音；故眾雖□□□□獨安閒也。魁楚有大哨船四十，將三年宦囊悉載入，仍在肇慶度歲。丁亥正月初旬，方移舟西向，入岑溪；並於城中修葺茆蘆，以候廣城信，實不欲登岸。親干於二月初始以金寶入，達魁楚意；成棟曰：『何不早言，正欲邀爾主仍為兩廣軍門；急齎書去』！二十六日，魁楚投岑溪舟中得成棟手書，大悅；即移舟順流東下。時成棟駐梧州，先上五里迎之；握手道故，相見恨晚。知魁楚三子入廣已殀其二，止存長子；通名先叩，情誼甚篤。臨晚，邀魁楚父子飲，隆重如常禮。把臂間，指畫嶺表，審度當朝；謂『東南半壁，惟某與老先生撐持』！因訂云：『明日吉期，敢煩再攝兩廣篆。拜表即真，亦在明晨』。將旗牌、符纛、制台舊敕即悉手付之。魁楚喜甚，乃別。夜半，成棟戎服升帳，列炬；交戰將令旗，請魁楚父子有機密語。魁楚茫然不知所以，即過舟，見成棟正位危坐，知事已變；遂跪請曰：『魁楚止一子，或不及妻拏』！成棟曰：『汝欲饒子乎？令先斫下』！左顧，而首級至矣；即將魁楚斬之。成棟立舟首，火光燭天，照同白日；將魁楚家丁每營分一人細查，家屬一妻、四妾、三媳、二女及婢僕婦淨身搜檢，攜入成棟舟中；惟一妾於過船時，投入江中。四十年厚橐，悉歸成棟；聞舟中精金八十四萬，皆三年中橫取者。嗚呼！罔民、虐民，可以鑒矣』！
瞿式耜留守桂林
四月，大兵渡海，克定瓊州。方警報之疊至也，王坤又趣永曆往楚。時有自湘南來堵者，盛言湖廣長、衡、永、寶四郡未有所屬，宜亟取以為中興之本；方以智、吳炳奏以為可。式耜上疏，言勝敗存亡、山川要害甚激切；略曰：『駕不幸楚，楚師得以展布，自有出楚之期。茲者一年之內，三、四播遷；民心、兵心，狐疑侷促，如飛瓦翻手散而覆手合』。又曰：『在粵而粵在，去粵而粵危。我進一步，則人亦進一步；我去速一日，則人來亦速一日』。又曰：『楚不可遽往，粵不可輕棄。今日勿遽往，則往也易；今日若輕棄，則更入也難』。又曰：『海內幅{巾員}，止此一隅。以全盛規西粵，則一隅似小；而就粵西恢中原，則一隅甚大。若棄而不守，愚者亦知其拱手送矣』！擎跪涕泣，不可挽。無已，請身留桂；乃命式耜留守桂林，各路悉秉節制。式耜仍疏請暫駐全州，以扼楚、粵之中。
當平樂之不守也，大清兵直薄桂林。三月十一日，沖入文昌門，城中大恐。時焦璉自合浦歸，從數人推弦提兵，與大清兵接戰，稍卻之，屯陽朔。遍野俱薙髮，式耜與璉孤守危城；疏請征安國公劉承胤兵。承胤初從武崗入護，猶持正守法：逐王坤為弄權，而叱周鼎瀚為奄寺鼻息；故見重式耜，發兵數千援桂。未幾，承胤請金吾郭承賢、馬吉翔、嚴雲從封伯，御史毛壽登駁參『金吾無矢石功，何得援邊鎮例晉五等』！吉翔等疑疏出劉湘客，鼎瀚遂造蜚語為「董卓、漼、汜之議」激承胤怒，偪永曆立命廷杖，而縛籌登、湘客及御史吳德藻、給事中萬六吉於午門外。會諸臣申救，得免；壽登等俱落職。承胤益橫，脅劫永曆幸武崗。式耜疏留全、陽，曰：『聞郊社禮成，即圖移駕，不知移駕將回桂林耶？抑幸武岡、辰、沅耶？今日原以恢復兩粵為心。則不徒西粵未恢，不可移動；即東粵尚未恢，亦且當駐全也』。故承胤專嗾杖湘客等，以湘客主還蹕桂林之議也。承胤所部至桂，挾餉不出兵。式耜搜括庫藏而外，捐囊萬金；夫人邵氏，亦捐簪珥數百。兵卒不肯出，與焦兵主客不和，譁變；擊門掠布而去，為五月十四日。永曆竟駐武崗。
五月二十五日，大清兵偵兵變，積雨城壞；環攻桂城，吏士皆無人色。璉負創奮臂，呼督師、撫、按分門嬰守，用西洋銃擊中馬騎；尋出城戰，奮勇擊殺。自辰抵午，不及餐；式耜括署米蒸飯分哺之，士卒俱樂用命。明日，復出戰，大清兵旋去。式耜先令路將馬之驥伏於隔江，犄角相應，固圉倍慎。是三月之內危於亂兵，式耜一手指揮，璉乃得底定。璉久將桂，得桂人心；式耜國士遇之，故獨得璉死力。
以保桂功，晉式耜兼太子太師、臨桂伯；式耜辭不拜。疏上，不允。復請告自劾：『自二月十五日以迄五月二十九日，此百六日中遇變者三，皆極危險；變故當前，總辨一「死」字，亦遂不生恐怖、不起愁煩。惟是臣之病不獨在身而在心，不徒在形而在神；身與形之病可療也，心與神之病不可醫也』。又疏再請返蹕全、陽，卒不聽。乃督璉恢朔、賓、柳、潯等郡，並復□。
至八月，具疏上言粵西全定，請還桂林，昭告興陵。
昔劉錡守順昌，兀朮曰：『劉錡何敢與吾戰』！則宋之不兢可知。王師南下，將相聞風迎避；惟錢唐江兩戰，差強人意。入閩、入廣，勢如破竹；其能鏖戰以卻兵者，惟瞿、焦二公，真人傑也哉！璉，山西人。
永曆駐武崗
「粵事記」云：『五月中，永曆自粵西至武崗州（武崗屬楚寶慶府）。時方以智、吳炳隨駕，馬吉翔、龐天壽護三宮移蹕荊南。路出衡、永，巡道嚴起恆郊迎；面廣身偉，縱談時務，遂拜相。相度武崗州，可暫駐駕；遂以州署為行宮。王化澄後至，亦協理閣務。百日間，先朝流寇如湖南曹志建、河南王朝俊等逼入河南者，俱稱提兵十萬、五萬來歸宇下；悉賜五等爵。又進何騰蛟為總制、加宮保，建節衡州。李自成餘黨高必正等聲言百萬流入長沙，騰蛟具奏，遣堵胤錫統制之，號「忠貞營」；分為十大營，防守長沙。文臣、武將位置星列，兵勢稱振』。
張家玉沈江
先是，二月朔，張家玉與陳子壯豎義起兵。於是上而蒼梧、下而潮陽，所在伏莽淫掠小民、燒燬村堡。家玉六月兵敗，自沈於江。子壯潛身高明，復擁一村妓，因而被擒；解至省城，李成棟會齊三司曰：『若依國法，子壯應剮三千六百刀；今抵下十倍，三百六十刀罷』！降臣袁彭年跪稟曰：『國法所在，還應三千六百刀為是』。成棟曰：『我尚恨其不先死來解也，何必如是』。
羊城上下仍不克靖。潮陽界於閩漳，山海蒙箐，盜賊益熾；百姓追原亂始，皆由辜朝薦與何吾騶爭權，引大兵入廣所致；恨入骨髓。及成棟歸明後，永曆駐蹕端溪，朝薦因吾騶在朝，不敢出山；雖門生李用楫三為薦剡，恐事敗露，終未見朝也。
家玉，廣東廣州府番禺縣人；崇禎癸未庶吉，後封番禺公。子壯，廣州府南海縣人；萬曆己未探花，後封南海公。
蒼梧屬廣西梧州府，潮陽屬廣東潮州府，高明屬肇慶府。
永曆入粵西
大清平定長沙，而衡州相繼盡失；總兵黃朝選、楊國棟等被執，屍幾斷流。八月二十四日，武崗復敗；永曆又播遷入粵，次柳州。式耜屢疏，極言不可他移一步：『滇、黔地荒勢隔，忠義心渙；三百年之土地僅存粵西一線，且山川形勢、兵馬糗糧俱有可恃』。時督師何騰蛟、新輔嚴起恆及劉湘客咸至桂、南安侯郝永忠率兵驟至，宜章伯盧鼎亦至自楚；式耜復疏，極言『柳州猺獞雜處，地瘠民貧，不可久駐；慶遠壤鄰黔、粵，南寧地逼交夷，不可遠幸』。
時騰蛟與永忠、鼎、漣等俱分防任汛。會土司覃裕春子鳴坷與道臣龍文明搆兵，永曆複次象州。式耜與騰蛟、起恆、湘客等籌畫調和主客，集永忠、璉誓於神，刻期出師。鼎與滇鎮總兵趙印選遂各分路駐全，全州戰勝諸帥連營而軍；大清兵因次楚。
十一月，永曆自象州抵桂，式耜與嚴起恆並相。司禮龐天壽請催兵下梧，久在粵舊司禮王坤被承胤逐者復入自武崗；至柳、至象，票擬皆金吾吉翔手也。式耜疏請永曆攪大權、明賞罰、嚴好惡、親正人、聞正言，威德並行，以服遠近。時謂名言。
「粵事記」曰：『八月二十四日下午，大兵忽至武崗州南，守兵皆在城北，迅不及支，一戰而敗；闔城上下斫北關，棄釜飧而走。除帝駕、三宮，無不跣足奔者。皇子甫兩匝月，竟委泥沙；中宮嫡妹年亦及笄，與母同輿出城，俱迷失無蹤。閣臣吳炳整衣冠北拜君親，奉敕誥自縊。永曆恐亂兵自全州、灌陽由大路搶桂林，乃與臣工從間道踉蹌至慶遠府。僅覓二小舟，三宮並載；隨路逗遛，行行且止。至十一月十五日，始抵象州。意欲進南寧府為久避計，又為新興伯焦璉亂兵所阻。從行文武官皆以青布囊頭，胼手胝足，面無生氣，幾致散去。馬吉翔左右帝舟，力挽眾；乃分遣王化澄、吳貞毓、龐天壽護三宮上南寧，永曆仍溯十八陡逆流北上。十二月初三日，再達桂林，得延殘喘；君臣皆鍵戶遛兵。人無土着、街無獨行，薪米、百物價騰五倍。軍丁居貨，貿易無善顏；眾皆度日如年』。
天子流離播遷，子委泥沙、眷戚不保，亦可悲矣！吳公自縊，是「主辱臣死」之義也。慶遠、南寧二府屬廣西，灌陽屬桂林府。
三宮至南寧府
十二月初十日，三宮至南寧府，議商安集處。時守道趙台猶據府署不肯讓，錦衣馬吉翔責台慢視，當坐「大不敬」；台始退入分司署。三宮以南寧府為行宮，供設帳具草率不堪。移入時，惡少逼視。有流寓貢生王者友之弟王者臣語出無狀，中宮怒，執送有司；仍以「訛傳」告免。
趙台，北京人；官生。以府判陞監司，後為巡撫。王者友，南直人；後為御史。
張獻忠亂蜀本末
甲申春，獻賊大掠湖南。遇左良玉兵戰敗，遂盡擄湖南船隻、居民，自夷陵挽舟入川。時流賊所擄百姓數十萬逆流而上，日行一、二十里；舟中乏糧，飢死大半。使川中能扼險而守，夔門三峽之險，雖百萬之眾不能逆溯而上也。時巡撫陳士奇在重慶，有餉數十萬；議者請發餉徵兵，守夔關一帶。士奇曰：『縻費朝廷之餉，異日難以消算；我雖賣□，不能償也』。由是，坐視獻忠入川。由夔州歷忠、萬，所在軍民望風奔逃，並無一矢相加遺者。
甲申六月，獻忠兵至重慶；城中鄉紳大家俱先以家口逃出城外。瑞王時自漢中避賊來，亦在城中；知賊信緊急，亦欲出城，士奇執不可。及賊至城下，士奇茫然無策。賊圍城之第一日，命一人至城下說降；城中守者不應。第三日，賊命兩婦人裸體在城下穢罵，城上亦不解何故。重慶城三面臨江，皆石壁；至西南，有磚城數十丈。賊就其處挖掘，入火藥數石轟之，城崩十餘丈，磚石皆飛入雲際；賊乘勢破城。城三面臨江，賊從一面來，城中數百萬生靈無一逃者。巡撫陳士奇、知府王行儉、巴縣知縣王錫俱被執，張獻忠欲降之，俱不屈；而王錫尤激烈，憤罵不絕口；俱被害。重慶衛指揮顧景聞城破，急入瑞王府中，以己所乘馬扶瑞王乘之疾走；遇賊，為所執。見獻忠，□曰：『寧殺我，毋犯親王』！獻忠叱殺瑞王；景大罵，亦被殺。獻忠遂屠重慶，砍手三十餘萬人，流血有聲。
七月，獻忠率兵向成都，沿途州縣或降或逃。八月，圍成都；鄉紳、有司請蜀王發帑金募兵守城，王真守財虜，吝不與。及城破，王及有司俱被害。巡撫劉之渤，陝□人也；在任有聲望。獻忠欲降之，而之渤罵不已；獻忠怒，殺之。凡成都所屬州縣，悉降於賊。獻忠乃稱帝，國號「大西」，稱「大順」元年。以桐城江某為宰相、成都所屬鄉紳嚴某為吏部尚書、江某為禮部尚書，以其養子孫可望為平東將軍、李定國為安西將軍、艾能奇為定北將軍、劉文秀為撫南將軍（四人皆冒姓張），以其黨王尚禮為中軍府都督、白文選為前軍府都督、王自奇為後軍府都督。時本年三月北都陷於李自成，宏光新立於南都，中原多事，不暇問及西川；故獻忠得竊據成都。然獻忠暴狠嗜殺，鞭撻無虛刻；即左右至寵至愛信者，少失其意，即斬艾如草芥。故百姓惴惴不服，遠近州縣無不起義兵殺賊。獻忠乃大肆屠殺，稍有犯者，即全邑盡屠。然賊兵一過，義兵隨起；凡獻忠所選府州縣官，有到任兩、三日即被殺者，甚至有一縣三、四月內連殺十餘縣官者。雖重兵威之，不能止也。故獻忠擁兵數十萬，□自稱制，而其威令所攝伏者，不過成都前後十餘縣耳。
乙酉春，奪取井研縣。內閣大學士陳演女為皇后，問左右以封皇后之禮；偽禮部具儀注進。獻忠見其禮數繁多，怒曰：『皇后何必儀注！只要喒老子{毛來}頭哽{口養}得他快活，便是一塊皇后矣。要許多儀注何用』？是時，搖黃賊自漢中流入川北；川中亂，且恐為獻忠所屠，悉附之，其眾日盛。搖黃原名姚黃，原系漢中士賊姚、黃二姓者為首；後其眾既多，分十三枝，訛為「搖黃」。以袁韜為首，擁眾十萬；其餘如呼九思、王昌、陳林、景果重、王友進、王興、楊正榮等，各領數萬。川北保寧、順慶一帶，悉為殘破。
居民有力者聚眾入山，負險結寨自守；其屠者悉據入營。張獻忠亦不能問。獻忠日肆攻戰；川西州縣□成都最近，又無兵，不勝其殘暴，逃散殆盡。游擊曾英，福建莆田人；隸撫院標下。其人通文墨，好交遊。先剿搖黃有功，題授游擊，守白帝城，總統十三隘，為撫院所制；兵不滿一千。見獻忠破夔門、陷成都，英料眾寡不敵，退守涪州，募義兵於武隆、彭水。適有官解餉二萬餘過江津縣，曾英謂其眾曰：『此餉前去，必為亂兵所劫掠；不如取其餉以招募』。一月之間，得眾十餘萬。曾英率其眾，即恢復重慶、瀘州、洪都、長壽各州縣，軍聲大振。都司王祥有兵數千，亦附之。時宏光正位南都，敕東閣大學士王應熊為督師，賜尚方劍，率兵討賊。應熊駐兵遵義，以曾英恢復重慶城，兵多樵採不禁；應熊乃重慶人，深怒之，欲加責讓。而曾英撫大兵以御賊，應熊怒亦漸消。
乙酉四月，獻忠命張定國、張文秀、王復臣等大合兵攻曾英；英率部將余仲、李定、王祥、李占春、余大海等分兵四擊之，眾賊俱敗。捷音至遵義，應熊乃題奏曾英為總兵，王祥為參將，余仲、李占春、余大海、李定等為游擊。而曾英兵日強，附之者益眾。時巡撫馬乾率兵三萬人駐內江縣，參將楊展駐嘉定州，總督樊一衡亦領副將侯天錫、參將馬應試等駐札瀘州衛，副總兵屠龍率通、巴五營李正門等札納溪縣。八月，獻忠命張可旺率兵攻樂用寨羅從義。樂用寨，本古藺州奢崇明故地。天啟初年，調奢崇明兵援遼；至重慶，舉兵反，殺巡撫邵用春。朝廷興兵滅之，改其地屬永寧衛；而樂用寨有山最高，日經崖囤土，可屯萬人，險峻不可攻。羅從義率五千精兵札其上，可旺兵至，□數月不能解；乃遣人往說之，從義舉眾降。可旺誘至成都，盡□之。
時獻忠開科取士，會試進士得一百二十人。狀元張大受，成都華陽縣人，年未三十；身長七尺，頗善弓馬。群臣諂獻忠，咸進表疏稱賀；謂『皇上龍飛，首科得天下奇才為鼎元，此實天降大賢助陛下，不日四海一統，即此可卜也』。獻忠大喜。召大受；其人果儀表豐偉、氣象軒昂，兼之年齒少壯、服飾華美；獻忠一見大悅。左右見獻忠欣悅，又從旁交口稱譽；自頂至踵，色色詳贊，以為奇士古今所未有。獻忠喜不勝，賞賜金幣、刀馬至十餘種。次日，大受入朝謝恩，面見獻忠；左右文武復從旁譽其聰明學問及詩文字畫一切技藝。獻忠喜甚，召入宮賜宴，諸臣陪宴，懽樂竟日。臨散，遂以席間金銀器皿盡賜之。次早，大受復入朝謝恩；叩首畢，諸臣復再拜曰：『陛下龍飛之始，天賜賢人輔佐聖明，此國運昌明、萬年丕休之象。陛下當圖其形像，傳播遠方；使知我國得人如此奇異，則敵人可不戰而服矣』。獻忠大悅，遂召畫工圖其形像；又大宴群臣盡懽，群臣席間又極口稱譽，獻忠復賞賜美女四人及甲策□□□□二十人。次日，獻忠坐朝，文武兩班方集，鴻臚□□□新狀元午門外謝恩畢，將入朝面謝聖恩；獻忠忽嚬蹙曰：『這驢養的，喒老子愛得他緊。但一見他，就心上愛得過不的，喒老子有些怕看見他。你們快些與我收拾了，不可叫他再來見喒老子』（凡流賊謂殺人，為「打發」；如盡殺其眾，則謂之「收拾」也）！諸臣承命，即刻便將張大受{扌邦}去殺之；並傳令將大受全家並所賜美女、家丁盡數斬殺，不留一人。是年冬，傳令各府州、縣考試生童，秀才三等以下童生不入學者盡殺之。丙戌春，復開科取士，生員不到者五家連坐，老幼俱斬；所屬州縣，無有不到者。至期，典試分考監臨及各職事官並生員、供役人等俱入闈，閉門封鎖。獻忠即發兵萬人，圍貢院；不問官員、秀才及供役人軍丁一齊誅殺，不留一人。
時賊黨劉進忠駐兵遂寧縣，與漢中相拒。漢中守將，乃馬科也；馬科原系李自成部將，陝西戰敗，投順大清，領兵萬餘守漢中，將窺西川。進忠恃勇，頗輕科；而進忠不受約，私發部下兵襲漢中，與馬科再戰再敗，折兵大半，仍歸駐遂寧。獻忠聞進忠敗回，大怒，命偽翰林寫敕讓進忠。獻忠一字不識，凡平日發敕書與群下必口述過；不論鄙惡，悉照其口語書之。如差一字，便殺代書者。是時進忠在遂寧，忽傳朝廷有敕書至，即傳合邑有司、鄉紳、士民郊外迎敕至公所拜辭畢，命生員登壇開讀，官民跪聽；但聞其上高聲讀云：『奉天承運皇帝詔曰：喒老子叫你不要往漢中去，你強要往漢中去；如今果然折了許多兵馬驢球子，入你媽媽{毛皮}的！欽哉』。文武士民俱向上叩首，呼萬歲謝恩而退。進忠知獻忠怒甚，料不能免；於是帶兵連夜入漢中求馬科投大清矣。
獻忠此時方命張可旺、張文秀、王尚禮、狄三品、王復臣等領兵攻州南、嘉定等處，王應熊命楊展、顧存志、張登貴、侯天錫、屠龍、馬應試連營犍為、敘州一帶，可旺等連戰不勝。五月，曾英、王祥、余仲等方整兵向成都，獻忠偵知，急撤可旺等回川西。獻忠見四面兵馬漸逼、劉進忠又投大清，知成都不能守，乃分遣諸將帶兵屠殺附近所屬州縣百姓，不論在城、在鄉男女老幼務期盡殺，不許私留；人雖藏匿深山窮谷、懸崖險洞，務必千方百計取而殺之。一月之間，諸將悉回報功，各州縣剿除盡絕，更無一人留遺者；然後盡搜成都城外鄉間百姓殺之，次乃盡屠城中不餘一人。然後拆毀城垣，放火燒盡房屋。
七月，乃拔營盡起，相率走川北，駐札西充山中，列四大營。每日清晨帶數人登高埠，逼視諸營；或隊伍不整、或旗幟參差、或器具不備，即並一營盡屠殺之。又恐諸將為變，輒以小冊揣藏懷中，時取視之；喃喃自語曰：『若此，我事尚未得了，奈何、奈何』！又或時向天自語曰：『天教我殺，我敢不殺』！如是左右愚人偕信以為乃天使殺戮，不敢背叛。及兵馬屠殺過半，其左右腹心如張可旺、張能奇等密問：『今上等好漢斬殺將盡，後將何以禦敵』？獻忠默然久之，曰：『皇帝極是難做，喒老子斷做不來。今老子金銀甚多，想來做皇帝不如做羢貨客人快活！我今藏有銀數萬兩、羢貨數十挑、好驢馬百餘頭，將此眾人殺盡，我等心腹數十人搬馱金銀、羢貨前往南京做羢貨客人，受享富貴，圖下半世快活，有何不可』！眾曰：『此事無論未必妥；即欲如此，便將眾兵解散亦可，何必定殺盡』？獻忠曰：『我面上有刀痕，軍中誰不識我；異日撞見，定然漏泄。且數十萬人相隨，一時豈能脫去』。可旺等見其謀之拙如此，知事必不濟；然畏其兇惡，不敢爭。
至十月初，可旺與能奇、定國等將謀殺獻忠，待日舉事。忽劉進忠引馬科由漢中出保寧襲獻忠營，卒然而至。撥兵報有敵兵，獻忠怒殺報者；次報又至，言敵兵將壓陣，復斬之；第三次報至，獻忠猶不信，自持槍上馬出營觀之。適進忠與馬科沖至，進忠面迎獻忠，指謂科曰：『此即張獻忠也』！於是齊放箭射之，獻忠喉中一箭，墜馬死。大清兵直衝入營，諸將猶未知，一時驚潰。張可旺、王尚禮等率殘兵五、六萬人，由順慶走重慶。
時曾英全軍札營江上，數月前間獻忠燒成都等處，率兵走川北，遂以為無事；王應熊等但知遣將收拾成都，侈言恢復之功，竟不防張可旺等敗潰之兵從川北突至江上。且重慶附近各府縣士紳商民避賊者，皆□□□英以自固，江上因而成市；水陸數十里，兵民相雜。卒聞賊至，未免驚擾；有望風先避者，人情恟恟不定。曾英命李定、余仲、李占春等率兵迎戰；可旺等皆窮寇，恐大清兵後追，料無退步，乃奮力死戰，李定等失利而歸。曾英方欲整頓再戰，余仲即入後營放火，劫本營馬匹、輜重；各營見本營火起，以為賊至，遂大亂。曾英急率家眷登舟，舟重不可行；後軍卒至爭舟，曾英墜水死。余仲、李定、王祥等潰走綦江，散入南州縣、真安州山中；李占春、余大海等浮舟下夔州。可旺連夜奪船渡江，破綦江縣。督師王應熊駐兵遵義，巡按瞿{日永}亦按臨，同住城中。丁亥正月初七日，瞿{日永}走真安州，王應熊亦率諸部將遁入畢節衛山中。正月二十三日，賊入遵義城。
獻忠既亡，可旺等乃奉偽皇后陳演女為主，駐遵義桃源洞；可旺等諸賊每早必往朝賊後，凡事奉請而行，偽宰相汪某輔之。汪性□刻過於獻忠，平日□以暴□媚獻忠，□所欲殺汪必□□，故獻忠最信之。諸賊銜之已久，然畏之而不敢發。至是，每公會議事，汪猶傲據諸賊上。一日，張能奇怒曰：『汝今尚敢如是耶』？拔佩劍斬之。二月初，大兵至重慶，諸賊將賊後焚死，拔營渡營烏江，走貴州。
時貴州守將定番伯皮熊聞賊至，走都勻；巡撫米壽圖走偏橋，按察使唐勛、副使曾益走定番州，城中百姓逃竄一空。可旺等入城，出示招撫百姓；十日後，百姓悉回。可旺兵進取定番州；定番城中唐勛、曾益調土兵守城，賊至輒敗去。張能奇自率眾來攻，中藥箭幾□。賊乃書字射城內云：『數日殺吾兵將甚多；與我斗酒，當即退去』。乃退二十里。城中以為賊怯，守稍□。賊忽涌至，城遂破；唐勛、曾益自縊死。江津進士程三成時在定番，亦被殺。
二月終，大兵至遵義；可旺諸賊盡屠貴州，遂渡盤江走滇。可旺複姓孫，自稱平東王；能奇複姓艾，稱定北王；定國複姓李，稱安西王；文秀複姓劉，稱撫南王。時滇中方值土司沙定洲之亂，黔國公沐天波棄省城走滇中，竟無兵防；而諸賊逆得乘亂據滇矣。
附記：甲申正月，獻忠自岳陽渡江，虛設偽官於江南；大隊俱北，由湖南入川，陷之，瑞王闔宮被難，舊撫陳士奇死之。獻忠取丁壯萬餘，□耳鼻、斷一手，驅徇各州縣：『兵至不下，以此為令。但能殺王府官吏、封府庫以□，則秋毫無犯』。由是，所至官民自亂，無不破竹解甲投降者。獻忠陷涪州、再陪瀘州，順流下重慶，進陷成都；蜀主闔宮遇害，巡撫龍文光暨道府各官皆死之。重慶推官王行儉死；總兵趙光遠降，馬士英猶請降敕獎之。獻忠大索全蜀紳士至成都，皆殺之。既而縣榜試士，諸生遠近爭赴；獻忠以兵圍之，擊殺數千人，咸挾筆握策以死，蜀中士類俱盡。時中原多故，諸將無暇西顧；獻忠遂奄有兩川，據險設官。□入□，改元「義武」。置左右丞相，以徐以□為右丞相、潘獨鰲為中書舍人。築宮室台觀，置酒自娛。及聞李自成敗，逡巡不復出。其後，獻忠被創死。
有自楚蜀□者云：『獻忠謂蜀中紳衿反覆，盡行誅滅。既而考試童生，詭雲選用汝等；諸童亦謂紳者既絕，必用吾。詣□□者萬計，府縣署前不能容，使往校場□試。午刻，□少年先完卷上呈，已而交卷者絡繹而上。須臾，砲聲轟烈，伏兵四起，突入場中，將童生盡殺之。維時或握管濡墨而死、或碎首斷肩而死，又或折肱破腹而死，以至橫豎倒側，種種不一，慘不忍言』。夫獻忠殘惡因不足道，而士子爭試亦自取其禍也！
獻賊入蜀，蜀人拒戰；獻恨之，大肆殺戮。飲酒，將小兒拋擲鎗上；兒啼，以為笑樂。有童稚殺不盡，則以大鋤刈之。其殘忍如此，蜀人大懼。有大在洞，內可以容人二十萬匿於中；因不得入，置薪洞口焚之。吹煙入洞，眾俱糜爛而死。
江陰沙尚賓在揚州與一兵會飲，熟視之；兵曰：『汝何視我』？沙曰：『吾聞食人者，其目必赤。今子目赤，毋乃食人乎』？兵曰：『吾曩年食五人矣。昔從獻忠入蜀，蜀人畏之，□避匿深山，無所得食；遂掠人食之。惟女子纖足趾束最佳，如豕蹄然。時獻忠每日發糧銀一錢，而蜀中米每升值銀八錢；若持得米二升，則糶一升，便食不盡矣』。
郭獻珂起兵
甲申七月，張獻忠遣偽將馬科至四川招安、保寧一帶，原任兵部主事郭獻珂起兵戰於桃園，賊兵潰；追獲偽將宋朝臣，斬之。
