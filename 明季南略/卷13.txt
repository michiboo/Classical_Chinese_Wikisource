
永曆在桂林
戊子正月朔（丁酉），永曆在廣西桂林府；以朝臣星落，免朝賀。
永曆走平樂
何騰蛟再督師出全州，兵益不睦；焦璉下平樂、郝永忠壁興安。未幾，永忠營被襲，疾至關，欲撤兵；左右禁近欲永曆遷。式耜持不可；言『督師警報未至，營夜警無火，恐二百外風塵而遽使主露處、播遷無寧日，國勢愈弱、兵氣愈難振；民心皇皇復何依？潮回波逝，能逆挽戙{木戈}哉』！左右禁近周章不能止；式耜又請曰：『無已，侯督師歸；果急，親督甲士背城借一，勝敗未知。若以走為策，桂城危，柳益危；若今日可到桂，明日亦可到南、太』。反覆數百言，淚下沾衣。嚴起恆曰：『遲至五鼓』！夜半，而永曆已行矣。是戊子二月二十二日也。
「粵事記」云：『二月二十三日夜三更，有霍允中者（河南歸德人，封永城伯）忽搶入大內，劫帝於寢被中，舁出城外；將文武百官捆吊勒索，盡逼所有，妻孥不保。瞿式耜亦被劫掠。帝雖裸體，幸無傷；隻身走平樂府。桂林殘敝，不可駐足；思三宮已在南寧，馬吉翔備布袍、竹轎，掖帝而行。遇水濡足、遇嶺披枝，可謂行路難矣』。
此與「遺聞」差一日，而被劫一事更詳。嗟乎！天子裸體。時事至此，難言哉！
南、太，南寧府、太平府也。
瞿式耜復守桂林
當永曆夜行時，肆掠蹂躪，公署職官無一得免；式耜被逼登舟。黎明，刑部侍郎劉遠生、給事中丁時魁、萬六吉及劉湘客俱至；蓋湘客奉命安撫亂亡及勸餉糈，而遠生、時魁以召將入也。遇式耜於樟木港；式耜集遠生等入民屋，立草檄，分路四發。暫駐陽朔，催焦璉兵上援。楚鎮周金湯、熊兆佐亦入桂，又檄翰林簡討蔡之俊、大理寺評事朱盛{氵隷}先入桂宣式耜令，檄按察司僉事邵之驊部璉兵，定人心。式耜於初一日復入桂署，督師何騰蛟自永寧至、滇鎮胡一青統兵至、焦璉自平樂統兵至。大清兵疑桂城空虛，直抵北門。三月二十二日，騰蛟督兵三面御之；大兵渡甘棠去，督師列營榕江。永曆詔旌式耜銀、幣又賜「精忠貫日」金圖書一枚。式耜念南寧蠻鄉不可久居，日為永曆清道。
前日所憂在內者，今更在外；督勛鎮將士直取全州，保巡撫魯可藻下梧。會東人有反歸信，令可藻繕兵以待。會可藻銜自署「兩廣」（舊例：東撫稱制兼粵西，西撫稱撫）；式耜曰：『方今武人多自署撫軍；予代疏請銜，曷不可』？周鼎瀚以閣部擅假，式耜亦疏正之。當武岡之亂，言官彈鼎瀚以附承胤入直；式耜司票，曰：『獨不聞王沂公曰：「進賢、退不肖，皆有體」？瀚系大臣，應聽自謝免、不謝免而復擅假，毋乃不可乎』！陳邦傅稱「粵西世守」，牒四飛；式耜疏駁之：『今日功晉五等，尚未裂土。海宇剝削，止粵西一隅為駐蹕之地；楚、滇數萬之師日需食。輒曰「世守」，豈老成憂國所隱料』？式耜身雖在外，在廷大紀綱極言力請；疏曰：『臣與陛下患難相隨、休戚與共，原自不同於諸臣；一切大政，自得與問。廟議可否，眾指所關。本亂而求末治，未之有也』！
永曆駐南寧
「粵事記」云：『三月初十日，永曆入南寧府；加守道趙台巡撫銜，令耑直大內食饌。隨至者，內閣嚴起恆、吏科許兆進、兵科吳其靁、戶科尹三聘、禮科洪玉鼎、禮科洪士彭、兵部尚書蕭琦、大金吾馬吉翔七人耳。帝欲進土州，蕭琦上「十便、十不便疏」止之。君臣資斧，空乏實甚。起恆以首相兼吏部尚書下車之明日，亟收人心，懸示通衢：『民間俊秀願立本朝者，悉陳履歷姓氏』。即於三月十五日，廣為開選；邕城通二十四土州，檳榔、鹽布諸賈及土樂戶皆注仕籍、列鴛班，借府學明倫堂為公座蒞任地。自晨至暮，日以百計。鼓樂旗幟、軒輿扇蓋，前人按套、傴僂罄折尚未遽畢，後官多疊趾以俟：如吳城、沙市等處極鬧。禮生一時驕貴，以公座遽多禮，榮歸展親、謁祠、拜長更多禮也』。
蕭琦，江西人；崇禎丁丑進士。
邕江，南寧府。吳城，江西巨鎮。沙市，荊州巨鎮。
皇子生
四月初一日（丙寅），世子生。王化澄請冊為太子，赦天下；詔曰「萬喜」，行在文武加一級。
土官陞授
「粵事記」云：『時田州、果化州等土官來朝，行在文武各曲意款徇，冀得其懽心，以為異日東道主。土巡司皆陞為邑宰、土邑宰皆陞為知府，竟有道銜與土知府者。蓋土司舊規，原加一等行事；以道銜與之，儼然開府矣。此三百年不破之格也』。
李成棟歸明
「粵事記」云云：『四月初十日（乙亥），大清廣州統兵固山李成棟將所轄廣東、廣西兵馬、錢糧、戶籍、土地悉歸永曆，遣帳下投誠進士洪天擢、潘曾緯、李綺等三人齎奏稱臣，並請聖駕東蹕肇慶為逾嶺策應地。滿朝驚喜，猶恐兵貴神謀，中藏詭秘；擢等極言李固山忠誠懇摯，跂足注望意。詳詢其歸明之故，亦未甚悉；雲「於四月初一日寅刻，懸掛奉朔改妝，示諭廣州文武立刻更襖參見；時烏紗吉服、腰金象簡，滿堂為之改觀」。初，成棟於丁亥二月收繳兩廣文武印信凡五十餘顆，於中獨取「總督」印藏之。有愛妾某（松江妓也；獨攜閩、粵）揣知其意，因故夕慫惥，成棟置不問。及今年三月三十日晚侍酒，復挑之；成棟撫幾曰：「憐此雲間眷屬也」。蓋成棟北來，家眷悉駐松江府城，故云此。妾曰：「我敢獨享富貴乎！先死尊前，以成君子之志」。遂引刀自刎。成棟抱屍大哭曰：「女子乎是矣」！即服梨園袍帶、冠進賢冠，四拜而殮之。將「兩廣總督」印具疏迎永曆於廣西南寧府；選洪天擢三人，令兼程晝夜行』。
「遺聞」云：『六月，粵東李成棟有反向明朝報至』。此載四月，蓋志事之始也。
洪天擢，徽州人；崇禎丁丑進士，吏部侍郎。潘曾緯，應天溧水人；進士，大理寺正卿。李綺，松江華亭人；崇禎庚辰進士，廣東督學。
附記：自吳勝兆敗後，成棟鎮松江。戊子春，率兵萬人征廣，余老弱二千及家眷居松。成棟歸明，蘇撫土國寶籍其家，得酒器三屋、妻屬六十人；解南京馬內院，拘徐國公舊府。每人日給米一升，所有兵以次散去；猶存兵妻二千不肯散，亦日給米一升。每成隊而出，放馬砍草，橫行於松。
群臣復出仕
「粵事記」云：『四月十五日（庚辰），又有沈原渭者，再齎成棟速駕之奏至。知事果真，於是彈冠者遍地。王化澄杜門半載，忽入直矣；朱天麟變姓名隱太平府，走別竇邀拜相矣；晏清自田州出，為冢宰矣；張鳳翔，兵科兼翰林院修撰矣；張佐辰與扶綱自貴州至，司文選、考功司事矣；顧之俊制中亦出隨駕，上天地人三策、水火藥三用矣；張起、王者友、朱士焜等各造一名邑，營考選矣；吳江縣書役王正國，為吏部司務矣；董雲驤，為大行人矣；潘觀駿進兵曹、王渚戶曹矣；龐天壽，掌司禮監矣；吳貞毓吏侍兼副憲，下廣答諭李成棟矣。沈原渭，當即賜宴殿前，敕加都察院右副都御史。一時人情，咸以出仕為榮、不仕為辱矣』。
沈原渭，蘇州吳江人；生員。朱天麟，吳江人；崇禎庚辰進士。晏清，湖廣黃岡人；進士。張鳳翼，庚辰進士。張佐辰，進士。扶綱，貴州人；崇禎甲戌進士。顧之俊，蘇州人；癸未進士。張起，蘇州舉人；戶科給事中。朱士焜，靖江人；貢生，吏科都給事中。董雲驤，松江生員。潘觀駿，湖州生員，武選主事。王渚，池州布衣；戶部主事。
章服錯亂
「粵事記」云：『四月二十日，又下考貢之旨。村師、巫童以及緇衣、黃冠凡能握管書字者，悉投一呈曰山東、山西某府縣生員，必取；極遠以為無證。拽裾就道，瀰漫如蟻：曾經出仕，僉曰「迎鑾」；游手白丁，詭稱「原任」。六曹、兩侍，旬日之間，駐列濟濟。然相遇道左，各不舉手；為有一、二科甲在內，故凌氣質以自尊。余如菜傭、屠夫、倡優、書役，雖冠進賢冠，行行隊隊，若羞見人。維時無故，或吉服、或衣錦、或卑末而用大藍翦羢靴。至於章服補帶多未合式：或補鶴而帶銀、或帶金而補雀、或帶黑而角四雲大紅石藍；且有官不如其帶、品不如其服者。凡站立位次、稱呼禮貌，俱未之嫻；文武錯佩、大小倒置，滿朝皆無等威：攘臂脫肩、半襟馬裾。新創朝廷，遂成墟市；嚴起恆不得不任其咎。喧嚷兩月，左、右二江人不稱官者少矣』。
地少官多、朝小官大；自古如此，於今為甚！
兩粵復全
「遺聞」云：『瞿式耜念無講官，經筵不御、石室塵封，何由聞得失；手書「八箴」於扇進之。何騰蛟復全陽；是五月二十七日事也。騰蛟報功疏，不肯自為功；有曰：「為陛下以信臣、用臣者，式耜一人也」。時李成棟具疏迎駕；又江右金聲桓據南昌，藏表疏於佛經部面中遣使齎奏亦至：兩粵俱稱全土。式耜疏請永曆往桂，又請勿遽東；又言「事權宜專、號令宜一。茲軍功爵賞、文武署置，決於成棟。若歸之朝廷則中擾，閫外不能專制；聽之，朝廷徒虛拱。且楚、黔雄師百萬，騰蛟翹首威靈，如望雲霓。駕既東，軍中將帥謂朝廷樂新復之土，成棟亦有邀駕之嫌；號令既遠，則人心渙散。請一見東諸侯，俾共瞻至尊音容，面為慰勞指屬，然後責其盡意於東，刻期出戰，咸決於外不中擾也」。又令簡討蔡之俊入迎；再疏，令給事中蒙正發迎。永曆竟由梧入肇，先後諸疏俱不報；式耜聞，淚簌簌下。再疏謂：「前月粵東未復，宜住桂以視楚；今日江、廣反正，則宜住桂以圖出楚。事機所在，毫釐千里」。吏部侍郎吳貞毓疏請永曆住廣城，式耜乃促遠生入阻永曆。適成棟自嶺還師，修行宮，且迓駕。永曆命遠生詣廣勞師，遠生謂成棟曰：『今駕至此，爵賞、征伐，人疑有私；不可不嫌』！成棟然之，遂罷修行宮、止迓駕。成棟具疏，言『式耜擁戴元臣，粵西扼御定；毋容久於外，應亟召還綸扉』。永曆專命遣官三、四召；式耜曰：「前日在南寧，桂林危；桂林危，則天下去矣。其機在外不在內也。今江、廣悉定，何公督師下星沙，朝臣且輻至；予不敢忘危而即安」。具疏乞骸再上，不允』。
蒙正發，湖廣舉人；戶科都給事中。
朱天麟邀相
「粵事記」云：『朱天麟，崑山人；出自羽衣，庚辰進士。是時以知推行取高等，竟入翰林。思廟閱司李訪單，拗取無圈點者為上選，天麟遂入翰林。丙戌九月，由閩入廣，獨攜家屬舟過肇慶。會永曆登極，諸臣適欲覓一老詞臣為朝端重，共迎□之。天麟絕維而去，變姓名，隱居廣西太平府之雲山。至是，知成棟歸明；適太監王保入山置市蘇木，天麟故為款納，禮極恭，使具奏。王保回朝，極口薦之；且詳述其留待意。內閣嚴起恆、王化澄忌有三人，以「該部知道」還之。天麟又求慶國公陳邦傅特疏薦曰：「三朝元老，中興柱石；今潛修太半，此天心欲留伊、呂再造股肱以佐陛下。主政者終不欲密勿之地權分異己，量擬以宗伯召」。時為前六月朔；越三日，天麟見朝。宗伯篆王化澄兼攝；初五日，化澄以策送天麟，天麟固不受；往返推辭，自旦至暮終不允。科道兩衙門傳揭曰：『天麟以閣臣薦，豈宜授之宗伯；今當合詞以閣臣請』。明日疏上，仍以『該部知道』四字還之。於是，天麟勉受宗伯。不三日，營長子日生為侍御，令掌河南道事；次子月生為中書。其弟天鳳為大行人，僱鄉兵四、五十人執戈揭旗以從；云為將來出將地。凡會客敘談，日昃夜分葛藤不了。一門可笑如此』。
王保，應天人。朱天鳳，乙酉福建舉人。
陳邦傅留永曆潯州
閏六月初十日（甲辰），永曆與三宮邕江登舟出南寧，歷橫州、永淳。時以急流，兩日夜即抵潯州府，有舊總兵慶國公陳邦傅挽留訴功。初，永曆駐南寧三月，邦傅不敢入覲；以與朝臣不協，又與趙台有隙。台本北京人，任子也；擢南寧知府。甲申京變，隻身宦南。時邦傅總鎮粵西，依之為親，為後日身家計；曾經面訂，未行吉禮。邦傅亦屢疏薦揚，台之得擢，頗由於此。後邦傅見駁於式耜、不理於朝臣，台欲絕之，至形之章奏以博眾歡。邦傅因宣言聖駕下廣，台必隨扈；路出潯江，吾必掠其妻女、殺其父子。台聞之，遂不敢從，留子南寧舊署。至是，永曆過潯，邦傅留之；面稱『帝忘大恩，聽兩衙門交搆，於本爵無少加恩。倘丁亥二月，梧、潯等處無臣父子血戰三晝夜扼南下之兵，長驅直搗，皇上焉有今日！至趙台賴婚負義，法所當誅，皇上反加優容；彼不敢經臣河下，何得任為留守！且南、太等府原系臣鎮轄下，何必再設巡撫！明系兩衙門受賄，計設蒙蔽。望皇上大奮乾綱，毋為文武作奴僕，飽彼私橐；後日將士解體，身受實禍』。永曆慚愧，面赤無答；但云『你補本來』。又於隨駕諸臣，略不為東道主；反向戶部主事王渚索餉，拳毆而死；顧之俊憤極而死。嚴起恆、王化澄兩相以惡草食進，相見無和顏溫語。又面□兵部尚書蕭琦不遣兵護駕，率家丁亂石碎其舟，舟半沈；復不容琦登岸，蹲踞水艙，遣村兒、野婦環坐而辱詈之。琦憤恚，蒸悶三日，卒於舟次；邦傅取其舟中所有，復不為之殯。
二十日（甲寅），邦傅逼永曆上潯州府，駐府署為行宮。邦傅挾朱天麟同嚴起恆、王化澄知機密，因廣為給發札付；始而慶國自札，繼而部札，後貴欽札。欽札者，玉璽札官，知縣、知府、科道、翰林以至侍郎、尚書，武則正副總兵、游擊、參將，使之執札到部照受實在衙門；故陳乞紛紛。尚書正總欽札，亦可易百金；部札半之：下廣路費需之此也。
是年永曆閏六月，而大清朝閏四月。
橫州、永淳縣，俱屬南寧府。
張立光受賄換敕
七月，永曆駐潯州，允陳邦傅居守潯州府如桂林瞿式耜，設官征賦。敕下中書謄黃，中書舍人張立光受賄二十金，遂以「世」字易「居」字，用璽助卿亦不及察；惟永曆覺之，曾微言於嚴起恆，令行在諸臣發其事，欲追前敕更正「居」字，並提立光擬「擅改敕書」罪，竟不果。
立光，蘇州崑山人；生員。
晏日曙四臣殞身蛇廟
廣州、肇、梧州千餘裡間注望聖駕，杳不可得。晏日曙、李永茂、田芳、鄭封等俱中土產，性惡濕熱；又潛伏深山一載余，嵐瘴之氣浸入肝膈。至是，各艤舟以待於蒼梧城下府江、藤港合流處三角嘴挽泊；西望眼穿，滿腔欲控。閒遊蛇廟避暑縱談，四人各喘急暴病，相繼而亡，竟弗獲面聖略傾積悃。亦因熱中瘴發，炎蒸不耐；俗雲「等人躁急」故耳。
葉子眉朝歌逆旅題壁
『馬足飛塵到鬢邊，傷心羞整舊花鈿；回頭難憶宮中事，衰柳空垂起暮煙』。
妾廣陵人，從事西宮；曾不二年，馬上琵琶，□塵遠去。和淚濡毫，語不成聲。愴懷賦此，幸梓里同人見之，知浮萍之所歸耳。廣陵葉子眉題。戊子七夕前二日也。
永曆再入肇慶
七月二十五日（戊子），陳邦傅為李成棟促請聖駕，辱詈不堪；不敢挽留。是日，離潯州。二十九日（壬辰），至肇慶城下。成棟先整督學道船長三十三艙者為龍舟，百里外迎接；上慰勞備至。八月初一日（癸巳）辰刻，成棟率文武百官迎帝，手扶鑾輿入肇慶行宮。宮中儲銀一萬兩以備賞賚，供帳器飾復約萬金；象魏殿陛亦粗可觀。朝賀後，加成棟衛公（？）爵極品；賜御袍靴帶、尚方劍等。成棟再拜，謝。時首相嚴起恆，次王化澄、次朱天麟；凡政之大小行止，必呈成棟而後奏。
李成棟出師
李成棟，陝西人。為人樸訥剛忍，無衿意、無喜容，不脂韋、不多言；內外文武悉敬畏之。永曆命築壇城東，傚漢淮陰故事，令督師南下。壇半就，成棟曰：『事在人之為耳，豈必壇之登與否乎』！蓋刎頸愛妾刻不去懷，必欲得當以答其意也。八月十二日（甲辰），面奏永曆曰：『南雄以下事，諸臣任之；庾關以外事，臣獨有之』。一言竟，去；提兵二十萬上南雄。時江西金聲桓據南昌，日通成棟約期南下矣。
朝臣媚李元胤
自八月十二日李成棟去後，朝局大變。都察院左都御史袁彭年向為周延儒腹心，延儒議處，首揭延儒；後降大清，授廣東學道，示雲『金錢鼠尾，乃新朝之雅制；峨冠博帶，實亡國之陋規』。及返明朝，又復詆之，矜反正第一功臣。成棟有養子李元胤，本賈姓；河南人。以庸蠢，不攜行間，留肇慶守家。彭年特隆其體，以內外權屬之。元胤為傀儡，笑罵無情；彭年為線索，機權刺骨：一時政事人心，乖離殊甚。吏部侍郎洪天擢、大理寺正卿潘曾緯、廣東學道李綺、兵部尚書曹曄、工部尚書耿獻忠、通政使毛毓祥為成棟所親愛，皆自五羊來，為一種；嚴、王、朱三相國、吏部尚書晏清、吏部侍郎吳貞毓並雜項出身六科吳其靁、洪士彭、雷得復、尹三聘、許兆進、張起等皆南寧隨駕西來，為一種；又有從各路至者都察院副都御史劉湘客、禮部尚書吳璟、吏科都給事中丁時魁、兵科都給事中金堡、戶科給事中蒙正發、禮科給事中李用楫、文選司郎中施召征、光祿寺正卿陸世廉、太僕寺正卿馬光、儀制司郎中徐世儀等，又為一種；其廣東本土人陳世傑詞林、吳以連驗封司郎、李貞省垣、高賚明西台、楊邦翰□卿、唐元楫方郎等，亦為一種：種種望風，歸入一黨。彭年招引同志，驅除異己，於是元胤之門如市。登其堂者，不啻龍門；拜盟認宗，李氏、賈姓莫不矜喜。每當朝期，東班趨入西班與元胤交接，東班為之一空。元胤為人暴戾自用，狂率不情；客至不揖、去不送。喜遺仆卒與客賭博，諸臣傾囊奉之，謔浪罵座，弗忌人諱；皆彭年脅制內外曲徇以成之者。中郎無子，洵不誣矣！十月初九夜，元胤奉成棟密計，題請兵部尚書佟養甲往涪州府祭告興陵。二鼓時，於德慶道上殺養甲；地方官以盜殺報。由是，威權益震。本月十五日，元胤誕辰，在朝文武公分之外，有私分；私分之外，有私公分；私公分之外，又有私私分；饋遺晝夜絡繹不絕。自八月至冬杪，莫不奔競於元胤左右：可嘆也！
彭年，湖廣公安人；崇禎甲戌進士。毛毓祥，武進人；丁丑進士。吳璟，原名文瀛，松江人；進士。施召征，無錫人；癸未進士。馬光，蘇州人；保舉湖南總督。徐世儀，江南人；陞文選司郎中。陳世傑，進士。吳以連，丁丑進士，驗封司郎中。李貞，進士，吏科給事中。高賚明，進士。楊邦翰，進士，太僕寺少詹。唐元楫，丁丑進士，職方司郎中。佟養甲，遼東人；都督同知。
李成棟庾關初敗
十月二十日（辛亥），李成棟過庾嶺。二十五日（丙辰），於江西贛州府城外結營，聞內外已通。二十六日（丁巳）五更，聞城上呼「董大哥」者三。成棟於夢中驚醒曰：『董大成是我中軍；彼呼之，我軍已為彼有矣』！亟披藍布短馬衣，跨一騾疾走，竟不發一言；庾關至梅嶺六百里，兩晝夜奔蹶大雨中。初出關兵二十萬，分為十大營；每營立一大總鎮；成棟棄軍走，十總戎亦尾之而行。及進南安府城門，成棟如夢初覺，顧謂十人曰：『爾等何得隨來』？十人對曰：『大爺既走，吾輩不得不來』。成棟怒，以為謬；即手刃愛將楊大用。二十萬士卒、器械悉棄贛州府城外，止與百人南來；亦羞入肇慶面君，遂順流直下廣州府為再舉計。朝中得報，亦不甚異；仍封誥陞轉，仕籍紛紛，竟不計及外御、內修者。
董大成，河南人。楊大用，陝西人。
贛州府，屬江西省；南安府，江西進廣處。
以二十萬眾大帥，豈無故獨走？即十將，亦豈竟不知所以，隨行兩晝夜，獨不得成棟一語而奔乎？此必有說。姑志以俟考。
文選給空札
九月、十月，通政司疏陳乞職者日以千計。閣臣票擬刻版，定「着議具奏」四字。吏部堂司兩廡，擁簇挨擠；文選司雖掌銓選之權，無出選之地。廣東一省，非奉成棟咨，大小有司不得擅為除授；桂林、平樂，則留守閫臣瞿式耜為政；慶遠、柳州，則焦璉為政（璉者，陳邦傅出京時京債主）；潯、南、恩、太四府，則慶國公陳邦傅為政。又選所副乞陳之望，第給一空札為後日到部憑據而已。
陳邦傅圍南寧
十月，邦傅率兵至南寧府，圍城二月，斗米一兩；活剝媒人錢廷曄。趙台莫能支，開城降；涕泣出女，與邦傅為媳。邦傅父子遂駐南寧府。
錢廷曄，無錫馬僑人。
賈士奇辱施召征
十一月朔（辛酉），文選施召征謝恩時，同班舞蹈者二人：一為本兵曹曄、一為鑾儀司賈士奇（□為現通譜李元胤）。召征未揖士奇，士奇大怒，指名辱罵。召征初未曉，及惡聲出始覺；諉雲短視，當詣門請罪也。睡亦解紛，士奇稍舒。至初四日，遇於道，攘臂欲毆。召征避讓，細問其故；士奇見召征他處刺名頗小，而請荊字獨大，以為欺之也。召征杜門三日，幾費調停，代款四兩始息議。無非假元胤而恣肆耳。
士奇，湖南人；初為守備。
吳其靁宵遁
十一月初六日，兵科吳其靁具疏「清文武之職掌，以肅朝綱；勵新舊之廉恥，以別人品等事」：『內閣六部、四衙門，總兵以下移會用手揭，此三百年之舊規。現文武諸臣有初朝、二朝、三朝、四朝、五朝、六朝之分別，各宜建立為功，以昭靖其自獻之本心』。袁彭年、李元胤知之，恨入骨。初十日，其靁宵遁，上桂林府與瞿式耜共事。疏亦留中。
朱容藩僭亂本末
朱容藩，本楚藩通城王派下一庶人；居家無賴，不齒於王府。逃入左良玉軍，假稱郡王；引兵害人，營中諸將惡之。甲申春北都既陷，容藩至南京，賄馬士英請以「鎮國將軍」監督楚營。行至九江，以橫恣激變，軍民懼罪逃奔。時李自成潰於陝，余賊流入楚。容藩復入賊中稱「楚王宗子」，賊大喜，欲立為王。後見舉動乖異、語言虛詐，因疑之。
丙戌十月永曆即位端州，容藩走赴行在，言賊中情形甚悉。內閣丁魁楚素庸陋，信其舌辯，遂薦之朝，掌宗人府事；得參大政。而兵科程源喜談兵，與之結納甚歡。程源，四川人也；一日與容藩談川事曰：『川中賊勢雖盛，而諸將兵不下數十萬；吾兩人各請總督之職，公督東北、我督西南，賊不足平也』。容藩喜，具疏請之。朝議以程源方改兵科未及兩月，不慶陞遷；而源狂躁，意在必得。乃加源太常寺少卿，經理三省；而改容藩為兵部右侍郎兼右僉都御史，總督川東兵馬。十二月，大清兵破廣東，永曆移蹕桂林；內閣呂大器回四川，丁魁楚率子女、輜重由潯州走橫江小路，內閣隨駕者止瞿式耜一人。丁亥正月駕至廣西桂林府，朱容藩覬覦入閣辦事，逗遛不行；囑給事中唐諴等連名具疏，參丁魁楚私逃，上護從單弱，如容藩、程源皆系擁戴重臣，不宜輕出外。上素惡容藩，因怒曰：『爾等又欲擁戴容藩耶』？遂命削容藩職，奪其總督敕印，欲斬之。容藩懼，披剃為僧；賄買內監龐天壽求太后謂上曰：『變亂以來，宗室凋零；容藩罪不至死，毋過求』！上素孝，承太后懿旨，即赦容藩；仍復其官，還與敕印。容藩由楚入川。程源由楚入黔，假稱三省總督、兵部右侍郎，沿途賣官送札，贓私巨萬。四月，四川巡按錢邦芑具疏參之。時上以三月劉承胤迎駕蹕武岡；疏入，上震怒，削程源職，逮問。
容藩由辰州入永順司至施州衛，得王光興兵馬二萬人。時光興為大清兵所擊敗於鄖陽，走入施州衛，無所歸；容藩假稱「楚王世子、天下兵馬副元帥」，光興諸將不知其偽，遂附之。時川中曾英為張可旺（即孫可望）所敗，部將李占春、余大海率舟師東走夔州；容藩既得光興兵，即移檄占春、大海，兩將亦歸之。時大清兵既破成都等處，由重慶泛舟而下；容藩命占春、大海截之。二將以舟師溯流而上，七月十一日相遇於忠州之湖灘；占春出不意，以輕舟直入其營，發火砲亂擊之，大清兵棄舟登岸，走川北。容藩得三營兵馬，益復恣肆妄行；遂稱監國，鑄副元帥金印佩之。改忠州為木定府，號府門為承運門；稱所居為行宮。設祭酒、科道、鴻臚寺等官，擅封拜：王光興、李占春、余大海、楊朝佐、譚弘、譚文、譚詣、楊展、馬應試等為侯、伯；以張京為兵部尚書、程正典為四川總督、朱運久為湖廣巡撫。
八月十三日，錢邦芑率王祥復遵義；九月，檄袁韜復重慶，川北總督李干德同袁韜兵駐重慶。十一月，容藩率李占春□營至重慶，會幹德；容藩諷干德，欲其擁戴己。干德若不解者，而禮復不相下。適冬至行朝賀禮，袁韜本搖黃賊，初受撫，素不知禮，乃與容藩同班拜舞。容藩怒，命李占春暗襲袁韜並害李干德。是晚，李干德登舟中，忽覺煩悶，遂登岸於高埠，設帳安息；及占春兵至，擄干德舟中，止得一妾、一女，不見干德，乃大驚。及襲袁韜營，復不能勝。次日，袁韜集兵與占春相讎殺，數戰不解，互相勝負；容藩走涪州。時錢邦芑在武隆、川南總督楊喬然在彭水，容藩移書邦芑、喬然，請至涪州為兩營解釋。邦芑復書，深責容藩僭逾之罪；容藩不從，乃私鑄錦江侯印送王祥，求其以兵應占春，同戰袁韜。戊子正月，王祥以兵出綦江，與袁韜三戰不勝，退札南岸。祥獨乘輕舟見容藩，少頃占春來相會，王祥力大，遂擒占春過其舟，同至綦江縣；命部下王朝興守之，不聽歸營，欲並其眾。朝興，陝西人；與占春同里。占春慰以好言；時苦寒，占春解貂衣贈之。朝興悅，守為之懈；占春乃夜逾城出，得小舟逸歸營。王祥既失占春，戰袁韜復不勝；兵無糧，殺馬而食。二月，遂回遵義；袁韜亦走順慶，占春退札涪州之平西壩。
夔州臨江有天字城，甚險，可守；容藩乃改為「天子城」以為己讖，領部眾數千居之。鑄印，給諸部下。石砫、酉陽兩土官，俱封為伯，掛將軍印；廝養蠻獠，俱授監軍、總兵之鑄職。川中屢經張獻忠、搖黃之亂，地方新復。丁亥武岡之變，上由靖州幸柳州，干戈阻道，朝廷文告久不通川中；容藩乘機煽惑川東一帶，諸將士多為容藩所動，競往歸之；求官授職、無虛日。錢邦芑乃列其罪，疏劾云：『為奸宗謀逆，請正天討事。臣察得逆宗朱容藩自元年正月在廣西得罪，皇上欲置之死；幸天恩赦宥，還其原官，命料理湖南一帶。彼時寇逼湖南，容藩即由施州衛走入川東。五、六月寇陷涪州，臣方至彭水界上。川東夔府一帶與朝廷消息不通，文武無主；容藩亦以川中消息不通之故，遂乃假朝廷之威靈，收拾兵將。至八、九月間，川中各鎮如王祥、侯天錫、李占春、余大海、趙榮貴、曹勛、馬應試、袁韜等各出兵剿寇，四路捷報。維時皇上幸廣西，川中不知聖駕所在；容藩即自為吏、兵兩尚書，鑄刻印信，選授文武，籠絡軍民，隱有稱王之意。今歲六月臣巡川南，忽軍□傳來朱容藩刊諭建置文武榜文，其自稱則曰「予一人」、「予小子」；如此而欲其終守臣節，其可得乎？今皇上遠在百粵，四川僻在極西，沿途兵寇阻道，凡詔諭、敕旨經歲余後通，其浮沉不達者尚多。且四川之地，四圍蠻夷土司，易生反覆；又迭經寇禍，三年之間四易年號，人情惶惑，莫知適從。故容藩欲乘此搖動人心，謀為變亂。自去歲秋、冬川地漸復，臣不憚艱苦往來深山大箐、荒城破壘之中，驅除豺虎、翦披荊棘，招集殘黎、撫慰土司，宣達皇上威德，四川之地始知正統所屬。今聲教漸着、法紀方行，而容藩包藏禍心，謀窺神器；陽尊朝廷，陰行僭偽。假皇上之威福，布黨亂之爪牙；意待羽翼既成，便欲盤據四川，以為公孫子陽、王建、孟知祥之事。臣已早窺其隱，先致書告以大義；隨即傳檄楚督何騰蛟、堵胤錫、〔楊〕喬然、李干德及各大鎮，俾共尊朝廷，勿為叛臣所惑（語不具載）』。邦芑乃封疏稿、檄文達書於堵胤錫，期合兵共討。胤錫率馬進忠駐施州衛；胤錫得書，即乘舟入川會容藩，正色責之。容藩曰：『聖駕播遷，川中不知順逆；聊假名號彈壓之耳』。胤錫呵之曰：『公身自為逆，何能服叛逆乎？錢代巡有檄會兵；若再不悛，錢公率兵下，吾截其後。川將皆朝廷臣子，誰為公作賊者』？時文臣附容藩者，止張京、程正典、朱運久三人；胤錫一一陳大義切責之。川東文武始知容藩名號之偽，各各解散。
八月，督師呂大器至涪州，李占春迎見。適容藩有牌至，期諸將會師，上列「楚王世子監國天下兵馬副元師」之銜；大器笑曰：『副元帥，非親王、太子不敢稱；且天子在上，何國可監？此人反叛明矣』！占春曰：『昨堵督師面叱其非，某等已知其偽。然朱千歲猶鑄印封拜，奈何』？大器曰：『容藩專擅如此，朝廷即檄兵會討。爾等受其官，必不免』。占春曰：『誤為所惑，今已悔之。討叛以贖罪，若何』？大器唯唯。占春即整舟師，連夜至天字城攻容藩；容藩以兵相拒不勝，走入夔州山中。占春率部下窮追兩日，容藩匿草舍中，為土人擒獻；斬之。川東之難悉平。
武岡播遷始末
劉承胤，本南京一市棍，投兵部為家丁。有膂力，酗酒無賴，自號劉鐵棍。後隨營至楚以征蠻獠，累功至副總兵。甲申北都既變，何騰蛟總督楚中兵馬，題承胤總兵官，鎮守武岡；招集兵二萬人，大半南京市棍。承胤實剛愎不知兵，以「鐵棍」之名鬨動遠近；騰蛟亦誤信之，與聯姻。丙戌七月，隆武封為定蠻伯，愈恣肆。兵科龔善選以冊封李赤心過武岡，承胤令兵辱之。
丁亥正月，永曆駕蹕桂林，承胤具疏迎駕。二月，兵科給事中劉堯珍過武岡。時太僕寺卿鄭逢元以催粵餉駐武岡，見承胤兵盛，與承胤聯姻。先是，沅州有妖僧查顯仁假稱宏光，常煽動地方；逢元亦具表稱賀。至是，劉堯珍語譏之。逢元慚怒，以告承胤；次日，對眾拳毆堯珍。錦衣衛指揮張同敞至，與御史傅作霖責承胤曰：『爾具疏迎駕，而得罪朝紳，何也』？承胤不自安，乃具酒請罪。後上駕蹕全州，見駕，倨侮無人臣禮；御史瞿鳴豐疏劾之。次日，朝退至門外，承胤指都察院御史楊喬然曰：『汝任風憲之長，近日言官混雜妄言，汝不能表率，要汝何為』？因以拳揮之；喬然與相爭，至裂冠毀裳，眾為勸息。喬然、鳴豐具疏請罷斥，杜門不出；承胤回武岡。
三月，車駕幸武岡，以岷府為行宮。進封承胤為武岡侯。以工部尚書吳炳為東閣大學士，入直；以貴州總督李若星為吏部尚書、黃太玄為太常寺卿、侯偉時為文選司主事；改吏科唐諴為右春坊右諭德，以御史傅作霖為兵部左侍郎、管部事，加吳貞毓太常寺卿、仍管文選司事，加嚴起恆戶部右侍郎、管布政司事。錦衣衛指揮張同敞，江陵故相張居正之曾孫也；威宗以任子官中書。北都陷，同敞懷牙牌間關入閩，隆武命襲錦衣世職。至是，舉朝薦其才可大用；上素聞其賢，改翰林院侍讀學士。太僕寺卿鄭逢元以承胤姻親，陞兵部右侍郎，總督川、楚軍務。以劉達生為太僕寺卿，陞翰林院簡討劉湘客為右春坊右諭德。改禮部主事劉鼒為翰林院庶吉士；尋復改御史，加給事中。以庶萃士劉魯生為編修。劉遠生、劉湘客、劉鼒、劉魯生四人皆以劉姓，與承胤認同宗兄弟，故皆得美官。遠生原任江西巡撫，丙戌年為清兵所執，逃回失官；至是，得復用。湘客，即其弟也。劉鼒，四川人，頗能詩文；喜交遊。劉魯生，楚人；丙戌五月，以貢生入閩廷試。隆武見翰林諸官皆不知書，每問故事，瞠然無以應；及命撰文，又淺俚不通。因選貢生二十人，命為萃士，附翰林院讀書，准同庶吉士服。三年後，再加考試，如文理果通，方淮實授庶吉士；倘文理仍前不通，即與選州縣等官。劉魯生時亦與萃士之選；及福建之變，魯生走回楚中，遂自稱庶吉士也。又因六月間隆武生太子推恩，群臣各加一級，魯為庶吉士加一級，乃簡討也；遂自稱翰林院簡討。朝廷當變亂之後，無能核其來歷；兼魯生諂交承胤認為同宗兄弟，即有知其非者，莫敢與辨，而魯生又居然編修矣。四月，加巡湖廣堵胤錫兵部右侍郎，總督恢剿軍務。先是，胤錫招撫李赤心、高必正等十營兵頗強，駐札楚界，聲言欲入湖南就糧；承胤懼為所並，以為非胤錫莫能制。於是加胤錫銜，敕其督兵出江西。
五月，承胤驕橫日甚，動輒以兵挾朝廷；群臣畏其剛暴，爭諂之以自固，交疏頌功德。遂進封興國公、上柱國，賜尚方劍、蟒玉，便宜行事。承胤止二子，五月間以功蔭錦衣衛世襲指揮者七。承胤亦侈然自以功蓋古今，莫之與京矣。六月，督師大學士何騰蛟聞承胤專擅，頗不平，憤欲制之。承胤原系騰蛟薦為總兵，遂稱門生，稍倨肆；後聯為姻親，竟不受約束。及上幸武岡，遂挾天子作威福。既得上柱國之銜、賜尚方劍，意欲與騰蛟抗衡並駕。忌其權出己上，乃上疏請改騰蛟戶部尚書，專理糧餉；上不允。騰蛟辭朝，歸鎮長沙；上賜紵絲、金幣，敕廷臣郊餞。騰蛟託病駐城外荒寺，不言行期，蓋防承胤也；承胤果伏千騎於道中，欲暗害騰蛟。時趙印選領滇兵五百隨騰蛟，皆悍卒也；行至中道，伏兵起，印選率部下盡殲之，承胤諱之而不言。時總兵張先璧自江西潰入楚，兵猶數萬，欲入朝；承胤素怯先璧，請旨勿許。先璧怒，駐兵武岡城外；承胤閉門，出城與戰，屢為先璧兵所敗。承胤詈先璧以犯闕〔先璧〕詈承胤以劫駕，相持月余不解。上命兵部主事龍之洙奉敕往解之，先璧奉敕退兵，往札沅州。七月，督師堵胤錫劾承胤專擅截殺騰蛟，因率高、李諸營出江西；承胤見胤錫疏，始知惶懼。上加胤錫兵部尚書，賜尚方劍，總督江、楚軍務，專辨恢剿。
八月，大清兵破常德，留守廣西大學士瞿式耜請上移蹕桂林。上召承胤，茫然無策；但強言『我兵多，他決不敢來』。越數月，警報迭至，人情洶洶；承胤與部下密議投降。上覺之，與輔臣吳炳議由古泥幸柳州。二十五日，上奉兩宮太后先發，上及中宮隨行；至二渡水，車駕甫過、諸臣渡未半，而浮橋遂斷。凡無馬者，追隨不及，皆被亂兵劫殺；李若星走黔陽、張佐辰走平溪，余多流匿白雲諸山。上過木瓜橋，迷城步小路，循大道竟抵靖州。內閣吳炳、吏部主事侯偉時走城步縣，大兵追及，二人被執，不屈死之；御史劉鼒疾馳，得免。九月初一日，上次靖州，乃由古泥幸柳州。劉承胤虛聲恐嚇，及上出城，遂不守、不戰，惟議降。兵部侍郎傅作霖勃然大罵曰：『吾始以汝為人，今乃知汝狗彘也！汝迎駕至此，挾天子作威福，惟所欲為，富貴已極。一旦有事，束手無策，致天子蒙塵，罪已不容於死矣。且汝擁兵數萬、糜餉十年，平日誇口天下莫當；今不謀戰守，先議迎降，真狗彘不如也』！承胤不顧，早命人遠迎大清兵；及入城，作霖冠帶坐堂上大罵。時偏沅巡撫傳上瑞已投順，與承胤再三婉勸之；作霖唾其面，遂遇害。作霖妾鄭氏有殊色，作霖甚寵之；既為大兵所執，求與作霖一面不許，遂從馬上躍入橋下水中而死。承胤既降，全營諸將及家口數萬人同移至武昌，駐札漢口之後湖。
十二月，承胤部下副總兵陳友龍亦投降，帶兵追駕至潯州，忽然反正；報至武昌，大清朝疑承胤與友龍通。至戊子四月，以兵圍承胤營，並傅上瑞家口百餘，不問老幼、男女盡殺之；五、六萬人斂手受害，無一免者。
雷雨風雹
己丑正月庚申，永曆在肇慶；大雷雨風雹，群臣免朝賀。
元旦而有雷雹之異，天之警之也深矣！殆何、李敗沒之兆乎？
李成棟駐軍信豐
李成棟於去年十一月返廣州府，整頓士馬、儲備糧械。十一月二十七日（丁巳），具疏遙辭永曆，再上南雄府。及今年正月初五日（甲子），於滇陽峽中白日閒坐，忽見所殺愛將楊大用持刀索命。成棟舉弓射之，身隨弓去，墜入江水；急為救援，神情慘急，英勃之氣十減五、六。自是，不敢逾梅關；枉道東旋，駐軍信豐縣界。
南雄，屬廣東。滇陽峽，在廣東韶州府之英德縣界。信豐縣，屬江西贛州府。
科道擊陳邦傅
行在科道兩衙門迎合彭年、元胤意，正月、二月以攻陳邦傅為正課；其餘國政，無人談及。陳邦傅，浙東處州府人；崇禎末年，廣西總兵。隆武二年春，掛征蠻將軍印。成棟素惡之；以其丁亥年二月大清兵未入粵西，先有降表到廣州通款故也。後成棟為陳子壯、張家玉亂，西進之兵撤回廣城；邦傅得安潯、慶二載，自侈以為功。丙戌之夏，亦預謀靖江王下廣，事幸未□。今竟謂潯、慶、南、太未經薙髮，勛比汾陽，藉以陵人；不亦誣乎！
科道散朝
時攻擊陳邦傅科臣中，惟金堡為最勁。邦傅立疏曰：『皇上兩、三年幾次奔逃，流離顛沛之極；並無一位兩衙門官共嘗辛苦！何今日？即次稍安，侍御濟蹌，議論紛紛若是。如以臣為無餉、無兵竊取勳爵，請即遣金堡為臣監軍，觀臣十年糧草、十萬鐵騎』！疏入，十一月朱天麟票擬，有「金堡從來，朕亦未悉」之句。時嚴起恆久欲擠天麟而無隙，即以此票擬密示吏科丁時魁；〔時魁〕忿怒，即夜約兩衙門科道十六人，於十三日晨率入丹墀，共言『強臣箝結言官之口，將來唐末節度可虞』！因哄叫而出曰：『吾等不做官矣』！將公服袍帶擲棄庭中，小帽叉手、白衣冠聯袂去；所恃者，李元胤也。元胤承彭年橐籥，權通大內、勢逼至尊。時永曆坐穿堂，召太僕馬光追敘五年前永州破難、逃入全州前後手書謝馬光有『先生衣我、食我，後日歲月皆先生生我、成我』句等事；忽聞外變，兩手振索，茶欲傾衣。十四日，特降諭旨，敕李元胤各到十六位科道門，諭令仍入本衙門辦事；前本另發票擬，閣臣朱天麟即日放還田裡。諸臣以為手裁矯矯，中興朝政第一美舉。
何騰蛟死難
己丑正月，大清兵破湘潭，何騰蛟被執。初，騰蛟檄各處兵馬齊集湘潭，而命馬進忠等由益陽出長沙下，邀截上下舟船，焚掠湘鄉，斷絕水道。一隻虎率大隊復至長沙，絡繹攻圍。值大清援兵合至，戰勝於湘潭；騰蛟被擒，斬之（「遺聞」）。
湘潭、湘鄉、益陽三縣，俱長沙府。
「何堵事略」云：『癸未冬，何公雲從來撫楚。是時左帥三十六營散處江、漢間，凶獰之狀不可嚮邇。群帥故多降賊，桀驁難制；公推轂接待，控御有體。又時以忠義激勸左大帥，以故兵猶戢。嘗對人誦「鞠躬盡瘁，死而後已」之句二語；公平生大節，具見之矣。軫殘黎、收遺胔，皇皇無虛日。嘗出行城市，竟日未得食，屬門者購餅餌從輿上啖之；戒勿令有司知，恐為具饌。夜則寢穿堂一門■上，枕以木石。其自為刻勵如此。乙酉三月，左焚劫武漢趨江南，以討君側為名，逼何共事；何知左反側，誓死不從。強輿至舟，即投江；眾兵掖之起，委於岸。左舟發，殘民萬餘聞何在，簇擁之；輿至通山，取道河南而去。四月，抵長沙；與堵胤錫合，收集餘眾，行大募兵，滇兵主將黃朝宣隸之。丙戌、丁亥間，南北嘗小小交鋒，南取勝；燕子幾一戰，黃老將武功為赫。戊子，自洞庭口轉至衡陽，勝負相當；章曠當其沖，與三王兵鏖戰三晝夜，大將劉承胤賣降，章憤激死，勢岌岌且殆。何、堵聞變，亟援之；大清兵退。己丑，堵駐長沙；何麾下諸□喜長沙貨物輻輳，奪其居。是時一隻虎已署為忠貞營，在辰、常界；堵引兵就之。十月，大清盛兵上湖南，沿湖殺哨撥兵，抵長沙；長沙城下人無知者。何倉皇命出師，眾散走；有卒數十人擁何出城，何怒叱之曰：「若屬不用命，去將安之？吾今而得死所矣」！以舊時衣冠衣之，獨危坐沙嶼上。大兵至，自言「何督師」；執送古菴中，不食數日死。公煦煦愛人，爵賞少濫；庖丁廝養，多列旌旄。以故爵不足勸，諸營將漸跳梁不奉檢束；務含貸，不遽繩以法。然而忠義慷慨，固其天性；語及疆場事，輒流涕嗚咽不勝。蓋誠有餘而才不足，拊循有餘而軍旅非其所長也。向之所謂「鞠躬盡瘁，死而後已」；其言不虛矣』。
何騰蛟，字雲從；黎平人。追封中湘王，謚「文忠」；廟祀靈州縣。章曠，字於野；松江華亭人；崇禎丙子解元、丁巳進士。
李成棟信豐再敗
己丑二月二十六日（乙卯），李成棟南下。四更時，先發火器手三百人，責咐曰：『如前遇兵，盡發火砲，我為後應；不爾竟前走』。至黎明，杳無砲聲。眾皆曰：『火器軍往矣，吾當拔營，披甲上馬』。言未畢，清兵殺入，滿營潰亂。蓋先發銃手前遇大兵，適欲舉火，忽暴雨突至，砲聲不發；三百人殺無遺，故爾寂然。成棟營後即系急流山澗，有見成棟被甲未完，乘一跛馬渡澗者；及過後，遍覓無有也。三月初七日（丙寅），成棟與騰蛟凶問同時報至肇慶，君臣大懼；大雨中，晝夜逃徙。門戶水火，悉皆冰釋，寂靜者一月。至九月、十月，先後贈騰蛟中湘王、成棟寧夏王。永曆設壇掛帛，皆抆淚親祭；紙錁與千鈞舟並大，以示酬恩（「粵事記」）。
「遺聞」云：『二月，大兵破信豐，李成棟歿於陣』。
金聲桓赴水
「遺聞」雲:『金聲桓踞南昌,大清兵晝夜攻擊,破之；王得仁自殺、聲桓赴水死』。
贛州信豐縣貢生曹兌光，多才智。先是，起義贛州；及贛城破，金聲桓擒兌光降，遂居聲桓營中。迄戊子年，聲桓詣關廟行香，兌光指關神說之曰：『此是何人』？聲桓曰：『漢朝忠義人也』。兌光曰：『彼丈夫也，我丈夫也；若能舉大事，將軍亦與關神同矣』！聲桓心然之。兌光知其意，遂移書寧都所善貢士盧南金、廩生趙日覲、庠士曾傳燈等八人。南金次子將書示外，知縣田某聞之，申文上司，報八人解省中；聲桓勘問，盡釋還。聲桓本約八月合南京諸處起義，以南金等故，恐遲久事泄，遂於四月同副將王得仁邀諸將領既畢，不欲令出；黎明，命左右取優孟衣冠，即於座上服戴，以袍冠遞送諸將，俱從之。遂反踞南昌，命得仁提兵上贛州圍之。時守贛城者，大清巡撫劉武元、巡道張鳳、總兵胡某也；率兵堅守，不出戰。圍三月，城中糧米五十兩一石、鹽十六兩一斛、糕四兩一盤；有寧都人李去白在圍城中，將家鄉圩田三百畝僅易楊某米二石。百姓止存三百餘人，俱掛一腰牌，不許私語；語則拿去。繳上腰牌數十，俱餓死者。圍至八月，勢益不支。武元欲降，鳳不從；曰：『再俟三日，無援兵則降耳』。及三日，而譚固山兵至南昌矣。得仁解圍去，贛城得全（贛州人口述）。
日覲，趙某字。曾傳燈，號廷問，改名畹中。
姜曰廣賦詩殉節
姜公諱曰廣，字居之，號燕及；江西南昌新建人。萬曆己未進士，改庶吉士。鄒忠姜公諱曰廣，字居之，號燕及；江西南昌新建人。萬曆己未進士，改庶吉士。鄒忠介公薦李三才，為廷論所指；公出揭直之。天啟甲子，授翰林院編修。奉使朝鮮，不攜中國一物往、不取朝鮮一錢歸；奉旨閱視島帥毛文龍還。乙丑，分考禮闈。權奄用事，令其甥傅應皇納交於公，拒之；復令其孫魏撫民謁公，不見。坐門戶，落職為民。丁卯冬，起原官。崇禎己巳，大清兵深入，上特簡馬世龍為經略；世龍擁兵不戰，公力言於朝，罷之。庚午，補講官；主應天鄉試。壬午，陞詹事，掌南京翰林院印。先是，公在講筵見時事日非，進諫上勿任性、勿用左右小人；上顧謂閣臣：『曰廣言詞激切，大見不平。朕知其人每優容之』。及甲申年三月，先帝升遐；公與南兵部尚書史可法議立君未定，諸帥受太監盧九德指，奉福藩至江上。於是南京文武大臣並集內官宅，韓贊周出簿令各署名；公言『不可如此草草，貽羞史冊。須來日為文祭告奉先殿，乃舉行』。迨明日，乃與眾同至奉先殿，議監國事；諸勛臣語侵史公，公厲聲呵之。於是，內外側目公。宏光立，以公為禮部尚書兼東閣大學士；公辭，改禮部左侍郎，入直。劉孔昭廷訐吏部尚書張慎言；公因上疏求斥罷，不許。馬士英薦阮大鋮，得召見；公爭之不得，再求罷，不許。公上疏言事，而四鎮合疏詆公。會有建安王府鎮國中尉朱統{金類}侯考吏部，因奏公定策時有異心；公求去益力。以皇太后至京，加公太子太保；尋致仕。明年南京陷，公潛里中。後金聲桓歸明，迎曰廣至南昌；奉為盟主，以資號召。迨己丑正月十九日（戊寅）城潰，聲桓自殺；曰廣乃作絕命歌，投偰家池死，一家從死者三十餘人。
其詩曰：『有君美好且宣通，志軼唐、虞爭比隆。智辨驚臣謝莫及，宵旰□□急治功。逢天瘁怒日多故，奸相踵繼熒聖聰。因循養亂難救藥，賊氣直逼大明宮。臣甘婢媵死賊手，君死社稷獨正終。慷慨乘龍歸帝所，亙天長氣化為虹。龍髯難攀弓劍□，楸松萬樹泣忠風。一盂麥飯無人薦，孤臣永念泣無窮』！其二曰：『哀哀吾父性方格，道遵先民事垂則；嚴性正氣泱其儀，寒冬孤嶺松百尺。施濟懇懇同吉凶，磨錯粲粲傅清白。慘矜偶影驚鬼神，誠達體質貫金石。攻苦積學名不成，闇修備德福弗獲。終身勤動日憫惶，遭遇坎坷含辛蘗。發憤於子望眼穿，大志竟齎入窀穸。窀穸之中恨不磨，貽祿不待亦何益！憶昔提攜繞膝時，惓惓忠孝是鞭策；國破躊躇且苟延，永念教言當促刺。至今百爾計無之，惟有一死少逭責』！其三曰：『哀哀吾母稱至善，淑慎其身如戰戰；通曉大義本性生，發言闇自合經傳。初能孝養被□□，病亦女紅至瞑眩；代父教子備苦辛，苦辛傷心強自咽。恩斯勤斯育子勞，怠則譙訶蹇則唁。恨昔因人憑遠遊，南陔養缺情戀。晚達徒含風未悲，朝朝泣對大官膳。我今一笑入黃泉，喜得慈顏永相見』。其四曰：『哀哀四兄聖賢徒，心行直與先君符。端凝皜皜自洗濯，俯視流俗如負塗。憶昔提攜繞膝時，篝燈子夜共咿唔；明發常懷過庭訓，日征月邁爭步趨。兄德則豐命則塞，拂亂煩冤志不輸；精心戮力無已時，□□□□□□□。無先無後俱已矣，天乎與養何弗渝！人誰不死弟亦死，弟有餘憾兄則無』。其五曰：『有子、有子方襁褓，見我爭向泣嗚嗚。我年十歲便無父，汝今失怙早過吾。窮民遍產德門裡，茹荼未了又茹荼。夜來抱汝看汝笑，我心隱痛欲欷歔！母言爾幼全賴我，國破君亡我更孤。夜夜鐘聲疑禁里，朝朝淚眼看飛烏。匪我忍情恩不甚，名義千秋自凜如！我念作人全末路，汝思生子在厥初。良田有收無晚歲，過河枉泣是枯魚！無父之子人易議，勗哉早克讀父書』！其六曰：『有孫、有孫在童蒙；讀罷依依就阿翁。汝方一歲便無父，小叔零丁與汝同。汝今謹識趨庭訓，異日記取共磨礲！崇崖其阿多墜石，茂枝之下鮮芳叢。炎炎者滅隆隆絕，宦裔誰家克有終！祖澤一經傳九世，罔因驟發墜素風！傷心阿翁教汝父，嘔肝敝舌苦歸空！汝父臨危終愛汝，眩目顧汝血淚紅。析薪是荷能克念，祖父瞑目幽冥中』。又絕句二首：『自古誰人不死亡，要知遺臭與流芳；讀書九世纔今日，莫謂偷生是吉昌』！『要知喜死原非死，況復衰年豈記年；杯酒從容微笑去，此心朗暢亦何言』！
此得自圍城中，傳寄於文登嵓處。公孫姜□振志。
假山圖、五虎號
兩衙門謂李元胤不足恃，思抑袁彭年；遂同具「重朝廷以力抑奔競」一疏，申請以事權歸永曆，隱彈彭年把持。彭年奮怒，答疏中有『倘臣舊年以三千鐵騎鼓勵西行，今日君臣安在』等語；永曆持其章疏，泣訴臣下，舉朝失色。行在因有假山圖、五虎號。假山圖者，賈也；繪假山一座，下繪朝官數百。有以首□之者、有以肩負之者、有以手托之者，有仰望者、有遠聽者、有指點話言者，有驚恐退避、兩手掩耳而走者。山嶺黑氣一道，直上沖天。此皆郊市童叟胸中不平，為此圖以詼諧之也。五虎號者，吏都丁時魁、戶都蒙正發，□彭年同鄉，楚產也；一為虎尾、一為虎腳。兵都金堡，浙人也；昔為福建延平知府，疏激隆武賞罰不明，連殺同鄉吳文煒、施■二人，人畏之，為虎牙。副憲劉湘客，關中一布衣；來自留守閣臣瞿式耜，又為成棟同鄉故，為虎皮。虎頭，則袁彭年也；日將「祖制」二字說迂談講空話，因之獲厚利。言非虎黨不發，事非虎黨不成；星巖道上，遂成虎市（「粵事記」）。
吳文煒，浙江湖州人；進士，邵武知府。施■，字火然，號嘉峪，湖州人；崇禎癸未進士，建陽知縣。
賀全業出獄
賀全業，鎮江丹陽諸生。崇禎末，隨父懋讓之任上林。永曆在藩邸，受教講讀。登極日，除主客司主事；後相失二載。戊子五月，於南寧府考改授；以囊澀不得入清華，量移精膳司郎中。七月十五日，邕江解維，前追帝駕。忽有試御史傅宏烈修舊隙，舟為奪去；聲言覓全業，理前不了事。丕業罄身，手持兩誥軸而已；借友人華姓銀二十兩，亟馳去。八月初□日，抵肇慶；拜賀後，即具□訴冤。□溫綸復召對，有『先生與他人不同，後將大用』。因加太僕寺少卿銜，暫為受職。本司無事，見在內袁彭年等議論乖方、在外陳邦傅等跋扈無上，慨陳「四維三綱、人心朝廷」一疏，言詞激切，傳誦當時，共推中興第一疏。彭年等恨之，暗指李元胤於朝班駕退後，欲毆殺之；友人急告，潛入高明、四會等處。十一月初四日臨晚，道路喧傳外縣解來假官，肘縛下獄；全業極口呼冤，莫為之理。次晨，友人入告司禮夏國祥；國祥亦念系永曆舊師，告獄主留活全業。至今年己丑三月初四日，部覆為彭年、元胤所持，奉「永不敘用」旨，保出獄。友人再贈資斧，令上桂林謁瞿式耜。三月十九日，寄一函於蜀僧，三達梧州，寓水井寺。
後竟不知所之，或曰卒於桂矣（「粵事記」）。
賀懋讓，舉人；廣西田州府上林縣知縣。傅宏烈，上林人；布衣。御史夏國祥，池州人。
瞿式耜兼督各省
自何、李敗後，永曆專命瞿式耜留守督師兼〔督〕江、楚各省兵馬；式耜疏請兵科給事中吳其靁監各營軍。永曆駐肇慶，疏奏諄諄，以『歲月稍暇、財賦優裕，用心盡力修內治以自固、嚴外備以自強；且一材一藝之士，靡不收羅。幕府每慨人才易盡，凡趼足而至者，非懷忠抱義之人，亦亂世取功名之士。人之歲月、精神不用之於正，則用之於邪；安可驅為他人用哉』！人咸以桂林為稷下。
瞿公愛惜人才,真將相之器；宜保危疆數載也。使鎮撫諸臣盡如公意,則一線可延。
