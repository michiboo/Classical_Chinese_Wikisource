
堵胤錫始末
堵公諱胤錫，字錫君，更字仲緘，號牧游；宜興人。萬曆二十九年（辛丑）十二月初八日酉時，母陶氏誕生公於武進之夾山村。父維嘗，號沖宇；邑庠生。公六歲喪母，十一歲喪父；十二歲，依岳丈陳娛濟家。二十歲，七月游於無錫，依四兄知白讀書；因通籍於無錫。知白諱大建，撫公如子；後公撫知白之子正明亦如子，而正明後隨公殉節於楚焉。天啟元年，受業於馬文忠。三月，婚於婦家。壬戌，二十二歲，補郡諸生。十二月，徙居中橋庄。甲子，復徙歸於婦氏。己丑，歲試五等。丙寅，科試一等。癸酉，三十三歲，舉鄉試十六名。丁丑，三十七歲，登進士一百零八名。九月，廬墓虞山（山在宜興豈山之南）。戊寅六月，辭墓。己卯四月，授南京戶部主事。庚辰二月，蒞北新鈔關分司。辛巳，解任；三月，歸里。六月，陞湖廣長沙知府。壬午冬入覲，離任。癸未四月至京，舉廉卓，賜宴禮部。五月，辭朝復任。九月，加陞二級。十月，行至蘭溪，聞寇陷長沙而還。十二月，復任，路阻；歲除，守墓。甲申正月，復至長沙。二月，陞巡道。九月，授楚督學副使。
乙酉四月，督師何騰蛟抵長沙相見，抱頭大哭；徐揮淚進策曰:『楚囚泣，無為也！不措餉，能輯兵乎；不招降，能張楚乎』?何公然之。自是，公措置轉運，資何軍不絕。
五月，南都失守報至；檄告天下勤王，設三科以募士。六月二十七日，寄子書云：『世界至此，國破家亡，吾再有何言！鞠躬盡瘁，危疆待命；急則身受於刲，暇則梁懸一索。苟無愧為祖宗、父母之身，斯已矣。遲速吉凶，吾已置之度外，吾兒可勿慮也。為爾慮者，只有「逃」與「匿」兩字；逃要相機、匿要深晦。念三百年宗族邱墓一旦淪亡，尚何忍言！吾兒若一簑臥月、終身農豎，春秋不乏祀火，傳之子孫，永不出仕二姓，便吾不失忠、爾不失孝矣！言至此，淚如雨下；爾母勸令勿戚；四十仳離，差不惡也。一切家務，吾悉置不言；只爾自強為善，守身弗辱，便瞑吾目。後音難繼，書此絕詞，兒可牢識』！
公自起兵，即謝學政，日夜為守御計。隆武中，以何騰蛟薦，七月陞公左僉都御史，巡撫湖廣。駐節辰溪，懸異格以羅奇才；諸生趙振芳上謁，公曰：『國家多難，主辱臣死；本院倡率天下義士，即日東下勤王。以何道而必濟，君試言之』！振芳曰：『使相東下勤王，未必不濟。豈不聞川、陝為天下肩背，荊、襄為天下要樞？控制上游，實為恢復根本。若舍此東下，使敵騎長驅，荊、襄以南不復為國家有。是公以現在之封疆委之於人，雖赴死金陵，亦何益』！公為首肯者久之。於是留致幕下，決意經理荊、楚以窺中原。尋題振芳荊州府推官。振芳別字胥山，浙江上虞人；在松江從師十年學「易」，刻「易講」甚多。後大清兵至，降；為福建延平府同知。
八月，時李自成敗，而遺孽李錦（號一隻虎）性凶暴，與母舅高一功尚合十營約三十萬眾。自川、陝由當陽轉戰而來，剽掠荊南間；聲言約我軍會獵湖南。公為兵糧百不能支，乃集麾下謂曰：『覆亡無日，吾願赤身往，為國家撫集其眾。事成，則宗社之靈；否則，某授命之日也』。先遣監紀陳某、副將某將命曰：『他人恐不達命，今本院即日親臨，約以某日相見』。遂以匹馬率帳下執事數人，由武陵、澧水以達草坪；積骨縱橫，閭舍蕩然。賊徒初見公馳驅，且沮且詰；未至三百里，拒不達前，止空城中。逾刻，望見戈矛蔽天、煙塵塞野，從者皆泣；公顧謂曰：『若等當生還無恙，某死，乞收吾骸以返』！頃之，賊徒猝至，擁入營；以大義諭李錦等曰：『將軍輩有大用材，而陷於不義，亦當事者之過。但念國家三百年來若祖宗世食其德，卒以烏合之眾覆滅宗社，止博賊名，為此何利？今若能悔禍改行，協力同心以建立功業，某當與將軍等共之！昔五代馬殷撫據湖南，延祚四十餘年。宋之南渡，楊公作亂，其黨王佐、楊欽等亦於此地為岳武穆所招，表授官爵；後隨武穆協力中原，遂為中興名將。湖南一片地，正英雄出世展略揚聲之藉也。且赤眉當年思「為賊」二字名號不順，其尊劉盆子為王。今福京新建，主聖臣賢；以此號召天下，何難比美南陽，光復舊宇！以天道、人事卜之，中興無疑。將軍千古得失之機，正視舉足間爾；安可執迷自誤哉』！錦等見公開誠布示，意欲定盟；忽李錦母高氏屏後出呼錦跪堂下，誡之曰：『使爾輩贖前罪、洗賊名者，堵公之賜也。爾其始終勉之，勿生二心』！錦素敬憚其母，即叩首曰：『願遵慈命，誓當死報』！因與公釃酒誓，復留宴奏伎；所用女樂，猶是帝宮掠來者。公方素服腰絰，乃卻坐不觀；痛哭而言曰：『兩京未復，萬姓倒懸；某求死無所，尚何心聽樂耶』！錦即撤去，並令散西秦、燕、晉、豫、楚等處百姓不下數萬。公返之日，民皆抱攜，呼拜道虜遍數百里。於是李錦、高一功等三十餘萬皆就撫，聽公節制，楚中號「十家兵」雲。公自收高、李後，兵強且眾，得專力守御，屢有戰功。公乃為李錦等上疏，請封伯爵；遣武弁舉人傅作霖齎赴行在。乙酉九月，備車戰火攻。先是，公遣人四出募兵。及是，所集二萬人。特題蜀人楊國棟為大帥，令統之為親兵，使與各營相表里；以車制騎，以整暇制野戰，以火器制弓矢之長，以更番制堅久之戰。國棟後封武陵伯。十一月，請封疏達行在。內閣蔣德璟、路振飛、林增志持議，謂『李賊破北京，罪在不赦；其黨安得封拜』？御史錢邦芑具疏，言『方今國家新造，兵勢單弱；高、李諸賊擁三十萬眾於楚中，若不以高爵招之，彼必不肯為我用，全楚非我有也。今出空爵於朝廷之上，一月而得三十萬之兵，免全楚生靈之塗炭；孰得孰失？即昔漢高王韓信於齊，豈得已哉！今當權宜，假以封號』。詔從之。乃賜高、李諸營名「忠貞營」，改李錦名「赤心」、高一功名「必正」，諸將封侯伯有差；特命兵科給事中龔善選往楚封之，而別降敕獎公忠勤，授傅作霖兵部主事。
丙戌正月下旬，公渡澧水，督忠貞營往恢荊州以上，荊南副使燕如、荊州推官趙振芳監其軍。措糧儲、運火器，自二月朔渡江攻城；凡六晝夜，大小神器如轟雷不絕，遠近聞數十里，雲車砲石百道齊攻。大清帥鄭四維監守，城崩數十處，皆隨方拒戰。有獻策者謂：『荊城夾蜀、漢二江之門，水高於城者數丈；昔人築堤為長圍，使水入江，安流赴海。若決二隄，則兩江之水建瓴而下，荊、襄一帶望風歸附，恢復之機在此一舉矣』。公曰：『我為朝廷復疆土，首以民人為本；若此，則生民胥溺，我得空城何益』？忠貞營諸將聞，亦遣人會商；一面下令營兵各備鍬鋤以待。往返商榷，稽遲二月；而省兵救至，與戰失利，諸將遂潰而還。公墜馬，傷臂幾死；過新化驛，題詩云：『不眠燈火暗孤村，風雨蕭蕭雜夜魂！鬼定有知號漢闕，家於何處吊荒原？三更鳥化千年血，萬里人悲一豆恩！南望諸陵迷野渡，鍾山腸盡可憐猿』！又云：『短策回瞻城曲陰，劍聲猶吼不平心。孤軍雨里鳥聲碎，亂水渡邊馬影深。南北試看誰世界？死生此刻辨人禽。倒番「廿一」聽前史，「正氣」千秋歌到今』。三月，公歸常、武，勉勵文武；於是公安、松滋、枝江沿江一帶各設兵將為守御計。
四月，擒沅州妖僧付有司，請旨誅之。有僧自稱宏光帝者，自思州歷平溪來，據沅道署為行宮，張官設衛。辰沅道副使徐偉馳文報公，公聞即曰：『此必假託者。奈何令譸張如是』！乃命監紀官某往辨之；諭以果偽，即擒付有司。監紀至沅見兵道徐偉及李若星，皆以為無可擬議。時若星監軍鄭逢元統兵二十餘，又為之撫衛，儼然皇帝制。適有米壽圖以勤王道出沅州，故侍御舊臣也；監紀遂約逢元叩之，因相與謀詰朝見。預戒甲士環集門外，止攜親隨數人以進馬為名，裹甲藏刃而入。其僧朱衣幅巾，僅出半面；壽圖拜階下畢，即啟曰：『侍衛退，臣有密語，請得上殿面奏』。左右衛侍環呼『無旨，不得上殿』！壽圖等疾趨直上；出不意，手揭幅巾，大呼『非是』！親隨即掣刀上殿傳呼門外甲士，各露刃彎弓，奪刀爭前；捽妖僧衣領而下。縛送辰州司李戴□刑鞫，具吐妖狀：即沅州人，姓名查顯仁。先是，餉部喻思恂等誤以為真，飛章奏聞，廷臣莫決其真偽，議差官探問；未及行。至是，公乃疏陳本末，請斬之；並言諸文武官為所惑者，宜置不問。六月中，疏達行在；從之。
六月，督師何騰蛟約期會議，公因往長沙。七月，駐湘潭。九月，永明王立粵中；丁亥四月，陞公兵部左侍郎，總督恢剿軍務。車駕自桂林幸武岡，劉承胤掌兵專政；而忠貞營十家兵頗強，聲言入湘南就糧。承胤懼為所並，以為非公莫制；於是加公銜，敕督兵出江、楚。七月，上疏請誅承胤。公在湖北，藉督師何騰蛟為表里。劉承胤者，故何公部將；及薦為總兵，遂稱門生，稍倨肆。後聯為姻親，不復受約束。迨駕幸武岡，承胤以定蠻伯進武岡侯，輒挾兵權擅作威福。群臣畏其剛暴，爭諂之以自固，交疏頌功德；竟進封興國公、上柱國。承胤止有二子，五月間以冒功廕錦衣指揮者也。何公聞而欲制之。而承胤驕日甚，思欲與何公抗禮；忌其權出己上，請改為戶部尚書，專理糧餉。不聽。何公辭朝歸鎮長沙，廷臣奉敕郊餞。何公託病駐城外荒寺，不言行期，蓋防承胤也；果伏千騎於道中，欲暗害何公。時趙印選領滇兵五百隨何公，皆悍卒；中道伏起，印選率部下盡讖之。承胤諱之，人莫敢言。公因上疏劾承胤專恣不法，截殺督師重臣，謀危社稷；請正典刑。承胤見公疏，始知惶懼。
八月，常德陷；公乃率馬進忠、王進才、牛萬才、張光萃等駐札永順、保靖二土司界上。九月，大清兵逼武岡，車駕將幸柳州；方出城，承胤即遣人迎降，兵部侍郎傅作霖死之。報至，公與諸將謀請榮王監國，冀稟號令，以鎮撫人心；乃於舟次啟王，王固讓不肯。既而知車駕無恙，遂中止；惟傳令各營協力防守。十二月，率忠武營兵復常德，進復辰州。自退保土司以來，採薇茹蕨，淹及半載；公憤不能恢復，乃刺血書二祖、列宗之牌位，慟哭欲自殺。諸將感動，三軍皆哭，哭聲震山嶽。馬進忠、王進才等輒奪兵而出，公親甲冑督陣，率姪正明血戰三日，遂復辰、常，俘獲甚多。事聞，諸將各陞敘有差。於是乘勝圖下江、漢，軍聲復振。戊子正月，「過天門山」詩云：『終朝馬背隨風雨，盡日刀尖度死生。全副骨峰貧已赤，一雙眼角老難青。才淹騷、賦非傷主，學竊「春秋」未解兵。四十八年心事左，只因多難獨精神』。三月，檄忠武營諸將與忠貞諸將合營，同駐常德。公慮馬進〔忠、王進〕才等孤軍難支，更調高、李等諸部為犄角，為乘勝東下計；諸將皆赴命。有奸人鄭古愛者，東西唆搆；諸將惑之，始各懷疑忌矣。上「絕口勿談款和」疏。大清帥駐楚，會使公卿以書招公，公峻拒之。時有倡和議者，公上疏痛陳其不可，時論壯之。
七月，度彝陵至夔州，詰責楚宗朱容藩不當僭監國之號，遂散其黨。
十月，還至湘南，督忠貞營諸將復湘潭。公還，馬進忠與李赤心不合；恐其相圖，遂掠常德，移營湖南矣。公乃調護諸將，鼓勵士卒，躬率高、李兵出征；先復湘潭縣，次復衡州、郴州。既而進兵江右，所過郡邑多下。師次吉安，得故將歸明之報；乃回茶陵。金聲桓、王得仁皆左良玉部下舊將，先降大清；忽歸明，江右響應。公聞報，即回茶陵；欲與何督帥定謀，合兵江、漢圖中原。十一月，陞公兵部尚書，賜尚方劍，便宜行事；專督諸營恢剿。十二月，督兵援江西，至袁州。先是，何騰蛟自粵西還楚，因聽細言，致書於公曰：『曩附八行奉侯台端，不卜得達記室否？騰蛟與大清戰於嚴關日月橋，三王卻走；進圍零陵，指日可下，各郡邑盡入掌中。聞忠貞諸營駐節中湘，分取衡陽；則功又有所屬矣。近王、馬諸勛舉動，甚是乖張；騰蛟已有檄諭之矣，諒此輩必不負騰蛟也』。公得書，語樞貳毛壽登曰：『我等封疆之臣，罪且難贖；何公尚欲言功耶』！至是，金、王諸將為大清兵所困，何公調忠貞營往援，公即率諸將赴之。己丑正月，湘潭復失，大學士何騰蛟死之。二月，公聞變，師還至衡州。時忠貞營與何標下不協，遠駐辰、常界上。公乃率滇將胡一清等紮營衡陽，悉力拒守。二月，大清兵破南昌，金、王諸將俱歿。公「過安仁道次」詩云：『亂里看花試一臨，廿年零落又春深！柳桃盡入兵戈眼，溪澗爭鳴風雨心。野鳥向時三月麗，峽猿枯絕暮山陰。天涯即事渾傷舊，馬背鬚眉自感吟』。公聚軍中所賦詩，名曰「馬革集」；今逸。公在軍中五年，着「春秋說義」五卷，凡萬五千餘言。
四月朔，大戰於草橋，敗績；退札耒陽。陣于衡之草橋，自辰至酉，斬伐相當；大清兵以輕師截出陣後，兵遂敗。公乃棄衡州，退札耒陽河上；而永營駐於永興，相去百五十里。初五日，永興陷，從子正明死之，諸眷屬亦皆遇害。公自耒陽以數千騎退入龍虎關，暫依保昌侯曹志建營。志建素驕橫，縱兵掠永、郴界上，又坐視不救援，屢被公訶責，方慚不自安。至是，見公兵敗，遂欲乘機害公。夜坑殺公從兵千餘人；及旦而公覺，乃入猺峒之何家寨。志建追至，何生等率眾力拒之；志建怒，悉屠其寨。公得走粵之賀縣，沿途招集散亡，從兵甚眾。
六月，時上在肇慶；十五日，公至肇慶。十六日，朝於行在，奉命入閣辦事。朝廷先遣官迎公富川之野，比十五晚至肇慶。晤閣臣嚴起恆，敘故舊誼；明旦，相引陛見。朝廷親勞之，面命入閣；賜宴，禮意有加。然旁觀已有側目者矣。十九日，奉命安插諸營。時高、李十營兵尚十餘萬，分道從柳、郴入梧州；既而移屯德慶州。客兵猝至，粵西震恐；又有言其將統兵入衛、清君側者，眾益危之。朝廷乃命公度地方安插之，人心始安。加陞總督直省軍務兼理糧餉，特賜龍旗、尚方劍便宜行事、少傅兼太子太師、文淵閣大學士、吏部尚書兼兵部尚書，敕忠貞、忠武、忠開諸營悉聽節制；忠貞即高、李十家，忠武即馬進忠、王進才、張光萃、牛萬才等，忠開為於大海、李占春、袁韜、武大定、王光興、王友進、王昌、王祥等。上「急措兵餉以求招集實功」疏，凡五上；議於學道李錡衙門支撥事例三千兩以給之。已舁至寓，忽為李成棟養子元胤攫去，僅領布繪龍旆二面以壯軍容而已。二十四日陛辭，奉敕出師至江、楚。先是，頒敕書、旗牌、關防；是日，公含淚辭朝，遂同新設湖南撫臣馬光整旅啟行。七月初三日，師次梧州。朝廷念公勤勞，因降敕封為光化伯，給誥券；公以廷臣立門戶，師旅齮齕無成功，惟當任罪，何敢冒功；上疏力辭。遂賜公四代誥命以獎之。
疏論孫可望封爵。時可望求實封，朝議難之；會朝臣遣使勞軍以問公，公上疏曰：『臣竊謂孫可望父子久已割據西川，今滇、黔盡為所有，固能自立，曷能禁其不自王；今可望尚知請命，其意猶可取。我不能禁其不王而欲制之，勢將僨決；當即降敕封之，使恩出朝廷，乃可得其用。令彼縛胡執恭歸朝，正法誅之；則是賞罰之權，庶不倒置。不然，是驅之為變也』。首輔嚴起恆、戶部尚書吳貞毓、兵部侍郎楊鼎和、給事劉堯珍、吳霖、張載述等堅持不可；公又密疏曰：『廷臣謂異姓封王非祖制，不當自可望變亂始。持論良正，然不為今日言。可望固逆獻養子，凡逆獻滔天之惡，與有力焉。今姑取其歸正一念，冀收其將來之用；安可泥頒爵之常法哉！且可望已自稱平東王，一旦封以公爵，彼必不樂受。因而為逆，謂天下威靈何、謂天下事勢何！若欲收其用而反損國體，非良策也。臣竊有一說於此：臣謹按開國功臣徐達、常遇春等侑食太廟稱六王，皆進封也。伏乞皇上干斷，量封可望為二字王；即於敕書中詳載舊制，明示破格沛恩，而勉之以中山、開平之功。如此可望必能感激用命，揆之祖制亦不為背謬。國家今日於可望善收之，則復有滇、黔；不善收之，則增一敵國。利害無兩立、得失不再圖，不可不熟慮也』！制曰「可」；命鑄印封可望平遼王，差趙昱齎往。
十一月，師次潯州，公有疾。時李元胤用事，每有奏請，輒為掣肘；遂發憤成疾，乃駐兵長生寺。劉湘客五人附元胤為丑虎，其餘依附者甚眾，總謂之東人；公甚疾之。二十五日拜遺疏，二十六日五時公卒。疏略曰：『臣受命以來，罪大孽重；不復自諒，擬再合餘燼，少收桑榆。不料請兵則一營不發，若曰「堵閣臣而有兵則豐其羽翼也」；索餉則一毫不與，若曰「堵閣臣而有餉則資其號召也」。致臣如窮山獨夫，坐視疆場孔亟。昨西上橫邑，感癘大重；一病不起，遂快群腹。臣但恨以萬死不死之身，不能為皇上畢命疆場，而死於枕席：是為恨也。臣死之後，願為厲鬼以殺賊。伏乞皇上簡任老成，用圖恢復；如國家大事有李元胤、劉湘客、袁彭年、金堡、丁時魁、蒙正發五人作皇上心腹股肱，成敗可虞！祖宗有靈，實鑒臨之！臣死矣，不勝余憾』雲。拜疏訖，又南向拜父母曰：『兒死，不獲更還邱隴矣』！復懸「在三圖」，拜君、親、師訖，遂自題十語云：『有明堵子，生而精敏。遭家不造，誠身事親；遭時多艱，誠身事君。四十九年，孤兒、逋臣；而今而後，浩然蒼旻』！遂卒。前一夕，親吏歐陽和夢公騎牛升空去；次日語人，左右皆同。嗚呼！公生以辛丑、捷以丁丑、卒以己丑；公之生卒，夫豈偶然哉！朝廷聞□，涕泣減膳，輟朝五日；贈上柱國、中極殿大學士、太傅兼太子太師、鎮國公，謚「文襄」，廕一子錦衣衛指揮同知世襲，予祭九壇，遣禮部官致祭，賜塋潯州之西山。公所着，有「十四朝史綱」。
傅作霖，字潤生；歷官兵部左侍郎，管部事。死於武岡之變，謚曰「忠烈」。
「何、堵事略」云：『堵公以甲申九月受督學事，十一月，試漢陽。左營將自總戎下至守、把，有所請，輒報可；眾議以為怯。月杪起行，往湖南。乙酉四月，何騰蛟抵長沙。時闖逆餘眾號一隻虎者約二十萬，屯聚常德之間，謀割地自王。何欲往招撫，曰：「若就撫，不惟得勁助，且除內蝥」。公毅然請行，齎牛酒、金幣往。先遣員通意，一隻虎大張兵衛，沿途迎候，將士夾道露刃立；公不懾，安行至中軍。命設香案，各俯伏聽宣旨畢，即出敕印以次給之，徐為譬曉忠義、陳說禍福，慷慨激烈，聲淚俱下。三軍之士，無不聳然，聽行大閱；器仗精整、旌旗鮮明，各以藝試，終事無嘩者。有一陣亂於次，訃七十人，俱命斬以殉；三軍股慄。徐出金帛，厚犒賞；大喜過望。己丑冬，何騰蛟死；公傷左臂已斷，鬱鬱成疾。越數日，亦死。公性喜奕，每臨陣，奕不少休；哨者報敵且近，曰：「尚堪一局」！賭墅與東山同，不知處分何如耳』。
堵牧游與姪書
兩接吾姪手札，惻然忠愛，溢於楮端。江左應有夷吾，屈指當以吾姪為一座。但時事至今，已全壞矣！江北四鎮鷹視虎步、漢江一帶擁兵踞流，秦庭無可泣之處也。愚叔妄擬川蜀全盛，且據形勝，西蹙秦腋、南壓楚頭，假一、二歲之餉便宜倡義，尚有可為；而今又為張、李所摧殘矣。寇焰已熾，加以強藩；聞湘中復有蠢蠢思逞者。翹首九州，無地用武，寧有固志！天下事至此，有不忍言；當事君子尚燕怡不畏、蹈轍不顧，尚日式臧，抑又甚焉。嗟嗟！吾輩一、二血性男子，從何處跕腳？惟有俯首摽心，中夜隕號而已。老姪之身，尚是可進可退之身，且有母在；括囊善刀，養晦待用正今日事。量先入後，勿以愚叔之言為妄也！
若愚叔已身許君國，覽鏡峨然冠佩者，皆先帝之要領，而星沙脫棄之餘也已矣。一腔血、七尺軀，時事朝來，大命夕逝而已。茲雖有學政之移，不與地方事；然一旦不謹，斷斷不作逋亡客。文廟哀魂，是愚叔一生歸宿地；潸然不禁！他日老姪當不棄予一孤；事後之託，止此而已。至王雪老死事於粵，言念悼嘆。彼之孤，愚之責。宦橐清涼，吾輩本色；安足復計！但恨家國禍深，無暇旁及兒女耳；如何！堂上二嫂安吉？井木姪與澍生姪近況何如？憊甚握管，不及作書；惟叱及之！薄俸聊以示念，溯流不盡。驥兒試事，幸教率之！寅叔在錫，宜訓以義行。吾宗無多正人，故睠睠及之。
九月二十日，愚叔錫頓首。
「粵西實錄」云：『公納浙紹葉氏女，公卒，有三月遺孕；因囑部將常，竟負托。及可望至粵迎駕，執而數之曰：「堵制台何人？傭奴敢為此態耶」！鞭之至百，而遺孕得不死。今聞尚在滇中雲』。
康熙九年冬，往南門偕張子秋紹登一小樓，見堵氏祖祠有木像數寸侍立，即先生昔年親制己像，以識不離左右之意；此世所未見者。瞻揖之下，仰其孝思。明年（辛亥）四月二十二日，複閱先生手札；用竹紙三幅，信筆草書。凡五百言，無非憂時殉國之志；真忠、孝兩全，為吾邑奇男子也。
縫甲泣
甲申備兵黃州，媿臣面之猶生、痛國讎之未復。爰命匠氏，制我甲裳。衽起中夜，不能成寐；作縫甲泣。
臣官兵馬監，枕戈不旦中夜天。臣逢四七期，二百八十年數齊。臣備古黃邱，燐火接地天風愁。四野蛇鬥龍失窟，一旦君亡臣尚活；臣活何為肝腦裂。臣冠泣作囚，臣活長掩羞；掩羞本掩泣，惻惻衣衫血。噫嘻吁！泣血縫甲翦落聲，着肉着甲先着心；好向原頭裹處尋。
莫縫甲！縫甲賊識我，勁鏃長矛不得躲。莫縫甲！身逐賊。生有骨，骨如鐵；生耐金革尖頭霜雪寒，不耐綺羅着身兒女熱。泣復泣兮縫復縫，夜半長歌起北風。
孫可望請封王
己丑四月初六日，雲南張獻忠養子孫可望遣龔彝之弟龔鼎、楊可仕等六人詣肇慶，獻南金二十兩、琥珀四塊、馬四匹，移書求封秦王；書曰：『先秦王蕩平中土，掃除貪官污吏；十年來，未嘗忘忠君愛國心。不謂李自成犯順，王步旋移。孤守滇南，恪遵先志，合移知照。王繩父爵、國繼先秦，乞敕重臣會觀詔土。謹書。己丑正月十五日，孫可望拜書』。以方幅黃紙書之；不奉朔，亦不建朔。一時群臣慫惥以秦王封者十之五；獨兵部金堡固諍，以為祖制無有。李元胤、袁彭年因龔鼎、楊可仕等自陳邦傅來，亦執不可；阻撓者兩月而未定。蓋廣南西寧府與雲南廣南府錯趾，中止間一田州，兩日可達；時邦傅駐南寧，因通可望，可望所遣之人邦傅引進。可望遣使行時，有『不允封號，即提兵殺出南寧』等語，邦傅恐先受兵，懼甚；知行在刻印、刓印，喙長計短，又為金堡所持，必不能得，乃先假敕封孫可望為秦王。可望肅然就臣禮，先五拜叩頭，舞蹈稱臣，受封秦王；後率義兄弟三人並三軍士卒各呼萬歲。後又升座，受義兄弟三人及三軍士卒慶賀禮畢。正欲撰表奏覆，適龔鼎等齎金堡所議荊郡王敕至，可望毀裂棄地不問、亦不改前封，謝表亦遂止。時已十月初矣。
龔鼎，雲南人，癸未進士；彝之胞弟。楊可仕，淮安人；舉人，雲南右布政使。
孫可望脅封謀禪本末
孫可望，陝西米脂人；一無賴子，流落為賊。張獻忠有養子四人，長即可旺、次李定國、次艾能奇、次劉文秀。丙戌秋，大清兵入蜀，獻忠箭死；可旺率眾四萬人衝散曾英營，由遵義渡烏江，屯貴州。丁亥二月，大清兵至遵義，可旺遂率眾走滇，攻下曲靖、雲南據之。始可旺等四人俱冒姓張，至是各複本姓。可旺自以名不雅，改名可望，稱平東王；李定國稱安西王，艾能奇稱定北王，劉文秀稱撫南王。四人同稱王，議推可旺為主，凡事聽其號令。
先是，雲南土司沙定洲反，逐黔國公沐天波，據云南省城；天波走避永昌。及可望入滇，沙寇戰不勝，逃回土司；可望遣定國往滅之。又命文秀往永昌擒沐天波並兵道楊畏知，天波畏之，俱降。雲南十八府悉歸可望，兵勢頗盛。
丁亥秋，四川巡按錢邦芑率總兵王祥復遵義。至戊子春，金川俱復。總兵侯天錫見可望強，甚欲招之，乃商之王祥；祥曰：『可望乃獻忠餘孽，狼子野心，恐不為我用』！邦芑曰：『聞可望行兵有紀律，不輕殺人，似非獻忠故態，不可逆料』。因修書草檄，差推官王顯往招之。至滇，可望大喜過望，謂顯曰：『從來朝廷文官與我輩為讎，絕不相通。今遣使通問，何敢自外。但我輩稱王已久，求錢巡按具疏封我為王，我當舉全滇歸朝廷矣』。邦芑復之曰：『本朝祖制，無異姓封王者』。因具疏，稱可望歸順，請封公爵。上敕部議。適慶國公陳邦傅駐札廣西，兵勢甚弱；日張邊情，假要封賞，至廝役皆冒侯伯。而高以正、李來亨又率兵入粵，邦傅欲自固，聞可望歸命、私求王爵，朝議未決，邦傅乃遣心腹人胡執恭私鑄「秦王之寶」金印一顆重百兩，偽造敕書封可望為秦王，以為外援；並封李定國、艾能奇、劉文秀為國公，俱偽造敕印。執恭，京師游棍，慣造私印、假札，屢犯大辟，逃入軍中者；遂主其議。己丑秋七月，齎假敕寶入滇見可望，拜舞稱臣，述皇上系眷之意；可望大悅，受封秦王。既而可望聞朝議未決，疑其偽；因私詰執恭，執恭語塞，因誑曰：『此敕印俱系太后與皇上在宮中密商私鑄者，外廷諸臣實不知也』。可望雖探知「秦王」之封為偽，然亦但假其名以威眾；定國與文秀卒不受，託言未與朝廷立功，不敢受爵。行在知執恭假封事，朝議哄然，知邦傅所為，交章參劾；邦傅只推不知。時執恭子欽華任賓州知州，因執赴行在，眾請誅之；上曰：『其父作逆，其子何與』！赦之。是月，適督師堵胤錫入朝，奏上曰：『可望盤據滇中，若不封，恐生他變』。首輔嚴起恆力持不允；胤錫乃鑄「平遼王」印，密奏上，差都察院右僉都御史趙昱齎往。昱入滇界，先遣報；可望謂已稱「一字」王，今反降「二字」，欲拒昱使不入。定國等勸曰：『天使既來，何可絕之』！乃令入。昱知可望不悅，一見叩首稱臣，私歸誠於可望；可望予昱十金，其「平遼王」印受而藏之，仍稱「秦王」。朝中知昱辱國，欲處昱；昱不敢回朝。滇中臣民皆知「秦王」之封為偽，多有竊議者。可望亦以為恥，因遣御史瞿鳴豐入朝，必欲實求「秦王」之封；請即用原寶，但求上加敕一道。而內閣嚴起恆、戶部尚書吳貞毓、兵部侍郎楊鼎和、兵科給事中劉堯珍、吳霖、張載述持議更堅，可望遣私人楊惺先入朝通賄，諸公怒不受。可望憤甚，乃遣賀九義帶兵五千至南寧，假稱護駕，刺嚴起恆及吳霖、劉堯珍、張〔載〕述。時鼎和已加大學士，奉命督師川、黔；行至崑侖關，九義遂遣將追殺之。獨貞毓以差出，得免。此辛卯二月事。是時，朝廷震動，失上下體。嚴起恆既被害，上特簡吳貞毓入閣辦事。時可望必欲得「秦王」實封，再遣龔彝、楊畏知入朝。畏知，陝西解元，為人抗直；既見上，密奏可望奸詭難測，宜預防之。上信之，拜畏知東閣大學士；貞毓等與訂交，同心輔政。龔彝乃可望心腹，見畏知與朝臣深交，又得拜相，心私恨之；歸讒於可望曰：『畏知之得拜相，蓋賣國求榮也』。可望怒，乃殺畏知。貞毓議曰：『秦王即欲「一字」王，亦當另議國號；若封秦王，是陳邦傅、胡執恭為天子矣』！於是定可望為征王，差翰林院編修劉{氵茞}往黔冊封。{氵茞}至黔，可望怒曰：『吾久為秦王，安得屢更』？可望禮部尚書任僎曰：『大丈夫當自王，何必朝廷乎』！可望是其言，遂竟稱「秦王」，不奉朝命。
時上駕駐廣西南寧府，大清兵破潯州，陳邦傅父子俱投順，大清兵漸逼南寧，駕移瀨湍。可望命提塘總兵曹延生、胡正國各帶兵三百，緊隨左右以備不虞。上與群臣議，欲入黔暫避；吳貞毓曰：『可望跋扈無禮，若一入黔，上下俱為所制，國事危矣』！時馬吉翔已暗通款可望，請上急入黔；私與太監龐天壽曰：『今日天下大勢已歸秦王，吾輩須早與結納，以為退步。今提塘曹延生、胡正國乃秦王心腹，托二人為我輩輸誠，異日庶有照應』。天壽曰：『若此，則吾輩須與兩人結為兄弟，乃可行事』。曹延生，大竹人；胡正國，淮安人：兩人雖為可望用，其實乃心王室。吉翔、天壽不知兩人心事，請結兄弟之盟；盟畢，吉翔曰：『秦王功德隆盛，天下欽仰，今日天命在秦。天之所命，人不能違；我輩意欲勸皇上禪位秦王，煩兩公為我先達此意』！延生、正國愕然曰：『此事何可輕易！且吾輩一提塘耳，止可傳報軍情；國家大事，非我輩所敢與』！吉翔、天壽辭去，私具啟以達之知可望。可望恐中外人心不服，未敢輕舉，意欲迎駕入黔，挾天子以令諸侯，乃便行事；故姑止不行。而延生、正國素與吳貞毓善，暗以此意告之，請上暫止廣西境上，系屬人心、號召遠近，以阻吉翔之謀。吉翔遂密告可望，謂事將成，為吳貞毓所阻；可望遂遣總兵高天貴、耿三品、黑邦俊帶兵迎駕幸黔，改安隆所為安龍所，請上居之：時壬午二月也。六月，李定國復廣西，擒陳邦傅並子曾魯，解至黔；可望召執恭視之曰：『使汝與邦傅一處，久已投順大清矣』！遂將邦傅父子剝皮支解，兼命執恭監視以儆之。執恭驚悸恍惚，因以成疾；數月而卒。
時上在安龍，夾於萬山之中，群蠻雜處，荒陋鄙俗，百物俱無；茅茨土庫，隨扈者止五十人，儀制草率之甚。而可望自居貴州省城，大造宮殿，設立文武百官。凡四川、雲南、貴州文武大臣數百餘員，俱挾以威令，刻期朝見，授以偽銜；有不從者，即誅之。以吏部侍郎雷躍龍為宰相、貴州總督范礦為吏部尚書、御史任僎為禮部尚書、四川總督任源為兵部尚書、御史張重任為六科都給事、禮部主事方於宣為翰林院編修。又鑄偽印為八疊文，盡換明朝舊印。方於宣極其諂諛，為可望擬「國史」。稱張獻忠為太祖，作「太祖本紀」；比獻忠為湯、武，崇禎為桀、紂。進可望覽之；可望曰：『亦不必如此之甚』！於宣曰：『古來史書皆如此；否則，無以紀開創之勛』。於宣又為制天子鹵簿、九奏萬舞之樂，作為詩歌，紀功頌德；與鳴臚寺薛宮商訂朝儀，可望苦甚。癸巳秋，於宣屢上表勸進；可望曰：『我何難即登九五，但恐人心未附』！於宣曰：『朝內相左者，止吳貞毓、徐極等數人；川、黔兩省，止錢邦芑、陳起相數人。除此數人，其餘不足慮矣』。可望曰：『吳貞毓等易為處分；但邦芑在外，系川、黔人望所歸，殺之恐士民解體』。乃發令旨與餘慶知縣鄒秉浩，令催邦芑入朝，待以不次之位。時邦芑已退隱餘慶之浦村，秉浩逼勒百端；邦芑恐不免，遂祝髮為僧。其祝髮偈云：『一杖橫擔日月行，山奔海立問前程；任他霹靂眉邊過，談笑依然不轉睛』。可望聞邦芑為僧，外雖怒罵而中慚憤；命任僎等以書婉勸之。邦芑答以詩曰：『破衲蒲團伴此身，相逢誰不訊孤臣；也知官爵多榮顯，只恐田橫笑殺人』！方於宣錄其詩呈可望；可望怒，命鄒秉浩解執貴州。將殺之，適有安龍十八忠臣之變，人情洶洶，遂釋邦芑不問而禪受之謀亦遂阻矣。
四川巡按錢邦芑招孫可望書
前差官至滇，所以不敢即致書奉候者，蓋未知老先生尊意何如耳！昨差官回，備道老先生優禮之殷；兼述老先生雅意翊戴天王，至真至切，更無他念。雖一時同事諸公猶未深信，而芑所以獨信之不疑者，蓋觀老先生之為人，乃當今之豪傑也。從來無欺人之豪傑、無負心之豪傑、無面是背非之豪傑、無朝三暮四之豪傑，芑是以不顧議論是非，敢為具疏，竟請封爵。然老先生便當從此改弦易轍，拜表稱臣；奉正朔、歸版冊，文武之升降一稟於天子、征伐之行止必請乎朝命。如是，乃不愧祖宗、不負朝廷、不負芑之薦舉，乃成千古真豪傑矣。
芑先始祖吳越王諱錢俶者，以江南之地歸宋，而太宗賜鐵券金書，子孫世世與國同休。芑恐皇上不允封爵，故疏中即引先始祖為例。然當日先始祖與老先生今日不同者有四，請為老先生言之。先始祖立國吳越，傳三世四王，保有江南之地將近百年，與五代相終始；而宋始興，與宋朝未嘗有君臣之分也。而老先生，大明之舊臣也。其不同者一也。先始祖王爵傳自先人，歷梁、唐、晉、漢、周俱受冊封。而老先生之王號，則自己之僭稱也。其不同者二也。先始祖土地授自祖宗，始於唐末；並非取之宋朝。而老先生之雲南，則天朝之封疆也。其不同者三也。先始祖保有江南，世世奉貢，未嘗與中國有一矢之加。而老先生二十年來殘破數省，屠戮朝廷之人民、糜費朝廷之金錢，何止數千百萬；甚至殺親王、辱大臣，於朝廷不得為無罪。其不同者四也。芑之所以引始祖為例，明知事勢不合；不過委曲以成老先生之美。倘蒙明旨俞允，是聖天子破格之洪恩，芑不敢居功；即或朝議不從，另議封號，老先生亦當拜受，以俟再請加封。老先生如此謙讓不遑，恪守臣節，則是功名之路正長、子孫之福無量；青史揚名、姓氏俱香，非芑所能測也。
芑生平心事光明磊落，不肯自欺欺人；一遇當行之事，即舉世非之而不顧。即今日為老先生請封一事，其阻而且忌者正自不少；而芑反衷無愧，竟行不疑。即老先生異日相信、相負，總不問矣。然老先生身為男子，頂天立地；不乘此時立萬世不朽之功名，而徒據一隅以自雄，非所稱大丈夫也。且今日之勁敵，非直我明朝之患也；令先人曾被大難，是亦老先生不共之恥也。芑輩戮力於外，日夜圖維；而老先生擁強兵安坐海內地，恐不免貽笑于海內英雄矣！齊襄公復九世之讎，「春秋」大之；老先生能無意乎？佇望之切，言出不倫，伏惟原亮！
逼袁彭年守制
己丑年，袁彭年生母死，自謂丁艱不守制，喧言於眾曰：『吾家受國恩深重，奕世科名；更受天地之恩洪大，代產異才。吾今享年遠過先人，天正不欲置我於無用地；何得苦守三年，虛度歲月』！同黨以為國爾忘家，中興可望；宜晉世爵。馬太后甚惡之，宣查丁艱不守制，是何朝祖制？彭年靦顏月余，挾重貲而去；擁富寡為妾，寓於佛山。寡婦，生員李戌妻；擁產數萬。彭年督學廣州時，掖其嗣；戊子年反正後，招彭年主其家。
佛山，廣州巨鎮。
永曆騎射
永曆宮禁湫隘，供奉清簡，不逾千金子家。侍女寥寥，俱幼蠢荊布。內侍夏國祥以六十金於廣城覓一歌舞青娥，發方覆額；不一月，失所在。遍索內外，越三月於東池水面浮起紅蒂，已殞命於中；想亦有所不得已也。蓋府署與高要縣學並峙，中隔一池。於是覆土填其半，日於下午偕龐天壽等騎射其中，帝亦多命中；三宮從側樓閱視以為樂。三宮者，太后馬氏，桂王原配；聖后王氏，帝之生母也；中宮王氏，正宮也。每日三宮同帝供膳止限二十四金，內寺包值；凡有賞賚，亦在其中。帝復不節省，報捷面恩奏畢，必左顧曰：『賞銀十兩與他』！司禮吳國泰、夏國祥等深以值日為苦。至大司禮龐天壽，自養御營兵十營；每營正總兵一〔人〕、副總兵二人、參將四人、參將以下官頭二人、官頭以下小卒一人耳：一營十人，十營百人。此皆天壽出自己鈔以為永曆視朝日儀衛擁護，亦竭力苦支矣。
桂林民力窮竭
滇營自永、全還，與焦璉兵猜疑生隙。忠貞營自蜀轉戰，由楚至梧休息甲士。大清遣使貽書招式耜，式耜不從。永寧州再報失利，興寧侯胡一青還榕江；式耜復辦糧械，趨出兵屯於全。民力窮竭，誅割無術，槁悴萬狀。永曆間為廢食，召廷臣議於慈寧宮，發東餉一萬。
胡一青，滇之鎮臣也。全與永寧州，俱屬桂林。
福建盡失
大清兵圍困曾慶於平和，尋出降；殺之。而詔安等處，一時俱歸大清。鄭芝鵬踞石榴城，大兵至，隨遁去。劉中藻在福寧，勢窮自縊：福建盡失。惟延、漳、汀三府界連江右，而延平所屬皆在萬山中；大兵既回，遂立德化王朱慈曄踞將軍寨。先陷大田，繼破龍溪，次順昌、將樂。至十一月，大兵討平之。王被執，兵部尚書羅南生等降。
