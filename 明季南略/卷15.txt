
庚寅正月朔（乙卯），永曆在廣東肇慶府，群臣朝賀。
前除夕夜（甲寅），大清兵過梅嶺。初三日（丁巳），克南雄府；而寶豐伯羅成耀棄韶州。初七日（辛酉）報至，永曆震恐，戒舟西上。戎政〔劉〕遠生奏自請行清道；給事中金堡特奏請留，爭之不得。時上下崩潰，武弁家丁大肆搶殺。先劫囊之厚者如冢宰晏清等、宦之顯者吏部丁時魁等；凡文臣所有，悉為之掠。初九日（癸亥），永曆登舟；十三日（丁卯），解維。隨路劫奪，文職俱無完膚。二月初一日（甲申），永曆至廣西梧州府。自前至是，凡三至矣；皆以舟為家。瞿式耜疏曰：『粵東水多于山，雖良騎不能野合；自成棟歸順，始有寧宇。賦財繁盛，廿倍粵西，內強而外可備；韶州去肇慶數百里，強弩乘城、豎營固守，亦可待勤王兵四至。何乃朝聞警而夕登舟』？疏再上，而永曆移德慶、抵梧州境矣。蓋自成棟首疏文武各還事權、言官正氣宜獎，失權者意；故急欲永曆移舟，棄東如屣。
永曆移武岡則有疏、前往肇慶則有疏，勿東；今移梧州則有疏，勿西。瞿公非自違也，蓋以新造小邦，宜以鎮定；若輕轉徙，則人心易渙而叛將潰兵得以乘機劫掠，敵人聞聲而至矣。至永曆之易於奔遷，亦自有說：一以知文武諸臣不足恃，戰不勝、守不固也；一以鑒崇禎以下數主奔避不早，悉罹亡滅，故亟亟以登舟為逃命計耳。吁！國勢至此，有不土崩瓦解者乎？
由前「遺聞」觀之，則以丁、蒙等詔獄為非；由後「粵記」觀之，則以五虎等嚴刑為快。姑並存之，以俟筆之史者。
時詞諫諸臣疏請正綱紀、慎名器，多失人意。而御史程源輩以攫官不得，伺權者指，攻其所必去，熒惑永曆聽；下給事中丁時魁、金堡、蒙正發及侍郎劉湘客於獄。式耜聞報，上疏申救；謂『中興之初，宜保元氣，勿濫刑』。再疏爭之，曰：『詔獄追贓，乃熹廟魏忠賢弄權，鍜鍊楊、左事；何可祖而行之』？上頒敕布四人罪狀，敕出忌者之手，式耜封還；謂『法者，天下之至公也；不可以蜚語飲章，橫加考案，開天下之疑。且四人得罪，各有本末。臣在政府，若不言，恐失遠近人望，其何辭於後世』！凡七疏。遣孫昌文入見，陳說粵西民貧食盡。時昌文孑身由海上來；閣試，授昌文翰林院簡討。
「粵事記」云：『李元胤久與陳邦傅相軋，不敢西上，挽舟崧台。丁時魁等失勢，仇家盡發其結黨貪縱；獨袁彭年以艱先去。將金堡、丁時魁、蒙正發、劉湘客四人奉旨逮問，照北京廠衛故事，全副刑具輪番更用；以有馬吉翔主事，彼固北金吾起家，縱送乘落盡其法也。招贓俱十五、六萬，云為受刑不過所致；拷問時，金堡呼二祖、列宗，丁與蒙、劉則有『老爺饒命，萬代公侯』等語，不計叩頭而已。向之附五虎得志者大懼，傾家掩蓋。永曆登極三年，恭默簡靜，言笑無間；至是，始見聲色』。
庚寅五、六月間，廣州固守弗下；兩廣總制杜允和時有報捷至梧州江渚，李元胤又於肇慶以計殺叛將羅守誠，局勢稍緩。再行考選，略似人形者，無不繡衣鐵簡，末忝銓席。然得之非其分，即有以敗之：如董雲驤以台中謝恩，即叩頭不起，殞於帝舟；朱士蕭吏科歸省，全家殲於賊手。潘駿觀改銓部，見朝尚無官帽，以便服行禮，時有「方巾片片潘雙鶴」口號；亦遂奪職。如此之類，不一而足。嚴起恆與二、三同官濯纓唱和，蕭索興味。
八月十五日，無以為金鏡之獻，親書「水殿」二字置一牌坊，鼓吹送入帝舟；再令群臣上表稱賀：情實孤舟嫠婦，形同畫船簫鼓。
杜允和，河南人；李成棟之愛友。成棟沒時，「兩廣印」允和佩之，得不亡失。次傳之李棲鵬，棲鵬陷梅嶺；再傳之閻可義，病卒於韶州府；又傳之李五老（五老者，元胤之兄，亦成棟養子），軍士鼓譟而罷；又傳羅守誠（守誠，浙江人；成棟之中軍），亦以不協眾望而罷：此皆己丑秋間事。至九月，允和攝兩廣篆，專守羊城。庚寅正月初七日大清兵過嶺，允和與三司江槱等於十四日出城登舟，仍泊海珠寺側；俟烽火照影，即掛帆虎頭門。不意候至月終，杳無音耗；允和後率三司官屬入城，各派汛地為固守計。至二月初四日，大清兵始至，駐營城北，仰攻甚難。蓋羊城東、南二面距珠江，北城濠外有二里許污田，人馬不得跕立；惟西門一帶為山麓，允和為石重城守之。珠江以南五大縣錢糧，輸貢不懈。二月至十月三大戰，允和晉封豫國公。
羊城，廣州府，又曰五羊城。珠江，在南門外，中有海珠寺；虎頭門從此去。
十月初十日（庚寅），永曆聖誕；杜允和會齊文武官於五層樓拜祝，時有守西門外城主將范承恩亦在焉。承恩本淮安府皂役，從成棟入廣者；目不識丁，故綽號「草包」。時允和直呼之，承恩謂辱之於眾也，恨甚；遂潛通平南、靖南二王。十月二十八日（戊申），大清兵竟攻西外城；承恩退入里城，而外城失矣。連攻三日，十一月初二日（辛未）未刻，羊城崩陷；允和仍率三司官屬攜「兩廣總督印」航海而去。後二年，俱歸順，南海悉平。
己丑年六月，大清再發師征廣；遣平南王尚可喜、靖南王耿繼茂出鄱陽、逾梅嶺入廣東，而定南王孔有德則渡洞庭湖、牂牁（江名）入廣西。時稱三王征廣，南京提兵索餉甚急。舟約萬五千，兵俱帶妻隨征。
先是，永曆閣臣瞿式耜留守廣西桂林府，已閱三載。自戊子二月二十三日夜，亂兵劫掠，式耜下平樂、帝往南寧；君臣從此永訣。行在諸臣各私功名、各徇門戶，畏避老成先達，外托留守以尊其體；實疏遠之，以便己之所為耳。庚寅年，大清兵再薄全州，衛國公胡一青之兵已撤守榕江；是時勛帥咸進公、次者侯伯，桂林衙門相望，號令紛出。十一月初五日（甲寅）辰刻，報大清兵大舉入嚴關。趙印選、胡一青、王永祚俱以分餉入桂，榕江空壁；武陵侯楊國棟、寧武侯馬養麟方馳出小路軍榕江，兵未戰而潰。發使趙印選，印選已出城；城中大亂，沿途驅掠，式耜令戢不得。城外潰兵雲飛鳥散，一青、永祚從城外去。式耜衣冠危坐署中，適總督張同敞自靈川回，過江東不入寓；過式耜署曰：『事迫矣！公將奈何』？式耜曰：『封疆之臣，知有封疆；封疆既失，身將安往』！同敞曰：『公言是矣！君恩師義，敞當共之』。遂哭，與式耜飲。家人泣，請身出危城，號召諸勛再圖恢復；式耜揮去，不從。厥明，被執；見大清朝定南王孔有德，式耜以死自誓，不復一言。命幽式耜、同敞於別所，式耜賦詩，日與同敞相賡和。至閏十一月十七日，殺之。其絕命詞有云：『從容待死與城亡，千古忠臣自主張；三百年來恩澤久，頭絲猶帶滿天香』。死之日，雷電大發，遠近皆為稱異。時給事中金堡已削髮為僧，乃上書定南王孔有德，請葬式耜、同敞；而吳江義士楊藝（字碩文）為具衣冠棺殮，並同敞瘞於北門之園。
公在獄賦詩，名「浩氣吟」。自序云：『庚寅十一月初五日聞警，諸將棄城而去；城亡與亡，余誓必死。別山張司馬自江東來城，與余同死；被刑不屈，累月幽囚。漫賦數章，以明厥志；別山從而和之』。其一曰：『籍草為茵枕□眠，更長寂寂夜如年；蘇卿絳節惟思漢，信國丹心止告天。九死如飴遑惜苦，三生有石只隨緣。殘燈一室群魔繞，寧識孤臣夢坦然』！其二曰：『已拚薄命付危疆，生死關頭豈待商！二祖江山人盡擲，四年精血我偏傷！羞將顏面尋吾主，剩取忠魂落異鄉。不有江陵真鐵漢，腐儒誰為剖心腸』！其三曰：『正襟危坐待天光，兩鬢依然勁似霜。願仰須臾階下鬼，何愁慷慨殿中狂！須知榜辱神無變，旋與衣冠語益庄。莫笑老夫輕一死，汗青留取姓名香』！其四曰：『年年索賦養邊臣，曾見登陴有一人？上爵滿門皆紫綬，荒村無處不青燐！僅存皮骨民堪畏，樂爾妻孥國已貧。試問怡堂今在否，孤存留守自捐身』？其五曰：『邊臣死節亦尋常，恨死猶銜負國傷！擁主竟成千古罪，留京翻失一隅疆。罵名此日知難免，厲鬼他年詎敢忘！幸有顛毛留旦夕，魂兮早赴祖宗旁』。其六曰：『拘幽土室豈偷生，求死無門慮轉清；勸勉煩君多苦語，痴愚嘆我太無情！高歌每羨「騎箕」句，灑淚偏為滴雨聲。四大久拚同泡影，英魂到底護皇明』。其七曰：『嚴疆數載盡臣心，坐看神州已陸沈！天命豈同人事改，孫謀爭及祖功深。二陵風雨時來繞，歷代衣冠何處尋！衰病余生刀俎寄，還欣短鬢尚蕭森』。其八曰：『年逾六十復奚求？多難頻經渾不愁。劫運千年彈指去，綱常萬古一身留。欲堅道力憑魔力，何事俘囚學楚囚！了卻人間生死事，黃冠莫擬故鄉游』！
罪臣瞿式耜謹奏：
臣本書生，未知軍旅。自永曆元年謬膺「留守」之寄，拮据四載，力盡心枯。無如將悍兵驕，勛鎮諸臣惟以家室為念。言戰、言守，多屬虛文；逼餉、逼糧，刻無寧晷！臣望不能彈壓、才不能駕馭，請督師而不應，求允放而不從。馴至今秋，灼知事不可為；呼籲益力，章凡數上，而朝延漠然置之。近於十月十三日集眾會議，搜括懸賞；方謂即不能戰，尚可以守。忽於十一月初五之辰，開國公趙印選傳到安塘報一紙，知嚴關諸塘盡已失去；當即飛催印選等星赴危急，而印選躊躇不前，臣竊訝之！詎意其精神全注老營，止辦移營一着。午後臣遣人再偵之，則已叢室而行；並在城衛國公胡一青、寧遠伯王永祚、綏寧伯蒲纓、武陵侯楊國棟、寧武伯馬養麟各家老營俱去，城中竟為一空矣。臣撫膺頓足曰：『朝廷以高爵餌此輩、百姓以膏血養此輩，今遂作如此散場乎』？至酉刻，督臣張同敞從江東遙訊城中光景，知城中已虛無人，止留守一人尚在；遂泅水過江，直入臣寓。臣告之曰：『城亡與亡。自丁亥三月已拚一死，吾今日得死所矣！子非「留守」，可以無死；盍去諸』！同敞毅然正色曰：『死則俱死；古人恥獨為君子，君獨不容我同殉乎』？即於是夜，明燈正襟而坐；時臣之童僕散盡，止一老成尚在身旁。夜雨涔涔，遙見城外火光燭天，滿城中寂無聲響。迨坐至雞唱，有守門兵入告臣曰：『大清已圍守各門矣』！天漸明，臣與同敞曰：『吾二人死期近矣』！辰刻，噪聲始至靖江府前；再一刻，直至臣寓。臣與同敞危坐中堂，屹不為動；忽數騎持弓腰矢，突至臣前，執臣與同敞而去。臣語之曰：『吾等坐待一夕矣，毋庸執』！遂與偕行。時大雨如注，臣與同敞從泥淖中踔跚數時，始至靖江府之後門。時大清定南王孔有德已坐王府矣；靖江父子亦以守國未嘗出城，業已移置別室，不加害。惟見甲仗如雲，武士如林；少之，引見定南。臣等以必死之身不拜，定南亦不強；臣與同敞立而語曰：『城已陷矣，惟求速死，夫復何言』！定南霽色溫慰曰：『吾在湖南，已知有「留守」在城中；吾至此，即知有兩公不怕死而不去。吾斷不殺忠臣，何必求死！甲申闖賊之變，大清國為先帝復仇，且葬祭成禮；固人人所當感激者。今人事如此，天意可知』！臣與同敞復定南：『吾兩人昨已辦一死。其不死於兵未至之前，正以死於一室，誠不若死於大廷耳』。定南隨遣人安置一所，臣不薙髮亦不強。只今大清兵已克平樂、陽朔等處，取梧祗旦晚間。臣涕下沾襟，仰天長號曰：『吾君遂至此極乎』！當年擁戴，一片初心，惟以國統絕維之關係乎一線；不揣力綿，妄舉大事。四載以來，雖未豎有寸功，庶幾保全尺土。豈知天意難窺、人謀舛錯，歲復一歲，竟至於斯！即寸磔臣身，何足以蔽負君誤國之罪。然纍纍諸勛，躬受國恩，敵未臨城，望風逃遁；大廈傾圮，固非一木所能支也！臣灑淚握筆，具述初五至十四十日內情形，仰瀆聖聽；心痛如割，血與淚俱。惟願皇上勿生短見，暫寬聖慮，保護宸躬；以全萬姓之命、以留一絲之緒！至於臣等罪戾，自知青史難逃；竊計惟有堅求一死，以報皇上之隆恩、以盡臣子之職分。天地鬼神，實鑒臨之！臨表，不勝嗚咽瞻仰之至。
張同敞，湖廣江陵人；曾祖居正，相神宗有聲。崇禎間，同敞以廕補中書舍人。至十七年，闖賊李自成陷北京，懷宗殉難，賊索朝官甚急，文武逼降者多；同敞藏匿民間，潛出城，徒步南歸。時宏光嗣位，同敞痛懷宗之死，服喪三年，誓不仕；往來吳、浙山水間。
及南都復陷，同敞入閩。適隆武新立，博求先朝舊臣，時宰言同敞，亟召見；上悲喜甚，命之官。力辭，上曰：『爾祖有功，先朝曾廕錦衣衛指揮。使今爾不受職，數年後此爵湮矣；爾縱慾報先帝，奈祖爵何？強為朕襲錦衣官。爾文人不當授武職，然朕文武兼任，爾慎毋過辭』！同敞感泣；不得已，改授錦衣衛指揮使。時隆武二年二月也。未幾，堵〔胤〕錫督師楚中，收降余賊李赤心等；表至行在，上謂同敞曰：『楚爾父母邦也，爾家世有名於楚，素為楚人所信服。今降賊在楚地，可往為朕撫之；俾戮力報效，毋擾赤子』。同敞受命，行至楚，諭胤錫撫赤心等，宣布上威信，群賊稽顙歸化，無不感服。同敞遂即覆命還朝；行至粵界，聞八閩不守，同敞仰天大哭，如窮人無所歸。
及永曆即位端州，粵東已陷，上留大學士瞿式耜守粵西；駕幸武崗，起同敞入朝。同敞見上，號哭不已；上曰：『爾文人也，復有大節；何可以武職屈！』因改授翰林院右春坊侍讀學士。丁亥八月，寇陷武崗；上狩粵西，同敞為亂兵所掠，避入黔地。時黔、粵隔絕，人情洶擾，數月不聞行在消息。川、黔士紳，議立榮、韓二藩；同敞與錢邦芑及鄭逢元、楊喬然力爭不可，眾議乃沮。戊子，同敞從間道赴行在，陞詹事府正詹事；留守瞿式耜疏薦同敞知兵、得士心，上命以兵部侍郎經略楚、粵兵馬。時兵弱餉匱，同敞身在行間分甘苦，以忠義激勸，將士人人自奮；每接戰，同敞即以死誓。
及庚寅冬，同敞督開國公趙印選、衛國公胡一青連營於桂林之小榕江；十一月初五日，大清兵至，兩營戰敗。同敞率數騎入桂林城，時軍民俱散，留守大學士朝服坐堂上，誓與城亡；及見同敞至喜，曰：『我守臣，不容他適；子軍中總督，自宜行。天下事尚可為乎，子勉之』！同敞笑曰：『公能為朝廷死，同敞獨不能乎？何相待之薄也』！連取酒共飲，坐而待之。次日，大清兵入城；同敞與式耜見孔有德，兩人不跪，同敞尤大罵。有德部下捶辱之，同敞罵愈厲。有德命拘二人於城北一小室，中命左右說之降；勸諭百端，式耜但大哭、同敞則毒罵，暇則兩人賦詩。有德憤甚，命折同敞右臂，仍談笑賦詩不絕。同敞右臂既損，詩成，式耜代書之。兩人幽囚唱和者四十餘日，詩各數十章。有德見兩人困愈久、苦愈甚而志愈堅烈，知終不可辱；至閏十一月十八日，殺之。金堡時已為僧，致書於孔有德，乃收殮瞿、張兩公屍葬於白鶴山下。上聞同敞死，深為痛悼，累日不食，望而祭之；贈陵江伯。無子。所着詩文四十餘卷，以兵燹亡失。止臨難時絕命詞數十章傳達行在，上讀而悲焉；命工部刻傳之，賜名「御覽傷心吟」。
茅坪衲僧性因和尚，謹致書於定南王殿下：
山僧，梧水之罪人也。承乏掖垣，奉職無狀；系錦衣獄，幾死杖下。今夏編戍清浪，以路道之梗，養痾招提；皈命三寶，四閱月於茲矣。車騎至桂，咫尺階前而不欲通；蓋以罪人自處，亦以廢人自棄，又以世外之人自恕也。
今且有不得不一言於左右者：故督師大學士瞿公、總督學士張公皆山僧之友，為王所殺，可謂得死所矣。敵國之人，勢不兩存；忠臣義士殺之而後成名，兩公豈有遺憾於王！即山僧亦豈有所私痛惜於兩公哉！然聞遺骸未殯，心竊惑之。古之成大業者，殺其身而敬且愛其人，若唐高祖之於堯君素、周世宗之於劉仁瞻是也。我明太祖之下金陵，於元御史大夫福壽既葬之矣，復立祠以祀之；其子犯法當死，又曲法以赦之：盛德美名，於今為烈。至如元世祖祭文天祥、伯顏卹汪立信之家，豈非褒揚忠義、扶植彝倫者耶？山僧聞嘗論之：衰國之忠臣與開國之功臣，皆受命於天，同分砥柱干坤之任。天下無功臣，則世道不平；天下無忠臣，則人心不正。事雖殊軌，道實同源。兩公一死之重，豈輕於百戰之勛哉！王既已殺之，則忠臣之忠見、功臣之功亦見矣。此又王見德之時也，請具衣冠為兩公殮。瞿公幼子，尤宜存卹；張公無子，益可矜哀。並當擇付親知，歸葬故里；則仁義之舉，王且播於無窮矣！如其不爾，亦許山僧領屍，隨緣藳葬；揆之情理，亦未相妨。豈可視忠義之士如盜賊寇讎然，必滅其家、狼籍其肢體而後快於心耶！夫殺兩公於生者，王所以自為功也；禮兩公於死者，天下萬世所共以王為德也：惟王圖之！
物外閒人，不辭多口。既為生死之交情，不忍默默；然於我佛「冤親平等」之心、王者澤及枯骨之政、聖人維護綱常之教，一舉而三善備矣。山僧跛不能履，敢遣侍者以書獻，敬候斧鉞；惟王圖之！
鄭之珖，四川廣安州人；崇禎庚午舉人。庚辰，授廣東高州府推官。粵東素富饒，而高州又瀕海、去京師遠，官其地者多貪墨不檢。之珖獨清約，不妄取，於刑獄尤甚；以故士民戴之。考績以最聞，以之珖為通州知府；未赴，值闖賊陷北都，之珖為粵士民攀留不得去。及隆武嗣位閩中，召之珖入，授工部主事，陞員外。丁亥秋，八閩皆陷，士紳半降；之珖削髮為僧，賣藥於廣之新會縣。有司及土人逼脅萬端，之珖終不易志。
戊子，李成棟歸明；之珖乃蓄髮赴行在，改授戶部員外。庚寅二月，陞禮部祠祭司郎中；典試貴州。五月，至貴陽。適流寇孫可望入黔，以兵脅朝廷索封「秦王」，大學士嚴起恆、楊鼎和、兵科給事中劉堯珍、吳霖、張載述建議不從，可望遂命部下殺五人，投其屍於水，乃自稱秦王。上驚悼不已；賜可望名朝宗，遣官撫諭之。可望遂盡脅諸文武，授以官爵，改鑄印章，更立制度；有不從者，輒誅之。一時士紳怵其威，無不屈從者。之珖乃棄官攜妻孥隱於湄水之陽，自號蛾眉道者。之珖素貧，居官絕苞苴，行李蕭然；躬耕自給，或至並食，恬如也。
時錢邦芑棄官隱於餘慶之蒲村，相去三舍。寒暑朝昏得村酒一壺，必相招共飲；醉則悲歌不輟。及甲午春，邦芑迫於可望之徵逼，祝髮為僧，號大錯和尚；之珖聞之，大哭，走唁邦芑曰：『昔吾遇閩難為僧，今公遇賊亦為僧，天厄我輩，固如是乎』！自是，放情詩酒，不復以人世為意。至丙申九月，之珖忽病；謂妻湯氏曰：『我若不起，大錯和尚必來，後事惟彼可托』。至十月初五日，卒。邦芑聞訃，奔往哭之。時其友山陰胡欽華、門人西川陶五柳、湄水龔惟達、吳開元、趙時達俱來會哭，因私謚之曰「貞確先生」；卜葬於湄水橋西，為立碑表其墓。
之珖娶吳氏，繼楊氏。子三：長先卒，次方三歲，次方一歲；江津程源為撫其兩孤。所着有「明書」二十卷、「罏史」八卷、「櫝菴文集」六卷、「詩集」七卷、「紀難」二卷，行於世。其所雜着尚多，俱散失不可考矣。
錢邦芑曰：『士之犯難不辱，激於一時、義形於色，易易也；至屢遭大變，百折不挫，几几乎難哉！三十年來國難頻興，所見抗節自全者固不乏人；若夫張、鄭二子，文章、事業已龍變鴻翥，光昭天壤矣。而矯矯志節，復風被百世；振起懦頑，自非祖宗布德之深、養士之善，曷臻此哉！野史議曰：「同敞始不污賊、終不屈於大清，之珖始不屈於大清、終也不污於賊；二子之死，慷慨從容雖有異，要其清白一節、始終不辱，一也」。宣聖曰：「不降其志，不辱其身」；二子之謂歟？以備國史述採擇雲』。
庚寅年大統歷，兩廣、雲、貴地方永曆於己丑年十月朔頒發，閏月在十一月；廣東廣州府省城與廣西桂林府省城俱前十一月內失陷，下而肇慶、高、雷、潯、梧、平慶等府一切道府州縣大小官屬則於十一月下旬陸續抵任，所奉者大清時憲歷也。時憲閏月不在庚寅而在辛卯二月，一時城中官府軍丁自北來者，悉以十二月朔為辛卯元旦，行拜賀禮；各鄉鎮居民仍永曆舊曆，則以辛卯年二月朔日為元旦。守除、拜歲，有鄉城之別；至交四月，歲時始同：亦一異也。
十一月初五日，佛山至羊城最近，袁彭年首先投誠，獻犒軍銀八百兩；哭訴當年迫於李成棟之逆賊，後則着着仍為大清朝，此心可表天日。因求降級，實授通判，亦逼於富妾之命也。平南王、靖南王揮出之。
先，朝輔黃士俊、何吾騶及鄉紳楊邦翰、李貞、吳以連俱投誠恐後，當時打油腔嘲士俊有『君王若問臣年紀，為道今年方薙頭』之句。蓋崇禎末年，士俊曾膺存問也。士俊，廣東廣州府順德縣人；字亮垣，號振宇。萬曆癸卯年舉人；丁未狀元，時年二十五歲。至是，年已八十二；狀元、宰相俱遭此幾代升沈，所生不辰矣！他人不壽為不幸，而士俊又以多壽為不幸也。噫！
十月初七日（辛巳），永曆挽舟梧州城外；聞羊城盡失，俱各奔竄。移舟西上，不五里遂搶殺遍行。上至藤縣，分為兩股：從永曆者上右江，若嚴起恆、馬吉翔等是也；余則入容縣港，若王化澄等是也。上右江者，至潯州道上，兵各潰散；永曆呼之不應。入容縣港者，於北流境上，為土寇劫奪；棄妻失妾、亡子遺仆，比比皆是。煢煢隻身，步行足重，乞食羞顏。向為鴛班貴客、今為鵠形喪狗，哀苦萬狀，生不如死矣。
永曆再上南寧府，仍以府署為行宮。時陳邦傅為李定國所驅，不知所之；趙只因邦傅強奪其女，遁入土司。所喜閣臣嚴起桓尚不忍捨去，同大金吾馬吉翔、大司禮龐天壽三人班荊對泣而已。
辛卯正月己酉，永曆在南寧，免朝賀。正、二兩月，稍覺平安。間有舊臣從別道而至者、又有新臣貪爵銜而就職者，文武兩班位列楚楚；然亦薤上露、水中漚，究無所恃也。
二月朔（戊寅），孫可望忽發兵三千直抵邕江，亟取兵科都給事中。當日現任其職者，應天吳晉也。可望腰斬之，猶以為向日之金堡耳；不知官是而人非矣。
吳晉，字叔山；上元縣生員也。邕江，即南寧府。
孫可望既殺吳晉，復取首相嚴起恆，與之追論不封「秦王」之故；相對舟中，猶然成禮。及別後，則竟擠入邕江。江出交趾，流極迅暴；起恆家人急駕舟往救，直追至橫州，始得其屍。嗚呼！亦可謂死得其所矣。其餘朝臣悉皆奔散，為生、為死，不得而聞之。
兩廣軍民殺戮百萬、城郭村墅燬滅萬千；致世界兩次鼎革者，皆由辜朝薦、何吾騶爭事權、分爾我所起。吾騶家貲三百萬，所居號大瀾、小瀾，巍煥壯麗，海內無比；辛卯年，總付之一炬。初，辜朝薦引李成棟入廣，自謂首建大功；而潮陽士庶久恨其開禍西粵，於辛卯四月激於義憤，盡燬滅其家雲吾騶一炬，多藏厚亡也；朝薦燬減，天道好還也。利徒戎首，可以鑒矣！
女郎，不知何氏，大約湖南閨秀也。順治十一年（甲午）秋，兵旋被擄；女郎抗志不辱。行至鸚鵡洲，伺間投江死，浮身於黃鶴渚，有司憐而命瘞之。乃於衣裾間得絕命詩云：『征帆已說過雙姑，眼淚聲聲泣夜烏；葬入江魚波底沒，不留青冢在單于』。其二曰：『厭聽行間帶笑歌，幾迴腸斷已無多；青鸞有意隨王母，空費人間設網羅』！其三曰：『遮身只是舊羅衣，夢到湘江恐未歸；冥冥風濤又誰伴？聲聲遙祝兩靈妃』。其四曰：『少小伶仃畫閣時，詩書曾拜母兄師；濤聲夜夜催何急，猶紀挑鐙讀「楚詞」』。其五曰：『影照江干不暇悲，永辭鸞鏡斂雙眉；朱門曾識諧秦、晉，死後相逢總未知』。其六曰：『生來弱質未簪笄，身沒狂瀾嘆不齊！河伯有靈憐薄命，東流直遶洞庭西』！其七曰：『當時閨閣惜如金，何事牽裾遂水濱！寄語雙親休眷戀，入江猶是女兒身』。其八曰：『國史當年強記親，殺身自古以成仁；簪纓雖愧奇男子，猶勝王朝共事臣』！
順治辛丑仲秋十日，予始得此。讀前數章，想見貞節女子；讀至卒章「殺身猶勝」等語，則非閨秀口角，儼與文山爭烈矣。惜乎！失其氏里
