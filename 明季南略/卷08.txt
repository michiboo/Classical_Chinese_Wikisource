
北事
六月初三日（己未），都督陳洪範請任北使；命來京陛見。史可法乞選臣齎監國、即位二詔及使吳三桂、謝升二敕，抵山東、北直曉諭。時訛傳「謝陛」偽「謝陞」也。
十五日（辛未），馬士英以大清國攝政王所諭南朝官民示奏聞，請遣官詔北行；士英疏曰：『據東鎮太子太師東平伯劉澤清揭前事內稱：「六月初六日，據北來難民嚴太、沈紹祖、潘章、張敬山等云：北兵五月初一日追賊至京，出示云：大清國攝政王令旨，諭南朝官紳軍民人等知悉：曩者，我國欲爾大明和好，永享太平，屢致書不答；以致四次深入，期爾悔悟耳。豈意堅執不從；今被流賊所滅，事屬既往，不必論也。且天下者非一人之天下，有德者居之；軍民非一人之軍民，有德者主之。我今居此為爾朝雪君父之仇，破釜沉舟，一賊不滅，誓不返轍。所過州縣地方，能削髮投順、開城納款，即予爵祿，世守富貴；如有抗拒不遵，大兵一到，玉石不分，盡行屠戮。有志之士，正干功立業之秋；如有失信，為何以服天下乎！特諭」。看此示，是不知中國已有主矣。理合速差文武二臣頒詔北行，以安中外臣民之心。從此南北，又換一局。臣已遣陳洪範向議和款主事馬紹愉往督輔史可法處相機商酌』。十六日（壬申），馬士英舉陳洪範北行。十九日（乙亥），僉都左懋第以母死於北京，願同陳洪範北使。
二十六日（壬午），進舊輔謝陞上柱國少師、盧世漼工部侍郎、黎玉田兵部尚書、王應華光祿卿，俱充山陵使，祭告先帝後祔葬。二十七日（癸未），大清兵入德州，盧世迎降；濟王走死，馬元騄奔南京，謝陞亦出仕於大清。
二十九日（乙酉），北歸諸臣南下；舟次上閘，監軍凌駉在舟。時李建泰已作大清輔，駉有撫東之命；與署道於連躍出示，稱順治元年。然駉於南京，亦發疏不絕。
是日，傳報濟寧固山額真石等奉攝政王令，調兵馬巡視山東；所到地界，官民出郭迎接，違者以抗師治罪。大清國平西王吳三桂稱攝政王簡選虎賁數十萬絡繹南下，牌仰山東德清一帶仰體大清安民德意。七月丙戌朔，有北兵數人持告示至青州，一為攝政王、一為平西王吳，各稱安民。又有大清兵部文二角，索一路清冊；惟濟寧未降，東昌、臨清皆服。又臨清中軍張顯榮稱：攝政王命固山額真石六家總兵駐德州、侍郎王鰲永招撫山東。
八月初二日（丁亥），張鳳翔家眷與楊仕聰同舟遇南京頒詔官，即同南行，借臨清兵自衛；凌駉預戒兵丁，言北朝兵無送人南往之禮，到濟寧即返。時馮銓、李建泰、謝陞俱為大清國內院大學士。
初五日（庚寅），進左懋第兵部右侍郎僉都，經理河北；進郎中馬詔愉太僕少卿、陳洪範太子太傅。
大清已除王鰲永總督山東、河南，以方大猷為監軍。署巡撫事楊汝成、張維機從陸至，大猷遣牌送至濟寧登舟。
初六日（辛卯），視朝畢，召廷臣及左懋第、陳洪範、馬紹瑜議北使；遂召對面諭之。尚書顧錫疇恭擬祭告陵園文、祭告大行皇帝後文、吳三桂封爵制書敕命鐵券、黎玉田高起潛敕命、諭宣北京人民諭，一一呈覽。十四日（己亥），僉都御史左懋第言：『臣銜以經理河北、聯絡關東為命。夫河北，則山東、北直也；關東，則遼東矣。遼東久為清有，北直為清現居；山東雖殺偽官，遍地皆土賊。臣家人來云：膠州被圍賊至十餘萬，則不皆向化可知也。經理實有封疆之責；以封疆重寄之銜而往議金繒歲幣之事，名實相乖：此銜之當議者也。馬紹瑜昔年赴清講款，為清所折，奴顏婢膝，清送之參、貂；台臣陸清源糾之。其與清交情深淺，臣誠不知；但聞其私許金十萬、銀百二十萬，逢人頌揚，臣不便與之同行也』。
十六日（辛丑），史可法奏：『邱茂華所稱吳三桂師次慶都，建大清國順治元年旗號，迫人削髮』。
十八日（癸卯），催陳洪範速行。
二十一日（丙午），大清國遣遼人四名到沂州索糧戶冊。
二十三日（戊申），催左懋第、陳洪範星馳渡淮，銀、幣令馬紹瑜隨後護行。
三十日（乙卯），劉澤清請褒封吳襄，使三桂銜感。劉孔昭奏：『三桂父子效忠，宜加殊禮』。時舉朝皆知三桂無心本朝，而奸黨故欲崇之，已寓賣國之意矣。八月初二日（丁巳），光祿少卿沈廷揚奉命海運十萬石餉吳三桂，道梗不可行，祈止之；上不許。二十三日（戊寅），贈吳三桂父襄遼國公。
凌駉在臨海佯款大清國，馳奏亟乘機恢復；遂令巡撫王燮、總兵邱磊速赴任山東。改駉巡按山東御史，給空札一百勸功。
三十日（乙酉），兗東道郭正中奏大清騎下東省。
九月十四日（己亥），御史徐養心言人自德州來者，言山東有大清國巡撫方大猷、道臣張安豫牌赴濟上；宜敕王燮早行。大清國總河楊方興駐濟寧，傳檄山東州縣，漸次款服。方興，遼東貢生，登進士第一；尚主，歷官內院。至是來總河，與濟寧道朱國柱議取江南，修漕運。
十六日（壬寅），大清兵入宿遷。二十三日（戊申），大清將楊方興收服土寇掃地王等。二十五日（庚戌），大清國山東撫方大猷承選豐、沛二知縣胡增光、欽光到任；二人兄弟也，俱魚台生員。
二十六日（辛亥），田仰報忻州、郯城、宿遷烽火逼近。
十月初三日（丁巳），大清國牌到濟寧，稱攝政王發大兵十萬南下，諭州縣預備糧草。有臨清總兵進濟寧駐札。初五日（己未），大清國東路兵到沂州、西路兵至濮。初八日（壬戌），大清國取豐縣，胡增光入城；前知縣劉燧走死。
十三日（丁卯），馬士英奏賜王永吉一品鬥牛服色，少隆接待北使之禮。劉澤清報：『贛、沭、沛、邳、曹、單、開、歸，處處皆有大清兵；陳洪範、左懋第渡河無期，玉燮、邸磊赴任無地。徐州為張成福所守；成福送母至淮，令馬化豹代須。今成福還徐、化豹回淮，大清將已在沂、郯；必令邱磊渡海先收登、萊。邳、宿正當南北通衢，令修清河廢城，使馬化豹、柏承馥防守。如此派定，以待使臣回日定和戰』。
十六日（庚午），大清兵入海州。十七日（辛未），大清兵至宿遷界，鄉兵羊酒迎之；縣民盡逃。
十一月初四日（戊子），總兵邱磊報青州之變；磊於白沙祭海，裝家眷、行李於船，將下船北發。初六日（庚寅），邱磊帶百餘騎至安東，柏承馥、王尊垣召磊進署，突兵擒之。至二十一日（乙巳），王燮為邱磊引罪。
初十日（甲午），大清兵破海州，將獄囚盡放；天明，回兵泗口。大清兵馬八萬分路南下，一向沭陽、一向邳州、一向宿遷；又牌行鄰縣，催辦糧料。十一日（乙未），大清兵攻邳州，署印推官沈冷之固守待救。「遺聞」云：『史可法統兵抵白洋河』。十二日，大清兵入宿遷；可法提兵救之，隨拔營去。
十三日，高傑抵徐州。先是，河南巡按陳潛夫探得大清朝於十月二十五日發兵，一往山東、一往徐州、一往河南，豫王將從孟縣過河。傑與澤清書：『清朝發一王子，領兵號二十萬，實七、八千；齊駐濟寧。近日河南撫鎮接踵告警，一夕數至；開封上下北岸，俱大兵問渡甚急。恐一越渡，則天塹失恃；長江南北，盡為戰場。時事到此，令人應接不暇。惟有殫心竭力，直前無二，於萬難之中求其可濟，以報國恩而已』。澤清以聞。
十五日（己亥），劉澤清奏：『清將夏成祖已發濟寧；楊方興在宿遷集鐵匠打鐵條，為扎筏之用。臣今議分汛防河，三里一保、百步一圈，空處築牆，挑濠灌水，勒令有司興工。王燮、田仰、王永吉自安東至徐，蕭、碭屬督輔，開、歸屬越其傑，各申報竣；候左懋第回日另圖也』。
二十日（甲辰），田仰言：『清將已駐沂、莒二州，哨馬至沭、榆；遼人趙福星為宿遷道，兵五千鎮守』。
十二月乙卯朔，大清國萬騎下河南。
初三日（丁已），王永吉總督防河，劉、高二將聯絡張縉彥、王燮分佈河北，王爕移駐淮上，命黃得功、劉良佐移駐近地以援邳、宿。
十五日（己巳），左都督陳洪範南還；上言：『初，禮部薦臣，以臣與吳三桂同里戚誼，意大清之破賊，必三桂為政；其事殊不然。九月十六日，臣至德州，大清撫方大猷示以攝政王令，有「來使不必敬護，止許百人赴京朝見」。夫曰朝見，則目無天使矣。閣臣主議，以抗節為不辱命；但知三桂借兵於清，未知大勢之何如也。錦衣駱養性為之撫，遣兵相迎。二十九日，司務贊畫王言齎臣名帖送內院，回言馮銓、謝陞等詞色甚薄，卻帖不收。十月十二日，奉御書入正陽門；臣隨宿鴻臚寺，關防甚嚴，水火不通，饑寒殊苦。十四日，內院剛林偕十餘人來視，戎服佩刀，直登寺堂上坐，指地下氈，令臣等坐；大聲責臣江南不應更立天子，且曰「毋多言，我將不日下江南」。十五日，剛林來收銀，將十萬兩交訖；蟒緞余幣，尚在後也。私計吳三桂不受書，則萬金可無與，諸人踴躍搶散。明日，遣兵押行。臣等請祭告諸陵及改葬帝後，皆不許；朗誦檄文。二十七日，促行，防守甚嚴。十一月朔，至天津；復運緞絹悉押去。疑養性有私於臣，革職逮問。初四日，過滄州；有官來追，執左懋第回京，不容敘別。十六日，過濟寧；大清兵乃還。十一日，到徐州，渡河』。洪範入見，言大清兵萬分緊急，旦夕必下江南。馬士英惡之，曰：『有四鎮在，何慮焉』！陳洪範請加恩使北臣，兵科戴英劾止之；言『洪範出使無功，正使身陷異域、下役群聚晉爵，天下聞之，恐哄然竊笑也』！
十八日（壬申），馬士英疏言：『清兵雖屯河北，然賊勢尚張，不無後慮；豈遂投鞭問渡乎？且強弱何常之有，赤壁三萬、淝水八千，一戰而江左以定；況國家全盛，兵力萬倍於前，廓清底定、痛飲黃龍，願諸臣刻勵之也』。命王永吉防河北、張縉彥防河南，分許定國、王之綱信地。「遺聞」云：『大學士王鐸疏請視師江北，以復國讎；不允』。時大清兵至夏鎮，別由濟寧南渡，攻海州、圍邳州。史可法、高傑、劉澤清各請告急；不應。
二十日（甲戌），命史可法會兵援邳州。二十四日，張緒彥分諸將防河：寧陵以東至歸德屬王之綱、寧陵以西至蘭陽屬許定國、祥符以西屬劉洪起、河雒委李際遇。高傑北征，發徐州。
二十九日（癸未），加高傑太子少傅、史可法太傅。先是，程繼孔斬木編筏，勾引北兵渡河，偽投傑降。傑知其詐，因誘斬之，收其眾。至是，士英追理其功，故有是命。
使臣左懋第殉節
左懋第，字仲及，號蘿石；登州萊陽人。崇禎辛未進士，出陳文庄之門。壬申冬，授韓城令。三年之中，流寇薄城者三、入境者再；皆設法擊走之。癸酉，考選戶科給事中。尋以吏〔科〕給事中，奉敕察核南京、燕湖等處兵餉；未覆命而上崩。
宏光立，入見，陳中興大計；命視師江上。陞僉都御史，巡撫應、安等處。以母死於天律，乞守制。而朝議遣大臣使北通好，營先帝山陵並議割地歲幣。公自請北行，因得葬母；陞兵部侍郎，齎國書、金幣以行。而副之者太子太傅、左都督陳洪範及太僕寺少卿、兵部職方司郎中馬紹愉，兵部司務陳用極等從行。
八月，行次滄州，陳洪範遣信先致吳三桂封冊；三桂不啟封，緘奉攝政王。九月，至楊村。士人曹遜、金鑣、孫正疆謁見，言報國之志；公喜，署為參謀。十月，進至張家灣。聞以四夷館處使臣，行屬國進見之禮；洪範無言，參謀陳用極曰：『此事所系甚大』。公爭之，乃改鴻臚寺；遣官騎迎入。十四日，內院剛林來，責以朝見；公曰：『敕命先謁陵、後通好；今未拜先帝梓宮，不敢見』。剛屈而去。明日復來，言如前，公終不屈；一一抗拒，聲色俱厲。既，持國書、金幣去。公遣參謀陳用極以謁陵事請，不得；乃陳太牢於寺廳，率將士哭三日。
二十七日，忽數騎遣行，出永定門。十一月初五日，止滄州里舖；又數騎追執公及紹愉還，而獨令洪範南。副將張有才、楊逢春、劉英止滄州；公返北都，拘之太醫院，不通出入。上攝政王啟，不報，而時令人說之降；公不答。洪承疇謁之，公曰：『鬼也？承疇松、杏敗死，先帝賜祭、加醮九壇、錫廕久矣；今日安得更生』！李建泰亦來謁，公曰：『受先帝寵餞，不徇國降賊，又降清；何面目見我耶』！漢臣投謁者皆受罵，亦憚見之。
乙酉正月，劉英及曹遜、金鑣入訊，逾垣得見；遂發疏，令金鑣及都司楊文泰赴金陵奏之。及至，而金陵已失守矣。曹遜曰：『如何』？公曰：『復何言』！七日不食，慟哭誓必死。
閏六月十五日，以江南即平，再下薙髮令。副將艾大選首髡如詔，公杖大選及傳濬，大選自經死；濬恐，為蜚語聞。十九日，捕下刑部；公曰：『我自行我法、殺我人，與若何與？可速殺我』！以兵脅公薙髮，公大呼『不可』。而參謀兵部主事陳用極字明仲，蘇州崑山人；與游擊王一斌、王廷佐、張良佐、守備劉統亦大呼『不可』。遂以公等六人下獄。
二十日，攝政王召見，鐵鎖擁入內朝；公麻衣孝巾，向上長揖，南面坐於庭下。攝政王數以偽立福王、勾引土賊、不投國書、擅殺總兵、當庭抗禮五大罪，而公辯對侃侃，終不屈，惟請一死。命薙髮，堅不肯。攝政王問在廷漢臣云：『如何』？吏部侍郎陳名夏曰：『為福王來，不可饒』。公曰：『若中先朝會元，今日何面目在此』！兵部侍之郎金俊曰：『先生何不知興廢』！公曰：『汝何不知羞恥？我今日祗有一死，又何多言』！攝政王揮出斬之。僉都趙開心將起有言，同坐掣其裾而止。公至宣武門外，神氣自若；南向四拜，端坐受刑。儈子楊某涕泣稽首，而後行刑。公既出，趙開心始得啟王，王將從之；而已報死矣。題絕命詩有曰：『峽坼巢封歸路回，片雲南下意如何！寸丹冷魄消將盡，盪作寒煙總不磨』！馬紹愉率所從將士，悉薙髮降；陳用極、王一斌、王廷佐、張良佐、劉統與公同日見殺。忽沙風四起，卷市席棚於雲際，屋瓦皆飛；一時罷市。
陳用極之門人咸默，序其事傳之。蓋國朝以奉使死者，忠文王褘、忠節吳雲與公三人而已。公與會稽章大理正宸誼最深；公死，大理亦遯荒野。公之同鄉姜給諫采，出其詩以梓於世。
東村老人曰：『蘿石之死，比文信公尤烈。有一人而可洗中朝三百年之氣，可見讀聖賢之書者原有人實踐。紛紛盜名之輩，妄言聲氣，賣降恐後矣』！
左公至北，陳洪範欲以國書畀禮部。公謂館伴：『必以龍亭出迎；不然，敕書必不可與』！故攝政王責公不投國書。
凌駉自縊於濟館
凌駉，原名雲翔，字龍翰；徽州歙縣人。崇禎癸未進士；甲申正月，授兵部職方司主事、督輔軍前贊畫。曲沃兵潰，駉獨走至臨清，糾合三百人起兵；擒偽防禦使王皇極等三人。傳檄山東，其略云：『跡今逆賊所恃，無過假義虛聲。假義則預免民租，虛聲則盛稱賊勢。以致浮言胥動，舉國如狂；愚愞無知，開門揖寇。及至關城一啟，即便毒楚交加；一宦而征數萬金，一商而派數千兩。非刑拷比，罔念尊賢；縱卒姦淫，不遺寡幼。將軍出令，先問女人；州縣升堂，但求富戶。於是，山東、河北各土寨來歸者甚眾』。
上疏南京，改浙江道監察御史，巡按山東。而大清兵日逼，駉復上疏言：『臣以鉛槧書生，未諳軍旅；先帝過簡，置之行間。遭值危亡，不能以死殉國。乃以萬死餘生，糾集義師，討擒偽逆，誠欲自奮其桑榆之效；然不藉尺兵、不資斗粟，徒以「忠義」二字激發人心。方今賊勢猶張，東師漸進；臣已上書彼國大臣，反覆懇切，不啻秦庭之哭矣。然使東師獨任其勞而我安享其逸、東師克有其土而我坐受其名，恐無以服彼之心而伸我之論。為今日計，暫假臣便宜，權通北好：合兵討賊，名為西伐，實作東防。俟逆賊既平、國勢已立，然後徐圖處置之方。若一與之抗，不惟兵力不支；萬一棄好引仇，並力南向，其禍必中於江、淮矣！若臣之自為計，則當不出此。臣南人也，即不肖而有功名之想，尚可幾幸於南；但恐臣一移足而南，大河之北便非我有。故忍苦支撐於此，以為他日收拾河北、畿南之本。夫有山東，然後有畿南；有畿南，然後有河北。臨清者，畿南、河北之樞紐也；與其以天下之餉守淮，不若以兩河之餉守東。乞皇上擇一不辱君命之使臣，聯絡北方，以弭後患；宣慰山東州縣，以固人心』。時朝廷已遣陳洪範北行，而竟無一兵救山東者。大清兵盡下山東州縣，駉南走至大名。大清國以兵科印札招駉，駉懸之陳橋驛中，遂獨身至南京。
入對，復差巡按河南。駉受命，疾馳入歸德，而大清兵已至城下。大帥王之綱引兵南走，獨駉與士兵數百守城中。游擊趙擢入城說降，駉斬之以徇。次日，率兵出西門斫營，而守者已開東北門迎降。大清帥傳令：必生致駉。駉自刎，為其麾下所持。乃以兩印投井中，命參將吳國興等齎敕旨並具遺疏入奏。即書一官銜帖，與其從子潤生單騎詣營。見大清帥豫王，長揖不拜；豫王雅重駉，命具酒饌，親持金爵飲駉，駉辭以性不飲酒。留營中，另設一幕，贈大帽一、貂裘一、革舄一，駉不受；強留之。一日，夜與姪潤生同自縊死。遺豫王書曰：『世受國恩，濟之以死，臣義盡矣。願貴國無負初心，永敦鄰好；大江以南，不必進窺。否則，揚子江頭凌御史，即昔日錢塘江之伍相國也！承貴國隆禮，人臣義無私交，謹附繳上』。豫王令殯之察院公署，送銀百兩治喪；城中吏民皆大哭。駉母年七十歲、子四歲，登第後未得一省雲。事聞，朝廷壯之，下部議卹；會國亡，不果。自宏光初立，史督輔請分南四鎮，遂無一人計收山東者。使乘大清兵未下之日，一旅北出與公犄角，上扼滄、德，下蔽徐、兗，天下事未可知也。
「編年」云：大清兵至范家塞，總兵王之綱邀巡按凌駉南避；駉不聽。大清陷睢州，巡按御史凌駉被執，不屈；與姪潤生自縊。事聞，贈駉兵部侍郎、潤生御史。
大清兵剿青州土賊
大清於正月初六日發兵往青口，又調登州、天津海船巡邏平度州。望高山有土賊作亂，燒萊州西關；有號許王者，兵數萬，屯青州。大清兵往剿。
大清豫王曉諭
四月十七日（己巳），大清國攝政王曉諭江南、南京、浙江、江西、湖廣等處文武官員軍民人等知悉：爾南方諸臣向佐明朝，崇禎皇帝有難，天闕焚毀；國破君亡，不遣一兵、不發一矢，不識流寇一面，如鼠藏穴：其罪一也。及我進戰，流寇西奔；爾南方未知京師確信，又無遺詔，擅立福王：其罪二也。流寇為爾大仇，不思征討；爾諸將各自擁眾，擾害良民，自生反側以起兵端：其罪三也。此乃天下所共憤，王法所不赦；予是以恭承王命，問罪征討。爾文武官員，速以地方城池投順者，不論官之大小，各陞一級；抗拒不順者，自身遭戮、妻子受俘。如福王改悔前非，自投軍前，面釋其罪，與明朝一體優待；福王親信諸臣亦知罪改過歸誠，亦與祿俸。文到之日，士民不必驚慌逃避，農夫照前耕種；城市秋毫無犯，鄉村安堵無妨。但所用糧草，預解軍前。兵部作速火牌曉諭，毋得遷延，以違軍法。咸使聞知。
議御北兵
大清兵攻破徐、碭，又破亳、泗。四月初八日（庚申），史可法三報緊急；宏光曰：『上游急則赴上游、北兵急則赴北兵，自是長策』。可法曰：『上游不過欲除君側之奸，原不敢〔與〕君父為難；若北兵一至，則宗社可虞！不知輔臣何以朦蔽至此』？乃遺書馬士英，懇其選將添兵；大聲疾呼。士英惟以左兵為慮，不應。
初九日（辛丑），大清兵至潁州，南將降者、逃者相半。梁雲搆請合劉澤清、黃得功將兵入衛，黃斌卿請留駐防。
初十日（壬戌），徐、邳告急，令衛胤文、李本深督兵駐泗州。
十四日（丙寅），劉澤清、劉良佐各請將兵入衛；諭以防邊為急。
十五日（丁卯），劉洪起奏：『大清兵乘勢南下，如同破竹，無人敢遏；恐為南京之憂』。王永吉奏：『徐鎮孤危援絕，勢不能存。乞敕史可法、衛胤文共保徐州，方可以保全江北』。十七日（己巳），史可法奏：『大清騎分路南下，鎮將平日擁兵糜餉，有警一無足恃』！又奏：李成棟棄地南奔。士英亦不應。
時塘報洶洶。十九日（辛未），宏光召對，士英力請亟御良玉，大理寺卿姚思孝、尚寶寺卿李之椿等合詞請備淮、揚；工科吳希哲等亦言淮、揚最急，應亟防禦。宏光諭士英曰：『左良玉雖不應興兵逼南京，然看他本上意思，原不曾反叛；如今還該守淮、揚，不可撤江防兵』！士英厲聲指諸臣，對曰：『此皆良玉死黨，為遊說；其言不可聽！臣已調得功、良佐渡江矣。寧可君臣皆死於大清，不可死於良玉之手』！瞋目大呼：『有議守淮者斬』！宏光默然，諸臣咸為咋舌。於是北守愈疏矣。禮部尚書錢謙益言：『陳洪範還該收他』。宏光曰：『國家何嘗不收人，只是收來不得其用耳』！希哲退曰：『賈似道棄淮、揚矣』！
先君子述舅氏語曰：『宏光召對時，群臣俱請御北兵；宏光然之。獨士英大聲面斥上曰：『不是這樣講，寧可失國於大清』云云。宏光不敢言。又朱大典含怒入朝堂，曰：『少不得大家要做一箇大散場了』！眾聞之愕然。
史可法揚州殉節
四月二十二日（甲戌），大清兵渡淮，如入無人之境。二十四日，大清兵猝至揚州，圍攻新城。可法力御之，薄有斬獲；恐益急。可法書寸紙，馳詣兵部代題請救；不報。二十五日（丁丑），可法開門出戰，大清兵破城入；可法拔劍自刎。原任兵部尚書張伯鯨被執不順，身被數創，自刎死；妻楊氏、媳郝氏從之。伯鯨標下游擊龔堯臣被執，不屈死。
「甲乙史」云：大清兵渡淮，是曉猝至揚州，破新城。史可法在舊城，大清檄云：『若好讓城，不戮一人也』！可法不為動。丁丑，大清兵詐稱黃蜚兵到，可法縋人下城詢之；雲蜚兵有三千，可留二千在外、放一千入城。可法信之；時大清兵在東門，約以西門入。及進，而反戈擊殺。可法立城上見之，即拔劍自刎；左右持救，乃同總兵劉肇基縋城潛去。或雲引四騎出北門南走，沒於亂軍中。或雲大清兵銳攻北門，可法震大砲擊之，死者甚眾；再震而愈聚，攻益銳，已破西門入矣。擁可法見豫王，長揖不屈；遂遇害。
予思甲戌渡淮，是晚猝至揚州，未必如此之速；則疑丙子為是。至於史公死節，其說不一。然豫王入南京，五月二十二日（癸卯）即令建史可法祠，優恤其家。是王之重史公，必在正言不屈；而「縋城潛去」之說非也。更聞江北有史公墓；康熙初年予在淮揚，見公生祠謚為「清惠」，父老猶思慕焉。憶順治六年仲冬，予入城應試。有浙之嘉興人同舟，自言久居於揚；問以大清兵破城事，彼云：『我在城逃出，稔知顛末。初，揚人畏高傑淫掠，鄉民避入城；後水土不服，欲出城，江都令不許，遂居於城。四月十九日，大清豫王自亳州陸路猝至揚州，兵甚盛，圍之。時史可法居城內，兵雖有，能戰者少；閉城堅守，不與戰。大清以砲攻城，鉛彈小者如杯、大者如罍；堞墮，即修訖。如是數次，而砲益甚，不能遽修；將黃草大袋盛泥於中，須臾填起。大清或令一、二火卒偵伺，守兵獲之，則皆歡呼請賞，可法賜以銀牌；殊不知大清兵甚眾。可法日夜待黃得功至；圍至六日，乃二十五日（丁丑）也，忽報曰：『黃爺兵到』。望城外旗幟，信然；可法開門迎入。及進城，猝起殺人，知為大清人所紿，大驚；悉棄甲潰走。百姓居新城者，一時嘩叫，不知所為；皆走出城，可法不知所終。史公短小精悍，面黑；在軍中茹麥粞飯，食不二味。眾共憐之。
予按宋恭帝時元右丞相阿傑圍揚州日久無成功，築長圍困之。城中食盡，死者枕籍滿道。明太祖將繆大亨克揚州，止余民十八家。然則宋、元迄今，揚民三罹劫矣；豈繁華過盛，造化亦忌之耶！
