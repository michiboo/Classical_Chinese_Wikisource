
四月戊午朔，南京兵部尚書史可法、戶部尚書高宏圖、工部尚書程註、都察院御史張慎言、兵部侍郎呂大器、翰林院詹事兼侍讀學士姜曰廣、太常寺卿何應瑞、應天府府尹劉士禎、鴻臚寺卿朱之臣、太常寺寺丞姚思孝、吏科給事中李沾、戶科給事中羅萬象、河南道御史郭維經、山東道御史陳良弼、廣東道御史周元泰、山西道御史米壽圖、陜西道御史加升一級王孫蕃、四川道御史朱國昌誓告天地，號召天下臣民起義、勤王、捐貲急事。
維崇禎十七年四月溯，南京參贊機務兵部尚書史可法等謹以宗廟危情、生民至計，布告普天臣子嘗被今天子十七年之鴻庥、托高皇帝三百祀之陰騭。其言曰：竊聞遭時有道，類多以文事之盛而絀武功；遘會非常，正可以國恩之洪而征臣節。故天寶亂而常山、睢陽之事著，靖康靡而宗澤、李綱之氣烈。彼皆慝從上作，釁可預知。然且俠骨錚錚，與長嶽之峰而並厲；義風烈烈，撥霓裳之奏以爭鳴。況休命篤於上天、明德光於良史，有若本朝者乎！力掃凶氛，二祖之廓清號同盤古；治從寬簡，累朝之熙洽象擬華胥。迺至今土特興，宏謨益備：孝廟之溫恭儼在，世祖之祖武重光。常沖齡而掃恭、顯之氛，立清宮府；於召對而發龔、黃之嘆，總為編氓。以寇起而用兵，是虐民者寇也，而兵非得已；以兵興而派餉，是糜餉者兵也，而餉非自私。顧猶詔旨勤頒，有「再累吾民」之語；每遇天災修省，無「一時自逸」之心。蔬膳布袍，真能以天下之肥而忘己之瘦；蠲逋宥罪，不難以一人之過以就臣之名。是宜大業之宏昌，何意諸艱之駢集！理誠莫解，事有可陳。思為蒼生而得人，上之張羅者誠廣；責以赤心而報主，下之自矢者難言。家家有半閑之堂，事事同小兒之戲。果能功名比曹武惠，詎妨好官之得錢；竟無肝膽似漢淮陰，曾念一人之推食！成俗大都爾爾，賢者亦並悠悠。壅蔽實繁，擔當何狀？圖之不早，病已成於養癰；局尚可為，涉必窮於滅頂。悲夫！悲夫！邊塵未殄，寇焰旋騰；血濺天潢，烽傳陵寢。秦稱天府，誰能封以一丸；晉有霸圖，無復追其三駕。迺者介馬橫馳夫畿輔，羽書不絕於殿廷；南北之耗莫通，河山之險盡失。天威不測，極知漢天子自有神靈；兵勢無常，豈得謝太傅但憑歌嘯！留都系四方之率，司馬有九伐之經；義不共天，行將指日。克襄大舉，實賴同仇。請無分宦遊、無分家食，或世貴如王謝、或最勝若金張，或子虛之以貲起、或挽輅之以談興；乃至射策孝廉、明經文學，亦往往名斑國士、橐為裏雄。合無各抒狀謀、各團義旅，仗不需於武庫，糗無壅於郇廚；飛附大軍，力爭一決。但群策直承黃鉞，豈賊運得有白頭！醜類立殲，普天大脯。此則萬代之所瞻仰，雖九廟亦為之鑒臨者也。倘策未暇於即戎，必義且先於助餉；多或抵小國之賦，少則割中人之家。幸濟危機，何弦高之牛足惜；即非長物，亦曹洪之馬是求。各付有司，轉輸留討。此則事彌從便，氣易為豪。至登壟巨商、聯田富室，若與縉紳並舉，亦自分誼攸殊。然使平準法行，即楊翟之雄豈得舉其奇貨；又如手實令在，將處士之號未可保其素封。凡稱多筭之有餘，總賴聖恩之無外。欲與其為義士，多方亦賴同盟。偶值佳緣，毋忘善誘！譬以同舟之誼，但凡在千八百國，疇非王臣？揆諸恤緯之心，決不至二十四城，遂無男子！嗚呼！親郊乃雍容之事，唐莊尚有崇韜；出塞本僥幸之圖，漢武乃逢卜式。矧茲何日，敢曰無徒！不惟社稷之憂，即是身家之筭。始賊之巧於為餌，時亦有優孟之仁；迨我之既入其樊，莫不嬰地獄之罰。齊姜、宋子，相率而入平康；珠戶、綺窗，所過便成甌脫。來俊臣之刑具，則公卿之被拷者痛嘗；鄭監門之畫圖，與老弱之受害者酷肖。是皆難民所說，足令聽者寒心！夫連歲報陷，如西安、太原、武昌等處，皆行省也；其中金穴何止一家。若一時之牛酒不乏，雖八公之草木可驅；只坐一慳，遂成胥溺，豈不冤哉？欲圖穩著，須問前車。誠清夜而念上恩，雖何曾之萬錢有難下咽；更援古以籌得策，豈王衍之三窟便可藏身？同舟即是一家，破巢必無完卵；可不思之思之又重思之哉！法等智不足以效謀，憤何辭於即死；實切報殳之顧，輒通托缽之呼。人理尚存，我求必應。如纏情阿堵、絕念封疆，睢陽之援竟停，則霽雲抽誓言之矢；荊州之粟獨擁，則溫嶠有回指之旗。封章尚達於北辰，奪筆敢駕於南史！是為過計，亦屬癡衷；見起君親，約昭天日。法等無任斫地呼天、捶心瀝血之至！
在籍兵部侍郎徐人龍、主事雷演祚移檄遠近，浙江臺紹道傅雲龍與臺州知州關繼縉、通判楊體元並推官張明弼、知縣宋騰熊、在籍陳函輝等亦誓師，臨川曾益、吳群諸生王聖風、徐珩等各有檄文。
嗚呼！故老有未經之變，禾黍傷心；普天同不共之仇，戈矛指發。壯士白衣冠，易水精通虹日；相君素車馬，錢塘怒擊江濤。嗚呼！三月望後之報，此後盤古而蝕日月者也。昔我太祖高皇帝手挽三辰之軸，一掃腥膻；身鐘二曜之英，雙驅誠、諒。歷年二百八紀，何人不沐皇恩？傳世一十五朝，寰海盡行統歷。迨我皇上崇禎禦宇，十有七年於茲矣。始政誅璫，獨勵震霆作鼓；頻年禦敵，咸持宵旰為衣。九邊寒暑，幾警呼庚呼癸之嗟；萬姓啼號，時切己溺己饑之痛。雖舉朝肉食之多鄙，而一人辰極之未遷；遽至覆甌，有何失序！嗚呼！即爾紛然造逆之輩，疇無累世沐養之恩？乃者焰逼神京，九廟不獲安其主；腥流宮寢，先帝不得正其終。罪極海山，貫知已滿；慘深天地，誓豈共生！嗚呼！誰秉國成？詎無封事！門戶膏肓，河北賊置之不問；藩籬破壞，大將軍竟苦罔聞！開門納叛，皆觀軍容使者之流；賣主投降，盡宏文館學士之輩。乞歸便雲有恥，徒死即系忠臣。此則劫運真遭陽九、百六之爻，而凡民並值柱折維裂之會矣。安祿山以番將代漢將，帳中豬早抽刀；李希烈自汴州奔蔡州，丸內鴆先進毒。鳳既斬於京口，剖屍之僇安逃；景亦斃於舟中，跛足之凶終盡！無強不折，有逆必誅。又況漢德猶存，周歷未過。赤眉、銅馬，適開先武之中興；夷羿、逄蒙，難免少康之並僇。臣子心存報主，「春秋」義大復仇。業賴社稷之靈，九人已推重耳；誠憤漢賊之並，六軍必出祁山。嗚呼！遷□金人，亦下銅盤之淚；隨斑舞馬，猶嘶玉陛之魂。矧具須眉，丘叨簪紱。身家非吾有，總屬君恩；寢食豈能安，務伸國恥。握拳透爪，氣吞一路鼓鼙；嚙齒穿齗，聲斷五更鼓角。共灑申包胥之淚，誓焚百里視之舟。所幸澤、綱張翼宋之旗，協恭在位；願如恂、禹挾興漢之鉞，磨厲以須。二三子何患無君，金陵咸尊正朔；千八國不期大會，江左賴有夷吾。莫非王土、莫非王臣，各請敵王所愾；豈曰同袍、豈曰同澤，咸歌「與子同仇」。聚神州、赤縣之心，直窮巢穴；抒孝子、忠臣之憤，殲厥渠魁！斑馬葉乎北風，旗常紀於南極。以赤手而挾神鼎，事在人為；即白衣而效前籌，君不我負！一洗欃槍晦蝕，日月重光；再開帶礪山河，朝廷不小。海內共扶正氣，神明鑒此血誠！謹檄。

戶部司務陳璧奏曰：『闖逆據秦越晉，破都逼帝；望風訛傳者，非謂其智深勇沈、將卒超越，必謂其假仁仗義，百姓樂歸。以臣所睹闖賊所為並賊將賊兵之情形決之，賊之必滅，斷斷無疑也！賊之來也，所過郡縣，絕無戰功；惟用奸細廣布流言，輒雲大兵百萬、戰將千員，順者秋毫無犯、逆者屠戮全城。致荒殘愚民被其煽惑，或望風逃竄、或俛首迎降；賊未至境，城市一空。及賊壓境，姦淫擄掠，殆無噍類。民恨其詐，更受其酷，心切同仇：知其必滅者一也。逆賊進京，毫無大志。止張偽示，鉤通長班；抄沒勛戚，鎖押百官追銀兩，或千金、或萬金，晝夜夾打，慘酷萬狀。文官有錢者，不問才品、止看肥長，仍舊收用。流毒如此、用人如此：知其必滅者二也。賊兵沿門擄掠，搶財物、淫婦女，反復殆盡；仍各移據一家，責供狼餐。道路行人，短褐茍完，即縛拷夾。滿城百姓，如在湯火，片刻難存；知其必滅者三也。賊將所號頭目數人，各相雄長，目無賊主。闖逆屢欲僭位，其下每相對偶語云：「以響馬拜響馬，誰甘屈膝」？又言：「我輩汗血殺來天下，不是他的本事」。時聚族殿上，謔浪笑傲，穢褻不堪：知其必滅者四也。逆賊所追官民財物，下將十取二、三以解上將，上將又十取二、三以解闖逆。又有此將押追，彼將攘奪。吏政選用、將府拘囚，上下爭利，文武爭權：知其必滅者五也。賊兵擄括，腰纏多者千餘金，少者亦不下三百、四百金；人人有富足何卿之心、無勇往赴戰之氣。臨敵必至怯亡，平日漸將潰散：知其必滅者六也。燕京所積米麥有限，今賊兵人馬作踐，指日必盡；東南絕運，西北奇荒。破城不滿二十日，米價已騰貴三倍，嗷嗷怨恨。半年之內，燕京內外必至絕粒：知其必滅者七也。賊來道經西魯，與之市馬，仍奪其金。西人痛恨，鉤連清兵同總兵吳三桂連兵入討，賊出兵一萬，一陣盡沒，僅存七人；賊又絡續發兵，兵眾怨嘆。闖逆不及篡位，四月十二日親統賊兵應敵；若四方義兵與清兵首尾夾擊，知其必滅者八也。更以逆賊所據之勢言之，其所據北直、陜西、山西、河南諸處，土地雖廣，荒蕪不治；人民鮮少，饑困難生：財賄無所出、稅賦無所收，此賊勢之必窮於內者矣。且逆賊三面距魯，魯知逆賊劫聚甚多，無一日忘賊之心。賊若南下，魯必出大眾以搗其巢；賊若守邊，我又可出銳師擊其後。賊若分頭應敵，則兵餉單匱，北制南牽，又賊勢之必窮於外者矣。此皆臣身親目擊，段段實境實情。夫賊情如此、賊勢如彼，殄滅可期、恢復可□也』。
論列賊之情勢，無一語不確。雖托空言，要皆實事。故錄而存之。
甲申六月初一日，左良玉陳「恢復多城疏」曰：『臣於去年八月初復武昌，旋以江省為憂，約彼撫按備糧，擬即發兵往護；而撫、按二臣嚴文力拒臣兵，不使得前。賊因入袁州，禍中江西，非臣之過也。臣隨選副將吳學禮於十月十三日恢復□□，因糧絕兵回；迨賊復返，臣乃遣馬進忠統騎兵陸走江西。十一月二十七日，再復袁州；而江西省曾無顆粒寸草以勞軍也。又於本月十三日恢復平鄉，十二月初二日恢復萬載，初五日恢復湖廣澧陵，二十□日恢復長沙、湘潭、湘陰湖南一帶城池，獲各城偽守等官□蘇民等，現在九江營監禁。遣副將馬士秀等統步兵由水趨湖廣，因於十二月二十四日恢復臨湘，即於月有恢復岳州之大捷。又於十七年正月十六日恢復監利，二十二日恢復石首，二月十一日恢復公安。先是，臣又調副將惠登相率兵由均東下會師，於十七年正月二十四日同副將毛顯文恢復惠安，又於二十六日乘勝直搗隨州。未滿三月，恢復府州縣一十四處。屢次捷功，俱經臣與監軍職方司主事李猶龍先後馳報。近檄袁、嶽水陸兵馬合進江追賊，而逆獻始踉蹌竄蜀，江右、湖南盡為寧宇。今圖乘隙進復陵寢，方愜臣之本願。督呂大器駐兵江西省城，從不出一步，乃有恢復吉安之報；顧不思獻賊未到吉安，何事恢復？反疏「左兵無心剿賊，皆足為地方之患」等語。
湖按黃澍疏曰：『正月初三日，據鄖標右營副將賈一選塘報：獻逆於十二月十五日自荊河口搭浮橋渡河，十二月二十四日入荊□城，及老𤞑𤞑合營。先是，荊為闖逆部賊任、孟二賊所據，老𤞑𤞑曾與之爭。自獻逆渡河，而任、孟杳遁，為分、為合，似未可知』。
獻、𤞑在荊、襄，闖逆據承德；楚中入川、入豫要路，我往則寸寸皆□、彼來則處處皆通。今我取得前者，惟青、徐一線，亳、歸數武而已。
六月十三日，張獻忠陷涪州，再陷瀘州。二十二日，獻忠沖佛圖關，遂圍重慶四日。城中力不支，乃破；獻忠屠之一城老幼無孑遺者。取壯丁去耳鼻、兩臂，驅至各州縣；言『兵至而不下者視此。但殺王府官府□紳封籍以待，則秋毫無犯矣』。由是所至，官民自亂，無不破竹下者。巡撫陳士奇時交代未至，與重慶推官王行儉俱死。瑞王避難在渝，闔門遇害。總兵趙光遠降賊；士英猶請降敕獎之。八月初五日，獻忠圍成都。初九日，獻忠陷成都；蜀王闔宮遇害，撫臣龍文光暨道、府皆死。三十日，貴撫範礦奏蜀□猖獗。
九月十四日，御史徐養心言：『闖賊使孟長庚築江陵城，逆獻復有□荊州之檄。萬一順流而東，潯陽、蕪湖單弱，樞輔尚屬築舍，不幾以金陵為孤註耶？總督死者止熊文燦耳，其地一味欺飾，失律之罪為何？』十二月十九日，四川僉事張一甲言：『川事□裂之甚，東則張賊直沖夔門，由忠、萬而上，勢如破竹；北則李賊漸逼閬中，廣元、昭化以南久已降賊，通、巴一帶日為搖黃土賊西掠。六月二十一日，張賊陷重慶，瑞王遇害，舊撫陳士奇拷死，將弁傷殲、兵民斫去一手者萬計。八月初五日，張賊圍省城。初九日，大炮崩城，官兵盡潰；士民慘死，擁屍塞流。蜀王、撫按、總鎮三□，俱無下落。而李賊又於七日招安保寧，士民投順；川北無兵，膽氣已為搖黃折盡。自涪、渝繼陷，各兵死手放歸，見者寒心』。二十日，川督王應熊上言：『重慶、成都二府，凡川民敲骨吸髓，所供殆七、八十萬，悉為賊有』。
甲申七月十三日，李賊出關道雒陽，攻密縣李際遇小寨。十八日，偽「順」行牌至東昌云：『發兵三十萬，由曹縣至金鄉繳』。十九日，參將夏有光報探至臺兒莊，知闖賊見在平陽整兵，太原、潞安鄉紳富戶盡徙西安。二十日，李賊偽將宋朝臣兵至杜勝集，舊兵部職方主事郭獻珂微服村居，召標將張成初與戰於桃園，賊兵潰，追獲朝臣斬之（「遺聞」作「郜獻珂」）。八月二十八日，蕪湖主事陳道暉奏榷關銀被賊入，皆掠盡。十月二十一日，李賊出潼關，三營向歸德、三營上裕州、二營踞郟縣。十二月初六日，陳潛夫報李賊下河南。
甲申六月初七日，原任河南勸農兵部尚書丁啟睿奏：『弟啟光分守睢陽，命副將盛時隆、申吉、白維屏、遊擊黃承國、都司李定國、馬國貞等密會歸德知府桑開第，舉人丁魁南、郭爌、余正紳等計擒各縣偽官，俱於五月十六日一齊擒拿，獲得歸德府偽登河同知陳奇、商邱偽知縣賈士俊父子仆三人、柘城偽知縣郭經邦、鹿邑偽知縣孫澄、寧陵偽知縣許承蔭、考城偽知縣範倩、夏邑偽知縣尚國雋並各偽契一顆。今將所獲各賊解京；郭經邦以天暑病死，舁屍浦口俟驗』。時濟寧都司李允和殺偽官劉浚、尹宗衡、張問行、傅龍等九人，囚原任兗西道副使叛官王世英解京獻俘。又開封府推官陳潛夫、寨勇李建知、劉洪起等各殺偽官南往，青州府衡藩率諸生驅殺偽官請徒內地。四川巡按御史劉之渤奏報：合江、仁懷擒殺賊楊騰鳳、張見騭等。改潛夫江西道御史，巡按河南；啟睿以原官為河南安撫。賜遇知、洪起總兵官，敕之渤下部紀錄。
初十日，馬士英疏曰：『為請申大逆之誅，以泄神人之憤事。縉紳之貪橫無恥，至先帝末年而已極；結黨營私、招權納賄以致國事敗壞，禍及宗社。闖賊入都之日，死忠者寥寥。降賊者強半侍從之班、清華之選；素號正人君子之流，皆稽首賊廷。如科臣光時亨力阻南遷之議，而身先迎賊；龔鼎孳降賊後，每見人則曰：「我本要死，小妾不肯」。其他逆臣，不可枚舉。臺省不糾彈、司寇不行法，巨竊疑焉。更有大逆之尤者，如庶吉士周鐘勸進未已，復上書勸賊早定江南；又差人寄其子，稱賊為新主，盛誇其英武仁明及恩遇之隆，以搖惑東南。親友見者，無不憤恨；恨不立毀其家。昨臣病中，東鎮劉澤清來見，誦其勸進表聯云：「比堯、舜而多武功，邁湯、武而無慚德」。又聞其過先帝梓宮之前，揚揚得意，竟不下馬。臣聞之，不勝發指。其伯父周應秋、周維持，皆魏忠賢門下走狗；本犯又為闖賊之臣：梟獍萃於一門，逆惡種於前世。臣按律：謀危社稷，謂之謀反。大逆不道，宜加赤族之誅，以為臣民之戒。今其胞兄周銓尚廁衣冠之列，其親堂弟周鑣儼余寅清之署；均當連坐，以清逆黨。伏乞皇上大奮幹斷，敕下法司：先將本犯家屬並周鑣、周銓等嚴行提問，依律正法。其餘從賊茍免諸臣，分別定罪。庶國法伸而人心傲，於□政不無小補矣』。
十二日，通政使劉士楨請令北面大小文武職官，俱著歸原籍，靜聽朝廷處分，不得紛然奏辨；上從之。
十五日，敘東省擒殺偽官功，以李元和為首。
七月初二日，令敘山東擒偽功。
初八日，諭北京從逆諸臣效六等定罪。
二十五日，劉孔昭薦錢位坤。言『位坤曾經吳三桂收用，忠實可信；長安所刻「國變錄」，為奸徒借題害人，不止龔彜受屈。請亟收用位坤』。
八月初三日，原任□□撫何謙自北逃歸。
初四日，朱國昌言：『往者賊入都城，自閣部以至庶僚，無一不青衣小帽叩首賊廷者乎？至賊眾已去，又思藏頭換面，駕言不屈；潛蹤覓線，冀燃死灰。知梁兆暘、何瑞徵等，萬口唾罵。至若劉大鞏等，恥心蕩然；當與周鐘輩並行正法者也』。
初八日，諭刑部：『所擬從逆之臣，如領兵獻策，即在庶僚豈可末減？督撫、總兵降賊，情罪極重，豈可列二等？京堂、科道、翰林受賊偽令，豈可止於絞？封疆大吏聞變倡逃，豈止於流？獻女獻婢，豈止於徒？諸臣負恩辱國至此，須有定案昭示天下』。
初九日，逮故大同知府張璘然、戶侍郎黨崇雅、祭酒薛所蘊。
二十日，偽太常丞項煜逮到。
二十七日，御史王孫蕃、方以智自虧臣節，復撰偽書以亂是非；命逮以智。
九月初一日，下部議王先通恤褒。先通，非王守仁後人，冒襲；降賊勸進，為賊聲罪所誅。
十六日，浙撫任天成劾『浙屬鄉宦金汝礪、繆沅身汙偽命，張璘然、方允昌為賊親，一歸一未歸。李綱、徐家林俱受偽職，庶吉士魯□、王自超、吳爾塤、魏學濂為賊所留，止學濂痛憤自縊；諸人猶戀身家，臣誼安容』。
十八日，田仰拿解光時亨至。
二十一日，高傑為匍匐南歸之臣，請從末減。
十月初五日，降賊故尚書張縉彥自言在河北收義勇、誅偽官；大學士王鐸保之。命以原官，總督北直、山西、河南軍務；文武委用，給空名劄二百。
十二日，御史胡時亨言：『近來章奏、文武升授，皆出勛臣之口；至從逆偽官，藉口軍前，蒙面求進。武臣不效命，謂文臣掣其肘；今不又武臣掣文臣之肘乎？』又言：『黃國琦、施鳳儀補用，臣實駭然。黃則偽吏部掌朱封者；施則管儀仗時，語賊不可用亡國之器，願自賠十金造者。此何人？而辱班行乎！』
十五日，兵科王□奏李祖述、朱元臣偷生負主，有愧諸勛；下部議。
十九日，諭兵部：『臨淮侯李祖述奉命守門，城陷君亡，偷生南竄；該部嚴議』。命北歸庶吉士史可程督輔私寓候議。劉澤清招禁商船為水營，薦黃國琦為監軍。
二十日史可法薦北歸諭德衛允文兼兵科，命監高傑軍。
十一月初五日，丁啟睿、丁魁楚合奏：有偽侍郎金之俊保舉二人偽撫，遣人持檄文至，為劉良佐所獲。二丁合辭待罪。
二十五日，御史沈宸銓劾張縉彥、王永吉、何謙、邱祖德、黃希憲、魯化龍；命縉彥、永吉勿問，何謙等法司提究。
二十七日，劉澤清薦時敏海外興屯。令蘇京駐廟灣防海。
十二月初五日，春坊韓四維自言未經賊辱，棄家南奔；令復官。四維實願施銀一萬求賊司業，而賊降為修撰者。
十一日，光時亨辨罪；不允。
二十日，受偽命李逢甲贈太僕少卿。
二十一日，劉澤清薦受偽命時敏仍以兵科開屯大瞿山。刑部尚書解學龍請寬貶節偷生諸臣如何瑞徵、張若麒、楊觀光、黨崇雅、熊文舉二十二人，應候三年定奪。
二十三日，解學龍上從逆諸臣六等罪：一等應磔，宋企郊等十一人；二等應斬擬長系秋決，光時亨等四人；三等應絞擬贖，陳名夏等七人；四等應戍擬贖，王孫蕙等十五人；五等應徒擬贖，宋學顯、沈文然等十人；六等應杖擬贖，潘同春等八人；有疑另擬，翁元益等二十八人。保國公朱國弼等合疏糾刑官六失；御史張孫振亦言『從逆一案，明諭法宜從重；大司寇操此三尺，推諉半年，八人出脫。北人諸人乃賊棄之而來，非棄賊而來！解學龍賣法舞文，乞敕公鞫！』革學龍職；以高倬為刑部尚書。
乙酉正月初十日，韓四維逃歸，託言前使岷府，不汙賊塵；上謂『遣封在四月中，可未及受事，何得欺飾？姑著調用！』工科錢□奏：『科場大開賄賂，何瑞徵、項煜公然市買』。
二十三日，蘇松按周元奏楊枝起、宋學顯、楊汝成、宋之繩、曹谷、朱積、翁元益既受偽官，豈容幸漏；令法司提問。
四月初九（辛酉），殺從逆光時亨、周鍾、武愫，又殺原任武德道僉事雷演祚、禮部主事周鑣。鑣與鍾，從兄弟也，負時譽，與阮大鋮有隙。士英參鍾從逆，謂鑣當坐；照磨張明弼奏鑣險惡，朱統{金類}摭鑣他事：論劾提問。演祚與大鋮有怨，劉澤清疏攻呂大器及演祚，大鋮復奏演祚不忠、不孝；吏科林有本繼之。有旨：『從逆各犯及演祚二案，著法司速行訊結』。光時亨者，與李明睿不同聲氣，阻駕南遷者；故與四人同死。
周鍾遁居嘉興項仲展家，時遣無錫武舉鄒浩之往逮；鍾見鄒，謂之曰：『汝非有年誼乎？』鄒曰：『然』。因偽云：『老年翁此去，亦不如不去；晚生妻子已下獄矣』。鍾與千金，鄒不受。鍾曰：『去終是死，亦避不得矣！』遂行。至南京，殺於大中橋。臨刑，謂眾曰：『今殺我，天下遂太平乎？』時年四十四，萬曆壬寅生也。
甲申六月十三日(己巳)，以總兵吳志葵鎮守吳淞。先是，江北諸鎮兵不戢，眈眈思渡。誌葵時為遊擊，隨撫臣鄭瑄鎮京口。誌葵悉心守禦之，晝夜靡懈，江上以安；故有是擢。
十八日（甲戌），劉澤清請誅呂大器，指其起用王重掌選；又指其比雷演祚，謂『演祚為吳甡走狗，殺周延儒以媚東林』。澤清又薦張捷、鄒之麟、張孫振、劉光斗及逃撫郭景昌、王永吉。
十一日(丁丑)，塘報陜西全陷。馬士英請亟獎趙光遠，給以空劄一百；時光遠已降賊矣。
十三日(己卯)，濟寧回子兵朱繼宗傷殺所署副將楊樸一家，而自為總兵；與李元和共事。
十八日（甲申），北將於永綬等領馬兵千人，駐劄鎮江。浙江都司賈之奎領步兵至，止其地；及京口營兵與各路零卒分劄西門外與教場等處。類聚繁雜，平日與市鋪交易，未免爭較錙銖，遂各懷嫌忿。復因馬兵以賤值攫小兒瓜，相持不讓，兵傷兒額；道路不平，攢毆之，縛而擲之江。馬兵攘臂，欲得首事者甘心焉。問之，則浙兵居多，深以為恨；呼黨攻鬥，忿然馳馬來。路遇浙營守備李大開，呵之不下；大開怒，抽矢射之，中數人。馬兵謂浙營兵將皆欺我，群起攻殺；大開中矢，傷重即斃。時浙兵於道上有竄隱民家者，馬兵借端挾索，恣其淫掠；焚東門外居民數十里。馬兵有云：『四鎮以殺搶封伯，吾輩何憚不為！』仇殺不解，幾成大亂。祁撫軍擐甲馳往壓彈，地方以安。而馬兵旋為史閣部調去儀真安插，其事得解。事聞，上以於永綬等四將馳千餘兵紀律不彰，仇殺駭聽，宜速處其首釁者；令赴史可法軍前核治。可法下令總鎮官，處分起事兵丁一、二名而已；其後兵將調集，悉聽本處撫臣節制，著為令。命總兵黃斌卿防禦京口、邱磊鎮守山東。
七月初三日（戊子），命四鎮各率兵由六合馳赴督輔調用；皆不奉詔。
初五日（庚寅），祁彪佳、黃斌卿總兵鎮江，命金聲桓駐防淮、揚。
初六日(辛卯)，張鳳翔手書移邱磊，言北兵甚迫，義不可往；已率義勇鄉紳離東昌而來。
初九日，加李際遇、劉洪起總兵，防禦河南。
初十日，定京營之制悉照北京。以杜宏域、楊禦蕃、牟文綬補三大營各總兵，各統一營至五營；卞啟光、竇國寧、胡文若補三大營各總兵，各統六營至十營；詹世勛等各補正副號順。先是，牟文綬協防鳳陵，見賊勢縱橫，捐貲募練義勇數千，以資戰守；至是，有京營之命。即與劉良佐議：原兵願留鳳者、不願留者，各聽自便。於是不願留者，即令原領兵官王先聲、袁大仁等統率，並騎甲、器炮俱赴劉鎮交什外，其餘挈妻子先南走，期以隨綬暫駐江浦四千餘人。兵將不忍相離，綬奏『該督神機、巡邏二營名雖一萬六千，實不及一半；倘隸此四千人於二營，可壯京營守禦』。上下其章於所司。詔各鎮舉用大帥；劉澤清薦水陸大將馬化豹、柏永馥，俱聽史可法題用。疏入，上嘉其得體，故有是命。御史陳藎募兵雲南，先攜三萬金備餉。
二十六日，杜文煥提督巡捕營。
八月初二日（丁巳），蘇撫祁彪佳言：『鎮臣黃斌卿躬提一旅至京口，正值亂兵肆劫，才得布置；鄭鴻逵欲以上江調換他處，那借之錢糧如何銷算？』
初七日，命左良玉開藩武昌；左夢庚、惠登相並都督僉事。
初九日（甲子），王應熊開藩遵義。
十五日，劉良玉移鎮壽春。馬士英薦汪碩德兄弟招募水師造船。
二十八日，劉澤清上言「進取之計」：『募數十萬之兵，儲數十萬之餉，備十餘萬之馬匹、器械，須整頓一、二年，乃可渡河。今惟恐姜曰廣、劉宗周不得黨勝為怏怏，臣不能隨輔臣急於一渡也。今□已入臨清，會兵南下；賊已道雒陽，攻密縣。如此光景，寇不至江、清不至河不止也』。
二十九日（甲申），封福建總兵鄭芝龍南安伯。都司同知陳謙奉命往閩，請乞召對，面陳軍政機宜。並祈臣工盡滌積習，忘爾我門戶之私；文武協和、中外交應，以贊中興之業。謙鎮粵時，曾與鄭芝龍盟於羊城，矢心報國；近因寇患，陳追剿三策。部議謂其切於時務，可佐前籌；且與閩帥交善，令齎敕諭、金帛往閩獎賚芝龍，兼調其兵六千入防，即與鄭鴻逵統領共兄一萬之數。俟謙差旋淮浦，以旌賢勞。
甲申七月初八日，禮部尚書顧錫疇疏稱：『文震孟正性直節，望重朝野。當熹廟初，「勤政講學」一疏，直褫逆璫之魄；以致削奪，幾陷危禍。復蒙先帝賜環，勞深講幄，特荷拔置政府；竟為同列溫體仁所抑速去，未至大用，齎誌以歿。奉先帝贈恤之旨，而美謚未膺，公論惋惜。羅喻義正氣孤標，著述多先儒所未發之旨。為南大司成，擒倡建逆璫之祠者置之法；風毅肅然。後以日講不附會溫體仁進呈講章，遂致告；朝野重之。姚希孟學問誌行，淵純剛果。少以風節自勵；一入仕途，遂為小人側目，璫禍幸留碩果。後直先帝講幄最久，啟沃功深；又為溫體仁所不容，抑鬱以死。先帝恤之，已有贈蔭，而謚典未舉。呂維祺生平忠孝，捐助急公。雒陽陷日，烈烈以死，全大臣不辱之節。已經贈恤，未與易名之典。四臣立朝、殉難本末，近在數年內人人能道之者也。乃應得謚恤而久懸不補，則未免為盛朝之缺事矣。並請削體仁濫邀非分之謚，以正褒誅大義』。上以事關激勸，從之。
「遺聞」云：允顧錫疇議，削溫體仁「文忠」謚；尋復之。予大學士文震孟謚「文肅」、劉一璟謚「文端」、賀逢聖謚「文忠」、禮部侍郎羅喻義謚「文介」、詹事姚希孟謚「文肅」、兵部尚書呂維祺謚「忠節」、山西巡撫蔡懋德謚「忠襄」、隨州知州王壽一謚「忠湣」；懋德謚尋奪之。
「甲乙史」載：錫疇請謚在六月初十日，十一日予一璟、逢聖謚；及六月二十七日，諭禮部『溫體仁貽毒深遠，著削去謚，以明公道』。
九月初三日（戊子），賜北京殉難文臣二十一人、勛臣二人、戚臣一人祭葬、贈蔭、祠謚有差：閣臣範景文謚「文貞」，戶部尚書倪元璐謚「文正」、左都御史李邦華謚「忠文」，兵部侍郎王家彥謚「忠端」，刑部侍郎孟兆祥謚「忠貞」，右都御史施邦曜謚「忠介」，大理寺卿淩義渠謚「忠清」，太常少卿吳麟征謚「忠節」，左春坊庶子周鳳翔謚「文節」，左諭德馬世奇謚「文忠」，左中允劉理順謚「文正」，檢討汪偉謚「文烈」，太僕寺丞申佳胤謚「節湣」，戶科給事中吳甘來謚「忠節」，御史陳良謨謚「恭湣」，御史陳純德謚「恭節」，御史王章謚「忠烈」，吏部員外許直謐「忠節」，兵部郎中成德謚「忠毅」，兵部主事金鉉謚「忠節」，觀政進士孟章明謚「節湣」，惠安伯張慶臻謚「忠武」，襄城伯李國楨謚「貞武」，駙馬都尉鞏永固謚「貞湣」，立祠南京，賜名「旌忠」。又贈死節諸生許琰官翰林院五經博士，從祀忠臣廟中。
「遺聞」云：贈劉理順妻萬氏、妾李氏、成德母張氏淑人，金鉉母章氏、妾王氏、汪偉妻耿氏恭人，馬世奇妾朱氏、季氏、陳良謨妾時氏孺人；建坊旌表。
予勛戚新樂侯劉文炳謚「忠壯」、左都督劉文耀謚「忠果」、太監王承恩、王之心謚「忠湣」、李鳳翔謚「恭壯」（鳳翔以降賊被殺者）、大同巡撫衛景瑗謚「忠毅」、宣府巡撫朱之馮謚「忠壯」；總兵官吳襄謚「忠壯」，特贈遼國公；周遇吉謚「忠武」。工部主事王鐘彥、經歷施溥、中書舍人宋天顯各予祭葬，贈刑部郎中李逢甲太寺少卿、布衣湯瓊中書舍人。
「甲乙史」載：王章、汪偉謚在七月初一日，張慶臻、李國楨、鞏永固謚在九月十六日。又十月初十日，賜王承恩謚，立祠；以降賊夾死王之心蕁七人附祀，各蔭錦衣官。
先後補予開國諸臣謚：郢國公馮國用謚「武翼」，濟國公丁德興謚「武襄」，德慶侯廖永忠謚「武勇」，定遠侯王弼謚「武威」，長興侯耿炳文謚「武壯」，永義侯桑世傑謚「忠烈」，河間王俞廷玉謚「武烈」，東勝侯汪興祖謚「武湣」，□□侯茅成謚「武烈」，濟陽侯丁普郎謚「武簡」，高陽郡侯韓成謚「忠壯」，東邱郡侯花雲謚「忠毅」，丹陽縣男孫炎謚「忠湣」，當塗縣子王愷謚「壯湣」，高陽郡侯許瑗謚「忠節」，縉雲伯胡深謚「襄節」，御史中丞章溢謚「莊敏」，晉府長史桂彥良謚「敬裕」，詹事唐鐸謚「敬安」、祭酒劉崧謚「恭介」、東莞伯何真謚「恭清」、平遙訓導葉居升謚「忠湣」；姑孰郡公陶安、學士詹俱謚「文獻」。
「甲乙史」載：丁德興、馮國用、廖永忠、王弼、耿文炳謚在七月十五日，傅友德、馮勝、章溢、桂彥良謚在七月十九日，唐鐸、劉崧、何真、葉居升謚在七月二十一日，桑世傑、俞廷玉、汪興祖、茅成、丁普郎、韓成、花雲謚在八月二十二日，陶安、詹同、孫炎、王愷、許瑗、胡深謚在九月十八日。
補予建文朝死難諸臣謚：文學博士方孝孺謚「文正」、兵部尚書齊泰、太常寺卿黃子澄、刑部侍郎張昺、太常寺少卿盧原質、給事中葉福俱謚「節湣」，禮部尚書陳迪、御史大夫景清、大理少卿胡閏俱謚「忠烈」、兵部尚書鐵鉉謚「忠襄」，修撰王叔英謚「文忠」，禮部侍郎黃觀謚「文貞」，戶部侍郎卓敬、御史大夫練子寧俱謚「忠貞」，衡府紀善周是修、按察使王良俱謚「貞毅」，編修王艮、太常少卿廖升俱謚「文節」、刑部尚書畢昭、左贊善連樞俱謚「剛烈」，都御史茅大方、御史高翔、教授陳思賢、燕府伴讀俞逢辰俱謚「忠湣」，給事黃鉞謚「忠獻」，御史曾鳳詔、參軍斷事高巍俱謚「忠毅」、左拾遺戴德彜、御史魏冕俱謚「毅直」、知府姚善、知縣顏伯瑺俱謚「忠惠」、大理寺丞鄒瑾、兵部侍郎譚翌俱謚「忠湣」，都御史陳性善謚「忠節」，燕府長史葛誠謚「果湣」，刑部侍郎鬍子昭謚「介湣」，谷府長史劉璟謚「剛節」，御史林英謚「毅節」，魏國公徐輝祖謚「忠貞」，越雋侯俞通淵、都指揮瞿能俱謚「襄烈」、衛卒儲福謚「貞義」，都指揮謝貴、莊得俱謚「勇湣」，馬宣謚「貞莊」、朱鑒謚「壯烈」；皆允給事中李清請也。
「甲乙史」載云：十二月二十八日，允建文諸臣謚：方孝孺等七十一人、俞通海等十七人；瞿能平陽伯、謝貴英山伯、王得分水伯、馬宜全椒伯、朱鑒含山伯。
補予正德朝死諫諸臣謚：御史蔣欽謚「忠烈」，刑部員外陸震謚「忠定」，工部主事何遵謚「忠節」，刑部主事劉較謚「孝毅」，大理評事林公黼謚「忠恪」，行人孟陽謚「忠介」，李紹賢謚「忠端」，俞廷纘謚「忠湣」，李翰臣謚「忠毅」、詹軾謚「忠潔」、劉平甫謚「忠質」，給事中周璽謚「忠湣」、指揮張英謚「忠壯」。
「甲乙史」載：諸臣謚在九月二十日；內更有詹寅一人謚「忠憲」。
補予天啟朝死璫難諸臣謚：副都御史左光斗、給事中周朝瑞、御史周宗建、袁化中、李應升俱謚「忠毅」，黃尊素謚「忠端」，工部主事萬燝謚「忠貞」，副使顧大章謚「忠湣」、蘇松巡撫周起元謚「忠襄」。
「甲乙史」載：諸臣謚在九月二十日，內更有繆昌期一人；俱從部請也。
先後補予右都御史沈子木謚「恭靖」、工部尚書沈儆炌謚「褒敏」，副都御史張瑋謚「清惠」、禮部尚書董其昌謚「文敏」、大學士何如寵謚「文端」，孫承宗謚「文忠」，太常少卿鹿善繼謚「忠節」，大學士孔貞運謚「文忠」，薊遼總督吳阿衡謚「忠毅」，簡討胡守恆謚「文節」。貞運以國變痛哭不食死，守恆、阿衡皆死難者。又予修撰沈懋學謚「文節」。諭德焦竑謚「文端」、祭酒陳仁錫謚「文莊」，禮部侍郎張邦紀謚「文懿」。仁錫初以忤璫削奪，尋得賜環。典較掄才，橫經造士，生平究心錢穀、邊屯、河漕、律歷等書，著述幾千卷，皆千秋金鏡。子濟生，官太僕主簿；命主祭。故兵部尚書于謙為臨安伯。謙奠安宗社，有大功；為奸邪構禍。吏、禮部以恤不酬冤，為之請恤。復左都御史陳於庭原官，贈少保。
「甲乙史」載云：何如寵謚在九月十二日，張瑋、董其昌謚在九月十三日，沈子木、沈儆炌謚在九月十六日，陳仁錫、張邦紀謚在十月初八日，沈懋學、焦竑謚在十一月初三日，吳阿衡謚在十一月十二日，胡守恆謚在十一月二十八日。守恆，崇禎戊辰進士，為湖州推官，入翰林；與無錫紳胡之竑通譜。癸未流寇破城，闔門被難。
七月初二日，予故總督盧象昇謚「忠烈」。二十五日，予故巡按湖廣劉熙祚謚「忠毅」。「遺聞」云：乙酉春，予吏部侍郎顧起元謚「文莊」、都督劉源清謚「武節」。
御史張孫振劾在告禮部尚書顧錫疇險邪，有玷秩宗；以其請削體仁謚而謚文震孟也。命錫疇致仕去，震孟、體仁確議。
補：甲申九月二十一日，賜降賊被殺內臣李鳳翔謚「恭壯」。謚法之濫如此。
十二月十三日（丁卯），戶科吳適糾亂政監司：『一為陳之伸以袞東少參聞警潛逃，革職逮問；捏稱部覆，朦補僉憲。一為夏萬亨中書被察，題補勸農知縣，加副使銜；棄地南奔，遂營齎詔之役，稱副使；又借題迎護，升江西布政：以邑令半載而登兵牧。一為郭正中以舉人罪加責戍，蒙選知州，避兵不赴，借名修歷入京，奉旨驅逐；今又借危疆躐得僉憲。內此而捐，則從賊拔用之黃國琦應得晝錦矣』。
「編章」云：吳適抄參忭城伯趙之龍「薦用人才疏」謂：『陳爾翼頌逆有據，且薦崔呈秀為本兵；不可復用』。之龍再疏爭之；適特疏言：『祖制：惟科臣專封駁之權，未聞勛爵而參駁正之司。勛臣黨邪求勝，將部、科俱可不設；不幾背明旨而蔑祖制乎？』是時，張捷秉銓，部務皆阮大鋮一手握定，而選郎以貪黷濟之，吏道龐雜。惟適辦事垣中，抄駁侃侃，不憚權貴。若安遠侯柳祚昌薦授程士達督理京營；適抄參『士達非科貢正途，勛臣乃提督大漢，非有標營之責，何得侵樞戎職掌以奪銓部權勢？』懷慶知府郭儀鳳疏言掛冠勤王，且誣巡撫方震孺貪狀；適駁參『郡守無勤王之例，掛冠非入援之名。儀鳳不侯憲檄、非奉明綸，擅離職守，飾詞妄瀆。察撫臣清執有素，儀鳳穢跡著聞，必懼題參，先行反噬；自應嚴究，以杜刁風』。光祿署丞張星疏求考選；適駁參『張星以縣令躁進降處，又掛察典；不惟望斷清華之夢，亦已身絕仕進之階。乃無端幻想，僥幸上賞，欺君孰甚！若一為點破，則闔門大典，不幾為燃灰之地、向躍之門耶？』保定侯勛衛梁世烈請襲祖爵；適參『國難以來，雖王侯戚裏咸餵虎狼，華胄重臣悉羅鋒刃；而其間脫身圖存、埋名混俗者固亦不乏。該勛何以逆料其家之必殲，而以子嗣乎？萬一本宗匹馬來歸，將奪諸該勛以授乎？抑姑仍之□而封乎？恐無此法紀也。該勛世受國恩，誠恢復有誌，何難倡諸勛舊破家從軍，自當直搗燕雲，上為先帝復仇、次為諸勛雪恥。爾時訪問本支有無存否，然後請諸朝令，光復祖爵，不亦休乎！昔李晟收復長安，下令軍中曰：「五日內無得輒通家信」。今長安未復，殊非諸臣問家之日也』。遂安伯勛衛陳浚請襲；適參『自都邑變遷，山河阻絕；世次無憑，單詞莫信，業奉明旨嚴覈。該勛一請、再請，若不能待；直視五等之封，祗同土塊之乞。亦與菜傭都督一醉告身為可以棄時拾芥而攘取乎？況遂安勛衛今或遯跡閭閻、或從容歸國，安可懸坐鬼錄？使後來鞍馬遺裔，執途人而可稱；攀髯孤忠，裂本支而他續也！』中書舍人張鐘齡請給部銜；適參『職方何官、監軍何事？妄行陳請。若果報國有心，何官不可自效！而藉口贊畫，輒請高銜；躁進尤甚！』他若革職司務朱濟之、計處、吏部聶慎行、副使曾應瑞等躐躋營升，或疏劾、或抄參，不少假借。無奈人心日競、啟事日雜，雖經封駁，銓部竟置高閣；旋駁、旋用，使職掌掃地而宵小盈廷矣。
吳適，字幼洪，號靜齋；蘇之長洲人。崇禎丙子舉人，丁丑進士。祖諱之佳，庚辰進士；以抗言國本為民，贈太僕少卿。然則吳黃門殆忠諫世傳乎！語云：『鷙鳥累百，不如一鶚』。信然！
公與舅氏有年誼，當行取時，來謁南昌。時先君子在署中，見其年甚少，美豐儀，朱唇，其言明朗若金石聲；每語不肖，極賞之。今讀其諸參，益嘆先君子之藻鑒也。復憶昔侍內父杭濟之先生，先生最喜其專稿。是公之文章、政事、人物、家風，俱有大勝於人者。
吏科熊汝霖言：『獻賊已至重慶、闖賊直至成都，破渝不守，意在順流東下。北使臣所恃以為緩兵之要著也，左懋第請兵、請餉，望眼尚懸；王燮敕申未頒、馬價未給為籲。此何時，而尚容姑待乎？皇上既以阮大鋮為知兵，即當置之有用之地；若但優遊司馬，樞輔已饒為之，何須忝此！』
「補遺」云：以易應昌為都察院副都御史、郭維經為僉都御史。起葛寅亮太常寺卿、成勇福建道御史、文安之詹事府詹事、劉同升翰林院侍講、趙上春翰林院編修。寅亮、安之清望素著；勇以諫言護罪，直聲振天下；同升、上春忠孝世傳：皆以劾楊嗣昌奪情，與黃道周昌言去國者也。升賀世壽戶部督倉尚書，起王志道吏部侍郎、申紹芳督餉侍郎。志道佐憲，以監視內臣越俎參官，廷諍，革職；紹芳居官清慎，因溫體仁欲傾文震孟、許譽卿文致遣戍。至是雪之。
考選遊有倫、朱統銓、趙進美、沈宸荃、沈應旦、吳春枝、吳鑄、吳適、林沖霄、劉天鬥、左光明、蔣明玉、湯來賀、李日池、胡時亨為科道部屬官，起補張采禮部儀制司主事、熊汝霖戶科給事中、章正宸吏科給事中（「補遺」）。
十月初六日（庚申），大學士高宏圖四疏乞歸，允之。先是，章正宸爭中旨升張有譽，朱統{金類}糾姜曰廣。及爭起用阮大鋮，諸票擬俱不稱旨，發改票，再擬再改；宏圖力爭，不聽。至是，具疏請乞，遂予請告去。初，宏圖家甚富；山東遭亂後，纖屑無存。惟一幼子自隨，欲僑居常熟，不果。寄棲吳門僧寺，幼子附讀村館；已遷之會稽。
十一月初三日（丁亥），御史王化澄按廣東，胡時忠視南京屯田。臺規：鐵板序差。時有廣、閩、江、屯四差，時忠首應差。化澄名次第六，尚未應差；巧拜士英為門生，串謀總憲李沾、掌道張孫振疏創鬮差，上下其手。時有舊河南道喬可聘夢與時忠空院奕碁云：『塞翁失馬，未必非福』。後得因差歸裏養親，莫非數也。
時忠，予舅氏也。初名時亨，恥與光逆同名，遂疏改今名。為御史時，屢言時政得失，京師號曰「沖鋒」。時泰、靖兩邑突張沙，爭殺不已；出巡，立牌分界乃定。民歌思之，不僅遺愛江右也。後當按閩，不果；隱居養母，康熙庚戌春卒。
甲申八月十九日，浙撫左光先報士賊勾連逃兵，義烏、東陽許都餘黨復亂。二十日，批浙撫黃鳴俊奏：『左光先誘殺許都，不行善政，以致煽動；著鳴俊即相機剿撫』。二十三日，諭兵科：『許都初降、終殺、激變遺殃事情，著在朝浙臣直奏』。二十六日，兵科陳子龍言：『東陽再亂，全因縣官誅求激變』。九月初三日，吏部奏：『姚孫矩貪酷，激變東陽』。命逮訊之。二十五日，上諭：『姚孫矩貪橫激變許都，尚敢搜賣賊產，日事誅求，激成大禍，罪不容誅。左光先力庇貪令，毒流東越：著革職拿問』。
「編年」云：罷浙江巡撫黃鳴俊，降巡按任天成；以許都余黨復叛處分未定也。先是，許都變起東陽，兩浙洶洶；前任巡按左光先授計紹興推官陳子龍誘擒斬之。光先為光斗弟，故與阮大鋮有讎隙；又首劾大鋮、馬士英，故借誘降激變並議光先之罪而陷之，朝右無敢直言者。蘇松巡撫祁彪佳獨言『許都之變突發，東陽、義烏、浦江皆無堅城，光先事竣出境，聞變遄返，一切調兵措餉，皆其拮據；不一月而元兇授首，兩□復安。乃今奉旨推求！夫弄兵揭竿，至於破城據邑；其罪豈不當死？當日兵威所迫，賊已窮蹙而後乞命，與陣擒無異，非誘降也。設誅鋤不力，養虎遺患，後來國難方張，又不知作何舉動矣！豈可反以激變罪之乎？』於是大鋮等並切齒彪佳。而御史張孫振論劾彪佳貪奸，且所定策有異議；詞連吳甡、鄭三俊、劉宗周等。彪佳因罷去。史載：孫振追劾彪佳在十月三日，而彪佳之罷則十一月十三日也。
甚矣！史之難信也。由前說觀之，則光先隱孫矩激變之罪，不為無過；由後說觀之，則光先授計子龍誘擒之事，不為無功。夫以吳、越聯壤，復躬當其時，猶言人人殊如此；況今古異時、四方異地，而欲憑臆以斷誌之，其為誣可勝道也。
八月十八日（癸卯），馬士英請免各府州縣童生應試，上戶納銀六兩、中戶四兩、下戶三兩，竟送學院收考。時溧陽知縣李思謨不令童生納銀，待降五級（李降，乙酉正月二十一日事）。又詔行納貢例：廩生納銀三百兩、增六百兩、附七百兩。至明年正月十一日，□廩生加納通判。又立開納助工例：武英殿中書納銀九百兩、文華中書一千五百兩、內閣中書二千兩、待詔三千兩、拔貢一千兩、推知銜二千兩；監紀、職方，萬千不等：皆以助軍興也。時為之語曰：『中書隨地有，都督滿街走；監紀多如羊，職方賤如狗。蔭起千年塵，拔貢一呈首；掃盡江南錢，填塞馬家口』。至乙酉二月，輸納富人授翰林、待詔等官；故更雲『翰林滿街走』也。
是時，士英賣官鬻爵，鄉邑哄傳。予在書齋，今日聞某挾貲赴京做官矣，明日又聞某鬻產買官矣。一時賣菜兒，莫不腰纏走白下；或雲把總銜矣、或遊擊銜矣，且將赴某地矣。嗚乎！此何時也，而小人猶爾夢夢；欲不亡得乎！
十二月二十二日（丙子），禁書坊不許行「五陵註略」。楊士聰曰：『「五陵註略」者，許生重熙之所撰也，持論頗異。如葉福清之謚「忠」似謬、方德清之謚「正」似觀？，朝論韙之。至書劉伯溫□渡江、勛舊襲封出鄉，人人推戴，前人已有言之；孔昭一見，大怒。適溫相忌倪元□，恐其入閣；孔昭遂以倪錮妻事，與許□□作疏，意重在許，欲開大獄。上不允，親票旨放歸。許之書遂播行』。
乙酉正月十九日，殿宇鼎新推恩：輔臣馬士英、王鐸、王應熊、史可法、尚書何應瑞、侍郎高倬、劉士禎、科道李維樾、遊有倫、周元泰、主事朱日爃、秦祖襄各賜金幣；內官韓贊周、廬九德、劉文忠、屈尚忠、張執中、田成、王肇基、高起潛、孫象賢、車天祥、喬尚、谷國珍、何誌孔、趙興邦、李燦、蘇養性、孫珍、諸進朝銀幣外，各蔭子錦衣指揮；李國輔錦衣千戶。
三月二十二日（乙巳），殿工落成加恩：史可法、馬士英、王鐸、高宏圖、姜曰廣、管紹寧、朱之臣、高倬、劉士楨、何應瑞、陳盟、曹勛、葛寅亮各加官，惟顧錫疇不許敘。二十三日，敘內臣殿工功：加韓贊周、盧九德等三十五人賞賚有差。
時上深居禁中，惟漁幼女、飲火酒、伶官演戲為樂。修興寧宮、建慈禧殿，大工繁費，宴賞皆不以節，國用匱乏。佃練湖，放洋船瓜、儀，掣鹽蘆州升課，甚至沽酒之家每筋定稅錢一文；利之所在，搜括殆盡。蓋馬士英當國，與劉孔昭比，濁亂國是；內則韓、盧、張、田，外則張、李、楊、阮，一唱群和。兼有東平、興平遙制內帳，忻城、撫寧侵撓吏事。邊警日逼而主不知，小人棄時射利，識者已知不堪旦夕矣。
韓贊周、盧九德、張執中、田成、張捷、李沾、楊維垣、阮大鋮、劉澤清、高傑、趙之龍、朱國弼。
□一月二十九日，上不豫，幾殆。輔臣入候，群閹竊竊，有所指畫；良久乃退。時上崇飲好內，權在群閹，田成為最；大臣皆因之固寵，致以賄成。時語云：『金刀莫試割，長弓早上弦；求田方得錄，買馬即□□（？）。』
時有自京中來云：『閹人張執中年僅十九，上最嬖之；甚恣。諸臣欲見不得，即偶見，亦甚驕倨。惟馬士英登門乃見，或留一清茶；士英已覺榮甚』。
除夕，上在興寧宮，色忽不怡。韓贊周言：『新宮宜歡』。上曰：『梨園殊少佳者！』贊周泣曰：『臣以陛下令節或思皇考、或念先帝；乃作此想耶！』
贊周泣對，有汲黯、魏徵之風。宏光此相，酷似東昏、後主一輩。「甲乙史」載：此為二十四（戊寅）事。予按令節，似除夕為真；故從之。
正月十二日（丙申），傳旨天財庫，召內豎五十三人進宮演戲、飲酒。上醉後，淫死童女二人；乃舊院雛妓，馬、阮選進者。擡出北安門，付鴇兒葬之。嗣後屢有此事。由是曲中少女幾盡，久亦不復擡出；而馬、阮搜覓六院，亦無遺矣。二十四日（甲辰），復召內豎進宮演戲。
故事：宮中有大變，門夜半鳴鐘。一夕，大內鐘鳴，外廷聞之大駭，謂有非常。須臾，內豎啟門而出，素鬼面頭子數十欲演戲耳。可笑如此，安得不亡。時表弟胡鴻儀在屯田署中，親所聞見者。
蘇州有醫者鄭三山，日以春方進上，多鄙褻；上寵之。
