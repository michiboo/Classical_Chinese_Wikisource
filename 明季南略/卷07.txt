
高傑疏言：『目今大勢，守江北以保江南，人人言之。然從曹、單渡，則黃河無險；自潁、歸入，則鳳、泗可虞：猶或曰有長江天塹在耳。若何而據上游？若何而防海道？豈止瓜、儀、浦、采為江南門戶已乎！伏乞和盤打算，定斷速行；中興大業，庶有可觀』。傑發總兵李朝雲赴泗州，又發參將蔣應雄、許占魁、郭茂榮、李玉赴徐州防守。
時寧南侯左良玉報稱：『副將蘇薦、遊擊朱國強斬賊四百餘級』。獲偽官江一洪，獻俘京師。
六月十九日，陳子龍疏言：『一介草茅，四載抱牘，蒙昇南京吏部文選司主事，便道還裏。因臣祖母高氏老病危篤，而臣以孑身獨子，循例乞恩，拜疏終養。風塵阻塞，未達中途，蒙先帝擢署省掖。時寇破恆、代，漸逼京師；臣妄意聯絡海舟直達，可資應援。因與長樂知縣夏允彝、中書舍人宋徵璧等捐貲召募。忽聞神京淪陷，先帝昇遐；飲血崩心，呼號無地。臣伏思君父之仇，不可不報；中原之地，不可不復。然必保固江、淮，以為中興之根本。守江之策，莫急水師；海舟之議，更不容緩。幸松江知府陳亨志切同袍、氣雄擊楫，多方措置，以求成旅。適接兵部尚書史可法、職方司郎中萬元吉手書，以「江上守禦方殷，望此一軍，共為犄角；不妨動支正供，以俟銷算。總之，以朝廷之糧養朝廷之兵，無分彼此也」。臣等推職方司主事何剛忠勇性成、清介絕俗，專司募練；而佐以山陰知縣錢世貴、舉人徐孚遠、李素、廩生張密已買沙船二十五隻，募材官水卒共一千餘名，多堪守戰之士。其製造器甲、修船、練藥等事，則試中書舍人董庭、都司李時舉、生員唐侯等分頭經理：一月之內，可以就緒。夫千人在長江，如雙鳧乘雁，不足為重輕；然使江南諸郡各為門戶之計，則萬人亦不難致。臣等亦聊盡精衛之心，倡怒蛙之氣而已』（出「大事記」）。
六月二十九日，安廬巡撫張亮奏「南北止隔一河疏」曰：『賊若從山東來，則淮、徐據黃河之險，我能守之。若從河南來，則我無險可據，必擯河地方防守縝密、盤詰嚴謹，不容一人、一船私自暗渡。而不知大謬不然者。臣衙門承差程之兗、前撫臣董配元差往北齎奏身陷賊中，四月初九日始得脫出；詢之兗從何處渡河，彼雲止聞清江浦有防守，彼從宿遷覓船，於白洋河過渡，同行二千人。鄉民間有問者，答雲「南邊逃難人」，輒不為怪也。再詢路上有行人否？彼云：『途間遇有車推夏布、扇、茶等物，皆自南而北，赴彼交易』。臣聞之不覺駭然。夫南北止隔衣帶水，果能一葦不渡，猶慮取道中州；及今何時也，而去來自若，茫無稽察，致使茶、扇、布箱得飽載而往，於賊巢行壟斷之計哉！從來賊用奸細，即以本地之人行之。程之兗系安慶人，又系臣衙門差出，幸而真也；假令人人如此不疑，且如此可渡，即賊之奸細已不知有若干散匿於大江南北矣！濱河者所司何事？而疏玩若此哉！夫遷宿既有偽官，彼已受賊之職，自不禁人之渡；乃河南守土者漫不加意，此何以故？乞飭濱河州縣嚴加盤詰，若真正思漢歸南者，有何憑據，務得的確而後許之；若販賣北送者，仍治以通賊之罪。其於封疆之計非小補也』。
七月初二日（丁亥），吏科給事中章正宸上言：『兩月以來，聞大吏錫鞶矣，不聞獻俘；武臣私鬥矣，不聞公戰；老成引遯矣，不聞敵愾；諸生卷堂矣，不聞請纓。如此而曰興朝氣象，臣雖愚知其未也。計惟有進取為第一義。進取不銳，則守禦不堅。比者河北、山左忠義響應，各結營塞、多殺偽官，為朝廷效死力；不及今電掣星馳，倡義申討，是劘天下之氣而坐失事機也。宜亟檄江北四鎮，分渡河、淮，聯絡諸路齊心協力，互為聲援；使兩京血脈通而後塞井涇、絕孟津、據武關以攻隴右，恐賊不難旦夕殄也。陛下宜縞素，親率六師於淮上。但陛下親征，豈必冒矢石、履行陣哉！聲靈所震，人切同仇；虎豹貔貅，勇憤百倍也。今都門部院、寺司各署不稱「行在」，而工作儀文；陛下赫然欲為中興令主，宜嚴敕諸大臣：速簡爾車徒，某舊額、某新增，水幾何、陸幾何；速備爾芻糗，幾何本、幾何折，主幾費、客幾費；選爾將帥，某堪監纛、某堪分閫；審爾形勢，某地建鎮、某地設堡，某處埋伏、某處出奇；修爾干戈，繕爾城塹：進寸則寸、進尺則尺，阨險處要，大勢已得。天下大矣，不患無人；臣未見張、岳、韓、劉之傑不應運而出也』。
洞時事如觀火，談兵械如列眉；而歸重親征，尤為大義。
戶科熊汝霖言：『四鎮以搶殺封侯，百姓頭頸何辜而為此輩功名之地乎！今儼然佐命矣，收拾恢復為中興名將，豈不更快？況一鎮之餉多至六十萬，勢必不供；何不仿古藩鎮法，在大河以北開屯設府，永盟帶礪，而逼處堂奧也？萬元吉云：「城外之屋應讓於兵」；誰非民業，而拱手讓乎？近聞輦金求進者，實繁有徒。當事諸臣，亦宜猛省前事、倍滌肺腸也』！
廣西巡撫方震孺、松江知府陳亨、給事中李維樾與兄僉都御史李光泰先後各措餉募兵入衛。而建陽知縣蔣芬捐俸資造火器，募勇士朱千斤、劉鐵臂等，三請勤王；其詞曰：『幸而邀天之倖，迅掃狂氛，指日奏凱，社稷之福。否則，惟有斷脰決腹，一瞑而萬世不視；以明國家三百年養士之報，亦無負職三十年讀書之志』。識者壯之。
「甲乙史」：『七月初二日（丁亥），建寧知縣蔣芬自請勤王，具進所造火器；按臣陸清原奏聞』。
御史王孫蕃奏曰：『審天下之勢者，貴因乎時；而制一時之宜者，先扼其要。今日定恢復規模，或以區區在東南守備；然必防守固而後可以議攻討，乃為策之善也。夫大江以南獨稱安土者，恃此一襟帶水耳。於此時，當以屯江為萬里長城。茲彭澤、京口已增二鎮，可謂識扼險之宜矣。然彭澤有道臣、有督臣，層層彈壓、節節關通，上流衝要或無他慮；京口負山枕江，控扼三關、襟帶百越，並鎮矣而不議設監軍道，何以重彈壓乎！常鎮道鞭長不及，則道臣所宜專設者也。說者謂京口並鎮，不如孟河；雖近海口，鹽道出沒，是一隅之險，而非合籌東南大勢也。孟河舊以把總部之，沙唬船二十二隻、水陸官兵止九百四十三員名，實存見兵少。水軍戰艦增設若干，仍於京口並鎮為長也。夫金山東連大海、西接神京，去三江會口僅隔一江。昔韓世忠屯兵扼金人於此，「江防考」所載額設官兵三千八百員名、戰船百艘。今存見兵六百名、戰船十餘只，即支持綠林之充斥且不足，何暇鞏固皇都而稱鎖鑰重地耶！是亦不可不早計者』。
兵部員外李向中言：『臣鄉湖廣，窮民散亂、軍旅空虛，萬一逆賊競武昌，則江南豈得安堵？臣謂荊、襄兩處宜速設重鎮，募大兵以據其上游，與淮、鳳諸處相與犄角；使賊騎不得馳驟漢、黃，庶可保障江南。且襄陽而下、漢黃而上，為承天陵寢重地；按其昭穆迄今僅四世耳，當不忍使祖宗血食為賊出沒之區，乞早為整頓。至左鎮駐劄武昌，自隱有虎據在上之勢。而撫臣何騰蛟一腔忠義，千里幹城；小民依之若嬰兒之求慈母、將士信之若手足之應腹心，亦可謂上下相安而軍民各得者矣。近聞有升遷別省之說，乞皇上仍令何騰蛟照舊和衷撫楚。臣思保江南不在逼處江幹，而在扼其要領；則臣省荊、襄為急矣。而安臣省者，拒賊猶後而馭兵為先；則知撫臣其不可更矣。伏乞聖明速賜施行』（出「大事記」）。
王應熊請節制楚、鄖、貴、廣
四川督輔王應熊上言：『蜀境西北接鄖，東抵夷陵，西南由建昌通雲南，東南由遵義通貴州。今寇踞成都，蜀人殆無孑遺。議者謂李賊在陝，獻忠必不北向。然李賊自七月入蜀，虛喝保寧、順慶之吏民而制之；一且為獻忠所驅，則獻忠之無顧畏可見矣。川陝總督宜提兵復保寧，牽賊北顧；臣得合滇、黔之力，以搗其空。賊若不南不北，則仍趨正東，未可料也。廣西、鄖陽許臣節制，則緩急可以呼應；臣名總督四省，而兵止於黔、餉止於滇，不幾輕視巨寇乎』？有旨：『命楚、鄖、貴、廣悉聽督輔節制』。
黃耳鼎劾解學龍、張縉彥
御史黃耳鼎言：『解學龍執法大臣，受賄黨逆，如光時亨、周鍾、方允昌、項煜、陳名夏議緩議贖，豈古人三宥八議之道進於此者！張縉彥俛首賊吏，延喘偷生；皇上重以節鉞，優遊數月，不恢復寸土。高傑之變，單騎逃避。乞付法司治以誤國之罪』！詔勿問。
保國公朱國弼劾舊淮撫路振飛：『賊信日逼，先縱獄囚；天潢洊至，兵拒河上。皇上扁舟不納入城，且雲鳳陽有天子氣；偽官武愫系進學門生，代為夤緣。乞敕法司逮治』！章下部院。
四月初四日（丙辰），甯南侯左良玉舉兵東下，馳疏至云：『竊見逆賊馬士英出自苗種，性本凶頑。臣身在行間，無日不聞其罪狀、無人不聞其奸邪。先帝皇太子至京，道路洶傳陛下屢發矜慈，士英以真為假，必欲置之死而後快其謀。臣前兩疏，望陛下從容審處；冀士英夜氣稍存，亦當剔腸悔過以存先帝一脈。不意奸謀日甚一日，臣自此義不與奸賊共天日矣！臣已提師在途，將士眥目指髮，皆欲食其肉。臣恐百萬之眾發而難收，震驚宮闕；且聲其罪狀，正告陛下。仰祈剛斷，與天下共棄之！自先帝之變，人人號泣；士英利災擅權，事事與先帝為仇。「欽案」，先帝手定者，士英首翻之；「要典」，先帝手焚者，士英復修之。思宗改諡「毅宗」，明示先帝不足「思」，以絕天下報仇雪恥之心：罪不容於死者一也。國家提衡文武，全恃名器鼓舞人心。自賊臣竊柄以來，賣官鬻爵，殆無虛刻；都門有「職方賤如狗、都督滿街走」之謠。如越其傑以貪罪遣戍，不一年而立升部堂；□□□以貪污絞犯，不數日而夤緣僕少；袁□□與張道浚皆詔獄論罪者也，借起廢徑復原官；如楊文驄、劉泌、王燧以及趙書辦等皆行同犬彘或罪等叛逆，皆用之於當路。凡此之類，直以千計，罄竹難書：罪不容於死者二也。閣臣司票擬、政事歸六部，至於兵柄尤不容兼握。士英已為首輔，猶復掌樞；是弁髦太祖法度。又引腹心阮大鋮為添設尚書，以濟其篡弒之階；兩子梟獍，各操重兵以為呼應，司馬昭復生於今曰：罪不容於死者三也。陛下選立中宮，典禮攸關。士英居為奇貨，先擇其尤者以充下陳，罪通於天；而又私買歌女寄養阮大鋮家，希圖進選，計亂中宮，陰謀叵測：罪不容於死者四也。陛下即位之初，恭儉神明；士英百計誑惑，進優童豔女，損傷盛德。每對人言，惡則歸君：罪不容於死者五也。國家遭此大難，須寬仁慈愛以收人心。士英自引阮大鋮以來，睚眥殺人，如雷演祚、周鑣等鍛煉周納，株連蔓引。尤其甚者，借題三案，深埋陷阱；將生平不快意之人一網打盡，令天下士民重足解體：罪不容於死者六也。九重秘密，豈臣子所敢言；士英遍佈私人，凡陛下一言一動，無不窺視。又募死士竄伏皇城，詭名禁軍，以觀陛下動靜，曰「廢立由我」：罪不容於死者七也。率土碎心痛號者，先帝殉難，皇子倖存。前此定王之事，四海至今傳疑未已；況今皇太子授受不明，士英乃與阮大鋮一手拏定，抹殺的確認識之方拱幹、而信串通朋謀之劉正宗，不畏天道神明、不畏二祖列宗、不畏天下公議、不畏萬古綱常，忍以先帝已立七年之嗣君為四海謳歌訟獄所歸者，付之幽囚；天昏地慘，神人共憤。凡有血氣者，皆欲寸磔士英、大鋮等以謝先帝。此非臣之私言，諸將士之言也；非獨臣標將之言，天下忠臣義士、愚夫愚婦之公言也。伏乞陛下立將士英等肆諸市朝，傳首四方，用抒公憤。臣等束兵計刻以待，不禁大聲疾呼，激切以聞』。
數列八罪，使人摭辨不得、躲閃不得；足褫奸雄之魄矣！
蓋聞大義之垂，炳於星日；無禮之逐，嚴於鷹鸇：天地有至公，臣民不可罔也。奸臣馬士英根原赤身，種類藍面。昔冒九死之罪，業已僑妾作奴、屠髮為僧；重荷三代之恩，徒爾孤窟白門、狼吞泗上。會當國家多難之日，侈言擁戴、勸進之功；以今上歷數之歸，為私家攜贈之物。竊弄威福，煬蔽聰明。持兵力以脅人，致天子閉目拱手；張偽旨以讋俗，俾臣民重足寒心！本為報仇而立君，乃事事與先帝為仇，不止矯誣聖德；初因民願而擇主，乃事事拂兆民之願，何由奠麗民生？幻蜃蔽天，妖蟆障日。賣官必先姻婭，試看七十老囚、三木敗類，居然節鉞監軍；漁色罔識君親，託言六宮備選、二八紅顏，變為桑間濮上。蘇、松、常、鎮，橫徵之使肆行；檇李、會稽，妙選之音日下。江南無夜安之枕，言馬家便爾殺人；北斗有朝彗之星，謂英君實應圖讖。除誥命、贈廕之餘無朝政，自私怨舊仇而外無功能。類此之為，何其亟也！而乃冰山發焰，鱷水興波；群小充斥於朝端，賢良竄逐於崖谷。同己者性侔豺虎、行列豬猳如阮大鋮、張孫振、李宏勳等數十巨憝，皆引之為羽翼，以張殺人媚人之赤幟；異己者德並蘇黃、才媲房杜如劉宗周、薑曰廣、高宏圖等數十大賢，皆誣之為朋黨，以快如虺如蛇之狠心。道路有口，空憐「職方如狗、都督滿街」之謠；神明難欺，最痛「立君由我」、「殺人何妨」之句！嗚呼！江漢長流、瀟湘盡竹，罄此之罪，豈有極歟！若鮑魚蓄而日膻，若火木重而愈烈。放崔、魏之瘈狗，遽敢滅倫；收闖、獻之獮猴，教以昇木。用腹心出鎮，太尉朱泚之故智，幾幾殆有甚焉；募死士入宮，宇文化及之所為，人人而知之矣。是誠河山為之削色，日月倏兮無光。又況皇嗣幽囚，列祖怨恫。海內懷忠之士，誰不願食其肉；敵國向風之士，咸思操盾其家。
本藩先帝舊臣、招討重任。頻年痛心疾首，願為鼎邊雞犬以無從；此日履地戴天，誓與君側豺狼而並命。在昔陶八州靖石頭之難，大義於今炳然；迄乎韓蘄王除苗氏之奸，臣職如斯乃盡。是用礪兵秣馬，討罪興師。當鄭畋討賊之軍，意裴度蔽邪之語。謂朝中奸黨盡去，則諸賊不討自平；倘左右凶惡未除，則河北雖平無用。三軍之士，戮力同仇。申明仁義之聲聞，首嚴焚戮之隱禍：不敢妄殺一人以傷天心，不敢荒忽一日以忘王室。義旗所指，正明為人臣子不忘君父之心；天意中興，必有間世英靈天翼皇明之運！
泣告先帝，揭此心肝：願斬賊臣之首，以復九京；還收阮奴之黨，以報四望。倘惑於邪說、詿誤流言，或受奸臣之指揮、或樹義兵之仇敵，本藩一腔熱血，鬱為輪囷離奇；勢必百萬雄兵，化作蛟螭妖孽。玉石俱焚之禍近在現時，水火無情之時追維痛心。敬告苦衷，願言共事。嗚呼！朝無直臣，誰斥李林甫之奸邪！國有同心，尚懷鄭虎臣之素志。我祖宗三百年養士之德，豈其決裂於僉壬？大明朝十五國忠義之心，正宜暴白於魂魄。速張殪虎之機，勿作逋猿之藪！燃董卓之腹，膏溢三旬；籍元載之廚，椒盈八百：國人儘快，中外甘心！
謹檄。
左良玉反兵東下，請除君側之惡；移檄遠近，以討馬士英。其略云：『馬士英蠻獠無知，貪狠悖義。挾異人為奇貨，私嫪毒以種奸；欺蝦蟆之不聞，恣鹿馬以任意。不難屠滅皇宗，遂敢刑戮太子。效胡濚之名訪邋遢，既不使之遯於荒野；踵錢寧之即訊大千，又不容其斃於深宮。群小羅織，比燕啄而已深；中犴幽囚，視雀探而更慘。李沾威拷，何如崔季舒拳毆；王鐸喝招，有甚朱友恭塞謗！豈先帝不足復留種，既沈其弟，又滅其兄；將小朝自有一番人，既削其臣，並翦其主。嗟乎！安金藏之不作，丙定侯之已亡！附會成羣，誰敢曰「吾君之子」？依違欲了，咸稱曰「的系他人」。臨江之當亂虎，是可忍也！孑輿之遇蟒毒，尚何言哉！良玉受恩故主，爵忝通侯；寧無食蕊之思，詎忘結草之報。願共義士，共討天仇！嚴虎豹之亟驅，風雲氣憤；矢鷹鸇之必逐，日月光明。郿塢豐盈，應有然臍之禍；漸臺高擁，難逃切舌之災』！檄下遠近傳播，惟京中噤口。
前檄出「遺聞」，在初四日（丙辰）下；此檄出「甲乙史」與「編年」，載初三日（乙卯）也。
四月初五日（丁巳），左兵入九江、安慶至於建德，順流東下。初七日（己未），左兵入東流。良玉沿途遍張告示，稱『本藩奉太子密旨，率師赴救』。士英等大懼，京師戒嚴；士英專理部事，不入直。江督袁繼咸請赦太子以遏止之；宏光切責。士英調黃得功、劉良佐離汛，邀劉孔昭、阮大鋮、方國安、朱大典御左兵。昇大典兵部尚書，國安掛鎮南將軍印。十四日（丙寅），黃得功兵至江上；著於荻港三山暫駐，有警進前。十五日（丁卯），馬士英言：水陸諸軍必直抵湖口，與九江、安慶呼吸相通。乃知上游消息，即催阮大鋮、朱大典督諸軍前發，不得稽延。十七日（己巳），馬士英奏上大捷，賞劉孔昭、朱大典、黃得功、阮大鋮、黃斌卿、黃蜚、鄭彩、方國安、趙民懷、鄭鴻逵、卜從善、杜宏域、張鵬翼、楊振宗銀幣。五月初一日，張捷率百官進賀捷表。時維揚信絕，左兵停留不下；阮大鋮、劉孔昭虛報捷音，以愚都人耳目。初五日（丙戌），黃得功與左兵屢戰，身中二矢。捷聞，詔封靖國公；遣太監王肇基勞之。並進阮大鋮、朱大典並太子太保，總兵張傑、馬得功、鄭彩、黃蜚並加三級，副將而下各進一級，仍予錦衣世襲。
「遺聞」云：『良玉舉兵不數日，即病死。子夢庚東下至採石，為黃得功、方國安所敗。尋聞大清兵緊急，遂引還』。
逆闖犯闕，危及君父，痛憤於心。大仇未復，山州俱蒙羞色，豈獨臣子義不共天！關東大兵能復我神州、葬我先帝、雪我深怨、救我黎民，前有朝使謹齎金幣，稍抒微忱；獨念區區一介，未足答高厚萬一！茲逆成跳梁西晉，未及授首。凡系臣子及一時豪傑忠義之士，無不西望泣血，欲食其肉而寢其皮；晝夜臥薪嘗膽，惟以殺闖逆、報國仇為亟。貴國原有莫大之恩，銘佩不暇；豈敢苟萌異念，自幹負義之愆！
傑猥以菲劣，奉旨堵河。不揣綿力，急欲會合勁旅，分道入秦，殲逆成之首，哭奠先帝；則傑之忠血已盡、能事已畢，便當披髮入山，不與世間事，一意額祝復我大仇者。茲咫尺光耀，可勝忻仰；一腔積懷，無由而質。若傑本念千言萬語，總欲會師剿闖，以成貴國恤鄰之名。且逆成凶悖，貴國所惡也；本朝抵死欲報大仇，貴國念其忠義，所必許也。本朝列聖相承，原無失德；正朔承統，天意有在。三百年豢養士民，淪肌浹髓，忠君報國，未盡泯滅；亦祈貴國之垂鑒也。
肅王致書高大將軍：欽差官遠來，知有投誠之意，正首建功之日也。果能棄暗投明，擇主而事，決意躬來過河面會，將軍功名不在尋常中矣。若第欲合兵剿闖，其事不與予言；或差官北來，予令人引奏我皇上，予不自主。此復。
先是，大清副將唐起龍其父唐虞時致書傑，勸其早斷速行；有『大者王、小者侯，不失如帶如礪、世世茅土』語。傑皆不聽；身先士卒，沿河築牆，專力備禦。
許定國，河南歸德府睢州人；膂力千斤。初，高傑為李自成將時，嘗劫定國村，殺其全家老幼，惟定國逃免。至是同為列將，定國銜之；秘而不言，陽與傑好。時傑冒雪防河，疏請重兵駐歸德，東西兼顧，聯絡河南總兵許定國以奠中原。定國在睢，聞傑將至，遣人致書云：『睢州城池完固、器械精良，願讓公駐兵』。傑信而不疑。十二月二十七日，傑在歸德，貽定國千金、幣百匹。正月初九日，定國約傑會於睢州。初十日，傑抵睢州，定國來見；傑即回謁，各敘思慕意。十二日，定國招傑飲；傑即與張縉彥、監軍李昇偕部將八人及親兵數十人坦然赴之。定國設專席於內以宴傑，布列席於外以宴諸將從兵，酒醪悉盛；酣飲竟日，繼之以燭。傑醉，定國伏兵於內，飾美妓薦寢。先竊去傑之甲兵；夜半，帳外伏兵四起，大聲連呼「高傑」。傑夢寐間聞之，大驚曰：『誰敢呼我名』！急起覓槍甲，已不得。定國持槍直入，剌傑；傑雖短小而勇悍絕人，連折二槍；定國持短刀殺之，剖其腹以祭先靈。張縉彥、李昇走免；時八將猶飲於外，聞內變大駭，推倒筵案，逾垣狂走。親兵被殺者三十餘人，餘趨出城去。定國持傑首，招撫士卒；士卒以失主將，遇中州人即殺，謂其合謀也。城中如沸，竟夜走空。定國遂以渡河降大清，封為平南侯。既而引大兵入儀封。
聞定國殺高傑有授旨者。
二月初五日，史可法請優恤高傑。十二月，傑妻邢氏率子元爵請恤，可法請以傑部將李本深為提督。有旨：『興平有子，朕豈以兵馬信地遽授他人！加監軍衛胤文兵部侍郎，總督傑軍。所部將士，仍聽邢氏統轄』。既而，再請加李本深太子太保、左都督，提督本鎮，赴歸德；中權總兵楊承祖赴夏邑，副將唐應虎赴虞城，苗順甫赴碭山，後勁總兵李翔雲赴雙溝、右協總兵胡茂貞、左翼總兵郭虎赴泗州駐防。十四日，黃得功嘗與傑爭揚州而哄，至是聞傑被害，欲向揚州泄忿。史可法馳歸鎮撫之。請旨，上諭曰：『大臣當先國事而後私憾，得功若向揚州，致高營兵棄河東顧，設清兵乘隙渡河，罪將誰任？諸藩當恪守臣節，不得任意』！又諭史可法：『卿既歸揚，解諭黃得功回汛，何必與孤兒寡婦爭構？河上防禦，責成王永吉、衛胤文料理』。十五日，劉良佐見傑死，欲並其眾；疏稱潰兵不宜授本深提督。劉澤清、黃得功、劉良佐又合奏『高傑從無寸功，驕橫淫殺，上天默除大惡；史可法乃欲其子承襲，又欲李本深為提督，是何肺腸？倘誤聽加恩太重，臣等實不能相安矣』。甯南侯左良玉有「忠胤將同壓卵」之疏，九江總督袁繼咸亦有「興平有可念之勞」疏；詔贈太子太保，許其子襲爵，再蔭一子錦衣衛百戶，從優祭葬。
閱「不能相安」一語，劉、黃輩挾制朝廷，目中無上久矣。
二月，張縉彥奏：『狄、白二賊流蔓固、汝間，臣委李鼎招安；鎮臣王之綱以爭地之故，激陷王帥，乃閉門自守，縱兵殺劫。臣以為之綱宜坐鎮內地，安享溫飽。蕪湖卜從善恩威久著河北，有「飛將」之號；調使恢復，則督、撫有臂指之使』。
九月，史可法言：『臣皇皇渡江，豈真調和四鎮哉！朝廷之設四鎮，豈真江北數郡哉！四鎮豈以江北數州為子孫業哉？高傑言進取開、歸，直搗關、雒，其志甚銳；臣於六月請糧，今九月矣，豈有不食之卒可以殺賊乎』？
十一月十七日（辛丑），欽命督帥史可法為時事萬難分支，中興一無勝著；密請恢復遠略，激勵同仇，以收人心、以安天比特事：『痛自三月來，陵廟荒蕪、山河鼎沸；大仇在目，一矢未加。臣備員督師，死不塞責。晉之末也，其君臣日圖中原，而僅保江左；宋之季也，其君臣盡力楚、蜀，而僅固臨安。蓋偏安者，恢復之退步；未有志在偏安，而遽然自立者也。大變之初，黔黎灑泣、紳士悲歌，痛憤相乘，猶有朝氣；今兵驕餉詘，文恬武嬉，頓成暮氣矣。屢得北來塘報，皆言清必南窺；水則廣調唬船，陸則分佈精銳。黃河以北，悉為清有；而我河上之防，百未料理。人心不一，威令不行；復仇之師不及於關陝，討賊之詔不達於北廷。一似君父之仇，置之膜外者。近見清示，公然以「僭逆」二字加於南；是和議斷難成也。一旦寇為清並，必以全力南侵；即使寇勢鴟張足以相扼，必轉與清合，先犯東南。宗社安危，決於此日。我即卑宮菲食、嘗膽臥薪，枕戈待旦、破釜沈舟，尚恐無救於事；以臣觀廟堂之作用與百執事之經營，殊有未盡然者。夫將之所以能克敵者，氣也；君之所以能馭將者，志也。廟堂之志不奮，則行間之氣不鼓。夏之少康，不忘逃出自竇之志；漢之光武，不忘蕪藪爇薪之時。臣願皇上之為光武、少康，不願左右暬御之臣以唐肅、宋高之說進也！憶前北變初傳，人心駭震；臣等恭迎聖駕臨蒞南都，億萬之人歡聲動地。皇上初見臣等，言及先帝，則淚下沾襟；次謁孝陵，贊見高皇帝、高皇后，則淚痕滿襟：皇天后土，實式監臨。曾幾何時，頓忘前事！先帝以聖明罹慘禍，此千古以來所未有之變也。先帝待臣以禮、馭將以恩；且變出非常，在北諸臣死節者寥寥、在南諸臣討賊者寥寥：此千古以來所未有之恥也。庶民之家，父兄被殺，尚思穴胸斷脰得而甘心；況在朝廷，顧可膜置！以臣仰窺聖德、俯察人情，似有初而鮮終、改德而見怨。以清之強若彼而我之弱如此、以清之能行仁政若彼而我之漸失人心如此，臣恐恢復之無期而偏安未可保也！今宜速發討賊之詔，嚴責臣與四鎮悉簡精銳，直指秦關；懸上賞以待有功，假便宜以責成效。絲綸之布，痛切淋漓；庶使海內忠臣義士聞而感激也。國家遭此大變，皇上嗣承大統，原與前代不同；諸臣但〔有〕罪之當誅，實無功之足錄。臣於「登極詔」稿，將「加恩」一款特為刪除；不意頒發之時，仍復開載！聞清見此示，頗笑之。今恩外加恩，紛紛未已；武臣腰玉，直等尋常：名器濫觴，於斯為極。以後似宜慎重，專待真正戰功；庶使行間猛將、勁兵，有所激厲也。至兵行討賊，最苦無糧；搜括既不可行，勸輸亦覺難強。似宜將內庫一切盡行催解，湊濟軍需。其餘不急之工役、可已之繁費，一切報罷；朝夕之宴衎、左右之貢獻，一切謝絕。即事關典禮，萬不容廢，亦宜概從儉約。蓋盜賊一日不滅，海宇一日不寧。即有宮室，豈能宴處；即有玉食，豈能安享！此時一舉一動，皆人心向背所關、鄰國窺伺所在也。必皇上念念思祖宗之鴻業、刻刻憤先帝之深仇，振舉朝之精神、萃四方之物力，以並於選將練兵、滅寇復仇之一事，庶乎人心猶可鼓、天意猶可回耳！臣待罪戎行，不宜復預朝政；然安內實禦外之本，故敢痛切直陳』。
聖旨：『覽卿奏疏，具徵忠悃。朕於皇考、先帝深仇，朝夕未嘗去念；誓師北討、光復舊業，豈非至願！但外解不至、百用匱詘。時復亢旱，催科實難；捉衿露肘，徒煩仰屋。西宮、大婚等費，日從省約；內庫物料，正在議折。其餘的，朕知道了。卿凡有忠讜，不妨密切敷陳。討賊詔書，候即頒行。該衙門知道』。
「甲乙史」載此疏為十二日奏，而「遺聞」則雲『疏入，不省』。予讀此疏，酷似賈生痛哭、武侯盡瘁之書。閱之而不發憤為雄者，真下愚之不移也；可為三歎！
甲申九月，清攝政王遣副將唐起龍致史可法書：
清攝政王致書於史老先生文幾：予向在瀋陽，即知燕山物望，咸推司馬；及入關破賊，得與都人士相接見，識介弟於清班，曾托其手勒平安，權致衷緒，未審何時得達？
比聞道路紛紛，多謂金陵有自立者。夫君父之仇，不共戴天。「春秋」之義，有賊不討，則故君不得書葬、新君不得書即位：所以防亂臣賊子，法至嚴也。闖賊李自成稱兵犯闕，手毒君親；中國臣民，不聞加遺一矢！平西王吳三桂介在東陲，獨效包胥之哭；朝廷感其忠義，念累世之夙好、棄近日之小嫌，爰整貔貅，驅除狗鼠。入京之日，首崇懷宗皇帝後諡號；卜葬山林，悉如典禮。親王、將軍以下，一仍故封，不加改削；勳戚、文武諸臣，咸在朝列，恩禮有加。耕市不驚，秋毫無犯。方擬秋高氣爽，遣將西征。傳檄江南，聯兵河朔；陳師鞠旅，戮力同心：報爾君父之仇，彰我朝廷之德。豈意南州諸君子苟安旦夕，不審事幾；聊慕虛名，頓忘實害：予甚惑之！夫國家之撫定燕都，乃得之於闖賊，非取之於明朝也。賊毀明朝之廟主；辱及先人；我國家不憚征繕之勞，悉索敝賦，代為雪恥。仁人君子，當何如感恩圖報！茲乃乘逆寇稽誅、王師暫息，即欲雄據江南，坐享漁人之利；揆之情理，豈可謂平？將以為天塹不能飛渡、投鞭不足斷流耶？夫闖賊但為明朝祟耳，未嘗得罪於我國家也；徒以薄海同仇，特申大義。今若擁號稱尊，便是「天有二日」，儼為勁敵。予將簡西行之銳，轉旆東征；且擬釋彼重誅，命為前導。夫以中華全力，受困潢池；而欲以江左一隅兼支大國，勝負之數無待蓍龜矣！
予聞君子之愛人也以德，細人則以姑息。諸君子果識時知命，篤念故主、厚愛賢王，宜勸令削號稱藩，永綏福比特；朝廷當待以虞賓，統承禮物；帶礪河山，位在諸侯王上：庶不負朝廷伸義討賊、興滅繼絕之初心。至於南州群彥翩然來儀，爾公爾侯、列爵分土，有平西之典例在；惟執事實圖維之！晚近士大夫好高樹名義而不顧國家之急，每有大事，輒同築舍；昔宋人議論未定而兵已渡河，可為殷鑒！先生領袖名流，主持至計；必能深維終始，寧忍隨俗沈浮！取捨從違，應早審定！兵行在即，可東可西；南國安危，在此一舉。願諸君子同以討賊為心，毋貪瞬息之榮，致令故國有無窮之禍，為亂臣賊子所笑！予實有厚望焉。
「記」有之：『惟善人能受盡言』。敢布腹心，佇聞明教；江天在望，延跂為勞。書不盡意。
南中向接好音，隨遣使訊吳大將軍，未敢遽通左右；非委隆誼於草莽也，誠以「大夫無私交」，「春秋」之義。今倥傯之際，忽捧琬瑊之章，不啻從天而降也。諷讀再三，殷殷致意；若以逆賊尚稽天討為貴國憂，法且感且愧。懼左右不察，謂南中臣民偷安江左，頓忘君父之仇；敬為殿下一詳陳之。
我大行皇帝敬天法祖、勤政愛民，真堯、舜之主也；以庸臣誤國，致有三月十九之變。法待罪南樞，救援無及。師次江上，凶問遂來；地坼天崩，川枯海竭。嗟乎！人孰無君？雖肆法於市朝以為泄泄之戒，亦奚足慰先帝於地下哉！爾時南中臣民哀痛如喪考妣，無不撫膺切齒，欲悉東南之甲，立翦凶仇；而二、三老成，謂「國破君亡，宗社為重」，相與迎立今上，以系中外人心。今上非他，神宗之孫、光宗猶子而大行皇帝之兄也；名正言順，天與人歸。五月朔日，駕臨南都，萬姓夾道歡呼，聲聞數里；群臣勸進，今上悲不自勝，讓再、讓三，僅允監國。迨臣民伏闕屢請，始於十五日正比特南都。從前鳳集河清，瑞應非一。即告廟之日，紫氣如蓋，祝文昇霄，萬目共瞻，欣傳盛事；大江湧出柟梓數萬，助修宮殿：是豈非天意哉！越數日，即命法視師江北，刻日西征。忽傳我大將軍吳三桂假兵貴國，破走逆成；殿下入都，為我先皇帝後發喪成禮，掃清宮闕，撫戢羣黎，且罷剃髮之令，示不忘本朝：此等舉動，振古鑠今；凡為大明臣子，無不是跽北向、頂禮加額，豈但如明諭所云「感恩圖報」已乎！謹於八月薄治筐篚，遣使犒師；兼欲請命鴻裁，連兵西討。是以王師既發，復次江、淮。乃辱明誨，引「春秋」大義來相詰責；試推言之，此又為「列國君薨，世子應立；有賊未討，不忍死其君者」之說耳。若夫天下共主身殉社稷、青宮皇子慘變非常，而猶拘牽「不即位」之文、坐昧「大一統」之義，中原鼎沸，倉卒出師，將何以維繫人心、號召忠義？紫陽「綱目」，踵事「春秋」。其間特書，如莽移漢鼎，光武中興；丕廢山陽，昭烈踐祚；懷、湣亡國，晉元嗣基；徽、欽蒙塵，宋高纘統：是皆於國讎未翦之日亟正比特號，「綱目」未嘗斥為自立，卒以正統予之。甚至如玄宗幸蜀，太子即位靈武；議者疵之，亦未嘗不許以行權，幸其光復舊物也。本朝傳世十六，正統相承，自治冠帶之族；繼絕存亡，仁風遐被貴國昔在先朝，夙膺封號，載在盟府。後以小人構釁，致啟兵端；先帝深痛疾之，旋加誅僇：此殿下之所知也。今痛心本朝之難，驅除亂逆，可謂大義復著於「春秋」矣。若乘我國運中微，一旦視同割據；轉欲移師東下，而以前導命元兇，義利兼收、恩仇倏忽，獎亂賊而長寇讎：此不惟孤本朝借力復仇之心，亦甚違殿下仗義扶危之初志矣！昔契丹和宋，止歲輸以金繒；回紇助唐，原不利其土地。況貴國篤念世好，兵以義動；萬代瞻仰，在此一舉。若夫手足齊難，並同秦、越；規此幅員，為德不卒：是以義始而以利終，貽賊人竊笑也，貴國豈其然歟？
往者先帝軫念潢池，不忍盡戮；剿撫互用，貽誤至今。今上天縱英武，刻刻以復仇為念；廟堂之上，和衷體國。介冑之士，飲泣枕戈；忠義民兵，願為國死。竊以天亡逆闖，當不越於斯時矣。語有云：『樹德務滋，除惡務盡』。今逆賊未伏天誅，諜知卷土西秦，方圖報復；此不獨本朝不共戴天之恨，抑亦貴國「除惡未盡」之憂。伏乞堅同仇之誼、全始終之德，合師進討，問罪秦中；共梟逆成之頭，以泄敷天之恨：則貴國義問炤耀千秋，本朝圖報惟力是視。從此兩國世通盟好，傳之無窮；不亦休乎！至於牛耳之盟，本朝使臣久已在道；不日抵燕，奉盤盂從事矣。
法北望陵廟，無涕可隕；身陷大戮，罪應萬死。所以不即從先帝於地下者，實為社稷之故。「傳」曰：『竭股肱之力，繼之以忠貞』。法處今日，鞠躬致命，克盡臣節而已。即日獎帥三軍長驅渡河，以窮狐鼠之窟，光復神州，以報今上及大行皇帝之恩。貴國即有他命，弗敢與聞；惟殿下實昭鑒之！
宏光甲申九月十五日。
何亮工，南直桐城人；宰相何如寵之孫也。亮工少有逸才，時為史道鄰幕賓；此書乃其手筆。順治丁酉，亮工舉孝廉；家於南京武定橋。
正月初九日（癸巳），史可法上書：『陳潛夫所報清豫王自孟縣渡河，約五、六千騎；步卒尚在單、懷，欲往潼關：皆李際遇接引長驅而來，刻日可至。據此，李際遇降附確然矣。況攻邳之日未返濟寧，豈一刻忘江北哉！請命高傑提兵二萬，與張縉彥直抵開、雒，據虎牢；劉良佐貼防邳、宿』。又言：『御史陳藎往調黔兵五千人，半載杳然；乞催之早到』。上從之，命給閩銃三十枚。又奏：『清兵渡洛陽，河南撫按俱避於潁、壽』。
十二日（丙申），史可法言：『北使之旋，和議已無成矣。向以全力禦寇而不足，今復分以禦北矣。唐、宋門戶之禍與國始終，以意氣相激，化成恩仇。有心之士，方以為危身之場；而無識之人，轉以為快意之計。孰有甚於戕我君父、覆我邦家者？不此之仇而修睚眥之微，真不知類矣：此臣所望於廟堂也。先帝之待諸鎮何等厚恩、皇上之封諸鎮何等隆遇；諸鎮之不能救難，何等罪過！釋此不問而日尋干戈，於心忍乎？和不成，惟有戰；戰非諸將之事而誰事也？閫外視廟堂，廟堂視皇上；尤望深思痛憤，無然泄遝！古人言：「不本人情，何由恢復」；今之人情，大可見矣』。至十四日，可法七請接濟。時幕客馳金四出，以召集為名，不問所至；而可法躬自儉苦，軍需嘗乏，人皆惜之。
「和議不成」一疏，「編年」載於甲申十二月下旬。
正月二十四日（戊申），史可法上疏求退，言：『衛胤文揭為一事權，謂臣贅疣應去，欲召臣使還。臣討賊未效，妄冀還朝；臣雖至愚，計不出此。遭君父之變、膺簡命之隆，千難萬苦，臣何自安』！上慰勉之。又言：『「春秋」即位初年，必稱元年；明人君之用也。敬天法祖、任賢使能、節用愛人、勤政講學，惟皇上力行無斁，將由元年以至億萬年矣』。
二月十四日（丁卯），史可法言：『當日建寘四藩，恢復難期，而軍資最急；在淮、揚則有稅可榷，而廬、鳳則否：此得功、良佐所以有偏枯之嗟也。臣每歲餉銀有本、折六十萬數，內五萬養徐州兵、一萬五千養泗州兵，官兵間有犒賞。議將淮、揚兩關歲徵，臣與得功、良佐三股均分。此時北道不通，每季不過五千；若能守住江北，則稅歸朝廷。否則，地且難存，何從榷稅』。
三月甲申朔，史可法上言：『泗州鎮將李世春廉而有威，一病遽亡。其弟遇春隊伍精嚴，地方相安；奉旨用代矣。黃得功堅逐浦口將張天福，部議改張天福於泗州；高營各將以泗州為其分地，天福若來，恐難相安。比伊兄天祿遷家屬至，總兵卜從善扼之於泊所；奪其馬騾，家眷驚落水中。乞敕部仍用遇春，其天福另用』。上如其言。
四月癸丑朔，史可法「北征疏」云：『臣受命督師，無日不以國事為念。而人情難協，事局紛更；睢州大變之後，又有維揚之構。外侮未禦，內釁方深；擁節制之虛名、負封疆之大罪，竊自悲也！先是，提督之命未下，高營將士洶洶；臣不得不容之以鎮靜。本月二十三日，臣議調兵北向，李本深身患癰未起；今臣不得已，先將鎮臣胡茂貞進發矣』。
