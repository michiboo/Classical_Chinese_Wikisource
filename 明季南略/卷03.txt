
議立福藩
四月初三日（庚申），時潞、周藩泊淮上者，各以宮眷隨；獨福王孑然，與常應俊等數人流離飄泊。鳳陽總督馬士英陰使人導之，借淮撫路振飛舟南行。
十四日（辛未），有內官至南京，府部科道等官始知北京被陷確信，上殉社稷；大小驚惶。史可法、張慎言等集高宏圖寓，議所尊奉。時潞王、福王並在淮上，姜曰廣屬意在福王；史可法曰：『在藩不忠、不孝，恐難以主天下』。逡巡而散。二十一日（戊寅），時新主未定，人望皆在潞王。高傑、劉澤清移書路振飛，問所奉；振飛云：『議賢則亂、議親則一，現在惟有福王。有勸某隨去南京扶立者，此時某一動，則淮、揚不守，天下事去矣。此功自讓與開國元勛居之，必待南部議定；不然，我奉王入而彼不納，必且互爭，自不待闖賊至而自相殘敗事矣』！南京文武大臣齊集中軍都督魏國公徐宏基第，議推戴討賊。時惠王、桂王道遠難至，潞王、福王、周世孫各避賊舟次淮安。馬士英獨念福王昏庸，可利為之；內賄劉孔昭、外賄劉澤清，同心推戴，必欲立之。移書史可法及禮部侍郎呂大器，謂：『以序、以賢，無如福王。已傳諭將士奉為三軍主，請奉為帝』；且責史可法當主其議。可法、大器持不可。二十二日（己卯），可法治兵於浦口。二十六日（癸未），高宏圖、姜曰廣、李沾、郭維經、誠意伯劉孔昭、司禮太監韓贊周等復捱次進見，對勛臣慟哭；素衣角帶，群臣行禮，皆以手扶，待茶款話，極其溫和。言及迎立，即力辭；言『封疆大計，惟仗眾先生主持』。五月戊子朔辰刻，福王自三山門登陸。由城外至孝陵，乘馬；入西門享殿祭告，以東門內御路也。拜謁罷，問懿文太子寢園？遂詣瞻拜。既畢，從臣集朝內會議；獨大器後至。時以潞王倫次稍疏，福王有在邸不類事，莫之敢決；李沾奮袂厲聲曰：『今日有異議者，以死殉之』！劉孔昭、韓贊周力持之；孔昭又面罵大器不得出言搖惑。議遂定，乃以福王告廟。因先修武英殿，是日即具公啟迎王；而可法督師江上猶未回。
四月二十七日（甲申），南京禮部司務齎百司公啟迎福王於儀真，王得啟即行。二十八日（乙酉），徐宏基等迎王於浦口。二十九日（丙戌），午刻，王舟泊燕子磯。三十日（丁亥），南京諸臣見王於舟次。王角巾葛衣，坐寢榻上；舊枕敝衾，孑影空囊。從行田成諸人，布袍葛履，不勝其困。王答兵部書謂：『國母尚無消息，宮眷未攜一人；初意欲避難浙東僻地，迎立決不敢當』等語。從正陽門進城至東華門，步行過皇極殿，謁奉先殿，出西華門；以內守備府為行宮，駐蹕焉。文武進見，王惶赧欲避。史可法『言殿下宜正受』；遂行四拜禮。王傳上殿，商戰守之策；劉孔昭暨諸勛侯甚有德色。可法奏對良久，魏國公徐宏基、內守備各有奏；群臣乃退。是日，王輦所至，都民聚觀；生員及在籍官，沿途皆有拱迎者。有云：先一日，兩大星夾日；本日五色雲見。
大星夾日、五色雲見，似為南都之祥；而後事如此，是時攝政王初入燕，星雲殆大清朝之瑞乎？
福王登極
五月初二日（己丑），南京諸臣謁福王於行宮。靈璧侯湯國祚以戶部措餉不發為言，其詞憤怒；太監韓贊周叱之起。呂大器呵言：『此非對君禮』！御史祁彪佳言：『綱紀法度，為立國之本』。吏科李沾言：『朝班宜肅』！彪佳又言宜早頒大號、敬天法祖諸事。王皆允之。群臣退，俱會議於內守備家；議監國、登極，咸以先行監國為便。張慎言曰：『國虛無人，可遂即位』。可法密曰：『太子存亡未卜，倘北將挾以來，奈何』？劉孔昭曰：『今日既定，誰敢更移？請正位』！可法曰：『緩幾日無妨』。彪佳曰：『監國名正；蓋愈推讓，益彰王之賢德。且總師討賊，申復國恥，示海內無因以自利之心。而江北諸大將使共預推戴，則將士亦歡欣；然後擇吉登大寶，布告天下』。呂大器、徐宏基皆然之。遂定監國，以金鑄「監國之寶」。
是日，諸大臣面奏勸進，王公百官升殿議。王辭讓愈堅，謂『人生以忠孝為本。今大仇未報，是不能事君；父遭慘死，母無消息，是不能事親：斷無登位之理』。言訖涕泣。又言：『東宮及永、定二王見在賊中，或可致之；且桂、惠、瑞三王皆本王之叔，聽諸先生擇賢迎立』。科道官奏迎立之意，彪佳以人心天意為言。王遜謝如前，令百官退；止留兵部及內守備進內議事。少頃，再入班，上勸進第一箋，呂大器跪奏。王傳旨：『暫領監國』。百官退。少頃，又進第二箋；王命傳進，乃手書批答：『仍領監國，余所請不敢當』。
初三日（庚寅），百官朝服，王行告天禮。其祝文焚時，飄入雲霄；眾以為異。王升殿，百官行四拜禮，魏國公徐宏基跪進「監國之寶」；王既受訖，再行四拜禮，乃退。早間，有傳得後日即登極者；史可法以人言搖搖，亦欲再勸進。祁彪佳力爭，謂『監國不兩日即登極，何以服人心』！乃止（「編年」、「遺聞」俱載初四日監國；而「甲乙史」及「日記」又載初三日進「監國寶」，姑從之）。
十一日（戊戌），群臣第三次勸進；王令旨：『這所啟，予屢諭甚明，何又連章勸進！先生等惓惓忠愛，無非從宗社起見；予不忍固違，勉從所請。候擇吉舉行。該部知道』。十五日（壬寅）辰時，福王即帝位於武英殿；詔以明年為「宏光元年」。

附記：『時予入城，或問曰：『聞新皇帝止有八個月天下，信乎』？予曰：『未知也』。及明年五月帝遁，甫一載。而豫王率師南下，則春月也；天命所歸，實止八月耳』。傳為無錫費國瑄語；瑄頗通天文，順治乙丑進士，今選餘杭令。
宏光詔書
奉天承運皇帝詔曰：『我國家受天鴻祚，弈世滋昌；保大定功，重熙累洽。自高皇帝龍飛奠鼎，而已卜無疆之歷矣。朕嗣守藩服，播遷江、淮；群臣百姓共推繼序，跋涉來迎，請正位號。予暫允監國，攝理萬幾。乃累箋勸進，拒辭弗獲；謹於五月十五日祗告天地、宗廟、社稷，即皇位於南都。猥以藐躬，荷茲神器。惟我大行皇帝英明振古，勤儉造邦；殫宵旰以經營，希蕩平之績效。乃潢池盜弄，鐘虡震驚；燕畿掃地以蒙塵，龍馭賓天而上涉。三靈共憤，萬姓同仇。朕涼德弗勝，遺弓抱痛；敢辭薪膽之瘁，誓圖俘馘之功！尚賴親賢僇力劻勷，助予敵愾。其以明年為宏光元年，與民更始，大赦天下。所有合行事宜，開示於後：

國政二十五款
一、在京文武各官，俱照原官加一級；無級可加者，晉勛階一級，給與新銜誥命。在外督撫、監司、守令，俱照新銜給與。應得誥命，有礙於典制、封典不得自遂者，準請明移封。
一、前朝文武大臣，有勞績可紀、品行可師而幽光未闡、謚蔭未全者，該部即類題補。
一、在籍閣臣暨六卿之長，年六十以上者存問；其有遣配及閑住者，俱復原職。該撫按奏明存亡，三品以下先行豁罪；其中創艾日久、情可矜原者，著吏部行文撫按從公采訪，列名報聞，分別酌用。該部亦發訪單，確行察覈公論僉同，據實奏聞報用；不得藉端燃灰，致滋幸濫。
一、諸藩有流寓失所者，行各撫按善為安置；除南直不列藩封外，如浙之臺州、處州、閩之邵武、汀州、廣之南雄、韶州等郡，酌議來說。
一、宗室在南京者，名糧宜按時給發。其管理約束有年，準加敕優獎。
一、公侯伯共五十餘人，北都淪陷，亡者甚多；今現在不過十餘人。所有應得常祿，往日本、折三七關支或本、折中半兼支者，俱於折色中各給本色一半，每石折銀七錢，以示厚意。
一、累朝及現在公王所出子孫，各蔭一子入監讀書；如無當蔭者，準於原蔭武職上量加一級，兵部即與題復。
一、七十以上年高有德者，府縣申報撫按。已冠帶者，仍作旌異；未冠帶者，給與冠帶。其細民，於元年量給膳米，以稱朕養老至意。但不得因而徇濫，因而詐擾。
一、忠義殉難者，該撫按確察題明，準與贈恤、蔭謚；還與建祠有年遠未沾恩者，照例一體行；不得需索留難。
一、舉人以字句蒙擯及停科者，俱準於宏光元年給憑赴部會試；其行止有礙、無關倫理者，該撫按奏明，一體會試。
一、各府州縣廩生例得恩貢，務收真才，以需後用；不拘年例。
一、赴京舉貢、生監等道途寇阻、資斧維艱者，合行考錄，以疏淹滯。五年則減一年，舉貢、監生仍照舊例行。
一、換授、保舉、副榜特用等項，以後盡行停止。系副榜、廩生、監生出身或經薦過者，照舊量用；不得過抑，以塞賢路。
一、山林草澤下僚賤吏，有真正奇才異能、堪以匡時禦亂者，除前諭已頒撫按行各屬從公察報外，今仍著在京科道、閣部等衙門一體從公保舉，確定人數，以憑拔用。如徇情賄囑，事後發覺及試驗罔效者，舉主連坐。
一、北直、山東、河南、山西、陜西、遼東等處文武官生，義不從賊在南者，除文官現任廢籍聽吏部察明推升赴用外，其生員流寓無歸、進取無路者，俱赴禮部報名；仍取鄉官印結及各生互相保結，照各省直地方廩、增、附名色分寄應天府學，學臣一體考試作養，以示優恤士子之意。其武弁指揮、千百戶等，如有真正襲替號紙腳色，許赴本部察驗明確，準附在京各衛寄俸，勿令失所。
一、陷賊各官，本當戮竄；恐絕其自新，暫開一面：有能返邪歸正者，寬其前罪；有能殺賊自效者，準以軍功論。
一、錢糧屢赦宥，民未沾恩；在民者惟利頑戶，在官者惟飽奸胥：朕甚憫焉！今於宏光元年，不論本色、折色，量蠲一分；其本色，仍改折二分。除北直、山西、陜西全免五年，山東、河南全免三年外，其江北、湖廣蠲十分之五；其江西曾蹂躪地方，撫按察明，照四川蠲十分之三；其遼餉名色盡行蠲免。南糧作何歸並？該地方官從長計議，務蘇民用。俟大仇既復，朝廷尚有浩蕩之恩。
一、漕糧原系永折地方，非比暫折、災折內有虛糧、沙瘠、灘江等情。當時議折之故，已經酌處三、四；今後當還改折。其有罰兌副米等弊，盡行釐革。
一、新詔寬民間交易，如買置田產、房屋等項，皆民脂膏。先年稅契不過每兩二分、三分，今加至五分，吏胥索買契尾，又索加耗；且業主屢更，重復報稅，不一而足。自後準以五年推收、十年大造為則，每兩止取舊額三分。如未至期者，不許奸胥妄報，指詐害民。
一、開墾屯糧，屢旨激勸，未見成效；皆因新墾未熟，而催科迫之。自後不論軍民人等，有能墾廢為業、不費在官一文一粒者，即三年成熟後，據畝升科；止照本縣額定升合，征取一半、永減一半，以示鼓舞招撫，永著為令。
一、內外監追、還官入官給主贓物問已成案已經完納者，依例減等發落；其真正犯監追已故家屬代禁、財產盡絕者，開其所犯情罪，奏請定奪，系給主贓徑行豁免。
一、內外衙門現監囚犯，有情可矜疑及人命在辜限外者，覆審是實，比照熱審例俱免死，發邊衛充軍；軍改徒、徒改杖、杖釋放。
一、小民罪犯各有正律，除真正強盜、人命法不應贖外，其餘徒、杖、笞者折贖，原不定例。近因軍興費繁，院道府動雲有司設處，凡一切訟獄，不論事之大小、曲直，但以犯者身家厚薄為差等，借題措餉。院道府官動罰千金、萬金，州縣官動罰數百石米或百石折銀，以充軍需；究無實濟，致小民傾家破產，性命隨之。如此虐政，宜痛革。
一、上供柴炭，該部酌量數目，專官采辦；不許派擾商民。其供祀孝陵及諸祀典煎鹽等項柴斤，仍照洪武二十六年例，龍江、瓦屑二關抽分；不得多抽，以滋商民之害。
一、恩赦以登極為準；詔到日，各撫按星速頒行各郡縣，務令掛榜通知；仍刊刻成冊，裏甲人給一本。如官胥猾吏匿隱虛情支飾以圖侵盜，詔差官同巡按御史訪明究問。
於戲！宏濟艱難，用宣九伐平邦之政；覃敷闓澤，並沛三驅解網之仁。新綍渙頒，前徽益懋；布告天下，咸使聞知。
崇禎十七年五月。
先是，初二日，諸臣議赦書蠲免。史可法曰：『今天下半壞，正賦有限；軍餉繁費，恐未可盡除』。二十二日，淮撫路振飛宣「登極詔書」於民間，有新舊錢糧赦免之條；眾情歡騰。
會推閣臣、冢臣及諸臣升擢
五月初二日，攝吏部史可法邀請諸臣會議閣員及冢臣。舊例：五府不入班行；時恐不和，乃共商之。群推可法及高宏圖、姜曰廣為相，而以冢宰屬張慎言。慎言曰：『吾老矣！願安於總憲』。徐宏基曰：『張公內閣、高公冢宰，似極相宜』。劉孔昭攘臂欲得內閣，可法曰：『本朝無勛臣入閣例』。孔昭曰：『即我不可，馬士英有何不可』！諸臣默然。又議起廢，競推劉宗周、徐石麒等。孔昭特舉阮大鋮等；可法曰：『此先帝欽定「逆案」，勿庸再言』！初三日，馬士英率高傑等擁兵臨江，稱十萬眾，欲威劫留都諸臣。文武臣會推史可法、高宏圖、馬土英皆東閣大學士，張慎言吏部、周堪賡戶部各尚書；又推詞林姜曰廣、王鐸為東閣。高、劉二帥書至，請可法渡江，欲其卸權於士英也。
初六日，兵侍郎呂大器轉吏部；起練國事戶部、賀世壽刑部、何應瑞工部各侍郎，劉士禎通政使。
初八日，起劉宗周左都御史。張慎言薦起顧錫疇等；起倪嘉慶、華允誠、葉廷秀補吏部司官。
初九日，馬士英自請入朝，拜疏即行。
初十日，李沾、張元始、沈胤培、左懋第、鐘鬥、李清為都給事中，羅萬象、陸朗、熊維典、張希夏、錢增、姜應甲、馬嘉植、王士鑅、黃雲師為給事中。
十三日，張國維原官協理戎政。起徐石麒左都御史、解學龍兵左侍郎、張有譽督倉侍郎、王廷梅應天府尹、郭維經府丞、朱之臣太常卿、左懋第少卿、李沾提督四夷館少卿。吏部欲以李沾為操江，沾故善劉孔昭，懼分其任，乃求可法得典屬國。維經積勞於扞掫，都人賴之；驟難其代，令仍攝巡視。沾嗾維經劾冢宰有私，旋知誤引罪；而沾憾冢宰不已。以其清望，不敢顯忤，因加色於少宰；呂大器思逐之。召王重補稽勛；時銓曹乏員，張慎言以重在金壇可立至，故推之。李沾言：『不可。是受我贄四十金者』。

慎言曰：『仆起家三十年，所贄十三金而止；公安得以四十金贄乎？仆老矣，須舊銓郎乃解事。又地近，其人廉否，仆自有提衡，不能混也』！霑益銜之。召謫籍科道章正宸、楊時化、裘愷、莊鰲獻、熊開元、姜采、馬兆羲、詹爾選、李長春、張瑄、鄭友元、李模、喬可聘、李日輔等原官起用。
十四日，起許譽卿光祿卿。
十五日，進內官韓贊周秉筆司禮、盧九德提督京營。
十六日，命士英掌兵部。士英未嘗奉召，自入朝；不欲出鎮。史可法知其意，自請督師江北以避之。起顧錫疇禮部尚書，黃道周、高倬吏、工部各右侍郎，羅大任祭酒。左懋第右僉都，巡撫應天；侯峒曾左通政、鄭瑄大理卿。
十七日，忻城伯趙之龍提督戎政。起田仰撫淮、揚。召楚督袁繼咸陛見。
十八日，史可法辭朝，命文武官郊餞。自可法離京，劉孔昭略無忌憚，而高、張俱不能安其位矣。
二十日，可法開薦舉人李遽主事、何剛軍前監紀。
二十四日，設勇衛營，太監韓贊周節制之。都督徐大受兼總兵，鄭彩分管水陸舟師。
二十五日，加恩翼戴諸臣：公徐宏基、伯劉孔昭、方一元、焦夢熊、郭祚永，侯朱國弼、柳祚昌、湯國祚，太監韓贊周、盧九德各陛賞世蔭。
二十九日，以陳子壯為禮部尚書，徐汧、吳偉業少詹，管紹寧詹事，陳盟右庶子（「甲乙史」）。
「遺聞」云：以宗敦一為山東道、鄭坤貞山西道、黃耳鼎廣西道、梁士濟江西道、周燦浙江道、周一敬福建道、潘世奇湖廣道、王燮河南道、楊仁願雲南道、鄧起龍貴州道、黃澍四川道（為楚監軍）、白抱一陜西道；又賀登選、陸清原、任天成、霍達、左光先、李挺、劉達、吳文瀛、陳丹衷、阮正中、鄭封、劉文渤、楊羽化、成勇等各點用。又調總兵官鄭鴻逵、黃蜚鎮守鎮江，吳誌葵駐防吳淞，黃斌卿駐防上江；敕御史祁彪佳等分行安撫江、浙。
馬士英，字瑤草；貴州府貴陽縣人，崇禎辛未進士。本廣西梧州府藤縣人。與袁崇煥同里，居北門街；又同辛卯年生。士英本姓李，五歲時，為販檳榔客馬姓者螟蛉而去，故遂從其姓。明末，予邑人有親見馬建坊於藤縣，尚未就。其為人手長智短、耳軟眼瞎者。
王鐸，字覺斯；河南孟津籍，山西平陽府洪洞縣人。
張慎言，字藐姑；山西陽城人，萬曆庚寅進士。
姜采，字鄉野；山東萊陽人，崇禎辛未進士。初為儀真令。
張煊，字葆光；山西介休人，崇禎戊辰進士。陜西道御史。
白抱一，字函二；北直南和人，保舉恩貢。林縣令。
喬可聘，字聖臣；南直寶應人，天啟壬戌進士。
陳丹衷，號涉江；應天人，崇禎癸未進士。御史。
史可法請設四鎮
五月十二日（庚子），史可法言：『從來守江南者，必於江北當酌地利，急設四藩。以淮、揚、泗、廬自守，而以徐、滁、鳳、六為進取之基；兵馬、錢糧，皆聽自行征取。而四藩即用黃得功、高傑、劉澤清、劉良佐，為我藩屏，固守江北；則江南之人情自安。黃得功已封伯，傑、澤清、良佐似應封伯；左良玉恢復楚疆，應照得功封侯。馬士英合諸鎮之功，爵賞似難異同；盧九德事同一體，聽司禮監察敘』。十七日（甲辰），可法又奏「四不可無」；疏曰：『臣與高宏圖、姜曰廣、馬士英謹議得新增文臣，有協理戎政、協理操江二員；新增武臣，有京口、九江二鎮。此外，則上江撫臣，現議增設。又議得江北與賊接壤，遂為沖邊，議設四鎮，分轄其地。有四鎮，不可無督師；督師應屯駐揚州，居中調遣。其四鎮，則設於淮揚、徐泗、鳳壽、滁和，各自畫地。封總兵官劉澤清東平伯，轄淮、海，駐於淮北；以山陽、清和、桃源、宿遷、海州、沛縣、贛榆、鹽城、安東、邳州、睢寧十一州縣隸之，經理山東一帶討招事。封總兵官高傑興平伯，轄徐、泗，駐於泗水；以徐州、蕭縣、碭山、豐縣、沛縣、泗州、盱眙、五河、虹縣、靈璧、宿州、蒙城、亳州、懷遠十四州縣隸之，經理河北、河南開、歸一帶招討事。總兵官劉良佐廣昌伯，轄鳳、壽，駐於臨淮；以鳳陽、臨淮、潁上、潁州、壽州、太和、定遠、六安、霍邱九州縣隸之；經理河南陳、杞一帶招討事。晉靖南伯黃得功靖南侯，轄滁、和，駐於廬州；以滁州、和州、全椒、來安、含山、江浦、六合、合肥、巢縣、無為州十一縣領之，經理光、固一帶招討事。各設監軍一員，一切軍民皆聽統轄、州縣有司皆聽節制、營衛原存舊兵皆聽歸並整理。所轄各將，聽督師薦舉題用。荒蕪田土，皆聽開墾；山澤有利，皆聽采開。仍許各於境內招商收稅，以供軍前買馬、制器之用。每鎮額兵三萬人，歲供本色米二十萬、折色銀四十萬，悉聽各屬自行征取。所取中原城池，即歸統轄。寰宇恢復，爵為上公與開國元勛同，世襲。賊在河北，則各鎮合力協防淮、徐；賊在河南，則各鎮協守泗、鳳；賊在河北、河南並犯，則各鎮嚴兵固守。其鳳陽總兵，應改副將一員。計共六百餘萬，及察每歲所入約米二百四十萬、約銀五六百萬，除各兵支用外，所存亦自無多也。所望諸臣核實兵、實餉之中，為實戰、實守之計；禦於門庭之外，以貽堂奧之安。則中興大業，即在於此矣』。
此亦寓調於進取之意。愚謂即效古藩鎮法，亦當在大河以北開屯設府；豈堂奧之內，而遽以藩籬視之！
時高、劉等封伯爵，而黃、左晉侯爵，仍蔭一子錦衣衛正千戶世襲。又旨云：『馬士英保障東南，膚功更著；著加太子太保，蔭一子錦衣衛指揮僉事世襲。盧九德功一體，著司禮監從優議敘』。
黃得功
黃得功，字虎山。貌偉，鬍髯兩頤倒豎；膂力絕倫。微時，驅驢為生計。有貴州舉人楊文驄、周祚新北上，於浦口雇其驢；初不知為豪傑也。道經關山，突遇響馬六人。文驄、祚新等亦閑弓馬，欲與之敵；得功大呼曰：『公等勿動，我往禦之』。時楊家人亦頗材武，已於驢背躍下，行李與牲口重數百斤，得功一手挾驢，一手提行囊，突撲響馬，響馬大驚，乞止之；且曰：『有言相告』。得功不聽，撲擊如故。響馬急齊下馬羅拜，『老兄真英雄，吾輩願拜下風，勿失義氣』！得功方止；亦拜曰：『我不願為此，只放吾等過去可也』！響馬請姓氏，得到堅不與言；既而曰：『姓黃，呼為黃大』。響馬遺以金；得功不受，乃去。楊、周兩孝廉見其勇而有誌，待如兄弟。及南回，告於馬士英。士英覓至，為之婚娶；延武士，教以兵法。及蒞任鳳陽，即用為旗鼓。堵截流寇，建功河北，升副總戎。軍中嘗乘黑驢，呼為「黃大刀」，甚畏之。於是廬、鳳一帶，賊不敢久駐。
附記遺事：大學士蔣德璟曰：『掛印總兵爵雖大，然庭參宰相時，相不出迎，居位受拜；拜訖，相始出接，延入後堂，乃行賓主之禮。時高、劉三鎮皆行此，獨得功來見，拜入後堂，仍行跪禮。此固忠義之氣，亦以昔日在吾門下故也』。蓋武臣曾於文臣門下奔走出身者，後雖貴顯，必行跪見禮。太祖舊制：凡宰相閱邊，雖總兵封侯必戎服庭參，揖於檻外；所以尊相體也。宏光時，史相督師，四鎮將謁，私議見禮；得功曰：『有舊制在』。高、劉等曰：『吾輩已封侯伯矣』。得功戎服先入，高、劉不得已，亦戎服繼之。於此知得功勇而知義。
得功貧時，豢鴨池塘，其數日減，久之幾盡。得功怒，將水戽竭，捕一巨鱔，長可數尺、圍五寸許；烹食之。體貌倏易，頃成偉丈夫，亦不自覺力多也。及浴，手絞巾布，忽斷裂；始知之。予叔君衡公昔在儀真，聞門外喧鬧，出見所舁鐵鞭，鞭每重三十斤、雙鞭則重六十斤矣；此得功在馬上所運者。得功有獵犬三十隨馬走，甚捷。在六合時，每使小卒以金鑼戴額上，得功射之，百發百中，而人不傷。眾呼為「小由基」。
得功善飲細酒和火酒，可飲五十斤。臨陣時，以紮巾緊縛，目瞳突出；飲半酣，方入陣，所向無前。揚人云：『得功駐儀真，治兵嚴整。曾遣四十騎白事於史相，道經高營被劫；得功怒，卒兵馳揚，傑與戰。時傑兵盛，得功被圍；適弟黃蜚等至，傑兵始退。已復戰，得功臨陣，傑部將號黑虎子者最驍勇，出戰；蜚發煙銃，黑虎子目眩，得功鞭碎其首而死。傑懼收兵；適史相至，傑償得功馬，始罷兵』。戰場在揚州城外荒地埂子上；然埂子街進城即是，非城外也。
初，儀真舉人李洪甲宦囊甚厚，營建壯麗。有相者曰：『此屋必出一封侯者居之』。傳至於孫，適得功蒞鎮，居其宅凡九閱月；而形家之言始驗，亦異矣。得功賤時，有飯肆老嫗厚遇之；得功感其意，拜為母。及貴，挈至儀真。嫗卒，葬於方山，四鎮合兵數萬送之；旌旗蔽野，儀衛眩目，郡邑榮之。初，得功在河北，陣前馬驚幾蹶；適一人持之得不墮。得功問之，對曰：『小卒任姓』。問其名，對曰：『無』。得功見其嚴冬尚無褲，即名之曰「有褲」；意欲厚酬之也。及得功鎮儀真，任已為錦衣守備，駐六合矣。未幾，升參將；繼升副總戎，賜蟒玉。
劉澤清
劉澤清，字鶴洲。白面朱唇，貌頗美。崇禎時，為總兵官。癸未七月，請於青、登諸山開礦煎銀；著巡撫設法。甲申二月，移鎮彰德。賊警急，召吳三桂、唐通與澤清等將兵入援；三桂、澤清不奉詔。三月，兵科韓如愈奉差至東昌，澤清遣兵殺之；曰：『尚能論我主將否也』？為山東總兵，虛報捷，賞銀五十兩；又詭言墮馬被傷，復賞藥資四十兩。命即扼真定，澤清不從；即於是日大掠臨清。統兵南下，所至焚劫一空。三月十六日上泣，方、魏二相請對封清為安東伯，上不應。五月十二日，澤清以數百人大掠瓜州。淮安自路振飛、王燮同心戮力，頗成鞏固。振飛去後，澤清突來盤踞，散遣義士，桀驁者藉之部下，搶劫村落一空。與淮撫田仰，日肆歡飲。北兵南下，有問其如何禦者？澤清曰：『吾擁立福王而來，以此供我休息；萬一有事，吾自擇江南一郡去耳』。八月，澤清大興土木，造宅淮安，極其壯麗；四時之寶俱備，僭擬皇居。休卒淮上，無意北往。田仰猶屢為請餉；宏光以東南餉額不滿五百萬，江北已給三百六十萬，豈能以有限之財、供無已之求！命仰與澤清通融措辨。
澤清曾殺其叔副總兵劉孔和。孔和，故大學士鴻訓子；澤清初為其狎客，及後勢盛，反抑孔和屬役之。一日，以所作詩示和曰：『好否』？孔和戲曰：『不作尤好』。澤清色變。無何，遣孔和以二千人渡河；忽檄召至，斬之。所部二千人，洶洶不服；令別將擊斬之，無一人存者。其凶暴如此。
昔霍去病云：『匈奴未滅，無以家為』！李西平云：『天子何在，敢言家乎』？宜其立大功、成天下大名也。澤清當乾坤顛覆、大敵在前之時，即臥薪嘗膽，猶懼不濟；乃大興土木，真處堂燕雀耳。愚昧若此，堪為將乎？他事抑勿論矣！
劉良佐
劉良左，字明輔；大同左衛人。初與高傑同居李自成麾下，傑護內營、良左護外營。後傑降，良左亦有歸朝意。未幾，降。崇禎十四年，曾破賊袁時中數萬眾，歷官至總戎。素乘花馬，故世號「花馬劉」裏。
先君子云：『昔劉良佐未顯時，居督撫朱大典部下。忽為所知，加以殊恩，屢以軍功薦拔，遂至總戎；亦一遇也』。
甲申六月六日（壬戌），劉良佐開鎮臨淮，士民張羽明等不服，臨淮士民戈尚友等亦奏叛鎮環攻；命撫按調和之。
高傑
高傑，字英吾；米脂人。初為李自成先鋒；後與自成後妻邢氏通，懼誅，遂偕以歸降，隸秦將賀人龍麾下。孫傳庭督秦中，令傑與白廣恩為前鋒。二將各不相下，遂潰；潼關不守。
甲申春，調赴李建泰軍前；未至，聞建泰兵潰，遂搶河東一帶，由山西、河北率兵南下，大肆劫掠。抵揚，欲入城，揚人畏懼，為罷市，登陴死守。傑攻之，多殺掠。四月二十八日（乙酉），傑圍揚州困之。五月初五日（壬辰），傑兵大掠江北，聲言欲送家眷安頓江南；約劉澤清刻日南渡。史可法議發戶部一萬兩，遣職方郎萬元吉前諭各鎮，分別犒賞。初六日（癸已），太僕少卿萬元吉言：『揚州、臨淮、六合，所在兵民相角。在兵素少紀律，在民近更乖張。遂致一城之隔，民以兵為賊，死守不容；兵以民為叛，環攻弗釋。猝有寇至，民必至於驚竄，真今日莫大之憂也。江北郡邑接連山東、河南，賊騎處處可到，勢必需兵堵剿；臣等雖有愛民之心，無銷兵之術。就中調停，惟是官兵經過駐劄地方，使城外居民盡移城內，空下房屋，聽各將領派兵住宿，嚴禁毀傷；其蔬菜等項，仍諭城內居民盡出城外有無貿遷，有司會同各將領共相防護，嚴禁搶掠。如此立法，自然民不苦兵、兵不恨民。臣前監軍楚、蜀時，行之甚效。其在今，何獨不然』云云。
萬疏，「大事記」載六月二十四日；而此則從「甲乙史」也。予聞史督輔行師時，亦令賢能將領預往歇宿去處，將房屋料定，安置兵將若干；分貼標明，書「某營某將宿此」。到則認標而止，無有搶攘；此良法也。
五月七日（甲午），揚州士紳王傅龍奏：『東省附逆，河北悉為賊有，淮、揚人自為守。不意賊警未至，而高兵先亂。自傑渡河掠徐，至泗、至揚，四廂之民何啻百萬；殺人則積屍盈野、汙淫則辱及幼女。新舊城環圍，絕糧已經月餘。何不恢已失之州邑而殺自有之良民也』！十六日（癸卯），傑屯兵揚州城下。淮撫黃家瑞漫無主張，守道馬鳴騄晝夜督民守城，集眾議事；進士鄭元勛與傑善，親詣高營解紛。遂入城，勸家瑞放高兵入城，便可帖然。謂傑有福王劄，命駐揚州；宜善禦之，毋攖其暴亂。士民嘩曰：『城下殺人如是，元勛不見耶』？元勛強為傑辨，眾怒指為傑黨；且曰：『不殺元勛，城不可守』。遂寸斬之城樓。鳴騄疾走泰州。傑恨；攻益力。史可法以義喻解之，始移駐瓜州。及設四鎮，傑卒駐揚：澤清駐淮，良佐駐鳳、泗，黃得功駐廬。得功心薄之，因提兵爭淮、揚，與傑戰；不勝。朝廷聞之，升萬元吉太僕少卿，監江北軍解之，始各罷兵。隸傑於史可法標下，為前部總兵官。
「甲乙史」云：五月十八日（乙巳），萬元吉言：『臣奉命犒師，沿途兵言構禍，寸步皆阻；揚州民尤甚，閉城登陴已十餘日。乃兵與民相殺，民又與兵相殺；成何紀律？頃接水營將張士儀言：「寇奔清河，官兵擊燒賊舡殆盡。若高、劉、黃將潛師以濟，一鼓殲之，即可稱中興第一功也」』。初，黃得功分地揚州，高傑、劉澤清以繁富爭之；縱兵淫掠，揚人大哄。得功兵至天長，傑、澤清欲拒；又值李棲鳳、高文昌兵至，眾心洶洶。元吉移得功書，期共戮力王室；得功自明無他，欲聯絡各鎮鼓勇殺賊。元吉以得功書馳示傑等，始肯相戢。然傑部悍，終不自製。
二十三日（庚戌），高傑疏言：『奉旨分防，揚儀人登陴、罷市，撫道不出；偽將董學禮又入宿遷。臣進退無所，乞賜應住何地』？
六月初二日（戊午），揚州難民盛運開奏揚民橫遭焚劫；上諭以『百姓當仰體朝廷不得已之意；該鎮忠勇名帥，督輔既到自妥』。
初六日（壬戌），史可法以高傑悍不可制，身入其營諭之。見留不能出，盡奪其兵，仆從多散。自是，章奏俱經邀閱，權遂不振。
「大事記」云：六月初八日，史可法奏「悍民慘殺鄉紳疏」曰：『鎮臣高傑之率兵南下也，揚人實未預知。初到之時，不無騷擾；及鎮臣既至，取犯兵斬以徇，日不下數十人，地方官可以諒矣。乃撫臣黃家瑞漫無主張、道臣馬鳴騄一味偏徇，聽城中百姓日守河邊草際，取零兵而殺之；用是結釁愈深，竟不可解。鄉紳鄭元勛親到高營，所以為百姓之心無所不至。而百姓反謂通同播害，乘元勛一言之誤，當撫臣坐次操戈而群殺之，至於碎其身首；撫臣之威令謂何？至於道臣始則乖張、復又畏縮，今避於泰州矣。罵兵、殺兵以為愛民，而不知適以害民！臣於二臣，不能無憾。伏乞敕下處分，以諭三軍、以諭百姓；一面察其首惡，一重創之，庶幾綱常不至盡壞』。上諭：『該部議處』。
黃、馬二公為地方受過，父老詣闕保任；上優詔恕之。已復亂臣正法，黃公為元勛懇恤；尤見厚道。
二十六日（壬午），史可法奏「兵民兩便書」曰：『鎮臣高傑之兵，奉旨駐揚，而揚人堅不肯納。蓋從前既有讎隙，則向後不無提防；雖嚴令驅之，不能動也。臣前急於渡江，原欲了當此事，即當討賊西行；不意兵民扞格，竟不能解。揚人惟利兵去，各兵惟願駐揚；而好事者遂造為不根之言。如鎮臣黃得功到儀真，本為安插家眷；而謂之曰：『此乃與爾兵為難者』！於是高兵移紮於野以待之。及臣至。則又謂之曰：『此來非真心為爾』！以致兵疑臣、將疑臣，即鎮臣傑亦似疑臣；臣惟處之以坦、待之以誠。數日之間，鎮臣傑亦似諒臣心事矣。昨與臣面議，將兵盡駐城外，止鎮臣家眷入城，攜二、三百人自護；臣以為可行矣。而城內之人終不允；臣正躊躕無計，適有為移駐瓜州之說者。瓜州距揚州僅四十里，即江都縣所轄也；駐瓜州，猶之駐揚州。且有城、有水可以自衛，而資給日用較之揚州尤便焉。惟時為鎮臣劉澤清標下官兵所駐，必劉兵移住淮上，而後高兵可來。臣商之鎮臣，鎮臣遂諾；蓋深感皇上恩遇之厚，不欲以家口之故，致成兵民水火之形、耽誤練兵剿賊之事也。鎮臣用意如此，臣甚重之。鎮臣在瓜州、臣在揚，調停於兵民之間，漸為釋其猜嫌，同歸於好，未必揚州之必不可居也』。
鄭元勛，字超宗；南直歙縣人，籍揚州。天啟甲子，鄉魁。崇禎癸未，進士第三人；旋假歸。高傑至揚，揚人閉門拒守；傑怒，將攻城。公單騎往謁，陳說大義；傑掣兵於五里外，以待犒賞後行。越日，暫啟兩門；乃好事者復取城外遊兵翦之，以利其橐。傑益怒，積不可解。公請迎原任薊督王永吉至郡，往為糾紛。傑以揚民先殺起釁為辭，且請與中丞約：曲在兵者，鎮斬之；若曲在民者，撫斬之。永吉以傑言傳覆公。二十五日，公登城南，與撫道議事，萬眾俱集。公謂如高傑言先殺啟釁，誠當禁懲；否則，構禍且不測。眾以高兵殺人，罪不容逭；公曰：『亦有楊誠戕賊者，豈盡由高鎮耶』？言未畢，渠魁張自強、王柱萬、陳嘗等大呼：『鄭宦通賊，曲為解寬；吾儕若不下手，勢必盡遭屠滅』！於是利刃攢集，遂遇害。義仆殷報以身護主，同被創死。蓋營將有楊誠者，標兵多不法，往往殺越人於貨，故指及之；而眾誤認「楊誠」為「揚城」，公遂及於難。先五日，南都授公兵部職方主事，竟未及拜官雲。史可法疏參；越數日，撫臣斬前三渠魁於市，並杖其黨斃之。自後，揚人常夜見公於城上，峨冠、緋袍指揮而過，若天神然。詩畫妙天下，所著有「讀史論贊」、「英雄令終錄」、「英雄恨」、「左國類函」、「文娛初、二集」行世。
附記：傑得城內百姓則殺之，若居城外者截右耳，殺人甚眾；米物騰貴，民不聊生。揚之屬邑泰興，故撫朱一馮家在焉。傑兵入，啟地三層，得藏金八十萬而去；朱以是貧困，將所居宅廬悉鬻於同邑紳士李寓庸雲。
劉宗周論時事
甲申六月，起劉宗周都察院左都御史。初十日（丙寅），宗周三抗疏論時事，止稱「草莽孤臣」，不署銜。首言大鋮進退，關系江左興亡。又言：『討賊之法有四：一曰據形勝以規進取。江左非偏安之業，請進而圖江北；今淮安、鳳陽、安慶、襄陽等處雖各立重鎮，尤當重在鳳陽而駐以陛下親征之師。中都固天下之樞也，東扼淮、徐，北控豫州，西顧荊、襄，而南去金陵亦不遠。以此漸恢漸進，秦、晉、燕、齊當必響應。兼開一面之網，聽其殺賊自效，賊勢益孤、賊黨日盡矣。一曰重屏藩以資彈壓。地方之見賊而逃也，總由督撫非才，不能彈壓。遠不具論，即如淮、揚數百里之間，兩節鉞不能禦亂賊之南下，致淮北一塊土拱手而授之賊。尤可恨者，路振飛坐守淮城，以家眷浮舟於遠地；是倡之逃也。於是鎮臣劉澤清、高傑遂相率有家屬寄江南之說，尤而效之；又何誅焉！按軍法：臨陣脫逃者斬；臣謂一撫、二鎮皆可斬也。一曰慎爵賞以肅軍情。今天下兵事不競極矣，將悍兵驕已非一日。今請陛下親征所至，亟問士卒甘苦而身與共之，乃得漸資騰飽、徐張撻伐。一面分別各帥之封賞，孰應孰濫？輕則量收侯爵、重則並奪伯爵。軍功既核，軍法益伸；左之右之，無不用命。夫以左帥恢復焉而封，高、劉敗逃也而亦封；又誰為不封者？武臣既濫，文臣隨之；外廷既濫，中璫從之。臣恐天下聞而解體也。一曰覈舊官以立臣紀。燕京既破，有受偽官而逃者、有在封守而逃者、有在使命而逃者，於法皆在不赦；急宜分別定罪。至於偽命南下，徘徊於順逆之間者，實繁有徒；尤當顯示誅絕。行此數者，於討賊復仇之法亦略俱是矣。若夫邦本之計，貪官當逮、酷吏當誅；循良卓異，當破格旌異，則有安撫之使在。而臣更有不忍言者，當此國破君亡之際，普天臣子皆當致死；幸而不死，反膺升級，能無增天譴！除濫典不宜概行外，此後一切大小銓除，仍請暫稱「行在」，少存臣子負罪引慝之誠』！又疏言：『賊兵入秦逾晉，直逼京師；大江以南，固晏然無恙也。而二、三督撫曾不聞遣一人一騎北進，以壯聲援；賊遂得長驅犯闕，坐視君父危亡而不之救：則封疆諸臣之宜誅者一。既而大行之凶問確矣，敷天痛憤；奮戈而起，決一戰以贖前愆，又當不俟朝食。方且仰聲息於南中，爭言固圉之事；卸兵權於閫外，首圖定策之功。督撫諸臣仍復安坐地方，不移一步：則封疆諸臣之宜誅者二。然猶或曰事無稟承；迨新朝既立，自應立遣北伐之師。不然，而亟馳一介，使齎蠟丸間道北進，或檄燕中父老共激仇恥，哭九廟之靈，奉安梓宮；兼訪諸皇子的耗，茍效包胥之義，雖逆賊未始無良心。而諸臣計不出此也！又不然，亟起閩帥鄭芝龍，以海師直搗燕都；令九邊督鎮卷甲銜枚，出其不意，事或可幾。而諸臣又不出此！紛紛製作，盡屬體面。天假之靈，僅令吳鎮諸臣一奏燕京之捷，將置我南中面目於何地？則舉朝謀國不忠之宜誅者三。而更有難解者，先帝升遐，頒行喪詔，何等大典！而遲滯日久，距今月餘，未至臣鄉；在浙如此，遠省可知。時移事換，舛謬錯出；即成服祗成名邑，是先帝終無服於天下也：則今日典禮諸臣之宜誅者四。至罪廢諸臣量從昭雪，自應援先帝遺詔而及之。乃一概竟用新恩，即光帝誅璫鐵案，前後詔書矇混，勢必彪虎之類盡從平反而後已。君、父，一也；「三年無改」之謂何？嗟乎！已矣。先帝十七年之憂勤，念念可以對皇天、泣后土；一旦身殉社稷，罹古今未有之慘，而食報於臣工乃如此之薄！仰惟陛下再發哀痛之詔、立興問罪之師，請自中外諸臣之不職者始』。
七月十一日（丙午），劉澤清、高傑劾奏劉宗周：『勸上親征，以動搖帝祚；奪諸將封，以激變軍心。不仁不智，獲罪名教』！又三十日（已卯），劉良佐、劉澤清各疏參劉宗周勸主上親征，為有逆謀。八月初二日（丁已），高傑等公疏，請加宗周重僇，謂疏自稱草莽孤臣為不臣。既上，澤清以稿示傑；傑驚曰：『吾輩武人，乃預朝中事乎』！疏列黃得功名，得功又疏辨實不預聞；馬士英陰尼之，不得上。士英仍擬旨云：『憲臣平日原以議論取重』；蓋刺之也。廷議欲譴高、劉而莫可誰何，欲罪宗周而難違清議；史可法因疏，兩解之曰：『廷臣論是非、憲臣論功罪，各不相礙』。二十日（乙亥），劉澤清復捏四鎮公疏糾姜曰廣、劉宗周謀危社稷。九月初十日（乙未），宗周致仕。次日，戶科陸朗內批留用。先是，陸朗與御史黃耳鼎以例外轉兵備僉事，計無所出；乃疏攻宗周，因而復職。尚書徐石麒言：『朗贓私應劣轉、交通內臣，傳留非法』。朗即劾『石麒結黨欺君，把持朝政，無人臣禮』。宗周於七月十九日（甲辰）到任，至九月初十日致任；凡任都察院左都御史四十九日。
劉孔昭陵侮張慎言
劉孔昭，號復陽，浙江人；襲誠意伯，官操江。孔昭弒其祖母胡氏。胡為劉尚忠繼妻，生萊臣；而孔昭父藎臣，為出婢莫氏巧雲所生。劉尚忠沒，萊臣應襲嫡嗣；以幼，為藎臣僭襲。藎臣沒，孔昭又冒襲之，遂贈莫氏為伯夫人。及官操江，遂捕萊臣斃之獄；惡胡氏出揭，並縊殺之。真大逆不道者哉！
至甲申五月，議起廢，孔昭故善阮大鋮，特舉之；史可法不從。及十八日（乙已）可法離京，二十二日（乙酉）馬士英入直，孔昭必欲起大鋮。自詔有「逆黨不得輕議」之語，而張慎言秉政持正，孔昭度難破例，置酒酌諸侯伯廷論之，必欲廷論逐去冢臣，而後可惟我所欲為；靈璧侯、忻城伯皆諾之。時慎言條議：『北來諸臣雖屈膝靦顏，事或脅從，情非委順；如能自拔南來，酌定用之之法』。因薦原任督師大學士吳甡、吏部尚書鄭三俊；有旨：『赦甡罪，陛見；三俊俟另議』。二十三日（庚戌），早朝畢，孔昭挈湯國祚、趙之龍諸勛臣呼大小九卿科道於廷，大罵慎言，欲逐之去；謂『雪恥除凶、防江防河，舉朝臣子，全副精神宜註於此。乃今日講推官、明日講升官，排忽武臣、專選文臣，結黨行私。所薦吳甡，有悖成憲；真奸臣也』！慎言立班不辨。大學士高宏圖言『冢臣自有本末，何遽殿爭』！上諭：『文武官各和衷，勿偏競』！孔昭袖中取出小刃，逐慎言於班；泣陳醜詈，必欲手刃之。太監韓贊周叱之，言曰：『從古無此朝規』！乃止。御史王孫蕃曰：『先帝裁文操江、歸武操江，亦未見作何事業；且吏部職司用人，除推官、升官外，別無職掌』。喧爭殿上。慎言即引疾乞休。孔昭退，奏：『慎言推補幸濫，舉薦吳甡、鄭三俊更為可異。慎言原有二心，告廟定策，阻難奸辨，不可不誅。乞大奮幹斷，收回吳甡「陛見」之命，重處慎言欺君誤國之戒』。二十四日（辛亥），高宏圖奏言：『文武各官有職掌，毋得侵犯；即文臣中各部不得奪吏部之權。今用人乃慎言事，孔昭一手握定；非其所私，即謂之奸，臣等皆屬贅員矣。慎言薦甡，勛臣知為不可，臣不能知；票擬實出臣手。又三俊清剛，系五朝人望，臣終以為不可不用；是臣罪不減慎言。竊念朝廷之尊，尊於李勉；天子之貴，貴以叔孫。臣忝輔弼，坐視宸陛幾若訟庭，愧死無地。請賜罷斥』！姜曰廣引疾求去。上遣鴻臚官各諭留。
二十六日（癸丑），上召輔臣高宏圖、姜曰廣、馬士英於行宮；上謂宏圖曰：『國家多故，倚賴良多；先生何言去也』？對曰：『臣非敢輕去；第用人一事，臣謂可、勛臣則謂不可，是非淆亂，臣何能在位』。上曰：『朕於行政用人未習，卿等所言無一不從，勿疑有他』。宏圖曰：『冢臣張慎言清正有品，吏部以用人為職，無一日不用人，是無一日不修職也。如推劉宗周、黃道周，使勛臣處之，亦必藉重；何獨以為罪？吳甡前任撫按，俱有聲名清望，先帝簡在內閣；督師稍緩致譴，先帝殺延儒、不殺甡，即可知其人。假先帝在今日，亦必用之；何勛臣以此罪冢臣也』！宏圖又言近臣貪黷狀；上曰：『朕固聞之；諸臣通賂出之袖中，誠可嗤也』！時屢召對，先後無虛日，或一日再召；上亦有意為明主。至馬士英當國，直高拱聽之，不復知外邊事矣。
二十七日（甲寅），張慎言請亟求罷斥，以服世臣之心。李沾言：『勛臣憤激有因。當中府聚會，馬士英手劄移呂大器迎立皇上，贊周、孔昭無不允協。黎明集議，大器綰禮、兵二部，紆回不前。臣等十九人以名帖延之，從容後至。議至日中不決，孔昭怒形於色、臣與郭經維、陳良弼、周元泰、朱國昌歷階而上，面折大器。贊周云：「快取筆來」；因得俛首就盟。清晨迎駕，大器尚欲停待；而贊周已登舟矣，偕行者徐宏基、陳良弼、朱國昌也。孔昭擁戴有功，文臣啟事屢登、武臣封爵未定，所以有殿上之爭』。二十八日（乙卯），慎言具疏求去云：『臣按河南時，曾劾布政馮明盛倡逃。其子馮銓作相，嗾其門生曹欽程參周宗建、李應升、黃尊素以及臣；三臣皆死獄，而臣戍肅州。先帝召升刑部侍郎，以擬獄不當，閑住十餘年而復起。今待罪銓曹二十日，遂為孔昭所指；止有一去而已。吳甡、鄭三俊閣臣薦於前，科臣薦於後；兩人者行己有恥，臣能保之。孔昭指為小人，亦硜硜小人，非反覆之小人也。偽官至陽城，臣子履旋投崖而死，孤孫尚幼。國難家變，慟無生理；臣當與緇黃為侶矣』。
六月初二日（戊午），上命吏部司官敦促慎言視事。
初六日（壬戌），史可法言：『先帝用人原無成心，傅宗龍、孫傳廷起自纍囚，張鳳翔、袁繼咸、馬士英起自戍藉。當吳甡奉命南征，以候唐通兵不至，遲則過之；所可原者，國難之作，勛臣之殉國者誰？孔昭何不思之！慎言以七旬冢宰，一舉吳甡，便以為罪；不益輕朝廷而長禍亂耶』？初八日（甲子），獎諭劉孔昭「功在社稷」。
初十日（丙寅），張慎言致仕。上諭曰：『晉疆不復，卿已無家可歸；沿途僑寓需召』。慎言遂止於寧國。孤孫間關來侍，慎言曰：『祖孫相聚足矣』！國亡後，慎言鬱鬱卒；孫扶櫬反葬故里。
甚矣！劉孔昭之狂悖小人也。始也，弒叔、弒祖母，固已絕滅人理矣。既乃以武操江，欲手刃銓部於朝；其無忌憚若此，將置南國君臣於何地？猶賴王孫蕃、韓贊周等正言折之耳。然孔昭之敢於有此舉，亦由馬士英為之助耳。
路振飛、王燮鎮撫淮安
甲申春，山西逃兵南下，江北震恐；淮撫路振飛遣金聲桓等十七將率兵分道防河及守徐州。三月十三日，言『淮徐道何騰蛟整頓徐方有功，今升楚撫；有同知範鳴珂可補缺』。
二十七日（乙卯），路振飛令淮安七十二坊各集義兵，每家或三、或五，刀杖俱自備。每坊一生員為社長、一為副；自為操演，貴持久、戒作輟。日則團練，夜則魚貫巡邏，以備非常。是日大閱，舉人湯調鼎等咸易戎服。
二十九日（丁巳），淮上始傳京城陷。振飛分設壯丁守城，拈分守門官；日則各守一門，夜宿城樓。四月（戊午）朔，淮城義士到軍門過堂，振飛賞以花紅每人銀一兩；人人踴躍，耀武於河上。適有北來逃兵騷擾，見之辟易避去。
初九日（丙寅），振飛集淮城紳士議事。至則出塘報於袖中，言『京城已陷，代我者即至；將縛我出迎乎？抑勉力一守乎』？言畢淚下，眾皆泣。散漕糧四千石於民，擒偽官胡來賀、宋自誠、李魁春，沈之於河；斬叛將趙洪禎等，又擒癸未進士偽防禦使武愫，解京。偽制將軍董學禮襲據宿遷，振飛遣監城王守備率兵擊破之；獲學禮及從者十三人，悉斬之。乃與按臣王燮同心固守。
燮字雷臣，順天宛平籍，湖廣王陂人。崇禎庚午舉人、丁丑進士；三代錦衣衛指揮同知。通「春秋」，夏允彜常稱其有經緯大才。初任河南祥符令，三守危城，才識、膽力無不超絕。甲申三月初九日蒞任淮安，與振飛並著勞績。有偽選淮安知府鞏克順行牌至淮上，寫「永昌元年二月二十二日給」；燮碎其牌，捆責其人，逐之淮口。擒克順，斬以徇眾。燮自任守河，托振飛守城，士民恃以屹然。
三月二十一日，劉澤清兵頓宿遷、高傑兵頓徐州，各聲言南侵；淮民大怒。燮自謂與澤清有識，輕身詣之，勸其遷轅北上。澤清不肯，大聲云：『即不擾貴治，請假道赴揚州』！燮不可，曰：『即不得已，迂道從天長、六合，則非我所知也』。澤清允之，淮城得免塗炭。
四月初三日（庚申），偽防禦使呂弼周遣牌至淮代振飛，燮捆責其人。弼周者，原任河南驛傳道，為燮座師也。十五日（壬申），弼以師生視燮，攜偽參將王富赴任。遊擊駱舉知燮本意，乃迎之於中途；火猝縛之。燮叱使跪，弼周罵曰：『人也！不認』？燮曰：『亂臣賊之，我認得誰』！令左右截其耳；細鞫其賊事，並問以聖上、東宮，弼周一字不答。解至撫院，振飛命留驛亭，懸示四門，令善射者競集。振飛舉觴勞駱舉，簪花旁立。縛呂弼周、王富於柱，射者二十步外，五人為耦，人發一矢；不中者退，中者報名賞銀牌一。射者盡，乃命剮之。眾悅，詣肆快飲。
五月初五日，淮坊義士擒兵三十餘人，振飛不敢問；縱之。十三日，馬士英官兵由淮赴江達南京，共一千二百船；王燮駐清江浦，令淮坊義士排立兩涯，不許一舟停泊、一人登岸，凡三日而畢。二十二日午刻，太監盧九德引兵一千欲進城中，士民大震；振飛再三求免。
二十三日，劉澤清奉旨駐淮安；未至，士民皆懼。二十四日，澤清駐兵盱眙；撫按集議，振飛、燮不行。
二十五日，偽官武愫解至撫院，振飛於愫有舊，不忍遽殺；乃下之獄。
二十九日，振飛大享士於淮安府學中，敘向來有功文武官八十餘員；振飛與燮親安席，觀者鼓舞。
已而振飛為馬士英所論，得旨提合，閣城不平；尋以士民公疏，得免。旋丁艱去。王燮又為御史陳丹衷薦，升巡撫山東；士民奪氣。劉澤清遂營窟於淮城中，田仰與之貓鼠；山東又不可往，王燮逡巡於河上而已。田仰，士英之私人；五月十七日，起撫淮揚，以阮大鋮力薦堪任節鉞也。
史可法奏「淮人忠義疏」：『闖賊自入關以後，聲勢逼人，假借安民，煽動海內；偽官一到，爭思奉迎。甚至督撫手握兵權，不能碎一偽牌、斬一偽使；人心之壞，至此極矣。惟有淮安官民固守，偽牌到則碎之、偽使到則斬之；賊騎逼河上，則邀擊敗退之。賊將如董學禮、白邦政等，皆躑躅而不敢前。民間義兵集至一、二十萬，聲勢之壯，猶若長城。頃又報恢復宿遷，偽官遁走，維持疆事，江南乃安；其有功於國家甚大。然淮人之敢於此者，實地方官鼓舞之力也。撫按諸臣親在河干，與民共守；碎牌斬使，斷而行之。密遣各兵多所斬獲，故能振將卒同仇之愾、堅民間死守之心。東南奠安，實賴此舉。伏乞敕下該部院，將按臣王燮優擢示勸；撫臣路振飛已經解任，另候優議。其餘地方官、鄉紳、士民及行間有功將士，並行按臣察確具題，特為旌敘：庶忠義之士感奮，而他處投賊、避賊偷生茍免者皆知所愧恥矣』。
偽淮揚防禦使武愫至宿遷，偽將董學禮、偽漕儲方允昌、偽督餉白邦政等俱置酒晏之，遂留連數日；借董兵千人，所過地方騷擾不堪。偽示傳至徐州，舉人閻爾梅大罵，碎其牒；武愫拘之，下獄。爾梅賦詩曰：『死國非輕死逆輕，鴻毛敢與泰山爭！楚衰未必無三戶，夏復由來起一成。日月有時經晦蝕，乾坤何旦不皇明！寵新豈是承恩者，空自將身買賊名』！遣人馳示武愫，愫大怒，密欲令人斬之。
「路文貞公傳」：公諱振飛，字見白，號皓月；廣平曲周人。天啟乙丑進士，授涇陽知縣。不建逆奄祠，多惠政；縣人皆繪圖祀之。崇禎辛未，召入為四川道御史。疏劾宜興、烏程、巴縣三相國、湖州冢宰及山東二撫臣，舉朝憚之。
