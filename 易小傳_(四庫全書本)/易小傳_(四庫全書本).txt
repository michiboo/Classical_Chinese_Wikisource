　　欽定四庫全書　　　　經部一
　　易小傳　　　　　　　易𩔖
　　提要
　　〈臣〉等謹案易小傳六卷宋沈該撰該字守約一作元約未詳孰是吳興人登嘉王榜進士紹興中官至左僕射兼修國史故宋人稱是書為沈丞相易傳嘗劄進於朝髙宗降勅褒諭尤稱其每卦後之論其書以正體發明爻象之㫖以變體擬議變動之意以求合於觀象玩詞觀變玩占之義其占則全用春秋左傳所載筮例如蔡墨所謂乾之姤曰潛龍勿用其同人曰見龍在田者林至作易禆傳頗以該説為拘攣葢南渡以後言易者不主程氏之理即主邵氏之數而該獨考究遺經談三代以來之占法違時異尚其見排於至固宜然左氏去古未逺所記卜筮多在孔子之
　　前孔子贊易未聞一斥其謬母乃太卜所掌周公以來之舊法或在此不在彼乎陳振孫書録解題稱該又有繋詞補註十餘則附於卷末今本無之葢已乆佚矣乾隆四十二年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









　　易小傳自序
　　易有太極是生兩儀兩儀生四象四象生八卦四象者何也六七八九是也七為少陽九為老陽陽盈也八為少隂六為老隂隂盈也物極則盈盈極則變理之常也故七八者隂陽之靜也九六者隂陽之動也吉凶悔吝生乎動者也惟動則有占不動則無兆故聖人作易筮者亦必以爻變定吉凶所謂動則觀其變以玩其占也如陳厲公生敬仲筮之遇觀之否周史以謂風為天於土上山也有山之材而照之以天光於是乎居土上利用賓於王秦伯將納王筮之遇大有之睽卜偃以謂天為澤以當日天子降心以逆公戰克而王饗之吉孰甚焉如此之𩔖左氏載之甚多皆用爻變以言吉凶嘗以經考之聖人設卦觀象列尊卑而辨貴賤所以明不可易之大法故有內外以明出處有承乘以辨逆順有逺近以察安危有初上以列終始三才就列六位時成此其大法也聖人因六爻之變繫辭焉以命之以辨吉凶所以通不可不易之至變故上下無常剛柔相易變動不居惟變所適其道屢遷不可為典要爻也者言乎其變也此之謂也是故爻辭之所命雖不離乎大常而變卦之㣲寓焉自王輔嗣而下皆未嘗以變卦釋爻辭道其大常也若夫變動不居之妙則在學者精思黙識而已輙以臆説妄窺淵奧既以正體發明爻象之指又以變體擬議變動之意亦庶幾萬有一得焉耳夫觀變玩占易道之小者也雖小道亦有可觀者焉名之曰易小傳以別於大傳雲爾若夫一卦之內義有可明爻變之外言有未盡者每卦別為論亦庶幾變而不失其正小而不遺其大者也
　　明例
　　有物混成先天地生其太極未判有一而未形者乎及其一已形而竒耦分於是兩儀生焉聖人因竒耦之始而爲兩儀之象因三才之道而立乾坤之體乾坤始交而八卦生焉八卦相盪而六十四卦成焉皆由變之所生也故乾之三爻交於坤則變而爲震爲坎爲艮坤之三爻交於乾則變而為巽爲離爲兊此乾坤之變而生八卦也乾宮之變一世爲姤二世爲遯三世爲否四世爲觀五世爲剝遊魂為晉歸魂爲大有坤宮之變一世爲復二世爲臨三世爲泰四世爲大壯五世爲夬遊魂爲需歸魂爲比震巽坎離艮兊六宮之變大率皆然此八卦之變而生六十四卦也六十四卦之變一卦之中六十四卦具焉其變四千九十有六而卦有四時推遷之異爻有五行生尅之殊參伍錯綜非巧歴之所能計此卜筮之占吉凶休咎之應所以無窮也歴觀古人之用易筮皆用爻變以斷吉凶其爻變之法大畧可見如震之爲車〈見國語公子重耳在秦筮得屯之八〉為殺〈見閔公元年畢萬筮仕於晉遇屯之比〉坎之爲勞〈見國語同前〉爲法〈見宣公十二年晉楚戰於邲〉坤之爲衆爲順爲文〈見國語同前〉離之爲言爲牛爲鳥〈見昭公五年穆公之生筮得明夷之謙〉艮之爲門庭坤之為布帛〈見莊公二十二年陳厲公生敬仲筮之遇之否〉風爲天於土上則為風而行著於土〈同上〉天爲澤以當日則為天子降心以逆公〈見僖公二十五年秦伯將納王遇大有之睽〉震而爲坤則爲車從馬〈見閔公元年畢萬同前〉坎而爲兊則爲川壅澤〈見宣公十二年同前〉離而爲艮則為火焚山〈見昭公五年同前〉坎而爲巽則為風隕妻〈見襄公二十五年崔武子卜取東郭偃之姊〉亦有捨正體而取別體者如觀之否周史以為有山之材〈見前莊二十二年陳厲公事自二至四有艮象〉震之復漢儒以爲有坎之象是也〈前漢五行志京房易傳曰震遂泥國多麋釋者謂自三至五有坎象四在水中故為泥〉有得二卦而取合體者如貞屯悔豫是也〈公子重耳在泰筮得貞屯悔豫內卦曰貞外卦曰悔震下坎上為屯坤下震上為豫得此二卦震在屯為貞在豫為悔爻皆無為故合二卦而言之也〉或有一卦而多變則以變卦為斷如晉成公之歸遇乾之否知其君之三出有六爻皆為變則以本卦而言如秦伯納公子重耳遇泰之八知其事之必濟凡此之𩔖爻變之大例也觸𩔖而長之則思過半矣


