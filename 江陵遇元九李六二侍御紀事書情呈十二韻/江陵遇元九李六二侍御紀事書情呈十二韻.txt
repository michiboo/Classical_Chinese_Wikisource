
自見人相愛，如君愛我稀。
好閑容問道，攻短每言非。
夢想何曾間，追歡未省違。
看花憐後到，避酒許先歸。
柳寺春堤遠，津橋曙月微。
漁翁隨去處，禪客共因依。
蓬閣初疑義，霜臺晚畏威。
學深通古字，心直觸危機。
肯滯荊州掾，猶香柏署衣。
山連巫峽秀，田傍渚宮肥。
美玉方齊價，遷鸎尚怯飛。
佇看霄漢上，連步侍彤闈。

