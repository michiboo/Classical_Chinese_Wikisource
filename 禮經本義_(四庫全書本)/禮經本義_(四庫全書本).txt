　　欽定四庫全書　　　　經部四
　　禮經本義　　　　　　　禮類二〈儀禮之屬〉提要
　　〈臣〉等謹案禮經本義十七巻
　　國朝蔡徳晉撰徳晉字敬齋無錫人是書前十六卷皆本經第十七卷附呉澄所輯逸禮八篇皆引宋元明以來諸家之説與註疏互相㕘証其中引據蹖駁者如士冠記文白屨以魁柎之鄭注魁蜃蛤柎注也葢以蛤灰柎注於屨取其潔素説文所云魁蛤是其確證乃引萬充宗之説謂魁以木為之明時巾帽以木為範名曰魁頭葢本於此殊不免杜撰無稽如是之類頗失決擇然如士冠禮經文曰即筵坐櫛設笄敖繼公以為固冠之笄徳晉則謂笄有二種一是髻內安髮之笄一是笄冕固冠之笄此未加冠明是安髮之笄繼公所説為誤則亦頗辨析精宻為前儒所未及於經義深為有禆也乾隆四十四年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










