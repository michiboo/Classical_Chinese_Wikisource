鄭之先，自周皇封舅之地，因而氏焉。別派五流，深源一至，是以滎陽之望，得為首冠。其下公侯接武，台衡繼跡，雕軒繡軸之榮，羽蓋朱轓之盛。由魯史記迄於唐春秋，實鄭氏為衣冠之泉藪也。高祖世斌，皇左司郎中磁、隰二州刺史新鄭縣開國男，食邑三百戶。曾祖元嘉，皇新都長水縣令，襲封新鄭縣開國男。祖有常，皇吏部常選，襲爵新鄭縣開國男。烈考探賢，皇衛州昌樂朝城莘縣令。府君諱遇（一作恆），字行甫。皇試太常寺協律郎。文業著於當時，禮義飾於儒行。少有倜儻之誌，長負環奇之名。不苟譽以求容，每親仁以竭愛。為中外模範，為（一作成）友朋宗師。樂善孜孜，不慍知鮮。量涵（一作苞）江瀆，氣合風雲。今之古人，人雖上士（一作出），神不優德，配壽胡羞。（疑）先夫人之亡，蓋卅一霜也，享年六十。夫人博陵崔氏，令門清族，慶餘承善。四德兼備，六親雍和。仁讓得於天真，慈惠立於素尚。母儀內則，動靜可師；禮行詩風，進止成法。雖婕妤女史，大家經教，承之於諷習，推之於行源者，亦異代殊人，其歸一也（一作旨）。未亡之歎，孀齡杳然，玉沒何先，蘭凋遽（一作繼）至。以大中九年正月十七日，病終於淇澳之私第，享年七十有六。以大中十二年二月廿七日，合祔於先塋之側。其鄉裏原隰之號，載於舊記，此闕而不書。女一人，適範是盧損之。嗣子六人。長曰頊，攝汲縣丞知縣事，早亡。次曰珮，早亡。次曰瑾，次曰玘，次曰璿，次曰琬。鹹繼遺芳，克修至行。銜哀茹毒，追攀罔極。將營護窆，泣告於業文者，為之銘云：
仕門雙美兮令德鹹芳，甲族齊盛兮英華克彰。允文武兮書劍名揚，蘊儀度兮閨門譽長。珠沉玉沒兮人誰靡傷，桂殞蘭凋兮共泣摧香。垂修名兮允謂不亡，傳盛事兮多載彌光。聽悲風兮鬆韻連崗，刻貞石兮永誌元堂。
