　　欽定四庫全書　　　　經部二
　　尚書地理今釋　　　　書𩔖
　　提要
　　〈臣〉等謹案尚書地理今釋一卷
　　國朝蔣廷錫撰廷錫字孫常熟人康熙癸未進士官至大學士諡文肅是編乃其官內閣學士時所作首題
　　聖訓蓋儤直
　　內廷之日仰承
　　指授敬繕成帙者也其中訂定諸儒之説者如堯典宅嵎夷則據後漢書定為朝鮮正薛季宣於欽之誤宅西則據黃度尚書説不限以一地正徐廣史記注之誤𨤲降媯汭則據孔安國傳陸徳明釋文之説正水經注媯汭二水之誤舜典恆山則據渾源曲陽之道里正漢志止曲陽之誤夾右碣石則據顧炎武肇域志所載劉文偉説正漢志右北平之誤滎波既瀦則據傅寅之説正孔𫝊滎波分二水之誤又訂定蔡沈集𫝊之説者如禹貢治梁及岐則據曽之説辨其非呂梁狐岐九河既道則據經典釋文辨簡潔非一河灉沮既同則據元和郡縣志元豐九域志辨此沮水非汳沮浮於濟漯則據漢書地理志陳師凱書𫝊旁通辨其不知漯水所在濰淄既道則據水經注辨淄水不東入濟浮於淮泗則據史記河渠書辨禹時泗水上源不自泲通河三江既入則據鄭康成之説辨其誤從庾闡呉都賦注和夷底績則據水經注時瀾書説辨嚴道以西無夷道盤庚於今五遷則據史記索隠辨邢即音耿祖乙並未兩遷以及三危有二嶓冢亦有二熊耳有二而實一雍梁二水兼得岷山荊梁二州各有沱潛黒水有三漢水有二南亳西亳皆湯所都均考證精核足以證往古之訛釋後儒之惑至於崑崙河源之説非惟訂漢儒之並正元史之非是則恭逢
　　聖代混一輿圖得以考見其實據尤非前代經師
　　輾轉耳食者比矣
　　欽定書經𫝊説已備採其文此蓋其先出別行之本
　　敬著於録俾天下萬世知
　　聖學髙深度越千古仰觀俯察協契庖犧一時珥筆
　　之臣鞠𦜕
　　螭坳側聆
　　聖訓得餘緒之萬一已能綜括古今為説經家所未
　　曽有也乾隆四十五年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀

　　欽定四庫全書
　　尚書地理今釋
　　大學士蔣廷錫撰
　　聖訓
　　虞書
　　堯典
　　嵎夷　今朝鮮地　按孔安國傳東表之地稱嵎夷正義曰青州在東界外之畔為表故云東表之地禹貢錐指援據後漢書以嵎夷為朝鮮地蓋朝鮮古屬青州與今山東登州府隔海相對正合孔𫝊東表之語薛季宣書古文訓謂嵎夷海嵎諸夷今登州於欽齊乘又指為寧海州皆非也
　　南交　今安南國林之奇尚書觧雲南交即交趾也史記五帝本紀日黃帝之地北至於幽陵南至於交趾則交趾之對幽都其來尚矣
　　西　朔方　按史記五帝紀注徐廣曰西者今天水之西縣〈漢屬隴西郡〉非也西縣秦置在今陜西鞏昌府秦州界非以和仲宅西而名西之不可為西縣猶朔方之不可為朔方郡皆不當専指一處黃度尚書説雲禹貢西被流沙自流沙以西皆夷界山川不紀於職方故稱西以見境域之不止此也朔則北限沙漠𮎰悠逺山川不可見故稱朔方以為大界或曰山海經北𮎰有幽都山樂史寰宇記幽州有幽都山皆為附㑹此記良是
　　媯　汭　在今山西平陽府蒲州界　按孔安國𫝊雲舜所居媯水之汭經典釋文雲汭水之內也皆不以汭為水名而水經注云歴山有舜井媯水出焉南曰媯水北曰汭水異源同歸渾流南入於河史記正義亦引地記雲河東郡青山東山中有二泉南流者媯水北流者汭水今考山西平陽府蒲州南有媯汭二水皆南注大河與水經注地記二書合蓋汭本訓北訓內又為小水入大水之名或後人見媯水北有一小水入媯遂𫎇堯典文而加名耳
　　舜典
　　岱宗　魯頌作泰山周禮作岱山在今山東濟南府泰安州北五里
　　南嶽　周禮作衡山山海經作𡵺嶁山在今湖廣衡州府衡山縣西北三十里接衡陽縣及長沙府界
　　西嶽　禹貢作太華周禮作華山在今陜西西安府華隂縣南十里
　　北嶽　禹貢作恆山漢避文帝諱改常山在今山西大同府渾源州南二十里接直𨽻真定府界　按恆山自班固漢志載於上曲陽〈今真定府曲陽縣〉酈道元水經注以下咸宗之然今曲陽縣治去山趾一百四十里不若渾源之近
　　本朝釐正祀典祠恆山於渾源州當主渾源為是幽洲　按説文洲通作州括地誌雲故龔城在檀州燕樂縣界〈今順天府宻雲縣東北塞外地〉故老𫝊雲舜流共工幽州居此城
　　崇山　在今湖廣永定衛西大庸所東
　　三苗　今湖廣武昌岳州二府江西九江府地史記正義曰呉起雲三苗之國左洞庭而右彭蠡今江州鄂州岳州也
　　三危　在今陜西嘉峪闗外廢沙州衛界括地誌雲山有三峯故曰三危俗亦名卑羽山在沙州敦煌縣東南三十里〈按蔡𫝊雲三危西裔之地即禹貢所謂三危既宅者是矣若導川黒水所經之三危自在大河之南與此為二詳禹貢三危下〉
　　羽山　在今山東兗州府沂水東南一百里接郯城縣及江南淮安府海州贑榆縣界
　　大禹謨
　　歴山　在今山西平陽府蒲州南三十里即禹貢雷首山也水經注云河東郡南有歴山謂之歴觀舜所耕處
　　益稷
　　塗山　在今江南鳯陽府懐逺縣東南八里孔頴逹正義曰哀七年左傳禹㑹諸侯於塗山杜預雲塗山在夀春縣東北塗山國蓋近彼山也
　　夏書
　　禹貢〈諸篇地名皆依經文編次禹貢山川有一名再見或三見者若依例編敘未免重複混淆今將九州疆域山原川澤羌夷各以𩔖次焉〉
　　九州
　　冀州　今山西之太原平陽汾州潞安大同五府澤遼沁三州直𨽻之順天永平保定廣平順徳宣化六府及真定河間二府西北境大名府濬縣西境　盛京之錦州府河南之懐慶衛輝彰徳三府其北直抵塞外隂山下西起東受降城〈今𫎇古名薩爾幾村〉之北東訖於大遼水也
　　兗州　今山東之東昌府及兗州府曺州陽榖夀張鄆城三縣濟南青州二府西北境直𨽻之大名府及真定河間二府東南境河南之衛輝府胙城縣也
　　青州　今山東之登州萊州二府青州府益都臨淄樂昌安丘夀光臨朐六縣及諸城髙苑博興樂安四縣南境濟南府肥城長清歴城章丘鄒平長山新城淄川八縣及泰安州萊蕪縣北境兗州府東阿平陰二縣北境其東北跨海為　盛京之奉天府訖於朝鮮國也　按孔傳雲東北據海實據有遼東之地孔氏之言是也蔡氏謂東北至海者非
　　徐州　今江南之徐州及鳯陽府懐逺五河虹靈壁四縣泗宿二州淮安府桃源清河安東宿遷睢寧贑榆六縣邳海二州山東之兗州府滋陽曲阜寧陽泗水金鄉魚臺嘉祥鉅野汶上郯城鄒滕嶧費十四縣及平隂縣南境濟寧東平沂三州濟南府新泰縣及萊蕪縣泰安州南境青州府莒州𫎇隂沂水日照三縣及諸城縣南境也
　　揚州　今江南之江寧揚州廬州安慶池州太平寧國徽州鎮江常州蘇州松江十二府滁和廣徳三州鳯陽府鳯陽臨淮定逺霍丘盱眙天長六縣夀州淮安府山陽鹽城二縣河南之汝寧府光山固始二縣光州湖廣之黃州府羅田蘄水廣濟黃梅四縣蘄州廣東之潮州府及浙江江西福建皆是也
　　荊州　今湖廣之武昌漢陽安陸荊州岳州長沙衡州常徳辰州寶慶永州十一府郴靖二州施州衛及襄陽府南漳縣徳安府安陸雲夢孝感應城應山五縣隨州南境黃州府黃岡麻城黃陂黃安四縣四川之夔州府建始縣廣西之桂林府全州及興安縣越城嶺北境也
　　豫州　今河南之河南開封歸徳南陽汝寧五府汝州直𨽻之大名府東明長垣二縣山東之兗州府定陶城武曹單四縣江南之鳯陽府潁亳二州潁上太和𫎇城三縣湖廣之襄陽府襄陽光化宜城棗陽榖城五縣均州鄖陽府鄖保康二縣及鄖西縣東境徳安府隨州北境也
　　梁州　今陜西之漢中府興安州及西安府商州雒南山陽鎮安商南四縣鞏昌府兩當鳯文成四縣徽階二州湖廣之鄖陽府房竹山竹溪三縣及鄖西縣西境四川之成都保寧順慶龍安馬湖五府潼川嘉定卭眉雅五州及敘州重慶夔州三府瀘州江北諸州縣松潘建昌二衛疊溪營黎大所天全六畨招討司是也
　　雍州　今陜西之臨洮平涼慶陽延安鳯翔五府西安府長安咸寧咸陽興平臨潼髙陵鄠藍田涇陽三原盩厔渭南富平醴泉朝邑郃陽澄城白水韓城華隂蒲城同官武功永夀三水淳化長武二十七縣同華耀乾邠五州鞏昌府隴西安定㑹寧通渭寧逺伏羗西和秦安清水漳禮十一縣秦州及榆林寧夏寧夏中靖逺岷州洮州甘州莊浪諸衛所其在化外者南至西傾積石西踰三危北抵沙漠皆是也
　　山〈原附〉
　　壺口　今山西平陽府吉州西南七十里有壺口山黃河之水注其中如壺然
　　梁　岐　案孔傳梁岐在雍州今陜西西安府韓城縣西北九十里之梁山鳯翔府岐山縣東北四十里之岐山也〈岐山一名天柱山山南為周原詩所謂周原膴膴也〉蔡𫝊疑雍州之山不當載於冀州指今山西汾州府永寧州東北之呂梁山一名骨山者為梁山汾州府孝義縣西之狐岐山一名薛頡山者為岐山然二山去河甚逺不得謂河水所經曽雲壺口梁岐一役也其施功皆同時不可分言於二州故並言於冀得此可釋蔡氏之疑
　　岳陽　太岳一名霍太山今為中鎮在山西平陽府霍州東三十里山周二百餘里南接岳陽趙城二縣北接靈石縣東接沁源縣界　案岳陽所該者廣蔡氏専指岳陽一縣非是
　　碣石　按漢書地理志雲大碣石山在右北平郡縣城縣西南武帝紀注文頴雲碣石在遼西絫縣絫縣今罷入臨渝此石著海旁蓋驪城即今直𨽻永平府樂亭縣絫縣即今昌黎縣二縣壤地連接杳無碣石蹤跡而海水蕩滅之説又𮎰誕不可信考肇域志雲山東濟南府海豐縣有馬谷山即古碣石劉文偉亦以馬谷山在古九河之下合於禹貢入河入海之文斷為碣石無疑近世論碣石者惟此説庶幾近之〈明劉文偉雲禹貢敘碣石有入河入海之文其在九河之末入海之口明矣今九河故道俱在徳棣之間碣石不當復在他境況地𫝑北髙南下北平髙地河水奚由而逹耶馬谷山既在九河之下而又巍然獨出於海濵其為碣石無疑〉
　　𫎇　𫎇山在今山東青州府𫎇隂縣南八里西南接兗州府費縣界延袤一百餘里
　　嶧陽　嶧陽一名嶧山在今江南淮安府邳州西南俗名距山以與沂水相距也
　　岷　岷山跨古雍梁二州自陜西鞏昌府岷州衛以西大山重谷谽谺起伏西南走蠻箐中直抵四川成都府之西境凡茂州之雪嶺灌縣之青城皆其支脈而導江之處則在今松潘衛北西畨界之浪架嶺漢書地理志所云岷山在湔底道西外是也
　　嶓　嶓冡有二一在陜西漢中府寧羗州北九十里東漢水所出〈即導漾之嶓冡〉一在鞏昌府秦州西南六十里西漢水所出二山南北相去三四百里而支脈隠然聯屬郡縣志所謂隴東之山皆嶓冡是也
　　蔡　蔡山宋葉少藴謂即周公山在今四川雅州東五里
　　𫎇　𫎇山在今雅州名山縣西五里接雅州及蘆山縣界
　　西傾　西傾山一名嵹臺山在今陜西鞏昌府洮州衛西畨界延袤千里外跨諸羌
　　荊　荊山在今陜西西安府富平縣西南十里下有荊渠〈即北條之荊〉
　　終南　終南山在今陜西西安府長安縣南五十里東至藍田縣西至鳯翔府郿縣綿亙八百餘里
　　惇物　惇物山漢書地理志右扶風縣武功注大壹山古文以為終南垂山古文以為惇物皆在縣東武功今陜西鳯翔府郿縣考圖志不載是山胡渭禹貢錐指以為太一之北峯在縣東四十里者是也
　　鳥䑕　鳥鼠山在今陜西臨洮府渭源縣西二十里三危　三危山在大河南今陜西岷州衛塞外古疊州西西畨界中雲南麗江府北河圖括地象雲三危在鳥䑕西南與汶山相接黒水出其南鄭𤣥雲南當岷山則在積石西南是也〈今雲南大理府雲龍州西有三崇山一名三危瀾滄江經其麓有黒水祠或以為即古三危也　按黒水即今之瀾滄江若以三危在麗江府北似乎太逺雲龍州之説頗亦近理並存備考〉
　　積石　積石山在今河州北一百二十里水經注謂之唐述山〈括地誌雲山𫝑峭㧞下臨黃河〉其西五十里有積石闗唐置積石軍於此山海經雲積石山在金地河門闗西南
　　境中〈漢之河闗縣今之河州〉杜佑通典雲禹施功自積石山達龍門龍門　龍門山在今陜西西安府韓城縣東北五十里大河之西東與壺口隔水相望
　　崑崙　崑崙山在今西畨界有三山一名阿克坦齊禽一名巴爾布哈一名巴顔喀拉總名枯爾坤譯言崑崙也在積石之西河源所出　按漢書地理志金城郡臨羌縣西北至塞外有西王母石室西有弱水崑崙山祠此蔡𫝊所據以為崑崙在臨羌者也然漢志言西有崑崙山祠非言山在縣界漢臨羌縣在今陜西西寧衛西崑崙山不啻若是之近通典雲吐蕃自雲崑崙山在國中西南河之所出唐書吐蕃𫝊雲劉元鼎使還言自湟水入河處西南行二千三百里有紫山直大羊同國古所謂崑崙蕃曰悶摩黎山東距長安五十里河源其間元史附録河源雲吐畨朶甘思東北有大雪山名亦耳麻不莫剌其山最髙譯言騰乞里塔即崑崙也〈按雪山今名爾托灰山在崑崙之東諸水所合諸源滙流經其下非即崑崙也元史誤　又按此崑崙山乃河水伏流𤼵見之地非四大水𤼵源之崑崙也互詳黒水案下〉
　　岍　岍山漢書地理志名呉山在今陜西鳯翔府隴州南八十里
　　雷首　雷首山括地誌雲此山西起雷首東至呉坂長數百里隨地異名通典雲雷首在河東縣〈今山西蒲州〉此山凡有八名歴山首陽山薄山襄山甘棗山中條山渠豬山獨頭山也互見前歴山下
　　底柱　底柱山在今河南河南府陜州東四十里大河中西北去山西平陽府平陸縣五十里
　　析城　析城山在今山西澤州陽城縣西南七十里王屋　王屋山在今河南懐慶府濟源縣西北九十里接山西平陽府垣曲縣及澤州陽城縣界山有三重其狀如屋
　　太行　太行山延袤千餘里起於河南懐慶府濟源縣迤西東北跨山西河南直𨽻界
　　朱圉　朱圉山在今陜西鞏昌府伏羗縣西南三十里熊耳　熊耳山在今河南河南府盧氏縣西南七十里接陜西西安府商州〈晉上洛縣〉界熊耳雖有東西異名其實一山故郭璞雲在上洛班固雲在盧氏蔡𫝊以班固為非非也
　　外方　今中嶽嵩山在河南河南府登封縣北十里西接洛陽縣北接鞏縣東接開封府宻縣界綿亙一百五十里
　　桐柏　桐柏山在今河南南陽府桐柏縣東一里東南接湖廣徳安府隨州西接襄陽府襄陽縣界
　　陪尾　陪尾山在今山東兗州府泗水縣東五十里按孔𫝊雲淮出桐柏經陪尾今徳安府安陸縣北有橫山漢志所謂橫尾山古文以為陪尾者也淮水不經此山下呉澄書纂言曰唐志泗水縣有陪尾山泗水出焉蓋此是也以橫尾為陪尾者非是互見泗水下
　　荊山　在今湖廣襄陽府南漳縣西少北八十里左𫝊荊山九州之險指此
　　內方　內方山在今湖廣安陸府鍾祥縣西周廻百餘里接荊門州界
　　大別　大別山一名魯山在今湖廣漢陽府漢陽縣東北半里漢水西岸
　　敷淺原　按朱子九江彭蠡辨雲敷淺原説者以為漢歴陸縣之博易山在今江州徳安縣為山甚小而庳不足以有所表見而其全體正脈遂起而為廬阜則甚髙且大以盡乎大江彭蠡之交而所以識夫衡山東過一支之所極者唯是為宜耳蔡𫝊遵用師説指廬阜為敷淺原而復以無可考據為疑何也廬阜在今江西九江府徳化縣南山北𨽻南康府星子縣
　　合黎　合黎山亦名要塗山在今陜西甘州衛西北四十里綿延而西接髙臺鎮𢑴二所界
　　大伾　大伾山亦名黎山在今直𨽻大名府濬縣東南二里周五里
　　東陵　即巴丘山一名天岳山臨大江今湖廣岳州府城是其遺址
　　太原　按孔𫝊髙平曰太原今以為郡名正義曰即晉陽縣也唐之晉陽縣今山西太原縣是東北去太原府治四十里蔡𫝊以為今河東路太原府者亦統同言之也
　　覃懐　今河南懐慶府地通典雲懐州禹貢覃懐之地是也
　　東原　東原今山東兗州府東平州及濟南府泰安州之西南境也
　　陶丘　在今山東兗州府定陶縣西南七里
　　川〈澤附〉
　　衡漳　清漳水出今山西太原府樂平縣西南三十里沾嶺水經注所謂少山大黽谷也東南流至河南彰徳府渉縣交彰口㑹濁彰水又東北流入直𨽻界至廣平縣分二支一支東行入衛河一支為經來東北行經山東丘縣界復分二支一支北行入大陸澤一支為經流東北行經直𨽻清河阜城交河至清縣合衛河北流至天津西沽合桑乾諸水東行入海所謂老漳河也其一支入大陸者亦東北行至天津西沽合諸水入海所謂新漳河也濁漳水出今山西潞安府長子縣西五十里𤼵鳩山亦東南流至交漳口㑹清漳
　　恆　恆水一名長溪源出恆山自直𨽻真定府阜平縣龍泉闗北迤遷流經大𣲖山為大𣲖水亦曰沙水又東南至保定府祁州界合滋河入於唐水唐水即滱水也
　　衛　衛水今名雷溝河出真定府靈夀縣良司村南流至縣東南入滹沱河
　　九河　按孔頴逹九河疏徒駭在成平胡蘇在東光鬲津在鬲縣此祖漢許商徒駭最北鬲津最南之言也其餘六者復據爾雅九河之次謂太史馬頰覆釜在東光之北成平之南簡絜鈎盤在東光之南鬲縣之北蔡𫝊以太史河不知所在又合簡絜為一與孔疏異〈按陸徳明經典釋文分簡絜為二朱子孟子集注因之蔡𫝊合簡絜為一非是〉今考直𨽻河間府滄州〈自唐及元滄州治清池縣〉之西交河縣〈漢成平縣〉之東北六十里有徒駭河漢書地理志所謂滹沱河民曰徒駭河是也山東濟南府平原縣北有篤馬河東北經陵縣徳平商河〈隋唐為滴河縣〉樂陵諸縣界其流或斷或續相𫝊即馬頰河也濟南府徳州有覆釡河東北至海豐縣入海河間府東光縣東南有胡蘇河東經寧津縣〈唐臨津縣〉滄州〈漢饒安縣在州東南〉慶雲縣〈隋唐為無棣縣〉界至海豐縣入海河間府南皮縣城外有簡河絜河二河相去最近濟南府樂陵縣東南有鈎盤河自平原徳平二縣界流入至海豐縣東入海徳州西南有鬲津河東經呉橋寧津徳平樂陵慶雲諸縣界至海豐縣大沽口入海其太史河據齊乘在青滄二州之間明一統志亦云在南皮縣北今其地雖無顯跡然以孔疏參之明一統志亦非無據蓋九河故道自春秋時已湮廢遷徙漢唐以來諸儒訪求古跡就所見之斷港絶潢指為某河某河似乎是非不可知然河自大陸以北順𫝑下趨禹時九河自當在徳州以上河間數百里之地考之於古騐之於今是亦可信也已
　　灉　沮　按元和志灉水沮水俱出濮州雷澤縣西北平地去縣四十里九域志濮州有沮溝即禹貢灉沮㑹同是也宋時河決曹濮間灉沮之源適當其衝乆而泥滓填淤二水遂涸蔡𫝊乃欲以汳睢當之非是韓汝節雲汳睢在豫徐之境無豫於兗州而兗州自有灉沮也
　　漯　今山東東昌府朝城縣南有漯河陂廣十餘里又青州府髙苑縣北有漯河濟南府禹城縣西二里有漯河一名源河俗又名土河東北入臨邑縣界按朝城漢之東武陽縣髙苑漢之千乘縣禹城漢之髙堂縣也蓋漯水本出髙唐至千乘入海自禹導河至大伾始分河之一支〈史記禹廝二渠以引其河注其一則漯川〉東北流首經東武陽至髙唐合漯水自合漯水則髙唐以南武陽以北之河皆被以漯名矣故漢志於平原郡髙唐注則雲漯水所出於東郡東武陽則雲禹治漯水東北至千乘入海疏觧漯水源流固自瞭然蔡𫝊未究斯㫖又誤觧程大昌此河乃漢河元非禹河之語竟不知漯水所在善乎陳師凱書𫝊旁通曰程氏之意非指漯為漢河蓋言漯入河處所受河水乃漢以後所徙頓丘之河非禹時澶相以北之河其漯水仍以東武陽為是也
　　濰　濰水出今山東青州府莒州西北九十里箕屋山即濰山也土人名為淮河東流逕諸城縣西折而北指萊州府昌邑縣東北五十里入海
　　淄　淄水出今青州府益都縣西南顔神鎮東南二十五里岳陽山即原山也其山接濟南府章丘淄川萊蕪三縣淄水出於山之東谷東北流至青州府夀光縣北由清水泊入海禹時淄水入海不入濟水經注敘述甚明史記河渠書亦云禹治水之後於齊則通淄濟之間是二水不通可知蔡氏因漢書淄水入泲一語雲淄水東入濟非是
　　汶　汶水出今山東濟南府萊蕪縣其源非一合流於泰安州之靜安鎮謂之大汶又有小汶出新泰縣宮山之下至徂徠山南入大汶〈水經注有牟汶北汶柴汶元和志又有嬴汶禹貢錐指雲汶水有五北汶嬴汶柴汶牟汶其一則經流也嬴汶在今萊蕪縣南三十里源出新泰縣宮山之隂流合牟汶牟汶在萊蕪縣南門外西流至泰安州東入汶北汶即泮水源出泰山分水嶺泰安州志謂之塹汶柴汶在泰安州東三十五里俗名司馬河又有水出萊蕪縣寨子村流合牟汶者近志指為浯汶據漢志瑯邪靈門縣有髙朶山浯水所出東北入濰説文雲水出靈門山世謂之浯汶在今莒州界與萊蕪無渉志誤〉汶水舊由安民亭合濟水東北入海自明永樂九年於東平州東六十里築戴村壩盡遏汶水出南旺南北分流南流逹於濟寧州㑹沂泗諸水入淮者十之四北流逹於臨清州㑹漳衛諸水入海者十之六矣
　　沂　沂水出今山東青州府沂水縣西北一百七十里雕崖山〈鄭康成雲沂水出沂山或雲臨樂山酈道元雲沂水出艾山禹貢錐指謂雕崖臨樂艾山皆沂山艾阜之異名也〉接𫎇隂縣界南流至江南淮安府宿遷縣北滙為駱馬湖又南入運河
　　泗　泗水出今山東兗州府泗水縣東五十里陪尾山四源並𤼵故名西南流至兗州府城東金口壩分為二𣲖一越壩西南流至濟寧州界為泗河又西南至魯橋入運河一從壩上西流至兗州府城西為府河又西南至濟寧州東合洸水又西南至天井牐入運河　按史記河渠書敘禹功畢迺雲自是之後滎陽下引河東南為鴻溝以通宋鄭陳蔡曹衛與濟汝淮泗㑹汳水為鴻溝分流禹時所未有許慎所云乃周漢以後水道不可為禹時淮泗入河之証也蓋徐州貢道自淮入泗自泗入泲入漯以逹河當在菏澤以東若菏澤以西泲水屢見屢伏與河無相通之理泗水安能逹於河耶蔡氏所謂泗之上源自泲可以通河者亦未明晰
　　彭蠡　彭蠡湖在今江西南昌府城東北一百五十里饒州府城西四十里南康府城東五里九江府城東南九十里上承章貢諸水與江水相吞吐周逥四百五十里亦曰鄱陽湖者以中有鄱陽山而名俗又稱在都昌縣者為東鄱湖在南昌縣者為西鄱湖
　　三江　按三江孔安國班固鄭康成韋昭桑欽郭璞顧夷諸説不一惟鄭康成曰左合漢為北江右合彭蠡為南江岷江居其中則為中江故書稱東為中江者明岷江至彭蠡與南北合始得稱中也融洽前後經文確不可易宋蘇軾實宗其説蔡𫝊専主庾仲𥘉呉都賦注取松江婁江東江為三江力排蘇説且曰大江合漢與彭蠡之後又十餘里而入海不復可指為三不知三江雲者因上流有中江北江南江而言之非截然指為三也蔡𫝊又雲禹貢無施勞者雖大亦畧揚州大江無俟濬治故在不書不知禹貢所紀皆成功而施功即在其中當洪水泛濫之後大江自彭蠡以東至入海處其間豈無泥沙壅塞謂之無施勞可乎況管子荀子淮南子皆雲禹疏三江可證也又按經文敘漢水入江之後又必敘其東滙澤為彭蠡東為北江入於海者江漢𫝑均力敵漢水雖與江水㑹合為一亦必窮其下流以至入海也鄭樵衍文之説朱子嘗從之未敢以為定論漢水入江而滙為彭蠡則漢亦為江江亦為漢非謂漢水入江之後七百餘里獨橫截而南入於畨陽也畨陽合數州之流豬而為澤雖無仰於江漢而江漢東流乘𫝑而入朱子固雲地𫝑北髙南下湖水為江水所遏因郤而為豬安見江漢二水不可逆流而入彭蠡耶彭蠡在南經文不雲南滙而雲東滙者就江漢大𫝑而言與下文東為北江東字並同至蔡氏泥於東滙北滙之文欲以巢湖代彭蠡且謂官屬之往者未敢深入誤比彭蠡於巢湖則詞更支離矣
　　震澤　即太湖介於江南浙江之間今江南蘇州府之呉呉江二縣常州府之武進無錫宜興三縣浙江湖州府之烏程長興二縣皆其所分𨽻也
　　九江　即洞庭湖在今湖廣岳州府巴陵縣西南北接華容安鄉二縣西南接常徳府龍陽縣東南接長沙府湘隂縣界為湖南衆水之滙　按漢書地理志廬江郡尋陽縣禹貢九江在南皆東合為大江蔡𫝊雲九江尋陽乃禹貢揚州之域不得以荊州之水當之且導江經文過九江至於東陵東陵即今巴陵〈岳州府治〉九江在巴陵之上其非尋陽可知山海經於洞庭之山雲澧沅瀟湘在九江之間水經雲九江在長沙下雋縣〈今武昌府通城崇陽二縣地〉西北至宋曽彥和以沅〈沅水出今貴州黎平府生苗界俗名清水江東北入湖廣境合辰酉等水注洞庭湖〉漸〈出今湖廣常徳府武陵縣東入沅〉無〈亦作潕出今湖廣辰州府沅陵縣入沅〉辰〈出今貴州銅仁府東北至湖廣辰州府入沅〉敘〈一名渠江出今湖廣靖州西北入沅〉酉〈出今沅陵縣東入沅〉湘〈出今廣西桂林府興安縣東北入洞庭湖〉資〈出今湖廣寳慶府武岡州東北入湘〉澧〈詳復導江〉水皆合洞庭中東入於江是為九江蔡氏遵之朱子考定九江去無澧二水而易以瀟〈一名營水出今湖廣永州府寧逺縣北注湘水〉蒸〈出今寳慶府邵陽縣界東注於湘〉大抵通儒皆主洞庭之説也
　　沱　按荊川之沱有二説漢書地理志雲南郡枝江縣〈今屬湖廣荊州府〉江沱出而東入江顔師古曰沱即江別出者也水經江水東逕上明城北注云其地夷敞北據大江江汜枝分東入大江縣治洲上故以枝江為稱是古枝江縣有沱水也今不可考又孔頴逹正義引鄭注云華容〈漢華容縣今荊州府監利石首二縣地非今之岳州府華容縣也〉有夏水首出江尾入此所謂沱也夏水自今荊州府江陵縣東南首受江水曰中夏口經監利縣陽州界入漢水以其冬竭夏流故名夏水其在梁州者則今四川成都府郫縣沱江是江在縣北六里一名郫江至瀘州入大江其上流為成都府灌縣蔡𫝊所謂永康軍導江縣是也
　　潛　潛水一在今安陸府潛江縣東由蘆洑腦分流遶城東南一支通順河入陽州境今淤一支南流至拖船埠入漢水此荊州之潛也禹貢錐指曰韻㑹潛水伏流也荊州之潛雖不如龍門石穴之竒亦必漢水伏流從平地湧出故謂之潛今漢水之分流者名蘆洑宜取伏流之意以為古潛水庶幾得之蓋禹時本自伏流湧出復入於漢及乎後世通渠漢川雲夢之際則開通上源以資舟楫之利禹跡遂不可知耳一在今四川保寧府廣元縣亦名龍門水自朝天驛北穿穴而出入嘉陵江此梁州之潛也郭璞爾雅音義雲有水從漢中陽縣南流至梓潼漢夀入大穴中通峒山下西南潛出一名水舊俗雲即禹貢潛也又四川順慶府渠縣東有潛水梁縣蔡𫝊所謂渠州流江縣也〈孔氏𫝊雲荊梁二州各有沱潛但地𫝑西髙東下雖於梁州合流還從荊州合出耳按梁州之沱至瀘州入江而梁州之潛亦無從荊州分出之理蓋荊州別有沱潛也孔説非是〉
　　伊　伊水出今河南河南府盧氏縣熊耳山〈縣志謂伊水出悶頓嶺之陽者古熊耳盤基甚廣悶頓亦熊耳也〉至偃師縣南入洛
　　洛　洛水出今陜西西安府雒南縣冡嶺山至河南府鞏縣東北入河
　　瀍　瀍水出今河南府洛陽縣西北榖城山至縣東入洛
　　澗　澗水出今河南府澠池縣東北白石山至洛陽縣西南入洛
　　滎波　即滎澤在今河南開封府滎陽縣南三里古城村　按孔安國𫝊雲滎澤波水已成遏豬正義曰鄭雲今塞為平地滎陽民猶謂其處為榮澤在其縣東蓋濟水伏流地中絶河而南溢為巨澤禹貢錐指雲按馬鄭王本波並作播伏生今文亦然孔安國觧作一水非二水以為二水自顔師古始宋林之竒本之引周職方豫州其川滎雒其浸波溠爾雅水自洛出為波別滎波為二水蔡氏因之然按圖究義以榮波為二水終無是處傅氏寅曰上文言導洛此則専主導濟言不當又泛言洛之支水職方所記山川非治水次第不必泥也山海經婁𣵠之山波水出於其隂北流注於榖水今本作陂郭璞雲世謂之百穀水非屬波水證一惟酈注引作波然亦出於山不出於洛非屬波水證二水經洛水又東門水出焉注云爾雅所謂洛別為波也惟此堪引然余考門水下流為鴻闗水今謂之洪門堰在商州洛南縣東北至靈寳縣而入河何曽見水豬為澤乎非屬波水證三且職方豫州之波出魯山縣鄭注謂即榮播固非而洛南之波水則與滎澤相距五六百里中隔大山豈可總撮而言之曰滎波既豬乎其説極詳引之以証林氏之失
　　黒水　按黒水之辨諸家紛如謹考地圖禹貢之黒水有三正不必強合水經注所謂黒水出張掖雞山〈今甘州〉至於燉煌〈今廢沙州〉此雍州之黒水也漢書地理志犍為郡縣南廣注云汾闗山符黒水所出〈南廣今廣符縣〉北至道入江〈今敘州府〉唐樊綽亦以麗江為古黒水雲羅些城北有三危山〈羅些城在今麗江府北境〉其水從山南行上流出土畨界薛季宣謂瀘水為黒水〈今打沖河〉引酈道元説黒水亦曰瀘水即若水出姚州徼外土畨界中山海經黒水之間有若水是也以麗江之説為非不知打沖河至大姚縣即合金沙江㑹流入岷江薛氏之説原與漢志相合此梁州之黒水也宋程大昌以瀾滄江為黒水李元陽黒水辨亦云隴蜀無入南海之水唯滇之瀾滄足以當之而元史載勸農官張立道使交阯並黒水以至其國呉任臣山海經注亦以瀾滄為古黒水此導川之黒水也蓋雍州之黒水其源在黃河之北梁州及導川之黒水其源皆在黃河之南有截然不相紊者第以張掖燉煌尚在內地可以尋源而求而推其委而不得遂托為越河伏流之説夫崑崙為地軸其山根連延起頓包河內接秦隴直逹長安為南山黒水自燉煌而南縱可越大河之伏流其不能越河以南之南山也明矣若狃於雍州三危既宅之説謂三危黒水並在雍州域內不知導川之三危在大河之南非即三苗之三危〈辨詳舜典三危下〉而雍州之黒水必非導川之黒水也又明矣然主瀘水麗江瀾滄之説者亦皆以意度未能確指水之分合不知瀘水麗江源異而流同麗江瀾滄源同而流異分合言之梁州之黒水有兩支而與導川之黒水實出一源也而古未有及之者蓋以二水僻在畨界隔蔽南山阻奧從古未通中國即魏之法顯唐之𤣥奘元世祖之南征丘處機之西逰皆繞出崑崙以外歴西域諸國至於滇南既未嘗經其地但從入中國之支流以古今分域配之料約為某水某水而已今四海大一統
　　皇上恩威所屆靡不霑被震懾郵𫝊所至迎將恐後特命使臣逺歴西畨究原討委冩圖以誌支𣲖經絡瞭如指掌諸家浮説有所折𠂻矣謹將黒水同異分注於左
　　雍州黒水　出陜西甘肅塞外南流至河州入積石河今俗名大通河是也〈按括地誌雲黒水出伊川伊吾縣北東南流至鄯州又東南至河州入黃河今黒水上源為流沙壅塞已無遺跡可考其下流為大通河在𤓰州之南歴西寧衛東南至河州入河西寧即唐之鄯州則括地誌之説與今圖合　又按河至積石北則大通河入之南則大夏河注之二水入河之口南北相值後人或遂指大夏為黒水地河而南之跡不知大夏雖在黃河之南實仍在南山之北且其源自南而北與山南入海之水絶不相通〉
　　梁州黒水　即今雲南之金沙江其源𤼵於西畨諾莫渾五巴什山分支之東曰阿克逹毋必拉南流至塔城闗入雲南麗江府境亦曰麗水〈按麗水即金沙江入岷江不入南海唐樊綽雲麗水入南海非〉東南流至姚安府大姚縣之左卻鄉〈即苴卻營〉北打沖河自鹽井衛來㑹之〈打沖河出自西畨界在崑崙東南百里二源同𤼵名查褚必拉𫎇古謂之七察兒哈那平地水泉數十沮洳□沸散若列星滙而南流有支河十二通左右流入之至占對安撫司入四川界南流東折繞鹽井營之東北入南至烏喇猓果入金沙江〉又東入四川境逕㑹川營南又東至東川府西折而東北流徑烏𫎇府西北馬湖府南又東逕敘州府南入岷
　　導川黒水　即今雲南之瀾滄江其源𤼵於西畨諾莫渾五巴什山分支之西曰阿克必拉南流至你那山入雲南界東岐一支為漾備江〈即程大昌所謂葉榆河〉東南流分注大理府之西洱海經流入順寧府境其正支南行絶雲龍江而東南至雲州〈屬順寧府〉北之分水嶺仍與漾備江合又南流至阿瓦國入南海〈楊慎丹鉛録雲杜氏通典曰吐畨有可䟦海去赤嶺百里方圓七十里東南流入西洱河合流而東號曰漾濞水又東南出㑹川為盧水焉盧水即黒水也長寧周文安雲三危山在雲南麗江府其源委既詳足以補禹貢之注夫以漾濞為黒水漾濞與瀾滄其源同其委亦同猶之可也若雲東南出㑹川為盧水㑹川在漾濞之北不得言東南況所謂盧水者乃金沙江可以為梁州之黒水不可為導川所云入於南海之黒水也又麗江府為金沙江所經其地有三危山亦與漾濞無渉〉又按金沙瀾滄一為梁州之黒水一為導川之黒水然皆非四大水之黒水也昔人謂畨名山川皆以形色西南夷地水色多黒故悉𫎇黒名如打沖金沙瀾滄俱得稱黒水也而真黒水之源去瀾滄之西三百餘里畨名哈拉烏蘇色禽經䝉畨怒𢑱𤡑⿰界由緬甸入南海即佛書所謂黒水出河耨逹山〈即大崑崙山在今逹頼喇嘛界〉東是也禹跡之所不至蓋中國在阿耨逹之東故名震旦所入大水唯黃河一支可見黒水出阿耨逹之東實在中國之西南未嘗流入內地故從古無人知其源委也
　　桓　桓水一名白水出今陜西岷州衛東南分水嶺至四川保寧府昭化縣東入西漢水〈西漢水出秦州嶓冡山上流為犀牛江下流為嘉陵江〉
　　沔　沔水一名沮水漢書地理志武都郡沮縣沮水出東狼谷沮縣即今陜西漢中府畧陽縣也東南至沔縣西南入漢水名曰沮口
　　弱水　今陜西山丹衛〈漢刪丹縣〉城西有山丹河古弱水也〈法顯佛國記謂之流沙河〉出衛西南窮石山正流西至合黎山與張掖河合又東北至甘州衛北迤邐流至塞外入居延澤其餘波溢入流沙也
　　涇　涇水出今陜西平涼府平涼縣西南笄頭山亦名崆峒山東至西安府髙陵縣西南入渭水
　　渭　渭水出今陜西臨洮府渭源縣西鳥䑕山東至西安府華隂縣東北入河
　　汭　汭水出今平涼府華亭縣有二源北源出湫頭山之朝那湫南源出齊山至縣東與北河合又東至涇州西北入涇水
　　漆　漆水源出陜西西安府同官縣北髙山流經縣城東合同官水西南至耀州〈屬西安府〉與沮水合
　　沮　沮水出陜西延安府中部縣西南流經宜君〈屬延安府〉同官二縣境至耀州城南㑹漆水東南入富平縣〈屬西安府〉界名石州河又南流至臨潼縣〈屬西安府〉北交口鎮入渭水
　　灃水　源出今陜西西安府鄠縣東南終南山自紫閣而下至咸陽縣東南入渭水
　　河　謹按地圖河出今西畨枯　坤山〈即崑崙山〉有三河名　班索　馬俱東流合諸泉源〈元史所謂有泉百餘沮洳渙散弗可逼視者也〉
　　查靈鄂模〈元史所謂大敦腦兒即星宿海也〉鄂靈鄂模〈元史所謂滙二巨澤名阿剌腦兒也〉折而北經𫎇古爾托灰山之南東南貫敖羅灰鄂模東南流巴爾堪河自西來注之又東流南則巴里馬河敖魯客河薩爾河呼呼烏蘇河拜圖河巴里馬朱爾克河北則哈爾濟河圖聲圖河咸來入之又北折而東流今崑都倫巴顔喀拉伊馬圖諸河迤邐東北行歴歸徳堡〈元史作貴徳州〉經積石山至陜西臨洮府河州入中國界過蘭州又折而東北經寧夏衛流出塞外〈河以內為河套地〉又東南至延安府府谷縣入塞〈河以東為山西界〉南流至潼闗衛又折而東由河南山東界至江南淮安府安東縣入海
　　孟津　即今河陽渡又名富平津在河南懐慶府孟縣南十八里
　　降水　降〈今本作洚〉水出今山西潞安府屯留縣西南八十里盤秀嶺至潞安府潞城縣入濁漳水而濁漳水由是亦名降水矣　按洚水即漳河信都漳河遷徙無定故有枯洚之名蔡氏仍漢志之誤以枯洚渠為禹時洚水非也
　　漾　漢　漾水出今陜西漢中府寧羗州北嶓冡山東至漢中府南鄭縣西為漢水亦名東漢水東流至白河縣入湖廣界又東流經鄖陽縣至均州又東南流歴光化榖城二縣至襄陽縣東津灣折而南流經鍾祥縣至潛江縣大漢口復東流經漢川縣至漢陽縣漢口合岷江　按禹貢漢水今名東漢水原出陜西漢中府〈漢隴西郡〉西縣嶓冡山接寧羗州界其出鞏昌府秦州〈漢隴西郡氐道縣當在其地〉嶓冡山者今名西漢水下流為嘉陵江自班固誤觧漢水東西二源水經注因之訛繆至今莫能是正今考輿圖二水源流瞭如指掌可破千古之迷惑矣
　　滄浪水　在今湖廣襄陽府均州北四十里
　　江　江水源出今四川松潘衛北西畨界有三支正支自浪架嶺〈岷山之隨地異名者〉南流東支自弓槓口至漳臘營合正支西支自殺虎塘至黃勝闗合正支南經茂州威州汶川縣以至灌縣灕堆岐為數十股滂沱南下左抱成都府西環崇慶州衆流以次㑹於新津縣南又南行逕眉州嘉定州至敘州府東南合金沙江折而東北流至重慶府嘉陵江〈𤼵源陜西鳯翔府寳雞縣之大散嶺至鞏昌府徽州合西漢水入四川界〉涪江〈𤼵源松潘衛東雪欄山東南流至合州與嘉陵江㑹〉自北來合流入之又東北經夔州府巫山縣入湖廣界東流至𢑴陵州東南流至枝江縣又東流至荊州府折而南流至石首縣又東流至監利縣又南流至岳州府折而東北流至武昌府與漢江合又東流至黃州府又東南流入江西界至湖口縣與南江合〈即贑江〉又東北流入江南界經江寧府至揚州府通州入海
　　澧　澧水出今湖廣永定衛西歴山至岳州府安鄉縣南㑹赤沙河入洞庭湖
　　濟　濟水出今河南懐慶府濟源縣王屋山既見而伏至濟源縣西北五里重源顯𤼵有東西二池合流至溫縣東南入河
　　沇　沇水即濟水之上流蔡𫝊所謂𤼵源為沇既東為濟是也
　　淮　淮水𤼵源河南南陽府桐栢縣桐栢山〈山下有淮井泉源所出〉水經雲出胎簮山者即桐栢之支峯也東流至光州東北㑹汝水〈出河南汝寧府遂平縣西六十里洪山〉又東由固始縣入江南鳯陽府潁州界又東流至潁上縣東南渒水入之又東北至懐逺縣合濄河又東徑長淮衛至五河縣合澮河又東徑泗州城南盱眙城北漫衍入洪澤湖東北出淮安府清河縣之清口與黃河㑹東則刷黃河以入海南則入運河以濟漕歴揚州府寳應縣髙郵州抵江都縣入揚子江　按禹時江淮本不相通自春秋時呉伐齊於廣陵城〈今揚州府〉東南築邗城城下掘深溝謂之邗江東北通射陽湖〈屬淮安府山陽縣〉而北至末口入淮此溝通江淮之故道也至晉永和中江都氷斷乃於歐陽埭〈在江都縣西南〉引江至廣陵城而北出白馬湖合中瀆入淮謂之山陽瀆隋時又開廣之以通戰艦明初陳瑄循故瀆開新運河以通漕此即今之運道也
　　大陸　大陸澤一名廣阿澤跨今直𨽻保定府束鹿縣〈元和志大陸澤在深州鹿城縣南是也〉順徳府鉅鹿縣〈元和志大陸澤一名鉅鹿澤在邢州鉅鹿縣西北五里是也　按漢書河渠志禹之行河水本隨西山下東北去鉅鹿正在西山之下自是大河所經程大昌以為鉅鹿去河絶逺河未嘗經邢以行非也〉真定府隆平縣〈通典趙州昭慶縣有大陸澤元和志廣阿澤在趙州昭慶縣東二十五里是也〉寧晉縣〈明一統志寧晉縣有葫蘆河即大陸澤是也〉深州〈通典深州陸澤縣禹貢大陸澤在此元和志深州陸澤縣南三里即大陸之澤是也〉上承滹沱滏陽漳唐諸河水滙為巨浸又東北流為新漳河至大城縣為子牙河至天津衛入海
　　雷夏　今山東東昌府濮州東南有雷澤接曹州界水經注云雷澤在大成陽故城西北十餘里其陂東西二十餘里南北十五里即舜所漁也
　　大野　元和志雲大野澤一名鉅野在鄆州鉅野縣〈今屬山東兗州府〉東五里南北三百里東西百餘里禹貢錐指雲鉅野屢遭河患自漢以來衝決填淤凡四五度髙下易形乆已非禹跡之舊逮元至正四年河又決入此地及河南徙澤遂涸為平陸而畔岸不可復識矣〈元王樵雲南旺湖即古大野　按今南旺湖去鉅野縣一百餘里中隔嘉祥縣或大野未涸之時澤水流衍至此理容有之王氏竟以南旺為大野非也〉
　　雲夢　漢書地理志雲南都華容縣〈見前治水注〉雲夢澤在南荊州藪編縣〈今安陸府荊門州〉有雲夢宮又江夏郡西陵縣〈今黃州府蘄州及黃岡麻城二縣〉有雲夢宮水經注云雲杜縣〈今安陸府京山縣〉東北有雲夢城又夏水東逕監利縣〈今屬荊州府〉南縣土卑下澤多陂陁西南自州陵〈今安陸府陽州〉東界逕於雲杜沌陽〈今漢陽府漢陽縣〉為雲夢之藪杜預雲枝江縣〈今屬荊州府〉安陸縣〈今屬徳安府〉有雲夢蓋跨川亙隰兼包𫝑廣矣元和志雲雲夢澤在安陸縣南五十里又雲雲夢澤在雲夢縣〈今屬徳安府〉西七里然則東抵蘄州西抵枝江京山以南青草以北皆為古之雲夢正義所謂雲夢一澤而每處有名者也〈羅泌分雲夢為截然二澤非是〉
　　荷澤　荷澤古濟水所滙當在今山東兗州府曹州東南及定陶縣界
　　孟豬　孟豬〈周禮作望諸史記作明都〉澤今河南歸徳府商丘虞城二縣界有孟諸臺寰宇記雲虞城孟諸澤俗呼為湄臺蓋澤中有臺也
　　豬野　在今陜西鎮畨衛東北八十里即漢書地理志所云休屠澤也
　　流沙　在今陜西嘉峪闗外索科鄂模〈即居延澤漢志古文以為流沙〉以北東至賀蘭山西至廢沙州界幾南北十餘里東西數百里其沙隨風流行隨處有之
　　三澨　按説文雲澨埤増水邉土人所止也王逸注西澨杜預注漳澨或雲水涯或雲水邉蔡𫝊以三澨為水名恐非禹貢錐指雲三澨當在淯水入漢處一在襄城北即大堤一在樊城南一在三洲口東皆襄陽縣地在古即縣之北也
　　羗夷
　　萊夷　按蔡𫝊以萊夷為今萊州之地然元和志雲故黃城在登州黃縣東南二十五里古萊子國春秋𫝊曰齊侯滅萊杜注今萊黃縣是今之登州府亦禹貢萊夷地不獨萊州府矣
　　淮夷　淮夷淮南北近海之夷民今江南淮安揚州二府近海之地皆是
　　和夷　按水經注引鄭説雲和夷和上夷所居之地和即和川水在今四川雅州榮經縣寰宇記謂榮經縣北九十里有和川水從羅岩古蠻州來也蔡𫝊以夷為嚴道〈今榮經縣宋曰嚴道〉以西之夷道非是〈榮經以西無夷道〉時瀾書説雲嚴道以西地名和川夷人所居乃為得之
　　崑崙　西戎國蓋附近崑崙山者　按鄭康成雲衣皮之民居此崑崙析支渠搜三山之野者是崑崙析支渠搜皆本山名而因以為國號也
　　析支　今西畨在陜西臨洮府河州西應劭曰禹貢析支屬雍州在河闗之西東去河闗十餘里羌人所居謂之河曲羌也唐書党項𫝊曰党項漢西羌別種其地古析支東距松州西業䕶南春桑迷桑等羌北吐谷渾
　　渠搜　涼土異物志雲古渠搜國在大宛北界隋書西域𫝊雲鏺汗國〈文獻通考雲鏺汗國東去𤓰州五千五百里〉都蔥嶺之西五百餘里古渠搜國渠搜當在西域非朔方也傅寅禹貢集觧雲陸氏曰漢志朔方郡有渠搜縣武紀雲北𤼵渠搜是也然考漢朔方之渠搜非此所謂渠搜此亦當是金城以西之戎也後世種落遷徙故漢有居朔方者當禹時渠搜居朔方則不應浮積石陸説非也
　　甘誓
　　甘　今陜西西安府鄠縣〈本夏扈國秦改扈為鄠〉有甘亭元和志雲甘亭在縣西南五里夏啓伐有扈誓師扵甘之野即此處也
　　五子之歌
　　窮　水經注云鬲縣故有窮後國也今山東濟南府徳州北有鬲縣故城是其地
　　陶唐　鄭康成唐詩云唐者帝堯舊都之地今曰太原晉陽是堯始居此後乃遷河東平陽漢晉陽縣今山西太原府太原縣也又漢書顔師古注云陶丘在濟隂〈今山東兗州府定陶縣〉有堯城堯嘗居之後居於唐故堯號陶唐氏〈按漢書臣瓉注堯初居唐後居陶故曰陶唐師古曰瓉記非也堯不聞有居陶之事蔡𫝊仍瓉説以堯初為唐侯後為天子都陶故曰陶唐不可從〉
　　商書
　　商　括地誌雲商州東八十里商洛縣本商邑古之商國帝嚳之子契所封也商洛縣今廢今為商州地屬陜西西安府
　　仲虺之誥
　　南巢　南巢今江南廬州府巢縣東北有居巢故城　今河南歸徳府寧陵縣西十里有城漢書地理志陳留郡寧陵縣注云故伯國今鄉是
　　湯誥
　　亳　按漢志河南郡偃師縣注云屍鄉殷湯所都又山陽郡薄縣注云湯所都皇甫謐曰孟子稱湯居亳與為隣伯不祀湯使亳衆為之耕即今梁國寧陵之鄉也若湯居偃師去寧陵八百餘里豈當使民為之耕乎亳今梁國榖熟縣〈後漢改山陽郡亳縣為榖熟屬梁國亳與薄義同字異〉也皇甫謐主榖熟為湯都良是不知偃師亦湯都也張守節文記正義曰湯即位都南亳〈元和志雲宋州榖熟縣殷之所都謂之南亳〉後徙西亳〈通典雲河南偃師縣亦古亳邑商有三亳成湯居西亳此即一也至盤庚又自河北徙理於此〉蓋湯未伐桀居南亳後自南亳遷西亳與伯為鄰迺居南亳時事皇甫謐據此以獻疑固矣榖熟故城在今河南歸徳府商邱縣東南四十里屍鄉在今開封府偃師縣四十里
　　伊訓
　　鳴條　鳴條岡在今山西平陽府安邑縣北三十里接夏縣界括地誌雲髙涯源在蒲州安邑縣北南坂口即古鳴條岡是也
　　太甲上
　　桐宮　按桐宮湯墓所在元和志雲殷湯陵在河中府寳鼎縣北四十三里即今山西平陽府滎河縣也滎河縣志雲殷湯陵在百祥村西元時淪入汾河以石柩遷葬明洪武初建陵寢於其東而江南鳯陽府亳州北相𫝊有湯陵陵東有桐宮當屬附㑹
　　盤庚上
　　五　五亳囂相耿殷也亳見湯誥囂史記作隞並音敖字水經注云敖山上有城即殷仲丁之所遷秦置倉於其中亦曰敖倉城敖山在今河南開封府滎澤縣西北相亦名故殷城括地誌雲故殷城在相州內黃縣〈今屬直𨽻大名府〉東南十三里即河亶甲所築都之是也耿城在今山西平陽府吉州南隋置耿州於此以祖乙遷耿為名史記索隠雲祖乙遷於邢邢音耿近代本亦作耿今河東皮氏縣有耿鄉蔡𫝊以祖乙兩遷分耿邢為二非也殷即西亳亦詳見湯誥
　　説命上
　　傅巖　傅巖在今山西平陽府平陸縣東北二十五里一名隠賢社水經注云沙澗水出虞山東南逕傅巖歴傅説隠室前俗名之為聖人窟孔安國𫝊傅説隠於虞虢之間即此處也
　　西伯戡黎
　　黎　黎國今山西潞安府黎城平順二縣地括地誌雲故黎城黎侯國也在潞州黎城縣東北十八里尚書雲西伯戡黎是也
　　㣲子
　　㣲　孔安國𫝊㣲圻內國名寰宇記雲㣲子城在潞東北今山西潞安府潞城縣東北十五里有㣲子鎮即故城也
　　周書
　　周　史記正義曰太王所居周原因號曰周文王因之有岐城亦名周城在今陜西鳯翔府岐山縣
　　牧誓
　　牧　牧〈一作坶〉孔𫝊雲紂近郊三十里地名牧括地誌雲今衛州城即殷牧野之地周武王伐紂築也水經注云雹水東南歴坶野自朝歌以南南暨清水土地平衍據臯跨澤悉坶野矣　按紂都妹土在朝歌北隋置衛縣於此唐武徳時為衛州治即今之淇縣也牧野當在今淇縣南迤邐以至汲縣故九域志謂汲城亦牧野之地也
　　庸　杜預雲今上庸縣上庸今湖廣鄖陽府竹山縣是蜀　正義雲大劉以蜀是蜀郡今四川成都府是羗　正義雲蜀都分為三羗其在西故云西蜀蘇氏雲先零枹罕之屬當在今陜西甘肅以西南接蜀漢塞外也
　　髳㣲　正義雲孔𫝊髳㣲在巴蜀者巴在蜀之東偏漢之巴郡所治江州縣也江州縣今巴縣北屬四川重慶府
　　盧　古盧戎國今湖廣襄陽府南漳縣東北中盧故城是文十六年左𫝊楚伐唐自廬以往杜預雲楚廬邑今中廬縣水經注云沔水過中廬縣東縣即春秋盧戎之國也
　　彭　正義雲在東蜀之西北蘇氏曰屬武陽縣有彭亡武陽今四川眉州州北廢彭山縣有彭亡城是其地也
　　濮　按左𫝊文十六年庸人麋人率百濮伐楚疏孔安國雲庸濮在江漢之南是濮為西南夷也釋例曰建寧郡南有濮夷無君長各以邑落自聚故稱百濮建寧故城在今湖廣荊州府石首縣其地要在石首之南也
　　武成
　　周　蔡𫝊雲周鎬京也鎬京在今陜西西安府長安縣南三十里三輔決録雲鎬在豐水東豐在豐水西相去二十五里自漢武帝穿昆明池於此鎬京遺址淪陷焉
　　豐　豐邑在今陜西西安府鄠縣東史記文王伐崇侯虎而作豐邑是也
　　桃林　今陜西潼闗衛東南有牧牛山按河南閿鄉縣界亦名夸父山山海經夸父山北有林焉名曰桃林水經注云湖水出桃林塞之夸父山武王伐紂天下既定散牛桃林即此處也
　　比干墓　在今河南衛輝府汲縣北十里
　　鹿臺　亦名南單臺在今衛輝府淇縣括地誌雲鹿臺在衛縣西南二十二里是也
　　鉅橋　在今直𨽻廣平府曲周縣東北通典雲洺州曲周縣紂巨橋倉在此今河南衛輝府淇縣東北十五里亦有鉅橋非也
　　洪範
　　箕　蔡𫝊國名姓纂雲商之圻內僖三十三年晉敗狄於箕者杜預雲太原陽邑有箕城在今山西遼州榆杜縣東南三十里
　　金縢
　　管　管國今河南開封府鄭州括地誌雲鄭州管城縣外城古管國城也周武王弟叔所封
　　㣲子之命
　　東夏　蔡𫝊雲宋亳在東故曰東夏今河南歸徳府商邱縣宋㣲子所封以為湯後也
　　康誥
　　東洛國　洛有王城有成周王城在今河南河南府洛陽縣西五里括地誌雲故王城一名河南城本郟鄏周公新築在洛州河南縣北九里苑內東北隅自平王以下十二王皆都此至敬王乃遷都成周至赧王又居王城也成周在今洛陽縣東三十里洛誥所謂我卜瀍水東亦惟洛食者也又名下都周遷殷頑民於此史記正義雲東周古洛陽城也括地誌雲洛陽故城在洛州洛陽縣東北二十六里周公所築即成周城也
　　酒誥
　　妹　今河南衛輝府淇縣北有妹鄉孔𫝊雲妹紂所都朝歌以北是也
　　洛誥
　　黎水　蘇氏曰黎水今黎陽也續文獻通考雲衛河淇水合流至黎陽故城為黎水亦曰濬水黎陽故城在今直𨽻大名府濬縣東北
　　多士
　　奄　奄國在今山東兗州府曲阜縣境括地誌雲兗州曲阜縣奄里即奄國之北也
　　君奭
　　虢　漢書地理志有三虢北虢在大陽〈今山西平陽府平陸縣東北有大陽故城〉東虢在滎陽〈今河南開封府滎澤縣〉西虢在雍州韋昭雲西虢虢叔之後在鎬京畿內今陜西鳯翔府寳鷄縣有虢縣故城
　　蔡仲之命
　　蔡　蔡國今河南汝寧府上蔡縣縣西南十里有故蔡城杜預雲武王封叔度於汝南上蔡至平侯徙新蔡昭侯徙居九江下蔡也
　　霍　霍國今山西平陽府霍州州西南十六里有霍城地理通釋雲霍姬姓文王子叔處所封
　　立政
　　三亳　按蔡𫝊雲三亳𫎇為北亳榖熟為南亳偃師為西亳今河南歸徳府商邱縣北四十里有大𫎇城水經注云汲水東經大𫎇城北疑即𫎇亳也所謂景亳為此亳矣南亳西亳詳見湯誥
　　君陳
　　東郊　東郊即下都詳見康誥
　　顧命
　　芮　孔𫝊雲周同姓圻內之國杜預雲馮翊臨晉縣芮鄉今陜西西安府朝邑縣有南芮鄉北芮鄉古芮伯國也
　　彤　按胡三省通鑑注彤伯之國當在鄭縣界鄭縣今陜西西安府華州州西南有彤城
　　畢　杜注云在長安縣西北長安今屬陜西西安府衛　今河南衛輝府淇縣
　　毛　路史雲毛伯國上邽藉水旁有毛泉上邽今陜西鞏昌府秦州地　按毛泉見水經注亦未言即毛伯之國路史不知何據今毛地未知確在何所姑存其説
　　齊　史記武王封師尚父於齊都營丘正義雲營丘在青州臨淄北百歩外城中今山東青州府臨淄縣西北三里有營邱城是也
　　費誓
　　費　孔𫝊雲費魯東郊地名蘇氏雲費在東海郡後為季氏邑季氏之費邑今山東兗州府費縣西北二十里有故城是孔安國謂魯東郊地則是今曲阜縣境未詳所在
　　徐戎　按孔安國𫝊徐戎徐州之戎括地誌雲大徐城在泗川徐城縣北三十里古之徐國也〈括地誌又以徐國即淮夷非是〉徐城縣今廢為江南鳯陽府泗州
　　魯　史記武王封弟周公旦於曲阜曰魯括地誌雲兗州曲阜縣外城即周公旦子伯禽所築古魯城也曲阜縣今屬山東兗州府
　　秦誓
　　秦　周孝王封非子於秦因為國號今陜西鞏昌府秦




　　尚書地理今釋
