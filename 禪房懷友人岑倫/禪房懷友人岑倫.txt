
嬋娟羅浮月，搖豔桂水雲。
美人竟獨往，而我安得羣。
一朝語笑隔，萬里懽情分。
沈吟綵霞沒，夢寐羣芳歇。
歸鴻渡三湘，遊子在百粵。
邊塵染衣劒，白日彫華髮。
春風變楚關，秋聲落吳山。
草木結悲緒，風沙淒苦顏。
朅來已永久，頹思如循環。
飄飄限江裔，想像空留滯。
離憂每醉心，別淚徒盈袂。
坐愁青天末，出望黃雲蔽。
目極何悠悠，梅花南嶺頭。
空長滅征鳥，水闊無還舟。
寶劒終難託，金囊非易求。
歸來儻有問，桂樹山之幽。

