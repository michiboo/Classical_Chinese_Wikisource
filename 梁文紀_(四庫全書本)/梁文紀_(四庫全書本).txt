　　欽定四庫全書　　　　　集部八
　　梁文紀　　　　　　　　總集類
　　提要
　　臣等謹案梁文紀十四巻明梅鼎祚編是集採梁一代之文多取之梁書南史及諸家文集故所録不甚繁碎考証亦頗精核惟以後梁蕭巋退附外國之後不與諸王同列殊乖次序又侯景矯詔入於簡文帝文內亦非事寔他若梁武帝請諡荅詔不著其人稍為疎漏江淹集作於齊代者割以入齊齊文紀既已發例何佟之之文乃雲以上作於齊朝以下作於梁世但為分注而全入此集亦未免自亂其例然較他集終為有條理也梁代沿永明舊製競事浮華故裴子野撰雕蟲論以砭其失簡文帝與湘東王書曰六典三禮所施則有地吉凶嘉賔用之則有所未聞吟詠性情反擬內則之篇操筆寫志更摹酒誥之作遲遲春日反學歸藏湛湛江水遂同大傳又曰時有効謝康樂裴鴻臚文者亦頗有惑焉謝客吐言天拔出於自然時有不拘是其糠粕裴氏乃良史之才無篇什之美謝故巧不可階裴亦拙不宜慕一代帝王持論如是宜其風靡波蕩文體日趨華縟也然古文至梁而絶駢體乃以梁為極盛殘膏賸馥沾溉無窮唐代沿流取材不盡譬之晚唐五代其詩無非側調而其詞乃為正聲寸有所長四六既不能廢則梁代諸家亦未可屏斥矣乾隆四十三年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀

