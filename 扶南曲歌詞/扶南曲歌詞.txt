
翠羽流蘇帳，春眠曙不開。
羞從面色起，嬌逐語聲來。
早向昭陽殿，君王中使催。

堂上青弦動，堂前綺席陳。
齊歌盧女曲，雙舞洛陽人。
傾國徒相看，寧知心所親。

香氣傳空滿，妝華影箔通。
歌聞天仗外，舞出御樓中。
日暮歸何處，花間長樂宮。

宮女還金屋，將眠復畏明。
入春輕衣好，半夜薄妝成。
拂曙朝前殿，玉墀多珮聲。

朝日照綺窗，佳人坐臨鏡。
散黛恨猶輕，插釵嫌未正。
同心勿遽遊，幸待春妝竟。

