一切眾生，無不具覺靈空寂，與佛無殊。但以無始劫來，未曾了悟，妄執身為我相，故生愛惡等情，隨情造業，隨業受報，生老病死，長劫輪回。然身中覺性，未曾生死，如夢被驅使。身本安閑，如水作冰，而溫性不異。若能悟此意，即是法身。本曰無生，何有寄託？靈靈不昧，了了常知。無所從來，亦無所去。然多生習妄，執以性成，喜怒哀樂，微細流注。其理雖然頓違，此情難以卒除，須長覺察，損之又損，如風頓止，波浪漸停，豈可一身所修，便同佛用？但可以空寂為自身，勿認色身；以真知為自心，勿認妄念。妄念若起，都不隨之。即臨命終時，自然業不能係。雖有中陰，所向自由，天上人間，隨意寄託。若愛惡之念已泯，不受分段之身，自然易短為長，易粗為妙。若微細流注，一切寂滅，圓覺大智，朗然獨存，即隨現千百億身，度有緣眾生，名之曰「佛」。
