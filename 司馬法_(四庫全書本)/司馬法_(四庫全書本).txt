　　欽定四庫全書
　　司馬法
　　仁本第一
　　古者以仁為本以義治之之謂正正不獲意則權權出於戰不出於中人是故殺人安人殺之可也攻其國愛其民攻之可也以戰止戰雖戰可也故仁見親義見説智見恃勇見方信見信內得愛焉所以守也外得威焉所以戰也戰道不違時不歴民病所以愛吾民也不加䘮不因凶所以愛夫其民也冬夏不興師所以兼愛其民也故國雖大好戰必亡天下雖安忘戰必危天下既平天子大愷春蒐秋獮諸侯春振旅秋治兵所以不忘戰也古者逐奔不過百歩縱綏不過三舍是以明其禮也不窮不能而哀憐傷病是以明其仁也成列而鼓是以明其信也爭義不爭利是以明其義也又能舍服是以明其勇也知終知始是以明其智也六德以時合教以為民紀之道也自古之政也先王之治順天之道設地之宜官民之德而正名治物立國辨職以爵分祿諸侯説懐海外來服獄弭而兵寢聖德之至也其次賢王制禮樂法度乃作五刑興甲兵以討不義巡狩省方會諸侯考不同其有失命亂常悖德逆天之時而危有功之君徧告於諸侯彰明有罪乃告於皇天上帝日月星辰禱於后土四海神祗山川冡社乃造於先王然後冢宰徵師於諸侯曰某國為不道征之以某年月日師至於某國會天子正刑冡宰與百官布令於軍曰入罪人之地無暴神祗無行田獵無毀土功無燔墻屋無伐林木無取六畜禾黍器械見其老幼奉歸無傷雖遇壯者不校勿敵敵若傷之醫藥歸之既誅有罪王及諸侯修正其國舉賢立明正復厥職王霸之所以治諸侯者六以土地形諸侯以政令平諸侯以禮信親諸侯以材力説諸侯以謀人維諸侯以兵革服諸侯同患同利以合諸侯比小事大以和諸侯㑹之以發禁者九馮弱犯寡則𤯝之賊賢害民則伐之暴內陵外則壇之野荒民𣪚則削之負固不服則侵之賊殺其親則正之放弒其君則殘之犯令陵政則杜之外內亂禽獸行則滅之
　　天子之義第二
　　天子之義必純取法天地而觀於先聖士庶之義必奉於父母而正於君長故雖有明君士不先教不可用也古之教民必立貴賤之倫經使不相陵德義不相踰材技不相掩勇力不相犯故方同而意和也古者國容不入軍軍容不入國故德義不相踰上貴不伐之士不伐之士上之器也茍不伐則無求無求則不爭國中之聽必得其情軍旅之聽必得其宜故材技不相掩從命為士上賞犯命為士上戮故勇力不相犯既致教其民然後謹選而使之事極修則百官給矣教極省則民興良矣習貫成則民體俗矣教化之至也古者逐奔不逺縱綏不及不逺則難誘不及則難䧟以禮為固以仁為勝既勝之後其教可復是以君子貴之也有虞氏戒於國中欲民體其命也夏后氏誓於軍中欲民先成其慮也殷誓於軍門之外欲民先意以待事也周將交刃而誓之以致民志也夏后氏正其德也未用兵之刃故其兵不雜殷義也始用兵之刃矣周力也盡用兵之刃矣夏賞於朝貴善也殷戮於市威不善也周賞於朝戮於市勸君子懼小人也三王彰其德一也兵不雜則不利長兵以衛短兵以守太長則難犯太短則不及太輕則鋭鋭則易亂太重則鈍鈍則不濟戎車夏后氏曰鉤車先正也殷曰寅車先疾也周曰元戎先良也旂夏后氏𤣥首人之埶也殷白天之義也周黃地之道也章夏后氏以日月尚明也殷以虎尚威也周以龍尚文也師多務威則民詘少威則民不勝上使民不得其義百姓不得其敘技用不得其利牛馬不得其任有司陵之此謂多威多威則民詘上不尊德而任詐慝不尊道而任勇力不貴用命而貴犯命不貴善行而貴暴行陵之有司此謂少威少威則民不勝軍旅以舒為主舒則民力足雖交兵致刄徒不趨車不馳逐奔不踰列是以不亂軍旅之固不失行列之政不絶人馬之力遲速不過誡命古者國容不入軍軍容不入國軍容入國則民德廢國容入軍則民德弱故在國言文而語溫在朝恭以遜修己以待人不召不至不問不言難進易退在軍抗而立在行逐而果介者不拜兵車不式城上不趨危事不齒故禮與法表裏也文與武左右也古者賢王明民之德盡民之善故無廢德無簡民賞無所生罰無所試有虞氏不賞不罰而民可用至德也夏賞而不罰至教也殷罰而不賞至威也周以賞罰德衰也賞不踰時欲民速得為善之利也罰不遷列欲民速覩為不善之害也大㨗不賞上下皆不伐善上茍不伐善則不驕矣下茍不伐善必亡等矣上下不伐善若此讓之至也大敗不誅上下皆以不善在己上茍以不善在己必悔其過下茍以不善在己必逺其罪上下分惡若此讓之至也古者戍兵三年不典覩民之勞也上下相報若此和之至也得意則愷歌示喜也偃伯靈臺答民之勞示休也
　　定爵第三
　　凡戰定爵位著功罪收遊士申教詔訊厥衆求厥技方慮極物變嫌推疑養力索巧因心之動凡戰固衆相利治亂進止服正成恥約法省罰小罪乃殺小罪勝大罪因順天阜財懌衆利地右兵是謂五慮順天奉時阜財因敵懌衆勉若利地守隘險阻右兵弓矢禦殳矛守戈㦸助凡五兵五當長以衛短短以救長迭戰則久皆戰則強見物與侔是謂兩之主固勉若視敵而舉將心心也衆心心也馬牛車兵佚飽力也教惟豫戰惟節將軍身也卒肢也伍指拇也凡戰權也鬭勇也陣巧也用其所欲行其所能廢其不欲不能於敵反是凡戰有天有財有善時日不遷龜勝微行是謂有天衆有有因生美是謂有財人習陳利極物以豫是謂有善人勉及任是謂樂人大軍以固多力以煩堪物簡治見物應卒是謂行豫輕車輕徒弓矢固禦是謂大軍宻靜多內力是謂固陣因是進退是謂多力上暇人教是謂煩陣然有以職是謂堪物因是堪物是謂簡治稱衆因地因敵令陣攻戰守進退止前後序車徒因是謂戰參不服不信不和怠疑厭懾枝柱詘煩肆崩緩是謂戰患驕驕懾懾吟嚝虞懼事悔是謂毀折大小堅柔參伍衆寡凡兩是謂戰權凡戰間逺觀邇因時因財貴信惡疑作兵義作事時使人惠見敵靜見亂暇見危難無忘其衆居國惠以信在軍廣以武刃上果以敏居國和在軍法刃上察居國見好在軍見方刃上見信凡陣行惟疏戰惟宻兵惟雜人教厚靜乃治威利章相守義則人勉慮多成則人服時中服厥次治物既章目乃明慮既定心乃強進退無疑見敵無謀聽誅無誑其名無變其旗凡事善則長因古則行誓作章人乃強滅厲祥滅厲之道一曰義被之以信臨之以強成基一天下之形人莫不説是謂兼用其人一曰權成其溢奪其好我自其外使自其內一曰人二曰正三曰辭四曰巧五曰火六曰水七曰兵是謂七政榮利恥死是謂四守容色積威不過改意凡此道也惟仁有親有仁無信反敗厥身人人正正辭辭火火凡戰之道既作其氣因𤼵其政假之以色道之以辭因懼而戒因欲而事蹈敵制地以職命之是謂戰法凡人之行由衆之求試以名行必善行之若行不行身以將之若行而行因使勿忘三乃成章人生之宜謂之法凡治亂之道一曰仁二曰信三曰直四曰一五曰義六曰變七曰專立法一曰受二曰法三曰立四曰疾五曰御其服六曰等其色七曰百官宜無淫服凡軍使法在己曰專與下畏法曰法軍無小聽戰無小利日成行微曰道凡戰正不行則事專不服則法不相信則一若怠則動之若疑則變之若人不信上則行其不復自古之政也
　　嚴位第四
　　凡戰之道位欲嚴政欲栗力欲窕氣欲閑心欲一凡戰之道等道義立卒伍定行列正縱橫察名實立進俯坐進跪畏則宻危則坐逺者視之則不畏邇者勿視則不散位下左右下甲坐誓徐行之位逮徒甲籌以輕重振馬譟徒甲畏亦宻之跪坐坐伏則膝行而寛誓之起譟鼓而進則以鐸止之銜枚誓糗坐膝行而推之執戮禁顧譟以先之若畏太甚則勿戮殺示以顔色告之以所生循省其職凡三軍人戒分日人禁不息不可以分食方其疑惑可師可服凡戰以力久以氣勝以固久以危勝本心固新氣勝以甲固以兵勝凡軍以宻固徒以坐固甲以重固兵以輕勝人有勝心惟敵之視人有畏心惟畏之視兩心交定兩利若一兩為之職惟權視之凡戰以輕行輕則危以重行重則無功以輕行重則敗以重行輕則戰故戰相為輕重舍謹兵甲行慎行列戰謹進止凡戰敬則慊率則服上煩輕上暇重奏鼓輕舒鼓重服膚輕服美重凡馬車堅甲兵利輕乃重上同無獲上專多死上生多疑上死不勝凡人死愛死怒死威死義死利凡戰之道教約人輕死道約人正死凡戰若勝若否若天若人凡戰三軍之戒無過三日一卒之警無過分日一人之禁無過瞬息凡大善用本其次用末執略守微本末惟權戰也凡勝三軍一人勝凡鼔鼓旌旗鼔車鼓馬鼔徒鼔兵鼔首鼔足七鼓兼齊凡戰既固勿重重進勿盡凡盡危凡戰非陣之難使人可陣難非使可陣難使人可用難非知之難行之難人方有性性州異教成俗俗州異道化俗為衆寡若勝若否兵不吿利甲不告堅車不告固馬不告良衆不自多未獲道凡戰勝則與衆分善若將復戰則重賞罰若使不勝取過在己復戰則誓己居前無復先術勝負勿反是謂正則凡民以仁救以義戰以智決以勇鬭以信專以利勸以功勝故心中仁行中義堪物智也堪大勇也堪久信也讓以和人自洽自予以不循爭賢以為人説其心効其力凡戰擊其微靜避其強靜擊其倦勞避其閒窕擊其大懼避其小懼自古之政也凡戰之道用寡固用衆治寡利煩衆利正用衆進止用寡進退衆以合寡則逺裹而闕之若分而迭擊寡以待衆若衆疑之則自用之擅利則釋旗迎而反之敵若衆則相衆而受裹敵若寡若畏則避之開之凡戰背風背髙右髙左險厯沛歴圮兼舍環龜凡戰設而觀其作視敵而舉待則循而勿鼓待衆之作攻則屯而伺之凡戰衆寡以觀其變進退以觀其固危而觀其懼靜而觀其怠動而觀其疑襲而觀其治擊其疑加其卒致其屈襲其規因其不避阻其圖奪其慮乘其懾凡從奔勿息敵人或止於路則慮之凡近敵都必有進路退必有反慮凡戰先則弊後則懾息則怠不息亦弊息久亦反其懾書親絶是謂絶顧之慮選良次兵是謂益人之強棄任節食是謂開人之意自古之政也





　　司馬法
