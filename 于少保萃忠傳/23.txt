
　　景帝旨下，命多官於午門外計議。時有都御史王文厲聲曰：「來，來，來，孰謂來耶！不索金帛，必索土地，有許多要求。彼豈真心送來耶！」眾官素畏王文，相顧俱莫敢發一語。於公曰：「防變方略，事在於我。李侍郎回朝，吾問其言，實乃真心，非虛詐也。萬一變詐，其直在我，其曲在彼。王御史不必多慮，吾已籌之熟矣。」遂率多官面奏曰：「前侍郎李實回朝，臣等灼知。也先屢敗，必然悔過。雖雲人謀，亦天意也。且君臣大義，兄弟至親。若不遣使迎請上皇，則直在彼，曲在我矣。此番不迎請，則上皇終不得返，邊疆終不得寧，干戈終不得息。伏乞遣使奉迎，以承天心，以安民命。」
　　眾臣奏上。景泰覽奏，見眾臣同詞，即日遣都御史楊善、侍郎趙榮等，於二十七日起程。楊善、趙榮聞命，欣然就道，曰：「此吾等效命之秋也。」尚書王直、胡瀠等奏曰：「迎復上皇，禮當從厚。」詔不下。有千戶龔遂榮暗遺一帖於朝門下。胡瀠、高谷等，正早朝進門，忽見一帖，令人拾起觀之，其帖上寫著：「上皇之出非為游畋，實乃巡視邊方，為宗廟生靈社稷之計耳。今若奉迎，禮當從厚。迎復還京，猶當避位。行君臣之禮，盡兄弟之情，雍雍揖遜，則唐虞之事，復見於今日矣。」
　　眾官見帖中之語，嗟吁良久。當時學士高谷曰：「何不將此帖呈奏，感動上心，足見朝野同心。」谷遂袖其帖入朝，復將此帖示廷臣曰：「武夫尚且知此禮，況儒臣乎？」王直亦歎曰：「此『禮失而求之野』也。」朝廷聞有此帖，震怒，索之甚急。龔遂榮挺身謂搜索校尉曰：「此我所為也，何必他索。」景帝後來心亦明悟，即赦之勿罪。當日胡瀠忙辦儀注。二十七日，楊善、趙榮等辭帝起程。
　　初二日，來到邊境。克昂問道：「你們既來迎請上皇，將何財物來迎？」楊善答曰：「若將財物來迎，後人譏誚官人受財了。今若空手迎回，足見官人們有仁義，能順天道，自古無這等好男子。吾國鑒書上備載官人們的好處，使萬代人稱贊。」也先聞言說：「都御史說的是。」次日，領善、榮等朝見上皇。楊善、趙寧叩拜，不勝悲慟。上皇曰：「朕不日回京，卿等不必慟哭。」楊、趙收淚，乃問上皇起居畢。也先設宴款待。
　　明日，也先又大排筵宴與上皇送行。酒至數杯，也先自彈琵琶，克昂奏笳，伯顏鼓瑟，皆奉酒歡勸。也先見楊、趙二公侍立於旁，便道：「侍郎，都御史，可就坐坐。」二人連聲答曰：「上皇在上。安敢，安敢！」上皇顧二臣曰：「既太師著卿等坐，便在下側坐坐。」二臣拜伏於地，奏曰：「臣等雖居草莽，安敢失君臣之禮？」也先見了，回顧左右道：「中國有好禮數。」
　　正飲酒歌彈，克昂與帖木兒亦知書，通曉漢語，當時便道：「俺們聞二位大人有大才。俺有一對，可求對之。」楊、趙即問曰：「有何佳句，請道。」那克昂即舉手中琵琶，乃道：「琴瑟琵琶八大王，一般頭角。」楊善即應聲對曰：「魑魅魍魎四小鬼，各樣肚腸。」帖木兒、克昂等聞楊公之對，盡皆驚畏，俱齧指道：「中國果有好人物！」愈加敬重。
　　初八日，上皇駕起。也先率眾頭目送一日程途。也先與眾拜別而去，仍令伯顏並把台等率大眾護送。行五日，到野狐嶺。伯顏等道：「此處乃華彝界限。」一齊哭道：「皇帝回也，何日復得見天顏？」俱各羅拜。上皇再三慰勞伯顏，伯顏方辭別回轉。惟把台、袁彬、高磐、哈銘、吳官童等帶回。伯顏復差頭目率五百騎送至京城。
　　上皇十四日連發書二封，先命使人齎回。十五日至唐家嶺，又遣使回京，諭免群臣迎接。十六日，百官俱迎於安定門。此時百姓聞得上皇駕回，皆歡呼踴躍，扶老攜幼，頂禮焚香，擁塞於安定門之內，齊呼萬歲，聲動山嶽。上皇一一慰勞畢，乃從東安門而進。景帝亦至門出迎，下輦拜。上皇亦答拜，拜畢，相抱而哭。各述授受之意，推讓遜避良久，乃送上皇至南城殿中。百官皆朝見，禮畢，大赦天下。上皇揖遜，當日自居南城宮殿。百官朝賀畢而出。景帝亦別上皇回殿。遂賜五百邊騎賞物彩緞，發今回歸。眾辭朝去訖。
　　且談少保於公見上皇已歸，北地和息，寇盜稍寧，惟慮先朝永樂年間降人，皆祿養於東昌、河間、易州、涿州、薊遼等處地方，切近京師。三、四十年間，人數眾多，生長蕃盛，驕縱難制。日前也先入寇之時，多有乘機擾亂之意，為害非小。思今之計，乘此南征未罷，吾當舉其有位號者，重與犒賞，隨處安插，庶無相聚為亂之患。乃即日上疏奏聞，景泰覽奏大悅，即降旨曰：「卿為國深慮，實有遠謀，急宜相機區畫。」於公乃即安插諸降人於廣東、廣西、湖廣、四川等處，遂使積惡潛消，各為良善，宗社奠安，皆於公之功也。
