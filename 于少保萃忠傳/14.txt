
　　王振見於公遠去，心中消釋其忿。不期張太皇太后升仙，三楊閣老，俱皆老耄，不能理事。病者病，殂者殂，朝中大權，悉歸於王振。振遂肆無忌憚，竟差驛使馬雲、馬清、陳友、李讓等三百餘人，前往北外太師也先處買馬三千匹。
　　使臣領振差使，逕到瓦刺地方，來見太師也先。也先見南朝使臣到，心中甚喜。乃殺牛宰馬，大宴使臣，甚是恭敬。又著許多婦女，吹笳弄笛，歌唱隊舞。馬雲等吃得大醉，因乘醉中大聲言道：「汝這般亂歇、亂舞、亂跳，有甚好看？吾中國有的是美女、美婦，歌舞女樂，笙蕭管笛，何等齊整。」也先聞得此言，心中就慕想起來，沉凝半晌。眾部長一齊說起中國果有好婦女。其時伯顏與昂克二人，即開口道：「俺聞漢時曾有公主許配俺們這裡。如今既是兩家和好，何不結為姻親？」眾部長聞言，齊聲道好，再三言之。馬雲初時尚未應允，後來一發吃得大醉，就亂言亂語應承。也先聞允，心中大喜，明日遂選良馬二千五百匹，詐稱三千匹。又多備寶刀、弓箭、駱駝、貂鼠等物朝貢－－一來進貢，二來作聘。其馬價銀緞，一一皆用別物償之。
　　馬雲等辭別也先，帶領眾軍，一齊到京。那裡敢說起婚姻女樂之事，又把也先抵償馬價作聘之物隱過，方敢來見王振。王振即親自來點視馬匹，止有二千五百匹，少了五百匹。雖有駱駝五十匹，不足馬數。振乃大怒，遂把這朝貢的人毫無賞賜，又把馬價減少，反到四驛館，大言責備來貢的人。那來人聞言，悶悶不樂，不敢回言，記恨在心，急急回歸。
　　當時也先送馬雲等同眾回南進貢時，即誇示諸多部落，仍稟知脫脫不花可汗道：「南朝自遣使臣，來通和好，又許俺們和親，不日即有好音來也。」諸部解聞知，俱各前來稱賀。誰料這些進貢的回來見也先，將事情說了一遍。也先即問起賞賜並婚姻之事。眾人齊答道：「還要說起賞賜婚姻之話！饒得俺們性命回來，十分之好也。」也先聞言，氣得昏倒在地。各部勸起也先。也先大怒，遂與各部誓約，點起眾部，並諸處外方人等，共有七十餘萬，詐稱一百萬，一齊衝擁到邊關。時正統己巳十四年七月初五日也，其日欽天監奏熒惑入南斗。
　　也先統眾到邊，大肆劫掠，攻打各關。哨馬飛報進京，報道北兵圍楊洪於花馬池，逼朱謙於瓦子關，敗顧興祖於獨石，追石亨於雁門關，大同、宣府諸城堡，俱皆失陷。殺掠人畜萬餘，各處烽煙競起。王振聞報，不與眾官商儀，力勸今上位親征，正統帝遂下詔親征。群臣忽見有旨下，即連章進諫，皆被王振阻遏，不行奏聞。此時災異屢見，王振竟不省，仍協令上位親征。
　　明日又發旨下，將欲就往。眾群臣即時至五鳳樓前，執章侯諫。王振一見眾官，即問曰：「眾官員至此何為？」眾官對曰：「特諫止聖駕，不可親征。」振曰：「汝眾官不聞澶淵之事乎？」眾官對曰：「今時與宋時不同。昔契丹無故犯宋興兵，乃貪兵也。兵法云：「兵貪者敗』。且有寇準決其謀，高瓊施其勇，故能成功。」振聞眾言，反讓眾曰：「宋獨有人，吾國豈無人耶？」遂不聽眾官之言。接了許多諫章，逕往內廷而去。
　　時正統十四年己巳八月初六日，傳旨下：著令弟郕王與太監金英、興安等，留守內都。吏部尚書王直，禮部尚書高谷，都御史王文，學士陳循、商輅、江淵等，皆留守北京。擢監察御史韓雍為右僉都，巡撫江西，取回南直隸巡撫侍郎周忱入朝。取回巡撫河南、山西侍郎于謙入朝。遂命英國公張輔（公年八十三歲），成國公朱勇為先鋒，平鄉伯陳懷，都督井源為左右翼，正統乃命王振同戶部尚書王佐，兵部尚書鄺埜，學士曹鼐、張益等官扈從親征。當日共點兵五十餘萬。正出行之際，忽然雷震奉天殿，殿中角梁俱折，棟瓦皆碎。文武百官見此災異，即合章俟候於午門外諫聖駕。
　　王振將昨日眾官諫章蒙蔽，竟不奏上。今日復見眾官列於午門之外，乃一馬當先，問曰：「今日聖駕已發，汝眾官何得再諫？」眾官擁住諫阻。王振曰：「自祖宗以來，每每親征，非獨今上也。汝等不識時勢，安曉兵機！」大喝軍士，擁聖駕前行。諸文武大臣，只得匆忙隨車駕。
　　出得都門，連日淒風苦雨，軍士慌張。行至大同，聞得敵勢甚猖獗，王振遂矯上旨，先差都督井源等二萬人馬衝陣。不兩日，報道井都督兵大敗，不知所往。王振聞報，又忙矯傳上命，差平鄉伯陳懷領二萬人馬接戰。平鄉伯領命，遂點人馬與敵交鋒，身遭五箭，尚猶督戰，可憐忠勇都督，終於箭射身亡。此時成國公朱勇連勝二陣，怎奈援兵不至，手下軍兵，苦戰一日一夜，料粒不曾充腹，兵士紛紛亂竄。朱勇見勢已去，大叫曰：「吾今為王振所賣，奉命有功，無人應援，乃天數也。今日盡忠報國，死亦無恨。但得人殺出，報知我主上，即速迴鸞，庶不有失。」顧謂親兵指揮伍宣曰：「汝素忠勇，可拼命殺轉，報知我聖上；可急往附近關津回進，不可遲也。」囑咐畢，大叫一聲。自刎而死。
　　親兵指揮伍宣見主帥自刎，泣下數行，拼命殺出，果然英勇，當之者死。左衝右突，連殺數十人，身中二十餘箭，血污袍鎧，死戰得脫，奔至皇上營，見王振報曰：「朱爺自刎，全軍覆沒，吾今拼死殺回，可速請聖駕轉往近處關進，不然恐有失誤。」王振猶自不悟，尚叱伍宣。伍宣大罵曰：「誤國之賊，到此尚蒙蔽耶！」大叫曰：「吾主將盡忠而亡，吾敢不守義報主而死！」連叫數聲：「天乎！數乎！」亦自刎而死。營門外眾軍，遂焚其屍，且箭鏃將滿一升，諸君皆歎息悲咽。王振猶然蒙蔽不聞。
　　此時英國公張輔老病臥於軍中，聞知此報，身不能起，忙令人代奏，速勸主上急往附近關隘而回，不然恐誤大事。王振又阻，竟不報聞。尚書王佐知事不濟，只得俯伏於草莽之中，祈請皇上速轉。振又矯上旨令退。學士曹鼐等見勢急迫，假作書以和為名，速請聖駕轉，然後再圖別議。振反大言曰：「豎儒不知兵事，阻撓軍機。」當有欽天監正彭德清，見王振尚發此言，乃大聲斥曰：「象緯示警，決不可復上前去！若有疏虞，致陷乘輿於草莽，誰任其咎。」振尚欲遣將交戰。曹鼐曰：「臣子固不足惜，但主上繫天下安危，豈可輕進。」振又曰：「倘有此，亦天命也。」會日暮，有黑雲如傘，營中人畜皆驚。
　　次日車駕至土木。王振有輜車千餘輛，在後未至，因此稽留等待，遂駐兵於上木。十四日欲行，而敵已四圍合擁。見我兵勢亦盛，不敢輕進。不料我軍屯營之處，水草全無，軍士不得食，馬馱不得料。眾軍饑渴，連掘三四十處，皆掘三四丈深，不見一毫水泉。眾軍見無水泉，盡皆慌亂，遏止不定。
　　王振忙令移營。敵人見我軍亂竄，遂仗鐵騎，一齊衝殺過來。我軍勢不能當，一時大敗。但見屍橫遍野，血染黃沙。此時將士雖欲奮勇，奈兩日饑渴，力不能支。損害雄兵五十餘萬，皆王振一人所致也。大臣死者，尚書鄺埜、王佐，英國公張輔，學士曹鼐、張益等，皆被難，後人只收得衣冠歸葬。王振亦被亂兵殺死。正統見文武將官及王振俱已遭害，上有親隨四、五百人，皆非猛將強兵，乃慌忙下輦，坐於高崗大石之上，親兵俱圍繞其下。不多時，只見兩員敵將，飛馬奔上崗來，殺開親兵，竟衝到上前。眾親兵俱皆驚散。未知如何。
