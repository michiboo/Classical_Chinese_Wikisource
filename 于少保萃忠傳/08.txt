
　　宣德元年，朝廷乃恩封大小官員，並藩王勛戚臣寮。永樂帝生三子：長即洪熙；次漢王，封於樂安；三趙王，封於彰德。洪熙自幼仁德孝敬，慈愛好文。漢王自幼性凶剛狠，好騎馬射箭。及長，甚有膂力。永樂因漢王出兵有功，心甚喜之，初封為天策上將軍。王得此職，心中大喜。誇示左右曰：「昔唐太宗曾封為天策上將軍，吾今得此職，豈非天意在我乎！」遂造謀有奪兄之意，時常在永樂前譖毀洪熙。洪熙仁厚，不與為較，反加友愛。後永樂察知其欺，遂大怒，改封為漢王，敕於雲南建國。漢王哭訴曰：「子有何罪？置於萬里之外。」永樂乃改封於樂安。封不數年，永樂崩，洪熙即位。
　　漢王心甚不安。洪熙待之益厚，比往時更加優待。不期洪熙在位一載而崩，洪熙之子宣德登極。漢王聞知，心中不樂。後朝廷加漢王封爵，又不上表謝賀，乃與護衛指揮王斌、朱恆、盛堅、侯海等，共為逆謀。暗令人到山東約都指揮靳榮反濟南，仍四下裡發遣弓刀手於真定、河間諸衛所，盡奪旁郡地方。又遣枚青到京，暗約英國公張輔為內應。張輔見枚青問其來意，青遂遞上漢王密約之書。英國公見了大驚，暮夜即拿枚青見宣德。上一見大怒曰：「朕惟至親只有二叔，今至親如此，他藩何如！朝廷有王，國法安在！」乃指枚青詈曰：「俱是汝等奸臣離間，致傷骨肉之情！」即命拿青下獄，「待朕擒了漢王，然後處置。」
　　明日旨下，敕平江伯陳瑄防守淮安，都督芮勛守居庸關。又盡釋放京城軍旗刑徒，俱令隨駕親征。宣德元年九月初三日，命廣寧伯劉瑞守內城；定國公徐昌、彭城伯張昶守皇城；安鄉伯張安守護內外城。初四日，命豐城伯李賢、侍郎郭璡督管軍餉，鄭王瞻墡、襄王瞻凌留守北京。武安侯鄭亨、都督山雲、尚書黃福同守輔京師。初五日，率少師蹇義，少傅楊士奇，少保夏元吉，少傅楊榮，尚書胡瀠，通政楊善，都御史陳山、顧佐，監察御史于謙、王翱等扈從，御駕親征。令武陽侯薛祿、清平伯吳成為先鋒，廣平伯袁容、都督張升為左右翼，軍容甚盛。
　　初六日，駕出都門。行至中途，上顧問從臣曰：「卿等試度漢王計將安出？」少傅楊榮進前對曰：「臣料樂安城小，漢王必先取濟南為巢窟。」夏元吉亦奏曰：「觀漢王曩時不肯離京，今必趨南京無疑。」上曰：「二卿所料，未必其然。今濟南雖近，未易攻打。聞朕大軍至，亦無暇攻擊。且漢王並護衛家小，俱在樂安，未必肯棄此。」聖言未畢，忽侍御史于謙前奏曰：「臣度漢王外多誇詐，內實懦怯。又且臨事狐疑，無有斷決。今不直取南京，足知展轉無能。今漢王實不料度陛下親征，量得朝中將帥，無與為敵，乃敢如此悖逆。今日我陛下親征，城中聞知膽落，必成擒矣。」宣德聞言大喜曰：「觀卿所言，正合朕意。」急令將士前進。
　　早有探事人入城，報知漢王曰：「聞朝廷差大將武陽侯領兵到此。」漢王聞報，攘臂大喜曰：「吾何懼哉，吾何懼哉！此易為退耳。」復顧左右曰：「吾料朝中無我對手，今果然矣。」正欣喜之間，又有人急報曰：「今上親征我國。」漢王聞得「親征」二字，半晌無語，面如土色，心中大懼。護衛指揮朱恆即忙進曰：「大王勿驚。乘此南京無備，可急起兵，直至南京。若得南京，號令文武，誰不允從？大事成矣。少若遲疑，大軍一至，圍繞城池，城中若釜中之魚，必遭擒耳。」漢王終是心怯，果然不能決斷。
　　宣德行至樂安，乃命三軍一齊蓐食，倍道兼行，不可遲滯。大臣齊諫曰：「林莽之間，恐有埋伏。百里趨戰，兵家所忌，甚為不便。」上曰：「兵貴神速，朕兵直抵城下。況彼烏合之眾，方洶洶未定之時，何暇設謀計伏。」
　　大臣皆賀曰：「此陛下聖算，臣等皆不及也。」上曰：「卿等所言亦是。且古昔聖人，尚臨事而懼，好謀而成。但朕度之審矣，卿等無慮。」遂催兵急進。來至慶雲、陽信（二縣名）並無官吏人等迎接，皆慌慌避入樂安城中去了。上曰：「眼見彼處兵民，皆遁進城中去也。」
　　初九日，駕住樂安城北。但見城中黑氣黯黲，遂圍其城。漢王將校憑城舉炮石打下。我軍發神機銃炮攻打，其聲震如霹靂，城中一時鼎沸，慌亂起來。諸將急請打城。上不許，敕諭漢王令其改過。漢王密地遣人到駕前奏曰：「願今日與妻子訣別，明日出城待罪。」上許之，遣人歸報漢王。漢王盡收諸兵器及通謀逆等書燒燬。
　　十一日，漢王將出待罪。王斌等力止，泣諫曰：「寧決一死戰，無為人擒。」漢王見眾將如此，假以復入宮中取物，潛自從地道中出來，投見上位，乃頓首伏地曰：「臣該萬死！惟懇陛下憐之。」乞命者再三。上遂命護衛人役，發一圍轎，令漢王坐於轎內抬行，仍悉召諸子從行歸京。赦城中百姓之罪，乃降漢王為庶人，改樂安州為武定州。
　　處置已定，回駕至單橋，有都御史陳山迎駕奏曰：「漢王謀叛，趙王實與之同謀。今乘此得勝之兵，移指彰德，擒趙王如反掌耳。今若不取，後趙人反測不安。設有他變，恐復勞聖慮也。」上聞言，沉凝半晌。楊榮、于謙二臣急忙諫曰：「先帝止有二弟，今漢王自絕於天，不得不伐。趙王反形未露，逆謀未彰，今遽用兵伐之，恐傷先帝之愛，有累陛下之仁。」上曰：「二卿之言是也。」陳山扈從在後，屢屢言曰：「今不取，日後必為子孫憂。」楊士奇、夏元吉聞陳山之言，不以為是，乃進諫曰：「趙王事未彰露，不宜遽伐。」上亦不忍，即命廣平伯哀容、都御史劉觀，持群臣奏章以示趙王。趙王聞廣平伯等到，不知所為，心中大驚。及見廣平伯傳旨並群臣奏章，趙王視看俯拜於地曰：「蒙皇上恩德浩大，骨肉保全。」即同廣平伯等入朝謝罪。上待之甚厚，仍加俸一百石，彩緞二十端，送趙王歸國。
　　上乃令漢庶人當殿見上。上責其叛逆之罪，庶人當殿猶自倔強，反出不遜之語，不伏判逆之情。朝臣默然。忽班部中閃出一員官來，大喝一聲，聲若洪鐘，乃曰：「庶人不得喧嘩強辯，吾今與汝明正其罪。」未知閃出何官。
