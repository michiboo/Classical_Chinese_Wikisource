
　　於公即令出榜，大書勸示千餘張，懸掛通衢。其略云：
　　巡撫河南、山西都察院僉都御史，兼兵部右侍郎於，為承奉朝命撫濟饑荒事。照得河南、山西二省，饑荒為甚。貧民流散，缺食嗷嗷。本院蒞任以來，即將前欽賜賑濟銀兩，並各府州縣無礙錢糧，及預備倉糧，盡行賑散，以濟其急。雖目下少蘇民困，將來猶恐不支。昔堯有九年之水，湯有七年之旱，民無枵腹而啼饑號寒者，其故何也？能預為備耳。
　　今本院即捐俸資二千五百兩，復蒙賢有司王、高、孫、李、劉、楊諸公，各捐俸資五百金，為蓄粟麥之本。然雖有此，尚未充盈。倘遇凶年，將何周濟？本院悉訪民情，頗知閭閻之事。今特出榜，功諭爾等賢良富家巨室：有能捐二百金以上者，當即與冠帶獎勵。有能捐四百金以上者，當即奏聞，錄為義民官，建坊旌表；或本身原有官職者，即榮封其祖父，或錄其子之名，衣巾寄學。有昔年賤價糴粟米，今肯輸千百石，仍照昔日賤價賣於民間者，亦同前樣旌獎。或收留遺棄子女五、六口乃至十口以上者，或肯減一二錢時價糶賣者，本院已前日面諭眾里老，皆照前給賞旌表不謬。有賢士大夫能捐貸者，亦即保奏，不時擢用。本院每思富貴之家，如有三千金家資者，可捐貸百金；有萬金者，可捐貸三百金，亦不過三十分中出其一分。況捐一分之資，而活數千人之命，陰功豈淺淺哉！後必有報之者。
　　本院常見有司官因饑荒之歲，每令州、縣官督察里閭勒報大戶，其富豪大戶，不知捐貸賑濟之德甚洪，而反百計夤緣，用錢賄賂，求其脫免，里胥得遂其奸，脫上戶而報中戶。有司不查其實，又不再三開諭，往往轉相擾害，亦何上下之愚哉！假如用夤緣賄賂之費，孰若捐貸以賑饑貧，上舒朝廷之隱憂，下為子孫之積福，中又不致為里甲之科需。本院今諭捐貸賑濟，實勸汝等為此好事，汝等反吝財難捨。及一聞僧尼設法化緣，遂能捨大資財，以邀來世福德，豈非妄謬乎！孰若捐數十百金，以濟嗷嗷饑苦之民，實有見在無量功德。故西蜀張詠能立法捐資濟貧，子孫數世榮貴；浙江蔣氏以平糶賤穀，兄弟三代為神。所謂仁人者，其利甚溥，其報甚隆。生前則萬人感戴，死後則百世流芳。多有富豪之家，平昔慳吝，不肯捐資賑濟，行此美事，是誠愚而不悟者。嗟乎！一身在世，食用有限，死又將不去。且終日營營，千謀百計，作牛馬不肯少輸一二。
　　為此美事，今本院每縣置二倉，一曰尚義倉，一曰平準倉。義倉即賢良捐資輸穀之倉。平倉即豐年賤價買進，若遇凶年，照昔賤價平糶者。即於倉前立碑勒名大書某人捐貸若干，某人輸粟麥若干，計全活人若干，不但立碑建坊旌獎，亦在在口碑，為人傳誦。賢良仁富，見此荒年，豈無惻隱良心？欲捐輸濟困，又有奸徒，不思本院推誠勸諭，反設言阻塞其尚義良心，且言今捐百金不難，恐他日又有別項大役；又有言捐貸不難，倘又要人去買穀輸倉，則人財兩為賠累。今本院一心為貧民蘇困，功爾賢良，既肯捐貸資穀，又豈復勞汝買輸，決無是理，切不可聽奸徒惑阻。本院所以立碑勒名留後者，一則旌賢良尚義之功，二則杜後不許再將尚義之家，有別項大役索擾也。本院亦思爾等富家巨室皆辛苦營生，成家立業，必不強致之。但本院推誠待人，諄諄勸示。爾眾當以本院之心為心，待後豐熟，必計數給還，安肯欺謬？今出示後，爾眾若不體本院之誠，他日府、州、縣官詳實報名到院，是頑民也，反為不美。
　　故示。
　　二省人民見於院榜示開誠勸諭，有富豪良善，莫不欣然樂捐資粟，以尊明示。其最尚義者，河南則趙守賢、高從善、孫祖祐、劉德洪；山西則楊有年、王永、李文科、邵承芳、朱朝卿。至今高、孫、楊、王、朱五宅，皆累世簪纓。趙、李、劉、邵四家，子孫蕃盛。可見濟人活命之功，天必陰祐其後也。
　　公乃著縣官每里選忠正耆老二人，協同里中，照舊日冊籍，查計人口，給與半年粟穀銀兩。仍著縣官不時稽查，不許里書作弊徇私。如有別省流民饑餒到來，亦令隨在地方就食度命，不可趕逐。此法行之，民沾實惠，而得全生。公即每縣置二倉立碑，刊諸尚義之名。又給與冠帶，奏聞建坊旌表給匾，犒賜其家，免後各色差傜冗役，一一照示與面諭里老之言，一毫不謬。
　　公又差人於成熟處收買粟麥，如湖廣、四川等處，皆起本院勘合公文，備書救災恤鄰，無遏糴等語，「仰體朝廷德意，皆吾赤子。若分彼此，大非仁人君子之心。若有人到貴省糴買米麥，及貴省之人搬運米麥前來者，俱不許恃強之徒，遏閉攔截。若貴省有此之徒，係是刁惡害民之蠹，希重治之。若州縣官有遏閉者，當為推情毋阻。」其差人輸買之處，是以無人敢遏。其買糴來上倉粟穀，公算其盤費，點折虛耗，皆公自蠲資，賠補其數，置之倉廒。若遇凶年，乃分次貧、極貧，諒人計口給與。
　　後兩年之間，時歲成熟。公即查計先年捐貸資穀之家，各各照數算明給還。有尚義音，感公大德，不願領者，仍貯庫貯倉。又有幾處倉廒，如先年賤價買穀者，資本三錢加利五分，六七錢者，加利八分，給還原糴之家。故富家巨室，並小戶貧家，無不感德思恩。
　　公又訪得鰥寡孤獨者，皆查養於卑田院，亦月給米粟，二季與布匹，並無遺失。仍令各處設醫藥局，以療疫疾。蓋大荒之後，必有饑傷之病。公乃究軒岐之奧旨，拯斯民於壽域。又設社學於里邑之中，令教孤寒子弟，使教讀者，令其自灑掃應對，出恭入敬之禮，循循導之。其教讀生儒，每月給米一石、銀一兩，作為教育子民之儀。自此數年，全活萬萬，教育萬萬。百姓深感公恩。有歌謠一篇，以見當時公之德政云：
　　凶年饑歲貧無粟，處處人民皆枵腹。
　　兒女賣與富家翁，少男止換六斗穀。
　　春來只有四斗糧，兼粞夾糠煮薄粥。
　　夫妻共食一月餘，面漸尪羸皮搭骨。
　　引鄰看看作餓莩，精液耗乾無淚哭。
　　忽聞巡撫至此邦，開倉賑濟饑與荒。
　　示民出粟自捐俸，諄諄復諭富賢良。
　　幸蒙尚義諸耆俊，貸資輸穀到官倉。
　　大家小戶皆得食，頃然面色生容光。
　　鰥寡孤獨俱有養，醫藥調理救災傷。
　　趙父杜母今復見，天遣恩官拯二方。
　　歌謠至今誦之。
　　於公每巡視，目見河南地方逼近黃河，水勢極洶，每留心計畫。待百姓農事完畢少暇之時，乃親自令民採取青柴蘆草等物，堆積近水之處，以備卷掃之用。仍築數處大堤，以遏水勢。堤旁種樹，以固根基。每五里立一鋪，專人看守。少有坍損，即時修補，至今保全水患之功甚大。公每見河南、山西大路遙遠，當暑熱炎天之時，商賈往來，又無遮陰少息之處，多有喘渴中暑而死者。公甚憐之，乃使人夾道兩旁，排種柳樹極多，不三五年間，柳樹漸長成陰。公又於大路中築高埠數十處，旁邊多開濠塹，亦種柳樹萬株。或三里、五里，濬開一井於路，連開數百餘井，一則透泄黃河水勢，一則住民與行人得水以濟其渴。又於井畔通造一亭，與往來之人憩息。至今柳樹合圍成陰，行人得水以舒吻渴。古蹟猶存，實萬代之績也。
　　公又見大同、山西行都司十三衛俱在大同，地方窵遠。巡按御史不能一一遍歷軍衛並有司，事多不法，以致老弱充當，冗食者眾。及聞警報，不能時刻猝至，為害不小。公乃上本，奏請專差監察御史一員，於大同雁門等處，控壓邊境，庶不致邊政廢弛，軍皆精練，至今遵守。
　　公又見山東、陝西亦連歲凶後，多有逃移到山西、河南二省者，恐日後貽患地方，即令住居相近者，編成里甲，另立鄉都；若住居星散者，就於各鄉都附近處安插。亦各立里長管束，仍復撥與荒田退灘餘地，開計畝數，令其耕種耘鋤生業。又奏河南、懷慶、陝州等處餘糧有見在倉五、七年之上者，奏聞量減時價，糶與陝西、山西饑民並直隸、潼關軍，餘與河南安插逃民等眾，全活億萬民命。於公處置饑流之民，皆得其所，地方果然寧靜，家家樂業，皆公撫動之績也！
　　公一日出巡過城南，忽見旋風驟起，吹得隨役之人眼目難開。少刻，捲起一堆冬青樹葉，只在公馬導前卷來捲去。公暗想曰：「此時當盛夏之際，萬物正茂，為何有此敗葉成堆卷來，此必有異事。」遂令人拾取葉來看時，其葉頗大，因問左右何處有此大冬青樹葉。道言未了，旁邊閃出一人。此人不知所稟何事。
