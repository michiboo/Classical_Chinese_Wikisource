
　　於公見邊方和好，並寇盜削平，外無侵邊之患，內無鼎沸之虞，乃思安內撫民之策。且叛亂之後，地廣民殘，少官治理，乃奏保廉能仁厚之官數人以治之。朝廷允奏，各升巡撫一員，添設州縣。於公保奏孫原貞為浙江巡撫，添設宣平、雲和、景寧、泰順四縣，備置縣官管理，因葉宗留擾亂之後，而置之也。又奏保王來為福建巡撫，添設永安、受寧二縣，各置尹、丞、簿、典官掌理，因鄧茂七擾亂之後而設也。復保奏李匡為廣東巡撫，立南海、東莞二縣，因黃蕭養叛亂之後而設也。俱各置尹、丞、尉、典分理掌管畢。於公喜曰：「吾料諸君必不負吾所薦。」
　　正欣喜間，早有人報進部來稟道：「張湫河決，大水沖沒漕船。」於公聞報，大驚曰：「目令兵馬眾多，惟仗漕糧足用。今河決淹沒，誠為可慮！」
　　即日具本奏聞。朝廷即敕工部尚書石璞、侍郎王永，治理張湫。石、王二公到任一載，未有成績。當有徐珵聞知二人治水無成，自以為深知地理，特來見於公。公即見曰「元玉（徐珵字）特來，必有教諭。」徐珵說與欲往張湫治水之意。於公曰：「吾倒忘了元玉才能。明日即當面奏，薦兄治水，以舒國憂。」徐珵甚喜，辭出。
　　明日，於公早朝畢。景帝御便殿，於公即趨入啟奏曰：「臣聞張湫河決，石璞一人蒞任得疾，不能治理。諭德徐珵頗曉天文、地理，乞陛下以河道委之，必能成功。」景帝未及宣言，旁有金英、興安二監問曰：「這徐珵就是前年主南遷之人麼？若是此人，因他識得天文、地理，依了當日之言，這時候不知被邊人僭到何處去也？」景帝聞得此言，就不允於公之薦。於公被二監當殿說出徐珵之事，踢蹴不安，只得叩辭出朝。
　　後過月餘，時值新歲，群臣朝賀畢，各歸。徐珵即造於公府中。一來賀節，二來即問起前所浼之事。於公答曰：「日前小弟面奏薦兄，奈內廷諸人知兄之名，當面阻撓，使吾不敢再奏。」徐珵默然不悅，即辭回，公固留酌，不肯而出。於是深恨於公。
　　明日，珵帶了親隨數人，一逕來見閣老陳循。循見珵曰：「元玉有何見教？」珵即將所事告之。循曰：「若內監有言，事不諧矣，非干於節庵之事。就是不佞，亦難保舉公也。」徐珵即送玉帶一條、明珠百顆與循。循曰：「何勞惠此珍貺。」遂留飲。因談論間，陳循曰：「依吾愚見，元玉將尊諱改得，自當一力保奏。使內廷諸人不知，事無不諧矣。」珵聞言大喜，即領教而出。徐珵遂上改名疏，景帝允奏。改名有貞，字元武。留連月餘，陳循果上疏保奏許彬、徐有貞二臣善度水勢，可濬河渠。若命治水，必有成績。內廷果不知為珵，無所阻謗。並以僉都御史星夜馳往張湫治水。
　　有貞聞命下，星夜到張湫來看地形。乃點檢徒役，謂屬吏曰：「吾觀此處工役甚大，非經歲月，不能成功。視此數千疲卒，焉能用得？吾今散遣汝等，且休息數月，待吾巡歷地勢，然後召用。」徒卒感恩而去。有貞遂乘一小舟，窮河之源。乃由山東濟州、汾州沿衛及沚汝，復往大河，過濮范，始回舟。其地形源流脈絡，皆得之於心。乃召前遣回卒徒，皆依期而來。築壩修閘，下柳填堤，以制水渠，以分水勢。奈東堤沙灣，正當洪口處。今日併工築得成，明日決坍；明日築得，後日決坍。如此兩月餘，堤築不成。許、徐二公悶坐不樂。許彬因而得疾，告病回家，只留徐有貞獨任其事。有貞見築不成堤，心中不樂，曰：「前者又是吾上本條陳。吾自謂希蹤禹跡，不意今日不能成功。吾之命運也夫！」嗟歎良久。
　　一吏見徐公憂悶，上前稟曰：「老爺憂堤不能築成，以小吏觀之，其下必有緣故。何不捧箕召仙以決之？」有貞即問曰：「誰會召仙？」吏曰：「小吏自幼傳得此術。」有貞曰：「汝既能召，可即召來，以決休咎何如？」吏即請徐公焚香，吏書符念咒，令人捧著鸞箕。少刻，果然箕動如飛。有貞見箕動，乃投詞問築堤不成之故。此時有貞端坐，令人叩問，毫無敬意。忽然仙箕索筆寫詩一首，云：
　　虎皮端坐意何如？伊丈夫兮我丈夫。
　　品爵似君天下有，文章如我世間無。
　　黃封御酒吞三盞，醉掃番書筆一塗。
　　高力脫靴猶誚讓，汝今禱事尚輕吾。
　　有貞見箕仙寫出此詩，知是李太白降臨，即忙離坐，下禮叩禱曰：「徐某不知太白真仙降臨，失於恭敬，望乞恕罪！」再三叩禱，那箕仍書十大字云：
　　若要築堤成，西山訪老僧。
　　寫畢，不動而退。徐有貞心下明白，即問左右曰：「此處西邊可有山否？」眾人答曰：「右邊有座西山。」有貞復問曰：「山上可有庵麼？」眾又曰：「山上寺院原無，人家亦少。只有一庵，名曰定禪庵。庵中有一老僧，在內誦經。嘗有一白尾騾下山背齋，供給老僧。」有貞聞言，心中默喜，知是異僧。
　　明日黎明，帶數十餘人行了兩日，將至山邊，忽見白尾騾山上奔馳下來。徐公遂令人取飯米齋供之物，放在騾駝的袋中，令人一齊跟著騾上山而來。果見翠巖峻壁，林屋洞天。又行過數十里之路，極其深窈，幽黑難行。徐公遂令人持火炬而行。行十餘里，早見一平寬崇麗之處，上下山壁，皆如金色相映。內中又有石乳自上滴下，相接至地，瑩然如玉，識者謂之金亭玉柱之景。
　　徐公看玩良久，行過半里，果見一石庵，庵中一老僧在內誦經。徐公並從人未敢進見，拱候庵前。徐有貞細觀，果然是有行僧家。徐有貞並從人觀看僧庵、僧像。正羨慕間，只見老僧誦經已畢，有貞忙過見禮。老僧答禮曰：「山野朽僧，有何德行，敢勞大人親自到此。」有貞曰：「下官奉朝廷敕命，差築張湫洪口。不料此洪口日用千夫修築，日築日崩，三月不能成一毫之功。昨者召箕仙，蒙李太白降箕，指示吾師。今特到來，望乞老師指教禪機。若能築得堤成，上舒朝廷隱憂，下拯生民漂溺，實老師功超三乘，普救群黎之德。」再三叩問。未知老師肯指示否？
