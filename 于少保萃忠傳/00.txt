
　　予族世居吳山下，與忠肅公同里。先府丞公為公姊婿，得公居鄉立朝事甚核。居恆竊念公勛著天壤，忠塞宇宙。今勿論海內學士、大夫，瞻斗杓而仰河嶽，即田夫墅叟，粉黛笄禕，三尺童豎，語公事業，則顏開，談公冤憤，則色變，百世之後，過公之里，謁公之像，有不且悲且泣，欷歔感動，想見其人者乎！獨公生平事跡繁夥，未有完書。四方弔者，往往遺恨。里友孫懷石君，其先為公石交，傳其事，與予所聞懸合，因裒綵演輯，凡七歷寒暑，為《旌功萃忠錄》。夫萃者，聚也。聚公之精神、德業，種種叢備，與夫國事及他人之交涉於公者，首尾紀之，而後公之事跡無弗完也。蓋雅俗兼焉，庶田夫墅叟，粉黛笄禕，三尺童豎，一覽了了。悲泣感動，行且遍四方矣。
　　初，孫君之方纂是錄也，患疽，病亟，公見夢焉。峨冠盛服，如所塑者，撫孫之背曰：「吾與若祖故人，來祐汝。」孫疽遂愈。豈公之精爽，預知孫君之意勤，而假靈以顯其事耶？四方噩夢一徵之公若左券，不偶然也。孫君附公而名著，其子姪輩為諸生，又藉公之靈而翩翩藝文。孫君之獲報，寧有既乎！予嘉而敘諸簡首，為翼忠者勸。
