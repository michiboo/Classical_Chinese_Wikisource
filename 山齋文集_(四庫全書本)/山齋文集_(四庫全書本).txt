　　欽定四庫全書　　　　　集部六
　　山齋文集　　　　　　　別集類五〈明〉
　　提要
　　〈臣〉等謹案山齋文集二十四巻明鄭岳撰岳字汝華號山齋莆田人𢎞治癸丑進士官至兵部右侍郎岳素著風節官江西按察使時首折宸濠逆謀反為所誣搆逮問及官兵部復以議興獻祔廟忤㫖力請致仕後議禮諸臣皆䝉追恤賜諡而獨不及岳蓋孤介寡援其天性然也柯維騏續莆陽志稱其所作詩文俱暢達藴藉而謝山子亦稱其詩深於諷諭之體所著有䝉難錄西行紀南還錄山齋吟稿漫稿淨稿續稿奏議因雕本燹燬所存不過數種是集乃萬厯間其曽孫炫蒐輯重鋟詩七巻文共十七巻謂較舊集十未能存二三今觀所作當信陽北地初起之時文格未變猶恪守茶陵之矩度雖條暢有餘竒麗不足而質實平易不染塗飾鉤棘之偽體固宜以其人存之者矣乾隆四十五年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









