晉太康二年冬大寒。南洲人見二白鶴語於橋下，曰：「今茲寒，不減堯崩年也。」於是飛去。
罽賓國王買得一鸞，欲其鳴不可致。飾金繁，饗珍羞，對之愈戚。三年不鳴。夫人曰：「嘗聞鸞見類則鳴，何不懸鏡照之？」王從其言，鸞睹影悲鳴，衝霄一奮而絕。
張華有白鸚鵡。華每出行還，輒說僮僕善惡。後寂無言。華問其故，答曰：「見藏甕中，何由得知？」公後在外，令喚鸚鵡。鸚鵡曰：「昨夜夢惡，不宜出戶。」公猶強之，至庭，為鸇所搏；教其啄鸇腳，僅而獲免。
有鸚鵡飛集他山，山中禽獸輒相貴重。鸚鵡自念雖樂，不可久也，便去。後數月，山中大火。鸚鵡遙見，便入水濡羽，飛而灑之。天神言：「汝雖有志意，何足雲也？」對曰：「雖知不能救，然嘗僑居是山，禽獸行善，皆為兄弟，不忍見耳。」天神嘉感，即為滅火。
五月五日翦鴝鵒舌，教令學人語，聲尤清越，雖鸚鵡不能過也。
晉司空桓豁在荊州，有參軍五月五日翦鴝鵒舌，每教令學人語，遂無所不名，與人相顧問。參軍善彈琵琶，鴝鵒每聽輒移時。
山雞愛其毛羽，映水則舞。魏武時，南方獻之。帝欲其鳴舞而無由。公子蒼舒令置大鏡其前，雞鑒形而舞不知止，遂乏死。韋仲將為之賦其事。 【 其事一作甚美。】
晉義熙三年，朱猗戍壽陽。婢炊飯，忽有群烏集灶，競來啄啖，驅逐不去。有獵犬咋殺兩烏，餘烏因共咋殺犬，又啖其肉，唯餘骨存。
杜鵑始陽相催而鳴，先鳴者吐血死。常有人山行，見一群寂然，聊學其聲，便嘔血死。初鳴先聽其聲者主離別，廁上聽其聲不祥。厭之法：當為大聲以應之。
晉兗州刺史沛國宋處宗，嘗買得一長鳴雞，愛養甚至，恆籠置窗間。雞遂作人語，與處宗談論，極有言致，終日不輟。處宗由此玄言大進。
晉義熙中，羌主姚毗於洛陽陰溝取磚，得一雙雄鵝，並金色交頸長鳴，聲聞於九皋，養之此溝。
傅承為江夏守，有一雙鵝，失之三年，忽引導得三十餘頭來向承家。
武陵龍陽虞德流寓溢陽，止主人夏蠻舍中。忽見有白紙一幅長尺餘，標蠻女頭，乃起扳取。俄頃，有虎到戶而退，尋見何老母標如初。德又取之，如斯三返，乃具以語蠻。於是相與執杖伺候。須臾虎至，即格殺之。同縣黃期具說如此。
彭城劉廣雅，以晉太元元年為京府佐，被使還都，路經竹裡亭於邏宿。此邏多虎，劉極自防衛，繫馬於戶前，手執戟，布於地上。中宵，與士庶同睡。虎乘間跳入，跨越人畜，獨取劉而去。
晉太元末，徐桓以太元中出門，彷彿見一女子，因言曲相調，便要桓入草中。桓悅其色，乃隨去。女子忽然變成虎，負桓著背上，徑向深山。其家左右尋覓，惟見虎跡。旬日，虎送桓下著門外。 【 太元中三字誤。】
扶南王範尋常畜虎五六頭及鱷魚十頭。若有訟，未知曲直，便投與魚、虎。魚、虎不食，則為有理。穢貊之人，祭虎為神，將有以也。
永初中，邵都梁馮恭醉臥於山路。夜有虎來，以頭枕其背。恭中宵展轉，以手搏之，復大寢。向曉始醒，猶見虎蹲在腳後，若有宿命，非智力所及也。
熊獸藏於山穴，穴裡不得見穢及傷殘，見則舍穴外死。人慾捕者，便令一人臥其藏內，餘伴執杖，隱在崖側。熊輒共輿出，人不致傷損，傍人仍得騁其矛。
熊無穴，或居大樹孔中。東土呼熊為「子路」，以物擊樹云：「子路可起。」於是便下。不呼則不動也。
元嘉初，青州劉幡射得一獐，剖腹藏，以草塞之，蹶然起走。幡從而拔塞，須臾復還倒，如此三焉。幡密求此種類，治傷痍多愈。
始興郡陽山縣有人行田，忽遇一象，以鼻捲之。遙入深山，見一象腳有巨刺。此人牽輓得出，病者即起，相與躅陸，狀若歡喜。前象復載人，就一污濕地，以鼻掘出數條長牙，送還本處。彼境田稼，常為象所困，其象俗呼為「大客」。因語云：「我田稼在此，恆為大客所犯，若念我者，勿復見侵。」便見躑躅，如有馴解。於是一家業田，絕無其患。
晉義熙十三年，余為長沙景王驃騎參軍，在西州得一黃牛，時將貨之，便晝夜銜草不食，淹淚瘦瘠。
苻堅為慕容衝所襲，堅馳騧馬，墮而落澗。追兵幾及，計無由出。馬即踟躕臨澗，垂鞍與堅。堅不能及，馬又跪而受焉。堅援之得登岸，而 【 一作西。】 走廬江。
晉隆安初，東海何澹之屢入關中。後還，得一犬，壯大非常。每出入，輒已知處。澹之後抱疾，犬亦疾，尋及於亡。
楚王與群臣獵於雲夢，縱良犬逐狡兔，三日而獲之。其腸似鐵，良工曰：「可以為劍。」
西域有鼠王國。鼠之大者如狗，中者如兔，小者如常。大鼠頭悉已白，然帶金環枷。商估有經過其國不先祈祀者，則嚙人衣裳也。得沙門咒願，更獲無他。釋道安昔至西方，親見如此。俗諺云：「鼠得死人目睛則為王。」
拱鼠形如常鼠，行田野中。見人即拱手而立；人近欲捕之，跳躍而去。秦川有之。
義鼠形如鼠，短尾。每行遞相咬尾，三五為群，驚之則散。俗雲見之者當有吉兆。成都有之。
唐鼠形如鼠，稍長，青黑色，腹邊有餘物如腸，時亦污落。亦名易腸鼠。昔仙人唐昉拔宅升天，雞犬皆去。唯鼠墜下不死，而腸出數寸。三年易之。俗呼為「唐鼠」。城固川中有之。
前廢帝景和中，東陽大水。永康蔡喜夫避住南隴。夜有大鼠，形如(狂去王改屯)子，浮水而來，徑伏喜夫奴床角。奴愍而不犯。每食，輒以餘飯與之。水勢既退，喜夫得返故居。鼠以前腳捧青囊，囊有三寸許珠，留置奴床前，啾啾狀如欲語。從此去來不絕。亦能隱形，又知人禍福。後同縣呂慶祖牽狗野獵暫過，遂嚙殺之。
貂出句麗國，常有一物共居穴。或見之，形貌類人，長三尺，能製貂，愛樂刀子。其俗：人慾得貂皮，以刀投穴口。此物夜出穴，置皮刀邊，須人持皮去，乃敢取刀。
吳孫皓時，臨海得毛人。《山海經》云：山精如人而有毛，此蔣山精也。故《抱樸子》曰：山之精，形如小兒而獨足。足向後，喜來犯人。其名曰蚑。知而呼之，即當自卻耳。一名曰超空。可兼呼之。又或如鼓，赤色，一足，其名曰渾。又或如人，長九尺，衣裘戴笠，名曰金累。又或如龍，有五色赤角，名曰飛龍。見之皆可呼其名，不敢為害。《玄中記》：山精如人，一足，長三四尺，食山蟹，夜出晝藏。
陸機嘗餉張華鮓，於時賓客滿座。華發器，便曰：「此龍肉也。」眾未之信。華曰：「試以苦酒濯之，必有異。」既而五色光起。機還問鮓主，果云：「園中茅積下得一魚，質狀非常，乃以作鮓，過美。故以相獻。」
張永家地有泉出，小龍在焉。從此遂為富室。逾年，因雨騰躍而去。於是生資日不暇給。俗說云：「與龍共居，不知神龍效矣。」
晉太元中，東陽西寺七佛屋龕下有一物出，頭如鹿。有法獻道人，迫而觀之。於是吐沫噴灑，氣若雲霧。至元喜十四年四月七日，此頭復出。尋亂其處，亦無孔穴。年年有聲，殷若小雷。
晉義熙中，江陵趙姥以酤酒為業。居室內土，忽自隆起。姥察為異，朝夕以酒酹之。嘗有一物出，頭似驢，而地初無孔穴。及姥死，鄰人聞土下有聲如哭。後人掘地，見一異物，蠢蠢而動，不測大小，須臾失之。俗謂之土龍。
趙牙行船於闔廬，見水際有大槎，人牽不動。牙往舉得之，以著船。船破，槎變為龍，浮水而去。
永陽人李增行經大溪，見二蛟浮於水上。發矢射之，一蛟中焉。 【 一作死。】 增歸，因復出。市有女子素服銜淚，持所射箭。增怪而問焉，女答曰：「何用問焉？為暴若是。」便以相還，授矢而滅。增惡而驟走，未達家，暴死於路。
荊州上明浦沔水隈，潭極深。常有蛟殺人，浴汲死者不脫歲。昇平中，陳郡鄧遐字應遙，為襄陽太守。素勇健，憤而入水覓蛟，得之。便舉拳曳著岸，欲斫殺。母語云：「蛟是神物，寧忍殺之？今可咒令勿復為患。」遐咒而放焉。自茲迄今，遂無此患。一云：遐拔劍入水，蛟繞其足。遐自揮劍，截蛟數段，流血水丹，勇冠當時。於後遂無蛟患。
魯國中牟縣蒙山上，有寺廢久。民欲架屋者，輒大蛇數十丈出來驚人。故莫得安焉。
新野蘇卷 【 一作巷。】 與婦佃於野舍，每至飯時，輒有一物來，其形似蛇，長七尺五寸，色甚光采。卷異而餉之。遂經數載，產業加厚。婦後密打殺，即得能食病。日進三斛飯，猶不為飽，少時而死。
晉中朝武庫內，封閉甚密。忽有雉雊，時人鹹謂為怪。張司空云：「此必蛇之所化耳。」即使搜庫中，雉側果得蛇蛻。
司馬軌之字道援，善射雉。太元中，將媒下翳。此媒屢雊，野雉亦應。試令尋覓所應者，頭翅已成雉，半身故是蛇。
晉太元中，汝南人入山伐竹。見一竹中，蛇形已成，上枝葉如故。又吳郡桐廬人，常伐餘 【 一作除字。】 遺竹，見一竹竿，雉頭頸盡就，身猶未變。此亦竹為蛇、蛇為雉也。
丹陽鐘忠，以元嘉冬月晨行，見有一蛇長二尺許，文色似青琉璃，頭有雙角，白如玉，感而畜之。於是資業日登。經年，蛇自亡去。忠及二子相繼殞斃。此蛇來吉去凶，其唯龍乎？
昔有田父耕地，值見傷蛇在焉。有一蛇，銜草著瘡上。經日，傷蛇走。田父取其草餘葉以治瘡，皆驗。本不知草名，因以「蛇銜」為名。《抱樸子》雲「蛇銜，能續已斷之指如故」，是也。
海曲有物名蛇公，形如覆蓮花，正白。
吳孫權時，永康縣有人入山，遇一大龜，即束之以歸。龜便言曰：「遊不量時，為君所得。」人甚怪之，擔出欲上吳王。夜泊越裡，纜舟於大桑樹。宵中，樹忽呼龜曰：「勞乎元緒，奚事爾耶？」龜曰：「我被拘繫，方見烹臛。雖然，盡南山之樵，不能潰我。」樹曰：「諸葛元遜博識，必致相苦。令求如我之徒，計從安得？」 龜曰：「子明無多辭。禍將及爾。」樹寂而止。既至建業，權命煮之。焚柴萬車，語猶如故。諸葛恪曰：「燃以老桑樹，乃熟。」獻者乃說龜樹共言。權使人伐桑樹煮之，龜乃立爛。今烹龜猶多用桑薪。野人故呼龜為「元緒」。
元嘉初，益州刺史遣三人入山伐樵，路迷。或見一龜，大如車輪，四足各攝一小龜而行。又有百餘黃龜從其後。三人叩頭，請示出路。龜乃伸頭，若有意焉。因共隨逐，即得出路。一人無故取小龜，割以為臛。食之，須臾暴死，惟不啖者無恙。
(魚舀)魚：凡諸魚欲產，(魚舀)輒以頭衝其腹。(魚舀)魚自欲生者，亦更相撞觸。故世人謂為眾魚之生母也。
晉義熙五年，盧循自廣州下，泊船江西，眾多疫死。事平之後，人往蔡州，見死人發變而為鱣。今上鎮西參軍與司馬張逝瞻河際，有一棺棺頭有鱣。眾試令撥看，都是髮，亦有未即化者。一說云：生以秫沈沐，死則髮變為鱣。又昔有人食不能無鱣，死後改棺，(魚且)滿棺中。(魚且)即鱣也。
司馬休遣文武千餘人迎家人，達南郡。值風泊船，上岸伐薪。見聚肉有數百斤，乃割取還，以鑊煮之。湯欲熱，皆變成數千蝦蟆。
蝴蝶變作鮆。
鸚鵡螺形似鳥，故以為名。常脫殼而游，朝出則有蟲類如蜘蛛，入其殼中。螺夕還，則此蟲出。庾闡所謂「鸚鵡內遊，寄居負殼」者也。
晉明帝嘗欲肆眚，閉而不謀，乃屏曲室，去左右，下帷草詔。有大蒼蠅觸帳而入，萃於筆端，須臾亡去。帝竊異焉。令人尋看，即蠅所集處，輒傳有詔，喧然已遍矣。
有小蟲形色如大豆，咒令叩頭，又咒令吐血，皆從所教。如似請放，稽顙輒七十而有聲。故俗呼為叩頭蟲也。
縊女，蟲也。一名蜆，長寸許，頭赤身黑，恆吐絲自懸。昔齊東郭姜既亂崔杼之室，慶封殺其三子，姜亦自經。俗傳此婦骸化為蟲，故以「縊女」名蟲。

