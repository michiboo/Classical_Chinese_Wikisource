予嘗以古今怪異之事，不可勝紀。及讀劉敬叔《異苑》，幾備矣。然載秦世謠而不及仲舒修履之奇，載高陵龜而不及毛寶鑄印之驗。陳仲弓德星可採，而客星犯座胡以獨遺？沙門慧熾真奇，而佛圖澄豈容盡逸？至於絡絲之女、鞠通之琴，及郭璞、韓友、杜不愆輩種種異趣，悉不一收，不知敬叔意何居也？姑存之，以俟博覽者廣焉。湖南毛晉識。

