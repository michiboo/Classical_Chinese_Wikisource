古語有之曰：古者有夫妻荒年菜食而死，俱化成青絳，故俗呼「美人虹」。郭云：虹為雩，俗呼為美人。
晉義熙初，晉陵薛願有虹飲其釜澳，須臾吸響便竭。願輦酒灌之，隨投隨涸，便吐金滿釜。於是災弊日袪而豐富歲臻。
太原溫湛婢，見一嫗向婢流涕，無孔竅。婢駭怖，告湛。湛遂抽刀逐之，化成一物，如紫虹形，宛然長舒，上沒霄漢。
長沙王道憐子義慶，在廣陵臥病。食次，忽有白虹入室，就飲其粥。義慶擲器於階，遂作風雨聲，振於庭戶，良久不見。
衡陽山、九嶷山，皆有舜廟。每太守修理祀祭潔敬，則聞弦歌之聲。漢章帝時，零陵文學奚景於冷道縣祠下得笙白玉管，舜時西王母獻。
衡山有三峰極秀。其一名華蓋，又名紫蓋，澄天明景，輒有一雙白鶴迴翔其上。一峰名石囷，下有石室，中常聞諷誦聲，清響亮徹。一峰名芙蓉，最為竦桀，自非清霽素朝，不可望見。峰上有泉飛派，如一幅絹分映青林，直注山下。
長沙羅縣【湘陰縣】有屈原自投之川，山明水淨，異於常處。民為立廟在汨潭之西，岸側盤石馬跡尚存。相傳云：原投川之日，乘白驥而來。
潯陽姑石山，在江之坻。初，桓玄至西下，令人登之。中嶺，便聞長嘯聲，甚清澈；及至峰頂，見一人箕踞石上。
會稽天台山，雖非遐遠，自非卒【 一作忽。】生忘形，則不能躋也。赤城阻其徑，瀑布激其衝。石有莓苔之險，淵有不測之深。
烏程卞山，本名土山；有項籍廟，自號卞王，因改名山。山足有一石櫃，高數尺。陳郡殷康常往開之，風雨晦冥乃止。
釣磯山者，陶侃嘗釣於此。山下水中，得一織梭，還掛壁上。有頃，雷雨。梭變成赤龍，從空而去。其山石上，猶有侃跡存焉。
乘磯山，下臨清川。昔有漁父宿於川，夜半，聞水中有弦歌之音，宮商和暢，清弄諧密。
百丈山上有石房，內有石案，置石書二卷。
永寧縣濤山有河，水色紅赤，有自然石橋，多魚獺異禽。陰雨時，嘗聞(革兆)角聲甚亮。
涼州西有沙山。俗云：昔有覆師於此者，積屍數萬。從是有大風吹沙覆其上，遂成山阜，因名沙山。時聞有鼓角聲。
吳孫權赤烏八年，遣校尉陳勛漕句容，中道鑿破窟，掘得一異物，無有首尾，形如數百斛船，長數十丈，蠢蠢而動。有頃，悉融液成汁，時人莫能識。得此之後，遂獲泉源。或謂是水脈，每至大旱，餘瀆皆竭，惟此巨流焉。
東鄉太湖，吳庚申歲，於此有一軍士五百人，將破堰，先以酒肉祈神，約令水涸。夜夢人雲：「塘水速竭，若見巨鱗，慎勿殺也。又有銅釜，並不可發。」明往，尺水翕然而盡，得白魚，形狀非常。小人貪利，剖而治之；見昨所祭餘食，充溢腸內。須臾復得釜，又取發。水便暴出，五百人一時沒溺；唯督監得存，具說事狀。於今猶名此湖為「五百陂」。
永嘉郡有百簿瀨。郡人斷水捕魚，宰生禱祭，以祈多獲。逾時，了無所得。眾侶忿怨，棄業將罷。其夕，並夢見一老公云：「諸君且可小停，要思其宜。」夜忽聞有跳躍聲，驚起共看，乃是大魚，剉以為膾，頓獲百簿。故因以「百簿」名瀨。
晉吳隸為魚塞於雲湖，有大魚化為人，語隸云：「晚有大魚攻塞，切勿殺。」隸許之。須臾，有大魚至，群魚從之。隸同侶誤殺大魚。是夕風雨晦冥，魚悉飛上木間。因號為「飛魚徑」。
蘭陵昌慮縣郳 【 一作郢。】 城有華山。山上有井，鳥巢其中，金喙、黑色而團翅。此鳥見，則大水。井又不可窺，窺者不盈一歲，輒死。
潯陽曇椿，世居長沙。宅有古井，每夜輒聞有如炮竹聲相承，謂之龍吒。
句容縣有延陵季子廟。廟前井及瀆，恆自湧沸，故曰「沸井」。於今猶然。亦曰「沸潭」。
陳郡謝晦字宣明，宅南路上有古井。以元嘉二年，汲者忽見二龍甚分明，行道住觀，莫不嗟異。有人入井，始知是磚隱起作龍形。
元嘉初，武溪蠻人射鹿，逐入石穴，才容人，蠻人入穴，見其旁有梯，因上梯，豁然開朗，桑果蔚然，行人翱翔，亦不以怪。此蠻於路斫樹為記，其後茫然，無復彷彿。
河東毌邱儉，字仲恭，嘗徵沃沮，使王頎窮其東界。耆老云：曾有一破船隨波流出，在海岸邊。有一人項中復有面，生得之，與語，不相通，不食而死。又得一布衣從海中浮出，其身如中國人，衣但兩袖，頓長三丈。

