
戊子歳，余就試臨安，同友人姚叔祥、呂錫侯，詣徐賈檢書。廢冊山積，每抽一編，則飛塵嚏人。最後得劉敬叔異苑，是宋紙所抄。三人目顧色飛，即罄酒資易歸。各録一通，隨各證定訛漏，互録簡端。未幾，錫侯物故，叔祥遊塞；余亦兀兀諸生間。此書遂置爲蠹叢。又十年爲戊戌，下第南歸，與友人沈汝納同舟。出示之，復共證定百許字，遂稱善本。余間語叔祥：「何當令錫侯見之，不更快耶？」相與泫然久之。考南史、宋書，通無敬叔傳；因匯其事之散在史書者，爲小傳，俾讀者有考焉。己亥六月望，武原胡震亨識。
劉敬叔，字敬叔，彭城人。少穎敏，有異才。起家中兵參軍，司徒掌記。義熙中，劉毅與宋髙祖共舉義旗，克復京郢，功亞髙祖，進封南平郡公。敬叔以公望推借，拜南平國郎中令。旣而有詔拜南平公世子，毅以帝命崇重，當設饗宴，親請吏佐臨視。至日，國僚不重白，默拜於廄中。使人將反命，毅方知之。謂敬叔典禮，故爲此慢，大以爲恨。遂奏免敬叔官。及毅誅，髙祖受禪，召爲征西長史。元嘉三年，入爲給事黃門郎。數年，以病免。太始中，卒於家。所著有異苑十餘卷行世。

