漢武帝塚裡先有玉箱瑤杖各一，是西胡康渠王所獻。帝平素常玩之，故入梓宮中。其後四年，有人於扶風郿市買得此二物。帝左右識而認之。說賣者形狀，乃帝也。
魏武北征蹋頓，升嶺眺矚。見一山岡，不生草木。王粲曰：「必是古塚。此人在世服生礜石死，而石氣蒸出外；故卉木焦滅。」即令鑿看，果得大墓，有礜石滿塋。仲宣博識強記，皆此類也。一說粲在荊州，從劉表登障山而見此異。魏武之平烏桓，粲猶在江南。此言為譎。 【 一作當。】
蒼梧王士燮，漢末死於交趾，遂葬南境。而墓常蒙霧，靈異不恆。屢經離亂，不復發掘。晉興寧中，太原溫放之為刺史，躬乘騎往開之。還，即墜馬而卒。
剡縣陳務妻，少與二子寡居。好飲茶茗。宅中先有古塚，每日作茗飲，先輒祀之。二子患之，曰：「古塚何知？徒以勞祀。」欲掘去之。母苦禁而止。及夜，母夢一人曰：「吾止此塚二百餘年，謬蒙惠澤。卿二子恆欲見毀，賴相保護。又饗吾佳茗。雖泉壤朽骨，豈忘翳桑之報？」遂覺。明日晨興，乃於庭內獲錢十萬，似久埋者而貫皆新。提還告其兒。兒並有慚色。從是禱酹愈至。
晉隆安中，顏從嘗起新屋。夜夢人語云：「君何壞吾塚？」明日，床前亟掘之，遂見一棺。從便為設祭，云：「今當移好處，別作小塚。」明朝，一人詣門求通，姓朱名護，列坐乃言：「我居四十年。昨蒙厚貺，相感何如？今是吉日，便可出棺矣。僕巾箱中有金鏡，願以相助。」遂於棺頭巾箱中取金鏡三枚贈從。忽然不見。
晉司空郗方回葬婦於驪山，使會稽郡吏史澤治墓，多平夷古墳。後壞一塚，構製甚偉，器物殊盛。塚發，聞鼓角聲。
潁川諸葛閭字道明，墓在揚州莊蔣山之西。每至陰雨，塚中輒有弦歌之聲。
朱文繡與子鐘為友，俱仕於梁。繡既死，子鐘哭之，其夜亦亡。梁南七裡有雞山，繡葬於其中。北九里有雉澗，埋鐘於其內。繡神靈變為雞，鐘魂魄化為雉，清鳴哀響，往來不絕。故詩曰：「雞山別飛向，雉澗和清音。」
武昌戴熙，家道貧陋，墓在樊山間。占者雲有王氣。宣武仗鉞 【 一作威。】 西下，停武昌。令鑿之。得一物，大如水牛，青色，無頭腳，時亦動搖。斫刺不陷，乃縱著江中。得水便有聲，如雷響發長川。熙後嗣淪胥殆盡。
元嘉中，豫章胡家奴開昌邑王塚，青州人開齊襄公塚，並得金鉤；而屍骸露在巖中儼然。茲亦未必有憑而然也。京房屍，至義熙中猶完具。僵屍人肉堪為藥，軍士分割之。
海陵如皋縣東城村邊海岸崩壞，見一古墓。有方頭漆棺，以朱題上云：「七百年墮水。元嘉二十載三月墜於懸巘，和蓋從潮漂沉，輒溯流還依本處。」村人朱護等異而啟之，見一老姥，年可七十許。皤頭著褂，鬢髮皓白，不殊生人。釵髻衣服，粲然若新。送葬器物，枕履悉存。護乃齎酒脯，施於柩側。爾夜，護婦夢見姥云：「向獲名貺，感至無已。但我牆屋毀髮，形骸飄露。今以值一千，乞為治護也。」置錢便去。明覺，果得。即用改殮，移於高阜。
廣陵郡東界，有黃公塚高墳二所。前有一井，面廣數尺，每旱不竭。有人於其中得銅釜及鑵各一。又云：江都郡東界有黃公墳三所，陰天恆聞有鞞角之聲。
即墨有古塚。或發之，有金牛塞埏門，不可移動。犯之則大禍。
嵇康字叔夜，譙國人也。少嘗晝寢，夢人身長丈餘，自稱黃帝伶人，骸骨在公舍東三里林中，為人發露，乞為葬埋，當厚相報。康至其處，果有白骨，脛長三尺。遂收葬之。其夜，復夢長人來，授以《廣陵散》曲。及覺，撫琴而作，其聲正妙，都不遺忘。高貴鄉公時，康為中散大夫。後為鐘會所讒，司馬文王誅之。
晉會稽張茂字偉康，嘗夢得大象，以問萬雅。 【 一作推。】 雅曰：「君當為大郡守，而不能善終。大象者，大獸也。取諸其音：獸者，守也。故為大郡。然象以齒焚其身，後必為人所殺。」茂永昌中為吳興太守，值王敦問鼎，執正不移。敦遣沈充殺之而取其郡。
鄧艾廟在京口新城，有一草屋，毀已久。晉安北將軍司馬恬，於病中夢見一老翁曰：「我鄧公也。屋舍傾壞，君為治之。」後訪之，乃知鄧廟。為立瓦屋。
晉明帝時，獻馬者夢河神請之。及至，與帝夢同。遂投河以奉神。始，太傅褚褒亦好此馬。帝云：「已與河神。」及褚公卒，軍人見公乘此馬矣。
陶侃夢生八翼，飛翔衝天。見天門九重，已入其八，惟一門不得進，以翼搏天。閽者以杖擊之，因墮地，折其左翼。驚悟，左腋猶痛。其後都督八州，威果振主。潛有窺擬之志，每憶折翼之祥，抑心而止。
晉溫嶠至牛渚磯，聞水底有音樂之聲。水深不可測，傳言下多怪物，乃燃犀角而照之。須臾，見水族覆火，奇形異狀，或乘馬車，著赤衣幘。其夜，夢人謂曰：「與君幽明道隔，何意相照耶？」嶠甚惡之。未幾卒。
苻堅將欲南師也，夢葵生城內。明以問婦，婦曰：「若徵軍遠行，難為將也。」堅又夢地東南傾，復以問。云：「江左不可平也。君無南行！必敗之象也。」堅不從。卒以敗。
晉咸和初，徐精遠行。夢與妻寢，有身。明年歸，妻果產，後如其言。
晉武太元二年，沙門竺慧猷夜夢讀詩五首。其一篇後曰：「陌南酸棗樹，名為六奇木。遣人以伐取，載還柱馬屋。」
太元中，太原王戎為鬱林太守，泊船新亭眠。夢有人以七枚椹子與之，著衣襟中。既覺，得之。占曰：「椹，桑子也。自後男女大小，凡七喪。」
晉荊州刺史桓豁所住齋中，見一人，長丈餘。夢曰：「我龍山之神，來無好意。使君既貞固，我當自去耳。」
晉義熙初，烏傷黃蔡於查溪岸照射，見水際有物，眼光徹其間，相去三尺許，形如大鬥。引弩射之，應弦而中。便聞從流奔驚，波浪砰磕，不知所向。經年，與伴共至一處，名為竹落崗。去先所二十許裡，有骨可長三丈餘，見昔射箭貫在其中。因語伴云：「此是我往年所射物，乃死於此。」拔矢而歸。其夕，夢見一長人責誚之曰：「我在洲渚之間，無關人事，而橫見殺害，怨苦莫伸。連時覓汝，今始相得。」眠寤，患腹痛而殞。
晉太原郭澄之，字仲靖。義熙初，諸葛長民欲取為輔國諮議，澄之不樂。後為南康太守。盧循之反自廣州，長民以其無先告，因騁私惡，收澄之以付廷尉，將致大辟。夜夢見一神人，以烏角如意與之。雖是寤中，殊自指的。既覺，便在其頭側，可長尺餘，形制甚陋。澄之遂得無恙。後從入關，齎以自隨。忽失所在。
義熙中，商靈均為桂陽太守。夢人來縛其身，將去，形神乖散。復有一人云：「且置之。須作衡陽，當取之耳。」商驚寤惆悵。永初三年，除衡陽守。知冥理難逃，辭，不得免。果卒官。
商仲堪在丹徒，夢一人曰：「君有濟物之心，如能移我在高燥處，則恩及枯骨矣。」明日，果有一棺逐水流下。仲堪取而葬之於高岡，酹以酒食。其夕，夢見其人來拜謝。一云：仲堪遊於江濱，見流棺，接而葬焉。旬日間，門前之溝忽起為岸。其夕，有人通仲堪，自稱徐伯玄，云：「感君之惠，無以報也。」仲堪因問：「門前之岸，是何祥乎？」對曰：「水中有岸，其名為洲。君將為州。」言終而沒。
蔣道支於水側，見一浮楂，取為研。製形象魚，有道家符讖及紙，皆內魚研中。常以自隨二十餘年。忽失之，夢人云：「吾暫遊湘水，過湘君廟，為二妃所留。今復還，可於水際見尋也。」道支詰旦至水側，見罾者得一鯉魚，買剖之。得先時符讖及紙，方悟是所夢人，棄之。俄而雷雨，屋上有五色氣，直上入雲。後人有過湘君廟，見此魚研在二妃側。
劉穆之，東莞人，世居京口。初，為琅玡府主簿。嘗夢與武帝泛海，遇大風，驚，俯視船下，見二白龍夾船。既而至一山，山峰聳秀，意甚悅。又嘗渡揚子江宿，夢合兩船為舫，上施華蓋，儀飾甚盛，以升天。既曉，有一老姥問曰：「君昨夜有佳夢否？「穆之乃具說之。姥曰：「君必位居端揆。」言訖，不見。後官至僕射、丹陽尹，以元功也。
景平中，潁川荀茂遠至南康。夜夢一人，頭有一角，為遠筮曰：「君若至都，必得官。」問是何職？答曰：「官生於水。」於是而寤，未解所說。因復寐，又夢部伍至揚州水門，墮水而死。作棺既成，遠入中自試，恨小，即見殯殮，葬之渚次。悵然驚覺，以告母兄。船至水門，果落江而殞。喪儀一如其夢。
吳興沈慶之字宏先，廢帝遣從子攸之齎藥賜死，時年八十。是歲旦，慶之夢有人以兩匹絹與之，謂曰： 「此絹足度。」寤而謂人曰：「老子今年不免矣。兩匹，八十尺也。足度，無盈餘矣。」遂死。初，慶之嘗夢引鹵簿入廁中。慶之甚惡入廁之鄙。時有善占夢者為解之，曰：「君必大富貴；然未在旦夕。」問其故。答云：「鹵簿，固是富貴容。廁中，所謂後帝也。知君富貴，不在今曰。」
臨川太守謝靈運。初，錢塘杜明師夜夢東南有人來入其館。是夕，即靈運生於會稽。旬日，而謝玄亡。其家以子孫難得，送靈運於杜治養之。十五，方還都。故名客兒。 【 治音稚。奉道之家靜室也。】

