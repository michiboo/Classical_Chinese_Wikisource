魏時，殿前大鐘無故大鳴。 【 或作不扣自鳴。】 人皆異之，以問張華。華曰：「此蜀郡銅山崩，故鐘鳴應之耳。」尋蜀郡上其事，果如華言。
晉武帝時，吳郡臨平岸崩，出一石鼓，打之無聲，以問張華。華云：「可取蜀中桐材，刻作魚形，打之則鳴矣。」於是如言，音聞數十里。
晉中朝有人畜銅澡盤，晨夕恆鳴，如人扣。乃問張華，華曰：「此盤與洛鐘宮商相應，宮中朝暮撞鐘，故聲相應耳。可錯令輕則韻乖，鳴自止也。」如其言，後不復鳴。
豫章有石，黃白色而理疏，以水灌之，便熱，加鼎於上，炊足以熟，冷則灌之。雷煥以問張華，華曰：「此燃石也。」
元康中，有人入嵩高山下，得竹簡一枚，上有兩行科鬥書，台中外傳以相示，莫有知者。司空張華以問博士束晢，晢曰：「此明帝顯節陵中策文也。」檢校，果然。
晉惠帝元康五年，武庫火，燒漢高祖斬白蛇劍、孔子履、王莽頭等三物。中書監張茂先懼難作，列兵陳衛。鹹見此劍穿屋飛去，莫知所向。
晉康帝建元中，有漁父垂釣，得一金鎖。引鎖盡，見金牛。急輓出，牛斷，猶得鎖，長二尺。
晉太元中，桂陽臨武徐孫江行，見岸有錢溢出，即輦著船中。須臾，悉變成土。
晉義熙中，龐猗為宜都太守。御人牧馬於野，見一銅爐上焰帶鎖而行，持歸以呈猗。遂檻盛，逸下荊州無都北，乃 【 一作鬼。】 忽風雨，有叫聲。火光燭天，徑來趨船，失爐所在。
義熙中，新野黃舒耕田得一船金。卜者云：「三年勿用，長守富也。」舒不能從，遂成土壤。
晉時，錢塘浙江有樟竹桁大船。每有乘者，輒漂蕩搖揚而不可禁。常鳴鼓錢塘江頭，凌浪如故。惟船吏章粵能相制伏。及粵死，遂廢去。
海西太和中，會稽山陰縣起倉。鑿得兩大船，船中有錢皆輪文。時日向暮，鑿者馳以告官。官夜遣防守甚嚴。至明旦，失錢所在，惟有船存。視其狀，悉有錢處。
苻堅建元年中，長安樵人於城內見金鼎，走白堅。堅遣載取到，化為銅鼎；入門，又變成大鐸。
西河有鐘在水中，晦朔輒鳴。聲響悲激，羈客聞而淒愴。
越巂門會元縣有元馬河，有銅鈁船，河畔有祠。中有碧珠，若不祭祀，取之不祥。
長山朱郭夫妻採藻澗濱，見二銅釜沿流而下，取之而歸。有員蓋滿中，銅器光輝曜目，自然作聲。郭懼運蓋，北山埋之。而後賣釜，與人共載出，為貨船無故自覆，失釜所在。
上黨侯亮之於江都城下，獲一石磨，下有銅馬。
宏農楊子陽，聞土中有聲，掘得玉(狂去王改屯)，長可尺許。屋棟間乃自漏秫米，如此三年，晝夜不息。米墜既止，忽有一青蛇，長數尺，住樑上，每落糞輒成碎銀。子陽獲艮米，遂為富兒。鍛銀作器，貨賣倍售；餘家市者，隨以破滅。
永康王曠井上有洗石，時見赤氣。後有二胡人寄宿，忽求買之。曠怪所以，未及度錢。子婦孫氏睹二黃鳥鬥於石上，疾往掩取，變成黃金。胡人不知，索市愈急，既得，撞破內空段有二鳥處。
西域苟 【 一作拘。】 夷國山上有石駱駝，腹下出水，以金鐵及手承取，即便對過；唯瓠蘆盛之者，則得飲之，令人身體香淨而升仙。其國神秘，不可數遇。
月支國有佛發，盛以琉璃罌。
南康歸 【 一作皈。】 美山石城內，有甘橘橙柚。就食其實，任意取足。脫持歸者，便遇大蛇，或顛僕失徑。家人啖之輒病。
陽羨縣小吏吳龕於溪中見五色浮石，因取內床頭。至夜，化成女子。
河內司馬元胤，元嘉中為新釜令。喪官，月旦設祭。柑化而為鳶。
晉惠帝元康二年，巴西郡界竹生花，紫色。結實如麥，外皮青，中赤白，味甚甘。
晉太元中，南郡忻 【 一作州字。】 陵縣有棗樹。一年忽生桃、李、棗三種花子。
漢興平元年九月，桑再椹。時劉玄德軍於沛，年荒穀貴，士眾皆飢，仰以為糧。
北方有白桑椹，長數寸，食之甘美。
建安有篔簹竹，節中有人，長尺許，頭足皆具。
元嘉四年，東陽流 【 一作留。】 道先家中筋竹林忽生連理。野人無知，謂之禍崇，欲斫殺之。
漢安帝元初三年，平陸有瓜，異處同蒂，共生一瓜，時以為嘉瓜。
晉武帝太康八年六月，王濬園生瓜，三莖一實。
晉安平有越王餘算菜長尺許。白者似骨，黑者如角。古雲越王行海，曾於舟中作籌算。有餘者，棄之於水，生焉。
薯蕷一名山芋。根既可入有藥，又復可食。野人謂之土藷。若欲掘取，默然則獲；唱名者便不可得。人有植者，隨所積之物而像之也。
人參一名土精，生上黨者佳，人形皆具，能作兒啼。昔有人掘之，始下鏵，便聞土中呻吟聲。尋音而取，果得人參。
交州諸菌以葉塗人軀，便舉體菌生，生既遍，就朽爛，肌肉消腐。
隋縣永陽 【 一多縣字。】 有山，壁立千仞。巖上有石室，古名為神農窟。窟前有百藥叢茂，莫不畢備。又別有異物，籐花形似菱菜，朝紫、中綠、晡黃、暮青、夜赤，五色迭耀。

