大人乞馬癯乃寒，宗人貸宅荒厥垣。
橫庭鼠徑空土澀，出籬大棗垂朱殘。
安定美人截黃綬，脫落纓裾暝朝酒。
還家白筆未上頭，使我清聲落人後。
枉辱稱知犯君眼，排引纔陞強絙斷。
洛風送馬入長關，闔扇未開逢猰犬。
那知堅都相草草，客枕幽單看春老。
歸來骨薄面無膏，疫氣衝頭鬢莖少。
欲雕小説干天官，宗孫不調為誰憐。
明朝下元復西道，崆峒敘別長如天。

