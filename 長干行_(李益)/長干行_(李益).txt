
憶妾深閨裡，煙塵不曾識。 
嫁與長幹人，沙頭候風色。 
五月南風興，思君下巴陵。 
八月西風起，想君發揚子。 
去來悲如何，見少離別多。 
湘潭幾日到，妾夢越風波。 
昨夜狂風度，吹折江頭樹。 
渺渺暗無邊，行人在何處。 
好乘浮雲驄，佳期蘭渚東。 
鴛鴦綠浦上，翡翠錦屏中。 
自憐十五餘，顏色桃花紅。 
那作商人婦，愁水復愁風。

