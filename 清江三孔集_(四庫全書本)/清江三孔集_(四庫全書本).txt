　　欽定四庫全書　　　　　集部八
　　清江三孔集　　　　　　總集類
　　提要
　　〈臣〉等謹案清江三孔集三十巻宋新喻孔文仲及其弟武仲平仲之詩文慶元中臨江守王𨗨所編也文仲字經父嘉祐六年進士官中書舍人武仲字常父嘉祐八年進士官禮部侍郎平仲字毅父治平二年進士官金部郎中事跡具宋史本傳文仲兄弟與蘇軾蘇轍同時並以文章名一世故黃庭堅有二蘇聯璧三孔分鼎之語南渡後遺文散佚𨗨始訪求而刻之前有慶元五年周必大序陳振孫書錄解題稱文仲二巻武仲七巻平仲二十一巻與此本合文仲詩僅七首然呂祖謙宋文鑑載其早行古詩一首乃佚而不収文鑑編於孝宗淳熙四年舍人集編於寧宗慶元四年在其後二十一年不應不見豈𨗨有所去取耶武仲侍郎集青詞齋文並題曰制於例未安似非原目平仲郎中古律詩外別出詩戱三巻皆人名藥名回文集句之類葢仿松陵集雜體別為一巻例也案王士禎居易録載宋犖寄三孔文集通僅五巻惜其己非慶元之舊士禎犖皆家富圖籍而所見尚非完帙則此本巋然獨全亦深可寳重矣乾隆四十四年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　清江三孔集原序
　　行有餘力則以學文聖人之言萬世是程或疑文行忠信之序是不然四科有先後四教非先後特因其材而進徳焉繪事後素不容紊也本朝人物至元祐而盛其兄弟傑然則有臨江之孔氏曰文仲字經父曰武仲字常父曰平仲字毅父先聖四十八代孫也居家孝悌行己謹信蒞官敬事上敬其行美矣冠禮部冠國學登髙第應制舉經自諫垣入詞掖常歴師儒掌內外製毅尤精史學更踐中外天下共稱其文號曰三孔今纔百餘年而集稾散逸罕傳誠故郡之闕典也慶元四年太守濡須王𨗨實來政脩教明瞻喬木而慕先賢既奠謁其像於學宮又博訪遺文而刻之雖曰存一二於千百然讀之者知為有徳之言而非雕篆之習也總成三十巻屬必大以序昔太史黃魯直頌當時之人才有曰二蘇聨璧三孔分鼎張丞相天覺在元符中詆元祐詞臣極其荒唐謂兩蘇為狂率則剛直也謂公兄弟為濶踈則髙潔也夫魯直於蘇氏分兼師友天覺於眉山心服其能皆以公兄弟配之文行何如哉若其出處載國史博雅具別著此不備書紹熙五年四月甲戌少傅觀文殿大學士致仕益國公周必大序











