　　欽定四庫全書　　　　　集部四
　　秋堂集　　　　　　　　別集類三〈宋〉
　　提要
　　〈臣〉等謹按秋堂集二卷宋柴望撰望有丙丁⻱鑑已著錄其詩有道州台衣集詠史詩西涼鼓吹諸編俱佚不存此本乃後人襍裒而成詩末尚有道州台衣集序其夢傅説以下十一絶疑即詠史詩中之作也望以淳祐丙午上丙丁⻱鑑得名然應詔上書但當指陳人事論朝政之是非乃牽引䜟緯以值嵗干支推衍禍福穿鑿附會迂誕支離其心雖出於忠誠其言則涉於妖妄乃出獄歸里士大夫至祖道湧金門外賦詩感慨傾動一時王應麟困學記聞尚載其表中之語以為佳話宋末士氣之浮囂於是為極已別存其目糾正於本條之下至其人則宋亡以後遁跡深山至元十七年乃卒翛然髙節追步東籬其詩雖格近晚唐未為髙邁而黍離麥秀寓痛至深騷屑哀音特為悽慟亦可與謝翔諸人並傳不朽故殘章斷簡猶能流播至今也乾隆四十三年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校官〈臣〉陸　費　墀








