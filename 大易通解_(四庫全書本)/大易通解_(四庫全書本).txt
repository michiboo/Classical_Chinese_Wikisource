　　欽定四庫全書　　　　經部一
　　大易通解　　　　　　易類
　　提要
　　〈臣〉等謹案大易通解十五卷
　　國朝魏荔彤撰荔彤字念庭柏鄉人大學士裔介之子官至江常鎮道是編乃其罷官後所作其論畫卦謂與河圖洛書祇可謂其理相通不必穿鑿傅㑹又以為乾一兌二離三震四巽五坎六艮七坤八非生卦之次序其論爻則兼變爻言之謂占法二爻變者以上爻為主五爻變者占不變爻四爻變者占二不變爻仍以下爻為主餘占本爻與象辭至論上經首乾坤中間變之以泰否下經首咸恆中間變之以損益尤得二篇之樞紐皆頗有所見惟不信先儒扶陽抑隂之説反覆辨論大意謂隂陽之中皆有過不及皆有中正平和徳皆有美凶品皆有邪正非陽定為君子隂定為小人隂陽中皆有君子小人陽之美徳剛健其凶徳則暴戾也隂之美徳柔順其凶徳則奸佞也隂陽之君子俱當扶小人俱當抑隂陽二者一理一氣調濟剛柔損益過不及務期如天地運化均平之時此四聖人前民之用贊化之心而易所以作也則未免有意立異然其他探索微至於易理亦多所𤼵明者焉乾隆四十四年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　大易通解原序
　　易通者求通乎易理也未有易理寓天地氣化中既有易理寓易𧰼數中未有辭傳理寓於𧰼數既有辭傳理著於辭傳求通易理非由傳求辭由辭求卦爻𧰼數無從得津梁焉古今來著書釋易得傳者己不啻數十百家自有程子傳朱子本義餘俱置之置之者果皆無足取乎遵之者果皆深合於四聖人而無可議乎期於心得之士方有味於此言耳食者何論乎科舉家且經文不全誦省矣余家傳此經固為開闢後第一部書又髙曽祖父手澤是存故自入家塾以來垂五十年未敢少離几上且愚鈍不明常事筮揲知開物成務前民利用萬變不測而一定不移大哉易乎上下千古一理所貫一氣所統烏有隆替乎因是多方探索幼曽遍閱時解率為依様葫蘆所釋易理不能與心相融㑹而得其通者十之七八乃專意讀宋儒邵周程朱諸子之書𤼵揮易理未嘗不明奈不能使宋儒所言與四聖垂示相融㑹而心得其通者仍十有四五則余之愚鈍洵至矣然終不能去懐抱適值解組憂患莫釋自念放廢之人言不足傳何妨就心之所明求易理之未明而專錄其自以為得明者於是悉屏羣書獨就四聖卦爻辭傳表其𧰼數疏其義理務期義理根於𧰼數辭傳本乎卦爻先求前後四聖人同揆之道後求六十四卦本於八八本於四四本於二二本於一之理於錯綜之數求卦於參伍之變求爻然後於卦爻之變動求其貞悔叅玩於辭傳之言意求其順逆從違久似恍然全易之理若通於一也乃知向所不能心得者乃余心不通乎易理非時解之駁雜而宋儒諸說之離合也易之理原在天地天地之理原在吾心及萬事萬物之中以吾心之理通乎天地事物之理得其至一者則易之為理與吾心必有相通之故矣卦爻辭傳者四聖人以天下事物之理著之於易原使學者以心之理旁通曲喻盡得天下事物之理而通之於易方能遷善改過知惠迪必吉從逆必凶也不於心求有得奚從學易乎然則余自名所著曰易通通乎自得其心之所通而已矣非敢問世存諸家塾令子孫守為傳經可也雖然易中理數必應求其所謂通者無方無體中亦有則也試歴明之
　　河圗洛書之理數有相通者一也
　　先天畫卦定位與河圖之理有相通者二也
　　後天立卦定位與河洛之理數有相通者三也
　　先後天之卦位其理數有相通者四也
　　易有太極是生兩儀兩生四四生八八生六十四固矣六十四歸根於八八歸根於四四歸於二二歸於太極自分剛分柔至歸根乾坤其理數有相通者五也卦有錯如乾坤等卦是也有綜如屯𫎇需訟等卦是也有內外卦交變如咸恆為損益等卦是也其理數有相通者六也
　　每卦有六爻備三才之道每一才每一爻俱與卦為體用其理數有相通者七也
　　卦因爻變而有貞悔爻亦因變動而有貞悔無論一爻動至六爻全動其貞悔卦爻之理數俱有相通者八也辭與𧰼辭有合明一義者有另申一義者理數皆有相通者九也
　　傳大小𧰼傳與辭爻辭有合明一義者有另申一義者其理數有相通者十也
　　上下繫傳雖若孔聖觀玩有得隨時記載然其中原自貫徹為一其言其意與卦爻𧰼有釋明者有神明者理數皆有相通者十有一也
　　書不盡言言不盡意言意不能盡求之於𧰼數𧰼數不能盡求之於神明聖人極深研幾君子知至至之可與幾也知終終之可與存義也學易者居則觀𧰼玩辭動則觀變玩占易中理數自有相通於心志若四聖人恍然來告者十二也至於神而明之之為通則存乎其人矣次則引伸觸𩔖亦相通於無窮又何可盡為臚列也乎誠能於此十二則中求其未通者而得其通焉亦可謂用心於學易者矣惟彼世儒志在干祿則固不必盡通乎吾所謂通也子子孫孫善藏此書並勿忘斯言雍正二年甲辰嘉平月鄗南魏荔彤念庭氏謹題於京口寓中











