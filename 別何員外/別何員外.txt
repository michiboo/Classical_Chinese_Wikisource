
誰能守清躅，誰能嗣世儒。 
吾見何君饒，為人有是夫。 
黜官二十年，未曾暫崎嶇。 
終不病貧賤，寥寥無所拘。 
忽然逢知己，數月領官符。 
猶是尚書郎，收賦來江湖。 
人皆悉蒼生，隨意極所須。 
比盜無兵甲，似偷又不如。 
公能獨寬大，使之力自輸。 
吾欲探時謠，為公伏奏書。 
但恐抵忌諱，未知肯聽無。 
不然且相送，醉歡於坐隅。

