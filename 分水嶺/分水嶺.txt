元稹
崔嵬分水嶺，高下與雲平。
上有分流水，東西隨勢傾。
朝同一源出，暮隔千里情。
風雨各自異，波瀾相背驚。
勢高競奔注，勢曲已回縈。
偶值當途石，蹙縮又縱橫。
有時遭孔穴，變作嗚咽聲。
褊淺無所用，奔波奚所營。
團團井中水，不復東西征。
上應美人意，中涵孤月明。
旋風四面起，並深波不生。
堅冰一時合，井深凍不成。
終年汲引絕，不耗復不盈。
五月金石鑠，既寒亦既清。
易時不易性，改邑不改名。
定如拱北極，瑩若燒玉英。
君門客如水，日夜隨勢行。
君看守心者，井水為君盟。
