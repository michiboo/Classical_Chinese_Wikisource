緩陰
緩脈：去來小駛於遲《脈經》。一息四至。戴氏。如絲在經。不捲其軸。應指和緩。往來甚勻。張太素。如初春楊柳舞風之象。楊玄和。如微風輕颭柳梢。滑伯仁。
緩脈在卦為坤。在時為四季。在人為脾。陽寸陰尺。上下同等。浮大而耎。無有偏勝者。平脈也。若非其時。即為有病。緩而和勻。不浮不沉。不疾不徐。不微不弱者。即為胃氣。故杜光庭雲：欲知死期何以取。古賢推定五般土。陽土須知不遇陰。陰土遇陰當細數。詳《玉函經》。
【體狀詩】
緩脈阿阿四至通，柳梢裊裊颭輕風，欲從脈裏求神氣，只在從容和緩中。
【相類詩】
見遲脈
【主病詩】
緩脈營衰衛有餘，或風或濕或脾虛，上為項強下痿痹，分別浮沉大小區。
寸緩風邪項背拘，關為風眩胃家虛，神門濡泄或風秘，或是蹣跚足力迂。
浮緩為風。沉緩為濕。緩大風虛。緩細濕痹。緩澀脾薄。緩弱氣虛。《脈訣》言：緩主脾熱口臭，反胃、齒痛、夢鬼諸病。出自杜撰。與緩無關。
