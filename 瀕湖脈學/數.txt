數陽
數脈：一息六至。《脈經》。脈流薄疾。《素問》。
數為陰不勝陽。故脈來太過。
浮沉遲數脈之綱領。《素問》《脈經》皆為正脈。《脈訣》立七表八裏。而遺數脈止於心臟。其妄甚矣。
【體狀詩】
數脈息間常六至，陰微陽盛必狂煩，浮沉表裏分虛實，惟有兒童作吉看。
【相類詩】
數比平人多一至，緊來如數似彈繩，數而時止名為促，數見關中動脈形。
數而弦急為緊，流利為滑，數而有止為促，數甚為疾，數見關中為動。
【主病詩】
數脈為陽熱可知，只將君相火來醫，實宜涼瀉虛溫補，肺病秋深卻畏之。
寸數咽喉口舌瘡，吐紅咳嗽肺生瘍，當關胃火並肝火，尺屬滋陰降火湯。
數脈主腑，有力實火，無力虛火，浮數表熱，沉數裏熱，氣口數實肺癬，數虛肺痿。
