牢陰中陽
牢脈：似沉似伏。實大而長。微弦。《脈經》。
扁鵲曰：牢而長者肝也。仲景曰：寒則牢堅。有牢固之象。沈氏曰：似沉似伏。牢之位也。實大弦長。牢之體也。《脈訣》不言形狀。但雲：「尋之則無。按之則有。」雲：脈入皮膚辯息難。又以牢為死脈。皆孟浪謬誤。

【體狀相類詩】
弦長實大脈牢堅，牢位常居沉伏間，革脈芤弦自浮起，革虛牢實要詳看。
【主病詩】
寒則牢堅裏有餘，腹心寒痛木乘脾，疝痜癥瘕何愁也，失血陰虛欲忌之。
牢主寒實之病。木實則為痛。扁鵲雲：耎為虛。牢為實。失血者脈宜沉細。反浮大而牢者死。虛病見實脈也。
《脈訣》言：骨間疼痛。氣居於表。池氏以為腎傳於脾。皆謬妄不經。
