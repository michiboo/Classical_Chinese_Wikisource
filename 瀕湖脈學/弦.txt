弦陽中陰
弦脈：端直以長。《素問》。如張弓弦。《脈經》。按之不移。綽綽如按琴瑟弦。巢氏。狀若箏弦。《脈訣》。從中直過。挺然指下。刊誤。
弦脈在卦為震。在時為春，在人為肝。輕虛以滑者平。實滑如徇長竿者病，勁急如新張弓弦者死。池氏曰：弦緊而數勁太過。弦緊而細為不及。戴同父曰：弦而耎。其病輕。弦而硬。其病重。
《脈訣》言：時時帶數。又言：脈緊狀繩牽。皆非弦象。今削之。
【體狀詩】
弦脈迢迢端直長，肝經木王土應傷，怒氣滿胸常欲叫，翳蒙瞳子淚淋浪
【相類詩】
弦來端直似絲弦，緊則如繩左右彈，緊言其力弦言象，牢脈弦長沉伏間。
又見長脈
【主病詩】
弦應東方肝膽經，飲痰寒熱虐纏身，浮沉遲數須分別，大小單雙有重輕。
寸弦頭痛膈多痰，寒熱癥瘕察左關，關右胃寒心腹痛，尺中陰疝腳拘攣。
弦為木盛之病。浮弦支飲外溢。沉弦懸飲內痛。虐脈自弦。弦數多熱。弦遲多寒。弦大主虛。
弦細拘急。陽弦頭痛。陰弦腹痛。單弦飲癖。雙弦寒痼。若不食者木來克土。必難治。
