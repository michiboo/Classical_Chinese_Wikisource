沉陰
沉脈：重手按至筋骨乃得。《脈經》。如綿裏砂內剛外柔。楊氏。如石投水。必極其底。
沉脈法地。有淵泉在下之象。在卦為坎，在時為冬。在人為腎。又謂之石。亦曰營。太過則如彈石。按之益堅。病在外也。不及則氣來虛微去微。去如數者。病在中也。
《脈訣》言：「緩度三關，狀如爛綿者，非也。」沉有緩數及各部之沉，爛綿乃弱脈，非沉也。
【體狀詩】
水行潤下脈來沉，筋骨之間耍滑勻，女子寸兮男子尺，四時如此號為平。
【相類詩】
沉幫筋骨自調勻，伏則推筋著骨尋，沉細如綿真弱脈，弦長實大是牢形。
沉行筋間，伏行骨上，牢大有力，弱細無力。
【主病詩】
沉潛水畜陰經病，數熱遲寒滑有痰，無力而沉虛與氣，沉而有力積並寒。
寸沉痰郁水停胸，關主中寒痛不通，尺部濁遣並泄痢，腎虛腰及下元痾。
沉脈主裏，有力表實，無力表虛，沉則為氣，又主水畜，沉遲痼冷，沉數內熱，沉滑痰食。沉澀氣鬱，沉弱寒熱，沉緩寒濕，沉緊冷痛，沉牢冷積。
