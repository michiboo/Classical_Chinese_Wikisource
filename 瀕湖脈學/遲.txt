遲陰
遲脈：一息三至。去來極慢。《脈經》。
遲為陽不勝陰。故脈來不及。
《脈訣》言：重手乃得。是有沉無浮。一息三至，甚為易見。而曰隱隱。曰狀且難。是澀脈矣。其謬可知。
【體狀詩】
遲來一息至惟三，陽不勝陰氣血寒，但把浮沉分表裏，消陰須益火之原。
【相類詩】
脈來三至號為遲，小駃於遲作緩持，遲細而難知是澀，浮而遲大以虛推。
三至為遲，有力為緩，無力為澀，有止為結，遲甚為敗，浮大而耎為虛。
黎氏曰：遲小而實。緩大而慢。遲為陰盛陽衰。緩為衛盛營弱。宜別之。
【主病詩】
遲司臟病或多痰，沉痼癥瘕仔細看，有力而遲為冷痛，遲而無力定虛寒。
寸遲必是上焦寒，關主中寒痛不堪，尺是腎虛腰腳重，溲便不禁疝牽丸。
遲脈主臟，有力冷痛，無力虛寒，浮遲表寒，沉遲裏寒。
