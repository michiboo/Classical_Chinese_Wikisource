實陽
實脈：浮沉皆得。脈大而長。微弦應指愊愊然《脈經》。
愊愊。堅實貌。
《脈訣》言：如繩應指來。乃緊脈。非實脈也。
【體狀詩】
浮沉皆得大而長，應指無虛愊愊強，熱蘊三焦成壯火，通腸發汗始安康。
【相類詩】
實脈浮沉有力強，緊如彈索轉無常，須知牢脈幫筋骨，實大微弦更帶長。
浮沉有力為實。弦急彈指為緊。沉而實大微弦而長為牢。
【主病詩】
實脈為陽火郁成。發狂譫語吐頻頻。或為陽毒或傷食。大便不通或氣疼。
寸實應知面熱風。咽疼舌強氣顛胸。當關脾熱中宮滿。尺實腰腸痛不通。
經曰。血實脈實。曰脈實者水谷為病。曰氣來實強是謂太過。
《脈訣》言。尺實小便不禁。與《脈經》尺實小腹痛。小便難之說。何反潔。古不知其謬。訣為虛寒，藥用姜附。愈誤矣。
