微陰
微脈：極細而耎。按之如欲絕。若有若無。《脈經》。細而稍長。戴氏
《素問》謂之小。又曰：氣血微則脈微。
【體狀相類詩】
微脈輕微潎潎乎，按之欲絕有如無，微為陽弱細陰弱，細比於微略較粗。
輕診即見。重按如欲絕者。微也。往來如線而常有者。細也。
伸景曰：脈潎潎如羹上肥者。陽氣微縈縈如繭絲細者。陰氣衰。長病得之死。卒病得之生。
【主病詩】
氣血微兮脈亦微，惡寒發熱汗淋漓，男為勞極諸虛候，女作崩中帶下醫。
寸微氣促或心驚，關脈微時脹滿形，尺部見之精血弱，惡寒消癉痛呻吟。
微主久虛血弱之病。陽微惡寒。陰微發熱。《脈訣》雲：「崩中日久肝陰竭，漏下多時骨髓枯。」
