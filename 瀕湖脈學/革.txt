革陰
革脈：弦而芤。仲景。如按鼓皮。丹溪。
仲景曰：弦則為寒。芤則為虛。虛寒相博。此名曰革。男子亡血失精。婦人半產漏下。《脈經》曰：三部脈革。長病得之死。卒病得之生。時珍曰：此即芤弦二脈相合。故均主失血之候。諸家脈書。皆以為牢脈。故或有革無牢。有牢無革。混淆不辯。不知革浮牢沉。革虛牢實。形證皆異也。
又按《甲乙經》曰：渾渾革革。至如湧泉。病進而危。弊弊綽綽。其去如弦。絕者死。謂脈來渾濁。革變急如湧泉。出而不反也。王貺以為溢脈。與此不同。
【體狀主病詩】
革脈形如按鼓皮，芤弦相合脈寒虛，女人半產並崩漏，男子營虛或夢遺。
【相類詩】
見芤、牢。
