伏陰
伏脈：重按著骨。指下裁動。《脈經》。脈行筋下。刊誤。
《脈訣》言：尋之似有。定息全無。殊為舛謬。
【體狀詩】
伏脈推筋著骨尋，指間裁動隱然深，傷寒欲汗陽將解，厥逆臍疼證屬陰。
【相類詩】
見沉脈。
【主病詩】
伏為霍亂吐頻頻，腹痛多緣宿食停，畜飲老痰成積聚，散寒溫裏莫因循。
食郁胸中雙寸伏，欲吐不吐常兀兀，當關腹痛困沉沉，關後疝疼還破腹。
傷寒。一手脈伏曰單伏。兩手脈伏曰雙伏。不可以陽證見陰為診。乃火邪內郁。不得發越。陽極似陰。故脈伏。必有大汗而解。正如久旱將雨。六合陰晦。雨後庶物皆蘇之義。又夾陰傷寒。先有伏陰在內。外復感寒。陰盛陽衰。四肢厥逆。六脈沉伏。須投姜附。及灸關元。脈乃復出也。若太谿沖陽皆無脈者必死。
《脈訣》言：徐徐發汗潔。古以麻黃、附子、細辛湯主之。皆非也。劉元賓曰：伏脈不可發汗。
