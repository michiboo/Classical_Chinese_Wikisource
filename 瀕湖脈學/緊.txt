緊陽
緊脈：來往有力。左右彈人手。《素問》如轉索無常。仲景。數如切繩。《脈經》。如紉箄線。丹溪。
緊乃熱為寒束之脈。故急數如此。要有神氣。《素問》謂之急。
《脈訣》言。寥寥入尺來。崔氏言：如線。皆非緊狀。或以浮緊為弦。沉緊為牢。亦近似耳。
【體狀詩】
舉如轉索切如繩，脈象因之得緊名，總是寒邪來作寇，內為腹痛外身疼。
【相類詩】
見弦實
【主病詩】
緊為諸痛主於寒，喘欬風癇吐冷痰，浮緊表寒須發越，緊沉溫散自然安。
寸緊人迎氣口分，當關心腹痛沉沉，尺中有緊為陰冷，定是奔豚與疝疼。
諸緊為寒為痛。人迎緊。盛傷於寒。氣口緊。盛傷於食。尺緊痛居其腹。況乃疾在其腹。
中惡浮緊，咳嗽沉緊。皆主死。
