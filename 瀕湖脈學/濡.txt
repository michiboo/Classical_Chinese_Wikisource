濡陰即耎字
濡脈：極耎而浮，細如帛在水中。輕手相得。按之無有。《脈經》。如水上浮漚。
帛浮水中。重手按之。隨手而沒之象。
《脈訣》言：按之似有舉還無。是微脈。非濡也。
【體狀詩】
濡形浮細按須輕，水面浮綿力不禁，病後產中猶有藥，平人若見是無根。
【相類詩】
浮而柔細知為濡，沉細而柔作弱持，微則浮微如欲絕，細來沉細近於微。
浮細如綿曰「濡」。沉細如綿曰「弱」。浮而極細如絕曰「微」。沉而極細不斷曰「細」。
【主病詩】
濡為亡血陰虛病，髓海丹田暗已虧，汗雨夜來蒸入骨，血山崩倒濕侵脾。
寸濡陽微自汗多，關中其奈氣虛何，尺傷精血虛寒甚，溫補真陰可起屙。
濡主血陰虛之病，又為傷濕。
