《瀕湖脈學》一卷，明李時珍撰。宋人剽竊王叔和《脈經》，改為《脈訣》，其書之鄙謬，人人知之，然未能一一駁正也。至元戴啟宗作刊誤，字剖句析，與之辯難，而後偽妄始明。啟宗書之精核，亦人人知之，然但斥贗本之非，尚未能詳立一法，明其何以是也。時珍乃撮舉其父言聞四診發明，著為此書，以正《脈訣》之失。其法分浮、沈、遲、數、滑、濇、虛、實、長、短、洪、微、緊、緩、芤、弦、革、牢、濡、弱、散、細、伏、動、促、結、代二十七種，毫釐之別，精核無遺。又附載宋崔嘉彥四言詩一首，及諸家考證《脈訣》之說，以互相發明，與所作《奇經八脈考》皆附《本草綱目》之後。可謂既能博考，又能精研者矣。自是以來，《脈訣》遂廢。其廓清醫學之功，亦不在戴啟宗下也。
