芤陽中陰
芤脈：浮大而耎。按之中央空。兩邊實《脈經》。中空外實。狀如慈蔥。
芤，慈蔥也。《素問》無芤名。劉三點雲：芤脈何似絕類慈蔥。指下成窟。有邊無中。戴同父雲：營行脈中。脈以血為形。芤脈中空。脫血之象也。《脈經》雲：三部脈芤。長病得之生。卒病得之死。
《脈訣》言：兩頭有。中間無。是脈斷截矣。又言：主淋濕。氣入小腸。與失血之侯相反。誤世不小！
【體狀詩】
芤形浮大耎如蔥，邊實需知內已空，火犯陽經血上溢，熱侵陰絡下流紅。
【相類詩】
中空旁實乃為芤，浮大而遲虛脈呼，芤更帶弦名曰革，芤為失血革血虛。
【主病詩】
寸芤積血在於胸，關裏逢芤腸胃癰，尺部見之多下血，赤淋紅痢漏崩中。
