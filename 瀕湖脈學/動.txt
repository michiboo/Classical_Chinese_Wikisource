動陽
動乃數脈。見於關上下。無頭尾。如豆大。厥厥動搖。
仲景曰：陰陽相搏。名曰動。陽動則汗出。陰動則發熱。形冷惡寒。此三焦傷也。成無己曰：陰陽相搏。則虛者動。故陽虛則陽動。陰虛則陰動。龐安常曰：關前三分為陽。後三分為陰。關位半陰半陽。故動隨虛見。
《脈訣》言：尋之似有。舉之還無。不離其處。不往不來。三關沉沉。含糊謬妄。殊非動脈。詹氏言：其形鼓動如鉤如毛者。尤謬。
【體狀詩】
動脈搖搖數在關，無頭無尾豆形團，其原本是陰陽搏，虛者搖兮勝者安。
【主病詩】
動脈專司痛與驚，汗因陽動熱因陰，或為洩痢拘攣病，男子亡精女子崩。
仲景曰：動則為痛為驚。素問曰：陰虛陽搏謂之崩。又曰：婦人手少陰脈動甚者。妊子也。
