代陰
代脈：動而中止。不能自還。因而復動。仲景。脈至還入尺。良久方來。吳氏。
脈一息五至。肺心脾肝腎五臟之氣皆足。五十動而一息。合大衍之數。謂之平脈。反此則止乃見焉。腎氣不能至。則四十動一止。肝氣不能至，則三十動一止。蓋一朦之氣衰，而他臟之氣代至也。經曰：代則氣衰。滑伯仁曰：若無病贏瘦。脈代者。危脈也。有病而氣血乍損。氣不能續者。只為病脈。傷寒心悸脈。代者復脈湯主之。妊娠脈代者。其胎百日代之，生死不可不辯。
【體狀詩】
動中而止不能還，復動因而作代看，病者得之猶可療。平人卻與壽相關。
【相類詩】
數而時止名為促，緩止須將結脈呼，止不能回方是代，結生代死自殊途。
促結之止無常數。或二動三動。一止即來。代脈之止有常數。必依數而止。還入尺中。良久方來也。
【主病詩】
代脈元因臟氣衰，腹疼洩痢下元虧，或為吐瀉中宮病，女子懷胎三月兮。
《脈經》曰：代脈散者死。主洩及便膿血。
五十不止身無病，數內有止皆知定，四十一止一臟絕，四年之後多亡命。
三十一止即三年，二十一止二年應，十動一止一年殂，更觀氣色兼形證。
兩動一止三四日，三四動止應六七，五六一止七八朝，次第推之自無失。
戴同父曰：脈必滿五十動。出自《難經》。而《脈訣》五臟歌，昔以四十五動為準。乖於經旨。
柳東陽曰：古以動數候脈。是吃緊語。須候五十動，乃知五臟缺失。今人指到腕臂。即雲見了。夫五十動。豈彈指間事耶。故學者當診脈、問證、聽聲、觀色。斯備四診而無失。
