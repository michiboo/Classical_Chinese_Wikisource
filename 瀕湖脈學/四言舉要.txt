宋南康紫虛隱君崔嘉彥希範著
明荊州月池子李言聞子郁刪補
脈乃血派，氣血之先，血之隧道，氣息應焉。
其象法地，血之府也，心之合也，皮之部也。
資始於腎，資生於胃，陽中之陰，本乎營衛。
營者陰血，衛者陽氣，營行脈中，衛行脈外。
脈不自行，隨氣而至，氣動脈應，陰陽之義。
氣如橐龠，血如波瀾，血脈氣息，上下循環。
十二經中，皆有動脈，惟手太陰，寸口取決。
此經屬肺，上系吭嗌，脈之大會，息之出入。
一呼一吸，四至為息，日夜一萬，三千五百。
一呼一吸，脈行六寸，日夜八百，十丈為準。
初持脈時，合仰其掌，掌後高骨，是謂關上。
關前為陽，關後為陰，陽寸陰尺，先後推尋。
心肝居左，肺脾居右，腎與命門，居兩尺部。
魂魄穀神，皆見寸口，左主司官，右主司府。
左大順男，右大順女，本命扶命，男左女右。
關前一分，人命之主，左為人迎，右為氣口。
神門決斷，兩在關後，人無二脈，病死不愈。
男女脈同，惟尺則異，陽弱陰盛，反此病至。
脈有七診，日浮中沉，上下左右，消息求尋。
又有九候，舉按輕重，三部浮沉，各候五動。
寸候胸上，關候膈下，尺候於臍，下至跟蹤。
左脈候左，右脈候右，病隨所在，不病者否。
浮為心肺，沉為腎肝，脾胃中州，浮沉之間。
心脈之浮，浮大而散，肺脈之浮，浮澀而短。
肝脈之沉，沉而弦長，腎脈之沉，沉實而濡。
脾胃屬土，脈宜和緩，命為相火，左寸同斷。
春弦夏洪，秋毛冬石，四季和緩，病生於內。
春得秋脈，死在金日，五臟準此，推之不失。
四時百病，胃氣為本，脈貴有神，不可不審。
調停自氣，呼吸定息，四至五至，平和之則。
三至為遲，遲則為冷，六至為數，數即熱證。
轉遲轉冷，轉數轉熱，遲數既明，浮沉當別。
浮沉遲數，辯內外因，外因於天，內因於人。
天有陰陽，風雨晦冥，人喜怒憂，思悲恐驚。
外因之浮，則為表證，沉裏遲陰，數則陽盛。
內因之浮，虛風所為，沉氣遲冷，數熱何疑。
浮數表熱，沉數裏熱，浮遲表虛，沉遲冷結。
表裏陰陽，風氣冷熱，辯內外因，脈證參別。
脈理浩繁，總括於四，既得提綱，引申觸類。
浮脈法天，輕手可得，泛泛在上，如水漂木。
有力洪大，來盛去悠，無力虛大，遲而且柔。
虛甚則散，渙漫不收，有邊無中，其名曰芤。
浮小為濡，綿浮水面，濡甚則微，不任尋按。
沉脈法地，近於筋骨，深深在下，沉極為伏。
有力為牢，實大弦長，牢甚則實，愊愊而強。
無力為弱，柔小如綿，弱甚則細，如蛛絲然。
遲脈屬陰，一息三至，小駛於遲，緩不及四。
二損一敗，病不可治，兩息奪精，脈已無氣。
浮大虛散，或見芤革，浮小濡微，沉小細弱。
遲細為澀，往來極難，易散一止，止而復還。
結則來緩，止而復來，代則來緩，止不能回。
數脈屬陽，六至一息，七疾八極，九至為脫。
浮大者洪，沉大牢實，往來流利，是謂之滑。
有力為緊，彈如轉索，數見寸口，有止為促。
數見關中，動脈可候，厥厥動搖，狀如小豆。
長則氣治，過於本位，長而端直，弦脈應指。
短則氣病，不能滿部，不見於關，惟尺寸候。
一脈一形，各有主病，數脈相兼，則見諸證。
浮脈主表，裏必不足，有力風熱，無力血弱。
浮遲風虛，浮數風熱，浮緊風寒，浮緩風濕。
浮虛傷暑，浮芤失血，浮洪虛火，浮微勞極。
浮濡陰虛，浮散虛劇，浮弦痰飲，浮滑痰熱。
沉脈主表，主寒主積，有力痰食，無力氣郁。
沉遲虛寒，沉數熱伏，沉緊冷痛，沉緩水畜。
沉牢痼冷，沉實熱極，沉弱陰虛，沉細痹濕。
沉弦飲痛，沉滑宿食，沉伏吐利，陰毒聚積。
遲脈主臟，陽氣伏潛，有力為痛，無力虛寒。
數脈主腑，主吐主狂，有力為熱，無力為瘡。
滑脈主痰，或傷於食，下為畜血，上為吐逆。
澀脈少血，或中寒濕，反胃結腸，自汗厥逆。
弦脈主飲，病屬膽肝，弦數多熱，弦遲多寒。
浮弦支飲，沉弦懸痛，陽弦頭痛，陰弦腹痛。
緊脈主寒，又主諸病，浮緊表寒，沉緊裏痛。
長脈氣平，短脈氣病，細則氣少，大則病進。
浮長風癇，沉短宿食，血虛脈虛，氣實脈實。
洪脈為熱，其陰則虛，細脈為濕，其血則虛。
緩大者風，緩細者濕，緩澀血少，緩滑內熱。
濡小陰虛，弱小陽竭，陽竭惡寒，陰虛發熱。
陽微惡寒，陰微發熱，男微虛損，女微瀉血。
陽動汗出，陰動發熱，為痛與驚，崩中失血。
虛寒相搏，其名為革，男子失精，女子失血。
陽盛則促，肺癰陽毒，陰盛則結，疝瘕積郁。
代則氣衰，或泄膿血，傷寒心悸，女胎三月。
脈之主病，有宜不宜，陰陽順逆，兇吉可推。
中風浮緩，急實則忌，浮滑中痰，沉遲中氣。
屍厥沉滑，卒不知人，入臟身冷，入腑身溫。
風傷於沖，浮緩有汗，寒傷於營，浮緊無汗。
暑傷於氣，脈虛身熱，濕傷於血，脈緩細澀。
傷寒熱病。脈喜浮洪。沉微澀小，證反必兇。
汗後脈靜，身涼則安。汗後脈躁。熱甚必難。
陽病見陰，病必危殆，陰病見陽，雖困無害。
上不至關，陰氣已絕，下不至關，陽氣已竭。
代脈止歇，臟絕傾危，散脈無根，形損難醫。
飲食內傷，氣口急滑，勞倦內傷，脾脈大弱。
欲知是氣，下手脈沉，沉極則伏，澀弱久深。
火郁多沉，滑痰緊食，氣澀血芤，數火細濕。
滑主多痰，弦主留飲，熱則滑數，寒則弦緊。
浮滑兼風，沉滑兼氣，食傷短疾，濕留濡細。
瘧脈自弦，弦數者熱，弦遲者寒，代散者折。
洩瀉下痢，沉小滑弱，實大浮洪，發熱則惡。
嘔吐反胃，浮滑者昌，弦數緊澀，結腸者亡。
霍亂之候，脈代勿訝，厥逆遲微，是則可怕。
咳嗽多浮，聚肺關胃，沉緊小危，伏濡易治。
喘急息肩，浮滑者順，沉澀肢寒，散脈逆證。
病熱有火，洪數可醫，沉微無火，無根者危。
骨蒸發熱，脈數而虛，熱而澀小，必殞其軀。
勞極諸虛，浮耎微弱，土敗雙弦，火炎急數。
諸病失血，脈必見芤，緩小可喜，數大可憂。
淤血內畜，卻宜牢大，沉小澀微，反成其害。
遺精白濁，微澀而弱，火盛陰虛，芤濡洪數。
三消之脈，浮大者生，細小微澀，形脫可驚。
小便淋閟，鼻頭色黃，澀小無血，數大何妨。
大便燥結，須分氣血，陽數而實，陰遲而澀。
癲乃重陰，狂乃重陽，浮洪吉兆，沉急兇殃。
癇脈宜虛，實急者惡，浮陽沉陰，滑痰數熱。
喉痹之脈，數熱遲寒，纏喉走馬，微伏則難。
諸風眩運，有火有痰，左澀死血，右大虛看。
頭痛多弦，浮風緊寒，熱洪濕細，緩滑厥痰。
氣虛弦耎，血虛微澀，腎厥弦堅，真痛短澀。
心腹之痛，其類有九，細遲從吉，浮大延久。
疝氣弦急，積聚在裏，牢急者生，弱急者死。
腰痛之脈，多沉而弦，兼浮者風，兼緊者寒。
弦滑痰飲，濡細腎著，大乃腎虛，沉實閃肭。
腳氣有四，遲寒數熱，浮滑者風，濡細者濕。
痿病肺虛，脈多微緩，或澀或緊，或細或濡。
風寒濕氣，合而為痹，浮澀而緊，三脈乃備。
五疽實熱，脈必洪數，澀微屬虛，切忌發渴。
脈得諸沉，責其有水，浮氣與風，沉石或裏。
沉數為陽。沉遲為陰，浮大出厄。虛小可驚。
脹滿脈弦，土製於木，濕熱數洪，陰寒遲弱。
浮為虛滿，緊則中實，浮大可治，虛小危極。
五臟為積，六腑為聚，實強者生，沉細者死。
中惡腹脹，緊細者生，脈若浮大，邪氣已深。
癰疽浮散，惡寒發熱，若有痛處，癰疽所發，
脈數發熱，而痛者陽，不數不熱，不疼陰瘡。
未潰癰疽，不怕洪大，已潰癰疽，洪大可怕。
肺癰已成，寸數而實，肺痿之形，數而無力。
肺癰色白，脈宜短澀，不宜浮大，唾糊嘔血。
陽癰實熱，滑數可知，數而不熱，關脈芤虛。
微澀而緊，未膿當下，緊數膿成，切不可下。
婦人之脈，以血為本，血旺易胎，氣旺難孕。
少陰動甚，謂之有子，尺脈滑利，妊娠可喜。
滑疾不散，胎必三月，但疾不散，五月可別。
左疾為男，右疾為女，女腹如箕，男腹如斧。
欲產之脈，其至離經，水下乃產，未下勿驚。
新產之脈，緩滑為吉，實大弦牢，有證則逆。
小兒之脈，七至為平，更察色證，與虎口文。
奇經八脈，其診又別，直上直下，浮則為督。
牢則為沖，緊則任脈，寸左右彈，陽蹻可決。
尺左右彈，陰蹻可別，關左右彈，帶脈當訣。
尺外斜上，至寸陰維，尺內斜上，至寸陽維。
督脈為病，脊強癲癇，任脈為病，七疝瘕堅。
沖脈為病，逆氣裏急，帶主帶下，臍痛精失。
陽維寒熱，目眩僵臥，陰維心痛，胸肋刺築。
陽為蹻病，陽緩陰急，陰為蹻病，陰緩陽急。
癲癇瘈瘲，寒熱恍惚，八脈脈證，各有所屬。
平人無脈，移於外絡，兄位弟乘，陽谿列缺。
病脈既明，吉兇當別，經脈之外，又有真脈。
肝絕之脈，循刀責責，心絕之脈，轉豆躁疾。
脾則雀啄，如屋之漏，如水之流，如杯之復。
肺絕如毛，無根蕭索，麻子動搖，浮波之合。
腎脈將絕，至如省客，來如彈石，去如解索。
命脈將絕，鰕遊魚翔，至如湧泉，絕在膀胱，
真脈既形，胃已無氣，參察色證，斷之以臆。
