細陰
細脈：小於微。而常有細直而耎。若絲線之應指。《脈經》。
《素問》謂之小。王啟玄言：如蓬。狀其柔細也。
《脈訣》言：往來極微。是微反大於細矣。與經相背。
【體狀詩】
細來累累細如絲，應指沉沉無絕期，春夏少年俱不利，秋冬老弱卻相宜。
【相類詩】
見微、濡。
【主病詩】
細脈縈縈血氣衰，諸虛勞損七情乖，若非濕氣侵腰腎，即是陽精汗洩來。
寸細應知嘔吐頻，入關腹脹胃虛形，尺逢定是丹田冷，洩痢遺精號脫陰。
《脈經》曰：細為血少氣衰。有此證則順。否則逆。故吐衄得沉細者生。憂勞過度者。脈亦細。
