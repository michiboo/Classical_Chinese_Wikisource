弱陰
弱脈：極耎而沉細。按之乃得。舉手無有。《脈經》。
弱乃濡之沉者，《脈訣》言：輕手乃得。黎氏譬如浮漚。皆是濡脈。非弱也。
《素問》曰：脈弱以滑。是有胃氣。脈弱以澀。是謂久病。病後老弱見之順。平人少年見之逆。
【體狀詩】
弱來無力按之柔，柔細而沉不見浮，陽陷入陰精血弱，白頭猶可少年愁。
【相類詩】
見濡脈。
【主病詩】
弱脈陰虛陽氣衰，惡寒發熱骨筋痿，多驚多汗精神減，益氣調營急早醫。
寸弱陽虛病可知，關為胃弱與脾衰，欲求陽陷陰虛病，須把神門兩部推。
弱主氣虛之病。仲景曰：陽陷入陰故惡寒發熱。又雲：弱主筋。沉主骨。陽浮陰弱。血虛筋急。柳氏曰：氣虛則脈弱。寸弱陽虛。尺弱陰虛。關弱胃虛。
