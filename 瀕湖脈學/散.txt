散陰
散脈大而散。有表無裏。《經脈》。渙漫不收。崔氏。無統紀無拘束。至數不齊。或來多去少。或去多來少。渙散不收如楊花散漫之象。柳氏。
戴同父曰：心脈浮大而散。肺脈短澀而散。平脈也。心脈耎散怔忡，肺脈耎散。汗出。肝脈耎散溢飲。脾脈耎散胻腫。病脈也。腎脈耎散諸病脈。代散死脈也。《難經》曰。散脈獨見則危。柳氏曰：散為氣血俱虛。根本脫離之脈。產婦得之生。孕婦得之墮。
【體狀詩】
散似楊花散漫飛，去來無定至難齊，產為生兆胎為墮，久病逢之不必醫。
【相類詩】
散脈無拘散漫然，濡來浮細水中綿，浮而遲大為虛脈，芤脈中空有兩邊。
【主病詩】
左寸怔忡右寸汗，溢飲左關應耎散，右關耎散胻胕腫，散居兩尺魂應斷。
