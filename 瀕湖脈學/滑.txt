滑陽中陰
滑脈：往來前卻，流利展轉。替替然如珠之應指。《脈經》。漉漉如欲脫。
滑為陰氣有餘。故脈來流利如水。脈者。血之府也，血盛則脈滑。故腎脈宜之，氣盛則脈澀。故肺脈宜之。
《脈訣》雲：「按之即伏，三關如珠。不進不退。」是不分浮滑、沉滑、尺寸之滑也，今正之。
【體狀相類詩】
滑脈如珠替替然，往來流利卻還前，莫將滑數為同類，數脈惟看至數閑。
滑則如珠。數則六至。
【主病詩】
滑脈為陽元氣衰，痰生百病食生炎，上為吐逆下畜血，女脈調時定有胎。
寸滑膈痰生嘔吐，吞酸舌強或咳嗽，當關宿食肝脾熱，渴痢痜淋看尺部。
滑主痰飲。浮滑風痰。沉滑食痰。滑數痰火。滑短宿食。
《脈訣》言：「關滑胃寒，尺滑臍似冰。」與《脈經》言：「關滑胃熱。尺滑血畜，」婦人經病之旨相反。其謬如此。
