長陽
長脈不大不小。迢迢自若。朱氏。如揭長竿末梢。為平。如引繩如循長竿。為病。《素問》。
長有三部之長。一部之長。在時為春。在人為肝。心脈長。神強氣壯。腎脈長。蒂固根深。經曰：長則氣治。皆言平脈也。

【體狀相類詩】
過於本位脈名長，弦則非然但滿張，弦脈與長爭較遠，良工尺度自能量。
實平弦緊。皆兼長脈。
【主病詩】
長脈迢迢大小勻，反常為病似牽繩，若非陽毒癲癇病，即是陽明熱勢深。
長主有餘之病。
