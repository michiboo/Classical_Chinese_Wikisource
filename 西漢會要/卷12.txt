
◎禮六〈（吉禮）〉
○宗廟〈（雜錄附）〉
太上皇廟。〈（三輔黃圖雲，在長安西北長安故城中香室街南，鴻翔府北關輔記雲，在酒池北。）〉孝元永光五年毀，〈（本紀下同）〉建昭五年復。竟寧元年五月毀。孝成河平元年復，世世奉祠。
高廟，〈（三輔黃圖高祖廟在長安西北故城中，漢舊儀雲，高祖蓋地六頃三十畝四步，祠內立九旗，堂下撞千石鍾十枚，聲聞百里。）〉孝惠尊高廟為太祖廟。〈（章元成傳。）〉
孝景元年，申屠嘉等，奏世功莫大於高皇帝，宜為帝者太祖之廟，天子宜世世獻，製曰可。〈（本紀。）〉考惠廟。〈（三輔黃圖雲，惠帝廟在高廟後。）〉
元帝永光五年毀。竟寧元年三月復。五月毀。〈（本紀。）〉孝文廟。〈（三輔黃圖雲，文帝廟在長安城南。）〉
四年，作顧成廟。〈（本紀，應劭曰文帝自為廟，制度卑狹，若顧望而成，故曰顧成。）〉
孝景元年，申屠嘉等，奏德莫盛於孝文皇帝，宜為帝者太宗之廟，製曰可。〈（本紀。）〉孝景廟。〈（西京故事，景帝廟號德陽。）〉
中四年三月，起德陽宮。〈（本紀，臣瓚曰帝自作之，諱不言廟，故言宮。）〉元帝竟寧元年毀。〈（本紀。）〉
孝武廟。〈（文紀注，武帝廟號龍淵，三輔黃圖龍淵廟在茂陵東。）〉元光三年，起龍淵宮。〈（本紀。）〉宣帝本始二年，詔尊考武廟為世宗廟，天子世世獻。〈（本紀。）〉
哀帝即位，孔光與群臣雜議，孝武皇帝雖有功烈，親盡宜毀，劉歆議曰，孝宣皇帝，既以為世宗之廟，建立萬世不宜毀，上覽其議，製曰，歆議可。〈（韋元成傳。）〉
孝昭廟。〈（文紀注雲，昭帝廟號徘徊。）〉悼皇考廟。宣帝元康元年，立皇考廟。〈（本紀。）〉
元帝永光五年，定迭毀禮，韋元成奏，皇考廟親未盡不宜毀，至平帝元始中，王莽奏皇考廟本不當立，請毀勿修，奏可。〈（韋元成傳。）〉
孝宣廟。〈（文紀注雲，宣帝廟號樂遊，三輔黃圖雲，在杜陵西北。）〉平帝元始四年，尊孝宣廟為中宗，天子世世獻祭。〈（本紀。）〉孝元廟。〈（文紀注雲，元帝廟號長壽。）〉
平帝元始四年，尊孝元廟為高宗，天子世世獻祭。〈（本紀。）〉孝成廟。〈（三輔黃圖雲，成帝廟號陽池。）〉恭皇帝廟。哀帝建平二年，立恭皇廟於京師。〈（本紀。）〉
平帝即位，隳廢恭皇廟。〈（師丹傳。）〉孝哀廟。孝平廟。
京師自高祖至宣帝，與太上皇悼皇考各自居陵旁立廟。〈（章元成傳。）〉
孝景元年十月，詔曰，蓋聞古者祖有功而宗有德，製禮樂各有由，歌者所以發德也，舞者所以明功也，高廟酎奏武德文始五行之舞，考惠廟酎奏文始五行之舞，孝文皇帝臨天下，通關梁不異遠方，除誹謗，去肉刑，賞賜長老，收恤孤獨，以遂群生，減嗜欲不受獻，罪人不孥，不誅亡罪，不私其利也，除宮刑，出美人，重絕人之世也，朕既不敏，弗能勝識，此皆上世之所不及，而孝文皇帝親行之，德厚侔天地，利澤施四海，靡不獲福，明象乎日月，而廟樂不稱，朕甚懼焉，其為孝文皇帝廟為昭德之舞，以明休德，然後祖宗之功德，施於萬世，永永無窮，朕甚嘉之，其與丞相列侯中二千石禮官具禮儀奏，丞相臣嘉等奏曰，陛下永思孝道，立昭德之舞，以明孝文皇帝之盛德，皆臣嘉等愚所不及，臣謹議，世功莫大於高皇帝，德莫盛於孝文皇帝，高皇帝廟宜為帝者太祖之廟，孝文皇帝廟宜為帝者太宗之廟，天子宜世世獻祖宗之廟，郡國諸侯，宜各為孝文皇帝立太宗之廟，諸侯王列侯使者侍祠天子所獻祖宗之廟，請宣布天下，製曰可。〈（本紀。）〉
宣帝初即位，卻褒先帝，詔丞相御史曰，朕以眇央，蒙遺德，承聖業，奉宗廟，夙夜惟念，孝武皇帝躬仁誼，厲威武，北征匈奴，單於遠遁，南平氐羌昆明甌駱兩越，東定薉貉朝鮮，廓地斥境，立郡縣，百蠻率服，款塞自至，珍貢陳於宗廟，協音律，造樂歌，薦上帝，封太山，立明堂，改正朔，易服色，明開聖緒，尊賢顯功，興滅繼絕，褒周之後，備天地之禮，廣道術之路，上天報況，符瑞並應，寶鼎出，白鱗獲，海效鉅魚，神人並見，山稱萬歲，功德茂盛，不能盡宣，而廟樂未稱，朕甚悼焉，其與列侯二千石博士議，於是群臣大議廷中，皆曰，宜如詔書，長信少府夏侯勝獨曰，武帝雖有攘四夷廣土斥境之功，然多殺士眾，竭民財力，奢泰亡度，天下虛耗，百姓流離物故者半，蝗蟲大起，赤地數千里，或人民相食，蓄積至今未復，亡德澤於民，不宜為立廟樂，公卿共難勝曰，此詔書也，勝曰，詔書不可用也，人臣之誼，宜直言正論，非苟阿意順旨，議已出口，雖死不悔，於是丞相義，御史大夫廣明，劾奏勝非議詔書，毀先帝不道，及丞相長史黃霸，阿縱勝不舉劾，俱下獄，有司遂請尊孝武帝廟為世宗廟，奏盛德文始五行之舞，天子世世獻納，以明盛德，武帝巡狩所幸郡國，凡四十有九，皆立廟，如高祖太宗焉。〈（夏侯勝傳。）〉
哀帝已追尊定陶共王為共皇帝，郎中令泠褒，黃門郎段猶等，復奏言宜為共皇立廟京師，上復下其議，有司皆以為宜如褒猶言，師丹議獨曰，禮父為士，子為天子，祭以天子，其屍服以士服，子亡爵父之義，尊父母也，為人後者為之子，故為所後服斬衰三年，而降其父母期，明尊本祖而重正統也，孝成皇帝聖恩深遠，故為共王立後，奉承祭祀，令共皇長為一國太祖，萬世不毀，恩義已備，陛下既繼體先帝，持重大宗，承宗廟天地社稷之祀，義不得復奉定陶共皇祭入其廟，今欲立廟於京師，而使臣下祭之，是無主也，又親盡當毀，空去一國太祖不墮之祀，而就無主當毀不正之禮，非所以尊厚共皇也，丹由是浸不合上意，建平二年，遂立共皇廟於京師，平帝即位，王莽白太后隳廢共皇廟，諸造議泠褒段猶等，皆徙合浦。〈（師丹傳。）〉
○雜錄奉常掌宗廟禮儀，景帝更名太常〈（百官表。）〉惠帝即位，徙叔孫通為奉常，定宗廟儀法。〈（叔孫通傳。）〉
高後時，患臣下妄議先帝宗廟寢園官，故定著令，敢有擅議者棄市，至元帝改製，蠲經令，成帝以無繼嗣，又復擅議宗廟之命。〈（韋元成傳，徐天麟按貢禹建迭毀之議，乃在元帝刪除此令時。）〉
人有盜高帝坐前玉環，得，文帝怒下廷尉治，案盜宗廟服禦物者，為奏當棄市，上大怒曰，人亡道，乃盜先帝器，吾屬廷尉者，欲致之族，而君以法奏之，非吾所以共承宗廟意也，釋之謝曰，法如是足矣，今盜宗廟器而族之，有如萬分一，假令愚民取長陵一抔土，陛下且何以加其法呼，文帝與太后言之，乃許廷尉當是。〈（張釋之傳。）〉
內史府居太上廟堧中門，東出不便，晁錯乃穿門南出，鑿廟堧垣，丞相大怒，為奏請誅錯，景帝曰，此非廟垣，乃堧中垣，不致於法。〈（晁錯傳。）〉
臨江王榮，坐侵太宗廟地，召詣中尉，自殺。〈（景紀中二年。）〉元鼎二年，任越人坐為太常廟酒，酸，不敬，國除。太初三年，石德坐為太常廟牲，瘦，贖論。
後元元年，御史大夫商邱成，坐為詹事侍祠孝文廟，醉歌堂下，曰出居安能鬱鬱，大不敬，自殺。二年，魏不害坐為太常孝文廟，風發瓦，免。
始元六年，江德坐為太常廟郎，夜飲失火，免。〈（以上百官表。）〉
甘露元年，魏宏坐酎宗廟騎至司馬門，不敬，削爵一級。〈（恩澤侯表。）〉
四月丙申，太上皇廟火，甲辰，孝文廟火，上素服五日。〈（宣紀。）〉丙顯坐酎宗廟騎至司馬門，不敬，奪爵一級。〈（恩澤侯表。）〉
韋宏為太常丞，職奉宗廟，典諸陵邑，煩劇多罪過，父賢以宏當為嗣，故敕令自免，宏懷謙不去官，竟坐宗廟事，係獄。〈（韋元成傳。）〉
宣帝時，八月，飲酎，行祠孝昭廟，先驅旄頭劍挺墮墜，首垂泥中，刃鄉乘輿車，馬驚，於是召梁邱賀筮之，有兵謀不吉，上還，使有司侍祠，是時霍氏外孫代郡太守任宣坐謀反誅，宣子章為公車丞，亡在渭城界中，夜元服入廟居郎間，執戟立廟門，待上至，欲為逆，發覺，伏誅，故事上常夜入廟，其後待明而入，自此始也。〈（梁邱賀傳。）〉
霍山曰，丞相擅減宗廟羔菟蛙，可以此罪也。〈（霍光傳，師古曰，羔菟蛙所以供祭也。）〉
韋元成以列侯侍祀孝惠廟，當晨入廟，天雨淖，不駕駟馬車，而騎至廟下，有司劾奏，等輩數人皆削爵為關內侯。〈（本傳。）〉
高廟僕射。〈（王莽傳，上，哀章持金匱至高廟以付僕射。）〉
○原廟
惠帝為東朝長樂宮，及閑往，數蹕煩民，作復道，方築武庫南，叔孫通奏事，因請間曰，陛下何自築復道，高帝寢衣冠月出遊高廟，子孫奈何乘宗廟道上行哉，惠帝懼，曰急壞之，通曰，人主無過舉，今已作，百姓皆知之矣，願陛下為原廟，渭北，衣冠月出遊之，益廣宗廟大孝之本，上乃詔有司立原廟。〈（叔孫通傳，徐天麟按，漢舊儀雲，原廟一歲十二祠，閏加一祠，月遊衣冠以廟饋食之日。）〉
元帝罷原廟。〈（年月未詳。）〉
建昭五年，復原廟。〈（本紀。）〉
○郡國廟高祖十年，令諸侯王皆立太上皇廟於國都。〈（本紀。）〉孝惠即位，令郡諸侯王立高廟。〈（本紀。）〉
孝景即位，詔郡國諸侯宜各為孝文皇帝立太宗之廟。〈（本紀。）〉
孝武建元六年，遼東高廟災，董仲舒曰，高廟不當在遼東。〈（五行志。）〉孝宣本始二年，令武帝巡狩所幸之郡國皆立廟。〈（本紀。）〉
四年，地震北海琅邪，壞祖宗廟，上以宗廟墮，素服避正殿五日。〈（本紀。）〉
元帝初元二年，地震於隴西郡，毀落太上皇廟殿壁本飾。〈（本紀。）〉
凡祖宗廟在郡國者六十八，合百六十七所。〈（韋元成傳，師古曰，六十八者，郡國之數也，百六十七所，宗廟之數也。）〉
永光四年，罷祖宗廟在郡國者。〈（本紀詳見廟議。）〉


