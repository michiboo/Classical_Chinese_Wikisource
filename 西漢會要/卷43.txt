
◎職官十三
○改官名
秦兼天下，立百官之職，漢因而不革，明簡易，隨時宜也，其後頗有所改。〈（百官表上。）〉
孝景中六年，更命廷尉為大理，將作少府為將作大匠，主爵中尉為都尉，長信詹事為長信少府，將行為大長秋，大行為行人，奉常為太常，典客為大行，治粟內史為大農，以大內為二千石，置左右內官屬大內。〈（本記本紀。）〉
孝武太初元年，定官名。〈（本紀。）〉
初漢興，襲秦官，置丞相御史大夫太尉，至武帝罷太尉，始置大司馬，以冠將軍之號，非有印綬官屬也，及成帝時，何武為九卿，建言古者民樸事約，國之輔佐，必得賢聖，然猶則天三光，備三公官，各有分職，今末俗之弊，政事煩多，宰相之材，不能及古，而丞相獨兼三公之事，所以久廢而不治也，宜建三公官，定卿大夫之任，分職授政，以考功效，其後上以問師安昌侯張禹，禹以為然，時曲陽侯王根為大司馬票騎將軍，而何武為御史大夫，於是上賜曲陽侯根大司馬印綬，置官屬，罷票騎將軍官，以御史大夫何武為大司空，封列侯，皆增奉如丞相，以備三公官焉，議者多以為古今異製，漢自天子之號，下至佐史，皆不同於古，而獨改三公職，事難分明，無益於治亂，是時御史府吏舍百餘區，井水皆竭，又其府中列柏樹，常有野烏數千棲宿其上，晨去暮來，號曰朝夕烏，烏去不來者數月，長老異之，後二歲餘，朱博為大司空，奏言帝王之道，不必相襲，各繇時務，高皇帝以聖德受命，建立鴻業，置御史大夫，位次丞相，典正法度，以職相參，總領百官，上下相監臨，曆載二百年，天下安寧，今更為大司空，與丞相同位，未獲嘉祐，故事選郡，國守相高第為中二千石，選中二千石為御史大夫，任職者為丞相，位次有序，所以尊聖德，重國相也，今中二千石未更御史大夫，而為丞相，權輕非所以重國政也，臣愚以為大司空官可罷，復置御史大夫，遵奉舊制，臣願盡力以御史大夫為百僚率，哀帝從之，乃更拜博為御史大夫，會大司馬喜免，以陽安侯丁明為大司馬衛將軍，置官屬，大司馬冠號如故事，後四歲，哀帝遂改丞相為大司徒，復置大司空大司馬焉。〈（朱博傳。）〉
哀帝元壽二年五月，正三公官分職，大司馬衛將軍董賢為大司馬，丞相孔光為大司徒，御史大夫彭宣為大司空，正司直司隸，造司寇職，事未定，帝崩。〈（本紀。）〉
初何武為大司空，又與丞相方進共奏，言古選諸侯賢者以為州伯，書曰，諮十有二牧，所以廣聰明燭幽隱也，今部刺史居牧伯之位，秉一州之統，選第大吏，所薦位高至九卿，所惡立退，任重職大，春秋之義，用貴治賤，不以卑臨尊，刺史位下大夫，而臨二千石，輕重不相準，失位次之序，臣請罷刺史，更置州牧，以應古製，奏可，及博奏復御史大夫官，又奏言，漢家至德溥大，宇內萬里，立置郡縣，部刺史奉使典州，督察郡國，吏民安寧，故事居部九歲，舉為守相，其有異材，功效著者，輒登擢，秩卑而賞厚，鹹勸功樂進，前丞相方進奏罷刺史置州牧，秩真二千石，位次九卿，九卿闕，以高第補，其中材則苟自守而已，恐功效陵夷，奸宄不禁，臣請罷州牧置刺史如故，奏可。〈（朱博傳。）〉
孝平元始四年，更公卿大夫八十一元士官位名次，及十二州名分界，郡國所屬，罷置改易，天下多事，吏不能紀。〈（本紀。）〉
○省官
漢吏員，自丞相至佐史凡十三萬二百八十五人。〈（百官表上。）〉孝文後六年，大旱蝗，損郎吏員。〈（本紀。）〉孝武損郎員。〈（三王世家。）〉
孝昭元平元年，詔日者省用，罷不急官。〈（本紀。）〉
○戒敕官吏
孝文十二年，詔曰，吾詔書數下，歲勸民種樹，而功未興，是吏奉吾詔不勤，而勸民不明也，且吾農民甚苦，而吏莫之省，將何以勸焉。〈（本紀，下同。）〉
孝景後二年，詔曰，今歲或不登，民食頗寡，其咎安在，或詐偽為吏，吏以貨賂為市，漁奪百姓，侵牟萬民，縣丞，長吏也，奸法與盜盜，甚無謂也，其令二千石各修其職，不事官職耗亂者，丞相以聞，請其罪。
孝武元狩六年，詔曰，夫仁行而從善，義立則俗易，意奉憲者所以導之未明與，將百姓所安殊路，而撟虔吏因乘勢以侵蒸庶邪，今遣博士大等六人，循行天下，存問鰥寡廢疾，及冤失職奸猾為害野荒治苛者，舉奏。
孝宣地節四年，詔曰，朕惟百姓失職不贍，吏或營私煩擾，不顧厥咎，令甲，死者不可生，刑者不可息，此先帝之所重，而吏未稱，今係者或以掠辜，若饑寒，瘦死獄中，何用心逆人道也，朕甚痛之，其令郡國歲上係囚，以掠笞若瘐死者，所坐名縣爵裏，丞相御史課殿最以聞。
元康二年正月，詔曰，今吏修身奉法，未有能稱朕意者，朕甚湣焉，其赦天下，與士大夫厲精更始。
五月，詔曰，獄者萬民之命，所以禁暴止邪，養育群生也，能使生者不怨，死者不恨，則可謂文吏矣，今則不然，用法或持巧心，析律二端，深淺不平，增辭飾非，以成其罪，奏不如實，上亦亡繇知，此朕之不明，吏之不稱，四方黎民，將何仰哉，二千石各察官屬，勿用此人，吏務平法，或擅興繇役，飾廚傅，稱過使客，越職逾法，以取名譽，譬猶踐薄冰以待白日，豈不殆哉。
黃龍元年，詔曰，上古之治，君臣同心，舉措曲直，各得其所，朕數詔公卿務行寬大，順民所疾苦，今吏或以不禁奸邪為寬大，縱釋有罪為不苛，或以酷惡為賢，皆失其中，奉詔宣化，如此豈不繆哉，方今天下少事，繇役減省，兵革不動，而民多貧，盜賊不止，其咎安在，上計簿，具文而已，務為欺謾，以避其課，三公不以為意，朕將何任，諸請詔省卒徒自給者皆止，御史察計簿疑非實者按之，使真偽無相亂。
孝成建始元年詔，群公孜孜，帥先百寮，輔朕不逮，崇寬大，長和睦，凡事恕己，毋行苛刻。
孝哀元壽元年，詔曰，朕獲保宗廟，不明不敏，夙夜憂勞，未皇寧息，惟陰陽不調，元元不贍，未睹厥咎，婁敕公卿，庶幾有望，至今有司執法未得其中，或上暴虐，假勢獲名，溫良寬柔，陷於亡滅，是故殘賊彌長，和睦日衰，百姓愁怨，靡所錯躬，乃正月朔，日有蝕之，厥咎不遠，在餘一人，公卿大夫，其各悉心勉帥百寮，敦任仁人，黜遠殘賊，期於安民，陳朕之過失，無有所諱。
○戒貪吏
文帝十三年定律曰，吏坐受賕枉法，守縣官財物而即盜之，已論，命復有笞罪者，皆棄市。〈（刑法誌。）〉
景帝元年詔曰，吏受所監臨，以飲食免，重，受財物賤買貴賣論，輕，廷尉與丞相更議著令，廷尉信謹與丞相議曰，吏及諸有秩，受其官屬所監所治所行所將，其與飲食計償費，勿論，它物若買故賤，賣故貴，皆坐臧為盜，沒入臧縣官，吏遷徙免罷，受其故官屬所將監治送財物，奪爵為士伍，免之，無爵罰金二斤，令沒入所受，有能捕告，畀其所受臧。〈（本紀。）〉
後三年，詔曰，吏發民若取庸采黃金珠玉者，坐臧為盜，二千石聽者與同罪。〈（景紀。）〉
○策免大臣
宣帝五鳳二年，策御史大夫蕭望之曰，有司奏君責使者禮遇，丞相亡禮，廉聲不聞，敖慢不遜，亡以扶政，帥先百僚，君不深思，陷於茲穢，朕不忍致君於理，使光祿勳惲策詔，左遷君為太子太傅，授印，其上故印，使者便道之官，君其秉道明孝，正直是與，帥意亡愆，靡有後言。〈（本傳。）〉
成帝河平四年，左將軍史丹等，奏王商位三公，爵列侯，親受詔策，為天下師，不遵法度，以翼國家，而回辟下媚，以進其私，執左道以亂政，為臣不忠，罔上不道，甫刑之辟，皆為上戮，罪名明白，臣請詔謁者召商詣若盧詔獄，上素重商，知匡言多險，製曰勿治，鳳固爭之，於是製詔御史，蓋丞相以德輔翼國家，典領百僚，協和萬國，為職任莫重焉，今樂昌侯商為丞相，出入五年，未聞忠言嘉謀，而有不忠執左道之辜，陷於大辟，前商女弟內行不修，奴賊殺人，疑商教使，為商重臣，故抑而不窮，今或言商不以自悔，而反怨懟，朕甚傷之，惟商與先帝有外親，未忍致於理，其赦商罪，使者收丞相印綬。〈（本傳。）〉
永始二年，策丞相薛宣曰，君為丞相，出入六年，忠孝之行，率先百僚，朕無聞焉，朕既不明，變異數見，歲比不登，倉廩空虛，百姓饑饉，流離道路，疾疫死者以萬數，人至相食，盜賊並興，群職曠廢，是朕之不德，而股肱不良也，乃者廣漢群盜橫恣，殘賊吏民，朕惻然傷之，數以問君，君對輒不如，其實西州隔絕，幾不為郡，三輔賦斂無度，酷吏並緣為奸，侵擾百姓，詔君案驗，復無欲得事實之意，九卿以下，鹹承風指，同時陷於謾欺之辜，咎繇君焉，有司法君領職解嫚，開嫚欺之路，傷薄風化，無以帥示四方，不忍致君於理，其上丞相高陽侯印綬，罷歸。〈（本傳。）〉
永始三年，賜左將軍史丹策曰，左將軍寢病不衰，願歸治疾，朕湣以官職之事，久留將軍，使躬不瘳，使光祿勳賜將軍黃金五十斤，安車駟馬，其上將軍印綬，宜專精神，務近醫藥，以輔不衰。〈（本傳。）〉
綏和二年，賜丞相翟方進策曰，皇帝問丞相，君有孔子之慮，孟賁之勇，朕嘉與君同心一意，庶幾有成，惟君登位於今十年，災害並臻，民被饑餓，加以疾疫溺死，關門牡開，失國守備，盜賊黨輩，吏民殘賊，毆殺良民，斷獄歲歲多，前上書言事，交錯道路，懷奸朋黨，相為隱蔽，皆亡忠慮，群下凶凶，更相嫉妒，其咎安在，觀君之治，無欲輔朕富民便安元元之念，間者郡國穀雖頗熟，百姓不足者尚眾，前去城郭，未能盡還，夙夜未嚐忘焉，朕惟往時之用，與今一也，百僚用度各有數，君不量多少，一聽群下言，用度不足，奉請一切增賦稅，城郭堧及園田過更算馬牛羊，增益鹽鐵，變更無常，朕既不明，隨奏許可，後議者以為不便，製詔下君，君雲賣酒醪，後請止未盡月，復奏議令賣酒醪，朕誠怪君何持容容之計，無忠固意，將何以輔朕，帥道群下，而欲久蒙顯尊之位，豈不難哉，傳曰，高而不危，所以長守貴也，欲退君位尚未忍，君其孰念詳計，塞絕奸原，憂國如家，務便百姓以輔朕，朕既已改，君其自思，強食慎職，使尚書令賜君上尊酒十石，養牛一，君審處焉。〈（本傳。）〉
哀帝建平元年，策免大司空師丹曰，夫三公者朕之腹心也，輔善相過，匡率百僚，和合天下者也，朕既不明，委政於公，間者陰陽不調，寒暑失常，變異屢臻，山崩地震，河決泉湧，流殺人民，百姓流連，無所歸心，司空之職尤廢焉，君在位出入三年，未聞忠言嘉謀，而反有朋黨相進不公之名，乃者以挺力田議改幣章示君，君內為朕建，可改不疑，以君之言，博考朝臣，君乃希眾雷同，外以為不便，令觀聽者歸非於朕，朕隱忍不宣，為君受愆，朕疾夫比周之徒，虛偽壞化，寢以成俗，故屢以書飭君，幾君省過求己，而反不受，退有後言，及君奏封事，傳於道路，布聞朝市，言事者以為大臣不忠，辜陷重辟，獲采虛名，謗譏匈匈，流於四方，腹心如此，謂疏者何，殆謬於二人同心之利焉，將何以率示群下，附親遠方，朕惟君位尊任重，慮不周密，懷諼迷國，進退違命，反覆異言，甚為君恥之，非所以共承天地永保國家之意，以君嚐托傅位，未忍考於理，已詔有司赦君勿治，其上大司空高樂侯印綬，罷歸。〈（本傳。）〉
建平二年，策大司馬傅喜曰，君輔政出入三年，未有昭然匡朕不逮，而本朝大臣，遂其奸心，咎由君焉，其上大司馬印綬就第。〈（本傳。）〉
策免丞相孔光曰，丞相者朕之股肱，所與共承宗廟，統理海內，輔朕之不逮以治天下也，朕既不明，災異重仍，日月無光，山崩河決，五星失行，是章朕之不德，而股肱之不良也，君前為御史大夫，輔翼先帝，出入八年，卒無忠言嘉謀，今相朕出入三年，憂國之風，復無聞焉，陰陽錯繆，歲比不登，天下空虛，百姓饑饉，父子分散，流離道路，以十萬數，而百官群職曠廢，奸宄放縱，盜賊並起，或攻官寺，殺長吏，數以問君，君無怵惕憂懼之意，對無能為，是群卿大夫鹹惰哉莫以為意，咎由君焉，君秉社稷之重，總百僚之任，上無以匡朕之闕，下不能綏安百姓，書不雲乎，毋曠庶官，天工人其代之，於呼，君其上丞相博山侯印綬罷歸。〈（本傳。）〉
策左將軍彭宣曰，有司數奏言，諸侯國人不得宿衛，將軍不宜典兵馬，處大位，朕唯將軍任漢將之重，而子又前取淮陽王女，婚姻不絕，非國之製，使光祿大夫曼賜將軍黃金五十斤，安車駟馬，其上左將軍印綬，以關內侯歸家。〈（本傳。）〉
策免大司空何武曰，君舉錯煩苛，不合眾心，孝聲不聞，惡名流行，無以率示四方，其上大司空印綬，罷歸就國。〈（本傳。）〉
建平三年，詔御史大夫王崇曰，朕以君有累世之美故逾列次，在位以來，忠誠匡國，未聞所繇，反懷詐諼之辭，欲以攀救舊姻之家，大逆之辜，舉錯專恣，不遵法度，亡以示百僚，左遷為大司農。〈（王吉傳。）〉
哀帝元壽二年，冊免大司馬丁明曰，前東平王雲貪欲上位，祠祭祝詛，雲後舅伍宏，以醫待詔，與校秘書郎楊閎，結謀反逆，禍甚迫切，賴宗廟神靈，董賢等以聞，鹹伏其辜，將軍從弟侍中奉車都尉吳，族父左曹屯騎校尉宣，皆知宏及栩丹諸侯王後親，而宣除用丹為禦屬，吳與宏交通厚善，數稱薦宏，宏以附吳，得與其惡心，因醫技進，幾危社稷，朕以恭皇后故，不忍有雲，將軍位尊任重，既不能明威立義，折消未萌，又不深疾雲宏之惡，而懷非君上，阿為宣吳，反痛恨雲等，揚言為群下所冤，又親見言伍宏善醫，死可惜也，賢等獲封極幸，嫉妒忠良，非毀有功，於戲傷哉，蓋君親無將，將而誅之，是以季友鴆叔牙，春秋賢之，趙盾不討賊，謂之弒君，朕閔將軍陷於重刑，故以書飭，將軍遂非不改，復與丞相嘉相比，令嘉有依，得以罔上，有司致法將軍請獄治，朕惟噬膚之恩未忍，其上驃騎將軍印綬，罷歸就第。〈（董賢傳。）〉
哀帝崩，王莽使謁者以太后詔，即闕下，策董賢曰，間者以來，陰陽不調，菑害並臻，元元蒙辜，夫三公鼎足之輔也，高安侯賢未更事理，為大司馬，不合眾心，非所以折衝綏遠也，其收大司馬印綬，罷歸第。〈（董賢傳。）〉
哀帝崩，彭宣上書，願上大司空長平侯印綬，乞骸骨歸鄉里，竢寘溝壑，莽白太后，策宣曰，惟君視事日寡，功德未效，迫於老毛昏亂，非所以輔國家綏海內也，使光祿勳豐策詔，君其上大司空印綬，便就國。〈（彭宣傳。）〉
元始中，莽以太皇太后詔賜太師大司徒馬宮策曰，太師大司徒扶德侯上書言，前以光祿勳議故定陶共王母諡，曰婦人以夫爵尊為號諡，宜曰孝元傅皇后，稱渭陵東園，臣知妾不得體君，卑不得敵尊，而希指雷同，詭經辟說，以惑誤上，為臣不忠，當伏斧鉞之誅，幸蒙灑心自新，又令得保首領，伏自惟念入稱四輔，出備三公，爵為列侯，誠無顏復望闕廷，無心復居官府，無宜復食國邑，願上太師大司徒扶德侯印綬，避賢者路，下君章有司，皆以為四輔之職，為國維綱，三公之任，鼎足承君，不有鮮明固守，無以居位，如君言至誠可聽，惟君之惡，在灑心前，不敢文過，朕甚多之，不奪君之爵邑，以著自古皆有死之義，其上太師大司徒印綬，使者以侯就第。〈（馬宮傳。）〉


