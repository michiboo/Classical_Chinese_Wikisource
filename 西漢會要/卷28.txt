
◎運曆（下）
○天文漢元年十月，五星聚東井。
三年秋，太白出西方，有光幾中，乍北乍南，過期乃入，辰星出四孟。七年，月暈，圍參畢七重。十二年春，熒惑守心。孝惠二年，天開東北，廣十餘丈，長二十餘丈。
孝文後二年正月壬寅，天欃夕出西南，其四月乙巳，水木火三合於東井，八月，天狗下樑野，其十一月戊戌土水合於危，其七月，火東行，行畢陽環畢東北，出而西，逆行至昴，即南，乃東行。
孝景元年正月癸酉，金水合於婺女，其七月乙丑，金木水三合於張，其二年七月丙子，火與水晨出東方，因守斗，其十二月，水火合於斗，是歲彗星出西南，七月，天狗下。
三年，填星在婁，幾入還居奎。
四年七月癸未，火入東井行陰，又以九月己未，入輿鬼，戊寅出。
中元年，填星當在觜觿參，去居東井，其三年正月丁亥，金木合為觜觿，其三月丁酉，彗星夜見西北，色白，長丈，在觜慧，旦去益小，十五日不見，其五月甲午，金木俱在東井戊戌，金去木留，守之，二十日，其六月壬戌，蓬星見西南，在房南，去房可二丈，大如二斗器，色白，癸亥在心東北，可長丈所，甲子在尾北，可六丈，丁卯在箕北，近漢稍小，旦去，時大如桃，壬申去，凡十日，中三年十一月庚午夕，金火合於虛，相去一寸。
四年四月丙申，金木合於東井，其五年四月乙巳，水火合於參。
後元年五月壬午，火金合於輿鬼之東北，不至柳，出輿鬼北，可五寸。
孝武建元三年三月，有星孛於注張，曆太微，幹紫宮，至於天漢。三年四月，有星孛於天紀，至織女。六年，熒惑守輿鬼。元光元年六月，客星見於房。
元光中，天星盡扌詧。元鼎五年，太白入於天苑。元鼎中，熒惑守南斗。元封中，星孛於河戌。
太初中，星孛於招搖。
孝昭始元中，蓬星出西方天市東門，行過河鼓，入營室中，後太白出西方，下行一舍復上行二舍而下去，後太白出東方，入鹹池東，下入東井，後太白入太微西藩第一星，北出東藩第一星，北東下去，後太白入昴，後熒惑出東方，守太白，後流星下燕萬載宮極東去。
元鳳四年九月，客星在紫宮中斗樞極間，五年四月，燭星見奎婁間。
元平元年正月庚子，日出時，有黑雲狀如焱風亂鬊，轉出西北，東南行，轉而西，有頃亡。
二月甲申晨，有大星如月，有眾星隨而西行，乙酉，牂雲如狗，赤色長尾，三枚夾漢西行。
三月丙戌，流星出翼軫東北，幹太微，入紫宮，始出小，旦入大有光，入有頃，聲如雷，三鳴止。
孝宣本始元年四月壬戌，甲夜，辰星與參出西方，其二年七月辛亥夕，辰星與翼出，皆為蚤，其後熒惑守房之鉤鈐，四年七月甲辰，辰星在翼，月犯之，是日，熒惑入輿鬼天質。
地節元年正月戊午，乙夜，月食熒惑，熒惑在角亢，其辛酉熒惑入氐中，其六月戊戌甲夜，客星又居左右角間，東南指，長可二尺，色白，其丙寅，又有客星見，貫索東北，南行，至七月癸酉夜入天市，芒炎東南指，其色白。
黃龍元年三月，客星居王梁東北，可九尺，長丈餘，西指，出閣道間，至紫宮。
元帝初元元年四月，客星大如瓜，色青白，在南斗第二星東，可四尺。
二年五月，客星見昴分，居捲舌東，可五尺，青白色，炎長三寸。
五年四月，彗星出西北，赤黃色，長八尺所，後數日長丈餘，東北指，在參分。
孝成建始元年九月戊子，有流星出文昌，色白，光燭地，長可四丈，大一圍，動搖如龍蛇行，有頃，長可五六丈，大四圍所，詘折委曲，貫紫宮西，在斗西北，子亥間，後詘如環，北方不合，留一刻所。
四年七月，熒惑隃歲星，居其東北半寸所，如連李，時歲星在關星西四尺所，熒惑初從畢口大星東，東北住數日至，往疾去遲。四年十一月乙卯，月食填星，星不見，時在輿鬼西北八九尺所。
河平二年十月下旬，填星在東井軒轅南耑，大星尺餘，歲星在其西北尺所，熒惑在其西北二尺所，皆從西方來，填星貫輿鬼先到，歲星次熒惑，亦貫輿鬼，十一月上旬，歲星熒惑西去，填星皆西北逆行。
陽朔元年七月壬子，月犯心星。四年閏月庚午，飛星大如缶，出西南，入斗下。
永始二年二月癸未，夜東方有赤色，大三四圍，長二三丈，索索如樹，南方有大四五圍，下行十餘丈，皆不至地滅。
元延元年四月丁酉，日鋪時，天腥晏，殷殷如雷聲，有流星頭大如缶，長十餘丈，皎然赤白色，從日下，東南去，四面或大如盂，或如雞子，耀耀如雨下，至昏止。
綏和元年正月辛未，有流星從東南入北斗，長數十丈，二刻所息。二年春，熒惑守心。
哀帝建平元年正月丁未，日出時，有著天白氣，廣如一匹布，長十餘丈，西南行，歡如雷，一刻而止，名曰天狗，十二月，白氣出西南，從地上至天，出參下，貫天廁，廣如一匹布，長十餘丈，十餘日去。
二年二月彗星出牽牛，七十餘日。
元壽元年十一月，歲星入太微，逆行，幹右執法。〈（並天文誌。）〉
○權量
張蒼定章程〈（高紀如淳曰，章，曆數之章術也，程者，權衡丈尺斗斛之平法也。）〉
一曰備數，二曰和聲，三曰審度，四曰嘉量，五曰權衡，數者一十百千萬也，所以算數事物，順性命之理也，夫推曆生律，製器，規圜矩方，權重衡平，準繩嘉量，探賾索隱，鉤深致遠，莫不用焉，度長短者不失毫釐，量多少者不失圭撮，權輕重者不失黍參，其法在算術，職在太史，羲和掌之。
聲者，宮商角徵羽也，職在太樂，太常掌之。
度者，分寸尺丈引也，所以度長短也，本起黃鍾之長，以子穀穀黍中者一黍之廣度之，九十分黃鍾之長一為一分，十分為寸，十寸為尺，十尺為丈，十丈為引，而五度審矣，其法用銅高一寸，廣二寸，長一丈，而分寸尺丈存焉，用竹為引，高一分，廣六分，長十丈，其方法矩，高廣之數，陰陽之象也，分者自三微而成著，可分別也，寸者忖也，尺者也，丈者張也，引者信也，夫度者別於分，忖於寸，於尺，張於丈，信於引，引者信天下也，職在內官，廷尉掌之。
量者，龠合升斗斛也，所以量多少也，本起於黃鍾之龠，用度數，審其容，以子穀黍中者千有二百實其龠，以井水準其概，合龠為合，十合為升，十升為斗，十斗為斛，而五量嘉矣，其法用銅方尺，而圜其外，旁有庣焉，其上為斛，其下為斗，左耳為升，右耳為合龠，其狀似爵，以縻爵祿，上三下二，參天兩地，圜而函方，左一右二，陰陽之象也，其圜象規，其重二鈞，備氣物之數，合萬有一千五百二十，聲中黃鍾，始於黃鍾而反覆焉，君製器之象也，龠者，黃鍾律之實也，躍微動氣而生物也，合者，合龠之量也，升者，登合之量也，斗者，聚升之量也，斛者，角斗平多少之量也，夫量者躍於龠，合於合，登於升，聚於斗，角於斛，職在太倉，大司農掌之。
衡權者，衡平也，權，重也，衡所以任權，而均物，平輕重也，其道如底，以見準之正，繩之直，左旋見規，右折見矩，其在天也，佐助旋璣，斟酌建指，以齊七政，故曰玉衡，論語雲，立則見其參於前也，在車則見其倚於衡也，又曰齊之以禮，此衡在前居南方之義也，權者銖兩斤鈞石也，所以稱物平施，知輕重也，本起於黃鍾之重，一龠容千二百黍，重十二銖，兩之為兩，二十四銖為兩，十六兩為斤，三十斤為鈞，四鈞為石，忖為十八，易十有八變之象也，五權之製，以義立之，以物鈞之，其餘小大之差，以輕重為宜，圜而環之，令之肉倍好者，周旋無端，終而復始，無窮巳也，銖者物繇忽微始，至於成著，可殊異也，兩者兩黃鍾律之重也，二十四銖而成兩者，二十四氣之象也，斤者明也，三百八十四銖，易二篇之爻，陰陽變動之象也，十六兩成斤者，四時乘四方之象也，鈞者均也，陽施其氣，陰化其物，皆得其成就平均也，權與物均重萬一千五百二十銖，當萬物之象也，四百八十兩者，六旬行八節之象也，三十斤成鈞者，一月之象也，石者大也，權之大者也，始於銖，兩於兩，明於斤，均於鈞，終於石，物終石大也，四鈞為石者，四時之象也，重百二十斤者，十二月之象也，終於十二辰而復於子，黃鍾之象也，千九百二十兩者，陰陽之數也，三百八十四爻，五行之象也，四萬六千八十銖者，萬一千五百二十物，曆四時之象也，而歲功成就，五權謹矣，權與物鈞而生衡，衡運生規，規圜生矩，矩方生繩，繩直生準，準正則平衡而鈞權矣，是為五則，規者所以規圜器械，令得其類也，矩者所以矩方器械，令不失其形也，規矩相須，陰陽位序圜方乃成，準者，所以揆平取正也，繩者，上下端直經緯四通也，準繩連體，衡權合德，百工繇焉，以定法式。
凡律度量衡用銅者，名自名也，所以同天下齊風俗也，銅為物之至精，不為燥濕寒暑變其節，不為風雨暴露改其形，介然有常，有似於士君子之行，是以用銅也，用竹為引者，事之宜也。〈（並律曆志。）〉
○時令
文帝元年，詔曰，方春和時，草木群生之物，皆有以自樂，而吾百姓鰥寡孤獨窮困之人或阽於死亡而莫之省憂，為民父母將如何，其議所以振貸之。〈（本紀。）〉
宣帝時，魏相表采易陰陽及月令明堂奏之，臣聞易曰天地以順動，故日月不過，四時不忒，聖王以順動，故刑罰清而民服，天地變化，必繇陰陽，陰陽之分，以日為紀，日冬夏至，則八風之序立，萬物之性成，各有常職，不得相幹，東方之神太昊，乘震執規司春，南方之神炎帝，乘離執衡司夏，西方之神少昊，乘兌執矩司秋，北方之神顓頊，乘坎執權司冬中央之神黃帝，乘坤艮執繩司土，茲五帝所司，各有時也，東方之卦，不可以治西方，南方之卦，不可以治北方，春興兌治則饑，秋興震治則華，冬興離治則泄，夏興坎治則雹，明王謹於尊天，慎於養人，故立羲和之官，以乘四時，節授民事，君動靜以道，奉順陰陽，則日月光明，風雨時節，寒暑調和，三者得敘，則災害不生，五穀熟，絲麻遂，草木茂，鳥獸蕃，民不夭疾，衣食有餘，若是則君尊民說，上下亡怨，政教不違，禮讓可興，夫風雨不時，則傷農桑，農桑傷則民饑寒，饑寒在身，則亡廉恥，寇賊奸宄所繇生也，臣愚以為陰陽者王事之本，群生之命，自古賢聖未有不繇者也，天子之義必純取法天地，而觀於先聖，高帝所述書天子所服，第八曰大謁者臣章，受詔長樂宮曰，令群臣議天子所服，以安治天下，相國臣何，御史大夫臣昌，謹與將軍臣陵，太子太傅臣通等議，春夏秋冬，天子所服，當法天地之數，中得人和，故自天子王侯有土之君，下及兆民，能法天地，順四時，以治國家，身亡禍殃，年壽永究，是奉宗廟安天下之大禮也，臣請法之，中謁者趙堯舉春，李舜舉夏，兒湯舉秋，貢禹舉冬，四人各職一時，大謁者襄章奏製曰可，孝文皇帝時，以二月施恩惠於天下，賜孝弟力田，及罷軍卒祠死事者，頗非時節，御史大夫晁錯，時為太子家令，言其狀，臣相伏念陛下恩澤甚厚，然而災氣未息，竊恐詔令有未合當時者也，願陛下選明經通知陰陽者四人，各主一時，時至明言所職，以和陰陽，天下幸甚。〈（魏相傳。）〉
元康三年六月，詔三輔毋得以春夏摘巢探卵，彈射飛鳥，具為令。〈（本紀。）〉立春，行冤獄使者出。〈（張敞傳。）〉元帝初元三年，詔百官勉之，毋犯四時之禁。〈（本紀。）〉
永光三年十一月，詔曰，乃者己丑地動，中冬雨水大霧，盜賊並起，吏何不以時禁，各悉意對。〈（本紀，師古曰，時禁謂月令所當禁斷者也。）〉
甘延壽陳湯，上疏斬郅支首及名王以下，宜縣頭槁街，事下有司，丞相匡衡，御史大夫繁延壽，以為月令春掩骼埋胔之時，宜勿縣，車騎將軍許嘉，右將軍王商，以為夾穀以會，優施笑君，孔子誅之，方盛夏，首足異門而出，宜縣十日，乃埋之，有詔將軍議是。〈（陳湯傳。）〉
建昭五年，詔曰，方春農桑興，百姓戮力自盡之時也，故是月勞農勸民，無使後時，今不良之吏，覆案小罪，徵召證案，興不急之事，以妨百姓，使失一時之作，亡終歲之功，公卿其明察申敕之。〈（本紀。）〉
成帝陽朔二年春寒，詔曰，昔在帝堯，立羲和之官，命以四時之事，令不失其序，故書雲，黎民於蕃時雍，明以陰陽為本也，今公卿大夫，或不信陰陽，薄而小之，所奏請多違時政，傳以不知，周行天下，而慾望陰陽和調，豈不謬哉，其務順四時月令。〈（本紀。）〉
鴻嘉元年二月，詔曰，方春生長時，臨遣諫大夫理等，舉三輔三河宏農冤獄。〈（本紀。）〉
哀帝即位，李尋對曰，辰星主四時，四時失序，則辰星作異，今出於歲首之孟，天所以譴告陛下也，加以號令不順四時，間者，春三月治大獄，時賊陰立逆，恐歲小收，季夏舉兵法，時寒氣應，恐後有霜雹之災，秋月行封爵，其月土濕奧，恐後有雷雹之變，古之王者，尊天地，重陰陽，敬四時，嚴月令，今朝廷忽於時月之令，諸侍中尚書近臣，宜皆令通知月令之意，設群下請事，若陛下出令有謬於時者，當知爭之以順時。〈（本傳。）〉
梁王立殺人，遣廷尉大鴻臚雜問，對曰，冬月迫促，貪生畏死，即詐僵仆，陽病徼幸，得逾於須臾，〈（師古曰，冀得逾冬月而減罪也。）〉謹以實對，時冬月盡，其春大赦不治。〈（本傳。）〉
孫寶以春月作詆欺，免為庶人。〈（本傳。）〉
王溫舒為河內太守，捕郡中豪猾，大者至族，小者乃死，會春，溫舒頓足歎曰，令冬月益展一月，足吾事矣。〈（本傳，師古曰，立春之後，不復行刑，故云然。）〉
張敞收絮舜係獄，是時冬月未盡數日，晝夜驗治，竟致其死，敞使告舜曰，五日京兆竟何如，冬月已盡，延命乎。〈（張敞傳。）〉
劉向坐鑄偽黃金得逾冬減死論。〈（本傳，服虔曰，逾冬至春行寬大而減死罪。）〉
諸葛豐以春夏係治人，在位多言其短，上乃製詔御史，豐前為司隸，不順四時，專作苛暴，其免為庶人。〈（本傳。）〉
孫寶以立秋日署侯文東部督郵，入見，敕曰，今日鷹隼始擊，當順天氣，取奸惡以成嚴霜之誅。〈（本傳。）〉冬月，始請讞。〈（於定國傳。）〉冬月，傳屬縣囚會論府上。〈（嚴延年傳。）〉
平當為丞相，以冬月賜爵關內侯。〈（本傳，李奇曰，以冬月非封侯時，故且先賜爵幸而內侯。）〉
孔光等請謁者召王嘉詣廷尉詔獄，永信少府猛等十人，以為今春月，寒氣錯繆，霜露數降，宜示天下以寬和。〈（王嘉傳。）〉


