
◎食貨五
○大司農錢〈（都內錢附）〉
武帝之初，七十年間，國家亡事，都內之錢貫朽而不可校，太倉之粟，腐敗而不可食。〈（食貨志，按百官表，大司農屬官有都內令丞。）〉〈（查前漢書食貨志「武帝之初」應改作「漢閹至武帝之初」再版者）〉
山海天地之臧，宜屬少府，陛下勿私，以屬大農佐賦。〈（食貨志。）〉
帝比歲擊胡，大司農陳臧錢經用既竭，不足以奉戰士，乃令民得買爵贖罪，置武功爵。〈（同上。）〉
孝武之世，開玉門，通西域，師旅之費，不可勝計，至於用度不足，乃榷酒酤，筦鹽鐵，鑄白金，造皮幣，算至車船，租及六畜。〈（西域傳讚。）〉元帝溫恭少欲，都內錢四十萬。〈（王嘉傳。）〉
漢武庫兵器繕治造作，皆度大司農錢，自乘輿不以給共養，共養勞賜，壹出少府。〈（毋將隆傳。）〉
○少府禁錢
漢興，山川園池市肆租稅之入，自天子以至封君湯沐邑，皆各為私奉養，不領於天子之經費。〈（食貨志。）〉
山海天地之藏，宜屬少府。〈（食貨志，百官表，少府掌山海地澤之稅，以給供養。）〉共養勞賜，壹出少府。〈（毋將隆傳。）〉武帝出禁錢以振元元。〈（食貨志。）〉
西羌之師，大司農錢盡，乃以少府禁錢續之。〈（賈捐之傳。）〉
元帝溫恭少欲，少府錢十八萬萬。〈（王嘉傳。）〉
○水衡錢
初大農幹鹽鐵官布，多置水衡，欲以主鹽鐵，及揚可告緡，上林財物眾，乃令水衡主上林。〈（食貨志。）〉
宣帝本始二年，以水衡錢為平陵，徙民起第宅。〈（本紀，應劭曰，水衡與少府，皆天子私藏耳，縣官公作，當仰給司農，今出水衡錢，言宣帝即位為異政也。）〉
元帝溫恭少欲，水衡錢二十五萬萬。〈（王嘉傳。）〉均輸平準。
大農屬司官，有均輸平準令丞。〈（百官表，孟康曰，均輸，謂諸當所有輸於官者，皆令輸其地土所饒，平其所在時價，官更於它處賣之，輸者既便，而官有利也。）〉
元狩中，桑宏羊為大司農中丞，管諸會計事，稍稍置均輸以通貨物，漢連出兵三歲，費皆仰大農，大農以均輸調鹽鐵助賦，故能澹之。〈（食貨志。）〉
元封元年，宏羊以諸官各自市相爭，物以故騰躍，而天下賦輸，或不償其僦費，乃請置大農部丞數十人，分部主郡國，各往往置均輸鹽鐵官，〈（初宏羊為大農丞，固已稍稍置均輸矣，今既領大農，故遍行其法於郡國也。）〉令遠方各以其物，如異時商賈所轉販者，為賦而相灌輸，置平準於京師，都受天下委輸，〈（均輸在郡國，各轉於京師者也，準在京師，總受天下之轉輸者也。）〉召工官治車諸器，皆仰給大農，大農請官盡籠天下之貨物，貴則賣之，賤則買之，如此富商大賈亡所牟大利，則反本而萬物不得騰躍，故抑天下之物，名曰平準，天子以為然而許之，一歲之中，諸均輸帛五百萬匹，民不益賦，而天下用饒。〈（同上。）〉
昭帝即位六年，詔郡國舉賢良文學之士，問以民所疾苦，皆對願罷鹽鐵酒榷均輸官，毋與天下爭利，宏羊難以為此國家大業，安邊足用之本，不可廢也。〈（食貨志，按桓寬鹽鐵論，大夫曰，往者郡國諸侯，各以其物貢輸，往來煩雜，物多苦惡，或不償其費，故郡置輸官以相給運，而便遠方之貢，故曰均輸，開委府於京師，以籠貨物，賤即買，貴則賣，是以縣官不失實，商賈無所貿利，故曰平準，平準則民不失職，均輸則民不劬勞，故平準均輸，所以平萬物而便百姓也，文學曰，古之賦稅於民也，因其所工，不求所拙，農人納其獲，女工效其織，今釋其所有，責其所無，百姓賤賣貨物，以便上求，閑者郡國或令民作布絮，吏留難與之為市，利之所入，非獨齊陶之縑，蜀漢之布也，亦民間之所為耳，而行奸賣平，農民重苦，女紅再稅，未見輸之均也，縣官猥發，闔門擅市，則萬物並收，萬物並收則物騰躍，騰躍則商賈侔利自市，侔利自市，則吏容奸豪，而富商積貨儲物以待其急，輕賈奸吏，收賤以取貴，未見準之平也，云云。）〉
○漕運漢二年，築甬道屬河，取敖倉粟。〈（高紀。）〉蕭何霤收巴蜀使給軍食，何轉漕關中，給食不乏。〈（本傳。）〉
漢初，轉漕關東粟，以給中都官，歲不過數十萬石。〈（食貨志。）〉
劉敬說高帝都關中，張良曰，關中阻三面而固守，獨以一面東製，諸侯安定，河渭漕輓天下西給京師，諸侯有變，順流而下，足以委輸，劉敬說是也。〈（張良傳。）〉
武帝元光六年，鄭當時為大司農，言異時關東漕粟，從渭上，度六月罷，而渭水道，九百餘里，時有難處，引渭穿渠，起長安，旁南山下至河三百餘里，徑易，漕度可令三月罷，得以損漕省卒，上以為然，令齊人水工徐伯表，發卒數萬人穿漕渠，三歲而通，以漕大便利，其後漕稍多，而渠下之民，頗得以溉矣。〈（溝洫誌，按武紀元光六年穿漕渠通渭。）〉
後河東守番係，言漕從山東西，歲百餘萬石，更底柱之艱，敗亡甚多而煩費，穿渠引汾，溉皮氏汾陰下，引河溉汾陰蒲阪下，度可得五千頃，故盡河堧棄地，民茭牧其中耳，今溉田之，度可得穀二百萬石以上，引河溉汾陰蒲阪下，度可得五千頃，故盡河穀棄地，民茭牧其中耳，今溉田之，度可得穀二百萬石以上，穀從渭上，與關中無異，底柱之東，可毋復漕，上以為然，發卒數萬人作渠田，數歲河移徙，渠不利，田者不能償種，其後人有上書欲通褒斜道及漕，事下御史大夫張湯，湯問之，言抵蜀從故道，多阪，回還，今穿褒斜道，少阪，近四百里，而褒水通沔，斜水通渭，皆可以行船漕，漕從南陽上沔入褒，褒絕水至斜，間百餘里，以車轉，從斜下渭，如此，漢中穀可致，而山東從沔無限，便於底柱之漕，且褒斜材木竹箭之饒，擬於巴蜀，上以為然，拜湯子卬為漢中守，發數萬人作褒斜道五百餘里，道便近，而水多湍石不可漕。〈（溝洫誌。）〉
衛青歲以數萬騎出擊匈奴，遂取河南地築朔方，時又通西南夷道，作者數萬人，千里負擔饋餉，率十餘鍾致一石，又興十餘萬人，築衛朔方，轉漕甚遠，自山東鹹被其勞。
武帝作柏梁台，宮室之修，繇此日麗，徒奴婢眾，而下河漕，度四百萬石，及官自糴，乃足。
元封元年，桑宏羊又請令民入粟補吏贖罪，他郡各輸急處，而諸農各致粟山東，漕益歲六百萬石，一歲之中，太倉甘泉倉滿，邊餘穀。〈（以上並食貨志。）〉
昭帝元鳳二年，詔曰，前年減漕三百萬石。〈（本紀。）〉三年，詔曰民被水災，頗匱於食，其止四年毋漕。〈（本紀。）〉
宣帝即位，歲數豐穰，耿壽昌言，故事歲漕關東穀四百萬斛，以給京師，用卒六萬人，宜糴三輔宏農河東上黨太原郡穀足供京師，可省關東漕卒過半，漕事果便。〈（食貨志。）〉
○倉庾
太倉。〈（百官表，司農屬官，有太倉令丞，三輔黃圖雲，太倉蕭何造，在長安城外東南。）〉武帝之初，國家亡事，太倉之粟，腐敗而不可食。〈（食貨志。）〉
長安倉。〈（宣帝紀，本始四年，丞相以下，上書入穀輸長安倉，三輔黃圖雲，細柳倉嘉倉在長安麵渭水北，古徼西有細柳倉，城東有嘉倉。）〉甘泉倉。〈（張敞傳，張敞為甘泉倉長。）〉
河東郡榮陽有敖倉。〈（地理志音義雲，敖本地名，臨河有太倉。）〉河東郡根倉涇倉。〈（地理志。）〉河內倉。〈（汲黯傳，汲黯矯製發河內倉粟以賑貧民。）〉
郡國諸倉。〈（百官表，司農屬官有郡國諸倉長丞。）〉
○常平倉
宣帝即位，穀至石五錢，農人少利，時大司農中丞耿壽昌奏言，故事歲漕關東穀四百萬斛，以給京師，用卒六萬人，宜糴三輔宏農河東上黨太原郡穀足供京師，可以省關東漕卒過半，蕭望之奏，壽昌未足任，上不聽，事果便，壽昌遂白令邊郡皆築倉，以穀賤時增其價而糴以利農，貴時減價而糶，名曰常平倉，民便之。〈（食貨志，按宣紀五鳳四年設常平倉。）〉
趙充國曰，金城湟中穀斛八錢，吾謂耿中丞糴二百萬斛穀，羌人不敢動矣，中丞請糴百萬斛，乃得四十萬斛耳，失此二冊，羌人故敢為逆。〈（充國傳。）〉
元帝即位，天下大水，在位諸儒，多言鹽鐵及常平倉可罷，毋與民爭利，上從其議，罷之。〈（食貨志，按紀初元五年，罷常平倉。）〉


