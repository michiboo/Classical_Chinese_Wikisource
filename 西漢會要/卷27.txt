
◎運曆（上）
○五運〈（正朔服色附）〉
自齊威宣時，騶子之徒，論著終始五德之運，〈（如淳曰，今其書有五德，終始五德，各以所勝為行，秦謂周為火德，滅火者水，睚謂水德，師古曰，騶子即騶衍。）〉及秦帝，而齊人奏之，故始皇採用之。〈（郊祀志。）〉
秦兼天下，頗推五勝，而自以為獲水德，乃以十月為正，色尚黑，漢興，方綱紀大基，庶事草創，襲秦正朔，以北平侯張蒼言，用顓頊曆，然正朔服色，未睹其真云云。〈（律曆志。）〉
高祖立為沛公，旗幟皆赤，由所殺蛇白帝子，所殺者赤帝子故也。〈（本紀。）〉
漢承堯運，德祚已盛，斷蛇著符，旗幟上赤，協於火德，自然之應，得天統矣。〈（高帝讚。）〉
漢興，高祖曰，北畤待我而起，亦自以為獲水德之瑞，雖明習曆及張蒼等，鹹以為然，是時天下初定，方綱紀大基，高後女主皆未遑，故襲秦正朔服色。〈（曆書。）〉
文帝時，賈誼以為漢興二十餘年，宜當改正朔，易服色制度，乃草具儀，其儀法，色上黃，數用五，帝謙讓未遑也。〈（賈誼傳。）〉
文帝十四年，魯人公孫臣上書曰，始秦得水德，及漢受之，推終始傳，則漢當土德，土德之應，黃龍見，宜改正朔服色上黃，張蒼以為漢乃水德之時，河決金堤，其符也，年始冬十月，色外黑內赤，與德相應，公孫臣言非是，罷之，明年，黃龍見成紀，文帝召公孫臣拜為博士，與諸生申明土德，草改曆服色事，新垣平玉杯詐覺，是後文帝怠於改正服鬼神之事。〈（郊祀志。）〉
元封七年，司馬遷等，言曆紀壞廢，宜改正朔，是時御史大夫兒寬明經術，上乃詔寬曰，今宜何以為正朔，服色何上，寬與博士賜等議，皆曰，帝王必改正朔，易服色，所以明受命於天也，創業變改，製不相復，推傳序文，則今夏時也，於是乃詔以七年為元年。〈（律曆志。）〉
太初元年夏五月，正曆以正月為歲首，色上黃，數用五，〈（張晏曰，漢據土德，土數五，故用五。）〉定官名，協音律。〈（本紀。）〉
班固曰，漢興之初，庶事草創，唯一叔孫生略定朝廷之儀，若乃正朔服色郊望之事，數世猶未章焉，至於孝文，始以夏郊，而張蒼據水德，公孫臣賈誼更以為土德，卒不能明，孝武之世，文章為盛，太初改製，而兒寬司馬遷等，猶從臣誼之言，服色數度，遂順黃德，彼以為五德之傳，從所不勝，秦在水德，故漢據土而克之，劉向父子以為帝出於震，故包羲氏始受木德，其後以母傳子，終而復始，自神農皇帝，下曆唐虞三代，而漢得火焉，故高祖始起，神母夜號，著赤帝之符，旗章遂赤，自得天統矣，昔共工氏以水德閑於木火，與秦同運，非其次序，故皆不永，由是言之，祖宗之製，蓋有自然之應，順時宜矣。〈（郊祀志讚。）〉
○曆
漢興，方綱紀大基，庶事草創，襲秦正朔，以北平侯張蒼言，用顓頊曆，比於六曆，疏闊中最為微近，然正朔服色，未睹其真，而朔晦月見弦望滿虧多非是，至武帝元封七年，漢興百二歲矣，太中大夫公孫卿壺遂，太史令司馬遷等，言曆紀壞廢，宜改正朔，是時御史大夫兒寬明經術，上乃詔寬曰，與博士共議，今宜何以為正朔，服色何上，寬與博士賜等議，皆曰，帝王必改正朔，易服色，所以明受命於天也，創業變改，製不相復，推傳序文，則今夏時也，臣等問學褊陋，不能明，陛下躬聖發憤，昭配天地，臣愚以為三統之製，後聖復前聖者，二代在前也，今二代之統，絕而不序矣，唯陛下發聖德，宣考天地四時之極則，順陰陽以定大明之製，為萬世則，於是乃詔御史曰，乃者有司言曆未定，廣延宣問，以考星度，未能讎也，蓋聞古者黃帝合而不死，名察發斂，定清濁，起五部，建氣物分數，然則上矣，書缺樂弛，朕甚難之，依違以惟，未能修明，其以七年為元年，遂詔卿遂遷與侍郎尊大典星射姓等，議造漢曆，乃定東西，立晷儀，下漏刻，以追二十八宿，相距於四方，舉終以定朔晦分至躔離弦望，乃以前曆上元泰初四千六百一十七歲，至於元封七年，復得閼逢攝提格之歲，中冬十一月甲子朔旦冬至，日月在建星，太歲在子已，得太初本星度新正，姓等奏不能為算，願募治曆者，更造密度，各自增減，以造漢太初曆，乃選治曆鄧平，及長樂司馬可，酒泉候宜君侍郎尊，及與民間治曆者凡二十餘人，方士唐都巴郡落下閎與焉，都分天部，而閎運算轉曆，其法以律起曆，曰律容一龠，積八十一寸，則一日之分也，與長相終，律長九寸百七十一分而終復，三復而得甲子，夫律陰陽九六，爻象所從出也，故黃鍾紀元氣之謂律，律，法也，莫不取法焉，與鄧平所治同，於是皆觀新星度日月行，更以算推如閎平法，法一月之日二十九日八十一分日之四十三，先藉半日，名曰陽曆，不藉名曰陰曆，所謂陽曆者先朔月生，陰曆者朔而後月乃生，平曰陽曆朔皆先旦月生，以朝諸侯，王群臣便，乃詔遷用鄧平所造八十一分律曆，罷廢尤疏遠者十七家，復使校律曆昏明宦者淳於陵渠，復覆太初曆晦朔弦望皆最密，日月如合璧五星如連珠，陵渠奏狀，遂用鄧平曆，以平為太史丞，後二十七年元鳳三年，太史令張壽王上書，言曆者天地之大紀，上帝所為傳，黃帝調律曆，漢元年以來用之，今陰陽不調，乃更曆之過也，詔下主曆使者鮮于妄人詰問，壽王不服，妄人請與治曆大司農中丞麻光等二十餘人，雜候日月晦朔弦望八節二十四氣鈞校諸曆用狀，奏可，詔與丞相御史大將軍右將軍史各一人，雜候上林清台，課諸曆疏密，凡十一家，以元鳳三年十一月朔旦冬至，盡五年十二月，各有第壽王課疏，遠，案漢元年，不用黃帝調曆，壽王非漢曆逆天道，非所宜言，大不敬，有詔勿劾，復候盡六年，太初曆第一，即墨徐萬日長安徐禹治太初曆亦第一，壽王及待詔李信治黃帝調曆課皆疏闊，又言黃帝至元鳳三年六千餘歲，丞相屬實，長安單安國，安陵桮育，治終始，言黃帝以來三千六百二十九歲，不與壽王合，壽王又移帝王錄舜禹年歲不合人年，壽王言化益為天子代禹，驪山女亦為天子，在殷周間皆不合經術，壽王曆乃太史官殷曆也，壽王猥曰安得五家曆，又妄言太初曆虧四分日之三，去小餘七百五分，以故陰陽不調，謂之亂世，劾壽王吏八百石，古之大夫，服儒衣，誦不祥之辭，作妖言，欲亂制度，不道，奏可，壽王候課比三年下終不服，再劾死，更赦勿劾，遂不更言，誹謗益甚，竟以下吏，故曆本之驗在於天，自漢曆初起，盡元鳳六年三十六歲，而是非堅定，至孝成世，劉向總六曆列是非，作五紀論，向子歆究其微眇，作三統曆及譜，以說春秋，推法密要故述焉。〈（律曆志。）〉
漢興，高祖曰，北畤待我而起，亦自以為獲水德之瑞，雖明習曆及張蒼等，鹹以為然，是時天下初定，方綱紀大基，高後女主皆未遑，故襲秦正朔服色，至孝文時，魯人公孫臣以終始五德上書，言漢得土德，宜更元，改正朔，易服色，常有瑞，瑞黃龍見，事下丞相張蒼，張蒼亦學律曆，以為非是，罷之，其後黃龍見成紀，張蒼自黜所欲論著不成，而新垣平以望氣見，頗言正曆服色事貴幸，後作亂，故孝文皇帝廢不復問，至今上即位，招致方士唐都，分天部，〈（漢書音義曰，謂分二十八宿為躔度。）〉而巴落下閎運算轉曆，然後日辰之度與夏正同，乃改元，更官號，封泰山，因詔御史曰，乃者有司言星度之未定也，廣延宣問，以理星度，未能讎之，蓋聞昔者黃帝合而不死，名察發斂，定清濁，起五部，建氣物分數，〈（應劭曰，言黃帝造曆，得仙名節會，察寒暑，致啟閉分至，定清濁，起五部，五部金木水火土也，建氣物分數，皆敘曆之意也，孟康曰，合作也，黃帝作曆，曆終復始無窮已，故曰不死，清濁，律聲之清濁也，五部，五行也，天有四時，分為五行也，氣二十四氣，物萬物也，分，曆數之分也，瓚曰，黃帝聖德，與虛合契，升龍登仙於天，故曰合而不死，題名宿度，候察進退，謂三辰之度，吉凶之驗也。）〉然蓋尚矣，書缺樂弛，朕甚閔焉，朕唯未能循明也，揶績日分，率應水德之勝，〈（徐廣曰，蓋以為應土德，土勝水。）〉今日順夏至，黃鍾為宮，林鍾為徵，太簇為商，南呂為羽，姑洗為角，自是以後，氣復正，羽聲復清，名復正變，以至子日當冬至，則陰陽離合之道行焉，十一月甲子朔旦冬至，已詹，其更以七年為太初元年，年名焉逢攝提格，〈（徐廣曰，歲陰在寅左行，歲星在醜右行。）〉月名畢聚，日得甲子，夜半朔旦冬至。〈（曆書。）〉
漢興，北平侯張蒼首律曆事，孝武帝時，樂官考正，至元始中，王莽秉政，欲耀名譽，徵天下通知鍾律者百餘人，使羲和劉歆等典領條奏，言之最詳，故刪其偽辭，取正義著於篇。〈（律曆志。）〉
漢高祖皇帝著紀，伐秦繼周，木生火，故為火德，天下號曰漢，距上元年十四萬三千二十五歲，歲在大隸之東井二十二度，鶉首之六度也，故漢誌曰歲在大棣，名曰敦牂，太歲在午，八年十一月乙巳朔旦冬至，楚元三年也，故殷曆以為丙午，距元朔七十六歲，著紀，高帝即位十二年。
惠帝著紀，即位七年。高後著紀，即位八年。文帝前十六年後七年，著紀，即位二十三年。景帝前七年，中六年，後三年，著紀，即位十六年。
武帝建元元光元朔各六年，元朔六年十一月甲申朔旦冬至，殷曆以為乙酉，距初元七十六歲，元狩元鼎元封各六年，漢曆太初元年，距上元十四萬三千一百二十七歲前十一月甲子朔旦冬至，歲在星紀婺女六度，故漢誌曰，歲名困敦，正月歲星出婺女，太初天漢太始征和各四年，後二年，著紀，即位五十四年。
昭帝始元元鳳各六年，元平一年，著紀，即位十三年。
宣帝本始地節元康神爵五鳳甘露各四年，黃龍一年，著紀，即位二十五年。
元帝元初二年十一月癸亥朔旦冬至，殷曆以為甲子，以為紀首，是歲也，十月日食，非合辰之會，不得為紀首，距建武七十六歲，初元永光建昭各五年，竟寧一年，著紀，即位十六年。
成帝建始河平陽朔鴻嘉永始元延各四年，綏和二年，著紀，即位二十六年。哀帝建平四年，元壽二年，著紀，即位六年。
平帝著紀，即位，元始五年，以宣帝元孫嬰為嗣，謂之孺子，孺子著紀，新都侯王莽居攝三年，王莽居攝，盜襲帝位，竊號曰新室，始建國五年，天鳳六年，地皇三年，著紀，盜位十四年，更始帝著紀，以漢宗室滅王莽，即位二年，赤眉賊立宗室劉盆子，滅更始帝，自漢元年，訖更始二年，凡二百三十歲。〈（並律曆志。）〉
○改元
文帝十六年，新垣平言上曰，闕下有寶玉氣來者，己視之，果有獻玉杯者，刻曰人主延壽，平又言臣候日再中，居頃之，日卻復中，於是始更以十七年為元年。〈（郊祀志。）〉
武帝建元元年。〈（本紀，師古曰，自古帝王未有年號，始起於此，劉攽曰，封禪書雲，其後二年有司言元宜以天瑞命，不宜以一二數推，所謂其後三年者，蓋盡元狩六年至元鼎三年也，然元鼎四年方得寶鼎，又無緣先三年而稱之，以此而言，自元鼎以前之元，皆有司所追命，其實年號之起，在元鼎耳，故元封改元，則始有詔書矣。）〉
有司言，元宜以天瑞，不宜以一二數，一元曰建，二元以長星曰光，今郊得一角獸曰狩雲。〈（郊祀志。）〉
元封元年，詔曰，朕以眇身承至尊，兢兢焉唯德菲薄，不明於禮樂，故用事八神，遭天地況施，著見景象，屑然如有聞，震於怪物，欲止不敢，遂登封泰山，至於梁父，然後升礻亶肅然，自新，嘉與士大夫更始，其以十月為元封元年。〈（武紀。）〉
元封七年，漢興百二歲矣，太中大夫公孫卿壺遂，太史令司馬遷等，言曆紀壞廢，宜改正朔，是時御史大夫兒寬明經術，上乃詔寬曰，與博士共議，今宜何以為正朔，服色何上，寬與博士賜等議，皆曰，帝王必改正朔，易服色，所以明受命於天也，創業變改，製不相復，推傳序文，則今夏時也，臣等問學褊陋不能明，陛下躬聖發憤，昭配天地，臣愚以為三統之製，後聖復前聖者，二代在前也，今二代之統，絕而不序矣，唯陛下發聖德，宣考天地四時之極則，順陰陽，以定大明之製，為萬世則，於是乃詔御史曰，乃者有司言曆未定，廣延宣問，以考星度，未能讎也，蓋聞古者黃帝合而不死，名察發斂，定清濁，起五部，建氣物分數，然則上矣，書缺樂弛，朕甚難之，依違以惟，未能修明，其以七年為元年。〈（律曆志。）〉
宣帝神爵元年，詔曰，朕承宗廟，戰戰慄慄，惟萬事統，未燭厥理，乃元康四年，嘉穀元稷降於郡國，神爵仍集，金芝九莖產於函德殿銅池中，九真獻奇獸，南郡獲白虎威鳳為寶，朕之不明，震於珍物，飭躬齋精，祈為百姓，東濟大河，天氣清靜，神魚舞河，幸萬歲宮，神爵翔集，朕之不德，懼不能任，其以五年為神爵元年。
元帝竟寧元年春正月，匈奴呼韓邪單於來朝，詔曰，匈奴郅支單於，背叛禮義，既伏其辜，呼韓邪單於不忘恩德，鄉慕禮義，復修朝賀之禮，願保塞傳之無窮，邊垂長無兵革之事，其改元為竟寧。
成帝河平元年春三月，詔曰，河東郡，流漂二州，校尉王延世堤塞輒平，其改元為河平。河平四年火生石中，改元為陽朔。
哀帝建平二年，待詔夏賀良等，言赤精子之識，漢家曆運中衰，當再受命，宜改元易號，詔曰，漢興二百載，曆數開元，皇天降非材之佑，漢國再獲受命之符，朕之不德，曷敢不通，夫基事之元命，必與天下自新，其大赦天下，以建平二年為太初元年，號曰陳聖劉太平皇帝，漏刻以百二十為度，八月詔曰，待詔夏賀良等，建言，改元易號，增益漏刻，可以永安國家，朕過聽賀良等言，冀為海內獲福，卒亡嘉應，皆違經背古，不合時宜，六月甲子制書非赦令也，皆蠲除之，賀良等反道惑眾，下有司，皆伏辜。〈（以上並本紀。）〉


