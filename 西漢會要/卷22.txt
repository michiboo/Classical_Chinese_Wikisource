
◎樂（下）
○樂章安世房中歌十七章，其詩曰。
大孝備矣，休聽昭清，高張四縣，樂充官廷，芬樹羽林，雲景杳冥，金支秀華，庶旄翠旌。
七始華始，肅倡和聲，神來宴矣，庶幾是聽，粥粥音送，細參人情，忽乘青玄，熙事備成，清思聈聈，經緯冥冥，我定曆數，人告其心，敕身齊戒，施教申申，乃立祖廟，敬明尊親，大矣孝熙，四極爰輳。
王侯秉德，其鄰翼翼，顯明昭式，清明鬯矣，皇帝孝德，竟全大功，撫安四極。
海內有奸，紛亂東北，詔撫成師，武臣承德，行樂交逆，簫勺群慝，肅為濟哉，蓋定燕國。
大海蕩蕩水所歸，高賢愉愉民所懷，大山崔，百卉殖，民何貴，貴有德。
安其所，樂終產，樂終產，世繼緒，飛龍秋遊，上天，高賢愉，樂民人。
豐草葽，女羅施，善何如，誰能回，大莫大，成教德，長莫長，被無極。
雷震震，電耀耀，明德鄉，治本約，治本約，澤宏大，加被寵，鹹相保，德施大，世曼壽。
都荔遂芳，窅窊桂華，孝奏天儀，若日月光，乘元四龍，回馳北行，羽旄殷盛，芬哉芒芒，孝道隨世，我署文章。〈（桂華。）〉
馮馮翼翼，承天之則，吾易久遠，燭明四極，慈惠所愛，美若休德，杳杳冥冥，克綽永福。〈（美芳。）〉
磑磑即即，師象山則，鳴呼孝哉，案撫戎國，蠻夷竭歡，象來致福，兼臨是愛，終無兵革。
嘉薦芳矣，告靈饗矣，告靈既饗，德音孔臧，惟德之臧，建侯之常，承保天休，令問不忘。
皇皇鴻明，蕩侯休德，嘉承天和，伊樂厥福，在樂不荒，惟民之則。浚則師德，下民鹹殖，令問在舊，孔容翼翼。
孔容之常，承帝之明，下民之樂，子孫保光，承順溫良，受帝之光，嘉薦令芳，壽考不忘。
承帝明德，師象山則，雲施稱民，永受厥福，承容之常，承帝之明，下民安樂，受福無疆。郊祀歌十九章，其詩曰。
練時日，候有望，焫膋蕭，延四方，九重開，靈之斿，垂惠恩，鴻祜休，靈之車，給玄雲，駕飛龍，羽旄紛，靈之下，若風馬，左蒼龍，右白虎，靈之來，神哉沛，先以雨，般裔裔，靈之至，慶陰陰，相放{弗心}，震澹心，靈已坐，五音飭，虞至旦，承靈億，甡繭栗，粢盛香，尊桂酒，賓八鄉，靈安留，吟青黃，遍觀此，眺瑤堂，眾嫭並，綽奇麗，顏如荼，兆逐靡，被華文，廁霧縠，曳阿錫，佩珠玉，俠嘉夜，茝蘭芳，澹容與，獻嘉觴。
練時日一。
帝臨中壇，四方承宇，繩繩意變，備得其所，清和六合，製數以五，海內安寧，興文匽武，後土富媼，昭明三光，穆穆優遊，嘉服上黃。帝臨二。
青陽開動，根荄以遂，膏潤並愛，跋行畢逮，霆聲發榮，壧處頃聽，枯槁復產，乃成厥命，眾庶熙熙，施及夭胎，群生啿啿，惟春之祺。青陽三。
朱明盛長，旉與萬物，桐生茂豫，靡有所詘，敷華就實，既阜既昌，登成甫田，百鬼迪嚐，廣大建祀，肅雍不忘，神若宥之，傳世無疆。朱昭四。
西顥沆碭，秋氣肅殺，含秀垂穎，續舊不廢，奸偽不萌，祆孽伏息，隅辟越遠，四貉鹹服，既畏茲威，惟慕純德，附而不驕，正心翊翊。西顥五。
元冥陵陰，蟄蟲蓋臧，草木零落，抵冬降霜，易亂除邪，革正異俗，兆民反本，抱素懷樸，條理信義，望禮五嶽，籍斂之時，掩收嘉穀。元冥六。
惟泰元尊，媼神蕃厘，經緯天地，作成四時，精建日月，星辰度理，陰陽五行，周而復始，雲風雷電，降甘露雨，百姓蕃滋，鹹循厥緒，繼統共勤，順皇之德，鸞路龍麟，罔不飾，嘉籩列陳，庶幾宴享，滅除凶災，烈騰八荒，鍾鼓竽笙，雲舞翔翔，招搖靈旗，九夷賓將。
惟泰元七。建始元年，丞相匡衡奏罷鸞路龍鱗，更定詩曰，渭選休成。
天地並況，惟予有慕，爰熙紫壇，思求厥路，恭承禋祀，縕豫為紛，黼繡周張，承神至尊，千童羅舞成八溢，合好郊歡虞泰一，九歌畢奏斐然殊，鳴琴竽瑟會軒朱，璆磬金鼓，靈其有喜，百官濟濟，各敬厥事，盛牲實俎進聞膏，神奄留，臨須搖，長麗前掞光耀明，寒暑不忒況皇章，展詩應律函玉鳴，丞宮吐角激徵清，發梁揚羽申以商，造茲新音永久長，聲氣遠條鳳鳥鳥，神夕奄虞蓋孔享。
天地八。丞相匡衡，奏罷黼繡周張，更定詩曰，肅若舊典。
日出入安窮，時世不與人同，故春非我春，夏非我夏，秋非我秋，冬非我冬，泊如四海之池遍觀，是邪謂何，吾知所樂，獨樂六龍，六龍之調，使我心若，訾黃其何不徠下。
日出入九。
太一況，天馬下，沾赤汗，沫流赭，誌俶儻，精權奇，爾浮雲，晻上馳，體容與，迣萬里，今安匹，龍為友。元狩三年，馬生渥窪水中作。
天馬徠，從西極，涉流沙，九夷服，天馬徠，出泉水，虎脊兩，化若鬼，天馬徠，曆無草，徑千里，循東道，天馬徠，執徐時，將搖舉，誰與期，天馬徠，開遠門，竦予身，逝崑崙，天馬徠，龍之媒，遊閶闔，觀玉台。
天馬十。太初四年，誅宛王，獲宛馬作。
天門開，詄蕩蕩，穆並騁，以臨饗，光夜燭，德信著，靈寢平而，鴻長生豫，大朱塗廣，夷石為堂，飾玉梢以舞歌，體招搖，若永望，星留俞，塞隕光，照紫幄，珠熉黃，幡比翅回集，貳雙飛常羊，月穆穆以金波，日華耀以宣明，假清風軋忽，激長至重觴，神裴回若留放，堇冀親以肆章，函蒙祉福常若期，寂漻上天知厥時，泛泛滇滇從高斿，殷勤此路臚所求，佻正嘉吉宏以昌，休嘉砰隱溢四方，專精厲意逝九閡，紛紜六幕浮大海。
天門十一。
景星顯見，信星彪列，象載昭庭，日親以察，參侔開闔，爰推本紀，汾脽出鼎，皇祜元始，五音六律，依韋饗昭，雜變並會，雅聲遠姚，空桑琴瑟結信成，四興遞代八風生，殷殷鍾石羽籥鳴，河龍供鯉醇犧牲，百末旨酒布蘭生，泰尊柘槳析朝酲，微感心攸通修名，周流常羊思所並，穰穰復正直往寧，馮蠵切和疏寫平上天布施後土成，穰穰豐年四時榮。
景星十二。元鼎五年，得鼎汾陰作。
齊房產草，九莖連葉，宮童效異，披圖案諜，玄氣之精，回復此都，蔓蔓日茂，芝成靈華。齊房十三。元封二年，芝生甘泉齊房作。
後皇嘉壇，立玄黃服，物發冀州，兆蒙祉福，沇沇四塞，鳥狄合處，經營萬億，鹹遂厥宇。後皇十四。
華燁燁，固靈根，神之斿，過天門，車千乘，敦昆命，神之出，排玉房，周流雜，拔蘭堂，神之行，旌容容，騎遝遝，般傱傱，神之徠，泛翊翊，甘露降，慶雲集，神之揄，臨壇宇，九疑賓，夔龍舞，神安坐，鳥吉時，共翊翊，合所思神嘉虞，申貳觴，福滂洋，邁延長，沛施祐，汾之阿，揚金光，橫泰河，莽若雲，增陽波，遍臚歡，騰天歌。
華燁燁十五。
五神相，包四鄰，土地廣，揚浮雲，扢嘉壇，椒蘭芳，璧玉精，垂華光，益億年，美始興，交於神，若有承，廣宣延，鹹畢觴，靈輿位，偃蹇驤，卉汨臚，析奚遺，淫淥澤，注然歸。
五神十六。
朝隴首，覽西垠，雷電尞，獲白麟，爰五止，顯黃德，圖匈虐，熏鬻殛，辟流離，抑不詳，賓百僚，山河饗，掩回轅，鬢長馳，騰雨師，灑路陂，流星隕，感惟風，爾歸雲，撫懷心。
朝隴首十七。元狩元年，行幸雍，獲白麟作。
象載瑜，白集西，食甘露，飲榮泉，赤雁集，六紛員，殊翁雜，五采文，神所見，施祉福，登蓬萊，結無極。象載瑜十八。太始三年，行幸東海，獲赤雁作。
赤蛟綏，黃華蓋，露夜零，晝暗晻，百君禮，六龍位，勺椒槳，靈已醉，靈既享，錫吉祥，芒芒極，降嘉觴，靈殷殷，爛揚光，延壽命，永未央，杳冥冥，塞六合，澤汪濊，輯萬國，靈禗禗，象與義，票然逝，旗逶蛇，禮樂成，靈將歸，托元德，長無衰。
赤蛟十九。〈（以上並禮樂志。）〉
○角牴
武帝元封三年，作角牴戲。〈（本紀文穎曰，名此樂為角牴者，兩兩相當，角力角技藝射禦，故名角牴，蓋雜伎樂也，師古曰，抵當也。）〉六年，京師民觀角牴於上林平樂館。〈（本紀。）〉
孝武之世，開玉門，通西域，設酒池肉林，以饗四夷之客，作巴俞都盧海中碭，〈（徒浪反。）〉極漫衍魚龍角牴之戲，以觀視之，〈（西域傳讚，晉灼曰，都盧，國名也，李奇曰，都盧輕體善緣者也，碭，極樂名也，師古曰，巴人，巴州人也，巴俞之人，所謂酇人也，勁銳善舞，本從高祖定三秦有功，高祖喜觀其舞，因令樂人習之，故有巴俞之樂，漫衍者即張衡西京賦所雲，巨獸百尋是為漫延者也，魚龍者為舍利之獸，先戲於庭極，畢乃入殿前，激水花成比目魚，跳躍漱水，作霧障日畢，化成黃龍八丈，出水敖戲於庭，炫耀日光，西京賦雲，海鱗變而成龍，即為此色也。）〉元帝初元五年，罷角牴戲。〈（本紀刑法誌雲用貢禹議。）〉


