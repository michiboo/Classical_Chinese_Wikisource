
◎祥異（下）
○地震
惠帝二年正月，地震隴西，厭四百餘家。〈（厭，一甲反，下同。）〉高後二年正月，武都山崩地震，至八月乃止。武帝征和二年八月癸亥，地震，厭殺人。
宣帝本始四年四月壬寅，地震河南以東四十九郡，北海琅邪壞祖宗廟城郭，殺六千餘人。元帝永光三年冬，地震。〈（並五行志。）〉成帝建始三年十二月戊申，其夜未央殿中地震。〈（本紀。）〉
河平三年二月，犍為地震，積二十一日，百二十四動。
綏和二年九月丙辰，地震，自京師至北邊郡國三十餘，壞城郭，凡殺四百一十五人。〈（並五行志。）〉
○山崩高後二年正月，武都山崩，殺七百六十人。
文帝元年四月，齊楚地山二十九所，同日俱大發水潰出。〈（並五行志。）〉成帝建始三年，越巂山崩。〈（本紀。）〉
河平三年二月丙戌，犍為柏江山崩，捐江山崩，皆廱江水，江水逆流，壞城，殺十三人。
元延三年正月丙寅，蜀郡岷山崩，廱江，江水逆流，三日乃通。〈（並五行志。）〉
○石鳴
成帝鴻嘉三年五月乙亥，天水冀南山石鳴，聲隆隆如雷，有頃止，聞平襄二百四十里，野雞皆鳴，石長丈三尺，廣厚略等，旁著岸脅去地二百餘丈，民俗名曰石鼓，石鼓鳴有兵。〈（五行志。）〉
○石立
孝昭元鳳三年正月，泰山萊蕪山南，匈匈有數千人聲，民視之，有大石自立，高丈五尺，大四十八圍，入地深八尺三石為足，石立處，有白鳥數千集其旁。〈（五行志。）〉
○隕石惠帝三年，隕石綿諸壹。武帝征和四年二月丁酉，隕石雍二，天晏亡雲，聲聞四百里。元帝建昭元年正月戊辰，隕石樑國六。
成帝建始四年正月癸卯，隕石稿四，肥累一。陽朔三年二月壬戌，隕石白馬八。鴻嘉二年五月癸未，隕石杜衍三。元延四年三月，隕石都關二。
哀帝建平地年正月丁未，隕石北地十，其九月甲辰，隕石虞二。平帝元始二年六月，隕石鉅鹿二。
自惠盡平，隕石凡十一，皆有光耀，雷聲，成哀尤屢。〈（並五行志。）〉
○火災〈（鐵飛附）〉高後元年五月丙申，趙叢台災。惠帝四年十月乙亥，未央宮淩室災，丙子，織室災。
文帝七年六月癸酉，未央宮東闕罘罳災。景帝中五年八月己酉，未央宮東闕災。武帝建元六年六月丁酉，遼東高廟災，四月壬子，高園便殿火。太初元年十一月乙酉，未央宮柏梁台災。
昭帝元鳳元年，燕城南門災。四年五月丁丑，孝文廟正殿災。宣帝甘露元年四月丙申，中山太上皇廟災，甲辰，孝文廟災。元帝初元三年四月乙未，孝武園白鶴館災。
永光四年六月甲戌，孝宣杜陵園東闕南方災。成帝建始元年正月乙丑，皇考廟災。鴻嘉三年八月乙卯，孝景廟北闕災。永始元年正月癸丑，大官淩室災，戊午，戾後園南闕災。
四年四月癸未，長樂宮臨華殿，及未央宮東司馬門災。六月甲午，孝文霸陵園東闕南方災。哀帝建平三年正月癸卯，桂宮鴻寧殿災。平帝元始五年七月己亥，高皇帝原廟殿門災盡。
武帝征和二年春，涿郡鐵官鑄鐵，鐵銷皆飛上去。
成帝河平二年正月，沛郡鐵官鑄鐵，鐵不下，隆隆如雷聲，又如鼓音，工十三人驚走，音止，還視地，地陷數尺，爐分為十一，爐中銷鐵散如流星皆上去。〈（並五行志。）〉
○旱惠帝五年夏，大旱，江河水少，溪穀絕。文帝三年秋，天下旱。後六年春，天下大旱。
景帝中三年秋，大旱。武帝地光六年夏，大旱。元朔五年春，大旱。元狩三年夏，大旱。
天漢元年夏，大旱。三年夏，大旱。征和元年夏，大旱。昭帝始元六年，大旱。宣帝本始三年夏，大旱，東西數千里。
神爵元年秋，大旱。
成帝永始三年四年夏，大旱。〈（並五行志。）〉
○蝗螟景帝中三年，秋蝗。武帝元光五年，秋螟。
六年，夏蝗。元鼎五年，秋蝗。元封六年，秋蝗。太初元年，夏蝗，從東方飛至敦煌。
三年秋，復蝗。征和三年，秋蝗。四年，夏蝗。
平帝元始二年，秋蝗，遍天下。〈（並五行志。）〉
○人妖哀帝建平中，豫章有男子化為女子，嫁為人婦，生一子。
建平四年四月，山陽方與女子田無嗇生子，先未生二月，兒啼腹中，及生不舉，葬之陌上，三日，人過，聞啼聲，母掘收養。
平帝元始元年二月，朔方廣牧女子趙春病死斂棺，積六日出在棺外，自言見夫死父，曰年二十七不當死，六月，長安女子有生兒兩頭異頸，麵相鄉，四臂共胸俱前鄉，尻上有目，長二寸所。
景帝二年九月，膠東下密人，年七十餘生角，角有毛。
成帝建始三年十月丁未，京師相驚，言大水至，渭水虒上小女陳持弓，年九歲，走八橫城門，入未央宮，尚方掖門殿門門衛戶者莫見，至句盾禁中而覺得。
綏和二年八月庚申，鄭通裏男子王褒，衣絳衣小冠，帶劍入北司馬門殿東門上前殿，入非常室中，解帷組結佩之，招前殿署長業等，曰天帝令我居此，業等收縛考問，褒故公車大誰卒，病狂易，不自知入宮狀，下獄死。
哀帝建平四年正月，民驚走，持稿或攝一枚，傳相付與，曰行詔籌，道中相過，逢多至千數，或被發徒踐，或夜折關，或逾牆入，或乘車騎奔馳，以置驛傳，行經曆郡國二十六，至京師，其夏，京師郡國民聚會裏巷阡陌，設祭張博具歌舞，祠西王母，又傳書曰，母告百姓，佩此書者不死，不信我言，視門樞下當有白髮，至秋上。〈（並五行志。）〉
○鳥獸之妖〈（魚蛙附）〉
宣帝黃龍元年，未央殿輅令中，雌雞化為雄，毛衣變化而不鳴不將無距。〈（雞禍。）〉元帝初元中，丞相府史家。雌雞伏子，漸化為雄，冠距鳴將。
永光中，有獻雄雞生角者。
景帝三年十一月，有白頸鳥與黑鳥群鬥楚國呂縣，白頸不勝，墮泗水中，死者數千。〈（白黑祥。）〉
昭帝元鳳元年，有鳥與鵲鬥燕王宮中池上，鳥墮池死。〈（黑祥。）〉
昭帝時，有鵜鶘，或曰禿鶖，集昌邑王殿下，王使人射殺之。〈（青祥。）〉
成帝河平元年二月庚子，泰山山桑穀有鳶，焚其巢，巢懇盡墮池中，有三鳶鷇燒死。〈（黑祥。）〉
鴻嘉二年三月，博士行大射禮，有飛雉集於庭，曆階登堂而鴝，後雉又集太常宗正丞相御史大夫大司馬車騎將軍之府，又集未央宮承明殿屋上。綏和二年三月，天水平襄，有燕生爵哺食，至大，俱飛去。
景帝中六年，梁孝王田北山，有獻牛，足上出背上。
昭帝元鳳元年，燕王宮永巷中，豕出壤壞都灶，銜其鬴六七枚置殿前。
昭帝元鳳元年九月，燕有黃鼠，銜其尾舞王宮端門中，王往視之，鼠舞如故，王使吏以酒脯祠鼠，舞不休，一日一夜死。〈（黃祥。）〉
成帝建始四年九月，長安城南，有鼠銜黃蒿柏葉，上民塚柏及榆樹上為巢，桐柏尤多，巢中無子，皆有乾鼠矢數十。昭帝時，昌邑王賀，聞人聲曰熊，視而見大熊，左右莫見。
高後八年三月，祓霸王還，過枳道，見物如倉狗橶，高後掖忽而不見。〈（犬禍。）〉文帝後五年，齊雍城門外有狗生角。景帝三年二月，邯單狗與彘交。
成帝河平元年，長安男子石良劉音相與同居，有如人狀在其室中，擊之為狗，走出，去後有數人被甲持兵弩至良家，良等格擊，或死或傷，皆狗也，自二月至六月乃止，鴻嘉中狗與彘交。
成帝綏和三年二月，大廄馬生角，在左耳前，圍長各二寸。哀帝建平二年，定襄牡馬生駒，三足，隨群飲食。
惠帝二年正月癸酉旦，有兩龍，見於蘭陵廷東裏溫陵井中，至乙亥夜去。武帝元鼎五年，蛙與蝦暮群鬥。
太始四年七月，趙有蛇從郭外人，與邑中蛇鬥，孝文廟下，邑中蛇死。〈（蛇孽。）〉成帝鴻嘉四年秋，雨魚於信都，長五寸以下。永始元年春，北海出大魚，長六丈，高一丈，四枚。
哀成建平三年，東萊平度出大魚，長八丈，高丈一尺，七枚皆死。〈（並五行志。）〉
○草木之妖惠帝五年十月，桃李華棗實。〈（五行志。）〉
文帝六年冬十月，桃李華。〈（本紀。）〉
昭帝時，上林苑中大柳斷仆地，一朝起立，生枝葉，有蟲食其葉，成文字，曰公孫病已立，又昌邑王國社有枯樹復生枝葉，眭孟以為當有故廢之家公孫氏從民間受命為天子者。
元帝初元四年，皇后曾祖父濟南東平陵王伯墓門梓柱，卒生枝葉，上出屋。
建昭五年，兗州刺史浩賞禁民私所自立社，山陽橐茅鄉社，有大槐樹，吏伐斷之，其夜樹復立其故處。〈（並五行志。）〉成帝建始四年秋，桃李實。〈（本紀。）〉
永始元年二月，河南街郵樗樹生支如人頭，眉目須皆具，亡發耳。
哀帝建平三年十月，汝南西平遂陽鄉柱仆地，生支如人形，身青黃色，麵白，頭有髭發稍長大，凡長六寸一分。
建平三年，零陵有樹僵地，圍丈六尺，長十丈七尺，民斷其本，長九尺餘皆枯，三日，樹卒自立故處。元帝永光二年，天雨草，而葉相樛結，大如彈丸。
平帝元始三年正月，天雨草，狀如永光時。〈（並五行志。）〉
○雜變異景帝三年十二月，吳二城門自傾，大船自覆。宣帝時，大司馬霍禹所居第門自壞。
成帝元延元年正月，長安章城門門牡自亡，函穀關次門牡亦自亡。哀帝時，大司馬董賢第門自壞。
哀帝建平二年四月乙亥朔，御史大夫朱博為丞相少府，趙元為御史大夫，臨延登受策，有大聲如鍾鳴，殿中郎吏陛者皆聞焉。〈（並五行志。）〉元壽元年九月，孝元廟殿門，銅龜蛇鋪首鳴。〈（本紀。）〉
平帝元始元年二月乙未，義陵寢神衣在柙中，丙申旦，衣在外床上，寢令以急變聞，用太牢祠。〈（本紀。）〉
○占驗
漢興，承秦滅學之後，景武之世，董仲舒治公羊春秋，始推陰陽，為儒者宗，宣元之後，劉向治穀梁春秋，數其禍福，傳以洪範，與仲舒錯，至向子歆，治左氏傳，其春秋意亦已乖矣，言五行傳又頗不同，是以扌監仲舒別向歆，傳載眭孟夏侯勝京房穀永李尋之徒所陳行事，訖於王莽，舉十二世以傳春秋著於篇。〈（文具五行志此不詳載。）〉
漢興，推陰陽言災異者，孝武時有董仲舒夏侯始昌，昭宣則眭孟夏侯勝，元成則京房翼奉劉向穀永，哀平則李尋田終術，此其納說時君著明者也，察其所言，彷佛一端，假經設誼，依託象類，或不免乎，億則屢中，仲舒下吏，夏侯囚執，眭孟誅戮，李尋流放，此學者之大戒，京房區區，不量淺深，危言刺譏，構怨強臣，罪辜不旋踵，亦不密以失身，悲夫。〈（李尋讚。）〉
金度玉衡漢五星客流出入八篇。〈（藝文志下同。）〉漢五星彗客行事占驗八卷。漢日旁氣行事占驗三卷。漢流星行事占驗八卷。
漢日旁氣行占驗十三卷。
漢日食月暈雜變行事占驗十三卷。


