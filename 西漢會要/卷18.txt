
◎禮十二〈（賓禮）〉
○封先代後〈（先賢後附）〉殷後紹嘉侯。
成帝綏和元年二月甲子，封殷後孔子世吉適子孔何齊為殷紹嘉侯，千六百七十戶，〈（本紀雲，考求其後莫正孔吉，其封吉為殷紹嘉侯。）〉後六月，〈（本紀作三月。）〉進爵為公，地方百里。
哀帝建平二年，益戶九百三十二。〈（以上並恩澤侯表。）〉平帝元始四年正月，更為宋公。〈（本紀。）〉周後承休侯。
武帝元鼎四年，詔封周後孽子嘉為周子南君三千戶。〈（史紀雲，其以三十里地封周後。）〉元帝初元五年正月，更封為周承休侯，位次諸侯王。成帝綏和元年，進爵為公，地方百里。
平帝元始四年正月，改為鄭公。〈（以上並本紀。）〉周公後褒魯侯。
平帝元始元年六月丙午，封周公後公孫相如為褒魯侯。〈（本紀，恩澤侯表雲，公子寬以周公世魯頃公元孫之元孫，奉周祀，侯二千戶，十一月侯相如嗣。）〉
孔子後褒成侯。
平帝元始元年六月丙午，封孔子後孔均為褒成侯，追諡孔子曰褒成宣尼公。〈（本紀恩澤侯表雲，以孔子世褒成烈君霸曾孫，奉孔子祀侯二千戶。）〉樂毅後華成君。
高帝十年，詔求樂毅有後乎，得其孫叔，封之樂鄉，號華成君。〈（本紀。）〉
成帝時梅福上書曰，武王克殷，未及下車，存五帝之後，封殷於宋紹夏於杞，明著三統，示不獨有也，是以姬姓半天下，遷廟之主，流出於戶，所謂存人以自立者也，今成湯不祀，殷人亡後，陛下繼嗣久微，殆為此也，春秋經曰，宋殺其大夫，《穀梁傳》曰，其不稱名姓，以其在祖位，尊之也，此言孔子故殷後也，雖不正統，封其子孫，以為殷後，禮亦宜之，何者，諸侯奪宗，聖庶奪適，傳曰，賢者子孫宜有土，而況聖人又殷之後哉，昔成王以諸侯禮葬周公，而皇天動威，雷風著災，今仲尼之廟不出闕里，孔氏子孫不免編戶，以聖人而歆匹夫之祀，非皇天之意也，今陛下誠能據仲尼之素功，以封其子孫，則國家必獲其福，又陛下之名，與天亡極，何者，追聖人素功，封其子孫，未有法也，後聖必以為則，不滅之名，可不勉哉，福孤遠又譏切王氏，故終不見納，初武帝時，始封周後姬嘉為周子南君，至元帝時，尊周子南君為周承休侯，位次諸侯王，使諸大夫博士求殷後，分散為十餘姓，郡國往往得其大家，推求子孫，絕不能紀，時匡衡議以為王者存二王後，所以尊其先王而通三統也，其犯誅絕之罪者絕，而更封他親為始封君，上承其王者之始祖，春秋之義，諸侯不能守其社稷者絕，今宋國已不守其統而失國矣，則宜更立殷後為始封君，而上承湯統，非當繼宋之絕侯也，宜明得殷後而已，今之故宋，推求其嫡，久遠不可得，雖得其嫡，嫡之先已絕，不當得立，禮記孔子曰，丘殷人也，先師所共傳，宜以孔子湯後，上以其語不經，遂見寢，至成帝時，梅福復言宜封孔子後，以奉湯祀，綏和元年，立二王後，推跡古文，以《左氏》《穀梁》《世本》《禮記》相明，遂下詔封孔子為殷紹嘉公。〈（梅福傳。）〉
○先代塚墓
高帝十二年十二月，詔曰，秦皇帝，楚隱王，魏安厘王，齊湣王，趙悼襄王，皆絕亡後，其與秦始皇帝守塚二十家，楚魏齊各十家，趙及魏公子亡忌各五家，令視其塚，復亡與他事。〈（本紀。）〉
◎禮十三〈（軍禮）〉
○親征漢五年十二月，圍羽垓下。〈（劉項戰爭本末具高紀，不詳錄。）〉七月燕王臧荼反，上自將征之，九月虜荼。
利幾反，上自擊破之。
七年十月，上自將擊韓王信於銅鞮，斬其將，信亡走匈奴，與其將曼邱臣王黃，共立故趙後趙利為王，收信散兵，與凶奴共距漢，上從晉陽連戰乘勝，逐北至樓煩，會大寒，士卒墮指者什二三，遂至平城，為匈奴所圍，七日，用陳平秘計得出，使樊噲留定代地。
八年冬，上擊韓信餘寇於東垣。
十年，代相國陳豨反，上自東至邯鄲，上喜曰，豨不南據邯鄲而阻鄣水，吾知其亡能為矣，問豨將皆故賈人，上曰，吾知與之矣，乃多以金募豨將，豨將多降，豨將趙利守東垣，高祖攻之不下，卒罵，上怒，城降，卒罵者斬之。
十一年七月，淮南王布反，召諸侯兵，上自將以擊布。十二年冬十月，上破布軍於會缶。
武帝元封元年冬十月，詔曰，南越東甌，鹹伏其辜，西蠻北夷，頗未輯睦，朕將巡邊垂，擇兵振旅，躬秉武節，置十二部將軍，親帥師焉，行自雲陽，北曆上郡西河五原，出長城，北登單於台，至朔方，臨北河，勒兵十八萬騎，旌旗徑千餘里，威震匈奴，遣使者告單於曰，南越王頭已縣於漢北闕矣，單於能戰，天子自將待邊，不能，亟來臣服，何但亡匿幕北寒苦之地為，匈奴讋焉。〈（並本紀。）〉
○勞軍
文帝後六年，匈奴大入邊，以宗正劉禮為將軍，軍霸上，祝茲侯徐厲為將軍，軍棘門，以河內守亞夫為將軍軍細柳，以備胡，上自勞軍，至霸上及棘門軍，直馳入，將以下騎出入送迎，已而之細柳軍，軍士吏被甲銳兵刃，彀弓弩持滿，天子先驅至不得入，先驅曰，天子且至，軍門都尉曰，聞軍中將軍之令，不聞天子之詔，有頃，上至，又不得入，於是上使使持節詔將軍曰，吾欲勞軍，亞夫乃傳言開壁門，壁門士請車騎曰，將軍約軍中不得驅馳，於是天子乃按轡徐行，至中營，將軍亞夫揖曰，介冑之士不拜，請以軍禮見，天子為動，改容式車，使人稱謝，皇帝敬勞將軍成禮而去，既出軍門，群臣皆驚，文帝曰，嗟乎，此真將軍矣，鄉者霸上棘門如兒戲耳，其將固可襲而虜也，至於亞夫可得而犯耶，稱善者久之。〈（周亞夫傳。）〉
○田獵
文帝時，賈山言治亂之道，曰，今方正之士，皆在朝廷矣，又選其賢者使為常侍諸吏，與之馳驅射獵，一日再三出，臣恐朝廷之解弛，百官之墮於事也，今從豪俊之臣，方正之士，直與之日日射獵，擊兔伐狐，臣竊悼之，願少衰射獵。〈（賈山傳。）〉
賈誼上疏曰，夫射獵之娛，與安危之機孰急，今不獵猛敵，而獵田彘，不搏反寇，而搏畜兔，玩細娛而不圖大患，非所以為安也。〈（本傳。）〉
武帝召見司馬相如，請為天子遊獵之賦，上令尚書給肇劄，相如以子虛虛言也，為楚稱，烏有先生者烏有此事也，為齊難，亡是公者亡是人也，欲明天子之義，故藉此三人為辭，其卒章歸之於節儉，因以風諫。〈（司馬相如傳。）〉
武帝建元三年，南獵長楊。〈（東方朔傳。）〉
司馬相如嚐從上至長楊，獵，是時天子方好自擊熊豕，馳逐野獸，相如因上疏諫，其辭曰，臣聞物有同類而殊能者，故力稱烏獲，捷言慶忌，勇期賁育，臣之愚，竊以為人誠有之，獸亦宜然，今陛下好陵阻險，射猛獸，卒然遇逸材之獸，駭不存之地，犯屬車之清塵，輿不及還轅，人不暇施巧，雖有烏獲逢蒙之技，不得用，枯木朽株，盡為難矣，是胡越起於轂下，而羌夷接軫也，豈不殆哉，雖萬全而無患，然本非天子之所宜近也，且夫清道而後行，中路而馳，猶時有銜橛之變，況乎涉豐草，聘邱虛，前有獸利之樂，而內無存變之意，其為害也不難矣，夫輕萬乘之重不以為安樂，出萬有一危之塗以為娛，臣竊為陛下不取，蓋明者遠見於未萌，而知者避危於無形，禍固多藏於隱微，而發於人之所忽者也，故鄙諺曰，家參千金，坐不垂堂，此言雖小，可以諭大，臣願陛下留意幸察，上善之。〈（相如傳。）〉
元鼎中，天子行獵新秦中，以勒邊兵而歸，新秦中或千里無亭徼，於是誅北地太守以下。〈（食貨志。）〉
元帝永光元年正月，行幸甘泉，郊泰畤，禮畢，因留射獵，薛廣德上書曰，竊見關東困極，人民流離，陛下日撞亡秦之鍾，聽鄭衛之樂，臣誠悼之，今士卒暴露，從官勞倦，願陛下亟反宮，思與百姓同憂樂，天下幸甚，上即日還。〈（本紀。）〉
永光五年冬，上幸長楊射熊館，布車騎大獵。〈（本紀。）〉
成帝元延二年冬，幸長楊宮，從胡客大校獵，宿苕陽宮，賜從官。〈（本紀。）〉
其十二月，羽獵，揚雄從，以為昔在二帝三王，宮館台榭，沼池苑囿，林麓藪澤，財足以奉郊廟，禦賓客，充庖廚而已，不奪百姓膏腴穀土桑柘之地，女有餘布，男有餘粟，國家殷富，上下交足，故甘露零其庭，醴泉流其唐，鳳巢其樹，黃龍遊其沼，麒麟臻其囿，神爵棲其林，昔者禹任益虞，而上下和，草木茂，成湯好田，而天下用足，文王囿百里，民以為尚小，齊宣王囿四十里，民以為大，裕民之與奪民也，武帝廣開上林，南至宜春鼎胡禦宿昆吾，旁南山而西至長楊五柞，北繞黃山，瀕渭而東，周袤數百里，穿昆明池象滇河，營建章鳳闕神明婆娑，漸台泰液，象海水，周流方丈瀛洲蓬萊，遊觀侈靡，窮妙極麗，雖頗割其三垂，以贍齊民，然至羽獵田車戎馬器械儲偫禁籞所營，尚泰奢麗誇詡，非堯舜成湯文王三驅之意也，又恐後世復修前好，不折中目泉台，故聊因校獵賦以風。〈（揚雄傳上。）〉
明年上將大誇胡人以多禽獸，秋命右扶風發民入南山，西自褒斜，東至安農，南驅漢中，張羅網罝罘，捕熊羆豪豬虎豹狖玃狐兔麋鹿，載以檻車，輸長楊射熊館，以罔為周阹，縱禽獸其中，令胡人手搏之，自取其獲，上親臨觀焉，是時農民不得收斂，雄從至射熊館還，上長楊賦，聊因筆墨以成文章，故藉翰林以為主人，子墨為客卿，以風。〈（揚雄傳。）〉
○兵祭
高祖立為沛公，祠黃帝祭蚩尤於沛廷，〈（黃帝戰於阪泉，定天下，蚩尤庶人之貪者，好五兵，故祠祭之。）〉而釁鼓。〈（本紀，殺牲以血塗鼓，釁呼為釁。）〉
武帝為伐南越，告禱於泰一，以牲荊畫幡日月北斗登龍以象太一三星為泰一鋒旗。〈（李奇曰，牡荊作幡柄也，如淳曰，牡荊荊之無子者，皆潔齊之道，晉灼曰，牡節間不相當也，月暈刻之為券，以畏病者，天文誌，天極星其一明者太一也，旁三星，三公也，畫一星在後，三星在前，為泰一鋒旗，師古曰，李晉二說是也，以牲荊為幡竿，而畫幡為日月龍及星。）〉命曰靈旗，為兵禱，則太史奉以指所伐國。〈（郊祀志。）〉


