
◎兵四
○屯田〈（雜錄附）〉
文帝時，晁錯言遠方之卒，守塞一歲而更，不知胡人之能，不如選常居者家室田作，且以備之，以便為之高城深塹，中周虎落，〈（虎落者，以竹篾相連遮落者也。）〉先為室屋具田器，乃募罪人及免徒復作，令居之，不足，募民之欲往者，賜高爵，復其家，予冬夏衣廩，能自給而止，上從其言，募民徙塞下。〈（晁錯傳。）〉
武帝元鼎五年，初置張掖酒泉郡，而上郡朔方西河河西，開田官，斥塞卒，六十萬人戍田之，中國繕道饋糧，遠者三千，近者千餘里，皆仰給大農。〈（食貨志。）〉
孝武征四夷，開西域，自敦煌西至鹽澤，往往起亭，而輪台渠犁，皆有田卒數百人，置使者校尉領護，以給使外國者。〈（西域傳。）〉
武帝初通西域，置校尉屯田渠犁，是時軍旅連出，海內虛耗，上既悔遠征伐，桑宏羊與丞相御史奏言，輪台以東，捷枝渠犁，皆故國，地廣饒水草，有溉田五千頃以上，處溫和，田美，可益通溝渠，種五穀，與中國同時孰，可遣屯田卒，詣故輪台以東，置校尉三人分護，各舉圖地形，通利溝渠，使以時益種五穀，張掖酒泉，遣騎假司馬為斥候，屬校尉，事有便宜，因騎置以聞，田一歲有積穀，募民壯健有累重敢徙者，詣田所，就蓄積為本業，益墾溉田，稍築列亭連城而西，以威西國，輔烏孫為便，上乃下詔深陳既往之悔，曰前有司奏欲益民賦以助邊用，今又請遣卒田輪台，輪台西於車師千餘里，今請遠田輪台，欲起亭隧，是擾天下，非所以優民也，朕不忍聞。〈（西域傳。）〉
武帝通西南夷道，作者數萬人，悉巴蜀租賦不足以更之，乃募豪民田南夷，入粟縣官，而內受錢於都內。〈（食貨志。）〉
昭帝始元二年冬，發習戰射士，詣朔方，調故將吏屯田張掖郡。〈（本紀。）〉
昭帝用桑宏羊前議，以杅彌太子賴丹為校尉將軍，田輪台，輪台與渠犁，地皆相連也。
元鳳四年，鄯善王請曰，國中有伊循城，其地肥美，欲漢遣一將屯田積穀，令臣得以依其威重，於是漢遣大司馬一人，吏士四十人，田伊循以鎮撫之，後更置部尉，伊循官置始此矣。
宣帝地節二年，漢遣侍郎鄭吉，校尉司馬憙，將免刑罪人田渠犁，積穀，欲以攻車師，至秋收穀，吉盡發城郭諸國兵萬餘人，自與所將田士千五百人，共擊車師，食盡，吉等且罷兵歸渠犁，田收畢，復發兵攻車師王於石城，王奔烏孫，吉至酒泉，有詔還田渠犁，及車師，益積穀以安西國，侵匈奴，於是吉使吏卒三百人別田車師，匈奴遣騎來擊，漢田卒少不能當，吉上書願益田卒，公卿議以為道遠煩費，可且罷車師田者，宣帝時，匈奴益弱，不得近西域，於是徙屯田於北胥，披莎車之地，〈（披，分也。）〉屯田校尉，始屬都護。〈（以上並西域傳。）〉
宣帝神爵元年，先零畔逆，他種劫略背叛，趙充國至金城，計欲以威信招降，罷騎兵屯，田，以待其敝，上奏曰，臣聞兵者所以明德除害也，故舉德於外，則福生於內，不可不慎，臣所將吏士馬牛食，月用糧穀十九萬九千六百三十斛，鹽千六百九十三斛，茭槁二十五萬二百八十六石，難久不解，繇役不息，又恐他夷卒有不虞之變，相因並起，為明主憂，誠非素定廟勝之策，且羌虜易以計破，難用兵碎故也，臣愚以為擊之不便，計度臨羌，東至浩，羌虜故田，及公田，民所未墾，可二千頃以上，其間郵亭多壞敗者，臣前部士入山，伐材木大小六萬餘枚，皆在水次，願罷騎兵，留弛刑應募，及淮陽汝南步兵與吏士私從者，合，凡萬二百八十一人，用穀月二萬七千三百六十三斛，鹽三百八斛，分屯要害處，冰解漕下，繕鄉亭，浚溝渠，治湟陿以西道橋七十所，令可至鮮水左右，田事出賦，人二十畝，至四月草生，發郡騎及屬國胡騎，伉健各千，倅馬什二，就草，為田者遊兵，以充入金城，郡益積畜，省大費，今大司農所轉穀至者，足支萬人一歲食，謹上田處及器用簿，唯陛下裁許，上報曰，皇帝問後將軍，言欲罷騎兵萬人留田即如將軍之計，虜當何時伏誅，兵當何時得決，孰計其便，復奏，充國上狀曰臣聞帝王之兵以全取勝，是以貴謀而賤戰，戰而百勝，非善之善者也，故先為不可勝以待敵之可勝，蠻夷習俗，雖殊於禮義之國，然其欲避害就利，愛親戚，畏死亡，一也，今虜亡其美地薦草，愁於寄託遠遁，骨肉離心，人有畔誌，而有主般師罷兵，萬人留田，順天時，因地利，以待可勝之虜，雖未即伏辜，兵決可期月而望，羌虜瓦解，前後降者萬七百餘人，及受言去者凡七十輩，此坐支解羌虜之具也，臣謹條不出兵留田便宜十二事，步兵九校，吏士萬人，留屯以為武備，因田致穀，威德並行，一也，又因排折羌虜，令不得歸肥饒之墜，貧破其眾，以成羌虜相畔之漸，二也，居民得並田作，不失農業，三也，軍馬一月之食，度支田土一歲，罷騎兵以省大費，四也，至春省甲士卒，循河湟，漕穀，至臨羌，以眜羌虜，揚威武傳世折衝之具，五也，以閑暇時，下所伐材，繕治郵亭，充入金城，六也，兵出，乘危徼幸，不出，令反畔之虜，竄於風寒之地，離霜露疾疫瘃墮之患，坐得必勝之道，七也，亡經阻遠追死傷之害，八也，內不損威武之重，外不令虜得乘問之勢，九也，又亡驚動河南大幵小幵，使生他變之憂，十也，治湟陿中道橋，令可至鮮水，以製西域，信威千里，從枕席上過師，十一也，大費既省，繇役豫息，以戒不虞，十二也，留屯田得十二便，出兵失十二利，臣充國材下，犬馬齒衰，不識長冊，唯明昭博詳公卿議臣采擇，上復賜報曰，皇帝問後將軍言十二便，聞之，虜雖未伏誅，兵決可期月而望者，謂今冬邪，謂何時也，將軍獨不計虜聞兵頗罷，且丁壯相聚，攻擾田者，及道上屯兵，復殺略人民，將何以止之，又大幵小幵前言曰，我告漢軍先零所在，兵不往擊，久留，得亡校五年時，不分別人而並擊我，其意常恐今兵不出，得亡變生與先零為一，將軍孰計復奏，充國奏曰，臣聞兵以計為本，故多算勝少算，先零羌精兵，今餘不過七八千人，失地遠客，分散饑凍，幵莫須又頗暴，略其羸弱畜產，畔還者不絕，皆聞天子明令相捕斬之賞，臣愚以為虜破壞，可日月冀，遠在來春，故曰兵決可期月而望，竊見北邊自敦煌至遼東萬一千五百餘里，乘塞列隧，有吏卒數千人，虜數大眾攻之而不能害，今留步士萬人屯田，地勢平易，多高山遠望之便，部曲相保，為壍壘木樵，校聯不絕，便兵弩，飭鬥具，烽火幸通，勢及並力，以逸待勞，兵之利者也，臣愚以為屯田內有亡費之利，外有守禦之備，騎兵雖罷，虜見萬人留田，為必禽之具，其土崩歸德，宜不久矣，從今盡三月，虜馬羸瘦，必不敢捐其妻子於他種中，遠涉河山，而來為寇，又見屯田之士，精兵萬人，終不敢復將其累重，還歸故地，是臣之愚計，所以度虜且必瓦解其處，不戰而自破之冊也，至於虜小寇盜，時殺人民，其原未可卒禁，臣聞戰不必勝，不苟接刃，攻不必取，不苟勞眾，誠令兵出，雖不能滅先零，亶能令虜絕不為小寇，則出兵可也，即今同是，而釋坐勝之道，從乘危之勢，往終不見利，空內自罷敝，貶重而自損，非所以視蠻夷也，又大兵一出，還不可復留，湟中亦未可空，如是繇役復發也，且匈奴不可不備，烏桓不可不憂，今久轉運煩費，傾我不虞之用，以澹一隅，臣愚以為不便，校尉臨眾，幸得承威德，奉厚幣，拊循眾羌，諭以明詔，宜皆鄉風，雖其前辭嚐曰，得無校五年，宜無他心，不足以故出兵，臣竊自惟念，奉詔出塞，引軍遠擊，窮天子之精兵，散車甲於山野，雖無尺寸之功，俞得避嫌之便，而無後咎餘責，此人臣不忠之利，非明主社稷之福也，臣幸得奮精兵，討不義，久留天誅，罪當萬死，陛下寬仁，未忍加誅，令臣數得熟計，愚臣伏計熟甚，不敢避斧鉞之誅，昧死陳愚，唯陛下省察，充國奏每上，輒下公卿議臣，初是充國計者什三，中什五，最後什八，有詔詰前言不便者，皆頓首服，丞相魏相曰，臣愚不習兵事利害，後將軍數畫軍冊，其言常是，臣任其計可必用也，上於是報充國曰，皇帝問後將軍上書，言羌虜可勝之道，今聽將軍計，上留屯田及當罷者人馬數，將軍強食，慎兵事自愛，上以破羌強弩將軍數言當擊，又用充國屯田處離散，恐虜犯之，於是兩從其計，詔兩將軍與中郎將卬出擊，強弩出降者四千餘人，破羌斬首二千級，中郎將卬斬首降者亦二千餘級，而充國所降復得五千餘人，詔罷兵，獨充國留屯田，明年五月，充國奏言，羌本可五萬人，軍凡斬首七千六百級，降者三萬一千二百人，溺河湟饑餓死者五六千人，定計遺脫，與煎黃羝俱亡者不過四千人，羌靡忘等，自詭必得，請罷屯兵，奏可，充國振旅而還。〈（趙充國傳。）〉
元帝時，馮奉世擊西羌，羌破罷，吏士頗留屯田，備要害處。〈（馮奉世傳。）〉
元帝時，復置戊己校尉，屯田車師前王庭。〈（西域傳。）〉
○雜錄越人慾為變，必先田餘幹界中，積食糧乃入。〈（嚴助傳。）〉屯田校尉，武帝置，宣帝時始屬都護。〈（西域傳。）〉
戊己校尉，元帝初元元年置。〈（百官表。）〉
武帝時，揚可告緡遍天下，得民財物以億計，田大縣數百頃，小縣百餘頃，水衡少府太僕大農各置農官，往往即郡縣比沒入田田之。〈（食貨志。）〉
元帝初元三年，詔曰，珠崖背叛，議者之言，狐疑辟難，則守屯田，通於時變，則憂萬民，夫萬民之饑餓，與遠蠻之不討，危孰大焉，其罷珠崖郡。〈（賈捐之傳。）〉
○馬政〈（雜錄附）〉太僕掌輿馬。〈（百官表，詳見輿服門廄馬條。）〉
漢興，天子不能具醇駟，而將相或乘牛車。〈（食貨志，注雲無醇色之駟，謂四馬雜色。）〉漢初，鑄莢錢，馬至匹百金。〈（食貨志。）〉晁錯說文帝曰，今令民有車騎馬復卒三人。〈（食貨志。）〉
文帝二年詔，太僕見馬遺財足，餘皆以給傳置。〈（本紀。）〉
景帝中四年，御史大夫衛綰，奏禁馬高五尺九寸以上，齒未平，不得出關。〈（本紀，服虔曰，馬十歲齒下平。）〉
景帝始造苑馬以廣用。〈（食貨志，徐天麟按，太僕屬官，有邊郡六牧師苑令，師古曰，漢官儀雲，牧師諸苑三十六所，分置北邊養馬三十萬頭。）〉中六年，匈奴入雁門，至武泉，入上郡取苑馬。〈（本紀。）〉
武帝之初，七十年間，國家亡事，眾庶街巷有馬，阡陌之間成群，乘牸牝者擯而不得會聚。〈（食貨志。）〉〈（查食貨志「武帝之初」應改作「至武帝之初」再版者）〉
建元元年，罷苑馬以賜貧民。〈（本紀，師古曰，養馬之苑禁百姓芻牧，今罷之。）〉衛青比歲擊胡，漢軍士馬死者十萬餘。
天子為伐胡故，盛養馬，馬之往來食長安者數萬匹，卒掌者關中不足，乃調旁近郡。
元狩四年，大將軍驃騎大出擊胡，軍馬死者十餘萬匹。〈（以上並食貨志。）〉
兩軍之出塞，閱官及私馬凡十四萬匹，而後入塞者不滿三萬匹。〈（霍去病傳。）〉自衛青圍單於後，以漢馬少，故久不伐胡。〈（霍去病傳。）〉
元狩五年，天下馬少，平牡馬匹二十萬。〈（本紀，如淳曰，貴平牡馬賈欲使人競畜馬。）〉
兵革數動，民多買復，於是除千夫五大夫為吏，不欲者出馬。〈（食貨志。）〉
元鼎四年，令民得蓄邊，縣官假馬母，三歲而歸，及息什一。〈（食貨志，李奇曰，邊有官馬，今令民能蓄官母馬者，滿三歲歸之十，母馬還官一駒，此為息什一也。）〉
五年，車騎馬乏，縣官錢少，買馬難得，乃著令，令封君以下至三百石吏以上差出牡馬，天下亭亭有蓄，字馬歲課息。〈（食貨志。）〉太初二年，籍吏民馬補車騎馬。〈（本紀。）〉
上既悔遠征伐，乃下詔曰，當今務在修馬復令，以補缺，毋乏武備而已。〈（徐天麟按，晁錯疏，民有車騎馬一匹者，復卒三人，即馬復令也。）〉郡國二千石各上進蓄馬方略補邊狀與計對。〈（西域傳。）〉
昭帝始元四年，詔往時令民共出馬，其止勿出，諸給中都官者且減之。〈（本紀。）〉
五年，罷天下亭母馬及馬弩關。〈（本紀，應劭曰，武帝令天下諸亭，養母馬，令罷之，孟康曰，舊馬高五尺六寸，齒未平，弩十石以上，皆不得出關，今不禁。）〉
元鳳二年，詔頗省乘輿馬及遠馬，以補邊郡三輔傳馬，其令郡國無斂今年馬口錢。〈（本紀。）〉
元帝初元元年，省苑馬以振睏乏，九月，詔太僕減穀食馬。〈（本紀。）〉
○雜錄
黃霸守京兆尹，發騎士詣北軍，馬不適士，劾乏興，連貶秩。〈（本傳，馬少事多，不相補滿也。）〉召延坐不出持馬要斬。〈（文帝功臣表。）〉
任當千以賣馬一匹，賈錢十五萬，過平臧十五萬以上，免。〈（同上。）〉
太原郡家有馬官。〈（地理志雲，漢有家馬廄，一廄注萬匹，時以邊表有事，故分來此。）〉
大宛國多善馬，馬汗血，言其先天馬子也，張騫始為武帝言之，上遣使者持千金，及金馬，以請宛善馬，宛王以漢絕遠，大兵不能至，愛其寶馬，不肯與，漢使妄言，宛遂攻殺漢使，取其財物，於是天子遣貳師將軍李廣利，將兵前後十餘萬人伐宛，連四年，宛人斬其王毋寡首，獻馬三千匹，漢軍乃還。〈（西域傳。）〉
趙充國奏倅馬什二。〈（師古曰，倅，副也，千騎則與副馬二百匹。）〉
金日磾輸黃門養馬，牽馬又肥好，上異而問之，拜為馬監。〈（本傳。）〉
○備邊〈（雜錄附）〉漢二年，興關中卒乘邊塞。〈（本紀。）〉
五年，齊右丞相傅寬，徙為代相國，將屯，二歲，為丞相，將屯。〈（本傳，師古曰，時代當有屯兵以備邊寇，寬為代相，兼將此屯兵也。）〉陳豨為代相，監邊。〈（韓信傳。）〉
豨以趙相國將監趙代邊，邊兵皆屬焉。〈（盧綰傳。）〉
上破豨還，詔曰，代地居常山之北，與夷狄邊，趙乃從山南有之，遠，數有胡寇，難以為國，頗取山南太原之地益屬代，代之雲中以西，為雲中郡，則代受邊寇益少矣。〈（高紀。）〉
文帝後六年，以中大夫令免為車騎將軍，屯飛狐，故楚相蘇意為將軍，屯句注，將軍張武屯北地，河內太守周亞夫為將軍，次細柳，宗正劉禮為將軍次霸上，祝茲侯徐厲為將軍次棘門，以備胡。
武帝元光元年十一月。衛尉李廣為驍騎將軍屯雲中，中尉程不識為車騎將軍屯雁門，六月罷。〈（並本紀。）〉六年，匈奴盜邊，遣將軍韓安國屯漁陽。〈（武紀。）〉
韓安國為材官將軍，屯漁陽，請罷屯，月餘，匈奴大入，徙益東，屯右北平，安國既斥疏，將屯又失亡多，甚自愧，乃益東徙。〈（本傳。）〉元封四年，匈奴寇邊，遣拔胡將軍郭昌屯朔方。〈（本紀。）〉
太初三年，使光祿徐自為出五原塞數百里，遠者千里，築城障列亭，至盧朐，而使遊擊將軍韓說，長平侯衛伉，屯其旁，使強弩都尉路博德築居延澤上，其秋匈奴大入雲中定襄五原朔方，行壞光祿所築亭障。〈（匈奴傳。）〉
昭帝即位，匈奴朔方殺略吏民，發軍屯西河，左將軍桀行北邊。始元二年冬，發習射戰士詣朔方，調故吏將屯田張掖郡。
元鳳五年，發三輔及郡國惡少年吏有告劾亡者屯遼東。〈（以上並本紀。）〉
宣帝本始中，匈奴大發十餘萬騎，南旁塞至符奚盧山，欲入為寇，遣趙充國將四萬騎屯緣邊九郡。〈（趙充國傳，師古曰，五原，朔方，雲中，代郡，雁門，定襄，北平，上穀，漁陽也，四萬騎分屯之，充國總統領之。）〉
北邊自敦煌至遼東萬一千五百餘里，乘塞列隧，有吏卒數千人。〈（趙充國傳。）〉
地節三年，詔曰，朕既不德，不能附遠，是以邊境屯戍未息，今復飭兵重屯，久勞百姓，非所以綏天下也，其罷車騎將軍右將軍屯兵。五鳳四年，以邊塞亡寇，減卒什二。
平帝元始二年九月，使謁者大司馬掾四十四人，持節行邊兵。〈（以上並本紀。）〉
○雜錄
晁錯說文帝曰，遠方之卒，守塞一歲而更不知胡人之能，不如選常居者家室田作，且以備之，先為室屋具田器，乃募罪人及免徒復作令居之，不足，募以丁奴奴婢贖罪，及輸奴婢欲以拜爵者，不足乃募民之欲往者，皆賜高爵，復其家，予冬夏衣廩，食能自給而止，郡縣之民，得買其爵以自增至卿，其亡夫若妻者縣官買予之，胡人入驅而能止其所驅者，以其半予之，縣官為贖，上從其言，募民徙塞下，錯復言古之徙遠方也，相其陰陽之和，嚐其水泉之味，審其土地之宜，先為築室家，有一室二內，門戶之閉，置器物焉，為置醫巫，以救疾病，此所以使民樂其處而有長居之心也，又聞古之製邊縣也，使五家為伍，伍有長，十長一里，裏有假士，四里一連，連有假五百，十連一邑，邑有假候，皆擇其邑之賢材，有護習地形知民心者，居則習民於射法，出則教民於應敵，勸以厚賞，威以重罰，則前死不旋踵矣。〈（晁錯傳。）〉
武帝元朔二年，募民徙朔方十萬口。元狩五年，徙天下奸猾吏民於邊。元鼎六年，置張掖敦煌郡，徙民以實之。
平帝元始二年，募徙貧民，縣次給食至徙所，賜田宅什器，假與犁牛種食。〈（以上並本紀。）〉
晁錯說文帝曰，欲民務農，在於貴粟，貴粟之道，在於以粟為賞罰，使天下人入粟於邊以受爵免罪，不過三歲，塞下之粟必多矣，於是帝從錯之言，令民入粟邊，六百石爵上造稍增至四千石為五大夫庶長，各以多少級數有差。
武帝通西南夷道遠，巴蜀租賦，不足以更之，乃募豪民田南夷，入粟縣官，而內受錢於都內。
宣帝即位，穀至石五錢，耿壽昌曰，令邊郡皆築倉，以穀賤時增其賈而糴，以利農，穀貴時減賈而糶，名曰常平倉，民便之。〈（以上並食貨志。）〉
趙充國曰，金城湟中穀斛八錢，吾謂耿中丞糶二百萬斛，乃得四十萬斛耳，失此二冊，羌人故敢為逆。〈（趙充國傳。）〉元帝初元五年，罷常平倉。〈（本紀。）〉
西邊北邊之郡，雖有長爵，不輕得復，五尺以上，不輕得息，斥候望烽燧，不得臥，將吏被介冑而睡。〈（賈誼傳，文穎曰，邊方備胡寇，作高土櫓，上作桔皋，桔皋頭兜零以薪草置其中，常低之，有寇即火燃舉之以相告，曰烽，又多積薪，寇至即燃之以望其煙，曰燧，師古曰，晝則燔燧，望則舉烽。）〉
邊郡之士，聞烽舉燧燔，皆攝弓而馳，荷兵而走。〈（司馬相如傳，孟康曰，烽如覆米奧縣著契皋頭，有寇則舉之，燧積薪，有寇則燔然之也。）〉
金市令甲曰，邊郡數被兵，離饑寒，夭絕天年，父子相失，令天下共給其費。〈（蕭望之傳。）〉邊郡發奔命警，持赤白囊。〈（丙吉傳。）〉邊郡有長史掌兵馬。〈（百官表。）〉
太守卒史邊郡一人。〈（儒林傳。）〉
漢家邊吏職在距寇，亦賜武庫兵，皆任其事，然後蒙之。〈（毋將隆傳。）〉
武帝征伐，邊兵不足，乃發武庫工官兵器以贍之。〈（食貨志。）〉


