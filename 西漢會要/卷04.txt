
◎帝係四
○皇太子雜錄（下）
孝景前三年，梁孝王入朝，是時上未置太子，與梁王言曰，千秋萬歲後傳於王，王辭謝，雖知非至言，然心內喜，明年，漢立太子，前七年，上廢栗太子，太后心欲以梁王為嗣，大臣及爰盎等，有所關說於帝，太后議格，孝王不敢復言太后以嗣事。〈（文三王傳。）〉
景帝弟梁孝王，母竇太后愛之，孝王朝，因燕昆弟飲，是時上未立太子，酒酣上從容曰，千秋萬歲後傳王，太后歡，竇嬰引卮酒進上曰，天下者高祖天下，父子相傳，漢之約也，上何以得傳梁王，太后由此憎嬰，嬰亦薄其官。〈（竇嬰傳。）〉
武帝春秋二十九，乃得皇子，枚皋與東方朔作皇太子生賦，及立皇太子禖祝，受詔所為，皆不從故事重皇子也。〈（枚乘傳。）〉
孝武皇帝六男，衛皇后生戾太子據，元狩元年，立為皇太子，年七歲矣，初上年二十九乃得太子，甚喜，為立禖，使東方朔、枚皋作禖祝，少壯詔受《公羊春秋》。又從瑕邱江公受《穀梁》，及冠就宮，上為立博望苑，使通賓客，從其所好，故多以異端進者。武帝末，衛後寵衰，江充用事，充與太子及衛氏有隙，恐上晏駕後為太子所誅，會巫蠱事起，充因此為奸。是時上春秋高，意多所惡，以為左右皆為蠱道祝詛，窮治其事。丞相公孫賀父子，陽石諸邑公主，及皇后弟子長平侯衛伉皆坐誅，充典治巫蠱。既知上意，白言宮中有蠱氣，入宮，至省中壞禦座掘地，上使按道侯韓說，御史章贛，黃門蘇文等助充。充遂至太子宮掘蠱，得桐木人。時上疾，辟暑甘泉宮，獨皇后太子在，太子召問少傅石德，德懼為師傅並誅，因謂太子曰：前丞相父子兩公主及衛氏皆坐此，今巫與使者掘地得徵驗，不知巫置之邪，將實有也，無以自明，可矯以節收捕充等係獄，窮治其奸詐，且上疾在甘泉，皇后及家吏請問皆不報，上存亡未可知，而奸臣如此，太子將不念秦扶蘇事邪，太子急然德言，征和二年七月壬午，乃使客為使者收捕充等，按道侯說疑使者有詐，不肯受詔，客格殺說，御史章贛被創突亡，自歸甘泉，太子使舍人無且，持節夜入未央宮殿長秋門，因長禦倚華，具白皇后，發中廄車，載射士，出武庫兵，發長樂宮衛，告令百官曰，江充反，乃斬充以徇，炙胡巫上林中，遂部賓客為將率，與丞相劉屈犛等戰，長安中擾亂，言太子反，以故眾不附，太子兵敗亡，不得，上怒甚，群下憂懼，不知所出，壺關三老茂上書曰，臣聞父者猶天，母者猶地，子猶萬物也，故天平地安，陽陰和調，物乃茂成，父慈母愛，室家之中，子乃孝順，陽陰不和，則萬物夭傷，父子不和，則室家喪亡，故父不父則子不子，君不君則臣不臣，雖有粟，吾豈得而食諸，昔者虞舜孝之至也，而不中於瞽叟，孝巳被謗，伯奇放流，骨肉至親，父子相疑，何者積毀之所生也，由是觀之，子無不孝，而父有不察，今皇太子為漢適嗣，承萬世之業，體祖宗之重，親則皇帝之宗子也，江充布衣之人，閭閻之隸臣耳，陛下顯而用之，銜至尊之命，以迫蹴皇太子，造飾奸詐，群邪錯謬，是以親戚之路，鬲塞而不通，太子進則不得上見，退則困於亂臣，獨冤結而亡告，不忍忿忿之心，起而殺充，恐懼逋逃，子盜父兵，以救難自免耳，臣竊以為無邪心，詩曰，營營青蠅，止於藩，愷悌君子，無信讒言，讒言罔極，交亂四國，往者江充讒殺趙太子，天下莫不聞，其罪固宜，陛下不省察，深過太子，發盛怒，舉大兵而求之，三公自將，智者不敢言，辨士不敢說，臣竊痛之，臣聞子胥盡忠而忘其號，比幹盡仁而遺其身，忠臣竭誠，不願鈇鉞之誅，以陳其愚，誌在匡君安社稷也，詩雲，取彼讒人，投畀豺虎，唯陛下寬心慰意，少察所親，毋患太子之非，亟罷甲兵，無令太子久亡，臣不勝惓惓，出一旦之命，待罪建章闕下，書奏，天子感寤，太子之亡也，東至湖，藏匿泉鳩裏，主人家貧，常賣屨以給太子，太子有故人在湖，聞其富贍，使人呼之而發覺，吏圍捕太子，太子自度不得脫，即入室距戶自經，山陽男子張富昌為卒，足蹋開戶，新安令史李壽趨抱解太子，主人公遂格鬥死，皇孫二人皆並遇害，上既傷太子，乃下詔曰，蓋行疑賞所以申信也，其封李壽為邗侯，張富昌為趙侯，久之巫蠱事多不信，上知太子惶恐無他意，而車千秋復訟太子冤，上遂擢千秋為丞相，而族滅江充家，焚蘇文於橫橋上，及泉鳩裏加兵刃於太子者，初為北地太守，後族，上憐太子無辜，乃作思子宮，為歸來望思之台於湖，天下聞而悲之。〈（戾太子傳。）〉
宣帝地節三年，立皇太子，選丙吉為太傅，疏廣為少傅，數月，吉遷御史大夫，廣徙為太傅，廣兄子受字公子，亦以賢良舉為太子家令，受好禮恭謹，敏而有辭，宣帝幸太子宮，受迎謁應對，及置酒宴，奉觴上壽，辭禮閑雅，上甚歡說，頃之，拜受為少傅，太子外祖父特進平恩侯許伯，以為太子少，白使其弟中郎將舜，監護太子家，上以問廣，廣對曰，太子國儲副君，師友必於天下英俊，不宜獨親外家許氏，且太子自有太傅少傅，官屬已備，今復使舜護太子家，視陋，非所以廣太子德於天下也，上善其言，以語丞相魏相，相免冠謝曰，此非臣等所能及，廣繇是見器重，數受賞賜，太子每朝，因進見，太傅在前，少傅在後，父子並為師傅，朝廷以為榮。〈（疏廣傳。）〉
太子既壯大，柔仁好儒，見宣帝所用多文法吏，以刑名繩下，大臣楊惲蓋寬饒等，坐刺譏辭語為罪而誅，嚐侍燕，從容言陛下持刑太深，宜用儒生，宣帝作色曰，漢家自有制度，本以霸王道雜之，奈何純任德教用周政乎，且俗儒不達時宜，好是古非今，使人眩於名實，不知所守，何足委任，乃歎曰，亂我家者太子也，繇是疏太子而愛淮陽王，曰淮陽王明察好法，宜為吾子，而王母張婕妤尤幸，上有意欲用淮陽王代太子，然以少依許氏，俱從微起，故終不背焉。〈（元紀。）〉
張婕妤有寵於宣帝，霍皇后廢後，上欲立張婕妤為後，久之，懲艾霍氏欲害皇太子，乃更選後宮無子而謹重者，乃立長陵王婕妤為後，令母養太子，後無寵希禦見，唯婕妤最幸，子淮陽憲王壯大好經書法律，聰達有財，帝甚愛之，太子寬仁喜儒術，上嗟歎憲王曰，真我子也，常有意欲立張婕妤與憲王，然用太子起於微細，上少依倚許氏，及即位，而許後以殺死，太子蚤失母，故弗忍也，久之，上以韋玄成讓侯兄，經明行高，稱於朝廷，乃召拜玄成為淮陽中尉，欲感諭憲王，輔以推讓之臣，由是太子遂安。〈（淮陽憲王傳。）〉
元帝即位，史丹為駙馬都尉侍中，出常驂乘，甚有寵，上以丹舊臣，皇考外屬，親信之，詔丹護太子家。是時傅昭儀子定陶共王有才藝，子母俱愛幸，而太子頗有酒色之失，母王皇后無寵，建昭之間，元帝被疾不親政事，留好音樂，或置鼙鼓殿下，天子自臨軒檻上，隤銅丸以擿鼓，聲中嚴鼓之節，後宮及左右習知音者莫能為，而定陶王亦能之，上數稱其材，丹進曰，凡所謂材者，敏而好學，溫故知新，皇太子是也，若乃器人於絲竹鼓鼙之間，則是陳惠李微高於匡衡，可相國也，於是上嘿然而笑，其後中山哀王薨，太子前吊，哀王者帝之少弟，與太子遊學相長大，上望見太子，感念哀王，悲不能自止，太子既至前不哀，上大恨曰，安有人不慈仁而可奉宗廟為民父母者乎，上以責謂丹，丹免冠謝上曰，臣誠見陛下哀痛中山王，至以感損，向者太子當進見，臣竊戒屬毋涕泣感傷陛下，罪乃在臣，當死，上以為然，意乃解，丹之輔相，皆此類也，竟寧元年，上寢疾，傅昭儀及定陶王常在左右，而皇太子希得進見，上疾稍侵，意忽忽不平，數問尚書以景帝時立膠東王故事，是時太子長舅陽平侯王鳳為衛尉侍中，與皇太子皆憂不知所出，丹以親密臣得侍視疾，候上間獨寢時，丹直入臥內，頓首伏青蒲上，涕泣言曰，皇太子以適長立，積十餘年，名號係於百姓，天下莫不歸心，臣子見定陶王雅素愛幸，今者道路流言，為國生意，以為太子有動搖之議，審若此，公卿以下必以死爭，不奉詔，臣願先賜死以示群臣，天子素仁，不忍見丹涕泣，言又切至，上意大感，喟然太息曰，吾日困劣，而太子兩王幼少，意中戀戀，亦何不念乎，然無有此議，且皇后謹慎，先帝又愛太子，吾豈可違指，駙馬都尉安所受此語，丹即卻頓首曰：愚臣妄聞，罪當死。上因納，謂丹曰：吾病寢加，恐不能自還，善輔道太子，毋違我意。丹噓唏而起，太子由是遂為嗣矣。〈（史丹傳。）〉
綏和中，上即位二十五年，無繼嗣，至親有同產弟中山孝王，及同產弟子定陶王在，定陶王好學多材，於帝子行，而王祖母傅太后陰為王求漢嗣，私事趙王後昭儀，及帝舅大司馬驃騎將軍王根，故皆動上，上召丞相翟方進，御史大夫孔光，右將軍廉褒，後將軍朱博，皆引入禁中，議中山定陶王誰可為嗣者，方進根以為定陶王帝之子，禮曰，昆弟之子，猶子也，為其後者為之子也，定陶王宜為嗣，褒博皆如方進根議，孔光獨以為禮立嗣以親，中山王先帝之子，帝親弟也，以尚書盤庚殷之及王為比，中山王宜為嗣，上以禮兄弟不相入廟，又皇后昭儀欲立定陶王，故遂立為太子，光以議不中意，左遷廷尉。〈（孔光傳。）〉
○皇子〈（雜錄附）〉
太上皇四男，高祖兄伯蚤卒，追封武哀侯，高後七年，追封武哀王，次兄仲名喜，初封宜信侯，漢六年，立為代王，匈奴攻代，仲棄國自歸，天子不忍致法，廢為合陽侯，楚元王交，高祖同父少弟也，自有傳，〈（本紀及吳王濞傳。）〉高皇帝八男，呂後生孝惠帝，曹夫人生齊悼惠王肥，薄姬生孝文帝，戚夫人生趙隱王如意，趙姬生淮南厲王長，諸姬生趙幽王友，趙共王恢，燕靈王建。〈（高五王傳。）〉
孝文皇帝四男，竇皇后生孝景帝梁孝王武，諸姬生代孝王參，梁懷王揖。〈（文三王傳。）〉
孝景皇帝十四男，王皇后生孝武皇帝，栗姬生臨江閔王榮，河間獻王德，臨江哀王閼，程姬生魯共王餘，江都易王非，膠西於王端，賈夫人生趙敬肅王彭祖，中山靖王勝，唐姬生長沙定王發，王夫人生廣川惠王越，膠東康王寄，清河哀王乘，常山憲王舜。〈（景十三王傳。）〉
孝武皇帝六男，衛皇后生戾太子，趙婕妤生孝昭帝，王夫人生齊懷王閎，李姬生燕刺王旦，廣陵厲王胥，李夫人生昌邑哀王髆。〈（武五王傳。）〉
孝宣皇帝五男，許皇后生孝元帝，張婕妤生淮陽憲王欽，衛婕妤生楚孝王囂，公孫婕妤生東平思王宇，戎婕妤生中山哀王竟。〈（宣元六王傳。）〉
孝元皇帝三男，王皇后生孝成帝，傅昭儀生定陶共王康，馮昭儀生中山孝王興。〈（宣元六王傳。）〉
○皇子雜錄
五宗。〈（司馬遷傳，作五宗世家，師古曰，景帝子凡十三人為王，而母五人所生，遷謂同母者為一宗，故云五宗也。）〉


