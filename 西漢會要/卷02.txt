
◎帝係二
○太皇太后　皇太后　皇后〈（雜錄附）〉
漢興，因秦之稱號，帝母稱皇太后，祖母稱太皇太后，適稱皇后，妾皆稱夫人。〈（外戚傳。）〉
昭靈後，高祖母媼也，嚐息太澤之陂，夢與神遇，是時雷電晦冥，太公往視，則見交龍於上，已而有娠，遂產高祖，高祖即位，追尊母媼為昭靈夫人，〈（漢儀注云，高祖母兵起時死小黃北，後葬於小黃，作陵廟。）〉呂后七年，尊曰昭靈後，〈（以本紀修。）〉
高祖呂皇后。〈（見帝號。）〉
高祖薄姬生文帝，年八歲，立為代王，出從子之代為代太后，文帝即位，尊太后為皇太后，孝景即位，尊為太皇太后，前二年崩，葬南陵。〈（以外戚傳及本紀修，下同。）〉
孝惠張皇后，宣平侯敖尚帝姊魯元公主，有女。惠帝即位，呂太后欲為重親，以公主女配帝為皇后。呂太后崩，廢處北宮，孝文後元年薨，葬安陵，不起墳。
孝文竇皇后，景帝母也，呂太后時，以良家子選入宮，太后出宮人以賜諸王各五人，誤置籍代伍中，代王獨幸竇姬，生景帝，文帝立數月，公卿請立太子，而竇姬男最長，立為太子，竇姬為皇后，景帝即位，尊為皇太后，建元六年崩，合葬霸陵。
孝景薄皇后，孝文薄太后家女也，景帝為太子時，薄太后取以為太子妃，景帝立，立薄妃為皇后，無子，立六年，薄太后崩，皇后廢，廢後四年薨，葬長安城東平望亭南，孝景王皇后，武帝母也，嫁為金王孫婦，生一女矣，母臧兒卜，筮曰兩女當貴，欲倚兩女，奪金氏納太子宮，生三女一男，男方在身時，王夫人夢日入其懷，以告太子，太子曰，此貴兆也，未生而文帝崩，景帝即位，王夫人生男，會薄皇后廢，立王夫人為皇后，立九年，景帝崩，武帝即位，為皇太后，元朔三年崩，合葬陽陵。
孝武陳皇后，長公主嫖女也，〈（嫖竇太后女也。）〉初武帝得立為太子，長主有力，取主女為妃，及帝即位，立為皇后，元光五年，賜皇后策曰，皇后失序，惑於巫祝，不可以承天命，其上璽綬，罷退居長門宮，後數年薨，葬霸陵郎官亭東。
孝武衛皇后，字子夫，為平陽主謳者，武帝祓霸上，還過平陽主，既飲，謳者進，帝獨說子夫，主因奏送入宮，元朔元年生男據，遂立為皇后，皇后立七年，而男立為太子，衛後立三十八年，巫蠱事起，皇后自殺，宣帝立乃改葬，諡曰思後，置園邑三百家，長丞周衛奉守焉。
孝武趙婕妤，昭帝母也，武帝巡狩過河間，望氣者言此有奇女，天子亟使使召之，既至，女兩手皆拳，上自披之，手即時伸，由是得幸，號曰拳夫人，進為婕妤，居鉤弋宮，大有寵，生昭帝，號鉤弋子，任身十四月乃生，上曰，聞昔堯十四月而生，今鉤弋亦然，乃命其所生門曰堯母門，婕妤從幸甘泉，有過見譴，以憂死，因葬雲陽，後上疾病，乃立鉤弋子為皇太子，明日帝崩，昭帝即位，追尊婕妤為皇太后，發卒二萬人，起雲陵邑，孝昭上官皇后，祖父桀，受武帝遺詔輔少主，昭帝初立，年八歲，桀子安有女，即霍光外孫，因帝姊鄂邑蓋長公主，內安女後宮為婕妤，月餘遂立為皇后，年甫六歲，後桀安謀廢立事發覺，宗族既滅，皇后以年少不與謀，亦光外孫，故得不廢，皇后立十歲而昭帝崩，後年十四五雲，昌邑王即位，尊為皇太后，宣帝即位，為太皇太后，凡立四十七年，年五十二，建昭二年崩，合葬平陵。
宣帝祖母戾後，本衛太子史良娣也，巫蠱事起，遇害，宣帝即位，追尊曰戾後。
宣帝母悼後，本史皇孫王夫人也，名翁須，生宣帝數月，衛太子敗，家人皆坐誅，宣帝即位，追尊母王夫人，諡曰悼後，與祖母戾後皆改葬，起園邑，長丞奉守。
孝宣許皇后，元帝母也，父廣漢，坐論為鬼薪，時宣帝養於掖庭，號皇曾孫，與廣漢同寺居，廣漢有女平君，年十四五，當為歐侯氏子婦，臨當入歐侯氏子死，遂與曾孫，一歲生元帝，數月，曾孫立為帝，平君為婕妤，公聊議立皇后，大臣白立許婕妤，霍光夫人顯欲貴其小女，道無從，明年，許皇后當娠，顯使女醫淳於衍以附子並合大醫大丸飲皇后，有頃，曰我頭岑岑也，藥中得無有毒，遂崩，諡曰恭哀皇后，葬杜南，是為杜陵南園。
孝宣霍皇后，大司馬大將軍博陸侯光女也，母顯既使淳於衍陰殺許後，顯勸光納之，果立為皇后，立三歲而光薨，上立許後男為太子，顯恚不食歐血，復教皇后令毒太子，皇后數召太子賜食，保阿輒先嚐之，後挾毒不得行，後殺許後事頗泄，顯與諸壻兄弟謀反，發覺皆誅滅，後廢，處昭台宮。後十二歲，徙雲林館，乃自殺，葬昆吾亭東。
孝宣王皇后，父奉光，宣帝在民間，數與奉光會，有女十餘歲，每當適人，所當適輒死，宣帝即位，召入後宮為婕妤，霍皇后廢后，上憐許太子蚤失母，於是選後宮素謹慎而無子者，遂立王婕妤為皇后，令母養太子，自為後後，希見無寵，封父奉光為卬成侯，立十六年，宣帝崩，元帝即位，為皇太后，成帝即位，為太皇太后，成帝母亦姓王，故世號太皇太后為卬成太后，凡立四十九年，年七十餘，永始元年崩，合葬杜陵，稱東園。
孝元王皇后，成帝母，王莽之姑也，五鳳中，獻入掖庭，宣帝選送太子宮，生成帝，字太孫，宣帝崩，太子即位，是為元帝，立太孫為太子，以母王妃為婕妤，後三日，立為皇后，元帝崩，太子立，是為成帝，尊皇后為皇太后，哀帝即位，為太皇太后，哀帝崩，無子，太皇太后以莽為大司馬，共立中山王，是為平帝，平帝年九歲，常年被疾，太后臨朝，委政於莽，莽踐祚居攝，太后力不能禁，及莽即位，更命太皇太后為新室文母，年八十四，建國五年崩，合葬渭陵。
孝元傅皇后，哀帝祖母也，少為上官太后才人，自元帝為太子得進幸，元帝即位，立為婕妤，生定陶恭王，更號昭儀，元帝崩，傅昭儀隨王歸國，稱定陶太后，恭王薨，子代為王，王母曰丁姬，太后躬自養視，成帝無繼嗣，遂立定陶王為太子，哀帝即位，尊定陶恭王為恭皇帝，傅太后為恭皇太后，歲餘，尊為帝太太后，丁姬為帝太后，後又更帝太太后為皇太太后，稱永信宮，帝太后稱中安宮，而成帝母太皇太后本稱長信宮，成帝趙後為皇太后，並四太后各置少府太僕，元壽元年崩，合葬渭陵，稱孝元傅皇后雲。
孝成許皇后，大司馬車騎將軍平恩侯嘉女也，元帝悼傷母恭哀後居位日淺，而遭霍氏之辜，故選嘉女以配皇太子，成帝即位，立為皇后，是時大將軍鳳用事，威權尤盛，其後比三年日蝕，言事者頗歸咎於鳳矣，而穀永等遂著之許氏，後姊為媚道祝詛事發覺，許後坐廢，處昭台宮，後九年，賜藥自殺。
孝成趙皇后，本長安宮人，號曰飛燕，成帝召入宮大幸，有女弟，復召入，俱為婕妤，許後廢，乃立婕妤為皇后，弟為昭儀，姊弟顓寵十餘年，卒皆無子，成帝崩，民間歸罪趙昭儀，皇太后詔治問皇帝起居發病狀，昭儀自殺，哀帝既立，尊趙皇后為皇太后，哀帝崩，王莽白太后，貶皇太后為孝成皇后，徙居北宮，後月餘，廢為庶人，是日自殺。
哀帝母丁太后，定陶恭王姬也，哀帝即位，尊定陶恭王為恭皇帝，丁姬為恭皇后，後又更為帝太后，建平二年，丁太后崩，上令起陵恭皇之園，哀帝崩，王莽秉政，使有司舉奏丁傅罪惡，貶傅太后號為定陶共王母，丁太后號曰丁姬，又奏發共王母及丁姬塚，取其璽綬，莽又周棘其處以為世戒雲。
孝哀傅皇后，定陶太后從弟子也，哀帝為定陶王時，傅太后欲重親，取以配王，王入為漢太子，傅氏女為妃，哀帝即位，為皇后，帝崩，王莽白太皇太后，廢為庶人，自殺，孝平王皇后，安漢公莽女也，平帝即位，年九歲，成帝母太皇太后稱製，而莽秉政，欲依霍光故事，以女配帝，太后不得已而許之。明年，遣大司徒宮等，奉乘輿法駕迎皇后於安漢公第。後立歲餘，平帝崩，莽立子嬰，尊皇后為皇太后，莽即真，以嬰為定安公，改皇太后為定安公太后，太后時年十八矣，漢兵誅莽，自投火中而死。
○雜錄
皇太后、皇后、公主所食曰「邑」。〈（百官表。）〉
成帝即位，匡衡上疏曰，匹配之際，生民之始，萬福之原，婚姻之禮正，然後品物遂而天命全，孔子論詩以關雎為始，言太上者民之父母，後夫人之行，不侔乎天地，則無以奉神靈之統，而理萬物之宜，故詩曰窈窕淑女，君子好逑，言能致其貞淑，不貳其操，情慾之感，無介乎容儀，宴私之意，不形乎動靜，夫然後可以配至尊而為宗廟主，此綱紀之首，王教之端也，自上世以來，三代興廢，未有不由此者也，願陛下詳覽得失盛衰之效，以定大基，采有德，戒聲色，近嚴敬，遠技能。〈（匡衡傳。）〉
自上為太子時，以好色聞，及即位，皇太后詔采良家女，杜飲因是說大將軍鳳曰：「禮壹娶九女，所以極陽數，廣嗣重祖也；必鄉舉求窈窕，不問華色，所以助德理內也；娣侄雖缺不復補，所以養壽塞爭也。故後妃有貞淑之行，則繼嗣有賢聖之君，制度有威儀之節，則人君有壽考之福。廢而不由，則女德不厭；女德不厭，則壽命不究於高年。《書》雲『或四三年』，言佚欲之生害也。男子五十，好色未衰；婦人四十，容貌改前。以改前之容，侍於未衰之年，而不以禮為製，則其原不可救，而後來異態；後來異態，則正後自疑，而支庶有閑適之心。是以晉獻被納讒之謗，申生蒙無罪之辜。今聖主富於春秋，未有適嗣，方鄉術入學，未親后妃之議。將軍輔政，宜因始初之隆，建九女之製，詳擇有行義之家，求淑女之質，毋必有聲色音技，能為萬世大法。夫少戒之在色，小弁之作，可為寒心，唯將軍常以為憂。」鳳白之太后，太后以為故事無有。欽復重言：「《詩》雲『殷鑒不遠，在夏後氏之世』，刺戒者至迫近，而省聽者常怠忽，可不慎哉！前言九女，略陳其禍福，甚可悼懼，竊恐將軍不深留意，後妃之制，夭壽治亂存亡之端也，跡三代之季世，覽宗宣之饗國，察近屬之符驗，禍敗曷常不由女德。是以珮玉晏鳴，關雎歎之，知好色之伐性短年，離制度之生無厭，天下將蒙化陵夷而成俗也，故詠淑女幾以配上，忠孝之篤，仁厚之作也。夫君親壽尊，國家治安，誠臣子之至願，所常勉之也。《易》曰『正其本，萬物理』，凡事論有疑未可立行者，求之往古，則典刑無，考之來今，則吉凶同，卒搖易之，則民心惑，若是者誠難施也。今九女之制，合於往古，無害於今，不逆於民心，至易行也，行之至有福也。將軍輔政而不蚤定，非天下之所望也。唯將軍信臣子之願，念關雎之思，逮委政之隆，及始初清明，為漢家建無窮之基。誠難以忽，不可以遴。」鳳不能自立法度，循故事而已。〈（杜欽傳。）〉
河平元年夏四月己亥晦，日有食之，詔公卿百僚陳過失，無有所諱，光祿大夫劉向對曰：「四月交於五月，月同孝惠，日同孝昭，其占恐害繼嗣。」是時許皇后專寵後宮，希得進見，中外皆憂上無繼嗣，故杜欽、穀永及向所對皆及之，上於是減省椒房掖庭用度，服禦輿駕所發諸宮官府，及所造作遺賜外家群臣妾，皆如竟寧以前故事，皇后上疏自陳，以為「時世異製，長短相補，不出漢制而已，織微之間，未必可同，若竟寧前與黃龍前，豈相放哉？家束不曉，今壹受詔如此，且使妾搖手不得，設妾欲作某屏風張於某所，曰『故事無有』，或不能得，則必繩妾以詔書矣。此誠不可行，唯陛下省察，故事以特牛祠大父母，戴侯敬侯皆得蒙恩以太牢祠。今當率如故事，唯陛下哀之。今吏甫受詔讀記，直豫言使後知之，非可復若私府有所取也。其萌牙所以約製妾者，恐失人理，唯陛下深察焉。」上於是采穀永、劉向所言災異咎驗皆在後宮之意以報之，且曰：「吏拘於法，亦安足過，蓋矯枉者過直，古今同之，且財幣之省，特牛之祠，其於皇后所以扶助德美為華罷也，咎根不除，災變相襲，祖宗且不血食，何戴侯也？傳不雲呼，以約失之者鮮，審皇后欲從其奢與，朕亦當法孝武皇帝也，如此則甘泉建章可復興矣。孝文皇帝，朕之師也；皇太后，皇后成法也。假使太后在彼時不如職，今見親厚，又惡可以逾虖？皇后其刻心秉德，謙約為右，垂則列妾，使有法焉。」〈（外戚傳。）〉
永始元年，帝欲立趙婕妤為皇后，先下詔封婕妤父臨為列侯，劉輔上書言，臣聞天之所與，必先賜以符瑞，天之所遠，必先降以災變，此神明之徵應，自然之占驗也，昔武王周公，承順天地，以饗魚鳥之瑞，然猶君臣祗懼，動色相戒，況於季世不蒙繼嗣之福，屢受威怒之異者呼，雖夙夜自責，改過易行，畏天命，念祖業，妙選有德之世，考卜窈窕之女，以承宗廟，順神隻心，塞天下望子孫之祥，猶恐晚暮，今乃觸情縱欲，傾於卑賤之女，欲以母天下，不畏於天，不愧於人，惑莫大焉，裏語曰，腐木不可以為柱，卑人不可以為主，天人之所不予，必有禍而無福，市道皆共知之，朝廷莫肯壹言，臣竊傷心，自念得以同姓拔擢，屍祿不忠，汙辱諫爭之官，不敢不盡死，唯陛下深察，書奏上使侍御史收縛輔係掖庭秘獄。〈（劉輔傳。）〉
初哀帝即位，成帝母稱太皇太后，成帝趙皇后稱皇太后，而上祖母傅太后，與母丁後皆在國邸，自以定陶共王為稱，高昌侯董宏上書，言秦莊襄王母本夏氏，而為華陽夫人所子，及即位後，俱稱太后，宜立定陶共王後為皇太后，事下有司，時師丹以左將軍與大司馬王莽，共劾奏宏知皇太后至尊之號，天下一統，而稱引亡秦，以為比喻，詿誤聖朝，非所宜言，大不道，上新立謙讓，納用莽丹言，免宏為庶人傅太后大怒，要上欲必稱尊號，上於是追尊定陶共王為共皇帝，尊傅太后為共皇太后，丁後為共皇后，郎中令冷褒黃門郎段猶等，復奏言定陶共皇太后共皇后，皆不宜復引定陶藩國之名，以冠大號，車馬衣服，宜皆稱皇之意，置吏二千石以下，各共厥職，又宜為共皇立廟京師，上復下其議，有司皆以為宜如褒猶言，丹議獨曰，聖王製禮，取法於天地，故尊卑之禮明，則人倫之序正，人倫之序正，則乾坤得其位，而陰陽順其節，人主與萬民俱蒙祐福，尊卑者所以正天地之位，不可亂也，今定陶共皇太后共皇后，以定陶共為號者，母從子妻從夫之義也，欲立官置吏，車服與太皇太后並，非所以明尊卑亡二上之義也，定陶共皇號諡已前定，義不得復改。〈（師丹傳。）〉
三宮。〈（王嘉傳貢獻三宮，師古曰，三宮天子太后皇后也。）〉
兩宮。〈（五行志，兩宮親屬，師古曰，謂太后家王氏，皇后家趙氏，故云親屬。）〉東宮。〈（劉向傳，依東宮之尊，師古曰，東宮太后所居也。）〉中宮。〈（哀紀，食邑如中宮，師古曰，中宮皇后之宮。）〉
東朝。〈（灌夫傳，東朝庭辨之，如淳曰，東朝太后朝也。）〉
永信宮，中安宮，長信宮，〈（哀紀，傅昭儀皇太太后稱永信宮，帝太后稱中安宮，成帝母太皇太后稱長信宮。）〉
椒房。〈（《車千秋》傳「未央椒房」，師古曰：椒房殿名，皇后所居也，以椒和泥塗壁，取其溫而芳也。）〉
青蒲。〈（《史丹傳》。應劭曰，青蒲非皇后不得至此。）〉


