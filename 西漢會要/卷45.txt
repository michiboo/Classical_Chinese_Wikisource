
◎選舉（下）
○舉廉〈（孝廉附）〉
孝文十二年，詔曰，孝悌，天下之大順也，力田，為生之本也，廉吏，民之表也，朕甚嘉此二三大夫之行，今萬家之縣，雲無應令，豈實人情，是吏舉賢之道未備也，其遣謁者勞賜孝者帛人五匹，悌者力田二匹，廉吏二百石以上，率百石者，三匹。〈（師古曰，自二百石以上每百石加三匹也。）〉
孝景後二年，詔曰，其唯廉士寡慾易足，今訾算十以上乃得官，廉士算不必眾，有市籍不得官，亡訾又不得官，朕甚湣之，訾算四得官，亡令廉士久失職，貪夫長利。
孝武元光元年冬，初令郡國舉孝廉各一人。〈（並本紀。）〉
董仲舒曰，臣愚以為使諸列侯郡守二千石，各擇其吏民之賢者，歲貢各二人，故州郡舉茂材孝廉，皆自仲舒發之。〈（本傳。）〉
元朔元年冬，詔曰，朕深詔執事興廉舉孝，今或至闔郡而不薦一人，其與中二千石禮官博士議不舉者罪，有司奏議曰，不舉孝，不奉詔，常以不敬論，不察廉，不勝任也，當免，奏可。〈（本紀。）〉
孝宣黃龍元年，詔曰，舉廉吏誠欲得其真也，吏六百石位大夫，有罪先請，秩祿上通，足以效其賢材，自今以來毋得舉。〈（本紀，韋昭曰，吏六百石者，不得復舉為廉吏也。）〉
孝平元始元年，令宗室，其為吏舉廉，佐史補四百石。〈（本紀。）〉趙廣漢為平準令，察廉，為陽翟令。朱博以太常掾，察廉，補安陵丞。蕭望之察廉，為大行治禮丞。
薛宣以大司農鬥食屬，察廉補不其丞。光祿勳於永除王嘉為掾，察廉為南陵丞，復察廉，為長陵尉。張敞補太守卒史，察廉為甘泉倉長。黃霸察廉補河東均輸長，復察廉為河南太守丞。
尹賞以郡吏察廉，為樓煩長。王吉以郡吏舉孝廉，為郎。〈（並本傳。）〉池陽令舉廉吏獄掾王立。〈（薛宣傳。）〉京房以孝廉，為郎。
師丹孟喜，並舉孝廉，為郎。劉輔舉孝廉，為襄賁令。
平當察廉，為順陽長。〈（並本傳。）〉
○孝弟力田孝惠四年正月，舉民孝弟力田者復其身。高後元年二月，初置孝弟力田二千石者一人。
孝文十二年三月，詔以戶口率置三老孝悌力田常員，令各率其意以導民焉。〈（並本紀。）〉
孝宣地節四年，詔郡國舉孝弟有行義聞於鄉里者各一人。〈（本紀。）〉元康元年，加賜鰥寡孤獨三老孝弟力田帛。
四年，加賜孝弟力田帛。○任子
父任。〈（漢儀注吏二千石以上，視事滿三歲，得任同產若子一人為郎。）〉蘇武以父任為郎。劉向以父任為輦郎。孔光子男放為侍郎。
董恭為御史，任賢為太子舍人。蕭育以父任為太子庶子。史丹九男，皆以丹任為侍中。韋元成以父任為郎。〈（本傳。）〉
陳萬年子鹹以萬年任為郎。〈（本傳。）〉汲黯以父任為太子洗馬。伏湛以父任為博士弟子。史丹馮野王，皆以父任為太子中庶子。
杜延年以三公子補軍司空。辛慶忌以父任為右校丞。〈（並本傳。）〉
虎賁諸郎皆父死子代。〈（荀綽晉百官表注，虎賁諸郎皆父死子代，漢製也。）〉兄任。霍去病任光為郎。〈（霍光傳。）〉
楊惲以忠任為郎。爰盎兄噲任盎為郎。〈（並本傳。）〉族父任。成帝時，侯霸以族父任為太子舍人。〈（本傳。）〉
宗家任。趙廉以淮南王舅侯周陽子由以宗家任為郎。〈（寧成傳。）〉致仕。
元始二年，遣龔勝邴漢策曰，其上子孫若同產同產子一人，所上子男，皆除為郎。〈（龔勝傳。）〉
董仲舒曰，夫長吏多出於郎中中郎吏二千石，子弟未必賢也。〈（本傳。）〉
宣帝時，王吉上疏曰，舜湯不用三公九卿之世，而舉皋陶伊尹，不仁者遠，今使俗吏得任子弟，率多驕驁，不通古今，至於積功治人，亡益於民，此伐檀所為作也，宜明選求賢，除任子之令。〈（王吉傳。）〉
哀帝初即位，除任子令。〈（本紀。）〉
○納貲
張釋之以貲為騎郎。〈（本傳，如淳曰，漢注貲五百歲為常侍郎。）〉
孝景後二年，詔曰，今訾算十以上乃得官。〈（服虔曰，訾萬錢算百二十七也，應劭曰，十算十萬也，賈人有財不得為吏，廉士無訾，又不得官，故減至四算得官矣，訾與貲同。）〉
廉士算不必眾，有市籍不得官，無訾又不得官，朕甚湣之，訾算四得官。〈（本紀。）〉司馬相如以訾為郎。〈（本傳。）〉董仲舒曰，選郎吏又以富訾，未必賢也。〈（本傳。）〉
鬻官。
武帝即位，幹戈日滋，財賂衰耗而不贍，入物者補官，選舉陵遲，廉恥相冒，興利之臣，自此始也，其後府庫益虛，乃募民能入奴婢，得以終身復為郎，增秩及入羊為郎，始於此，其後四年，〈（元朔五年。）〉置賞官命，曰武功爵，大者封侯卿大夫，小者郎吏，吏道雜而多端，則官職耗廢，〈（元狩四年。）〉除故鹽鐵家富者為吏，吏道益雜，不選而多賈人矣，〈（元鼎二年。）〉始令吏得入穀補官，郎至六百石，〈（師古曰，交更選高官，郎又就增其秩至六百石。）〉所忠言，〈（元鼎三年。）〉世家子弟，富人或鬥雞走狗馬，弋獵博戲亂齊民，乃召諸犯令相引數千人，命曰株送徒，入財者得補郎，郎選衰矣，宏羊又請令吏得入粟補官。〈（平進書。）〉
黃霸以待詔入錢，賞官補侍郎，謁者坐罪免，後復入穀沈黎郡，補左馮翊二百石卒史馮翊以霸入財為官，不署右職。〈（本傳。）〉
○方伎
衛綰以戲車為郎事文帝。〈（本傳。）〉鄧通以濯公為黃頭郎。〈（本傳。）〉周仁以{巫}見，景帝為太子時，為舍人。〈（本傳。）〉吾邱壽王年少，以善格五召待詔。〈（本傳。）〉
荀彘以禦見侍中。〈（史記本傳。）〉武帝時虞初以方士侍祠。〈（郊祀志。）〉東郭先生以方士待詔公車。〈（史記本傳。）〉
武帝即位，博開藝能之路，悉延百端之學，通一伎之士，鹹得自效，絕倫超奇者為右，亡所阿私。〈（龜策傳。）〉
丞相魏相奏言知音善鼓雅琴者趙定龔德，皆召見待詔。〈（王褒傳。）〉伍宏以{巫}待詔。〈（董賢傳。）〉成帝時，言祭祀方術皆得待詔。〈（郊祀志。）〉
本草待詔。〈（郊祀志，師古曰，以方藥本草而待詔。）〉
○郡吏趙禹以佐史補中都官，用廉，為令史。咸宣以佐史給事河東守。
魏相為郡卒史，舉賢良。王吉以郡吏，舉孝廉為郎。尹齊以刀筆吏稍遷至御史。朱邑少時為舒桐鄉嗇夫，遷補太守卒史。
鮑宣為縣鄉嗇夫，守束州丞。張敞以鄉有秩補太守卒史，察廉為甘泉倉長。尹賞以郡吏察廉為樓煩長。〈（以上並本傳。）〉焦延壽為郡吏，察廉，補小黃令。〈（京房傳。）〉
趙廣漢為郡吏州從事，舉茂材。陳萬年為郡吏，察舉至縣令。龔勝為郡吏病去官，徵為諫大夫。王以郡縣吏積功，稍遷為被陽令。
丙吉為魯獄史，積功勞，稍遷廷尉右監。王尊為獄小吏，給事太守府，補書佐。尹翁歸為獄小吏，除補卒史。
於定國為獄史郡決曹，補廷尉。〈（以上並本傳。）〉
○上書
故事諸上書者皆為二封，署其一曰副，領尚書者先發副封所言不善屏去不奏。〈（魏相傳。）〉
武帝初即位，詔天下舉方正賢良文學材力之士，待以不次之位四方士多上書言得失，自，衒鬻者以千數，其不足采者輒報聞罷。〈（東方朔傳下同。）〉
朔初入長安，至公車上書，凡用三千奏牘，公車令兩人共持舉其書，僅然能勝之，人主從，上方讀之，止，輒乙其處，讀之二月乃盡，詔拜以為郎，〈（史記）〉朔上書曰，可以為天子大臣，文辭不遜，高自稱譽，上偉之，令待詔公車。〈（漢書。）〉
朱買臣隨上計吏，詣闕上書，書久不報，待詔公車。
主父偃元光元年，上書闕下，朝奏，暮召入見，是時徐樂嚴安亦俱上書言世務，書奏，上召見三人，謂曰公等皆安在，何相見之晚也，乃拜偃樂安皆為郎中。
終軍至長安上書言事，武帝異其文，拜為謁者給事中，枚皋上書北闕，自陳枚乘之子，上得之大喜召入見待詔。〈（並本傳。）〉
宣帝初即位，思進賢良，多上書言便宜，輒下蕭望之問狀，高者請丞相御史，次者中二千石試事滿歲，以狀聞，下者報聞，或罷歸田裏。〈（蕭望之傳。）〉
元帝初即位，賈捐之上疏言得失，召待詔金馬門。
哀帝初即位，息夫躬上言，召待詔。〈（並本傳。）〉
○從軍
周勃材官引強。〈（本傳，師古曰，強其兩反，服虔曰，引強，弓弩官也。）〉
申屠嘉以材官蹶張，遷為隊率。〈（本傳，師古曰，弩以足蹋者如蹶張。）〉
漢興，六郡良家子，選給羽林期門，〈（師古曰，六郡，為隴西天水安定北地上郡西河也。）〉以材力為官，名將多出焉。〈（地理志。）〉公孫賀北地人，少為騎士從車。
李廣隴西人，以良家子從車。趙充國隴西人，以六郡良家子善騎射，補羽林。傅介子北地人，以從軍為官。甘延壽北地人，以良家子善騎射，為羽林。
馮奉世上黨人，以良家子選為郎。〈（並本傳。）〉張次公以勇悍從軍。〈（義縱傳。）〉常惠應募，隨蘇武使匈奴。鄭吉以卒伍從軍。
傅介子斬樓蘭王，士刺王者，皆補侍郎。〈（並本傳。）〉
軍功多用超等，大者封侯卿大夫，小者郎。〈（食貨志。）〉
○選舉雜錄孝惠高後時，市井子孫不得仕官為吏。〈（食貨志。）〉有市籍不得官，無貲又不得官。〈（同上。）〉
入財為官，不署右職。〈（黃霸。）〉宗室不宜典三河。〈（劉歆傳。）〉王國人不得宿衛。〈（龔勝彭宣。）〉王舅不宜備九卿。〈（馮野王馮立馮彥。）〉
弟犯法不得宿衛。〈（蕭望之。）〉賈人不得為吏。〈（哀帝詔。）〉執金吾韓立，御史大夫張譚，並坐選舉不實免。〈（百官表。）〉丞相張蒼任人為中候，大為奸利，上以為責。〈（任敖傳。）〉
張勃舉陳湯，司隸奏湯亡循行，勃選舉故不以實，坐削戶二百。〈（陳湯傳。）〉何武所舉方正槃辟雅拜，坐左遷楚內史。〈（本傳。）〉
山陽侯張當居，坐為太常擇博士弟子故不以實，完為城旦。〈（功臣表。）〉元壽三年，大理梁相，坐除吏不次免。河平四年，宗正劉順，坐使合陽侯舉子免。〈（並百官表。）〉
建平二年，邛成侯王勳，坐選舉不以實，{馬}廷史大不敬，免。〈（恩澤侯表。）〉
元延元年，詔舉方正直言之士，紅陽侯立，舉陳鹹對策，拜為光祿大夫給事中丞相方進奏鹹不當蒙方正，並劾立選舉故不以實，有詔免鹹，勿劾立。〈（翟方進傳。）〉
嚴延年察獄吏廉，有臧不入身，坐選舉不實，貶秩。〈（本傳。）〉司隸奏杜業為太常選舉不實，業坐免官。〈（杜延年傳。）〉
平帝初即位，詔曰，選舉者其曆職更事，有名之士則以為難保，廢而弗舉，甚謬於赦小過舉賢材之義諸有臧及內惡未發而薦舉者，皆勿案驗，令士厲精鄉進，不以小疵妨大才。〈（本紀。）〉


