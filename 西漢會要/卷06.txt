
◎帝係六
○公主王主〈（雜錄附）〉
公主。〈（高紀，如淳曰，公羊傳曰，天子嫁女於諸侯，必使諸侯同姓者主之，故謂之公主，帝姊妹曰長公主，諸王女曰翁主，師古曰，如說得之，天子不親主婚，故謂之公主，諸王即自主婚，故其女曰翁主，翁者父也。）〉
太上皇女。昭哀後。〈（高帝姊，初封宣夫人，呂後七年，尊曰昭哀後。）〉高祖一女。
魯元公主。〈（宣平侯張敖尚之，孝惠時，齊悼惠王尊為魯元太后。）〉文帝二女。
館陶長公主。〈（竇後生女嫖，文帝即位，為館陶長公主，師古曰，年最長，故謂長公主，堂邑侯陳午尚之，見外戚傳。）〉公主。〈（周勃子勝之尚之，見周勃傳。）〉
景帝三女。
平陽公主。〈（王皇后長女，本陽信長公主也，為平陽侯曹壽所尚，故稱平陽公主，曹壽有惡疾，上乃詔衛青尚平陽公主，見衛青及霍去病傳。）〉南宮公主。〈（王皇后次女。）〉
隆慮公主。〈（王皇后少女，並見王皇后傳。）〉武帝五女。
鄂邑蓋長公主。〈（昭帝姊，燕刺王傳張晏曰，食邑鄂，蓋侯王信妻也，師古曰，為蓋侯妻是也，非王信，信者武帝之舅，不取鄂邑主為妻，當是信子頃侯充耳。）〉
夷安公主。〈（隆慮公主子，昭平君尚，見東方朔傳。）〉
衛長公主。〈（外戚傳雲，子夫生三女，長主衛太子姊也，帝以妻欒大，見《郊祀志》。）〉
諸邑公主。〈（五行志，征和二年，巫蠱事興，帝女諸邑公主陽石公主，皆下獄死。）〉陽石公主。〈（見上，又武紀注雲，二公主皆衛皇后女。）〉宣帝二女。
館陶公主。〈（華婕妤女，名施，於定國子於永尚之。）〉
敬武公主。〈（張臨尚，臨死，元帝令薛宣尚，後王莽白太后賜藥死，見宣傳。）〉元帝三女。平都公主。〈（傅昭儀女。）〉
平陽公主。〈（衛婕妤女，見中山衛姬傳。）〉潁邑公主。〈（杜業尚）〉
王主。〈（成紀，建始元年，張晏曰，王主王之女也，師古曰，王主則翁主也，王自主婚，故曰王主。）〉
○公主雜錄諸公主家令門尉皆屬宗正。〈（百官表。）〉
主傅。〈（東方朔傳，昭平君醉殺主傅，師古曰，傅姆也。）〉
中府。〈（東方朔傳，館陶公主中府，師古曰中府，掌金帛之藏。）〉
孝惠二年十月，齊悼惠王來朝，獻城陽郡以益魯元公主邑，尊公主為太后。〈（本紀。）〉
江充出逢館陶長公主，行馳道中，充嗬問之，公主曰，有太后詔，充曰，獨公主得行，車騎皆不得，盡劾沒入官。〈（江充傳。）〉
衛青父鄭季，以縣史給事侯家，平陽侯曹壽尚武帝姊陽信長公主，季與主家僮衛媼通，生青，青既尊貴，而平陽侯曹壽有惡疾就國，長公主問列侯誰賢者，左右皆言大將軍，主笑曰，此出吾家，常騎從我奈何，左右曰，於今尊貴無比，於是公主風白皇后，皇后言之，乃詔青尚平陽公主。〈（衛青霍去病傳。）〉
王吉曰，漢家列侯尚公主，諸侯則國人承翁主，使男事女，夫詘於婦，逆陰陽之位，故多女亂。〈（王吉傳。）〉
夏侯嬰曾孫頗，尚平陽公主，主隨外家姓，號孫公主，故勝公子孫更為孫氏。〈（夏侯嬰傳。）〉
博成侯張建，坐尚陽邑公主，與婢奸主旁數醉罵主免。〈（昭宣功臣表。）〉
○和蕃公主
高帝罷平城歸，是時冒頓單於兵強，控弦四十萬騎，數苦北邊，上患之，以問婁敬，敬曰，陛下誠能以適長公主妻單於，厚奉遺之，彼知漢女送厚，蠻夷必慕以為閼氏，生子必為太子，代單於，冒頓在，固為子婿，死外孫為單於，豈曾聞外孫敢與大父亢禮哉，可毋戰以漸臣也，若陛下不能遺長公主，而令宗室及後宮詐稱公主，彼亦知，不肯貴近無益也，高帝曰善，遣長公主，呂後泣曰，妾唯以一太子一女，奈何棄之匈奴，上竟不能遣長公主，而取家人子為公主妻單於，使敬往結和親約。〈（婁敬傳。）〉
孝惠三年，以宗室女為公主嫁匈奴單於。〈（本紀。）〉
匈奴老上單於初立，文帝復遣宗人女翁主為單於閼氏，使宦者中行說傅翁主。〈（匈奴傳。）〉孝景五年，遣公主嫁匈奴單於。〈（本紀。）〉
孝武元封中，烏孫昆莫使使獻馬，願得尚漢公主為昆弟，天子問群臣議，許曰，必先納聘，然後遣女，烏孫以馬千匹聘，漢遣江都王建女細君為公主以妻焉，賜乘輿服禦物，為備官屬宦官侍禦數百人，贈送甚盛，昆莫以為右夫人，昆莫年老，欲使其孫尚公主，公主不聽，上書言狀，天子報從其國俗，岑陬遂妻公主，生一女少夫，公主死，漢復以楚王戊之孫解憂為公主，妻岑陬。〈（西域傳。）〉
宣帝元康二年，烏孫昆彌上書，欲以漢外孫元貴靡為嗣，得令復尚漢公主，結婚重親，畔絕匈奴，願聘馬羸各千疋，上遣使至烏孫先迎取聘，昆彌及太子左右大將軍都尉皆遣使，凡三百餘人入漢，迎取少主，乃以烏孫主解憂弟子相夫為公主，置官屬侍禦百餘人，舍上林學烏孫言，天子自臨平樂觀，會匈奴使者外國君長，大角牴設樂而遣之，未出塞，聞烏孫昆彌翁歸靡死，天子徵還少主。〈（西域傳。）〉
先是烏孫昆彌歸靡，因長羅侯常惠上書，願以漢外孫元貴靡為嗣，得復尚少主，結婚內附，畔去匈奴，詔下公卿議，望之以為烏孫絕域，信其美言，萬里結婚，非長策也，天子不聽，神爵二年，遣長羅侯惠使送公主配元貴靡，未出塞，翁歸靡死，其兄子狂王背約自立，惠從塞下上書，願留少主敦煌郡，惠至烏孫，責以負約，因立元貴靡，還迎少主，詔下公卿議，望之復以為不可，烏孫持兩端亡堅約，其效可見，前少主在烏孫四十餘年，恩愛不親密，邊境未以安，此已事之驗也，今少主以元貴靡不得立而還，信無負於四夷，此中國之大福也，少主不止，繇役將興，其原起此，天子從其議，召少主還，後烏孫雖分國兩立，以元貴靡為大昆彌，漢遂不復與結婚。〈（蕭望之傳。）〉
甘露三年，楚公主上書，言年老土思願得歸骸骨葬漢地，天子閔而迎之，公主與烏孫男女三人俱來，至京師時，年且七十，賜田宅奴婢，奉養甚厚，朝見儀比公主。〈（西域傳。）〉
元帝竟寧元年，匈奴呼韓邪單於復入朝，自言願婿漢氏以自親，帝以後宮良家子王嬙字昭君賜單於，單於歡喜，王昭君號寧胡閼氏，生一男，呼韓邪死，株參單於復妻王昭君，生二女，長女為須卜居次，小女為當於居次。〈（居次者女之號若漢言公主也，見匈奴傳。）〉
○內職〈（雜錄附）〉
漢興，因秦之稱號，妾皆稱夫人，又有美人良人八子七子長使少使之號焉，至武帝製婕妤巠娥傛華充依，各有爵位，而元帝加昭儀之號凡十四等雲。
昭儀位視丞相，爵比諸侯王。婕妤視上卿，比列侯。巠娥視中二千石，比關內侯。傛華視真二千石，比大上造。
美人視二千石，比少上造。八子視千石，比中更。充依視千石，比左更。七子視八百石，比右庶長。
良人視八百石，比左庶長。長使視六百石，比五大夫。少使視四百石，比公乘。五官視三百石。
順常視二百石。無涓共和娛靈保林良使夜者，皆視百石。〈（以上凡十四等。）〉上家人子，中家人子，視有秩鬥食。〈（並外戚傳。）〉
諸姬。〈（諸姬見高五王傳，又文紀薄姬注，如淳曰，姬眾妾之總稱，漢官儀曰，姬妾數百，外戚傳亦曰幸姬戚夫人，師古曰，姬本周之姓，貴於眾國之女，所以婦人美號，皆稱姬焉，史記雲，高祖居山東時，多美姬是也。）〉
長禦。〈（戾太子傳，長禦倚華，趙皇后傳，宮長李南，漢官考雲，長禦即宮長也。）〉
材人。〈（翼奉傳，未央建章甘泉材人，名以百數，藝文志，未央材人，師古曰，材人天子內官。）〉
待詔掖庭。〈（元帝賜單於待詔掖庭王嬙為閼氏，應劭曰，郡國獻女未禦見，須命於掖庭，故曰待詔。）〉中宮史。學事史。〈（並趙皇后傳，中宮史學事史曹宮。）〉
太子有妃，有良娣，有孺子，凡三等。〈（外戚傳。）〉太子中人。〈（李敢女為太子中人。）〉皇孫妻稱夫人。〈（史皇孫王夫人。）〉
皇孫妾無位號，皆稱家人子。〈（外戚傳。）〉
○內職雜錄
元帝既重傅婕妤，及馮婕妤亦幸，生中山孝王，上欲殊子於後宮，以二人皆有子為王，上尚在，未得稱太后，乃更號曰昭儀，賜以印綬，在婕妤上，昭其儀尊之也，至成哀時，趙昭儀董昭儀皆無子，猶稱焉。〈（傅昭儀傳。）〉
傅昭儀及子定陶王愛幸，寵於皇后太子，匡衡上疏曰，臣聞室家之道修，則天下之理得，故詩始國風，禮本冠婚，始乎國風，原情性而明人倫也，本乎冠婚，正基兆而防未然也，福之興莫不本乎室家，道之衰莫不始乎梱內，故聖王必謹妃後之際，別適長之位，禮之於內也，卑不逾尊，新不先故，所以統人情而理陰氣也，其尊適而卑庶也，適子冠乎阼，禮之用醴，眾子不得與列，所以貴正體而明嫌疑也，非虛加其禮文而已，乃中心與之殊異，故禮探其情而見之外也，聖人動靜遊燕所親，物得其序，得其序則海內自修，百姓從化，如當親者疏，當尊者卑，則佞巧之奸，因時而動，以亂國家，故聖人謹防其端，禁於未然，不以私恩害公義，陛下聖德純備，莫不修正，則天下無為而治，詩雲，於以四方，克定厥家，傳曰，正家而天下定矣。〈（匡衡傳。）〉
孝成趙皇后既立，後寵少衰，而弟絕幸為昭儀，居昭陽舍其中庭彤朱，而殿上髹漆，切皆銅遝，冒黃金塗，白玉階，壁帶往往為黃金缸，函藍田璧明珠翠羽飾之，自後宮未嚐有焉。〈（趙後傳。）〉
建始三年冬，日食地震同日俱發，詔舉方正直言極諫之士，穀永對曰，明王即位，正五事，建大中，以承天心，則庶徵序於下，日月理於上，如人君淫溺後宮，般樂遊田，五事失於躬，大中之道不立，則咎徵降而六極至，凡災異之發，各象過失，以類告人，乃十二月朔日食婺女之分，地震蕭牆之內，二者同日俱發，以丁寧陛下，厥咎不遠，宜厚求諸身，意豈陛下誌在閨門，內寵太盛，女不遵道，嫉妒專上，妨繼嗣歟，古之王者，廢五事之中，失夫婦之紀，妻妾得意，謁行於內，執行於外，至覆傾國家，或亂陰陽，昔褒姒用國，宗周以喪，閻妻驕扇，日以不臧，此其效也，夫妻之際，王事綱紀，安危之機，聖王所致慎也，昔舜飭正二女以崇至德，楚莊忍絕丹姬，以成伯功，幽王惑於褒姒，周德降亡，魯桓脅於齊女，社稷以傾，誠修後宮之政，明尊卑之序，貴者不得嫉妒專寵，以絕驕之端，抑褒閻之亂，賤者鹹得秩進，各得厥職，以廣繼嗣之統，息白華之怨，後宮親屬，饒之以財，勿與政事，以遠皇父之類，損妻黨之權，未有閨門治而天下亂者也。〈（穀永傳。）〉
其夏復令方正對策，永對曰，日食地震，皇后貴妾專寵所致，陛下誠深察愚臣之言，平天覆之施，使列妾得人人更進，猶尚未足也，急復益納宜子婦人，毋擇好醜，毋避嚐字，毋論年齒，推法言之，陛下得繼嗣於微賤之間，乃反為福，得繼嗣而已，母非有賤也，後宮女史使令有直意者，廣求於微賤之間，以遇天所開右，慰釋皇太后之憂慍，解謝上帝之譴怒，則繼嗣蕃滋，災異訖息。〈（穀永傳。）〉
杜欽對策曰，日以戊申蝕時加未，戊未士也，士者中宮之部，其夜地震未央宮殿中，此必適妾將有爭寵相害而為患者，唯陛下深戒之，正後妾，抑女寵，防奢泰，去佚遊，如此即堯舜不足與比隆，咎異何足消滅。〈（杜欽傳。）〉
哀帝召董賢女弟，以為昭儀，位次皇后，更名其舍為椒風，以配椒房。〈（董賢傳。）〉
五官以下葬司馬門外。〈（外戚傳。）〉
○出宮人呂太后時，出宮人以賜諸王各五人。〈（竇皇后傳。）〉孝文十二年，出孝惠皇帝後宮美人令得嫁。〈（本紀。）〉
後七年，遺詔歸夫人以下及少使。〈（本紀。）〉孝景後三年，遺詔出宮人歸其家，覆終身。〈（本紀。）〉
元帝初即位，年歲不登，諫大夫真禹奏言，古者宮女不過九人，高祖孝文孝景皇帝，循古節儉，宮女不過十餘，後世爭為奢侈，轉轉益甚，武帝時，又多取好女至數千人，以填後宮，及棄天下，昭帝幼弱，霍光專事，皆以後宮女置於園陵，大失禮，逆天心，昭帝晏駕，光復行之，至孝宣皇帝時，陛下惡有所言，群臣亦隨故事，甚可痛也，故使天下承化取女，皆大過度，諸侯妻妾或至數百人，豪富吏民蓄歌者至數十人，是以內多怨女，外多曠夫，皆在大臣循故事之罪也，唯陛下審察後宮，擇其賢者留二十人，餘悉歸之，及諸陵園女亡子者。宜悉遺，獨杜陵宮人數百，誠可哀憐也，天子納善其忠。〈（本紀。）〉
成帝永始四年，出杜陵諸未嚐禦者歸家。〈（本紀張晏曰，宮人無子乃守園陵也。）〉哀帝即位，掖庭宮人年三十以下出嫁之。〈（本紀。）〉
平帝崩，太后詔出媵妾皆歸家得嫁，如孝文時故事。〈（本紀。）〉


