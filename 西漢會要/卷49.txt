
◎民政四
○徙豪族
高帝罷平城，使婁敬往結和親，敬從匈奴來，因言匈奴河南白羊樓煩王，去長安近者七百里，輕騎一日一夕可至，秦中新破少民，地肥饒，可益實，夫諸侯初起時，非齊諸田楚昭屈景莫與，今陛下雖都關中實少人，北近胡寇，東有六國強族，一日有變，陛下亦未得安枕而臥也，臣願陛下徙齊諸田，楚昭屈景，燕趙韓魏後，及豪傑名家，且實關中，無事可以備胡，諸侯有變，亦足率以東伐，此強本弱末之術也，上曰善，乃使劉敬徙所言關中十餘萬口。〈（婁敬傳。）〉
高祖九年十一月，徙齊楚大族昭氏屈氏景氏懷氏田氏五姓關中，與利田宅。〈（本紀，下同。）〉
十一年，令豐人徙關中者，皆復終身。〈（應劭曰，太上皇思土欲歸豐，高祖乃更築城寺市裏，如豐縣，號曰新豐，徙豐民以充實之。）〉
漢興，立都長安，徙齊諸田楚昭屈景及諸功臣家於長陵，後世世徙吏二千石高訾富人，及豪傑並兼之家於諸陵，蓋亦以強幹弱支，非獨為奉山園也，是故五方雜厝，風俗不純，其世家則好禮文，富人則商賈為利，豪傑則遊俠通姦。〈（地理志。）〉
孝武建元三年，賜徙茂陵者戶錢二十萬，田二頃。〈（本紀。）〉
主父偃說上曰，天下豪傑兼並之家亂眾民，皆可徙茂陵，內實京師，外銷奸猾，上從之。〈（本傳。）〉
元朔二年，徙郡國豪傑，及訾三百萬以上，於茂陵。〈（本紀，下同。）〉
太始元年，徙郡國吏民豪傑於茂陵雲陵。〈（師古曰，時未有雲陵，當言雲陽。）〉孝昭始元三年，募民徙雲陵，賜錢田宅。孝宣本始元年，募郡國吏民訾百萬以上，徙平陵。
二年，以水衡錢為平陵，徙民起第宅。元康元年，徙丞相將軍列侯吏二千石訾百萬者，杜陵。
孝元永光四年，上為初陵，詔勿置縣邑，使天下安土樂業，亡有動搖之心。孝成永始元年，罷昌陵及故陵，勿徙民。哀帝建平元年，為初陵，勿徙郡國民。
長陵。〈（車千秋，施讎。）〉安陵。〈（爰盎，馮唐籍孺，閎孺。）〉陽陵。〈（周仁，田延年。）〉
茂陵。〈（張敞祖父，杜鄴祖父，董仲舒，郭解，杜周，原涉祖父。）〉雲陵。〈（黃霸。）〉
平陵。〈（鄭崇祖父，平當祖父，何並祖父，朱雲，魏相，韋賢。）〉
杜陵。〈（杜延年，尹翁歸，張敞，韓延壽，馮奉世，王商，史丹，田何，蕭望之，黃霸，韋元成，張安世。）〉
昌陵。〈（辛慶忌，班況，以上並本傳。）〉
○奴婢〈（雜錄附）〉高祖令民得賣子。〈（食貨志。）〉
五年，詔曰，民以饑餓自賣為人奴婢者，皆免為庶人。〈（本紀。）〉
文帝務勸農桑，帥以儉節，未有並兼之害，故不為民田及奴婢為限。〈（食貨志。）〉
賈誼曰，今歲惡不入，請賣爵子。〈（食貨志，注雲，賣鬻級，又賣子也。）〉
晁錯勸文帝募民徙塞下，募民以丁奴婢贖罪，及輸奴婢欲以拜爵者。〈（晁錯傳。）〉文帝時，女子緹縈願沒入為官婢，以贖父罪。〈（刑法誌。）〉後四年，免官奴婢為庶人。〈（本紀。）〉
武帝建元元年，赦吳楚七國帑輸在官者。〈（本紀，應劭曰，吳楚七國反時，其首事者，妻子沒入為官奴婢，武帝哀焉，皆赦遣之也。）〉
董仲舒說武帝曰，宜去奴婢，除專殺之威。〈（食貨志，服虔曰，不得專殺奴婢也。）〉
其後府庫並虛，乃募民能入奴婢，得以終身復，為郎，增秩。〈（同上。）〉
及楊可告緡遍天下，乃分遣御史廷尉正監分曹，往往即治郡國緡錢，得民財物以億計，奴婢以千萬數，其沒入奴婢，分諸苑養狗馬禽獸，及與諸官，官益雜置多，徙奴婢眾，而下河漕，度四百萬石，及官自糴乃足。〈（同上。）〉
杜延年坐官奴婢乏衣食，免官。〈（本傳。）〉
元帝時，貢禹言官奴婢十餘萬，遊戲亡事，稅良民以給之，宜免為庶人。〈（貢禹傳。）〉
成帝永始四年，詔曰，公卿列侯親屬近臣，多畜奴婢，被服綺縠，其申敕有司以漸禁之。〈（本紀，下同。）〉
哀帝即位，詔曰，諸侯王列侯公主吏二千石，及豪富民，多蓄奴婢，田宅亡限，其議限列，有司條奏諸侯王奴婢二百人，列侯公主百人，關內侯吏民三十人，年六十以上十歲以下，不在數中，諸名田蓄奴婢過品者，皆沒入縣官，官奴婢年五十以上，免為庶人。
平帝元始三年，王莽奏吏民奴婢田宅器械之品。○雜錄
文帝時，賈誼上疏曰，今民賣僮者為之繡衣絲履偏諸緣，納這閑中，是古天子後服，所以廟而不宴者也，而庶人得以衣婢妾，天子之後，以緣其領，庶人嬖妾，以緣其履，此臣所謂舛也。〈（賈誼傳。）〉
卓王孫僮客八百人，程鄭亦數百人。〈（司馬相如傳。）〉
蒼頭廬兒，皆用致富，非天意也。〈（鮑宣傳，孟康曰，黎民黔首，黎黔皆黑也，下民陰類，故以黑為號，漢名奴為蒼頭，非純黑以別於良人也，諸給殿中者所居為廬，蒼頭侍從，因呼為廬兒，臣瓚曰，漢儀注，官奴給書計從，侍中已下，為蒼頭青幘。）〉
家僮。〈（衛青傳。）〉臧獲婢妾。〈（司馬遷傳。）〉僮使。〈（王莽傳。）〉奴客。〈（尹翁歸傳。）〉
僮騎。〈（張敞傳，又何並傳，作童騎。）〉傳婢。〈（王吉傳。）〉
私奴以千數。〈（王商傳。）〉僮手指千。〈（巴寡婦清傳，師古曰，指千則人百。）〉
白衣。〈（兩龔傳注白衣給官府馳走賤人。）〉父禦婢。〈（夏侯嬰傳。）〉
庸保雜作。〈（司馬相如傳。）〉騎奴。〈（何並傳。）〉
○治豪猾
濟南間氏〈（間音閑）〉宗人三百餘家豪猾，二千石莫能製，於是景帝拜郅都為濟南守，至則誅間氏首惡，餘皆股慄，居歲餘，郡中不拾遺，旁十餘郡守，畏都如太府。〈（郅都傳。）〉
義縱為河內都尉，至則族滅其豪穰氏之屬，河內道不拾遺。〈（義縱傳。）〉
王溫舒由廣平都尉遷河內太守，秦居廣平時，皆知河內豪奸之家，及往以九月至，令郡具私馬五十匹為驛，自河內至長安，部吏如居廣平時方略，捕郡中豪猾，相連坐千餘家，上書請大者至族，小者乃死，家盡沒入償臧，奏行不過二日，得可事論報，至流血十餘里，河內皆怪其奏以為神速，盡十二月，郡中無犬吠之盜，其頗不得，失之旁郡追求，會春，溫舒頓足歎曰，嗟乎令冬月益展一月，足吾事矣。〈（王溫舒傳。）〉
趙廣漢守京兆尹，新豐杜建為京兆掾，建素豪俠，賓客為奸利，廣漢聞之，先風告建，不改，於是收案致法，中貴人豪長者為請，無不至，終無所聽，宗族賓客，謀欲篡取，廣漢盡知其計議，主名起居，使吏告曰，若計如此，且並滅家，令數吏將建棄市，莫敢近者，京師稱之。
廣漢遷潁川太守，郡大姓原褚宗族橫恣，賓客犯為盜賊，前二千石莫能禽製，廣漢既至，數月誅原褚首惡，郡中震慄，先是潁川豪傑大姓，相與為婚姻，吏俗朋黨，廣漢患之，厲使其中可用者受記，出有案問，既得罪名，行法罰之，廣漢故漏泄其語，令相怨咎，又教吏以缿筒，及得投書，削其主名，而托以為豪傑大姓子弟所言，其後強宗大族，家家結為仇讎，奸黨散落，風俗大改，吏民相告訐，廣漢得以為耳目，盜賊以故不發，發又輒得，一切治理，威名流聞。
尹翁歸拜東海太守，東海大豪郯許仲孫為奸猾，亂吏治，郡中苦之，二千石欲捕者，輒以力勢變詐自解終莫能製，翁歸至，論序仲孫市，一郡怖栗，莫犯禁，東海大治。〈（以上並本傳。）〉
王尊為安定太守，出教告屬縣曰，太守視事一月矣，五官掾張輔懷虎狼之心，貪汙不軌，一郡之錢盡入輔家，然適足以葬矣，今將輔送獄，直符史詣閣下，從太守受其事，丞戒之戒之，相隨入獄矣，輔係獄數日死，盡得其狡猾不道百萬奸臧，威震郡中，盜賊分散，入傍郡界。〈（本傳。）〉
嚴延年為涿郡太守，時郡比得不能太守，涿人畢野白等，由是廢亂，大姓西高氏東高氏，自郡吏以下皆畏避之，莫敢與牾，咸曰，寧負二千石，無負豪大家，賓客放為盜賊，發輒入高氏，吏不敢追，浸浸日多，道路張弓拔刃，然後敢行，其亂如此，延年至，遣掾蠡吾趙繡按高氏，得其死罪，繡見延年新將，心內懼，即為兩劾，欲先白其輕者，觀延年意，怒乃出其重劾，延年已知其如此矣，趙掾至，果白其輕者，延年索懷中，得重劾，即收送獄，夜入，晨將至市，論殺之，先所按者死，吏皆股弁，更遣吏分考兩高，窮竟其奸，誅殺各數十人，郡中震恐，道不拾遺。〈（本傳。）〉
永始元延間，上怠於政，貴戚驕恣，紅陽長仲兄弟，交通輕俠，藏匿亡命，而北地大豪浩商等，報怨殺義渠長妻子六人，往來長安中，丞相御史遣掾求逐黨與，詔書召捕，久之乃得，長安中奸猾浸多，閭裏少年群輩殺吏，受賕報讎，相與探丸為彈，得赤丸者斫武吏，得黑者斫文吏，白者主治喪，城中薄暮塵起，剽劫行者，死傷橫道，枹鼓不絕，尹賞以三輔高第，選守長安令，得壹切便宜從事，賞至，修治長安獄，穿地方深各數丈，致令辟為郭，以大石覆其口，名為虎穴，乃部戶曹掾史，與鄉吏亭長裏正父老伍人，雜舉長安中輕薄少年惡子，無市籍商販作務，而鮮衣凶服，被鎧扞持刀兵者，悉籍記之，得數百人，賞一朝會長安吏車數百兩，分行收捕，皆劾以為通行飲食群盜，賞親閱，見十置一，其餘盡以次內虎穴中，百人為輩，覆以大石，數日壹發視，皆相枕籍死，便輿出瘞寺門桓東，楬著其姓名，百日後，乃令死者家各自發取其屍，親屬號哭，道路皆歔欷，長安中歌之曰，安所求子死，桓東少年場，生時諒不謹，枯骨後何葬，賞所置皆其魁宿或故吏善家子，失計隨輕黠，願自改者財數十百人，皆貫其罪，詭令立功以自贖，盡力有效者，因親用之為爪牙，追捕甚精，甘耆奸惡，甚於凡吏，賞視事數月，盜賊止，郡國亡命散走，各歸其處，不敢闞長安，江湖中多盜賊，以賞為江夏太守捕格江賊，及所誅吏民甚多，坐殘賊免，南山群盜起，以賞為右輔都尉，遷執金吾，督大奸猾，三輔吏民甚畏之。〈（尹賞傳。）〉


