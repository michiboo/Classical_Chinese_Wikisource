
◎禮十一〈（嘉禮）〉
○詔令章奏〈（雜錄附）〉
製詔御史。〈（高後紀注，師古曰天子之言，一曰制書，二曰詔書，制書者謂為制度之命也。）〉製詔丞相。〈（宣帝製詔丞相，封丙吉為博陽侯。）〉製詔丞相御史。〈（成帝封丙吉孫昌，哀帝改元，見李尋傳。）〉
製詔丞相御史大夫。〈（左遷毋將隆，見本傳。）〉製詔丞相太尉御史大夫。〈（文帝即位赦天下。）〉製詔丞相大司空。〈（免孫寶為庶人。）〉
高帝十一年，求賢詔，御史大夫昌下相國，相國下諸侯王，御史中執法下郡守。〈（本紀。）〉詔書無京兆文不當廢。〈（王尊傳。）〉景帝下詔擊吳王，敢有議詔及不如詔，皆要斬。〈（吳王濞傳。）〉
宣帝二千石有治理效，輒以璽書勉厲。〈（循吏傳。）〉
夏侯勝言武帝不宜立廟樂，公卿共難勝，曰此詔書也，勝曰，詔書不可用也，於是田廣明劾奏勝非議詔書不道，下獄。〈（夏侯勝傳。）〉
哀帝建平二年，詔曰，六月甲子制書非赦令也，皆蠲除之。〈（本紀。）〉文帝遺單於書牘以尺一寸。〈（匈奴傳。）〉
武帝元狩六年四月乙巳，廟立皇子閎為齊王，旦為燕王，胥為廣陵王，初作誥。〈（本紀。）〉
元狩六年四月，立三王，初大司馬臣去病昧死再拜上疏皇帝陛下，願因盛夏吉時，定皇子位，臣去病昧死再拜以聞皇帝陛下，三月乙亥，御史臣光守尚書令奏未央宮，製曰，下御史，六年三月戊申朔乙亥，御史臣光守尚書令丞非，下御史書到，言丞相臣青翟，御史大夫臣湯，太常臣充，大行令臣息，太子少傅臣安行宗正事，昧死上言，大司馬去病上疏，願定皇子位，製曰，下御史，臣謹與中二千石二千石臣賀等議，方今盛夏吉時，臣青翟臣湯等，昧死請立皇子臣閎臣旦臣胥為諸侯王，昧死請所立國名，製曰，其更議以列侯家之，三月丙子，奏未央宮，丞相臣青翟，御史大夫臣湯，昧死言，臣謹與列侯臣嬰齊，中二千石二千石臣賀，諫大夫博士臣安等，議曰，家皇子為列侯，不可以垂統於萬世，請立臣閎臣旦臣胥為諸侯王，三月丙子，奏未央宮，製曰，家以列侯可，四月戊寅，奏未央宮，丞相臣青翟，御史大夫臣湯，昧死言，臣青翟等，與列侯吏二千石諫大夫博士臣慶等議，昧死奏請立皇子為諸侯王，製曰家以列侯可，臣青翟臣湯博士臣將行等，伏聞云云，今諸侯支子封至諸侯王，而家皇子為列侯，臣青翟臣湯等，竊熟計之不可，臣請立臣閎臣旦臣胥為諸侯王，四月癸未，奏未央宮，留中不下，丞相臣青翟，太僕臣賀，行御史大夫事太常臣充，太子太傅臣安行宗正事，昧死言臣青翟等，前奏大司馬臣去病上疏，言皇子未有號位，臣謹與御史大夫臣湯，中二千石二千石諫大夫博士臣慶等，昧死請立皇子臣閎等為諸侯王，陛下固辭弗許，臣青翟等，竊與列侯臣受成等二十七人議，臣請令史官擇吉日具禮儀上，御史奏輿地圖，他皆如前故事，製曰可，四月丙申，奏未央宮，太僕臣賀行御史大夫事昧死言，太常臣充言卜入四月二十八日乙巳可立諸侯王，臣昧死奏輿地圖，請所立國名，禮儀別奏，臣昧死請，製曰，立某為某王，四月丁酉，奏未央宮，六年四月戊寅朔癸卯，御史大夫湯下丞相，丞相下中二千石二千石下郡太守諸侯相丞書從事下當用者，如律令。〈（三王世家。）〉
御史中丞受公卿奏事舉劾按章。〈（百官表。）〉大臣奏事不宜漏泄。〈（師丹傳。）〉
王嘉曰，故事尚書希下章，為煩擾百姓，章文必有敢告之字，乃下。〈（本傳。）〉
昌邑王淫亂，霍光與群臣連名奏王，尚書令讀奏曰，丞相臣敞，大司馬大將軍臣光，車騎將軍臣安世，度遼將軍臣明友，前將軍臣增，後將軍臣充國，御史大夫臣誼，宜春侯臣譚，當塗侯臣聖，隨桃侯臣昌，樂杜侯臣屠耆堂，太僕臣延年，太常臣昌，大司農臣延年，宗正臣德，少府臣樂成，廷尉臣光，執金吾臣延壽，大鴻臚臣賢，左馮翊臣廣明，右扶風臣德，長信少府臣嘉，典屬國臣武，京輔都尉臣廣漢，司隸校尉臣辟兵，諸吏文學光祿大夫臣遷，臣畸，臣吉，臣賜，臣管，臣勝，臣梁，臣長幸，臣夏侯勝，大中大夫臣德，臣邛，昧死言皇太后陛下，臣敞等頓首死罪云云，臣敞等謹與博士臣霸，臣雋舍，臣德，臣虞舍，臣射，臣倉議，皆曰當廢，臣請有司御史大夫臣誼，宗正臣德，太常臣昌，與太祝以一太牢告祠高廟，臣敞等昧死以聞，皇太后詔曰可。〈（霍光傳。）〉
故事諸上書者皆為二封，署其一曰副，領尚書者先發副封，所言不善，屏去不奏，魏相因許伯白去副封，以防壅蔽，宣帝善之。〈（魏相傳。）〉
吏民上書字或不正，輒舉劾。〈（藝文志。）〉
○雜錄衍簡侯不疑坐挾詔書諭耐為司寇。〈（功臣表。）〉
武帝時公孫宏奏，謹按詔書下者明天人分際，通古今之誼，文章爾雅，訓辭深厚。〈（儒林傳序。）〉
武帝每為淮南王報書，常召司馬相如視草，乃遣。〈（淮南王安傳。）〉劉向曰，今出令未能逾時而反，是反汗也。〈（本傳。）〉
傅太后遺詔，益封高安侯賢二千戶，丞相王嘉封還詔書。〈（王嘉傳。）〉
文帝時，山東吏布詔令，民雖老羸癃疾，莫不扶杖而往聽之，願少須臾無死，思見德化之成。〈（賈山傳。）〉宣帝詔書每下，民欣然若更生。〈（王吉傳。）〉
元帝罷珠崖詔，匡衡雲，諸見罷珠崖詔書者，欣欣人自以將見太平也。〈（匡衡傳。）〉溫水侯安國坐上書為妖言，會赦免。〈（王子侯表。）〉
新利侯偃坐上書謾，免。〈（王子侯表。）〉
○冠禮孝惠四年，皇帝冠。〈（本紀。）〉
孝昭元鳳四年，加元服。〈（本紀，徐天麟按，後漢禮儀誌注雲，孝昭帝冠辭曰，陛下摛顯先帝之光耀，以承皇天之嘉祿，欽奉仲春之吉辰，普尊大道之郊域，秉率百福之休靈，始加昭明之元服，推遠衝孺之幼誌，蘊積文武之就德，肅勤高祖之清廟，六合之內，靡不蒙德，永永與天無極。）〉
考宣五鳳光年正月，皇太子冠，皇太后賜丞相將軍列侯中二千石帛，人百匹，太夫人八十匹，夫人六十匹，又賜列侯嗣子爵五大夫，男子為父後者爵一級。〈（本紀。）〉
○婚禮
宣帝時王吉上疏曰，竊見當世趨務不合於道者謹條奏，吉意以為夫婦人偷大綱，夭壽之萌也，世俗嫁娶太早，未知為人父母之道而有子，是以教化不明，而民多夭，聘妻送女亡節，則貧人不及，故不舉子，又漢家列侯尚公主，諸侯則國人承翁主，使男事女，夫詘於婦，逆陰陽之位，故多女亂。〈（王吉傳。）〉
五鳳二年八月，詔曰，夫婚姻之禮，人偷之大者也，酒食之會，所以行禮樂也，今郡國二千石，或擅為苛禁，禁民嫁娶，不得酒食相賀召，由是廢鄉黨之禮，令民亡所樂，非所以導民也，詩不雲乎，民之失德，乾餱以愆，忽行苛政。〈（本紀。）〉
平帝元始三年，詔劉歆等雜定婚禮，四輔公卿大夫博士郎吏家屬，以禮娶親迎立軺並馬。〈（本紀，服虔曰軺立乘小車也，並馬儷駕也。）〉
四年，立皇后王氏，遣長樂少府夏侯藩，宗正劉宏，少府宗伯鳳，尚書令平晏納采，太師光，大司徒馬宮，大司空甄豐，左將軍孫建，執金吾尹賞，行太常事太中大夫劉歆，及太卜太史令以下四十九人，賜皮弁素績，以禮雜卜筮太牢祠宗廟，待吉月日，明年春，遣大司徒宮，大司空豐，左將軍建，右將軍甄邯，光祿大夫歆，奉乘輿法駕，迎皇后於安漢公第宮，豐歆授皇后璽紱，登車稱警蹕，便時上林延壽門，入未央宮前殿，群臣就位行禮，大赦天下，益封父安漢宮地滿百里，賜迎皇后及行禮者，自三公以下至騶宰執事長樂未央宮安漢公第者，皆增秩賜金帛各有差，皇后立三月以禮見高廟。〈（王後傳。）〉
故事聘皇后黃金二萬斤，為錢二萬萬。〈（王莽傳。）〉
○鄉射
高帝引兵圍魯，魯中諸儒尚講誦習禮，弦歌之音不絕，於是諸儒始得修其經學，講習大射鄉飲之禮。〈（儒林傳序。）〉
河間獻王修興雅樂，董仲舒等皆以為音中正雅，立之太樂，春秋鄉射，作於學官，希闊不講。〈（禮樂志。）〉
韓延壽為東郡太守，修治學宮，春秋鄉射，陳鍾鼓管弦，盛升降揖讓。〈（本傳。）〉成帝鴻嘉二年，行幸雲陽，博士行飲酒禮。〈（本紀。）〉鴻嘉二年三月，博士行大射禮。〈（五行志。）〉
武帝時，丞相公孫宏奏言，民不得挾弓弩，十賊廣弩，百吏不敢前，盜賊不輒伏辜，兔脫者眾，害寡而利多，此盜賊所以蕃也，禁民不得挾弓弩，則盜賊執短兵，短兵接則眾者勝，以眾吏捕寡賊，其勢必得，盜賊有害無利，則莫犯法，刑錯之道也，臣愚以為禁民毋得挾弓弩便，上下其議，吾邱壽王對曰，臣聞古者作五兵，非以相害，以禁暴討邪也，安居則以製猛獸而備非常，有事則以設守衛而施行陣，及至周室衰微，上無明王，諸侯力政，強侵弱，眾暴寡，海內抏敞，巧詐並生，是以知者陷愚，勇者威怯，苟以得勝為務，不顧義理，故機變械飾，所以相賊害之具，不可勝數，於是秦兼天下，廢王道，立私議，滅詩書而首法令，去仁恩而任刑戮，墮名城，殺豪傑，銷甲兵，折鋒刃，其後民以耰鋤棰挺相撻擊，犯法滋眾，盜賊不勝，至於赭衣塞路，群盜滿山，卒以亂亡，故聖王務教化而省禁防，知其不足恃也，今陛下昭明德，建太平，舉俊材，興學官，三公有司，或由窮巷起白屋，裂地而封，宇內日化，方外向風，然而盜賊猶有者，郡國二千石之罪，非挾弓弩之過也，禮曰，男子生桑弧蓬矢以舉之，明示有事也，孔子曰，吾何執，執射乎，大射之禮，自天子降及庶人，三代之道也，詩雲，大侯既抗，弓矢斯張，射夫既同，獻爾發功，言貴中也，愚聞聖王合射以明教矣，未聞弓矢之為禁也，且為禁者，為盜賊之以攻奪也，攻奪之罪死，然而不止者，大奸之於重誅，固不避也，臣恐邪人挾之而吏不能止，良民以自備而抵法禁，是擅賊威而奪民救也，竊以為無益於禁奸，而廢先王之典，使學者不得習行其禮，大不便，書奏，上以難丞相宏，宏詘服焉。〈（邱壽王傳。）〉
○賜酺
文帝初即位，賜民酺五日。〈（本紀服虔曰，酺音蒲，文穎曰，漢律三人以上無故群飲酒，罰金四兩，今詔橫賜令會聚飲食五日也。）〉十六年，得玉杯，令天下大酺。
景帝後元年夏，大酺五日。武帝元光二年，令民大酺五日。元朔三年，城朔方，大酺五日。太初二年，祠後土，令大酺五日。
太始三年，令天下大酺五日。昭帝元鳳四年，令天下酺五日。
宣帝五鳳三年，大酺五日。〈（並本紀。）〉
○賜姓氏〈（更姓氏附）〉高祖封項伯等四人為列侯，賜姓劉氏。〈（項籍傳。）〉婁敬勸高祖都關中，上曰，婁者劉也，賜姓劉氏。〈（本傳。）〉
孝文時，吏居官者或長子孫，以官為氏，倉氏庫氏，則倉庫吏之後也。〈（王嘉傳。）〉
武帝之初七十年間，國家亡事，為吏者長子孫，居官者以為姓號。〈（食貨志。）〉
金日磾本匈奴休屠王太子也，以休屠作金人為祭天主，故因賜姓金氏雲。〈（本傳讚。）〉
○更姓氏
漢興，濟北王田安失國，齊人謂之王家，因以為氏。〈（元後傳。）〉
夏侯嬰曾孫頗尚主，隨外家姓，號孫公主，故滕公子孫，更為孫氏。〈（夏侯嬰傳。）〉周陽由其父趙兼以淮南王舅侯周陽，故因氏焉。〈（周陽由傳。）〉
馬宮本姓馬矢，宮仕學稱馬氏。〈（本傳。）〉京房本姓李，推律自以為京氏。〈（本傳。）〉
車千秋本姓田氏，為相年老上優之，得乘小車入宮殿中，故因號車丞相。〈（本傳。）〉明德馬後惡其先人有反，易姓莽。〈（見武帝紀注。）〉
灌夫父張孟為灌嬰舍人，得幸，薦之，至二千石，故蒙灌氏姓為灌孟。〈（灌夫傳。）〉
衛青父鄭季，與衛媼通生青，青有同母兄衛長君及姊子夫，故青冒姓衛氏。〈（衛青傳。）〉
周公後褒魯節侯公子寬薨，侯相如嗣，更姓公孫氏，復更為姬氏。〈（恩澤侯表。）〉
○禁逾侈漢初定，與民無禁。〈（敘傳師古曰，國家不設車旗衣服之禁。）〉
高祖八年，爵非公乘以上毋得冠劉氏冠，賈人毋得衣錦繡綺縠絺紵罽，操兵乘騎馬。〈（本紀。）〉
高祖令賈人不得衣絲乘車，重稅租以困辱之，孝惠高後時，復弛商賈之律，然市井子孫，亦不得為吏。〈（食貨志。）〉
文帝時，賈誼上疏曰，今民賣僮者為之繡衣絲履偏諸緣，內之閑中，是古天子後服，所以廟而不宴者也，而庶人得以衣婢妾，白縠之表，薄綺之裏，緁以偏諸，美者黼繡，是古天子之服，今富人大賈嘉會召客者以被牆，庶人屋壁得為帝服，倡優下賤，得為後飾，且帝之身，自衣皂綈，而富民牆屋被文繡，天子之後，以緣其領，庶人{薛女}妾緣其履，此臣所謂舛也，豈如今定經製，使君君臣臣，上下有差，而後有所持循矣。〈（本傳。）〉
武帝天漢元年秋，閉城門大搜。〈（本紀臣瓚曰，漢帝年紀六月，禁逾侈，七月閉城大搜索逾侈者也，師古曰，逾法度而奢侈者也。）〉三年秋，大搜。〈（本紀。）〉
元帝時，貢禹奏言，高祖孝文孝景皇帝，循古節儀，後世爭為奢侈，轉轉益甚，臣下亦相放效，衣服履絝刀劍，亂於主上，主上時臨朝入廟，眾人不能別異，今大夫僭諸侯，諸侯僭天子，天子過天道，其日久矣，矯復古化，在於陛下，天子納善其忠，乃下詔令太僕減食穀馬，水衡減食肉獸，省宜春下苑，以與貧民，又罷角牴諸戲，及齊三服官。〈（本傳。）〉
成帝永始四年，詔曰，聖王明禮製以序尊卑，異車服以章有德，方今世俗奢僭罔極，靡有厭足，公卿列侯親屬近臣，四方所則，或乃奢侈逸豫，務廣第宅，治園池，多蓄奴婢，被服綺縠，設鍾鼓，備女樂，車服嫁娶葬埋過製，吏民慕效，浸以成俗，其申敕有司以漸禁之，青緣民所常服，且勿止，列侯近臣各自省改，司隸校尉察不變者。〈（本紀。）〉
哀帝即位，下詔曰，製節謹度，以防奢淫，為政所先，百王不易之道也，諸侯王列侯公主吏二千石，及豪富民，多蓄奴婢田宅亡限，與民爭利，百姓失職，重困不足，其議限列，有司條奏諸王列侯得名田國中，列侯在長安及公主名田縣，關內侯吏民名田，皆無得過過三十頃，諸侯王奴婢二百人，列侯公主百人，關內侯吏民三十人，六十以上十歲以下，不在數中，賈人皆不得名田為吏，犯者以律論，諸名田蓄奴婢過品皆沒入縣官。〈（本紀。）〉
平帝元始三年，王莽奏車服制度，吏民養生送終嫁娶，奴婢田宅器械之品。〈（本紀。）〉


