

◎禮八〈（吉禮）〉
○廟祭
京師自高祖下至宣帝與太上皇悼皇考各自居陵旁立廟，又園中各有寢便殿，日祭於寢，月祭於廟，時祭於便殿，寢日四上食，廟歲二十五祠，〈（如淳曰，月祭朔望加臘為二十五，晉灼曰，漢儀注宗廟一歲十二祠，五月嚐麥，六月七月三伏立秋貙婁，又嚐粢，八月先夕饋飧皆一太牢，酎祭用九太牢，十月嚐稻，又飲蒸，二太牢，十一月嚐，十二月臘，二太牢，又每月一太牢，如閏加一祀，與此上十二為二十五祠，師古曰晉說是也。）〉便殿歲四祠，又月一遊衣冠，而昭靈後武哀王昭哀後孝文太后孝昭太后衛思後戾太子戾後，各有寢園，與諸帝合，凡三十所，一歲祠上食二萬四千四百五十五，用衛士四萬五千一百二十九人，祝宰樂人萬二千一百四十七人，養犧牲卒，不在數中。〈（韋元成傳。）〉
叔孫通言於惠帝曰，古者有春嚐果，今櫻桃熟可獻，願陛下取櫻桃獻宗廟，諸果獻由此興。〈（叔孫通傳。）〉
高廟酎，孝惠廟酎，孝文廟酎。〈（景紀注雲，酎三重釀酒也，味厚故以薦宗廟。）〉
孝景元年，令諸侯王列侯使者侍祠天子所獻祖宗之廟。〈（本紀。）〉
孝武元鼎五年，列侯坐獻黃金酎祭宗廟不如法，奪爵者百六人，丞相趙周下獄死。〈（本紀漢儀注雲，八月嚐酎會，諸侯廟中出金助祭，謂之酎金，金黃金也，不如法者奪爵。）〉
宗廟羔菟蛙。〈（霍光傳，丞相擅減宗廟羔菟蛙，注雲，羔菟蛙所以供祭也。）〉孝宣地節四年，襄堤侯聖坐酎金斤八兩少四兩免。五鳳四年，朝侯固城坐酎金少四兩免。〈（以上王子侯表。）〉
酇侯蕭勝坐不齋耐為隸臣。〈（功臣表。）〉
○衣冠出遊
高帝寢衣冠月出遊高廟。〈（叔孫通傳，師古曰，謂從高帝陵寢，出衣冠遊於高廟，每月一為之，漢製則然。）〉
自高祖下至宣帝，與太上皇悼皇考各自居陵旁立廟，又園中各有寢便殿，月一遊衣冠。〈（韋元成傳。）〉
叔孫通言於惠帝，願陛下為原廟渭北，衣冠月出遊之。〈（叔孫通傳。）〉
元帝時，議者以為清廟之詩，言交神之禮，無不清靜，今衣冠出遊，有車騎之眾，風雨之氣，非所謂清靜也。〈（韋元成傳。）〉
○禘祫
孝平元始五年正月，祫祭明堂，〈（應劭曰禮五年而再殷祭，壹禘壹祫，祭者毀廟與未毀廟之主，皆合食於太祖。）〉諸侯王二十八人，列侯百二十人，宗室子九百人，召助祭，禮畢，皆益戶賜爵，及金帛增秩補吏各有差。〈（本紀，徐天麟按後漢張純傳雲，漢舊制三年一祫，毀廟主合食，高廟有廟主未嚐合祭，元始五年，諸王列侯廟會，始為禘祭。）〉
○祠孔子高祖十二年，行過魯，以太牢祀孔子。〈（本紀。）〉
孔霸以初元元年為關內侯，食邑霸上，書求奉孔子祭祀，元帝下詔曰，其令霸以所食邑八百戶祠孔子焉，霸還長安子福名數於魯，〈（福，霸長子也，霸前徙名數於長安，今還其子名數於魯國。）〉以奉夫子祀。〈（孔光傳。）〉
平帝元始元年，封孔子後孔均為褒成侯，奉其祀，追諡孔子曰褒成宣尼公。〈（本紀。）〉
○禱旱武帝元封二年旱，乃禱萬里沙。〈（郊祀志。）〉
三年夏旱，其令天下尊祠靈星焉。〈（同上。）〉
昭帝始元六年夏旱，大雩不得舉火。〈（本紀，臣瓚曰抑陽助陰也。）〉
董仲舒治國以春秋災異之變，堆陰陽所以錯行，故求雨閉諸陽，縱諸陰，其止雨反是，行之一國，未嚐不得所欲。〈（本傳。）〉
○雜祭祀
高祖置祠祀官女巫，其梁巫祠天地天社天水房中堂上之屬，晉巫祠五帝東君雲中君巫社坐祠族人炊之屬，秦巫祠杜主巫保族累之屬，荊巫祠堂下巫先司命施糜之屬，九天巫祠九天，皆以歲時祠宮中，其河巫祠河於臨晉，而南山巫祠南山秦中，秦中者秦二世皇帝也，各有時日。〈（郊祀志。）〉
武帝時，求神君舍之上林磃氏館，神君者長陵女子，以乳死，見神於先後宛若，〈（孟康曰，兄弟妻相謂先後，宛若字也，師古曰，先蘇見反，古謂之娣姒，關中俗呼為先後，吳楚俗呼為妯娌。）〉宛若祠之其室，民多往祠，平原君亦往祠，其後子孫以尊顯，及上即位，則厚禮置祠之內中，聞其言不見其人雲，是時李少君亦以祠灶穀道卻老方見上，上尊之，少君者故深澤侯人主方，〈（如淳曰，侯家主方藥也。）〉匿其年及所生長，常自謂七十，能使物卻老，其遊以方遍諸侯，無妻子，人聞其能使物及不死，更饋遺之，常餘金錢衣食，人皆以為不治產業而饒給，又不知其何所人，愈信爭事之，少君資好方，善為巧發奇中，嚐從武安侯宴，坐中有年九十餘老人，少君乃言與大父遊射處，老人為兒從其大父識其處，一坐盡驚，少君見上，上有故銅器問少君，曰此器齊桓公十年陳於柏寢，已而按其刻，果齊桓公器，一宮盡駭，以為少君神，數百歲人也，少君言上祠灶皆可致物，致物而丹沙可化為黃金，黃金成以為飲食器，則益壽，益壽而海中蓬萊仟者乃可見之，以封禪則不死，黃帝是也，臣嚐遊海上，見安期生，安期生食臣棗，大如瓜，安期生仟者，通蓬萊中，合則見人，不合則隱，於是天子始親祠灶，遣方士入海求蓬萊安期生之屬而事化丹砂諸藥齊為黃金矣，久之少君病死，天子以為化去不死也，使黃錘史寬舒受其方，而海上燕齊怪迂之方士，多更來言神事矣。〈（郊祀志。）〉
天子病鼎湖甚，巫醫無所不致，遊水發根言，〈（師古曰，遊水姓也，發根名也。）〉上郡有巫，病而鬼下之，上召置祠之甘泉，及病，使人問神君，神君言曰，天子無憂病，病少愈，強與我會甘泉，於是上病癒，遂起幸甘泉，病良已，大赦，置壽宮神君，神君最貴者曰太一，其佐曰大禁司命之屬皆從之，非可得見，聞其言，言與人音等，時去時來，來則風肅然，居室帷中，時晝言，然常以夜，天子祓然後入，因巫為主人，關飲食，所欲言行下，又置壽宮北宮，張羽旗，設共具，以禮神君，神君所言，上使受書，其名曰畫法，〈（孟康曰，策畫之法也。）〉其所言世俗之所知也，無絕殊者，而天子心獨憙其事秘，世莫知也。〈（郊祀志。）〉
是時既滅兩粵，粵人勇之，乃言粵人俗鬼，而其祠皆見鬼，數有效，昔東甌王敬鬼，壽百六十歲，後世怠嫚，故衰耗，乃命粵巫立粵祝祠，安台無壇，亦祠天神帝百鬼，而以雞卜，上信之，粵祠雞卜自此始用。〈（郊祀志。）〉
帝東巡海上，考神仙之屬，未有驗者，方士言，黃帝時為五城十二樓，以候神人於執期，名曰迎年，上許作之如方，名曰明年，上親禮祠，上黃犢焉，後至泰山修封，東幸琅邪，禮日成山，登之罘，浮大海，用事八神延年，〈（師古曰延年即上所謂迎年者。）〉又祠神人於交門宮，若有鄉坐拜者雲，其後方士之候神入海求蓬萊者終無驗，公孫卿猶以大人之跡為解，天子猶羈縻不絕，幾遇其真，諸所興，如薄忌泰一，及三一，冥羊，馬行，赤星，五床，寬舒之祠宮，以歲時致禮，凡六祠，皆太祝領之，至如八神，諸明年，凡山，它名祠，行過則祠，去則已，方士所興祠，各自主，其人終則已，祠官不主，它祠皆如故。〈（郊祀志。）〉
宣帝時，南郡獲白虎，獻其皮牙爪，上為立祠，又以方士言，為隨侯劍寶玉寶璧周康寶鼎，立四祠於未央宮中，又祠太室山於即墨，三戶山於下密，祠天封苑火井於鴻門，又立歲星辰星太白熒惑南斗祠於長安城旁，又祠參山八神於曲城，蓬山石社石鼓於臨朐，之罘山於腄，成山於不夜，萊山於黃，成山祠日，萊山祠月，又祠四時於琅邪，蚩尤於壽良，京師近縣鄠，則有勞穀五床山日月五帝仟人玉女祠，雲陽有徑路神祠，祭休屠王也，又立五龍山仟人祠，及黃帝天神帝原水凡四祠於膚施，或言益州有金馬碧雞之神，可醮祭而致，於是遣諫大夫王褒，使特節而求之，大夫劉更生獻淮南枕中洪寶苑秘之方，令尚方鑄作事不驗，更生坐論，京兆尹張敞上疏諫曰，願明主時忘車馬之好，斥遠方士之虛語，遊心帝王之術，太平庶幾可興也，後尚方待詔皆罷。〈（郊祀志。）〉
成帝建始二年，匡衡張譚條奏，長安廚官縣官給祠郡國候神方士使者所祠凡六百八十三所，其二百八所應禮，及疑無明文，可奉祠如故，其餘四百七十五所，不應禮，或復重，請皆罷，奏可，本雍舊祠二百三所，唯山川諸星十五所為應禮雲，若諸布諸嚴諸逐皆罷，杜主有五祠，置其一，又罷高祖所立梁晉秦荊巫九天南山萊中之屬，及孝文渭陽，孝武薄忌泰一三一黃帝冥羊馬行泰一皋山山君武夷夏後啟母石萬里沙八神延年之屬，及孝宣參山蓬山之罘成山萊山四時蚩尤勞穀五床仟人玉女徑路黃帝天神原水之屬，皆罷，候神方士使者副佐本草待詔七十餘人，皆歸家。〈（郊祀志。）〉
哀帝即位寢疾，博徵方術士，京師諸縣皆有侍祠者，盡復前世所常興神祠官凡七百餘所，一歲三萬七千祠雲。〈（郊祀志。）〉
平帝元始元年，禁淫祀。〈（本紀。）〉
○幣玉文帝十四年，詔廣諸祀壇場珪幣。〈（本紀。）〉十四年，河湫漢水玉加各二。〈（郊祀志。）〉
武帝郊見泰一，有司奉瑄玉嘉牲薦饗。〈（同上，孟康曰，璧大六寸謂之饗。）〉
天漢三年，幸北地，祠常山，瘞元玉。〈（武紀。）〉
○牲牢高祖祠豐瑄榆社以羊彘。令天下立靈星祠，常以歲時祠以牛。
十年，有司請令縣祠稷以羊彘。
孝文十六年，用新垣平，初起渭陽五帝廟，祭泰一地祇，以太祖高皇帝配，日冬至祠泰一，夏至祠地祇，皆並祠五帝而共一牲。文帝立長門五帝壇祠以五牢。
武帝祠泰一，日一太牢，七日。
解祠黃帝，用一梟破鏡，冥羊用羊祠，馬行用一青牡馬，泰一皋山山君用牛，武夷君用乾魚，陰陽使者以一牛，郊雍獲一角獸，於是以薦五畤，畤加一牛。
元鼎四年，祠後土五壇，壇一黃犢牢具，已祠盡瘞。
五年，郊泰畤，泰畤所用，如雍一畤物，而加醴棗脯之屬，殺一犛牛，以為俎豆牢具，而五帝獨有俎豆醴進，其下四方地，為腏食群神從者及北斗雲，已祠，胙餘皆燎之，其牛色白，白鹿居其中，彘在鹿中，鹿中水而酒之，祭日以牛，祭月以羊彘特。
太初二年，有司言雍五畤無牢孰具，芬芳不備，乃令祠官進畤犢牢具色食所勝，而以木寓馬代駒雲，及諸名山大川用駒者，悉以木寓馬代，獨行過親祠，乃用駒。
平帝元始五年，王莽奏復長安南北郊，莽又頗改其祭禮曰天墜，位皆南鄉同席，墜在東，共牢而食，高帝高後配於壇上，西鄉，後在北亦同席共牢，牲用繭栗，元酒陶匏，禮記曰，天子籍田千畝，以事天墜，繇是言之，宜有黍稷，天地用牲一，燔尞瘞霾用牲一，高帝高後用牲一，天用牲左，及黍稷燔尞南郊，墜用牲右，及黍稷瘞於北郊。〈（並郊祀志。）〉
水衡都尉為宗廟取牲官。〈（龔遂傳。）〉
欒布子賁，坐為太常犧牲不如令，國除。〈（欒布傳，按功臣表雲，坐雍犧牲不如令免。）〉
蕭何之後壽成，坐為太常犧牲瘦，免。〈（功臣表，與傳同，百官表雲，坐犧牲不如令。）〉
石德坐廟牲瘦，贖論。〈（百官表。）〉
○車輅
文帝十四年，詔增雍五畤路車各一乘，駕被具，西畤畦畤寓車各一乘，寓馬四匹，駕被具。〈（郊祀志。）〉
○祭服
文帝郊見五畤，祠衣皆上赤。〈（郊祀志，按是時雖尚水德，以有赤帝子之符故祠衣上赤。）〉武帝祠後土，祠衣皆上黃。〈（郊祀志，按黃者土之色也。）〉
泰一祝宰衣紫，及繡五帝各如其色，日赤月白。〈（同上。）〉
○受厘
文帝受厘，坐宣室。〈（賈誼傳，應劭曰，厘，祭餘肉也，師古曰，厘，福也，受神之福也。）〉
太常屬官有太祝令丞，景帝中六年，更名太祝為祠祀，武帝太初元年，更曰廟祀。〈（百官表。）〉
高祖即位，置祠祀官，則有秦晉梁荊之巫。〈（高帝讚，詳見上文祭祀條。）〉
文帝十三年，詔曰，秘祝之官，移過於下，朕甚弗取，其除之。〈（郊祀志。）〉
十四年，詔曰，祠官祝厘，皆歸福於朕躬，不為百姓，朕甚愧之，其令祠官致敬，無有所祈。〈（本紀。）〉
○尊寶鼎
文帝後元年，新垣平言曰，周鼎亡在泗水中，今河決通於泗，臣望東北汾陰直有金寶氣，意周鼎其出乎，兆見不迎則不至，於是上使使治廟汾陰南，臨河，欲祠出周鼎，人有上書告平所言皆詐也，下吏治誅夷平。〈（郊祀志。）〉
武帝元鼎四年夏六月，汾陰巫錦，為民祠魏脽後土營旁，見地如鉤狀，掊視得鼎，鼎大異於眾鼎，文鏤無款識，怪之，言吏，吏告河東太守勝，勝以聞，天子使驗問巫得鼎無奸詐，乃以禮祠，迎鼎至甘泉，從上行，薦之，至中山，晏溫有黃雲焉，有鹿過，上自射之，因之以祭雲，至長安，公卿大夫皆議尊寶鼎，天子曰，閑者河溢，歲數不登，故巡祭後土，祈為百姓育穀，今年豐茂未報，鼎曷為出哉，有司皆言聞昔泰帝興神鼎一，一者一統天地萬物所係象也，黃帝作寶鼎三，象天地人，禹收九牧之金鑄九鼎，象九州，皆嚐鬴亨上帝鬼神，其空足曰鬲，以象三德，饗承天祜，夏德衰，鼎遷於周，周德衰，鼎遷於秦，秦德衰，宋之社亡，鼎乃淪伏而不見，周頌曰，自堂徂基，自羊徂牛，鼐鼎及鼒，不{口大}不敖，胡考之休，今鼎至甘泉，以光潤龍變，承休無疆，合茲中山，有黃白雲降，蓋若獸為符，路弓乘矢，集獲壇下，報祠大亨，惟受命而帝者，心知其意而合德焉，鼎宜視宗禰廟，藏於帝庭，以合明應，製曰可。〈（同上。）〉
汾陰得寶鼎，武帝嘉之，薦見宗廟，藏於甘泉宮，君臣皆上壽賀，曰陛下得周鼎，壽王獨曰非周鼎，上聞之，召而問之，曰今朕得周鼎，群臣皆以為然，壽王獨以為非，何也，有說則可，無說則死，壽王對曰，臣安敢無說，臣聞周德始乎後稷，長於公劉，大於太王，成於文武，顯於周公，德澤上昭，天下漏泉，無所不通，上天報應，鼎為周出，故名曰周鼎，今漢高祖繼周，亦昭德顯行，布恩施惠，六合和同，至於陛下，恢宏祖業，功德愈盛，天瑞並至，珍祥畢見，昔秦始皇親出鼎於彭城，而不能得天祚，有德而寶鼎自出，此天之所以與漢，乃漢鼎非周鼎也，上曰善，群臣皆稱萬歲，是日賜壽王黃金十斤。〈（吾邱壽王傳。）〉
宣帝時，美陽得鼎，獻之，下有司議，多以為宜薦見宗廟如元鼎時故事，張敞好古文字，按鼎銘勒而上議曰，臣聞周祖始乎後稷，後稷封於斄，公劉發跡於豳，太王建國於卻梁，文武興於酆鎬，由此言之，則卻梁酆鎬之間，周舊居也，固宜有宗廟壇場祭祀之藏，今鼎出於卻東，中有刻書，曰王命屍臣，官此栒邑，賜爾旗鸞，黼黻周戈，屍臣拜手稽首曰，敢對揚天子丕顯休命，臣愚不足以跡古文，竊以傳記言之，此鼎殆周之所以褒賜大臣，大臣子孫刻銘其先功，藏之於宮廟也，昔寶鼎之出於汾脽也，河東太守以聞，詔曰，朕巡祭後土，祈為百姓蒙豐年，今穀穀未報，鼎焉為出哉，博問耆老，意舊藏與，誠欲考得事實也，有司驗脽上非舊藏處，鼎大八尺一寸，高三尺六寸，殊異於眾鼎，今此鼎細小，又有款識，不宜薦見於宗廟，製曰京兆尹議是。〈（郊祀志。）〉


