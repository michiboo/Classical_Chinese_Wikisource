
◎禮十五〈（凶禮）〉
○服製
孝文遺詔曰，朕既不德，無以佐百姓，今崩又使重服久臨，以罹寒暑之數，哀人父子，傷長老之誌，損其飲食，絕鬼神之祭祀，以重吾不德，謂天下何，朕獲保宗廟，以眇眇之身，托於天下君王之上，二十有餘年矣，賴天之靈，社稷之福，方內安寧，靡有兵革，朕既不敏，嚐畏過行以羞先帝之遺德，惟年之久長，懼於不終，今乃幸以天年，得復供養於高廟，朕之不明與，嘉之，其奚哀念之有，其令天下吏民，令到，出臨三日，皆釋服，無禁娶婦嫁女，祠祀飲酒食肉，自當給喪事服臨者皆無踐，絰帶無過三寸，無布車及兵器，無發民器臨宮殿中，殿中當臨者，皆以旦夕，各十五舉音，禮畢罷，非旦夕臨時，禁無得擅哭臨，以下，服大紅十五日，小紅十四日，織七日，釋服，它不在令中者，皆以此令比類從事。〈（本紀。）〉
孝宣地節四年，詔曰，導民以孝，則天下順，今百姓或遭衰絰凶災，而吏繇事，使不得葬，傷孝子之心，朕甚憐之，自今諸有大父母父母喪者，勿繇事，使得收斂送終，盡其子道。〈（本紀。）〉
結以倚廬。〈（揚雄傳注雲，行服三年也，漢律以不為親行三年服，不得選舉。）〉
服舍。〈（江都易王傳師古曰，倚廬堊室之次也。）〉
○喪葬〈（雜錄附）〉
高祖十二年四月甲辰，崩於長樂宮，丁未發喪，五月丙寅，葬長陵，已下，〈（已下棺也）〉皇太子群臣皆反，至太上皇廟。〈（本紀。）〉
惠帝即位，賜給喪事者，二千石錢二萬，六百石以上萬，五百石二百石以下，至佐史五千，視作斥土者將軍四十金。〈（本紀服虔曰，斥土，壙土也。）〉
文帝至霸陵，意淒愴悲懷，顧謂群臣曰，嗟乎以北山石為槨，用紵絮斫陳漆其間，豈可動哉，左右皆曰善，釋之前曰，使其中有可欲，雖錮南山猶有隙，使其中亡可欲，雖無石槨，又何戚焉，文帝稱善。〈（張釋之傳。）〉
文帝遺詔，霸陵山川，因其故，無有所改，郎中令張武為復土將軍，發近縣卒萬六千人，發內史卒萬五千人，藏郭穿復土，屬將軍武，乙巳葬霸陵。〈（本紀。）〉
武帝建元六年，竇太后崩，丞相許昌，御史大夫嚴青翟，坐喪事不辦，免。〈（田蚡傳。）〉
元帝時，貢禹奏言，武帝時多取好女，至數千人，以填後宮，及棄天下，昭帝幼弱，霍光專事，不知禮正，妄多藏金錢財物鳥獸魚鱉牛馬虎豹生禽，凡百九十物盡瘞藏之，又皆以後宮女置於園陵，大失禮，逆天心又未必稱武帝意也，昭帝晏駕，光復行之，至孝宣皇帝時，陛下惡有所言，群臣亦隨故事，甚可痛也，故使天下承化，眾庶葬埋，皆虛地上，以實地下，其過自上生，皆在大臣循故事之罪也，惟陛下深察古道，從其儉者，諸園陵女亡子者，宜悉遣，獨杜陵宮人數百，誠可哀憐也。〈（貢禹傳。）〉
元帝崩，有司言乘輿牛馬禽獸皆非禮，不宜以葬，奏可。〈（成紀。）〉
哀帝建平二年，帝太后丁氏崩，上曰，朕聞夫婦一體，詩雲，穀則民室，死則同穴，昔季武子成寢，杜氏之殯在西階下，請合葬而許之，附葬之禮，自周興焉，鬱鬱乎文哉，吾從周孝子事亡如事存，帝太后宜起陵恭皇之園，遂葬定陶，發陳留濟陰近郡國五萬人穿復上。〈（本紀。）〉
平帝元始五年，崩於未央宮，大赦天下，有司議曰，禮，臣不殤君，皇帝年十有四歲，宜以禮斂，加元服，奏可，葬康陵。〈（本紀。）〉
孝景中二年令，諸王薨，大鴻臚奏諡誄策，列侯薨，大行奏諡誄策，王薨，遣光祿大夫吊襚祠賵視喪事，因立嗣子，列侯薨，遣大中大夫吊祠視喪事，因立嗣，其薨葬國，得發民挽喪穿復土治墳，無過三百人畢事。〈（本紀。）〉
○雜錄楚元王夫人薨，賜塋。〈（楚元王傳，師古曰，謂為界域。）〉
霍去病薨，上悼之，發屬國元甲軍陳，自長安至藏陵，為塚象祁連山。〈（本傳。）〉
李蔡以丞相坐詔賜塚地陽陵當得二十畝，蔡盜取三頃，頗賣得四十餘萬，又盜取神道外壖地一畝葬其中，當下獄，自殺。〈（李廣傳。）〉張安世薨，天子贈印綬，送以輕車介士，賜塋杜東。〈（本傳。）〉
霍光薨，上及皇太后親臨光喪，大中大夫任宣與侍御史五人，持節護喪事，中二千石治莫府塚上，賜金錢繒絮繡被百領，衣五十篋，璧珠璣玉衣，梓宮，便房黃腸題湊各一具，樅木外臧槨十五具，東園溫明，皆如乘輿制度，載光屍柩以轀京車，黃屋左纛，發材官輕車北軍五棱士軍陳至茂陵，以送其葬，諡曰宣成侯，發三河卒穿復土，起塚祠堂，置園邑三百。〈（霍光傳。）〉
楊王孫病且終，先令其子曰，吾欲裸葬以反吾真，必亡易吾意，死則為布囊，盛屍，入地七尺，既下，從足引脫其囊，以身親土，其子欲默而不從，重廢父命，欲從之，心又不忍，乃往見王孫友人祁侯，祁侯與王孫書曰，王孫苦疾，仆迫從上祠雍，未得詣前，願存精神，省思慮，進醫藥，厚自持，竊聞王孫先令裸葬，令死者亡知則已，若有知是戮屍地下，將裸見先人，竊為王孫不取也，且孝經曰，為之棺槨衣衾，是亦聖人之遺製，何必區區獨守所聞，願王孫察焉，王孫報曰，蓋聞古之聖王，緣人情不忍其親，故為製禮，今則越之，吾是以裸葬，將以矯世也，將以矯世也，夫厚葬誠亡益於死者，而俗人競以相高，靡財單幣，腐之地下，或乃今日入而明日發，此真與暴骸於中野何異，且夫死者終生之化而物之歸者也，歸者得至，化者得變，是物各反其真也，反真冥冥，亡形亡聲，乃合道情，夫飾外以華眾，厚葬以鬲真，使歸者不得至，化者不得變，是使物各失其所也，且吾聞之，精神者天之有也，形骸者地之有也，精神離形，各歸其真，故謂之鬼，鬼之為言歸也，其屍塊然獨處，豈有知哉，裹以幣帛，鬲以棺槨，支體絡束，口含玉石，欲化不得，鬱為枯臘，千載之後，棺槨朽腐，乃得歸土，就其真宅，繇是言之，焉用久客，昔帝堯之葬也，窾水為匵，葛藟為緘，其穿下不亂泉，上不泄緘，故聖王生易尚，死易葬也，不加功於亡用，不損財於亡謂，今費財厚葬，留歸鬲至，死者不知，生者不得，是謂重惑，於戲，吾不為也，祈侯曰善，遂裸葬。〈（本傳。）〉
○恤死事
漢四年，下令軍士不幸死者，吏為衣衾棺斂，轉送其家。〈（高紀。）〉
八年，令士卒從軍死者，為槥歸其縣，縣給衣衾棺葬具，祠以少牢，長禮視葬。〈（高紀。）〉
文帝十四年，瓶侯孫單父卬以北地都尉力戰死事，子侯。〈（功臣表。）〉漢法父子俱有死事，得與喪歸。〈（灌夫傳。）〉
景帝中二年，封故楚趙傅相內史前死事者四人子，皆為列侯。〈（本紀。）〉
武帝取從軍死事之子孫，養羽林官，教以五兵，號曰羽林孤兒。〈（百官表。）〉


