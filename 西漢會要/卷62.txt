
◎刑法二
○疑讞
高皇帝七年，製詔御史，獄之疑者吏或不敢決，有罪者久而不論，無罪者久係不決，自今以來，縣道官獄疑者，各讞所屬二千石官，二千石官以其罪名當報之，所不能決者皆移廷尉，廷尉亦當報之，廷尉所不能決，謹具為奏，傳所當比律令以聞，上恩如此，吏猶不能奉宣，故孝景中五年，復下詔曰，諸獄疑雖文致於法，而於人心不厭者，輒讞之，其後獄吏復避微文，遂其愚心，至後元年，又下詔曰，獄重事也，人有愚智，官有上下，獄疑者讞，有令讞者，已報讞而後不當讞者不為失，自此之後獄刑益詳近於五聽三宥之意。〈（刑法誌。）〉
○議貴高帝七年，令郎中有罪耐以上，請之。
孝惠初即位，爵五大夫吏六百石以上，及宦皇帝麵臨在名者，有罪當盜械者，皆頌係，上造以上，及內外公孫耳孫有罪當刑，及當為城旦舂者，皆耐為鬼薪白粲。〈（並本紀。）〉
孝文時，賈誼上疏曰，古者廉恥節禮，以治君子，故有賜死而無戮辱，是以黥劓之罪不及大夫，今自王侯三公之貴，皆天子所改容而禮之也，而今與眾庶同黥劓髡刖笞傌棄市之法，被戮辱者不泰迫乎，夫嚐已在貴寵之位，今而有過，廢之，可也，退之，可也，賜之死，可也，滅之，可也，若夫束縛之，係緤之，輸之司寇，編之徒官，司寇小吏，詈罵而榜笞之，殆非所以令眾庶見也，是時丞相周勃免就國，人有告勃謀反，逮係長安獄治，卒亡事，故誼以此譏上，上深納其言，養臣下有節，是後大臣有罪，皆自殺不受刑，至武帝時稍復入獄，自甯成始。〈（賈誼傳。）〉
昭平君獄係內官，以公主子，廷尉上請。〈（東方朔傳。）〉吏二千石有罪先請。〈（劉屈犛傳。）〉宣帝黃龍元年，詔曰，吏六百石位大夫，有罪先請。〈（本紀。）〉
成帝怒丞相王嘉，孔光等請謁者召嘉詣廷尉詔獄，永信少府猛等十人，以為聖王斷獄，必是原心定罪，探意立情，故死者不抱恨而入地，生者不銜怨而受罪，明主躬聖德，重大臣刑辟，廣延有司議，欲使海內鹹服，嘉罪名雖應法，聖王之於大臣，在輿為下，御坐則起，疾病視之無數，死則臨吊之，廢宗廟之祭，進之以禮，退之以義，誄之以行，案嘉本以相等為罪，罪惡雖著，大臣括發關械，裸躬就笞，非所以重國褒宗廟也，今春月寒氣錯繆，霜露數降，宜示天下以寬和，臣等不知大義，惟陛下察焉，有詔假謁者節，召丞相詣廷尉詔獄。〈（王嘉傳。）〉
平帝元始元年，令公列侯嗣子有罪耐以上，先請。
元始四年，敕百僚，婦女非身犯法詔所名捕，它皆無得係。〈（並本紀。）〉
○矜老弱
孝惠即位，詔民年七十以上，若不滿十歲，有罪當刑者，皆完之。〈（本紀。）〉
孝景後三年，下詔曰，高年老長，人所尊敬也，鰥寡不屬逮者，人所哀憐也，其著令年八十以上八歲以下，及孕者，未乳，師，朱儒，當鞠係者，頌係之，至孝宣元康四年，又下詔曰，朕念夫耆老之人，發齒墮落，血氣既衰，亦無暴逆之心，今或罹於文法，執於囹圄，不得終其年命，朕甚憐之，自今以來，諸年八十非誣告殺傷人，它皆勿坐，至成帝鴻嘉元年，定律令，年未滿七歲，賊鬥殺人及犯殊死者，上請，廷尉以聞，得減死，合於三赦幼弱老毛之人，此皆法令稍定，近古而便民者也。〈（刑法誌。）〉
○贖罪
惠帝元年，民有罪，得買爵三十級以免死罪。〈（本紀，應劭曰，一級直錢二千，凡為六萬。）〉
晁錯說文帝曰，欲民務農，在於貴粟，貴粟之道，在於以粟為賞罰，今募天下入粟縣官，得以拜爵除罪，不過三歲，塞下之粟必多。〈（食貨志。）〉
孝景時，上郡以西旱，復修賣爵令，而裁其賈以招民，及徒復作，得輸粟於縣官以除罪。〈（食貨志。）〉武帝天漢四年，令死罪入贖錢五十萬，減死一等。〈（本紀。）〉
太始二年，募死罪人贖錢五十萬減死一等。〈（本紀。）〉
宣帝時，西羌反，漢遣後將軍征之，京兆尹張敞，上書言國兵在外，軍以夏發，隴西以北，安定以西，吏民並給轉輸，田事頗廢，素無餘積，雖羌虜以破，來春民食必乏，窮辟之處，買亡所得，縣官穀度不足以振之，願令諸有罪非盜受財殺人，及犯法不得赦者，皆得以差入穀，此八郡贖罪，務益致穀，以預備百姓之急，事下有司，左馮翊蕭望之，與少府李強議，以為民函陰陽之氣，有好義欲利之心，在教化之所助，堯在上不能去民欲利之心，而能令其欲利不勝其好義也，雖桀在上，不能去民好義之心，而能令其好義不勝其欲利也，故堯桀之分，在於義利而已，道民不可不慎也，今欲令民量粟以贖罪，如此，則富者得生，貧者獨死，是貧富異刑，而法不壹也，人情貧窮，父兄囚執，聞出財得以生活，為人子弟者，將不顧死亡之患，敗亂之行，以赴財利，求救親戚，一人得生，十人以喪，如此，伯夷之行壞，公綽之名滅，政教壹傾，雖有周召之佐，恐不能復，古者臧於民，不足則取，有餘則予，詩曰，爰及矜人，哀此鰥寡，上惠下也，又曰，雨我公田，遂及我私，下急上也，今有西邊之役，民失作業，雖戶賦口斂，以贍其睏乏，古之通義，百姓莫以為非，以死救生，恐未可也，陛下布德施教，教化既成，堯舜亡以加也，今議開利路，以傷既成之化，臣竊痛之，於是天子復下其議，兩府丞相御史以難問張敞，敞曰，少府左馮翊所言，常人之所守耳，昔先帝征四夷，兵行三十餘年，百姓猶不加賦，而軍用給，今羌虜一隅小夷，跳梁於山谷間，漢但令罪人出財減因以誅之，其名賢於煩擾良民，橫興賦斂也，又諸盜及殺人犯不道者，百姓所疾苦也，皆不得贖，首匿見知，縱所不當得為之屬，議者或頗言其法可蠲除，今因此令贖，其便明甚，何化之所亂，甫刑之法，小過赦，薄罪贖，金選之品，所從來久矣，何賊之所生，敞備皂衣二十餘年，嚐聞罪人贖矣，未聞盜賊起也，竊憐涼州被寇，方秋饒時，民尚有饑乏，病死於道路，況至來春將大困乎，不早慮所以振救之策，而引常經以難，恐後為重責，常人可與守經，未可與權也，敞幸得備列卿，以輔兩府為職，不敢不盡愚，望之強復對曰，先帝聖德，賢良在位，作憲垂法，為無窮之規，永惟邊竟之不贍，故金布令甲曰，邊郡數被兵，離饑寒，夭絕天年，父子相失，令天下共給其費，固為軍旅卒暴之事也，聞天漢四年，常使死罪人入五十萬錢，減死罪一等，豪強吏民，請奪假貸，至為盜賊，以贖其罪，其後奸邪橫暴，群盜並起，至攻城邑，殺郡守，充滿山谷，吏不能禁，明詔遣繡衣使者，以興兵擊之，誅者過半，然後衰止，愚以為此使死罪贖之敗也，故曰不便，時丞相魏相御史大夫丙吉，亦以為羌虜且破，轉輸略足相給，遂不施敞議。〈（蕭望之傳。）〉
元帝時，貢禹上疏言，孝文皇帝時，貴廉潔，賤貪汙，賈人贅壻及吏坐臧者，皆禁錮不得為吏，賞善罰惡，不阿親戚，罪白者伏其誅，疑者以與民，無贖罪之法，故令行禁止，海內大化，天下斷獄四百，與刑錯無異，武帝始臨天下，尊賢用士，關地廣境數千里，自見功大威行，遂從嗜欲，用度不足，乃行一切之變，使犯法者贖罪，入穀者補吏，是以天下奢侈，官亂民貧，盜賊並起，亡命者眾，郡國恐伏其誅，則擇便巧史書習於計簿能欺上府者，以為右職，奸軌不勝，則取勇猛能操切百姓者，以苛暴威服下者，使居大位，故無義而有財者顯於世，欺謾而善書者尊於朝，悖逆而勇猛者貴於官，故俗皆曰何以孝弟為，財多而光榮，何以禮義為，史書而仕宦，何以謹慎為，勇猛而臨官，故黥劓而髡鉗者，猶復攘臂為政於世，行雖犬彘，家富執足，目指氣使，是為賢耳，故謂居官而置富者為雄桀，處奸而得利者為壯士，兄勸其弟，父勉其子，俗之壞敗，乃至於是，察其所以然者，皆以犯法得贖罪，求士不得真賢，相守崇財利，誅不行之所致也，今欲興至治致太平，宜除贖罪之法。〈（貢禹傳。）〉
○恤刑
文帝赦罪人，憐其無發，賜之巾，憐其衣赭，書其背，父子兄弟相見也，而賜之衣，平獄緩刑，天下莫不說喜。〈（賈山傳。）〉武帝元狩六年，遣博士循行天下，治苛者，舉奏。〈（本紀。）〉
宣帝即位，廷尉使路溫舒，上疏言臣聞秦有十失，其一尚存，治獄之吏是也，方今天下賴陛下恩厚，無金革之危，饑寒之患，父子夫妻，戮力安家，然太平未洽者，獄亂之也，夫獄者天下之大命也，死者不可復生，絕者不可復屬，書曰，與其殺不辜，寧失不經，今治獄吏則不然，上不相驅，以刻為明，深者獲公明，平者多後患，故治獄之吏，皆欲人死，非憎人也，自安之道，在人之死，是以死人之血，流離於市，被刑之徒，比肩而立，大辟之計，歲以萬數，此仁聖之所以傷也，太平之未洽，凡以此也，夫人情安則樂生，痛則思死，捶楚之下，何求而不得，故囚人不勝痛，則飾辭以視之，吏治者利其然，則指道以明之，上奏畏卻，則鍛煉而周內之蓋奏當之成，雖咎繇聽之，猶以為死有餘辜，何則，成練者眾，文致之罪明也，是以獄吏專為深刻，殘賊而亡極，俞為一切，不顧國患，此世之太賊也，故俗語曰，畫地為獄議不入，刻木為吏期不對，此皆疾吏之風，悲痛之辭也，故天下之患莫深於獄，敗法亂正，離親塞道，莫甚乎治獄之吏，此所謂一尚存者也，上深湣焉，乃下詔曰，閑者吏用法巧文寢深，是朕之不德也，夫決獄不當，使有罪興邪，不辜蒙戮，父子悲恨，朕甚傷之，今遣廷史與郡鞠獄，任輕祿薄，其為置廷平，秩六百石，員四人，其務平之，以稱朕意，於是選於定國為廷尉，求明察寬恕黃霸等，以為廷平，季秋後請讞，時上常幸宣室齋居而決事，獄刑號為平矣。〈（路溫舒傳，及刑法誌。）〉
地節四年，詔曰，令甲死者不可生，刑者不可息，今係者或以掠辜若饑寒瘐死獄中，朕甚痛之，其令郡國歲上係囚以掠笞若瘐死者，所坐名縣爵裏，丞相御史課殿最以聞。
元康二年，詔曰，獄者萬民之命，所以禁暴止邪，養育群生也，能使生者不怨，死者不恨，則可謂文吏矣，今則不然，用法或持巧心，析律貳端，深淺不平，增辭飾非，以成其罪，奏不如實，上亦亡繇知，此朕之不明，吏之不稱，四方黎民，將何仰哉，二千石各察官屬，勿用此人，吏務平法。
五鳳四年，詔曰，以前使使者問民所疾苦，復遣丞相御史掾二十四人循行天下，舉冤獄，察擅為苛禁深刻不改者。
黃龍元年，詔曰，朕數申詔公卿大夫，務行寬大，今吏或以不禁奸邪為寬大，縱釋有罪為不苛，或以酷惡為賢，皆失其中，御史察計簿疑非實者，按之。
成帝鴻嘉元年二月，詔曰，方春生長時，臨遣諫大夫理等，舉三輔三河宏農冤獄。
四年，詔曰，數敕有司務行寬大而禁苛暴，訖今不改，一人有辜，舉宗拘係，朕甚痛焉，已遣使者循行郡國，務有以全活之。
哀帝元壽元年，詔曰，今有司執法未得其中，或上暴虐，假執獲名，其勉帥百寮，敦任仁人，黜遠殘賊，期於安民。〈（並本紀。）〉
○女刑
城旦舂。〈（惠帝紀，應劭曰，婦人不豫外徭，但舂作米，皆四歲刑。）〉
女徒復作。〈（宣紀，李奇曰，罪輕男子守邊，女子軟弱不任守，復令作於縣官，亦一歲刑，故謂之復作徒也，孟康曰，復，謂弛刑徒也，有赦令，詔書去其鉗鈦赭衣，更犯事不從徒加與民為例，故當復為官作，滿其本罪年月日，律名為復作也。）〉
平帝元始元年，天下女徒已論歸家，顧山錢月三百。〈（本紀，師古曰，謂女徒論罪已定，並故歸家，不親役之，但令一月出錢三百以顧人也，為此恩者，以行太皇太后之德，施惠政於婦人，如淳曰，令甲女子犯罪，當於山伐木，聽使入錢顧功直，故謂之顧山。）〉


