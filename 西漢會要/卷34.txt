
◎職官四
○封建▲封功臣
漢興，自秦二世元年之秋，楚陳之歲，初以沛公總帥雄俊，三年，然後西滅秦，立漢王之號，五年，東克項羽，即皇帝位，八載而天下乃平，始論功而定封，訖十二年，侯者百四十有三人，時大城名都民人散亡，戶口可得而數，裁什二三，是以大侯不過萬家，小者五六百戶，封爵之誓，曰使黃河如帶，泰山若厲，國以永存，爰及苗裔，於是申以丹書之信，重以白馬之盟，又作十八侯之位次，〈（孟康曰，唯作元功蕭曹等十八人位次耳，高後乃詔作位次下竟，師古曰，謂蕭何，曹參，張敖，周勃，樊噲，酈商，奚涓，夏侯嬰，灌嬰，傅寬，靳歙，王陵，陳武，王吸，薛歐，周昌，丁復，蟲達，從第一至十八也。）〉高後二年，復詔丞相陳平，盡差列侯之功，錄第下竟，藏諸宗廟，副在有司，始未嚐不欲固根本，而枝葉稍落也，逮文景四五世間，流民既歸，戶口亦息，列侯大者至三四萬戶，小國自倍，富厚如之，子孫驕逸，亡其先祖之艱難，多陷法禁，隕命亡國，或雲子孫訖於孝武後元之年，靡有子遺，耗矣，罔亦少密焉，故孝宣皇帝湣而錄之，乃開廟藏，覽舊籍，詔令有司求其子孫，鹹出庸保之中，並受復除，或加以金帛，用章中興之德，降及孝成，復加 ┰問，稍益衰微，不絕如線，善乎杜業之納說也，曰昔唐以萬國致時雍之政，虞夏以之，多群後，饗共已之治，湯法三聖，殷氏大平，周封八百，重譯來賀，是以內恕之君，樂繼絕世，隆名之主，安立亡國，至於不及下車，德念深矣，成王察牧野之克，顧群後之勤，知其恩結於民心，功光於王府也，故追述先父之誌，錄遺老之策，高其位，大其寓，愛敬飭盡，命賜備厚，大孝之隆，於是為至，至其沒也，世主歎其功，無民而不思，所息之樹，且猶不伐，況其廟乎，是以燕齊之祀，與周並傳，子繼弟及，曆載不墮，豈無刑辟，繇祖之竭力，故支庶賴焉，跡漢功臣，亦皆割符世爵，受山河之誓，存以著其號，亡以顯其魂，賞亦不細矣，百餘年間，而襲封者盡，或絕失姓，或乏無主，朽骨孤於墓，苗裔流於道，生為湣隸，死為轉屍，以往況今，甚可悲傷，聖朝憐閔，詔求其後，四方忻忻，靡不歸心，出入數年，而不省察，恐議者不思大義，設言虛亡，則厚德掩息，遴柬布章，非所以視化勸後也，三人為眾，雖難盡繼，宜從尤功，於是成帝復紹蕭何，哀平之世，增修曹參周勃之屬，得其宜矣，以綴續前記，究其本末，並序位次，盡於孝文，以昭元功之侯籍。〈（功臣表。）〉
高帝與功臣剖符作誓，丹書鐵契，金匱石室，藏之宗廟，列侯畢已受封，奏位次，皆曰平陽侯曹參功最多，宜第一，然上心欲何為第一，鄂千秋曰，蕭何當第一，參次之，上乃令何第一。〈（蕭何傳。）〉
十二年，詔曰，吾立為天子，帝有天下，十二年於今矣，與天下之豪士共定天下，同安輯之，其有功者上致之王，次為列侯，下乃食邑，而重臣之親，或為列侯，皆令自致吏，得賦斂，女子公主，為列侯食邑者皆佩之印，賜大第室，吏二千石徙之長安，受小第室，入蜀漢定三秦者，皆世世復，吾於天下功臣可謂亡負矣，云云。〈（本紀。）〉
高後二年，詔曰，高皇帝匡飭天下，諸有功者皆受分地為列侯，朕思念至於久遠，而功名不著，亡以尊大誼旗後世，今欲差次列侯功，以定朝位，藏於高廟，世世勿絕，嗣子各襲其功位，其與列侯議定奏之，丞相臣平言，謹與絳侯臣勃，曲周侯臣商，潁陰侯臣嬰，安國侯臣陵等議，列侯幸得賜餐錢奉邑，陛下加惠，以功次定朝位，臣請藏高廟，奏可。〈（本紀。）〉
▲封外戚
高後欲立諸呂為王，問王陵，陵曰，高皇帝刑白馬而盟，曰非劉氏而王者，天下共擊之，今王呂氏非約也，太后不說，問左丞相平，及絳侯周勃等，皆曰，高帝定天下王子弟，今太后稱製，欲王昆弟諸呂無所不可，太后喜，罷朝，陵責平勃曰，始與高帝唼血而盟，諸君不在邪，今高帝崩，太后女主，欲王呂氏，諸君縱欲阿意背約，何面目見高帝於地下乎，平曰，於麵折廷爭，臣不如君，全社稷安劉氏後，君亦不如臣，陵無以應之。〈（王陵傳。）〉
周亞夫為丞相，竇太后曰，皇后兄王信可侯也，上曰，始南皮及章武，先帝不侯。〈（師古曰，南皮竇彭祖太后弟長君之子，章武太后母弟廣國。）〉及臣即位乃侯之，信未得封也，竇太后曰，人生各以時行耳，竇長君在時不得侯，死後乃其子彭祖顧得侯，吾甚恨之，帝趣侯信也，上曰，請得與丞相計之，亞夫曰，高帝約非劉氏不得王，非有功不得侯，不如約，天下共擊之，今信雖皇后兄，無功侯之，非約也，上默然而沮。〈（周亞夫傳。）〉
漢興，外戚與定天下侯者二人，故誓曰，非劉氏不王，若有亡功非上所置而侯者，天下共誅之，是以高後欲王諸呂，王陵廷爭，孝景將侯王氏，修侯犯色，卒用廢黜，是後薄昭竇嬰上官衛霍之侯，以功受爵，其餘後父據春秋褒紀之義，帝舅緣大雅申伯之意，寢廣博矣。〈（外戚恩澤表。）〉
成帝河平二年六月，悉封諸舅王譚為平阿侯，商為成都侯，立為紅陽侯，逢時為高平侯，五人同日封，故世謂之五侯，太后母李氏更嫁為河內苟賓妻，生子參，太后欲田蚡為比而封之，上曰，封田氏非正也，以參為侍中水衡都尉。〈（元後傳。）〉
哀帝欲封祖母傅太后從弟商，鄭崇諫曰，孝成皇帝封親舅五侯，天為赤黃，晝皆日中有黑氣，今祖母從昆弟二人，已侯孔鄉侯，皇后父高武侯，以三公封，尚有因緣，今無故欲復封商，壞亂制度，逆天人心，非傅氏之福也，臣聞師曰，逆陽者厥極弱，逆陰者厥極凶短折，犯人者有亂亡之患，犯神者有疾夭之禍，故周公著戒曰，惟王不知艱難，唯耽樂是從，時亦罔有克壽，故衰世之君，夭折蚤沒，此皆犯陰之害也，臣願以身命當國咎崇，因持詔書案起，傅太后大怒曰，何有為天子乃反為一臣所顓製邪，上遂下詔曰，朕幼而孤皇太太后躬自養育，免於繈褓，教道以禮，至於成人，惠澤茂焉，欲報之德，皞天罔極，前追號皇太太后父為崇祖侯，惟念德報未殊，朕甚恧焉，侍中光祿大夫商，皇太太后父同產子，小自保大，恩義最親，其封商為汝昌侯，為崇祖侯後，更號崇祖侯為汝昌哀侯。〈（鄭崇傳。）〉
▲封丞相
元朔中，公孫宏代薛澤為丞相，先是漢常以列侯為丞相，唯宏無爵，上於是下詔曰，朕嘉先聖之道，開廣門路，宣招四方之士，蓋古者任賢而序位，量能以授官，勞大者厥祿厚，德盛者獲爵尊，故武功以顯重，而文德以行褒，其以高成之平津鄉，戶六百五十，封丞相宏為平津侯，其後以為故事，至丞相封，自宏始也。〈（本傳。）〉
孝武元功宿將略盡，會上亦興文學，進拔幽隱，公孫宏自海瀕而登宰相，於是寵以列侯之爵，自是之後，宰相畢侯矣。〈（恩澤侯表。）〉
朱博為丞相，封陽鄉侯，食邑二千戶，上書曰，故事封丞相不滿千戶，而臣過製，願還千戶。〈（本傳。）〉
平當為御史大夫至丞相，以冬月賜爵關內侯。〈（本傳，漢儀注，御史大夫為丞相，更春乃封，李奇曰，以冬月非封侯時。）〉▲遣列侯就國
文帝二年十月，詔曰，朕聞古者諸侯建國千餘，各守其地，以時入貢，民不勞苦，上下歡欣，靡有違德，今列侯多居長安，邑遠，吏卒給輸費苦，而列侯亦無繇教訓其民，其令列侯之國，為吏，及詔所止者，遣太子。〈（本紀下同。）〉
三年十一月，詔曰，前日詔遣列侯之國，辭未行，丞相朕之所重，其為朕率列侯之國，遂免丞相勃遣就國，景帝二年十月，省徹侯之國。〈（晉灼曰，文帝遣列侯之國，今省之。）〉
▲繼絕世
高帝五年，下令曰，楚地已定，義帝亡後，欲存恤楚眾以定其主，齊王信習楚風俗，更立為楚王。〈（本紀。）〉孝文元年，更封蕭延為酇侯。〈（功臣表。）〉
孝景二年，封故相國蕭何孫係為列侯。中元元年，封故御史大夫周苛周昌孫子為列侯。孝武元光三年，封高祖功臣五人後為列侯。元狩三年，封故相國蕭何曾錄慶為列侯。
孝宣地節二年，詔大司馬大將軍，博陸侯功德茂盛，朕甚嘉之，復其後世，疇其爵邑，世世毋有所與，功如蕭相國。地節四年，封故酇侯蕭何曾孫建世為侯。
元康元年，復高皇帝功臣絳侯周勃等百三十六人家子孫，令奉祭祀，世世勿絕，其毋嗣者復其次。〈（並本紀。）〉
功臣子孫，訖於孝武後元之年，靡有孑遺，耗矣，故孝宣皇帝湣而錄之，乃開廟藏，覽舊籍，詔令有司求其子孫，鹹出庸保之中，並受復除，或加以金帛，用章中興之德，降及孝成，復加┰問，稍益衰微，不絕如線，杜業納說曰，內恕之君，樂繼絕世，隆名之主，安立亡國，跡漢功臣，亦皆割符世爵，受山河之誓，存以著其號，亡以顯其魂，賞亦不細矣，百餘年間，而襲封者盡，或絕失姓，或乏無主，朽骨孤於墓，苗裔流於道，生為湣隸，死為轉屍，以往況今，甚可悲傷，聖朝憐憫，詔求其後，四方忻忻，靡不歸心，出入數年，而不省察，恐議者大義，設言虛亡，則厚德掩息，遴柬布章，非所以視化勸後也，三人為眾，雖難盡繼，宜從尤功，於是成帝復紹蕭何，哀平之世，增修曹參周勃之屬，得其宜矣。〈（功臣表。）〉
元康四年，賜故右扶風尹翁歸子黃金百斤，以奉其祭祀，又賜功臣適後黃金人二十斤。〈（本紀。）〉成帝元延元年，封蕭相國後喜為酇侯。〈（本紀。）〉
孝平元始二年，封故大司馬博陸侯霍光從父昆弟曾孫陽，宣平侯張敖元孫慶忌，周勃元孫共，〈（按本傳乃元孫之子恭。）〉舞陽侯樊噲元孫之子章，皆為列侯復爵，賜故曲周侯酈商等後元孫酈明友等，百一十三人，爵關內侯，食邑各有差。〈（本紀。）〉
元始中，太皇太后，詔賜公孫宏後子孫之次當為後者，爵關內侯，徵詣公車，上名尚書，朕親臨拜焉。〈（史記公孫宏傳。）〉▲王四夷君長
高帝五年，詔曰，故粵王亡諸，世奉粵祀，秦侵奪其地，使其社稷不得血食，諸侯伐秦，亡諸身師閩中兵，以佐滅秦，項羽廢而弗立，今以為閩粵王，王閩中地，勿使失職。〈（本紀。）〉
十一年五月，詔曰，粵人之俗，好相攻擊，前時秦徙中縣之民南方三郡，使與百粵雜處，會天下誅秦，南海尉它居南方長，治之甚有文理，中縣人以故不耗減，粵人相攻擊之俗益止，俱賴其力，今立它為南粵王，使陸賈即授璽綬，它稽首稱臣。〈（本紀。）〉
十二年，詔曰，南武侯織，亦粵之世也，立以為南海王。〈（本紀。）〉
孝惠三年，舉高帝時粵功，曰閩君搖功多，其民便附，乃立搖為東海王，都東甌，世號曰東甌王。〈（閩粵傳。）〉
武帝建元四年，南粵王胡，遣太子嬰齊入宿衛，元鼎四年，上書請比內諸侯，三歲一朝，除邊關，於是天子許之，賜其丞相呂嘉銀印，及中尉太傅印，餘得自置。〈（本傳。）〉
建元六年，閩粵王郢攻南粵，粵人殺郢降，天子曰，郢等首惡，獨無諸孫繇君醜不與謀，乃使郎中將立醜為粵繇王，奉閩粵祭祀。〈（本傳。）〉
孝昭始元六年，詔曰，鉤町侯母波，率其君長人民擊反者，斬首捕虜有功，其立母波為鉤町王。〈（本紀。）〉匈奴故印文曰匈奴單於璽。〈（本傳，王莽更曰新匈奴單於章。）〉
西南夷君長以百入，〈（越本作數，謝本作入。）〉獨夜郎滇受王印。〈（本傳。）〉
傅介子斬樓蘭王，馳傳詣闕，乃立王弟尉屠耆為王，更名其國為鄯善，為刻印章，賜以宮女為夫人。〈（西域傳。）〉關都尉文忠攻罽賓，殺其王，立陰未赴為罽賓王。〈（同上。）〉
西域凡國五十，自譯長城長君，監吏，大祿，百長，千長，都尉，且渠，常戶，將相至侯王，皆佩漢印綬，凡三百七十六人。〈（本傳。）〉▲侯降虜
昔書稱蠻夷帥服，詩雲，徐方既倈，春秋列潞子之爵，許其慕諸夏也，漢興，至於孝文時，乃有弓高襄城之封，雖自外倈，本功臣後，故至孝景始欲侯降者，丞相周亞夫守約而爭，帝黜其議，初開封賞之科。〈（功臣表下。）〉
匈奴王徐盧等五人降漢，〈（師古曰，功臣表曰睢徐盧。）〉上欲侯之以勸後，亞夫曰，彼背其主降陛下，陛下侯之，即何以責人臣不守節者乎，上曰，丞相議不可用，乃悉封徐盧等為列侯。〈（周亞夫傳。）〉
▲封方士
欒大見武帝，言黃金可成，而河決可塞，不死之藥可得，仟人可致也，上乃拜大為五利將軍，居月餘，得四印，得天士將軍，地士將軍，大通將軍，詔以二千戶封地士將軍大為樂通侯，賜列侯甲第。〈（郊祀志。）〉
▲婦人爵邑
高帝封兄伯妻為陰安侯。〈（文紀，蘇林曰，高帝兄伯妻，頡羹侯母邱嫂也。）〉高後二年，封蕭何夫人為酇侯。〈（蕭何傳。）〉樊噲妻呂須為臨光侯。〈（樊噲傳。）〉
列侯太夫人夫人。〈（文紀七年，如淳曰，列侯之妻稱夫人，列侯死，子復為列侯，乃稱太夫人，子不為列侯，不得稱也。）〉孝文十二年，賜諸侯王女邑各二千戶。〈（本紀。）〉
武帝尊王皇后母臧兒為平原君。〈（外戚傳。）〉王皇后前夫金氏女封修成君，賜湯沐邑。〈（同上。）〉
宣帝地節四年，賜外祖母號為博平君，以博平蠡吾兩縣戶萬一千為湯沐邑。〈（王夫人傳。）〉
金當上南大行，為太夫人。〈（金日磾傳，文穎曰，南當母名也，上名狀於大行。）〉王莽母，賜號曰功顯君。〈（王莽傳。）〉
平帝賜三妹謁臣號修義君，哉皮為承禮君，鬲子為尊德君，食邑各二千戶。〈（衛姬傳，按本紀雲，賜帝女弟四人，號皆為君，今傳雲三妹，與紀不同，當考。）〉
王莽白尊太后姊妹君俠為廣恩君，君力為廣惠君，君弟為廣施君，皆食湯沐邑。〈（元後傳。）〉▲封建雜錄列侯所食縣曰國。〈（百官表。）〉
高帝十二年，詔列侯皆令自致吏，得賦斂，女子公主為列侯食邑者，佩之印，賜大第室。〈（本紀。）〉
列侯賜餐錢奉邑。〈（呂後紀，應劭曰，諸侯四時，皆得賜餐錢。）〉
秦漢之製，列侯封君食租稅，歲率戶二百，千戶之君則二十萬，朝覲聘享出其中。〈（貨殖傳。）〉
孝武元鼎五年九月，列侯坐獻黃金酎祭宗廟不如法奪爵者，百六人。〈（百紀，漢儀注雲，諸侯歲以戶口酎黃金於高廟。）〉孝宣地節四年，襄堤侯聖，坐酎金斤八兩，少四，兩免。
五鳳四年，朝節侯固城，坐酎金少四兩，免，楊邱侯偃，坐出國界，削為司寇。〈（列侯坐罪奪爵者多矣，略舉數條以為例，以上並見王子侯表。）〉終陵侯華祿，坐出界耐為司寇。〈（功臣表。）〉
祚陽侯仁，坐擅興繇賦，削爵一級。〈（此類甚多，皆不具載。）〉
孝景中二年，令列侯初封及之國，大鴻臚奏策，列侯薨葬，國得發民挽喪穿復土治墳，無過三百人，畢事。〈（本紀。）〉


