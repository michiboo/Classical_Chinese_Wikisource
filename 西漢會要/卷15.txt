
◎禮九〈（嘉禮）〉
○朝會
漢七年，長樂宮成，群臣朝十月，儀先平明，謁者治禮，引以次入殿門，庭中陳車騎，戍卒衛官設兵，張旗誌，傳曰趨，殿下郎中挾陛，陛數百人，功臣列侯諸將軍軍吏以次陳西方東鄉，文官丞相以下陳東方西鄉，大行設九賓臚句傳，於是皇帝輦出房，百官執職傳警。〈（職漢書作戟。）〉引諸侯王以下至吏六百石以次奉賀，自諸侯王以下，莫不震恐肅敬，至禮畢，盡伏，置法酒，諸侍坐殿上皆伏抑首，以尊卑次起上壽，觴九行，謁者言罷酒，御史執法，舉不如儀者，輒引去，竟朝置酒，無敢歡嘩失禮者，於是高帝曰，吾乃今日知為皇帝之貴也。〈（叔孫通傳。）〉
九年，未央宮成，高祖大朝諸侯群臣，置酒未央前殿，高祖奉玉卮，〈（應劭曰，鄉飲酒禮器也，受四升。）〉起為太上皇壽。〈（史記本紀）〉
中朝。〈（劉輔傳，孟康曰，中朝，內朝也，大司馬左右前後將軍侍中常侍散騎諸吏為中朝，丞相以下至六百石，為外朝。）〉
法坐。〈（梅福傳，師古曰，法坐，正坐也，聽朝之處，猶言法宮法駕也。）〉東朝。〈（灌夫傳，東朝廷辨之，如淳曰，東朝，太后朝也。）〉
文帝時，申屠嘉入朝，鄧通居上旁，有怠慢之禮，嘉奏事畢，因言曰，陛下幸愛群臣，則富貴之，至於朝廷之禮，不可以不肅，上曰，君勿言，吾私之，罷朝坐府中，嘉為檄召通詣丞相府，不來且斬通，通恐，入言上，上曰，汝第往，吾今使人召若，通至詣丞相府，免冠徒跣頓首謝嘉，嘉坐自如弗為禮，責曰，夫朝廷者，高皇帝之朝廷也，通小臣戲殿上，大不敬，當斬，史今行斬之，通頓首，首盡出血不解，上度丞相已困通，使使持節召通而謝丞相，此吾弄臣，君釋之，鄧通既至，為上泣曰，丞相幾殺臣。〈（申屠嘉傳。）〉
武帝元鼎中，士卒暴露連歲，為朝會，不置酒。〈（責楊仆書。）〉
哀帝詔罷樂府官，丞相孔光，大司空何武，奏大樂鼓員六人，嘉至鼓員十人，邯鄲鼓員二人，騎吹鼓員三人，江南鼓員二人，淮南鼓員四人，巴渝鼓員三十六人，歌鼓員二十四人，楚嚴鼓員一人，梁皇鼓員四人，臨淮鼓員三十五人，茲邡鼓員三人，凡鼓十二員，百二十八人，朝賀置酒陳殿下，應古兵法，外安世樂鼓員二十人，十九人可罷，沛吹鼓員十二人，族歌鼓員二十七人，陳吹鼓員十三人，商樂鼓員十四人，東海鼓員十六人，長樂鼓員十三人，縵樂鼓員十三人，凡鼓八員百二十八人，朝賀置酒陳前殿房中，不應經法，皆可罷。〈（禮樂志。）〉
○諸侯朝覲高祖九年冬十月，淮南王梁王趙王楚王朝未央宮。〈（本紀。）〉
十年冬十月，淮南王燕王荊王梁王楚王齊王長沙王來朝。〈（本紀。）〉
十一年，令諸侯王通侯常以十月朝獻，及郡各以其口數率，人歲六十三錢，以給獻費。〈（本紀。）〉
諸侯王朝見天子，漢法凡當四見耳，始到，入小見，到正月朔旦奉皮薦璧玉，賀正月法見，後三日，為王置酒，賜金錢財物，後二日，復入小見辭去，凡留長安不過二十日，小見者燕見於禁門內，飲於省中，非士人所得入也，漢之儀法，朝見賀正月者，常一王與四侯俱朝見，十餘歲一至。〈（史記梁孝王世家。）〉
王侯朝賀以倉璧。〈（食貨志。）〉
武帝為皮幣，王侯宗室朝覲聘享，必以皮幣薦璧，然後得行。〈（食貨志。）〉
宣帝神爵元年，詔軍旅暴露，轉輪煩勞，其令諸侯王列侯蠻夷王侯君長，常朝二年者，皆毋朝。〈（本紀。）〉諸侯正月朝覲，天子觀以禮樂饗醴乃歸。〈（匡衡傳。）〉
成帝河平三年，楚王囂朝正月，詔與子男一人俱。〈（本傳。）〉哀帝對成帝曰，令諸侯王朝，得從其國二千石。〈（哀帝紀。）〉
吳王濞使人為秋請。〈（本傳，孟康曰，律春曰朝，秋曰請，如古諸侯朝聘也，如淳曰，不自行，使人代己致請禮。）〉重侯襜，坐不使人為秋請免。〈（王子侯表。）〉
建成侯拾，坐使行人奉璧皮薦賀元年十月不會免。〈（王子侯表。）〉
○上尊號
漢五年諸侯上疏曰，楚王韓信，韓王信，淮南王英布，梁王彭越，故衡山王吳芮，趙王張敖，燕王臧茶，昧死再拜言大王陛下，先時秦為無道，天下誅之，大王先得秦王，定關中，於天下功最多，存亡定危，救敗繼絕，以安萬民，功盛德厚，又加惠於諸侯王有功者，使得立社稷，地分已定，而位號比似，亡上下之分，大王功德之著，於後世不宣，昧死再拜，上皇帝尊號，漢王曰，寡人聞，帝者，賢者有也，虛言亡實之名，非所取也，今諸侯王皆推高寡人，將何以處之哉，諸侯王皆曰，大王起於細微，滅亂秦，威動海內，又以辟陋之地，自漢中行威德，誅不義，立有功，平定海內，功臣皆受地食邑，非私之也，大王德施四海，諸侯王不足以道之，居帝位甚實宜，願大王以幸天下，漢王曰，諸侯王幸以為便於天下之民，則可矣，於是諸侯王及太尉長安侯臣綰等三百人，與博士稷嗣君叔孫通，謹擇良日二月甲午，上尊號，漢王即皇帝位於泛水之陽。〈（高紀。）〉
六年，上歸櫟陽，五日一朝太公，太公家令說太公曰，天亡二日，士亡二王，皇帝雖子，人主也，太公雖父，人臣也，奈何令人主拜人臣，如此則威重不行，後上朝，太公擁慧迎門卻行，上大驚，下扶太公，太公曰，帝人主，奈何以我亂天下法，於是上心善家令言，賜黃金五百斤，夏五月丙午，詔曰，人之至親，莫親於父子，故父有天下傳歸於子子有天下尊歸於父，此人道之極也，前者天下大亂，兵革並起萬民苦殃，朕親被堅執銳，自帥士卒，犯危難，平暴亂，立諸侯，偃兵息民，天下大安，此皆太公之教訓也，諸王通侯將軍群卿大夫已尊朕為皇帝，而太公未有號，今上尊太公曰太上皇。〈（高紀。）〉
群臣迎代王至邸，上議曰，丞相臣平，太尉臣勃，大將軍臣武，御史大夫臣蒼，宗正臣郢，朱虛侯臣章，東牟侯臣興居，典客臣揭，再拜言大王足下，子宏等皆非孝惠皇帝子，不當奉宗廟，臣謹請陰安侯頃王後琅邪王列侯吏二千石議，大王高皇帝子，宜為嗣，願大王即天子位，代王曰，奉高帝宗廟，重事也，寡人不佞，不足以稱願，請楚王計宜者，寡人弗敢當，群臣皆伏，固請，代王西鄉讓者三，南鄉讓者再，丞相平等皆曰，臣伏計之，大王奉高祖宗廟最宜稱，雖天下諸侯萬民皆以為宜，臣等為宗廟社稷計，不敢忽，願大王幸聽臣等，臣謹奉天子璽符再拜上，代王曰，宗室將相王列侯以為其宜寡人，寡人不敢辭，遂即天子位。〈（文紀。）〉
○上壽
高帝令叔孫通起朝儀，會長樂宮成，群臣朝十月，諸侯王以下至吏六百石以次奉賀，禮畢，盡伏，置法酒，以尊卑次起上壽，觴九行，謁者言罷酒竟朝置酒，無敢歡嘩失禮者。〈（詳見上朝會條。）〉
九年冬十月，淮南王梁王趙王楚王朝未央宮，置酒前殿，上奉玉卮，為太上皇壽，曰始大人常以臣亡賴，不能治產業，不如仲力，今某之業所就孰與仲多，殿上群臣皆稱萬歲，大笑為樂。〈（高紀。）〉
汾陰得寶鼎，武帝嘉之，薦見宗廟，藏於甘泉宮，群臣皆上壽。〈（吾邱壽王傳。）〉武帝登封泰山從禪還，坐明堂，群臣更上壽。〈（郊祀志。）〉
兒寬為御史大夫，從東封泰山還，登明堂，寬上壽曰，臣聞三代改製，屬象相因，閑者聖統廢絕，陛下發憤，合指天地，祖立明堂辟雍，宗祀泰山，六律五聲，幽讚聖意，神樂四合，各有方象，以承嘉祀，為萬世則，天下幸甚，將建大元本瑞，登告岱宗，發祉闓門，以候景至，癸亥宗祀，日宣重光，上元甲子，肅邕永享，光輝充塞，天文燦然，充象日昭，報降符應，臣寬奉觴再拜上千萬歲壽，製曰，敬舉君之觴。〈（兒寬傳。）〉
昭平君醉殺主傅，以公主子，廷尉上請，請論，上可其奏，哀不能自上，左右盡悲，東方朔前上壽曰，臣聞聖王為政，賞不避仇讎，誅不擇骨肉，書曰，不偏不黨，王道蕩蕩，此二者五帝所重，三王所難也，陛下行之，是以四海之內，元元之民，各得其所，天下幸甚，臣朔奉觴昧死再拜上萬歲壽，上乃起入省中，夕時召責朔曰，傳曰時然後言，人不厭其言，今先生上壽時乎，朔免冠頓首曰，臣聞樂太甚則陽溢，哀太甚則陰損，陰陽變則心氣動，心氣動則精神散，精神散而邪氣及，消憂者莫若酒，臣朔所以上壽者，明陛下正而不阿，因以止哀也，愚不知忌諱當死。〈（東方朔傳。）〉
車千秋為丞相，見上連年治太子獄，誅罰尤多，群下恐懼，思欲寬廣上意，尉安眾庶，乃與御史中二千石共上壽頌德美，勸上施恩惠，綏刑罰，玩聽音樂，養誌和神，為天下自虞樂，上報曰，朕之不德，自左丞相與貳師陰謀逆亂，巫蠱之禍，流及士大夫，朕日一食者累月，乃何樂之聽，痛士大夫常在心，既事不咎，雖然，巫蠱始發，詔丞相御史督二千石求捕，廷尉治，未聞九卿廷尉有所鞫也，曩者江充先治甘泉宮人，轉至未央椒房，以及敬聲之儔，李禹之禹，謀入匈奴，有司無所發，今丞相親掘蘭台蠱驗，所明知也，至今餘巫頗脫不止，陰賊侵身，遠近為蠱，朕愧之，其何壽之有，敬不舉君之觴，謹謝丞相二千石各就館。〈（車千秋傳。）〉
昭帝始元元年二月，黃鵠下建章宮太液池中，公卿上壽。〈（本紀。）〉宣帝幸太子宮，太子家令疏受奉觴上壽，辭理閑雅。〈（本傳。）〉
元帝建昭四年，以誅郅支單於，告祠郊廟，赦天下，群臣上壽置酒，以其圖書示後宮貴人。〈（本紀。）〉
○冊立皇子
武帝元狩六年四月乙巳，廟立皇子閎為齊王，旦為燕王，胥為廣陵王，初作誥。〈（本紀。）〉
大司馬夫病昧死再拜上疏皇帝陛下，陛下過聽，使臣去病待罪行閑，宣專邊塞之思慮，暴骸中野無以報，乃敢惟他議以幹用事者，誠見陛下憂勞天下，哀憐百姓以自忘，虧膳貶樂，損郎員，皇子賴天能勝衣趨拜，至今無號位師傅官，陛下恭讓不恤，群臣私望，不敢越職而言，臣竊不勝犬馬心，昧死願陛下詔有司，因盛夏吉時，定皇子位，惟陛下幸察，臣去病昧死再拜以聞皇帝陛下，三月乙亥，御史臣光守尚書令奏未央宮，製曰，下御史，六年三月戊申朔乙亥，御史臣光守尚書令丞非，下御史書到，言，丞相臣青翟，御史大夫臣湯，太常臣充，大行令臣息，太子少傅臣安，行宗正事，昧死上言，大司馬去病上疏曰，陛下過聽，使臣去病待罪行間，宜專邊塞之思慮，暴骸中野無以報，乃敢惟他議以幹用事者，誠見陛下憂勞天下，哀憐百姓以自忘，虧膳貶樂，損郎員，皇子賴天能勝衣趨拜，至今無號位師傅官，陛下恭讓不恤，群臣私望，不敢越職而言，臣竊不勝犬馬心，昧死顧陛下詔有司，因盛夏吉時，定皇子位，惟陛下幸察，製曰下御史，臣謹與中二千石臣賀等議，古者裂地立國，並建諸侯，以承天子，所以尊宗廟重社稷也，今臣去病上疏，不忘其職，因以宣恩，乃道天子卑讓自貶，以勞天下，慮皇子未有號位，臣青翟臣湯等，宜奉議遵職，愚憧而不逮事，方今盛夏吉時，臣青翟臣湯等，昧死請立皇子臣閎臣旦臣胥為諸侯王，昧死請所立國名，製曰，蓋聞周封八百，姬姓並列，或子男附庸，禮支子不祭，雲並建諸侯，所以重社稷，朕無聞焉，且天非為君生民也，朕之不德，海內未洽，乃以未教成者強君連城，即股肱何勸，其更議以列侯家之，三月丙子奏未央宮，丞相臣青翟，御史大夫臣湯昧死言，臣謹與列侯臣嬰齊，中二千石二千石臣賀，諫大夫博士臣安等議曰，伏聞周封八百，姬姓並列，奉承天子，康叔以祖考顯，而伯禽以周公立，鹹為建國諸侯，以相傳為輔，百官奉憲，各遵其職，而國統備矣，竊以為並建諸侯，所以重社稷者，四海諸侯各以其職奉貢祭，支子不得奉祭宗祖，禮也，封建使守藩國，帝王所以扶德施化，陛下奉承天統，明開聖緒，尊賢顯功，興滅繼絕，續蕭文終之後於酇，褒厲群臣平津侯等，昭六親之序，明天施之屬，使諸侯王封君，得推私恩，分子弟戶邑錫號，尊建百有餘國，而家皇子為列侯，則尊卑相逾，列位失序，不可以垂統於萬世，臣請立臣閎臣旦臣胥為諸侯王，三月丙子奏未央宮，製曰，康叔親屬有十，而獨尊者，褒有德也，周公祭天命郊，故魯有白牡騂剛之牲，群公不毛，賢不肖差也，高山仰之，景行向之，朕甚慕焉，所以抑未成家以列侯可，四月戊寅奏未央宮，丞相臣青翟，御史大夫臣湯昧死言，臣青翟等，與列侯吏二千石，諫大夫博士臣慶等議，昧死奏請立皇子為諸侯王，製曰康叔親屬有十而獨尊者，褒有德也，周公祭天命郊，故魯有白牡騂剛之牲，群公不毛，賢不肖差也，高山仰之，景行向之，朕甚慕焉，所以抑未成家以列侯可，臣青翟，臣湯博士臣將行等，伏聞康叔親屬有十，武王繼體，周公輔成王，其八人皆以祖考之尊，建為大國，康叔之年幼，周公在三公之位，而伯禽據國於魯，蓋爵命之時未至成人，康叔後捍祿父之難，伯禽殄淮夷之亂，昔五帝異製，周爵五等，春秋三等，皆因時而序尊卑，高皇帝撥亂世反諸正，昭至德，定海內，封建諸侯，爵位二等，皇子或在繈褓而立為諸侯王奉承天子，為萬世法，則不可易，陛下躬親仁義，體行聖德，表裏文武，顯慈孝之行，廣賢能之路，內褒有德，外討強暴，極臨北海，西湊月氐，匈奴西域，舉國奉師，輿械之費，不賦於民，虛禦府之藏，以賞元戎，開禁倉以賑貧窮減戍卒之半，百蠻之君，靡不鄉風，承流稱意，遠方殊俗，重譯而朝，澤及方外，故珍獸至，嘉穀興，天應甚彰，今諸侯支子封至諸侯王，而家皇子為列侯，臣青翟臣湯等，竊伏熟計之，皆以為尊卑失序，使天下失望不可，臣請立臣閎臣旦臣胥為諸侯王，四月癸未奏未央宮，留中不下，丞相臣青翟，太僕臣賀，行御史大夫事太常臣充，太子太傅臣安行宗正事昧死言，臣青翟等前奏大司馬臣去病上疏言，皇子未有號位，臣謹與御史大夫臣湯中二千石二千石諫大夫博士臣慶等，昧死請立皇子臣閎等為諸侯王，陛下讓文武，躬自切，及皇子未教，群臣之議，儒者稱其術或悖其心，陛下固辭，弗許家皇子為列侯，臣青翟等竊與列侯臣壽成等二十七人議，皆曰以為尊卑失序，高皇帝建天下為漢太祖，王子孫，廣支輔，先帝法則弗改，所以宣至尊也，臣請令史官擇吉日具禮儀上，御史奏輿地圖，他皆如前故事，製曰可，四月丙申，奏未央宮，太僕臣賀行御史大夫事昧死言，太常臣充言，卜入四月二十八日乙巳，可立諸侯王，臣昧死奏輿地圖，請所立國名，禮儀別奏，臣昧死請，製曰，立皇子閎為齊王，旦為燕王，胥為廣陵王，四月丁酉，奏未央宮，六年四月戊寅朔癸卯，御史大夫湯下丞相，丞相下中二千石，二千石下郡太守諸侯相丞書從事下常用者如律令。〈（史記三王世家下同。）〉
維六年四月乙巳，皇帝使御史大夫湯，廟立子閎為齊王，曰於戲小子閎，受茲青社，朕承祖考，維稽古建爾國家，封於東土，世為漢藩輔，於戲念哉，恭朕之詔，惟命不於常，人之好德，克明顯光，義之不圖，俾君子怠，悉爾心允執其中，天祿永終，厥有亻朁不藏，乃凶於而國，害於爾躬，於戲，保國艾民，可不敬與，王其戒之。
○右齊王策
維六年四月乙巳，皇帝使御史大夫湯，廟立子旦為燕王，曰於戲小子旦，受茲元社，朕承祖考，維稽古建爾國家，封於北土，世為漢藩輔，於戲，葷粥氏虐老獸心，侵犯寇盜，加以奸巧邊萌，於戲，朕命將率，徂征厥罪，萬夫長千夫長三十有二君皆來，降旗奔師，葷粥徙域，北州以綏，悉爾心毋作怨，毋肥德，毋乃廢備，非教士不得從召，於戲保國艾民，可不敬與，王其戒之。
○右燕王策。
維六年四月乙巳，皇帝使御史大夫湯，廟立子胥為廣陵王，曰於戲小子胥，受茲赤社，朕承祖考，維稽古建爾國家，封於南土，世為漢藩輔，古人有言曰，大江之南，五湖之間，其人輕心揚州保疆，三代要服，不及以政，於戲悉爾心戰戰兢兢，乃惠乃順，毋侗好佚，毋邇宵人，維法維則，書雲臣不作威不作福，靡有後羞，於戲，保國艾民，可不敬與，王其戒之。
○右廣陵王策。


