
◎刑法一
○刑製夷三族。〈（高紀，如淳曰，父族母族妻族也。）〉要斬。〈（雋不疑傳，張延年自稱衛太子，誣罔要斬。）〉
磔。〈（景紀，謂張其屍。）〉棄市。〈（師古曰，取刑人於市與眾棄之。）〉
腐刑。〈（如淳曰，宮刑也，丈夫割勢不能生子，如腐木不生寶，又曰，諸服宮刑者下蠶室。）〉髡鉗。〈（高紀，鉗以鐵束頸也。）〉完。〈（孟康曰，不加肉刑髡{髟剔}也。）〉
城旦舂。〈（惠紀，應劭曰，城旦者，旦，起行始城，舂者婦人不豫外繇，但舂作米，皆四歲刑也。）〉
鬼薪白粲。〈（惠紀，應劭曰，取薪給宗廟為鬼薪，坐擇米使正白為白粲，皆三歲刑也。）〉
耐。〈（耐通作耏，高紀注雲，罪不至於髡，完其耐鬢，惠紀注雲，一歲為罰作，二歲以上為耐也。）〉罰作。〈（一歲刑，見上。）〉盜械。〈（惠紀，凡以罪著械者皆稱焉。）〉
頌係。〈（惠紀，頌，容也，言見寬容，但處曹吏舍，不入陛牢。）〉笞。〈（景帝定令當笞者笞臀，如淳曰，先時笞背也。）〉箠。〈（長五尺，其本大一寸，其竹也，末薄寸半，皆平其節。）〉
漢興之初，雖有約法三章，網漏吞舟之魚，其大辟尚有夷三族之令，令曰，當三族者皆先鯨劓，斬左右趾，笞殺之，梟其首，菹其骨肉於市，其誹謗詈詛者，又先斷舌，故謂之具五刑，彭越韓信之屬皆受此誅，至高後元年乃除三族罪妖言令。〈（並刑注志。）〉
文帝除宮刑，〈（景紀元年詔，徐天麟按，文帝既除宮刑矣，景帝中四年赦徒作陽陵者死罪，欲腐者許之，至武帝時李延年司馬遷張安世兄賀皆坐腐刑，則是宮刑雖除，不久即復用也。）〉
文帝十三年，齊太倉令淳于公有罪當刑，防獄逮係長安，淳于公無男，有五女，當行會逮，罵其女曰，生子不生男，緩急非有益也，其少女緹縈，自傷悲泣，乃隨其父至長安，上書曰，妾父為吏，齊中皆稱其廉平，今坐法當刑，妾傷夫死者不可復生，刑者不可復屬，雖後欲改過自新，其道無繇也，妾願沒入為官婢，以贖父刑罪，使得自新，書奏天子，天子憐悲其意，遂下令曰，製詔御史，蓋聞有虞氏之時，畫衣寇異章服以為戮，而民弗犯，何治之至也，今法有肉刑三，而奸不止，其咎安在，非乃朕德之薄而教不明與，吾甚自愧，故夫訓道不純而愚民陷焉，詩曰，愷弟君子，民之父母，今人有過，教未施而已加焉，或欲改行為善，而道亡繇至，朕甚憐之，夫刑至斷支體，刻肌膚，終身不息，何其刑之痛而不德也，豈稱為民父母之意哉，其除肉刑，有以易之，及令罪人各以輕重，不亡逃，有年而免，具為令，丞相張蒼，御史大夫馮敬，奏言肉刑所以禁奸，所由來者久矣，陛下下明詔，憐萬民之一有過被刑者，終身不息，及罪人慾改行為善，而道亡繇，至於盛德，臣等所不及也，臣謹議請定律，曰諸當完者完為城旦舂，當黥者髡鉗為城旦舂，當劓者笞三百，當斬左止者五百，當斬右止，及殺人先自告，及吏坐受賕枉法，守縣官財物而即盜之，已論命復有笞罪者，皆棄市，罪人獄已決，完為城旦舂，滿三歲為鬼薪白粲，鬼薪白粲一歲為隸臣妾，隸臣妾一歲免為庶人，隸臣妾滿二歲為司寇，司寇一歲，及作如司寇二歲，皆免為庶人，其亡逃及有罪耐以上不用此令，前令之刑，城旦舂歲而非禁錮者，如完為城旦舂，歲數以免，臣昧死請，製曰可，是後外有輕刑之名，內實殺人，斬右止者又當死，斬左止者笞五百，當劓者笞三百，率多死，景帝元年，下詔曰，加笞與重罪無異，幸而不死，不可為人，其定律，笞五百曰三百，笞三百曰二百，猶尚不全，至中六年，又下詔曰，加笞者，或至死而笞未畢，朕甚憐之，其減笞三百曰二百，笞二百曰一百，又曰，笞者所以教之也，其定箠令，丞相劉舍，御史大夫衛綰，請笞者箠長五尺，其本大一寸，其竹也，末薄半寸，皆平其節，當笞者笞臀，毋得更人，畢一罪乃更人，自是笞者得全，然酷吏猶以為威，死刑既重，而生刑又輕，民易犯之。〈（刑法志。）〉
孝景中二年，改磔曰棄市，勿復磔。〈（本紀。）〉
○律令
高祖初入關，召諸縣豪傑，謂曰，父老苦秦苛法久矣，誹謗者族，耦語者棄市，吾當王關中，與父老約法三章耳，餘悉除去秦法。〈（本紀。）〉
高祖約法三章，曰殺人者死，傷人及盜抵罪，蠲削煩苛，兆民太悅，其後四夷未附，兵革未息，三章之法不足以禦奸，於是相國蕭何攈摭秦法，取其宜於時者作律九章。〈（刑法志，按晉書刑法志雲，蕭何定律，益事律與廄戶三篇，合為九篇。）〉
孝惠四年，省法令妨吏民者，除挾書律。高後元年，詔孝惠欲除三族妖言令，今除之。〈（並本紀。）〉
孝文二年，〈（紀作元年）〉又詔丞相太尉御史，法者治之正，所以禁暴而衛善人也，今犯法者已論，而使無罪之父母妻子同產坐之及收，朕甚弗取，其議，左右丞相周勃陳平，奏言父母妻子同產相坐及收，所以累其心使重犯法也，收之之道，所由來久矣，臣之愚計，以為如其故便，文帝復曰，朕聞之，法正則民愨，罪當則民從，且夫牧民而道之以善者，吏也，既不能道，又以不正之法罪之，是法反害於民為暴者也，朕未見其便宜孰計之，平勃乃曰，陛下幸加大惠於天下，使有罪不收，無罪不相坐，甚盛德，臣等所不及也，臣等謹奉詔盡除收律相坐法，其後新垣平謀為逆，復行三族之誅。〈（刑法志。）〉
晁錯為內史，法令多所更定，錯所更令三十章。〈（晁錯傳。）〉孝景中六年，定鑄錢偽黃金棄市律。
孝武即位，外事四夷之功，內盛耳目之好，徵發煩數，百姓貧耗，窮民犯法，酷吏擊斷，奸軌不勝，於是招進張湯趙禹之屬，條定法令，作見知故縱監臨部主之法，緩深故之罪，急縱出之誅，其後奸猾巧法轉相比況，禁罔寢密，律令凡三百五十九章，大辟四百九條，千八百八十二事，死罪決事比萬三千四百七十二事，文書盈於幾閣，典者不能遍睹，是以郡國承用者駮，或罪同而論異，奸吏因緣為市，所欲活則傅生議，所欲陷則予死比，議者鹹冤傷之。〈（刑法志。）〉
自公孫宏以春秋之義繩下，張湯以峻文決理，於是見知之法生，而廢格沮誹窮治之獄用矣，湯奏當異九卿見令不便不入言，而腹非，論死，是後有腹非之法比。〈（食貨志。）〉
武帝作沈命法，〈（沈，匿也，敢蔽匿盜賊者沒其命也。）〉曰郡盜起不發覺，發覺而弗捕滿品者，二千石以下至小吏主者皆死。〈（咸宣傳。）〉
孝宣本始四年，詔郡國律令有可蠲除以安百姓，條奏。〈（本紀。）〉
地節四年，詔曰，父子之親，夫婦之道，天性也，雖有禍患，猶蒙死而存之，誠愛結於心，仁厚之至也，自今子首匿父母，妻匿夫，孫匿大父母，皆勿坐，其父母匿子，夫匿婦，大父母匿孫，罪殊死，皆上請廷尉以聞。〈（本紀。）〉
時涿郡太守鄭昌，上疏言聖王置諫爭之臣者，非以崇德，防逸豫之生也，立法明刑者，非以為治，救衰亂之起也，今明主躬垂明聽，雖不置廷平，獄將自正，若開後嗣，不若刪定律令，律令一定，愚民知所避，奸吏無所弄矣，今不正其本，而置廷平以理，其末也，政衰聽怠，則廷平將招權而為亂首矣，宣帝未及修正，至元帝初立，乃下詔曰，夫法令者所以抑暴扶弱，欲其難犯而易避也，今律令煩多而不約，自典文者不能分明，而欲羅元元之不逮，斯豈刑中之意哉，其議律令可蠲除輕減者，條奏。〈（刑法志。）〉
元帝初元五年，省刑法七十餘事，除光祿大夫以下至郎中保父母同產之令。〈（本紀。）〉
成帝河平中，復下詔曰，甫刑雲，五刑之屬三千，大辟之罰其屬二百，今大辟之刑千有餘條，律令煩多，百有餘萬言，奇請它比，日以益滋，自明習者，不知所由，欲以曉喻眾庶，不亦難乎，於以羅元元之民，夭絕亡辜，豈不哀哉，其與中二千石，二千石博士及明習律令者，議減死刑，及可蠲除省約者，令較然易知，條奏，書不雲乎，惟刑之恤哉，其審核之，務準古法，朕將盡心覽焉，有司無仲山父將明之材，不能因時廣宣主恩，建立明製，為一代之法，而徒鉤摭微細，毛舉數事，以塞詔而已。〈（刑法志。）〉


