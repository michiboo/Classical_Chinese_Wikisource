
◎蕃夷（中）
○西南夷
南夷君長以十數，夜郎最大，其西靡莫之屬以十數，滇最大，自滇以北，君長以十數，邛都最大，此皆椎結，耕田，有邑聚，其外西自桐師以東，北至葉榆，名為巂昆明，編發，隨畜移徙亡常處，亡君長，地方可數千里，自巂以東北，君長以十數，徙筰都最大，自筰以東北，君長以十數，冉龍最大，其俗或土著，或移徙，在蜀之西，自龍以東北，君長以十數，白馬最大，皆氐類，此皆巴蜀西南外蠻夷也，建元六年，大行王恢擊東粵，東粵殺王郢以報，恢因兵威，使番陽令唐蒙，風曉南粵，南粵食蒙蜀枸醬，蒙問所從來，曰道西北牂柯江，江廣數里，出番禺城下，蒙歸至長安，問蜀賈人，獨蜀出枸醬，多持竊出市夜郎，夜郎者臨牂柯江，江廣百餘步，足以行船，南粵以財物役屬夜郎，西至桐師，然亦不能臣使也，蒙乃上書說上曰，南粵王黃屋左纛，地東西萬餘里，名為外臣，實一州主，今以長沙豫章往，水道多絕難行，竊聞夜郎所有精兵，可得十萬，浮船牂柯，出不意，此製粵一奇也，誠以漢之強，巴蜀之饒，通夜郎道，為置吏甚易，上許之，乃拜蒙以中郎將，將千人，食重萬人，從巴筰關入，遂見夜郎侯多同，厚賜，諭以威德，約為置吏，使其子為令，夜郎旁小邑皆貪漢繒帛，以為漢道險，終不能有也，乃且聽蒙約，還報，乃以為犍為郡，發巴蜀卒治道，自僰道指牂牁江，蜀人司馬相如，亦言西夷邛筰可置郡，使相如以郎中將往諭，皆如南夷為置一都尉，十餘縣屬蜀，是時巴蜀四郡，通西南夷道，載轉相饟，數歲道不通，士罷餓餒，離暑涇死者甚眾，西南夷又數反，發兵興擊，耗費亡功，上患之，使公孫宏往視問焉，還報，言其不便，及宏為御史大夫，時方築朔方，據河逐胡，宏等因言西南夷為害，可且罷，專力事匈奴，上許之，罷西夷，獨置南夷兩縣一都尉，稍令犍為自保就，及元狩元年，博望侯張騫言使大夏時，見蜀布邛竹杖，問所從來，曰從東南身毒國，可數千里得蜀賈人市，或聞邛西可二千里，有身毒國，騫因盛言大夏在漢西南，慕中國，患匈奴隔其道，誠通蜀身毒國，道便近，又亡害，於是天子乃令王然於柏始昌呂越人等十餘輩，閑出西南夷，指求身毒國，至滇，滇王當羌乃留為求道，四歲餘，皆閉昆明莫能通，滇王與漢使言漢孰與我大，及夜郎侯亦然，各自以一州王，不知漢廣大，使者還，因盛言滇大國，足事親附，天子注意焉，及至南粵反，上使馳義侯因犍為發南夷兵，且蘭君恐遠行，旁國虜其老弱，乃與其眾反，殺使者及犍為太守，漢乃發巴蜀罪人嚐擊南粵者，八校尉擊之，會越已破，漢八校尉不下，中郎將郭昌衛廣引兵還，行誅隔滇道者且蘭，斬首數萬，遂平南夷為牂柯郡，夜郎侯始倚南粵，南粵已滅，還誅反者，夜郎遂入朝，上以為夜郎王，南粵破後，及漢誅且蘭邛君，並殺筰侯，冉龍皆震恐，請臣置吏，以邛都為粵筰郡，筰都為沈黎郡，冉龍為文山郡，廣漢西白馬為武都郡，使王然於以粵破及誅南夷兵威，風諭滇王入朝，滇王者，其眾數萬人，其旁東北勞深靡莫，皆同姓相仗，未肯聽，勞莫數侵犯使者吏卒，元封二年，天子發巴蜀兵擊滅勞深靡莫，以兵臨滇，滇王始首善，以故弗誅，滇王離西夷，滇舉國降，請置吏入朝，於是以為益州郡，賜滇王王印，復長其民，西南夷君長以百數，獨夜郎滇受王印，滇小邑也，最寵焉，後二十三歲，孝昭始元元年，益州廉頭姑繒民反，殺長吏，牂柯談指同並等二十四邑，凡三萬餘人皆反，遣水衡都尉發蜀郡犍為奔命萬餘人，擊牂柯大破之，後三歲，姑繒葉榆復反，遣水衡都尉呂辟胡將郡兵擊之，辟胡不進，蠻夷遂殺益州太守，乘勝與辟胡戰，士戰及溺死者四千餘人，明年，復遣軍正王平，與大鴻臚田廣明等，並進，大破益州，斬首捕虜五萬餘級，獲畜產十餘萬，上曰，鉤町侯亡波率其邑君長人民擊反者，斬首捕虜有功，其立亡波為鉤町王，大鴻臚廣明賜爵關內侯，食邑三百戶，後間歲武都氏人反，遣執金吾馬適建，龍頟侯韓增，與大鴻臚廣明，將兵擊之，至成帝河平中，夜郎王興，與鉤町王禹，漏臥侯俞，更舉兵相攻，牂柯太守請發兵誅興等，議者以為道遠不可擊，乃遣太中大夫蜀郡張匡，持節和解，興等不從命，刻木象漢吏，立道旁射之，杜欽說大將軍王鳳，宜因其罪惡未成，未疑漢家加誅，陰敕旁郡守尉，練士馬，大司農豫調穀積要害處，選任職太守往，以秋涼時，入誅其王侯尤不軌者，即以為不毛之地，亡用之民，聖王不以勞中國，宜罷郡，放棄其民，絕其王侯勿復通，如以先帝所立，累世之功，不可墮壞，亦宜因其萌芽，早斷絕之，及已成形，然後戰師，則萬姓被害，大將軍鳳，於是薦金城司馬陳立為牂柯太守，及至牂柯，諭告夜郎王興，興不從命，立請誅之，未報，乃從吏數十人出行縣，至興國，且同亭召興，興將數千人往，至亭從邑君數十人入見立，立數責，因斷頭，邑君曰，將軍誅亡狀為民除害，願出曉士眾，以興頭示之，皆釋兵降，鉤町王禹漏臥侯俞震恐，入粟千斛，牛羊勞吏士，立還歸郡，興妻父翁指，與興子邪務收餘兵，迫脅旁二十二邑反，至冬，立奏募諸夷，與都尉長史，分將攻翁指等，翁指據阸為壘，立使奇兵絕其饟道，縱反間以誘其眾，都尉萬年曰，兵久不決，費不可共，引兵獨進，敗走，趨立營，立怒叱戲下令格之，都尉復還戰，立引兵救之，時天大旱，立攻絕其水道，蠻夷共斬翁指，持首出降。〈（西南夷傳。）〉
○南粵
南粵王趙佗，真定人也，秦二世時，南海尉任囂病且死，召龍川令趙佗，書行南海尉事，囂死，佗即擊並桂林象郡，自立為南粵武王，高帝已定天下，為中國勞苦，故釋佗不誅，十一年，遣陸賈立佗為南粵王，高後時，有司請禁粵關市鐵器，佗曰，此必長沙王計，乃自尊號為南武帝，發兵攻長沙邊，敗數縣焉，高後遣將軍隆慮侯灶擊之，會暑涇，士卒大疫，兵不能逾嶺，歲餘，高後崩，即罷兵，佗因此以兵威財物，賂遺閩粵西甌駱役屬焉，東西萬餘里，乃乘黃屋左纛，稱製，與中國侔，文帝元年，初鎮撫天下，使告諸侯四夷，從代來即位意，諭盛德焉，乃為佗親塚在真定，置守邑歲時奉祀，召其從昆弟，尊官厚賜寵之，詔丞相平舉可使粵者，平言陸賈先帝時使粵，上召賈為太中大夫，謁者一人為副使，賜佗書曰，服領以南，王自治之，雖然王之號為帝，兩帝並立，亡一乘之使，以通其道，是爭也，爭而不讓，仁者不為也，願與王分棄前患，終今以來，通使如故，故使賈馳諭告王朕意，王亦受之，毋為寇災矣，上褚五十衣，中褚三十衣，下褚二址衣，遺王，願王聽樂娛憂，存問鄰國，陸賈至，南粵王恐，乃頓首謝，願奉明詔，長為藩臣，奉貢職，於是下令國中曰，吾聞兩雄不俱立，兩賢不並世，漢皇帝賢天子，自今以來，去帝製黃屋左纛，因為書，稱蠻夷大長老夫臣佗昧死再拜上書皇帝陛下，今陛下幸哀憐，復故號，通使漢如故，老夫死骨不腐，改號不敢為帝矣，謹北面因使者獻白璧一雙，翠鳥千，犀角十，紫貝五百，桂蠹一器，生翠四十雙，孔雀二雙，昧死再拜以聞皇帝陛下，陸賈還報，文帝大說，遂至孝景時，稱臣遣使入朝請，然其居國竊如故，其使天子稱王，朝命如諸侯，至武帝建元四年，佗孫胡為南粵王，立三年閩粵王郢興兵南擊邊邑，粵使人上書曰，兩粵俱為藩臣，毋擅興兵相攻擊，今東粵擅興兵侵臣，臣不敢興兵，唯天子詔之，於是天子多南粵義，守職約，為興師，遣兩將軍往討閩粵，兵未逾嶺，閩粵王弟餘善殺郢以降，於是罷兵，天子使嚴助往諭意，南粵王胡頓首曰，天子乃興兵誅閩粵，死亡以報德，遣太子嬰齊入宿衛，謂助曰，國新被寇，使者行矣，胡方日夜裝，入見天子，助去後，其大臣諫胡曰，漢興兵誅郢，亦行以驚動南粵，且先王言事天子，期毋失禮，要之不可以怵好語入見，入見則不得復歸，亡國之勢也，於是胡稱病竟不入見，復十餘歲，胡實病甚，太子嬰齊請歸，胡薨，諡曰文王嬰齊嗣立即藏其先武帝文帝璽，嬰齊在長安時，取邯鄲樛氏女，生子興，及即位，上書請立樛氏女為後，興為嗣，漢數使使者風諭，嬰齊猶尚樂，擅殺生自恣，懼入見，要以用漢法比內諸侯，固稱病，遂不入見，遣子次公入宿衛，嬰齊薨，諡為明王，太子興嗣立，其母為太后，太后自未為嬰齊妻時，嚐與霸陵人安國少季通，及嬰齊薨後，元鼎四年，漢使安國少季諭王王太后入朝，令辯士諫大夫終軍等，宣其辭，勇士魏臣等輔其缺，衛尉路博德，將兵屯桂陽，待使者，王年少，太后中國人，安國少季往，復與私通，國人頗知之，多不附太后，太后恐亂起，亦欲倚漢威，勸王及幸臣求內屬，即因使者上書，請比內諸侯三歲一朝，除邊關，於是天子許之，賜其丞相呂嘉銀印，及內史中尉太傅印，餘得自置，除其故黥劓刑，用漢法，諸使者留填撫之，王，王太后飭治行裝重資，為入朝具，相呂嘉數諫止王，王不聽，有畔心，乃陰謀作亂，天子遣千秋與王太后弟樛樂，將二千人入粵境，呂嘉乃遂反，攻殺太后王，盡殺漢使者，遣人告蒼梧秦王，及其諸郡縣，立明王長男粵妻子術陽侯建德為王，而韓千秋兵之入也，破數小邑，其後粵直開道給食，未至番禺四十里，粵以兵擊千秋等，滅之，使人函封漢使節，置塞上，好為謾辭謝罪，發兵守要害起，於是天子令粵人及江淮以南樓船十萬師，往討之，元鼎五年秋，術尉路博德為伏波將軍，出桂陽，下湟水，主爵都尉楊仆為樓船將軍，出豫章，下橫浦，故歸義粵侯二人為戈船，下瀨將軍出零陵，或下離水，或抵蒼梧，使馳義侯因巴蜀罪人，發夜郎兵，下牂柯江，鹹會番禺，六年冬，樓船將軍，將精卒先陷尋陿，破石門，得粵船粟，因推而前挫粵鋒，以數萬人待伏波將軍，伏波將軍將罪人，道遠後期，與樓船會，乃有千餘人，遂俱進，樓船居前，至番禺，建德嘉皆城守，樓船自擇便處，居東南面，伏波居西北面，會暮，樓船攻敗粵人，縱火燒城，粵素聞伏波，莫，不知其兵多少，伏波乃為營，遣使招降者，賜印綬，復縱令相招，樓船力攻燒敵，反驅而入伏波營中，遲旦，城中皆降伏波，呂嘉建德以夜與其屬數百人亡入海，伏波又問降者，知嘉所之，遣人追，故其校司馬蘇宏得建德，粵郎都稽得嘉，南粵已平，遂以其地為儋耳，珠崖，南海，蒼梧，鬱林，合浦，交趾，九真，日南九郡。〈（南粵傳。）〉
○閩粵
閩粵王無諸及粵東海王搖，其先皆粵王句踐之後也，姓騶氏，秦並天下，廢為君長，以其地為閩中郡，及諸侯畔秦，無諸搖率粵歸番陽令吳芮，所謂番君者也，從諸侯滅秦，當是時項王主命，不王也，以故不佐楚，漢擊項籍，無諸搖帥粵人佐漢，漢五年，復立無諸為閩粵王，王閩中故地，都冶，孝惠三年，舉高帝時粵功，曰閩君搖功多，其民便附，乃立搖為東海王，都東甌，世號曰東甌王，後數世，孝景三年，吳王濞反，欲從閩粵，閩粵未肯行，獨東甌從，及吳破，東甌受漢購，殺吳王丹徒，以故得不誅，吳王子駒，亡走閩粵，怨東甌殺其父，常勸閩粵擊東甌，建元三年，閩粵發兵圍東甌，東甌使人告急天子，天子問太尉田蚡，蚡對曰，粵人相攻擊固其常，不足以煩中國往救也，中大夫嚴助詰蚡言當救，天子遣助發會稽郡兵浮海救之，漢兵未至，閩粵引兵去，東粵請舉國徙中國，乃悉與眾處江淮之間，六年，閩粵擊南粵，南粵守天子約，不敢擅發兵而以聞，上遣大行王恢出豫章，大司農韓安國出會稽，皆為將軍，兵未逾嶺，閩粵王郢發兵距險，其弟餘善與宗族謀曰，王以擅發兵不請，故天子兵來誅，漢兵眾強，即幸勝之，後來益多，滅國乃止，今殺王以謝天子，天子罷兵，固國完，不聽乃力戰，不勝即亡入海，皆曰善，即鏦殺王，使使奉其頭致大行，大行曰，所為來者誅王，王頭至，不戰而殞，利莫大焉，乃以便宜案兵，告大司農軍，而使使奉王頭，馳報天子，詔罷兩將軍兵，曰郢等首惡，獨無諸孫繇君醜不與謀，乃使中郎將立醜為粵繇王，奉閩粵祭祀，餘善以殺郢，威行國中，民多屬，竊自立為王，繇王不能製，上聞之，為餘善不足復興師，曰餘善首誅郢，師得不勞，因立餘善為東粵王，與繇王並處，至元鼎五年，南粵反，餘善上書，請以卒八千從樓船擊呂嘉等，兵至揭陽，以海風波為解，不行，持兩端，陰使南粵，及漢破番禺，樓船將軍仆上書，願請引兵擊東粵，上以士卒勞倦不許，罷兵，令諸校留屯豫章梅嶺待命，明年秋，餘善聞樓船請誅之，漢兵留境且往，乃遂發兵距漢道，號將軍騶力等為吞漢將軍，入白沙武林梅嶺，殺漢三校尉，是時漢使大司農張成，故山州侯齒將屯，不敢擊，卻就便處，皆坐畏懦誅，餘善刻武帝璽自立，詐其民為妄言，上遣橫海將軍韓說出句章，浮海從東方往，樓船將軍仆出武林，中尉王溫舒出梅嶺，粵侯為戈船下瀨將軍，出若邪白沙，元封元年冬，鹹入東粵，自兵未往，故粵衍侯吳陽前在漢，漢使歸諭餘善，不聽，及橫海軍至，陽以其邑七百人，反攻粵軍於漢陽，及故粵建成侯敖，與繇王居投謀，俱殺餘善，以其眾降橫海軍，封居股為東成侯，萬戶，封敖為開陵侯，封陽為卯石侯，於是天子曰，東粵陿，多阻，閩粵悍，數反覆，詔軍吏皆將其民，徙處江淮之間，東粵地遂虛。〈（閩粵傳。）〉
○朝鮮
朝鮮王滿，燕人，自始燕時，嚐略屬真番朝鮮，為置吏築障，秦滅燕，屬遼東外徼，漢興，為遠難守，復修遼東故塞，至浿水為界，屬燕，燕王盧綰反，入匈奴，滿亡命聚黨千餘人，椎結蠻夷服，而東走出塞，度浿水，居秦故空地上下障，稍役屬真番朝鮮蠻夷，及故燕齊亡在者，王之，都王險，會孝惠高後，天下初定，遼東太守即約滿為外臣，保塞外蠻夷，傳子至孫右渠，所誘漢亡人滋多，又未嚐入見，真番辰國欲上書見天子，又壅閼弗通，元封二年，漢使涉何，譙諭右渠，終不肯奉詔，何去至界，臨浿水，使馭刺殺送何者，朝鮮裨王長，即度水，馳入塞，送歸報天子曰，殺朝鮮將，上為其名美，弗詰，拜何為遼東東部都尉，朝鮮怨何，發兵攻襲殺何，天子募罪人擊朝鮮，其秋，遣樓船將軍楊仆，從齊浮勃海，兵五萬，左將軍荀彘，出遼東，誅右渠，右渠發兵距險，左將軍座金率遼東士，兵先縱，敗散，多還走，坐法斬，樓船將齊兵七千人，先至王險，右渠城守，窺知樓船軍少，即出擊樓船，樓船軍敗走，將軍仆失其眾，遁山中十餘日，稍求收散卒復聚，左將軍擊朝鮮浿水西，軍未能破，左將軍數與樓船期戰，樓船欲就其約，不會，左將軍亦使人求間隙降下朝鮮，不肯心附樓船，以故兩將不相得，左將軍心意樓船前有失軍罪，今與朝鮮和善，而又不降，疑其有反計，未敢發，天子曰，兩將圍城，又乖異，以故久不決，使故濟南太守公孫遂往正之，有便宜得以從事，遂至，左將軍曰，朝鮮當下久矣，不下者樓船數期不會，具以素所意告遂曰，今如此不取，恐為大害，非獨樓船，又且與朝鮮共滅吾軍，遂亦以為然，而以節召樓船將軍入左將軍軍計事，即令左將軍戲下執縛樓船將軍，並其軍以報天子，許遂左將軍已並兩軍，即急擊朝鮮，朝鮮相路人，相韓陶，尼溪相參，將軍王陝，相與謀曰，始欲降樓船，樓船今執，獨左將軍並將，戰益急，恐不能與，王又不肯降，陶陝路人皆亡降漢，路人道死，元封三年夏，尼溪相參乃使人殺朝鮮王右渠來降，王險城未下，故右渠之大臣成己又反，復攻吏，左將軍使右渠子長，降相路人，子最，告諭其民誅成己，故遂定朝鮮為真番、臨屯、樂浪、元菟四郡。〈（朝鮮傳。）〉


