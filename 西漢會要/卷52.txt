
◎食貨三
○算訾
訾算。〈（景紀，後二年，服虔注雲，訾萬錢算百二十七。）〉
○算車船
武帝元光六年，初算商車。〈（本紀注雲，始稅商賈車船，令出算。）〉
時公卿言，異時算軺車有差，請算如故，非吏比者，三老北邊騎士，軺車一算，〈（師古曰，比，例也，身非為吏之例，非為三老，非為北邊騎士而有軺車皆令出一算。）〉商賈人軺車二算，船五丈以上一算，匿不自占，占不悉，戍邊一歲，有能告者，以其半畀之。〈（食貨志。）〉
○算緡錢
武帝元狩四年，初算緡錢。〈（本紀，李斐曰，一貫千錢，出算二十也，師古曰，謂有儲積錢者計其緡而稅之。）〉
公卿言，異時算軺車賈人緡錢有差，請算如故，諸賈人未作，貰貸賣買居邑貯積諸物及商以取利者，雖無市籍，各以其物自占，率緡錢二千而算一，〈（瓚曰，此緡錢為是儲緡錢也，故隨其用所施，施於利重者其算亦多。）〉諸作有租及鑄，〈（如淳曰，以手力所作而賣之。）〉率緡錢四千算一，匿不自占，占不悉，戍邊一歲，沒入緡錢，有能告者，以其半畀之。〈（食貨志。）〉
元鼎三年十一月，令民告緡者以其半與之。〈（本紀。）〉
天子既下緡錢令而尊卜式，百姓終莫分財佐縣官，於是告緡錢縱矣，〈（放令相告言也。）〉可告緡遍天下，中家以上，大氐皆遇告，杜周治之，獄少反者，乃分遣御史廷尉正監分曹，往往即治郡國緡錢，得民財物，以億計，奴婢以千萬數，田大縣數百頃，小縣百餘頃，宅亦如之，於是商賈中家以上，大氐破，民緡甘食好衣，不事畜臧之業，而縣官以鹽鐵緡錢之故，用少饒矣。〈（食貨志。）〉
楊可方受告緡，義縱以為此亂民，部吏捕其為可使者，天子聞，使杜式治，以為廢格沮事，棄縱市。〈（史記義縱傳。）〉
元鼎四年，令民得畜邊縣，官假馬母，三歲而歸，及息什一，以除告緡，用充入新秦中。〈（食貨志，師古曰，官得母馬之息以給用度，故除告緡之令也。）〉
○租六畜武帝租及六畜。〈（西域傳讚。）〉
昭帝元鳳二年，令郡國無斂今年馬口錢。〈（本紀，文穎曰，往時有馬口出斂錢，今省，如淳曰，所謂租及六畜也。）〉
翟方進請算馬牛羊。〈（本紀，張晏曰，馬牛羊頭數出稅算，千輸二十也。）〉
○雜稅
武帝太初四年，徙宏農都尉治武關稅出入者，以給關吏卒食。〈（本紀。）〉軍市租。〈（馮唐傳，魏尚為雲中守，軍市租盡以給士卒。）〉市籍租。〈（何武傳。）〉
稿稅。〈（貢禹傳。）〉海租。〈（食貨志，耿壽昌白增海租三倍。）〉
海稅。〈（平紀注雲，海丞主海稅。）〉
○給獻費
高帝十一年，詔曰，欲省賦甚，今獻未有程，吏或多賦以為獻，而諸侯王尤多，民疾之，令諸侯王通侯常以十月朝獻，及郡，各以其口數率，人歲六十三錢，以給獻費。〈（本紀。）〉
○以粟當賦
昭帝元鳳二年，令三輔太常郡，得以菽粟當賦。〈（本紀，師古曰，諸應出賦算租稅者，皆聽以菽粟當錢物也。）〉
六年，詔穀賤傷農，今三輔太常穀減賤，其令以菽粟當今年賦。〈（同上。）〉
○募民入粟
晁錯說文帝曰，方今之務，莫若使民務農，欲民務農，在於貴粟，貴粟之道，在於以粟為賞罰，今募天下入粟縣官，得以拜爵，得以除罪，如此則富人有爵，農民有錢，粟有所渫，夫能入粟以受爵者，皆有餘者也，取於有餘，以供上用，則貧民之賦可損，所謂損有餘補不足，令出而民利者也，粟者王者大用，政之本務，令民入粟受爵，至五大夫乃復一人耳，此其與騎馬之功相去遠矣，爵者，上之所擅，出於口而亡窮，粟者民之所種，生於地而不乏，夫得高爵與免罪，人之所甚欲也，使天下人入粟於邊以受爵免罪，不過三歲，塞下之粟必多矣，於是文帝從錯之言，令民入粟邊，六百石爵上造，稍增至四千石為五大夫，萬二千石為大庶長，各以多少級數為差，錯復奏言，陛下幸使天下入粟塞下以拜爵，甚大惠也，竊恐塞卒之食不足用，大渫天下粟，邊食足以支五歲，可令入粟郡縣矣，足支一歲以上，可時赦勿收農民租，時有軍役，若遭水旱，民不睏乏，天下安寧，歲熟且美，則民大富樂矣，上復從其言，乃下詔賜民十二年租稅之半，明年，遂除民田之租稅。〈（食貨志。）〉
武帝通西南夷道，悉巴蜀租賦不足以更之，乃募豪民田南夷，入粟縣官，而內受錢於都內。〈（同上。）〉
○榷酤
文帝後元年，詔曰，以口量地，其於古猶有餘，而食之甚不足者，其咎安在，無乃為酒醪以靡穀者多與。〈（本紀，下同。）〉景帝中三年，夏旱，禁酤酒。
後元年夏，民得酤酒。
武帝天漢三年，初榷酒酤。〈（本紀，韋昭曰，以木渡水曰榷，謂禁民酤釀，獨官開置，如道路設木為榷，獨取利也，師古曰，榷者步渡橋，今略彴是。）〉
昭帝始元六年二月，詔有司問郡國所舉賢良文學民所疾苦，議罷鹽鐵榷酤秋七月，罷榷酤官，賣酒升四錢。〈（本紀，按食貨志雲，宏羊與丞相千秋共奏罷酒酤。）〉
○鹽鐵
秦田租口賦鹽鐵之利，二十倍於古，漢興，循而未改。〈（食貨志。）〉
孝惠高後時，吳有豫章郡銅山，即招致天下亡命者盜鑄錢，東煮海水為鹽，以故無賦，國用饒足。〈（吳王濞傳。）〉
班固讚曰，吳王擅山海之利，能薄斂，使其眾，逆亂之萌，自其子興，古者諸侯不過百里，山海不以封，蓋防此矣。文帝後六年，弛山澤。〈（本紀。）〉
董仲舒說武帝曰，宜少近古，鹽鐵皆歸於民，然後可善治也。〈（食貨志。）〉
元狩中，兵連不解，縣官大空，富商大賈，冶鑄鬻鹽，財或累萬金，而不佐公家之急，於是以東郭咸陽孔僅為大農丞，領鹽鐵事，〈（以上元狩四年事。）〉五年，大農上鹽鐵丞孔僅咸陽言，山海天地之藏，宜屬少府，陛下弗私以屬大農佐賦願募民自給費，因官器作鬻鹽，官與牢貧，〈（蘇林曰，牢，價直也，今世人言顧手牢，如淳曰，牢，廩食也，古者名廩曰牢，貧，鬻鹽盆也，師古曰，牢蘇說是。）〉浮食奇民，欲擅幹山海之貨，以致富羨，役利細民，其沮事之議，不可勝聽，敢私鑄鐵器鬻鹽者，鈦左趾，沒入其器物，郡不出鐵者，置小鐵官，〈（鑄故鐵。）〉使屬在所縣，使僅咸陽乘傳，舉行天下鹽鐵，作官府，除故鹽鐵家富者為吏，吏益多賈人矣，孔僅使天下鑄作器，三年中拜為大農，列於九卿，而縣官以鹽鐵緡錢之故，用少饒矣，〈（少史作益。）〉益廣開置左右輔，初大農幹鹽鐵官布，多置水衡，欲以主鹽鐵，及楊可告緡，上林財物眾，乃令水衡主上林，上林既充滿益廣。〈（食貨志。）〉
元鼎六年，拜卜式為御史大夫，式既在位，見郡國多不便，縣官作鹽鐵，器苦惡，〈（鹽味苦器脆惡。）〉賈貴，或強令民買之，乃因孔僅言事，上不說，漢連出兵三歲，費仰大農以均輸調鹽鐵助賦，故能澹之。〈（食貨志。）〉
元鼎中，博士徐偃使行風俗，偃矯製使膠東魯國鼓鑄鹽鐵，還奏事，徙為太常丞，御史大夫張湯，劾偃矯製大害，法至死，偃以為春秋之義，大夫出疆，有可以安社稷存萬民，顓之可也，湯以致其法，不能詘其義，有詔下終軍問狀，軍詰偃曰，古者諸侯國異俗分，百里不通，時有聘會之事，安危之執，呼吸成變，故有不受辭造命顓已之宜，今天下為一，萬里同風，故春秋王者無外，偃巡封域之中，稱以出疆，何也，且鹽鐵郡有餘臧，正二國，廢國家，不足以為利害，而以安社稷存萬民為辭，何也，又詰偃膠東南近琅邪，北接北海魯國，西枕泰山，東有東海，受其鹽鐵，偃度四郡口數田地，率共用器食鹽，不足以並給二郡邪，將執宜有餘而吏不能也，何以言之，偃矯製而鼓鑄者，欲及春耕種贍民器也，今魯國之鼓，當先具其備，至秋乃能舉火，此言與實反者非，偃已前三奏無詔，不惟所為不許，而直矯作威福，以從民望，幹名采譽，此明聖所必加誅也，枉尺直尋，孟子稱其不可，今所犯罪重，所就者小，偃自予必死而為之邪，將幸誅不加欲以采名也，偃窮詘服罪當死，軍奏偃矯製顓行，非奉使體，請下御史召偃即罪，奏可，上善其詰，有詔示，御史大夫。〈（終軍傳。）〉
元封元年，桑宏羊為治粟都尉，領大農，盡代僅斡天下鹽鐵，乃請置大農部丞數十人，分部主郡國，各往往置均輸鹽鐵官。〈（食貨志。）〉
昭帝即位六年，詔郡國舉賢良文學之士，問以民所疾苦，教化之要，皆對願罷鹽鐵酒榷均輸官，毋與天下爭利，視以儉節，宏羊難以為國家大業，所以製四夷，安邊足用之本，不可廢也。〈（食貨志。）〉
所謂鹽鐵議者，起始元中，召文學賢良，差別以治亂，皆對願罷郡國鹽鐵酒榷均輸，毋與天下爭利，御史大夫宏羊，以為此乃所以安邊竟，製四夷，國家大業不可廢也，當時相詰難，頗有其議文，至宣帝時，汝南桓寬次公，推衍鹽鐵之議，增廣條目，極其論難，著數萬言，亦欲以究治亂，成一家之法焉，其辭曰，觀公卿賢良文學之議，異乎吾所聞，聞汝質朱生言，當此之時，英俊並進，賢良茂陵唐生，文學魯國萬生之徒六十有餘人，鹹聚闕庭，舒六藝之風，陳治平之原，知者讚其慮，仁者明其施，勇者見其斷，辨者騁其辭，齗齗焉，行行焉，雖未詳備，斯可略觀矣，中山劉子，推言王道，矯當世反諸正，彬彬然宏博君子也，九江祝生，奮史魚之節，發憤懣，譏公卿，介然直而不撓，可謂不畏強圉矣，桑大夫據當世，合時變，上權利之略，雖非正法，鉅儒宿學，不能自解，博物通達之士也，然攝公卿之柄，不師古始，放於末利，處非其位，行非其道，果隕其性，以及厥宗，車丞相履伊呂之列，當軸處中，括囊不言，容身而去，彼哉彼哉，若夫丞相御史兩府之士，不能正議，以輔宰相，成同類，長同行，阿意苟合，以說其上，斗筲之徒，何足選也。〈（車千秋讚。）〉
宣帝地節四年，詔鹽民之食，而賈鹹貴，其減天下鹽賈。〈（本紀。）〉元帝初元五年，罷鹽鐵官。〈（本紀。）〉
永光三年，復鹽鐵官。〈（元紀，食貨志雲元帝罷鹽鐵官，三年而復之。）〉
成帝綏和二年，賜翟方進冊曰，百僚用度，各有數，君增益鹽鐵，變更無常，朕既不明，隨奏許可云云，方進自殺。〈（翟方進傳。）〉倚頓用鹽鐵起。
邯鄲郭縱以鑄冶成業，與王者埒富。蜀卓氏用鐵冶富。
程鄭亦冶鑄，賈魋結民，富埒卓氏，擅鹽井之利，期年所得自倍，遂殖其貨。宛孔氏用鐵冶為業，大鼓鑄，家致數千金。
丙氏以鐵冶起，富至鉅萬。〈（並貨殖傳。）〉


