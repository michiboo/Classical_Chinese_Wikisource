
◎民政一
○戶口
自高祖訖於孝平，民戶千二百二十三萬三千六十二，口五千九百五十九萬四千九百七十八，漢極盛矣。〈（地理志，師古曰，漢之戶口，當元始二年最為殷盛，故誌舉之以為數。）〉
京兆尹，〈（元始二年，戶十九萬五千七百二，口六十八萬二千四百六十八。）〉左馮翊，〈（戶二十三萬五千一百一，口九十一萬七千八百二十二。）〉右扶風，〈（戶二十一萬六千三百七十七，口八十三萬六千七十。）〉宏農郡，〈（戶十一萬八千九十一，口四十七萬五千九百五十四。）〉河東郡，〈（戶二十三萬六千八百九十六，口九十六萬二千九百一十二。）〉太原郡，〈（戶十六萬九千八百六十三，口六十八萬四百八十八。）〉上黨郡，〈（戶七萬三千七百九十八，口三十三萬七千七百六十六。）〉河內郡，〈（戶二十四萬一千二百四十六，口百六萬七千九十七。）〉河南郡，〈（戶二十七萬六千四百四十四，口一百七十四萬二百七十九。）〉東郡，〈（戶四十萬一千二百九十七，口百六十五萬九千二十八。）〉陳留郡，〈（戶二十九萬六千二百八十四，口一百五十萬九千五十。）〉潁川郡，〈（戶四十三萬二千四百九十一，口二百二十一萬九百七十三。）〉汝南郡，〈（戶四十六萬一千五百八十七，口二百五十九萬六千一百四十八。）〉南陽郡，〈（戶三十五萬九千三百一十六，口一百九十四萬二千五十一。）〉南郡，〈（戶十二萬五千五百七十九，口七十一萬八千五百四十。）〉江夏郡，〈（戶五萬六千八百四十四，口二十一萬九千二百一十八。）〉廬江郡，〈（戶十二萬四千三百八十三，口四十五萬七千三百三十三。）〉九江郡，〈（戶十五萬五十二，口七十八萬五百二十五。）〉山陽郡，〈（戶十七萬二千八百四十七，口八十萬一千二百八十八。）〉濟陰郡，〈（戶二十九萬二千五，口百三十八萬六千二百七十八。）〉沛郡，〈（戶四十萬九千七十九，口二百三萬四百八十。）〉魏郡，〈（戶二十一萬二千八百四十九，口九十萬九千六百五十五。）〉鉅鹿郡，〈（戶十五萬五千九百五十一，口八十一萬七千一百七十七。）〉常山郡，〈（戶十四萬一千七百四十一，口六十七萬七千九百五十六。）〉清河郡，〈（戶二十萬一千七百七十四，口八十七萬五千四百二十二。）〉涿郡，〈（戶十九萬五千百七，口七十八萬二千七百六十四。）〉勃海郡，〈（戶二十五萬六千三百七十七，口九十萬五千一百一十九。）〉平原郡，〈（戶十五萬四千三百八十七，口六十六萬四千五百四十三。）〉千乘郡，〈（戶十一萬六千七百二十七，口四十九萬七百二十。）〉濟南郡，〈（戶十四萬七百六十一，口六十四萬二千八百八十四。）〉泰山郡，〈（戶十七萬二千八十六，口七十二萬六千六百四。）〉齊郡，〈（戶十五萬四千八百二十六，口五十五萬四千四百四十四。）〉北海郡，〈（戶十二萬七千，口五十九萬三千一百五十九。）〉東萊郡，〈（戶十萬三千二百九十二，口五十萬二千六百九十三。）〉琅邪郡，〈（戶二十二萬八千九百六十，口一百七萬九千一百。）〉東海郡，〈（戶三十五萬八千四百十四，口百五十五萬九千三百五十七。）〉臨淮郡，〈（戶二十六萬八千二百八十三，口百二十三萬七千七百六十四。）〉會稽郡，〈（戶二十二萬三千三十八，口百三萬三千六百四。）〉丹陽郡，〈（戶十萬七千五百四十一，口四十萬五千一百七十。）〉豫章郡，〈（戶六萬七千四百六十二，口三十五萬一千九百六十五。）〉桂陽郡，〈（戶二萬八千一百十九，口十五萬六千四百八十八。）〉武陵郡，〈（戶三萬四千一百七十七，口十八萬五千七百五十八。）〉零陵郡，〈（戶二萬一千九十二，口十三萬九千三百七十八。）〉漢中郡，〈（戶十萬一千五百七十，口三十萬六百一十四。）〉廣漢郡，〈（戶十六萬七千四百九十九，口六十六萬二千二百四十九。）〉蜀郡，〈（戶二十六萬八千二百七十九，口百二十四萬五千九百二十九。）〉犍為郡，〈（戶十萬九千四百一十九，口四十八萬九千四百八十六。）〉越巂郡，〈（戶六萬一千二百八，口四十萬八千四百五。）〉益州郡，〈（戶八萬一千九百四十六，口五十八萬四百六十三。）〉牂柯郡，〈（戶二萬四千二百一十九，口十五萬三千三百六十。）〉巴郡，〈（戶十五萬八千六百四十三，口七十萬八千一百四十八。）〉武都郡，〈（戶五萬一千三百七十六，口二十三萬五千五百六十。）〉隴西郡，〈（戶五萬三千九百六十四，口二十三萬六千八百二十四。）〉金城郡，〈（戶三萬八千四百七十，口十四萬九千六百四十八。）〉天水郡，〈（戶六萬三百七十，口二十六萬一千三百四十八。）〉武威郡，〈（戶萬七千五百八十一，口七萬六千四百一十九。）〉張掖郡，〈（戶二萬四千三百五十二，口八萬八千七百三十一。）〉酒泉郡，〈（戶萬八千一百三十七，口七萬六千七百二十六。）〉敦煌郡，〈（戶萬一千二百，口三萬八千三百三十五。）〉安定郡，〈（戶四萬二千七百二十五，口十四萬三千二百九十四。）〉北地郡，〈（戶六萬四千四百六十一口二十一萬六百八十八。）〉上郡，〈（戶十萬三千六百八十三，口六十萬六千六百五十八。）〉西河郡，〈（戶十三萬六千三百九十，口六十九萬八千八百三十六。）〉朔方郡，〈（戶三萬四千三百三十八，口十三萬六千六百二十八。）〉五原郡，〈（戶三萬九千三百二十二，口二十三萬一千三百二十八。）〉雲中郡，〈（戶三萬八千三百三，口十七萬三千二百七十。）〉定襄郡，〈（戶三萬八千五百五十九，口十六萬三千一百四十四。）〉雁門郡，〈（戶七萬三千一百三十八，口二十九萬三千四百五十四。）〉代郡，〈（戶五萬六千七百七十一，口二十七萬八千七百五十四。）〉上穀郡，〈（戶三萬六千八，口十一萬七千七百六十二。）〉漁陽郡，〈（戶六萬八千八百二，口二十六萬四千一百一十六。）〉右北平郡，〈（戶六萬六千六百八十九，口三十二萬七百八十。）〉遼西郡，〈（戶七萬二千六百五十四，口三十五萬二千三百二十五。）〉遼東郡，〈（戶五萬五千九百七十二，口二十七萬二千五百三十九。）〉玄菟郡，〈（戶四萬五千六，口二十二萬一千八百四十五。）〉樂浪郡，〈（戶六萬二千八百十二，口四十萬六千七百四十八。）〉南海郡，〈（戶萬九千六百一十三，口九萬四千二百五十三。）〉鬱林郡，〈（戶萬二千四百一十五，口七萬一千一百六十二。）〉蒼梧郡，〈（戶二萬四千三百七十九，口十四萬六千一百六十。）〉交趾郡，〈（戶九萬二千四百四十，口七十四萬六千二百三十七。）〉合浦郡，〈（戶萬五千三百九十八，口七萬八千九百八十。）〉九真郡，〈（戶三萬五千七百四十三，口十六萬六千一十三。）〉日南郡，〈（戶萬五千四百六十，口六萬九千四百八十五。）〉趙國，〈（戶八萬四千二百二，口三十四萬九千九百五十二。）〉廣平國，〈（戶二萬七千九百八十四，口十九萬八千五百五十八。）〉真定國，〈（戶三萬七千一百二十六，口十七萬八千六百一十六。）〉中山國，〈（戶十六萬八百七十三，口六十六萬八千八十。）〉信都國，〈（戶六萬五千五百五十六，口三十萬四千三百八十四。）〉河間郡，〈（戶四萬五千四十三，口十八萬七千六百六十二。）〉廣陽國，〈（戶二萬七百四十，口七萬六百五十八。）〉甾川國，〈（戶五萬二百八十九，口二十二萬七千三十一。）〉膠東國，〈（戶七萬二千二，口三十二萬三千三百三十一。）〉高密國，〈（戶四萬五百三十一，口十九萬二千五百三十六。）〉城陽國，〈（戶五萬六千六百四十二，口二十萬五千七百八十四。）〉淮陽國，〈（戶十三萬五千五百四十四，口九十八萬一千四百二十三。）〉梁國，〈（戶三萬八千七百九，口十萬六千七百五十二。）〉東平國，〈（戶十三萬一千七百五十三，口六十萬七千九百七十六。）〉魯國，〈（戶十一萬八千四十五，口六十萬七千三百八十一。）〉楚國，〈（戶十二萬四千七百三十八，口四十九萬七千八百四。）〉泗水國，〈（戶二萬二千二十五，口十一萬九千一百一十四。）〉廣陵國，〈（戶三萬六千七百七十三，口十四萬七百二十二。）〉六安國，〈（戶三萬八千三百四十五，口十七萬八千六百一十六。）〉長沙國。〈（戶四萬三千四百七十，口二十三萬五千八百二十五。）〉
漢興，大城名都民人散亡，戶口可得而數裁什二三，及至文景四五世間，流民既歸，戶口亦息。〈（高惠文功臣表。）〉
孝文即位，趨勸農桑，減省租賦，蓄積歲增，戶口寢息。〈（刑法誌。）〉文景務在養民。〈（武帝讚。）〉
孝昭承奢侈餘敝，師旅之後，海內虛耗，戶口減半，霍光知時務之要，輕繇薄賦，與民休息，至始元元鳳之間，匈奴和親，百姓充實。〈（昭帝讚。）〉
王成為膠東相，勞來不怠，流民自占八萬餘口，賜爵關內侯，秩中二千石，後或言成偽自增加，以蒙顯賞。〈（本傳。）〉黃霸為潁川守，戶口歲增，治為天下第一。〈（本傳。）〉
召信臣為南陽守，百姓歸之，戶口增倍。〈（本傳。）〉
哀平之世，百姓貲富雖不及文景，然天下戶口最盛矣。〈（食貨志上。）〉
○風俗
凡民函五常之性，而其剛柔緩急，音聲不同，係水土之風氣，故謂之風，好惡取捨，動靜亡常，隨君上之情慾，故謂之俗，孔子曰，移風易俗，莫善於樂，言聖王在上，統理人倫，必移其本而易其末，此混同天下壹之呼中和，然後王教成也，漢承百王之末，國土變改，人民遷徙，成帝時，劉向略言其域分，丞相張禹使屬潁川朱贛，條其風俗，猶未宣究，故輯而論之，終其本末著於篇。〈（地理志序。）〉
秦地，於天官東井輿鬼之分懋也，其界自宏農故關以西，京兆，扶風，馮翊，北地，上郡，西河，安定，天水，隴西，南有巴，蜀，廣漢，犍為，武都，西有金城，武威，張掖，酒泉，敦煌，又西南有牂柯，越巂，益州，皆宜屬焉，漢興，立都長安，徙齊諸田，楚昭屈景，及諸功臣家於長陵，後世世徙吏二千石高訾富人，及豪傑並兼之家於諸陵，蓋亦以強幹弱支，非獨為奉山園也，是故五方雜厝，風俗不純，其世家則好禮文，富人則商賈為利，豪傑則遊俠通姦，瀕南山，近夏陽，多阻險，輕薄易為盜賊，常為天下劇，又郡國輻湊，浮食者多，民去本就末，列侯貴人，車服僭上，眾庶放效，羞不相及，嫁娶尤崇侈靡，送死過度，天水隴西，山多林木，民以板為室屋，及安定，北地，上郡，西河，皆迫近戎狄，修習戰備，高上氣力，以射獵為先，漢興，六郡良家子選給羽林期門，以材力為民，名將多出焉，故此數郡民俗質本，不恥寇盜，自武威以西，本匈奴昆邪王休屠王地，武帝時攘之，初置四郡，以通西域，鬲絕南羌匈奴，其民或以關東下貧，或以報怨過當，或以悖逆亡道，家屬徙焉，習俗頗殊，地廣民稀，水草宜畜牧，故涼州之畜為天下饒，保邊塞，二千石治之，鹹以兵馬為務，酒禮之會，上下通焉，吏民相親，是以其俗風雨時節，穀糴常賤，少盜賊，有和氣之應，賢於內郡，此政寬厚吏不苛刻之所致也，巴蜀廣漢，本南夷，秦並以為郡，土地肥美，有江水沃野山林竹木疏食果實之饒，南賈滇僰僮，西近邛，莋馬葹牛，民食稻魚，亡凶年憂，俗不愁苦，而輕易淫泆，柔弱褊阸，景武間，文翁為蜀守，教民讀書法令，未能篤信道德，反以好文刺譏，貴慕權執，及司馬相如遊宦京師，諸侯以文辭顯於世，鄉黨慕循其跡，後有王褒嚴遵揚雄之徒，文章冠天下，繇文翁倡其教，相如為之師，故孔子曰，有教亡類，武都地雜氐羌，及犍為牂柯越巂，皆西南外夷，武帝初開置，民俗略與巴蜀同，而武都近天水，俗頗似焉，故秦地天下三分之一，而人眾不過什三，然量其富居什六，秦豳吳劄觀樂為之歌秦，曰此之謂夏聲，夫能夏則大，大之至也，其周舊乎，自井十度至柳三度，謂之鶉首之次，秦之分也。〈（自魏地至粵地，並見地理志，不詳錄。）〉


