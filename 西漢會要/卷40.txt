
◎職官十
○集議（上）議立君
高後四年，詔曰，皇帝疾久不已，不可屬天下，其議代之，群臣頓首奉詔。〈（本紀。）〉
漢大臣使人迎代王，郎中令張武等議，皆曰願稱疾無往，中尉宋昌進曰，大王勿疑也。〈（文紀，張武宋昌皆代邸官，故與此議。）〉
代王入代邸，群臣上議曰，丞相臣平，太尉臣勃，大將軍臣武，御史大夫臣蒼，宗正臣郢，朱虛侯臣章，東牟侯臣興居，典客臣揭，再拜言，云云，臣謹請陰安侯，頃王後，〈（兄仲妻也）〉琅邪王，〈（劉澤也。）〉列侯吏二千石議，大王高皇帝子，宜為嗣。〈（文紀。）〉
元平元年，昭帝崩，亡嗣，群臣議所立，鹹持廣陵王，郎有上書言，王不可以承宗廟，霍光承皇太后詔，召昌邑王，既至，即位，行淫亂，光遂召丞相御史將軍列侯中二千石大夫博士會議未央宮，群臣皆驚愕失色，田延年曰，今日之議不得旋踵，於是議者皆叩頭曰，唯將軍令，光與群臣連名奏王，尚書令讀奏曰，丞相臣敞等云云，臣敞等謹與博士臣霸，臣雋舍，臣德，臣虞舍，臣射，臣蒼等議，當廢，太后詔歸賀昌邑，光坐庭中，會丞相以下議定所立，廣陵王已前不用，及燕刺王反誅，其子不在議中，近親唯有皇曾孫，光遂與丞相上奏皇太后，詔曰可。〈（霍光傳。）〉
議儲嗣
文帝元年，有司請蚤建太子，詔曰，其安之，有司固請，更議不宜，上乃許之。〈（本紀。）〉
成帝召丞相翟方進，御史大夫孔光，右將軍廉褒，後將軍朱博，皆引入禁中，議中山定陶王誰宜為嗣者，方進根以為定陶王宜為嗣，褒博皆如方進根議，光獨以為中山王宜為嗣，上以禮兄弟不相入廟，遂立定陶王為太子。〈（孔光傳。）〉
議宗廟
高後七年，詔曰，昭靈夫人，太上皇妃也，武哀侯，宣夫人，高帝兄姊也，號諡不稱，其議尊號，丞相臣平等，請尊昭靈夫人曰昭靈後，武哀侯曰武哀王，宣夫人曰昭哀後。〈（高後紀。）〉
孝景元年，詔曰，其為孝文皇帝廟為昭德之舞，以明休德，其與丞相列侯中二千石禮官具禮儀奏，丞相臣嘉等謹議，世功莫大於高皇帝，德莫盛於孝文皇帝，高帝廟宜為帝者太祖之廟，孝文皇帝廟宜為帝者太宗之廟，製曰可。〈（景紀。）〉
宣帝即位，詔丞相御史曰，孝武廟樂未稱，其與列侯二千石博士議，於是群臣大議庭中，皆曰宜如詔書，長信少府夏侯勝，獨曰不宜立廟樂，公卿共難勝曰，此詔書也，勝曰，詔書不可用也，於是丞相義，御史大夫廣明，劾奏勝非議詔書，毀先帝不道，下獄，有司遂請尊孝武帝廟為世宗廟，奏盛德文始五行之舞。〈（夏侯勝傳。）〉
本始元年，詔曰，故皇太子在湖未有號諡，歲時祠，其議諡，置園邑。〈（本紀。）〉
元帝時，貢禹奏言，古者天子七廟，今孝惠孝景廟皆親盡宜毀，及郡國廟不應古禮，天子是其議，永光四年，乃下詔先議罷郡國廟，其與將軍列侯中二千石二千石諸大夫博士議郎議，丞相元成，御史大夫鄭宏，太子太傅嚴彭祖，少府歐陽地餘，諫大夫尹更始等七十人，皆曰宗廟在郡國宜亡修，臣請勿復修，奏可，因罷郡國廟，後月餘，復下詔曰，祖宗之廟，不敢自顓，其與將軍列侯中二千石二千石諸大夫博士議，元成等四十四人奏議，以為高帝宜為帝者太祖之廟，世世不毀，承後屬盡者宜毀，今宗廟異處，昭穆不序，宜入就太祖廟而序昭穆如禮，大司馬車騎將軍許嘉等二十九人，以為孝文宜為帝者太宗之廟，廷尉忠以為孝武宜為世宗之廟，諫大夫尹更始等十八人，以為皇考廟非正禮，宜毀，於是上重其事，依違者一年，乃下詔曰云雲，其正禮儀，元成等奏曰，祖宗之廟，世世不毀，繼祖以下五廟而迭毀，云云，奏可，後歲餘元成薨，匡衡為丞相，上詔問衡，議欲復之，衡深言不可，久之，遂盡復所罷寢廟園，皆修祀如故，哀帝即位，丞相光，大司空武，奏言迭毀之次，當以時定，臣請與群臣雜議，奏可，於是光祿勳彭宣，詹事滿昌，博士左鹹等五十三人，皆以為繼祖宗以下五廟而迭毀，孝武皇帝親盡宜毀，太僕王舜，中壘校尉劉歆護，以七廟言之，孝武皇帝未宜毀，上覽其議而從之，製曰，太僕舜，中壘校尉歆議可，至平帝元始中，大司馬王莽奏皇考廟本不當立，又南陵雲陵園陵名未正，謹與大司徒宴等百四十七人議，請皇考廟毀勿修，罷南陵雲陵為縣，奏可。〈（韋元成傳。）〉
議郊祀孝文十五年，黃龍見於成紀，上乃下詔議郊祀。〈（本紀。）〉
元狩二年，天子郊雍，詔曰，今上帝朕親郊，而後土無祀，則禮不答也，有司與太史令談祠官寬舒等議，云云，於是天子遂東立後土祠，如寬舒等議。〈（郊祀志。）〉
李延年以好音見，上善之，下公卿議曰，民間祠有鼓舞樂，今郊祀而無樂，豈稱乎，公卿曰，云云。〈（同上。）〉
成帝初即位，丞相衡，御史大夫譚，奏言甘泉泰畤河東後土之祠，宜可徙置長安，願與群臣議定，奏可，大司馬車騎將軍許嘉等八人，以為宜如故，右將軍王商博士師丹議郎翟方進等五十人，以為宜徙，於是衡譚奏議曰，今議者五十八人，其五十人言當徙，八人以為不宜，宜於長安定南北郊，天子從之。〈（同上。）〉
平帝元始五年，大司馬王莽奏，臣謹與太師孔光，長樂少府平晏，大司農左鹹，中壘校尉劉歆，太中大夫朱陽，博士薛順，議郎國由等六十七人議，皆曰宜如建始時丞相衡等議，復長安南北郊，奏可，後莽又奏言，臣謹與太師光大司徒宮羲和歆等八十九人議，皆曰，宜令墜祇稱皇墜後祇，兆曰廣畤，奏可。〈（同上。）〉
議典禮
文帝十五年，使博士諸生刺六經中作王製，謀議巡狩封禪事。〈（郊祀志。）〉武帝建元元年，議立明堂。〈（本紀，又見申公傳。）〉
元朔元年，詔曰，朕欲詔執事興廉舉孝，今或至闔郡而不薦一人，其與中二千石禮官博士議，不舉者罪。〈（本紀。）〉
五年，詔太常其議予博士弟子員，丞相宏謹與太常臧博士平等議曰，云云。〈（儒林傳序。）〉
元鼎四年六月，汾陰得寶鼎，迎至長安，公卿大夫皆議尊寶鼎，天子曰，鼎曷為出哉，有司皆言鼎宜視宗禰廟藏於帝庭，以合明應，製曰可。〈（郊祀志，下同。）〉
自得寶鼎，上與公卿諸生議封禪，封禪用希曠絕，莫知其儀體，而群儒采封禪尚書周官王製之望祀射牛事，齊人丁公年九十餘，對曰云雲，群儒既已不能辨明封禪事，上為封祠器視群儒，於是盡罷諸儒弗用。
帝議欲放古巡狩封禪之事，諸儒對者五十餘人，未能有所定，上乃自製儀，頗采儒術以文焉，褚大與兒寬議封禪於上前，大不能及。〈（兒寬傳。）〉
元封七年，太中大夫公孫卿壺遂，太史令司馬遷等言曆紀廢壞，宜改正朔，上乃詔御史大夫寬曰，與博士共議，今宜何以為正朔，服色何上，寬與博士賜等議，皆曰云雲，遂詔卿遂遷，與侍郎尊大典星射姓等，議造漢曆。〈（律曆志。）〉
宣帝時，美陽得鼎獻之，下有司議，多以為宜薦見宗廟，如元鼎時故事，張敞上議曰，今此鼎細小不宜薦見於宗廟，製曰，京兆尹議是。〈（郊祀志。）〉
石渠論五經同異。〈（見圖書條。）〉
司隸校尉涓勳，奏言丞相請遣掾史，以宰士督察天子奉使命大夫，甚悖逆順之理，願下中朝特進列侯將軍以下，正國法度，議者以為丞相掾，不宜移書督趣司隸。〈（翟方進傳。）〉
哀帝即位，有詔問丞相大司空，定陶共王太后宜當何居，光議以為定陶太后宜改築宮，大司空何武曰，可居北宮，上從武言。〈（孔光傳。）〉
傅太后欲與成帝母俱稱尊號，群下多順指言宜立尊號，唯師丹與孔光持不可，上重違大臣，又內迫傅太后，依違者連歲。〈（同上。）〉議封建
漢五年，詔諸侯王視有功者立以為燕王荊王，臣信等十人，皆曰太尉盧綰功最多，請立以為燕王，六年，詔齊其復以為諸侯，及擇寬惠修潔者王齊荊地，韓王信奏請云云。
十一年，詔王相國通侯吏二千石，擇可立為代王者，燕王綰相國何等三十三人，皆曰，子恆請立以為代王。
詔擇可以為梁王淮陽王者，燕王綰相國何等請立子恢為梁王，子友為淮陽王。詔王相國擇可立為淮南王者，群臣請立子長為王。
十二年，詔朕欲復立吳王，其議可者，長沙王臣等，言沛侯濞重厚，請立為吳王。
詔諸侯王議可立為燕王者，長沙王臣等，請立子建為燕王。〈（以上並高紀。）〉
武帝元狩六年，大司馬臣去病，請定皇子位，製曰下御史，丞相臣青翟，御史大夫臣湯，太常臣充，大行令臣息，太子少傅臣安，行宗正事，謹與二千石臣賀等議，製曰更議，丞相御史謹與列侯臣嬰齊，中二千石臣賀，諫大夫博士臣安等，議曰云雲，丞相臣青翟，御史大夫臣湯，昧死言，臣青翟等，與列侯吏二千石諫大夫博士臣慶等議奏，留中不下，臣青翟等竊與列侯臣壽成等二十七人議，製曰立皇子閎為齊王，旦為燕王，胥為廣陵王。〈（三王世家。）〉
昌邑王賀薨，豫章太守廖奏言宜以禮絕賀，以奉天意，願下有司議，議皆以為不宜為立嗣。〈（昌邑王傳。）〉議功賞
漢五年，列侯畢已受封，奏位次，皆曰平陽侯曹參功最多，宜第一，關內侯鄂千秋時為謁者，進曰，群臣議皆誤，蕭何當第一，曹參次之，上曰善，乃令何第一，何功雖高，待鄂君乃得明，於是因鄂千秋故所食關內侯邑二千戶，封為安平侯。〈（蕭何傳。）〉
高後二年，詔曰，欲差次列侯功以定朝位，其與列侯議定奏之，丞相臣平言，謹與絳侯臣勃，曲周侯臣商，潁陰侯臣嬰，安國侯臣陵等議云云，奏可。〈（本紀。）〉
馮奉世擊莎車王自殺，上甚說，下議封奉世丞相，將軍皆曰奉世功效尤著，宜加爵土之賞，少府蕭望之獨以奉世不宜受封，上善望之議。〈（馮奉世傳。）〉
甘延壽陳湯斬郅支單於，既至論功，石顯匡衡以為延壽湯擅興師矯製，為國招難，漸不可開，元帝內嘉延壽湯功，而重違衡顯之議，議久不決，故宗正劉向上疏曰，宜尊寵爵位以勸有功，於是天子下詔曰，其赦延壽湯罪勿治，詔公卿議封焉，議者以為宜如軍法捕斬單於令，匡衡石顯以為郅支非真單於，元帝取鄭吉故事，封千戶，衡顯復爭，乃封延壽為義成侯，賜湯爵關內侯。〈（陳湯傳。）〉
成帝既罷昌陵，以長首建忠策，復下公卿議，封長，當又以為長雖有善言，不應封爵之科，坐前議不正，左遷鉅鹿太守，後遂封長。〈（平當傳。）〉


