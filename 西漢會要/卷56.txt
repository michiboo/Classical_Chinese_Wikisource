
◎兵一
○南北軍京師有南北軍之屯。〈（刑法志。）〉
高祖崩，呂太后發喪，哭而泣不下，張辟強謂丞相陳平曰，太后畏君等，今請拜呂台呂產為將將兵居南北軍，如此則太后心安，丞相如辟強計，請之，太后說，太后病困，以趙王祿為上將軍，居北軍，梁王產為相國，居南軍，戒產祿曰，我即崩，必據兵衛宮，慎毋送喪，為人所製，太后崩，祿產顓兵秉政，因謀作亂，太尉勃令寄紿說祿曰，何不速歸將軍印，以兵屬太尉，祿然其計，諸呂老人或以為不便，計猶豫，大將勃欲入北軍不得入，襄平侯紀通尚符節，乃令持節矯內勃北軍，勃復令說祿，祿遂以兵授太尉勃，勃遂將北軍，然尚有南軍，勃令平陽侯告衛尉，毋內相國產殿門，產不知祿已去北軍，入未央宮，欲為亂，殿門弗內，朱虛侯章擊產殺之，還入北軍，復報太尉勃云云。〈（見呂後紀，及外戚傳，徐天麟按唐李揆雲，漢以南北軍相制，故周勃以北軍安劉氏。）〉
文帝入未央宮，夜拜宋昌為衛將軍，領南北軍。〈（本紀。）〉中壘校尉，掌北軍壘門內。〈（百官表。）〉
章交公車，人滿北軍。〈（劉向傳，如淳曰，漢儀注，中壘校尉主北軍壘門內，尉一人主上書者獄，上章於公車有不如法者以付北軍尉，北軍尉以法治之。）〉
軍正丞。〈（胡建傳，師古曰，南北軍各有軍正，正又置丞。）〉武帝使任安護北軍。〈（史記，任安傳。）〉
戾太子召監北軍使者任安發北軍兵，安受節已閉軍門，不肯應太子。〈（劉屈犛傳。）〉北軍錢官。〈（史記任安傳，安笞辱北軍錢官小吏。）〉
江充為直指繡衣使者，督三輔盜賊，禁察逾侈，貴戚近臣多奢僭，充皆舉劾，奏請沒入車馬，令身待北軍擊匈奴，奏可，充即移書光祿勳中黃門，逮名，近臣侍中諸當詣北軍者，移劾門衛禁止，無令得出入宮殿，於是貴戚子弟惶恐，皆見上叩頭求哀，願得入錢贖罪，上許之，令各以秩次輸錢北軍，凡數千萬。〈（江充傳。）〉
公孫敬聲，坐擅用北軍錢千九百萬，下獄。〈（公孫賀傳。）〉
大司馬霍光薨，發材官輕車北軍五校士軍陳至茂陵，以送其葬。〈（本傳。）〉張安世為衛將軍兩宮衛尉城門北軍兵屬焉。〈（本傳。）〉黃霸為京兆尹，發騎士詣北軍。〈（本傳。）〉
胡建守軍正丞，監軍御史穿北軍壘垣，以為賈區，建斬之，上奏以聞。〈（本傳。）〉
○衛將軍軍
高帝五年，王恬啟以衛將軍擊陳豨。〈（功臣表，按蔡質漢儀雲，漢興，置衛將軍典京師兵衛，四夷屯警。）〉文帝拜宋昌為衛將軍，領南北軍。〈（見南北軍條。）〉
二年，罷衛將軍軍。〈（文紀。）〉
三年，發中尉材官屬衛將軍軍長安。〈（文紀。）〉
○車騎將軍屯兵
孝宣地節三年，罷車騎將軍屯兵。〈（本紀，徐天麟按蔡質漢儀雲，漢興，置車騎將軍，衛將軍，左右前後將軍，典京師兵衛四夷屯警。）〉右將軍屯兵。
孝宣地節三年，罷右將軍屯兵。〈（本紀。）〉期門羽林。
光祿勳屬官，期門羽林皆屬焉，〈（期門羽林，皆宿衛官，故屬南軍。）〉期門掌執兵送從，〈（服虔曰，與期門下以微行，後遂以名官，東方朔傳雲，微行常用飲酎，已八九月中，與侍中常侍武騎，及待詔隴西北地良家子能騎射者，期諸殿門，故有期門之號自此始。）〉武帝建元三年初置，比郎無員，多至千人，有僕射，秩比千石，平帝元始元年，更名虎賁郎，置中郎將，秩比二千石，羽林掌送從，〈（師古曰，羽林亦宿衛之官，言其如羽之疾，如林之多。）〉次期門，〈（蔡質漢儀曰羽林府次虎賁府。）〉武帝太初元年，初置，名曰建章營騎，後更名羽林騎，又取從軍死事之子孫養羽林，號曰羽林孤兒，〈（宣紀注雲，少壯令從軍。）〉羽林有令丞，宣帝令中郎將騎都尉監羽林，秩比二千石。〈（百官表。）〉
漢興，六郡良家子，選給期門羽林，以材力為官，名將多出焉。〈（地理志，師古曰，六郡，謂隴西，天水，安定，北地，上郡，西河，如淳曰，醫巫商賈不得與也。）〉
羽林黃頭郎。〈（枚乘傳，蘇林曰，羽林黃頭郎習水戰者也。）〉
甘延壽以良家子善騎射，為羽林，投石拔距，絕於等倫，嘗超逾羽林亭樓，由是遷為郎，試弁為期門。〈（本傳。）〉霍光都肄郎羽林。〈（霍光傳。）〉
都郎羽林。〈（燕刺王傳。）〉衛士。
衛尉掌宮門衛屯兵，屬官有衛士旅賁令丞，又諸屯衛候司馬二十二官皆屬焉。〈（百官表。）〉
武帝建元元年，詔衛士轉置送迎，常二萬人，其省萬人。〈（本紀，下同。）〉宣帝即位，長樂宮初置屯衛。元康元年冬，置建章衛尉。
元帝初元三年，罷甘泉建章宮衛。執楯執戟武士騶。〈（惠帝紀。）〉諸廟寢園祭祀，用衛士四萬五千一百二十九人。〈（韋元成傳。）〉正月行幸曲台，臨饗罷衛士。〈（王尊傳。）〉
蓋寬饒為衛司馬，及歲盡交代，上臨饗罷衛卒，衛卒數千人，願復留共更一年。〈（蓋寬饒傳。）〉
○中尉兵
中尉掌徼循京師，武帝更名執金吾，左右京輔都尉尉丞卒皆屬焉。〈（百官表。）〉文帝拜馮唐為車騎都尉，主中尉及郡國車士。〈（本傳。）〉
武帝元鼎六年，發中尉卒擊呂嘉。〈（本紀。）〉
○城門兵
城門校尉，掌京師城門屯兵，有司馬。〈（百官表，師古曰，八屯各有司馬也。）〉
十二城門候。〈（百官表，師古曰，門各有候，蕭望之署小苑東門候是也。）〉
武帝征和二年，以太子在外，置屯兵長安諸城門。〈（劉屈犛傳。）〉張安世為衛將軍，城門北軍兵屬焉。〈（本傳。）〉孔光為太師領城門兵。〈（孔光傳。）〉
成都侯王商，以特進領城門兵，置幕府，得舉吏如將軍。〈（元後傳。）〉紅陽侯王立位特進，領城門兵。〈（同上。）〉
平阿侯王譚位特進，領城門兵。〈（杜鄴傳，又元後傳。）〉
○司隸校尉
司隸校尉，武帝征和四年初置，持節從中都官徒千二百人，捕巫蠱，督大奸猾，後罷其兵。〈（百官表。）〉
○七校
武帝平百粵，內增七校。〈（刑法志，晉灼曰，百官表，中壘，屯騎，步兵，越騎，長水，胡騎，射聲，虎賁，凡八校尉，胡騎不常置，故此言七也。）〉
○佽飛射士
少府屬官，有左弋令，武帝更名為佽飛，常弋尉。〈（百官表，宣帝紀注，服虔曰，周時渡江越人，在船下負船將覆之，佽飛入水殺之，漢因以材力名官。）〉
宣帝神爵元年，發佽飛射士詣金城。〈（本紀。）〉
元帝永光二年，發跡射佽飛射者擊羌。〈（馮奉世傳。）〉
○輯濯士水衡屬官有輯濯令丞。〈（百官表，如淳曰，船官也。）〉
戾太子矯製發輯濯士，以予大鴻臚商邱成。〈（劉屈犛傳。）〉
○胡越騎
越騎校尉掌越騎，〈（越人內附以為騎也。）〉胡騎校尉掌池陽胡騎，不常置。〈（百官表，按胡越騎皆已在八校之數，自昭宣以後，或以他官兼領，故別見此一條。）〉
自昭帝時，霍山以奉車都尉領胡越兵。〈（霍光傳。）〉元帝永光二年，發三輔河東宏農越騎擊羌。〈（馮奉世傳。）〉
成帝時，金涉為侍中騎都尉，領三輔胡輔騎。〈（金日磾傳，師古曰，胡越騎之在三輔者，若長水長楊宣曲之屬是也。）〉
○羌騎
宣帝神爵元年，發羌騎詣金城。〈（本紀。）〉元帝永光二年，發呼速參嗕種擊羌。〈（馮奉世傳。）〉材官。
漢興，踵秦而置材官於郡國。〈（刑法志，按漢官儀雲，高祖命天下選能引闕蹶張材力武猛者，以為輕車騎士材官樓船，常以秋後講肄，各有員數，平地用輕車，山阻用材官，水泉用樓船。）〉
高帝十一年，發巴蜀材官衛軍霸上。惠帝七年，發車騎材官詣滎陽。文帝三年，發中尉材官屬衛將軍，軍長安。〈（以上並本紀。）〉晁錯上言兵事，曰平地通道，則以輕車材官制之。〈（本傳。）〉
爰盎以材官蹶張，遷為隊帥。〈（同上。）〉景帝後二年，發車騎材官屯雁門。〈（本紀。）〉武帝元光二年，太中大夫李息為材官將軍擊單于。〈（本紀。）〉
王恢擊匈奴，伏兵車騎材官三十餘萬，匿馬邑旁穀中。〈（韓安國傳。）〉
宣帝神爵元年，發三河潁川沛郡淮陽汝南材官，詣金城。〈（本紀。）〉
大司馬霍光薨，發材官輕車北軍五校士軍陳至茂陵，以送其葬。〈（本傳。）〉
○輕車惠帝七年，發車騎詣滎陽。〈（本紀。）〉
馮唐拜車騎都尉，主中尉及郡國車士。〈（本傳。）〉晁錯上言兵事，曰平地通道，則以輕車材官制之。〈（本傳。）〉宣帝本始二年，調關東輕車銳卒救烏孫。〈（本紀。）〉
發材官輕車，送霍光葬。〈（霍光傳，見上材官條。）〉
○騎士高後五年，發河東上黨騎，屯北地。武帝征和元年，發三騎士，大搜上林。
宣帝神爵元年，發金城隴西天水安定北地上郡騎士，擊西羌。〈（並本紀。）〉
王霸守京兆尹，發騎士詣北軍。〈（本傳。）〉
○樓船外有樓船。〈（刑法志，又漢官儀，見上材官條法。）〉
枚乘說吳王曰，漢知吳有吞天下之心也，遣羽林黃頭循江而下，襲大王之都。〈（枚乘傳，蘇林曰，羽林黃頭郎習水戰者也。）〉
鄧通以濯船為黃頭郎。〈（本傳，師古曰，濯船，能持濯行船也，土勝水，其色黃，故刺船之郎，皆著黃帽，因號曰黃頭郎也，濯，讀曰擢，音直孝反。）〉
吳王伐江陵之木以為船。〈（伍被傳。）〉伍被為淮南王畫計，曰有尋陽之船。〈（同上。）〉
閩越王入，燔尋陽樓船。〈（嚴助傳，師古曰，漢有樓船貯在尋陽也。）〉武帝建元三年，嚴助浮海救東甌。〈（嚴助傳。）〉
粵欲與漢用船戰，遂乃大修昆明池，列館環之，治樓船高十餘丈，旗幟加其上，甚壯，元鼎五年，南越反，因南方樓船士二十餘萬人擊之。〈（食貨志。）〉
元鼎五年，南越王相呂嘉反，遣伏波將軍路博德出桂陽，下湟水，樓船將軍楊仆出豫章，下滇水，歸義越侯嚴為戈船將軍出零陵，下離水，甲為下瀨將軍下蒼梧，皆將罪人江淮以南樓船十餘萬人，越馳義侯遺別將巴蜀罪人，發夜郎兵，下牂牁江，咸會番禺。〈（本紀。）〉
卜式願與博昌習船者擊呂嘉。〈（本傳。）〉
武帝欲伐閩越，淮南王安諫曰，越處溪谷之間，篁竹之中，習於水鬥，便於用舟，地深昧而多水險，今發兵拕舟而入水，水道上下擊石，死傷者必眾矣，前時南海王反，陛下先臣使將軍問忌擊之，會天暑多雨，樓船卒水居擊棹，未戰而疾死者過半，云云。〈（嚴助傳。）〉
元鼎六年，東越王反，攻殺漢將吏，遣橫海將軍韓說，中尉王溫舒，出會稽，樓船將軍楊仆出豫章，擊之，又遣浮沮將軍公孫賀出九原，匈河將軍趙破奴出令居。〈（本紀。）〉
東越數反，拜買臣為會稽太守，詔到郡治樓船，備糧食水戰具。〈（朱買臣傳。）〉
元封二年，遣樓船將軍楊仆，從齊浮渤海，擊朝鮮。〈（朝鮮傳。）〉
○屬國騎武帝遣趙破奴將屬國騎及郡兵數萬以擊胡。〈（張騫傳。）〉
太初元年，以李廣利為貳師將軍，發屬國六千騎，期至貳師取善馬。〈（李廣利傳。）〉
○屯田卒
武帝元鼎五年，初置張掖酒泉郡，而上郡朔方西河河西，開田官，斥塞卒，六十萬人戍田之。〈（食貨志。）〉
孝武征四夷，開西域，自敦煌西至鹽津，往往起亭，而輪台渠犁，皆有田卒數百人，置使者校尉領護，以給使外國者。〈（西域傳。）〉
宣帝地節二年，遣侍郎鄭吉，校尉司馬喜，將免刑罪人，田渠犁，積穀，欲以攻車師，至秋後，收吉喜發城郭諸國兵萬餘人，自與所將田士千五百人，共擊車師。〈（西域傳。）〉
趙充國至金城，願罷騎兵，留弛刑應募，及淮陽汝南步兵與吏士私從者，合凡萬二百八十一人，分屯要害處，至四月草生，發及屬國胡騎伉健各千，倅馬什二，就草，為田者遊兵，以充入金城郡。〈（本傳，詳見屯田條。）〉
元帝建昭三年，甘延壽陳湯，矯發戊己校尉屯田吏士及西域胡兵，攻郅支單于。〈（本紀。）〉


