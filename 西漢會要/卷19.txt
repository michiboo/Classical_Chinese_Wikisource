
◎禮十四〈（凶禮）〉
○山陵〈（雜錄附）〉萬年陵〈（太上皇。）〉長陵〈（高帝。）〉安陵〈（惠帝。）〉霸陵〈（文帝。）〉
陽陵〈（景帝。）〉茂陵〈（武帝。）〉平陵〈（昭帝。）〉杜陵〈（宣帝。）〉渭陵〈（元帝。）〉延陵〈（成帝。）〉
義陵〈（哀帝。）〉康陵〈（平帝。）〉
小黃〈（昭靈後。）〉南陵〈（文帝母薄太后，元始中罷為縣。）〉
雲陵。〈（昭帝母趙太后，元始中罷為縣，以上並本紀。）〉
○雜錄孝文治霸陵，皆瓦器，不得以金銀銅錫為飾。〈（本讚。）〉東園匠令丞主作陵內器物。〈（百官表。）〉
漢興，立都長安，徙齊田楚昭屈景，及諸功臣家於長陵，後世徙吏二千石高貲富人及豪傑並兼之家於諸陵。〈（地理志。）〉孝景五年，作陽陵邑。〈（本紀。）〉
孝武建元二年，初置茂陵邑。〈（本紀。）〉元朔二年孔臧坐為太常南陵橋壞，衣冠道絕，免。〈（百官表。）〉六年，周平為太常，坐不繕園陵，免。〈（百官表。）〉
元狩五年，丞相李蔡坐侵賣園陵道壖地，自殺。〈（功臣表。）〉
元帝即位，貢禹奏言，武帝棄天下，昭帝幼弱，霍光專事，不知禮正，妄多藏金錢財物，鳥獸魚鱉牛馬虎豹生禽，凡百九十物，盡瘞藏之，又皆以後宮女置於園陵，大失禮，逆天心，又未必稱武帝意也，昭帝晏駕，光復行之，至孝宣皇帝時，陛下惡有所言，群臣亦隨故事，甚可痛也，惟陛下深察古道，諸園陵女亡子者，宜悉遺，獨杜陵宮人數百，誠可哀憐也。〈（貢禹傳。）〉
永光四年，諸陵分屬三輔，以渭城壽陵亭部原上為初陵，詔曰，安土重遷，黎民之性，骨肉相附，人情所願也，頃者有司緣臣子之義，奏徙郡國民以奉園陵，令百姓遠棄先祖墳墓，破業失產，親戚別離，人懷思慕之心，家有不自安之意，是以東垂被虛耗之害，關中有無聊之民，非久長之策也，詩不雲乎，民亦勞止，汔可小康，惠此中國，以綏四方，今所謂初陵者勿置縣邑，使天下鹹安土樂業，亡有動搖之心，布告天下，令明知之。〈（本紀。）〉
陳湯與將作大匠解萬年相善，自元帝時，渭陵不復徙民起邑，成帝起初陵，數年後樂霸陵曲亭南更營之，萬年與湯議，以為武帝時工楊光以所作數可意，自致將作大匠，及大司農中丞耿壽昌造杜陵，賜爵關內侯，將作大匠乘馬延年，以勞苦秩中二千石，今作初陵而營起邑居，成大功，萬年亦當蒙重賞，子公妻家在長安，兒子生長長安，不樂東方，宜求徙，可得賜，田宅俱善，湯心利之，即上封事，言初陵京師之地，最為肥美，可立一縣，天下民不徙諸陵三十餘歲矣，關東富人益眾，多規良田，役使貧民，可徙初陵，以強京師，衰弱諸侯，又使中家以下，得均貧富，湯願與妻子家屬徙初陵，為天下先，於是天下從其計，果起昌陵邑，從徙內郡國民，萬年自詭三年可成，後卒不就，群臣多言其不便者，下有司議，皆曰，昌陵因卑為高，積土為山，度便房猶在平地上，客土之中，不保幽冥之靈，淺外不固，卒徒工庸以鉅萬數，至艱脂火夜作，取土東山，且與穀同賈，作治數年，天下遍被其勞，國家罷敞，府藏空虛，下至眾庶，熬苦之，故陵因天性，據真土，處執高敞，旁近祖考，前又已有十年功緒，宜還復故陵，勿徙民，上乃下詔罷昌陵。〈（陳湯傳。）〉
孝成永始元年七月，詔曰，朕執德不固，謀不盡下，過聽將作大匠萬年言昌陵三年可成，作治五年，中陵司馬殿門內，尚未加功，天下虛耗，百姓罷勞，客土疏惡，終不可成，朕惟其難，怛然傷心，夫過而不改，是謂過矣，其罷昌陵及故陵勿徙吏民，令天下毋有動搖之心。〈（本紀。）〉
二年，詔曰，前將作大匠萬年，知昌陵卑下，不可為萬歲居，奏請營作，建置郭邑，妄為巧詐，積土增高，多賦斂繇役，興卒暴之作，卒徒蒙辜死者連屬，百姓罷極，天下匱竭，常侍閎前為大司農中丞，數奏昌陵不可成，侍中衛尉長數白宜早止，徙家反故處，朕以長言下閎章，公卿議皆合長計，首建至策，閎典主省大費，民以康寧，閎前賜爵關內侯，黃金百斤，其賜長爵關內侯，食邑千戶，閎五百戶，萬年佞邪不忠，毒流眾庶，海內怨望，至今不息，雖蒙赦令，不宜居京師，其徙萬年敦煌郡。〈（本紀。）〉
成帝營起昌陵，數年不成，復還歸延陵，制度泰奢，劉向上疏諫曰，臣聞易曰，安不忘危，存不忘亡，是以身安而國家可保也，故賢聖之君，博觀終始，窮極事情，而是非分明，王者必通三統，明天命所授者博，非獨一姓也，孔子論詩，至於殷士膚敏，裸將於京，喟然歎曰，大哉天命，善不可不傳於子孫，是以富貴無常，不如是，則王公其何以戒謹，民萌何以勸勉，蓋傷微子之事周，而痛殷之亡也，雖有堯舜之聖，不能化丹朱之子，雖有禹湯之德，不能訓末孫之桀紂，自古及今，未有不亡之國也，昔高皇帝既滅秦，將都雒陽，感寤劉敬之言，自以德不及周而賢於秦，遂徙都關中，依周之德，因秦之阻，世之長短，以德為效，故常戰栗不敢諱亡，孔子所謂富貴無常，蓋謂此也，孝文皇帝居霸陵，比臨廁，意淒愴悲懷，顧謂群臣曰，嗟乎，以北山石為槨，用佇絮斫陳漆其間，豈可動哉，張釋之進曰，使其中有可欲，雖錮南山猶有隙，使其中無可俗，雖無石槨，又何戚焉，夫死者無終極，而國家有廢興，故釋之之言為無窮計也，孝文寤焉，遂薄葬，不起山墳，易曰，古之葬者，厚衣之以薪，葬之中野，不封不樹，後世聖人易之以棺槨，棺槨之作，自黃帝始，黃帝葬於橋山，堯葬濟陰，邱壟皆小，葬具甚微，舜葬蒼梧，二妃不從，禹葬會稽，不改其列，殷湯無葬處，文武周公葬於畢，秦穆公葬於雍橐泉宮祈年館下，樗裏子葬於武庫，皆無邱壟之處，此聖帝明王賢君智士，遠覽獨慮，無窮之計也，其賢臣孝子，亦承命順意而薄葬之，此誠奉安君父，忠孝之至也，夫周公，武王弟也，葬兄甚微，孔子葬母於防，稱古墓而不墳，曰丘東西南北之人也，不可不識也，為四尺墳，遇雨而崩，弟子修之，以告孔子，孔子流涕曰，吾聞之，古者不修墓，蓋非之也，延陵季子適齊而反，其子死，葬於嬴博之閑，穿不及泉，斂以時服，封墳掩坎，其高可隱，而號曰，崩從歸復於土，命也，魂氣則無不之也，夫嬴博去吳千有餘里，季子不歸葬，孔子往觀，曰延陵季子於禮合矣，故仲尼孝子，而延陵慈父，舜禹忠臣，周公弟弟，其葬君親骨肉皆微薄矣，非苟為儉，誠便於體也，宋桓司馬為石槨，仲尼曰，不如速朽，秦相呂不韋，集知略之士而造春秋，亦言薄葬之義，皆明於事者也，逮至吳王闔閭，違禮厚葬，十有餘年，越人發之，及秦惠文武昭莊襄五王，皆大作邱壟，多其瘞藏，鹹盡發掘暴露，甚足悲也，秦始皇帝葬於驪山之河，下錮三泉，上崇山墳，其高五十餘丈，周回五里有餘，石槨為遊館，人膏為燈燭，水銀為江海，黃金為鳧雁，珍寶之藏，機械之變，棺槨之麗，宮館之盛，不可勝原，又多殺宮人，生霾工匠，計以萬數，天下苦其役而反之，驪山之作未成，而擊章百萬之師至其下矣，項籍燔其宮室營宇，往者鹹見發掘，其後牧兒亡羊，羊入其鑿，牧者持火照求羊，失火燒其藏槨，自古至今，葬未有盛如始皇者也，數年之間，外被項籍之災，內離牧童之禍，豈不哀哉，是故德彌厚者葬彌薄，知愈深者葬愈微，無德寡知，其葬愈厚，邱壟彌高，宮廟甚麗，發掘必速，由是觀之，明暗之效，葬之吉凶，昭然可見矣，周德既衰而奢侈，宣王賢而中興，更為儉宮室，小寢廟，詩人美之，斯千之詩是也，上章道宮室之如製，下章言子孫之眾多也，及魯莊公，刻飾宗廟，多築台囿，後嗣再絕，春秋刺焉，周宣如彼而昌，魯秦如此而絕，是則奢儉之得失也，陛下即位，躬親節儉，始營初陵，其製約小，天下莫不稱賢明，及徙昌陵，增埤為高，積土為山，發民墳墓，積以萬數，營起邑居，斯日迫卒，功費大萬百餘，死者恨於下，生者愁於上，怨氣感動陰陽，因之以饑饉，物故流離，以十萬數，臣甚惛焉，以死者為有知，發人之墓，其害多矣，若其無知，又安用大，謀之賢知則不說，以示眾庶則苦之，苟以說愚夫淫侈之人，又何為哉，陛下慈仁篤美甚厚，聰明疏達蓋世，宜宏漢家之德，崇劉氏之美，光昭五帝三王，而顧與暴秦亂君，競為奢侈，比方邱壟，說愚夫之目，隆一時之觀，違賢知之心，亡萬世之安，臣竊為陛下羞之，惟陛下上覽明聖黃帝堯舜禹湯文武周公仲尼之製，下觀賢知穆公延陵樗裏張釋之之意，孝文皇帝去墳薄葬以儉安神，可以為則，秦昭始皇，增山厚藏，以侈生害，足以為戒，初陵之撫，宜從公卿大臣之議，以息眾庶，書奏，上甚感向言，而不能從其計。〈（劉向傳。）〉
成帝永始四年，出杜陵諸未嚐禦者歸家。〈（本紀張晏曰，宮人無子，乃守園陵也。）〉綏和二年，王況坐山陵未成置酒歌舞，免。〈（外戚表。）〉
丞相孔光四時行園陵。〈（鮑宣傳。）〉
○寢園〈（雜錄附）〉
太上皇寢園。〈（永光五年毀，建昭五年復，竟寧元年毀，河平元年復。）〉高祖皇帝寢園。孝惠皇帝寢園。〈（永光五年毀，竟陵五年復。）〉孝文皇帝寢園。
孝景皇帝寢園。孝武皇帝寢園。孝昭皇帝寢園。孝宣皇帝寢園。
孝元皇帝寢園。孝成皇帝寢園。孝哀皇帝寢園。孝平皇帝寢園。
昭靈後寢園。〈（永光四年罷，建昭五年復，竟寧元年罷。）〉武哀王寢園。〈（永光四年罷，建昭五年復，竟寧元年罷。）〉昭哀後寢園。〈（永光四年罷，建昭五年復，竟寧元年罷。）〉
孝文太后寢園。〈（建昭元年罷，竟寧元年三月復，五月罷，平帝元始中罷南陵。）〉
孝昭太后寢園。〈（建昭元年罷，竟寧元年六月復，五月罷，平帝元始中罷雲陵。）〉衛思後園。〈（永光四年罷，建昭五年復。）〉戾園。〈（永光四年罷，建昭五年復。）〉
戾後園。〈（永光四年罷。）〉皇曾祖悼考廟園。〈（平帝元始中，毀奉明園。）〉孝宣許皇后南園。〈（父戴侯同。）〉薄太后父靈文侯園。
薄太后母靈文夫人園。竇皇后父安成侯園。孝景王皇后父共侯園。孝景王皇后母平原君園。
趙婕妤父順成侯園。史皇孫王夫人父恩成侯園。霍皇后父博陸侯園。孝宣王皇后父共侯園。
恭皇帝寢園。〈（哀帝建平二年立，並本紀。）〉
○雜錄奉常屬官，有諸廟寢園令長丞。〈（百官表。）〉寢郎。〈（馮參傳。）〉
園郎。〈（班稚傳。）〉故事近臣皆隨陵為園郎。〈（金敞傳。）〉
園中各有寢便殿，日祭於寢，月祭於廟，時祭於便殿，寢，日四上食。〈（韋元成傳，詳見廟祭。）〉丞相以四時行園。〈（張湯傳。）〉人有盜孝文園瘞錢，丞相嚴青翟自殺。〈（張湯傳。）〉
任宮坐為太常人盜藏陵園中物，免。〈（百官表。）〉
武帝建元六年六月丁酉，遼東高廟災，四月壬子，高園便殿火，董仲舒曰，哀公三年桓厘宮災，四年亳社火，天皆焚其不當立者以示魯，今高廟不當居遼東，高園殿不當居陵旁，於禮亦不當立，與魯災同。〈（五行志。）〉


