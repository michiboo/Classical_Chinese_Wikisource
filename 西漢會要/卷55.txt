
◎食貨六
○荒政
漢興，諸侯並起，民失作業而大饑饉，凡米石五千，人相食，死者過半，高祖乃令得賣子就食蜀漢。〈（食貨志。）〉
漢二年，關中大饑，米斛萬錢，人相食，令民就食蜀漢。〈（高紀。）〉
文帝後元年，詔曰，間者數年比不登，又有水旱疾疫之災，朕甚憂之，愚而不明，未達其咎，意者朕之政之政有所失而行有過與，乃天道有不順，地利或不得，人事多失和，鬼神廢不享與，何以致此，將百官之奉養或費，無用之事或多與，何其民食之寡乏也，夫度田非益寡，而計民未加益，以口量地，其於古猶有餘，而食之甚不足者，其咎安在，無乃百姓之從事於末以害農者蕃，為酒醪以靡穀者多，六畜之食焉者眾與，細大之義，吾未能得其中，其與丞相列侯吏二千石博士議之，有可以佐百姓者，率意遠思，無有所隱。〈（本紀。）〉
後六年，大旱蝗，令諸侯無入貢，弛山澤，減諸服禦，損郎吏員，發倉庾以振民，民得賣爵。〈（文紀。）〉
歲惡不入，請賣爵子。〈（如淳曰，賣爵級又賣子也，見食貨志賈誼疏。）〉
景帝元年正月，詔曰間者歲比不登，民多乏食，夭絕天年，朕甚痛之，郡國或磽陿，無所農桑擊畜，或地饒廣薦草莽，水泉利而不得徙，其議民欲徙寬大地者，聽之。〈（本紀。）〉
中三年，夏旱，禁酤酒。〈（本紀。）〉
上郡以西旱，復修賣爵令，而裁其賈以招民，及徒復作得輸粟於縣官以除罪。〈（食貨志。）〉
後二年，令內郡不得食馬粟，沒入縣官，〈（食，讀曰食。）〉徒隸衣七綜布，〈（索隱曰，蓋合七升布。）〉止馬舂，〈（正義曰，馬碾磴之比也，先時用馬，今止之。）〉為歲不登，禁天下食不造歲。〈（史記景紀，正義曰，造至也，禁天下費米穀，恐食不至歲，造七到反。）〉
後三年，詔曰，閑歲不登，意為末者眾，農民寡也，其令郡國務勸農桑，益種樹，可得衣食物，吏發民若取庸，采黃金珠玉者，坐臧為盜，二千石聽者，與同罪。〈（本紀。）〉
武帝即位，河內失火，上使汲黯往視之，還報曰，臣過河內，河內貧人傷水旱萬餘家，或父子相食，臣謹以便宜持節發河內倉粟以振貧民，請歸節伏矯製罪，上賢而釋之。〈（汲黯傳。）〉
元狩三年，勸有水災郡種宿麥，舉吏民能假貸貧民者，以名聞。〈（本紀。）〉
四年，山東被水災，民多饑乏，於是天子遣使虛郡國倉廩以振貧，猶不足，又募豪富人相假貸，尚不能相救，乃徙貧民於關以西，及充朔方以南新秦中，七十餘萬口，衣食皆仰給於縣官，數歲，貸與產業，使者分部護，冠蓋相望，費以億計。〈（食貨志。）〉
元鼎二年，詔曰，水潦移於江南，迫隆冬至，朕懼其饑寒不活，江南之地，火耕水耨，方下巴蜀之粟，致之江陵，遣博士中等分循行，諭告，所抵無令重困，吏民有振救饑民免其戹者，具舉以聞。〈（本紀。）〉
山東被河災，及歲不登數年，人或相食，方二三千里，天子憐之，令饑民得流就食江淮間，欲留留處，使者冠蓋相屬於道護之，下巴蜀粟以振焉。〈（食貨志。）〉
昭帝始元二年八月，詔曰，往年災害多，今年蠶麥傷，所振貸種食勿收責，毋令民出今年田租。
宣帝本始三年，大旱，郡國傷旱甚者，民毋出租賦，三輔民就賤者，且毋收事，盡四年。
四年正月，詔曰，今歲不登，已遣使者振貸睏乏，其令太官損，膳省宰，樂府減樂人，使歸就農業，丞相以下，至都官令丞，上書入穀輸長安倉，助貸貧民，民以車船載穀入關者，得毋用傳。
元帝初元元年，詔曰，關東今年穀不登，民多睏乏，其令郡國被災害甚者，毋出租賦，江海陂湖園池屬少府者，以假貧民，勿租賦，九月，關東郡國十一大水，饑，或人相食，轉旁郡錢穀以相救，令諸宮館希禦幸者勿繕治，太僕減穀食馬，水衡省肉食獸。
二年六月，關東饑，齊地人相食，秋七月，詔曰，歲比災害，民有菜色，慘怛於心，已詔吏虛倉廩，開府庫，振救，賜寒者衣，公卿其悉意陳朕過，靡有所諱。
二年，夏旱，罷甘泉建章宮衛，令就農，百官各省費。
五年，詔曰，乃者關東連遭災害，其令太官毋日殺，所具各減半，乘輿秣馬，毋乏正事而已，罷角牴上林宮館希禦幸者，齊三服官，北假田官，鹽鐵官，常平倉。
永光二年，詔曰，間者連年不收，四方鹹困，元元之民，勞於耕耘，又亡成功，困於饑饉，亡以相救，朕為民父母，德不能覆，而有其刑，甚自傷焉，其赦天下。
成帝永始二年，詔曰，比歲不登，吏民以義收食貧民，入穀物助縣官振贍者，已賜直，其百萬以上，加賜爵右更，欲為吏，補三百石，其吏也，遷二等，三十萬以上，賜爵五大夫，吏亦遷二等，民補郎，十萬以上，家無出租賦三歲，萬錢以上一年。
哀帝即位，詔曰，乃者河南潁川郡水出，流殺人民，敗壞廬舍，已遣光祿大夫循行舉籍，賜死者棺錢，人三千，其令水所傷縣邑，及他郡國災害什四以上，民貲不滿十萬，皆無出今年租賦。
平帝元始二年，郡國大旱蝗，青州尤甚，民流亡，安漢公四輔三公卿大夫吏民，為百姓睏乏，獻其田宅者，二百三十人，以口賦貧民，遣使者捕蝗，民捕蝗詣吏，以石┨受錢，天下民貲不滿二萬，及被災之郡，不滿十萬，勿租稅，民疾疫者，舍空邸第，為置醫藥，賜死者，一家六屍以上，葬錢五千，四屍以上，三千，二屍以上，二千，罷安定呼池苑，以為安民縣，起官寺市裏，募徙貧民，縣次給食，至徙所，賜田宅什器，假與犁牛種食，又起五里於長安城中，宅二百區，以居貧民。〈（以上並本紀。）〉
○振貸〈（振，捄附）〉
文帝元年，詔曰，方春和時，草木群生之物，皆有以自樂，而吾百姓鰥寡孤獨窮困之人，或阽於死亡而莫之省憂，為民父母，將何如，其議所以振貸之。〈（本紀。）〉
文帝出帛十餘萬匹，以振貧民。〈（賈山傳。）〉後六年，大旱蝗，發倉庾以振民。〈（本紀，下同。）〉武帝元狩三年，有水災，郡舉吏民能假貸貧民者以名聞。
四年，山東被水災，民多饑乏，於是天子遣使虛郡國倉廩以振貧，猶不足，又募豪富人相假貸，尚不能相救，乃徙貧民於關以西，及充朔方以南新秦中，七十餘萬口，衣食皆仰給於縣官，數歲貸與產業，使者分部護，冠蓋相望，費以億計，於是公卿言郡國頗被災害，貧民無產業者，募徙廣饒之地，陛下損膳省用，出禁錢以振元元，寬貸而民不齊出南畝。〈（食貨志。）〉
元鼎二年，詔曰，水潦移於江南，吏民有振救饑民免其戹者，具舉以聞。〈（本紀。）〉
是時山東被河災，及歲不登數年，人或相食，方二三千里，天子憐之，令饑民得流就食江淮間，欲留留處，使者冠蓋相屬於道護之，下巴蜀粟以振焉。〈（食貨志。）〉
河內傷水旱，汲黯矯製發河內倉粟以振貧民。〈（汲黯傳。）〉昭帝始元元年，遣使者振貸貧民無種食者。元鳳三年，詔曰，乃者民被水災，朕虛倉廩，使使者以振睏乏。
宣帝本始四年，詔曰，今歲不登，已遣使者振貸睏乏，令樂府減樂人，歸就農業，丞相以下至都官令丞，上書入穀，輸長安倉助貸貧民，以車船載穀入關者得毋用傳。
地節三年，詔曰，前下詔假公田貸種食。〈（以上並本紀。）〉
元帝初元元年，以三輔太常郡國公田及苑可省者，振業貧民，貲不滿千錢者，賦貸種食，臨遣光祿大夫褒等十二人，循行天下，存問耆老鰥寡孤獨睏乏失職之民，又令郡國被災害甚者，毋出租賦，江海陂湖園池屬少府者，以假貧民，勿租賦，六月，以民疾疫，省苑馬以振睏乏，九月，關東郡國十一大水饑，或人相食，轉旁郡錢穀以相救。〈（本紀，又食貨志雲，天下大水，關東十一郡尤甚，減關中卒五百人轉穀振貸睏乏。）〉
二年，詔以水衡禁囿，宜春下苑，少府佽飛外池，嚴籞池田，假與貧民，六月，關東饑，齊地人相食，秋七月，詔曰，歲比災害，民有采色，已詔吏虛倉廩，開府庫振救，賜寒者衣。
永光元年，赦天下，令各務農畝，無田者皆假之，貸種食如貧民。
成帝河平四年，遣光祿大夫博士嘉等十一人，行舉瀕河之郡，水所毀傷，睏乏不能自存者，財振貸，其為水所流厭，死不能自葬，令郡國給槥櫝葬埋，已葬者與錢，人二千，避水它郡國，在所冗食之，謹遇以文理，無令失職。
鴻嘉四年，渤海清河河溢，被災者振貸之。
永始二年，詔曰，關東比歲不登，吏民以義收食貧民，入穀物助縣官振贍者，已賜直，其百萬以上，加賜爵右更，欲為吏，補三百石，其吏也，遷二等，三十萬以上，賜爵五大夫，吏亦遷二等，民補郎，十萬以上，家無出租賦三歲，萬錢以上一年。
哀帝即位，河南潁川郡水災，賜死者錢三千。〈（以上並本紀。）〉釋逋貸。文帝二年，民貸種食未入，入未備者，皆赦之。武帝元朔元年，諸逋貸在孝景後三年以前，皆勿聽治。
昭帝始元二年，詔所振貸種食勿收責。
元鳳三年，詔三年以前所振貸，非丞相御史所請邊郡受牛者，勿收責。宣帝元康元年，所振貸勿收。神爵元年，所振貸物勿收。元帝永光四年，所貸貧民勿收責。
成帝建始三年，諸逋租賦所振貸勿收。河平四年，諸逋租賦所振貸勿收。鴻嘉元年，逋貸未入者勿收。四年，逋貸未入皆勿收。
永始二年，所振貸貧民勿收。〈（以上並本紀。）〉


