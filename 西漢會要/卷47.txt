
◎民政二
○傅籍
景帝二年，令天下男子年二十始傅。〈（本紀，師古曰，傅，著也，言著名籍，給公家徭役也，天麟按，高紀發關中老弱未傅者悉詣軍，如淳曰，律年二十三傅之疇官，高不滿六尺二寸以下為疲癃，漢儀注，民年二十三為正，一歲為衛士，一歲為材官騎士，習射禦，馳戰陳，年五十六乃免為庶民，就田裏，則知漢初民在官三十有三年也，今景帝更為異製，令男子年二十始傅，則在官三十有六年矣。）〉
○更役
秦用商鞅之法，月為更卒，已復為正，一歲屯戍，一歲力役，三十倍於古，〈（師古曰，更卒，謂給郡縣一月而更者，正卒，為給中都官者也，率計今人一歲之中，屯戍及力役之事三十倍多於古也，更，音工衡反。）〉漢興，循而未改，〈（食貨志，董仲舒疏。）〉更賦，〈（昭紀，如淳曰，更有三品，有卒更，有踐更，有過更，古者正卒無常人，皆當迭為之，一月一更，是為卒更也，貧者欲得顧更錢者，次直者出錢顧之，月二千，是謂踐更也，天下人皆直戍邊三日，亦名為更，律所謂繇戍也，雖丞相子亦在戍邊之調，不可人人自行，三日戍，又行者，當自戍三日，不可往便還，因便住一歲一更，諸不行者，出錢三百入官，官以給戍者，是為過更也，律說卒踐更者居也，居更縣中五月乃更也，後從尉律，卒踐更一月休十一月也，食貨志，日月為更卒，已復為正，一歲屯戍，一歲力役，三十倍於古，此漢初因秦法而行之也，後遂改易，有謫乃戍邊一歲耳。）〉
文帝偃武行文，丁男三年而一事。〈（賈捐之傳，如淳曰，常賦歲一事，時天下民多，故三歲而一事。）〉吳以銅鹽故百姓無賦，卒踐更，輒予平賈。〈（吳王濞傳。）〉
漢氏常有更賦罷癃鹹出。〈（食貨志，王莽下令云云，晉灼曰，雖老病皆復出口算。）〉
昭帝元鳳四年，詔三年以前逋更賦未入者皆勿收。〈（本紀。）〉
○鄉役
十里一亭，亭有長，十亭一鄉，鄉有三老，有秩嗇夫，遊徼，三老掌教化，嗇夫職聽訟，收賦稅，遊徼循禁賊盜，縣大率方百里，其民稠則減，稀則曠，鄉亭亦如之，皆秦製也。〈（百官表，漢官儀曰，遊徼亭長，皆習設備五兵弓弩，戟盾，刀劍，甲鎧，鼓吏，赤幘，行滕，帶劍，佩刀，持盾，被甲，設矛戟，習射，十里一亭，亭長亭候五里一郵，郵間相去二里半，司奸盜，亭長持二尺板以劾賊，索繩以收執賊。）〉
○泛役〈（著外繇並雜錄附）〉
惠帝三年，發長安六百里內男女十四萬六千人城長安，三十日罷，五年復發長安六百里內男女十四萬五千人城長安，三十日罷。〈（本紀，下同。）〉
武帝元狩三年，發謫吏穿昆明池。〈（師古曰，吏有罪者，罰而役之。）〉
成帝河平元年，卒治河者為著外繇六月。〈（溝洫誌，師古曰，以卒治河有勞，雖執役日近，皆得比繇戍六月也，著謂著於簿籍。）〉
後二歲，河復決，作治六月乃成，治河卒非受平賈者，為著外繇六月。〈（溝洫誌，平賈謂顧也，其受平賈者，不在著外繇之數。）〉
哀帝建平二年，葬帝太后定陶，發陳留濟陰近郡國五萬人穿復土。〈（本紀，按漢世力役非一，姑舉此數條，以見役法之例。）〉
○雜錄
文帝時，晁錯說上曰，今農夫五口之家，其服役者不下二人，其能耕者不過百畝，百畝之收不過百石，春耕夏耘秋獲冬藏，伐薪樵，治官府，給繇役，春不得避風塵，夏不得避暑熱，秋不得避陰雨，冬不得避寒凍，四時之間，亡日，又私自送往迎來，吊死問疾，養孤長幼在其中，勤苦如此。〈（食貨志上。）〉
西邊北邊之郡，雖有長爵，不輕得復，五尺以上，不輕得息。〈（賈誼傳。）〉
信武侯靳歙坐事國人過律免。〈（功臣表，師古曰，事，謂役使之也。）〉
○復除從軍。
漢二年，蜀漢民給軍事勞苦，復勿租稅二歲，關中卒從軍者，復家一歲。〈（高紀，下同。）〉
五年，詔諸侯子在關中者，復之十二歲，其歸者半之，軍吏卒賜爵，非七大夫以下，皆復其身及戶勿事。八年，令吏卒從軍至平城及守城邑者，皆復終身勿事。
十一年，諸縣堅守不降反寇者，復租賦三歲。六月，令士卒從入蜀漢關中者，皆復終身。十二年，詔吏二千石入蜀漢定三秦者，皆世世復。豐沛。
高祖十一年四月，令豐人徙關中者，皆復終身。
十二年，以沛為湯沐邑，復其民，世世無有所與，沛父兄請復豐，乃並復豐比沛。〈（並本紀。）〉民產子。高祖七年，民產子，復勿事二歲。〈（本紀。）〉
三老。漢二年，置鄉三老，擇鄉三老為縣三老，復勿繇戍。〈（本紀。）〉孝弟力田。惠帝四年，舉民孝弟力田者復其身。〈（本紀。）〉
武帝元朔元年，詔曰，朕旅耆老復孝敬。〈（本紀。）〉高年。文帝禮高年，九十者一子不事，八十者二算不事。〈（賈山傳。）〉武帝建元元年，民年八十復二算，九十復甲卒。〈（本紀。）〉
四月，詔民年九十以上，已有受鬻法，為復子若孫，令得身帥妻妾，遂其供養之事。〈（本紀。）〉邊郡。晁錯說文帝募民守塞，皆賜高爵，復其家。〈（本傳。）〉
西邊北邊之郡，雖有長爵，不輕得復。〈（賈誼傳。）〉舊都。文帝三年，幸太原，復晉陽中都民三歲租。〈（本紀。）〉守塚。
高祖十二年，詔與秦始皇帝守塚二十家，楚魏齊各十家，趙及魏公子亡忌各五家，令視其塚，復亡與它事。〈（本紀。）〉給祠。
武帝登禮中嶽，以山下戶凡三百，封崈高，為之奉邑，獨給祠，復無有所與。〈（郊祀志。）〉宗室。文帝四年，復諸劉有屬籍者家無所與。〈（本紀。）〉
功臣後。
宣帝地節二年，詔曰，博陸侯功德茂盛，復其後世，疇其爵邑，世世無有所與。
元康元年，復高皇帝功臣絳侯周勃等百三十六人家子孫，令奉祭祀，世世勿絕，其毋嗣者復其次。〈（並本紀。）〉博士弟子。
武帝為博士官置弟子五十人，復其身。〈（儒林傳序。）〉通經。
元帝好儒，能通一經者復，數年以用度不足，更為設員千人。〈（儒林傳。）〉車騎馬。晁錯疏曰，令民有車騎馬一匹者，復卒三人。〈（食貨志。）〉
入奴婢。武帝府庫並虛，乃募民能入奴婢者，得以終身復。〈（食貨志。）〉買復。晁錯疏曰，令民入粟至五大夫，乃復一人耳。
桑宏羊請令民入粟甘泉各有差，以復終身。
武帝兵革數動，民多買復及五大夫千夫，徵發之士益鮮。〈（以上並食貨志。）〉
元帝永光三年，用度不足，民多復除，無以給中外徭役。〈（本紀。）〉流民。宣帝地節三年，詔流民還歸者，且勿算事。〈（本紀，下同。）〉本始三年，大旱，三輔民就賤者且毋收事。
執喪。
宣帝地節四年，詔諸有大父母父母喪者，勿繇事，使得收斂送終，盡其子道。〈（本紀。）〉宮人。景帝遺詔，出宮人歸其家，復終身。〈（本紀。）〉
節婦。
平帝復貞婦鄉一人。〈（本紀。）〉


