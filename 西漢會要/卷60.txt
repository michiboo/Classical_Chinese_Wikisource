
◎兵五
○處降
典屬國掌蠻夷降者，武帝元狩三年，昆邪王降，復增屬國，置都尉丞候千人屬官九譯令，成帝河平元年省，並大鴻臚。〈（百官表。）〉文帝時，弓高侯韓隤當以匈奴相國降，侯。〈（功臣表。）〉
襄城侯韓嬰以匈奴相國降，侯。〈（同上。）〉
景帝時，匈奴徐盧等五人降漢，上欲侯之以勸後，周亞夫曰，彼背其主降陛下，陛下侯之，將何以責人臣不守節者乎，上曰，丞相議不可用，乃悉封徐盧等為列侯。〈（周亞夫傳。）〉
武帝元狩二年，〈（表作三年。）〉匈奴昆邪王殺休屠王，並將其眾，合四萬餘人來降，置五屬國以處之。〈（本紀。）〉安定。〈（三水。）〉天水。〈（勇士。）〉
上郡。〈（龜茲。）〉西河。〈（美稷。）〉
五原。〈（蒲澤。）〉以上並屬國都尉治。〈（地理志。）〉宣帝神爵二年，置金城屬國，以處降羌。五鳳三年，置西河北地屬國，以處匈奴降者。〈（並宣紀。）〉
諸從蠻夷來歸誼，及以亡名數自占者，內史縣令主。〈（淮南厲王傳。）〉越騎校尉掌越騎。〈（百官表，如淳曰，越人丙附以為騎也。）〉
長水校尉掌長水宣曲胡騎。〈（長水，胡名也，宣曲，觀名，胡騎之屯於宣曲者。）〉
胡騎校尉掌池陽胡騎。〈（以上並百官表，師古曰，胡騎之屯於池陽者也。）〉武帝遣趙破匈奴，將屬國騎及郡兵數萬以擊胡。〈（張騫傳。）〉
太初元年，以李廣利為貳師將軍，發屬國六千騎，期至貳師城取善馬。〈（本傳。）〉
宣帝神爵元年，發胡越騎羌騎詣金城。〈（本紀，徐天麟按，羌騎亦以羌人內附者為之。）〉
杜侯復陵支，以匈奴歸義，因孰王從驃騎將軍擊左王，以少破多，捕虜三千一百，侯千三百戶。〈（功臣表。）〉
眾利侯伊即軒，以匈奴歸義，樓剸王從驃騎將軍擊左土手劍合，侯千一百戶。〈（同上。）〉
○捕盜
武帝時，杜周任用，是時郡守尉諸侯相二千石，欲為治者，大抵盡效王溫舒等，而吏民益輕犯法，盜賊滋起，南洋有梅免百政，楚有段中杜少，齊有徐勃，燕趙之間，有堅盧範主之屬，大群至數千人，擅自號，攻城邑，取庫兵，釋死罪，縛辱郡守都尉，殺二千石，為檄告縣趨具食，小群以百數，掠鹵鄉里者不可稱數，於是上始使御史中丞丞相長史使督之，猶弗能禁，乃使光祿大夫範昆諸部都尉，及故九卿張德等，衣繡衣，持節虎符，發兵以興擊，斬首，大部或至萬餘級，及以法誅通行飲食坐相連都，甚者數千人，數歲乃頗得其渠率，散卒失亡，復聚黨阻山川，往往而群，無可奈何，於是作沈命法，曰群盜起不發覺，發覺而弗捕滿品者，二千石以下至小吏，主者皆死，其後小吏畏誅，雖有盜弗敢發，恐不能得坐課累府，府亦使不言，故盜賊寢多，上下相為匿以避文法焉。〈（咸宣傳。）〉
江充為直指繡衣使者，督三輔盜賊。〈（本傳。）〉天漢元年，閉城門大搜。
二年，大搜，〈（索奸人也。）〉泰山琅邪群盜徐勃等，阻山攻城，道路不通，遣直指使者暴勝之等，衣繡衣，杖斧，分郡逐捕，刺史郡守以下皆伏誅，十一月，詔關都尉曰，今豪傑多遠交東方群盜，其謹察出入者。
征和元年，發三輔騎士，大搜上林，閉長安城門索十一日乃解。〈（以上並本紀。）〉
宣帝即位，久之，勃海左右郡歲饑，盜賊並起，二千石不能禽製，上選能治者，丞相御史舉龔遂可用，上以為勃海太守，時遂年七十餘，召見，形貌短小，宣帝望見，不副所聞，心內輕焉，謂遂曰，勃海廢亂，朕甚憂之，君欲何以息其盜賊，以稱朕意，遂對曰，海濱遐遠，不霑聖化，其民困於饑寒，而吏不恤，故使陛下赤子盜弄陛下之兵於潢池耳，今欲使臣勝之邪，將安之也，上聞對甚說，答曰，選用賢良，固欲安之也，遂曰，臣聞治亂民，猶治亂繩，不可急也，唯緩之然後可治，臣願丞相御史，且無拘臣以文法，得一切便宜從事，上許焉，加賜黃金，贈遣乘傳，至勃海界，郡聞新太守至，發兵以迎，遂皆遣還，移書敕屬縣悉罷逐捕盜賊，吏諸持鉏鉤田器者，皆為良民，吏毋得問，持兵器者乃為盜賊，遂單車獨行至府，郡中翕然，盜賊亦皆罷，勃海又多劫掠相隨，聞遂教令，即時解散，棄其兵弩，而持鉤鉏，盜賊於是悉平，民安土樂業。〈（龔遂傳。）〉
尹翁歸守右扶風，選用廉平，疾奸吏，以為右職，奸邪罪名，亦縣縣有名籍，盜賊發共比伍中，翁歸輒召其縣長吏，曉告以奸黠主名，教使用類推跡盜賊所過抵，類常如翁歸言，無有遺脫，緩於小弱，急於豪強，有論罪，輸掌畜官，使斫莝，責以員程，不得取代，不中程，輒笞督，極者至以鈇自剄而死，京師畏其威嚴，扶風大治，盜賊課常為三輔最。〈（尹翁歸傳。）〉
宣帝時，勃海膠東盜賊並起，張敞上書自請治之，曰山陽郡戶九萬三千，口五十萬以上訖，計盜賊未得者七十七人，他課諸事亦略如此，臣敞愚駑，既無以佐思慮，久處閑郡，身逸樂而忘國事，非忠孝之節也，伏聞膠東勃海左右郡，歲數不登，盜賊並起，至攻官寺，篡囚徒，搜市朝，劫列侯，吏失綱紀，奸軌不禁，臣敞不敢愛身避死，唯明詔之所處，願盡力摧挫其暴虐，存撫其孤弱，事即有業，所至郡，條奏其所由廢及所以興之狀，書奏，天子召敞拜膠東相，賜黃金三十斤，敞辭之官，自謂治劇郡非賞罰無以勸善懲惡，吏追捕有功效者，願得壹切比三輔尤異，天子許之，敞到膠東，明設購賞，開群盜，令相捕斬除罪，吏追捕有功上名尚書，調補縣令者數十人，由是盜賊解散，傳相捕斬，吏民翕然，國中遂平。
張敞守京兆尹，長安市偷盜尤多，百賈苦之，上以問敞，敞以為可禁，敞既視事，求問長安父老偷盜酋長數人，居皆溫厚，出從童騎，閭裏以為長者，敞皆召見責問，因貰其罪，把其宿負，令致諸偷以自贖，偷長曰，今一旦召詣府，恐諸偷驚駭，願壹切受署，敞皆以為吏，遣歸休，置酒，小偷悉來賀，且飲醉，偷長以赭汙其衣裾，吏坐里閭閱出者，汙赭輒收縛之，一日捕得數百人，窮治所犯，或一人百餘發，盡行法罰，由是枹鼓稀鳴，市無偷盜。
敞拜冀州刺史，既到部，而廣川王國群輩不道，賊連發不得，敞以耳目發起賊主名區處，誅其渠帥，廣川王姬昆弟，及王同族宗室劉調等，通行為之囊橐，吏逐捕窮窘，蹤跡皆入王宮，敞自將郡國吏車數百兩，圍守王宮，搜索調等，果得之殿屋重尞中，敞傅吏皆捕格斷頭，縣其頭王宮門外，因劾奏廣川王，天子不忍致法，削其戶，敞居部歲餘，冀州盜賊禁止。〈（以上，並張敞傳。）〉
建平侯杜緩為太常，坐盜賊多，免。〈（百官表。）〉
王尊以病免，會南山群盜傰宗等數百人，為吏民害，拜故宏農太守傅剛為校尉，將跡射士千人逐捕，歲餘不能禽，或說大將軍鳳，賊數百人在轂下，發軍擊之不能得，難以視四夷，獨選賢京兆尹乃可，於是鳳薦尊，召為諫大夫，守京輔都尉，行京兆尹事，旬月間，盜賊清。〈（本傳。）〉
成帝河平中，單於來朝，上使班伯持節迎於塞下，會定襄大姓石季，群輩報怨，殺追捕吏，伯上狀，因自請願試守期月，上遣侍中中郎將王舜馳傳代伯護單於，並奉璽書印綬，即拜為定襄太守，定襄聞伯素貴，年少，自請治劇，畏其下車作威，吏民竦息，伯至請問耆老父祖故人有舊恩者，迎延滿堂，日為供具，執子孫禮，郡中益弛，諸所賓禮，皆名豪，懷恩醉酒，共諫伯宜頗攝錄盜賊，具言本謀無匿處，伯曰，是所望於父師矣，乃召屬縣長吏，選精選掾史，分部收捕及他隱伏，旬日盡得，郡中震，咸稱神明。〈（敘傳。）〉
陽朔三年，潁川鐵官申屠聖等百八十人，殺長吏，盜庫兵，自稱將軍，經曆九郡，遣丞相長史御史中丞逐捕，以軍興從事，皆伏辜。〈（查前漢書成帝紀「鐵官」應改作「鐵官徒」再版者）〉
鴻嘉三年，廣漢男子鄭躬等六十餘人攻官寺，篡囚徒，盜庫兵，自稱山君，四年，黨與寢廣，犯曆四縣，眾且萬人，拜河東都尉趙護為廣漢太守，發郡中及蜀郡合三萬人擊之，或相捕斬除罪，旬月平，遷護為執金吾，賜黃金百斤。〈（並本紀。）〉
鴻嘉中，廣漢群盜起，選孫寶為益州刺史，廣漢太守扈商者，大司馬車騎將軍王音姊子，軟弱不任職，寶到部，親入山谷，諭告群盜，非本造意渠率，皆得悔過自出，遣歸田裏，自劾矯製，奏商為亂首，春秋之義誅首惡而已，商亦奏寶所縱，或有渠率當坐者，商下獄，寶坐失死罪免，益州吏民多陳寶功效，言為車騎將軍所排，上復拜寶為冀州刺史。〈（孫寶傳。）〉
永始二年，丞相薛宣坐西州盜賊群輩免。〈（恩澤侯傳。）〉
永始三年十一月，尉氏男子樊並等十三人，謀反，殺陳留太守，劫略吏民，自稱將軍，徒李譚等五人共格殺並等，皆封為列侯。
永始三年十二月，山陽鐵官徒蘇令等二百二十八人，攻殺長吏，盜庫兵，自稱將軍，經曆郡國十九，殺東郡太守，汝南都尉，遣丞相長史御史中丞持節督趣逐捕，汝南太守嚴捕斬令等，遷為大司農，賜黃金百斤。
平帝元始二年，遣執金吾侯陳茂，假以鉦鼓，募汝南南陽勇敢吏士三百人，諭說江湖賊成重等二百餘人，皆自出，送家在所收事，重徙雲陽，賜公田宅。
三年，陽陵任橫等，自稱將軍，盜庫兵，攻官寺，出囚徒，大司徒掾督逐，皆伏辜。〈（以上並本紀。）〉


