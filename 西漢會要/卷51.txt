
◎食貨二
○水利〈（雜錄附）〉
魏襄王時，史起為鄴令，引漳水溉鄴，以富魏之河內，民歌之曰，鄴有賢令兮為史公，決漳水兮灌鄴旁，終古舄鹵兮生稻粱。〈（溝洫誌，下同。）〉
韓使水工鄭國間說奏，令鑿涇水，自中山西邸瓠口為渠，並北山東注洛，三百餘里，注填閼之水，溉舄鹵之地，四萬餘頃，收皆畝一種，於是關中為沃野，無凶年，名曰鄭國渠。〈（右二渠，雖非漢所開，而漢實賴之，故溝洫誌敘述為詳。）〉
武帝時，鄭當時為大農，言曰，異時關東漕粟，從渭中上，度六月而罷，而漕水道九百餘里，時有難處，引渭穿渠，起長安並南山下至河三百餘里，徑易，漕度可令三月罷，而渠下民田萬餘頃，又可得以溉田，此損漕省卒，而益肥關中之地，得穀，上以為然，令齊人水工徐伯表，悉發卒數萬人穿漕渠，三歲而通，通以漕大便利，其後漕稍多，而渠下之民，頗得以溉田矣。〈（河渠書。）〉
元鼎六年，兒寬為左內史，請鑿六輔渠，益溉鄭國傍高卬之田，乃減御史稻田租，令平繇行水，勿使失時。〈（溝洫誌。）〉
太始二年，趙中大夫白公，復奏穿渠引涇水，首起穀口，尾入櫟陽，注渭中，袤二百里，溉田四千五百餘頃，名曰白渠，民得其饒，歌之。〈（同上。）〉
○雜錄
水衡都尉〈（張晏曰掌都水）〉屬官，有水司空都水長丞。〈（百官表。）〉
武帝時，河東守番係，言穿渠引汾溉皮氏汾陰下，引河溉汾陰蒲阪下，上以為然，發卒數萬人作渠，田不利廢。〈（溝洫誌，下同。）〉
其後有人上書，欲通褒斜道及漕，上令張湯子卬，發數萬人，作褒斜道，道果便近，而水多湍石不可漕，其後嚴熊言，臨晉民願穿洛以溉重泉以東萬餘頃故惡地，於是發卒萬人，穿渠引洛水至商顏下，鑿井深者四十餘丈，井下相通行水，穿得龍骨，故名龍首渠，作之十餘歲，渠頗通，猶未得其饒。
劉向以故九卿召拜為中郎，領護三輔都水。〈（本傳。）〉
息夫躬言，秦開鄭國渠，以富國強兵，今為京師，土地肥饒，可度地執水泉，廣溉灌之利，哀帝使躬持節領護三輔都水，躬立表，欲穿長安城引漕，注太倉下以省轉輸，議不可成，乃止。
召信臣守南陽時，行視郡中水泉，開通溝瀆，起水門提閼凡數十處，以廣灌溉，歲增加多至三萬頃，信臣為民作均水約束，刻石立於田畔，以防分爭。〈（並本傳。）〉
○田租
秦田租口賦鹽鐵之利，二十倍於古，或耕豪民之田，見稅十五，〈（言貧人無田而耕，墾豪富家田，十分之中以五輸田主也。）〉漢興，循而未改。〈（食貨志，董仲舒疏。）〉
漢興，天下既定，高帝約法省禁，輕田租，什五而稅一，量吏祿，度官用，以賦於民。〈（食貨志。）〉
惠帝即位，減田租，復十五稅一。〈（本紀，鄧展曰，漢家初十五稅一，中間廢，今復之。）〉文帝十三年，詔除田之租稅。〈（本紀。）〉
孝景二年，令民半出田租，三十而稅一也。〈（食貨志，按本紀書於元年。）〉
武帝元鼎六年，上曰，左右內史地名山川原眾，細民未知其利，今內史稻田租挈重，〈（挈，苦計反，收田租之約令也。）〉不與郡同，〈（郡謂四方諸郡。）〉其議減，令吏民勉盡地利，平繇行水，勿使失時。〈（溝洫誌。）〉
昭帝始元六年，令民得以律占租。〈（本紀注雲，武帝時賦斂繁多，律外而取，今始復舊，占章贍反。）〉
王莽下令曰，漢氏減輕田租，三十而稅一，常有更賦，疲癃鹹出，厥名三十，實什稅五。〈（食貨志。）〉
荀悅論曰，古者什一而稅，以為天下之中正也，今漢氏或百一而稅，可謂鮮矣，然豪強富人，占田逾侈，輸其賦大半，官收百一之稅，民輸大半之賦，官家之惠，優於三代，豪強之暴，酷於亡秦氏，上惠不通，威福分於豪強也，文帝不正其本，而務除租稅，適足以資豪強耳。
○賜民租賦文帝二年，賜天下民今年田租之半。十二年，詔賜農民今年租稅之半。武帝元封四年，祠後土，賜三縣及楊氏，無出今年租賦。
五年，修封禪，所幸縣毋出今年租賦。天漢三年，修封泰山，行所過，毋出田租。昭帝始元二年，詔毋令民出今年田租。宣帝本始元年，鳳皇集膠東千乘，租稅勿收。
三年，郡國傷旱甚者，毋出租賦。四年，詔被地震壞敗甚者，勿收租賦。元康二年，令郡國被災甚者，毋出今年租賦。神爵元年，幸甘泉所過，毋出田租。
甘露三年，鳳皇集新蔡，毋出今年田租。元帝初元元年，令郡國被災害甚者，毋出租賦。二年，郡國被地動災甚者，毋出租賦。永光元年，幸甘泉行所過，毋出租賦。
成帝建始元年，郡國被災害什四以上，毋收田租。鴻嘉四年，郡國被災害什四以上，民貲不滿三萬，毋收租賦。永始四年，幸甘泉河東所過，無出田租。
哀帝即位，令水所傷縣邑，及他郡國災害什四以上，民貲不滿十萬，皆無出今年租賦。
平帝元始二年，天下民貲不滿二萬，及被災之郡不滿十萬，勿租稅。〈（並本紀。）〉
○算賦
漢四年，初為算賦。〈（高紀，如淳曰，漢儀注，民年十五以上至五十六，出賦錢，人百二十為一算，為治庫兵車馬。）〉
孝惠六年，女子年十五以上至三十不嫁，五算。〈（惠紀，注雲，漢律，人出一算，賈人與奴婢倍算。）〉
文帝民賦四十。〈（賈捐之傳常賦百二十，時天下民多，故出賦四十。）〉
武帝下詔曰，前有司奏欲益民賦三十助邊用，是重困老弱孤獨也。〈（西域傳，又蕭望之傳，張敞曰，先帝征行三十餘年，百姓猶不加賦。）〉武帝建元元年，詔民年八十復二算。〈（本紀，復二口之算也。）〉
元封元年，行所巡至縣無出今年算。〈（本紀。）〉宣帝地節三年，流民還歸者，且勿算事。〈（本紀。）〉宣帝甘露二年，減民算三十。〈（本紀，一算減錢三十也。）〉
元帝時，貢禹請民年二十乃算。〈（本傳。）〉
成帝建始二年，減天下賦錢算四十。〈（本紀注雲，本算百二十，今減四十為八十。）〉
○口賦
昭帝元鳳四年，詔毋收四年五年口賦。〈（昭紀，如淳曰，漢儀注，民年七歲至十四，出口賦錢人二十三，二十錢以食天子，其三錢者，武帝加口錢，以補車騎馬。）〉
元平元年，詔減口賦錢，有司奏請減什三，上許之。〈（同上。）〉宣帝五鳳三年，減天下口錢。〈（本紀。）〉
元帝時，貢禹以為古民亡賦，算口錢起武帝征伐四夷，重賦於民，產子三歲，則出口錢，故民重困，至於生子輒殺，宜令兒七歲去齒，乃出口錢，年二十乃算，天子下其議，令民產子七歲乃出口錢，自此始。〈（貢禹傳。）〉
○更賦漢氏常有更賦，疲癃鹹出。〈（食貨志。）〉
昭帝元鳳四年，詔三年以前逋更賦未入，皆勿收。〈（本紀，如淳曰，更有三品，有卒更，有踐更，有過更，古者正卒無常人，皆當迭為之，一月一更，是為卒更也，貧者欲得顧更錢，次直者出錢顧之，月二千，是為踐更也，天下人皆直戍邊三日，不可人人自行，三日戍，諸不行者，出錢三百入官以給戍者，是為過更也。）〉
○戶賦
秦漢之製，列侯封君食租稅，歲率戶二百，千戶之君，則二十萬，朝覲聘享出其中。〈（貨殖傳。）〉
○軍賦
惠帝即位，令吏六百石以上，父母妻子與同居，及故吏嚐佩將軍都尉印將兵，及佩二千石官印者，家唯給軍賦，他無有所與。〈（本紀。）〉


