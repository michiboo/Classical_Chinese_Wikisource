
◎方域四
○黃河
漢興，三十有九年，孝文時，河決酸棗，東潰金堤，於是東郡大興卒塞之，其後三十六歲，孝武元光中，河決於瓠子東南，注鉅野，通於淮泗，上使汲黯鄭當時興人徒塞之輒復壞，是時武安侯田蚡為丞相，其奉邑食鄃，鄃居河北，河決而東，則鄃無水災，邑收入多，蚡言於上曰，江河之決皆天事，未易以人力強塞，強塞之未必應天，而望氣用數者亦以為然，是以久不復塞也，自河決瓠子後二十餘歲，歲因以數不登，而梁楚之地尤甚，上既封禪巡祭山川，其明年，乾封少雨，上乃使汲仁郭昌發卒數萬人塞瓠子決河，於是上以用事萬里沙，則還，自臨決河，湛白馬玉璧，令群臣從官，自將軍以下，皆負薪寘決河，是時東郡燒草，以故薪柴少，而下淇園之竹以為揵，上既臨河決，悼功之不成，乃作歌曰，瓠子決兮將奈何，浩浩洋洋，慮殫為河，殫為河兮地不得寧，功無已時兮吾山平，於是卒塞瓠子，決宮其上，名曰宣防，而河道北行二渠，復禹舊跡，而梁楚之地復寧，無水災，是時方事匈奴，興功利言便宜者甚眾，齊人延年上書，言河出崑崙，經中國，注勃海，是其地勢西北高而東南下也，可案圖書，觀地形，令水工準高下，開大河上領，出之胡中，東注之海，如此關東長無水災，北邊不憂匈奴，可以省堤防備塞，士卒轉輸，胡寇侵盜，覆車殺將，暴骨原野之患，天下常備匈奴，而不憂百越者，以其水絕壤斷也，此功一成，萬世大利，書奏，上壯之，報曰，延年計議甚深，然河乃大禹之所道也，聖人作事，為萬世功，通於神明，恐難改更，自塞宣房後，河復北決於館陶，分為屯氏河，東北經魏郡清河信都勃海入海，廣深與大河等，故因其自然，不堤塞也，此開通後，館陶東北四五郡，雖時小被水害，而兗州以南六郡無水憂，宣帝地節中，光祿大夫郭昌，使行河北曲三所水流之勢，皆邪直貝邱縣，恐水盛，堤防不能禁，乃各更穿渠直東，經東郡界中，不令北，曲渠通利，百姓安之，元帝永光五年，河決清河靈鳴犢口，而屯氏河絕，成帝初，清河都尉馮逡，奏言郡承河下流，與兗州東郡分水為界，城郭所居尤卑下，土壤輕脆易傷，頃所以闊無大害者，以屯氏河通，兩川分流也，今屯氏河塞，靈鳴犢口，又益不利，獨一川兼受數河之任，雖高增堤防，終不能泄，如有霖雨，旬日不霽，必盈溢，靈鳴犢口在清河東界，所在處下，雖令通利，猶不能為魏郡清河減損水害，禹非不愛民力，以地形有勢，故穿九河，今既滅難明，屯氏河不流行，七十餘年，新絕未久，其處易浚，又其口所居高，於以分流殺水力，道里便宜，可復浚以助大河，泄暴水，備非常，又地節時，郭昌穿直渠，後三歲，河水更從故第二曲間，北可六里，復南合，今其曲勢復邪直貝邱，百姓寒心，宜復穿渠東行，不豫修治，北決，病四五郡，南決病十餘郡，然後憂之晚矣，事下丞相御史白，博士許商，治尚書，善為算，能度功用，遣行視，以為屯氏河盈溢，所為方用，度不足，可且勿浚，三歲，河果決於館陶及東郡金堤，泛濫兗豫，入平原千乘濟南，凡灌四郡三十二縣，水居地十五萬餘頃，深者三丈，壞敗官亭室廬且四萬所，御史大夫尹忠對方略疏闊，上切責之，忠自殺，遣大司農非調，〈（大司農名非調也。）〉非調均錢穀河決所灌之郡，謁者二人，發河南以東灌船五百搜，徙民避水居邱陵，九萬七千餘口，河堤使者王延世使塞，以竹落長四丈大九圍，盛以小石，兩船夾載而下之，三十六日，河堤成，上曰，東郡河決，流漂二州，校尉延世，堤防三旬立塞，其以五年為河平元年，卒治河者，為著外繇六月，惟延世長於計策，功費約省，用力日寡，朕甚嘉之，其以延世為光祿大夫，秩中二千石，賜爵關內侯，黃金百斤，後二歲，河復決平原，流入濟南千乘，所壞敗者半建始時，復遣王延世治之，杜欽說大將軍王鳳，以為前河決，丞相史楊焉言延世受焉術以塞之，蔽不肯見，今獨任延世，延世見前塞之易，恐其慮害不深，又審如焉言，延世之巧，反不如焉，且水勢各異，不博議利害，而任一人，如使不及今冬成，來春桃花水盛，必羨溢，有填淤反壤之害，如此，數郡種不得下，民人流散，盜賊將生，雖重誅延世，無益於事，宜遣焉及將作大匠許商，諫大夫乘馬延年雜作，延世與焉，必相破壞深論便以相難極，商延年皆明計算，能商功利，足以分別是非，擇其善者而從之，必有成功，鳳如欽言，白遣焉等作治，六月乃成，復賜延世黃金百斤，治河卒非受平賈者，為著外繇六月，後九歲，鴻嘉四年，楊焉言，從河上下，患底柱隘，可鐫廣之，上從其言，使焉鐫之，鐫之裁沒水中不能去，而令水益湍怒，為害甚於故，是歲渤海清河信都河水灌溢，灌縣邑三十一，敗官亭民舍四萬餘所，河堤都尉許商，與丞相史孫禁，共行視圖方略，禁以為今河溢之害，數倍於前決平原時，今可決平原金堤閑，開通大河，令入故篤馬河，至海五百餘里，水道浚利，又乾三郡水地，得美田且二十餘萬頃，足以償所開傷民田廬處，又省吏卒治堤救水，歲三萬人以上，許商以為古說九河之名，有徒駭胡蘇鬲津，今見在成平東光鬲界中，自鬲以北至徒駭間，相去二百餘里，今河雖數移徙，不離此域，孫禁所欲開者，在九河南篤馬河，失水之跡，處勢平夷，旱則淤絕，水則為敗，不可許，公卿皆從商言，先是穀永以為河中國之經瀆，聖王興則出圖書，王道廢則竭絕，今潰溢橫流，漂沒陵阜，異之大者也，修政以應之，災變自除，是時李尋解光，亦言陰氣盛則水為之長，故一日之間，晝減夜增，江河滿溢，所謂水不潤下，雖常於卑下之地，猶日月變見於朔望，明天道有因而作也，眾庶見王延世蒙重賞，競言便巧不可用，議者常欲求索九河故跡而穿之，今因其自決，可且勿塞，以觀水勢，河欲居之，當稍自成川，跳出沙土，然後順天心而圖之，必有成功，而用財力寡，於是遂止不塞，滿昌師丹等，數言百姓可哀，上數遣便者處業振贍之，哀帝初，平當使領河堤，奏言九河今皆寘滅，按經義治水有決河深川，而無堤防壅塞之文，河從魏郡以東北多溢決，水跡難以分明，四海之眾不可誣，宜博求能浚川疏河者，下丞相孔光，大司空何武奏請部刺史三輔三河宏農太守舉吏民能者，莫有應書，待詔賈讓奏言，治河有上中下策，古者立國居民，強理土地，必遺川澤之分，度水執所不及，大川無防，小水得入，陂障卑下為汙澤，使秋水多得以有所休息，左右遊波，寬緩而不迫，夫土之有川，猶人之有口也，治土而防其川，猶止兒啼而塞其口，豈不遽止，然其死可立而待也，故曰善為川者決之使道，善為民者宣之使言，蓋堤防之作，近起戰國，壅防百川，各以自利，齊與趙魏，以河為竟，趙魏瀕山，齊地卑下，作堤去河二十五里，河水東抵齊堤，則西泛趙魏，趙魏亦為堤去河二十五里，雖非其正，水尚有所遊湯，時至而去，則填淤肥美，民耕田之，或久無害，稍築室宅，遂成聚落，大水時至漂沒，則更起堤防以自救，稍去其城郭，排水澤而居之，湛溺自其宜也，今堤防陿者，去水數百步，遠者數里，近黎陽南故大金堤，從河西西北行，至西山南頭，乃折東，與東山相屬，民居金堤東為廬舍，住十餘歲，更起堤從東山南頭直南，與故大堤會，又內黃界中有澤，方數十里，環之有堤，往十餘歲，太守以賦民，民今起廬舍其中，此臣親所見者也，東郡白馬故大堤，亦復數重，民皆居其間，從黎陽北盡魏界，故大堤去河遠者數十里，內亦數重，此皆前世所排也，河從河內北至黎陽，為石堤，激使東抵東郡平剛，又為石堤，使西北抵黎陽觀下，又為石堤，使東北抵東郡津北，又為石堤，使西北抵魏郡昭陽，又為石堤，激使東北，百餘里間，河再西三東，迫阸如此，不得安息，今行上策，徙冀州之民當水衝者，決黎陽遮害亭，放河使北入海，河西薄大山，東薄金堤，勢不能遠泛濫，期月自定，難者將曰，若如此，敗壞城郭田廬塚墓以萬數，百姓怨恨，昔大禹治水，山陵當路者毀之，故鑿龍門，辟伊闕，折底柱，破碣石，墮斷天地之性，此乃人功所造，何足言也，今瀕河十郡，治堤歲費且萬萬，及其大決，所殘無數，如出數年治河之費，以業所徙之民，遵古聖之法，定山川之位，使神人各處其所，而不相奸，且以大漢方製萬里，豈其與水爭咫尺之地哉，此功一立，河定民安，千載無患，故謂之上策，若乃多穿漕渠於冀州地，使民得以溉田，分殺水怒，雖非聖人法，然亦救敗術也，難者將曰，河水高於平田，歲增堤防，猶尚決溢，不可以開渠，臣竊按視遮害亭西十八里至淇水口，乃有金堤，高一丈，自是東，地稍下，堤稍高，至遮害亭，高四五丈，往五六歲，河水大盛，增丈七尺，壞黎陽南郭門入，至堤下，水未逾堤二尺所，從堤上北望，河高出民屋，百姓皆走上山，水留十三日，堤潰，吏民塞之，臣循堤上，行視水勢，南七十餘里至淇口，水適至堤半，計出地上五尺所，今可從淇口以東為石堤，多張水門，初元中，遮害亭下河，去堤足數十步，至今四十餘歲，適至堤足，由是言之，其地堅矣，恐議者疑河大川難禁製，滎陽漕渠，足以卜之，其水門但用木與土耳，今據堅地作石堤，勢必完安，冀州渠首，盡當仰此水門，治渠非穿地也，但為東方一堤，北行三百餘里，入漳水中，其西因山足高地諸渠，皆往往股引取之，旱則開東方下水門，溉冀州，水則開西方高門，分河流，通渠有三利，不通有三害，民常罷於救水，半失作業，水行地上，湊潤上徹，民則病濕氣，木皆立枯，鹵不生穀，決溢有敗，為魚鱉食，此三害也，若有渠溉，則鹽鹵下隰，填淤加肥，故種禾麥，更為秔稻，高田五倍，下田十倍，轉漕舟船之便，此三利也，今瀕河堤吏卒，郡數千人，伐買薪石之費，歲數千萬，足以通渠成水門，又民利其灌溉，相率治渠，雖勞不罷，民田適治，河堤亦成，此誠富國安民，興利除害，支數百歲，故謂之中策，若乃繕完故堤，增卑倍薄，勞費無已，數逢其害，此最下策也，王莽時，召能治河者以百數，但崇空語，無施行者。〈（溝洫志。）〉〈（查《前漢書·溝洫志》，上六七九頁第三行「三歲」應作「後三歲」，同頁第十三行「必相破壞深論便以相難極」，「便」字下應加「宜」字再版者）〉


