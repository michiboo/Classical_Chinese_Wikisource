
◎學校（下）
○圖書下〈（求遺書附）〉儒五十三家，八百三十六篇。道三十七家，九百九十三篇。
陰陽二十一家，三百六十九篇。法十家，二百一十七篇。名七家，三十六篇。墨六家，八十六篇。
縱橫十二家，百七篇。雜二十家，四百三篇。農九家，百一十四篇。小說十五家，千三百八十篇。
凡諸子百八十九家，四千三百二十四篇。賦二十家，三百六十一篇。賦二十一家，二百七十四篇。賦二十五家，百三十六篇。
雜賦十二家，二百三十三篇。歌詩二十八家，三百一十四篇。凡詩賦百六家，千三百一十八篇。兵權謀十三家，二百五十九篇。
兵形勢十一家，九十二篇，圖十八卷。陰陽十六家，二百四十九篇，圖十卷。兵技巧十三家，百九十九篇。
凡兵書五十三家，七百九十篇，圖四十三卷，漢興，張良韓信序次兵法，凡百八十二家，刪取要用定著
三十五家，諸呂用事，而盜取之，武帝時軍政楊仆捃摭遺逸，紀奏兵錄，猶未能備，至於孝成命任宏論次兵書為四種。天文二十一家，四百四十五卷。
曆譜十八家，六百六卷。五行三十一家，六百五十二卷。蓍龜十五家，四百一卷。雜占十八家，三百一十三卷。
形法六家，百二十二卷。凡數術百九十家，二千五百二十八卷。醫經七家，二百一十六卷。經方十一家，二百七十四卷。
房中八家，百八十六卷。神仙十家，二百五卷。凡方技三十六家，八百六十八卷。
大凡書六略三十八種，五百九十六家，萬三千二百六十九卷。〈（並藝文志。）〉
○求遺書漢元年，高祖入關，蕭何盡收秦丞相府圖籍文書。〈（本紀。）〉
惠帝四年，除挾書律。〈（本紀。）〉
御史中丞，在殿中蘭台，掌圖籍秘書。〈（百官表，徐天麟謹按通典雲，漢凡圖書所在，有石渠石室延閣廣內，貯之於外府，又有御史中丞居殿中，掌蘭台秘書，及麒麟天祿二閣，藏之於內禁。）〉
成帝河平三年，劉向校中秘書，謁者陳農使使求遺書於天下。〈（本紀，徐天麟謹按，劉歆七略雲，外則有太常太史博士之藏，內則有延閣廣內秘丞之府。）〉
史記石室金鐀之書。〈（司馬遷傳。）〉
蘇昌為太常，坐籍霍山書泄秘書，免。〈（百官表，師古曰，以秘書借霍山。）〉霍山坐寫秘書自殺。〈（霍光傳。）〉
河間獻王修學好古，實事求是，從民得善書，必為好寫與之，留其真，加金帛賜以招之，繇是四方道術之人，不遠千里，或有先祖舊書，多奉以奏獻王者，故得書多，與漢朝等，是時淮南王安亦好書，所招致率多浮辯，獻王所得書皆古文先秦舊書，周官尚書禮禮記，孟子老子之屬，皆經傳說記，七十子之徒所論，其學舉六藝，立毛氏詩，左氏春秋博士，修禮樂，被服儒術，造次必於儒者，山東諸儒多從而遊。〈（本傳。）〉
○講論經義〈（校仇附）〉
瑕邱江公，受穀梁春秋及詩於魯申公，傳至子孫為博士，武帝時，江公與董仲舒並，仲舒通五經，能持論，善屬文，江公訥於口，上使與仲舒議，不如仲舒，而丞相公孫宏，本為公羊學，比輯其議，卒用董生，於是上因尊公羊家，詔太子受公羊春秋，由是公羊大興，太子既通，復私問穀梁而善之，其後寢微，唯魯榮廣王孫皓星公二人受焉，廣盡能傳其詩春秋，高材捷敏，與公羊大師眭孟等論，數困之，故好學者頗復受穀梁。沛蔡千秋少君，梁周慶幼君，丁姓子孫，皆從廣受，千秋又事皓星公，為學最篤，宣帝即位，聞衛太子好《穀梁春秋》，以問丞相韋賢，長信少府夏侯勝，及侍中樂陵侯史高，皆魯人也，言穀梁子本魯學，公羊氏乃齊學也，宜興穀梁，時千秋為郎，召見，與公羊家並說，上善穀梁說，擢千秋為諫大夫給事中，後有過，左遷平陵令，復求為穀梁者，莫及千秋，上湣其學且絕，乃以千秋為郎中戶將，選郎十人從受，汝南尹更始翁君本自事千秋，能說矣，會千秋病死，召江公孫為博士，劉向以故諫大夫通達，待詔受穀梁，欲令助之，江博士復死，乃召周慶丁姓待詔保宮，使卒授十人，自元康中始講，至甘露元年，積十餘歲，皆明習，乃召五經名儒太子太傅蕭望之等，大議殿中，平公羊、穀梁同異，各以經處是非，時公羊博士嚴彭祖，侍郎申挽伊推宋顯，穀梁議郎尹更始，待詔劉向，周慶丁姓並論，公羊家多不見從，願請內侍郎許廣，使者亦並內穀梁家中郎王亥各五人，議三十餘事，望之等十一人，各以經誼對，多從穀梁，由是穀梁之學大盛。〈（儒林傳。）〉
孝宣甘露三年三月，詔諸儒講論五經同異，太子太傅蕭望之等，平奏其議，上親稱製臨決焉。〈（本紀。）〉
韋元成拜淮揚中尉，受詔與蕭望之及五經諸儒，雜論同異於石渠閣，條奏其對。〈（元成傳，徐天麟謹按，三輔黃圖雲，石渠閣蕭何造，其下龍石為渠以導水，若今禦溝，因為閣名，所藏入關所得秦之圖籍，至成帝又於此藏書焉，天祿藏閣藏典籍之所，漢宮殿疏雲，天祿麒麟閣蕭何造，以藏書，處賢才也。）〉
施讎受王孫易為博士，甘露中，與五經諸儒，雜論同異於石渠閣。〈（本傳。）〉梁邱臨傳賀易，甘露中，奉使問諸儒於石渠。〈（梁邱賀傳。）〉歐陽地餘，傳尚書，為博士，論石渠。〈（歐陽生傳。）〉
林尊為博士，論石渠。〈（本傳。）〉周堪與孔霸俱事大夏侯勝，論於石渠，經為最高。〈（本傳。）〉張山拊事小夏侯建為博士，論石渠。〈（本傳。）〉張生薛廣德，以魯詩論石渠。〈（王式傳。）〉
戴德號大戴，聖號小戴，以博士論石渠。〈（孟卿傳。）〉聞人通漢，以太子舍人論石渠。〈（同上。）〉
劉向受穀梁，講論五經於石渠。〈（本傳，注雲，三輔舊事，石渠閣在未央宮大殿北，以藏秘書。）〉五經雜議十八篇。書議奏四十二篇。
禮議奏三十八篇。春秋議奏三十九篇。論語議奏十八篇。〈（並見藝文志，注雲，宣帝時石渠論。）〉
少府五鹿充宗，貴幸為梁邱易，自宣帝時，善梁邱氏說，元帝好之，欲考其異同，令充宗與諸易家議，充宗乘貴辯口，諸儒莫能與抗，皆稱疾不敢會，有薦朱雲者，召入，攝齏登堂，抗首而請，音動左右，既論難，連拄五鹿君，故諸儒為之語曰，五鹿嶽嶽，朱雲折其角，繇是為博士。〈（朱雲傳。）〉
成帝河平三年，詔光祿大夫劉向，校經傳諸子時賦，步兵校尉任宏，校兵書，太史令尹鹹，校數術，侍醫李柱國，校方技，每一書已，向輒條其篇目，撮其指意，錄而奏之，會向卒，子歆卒父業，歆於是總群書而奏其七略，有輯略，有六藝略，有諸子略，有詩賦略，有兵書略，有術數略，有方技略。〈（藝文志。）〉
班伯受詩於師丹，大將軍王鳳薦伯宜勸學，召見宴昵殿，容貌甚麗，誦說有法，拜為中常侍，時上方鄉學，鄭寬中張禹朝夕入說尚書論語於金華殿中，詔伯受焉，既通大義，又講異同於許商，遷奉車都尉，數年，金華之業絕出。〈（敘傳。）〉
揚雄校書天祿閣。〈（本傳。）〉
○國史楚漢春秋九篇。〈（陸賈所記。）〉高祖傳十三篇。〈（高祖與大臣述古語及詔策也。）〉
孝文傳十一篇。〈（文帝所稱及詔策。）〉太史公百三十篇。〈（十篇有錄無書。）〉馮商所續太史公七篇。〈（商受詔續。）〉漢著記百九十卷。〈（師古曰，若今之起居注）〉
漢大年紀五篇。〈（以上並藝文志。）〉史記石室金鐀之書。〈（司馬遷傳。）〉柱下方書。〈（張蒼為御史，主柱下方書。）〉太常屬官有太史令丞。〈（百官表。）〉
司馬氏世典周史，至談為太史公，太史公仕於建元元封之間，〈（如淳曰，漢儀注，太史公武帝置，位在丞相上，天下計書先上太史公，副上丞相，序事如古春秋，遷死後，宣帝以其官為令，行太史公文書而已，晉灼曰，百官表無太史公在丞相上，又衛宏所說多不實，未可以為正，師古曰，談為太史令耳，遷尊其父，故謂之為公，如說非也。）〉太史公既掌天官，不治民，有子曰遷，遷生龍門，耕牧河山之陽，年十歲，則誦古文，二十而南遊江淮，上會稽，探禹穴，窺九疑，浮沅湘，北涉汶泗，講業齊魯之都，觀夫子遺風，鄉射鄒嶧，阸困蕃薛彭城，過梁楚以歸，於是遷仕為郎中，奉使西征巴蜀以南，略卬筰昆明，還報命，是歲天子始建漢家之封，而太史公留滯周南，不得與從事，發憤且卒，而子遷適反，見父於河雒之間，太史公執遷手而泣曰，予先周室之太史也，自上世嚐顯功名，虞夏典天官事，後世中衰，絕於予乎，女復為太史，則續吾祖矣，今天子接千歲之統，封泰山，而予不得從行，是命也夫，命也夫，子死，爾必為太史，毋忘吾所欲論著矣，且夫孝始於事親，中於事君，終於立身，揚名於後世，以顯父母，此孝之大也，夫天下稱周公，言其能論歌文武之德，宣周召之風，達太王王季思慮，爰及公劉以尊後稷也，幽厲之後，王道缺，禮樂衰，孔子修舊起廢，論詩書，作春秋，學者至今則之，自獲麟以來，四百有餘歲，而諸侯相兼，史記放絕，今漢興，海內一統，明主賢君，忠臣義士，予為太史而不論載，廢天下之文，予甚懼焉，爾其念哉，遷俯首流涕曰，小子不敏，請悉論先人所次舊聞不敢闕，卒三歲，而遷為太史令，史記石室金鐀之書，五年而當太初元年十一月甲子朔旦冬至，天曆始改建於明堂，諸神受紀，太史公曰，先人有言，自周公卒五百歲而有孔子，孔子至於今五百歲，有能紹而明之，正易傳，繼春秋，本詩書禮樂之際，意在斯乎，意在斯乎，小子何敢攘焉，於是論次其文，卒述陶唐以來至於麟止，自黃帝始，惟漢繼五帝末流，接三代絕業，周道既廢，秦撥去古文，焚滅詩書，故明堂石室金鐀玉版圖籍散亂，漢興，蕭何次律令，韓信申軍法，張蒼為章程，叔孫通定禮儀，則文學彬彬稍進，詩書往往間出，自曹參薦蓋公言黃老，而賈誼晁錯明申韓，公孫宏以儒顯，百年之間，天下遺文古事，靡不畢集，太史公仍父子相繼籑其職，曰，於戲，餘維先人，嚐掌斯事，顯於唐虞，至於周復典之，故司馬氏世主天官，至於餘乎，欽念哉，罔羅天下放失舊聞，王跡所興，原始察終，見盛觀衰，論考之行事，略三代，錄秦漢，上記軒轅，下至於茲，著十二本紀，既科條之矣，並時異世，年差不明，作十表，禮樂損益，律曆改易，兵權山川，鬼神天人之際，承敝通變，作八書，二十八宿環北辰，三十輻共一轂，運行無窮，輔弼股肱之臣配焉，忠信行道以奉主上，作三十世家，扶義俶儻，不令已失時，立功名於天下，作七十列傳，凡百三十篇，五十二萬六千五百字，為太史公書，序略以拾遺補藝，成一家言，協六經異傳，齊百家雜語，藏之名山，副在京師，以竢後聖君子，而十篇闕，有錄無書，〈（張晏曰，遷沒之後，亡景紀，武紀，禮書，樂書，兵書，漢興以來將相年表，日者列傳，三王世家，龜策列傳，傳靳列傳，元成之間，褚先生補闕，作武帝紀。三王世家，龜策日者傳，言辭鄙陋，非遷本意，師古曰，序目本無兵書，張雲亡失，此說非也，劉奉世曰，兵書即律書，蓋當時有樂。）〉遷既死後其書稍出，宣帝時遷外孫平通侯楊惲，祖述其書，遂宣布焉。〈（司馬遷傳。）〉
○賜書〈（諸侯王求書附）〉班斿進讀群書，成帝賜以秘書之副。〈（敘傳。）〉
東平思王來朝，上疏求諸子及太史公書，上以問大將軍王鳳，對曰，臣聞諸侯朝聘，考文章，正法度，非禮不言，今東平王幸得來朝，不思製節謹度，以防危失，而求諸書，非朝聘之義也，諸子書或反經術非聖人，或明鬼神信物怪，太史公書，有戰國從橫權譎之謀，漢興之初，謀臣奇策，天官災異，地形阸塞，皆不宜在諸侯王，不可予，不許之，辭宜曰，五經聖人所製，萬事靡不畢載，王審樂道，傅相皆儒者，旦夕講誦，足以正身虞意，夫小辯破義，小道不通，致遠恐泥，皆不足以留意，諸益於經術者不愛於王，對奏，天子如鳳言，遂不與。〈（宣元六王傳。）〉
○黜百家孝武初立，卓然罷黜百家，表章六經。〈（本讚。）〉
董仲舒對策曰，春秋大一統者，天地之常經，古今之通誼也，今師異道，人異論，百家殊方，指意不同，是以上亡以持一統，法製數變，下不知所守，臣愚以為諸不在六藝之科孔子之術者，勿使並進，邪辟之說滅息，然後統紀可一，而法度可明，民知所從矣。〈（本傳。）〉
建元元年，丞相綰，奏所舉賢良，或治申商韓非蘇秦張儀之言，亂國政，請皆罷，奏可。〈（本紀。）〉


