
◎職官九
○奉使矯製（下）
元帝建昭三年，使西域都護騎都尉甘延壽，副校尉陳湯，共誅斬匈奴郅支單於於康居，始郅支單於困辱使者，上書驕嫚，湯為人沈勇有大慮，多策謀，喜奇功，每過城邑山川常登望，既領外國，與延壽謀曰，夷狄畏服大種，其天性也，西域本屬匈奴，今郅支單於威名遠聞，侵陵烏孫大宛，常為康居畫計，欲降服之，如得此二國，北擊伊列，西取安息，南排月氐山離烏弋，數年之間，城郭諸國危矣，且其人剽悍，好戰伐，數取勝，久蓄之必為西域患，郅支單於雖所在絕遠，蠻夷無金城強弩之守，如發屯田吏士，驅從烏孫眾兵，直指其城下，彼亡則無所之，守則不足自保，千載之功，可一朝而成也，延壽亦以為然，欲奏請之，湯曰，國家與公卿議大策，非凡所見事必不從，延壽猶與不聽，會其久病，湯獨矯製發城郭諸國兵，車師戊己校尉屯田吏士，延壽聞之，驚起欲止焉，湯怒按劍叱延壽曰，大眾已集會，豎子欲沮眾邪，延壽遂從之，部勒行陳，益置揚威白虎合騎之校，漢兵胡兵合四萬餘人，延壽湯上疏自劾奏矯製，陳言兵狀，遂斬單於首，既至論功，石顯匡衡以為延壽湯擅興師矯製，幸得不誅，如復加爵土，則後奉使者爭欲乘危徼幸，生事於蠻夷，為國招難，漸不可開，元帝內嘉延壽湯功，而重違衡顯之議，議久不決，故宗正劉向上疏曰，郅支單於囚殺使者吏士以百數，事暴揚外國，傷威毀重，群臣皆閔焉，陛下赫然欲誅之意，未嚐有忘，西域都護延壽，副校尉湯，承聖指，倚神靈，總百蠻之君，扌監城郭之兵，出百死入絕域，遂蹈康居，屠五重城，搴歙侯之旗，斬郅支之首，縣旌萬里之外，揚威崑山之西，掃穀吉之恥，立昭明之功，萬夷懾伏，莫不懼震，呼韓邪單於，見郅支已誅，且喜且懼，鄉風馳義，稽首來賓，願守北藩，累世稱臣，立千載之功，建萬世之安，群臣之勳莫大焉，昔周大夫方叔吉甫，為宣王誅獫狁，而百蠻從，其詩曰，嘽嘽焞焞，如霆如雷，顯允方叔，征伐獫狁，蠻荊來威，易曰，有嘉折首，獲匪其醜，言美誅首惡之人，而諸不順者皆來從也，今延壽湯所誅震雖易之折首，詩之雷霆，不能及也，論大功者不錄小過，舉大美者不疵細瑕，司馬法曰，軍賞不逾月，欲民速得為善之利也，蓋急武功重用人也，吉甫之歸，周厚賜之，其詩曰，吉甫宴喜，既多受祉，來歸自鎬，我行永久，千里之鎬，猶以為遠，況萬里之外，其勸至矣，延壽湯既未獲受祉之報，反屈捐命之功，久挫於刀筆之前，非所以勸有功勵戎士也，昔齊桓前有尊周之功，後有滅項之罪，君子以功覆過，而為之諱行事，貳師將軍李廣利，捐五萬之師，縻億萬之費，經四年之勞，僅獲駿馬三十匹，雖斬宛王毋鼓之首，猶不足以復費，其私罪惡甚多，孝武以為萬里征伐，不錄其過，遂封拜兩侯三卿二千石百有餘人，今康居國強於大宛，郅支之號，重於宛王，殺使者罪甚於留馬，而延壽湯不煩漢士，不費鬥糧，比於貳師，功德百之，且常惠隨欲擊之烏孫，鄭吉迎自來之日逐，猶皆裂土受爵，故言威武勤勞，則大於方叔吉甫，列功覆過，則優於齊桓貳師，近事之功，則高於安遠長羅，而大功未著，小惡數布，臣竊痛之，宜以時解縣通籍，除過勿治，尊寵爵位，以勸有功，於是天子下詔曰，匈奴郅支單於，背畔禮義，留殺漢使者吏士，甚逆道理，朕豈忘之哉，所以優遊而不征者，重動師眾，勞將率，故隱忍而未有雲也，今延壽湯，睹便宜乘時利，結城郭諸國，擅興師矯製而征之，賴天地宗廟之靈，誅討郅支單於，斬獲其首，及閼氏貴人名王以下千數，雖逾義幹法，內不煩一夫之役，不開府庫之藏，因敵之糧，以贍軍用，立功萬里之外，威震百蠻，名顯四海，為國除殘，兵革之原息，邊竟得以安，然猶不免死亡之患，罪當在於奉憲，朕甚閔之，其赦延壽湯罪勿治，詔公卿議封焉，議者以為宜如軍法捕斬單於令，匡衡石顯以為郅支本亡逃失國，竊號絕域，非真單於，元帝取安遠侯鄭吉故事封千戶，衡顯復爭，乃封延壽為義成侯，賜湯爵關內侯，食邑各三百戶，加賜黃金百斤，告上帝宗廟，大赦天下，拜延壽為長水校尉，湯為射聲校尉。〈（陳湯傳。）〉
○矯節〈（偽節附）〉
周勃欲入北軍，襄平侯紀通尚符節，乃令持節矯內勃北軍。〈（呂後紀。）〉
少帝令謁者持節勞劉章，章欲奪節，謁者不肯，章乃與載，因節信馳斬長樂衛尉呂更，始還入北軍。〈（同上。）〉
汲黯以便宜持節發河內倉粟，以振貧民，請歸節伏矯製罪，上賢而釋之。〈（本傳。）〉戾太子使舍人無且持節入未央宮。〈（戾太子傳。）〉
征和二年，衛太子擅發兵，盧賀坐受太子節，掠死。〈（功臣表。）〉
太子召監北軍使者任安發北軍兵，安受節，已閉軍門，不肯應太子，太子敗，安坐受太子節，懷二心，腰斬。〈（劉屈犛傳。）〉
○考課
公卿課群吏。
宣帝始親政事，自丞相以下，各奉職奏事，以傅奏其言，考試功能，侍中尚書，功勞當遷，及有異善，厚加賞賜。〈（本紀。）〉丙吉曰，歲竟，丞相課其殿最，奏行賞罰。〈（丙吉傳。）〉
地節四年，詔令郡國歲上係囚以掠笞若庾死者，所坐名縣爵裏，丞相御史課殿最以聞。〈（本紀。）〉
黃龍元年，詔曰，上計簿，具文而已，務為欺謾以避其課，三公不以為意，朕將何任，御史察計簿疑非實者按之，使真偽毋相亂。〈（本紀。）〉
孝元使尚書選第中二千石，而大鴻臚馮野王行能第一。〈（本傳。）〉陳鹹為御史中丞，總領州郡奏事，課第諸刺史。〈（陳萬年傳。）〉班況為上河農都尉大司農，奏課連最。〈（敘傳。）〉
穀永薦薛宣疏曰，宣考績功課，簡在兩府，不敢過稱。〈（薛宣傳。）〉光祿第郎從官
孝元永光元年，詔丞相御史舉質樸敦厚遜讓有行者，光祿歲以此科第郎從官。〈（本紀。）〉光祿勳舉何武四行。〈（本傳。）〉博士選三科。
成帝時，博士選三科，高第為尚書，次為刺史，其不通政事，以久次補諸侯大傅。〈（孔光傳。）〉孔光以高第為尚書。〈（同上。）〉州課郡。
河南守吳公治平為天下第一，徵以為廷尉。〈（賈誼傳。）〉
兒寬為左內史，有軍發以負租課殿當免，民恐失之，輸租不絕，課更以最。〈（本傳。）〉刺史以六條問事。〈（百官公卿表注。）〉故事選郡國守相高第為中二千石。〈（朱博傳。）〉
宣帝厲精為治，二千石有治理效，輒以璽書勉厲，公卿缺，則選諸所表以次用之。〈（循吏傳。）〉
宣帝以賢良高第揚州刺史黃霸為潁川太守，秩比二千石，居官戶口歲增，治為天下第一，召守京兆尹，秩二千石，坐發民治馳道，不先以聞，又發騎士詣北軍，馬不適士，效乏軍興，連貶秩，有詔歸潁川太守官，以八百石居，郡中愈治，下詔稱揚，賜爵關內侯，黃金百斤，秩中二千石。〈（黃霸傳。）〉
朱邑為北海太守，以治行第一，入為大司農。〈（朱邑傳。）〉尹翁歸為扶風，盜賊課常為三輔最。〈（尹翁歸傳。）〉韓延壽為東郡太守，斷獄大減，為天下最。〈（韓延壽傳。）〉
河南太守召信臣，治行常為第一，荊州刺史奏信臣為百姓興利，賜黃金四十斤。〈（召信臣傳。）〉何武為清河太守，坐郡中被災害什四，免。〈（何武傳。）〉
天水太守陳立，勸民農桑，為天下最。〈（西南夷傳。）〉陳萬年廣陵太守，高第入為右扶風。〈（陳萬年傳。）〉鄭昌遷淮陽相，以高第入為右扶風。〈（鄭宏傳。）〉
郡課縣。秋冬課吏。〈（尹翁歸傳。）〉卜式為成皋令，將漕最，拜齊太傅。〈（卜式傳。）〉
義縱補上黨郡中令，縣無逋事，舉第一，遷為長陵及長安令。〈（義縱傳。）〉趙廣漢為翟陽令，以治行尤異，遷京輔都尉。〈（趙廣漢傳。）〉張敞拜膠東相，上名尚書調補縣令者數十人。〈（張敞傳。）〉
尹賞以三輔高第，選守長安令。〈（尹賞傳。）〉何顯家有市籍租常不入縣，數負其課。〈（何武傳。）〉
焦延壽為小黃令，以候司先知奸邪，盜賊不得發，舉最，當遷。〈（京房傳。）〉
朱博櫟陽令，徙雲陽平陵三縣，以高第入為長安令。〈（朱博傳。）〉
蕭育為茂陵令，會課，育第六，而漆令郭舜殿，見責問，育為之請，扶風怒曰，君課第六，裁自脫，何暇欲為左右言，及罷出傳，召茂陵令詣後曹，當以職事對。〈（蕭育傳。）〉
功次周仁為太子舍人，積功遷至太中大夫。〈（周仁傳。）〉衛綰為郎，功次，遷中郎將。〈（衛綰傳。）〉石奮積功勞，孝文時，官至太中大夫。〈（石奮傳。）〉
趙禹以刀筆吏積勞為御史。〈（趙禹傳。）〉兒寬為掌故，功次，補廷尉文學卒史。〈（兒寬傳。）〉田廣明以郎為天水司馬，功次，遷河南都尉。〈（田廣明傳。）〉
王以郡縣吏積功，稍遷被陽令。〈（王傳。）〉馮奉世為郎，昭帝時，以功次補武安長。〈（馮奉世傳。）〉馮野王為太子中庶子，以功次補當陽長。〈（馮野王傳。）〉
馮逡為美陽令，功次，遷長樂屯衛司馬。〈（馮逡傳。）〉馮譚以孝廉為郎，功次，補天水司馬。〈（馮奉世傳。）〉薛恭本郡孝者，功次稍遷。〈（薛宣傳。）〉
平當少為大行治禮丞，功次，補大鴻臚文學。〈（平當傳。）〉
元帝數召見京房，對曰，古帝王以功舉賢，則萬化成，瑞應著，末世以毀譽取人，故功業廢而致災異，宜令百官各試其功，災異可息，詔使房作其事，房奏考功課吏法，上令公卿朝臣與房會議，溫室皆以房言煩碎，令上下相司，不可許，上意卿之，時部刺史奏事京師，上召見諸刺史，令房曉以課事，刺史復以為不可行，唯御史大夫鄭宏，光祿大夫周堪，初言不可，後善之，上令房上弟子曉知考功課吏事者，欲試用之，房上中郎任良姚平，願以為刺史，試考功法，臣得通籍殿中為奏事，以防壅塞，石顯五鹿充宗皆疾房欲遠之，建言宜試以房為郡守，元帝於是以房為魏郡太守，秩八百石，居，得以考功法治郡，房自請願無屬刺史，得除用它郡人，自第吏千石以下，歲竟乘傳奏事，天子許焉，房自知數以論議為大臣所非，內與石顯五鹿充宗有隙，不欲遠離左右，及為太守，憂懼，以建昭二年二月朔，拜上封事，曰辛酉已來，蒙氣衰去，太陽精明，臣獨欣然以為陛下有所定也，然少陰倍力而乘消息，臣疑陛下雖行此道，猶不得如意，臣竊悼懼，守陽平侯鳳欲見未得，至己卯，臣拜為太守，此言上雖明下猶勝之效也，臣出之後，恐必為用事所蔽，身死而功不成，故願歲盡乘傳奏事，蒙哀見許，乃辛巳蒙氣復乘卦，太陽侵色，此上大夫覆陽而上意疑也，己卯庚辰之間，必有欲隔絕臣，令不得乘傳奏事者，房未發，上令陽平侯鳳承製詔房止無乘傳奏事，房意愈恐，去至新豐，因郵上封事，房去月餘，竟下獄。〈（京房傳。）〉
○官稱
大府。〈（杜周傳，師古曰，大府，丞相御史之府也，張湯傳，又注雲，大府，丞相府也，二說不同。）〉二府。〈（劉向傳，如淳曰，二府，丞相御史也。）〉
兩府。〈（杜周傳，如淳曰，丞相御史府也。）〉四府。〈（趙充國傳，四府舉辛武賢小弟湯。）〉五府。〈（趙充國傳，五府復舉辛湯，段會宗傳，五府舉會宗。）〉
從官。〈（元紀，令從官給事宮司馬中者，師古曰，從官親近天子，常侍從者皆是也。）〉
中都官。〈（百官表，司隸校尉侍禦從中都官，師古曰，中都官京師諸官府也。）〉
中朝。〈（劉輔傳，孟康曰，中朝，內朝也，大司馬左右前後將軍侍中常侍散騎諸吏為中朝，丞相以下至六百石為外朝也。）〉外官。〈（終軍傳，師古曰，謂非侍衛之臣。）〉
左官。〈（諸侯王表，作左官之律，應劭曰，人道上右，今舍天子而仕諸侯，故謂之左官也。）〉
郡將。〈（嚴延年傳，延年新將，師古曰，謂郡守為郡將者，以其兼領武事也。）〉主郡吏。〈（晁錯傳，師古曰，郡守也。）〉
府官。〈（貢禹傳，師古曰，謂太守之府。）〉


