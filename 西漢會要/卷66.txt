
◎方域三
○宮苑雜錄
高帝七年，蕭何治未央宮，立東闕北闕前殿武庫太倉，上見其壯麗，甚怒，謂曰，天下匈匈勞苦數歲，成敗未可知，是何治宮室過度也，何曰，天下方未定，故可因以就宮室，且夫天子以四海為家，非令壯麗亡以重威，且亡令後世有以加也，上說。〈（高紀。）〉
武帝建元三年，微行，始出北至池陽，西至黃山，〈（宮名在槐里。）〉南獵長楊，東遊宜春，丞相御史知指，乃使右輔都尉徼循長楊以東，後乃私置更衣，從宣曲以南十二所中休更衣，投宿諸宮，長楊五柞倍陽宣曲尤幸，於是上以為道遠勞苦，又為百姓所患，乃使太中大夫吾丘壽王，與待詔能用算者二人舉籍阿城以南，盩厔以東，宜春以西，提封頃畝，及其賈直，欲除以為上林苑，屬之南山，又詔中尉左右內史表屬縣草田，欲以償鄠杜之民，吾丘壽王奏事，上大說稱善，時東方朔在傍進諫曰，臣聞謙遜靜懿，天表之應，應之以福，驕溢靡麗，天表之應，應之以異，今陛下累郎台，恐其不高也，弋獵之處，恐其不廣也，如天不為變，則三輔之地盡可以為苑，何必盩厔鄠杜乎，奢侈越製，天為之變，上林雖小，臣尚以為大也，夫南山天下之阻也，南有江淮，北有河渭，其地氵幵隴以東，商雒以西，厥壞肥饒，漢興去三河之地，至霸產以西，都涇渭之南，此所謂天下陸海之地，秦之所以虜西戎兼山東者也，其山出玉石金銀銅鐵豫章檀柘異類之物，不可勝原，此百工所取給，萬民所仰足也，又有秔稻梨栗桑麻竹箭之饒，土宜芋，水多黿魚，貧者得以人給家足，無饑寒之憂，故酆鎬之間，號為土膏，其賈畝一金，今規以為苑，絕陂池水澤之利，而取民膏腴之地，上之國家之用，下奪農桑之業，棄成功，就敗事，損耗五穀，是其不可，一也，且盛荊棘之林，而長養麋鹿，廣狐兔之苑，大虎狼之虛，又壞人塚墓，發人室廬，令幼弱懷土而思，耆老泣涕而悲，是其不可，二也，斥而營之，垣而圃之，騎馳東西，車鶩南北，又有深溝大渠，夫一日之樂，不足以危無堤之輿，是其不可，三也，故務苑囿之大，不恤農時，非所以強國富人也，夫殷作九市之宮，而諸侯畔，靈王起章華之台，而楚民散，秦興阿房之殿，而天下亂，糞土愚臣，忘生觸死，逆盛意，犯隆指，罪當萬死，不勝大願，願陳泰階六符以觀天變，不可不省，是日因奏泰階之事，上乃拜朔為太中大夫給事中，賜黃金百斤，然遂起上林苑，如壽王所奏雲。〈（東方朔傳。）〉
元鼎二年春，起柏梁台，作承露盤，高二十丈，大七圍，以銅為之，上有仟人掌以承露，和玉屑飲之，可以長生，宮室之修，自此日盛。〈（郊祀志注。）〉
元封二年，公孫卿曰，仟人可見，上往常遽，以故不見，今陛下可為館，如緱氏城置脯棘，神人宜可致，且仟人好樓居，於是上令長安則作飛廉桂館，甘泉則作益壽延壽館，使卿持節設具，而候神人，乃作通天台，置祠具其下，將招來神仟之屬，於是甘泉更置前殿，始廣諸宮室。〈（郊祀志下。）〉
太初元年，柏梁台災，越人勇之言於武帝曰，粵俗有火災復起屋，必以大用勝服之，於是作建章宮，度為千門萬戶，前殿度高未央，其東則鳳闕高二十餘丈，其西則商中數十里虎圈，其北治大池，漸台高二十餘丈，名曰太液池，中有蓬萊方丈瀛洲壺梁，象海中神山龜魚之屬，其南有玉堂大鳥之屬，立神明台井幹樓，高五十丈，輦道相屬焉。〈（郊祀志。）〉
元帝延翼奉，問以得失，奉以為宮室苑囿，奢泰難供，以故民困國虛，不改其本，難以末正，乃上疏曰，孝文皇帝躬行節儉，外省徭役，其時未有甘泉建章，及上林中諸離宮館也，未央宮又無高門武台麒麟鳳凰白虎玉堂金華之殿，獨有前殿曲台漸台宣室溫室承明耳，孝文欲作一台，度用百金，重民之財，廢而不為，其積土基，至今猶存，又下遺詔，不起山墳，故其時天下大和，百姓給足，德流後嗣，願陛下遷都正本，眾製皆定，亡復繕治宮館，不急之費，歲可餘一年之蓄。〈（翼奉傳。）〉
初元元年，令諸宮館希禦幸者勿繕治。〈（本紀下同。）〉五年，罷上林宮館希禦幸者。成帝建始元年，罷上林宮館希禦幸者二十五所。
元延二年十二月，羽獵，揚雄從，以為昔在二帝三王宮館台榭，沼池苑囿林麓藪澤，財足以奉郊廟，禦賓客，充庖廚而已，不奪百姓膏腴穀土桑柘之地，女有餘布，男有餘粟，國家殷富，上下交足，故甘露零其庭，醴泉流其唐，鳳凰巢其樹，黃龍遊其沼，麒麟臻其囿，神爵棲其林，昔者禹任益虞，而上下和，草木茂，成湯好田，而天下用足，文王囿百里，民以為尚小，齊宣王囿四十里，民以為大，裕民之與奪民也，武帝廣開上林，南至宜春鼎胡禦宿昆吾，旁南山，而西至長楊五柞，北繞黃山，瀕渭而東，周袤數百里，穿昆明池，象滇河，營建章鳳闕神明馺娑漸台泰液，象海水，周流方丈瀛洲蓬萊，遊觀侈靡，窮妙極麗，雖頗割其三垂以贍齊民，然至羽獵田車戎馬器械儲偫禁籞所營，尚泰奢麗誇詡，非堯舜成湯文王三驅之意也，又恐後世復修前好，不折中以泉台，故聊因校獵賦以風。〈（揚雄傳上。）〉
省中。〈（昭紀，長公主供養省中，伏儼曰，蔡邕雲，本為禁中，門閤有禁，非侍禦之臣不得妄入，行道豹尾中亦為禁中，孝元皇后父名禁，避之，故曰省中，師古曰，省，察也，言入此中，皆當察視，不可妄也。）〉
掖庭。〈（元後傳，武帝改永巷為掖庭。）〉
文石之陛，赤墀之塗。〈（梅福傳，願一登文石之陛，涉赤墀之塗，應劭曰，以丹淹塗泥殿上。）〉法坐。〈（梅福傳，師古曰，法坐，正坐也，猶言法宮也。）〉
內中。〈（武紀，甘泉宮內中，師古曰，謂後庭之室也。）〉
行內。〈（孔光傳，供養行內，師古曰，行內，行在所之內，猶言禁中也。）〉行在所。〈（武紀，天子或在京師，或出巡狩，故言行在所耳。）〉公車。〈（東方朔傳，公車上書者所詣。）〉
赤墀青瑣。〈（元後傳，孟康曰，青瓚，以青畫戶邊鏤中，天子製也。）〉青蒲。〈（以青規地曰青蒲，非皇后不得至此，見史丹傳。）〉
罘罳。〈（文紀，未央宮東闕罘罳災，師古曰，罘罳，連闕曲閣也，以覆重刻垣墉之處，其形罘罳然，一曰屏也，罘，音浮。）〉
珍台間館，璿題玉英。〈（揚雄甘泉賦，應劭曰，題，頭也，榱椽之頭，皆以玉飾。）〉闌入。〈（成紀，闌入尚方掖門，應劭曰，無符籍妄入宮曰闌。）〉
街市。長安四市。〈（百官表，馮翊屬官有長安四市長丞。）〉
長安西市。〈（惠帝六年，起長安西市，見本紀，黃圖雲，長安九市，六市在道西，三市在道東。）〉東市。〈（晁錯傳，朝服斬東市。）〉柳市。〈（萬章居城西柳市，本傳。）〉
章台街。〈（張敞為京兆尹，走馬章台街，三輔舊事雲，長安城中，八街九陌，張衡西京賦雲，參塗夷庭，野塗相經，廛里端直，甍宇齊平。）〉稿街。〈（陳湯傳，蠻夷邸在稿街。）〉
華陽街。〈（劉屈犛妻，梟首華陽街。）〉
○鄉里
大率十里一亭一鄉，縣大率方百里，其民稠則減，稀則曠，鄉亭亦如之，凡縣道國邑千五百八十七，鄉六千六百二十二。〈（百官表。）〉中陽里。〈（高祖居豐中陽里，漢舊儀雲，中陽，里名。）〉
尚冠里。〈（宣帝在民間時居尚冠里，本紀。）〉長安戚里。〈（萬石君石奮，家長安戚里。）〉
陵里。〈（萬石君傳。）〉
○關
關中。〈（關中，謂咸陽，秦所都也，東函谷關，南嶢關武關，西散關，北蕭關，故咸陽曰關中。）〉
沛公初入關，或說曰，秦富十倍天下，地形強，可急使守函穀關。〈（高紀，文潁曰，是時關在宏農縣。）〉
武帝元鼎三年，徙函谷關於新安，以故關為宏農縣。〈（本紀，應劭曰，時樓船將軍楊仆，數有大功，恥為關外民，上書乞徙東關，以家財給其用度，武帝意亦好廣闊，於是徙關於新安，去宏農三百里。）〉
武關。〈（高紀，應劭曰，秦南關也，通南陽，文潁曰，武關在析西百七十里。）〉
嶢關。〈（應劭曰，嶢山之關，李奇曰，在上洛北藍田南武關之西。）〉散關。〈（史記將相年表，南磽武西散關。）〉蕭關。〈（李廣傳，匈奴大入蕭關，如淳曰，在安定朝那縣。）〉
玉門關。〈（西域傳雲，在敦煌西界。）〉陽關。〈（同上。）〉天井關。〈（成紀，應劭曰，天井關在上黨高都。）〉五阮關。〈（成紀，應劭曰，在代郡。）〉
壺口關。〈（成紀，應劭曰，壺口在關。）〉
壺關。〈（戾太子傳，壺關三老令狐，師古曰，壺關，上黨之縣也。）〉文帝十二年，除關，無用傳。景帝四年，復置諸關，用傳出入。
武帝太初四年，徙宏農都尉治武關稅出入者，以給關吏卒食。〈（並本紀。）〉
霍光曰，函谷，京師之固，故以丞相弟為關都尉。〈（魏相傳。）〉
○城塞
漢二年，繕治河上塞。〈（高紀，又鄧通傳，注云，東北謂之塞，西南謂之徼也。）〉六年，令天下縣邑城。惠帝元年正月，城長安。
三年，發長安六百里內男女十四萬六千人，城長安，三十日罷。
五年，復發長安六百里內男女十四萬五千人，城長安，三十日罷。九月，長安城成，賜民戶爵一級。〈（以上並本紀。）〉
文帝時，晁錯請募民徙塞，曰以便為之，高城深塹，具蘭石，布渠答，復為一城，其內城間百五十步要害之處，通川之道，調立城邑，毋下千家，為中周虎落。〈（本傳，師古曰，虎落者以竹篾相連遮落之也。）〉
武帝元朔三年，城朔方城。太初元年，築塞外受降城。
三年，遣光祿勳徐自為築五原塞外列城，西北至盧朐，強弩都尉路博德築居延。
昭帝元鳳六年，募郡國徒築遼東元菟城。〈（以上並本紀。）〉
○傳置
乘傳。〈（高紀五年，田橫乘傳詣洛陽，如淳曰，律四馬高足為置傳，四馬中足為馳傳，四馬下足為乘傳，一馬二馬為軺傳，急者乘一乘傳，師古曰，傳者若今之驛，古者以車，謂之傳車，其後又單置馬，謂之驛騎傳，音張戀反。）〉
傳置。〈（文紀二年，太僕見馬遺財足，餘皆以給傳置，史記，正義曰，樂產雲，傳置一也，謂乘傳者以傳受君命，乘置者以置馬取用也，續漢書雲，驛馬三十里一置，廣雅雲，置，驛也。）〉
傳馬。〈（昭紀元鳳二年，省乘輿馬，及苑馬，以補邊郡三輔傳馬。）〉傳車。〈（郊祀志，與方士傳車。）〉
一封軺傳。〈（平紀，如淳曰，律諸當乘傳及發駕置傳者，皆持尺五寸木傳信，封以御史大夫印章，其乘傳參封之，參，三也，有期會累封兩端，端各兩封，凡四封也，乘置馳傳，五封也，兩端各二，中央一也，軺傳兩馬再封之，一馬一封也，師古曰，以一馬駕軺車而乘傳。）〉
一乘傳。〈（郊祀志，陳寶祀，每見雍太祝祠以太牢遺候者，乘一乘傳馳詣行在所。）〉四乘傳。〈（司馬相如諭蜀使者馳四乘之傳，見本傳。）〉四馬傳。〈（韓延壽傳。）〉
六乘傳。〈（文紀，張武等六人乘六乘傳，詣長安，張晏曰，傳車六乘也。）〉七乘傳。〈（昌邑王傳，賀乘七乘傳，詣長安邸。）〉馳傳。〈（陳平傳，平乘馳傳載周勃代樊噲將。）〉
軺傳。〈（申公傳，弟子二人乘軺傳從。）〉疾置。〈（劉屈犛傳。）〉騎置。〈（李陵傳，因騎置以聞。）〉驛騎。〈（陳湯傳。）〉
廄置。〈（田儋傳，屍鄉廄置。）〉置亭。〈（馮奉世傳。）〉
傳舍。〈（酈食其傳，師古曰，傳舍者，人所止息，前人已去，後人復來，轉相傳也，一音張戀反，謂傳置之舍也，其義兩通。）〉縣次傳。〈（汲黯傳，匈奴叛其主降，徐以縣次傳之。）〉
假軺傳。〈（梅福求假軺傳，詣行在所。）〉
○亭障
高祖為泗上亭長。〈（高紀，師古曰，秦法十里一亭，亭長者主亭之吏也，亭謂停留宿食之所。）〉
大率十里一亭，亭有長，十亭一鄉，縣大率方百里，其民稠則減，稀則曠，鄉亭亦如之，皆秦製也，凡縣道國邑千五百八十七，鄉六千六百二十二，亭二萬九千六百三十五。〈（百官表。）〉
武帝元光六年，南夷始置郵亭。〈（史記將相年表，按是時唐蒙通西南夷，治夜郎道始成，故置郵亭，比內郡焉。）〉
元鼎中，天子行獵新秦中，或千里無亭徼，於是誅北地太守以下。〈（食貨志。）〉
武帝征四夷，開西域，自敦煌西至鹽澤，往往起亭。〈（西域傳。）〉
武帝通大宛諸國，使者相望於道，於是漢列亭障至玉門矣。〈（西域傳，元封六年事。）〉武帝軍旅數發，女子乘亭障。〈（賈捐之傳。）〉太初三年，匈奴入定襄、雲中，壞光祿諸亭障。〈（本紀。）〉
狄山乘一障。〈（張湯傳，居一障間，師古曰，障為要險之處，別築為城，因置吏士，而為障蔽以扞寇也。）〉
宣帝神爵元年，趙充國奏計度臨羌，東至浩，羌虜故田及公田，可二千頃以上，其間郵亭多壞敗者，臣前部士入山伐木六萬餘枚，在水次臣願罷兵屯田，以間暇時，下所伐材繕治郵亭充入金城。〈（趙充國傳。）〉
郵亭鄉官。〈（黃霸傳，師古曰，郵亭書舍，謂傳送文書所止處，亦如今之驛館矣，鄉官者，鄉所治處也。）〉都亭。〈（司馬相如傳，往舍都亭，師古曰，臨邛所治都之亭。）〉
元帝時，羌虜燔燒置亭。〈（馮奉世傳。）〉
平帝置宗師，得因郵亭書言宗伯請以聞。〈（本紀。）〉
○斥候西邊北邊之郡，斥候望烽燧不得臥。〈（賈誼傳。）〉趙充國常以遠斥候為務。〈（本傳。）〉
東南一尉，西北一候。〈（揚雄解嘲。）〉
○邸
大鴻臚屬官有郡邸長丞，〈（師古曰，主諸郡之邸在京師者也，按郡國皆有邸，所以通奏報待朝宿也。）〉初置郡國邸，屬少府，中屬中尉，後屬大鴻臚。〈（百官表。）〉
武帝封禪，詔諸侯治邸泰山下。〈（郊祀志。）〉
蠻夷邸。〈（元紀，師古曰，若今鴻臚客館，黃圖雲，蠻夷邸在城外稿街中。）〉


