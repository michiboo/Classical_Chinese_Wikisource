
◎職官十二
○告寧〈（休沐）〉
告歸。〈（高紀，高祖嚐告歸之田，李斐曰，休謁之名，吉曰告，凶曰寧，孟康曰，古者名吏休假曰告，漢律吏二千石，有予告，有賜告，予告者，在官有功最法所當得也，賜告者，病滿三月當免，天子優賜其告，賜得帶綬印，將官屬，歸家治病，至成帝時，郡國二千石賜告不得歸家，至和帝時，予賜皆絕，師古曰，告者請謁之言，謂請休耳，或謂之謝，謝亦告也。）〉
至日休吏。〈（薛宣傳，師古曰，冬夏之日至，不省官事，故休吏。）〉五日洗沐。〈（鄭當時傳。）〉郎官五日。〈（石慶傳。）〉
汲黯為主爵都尉，多病，病且滿三月，上常賜告者數，最後嚴助為請告。〈（汲黯傳。）〉
故事公卿病輒賜告，穀永為大司農，病三月，有司奏請免，獨即時免。〈（穀永傳。）〉
琅邪太守馮野王病，滿三月，賜告，與妻子歸杜陵就醫藥，御史中丞劾奏野王賜告養病，而私自便，持虎符出界歸家，奉詔不敬，杜欽曰，竊見令曰史二千石告過長安謁，不分別予賜，今有司以為予告得歸，賜告不得，是一律兩科，失省刑之意，夫三最予告，令也，病滿三月賜告，詔恩也，令告則得，詔恩則不得，失輕重之差，又二千石病，賜告得歸，有故事，不得去郡，亡著令，即以二千石守千里之地，任兵馬之重，不宜去郡，將以製刑為後法者，則野王之罪，在未製令前也，不聽，竟免野王，郡國二千石病，賜告不得歸家，自此始。〈（馮奉世傳。）〉
郎官故事，令郎出錢市財用，給文書，乃得出，名曰山郎，〈（張晏曰，山財用之所出，故取名焉。）〉移病盡一日，輒償一沐，或至歲餘不得沐，其豪富郎，日出遊戲，或行錢得善部，〈（師古曰，郎官之職，各有主部。）〉楊惲為中郎將，罷山郎，移長度大司農以給財用，其疾病休謁洗沐，皆以法令從事。〈（楊惲傳。）〉
孝哀初即位，令博士弟子父母死，予寧三年。〈（本紀。）〉
○奉朝請〈（朝朔望）〉時會朝請。〈（宣紀，如淳曰，春曰朝，秋曰請。）〉丞相張禹遜位，以特進奉朝請。
傅喜位特進，奉朝請。馮參以列侯奉朝請。杜綏前免太常，以列侯奉朝請。關內侯蕭望之給事中，朝朔望，坐次將軍。
萬石君奮歸老於家，以歲時為朝臣。
蘇武以著節老臣，令朝朔望。〈（並本傳。）〉
○久任
孝文時，吏居官者或長子孫，以官為氏，倉氏庫氏，則倉庫吏之後也，其二千石長吏亦安官樂職，然後上下相望，莫有苟且之意。〈（王嘉傳。）〉武帝即位數歲，為吏者長子孫，居官者以為姓號。〈（平準書。）〉
孝宣地節二年，上始親政事，侍中尚書功勞當遷，及有異善，至於子孫，終不改易。〈（本紀。）〉
宣帝以為太守吏民之本也，數變易則下不安，民知其將久，不可欺罔，乃服從其教化。〈（循吏傳。）〉
黃霸曰，數易長吏，送故迎新之費，及奸吏緣絕簿書，盜財物，公私耗費甚多，皆當出於民。〈（黃霸傳。）〉丞相。蕭何曹參公孫賀，並十三年。
張蒼，孝文四年，十二月相，後元二年八月免，凡十五年。陳平，孝惠六年相，孝文二年薨，凡十二年。石慶，孝武元鼎五年相，太初二年薨，凡十年。
於定國魏相，並九年。〈（並百官表。）〉光祿勳。徐自為二十六年。王恬啟二十五年。張武二十三年。周仁十三年。
於永十六年。〈（並百官表。）〉太僕。夏侯嬰自高帝為沛公時，常奉車，至孝文八年薨。〈（本傳。）〉廷尉。
於定國十七年。〈（百官表。）〉大鴻臚。商邱成十二年。〈（百官表。）〉大司農。
高帝元年，執盾襄為治粟內史，至孝景後二年，大農令惠，凡六十五年。〈（百官表。）〉中尉。張歐九年。〈（百官表。）〉
御史中丞。咸宣為御史及中丞者，幾二十歲。〈（本傳。）〉郎。張釋之為騎郎，十年不得調。〈（本傳。）〉
揚雄為郎，給事黃門，三世不徙官。〈（本傳。）〉尚書。故事尚書以久轉遷。〈（孔光傳。）〉太樂。
樂家有制氏，以雅樂聲律，世世在太樂官。〈（禮樂志。）〉刺史。故事刺史居部九歲，舉為守相。〈（朱博傳。）〉郡守。
黃霸為潁川八年。〈（本傳。）〉
張敞為京兆九歲。〈（本傳。）〉
○恩賜帶劍履上殿，入朝不趨。
高帝五年，奏位次，令蕭何第一，賜帶劍履上殿，入朝不趨。〈（本傳。）〉奏事不名，入殿不趨。
高帝褒賞元功，相國蕭何邑戶既倍，又蒙殊禮，奏事不名，入殿不趨。〈（王莽傳。）〉入殿門不趨，殺人不死。
高帝欲自擊陳豨，周緤泣諫，上以為愛我，賜入殿門不趨，殺人不死。〈（周緤傳。）〉幾杖不朝。
吳王濞稱疾不朝京師，及後使人為秋請，上賜吳王幾杖，老不朝。〈（本傳。）〉
孝武元朔二年，賜淮南王菑川王幾杖，毋朝。〈（武帝紀，師古曰，安誌皆武帝諸父列也。）〉天子旌旗。
梁孝王武得賜天子旌旗，從千乘萬騎，出稱警，入言趨。〈（本傳。）〉江都易王非，以軍功賜天子旗。〈（本傳。）〉祭酒。
吳王濞，賜號為劉氏祭酒。〈（見史記荀卿傳注。）〉宣帝以蘇武著節老臣，號為祭酒。〈（本傳。）〉外繇。
卜式持錢二十萬，與河南太守以給徙民，上乃賜式外繇四百人。〈（本傳。）〉安車駟馬。
薛廣德為御史大夫，乞骸骨，賜安車駟馬，黃金六十斤，罷。〈（本傳。）〉杜延年為御史大夫，乞骸骨，賜安車駟馬。〈（本傳。）〉永始中，左將軍史丹乞骸骨，賜安車駟馬，歸第。〈（本傳。）〉
大司空彭宣乞骸骨，王莽恨宣求退，故不賜安車駟馬。〈（本傳。）〉武庫兵。
毋將隆曰，漢家邊吏職在距寇，亦賜武庫兵，皆任其事，然後蒙之。〈（本傳。）〉車屏官屬。
宣帝以賢良高第揚州刺史黃霸為潁川太守，賜車蓋，特高一丈，別駕主簿車緹油屏泥於軾前。〈（黃霸傳。）〉金。〈（金，常賜也，今但舉其略。）〉
賜張良金百鎰。〈（本傳，服虔曰，二十四兩曰鎰，師古曰，秦以鎰名金，若漢之論斤也。）〉
賜將軍四十金。〈（惠紀，晉灼曰，凡言黃金，真金也，不言黃，謂錢也，食貨志，黃金一斤直錢萬，師古曰，諸賜言黃金者皆與之金，不言黃者，一金與萬錢也。）〉
宣帝時，郡國有治理效，輒增秩賜金。〈（循吏傳。）〉常賜。養牛。上尊酒。甲第。奴婢。
錢。繒帛。東國秘器。塚地。致仕。萬石君奮，以上大夫祿歸老於家，以歲時為朝臣。
周仁病免，以二千石祿歸老。張歐以上大夫祿歸老於家。
韋賢七十餘為相，地節三年，以老病乞骸骨，賜黃金百斤，罷歸，賜第一區，丞相致仕自賢始。薛廣德為御史大夫，乞骸骨，賜安車駟馬，黃金六十斤，罷。
杜延年為御史大夫，乞骸骨，天子優之，使光祿大夫持節賜延年黃金百斤，牛酒，加致醫藥，延年遂稱病篤，賜安車駟馬，罷就第。〈（以上並本傳。）〉
疏廣疏受，父子並為師傅，俱上疏乞骸骨，上以其年皆老，許之，加賜黃金二十斤，皇太子贈以五十斤，公卿大夫故人邑子，設祖道供張東都門外，送者車數百兩。
孝平元始元年，令天下吏比二千石以上，年老致仕者，三分故祿，以一與之，終其身。〈（本紀。）〉
龔勝邴漢，俱乞骸骨，惟元始二年六月庚寅，光祿大夫太中大夫耆艾二人以老病罷，太皇太后使謁者僕射策詔之曰，蓋聞古者有司年至則致仕，所以恭遜而不盡其力也，今大夫年至矣，朕湣以官職之事煩大夫，其上子若孫若同產同產子一人，大夫其修身守道，以終高年，賜帛及行道舍宿，歲時羊酒衣衾，皆如韓福故事，所上子男，皆除為郎。〈（龔勝傳。）〉
○圖功臣
孝宣甘露三年，單於始入朝，帝思股肱之美，乃圖畫其人於麒麟閣，法其形貌，署其官爵姓名，唯霍光不名，凡十一人。〈（蘇武傳。）〉大司馬將軍博陸侯姓霍氏。〈（霍光傳。）〉
衛將軍富平侯張安世。〈（本傳。）〉車騎將軍龍雒侯韓增。〈（韓信傳。）〉後將軍營平侯趙充國。〈（外戚恩澤侯表。）〉丞相高平侯魏相。
丞相博陽侯丙吉。宗正陽城侯劉德。御史大夫建平侯杜延年。少府梁邱賀。
太子太傅蕭望之。典屬國蘇武。〈（以上並本傳。）〉
初趙充國以功德與霍光等，列畫未央宮，成帝時西羌有警，上思將帥之臣，追美充國，乃召黃門郎揚雄即充國圖畫而頌之。〈（趙充國傳。）〉
孝平元始四年，詔畫祀百辟卿士有益於民者，蜀郡以文翁，九江以召父，應詔書。〈（召信臣傳。）〉


