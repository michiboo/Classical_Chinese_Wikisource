
◎禮五〈（吉禮）〉
○祖宗配侑
孝文十六年，起渭陽五帝廟，祭泰一地祇，以太祖高皇帝配。〈（郊祀志王莽疏。）〉孝武元鼎五年，立泰一祠於甘泉，亦以高祖配。〈（同上。）〉
元封四年，祠泰一五帝於明堂，上坐合高皇帝祠坐對之。〈（服虔曰，時未以高祖配天，故言對，劉敞曰，按王莽疏文，帝巳用高祖配矣，何謂未乎。）〉
孝平元始四年，郊祀高祖以配天，宗祀孝文以配上帝。〈（本紀。）〉
元始五年，安漢公莽，奏以正月上辛若丁，天子親合祀天墜於南郊，以高帝高後配，以日冬至使有司奉祠南郊，高帝配，日夏至使有司奉祭北郊，高後配。〈（郊祀志。）〉
○總天神
高帝初，或言周興而邑立後稷之祠，至今血食天下，於是高祖製詔御史，其令天下立靈星祠，〈（張晏曰，龍星左角曰天田，則農祥也，辰見而祭之。）〉常以歲時祠以牛。〈（郊祀志，徐天麟按後漢誌雲，言祠後稷而謂之靈星者，以後稷又配食星也。）〉
孝武作泰一祠壇，祭日以牛，祭月以羊彘特，朝朝日，夕夕月，則揖而見泰一。〈（郊祀志。）〉元封三年夏旱，其令天下尊祠靈星焉。〈（郊祀志。）〉
孝宣又立歲星辰星太白熒惑南斗祠於長安城旁，成山祠日，萊山祠月，又祠四時於琅邪，蚩尤於壽良。〈（郊祀志。）〉
平帝元始五年，王莽已奏復長安南北郊，又言書曰類於上帝，禋於六宗，歐陽大小夏侯三家說六宗，皆曰上不及天，下不及墜，旁不及四方，在六者之間，助陰陽變化，實一而名六，名實不相應，禮記祀典，功施於民則祀之，天文日月星辰所昭仰也，地理山川海澤所生殖也，易有八卦，乾坤六子，水火不相逮，雷風不相悖，山澤通氣，然後能變化既成萬物也，臣前奏徙甘泉泰畤汾陰後土皆復於南北郊，謹按周官兆五帝於四郊，山川各因其方，今五帝兆居在雍五畤，不合於古，又日月雷風山澤，易卦六子之尊氣，所謂六宗也，星辰水火溝瀆，皆六宗之屬也，今或未特祀，或無兆居，謹與太師光，大司徒宮，羲和歆等八十九人議，皆曰天子父事天，母事地，今稱天神曰皇天上帝，泰一兆曰泰畤，而稱墜祇曰後土，與中央黃靈同，又兆北郊未有尊稱，宜令墜祇稱皇墜後祇，兆曰廣畤，易曰，方以類聚，物以群分，分群神以類相從為五部，兆天墜之別神，中央帝黃靈，後土畤，及日廟，北辰，北斗，填星，中宿，中宮，於長安城之未墜兆，東方帝太昊青靈，勾芒畤，及雷公，風伯廟，歲星，東宿東宮，於東郊兆，南方炎帝赤靈，祝融畤，及熒惑星，南宿南宮，於南郊兆，西方帝少皞白靈，蓐收畤，及太白星，西宿西宮，於西郊兆，北方帝顓頊黑靈，元冥畤，及月廟，雨師廟，辰星，北宿北宮，於北郊兆，奏可，於是長安旁諸廟，兆畤甚盛矣。〈（郊祀志。）〉
○山川
始名山大川在諸侯，諸侯祝各自奉祠，天子官不領，及齊淮南國廢，令太祝盡以歲時致禮如故。〈（郊祀志。）〉孝文十四年，詔河湫漢水玉各加二。〈（同上。）〉
十五年，修名山大川嚐祀而絕者，有司以歲時致禮。〈（本紀。）〉
孝武建元元年，詔曰，河海潤千里，其令祠官修山川之祠，為歲事，曲加禮。〈（本紀。）〉
元封元年，上登封泰山，用事八神，八神者，一曰天主，祠天齊，天齊淵水居臨菑南郊山下者，二曰地主，祠泰山樑父，蓋天好陰，祠之必於高山之下，小山之上，命曰畤，地貴陽，祭之必於澤中圜丘雲，三曰兵主，祠蚩尤。蚩尤在東平陸監鄉，齊之西境也，四曰陰主，祠三山，五曰陽主，祠之罘，六曰月主，祠萊山，皆在齊北竝渤海，七曰日主，祠成山，成山鬥入海，最居齊東北隅，以迎日出雲，八曰四時主，祠琅邪，琅邪在齊東方，蓋歲之所始。〈（郊祀志封禪書。）〉
孝宣神爵元年，製詔太常，夫江海百川之大者也，今闕焉無祠，其令祠官以禮為歲事，以四時祠江海雒水，祈為天下豐年焉，自是五嶽四瀆皆有常禮，東嶽太山於博，中嶽泰室於嵩高，南嶽灊山於灊，西嶽華山於華陰，北嶽常山於上曲陽，河於臨晉，江於江都，淮於平氏，濟於臨邑，界中皆使者持節侍祠，唯泰山與河歲五祠，江水四，餘皆一禱而三祠雲，又祠太室山於即墨，三戶山於下密，祠天封苑火井於鴻門，又立歲星辰星太白熒惑南斗祠於長安城旁，又祠參山八神於曲城，蓬山石社石鼓於臨朐，之罘山於腄，成山於不夜，萊山於黃，成山祠日，萊山祠月。〈（郊祀志。）〉
○高禖
武帝年二十九，乃得太子，甚喜，為立禖，使東方朔枚皋作禖祝。〈（武五子傳。）〉
○臘蠟
高祖十年，有司請令縣常以春二月及臘，祠稷以羊彘。〈（郊祀志漢舊儀雲，十二月歲事臘以亥日祠，皆太牢。）〉
孝武太初二年，祠門戶比臘。〈（本紀，師古曰，冬至後獵祭百神。）〉
嚴延年母欲從延年臘。〈（本傳注雲，建醜之月為臘祭，因會飲，若今之蠟節也。）〉
○籍田親蠶〈（雜錄附）〉
文帝二年正月丁亥，詔曰，夫農天下之本也，其開籍田，朕親率耕，以結宗廟粢盛。〈（本紀，應劭曰，古者天子耕籍田千畝，籍者帝王典籍之常也，臣瓚曰，籍謂蹈籍。）〉
文帝即位，賈誼說上曰，漢之為漢幾四十年矣，公私之積，猶可哀痛，今驅民而歸之農，皆著於本，使天下各食其力，未技遊食之民，轉而緣南畝，則畜積足而人樂其所矣，於是上感誼言，始開籍田，躬耕以勸百姓。〈（食貨志。）〉
十三年春二月甲寅，詔曰，朕親率天下農耕以供粢盛，皇后親桑以奉祭服，其具禮儀。〈（本紀。）〉
景帝後二年夏四月，詔曰，雕文刻鏤，傷農事者也，錦繡纂組，害女紅者也，農事傷，則饑之本也，女紅害，則寒之原也，夫饑寒並至而能亡為非者，寡矣，朕親耕，後親桑，以奉宗廟粢盛祭服，為天下先，欲天下務農蠶，素有蓄積，以備災害。〈（本紀。）〉
武帝製曰，朕親耕籍田，以為農先。〈（董仲舒傳。）〉征和四年三月，上耕於鉅定。〈（本紀，應劭曰，應國縣也。）〉
昭帝始元元年二月己亥，上耕於鉤盾弄田。〈（應劭曰，時帝年九歲，未能親耕帝籍，鉤盾宦者近署，故往試耕為戲弄也，臣瓚曰，西京故事弄田在未央宮中，師古弄田謂宴遊之田，天子所戲弄耳，非為昭帝年幼，創有此名。）〉
六年春正月，上耕於上林。〈（並本紀。）〉
○雜錄大司農屬官有籍田令丞。〈（百官表。）〉
繭館。〈（元後傳，漢宮闕疏雲，上林苑有繭館，蓋蠶繭之所也。）〉
成帝建始四年，穀永對曰，皇后桑蠶，以治祭服，共事天地宗廟，正以是日疾風自西北，大寒雨雪，壞敗其功，以章不鄉，〈（讀曰向。）〉宜齊戒避寢，以深自責。〈（五行志。）〉
○社稷〈（雜錄附）〉
高帝初起，禱豐禱榆社，天下已定，詔御史令豐治榆社，常以時，春以羊彘祠之。〈（郊祀志。）〉
漢二年，令民除秦社稷，立漢社稷。〈（本紀又郊祀志雲，令縣為公社。）〉
十年春，有司請令縣常以春二月及臘，祠稷以羊彘，民裏社，各自裁以祠，製曰可。〈（郊祀志。）〉
武帝立子閎為齊王，策曰，受茲青社，立子旦為燕王，策曰，受茲元社，立子胥為廣陵王，策曰受茲赤社，褚先生曰，諸侯王始封者，必受土於天子之社，歸立之以為國社，以歲時祠之，春秋大傳曰，天子之國有泰社，東方青，南方赤，西方白，北方黑，上方黃，故將封於東方者取青土，封於南方者取赤土，封於西方者取白土，封於北方者取黑土，封於上方者取黃土，各取其色物，裹以白茅，封以為社，此始受封於天子者也，此之謂主土，主土者立社而奉之也。〈（史記三王世家。）〉
平帝元始五年，王莽言，帝王建立社稷，社者土也，宗廟王者所居，稷者百穀之主，所以奉宗廟，共粢盛，人所食以生活也，王者莫不尊重親祭，自為之主，禮如宗廟，詩曰，乃立塚土，又曰以禦田祖，以祈甘雨，禮記曰，維祭宗廟社稷，為越紼而行事，聖漢興，禮儀稍定，已有官社，未立官稷，〈（臣瓚曰，高帝除秦社稷，立漢社稷，禮所謂太社也，時又立官社，配以夏禹，所謂王社也，見漢祀令，而未立官稷至此始立之，世祖中興不立官稷，相承至今也。）〉遂於官社後立官稷，以夏禹配食官社，後稷配食官稷，稷種穀樹，徐州牧歲貢五色土各一斗。〈（郊祀志，又按平紀，師古曰，初立官稷於官社之後，是為一處，今更創置建於別所，不相從也。）〉
○雜錄欒布為燕相，燕齊之國，皆為立社，號曰欒公社。〈（本紀。）〉昌邑有枯社木臥復生。〈（眭宏傳，師古曰，社木社主之木也。）〉
建昭五年，袞州刺史浩賞禁民私所自立社，山陽橐茅鄉社，有大槐，吏伐斷之，其夜槐復立其故處。〈（五行志。）〉
○明堂
文帝時，賈山言願以夏歲二月定明堂。〈（本傳。）〉
武帝建元元年，議立明堂，遣使者安車蒲輪，束帛加璧，徵魯申公，上鄉儒術，招賢良趙綰王臧等，以文學為公卿，欲議古，立明堂城南以朝諸侯，事未就，竇太后不好儒術，使人微伺趙綰等奸利，按綰臧，綰臧自殺，諸所興為皆廢。〈（以本紀及郊祀志修。）〉
趙綰王臧請立明堂以朝諸侯，不能就其事，乃言師申公，於是上使使束帛加璧，安車以蒲裹輪駕駟迎申公，弟子二人，乘軺傳從至，舍魯邸議明堂事，太皇竇太后喜老子言，不說儒術，得綰臧之過以責上，上因廢明堂事。〈（申公傳。）〉
元封元年，登封泰山，降，坐明堂。〈（本紀臣瓚曰，泰山東北址，古時有明堂處，則此所坐者也，明年乃作明堂耳。）〉
元封二年，作明堂於泰山下，初天子封泰山，泰山東北址，古時有明堂處，處險不敞，上欲治明堂，奉高旁，未曉其制度，濟南人公玉帶上黃帝時明堂圖，明堂中有一殿，四面無壁，以茅蓋通水，水圜宮垣為復道，上有樓，從西南入，名曰崑崙，天子從之入，以拜祀上帝焉，於是上令奉高作明堂汶上，如帶圖，及是歲修封，則祠泰一五帝於明堂，上坐合高皇帝祠坐對之，祠後土於下房，以二十太牢，天子從崑崙道入，始拜明堂如郊禮畢，尞堂下而上。〈（以本紀及郊祀志修。）〉
太初元年，行幸泰山，以十一月甲子朔旦冬至日，祀上帝於明堂，後每修封，其讚饗曰，天增授皇帝泰元神策，周而復始，皇帝敬拜泰一。〈（郊祀志。）〉
天漢三年三月，行幸泰山，祀明堂，因受計還。〈（本紀。）〉
太始四年三月，行幸泰山，壬午，祀高帝於明堂，以配上帝，因受計，癸未，祀孝景皇帝於明堂。〈（本紀。）〉
平帝元始四年正月，宗祀孝文以配上帝，二月，王莽奏立明堂。〈（本紀，應劭曰明堂所以正四時出教化，明堂上圜下方，八窗四達，布政之宮，在國之陽，上八窗法八風，四達法四時，九室法九州，十二重法十二月，三十六戶法三十六風，七十二牖法七十二雨，孝經曰，宗祀文王於明堂以配上帝，上帝謂五時帝太昊之屬，黃帝曰令宮，有虞曰總章，商曰陽館周曰明堂。）〉
五年正月，祫祭明堂，諸侯王二十八人，列侯百二十人，宗室子九百餘人，召助祭，禮畢，皆益戶賜爵，及金帛增秩補吏各有差，羲和劉歆等四人，使治明堂辟廱，令漢與文王靈台周公作洛同符，皆封為列侯。〈（本紀按功臣表，平晏劉歆孔永孫建使治明堂辟廱，得萬國歡心，侯各千戶。）〉


