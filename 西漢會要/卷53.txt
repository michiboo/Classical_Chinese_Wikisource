
◎食貨四
○錢幣〈（雜錄附）〉
秦兼天下，幣為二等，黃金以溢，名為上幣，銅錢質如周錢，文曰半兩，重如其文，而珠玉龜貝銀錫之屬，為器飾寶藏，不為幣，然各隨時而輕重無常，漢興，以為秦錢重難用，更令民鑄莢錢，黃金一斤，而不軌逐利之民，蓄積贏餘，以稽市物痛騰躍，米至石萬錢，馬至匹百金。〈（食貨志。）〉
高後二年，行八銖錢。〈（本紀，應劭曰，本秦錢，質如周錢，文曰半兩，重如其文，漢更鑄莢錢，民患其太輕，至此，復行八銖錢。）〉六年，行五分錢。〈（本紀，即謂莢錢。）〉
文帝五年四月，除盜鑄錢令，〈（應劭曰，聽放民鑄也。）〉更四銖錢。〈（本紀，文帝以五分錢太輕小，更作四銖錢，文亦曰半兩。）〉
武帝建元元年，行三銖錢。〈（本紀，壞四銖造此也，重如其文。）〉五年罷三銖錢，行半兩錢。〈（本紀。）〉
自孝文更造四銖錢，至元狩四年，四十餘年，從建元以來用少，縣官往往即多銅山而鑄錢，民益盜鑄，不可勝數，錢益多而輕，物益少而貴，有司言曰，今半兩錢法重四銖，而奸或盜摩錢質而取鉿，〈（鉿，銅屑也。）〉錢益輕薄，而物貴則遠方用幣煩費不省，乃令縣官銷半兩錢，更鑄三銖錢，重如其文，其明年，有司言三銖錢輕，輕錢易作奸詐，乃更請郡國鑄五銖，周郭其質，令不得磨錢取鉿。〈（食貨志，按本紀，元狩五年，罷半兩錢，行五銖錢，今以食貨志考之，乃罷三銖，非罷半兩，通鑒考異，亦雲紀誤。）〉
元鼎二年，郡國鑄錢，民多奸鑄，錢多輕，而公卿請令京師鑄官赤仄，〈（應劭曰，所謂子紺錢也，如淳曰，以赤銅為其郭。）〉一當五，賦官用，非赤仄不得行，其後二歲，赤仄錢賤，民巧法用之，不便，又廢，於是悉禁郡國毋鑄錢，專令上林三官鑄，錢既多，而令天下非三官錢不得行，諸郡國前所鑄錢皆廢銷之，輸入其銅三官，而民之鑄錢益少，計其費不能相當，唯真工大奸，乃盜為之。〈（食貨志，下同。）〉
自孝武元狩五年，三官初鑄五銖錢，至平帝元始中，成錢二百八十億萬餘。宣元成哀平五世，亡所變改。
王莽居攝，變漢製，以周錢有子母相權，於是更造大錢，徑寸二分，重十二銖，文曰大錢五十，又造契刀錯刀，契刀其環如大錢，身形如刀，長二寸，文曰契刀五百，錯刀以黃金錯其文曰一刀，直五千，與五銖錢凡四品並行。〈（此以後乃莽即真後事，不復錄。）〉
○雜錄
元帝時，貢禹言古者不以金錢為幣，專意於農，故一夫不耕，必有受其饑者，今漢家鑄錢，及諸鐵官，皆置吏卒徒，攻山取銅鐵，一歲功十萬人以上，中農食七人，是七十萬人常受其饑也，鑿地數百丈，銷陰氣之精，地臧空虛，不能含氣出雲，斬伐林木，亡有時禁，水旱之災，未必不繇此也，自五銖錢起已來，七十餘年，民坐盜鑄錢被刑者眾，富人積錢滿室，猶亡厭足，民心動搖，商賈求利，東西南北，各用智巧，好衣美食，歲有十二之利，而不出租稅，農夫父子，暴露中野，不避寒暑，胼胝杷土，手足胼胝，己奉穀租，又出稿稅，鄉部私求，不可勝供，故民棄本逐末，耕者不能半，貧民雖賜之田，猶賤賣以賈，窮則起為盜賊，何者，未利深而惑於錢也，是以奸邪不可禁，其原皆起於錢也，疾其末者絕其本，宜罷採珠玉金銀鑄錢之官，亡復以為幣，市井勿得販賣，除其租銖之律，租稅祿賜，皆以布帛及穀，使百姓壹歸於農，復古道便，議者以為交易待錢，布帛不可尺寸分裂，禹議亦寢。〈（貢禹傳，及食貨志。）〉
有上書言古者以龜貝為貨，今以錢易之，民以故貧，宜可改幣，上以問師丹，丹對言可改，章下有司，議皆以為行錢以來久，難卒變易，丹老人忘其前語，後從公卿議。〈（師丹傳。）〉
○錢禁
孝文五年，除盜鑄錢令，使民放鑄，賈誼諫曰，法使天下公得，顧租鑄銅錫為錢，敢雜以鉛鐵為它巧者，其罪黥，然鑄錢之情，非淆雜為巧，則不可得贏，而淆之甚微，為利甚厚，夫事有召禍，而法有起奸，今令細民人操造幣之執，各隱屏而鑄作，因欲禁其厚利微奸，雖黥罪日報，其執不止，乃者民人抵罪多者一縣百數，及吏之所疑，榜笞奔走者甚眾，夫縣法以誘民，使入陷阱，孰積於此，曩禁鑄錢，死罪積下，今公鑄錢，黥罪積下，為法若此，上何賴焉，又民用錢，郡縣不同，或用輕錢，百加若干，或用重錢，平稱不受，法錢不立，吏急而壹之呼，則大為煩苛，而力不能勝，縱而弗嗬呼，則市肆異用，錢文大亂，苟非其術，何鄉而可哉，今農事棄捐，而采銅者日蕃，釋其耒耨，冶鎔炊炭，奸錢日多，五穀不為多，善人怵而為奸邪，願民陷而之刑戮，刑戮將甚不詳，奈何而忽，國知患此，吏議必曰禁之，禁之不得其術，其傷必大，令禁鑄錢，則錢必重，重則其利深，盜鑄如雲而起，棄市之罪，又不足以禁矣，奸數不勝，而法禁數潰，銅使之然也，故銅布於天下，其為禍博矣，今博禍可除，而七福可致也，何謂七福，上收銅勿令布，則民不鑄錢，黥罪不積，一矣，偽錢不蕃，民不相疑，二矣，采銅鑄作者反於耕田，三矣，銅畢歸於上，上挾銅積，以禦輕重，錢輕則以術斂之，重則以術散之，貨物必平，四矣，以作兵器，以假貴臣，多少有制，用別貴賤，五矣，以臨萬貨，以調盈虛，以收奇羨，則官富貴，而末民困，六矣，製吾棄財，以與匈奴，逐爭其民，則敵必懷，七矣，故善為天下者，因禍而為福，轉敗而為功，今久退七福，而行博禍，臣誠傷之，上不聽，是時吳以諸侯即山鑄錢，富埒天子，後卒叛逆，鄧通大夫也，以鑄錢財過王者，故吳鄧錢布天下。〈（食貨志。）〉
文帝除盜鑄錢令，賈山上書諫，以為變先帝法非是，章下詰責，對以為錢者亡用器也，而可以易富貴，富貴者人主之操柄也，令民為之，是與人主共操柄不可長也，其後復禁鑄錢。〈（賈山傳。）〉
景帝立，人有告鄧通盜出徼外鑄錢，下吏驗問，頗有，遂竟案盡沒入之。〈（本傳。）〉中六年，定鑄錢偽黃金棄市律。〈（本紀。）〉
武帝元狩中，盜鑄諸金錢罪皆死，而民之犯者不可勝數。〈（食貨志。）〉
自造白金五銖錢，後五歲，而赦吏民坐盜鑄金錢死者數十萬人，其不自發覺相殺者，不可勝計，赦自出者百餘萬人，然不能半自出，天下大氐無慮皆鑄金錢矣。〈（同上。）〉
○白金皮幣
武帝元狩中，縣官大空，而富商賈或墆財役貧，轉轂百數，冶鑄鬻鹽，財或累萬金，而不佐公家之急，黎民重困，於是天子與公卿議，更造錢幣以澹用，是時禁苑有白鹿，而少府多錢錫，有司言曰，古者皮幣諸侯以聘享，金有三等，黃金為上，白金為中，赤金為下，今半兩錢法重四銖，而奸或盜摩錢質而取鉿，錢益輕薄而物貴，則遠方用幣煩費不省，乃以白鹿皮方尺，緣以繪，為皮幣，〈（按本紀，元狩四年造白金及皮幣。）〉直四十萬，王侯宗室朝覲聘享，必以皮幣薦璧，然後得行，又造銀錫白金，以為天用莫如龍，地用莫如馬，人用莫如龜，故白金三品，其一曰重八兩，圜之，其文龍，名白撰，直三千，二曰以重差小，方之，其文馬，直五百，三曰復小，橢之，其文龜，直三百，其後官鑄赤仄，白金稍賤，民弗寶用，縣官以令禁之無益，歲餘終廢不行。〈（食貨志。）〉
元鼎二年，罷白金。〈（武紀。）〉


