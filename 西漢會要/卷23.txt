
◎輿服
○天子車旗〈（皇后太子附）〉
王車黃屋左纛。〈（高紀李斐曰，天子車以黃繪為蓋裏，纛毛羽幢也，在乘輿車衡左方上注之，蔡邕曰，以犛牛尾為之，如鬥，或在騑頭，或在衡。）〉
文帝初立奉天子法駕迎代邸。〈（本紀案三輔皇圖雲，天子出，車駕次第，謂之鹵簿，有大駕，有法駕，有小駕，大駕則公卿奉引，大將軍參乘，太僕禦，屬車八十一乘，作三行，尚書御史乘之，最後一乘重豹尾，豹尾以前皆為省中，備千乘萬騎出長安，出祠天於甘泉備之，百官有共儀注，名曰甘泉鹵簿，法駕京兆尹奉引，侍中參乘，奉車郎禦，屬車三十六乘。）〉
宣帝初立，太僕以囹獵車奉迎曾孫。〈（宣紀文穎曰，囹臘小車，前有曲輿不衣也，李奇曰，蘭輿輕車也，師古曰，時未備天子車駕，故且取其輕便耳。）〉
乘輿副車。〈（霍光傳。）〉輜車。〈（張良傳，上雖疾，強載輜車，臥而護之。）〉
鸞旗在前，屬車在後。〈（賈捐之傳，師古曰，鸞旗編以羽毛，列係撞旁，載於車上，大駕出，則陳於道而先行。）〉
屬車間豹尾中。〈（揚雄傳服虔曰，大駕屬車八十一乘，作三行，尚書御史乘之，最後一乘縣豹尾，豹尾以前皆為省中。）〉
屬車之清塵。〈（應劭曰，古者諸侯貳車九乘，秦滅九國，兼其車服，漢依秦製，故大駕屬車八十一乘，師古曰，屬者言相連續而不絕也，塵謂行而起塵也，言清者尊貴之意也，見司馬相如傳。）〉
甘泉法從。〈（揚雄傳注雲，從法駕也。）〉
翠鳳之駕。〈（揚雄傳師古曰，天子乘車，為鳳形而飾以翠羽也。）〉千乘霆亂，萬騎屈橋。〈（揚雄傳。）〉
乘鏤象，六玉虯，〈（張揖曰，鏤象，象路也，以象牙疏鏤其車輅，六玉虯，謂駕六馬以玉飾其鑣勒，有似玉虯，龍子有角曰虯。）〉拖霓旌，〈（析羽毛，染以五采，綴以縷為旌，有似虹霓之氣也。）〉靡雲旗，〈（畫龍虎於旒為旗似雲氣。）〉前皮軒，後道遊。〈（皮軒之上以赤皮為重蓋，天子將出，道車五乘，遊車九乘，言皮軒最居前，而道遊次皮軒之後，司馬相如傳。）〉
乘乃登夫鳳凰兮翳華芝，〈（師古曰，鳳凰者車以鳳凰為飾也，翳蔽也，以華芝為蔽也。）〉駟蒼螭兮六素虯，〈（四六駕數也，螭似龍，一名地螻。）〉流星旄以電燭兮，鹹翠蓋而鸞旗，屯萬騎於中營兮，方玉車之千乘。〈（揚雄傳，方並也。）〉
張耀日之元旄，揚左纛，被雲梢，〈（梢與旓同。）〉奮電鞭，驂雷輜，鳴洪鍾，建五旗。〈（揚雄傳漢舊儀雲，皇帝車駕建五旗，蓋謂五色之旗也，以木牛承其下，取其負重致遠。）〉
建九旒，六白虎，載靈輿，立曆天之旂，曳捎星之旃。〈（同上。）〉舉洪頤，植靈旗。〈（同上，洪頤，旗名也。）〉建翠華之旗。〈（司馬相如傳師古曰，以翠羽為旗上葆也。）〉
羽葆。〈（韓延壽傳。）〉
皇太后禦小馬車。〈（霍光傳張晏曰，皇太后所駕遊宮中輦車也，漢廄有果下馬，高三尺，以駕輦，師古曰，小馬可於果樹下乘之，故號果下馬。）〉
綠車。〈（金曰磾傳晉灼曰，漢注綠車名皇孫車，太子有子乘以從。）〉
太僕掌輿馬，屬官有車府路囹騎馬駿馬四令丞。〈（伏儼曰，主乘輿路車，又主凡小車囹今之小馬曲輿也。）〉中太僕掌皇太后輿馬不常置。〈（並百官表。）〉
高宛製侯丙猜曾孫信，坐出入屬車間，免。〈（功臣表，天子出入行陳，列屬車而輒至其間。）〉
○先驅〈（旄頭）〉
旌旗鼓車，旄頭先驅。〈（燕王旦傳師古曰，凡此皆天子之製，又東方朔傳應劭雲，旄頭以羽林為之，發正上向而長，衣繡衣在乘輿前。）〉
先驅旄頭，劍挺墮墜。〈（梁邱賀傳師古曰，先驅導駕者，若今之武侯隊矣。）〉
先驅光祿大夫張猛。〈（薛廣德傳。）〉
○奉車
奉車都尉掌禦乘輿車，駙馬都尉掌駙馬。〈（百官表。）〉夏侯嬰為太僕，轉為滕令，因奉車。
霍光為奉車都尉，出則奉車。杜延年久典朝政，出即奉駕。〈（並本傳。）〉
散騎並乘輿車。〈（百官表師古曰，騎而散從亡常職也，應劭漢官曰，前漢置散騎及中常侍各一人，散騎並乘輿車，獻可替否。）〉
輦郎。〈（劉向傳十二為輦郎。）〉
○參乘
陳平亡楚來降，漢王拜平為都尉，使參乘。〈（本傳。）〉周碟以舍人從高祖，常為參乘。〈（本傳。）〉
文帝自代來，令宋昌參乘。〈（文紀師古曰，乘車之法，尊者居左，禦者居中，又有一人處車之右，以備傾側，是以戎事則稱車右，其餘則曰參乘，參者三也，蓋取三人為名義耳。）〉
文帝朝東宮，趙談驂乘，爰盎伏車前曰，臣聞天子所與共六尺輿者，皆天下豪英，今漢雖乏人，獨奈何與刀鋸餘人共載，於是上笑，下趙談，談泣下車。〈（本傳。）〉
張釋之為謁者僕射，文帝召驂乘，徐行，問秦之敞，具以質言。〈（本傳。）〉
衛綰為中郎將，景幸上林，詔中郎將參乘，還而問曰，君知所以得參乘乎，綰曰，不知也，上問曰，吾為太子時召君，君不肯來，何也。〈（本傳，師古曰，言以此特識之。）〉
宣帝始立，謁見高廟，大將軍光從驂乘，上內嚴憚之，若有芒刺在背，後車騎將軍張安世代光驂乘，天子從容肆體甚安近焉，及光身死，而宗族竟誅，故俗傳之曰，霍氏之禍，萌於驂乘。〈（霍光傳。）〉
金日磾遷侍中駙馬都尉光祿大夫，出則驂乘。〈（本傳。）〉
○警蹕
出稱警，入言䟆。〈（文三王傳，師古曰，警者戒肅也，警，止行人也，言出入者互文耳，出亦有警，漢儀注，皇帝輦動，左右侍帷幄者稱警，出殿則傳䟆，止人清道也。）〉
出稱䟆，入言警。〈（韓安國傳，師古曰，䟆，止行人也，警，令戒肅也，天子出入皆備此儀，而今雲出稱す入言警者，互舉之耳。）〉
文帝拜張釋之為廷尉，上行出中渭橋，有一人從橋下走，乘輿馬驚，於是使騎捕之，屬廷尉，釋之治問，曰縣人來聞蹕匿橋下，久以為行過，既出，見車騎即走耳，釋之奏當此人犯蹕當罰金，上怒曰，此人親驚吾馬，馬賴和柔，令它馬固不敗傷我乎，而廷尉乃當之罰金，釋之曰，法者天子所與天下公共也，今法如是，更重之，是法不信於民也，且方其時上使使誅之則已，今已下廷尉，廷尉天下之平也，壹傾，天下用法皆為之輕重，民安所錯其手足，唯陛下察之，上良久曰，廷尉當是也。〈（本傳。）〉
○廄馬〈（雜錄附）〉
太僕掌輿馬，屬官有大廄未央家馬三令，又車府路囹騎馬駿馬四令丞，又龍馬閑駒橐泉騊駼承華五監長丞。〈（百官表，徐天麟按漢舊儀雲，天子六廄，未央，承華，騊駼，騎馬，路囹，大廄，馬皆萬匹，三輔黃圖，都廄，天子車馬所在，中廄，皇后車馬所在。）〉
漢初天子不能具醇駟。〈（食貨志。）〉文帝二年，詔太僕見馬遺財足，餘皆以給傳置。元帝初元元年，詔太僕減食穀馬。二年，罷黃門乘輿狗馬。
五年，詔乘輿秣馬毋乏正事而已。
成帝建始二年，減乘輿廄馬。〈（俱本紀。）〉
○雜錄
文帝時有獻千里馬者，詔曰，鸞旗在前，屬車在後，吉行日五十里，師行三十里，朕乘千里之馬，獨先安之，於是還馬與道里費，而下詔曰，朕不受獻也，其令四方毋求來獻。〈（賈捐之傳。）〉
武帝元鼎四年，馬生涯窪水中，〈（本紀，李斐曰，南陽新野有暴利長遭刑，屯田敦煌界，數於此水旁，見群野馬中有奇者，與凡馬異，來飲此水，利長先作土人持勒絆於水旁，後馬玩習久之，代土人持勒絆，收得其馬獻之，欲神異此馬，雲從水中出。）〉作天馬之歌。〈（本紀。）〉
後伐大宛，得千里馬，馬名蒲梢，次作以為歌。〈（樂書。）〉
金日磾輸黃門養馬，牽馬過殿下，馬又肥好，拜為馬監。〈（本傳。）〉
上官桀遷未央廄令，武帝嚐體不安，及愈，見馬，馬多瘦，上大怒，令以我不復見馬邪，欲下吏，桀頓首曰，臣聞聖體不安，日夜憂懼，誠不在馬，言未卒，泣數行下，上以為忠。〈（外戚傳。）〉
元帝時，貢禹奏言，高祖孝文孝景皇帝，循古節儉，廄馬百餘匹，方今廄馬食粟將萬匹，今民大饑，而廄馬食粟，苦其太肥，氣盛怒，至乃日步作之，願減損乘輿服禦廄馬，可亡過數十匹，天子納善其忠，乃下詔令太僕減食穀馬。〈（貢禹傳。）〉
○百官車〈（雜錄附）〉
漢初將相或乘牛車。〈（食貨志。）〉
景帝中六年，詔曰，吏者民之師也，車駕衣服宜稱，令長吏二千石車朱兩轓，千石至六百石，朱左轓。〈（本紀徐天麟按，後漢誌雲，景帝詔六百石以上，施車轓得銅五末軛有吉陽筒中，二千石以上右騑，三百石以上，皂布蓋，千石以上皂繒覆蓋，二百石以下白布蓋，皆有四維槓衣，賈人不得乘馬車，除吏赤畫槓，其餘皆青雲。）〉
朱買臣為會稽太守，長安廄吏，乘駟馬車來迎。〈（本傳，張晏曰，故事大夫乘官車駕駟）〉吳楚誅後，諸侯貧者或乘牛車。〈（高五王讚。）〉
黃霸為潁川太守，賜車蓋特高一丈，別駕主簿車緹油屏泥於軾前，以章有德。〈（本傳。）〉
杜延年為御史大夫，以老病乞骸骨，天子優之，賜安車駟馬，罷就第。〈（本傳，師古曰，坐乘之車也，徐天麟按後漢奧服誌雲，公列侯安車，朱班輸倚鹿較，伏熊軾，皂蓋，倚鹿較者，畫立鹿於車之前兩藩外也，伏熊軾者，車前橫軾為伏熊之形也。）〉
薛廣德為御史大夫，與丞相定國大司馬車騎將軍史高俱乞骸骨，皆賜安車駟馬，廣德東歸沛以為榮，縣其安車傳子孫。〈（本傳。）〉
武帝遣使者安車蒲輪，束帛加璧，徵魯申公。〈（武紀，師古曰，以蒲裹輪取其安也。）〉
田千秋為相，年老，上優之，朝見得乘小車，出入官殿，故因號曰車丞相。〈（本傳。）〉武帝聞乘年老，乃以安車蒲輪召乘。〈（枚乘傳。）〉
平帝元始三年，王莽奏車服制度。〈（本紀。）〉
○雜錄輜車〈（張良傳，師古曰，衣車。）〉
廣柳車。〈（季布傳，置廣柳車中，服虔曰，東郡謂廣轍車為廣柳車，鄭氏曰，作大柳衣車，若周禮喪車也，李奇曰，廣柳，大隆穹也，晉灼曰，周禮說衣翣柳，柳聚也，眾飾之所聚也，此為載以喪車欲人不知也，師古曰，晉鄭二說是也，隆穹所謂車輦者耳，非此之謂也。）〉
軺車百乘，牛車千兩。〈（貨殖傳。）〉
始元五年，有一男子乘黃犢車，建黃犢，衣黃襜褕，著黃冒，詣北闕，自謂衛太子。〈（雋不疑傳。）〉
蔡義給事大將軍莫府，家貧常步行，資禮不逮，眾門下好事者，相合為義，買犢車令乘之。〈（本傳。）〉
車平王數私出入，驅馳國中，王尊為相，召敕廄長，大王當從官屬鳴和鸞乃出，自今有令駕小車，叩頭爭之。〈（王尊傳。）〉楊惲家方隆盛時，乘朱輪者十人。
韓延壽在東郡時，試騎士治飾兵車，畫龍虎朱爵，延壽衣黃紈方領駕四馬傅，總建幢棨，植羽葆，鼓車歌車，功曹引車，皆駕四馬，載棨戟，五騎為伍，分左右部軍，假司馬千人，持幢旁轂，治飾車甲三百萬以上，蕭望之劾延壽上僭不道。
哀帝召龔勝為諫大夫，勝薦龔舍寧壽侯嘉，有詔皆徵，勝曰，竊見國家徵醫巫常為駕，徵賢者宜駕，上曰大夫乘私車來邪，勝曰唯唯，有詔為駕。
韋元成以列侯侍祀孝惠廟，當晨入天雨淖，不駕駟馬車，而騎至廟下，有司劾奏等輩數人皆削爵為關內侯，元成自傷貶黜父爵作詩自劾責曰，惟我小子，不肅會同，媠彼車服，黜此附庸，四方群後，我監我視，威儀車服，惟肅是履。〈（並本傳。）〉
鮑宣為豫州牧行部，乘傳去法駕，駕一馬，舍宿鄉亭，為眾所非，宣坐免。〈（鮑宣傳。）〉王氏一姓乘朱輪華轂者二十三人。〈（劉向傳。）〉
王莽謁九廟，大駕乘六以五采毛為龍文衣著，角長三尺，華蓋車元戎十乘在前。〈（王莽傳。）〉


