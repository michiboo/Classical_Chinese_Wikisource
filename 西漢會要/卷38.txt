
◎職官八
○使外國
孝武建元中，月氐怨匈奴，漢乃募能使者，張騫以郎應募，使月氐。〈（張騫傳。）〉元封五年，詔令州郡察吏民有茂材異等可使絕國者。〈（本紀。）〉
天漢元年，遣蘇武以中郎將使持節送匈奴使留在漢者，武與副中郎將張勝，及假吏募士斥候百餘人俱。〈（蘇武傳。）〉
邛莋願為內臣妾，孝武乃拜司馬相如為中郎將，建節往使，副使者王然於壺充國呂越人，馳四乘之傳，以賂西南夷，至蜀，太守以下郊迎，縣令負弩矢先驅。〈（司馬相如傳。）〉
天子聞張騫之言，欲從蜀求大夏道，乃令因蜀犍為發間使，數道並出，出龍，出莋，出徙，〈（音斯。）〉邛，出僰。〈（張騫傳，師古曰，閑使者求閑隙而行，又蒯通傳注，閑使謂使人伺閑隙而單行。）〉
孝昭始元六年，栘中監蘇武前使匈奴，留十九歲乃還，奉使全節，以武為典屬國。〈（本紀。）〉宣帝時，光祿大夫義渠安國使行諸羌。〈（趙充國傳。）〉
元康元年，上令群臣舉可使西域者，前將軍韓增，舉上黨馮奉世，以衛侯使持節送大宛諸國客。〈（馮奉世傳。）〉元帝初元五年，衛司馬穀吉使匈奴不還。〈（本紀。）〉
建昭三年，使護西域騎都尉甘延壽，副校尉陳湯，矯發戊巳校尉田屯吏士，及西域胡兵攻郅支單於，斬其首，傳詣京師。〈（本紀。）〉
蕭育遷謁者，使匈奴副校尉。〈（師古曰，時令校尉為使於匈奴，而育為之副，故授副校尉。）〉後復為中郎將，使匈奴，蕭鹹為中郎將，使匈奴，蕭由遷謁者，使匈奴副校尉。〈（蕭望之傳。）〉
金參使匈奴匈奴中郎將。〈（金日磾傳。）〉
○行水災流民
孝武元狩三年，遣謁者勸有水災郡，種宿麥，舉吏民能假貸貧民者，以名聞。
元鼎二年九月，詔方今水潦移於江南，方下巴蜀之粟，致之江陵，遣博士中等分循行諭告，所抵毋令重困吏民，有賑救饑民免其厄者，具舉以聞。〈（並本紀。）〉
元鼎中，博士徐偃使行風俗，偃矯製使膠東魯國鼓鑄鹽鐵，終軍奏偃矯製顓行，非奉使體。〈（終軍傳。）〉孝昭始元二年三月，遣使者賑貸貧民毋種食者。
孝宣本始四年正月，詔曰，今歲不登，已遣使者賑貸睏乏。
孝成建始三年九月，詔乃者郡國被水災，流殺人民，遣諫大夫林等循行天下。
河平四年三月，遣光祿大夫博士嘉等下一人，行舉瀕河之郡，水所毀傷，睏乏不能自存者，發財賑貸，避水它郡國，所在冗食之，舉惇厚有行能直言之士。〈（並本紀。）〉
平當行流民幽州，奉使者十一人為最。〈（本傳。）〉
陽朔二年秋，關東大水，流民欲入關者，勿苛留，遣諫大夫博士分行視，九月，奉使者不稱。
鴻嘉四年正月，詔水旱為災，關東流冗者眾，已遣使者循行郡國，被災害什四以上民，貲不滿三萬，勿出租賦，逋貸未入皆勿收，流民欲入關，輒籍內。
孝哀初即位，詔乃者河南潁川郡水出，流殺人民，壞廬舍，已遣光祿大夫循行舉籍，賜死者棺錢人三千。〈（並本紀。）〉
○舉賢觀風
孝武元狩六年，遣博士大等六人，分循行天下，存問鰥寡廢疾亡以自振業者，貸與之，諭三老孝弟以為民師，舉獨行之君子，召詣行在所，士有特招，使者之任也，詳問隱處亡位，及冤失職奸猾為害野荒治苛者，舉奏，郡國有所以為便者，上丞相御史以聞。
孝昭始元元年，遣故廷尉王平等五人，持節行郡國，舉賢良，問民所疾苦冤失職者。
孝宣元康四年，遣太中大夫強等十二人，循行天下，存問鰥寡，覽觀風俗，察吏治得失，舉茂材異倫之士。本始元年，遣使者持節，詔郡國二千石謹牧養民，而風德化。
孝元初元元年，詔方田作時，朕憂蒸庶之失業，臨遣光祿大夫褒等十二人，循行天下，存問耆老鰥寡孤獨睏乏失職之民，延登賢俊，招顯側陋，因覽風俗之化。
建昭四年，臨遣諫大夫博士賞等二十一人，循行天下，存問耆老鰥寡孤獨乏困失職之人，舉茂材特立之士。
孝成永始三年正月，日有蝕之，詔臨遣太中大夫嘉等，循行天下，存問耆老民所疾苦，其與部刺史舉惇樸謙遜有行義者，各一人。
孝平元始四年，遣太僕王惲等八人，又置副假節分行天下，覽觀風俗。〈（以上並本紀。）〉
○舉冤獄治獄使者內謁者令郭穰。〈（宣紀。）〉
孝宣五鳳四年四月，日有蝕之，詔以前使使者問民所疾苦，復遣丞相御史掾二十四人，循行天下，舉冤獄，察擅為苛禁深刻不改者。〈（本紀。）〉
孝成鴻嘉元年，詔曰，方生長時，臨遣諫大夫理等，舉三輔三河宏農冤獄。〈（本紀。）〉
成帝初即位，孔光為博士，數使錄冤獄，行風俗，賑贍流民，奉使稱旨。〈（本傳。）〉
○雜遣使
吳楚反，以爰盎為太常，奉宗廟使吳王，吳王弟子德侯為宗正，輔親戚使。〈（吳王濞傳。）〉宣帝時，蔡癸以好農，使勸郡國，至大官。〈（食貨志。）〉
稻田使者燕倉。〈（昭紀。）〉地節中，光祿大夫郭昌使行河。〈（溝洫誌。）〉李尋以騎都尉使護河堤。〈（李尋傳。）〉成帝時，河決館陶，河堤使者王延世使塞。〈（溝洫誌下同。）〉
鴻嘉四年，河堤都尉許商，與丞相史孫禁行視圖方略，馮野王以故二千石使行河堤。〈（馮野王傳。）〉平當以經明禹貢，使行河，為騎都尉，領河堤。〈（平當傳。）〉
河平三年，謁者陳農使使求遺書於天下。
孝平元始元年，遣諫大夫行三輔，舉籍吏民，以元壽二年倉卒時橫賦斂者償其直。元始二年，使謁者大司馬掾四十四人，持節行邊兵。
元始二年，郡國大旱蝗，遣使者捕蝗。〈（並本紀。）〉
○奉使矯製（上）
武帝即位，汲黯為謁者，東粵相攻，上使黯往視之，至吳而還報曰，粵人相攻固其俗，不足以辱天子使者，河內失火，燒千餘家，上使黯往視之，還報曰，家人失火，屋比延燒不足憂，臣過河內，貧人傷水旱萬餘家，或父子相食，臣謹以便宜持節發河內倉粟以賑貧民，請歸節伏矯製罪，上賢而釋之。〈（本傳。）〉
元鼎中，博士徐偃使行風俗，偃矯製使膠東魯國鼓鑄鹽鐵，還奏事，徙為太常丞，御史大夫張湯劾偃矯製大害，法至死，偃以為春秋之義，大夫出疆，有可以安社稷存萬民，顓之可也，湯以致其法，不能詘其義，有詔下終軍問狀，軍詰偃曰，古者諸侯國異俗分，百里不通，時有聘會之事，安危之勢，呼吸成變，故有不受辭造命顓己之宜，今天下為一，萬里同風，故春秋王者無外，偃巡封域之中，稱以出疆，何也，且鹽鐵郡有餘藏，正二國廢國家不足，以為利害，而以安社稷存萬民為辭，何也，又詰偃膠東南近琅邪，北接北海魯國，西枕泰山，東有東海，受其鹽鐵，偃度四郡口數田地，率其用器食鹽，不足以並給二郡邪，將勢宜有餘而吏不能也，何以言之，偃矯製而鼓鑄者，欲及春耕種贍民器也，今魯國之鼓，當先具其備，至秋乃能舉火，此言與實反者非，偃已前三奏無詔，不惟所為不許，而直矯作威福，以從民望，幹名采譽，此明聖所必加誅也，枉尺直尋，孟子稱其不可，今所犯罪重，所就者小，偃自予必死而為之邪，將幸誅不加欲以采名也，偃窮詘服罪當死，軍奏偃矯製顓行，非奉使體，請下御史徵偃即罪，奏可，上善其詰，有詔示御史大夫。〈（終軍傳。）〉
浩侯王恢，坐使酒泉矯製害當死贖罪免。〈（功臣表。）〉
宣帝元康元年，上令群臣舉可使西域者，前將軍韓增，舉上黨馮奉世，以衛候使持節送大宛諸國客，至伊修城，會故莎車王弟呼屠徵與旁國共殺其王萬年，及漢使者奚充國，自立為王，時匈奴又發兵攻車師城，不能下而去，莎車遣使揚言北道諸國已屬匈奴矣，於是攻劫南道，與歃盟畔漢，從鄯善以西皆絕不通，都護鄭吉校尉司馬意皆在北道諸國間，奉世與其副嚴昌計，以為不亟擊之，則莎車日強，其勢難製，必危西域，遂以節諭告諸國王，因發其兵，南北道合萬五千人，進擊莎車，攻拔其城，莎車王自殺，傳其首詣長安，更立它昆弟子為莎車王，諸國悉平，威振西域，奉世乃罷兵以聞，帝召見韓增曰，賀將軍所舉得其人，奉世遂西至大宛，大宛聞其斬莎車王，敬之異於它使，得其名馬象龍而還，上甚說，議封奉世丞相將軍，皆以為可，獨少府蕭望之，以為奉世奉使有指，而擅矯製違命，發諸國兵，雖有功效，不可以為後法，即封奉世，開後奉使者利，以奉世為比，爭逐發兵，要功萬里之外，為國家生事於夷狄，漸不可長，奉世不宜受封，上善望之議，以奉世為光祿大夫。〈（馮奉世及西域傳。）〉


