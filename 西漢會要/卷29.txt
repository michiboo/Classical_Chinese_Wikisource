
◎祥異（上）
○符瑞
高祖被酒，夜徑澤中，令一人行前，行前者還報曰，前有大蛇當徑，願還，高祖醉曰，壯士行何畏，乃前拔劍斬蛇，蛇分為兩，道開，行數里，醉困臥，後人來至蛇所，有一老嫗夜哭，人問嫗何哭，嫗曰，人殺吾子，人曰，嫗子何為見殺，嫗曰，吾子白帝子也，化為蛇當道，今者赤帝子斬之，故哭，人乃以嫗為不誠，欲苦之，嫗因忽不見。〈（本紀。）〉
秦始皇帝嚐曰，東南有天子氣，於是東遊以厭當之，高祖隱於芒碭山澤間，呂後與人俱求常得之，高祖怪問之，呂後曰，季所居上常有雲氣，故從往常得季。〈（本紀。）〉
漢元年冬十月，五星聚於東井。〈（本紀，應劭曰，東井秦之分野，五星所在，其下當有聖人以義取天下。）〉文帝十五年，黃龍見於成紀。〈（本紀。）〉
武帝元狩元年，行幸雍，祠五畤，獲白麟，作白麟之歌。二年夏，馬生餘吾水中，南越獻馴象能言鳥。元鼎元年，得鼎汾水上。四年，得寶鼎後土祠旁，秋馬生渥窪水中，作寶鼎天馬之歌。
元封二年，甘泉宮內中產芝九莖連葉，作芝房之歌。
太始二年，詔曰，往者朕郊見上帝，西登隴首，獲白麟以饋宗廟，渥窪水出天馬，泰山見黃金，宜改故名，今更黃金為麟趾蹄以協瑞焉，因以頒賜諸侯王。
三年，行幸東海，獲赤雁，作朱雁之歌。昭帝始元元年二月，黃鵠下建章宮太液池中，公卿上壽。三年，鳳凰集東海，遣使者祠其處。宣帝本始元年，鳳凰集膠東千乘。
四年，鳳凰集北海安邱淳於。地節二年四月，鳳凰集魯郡，群鳥從之。
元康元年，詔曰，乃者鳳凰集泰山陳留，甘露降未央宮，朕未能章先帝休烈，協寧百姓，承天順地，調序四時，獲蒙嘉瑞，賜茲祉福，夙夜兢兢，靡有驕色，內省匪解，永惟罔極，書不雲乎，鳳凰來儀，庶尹允諧，其赦天下徒，賜勤事吏中二千石以下至六百石爵，自中郎吏至五大夫佐史以上二級，民一級，女子百戶牛酒，加賜鰥寡孤獨三老孝弟力田帛，所振貸勿收。
三年春，以神爵數集泰山，賜諸侯王丞相將軍列侯二千石金，郎從官帛，各有差，賜天下吏爵二級，民一級，女子百戶牛酒，鰥寡孤獨高年帛。
六月詔曰，前年夏神爵集雍，今春五色鳥以萬數，飛過屬縣，翱翔而舞，欲集未下，其令三輔毋得以春夏摘巢探卵，彈射飛鳥，具為令。
四年三月，詔曰，乃者神爵五采，以萬數集長樂未央北宮高寢甘泉泰畤殿中及上林苑，朕之不逮，寡於德厚，屢獲嘉祥，非朕之任，其賜天下吏爵二級，民一級，女子百戶牛酒，加賜三老孝弟力田帛，人二匹鰥寡孤獨各一匹。
神爵元年，詔曰，朕承宗廟，戰戰慄慄，惟萬事統，未燭厥理，乃元康四年，嘉穀元稷降於郡國，神爵仍集，金芝九莖，產於涵德殿銅池中，九真獻奇獸，南郡獲白虎威鳳為寶，朕之不明，震於珍物，飭躬齋精，祈為百姓，東濟大河，天氣清靜，神魚舞河，幸萬歲宮，神爵翔集，朕之不德，懼不能任，其以五年為神爵元年，賜天下勤事吏爵二級，民一級，女子百戶牛酒，鰥寡孤獨高年帛，所振貸物勿收，行所過毋出田租。
二年二月，詔曰，乃者正月乙丑，鳳凰甘露降集京師，群鳥從以萬數，朕之不德，屨獲天福，祇事不怠，其赦天下，四年二月，詔曰，乃者鳳凰甘露降集京師，嘉瑞並郵，修興太一五帝後土之祠，祈為百姓蒙祉福，鸞鳳萬舉，蜚鑒翱翔，集止於匄，齋戒之暮，神光顯著，薦鬯之夕，神光交錯，或降於天，或登於地，或從四方來集於壇，上帝嘉向，海內承福，其赦天下，賜民爵一級，女子百戶牛酒，胡孤獨高年帛。
冬十月，鳳凰十一集杜陵，十二月，鳳凰集上林。
五鳳三年，詔曰，朕飭躬齋戒，郊上帝，祠後土，神光並見，或興於穀，燭耀齋宮，十有餘刻，甘露降，神爵集，已詔有司告祠上帝宗廟，三月辛丑，鸞鳳又集長樂宮東闕中樹上，飛下止地，文章五色，留十餘刻，吏民並觀，朕之不敏，懼不能任，屢蒙嘉瑞，獲茲祉福，書不雲乎，雖休勿休，祇事不怠，公卿大夫，其勖焉，減天下口錢，赦殊死以下，賜民爵一級，女子百戶牛酒，大酺五日，加賜鰥寡孤獨高年帛。
甘露元年，黃龍見新豐。
二年，詔曰，乃者鳳凰甘露降集，黃龍登興，醴泉滂流，枯槁榮茂，神光並見，鹹受禎祥，其赦天下，減民算三十，賜諸侯王丞相將軍列侯中二千石金錢各有差，賜民爵一級，女子百戶牛酒鰥寡孤獨高年帛。
三年詔曰，乃者鳳凰集新蔡，群鳥四面行列，皆鄉鳳凰立，以萬數，其賜汝南太守帛百匹，新蔡長吏三老孝弟力田鰥寡孤獨各有差，賜民爵二級，毋出今年租。
成帝鴻嘉元年冬，黃龍見真定。元延四年，甘露降京師，賜長安民牛酒。平帝元始元年，越裳氏重譯獻白雉一，黑雉二。
二年春，黃支國獻犀牛。〈（並本紀。）〉
○日食高帝三年十月甲戌晦，日有食之，在鬥二十度。十一月癸卯晦，日有食之，在虛三度。
九年六月乙未晦，日有食之，既，在張十三度。惠帝七年正月辛丑朔，日有食之，在危十三度。五月丁卯先晦一日，日有食之，幾盡，在七星。高後二年六月丙戌晦，日有食之。
七年正月己丑晦，日有食之，既，在營室九度。文帝二年十一月癸卯晦，日有食之，在婺女一度。三年十月丁酉晦，日有食之，在鬥二十三度。十一月丁卯晦，日有食之，在虛八度。
後四年四月丙辰晦，日有食之，在東井十三度。七年正月辛未朔，日有食之。景帝三年二月壬午晦，日有食之，在胃二度。七年十一月庚寅晦，日有食之，在虛九度。
中元年十二月甲寅晦，日有食之。二年九月甲戌晦，日有食之。三年九月戊戌晦，日有食之，幾盡，在尾九度。六年七月辛亥晦，日有食之，在軫七度。
後元年七月乙巳，先晦一日，日有食之，在翼十七度。武帝建元二年二月丙戌朔，日有食之，在奎十四度。三年九月丙子晦，日有食之，在尾二度。
五年正月己巳朔，日有食之。元光元年二月丙辰晦，日有食之。七月癸未，先晦一日，日有食之，在翼八度。元朔二年二月乙巳晦，日有食之，在胃三度。
六年十一月癸丑晦，日有食之。元狩元年五月乙巳晦，日有食之，在柳六度。元鼎五年四月丁丑晦，日有食之，在東井二十三度。元封四年六月己酉朔，日有食之。
太始元年正月乙巳晦，日有食之。四年十月甲寅晦，日有食之，在鬥十九度。征和四年八月辛酉晦，日有食之，不盡如鉤，在亢二度。昭帝始元三年十一月壬辰朔，日有食之，在鬥九度。
元鳳元年七月己亥晦，日有食之，幾盡，在張十二度。宣帝地節元年十二月癸亥晦，日有食之，在營室十五度。五鳳元年十二月乙酉朔，日有食之，在婺女十度。
四年四月辛丑朔，日有食之，在畢十九度。元帝永光二年三月壬戌朔，日有食之，在婁八度。四年六月戊寅晦，日有食之，在張七度。建昭五年六月壬申晦，日有食之，不盡如鉤因入。
成帝建始三年十二月戊申朔，日有食之，在婺女九度。河平元年四月己亥晦，日有食之，不盡如鉤，在東井六度。三年八月乙卯晦，日有食之，在房。
四年三月癸丑朔，日有食之，在昴。陽朔元年二月丁未晦，日有食之，在胃。永始元年九月丁巳晦，日有食之。二年二月乙酉晦，日有食之。
三年正月己卯晦，日有食之。四年七月辛未晦，日有食之。元延元年正月己亥朔，日有食之。哀帝元壽元年正月辛丑朔，日有食之，不盡如鉤，在營室十度。
二年三月壬辰晦，日有食之。平帝元始元年五月丁巳朔，日有食之，在東井。二年九月戊申晦，日有食之，既。
凡漢著紀十二世，二百一十二年，日食五十三，朔十四，晦三十六，先晦一旦三。〈（並五行志。）〉
○日月變異武帝建元二年四月戊申，有如日夜出。〈（本紀。）〉
元帝永光元年四月，日色青白亡景，正中時有景亡光，是夏寒，至九月，日乃有光。成帝建始元年八月戊午，晨漏未盡三刻，有兩月重見。
河平元年正月壬寅朔，日月俱在營室，時日出赤，二月癸未日朝赤，且入又赤，夜月赤，甲申，日出亦如血，亡光，漏上四刻半，乃頗有光，燭地赤黃，食後乃復，三月乙未，日出黃有黑氣，大如錢，居日中央。〈（並五行志。）〉
○星孛〈（天文誌所載，已見天文類，五行志所載別見於此）〉高帝三年七月，有星孛於大角，旬餘乃入。
文帝後七年九月，有星孛於西方，其本直尾適合要指虛危，長丈餘，及天漢，十六日不見。武帝建元六年六月，有星孛於北方。
八月，長星出於東方，長終天，三十日去，是為蚩尤旗，見則王者征伐四方。元狩四年四月，長星又出西北。元封元年五月，有星孛於東井，又孛於三台。
宣帝地節元年正月，有星孛於西方，去太白二丈所。
成帝建始元年正月，有星孛於營室，青白色，長六七丈，廣尺餘。
元延元年七月辛未，有星孛於東井，踐五諸侯出河戍北，率行軒轅太微後，日六度有餘，晨出東方，十三日，夕見西方，犯次妃長秋鬥填螽炎，再貫紫宮中大火當後，達天河，除於妃後之域，南逝度犯大角攝提至天市，而按節徐行，炎入市中句而後西去，五十六日，與蒼龍俱伏。〈（並五行志。）〉
○星隕
成帝永始二年二月癸未，夜過中星隕如雨，長一二丈，繹繹未至地滅，至雞鳴止。〈（五行志。）〉
○亡冰武帝元狩六年，冬亡冰。
昭帝始元二年，冬亡冰。〈（並五行志，紀作六年。）〉
○雪文帝四年六月，大雨雪。景帝中六年三月，雨雪。
武帝元狩元年十二月，大雨雪，民多凍死。元鼎二年三月，雪平地厚五尺。三年三月，水冰，四月，雨雪。元帝建昭二年十一月，齊楚地大雪，深五尺。
四年三月，雨雪，燕多死。〈（並五行志。）〉成帝建始四年夏四月，雨雪。
陽朔四年四月，雨雪，燕雀死。〈（五行志。）〉
○霜雹武帝元光四年四月，隕霜，殺草木。元封三年十二月，雷，雨雹，大如馬頭。
宣帝地節四年五月，山陽濟陰雨雹如雞子，深二尺五寸，殺二十人，蜚鳥皆死。元帝永光元年三月，隕霜殺桑，九月二日，隕霜殺稼。
成帝河平二年四月，楚國雨雹，大如斧，蜚鳥死。〈（並五行志。）〉
○總天變惠帝二年，天雨血於宜陽，一頃所。〈（五行志赤眚。）〉武帝建元四年，有風赤如血。〈（本紀。）〉
元光五年七月，大風拔木。〈（本紀。）〉
天漢元年三月，天雨白毛，三月八月，天雨白犛。〈（毛之強屈曲者。）〉
成帝建始元年四月辛丑，夜西北有如火光，壬寅晨，大風從西北起，雲氣赤黃，四塞天下，終日夜下著地者，，黃土塵也。〈（本五行志。）〉十二月，大風拔甘泉畤中大木十韋以上。〈（成紀韋與圍同。）〉
哀帝建平四年，山陽湖陵雨血，廣三尺，長五尺，大者如錢，小者如麻子。〈（五行志。）〉
平帝元始四年冬，大風吹長安城門東，屋瓦且盡。〈（本紀。）〉


