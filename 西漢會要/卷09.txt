
◎禮三〈（吉禮）〉
○親郊〈（雜錄附）〉孝文親郊二。幸雍，始郊見五帝。〈（十五年四月。）〉
郊祀五帝於渭陽。〈（十六年四月。）〉孝景親郊一。幸雍，郊五畤。〈（中六年十月。）〉孝武親郊十一。
幸雍，祠五畤八。〈（元光二年十月，元狩元年十月，二年十月，元鼎四年十月，五年十月，元封二年十月，四年十月，太始四年十二月。）〉
幸甘泉，郊泰畤三。〈（元狩五年四月，天漢元年正月，後元元年正月。）〉孝宣親郊六。幸雍，祠五畤一。〈（五鳳二年三月。）〉
幸甘泉，郊泰畤五。〈（神爵元年正月，五鳳元年正月，甘露元年正月，三年正月，黃龍元年正月。）〉孝元親郊八。
幸雍，祠五畤三。〈（初元五年三月，永光四年三月，建昭元年三月。）〉
幸甘泉，郊泰畤五。〈（初元二年正月，初元四年正月，永光元年正月，永光五年正月，建昭二年正月。）〉孝成親郊九。
幸雍，祠五畤四。〈（永始二年十一月，元延元年三月，三年三月，綏和元年三月。）〉
幸甘泉，郊泰畤四。〈（永始四年正月，元延二年正月，四年正月，綏和二年正月。）〉郊祀長安南北郊一。〈（建始二年正月，南郊三月北郊。）〉孝平親郊一。
郊祀高祖以配天。〈（元始四年，以上並本紀。）〉
○雜錄
漢王二年冬，東擊項籍而還，入關，問故秦時上帝祠何帝也，對曰，四帝有白青黃赤帝之祠，高祖曰，吾聞天有五帝，而四何也，莫知其說，於是高祖曰，吾知之矣，乃待我而具五也，乃立黑帝祠，名曰北畤，有司進祠，上不親往，悉召故秦祀官，復置太祝太宰如其故儀禮，下詔曰，吾甚重祠而敬祭，今上帝之祭及山川諸神當祠者，各以其時禮祠之如故。
孝文帝十四年，以歲比登，詔有司增雍五畤路車各一乘，駕被具，西畤畦畤寓車各一乘，寓馬四匹，駕被具，詔曰，有異物之神，見於成紀，毋害於民，朕幾郊祀上帝諸神，禮官議毋諱以朕勞，有司皆曰，古者天子夏親郊祀上帝於郊，故曰郊，於是夏四月，文帝始幸雍，郊見五畤祠，衣皆上赤。
趙人新垣平，以望氣見上，言長安東北有神氣，成五采，若人冠冕焉，或曰，東北神明之舍，西方神明之墓也，天瑞下，宜立祠上帝，以合符應，於是作渭陽五帝廟同宇，帝一殿麵五門各如其帝色，祠所用及儀亦如雍五畤，明年夏四月，文帝親拜霸渭之會，以郊見渭陽五帝，五帝廟臨渭，其北穿蒲地溝水，權火舉而祠，若光輝然屬天焉，文帝出長門，若見五人於道北，遂因其直，立五帝壇，祠以五牢，明年平使人持玉杯上書闕下獻之，平言上曰，闕下有寶玉氣來者，已視之，果有獻玉杯者，刻曰人主延壽，平又言，臣候日再中，居頃之，日卻復中，於是始更以十七年為元年，令天下大酺，平言曰，周鼎亡在泗水中，今河決通於泗，臣望東北汾陰直有金寶氣，意周鼎其出乎，兆見不迎則不至，於是上使使治廟汾陰南，臨河，欲祠出周鼎，人有上書告平所言皆詐也，下吏治，誅夷平，是後文帝怠於改正服鬼神之事，而渭陽長門五帝，使祠官領，以時致禮不往焉。
武帝時，亳人謬忌奏祠泰一方，曰天神貴者泰一，泰一佐曰五帝，古者天子以春秋祭泰一東南郊，日一太牢，七日，為壇開八通之鬼道，於是天子令太祝立其祠長安城東南郊，常奉祀如忌方，其後人上書言古者天子三年一用太牢，祠三，一天，一地，一泰一，天子許之，令太祝領祠之於忌泰一，如其方，後人復有言古天子常以春解祠，祠黃帝，用一梟破鏡，冥羊用羊祠，馬行用一青牡馬，泰一皋山山君用牛，武夷君用乾魚，陰陽使者以一牛，令祠官領之如其方，而祠泰一於忌泰一壇旁，後二年郊雍，獲一角獸，若麃然，有司曰，陛下肅祇郊祀，上帝報享，錫一角獸，蓋麟雲，於是以薦五畤，畤加一牛，以燎，賜諸侯白金，以風符應合於天也。
元鼎中上雍且郊，或曰，五帝泰一之佐也，宜立泰一，而上親郊之，上疑未定，明年上遂郊雍，至隴西，登空桐，幸甘泉，令祠官寬舒等具泰一祠壇，壇放亳忌泰一壇，三陔，五帝壇環居其下，各如其方，黃帝西南，除八通鬼道，泰一所用如雍一畤物，而加醴棗脯之屬，殺一犛牛，以為俎豆牢具，而五帝獨有俎豆醴進，其下四方地，為腏食群神從者及北斗雲，已祠，胙餘皆燎之，其牛色白，白鹿居其中，彘在鹿中，鹿中水而酒之，祭日以牛，祭月以羊彘特，泰一祝宰則衣紫及繡，五帝各如其色，日赤月白，十一月辛巳朔旦冬至陽爽，天子始郊拜泰一，朝朝日，夕夕月，則揖而見泰一，如雍郊禮，其讚饗曰，天始以寶鼎神策授皇帝，朔而又朔，終而復始，皇帝敬拜見焉，而衣上黃，其祠列火滿壇，壇旁亨炊具，有司雲祠上有光，公卿言皇帝始郊見泰一雲陽有司奉瑄玉，嘉牲薦饗是夜有美光，及晝，黃氣上屬天，太史令談祠官寬舒等曰，神靈之休祐福兆祥，宜因此地光域，立泰畤壇以明應，令太祝領秋及臘間祠，三歲天子壹郊見。
宣帝元康四年下詔曰，蓋聞天子尊事天地，修祀山川，古今通禮也，間者上帝之祠，闕而不親，十有餘年，朕甚懼焉，朕親飭躬齊戒，親奉祀，為百姓蒙嘉氣獲豐年焉，明年正月，上始幸甘泉，郊見泰畤數有美祥，修武帝故事，盛車服，敬齊祠之禮，頗作詩歌。〈（以郊祀志。）〉
○親祠後土〈（雜錄附）〉孝武祠後土五。
幸河東祠後土。〈（元封四年三月，六年三月，太初元年十二月，二年三月，天漢元年三月，本紀下同。）〉孝宣祠後土二。幸河東祠後土。〈（神爵元年三月，五鳳三年三月。）〉
孝元祠後土三。〈（郊祀志雲，五奉後土之祠，今紀之所書，止存其三。）〉
幸河東祠後土。〈（初元四年三月，永光五年三月，建昭二年三月。）〉孝成祠後土五。祀後土於長安北郊一。〈（建始二年三月。）〉
幸河東祠後土四。〈（永始四年三月，元延二年三月，四年三月，綏和二年三月。）〉
武帝元鼎四年，天子郊雍，曰今上帝朕親郊，而後土無祀，則禮不答也，有司與太史令談祠官寬舒議，天地牲角繭栗，今陛下親祠後土，後土宜於澤中圜丘為五壇，壇一黃犢牢具，已祠，盡瘞，而從祠衣上黃，於是天子東幸汾陰，汾陰男子公孫滂洋等，見汾旁有光如絳上，遂立後土祠於汾陰脽上，如寬舒等議，上親望拜如上帝禮。〈（郊祀志。）〉
成帝建始元年，徙甘泉泰畤河東後土於長安南北郊，永始元年。〈（紀作三年。）〉三月，以未有皇孫，復甘泉河東祠，綏和二年，以卒不獲祐，復長安南北郊，建平三年，懼孝哀皇帝之疾未瘳，復甘泉汾陰祠，平帝元始五年，王莽言宜如建始時，丞相衡等，議復長安南北郊，奏可，三十餘年間，天墜之祠五徙焉。〈（詳見郊議。）〉
莽又與太師光大司徒宮羲和歆等八十九人議，皆曰，天子父事天，母事地，今稱天神曰皇天上帝，泰一兆曰泰畤，而稱墜祇曰後土，與中央黃靈同，又兆北郊未有尊稱，宜令墜祇稱皇墜後祇，兆曰廣畤，奏可。〈（並郊祀志。）〉
元延二年三月，將祭後土，上乃率群臣，橫大河，溱汾陰，既祭，行遊介山，回安邑，顧龍門，覽鹽池，登曆觀，陟西嶽，以望八荒，跡般之虛，在以思唐虞之風，揚雄以為臨川羨魚，不如歸而結網，還上河東賦以勸。〈（揚雄傳。）〉


