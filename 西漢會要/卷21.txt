
◎樂（上）
○樂舞〈（雜錄附）〉
漢興，樂家有制氏以雅樂聲律，世世在太樂官，但能紀其鏗槍鼓舞，而不能言其義，高祖時，叔孫通因秦樂人製宗廟樂，太祝迎神於廟門，奏嘉至，猶古降神之樂也，皇帝入廟門，奏永至，以為行步之節，猶古采薺肆夏也，乾豆上，奏登歌，獨上歌，不以管弦亂人聲，欲在位者遍聞之，猶古清廟之歌也，登歌再終，下奏休成之樂，美神明既饗也，皇帝就酒東廂坐定，奏永安之樂，美禮已成也，又有房中洞樂，高祖唐山夫人所作也，周有房中樂，至秦名曰壽人，凡樂樂其所生，禮不忘本，高祖樂楚聲，故房中樂楚聲也，孝惠二年，使樂府令夏侯寬備其簫管，更名曰安世樂，高祖廟，奏武德文始五行之舞，孝文廟，奏昭德文始四時五行之舞，孝武廟，奏盛德文始四時五行之舞，武德舞者，高祖四年作，以象天下樂己行武以除亂也，文始舞者，本舜韶舞也，高祖六年，更名曰文始，以示不相襲也，五行舞者，本周舞也，秦始皇二十六年，更名曰五行也，四時舞者，孝文所作，以明示天下之安和也，蓋樂己所自作，明有制也，樂先王之樂，明有法也，孝景采武德舞以為昭德，以尊太宗廟，至孝宣采昭德舞為盛德，以尊世宗廟，諸帝廟皆常奏文始四時五行舞雲，高祖六年，又作昭容樂，禮容樂，昭容者猶古之昭夏也，主出武德舞，禮容者主出文始五行舞，舞人無樂者，將至至尊之前，不敢以樂也，出用樂者，言舞不失節，能以樂終也，大氐皆因秦舊事焉，初高祖既定天下，過沛，與故人父老相樂，醉酒歡哀，作風起之詩，令沛中僮兒二百十人，習而歌之，至孝惠時以沛宮為原廟，皆令歌兒習吹以相和，常以百二十人為員，文景之間，禮官肄業而已，至武帝定郊祀之禮，祠泰一於甘泉，就乾位也，祭後土於汾陰，澤中方丘也，乃立樂府，采詩夜誦，有趙代秦楚之謳，以李延年為協律都尉，多舉司馬相如等數十人，造為詩賦，略論律呂，以合八音之調，作十九章之歌，以正月上辛用事甘泉圜丘，使童男女七十人俱歌，昏祠至，明夜常有神光如流星，止集於祠壇，天子自竹宮而望拜，百官侍祠者數百人，皆肅然動心焉，其餘巡狩福應之事，不序郊廟，故弗論，是時河間獻王有雅材，亦以為治道非禮樂不成，因獻所集雅樂，天子下太樂官，常存肄之，歲時以備數，然不常禦，常禦及郊廟皆非雅聲，然詩樂施於後嗣，猶得有所祖述，昔殷周之雅頌，乃上本有戎薑原，禼稷始生，元王公劉古公太伯王季薑女太任太姒之德，乃及成湯文武受命，武丁成康宣王中興，下及輔佐阿衡周召太公申伯召虎仲山甫之屬，君臣男女，有功德者，靡不褒揚，功德既信美矣，褒揚之聲，盈乎天地之間，是以光明著於當世，遺譽垂於無窮也，今漢郊廟詩歌，未有祖宗之事，八音調均，又不協於鍾律，而內有掖庭材人，外有上林樂府，皆以鄭聲施於朝廷，至成帝時，謁者常山王禹，世受河間樂，能說其義，其弟子宋曄等，上書言之，下大夫博士平當等考試，當以為漢承秦滅道之後，賴先帝聖德，博受兼聽，修廢官，立太學，河間獻王，聘求幽隱，修興雅樂以助化，時大儒公孫宏董仲舒等，以為音中正雅，立之太樂，春秋鄉射，作於學官，希闊不講，故自公卿大夫觀聽者，但聞鏗槍，不曉其意，而欲以風諭眾庶，其道無由，是以行之百有餘年，德化至今未成，今曄等守習孤學，大指歸於興助教化，衰微之學，興廢在人，宜領屬雅樂，以斷絕表微，孔子曰，人能弘道，非道弘人，河間區區，小國藩臣，以好學修古，能有所存，民到於今稱之，況於聖主廣被之資，修起舊文，放鄭近雅，述而不作，信而好古，於以風示海內，揚名後世，誠非小功小美也，事下公卿，以為久遠難分明，當議復寢，是時鄭聲尤甚，黃門名倡丙強景武之屬，富顯於世，貴戚五侯定陵富平外戚之家，淫侈過度，至與人主爭女樂，哀帝自為定陶王時疾之，又性不好音，及即位，下詔曰，惟世俗奢泰文巧，而鄭衛之聲興，夫奢泰則下不孫而國貧，文巧則趨未背本者眾，鄭衛之聲興，則淫僻之化流，而欲黎庶敦樸家給，猶濁其源而求其清流，豈不難哉，孔子不雲乎，放鄭聲，鄭聲淫，其罷樂府官，郊祭樂及古兵法武樂，在經非鄭衛之樂者，條奏別屬他官，丞相孔光，大司空何武，奏郊祭樂人員六十二人，給祠南北郊，大樂鼓員六人，嘉至鼓員十人，邯鄲鼓員二人，騎吹鼓員三人，江南鼓員二人，同鼓員四人，巴俞鼓員三十六人，歌鼓員二十四人，楚嚴鼓員一人，粱皇鼓員四人，臨淮鼓員二十五人，茲邡鼓員三人，凡鼓十二員，百二十八人，朝賀置酒陳殿下，應古兵法，外郊祭員十三人，諸族樂人，兼雲招給祠南郊用六十七人，兼給事雅樂用四人，夜誦員五人，剛別祔員二人，給盛德主調篪員二人，聽工以律知日冬夏至一人，鍾工磬工簫工員各一人，僕射二人，主領諸樂人皆不可罷，竽工員三人，一人可罷，琴工員五人，三人可罷，柱工員二人，一人可罷，繩弦工員六人，四人可罷，鄭四會員六十二人，一人給事雅樂六十一人可罷，張瑟員八人，七人可罷，安世樂鼓員二十人，十九人可罷，沛吹鼓員十二人，族歌鼓員二十七人，陳吹鼓員十三人，商樂鼓員十四人，東海鼓員十六人，長樂鼓員十三人，縵樂鼓員十三人，凡鼓八員百二十八人，朝賀置酒陳前殿房中，不應經法，治竽員五人，楚鼓員六人，常從倡三十人，常從象人四人，詔隨常從倡十六人，秦倡象人員三人，詔隨秦倡一人，雅大人員九人，朝賀置酒為樂，楚四會員十七人，巴四會員十二人，銚四會員十二人，齊四會員十九人，蔡謳員三人，齊謳員六人，竽瑟鍾磬員五人，皆鄭聲可罷，師學百四十二人，其七十二人給大官挏馬酒，其七十人可罷，大凡八百二十九人，其三百八十八人不可罷，可領屬太樂，其四百四十一人，不應經法，或鄭衛之聲，皆可罷，奏可，然百姓漸漬日久，又不製雅樂，有以相變，豪富吏民，湛沔自若，大漢繼周，久曠大儀，未有立禮成樂，此賈誼董仲舒王吉劉向之徒，所為發憤而增歎也。〈（禮樂志。）〉
高祖過沛詩三侯之章令小兒歌之，高祖崩，令沛得以四時歌儛宗廟孝惠孝文孝景無所增更於樂府習常隸舊而已，至今上即位，作十幾章，令侍中李延年次序其聲，拜為協律都尉，通一經之士，不能獨知其辭，皆集會五經家，相與共講習讀之，乃能通知其意，多爾雅之文，漢家常以正月上辛祠泰一甘泉，以昏時夜祠，到明而終，常有流星，經於祠壇，上使僮男女七十人俱歌，春歌青陽，夏歌朱明，秋歌西皞，冬歌元冥，世多有故不論，又嚐得神馬渥窪水中，復次以為太一之歌，歌曲曰，太一貢兮天馬下，沾赤汗兮沫流赭，聘容與兮沫萬里，今安匹兮龍為友，後伐大宛，得千里馬，馬名蒲梢，次作以為歌，歌詩曰，天馬來兮從西極，經萬里兮歸有德，承靈威兮降外國，涉流沙兮四夷服，中尉汲黯進曰，凡王者作樂，上以承祖宗，下以化兆民，今陛下得馬詩以為歌，協於宗廟，先帝百姓豈能知其音邪，上默然不說，丞相公孫宏曰，黯誹謗聖製當族。〈（樂書。）〉
○雜錄太常屬官有太樂令丞。〈（百官表。）〉宮商角徵羽，職在太樂。〈（律曆志。）〉
武帝策董仲舒曰，五帝三王之道，改製作樂，而天下洽和，百王同之，當虞氏之樂，莫盛於韶，於周莫盛於勺，聖王已沒，鍾歌管弦之聲未衰，而大道微缺云云，仲舒對曰，道者所繇適於治之路也，仁義禮樂，皆其具也，王者未作樂之時，乃用先王之樂宜於世者，而以深入教化於民，教化之情不得，雅頌之樂不成，故王者功成作樂，樂其德也，樂者所以變民風化民俗也，其變民也易，其化人也著，故聲發於和，而本於情，接於肌膚，臧於骨髓，故王道雖微缺，而管弦之聲未衰也，夫虞氏之不為政久矣，然而雅頌遺風猶有存者，是以孔子在齊而聞韶也。〈（董仲舒傳。）〉
嬖臣李延年以好音見，上善之，下公卿議曰，民間祠有鼓舞樂，今郊祀而無樂，豈稱乎，公卿曰，古者祠天地皆有樂，而神祗可得而禮，或曰，泰帝使素女鼓五十弦瑟悲，帝禁不止，故破其瑟為二十五弦，於是塞南越禱祠泰一後土，始用樂舞，益召歌兒，作二十五弦，及空侯瑟，自此起。〈（郊祀志。）〉
宣帝本始四年，詔樂府減樂人。〈（本紀。）〉
神爵五鳳之間，天下殷富，數有嘉應，上頗作歌詩，欲興協律之事，丞相魏相奏言，知音善鼓雅琴者，渤海趙定，梁國龔德，皆召見待詔。〈（王褒傳。）〉
元帝多材藝，善史書，鼓琴瑟，吹洞簫，自度曲被歌聲，分寸刂節度，窮極幼眇。〈（本紀。）〉
元帝被疾，不親政事，留好音樂，或置鼙鼓殿下，天子自臨軒檻上，隤銅丸以擿鼓。〈（擿持益反）〉聲中嚴鼓之節，後宮及習知音者莫能為，而定陶王亦能之，上數稱其材，史丹進曰，凡所謂材者，敏而好學，溫故知新，皇太子是也，若乃器人於絲竹鼓鼙之間，則是陳惠李微，高於匡衡，可相國也，〈（陳惠李微，黃門鼓吹。）〉於是上嘿然而笑。〈（史丹傳。）〉
平帝元始元年，放鄭聲，五年，徵天下通知鍾律者。〈（本紀。）〉


