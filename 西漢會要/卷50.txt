
◎食貨一
○墾田數
漢提封田一萬萬四千五百一十三萬六千四百五頃，其一萬萬二百五十二萬八千八百八十九頃，邑居道路山川林澤，群不可墾，其三千二百二十九萬九百四十七頃，可墾不可墾，定墾田八百二十七萬五百三十六頃，漢極盛矣。〈（地理志。）〉
○限民名田
董仲舒說武帝曰，秦用商鞅之法，改帝王之製，除井田，民得賣買，富者田連阡陌，貧者亡立錐之地，小民安得不困，漢興，循而未改，古井田法雖難卒行，宜少近古，限民名田，以澹不足，〈（師古曰，名田，占田也，各為立限，不使富者過製，則貧弱之家可足也。）〉塞兼並之路，然後可善治也。〈（食貨志，下同。）〉
元光中，令賈人有市籍及家屬，皆無得名田，以便農，敢犯令，沒入田貨。
哀帝即位，師丹建言，古之聖主，莫不設井田然後治乃可平文帝務勸農桑，帥以節儉，未有並兼之害，故不為民田及奴婢為限，今豪富吏民，訾數鉅萬，而貧弱愈困，宜略為限，天子下其議，丞相孔光，大司空何武，奏請諸侯王列侯皆得名田，國中列侯在長安，公主名田縣道，及關內侯吏民名田，皆毋過三十頃，諸億王奴婢二百人，列侯公主百人，關內侯吏民三十人，期盡三年，犯者沒入官，時田宅奴婢賈為減賤，丁傅用事，董賢隆貴，皆不便也，詔書且須後，遂寢不行。
○代田
武帝末年，以趙過為搜粟都尉，過能為代田，一畝三川歲代處，故曰代田，古法也，後稷始川田以二耜為耦，〈（師古曰，並兩耜而耕。）〉廣尺深尺曰川，長終畝，一畝三川，一夫三百川，而播種於三川中，苗生葉以上，稍耨隴草，因隤其土，以附苗根，故其詩曰，或芸或芓，黍稷擬擬，芸，除草也，芓，附根也，言苗稍壯，每耨輒附根，比盛暑，隴盡而根深，能風與旱，〈（能，讀曰耐。）〉故擬擬而盛也，其耕耘下種田器皆有便巧，率十二夫為田一井一屋，故畝五頃，〈（鄧展曰，九夫為井，三夫為屋，夫百畝，於古為十二頃，古百步為畝，漢時二百四十步為畝，古千二百畝，則得今五頃。）〉用耦犁二牛三人，一歲之收，常過縵田畝一斛以上，〈（縵田，謂為川者也。）〉善者倍之，過使教田太常三輔，〈（太常主諸陵，有民故亦課田種。）〉大農置工巧奴與從事，為作田器，二千石遣令長三老力田及裏父老善田者，受田器學耕種養苗狀，民或苦少牛，亡以趨澤，故平都令光教過以人免犁，過奏光以為丞，教民相與庸免犁，〈（言換功共作也。）〉率多人者田日三十畝，少者十三畝，以故田多墾癖，過試以離宮卒田其宮壖地，課得穀皆多，其旁田畝一斛以上，令命家田三輔公田，〈（韋昭曰，命家謂受爵命一爵為公士以上，令得田公田優之也。）〉又教邊郡及居延城，是後邊城河東宏農三輔太常民，皆便代田，用力少而得穀多。〈（食貨志。）〉
○假民公田〈（省苑囿）〉漢二年，故秦苑囿園池，令民得田之。〈（本紀，下同。）〉
武帝建元元年，罷苑馬以賜貧民。〈（師古曰，養馬之苑，禁百姓芻牧，今罷之。）〉昭帝元鳳三年，罷中牟苑賦貧民。宣帝地節元年，假郡國貧民田。
三年，詔池籞未禦幸者，假與貧民，又令流民還歸者，假公田貸種食。
元帝初元元年，以三輔太常郡國公田及苑可省者，振業貧民，江海陂湖園池屬少府者，以假貧民，勿租賦，六月，省苑馬以振睏乏。
二年，詔罷水衡禁囿，宜春下苑，少府佽飛外池，嚴籞池田，假與貧民。永光元年，令民各務農畝，無田者假之。
哀帝建平元年，太皇太后，詔外家王氏田非塚塋，皆以賦貧民。○勸農桑
漢興，諸侯並起，民失作業，而大饑饉，凡米石五千，人相食，死者過半，高祖乃令民得賣子就食蜀漢，天下既定，輕田租，什五而稅一，量吏祿，度官用，以賦於民。〈（食貨志。）〉
惠帝即位，減田租，復十五稅一。〈（鄧展曰，漢初，十五稅一，中間廢，今復之也，見本紀。）〉四年，舉民孝弟力田者復其身。〈（本紀。）〉高後元年，置孝弟力田二千石者一人。〈（同上。）〉
文帝時，民近戰國，背本趨末，賈誼說上曰，一夫不耕，或受之饑，今背本而趨末，生之者甚少，而靡之者甚多，天下財產何得不蹶，今驅民而歸之農，皆著於本，使天下各食其力，末技遊食之民，轉而緣南畝，則蓄積足而人樂其所矣，上感誼言，躬耕以勸百姓。〈（全文見食貨志。）〉
二年正月，詔曰，夫農天下之本也，其開籍田，朕親率耕，以給宗廟粢盛。〈（本紀。）〉
九月，詔曰，農天下之大本也，民所恃以生也，而民或不務本而事末，故生不遂，朕憂其然，故今茲親率群臣農以勸之，其賜天下民今年田租之半。〈（同上。）〉
晁錯說上曰，今海內為一，而蓄積未及者，何也，地有遺利，民有餘力，生穀之土未盡墾，遊食之民未盡歸農也，今農夫五口之家，其服役者不下二人，其能耕者不過百畝，百畝之收不過百石，春耕夏耘秋獲冬藏，伐薪樵，治官府，給繇役，春不得避風塵，夏不得避暑熱，秋不得避陰雨，冬不得避寒凍，四時之間，亡日休息，又私自送往迎來吊死問疾，養孤長幼在其中，勤苦如此，尚復被水旱之災急政暴虐，賦斂不時，朝令而暮改，當其有者半賈而賣，亡者取倍稱之息，於是有賣田宅鬻子孫以償責者矣，而商賈大者積貯倍息，小者坐列販賣，操其奇贏，日遊都市，乘上之急，所賣必倍，故其男不耕耘，女不蠶織，衣必文采，食必粱肉，亡農夫之苦，有仟伯之得，因其富厚，交通王侯，力過吏執，以利相傾，千里遊敖，冠蓋相望，乘堅策肥，履絲曳縞，此商人所以兼並農人，農人所以流亡者也，今法律賤商人，商人已富貴矣，尊農夫，農夫已貧賤矣，故俗之所貴，主之所賤也，吏之所卑，法之所尊也，上下相反，好惡乖迕，而欲國富法立，不可得也，方今之務，莫若使民務農而已矣，欲民務農，在於貴粟，貴粟之道，在於使民以粟為賞罰，今募天下入粟縣官，得以拜爵，得以除罪，如此富人有爵，農民有錢，粟有所渫，夫能入粟以受爵，皆有餘者也，取於有餘以供上用，則貧民之賦可損，所謂損有餘補不足，令出而民利者也。〈（食貨志。）〉
十二年，詔曰，道民之路，在於務本，朕親率天下農十年於今，而野不加辟，歲一不登，民有饑色，吾詔書數下，歲勸民種樹，而功未興，是吏奉吾詔不勤，而勸民不明也，其賜農民今年租稅之半，又曰，力田，為生之本也，其以戶口率置孝弟力田常員，令各率其意以道民焉。〈（文紀。）〉
十三年二月，詔曰，朕親率天下農耕以供粢盛，皇后親桑以奉祭服，其具禮儀。〈（本紀，下同。）〉
六月，詔曰，農天下之本，務莫大焉，今廑身齎事而有租稅之賦，其於勸農之道未備，其除田之租稅。
景帝後二年四月，詔曰，雕文刻鏤，傷農事者也，錦繡纂組，害女紅者也，農事傷，則饑之本也，女紅害，則寒之原也，夫饑寒並至而能亡為非者，寡矣，朕親耕，後親桑，以奉宗廟粢盛祭服，為天下先，不受獻，減大官，省繇賦，欲天下務農蠶，素有蓄積，以備災害。
三年春，詔曰，農天下之本也，黃金珠玉，饑不可食，寒不可衣，以為幣用，不識其終始，間歲或不登，意為末者眾，農民寡也，其令郡國務勸農桑，益種樹，可得衣食物。〈（本紀。）〉
孝景婁敕有司，以農為務。〈（食貨志。）〉
武帝之初，國家亡事，非遇水旱，則民人給家足，都鄙廩庾盡滿，大倉之粟，陳陳相因，充溢露積於外，腐敗不可食，是後外事四夷，內興功利，役費並興，而民去本，董仲舒說上曰，春秋它穀不書，至於麥禾不成，則書之，今關中之俗，不好種麥，願詔大司農使關中民益種宿麥，令毋後時。〈（同上。）〉
親耕籍田，以為農先。〈（董仲舒傳。）〉元狩三年，遣謁者勸有水災郡種宿麥。〈（本紀。）〉征和四年，上耕於鉅定。〈（本紀。）〉
仲舒又言，古井田法雖難卒行，宜少近古，限民名田，以澹不足，塞並兼之路，薄賦斂，省繇役，以寬民力，然後可善治也，帝末年悔征伐之事，乃封丞相為富民侯，下詔曰，方今之務，在於力農，以趙過為搜粟都尉，過能為代田，用力少而得穀多。〈（食貨志。）〉
昭帝始元元年二月，上耕於鉤盾弄田。〈（本紀。）〉六年正月，上耕於上林。〈（同上。）〉
元平元年，詔曰，天下以農桑為本，日者省用，罷不急官，減外繇，耕桑者益眾，而百姓未能家給，其減口賦錢。〈（本紀。）〉昭帝時，流民稍還，田野益癖，頗有蓄積。〈（食貨志。）〉
宣帝即位，用吏多選賢良，百姓安土，歲數豐穰，穀至石五錢，農人少利，大司農耿壽昌，請置常平倉，以穀賤時，增其價而糴以利農，穀貴時，減價而糶，民便之。〈（食貨志。）〉
蔡癸以好農使勸郡國，至大官。〈（同上。）〉
元帝建昭五年三月，詔曰，方春農桑興，百姓戮力自盡之時也，故是月勞農勸民，無使後時，今不良之吏，覆按小罪，徵召證案，興不急之事，以妨百姓，使失一時之作，亡終歲之功，公卿其明察申敕之。
成帝陽朔四年，詔曰，夫洪範八政，以食為首，斯誠家給刑錯之本也，先帝劭農，薄其租稅，寵其強力，令與孝弟同科，間者民彌惰怠，鄉本者少，將何以矯之，方東作時，其令二千石勉勸農桑，出入阡陌，致勞來之，平帝元始元年，置大司農部丞十三，人部一州，勸農桑。〈（以上並本紀。）〉
龔遂為勃海太守，見齊俗奢侈，好末技，不田作，乃勸民務農桑，令口種一樹榆，百本Ε，五十本蔥，一畦韭，家二母彘五雞，使民賣劍買牛，賣刀買犢，郡中皆有蓄積，吏民富實。〈（本傳。）〉
召信臣守南陽，躬勸耕農，出入阡陌，時行視郡中水泉，開通溝瀆，起水門提閼，凡數十處，溉灌至三萬頃，為民作均水約束，刻石立田畔，郡中莫不耕稼力田，戶口增倍。〈（同上。）〉


