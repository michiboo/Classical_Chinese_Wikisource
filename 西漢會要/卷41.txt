
◎職官十一
○集議（下）議民政
文帝元年三月，詔曰，方春和時，吾百姓鰥寡孤獨窮困之人，或阽於死亡，其議所以振貸之。〈（本紀。）〉
後元年，詔曰，間者數年比不登，其與丞相列侯吏二千石博士議之，有可以佐百姓者無有所隱。〈（同上。）〉
武帝時，公孫宏奏言禁民亡得挾弓弩便，上下其議，吾邱壽王對曰，大不便，書奏，上以難丞相宏，宏詘服焉。〈（吾邱壽王傳。）〉
元鼎六年，上曰，今內史稻田租挈重不與郡同，其議減，令吏民勉農盡地利，平繇行水，勿使失時。〈（溝洫誌。）〉
昭帝始元六年二月，詔有司問郡國所舉賢良文學，民所疾苦，議罷鹽鐵榷酤。〈（本紀，詳見鹽鐵條。）〉
元帝時，貢禹言宜罷採珠玉金銀鑄錢之官，毋復以為幣，除其販賣租銖之律，租稅祿賜，皆以布帛及穀，使百姓壹意農桑，議者以為交易待錢，布帛不可尺寸分裂，禹議亦寢。〈（食貨志下。）〉
禹以為宜令民七歲去齒，乃出口錢，年二十乃算，天子下其議，令民產子七歲乃出口錢，自此始。〈（本傳。）〉
成帝建始三年，京師民無故相驚，言大水至，召公卿議，大將軍鳳以為云云，群臣皆從鳳議，左將軍王商獨曰，必訛言也，上乃止。〈（王商傳。）〉
有上書言古者以龜貝為貨，今以錢易之，民以故貧，宜可改幣，上以問師丹，丹對言可改，章下有司議，皆以為行錢以來久，難卒變易。〈（師丹傳。）〉
議法製
孝文二年，詔丞相太尉御史，今犯法者已論，而使無罪之父母妻子同產坐之，朕甚弗取，其議，丞相周勃陳平奏，臣之愚計，以為如其故便，文帝復曰，云云，朕未見其便，宜熟計之，平勃乃曰，臣等謹奉詔。〈（刑法誌。）〉
十三年，製詔御史其除肉刑，丞相張蒼御史大夫馮敬言，臣謹議云云，昧死請，製曰可。〈（刑法誌。）〉
景帝元年，詔吏受所監臨，以飲食免重，受財物賤買貴賣論輕，廷尉與丞相更議，著令廷尉信謹與丞相議曰云雲。〈（本紀。）〉
宣帝時，京兆尹張敞上書，願令諸有罪皆得以差入穀八郡贖罪，事下有司，蕭望之與少府李疆議云云，於是天子復下其議，兩府丞相御史以難問敞，敞曰云雲，疆復對曰，不便，遂不施敞議。〈（蕭望之傳。）〉
哀帝即位，詔曰，諸侯王列侯公主吏二千石，及豪富民多蓄奴婢，田宅亡限，其議限製。〈（本紀。）〉議同姓
淮南王長謀反，召至長安，丞相臣蒼，典客臣敬行，御史大夫事宗正臣逸，廷尉臣賀備盜賊中尉臣福，昧死言，長當棄市，製曰，朕不忍致法於王，其與列侯二千石議，臣蒼，臣敬，臣逸，臣福，臣賀，昧死言，臣謹與列侯吏二千石臣嬰等四十三人議，宜論如法。〈（史記淮南王傳。）〉
元朔中肥如令郢人，昆弟上書，具言燕王定國，事下公卿，皆議曰當誅，上許之。〈（燕王澤傳。）〉
淮南王安反，衡山王賜，淮南王弟，當收坐，有司請逮捕衡山王，上曰，諸侯各以其國為本，不當相坐，與諸侯王列侯議，趙王彭祖列侯遜等四十三人皆曰云雲，膠西王端議曰云雲，丞相宏，廷尉湯以聞。〈（本傳。）〉
議大臣
始元四年，桑宏羊子遷亡，過父故吏侯史吳，會赦，吳得自出係獄，廷尉少府雜治反事，丞相車千秋召中二千石博士會公車門議，問吳法，明日千秋封上，眾議大將軍光以千秋擅召中二千石以下，遂下少府廷尉獄。〈（杜延年傳。）〉
蕭望之劾奏韓延壽上僭不道，又自陳前為延壽所奏，今復舉延壽罪，眾庶皆以臣懷不正之心，侵冤延壽，願下丞相中二千石博士議其罪，事下公卿，皆以延壽前既無狀，後復誣典法大臣，欲以解罪，狡猾無道，竟坐棄市。〈（延壽傳。）〉
定陵侯淳于長，坐大逆誅，長小妻乃始等六人，皆以長事未發覺時棄去，或更嫁，及長事發，丞相方進大空武，議乃始等於法無以解，請論，孔光議以為不當坐，有詔光議是。〈（孔光傳。）〉
哀帝初，薛宣子況，賕客楊明創申鹹，事下有司，御史中丞眾等，奏況明皆棄市，廷尉以為完為城旦，上以問公卿，議臣丞相光大司空丹，以中丞議是，自將軍以下，至博士議郎，皆是廷尉。〈（薛宣傳。）〉
哀帝時，丞相王嘉，上書薦故廷尉梁相等，尚書劾奏嘉言事恣意，迷國罔上，不道，下將軍中朝者議，左將軍公孫祿，司隸鮑宣，光祿大夫孔光等十四人，皆以為嘉應迷國不道法，光祿大夫諸吏給事中龔勝獨書議，曰嘉迷國不疑，今舉相等過微薄，日暮，議者罷，明旦復會，左將軍祿問勝君議亡所據，今奏當，上宜何從，勝曰，將軍以勝議不可者，通劾之，遂可光奏，光等請詔嘉詣獄，製曰驃騎將軍御史大夫中二千石二千石博士議郎衛尉雲等五十人，以為如光等言可許，議郎龔等，以為宜奪爵土免為庶人，永信少府猛等十人，以為大臣括發關械，裸躬就笞，非所以重國褒宗廟也，有詔假謁者節，召丞相詣廷尉詔獄。〈（龔勝王嘉傳。）〉
傅大後怨傅喜，使孔鄉侯晏風丞相令奏免喜侯，朱博受詔，與御史大夫趙元議，元博奏請免為庶人，上疑博元承指，詔左將軍彭宣與中朝者雜問，宣等劾奏，博宰相，元上卿，晏以外親不忠不道，臣請詔謁者召表元晏詣廷尉詔獄，製曰，將軍中二千石二千石諸大夫博士議郎議，右將軍蟜望等四十四人，以為如宣等言可許，諫大夫龔勝等十四人以為晏宜與博元同罪，罪皆不道，上減元死罪三等，削晏戶四分之一，假謁者節，召丞相詣廷尉詔獄。〈（朱博傳。）〉
議邊事
孝文即位，將軍陳武議曰，南粵朝鮮宜用征伐，孝文曰，朕能任衣冠，念不到此，且無議軍。〈（律書。）〉
四年，單於遺漢書，書至，漢議擊與和親孰便，公卿皆曰和親甚便，漢許之。〈（匈奴傳。）〉
景帝時，匈奴徐盧等五人降漢，上欲侯之，周亞夫曰云雲，上曰丞相議不可用。〈（本傳，詳見處降條。）〉
武帝時，匈奴求和親，群臣議上前，博士狄山曰和親便，上問御史大夫張湯，湯曰，此愚儒亡知。〈（張湯傳。）〉
元光二年，匈奴來請和親，上下其議，大行王恢議曰，不如勿許，御史大夫韓安國議曰，不如和親，群臣議多附安國，於是上許和親，明年，馬邑豪聶壹言，匈奴可誘以利致之，上召問公卿，大行王恢對曰，擊之便，御史大夫安國曰，勿擊便，恢曰，不然，擊之便，安國曰，不然，勿擊便，恢曰，不然，擊之便，安國曰不然，勿擊便，恢曰不然，云云，上曰善，乃從恢議。〈（韓安國傳。）〉
中大夫主父偃，盛言朔方地肥饒，外阻河，內省轉輸戍漕，廣中國，滅胡之本也，上覽其說，下公卿議，皆言不便，公孫宏曰云雲，朱買臣難詘宏，遂置朔方，本偃計也。〈（主父偃傳。）〉
烏孫使使獻馬，願得尚漢公主為昆弟，天子問群臣，議許。〈（西域傳。）〉
太初元年，李廣利詣宛取馬，二歲，人少不足以拔宛，其夏漢亡浞野之兵於匈奴，公卿議者皆願罷宛。〈（李廣利傳。）〉
帝末年悔征伐之事，乃下詔曰，乃者以縛馬書遍視丞相御史二千石諸大夫郎為學者，乃至郡屬國都尉成忠趙破奴等，皆以虜自其馬不祥，甚哉，或以為欲以見強。〈（西域傳。）〉
神爵元年，趙充國擊羌虜，欲以威信招降幵及劫掠者，解散虜謀，徼極乃擊之，辛武賢奏言云雲，天子下其書，充國令與校尉以下，吏士知羌事者博議，充國及長史董通年，以為此殆空言，非至計也，天子下其書，公卿議者鹹以為不先破幵，則先零未可圖也，上乃拜武賢為破羌將軍，賜璽書嘉納其冊，以書敕責充國。〈（趙充國傳。）〉
充國上屯田奏，奏每上，輒下公卿議臣議，初是充國計者什三，中什五，最後什八，有詔詰前言不便者，皆頓首服，丞相魏相曰，後將軍數畫軍策，其言常是，臣任其計可必用也。〈（趙充國傳。）〉
甘露二年，匈奴款塞，詔有司議，咸曰禮儀宜如諸侯王稱臣昧死再拜，位次諸侯王，詔曰，其以客禮待之，位在諸侯王上。〈（宣紀。）〉
匈奴來朝，詔公卿議其儀，丞相霸，御史大夫定國，議曰，其禮儀宜如諸侯王，位次在下，蕭望之以為位在諸侯王上，天子采之。〈（蕭望之傳。）〉
初元元年，珠崖反，〈（本紀作三年。）〉上與有司議大發軍，待詔賈捐之建議以為不當擊，上使侍中王商詰問捐之，捐之對奏，上以問丞相御史，御史大夫陳萬年以為當擊，丞相於定國以為捐之議是，上乃從之。〈（賈捐之傳。）〉
甘延壽陳湯上疏斬郅支首及名王以下宜縣頭稿街，事下有司，丞相匡衡，御史大夫繁延壽，以為宜勿縣，車騎將軍許嘉，右將軍王商以為宜縣，有詔將軍議是。〈（陳湯傳。）〉
永光二年，隴西羌反，詔召丞相韋元成，御史大夫鄭宏，大司馬車騎將軍王接，左將軍許嘉，右將軍馮奉世入議。〈（馮奉世傳。）〉
呼韓邪單於上書，願保塞，請罷邊備，塞吏卒，天子令下有司議，議者皆以為便，郎中侯應習邊事，以為不可許，上問狀，應對奏，天子有詔，勿議罷邊事。〈（匈奴傳。）〉
河平元年，匈奴使者伊邪莫演言欲降，下公卿議，議者或言宜如故事受其降，光祿大夫穀永，議郎杜欽，以為不如勿受，對奏，天子從之。〈（同上。）〉
哀帝時，單於當來朝，遣使言病，願朝明年，息夫躬上奏，以為疑有他變，書奏，上引見躬，召公卿將軍大議，左將軍公孫祿，以為躬欲逆詐不可許，躬掎祿曰云雲，臣與祿異議，未可同日語也，上曰善，乃罷群臣，獨與躬議。〈（息夫躬傳。）〉
建平四年，單於上書，願朝五年，上以問公卿，公卿以為可且勿許，單於使辭去未發，黃門郎揚雄上書諫，天子寤焉，召還使者，更報單於書而許之。〈（匈奴傳。）〉
雜錄
元封四年，關東流民二百萬口，無名數者四十萬，公卿議欲請徙流民於邊以適之，上以為石慶老謹不能與其議，乃賜丞相告歸，而案御史大夫以下議為請者。〈（萬石君傳。）〉
成帝封淳于長，平當坐前議不正，左遷鉅鹿太守。〈（見上，議功賞條。）〉孔光為御史大夫，以議不中意，左遷廷尉。〈（本傳。）〉
哀帝時，馬宮與丞相御史雜議帝祖母傅太后諡，及元始中，王莽發傅太后陵，徙歸定陶，以民禮葬之，追誅前議者。〈（馬宮傳。）〉
董仲舒在家，朝廷如有大議，使使及廷尉張湯就其家而問之。〈（董仲舒傳。）〉
趙充國罷就第，朝廷每有四夷大議，常與參兵謀，問籌策焉。〈（本傳。）〉
張禹家居，以特進為天子師，國家每有大政，必與定議。〈（本傳。）〉


