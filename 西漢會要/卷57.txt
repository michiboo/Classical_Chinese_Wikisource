
◎兵二
○教閱
武帝太初二年，令天下膢五日。〈（本紀，如淳曰，立秋貙膢，伏儼曰，膢，音劉，劉，殺也，師古曰，續漢書作貙劉，膢劉義各通耳，漢儀注雲，立秋之日斬牲於郊東門外，以薦陵廟，武官肄兵習戰陣之儀，斬牲之禮，名曰貙劉，兵官皆肄孫吳六十四陣，名曰乘之。）〉
霍光都肄郎羽林。〈（霍光傳。）〉都郎羽林。〈（燕刺王傳，師古曰，謂大會試之。）〉
九月，都試。〈（翟方進傳，如淳曰，太守都尉令長丞尉會都試，課殿最也。）〉
韓延壽為東郡太守，試騎士，治飾兵車，畫龍虎朱爵，延壽衣黃紈方領，駕四馬傳，總建幢棨，植羽葆，鼓車歌車，功曹引車，皆駕四馬，載棨戟，五騎為伍，分左右部軍，假司馬千人，持幢旁轂，歌者先居射室，望見延壽車，噭咷楚歌，延壽坐射室，騎吏持戟夾陛列立，騎士從者，帶弓羅後，令騎士兵車四面營陳，被甲鞮鞪，居馬上抱弩負蘭，又使騎士戰車弄馬盜驂，及治飾車甲三百萬以上，於是蕭望之劾奏延壽上僭不道，坐棄市。〈（韓延壽傳。）〉
○繇戍
秦用商鞅之法，月為更卒，已復為正，一歲屯戍，一歲力役，三十倍於古，漢興，循而未改。〈（食貨志，又昭紀，如淳注雲，天下人皆直戍邊三日，亦名為更，律所謂繇戍也，雖丞相子亦在戍邊之調，不可人人自行，三日戍，又行者當自戍三日，不可往便還，因便住一歲不更，諸不行者出錢三百入官，官以給戍者，是為過更也，漢初因秦法而行之，後遂改易，有謫乃戍邊一歲耳。）〉
高後五年，初令戍卒歲更。〈（史記，將相年表。）〉遠方之卒，守塞一歲而更。〈（晁錯傳。）〉文帝減外徭。〈（賈山傳。）〉十三年，除戍卒令。〈（史記，將相年表。）〉
景帝後二年，省繇賦。〈（本紀。）〉
武帝賜卜式外繇四百人。〈（卜式傳，蘇林曰，外繇謂戍邊也，一人出三百錢謂之過更，式歲得十二萬錢也，一說在繇役之外得復除四百人也，師古曰，一說是也。）〉
元狩三年，減隴西北地上郡戍卒半。天漢元年，發謫戍屯五原。昭帝元平元年，減外繇。宣帝五鳳四年，以邊塞亡寇，減戍卒什二。〈（以上並本紀。）〉
淮南之地，縣屬於漢，其吏民往來長安者自悉而補，中道衣敞，錢用諸費稱此。〈（賈誼傳。）〉
蓋寬饒身為司隸，子弟常步行戍邊。〈（本傳。）〉
○調發〈（羽檄虎符）〉
高祖曰，吾以羽檄徵天下兵。〈（本紀，師古曰，檄者以木簡為書，長尺二寸，用徵召也，其有急事則加以鳥羽插之，示速疾也。）〉
文帝二年，初與郡國守相為銅虎符。〈（史記本紀，漢書無國相二字。）〉
齊王欲發兵誅諸呂，魏勃曰，王欲發兵，非有漢虎符驗也。〈（史記，齊悼惠王世家。）〉御史中丞劾奏野王持虎符出界歸家。〈（馮奉世傳。）〉淮南王盜寫虎符。〈（賈捐之傳。）〉
武帝建元三年，東甌告急，上曰，吾新即位，不欲出虎符召兵郡國，乃遣嚴助以節發兵會稽，會稽守欲距法不為發，助乃斬一司馬諭意指，遂發兵。〈（嚴助傳。）〉
戾太子以節發兵。〈（武紀，征和二年。）〉
七國敗，弓高侯告膠西王卬曰，未有詔虎符擅發兵，王其自圖之，卬遂自殺。〈（吳王濞傳。）〉公孫戎奴為上黨太守發兵不以聞，免。〈（功臣表。）〉
段會宗為西域都護，以擅發戊己校尉之兵乏興，有詔贖論。〈（本傳。）〉
黎扶為東海太守，行過擅發卒為衛，當斬。〈（功臣表。）〉
○選募〈（勇敢奔命伉健募士）〉武帝天漢四年，發勇敢士出朔方。〈（本紀。）〉趙王彭祖願從國中勇敢擊匈奴。〈（景十三王傳。）〉
李陵將勇敢五千人，教射酒泉張掖以備胡。〈（本傳。）〉
昭帝始元元年，募吏民，及發犍為蜀郡奔命擊益州。〈（本紀注雲，常兵不足，故權選取精勇，聞命奔走，故謂之奔命。）〉灌夫伐吳王，募軍中壯士所善願從者數十人。〈（灌夫傳。）〉
宣帝本始二年，選郡國吏三百石伉健習射者皆從軍。〈（本紀。）〉神爵元年，發應募詣金城。〈（本紀。）〉趙充國願罷騎兵，留弛刑應募。〈（本傳。）〉元帝永光二年，發募士萬人擊西羌。〈（馮奉世傳。）〉
平帝元始二年，募汝南南陽勇敢吏士三百人諭說江湖賊。〈（本紀。）〉發謫徒。〈（七科謫惡少年亡命弛刑。）〉高帝十一年，擊英布赦天下死罪，令從軍。
惠帝三年，發諸侯王徒隸二萬人，城長安。
武帝元狩三年，發謫吏，穿昆明池。〈（本紀，師古曰，吏有罪者罰而役之。）〉
元鼎五年，呂嘉反，遣路博德皆將罪人，越馳義侯遺別將巴蜀罪人，鹹會番禺。
元封二年四月，募天下死罪擊朝鮮，六月，遣楊仆荀彘，將應募罪人擊朝鮮。六年，赦京師亡命，令從軍。〈（以上並本紀。）〉
太初元年，以李廣利為貳師將軍，發郡國惡少年數萬人，期至貳師城取善馬。〈（李廣利傳。）〉太初元年，發天下謫民西征大宛。〈（本紀，下同。）〉天漢元年，發謫戍屯五原。
四年，發天下七科謫出朔方。〈（本紀，張晏曰，吏有罪一，亡命二，贅壻三，賈人四，故有市籍五，父母有市籍六，大父母有市籍七，凡七科也。）〉
昭帝元鳳元年，武都氐人反，發三輔太常徒皆免刑，擊之。五年，發三輔及郡國惡少年吏有告劾亡者，屯遼東。六年募郡國徒，築遼東元菟城。
宣帝神爵元年，發三輔中都官徒弛刑，詣金城。〈（以上並本紀。）〉行伍部校。什伍俱前。〈（晁錯傳，師古曰，五人為伍，二伍為什。）〉
李廣擊胡，行無部曲行陣。〈（本傳注引續漢書百官誌雲，將軍領軍，皆有部曲，大將軍營五部，校一人，部下有曲，曲有軍候一人。）〉
馮唐曰，士卒皆家人子，起田中從軍，安知尺籍伍符。〈（馮唐傳，李奇曰，尺籍所以書軍令，伍符，五五相保之符信也。）〉韓延壽在東郡時，試騎士五騎為伍。〈（本傳。）〉
什器。〈（平帝紀，天下吏舍亡得置什器，師古曰，軍法五人為伍，十人為什，則共其器物，故通謂生生之具為什器，亦猶今之從軍作役者，十人為火，共蓄調度也。）〉
傳校。〈（衛青傳，傳校獲王，師古曰，校者營壘之稱，故謂軍之一部為一校。）〉
益置揚威白虎合騎之校。〈（陳湯傳，師古曰，一校則別為一部軍，故稱校耳。）〉諸校。〈（韓信傳，師古曰，諸校，諸部也，猶今言諸營。）〉校司馬。〈（南粵傳，校司馬蘇宏。）〉
部勒行陣。〈（陳湯傳。）〉
王尊坐擅離部曲，會赦，免。〈（本傳。）〉
○壁壘中壘校尉，掌北軍壘門內。〈（百官表。）〉
文帝勞軍細柳，先驅至不得入，先驅曰，天子且至，軍門都騎曰，軍中聞將軍之令，不聞天子之詔，有頃，上至，又不得入，於是上使使持節詔將軍曰，吾欲勞軍亞夫乃傳言開壁門。〈（周亞夫傳。）〉
李陵軍居兩山間，以大車為營。〈（本傳。）〉
胡建守軍正丞，時監軍御史為奸，穿北軍壘垣以為賈區，建斬之，遂上奏曰，黃帝李法曰，壁壘已定，穿窬不由路，是謂奸人，奸人者殺，臣謹以斬，昧死以聞。〈（胡建傳。）〉
○京師兵器
蕭何治未央宮，立武庫。〈（高紀，按三輔黃圖，武庫在未央宮，蕭何造，以藏兵器。）〉
中尉屬官有武庫令丞，少府屬官有若盧考工室令丞。〈（百官表，注雲，若盧主藏兵器，考工主作器械。）〉
工官。〈（地理志，河南南陽濟南泰山潁川河內蜀廣漢等郡，皆有工官，徐天麟按工官雖在外郡，而所作器械，實輸京師，故武帝邊兵不足，乃發武庫工官兵以贍之也。）〉
武庫精兵所聚，故以丞相子為令。〈（魏相傳。）〉武帝征伐，邊失不足，乃發武庫工官兵以贍之。〈（食貨志。）〉戾太子矯製發武庫兵。〈（劉屈犛傳。）〉
成帝發武庫兵，前後十輩，送董賢及乳母王阿舍，毋將隆奏言，武庫兵器，天下公用國家武備，繕治造作，皆度大司農錢，漢家邊吏，職在距寇，亦賜武庫兵，皆任其事，然後蒙之，臣請收還武庫。〈（毋將隆傳。）〉
羽林孤兒教以五兵。〈（百官表，師古曰，五兵，謂弓矢殳矛戈戟也。）〉
○郡國兵器〈（雜錄附）〉高帝八年，令賈人毋得操兵乘騎馬。〈（本紀。）〉
晁錯說文帝募民徙塞下，曰，以便為之，高城深塹，具藺石，布渠答。〈（晁錯傳，如淳曰，藺石，城上雷石也，蘇林曰，渠答，鐵蒺藜也。）〉武帝征伐，邊兵不足，乃發武庫工官兵以贍之。〈（食貨志。）〉
武帝時，公孫宏奏言，民不得挾弓弩，吾邱壽王對不便，上以難宏，宏詘服焉。〈（吾邱壽王傳。）〉
昭帝始元五年，罷天下馬弩關。〈（本紀注雲，漢法，弩十石以上不得出。）〉
江都王建，聞淮南衡山陰謀，恐一日發，為所並，遂作兵器，鑄將軍都尉印，遣人通越。〈（江都易王傳。）〉
膠東康王，聞淮南王謀反，私作兵車鏃矢戰守之備。〈（景十三王傳。）〉
成帝陽朔三年，潁川鐵官徒申屠聖等，殺長吏盜庫兵。〈（本紀。）〉
鴻嘉三年，廣漢男子鄭躬等，攻官寺，篡囚徒，盜庫兵。〈（本紀。）〉永始三年，山陽鐵官徒蘇令等反，盜庫兵。〈（本紀。）〉燕王旦反，詐言受武帝詔得領庫兵飭武備。〈（武五子傳。）〉
平帝元始三年，陽陵任橫等，盜庫兵，攻官寺。〈（本紀。）〉
上郡庫令。〈（成帝紀，建始元年，注雲，北邊郡庫，官之兵器所藏，故置令。）〉
南郡發弩官主教放弩。〈（地理志。）〉
○雜錄
文帝時，晁錯言兵事曰，臣聞用兵臨戰，合刃之急者三，一曰得地形，二曰卒服習，三曰器用利，兵法曰，丈五之溝，漸車之水，山林積石，經川丘阜，草木所在，此步兵之地也，車騎二不當一，土山邱陵，曼衍相屬，平原廣野，此車騎之地，步兵十不當一，平陵相遠，川穀居閑，仰高臨下，此弓弩之地也，短兵百不當一，兩陳相近，平地淺草，可前可後，此長戟之地也，劍楯三不當一，萑葦竹蕭，草木蒙蘢，支葉茂接，此矛鋌之地也，長戟二不當一，曲道相伏，險阸相薄，此劍楯之地也，弓弩三不當一，士不選練，兵不服習，起居不精，動靜不集，趨利弗及，避難不畢，前擊後解，與金鼓之音相失，此不習勒卒之過也，百不當十，兵不完利，與空手同，甲不堅密，與袒裼同，弩不可以及遠，與短兵同，射不能中，與無矢同，中不能入，與無鏃同，此將不省兵之禍也，五不當一，故兵法曰，器械不利，以其卒予敵也，卒不可用，以其將予敵也，將不知兵，以其主予敵也，君不擇將，以其國予敵也，四者兵之至要也，臣又聞小大異形，強弱異勢，險易異備，夫卑身以事強，小國之形也，合小以攻大，敵國之形也，以蠻夷攻蠻夷，中國之形也，今匈奴地形技藝與中國異，上下山阪，出入溪澗，中國之馬弗與也，險道傾仄，且馳且射，中國之騎弗與也，風雨罷勞，饑渴不困，中國之人弗與也，此匈奴之長技也，若夫平原易地，輕車突騎，則匈奴之眾易撓亂也，勁弩長戟，射疏及遠，則匈奴之弓弗能格也，堅甲利刃，長短相雜，遊弩往來，什伍俱前，則匈奴之兵弗能當也，材官騶發，矢道同的，則匈奴之革笥木薦弗能支也，下馬地鬥，劍戟相接，去就相薄，則匈奴之足弗能給也，使中國之長技也，以此觀之，匈奴之長技三，中國之長技五，陛下又興數十萬之眾，以誅數萬之匈奴，眾寡之計，以一擊十之術也，雖然，兵兇器，戰危事也，以大為小，以強為弱，在俯仰之間耳，夫以人之死爭勝，跌而不振，則悔之無及也，帝王之道，出於萬全，今降胡義渠蠻夷之屬，來歸誼者，其眾數千，飲食長技，與匈奴同，可賜之堅甲絮衣，勁弓利矢，益以邊郡之良騎，令明將能知其習俗和輯其心者，以陛下之明約將之，即有險阻，以此當之，平地通道，則以輕車材官制之，兩軍相為表裏，各用其長技，衡加之以眾，此萬全之術也。〈（晁錯傳。）〉
藺石。〈（晁錯傳，具藺石，如淳曰，城上雷石也。）〉渠答。〈（晁錯傳，布渠答，蘇林曰，渠答鐵蒺藜也。）〉遊弩。〈（晁錯傳，遊弩往來。）〉大黃。〈（李廣傳，以大黃射其裨將，服虔曰，黃肩弩也。）〉
連。〈（李陵傳，發連弩射單於。）〉
刁鬥。〈（李廣傳，孟康曰，以銅作鐎受一斗，晝炊飯，夜擊持行，名曰刁鬥。）〉
壘石。〈（李陵傳，師古曰，壘，音盧對反。）〉


