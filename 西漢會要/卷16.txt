

◎禮十〈（嘉禮）〉
○行幸
高帝六年冬，人告楚王信謀反，上問左右，左右爭欲擊之，用陳平計，乃偽遊雲夢，十二月，會諸侯於陳，信迎謁，因執之。〈（本紀下同。）〉
七年冬，上自將擊韓王信於銅鞮，上從晉陽連戰，乘勝逐北至樓煩，會大寒，士卒墮指者什二三，遂至平城，為匈奴所圍，七日，用陳平秘計得出，十二月，上還過趙，不禮趙王，二月，自櫟陽徙都長安。
七年夏四月，行如雒陽，八年冬，上擊韓信餘寇於東垣，還過趙，趙相貫高等，恥上不禮其王，陰謀欲弒上，上欲宿，心動，問縣名何，曰柏人，上曰，柏人者迫於人也，去弗宿，十二月，行自東垣至。
八年春三月，行如雒陽，九月，行自雒陽至。九年十二月，行如雒陽，二月，行自雒陽至。
十一年，淮南王布反，上自將擊布，十二年，上還過沛，留置酒，沛宮悉召故人父老子弟佐酒，發沛中兒得百二十人，教之歌，酒酣，上擊築自歌曰，大風起兮雲飛揚，威加海內兮歸故鄉，安得猛士兮守四方，令兒皆和習之，上乃起舞，忼慷傷懷，泣數行下，謂沛父兄曰，遊子悲故鄉，吾雖都關中，萬歲之後，吾魂魄猶思家沛，且朕自沛公以誅暴逆，遂有天下，其以沛為朕湯沐邑，復其民，世世無有所與，沛父老諸母故人，日樂飲極歡，道舊故為笑樂，十餘日，上欲去，沛父兄固請，上曰，吾人眾多，父兄不能給，乃去，沛中空縣皆之邑西，獻，上留止，張飲三日，沛父兄皆頓首曰，沛幸得復，豐未得，唯陛下哀矜，上曰，豐者吾所生長，極不忘耳，吾特以其為雍齒故反我為魏，沛父兄固請之，乃並復豐，比沛。
文帝三年，上幸甘泉，〈（如淳曰，蔡邕雲，天子車駕所至，民臣以為幸，故曰幸，見令長三老官屬親臨軒作樂，賜以酒食帛葛越巾佩帶之屬，民爵有級數，或賜田租之半，故因謂之幸也，師古曰，甘泉在雲陽，本秦林光宮。）〉自甘泉之高奴，因幸太原，留遊太原十餘日，七月，上自太原至。
十年冬，行幸甘泉。後二年夏，行幸雍棫陽宮。四年五月，行幸雍。
五年正月，行幸隴西，三月行幸雍，秋七月，行幸代。〈（並本紀。）〉
後六年，匈奴大入邊，以宗正劉禮為將軍，軍霸上，祝茲侯徐厲為將軍，軍棘門，以河內守亞夫為將軍，軍細柳，以備胡，上自勞軍，至霸上及棘門軍，直馳入，將以下騎出入送迎，已而之細柳軍，軍士吏被甲銳兵刃，彀弓弩持滿，天子先驅至不得入，先驅曰，天子且至，軍門都尉曰，軍中聞將軍之令，不聞天子之詔，有頃，上至，又不得入，於是上使使持節詔將軍曰，吾欲勞軍，亞夫乃傳言開壁門，辟門士請車騎曰，將軍約軍中不得驅馳，於是天子乃按轡徐行，至中營，將軍亞夫揖曰，介冑之士不拜，請以軍禮見，天子為動，改容式車，使人稱謝，皇帝敬勞將軍，成禮而去。〈（周亞夫傳。）〉
景帝中六年，行幸雍，郊五畤。武帝元光二年十月，行幸雍，祠五畤。六年六月，行幸雍。元狩元年十月，行幸雍，祠五畤，獲白麟。二年冬十月，行幸雍，祠五畤。
元鼎四年，行幸雍，祠五畤，自夏陽東幸汾陰，立後土祠，禮畢，行幸榮陽，還至洛陽。
五年冬十月，行幸雍，祠五畤，遂逾隴，登空同，西臨祖厲河而還。〈（並本紀。）〉
六年，天子親幸緱氏，觀仟人跡，於是郡國各除道，繕治宮館，名山神祠，所至望幸矣。〈（郊祀志。）〉
元封元年，行自雲陽，北曆上郡西河五原，出長城北，登單於台，至朔方，臨北河，勒兵十八萬騎，旌旗徑千餘里，威震匈奴，還，祠黃帝於橋山，乃歸甘泉，春正月，行幸緱氏，遂幸東海，登封泰山，降，坐明堂，行自泰山復東巡海上，北至碣石，巡自遼西，曆北邊九原，五月，乃至甘泉，周萬八千里雲。〈（本紀及郊祀志。）〉
二年十月，行幸雍，祠五畤，春幸緱氏，遂至東萊，夏四月還，祠泰山，至瓠子臨決河。
四年十月，行幸雍，祠五畤，通回中道，遂北出蕭關，曆獨鹿鳴澤，自代而還，幸河東，祠後土，幸中都，赦汾陰夏陽中都死罪以下，賜三縣及楊氏皆無出今年租賦。
五年冬，行南巡狩，至於盛唐，望祀虞舜於九嶷，登灊天柱山，自尋陽浮江，親射蛟江中，獲之，舳艫千里，薄樅陽而出，遂北至琅邪並海，所過禮祠其名山大川，三月還，至泰山，增封，赦所幸縣，毋出今年租賦，賜鰥寡孤獨帛，貧窮者粟，還幸甘泉，郊泰畤。
六年冬，行幸回中，三月，行幸河東，祠後土。
太初元年冬十月，行幸泰山，十一月，祀上帝於明堂，十二月，礻亶高裏，祠後土，東臨渤海，望祠蓬萊。二年，行幸河東，祠後土。三年正月，行東巡海上，夏四月，還，修封泰山，礻亶石閭。
四年，行幸回中。天漢元年正月，行幸甘泉，郊泰畤，三月，行幸河東，祠後土。二年春，行幸東海，還，幸回中。
三年三月，行幸泰山修封，祀明堂，因受計還幸北地，祠常山，瘞元玉，赦天下，行所過毋出田租。太始二年，行幸回中。
三年春，行幸甘泉宮，饗外國客，二月行幸東海，獲赤雁，幸琅邪，禮日成山，登之罘，浮大海山稱萬歲，冬賜行所過戶五千錢，鰥寡孤獨帛，人一匹。
四年春，行幸泰山，祀高祖於明堂，因受計，四月，幸不其，祠神人於交門宮，夏五月，還，幸建章宮，大置酒，赦天下，十二月，行幸雍，祠五畤，西至安定北地。
征和元年正月還，幸建章宮。二年夏，行幸甘泉。三年正月，行幸雍，至安定北地。
四年正月，行幸東萊，臨大海，三月，上耕於鉅定，還幸泰山修封，庚寅，祀於明堂，癸巳，礻亶石閭，夏六月，還幸甘泉。後元元年正月，行幸甘泉，郊泰畤，遂幸安定。
二年二月，行幸盩屋五柞宮。
宣帝神爵元年正月，行幸甘泉，郊泰畤，三月，行幸河東，祠後土。五鳳元年正月，行幸甘泉，郊泰畤。二年，行幸雍，祠五畤。三年三月，行幸河東，祠後土。
甘露元年正月，行幸甘泉，郊泰畤。二年十二月，行幸舊陽宮屬玉觀。
三年正月，行幸甘泉，郊泰畤，上自甘泉宿池陽宮上，登長平阪，詔單於毋謁，其當戶之群皆列觀，蠻夷長王侯迎者數萬人，夾道陳，上登渭橋，咸稱萬歲，單於就邸，置酒建章宮，饗賜單於，觀以珍寶。
黃龍元年正月，行幸甘泉，郊泰畤。元帝初元二年正月，行幸甘泉，郊泰畤。
四年正月，行幸甘泉，郊泰畤，三月，行幸河東，祠後土，赦汾陰徒，賜民爵一級，女子百戶牛酒，鰥寡高年帛，行所過無出租賦。五年三月，行幸雍，祠五畤。
永光元年正月，行幸甘泉，郊泰畤，赦雲陽徒，賜民爵一級，女子百戶牛酒，高年帛，行所過毋出租賦。四年三月，行幸雍，祠五畤。
五年春正月，行幸甘泉，郊泰畤，三月，上幸河東，祠後土，冬，上幸長楊射熊館，布車騎大獵。建昭元年三月，上幸雍，祠五畤。二年正月，行幸甘泉，郊泰畤，三月，行幸河東，祠後土。
成帝永始二年冬十一月，行幸雍，祠五畤。
四年春正月，行幸甘泉，郊泰畤，神光降集紫殿，大赦天下，賜雲陽吏民爵，女子百戶牛酒，鰥寡孤獨高年帛，三月，行幸河東，祠後土，賜吏民如雲陽，行所過毋出田租。
元延元年三月，行幸雍，祠五畤。二年正月，行幸甘泉，郊泰畤，三月，行幸河東，祠後土。三年三月，行幸雍，祠五畤。四年春正月，行幸甘泉，郊泰畤，三月，行幸河東，祠後土。
綏和元年三月，行幸雍，祠五畤。
二年正月，行幸甘泉，郊泰畤，三月，行幸河東，祠後土。〈（並本紀。）〉


