
◎民政三
○置三老〈（賜帛附）〉
高祖二年，舉民年五十以上，有修行能帥眾為善，置以為三老，鄉一人，擇鄉三老一人為縣三老，與縣令丞尉以事相教，復勿繇戍，以十月賜酒肉。〈（本紀。）〉
文帝十二年，詔以戶口率置三老常員。〈（本紀。）〉十里一亭，十亭一鄉，鄉有三老，掌教化。〈（百官表。）〉
武帝元狩六年，遣博士大等循行天下，諭三老孝弟，以為民師。〈（本紀。）〉
賈山曰，天子之尊養三老於太學，親執螿而饋，執爵而酳，祝飠在前，祝鯁在後，公卿奉杖，大夫進履。〈（賈山傳。）〉
新城三老董公遮說漢王曰，項羽無道放弒其主，天下之賊也，夫仁不以勇義不以力，三軍之眾，為之素服以告之，諸侯為此東伐，此三王之舉也，漢王曰善，非夫子無所聞，於是漢王為義帝發喪，兵皆縞素。〈（高紀。）〉
武帝遣司馬相如曉諭巴蜀，責三老以不教誨之過。〈（司馬相如傳。）〉
戾太子發兵誅江充，長安中擾亂，言太子反，上怒甚壺關三老茂上書，竊以為無邪心，書奏，天子感悟。〈（戾太子傳。）〉
王尊為京兆尹，坐免，湖三老公乘興等，上書訟尊治京兆功效日著，書奏，天子復以尊為徐州刺史。〈（王尊傳。）〉
王尊為東郡太守，河水盛溢，尊躬率吏民，投沈白馬，請以身填金堤，水波稍卻，白馬三老奏其狀，製詔秩尊中二千石。〈（同上。）〉黃霸守潁川，吏民興於行誼，賜三老爵及帛。〈（黃霸傳。）〉
韓延壽守馮翊，有昆弟訟田，延壽曰，咎在馮翊，移病不聽事，令丞嗇夫三老，亦皆自係待罪。〈（韓延壽傳。）〉
○賜三老帛
高祖以十月賜酒肉。〈（見上。）〉文帝十二年，遣謁者勞賜三老帛，人五匹。〈（本紀，下同。）〉武帝元狩元年，遣謁者賜縣三老帛，人五匹，鄉三老人三匹。
宣帝元康元年，加賜三老帛。四年加賜三老帛，人二匹甘露三年，鳳皇集新蔡賜新蔡三老帛有差元帝初元元年，賜三老帛，人五匹。
五年，賜三老帛人五匹。永光二年，賜三老帛。建昭五年，賜三老帛。成帝建始元年，賜三老錢帛。
綏和元年，賜三老帛。○尊高年〈（賜帛附）〉
文帝元年，詔曰，老者非帛不煖，非肉不飽，今歲首不時使人存問長老，又無布帛酒肉之賜，將何以佐天下子孫孝養其親，今聞吏稟當受鬻者，或以陳粟，〈（師古曰，稟，給也，鬻，淖糜也，給米使為糜鬻也，以文帝詔文考之，則受鬻之法，其來必久。）〉豈稱養老之意哉，具為令，有司請令縣道年八十以上，賜米人月一石，肉二十斤，酒五斗，其九十以上，又賜帛人二匹，絮三斤，賜物及當稟鬻米者長吏閱視，丞若尉致，不滿九十，嗇夫令史致，二千石遣都吏循行，不稱者督之，刑者及有罪耐以上，不用此令。〈（本紀。）〉
文帝禮高年九十者一子不事，八十者二算不事。〈（賈誼傳，師古曰，一子不事，蠲其賦役，二算不事，免二口之算賦也。）〉武帝建元元年，民年八十復二算，九十復甲卒。
四月，詔民年九十已上，已有受鬻法，為復子若孫，令得身帥妻妾，遂其供養之事。
武帝元狩元年，詔曰，朕哀夫老毛孤寡鰥獨，或匱於衣食，甚憐湣焉，其遣謁者巡行天下，存問致賜，有冤失職，使者以聞。元帝初元元年，遣使存問耆老。
建昭四年，臨遣諫大夫博士賞等二十一人，循行天下，存問耆老。
成帝永始三年，臨遣太中大夫嘉等存問耆老。〈（並本紀。）〉
○賜高年帛
武帝元狩二年，遣謁者賜年九十已上，帛人二匹，絮三斤，八十已上，米人三石。元封元年，加年七十已上，帛人二匹。二年，賜高年米人四石。
宣帝地節三年，加賜高年帛。元康二年，賜高年帛。三年，賜高年帛。神爵元年，賜高年帛。
四年，賜高年帛。五鳳三年，加賜高年帛。甘露二年，賜高年帛。元帝初元四年，賜高年帛。
永光元年，賜高年帛。成帝鴻嘉元年，加賜高年帛。永始四年，賜高年帛。
平帝元始四年，賜高年帛。〈（以上並本紀。）〉
○賜孝弟力田錢帛〈（賜爵附）〉
孝文十二年，遣謁者勞賜孝者帛人五匹，悌者力田二匹。〈（本紀，下同。）〉後七年，遺詔賜孝弟力田金錢帛，各有數。武帝元狩元年，賜孝者帛人五匹，弟者力田帛人三匹。
宣帝元康元年，加賜孝弟力田帛。四年，加賜孝弟力田帛，人二匹。甘露三年，鳳皇集新蔡，賜孝弟力田帛。元帝初元元年，賜孝者帛，五匹，弟者力田三匹
五年，賜孝者帛，人五匹，弟者力田三匹。永光二年，賜孝弟力田帛。建昭五年，賜孝弟力田帛。成帝建始元年，賜孝弟力田錢帛有差。
綏和元年，賜孝弟力田帛。哀帝即位，賜孝弟力田帛。
宣帝神爵四年，黃霸治行第一，潁川孝弟力田，皆以差賜爵。〈（黃霸傳，按紀雲一級。）〉成帝建始三年，賜孝弟力田爵二級。
河平四年，賜孝弟力田爵二級。〈（並本紀。）〉
○恤鰥寡孤獨
文帝十三年，賜天下孤寡布帛絮。〈（按賈山傳雲，出帛十萬匹以賑貧民。）〉
武帝元狩元年，遣謁者存問，致賜鰥寡孤獨帛，人二匹，絮三斤，縣鄉即賜毋贅聚。
六年，遣博士六人，分循行天下，存問鰥寡廢疾，無以自振業者，貸與之。元封元年，加孤寡帛，人二匹。二年，賜孤獨米，人四石。
五年，賜鰥寡孤獨帛，貧窮者粟。六年，賜天下貧民布帛，人一匹。太始三年，賜鰥寡孤獨帛，人一匹。宣帝即位，賜金錢，鰥寡孤獨各有差。
地節三年，詔曰，鰥寡孤獨高年貧困之民，朕所憐也，前下詔假公田貸種食，其加賜鰥寡孤獨高年帛，二千石嚴教吏謹視遇，毋令失職。元康元年，加賜鰥寡孤獨帛。
二年，賜鰥寡孤獨帛。三年，賜鰥寡孤獨帛。四年正月，遣太中大夫強等十二人，循行天下，存問鰥寡。三月加賜帛，鰥寡孤獨各一匹。
神爵元年，賜鰥寡孤獨帛。四年，賜鰥寡孤獨帛。五鳳三年，加賜鰥寡孤獨帛。甘露二年，賜鰥寡孤獨帛。
三年，鳳皇集新蔡，賜鰥寡孤獨帛。
元帝初元元年，臨遣光祿大夫褒等十二人，循行天下，存問耆老鰥寡孤獨睏乏失職之民。五年，賜鰥寡孤獨帛二匹。永光元年，賜鰥寡孤獨帛。
二年，賜鰥寡孤獨帛。
建昭四年，臨遣諫大夫博士賞等二十一人，循行天下，存問耆長鰥寡孤獨乏困失職之人。成帝建始元年，賜鰥寡孤獨錢帛各有差。鴻嘉元年，賜鰥寡孤獨帛。
永始四年，賜雲陽鰥寡孤獨帛。平帝元始四年，賜鰥寡孤獨帛。〈（以上並本紀。）〉恤流民。
漢二年，關中大饑，米斛萬錢，人相食，令民就食蜀漢。〈（高紀。）〉
五年，諸民略在楚者皆歸之，民前或相聚保山澤，不書名數，今天下已定，令各歸其縣，復故爵田宅，吏以文法教訓辨告，勿笞辱。〈（同上。）〉
漢興，大城名都，民人散亡，逮文景四五世間，流民既歸，戶口亦息。〈（功臣表。）〉景帝即位，議民欲徙寬大地者，聽之。〈（本紀。）〉
武帝元狩四年，山東被水災，民多饑乏，天子遣使振貧民，尚不能救，乃徙民於關以西，及充朔方以南新秦中，七十餘萬口，〈（本紀雲，七十二萬五千口。）〉衣食皆仰給於縣官，數歲，貸與產業，使者分部護，冠蓋相望，費以億計。〈（食貨志。）〉
元鼎六年，山東被河災，及歲不登，令饑民得流就食江淮間，欲罾留處，使者冠蓋相屬於道護之，下巴蜀粟以振焉。〈（同上。）〉
元封四年，關東流民二百萬口，無名數者四十萬，公卿議欲請徙流民於邊以適之，石慶上書願歸丞相印，上報曰，惟吏多私，需求無已，去者便，居者擾，故為流民法，以禁重賦，君不繩責長吏，而請以興徙四十萬口，蕩搖百姓，孤兒幼年，未滿十歲，無罪而坐率，朕失望焉。〈（石慶傳。）〉
宣帝本始三年，大旱，三輔民就賤者且毋收事。〈（本紀，下同。）〉地節三年，流民還歸者，假公田貸種食，且勿算事。
膠東相王成，勞來不怠，流民自占八萬餘口，賜爵關內侯，秩中二千石。〈（本傳。）〉成帝河平元年，流民入函穀關。〈（天文誌。）〉
四年，遣博士嘉等，行舉瀕河之郡，避水它郡國者，在所冗食之，謹遇以文理，毋令失職。〈（本紀，下同。）〉
陽朔二年秋，關東大水，流民欲入函穀天井壺口五阮關者，勿苛留，遣諫大夫博士分行視。鴻嘉四年，流民欲入關，輒籍納所之郡國，謹遇以理。
平帝元始二年，郡國大旱蝗，青州尤甚，民流亡，罷安定呼池苑，以為安民縣，起官寺市裏，募徙貧民，縣次給食，至徙所，賜田宅什器，假與犁牛種食，又起五里於長安城中，宅二百區，以居貧民。


