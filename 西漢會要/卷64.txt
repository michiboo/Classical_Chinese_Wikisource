
◎方域一
○都邑
高帝五年，西都雒陽，齊戍卒婁敬求見，說上曰，陛下都雒陽，豈欲與周室比隆哉，上曰然，婁敬曰，陛下王天下與周異，周之先，自後稷封邰，積德參善十餘世，至於太王王季文王武王，而諸侯自歸之，遂滅殷為天子，及成王即位，周公相焉，乃營雒邑，以為此天下之中也，諸侯四方納貢職，道里均矣，有德則易以王，無德則易以亡，故周之盛時，天下和洽，諸侯四夷，莫不賓服，效力貢職，及其衰也，天下莫朝，周不能製，非惟其德薄也，形勢弱也，今陛下起豐沛，卷蜀漢，定三秦，與項羽戰滎陽成皋之間，大戰七十，小戰四十，使天下之民，肝腦塗地，父子暴骨中野，不可勝數，哭泣之聲未絕，傷夷者未起，而欲比隆於成康之時，臣竊以為不侔也，且夫秦地被山帶河，四塞以為固，卒然有急，百萬之眾可具，因秦之故，資甚美膏腴之地，此所謂天府者也，陛下入關而都之，山東雖亂，秦之故地可全而有也，夫與人鬥，不搤其亢拊其背，未能全其勝也，今陛下案秦之故地，此亦搤天下之亢而拊其背也，帝問群臣，群臣皆山東人，爭言周王數百年，秦二世即亡，洛陽東有成皋，西有殽黽，背河鄉雒，其固亦足恃也，上問張良，良曰，雒陽雖有此固，其中小不過數百里，田地薄，四面受敵，此非用武之國，關中左殽函，右隴蜀，沃野千里，南有巴蜀之饒，北有胡苑之利，阻三面而固守，獨以一面東製諸侯，安定河渭，漕輓天下，西給京師，諸侯有變，順流而下，足以委輸，此所謂金城千里，天府之國，婁敬說是也，上即日車駕西都長安，拜婁敬為郎中，號曰奉春君，賜姓劉氏。〈（婁敬張良傳。）〉
元帝時，翼奉上疏曰，臣聞昔盤庚改邑以興殷道，聖人美之，臣願陛下徙都於成周，左據成皋，右阻黽池，前鄉崧高，後介大河，建滎陽，扶河東，南北千里以為關而入敖倉，地方百里者八九，足以自娛，東厭諸侯之權，西遠羌胡之難，陛下共已亡為，按成周之居，兼盤庚之德，萬歲之後，長為高宗，漢家郊兆寢祭祀之禮，多不應古，臣奉誠難亶居而改作，故願陛下遷都正本，眾製皆定，臣願陛下因天變而徙都，所謂與天下更始者也，書奏，天子異其意，答曰，問奉今園廟有七，雲東徙狀何如，奉對曰，昔成王徙洛，盤庚遷殷，其所避就，皆陛下所明知也，非有聖明，不能一變天下之道，惟陛下裁赦。〈（翼奉傳。）〉
○郡國沿革
本秦京師為內史，分天下作三十六郡，漢興，以其郡太大，稍復開置，又立諸侯王國，武帝開廣三邊，故自高祖增二十六，文景各六，武帝二十八，昭帝一，訖於孝平，凡郡國一百三，縣邑千三百一十四，道三十二，〈（邑有蠻夷曰道。）〉侯國二百四十一，地東西九千三百二里，南北萬三千三百六十八里。〈（地理志。）〉
武帝元封五年，初置刺史部十三州。〈（本紀。）〉
京兆尹，〈（故秦內史，漢元年，項羽立司馬欣為塞王，為塞國，二年，欣降漢，為渭南郡，九年罷，復為內史，武帝建元六年，分為右內史，大初元年，更為京兆尹。）〉左馮翊，〈（故秦內史，高帝元年，屬塞國，二年，更名河上郡，九年，罷，復為內史，武帝建元六年，分為左內史，太初元年，更名左馮翊。）〉右扶風，〈（故秦內史，漢元年，項羽立章邯為雍王為雍國，二年，漢王並三秦，以雍置中地郡，九年，罷復為內史，武帝建元六年，分為右內史，太初元年，更名右扶風，以上為三輔。）〉宏農郡，〈（古函穀關，秦人恃之以為險固，武帝元鼎四年，徙函穀關於新安，而以故關置宏農郡。）〉河東郡，〈（漢初屬魏，高帝二年，韓信等，虜魏王豹，定魏地，置河東郡。）〉河內郡，〈（高帝元年，立司馬卬為殷王為殷國，二年，卬降漢為河內郡。）〉河南郡。〈（本周王城，秦為三川郡，項羽立瑕丘申陽為河南王，高帝取之，置河南郡。）〉
右司隸校尉領郡七。
潁川郡，〈（秦置，高帝封韓王信為韓國，六年，徙國於太原，復為潁川郡。）〉汝南郡，〈（高帝置。）〉沛郡，〈（故秦泗水郡，高帝更名。）〉梁國，〈（故秦碭郡，高祖五年，封彭越為梁國，十一年，反誅，立子恢為梁王，罷東郡，頗益梁，高後七年，恢徙王趙，以梁封呂產，文帝二年，封懷王楫。）〉魯國。〈（故秦薛郡，高後元年，封張敖子偃，為魯國，孝景二年，封共王餘。）〉
右豫州刺史領郡國五。
魏郡，〈（高帝置。）〉鉅鹿郡，〈（戰國趙地，秦始皇二十五年，滅趙，置鉅鹿郡，漢因之。）〉常山郡，〈（漢元年，項羽分趙，立張耳為常山王，四年，耳為趙王，更屬趙，八年，國除，置常山郡。）〉清河郡，〈（高帝置，景帝中三年，立子乘，為清河國，武帝建元五年，國除，復為郡。）〉廣平國，〈（戰國屬趙，秦屬邯鄲郡，漢為廣平國，武帝征和二年，為平千國，宣帝五鳳二年，國廢，復為廣平國。）〉真定國，〈（武帝元鼎四年置。）〉中山國，〈（高帝置中山郡，景帝封中山靖王勝，更為國。）〉信都國，〈（景帝二年，立子彭祖為廣川國，五年，國除，為信都郡，中二年，封惠王越，復為廣川國，宣帝甘露三年，為信都國。）〉河間國，〈（故趙，文帝二年，封河間王辟疆，始置國，十五年，國除為郡，景帝二年，封獻王德，復為國。）〉趙國。〈（高帝四年，封張耳為趙王，八年，國除，九年，封子如意，又封幽王友，高後封共王恢，文帝元年，封幽王子遂，景帝三年，國除，為邯鄲郡，五年，封趙敬肅王彭祖，復為國。）〉
右冀州刺史領郡國十。
東郡，〈（秦置，漢十一年，罷東郡，頗益梁，後復為郡。）〉陳留郡，〈（漢初，屬河南郡，武帝置陳留郡。）〉山陽郡，〈（漢初，屬梁國，景帝中六年，分梁為五國，別為山陽國，以封梁孝王子定，武帝建元五年，國除為郡，天漢四年，更為昌邑國，昭帝元平元年，復為山陽郡。）〉濟陰郡，〈（漢初，屬梁國，景帝中六年，別為濟陰國，武帝建元三年，國除為郡，宣帝甘露二年，更名定陶國，明年，復為郡，成帝和平四年，復為定陶國，哀帝建平二年，復為濟陰郡。）〉泰山郡，〈（高帝置。）〉城陽國，〈（高祖封子肥為齊王，屬齊國，惠帝二年，悼惠王獻城陽郡，以益魯元公主邑，更屬魯，文帝二年，封朱虛侯章為城陽王，別為國。）〉淮陽國，〈（高帝十一年，封子友，始置國，孝惠元年，國除，為淮陽郡，高後元年，封惠帝子強，五年，立子武，孝文元年，國除，四年，復為國，十一年，復為郡，孝景二年，復為國，四年，復為郡，宣帝元康二年，復為國。）〉東平國。〈（漢初屬梁國，景帝中六年，封梁孝王子彭離，別為濟東國，武帝元鼎元年，國除，為大河郡，宣帝甘露二年，為東平國。）〉
右兗州刺史領郡國八。
琅邪郡，〈（秦置，漢初屬齊，呂後七年，立劉澤為琅邪王，別為國，文帝元年，更為郡。）〉東海郡，〈（高帝置。）〉臨淮郡，〈（武帝元狩六年置。）〉泗水國，〈（漢初屬東海郡，武帝元鼎四年，封泗水思王商，別為國。）〉楚國。〈（高帝五年，封韓王信，六年，封元王交，宣帝地節元年，國除，為彭城郡，黃龍元年復為國。）〉
右徐州刺史領郡國五。
平原郡，〈（高帝六年置。）〉千乘郡，〈（高帝置。）〉濟南郡，〈（漢初，為齊郡，孝文十六年，別為濟南國，景帝二年，國除為郡。）〉齊郡，〈（秦置齊郡，漢元年，項羽分齊為三國，田都為齊王，田市為濟北王，田安為膠東王，三年，並屬漢為郡，六年，封子肥為齊國，孝文時，分置城陽甾川膠西濟南濟北國，而齊地浸狹，武帝元朔中，齊王次昌亡後國除，為郡。）〉北海郡，〈（景帝中二年置。）〉東萊郡，〈（高帝置。）〉膠東國，〈（故齊地，漢元年，項羽立田市為膠東王，五月，並屬齊，文帝十六年，對膠東王雄渠別為國。）〉高密國，〈（漢初屬齊，文帝十六年，輥為膠西國，宣帝本始元年更為高密國。）〉甾川國。〈（漢初屬齊，文帝十六年，封甾川王賢別為國，地理志雲十八年，誤也。）〉
右青州刺史領郡國九。
南陽郡，〈（秦置。）〉南郡，〈（秦置，高祖元年，更為臨江郡，五年，復故，景帝二年，封子滎為臨江國，中二年，國除，復為南郡。）〉江夏郡，〈（高帝置。）〉桂陽郡，〈（高帝置。）〉武陵郡，〈（高帝置。）〉零陵郡，〈（武帝元鼎六年置。）〉廣陵國，〈（高帝六年，封荊王賈屬吳，景帝四年，封子非為江都國，武帝元狩三年，國除，為廣陵郡，六年，封子胥為廣陵國。）〉長沙國。〈（本秦長沙郡，高帝五年，立吳芮為長沙國。）〉
右荊州刺史領郡國八。
廬江郡，〈（漢初屬淮南國，文帝十六年，別為國，景帝四年，國除為郡。）〉九江郡，〈（秦置，高帝四年，為淮南國，武帝元狩元年，國除，復為郡。）〉會稽郡，〈（秦置，高帝六年，封劉賈為荊國，十二年，封劉濞為吳國，景帝三年，國除，為會稽郡。）〉丹陽郡，〈（秦為鄣郡，漢初，屬荊國，後屬吳國，景帝四年，置江都國，更屬江都，武帝元狩二年，國除，為廣陵郡，元封二年，別為丹陽郡。）〉豫章郡，〈（高帝置。）〉六安國。〈（高帝元年，分楚置衡山國，五年，國廢，屬淮南國，文帝十六年，復為衡山國，武帝元狩二年，別為六安國。）〉
右揚州刺史領郡國六。
漢中郡，〈（秦置。）〉廣漢郡，〈（高帝置。）〉巴郡，〈（秦置。）〉蜀郡，〈（秦置。）〉犍為郡，〈（武帝建元六年，開西南夷置。）〉越巂郡，〈（開帝元鼎六年，定西南夷置。）〉牂柯郡，〈（武帝元鼎六年，通夜郎置。）〉益州郡。〈（武帝元封二年，滇舉國降，置以為郡。）〉
右益州刺史領郡八。
安定郡，〈（武帝元鼎三年置。）〉北地郡，〈（秦置。）〉隴西郡，〈（秦置，漢元年，屬雍國，二年，並三秦，復置隴西郡。）〉武威郡，〈（武帝紀雲，元狩二年，匈奴昆邪王殺休屠王，並將其眾來降，以其地為武威酒泉郡，地理志雲，太初四年開，與紀不同。）〉金城郡，〈（昭帝始元六年置。）〉天水郡，〈（武帝元鼎三年置。）〉武都郡，〈（武帝元鼎六年置。）〉張掖郡，〈（本匈奴昆邪王地，地理志雲，武帝太初元年開，本紀雲，元狩二年置，與誌不同。）〉酒泉郡，〈（武帝紀雲，元狩二年置，地理志雲，太初元年開，與紀不同。）〉敦煌郡。〈（地理志雲，武帝後元元年分酒泉置，本紀雲，元鼎六年置。）〉
右涼州刺史領郡十。
太原郡，〈（秦置，漢二年，魏豹反，盡有太原上黨之地，九月，虜豹定魏地，置上黨太原等郡，五年，立韓王信為韓國，六年，復為郡，十一年，取山南太原之地，益屬代，遂廢太原郡，文帝即位，復分代為太原國，三年，復為郡。）〉上黨郡，〈（秦置，漢二年，魏豹有其地，九月，虜豹，復置郡。）〉上郡，〈（秦置，高帝元年，封董翳為翟國，七月復故。）〉西河郡，〈（武帝元朔四年置。）〉朔方郡，〈（武帝元朔二年置。）〉五原郡，〈（秦九原郡，武帝元朔二年更名。）〉雲中郡，〈（秦置高帝六年並，屬代國，十一年，詔以代之雲中以西為雲中郡，以為代之屏蔽。）〉定襄郡，〈（高帝置。）〉雁門郡。〈（秦置，高帝六年，並屬代國，後復為郡。）〉
右并州刺史領郡九。
涿郡，〈（高帝六年，分燕，置涿郡。）〉勃海郡，〈（高帝置。）〉代郡，〈（春秋為代國，秦置代郡，高祖元年，徙趙歇為代王，是時雲中雁門之地，皆屬代國，二年，代王歇還王趙，而以陳餘為代王，三年十月，斬陳餘，以其地封兄喜為代王，七年，匈奴攻代，喜棄國自歸，立子如意為代王，以陳豨為相，九年，如意徙王趙，代地皆入郡，十年，陳豨反代地，十一年，漢擊破之，周勃入定代地，上乃取山南太原之地益屬代，立子常為代王，都晉陽，或雲都中都，文帝即位，分代為二國，立子武為代王，參為太原王，三年，武徙王淮陽，更立參為代王，而太原遂為郡，參傳至孫義，徙清河，而國除，代亦復為郡，蓋元鼎三年也。）〉上穀郡，〈（秦置。）〉漁陽郡，〈（秦置。）〉右北平郡，〈（秦置。）〉遼西郡，〈（秦置。）〉遼東郡，〈（秦置。）〉廣陽國，〈（高帝元年，為燕國，武帝元朔元年，國除為郡，元狩元年，復置燕國，昭帝元鳳元年，復為廣陽郡，宣帝本始元年，為廣陽國。）〉樂浪郡。〈（武帝元封三年，滅朝鮮置。）〉
右幽州刺史領郡國十
南海郡，〈（秦置，秦敗尉佗王此地，武帝元鼎六年，滅南粵，後置郡。）〉鬱林郡，〈（故秦桂林郡，屬尉佗，武帝元鼎六年開，更名。）〉蒼梧郡，〈（武帝元鼎六年開。）〉交趾郡，〈（武帝元鼎六年開。）〉合浦郡，〈（武帝元六年開。）〉九真郡，〈（武帝元鼎六年開。）〉日南郡，〈（故秦東郡，武帝元鼎六年開，更名。）〉
右交州刺史領郡七。〈（以上並見地理志。）〉
○廢郡
蒼海郡。〈（武紀，元朔元年，東夷薉君南閭等口二十八萬人降，置以為蒼海郡，三年罷。）〉
沈黎郡。〈（武帝元鼎六年，定西南夷，以莋都為沈黎郡，後罷。）〉文山郡。〈（同上，宣帝地節三年省，並蜀郡。）〉儋耳郡。〈（武帝元鼎六年，滅南粵置，昭帝始元五年，罷。）〉
珠厓郡。〈（武帝元鼎六年，滅南粵置，元帝初元三年，罷。）〉
真番郡。〈（武帝元封三年，定朝鮮置，昭帝始元五年罷，真番並入元菟。）〉臨屯郡。〈（置同，昭帝始元五年罷，並入樂浪。）〉象郡。〈（昭帝元鳳五年罷，分屬鬱林牂柯。）〉
初武帝滅南越，立珠厓儋耳郡，皆在南方海中洲居廣袤可千里，其民暴惡，自以阻絕，數犯吏禁，吏亦酷之，率數年壹反，殺吏，漢輒發兵擊定之，二十餘年間，凡六反，至宣帝時，又再反，元帝初元元年，珠厓又反，發兵擊之，諸縣更叛，連年不定，上與有司議大發軍，待詔賈捐之曰，臣聞堯舜禹之聖德，地方不過數千里，西被流沙，東漸於海，朔南暨，聲教迄於四海，言欲與聲教則治之，不欲與者不強治也，故君臣歌德，含氣之物，各得其宜，武丁成王，殷周之大仁也，然地東不過江黃，西不過氐羌，南不過蠻荊，北不過朔方，是以頌聲並作，視聽之類，鹹樂其生，越裳氏重九譯而獻，此非兵革之所能致，以至乎秦，興兵遠攻，貪外虛內，而天下潰畔，孝文皇帝，偃武行文，當此時而斷獄數百，賦役輕簡，孝武皇帝，厲兵馬以攘四夷，天下斷獄萬數，賦煩役重，寇賊並起，軍旅數發，父戰死於前，子鬥傷於後，女子乘亭障，孤兒號於道，老母寡婦，飲泣巷哭，是皆廓地泰大，征伐不休之故也，今關東民眾久困，流離道路，人情莫親父母，莫樂夫婦，至嫁妻賣子，法不能禁，義不能止，此社稷之憂也，今陛下不忍悁悁之忿，欲驅士眾，擠之大海之中，快心幽冥之地，非所以救助饑饉，保全元元也，詩雲，蠢爾蠻荊，大邦為讎，言聖人起則後服，中國衰則先畔，自古而患之，何況乃復其南方萬里之蠻乎，駱越之人，父子同川而浴，相習以鼻飲，與禽獸無異，本不足郡縣置也，顓顓獨居一海之中，霧露氣濕，多毒草蟲蛇水土之害，人未見虜，戰士自死，又非獨珠厓有珠犀毒瑁也，棄之不足惜，不擊不損威，其民譬猶魚鱉，何足貪也，臣竊以往者羌軍言之，暴師曾未一年，兵出不逾千里，費四十餘萬萬，大司農錢盡，乃以少府禁錢續之，夫一隅為不善，費尚如此，況於勞使遠攻，亡士毋功乎，求之往古則不合，施之當今又不便，臣愚以為非冠帶之國，禹貢所及，春秋所治，皆可且無以為，願遂棄珠厓，專用恤關東為憂，上以問丞相御史，御史大夫陳萬年，以為當擊，丞相於定國以為前日興兵擊之連年，護軍都尉校尉及丞凡十一人，還者二人，卒士及轉輸死者萬人以上，費用三萬萬餘，尚未能盡降，今關東睏乏，民難搖動，捐之議是，上從之，初元三年春，詔曰，珠厓虜殺吏民，背畔為逆，今廷議者或言可擊，或言可守，或欲棄之，其指各殊，朕日夜惟思議者之言，羞威不行，則欲誅之，狐疑辟難，則守屯田，通於時變，則憂萬民，夫萬民之饑餓，與遠蠻之不討，危孰大焉，且宗廟之祭，凶年不備，況乎辟不嫌之辱哉，今關東大困，倉庫空虛，無以相贍，又以動兵，非特勞民，凶年隨之，其罷珠厓郡，民有慕義欲內屬，便處之，不欲勿強，珠厓由是罷。〈（賈捐之傳。）〉〈（六四四頁末行「況於勞使遠攻」查前漢書賈捐之傳「使」應改作「師」再版者）〉
平帝元始四年，置西海郡，徙天下犯禁者處之，分京師置前輝光後丞烈二郡，更十二州名，分界郡國所屬。〈（本紀。）〉


