
◎兵三
○兵占
漢中四星，曰天駟，旁一星曰王梁，王梁策馬，車騎滿野。〈（天文誌，下同。）〉歲星所在，國不可伐，可以伐人。
見欃雲如牛，槍雲如馬，槍欃棓彗異狀，其殃一也，必有破國。
日方南，太白居其南，日方北，太白居其北，為贏，用兵進吉退凶。
武帝建元六年八月，長星出於東方，長終天，三十日去，占曰是為蚩尤旗，見則王者征伐四方，其後兵誅四夷，連數十年，元狩四年，長星出西北，是時伐胡尤甚。〈（五行志。）〉
上既悔遠伐征，乃下詔曰，曩者朕之不明，以軍候宏上書，言匈奴縛馬前後足置城下，馳言秦人我匄若馬，又漢使者久留不還，故興師遣貳師將軍，欲以為使者威重也，古者卿大夫與謀，參以蓍龜，不吉不行，乃者以縛馬書遍視丞相御史二千石諸大夫郎為文學者，乃至郡屬國都尉成餐破奴等，皆以虜自縛其馬不詳甚哉，或以為欲以見強，夫不足者視人有餘，易之卦得大過，爻在九五，匈奴困敗公車，方士太史治星望氣，及太卜龜蓍，皆以為吉，匈奴必破，時不可再得也，又曰，北伐行將，於鬴山必克，卦，諸將貳師最吉，故朕親發貳師下鬴山，詔之必毋深入，今計謀卦兆皆反繆，重合侯得虜候者言，聞漢軍當來，匈奴使巫埋羊牛所出諸道，及水上，以詛軍，單於遺天子馬裘裳，使巫祝之，縛馬者詛軍事也，又卜漢軍一將不吉。〈（西域傳。）〉
兵陰陽者，順時而發，推刑德，隨鬥擊，因五勝，假鬼神而為助者也。〈（藝文志。）〉
宣帝以書敕趙充國曰，今五星出東方，中國大利，蠻夷大敗，太白出高，用兵深入，敢戰者吉，弗敢戰者凶，將軍急裝，因天時，誅不義，萬下必全，勿復有疑。〈（趙充國傳。）〉
成帝鴻嘉三年，天水冀南山石鳴，聲隆隆如雷，有頃，北聞平襄二百四十里，埜雞皆鳴，石長丈三尺，廣厚略等，旁著岸脅去地二百餘丈，民俗名曰石鼓，石鼓鳴有兵。〈（五行志。）〉
○軍功
高祖五年，克項羽，五月兵皆罷歸，軍吏卒會赦，其亡罪而亡爵及不滿大夫者，皆賜爵為大夫，故大夫以上賜爵各一級，其七大夫以上，皆令食邑，非七大夫以下，皆復其身，及戶，勿事。〈（本紀下同。）〉
六年始剖符封功臣。〈（封功臣，見職官門。）〉
武帝元朔六年六月，詔曰，日者大將軍巡朔方，征匈奴，斬首虜萬八千級，諸禁錮及有過者，鹹蒙厚賞，得免減罪，今大將軍仍復克獲，斬首虜萬九千級，受爵賞而欲移賣者無所流貤，其議為令，有司奏請置武功賞官以寵戰士。〈（本紀。）〉
武功爵，〈（臣瓚曰，茂陵中書有武功爵，一級曰造土，二級曰閑輿衛，三級曰良士，四級曰元戎士，五級曰官首，六級曰秉鐸，七級曰千夫，八級曰樂卿，九級曰執戎，十級曰政戾庶長，十一級曰軍衛，此武帝所製以寵軍功，師古曰，此下雲級十七萬，凡直三十餘萬金，今瓚所引茂陵中書止於十一級，則數不足，與本文乖矣，或者茂陵書說之不盡於此也。）〉級十七萬，凡直三十餘萬金，諸買武功爵官首者，試補吏，先除千夫如五大夫，其有罪又減二等，爵得至樂卿，以顯軍功，軍功多用超等，大者封侯卿大夫，小者郎。〈（食貨志。）〉
李蔡擊右賢王，有功中率，為樂安侯，諸將多中首虜率為侯者。〈（李廣傳。）〉
李廣出右北平，為匈奴所圍，軍幾沒，罷歸，廣軍自當亡賞。〈（同上。）〉
霍去病斬捕首虜過當，封侯。〈（本傳，師古曰，軍失亡者少，殺獲匈奴數多，故曰過當。）〉
馮奉世使大宛，以便宜發兵誅莎車王，蕭望之以奉世奉使有指，春秋之義亡遂事，漢家之法有矯製，雖有功效，不可為後世法，故不得侯。〈（師古曰，漢之法擅矯命，雖有功勞不加賞也。）〉
貳師既伐大宛，軍官吏為九卿三人，諸侯相郡守二千石百餘人，千石以下千餘人，奮行者官過其望，以適過行者皆黜其勞，士卒賜直四萬錢。〈（李廣利傳。）〉
左將軍荀彘擊朝鮮，坐爭功棄市。〈（武紀。）〉
魏尚為雲中守，上功幕府，首虜差六級，下吏削其爵，罰作之。〈（馮唐傳。）〉
○軍法韓信申軍法。〈（高紀。）〉
漢興，張良韓信序次兵法，凡百八十二家，刪取要用，定著三十五家，諸呂用事而盜取之，武帝時，軍正楊仆捃摭遺逸，紀奏兵錄，猶未能備，至於孝武，命任宏論次兵書為四種，兵權謀十三家，兵形勢十一家，陰陽十六家，兵巧技十三家，凡兵書五十三家，七百九十篇，圖四十三卷。〈（藝文志。）〉
高後七年，朱虛侯章入侍燕飲，太后令章為酒吏，章自請以軍法行酒，諸呂有一人醉亡酒，章追斬之，太后業已許其軍法，無以罪之。〈（齊悼惠王傳。）〉
繡衣御史暴勝之，持斧逐捕盜賊，以軍興從事，誅二千石以下。〈（元後及雋不疑傳，徐天麟按漢法吏六百石以上，有罪皆先請，見於宣帝末年之詔，至於軍興從事，則雖二千石以下，亦得誅決於外，暴勝之是也，至其後劉屈犛欲斬司直，亦以軍興法行之，而勝之乃爭以為不可，故被譴而自殺。）〉
唐蒙通夜郎，用軍興法，誅其渠率。〈（司馬相如傳。）〉
廣漢郡盜賊群起，成帝拜趙護為廣漢太守，以軍法從事。〈（薛宣傳。）〉
胡建守軍正丞，時監軍御史為奸穿北軍壘垣以為賈區，建欲誅之，乃約其走卒曰，我欲與公有所誅，吾言取之則取，斬之則斬，於是當選士馬日，監御史與護軍諸校，列坐堂皇上，建從走卒趨至堂皇下，拜謁，因上堂皇，走卒皆上，建指監御史曰，取彼，走卒前曳下堂皇，建曰斬之，遂斬御史，護軍諸校皆愕驚，不知所以，建亦已有成奏，在其懷中，遂上奏曰，臣聞軍法立武以威眾，誅惡以禁邪，今監御史公穿軍垣以求賈利，私買賣以與士市，不立剛毅之心，勇猛之節，無以帥先士大夫，尤失理不公，用文吏議，不至重法，黃帝李法曰，壁壘已定，穿窬不繇路，是謂奸人，奸人者殺，臣謹按軍法曰，正亡屬將軍，將軍有罪已聞，二千石以下行法焉，丞於用法疑，執事不諉上，臣謹以斬，昧死以聞，製曰，司馬法曰，國容不入軍，軍容不入國，何文吏也，三王或誓於軍中，欲民先成其慮也，或誓於軍門之外，欲民先意以待事也，或將交刃而誓致民誌也，建又何疑焉。〈（胡建傳。）〉
金布令甲曰，邊郡數被兵，離饑寒，夭絕天年，父子相失，令天下共給其費。〈（蕭望之傳。）〉棄軍逃亡。多卯將兵追反虜，擅棄兵還，贖罪免。〈（功臣表。）〉
景帝三年，詔今濞等已滅，吏民當坐濞等及逋逃亡軍者，皆赦之。〈（本紀。）〉蘇賢為騎士屯霸上，不詣屯所乏軍興。〈（趙廣漢傳。）〉畏懦後期
博望侯張騫，坐以將軍擊匈奴，畏懦當斬，贖罪免。〈（功臣表，按本傳雲坐後期。）〉
天漢三年，匈奴入雁門，太守坐畏懦棄市。〈（武紀，如淳曰，軍法行逗留畏懦者要斬。）〉
將梁侯楊仆坐為將軍擊朝鮮畏懦，入竹二萬個贖完為城旦。〈（功臣表，武帝責仆書曰，失期內顧，以道惡為解。）〉
公孫敖以將軍出北地，後驃騎，失期，當斬，贖為庶人。〈（按霍去病傳雲，坐行留不與驃騎將軍會。）〉
王恢主擊匈奴輜重，單於還去，廷尉當恢逗橈，當斬。〈（韓安國傳。）〉失亡過多
公孫敖為騎將軍出代，亡卒七千人，當斬，贖為庶人，後失亡士卒多，下吏當斬。李廣擊匈奴，坐亡失多，當斬。楊仆擊朝鮮，坐亡失多，免為庶人。
蘇建為右將軍，出定襄，亡翕侯失軍，當斬。〈（以上並本傳。）〉虜獲不實
魏尚為雲中守，上功幕府，首虜差六級，下吏削其爵，罰作之。〈（馮唐傳。）〉高不識坐擊匈奴增首不以實，當斬。〈（功臣表。）〉車順坐擊匈奴盜虜獲，自殺。〈（車千秋傳。）〉
臨蔡侯孫襄坐擊番禺，奪人虜，掠死。〈（功臣表。）〉
武帝責楊仆書曰，前被番禺捕降者以為虜，掘死人以為獲，是一過。〈（本傳。）〉澅清侯參，坐匿朝鮮亡虜，下獄。〈（功臣表。）〉爭功
左將軍荀彘擊朝鮮，坐爭功棄市。〈（武紀。）〉亂屯兵
中郎將卬入至趙充國幕府司馬中，亂屯兵，下吏自殺。〈（趙充國傳。）〉迷失道
衛青擊匈奴，徙李廣與右將軍趙食其合軍出東道，惑失道後大將軍廣自殺，右將軍下吏當死，贖為庶人。〈（本傳。）〉乏軍興
趙廣漢坐擅斥除騎士，乏軍興。〈（本傳。）〉蘇賢為騎士屯霸上不詣屯所乏軍興。〈（趙廣漢傳。）〉
黃霸守京兆尹，發騎士詣北軍馬不適士劾乏軍興，連貶秩。〈（本傳。）〉段會宗擅發戊己校尉兵，乏軍興，有詔贖論。〈（本傳。）〉
韓延年行大行令事，擅留外國書一月，乏軍興，入穀完為城旦。〈（功臣表。）〉擅興刊侯李壽為衛尉居守，擅出長安界，誅。〈（功臣表。）〉公孫賀子敬聲擅用北軍錢千九百萬，下獄。〈（公孫賀傳。）〉
燕王旦上書，言霍光擅益幕府校尉，疑有非常。〈（霍光傳。）〉
王尊坐擅離部曲，免。〈（本傳。）〉


