
◎選舉（上）
○賢良方正〈（茂材異等附）〉
孝文二年，詔曰，乃十一月晦，日有食之，二三執政，舉賢良方正能直言極諫者，以匡朕之不逮。
十五年，詔諸侯王公卿君守，舉賢良能直言極諫者，上親策之，傅納以言。
孝武建元元年，詔丞相御史列侯中二千石二千石諸侯相，舉賢良方正直言極諫之士。
元光元年五月，詔賢良曰，賢良明於古今王事之體，受策察問，鹹以書對，朕親覽焉，於是董仲舒公孫宏等出焉。〈（以上並本紀。）〉五年，復徵賢良文學。〈（公孫宏傳。）〉
孝昭始元元年閏月，遣故廷尉持節行郡國，舉賢良，五年六月，詔令三輔太常舉賢良各二人。
孝宣本始四年四月，郡國地震，詔令三輔太常內郡國，舉賢良方正各一人。地節三年，詔令內郡國舉賢良方正可親民者。
十月，詔曰，乃者九月地震，朕甚懼焉，有能箴朕過失，及賢良方正直言極諫之士，以匡朕之不逮，毋諱有司。神爵四年四月，令內郡國舉賢良可親民者各一人。
孝元初元二年三月，詔曰，乃二月戊午地震於隴西，郡丞相御史中二千石，舉茂材異等直言極諫之士。
永光二年三月日有食之，詔令內郡國舉茂材異等賢良直言之士各一人。孝成建始二年二月，詔三輔內郡舉賢良方正各一人。
建始三年十二月，日蝕地震，詔丞相御史與將軍列侯中二千石，及內郡國舉賢良方正能直言極諫之士，詣公車，朕將覽焉。〈（以上並本紀。）〉上盡召直言之士，詣白虎殿對策。〈（杜欽傳。）〉
元延元年七月，詔曰，乃者日蝕星隕，今孛星見東井，公卿大夫博士議郎，以經對，與內郡國舉方正能直言極諫者各一人。〈（師古曰，令公卿與內郡國共舉。）〉
孝哀元壽元年正月，日有蝕之，詔公卿大夫，其與將軍列侯中二千石，舉賢良方正能直言者各一人。〈（以上並本紀。）〉
○茂材異等
武帝初即位，轅固復以賢良徵，固老罷歸之。〈（轅固傳。）〉
武帝即位，招賢良文學之士，是時公孫宏年六十，以賢良徵為博士，使匈奴，還報不合意，上怒以為不能，宏乃移病免歸，元光五年，復徵賢良，菑川國復推上宏，宏謝曰，前已嚐西用，不能，罷，願更選，國人固推宏，宏至太常對策，時對者百餘人，太常奏宏第居下，策奏，天子擢宏對為第一。〈（本傳。）〉
武帝舉方正賢良文學材力之上，待以不次之位。〈（東方朔傳。）〉
建元元年，丞相綰奏所舉賢良，或治申商韓非蘇秦張儀之言，亂國政，請皆罷，奏可。〈（武帝紀。）〉
孝宣元康四年遣大中大夫循行天下，存問鰥寡，覽觀風俗，察吏治得失舉茂材異能之士。
孝元舉茂才，富平侯張勃舉陳湯，湯待遷，父死不奔喪，司隸奏湯無循行，勃選舉故不以實，坐削戶二百，會薨，因賜諡曰繆侯，湯下獄論。〈（陳湯傳。）〉
何武為京兆尹，坐舉方正所舉者召見槃辟雅拜，武坐左遷楚內史。〈（本傳。）〉
○博士弟子
武帝元朔五年，為博士官置弟子五十人，復其身，太常擇民年十八以上儀狀端正者，補博士弟子，郡國縣官，有好文學，敬長上，肅政教，順鄉里，出入不悖，所聞令相長丞上屬所二千石，二千石謹察可者常與計偕，詣太常，得受業如弟子，一歲皆輒課，能通一藝以上，補文學掌故缺，其高第可以為郎中，太常籍奏，即有秀才異等，輒以名聞，其不事學，若下材，及不能通一藝，輒罷之，而請諸能稱者，以治禮掌故，以文學禮義為官，遷留滯，請選擇其秩，比二百石以上，及吏百石，通一藝以上，補左右內史，大行卒史，比百石以下，補郡太守卒史，皆各二人，邊郡一人，先用誦多者，不足，擇掌故以補中二千石屬，文學掌故補郡屬，備員，請著功令，它如律令，製曰可。〈（儒林傳。）〉
張湯請博士弟子治尚書春秋，補廷尉史。〈（本傳。）〉
平帝時，王莽增元士之子，得受業如弟子，勿以為員歲課甲科四十人為郎中，乙科二十人為太子舍人，丙科四十人補文學掌故。〈（儒林傳。）〉兒寬以郡國選，詣博士，受業孔安國。
文翁選郡縣小吏十餘人，遣詣京師，受業博士。終軍選為博士弟子，至府受遣。蕭望之以令詣太常受業。〈（以上並本傳。）〉唐生褚生，應博士弟子選，詣博士。〈（王式傳。）〉
成帝時，伏湛以父任為博士弟子。〈（本傳。）〉
山陽侯張當居，坐為太常擇博士弟子故不以實，完為城旦。〈（功臣表下。）〉
○試學童
漢興，蕭何草律，曰太史試學童，能諷書九千字以上，乃得為史，又以六體試之，課最者以為尚書御史史書令史，吏民上書，字或不正，輒舉劾。〈（藝文志。）〉
○射策
武帝立五經博士，開弟子員，設科射策，勸以官祿。〈（儒林傳讚，師古曰，射策者，謂為問難疑義，書之於策，量其大小，置為甲乙之科，列而置之，不使彰顯，有欲射者隨其所以而釋之，以知優劣，射之言投射也。）〉
何武王嘉馬宮翟方進，皆以射策甲科為郎。房鳳以射策乙科為太史掌故。匡衡射策甲科，以不應令，除為太常掌故，調補平原文學。
兒寬詣博士受業，以射策為掌故，以功次補廷尉文學卒史。〈（並本傳。）〉
○明經龔遂以明經為官。〈（本傳。）〉袁良舉明經為太子舍人。〈（袁安傳。）〉
孔安國貢禹夏侯勝張禹，並以明經為博士。眭宏翟方進，以明經為議郎。
召信臣以明經甲科為郎。〈（並本傳。）〉
○明法鄭崇父賓以明律令為御史。
薛宣以明習文法，詔補御史中丞。〈（並本傳。）〉
○治劇何並陳遵，皆舉能治劇，為令。尹賞舉能治劇，徙頻陽令。
原涉舉能治劇，為穀口令。〈（並本傳。）〉
○異科
元封五年，名臣文武欲盡，詔令州郡察吏民有茂材異等可為將相及使絕國者。孝昭始元五年，詔舉郡國文學高第各一人。
元鳳元年，賜郡國所選有行義者涿郡韓福等五人帛，人五十匹，遣歸。
孝宣本始元年，地震，詔內郡國舉文學高第各一人，地節三年，詔郡國舉孝弟有行義聞於鄉里者各一人。
元康元年，詔博舉吏民，厥身修正，通文學，明於先王之術，宣究其意者，各二人，中二千石各一人。元康四年，詔遣大中大夫循行天下，舉茂材異倫之士。
孝元初元三年，詔丞相御史，舉天下明陰陽災異者各三人。永光元年，詔丞相御史舉質樸敦厚遜讓有行者。建昭四年，臨遣諫大夫博士循行天下，舉茂材特立之士。
孝成河平四年三月，日有蝕之，遣光祿大夫博士，行舉瀕河之郡，舉惇厚有行能直言之士。
陽朔二年，奉使者不稱詔，丞相御史，其與中二千石二千石，雜舉可充博士位者，使卓然可觀。
鴻嘉二年，詔舉敦厚有行義能直言者，冀聞切言嘉謀，匡朕之不逮。
永始三年正月，日有蝕之，臨遣大中大夫循行天下，與部刺史舉惇樸遜讓有行義者各一人。
元延元年，詔曰，乃者日蝕星隕，北邊二十二郡，舉勇猛知兵法者各一人。〈（以上並本紀。）〉
哀帝初，平當奏宜博求能浚川疏河者，下丞相孔光，大司空何武，奏請部刺史三輔三河宏農太守，舉吏民能者，莫有應書。〈（溝洫誌。）〉
建平元年詔，其與大司馬列侯將軍中二千石州牧守相，舉孝弟惇厚，能直言，通政事，延於側陋可親民者各一人。建平四年，詔將軍中二千石舉明兵法有大慮者。〈（並本紀。）〉
元壽元年，下詔曰，天下雖安，忘戰必危，將軍與中二千石，舉明習兵法有大慮者，各一人，將軍二人，詣公車。〈（息夫躬傳。）〉哀帝時，有詔舉太常。〈（何武傳。）〉
哀帝崩，太后詔有司舉可大司馬者。〈（何武傳。）〉
孝平元始元年五月，日有蝕之，公卿將軍中二千石，舉敦厚能直言者各一人。
元始二年秋，舉勇武有節明兵法郡一人詣公車，冬中二千石舉治獄平，歲一人。
元始五年，徵天下通知逸經古記天文曆算鍾律小學史篇方術本草，及以五經論語孝經爾雅教授者，在所為駕一封軺傳，遣詣京師，至者數千人。〈（並本紀。）〉
○聘召名士
高帝十一年二月，詔曰，賢士大夫有肯從我遊者，吾能尊顯之，其有意稱明德者，必身勸為之駕，遣詣相國府，署行義年，有而弗言，覺免，年老癃病勿遣。〈（本紀。）〉
武帝即位，枚乘年老，乃以安車蒲輪徵乘。〈（枚乘傳。）〉
建元元年，遣使者束帛加璧，安車以蒲裹輪，駕駟迎魯申公，弟子二人乘軺傳從。〈（以紀傳條。）〉
元光五年，徵吏民有明當時之務習先聖之術者，縣次續食，令與計偕。〈（師古曰，令所徵之人與上計者俱來，而縣次給之食。）〉
元狩六年，詔遣博士分循行天下，舉獨行之君子，徵詣行在所，士有特招，使者之任也，詳問隱處亡位者舉奏。〈（以上並本紀。）〉夏侯勝善說禮服，召為博士。
疏廣明春秋，家居授教，徵為博士。〈（以上並本傳。）〉
昭帝時涿郡韓福，以德行徵，至京師，賜策書束帛遣歸，詔曰，朕閔勞以官職之事，其務修孝弟，以教鄉里，行道舍傳舍，縣次具酒肉，食從者及馬，長吏以時存問，常以歲八月賜羊一頭，酒二斛，不幸死者賜復衾一，祠以中牢。〈（兩龔傳。）〉
翼奉，元帝初即位，諸儒薦之，徵待詔宦者署。〈（本傳。）〉
貢禹以明經潔行著聞，徵為博士，曰陛下過意徵臣，臣賣田百畝，以供車馬。〈（本傳。）〉
孝哀召龔勝為諫大夫，勝薦龔舍寧壽侯嘉，有詔皆徵，勝曰，竊見國家徵醫巫，常為駕，徵賢者宜駕，上曰大夫乘私車來邪，勝曰唯唯，有詔為駕。〈（本傳。）〉


