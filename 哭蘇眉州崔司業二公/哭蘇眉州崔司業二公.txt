
渙汗天中發，伶俜海外旋。
長沙遇太守，問舊幾人全。
國寶亡雙傑，天才喪兩賢。
大名齊弱歲，高德並中年。
禮樂羊叔子，文章王仲宣。
相看尚玄鬢，相次入黃泉。
流放蠻陬闊，鄉關帝里偏。
親朋雲霧擁，生死歲時傳。
崔昔揮宸翰，蘇嘗濟巨川。
絳衣陪下列，黃閤謬差肩。
及此俱冥昧，雲誰敘播遷。
隼輿懷舊轍，鱣館想虛筵。
家愛方休杵，皇慈更撤縣。
銘旌西蜀路，騎吹北邙田。
隴樹應秋矣，江帆故杳然。
罷琴明月夜，留劒白雲天。
涕泗湘潭水，淒涼衡嶠煙。
古來修短分，神理竟難筌。

