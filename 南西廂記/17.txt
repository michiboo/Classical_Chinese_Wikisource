
【花心動】〔貼上〕半萬賊兵。捲浮雲片時掃盡。孤兒幼女。死裏逃生。列山靈。陳水陸。張君瑞合理欽敬。
【步步嬌】憑着他善武能文書一紙。早醫可了相思病。薄衾單枕有人溫。鳳帳鴛幃早則不冷。今日東閣玳筵開。煞強似西廂和月等。
【前腔】客館蕭條春將盡。碧草埋芳徑。〔貼咳嗽介生〕隔窗嗽一聲。是誰。〔貼〕是我。〔生〕他啓朱脣急來答應。敢問紅娘姐到此有何話說。〔貼〕老夫人着我來請先生赴席。〔生〕如此。小生便行。〔貼〕秀才每聞道請先生。卻便似聽了將軍令。
【宜春令】〔貼〕第一來爲壓驚。第二來因謝承。〔生〕擺列甚麼茶飯。〔貼〕殺羊茶飯。〔生〕敢是未曾完備。〔貼〕來時早已安排定。〔生〕請何人相陪。〔貼〕斷閒人。不會親鄰。請先生和俺鶯鶯配聘。〔生〕如此。小生謹依嚴命。〔貼〕我只見他歡天喜地。謹依來命。
【五供玉枝花】〔貼〕來囘顧影。文魔秀士欠酸丁。〔生〕紅娘姐。你看我兩鬢如何。〔貼〕下工夫將頭顱來掙。遲和疾擦倒蒼蠅。光油油耀花人眼睛。酸溜溜螫得牙根冷。天生這個後生。天生那個俊英。
【玉嬌鶯兒】〔貼〕今宵歡慶。我鶯鶯何曾慣經。你須索要款款輕輕。燈兒下共交鴛頸。端詳可憎。誰無志誠。你兩人今夜親折證。〔生〕謝芳卿。謝紅娘姐錯愛。成就了這姻親。
【解三酲】〔貼〕玳筵前香焚寳鼎。繡簾外風掃閒庭。落紅滿地胭脂冷。白玉欄杆花弄影。〔生〕更有甚麼好處。〔貼〕准備着鴛鴦夜月銷金帳。孔雀春風軟玉屛。〔生〕有甚麼樂器麼。〔貼〕合歡令。有鳳簫象板。錦瑟鸞笙。
【前腔】〔生〕可憐我書劍飄零無厚聘。感不盡姻親事有成。新婚燕爾安排定。除非是折桂手報答前程。我如今博得個跨鳳乘鸞客。到晚來臥看牽牛織女星。非僥倖。受用的珠圍翠繞。結果了黃卷靑燈。
【前腔】〔貼〕憑着你滅寇功勛舉將能。卻不道兩字功名未有成。爲甚麼鶯鶯心下十分順。只爲君瑞胸藏百萬兵。專請你有恩有義閒中客。迴避了無是無非廊下僧。夫人命。道足下莫敎推託。和賤妾卽便隨行。
【尾聲】老夫人專意等。〔生〕常言道恭敬不如從命。〔貼〕張先生。是必早些來。休使紅娘再來請。
