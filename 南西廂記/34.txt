
【風馬兒】〔生上〕遠別多情赴帝畿。懷念夢常歸。關山縹緲人何處。甚日共枕鴛幃。
【惜奴嬌】從到京師。這相思心下。旦夕如是。心頭橫躺有鶯兒。隨侍。請得良醫來診視。一心說本意。待推辭。他察虛實。論來怎生迴避。
【錦衣香】他道醫雜症。有方術。治相思。無藥餌。鶯鶯知我爲他。我也甘心兒死。飄零四海愧無居。一生客寄。半生將至。怪簷前靈鵲。垂簾幕。報喜蛛兒。昨夜燈結蕊。有何吉凶事。莫非他處。有書來至。〔丑上〕
【尾聲】關山豈敢辭迢遞。離卻蒲東崔小姐。討得個音書來報喜。
【桂枝香】堪爲字史。當從款識。端的有柳骨顏筋。恁般樣佳人才思。千般用心。千般用心。怎不敎張生愛你。世間無二。細尋思。寄物知情厚。一樁樁謾看取。
【前腔】瑤琴意趣。敎我閉門禁指。調養聖賢之心。洗蕩巢由之耳。〔丑〕這玉簪斑管何用。〔生〕玉簪細巧。玉簪細巧。全無瑕疵。霜毫健美。細思之。今日淑女思君子。好似娥皇憶舜帝。
【前腔】〔生〕裹肚精製。汗衫貼體。見他不離我身邊。識盡他心中之事。〔丑〕這綿襪呵。〔生〕這綿襪樣新。這綿襪樣新。線如蟣子。當遵道理。莫胡爲。願足下常如此。行時可三思。
【前腔】與你新婚燕爾。只爲功名到此。昨宵愛桃李春風。今日愁梧桐秋雨。我是個風流狀元。我是個風流狀元。肯折殘花敗蕊。你不須憂慮。細尋思。我夢到蒲東寺。歸心十二時。
