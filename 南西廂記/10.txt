
【光光乍】〔末淨丑上〕和尙出家。身上掛袈裟。有人請我修功果。眞個快活光光乍。
【掛眞兒】梵王宮殿月輪高。碧琉璃瑞煙籠𦋇。斷續鐘聲。飄揚旛影。頃刻檀那都到。
【駐馬聽】法鼓金鐃。二月春雷響殿角。鐘聲佛號。如風雨一天密灑松梢。侯門不許老僧敲。紗窗外定有紅娘到。饞眼難熬。待他來時須看十分飽。
【沈醉東風】惟願在世間的壽高。亡化的天上逍遙。爲祖考拜三寳。焚香暗中禱吿。夫人休抝。梅香莫燋。早成就姻緣事到老。
【番卜算】〔旦貼老旦上〕結髮做夫妻。不幸輕分散。幾囘思憶淚珠彈。〔合〕鄕國何時返。
【一封書】齋心禮佛寳。舉沈檀鼎內燒。〔哭介〕追夫動痛號。兵燹何期此地遭。母子飄零無以報。特仗良因將意表。〔合〕梵音高。寳燈搖。救拔幽魂離苦惱。〔旦拈香介〕
【前腔】移蓮步拜吿。仰金仙在九霄。孤兒女守孝。朝夕思歸途路遙。不想椿庭傾逝早。保佑萱堂增壽考。〔合前老旦作睡介〕
【皂羅袍】〔生〕俺只道玉天仙來到。卻原來是可意根苗。小生旅況最難熬。怎當他傾國傾城貌。櫻桃小口。楊柳細腰。梨花白面麝蘭氣飄。輕盈上下都堆俏。
【前腔】〔淨丑〕你好沒顚沒倒。分明是鬧了元宵。迷留目亂癢難撓。太師座上空凝眺。〔末〕頭陀懊惱。把鐘磬亂敲。燒香行者把香煙滅了。〔丑淨〕因貪看小姐如花貌。
【前腔】〔旦〕你看他外像兒風流年少。內性兒冠世才學。扭揑身軀恁做作。來往人前賣弄俊俏。〔貼〕黃昏這囘。白日那覺書幃獨睡怎生到曉。此情未許人知道。
【傍妝臺】〔老旦〕慇懃酬奠化金錢。上通碧落下黃泉。自從與你分中路。孤窮母子有誰憐。紙灰飛作白蝴蝶。血淚染成紅杜鵑。空嗟歎。枉淚漣。〔合〕願得亡魂平步上西天。
【駐雲飛】情引眉梢。心事難傳我也知道了。有心爭奈無心好。多情卻被無情惱。嗏。勞攘了這一宵。玉人歸早。佛事都收。何處雞兒叫。各自歸家葫蘆啼鬧到曉。
