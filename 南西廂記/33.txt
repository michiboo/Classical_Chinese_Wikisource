
【折梧桐】〔旦上〕裙染榴花。睡損胭脂皺。紐結丁香。掩過芙蓉扣。〔貼上〕線脫珍珠。淚溼香羅袖。楊柳眉顰。人比黃花瘦。
【集賢賓】〔旦〕眼前悶懷濃似酒。一半在眉頭。離了眉頭又在心上有。惡思量無了無休。腰肢似柳。怎當他又添憔瘦。新愁舊愁。廝混了難分新舊。
【前腔】〔旦〕曾經憔瘦擔此憂。奈每徧閒由。不似今番情最陡。悶來時獨倚危樓。簾垂玉鉤。空目斷山明水秀。謾凝眸。見衰草連天野渡橫舟。
【大聖樂】風流惹下相思。爭奈相思無了期。西廂月下聽琴後。離恨譜。斷腸詩。只爲你文章魁首靑雲客。休看做桃李春風牆外枝。〔旦〕悶倚欄杆望也。空敎人幾囘目斷天涯。
【前腔】〔旦〕自從那日分離。廢寢忘餐減玉肌。〔貼〕姐姐。請個問卦先生。占卜姐夫幾時囘來。〔旦〕金錢暗卜全無准。空屈指數歸期。〔貼〕他若中了。必有書寄囘來。〔旦〕不愁他靑鸞有信頻須寄。只怕金榜無名誓不歸。
【不是路】暗想當時。將欲從軍憔悴死。一封書。半萬賊兵翦草除。〔貼〕那時節只是老夫人背盟。〔旦〕負佳期。閃得恩情兩下離。〔貼〕如今又是老夫人逼他應舉去了。〔旦〕只爲蟾宮折桂枝。這相思。天涯海角心相似。此情難寄。
【皂角兒】帶圍寬瘦減腰肢。〔貼〕姐姐。做些針指消遣何如。〔旦〕意懸懸懶拈針指。這相思病染懨懨。淋漓袖萬千紅淚。〔貼〕姐姐。我曉得你了。莫不是怕黃昏。挨白晝。象牀閒。鴛被冷。這般滋味。〔合〕寃家一去。歸無定期。嘆分離。天邊月缺。也有圓時。
【前腔】〔旦〕去時節黃葉亂飛。到如今落紅堆砌。要相逢千難萬難。不似俺別時容易。莫不是醉銀箏。歌綵袖。戀秦樓。迷楚館。把奴拋棄。〔合前〕
【尾聲】〔旦〕離愁萬種千言語。〔貼〕姐姐待姐夫囘來時節。可備細對他說。〔旦〕准備歸來訴與。只恐相逢無一句。
【瑣寒窗】因他去減我風流。寄書來又添消瘦。我和他別時節桂子新秋。盼書來又早梅花時候。悶來無語強擡頭。書在手。淚盈眸。
【醉香歸】我這裏開時有淚沾衣袖。他那裏修時未寫淚先流悶時開拆悶時修。淚痕兒都把書溼透。正是一重愁番做兩重愁。寄來書淚點從來有。〔念書介〕
【前腔】〔旦〕當日西廂月下曾相守。今日瓊林宴上恣遨遊。跳東牆卻去占鰲頭。惜花心養成折桂手。到如今晚妝樓改作志公樓。朝陽鳥便是鸞鳳友。
【紅衲襖】這汗衫和他一處宿。想着他體溫存貼着他皮肉。〔貼〕這裹肚何用。〔旦〕常不離了他前後。緊守着他左右。〔貼〕這瑤琴何用。〔旦〕當初五言詩謹趁逐。後來七絃琴成配偶。〔貼〕這玉簪呵。〔旦〕到如今功成名就也。只怕撇人在腦背後。
【前腔】〔旦〕湘江兩岸秋。當日娥皇因虞舜愁。西廂兩淚流。今日鶯鶯爲君瑞憂。琴童。你逐宵旅店房中宿。休將包袱兒做枕頭。水浸雨溼休敎扭。乾來時熨不開摺皺。一件件與我仔細收留也。你與相公說。是必休忘舊。
