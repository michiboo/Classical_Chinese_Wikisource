
【滿庭芳】〔生上〕遊藝中原。腳跟無線。空敎我望眼連天。將棘闈守暖。把鐵硯磨穿。未能彀雲路鵬程萬里。先受了雪窗螢火多年。男兒志。空雕蟲篆刻。綴斷簡殘編。
【菊花新】獨占鰲頭作武元。宮袍新製錦綵雲牋。九重春色滿瑤天。功名遂報國願身先。
【梁州序】〔外〕垂髫交善。今予弱冠。愧我先叨天眷。送君北上。長安道快着先鞭。趁此桃花浪暖。雷動魚騰。佇看頭角變。綠袍新染惹。御爐煙。烏帽宮花位列先。〔合〕杯惜淺。斟須滿。臨岐無厭頻頻勸。今日別未知甚時見。
【前腔】〔生〕靑燈黃卷。螢窗雪案。昔日同操筆硯。一朝就武。英雄隊裏誇先。坐鎭狼煙永息。塞草靑生。三箭天山奠。歸來重聚面。繡筵前。玉屑飛香起笑喧。
【前腔】〔生〕請吾兄寳馬先旋。待愚弟邏杯相餞。嘆人生聚散。那得占先。初本是兄來送我。誰想今番。彼此成別怨。山河盟誓重。莫留連。民望兄來解倒懸。
【前腔】〔外〕你不須再整杯盤。且在此斯須留戀。一聞君召。怎敢遲延。只恐馳驅聲斷。琥珀杯乾。兩下情無限。觀光遊上國。正當出蒲關。相見多應三月間。
【節節高】〔末〕朱杆列綵旛。七星攢。五雲擁出六龍輦。搖千扇。響八蠻。張雙傘。百官手執嚴霜簡。千兵臂挽追風箭。〔合〕纍纍金印笑登壇。男兒果遂平生願。
【前腔】〔外〕君恩四海寬。賴包含。微臣何幸蒙天眷。多慚赧。拯國難。驅民患。頓令草賊寒心膽。從敎民堵如初案。〔合前〕
【尾聲】〔生〕兄膺武略當西戰。〔外〕弟向文場鏖戰。各要與皇家撐持半壁天。
