
【尾犯序】鬼病廝相侵。小姐呵。只爲你綵筆題詩。迴文織錦。待月燒香。隔牆聽琴。顚窨。送得人臥牀着枕。送得人忘餐失寢。這是夫人處。把恩山義海做了遠水遙岑。
【前腔】你心不存學海文林。夢不離柳影花陰。竊玉偸香。何曾得甚。難禁。只落得愁如宋玉。腰如病沈。思量起。自海棠開後思想到如今。
【前腔】桂花搖影夜深沈。酸醋當歸蜂蜜來浸。面靠湖山背陰飮。這片藥方難尋。須審。〔生〕要忌甚麼。〔貼〕忌的是知母未寢。怕的是紅娘撒心。穩倩取。史君子一星人參。
【前腔】你是閨中女翰林。俊的是龐兒俏的是良心。體態溫存。性格幽沈。如今。這詩呵。須不是從前將人調引。須不是將人廝禁。端的是。知音君子詩向會人吟。
【錦腰兒】〔貼〕小姐來時。身蓋着一條布衾。頭枕着三尺瑤琴。他來時怎生和你一處寢。凍得人戰戰兢兢說甚麼知音。
【前腔】果若是他有心我有心。花有淸香月有陰。春宵一刻値千金。端的是張君瑞大來福蔭。
【普天樂】雖然是老夫人曉夜將門禁。好共歹須敎你稱心。〔生〕休似前晚不肯。〔貼〕肯不肯怎由他。親不親盡在恁。
