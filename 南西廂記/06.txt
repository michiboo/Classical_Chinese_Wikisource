
【玩仙燈】〔末上〕一卷楞經。消盡萬千磨障。
【前腔】一見嬌娥。止不住心猿意馬。
【駐馬聽】不做周方。埋寃法聰和尙。借與我半間客舍。與那多情舉止相向。雖不能竊玉偸香。且將盼行雲雙眼來打當。小生自見那小姐之後。迤逗腸荒。斷送得眼花撩亂。引惹心忙。
【四邊靜】〔生〕太師欲問吾名望。張珙住洛陽。〔末〕張先生。失敬失敬。令尊府大人高壽了。〔生〕先人拜尙書。不幸五旬喪。〔末〕令尊大人辭世之後。必有所遺。〔生〕平生正直無偏向。止留下四海一空囊。何曾有餘藏。
【前腔】雲深地僻無人往。何幸君相訪。草木盡增光。傾蓋當瞻仰。欲掃小房。晨昏奉養。斗室不堪容。暫住我方丈。
【前腔】夫人使妾來方丈。修齋薦先長。方丈中坐下一位官人。他舉止更端詳。一貌出天相。玉容烏帽。身披鶴氅。且住。先見那官人長老怪。先見長老官人怪。我紅娘自有道理。自古道。先敬其賓。後敬其主。〔貼上前作見生介〕歛袵見官人。〔見末介〕整袂喏和尙。
【鎖南枝】〔生〕尙書子。白面郞。〔貼〕原來是宦家公子。失敬了。〔生〕姓張名珙住洛陽。二十三歲正年芳。正月十七子時養。〔貼〕我又不是算命先生。誰問你生辰八字。〔生〕小生並不曾娶妻。吿小娘。作主張。敢問小姐常出來麼。〔貼〕出來便怎麼。〔生〕若是見鶯鶯。和他訴衷腸。
【前腔】不度己。不忖量。溫柔體質情性良。尙書相府舊門牆。誰許伊來胡廝講。早妾身。恕你行。若是見夫人。決不肯干讓。
【前腔】聽說罷。心悒怏。一天愁都撮在眉尖上。適間紅娘說夫人節操凜冰霜。小姐不合臨去囘頭望。花解語。玉吐香。乍相逢。記不眞他俏模樣。
【前腔】夫人忒過慮。小生空妄想。郞才女貌合相倣。小姐休得淡了眉兒那時節思張敞。金蓮小。玉筍長。我待不思量。敎我怎撇樣。
