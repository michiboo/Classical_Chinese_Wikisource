
【祝英臺近】〔旦上〕托冰絃。傳素手。心事已無有。西廂淸露月明閒。怎知道楚館雲寒。秦樓月暗。無人處有誰腸斷。
【祝英臺】啟朱扉。開繡榻。風靜夜簾閒。香冷篆煙。燒燼銀缸。金荷上夜燈猶燦。姐姐還睡哩。慵懶。比及將暖帳輕彈。先揭起羅幃偸看。只見玉釵橫。日高不理鬟。
【前腔】心亂。晚妝殘。烏雲軃。春睡損紅顏。雙眼倦開。半晌擡身。〔行嘆介〕酩子裏一聲長嘆。〔見書介〕這書是那裏來的。敢又是紅娘這小妮子。無端。不思量刺鳳描鸞。只學去傳書遞緘。意孜孜。顚來倒去不害心煩。
【前腔】摧殘。那張生呵。害得他白日黃昏。寂寞淚欄杆。廢寢忘餐。目斷東牆。他只把佳期相盼。〔旦〕他有病也不干我事。〔貼〕其間。送得他直上高竿。掇了梯兒閒看。〔旦〕旣有病。着他喫些藥便了。〔貼〕若要這病好。除非是。出幾點風流香汗。
【前腔】〔旦〕遮攔。只敎他縛住心猿。意馬且牢拴。把病體扶持。經史相親。做個好人家風範。也罷。紅娘將筆硯過來。就寫幾句在緘尾上。將去與他。說遞書來不打緊。倘老夫人知道將如之何。今後再不可如此。這緘。只說道老夫人違背前盟。卻把女孩兒拖犯。你說我到如今。羞覩鏡裏孤鸞。
