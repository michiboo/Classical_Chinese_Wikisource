
【金雞叫】〔老旦上〕聽得人傳語。今科狀元。少年君瑞。〔貼上〕蒼天不負男兒志。〔合〕身着宮袍。手攀仙桂。
【似娘兒】玉鞭驄馬出皇都。暢風流人物。今朝三品貴。昨日一寒儒。御筆親僉。除任在河中府。
【駐馬聽】張珙如愚。酬志三尺龍泉萬卷書。鶯鶯有福。請了五花官誥。七級香車。身榮難忘借僧居。愁來猶記題詩處。取應分離。夢魂不離蒲東寺。
【刮鼓令】重相見可喜。謹躬身。問起居。〔老旦〕你是奉聖旨的女壻。我消受你拜不起。〔生〕慈顏怒未知因甚。丫鬟各廝覷。莫不是怨別離。有人架起是和非。致令今日意參差。呀。怎生不見我玉人兒。
【前腔】〔老旦〕張生。兵危困感伊。〔生〕此乃往事。不必提起。〔老旦〕許孩兒成伉儷。誰想你一朝折桂。又贅尙書衞相女。〔生〕那裏生出這話來。〔老旦〕把恩義盡拋離。我孩兒雖是殘妝醜貌未必辱你。敎人空自氣長吁。〔生〕那有此事。〔老旦〕如何今日假躊躕。
【前腔】〔貼〕含容去拜啟。望慈顏免怒起。〔生〕紅娘姐。如何叫我不惱。〔貼〕試問你京中緣故。轉敎人輕賤你。從別後喜無虞。新夫人姿容必麗美。比咱小姐料淸奇。繡球兒打着做夫妻。
【前腔】絲鞭那仕女。滿章臺覓眷敘。我懷着舊時恩愛。肯憐新棄舊娶。豈不聞君子斷其初。是那個畜生行妒嫉。走將來說間阻。致令今日意生疎。
【哭相思】衣錦還鄕事雖美。誰知道喜成悲。別後敎人每憶你。將美事變爲非。
【啄木趕黃鶯】〔旦〕不見時。准備着千言萬語。〔貼〕小姐。今日見了姐夫。卻又如何不說。〔旦〕得相逢變作氣長吁。他急攘攘卻纔歸來。我羞答答怎生相覷。欲將愁恨來伸訴及至相逢無一語。嘆別離。今朝會你須辨出是和非。
【前腔】從離了蒲東路。早來到京兆府。見個佳人不敢覩。硬扯個衞尙書家。孩兒爲眷屬。小姐。我若見他影兒滅一戶。是何人嫉妬剗地裏把人裝誣。
【仙燈近】離卻蒲東。幸喜故人相見。
【前腔】喜氣匆匆。今做了東牀嬌客。
【大環着】〔生旦〕謝恩人相助。謝恩人相助。力解兵圍。成就今生。一對夫妻。得意也當時題柱。不負了少年豪氣。門闌喜迎駟馬高車。新狀元花生滿路。〔合〕今日裏逢聖治。四海無虞。皆稱臣庶。
【前腔】〔老旦〕痛先夫亡世。痛先夫亡世。蕭寺孀居。忽遇強梁。困逼無計。謝張生特施奇策。請將軍大興師旅。退賊兵救寡婦孤兒。把前盟怎肯拋棄。〔合前〕
【前腔】〔外〕念平生交誼。念平生交誼。親同骨肉。間別經年。顏範不覩。喜兄弟官封文武。食天祿愧無報補。絕狼煙威震三邊。登廟廊政誇五袴。〔合前〕
【前腔】〔貼〕想花前奇遇。想花前奇遇。兩意躊躕。待月迎風。書傳緘遞。還得遂並頭連理。美恩情團圓到底。又叨賜夫人封號。五花官誥鳳冠霞帔。〔合前〕
【越恁好】〔合〕永承宗嗣。永承宗嗣。治中堂人怎比。風流才思。容嬌媚世應稀。〔合〕開筵慶賞春風裏。笙歌滿耳。麝蘭香靄圍珠翠。春花秋月長如此。
【前腔】夫榮妻貴。夫榮妻貴。辦行程臨府治。黃堂善政。傳千里撫安黎庶。〔合前〕
【尾聲】西廂待月成佳配。金榜題名衣錦歸。留與人間作話兒。
