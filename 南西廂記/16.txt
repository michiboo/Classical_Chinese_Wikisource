
【四邊靜】〔淨丑衆上〕鶯鶯許我爲姻眷。移兵退一箭。願結百年期。今朝三日滿。衆須吶喊。若不速獻。佛寺盡成灰。僧俗盡戮遍。
【剔銀燈】〔淨衆〕三日前許結美緣。誰知他甜言相騙。吾聞白馬眞英漢。他來時吾屬必翦。難言。心驚膽寒。渾身上淋漓雨汗。〔外引衆上〕
【粉蝶兒】怒髮衝冠。長江直把投鞭斷。
【醉落魄】吾兄久別情難會。難中感得來相濟。〔老旦上接〕特蒙祕䇿囘生。猶勝嚇蠻書。
【黃鶯學畫眉】〔生把盞介〕憶昔共分離。歎參商幾載餘。靑雲事業眞堪愧。奔兢道途。遭逢嶮巇。仁兄迅掃強徒退。〔合〕細思誰料今朝裏。重見漢室官儀。
【前腔】〔外〕一自着戎衣。念交情會晤稀。誰知此地遭顚沛。驚見弟書。惟恐到遲。〔生〕有勞仁兄。何以克當。〔外〕兵家勞役何曾忌。〔合前〕
【前腔】〔老旦〕最苦是娘兒。駕靈輀返故廬。依親暫向叢林寓。逢着亂離。全家痛悲。賴斯文請得恩官至。
