
【謁金門】〔老旦上〕淒涼蕭寺空迤逗。故園不堪囘首。爭奈孩兒胡廝耨。想必是紅娘引誘。
【風入松】〔淨〕鞦韆庭院夜遲遲。見紅娘小姐相攜。燒香只說花園去。多時不見他囘。我潦倒先囘睡也。不知他幾時歸。
【謁金門】若不是紅娘引誘。怎能彀兩邊成就。裙帶腰兒掩過紐扣。比着舊時越瘦。
【桂枝香】行監坐守。誰許你胡行亂走。一任的握雨攜雲。常使我提心在口。〔貼〕我都不知道。〔老旦又打貼介〕休花言巧語。休花言巧語。將沒做有。出乖露醜。打你小丫頭。不說與我始末根原事。如何索罷休。
【前腔】那日閒停針繡。細把此情窮究。道張生病染沈痾。他和我到書房中問候。那張生天殺的呵。着紅娘暫囘。着紅娘暫囘。〔老旦〕那時小姐在那裏。〔貼〕教小姐權時落後。〔老旦〕罷了。落後卻怎麼。〔貼〕兩下裏呵。做了鸞交鳳友。〔老旦擲杖介〕氣死我也。〔貼〕老夫人休打紅娘。〔合〕謾追求。說與你始末根原事。如何索罷休。
【月上桂花】聰明俊秀。我小姐呵。玲瓏剔透。一個是仕女班頭。一個是文章魁首。今經月久。今經月久。相廝守。兩意相投。一心如舊。休。近日轉風流。別樣精神。把春光洩漏。
【前腔】〔貼〕當初叛賊草寇。請到蒲關故友。張解元起死囘生。老夫人番言變口。你名門閥閱。名門閥閱。家聲舊。終不然背義忘恩。出乖露醜。休。何必苦追求。常言道女大難留。苗而不秀。
【臨江仙】〔生〕自古來沈舟可補。如今覆水難收。〔貼〕得干休處且干休。〔旦〕見人猶靦腆。不敢強擡頭。
【錦堂月】再整鸞儔。重諧伉儷。心猿意馬收留。且把從前。往事一筆都勾。再休題緘帖傳情。惟願取功名成就。〔合〕從今後。看萬里靑雲。早當馳驟。
【前腔】〔旦遞酒介〕綢繆。月滿秦樓。珠還合浦。陽臺雨散雲收。春意徘徊。今朝自覺慚羞。再休題夜去明來。惟願取天長地久。〔合前〕
【僥僥令】〔合〕春山眉展皺。秋水謾凝眸。看鏡裏雙鸞相囘顧。似得水魚兒逐水遊。
【尾聲】〔合〕華堂簫鼓鳴春晝。擺一對鸞凰配偶。〔生旦謝貼介〕纔受媒紅謝親酒。
