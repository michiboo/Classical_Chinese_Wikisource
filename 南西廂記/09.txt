
【素帶兒】良宵靜。玉宇無塵。月滿庭。閒階上一樹牡丹花影。思省。俺可憎。比月殿嫦娥不恁撐。廝僥倖。那小姐生得齊齊整整。嬝嬝婷婷。
【昇平樂】〔旦〕分明。樓臺掩映。問嫦娥爲何常夜孤另。靑天碧漢。不知幾許心情。〔貼〕畢竟。是誰還向月中行。料應與此心相等。畫欄幽徑。潛潛隱隱。俏俏冥冥。
【素帶兒】〔生〕娉婷。百媚生。比那初見呵。龐兒越整。蒼苔上料應小腳兒難行。盈盈。體態輕。羅袂生寒心自驚。空覷定。只爲他離多會少。有影無形。
【昇平樂】〔貼〕空庭。香霧冥冥。向西廂曲欄杆外閒憑。竹梢月轉。早不覺斗柄雲橫。〔旦〕傷情。起來花下拜三星。白日裏枉躭愁病。〔貼〕夫人有命。及早囘去了罷。〔旦〕謹依來命。更長漏永。月朗風淸。
【一翦梅】度柳穿花宿鳥驚。目斷芳卿。只敎人盼不見芳卿。畫堂朱戶冷淸淸。病染張生。怎發付小生。
【簇御林】小姐。你的新詩句忒應聲。訴衷腸眞可聽。一言一字都相應。語句又輕。音律又淸。崔鶯鶯不愧爲名姓。他若與小生到天明。隔牆酬和。惺惺的惜惺惺。
【前腔】簾垂下戶已扃。顫巍巍花弄影。落紅如雨埋芳徑。燈兒又不明。夢兒又不成。房兒中寂寞衾兒冷。淅零零。風兒透入。窗兒上紙條鳴。
【琥珀貓兒墜】隔簾斜月偏照短檠燈。便是鐵石人心也動情。玉人何是忒聰明。鶯鶯。多應是你無緣小生薄命。
【前腔】何時能彀錦片美前程。柳映花遮雲錦屛。巫山雲雨夜三更。張生。不知是我無緣那人薄命。
【尾聲】一天好事從今定。一首詩分明照證。有一日華堂春自生。
