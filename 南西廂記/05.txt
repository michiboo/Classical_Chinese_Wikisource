
【光光乍】〔淨上〕假持齋做長老。經卷那曾曉。每日喫葷腥常醉倒眞個快活無煩惱。
【菊花新】未臨科甲暫𥡴程。旅況淒涼動客情。蕭寺獨遊行。歷遍名山勝境。
【忒忒令】〔生〕隨喜到僧房古殿。〔淨〕上寶塔看一看去。〔生〕不必上去了。只在下面看一看罷。瞻寶塔將迴廊繞遍。〔淨〕這是羅漢堂。〔生〕參了羅漢。拜了聖賢。〔旦貼上貼〕小姐。我與你佛殿上去耍一囘。〔行介貼〕這是三世佛。〔淨〕先生。這是法堂。〔生〕行過法堂前。〔見旦介生〕正撞着五百年風流孽寃。
【園林好】〔旦貼〕偶喜得片時稍閒。且與你尋芳自遣。那鸚鵡在籠中巧囀。驀聽得有人言。只索要自囘還。
【前腔】〔生〕首座。我顚不辣見了萬千。似這般龐兒罕見。只着人眼花撩亂口難言。他掩映並香肩。〔貼〕姐姐。你看好一朶花兒。〔旦〕眞個好朶花兒。〔貼〕這是鐵梗海棠。〔生〕他止將花枝笑撚。
【皂羅袍】〔貼〕笑折花枝自撚。惹狂蜂浪蝶。舞翅翩。幾番要撲展齊紈。飛向錦香叢裏敎我尋不見。被燕啣春去。芳心自斂。怕人隨花老。無人見憐。臨風不覺增長嘆。
【江兒水】〔生〕這裏是兜率院。休猜做離恨天。你看他宜嗔宜喜春風面。弓樣眉兒新月偃。未語人前先靦腆。卻便似嚦嚦鶯聲花外囀。解舞腰肢。似垂柳風前嬌軟。
【皂羅袍】〔旦貼〕行過碧梧庭院。步蒼苔已久。溼透金蓮。紛紛紅紫鬭爭妍。雙雙瓦雀行書案。燕啣□去。芳心自斂。人隨花老。無人見憐。把輕羅小扇遮羞臉。
【川撥棹】〔生〕若不是襯殘紅芳徑軟。怎顯得步香塵底樣淺。休題他眼角兒留情。只這腳蹤兒將心事傳。風魔了張解元。似神仙歸洞天。
【前腔】〔生〕門掩梨花深小院。粉牆兒高似靑天。粉牆兒高似靑天。〔淨〕他去遠了。〔生〕玉珮聲漸漸遠。空敎人餓眼望將穿。空敎人餓眼望將穿。怎當他臨去秋波那一轉。首座。休說小生。便是鐵石人情意牽。
【尾聲】東風搖曳垂楊線。遊絲牽惹桃花片。爭奈玉人不見。將一座梵王宮疑是武陵桃源。
