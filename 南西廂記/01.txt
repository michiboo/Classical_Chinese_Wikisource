
【順水調歌】〔末上〕大明一統國。皇帝萬年春。五星聚奎。偃武又修文。托賴一人有慶。坐見八方無事。四海盡歸仁。如此太平世。正是賞花辰。　　遇高人。論心事。搜古今。移宮換調。萬象一囘新。惟願賢才進用。禮樂詩文。一腔風月事。傳與世間聞。
【沁園春】西洛張生。博陵崔氏。一雙白璧兩南金。寄居蕭寺。無計達佳音。忽遇孫彪作耗。君瑞請兵退賊。當許下成親。　　豈料功成後。老母背前盟。托紅娘傳密意。遂初心。喜登黃甲。鄭恆何故更相尋。終藉蒲東太守。重諧伉儷。傳說到如今。
