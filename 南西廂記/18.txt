
【鵲橋仙】〔老旦上〕忘憂設宴。非閒遣。只爲全家被難。〔貼上〕調和琴瑟在今宵。消卻兩邊愁怨。
【番卜算】一見便留情。自覺成何益。姻緣天付與。自有團圓日。
【前腔】〔旦上〕簾外喚聲聲。何事相催逼。〔貼〕報道可相見。那個曾相識。
【畫眉序】若不是君瑞識人多。別個焉能退干戈。排着酒果列着笙歌。花陰細暖日庭階。香篆裊東風簾幕。〔合〕感伊救我全家禍。欽敬禮正當酬酢。
【前腔】雙眼轉秋波。一點靈心早瞧破。着鶯鶯做妹妹拜了哥哥。白茫茫水溢藍橋。撲簌簌把比目魚分破。〔合〕奈何愁把眉峯鎖。驀忽地又早張羅。
【前腔】自覺醉顏酡。低首無言自摧挫。手難擡稱不起這兩肩窩。沒定奪啞謎難猜。天殺的老夫人。說謊話比天來大。〔合前〕
【滴溜子】〔貼〕謾說道佳人自來命孤。誰承望好事頓成間阻。是他將半萬賊兵破。如何番成做離恨歌。請他來不快活。兀的江州司馬淚痕多。
【鮑老催】〔旦〕從今恨多。玉容寂寞梨花朶。胭脂淺淡櫻桃顆。相思病料已成。何時妥。將顫巍巍雙頭花蕋輕團揑。香馥馥縷帶同心割。連理樹都折挫。
【雙聲子】〔旦貼〕今非昨。今非昨。把靑春女成躭擱。顚窨卻。顚窨卻。將美前程都虛過。我共他。我共他。料想着。料想着。今日成敗。都是你個蕭何。
【尾聲】〔生〕一杯悶酒樽前過。〔貼〕訴衷腸爭奈母親側坐。〔合〕把恩義如山成小可。
