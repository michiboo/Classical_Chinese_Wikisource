
【金瓏璁】博陵尋故壠。何時可卜佳城。經此地嘆伶仃。〔貼上〕風塵迷淚眼。雲樹隔歸程。〔淨上〕妳妳。你愁鬢漸星星。
【前腔】窮愁何日盡。靈臺無種偏生。奴自省少曾經。曉來扶病起。消瘦步難行。有召出㡘楹。
【黃鶯兒】〔老旦〕夫主喪京中。守孀居途路窮。娘兒孤苦誰承奉。淒涼萬種。關山幾重。恨不能扶柩歸先壠。〔合〕梵王宮。重門半掩。血淚灑杜鵑紅。
【前腔】〔旦〕無語背東風。望河中路未通。玉容消瘦緣愁重。椿庭命終。萱堂運窮。嘆一家飄泊誰堪共。〔合前〕
【琥珀貓兒墜】〔貼〕今來古往。富貴事難同。興廢渾如一夢中。停喪蕭寺且從容。〔合〕悲痛。須有日還鄕。再整家風。
【前腔】〔淨〕當初從宦。快樂實無窮。不意先君祿命終。扶持旅櫬寓蒲東。
