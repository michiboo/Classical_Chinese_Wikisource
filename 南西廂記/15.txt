
【菊花新】一片丹心圖報主。鎭邊陲竹帛生輝。治國齊家。兵行仁義。不比那殺妻吳起。
【紅衲襖】〔丑〕問貧僧何處來。〔外〕爲甚到此。〔丑〕爲寓空門西洛客。〔外〕西洛客是何人。〔丑〕麾下投書張秀才。〔外〕那秀才怎麼。〔丑〕近日遭逢飛虎賊。愴惶無佈擺。險把殘生害。〔外〕秀才家不過琴劍書箱。那有良金美玉。〔丑〕不因韞匵藏珠也。〔外〕他爲甚麼。〔丑〕只爲崔家少女傾城色。
【一封書】洛生珙拜兄。近日何期遇難中。孫飛虎逞兇。劫掠人財強聚衆。崔相國家並僕等。一旦如魚困釜中。破羣雄。仗威風。顚沛來緘恕不恭。
【排歌】〔外〕君瑞同窗。是我膠漆故知。同袍怎忍顚危。吾今卽刻便興師。管強梁翦草除。〔合〕人吶喊。馬奔飛。半天搖動五方旗。功成日。奏凱囘。鞭敲金凳喜孜孜。
【前腔】〔丑〕上吿將軍。略聽咨啟。和尙那裏呵。事急一似燒眉。將軍若肯發慈悲。免使諸僧作怨鬼。〔合前〕
