
【供養引】〔生上〕竚立閒階。夜深香靄。黃金界。瀟灑書齋。悶殺讀書客。
【臨鏡序】彩雲開。月明如水浸樓臺。風弄竹聲只道是金珮響。月移花影疑是玉人來。意孜孜雙業眼。急攘攘那情懷。倚定着門兒待。只索要呆打孩。靑鸞黃犬信音乖。
【前腔】昏昏情思眼慵開。夢魂飛入楚陽臺。早知道無明無夜因他害。想當初不如不遇傾城色。小姐這早晚不見來。夫人行料應難離側。多管寃家有些不自在。小姐若這一遭不來呵。安排害。准備擡。異鄕身強把茶湯捱。
【羅香令】〔生〕先前見責。誰承望今宵歡愛。着小姐這樣留心。張珙合當跪拜。〔生跪旦扶起介生〕小生又無潘安貌。子建才。〔生囘看旦介〕覷着可憎模樣。不勝感戴。小姐只是可憐見我是孤身客。
【前腔】〔旦〕見你多愁多害。其實難捱。只見你廢寢忘餐。可憐你十分不快。〔貼〕虧你眞心耐。志誠捱。小姐的心囘意轉。張生你否極泰來。這其間留得形骸在。
【十二紅】小姐小姐多丰采。君瑞君瑞濟川才。一雙才貌世無賽。堪愛。他每兩意和諧。花心輕摘。柳腰款擺。露滴枝頭牡丹開。香恣蝶蜂採。一個斜欹雲鬢。也不管墮卻寳釵。一個掀翻錦被。也不管凍卻瘦骸。好似襄王神女會陽臺。一個半推半就。一個又驚又愛。一個嬌羞滿面。一個春意滿懷。今宵勾卻相思債。張生當初許說。事成之後。築壇拜將謝我。如今兩個攜手兒竟自去了。更不管紅娘在門兒外待。敎我無端春興倩誰排。只得咬定羅衫耐。猶恐夫人睡覺來。將好事番成害。將門扣。呌秀才。莫耽餘樂惹非災。輕輕呌。呌姐姐。忙披衣袂把門開。看看月上粉牆來。莫怪我再三催。〔生旦披衣上〕
【節節高】春香抱滿懷。暢奇哉。渾身上下都通泰。無聊賴。難擺劃。憑誰解。夢魂飛遶靑霄外。只疑都是夢中來愁無奈。〔合〕今宵相會碧紗𢅥。何時重解香羅帶。
【前腔】〔合〕花陰下蘚階。楚陽臺。襄王雲雨今何在。重歡愛。歸去來。何時再。乍時相見敎人愛。霎時不見敎人怪。〔合前〕
【尾聲】風流不用千金買。賤卻人間玉帛。〔生〕小姐若不棄小生。是必破工夫明夜早些來。
