
【菊花新】東風寒透碧紗窗。控金鉤繡簾不掛。門闌暮靄映殘霞。對菱花晚妝初罷。
【駐馬聽】不近諠譁。嫩綠池塘藏睡鴨。自然幽雅。新柳拖黃。暗隱棲鴉。金蓮蹴損牡丹芽。玉簪兒抓住荼蘼架。苔徑泥滑。露珠溼透凌波襪。
【前腔】日落窗紗。兩下含情看月華。風光瀟灑。雨約雲期。楚臺巫峽。殘霞影裏噪歸鴉。兩下裏捱一刻似如一夏。風送飛花。紛紛亂撲香階下。
【前腔】〔旦〕玉兎無瑕。悶倚東風只自嗟。晚妝初罷。秋水凝眸。雲鬢堆鴉。鶯儔燕侶已曾約。心猿意馬難拴下。閉月羞花。敎人到處常縈掛。
【前腔】月照銀紗。風動庭槐噪暮鴉。影分高下。〔生暗上貼見介〕我只道是甚麼東西。卻是多才。帽側烏紗。一個潛身曲檻未撐達。一個背立湖山下。〔生趕上抱貼介〕小姐。你在此了。〔貼〕呸。你爲何這般模樣。早是妾身。若是老夫人時節。怎生是好。〔生〕小生害得眼昏了。〔貼〕休得謊咱。多應窮漢餓眼生花。
【集賢賓】淡雲縹緲籠月華。似紅紙護銀蠟。絲絲嫩柳垂簾下。綠莎茵鋪着繡榻。良宵美約。庭院靜花枝低亞。張先生。他是個女孩兒家。須索要溫存摩弄。休猜做敗柳殘花。
【畫眉序】〔生〕他是嬌滴滴玉無瑕。粉臉生春鬢堆鴉。〔貼〕你不要驚他。連累着我。〔生〕紅娘姐。你擔驚受怕。圖甚麼浪酒閒茶。從今後打曡嗟呀。畢竟是心腸牽掛。〔貼〕爲你兩下裏情謙洽。張先生。將指頭兒吿了消乏。
【皂羅袍】〔貼〕爲甚麼心無驚怕。赤緊的夫妻。意不爭差。俺這裏躡足潛形俏的聽咱。一個羞慚一個怒發。張生無語。姐姐變卦。一個俏俏冥冥。一個絮絮搭搭。你看那張生不識羞的涎臉。叉定着手兒妝聾做啞。
【黃鶯犯桂花】今日見何差。不是我一家喬坐衙。對伊說幾句衷腸話。我只道你文學海樣深。誰知你色膽天來大。不想去跳龍門。卻原來學騙馬。〔貼〕姐姐看我面。饒了張生罷。〔旦〕若不看紅娘之面。拖去見老夫人。看你有何面目見江東父老。〔貼〕謝姐姐賢達。看我面情干罷。若到官司詳察。張先生准備着精皮膚喫頓打。
【普天樂】再休題春宵一刻千金價。准備着寒窗更守十年寡。猜詩謎羞了杜家。尤雲殢雨休誇。莫指望西廂月下。山障了拂牆花枝低亞。偸香手做了話靶。參不透風流調法。淫詞兒早已折罰。
