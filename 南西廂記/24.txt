
【卜算子】〔旦上〕懨懨瘦損。那値殘春時候。
【綿搭絮】落紅成陣。萬點正愁人。早是傷情。無語憑欄怯素春。困騰騰。情思沈吟我有一腔春病。誰與我溫存。張君瑞。想是你分淺緣慳。雨打梨花深閉門。
【前腔】時時刻刻。不曾離身。〔貼〕非干紅娘之事。都是老夫人着我早晚跟隨小姐。〔旦〕好笑我的萱親。着甚麼來由防備人。當日兵圍普救之時。是你口許爲親。今日身安事妥呵。背義忘恩。母親。人人都道你是女中丈夫。到做了言而無信。悔賴人婚姻。我若不守閨門時節呵。總有鐵壁銅牆。枉使機關拘禁得緊。
【前腔】〔旦〕花鈿慵整。〔貼〕我和你佛殿上耍一耍去。我也懶去登臨。〔貼〕姐姐身子不快。我把被兒薰得香香的。去睡了罷。總有蘭麝馨香。有甚心情捱着枕。我這幾日神思昏倦。坐不安。睡不寧。〔貼〕姐姐。張生有甚麼好處。只管想他。〔旦〕我愛他風流才俊。貫世聰明。〔貼〕旣愛他。何不成就了他。誰肯向東鄰。把我做針兒將線引。
【前腔】〔旦〕沒情沒緖。悶倚幃屛。〔貼〕姐姐。去繡房中做些針指罷。〔旦〕心在他行。交頸鴛鴦繡不成。眼睜睜。天也不從人。張君瑞。想是你前生負我。我負你今生。兩下裏影隻形單。羞覩牽牛織女星。
【前腔】思思想想。念念心心。普天下相思。是我和伊都占盡。休怪我萱親。自古道好事難成。東君有意。花也留情。〔貼〕老夫人寄書去叫鄭生去了。〔旦〕我豈肯惹浪蝶狂蜂。止許啣花美鹿行。
【尾聲】思思想想心不定。只爲寃家病染成。恨殺萱親背舊盟。
