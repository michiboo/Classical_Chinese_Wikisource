
【掛眞兒】〔生丑同上〕望蒲東蕭寺暮雲遮。慘離情半林黃葉。馬遲人意懶。風急雁行斜。愁恨重曡。愁恨重曡。破題兒第一夜。
【步步嬌】昨日翠被香濃薰蘭麝。欹珊枕把身軀趄。臉兒廝搵者。仔細端詳。幾曾經別。烏雲鬢玉釵斜。恰似半吐初生月。
【江兒水】客館欹單枕。秋蛩鳴四野。助人愁紙窗外風兒裂。這孤眠被兒薄衾又怯。冷淸淸幾時溫得熱。有限姻緣方寧帖。無奈功名。何苦使人離別。
【淸河水】呆打孩店房中沒話說。悶對如年夜。暮雨催寒蛩。曉風吹殘月。今宵酒醒來。玉人兒他在何處也。
【玩仙燈】別卻情人。頓覺香消玉減。
【香柳娘】走荒郊曠野。走荒郊曠野。把不住心嬌怯。喘吁吁難將兩氣接。瞞過了能拘管夫人。穩住廝齊攢侍妾。疾忙趕上者。爲恩情怎捨。爲恩情怎捨。因此不憚路途賒。誰經這磨滅。
【前腔】想臨行上馬。想臨行上馬。其實痛嗟。哭得我似呆癡。瘦得我似唓嗻。別離剛半晌。卻是掩過繡裙兒。寬褪三四褶。看淸霜滿路。看淸霜滿路。高下路迴折。我這裏奔馳。他在何處睡歇。
【前腔】是人可分說。是人可分說。是鬼速疾滅。〔旦〕是我。老夫人睡了。想此去幾時得見。特地趕上來與你同去。〔生〕聽罷語言兒將香羅袖兒拽。且停睛看者。且停睛看者。原來是小姐。你爲人能爲徹。將衣袂不藉。將衣袂不藉。繡鞋兒都被露泥惹。腳跟兒敢踏破也。
【前腔】想着你忘餐廢寢。想着你忘餐廢寢。放不下些。到如今香消玉減花開花謝。你衾寒枕冷。你衾寒枕冷。鳳分與鸞拆。月圓被雲遮。這牽腸割肚。到如今義斷與恩絕。尋思來痛傷嗟。
【前腔】〔生〕想人生在世。想人生在世。最苦是離別。關山萬里獨自跋涉。小姐。休道一時。花殘與月缺。瓶墜寶簪折。總春嬌怎惹。總春嬌怎惹。生則願同衾。死則願同穴。
【傍妝臺】絳河斜。綠依依牆高柳半遮。靜悄悄門掩淸秋夜。昏慘慘雲際穿窗月。驚覺了顫巍巍竹影龍蛇走。虛飄飄莊周夢蝴蝶。砧聲響。不斷絕。急煎煎好夢兒應難捨。
【尾聲】柳絲長情牽惹。冷淸淸獨自嗟。嬌滴滴玉人兒何處也。
