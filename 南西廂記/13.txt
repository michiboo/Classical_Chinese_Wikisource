
【三台令】〔旦貼同上〕自那日忽覩多才。不覺每上心來。春悶好難捱。畢竟情深似海。
【淘金令】懨懨瘦損。那値春光盡。羅衣寬褪。早是神勞頓。能消得幾個黃昏。目斷行雲。人遠天涯近。嗏。則索自溫存。但出閨門。影兒般不離身。從見了那個人。兜底便可親。詠月新詩。詠月新詩。依着前韻。
【泯江犯】〔旦〕想着風流士。旖旎人。臉兒淸秀身兒俊。性兒溫克情兒順。不由人口兒作念心兒應。端的是常縈方寸。〔貼〕姐姐。聞得他好才學。〔旦〕星斗煥文章。方顯得平生學問。
【紅衫兒】〔旦〕聽罷一言心不忍。此禍滅身。苦着人進退無門。把袖梢兒搵不住啼痕。喊殺聲怎禁。母親。休得要愛惜鶯鶯。我甘心自殞。
【東甌令】〔老旦〕那賊如狼虎儘胡行。孩兒。道你蓮臉生春眉黛顰。更有傾城傾國楊妃貌。多嬌俊。恣情劫擄要成親。敎我淚零零。
【香羅帶】不致摧殘老院君。先靈且穩。禪堂免敎成廢燼。諸僧無事得安寧也。若是從軍去。羞殺相府門。母親。孩兒有一計了。誰人敢勇立功勛。殺退賊兵也。情願與英雄爲契姻。
【粉蝶兒】聽得傳呼。不覺心頭起火。
【好孩兒】〔丑〕不念法華經。不禮梁皇懺。丟了僧伽帽。撇了袒褊紅衫。殺人逗起英雄膽。兩隻手將烏龍棍來揝。直殺入虎窟龍潭。非是我出尖貪婪。
【福馬兒】〔丑〕喫菜饅頭委實口淡。五千人不索煎爛。腔子裏熱血且權消渴。生心。解饞。五千人做一頓饅頭饀。
【紅芍藥】〔丑〕包殘肉把靑鹽蘸。〔生〕你如今敢去麼。〔丑〕你那裏問俺敢也不敢。孫飛虎聲名播斗南。能淫慾這般貪濫。〔生〕你曉得念經麼。〔丑〕經文也不會談。〔生〕會坐禪麼。〔丑〕逃禪也懶去參。〔生〕你是出家人。如何只好廝殺。〔丑〕戒刀頭新來鋼蘸。鐵棒上塵土不染。
【耍孩兒】〔丑〕他只會喫齋飯。在僧房裏卻不管燒了伽藍。〔生〕這一封書徑到蒲關上杜將軍處投下。〔丑〕多謝得。扶危困故友書一緘。今日裏撞釘子把賊兵探。大腳步非誇侃。
【㞧河陽】〔丑〕着幾個沙彌把寳蓋擔。排陣勢把他來按。遠的破開步將鐵棒拴。近手的將刀來斬。小的提起來將腳尖按。大的扳下來把髑髏鍖。
【縷縷金】矁一矁海波翻。滉一滉索琅琅振山巖。打熬成天生這般劣性人。拚捨着命幾曾肯忐忑。更不怕勒馬停驂。
【紅繡鞋】〔丑〕平生欺硬怕軟。欺硬怕軟。喫苦不愛甘。非是你每拈花柳沒掂三。休因親事胡怕俺。咱非是躱懶。杜將軍不肯把兵來挽。張解元干將風月擔。
【尾聲】威風助我齊吶喊。擂鼓搖旗不等閒。此去將半萬賊兵嚇破膽。
