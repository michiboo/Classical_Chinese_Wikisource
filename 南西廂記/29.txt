
【臨江仙】〔生上〕得效于飛樂未闌。誰知事有間關。〔旦上〕人生自古別離難。可憐含淚眼。一步一囘看。
【普天樂】〔生〕碧雲天。黃花地。西風緊。北雁南飛。曉來時誰染霜林。多管是別離人淚。恨相見得遲。怨疾歸去。柳絲長情縈繫。倩疏林掛住斜暉。去匆匆程途怎隨。念恩情使人心下悲淒。
【雁聲犯】〔旦〕思之。不忍分離。見車兒馬兒。不由人熬煎氣。〔生〕小姐今日如何不打扮。〔旦〕有甚心情。打扮得嬌嬌媚。准備衾兒枕兒。則索要沈沈睡。從今後衫兒袖兒。都溼透相思淚。
【傾杯序】〔生〕棲遲。頃刻間冷翠幃。寂寞添十倍。想前暮私情。昨夜成親。今日別離。惟我知之。把腿兒相壓。臉兒相偎。手兒相攜。不由人猛然思省淚雙垂。
【山桃犯】〔旦〕溼錦袖。啼紅淚。湛秋水。顰眉翠。執手未登程先問歸期。別酒將傾未飮心先醉。魚來雁去書頻寄。免使人心下成灰。
【尾聲】〔合〕蝸角名。蠅頭利。拆散鴛鴦兩下離。話別臨岐共慘悽。
【賀聖朝】遠送賢才取應。馳驅早到長亭。眼前秋色總關情。〔貼〕願攀仙桂去。雲路快先登。
【菊花新】雨歇新涼報早秋。山僧送客上皇州。但期一舉登龍榜。瓊林宴罷早歸舟。
【催拍】到京師水土自宜。趁程途當節飮食。愼時保體。愼時保體。野店風霜。早起眠遲。鞍馬秋風。最要扶持。〔合〕功名遂身掛荷衣。攀月桂。步雲梯。〔旦遞酒介〕
【前腔】我但願你文齊福齊。只怕你停妻娶妻。愁恨自知。愁恨自知。此去迢遙。黃犬靑鸞有書頻寄。花草他鄕。休似此處棲遲。
【前腔】笑吟吟一同到此。哭啼啼獨自散歸。你歸到羅幃。歸到羅幃。翠被生寒。此恨誰知。無計留連。閣不住淚眼愁眉。
【前腔】下西風黃葉亂飛。染寒煙衰草自迷。看杯盤狼籍。杯盤狼籍。車兒投東。馬兒向西。先生金榜無名。誓不轉歸。
【前腔】這憂愁欲訴與誰。這相思惟我自知。你前程萬里。前程萬里。一躍龍門。奪錦榮歸。休戀紅妝。使故人憔悴。〔合前〕
【一撮棹】〔生〕山光暮。連古道接長堤。催行色。人影亂。夕陽低。〔旦〕人去也。鬆金釧減玉肌。〔合〕但願封妻子耀門閭。
