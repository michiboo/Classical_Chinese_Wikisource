
【粉蝶兒】〔生上〕鬱悶滔天。敎我如何理料。
【泣榴花犯】晚妝樓上杏花殘。猶兀自怯衣單。那一片聽琴心淸露月明間。昨日向晚不怕春寒。幾乎被賺。那其間。豈不羞顏。爲你一個不酸不醋風魔漢。隔牆兒險做瞭望夫山。
【漁家燈】你用心撥雨撩雲。我好意與你傳書遞緘。小姐呵不肯搜自己狂爲。待要尋人破綻。幾番背地裏愁眉淚眼。人面前巧語花言。張生呵。非慢。從今後會難。已見個酒闌人散。
【前腔】這的是先生命慳。須不是紅娘違慢。這緘帖兒做了招狀。又是俺的公案。若不覷面顏。險把紅娘來拖犯。休嘆。雲斂巫山。偸香手段今休慣。莫把從前風月擔。
【江頭金桂】〔貼〕你是秀才家風範。休要呆裏撒奸。待要恩情美滿。敎我骨肉摧殘。老夫人呵。手執棍兒摩挲看。這粗麻大線。怎透針關。直待拄着拐棒兒閒攢懶。縫着合口。送暖偸寒。兩下裏做人難。待去呵。小姐性兒如蓋撒火。消息兒踏着泛。〔生哭介〕小生這條性命。都在紅娘姐身上。乞可憐見。〔貼〕我待不去呵。怎禁他甜話讚。
【小桃紅】那曾見寄書的瞞魚鴈。小則小心腸轉關。先寫着西廂待月等更闌。着你去跳東牆女字邊干。卻原來。詩句包籠着三更棗也。緘帖兒裏埋伏九里山。他緊處將人慢。會雲雨鬧中取靜。我寄音書忙裏偸閒。
【蠻牌令】〔生〕紙光明玉版。字香噴麝蘭。〔貼〕這紙溼的爲何。〔生〕行兒邊溼透非兼春汗。一緘情淚紅猶溼。滿紙春心墨未乾。〔貼〕從今後休疑難。放心學士。穩倩取金雀釵鬟。
【前腔】〔貼〕他人行別樣親。我跟前取次看。更做道孟光接了梁鴻案。別人行甜言美語三冬暖。俺跟前惡語傷人九夏寒。囘頭看。你這離魂倩女。怎發付擲果潘安。
【前腔】〔貼〕隔牆花又低。迎風戶半拴。偸香手段今番按。〔生〕小生其實跳這粉牆不過。〔貼〕怕牆高怎把龍門跳。〔生〕這花樹又密。〔貼〕嫌花密難將仙桂攀。放心去休辭彈。你去不去。〔生〕小生難去。〔貼〕你若不去呵。望斷他盈盈秋水。蹙損了淡淡春山。
【尾聲】雖然是去兩遭倒不如這一番。隔牆酬和都胡侃。證果在今番這一緘。
