
【齊天樂】〔生上〕遠慕功名辭故里。獨攜琴劍驅馳。學海文林。花街柳陌。可愛風光如昔。雲霄萬里吐虹霓。穩步雲梯。高攀月桂。芳名應許達京畿。
【水底魚兒】聽叫琴童。兩腳走如風。慌忙來到。呀原來是家主公。
【步步嬌】〔生〕打曡行囊登程去。暫且辭鄕里。長亭復短亭。峻嶺崇山。半呑雲氣。黃鳥隔林啼。可愛他聲流麗。
【江兒水】〔丑〕芳草迷行騎。飛花點客衣。禁煙時節多風雨。古木陰中扁舟繫。數聲漁笛悠揚起。勾引離人情緖。遙望皇都。縹緲在五雲深處。
