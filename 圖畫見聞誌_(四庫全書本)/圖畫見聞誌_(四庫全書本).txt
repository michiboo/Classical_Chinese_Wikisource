　　欽定四庫全書　　　　　子部八
　　圖畫見聞誌目録　　　　藝術類一〈書畫之屬〉卷一
　　敘論
　　卷二
　　紀藝上〈唐末二十七人五代九十一人〉
　　卷三
　　紀藝中〈皇朝建隆元年後至熙寜七年總一百六十六人此卷盡六十八人王公大夫
　　十三人髙尚二人人物門四十六人傳冩七人〉
　　卷四
　　紀藝下〈此卷盡九十八人山水門二十四人花鳥門三十九人雜畫門二十五人〉
　　卷五
　　故事拾遺〈唐朝　朱梁　王蜀總二十七事〉
　　卷六
　　近事〈皇朝　孟蜀　大遼髙麗　總三十二事〉
　　〈臣〉等謹案圖畫見聞誌六卷宋郭若虛撰若虛不知何許人書中有熙寜辛亥冬被命接勞北使為輔行語則嘗有位於朝者陳振孫雲自序在元豐中稱大父司徒公未知何人郭氏在國初無顯人但有郭承祐耳然今考史傳並郭承祐亦不載莫之詳也其書以張彥逺歴代名畫記絶筆唐末因續為裒輯歴五代至熙寜七年而止分敘事記藝故事拾遺近事四門所誌名人藝士流派本末頗稱賅偹視劉道醇黃休復諸家為詳其論製作之理亦能深得畫㫖故馬端臨以為看畫之綱領惟經籍考作名畫見聞志而宋史藝文志通志藝文畧所載其名並與今本同疑經籍考傳冩有誤也乾隆四十一年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
　　圖畫見聞誌原序
　　余大父司徒公雖貴仕而喜廉𨓆恬養自公之暇惟以詩書琴畫爲適時與丁晉公馬正恵蓄書畫均故畫府穪富焉先君少列躬蹈懿節鑒裁精明珍藏罔墜欲養不待臨言感噎後因諸族人閒取分玩緘縢罕嚴日居月諸漸成淪棄賤子雖甚不肖然於二世之好敢不欽藏嗟乎逮至弱年流散無幾近嵗方購尋遺失或於親戚間以他玩交酬凡得十餘卷皆傳世之寳每宴坐虛庭髙懸素壁終日幽對愉愉然不知有天地之大萬物之繁況乎驚寵辱於勢利之塲料得喪於犇馳之域者哉復遇朋遊覯止互出名蹤柬論得以資㴱銓較由之廣博雖不與戴謝並生愚竊慕焉又好與當世名手甄明體灋講練精㣲凡所見聞當從實錄昔唐張彥逺〈字愛賓〉嘗著厯代名畫記其閒自黃帝時史皇而下總括畫人姓名絶筆於永昌元年厥後撰集者率多相亂事既重疊文亦繁衍今考諸傳記參較得失續自永昌元年後厯五季通至本朝熙寜七年名人藝士編而次之其有畫蹟尚晦於時聲聞未喧於衆者更竢將來亦嘗覽諸家畫記多陳品第今之作者互有所長或少也嫩而老也壯或始也勤而終也怠今則不復定品惟筆其可紀之能可談之事暨諸家畫説略而未至者繼以傳記中述畫故事並本朝事蹟採摭編次離爲六卷目之曰圖畫見聞誌後之博雅君子或加㸃竄將可取於萬一郭若虛序







