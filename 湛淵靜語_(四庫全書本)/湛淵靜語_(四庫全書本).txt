　　欽定四庫全書　　　　　子部十
　　湛淵靜語　　　　　　　雜家類三〈雜説之〉屬提要
　　〈臣〉等謹案湛淵靜語二卷元白珽撰珽字廷玉錢塘人家於西湖有泉自竺山滙於其門珽名之曰湛淵因以為號是書為其友海陵周暕所編前有珽自序又有暕序題至大庚戌稱珽是年六十三嵗則是生於宋理宗淳祐八年戊申元兵破臨安時年二十七矣故其書於宋多內詞然考珽入元以後以李衎之薦授太平路儒學正未㡬攝教授事尋轉常州路教授陞江浙等處提舉遷淮東鹽倉大使再遷蘭溪州判官乃致仕則食元之祿久矣而猶作宋遺民之詞殆所謂進退無據者也是書乃其襍記之文據卷末有明人跋語稱嘉靖丙午鈔自崑山沈玉麟家而疑其不止此二卷殆殘本歟厲鶚作宋詩紀事蒐采極博而此書開卷載理宗賜林希逸詩一篇鶚不及收則亦罕覯之笈矣其中如謂皎然銅盌為龍吟歌詠房琯事詩家未有引用者不知李賀昌谷集中實有假龍吟歌謂匡謬正俗為顏真卿作不知實出顔師古不免稍有疏舛辨文中子李徳林一條乃晁公武讀書志之語辨常儀占月一條亦史繩祖學齋佔畢之説均未免偶相剽襲其載倪思論司馬光疑孟一條謂王安石援孟子大有為之説欲神宗師尊之故光著此書明其未可盡信其説為從來所未及案晁公武讀書志稱王安石喜孟子自為之解其子雱與門人許允成皆有注釋蓋唐以前孟子皆入儒家至宋乃尊為經元豐末遂追封鄒國公建廟鄒縣亦安石所為則謂光疑孟實由安石異議相激而成不為無見若以為但因大有為二語則似又出於牽合非確論也然其他辨析考證可取者多其記汴京故宮尤為詳備在元人説部之中固不失為佳本矣乾隆四十三年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









　　湛淵靜語原序
　　湛淵靜語者湛淵子與客語於靜也湛淵姓名爵里不聞於時家西湖西有泉自竺山來及門而瀦湛然下見白石若隔一膜愛之客至呼坐榻就淵四空無人林影在水掀髯劇談大而天地之高厚細而品彚之化育至於聖賢之大訓古今之明戒日用之小物下至滑稽詼諧任情極口談輟則笑笑復談兩不知其是非非是也又病忘客退欲持以質諸人忘之矣於是具白堊寸遇所得隨樹石墻壁識之幸而不漫滅則子弟輩更書於冊積三十年其不遂而獲識之者蓋百分一其識之而不遂漫滅獲更識焉者蓋十分一也風漂塵轉走南北半天下所聞日益廣得說日益多聚之一篋然猶以湛淵名者何居吁始予之愛淵而居之且以名吾愛也今予與淵相忘不知我之為淵淵之為我向所謂湛然者不在乎淵而在予方寸間矣豈區區一水云乎哉然謂之靜猶及夫功名世故之末者人之情也人生如一杪忽於天地之大而能與天地配以其道可達乎二者也此道可獨善卑卑為沮溺之為哉窮巖穴老簞瓢豈人之情人之不幸也時有不至特不可幸而強去之耳靜常靜動可常動乎故亦曰湛淵靜語若夫漶漫叢脞無補於世教則稗官之設稗不及榖粟不愈於土炭耶是則茍存之意湛淵子自序
　　湛淵先生有徳有言人也徃予客江左得相師友始取惟文墨議論歴年多且游其里乆廼知文行之美出乎天性五嵗能屬對八嵗能賦小詩十嵗能刺股肉起母之疾既冠益孤貧依多書之家者二十年晝繙夜讀無大故不出戶庭文聲獵獵起既仕喜推挽後來成就寒隱濟人利物事人能誦言之所交南北知名士如文本心何潛齋劉須溪牟獻之方萬里夾谷士常閻子靜姚牧庵盧處道諸公莫不禮遇相與為忘年之游期於逺大而先生泊然以退為樂將為河為海欲為川瀆而止可乎二畆之宅竹樹半之嘗鼓一篋自隨客至即屏去一日臥內見之乃所著有餘師經子類訓集翠裘等書也引證嚴宻言論醇正雖況説調笑具有微意非若今所謂雜說無益於學徒玩物䘮志惜汙塗竄益不加比緝余哀其勤慮其乆致散軼勉為次苐併詩文合百卷靜語其一也湛淵名滿天下嘗自謂平生受用全得謝上蔡去一矜字力文章翰墨所至傳誦藏去如遇竒物余老矣尚懼美行為文所掩故因其索敘言之庶知余取友之道不茍也先生姓白氏名珽字廷玉錢唐人今年六十又三湛淵其山居故扁雲至大庚戌夏四月二日友生海陵周暕伯暘甫敘





