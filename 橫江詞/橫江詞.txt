
人道橫江好，儂道橫江惡。
一風三日吹倒山〈一作「猛風吹倒天門山」〉，白浪高於瓦官閣。
海潮南去過潯陽，牛渚由來險馬當。
橫江欲渡風波惡，一水牽愁萬里長。
橫江西望阻西秦，漢水東連揚子津。
白浪如山那可渡，狂風愁殺峭帆人。
海神來過惡風迴，浪打天門石壁開。
浙江八月何如此，濤似連山噴雪來。
橫江館前津吏迎，向余東指海雲生。
郎今欲渡緣何事，如此風波不可行。
月暈天風霧不開，海鯨東蹙百川迴。
驚波一起三山動，公無渡河歸去來。

