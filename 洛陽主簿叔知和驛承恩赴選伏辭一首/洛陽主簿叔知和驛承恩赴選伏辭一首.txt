
仲父王佐材，屈身仇香位。
一從理京劇，萬事皆容易。
則知無不可，通變有餘地。
器宇溟渤寬，文鋒鏌鋣利。
憧憧洛陽道，日夕皇華使。
二載出江亭，一心奉王事。
功成良可錄，道在知無愧。
天府留香名，銓闈就明試。
賦詩皆舊友，攀轍多新吏。
綵服辭高堂，青袍擁征騎。
此行季春月，時物正鮮媚。
官柳陰相連，桃花色如醉。
長安想在目，前路遙髣髴。
落日看華山，關門逼青翠。
行襜稍已隔，結戀無能慰。
誰念尊酒間，裴回竹林意。

