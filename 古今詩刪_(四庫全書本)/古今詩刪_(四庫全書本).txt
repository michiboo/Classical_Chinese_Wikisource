　　欽定四庫全書　　　　　集部八
　　古今詩刪　　　　　　　總集類
　　提要
　　〈臣〉等謹案古今詩刪三十四巻明李攀龍編攀龍有滄溟集別著録是編為所録厯代之詩毎代各自分體始於古逸次以漢魏南北朝次以唐唐之後繼以明多録同時諸人之作而不及宋元蓋自李夢陽倡不讀唐以後書之説前後七子率以此論相尚攀龍是選猶是志也昔江淹作雜擬詩上自漢京下至齊代古今咸列正變不遺其序有曰蛾眉詎同貌而俱動於魄芳草寧共氣而皆悅於魂又曰世之諸賢各滯所迷莫不論甘而忌辛好丹而非素豈所謂通方廣恕好逺兼愛然則文章𣲖別不主一途但可以工拙為程未容以時代為限宋詩導黃陳之𣲖多生硬杈椏元詩沿溫李之波多綺靡婉弱論其流弊誠亦多端然鉅製鴻篇實不勝數何容刪除兩代等之自鄶無譏王士禎論詩絶句有曰鐵崖樂府氣淋漓淵頴歌行格儘竒耳食紛紛説開寳㡬人眼見宋元詩其殆為夢陽軰發歟且以此選所録而論唐末之韋莊李建勲距宋初閲嵗無多明初之劉基梁寅在元末吟篇不少何以數年之內今古頓殊一人之身薫蕕互異此直門戸之見入主出奴不縁真有限斷厥後周亮工鐫一私印文曰不讀王李鍾譚之詩載於頼古堂譜中豈非髙談盛氣有以激之遂至出爾反爾乎然明季論詩之黨判於七子七子論詩之㫖不外此編録而存之亦足以見風㑹變遷之故是非蜂起之由未可廢也流俗所行別有攀龍唐詩選攀龍實無是書乃明末坊賈割出詩刪中唐詩加以評註別立斯名以其流傳既久今亦別存其目而不録其書焉乾隆四十三年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











　　古今詩刪原序
　　李攀龍於鱗所為古今詩刪成凡數年而歿歿而新都汪時元謀梓之走數千里以序屬世貞曰是唯二君子之有味乎詩也不有存者誰與任歿者世貞謝不敏已喟然而嘆曰嗟嗟否歟然哉葢孔子嘗稱刪詩書雲至筆削春秋取獨斷其於詩也未嘗不退而與游夏商之也當三代盛時國中之樂奏而暢天地之和歌詠盛德大業合而名之曰雅頌野之人人遘其觸發而名之若青蘋之末而動於地曰風顧其循性蓄㫖雍如穆如則亦雅頌類也三代而降天下多感慨而鮮稱述故詩在下而不在上葢風之用廣而雅頌微矣夫子寔傷之故稱刪刪者刪其不正以歸乎正也乃説者謂一二逸詩豈無可當於德音而鄭衛哇麗淫佚誦而使君子噦之小夫壬人以其説津津於其口懲者一而導者十烏能無疑刪哉夫豈亦秦火厄魯壁訛毛萇轅固生之徒不能親受游夏之㫖而漫為説也乃於鱗之為刪則異是彼其所上下者雖號稱數千年其所近者僅風而已其所近而雲雅頌者百固不能一二也而於鱗之所取則亦以能工於辭不悖其體而已非必盡合於古所謂發乎情止乎禮義興觀羣怨之用備而後謂之詩也是故存詩而曰刪曰刪者刪之餘也為若不得已而存也夫以孔子之於詩猶不能廢游夏而於鱗取其獨見而裁之而遽命之曰刪彼其見刪於於鱗而不自甘者寧無反脣也雖然令於鱗以意而輕退古之作者間有之於鱗舎格而輕進古之作者則無是也以於鱗之毋輕進其得存而成一家言以模楷後之操觚者亦庶乎可矣葢於鱗之所最善為世貞其屬存於鱗刪者不少然自戊午而前及它倡和之什耳其人雅自信落落寡與家僻處濟上則於鱗之於今賢士大夫多所與而少所見可知也問為繼於鱗志者如之何曰代益之不失所以精之意而已矣友人呉郡王世貞撰
