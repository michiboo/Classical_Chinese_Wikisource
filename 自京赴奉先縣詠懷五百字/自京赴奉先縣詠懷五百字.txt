
杜甫，字子美，其先襄陽人，曾祖依藝爲鞏令，因居鞏。甫天寶初應進士，不第。後獻《三大禮賦》，明皇奇之，召試文章，授京兆府兵曹參軍。安祿山陷京師，肅宗即位靈武，甫自賊中遯赴行在，拜左拾遺。以論救房琯，出爲華州司功參軍。關輔饑亂，寓居同州同谷縣，身自負薪采梠，餔糒不給。久之，召補京兆府功曹，道阻不赴。嚴武鎮成都，奏爲參謀、檢校工部員外郎，賜緋。武與甫世舊，待遇甚厚。乃於成都浣花里種竹植樹，枕江結廬，縱酒嘯歌其中。武卒，甫無所依，乃之東蜀就高適，既至而適卒。是歲，蜀帥相攻殺，蜀大擾。甫攜家避亂荊楚，扁舟下峽，未維舟而江陵亦亂。乃泝沿湘流，遊衡山，寓居耒陽，卒年五十九。元和中，歸葬偃師首陽山，元稹志其墓。天寶間，甫與李白齊名，時稱李杜。然元稹之言曰：「李白壯浪縱恣，擺去拘束，誠亦差肩子美矣。至若鋪陳終始，排比聲韻，大或千言，次猶數百，詞氣豪邁，而風調清深，屬對律切，而脫棄凡近，則李尚不能歷其藩翰，況堂奧乎？」白居易亦云：「杜詩貫穿古今，盡工盡善，殆過於李。」元、白之論如此，蓋其出處勞佚，喜樂悲憤，好賢惡惡，一見之於詩，而又以忠君憂國，傷時念亂爲本旨。讀其詩，可以知其世，故當時謂之詩史。舊集詩文共六十卷，今編詩十九卷。 
〈韋濟，天寶七年爲河南尹，遷尚書左丞。〉

紈袴不餓死，儒冠多誤身。
丈人試靜聽，賤子請具陳。
甫昔少年日，早充觀國賓。
讀書破萬卷，下筆如有神。
賦料揚雄敵，詩看子建親。
李邕求識面，王翰願卜鄰。
自謂頗挺出，立登要路津。
致君堯舜上，再使風俗淳。
此意竟蕭條，行歌非隱淪。
騎驢三十載，旅食京華春。
朝扣富兒門，暮隨肥馬塵。
殘杯與冷炙，到處潛悲辛。
主上頃見徵，欻然欲求伸。
青冥卻垂翅，蹭蹬無縱鱗。〈天寶中，詔徵天下士有一藝者，皆得詣京師就選。李林甫抑之，奏令考試，遂無一人得第者。〉
甚媿丈人厚，甚知丈人真。
每於百僚上，猥誦佳句新。
竊效貢公喜，難甘原憲貧。
焉能心怏怏，只是走踆踆.
今欲東入海，即將西去秦。
尚憐終南山，回首清渭濱。
常擬報一飯，況懷辭大臣。
白鷗沒浩蕩，萬里誰能馴。

崆峒小麥熟，且願休王師。
請公問主將，焉用窮荒為。
饑鷹未飽肉，側翅隨人飛。
高生跨鞍馬，有似幽并兒。
脫身簿尉中，始與捶楚辭。
借問今何官，觸熱向武威。
答雲一書記，所愧國士知。
人實不易知，更須慎其儀。
十年出幕府，自可持旌麾。
此行既特達，足以慰所思。
男兒功名遂，亦在老大時。
常恨結歡淺，各在天一涯。
又如參與商，慘慘中腸悲。
驚風吹鴻鵠，不得相追隨。
黃塵翳沙漠，念子何當歸。
邊城有餘力，早寄從軍詩。
二年客東都，所曆厭機巧。
野人對膻腥，蔬食常不飽。
豈無青精飯，使我顏色好。
苦乏大藥資，山林跡如掃。
李侯金閨彥，脫身事幽討。
亦有梁宋游，方期拾瑤草。
〈龍門即伊闕一名闕口在河南府北四十里〉
已從招提遊，更宿招提境。
陰壑生虛籟，月林散清影。
天闕象緯逼，雲臥衣裳冷。
欲覺聞晨鐘，令人發深省。

岱宗夫如何，齊魯青未了。
造化鍾神秀，陰陽割昏曉。
盪胸生層雲，決眥入歸鳥。
會當凌絕頂，一覽衆山小。

東藩駐皁蓋，北渚凌青荷。
海內此亭古，濟南名士多〈原註：時邑人蹇處士在座〉。
雲山已發興，玉佩仍當歌。
修竹不受暑，交流空湧波。
蘊真愜所遇，落日將如何。
貴賤俱物役，從公難重過。

新亭結搆罷，隱見清湖陰。
跡籍臺觀舊，氣溟海嶽深。
圓荷想自昔，遺堞感至今。
芳宴此時具，哀絲千古心。
主稱壽尊客，筵秩宴北林。
不阻蓬蓽興，得兼梁甫吟。

故人昔隱東蒙峰，已佩含景〈公孫端劍銘。含景吐商。〉蒼精龍〈劍之在左。蒼龍象也。〉。 
故人今居子午谷，獨在陰崖結茅屋。 
屋前太古玄都壇，青石漠漠常風寒。 
子規夜啼山竹裂，王母晝下雲旗翻。 
知君此計成長往，芝草琅玕日應長。 
鐵鎖〈終南大秦嶺。有采蜜人山行。尋鐘聲而入。至一寺。旁有大竹林一二頃。截竹盛蜜。歸以告戍卒。卒復往取竹。見崖垂鐵鎖長三丈。掣鎖欲上。二虎踞崖大呼。驚怖而返。〉高垂不可攀，致身福地何蕭爽。

〈自齊趙西歸至咸陽作。〉
今夕何夕歲雲徂，更長燭明不可孤。
咸陽客舍一事無，相與博塞為歡娛。
馮陵大叫呼五白〈《招魂》：「成梟而牟，呼五白些。」五白：梟、盧、雉，皆博齒也。〉，袒跣不肯成梟盧。
英雄有時亦如此，邂逅豈即非良圖。
君莫笑劉毅從來布衣願，家無儋石輸百萬。

翻手作雲覆手雨，紛紛輕薄何須數。
君不見管鮑貧時交，此道今人棄如土。
車轔轔，馬蕭蕭，行人弓箭各在腰。
爺娘妻子走相送，塵埃不見咸陽橋。
牽衣頓足攔道哭，哭聲直上干雲霄。
道旁過者問行人，行人但云點行頻。
或從十五北防河，便至四十西營田。
去時里正與裹頭，歸來頭白還戍邊。
邊庭流血成海水，武皇開邊意未已。
君不聞，
漢家山東二百州，千村萬落生荊杞。
縱有健婦把鋤犁，禾生隴畝無東西。
況復秦兵耐苦戰，被驅不異犬與雞。
長者雖有問，役夫敢申恨？
且如今年冬，未休關西卒。
縣官急索租，租稅從何出？
信知生男惡，反是生女好。
生女猶得嫁比鄰，生男埋沒隨百草。
君不見，青海頭，古來白骨無人收。
新鬼煩冤舊鬼哭，天陰雨濕聲啾啾。

〈高仙芝開元末為安西副都護〉
安西都護胡青驄，聲價歘然來向東。
此馬臨陣久無敵，與人一心成大功。
功成惠養〈赭白馬賦，願終惠養〉隨所致，飄飄遠自流沙至。
雄姿未受伏櫪恩，猛氣猶思戰場利。
腕促蹄高如踣鐵，交河幾蹴曾冰裂。
五花剪〈鬃爲辮，或三花，或增長花，或雲印以三花飛風之字〉散作雲滿身，萬里方看汗流血。
長安壯兒不敢騎，走過掣電傾城知。
青絲絡頭爲君老，何由卻出橫門道〈長安城北出西頭第一門曰橫門，其外有橫橋〉。

天育驃騎〈一本有「圖」字〉歌〈天育，廐名，未詳所出〉
吾聞天子之馬走千里，今之畫圖無乃是。
是何意態雄且傑，駿尾蕭梢朔風起。
毛為綠縹兩耳黃，眼有紫燄雙瞳方。
矯矯龍性〈一作「矮龍性逸」〉合〈東坡書作「含」〉變化，卓立天骨森開張。
伊昔太僕張景順，監牧攻駒閱清峻。
遂令大奴〈漢昌邑王使大奴以衣車載女子。注，奴之尤長大者，此言景順之牧馬奴耳〉守天育，別養驥子憐神俊。
當時四十萬匹馬，張公歎其材盡下。
故獨寫真傳世人，見之座右久更新。
年多物化空形影，嗚呼健步無由騁。
如今豈無騕褭與驊騮，時無王良伯樂死即休。
繅絲須長不須白，越羅蜀錦金粟尺。
象牀玉手亂殷紅，萬草千花動凝碧。
已悲素質隨時染，裂下鳴機色相射。
美人細意熨帖平，裁縫滅盡鍼線跡。
春天衣著爲君舞，蛺蜨飛來黃鸝語。
落絮游絲亦有情，隨風照日宜輕舉。
香汗輕塵污顏色，開新合故置何許。
君不見才士汲引難，恐懼棄捐忍羈旅。

雨中百草秋爛死，階下決明顏色鮮。
著葉滿枝翠羽蓋，開花無樹黃金錢。
涼風蕭蕭吹汝急，恐汝後時難獨立。
堂上書生空白頭，臨風三齅馨香泣。

闌風長〈去聲〉雨〈一作東風細雨〉秋紛紛，四海八荒同一雲。
去馬來牛不復辨，濁涇清渭何當分。
禾頭生耳黍穗黑，農夫田婦無消息。
城中斗米換衾裯，相許寧論兩相直。

長安布衣誰比數，反鏁衡門守環堵。
老夫不出長蓬蒿，穉子無憂走風雨。
雨聲颼颼催早寒，胡雁翅濕高飛難。
秋來未曾見白日，埿污後土何時乾？

檐前甘菊移時晚，青蘂重陽不堪摘。
明日蕭條醉盡醒，殘花爛熳開何益。
籬邊野外多衆芳，采擷細瑣升中堂。
念茲空長大枝葉，結根失所纏風霜。

〈原註：贈廣文館博士鄭虔。〉
諸公袞袞登臺省，廣文先生官獨冷。
甲第紛紛厭粱肉，廣文先生飯不足。
先生有道出羲皇，先生有才過屈宋。
德尊一代常轗軻，名垂萬古知何用。
杜陵野客人更嗤，被褐短窄鬢如絲。
日糴太倉五升米，時赴鄭老同襟期。
得錢即相覓，沽酒不復疑。
忘形到爾汝，痛飲真吾師。
清夜沈沈動春酌，燈前細雨檐花落。
但覺高歌有鬼神，焉知餓死填溝壑。
相如逸才親滌器，子雲識字終投閣。
先生早賦歸去來，石田茅屋荒蒼苔。
儒術於我何有哉，孔丘盜跖俱塵埃。
不須聞此意慘愴，生前相遇且銜杯。

〈別從姪勤落第歸，勤一作勸。〉

陸機二十作文賦，汝更小年能綴文。
總角草書又神速，世上兒子徒紛紛。
驊騮作駒已汗血，鷙鳥舉翮連青雲。
詞源倒流三峽水，筆陣獨埽千人軍。
只今年纔十六七，射策軍門期第一。
舊穿楊葉真自知，暫蹶霜蹄未爲失。
偶然擢秀非難取，會是排風有毛質。
汝身已見唾成珠，汝伯何由髮如漆。
春光澹沲秦東亭，渚蒲牙白水荇青。
風吹客衣日杲杲，樹攪離思花冥冥。
酒盡沙頭雙玉缾，衆賓皆醉我獨醒。
乃知貧賤別更苦，吞聲躑躅涕淚零。

人生不相見，動如參與商。 
今夕復何夕，共此燈燭光。 
少壯能幾時，鬢髮各已蒼。 
訪舊半為鬼，驚呼熱中腸。 
焉知二十載，重上君子堂。 
昔別君未婚，兒女忽成行。 
怡然敬父執，問我來何方。 
問答未及已，驅兒羅酒漿。 
夜雨翦春韭，新炊間黃粱。 
主稱會面難，一舉累十觴。 
十觴亦不醉，感子故意長。 
明日隔山嶽，世事兩茫茫。

〈隴西公即漢中王瑀，徵士琅邪王澈。〉

今秋乃淫雨，仲月來寒風。
羣木水光下，萬象雲氣中。
所思礙行潦，九里信不通。
悄悄素滻路，迢迢天漢東。
願騰六尺馬，背若孤征鴻。
劃見公子面，超然歡笑同。
奮飛既胡越，侷促傷樊籠。
一飯四五起，憑軒心力窮。
嘉蔬沒混濁，時菊碎榛叢。
鷹隼亦屈猛，烏鳶何所蒙。
式瞻北鄰居，取適南巷翁。
掛席釣川漲，焉知清興終。

〈時高適，薛據先有此作。按寺乃高宗在東宮時爲文德皇后立，故名慈恩。〉

高標跨蒼天，烈風無時休。
自非曠士懷，登茲翻百憂。
方知象教力，足可追冥搜。
仰穿龍蛇窟，始出枝撐幽。
七星在北戶，河漢聲西流。
羲和鞭白日，少昊行清秋。
秦山忽破碎，涇渭不可求。
俯視但一氣，焉能辨皇州?
回首叫虞舜，蒼梧雲正愁。
惜哉瑤池飲，日宴崑崙丘。
黃鵠去不息，哀鳴何所投?
君看隨陽雁，各有稻粱謀。

〈濟字應物，官給事中、京兆尹〉
平明跨驢出，未知適誰門。
權門多噂�，且復尋諸孫。
諸孫貧無事，宅舍如荒村。
堂前自生竹，堂後自生萱。
萱草秋已死，竹枝霜不蕃。
淘米少汲水，汲多井水渾。
刈葵莫放手，放手傷葵根。
阿翁嬾惰久，覺兒行步奔。
所來爲宗族，亦不爲盤飧。
小人利口實，薄俗難可論。
勿受外嫌猜，同姓古所敦。

〈參，南陽人〉
出門復入門，兩腳但如舊。
所向泥活活，思君令人瘦。
沉吟坐西軒〈一作「吟臥軒窗下」〉，飲食錯昏晝。
寸步曲江頭，難為一相就。
吁嗟呼蒼生，稼穡不可救。
安得誅雲師，疇能補天漏。
大明韜日月，曠野號禽獸。
君子強逶迤，小人困馳驟。
維南有崇山，恐與川浸溜。
是節東籬菊，紛披為誰秀。
岑生多新詩，性亦嗜醇酎。
采采黃金花，何由滿衣袖。

〈巢父字弱翁，冀州人，與李白等隱徂徠，號竹溪六逸。〉

巢父掉頭不肯住，東將入海隨煙霧。
詩卷長流天地間，釣竿欲拂珊瑚樹。
深山大澤龍蛇遠，春寒野陰風景暮。
蓬萊織女回雲車，指點虛無是征路。
自是君身有仙骨，世人那得知其故。
惜君只欲苦死留，富貴何如草頭露。
蔡侯靜者意有餘，清夜置酒臨前除。
罷琴惆悵月照席，幾歲寄我空中書。
南尋禹穴見李白，道甫問信今何如。

〈一本云：
「巢父掉頭不肯住，東將入海隨煙霧。
書卷長攜天地間，釣竿欲拂珊瑚樹。
我擬把袂苦留君，富貴何如草頭露。
深山大澤龍蛇遠，花繁草青風景暮。
仙人玉女回雲車，指點虛無引歸路。
若逢李白騎鯨魚，道甫問信今何如。」〉

知章〈賀知章，會稽人，自稱祕書外監〉騎馬似乘船，眼花落井水底眠。
汝陽〈讓皇帝長子璡，封汝陽王〉三斗始朝天，道逢麴車口流涎，恨不移封向酒泉。
左相〈李適之，天寶元年爲左丞相〉日興費萬錢，飲如長鯨吸百川，銜杯樂聖稱避賢。
宗之〈崔宗之，日用之子，襲封齊國公〉瀟灑美少年，舉觴白眼望青天，皎如玉樹臨風前。
蘇晉〈晉，珦之子，官至左庶子〉長齋繡佛前，醉中往往愛逃禪。
李白斗酒詩百篇，長安市上酒家眠，天子呼來不上船，自稱臣是酒中仙。
張旭〈善草書〉三杯草聖傳，脫帽露頂王公前，揮毫落紙如雲煙。
焦遂〈甘澤謠，布衣焦遂，爲陶峴客〉五斗方卓然，高談雄辨驚四筵。
〈曲江在杜陵西北五里。開元中，開鑿爲勝境，南有紫雲樓、芙蓉苑，西有杏園、慈恩，都人遊賞，盛於中和，上巳。〉
曲江蕭條秋氣高，
菱荷枯折隨風濤，
遊子空嗟垂二毛。
白石素沙亦相蕩，
哀鴻獨叫求其曹。

即事非今亦非古，
長歌激越梢林莽，
比屋豪華固難數。
吾人甘作心似灰，
弟姪何傷淚如雨。

自斷此生休問天，
杜曲幸有桑麻田，
故將移住南山邊。
短衣匹馬隨李廣，
看射猛虎終殘年。
三月三日天氣新，長安水邊多麗人。
態濃意遠淑且真，肌理細膩骨肉勻。
繡羅衣裳照暮春，蹙金孔雀銀麒麟。
頭上何所有，翠微㔩葉垂鬢唇。
背後何所見，珠壓腰衱穩稱身。
就中雲幕椒房親，賜名大國虢與秦。
紫駝之峰出翠釜，水精之盤行素鱗。
犀箸厭飫久未下，鑾刀縷切空紛綸。
黃門飛鞚不動塵，禦廚絡繹送八珍。
簫鼓哀吟感鬼神，賓從雜遝實要津。
後來鞍馬何逡巡，當軒下馬入錦茵。
楊花雪落覆白蘋，青鳥飛去銜紅巾。
炙手可熱勢絕倫，慎莫近前丞相嗔。
樂游古園崒森爽，煙綿碧草萋萋長。
公子華筵勢最高，秦川對酒平如掌。
長生木瓢示真率，更調鞍馬狂歡賞。
青春波浪芙蓉園，白日雷霆夾城仗。
閶闔晴開昳蕩蕩，曲江翠幕排銀榜。
拂水低徊舞袖翻，緣雲清切歌聲上。
卻憶年年人醉時，只今未醉已先悲。
數莖白髮那拋得，百罰深杯亦不辭。
聖朝亦知賤士醜，一物自荷皇天慈。
此身飲罷無歸處，獨立蒼茫自詠詩。
〈陂在鄠縣西五里，周一十四里〉
岑參兄弟皆好奇，攜我遠來游渼陂。
天地黤慘忽異色，波濤萬頃堆琉璃。
琉璃汗漫泛舟入，事殊興極憂思集。
鼉作鯨吞不復知，惡風白浪何嗟及。
主人錦帆相爲開，舟子喜甚無氛埃。
鳧鷖散亂櫂謳發，絲管啁啾空翠來。
沈竿續蔓深莫測，菱葉荷花靜如拭。
宛在中流渤澥清，下歸無極終南黑。
半陂已南純浸山，動影褭窕沖融間。
船舷暝戛雲際寺〈雲際山有大安寺〉，水面月出藍田關〈即「秦嶢關」，在藍田縣南六十里〉。
此時驪龍亦吐珠，馮夷擊鼓羣龍趨。
湘妃漢女出歌舞，金支〈房中歌，金支秀華，樂上衆飾也〉翠旗光有無。
咫尺但愁雷雨至，蒼茫不曉神靈意。
少壯幾時奈老何，向來哀樂何其多。
高臺面蒼陂，六月風日冷。蒹葭離披去，天水相與永。
懷新目似擊，接要心已領。仿像識鮫人，空濛辨魚艇。
錯磨終南翠，顛倒白閣影。崷崒增光輝，乘陵惜俄頃。
勞生愧嚴鄭，外物慕張邴。世復輕驊騮，吾甘雜蛙黽。
知歸俗可忽，取適事莫並。身退豈待官，老來苦便靜。
況資菱芡足，庶結茅茨迥。從此具扁舟，彌年逐清景。
廣文到官舍，系馬堂階下。
醉則騎馬歸，頗遭官長罵。
才名四十年，坐客寒無氈。
賴有蘇司業，時時與酒錢。
遠林暑氣薄，公子過我游。貧居類村塢，僻近城南樓。
旁舍頗淳樸，所願亦易求。隔屋喚西家，借問有酒不。
牆頭過濁醪，展席俯長流。清風左右至，客意已驚秋。
巢多眾鳥鬥，葉密鳴蟬稠。苦道此物聒，孰謂吾廬幽。
水花晚色靜，庶足充淹留。預恐尊中盡，更起為君謀。
〈驪山溫湯之東有龍湫〉
東山〈即驪山〉氣鴻濛，宮殿居上頭。
君來必十月，樹羽臨九州。
陰火煮玉泉，噴薄漲巖幽。
有時浴赤日，光抱空中摟。
閬風入轍跡，曠原延冥搜。
沸天萬乘動，觀水百丈湫。
幽靈斯可佳，王命宮屬休。
初聞龍用壯，擘石摧林丘。
中夜窟宅改，移因風雨秋。
倒懸瑤池影，屈注蒼江流。
味如甘露漿，揮弄滑且柔。
翠旗澹偃蹇，雲車紛少留。
簫鼓蕩四溟，異香泱漭浮。
鮫人獻微綃，曾祝〈穆天子朝於燕然，奉璧南面。曾祝佐之，重也〉沈豪牛。
百祥奔盛明，古先莫能儔。
坡陀金蝦蟆〈喻安祿山〉，出見蓋有由。
至尊顧之笑，王母〈唐人多以王母比貴妃〉不肯收。
復歸虛無底，化作長黃虯。
飄飄青瑣郎，文采珊瑚鉤。
浩歌淥水曲，清絕聽者愁。
許生五台賓，業白出石壁。余亦師粲可，身猶縛禪寂。
何階子方便，謬引為匹敵。離索晚相逢，包蒙欣有擊。
誦詩渾遊衍，四座皆辟易。應手看捶鉤，清心聽鳴鏑。
精微穿溟涬，飛動摧霹靂。陶謝不枝梧，風騷共推激。
紫燕自超詣，翠駁誰剪剔。君意人莫知，人間夜寥闃。
先帝昔晏駕，茲山朝百靈。崇岡擁象設，沃野開天庭。
即事壯重險，論功超五丁。坡陀因厚地，卻略羅峻屏。
雲闕虛冉冉，風松肅泠泠。石門霜露白，玉殿莓苔青。
宮女晚知曙，祠官朝見星。空梁簇畫戟，陰井敲銅瓶。
中使日夜繼，惟王心不寧。豈徒恤備享，尚謂求無形。
孝理敦國政，神凝推道經。瑞芝產廟柱，好鳥鳴岩扃。
高嶽前嵂崒，洪河左瀅濙。金城蓄峻址，沙苑交回汀。
永與奧區固，川原紛眇冥。居然赤縣立，台榭爭岧亭。
官屬果稱是，聲華真可聽。王劉美竹潤，裴李春蘭馨。
鄭氏才振古，啖侯筆不停。遣辭必中律，利物常發硎。
綺繡相輾轉，琳琅愈青熒。側聞魯恭化，秉德崔瑗銘。
太史候鳧影，王喬隨鶴翎。朝儀限霄漢，容思回林坰.
轗軻辭下杜，飄颻陵濁涇。諸生舊短褐，旅泛一浮萍。
荒歲兒女瘦，暮途涕泗零。主人念老馬，廨署容秋螢。
流寓理豈愜，窮愁醉未醒。何當擺俗累，浩蕩乘滄溟。
君不見左輔白沙如白水，繚以周牆百餘裏。
龍媒昔是渥窪生，汗血今稱獻於此。
苑中騋牝三千匹，豐草青青寒不死。
食之豪健西域無，每歲攻駒冠邊鄙。
王有虎臣司苑門，入門天廄皆雲屯。
驌驦一骨獨當禦，春秋二時歸至尊。
至尊內外馬盈億，伏櫪在坰空大存。
逸群絕足信殊傑，倜儻權奇難具論。
累累塠阜藏奔突，往往坡陀縱超越。
角壯翻同麋鹿遊，浮深簸蕩黿鼉窟。
泉出巨魚長比人，丹砂作尾黃金鱗。
豈知異物同精氣，雖未成龍亦有神。
〈太常梁卿敕賜馬也，李鄧公愛而有之，命甫製詩〉
鄧公馬癖人共知，初得花驄大宛種。
夙昔傳聞思一見，牽來左右神皆竦。
雄姿逸態何崷崪，顧影驕嘶自矜寵。
隅目青熒夾鏡懸，肉駿碨礌連錢動。
朝來久試華軒下，未覺千金滿高價。
赤汗微生白雪毛，銀鞍卻覆香羅帕。
卿家舊賜公取之〈一作「能取」〉，天廄真龍此其亞。
晝洗須騰涇渭深，朝趨可刷幽幷夜。
吾聞良驥老始成，此馬數年人更驚。
豈有四蹄疾於鳥，不與八駿俱先鳴。
時俗造次那得致，雲霧晦冥方降精。
近聞下詔喧都邑，肯使騏驎地上行。

隅目青熒夾鏡懸，肉駿碨礌連錢動。朝來久試華軒下，
未覺千金滿高價。赤汗微生白雪毛，銀鞍卻覆香羅帕。
卿家舊賜公取之，天廄真龍此其亞。晝洗須騰涇渭深，
朝趨可刷幽并夜。吾聞良驥老始成，此馬數年人更驚。
豈有四蹄疾於鳥，不與八駿俱先鳴。時俗造次那得致，
雲霧晦冥方降精。近聞下詔喧都邑，肯使騏驎地上行。
君不見韝上鷹，一飽則飛掣。
焉能作堂上燕，銜泥附炎熱。
野人曠蕩無靦顏，豈可久在王侯間。
未試囊中餐玉法，明朝且入藍田山。
杜陵有布衣，老大意轉拙。許身一何愚，竊比稷與契。
居然成濩落，白首甘契闊。蓋棺事則已，此志常覬豁。
窮年憂黎元，歎息腸內熱。取笑同學翁，浩歌彌激烈。
非無江海志，蕭灑送日月。生逢堯舜君，不忍便永訣。
當今廊廟具，構廈豈雲缺。葵藿傾太陽，物性固莫奪。
顧惟螻蟻輩，但自求其穴。胡為慕大鯨，輒擬偃溟渤。
以茲悟生理，獨恥事幹謁。兀兀遂至今，忍為塵埃沒。
終愧巢與由，未能易其節。沈飲聊自適，放歌頗愁絕。
歲暮百草零，疾風高岡裂。天衢陰崢嶸，客子中夜發。
霜嚴衣帶斷，指直不得結。淩晨過驪山，禦榻在嵽嵲。
蚩尤塞寒空，蹴蹋崖谷滑。瑤池氣鬱律，羽林相摩戛。
君臣留歡娛，樂動殷樛嶱。賜浴皆長纓，與宴非短褐。
彤庭所分帛，本自寒女出。鞭撻其夫家，聚斂貢城闕。
聖人筐篚恩，實欲邦國活。臣如忽至理，君豈棄此物。
多士盈朝廷，仁者宜戰慄。況聞內金盤，盡在衛霍室。
中堂舞神仙，煙霧散玉質。暖客貂鼠裘，悲管逐清瑟。
勸客駝蹄羹，霜橙壓香橘。朱門酒肉臭，路有凍死骨。
榮枯咫尺異，惆悵難再述。北轅就涇渭，官渡又改轍。
群冰從西下，極目高崒兀。疑是崆峒來，恐觸天柱折。
河梁幸未坼，枝撐聲窸窣。行旅相攀援，川廣不可越。
老妻寄異縣，十口隔風雪。誰能久不顧，庶往共饑渴。
入門聞號咷，幼子饑已卒。吾寧舍一哀，裏巷亦嗚咽。
所愧為人父，無食致夭折。豈知秋未登，貧窶有倉卒。
生常免租稅，名不隸征伐。撫跡猶酸辛，平人固騷屑。
默思失業徒，因念遠戍卒。憂端齊終南，澒洞不可掇。
堂上不合生楓樹，怪底江山起煙霧。
聞君掃卻赤縣圖，乘興遣畫滄洲趣。
畫師亦無數，好手不可遇。
對此融心神。知君重毫素。
豈但祁岳與鄭虔，筆跡遠過楊契丹。
得非懸圃裂，無乃瀟湘翻。
悄然坐我天姥下，耳邊已似聞清猿。
反思前夜風雨急，乃是蒲城鬼神入。
元氣淋漓障猶濕，真宰上訴天應泣。
野亭春還雜花遠，漁翁暝蹋孤舟立。
滄浪水深青溟闊，欹岸側島秋毫末。
不見湘妃鼓瑟時，至今斑竹臨江活。
劉侯天機精，愛畫入骨髓。
自有兩兒郎，揮灑亦莫比。
大兒聰明到，能添老樹巔崖裏。
小兒心孔開，貌得山僧及童子。
若耶溪，雲門寺。
吾獨胡為在泥滓，青鞋布襪從此始。
白水〈即奉先〉縣崔少府十九翁高齋三十韻〈天寶十五載五月作。〉

客從南縣來，浩蕩無與適。旅食白日長，況當朱炎赫。
高齋坐林杪，信宿游衍闃。清晨陪躋攀，傲睨俯峭壁。
崇岡相枕帶，曠野懷咫尺。始知賢主人，贈此遣愁寂。
危階根青冥，曾冰生淅瀝。上有無心雲，下有欲落石。
泉聲聞復急，動靜隨所擊。鳥呼藏其身，有似懼彈射。
吏隱道性情，茲焉其窟宅。白水見舅氏，諸翁乃仙伯。
杖藜長松陰，作尉窮谷僻。爲我炊雕胡，逍遙展良覿。
坐久風頗愁，晚來山更碧。相對十丈蛟，歘翻盤渦坼。
何得空裏雷，殷殷尋地脈。煙氛藹崷崪，魍魎森慘戚。
崑崙崆峒顛，回首如不隔。前軒頹反照，巉絕華岳赤。
兵氣漲林巒，川光雜鋒鏑。知是相公軍〈天寶十四載，祿山反，拜哥舒翰爲兵馬副元帥以討祿山。明年正月，加同平章事〉，鐵馬雲霧積。
玉觴淡無味，胡羯豈強敵。長歌激屋樑，淚下流衽席。
人生半哀樂，天地有順逆。慨彼萬國夫，休明備征狄。
猛將紛填委，廟謀蓄長策。東郊何時開，帶甲且來釋。
欲告清宴罷，難拒幽明迫。三歎酒食旁，何由似平昔。

〈天寶十五載七月中避寇時作。按三川屬鄜。以華池、黑水、洛水同會得名。〉

我經華原來，不復見平陸。
北上唯土山，連山走窮谷。
火雲無時出，飛電常在目。
自多窮岫雨，行潦相豗蹙。
蓊合川氣黃，群流會空曲。
清晨望高浪，忽謂陰崖踣。
恐泥竄蛟龍，登危聚麋鹿。
枯查卷拔樹，礧磈共充塞。
聲吹鬼神下，勢閱人代速。
不有萬穴歸，何以尊四瀆。
及觀泉源漲，反懼江海覆。
漂沙坼岸去，漱壑松柏禿。
乘陵破山門，回斡裂地軸。
交洛赴洪河，及關豈信宿。
應沈數州沒，如聽萬室哭。
穢濁殊未清，風濤怒猶蓄。
何時通舟車，陰氣不黲黷。
浮生有蕩汨，吾道正羈束。
人寰難容身，石壁滑側足。
雲雷此不已，艱險路更跼。
普天無川梁，欲濟願水縮。
因悲中林士，未脫眾魚腹。
舉頭向蒼天，安得騎鴻鵠。

孟冬十郡良家子，血作陳陶澤中水。
野曠天清無戰聲，四萬義軍同日死。
群胡歸來血洗箭，仍唱胡歌飲都市。
都人回面向北啼，日夜更望官軍至。

我軍青坂在東門，天寒飲馬太白窟。
黃頭奚兒日向西，數騎彎弓敢馳突。
山雪河冰野蕭飋，青是烽煙白人骨。
焉得附書與我軍，忍待明年莫倉卒。

〈蘇軾曰：琯既敗，猶欲持重有所伺。而中人邢延恩等促戰，倉皇失據，遂及於敗。故後篇雲。〉

少陵〈漢宣帝葬杜陵，許後葬南園，謂之小陵。後人呼爲少陵，杜甫家焉〉野老吞聲哭，春日潛行曲江曲。
江頭宮殿鎖千門，細柳新蒲爲誰綠。
憶昔霓旌下南苑，苑中萬物生顏色。
昭陽殿裏第一人，同輦隨君侍君側。
輦前才人帶弓箭，白馬嚼齧黃金勒。
翻身向天仰射雲，一箭正墜雙飛翼。
明眸皓齒今何在，血污遊魂歸不得。
清渭東流劒閣深，去住彼此無消息。
人生有情淚霑臆，江水江花豈終極。
黃昏胡騎塵滿城，欲往城南忘南北。

長安城頭頭白鳥，夜飛延秋門上呼。
又向人家啄大屋，屋底達官走避胡。
金鞭斷折九馬死，骨肉不待同馳驅。
腰下寶玦青珊瑚，可憐王孫泣路隅。
問之不肯道姓名，但道困苦乞為奴。
已經百日竄荊棘，身上無有完肌膚。
高帝子孫盡隆準，龍種自與常人殊。
豺狼在邑龍在野，王孫善保千金軀。
不敢長語臨交衢，且為王孫立斯須。
昨夜東風吹血腥，東來橐駝滿舊都。
朔方健兒好身手，昔何勇銳今何愚。
竊聞天子已傳位，聖德北服南單于。
花門剺面請雪恥，慎勿出口他人狙。
哀哉王孫慎勿疏，五陵佳氣無時無。

〈武后幸光明寺，沙門宣政進大雲經，中有女主之符，因改爲大雲經寺。〉
心在水精域，衣沾春雨時。
洞門盡徐步，深院果幽期。
到扉開復閉，撞鐘齋及茲。
醍醐長髮性，飲食過扶衰。
把臂有多日，開懷無愧辭。
黃鸝度結構，紫鴿下罘罳。
愚意會所適，花邊行自遲。
湯休起我病，微笑索題詩。

細軟青絲履，光明白氎巾。
深藏供老宿，取用及吾身。
自顧轉無趣，交情何尚新。
道林才不世，惠遠德過人。
雨瀉暮簷竹，風吹青井芹。
天陰對圖畫，最覺潤龍鱗。

燈影照無睡，心清聞妙香。
夜深殿突兀，風動金鋃鐺。
天黑閉春院，地清棲暗芳。
玉繩回斷絕，鐵鳳森翱翔。
梵放時出寺，鐘殘仍殷牀。
明朝在沃野，苦見塵沙黃。

童兒汲井華，慣捷瓶上手。
沾灑不濡地，掃除似無帚。
明霞爛復閣，霽霧搴高牖。
側塞被徑花，飄颻委墀柳。
艱難世事迫，隱遁佳期後。
晤語契深心，那能總箝口。
奉辭還杖策，暫別終回首。
泱泱泥汙人，聽聽國多狗。
既未免羈絆，時來憩奔走。
近公如白雪，執熱煩何有。
