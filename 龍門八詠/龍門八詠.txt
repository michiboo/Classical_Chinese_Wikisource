
秋山日搖落，秋水急波瀾。
獨見魚龍氣，長令煙雨寒。
誰窮造化力，空向兩崖看。
山葉傍崖赤，千峰秋色多。
夜泉發清響，寒渚生微波。
稍見沙上月，歸人爭渡河。
寂寞對伊水，經行長未還。
東流自朝暮，千載空雲山。
誰見白鷗鳥，無心洲渚間。
松路向精舍，花龕歸老僧。
閑雲隨錫杖，落日低金繩。
入夜翠微裏，千峰明一燈。
隱隱見花閣，隔河映青林。
水田秋鴈下，山寺夜鐘深。
寂寞羣動息，風泉清道心。
誰識往來意，孤雲長自閑。
風寒未渡水，日暮更看山。
木落衆峰出，龍宮蒼翠間。
伊水搖鏡光，纖鱗如不隔。
千龕道傍古，一鳥沙上白。
何事還山雲，能留向城客。
日暮下山來，千山暮鐘發。
不知波上棹，還弄山中月。
伊水連白雲，東南遠明滅。

