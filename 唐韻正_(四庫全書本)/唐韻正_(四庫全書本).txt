　　欽定四庫全書　　　　　經部十
　　唐韻正　　　　　　　　小學類三〈韻書之屬〉提要
　　臣等謹案唐韻正二十巻
　　國朝顧炎武撰音學五書之四也其書以古音正唐韻之訛凡韻中之字今音與古音同者即不註其不同者乃韻譜相傳之悞則注云古音某並引經傳之文以証之其一韻皆同而中有數字之誤則止就數字註之一東是也一韻皆誤則毎字注之四江是也同者半則同者注其略不同者注其詳且明其本二韻而誤併為一五支是也一韻皆同無誤則不注二冬三鍾是也葢逐字以求古音當移出者移而出當移入者移而入視他家謬執今韻言古音但知有字之當入而不知有字之當出以至今古糾牽不可究詰者其體例特為明晰與所作韻補正皆為善本然韻補誤葉古音可謂之正至唐韻則本為四聲而設非言古韻之書聲隨世移是變非誤槩名曰正於義則猶未協焉乾隆四十五年十二月恭校上
　　總纂官臣紀昀臣陸錫熊臣孫士毅
　　總　校　官　臣　陸　費　墀








