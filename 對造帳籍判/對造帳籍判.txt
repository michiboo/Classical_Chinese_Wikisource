〈戶部符下諸州，令造帳籍。州司以百姓艱辛，人未歸複，請待兵散後造。省司不許云：「人為國本，賦在均平，戶若不知，軍何取給？」〉
國之彝倫，資於版籍，儻或廢闕，是長奸回。頃者寰海微波，編戶失業，榆暫別，蓬籜無歸。聖朝提象握符，再造區夏，矜百姓之流蕩，廢三年之典故。且量地出稅，據丁授田，法在畫一，事宜經久。永言州府，恤此疲人，曾無革弊之規，徒徇隨時之義。昔漢朝倉卒，猶或先收；今盛代昇平，寧容後造？徂賦所係，不可憑虛；豪右主藏，須從摭實。欲施小惠，亂我大猷，人有憚於暫勞，國遂忘於固本。州司所見，頗昧通途，爰扣兩端，敢申獨見。
