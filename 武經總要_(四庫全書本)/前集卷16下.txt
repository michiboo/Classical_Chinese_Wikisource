　　欽定四庫全書
　　武經總要前集卷十六下
　　宋　曽公亮等　撰
　　邊防
　　北番地
　　燕京州軍十二〈關口〉　幽州四面州軍西京州軍十一　　　雲州四面諸州
　　戎狄舊地
　　中京四面諸州　　　東京四面諸州上京四面諸州
　　畨界有名山川
　　奚　渤海　女真附
　　北畨地里
　　契丹其先與奚異種同類俱為慕容氏所破竄於松漠之地後居和龍之北遼澤間遼澤去榆關一千一百里榆關去幽州七百里其地南接海東際遼河西包冷陘北界松陘山川東西三千里唐置契丹王兼松漠府都督光啓中中原多故北邊無備其王欽德稍蠶食韃靼奚室韋之屬咸被驅役族帳寢盛天祐末遂僣號欽德政衰別部酋長阿保機彊大乃攻渤海扶餘城下之徙其人而盡有其地又陷中國平營二州石晉有國割幽薊瀛漠涿檀順新媯儒武雲應寰朔蔚十六州賂之周世宗復收瀛漠本朝陷易州今契丹盡有奚韃靼室韋渤海扶餘及中國十八州而據其地武豐州舊在朔中朝廷置吏領之今亦陷其國東南界新羅熟女真東際生女真東北控黑水靺鞨西抵夏國西南距河東岢嵐火山寧化軍代忻并州南濵真定州西山界洎保雄滄州東南泛海至京東登萊州燕京州軍十二
　　中原舊地幽州古冀北之地舜置幽州東有朝鮮遼東北有樓煩白檀西有雲中九原南有滹沱易州唐置范陽節度臨制奚契丹理幽州自石晉割賂戎主建為南京又改燕京東至符家口三百九十里正東㣲北至松亭關四百五十里西至中山口百里正西微北至居庸關一百一十里東北至中京出北門過古長城至望京四十里又過溫餘河大廈陂五十里至順州東北過白璵河七十里至檀州自此漸入山五十里至金溝淀入山屈曲無復里堠過朝鮮河九十里北至古河口兩傍峻崖有路僅容車軌八十里至新館過鵰窠嶺四十里至臥如來館又七十里至栁河館過松亭嶺七十里至打造部落又東南行五十里至牛山館八十里至鹿兒峽館又九十里至鐵漿館自北塹山七十里至富谷館又八十里至通天館又二十里至中京南至雄州出南門渡盧孤河六十里至良鄉縣又過琉璃河范水涿水至涿州共十里又七十里至新城縣又四十里至白溝河渡河至雄州關口
　　幽州四面平川無險阻可恃惟古北口以來據其要害可設兵屯置堡砦唐范陽節度之地古北口松亭關野狐門等路並立保障至今石壘基堞尚存有入畨之路十數
　　大林口　幽州正南東北至監治北至灤河石城縣西
　　北至符家口山路
　　符家口　幽州正東三百四十里正東至灤河即灤州北至平州山路之西屬幽州東屬平州
　　松關亭　關東北五十里至灤河關城自幽州東趨營平路甚平坦自古匈奴犯邊多由此路幽州東北四百八十里北趨澤州路至中京四百五十里至西平州薊州有櫃安燕氏二山口通車馬
　　古北口山　幽州正東二百七十里兩邊陡峻中有路僅容車軌本范陽防扼奚契丹之所最為隘口
　　得勝口　山口在幽州正北山口盤道數層俗名思鄉
　　嶺南至檀州北至安州
　　宋王口　幽州北一百二十里居宋王山口之地屬山
　　後
　　曹王口　幽州㣲北一百二十里居曹王山口之北屬
　　山後
　　居庸關　幽州西北一百二十里關之西北二十里即居庸關山一路西至媯州一路北至儒州
　　牛山口　在幽州西
　　紫荊嶺口　幽州西南二百里嶺口之南屬易州北即
　　山後蔚州界
　　幽州四面州軍
　　涿州古涿鹿之野軒轅皇帝戰蚩尤之地漢高祖置涿州郡隋帝伐遼開永濟渠二千里泛龍舟通涿州是也新城即古督郵亭之地州之北有涿水范水琉璃河入幽州界南至漠州一百二十里東北至水一百二十里
　　祁溝關　東北至涿州四十里西北至易州六十里薊州漁陽郡隋置總管府唐開元中分漁陽玉田縣置州東至平州三百里西至幽州二百一十里南至海口百八十里北至廢長城寨二百三十五里東南置平州一百八十里東北至盧龍戍一百里西北至檀州二百七十里
　　檀州治宻雲縣漢李廣弭節白檀是也隋置州為燕之邊陲障塞唐置威武軍東至薊州二百一十里西至幽州界北長城四十五里南至幽州五十五里東北至長城障塞百里西北至媯州二百五十五里
　　順州治懐柔縣唐開元中置東至薊州一百三十里南
　　至幽州九十里東北至檀州八十里
　　平塞軍在涿州西南北至易州四十里南至廣信軍四
　　十里
　　易州漢涿郡固安縣地隋為上谷郡唐武德中平竇建德改為易州石晉割賂北主㝷為定武軍節度孫行友襲取之雍熈中再陷有駁牛山五逥嶺易水徐水東牛欄二砦南北莫州百八十里廣信軍七十里東北至幽州二百一十里西北至紫荊嶺一百里趨飛狐口至蔚州三百八十里西南至定州一百四十七里
　　灤州治義豐縣唐末劉守光據州叛暴虐尤甚營平之地於中國為南海隔其民不得已歸於北虜㑹石晉割賂燕薊易定帥王都盡驅其民入契丹因以灤河為名以居之縣邑猶不改望都安喜之名東北灤河按賈耽所說自薊州西北一百二十里至鹽城把守又至渡灤河至盧龍鎮西至石城九十里南至海一百二十里北至平州四十里
　　遼州古遼西北之地臨榆關在州東北五里先是平渤海遷其民置州以居之仍名其邑曰遷民東至萊州七十里西至潤州四十里南至海州三十里北至利州四百五十里
　　潤州盧龍塞東北至遼東澤唐光啓中契丹有營平之叛既討平遷其部落置州以居之取潤水為名東至遼州四十里西至榆關四十里南至海三十里北至中京五百五十里
　　平州盧龍郡漢屬遼西郡三國志曹公北伐烏桓田疇從盧龍道引軍塹山堙谷五百里登白狼山即此路隋置北平郡有長城臨渝宮碣石有𤣥水盧水沮水潤水龍泉水灤河又有黃洛水今有羊洛城〈語訛也〉西至冀州三百里南至海二百里北至上谷口八十里東北至榆關守捉百九十里西北至盧龍塞二百里
　　北安州後魏置安州築城在幽州之北正當松漠之地契丹今建為北安州墨㪷嶺牛山㑹仙石灤河栁河皆在其境東北至中京二百五十里西南至北口二百八十里南至幽州二百五十里西北至栁河五十里
　　招賢州置州以渤海部落居之東小陵河西南至幽州四百五十里南至潤州界北至澤州以上並幽州四面州軍
　　西京州軍十一
　　雲州雲中郡平城白登山單于臺並在其境唐置大同軍雍熈中王師北伐潘美楊業並出雲應路連拔雲應寰朔四州師次桑乾河會曹彬班師遂不克守遷四州民於內地今契丹偽號西京東取媯州路至幽州七百里正西㣲北至單于都會府三百里西北南至代州界一百五十里北至長城蕃界三百里西南至并州七百里西北至黑山七百里東北至陽河曲蕃三百四十里
　　雲州四面諸州
　　媯州媯川郡唐初置北燕州貞觀中改媯州取城中媯水為名涿鹿山磨笄山版泉在焉石晉割賂契丹周世宗時戎主避歸周之名改為克汗州東北至儒州二百里西南至蔚州二百九十里東南至幽州二百里西南至代州四百二十里東北至美女關百里北至張說築長城九十里禦夷鎮後魏築長城今契丹改為望雲縣按皇華四達記媯州北一百四十里至廣邊鎮一名白城又東北五十里至赤城又百七十里至鎮城陘山在鎮城西北即奚契丹避暑之處今曰炭山
　　蔚州安邊郡有胡盧河即周禮并州漚夷川也漢塞飛狐之口言其隘也有松子口即古之松徑嶺也本朝田重進將兵北征牙將李存璋與契丹酋帥率夷民空壁來降重兵無一兵一矢之損會幽陵不守棄之東至易州三百二十里西至蔚州三百八十里西至代州四百六十里〈賈耽曰西行一百九十里至靈丘縣又二百里至代州〉南至真定府五百里北至天池軍百八十里東南至幽州五百里西南至亂栁關九十里
　　朔州漢馬邑城唐初置州西北二百四十里即單于臺東北四十里至白登山桑乾河三合坡並在其境本朝雍熈中王師北伐圍城節度副使趙希賛以城降會曹彬班師㝷棄之東至蔚州四百里西南至黃河南至南界茂城川口四十里川口至岢嵐軍三十里北至應州二百里東南至大山軍界六十里西南至神武縣自縣至南界寧化軍二十五里西北至雪山百六十里與岢嵐軍分界
　　新州治永興縣後唐同光中升為威塞軍節度以媯儒武三州𨽻之契丹改為奉聖州東即桑乾河源所出東至媯州九十里東南至幽州三百里西南至蔚州百里南至雲州四百里
　　儒州治縉山縣唐𨽻河北道不知創州之由東至望雲縣九十里東南至幽州二百五十里西至蔚州百二十里西南至雲州九十里西北至九十九泉
　　武州治文德縣舊曰毅州長興中改為武州地有武川石晉割賂胡中改為歸化州南至新州七十里
　　應州治金城縣後唐天成中建為彰德軍節度以寰州𨽻焉本朝雍熈中潘美乗雲朔之捷兵至城下節度副使艾正以城降東至雲州二百里西至黃河南至朔州二百里北至崑源縣八十里
　　寰州治寰清縣本朝雍熈中大將潘美北伐出鴈門西徑路與虜遇力戰至城下州將趙彥辛以城降會幽陵不守棄之
　　振武軍單于府隂山之陽黃河之北漢遣固捍將軍公孫敖築塞外受降城唐為振武節度使治東受降城善陽嶺燕然山李陵臺竇憲銘在焉東南至幽州一千二百里南至朔州三百五十里北至黑沙磧石口七百里
　　安北都護府唐朔方軍與突厥以河為界北岸有佛雲祠突厥將入寇先詣祠祭酹牧馬料兵而後渡河張仁願乘虛取之河北築城三所以佛雲祠為中受降城與東西兩城相應皆據津濟開元中豐勝二州界至都護府東南至東受降城二百里西南至西受降城百八十里北至隂山八十里西北至磧石口三百里
　　故豐州九原郡隋開皇中置豐州又雲唐貞觀中平突厥置州天寳中於木刺山置橫塞軍㝷改為天德軍郭子儀為之使仍兼九泉太守以歸附之衆置都護府惟領蕃兵西受降城在州北河外九十里戎狄舊地
　　中京舊鮮卑之地在饒樂府西南本奚王國牙帳之地奚部落南距古北口北距潢水東即營州千餘里皆其境土後為契丹所併景德中遼主築宮室城垣建為中京偽造號大定府東至營州界青山嶺一百七十里西即山後儒州界東南至建州二百三十里南至幽州九百里〈一路由松亭關一路由古北口〉北至上京六百九十里正北八十里至臨都館又四十里至宮室館又七十里至松亭館又七十里至崇信館又九十里至廣寧館又五十里至桃砦館又五十里至咸寧館又三十里渡漢石橋傍有饒州蓋唐朝常於契丹至饒樂州又五十里至保和館又七十里渡黑水河至宣化館又五十里至長秦館西二十里即祖州又四十里至上京東㣲北至木葉山五百一十里
　　中京四面諸州
　　澤州松亭關北遼澤之地東至利州百里北至中京百里西至北安州二百里南至平州二百五十里西至松亭關二百里
　　渝州隋臨渝宮之地北控營平歴代置關戍守今陷胡中置州東北海州西北至中京百七十里西至招遙州四十里
　　黔州遼主耶律德光初置東北至望海峰五十里東至顯州五十里東南至梁家務六十里北至閭山縣六十里
　　來州號歸德軍女真國五部落相率來降胡中因建州以居之東至隰州七十里西至遼州七十里南至大海四十里北至建州三百五十里
　　利州遼承天后所建東至建州百二十里東北至建州百一十里西南至蘭州六十里南小陵河路至平州五十五里西北中京百五十里
　　建州胡中地今號保靜軍節度本遼西之地德光立為州嗣王即位〈契丹號穆宗〉三關之地復為周世宗所取時江南諸國欲牽制中原遣使齎金幣泛海至契丹國乞出師南牧卒不能用其謀入蕃人使舟棹水師悉留之建州雙州覇州並置營居之號通吳軍東南至器仗山三十里東北至覇州九十里南至渝州五十里西南至小陵河十里
　　興中府營州地漢末烏桓鮮卑所居唐平盧軍節度使治所今號興中府東至遼河三百里西至中京三百里西南至建州六十里北至湟水四百里〈舊契丹界〉西北至松徑嶺百里〈舊奚界〉東南至安東都護府二百七十里號平壤城東北至白川州七十里
　　新州本契丹國之地東至微州二百里西至惠州一百三十里南至覇州三百里北至永州三百七十里
　　白川州築城在遼澤之中東距醫巫閭山西至營州地桑柘民知織紝之利歲奉中國幣帛多書白川州稅戶所輸雲東至黔州七十里西至中京四百三十里東南至宜州百里西南至覇州七十里
　　宜州按皇華四達記營州東百八十里凡九𨔛至燕郡城自燕郡東經波羅寺抵渡遼州七十里驛至安東都護府約五百里今以契丹地圖校至東京五百二十里
　　東京即安東都護治所州城即古之燕郡城是也本遼西之地漢魏間烏桓鮮卑所據在營州之東契丹置崇儀軍節度舊有江南水軍號通吳軍置營居之東醫巫閭山西至覇州二百里南至錦州九十里
　　北白川州遼州遼縣故地本朝天禧中契丹建為州仍曰始平軍東至乾州百二十里西北至宜州四十里南至海二百里北至中京五百五十里北至醫巫閭山八十里
　　海北州古城也在遼河之西滄海之北阿保機建為州東至錦州八十里南至海一百二十里西北至中京五百三十里
　　暉州胡中呼為暉州祿州穆州並曰于越王城耶律遜寧者遼中大將也蕃語謂之于越王不知創立之因東至宗中西紫濛川南酒糟河北潢水祿州東曼頭山西南暉州北夢送河穆州東醫巫閭山西中京四百里南醫巫閭山岩北酒糟河
　　恩州德光所建本烏桓舊地南至中京六十里西至馬孟山六十里西北曼頭山三十里山地至宜坤州五十里西南至上京二百五十里北至高州百二十里
　　惠州阿保機所建在鮮卑之地本朝景德初契丹入寇河北德清軍失守俘虜人民於此置城居之城方二里之至低小城內瓦舍倉廩人多漢服東至新州百三十里西南至中京百二十里南至建州二百三十里北至漢水石橋至高州百五十里
　　高州契丹收新羅諸國俘虜人民置州以居之仍置倚郭一縣以三韓為名南至中京北四十里東南至恩州五十里西北至饒州六十里
　　東京遼東安市城也城之東即大遼河城之西即小遼河秦屬遼東郡漢屬幽州唐太宗平高麗因名所幸山為駐驆山山在東北後為渤海國契丹建為遼州得其地為東京嵒州在其東即李勣所平白嵒州也皇華四達記曰自安東府東南至平壤城八百里西南至都裏海口約六百里西北至建安城約五百里正南㣲東至鴨緑江北泊約七百里今以契丹地形圖參校惟建安城不知處所其他地形逺近率同也東北至女真界約五百里西至遼河百五十里又八百八十里至中京西六十里至鶴柱館又九十里至遼水館又七十里至閭山館在醫巫閭山中又九十里至獨山館又六十里至唐葉館又五十里至乾州㣲北六十里至楊家砦又五十里至遼州北六十里至宜州又百里至牛心山館在牛心山北中又六十里至霸州又七十里至建安館五十里至富水會安至中京三驛河各去七十里南至平州五十里自平州至幽州五百五十里北至瀋州百二十里東南至鴨緑水九十里西南至錦州四百里北至黃龍府九百里西北至顯州三百里
　　東京四面諸州
　　瀋州德光所建仍曰昭德軍契丹舊地也東至大遼水水東即女真界西南至東京一百三十里北至雙州八十里
　　韓州在三韓之地本渤海西北邊之邑舊有三州契丹併為韓州東北至女真界西至德州九十里西北至遼河六十里南至通州八十里
　　同州阿保機所建仍曰鎮安軍契丹舊地東至生女真界西南至東京二百里西北至雙州七十里東北至集州七十里
　　耀州地控新羅界胡中要害之地東鴨緑江女真界西
　　大遼南石城北至東京百五十里
　　信州唐天后時置州以處契丹失活部落𨽻營州都督眀年遷於青山州安置今契丹建為彰勝軍東南北三面至生女真界各三十里西至逆流河七十里東南至長春州百二十里北至黒水河三十里地有黃龍縣〈古渤海之地今虜中號黃龍府自雲髙祖射黃龍之所誇詞也〉
　　銀州阿保機所建女真國舊地東至逆流河五里入生女真界西至雙州七十里南至東京三百里北至渤海州六十里
　　雙州契丹號保安軍有通吳軍營壘東至逆流河二里入生女真界西至遼州七十里南至瀋州七十里北至渝州百二十里
　　貴州古城方二十里曹魏時公孫康所據城也漢樂浪等地東南北皆生女真界西至瀋州八十里
　　顯州渤海國按皇華四達記唐天寳以前渤海國所都顯州後為契丹所併又有集唐二州並撥屬本州東至遼州九十里又三百九十里至東京西至宜州百二十里南至乾州七里北至醫巫閭山
　　乾州在醫巫閭山之南古遼澤之地遼主景宗陵寢在焉今置廣德軍節度兼山陵都署東至顯州八里西南至銀野砦二十五里西至遼州六十里北至兔兒橋四十里
　　宗州石熊山之陽管熊山一縣古遼東之地東遼水南
　　至顯州一百里北潢水
　　嵒州本髙麗所據之地唐太宗伐遼師次白嵒城下因之建為嵒州今契丹置兵屯守州名不改東至女真界百九十里東南至東京五十里南集州白雲山縣
　　開州渤海古城也遼主東討新羅國都其城要害建為州仍曰開逺軍西至來逺城一百二十里西南至吉州七十里東南至石城六十里遼中庚戍年討新羅國得要害地築城以守之即中國大中祥符三年也東至新羅興化鎮四十里南至海三十里西至保州四十里
　　保州渤海古城東控鴨緑江新羅國界仍置𣙜通互市之利東南至宣化軍四十里南至海五十里北至大陵河二十里
　　吉州三韓古城也契丹置兵防控新羅諸國東石城西
　　南鴨緑江東至大鹽州百里西至海
　　鹽州三韓之地舊有城邑置兵防置新羅諸國又有小鹽州相去八十里東保州西至海南即海北小鹽州
　　綿州遼西之地南至大海北距栁城阿保機建為州今號臨海軍東至顯州二百里西南至嚴州百七十里南至大海二十里北至宜州百二十里
　　嚴州栁城之南古遼西之地阿保機建為州東至錦州北七十里南至南四十里北至霸州二十里
　　隰州遼主隆緒建為州東至海二百里西至來州八十里南至海五里北至建州三百三十里
　　上京潢水之北東至遼河西包冷陘南與奚人部落相接距幽州千七百里本鮮卑之地居長姓大賀氏有八部唐貞觀中諸部咸請內屬乃置松漠府以居之賜姓李氏兼松漠都督至阿保機始私立年號稱大遼國建所居部落焉西樓有樓數間而已後燕人所教乃為城郭宮室之制邑屋門皆東向如東帳之法至德光建為上京至臨潢府東至潢水二百一十里西南至饒州三百里西至鹽泊八十里
　　上京四面諸州
　　長春州契丹國舊地仍曰昭陽軍亦為罪譴者配𨽻之所北至黃龍府百里東北至龍化州四百里南至㣲州三百五十里西至新州四百里西北至上京二百里
　　永州在木葉山之陽潢之北契丹國舊地也一路西北至鞾淀二百里一路西北至上京三百里
　　鳥州本契丹國舊地為鳥素部畜牧之所今建為州東南至羣鹿二十里東北至遂州地七十里北至鴨子河三十里
　　龍化州州在木葉山東千里阿保機始置四樓此即是東樓也會病卒𦵏於西南山即今祖州也以所卒之地置州曰龍化門化州也東至泉州二十里西至降聖州五十里西南至蔚州四十里南至遂州二百里北至夢送河五十里
　　降聖州契丹國舊地東遼河西野狐山東南至暉州三
　　十里南平頂山北至龍化州五十里
　　宜坤州契丹為啓聖軍節度即應天太后所生地也東至長泊十五里西南至上京二百里北至踏弩河二千里河北至大水泊五十里
　　祖州阿保機既創西樓又西南築一城以貯漢人今名祖州在唐置饒樂府西北祖山之陽因為州名阿保機𦵏所也今號天成軍南至饒州百八十里北至上京四十里
　　懐州契丹號奉陵軍州將兼山陵都部署即遼主德光𦵏所也東南至中京三百五十里西至平地松林四十里北至潢河十里河北至上京百五十里西北門至韃靼國三百里
　　慶州契丹舊邑號黒河州置州在黑山之陽北至黑山三十里即遼主隆緒𦵏所也近年改為慶州東自金河館至曼頭山西韃靼國界南至潢水二十里北至室韋國七百里東南至上京二百五十里
　　饒州唐建饒樂府都督以處奚人部落契丹建為饒州在潢水之北石橋傍以渤海人居之西南至平地松林百里南至中京五百里北至沱河十里東至上京三十里西北至祖州七十里
　　通州夫餘國在髙勾麗北本濊貊之地其國長城之北西與鮮卑接地方二千里後為渤海國阿保機平之為東丹王國今改為通州仍名曰夫餘國蕃界有名山川
　　隂山東南至雲州八百里秦始皇平天下北卻匈奴築長城渡涿河以隂山為塞是也前漢侯應曰北境塞至遼東外有隂山東西千餘里草木茂盛多禽獸本冒頓單于依阻其中理作弓矢常出幽州為寇是其苑囿也孝武力奪此地然後邊境少安長老言匈奴失隂山之後過之未嘗不哭周隋間突厥復治隂山
　　炭山本匈奴避暑之處地多豐草掘丈餘即有堅冰賈耽所說媯州西北八十里至陘山即奚契丹避暑之處唐史載契丹之地西至冷陘是也今遼中目為炭山近更名雙山自幽州西北路清河館即居庸關鵰窠館赤城口始有居人望雲縣受賜州凡十日程至炭山
　　木葉山本阿保機𦵏處又雲祭天之所離中京皆無館舍但宿穹帳將至山三十里始有居人瓦舍僧居又歴荊榛枯草復渡土河始至焉初阿保機強盛於木葉山置樓謂之南樓山北置樓謂之北樓大部落東千里置樓謂之東樓今上京置樓謂之西樓四時遊獵於四樓之間西至上京三百里南至中京五百一十里
　　長白山草木鳥獸盡白上有古城
　　曼頭山羌戎之地有曼頭山在甘肅界今北土亦有曼頭山南距潢水契丹之地遼主避暑之處今更名大安山渡踏弩河至大水泊南至中京東至宜坤州西木葉山
　　鮮卑山栁城縣秦漢時鮮卑所保
　　醫巫閭山周禮曰東北曰幽州其山鎮曰醫巫閭山其川曰奚養即遼東山也唐築巫閭守捉城契丹改為閭州又置乾州顯州在山之南二州相去七里
　　首陽山古孤竹國之地伯夷叔齊孤竹君之二子餓死
　　首陽之下即此山也
　　碣石山地理志碣石山在北平驪城縣西南漢武帝登之以望巨海而勒其石枕海有石如道數十里大石如柱形世名天橋柱
　　十三山北醫巫閭山南距大海東至東京西至小遼水狼山北黑山東祖州
　　駐蹕山在東京之東唐太宗駐蹕之所
　　墨斗嶺亦名慶雲嶺在德勝嶺之北百二十里唐置墨
　　斗軍使禦捍奚界
　　鴨緑水髙麗國西源出靺鞨國水色似鴨頭去遼東五百里髙麗之中也此水最大波瀾清徹恃之以為天塹水闊三百步在平壤城西北四百五十里水東南二十里分界至新羅國興化鎮自黃土巖二十里西北至東京八百五十里南至海六十里
　　遼水在漢樂浪𤣥菟之地東西四百八十里水經雲遼水源出靺鞨國西南山南流會白滄水至安市城今號東京小遼水源出小遼山西南流與天梁水會在國西也
　　潢水出西北塞外不知發源之所水北即紫濛川有石
　　橋本契丹國田地
　　踏弩河源出木葉山東流入鴨子河在曼頭山北易水源出涿郡故安縣東流過武遂西山范陽容城桑乾河隰水源出鴈門東流與桑乾水會
　　馬邑川水出馬邑西東流至易州幽州東南隅東入於
　　海
　　拒馬河出代州郡廣昌縣漆山即漆水也有水二源俱
　　出深山過容城北東入于海
　　白馬淀秦起塞西自臨洮北臨沙漠即此也
　　金泊河唐開元中勝州置陽壽縣後改名金河今屬振武隋大業中煬帝親巡泝金河而東北幸突厥啟民帳是也泊東西二十里周圍十里上承紫河汊濛水西流入河
　　長泊周圍二百里泊多野鵝鴨遼主射獵之所道出中京之北四日程經榆林館饑烏館香山子館南北即長泊北至上京八百里西至宜坤州十五里
　　九十九泉水經曰阻陽城東八十里有牧羊山山下有九十九泉即滄海之上源也後魏多住九十九泉遼主每南牧多聚謀於此南至雲州北至炭山
　　鴛鴦泊在狗泊西鹽泊東北西南至幽州千三百里南至儒州佛峪嶺至泊八百里東南媯州搶杆嶺至泊千里
　　清泉淀幽州西北清河館至清泉淀三日程
　　尼姑河水經曰尼姑河從塞外來一曰姑水出禦夷鎮北九十里過漁陽南與溫餘水合為姑河今號尼姑海口
　　大鹽泊周圍三百里東至上京一千五百里契丹中更名廣濟湖遼中呼為麋到斯裊灤州東南亦有大鹽泊小鹽泊髙接漢界
　　小鹽泊周圍百里東至上京二千里契丹更名惠民湖落黎泊東至炭山西至鹽泊南至退渾都落北至狗泊
　　大水泊周圍三百里至上京五百里南至幽州千三百里遼中呼為撒得裊一在曼頭山北西至木葉山東至鴨子河
　　鴨子河在大水泊之東黃龍府之西是鴈鴨生育之處放馬泊畨子中呼為招討放馬泊在天德之北
　　軒車泊周圍三千餘里南中京北上京
　　驢駒兒泊河源出塞外在契丹國西北契丹命齊王妃
　　撻覽捍韃靼即此也
　　狗泊西鴛鴦泊北韃靼國界東南炭山
　　平地松林東至懐州四十里西南至幽州千七百里紫濛川秦制三十六部北沙漠即紫濛川白馬淀是也偽燕慕容廆世居北夷邑於紫濛之野元康中定都大棘城在大漠之南唐營州節度張守珪破契丹出師次於紫濛川大閱軍實
　　奚　渤海　女真　始末附見
　　奚本匈奴別種牙帳在東湖之地酋長號王唐制兼饒樂府都部居隂涼川東至營州五百里西南至幽州九百里後徙居琵琶川在幽州東北數百里古北口之北天祐初契丹漸盛遂受制焉或徙居媯州依山而居之有東西奚之號今契丹盡取奚之故地
　　渤海夫餘之別種本濊貊之地其國西與鮮卑接地方三千里唐平高麗就平壤城置安東都護府統之萬歲通天中契丹攻陷營州靺鞨酋人反據遼東分王髙麗之地渤海因保挹樓故地中宗封為渤海郡王兼漢州都督天成初契丹阿保機兵力雄盛東北諸蕃多臣屬之以渤海土地相接有吞併之志攻其國夫餘城下之立長子突欲為東丹王領兵守之
　　女真者渤海之別因辟契丹諱曰女直地多山林俗勇悍善射後有首領三十分領其種地多良馬本朝來貢方物建隆中詔登州沙門島人戶置舟楫濟渡女真馬徃來淳化中契丹怒其朝貢中國去海岸四百里置三城以兵三千絶其貢獻之路今附契丹者為熟女真置一十八州
　　耀州　　蠙州　　海州　　銅州　　教州
　　崇州　　盧州　　興州　　荊州　　荷州
　　朝州　　麓州　　廣州　　郢州　　鐵州
　　定理州　懐北州
　　居於東京三面皆僑立州名民籍每州千戶至百戶餘依山林不服從者謂之生女真










　　武經總要前集卷十六下
<子部,兵家類,武經總要>
