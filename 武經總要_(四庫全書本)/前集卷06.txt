　　欽定四庫全書
　　武經總要前集卷六
　　宋　曾公亮等　撰
　　制度三
　　下營法　　　　營法〈並三圖〉
　　諸家軍營九説　下營擇地法
　　緣營雜制　　　警備
　　備夜戰法　　　立
　　定舖　　　　持更
　　廵探　　　　漏刻
　　防毒　　　　尋水泉
　　飬病　　　　征馬
　　下營法
　　軍志曰止則為營行則為陣言營陣同制也法雲陣中容陣謂隊伍布列有廣狹之制欲其囘轉離合無相奪倫營中有營謂部分次序有踈宻之法欲其左右救援不相奸亂卒有外㓂侵軼皆堅整全備莫得而動也茍非規模素定其孰能與於此乎故司馬宣王觀武侯營壘處所而嘆曰天下竒才美其法制精妙也昔衛青出塞以武剛自環〈葢今之車營也〉充國屯田則校聫不絶〈蓋今之木柵營也〉其來尚矣今採諸家之法著於篇雲
　　凡置營先計人數列營㡬重配地多少隨師衆寡一人一步使隊間容隊寧使剰隊不得少隊已住便定不得移易如一廂有剰所剩之隊支配守禦不使士卒煩擾如久住暫時各量其宜咸立表於十二辰立五旍長二丈八尺審子午夘酉地勿令邪僻以朱雀旍立午地白虎旍立酉地𤣥武旍立子地青龍旍立夘地招揺旍立中央其樵牧汲飲不得出表外
　　凡軍營將下之時當營跳盪竒兵馬軍並戰鋒駐隊各令嚴備持仗一凖𤼵兵法待當營卓幕訖方可立隊釋仗各於本隊下安置若有警急隨方捍禦其馬軍下營訖取總管進止其馬合羣收放
　　凡下營不得近田苗及城市須去城十里外要人入城市買者〈營司判官差人押領不許擅入城郭〉
　　營法〈並三圖〉
　　李靖法凡大將軍出征且約授兵二萬人即分為七軍如或少臨時更定〈大率十分之中以三分為竒兵〉
　　中軍四千人內取戰兵二千八百人〈五十人為一隊〉計五十六隊戰兵內弩手四百人　　弓手四百人
　　馬軍一千人　　　　　　　跳盪五百人
　　竒兵五百人
　　左右虞𠉀各一軍每軍各二千八百人內各取戰兵一千九百人〈共計七十六隊〉戰兵內每軍弩手三百人
　　弓手三百人　　　　　　馬軍五百人
　　跳盪四百人　　　　　　竒兵四百人
　　左右兩廂各二軍每軍各二千六百人內各取戰兵一千八百五十人〈共計一百四十八隊〉
　　弩手二百五十人　　　　弓手三百人
　　馬軍五百人　　　　　　跳盪四百人竒軍四百人
　　凡馬歩軍通計總當萬四千人共二百八十隊當戰餘六千人守輜重下營之時以四千人為中營在中心左右虞侯左右廂四軍共六總管各一千人為營陸面援中軍六總管下各更有兩小營每隊幕五口若在賊境地狹則四歩下幕若地土寛廣不在賊境則五歩下幕
　　凡五十人為一隊其隊內兵士須結其心每三人自相得意者結為一小隊又各三小隊得意者結為一中隊又各五中隊為一大隊餘少五人押官一人隊頭執旗一人副隊頭一人左右傔旗二人即五十人至於行立前卻當隊並須自相依附如三人隊失一人者九人隊失小隊二人者臨陣日仰押官隊頭便斬不救人陣散計㑹隊內少者看不救所由斬
　　每軍大將一人〈別奏八人傔十六人〉副二人〈分掌軍務奏傔減大將軍半〉判官二人典四人總管四人〈二主左右虞𠉀二　主各右押傔各五人〉子將八人〈委其分行陣辦金皷及總管傔各二人〉執皷十二人吹角十二人司兵司倉司騎司胄承局各一人每隊五十人押官一人隊頭一人副頭隊二人旗頭一人副二人火長五人　纛六口大將軍中營建出引六軍古者天子六軍諸侯三軍唐制天子一十二衛諸侯六軍故纛有六以主之　門旗二口色紅八幅大將軍牙門之旗出引將軍前列　　門槍〈或作旗〉二根以豹尾為刃榼出居紅旗後止居帳門前左右卓立　五方旗五口各逐其方色大將軍中營建出隨六纛後在營亦於纛後隨方而建　嚴警皷十二面大將軍營前左右行列各六面在六纛後　角十二具於皷左右行列各六具以代金　認旗二百五十口尚色圖禽獸與諸隊不同各自出為誌認出居隊前恐士卒交雜陣將門旗色隨所尚不得以紅恐亂大將軍　陣將皷一百二十五面備設疑警敵用　甲六分七千五百領　戰袍四分五千領　槍十分一萬二千五百根備兵縳筏用牛助牌二分二千五百面馬兵以團牌代四分支　弩二分三副箭一百分計弩二千五百張七千五百餘條箭二十五萬隻　十分弓三副箭三十六隻計弓一萬二千五百張三萬七千五百條射甲箭三十七萬五千隻生鋼箭五萬隻長垜箭二萬五千隻　弓袋胡盧張弓袋並十分一萬二千五百副　佩刀八分一萬口　陌刀二分二千五百口　棓二分二千五百張馬軍及陌刀並以啄錐龯斧代各四分支共千事榻索二分二千五百條馬軍用　驢六分七千五百頭鞍𩊚自副　幕十分一千二百五十口竿梁鐡鐝縋自副　鍋一分一千二百五十口各受五㪷　乾糧十分一人一㪷二升一軍二千五百石麨袋十分一萬二千五百口羊皮縫可統腰受一斗五升或以夾絹練袋代皮亦得馬盂十分一萬二千五百具皆以堅木為之或以
　　熟鐡為之受三升冬月可煖食　刀子錯子鉗子鑚子藥袋鹽袋大石袋觧礪石都共一十萬萬二千五百事　額六帯帽子氈帽子各十分都共六萬五千五百事　攤子⿰⿰澁子各十分三萬七千百量氊裘十分一萬二千五百領　麻鞋三十分三萬七千五百兩　皮裘皮袴各三分都共七千五百腰領詐為蕃兵用桞罐袴袴⿰各二分共五千口有皮囊可代桞罐鍬鎚斧鋸鑿各二分都共一萬二千五百事鎌四分五千張　切草刀二分二千五百事　行布槽一分一千五百五十具大小瓢二分都共二千五百枚小者容八合大者容二升　馬鞍轡革帯袋各十分都共三萬七千五百具　披氊披馬氊共三萬七千五百事馬軍無幕故以披氊代　挿犍十分一萬二千五百具　絆二十分二萬五千條皮毛及連板〈或作枝〉中半　皮條三十分五萬七千五百條盤於𢃄上擬縳賊用
　　大總管給帳一口食幕三口氊四領褥三領　副大總管給帳一口食幕二口氊二領褥一領　總管子總管長史司馬各給帳一口食幕一口氊一領　判官每人各幕一口　別𠡠行折衝果毅各幕一口典五人共給幕一口傔十人共給幕一口隨軍以下不滿此數並量給　鎮守准此
　　凢弓有副箭有鏃鎗不鏽刀不澁衣甲動用常須閲視不得臨事有悞
　　方營法
　　法曰諸軍逢平原廣澤無險可恃即作方營兵既有二萬人已分為七軍中軍四千人左右四軍各二千六百人虞𠉀兩軍各二千八百人左右軍及左右虞𠉀軍別三營六軍都當十八人中軍作一大營如其不在賊境內田土寛平每營中間使容一營如地狹則不得使容一營地中軍在中央六軍總管在四畔象六出之花軍出入右虞侯引其前營在中央右廂向南左軍虞侯押後在中央後左廂近北結角兩軍虞𠉀相當狀同日月若左虞𠉀在前即右虞𠉀在後諸軍並卻轉其左右兩廂營在四靣各令依本營卓幕相統攝急緩須相救援若欲得放馬其外營幕即狹長布列務取營裏面寛廣不使街巷狹窄營外仍置拓隊











<子部,兵家類,武經總要,前集卷六>
<子部,兵家類,武經總要,前集卷六>
<子部,兵家類,武經總要,前集卷六>
　　法曰凡地帯半險須作月營其營軍列靣平背險而兩翅向險如月初生每營相去踈宻及安置隊伍凖前法其門則臨時計之至若兵馬多少幕次所設此大要也如有𦂳急畜牧並於營後安置一說安營之法與圖陣相侔每一大營有四十子營營各四十幕為一部其一子營皆空其內八間開三逕十二旗十六鼓左矛右㦸前楯後弩旗鼓中央大將之所餘法凖上同
　　裴緒營法
　　凡兵師之營據於城廓宮室必須牢固不可得而犯亂也其古法多依九宮六甲太乙天門地戶之法皆為疑惑不便於事今則但取山川地形利便水草隨其險易為之禦平則方列圍水則圓開山路則盤回川流則屈曲務於適時便用耳
　　法曰凡下營非賊境田土寛平即布大方陣營內一十七小營中間相去使容一營如在賊庭即湏窄狹不得使容一營其營勢編入髣髴使圓〈圓則易守〉其一十七小營計一萬七千人古制一萬二千五百人為軍令加四千四百人為竒仗備則軍中之手足以應時用其非正門不得輙出入犯者論如軍律
　　諸家軍營九説
　　凡安營部分之法已載前說其周圍湏設界限立藩蔽以捍外㓂舊法有九種大約軍不久駐則為立槍櫳搶車營拒馬之類若兵久駐則用柴營掘㩝城營木柵之類符彥卿曰在賊境宿用搶營行用方陣惟大將度宜而處之今禦軍者皆可約此為制也
　　立槍營
　　凡軍不久駐可立槍為營槍頭間架令均黃昏擂鼔各看本槍鼓聲絶刺槍訖兵士更不得出白繩便斷煙火營外置約舗其外更著一人伏聽營外有警當舗不得髙聲敲槍傳過四靣即知有警豫作隄防
　　櫳搶營
　　凡櫳搶為營者其搶如鴉窠櫳幕外七尺櫳槍之外造土壕一重槍去幕七歩衣甲器械每人一堆如有警急易著衣甲車牛在傍橫排
　　柴營
　　凡柴營其柴湏宻排不通人過其間釘鐝仍著木壓之其車橫排湏用間宻架急疾轉車便可為城〈或作砲〉若久住營中置一望竿
　　掘壕營
　　凡掘壕立槍則白繩取定其壕底濶一丈二尺深一丈口濶一丈五尺其土向裏拍土岸髙四尺五寸令實勿至摧塌裏面削成其上通人行立壕門掘徹即權施浮橋急疾拆去當界二十歩置一戰樓以門房及他板木權造壕門唇外掘䧟馬坑一重濶二十五歩〈凡布棘令堅為營其棘湏魚鱗布之棘令頭平濶三十丈〉
　　城營
　　凡築城為營其城身髙五尺濶八尺女墻髙四尺濶三尺每百歩置一戰樓五十步置旋風砲一具每三尺置連枷棒一具每舗更板並架城內去城五十步卓幕城中置髙望竿七十尺城外置羊馬城一重其外掘壕一重其外濶三歩立木柵一重柵外更布棘城重棘外䧟馬坑一重
　　車營
　　凡車營法車每五十歩一乘每百歩取一乘為戰車車中出戰隊其車子營及外營橫排牛在當中拒馬槍在外仍連車轅為左右廂和門
　　木柵
　　凡木柵因敵所逼不及築城壘或因山河險勢多石少土不任板築乃建木為柵方圓髙下隨時深埋木棖重複彌縫其闕內重短為閣道外柱一重長出四尺為女墻皆泥塗之柵外掘壕一重濶二丈深一丈木柵裏每百歩造戰樓一具中置望樓以逺探望
　　繩營
　　凡繩營所以援馬若入敵境芻秣不給即須尋擇水草放牧每人給罥馬索一條入夜則為繩營以䕶畜産其制立搶為槓凡兩重上繫罥馬索連絆相續馬居營中布官健牧人四面衛馬使不得逸出營外復置更舗夜則環營擊更鼓為備內外軍士各守本界不得過従交雜即姦人無便以入
　　拒馬營
　　每人配鹿角馬槍兩枝〈闕〉去前槍城三歩布置湏首尾相擊魚鱗布之則牢固矣
　　下營擇地法
　　夫下營之法擇地為先地之善者左有草澤右有流泉背山險向平易通逹樵牧為之四備大約軍之所居就髙去下向陽背隂飬生處實無以水火為慮居陽山不居水澤避卑不居惡名謂豆入牛口之類不居無障塞謂四通八逹之道受敵益多不居深草恐有潛襲或被火燒不居水衝恐有漲溢或彼決壅不居無水及死水恐渴飲致病不居無出路謂四面地隘恐被圍難觧及糧運阻絶不居無草菜恐軍乏絶不居下𣺯恐人多疾病軍馬不利不居廢軍故城久無人居者急疾無固守不居塜墓間與鬼神䖏春夏宜居髙以防暴水秋冬不居溝澗深阜慮有延潦兵法亦曰山中之髙謂之天柱澤中之髙謂之地柱髙中之下謂之天獄下中之下謂之地獄斥鹵之地草木不生謂之飛鋒故村墟落荒城古砦謂之虛耗川谷之口乏水無草謂之天竈窮隆𨫼背四面平垣謂之沃焦〈亦名⻱背〉神祠社木謂之天社邱陵之上大山之口謂之死地大山之端謂之龍頭凡遇此亟去無留常令我逺之敵近之我迎之敵背之則此利而彼害矣
　　縁營雜制
　　凡兵馬每下營訖營主即須幹當四司官典司兵及左右令分頭廵隊問兵士到否如有未至即本火主持畜産及水食如逃走即諜所在捕捉
　　凡軍下營訖司騎及佐分行廵視馬驢有疾者醫有瘡者剪剔傅藥有傷者申送量事決罰
　　凡下營訖司胄及佐即廵隊檢校兵甲器仗等如有破綻損汚即須修葺磨礪如其棄失申上所由便為案記凖法科決
　　凡在營司倉及佐監管兵士糧食封貯㸃檢勿令廣費凡兵士每下營訖先令兩隊共掘一厠
　　凡營壘既定其自外屠沽販賣人一切禁斷營內自交易即不禁
　　凡營門各配隨近將校守把雜色職掌亦專配一門出入不得交雜仍令識認以防姦細
　　凡軍中皆令三人或五人為保同行不得分散遞相覺察不得與外私語軍事及授人財賄犯者重罪同保同罪
　　凡䧟沒人投來當別主務勿使隨軍恐為彼用
　　警備
　　凡軍營下定常須防禦於營外去幕二十歩列隊仗如臨陣對㓂法晝夜嚴警縱逢雨雪並抽隊官並不得離隊每營留馬五疋並鞍勒放飼防有警急立要馳告
　　凡都營警備之外每軍必別設兵𠉀一軍量抽戰士三五十人於當軍四面三五里外要害之路夜設外舗每舗給皷三面自隨如夜中有賊犯大營其外舗看賊與大營交戰即従後鳴皷大呌以擊賊後乗得機便必當克㨗
　　凡軍營下定夜則別置外探每營以折衝果毅迭作畨次每面四人每人領馬五騎於營四靣去營十里外遊奕以備非常如有警急馳報軍中或令馬軍至一更時舉火相應賊見火號不敢偷營
　　凡軍營遇夜又於賊來要路以探騎為暗舗各持薪炬蔵火𨔛相應接仍於路左草中伏人或於髙木遙望如覺有賊走報馬舗舉火前舗應了即馳赴大軍大軍亦置望烽人舉火相應〈烽制具烽火門〉
　　凡馬舗每三十里一舗以押官部押
　　凡晝日有賊犯營被犯之即急擊鼔諸營亦擊鼔應訖無賊之營即止惟所犯之營非賊散鼓聲不得輙止諸軍各著衣甲持仗看火將五方旗所指之方即是賊來之路裝束兵馬岀前布列未得輙動如須兵救聴大總管進兵
　　凡每夜定舗令貯火炬五條乾草五束仍令種火若有警軍斫舗並銜枚傳舖相報不得隔越仍舉火炬照之中軍即擊鼔令諸營遍覺將士但被甲冑持弓矢見走者即射自然立定賊若稍多中軍即出兵救援其偷營警軍多作呌聲宜審辨之
　　凡軍營慮有突犯即於營外常置拓隊防䕶並抽當營戰隊充其隊去幕三十歩均布間容隊若賊來拓隊不敵然後營中岀兵相助不得令賊犯大營
　　凡軍營被賊來犯大總管自將兵救之常先與諸將潛約或兵士隨身帯胡桃鈴之類為號被犯之營聞之即知大總管至或鈴或鐸皆不可預定恐賊人偷號
　　凡軍人久住於山谷賊路掘斷為土壕濶三丈深二尺以細沙散土填平每日檢行掃令凈平姦人入與兵馬徃來盡見
　　凡軍所住於竒兵中選騎果諳山川道路及久在軍前人與舗兵計㑹交牌日久遞𠉀於亭障之外用捉生之法捉敵人樵牧間覘者生擒以歸以訊問賊中事機其舉用勿令逰奕人知
　　凡軍中至夜百歩着聽子二人每更一替充雜聽伺如夜聞敵營馬嘶則謀備夜岀攻掠之類其餘倣此以警不虞猶慮聽探之不逺故又選聰耳少睡者令臥枕空胡鹿必以野豬皮為之凡人馬行在三十里外東西南北皆響聞其中每營置一二所營中濶者置三四所若孤鎮舗柵亦各置一所聽子須頻改易囘互勿常定䖏所仍以子將一人幹當每日一替
　　凡軍營中必為望樓其數量兵與地大率倣地聽之數選明目能視三四十里外辦物色者以為望子亦頻改易常置一䖏亦以子將一人幹當每日替之
　　備夜戰法
　　兵法曰晝戰多旌旗夜戰多火鼔所以變人之耳目也或曰夜黒之後必無與敵列陣尅期而戰若但襲敵之營鳴鼔然火適足以助敵人之耳目於我返害其義安在曰此孫武之㣲㫖也
　　凡夜戰者多為敵來襲我軍壘不得已而與之戰其法在於立營立營之法與陣法同故軍志曰止則為營行則為陣葢大陣之中必包小陣大營之內亦包小營前後左右之軍各自有營大將營居中央諸營環之隅落鈎連曲折相去逺不過百歩近不過五十歩道逕通逹足以岀入部隊壁壘相望足以弓弩相救
　　凡路口必立小堡上置柴薪穴為暗道以胡梯上之令人守望夜聞鼓聲四起即令燔燎賊人夜入營門四顧屹然皆有小營各自堅守未知所攻大將營中或諸小營先覺賊至者當按兵勿動縦賊盡入然後擊鼓諸營齊應衆堡皆起然火內照諸營兵士悉閉門登壘下瞰敵人勁弩疆弓四面俱𤼵若姦人潛入　一營斫營殺士即諸營舉火出兵四靣繞之號令營中不得輙動湏臾之際善惡自分若或出走皆有網羅矣今之立營通洞豁逹部分無法若有賊夜至軍中斫營軍中無不驚擾雖多置斥堠嚴為備守晦黒之後彼我不分縦有衆力安能用之哉故夜戰之法貴在於乗敵之不備幸敵之撓亂駭而攻之則有勝計前史所記或因天之隂霾夜之風甚各舉火炬啣枚疾馳出其不意若㓂營士卒驚怖蹂𨈆吾以精騎勁兵乘之此必勝之理也若乘之而不亂攻之而愈靖將卒不驚營壁如故則是彼之法制謹嚴備預周宻我當舎而勿攻不然非己利也葢兵者避實擊虛以整待亂故鋭而避之亂而取之此良將之善計也晉羅尚遣人夜襲賊將李持營持知之戒嚴以待及至營特堅臥不動俟其衆半入𤼵伏擊之大敗此所謂舎而勿攻者也
　　立號
　　每日酉時虞𠉀於大將軍幕府請號其號簿先粘紙二十四張張界一十五行即縫標軸題首雲某軍某年某月日已後號簿出號時大將軍率意於一行書兩字上字是坐喝下字是行答一夜書一行二十四張三百六十行盡一年訖則更其簿於閏年則加二紙其號不得犯國諱及大將軍元帥都統等諱其分廵虞𠉀及諸將等𠉀大將軍號出分明傳寫審勘凡坐喝行答者乃號之大綱及有警急或恐敵人偷竊或虞內應則不可專循定法湏臨事改變或踰時出或平明改其白晝則以片綵為號其綵亦湏逐日改易如分明掩襲及設竒伏白晝或以門旗為主表色為號暮夜或吹笛或擊小皷子銅盂子小木之類聲音可通一里餘者或使人長嘯為應騐隨大將臨時處分
　　定舗
　　定舗者每日戌時嚴警鼓動虞𠉀領甲士一隊建旗幟立號頭廵軍中及城上在野則廵營外定舗踈宻坐者喝問誰何行者答曰虞𠉀總管某坐喝曰坐何行曰定舗如此三喝三答訖坐者曰虞𠉀總管過
　　持更
　　凡營夜持更者每舗十人每更二人𠉀漏鼓擊板一人專聽雜事以致睡魘驚衆者亦須遞相警覺臨時或添宻號敲弓箭應之即姦人無所施計舊法更舗之次更置狗舗軍在賊境將士逺行睏乏籍狗以為警也
　　廵探
　　凡定舗發更後當軍折衝果毅並押舗宿盡更探遞相分付虞𠉀及中軍官健通探都廵探人不得髙聲喝號行者敲弓一下坐者叩弰三下方拋軍號以相應答營內廵探周而復始
　　漏刻
　　凡軍中雖置水漏則用更牌一晝夜一百刻以竹為一百牌長三尺濶一寸題雲某月更牌以探更人每更徐疾行二里傳一牌一日夜計行二百里則傳一百牌常取月中氣為正
　　雨水正月中夜傳牌四十九四分一更傳牌九餘一里一百七十三歩三尺三寸　春分二月中夜傳牌五十一更傳牌一十　榖雨三月中夜傳牌三十七六分一更傳牌七餘一里一十四歩二分　小滿四月中夜傳牌三十六三分一更傳牌七餘一百七十歩四尺八分　夏至五月中夜傳牌三十五一分一更傳牌七　大暑六月中夜傳牌三十六三分一更傳牌七餘一百七十五歩一尺二寸　處暑七月中夜傳牌三十六二分一更傳牌七餘一百七十五歩一尺二寸　秋分八月中夜傳牌四十四五分一更傳牌八餘一里二百八十四歩一尺二寸　霜降九月中夜傳牌四十九五分一更傳牌八餘一里一百八十歩五尺六寸　小雪十月中夜傳牌五十三三分一更傳牌一十餘一里一百一十五歩一尺二寸冬至十一月中夜傳牌五十五一更傳牌一十一大寒十二月中夜傳牌五十三三分一更傳一十餘一里一百二十五歩一尺二寸
　　又法曰行軍於外日出日沒時檛鼔吹角為嚴警凡鼔三百六十五槌為一通角一十二變為一疊鼔音止角音動凡鼔三通角三疊晝夜足矣又近代馬上法以數珠記時先約一晝夜為凖餘日傚之與刻漏無
　　防毒
　　軍行近敵地則大將先出號令使軍士防毒
　　凡敵人遺飲饌者受之不得輙食民間沽賣酒肉脯醢麩豆之類亦須審試方可食之
　　凡防毒有五一謂新得敵地勿飲其井泉恐先置毒二謂流泉出於敵境恐潛於上流入毒三謂死水不流四謂夏潦漲霪自溪塘而出其色黒及𢃄沫如沸或赤而味醎或濁而味澁五謂土境舊有惡毒草毒木惡蟲惡蛇如有含沙水弩有蜮之類皆須審吿之以謹防慮
　　㝷水泉法
　　行軍下營須先擇水泉舊法軍行右虞𠉀在前兼視水草道中遇水則掲青旗以告衆
　　凡軍至處乏水則視沙磧中有野馬黃牛路蹤㝷其所至當有水
　　凡野外鳥獸所集或水鳥聚處並當有水
　　凡地生葭葦菰蒲並有蟻壤處其下皆有伏泉也一說馲駝能知水若行渇以足跑沙其下亦當有泉
　　凢大軍冬月行人各持氷片可以備渴
　　凡水泉有峻山阻隔者取大竹去節䧺雌相合油灰黃蠟固縫勿令氣泄推竹首挿水中五尺於竹末燒松樺薪或乾草使火自行內潛通水所則水自竹中逆出
　　凡踰越山阻以絙繫竿頭引掛髙處擬固能勝人便即令上又増絙次引人而又加大絙續更汲上則束馬懸車可以立辦
　　飬病
　　凡軍行士卒有疾病者陣傷者每軍先定一官專掌藥餌䭾轝及扶飬之人若非賊境即所在寄留責醫為治並給傔人扶飬若在賊境即作䭾〈或作驢〉馬轝及給傔將之隨軍而行每日本隊將校親廵醫藥專知官以所疾申大將間往臨視疾愈則主者傔人並厚賞恐不用心故賞之如棄擲病人並飬飼失所主者皆量事決罰氣未絶而埋瘞者斬庸將多不恤士即被棄擲生埋以此求士死力不可得也其有死者葷醪祭酧墓深四尺將校親哭之仍立標記以防後取若非賊庭遞歸本貫每人給錢帛充送終之用所由不舉者罪之
　　征馬
　　兵法曰凡營馬必安其䖏所適其水草節其餓飽冬則溫廐夏則涼廡尅剔毛鬛謹烙四蹄戢其耳目毋令警駭習其馳逐閑其進止人馬相親然後可使鞍轡勒御必令全好乏絶輙補
　　凡馬不傷於末必傷於始不傷於饑必傷於飽日暮道逺必數上下寧勞於人切無極馬常令有餘備敵之覆我也
　　凡軍行每營先一官專執牧放不得連繫諸營各作一異旗放馬一記旗放驢並於所管地界放牧如營側草惡即計㑹虞𠉀別擇放地不得交雜如卒有警急追喚見旗則知驢馬處所
　　凡牧畜馬居中央放驢在四靣援馬牧人並於驢羣四面環遶若賊盜偷驢羣在外驅趂稍難
　　凡馬逐營各為印記以防䦨失理認如死即申所部官騐印是本營畜産即令皮剝如印不同即是盜殺他營畜産論如軍律
　　凡諸營遺失驢馬衣服䭾運並於捍後虞𠉀處理認擅取及借人不還並剪破印記毛尾者論如軍律
　　凡軍馬正給馬外每軍更量分數増給備馬諸營除六䭾外每火別置驢一頭凖備疾病添補如當隊不足均抽比隊比營〈並音毗〉其雜畜非警急兵士不得輙騎
　　凡軍中畜産非理致死並償填
　　凡非時不得乘官馬遊獵及廻換軍司六畜若借人乘用並論如軍律因檢校而行者不坐
　　凡應乘官馬非警急不得輙奔走致馬汗及打磨傷破並論如軍律〈已上量輕重科罪平居則輕臨敵則重〉
　　凡官健有私驢馬隨行即官給芻秣令均載衣物凡車牛行十里一歇仍刷口鼻三十里一飲飼
　　凡征馬之職有副使〈佐主將〉有總管有押官有子將〈並擇善牧飬者充〉有都頭〈擇善騎馬教習及知醫藥者充〉其數以馬為凖














　　武經總要前集卷六
<子部,兵家類,武經總要>
