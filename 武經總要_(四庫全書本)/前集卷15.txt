　　欽定四庫全書
　　武經總要前集卷十五
　　宋　曾公亮等　撰
　　制度
　　行軍約束　　　符契
　　傳信牌　　　　字驗
　　間諜　　　　　鄉導
　　行軍約束
　　凡行軍及在營應軍中條約主將並須先出榜曉告令將士知審
　　凡行軍大將平明與諸將論一日之事暮與諸將議一夜之事
　　凡欲攻圍只主將知委應行將士不得預知並候臨時唱發
　　凡前有鬬敵主將先須下令合到逺近處所及收軍記號凖節
　　凡軍行在路四面各三里止絶行人不得令輒犯隊伍犯者並執送所在官司其山川狹隘處更不定地里但犯隊伍者即坐
　　凡將佐在行營應交代者舊將不得出迎先令嚴兵守備待新將到營發符契合同即聴交代
　　凡賊已臨境事機急切而主將不在軍又馳報不及者即副使商議與發兵馬仍飛報主將
　　凡將佐及將士內有宿相讐嫌者不許相監統及同營隊士卒具事申主將大將奏聞
　　凡未發軍三日以前所須排比早定臨行一日須內外寂靜如常日
　　凡諸將給親兵外不得更於諸隊抽揀勇士為隨身防衛
　　凡軍行不得踐踏田苗
　　凡與敵戰勝逐賊須留軍後守輜重諸軍亦不得輒動其竒兵追赴不得過百步審知賊勢敗散乃許逺逐之
　　凡行營吏卒非於親戚不得輒受他人饋遺財物凡營幕作食事已訖未昏以前須滅火或夜中有文牒及抄冩須火燭者申主將判押乃聴
　　凡營壘已定兵士須出採樵及市易者每人持一木牌書其姓名門司驗認始聴出入出須三人以上不得獨行
　　凡營門常須嚴整呵察出入雖敕使至皆須先報主將候嚴整軍備然後見
　　凡破城陣所得軍器糧儲即收入官餘物並給獲功之人
　　凡敵中有人來降即直引見主將餘人不得輒問賊中事宜
　　凡步軍既入賊境除器械外不得負重過十斤如不在賊境任輕重自負
　　凡馬軍除器甲及的須物外不得負斤兩之重
　　凡隨軍發運糧須主將宻定行期闗報官司不得漏泄凡士卒給弓弩須分軟硬為三等量人力強弱均配衣甲亦定短長為三等量人材大小給之
　　凡朝廷問機宻事宜及兵甲錢糧文字不得只憑口宣須親見宣勑方得奏報
　　凡行軍主將不以有無事機並須日一發奏仍令急逓或事非文字可傳者即差親信馳奏
　　凡士卒臨事務熟主將指呼如已分定使臣主領其所管部隊不得頓有移易
　　凡軍行在道十里一令整齊二十五里食訖糧五十里宿食或步騎衆多或山川險阻並令主將約此裁令
　　凡軍中不得多繫俘虜虛占防守之人
　　凡賊境有直路狹隘險阻泥陷處不得引軍過之以防掩襲
　　凡軍行所至處有水泉及放牧草地並差人監當不得令濁亂及非理踐蹂
　　凡破賊得殊方異物堪以奉人主者隨物給價與所獲人物即歸官
　　凡士卒臨陣隨身私物將挈不得者各書姓名色件付本隊輜重主者收領
　　凡將欲臨陣士卒不能執作勞役聴補緝衣屨務令安逸
　　凡軍士軍裝衣資並將校檢察勿得浪費
　　凡士卒乗馬皆本軍將校逓為撿轄令謹切愛䕶以時飲飼
　　凡軍馬未見賊騎十里步十里事警急不得輒馳走以損馬力
　　凡馬須揀擇遲速相等者給配同隊有彊惡者別揀為羣以備衝突若性惡不可制者不得給配戰士
　　凡戰士給配得馬有鈍弱不堪入戰者許自白主將聴與換給
　　凡探候得賊事宜並與隣道主將宻相闗報
　　凡軍行主將先令士卒白軍行所到之處兵士不得妄刈稼穡伐林木殺六畜掠財物姦犯人婦女
　　凡將佐三日一巡本部吏士營幕閲其飲食精麤均勞逸恤疾苦
　　凡軍中不採風言及匿名論人是非者恐賊人謀害良善
　　凡軍中不得諷誦歌詩曲調感切人者及樂中不得為悲涼之聲
　　凡士卒有過本因錯失非有害軍士者主將量情原減以懐人心
　　凡軍中彊暴凌人不受羈制者並當除去
　　凡軍中除依時教閲外主將不得勞擾軍士務令休息凡軍中行住營三日外並須教習武藝繕備器械凡軍中教射先教射親次教習逺
　　凡輜重常令在軍中不得在前後恐賊偏攻
　　凡軍營無利不住經時久則弛慢賊因得計但時有移易則人心不懈怠賊亦不測
　　凡軍破不許捉生恐因爭競以致軍亂
　　凡吏士殺敵得資財蓄産並悉數以白大將無得輒隠凡合戰時不許收賊器械恐軍號錯雜
　　凡軍中掠獲除按條賞士外大將不得輒取
　　凡得被掠將佐及敵中偏禆並驗問申奏
　　凡陣中不使羸老疾病人在戰列恐牽潰行陣不使工巧人戰鬬妨葺理軍器
　　凡書生雜吏不許臨陣觀瞻
　　凡得敵中降人自陳軍中利害者不可即聴須受而審覆之
　　凡得生口無問逆順皆不輒殺以招來者漸以誘問敵情亦不可縱逸防為間諜
　　凡賊勢未窮蹙輒求和合者當佯許勿拒之益戒軍中為備
　　凡行營每隊定官一員専察髙聲或諸軍前後相逺須傳聲換人則委差定當傳者他人不得輒傳合傳不傳不合傳而傳者皆論如軍律
　　凡軍中請器械並戰袍並定斤兩標記色號槍劍弩等並各記之軍司明立文簿軍還送納皆按簿交受
　　凡軍士請納器甲須本營將校部勒同畢不得前後自便
　　凡軍中得闗遺物産並當日於所屬送納
　　凡軍中除炊炮及應得存火外餘並不許輒留
　　凡軍士不得輒議敵中事宜
　　凡軍中除習武藝為戱外〈如抜距投石之類也〉餘博戱並皆禁斷凡軍中有克㨗所送露布由都部署以門仍牒轉軍使徧下營內
　　符契
　　符契之設尚矣周武王問欲引兵深入諸侯之地三軍卒有緩急利害吾將以近通逺從中應外以給三軍之用奈何太公曰主與將有陰符凡八等有大勝克敵之符長一尺破軍擒將之符長九寸降城得邑之符長八寸有卻敵報逺之符長七寸警衆堅守之符長六寸請糧益兵之符長五寸敗軍亡將之符長四寸有失士亡利之符長三寸諸奉使行符稽留若符事聞泄告者皆誅之敵雖聖智莫之能識然近代或用或置沿革不同本朝康定初制符契頒於沿邊諸部今附其法於後雲
　　銅符長五寸濶二寸厚六分上面刻篆字曰某處發兵符下面鑄虎豹為飾中分為二段牙槽相合右一段左旁作虎豹頭四枚左一段右旁開四竅為勘合訖卻將篆文面相向合定於側向刻十干字為號　第一符勘甲巳字為合　第二符勘乙庚字為合　第三符勘丙辛字為合　第四符勘丁壬字為合　第五符勘戊癸字為合
　　左符即全刻十干半字右符即依次刻甲乙等兩半字右五段留京師左五段降付逐道主將收掌
　　凡發兵馬令指揮或三百人以上至五十人用一虎一豹符五千人以上用雙虎雙豹符以下符之法委樞宻院以右符第一為始盛以木函封以本院印與宣命相副付於使臣宣內具言下第一符發兵馬若干主將遇宣與符即將左符看驗得合乃為興發發訖即以本司印封題右符還付使臣歸京仍飛驛別奏
　　凡主將所掌符契専擇一官為腹心典領
　　凡給受符契次第月日所發兵馬之數皆書於籍勿得謬誤以備照覆若再有抽發樞宻院即下右符第二至第五各以次行用周而復始其降宣遣使封題勘合並如下第一之制其銅符右段委樞宻長官於本院嚴固封鎖以承㫖主事各一員典掌亦置籍抄記如法本院官通押逓相照驗
　　木契長七寸濶二寸厚一寸五分上下面並題雲某處契中剖為上下二段上段內為魚形並題一二三次第下段內刻空魚為勘合之處左側題雲左魚合右側題雲右魚合上三段下一段上三段留主將收掌下一段付諸軍州城寨主收掌
　　凡主將差發兵馬百人以上先發上契第一段盛以皮囊封以本司印並文牒相副遣指揮使或職員齎付文牒內具言發第一契兵馬若干其州縣城寨主得牒與契即將下契勘驗得合乃付兵馬付訖其上契卻用本司印封題還付使人齎歸其第二第三差發勘合並如下第一契條約如有抽發即依次用之周而復始其收掌給受委官置籍一凖符制
　　傳信牌
　　本朝大將石普上言北面抗敵行陣間有所號令則遣人馳告恐失計畫復虞姦詐請令將帥各持破錢作牌遇傳令合而為信真宗以古有兵符廢之已久因制漆木為牌長六寸濶三寸腹背刻字而中分之置鑿柄令可合右穿二竅容筆墨上施紙劄每臨陣則分而持之或傳令則書其言而繫軍吏之頸至被合契乃書復命焉
　　字驗
　　舊法軍中咨事若依文牒往來須防泄漏以腹心報覆不惟勞煩亦防人情有時離叛今約軍中之事畧有四十餘條以一字為暗號
　　請弓　　　　請箭
　　請刀　　　　請甲
　　請鎗旗　　　請鍋幕
　　請馬　　　　請衣賜
　　請糧料　　　請草料
　　請車牛　　　請船
　　請攻城守具　請添兵
　　請移營　　　請進軍
　　請退軍　　　請固守
　　未見賊　　　見賊訖
　　賊多　　　　賊少
　　賊相敵　　　賊添兵
　　賊移營　　　賊進兵
　　賊退軍　　　賊固守
　　圍得賊城　　解圍城
　　被賊圍　　　賊圍解
　　戰不勝　　　戰大勝
　　戰大㨗　　　將士投降
　　將士叛　　　士卒病
　　都將病　　　戰小勝
　　右凡偏裨將校受命攻圍臨時發以舊詩四十字不得令字重每字依次配一條與大將各收一本如有報覆事據字於㝷常書狀或文牒中書之加印記所請得所報知即書本字回亦加印記如不允即空印之使衆人不能曉也
　　間諜
　　兵法曰明君賢將所以動而勝人成功出於衆者先知也先知者不可取於鬼神不可象於事不可驗於度必取於人而知敵之情者也夫用間有五有因間有內間有反間有死間有生間　因間者因敵鄉國之人而厚撫之使為間也　內間者敵之官人有賢而失職者有無過而被刑者有寵嬖而貪財者有屈在下位而不得任使者有欲求展己之才能者有飜覆變詐常持兩端之心者如此之官皆可以潛通問遺厚貺金帛而結之因求其國中之情察其謀我之事復間其君臣使不和同也　反間者敵有間來窺我我必先知之或以厚貺誘之反為我用之或佯為不覺示其偽情而縱之則敵人之間反為我用　死間者外詐立事蹟令吾間憑其詐跡以輸於敵而得敵信若我進取與詐跡不同間者不能脫則為敵所殺生間者取內明外愚形劣心壯嫻於鄙事能忍饑
　　寒詬恥者往來通報也　此五者皆當謹察其人而任之否則不能成務而自屠其身漏吾軍事也故曰三軍之事莫親於間賞莫厚於間事莫宻於間非聖知不能用間非仁義不能使間謂先量間者之性誠實多知乃可用之然則間亦有利於財貨不得敵之情實但將虛詞以赴我約此非用心微妙不能酌其情偽
　　凡軍之所欲擊城之所欲攻人之所欲殺必先知其守將左右謁者門者舍人之姓名今吾間必索知之使往則自通也又曰必索間〈謂常於軍中捜索敵人間諜〉敵間之來者因而利之導而舍之故反間可得而用也因是而知之故鄉間內間可得而使也因是而知之故死間為誑事可使告敵因是而知之故生間可使如期五間之事主必知之知之必在於反間故反間不可不厚也五間倶起莫知其道是為神紀此謂善任間者同時而任五間異辭合謀往之於敵雖有明智無不惑者又有求彼鄰好旁致事端佯緩罪囚露此偽跡通尺書以離其親信卻降虜以示吾虛狀臨敵為計非一途也
　　凡遣間者受詞指縱必於臥內其人非素舊者亦當羈執其族使雖死不敢漏吾宻故曰間事未發而先聞者間與所告皆死也夫水能濟舟亦能覆舟我用間以謀人人亦有用間以謀巳我以審往人以宻來為將者亦當酌此以待之可無失矣
　　鄉導
　　經曰不用鄉導者不能得地利管子曰主兵者審知地圖然後可以行軍襲邑蓋入人之境內者我孤軍以進彼宻嚴而待渡險則有發伏之慮涉川則有壅決之憂晝行則有暴來之鬬夜止則有虛警之撓頓舍必就薪水畜牧必依蒭草一事不備則自投於死安能獲冦哉故敵國之山林丘阜可以設險者灌叢茂草蒲葦之可以隠蔵者道里之逺近城郭之小大委〈於偽切〉積〈子智切〉之所在水草之所有乗卒之衆寡器甲之堅脆必盡知之則兵行鄉導不可暫無
　　凡用軍事或俘虜為鄉導者須防賊諜陰持姦計為其誘誤必在鑒其色察其情參驗數人之言委曲相合乃可信任便當厚其頒賞要之爵秩仍選腹心智謀之士挾而偕相出處宻防其貳也然不如素蓄堪用之士但能諳練行途亦不必土人也如在曠野四隅莫辨又值夜晦當視北辰候中星為正
　　正月昏昴中旦心中　　二月昏井中旦箕中三月昏栁中旦南斗中　四月昏翼中旦牽牛中五月昏角中旦危中　　　六月昏氐中旦壁中七月昏尾中旦婁中　　　八月昏南斗中旦畢中九月昏牛中旦井中　　　十月昏虛中旦室中十一月昏營室中旦軫中　十二月昏奎中旦亢中
　　若遇天景曀霾夜色暝黑又不能辨方向則當縱老馬前行令識道路或出指南車及指南魚以辨所向
　　指南車法世不傳魚法用薄鐵葉剪裁長二寸濶五分首尾銳如魚形置炭火中燒之候通赤以鐵鈐鈐魚首出火以尾正對子位蘸水盆中沒尾數分則止以宻器收之用時置水椀於無風處平放魚在水面令浮其首常南向午也












　　武經總要前集卷十五
<子部,兵家類,武經總要>
