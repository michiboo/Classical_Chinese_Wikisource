　　欽定四庫全書
　　武經總要前集卷十六上
　　宋　曾公亮等　撰
　　邊防
　　河北路　定州路　髙陽關路　真定府路
　　河北路
　　河北禹貢冀州之域天文畢昴之分春秋趙魏悉居其境言星者十二分野災異可以參驗〈他路放此〉古之障塞以盧龍山鎮為限五代以來陷於北土今定州至西山滄州距東海地方千里無險阻可恃本朝定州真定府髙陽關皆屯重兵離為三路脩蒲隂為祁州則髙陽關會兵之路由井陘至常山則河東道進師之所滄州至海口百六十里即平州界至淳化後順安軍東有塘水隔限敵騎莫州屯步兵以護隄道保州一路平川曠野利敵騎馳突置沿邊巡徼兵北平路置兵馬一司斷西山之路登州𨽻京東海路抵女真契丹界置水師𨽻巡檢司全魏之地河朔根本內則屏蔽王畿外張三路之援又置北京路兵官〈屬內地後不録〉令保邊砦咸以兵馬為務亦罕任文吏防秋捍寇為他路之劇其有戰守之策塘水之利悉論次於後
　　定州路
　　定州中山郡冀州之域戰國為中山國地平近邊西北捍奚契丹東至瀛州二百八十里東北至保定一百二十里南至真定府一百二十里北至長城口一百六十里至蔚州四百九十里西南至藁城路至趙州百九十里東南至深州百七十里東北至莫州二百五十里本朝廣屯重兵為邊鎮之劇置本路駐泊馬步軍都部署以下兵官以州為治所統定保深祁廣信安肅順安永寧八州軍本路置州兵及朝廷遣禁旋更戍外又領鄉軍義勇總五十八指揮凡二萬八千三百四十八人咸𨽻之
　　北平軍治北平縣秦曲逆縣地後魏改名北平本朝建砦築城控安陽州四望口一帶山路至蔚州界給軍滿萬人斷西山之路東至保州五十里西至北平軍城砦南至定州九十里西北安陽川口三十里北至易州界狼山砦九十里國初孫行友咸平中荊嗣輩嘗領是職慶厯初建軍使兼都監知縣事東至保州五十里南至定州九十里西龍泉鎮六十里北至易州界狼山砦九十里西北至安陽川口三十里
　　砦鋪二十六所
　　魚臺口鋪　北至界首桑乾河一十里北至北界新起團標約一里東至保州界柏山口鋪二十里南至北平軍三十里東南至驢馬嶺約二十里惟通單騎西南合入安陽口十五里西南至道務村五里道務村西南至安陽口一十里東南闊約二百五十步耆老言賊馬多於此出入易州未陷時皆驛路也魚臺口闊約半里
　　四望口鋪　北至界首乾河二十里北至北界一十五里契丹新建一砦東至魚臺口約二十里至安陽口十里西至捉馬口三十里東南至軍約四十里口甚狹惟通單騎兵吏巡丁共六十三人
　　捉馬口鋪　其口甚狹不通騎惟通人行北至界首灰嶺山二十五里次北界無鋪東至四望口三十里東南合入安陽關口四十里西至唐縣界白土口十里東南至本軍七十里兵吏巡丁共六十三人
　　安陽口鋪　東北合入魚臺口一十五里南至本軍三十里西北合入捉馬口四十里正北合入四望口一十里
　　魚鼻山口　在軍東北山嘴約二十里不通北界惟譏
　　察商販而已
　　白崖砦　其上面平東西約一里南北長約一里半在軍西北四十里惟通人行內二十里居民常避寇於此
　　唐縣　西北至白土口鋪九十里西北至花塔子口鋪約一百六十里西北至田常口鋪六十里西北至鋸牙口鋪七十里西北至黃蛇口鋪約一百一十里西北至下葦子鋪約一百一十五里西北至上葦子鋪約一百三十里北至軍城砦黃蛇口鋪七里東南至唐縣七十里西北至鶴神谷三十里鶴神谷東北至銀坊城約四十五里北至唐河三十里今移置鶴神谷口
　　白土口鋪　通單騎北至界首南道入谷五十里北至契丹界無鋪正東落北至北平縣界捉馬口鋪約十里北至花塔子鋪約二十里東南至本縣界九十里西南至田常口鋪約二十里口西約五十步有唐河西流水口北以界內河闊處五十七步狹處三十步
　　花塔子鋪　鋪北山路闊處五七十步狹處一二十步南至蕃服〈或作脈〉嶺約一十五里惟通行人今移至周家庄北至界首石碑子約四十五里南至白土口鋪二十里南至葛洪山約五十里西至馳茂山川軍鋪三十里
　　田常口鋪　甚狹通人行北至界首約八十里北至契丹界無鋪東北至白土口鋪約二十里南至唐縣六十里西北至鋸牙口二十里北至唐河約二十里西北至乾河口三十里乾河口西北至沙嶺子一十里沙嶺子東北至銀坊城一十里今移置張政庄
　　鋸牙口鋪　惟通人行北至界首約八十里北至契丹界無鋪東北至白土口鋪二十里西南至東娘神鋪二十五里東娘神嶽嶺分水為界約八十里北至下葦子鋪約五里北至上葦子鋪約三十里北至栁家谷北界石牆約五十里東北至黃蛇口鋪約七里東北至北界石牆處十里北至銀坊城新修砦七里
　　黃蛇口鋪　以北山路不通車騎北至界首石碑約八十里北至契丹界邢妳砦約二十里東南至鋸牙口鋪四十里西北至秦王嶺一十五里南至軍城砦七里西至石門子鋪約三十里北至唐河三十里今移置乾河口
　　下葦子鋪　北行山路惟通單騎西南至界首倒馬關約八十里北至契丹界無鋪東北至黃蛇口約三十里南至軍城砦約五里西至於家砦約二十里
　　上葦子鋪　北行山路惟通單騎吳兒口西北至界首倒馬關約七十里北至契丹界無鋪西北至金公神谷約五里西北至南嶺子一十五里
　　馳茂川鋪　本唐河官道闊處約一百步狹處約四十步南道人谷至石道人谷約四十里南道人谷至石碑子舊界二十里
　　軍城砦　東至東娘子神鋪約七里南至嫌薄山約十五里西南至三㑹口約一十五里西北至於家砦鋪一十三里西北至子鋪約一百三十里
　　於家砦鋪　西北至界首嶽嶺路約六十里北至契丹界無鋪東至本砦約二十里南至三會口鋪約十里西北至石門鋪約一十五里山路闊處一百步狹處約十步自石門西北至界首約四十五里惟通單騎
　　石門鋪　西北至界首嶽嶺路約四十五里北至契丹界無鋪東至於家砦約十五里南至古道口約十里西至舊磨谷約一十五里鋪西北至界首惟通單騎今移置夾耳安王谷
　　和家砦　北至界首嶽嶺路約八十里北至契丹界無鋪東北至軍城砦七十里東北至三會口約五十里東北至嶽嶺口鋪約三十五里東北至古道口鋪約三十里直東至龍泉鎮約六十里東南至曲陽縣約九十里曲陽縣至定州約六十里北至和家口鋪約七里直北落西至安王口鋪約一十五里西北至板谷口鋪約十里西南至五栁口鋪約二十五里西南至北砦五栁口鋪約三十五里西南至北砦約五十五里至安王口鋪山路闊處約一百步狹處約一十步安王口鋪以北至界首約五十里山路惟通單騎至本砦管口鋪
　　三會口鋪　西北至界首嶽嶺路約七十里北至契丹界無鋪東北至軍城砦十五里東南至龍泉鋪約四十里西至嶽嶺口鋪約二十里北至軍城砦於家口鋪一十三里鋪西北約二十五里到分壁嶺山路闊處一百步狹處約一十步自分壁嶺以西至界首二十里惟通單騎今移置栁家谷
　　嶽嶺口鋪　西北至界首嶽嶺路約五十里北至契丹界無鋪東至三會口鋪三十里東南至龍泉鎮約六十里西至古道口鋪約三里北至軍城砦石門鋪約十里鋪西北約七八里至分壁嶺山路闊處約一百步狹處約十步自分壁嶺西至界首約六十里惟通單騎
　　古道口鋪　西北至界首嶽嶺路約四十里北至契丹界無鋪東至嶽嶺口鋪約三里南至聞風山約五里西至安王口鋪十五里鋪西北約五里至分壁嶺山路闊處約一百步狹處約一十步自分壁嶺山路以西界首約六十里惟通單騎今移置石臼
　　安王口鋪　北至界首嶽嶺路約五十里北至契丹界無鋪東至古道口鋪約十里南至和家口鋪約八里西北至輅轤谷約三十里鋪北山路惟通單騎
　　和家口鋪　北至界首嶽嶺路約八十里北至契丹界無鋪東北至古道口鋪約二十五里南至和家砦約七里北至安王口鋪約八里山路闊處約一百步狹處約一十步自安王口鋪以至界首約五十里惟通單騎今移在南山坡上
　　板谷口鋪　西北至界首破胡嶺約六十里北至契丹界無鋪東至和家砦約十里南至五栁口鋪二十里西南至北砦約六十里北至安王口鋪二十里西北約一十里至劉素庄山路闊處約一百步狹處約一十步自劉素庄西北至界首約四十五里惟通單騎今移在輅轤谷
　　五栁口鋪　西北至界首破胡嶺約九十里北至契丹界無鋪東南至曲陽縣約一百一十里南至沙河五里西至北林砦五栁口鋪五里北至板谷口鋪二十里西北約五十里至輅轤谷口山路闊處約一百步狹處約一十步自輅轤谷西北至界首約三十里惟通單騎
　　保州治保塞縣舊莫州青苑縣地建隆初建保塞軍太平興國初建為州每戎馬南牧率師捍禦常為軍烽之冠今置保州廣信軍安肅軍縁邊至西山都巡檢使以保州為治所東至順安軍七十里南至定州一百二十里北至廣信軍四十里北至契丹狼山砦百里東北至安肅軍約四十里南至永寧軍九十里西至北平軍七十里西北至柏山口鋪約六十五里
　　口鋪六
　　子口鋪　闊一里西北至界首赤嶺子約四里又西北至契丹訓口鋪約五里其鋪有蕃漢十人守把東南至保州約三十五里正東落北至廣信軍約三十里東北至廣信軍龍口鋪約七里西南至八角口鋪約十里有主客戶五十餘家
　　八角口鋪　即趙曠川口也川闊約六里西北至界首赤嶺子約五里自界首東北至契丹訓口鋪約四里其鋪有蕃漢十人守把東南至保州約四十里南至跳山約六里東北至子口鋪約十里西至兩嶺口鋪五里川內有五村約二百家
　　兩嶺口鋪　西北至界首赤嶺子約五里自界首北至契丹魏家莊鋪五里有蕃漢十人守把東南至保州約四十五里東至八角口鋪五里西至狗號口鋪一十里東至謁山村約五里凡兩嶺其南嶺闊九步北嶺闊一十五步
　　狗號口鋪　北至西界首赤嶺約五里北至契丹魏家庄鋪約七里其鋪有蕃漢十人守把東南至保州約五十五里東至兩嶺口鋪一十里西至白道口一里東至兩王村約十里嶺闊二十步
　　白道口鋪　至界首赤嶺約五里北至契丹魏家庄鋪約七里其鋪有蕃漢十人守把東南至保州五十里東至狗號口鋪約一里西至柏山口約一十里東至兩王村一十里嶺闊六十步
　　柏山口鋪　北至界首赤嶺約五里自界首北至魚臺村鋪三里其鋪有蕃漢十人守把東南至保州約六十五里東至白道口鋪一十里西至北平軍地分魚䑓口約二十一里柏山口鋪周迴有人戶約五十餘家口闊五百二十步
　　廣信軍治遂城縣戰國時武遂縣地秦築長城所起因名遂城本朝建軍東至安肅軍二十里西至長城一十里南至安肅軍一十五里西南至北平軍約九十里西至北易州七十里
　　砦鋪一十五
　　謝坊口鋪　北至當軍界十里界首北至契丹界闊臺鋪七里東至安肅軍界王馬村鋪二里西至本軍界二里西北至新河鋪二里
　　新河鋪　北至軍界首二十里界首東北至契丹界陳村鋪五里東至謝坊口鋪二里西南至本軍一里西南至張花村鋪二里
　　張花村鋪　北至本軍界三十里北至契丹新木村鋪二里東至新河鋪二里東南至本軍一里西至許家庄鋪二里
　　許家庄鋪　北至當軍界首二十里北至契丹界北城村鋪三里東至張花村鋪二里東南至本軍三里西至龎村鋪三里半
　　龎村鋪　北至界首一十八里界首北至契丹界孤山村鋪三里東至許家庄鋪三里半東南至本軍六里半西至赤魯村鋪一里半
　　赤魯村鋪　北至界首一十七里界首北至契丹界太山鋪二里半東至龎村一里半東南至本軍八里西至廣門村鋪三里
　　廣門村鋪　北至界首一十五里北至契丹界無鋪東至赤魯村鋪三里西北至馬家庄鋪二里半
　　馬家庄鋪　北至界首一十三里無鋪東南至廣門村鋪二里半東南至本軍一十三里半西北至長城口鋪三里
　　長城口鋪　口闊一十步至界首一十里界首北至契丹田珪庄鋪三里半東南至馬家庄鋪三里東南至本軍一十六里半西至弁山鋪二里
　　弁山鋪村　山口闊九百步北至界首八里界首北至契丹界田珪庄鋪三里東至長城口鋪二里東南至本軍十八里半西至佛陽口鋪四里
　　佛陽口鋪　山口闊一百二十步北至界首約一十三里界首北至契丹界荊口鋪一里東至弁山鋪四里東南至本軍二十二里半西至圍道山鋪五里
　　圍道山鋪　山口闊一十步北至界首四里界首北至契丹界樓山鋪三里東至佛陽口鋪五里東南至本軍二十七里半西南至釡山村鋪四里
　　釜山村鋪　西至界首五里界首以北至契丹界無鋪東北至圍道山鋪四里東南至本軍三十一里半西南至黑山村鋪十里
　　黑山村鋪　山口闊三百二十步西至界首八里界首以西契丹界無鋪東北至釡山村鋪一十里東至軍約三十里西南至龍山村鋪六里半
　　龍山村鋪　山口闊六十步西至界首七里界首西至契丹界無鋪東北至黑山村鋪六里半東至軍約三十五里南至保州界五里半
　　安肅軍治安肅縣唐宥戎鎮周為梁門口砦太平興國中建軍東至雄州八十里西至廣信軍二十里南至保州四十里北至契丹界一十里東南至順安軍四十五里西南至保州四十里東北至雄州二十里西北至易州二十里
　　砦鋪二十六
　　間板口鋪　東南至順安軍界約一里半西北至軍約三十五里北至順安軍界首約三十六里界首北至契丹界無鋪
　　高公口鋪　東南至間板口鋪約二里西北至軍約三十三里北至界首約三十四里界首北至契丹界無鋪
　　李三口鋪　東南至髙公口鋪約二里半西北至軍約三十里半北至界首約三十里界首北至契丹界無鋪
　　大商村大橋鋪　東南至李三口鋪約一里半西北至軍約二十九里北至界首約三十二里界首北至契丹界無鋪
　　漢陽口鋪　東至大商村大橋鋪約三里半西北至軍約二十五里半北至界首約三十一里界首北至契丹界無鋪
　　千秋口鋪　東南至漢陽口鋪約一里半西北至軍約二十四里北至界首約三十里界首北至契丹界無鋪
　　萬年橋鋪　東南至千秋口鋪約二里半西北至軍約二十一里半北至界首約二十八里界首北至契丹無鋪
　　拗觜鋪　東北至萬年橋鋪約二里西北至軍約一十九里半北至界首約二十九里界首北至契丹界無鋪
　　界渠鋪　東北至拗觜鋪二里半西北至軍約一十七里北至界首約二十八里半界首北至契丹界無鋪
　　沙口大砦　東南至界渠鋪約一里半西北至軍一十五里半北至界首約二十八里界首北至契丹界無鋪
　　徐城口鋪　東至沙口砦約二里半西北至軍約一十三里北至界首約二十五里界首北至契丹界無鋪
　　楊家口鋪　東至徐城口鋪約二里半西北至軍約一十里半北至界首約二十二里界首北至契丹渠頭鋪約四里半有契丹七人守把
　　菱角河橋鋪　東南至楊家口鋪二里半西北至軍約八里北至界首約二十二里界首北至契丹界無鋪
　　三叉口鋪　東南至菱角河橋鋪約二里西北至軍約六里北至界首約二十一里界首北至契丹界無鋪
　　郭老鋪　東南至三叉口鋪約二里西北至軍約四里北至界首約二十一里界首北至契丹界無鋪
　　橋門鋪　東南至郭老鋪約一里半西至軍二里半北至界首二十里界首北至契丹界無鋪
　　栁灣鋪　東南至橋門鋪約一里半西南至軍約二里半北至界首二十里界首北至契丹固城鋪約二里半有契丹五人守把
　　北橋門鋪　東至栁灣鋪約一里南至軍約一里半北至界首約二十里界首西北至青塚鋪約二里有契丹五人守把
　　覇子口鋪　東至北橋門鋪約二里東南至軍約一里半北至界首一十八里界首北至契丹界無鋪
　　姜女廟鋪　東至覇子口鋪約一里半東至軍約三里北至界首約十八里界首北至契丹界無鋪
　　車道口鋪　東至姜女廟鋪約一里半東至軍約四里半北至界首約十九里界首北至契丹界無鋪
　　碾窩口鋪　東至車道口鋪約二里東至軍六里半北至界首約二十里界首北至契丹界無鋪
　　辛家口鋪　東至碾窩口鋪約二里東至軍約八里半北至界首約二十里界首北至契丹界無鋪
　　赤崖口鋪　東至辛家口鋪二里半東至軍約一十五里北至界首約一十九里界首北至契丹界無鋪
　　王馬村砦　東至赤崖口鋪二里東至軍約一十三里北至界首約一十九里界首北至契丹界無鋪
　　王馬村　係廣信軍兩界首鋪東至大砦約二里東至軍約十五里北至界首約一十九里鋪西正屬廣信軍界
　　順安軍治高陽縣舊瀛州屬邑本朝號為重鎮常屯重兵與定州路兵馬犄角捍寇其地東至定州百二十里西至井陘路至并州五百里〈燕趙人謂山脊為陘今縣城控其要害漢書曰井陘車不得方軌騎不得成列〉南至趙州百里北自西山至蔚州四百九十里西南至平定軍三百二十里今置真定府路駐泊馬步軍都部署以下兵官統真定府磁相邢趙洺六州以府為治所本路置州兵及朝廷遣禁旅更戍外又領鄉軍義勇一百十八指揮凡四萬五千二十人
　　砦鋪八
　　北砦　東至定州一百八十里東南至真定府二百一十里西至承天閣一百里西至代州三百五十里東北至破河嶺約一百里東北至交牙川山嶺約八十里北至箭筈嶺約一百里北至西鉄嶺約八十里北至上竿嶺約八十里北至馬軍嶺約一百三十里管七鋪
　　王栁口鋪　北至界首破河嶺約七十里界首北至契丹界無鋪東至定州地分東北至東王栁口鋪約三四里西至本砦三十里西北至黃家砦鋪三十里南至丁家庄鋪約十五里出路闊處約一丈或五尺狹處二尺惟通人行
　　黃家砦鋪　北至界首交牙川嶺約六十里以北至契丹界倍泉砦約二十里東至王栁河約一十五里西南至本砦二十五里東南至王栁口鋪約三十里西至畨眼嶺鋪約一十五里西北至薄嵒神鋪一十五里山路闊處三二十步狹處三兩步通人騎
　　畨眼嶺鋪　北至界首東鉄嶺約七十里以北至契丹界下平砦約三十里東至黃家砦約一十五里東北至薄嵒神鋪約二十里南至北砦一十里西北至東曹谷鋪三十里山路惟通單騎行人
　　薄嵒神鋪　北遶熊頭山北過至界首箭筈嶺約七十里以北至契丹界安保砦約二十里東南至黃家砦約十里南至北砦約三十里西南至三眼嶺鋪約二十里西北至東曹谷鋪約三十里界首山路闊處約一丈狹處三二尺惟通單騎
　　西曹谷鋪　北至界首上竿嶺約五十里以北至契丹界首靈丘城約五十里東至冀州二百九十里西北至莫州二百六十里
　　砦九
　　尼姑砦　東至鮫臍港鋪十里北至界首梁河
　　雙港砦　東至尼姑砦二十五里
　　三女鎮砦　東至雙港砦八里
　　葦塲港砦　東至三女鎮砦二十里
　　小南河砦　東至葦塲港砦一十八里
　　百萬渦砦　東至小南河砦三十里
　　沙渦砦　東至百萬渦砦十一里
　　獨流砦　東至沙渦砦一十二里
　　釣臺砦　南至乾寧軍六十里北至獨流砦六十里砦
　　城居其中㳂御河一路獨有稻田務
　　乾寧軍治乾寧縣唐盧臺軍地控御河岸在滄覇二州之境先為契丹割劇並為寧州周世宗收復關南地因建軍
　　砦五
　　當城砦　東至獨流砦十五里北至渤海縣入平州路李祥砦　東至當城砦二十五里
　　佛聖渦砦　東至李祥砦二十五里
　　狼城砦　東至佛聖渦砦一十四里
　　田家砦　東至狼城砦一十四里至契丹界首靈邱城約五十里東南至北砦約三十里東至東曹谷鋪約三十里西至龍渦庄二十五里山路通人馬騎
　　龍窩庄鋪　北至界首馬軍嶺約六十里又北至契丹界鉄治砦五十里東至西曹谷鋪二十里東南北砦七十里至代州羊頭山七十里山路闊處約一丈至七尺狹處三五尺惟通人騎
　　高陽關路
　　瀛州河間郡古燕之南境周世宗恢復土宗兩河之地並至三關〈覇益州關雄州九橋闗津瀛州高陽關〉捍禦北狄分重兵守之西與真定府州三路軍馬相為犄角其地東至覇州百里西至永寧軍六十里南至永靜軍九十里北至君子余至莫州百里東南至滄州百二十里西南至深州四十五里今置高陽關路馬步軍都部署以下兵官統瀛州莫雄覇浿冀滄永乾寧信安十一州軍以州為治所本路置州兵及朝廷遣禁旅更戍外又領鄉軍義勇七十七指揮四萬二千五百八十人滄州橫海軍冀兗二州之域齊趙二國之境地居九河下流〈書兗州九河既道水分九道悉在州境〉東距大海趨平州路北距界河下至幽陵東至大海百八十里西至瀛州二百里南至德州二百四十里北至乾寧軍九十里至幽州五百五十里東北至海口二百三十里
　　太宗置唐興砦淳化中建為軍東至莫州六十里南至瀛州一百一十里西至安肅軍三十里北至契丹界易州二十里東北至雄州八十里東南至莫州約七十里西南至保州七十里西南至安肅軍約四十五里
　　砦鋪十五
　　順安砦　下至栁林鋪三里軍東路自順安砦至莫州
　　界二十六里凡一十一鋪
　　栁林鋪　下至新鋪二里
　　新鋪　下至祭頭鋪二里
　　祭頭鋪　下至向陽砦四里半
　　向陽砦　下至舊砦鋪一里
　　上新鋪　下至緒口鋪一里
　　緒口鋪　下至下新鋪三里
　　下新鋪　下至百易鋪三里
　　百易鋪　下至泥口鋪三里
　　泥口鋪　下至莫州地界一里
　　開事鋪　下至牙家港鋪約三里軍壯路自開事鋪至
　　安肅軍界約一十五里凡四鋪
　　牙家港鋪　至第二鋪約二里半
　　第二鋪　至馬村鋪二里半
　　馬村鋪　至安肅軍界約六里
　　真定府路
　　真定府常山郡古趙地也
　　信安軍舊幽州安次縣地古淤關口也周朝置砦戍守太平興國中升為破虜軍至景德初改今名東至獨流百二十里西至覇州六十里北界河
　　砦六
　　周河砦　東至信安軍五里
　　鹿角砦　東至周河砦六里
　　嘉渦砦　東至鹿角砦十里北至幽州永清縣
　　黎陽渦砦　東至嘉渦砦二里
　　雁頭砦　東至黎陽渦砦二里北至幽州香河縣阿翁砦　東至雁頭砦六里
　　覇州治永清縣古上谷郡地北枕拒馬水即幽州之南境舊號益津關周朝建為州滄州北控海口覇州控莫州金口塘水不接及水勢淺狹可涉兵馬然瀕海斤鹵地形沮洳東北近三百里野無所掠非入寇之徑景德中以前滄州部署常兼都巡檢使令省移置覇雄州路界河至海口都巡檢使以覇州為治所海口北趨平州路限以界河朝夕有潮水東自海岸西距塘洎其間葭葦蒙宻徑路迂直非鞍馬馳騁之利何承距曰自淘河至尼姑口屈曲九百里天設險阻真地利也今治水戰之具蒙衝鬪艦走舸海鶻百餘隻治水師廣德懐順治禁兵歲時講習淳化中兼䕶塘水縁邊滄霸州乾寧軍自契丹界縁河増補巡徼軍曰忠順〈舊曰鄉丁真宗建軍額〉寳元初因補空闕又有増置緩急之備大為要害矣東至信安軍六十里西至雄州九十里南至保定軍三十里北至拒馬河至契丹界
　　砦十
　　劉家渦砦　東北至覇州四里
　　莫金口砦　東北至劉家渦砦四里
　　桃花砦　東至莫金口砦五里
　　父母砦　東至桃花砦五里
　　新垣砦　東至桃花砦六里北至幽州安次縣
　　紅城砦　東至新垣砦六里
　　七姑砦　東至紅城砦三里
　　大渦砦　東至七姑砦五里
　　雙栁東砦　東至大渦砦十里北至幽州固安縣雙栁西砦　東至雙栁東砦十里
　　雄州治歸信縣本涿州瓦橋關在易州水東當九河之未周收復三關此其一也地控幽薊故建為州至淳化中創水田以捍戎馬走集今知州兼河北縁邊安撫營田使東至覇州九十里西至順安軍八十里南至莫州三十里北至白溝河三十里砦四
　　木塲砦　東至三橋子砦三里
　　張家砦　東至木塲砦三里
　　王家砦　東至張家砦三里
　　向陽砦　東至馬村砦十八里
　　莫州治文安縣漢鄚縣唐景雲中分瀛州屬邑置州南縣君子館路至瀛州百餘里北縁隄岸至雄州三十里東至保定軍塘泊狹淺舊置部署以下兵官屯兵滿萬人以護塘泊東至保定軍六十里北至雄州三十里
　　塘水
　　一塘水東滄州界去海西岸黑龍港口西至乾寧軍㳂御河津其水東西百二十里南北九十里至一百三十里深約五尺
　　一東起乾寧軍西信安軍御河西其水東西約一百二十里南北約三十里至五十里深約丈餘至六七尺
　　一東起信安軍御河西至覇州莫金口其水迂而直東西約七十里南北約十五里至六里其深約六七尺
　　一東北起霸州莫金西南保定軍父母砦其水東西二十七里南北八里深六尺覇州至保定軍㳂塘岸行其水最為淺狹至咸平景徳頻年南牧覇州信安軍並胡馬歸路
　　一東南起保定軍西北雄州其水之東西約六十餘里南北約二十五里至十五里其深約丈餘至八九尺
　　一東起雄州西至順德軍其水之東西約七十餘里南北約三十餘里至四十餘里深一丈有餘至六七尺
　　一東起順安軍西邊胡淀至保州其水之東西約三十餘里南北約百五十餘里深約一丈有餘至二三尺
　　一起安肅廣信軍之南保州西北以沈沔河聚為塘泊南北二十里東西十餘里深五尺至三尺號沈沔泊至西山口約二十里
　　一自保州西鷄距泉向泉二水合成並方田稻田南北東西各十里深五尺至三尺號西塘泊
　　右塘之北畫河為界所以限南北謹障塞也初淳化中雄州何承矩制置縁邊屯田以大理丞黃懋充判官懋於河北大興作水田縁山導泉倍省工力以陂塘甚多引水溉田公私獲利因詔承矩領護之發戍兵萬八千人給其役承矩於順安軍西開易河蒲口引水東注至海東西三百餘里南北五十七里滋其陂澤築堤貯水為屯田以助要害捍蕃騎侵軼時多為將帥所阻雲甲馬雄盛不宜示弱殊不知地利者兵之助也又順安至西山地跨數軍路遙百里縱有丘陵岡阜而多泉瀆因而廣之審地勢而制塘埭令滄州乾寧軍常督壕塞吏專視㪷門水口旦夕𠉀海潮至放水入御河東置堰以益塘水由是順安瀕于海廣袤數百里悉為稻田莞蒲蚌蛤民賴其利
　　太宗以為渠田之設制胡馬之長技又以安撫司專制置縁邊浚陂塘築隄道為條式畫圖以付邊郡屯田司東自尼姑海口地凡一百六十里西盡邊吳泊凡歴七州軍近復據樞宻使夏竦上言㳂邊塘泊自海而西至邊吳淀及安肅軍保州而西接西山路闊一百餘里其間有鮑河曹河徐河呌喉泉尚泉方順河安陽河唐河盡可堰截引水灌注以為唐淀遂詔脩保州廣信安肅安永寧五州軍提道依滙水之備惟跳山以西有壅水不可道處第宻種所宜樹木〈祥符中縁邊官地所種榆栁三百萬餘真宗出圖以示輔臣曰可以代鹿角〉及開陷馬坑委州縣守宰主役此並中國戰守之助也先是太宗時患北戎侵軼亦嘗置開方田使以陷胡騎咸平中上封人孫士龍及靜戎軍王能並言方田之利請置於北邊能請於軍城東新河之北開之廣袤相去皆五尺深七尺狀若連鎖〈俗謂之解鐙〉東西至順安威虜軍境仍以地圖來上是日詔令靜戎順安威虜軍界皆置方田鑿河以遏胡騎令保州廣信安肅軍境皆可設置與竦前言陷馬坑類極邊賴之與塘水共為利也
　　論曰今北邊控扼之方中國形勢之地西自黑蘆口東距滄海其間三百餘里中國得地者多匈奴得地者寡何哉且自順安軍東至莫州六十里皆是川塹溝瀆葭葦䝉蔽泉水縱橫此乃匈奴天牢之地也彼則不能馳騁又東北至雄州三十里又東至霸州七十里又東至海水口皆是營田隄岸隰水漸洳此乃匈奴天陷之地也彼則不能騎射又自順安軍西至安肅軍約五十里夾兩河之間草木茂盛此乃匈奴天羅之地也彼則不能騎戰又西至廣信軍二十里夾二軍之間地多磽确此乃匈奴天隙之地也彼則不能奔衝此中國得地利之多也夫引弓之民恃其勁騎利在平地中國多步兵利於險阻趙魏之北燕薊之南千里之間地平如砥兵法謂走不逐飛步不逐騎較然可知矣今北邊要害阻塘水之外自保州邊吳泊西距長城口廣袤五十里可以長驅深入乃中國與匈奴必爭之地自牟山至柏山凡路口十餘八角口尤闊幾二千步其餘千步洎二十步定州安陽口趨北山路嶽嶺北砦趨蔚州界石舊銀坊治山路並入寇之所此守邊之將所宜經略也若北馬南牧王師分入遼境牽制其勢則保州㳂邊都巡檢縁西山路入幽薊〈咸平中岀師大有擒獲〉北平軍路部署出飛狐口路入蔚州界東莫州路部署自白溝河入涿州界河東麟府路軍司馬渡河入天德界咸平二年入五合川破黃砦景德中有大山軍路入朔州界代州部署出西經等山谷間入雲朔界〈景德元年出軍甚有俘獲〉岢嵐軍馬出草城川路入朔州界此扼吭擣虛之策也北狄入侵又嘗詔分兵三路以六千騎屯廣信軍將佐三員領之五千騎屯保州將佐三員領之五千騎屯北平軍將佐三員領之以抗賊鋒始至勿與闘待其氣衰披城誘戰若其西越保州與大軍遇則令廣信之師與保州兵㑹使腹背受敵而乗便掩擊若其不攻定州縱軼南侵則復會北平軍兵合勢入北界邀其輜重令雄霸州信安軍以來互為應援又命將佐三員領兵八千屯永定軍又將佐三員領軍五千屯邢州拒東西路戎寇將遁則令定州大軍與三路合騎兵擊之又令將佐三員統兵一萬於莫州𠉀戎騎北去則西趨順安軍襲擊斷西山之路如河冰已合賊由東路則令將佐三員領兵五千會莫州路東軍犄角攻之仍命上將一員將萬兵鎮大名以張軍勢
　　登州附見
　　登州古東牟郡漢黃縣也唐建州於蓬萊鎮即今治所也東西北三面距大海各五里一路至女真界帆一日一夜至馬石山按皇華四達記北渡海至馬石山五百里舊女真國今契丹界開寳年以前女真內附産良馬通中國貿易詔登州大謝島人戶等特免地租令許置舟船渡女真馬徃來淳化中契丹去海岸四百里建砦置兵三千女真朝貢遂絶一路徃三韓海行東北歴大謝鼉歌烏湖等島約三百里又傍海岸歴青泥鋪桃花鋪杏花鋪駱駝灣約八百里自其江口即新羅界東控高麗諸國唐置東牟東萊二郡守悉兼守捉使本朝𨽻京東路領水軍舠魚船入海戰艦數百教習水戰知州兼海內戰掉都巡檢使






　　武經總要前集卷十六上
<子部,兵家類,武經總要>
