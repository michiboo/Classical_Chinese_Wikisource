　　欽定四庫全書
　　武經總要後集卷六
　　宋　曽公亮等　撰
　　故事六
　　張大聲勢　　　　先聲後實
　　疑兵　　　　　　察虛聲
　　避實擊虛　　　　以寡擊衆
　　攻其必救　　　　夜擊
　　潛兵襲營　　　　橫擊
　　掩襲　　　　　　偽退掩襲
　　張大聲勢
　　春秋時諸侯伐楚楚子使屈完如師齊侯陳諸侯之師與屈完乘而觀之齊侯曰以此衆戰誰能禦之以此攻城何城不克曰君若以徳綏諸侯誰敢不服君若以力楚國方城以為城漢水以為池雖衆無所用之屈完及諸侯盟
　　諸侯伐鄭〈鄭從楚也〉季武子齊崔杼宋皇鄖從荀罃士匄門於鄟門〈鄭城門也三國從中軍〉衞北宮括曹人邾人從荀偃韓起門於師之梁〈師之梁亦鄭城門三國從上軍〉滕人薛人從欒黶士魴門於北門〈二國從下軍〉人郳人從趙武魏絳斬行栗〈二國從餘軍行栗表道〉甲戌師於汜〈衆軍聚鄭汜地〉令於諸侯曰修器備盛餱糧歸老㓜〈示將久師〉居疾於虎牢〈諸侯已取鄭虎牢使軍有疾病者息其中〉肆𤯝圍鄭〈肆綏也𤯝過也〉鄭人恐乃行成
　　晉伐齊齊侯登巫山以望晉師晉人使司馬斥山澤之險雖所不至必斾而疏陳之〈斥候也疏建旌旗以為陣示衆〉使乘車者左實右偽以斾先〈以偽衣物為人形也建斾以為驅〉輿曳柴而從之齊侯見之畏其衆也乃脫歸〈脫不張旗幟〉
　　後漢虞詡為武都太守討叛羌羌率衆數千遮詡於陳倉崤谷詡停車不進宣言上書請兵須到乃發羌聞之乃分掠旁縣詡因其兵散日夜進道兼行百餘里令吏士各作兩竈日増倍之羌不敢逼既到因伏於淺水掩擊大破之
　　隋楊義臣為朔州總管煬帝即位漢王諒作亂并州代州總管李景為漢王將喬鍾葵所圍詔義臣救之義臣自以兵少悉取軍中牛驢得數千頭復令兵數百人人持一皷潛驅之出其不意義臣晡後與鍾葵戰兵初合驅牛驢者疾進一時鳴皷塵埃漲天鍾葵軍不知所為伏兵發因時大潰縱擊破之
　　煬帝為突厥所圍郡縣皆發兵赴援時唐太宗年未弱冠召募從軍隸屯衞將軍雲定興師將發太宗勸之多賫旗皷設疑兵以威突厥定興不納而太宗又謂之曰始畢掃其境內敢圍天子本疑國家倉卒無援忽見旗皷之盛必謂救兵雲集今者進師可前後相次數十里間連亙不絶晝則旗幡相續夜則金鼓相應以張形勢賊必見懼望塵而退此計之上也不然為彼所輕悉軍來戰公必不能支矣定興從之將次崞縣突厥𠉀騎馳告始畢曰兵大至矣遂解圍而退果如所料
　　先聲後實
　　春秋晉侯伐齊齊禦諸平隂塹防門而守之廣里晉將范宣子告齊大夫析文子曰吾知子敢匿情乎魯人莒人皆請以車千乘自其鄉入既許之矣若入君必失國子盍圖之文子以告公公恐晏嬰聞之曰君固無勇而又聞是弗能久矣〈不能久敵〉齊師夜遁
　　漢王遣韓信破陳餘後信募得廣武君李左車師事之韓信曰僕欲北攻燕東伐齊若何而有功對曰今將軍涉西河虜魏王擒夏説一舉而下井陘不終朝破趙二十萬衆誅成安君名聞海內威振天下此將軍之所長也然而衆勞卒罷〈音疲〉其實難用今將軍欲舉倦敝之兵頓之燕堅城之下欲戰恐力不能支情見勢屈曠日糧竭而弱燕不服齊必拒境以自彊也燕齊相持而不下劉項之權未有所分若此者將軍之所短也臣聞善用兵者不以短擊長而以長擊短為將軍計莫如按甲休兵鎮撫孤弱百里之內牛酒日至以饗士大夫醳兵〈魏都賦曰醳者順也劉達亦曰醳酒也〉北首燕路而後遣辯士奉咫尺之書暴所長於燕燕必不敢不聴從燕已從使者東告齊齊必從風而服雖有智者亦難為齊計矣如是則天下事可圖也兵固有先聲而後實者此之謂也韓信並從之燕從風而靡
　　春秋時楚聲子聘晉還謂令尹屈建曰子儀之亂析公奔晉以為謀主繞角之役析公曰楚師輕佻易震蕩也若多皷鈞聲以夜軍之〈鈞同其聲〉楚師必遁晉人從之楚師宵遁
　　前漢沛公欲擊秦張良曰秦兵尚彊未可輕敵願先遣人多張旗幟於山上為疑兵酈食其陸賈往説秦將㗖以利秦將果欲連和
　　後漢廉范為雲中太守㑹匈奴大入塞范自率士卒拒之虜衆盛不敵㑹日暮令士各交縛兩炬三頭燃火虜遙見火多謂漢救兵至待朝將退范乃令軍中蓐食晨往擊之斬首數百級虜自此不敢向雲中
　　陳登守廣陵孫䇿遣軍攻登於康琦城登使人求救於曹公而密去城十里軍營處多聚柴薪兩束一聚相去十步縱橫成行令俱起火燃其聚城中稱慶若大軍到賊覩火驚潰登勒兵追擊斬首萬級
　　吳孫堅少時與父共載船至錢塘㑹海賊胡玉等從匏里上掠取賈人財物方於岸上分之行旅皆住船不敢進堅謂父曰此賊可擊請討之父曰非爾所圖也堅行操刀上岸以手東西指麾若分部以遮賊狀賊望見以為官兵追捕即委財物散走堅追斬得數級以還
　　魏文帝至廣陵吳人大駭乃臨江為疑城自石頭至於江乘架以木軡衣以葦蓆加彩飾一夕而成魏人自江西望見憚之遂退軍
　　疑兵
　　曹休與孫權戰休敗權遣兵斷夾石諸將不知所出賈逵曰休敗於外進不能戰退不能還安危之機不及終日賊以軍無後繼故至此今疾進出其不意所謂先人以奪其心賊見吾兵必走乃兼道進軍多設旗皷為疑兵呉人見之遂退
　　大將軍曹爽襲蜀蜀將劉敏王平鎮漢中拒之或謂但可守城不出拒敵必自引退敏以為男女布野餘糧棲畆若聴敵人入則大事去矣遂帥所領與平據形勢多張旗幟彌亙百里㑹費褘至爽軍退
　　東晉末桓𤣥簒晉劉裕起義兵討之𤣥遣董謙何澹之屯覆舟山裕先使羸弱登蔣山多張旗幟以油帔冠諸木披徧滿山谷𤣥不之測大懼裕乃與劉毅等分數隊進突謙陣皆殊死戰無不以一當百時東北風急毅軍縱火煙塵漲天皷譟之音震駭京邑謙等諸軍一時奔散
　　宋晉安王子勛舉兵反鄧琬因遣臨川內史張淹自濮陽嶠道入三呉明帝命將討之時朝廷器甲悉充南討故軍需寡缺乃編椶皮為馬甲裝折竹為槍刃夜舉火進軍賊望見恐懼未戰而走
　　蠕蠕侵西魏大將于謹率二千騎追之因領輕騎出塞覘賊屬虜騎奄至謹以衆寡不敵退必不免乃散其衆騎使匿叢薄間又遣人升山指麾若部分軍衆賊遙見疑有伏軍乃退
　　察虛聲
　　西魏將宇文測行綏州事每嵗河氷合後突厥即來寇掠故先遣居人入城堡以避之測至皆令安堵如舊乃於要路數百處並多積薪仍逺斥候伺其動靜是年十二月突厥從連谷入寇去界數十里測命積薪之處一時縱火突厥謂有大軍至懼而遁走自相蹂踐委棄雜畜及輜重不可勝數測徐率所部収之分給百姓自是突厥不敢復至
　　南齊將馮道根守阜陵城望逺斥候有如敵將至者衆頗笑之道根曰怯防勇戰此之謂也時未畢㑹魏將黨法宗傅豎眼率兵二萬奄至城下道根塹壘未固城中衆少皆失色道根命開門緩服登城選精鋭二百人出與魏將戰敗之
　　劉鄩圍晉陽誡衆曰有病者殺而焚之三軍咸稱不病及退因選精卒殿後而退之至石㑹關留數馬及旌旗虛設於髙岡之上晉人疑有伏兵遂不敢追時服其謀
　　本朝開寶中伐金陵王師自鄂渚乘戰艦而下以黃州刺史王明領戰艦為先驅江州路巡檢偽將姚令贇自上江領兵拾五萬連大艦沿流而下將焚採石浮梁直抵金陵明請益舟師以襲令贇上曰非應急之䇿也令贇朝夕至金陵之圍解矣乃密遣人諭明於淵浦間多立長木若帆檣之狀令贇望見果疑我師襲其後逗留不進移檄諸軍生擒令贇
　　威塞軍節度使曹翰為幽州東路行營都部署受詔開河自雄州至莫州通漕運翰遣夫數萬人抵賊境伐木以給用先用五駿騎為斥候以五色旗授之人執一旗前有林木舉青旗有火舉赤旗敵至舉白旗水潦舉黑旗陵阜舉黃旗以為騐凡敵之將至也必舉狼煙為信翰命大舉煙於境上敵衆疑有伏兵引去不敢近塞得巨木數萬
　　避實擊虛
　　春秋時楚伐隨軍於淮漢之間隨將季梁曰楚人尚左君必左無與王遇且攻其右右無良焉必敗偏敗衆乃攜矣少師曰不當王非敵也弗從〈不從梁謀〉戰於速隨師敗績
　　吳人伐州來楚薳越帥師及諸侯之師奔命救州來吳人禦諸鍾離吳公子光曰諸侯從於楚者衆而皆小國也畏楚而不獲已是以來吾聞之曰作事威克其愛雖小必濟〈克勝也軍事尚威〉胡沈之君㓜而狂〈性無常〉陳大夫齧壯而頑頓與許蔡疾楚政楚令尹死其師𤏖帥賤多寵政令不一〈帥賤薳越非正卿也軍多寵人政令不一〉七國同役而不同心帥賤而不整無大威命楚可敗也若分師先犯胡沈與陳必先奔三國敗諸侯之師乃揺心矣諸侯乖亂楚必大奔請先者去備薄威〈示之不整以誘之〉後者敦陳整旅吳子從之戊辰晦戰於鷄父〈兵忌晦戰擊楚所不意〉吳子以罪人三千先犯胡沈與陳〈囚徒不習戰以示不整〉三國爭之吳為三軍以繫於後中軍從王光帥右掩餘〈吳王子〉帥左吳之罪人或奔或止三國亂吳師擊之三國敗獲胡沈之君及陳大夫舍胡沈之囚使奔許與蔡頓曰吾君死矣師譟而從之三國奔楚師大奔
　　吳楚二師陣於栢舉闔廬之弟夫槩王晨請於闔廬曰楚瓦不仁其臣莫有死志先伐之其卒必奔而後大師繼之必克之以其屬五千先擊子常之卒楚師亂吳師大敗之〈楚瓦楚令尹瓦也〉
　　魏文帝問司馬懿曰吳蜀宜討何者為先對曰吾以中國不習水戰故散居東關且攻敵必扼其喉擣其心夏口東關賊之心喉若為六軍以向𤾂城引權軍東下為水戰復以大軍向夏口乘其虛而擊之此神兵從天而下破之必矣
　　東晉王敦反寇石頭城欲攻晉將劉隗〈五罪反〉其將杜𢎞曰劉隗死士衆多未易可克不如攻石頭其守將周禮少恩兵不為之用必敗禮敗隗自走敦從之禮果開城門納𢎞諸將與敦戰晉師大敗
　　以寡擊衆
　　後漢更始初王莽聞漢帝立大懼遣大司徒王㝷等將兵百萬甲士四十二萬人趨昆陽搜天下能為兵法者六十三家數百人以為軍吏選練武衞招募猛士旌旗輜重千里不絶又驅猛獸虎兕之屬以助威光武將數千兵邀之於陽關諸將見㝷兵盛反走馳入昆陽惶怖欲散歸諸城光武曰今之兵穀既少外寇又大併力禦之庶功可立如欲分散勢無俱全諸將曰劉將軍何敢如是光武笑而起㑹大兵至城北軍陳數百里不見其後諸將遽相謂曰更請劉將軍計之光武復為圖畫成敗諸將憂迫竟日時㝷兵圍數十重列營數百里車十餘丈塵埃連天鉦皷聞數里矢下如雨城中負戸而汲王鳳等乞降㝷等自以功在頃刻不許光武遂與營部俱進自將步騎千餘為陣㝷等亦遣兵數千合戰光武奔之斬首數十級光武復進㝷兵卻諸部共乘之斬首數千級光武乃與敢死者三千人從城西而上衝其中間㝷陣亂乘勝逐殺城中亦皷譟而出㝷兵大潰
　　曹操征張魯孫權率十萬衆圍合肥魏護軍薛悌謂張遼曰公逺征在外若北救至破我必矣及其未合逆擊之折其盛勢以安衆心然後可守也成敗之機在此一戰於是遼夜募敢死之士得八百人椎牛饗之明日大戰平旦遼披甲持㦸先登䧟陣殺數十人斬二將大呼自名直衝壘入至權麾下權大驚衆不知所為走登髙阜以長㦸自守遼叱權下戰權不敢動望見遼所部少乃聚衆圍遼數重遼左右麾圍直前急擊圍開遼將麾下數十人得出餘衆號呼曰將軍棄我乎遼復還突圍救出餘衆權人馬皆披靡無敢當者自旦戰至日中吳人奪氣還修守備衆心乃安及權引退遼率諸軍追擊幾獲權
　　後魏葛榮舉兵反向京師衆號百萬相州刺史李神雋閉門自守爾朱榮率精騎七千人倍道兼行至東山京口與葛榮遇衆寡非敵葛榮聞之喜乃令其衆辦長繩曰至便縛之自鄴以北列陣數十里箕張而進榮潛軍山谷為竒兵分遣諸將已上三人為一處處有數百騎令所在塵皷譟使賊不測多少又以人馬逼戰刀不如棒密勒軍士馬上各齎神棒一枝至戰時不聴斬級以棒擊之而已乃命壯勇所當衝突榮身自陷陣出於賊後表裏合擊大破之擒葛榮餘衆悉降
　　河北賊葛榮別帥韓婁郝長等有衆數萬人屯據薊城魏將侯淵率騎七百討之去薊百餘里值賊帥陳周馬步萬餘衆淵遂潛伏以乘其背大破之虜其卒伍千餘人㝷還其馬復縦令入賊城左右諫曰既獲何為更資遣之淵曰我兵既少不可力戰須設計以離間之淵度其已至遂率騎夜進昧朝叩其城門韓婁果疑降卒為之內應遂遁走追擒之
　　唐髙祖為山西河東道撫慰大使率兵以擊羣盜行至太平關遇賊數千人時所將兵少左右皆懼髙祖謂之曰此烏合之衆易與耳因率精騎百人出擊之所向披靡衆情始定並力奮擊大敗之
　　竇建徳率衆十萬寇范陽羅藝逆拒之薛萬均謂藝曰衆寡不敵今君出門百戰百敗當以計取之可令羸兵弱馬阻水背城為陣以誘之觀賊之勢必渡水交兵萬均請騎百人伏於城側待其半渡擊之破賊必矣藝從其言建徳果引軍渡水萬均邀擊大破之明年建徳率衆二十萬復攻幽州城攀堞萬均與萬徹率敢死士百人從他道而出直掩賊背擊之賊遂奔潰
　　薛仁貴從征遼東乘勝領二千人進攻扶餘城諸將咸言兵少仁貴曰在主將善用耳不在多也遂先鋒而行賊衆來拒奮擊大破之殺獲萬餘人遂拔扶餘所轄四十餘城乘風震懼遂送欵
　　大厯中吐蕃圍靈州大將李抱玉遣右軍都將李晟將兵五千以擊吐蕃晟辭曰以衆則不足以謀則太多乃請將兵千人疾出大震關至臨洮屠定秦壁焚其積聚虜堡帥慕容谷種而還吐蕃因解靈州之圍而去
　　王晙為朔方副總管開元初吐蕃精甲十萬寇臨洮晙率步兵二千卷甲倍程與臨洮軍合晙出竒兵七百人在蕃後夜襲之去賊五里置皷角令前者遇賊大呼後者擊皷賊大懼疑有伏兵自相殺者萬計
　　攻其必救
　　春秋時楚子及諸侯圍宋公孫固如晉告急先軫曰報施救患取威定霸於是乎在〈先軫晉下軍之佐也報宋贈馬之施〉狐偃曰楚始得曹而新婚於衞若伐曹衞楚必救之則齊宋免矣〈前年楚使申叔時戍穀以偪齊〉宋人使門尹般如晉師告急〈門尹般宋大夫〉公曰宋人告急舍之則絶〈與晉絶〉告楚不許我欲戰矣齊秦未可若之何先軫曰使宋舍我而賂齊秦〈求齊秦救〉藉之告楚〈假齊秦使為宋請〉我執曹君而分曹衞之田以賜宋人楚愛曹衞必不許也〈不許齊秦之請〉喜賂怒頑能無戰乎〈言齊秦喜得宋賂而怒楚之頑必自戰也不可告請故曰頑〉公説執曹伯而分曹衞之田以畀宋人遂與楚戰大敗之
　　魏伐趙趙請救於齊田忌引兵救趙孫臏曰夫解雜亂紛糾者不控卷〈兵員反〉救戰者不搏橶扼吭擣虛形格勢禁則自為解今魏趙相攻輕兵鋭卒必竭於外老弱罷於內君不若引兵疾走大梁據其街路衝其方虛彼必釋趙而自救是我一舉解趙之圍而救弊於魏也田忌從之直走大梁魏果去邯鄲
　　漢先零〈音隣〉䍐幵〈音汧〉二種羌解仇合黨為寇漢將趙充國討之上書曰先零羌虜欲為背叛故䍐幵解仇然私心恐漢兵至而䍐幵背之當赴䍐幵之急以堅其守約若先擊䍐幵先零必助之今虜馬肥糧食方饒擊之恐不能傷害適使先零得施徳於䍐幵也堅其約合其黨虜交堅黨合誅之用力數倍臣恐國家憂累繇十數年不二三嵗而已先誅先零則䍐幵之屬不煩兵服矣宣帝從之果如其䇿
　　王莽末光武起兵據昆陽時城中惟有八九千人莽遣將王邑嚴尤討之軍到城下者且十萬光武留王鳳等守城與李軼等十餘騎夜出既至郾定陵悉發諸營兵嚴尤説王邑曰昆陽城小而堅今假號者在宛急進大兵彼必奔走則昆陽自服邑曰吾昔以虎牙將軍圍翟義坐不生得以見責今將百萬之衆遇賊而不能下何謂耶因進圍之卒為光武所敗
　　光武東圍鉅鹿王郎守將王饒堅守月餘不下連攻不克耿純曰乆守鉅鹿士衆疲弊不如引大兵精鋭進攻邯鄲若王郎已誅鉅鹿不戰自服矣光武從之乃留將軍卿滿守鉅鹿進軍邯鄲連戰破之郎少傅李立開門納漢兵遂拔邯鄲
　　司馬懿征公孫淵淵遣步騎數萬阻遼水拒之懿盛兵南出賊盡赴之乃泛舟潛濟以出其北傍水作長圍棄賊而向襄平諸將言不攻賊而作圍非所以示衆也懿曰賊堅營髙壘欲以老吾兵也古人言敵雖髙壘不得不與我戰者攻其所必救也賊大衆在此巢窟虛矣我直指襄平必人懷內懼懼而與戰破之必矣遂整陣而過賊見兵出其後果邀之懿因謂諸將曰所以不攻其營正欲至此不可失也乃縱兵逆擊大破之三戰皆捷
　　東晉末劉裕進伐南燕慕容超超留羸老守廣固使其廣𡩋王賀刺盧及公孫五樓悉力拒臨胊大軍分車四千兩為二翼方軌徐行車張御者執矟以為遊軍軍令嚴肅比及臨胊賊騎交至裕命兗州刺史劉蕃并州刺史劉道憐等陷其陳日向昃戰猶酣裕用㕘軍胡藩䇿襲尅臨朐賊乃大奔超遁還廣固
　　唐馬燧討田悅軍中乏糧悅堅壁不戰燧令諸軍持十日糧進次倉口與悅夾洹水而軍李抱真問曰糧少而深入何也燧曰糧少利速戰兵法善於致人不致於人今田悅與淄青恆三軍為首尾計欲不戰以老我師若分軍擊其左右悅必救之則我腹背受敵戰必不利故進軍逼悅所謂攻其所必救也彼茍出戰必為諸軍破之燧乃造三橋逾洹水日挑戰悅不敢出恆州以軍少懼為燧所並乃引軍合於悅悅謂燧明日復挑戰乃伏丘萬人慾邀燧燧乃令諸軍半夜皆先食雞鳴時擊皷吹角潛傍洹水徑趨魏州令曰聞賊至則止為陣又令百騎鳴皷吹角皆留於後仍抱薪持火待軍畢發止皷角匿其傍伺悅畢渡焚其橋軍行十數里悅乃率淄青恆州步騎四萬人踰橋掩其後乘風縱火皷譟而進燧乃坐申令無動命前軍除斬荊棘廣百步以為陣募勇士得五千餘人分為前列以候賊北至悅軍至氣乏力疲燧乃縱兵擊之悅軍大破走橋橋已焚矣悅軍亂赴水斬首二萬淄青軍殆盡
　　五代漢除趙暉為鳳翔節度屬王景崇叛據岐山不受代朝廷命暉統兵討之時李守正叛於蒲趙思綰據於雍與景崇遞相為援乃引蜀軍出大散關勢不可遏暉數戰勝然後塹而圍之暉屢使人挑戰賊終不出暉乃潛使千餘人於城南一舍之外擐甲執兵偽為蜀兵旗幟循南山而詐令諸軍聲言川軍至矣景崇令數千人潰圍而出以為應援暉設伏而待一皷盡殪之自是景崇膽破無復敢出明年春擒之
　　夜擊
　　春秋時楚屈瑕將盟貳軫〈二國名〉鄖人軍於蒲騷將與隨絞州蓼伐楚師〈鄖隨絞州蓼皆國名〉莫敖患之〈莫敖楚官名即屈瑕〉鬭亷曰鄖人軍其郊必不誡且日虞四邑之至也〈虞度也四邑隨絞州蓼邑亦國也〉君次於郊郢以禦四邑〈君謂屈瑕也郢楚也〉我以銳師宵加於鄖鄖有虞心而恃其城〈恃近其城〉莫有鬬心若敗鄖師四邑必離莫敖曰盍請濟師於王〈盍何不也濟益也〉對曰師克在和不在衆商周之不敵君之所聞也〈商紂也周武王也傳曰武王亂臣十人紂有億兆夷人〉成軍以出又何濟焉莫敖曰卜之對曰卜以決疑不疑何卜遂敗鄖師於蒲騷卒盟而還
　　越子伐吳吳子禦之笠澤夾水而陣越子為左右句卒〈句卒句伍相着別為左右也〉使夜或左或右皷譟而進吳師分以禦之越子以三軍潛涉當吳中軍而皷之吳師大亂遂敗之
　　後漢馬援為隴西太守發步騎三千人擊先零羌羌將其妻子輜重移阻於允吾谷〈允吾音銳牙〉援乃潛行間道掩赴其營羌人大驚復逺徙唐翼谷中援復追討之羌引精兵聚北山上援陳軍向山而分遣數百驍將襲其後乘夜放火皷譟虜遂大潰
　　曹操征張魯至陽平張魯據桓山築城綿亙十餘里攻之不拔乃引軍還賊見大軍退其守備稍懈操密遣驍將乘險夜襲大破之
　　武徳中突厥突利頡利二可汗寇原州太宗率兵拒之曰今欲先令勁兵亂其陣率突騎驅其後突厥進不相救自此以北澗谷深長惟有一道魚貫以渡因而迫之彼數十萬騎坑穽中物耳追至黃河縱不盡擒必當十獲八九此曉兵者所解諸君勿疑於是師夜出冒雨而進醜徒震駭因縱反間於突利於是各相猜疑並請使求和
　　劉迦諭舉兵反屈突通發關中兵擊之通候其無備簡
　　精甲夜襲之賊衆大潰遂斬迦諭
　　杜伏威令輔公祐擊李子通於江都使王雄誕為輔戰於溧水子通大敗公祐乘勝追之卻為子通所破軍士皆堅壁不敢出雄誕謂公祐曰子通軍無營壘且狃於初勝而不設備若擊之必尅公祐不從雄誕以其私屬數百人銜枚夜擊之因順縱火子通大敗走渡太湖
　　後唐李嗣源襲鄆州髙行周為前軍會日暮隂雨人無進志行周曰此天贊也彼必無備是夜涉河至城下鄆人不知李從珂先登啓關納外兵旦拔其城
　　五代周李謙溥知隰州並人來圍其城議者皆請速救楊廷璋曰隰州壁壘甚固敵人掩至猝未能攻當出竒兵以破之乃募敢死士七百人許以重賞使人與謙溥潛為之期既至賊果不為備遂與城中相應銜枚夜擊並人驚潰逐數十里斬首萬級獲鎧甲萬計
　　李謙溥知隰州與太原接境謙溥至則浚城隍嚴兵備不旬日並人果以數千騎來寇城時盛暑謙溥服絺綌揺羽扇引小吏登城徐步按視賊知是謙溥勒兵不敢動謙溥遣敢死士百人短兵堅甲夜縱而出搏賊營皷譟營中大擾遁去
　　潛兵襲營
　　漢王遣將韓信擊趙趙師拒於井陘信與趙軍戰良乆棄旗皷走趙空壁來逐信信先遣兵二千騎持漢赤幟從間道依山潛伏候趙壁空馳入乃拔趙幟立漢幟二千趙軍既攻信不克欲歸還壁見漢幟大驚遂亂遁出趙將斬之不能禁漢兵夾擊大破之
　　涿郡賊帥盧明月衆十餘萬軍祝阿隋河南道討捕使張須陀邀之所將纔萬人去賊陸七里立柵相持經十餘日糧盡將退謂將士曰賊見兵卻必輕來追我其衆既出營內即虛欲以千人襲營可獲大利此誠危險誰能去者人皆莫對惟秦叔寶與羅士信願行於是須陀委柵而遁使二人分領千兵潛伏於草莽既而明月悉兵追之叔寶士信馳至柵柵閉門不得入二人超升其樓拔賊幟各殺數人營中大亂叔寶斬關而納外兵因放火焚其三十餘柵煙焰漲天明月奔還須陀逐之大破賊衆明月以百騎遁走餘皆擒之
　　李密擊宇文化及精兵良將多有死傷王世充在東都乘其弊而擊之率步騎二萬營於洛南李密軍於偃師北世充潛遣二百騎夜伏於邙山自綂其衆遲明渡水以襲密營密出兵以拒之陣未成兩軍已合伏兵於邙山中乘髙而下馳入密營燒其廬舍密見營中火發因而遁走
　　李希烈將兵五萬圍寧陵劉昌守寧陵四十五日不釋甲浙西節度韓滉所遣別將王棲耀以彊弩數千夜入寧陵希烈不知明晨弩矢及希烈坐幄希烈驚曰此江淮弩士入矣遂不敢攻而去
　　橫擊
　　春秋時城濮之戰晉師陳於莘北胥臣以下軍之佐當陳蔡子玉以若敖之六卒將中軍曰今日必無晉矣子西將左子上將右胥臣䝉馬以虎皮先犯陳蔡陳蔡奔楚右師潰〈陳蔡屬楚右師〉狐毛設二斾而退之〈斾大旗也又建二斾而退使若大將稍卻〉欒枝使輿曳柴而偽遁〈曳柴起塵詐為奔也〉楚師馳之原軫郤溱以中軍公族橫擊之〈公族公所率之軍〉狐偃以上軍夾攻子西楚左師潰楚師敗績子玉收其卒而止故不敗〈三軍惟中軍全不大崩〉晉師三日舘穀〈舘舍也食楚軍糧三日〉
　　髙歡拔鄴爾朱兆等衆二十餘萬㑹於鄴歡出將戰於韓陵土豪陳昂自領鄉里部曲王桃湯東方老等三千人髙歡將鮮卑十餘萬人共相㕘合昻對曰昂所將部曲練習已久不煩更配也歡從之及戰歡軍少不利兆等方乘之昂與蔡雋以千騎自突圍出橫擊兆軍大破之是日微昂等歡幾殆矣
　　魏宇文泰六軍與東魏髙歡合戰沙苑李弼為右拒軍為敵所乘因帥鐵騎橫擊之東魏兵中絶分為二遂大破之
　　唐髙祖初率兵擊羣盜至龍門縣有賊毋端兒聚衆數千人掩至城下時諸軍無備為賊所乘髙祖親率十餘騎橫出擊之所射應而倒賊大潰逐北數十里伏屍相枕於道
　　乾封初髙麗大將泉男生率衆內附髙宗遣將軍龎同髙偘等迎接之男生弟男建率國人逆擊同偘等詔薛仁貴綂軍馬為後援同偘等至新城夜為賊所襲薛仁貴遣驍勇救之斬首數百級同偘等又進至金山為賊所敗髙麗乘勝而進仁貴橫擊之賊大敗斬首五萬餘級遂拔其南蘇木底蒼巖等三城
　　掩襲
　　後漢赤眉青犢衆十萬並在射犬光武將擊之耿純軍在前賊忽夜攻純兩軍多傷純勒部曲不動選敢死士二千俱持彊弩各傅三矢銜枚間行出賊後齊聲呼譟彊弩並發追擊破之
　　後漢末廬江太守劉勲理皖城恃兵彊士勇橫於江淮之間無出其右者孫策惡之時已有江左自領㑹稽太守使人卑辭厚幣而説之曰海昏上繚宗人數敗下國患之有年矣擊之路由不便幸因將軍神武而臨之且上繚國富廩實吳娃越姬充於後庭明珠大貝被於帑藏取之可以資軍雖蜀郡成都金碧之府未能過策願舉敝邑率士卒以為外援勲允之劉𣋌諫曰上繚雖小而城堅池深守之則易攻之則難不可旬日而拔也且兵疲於外而國虛於內孫䇿多謀而善用兵乘虛襲我將何禦之而將軍進屈於敵退無所歸羝羊觸藩其在滋乎勲不從遂大興師伐上繚䇿果襲廬江破之勲窮蹙遂奔曹操
　　袁紹將許攸降曹操因説曰哀氏輜重有萬餘兩屯軍無嚴備今以輕兵襲之燔其積聚不過三日袁氏自敗矣操大喜選精鋭步騎皆用袁氏旗幟銜枚縛馬夜從間道出人負束薪所厯道有問者應曰袁公恐曹操抄掠後軍遣兵以益備聞者信以為然既圍屯因放火營中驚亂大破之盡燔其糧穀及寶貨
　　魏初曹操征張魯至陽平魯使弟衞據陽平關橫山築城十餘里魏兵攻之不拔引軍還賊見大軍還其守備遂懈操乃密遣驍將乘險夜襲大破之
　　曹公北征烏桓謀臣郭嘉曰兵貴神速今千里襲人輜重多難以趨利且彼聞之得以為備不如留輜重輕兵兼道以出掩其不意公乃密出盧龍塞直指單于烏桓失措至惶怖合戰大破之斬蹋頓及名王以下數人
　　後魏幽州刺史孫定兒擁衆數萬據其州宇文泰令劉亮襲之定兒以義兵尤逺未為備亮乃將貳十騎先植纛於近城髙嶺即馳入城定兒方髙㑹卒見亮至衆皆駭愕亮乃麾兵斬定兒懸首州門號令賊黨仍遙指城外纛命二騎曰出迎大軍賊黨恟懼一時降服
　　唐髙祖遣將薛仁貴郭待封等伐吐蕃次大非川將趨烏海仁貴謂待封曰烏海險逺軍行艱澁若引輜重將失事機況破賊即回不煩轉運彼多瘴癘無宜久留大非川嶺上寛平足堪置柵可留二萬人作兩柵輜重並留柵內吾等輕鋭倍道掩其未備即撲滅之矣仁貴遂率衆先行至河口遇賊擊破之斬獲甚衆収其牛羊萬餘頭
　　思結關侯斤都曼擁諸胡及疎勒靺鞨槃陀三國叛詔蘇定方為安撫大使率兵討之至業葉水而賊保馬頭川於是選精卒一萬人馬三千疋馳掩襲之一日一夜行三百里詰朝至城西十里都曼大驚舉兵拒戰於城門之外賊師敗退保馬頭城王師進屯其門入夜諸軍漸至四面圍之伐木為攻具布列城下都曼自知不免面縛出降
　　胡賊康待賔率衆反據長原縣自稱葉䕶陷蘭池等六州詔王晙率兵討之乃命張説知經畧事時叛胡與党項連結攻銀城連谷以據倉糧説綂馬步萬人出合河關掩擊大破之追至駱駝堰胡及党項自相殺阻夜胡乃西遁入鉄建山餘黨潰散説招集党項復其居業
　　偽退掩襲
　　魏太和三年孫權聲欲向合肥征東將軍滿寵表召兗豫諸軍皆集權㝷退詔罷兵寵以為今賊大舉而還非本意也此必欲偽退以罷吾兵而倒還乘虛掩不備也表兵不宜罷後十餘日權果再到合肥城下不克而還
　　後魏將慕容曜南征以酈範為副使師次無鹽宋將申纂憑城固守議者咸以攻具未周不宜便進範曰輕軍逺襲深入敵境宜毋淹留以失機候且纂必以我軍來速不能即攻謂方城可憑弱卒可恃今若外潛威形內整戎旅密勵將士出其不意可一鼓而克之曜遂潛軍偽退示以不攻纂果不設備於是夜即部分晨便攻城崇朝而克
　　後魏末幽州刺史劉靈助以莊帝被爾朱兆所弒遂舉兵倡義諸州豪右咸相通結靈助進屯於定州之固安魏遣將叱列劉延慶討之諸將謂延慶曰靈助善卜筮百姓信惑所在嚮應未易可圖若萬一戰有利鈍則大事去矣未若還師入關據險以待其變延慶曰劉靈助庸人也天道深逺豈其所識且彼恃妖術坐㸔符魘大兵一臨誰肯戮力致死與吾爭勝負哉如吾計者正欲出營城外詭言西歸靈助聞之必信而自寛其備潛軍往襲可一舉而禽之乃出頓城西聲將還簡精騎一千夜發詰朝造靈助壘戰於北城遂擒之
　　西魏宕昌羌獠甘作亂逐其主彌定魏遣將史寧討破之甘將百騎走投生羌鞏廉王彌定遂得復位寧未獲獠甘密欲圖之乃聲欲還甘聞之復招引叛羌依山起柵欲攻彌定寧謂諸將曰此賊入吾術中當進兵擒之遂大破獠甘並獲鞏亷王
　　隋雋州烏蠻反遣周法尚討之軍將至賊棄州城走散山谷間法尚捕不能得於是遣使慰諭假以官號偽班師行二十里潛遣人覘之賊首領盡歸柵聚飲法尚遣步騎數千人襲擊破之
　　武經總要後集卷六
<子部,兵家類,武經總要>
