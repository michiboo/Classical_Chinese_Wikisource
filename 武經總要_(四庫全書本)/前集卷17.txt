　　欽定四庫全書
　　武經總要前集卷十七
　　宋　曽公亮等　撰
　　邊防
　　河東路　麟府路　廢壘
　　河東路
　　禹貢冀雍二州之域而冀州為多天文觜參之分春秋晉地秦之太原河東上黨鴈門四郡皆其境其地東際常山西控党項南盡晉絳北扼雲朔人生勁悍便於弓馬逼近羌胡風俗使然今㳂雍熙舊制鄉兵訓以戰射又招募羌渾泊邊雜之師分㨿要害皆守方綏逺之畧也
　　幷州忻州寧化岢嵐軍路
　　幷州古太原也唐置河東節度與朔方犄角以禦北狄統天成大同橫野岢嵐軍五代為劉氏竊㨿本朝降劉繼元始平河東移州治三交東至真定府五百里西至石州三百九十里南至潞州四百五十里北至忻州一百八十里地近胡戎其俗尚武為天下雄鎮今置馬歩軍都部署以下兵官以州為治其所統十五州軍幷忻代三州寧化岢嵐二軍督控契丹雲州朔州界雲中定襄句注四盧州草城川鄰府二州守河外十數城嵐石隰三州北火山保徳二州軍縁黃河捍夏國綏州界本路置兵及朝廷遣禁兵更戍外又領鄉軍義勇壹百陸拾陸指揮㭍萬貳千九百人
　　闗砦四
　　赤塘闗　闗城控西北金山嶺一帶入定襄鴈門路當川谷之口號為險固慶厯中再加版築為重複守禦之地
　　天地闗　闗城控西北嵐石谷天設險阻慶厯中再加
　　脩築為重複守禦之地
　　石井砦　北控石嶺官路二砦相應接
　　楊興谷砦　西北控五臺山嶺連北界路
　　代州鴈門郡今置廣武城三面臨邊自古匈奴入寇之路號要害之郡忻州相應援置十三砦守之仍為㳂邊安撫司治所東北至契丹應州界七十里東南至契丹蔚州五百九十里北至契丹朔州四百七十里三百里至姜女舘五百十里至媯州縣二
　　繁畤縣　在州東六十里敵樓戰具全代州地形號牛角川繁畤崞縣二縣各屯戎兵以相掎角有谷路三抵北界
　　崞縣　在州西五十里敵樓戰具全縣西舊有九河一曰羌河二曰唐昌三曰馬墟四曰郜村五曰龍泉六曰白泉七曰五里八曰軍坊九曰宇父淳化中嘗浚之以捍狄人南牧西至朔州界陸蕃領四十里南至忻州忻口砦六十里北至朔州界分水嶺三十里
　　砦十三
　　凡㳂邊十三砦起代州至忻州東西故三邊每砦各當川谷之口控胡騎走集凡有谷路大小通契丹界四十里
　　瓶形砦　距河三里北至梅迴砦十五里東北至契丹靈丘縣界有谷路三至北界二通車騎一通行人東南至契丹飛狐縣界
　　梅迴砦　距河三里北至麻谷砦八里東北至契丹蔚州界有谷路三通車騎東至契丹靈邱縣界
　　麻谷砦　有井泉南至義興治砦六十里北至契丹蔚
　　州界有谷路三通車騎
　　羨興砦　西北大石砦三十里東西至契丹蔚州界有
　　谷路三通車騎
　　大石砦　距河一里西至茹越砦六十里北至契丹界
　　有谷路車騎一通行人
　　茹越砦　距河二里西南至胡谷砦四十里北至契丹應州界有谷路七三通車騎四通行人
　　胡谷砦　距河三里西至鴈門砦北至契丹應州界鴈門砦　距河三里西至西隰砦北至契丹界有谷路
　　二濶五十歩一纔通車騎
　　西隰砦　有井泉河水西至土燈砦七十里按河東記契丹寰州句注在州西北三十里即西隰山也自古匈奴入寇之路北至契丹平寇鎮谷路十二十通車騎二通行人
　　土燈砦　距河五里西至石鐵砦三十里北至契丹寰
　　州界有谷路三皆通行人
　　石鐵砦　西至陽武砦二十里北至契丹朔州界有谷
　　路一可濶十歩
　　楊武砦　有井泉河水西至樓板砦三十里北至契丹
　　朔州界有谷路一通行人
　　樓板砦　有井泉河水西至雲中砦二十里北至契丹
　　界
　　忻州定襄郡治秀容縣後漢匈奴擾邊遂空定襄雲內鴈門地建安中曹公招緝流散置郡因舊名唐為忻州東至五臺縣百五十里西至嵐州二百四十里南至幷州一百四十里北至代州一百六十里闗一
　　石嶺闗　太平興國中築在州南三十里山勢回抱號為險阻路可行單車舊有闗城控扼慶厯中闗南削山為城即烽火山南至控山口西連天澗地勢險深可遏北敵南牧山東西溝澗四百餘歩置開方田
　　砦三
　　雲內砦　有井泉河水太平興國中築雲內谷口西至徒合砦東至興州六十里北至契丹界
　　徒合砦　取河水三里東至忻州七十里北至契丹界忻口砦　有泉水太平興國中築城北唐林縣居兩山之口最為險要南至忻州五十里砦西即金山嶺四盧川東西至寛平十七里胡騎入寇之路
　　又三受降城路自州北九十里入朔門西界又三十里至朔門又三百四十里至單于都䕶府號振武軍又西百二十里至東受降城又西二百里安北都䕶府至受降城〈在黃河北拂雲堆上〉又西二百里至天徳軍又西二百里至西受降城又三百里至鸊鵜泉
　　寧化軍本嵐州地偽漢劉崇置軍控西北至契丹界本朝太平興國中改今名管安慶厯畨兵二百人馬二百匹東至徒合砦九十里至契丹朔州雲山分界五十里南至憲州界六十里北至契丹朔門橫嶺界六十里西北至朔州又百里東北至代州陽武砦一百里西南至岢嵐軍界鍬鐵嶺四十里砦二
　　窟谷砦城　居大川之口在軍城東南至大山軍細腰砦　在軍城西至故長城下
　　石州昌化郡漢西河郡也後周為石州今因河為塞嵐石隰三州西北至黃河縁河置城戍闗度河外入麟州路捍夏國界景徳中置石隰路兵馬都部署今合三州為一路置都廵檢使以下兵官以石州為治所本路置州兵及朝廷遣戍外又領蕃捉生一千六百二人東至汾水一百六十里西至綏州一百四十里至定胡縣經孟門渡黃河二十五里即綏州延福驛又八十里至綏州界分南至隰州二百五十里北至嵐州二百三十里東北至幷州三百九十里
　　縣一
　　平夷縣　縣地形險固慶厯中再加修築為重複守禦
　　之地
　　砦一
　　尅胡砦　砦城西濟河即綏州界南至保徳軍天津界二十八里置鋪十二北至保徳軍乳浪寨四十里置鋪二十三
　　隰州大寧郡漢河東郡也唐建州北控大河東至汾州界一百六十里西至延州一百三十里南至磁州界一百八十里西北至綏州三百五十里
　　闗一
　　永和闗　漢孤躡縣後周臨河郡也控索陁谷口闗之西七十里河即綏州界定仙嶺路上津十五里置二鋪下津十五里置三鋪
　　鐵茄嶺路自伏落津濟河西入鐵茄平過古綏州㳂無定河川行入銀州北入夏州西入鹽州濟黃河即銀州界西北入夏州鹽州地形平坦淳化中李繼隆進軍入夏州至道中五路出師王超領兵過河至烏白池即此路
　　嵐州樓煩郡漢汾陽郡地後魏置嵐州以境內岢嵐山為名東至憲州四十里西至合河津二百三十里南至石州二百三十里北至岢嵐界四十里至契丹朔州共三百里東北至寧化軍界四十里至代州共三百里西南至石州界六十里西北至岢嵐界五十里以鹿鳴峽為界至契丹勝州共一百八十里兼領三部族千人馬三百疋
　　津一
　　合河津　以蔚汾水西與黃河合因以為名砦城當一川之口北渡河至麟州百二十里按黃華四達記合河津闗至麟州以黃河為界即唐時張説出師之路一説過河三十五里至瓦浪又三十里至欄竿嶺又五十里入麟州路甚平易
　　岢嵐軍治嵐谷縣在嵐州北百里隋大業中置岢嵐鎮捍草城川賊路唐長壽中李迥秀奏置軍㝷廢本朝太平興國中再建軍仍別屯禁軍控河外麟府一路西南至岢嵐州一百七十里東北至契丹朔州百六十里至韓光嶺界五十里東至契丹朔州雪山界六十里自分界至朔州各百里西至嵐州合河縣百七十里
　　川谷城堡五
　　草城川　川口濶一里餘川中有古城景徳中築長城
　　控扼賊路
　　峩婆谷　胡谷　二谷地形甚狹北至契丹界
　　洪谷　唐乾符中沙陀部寇河東戰於洪谷即此地亦匈奴入寇之處谷在軍東一十餘里有平路接契丹界雲山容車騎之地
　　飛鳶堡　堡之北西即草城川洪谷峩婆谷胡谷四路至契丹界偽漢劉崇嘗建軍本朝慶厯中修葺重復險固以兵戍守
　　火山軍本嵐州地東控契丹界西接藏牙三族最為極邊偽漢劉崇置雄勇鎮居河上本朝太宗平晉陽始建軍於鎮西三十里改今名仍臨河置䕶水砦舊制別屯禁兵應接忻代一路縁沿邊城砦西至黃河七里東至契丹界七十里軍境河勢西流至保徳軍界一百五十里北至契丹界一百二十三里北至雄勇津七十里南西至府州五十里津砦六
　　久浪津　南自雄勇津鎮至軍北至契丹靜寇鎮南自
　　搉塲西南至黃河渡三里至河瀆堡
　　雄勇津　南至軍城東南至久浪津西渡河至石臺神
　　砦
　　偏頭砦　在軍城軍北一百二十里控韓光嶺偽漢天
　　㑹中築
　　桔橰砦　在軍城東南五十里偽漢置西北濟河至府
　　州四十里
　　橫谷砦　在軍城東十五里雍熙中築
　　董家砦　在軍城北八十里雍熙中築
　　保徳軍淳化中祈憲州地置定羌軍北濟河八里接府州界最為衝要景徳中改今名南至嵐州合河津界一百里東至府州界五里西至府中界二十里軍西白喬家㑹鋪二十里河勢南流至大堡津津砦闗六
　　大堡津　㨿一川之口在軍西南四十里去合河津七
　　十里置鋪七
　　天渾津　控一川之口西濟河即綏州界至定胡縣界三十一里置鋪十八北至尅胡砦三十五里置鋪三十
　　定胡縣砦　後周置定胡郡即今孟闗縣城西河濟至綏州延福縣其地險阻南至伏落津五十里置鋪二十四北至天渾津四十四里置鋪二十
　　伏落津　西至河入故綏州界鐵茄平路至上平闗土
　　荊河界二十八里置鋪十二
　　浮浪砦　在一川之口南至石州尅胡縣砦北渡黃河
　　至麟州神樹堡銀城砦牛欄川
　　上平闗　闗城𨽻石樓縣建隆中置以荊河為界山谷阻深管三鋪通河北路自土門路即古之井陘口通真定府定州咸平初契丹寇河北加兵防守黃澤闗路遼川正控其要又加兵防守吳兒谷路潞州界由川谷入邢洺磁州界
　　麟府路
　　府州党項羌故地河西蕃中一鎮也在大河之外拆嗣倫代為鎮將後唐莊宗有河朔以代北諸部屢為邊患天佑中詔建為州改今名以扼蕃寇居下城㝷以契丹侵擾移州於留人堡〈即今地〉晉高祖起義以契丹授之而立賂以雲中河西契丹欲徙其民以實遼東析民保險拒之漢升為永安軍延勝振武〈振武朔州〉忻州縁河五鎮𨽻焉東至火山軍四十里西至麟州百四十里南至岢嵐軍百四十里北至豐州百二十里東南濟河至火山軍桔橰砦四十里東北至唐龍鎮百五十里今置麟府路軍馬司以幷代路鈐轄領之朝廷遣戍兵置州兵外又領大路蕃漢義勇軍三千九百人
　　砦堡十五
　　清岩砦堡　東南至府州二十里西北至百勝砦二十里南至石梯子及赤土谷至黃河北橫陽河三十里
　　百勝砦　地名深泊墕城北控西界橫陽河賊路南至府州四十里北至青崗峽黃河東至宣威砦二十里西至石馬川
　　宣威砦　城控步陀溝路東南至黃河天橋子入火山軍路南至府州六十里東北至安豐砦龍門川西至後河川
　　懷來堡　東至永寧堡西至三茭川南至清岩砦堡北
　　至寧府砦
　　安豐砦　舊號石臺神砦康定中陷豐州特築城以安豐為名地接故豐州安輯蕃漢戶口兼控龍門川入府州路南至府州七十里東至河濵堡十里即雄勇津路西南至永寧砦十五里南至宣威砦四十九里北至故豐州五十二里入受降城路西北至鎮戎軍故砦五十里地名宜羅娥泊舊漢地
　　河濵堡　城東控雄勇津一路東至黃河三里濟河即雄勇津西至安豐砦十六里南至府州六十里北自故盧子砦白家津入唐龍鎮
　　永寧堡　城控西北故豐州路東北至安豐砦十五里西北至寧府砦二十八里南至府州五十七里北至桔橰峯黒榆林賊路
　　寧府堡　東至永寧堡二十九里西至三茭河南至府州七十二里北至故寧逺砦三十里西至橫陽河川百里
　　西安堡　控三茭川一帶賊路東至寧府砦二十里西至靖化堡十四里南至府州六十里北至故來逺砦煖泉峯賊路
　　靖化堡　東至西安堡十四里西至建寧砦三十七里
　　南至府州五十七里西北至兔毛川
　　金城堡　北控後河川乾谷南至黃河沙谷津東至府州五里西北至乾谷川路南至黃河北至兔毛川
　　麟州治新秦古白翟地漢武帝徙貧民實之謂之新秦後赫連勃勃有之唐党項叛幷州都督張説掩擊大破之招集流散秦置麟州乾徳元年遷於吳兒堡即今城也地形依險三面孤絶城中少水今為鎮西軍節度東西至府州百四十里西南至夏州五百里南至銀州三百里北至豐州一百三十里東南至合津河百二十里西北至夏州谷離鎮百二十里
　　砦堡十二
　　橫陽堡　天祐中置北控橫陽河一帶賊路東至府州靖化堡八十五里西至西界不和市我友谷南至故連谷縣北至橫陽河
　　臨塞堡　東至鎮川堡三十里西至故連谷縣路西界大橫水谷約六里南至州十三里北至橫陽堡八里
　　靜羌堡　控兔毛川一帶賊路東南至建寧砦十七里西至鎮州堡十二里至州三十八里南至黃河沒遮川百里北至西界
　　鎮川堡　居兔毛川西嶺上景徳以前嵗運麟州芻糧下營堡防援即此地今設城堡扼塞嶺三松木一帶敵騎侵寇東至靜羌堡十三里西至鎮川堡十三里南至橫戎堡二十五里北至橫陽河
　　建寧砦　控張師嶺一帶戎馬來路康定中賊陷寧逺砦特築城賜今名東至府州中侯砦十二里西至麟州五十里東北至府州靜化堡北至靜羌堡十七里
　　神堂堡　即麟州舊城也咸平中廢慶厯中修復東至大堡津一百里西至故麟州南至銀城砦四十里北至建寧砦五十里
　　橫戎堡　廢砦也地控橫陽川賊路慶厯中重修東至神堂砦十五里西控窟野河西界梁版谷南至神堂堡十五里北至麟州十五里西至白草平賊路
　　通津堡　築城控合河津路東至石馬川路南至黃河一百步西至神樹堡四十五里北至府州一百十里
　　神樹堡　麟州舊砦也咸平中廢慶厯中修復東南至通津堡西至西界南至黃河十里即合河津路
　　肅定堡　地名清水谷南至神樹砦二十里北至銀城
　　砦二十五里
　　銀城砦　即麟州廢縣慶厯中始築為砦西扼賊路西接西界榆平嶺三十五里南至通津堡五十五里北至惠寧堡三十五里
　　惠寧堡　西控泥多谷窟野河一帶賊路西北至麟州南至銀城砦二十五里北至神樹砦二十里
　　窟野河路自麟州過河西入鹽州約七百里南至銀州約三百里控窟野河一帶賊路西北至麟州南至銀州以西則地勢平易可行大軍至道中五路出師一將窟野河路
　　廢壘
　　豐州九原郡春秋戎狄之地接勝州界有藏牙三族幷在河北東隣契丹北接韃靼南即麟府東火山軍界開寳初契丹偽立藏牙酋長王承美歸順因建州就治郡事累陞為防禦州今陷於賊其地控子河汊一帶蕃部東至火山軍西至橫陽川南至故寧逺砦北至隔河藏牙族東南至府州
　　砦鎮二
　　濁輪砦　控合河路至道中以重兵戍守置濁輪砦部署蕃戸三挨次一千五百帳徙於嵐石州給田居之今陷於賊
　　唐龍鎮　舊遙𨽻幷州景祐以前西北蕃部互市良馬之所酋帥來氏世其職亦受契丹及夏國封爵東南至火山軍久良津北至故勝州西北至栁川東北至子河汊混波川今陷於賊















　　武經總要前集卷十七
