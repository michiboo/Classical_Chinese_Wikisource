　　欽定四庫全書
　　武經總要後集卷十六
　　宋　曽公亮等　撰
　　占候一
　　敘曰仰觀天文著在圖籍昭昭可驗者也七曜所行經星常宿次舎陵犯飛流鬭蝕暈璚背穴抱珥虹霓迅雷妖風怪雲變氣皆隂陽之精其本在地而上發於天猶影之象形響之應聲使拘者為之則牽於禁忌泥小數捨人事任鬼神凡誓軍旅履行陣制勝決於人事㕘以天變則虧衂者鮮今以司天少監楊維德等編纂天地日月星辰風雲氣候之式占候訣分為五卷列於左雲
　　天占
　　地占
　　五行占
　　太陽占
　　太隂占
　　陵犯雜占
　　天占
　　天裂　劉向曰天裂陽不足地動隂有餘　武宻曰天裂者主地欲分裂　五行傳曰天鳴有聲萬姓勞形不知驚懼終降惡災此皆亂國之所生　晉元帝大興二年八月戊戌天鳴東南有聲如風水相薄京房曰天有聲主憂三年十月壬辰天又鳴甲午止其後王師敗績
　　雨血　傳曰天雨血是為天見其妖不出三年起兵雨石　甘德曰天雨石隕墜地大可一尺如雞子兩頭銳名曰天皷所下之邦必有大戰伏屍隋開皇七年五月己夘雨石於武安滏陽間十
　　里
　　雨草　五行傳曰君恡爵祿厥妖天雨草　京房曰火
　　失其性則有草妖其嵗民兵死
　　雨魚　五行傳曰天雨魚國有兵魚介蟲本於水雨魚
　　水失其性　漢成帝時天雨魚
　　無雲而雨　五行傳曰貌之不恭是謂不肅夫雨者從龍而作無雲而雨故書災　隋開皇帝末無雲而雨㝷漢王諒反□誅殺其黨數千家
　　無雲而雷　五行傳曰雷者天鼓也無雲而雷當有暴兵　隋髙祖開皇二十年二月丁丑天無雲而雷三月辛夘熙州人李英林反遣行軍總管張衡平之四月壬戌突厥犯塞
　　雨毛　五行傳曰金失性則天雨毛　隋開皇六年京師天雨毛如馬尾長者二尺餘短者六七寸其月梁士彥宇文忻劉昉謀反伏誅明年發十萬築長城衆役繁興兵革不息
　　雨骨　五行傳曰天雨骨是謂陽息王者德衰政令不行主有內兵　梁惠成王八年天雨骨於赤鞞其後國廢兵役並起
　　雨金　五行傳曰天雨金鐵是謂刑餘國君殘酷好殺無辜不出一年主兵災　秦獻公八年雨金櫟陽二十一年與晉戰於石門斬首六萬級隋文帝仁壽四年諸州造舎利塔時陜州天雨金銀花人以為佛像祥瑞卒有漢王諒之亂
　　雨灰　五行傳曰上暴虐無道則雨灰　梁武帝大同
　　三年天雨灰色黃終有侯景之亂
　　雨水銀　五行傳曰天雨水銀兵將興失道之君當之
　　水失其性也
　　大霧　五行傳曰霧者百邪之氣隂來冒陽姦臣謀上擅竊主威在天為濛在人為霧　李淳風曰霧氣不順為隂陽錯亂積隂不解天下分離　陳後主三年正月朔㑹大霧四塞入人鼻皆辛酸隋伐陳
　　蒼雲經天　傳曰蒼雲經天下有拔城　後周武帝天祐六年正月丁夘夜有蒼雲廣三尺許經天自戌加辰三月己丑齊國公憲自龍門濟河斛律明月退保華谷憲攻拔其新築五城
　　雨釡　傳曰天雨釡人相食　春秋晉惠公二年天雨釡至六年春穆公伐晉是嵗天下饑荒人民相食
　　非時雪　傳曰凡雨隂也出非其時廹近之象　京房易傳曰夏雪賊臣為賊亂　晉成帝咸和九年八月成都大雪是嵗李雄死
　　非時雷　傳曰非時而雷賊臣起
　　雨木氷傳曰上陽弛不下通下隂弛不上達故雨而木為冰雰氣寒木不曲直也劉向曰冰者隂之為木者少陽貴臣卿大夫象也此人將有害則隂氣脅木未雨而木先寒故得雨而冰也　一説木冰為木介介者兵之象
　　雨鼈　國有兵
　　雨膏如蟲　將帥敗
　　雨絲　主有兵
　　雨墨　多隂謀
　　雨物非人所見者皆主大兵
　　晝夜隂晦　傳曰天晝夜隂晦下有隂謀　漢夏侯勝
　　曰天久隂不雨下必有謀上者
　　地占
　　地震　五行傳曰地者積隂主靜若震動陽伏而不能出隂廹而不能入隂陽相擊地故震動　或曰髙者為谷下者為陵此用小人之咎　李國曰地隂也法當安靜越隂之職專陽之政故應以震又曰隂乘陽弱乘強又曰隂背陽則地裂羌夷叛劉向洪範傳曰地動隂有餘皆下之強盛　梁武帝太清二年九月戊辰地震江左尤甚壞屋殺人地生白毛二尺時侯景叛逆內外騷動民困嵗歉
　　地裂　五行傳曰地坼裂者士庶分離若裂而有聲天下不寧四方兵衆其主失國　三苗欲滅地坼及泉　河圖祕徵篇曰地之裂有臣叛　漢孝和元興二年五月癸酉古扶風地裂其後西羌宼涼州
　　名讖　岑彭伐蜀去成都四十里下營有地名彭亡彭聞之欲移營㑹日暮是夜彭為公孫述刺客殺魏太祖圍呂布大司馬楊張救之為其將楊醜所殺楊醜將陸固又殺醜屯兵射犬有巫誡之曰將軍字白兎而邑名射犬兔見犬必驚宜急去固不從明日戰死
　　山鳴　傳曰山鳴其下大亂商紂末年山鳴為武王所伐　漢獻帝建安八年長沙醴陵縣有大山常大鳴如牛吼聲數年後豫章賊攻䧟醴陵掠吏民五行占
　　木行　木非時枯落是為金刑木不出三年有暴兵從外國來　枯木冬生是謂隂陽易位　木生一夜盈尺㐫　木卒生道中木忽自鳴作金聲地將分裂　軍壘中草木自死㐫　軍中地忽生五穀一軍收賞天助之兆　龍飲軍中水國虛龍冬見於道或鬭邑中其地有爭戰　雷聲不發君當振威武　攻城過旬不雷不雨城有大助　軍中尤多迅雷者其軍即罷　凡行軍將軍馬前忽見大蛇攔道便宜住軍不可進亦不可攻戰不利所徃有奸人來驚我軍　軍行忽見蛇交者主將㐫　軍行前見大赤蛇者急警備必有交戰軍行見蛇道中入水者得敵便利吉　軍營既成有大蛇入營中求食者營欲荒急移營吉在軍隊中有隂謀蛇集道上及郡邑中主急兵　軍營中地多蛇散敗之兆　軍行見蛇在道前有伏兵
　　火行　星墜為烏有兵　野鳥飛入官府其軍將去鸛鵲鸜鵒巢軍營宮室不出三年夷狄來侵　鴻鴈之屬來翔於官府之上或三日羣謀將起大兵且至　鳥巢地上城下不出一年其城被圍　鳥不巢木多在屋室上此謂失常　衆鳥集水上有兵革　蝗蟲飛從他處來忽死不出三日兵大起春秋時雨螽於宋　軍在野蜂衆集營壘軍散敗蜂蝶衝軍賊有衝突　若軍行逢蜂蝶赤色必有戰幷伏兵　軍營中卒見蜂鳴多有聚者急移營主士卒逃散　軍在野有飛鳥不知名入軍幕中㐫宜移軍無災　衆鳥集將軍旗上有憂　鳥集鼓上將軍病死　羣鳥夜鳴郡邑有憂　大鳥殺物於軍前後有大功　衆鳥徘徊於軍上必有暴兵不出三日　羣鳥相迎於軍中有暴兵起若戰有功　衆鳥在軍營上交飛相擊其下兵戰　衆鳥翔起障日羣下有謀宜警備之　衆鳥宿城上頭向內其城被圍　軍出郊野有鳥迎之是謂受福敵人降伏　兩軍相向有飛鳥來而漸髙有銳兵來攻宜備之　羣鳥集城上及軍營中鳴噪其地流血　白鵲白鵒此是兵災不宜攻戰　羣鳥集於軍營前後㐫　羣鳥來逆過軍㐫　有羣鵲所向隨鵲攻之大勝　衆鳥起軍左還泊軍右賊有伏兵宜候之　凡野禽入營敵來殺將宜避之衆鳥飛舞於市邑有兵　鳥鵲自死於屋上泊
　　軍營門其下地㐫　有大鳥逆行陣上主兵至衆鳥四向鳴軍上有暴戰　野鵲衆多先水後旱冬有兵　雉相戲軍中及鬭其兵憂　鷄不卵而生子及異其形皆主有兵　鷄聚鳴主大兵
　　土行　石自移主分野亂　軍中地生磻石其地吉可久居養士卒　星墜為人言善惡如其言　婦人好為小服兵革動　人衣服尚寛將平人吉　食器中有血宜棄之　衣服無故腥臭者宜棄勿服衣服無故裂有聲者宜棄毀之　人死復生者
　　兵起　人生牛馬兵起小兒里巷戲以土自壅是為熒惑不守不出一年有兵攻城　小兒為旗旛戲者不出二年戎馬興　小兒作兵馬戰鬭不出一年兵起小兒聚土為城有兵起　小兒以土壅車轍者四夷侵擾　凡為歌謡戲語善惡如其言人尚胡服戎虜相侵　人尚彩畫衣服主兵起國城郭門府寺門無故自開不出三年兵從城
　　郭起郭凡城邑門及人家門戶夜鳴者有兵　鼔忽自鳴主敵人來
　　金行　星墜為金鐵天下有兵鍾鼔自鳴不出三年有兵　金鼓鳴將有功　六畜能言善惡如其言亦為大水　軍中忽有豹狼之類猖獗來衝軍㐫熊羆及害人獸入營中賊欲至　狐貉嘷嗚迴走軍壘中軍敗將辱　猿猴入軍壘中內有姦謀兵起　狐狸走入軍營中作窠其營主空　野獸突入我軍旅中主其軍分　猛獸在軍前如引軍主有城降　獺入人家中及屋上主憂兵　麞鹿入軍營兵敗散急去之無害　狐狼向彼軍鳴者彼軍敗宜急擊之若鳴於我軍宜撫士卒　兎上城邑必空　軍行卒有白兎破軍殺將　牛馬言善惡如其言牛生兩頭其軍分　牛生犢人面獸身起兵　牛夜鳴有暴兵　犬羣㑹於街衢上有大賊將起　犬羣㑹於街衢上有賊兵犬能言善惡如其言　軍在野及營中馬食砂石戰勝　軍人安營畢忽有牛馬入我軍中戲軍敗　騾馬相戲追於軍門兵罷　軍行路見赤䑕在軍前良久不去必有伏兵須警備　軍行野宿䑕咬旗鼓者賊欲來斫營　軍行營陣未罷有䑕作雄鷄聲行營㐫　軍中夜被䑕穿地作空孔者移營　營壘中晝夜見䑕走者五日內主水火災䑕巢入木主大水　䑕衆舞於道主兵　䑕無故皆夜去邑有兵䑕咬兵仗主被傷　䑕嚙人足有亡敗　䑕羣
　　行不畏人晝為饑夜為兵　⿴䑕在軍軍破移營無災數出見軍中將有叛者
　　水行　星墜於水有兵　陂澤忽自竭主地邑虛　秋水漲江臣下有憂主兵起竈井忽自沸溢或濁及有聲主將帥亡　井中氣直上兵起　軍在野營中忽見⻱兵散亡
　　凡舉兵行師兵強將勇必見吉祥將怯士懦必有妖異
　　審而用之在乎先見不至敗亡
　　太陽占
　　日旁雲氣　雲氣近日黃潤皆為吉祥　日黃光大傍有雲氣抱者孝經援神契曰黃氣抱日氣曲向日為抱當隣國臣佐來降　日有一珥者李淳風曰為喜兩軍相當軍欲和解所臨者喜　日有二黃人守日孝經雌雄圖曰外國人來降日有戴氣者瑞應圖曰人居德至於天則日有戴氣戴有德也國有喜　日有纓氣者謂氣小而在日下曲向上者為纓晉書天文志曰得地為喜　日有負氣者謂氣小如半暈狀在日上為負晉書天文志曰得地為喜　日有承氣者謂氣如半暈在日下名曰承氣晉書天文志曰承者臣承君之象也　日下有黃氣三種若抱名曰福人主有喜得地　天文總論曰赤氣若布席掩日為大戰　白氣如席萬人戰　黑氣如龍來日旁及如人臥背日旁者下有叛臣　白虹貫日其下有謀亂者赤氣尤甚氣如青龍貫日主疾疫　氣如白蛇貫日起兵氣如赤蛇貫日主叛臣　氣如黃蛇貫日下有交兵　氣如黑蛇貫日有雨水　氣如人頭旌旐皆為有兵流血　日出入有黑雲貫之不出三日有暴雨　日中有雲如人狀其下有叛臣　日旁有赤雲曲如車輪此名曰日提其下有兵亡地　有氣如青龍守日主有謀　赤氣如牛守日其下有兵　日下有氣如人垂衣天子之氣　氣如馬守日若戰有兵傷　日旁有氣如蛇其下有賊可防之　日旁有氣相交穿貫於日將不和有反主者雲如赤鳥啄日兵起　日旁有赤雲如相交其
　　於下不宜先起兵　日下漠漠氣如車馬馳走之狀其下有破軍　日下有雲如虎躅者大將叛日有青氣在上下者吉可出軍　日下有氣如箭外向三日軍出　日旁有赤氣如冬木者有兵起客勝　日下有氣如人所持者主其下臣叛　青雲扶日者其分野臣下有謀　白雲廣二尺在日左右其分野有兵起國憂日上下有黒氣如蛟龍者主風雨　日出有黑雲如隔主其下有兵有雨即解之　日始出有雲如車蓋必雨　日出沒時有黑氣橫截之主驚恐三日內有雨即解　日旁有赤氣兩端銳其下不宜先舉兵　赤雲如雄鷄在日上不出三月其下分野有兵　赤雲扶日其下有兵起失地　赤雲掩日其下戰亡地　赤白青黃氣刺日其分野有兵　日下有雲如赤青馬者主敵人相謀宜警備之　有赤雲如鳥夾日而飛其分野憂　有氣在日旁去疾者軍無功停半日者小勝終日大勝　赤雲如虹與日俱出所臨國分野有兵
　　日暈　甘德曰日暈七日無風雨主兵　日暈而不冠天下有立侯王　日暈無珥主有謀軍在外　日有交暈貫日者其下破軍死將　日有交暈抱日者有爭暈先衰後盛者敗　日暈有氣如人居暈中不出三日宼入城　日暈不合有雲如人在暈外似相就者不勝　京房曰日暈有兵在外者客勝　日暈而明有兵兵罷無兵兵起　日有黃暈主風雨時若國安　日有黑暈災在用事臣　日兩旁暈不合主謀不成　日上有半暈如鼎蓋有欲請和親者　日有半暈兩角鋭者有戰必勝日半暈再重主國民蕃息嵗大和以日宿占分野日暈再重有德之君得天下　日有青暈再重
　　其下有兵穀貴　日有赤暈再重其災在下所見之國蝗旱多盜　日有黃暈再重其災嵗中兵起日有白暈再重所見之國多風雨百日不安有
　　兵穀貴　日有黑暈再重不出三年其下大水流民散　日暈有亦雲如車輪曲向日為內提內臣叛其主曲背日為外提外臣叛其主　背氣在暈中青外赤臣背主命　日暈上下有兩背璚無兵兵起有兵兵罷　日有暈衆雲如毛羽臨日不去其下國有憂　孝經雌雄圖曰日暈庚辛將帥不利　夏氏占曰有半暈一背璚臣有邪謀不成日暈中見馬軍散期三年　日暈珥兩背璚在暈外臣叛　日暈有直珥者為破軍貫中為殺將　日暈重暈中有兩璚有叛從中起不成　日暈有四背璚在暈中臣不和四背璚在暈外臣叛　日暈外有一直暈外臣欲自立其色青外赤中不成日暈有三直氣有謀者不成　日暈有虹貫從虹所貫戰勝　日暈有聚雲在外不去者兵起　又雲聚雲在外不出三日圍城日暈有青雲貫者圍城　日暈有赤氣如戰臨之其下兵起　髙宗占曰日有方暈二背將敗民散　日暈有兩直氣有叛臣　日暈有四鋭氣如鋒四出者其下亡地日暈氣如蛇大軍憂　天文總論曰日有重暈有立王者　日暈三重主兵起有赤暈貫之其下失地　日暈有四重敗於野其下有叛臣一曰攻城圍邑不拔軍敗　日暈五重不出一年主兵　日暈六重其下國失政憂兵　日暈七重主戎強盛日暈八重民亂君憂　日暈九重主嵗荒夷人
　　交侵　日暈十重天下䘮亂不期年各以宿辰及日辰占之
　　日並出　武宻曰兩日並出天下用兵無道者亡之又曰兩軍相當數日並出有大戰拔城各以分野言之
　　日鬭　武宻曰兩日相鬭其下國亂
　　日隕地　其下失政
　　日中見烏　主其下國分若是三足烏見其地受殃出
　　軍遇之軍敗
　　日中黑子黑氣　京房易傳曰天不順茲謂逆厥異黑者隂也臣不掩君惡令不見百姓惡君則有此變河圖占曰日中黑氣日薄也其説曰凡日蝕皆
　　於晦朔者為日薄雖非日月同宿時隂氣盛掩其光也其占類日蝕
　　日無光　京房易傳曰日出東方二竿停停無光曰日病日未入西方二竿停停無光曰日死占雲日病日死其地分王侯災　又雲奸臣盛則日晝昧甘德曰日無光晝昏到暮不解有大水　日失色所臨之國不昌又主臣逆君
　　日赤　日赤如赭色大將軍野戰　感精符曰日赤如炭主兵急　郗萌曰日有赤足則其國謀叛　考靈異曰日有赤足有舉兵者　武宻曰赤日如血主其下君憂臣背災厲盜賊並起
　　日夜出　廣古今占曰日夜出主兵起
　　日生牙　廣古今占曰日生牙其下有賊臣欲相殘害白虹白氣貫日　天文志曰虹貫日諸侯有叛　白氣貫日主其下君憂　晉武帝太康元年正月己丑朔白氣貫日占曰君道失明丑為鬥牛主呉越分是時呉王孫皓暴虐至四月降晉
　　日蝕皆從西缺若中央黑名曰黑子日蝕者隂氣盛陽不克也　夏氏占曰日蝕而出軍者軍傷亡後有疾病有軍必戰　日蝕而從中者內有伏謀色青則謀者止色赤則其事成色黃則謀者誅色白則其事覺色黒則謀逆成　李淳風占曰日始出而蝕有兵失地　日午時以後蝕者有兵兵罷　日蝕而暈珥白雲來去掩映主兵起　日蝕而旁有雲似兔如鹿守之者不出其年其分野兵起兔凡秋有日蝕者兵戰客勝　八月日蝕兵起京房占曰若十二月蝕主有兵　日蝕既夷兵起既者盡也當嚴號令以止其災　日以甲乙見有二珥四珥而蝕有白雲從中出兵起疾疫　日以丙丁見有二珥四珥而蝕有黑雲從中出兵起疾疫　日以戊己見有二珥四珥而蝕有青雲從中出有兵庚辛壬癸日不占兵　武宻曰日蝕大寒者夷兵動　行軍占曰日從下蝕將有憂　凡日蝕從虧處擊之勝
　　太隂占
　　荊州占曰月有戴氣不出百日人主有憂　月終嵗不暈主天下偃兵鄰國來和　月下有氣如人相隨者是謂惡成其下分野侯王主之　月下有如人形者有兩主爭客勝　有赤雲黑雲相交臨月當其國有亡軍月旁有白雲大如杆抵月者期六十日外有戰敗軍死將　若月旁多赤雲如人頭大戰多白為兵多黑為雨　月旁有白雲一黒雲二蒼雲三其大如厚布抵月貫月圍城拔邑　月始生而復沒者亂　月角各一星有軍在外者敗月生𤓰其下軍憂　河圖帝覽嬉曰月有兩珥
　　國喜兵在外勝　月有四珥主喜　月大而無光其城不降月小而無光其城降　月如出時有雲居其中似禽獸狀甲乙日見東方受其害丙丁見南方受其害戊己日見中央受其害庚辛日見西方受其害壬癸日見北方受其害　天文總論曰月暈無光是謂大盈其下有兵王者以德令除之無咎　星入月中其下兵起破軍殺將　武宻曰白虹貫月大兵將起主野戰　春秋運斗樞曰月垂芒刺國昏亂其地弱　春秋占曰月赤足臣有過　考異郵曰諸侯謀叛則月生足　髙宗占曰月晝明隂國兵強
　　珥背璚　河圖帝覽嬉曰月暈而珥六十日兵起不暈而珥有喜兵在外亦喜　月珥青有兵黃有喜白而䘮黑失地皆期以三年　月不暈而四璚璚者臣下有謀不成　髙宗占曰月有兩珥主國喜荊州占曰月昏而珥者有半喜夜半而珥者邊地有恐　月珥且戴不出百日有喜　李淳風曰月有抱珥在暈外赤者外人勝　武宻曰月有白珥其下城降　春秋感精符曰月有背璚臣下弛縱欲相殘賊
　　月暈　李淳風曰經嵗不暈天下平　河圖帝覽嬉曰暈再重大風起暈三重主兵暈四重其下亡國五重貴女憂六重其國失政七重其下易主國亡八重其下國亡九重其下起兵流血亡地　月暈有蜺雲垂之有戰從蜺所擊者大勝　月暈有雲如厚布若三若四貫月者以戰勿當當者破軍　荊州占曰孟月十一日仲月八日季月九日皆當月有暈若不暈主有暴風雨　一月五暈至九暈者失地　月暈如連環有白虹於外不及月者主女人隂謀　月暈有雲橫貫之起兵者勝　月暈三重赤雲貫之其下亡國　月暈有光主兵降　髙宗占曰月交暈赤光其國不過二年遇兵　月暈多白氣從外入城攻城拔得大將　月暈再重背在外者私成於外背在內者私成於內　月暈不合外有四背璚外有謀不成　武宻曰軍在外月暈者主戰勝一曰先起兵者戰勝　月春暈嵗星夏暈熒惑秋暈太白冬暈辰星四季暈填星皆主其下有兵　月暈五星各以分野言之五星色不明主勝五星色明客勝
　　月蝕　河圖帝覽嬉曰所宿國其下有大戰拔城　兵在內而月蝕者其國受殃　兵未起而月蝕者所當之國兵戰不勝月滿而蝕者兩國相當若無兵主將死於野　月蝕從上始謂之失道國君當之月蝕從旁始謂之失令相當之月蝕從下始謂之失法將軍當之矣　月春蝕東方夏蝕南方秋蝕西方冬蝕北方其下軍憂　月犯熒惑而蝕者其下破軍亡地大將憂近一年逺三年　夏氏占曰月蝕出軍折傷後有失地　月蝕東方其月惡風月蝕西方主人利　荊州占曰月蝕有大戰破
　　軍死將拔邑亡地　月蝕不盡軍破將憂　月蝕青色五穀貴　月蝕赤色宜為客不出一年　月蝕黃色有立諸侯國王者　月蝕白色其國失地或有喪　月蝕盡者糴貴各以其下宿國占之月已蝕而青者為憂　月已蝕而赤者為兵　月已蝕而黃者為財　月已蝕而白者為喪　月已蝕而黑者為水　月秋蝕西方兵起　月暈嵗星而蝕者天下大戰　月暈太白而蝕者其國兵強若戰大將有二心　巫咸曰月犯填星而蝕主土功　武宻占曰軍在外月蝕自下而上者將軍當之　月蝕而鬬有軍必戰無軍兵起隨所蝕戰利兩月並蝕天下亂　月蝕有氣從外來入月中
　　者主憂氣從中出者客憂氣從南行南軍憂東西北亦然氣所向者敗　月蝕後三日有雨事解月蝕有彗星入月者其下有兵
　　陵犯雜占
　　月犯嵗星　其宿國飢民流主邉兵　晉書曰月蝕嵗星其宿國有兵叛逆之像　月與嵗星同宿而蝕粟貴
　　月犯熒惑　巫咸曰熒惑與月同光其月月蝕有叛臣民飢　月犯熒惑小戰　河圖帝覽嬉曰熒惑入月中憂在內非兵乃盜　熒惑入月中有兵以戰不勝　京房易傳曰月與熒惑㑹其宿國主死海中占曰月與熒惑合其宿國主內兵　荊州占曰月與熒惑合光芒相及其宿國亂起兵　月犯熒惑戰勝之國大將死　月齧熒惑其師破敗天官書曰月蝕熒惑其國地亂
　　月犯填星　巫咸曰填星與月同光其月月蝕若星揺徙其下亡地　荊州占曰月與填星合下國飢先舉事者敗　月暈填星不明主勝星明客勝　天文志曰月蝕辰星民流千里　髙宗占曰月暈填星所在之國兵起不勝　河圖帝覽嬉曰月暈填星所守之國在德
　　月犯太白　天文録曰太白與月同光其月月蝕其下有兵　荊州占曰月與太白皆出其城守軍宜更城守吉　太白入月君出主將死　月暈太白星入暈中者星色不明則客散星色明而有角客勝太白與月並明主大戰相去五寸有城拔二寸
　　憂兵　太白與月合其分野主憂兵　月犯太白天下民靡散　月戴太白有卒兵期五日　入月三日太白失行而南月在北秦兵有戰不勝　秋冬入月三日太白出西方居月北者強居月南者弱　入月三日刺太白陽大邑拔隂小邑驅掠出南方為陽北方為隂　海中占曰太白居月中無光名月蝕太白強國君死　太白有光名太白蝕月臣叛主期三年　太白出月右隂國有謀太白出月左陽國有謀　天官書曰月犯太白強國以戰敗　郗萌曰相去五寸天下憂兵　又曰太白出月中國失政　河圖帝覽嬉曰月犯太白強侯作難戰不勝　太白貫月期不出六年國有兵戰敗亡地　月暈太白其野受兵戰不勝所守之國兵起　太白入月中將軍死臣謀主不成　又曰必有內惡戰不勝　月與太白相遇者月出其南陽國受兵月出其北隂國受兵巫咸曰月未盡三日候太白出東方在月北中國不勝負海國勝天文總論曰月未盡三日候太白出東方與月相並舉指準之間容一指入月三日有破軍死將主人不勝容二指入月九日相並舉軍政敗主人亾地災容三指入月十五日有破軍主亾地容四指入月二十日客軍大敗容五指入月二十五日有兵不戰並出則占不並出則不占
　　月犯辰星　巫咸曰辰宿與月同光其月蝕　海中占曰月與辰星相遇所合宿主雨水　河圖帝覽嬉曰辰星入月中臣欲叛　月與辰星合宿其國亾地　月犯辰星兵大起　月蝕辰星其國憂水飢兵未起而蝕所當之國戰不勝　荊州占曰辰星入月復出其國分野主死入而不出其國君臣憂又曰月與水合所宿國兵起　海中占曰月暈
　　辰星春主大旱秋主大水又主兵
　　彗星犯月　海中占曰彗星入月中主兵大起期十二年大飢　若彗星入月無光不出其年有亾國荊州占曰臣叛主若彗星貫月有臣謀主　彗星在月上有大兵起將死四夷來侵　河圖帝覽嬉曰彗星在月中兵大起
　　流星犯月　河圖帝覽嬉曰大星流入月中無光者有兵有光者亾國　荊州占曰月暈有流星出暈中青色主憂主城拔黃色主益地白色主豐熟黒色主軍敗
　　月犯列星　河圖帝覽嬉曰星貫月隂國可伐　甘德曰月犯列宿其國受兵　荊州占曰月犯列星其下有兵　月蝕列星不見者國亾　京房妖異占曰月中有星天下盜賊星多者盜賊多　荊州占曰列星居月中不見其國飢其國以二十八宿所屬十二分野而言之











　　武經總要後集卷十六
<子部,兵家類,武經總要>
