　　欽定四庫全書
　　武經總要後集卷五
　　宋　曽公亮等　撰
　　故事五
　　出竒　　　　　　伏兵
　　多方以誤之　　　聲言欲退誘敵破之聲言怠敵取之　　稱降及和因懈敗之卑辭怠敵取之　　甘言怠敵以擊之
　　擣虛　　　　　　擊東南備西北
　　聲言擊東其實擊西
　　示形在彼而攻於此
　　出竒
　　戰國亷頗為趙將秦使間曰秦獨畏趙括耳亷頗易與且降矣㑹頗軍多亡失數敗堅壁不敢戰又聞秦反間之言使括代頗括至則出軍擊秦秦軍佯敗而走張二竒兵以刼之趙軍逐勝追造壁不得入而秦竒兵二萬五千絶趙軍後又五千騎絶趙壁趙兵分為二糧道絶括卒敗
　　突厥犯塞煬帝令唐髙祖與馬邑太守王仁恭率衆備邊㑹敵冦馬邑仁恭以衆寡不敵有懼色髙祖謂之曰今主上遐逺孤城絶援若不死戰難以圖全於是親選精騎二千出為遊軍居處飲食隨逐水草一同於突厥見敵候騎但馳射獵示若輕之及與敵相遇則犄角置陣選善射者為別隊持滿以待之敵莫能測不敢決戰因縱竒兵擊走獲其特勒所乘駿馬斬首千餘級
　　唐太宗嘗選精鋭千餘騎為竒兵皆皂衣黑甲分為左右隊隊建大旗令騎將秦叔寶程咬金尉遲敬徳翟長孫等分統之每臨敵太宗躬被黑甲先鋒率之候機而進所向摧靡常以少擊衆賊徒氣懾
　　開元二年吐蕃精甲十萬寇臨洮王晙率所部二千人卷甲倍程與臨洮兩軍合勢以拒之賊營於大來谷口吐蕃將坌達延率兵繼至晙乃出竒兵七百人衣蕃服乘夜襲之相去五里置皷角令前者遇寇大呼後者擊皷以應之賊衆大懼疑有伏兵自相殺傷死者萬計俄而攝右羽林將軍薛納率衆邀擊吐蕃至武衞谷去大來谷二十里為賊所隔晙率兵迎納之軍賊置兵兩軍之間連亙數十里晙夜出壯士銜枚擊之賊大潰乃與訥合軍掩其餘衆追奔至洮水殺獲不可勝數
　　元帥廣平王率蕃漢之師十五萬進取長安戰於香積寺北結陣三十里賊將李歸仁先薄我軍我軍亂李嗣業奮命馳突擒十餘騎乃定回紇竒兵出賊背夾攻之斬首六萬級
　　王忠嗣少勇敢自負及為節將以持重安邊為務嘗謂人云國家昇平之時為將者在撫其衆而已吾不欲疲中國之力以徼功名但訓練士卒缺則補之有漆弓百五十張常貯之袋中示無所用軍中皆日夜思戰因多縱間諜以伺敵之隙時以竒兵襲之故士樂為用師出必勝每軍出即各召本將付以兵器令給士卒雖一弓一箭必書其姓名於上以記之軍罷而納若遺失即驗其名罪之故人人自勸甲仗充牣
　　五代漢髙祖在晉陽郭進往謁之漢祖壯其材㑹北敵屠安陽城因遣進攻拔之敵遁去授方州刺史敵主道斃髙祖出兵井陘進以竒兵間道先入洺州因定河北
　　伏兵
　　春秋時邲之戰晉士季使鞏朔韓穿帥七覆於敖前〈七覆
　　謂伏兵七處故上軍不敗〉
　　北戎侵鄭鄭伯禦之公子突曰使勇而無剛者嘗冦而速去之〈嘗試也勇則能往無剛不恥退〉君為三覆以待之〈覆伏兵〉戎人之前遇覆者奔鄭將祝聃逐之衷戎師前後擊之盡殪
　　呉侵楚楚將養由基奔命楚司馬子庚以師繼之養由基曰呉乘我喪謂我不能師也必易我而不戒〈戒備〉子為三覆以待我請誘之子庚從之戰於庸浦〈楚地〉大敗呉師
　　漢景帝時呉楚反以周亞夫擊之至霸上趙涉說亞夫曰呉王素富懷輯死士久矣比知將軍且行必置人於殽澠之間然兵事上神密將軍何不從右去走藍田出武關抵洛陽不過差一二日直入武庫擊鐘鳴皷諸侯聞之以為將軍從天而下也如其計至洛陽使吏捜殽澠間果得呉伏兵
　　後漢荊州劉表遣劉備北侵至葉曹公遣將李典與夏侯惇拒之備一朝燒屯去惇率諸軍追擊之典曰賊無故退疑必有伏南道窄狹草木深不可追也惇不聴與于禁追之典與惇果入伏中禁往救備見救至乃退
　　後魏万俟醜奴作亂關中魏將賀拔岳率兵討之岳以輕騎八百北渡渭殺掠其人以挑之醜奴大將尉遲菩薩果率步騎二萬至渭北嶽以輕騎數十餘與菩薩隔水交言兵稱國威菩薩自言彊盛往覆數返時已逼暮於是各還岳密於渭南傍水分精騎數十處隨地形便置之明日自將百餘騎隔水與賊相見岳漸前進先所置騎隨岳而集騎既漸増賊不測其多少行二十里至水淺可濟之處岳使馳馬東出似欲奔遁賊見岳走乃棄兵南渡渭水輕騎追岳東行十餘里依橫岡設伏兵待之賊以路險不得齊進前後繼半渡岡東岳乃回與戰身先士卒急擊之賊便退走岳號令所部賊下馬者皆不聴殺賊顧見之便悉投馬俄而虜獲三千人馬亦無遺遂擒菩薩仍渡渭北降步卒萬餘
　　魏傅永為豫州刺史南齊將裴叔業來侵楚王戍〈地名〉永令戍鎮塞外塹夜伏戰士二千人於城外及曉而叔業等至頓於城東列陣將至長圍永所伏兵於道左擊其後軍破之叔業乃令將佐守所列之陣自率精甲數千人救之永上門樓觀叔業南行五六里許便開門奮擊遂摧破之叔業奔走左右欲追之永曰弱卒不滿三千彼精甲猶盛非力屈而敗直墮吾計中耳既不測我之虛實足喪其膽俘此足矣何暇追之
　　十六國後趙將石季龍攻晉劉演於景庭兗州豪右張平等起兵救演季龍夜棄營設伏於外聲將歸河北張平以為信然入於空營季龍回擊敗之遂陷廩丘
　　夏赫連勃勃屯依力川後秦姚興來伐至三城勃勃率騎禦之興遣其將姚文崇拒戰勃勃偽退伏兵以待姚興倫生等追之伏兵夾擊皆被擒
　　後周時尉遲迥作亂詔宇文忻韋孝寛擊之迥子惇率兵小卻忻擊走之遂進兵迥遣甲騎三千伏野馬崗忻以五百騎襲之斬獲畧盡進至草橋迥又拒守忻以竒兵破之直趨鄴下迥背城結陣大戰官軍不利時鄴城士庶觀戰者數萬人忻謂左右曰事急矣吾當以權道破之於是射觀者悉走之轉相騰藉聲如雷霆忻乃大呼曰賊敗矣衆復振齊力擊之迥軍大敗
　　韓褒為汾州刺史先是齊寇數入民皆廢耕桑前後刺史莫能防捍褒至適㑹寇來褒乃不下屬縣人既不及備以故多被抄掠齊人喜其不覺以為州先未集兵今還必不能追躡由是益懈不為營壘褒已先勒精鋭伏兵北山中分據險阻邀其歸路乘其衆怠縱伏擊之盡獲其衆
　　隋初周將尉遲迥河北拒命文帝遣將于仲文討之迥將檀讓屯成武仲文簡精兵偽建迥旗幟倍道而進檀讓出謁仲文執之仲文背城結陣出軍數里設伏於麻田中迥將毗羅恃衆而來兩陣纔合伏兵俱發曳柴皷譟塵埃漲天毗羅兵潰皆投水死
　　王世充欲擊李密密屯偃師北山上時新破敵有輕世充心不設壁壘世充夜遣二百餘騎潛入北山伏溪谷中令軍人秣馬蓐食遲明而薄密密出兵應之陣未成列而兩軍合戰世充伏兵發乘髙而下馳密營又縱火焚其廬舍密軍潰降其將張重仁陳智略進下偃師密走保洛口
　　唐太宗討竇建德至武牢建德自滎陽西上太宗以數百騎出武牢東二十餘里以挑之往往設伏比至賊營纔四騎而已賊初見騎少疑為斥堠太宗謂曰我秦王也因引弓射之斃其壹將賊以五六十並援搶而進從者咸失色太宗謂之曰爾但前去我自殿後於是按轡徐行賊至輙引弓射之斃一賊賊懼退而復來來則必斃之賊乃不敢復逼太宗引賊入伏內伏兵相次而發合擊破之獲其大將殷秋斬首數百級
　　李密之叛將出山南史萬寶懼密威名不敢拒謂盛彥師曰密驍賊也又輔以王伯當決䇿而叛其兵思欲東歸若非計出萬全則不可也兵在死地殆不可當彥師笑曰請以數千之衆邀之必梟其首萬寶曰計將安出對曰軍法尚密不可為公説之便領衆踰熊耳山南傍道而止令弓弩者挾路乘髙刀楯者伏於溪谷令曰待賊半渡一時齊發弓弩據髙縱矢刀楯即亂出薄之或問之曰聞李密欲向洛州而公入山何也彥師曰密聲言往洛實走襄邑城就張善相耳必當出人不意若賊入谷口我自後追之山路險隘無所展力一夫殿後必不能制今吾先得入谷口擒賊必矣李密既渡陜州以為餘不足慮遂擁衆徐行果踰山南彥師擊之密衆首尾斷絶不得相救遂斬李密
　　封常清為安南節度討大勃律師次賀薩勞城一戰而勝常清逐之判官段秀實曰賊兵示弱餌我也請備左右搜其山林遂殲其伏
　　郭子儀自杏園渡河圍衞州安慶緒與其驍將安雄俊崔乾祐薛嵩田承嗣悉其衆來援分為三軍子儀陣以待之預選射者三千人伏於壁內誡之曰俟吾小卻賊必爭進則登城皷譟弓弩齊發以迫之既戰子儀偽遁賊果乘之及壘門遽聞皷譟俄而弓弩齊發矢注如雨賊徒震駭子儀整陣追之賊衆大敗
　　郭子儀赴鳳翔賊將李歸仁以勁卒五千邀之於三原北子儀窘急使僕固懷恩及王昇陳迴光渾釋之李國正等五將伏兵於白渠留運橋以待之賊至伏發歸仁大敗而走又從子儀戰於清渠不利歸於鳳翔及囘紇來赴國難肅宗乃遣廣平王為元帥以子儀為副而懷恩領囘紇兵從之汶水賊伏兵於營東懷恩引囘紇馳往殺之匹馬不歸賊乃大潰
　　史朝義叛至貝州與大將軍薛忠儀兩節度合僕固瑒至臨清縣懼賊氣盛駐軍以俟變朝義領衆三萬來攻瑒令髙彥嵩渾月進李光逸等設三伏以待之賊半渡伏發合擊敗之時囘紇兵至軍益振瑒卷甲馳之大戰於下博東南賊背水而陣大軍衝擊而摧之積屍擁流而下朝義走莫州
　　唐哥舒翰充隴右節度副使先是吐蕃每至麥熟時即率部衆至積石刈取人共呼為吐蕃麥莊前後無敢拒之者至是翰使王難得楊景暉等潛引兵至積石設伏以待之吐蕃以五千騎至翰於城中率驍勇馳擊殺獲略盡餘散走伏兵邀擊匹馬不還
　　吐蕃北寇靈朔陷麟州德宗遣使至成都府令韋臯討之臯帥師萬人深入據險設伏以待之先出千人挑戰論莽熱見我師之少悉衆追之發伏掩擊皷譟震駭蕃衆大潰生擒莽熱虜衆十萬殲夷者半
　　五代梁將戴思逺攻德勝北城莊宗命李嗣源設伏於戚城令騎軍挑戰梁軍大戰莊宗御中軍以禦之時李從珂偽為梁幟奔入梁壘斧其望樓梁軍望見大恐步騎漸散李嗣源以鐵騎三千乘之梁軍大敗俘斬二萬計
　　本朝雍熈中王師北征以田重進為定州路行營馬步軍都督署兵至飛狐城下敵遣其將大鵬翼等來援監軍袁繼忠謂重進曰敵多騎兵利於平地不如乘險逆擊之重進率兵伏飛狐南口敵兵方出乃麾擊之遂擒鵬翼
　　至道中以李繼隆護送芻粟入威敵軍敵將于越率騎八萬來邀王師李繼隆所領步騎纔一萬先命千人設伏於城北十里繼隆與尹繼倫列陣以待敵衆方食繼倫出其不意擊走之繼隆追過徐河十餘里俘獲其衆
　　多方以誤之
　　春秋時呉子闔廬問於伍員曰伐楚如何對曰楚執政衆其臣莫適〈音的〉任患若為三師以肄焉〈肄猶勞也〉一師至彼必皆出彼出則歸彼歸則出楚必道敝〈罷敝於道〉亟肄以罷之〈亟數也音器〉多方以誤之既罷〈音疲〉而後以三軍繼之必大克之闔廬從之楚於是乎始病呉遂入郢
　　後漢末曹操征關中進軍渡渭馬超及韓遂數請戰不許因請割地任子操用賈詡計偽許之韓遂請與操相見操與遂交馬語移時不及軍事但説京都故舊拊手歡笑既罷超等問遂操何言遂曰無言也超等疑之他日操又與遂書多所㸃抹如遂改定者超等愈疑遂操乃尅日㑹戰先以輕兵挑之戰良久乃縱驍騎夾擊大破之遂超等走涼州
　　魏將田豫率兵進擊鮮卑柯比能將鋭卒深入甌脫鮮卑衆多抄軍前後斷絶歸路豫乃進軍去敵衆十餘里結屯營多聚牛馬糞燃之從他道引去胡見煙火不絶以為尚在行數十里乃知之
　　魏末諸葛誕文欽反據壽春投呉請援司馬文王總兵討之王謂諸將曰誕嘗突圍決一朝之命或謂大軍勢不能久省食減口冀有他變料賊之情不出此二者今當多方以亂之備其越逸此勝計也因命合圍分遣羸疾就榖淮北廩軍士給大豆人三升欽聞之果喜文王愈以弱示之多縱反間言呉救方至誕等益寛恣食俄而城中乏糧諸將並請攻之文王曰誕聚糧固守外結呉人自謂足據淮南必不便走今若急攻之損諸軍之力外寇卒至表裏受敵此危道也但堅守三面若賊陸道而來軍糧必少吾以遊兵輕騎絶其轉輸可不戰而破外賊破欽等必為我擒矣誕欽等出攻長圍諸軍逆擊走之初誕欽內不相恊及至窮蹙轉相疑貳誕殺欽欽子駚踰城降以為將軍封侯使駚循城而呼文王見城上持弓者不發矢因令攻而拔之
　　東晉平州刺史崔毖隂結髙句麗及宇文段國等同滅慕容廆以分其地廆聞之曰彼信崔毖虛説邀一時之利烏合而來耳既無統一莫相歸服吾今破之必矣然彼軍初合其鋒甚鋭幸我速戰若逆擊之落其計矣不若靜以待之必懷疑貳迭相猜防一則疑吾與毖譎而覆之二則自疑三國之中與吾有韓魏之謀者待其人情阻惑然後取之於是三國攻廆廆閉門不遣戰使送牛酒以犒宇文大言於衆曰崔毖昨有使至於是三國果疑宇文同於廆也引兵而歸宇文悉獨官曰二國雖歸吾當獨兼其國盡衆逼城連營三十里廆簡精鋭士命子皝推鋒於前〈皝音晃〉子翰領精騎為竒兵從傍出直衝其營廆方陣而進悉獨官自恃其衆不設備見廆軍至方率兵拒之前鋒始交翰已入其營縱火焚之衆遂大敗
　　東魏初齊髙歡每聲雲欲討尒朱兆復出復止如此者數四揣兆嵗首必應㑹飲使將竇奉率精騎先驅一朝一夜行五百里兆軍人休惰縱飲皆醉忽見奉軍莫不驚愕因而尅之
　　後燕慕容盛據遼東遼西太守創隂引後魏軍上表請發兵以拒冦盛曰此必詐也召其使而詰之果驗盡滅創族遣將李旱率騎討之師次建安召旱旋師創聞其家被誅亦擁二千餘戶以自固及聞旱中路而還謂有內變不復為備留養子令支守已率衆追魏師旱知之襲尅令支遣禆將追創及於無終斬之盛謂羣臣曰前以追旱還者以創新為叛逆必忌官威一則鳩合同類刼害良善二則亡竄山澤未可卒平故非意而還以盈怠其志卒然掩而尅之理也羣臣皆曰非所及也
　　後魏陵州木籠獠恃險每行抄刼大將陸騰討之獠因山為城攻之不可拔騰於城下多設聲樂及諸雜妓示無戰心諸獠果棄其兵杖或攜妻子臨城觀樂騰知其無備密令衆軍俱上獠賊惶懼不知所為遂縱兵討擊盡擒之
　　周法尚初自陳來歸樊猛濟江討之法尚遣部曲督韓朗詐偽背已奔陳告猛曰法尚步兵不願降北若得軍來必無鬭者自當倒戈耳猛以為然引師急進法尚乃佯為畏懼自保於曲江猛陳兵挑戰法尚先伏輕船於浦中又伏精鋭於古村之北張旗幟逆流拒之戰數合偽退登岸投古村猛舍舟逐之法尚疾走與村北軍合復前擊猛猛退走赴船既而浦中伏發取其船建周旗幟猛於是大敗僅以身免
　　隋髙熲獻取陳之䇿曰江北地寒田収晚江南土熱禾早熟量彼收穫之際熲令士馬聲言掩襲彼必屯兵禦守足廢其農時彼既聚兵我便解甲再三若此賊以為常後雖集兵彼必不信猶豫之頃我乃濟師登陸一戰兵氣益倍文帝行其䇿陳人益敝
　　賀若弼鎮淮南請沿江防人每交代之際必集厯陽大列旗幟官幕被野陳人以為大兵至悉發國中士馬既知江防交代其衆復散後以為常不復設備其後弼以大軍濟江陳人弗之覺遂滅陳
　　聲言欲退誘敵破之
　　東晉末妖賊孫恩北出海鹽時劉裕拒之築城于海鹽故海賊日來攻城城內兵力甚弱裕深慮之乃一夜偃旗匿衆若已遁者明早開門使羸疾數人登城賊遙問劉裕所在曰夜已走矣賊信之乃率兵衆入城豫乘其懈怠奮擊大破之
　　後梁呂光遣將呂延伐西秦大敗之乞伏乾歸泣曰死中求生正在今日乃縱反間稱乾歸東奔城紀呂延信之引師輕進司馬耿雅諫曰乾歸雄勇過人權畧難測破王廣克楊定皆羸師以誘之雖蕞爾小國不可輕也困獸猶鬭況乾歸乎今宜布陣而前步騎相接徐候諸軍大集可一舉滅之延不從而戰敗
　　北涼主沮渠䝉遜伐西涼李歆於酒泉先攻浩亹〈音問〉蛇盤於帳前䝉遜笑曰前一為螣蛇今盤在吾帳天意欲吾回師先定酒泉乃燒攻具而還次於川嵒聞歆集兵欲攻張掖䝉遜曰入吾計矣但恐聞吾回軍不敢前也兵事尚權乃露布西境稱得浩亹將進軍黃谷歆聞而大悅進入都瀆澗䝉遜逆之敗歆於懐城遂進攻酒泉㧞之
　　五代梁楊師厚率步騎屯於臨胊而聲言欲東援密州留輜重於臨胊王師範果出兵來擊師厚設伏於野追擊至堅土山殺萬餘衆擒都將八十人聲言怠敵取之
　　唐吐蕃叛詔裴行儉為洮州道總管行儉建議曰吐蕃背叛干戈未息敬𤣥審理失律喪元安可更為西方生事今波斯王身沒其子泥涅師充質在京望差使往波斯冊立即路由二蕃部落便宜從事必可有功髙宗從之因命行儉冊送波斯王仍為安撫大倉使行至西州人吏郊迎行儉召其豪傑子弟千餘人隨己而西乃言紿其下曰天時方熱未可涉遠須秋涼之後方可漸行都支覘知之遂不設備行儉仍召四鎮諸蕃酋長豪傑謂曰憶昔此遊未嘗厭倦雖還京輦無時暫忘今因是行欲㝷舊賞誰能從吾獵也是時蕃酋子弟請從者僅萬人而行儉佯為畧遊教試部伍數日遂倍道而進去都支部落十餘里先遣都支所親問其安否外示問候似非討襲續又使人趣召相見都支先與遮匐同謀秋中擬拒漢使卒聞軍到計無所出自率妻子首領等五百餘騎就營來謁遂擒之是日傳其契箭諸部酋長悉來請命並執送碎葉城簡其精騎輕齎曉夜前進將虜遮匐途中果獲都支還使與遮匐使同來行儉釋遮匐使者令先往曉諭其主並言都支已擒遮匐㝷復來降
　　稱降及和因懈敗之
　　秦末天下兵起沛公西入武關欲以二萬人擊秦嶢關下軍張良曰秦兵尚彊未可輕也臣聞其將皆屠子賈豎易動以利願王留壁使人為五萬人具食益張旗幟諸山之上為疑兵令酈食其持重寶㗖秦將秦將果欲連和西襲咸陽沛公欲聴之良曰此獨其將欲叛士卒恐不從必危不如因其懈怠擊之沛乃引兵擊之秦軍大破
　　晉將李矩守滎陽劉聰將劉暢步騎三萬討矩屯於韓王故壘相去七里遣使招矩時暢卒至矩未暇為偹乃遣使奉牛酒詐降於暢潛匿精勇見其老弱暢不以為虞大饗士卒人皆醉矩夜襲之暢僅以身免
　　唐貞觀初突厥頡利可汗退保鐵山遣使入朝謝罪請為藩臣太宗遣唐儉安修仁持節出塞以安撫之以李靖為定襄道總管往迎頡利頡利不肯朝覲請待草青馬肥將踰砂磧靖與副將張公謹謀曰制使到彼虜必自寛率精騎齎二十日糧乘間掩襲諸將皆曰詔許其降行人在彼奈何攻之靖曰此兵機也如唐儉等輩何足惜督軍疾進自北道襲之至隂山遇其斥堠千餘帳皆俘以隨軍頡利見使者甚悅不虞靖軍至及到縱擊之遂滅其國卑辭怠敵取之
　　單于冒頓初立東胡方彊遣使謂冒頓欲得千里馬冒頓以問羣臣皆曰千里馬國之寶勿以與冒頓曰奈何與人隣國愛一馬乎遂與之居頃東胡遣使來曰願得單于一閼氏冒頓問羣臣皆怒曰東胡無道乃求閼氏冒頓曰與人隣國愛一女子乎與之居頃東胡復曰匈奴有禁地千里餘吾欲有之冒頓問羣臣或曰與之冒頓大怒曰地者國之本也奈何與之諸言與之者皆斬之冒頓上馬令國中有後至者斬遂往襲之東胡輕冒頓不為之備遂為冒頓所滅
　　魏初馬超屯潼關曹操大破之諸將咸問曰賊初守潼關渭北道決不從河東擊馮翊而反守潼關引軍而後北渡何也操曰賊守潼關若吾入河東賊必引守諸津則西河未可渡也吾欲盛兵向潼關賊衆悉南守西河之備虛故徐晃等得掩取河西然後引軍北渡賊不能與吾爭河西者以有二將之軍也連車植柵為角道而南既為不可勝且以示弱渡渭為堅壘虜至不出所以驕之也故賊不為營壘而求割地吾順言許之所以縱逸其志使自安而不為備因盡士卒之力一朝擊之所謂迅雷不及掩耳兵之變化固非一道也
　　隋末楊𤣥感反攻東都刑部尚書衞元拒之𤣥感詐令人大呼曰官軍已得𤣥感矣官軍稍怠𤣥感與數千騎乘之元於是大敗
　　甘言怠敵以擊之
　　東晉初石勒偽推奉晉幽州刺史王俊俊不疑勒遂率輕騎宵行至易水俊督護孫驍馳遣白俊引軍拒勒俊將左咸請出擊勒俊怒曰石公來正欲奉戴我者也敢言擊者斬乃命設饗以待之勒晨至薊叱開門者開門疑有伏兵先驅牛羊千頭聲言上禮實欲填諸街巷使兵不得發俊乃懼勒入城升其㕔事命甲士執俊立之於前數其罪惡而誅之遂取幽州
　　梁末侯景反陷建業髙州刺史李遷仕據大臯圖逆召鄗京太守馮寶寶欲往其妻沈氏止之曰刺史無故不合召太守此詐君欲為反耳頃者京師危迫羽檄召兵遍於郡縣刺史稱疾不赴繕甲訓兵今已備矣而更召君往必見留願且勿行遣使譎之曰身疾篤謹遣傳意併送土物以省之彼聞必無所防為君取之如反掌耳寶從之於是沈氏自將千人皆藏短兵步擔雜物唱言琛貨先書報遷仕曰太守馮寶疾篤謹令妻沈氏傳啓並奉土貢以資軍費遷仕大悅迎沈氏因釋擔出刃大破之遷仕脫身而遁沈氏入據其城盡收其衆
　　擣虛
　　後漢將軍耿秉與竇固合兵一萬四千騎擊車師有後王前王前王即後王之子其地相去五百餘里秉議先赴後王以為併力取根本則前王自服固計未決秉奮身上馬衆軍不得已遂進並縱兵鈔掠斬首數千級牛羊馬匹十餘萬頭後王安得震怖將數百騎出迎秉降
　　袁紹曹操持於官渡沮〈測居反〉授説紹可遣將竒兵別為支軍於外以絶曹操之援紹不從許攸進曰操兵少而悉力拒我許下其勢必虛弱若分遣輕騎軍星夜襲許則操為我擒矣如其未潰可令首尾奔命破之必也紹又不用竟為曹操所敗
　　魏武征河北師次頓丘黑山賊於毒等攻東武陽魏武引兵入西山攻毒等本屯毒等聞之棄東武陽魏武要之於內大破之
　　梁同州刺史陳慶之率衆圍東魏南荊州東魏將堯雄與行臺使侯景救之雄曰白駒梁之北面重鎮因其空虛攻之必尅彼若聞難荊圍自解此所謂機不可失也遂率衆攻之慶之果棄荊州而來未至雄已陷城擒梁鎮將荀求廣
　　東魏大將髙歡率兵伐西魏濟河集諸將議進取之計斛律羌舉曰宇文黑獺雖聚㓙黨今困守無糧援可恃有同困獸若不與其戰而徑取長安長安空虛可不戰而尅㧞其根本彼無所歸則黑獺之首懸於軍門矣諸將議有異同遂戰於渭大敗而歸
　　隋趙煚於江南岸置安蜀城以禦陳屬霖雨數旬城頽者百餘步蠻酋鄭南鄉叛引陳將呉明徹欲掩安蜀議者皆勸煚益修守禦煚不從乃遣使誘江外生蠻向陽武陽令秉虛掩襲南鄉所居獲其父母妻子南鄉聞之其黨各散陳兵亦遁
　　王世充與李密相持於陳都世充夜渡陣於洛水之北其時密已渡洛水陳兵與世充相對東接月城西至石窟多騎兵長槍宜寛平放縱世充兵多矛⿰䂎宜隘險然南逼洛水北阻泰山地形褊促騎不成列世充縱⿰𥎞蹙之密軍失利與數子登船南濟餘兵皆東走月城世充乘勝長驅直至月城下密既渡南岸即䇿馬西上直向世充本營左右麾旗相繼而世充營內見密兵來逼急連舉六烽世充乃捨月城之圍收兵西退自洛北達於黑石中間四十餘里奔赴顛狽大喪師徒密之行也東北之圍不救而自解西南之寇不戰而成功世充伏其權竒不復輕出
　　擊東南備西北
　　前漢景帝時七國反呉楚兵乏糧饑欲退數挑戰終不出夜軍中驚內相攻擊擾亂至於帳下周亞夫堅臥不起頃之復定呉奔壁東南陬亞夫使備西北已而精兵果奔西北不得入
　　後漢末黃巾賊起漢將朱雋率兵討之賊帥韓忠據宛拒雋兵少不敵乃長圍結壘起土山以臨城內鳴皷其西南賊率衆赴之雋自將精兵五千掩其東北乘城而入忠乃退保小城惶恐乞降
　　西魏末涼州刺史宇文仲據州不受代魏將獨孤信率兵討之仲嬰城固守信夜令諸將以衝梯攻其東北信親帥壯士襲其西南遲明尅之
　　聲言擊東其實擊西
　　後漢耿弇攻張步於劇步遣弟藍屯西安分諸將守臨淄相去四十里弇進軍居二城之間弇視西安城小而堅藍兵又精臨淄名雖大而實易攻乃勑諸校曰後五日攻西安藍聞之晨夜儆守至夜半弇勑諸將皆蓐食㑹明至臨淄城荀梁等爭之以為宜速攻西安弇曰西安聞吾欲攻之日夜為備臨淄出不意而至必驚擾攻之可㧞也臨淄若下西安自潰所謂擊一而得二者也若西安不能卒㧞頓兵堅城之下深入敵地後絶轉輸敵制吾受敝矣遂攻臨淄半日而㧞藍棄西安而遁
　　岑彭將軍兵三萬餘人南擊秦豐㧞黃郵豐與其大將蔡宏拒彭等於鄧數月不得進彭夜勒兵馬申令軍中使明旦西擊山都乃縱所獲虜令得逃亡歸以告豐豐即悉其軍西邀彭彭乃潛兵渡沔水擊其將張楊於河頭山大破之徙山谷間伐木開道直襲黎丘擊破諸屯兵豐聞大驚馳歸救之彭依東山為營豐與蔡宏相依攻彭彭先為之備出兵逆擊之豐敗走
　　曹操與袁紹相持官渡紹遣將郭圖淳于瓊顔良等攻東郡太守劉延於白馬紹引兵至黎陽將渡河操北救延荀攸說曰今兵少不敵分其勢乃可公到延津若將渡兵向其後紹必西應之然後輕兵襲白馬掩其不備顔良可擒也操從之紹聞操兵渡師分兵西應操乃引軍兼行趨白馬未至十餘里良大驚來逆戰使張遼關羽前登擊破斬良遂解白馬之圍
　　唐嗣曹王臯討李希烈烈立堡柵於蔡山臯度峻險不可攻乃聲言西取蘄州理戰船分兵傍南淮與舟師泝江而上賊以老弱守柵引軍循江隨戰艦南北與臯兵相去直蔡山三百餘里臯乃步兵登舟順流東下不日㧞蔡山賊還救間一日方至大破之因進㧞蘄州降其將
　　示形在彼而攻於此
　　春秋時楚瓦伐呉師於豫章〈從舒鳩言〉呉人見舟於豫章〈偽將與楚伐相〉而潛師於巢〈實欲以擊楚〉冬十月呉軍楚師戰於豫章敗之〈楚不忌故也〉遂圍巢克之獲楚公子繁
　　越伐呉呉子禦之笠澤夾水而陣越子為左右句卒〈鈞五相著別為左右屯句音鈎〉使夜或左或右鼓譟而進呉師分以禦之越以三軍潛涉當吳中軍而皷之呉師大亂遂敗之〈左石句卒為聲勢以分吳軍而三越伐呉楚軍於江南乃其左右將軍有私卒六千人為中軍日昏乃令左右軍銜枚沂江五里左右軍銜枚沿江五里夜半鳴皷呉師聞之大駭曰越來攻我乎因分其軍為二陣以拒越王乃以其中軍銜枚以襲之呉師大敗此國語左氏傳其語少異故附於註末〉
　　後漢將呉漢岑彭討公孫述述使其將延岑等悉兵拒廣漢及褒中又遣侯丹率兵二萬人拒黃石彭乃多張疑兵使護軍楊翕與臧宮拒延岑自分兵浮江下還江州〈今南平郡即漢江州縣〉泝都江而上襲擊侯丹大破之因晨夜倍道兼行二千餘里徑㧞武陽使精騎馳廣都去成都數千里勢若風雨所至皆奔散初述聞漢軍在平曲故遣大兵逆之及彭至武陽繞出延岑軍後蜀地震駭
　　魏田豫到馬城鮮卑攻圍之十重豫密使建旌旗鳴皷吹將步騎從南門出胡人皆屬目往赴之豫將精鋭自北門出皷譟而進兩頭俱發出虜不意虜衆散亂皆無弓馬步走追三十餘里僵屍蔽地
　　魏將司馬宣王征公孫淵師次於遼水東淵遣將軍畢衍楊柞等步騎數萬阻遼水以拒之圍塹二十餘里宣王令其軍穿圍多張旗幟出其東南賊盡鋭赴之乃泛舟潛濟急赴東北斜趨襄平衍等恐襄平無備夜遁走
　　郭淮討叛羌羌遮莫等屯岢關白土故城據河拒官軍淮見兵上流密於下渡據白土城大破之
　　蜀諸葛亮領兵出斜谷魏將司馬懿屯北源後數日亮盛兵西行諸將皆謂欲攻西圍郭淮獨以為此見形於西欲使官軍應之必攻陽遂耳其夜累攻陽遂有備不得上
　　義熈八年劉裕遣將朱齡石代譙縱於蜀裕謀曰往年劉敬宣出黃虎無功而退賊為我今應從外水往而料我出其不意猶從內水來也必以重兵守涪城以備內道若向黃虎正墮其計中今以大衆自外水取成都疑兵出內水北此制敵之竒也而以此聲先馳賊審虛實而別有函封付齡石署曰至白帝乃開諸軍雖進未知處分至白地發函曰衆軍雖從外水取成都臧熹朱校從中水取廣漢使羸弱乘髙盤十餘里由內水向黃虎衆軍乃倍道兼行譙縱果偹內水使其大將譙道福以重兵戍涪城遣刺史侯輝譙詵等率衆萬餘屯彭模夾水為城齡石至彭模諸將以賊水北城險衆多咸欲先攻其南城齡石曰不然雖寇在北今屠南城不足以破北不若盡鋭以攻北壘南城不麾而自散也遂攻北城詰旦戰至暮焚其樓櫓四面並登斬侯輝譙詵仍引軍迴趨南城即時潰散
　　宋劉道濟為益州刺史刑政失中羣盜蜂起攻圍州城道濟將裴方明出東門破賊三營斬首數萬級賊雖敗復合方明復偽出北門迴擊城東大營殺千餘人時天大霧方明等復聲出東門而潛自北門出攻城北城西諸營賊衆大潰於是奔散
　　西魏末岷州羌據州城反獨孤信討之信乃勒兵向萬年嶺三交谷口賊併力拒守信因詭道趨稠松嶺賊不意信兵之至望風奔潰乘勝逐北至城下賊並出降
　　前燕將慕容垂討丁零翟釗於滑臺次於黎陽津釗於南岸拒守垂徙營就西津為牛皮船百餘艘載疑兵列伏泝流而上釗先以大衆備黎陽見垂向西津乃棄營西拒垂潛遣桂林王慕容鍾慕容國於黎陽津夜濟壁於河南釗聞而奔還士衆疲惕走歸滑臺釗攜妻子率數百騎北趨白鹿垂遣追擊之盡擒其衆
　　隋漢王諒作亂遣其將余公理自太行下河內隋將史祥討之軍於河隂久不得濟祥謂軍吏曰公理輕而無謀素不足稱又新得志謂其衆可恃恃衆必驕且河北人不習兵所謂擁市人而戰不足圖也乃令軍中修攻具攻河陽公理使諜知之果屯兵於河陽內城以拒祥祥於是艤船河南公理聚甲以當之祥乃簡精鋭於下流潛渡公理率衆拒之祥至濆〈古聞反〉水兩軍相對公理未成列祥縱擊大敗之
　　雍熈中知雄州賀令圖與大將孫懐浦薛維紹劉文裕侯莫陳利用相繼上言敵母専政寵倖用事請乘其釁以取幽薊遂遣曹彬崔彥進與米信自雄州田重進趨飛狐潘美出鴈門尅期齊舉將發太宗謂之曰潘美之師但先次雲應卿等以十萬衆聲言取幽州且持重緩行不得貪利敵聞大兵再至必悉衆救范陽不暇援山後矣既而美師先下寰朔雲應等州重進之師又取飛狐靈丘蔚州多得山後要害之地而曹彬之大軍亦連下州縣軍勢大振每㨗奏至太宗已訝彬進兵之速且憂敵斷糧道彬次涿州旬日食盡因退師以援餉餽太宗聞之曰豈有敵人在前而退軍以援芻粟何失䇿之甚也亟遣使止彬勿前急引師縁白溝河與米信軍㑹集按兵養鋭以張西師之勢待美等盡略山後之地㑹重進之師東下合勢以取幽州時彬部下諸將聞潘美重進攻城野戰累獲其利以為已握重兵不能有所攻取謀畫蜂起更相矛盾彬不能制乃裹五十日糧再往攻涿州敵大衆當其前且戰且行去城纔百里已二十日矣雖頻克捷而時方炎暑軍士睏乏糧餉且盡彬退軍無復行伍為敵所躡遂至散敗








　　武經總要後集卷五
<子部,兵家類,武經總要>
