　　欽定四庫全書
　　武經總要後集卷十三
　　宋　曽公亮等　撰
　　故事十三
　　察敵降〈料降詐降附〉　招降
　　諭以禍福　　　縱舍
　　占𠉀　　　　　至誠獲神助
　　推人事破災異　假託安衆
　　下營擇地　　　據險
　　先據要地　　　據水草
　　絶水泉　　　　據倉廩
　　斷敵糧道　　　伏歸路敗之
　　察敵降
　　項羽圍漢滎陽漢王請和割滎陽以西者為漢亞父勸項王急攻滎陽漢王患之陳平反間既行羽果疑亞父大怒而去疽發病死紀信曰事急矣臣請誑楚可以間出於是陳平夜出女子東門三千餘人楚因擊之紀信乃乘王車黃屋左纛曰食盡漢王降楚楚皆呼萬歲之城東觀之以故漢王得與數十騎出西門遁
　　曹公入荊州劉琮降得水軍步兵十萬孫權與曹公遇於赤壁部將黃蓋曰今㓂衆我寡難與持乆觀操方連船艦首尾相接可燒而走也乃先書報欲降曹公軍吏士皆引頸觀望指言蓋降蓋放諸船同時發火時風猛煙焰漲天人馬燒死者甚衆
　　晉將李矩守滎陽城劉聰遣從弟暢帥騎三萬討矩屯於韓王故壘相去七里遣使招矩時暢卒至矩未暇為備遣使奉牛酒詐降於暢潛匿精勇見存老弱暢不以為虞大饗渠帥皆醉飽矩選勇敢千人夜掩暢營斬數千級暢僅以身免
　　後魏万俟醜奴宿勤明達等叛冦掠涇州魏將崔延伯率衆討之醜奴時或輕騎暫來挑戰大兵未交便示奔北延伯伐木別造大排內為鎖柱教強兵負而趨走號排城戰士在外輜重居中衆軍將出未戰之間有賊數百騎詐持文書雲是降簿乞緩師延伯謂其事實逡巡未鬪俄而宿勸明達率衆自東北而至乞降之賊從西競下諸軍前後受敵賊本輕騎延伯軍兼步卒兵力疲怠賊乃乘間得入排城延伯軍大敗死傷者二萬
　　魏宇文泰與東魏髙歡戰於邙山大軍不利禆將于謹率其麾下偽降立於路左歡乗勝逐北不以為虞追騎過盡謹乃自後擊之敵人大駭獨孤信又收兵於後突擊歡軍亂以西北魏軍得全而返
　　唐調露中突厥阿史得溫傳反與阿史那伏念合詔裴行儉總諸軍討之行儉乃縱反間使相猜貳伏念恐宻送降欵乃請自效行儉不泄其事而宻表以聞數日有煙塵漲天而至斥堠惶惑來白行儉召三軍謂曰此是伏念執溫傳來降非他然受降如受敵但須嚴備更遣軍吏迎前勞之少間伏念果率其屬縛溫傅詣軍門請罪盡平突厥餘黨
　　唐史思明陷洛陽賊鋒甚盛副元帥李光弼守河陽謂李抱玉曰將軍能為我守南城二日乎抱玉曰過期若何光弼曰過期而救不至任棄城也賊帥周摯領安太清徐黃玉等先攻南城將陷抱玉乃紿之曰吾糧盡明日當降賊衆大喜斂軍以𠉀之抱玉因得繕完設備明日堅壁請戰賊怒欺紿急攻之抱玉出竒兵表裏夾攻殺傷甚衆摯軍退光弼自將於中灘城摯舍南城攻中灘不勝乃整軍將攻北城光弼以兵出戰大敗之
　　唐貞元三年吐蕃入冦李晟邀擊之又襲破其堆沙堡深恨晟及渾瑊馬燧欲隂計圖之乃卑辭厚禮告馬燧請重立盟誓則蕃軍引去德宗不許遂自入朝言之上令崔翰入蕃報結賛言還我盟夏二州則同盟結賛曰清水之㑹同盟人少是以和好輕慢不成今蕃相及元帥以下凡二十二人赴盟靈州節度相杜希全涇原李觀皆和善守信境外重之此時須令與盟翰約盟於清水結賛曰清水非吉地請盟於原州土梨樹盟畢則歸二州翰歸備奏其事神策將馬有麟奏曰土梨樹地多險阻恐蕃軍隠伏不利不如於平涼其地坦平且近涇州為便帝從之詔報以希全只在靈州李觀又已改官令遣侍中渾瑊充盟㑹使崔漢衡副之鄭叔矩為判官瑊統兵二萬又詔華州節度駱元光以本鎮兵從瑊瑊與結賛初約以兵三千列於壇之東西是時蕃軍精騎數萬列於壇西結賛瑊以下具衣冠劍佩瑊等入幕次坦無他慮結賛伐皷三通其衆呼譟而進瑊遽岀自幕後遇得他馬跨而奔馳追騎雲合流矢雨集崔漢衡以下六十餘人陷於賊
　　本朝知夏州尹憲司知李繼遷遁在澤州乃與都巡檢曹光實選精騎襲之繼遷僅以身免獲其母妻繼遷復結婚於豪酋轉徙匿浸以強盛使人紿光實曰我數奔北勢窘不能自存矣公許我降乎因陳舅甥之禮期某日於葭蘆川降光實信之且欲擅其功故不與人謀至期繼遷設伏止領十數人近城迎光實光實從百騎赴之繼遷前導北行至其地忽舉手麾鞭伏兵盡起光實被害
　　張煦為西洛行營都監朝廷討靈武煦與張凝入戎境清逺故城有戎首請以甲騎三萬來降煦語凝曰此必詐也亟嚴兵以待果然凝按部歸環州道為虜所邀煦聞之領所部銳兵自慶州赴之與凝㑹射殺戎帥與凝同還
　　招降
　　昭公十三年魯叔弓帥師圍費弗克敗焉〈為費人所敗〉平子怒令見費人執之以為囚俘冶區夫曰非也〈區夫魯大夫〉若見費人寒者衣之飢者食之為之令主而供其乏困費來如歸南氏亡矣民將叛之誰與居邑若憚之以威懼之以怒民疾而叛為之聚也若諸侯皆然費人無歸不親南氏將焉入矣平子從之費人叛南氏
　　高帝時陳豨反於代帝自徃擊之至邯鄲喜曰豨不南據邯鄲而阻漳水吾知其無能為矣上令周昌選趙壯士可令將者昌見四人帝慢罵曰竪子能為將乎四人慙皆伏地帝封之各千戸以為將左右諫曰從入蜀漢伐楚功賞未遍行今此何功而封帝曰非汝所知陳豨反趙代地皆豨有吾以羽檄召天下兵未有至者今計唯獨邯鄲中兵耳吾何愛四千戸侯此四人以慰趙子弟皆曰善
　　孫權令呂䝉西取長沙零桂三郡𫎇移書二郡望風歸服惟零陵太守郝普城守不降䝉既定長沙當之零陵過酃載南陽鄧𤣥之𤣥之者郝普之舅也欲令誘普乃被書當還䝉秘之夜召諸將授以方略晨當攻城顧謂𤣥之曰郝子太聞世有忠義事亦欲為之而不知時也今吾士卒精銳人思致命至尊遣兵相繼於道曽不移日而城必破城破之後身死何益於事而令百歲老母戴白受誅豈不痛哉度此家不得外問謂援可恃故至於此耳君可見之為陳禍福𤣥之見普具宣䝉意普懼而聴之𤣥之先出報䝉普㝷後當至䝉豫勑四將各選百人普岀便入守城門須臾普出䝉迎執其手與俱下船語畢出書示之因拊手大笑普見書知備在公安闗侯在益陽慙恨入地及到南郡士仁糜芳皆降𫎇入據城盡得侯及將士家屬皆撫慰約令軍中不得干歴人家有所求取旦暮使親近存恤耆老問所不足疾病者給醫藥飢寒者賜衣糧侯府藏財寳皆封閉以待權至侯在道路數使人與䝉相聞䝉輒厚遇其使周遊城中家家致問或手書示信侯人還私相參訊咸知家門無恙見待過於平時故侯吏士無鬬心㑹權㝷至侯自知孤窮乃走麥城西至漳鄉衆皆委之而降權
　　隋山獠作逆以衛𤣥為資州刺史以鎮撫之𤣥既到官時獠攻圍大牢鎮𤣥單騎造其營謂羣獠曰我是刺史銜天子詔安養汝等勿驚諸賊莫敢動於是說以利害渠帥感悅解兵歸附者十萬餘口
　　唐將丘行恭大業末與兄師利聚兵二萬保故郡城百姓多附之原州奴賊數萬人圍扶風郡太守竇璡堅守經數月賊中食盡野無所掠衆多離散投行恭者千餘騎行恭遣其酋渠說諸奴賊共迎義軍行恭又率五百人皆負米麥持牛酒自詣賊營奴帥長揖行恭手斬之謂其衆曰汝等並是好人因何事奴為主使天下號為奴賊衆皆俯伏曰願改事公行恭率其衆共謁太宗於渭北
　　馬燧與渾瑊駱元光韓遊環合軍討李懐光次於長春宮懐光將徐庭光以兵六千守宮城禦備甚嚴燧度長春不下則懐光自固攻之曠日持乆所傷必甚乃挺身至城下呼廷光廷光素憚燧威名拜於城上燧度廷光心已屈乃徐謂之曰我來自朝廷可西面受命廷光復拜燧乃喻之曰公等皆朔方將士祿山已來首建大勲四十餘年攻伐最高奈何棄祖父之勲力背君上為滅族之計耶從吾非止免禍富貴可圖也賊徒皆不對燧又曰爾以吾言不誠今相去不逺數步爾射我乃披襟示之廷光感泣俯伏軍士亦泣下先一日賊焦籬堡守將尉珪以兵二千因堡降燧廷光東道既絶乃率衆出降燧數騎徑入城處之不疑莫不畏服
　　諭以禍福
　　春秋時齊孝公伐魯北鄙僖公使展喜犒師〈勞齊師〉使受命於展禽〈栁下惠〉齊侯未入境展喜從之曰寡君聞君親舉玉趾將辱於敝邑使下臣犒執事齊侯曰魯人恐乎對曰小人恐矣君子則否齊侯曰室如懸磬野無青草何恃而不恐對曰恃先王之命昔周公太公股肱周室夾輔成王成王勞之而賜之盟曰世世子孫無相害也載在盟府太師職之〈太公為太師兼主司盟之官〉桓公是以糾合諸侯而謀其不協彌縫其闕而匡救其災昭舊職也及君即位諸侯之望曰其率桓之功〈率循也〉我敝邑用不敢保聚〈用此舊盟故不聚衆保守〉曰豈其嗣世九年而棄命廢職其若先君何君必不然恃此以不恐齊侯乃還〈此展禽以大義責齊齊遂班師〉
　　唐太宗討薛仁杲乗勝逼其城下仁杲嬰城自守太宗具知賊中虛實將領大軍繼至四面合圍仍令辯士諭以禍福城中震駭計無所出詰朝仁杲率其將士開門請降得其精兵萬餘人
　　李大亮為玉門令北冦入境大亮衆少不敵遂單馬詣賊營召其豪帥諭以禍福羣胡感悟相率請降大亮又殺所乗馬與之宴樂徒步而歸前後降者千餘人縣境以清
　　張長遜除為豐州總管時梁師都薛舉請兵於突厥欲令渡河長遜知之詐為詔書諭以逆順與莫賀咄設示知其謀突厥乃拒師都等使髙祖嘉之縱舍
　　春秋時楚子圍鄭旬有七日鄭人卜行成不吉卜臨於大宮〈臨哭也大宮鄭祖廟〉且巷出車吉〈出見車於巷示將遷不得安居〉國人大臨守陴者皆哭〈陴城上睥睨皆哭所以告楚窮也〉楚子退師鄭人脩城進復圍之三月克之〈哀其窮哭故為退師而猶不服故復圍之九十日〉入自皇門至於逵路〈塗方九軌曰逵〉鄭伯肉袒牽羊以迎〈肉袒牽羊示服為臣僕〉曰孤不天〈不為天所祐〉不能事君使君懐怒以及敝邑孤之罪也敢不惟命是聴左右曰不可許也得國無赦王曰其君能下人必能信用其民矣庸可幾乎退三十里而許之平
　　蜀諸葛亮南征所在戰捷聞孟獲者為夷漢所服募生致之既得之使觀營陣之間問此軍何如對曰向日不知虛實故敗今䝉賜觀營陣若祗如此即易勝耳亮笑縱使更戰七縱七擒而亮猶遣獲獲不去曰公天威也南人不復反矣遂至須池南中皆平
　　陳禎明三年隋師濟江宜黃侯慧紀率將士三萬餘艘欲趨臺城遣南康太守呂肅將兵據巫峽肅竭私財以充軍用隋將楊素奮兵擊之四十餘戰爭馬鞍山及磨刀澗守隘隋軍死者五千餘人陳人盡取其鼻以表功既而隋軍屢㨗獲陳之士三縱之肅乃遁走
　　唐太宗討薛仁杲因率左右二千餘騎追奔直趣圻墌以乗之仁杲列陣城下太宗據涇水以臨賊賊徒氣沮無復進戰其驍將渾幹等數人臨陣來降請還取馬太宗縱遣之於是各乘良馬須臾並至占𠉀
　　春秋時八月甲午晉侯圍上陽〈上陽虢國都在宏農陜縣東西〉問於卜偃曰吾其濟乎對曰克之公曰何時對曰童謠雲丙之晨龍尾伏辰〈龍尾尾星也日月之會曰辰日在尾故尾星伏不見〉均服振振取虢之旂〈戎事上下同服振振者盛貌旂軍之旌旗〉鶉之賁賁天策焞焞火中成軍虢公其奔〈鶉鶉火星賁賁鳥星之體也天策傅説星時近日星微焞焞無曜也言丙子平旦焞火中軍事有成功也以上皆童謠言也童齓之子未有念慮之感而會成喜戲之言似有慿者其言或中或否博覽之士能推思之又兼而志之以為鑒戒以為將來之驗有益於世教〉其九月十月之交乎〈以星驗推之知九月十月之交謂夏之九月十月也交晦朔交㑹〉丙子旦日在尾月在策〈是夜日月合朔於尾月行疾故至旦而遇在策〉鶉火中必是時也冬十二月丙子朔滅虢虢公醜奔京師
　　鄢陵之戰晉呂錡夢射月中之退入於泥占之曰姬姓日也異姓月也必楚王也射而中之退入於泥亦必死矣及戰射共王中目王召養由基與之兩矢使射呂錡中項伏弢
　　城濮之戰晉侯夢與楚子搏楚子伏已而盬其腦是以懼子犯曰吉我得天楚伏其罪吾且柔之矣〈晉侯上向故得天楚子下向地故伏其罪腦所以柔物子犯審見事宜故權言以答夢〉
　　後魏議擊蠕蠕朝臣內外盡不欲行太后亦固止帝皆不聴惟崔浩賛成之尚書令劉潔左僕射安原等乃使黃門侍郎郭仇齊推赫連昌太史張淵徐辨說帝曰今年己巳三隂之歲星襲月太白在西方不可舉兵北伐必敗雖克不利於上羣臣共賛淵等雲淵少時常諌苻堅不可南征堅不從而敗今天時人事都不和協如何舉動帝意不決乃召浩與淵等辨論之浩難淵曰陽者德也隂者刑也故日蝕脩德月蝕脩刑夫王者之用刑大則陳之原野小則肆之市朝戰伐用刑之大者也以此言之三隂用兵蓋得其類脩刑之義也歲星襲月年飢人流應在他國逺期十二年太白行蒼龍宿於天文為東不妨北伐淵等俗生志意淺近牽於術數不達人體難與逺圖臣觀天文比年以來月行掩昴至今猶然其占三年大破旄頭之國蠕蠕高車旄頭之象也夫聖明御時能行非常之事吉人語曰非常之原黎民懼焉及其成功天下晏然願陛下勿疑蠕蠕恃逺謂國家力不能至自寛來乆故夏則散衆放畜秋肥乃聚背寒向溫南來冦抄今掩其不備大軍卒至必驚駭望塵奔走牡馬護牝牝馬戀駒驅馳難制不得水草不過數日必聚而困弊可一舉而滅遂行軍將入其境蠕蠕先不設備於是分軍搜東西五千里南北三千里所虜及獲畜産車廬數百萬高車殺蠕蠕種類歸降者三十餘萬落餘虜散亂帝沿弱水西至涿耶山諸大將軍慮深入有伏兵勸帝止後有降人言蠕蠕大檀先被疾不知所為乃焚穹廬料車自載將百人入山南走人畜窘聚方六十里無人統領相去百八十里追軍不至乃徐西遁得免若復前行二百則盡滅之矣帝恨之
　　隋仁壽元年長孫晟在朔州大利城安撫新附表奏曰臣夜登城樓望見磧地有赤氣長百餘里皆如雨下垂被地謹按兵書此名灑血其下之國必且破亡欲滅匈奴宜在今日詔楊素為行軍元帥晟為受降使者北伐遂敗匈奴
　　齊建武中魏將王肅昶攻同州刺史蕭誕甚急明帝遣左衛將軍王廣之赴救蕭衍為偏師𨽻廣之一旦有風從西北起陣雲隨之來當肅營㝷而風囬雲轉還向西北衍曰此所謂歸氣魏師遁矣令軍中曰望麾而進聴皷而動肅乃傾壁十萬陣於水北衍麾皷譟響振山谷敢死之士執短兵先登長㦸翼之城中見援至因出軍攻魏柵魏軍表裏受敵因大敗肅昶單馬走斬獲千計血流絳野至誠獲神助
　　後漢耿恭為戊巳校尉擊匈奴恭以疏勒城傍有澗水可固乃引兵據之匈奴復來攻恭募先登數千人直馳之胡騎散走匈奴遂於城下擁絶澗恭於城中穿井十五丈不得水吏士渴乏笮馬糞汁而飲之恭仰嘆曰聞昔貳師將軍拔佩刀刺山飛泉湧出今漢德神明豈有窮哉乃整衣冠向井再拜為吏士禱有頃水泉奔出衆皆稱萬歲乃令吏士水以示虜虜出不意以為神明遂引去
　　唐裴行儉討吐蕃且作安撫大食使途經莫賀延磧屬風沙晦暝導者並迷行儉命下營䖍誠致祭令告將吏井泉非遙俄而雲收風靜行數百步水草甚豐後之人莫知其處衆皆悅服比之貳師將軍
　　開元初突厥降者復叛勑王晙帥并州兵西濟河以討之晙乃間行倍道以夜繼晝卷甲捨幕而趨之夜於山中忽遇風雪甚盛晙恐失期仰天誓曰晙若事君不忠不討有罪明靈所殛固自當之今士衆何辜令其艱苦誠心忠烈天監大明當止雪囘風以濟戎事言訖風囘而雪止時叛者分為兩道其在東者晙追及之殺一千五百餘人獲一千四百餘人駝馬牛羊甚衆
　　建中十三年楊朝晟築木波城以捍吐蕃初軍次方渠無水師徙囂然遽有青蛇乗髙而下視其跡水隨而流朝晟命築防環之遂為渟泉軍人仰飲以足圖其事上聞詔置祠焉
　　推人事破災異
　　周武王伐紂師至汜水牛頭山風甚雷疾皷旗毀折王之驂乘惶震而死太公曰用兵者順天之道未必吉逆之未必凶若失人事則三軍敗亡且天道鬼神視之不見聴之不聞智將不怯而愚將拘之若乃好賢而用能舉事而得時此則不拘時日而事利不假卜筮而事吉不禱祝而福從遂命驅之前進周公曰今時逆大歲⻱灼告凶不筮不吉星變為災請還師太公怒曰今紂刳比干囚箕子以飛亷為政伐之有何不可枯草朽骨安可知乎乃焚⻱析蓍援枹而皷率衆先入河武王從之遂滅紂〈此是六韜說與荀子異〉
　　後趙石勒伐張重華將謝艾帥兵徃擊之夜有二梟鳴於衙中艾曰梟邀也六博得梟者勝今梟鳴衙中尅敵之兆於是進戰大破之
　　唐初輔公祏據江東反趙郡王孝恭為元帥討之將發與諸將宴集命取水忽變為血在坐者皆失色孝恭舉止自若諭之曰禍福無門唯人所召自顧無負於物諸君何見憂之深公祏惡積禍盈今承廟算以致討盤中之血乃公祏授首之兆遂盡飲而罷時人服其識度而能安衆遂平公祐
　　李晟以朱泚之叛屯於渭橋時熒惑守歲乆之方退賓介或勸曰今熒惑已退皇家之利也可速用兵晟曰天子外次人臣但當死節垂象高逺吾安知天道耶及平賊後晟謂參佐曰前者士大夫勸晟出軍非敢拒也但軍可用之不可使知之嘗聞五星盈縮無凖懼復來守歲則我軍不戰而自潰參佐皆嘆服
　　李愬攻蔡州吳房軍吏曰今日徃亡請避之愬曰賊以徃亡謂吾不來正可擊也及戰遂捷而歸
　　假託安衆
　　春秋時晉文公卒將殯於曲沃出絳柩有聲如牛〈如牛吼聲〉卜偃使大夫拜曰君命大事將有西師過軼我擊之必大捷焉秦伯使孟明視等三將襲鄭晉禦於殽而敗之〈聲自柩出故曰君命也大事戎事也偃自聞秦宻謀故因柩鳴以正衆心〉
　　燕將騎刼攻齊即墨齊將田單拒守乃令城中人食必祭其先祖於中庭飛鳥悉翔舞城中而下食燕人怪之單復宣言曰神來下教又令曰當有神人為我師者有卒曰臣可以為師乎因返走田單起引東嚮事之卒曰臣欺君誠無能田單曰子勿復言也因師之每出入約束必稱神師衆心乃安終破燕軍
　　秦二世初天下亂陳勝吳廣起兵於蘄欲收人心謀曰項燕為楚將數有功愛士卒楚人憐之或以為在誠以吾衆為天下唱宜多應者〈謂首號令〉廣以為然迺行卜卜者知其指意曰足下皆成功然足下卜之鬼乎〈卜者雲事成有功然須假託鬼神乃可興起耳故勝廣曉其意則為魚書狐鳴以惑衆也〉勝廣喜僉曰此教我先威衆耳迺丹書帛曰陳勝王置人所罩魚腹中卒買魚烹食得書已怪之矣又間令廣之次所旁叢祠中夜搆大狐鳴呼曰大楚興陳勝王〈間謂竊令人行也宻於廣所次舍旁側祠中為之叢謂草木之岑蔚處也祠神祠也搆謂結處也〉卒皆夜驚恐朝日卒中徃徃指目廣勝因而號令衆遂從之
　　魏曹操軍行失道三軍皆渴公令曰前者有大梅林饒子酸可以解渴士卒聞之口皆出水遂及前水
　　晉將李矩守滎陽城劉暢討矩奉牛酒詐降謀夜襲之兵士以賊衆皆有懼色矩令郭誦禱於鄭子産祠曰君昔相鄭惡鳥不鳴胡臭羯何得過庭使巫言曰東里有教當遣神兵相助將士聞之皆踴躍爭進乃使精銳勇敢千人夜掩暢營獲鎧馬甚衆斬首數千級暢僅以身免
　　嶺南賊盧循冦建鄴宋武帝擊破之賊徒至彭蠡湖乃悉力柵斷左里大軍至左里將戰宋武帝所執麾竿折旛瀋水衆並怪懼公歡笑曰徃年覆舟之戰幡竿已折今者復然賊必破矣即攻柵而進循兵雖殊死戰弗能禁諸軍乘勝奔之循單舸走所殺及投水者萬餘人
　　梁庾城為華陽太守後魏軍攻圍南郡時糧儲寡少人懐恟懼州有空倉數十所城手自封題指示將士此中粟皆滿足支二年但努力堅守衆心安虜退
　　後魏皇始二年慕容寳將慕容賀驎帥三萬餘人㓂新市甲子晦道武帝進軍討之大史令晁崇奏曰不吉帝曰何也對曰昔紂以甲子日亡兵家忌之帝曰武王不以甲子日勝乎崇無以對帝遂進軍新市賀驎退阻𣲖水依漸沮澤以自固甲戌帝臨其營戰於義臺塢大破之
　　隋末李宻破宇文化及還士卒皆疲倦王世充欲乗其弊擊之恐衆心不一乃假託鬼神言夢見周公遂立祠於洛水之上遣巫宣言周公欲令僕射急討李宻當有大功否則兵皆疾死世充兵多楚人信妖言故以惑之衆皆請戰遂破宻
　　下營擇地
　　唐裴行儉討突厥軍至單于都謨府之北際曉營壕塹既周遽令移就崇岡衆謂已就安堵不可勞擾行儉不從促徙之比夜風雨暴至前設營所水深丈餘將吏驚服問行儉何以知之行儉曰自今第如我節制勿問我所以也
　　五代朱溫遣龎師古與葛從周分統大軍渡淮以伐楊行宻師古營清口其地卑下或請就髙為柵師古以非太祖命弗聴淮人決水浸之請者告淮人決河上流至矣師古怒其惑衆斬之已而水至軍不能戰遂見殺
　　據險
　　春秋時蔡侯吳子唐侯伐楚㑹舟於淮南汭自豫章與楚夾漢水而陣楚左司馬沈尹戌謂子常曰子沿漢而與之上下〈沿漢上下遮勿使渡也〉我悉方城外以毀其舟〈以方城外人毀吳所舍舟〉還塞大隧直轅宜阨〈三者漢東三阨陜道也欲塞之阨宜革切〉子濟漢而伐之我自後擊必大敗之既謀而行楚大夫武城黑謂子常曰吳用木我用革不可乆也不如速戰大夫史皇曰楚人惡子而好司馬若司馬毀吳舟於淮塞城口而入〈城口三阨道之總名〉是獨克吳也子必速戰不然不免乃濟漢而陣自小別至大別〈二山名〉三戰子常知不可遂奔
　　後漢末曹操使夏侯淵張郃屯漢中先主進兵漢中屯於陽平關南渡沔水沿出稍前於定軍山作營壘淵自將大軍來爭其地先主乃命黃忠乗髙鼓譟攻之大敗淵軍遂斬淵曹公自長安南征先主遙策之曰曹公雖來無能為也我先有漢川矣及曹公至先主斂衆據險終不交鋒積日不戰兵士亡者多曹公果引軍退先主遂有漢中
　　晉羊祜都督荊州以孟獻築武牢而鄭人懼晏弱城東陽而萊子服乃進據險要開建五城收膏腴之地奪吳人之資石城以西盡為晉有自是前後降者不絶
　　劉裕討南燕慕容超召羣臣議拒晉師大將公孫五樓曰吳兵輕果利在速戰初鋒勇鋭不可爭也宜據大峴使不得入曠日延時沮其鋭氣徐簡精騎二千循海而絶其糧道別段暉率兗州之衆縁山東下腹背擊之上策也各命守宰依險自固校其資儲之外餘悉焚蕩芟除粟苗使敵無所資堅壁清野以持其釁中策也縱賊入峴出城逆戰下策也超曰京都殷盛戸口衆多非可一時入守青苗布野非可卒芟設使芟苗守城以全性命朕所不能今據五州之疆帶山河之固戰車萬乗鉄馬萬羣縱令過峴至於平地徐以精騎踐之此成擒也慕容鎮曰若如聖㫖必須平原用馬為便宜出峴逆戰戰而不勝猶可退守不宜縱敵入峴自貽窘逼昔成安公不守井陘之險終屈於韓信諸葛瞻不據東烏之險卒擒於鄧艾以為天時不如地利阻守大峴策之上也超又不從乃葺莒梁父二戌脩城隍簡馬士蓄銳以待之其夏晉師次東莞超遣其左車段暉等走騎五萬進據臨朐俄而晉師度峴超懼率卒四萬就段暉等於臨朐謂公孫五樓曰宜進據川源晉軍至而失水亦不戰矣五樓馳騎據之劉裕前驅將軍孟龍符已至川原五樓戰敗而返裕遣諮議參軍檀詔率銳卒攻破臨朐超大懼單馬奔段暉於城南暉衆又戰敗裕軍人斬暉超又奔還廣固徙郭內人入保小城後超出亡為裕軍所執
　　後魏遣將伐後燕慕容寳已平并州寳在中山引羣臣議之中山尹符謨曰魏軍強盛千里轉鬭乗勝而來勇氣兼倍若逸騎平原形勢彌盛殆難為敵宜杜險拒之中書令睦䆳曰魏軍多騎師行剽銳馬上齎糧不過旬日宜令郡縣聚千家為一堡深溝髙壘清野待之至無所掠資食既罄不過六旬自然窮困尚書封懿曰今魏師十萬天下之勍敵也百姓雖欲營聚不足自固是則聚糧集兵以資強冦且動衆心示之以弱阻關拒戰計之上也慕容麟曰魏今乗勝氣銳其鋒不可當宜完守設備待其弊而乗之於是修城積粟為持乆之備魏攻中山不克遂據博陵魯口諸將望風奔退悉降於魏
　　後周遣韋孝寛率衆攻壽陽並拔之初孝寛到淮南所在皆宻送誠欵然彼五門尤為險要陳人若開塘放水即津濟路絶孝寛遽令分兵據守之陳州刺史吳文立果遣決堰已無及於是陳人退奔江北悉平
　　武徳四年秦王世民圍洛陽宮城遺王世充書諭以禍福世充弟世辨遣其將郭士衡將兵會之合十餘萬號三十餘萬軍於成臯之東原築宮版渚遣使與世充相聞秦王集將佐議之皆請避其鋒郭孝恪曰世充窮蹙垂將面縛建徳逺來助之此天意欲兩亡之也宜據武牢之險以拒之伺間而動破之必矣記室薛收曰充保據東都府庫充實所將之兵皆江淮精銳即日之患但乏糧食耳以是之故為我所持求戰不得守則難乆建徳親帥大衆逺來赴援亦當極其精銳致死於我若縱之至此兩㓂合從轉河北之粟以饋洛陽則戰爭方始偃兵無日混一之期殊未有涯也今宜分兵守洛陽深溝髙壘世充出兵慎勿與戰大王親帥驍銳先據成皋勵兵訓士以待其至以逸待勞決可克也建徳既破世充自下不過二旬兩主就縛矣世民善之收道衡之子也蕭瑀屈突通封徳彝皆曰吾兵疲老世充憑守堅城未易猝㧞建徳席勝而來鋒銳氣盛吾腹背受敵非完策也不若退保新安以乗其弊秦王曰世充兵摧食盡上下離心不煩力攻可以坐克建德新破海西公將驕卒惰吾據武牢扼其喉咽彼若冐險爭鋒吾取之甚易若狐疑不戰旬日之間世充自潰城破兵強氣勢自倍一舉兩克在此行矣若不速進賊入武牢諸城新附必不能守而賊併力其勢必彊何弊之乗吾計決矣通等又請解圍據險以觀其變秦王不許中分麾下使通等副齊王元吉圍守東都世民將驍勇三千五百人東趣武牢時正晝出兵歴北邙抵河陽趨鞏而去王世充登城望見莫之測也竟不敢出建徳追至虎牢不得進㽞屯累月戰數不利將士思歸秦王遣輕騎千餘抄其糧運又破之諜者告曰建徳伺唐軍芻盡牧馬河北將襲虎牢秦王因留馬千餘匹牧於河渚以誘之夕還虎牢建徳果悉衆而至自板渚岀牛口置陣北距大河西薄汜水南屬鵲山〈薄迫也汜音幾縣名屬孟州屬之欲反達也〉亙二十里皷行而進諸將皆懼世民將數騎登髙丘以望之謂諸將曰賊出山東嘗見大敵今度險而囂是無紀律逼城而陣有輕我心我按兵不動彼勇氣自衰陣乆卒飢勢將自退進而擊之無不克者與公等約甫過日中必破之矣建徳列陣自辰至午士卒飢倦皆坐列又爭飲水逡巡欲退秦王命宇文士及將三百騎經建徳陣西馳而南上戒之曰賊若不動爾宜引歸動則引兵東出士及至陣前陣果動秦王曰可擊矣時河渚馬亦至乃命出戰秦王帥輕騎先進大軍繼之東涉汜水直薄其陣建徳羣臣方朝謁唐騎猝來朝臣趨就建徳建徳召騎兵使拒唐兵騎兵阻朝臣不得過建徳揮朝臣令卻進退之間唐兵已至建徳窘迫退依東陂竇軌引兵擊之戰小不利秦王帥騎赴之所向皆靡於是諸軍大戰塵埃漲天秦王帥史大奈程知節秦叔寳宇文歆等卷斾而入出其陣後張唐旗幟建徳將士顧見大潰追犇三十里斬首三千餘級建徳中槊竄匿於牛口渚車騎將軍白士讓楊武威逐之建徳墜馬武威下擒之
　　李懐光為寧慶晉綘慈隰等州節度使引衆城長武據原首臨涇水以拒吐蕃空道自是不敢南侵
　　晉王存朂起師趨汴至胡柳陂梁北面行營招討使賀環結陣而至橫亙數十里王師銀鎗都陷其陣王彥章先敗走晉輜重在陣西望見梁旗幟驚潰入幽州陣幽州兵亦擾亂自相蹈籍晉兵無復部伍梁兵四集勢甚盛陵中有土山賀環引兵據之晉王謂將士曰今日得此山者勝吾與汝曹奪之即引騎兵先登李從珂與王建極以步卒繼之梁兵紛紛而下遂奪其山日向晡環陣於山西晉兵望之有懼色諸將以為不若斂兵還營詰朝後戰閻寳曰王彥章騎兵已入濮陽山下惟步卒向晚皆有歸志我乗髙趨下擊之破之必矣王建極擐甲橫槊而進曰王但登山觀臣為王破賊乃以騎兵大呼陷陣諸將繼之梁兵大敗棄甲山積死亡者幾三萬人
　　先據要地
　　秦師伐韓圍閼與趙遣將趙奢救之軍士許歴曰秦人不意趙師至此其來氣盛將軍必厚集其陣以待之不然必敗又曰先據北山上者勝後至者敗趙奢即發萬人趨之秦兵後至爭山不得上趙奢縱兵擊之大破秦軍遂解閼與之圍〈與音余〉
　　光武遣諸將上隴為隗囂所敗乃詔馮異軍栒邑未至〈栒音詢〉隗囂乘勝使其將王元行巡將二萬餘人下隴因分遣巡取栒邑異即馳兵欲先據之諸將皆曰虜兵盛而新乗勝不可與爭宜止軍便地徐思方畧異曰虜兵臨境忸服小利〈忸服猶慣習也謂慣習前事而復為之也〉遂欲深入若得栒邑三輔動搖是吾憂也夫攻者不足守者有餘今先據城以逸待勞非所以爭也潛徃閉城偃旗皷行巡不知馳赴之異乗其不意卒擊皷建旗而出巡軍驚亂奔走追擊數十里大破之
　　蜀諸葛亮領師十萬出斜谷壘於郿之渭水南原魏司馬懿曰百姓積聚皆在渭南此必爭之地也遂引軍而濟背水為壘因謂將曰亮若勇者當出武功依山而東若西上五丈原則無事矣亮果上原是時懿屯渭南郭淮策亮必爭北原宜先據之議者多謂不然淮曰若亮跨渭登原連兵北山隔絶隴道搖蕩民夷此非國之利也宣王善之淮遂屯北原塹壘未成蜀兵大至淮逆擊走之
　　東魏高歡伐魏軍過蒲津涉洛至許原西魏將宇文泰軍至沙苑歡聞泰至引軍來會𠉀騎告歡軍至泰召諸將謀李弼曰彼衆我寡不可平地置陣此東十里有渭曲可先據以待之遂進軍至渭曲背水東西為陣合戰大破之歡夜遁
　　㨿水草
　　後漢建武十三年武都參狠羌與寨外諸種為冦殺長吏馬援將四千餘人徃擊之羌在山上援據便地奪其水草不與戰羌遂窮困諸種萬餘人悉降
　　晉末劉裕率師伐慕容超師度峴超懼率卒四萬就其將段暉等於臨朐謂其將公孫五樓曰宜進據川源晉師至而失水亦不能戰矣臨朐有巨篾水去城四十里五樓急馳據之比至為晉將孟龍符所保五樓乃退因而大敗
　　後秦姚興率衆伐前秦苻登登自六陌向廢橋興乃自將精騎迫登遣長史尹緯領步卒據廢橋以抗登登因急攻緯與戰大敗之登衆渴死者十二三其夜大潰
　　絶水泉
　　蜀諸葛亮出祁山魏遣張郃督諸軍拒亮將馬謖於街亭謖依阻南山不下㨿城郃絶其汲道撃大破之
　　赫連勃勃屯依力川後秦姚興將王奚聚羌胡三十餘戶於勃竒堡勃勃進攻之奚驍悍有膂力短兵接戰勃勃之衆多為所傷於是偃斷其水堡人窘迫執奚出降
　　隋開皇初突厥冦蘭州賀婁子幹率衆拒之至河洛峐〈古哀反〉山與賊相遇賊衆甚盛子幹阻川為營賊軍不得水數日人馬甚弊縱擊大破之
　　據倉廩
　　漢王屯滎陽韓信收兵與漢王會與楚戰滎陽南京索間破之築甬道屬河以取敖倉粟項羽數侵奪漢甬道漢軍乏食羽圍成臯漢王逃獨與滕公共車出成臯玉門馳入張耳韓信壁奪其軍使盧綰劉賈將卒二萬人騎數百入楚地佐彭越燒楚積聚漢王數挑成臯戰大破楚軍漢王引兵渡河復取成臯軍廣武就敖倉食
　　隋大業末翟讓等奉李宻為主是時河南山東大水死者將半宻將李勣言於宻曰天下大亂本是為飢今若得黎陽一倉大事濟矣宻乃令勣領麾下五千人自武原濟河掩襲即日克之開倉恣食旬日之間得兵二十餘萬
　　斷敵糧道
　　秦攻趙趙使趙括將軍長平秦乃隂使白起為上將軍括至則出兵擊秦秦軍佯敗而走張一竒兵以刼之趙軍遂勝追造秦壁堅拒不得入秦竒兵二萬五千人絶趙軍後又一軍五千騎絶趙壁間趙軍分二糧道絶秦出輕兵擊之趙戰不利因築壁堅守以待救至秦王聞趙食道絶自之河內賜民爵各一級發年十五以上者悉詣長平遮絶趙救兵及糧食趙軍不得食四十六日人相食趙括出轉戰秦軍射殺括趙卒四十萬人皆降
　　漢王遣將韓信與張耳以兵數萬欲東下井陘擊趙王與成安君陳餘聚兵井陘口稱二十萬時李左車說餘曰聞漢將韓信涉西河虜魏王豹擒夏説新喋血閼與今乃輔以張耳議欲下趙乘勝而去國逺鬬其鋒不可當臣聞千里饋糧士有飢色樵蘇後㸑師不宿飽井陘之道車不得方軌騎不得成列行數百里其勢糧食必在後願足下假臣竒兵三萬人從間道絶其輜重足下深溝高壘堅壁勿與戰彼前不得鬬退不得還吾竒兵絶其後野無所掠不十日而兩將之頭可致於麾下不然則必為所擒矣餘嘗自稱義兵不用詐謀竒計左車曰今韓信之兵號數萬千里而襲我亦已罷極今如避之不擊後有大者何以加之不聽信使人間視知其不用左車謀還報大喜乃敢引兵進破趙軍
　　吳楚反周亞夫以中尉為大尉東擊吳楚因自請上曰楚兵剽輕難與爭鋒願以梁委之絶其糧道迺可制上許之亞夫會兵滎陽吳攻梁梁急請救亞夫引兵東北走昌邑深壁而守使輕騎絶吳楚兵後糧道吳兵乏食數欲挑戰終不出乃引去
　　王莽簒漢光武兄縯起兵欲進攻宛與莽將甄阜梁邱賜戰軍敗阜賜乗勝留輜重於藍鄉引精兵十萬南渡淝水阻兩川間為營絶後橋示無還心縯於是大饗軍士設盟約休卒三日分為六部潛師夜起襲取藍鄉盡獲其輜重明日與下江兵共攻阜賜斬之
　　漢光武在河北擊銅馬賊於鄡賊挑戰光武堅營自守有出鹵掠者輒擊敗之絶其糧道積月餘賊食盡夜遁去追至館陶大破之
　　後漢末曹操與袁紹相持官渡沮〈側居反〉授言於紹曰北兵雖衆而勁果不及南南軍雖精而資財不及北南利在於急戰北利在於緩師宜徐持乆曠以日月紹不從連營稍前操亦分營相當合戰操不利復還堅壁紹為髙樓起土山射營中皆蒙楯而行衆大懼操乃為霹靂車發矢石擊紹樓皆破紹為地道攻操操於內為長塹以拒之紹運穀車數千乘至官渡操遣徐晃擊走之燒其輜重復遣車運榖使淳于瓊等率兵萬餘人送之沮授又說紹遣將為支軍於表以絶曹操之鈔掠紹又不從瓊宿於烏巢去紹軍四十里會紹謀士許攸奔於操謂操曰公孤軍獨守外無救援危急之時也袁氏輜重有萬餘兩軍無嚴備可輕兵襲之不虞而至燔其積聚不過三日袁氏自敗也操乃自將步騎五千人皆用袁氏旗幟夜銜枚縛馬口從間道出人負束薪時有聞者紿之曰袁公恐曹公鈔掠後軍遣兵以益備聞者信之既至圍屯放火營中驚亂執瓊等悉斬之數日紹棄甲而遁
　　蜀將姜維率衆侵魏依麴山築二城使牙門將荀安李歆等守之衆羌胡質任等冦逼諸郡魏將郭淮與陳泰謀所以禦之泰曰麴城雖固去蜀險逺當須運糧羌夷患維勞役未必肯附今圍而取之可不血刃而拔其城彼雖有救山道險阻非行兵之地使鄧艾等進兵圍之斷其運道及城外流水安等挑戰不許將士困窘分糧聚雪以稽嵗月維果來救自牛頭山與泰軍相對泰曰兵法貴在不戰而屈人勑諸軍堅壁無與戰使淮截其還路維懼遁走安等孤懸遂皆降
　　祖逖將韓潛與後趙將姚豹分據陳川故城豹居西臺潛居東臺豹居乆兵飢後趙將劉夜堂以驢千頭運糧以饋豹逖遣潛及馮鉄等邀擊於汴水盡獲之豹宵遁
　　咸亨元年吐蕃入冦以薛仁貴為行軍大總管郭待封等副之軍至大非川將發趨烏海仁貴謂待封曰烏海險逺軍行維艱若引輜重將失事機破賊即迴又煩挽運況彼地多瘴氣不宜乆留大非嶺上足堪置柵可留二萬人作兩柵輜重等並留柵內吾等輕鋭倍道掩其未整即撲滅之矣仁貴遂率所部先行至河口遇賊破之盡收其牛羊萬餘頭囘至烏海城以待後援待封遂不從仁貴之命領輜重繼進北至烏海遇吐蕃二十餘萬悉衆來救邀擊待封敗走軍糧及輜重並為賊所掠仁貴遂退軍屯於大非川吐蕃又益衆四十餘萬拒戰官軍大敗
　　武德中輔公祏反命河間王孝恭為行軍元帥擊之公祏遣其偽將馬惠亮陳當時領水軍屯於博望陳正通徐紹宗率步騎軍於青林山孝恭至堅壁不與鬬使竒兵斷其糧道賊漸餒夜薄我營孝恭安臥不動明日縱羸兵以攻賊壘使盧祖尚率精騎列陣以待之俄而攻壘者敗走賊出追奔數里遇祖尚軍與戰大敗之正通棄營而走
　　伏歸路敗之
　　武平二年周遣將攻邊髙齊將斛律光率師禦之段韶請行周人於姚襄城南更起城鎮諸將咸欲攻其新城韶曰地險不可攻不如更作一城壅其要路遂圍定陽屠其外城韶謂光曰此城三面重澗並無走路惟慮東南一處耳賊若突圍必從此出但簡精兵專守自是成擒光乃令壯士千餘人設伏於東南澗口其夜果如所策賊出城伏兵擊之大潰
　　唐天復二年河東李嗣昭等攻慈隰下之進逼晉絳朱全忠遣兄子友寧將會兵晉州刺史氏叔琮擊之嗣昭等襲取絳州汴將康懐英復敗之嗣昭等屯蒲縣汴軍十萬營於蒲南叔琮夜率衆斷其歸路而攻其壘破之殺獲萬餘人

　　武經總要後集卷十三
<子部,兵家類,武經總要>
