　　欽定四庫全書
　　武經總要前集卷十九
　　宋　曽公亮等　撰
　　邊防
　　益利路〈益州今改為成都路〉　梓䕫路〈梓州重和元年改為潼川府路〉
　　東西川峽路禹貢雍梁荊三州之地而梁州為多天文與秦同分春秋楚巴庸䕫諸國之地後皆屬楚秦之漢中蜀郡黔中南郡巴郡皆其境也東至荊峽北控劒棧西南接羌戎巴蜀廣漢本南夷地沈黎川至生獠吐蕃雲安靖江控牂牁夜郎江油隂平扞氐羌之地南溪瀘川撫南詔之國其涪渝數州亦有夷人不為邊患而施州黔中置義軍士丁防守邊徼此本朝控制之要也
　　益利路
　　益州秦漢蜀郡地晉武帝改為成都累朝皆為益州唐領西川劒南節度統為結營及松維蓬恭雅黎姚悉等八州兵馬天寶中平戎昆明寜逺澄州南江等六軍陣劒南節度治成都本朝縁唐制節度使兼統押近界諸蠻及西山八國雲南安撫制置等使其地東至蘭州陽安縣界六十六里西至永康軍導江縣八十七里南至陵州籍陽縣界九十二里北至漢州雒州界六十七里一路十五州軍卭威茂黎雅五州西抗吐蕃南撫蠻獠暨雲南諸國利州路十一州軍文龍二州捍吐蕃今合二路為一置鈐轄以下兵官以益州利州為治所
　　邛州臨邛郡漢蜀郡故地梁於浦水口立壘柵為城以控生獠改曰邛州以南邛來山為名今置一砦守之東至夷界百三十里西北至羌戎界百二十里西南至羌戎界百三十里以山為界西無郡縣砦一
　　平樂砦　在火井界北至縣三十里
　　黎州洪源郡古邛都國漢置沈黎郡後周破羌夷得此土因立黎州長安中割洪源越嶲州之陽山置州取沈黎為名舊領羈縻五十四州〈今並荒梗不通〉西控吐蕃南捍蠻界東南至邛州郡蠻十一日程〈西南夷之種也居漢蠻越巂郡地其酋長自稱百郡都鬼王〉西至戎州州西南百二十里渡大渡河出瘴州口清溪關二百三十里至巂州界又四百九十里至巂州巂州即西南夷也控須⿱之要扼蕃蠻之口共八日程巂州今廢又三百六十里與南詔分界即雲南國
　　羈縻州五十四
　　羅巖州　索石州　秦上州　合欽州　劇川州輒索州　蓬州　　柏坡州　博盧州　明川府胣肢州　蓬矢州　大渡州　米川州　大屬州河東州　諾⿱州　甫嵐州　昌明州　歸化州附樹州　東川州　上貴州　滑川州　北川州吉川州　南藻州　北地州　蒼榮州　野川州邛陳州　貴林州　蒙川州　嚴夏州　和良州和都州　䕶川州　上欽州　時蓬州　儼馬州撅查州　邛川州　護邛州　腳川州　開望州上蓬州　北蓬州　剝重州　乆護州　瑤劒州明昌州　郎郭州　牒綜州　浪弭州
　　雅州盧山郡嚴道故地後魏因招攜離散僑立盧山郡唐初立雅州都護府今管羈縻四十六州吐蕃生獠置五砦守之東至邛州界八十里西南至黎州百里州西陲行三百六十里蠻界嚴羅州盧山縣西北六十里章盧山下有石濶三丈長二百步俗謂之盧門關外硤口即生獠也西北陸行五百七十里吐蕃棲鷄城東陸行二百三十里塗州西陸行二百三十里悉州南陸行二百六十里至雪嶺北陸行九十三里翼州界東南陸行一百六十里吐蕃舊界
　　砦戍五
　　碉門砦　在嚴道縣界東南至縣八十里
　　靈門鎮砦　在盧山縣界南至縣八十里四面險峻控
　　帶蕃界今有土兵鎮守
　　索經縣砦　在本縣城內有兵馬監押戍守
　　魚泉戍　在盧山縣界南至縣西四十里接邛州火井
　　縣
　　璃璃戍　在盧山縣界南至縣二十里
　　羈縻州四十六
　　自羅巖州至州四百八十里
　　馬當州至羅巖州二百里至州四百七十八里
　　三井州至羅巖州五里至州四百七十五里
　　來鋒州至羅巖州二里至州四百七十八里
　　名配州至羅巖州二里至州四百七十七里
　　鉼苯州至羅巖州二里至州四百七十八里
　　鈄恭州至羅巖州五里至州四百七十五里
　　畫重州至羅巖州二里至州四百七十八里
　　羅林州至羅巖州三百里至州四百七十七里
　　龍羊州至羅巖州一里至州四百七十九里
　　林波州至羅巖州六十里至州四百四十里
　　林燒州至羅巖州四十里至州四百四十里
　　龍蓬州至羅巖州四十里至州四百四十里
　　索古州至羅巖州五十里至州四百三十里
　　敢川州至羅巖州四十里至州四百四十里
　　警川州至羅巖州五十里至州四百三十里
　　禍眉州至羅巖州七十里至州四百四十里
　　木燭州至羅巖州四十里至州四百四十里
　　百坡州至羅巖州四十里至州四百四十里
　　當品州至百坡州五十里至州三百七十五里
　　嚴城州至百坡州二十里至州二百六十里
　　中川州至百坡州五里至州三百七十五里
　　鉗失州至百坡州二十五里至州三百五十五里昌磊州至百坡州二十五里至州三百六十里
　　鉗并州至百坡州二十五里至州三百五十五里林坡州至百坡州三里至州三百七十七里
　　㑹野州至百坡州六里至州六百三十里
　　當仁州至㑹野州三百里至州六百二十五里
　　堆梅州至㑹野州一十里至州六百二十里
　　作䅤州至㑹野州二十里至州六百二十里
　　禍林州至㑹野州一十里至州六百二十里
　　金林州至㑹野州四十里至州六百一十里
　　諾⿱州至㑹野州四十里至州六百一十里
　　三恭州至㑹野州五十里至州五百八十里
　　布嵐州至㑹野州六十里至州五百七十里
　　欠馬州至三恭州五里至州六百二十五里
　　羅蓬州至欠馬州一十里至州六百二十里
　　以上三十七州並管羅巖州㑹野州路
　　諭川州至州五百八十里
　　讓川州至諭川州五里至州五百七十里
　　逺南州至讓川州二十五里至州五百六十里
　　卑盧州至夔州二十里至州五百六十里
　　夔龍州至卑盧州二十里至州五百六十里
　　耀川州至金川州十五里至州五百六十里
　　金川州至耀川州十五里至州五百六十里
　　東嘉梁州至金川州二十里至州五百六十里
　　西嘉梁州至東嘉梁州十里至州五百六十里
　　以上九州並管夏陽路
　　茂州汶山郡漢武置汶山郡梁置繩州取桃關之路以繩為橋因作州唐置茂州又建都督府管羈縻十七州東至綿州四百里西至威州二百二十里州北陸行百五十里至翼州又二百里至松州又三百里至茅州西南陸行三百七十里至塗州州西北陸行至吐蕃棲鷄城
　　羈縻州十七
　　靜州管部落四百戶去州七十五里
　　恭州管部落二百戶去州五里
　　當州管部落五十戶去州六十五里
　　直州管部落二百二十戶去州三十里
　　時州管部落一百戸去州六十里
　　岩州管部落二百七十五戶去州二十里
　　塗州管部落六十戶去州五里
　　達州管部落一百戶去州百五十里
　　松州管部落一百戶去州七十里
　　飛州管部落二百戶去州三百里
　　柘州管部落一百戶去州七十里
　　乾州管部落四百戸去州三百里
　　悉州管部落三百一十五戶去州二百里
　　可州管部落二百戸去州五百里
　　翼州管部落二百戶去州三百里
　　向州管部落五十戶去州三十里
　　居州管部落五十戶去州三十里
　　威州維川郡古徼外羌冉駹之地蜀姜維馬忠討汶山叛羌即此地也唐武徳中白狗羌內附乃於姜維故城置維州南界江陽岷山連嶺而西不知其極北望陽山積雪如玉東望成都若井底一面臨峯三面臨江是西蜀控吐蕃之要也唐時吐蕃得之號無憂城宣宗收復本朝以羈縻保覇二州隷焉景祐初改今名為威州東至塗州三百三十里西至悉州二百三十里南至雪嶺二百八十里北至蕃界
　　羈縻州二
　　保州雪山郡本維州定亷縣南至吐蕃為夷落之極塞
　　唐開元以來董氏世襲刺史
　　覇州靜戎郡唐天寶中招慰生羌置郡亦許世襲利州治綿谷縣本漢中地昔蜀王封弟苴侯命邑曰葭萌秦命司馬錯伐蜀出劒閣即此地亦謂石牛道東至閬州岐坪縣集州南江縣界三百四十里西至文州曲水縣龍州江油縣劒州劒門縣界二百八十里南至劒州劒門縣閬州蒼溪縣界一百六十里北至三泉縣文州曲水縣界三百二十五里西南控巴蜀東北接梁陽號為要害唐為都督府今為昭武軍莭度今置益利路兵馬鈐轄治於益州
　　文州隂平郡古氐羌之地漢開西南夷置隂平道屬武都郡西魏置文州西至龍州四百里南至閬州二百里東至扶州界一百二十里北至楷州六十五里西南陸行六十里扶州界又九十里至扶州又三百里至松州西北吐蕃界大恭嶺一百二十里
　　龍州江油郡漢魏以前為無人之境鄧艾伐蜀由隂平道景谷行七百里鑿山通道作橋閣山髙谷深至為險難艾以氊自裹縛而下將士攀木緣崖魚貫而進先登至江油即此地也西魏建州東至利州界三百三十里西至松州界二百四十五里接蕃部山谷險深不通人行南至綿州界八十五里北至文州一百一十五里西三百里至松州西北五百里至扶州
　　梓夔路
　　梓州梓潼郡漢屬廣漢巴西二郡地隋置梓州左帶潼水右挾中江居水陸之要東至果州西充縣界二百里西至漢州徳陽縣界一百五十五里南至普州縣界三百三十八里北至劒州普安縣界一百六十二里凡統十五州軍戎瀘二州處邊防夔州路九州軍施黔二州雲安軍居蠻徼西盡巴僰控帶夷獠唐置東川節度州置團結兵戍守與西川節度相掎角本朝合二路為一置鈐轄以下兵官遂州夔州為治所兼領施黔思三州縁邊儲砦將士丁義軍四千三百二十七人並𨽻都巡檢司慶厯中詔着遷職例自押蕃至軍頭凡七年一轉資副都頭至指揮使十年一轉資縁功者不循此例功微者但給鹽菜義軍之守邊最為健伉習知山川道路每蠻寇至不計逺近掩殺官軍守險策應而已
　　戎州南溪郡〈政和四年改為敘州〉古僰侯國也秦惠王破滇池通五尺道漢武得唐蒙道即於此而破牂牁郎因置僰道梁置州以鎮戎夷隋移於南溪唐置中都督府管羈縻州三十鎮東至瀘州三百十里西羈縻武昌徳州二千五百七里南至馬湖江羈縻武昌徳州界二千三百一十七里北至榮州公井縣界三百四十五里西至馬湖江千里又至石門鎮三百里協州四百里至南詔國所居陽苴咩城二千三百里置一砦控其要
　　縣砦一
　　南溪縣砦　漢南廣縣地控生獠後周置南武戍隋改今名東至瀘州江安縣南至淯井鹽界三十五里西至青衣江西岸界並夷獠所居南至瀘州江安縣界十五里北至瀘州江安縣界二十五里
　　瀘州瀘川郡梁置州取瀘水為名唐開山洞置羈縻州十三並屬瀘川郡都督後又益五州管夷人丁口十萬今東至渝州江津縣界三百三里西至戎州南溪縣界一百八十里南至納州五百二十七里北至昌州永川縣界八十五里〈戎州西二十里渡江即至納溪口水路自生戶夷人界入烏蠻路〉置砦四控其要真宗朝夷獠叛詔曰瀘州三月即苦瘴毒蠻人𠉀拒可量差戍兵守其要害之地以防之
　　鹽縣砦四
　　淯井鹽　西控悅江口隋富世縣地有鹽井人獲厚利號玉女泉故名富世今升為鹽控夷獠之要衝也水路至州九日程鹽城舊無濠塹祥符中巡檢王懷信發兵浚濠築城捍近界夷人東戎州百里悅江口至蠻界悅州西烏蠻界南晏州界
　　江安縣　漢江陽縣地隋改今名天禧中為戎瀘資榮都巡檢屯所夷獠警擾便於應援縣東南自納州溪水至烏蠻界
　　合江縣　漢江符縣地晉置安樂縣周改今名當綿水
　　大江之名口在涇水之南
　　三江砦　西北至州陸路三日程水陸五日程自江路
　　入黔南至淯井鹽三十里
　　烏蠻姚州戎瀘州界唐武徳後開拓山洞置四十八州安輯夷獠迄今許世襲通時貢或臣或否羈縻而已𨽻戎州者三十𨽻瀘州者十八本朝慶厯中烏蠻王得蓋自言十年彈壓人不入漢界為功因乞州名符命詔名姚州即雲南國之地也
　　戎州羈縻州三十
　　連州在戎州西南九百二十七里從均州析出
　　南州在戎州西五百四十五里從盈州析出
　　徳州在戎州南五百六十四里從志州析出
　　為州在戎州南四百九十里從扶徳州析出
　　洛州在戎州南四百二十里從昭州析出
　　移州在戎州西南五百八十七里從悅州析出
　　昭州在戎州南三百九十六里
　　筠州在戎州南四百一十七里
　　志州在戎州西四百五十六里
　　盈州在戎州西五百五十七里
　　獻州在戎州南六百六里
　　武昌州在戎州南二千二百一十七里
　　扶徳州在戎州東南四百五十七里
　　播節州在戎州南二百八十七里從瀘州析出
　　商州在戎州西北七百九十三里
　　馴州在戎州西北七百九十三里
　　浪川州在戎州西一千三百四十里
　　騁州在戎州西一千三百二里
　　協州在戎州西南八百里
　　靖州在戎州西南五百一十里
　　曲州在戎州西南九百里
　　播陵州在戎州南五百七十七里
　　鉗州在戎州西南四百五十七里
　　哥靈州在戎州西南一千四百里
　　切騎州在戎州西四千一百里
　　品州在戎州西北二千三百九十五里
　　從州在戎州西南二千六百四十二里
　　柯連州在戎州南九百里
　　碾衝州在戎州西南九百九十七里
　　高州在戎州南九百一十二里
　　瀘州羈縻州十八
　　納州北自納溪口至瀘州三百五十里以施池水為界唐儀鳯中開山洞置天寶中改都寜郡乾元中復為納州
　　薛州在瀘州西南七百六十里北淯井鹽唐儀鳯中招生獠置天寶中改為黃池郡乾元中復為薛州管山後夷人丁口五萬
　　晏州在瀘州東南五百三十里北淯井鹽唐與薛州同置天寶中初為羅陽郡乾元初為晏州繫州前管六縣夷人丁口三萬
　　鞏州在瀘州西南六百里西北淯井鹽唐儀鳯中開山洞置天寶初改為因忠郡乾元初中為鞏州管山後夷人丁口一萬
　　奉州在瀘州西南七百里北淯井鹽唐儀鳳中置管山
　　後夷人丁口三千
　　悅州州之東有三路一入淯井鹽甚平易一自峽口路至淯井鹽險隘一自悅江口水路入瀘州管山前夷人丁口萬人
　　思義州在瀘州東南四百五十里東至淯井鹽西南至戎州南溪縣界唐天授中置管山前夷人丁口八千
　　長寧州在瀘州西南五百里
　　淯州在瀘州西南四百五十里唐天授中置淯川縣管
　　山前夷人丁口六百
　　能州唐天定中置
　　淅州唐儀鳯中置理淅原縣管山前夷人丁口六百定州在瀘州西南七百六十里本淯州新定縣地分置
　　州管山後夷人丁口五百
　　宋州在瀘州東南三百五十里
　　順州在瀘州東南四百五十里唐載初中置理曲中縣
　　管夷人丁口萬人
　　藍州在瀘州東南六百里
　　溱州唐貞觀中置
　　髙州在瀘州西南七百八十里
　　姚州在淯井鹽三十日程漢武帝開西南夷置益州部永昌郡雲南郡屬邑也蜀諸葛亮南伐五月渡瀘深入不毛即此地遂置雲南郡居弄楝川天寶中蠻王閻羅鳯弗恭以鮮于仲通將兵十萬討之大為所敗韋皋鎮蜀兼雲南招撫大使冊為南詔是也厥後或臣或否西南夷中最大者今僑立姚州命得蓋領之
　　䕫州雲安郡古巴郡地也晉置三巴都尉綏靜蠻寇隋立州摠管府州城臨大江之險據三峽上游今東至歸州三百四十里西至雲安軍界一百二十里南至施州界五百里北至大寜監界六十二里為寜江軍節度置梓州路兵馬鈐轄以梓州為治所置五砦守其要
　　砦五
　　𦭘田砦　黃連砦　土塲砦　石門隘砦
　　支隴呼石磊砦
　　以上並在蜀江南岸
　　施州清江郡古巴郡之境唐置施州雜夷落土俗輕悍今管羈縻等五州時通朝貢置十二砦守之管義軍士丁砦將一千二百餘人東至峽州界三百一十里西至萬州界二百二十里南至髙州界三百一十五里北至夔州界一百一里西北至夔州界一百三十里西南至黔州界一百三十六里東南至澧州界二百四十七里又自雉子巖小路至澧州慈利縣界東北陸行五百五十里至敘州南三百四十里至髙州
　　砦十二
　　寜邊砦　舊名暗利天聖中賜今名北至州三百里西至五路溪口八蠻界約五十里南至安化州蠻界
　　連天砦　西至州四百五十里東南羅大砦松木隘曲木隘入溪洞懿州路南至蠻界二十里又三十里至順州
　　尖木砦　東北至州二百里七日程砦城咸平中置初髙州蠻人抄掠漢界乃置砦守之溪洞帖息
　　永寧砦　東北至州二百六十里
　　靜邊砦　東北至州二百五十里七日程南順州西尖
　　木砦十五里
　　施度砦　北至州二百二十五里西南歌羅砦
　　永興砦　南控五路溪口入天賜州界控蠻夷五路溪
　　口北至州二百六十里
　　歌羅砦　東至施度砦十五里西南至永寧砦西北至
　　州二百四十五里
　　細砂砦　北至州二百八十五里
　　太平砦　北至州一百三十二里
　　羅大砦　在建始縣界北至縣四百七十三里
　　支土隘　在建始縣界北至界二百七里
　　羈縻州五
　　咸平中轉運使丁謂招撫蠻人每有誡諭並令㰱血為盟置鐵柱以誌其事條制甚多蠻酋三十人悉補砦將西髙州夜郎郡古山獠夜郎國之地漢牂牁都尉居之唐䝉自僰道抵牂牁江即此地舊名珍州蠻酋田氏世襲乾徳中改今名北至尖木砦五日程祥符初五團蠻嘯聚攻髙州欲令暗利砦出兵援之真宗以蠻夷相攻不許
　　富州蠻酋向氏世襲刺史天禧初向通漢來朝官至五
　　溪十洞都防禦使
　　順州　奉化州　天賜州
　　黔州治彭水縣古蠻夷地春秋庸人率羣蠻叛即其地秦置黔中郡五溪蠻之西界也五溪謂酉辰巫武沅也永嘉後沒入蠻夷二百五十年偽蜀移黔南寄治涪州本朝理黔州管黔內思南費溱夷播六州〈東與施溪錦將五州隔一髙嶺其西南榛髙州與瀘州接境〉又有羈縻州數十其十州有名得通朝貢並夷獠部落置砦三十二守之管土軍三千四百人東至南州四百里西至涪州界四百四十里南至夷州界五百九十一里北至忠州二百四十三里西北至涪州界四十二里東南至思州界二百二十里西南行二十九日至南寧州接雲南昆明部落
　　黔江縣管砦二十九
　　白石砦　在縣東一程併與洛長至兩砦為一砦把扼馬攔砦　在縣東一程半
　　白水砦　在縣西四程
　　佐水砦　在縣東二程併合蓬重王兩砦為一砦把扼永安砦　在縣東三程明道中重修
　　安樂砦　在縣東三程
　　雙洪砦　在縣東四程
　　山村砦　在縣東二程
　　鹿角砦　在縣東七程
　　社營砦　在縣東四程
　　𦭘田砦　在縣東四程
　　吉水砦　在縣東五程
　　蠻冢砦　在縣東五程
　　木欄砦　在縣東一程
　　洛水砦　在縣東六程
　　潛魚砦　在縣東七程
　　虎眼砦　在縣東三程
　　木孔砦　在縣東一程
　　六堡砦　在縣東北一程
　　相陽砦　在縣東三程祥符中重立有砦主以管軍兼
　　土丁守把
　　土溪砦　在縣東北一程
　　東流砦　在縣東北兩程
　　李昌砦　在縣東北一程
　　石柱砦　在縣東南一程
　　髙望砦　在縣東南一程
　　石門砦　在縣東南一程
　　萬就砦　在縣東南一程
　　小溪砦　在縣東南五程
　　僕射砦　在縣東南二程
　　彭水縣管砦三
　　雜溪砦　在縣東三程
　　小洞野漆橋隘砦　在縣東三程
　　界山砦　在縣東四程
　　羈縻州西南漢牂牁郡地唐置費珍莊琰播郎牂牁夷等諸州今謂之黔內者六謂之羈縻者十皆以黔州控扼之其領郡者或以土豪或補以牙職而一方帖然此本朝規制之得也
　　黔內州六
　　思南費溱以黔州牙職典州事租稅貢奉夷播二州土
　　人世襲
　　思州隋巴東之務州縣也唐置務州改為思州當牂牁要路以招慰生獠西北至州三百五十里管義軍一千四百二十二人
　　南州南川郡木僰溪生獠唐招慰之以置郡尤為髙險東至渝州西至黔州四百里南至溱州三百五十里東北自合龍川路至州千里
　　費州涪州郡因費水為名隋志曰九邱之外有費州是也唐貞觀中分黔州涪州縣置州招慰生獠州之南即廣南溪洞界西入西南番路北至州七百五十里
　　溱州溱溪郡即唐初開拓南蠻因置州即夜郎地東至州五百五十里東至州水路千一百里西至瀘州七百六十里西南興元府城固縣界
　　夷州綏陽郡本牂牁地荊州之外歴代不臣附隋置夜州唐置夷州於寜夷縣領夜郎等縣古徼外蠻夷也
　　播州播川郡即秦夜郎苴蘭二郡西南隅之地貞觀中
　　置郡於播川東北至州八百一十里
　　羈縻州十
　　充州夜郎侯邑也牂牁八郡在夜郎之西司馬相如開
　　之至牂牁州百五十里
　　牂州牂牁郡五代志曰牂牁之地宜州之西陸行四十五日程東辰州二千四百里南交州一千五百里西崑明九百里無城郭散居村落稻皆熟征戰時乃相聚
　　莊州楚威王時莊蹻將甲士入牂牁地討平之置州以
　　莊為名
　　蔣州龍溪郡至牂牁百里又五十里至健州
　　健州東北至牂牁州百里西南至莊州五十里又百里
　　至桂蒲關
　　南寜州本清溪鎮東北至黔州二十九日程西南八日程至羅殿王部落接雲南界地出名馬産寶貨隋嘗令史萬歲討平之
　　琬州　清州　矩州　蠻州
　　雲安軍軍城漢朐䏰縣地今縣西萬戶故城是也有鹽井之利蠻夷雜居本朝始建為軍置三砦守之東至夔州百三十里西至萬州百四十二里南至施州二百七十里北至大寜監四百三十六里蜀江水路東入州界一十八里西入萬州界六十里砦三
　　思問砦　在縣南二百里
　　南平砦　在縣南二百里
　　投文砦　在縣南一百里
　　以上並本朝咸平置











　　武經總要前集卷十九
<子部,兵家類,武經總要>
