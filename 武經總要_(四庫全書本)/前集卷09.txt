　　欽定四庫全書
　　武經總要前集卷九
　　宋　曾公亮等　撰
　　制度九
　　九地　　　　　六形
　　雜敘戰地　　　土俗
　　夫用兵之道有地利焉我先據勝地則敵不能以制我敵先據勝地則我不能以制敵若擇地頓兵不能趨利避害是驅百萬之衆而自投死所非天之災將之過也兵法曰地形者兵之助料敵制勝計險阨逺近上下者將之道也孫武論之曰九地之變屈伸之利人情之理不可不察也故兵之情圍則禦之不得已則鬭過則從是故不知諸侯之謀者不能豫交不知山林險阻沮澤之形者不能行軍不用鄉導者不能得地利四五者一不知非霸王之兵也蓋言九地之利儻不知一則非霸王之舉況皆昧者乎是以處軍之法好高惡下以其居得其勢則易為制人故秦人得殽函之固六國諸侯常叩闗而攻秦無亡鏃遺矢而諸侯之師以困然而秦之地不廣於吳楚秦之兵不勁於燕趙所以能勝者以其地有險固也故其勢有建瓴之喻其守有百二之利可不務哉今著地形一篇
　　九地
　　散地
　　士卒近家懷戀妻子爭則散走是為散地一曰地無闗鍵士卒易散走居此地者不可數戰又曰地逺四平更無要害士卒不堅意而易離散故曰散地也兵法曰諸侯自戰其地者為散地〈士卒戀土道近易散〉是故散地則無戰〈恐走散也〉又曰散地吾將一其心〈守則志一戰則易散〉吳子問孫武子曰散地士卒顧家不可與戰則必固守不出敵攻我城壘掠吾田野禁吾樵採實吾要道待吾空虛而急攻則如之何哉武曰敵人深入吾都多背城邑士卒以軍為家専志輕敵吾兵在國安土懷生以陣則不堅以鬭則不勝當集人衆聚穀蓄帛保城備險遣輕兵絕其糧道彼挑戰不得轉輸不至野無所掠三軍困餒因而誘之可以有功若欲野戰則必因勢依險設伏地無險則隠於天氣隂暗昏霧出其不意襲其懈怠可以有功
　　輕地
　　輕於退也入敵境未深往返輕易不可止息將不得數動勞人兵法曰入人之地而不深為輕地輕地則無止又曰輕地吾將使之屬〈屬營壘連屬也一備逃遁一敵至易相救也〉吳子問孫武曰吾至輕地始入敵境士卒思還難進易退未背險阻三軍恐懼大將欲進士卒欲退上下異心敵守其城壘整其車騎或當吾前或擊吾後我如之何武曰軍至輕地士卒未專以入為務無以戰為務無近其高〈或作名〉城無由其通路設疑佯惑示若將去迺選驍騎御以先入掠其牛馬六畜三軍見得進乃不懼分吾良卒密有所伏敵人若來擊之勿疑若其不至捨之而去又曰軍人入敵境敵人固壘不戰士卒思歸欲退且艱謂之輕地當選驍兵伏要路我退敵追來則擊之
　　爭地
　　便利之地先居者勝是以爭之兵法曰我得亦利彼得亦利為爭地〈可以少勝泉弱勝強乃險要也〉又曰爭地則無攻〈敵人若已先得則不可攻也〉吾將趨其後〈利地在前當速趨其後〉吳子問孫武曰敵若先至據要保利簡兵練卒或出或守或備或竒則如之何武曰爭地之法先據為利敵得其處慎勿攻之引而佯走建旗鳴鼓趣其所愛曳柴塵惑其耳目分吾良卒密有所伏敵必出救人慾我與人棄我取此爭先之道若我先至而敵用此術則選吾銳卒固守其所輕兵外伏於險阻敵人還鬭伏兵傍起此全勝之道也
　　交地
　　平原交通也一曰可以交結不可杜絕之絕之致隙又曰交通四達〈或作逺〉不可遏絕也兵法曰我可以往彼可以來為交地〈道路相交錯也一曰川廣道平可往可來足以交戰對壘也〉又曰交地則無絕〈使車騎步伍連屬恐敵人乘我也〉吾將謹其守〈嚴壁壘也〉吳子問孫武曰交地吾將絕敵令不得來必全吾邊城修其守備深絕道路固其隘塞若不先圖之敵人已備彼可得而來吾不得而往衆寡又均則如之何武曰既我可以往彼可以來吾分卒卒匿之守而易怠示其不能敵人再至設伏隠廬出其不意可以有功
　　衢地
　　地居要地控帶數道先據此地衆必從之故得之則安失之則危也兵法曰諸侯之地三屬〈我與敵相當旁有他國也〉先至而得天下之衆者為衢地〈先至其地即結交諸侯之衆為助也〉衢地則合交〈交結旁國諸侯〉又曰吾將固其結〈交結諸侯使牢固也〉吳子問孫武曰衢地必先據若吾道逺發後雖馳車驟馬至不能先則如之何武曰諸侯參屬其道四通我與敵相當而傍有他國所謂重者必先重幣帛使約和旁國交親結恩兵雖後至衆已屬矣我有衆助彼失其黨與諸國掎角震鼓齊攻敵人驚恐莫知所當
　　重地
　　入敵已深國糧難應資給將士不挾何取兵法曰入人之地深而難返背地邑多者為重地〈難返之地入人之境已深過人之城已多津梁皆為所背也〉重地則掠吾將繼其食〈所入既深津梁皆為所持糧道不無阻絕須掠人畜積給我軍用而持久伺敵者也〉又曰凡為客之道入深則專主人不尅〈言大凡為客攻伐若深入敵則士卒有必死之志専一則主人不能勝〉掠於饒野三軍足食謹養而勿勞倂氣足力運兵計謀為不可測〈養士氣併兵為不可測度之計又曰深入敵人境須掠其田野使我足食然後閉壘養之勿使勞苦氣力盛一發取勝也〉投之無所往死且不北〈言皆死戰而不奔北也〉死焉不得〈言士必死安有不得勝之理也〉士人盡力〈士竭其力也在難地必倂也〉兵士甚䧟則不懼〈䧟於危險勢不獨死三軍同心故不懼也〉無所往則固入深則拘〈往走也言深入敵境走無生路則人心堅固如拘縛者〉不得已則鬭〈不得已者䧟在死地必不生全以死救死蓋不得已則人皆鬭〉是故其兵不循而戒不求而得不約而親不令而信〈不求索其意自得也此言兵在死地上下同志不待修整而而自戒慎不待求索而自得情實不待約束而自親附不待號令而自聴信〉禁祥去疑至死無所之〈禁妖祥之言去疑惑之計黃石公曰禁止巫祝不得為吏士卜謝問吉凶恐惑亂軍士之心言既去疑惑之路則士至死無有異心也〉無餘財非惡貨也無餘命非惡壽也〈凡焚燒財物非惡貨之多棄財致死者不得已也若有財貨恐士卒顧戀有茍生之心無必死之志者也〉今發之日士坐者涕流〈或作沾〉襟偃寢者涕交頥〈皆持必死之計將士皆有以死為約為戰之日先令曰今日之事在此一舉若不用命身膏草野為禽獸所食耳〉投之無往諸劌之勇也〈言所投之處皆為専諸曹劌之勇也〉吳子問孫武曰吾引兵深入重地多所踰越糧道絕塞設欲歸還勢不可遏欲食於敵持兵不失則如之何武曰凡居重地士卒輕勇轉輸不通則掠以繼食下得粟帛皆貢於上多者有賞士卒無歸意若欲還出即為戒備深溝高壘示敵且久敵疑通途私除要害之道仍令輕車銜枚而行以牛馬為餌敵人若出鳴鼓隨之隂伏吾士與之中期內外相應其敗可知
　　圮地
　　少固之地之不可為城壘溝隍宜速去之兵法曰行山林阻險沮澤難行之道者為圮地吾將進其塗〈疾去無稽留〉吳子問孫武曰吾入圮地山川險阻難從之道行久卒勞敵在吾前而伏吾後營吾左而守吾右良車驍騎要吾隘道則如之何武曰先進輕車去軍十里與敵相𠉀接斯險阻或分而左或分而右大將四觀擇空而取皆㑹中道倦而乃止也
　　圍地
　　入則隘險歸則遷迴進退無從雖衆何用能為竒變此地可由兵法曰所由入者隘所從歸者遷彼寡可以擊吾衆者為圍地〈出入艱難易設竒覆〉又曰背固前隘者圍地也則謀〈艱難之地與敵相持須用竒險詭譎之謀〉吾將塞其闕〈圍其三面開其一面塞之則人死戰〉吳子問孫武曰吾入圍地前有強敵後有險阻隘路敵絕我糧道利我走勢鼓譟不進以觀吾能則如之何武曰圍地之宜必塞其闕示無所往則以軍為家萬人同心三軍齊力並炊數日無見火煙故為毀亂寡弱之形敵人見我備之必輕則告勵士卒令其奮怒陳伏良卒左右險阻擊鼔而出敵人若疾擊我則前鬭後拓左右犄角也又曰敵在吾圍伏而深謀示我以利索我以旗紛紛若亂不知所之奈何武曰千人操旗分塞要道輕兵進挑陣而勿摶交而勿去此敗謀之法
　　死地
　　力戰或生守隅則死兵法曰疾戰則存不戰則亡為死地〈進兵行師不因鄉導䧟於危敗為敵所制左谷右山前窮後絕野無水草軍乏資糧一人當隘萬夫莫向是也〉死地吾將示之以不活〈示之必死令自奮求生不活者為填井毀𫁘焚燒寳貨是也〉又曰死地則戰〈此地速為死戰則生俟士卒氣衰糧餉又絕則不死何待也〉投之亡地然後存䧟於死地然後生衆䧟於害然後能為勝敗吳子問孫武曰吾師出境軍於敵人之地敵人大至圍我數重欲突以出四塞不通欲勵士激衆使之投命潰圍則如之何武曰深溝高壘示為守備安靜勿動以隠吾能告令三軍示不得已殺牛燔車以饗吾士燒盡糧食填夷井竈割髮損冠絕去生慮將無餘謀士有死志於是砥甲勵刃幷氣一力或攻兩旁〈或作竒〉震鼓疾譟敵人亦懼莫知所當鋭卒分行疾攻其後此是失道而求生故曰困而不謀者窮窮而不戰者亡吳子曰若吾圍敵則如之何武曰山峻谷險難以踰越謂之窮冦擊之之法伏卒隠廬開其去道示其走路求生透出必無鬭意因而擊之雖衆必敗兵法曰若敵人在死地士卒勇氣欲擊之法順而勿抗隂守其利則必開其道以精騎分塞要路輕兵進而誘之陣而勿戰敗謀之道也
　　六形
　　通形
　　可以先先之以待敵兵法曰我可以往彼可以來曰通居通地先居高陽利糧道以戰則勝〈兵法寧致於人無致於人通者四戰之地須先據高陽之處勿使敵人先得而我後至也利糧道者我每於津扼之處衝築壘城或作通道以䕶之又曰通地雖有高版而無要害故兩通往來處高陽𠉀望向陽示生糧道便人轉運所以利於戰也〉
　　掛形
　　出不勝返亦難也兵法曰我可以往難可以退曰掛形敵無備出而勝之敵若有備出而不勝難可以返不利也〈掛者險阻地與敵地犬牙相錯動有掛礙也設往攻敵敵若無備攻之必勝雖有險阻相錯敵人已敗不能要我歸矣若敵人有備則不能勝必為敵人守險邀我歸路難以返矣一日不得已䧟在彼須為持久之計掠取敵人之糧以伺利便而擊之可也〉
　　支形
　　支者隔隘可以相要截相支持故不利先出也兵法曰我出而利彼出而不利曰支敵雖邀我我無出也引而去之令敵半出而擊之利〈支者如我與敵人各守高險中有平地狹而且長出軍則不能成陣攻敵則自下禦上彼我之勢俱不利便如此則當引去伏卒待之敵若躡我𠉀其半出發兵擊之則無不利若敵先出以誘我我不可出也〉
　　隘形
　　隘形者敵先將守隘我去之若無守我從之兵法曰隘形者我先居之必盈之以待敵若敵先居之盈而勿從不盈而從之〈盈滿也言遇兩山之間中有通谷則須當山口為營與兩山口齊如水之在器與口齊也如此則平易險阻皆制在我而得以出竒也若敵人得隘反如此以待我當引而去不可從之如敵人據隘之半不知齊口盈滿之術術我則入隘以從之蓋敵人在隘我亦在隘俱得地形勝敗在兵不在地形也夫齊口盈滿之術非惟隘形獨能有口譬如平波迴澤車馬不通舟楫不勝中有一逕亦須據其路口使敵不得進也諸可知之〉
　　險形
　　險形者居險阻之地不可後於人也兵法曰險形我先居之必居高陽以待敵若敵先居之引而去之勿從也〈凡據險隘者尤不可致於人也險者山峻谷深非人力所能為必據高陽以待敵若敵先據之必不可與爭則當引去南者南面之地恐與敵人持久我居隂而生疾也今若於淆澠遇敵則先據北山此乃面陽而背陰也高與陽二者寜捨陽而就高不可捨高而就陽孫子乃統而言之也〉
　　逺形
　　力敵而戰勝敗未可知也兵法曰夫逺形勢均難以挑戰而不利〈挑戰者延敵也譬如我與敵壘相去三十里若我未就敵壘延敵致戰者是我困敵鋭故戰不利若敵就我壘延我與戰者是我佚敵勞戰亦不利故言勢均然則如之何曰必欲戰者則移壘而相近也〉
　　雜敘戰地
　　兵法曰凡處軍相敵絕山依谷〈近山草便利也絶過也依近也言若行軍經山險須近谷而處有水草之利也〉視生處高〈生者陽也處髙而南向也〉戰隆無登〈隆髙也敵人在髙我不可自下徃髙迎敵人而接戰敵處髙易攻是也〉此處山之軍也〈凡冦敵先㨿山谷攻戰進戰與平地不同或登峯教山戰陟嶺或援樹引藤或透險縁巖須素教之令便習也〉絶水必逺水〈寛敵令渡也〉客絶水而來勿迎之於水內令半渡而擊之利〈半渡勢不併易擊而敗也〉欲戰者無附於水而迎客〈附近也近水迎之敵必不渡〉視生處髙〈視生而向陽逺視也軍處髙逺見敵勢則敵不得潛來出我不意者也〉無迎水流〈水流之地可以溉吾軍可以流毒藥一雲逆上流而營軍兵家之忌也〉此處水上之軍地絶斤澤惟亟去無留若交軍於斥澤之中必依水草而背衆樹〈不得已與敵會於斥澤之中卻須有水草林木而處之〉此處斥澤之軍也平陸之軍處易〈言於平陸必擇其坦易平穏之地以處軍使我車騎得以馳逐也〉面右背髙前死後生〈戰便也太公曰軍必左川澤而後立陵死者下也生者髙也下不可禦髙戰不便於軍馬也〉此處平陸之軍也凡四軍之制黃帝所以勝四帝者也吳子問孫武曰敵人保據山險擇利而處之糧食又足挑之則不出乘間則侵掠為之奈何曰分兵守要謹備勿懈潛探其情密俟其意以利誘之禁其牧採乆無所得自然變改待離其固則奪其所愛也又魏武侯問於吳起曰凡左右髙山地甚狹迫卒遇敵人擊之不敢去之不得者奈何曰此谷戰也雖衆不用當募吾材士與敵相當陽為不驚輕足利刄以排前行分車列騎隠於四旁相去數里無令見兵敵必堅陣進退不敢於是出旌列旗行出外山營之敵人必懼以騎挑之勿令休息敵若堅守急行間諜以觀其變亂則擊之縮則復之此可勝也凡谷戰之兵巧於設伏選精鋭當前列以強弩次以短兵勇鬭而速戰又選輕足之卒擇徑升髙下瞰敵兵而戰或多建旗鼓自髙以震之凡於山峽卒遇敵即急鼓譟先使其驚亂然後合變以擊之凡𤼵兵深入遇大林木與敵分林相拒謂之林戰以我軍分為衝陣使兵所處矛弩為表㦸楯為裏斬除草木極廣吾道以便戰所髙置旌旗謹於軍衆無使敵人知吾情實然後率吾矛弩相與為伍若遇林樹少則以騎為輔見利則戰未利則止若遇林木多又有險隘阻以衝陣謹備前後更息更戰敵人必走又林戰之道晝廣旗旌夜多火鼓利用短兵巧在竒伏或發於前或起於後左之右之中以強弩利且守險而止擊冐頓冐頓匿其精兵見其羸弱漢悉兵北逐之髙帝先至平城步兵未盡到冐頓從精兵三十萬圍之白登七日此已然之險也近世戎狄竒策亦不過是此名將之所察而愚將之所䧟也上下山阪出溪澗而中國之馬弗與也〈與猶如也〉險道頓仄且馳且射中國之馳弗與也風雨罷勞飢渇不困中國之人弗與也此匈奴之長技也若夫平原易地輕車突騎則匃奴之衆易撓亂也勁弩長戰射疏及逺則匃奴之弓弗能格也堅甲利刄長短相雜遊弩往來行伍俱前則匈奴之兵弗能當也材官騶發〈騶矢之善也〉矢道同的則匈奴之革笥木薦〈革笥以皮作如饋皮之木薦以木短如栢也〉弗能及也下馬地鬭劔㦸相接去就相薄則匃奴之足弗能給也此中國之長技也由此觀之匈奴之長技三中國之長技五前史稱胡兵五而當漢兵一今雖頗得漢巧猶三而當一是中國之利器居多且其人善騎而不善步中國步兵有強弩利刄之鋭足以扢之然中國之不敵者人性習安不若其耐勞苦於霜雪沙磧不毛之地又其性不善攻攻亦不乆惟利衝擊故前世名將必以竒制之而不與爭馳逐也南方夷蠻其性剽悍狠怒樂為盜賊而勢不能堅惟用標槍旁牌飛刀環刀木弩以為兵械善為藥箭中者大呌信宿輙死依山阻水怙持其險急則竄伏緩則鈔掠浮船則水道多絶陸行險阻不進非中國之所能撃此之法利於平地以竒畧誘其人隠伏積兵竊發而擒之誘之之術多縱反間出甘言重幣招致使來則入吾計中國之民屋宿火食衣被繒纊北方殺氣早降手足皸瘃不能渡漢南方暑濕谿谷毒癘不能踰嶺以中國之人戍守則十不當一故古者以蠻夷攻蠻夷則強弱相當是以濵塞之民召募為用闢曠土以食之厚賞格以激之馳射格鬭是其素所蓄積省縣官之費減轉餉之勞多縱間諜以重賂誘其酋豪大姓使之攻擊比用華人其利十倍故吳起古之善將也亦常論六國之俗不同曰夫齊陣重而不堅秦陣散而自鬭楚陣整而不乆燕陣守而當走三晉陣理而不用〈三晉韓趙魏也〉夫齊性剛其國富君臣驕奢而簡於細人其政寛祿不均〈齊威王新立不理國政委於卿大夫故言驕奢而祿不均簡者輕易細人皂𨽻牧圉之人也〉一陣兩心前重後輕〈上驕下怨故曰兩心〉擊之之道必三分之獵左右脅而從之其陣可壞〈卒不敢偷其生故其陣自壊也〉秦性強其地險〈秦左崤函右汧隴終南太白在前朔方郡固其後〉其政嚴賞罰甚明人不譲皆有鬭心故散自鬭也〈秦孝公用商鞅強國之術人皆勇於戰怯於私鬬也〉擊此之道必先示之以利引而去之士貪於得而離於將乘乖設伏其將可取楚惟弱〈江淮之間地薄人性怯懦〉其地廣其政躁其人疲故整而不乆〈楚悼王急於政令故躁疲者整而不能乆也〉擊此之道襲亂其屯先奪其陣輕進速退𡚁而勞之勿與爭戰其軍可敗〈驚其屯聚出其不意以動其氣既則勿與戰楚人轉薄不能持乆自敗散之〉燕性慤〈士厚以深故性端慤〉其人甚好勇義寡詐謀〈地近蕃戎俗習騎射好勇好鬭而無機變〉擊此之道觸而迫之凌而逺之馳而後之使上疑而下惑整我車騎必避之使怒其將可慮〈迫之使用及怒逺之令疑惑性拙不可怒怒則必死可出竒取之〉三晉中國也其性和其政平有成計而施於用一不中式則勝負隨至故陳豨不守漳水而髙祖擒之龎涓失計於馬陵而孫臏破之成安君不保井陘終擒於韓信慕容超不固大峴卒敗於劉裕趙奢之登北山秦兵雖強而莫上李弼之據渭曲齊師雖衆而弗利〈上見故事門〉得失之鍳較然如斯可不務哉
　　土俗
　　夫中國戎夷五方之民俗皆有性不可推移剛柔遲速異齊器械異製衣服異冝故朔陸積隂之野食肉飯酪其人密理故耐寒百粵多陽之地其人疎理故耐暑是其天性然也古之名將受命伐國必度其俗之強弱能之長短常以我之長擊彼之短料其所好而誘之因其所惡而攻之大抵北方狄與西方之戎其性相類士力能彎弓盡為甲騎其寛則隨畜田獵禽獸為生急則習戰攻以侵伐為事其長兵則弓矢短兵則刀鋌利則進不利則退不羞遁走茍利所在其擊之法利為伏兵相其險阻隠匿之地或叢林薈翳之處擇精兵利器千人為部委在各伏其要以猛而不堅者從以弱卒佯為不利以數百千人委之必貪其獲俟其競進發伏以擊之必克若與之平原廣野度長挈大爭一切之利則非我所長又彼之能在弓矢我當以強弩邀之故春秋時戰法曰使勇而無剛者嘗冦而速去之為三覆以待之戎輕而不整貪而無親勝不相讓敗不相救先者見獲必務進進而遇覆必速奔後者不救則無繼矣此已試之效也其俗亦好為誘兵羸師而致敵冝謹視之大凡兵之體用好髙而惡下貴陽而賊隂養生而處實生為陽養於隂則氣勝實為髙處於髙則逺絶卑濕百疾不起人安於用此兵之利而地之助也兵法曰絶澗天井天牢天羅天䧟天郤六者謂之六害遇之者速去不可近也所謂絶澗者山水深大之地也天井者天形下大水可及之地也天羅者山澗迫狹可羅絶人之地也天牢者林木隠蔽葭葦深廣之地也天䧟者道路泥淖人馬不通之地也天郤者土多溝坑坎䧟木石之地也常令吾逺之敵近之吾迎之敵背之軍行有險阻潢井生葭葦山林翳薈者必謹覆索之此伏姦之所也故兵行途有所不攻攻地有所不爭者謂此類也夫出師有主客用兵有歩騎所有既殊則地亦不能兼利故晁錯曰丈五之溝漸車之水〈漸侵也〉山林積石經川邱阜〈經川常川之水也〉草木所在此步兵之地也車騎二不當一土山邱陵曼衍相屬平原曠野此車騎之地也歩兵十不當一平陵相逺川谷居間仰髙臨下此弓弩之地也短兵百不當一兩地相近平地淺草可前可後此長㦸之地也劒楯三不當一亂葦竹蕭草木䝉蘢枝葉茂接此矛鋋之地也長㦸三不當一曲道相伏險阨相薄此劔楯之地也弓弩三不當一兵法曰𠉀望所及阻𡋹分川可以縱弓矢深葦奧草可以施風火左右俱高山則張翼而進後髙前下則鋭衝而進歴漸澤則整隊而亟過居平陸則前死而後生邱陵則必處於陽而右背之提防則必據其隂左向之若此者皆須大將察理而論於心








　　武經總要前集卷九
