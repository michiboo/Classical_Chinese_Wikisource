　　欽定四庫全書
　　武經總要後集卷二十
　　宋　曾公亮等　撰
　　占𠉀五
　　六壬　　　　　遁甲
　　六壬
　　六壬之説岀於陰陽家流按大衍數雲天一生水始於北方許慎釋文曰水者凖也生數一成數五以水數配之為六壬也又曰昔軒轅帝受式於𤣥女離為三品以法三才率以五行災祥言之夫臨戎對敵洞究術數辨休王而去拘忌則天人之際有以相助歟
　　出軍決勝雜占
　　凡六壬之法先求日宿之宮而為將次取於日辰其日辰陰陽共為四課將者亥為登明右書背云為正月將今引而證之昔後漢太初元年丁丑冬至日日在斗宿二十度至今皇宋慶厯甲申崇天厯冬至日在斗宿五度八十四分此驗可以知之經一十九甲子一千一百四十八年太陽行度退縮不及者一十四度有竒零每八十五年退一度每年不及者一分差矣今即不止定亥為登明正月將但太陽行黃道入宮則為其將皆無差失也自慶厯四年甲申嵗逐月中氣後太陽黃道入宮所用神將列之如左
　　雨水正月中日在危十五度四十九分後一日入雙魚
　　宮其神登明
　　春分二月中日在奎二度四分後三日入白羊宮其神
　　天魁
　　穀雨三月中日在胃一度五十三分後五日入金牛宮
　　其神從魁
　　小滿四月中日在畢五度九十六分後五日入陰陽宮
　　其神傳送
　　夏至五月中日在井八度四十分後六日入巨蟹宮其
　　神小吉
　　大暑六月中日在栁五度二十八分後三日入獅子宮
　　其神勝光
　　處暑七月中日在張十二度二十三分後四日入雙女
　　宮其神太乙
　　秋分八月中日在軫四度九十三分後八日入天秤宮
　　其神天罡
　　霜降九月中日在亢四度四十六分後十日入天蠍宮
　　其神太衝
　　小雪十月中日在尾初度五十分後八日入人馬宮其
　　神功曹
　　冬至十一月中日在斗五度八十四分後四日入磨蝎宮
　　其神大吉
　　大寒十二月中日在女五度九十二分後一日入寳瓶
　　宮其神神後
　　凡言日辰者即五音之陰陽而為十干日也辰者六律以其陽律陰呂配之為十二辰
　　入式明相生相尅等例
　　甲乙寅夘木　丙丁巳午火　庚申辛酉金　壬癸亥
　　子水　戊己辰戌丑未土
　　甲課寅　乙課辰　丙戊課巳　丁己課未　庚課申
　　辛課戌　壬課亥　癸課丑
　　相生例
　　金生水　水生木　木生火　火生土　土生金
　　相剋例
　　金剋木　木剋土　土剋水　水剋火　火剋金
　　相刑例
　　寅刑巳　巳刑申　申刑寅　丑刑戌　戌刑未　未刑丑　子刑夘　夘刑子　辰午酉亥自刑相衝例
　　子午卯酉　辰戌丑未　寅申巳亥
　　入式課加臨永用例
　　凡用式之法以太陽黃道宮神加占事之時四課之中以下剋上為用如無下剋上始以上剋下為用若二三四上剋或下剋當以比為用俱比俱不比以涉害深為用用為初傳傳之為次傳末傳
　　無相剋取日辰遙剋例
　　四課無相剋先取日辰遙剋日如無即取日遙剋辰為用而傳之為三傳
　　昴星例
　　四課無遙相剋剛日仰視酉上柔日伏視從魁所臨為用剛日先辰後日柔日先日後辰為三傳若昴星不備為無四課當別摘一神為用剛日以干合上神柔日以支合上神為用次傳日上末與初傳同
　　伏吟例
　　十二神各歸本位剛用日柔用辰為用盡刑及衝為三傳
　　六乙日伏吟有剋為用先衝後刑為中末用辰午酉亥自刑之辰剛日先傳日後傳辰柔日先傳辰後傳日以刑及衝為末
　　反吟例
　　子午相加是也十二辰各易其位如常課再衝為中末傳無相剋有是四名四柔己丑辛丑丁丑辛未是也當以辰衝為用次辰上末日上為三傳辰衝晉衝巳巳上為用末日衝亥亥上為用丁未己未反吟屬八專依八專辰上陰神逆數三辰為用次傳末傳日上重之
　　八專例
　　庚申丁未己未甲寅癸丑五日為八專為陰陽共處相剋如常課占之若無相剋剛日從日上陽神順數三辰為用柔日從辰上陰神逆數三辰為用第二課是辰之陰神次傳末傳皆日辰之上重臨之以上門例各得用起三傳
　　求天乙十二將
　　天乙居中而前盡於五後盡於六其前也皆背天門而向地戶數至用起之神所臨遞傳盡於三傳而各得其名將求天乙貴人所臨以日宿所臨之辰加時分日之晝夜凡星隱為晝星出為夜甲戊庚日晝丑夜未乙己之日晝子夜申丙丁之日晝亥夜酉壬癸之日晝巳夜卯六辛之日晝午夜寅
　　天乙貴人前
　　一螣蛇　二朱雀　三六合　四勾陳　五青龍
　　天乙貴人後
　　一天後　二太陰　三𤣥武　四太常　五白虎　六
　　天空
　　出軍行師起課十二將吉凶
　　用起天乙將兵大捷開地千里敵人畏伏
　　用起螣蛇兵數驚駭上下相剋士卒損傷
　　用起朱雀士卒驚恐妄作口舌
　　用起六合將兵戰勝得女子金帛
　　用起勾陳士卒戰死車折馬傷
　　用起青龍將兵大勝得敵人邦國營寨府庫
　　用起天后不戰憂敗
　　用起太陰士卒怯弱
　　用起𤣥武軍移遺失戰不利
　　用起太常將兵大勝又主衣服華餙事
　　用起白虎將帥士卒死
　　用起天空士卒不利防欺詐
　　凡神與將比和相生王相吉相剋休囚凶若神與將相剋則為內外戰皆不利比和神者登明神後以下十二神也將者天乙前五後六是也
　　內外戰法
　　黃帝曰神將內戰禍害難解神將外戰禍害易解神剋
　　將為內戰將剋神為外戰
　　釋卦名
　　凡以上剋下為用卦名元首主臣忠子孝事因男子問事皆實此時行軍利先不利後利客不利主
　　凡以下剋上為用卦名重審事起女人下凌於上事多不順此時行軍利後不利先利主不利客
　　凡比用者為與日辰比類也卦名知一比者近也賊不
　　岀邑里占賊占人皆在近也
　　凡涉害深為定用卦名見機謂察其微也占之所作稽
　　留憂患難解占出軍主損傷
　　凡辰遙剋日名蒿矢日遙剋辰名彈射如折蒿為矢以彈當弓皆無所中當此之時問事皆無所中
　　凡用起昴星名曰虎視剛日動行稽留於關梁男子逺行外憂柔日伏藏不欲見人凡出軍剛日防忌關梁柔日利於伏藏若攻討彼亦有潛伏
　　凡天地伏吟諸神各歸其位剛日欲行中止柔日伏藏不起迯亡不出邑里盜賊不越其境天地六合不容須臾合者將離居者將移關梁杜塞岀軍此時皆此象也
　　凡時值反吟天地反覆十二神各易其位禍從外來父有不順之子君有逆節之臣內陽外陰占事災若出軍尤宜審忌
　　凡八專之日謂甲寅丁未己未庚申癸丑之日是也謂一神二神陰陽共為卦名帷箔不修邪亂不正之象出軍戰敵遇此日尤宜謹忌之
　　右以上九卦為式門之宗首其餘如枝葉之類也引之為例當審而明之
　　出軍戰敵
　　凡出軍戰敵審候十二曜見行所在之宮㸔所臨消息禍福氣神禽直進退休王兼而用之此為微妙擇嵗月日時法
　　凡出軍攻伐擇嵗月日時為先忌衝太嵗金神若為主𠉀太白辰星東見之月若為客𠉀太白辰星西見之月其月即避衝王方
　　凡出軍擇日諸家六壬各有擇日篇多與月內凶辰六壬神殺相犯忌之葉吉犯之有殃諸家舊法亦皆存之於後凶辰合避今録之於前
　　凡出軍忌月建之日損大將其次應行軍避忌凶惡之
　　日不可用兵
　　凡天火狼籍日凶不可用兵　正五九月在子　二六十月在卯　三七十一月在午　四八十二月在酉
　　八龍七鳥九虎六蛇日凶　春甲子乙亥為八龍　夏丙子丁亥為七鳥　秋庚子辛亥為九虎　冬壬子癸亥為六蛇
　　凡九醜之日忌行軍　乙戊巳辛壬之日臨子午卯酉之辰此是九醜若時更遇殺神臨支幹主大凶
　　凡往亡日月蝕不出軍歸亦忌不宜用
　　凡平日收日為天剛天魁不可用
　　凡兵禁日不宜出軍　正月起寅逆行六陽辰
　　凡大敗日與咸池日同　正月起卯逆行四仲
　　凡四離日不可用春分秋分冬至夏至前一日不可用占時月宿更臨四離之辰名曰天寇凶
　　凡四絶日　玉門經曰四立前一日名曰絶辰立春立夏立秋立冬前一日不可用也占時日干臨四絶之辰名為天禍凶
　　凡月厭衝對之辰皆凶　月厭正月起戌逆行十二辰凡受死日凶　正戌二辰三亥四巳五子六午七丑八
　　未九寅十申十一卯十二酉
　　凡龍虎日凶　正巳二亥三午四子五未六丑七申八
　　寅九酉十卯十一戌十二辰
　　凡罪至日凶　正午二子三未四丑五申六寅七酉八
　　卯九戌十辰十一亥十二巳
　　凡伐日忌攻討支剋干日是也
　　凡飛廉大殺日凶不可用　正戌巳二三午未五寅六卯七辰八亥九子十丑十一申十二酉以上日不可出軍最為凶惡並須避之
　　凡擇日取其王相日辰制剋所攻之方吉若休廢無氣
　　皆凶
　　神樞經曰欲出軍擇日常以天剛加月建傳送從魁下為嵗前天魁下為天府登明神後下為嵗對大吉下為天倉功曹下為嵗後以上日辰皆吉　大衝下為挾畢天罡下為負衝太乙下為折衝勝光下為掩衝小吉下為致死以上日皆凶
　　七十二占日　辰巳日再見青龍故曰辰巳利行賞賜戌亥日再見白虎故曰戌亥利行刑賞以順天
　　心　辰巳日再見螣蛇宜動外財　戌亥日再見天后宜靜內財　午日終不見太隂子日終不見六合故子午為經不可迯亡是陰陽之始也卯日終不見𤣥武酉日終不見朱雀故卯酉為緯不可攻亥是陰之終也雖有吉神良將猶不可用
　　黃帝占曰反支日不可出軍　戌亥為月朔則一日七日十三日十九日二十五日是　申酉為朔則二日八日十四日二十日二十六日是　午未為月朔則三日九日十五日二十一日二十七日是辰巳為月朔則四日十日十六日二十二日二十八日是　寅卯為月朔則五日十一日十七日二十三日二十九日是　子丑為月朔則六日十二日十八日二十四日是
　　曾門經曰四六窮日不可出軍　每月四日十九日二
　　十八日是
　　玉門經曰天乙絶氣日不可出軍　正月六日二月七日三月八日四月九日五月十日六月十一日七月十二日八月十三日九月十四日十月十五日十一月十六日十二月十七日
　　占用兵應日
　　神樞經曰將欲出兵假令以木日聞警急事謂四方舉兵及攻仇怨必以火命人用火日火時從火門出兵大勝此名子孫為父母報仇勿令金命上將以金日金時出金門必敗言金剋其木日也假令三月甲子日聞警急事利以丙丁日巳午時出火門太乙勝光下大勝餘倣此
　　擇時擇六凶神藏吉神
　　謹按六壬靈匣經雲甲戊庚日善能用者使前一螣蛇墜水二朱雀頭破後三𤣥武折足四勾陳大獄五白虎燒身六天空破剝　假令二月庚申日申時天魁為將加申則天乙庚日晝治兵大吉而臨乾前一螣蛇火神臨壬水故曰墜水前二朱雀火神臨癸水故曰頭破前四勾陳土神臨甲木故曰入獄後三𤣥武水神臨坤土故曰折足後五白虎金神臨丙火故曰燒身後六天空土神臨巽木故曰破剝為吉時利於此時出軍攻討興動土工皆吉但十二月用將加課之時
　　凡甲戊庚日晝即晝治貴神在丑夜即夜治貴神在未若臨乾之時即得六凶神藏四惡殺沒於四維此時最吉自餘七日乙巳丙丁壬癸六辛日各依日夜貴人臨乾之時六凶神藏若辰戌丑未臨乾坤艮巽四維之上即為四殺沒皆為吉時
　　擇四殺沒吉時
　　按諸家陰陽書雲孟月甲庚丙壬仲月乾坤艮巽季月乙丁辛癸為四殺沒時縁太陽每嵗退一分悉退縮不及者八十五年而退一度差殊浸多用之有失今證之但太陽入宮以其宮神言之俟太陽至雙魚宮其神登明方可用甲丙庚壬為四殺沒於四維吉時四殺者辰戍丑未為五墓四殺凶神四維者乾坤艮巽是也其太陽黃道入宮度分已備釋在前今具孟仲季月中氣候太陽入宮用將法則如後
　　雨水後二日　　　小滿後五日
　　處暑後七日　　　小雪後八日
　　右用甲丙庚壬時為四殺沒時
　　春分後三日　　　夏至後六日
　　秋分後八日　　　冬至後四日
　　右用乾坤艮巽時為四殺沒時
　　穀雨後五日　　　大暑後三日
　　霜降後十日　　　大寒後一日
　　右用乙丁辛癸時為四殺沒時
　　以上四惡殺沒於四維之上為吉時利為百事每三百六十五分隨日東行移用一刻即一嵗三百六十五日移用百刻周矣此説得其微妙前後諸家隂陽書未嘗明
　　釁鼓之法
　　凡出軍攻敵有釁鼔之法厭伏敵人軍臨敵境使遊兵捉敵一人立於六纛之前祝曰賊人不道敢幹天威皇天授我旗皷摧剪兇渠見吾旗纛者目聞吾皷擊者魂散令敵人跪纛下乃腰斬之首橫路之左足橫路之右取血以釁皷皮乃持六纛從首足間過兵馬六軍從之而出往必勝敵亦名六纛法
　　銜枚之法
　　凡出軍攻敵六壬宜為主後動有銜枚之法待彼先動欲戰之時令軍中人臥旗並銜枚坐陣待敵先發乃擂皷大呼進擊必勝
　　雷公式
　　六壬有用雷公式取其敵將姓名生年月日時辰朱書乃一氣書之安嵗殺之下左手捻式鬼門右手轉式天罡厭之以天罡令敵畏伏自欺其法具於𤣥女絳囊經
　　神道出軍
　　神樞經曰出軍有神道之法陽嵗用大吉陰嵗用小吉加嵗建之辰天上丙壬下為天道天上甲庚下為人道天上乙辛下為兵道天上丁癸下為鬼道出軍乗天道上吉人道次吉兵道見血鬼道疾病假令太嵗在寅陽辰以大吉加寅天上甲寅臨地下乙辛為天道天上丙壬臨地下坤巽為人道天上丁癸臨地下坤艮為鬼道他皆倣此
　　月中神道即用大小吉加月建同此例推之
　　權道出軍
　　龍首經曰蓍龜能知吉凶而不能變吉凶用式則能變
　　吉凶故有權道
　　一曰討捕盜賊視日辰行年上神能制𤣥武則攻之賊
　　不敢格鬬
　　一曰今日之辰起後二攻前四賊不敢格鬭又曰子日
　　後二在戍前四在辰餘倣此
　　一曰不可以囚對相死當王謂秋甲乙向西攻盜是死
　　當王
　　一曰宜以陰攻陽謂背亥子擊巳午
　　一曰將攻盜賊以勝光加四仲王神春木王加夘也出
　　勾陳下必剋
　　一曰兵四面圍守者以月將加時出天上丁癸下吉一曰有急往者以天魁加正時天魁加孟可入如加仲
　　神在門宜固守加季可出
　　一曰避危難出奔者當從開星下去吉以月將加時春三月出卯夏三月出午秋三月出戌冬三月出亥已上為開星下
　　一曰欲奔亡者須避太乙直符下犯之為吏執縛　直
　　符者正月起天魁逆行十二神
　　一曰不可以青抵白言甲乙日不可西攻不可以黒向
　　黃言壬癸日不攻四維他皆倣此
　　出軍分主客
　　曾門經曰諸欲戰鬭先分主客然後方明勝負主客者先起為客後為主人先起者無令下剋上後起者無令上剋下詳勾陳所臨之辰若神勝將則主人勝將勝神則客勝
　　野宿安營寨
　　玉門經曰出軍日暮將下營寨者以神加正時若遇三刑加日辰必不可住三刑者大衝天罡太乙也假令二月甲子日時加未欲下營寨便以月將天魁正時則大衝加子太乙加甲日辰並在三刑之下夜有賊來宜急移營寨
　　神樞經曰若有安營止宿以月將加正時魁罡加日辰軍夜驚　螣蛇白虎加日辰軍寨驚　魁罡加日大將死加辰小將死　假令三月甲申日時加丑占下營寨便以將神從魁加丑則天魁加甲天罡加申則日辰在天魁天罡之下主其軍夜驚魁罡皆臨日辰主大小將死
　　曾門經曰大吉加日上宜急去不可住
　　一曰日辰上見大衝夜必有風雨若神後太乙加日辰有盜賊至若帶王相氣今夜必來若帶死囚氣不來
　　靈匣經曰怖不怖視五墓謂發用五墓皆恐怖墓加日辰亦不安寧　假令小吉將以甲申日時加寅占下營寨以小吉加寅則小吉為日之墓加甲上當有恐怖此名墓加日辰必不安
　　曾門經曰絳宮時下營利中明堂時利前玉堂時利後
　　敵兵相守戰與不戰
　　龍首經曰兩軍相當視勾陳若上下相剋必戰若上下相生為不戰若勾陳與刑幷或臨日辰亦戰故曰戰不戰視勾陳若軍出時大小吉臨日辰則兩軍相解不戰又曰斗加孟神在內宜止斗加仲神在門戰必傷斗加季神在外宜出戰大勝
　　玉門經曰用起戰雄者勝用起戰雌者敗　戰雄者春寅夏巳秋申冬亥　戰雌者春申夏亥秋寅冬巳
　　神樞經曰上將軍行年若剋勾陳白虎大勝不爾勾陳剋𤣥武必勝　又曰勾陳所居神能制所攻之辰方勝所攻之時與勾陳幷則天乙下神能制所臨之辰是為敵降有大勲
　　一曰神勝將主人敗將勝神客敗　干剋支客勝支剋
　　干主人勝
　　曾門經曰上將軍本命與六害幷大敗故曰敗不敗視六害兼之白虎必死　若天乙臨上將行年及在有氣之鄉𤣥武在囚死之地大勝若𤣥武臨日辰遙剋時上神勿戰
　　一曰對敵當視天罡加孟可勞賜士衆加仲兩相傷加
　　季戰大勝
　　聞賊未審來否
　　金匱經雲占賊來不來審視遊都所臨遊都臨日辰賊今日至臨前一日賊後一日至臨前二辰則後二日至臨前三辰則後三日至臨前四辰賊已過不來遊都王相剋日辰甚凶囚死不剋日辰無患遊都臨所好之鄉不戰有降兵臨所畏之鄉大戰中外不相信臨東方兵凶臨南方威不可當臨西方宜勞士卒臨北方利勝捷遊都加孟賊不來加仲半路加季即至推遊都法甲巳日在丑乙庚日在子丙辛日在寅丁壬日在巳戊癸日在申龍首經曰寧與人馬奴不示人遊都
　　靈匣經曰聞賊欲知所在以月將加正時視大吉所臨之方賊在其下若大吉加子午賊在大衝下加丑未賊在太乙下加寅申賊在傳送下加卯酉賊在從魁下加辰戌賊在登明下加巳亥賊在大吉下
　　神樞經曰聞有賊不知在何處以正時視天目所臨方賊在其下天目者春在氐氐乙下夏在栁栁丁下秋在胃胃辛下冬在女女癸下
　　靈匣經曰問賊來不來正時以庚為太白丙為熒惑太
　　白入熒惑賊來熒惑入太白賊不來
　　問賊去不去
　　神樞經曰聞有賊未知去否專視斗罡若斗罡加孟日賊未去加仲欲去加季賊已去　一曰聞賊未知出界當視大吉若大吉過干賊已出界大吉未過干賊未出界賊在前後
　　占賊所在方
　　玉門經曰欲知賊在前後者正時視子卯巳三辰所臨若臨日賊在前加辰賊在後　一曰太乙加日賊在前加辰及人年賊在後
　　龍首經曰欲求盜賊所在當於天目下求之天目者勝光下是也　假令勝光臨酉賊在正西　一曰正時日辰加前有賊日辰加後無賊　一曰神後登明加日賊在大路加辰賊在小路
　　一曰賊卒至宜往房星下避之房星者大衝下　假令
　　房星加午宜出正南避之
　　被兵圍
　　靈匣經曰或在野被圍圍欲求出者當破青龍下所謂八極俱張利加鋒鋩　青龍者天罡下是　又曰絳宮時出傳送從魁下明堂時出大衝下玉堂時岀天魁下　月將加時登明臨仲為絳宮　神後臨仲為明堂　大吉臨仲為玉堂
　　曾門經曰忽被兵圍未知傷與不傷當視日辰若日辰上下神將相生為不傷相剋為傷　假令今日乙丑神後加乙為不傷將得天后為重傷　若神後加丑天魁加乙為傷神後又為前二為重傷故曰傷不傷視陰陽
　　一曰吉神與吉將幷而臨日辰及行年勾陳所居神制所出之辰又用起陰得傳出陽者必免難
　　疑有伏兵
　　金匱雲出軍行師前後疑有伏兵者正時若遇巳申子卯四辰臨支幹此神王相與殺幷必大戰此神休廢不與殺幷伏兵不敢起
　　金匱經雲斗加季必有伏兵　干傷支吉有伏兵在前支傷干凶有伏兵在後　支幹俱傷有伏兵戰
　　不勝
　　涉險宜在前後
　　黃帝占曰險隘處如憂懼謂行隘恐有惡人者當視日辰上而決之　日傷勿在前辰傷勿在後時下傷勿在中日辰俱傷亦勿在中　又曰斗加孟勿在前加仲勿在中加季勿在後　若天罡加日辰必有惡人躡跡宜急去
　　曾門經曰天魁大衝勝光登明加日辰者前有賊天罡
　　太乙加日辰者後有賊
　　度關覘賊
　　玉門經曰度關覘賊者當視行年若在嵗月日時衝破下者皆凶故曰凶不凶視破衝　若日辰上神王相有氣上下相生宜進反此宜退　一曰日辰上得登明天罡勝光宜急去
　　出軍吉路
　　神樞經曰出軍擇吉路者當視𤣥武　若𤣥武能制所往之方大勝若𤣥武畏所往之方不利出軍　假令勝光為𤣥武不可北行襲人謂火畏水也　若木神為𤣥武則庚申辛酉日勿戰及不得向西攻伐餘倣此
　　欲避寇難
　　神樞經曰聞賊來追欲避難者神在內宜右避神在門宜中避神在外宜左避　一曰月將加時出大衝從魁下去吉又宜從天上甲下去吉　若有迍邅須至迯匿者忌抵王方王方者春東夏南秋西冬北
　　軍出迷路
　　黃帝占曰軍出忽迷道路者當視天罡若天罡加孟左道通加仲中道通加季右道通　一曰斗加陽左道通斗加陰右道通
　　黃帝曰軍行迷路正時若遇功曹傳送臨日辰則前道通若遇蛇虎魁罡臨日辰者則前道不通
　　出軍見異人
　　黃帝占曰備不備見人異謂軍歴危險忽逢異人者正時小吉臨卯此人來伺𠉀宜防備之若被圍危急欲突圍出者當從天罡下出吉此為八極俱張無有豪強人不敢當
　　敵有使來占其言虛實
　　黃帝占曰對敵有使來言可信否當以日辰而決之罡時勝曰上神者其言實日勝時者其言不實辰上神剋日者其言誠信日上神制辰者其言虛誕　若將與朱雀天空幷加日辰者其言反覆來為奸詐　若太陰天空加日辰言皆不可信若辰上神與日上神相生欲來求和合
　　用竒兵伏
　　以竒用兵謂與敵相近當出竒兵以決勝　竒兵者百人用三十千人用三百萬人用三千皆選驍雄勇鋭之人伏於要路仍以太嵗太陰月建大將軍下伏之上將於亭亭下𠉀時至出攻敵之不意萬勝太嵗為陽神常以建子順行十二辰太隂天之
　　貴神嵗之後常在太嵗後三辰　月建者正月起寅順行十二次
　　大將軍三年一位推移之法
　　孟嵗以勝光仲嵗以小吉季嵗以傳送加太嵗天罡下為大將軍　亭亭者常以月將加正時神後下是入敵境安營
　　玉帳曰軍入敵境當下營寨擇善地者上將宜居太嵗太陰大將軍月建下　一曰豹尾之下九天之上宜下營寨　豹尾者申子辰在戌亥卯未在丑巳酉丑在未寅午戌在辰其衝名黃幡　九天者春功曹夏太乙秋傳送冬登明
　　探賊兵
　　玉帳曰欲令人探賊兵宜出何方以月將加時出天上太衝下則人鬼不見又曰宜往太陰之上探之其道深矣
　　六壬用禽法
　　六壬氣神用禽以日宿宮加時視日下天乙貴人晝夜在何神依晝夜用之審天上十一曜在何宮宿而時下臨何宿用天上二十八宿地下布二十八宿將日直宿以加時宿消息以定吉凶忌奎婁角亢為魁罡金神凶首尾月孛宿凶若用太陽火木直日吉時亦吉祥進退休王用之
　　看遊都魯都法
　　看遊都魯都所在有氣無氣將軍行年本命日辰見何神而臨何神以天禽地獸食㗖王相休囚並在消息用天時地利人事以相叅㑹
　　遁甲
　　昔大撓造甲子推天地之數風后演遁甲究鬼神之奧極夫幽隠遁之謂歟以六甲儀為直符以二十四氣為式局六戊之下貴神攸處凡王師討伐料敵制勝不離掌握之內叅合天人之理則虧衂者鮮矣因擇其指要別加編次庶開卷而易曉也
　　二十四氣布局立成
　　上中下　　　上中下
　　冬至天元　一七四　　立春天元　八五二
　　坎小寒地元　二八五　艮雨水地元　九六三大寒人元　三九六　　驚蟄人元　一七四
　　上中下　　　上中下
　　春分天元　三九六　　立夏天元　四一七
　　震清明地元　四一七　巽小滿地元　五二八穀雨人元　五二八　　芒種人元　六三九
　　上中下　　　上中下
　　夏至天元　九三六　　立秋天元　二五八
　　離小滿地元　八五二　坤處暑地元　一四七大暑人元　七一四　　白露人元　九三六
　　上中下　　　上中下
　　秋分天元　七一四　　立冬天元　六九三
　　兌寒露地元　六九三　乾小雪地元　五八二霜降人元　五八二　　大雪人元　四七一
　　凡一節三氣八節各起主卦冬至後陽遁順數自一至九夏至後陰遁逆數自九至一冬至後順布六儀逆布三竒夏至後順布三竒逆布六儀
　　凡六甲為直符直事乙為日竒丙為月竒丁為星竒戊
　　己庚辛壬癸為六儀
　　凡常以直事加時宮即知開休生三門所臨又以直將加時干天上三竒與開休生三門合則為吉道能知其門可以出軍行師吉無不利
　　凡九宮之法蓋天有九星以鎮九宮地有九州以應九土其式託以靈龜戴九履一左三右七二四為肩六八為足五居中宮而寄於坤二　九星者從正北一宮順數天蓬一宮正北天任八宮東北天衝三宮正東天輔四宮東南天英九宮正南天芮二宮西南天柱七宮正西天心六宮西北天禽中五寄坤二宮八門者自西北起開門順數開休生傷杜景死驚開六宮休一宮生八宮傷三宮杜四宮景九宮死二宮驚七宮
　　凡用局法　甲巳加仲為上元加孟為中元加季為下元　甲巳仲者甲子甲午己夘己酉為甲巳仲各終五日為上元　甲巳孟者甲寅甲申己巳己亥為甲巳孟各終五日為中元　甲巳季者甲辰甲戌己未己丑為甲巳季各終五日為下元　以上甲巳之日㸔在是何節氣之中即知合用何局但甲巳日夜半生甲子是甲子宮在黃昏甲戌其六甲為直符直事也　假令冬至後甲子日寅時用上元一局夜半生甲子一即休門直事天蓬直符逆布三竒六乙日竒在九六兩月竒在八六丁星竒在七便以休門直事加三宮即開門在東北休門在東南　又以直符在天蓬加時干六丙八宮即天蓬在六丙月竒與休門合正東為有竒之門吉此時可以舉兵行師出其門吉他皆倣此　假令夏至後用隂遁九局甲子日卯時為丁卯夜半生甲子景門為直事天英為直符丁卯時六宮順布三竒六乙日竒六乙日竒在一六丙月竒在二六丁星竒在三便以景門直事加時下六宮即開門在正東休門在東南生門在正南又以直符天英加時下六壬日竒在東南為有竒之門可以出軍行師出竒門吉
　　凡五日六十時周而復始　甲巳之日夜半生甲子乙庚之日夜半生丙子丙辛之日夜半生戊子丁壬之日夜半生庚子戊癸之日夜半生壬子若得天地人遁之時出軍最吉　生門合月竒臨六丁為天遁華蓋日精所蔽　開門合日竒加六巳為地遁紫微華蓋所蔽　休門與星竒合太陰為人遁得太陰所蔽
　　凡時逢五六遇即損其門不可出兵行師為時下之干
　　剋日干是也　假令甲日庚時是也
　　凡陽遁後一九天二九地前二太陽三合六陰遁前一九天二九地後太陰三六合即陳兵於九天之上伏藏於九地之下伏兵於太陰之中逃亡於六合之地　又曰六甲為九天六癸為九地六丁為太陰六巳為六合
　　凡地有三勝五不擊　三勝者一勝天乙宮二勝九天宮三勝居生門　五不擊者一不擊天乙宮二不擊九天宮三不擊生門宮四不擊九地宮五不擊直使宮
　　凡三甲明主客勝負將逢上局仲甲之時關格刑徳在門不可以出戰上局甲子甲午時是也中局孟甲之時刑氣在內徳氣在外主客俱不利中局甲寅甲申時是也下局季甲之時陽氣在外隂氣在內此時顯赫利以岀軍利為客吉　又曰三甲之時陽星加時吉陰星加時凶陽星者天蓬天任天衝天輔天禽也陰星者天英天芮天柱天心也
　　凡時有五陽若得甲乙丙丁戊為五陽時善神治事甲為徳丙為威皆利客不利主客宜先舉則高旗鳴皷大喊威武主宜低旗待敵以候天時若得己庚辛壬癸時為五陰時惡神治事利主不利客見陣利後動惟宜設謀秘宻偷號斫營
　　凡天網四張之時不可以岀當看天乙居何宮若在一二三四宮尺寸低人即可聲而出若天上直符居六七八九宮尺寸過人為天網四張不可舉兵
　　凡十干相加凶時縱有吉宿竒門不可興師舉衆凡青龍反首之時六甲加六丙是也飛鳥跌穴之時六
　　丙加六甲以上二時百戰百勝
　　凡六丁加六癸名朱雀入水六癸加六丁名螣蛇妖蟜此時不可舉兵六辛加六乙名白虎猖狂六乙加六辛名青龍避走此時凶
　　凡六庚所加名之為格六丙加臨名之為勃遇勃紊亂紀綱值格則鬭傷主客六庚加日干名為伏干格日干加六庚名飛干格六庚加直符名伏宮格直符加六庚名飛宮格
　　凡六丙加今日干名之為勃此時防下有勃亂者凡太白入熒惑謂六庚加六丙是也若熒惑入太白謂六丙加六庚是也　經曰金入火而賊來火入金而賊退
　　凡六庚加六己名刑格此時凶勿鬭敵賊若奔亡亦不
　　可襲逐
　　凡六庚加六癸名大格此時凶逃者不可追
　　凡子加午為伏吟
　　凡午加子為反吟不可舉兵行師
　　凡六儀擊刑不可用今日甲子直符時加卯加三宮是也甲戌直符時加未加二宮甲申直符時加寅加八宮甲午直符加午加九宮甲辰直符時加辰加四宮甲寅直符時加巳加四宮已上是六儀擊刑時也
　　凡三竒入墓凶不可用乙為日竒臨於坤丙為月竒丁為星竒臨六宮天門已上是三竒入墓又乙未丙戌時亦為竒入墓六宮天門戍也
　　凡言向三避五之時謂三宮震發生而為吉五象中宮無門戶死氣而為凶　凡時下宮三為吉五為凶也三為生氣利為百事如甲子日用丙寅時之類五為害氣百事皆凶如甲子日用戊辰時之類
　　凡三竒得使最為吉良謂甲戌甲午乙為使甲子甲申丙為使甲寅甲辰丁為使　假令陽五局乙庚之日人定為丁亥時此時六乙日竒下臨九宮甲午是為乙竒得使　假令陽五局丁壬之日日中為丙午時此時六丙月竒下臨一宮甲子是為丙竒得使　假令陽五局丙辛之日人定為巳亥時此時六丁星竒下臨四宮甲辰是為丁竒得使
　　凡地有八門　開門萬事通達利以將兵逺出顯赫兵休門選練軍旅和合衆情　生門陽氣盛宜貢
　　獻上書興兵舉衆　傷門主傷殺血兇惟宜弋獵杜門不可出行唯宜誅凶討逆　景門宜上書
　　貢獻　死門宜射獵祭祀　驚門出入不安唯宜擒姦捕盜
　　凡時下得九星之名天任天衝天輔天禽天心宿吉時下得天蓬天英天芮天柱凶隨身用兵時便岀其六甲旬六丁之符於囊外以指敵人自散不敢交兵也
　　凡取木時必先齋戒取酒一斗鹿脯三觔鹽一盞祝文祭之以白茅為蓆北向再拜祝曰杜荊之先百鬼之神曾孫某甲欲與子俱遊六甲之陰百鬼之神與子俱遊某變化某身以子所指莫不服者謹奉清酌美脯香鹽願歆饗之祝訖再拜凡三呪之事畢乃伐取木勿令穢汚亦勿令人近汚物及雞犬見之先持之法齋戒五日沐浴蘭湯食香潔淨飯無食五辛之物及畫符畢以六甲之日夜半醮之方壇之上置壇方一丈二尺外垠方一十二丈開一十二辰門一竹為幕凡長二尺或九尺隨地色列之在四向六陰之符置壇上依位次以五色繒綵各三尺五寸上安酒三杯脯三觔鹽一盞白茅為坐北向再拜跪呼其方四堂之長六甲六隂神假令甲子日陰在丁卯再拜呼其神而祝之以
　　絳帛為囊盛陰符常隨己身則百鬼不能侵以陰符指敵敵人自滅如倉卒無壇者但於庭中或野外畫地為之
　　凡能履陰陽符者令敵人兵不起為術之法　甲乙日平旦南向丙丁日食時西向戊己日日中北向庚辛日日昳東向壬癸日日入南向各以此日所向取方寸桃枝書敵帥姓名著左履下求者必得履敵人之名兵不起者謂書敵人怨賊姓名著在履下訖祝曰敵人某甲不善大逆輕毀天地日月伐名木下得天蓬天英天芮天柱凶
　　凡宿山野欲屯營自固或藏形潛伏有真人閉六戊之法　當於當旬戊上掘土六斗於中央分置六戊之上持刀從鬼門左行一周大小以木為法安刀於取土之處而持刀念呪曰泰山之陽常山之陰盜賊不起虎狼不行城郭不完閉以金關千凶萬禍莫之敢幹於其中宿不復出也説雲置營壘訖取有犢㹀牛繫母於營中置犢於外依法閉六戊呪訖即犢終不敢入是驗
　　凡對敵制勝有六甲陰之法　經曰為上將禦敵者須作六甲陰符法令敵人自誅故曰寧與人千金不與人六甲之陰符天地之間此道最禁藏之金匱貫之於心不傳非人勿泄盜視者盲盜讀者瘂若作六甲陰符必須齋戒若干犯則無驗矣　六甲之陰者甲子旬陰在丁卯其神兔頭人身甲戌旬陰在丁丑其神牛頭人身甲申旬陰在丁亥其神豬頭人身甲午旬陰在丁酉其神雞頭人身甲辰旬陰在丁未其神羊頭人身甲寅旬陰在丁巳其神蛇頭人身
　　凡作符法當以月蝕之時伐杜荊及梧桐等陰枝亦可以栢心悉長九寸廣二寸厚二分雌黃色圖畫之作神像幷書其神名著像下丁夘神名孔林族丁丑神名梁兵叔丁亥神名陵盛陸丁酉神名費陽明丁未神名玉屈竒丁巳神名許咸池
　　凡書符以錦絳囊盛之大將自社樹使神不得血食神但持之吾自與神誅擊陰陽神理共來剪滅先於符下畫作敵人之像從月建上來呼其人名而隨六甲之神所在滅之則敵人死仇自消亡矣
　　凡欲行千里萬步呪曰六甲九章天圓地方四時五行日月為光禹為治道蚩尤避兵蒼龍駕轂白虎扶衡熒惑前引辟除不祥北斗誅伐除去凶殃五神從我周旋四方當我者死向我者亡左社右稷寇賊伏匿行者有喜求者有福五神祐我所須者得急急如律令
　　凡出天門入地戶過太陰居青龍法　經曰初兵出天門六戊也入地戶六己也過太陰六丁也居青龍六甲也居其下百戰百勝　假令冬至上元甲巳之日夜半生甲子初起兵出天門辰地入地戶巳地過太陰卯地居青龍子地即百戰百勝
　　又一法曰出天門者出天上六戊在一宮入天上地戶在九宮過天上太陰在七宮居天上青龍在一宮他皆倣此
　　凡欲伏匿藏形法　伍子胥曰常人乘青龍六甲也歴蓬星六乙也過明堂六丙也出天上六戊也入地戶六己也過太陰六丁也取草折半障人中半入天藏六癸也　假令六甲者夜半生甲子欲伏匿者初從子地六甲也歴丑六乙也過寅六丙也出辰六戊也入巳六己也還卯六丁也取草折半障人中半置卯地六丁而入酉六癸去人無見者過太陰時呪曰天翻地覆九道皆塞有來追我至此而極徑入天藏慎勿反顧庚為天獄辛為天庭壬為天牢宜避之不可抵向即被束縛
　　凡亭亭白奸者王章曰亭亭者天之貴神背之而擊其衝為勝推此之法以月將加時神後下是亭亭所在　假令正月登明為月將時加午即神後臨未為亭亭所居白奸者天之奸神常與亭亭合於巳亥格於寅申當合之時皆格之當格之時俱合之宜背亭亭向白奸推此之法以月將加時寅午戌上見孟神即是白奸之位常行亥寅巳申四孟假令正月登明為月將時加午登明孟神臨午即白奸在亥
　　凡六甲下營法　三元經曰夫將兵四出統衆屯營必取其法則其法以六甲為首十時十日移員卓白以嵗月旬而為狀或依嵗月或取六甲旬首而排布之大將居青龍六甲為青龍旗鼔居蓬星六乙為蓬星卒居明堂六丙為明堂伏兵居太陰六丁為太陰軍門居天門六戊為天門小將居地戶六己為地戶斬罰居天獄六庚為天獄判斷居天庭六辛為天庭囚擊糧儲居天牢六壬為天牢府庫甲仗居天藏六癸為天藏　假令甲巳之日青龍在子大將居之蓬星在丑旗鼔居之明堂在寅士卒居之太陰在卯伏兵居之天門在辰軍門居之地戶在巳小將居之天獄在午斬罰居之天庭在未判斷居之天牢在申囚擊糧儲居之天藏在酉府庫甲仗居之
　　凡渉於險阨之中　經曰山阿水澗之際兵不得轉移若敵從利方上來即是天時若陽時者令士卒皆袒左肩引聲大呼鳴鐘擊鼔先舉而擊之若陰時令士卒銜枚駐馬桴鼔不鳴靜以待之若敵四面圍之者當分兵為三部一居月建之上一居日建之上一居日徳或月徳之上一居王神之上監軍大將居亭亭之上引兵而擊之則大勝
　　凡三竒遊六儀　三元經曰三竒遊於六甲利以宴樂歡悅此時唯宜宴㑹為喜樂之事六儀者六甲也三竒者乙丙丁也謂乙丙丁遊於六儀之上甲子旬有庚午甲戌旬有己卯甲申旬有戊子甲午旬有丁酉甲辰旬有丙午甲寅旬有乙夘此為三竒遊六儀又名玉女守門之時也
　　凡天輔之時三元經曰三竒遊於六甲勿疑斧鑕在前天猶救之謂甲巳之日時下得己乙庚丙辛丁壬戊癸日時下得甲　假令甲己之日禺中乙庚之日晡時丙辛日日中丁壬日食時戊癸日平旦是天輔之時也凡此時有罪者無不可消釋矣
　　凡遁甲擇日　葛洪曰遁甲擇日出軍征討興造百事者其中有寳日義日制日伐日遇寳日為上吉謂干生支也甲午乙巳丙辰丁丑戊戌丁未戊申己酉庚子辛亥壬寅癸卯義日為次吉謂其日支生干也甲子乙亥丙寅丁夘戊午己巳壬申庚辰癸酉庚戌辛未辛丑制日者上制於下謂干剋支也甲辰甲戌乙未己丑丙申丁酉戊子己亥庚午辛卯壬午癸巳已上日為中平伐日者下伐於上謂支剋干也甲申乙酉丙子丁亥戊寅己夘庚午辛巳壬辰壬戌癸未癸丑已上日不出軍
　　凡急則從神緩則從門　三元經謂有急事不得擇日時幷三竒吉門者當於天乙所居宮及直符之神所臨而出若緩則可待三竒吉門而去凡天乙居直符宮天上六戊所在出其方並吉為六戊當為天門故也　假令冬至上元陽一局甲巳之日平旦為丙寅時此時天乙加六丙於八宮直符在一宮六戊在一宮若有急事可於東北天一正北直符六戊下皆吉
　　玉女局法
　　玉女經雲閉局之法宇庭巷野以六數為法或六尺六步六丈郊野二百四十步尺皆可也十二日從幹上入然乃下籌得算為室中六尺為局庭中六步為方巷野六十歩畫地玉女行籌法子日取子上籌投於戌上次丑上籌投卯上依頌文次第行籌䑕行失穴入狗市牛向兔園食甘草猛虎耽耽來到巳兔入牛欄伏不起龍來馬廐因留止螣蛇宛轉歸申裏馬入龍泉飲甘水羊雞一處來其酉猿猴擊攫北奔亥雞飛落薄羊䦨裏犬向子地捕其鼠豬投虎窟自投死度算行籌呼神次第一青龍移第二籌子仰天大呼青龍下他皆倣此二朱雀三勾陳四白虎五𤣥武六六合每行一算次第呼一神行六算畢即從地戶上出
　　凡地戶所在立成　子丑日在乙寅日在庚卯辰日在丁巳日在壬午未日在辛申日在甲酉日在巽戌日在癸亥日在丙
　　凡天門所在立成　子丑寅日在丙卯辰巳日在庚午
　　未申日在壬酉戌亥日在甲
　　凡玉女所在立成　子日在庚丑日在辛寅日在乾卯日在壬辰日在癸巳日在艮午日在甲未日在乙申日在巽酉日在丙戌日在丁亥日在坤
　　岀軍不得三竒吉門或遇敵臨事不得已者當須變機乃作玉女反閉局用籌行籌取天門地戶玉女所在依法為之上將軍入地戶出天門統兵破敵得玉女所助無不決勝𤣥女訣當敵安營深入敵境或彼倚仗強暴掩襲當爾之時又課遁無門軍師主將以此為法呼神投籌先成為天門後成為地戶陰呼六旬中玉女祝之出天門破敵億萬之衆莫之敢當若兵勢不利慾退軍即呼玉女祝而出地戶以左手把刀背以畫地戶為閉地戶仍以左手取寸草障人中半勿返顧而去人鬼不覺去蹤步局法室中六步野外營中六十步具表四維
　　十二辰甲乙丙丁庚辛壬癸布列以定即左手持尺二籌六莖甲日從甲入乙日從乙入庚辛丙丁壬癸皆從西北東南入戊巳日從坤艮入次從日今日辰布下六籌假如子日先布第一籌置子上第二籌置丑上盡六籌置已上畢乃投籌呼六神並皆陰誦呪文大呼六神依日辰起第一籌投之如子日先於子上投第一籌陰誦鼠行失穴入狗市便以籌轉安戌上大呼青龍下次於丑上取第二籌陰誦牛入兔園食甘草即投籌轉安夘上大呼朱雀下次到寅上取第三籌陰誦猛虎耽耽來到巳即投籌轉安已上大呼螣蛇下次於夘上取第四籌陰誦兔入牛欄伏不起即投籌轉安丑上大呼勾陳下次於辰上取第五籌陰誦龍入馬廐因留止即投籌轉安午上大呼白虎下次於已上取第六籌陰誦螣蛇宛轉歸申裏即投籌轉安申上大呼𤣥武下次子日四仲之日地戶下仍將初籌戌上籌安午位投於辰陰誦馬入龍泉飲甘水地戶便成乃出地戶從乙入天門內取丑二籌閉天門取申上籌閉地戶仍出地戶入天門時左手持刀畫地閉之乘玉女庚上去他皆倣此
　　右件二十次並隨日辰為投籌之首曉達之士秘而行之












　　武經總要後集卷二十
