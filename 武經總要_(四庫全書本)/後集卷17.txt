　　欽定四庫全書
　　武經總要後集卷十七
　　宋　曾公亮等　撰
　　占候二
　　日辰占
　　五星
　　二十八宿次舎
　　諸星占
　　星變
　　風角
　　日辰占
　　日月五星二十八舎凡厥災變藉日辰以辨之有嵗有月日有時所生吉㐫在焉
　　甲為齊
　　乙為東夷
　　丙為楚
　　丁為江淮南蠻
　　戊為中國
　　己為韓魏
　　庚為秦
　　辛為華山以西西夷之地
　　壬為燕趙
　　癸為常山北北夷燕趙之國
　　子為周
　　丑為翟亦主遼東
　　寅為趙楚
　　夘為鄭
　　辰為晉
　　巳為魏
　　午為秦
　　未為中山樑宋
　　申為齊晉魏
　　酉為魯
　　戌為趙
　　亥為燕代
　　嵗月日辰時及見災所在之地皆同用也假令丙辰年七月丁夘日午時災見於未地太嵗在丙為楚辰為晉七月申又為鄭又午時為秦災見未地復為中山樑宋即是其地各有災也他不言倣此五星占
　　嵗星曰東方春木於人五常仁也五事貌也仁虧貌失逆春令傷木氣則罰見嵗星嵗星盈以其舎命國其所居乆其國有徳厚五穀豐昌不可伐其對為衝嵗乃有殃嵗星安靜中度吉盈縮失次其國有憂不可舉事用兵
　　熒惑曰南方夏火禮也視也禮虧視失逆夏令傷火氣罰見熒惑法使行無常出則有兵入則兵散以舎命國有亂為賊為疾為喪為飢為兵所居國受殃環繞鈎已芒角動揺變色乍前乍後乍左乍右其為殃愈甚其南丈夫北女子喪周旋止息乃為死喪冦亂其野亡地其失行而速兵聚其下順之戰勝
　　填星曰中央季夏土信也思也仁義禮智以信為主視言視聽以思為正故四星皆失填乃為之動動而盈侯王不寧縮有軍不復所居之宿國吉得地及女子有福不可伐去之失地若有女憂居宿乆國有厚福
　　太白曰西方秋金義也言也義虧言失逆秋令傷金氣罰見太白太白進退以候兵髙卑遲速靜躁見伏用兵皆象之吉其出西方失行夷狄敗出東方失行中國敗若經天是謂亂紀人衆流亾晝見與日爭明強國弱小國強女主昌
　　辰星曰北方冬水智也聽也智虧聽失逆冬令傷水氣罰見辰星辰星見則主刑主燕趙以北宰相之象亦為殺伐之氣戰鬬之象又曰軍於野辰星為偏將之象無軍為刑事
　　凡五星木與金合有破軍火與金合為爍為喪不可用兵金與水合為北軍用兵舉事大敗火與水合為焠不可舉事用兵土與水合為壅沮不可舉事用兵有覆軍與金合亾地與木合主飢水與金合為變謀為兵憂入太白中而上出破軍殺將客勝下出客亾地視所指以命破軍環繞太白若與大戰客勝
　　凡木火土金與水鬬皆為戰兵不在外凡同舎為合相陵為鬬二星相近其殃大相逺毋傷七寸以內忌之
　　凡五星分天之中積於東方中國利積於西方外國用兵利　辰星不出太白為客其出太白為主出而與太白不相從及各出一方為格野雖有軍不戰
　　凡五星見伏留行逆順遲速應厯度者為得其行政合於常違厯錯度而失路盈縮者為亂行亂行則為天矢彗孛而有亾國革政兵飢喪亂之禍
　　凡五星合是謂易行有徳受慶王者奄有四方五星皆大其事亦大皆小其事亦小　四星合是謂大盪其下兵喪並起　三星合是謂警世絶行其國外兵內喪主飢
　　填星太白辰星合宿為國亾地戰不勝
　　嵗星熒惑同舎相去三尺相守七日至四十日其國外
　　有叛臣
　　填星所在嵗星從之伐者不利
　　天文總論曰太白辰星同日出於東方東方有兵同日出於西方西方有兵　太白辰星俱出東方皆赤而角瀕海之國大敗　太白辰星俱出西方皆赤而角中國大敗　太白辰星色皆黑外國辰星色黑而出與太白不相從其野雖有軍不戰　辰星與太白不相近出東方若二十日至三十日不入東南國有軍不戰至春夏有兵　辰星與太白不相近出西方二十日至三十日不入西方北國有兵　辰星與太白相近三四尺於西方二十日至三日有軍戰辰星相去逺不戰　辰星隨太白於東方天下兵起期六十日　太白出辰星北客利太白出辰星南主人利若併出東利以西伐東
　　軍勝若出西方利以東伐西軍勝　太白辰星俱出東方太白先出辰星後出辰星上過太白而去其下有臣背不出一年　辰星過太白間可容劒小戰客勝居太白前上旬三日軍罷若出太白左小戰壓太白右有數萬人戰主人吏死　辰星未抵太白不去將死有旗出上破軍殺將客勝　太白出東方辰星居其前而不去十五日若二十日而入陰國兵威不大戰客去兵罷　辰星出東方居太白前利主　辰星與太白俱在西方居太白前相近其間可容劒在酉北隂國有兵在酉南陽國有兵　太白辰星在酉南南國之事在酉北北國之事在酉中則中國之事　太白辰星相遇太白廹之主人不利　太白出辰星之右居其前主人利　辰星入太白中五日而出破軍殺將客勝不出客亡地三百里視旗所指以命破軍　辰星太白會為客兵為變謀　辰星隨太白於西方環繞若抵太白居酉北則隂國兵起居酉南則陽國兵起期半年　太白自暈天下有赦有兵有喜不出二十日其邑國失兵　辰星自暈有兵有水火星自暈兩軍相當而雲掩熒惑必有覆軍死將二十八宿次舎〈凡二十八舎五星干犯之言備者同占之以星列舎犯之事及分野主之言其災變〉
　　東方七宿七十四度
　　角宿二星十三度為天闗其內天庭黃道經其中七曜之所行左為天田主刑右為將主兵　月暈左角主兵左將軍憂　月暈右角主兵右將軍憂　填星犯左角大戰　太白犯左角不可戰
　　亢宿四星九度半天子內朝也　月暈亢多雨　月暈亢外有兵革之事　犯距星軍將死　嵗星陵犯有小兵　熒惑入亢主兵　太白入亢主邉兵
　　氐宿四星十六度〈四度二十分宋之分野〉王者之宿宮也　月暈大將憂　月犯兵起　太白入氐主兵疫辰星守氐主兵
　　房宿四星五度為明堂天子布政之宮其四星四輔也下一星上將次星次將第三星次相上星上相中間為天門黃道之所經　日暈主兵　月暈主大風　嵗星太白守犯將相憂
　　心宿三星五度天王正位中星曰明堂為大辰主天下賞罰　熒惑太白凌犯戰不勝　填星守光明赤黃主慶賜之事
　　尾宿九星十七度〈八度五十三分燕之分野〉后妃之府　大隂陵犯隂國將軍死　日暈隂國弱　嵗星守犯主旱太白犯之人民不安
　　箕宿四星十度後宮妃後之府也　月從箕星多風雨又主客蠻夷胡貊故蠻胡將動必先占此　日蝕主疾風雨飛石折木　月暈兵西北來者勝　月蝕主飢車騎滿野　月並嵗星犯守穀貴
　　北方七宿九十七度半二十五分
　　斗宿六星二十三度丞相太宰之位亦主兵一曰天機南三星天之庫也天梁也北三星天府庭也　月蝕大將刑　月陵犯占風雨之變　太白辰星犯守有兵　填星犯守臣下不軌
　　牛宿六星七度天之闗梁一曰天皷又上一星主道路次星主闗梁次三星主南粵動揺變色則占之日暈隂國主死　日月蝕兵起　月陵犯大水旗星居宿度三十日以上天下和平四夷來服太白入主兵革
　　女宿四星十一度〈六度六十三分齊之分野〉主婦之卑者　太白犯
　　之布帛貴亦主兵
　　虛宿二星十度二十五分半主北方城邑廟堂　日暈齊地主兵　月暈主兵　日月蝕軍旅飢　嵗皇入齊地飢
　　危宿三星十八度大〈十五度六十九分衞之分野〉
　　室宿二星十七度為軍旅糧之府主土工事一星為宮一星為三軍之廩故置羽林之衞無芒角不動天下安　離宮六星在側日蝕衞地有憂　月蝕民乏食　月暈蠻夷來　熒惑逆行凌犯臣下有謀主兵起　填星凌犯主闗梁不通斧鉞用
　　壁宿三星九度主文章　日暈風雨主大水
　　西方七宿八十二度半少
　　奎宿十六星十七度〈四度四十分魯之分野〉天之武庫一曰天象又曰封豕所以禁暴橫也又主溝瀆　嵗星守之北狄懷服　熒惑填星入分野㓙
　　婁宿三星十三度大為天獄　月暈所守犯有兵在外不戰　日蝕魯地　嵗星守之天下安　熒惑守犯主兵起
　　胃宿三星十四度〈六度三十一分趙之分野〉天之藏庫主食廩五穀府也一曰主討捕誅殺　日暈年穀不熟　月蝕將軍憂　月犯之趙北兵　嵗星犯之五穀不實熒惑守之旱飢　填星流舎三月客軍敗　太
　　白犯之兵起　辰星犯之大吉
　　昴宿七星十一度天耳也主西方畢昴間為天街黃道之所經　七星背黃兵大起星動若跳躍胡兵起日暈隂國胡主死　日蝕臣下憂　月犯將軍
　　死胡不安　嵗星乘昴出北隂國有憂胡主死熒惑守犯胡人病疾　填星守犯國安　太白守犯趙地旱　辰星守犯主疫
　　畢宿八星十六度〈十度四十六分晉之分野〉其星太白天髙主邉兵日月暈蝕五星守犯主隂國憂胡王死
　　觜宿三星一度為軍之候行軍之府藏也主師旅收斂萬物　日暈隂國弱夷狄多疾疫　日蝕邉兵憂月犯主小戰　嵗星熒惑填星辰星守犯魏兵起
　　參宿十星九度少一曰參伐一曰鐵鉞主斬刈所以斬伐萬物助隂也　日暈鮮卑死又曰邉將憂　月蝕晉地兵起　熒惑犯守兵火　填星太白辰星犯之主兵
　　南方七宿一百十度大
　　井宿八星三十度〈二十度五十五分秦之分野〉天之南門黃道之所經天之亭候主水衡法令所取平也王者用法平則明而端列鉞一星附井之前主伺淫奢不欲其明明與井齊鉞斧用　日暈主風雨日蝕秦地㐫月蝕年穀不登　月犯之斧鉞用　嵗星太白
　　犯守主秦地兵　辰星入井在外星進主兵星退守井若角動色赤主兵黒主水黃潤主喜　五星犯井鉞悉為兵災
　　鬼宿五星二度大天目也主視明察奸謀東北星主積布帛西北星主積金玉隨變占之中央為積屍一曰鈇鑕主誅斬　鬼星明大五穀不成不明則民流散　欲其忽忽不明明則起兵　日蝕月暈秦地有兵粟貴人民憂　填星熒惑犯之斧鑕用　太白辰星守犯兵起犯則積屍貴臣愛
　　柳宿八星十四度少〈七度五十六分周之分野〉天之廚宰又主雲雨日暈兵　月暈周地不安　積星主犯周地旱太白辰星守犯主兵
　　星宿七星七度一名天都主兵急盜賊星明王道昌日暈周地憂　月蝕其地蝕　月犯守兵在外戰主民飢　嵗星守犯主盜賊起
　　張宿六星十八度〈十六度七十一分楚之分野〉主𭹀寳宗廟天廚及賞賚之事　日暈將相憂　嵗星入內外兵起熒惑填星太白守犯主兵起　辰星守犯主水
　　翼星二十二星九度少天之樂府又主夷狄逺客負海之賔星明大則禮樂興四夷來動則夷狄使來離徙則天子舉兵　月暈主士卒逃遁熒惑太白辰星犯守兵起
　　軫宿四星十八度半〈十二度十二分鄭之分野〉主車騎凡軍出皆占於軫　日蝕楚地兵　熒惑填星辰星太白犯守楚地兵起
　　諸星占
　　大角一星在攝提間赤為兵
　　梗河三星在帝座北天矛也主矛鋒以備不虞一曰天
　　鋒主胡兵
　　招揺一星在梗河北主胡兵占其星芒角變動則主兵
　　革
　　天門二星在左角南不見則大兵至　日暈天門闗梁
　　不通兵起
　　庫樓十星在角宿南為天庫之府其六大星庫也南四星樓也旁十五星三三而聚者柱也中央四小星街也星明大芒角雲氣流星客星干犯則兵起
　　折威七星在亢南主斷軍獄　月犯折威邉將有棄叛
　　陣
　　車三星在氐南天之車革也　金火守犯兵革滿野騎官二十七星在氐宿南天子宿衞騎士之象　五星
　　守犯主兵
　　騎陣將軍一星騎將也
　　車騎三星在騎官南總車騎之將主布陣行列
　　西咸四星在房宿北東咸四星在心宿北日月五星之道也　月犯東西咸有隂謀事五星犯有兵起
　　積卒十二星在房宿西南五營軍士之衆　五星入守天下兵起　月犯天江有兵強河津不通
　　天雞二星在狗國北　金火入守兵大起
　　狗國四星在建星東主三韓鮮卑烏桓獫狁之屬　五星守犯狗國外夷有憂　火守東夷兵起
　　左右旗九星在牽牛北天之皷旗為旗表主設備知敵
　　謀
　　天壘地十三星形如貫索在哭泣南主鬼方北夷丁零
　　匈奴之類所以候興敗存亡
　　斧鉞三星在八魁西北主行誅拒敵斬伐奸謀星欲不
　　明若明動皆為斧鉞用
　　北落師門一星在羽林星西南主北方蕃落亦主候兵壘壁陣十二星在室宿南是羽林之垣壘主天軍營陣
　　五星入壘壁陣大兵起
　　羽林四十五星三三而聚散在壘壁之南主天軍營陣翊衞之象　月犯羽林兵戈起　五星入羽林闗梁不通兵起
　　天將軍十一星在婁宿北中央大星天之大將也外星吏士也動揺主兵起旗直者隨所擊勝
　　左右更五星在婁宿西秦爵名也主牧師之官牧養牛馬之屬金火犯守左右更山澤有兵起
　　天街二星在昴畢間為隂陽之所分　月犯天街兵塞
　　道路金火犯守兵起
　　參旗九星在參宿西天弓也弓弩之候如弓張則兵起旗星偃曲也　五星犯參旗主兵起弓弩用
　　狼一星在參東南為野將主侵掠
　　弧矢九星在狼星東南天弓也主行隂謀以備盜賊常
　　屬矢而向狼
　　凡諸星不言兵者不具之皆以星名所主占之雲氣彗
　　孛
　　客星流星有干犯諸星以其五色星名分野言其禍福
　　星變
　　瑞星
　　景星　傳曰景星者德星也　符瑞圖曰景星者大星也狀如半月生於晦朔助月為明　巫咸曰景星見其國昌
　　周伯星　晉書曰周伯星黃色煌然所見之國大昌含譽星　孝經援神契曰含譽光耀似彗其國喜則含
　　譽射之蠻夷奉貢則含譽射之
　　天保星　晉書曰天保星者流星之類有音如炬火下野雉鳴天保也所墜之國有喜　隋開皇元年十一月己巳有流星如炬火燭地占曰流星有聲者名曰天保所墜之處其國有喜後九年陳平天下一統
　　妖星
　　天棓星　傳曰天棓一名覺星本類彗星末鋭長四丈或出東北方主奮爭　運斗樞曰彗星出東方名天棓甘德曰天棓出其國㐫不可舉事用兵必有破敗軍拔城　天官書曰嵗星失次進而東北三月生天棓長四尺末鋭
　　蚩尤旗星　傳曰蚩尤旗類彗而後曲象旗或曰赤雲獨見或曰其色上黃下白所見之方下有兵大起天官書曰蚩尤旗見則王者討罰四方　孟康
　　曰蚩尤旗者熒惑之積也　唐中宗景龍二年七月有赤氣亙天其光燭地經三日不見占曰蚩尤旗也主暴兵十一月庚申突厥首領娑葛犯塞
　　國皇星　傳曰國皇大而赤類南極老人星或曰去地三丈如炬火主內寇內難或曰其下兵起兵強或曰內外有兵　春秋考異郵曰國皇見東方兵起
　　照明星　天官書曰照明星大而白無角乍上乍下所出國起兵多變　孟康曰照明星形如三足杌杌上有九彗上向熒惑之積也
　　司危星　天官書曰司危如太白有角或曰出西方之野星去地可六丈大而白司危出其下主兵衡不利　孟康曰星大而有毛兩角熒惑之積也
　　天讒星　巫咸曰彗出西北如劒長可四五丈名天讒運斗樞曰彗出西如劒長可四丈名曰天讒見則兵起
　　五殘星　巫咸曰五殘星出東方星狀類辰星可去地六七丈　春秋合誠圗曰蒼彗散為五殘如辰星出角五殘者五分也為毀敗之兆　荊州占曰大而赤類動察之而青為五殘見則兵起
　　六賊星　巫咸曰六賊星出正南方其星去地六丈大而赤動有光　天官書曰六賊星所出非其方其下主兵衡不利
　　天鋒星　宋均曰天鋒彗象而形似矛鋒若見則天下
　　兵起
　　長庚星　天官書曰長庚如一疋布着天見則兵起枉矢星　晉書曰枉矢類流星色蒼黒蛇行望之如有毛角長數丈見則謀反之兵合射所誅亦為以亂伐亂　又曰枉矢黒軍士不勇　漢書曰秦兵亡項羽救鉅鹿枉矢西流矢所觸天下之所伐射滅亡衆也物莫直於矢今蛇行不能直枉而不正以象項羽執正亂也
　　天狗星　巫咸曰天拘狀如犬奔星色黃有聲其下地類狗所墜望之如火光燄衝天其上銳其下圎如數頃田孟康曰星有毛旁有短彗有狗形
　　郄萌曰星出其狀色赤白有光下即為天狗　荊州占曰流星有光見人而墜無音若有足名天狗其色白其中黃如遺火狀主候兵討賊破軍殺將
　　營頭星　司馬彪曰營頭星者有雲如壊山墜所謂營頭之星所墜其下覆軍流血千里　一曰流星晝隕為營頭
　　客星
　　天文總論曰客星者非其常有偶見於天此天皇大帝之使以告休咎也　一曰客星見無常所或出西或出東日多者事大而禍深日少者事微而禍淺或見而變色芒角必有謀殺之兆其色微小即有隂謀兵亂之事各以星色占之色白者其分野兵起有芒角者其下破軍殺將侵奪城邑　魏文帝黃初三年九月甲辰客星見太微左門內占曰客星出太微國有兵十月帝南討孫權是後累有兵流星
　　流星天之使也自上而降曰流自下而昇曰飛大者曰奔奔亦流星也星大者使大星星小者使小星聲隆隆者怒之象也行疾者期速行遲者期緩大而無光者衆人之事小而有光者貴人之事大而有光者其人貴且衆也乍明乍滅者成敗也前大後小者恐憂也前小後大者喜事也蛇行者姦也徃疾者徃而不返也長者其事長久也短者事疾也流星所墜其下有兵　無風雲有流星見良久
　　間乃入為大風發屋折木小流星數百四面行者衆庶移流之象　流星如甕者為有發謀起事凡圍城而有流星來徃過城或墜城內營壘之中者軍旅敗散之象　流星從彼敵出來吾軍上必當有間諜來説吾士卒夜半或寅時使至　流星有流不止者不出百八十日動衆離散若墜吾軍營中大㓙可以速退軍避之一雲易將而禳之流星色青赤名曰地鴈其所墜者起兵　流星有光青赤長二三丈名曰天鴈陣中之精華也其國起兵將軍當從星之所向吉　流星有芒或有聲天文總論曰此為怒氣各以分野占之色青為
　　憂為飢赤為兵為旱黃為喜為土功之事白為兵為刑罰黒為疾疫為死為水災先㸔休王而占之各以日辰宿分所屬之國分野論之　流星有光尾伏如疋布蒼白色為使色赤論兵色黒論死流星甚大其光照地色青赤流四旁者五穀不登流星犯日映日而赤色向日而流者天下不安
　　唐太宗大厯二年九月乙丑晝有流星從午沒丑潯桂州山獠陷州城逐刺史　衆流星者隂陽之精五行之氣形體在下精耀在上衆流星者萬人不安之象凡衆星並流將軍舉兵隨流星所向擊之勝後魏文帝和平元年三月有流星數千萬西行三年六月詔將軍陸真討雍州叛民破之
　　流星犯嵗星　天文總論曰其地辱主
　　流星犯熒惑　天文總論曰流星衝熒惑其下君有福慶若光映熒惑者鄰國有奸謀之意宜謹防之
　　流星犯填星　天文總論曰外邦有奸人入國　流星來衝填星其填星光潤其分野有福　流星犯填星而色赤其分野有兵色黒其分野有水
　　流星犯太白　天文總論曰流星來犯太白其分野軍弱無兵起兵　流星衝太白太白無光其軍師有憂　流星潤澤前後有光而鋭來穿太白其下君有徳令盛行外若有軍即還
　　飛星　天文總論曰飛星類流星自下而上曰飛星晉書曰飛星大如缶或有星如甕復皎然白前卑後髙此謂頓頑其所從者多死亡
　　奔星　天文總論曰有大流星曰奔其星所墜其下有
　　大兵光跡相連曰流絶跡而去曰奔
　　隕星　天文總論曰星隕如雨有兵亂起
　　彗星　傳曰彗星所以除穢布新也　晉書曰彗星所謂掃星本類星末類彗小者數寸長或亙天見則兵起大水掃除也除舊布新有五色各依五行本精所生　按彗無光假日而為光夕見則東指晨見則西指在日南北皆隨日光而指頓挫其芒或長或短光芒所及為災　天文總論曰兩軍相對有彗星見隨彗所指擊之者勝　彗星有行有止若行者事小止者事大各以其分野占之　荊州占曰諸彗出長三丈以上期一年四丈以上期三年十丈以上期五年　凡彗星所干厯百日以上期三年百五十日以上期五年二百日以上期七年　彗星見則敵國兵起得本者勝　彗星昏見其國受兵　彗星見久其災深短則其災淺彗星出有叛者兵起其國一日不出一嵗天下大水其邦尤甚　運斗樞曰彗星見後曲象旗則王者伐四方
　　孛星　傳曰孛星者惡氣所生為亂兵以分野占之主
　　兵災
　　虹蜺　武宻占曰虹蜺隂陽之氣和則為露雨怒則為風雷散則為虹蜺虹者攻也隂氣攻陽氣也蜺者囓也災氣傷害於物如有所嚙　一曰樞星之氣散為虹蜺者斗之亂精也斗失度則為之　一曰隂陽不和交錯之氣雄曰虹雌曰蜺雙出色鮮者為虹暗者為蜺　若攻城有虹從外入飲城中水者從外順虹攻之勝　屈虹入城中其城可屠若城上有黃虹貫城中主喜青黒㐫赤白城陷大戰流血　虹蜺直指從所指擊之勝　三屈虹東出其下有大戰亡城破軍將死　五虹俱出兵起期三年　虹蜺似日月暈者必有破軍先起者勝虹從井中出或飲井水者主兵起
　　風角
　　凡候風之法選髙逈之地立五丈竿首作木槃書八卦分四維十二辰上安三足木鳥機闗轉運使鳥口銜花視花動揺即占之　又法以雞羽八兩為葆繫於竿首候羽葆平直即占之
　　災祥
　　吉祥之風日色清明風氣和緩從嵗月日時德幷德合或乘王氣而來人心悅順是為吉祥主德令下施之應
　　德者陽德自處謂甲丙戊庚壬為陽假如甲日甲德在甲也　隂德在陽謂乙德在庚丁德在壬己德在甲辛德在丙癸德在戊是為德合其有王氣者隨四時王方也
　　㐫災之風日色白濁天氣昏寒其聲呌怒而沙秉刑殺而暴至發屋折木詳五音而定㐫災起止刑衝定八方而知善惡後皆明備矣
　　五音之法　一言土　三言火　五言水　七言金　九言木　子午庚　丑未辛　寅申戊夘酉巳　辰戌丙　己亥子　假令甲子金
　　從甲數至庚得七即納音是金也　假令乙數至辛得七即納音是金也此乃大撓五音配五行音它倣此以求之　地有配十二辰屬五音之法子為陽宮午為隂宮　丑寅為陽徵未申為隂徵　夘為陽羽酉為隂羽　辰為陽商戌為隂商　巳為陽角亥為隂角
　　若鳴條以上怒風起止皆詳其五音與日辰刑殺五墓五行相生相尅而言吉㐫其下主客之法即以日辰所得納音五行是客時下十二辰與風所來方為主人則可定主客勝負　假令甲子日納音是金商為客也時加巳時亥時此時是木角為主人金尅木客勝主人餘皆倣此
　　凡年月日時四殺五墓上來天氣白濁昏寒皆為㐫風其日三刑最急坐不及起有賊暴至若行即防有伏兵嵗月日時三刑者寅刑己巳刑申申刑寅未刑醜醜刑戌戌刑未子刑夘夘刑子以上為三刑寅午戌殺在丑亥夘未殺在戌申子辰殺在未
　　巳酉丑殺在戌以上為四殺　木墓在未火墓在戌水土墓在辰金墓在丑以上為五墓
　　凡年月日時三刑四殺五墓之風天色白濁昏塞興兵動衆見此須急凖備賊兵奔衝侵掠嚴整武備八節六情
　　八節之日　風乘王卦而來為吉
　　立春日風從艮來春分日風從震來　立夏日風從巽來夏至日風從離來　立秋日風從坤來秋分日風從兊來　立冬日風從乾來冬至日風從坎來皆乘王卦
　　六情之日　申子日貪狼
　　北方水水生於申盛於子水性觸地而行觸物而潤多所好而貪故曰貪狼
　　亥夘日隂賊
　　東方水木生於亥盛於夘木性受水氣而生貫地而出故為怒以隂賊氣害木故為隂賊貪狼必待隂賊而後動隂賊必得貪狼而後用二隂並行故王者忌於夘也
　　寅午日㢘正
　　南方火火生於寅盛於午火性猛烈無所容受故為惡其氣精勇嚴整故曰亷正
　　巳酉日寛大
　　西方金金生於丑盛於酉金之為物喜以利刃加萬物刃所加無不寛大故曰寛大
　　辰未日姦邪
　　上方之情樂東與北也陽氣所萌故為上方辰窮水也未窮木也木落歸本水流歸末故木利在未水利在辰盛衰各得其所也水窮則無隙不入木窮則旁行故為姦邪
　　戌丑日公正
　　下方南與西也隂氣所萌故為下方戌窮火也丑窮金也金剛火強各歸其鄉故火利午金利酉酉午金火之盛也盛時受利至窮無所歸故曰衰也火性無私金性方剛故曰公正
　　凡寅午巳酉丑戌日風和緩而來日色晴明皆為吉風主恩令慶賀　申子亥夘辰未日主為㐫風主貪掠隂謀姦詐　又看風來地位以日時支幹五行數言之王相則多休囚則少
　　觀風察將
　　凡風勢隆隆如車如雷如擊皷聲者謂之宮風其將寛和而有信　風勢如金如石相敵擊如金聲雜佩和響者謂之商風其將威猛而好殺風勢肅肅習習如動林木者謂之角風其將仁恕不可詐欺風勢如奔馬火焱掣裂者謂之徵風其將猛裂難與爭鋒勢如流水波激氣相雜者謂之羽風其將貪暴多姦詐
　　虙氏曰兩軍相當陳師原野未知主客勝負如何者以先舉為客後應為主常以其時與來方為主其日納音為客若時與來方能制納音主勝若納音制時與來方者客勝若相生者為比和不戰常以地十二位分之
　　子為陽宮午為隂宮屬土　丑為陽徵未申為隂徵屬火　夘為陽羽酉為隂羽屬水　辰為陽商戌為隂商屬金　巳為陽角亥為隂角屬木　王時以然皆屬主命　假令壬子癸丑壬午癸未戊辰己巳戊戌己亥庚寅辛夘庚申辛酉皆木屬角曰為客軍命在木若風從辰戊商未上來時加辰戌者謂辰戌金能制木皆主軍勝客軍敗　若風從子午宮上來加子午宮屬土時與風來方屬土納音是木能制土客軍勝主軍敗攻城得捷邉軍陷若納音是木風從夘酉羽上來或從丑未寅申徵上來皆為相生主軍和解
　　李淳風曰兩敵相當先分八卦以察主客勝負若風從西北乾上或正北坎上或東北艮上來宜先舉為客勝後應為主敗　若從正東震上或東南巽上或正南離上來者利後舉主勝先舉為客敗　若從西南坤上來者主有謀不成兩不利　若從正西兊上來者客有伏兵主宜設備否則大敗用兵勝負
　　謝臨曰初出軍日風從後來衝霧突雲人雄壯馬嘶逸旌旗如舉勢指敵方皷角聲清而震響君臣對問以調和必獲全勝以建大功若從旁來而前向者得天人之助獲得糧儲敵來降我　若從出軍日風從五音相生位上來天色暗明人馬奔逸上下懽心風氣調暢軍行勝捷將成大功假令巳亥角日風從夘酉羽上來此名母來翊子風從丑未寅申徵上來此名子來扶母出軍當勝有成功須天色晴明風勢和緩者捷天氣昏濁風勢寒色塵土蓬勃者即有戰傷　若入敵境經要害過城壘三日內有風雨雷霆從我軍上去入賊境有威怒之勢為天助我軍行克城池獲金玉蓋得龍虎助軍之象謂雲從龍風從虎也　若平安之時風雲相交即雨至　若用兵之時龍虎相交即急戰風為主雲為客　若風勢𦂳大雲容薄小者主勝客負若雲色濃後來勢且急風勢微弱不能震怒者
　　客勝主負
　　謝臨曰初出軍及三日內行次風勢蓬勃逆來衝我旗幟難舉人聲怯馬不嘶或從後或從旁起吹沙觸塞人馬行過回視無跡者此名鬼風軍必敗　若出軍三日內急風甚雨威不能震者軍必大敗若天氣沉昏風聲錯亂或久隂不雨皆為下謀上宜設備以順天意　若出軍日頓無風草木不動者賊不可得　若初立牙旗日飄風驟來牙旗摧折旗旛繞竿者此為不順天時上將死　若軍行旗旛指後者三軍敗戰將死　若半道逢賊分軍兩向或往戰風來逆吹旗旛卻飛不進者大敗若旗幟繞竿或下垂者交戰將死　若營陣既成列旗皷初張有暴風卒來相掩軍幕傾旗旛折林木摧者此為惡兆主將失位軍人叛散　若風雨逆來不霑衣者此名泣軍師徒大敗　若交戰風雨驟來者此名洗屍戰大敗
　　中國伐夷
　　張衡曰欲知中國將伐四夷者當候四季受角之日戊辰戊戌癸丑癸未為角日日中半夜風勢𦂳急從四季上來謂四季屬土土畏木今日角木克土故知中國將伐四夷也當以風止之處知所伐之地　假令東止辰伐東夷　止未伐南蠻　止戌伐西戎　止丑伐北狄　若風止有雨景色溫和即不行　若四季受害之日丙辰丙戌辛未辛丑為受害日風從己酉上來或四季上來皆外兵欲降不為惡　若四季日風從己酉來皆賊兵解散若風勢和緩天色溫和為不來寒尅即來攻城
　　虙氏曰若敵城相近攻擊未尅風從敵上射我軍經日不絶止而復起數日如此者賊有伏兵欲來襲我或賊救兵將至宜整戈甲待便尅之當得賊城池財寳　若軍行得境下營纔定未逢戰者晝夜有急風來射我軍雲勢奔速乍西乍東急防賊軍過我營砦宜安隊屯兵攻其不意　若旋風入營昏沉蔽天干戈倒帳幕傾者宜急設備以防不虞若旋風吹物上天人皆恐怖宜防軍中有人與賊連謀順天時撫將校犒士卒則禍去災除若與敵相守營砦相近旋風厯城者隨其所在賊至宜設兵備之　或雲氣旋風從外入敵城者從入處攻之必尅
　　營砦驚急
　　李淳風曰兩軍相近各有城寨相守經時勝負未決者當以風勢察之　若從風嵗月日時刑上來假令子年十一月子日夜半有風從夘上來者是勢遲緩者宜秣馬利兵急設驚備以防賊至必有大戰若勢急速乍起乍止當有狂賊逢小戰　若兩軍相守未戰忽有風從賊方上來初起塵土蓬勃及至我軍之上勢低小髙而不𦂳者其賊住十里外兵不交鋒各無相戰
　　敵城將陷
　　李淳風曰角日風從子午上來時交日中夜半其勢迅急寒尅者城必陷若從角上來勢號怒發屋折木者敵兵將至宜避若從亥子上來夜發晝止大寒夜必有賊攻其城砦　凡羽日大風寒尅日色沉冥有兵圍城客勝主不利　若貪狼姦邪日風從隂賊上來或商角日天氣昏寒與嵗月日時刑相會者急賊至　角日宮時大風急怒者其城破敵兵解退
　　京房曰寛大㢘正之日風從己酉上來天氣溫和者敵兵退散四激上來者敵兵自退四激者春戌夏丑秋辰冬未是也　寛大受商之日風從丑來連未上來連三日者主客軍退散商風起幕中來不利客客退一日受商之日風從酉上來連三日天色清明大軍皆退　又寛大之日時加寛大風從己酉上來止於己酉時群賊解散　若寛大日風從己酉上來夜起晝止者主衆賊皆未散　若晝風夜止天氣溫和上下同心解散　若天隂寒亦未解
　　夷兵犯塞
　　京房曰欲知夷兵犯塞當視四季受羽受宮之日時當日中夜半風勢號怒兼帶刑殺者當有夷兵犯塞乙丑乙未庚辰庚戌為受商之日　壬辰壬戌
　　丁未丁丑為受羽之日　丙戌丙辰辛未辛丑為受宮之日　其日風從四季辰戌丑未時加日中夜半或申子亥夘上來其勢急速者有夷兵侵界晝伏夜行風勢寒濁者必成也
　　李淳風曰壬辰為夷乙未為蠻壬戌為戎乙丑為狄其日若風從申子亥夘辰未上來勢寒尅者當有寇入境若壬辰壬子壬戌壬辰日風從甲子亥夘上來其勢急者有外寇與夷狄兵同侵中國　四季上來發屋折木比及三日主客軍入界　若商日風從隂賊上來主賊自殺其主　若隂賊日風從亥夘上來其勢寒尅賊自殺
　　軍城㐫吉
　　李淳風曰欲知軍城吉者當視諸商日有風折木從丑寅陽徵上來連三日城中主軍勝客軍敗其將死城中人力少者客軍退城中蘇息　又五音逐日風起時及地位五音尅日辰納音者主軍勝客軍散　如純有徵風起在徵日寛大時則客軍急退之象
　　假如甲子日屬金為客時加寅申風從陽徵上來者火為主火起制金為立制客則主軍勝客軍敗若甲子受金之日風從乙亥上來時加己亥屬木金能制木為客制主則客軍勝主兵敗　又寅日風起於寅此名純徴日時加己酉為寛大時有風卒起為客軍急退之象
　　李淳風曰凡軍營乆相固守及初下營後擬為攻卻未定或有八難生者遂須迴避若賊攻城城必下風起時其狀徧厯八方周旋不定折木發屋吹塵不解蔽天城可屠宜預設備防之其風止則令弱兵先退奇兵漸進以強馬向敵作陣而囬之　若城內忽有狂風起勢大惡倒戈驚人宜嚴警備或旋風入營天色昏暗吹帛向空人皆見之者其軍不利宜祭天地良將預知故順天時撫士卒勞軍伍則災消
　　李淳風曰欲知賊數多少者視風所來之門為月期所乘辰為黑道以止發時支幹為人數乘王相則數倍乘休囚則數減
　　假令風從坎來起夜半止日中者坎居子位建子為十一月子數九其十賊當以十一月來住九百里或九十里內賊九人或九十人九百人　王氣十倍相氣五倍休廢如數　支幹數者甲巳子午各九　乙庚丑未各八　丙申寅辛各七　丁壬夘酉各六　戊癸辰戌各五　己亥各四　日辰王相十倍休廢如數囚死減半　若大國兵臨未陣則言萬數中邦言千數邉寇言百數各大小論之
　　伏兵
　　京房曰暴風忽起昏塵蔽天堅葉茂條皆落起於三刑
　　五墓之上者宜防前後當有伏兵


　　武經總要後集卷十七
<子部,兵家類,武經總要>
