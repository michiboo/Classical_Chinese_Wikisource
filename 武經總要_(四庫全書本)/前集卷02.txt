　　欽定四庫全書
　　武經總要前集卷二
　　宋　曽公亮等　撰
　　制度二
　　講武　　　　　教例
　　教騎　　　　　旗例
　　習勒進止常法　教平原兵
　　教歩兵　　　　教騎兵〈鼓角金鉦教塲等圖〉
　　教法　　　　　教條十六事〈三令五申附〉
　　打圍草教法〈並圖〉　日閲法
　　騎兵習五變圖　歩兵習四變圖
　　教弩法〈並圖〉　　　教弓法
　　傳曰士不選練卒不服習起居不精動靜不習趨利弗及避難不畢前擊後觧此不習勒卒之過也其法百不當一故曰軍無衆寡士無勇怯以治則勝以亂則負兵不識將將不知兵聞鼔不進聞金則止雖百萬之衆以之對敵如委肉虎蹊安能求勝哉所謂治者居則閲習動則整堅進不可以犯退不可以追前卻如節左右應麾可合而不可離可用而不可疲雖絶成陣雖散成行治之素也古法曰三官不繆五教不亂是謂能軍三官者鼓金旗也五教者耳目手足心也教目知行色之旗教耳知號令之數教足知進退之度教手知長短之兵教心知賞罰之用五者用習取勝之治卒也故用兵欲其便用器欲其利將校欲其精士卒欲其教葢士有未戰而震懾者馬有未馳而疲汗者非人怯馬弱不習之過也前古講武教旗之法草教習勒之常雖未盡制勝之方要之卷舒離合坐作進止不失其節矣然後觀敵應變臨事制冝使之赴水蹈火出生入死同心一力前無彊對寜不由斯而致焉方今雖有訓練之方然而法制未立是以旗幡雖設不主進退鼓角雖備不為號令行伍雖列不問稀宻部陣雖立不講圓方見敵即馳遇地即戰不制竒正不為備伏不擇險易不詢孤虛及夫連師百萬決機呼吸事不素定難乎應敵今故悉采前世教閲之法重復研究詳載於篇夫訓士之法雖貴約棄繁舎迂求要欲使人心齊勸指顧如一然有不可得者要須兼存故但習其容不可施之戰鬭者草教日閲是也雖曰訓習便可勒為行陣者講武教騎教歩教弩是也故不先日閲是謂教而無漸不後講武是謂訓習而無功斯則交相為用而成折衝靖難之具也若夫乘三農之隙習六師之容順威儀眀少長嚴賞罰陳號令麾焉使必從指焉使必赴則將帥當於此求其一二而施之行事雲
　　講武
　　仲冬之月前期十有一日所司請講武遂申命將帥選閲軍士所由先於都門外芟萊除地為塲方一千二百歩四出為和門於其中擇地為歩騎六軍營埒之處左右廂各為三軍上軍在北中軍次之下軍在南東西相向中間相去容三百歩五十歩立表一行凡立五行表間前後各容五十歩為三軍進止之節前一日將帥及士卒集於墠地所禁諠譁依色建旗為和門於都墠之中四角皆建五綵牙旗金鼔甲仗威儀悉備大將以下各有統率如常式歩軍大將被甲冑乘馬教習士衆為戰陣法是日未眀十刻士衆嚴備五刻將士皆擐甲各為直陣以俟將軍儀服備物大將各處於其中立於旗皷之下〈若六軍則毎軍鼓十三鉦二大角四旗並止於其軍後表之下〉立定吹大角三通中軍大將各以鞞合皷二軍俱擊鼔三鼓有司偃旗歩士皆跪二軍諸帥果毅已上各疾趨集於中軍旗鼓之下左廂中軍大將立於旗鼓之東西面諸軍將立於旗鼓之南北靣西上以聴誓大將軍曰令講武以教人戰進退左右一如軍法用命有常賞不用命有常刑可不勉之誓訖左右三軍別長史二人振鐸分循以警衆請果毅各以詞告其所部遂擊鼓有司舉旗士衆皆起騎徒皆行及表擊鉦騎徒乃止又三鼓有司偃旗士衆皆跪又擊鼓有司舉旗士衆舉皆起騎驟徒趨及表乃止整列位定東軍一鼓而舉青旗為直陣西軍一鼓而舉白旗為方陣以應之次西軍一鼔而舉赤旗為鋭陣東軍亦鼓而舉黒旗為曲陣以應之次東軍鼓而舉黃旗為圓陣西軍亦鼓而舉青旗為直陣以應之次西軍鼓而舉白旗為方陣東軍亦鼓而舉赤旗為鋭陣以應之次東軍鼓而舉黒旗為曲陣西軍亦鼓而舉黃旗為圓陣以應之凡陣逓為客主先舉者為主從五行相勝之法為陣以應之毎變陣二軍各選刀楯五十挑戰於兩軍之前第一第二挑戰迭勇怯之狀第三為敵均之勢第四第五為勝敗之形毎將變陣先鼓而為直陣然後變為餘陣之法五陣畢兩軍集俱為直陣又擊三鼓有司偃旗士衆皆跪又擊鼓舉旗士衆皆起騎馳徒走左右軍俱至中表相擬擊而選毎退行至一表跪起如前遂復本列乃講騎軍二軍吹角擊鼓誓衆俱進及表乃止皆如歩軍惟無跪起騎軍東西迭為客主為五變之陣皆如歩法毎陣八騎挑戰於兩陣之間五陣畢俱待擊鼓而前盤馬相擬而罷遂振旅徒還
　　教例
　　凡教為陣少者在前長者在後其還則長者在前少者在後長者持弓矢短者持戈矛力者持旌勇者擊鼓刀楯為前行持矟者次之弓箭為後行將帥先告示衆使習見旌旗指揮之節旗仆則跪舉則起習知金鼓動止之節擊鼓則進鳴金則止知刑罰之苦〈或作明〉賞賜之利持五兵之便戰鬭之備習慣跪起及行列險隘之路凡歩騎三軍之士備則滿數省則半之損益隨時唯不得減將帥凡相擬擊皆不得以刄及凡歩士進退險過中表二十四歩而止不得過也
　　教旗
　　凡教旗人無常數大抵五百人為一營以營之多少分左右廂列次第建名號營壁已定依次秣馬甲冑器仗置本隊幕前輕重兵糧置本隊幕下凡歩隊隊五十人其職儀則隊頭一人副一人執旗一人〈天旗〉傔旗二人〈認旗〉其給器仗則鎗一十五根通旗在內弩五具弓矢十具棒六具陌刀五具拍把四具牌五具凡騎隊隊五十人執儀如歩隊器仗則鎗矟弓箭自餘不須凡左右廂給鼔與鉦各五具異色都教大旗斾二口大角名四定中央幡矟十口左右立牌隊別一枝〈牌長二尺〉凡第一角聲動各營被馬裝束擐甲第二角聲動即作隊馬歩皆當前依次立第三角聲絶歩兵依次先發引至戰地凡折衝果毅〈今則諸軍虞𠉀指揮使等〉及隊頭看排量地之冝依次均列星布捉隊隊頭旗前立副者押隊若南北列陣則東西相向東西列陣則南北相向凡一戰隊為兩副隊為駐對初立皆搶腳量地布置歩陣已定第四角聲絶即引騎軍左右廂從營蹀𨇾緩行從南去歩隊二十歩以下次魚麗駐立騎隊已定乃集拆衝果毅隊頭等宣示法令授囬旋陳規矩告禍福然後還箸本隊各令眀告示衆聞鼓即戰聞鉦即退立定已後第五角聲絶大旗向前麾歩騎齊行十歩已下大旗向後麾歩旗齊住大旗臥歩兵皆胡跪臥搶大旗舉並槍起立第六角聲絶視大旗捺諸隊皆捺矟胡跪觧幡大旗舉左右廂齊舉矟第七角聲絶左右廂並擊鼔戰隊皆捺矟齊呌緩行相向交戰右廂擊鉦息鼓諸隊引退左廂逐至右廂立隊處右廂息鉦擊鼓駐隊捺矟齊呌而前左廂擊鉦息鼓卻回引退至中央左廂息鉦擊鼔卻回交戰少頃左廂擊鉦息鼓引退至駐軍右廂逐至左廂立隊處右廂息鼓擊鉦卻退左廂息鉦鳴鼓駐隊捺矟齊呌而前逐至中央右廂息鉦擊鼓卻回交戰少頃左右廂皆擊鉦息鼓各還本布陣地立定視大旗聴鼓聲旗合鼓動左右廂前後正副三隊作一隊齊呌捺矟至中央交戰聴左右廂鉦聲動各還本地依隊舉矟立定少頃聴鼔視大旗合兩戰隊相依並四副隊共為一隊且行且合而前直入齊呌至中央交戰聴左右鉦聲動即止各還本隊處〈此是三百人作一隊戰也〉立定聴鼔視大旗合左右廂三戰隊並六副隊共為一隊且行且合齊呌直前中央交戰少頃聴左右鉦聲則止各還本隊處〈此是五百人作一隊戰也〉立定大旗捺諸隊槍皆捺大旗舉諸隊槍皆舉又捺至半諸隊即降槍大旗擺鼓聲動左右廂齊呌緩歩行唱護護大旗急擺更大呌吐槍急入相刺當此之時大旗頭著地聴鉦聲動大旗舉即還依本隊處立不得舉槍須大旗舉諸隊槍齊舉大旗合大隊自簇立定視大旗旋本隊還歸本處視大旗捺諸隊槍齊捺大旗舉諸隊槍齊舉又捺大旗諸隊即降槍聴鼓聲視大旗擺卻直前齊唱䕶護至中路以後更大呌急入左右箱刀交直過左廂向右廂地立右廂向左廂地立立定視大旗擺左右諸隊凖前直入齊唱䕶䕶中路大呌急入交刀直過各還本地立視大旗舉諸隊舉大旗合正副隊齊簇歩軍立隊定第八角聲動絶左右騎軍從北相掩相交蹀𨇾緩行繞兵一匝還舊位立定歩軍視大旗捺從北而南以次歌舞還營至營依隊次立少頃第九角聲絶胡跪捲旗纒幡視大旗捺諸隊齊捺大旗舉諸隊齊舉大旗旋諸隊散還本幕歩軍散後更捺大旗騎軍以次從北卷隊蹀𨇾緩行還營依隊次立少頃第十角聲絶以次觧脫復槽櫪
　　旗例
　　凡掉而招旗則衆皆集一㸃卓旗則隊頭集二㸃卓旗則百人將集三㸃卓旗則五百人將集一㸃一招則千人將集一招而掉則譀𥳽旗則整齊掉而指則合左再揮則左右再擺則右偃旗則止擺而指則開再掉而指則聚再掉則散卷旗則啣枚臥旗則俯伏舉旗則起三掉則見敵左右掉則布陣再晱則進招而掩則跪再招則退再招再掉則素救援再睒則發軍歸
　　習勒進止常法
　　凡教前一日諸營將校各分方位立旗以自表東軍立青旗西軍白旗南軍赤北軍黒〈皆牙旗為和門〉大將居於中黃牙旗以為四旗之主諸軍行止視大將之旗金鉦鼓角陳之於牙旗之左右其法毎隊五十人教日逐隊自營纒旗槍至塲左右廂各依隊次觧幡而立隊各相去十歩方十歩分佈使勻其駐隊塞空去前隊二十歩布列已訖諸營將校悉向大將軍牙旗𠉀處分毎隔一隊定一戰隊即出隊前五十歩聴角第一聲絶諸隊一時散立第二聲絶諸隊一齊捺槍巻幡張弓㧞劔第三聲絶諸隊一齊舉槍第四聲絶諸隊一齊籠槍跪膝目視大將軍黃旗耳聽鼓聲如黃旗前亞鼓聲動齊唱嗚呼嗚呼兩廂隊並進前至中界齊鬭唱殺擊刺爭戰勝負訖勝從負不過三十歩審知其敗馬軍逐北聞鼓鉦即止呌卻行膊上架槍側行回身向本處散立第一角聲絶一時掩槍觧幡第二聲絶一時舉槍第三聲絶一齊簇隊聽進止如放散更聴角一㑹然後以次發引歸本營失節度者有罪凡教戰如須加兵作大隊者即視大將軍碧白二旗交即五隊合為一隊〈是合二百五十人為隊〉其隊𤼵及卷旗舉槍簇隊鬭戰一依前法若大將五旗交即十隊合為一隊〈是合五百人為一隊慮賊大隊前衝故作大隊以禦之也〉隊法如初教訖欲還營聽次角第一聲絶即散二百五十人為隊第三角聲絶即散五十人為一隊如此凡三度則教畢
　　教平原兵
　　凡教兵必擇平原曠野孤山高隴可以登高視逺之地大將居其上南向左右置鼔十二面角二十枚立五色旗分左右六纛在前旗節次之監軍御史禆副左右衙官駐隊如偃月形為後騎下臨平野使士卒目見旌旗耳聞鼓角心存號令乃命諸將分為左右皆去兵刃以精新甲冑旗幟教之葢以易見而生勇也各以兵馬使為長班布其次陣間容陣隊間容隊曲間容曲人間容人出入來徃不閡馳逐以長參短以短參長囘軍轉陣以後為前以前為後進無奔迸退不趨走紛紛紜紜鬭亂而不可亂渾渾沌沌形圓而不可敗以正合以竒勝聴音望麾乍合乍離於是三令而五申之白旗㸃鼓聲動則左右廂齊合朱旗㸃角聲動則左右廂齊離離之與合皆不過子午之位左廂陽向而旋右廂隂向而旋左右各復初位信旗下立俟白旗掉鼓音動左右廂各雲蒸鳥散彌川絡野然而不失部隊之踈宻朱旗棹角音動左右廂各復初位前後左右人立之踈宻使無差尺寸散則法天聚則法地如此三合三離三聚三散不如法者軍吏之罪罰從軍令既畢大將乃立五色旗十二口置於左右廂陣前毎旗用壯士五十人守之使壯士五十人奪旗左廂奪右廂旗右廂奪左廂旗鼓音動而奪角音動而止得旗者勝失旗者負勝則賞負則罰因是使習知立陣之法
　　教歩兵
　　凡教陣先量士卒多少即教塲中分三道土河中分左右廂囬隊夾一土盆以次布戰鋒隊第一隊為戰隊間一隊抽取一隊為駐隊隊隨多少毎廂各兩重布隊凡入教塲布陣先六纛次五方旗次角次鼓次鉦次認旗次左右廂兵馬使次第相續立定一隊為駐隊一隊為戰隊皆取五方信旗為號〈凡士卒動靜皆號信旗〉吹角一㑹㸃青旗兵馬使都虞𠉀集〈凡旗皆須地上卦為照也〉㸃赤旗十將副將同集㸃皂旗小所由悉集受處分訖卻歸本隊〈放歸本隊須候卻掲五色旗乃還〉丁寧曉諭訖南頭第一隊兩廂各出一旗以告辨〈辨謂排比所教練兵馬已記〉告訖旗歸本隊即視信旗合擊鼓一槌諸隊盡簇信旗開鼓一槌諸隊盡開卻依本處立信旗舉鼓一槌諸隊槍旗並舉齊唱軋聲信旗亞又鼔一槌諸隊槍旗並亞齊唱千聲諸隊弩手齊出至亞前第三土河作上弩勢〈凡出並至前第三土河〉又鼓一槌架箭又鼔一聲皆唱殺聲卻退本隊立定又鼓一槌齊唱千聲弓手齊出至土河各為架箭勢又鼔一槌齊唱殺聲陌刀齊亞不得背面起陌刀頭卻還本隊立定〈凡歸隊卻行皆須前腳續後腳不得囘一面行也〉旗又三㸃一㸃一交聲三㸃三交聲訖鼔三聲〈一聲警衆二聲排比三聲陳長行〉便長打鼓皆作何何聲左右廂並進至中央出此河立定大呌交交胡祿交匝右廂退左廂還至本隊前土河右廂㸃信旗喚駐隊大呌交交走救與戰隊齊立定左廂退右廂逐之至本土河前左廂㸃信旗喚駐隊大呌交交走呌與戰隊立定右廂退左廂逐之至中央土河立定良乆聴鼔聲歇何何聲絶鼓一槌齊唱千聲槍頭並舉與肩齊〈若槍頭低地一尺已下也〉又一鼓聲齊唱殺槍旗盡亞三手三殺然後擊鉦鉦𤼵左右廂齊退並不得囬面起槍至本土河立定訖𠉀鼓聲一槌齊千聲槍旗並掲立信旗合鼓一槌諸隊齊作羽林聲聴角聲𤼵羽林聲止教畢〈𠉀轉語齊唱喻〉視行旗㸃著地則兩廂齊唱□視五方旗及角聲行左右廂兩頭各出一隊至第二土河行依軍次還營
　　教騎兵
　　凡出騎兵須以五方旗先引次角次鼓次金鉦餘依軍次左右廂兵馬相續至教塲去就進退一視信旗金鼓左右廂各十隊〈大小臨時量馬數多少〉已至教塲立定惟展信旗餘諸旗幡盡卷左右廂相去各二百歩散立凡一騎軍縱模各四歩立定吹角一㑹㸃青旗大將集㸃赤旗副將集㸃皂旗小所由集其所由來集須軍行榜隊前從南左右廂齊對抽來〈還隊赤凖此法〉取教練使處分曰兵貴靜而惡喧一切齊整勿令紛亂進退去就一視信旗所由得處分訖還隊各諭本隊士衆須左右兩旗出至中央土河告辨訖專聴角聲第一通角聲絶歛兵作隊第三通角聲絶旗預皆捺觧幡第三通角聲絶旗矟盡舉而亞左右廂擊鼓齊動兩廂齊呌急行進至中央土河使唱何何交戰少時右廂鉦聲動右廂引退至本立處左廂鉦動左廂引退至本立處其右廂遂逐至左廂第二土河右廂鉦聲動右廂即引退至中央土河其左廂人還逐至中心土河左右廂即引退擊鼓齊唱何何更交戰少時畢左右廂擊鉦鉦聲動即各退還本立處聴角聲第一通絶捲旌旗幡攝箭弛弓第三通絶諸旗矟一時盡舉簇作隊第三通絶各引散還本立處視五方旗及信旗從南作兩隊相對直出向南至教塲中央相合雙旗續五方旗及鼔角即歸並如來次

<子部,兵家類,武經總要,前集卷二>
<子部,兵家類,武經總要,前集卷二>
<子部,兵家類,武經總要,前集卷二>
　　教法
　　入唱䕶䕶退唱何何救唱交交倒槍旗唱殺立槍旗唱於轉隊左廂陽轉右廂隂旋鼓一聲進一歩金一聲退一歩信旗交㸃唱喏旗轉唱殺旗隊下不得輙語角聲鼔聲各一諸隊亞槍〈頭去槍約五寸〉角聲一鼓聲二弩手出陣前齊進去隊三歩量踈宻觧鐙立鼓一聲架箭二聲𤼵箭唱殺比三𤼵箭乃止退入隊角聲一鼓聲三即弓手出如弩法三於三殺角聲一鼓聲四陌刀大斧出聴鼓聲三於三殺刀斧相間聞金聲即退鼓一聲即唱於掲槍聴角鼔聲一其左右廂下各岀一隊至中土河岸看亞認旗相交後開兩隊各抽歸本位即舉認旗交兩廂齊亞槍唱殺聴鼓長打即戰鋒隊左右齊入齊至土盆交一匝聞金而退名曰小胡祿交鼓聲長打戰鋒隊與駐隊齊入至土盆交一匝四隊為大胡祿交聞金鼓各還舊位何何聲勿絶又聴鼓聲齊作於殺三聲舉槍聴角聲一鼓聲一左右各簇兩隊為一隊鼓聲二即簇四隊為一隊角聲一鼓聲三信旗開散各引還本隊立角聲三鼓聲四左右唱喏則左右從首以次卷隊至將軍前齊𥳽旗作軋千聲兩廂隊合雙引當中央出還營
　　教條十六事
　　凡教士應進不進應退不退應坐不坐應起不起應簇不簇應捺不捺應卷不捲應舉不舉應合隊而不合隊應擘隊而不擘隊不應合隊而誤入他隊不應擘隊而誤入他隊言語讙譁不聞鼓聲旗幡繙紛擾踈宻失次並節級科罪其條勒於總管以下各録一本熟喻士卒免臨陣失儀
　　三令
　　一令
　　觀敵人之謀視道路之便知生死之地
　　二令
　　聴金鼓視旌旗以齊其耳目
　　三令
　　舉斧龯以宣其刑賞
　　五申
　　一申
　　申賞罰以一其心
　　二申
　　視分合以一其途
　　三申
　　晝戰戒旌旗
　　四申
　　夜戰聴火鼓
　　五申
　　聴令不恭視之以斧龯












　　右草教之法一人守圍地三尺十二將將別千人凡萬二千人守地三萬六千尺積尺得歩六千積歩得里一十五里餘二百四十歩圍中徑濶得地五里餘二百步以左右決勝將為交頭其次左右將主士伍為行列皆以金鼓旌旗為節度其初起圍張翼隨山林勢無逺近皆為部分其合圍地虞𠉀先擇之定訖以善弧矢者人為圍中騎其步卒槍幡守圍有漏禽者坐守圍之史大獸公之小獸私之以觀進止也
　　日閲法〈並圖〉
　　國朝軍制凡五百人為一指揮其別有五都都一百人統以一營居之大閲步騎既不常設但毎營為日習之法以教坐作進退然非施於兩軍相當者故冝用鼓聲為節騎兵五變步兵四變今列於右



















　　右步四十六騎百七十四合為一部聞鼓聲步箭三𤼵説軍門開騎軍出各箭三𤼵馬囬背身兩𤼵訖步迎騎箭三𤼵騎入軍門閉騎步箭又三𤼵鼓聲止




<子部,兵家類,武經總要,前集卷二>








　　右騎百七十四分三部部別四行聞鼔聲第一部出各箭三𤼵訖前二行架槍大呼三刺後二行亦大呼囬馬背𤼵二箭乃還舊處第二第三部次出箭𤼵畧同惟第二部出時前二隊行架鎗刺訖不囬射第三部復如第一步也凡三部皆再出聲鼓止第一部後行已曽囬馬𤼵箭者再出時不發即第二部未𤼵者更迭習之下皆倣此

<子部,兵家類,武經總要,前集卷二>
<子部,兵家類,武經總要,前集卷二>
　　右騎百七十四分十隊聞鼔聲並再出各箭三𤼵架鎗丈呼二刺聲鼓止






















　　右步一百八十一騎二十七合為一陣第一鼓直〈或作否〉槍刀第二鼓鎗刀挐皆生弓者立𠉀擊木角乃𤼵箭餘如騎兵第一習





<子部,兵家類,武經總要,前集卷二>
　　右歩一百八十八步鼔聲作執旗者出行前以為界一鼓直槍刀二鼓槍刀皆坐弓弩者立俟擊木弓弩各箭三𤼵鼔聲作少進又三𤼵箭訖俟鼓聲前行拽槍刀而趨弓弩從之至界旗上聞鼓直槍刀又鼓皆坐弓弩者立箭三𤼵訖聞鼓復立槍首聞金而退至舊處止一鼓直槍刀二鼓坐觧旗三鼓復直槍刀四鼓旗槍如舊鼓聲止

















　　右兵數及進退法如第二惟弓弩聴擊木各𤼵一箭依此無差也






<子部,兵家類,武經總要,前集卷二>
　　大凡講武以示法程教旗以習進退教草以示殺獲日閲以便作坐雖在治世不可以⿴故善訓士者先教耳所以審金鼓也次數目所以辨旗幟也次教手使屈伸便利提挈敏急次教足使進退合冝徃來迅疾末教心使庻務恭順執事精彊又教之抵對令賛喏整肅趨驟趫㨗教之裝束使裏愎佩結器仗倫序又使出入坐起尊卑大小不相踰越而示之禮衣食寢臥順時調息不傷寒暑而為之制教戰之𤼵號令既審指揮無失陣而方之坐而起之行而止之左而右之別而合之絶而觧之無犯進退之節無絶人馬之力故一人學戰教成十人十人學戰教成百人百人學戰教成千人千人學戰教成萬人萬人學戰教成三軍之衆此教兵之率也至於執兵用刄〈或作技〉又有法焉凡教刀者先使執持便慣乃以形制輕重折〈或作斫〉伐勇劣而為之等教旗若槍者先使把有方盤旋進退乃以干之長短大小挿頼深淺而為之等教弓者先使張弓架矢威儀容止乃以弓之硬弱箭之遲速逺近射的親疎穿甲重數而為之等教弩者先使之繫縛弛張輕利㨗敏乃凖弓矢而為之等此教器械之畧也傳曰以不教民戰是為棄之非此物歟
　　教弩法〈並圖〉
　　弩者中國之勁兵四夷之畏服也古者有黃連百竹八檐雙弓之號絞車擘張馬弩之差今有三弓合蟬手射小黃皆其遺法若乃射堅及逺爭險守隘怒聲勁勢遏衝制突者非弩不充然張遲難以應卒臨敵不過三𤼵而短兵已接故或者以為戰不便於弩然則非弩不便於戰為將者不善於用弩也唐諸兵家皆謂弩不利於短兵必以長㦸大牌為前列以禦奔突亦令弩手負刀棒若賊薄陣短兵交則捨弩而用刀棒與戰鋒隊齊入奮擊常先定駐隊人收弩〈恐弩臨時有損〉近世不然最為利器五尺之外尚須發也故弩當別為隊隊攢箭注射則前無立兵對無橫陣若虜騎來突駐足山立不動於陣前叢射之中則無不斃踣騎雖勁不能騁是以戎人畏之又若爭山奪水守隘塞口破驍䧟勇非弩不克用弩之法不可雜於短兵尤利處髙以臨下但於陣中張之陣外射之進則蔽以旁牌者次論逥張而復入則弩不絶聲賊無奔軼矣故特出此法以具於後
　　𤼵弩人　　　進弩人　　　張弩人










　　其教法曰　張弩後丁字立　當弩八字立
　　髙揎手屆衫襟左右承撞　　右手迎上
　　當心有張　張有濶狹　　　左䏶右
　　還復當心　安箭髙舉手　　敵逺檯頭放箭敵近平
　　身　　　　敵在左右回身　敵在上挈手
　　敵在下抵手𤼵訖唱殺卻掣　拗蠍尾弩還著地
　　教弓法
　　唐王琚教射二篇多言射之容止非戰陣所急今掇其切可施於兵家者具於左矢量其力弓量其力無動容無作色和其肢體調其氣息一其心志謂之楷式故曰莫患弓逺軟服當自逺莫患力羸常當之引但力勝其弓則容貌和𤼵無不中故始學射必先學持滿須能制其弓定其體後乃射之然其的必始於一丈百𤼵百中寸以加之漸至百步亦百𤼵百中乃為術成矣或昇的於髙山或置的於深谷或拽或擲使其的縱橫前卻不失所凖乃可以射禽與敵凡弓惡左傾箭惡直懦頥惡傍引頸惡卻埀胷惡前凸背惡後偃此射法骨髓之病也身前疎為猛虎方騰額前臨為封兕欲聞出弓為懐中吐月平箭為上懸衛此皆有容儀之善也控有二術無名指疊小指壓大指頭指當直立中國之法也屈大指頭以指壓勾之此北胡法也胡法立小利於馬上漢法力多利於步用然其妙特在頭指間世人皆以其指未齪則置箭曲又傷其羽但令指面隨直立即脫而易中其致還乃過常數十步古人以為神而秘之胡法不使大指過頭指亦為妙耳其執弓欲使弛前入扼弝後當四指本節平其大指使承鏃卻其頭指使不礙則和美其有聲而駃矣




　　武經總要前集卷二
<子部,兵家類,武經總要>
