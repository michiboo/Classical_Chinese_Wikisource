　　欽定四庫全書
　　武經總要前集卷八
　　宋　曽公亮等　撰
　　制度八












　　右兩端其次地居中間兩地為此是也地為動為從天陣變化為地陣或即張形布勢破敵攻圍不定其形故為動也雲象龍縱布雨天次之縱布四地次於天後縱布四風挾天地之左右天前衡居其左雲居兩端人多傳韓信注釋者與此㣲有差異而有范蠡樂毅之説相雜今亦錯綜於其中〈公孫𢎞觧續説之意謂之上語〉其於部隊或三或五或三十或五十陣圖如此變通由人其八陣用方圓陣法以寡禦衆陣法面面相向背背相承騎出其間出竒突擊馬隆以三千歩卒敗羗萬騎用此術也
　　李靖陣法
　　古今以來臨戎對敵每作四面陣周囘受敵以為必固倘若選鋒而擊之其陣必破此非天殃將之失也亦或作長陣或作蛇陣皆以隊伍步騎相接或被衝破一處即敗散不全不將被潰師之罪移過於下遂使驍勇小將無罪受誅今則翻成定製各立陣名部曲分濶各眀竒正若失一陣則斬一將形勢既就諸戰陣相應猶手臂相救以此攻守萬無一失然以中軍為中黃陣次有若前衝行衝左突右擊白雲青蛇大赤大黒權兇決勝先鋒破敵以上除中黃之外餘十二陣以應十二辰
　　大墨子　大赤午　破敵丑　左突寅青蛇卯　推兇辰　前衝巳　先鋒未右擊申　白雲酉　決勝戌　後衝亥
　　凡每八百人為一小方陣陣周圍十二隊五十人中間二百人並騎射長槍短兵等伏在陣隨便衝擊其白雲青蛇大赤大黒既礙掩尾趂退毎陣加騎長槍一百人凡都計馬步軍共萬八百人成一大陣其中三千人是騎射長槍馬軍除中黃大黒大赤白雲青蛇之外餘八陣毎陣抽騎弓弩一百人共八百人充遊奕軍挑戰亂兵引敵如兵少即於隊中減人兵多即於隊中加數必要存其陣隊止即為營動即為陣逢賊告急鼓聲一發陣即立成更不在勞煩指布此則應變之法出入如神攻取皆勝所嚮無敵其小陣皆有四頭每頭配勇將一人用戰鼓一面中央立一大旗號凡毎面如有賊來攻擊即諸陣相應欲救南陣即南面鼓動八百人一時順日向南轉戰東西北同此只轉步人騎兵不移毎陣相去廣狹一百步狀如街陌設詐挑戰引之令入即背他陣突出弓弩騎射長槍左右夾擊前抄其胷後掩其尾是以先為不可勝以待敵之可勝也
　　裴子法
　　五陣之法一鼓舉黒旗則為曲陣二鼔舉朱旗則為鋭陣三鼓舉青旗則為直陣四鼔舉白旗則為方陣五鼓舉黃旗則為圓陣陣之疎密卒一人居地廣縱各二步十人為一列一隊凡十列廣縱各二十步陣間容陣隊間容隊曲間容曲前禦其前後禦其後左防其左右防其右行必魚貫立必鴈行長以參短短以參長囘軍轉陣以後為前以前為後進無奔逸退無伏走五陣乃理













<子部,兵家類,武經總要,前集卷八>








　　右以常山陣部卒五部凡四千人其中前後左右等軍量山川土地之形按陣而居可以逸待勞以飽待飢其竒偹伏皆馬騎分而為八凡二千人逐便而居以應權也六鼓舉龍旗則為常山矣按陣國䇿曰常山蛇擊其尾其首救擊其首其尾救擊其中其首尾皆救此其義也


　　方陣圖
　　黃帝五行之金陣於卦屬兌宮五音屬商為白獸則生孫子之方陣吳起之車箱陣諸葛亮之洞當陣以其行伍洞徹而相當也其竒備伏兵後八陣皆倣常山之法布之恐煩多不重録











　　右為方陣法曰舉白旗聞鼓音左部居左右部居右前部居前後部居後中部皆並置校尉左右中央司馬各按部以前後曲相次曲以左右官相當官以前後隊相隨隊以百人為列以十人為對對以五人為伍各按其處無動隊分為團團合為隊謂之分合卒一人居地二步一隊方十步廣二十步隊間容隊曲廣十步曲間容曲部袤百八十步部間容部陣廣四百六十步陣間容陣凡設方者所以弛張也髙平利方方利變矣
　　圓陣圖
　　黃帝五行之土陣於卦屬艮宮於五音屬宮為勾陳則孫子之圓陣吳起之車箱陣諸葛亮之中黃陣以其居中位者土也











　　右以方陣為圓陣法曰舉黃旗聞二鼓音前部前曲出其前前部後曲出與之並後部後曲出其後後部前曲出與之並左右部及中部各旋向左右衛騎隨之校尉司馬部後地如法四方髙利圓圓利守



　　牝陣圖
　　黃帝五行之水陣於卦屬坎宮於五音屬羽為𤣥武則孫子之牝陣吳起之曲陣諸葛亮之龍騰陣以其屈曲如龍騰也或名卻月陣宋武帝多用此




















　　右以方陣為牝陣法曰舉黒旗聞三鼓音前部前曲出在左部前為左翼後部前曲出在右部前為右翼中部前曲左右騎隊分為左右與後隊並校尉司馬部後居地如法左右髙利牝牝利吞




　　牡陣圖
　　黃帝五行之火陣於卦屬離宮於五音屬徴為朱雀太公名鳥雲陣則孫子之牡陣吳起之鋭陣諸葛亮之鳥翔陣以其輕鋭如鳥飛翔




















　　右以方陣為牡陣法曰舉朱旗聞四鼓音右部前曲出在後部前左部前曲出在前部前相去二十步左右官各前進二十步為嘴中部前曲左右隊前次之校尉司馬部後居地如法後髙前下利牡牡利潰



　　衝方陣
　　黃帝五行之木陣於卦屬震宮於五音屬角為青龍則孫子之衝方陣吳起之直陣諸葛亮之折衝陣以其直前折衝於敵












　　右以方陣為衝方陣法曰舉青旗聞五鼓音左右二部出在前後中三部前並列相從而居校尉司馬部後居地如法前髙後下利衝方利爭險
　　車輪陣圖
　　太公三才之地陣於卦屬坤宮則孫子之車輪陣吳起之衡陣諸葛亮之握機陣以其進止機巧為名









<子部,兵家類,武經總要,前集卷八>
　　右以方陣為車輪陣法曰舉熊旗聞六鼓音左部前曲後隊左右官後曲前隊左右官各左移出二十步右部亦如之相近如為鼓翼狀校尉司馬部後居地如法平易利車輪車輪利進矣
　　罘罝陣圖
　　太公三才之人陣一曰飛翼陣於卦屬巽宮則孫子之罘罝陣吳起之卦陣諸葛亮之名虎〈或作禽〉翼以其遊騎兩傍而舒翼也或名魚麗陣又曰魚貫陣左傳曰原繁髙渠彌以中軍奉鄭公為魚麗之陣則此也






<子部,兵家類,武經總要,前集卷八>
　　右以方陣為罘罝陣陣法曰舉鶡旗聞七鼔音左右部前曲左右官居前橫列後曲居後亦如之中部及前後部曲等布地如法斥澤利罘罝罘罝利救
　　鴈行陣圖
　　太公三才之天陣於卦屬乾宮則孫子之鴈行陣吳起之鵝鸛陣諸葛亮之衡陣以其連接如秤衡也傳曰鄭翩願為鸛其御願為鵝是也
















　　右以方陣為鴈行陣法舉鵰旗聞八鼓音中部前曲進前出為首其後曲次之與前部前曲後部前曲並前前部後曲左斜官曲相隨後部後曲右斜官曲相隨右部卻次後曲皆有斜亦官曲相隨左部卻次前後曲皆左斜亦官曲相隨校尉司馬部後居地如法城邱利鴈行利繞裴子法曰凡八陣之法轉而相勝更為雌雄
　　方陣正而厚圓陣隨而取正厚者力併故方勝圓猶厚勝薄也圓陣無角利以堅守牡陣張其兩翼若卷取之以牝吞圓勢可敗也法曰翼而張者攻其兩角故圓勝牡猶聚勝散也牝陣勝牡者牡陣前鋭後重象劒之鋒而牝張其兩翼前單後複也法曰鋭而鋒者夾擊之故牝勝牡猶複勝單也牡陣勝衝方者衝方前衆後疎戰者相從居者有餘牡背高項下因其地勢以潰其虛可以敗敵也法曰得地助者昌失地助者亡故牡勝衝方衝方勝車輪車輪兵得成行善冒亂敵而畏險阻衝方地勢髙利守以疲車輪之力故衝方勝車輪也罘罝備在首尾虛在兩傍其勢不堅車輪之兵須備以彊弩善衝亂敵法曰以守待攻者彊以動待敵者亡此車輪勝罘罝也　鴈行以前鋭後張延斜而行便於繞人罘罝前後橫中央縱便於絶延斜利於相救且戰且息此罘罝勝鴈行也方陣行重而厚佚居者衆用力者寡鴈行延斜張兩翼便於左右利於周旋也法曰厚而升者堅當選其勇力脅其旁此鴈行勝方陣也凡三軍遷徙次舎之冝必就所喜避所惡依其水草利以芻牧因險阻為溝壘則施攻薄而易備凡屯兵處軍於山之高者則為敵所接於山之卑者則為敵所囚故知處山之勢據其隂陽備其左右命曰鳥雲之陣言能鳥散而雲合應變從利也
　　右陣法兵之形勢也靁動猋舉後發而先至離合向背變化無常以輕疾制敵者也自春秋戰國出竒設伏變詐之兵並作漢張良韓信序次兵法定著三十五家而孫武書凡八十二篇圖九卷孫臏八十九篇圖四卷復有蚩尤二篇李左車韓信等篇目並亡今之秘府所存孫武書惟十二篇無圖其所言皆權謀之事極為精密太公六韜黃石公三畧穰苴法吳子書皆逺古所存可觀者唐李靖兵法於近世最為詳練可舉而行杜佑采其條目著於通典其書亡慮數十家悉淺近無取而陣圖所存者惟唐人李筌有八陣圖而其説難以依據裴緒新令有九陣圖叅引大公孫子諸葛之法為證舎是無有焉惜哉兵家形勢之法不可無也戰國無如二孫吳起軰號善用兵者而著書背有圗漢名臣如韓信子方刪定亦著其法周公六典司馬教坐作進退之度葢陣法者所以訓齊士衆使其上下如一前後左右進退周旋如身之運臂臂之使指無不如意可與之俱生可以與之俱死升天險赴深谿莫有逆其命者猝焉遇冦莫有錯亂然後可以從事於就敵馳驅於絶域同乎禍福存亡則能決敵計矣無是法也則將何以使人哉平居則訓齊遇敵則擊搏此其義也故廢陣形而用兵者敗將也執陣形而求勝者愚將也夫便擊刺之利習廣縱之勢見敵而無奔北撓亂之禍拱揖指揮無不服從者是豈不由素所習哉素習之法非形勢不可是以孫武公紛紛紜紜鬭亂而不可亂混混沌沌形圓而不可破不用陣法其孰能與於此乎












　　武經總要前集卷八
<子部,兵家類,武經總要>
