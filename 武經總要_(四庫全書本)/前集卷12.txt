　　欽定四庫全書
　　武經總要前集卷十二
　　宋　曾公亮等　撰
　　守城〈並器具圖附〉
　　兵法曰守城之道無恃其不來恃吾有以待之無恃其不攻恃吾有所不可攻故善守者敵不知所攻非獨為城髙池深卒彊糧足而已必在乎智慮周密計謀百變或彼不來攻而我守或彼不挑戰而我擊或多方以謀彼師或屢出以疲彼師或彼求鬬而我不出或彼欲去而懼我若此者皆古人所以坐而役使敵國之道也此雖得禦攻之計然又要先審可守之利害凡守城之道有五敗一曰壯大寡小弱衆二曰城大而人少三曰糧寡而人衆四曰蓄貨積於外五曰豪彊不用命加之外水髙而城內低土脈疎而池隍淺守具未足薪水不供雖有髙城宜棄勿守亦有五全一曰城隍修二曰器械具三曰人少而粟多四曰上下相親五曰刑嚴賞重加之得大山之下廣川之上髙不近旱而水用足下不近水而溝防省因天財就地理土堅水流險阻可恃兼此形勢守則有餘故兵法曰城有不可攻又曰善守者藏於九地之下皆謂此也凡守之道敵來逼城靜黙而待無輙出拒𠉀其矢石可及則以術破之若遇主將自臨度其便利以彊弩叢射飛石併擊斃之則軍聲阻䘮其勢必遁若得敵人稱降及和切勿弛備當益加守禦防其詐我若敵攻已久不拔而去此為疲師可躡而襲之必破此又寄之明哲見利而行不可羈以常檢也古法曰三里之城萬家守之足矣今若遇敵逼近人力不暇者即且約容一軍人馬如築於閒時須稍寛闊作四門二開二閉門外築甕城城外鑿壕去大城〈約三十步上施釣橋壕之內岸築羊馬城去大城約十步凡城上皆有女牆每十〉步及馬面皆上設敵棚敵團敵樓甕城〈敵團城角也〉有戰棚棚樓之上有白露屋城門重門挿版鑿扇城之外四面有弩臺自敵棚至城門常設兵守以觀𠉀敵人圖形於左右平陸築城下闊與上倍其髙又與下倍假如城髙五丈則下闊二丈五尺上闊一丈二尺五寸其城外甕城或圓或方視地形為之髙厚與城等惟偏開一門左右各隨其便
　　羊馬城髙可一丈以下八尺以上亦偏開一門與甕城門相背若甕城門在左即羊馬城門在右也女牆髙可五尺壕面各隨其地為闊狹大要在面闊底狹其深及泉使箭砲難及即住
　　壕橋直對羊馬城門若城門汲水須在城外則甕城羊馬城各更對開一門以通汲路惟不得對大城門若依山帶河地勢不便則大城須為偃月形開三門而已餘不改平陸之制
　　甕城上各設戰棚其制與敵樓同間數視城之廣狹其山城則又擇前後左右以去大城近處隨山形別築一城令與大城相接必盡據髙地外亦開塹兩城之中或設烽臺以為逺𠉀賊至即以兵專守免先為賊所據下窺城中虛實今秦州邠州城皆若是也一説築城之法毎下闊一丈上收四尺凡城髙五丈底闊五丈上收二丈尤堅固矣












<子部,兵家類,武經總要,前集卷十二>
<子部,兵家類,武經總要,前集卷十二>
　　右弩臺上狹下闊如城制髙與城等面闊一丈六尺長三步與城相接每臺相拒亦如之上通濶道臺上架屋制如敵棚三面垂以濡氊以遮垂鐘板亦備繩梯內容弩手一十二人棚上三面立牌遮箭棚上亦容弓弩手一十二人隊將一人置五色旗各一鼓一弓弩檑木砲石火鞴等皆蓄之常伺寇至舉旗為表號令臺及城上見之皆舉旗相應寇來自東即舉青旗南舉赤旗西舉白旗北舉黑旗已來復還舉黃旗寇來漸近則望其主將發努叢射之其砲檑用如城上法






<子部,兵家類,武經總要,前集卷十二>
　　右白露屋以江竹或榆柳條編如窮廬狀外塗石灰有門有竅中容一人以為𠉀望毎敵樓戰棚上五間置一所於兩傍施木櫃馬篦籬笆隱人於下持泥漿麻榙以備火攻
　　敵樓前髙七尺後五尺每間闊一步深一丈其棚上下約容二十人若城愈闊則愈深上施榙頭木中設雙柱下施地栿仍前出三尺常法一間二柱此用四柱以備矢石所摧上密布椽覆土厚三尺加石灰泥之被以濡氊及椽栿之首並以牛革裹之以防火箭敵樓之制與戰棚同














　　右釣橋造以榆槐木其制如橋上施三鐵環貫以二鐵索副以麻繩繫屬於城樓上橋後去城約三步立二柱各長二丈五尺開上山口置熟鐵轉輸為槽以架鐵索並繩貴其易起若城外有警則樓上使人挽起以斷其路亦以䕶門城上常以砲及弓弩禦敵慮以火燔燒及被攻斫


<子部,兵家類,武經總要,前集卷十二>
　　右垂鐘版長六尺闊一尺厚三寸用生牛皮裹開箭牕施於戰棚前後有伏兔拐子木
　　箆籬笆以荊柳編成長五尺闊四尺漫以生牛皮背施橫竿長六七尺用於戰棚上則以木馬倚之在女牆外以狗腳木掛之
　　皮竹笆以生牛皮條編江竹為之髙八尺闊六尺施於白露屋兩邊以木馬倚定開箭窻可以射外木馬子一橫木下置三足髙三尺長六尺
　　狗腳木植二柱於女牆內相去五尺準牆為髙下柱上施橫木鈎掛






<子部,兵家類,武經總要,前集卷十二>
　　右牐版與城門為重門其制用榆槐木廣狹準城門漫以生牛皮裹以鐵葉兩傍施鐵環貫鐵凡大城門去門闔五尺立兩頰木木開池槽亦用鐵葉裹之若寇至即以絞車自城樓上抽所貫鐵索下牐版於槽中外實以土防火攻內枝以柱防傾折一説不用牐版則鑿門數十孔敵逼城門則出矛㦸以彊弩射之謂之鑿扇暗門更於兵出入便處潛鑿城為門外存尺餘勿透以備出兵襲敵其製髙七尺闊六尺內施排沙柱上施橫木搭頭下施門闔常伺敵間出竒兵以襲擊之仍於城上多積巨石及虞敵人犯門即下石擊而斷之





<子部,兵家類,武經總要,前集卷十二>
　　右陷馬坑長五尺闊三尺深四尺坑中植鹿角槍竹簽二物皆削尖入火令堅其坑排如卜字或解鎗為之覆以芻草或上種草苗務令敵人不覺凡敵來路及城門內外皆設之
　　機橋用一梁仍為轉軸兩端橫施栝置溝壕上賊至即去栝人馬踐之則翻










<子部,兵家類,武經總要,前集卷十二>
　　右鐵菱角如鐵蒺䔧布水中刺人馬足
　　鹿角木擇堅木如鹿角形者斷之長數尺埋入地深尺餘以閡馬足
　　地澁以逆鬚釘布版厚三寸長闊約三二尺鐵蒺䔧並以置賊來要路使人馬不得騁古所謂渠搭也搊蹄鬭四木為方形徑七寸中橫施鐵逆鬚釘其上亦攔馬之具
　　木蒺藜以三角重木為之
　　凡壕中遇天旱水淺則布鐵菱角於水中城外有溪陂可絶者亦布之大城外遍植鹿角木






<子部,兵家類,武經總要,前集卷十二>
　　刀車以兩輪車自後出鎗刃密布之凡為敵攻壞城門則以車塞之
　　木女頭形制如女牆以版為之髙六尺闊五尺下施兩輪軸施拐木二條凡敵人攻城摧壞女牆則以此木女代之











<子部,兵家類,武經總要,前集卷十二>
　　右木檑以木體重者為之長四尺徑五寸
　　泥檑用𦂳慢土調泥入豬鬃毛馬尾毛鬛三十斤搗熟捍成長二三尺徑五寸
　　塼檑如檑形燒塼為之長三尺五寸徑六寸
　　車腳檑以繩繫獨輪以絞車放下復收
　　夜叉檑一名留客住用濕榆木長一丈許徑一尺周囘施逆鬚出木五寸兩端安輪腳輪徑二尺以鐵索絞車放下復收並以擊攻城蟻附者
















　　右狼牙拍合榆木為算長五尺闊四尺五寸厚三寸以狼牙鐵釘二千二百箇皆長五寸重六兩布釘於拍上出木三寸四面施一刃刀入木寸半前後各施二鐵環貫以麻繩鈎於城上敵人蟻附登城則使人掣起下而拍之
　　飛鈎一名鐵鴟腳鈎鋒長利四出而曲貫鐵索以麻繩續之凡敵人被重甲頭有鍪笠又畏矢石不得仰視𠉀其聚處則擲鈎於稠人中急牽挽之毎鈎可取三
　　兩人















<子部,兵家類,武經總要,前集卷十二>
　　右絞車合大木為床建二叉手柱上為絞車下施四車輪皆極壯大力可挽二千斤凡飛梯木幔逼城使善用搭索者遙拋鈎索掛及梯幔併力挽令近前即以長竿舉大索鈎及而絞之入城如絞木驢待其逼城且擲大木檑石擊之次下小石勿絶使木驢內驚懼人不敢出則使二壯士坐皮屋中自城上設轆轤繫鐵索縋至木驢上二人俱出引絞車鈎索掛搭木驢畢復拽上即速絞出入城
　　皮屋以鐵棬為質生牛革裹之開出入竅可容二壯士
　　撞車上設撞木〈制如榨油撞法〉以鐵葉裹其首逐便移徙伺飛梯臨城則撞之












　　右水袋以馬牛雜畜皮渾脫為袋貯水三四石以大竹一丈去縛於袋口若火焚樓棚則以壯士三五人持袋口向火蹙水注之毎門置兩具
　　水囊以豬牛胞盛水敵若積薪城下順風發火則以囊擲火中古軍法作油囊亦便
　　唧筒用長竹下開竅以絮裹水桿自竅唧水麻搭以八尺桿繫散麻二斤蘸泥漿皆以蹙火

<子部,兵家類,武經總要,前集卷十二>
　　鐵撞木木身鐵首其首六鐵鋒鋒大三指長尺餘鋒尖為逆鬚其末貫鐵索凡木驢逼城即自城上以轆轤絞鐵撞下而斵之皮革皆壞乃下燕尾炬燒之穿環鍜鐵或屈柔䏰木為大環以索繫之則用撞車及城則舉環穿掛車一併力挽繩隨以弓弩兩傍射之其車必翻射仍勿止車下人多不披甲當遁走急縋徤卒擲新芻以焚之
　　絞車立兩頰木橫施轉軸施十字絞木垂兩繩下貫牐版乘之上下
　　繩梯以巨繩繫橫桄為軟梯凡登髙則用之














　　右甕聴用七石甕覆於地道內擇耳聰人坐聴於甕下以防城中鑿地道迎我若賊開地道迎我則急以霹靂火毬〈具守城門〉毒藥煙毬〈具火攻門〉熏灼之其樺燭鐵燈籠木燈籠皆用地道中㸃照












　　右風扇車二柱二桄髙闊約地道能容上施轉軸軸四面施方扇凡地道中遇敵人用扇颺石灰簸火毬煙以害敵人













　　右布幔以椱布為幙度矢石來處以弱竿張掛去城七八尺居女牆之外以折矢石勢一説結麄繩為網如布幔張掛亦可䕶女墻樓櫓













　　右皮簾以水牛皮為之闊一丈長八尺橫綴皮耳七箇凡城上有闕遮蔽則張掛之














　　右木立牌髙五尺闊三尺背施橫楅〈筆力反〉連轉闗拐子長三尺














　　竹立牌取厚竹條闊五分長五尺者用生牛皮條編成上鋭下方餘如木牌之制一法用今生牛皮穿空以厚竹編之尤堅皆楯之類也可以巡城及敵棚上以防火砲火箭之類亦以蔽人射外




<子部,兵家類,武經總要,前集卷十二>
　　右拐突鎗桿長二丈五尺上施四稜麥穗鐵刃連跨長二尺後有拐
　　鎗二丈四尺上施鐵刃長一尺下有四逆鬚連跨長二尺
　　拐刃鎗桿長二丈五尺刃連跨長二尺後有拐長六寸鈎竿如鎗兩傍加㘟刃竿首二尺裹以鐵葉施鐵刺如雞距
　　剉手斧直柄橫刀刃長四寸厚四寸五分闊七寸柄長三尺五寸柄施四刃長四寸並用於敵樓戰棚蹈空版下鈎刺攻城人及斫攀城人手
　　叉竿長二丈兩岐用叉以叉飛梯及登城













　　右氊簾制為土色凡地道兩傍皆橫鑿洞穴可容十人執短兵藏穴中外垂簾為蔽與土色無別敵人攻奪地道則出兵捍之













　　右砲車大水為床下施四輪上建獨竿竿首施羅匡木上置砲梢髙下約城為準推徙往來以逐便利其施放及用物一準常砲法













　　右單梢砲用前後腳柱四〈前長一丈八尺上出山口六寸裹以鉄葉後長一丈六尺五寸〉上扇桄〈長八尺五寸除仰斜留四尺五寸〉下扇桄〈長一丈三尺除仰斜留一尺〉上㑹桄一〈長八尺五寸除仰斜留四尺五寸〉下會桄一〈長一丈三尺除仰斜留九尺〉鹿耳四夾軸兩端〈長一尺一寸闊五寸厚三分〉軸一〈長七尺徑一尺〉罨頭木二〈長七尺徑一尺〉楔十六〈長一尺八寸闊四寸厚三分〉梢一〈長二丈五尺大徑四寸小徑二寸八分〉鴟頭一〈長二尺五寸闊七寸厚三分〉極竿二〈長二丈三尺大徑四寸小徑二寸〉鐵雙蠍尾一〈長一尺一寸重二斤〉鐵束二〈毎箇重七兩圍七寸〉狼牙釘十八子二〈長二丈五尺十二子用麻一斤八兩〉皮窩一〈長八寸闊六寸〉扎索六〈長五丈毎條用麻二斤半〉索四十〈長四丈用麻四斤〉
　　凡一砲用四十人拽一人定放放五十步石重二斤






















　　右單梢砲用腳柱四〈長一丈徑一尺二寸仰斜三寸從觱栗頭至上扇桄五尺七寸〉上扇桄二〈長一丈除仰斜留六尺五寸〉
　　下扇桄二〈長一丈五尺除仰斜留一尺自上扇桄至此五尺九寸〉上㑹桄二〈長留一丈除仰斜六尺五寸〉
　　下會桄二〈長一丈六尺除仰斜留一丈二尺〉
　　軸一〈長八尺除仰斜留五尺鑿眼一圓三寸徑一寸〉鹿耳四夾軸兩端〈長一尺二寸闊五寸厚三寸〉罨頭木二〈長八尺徑九寸〉
　　楔二十〈長一尺八寸闊五寸厚三寸〉
　　梢一〈長二丈六尺大徑四寸小徑二寸八分〉
　　鴟頭一〈長二尺五寸闊八寸厚五寸〉
　　鵝項一〈長五尺〉
　　鐵蠍尾二〈長二尺二寸每條重二斤半〉
　　鐵束四〈毎箇重七兩圍七寸〉
　　狼牙釘十六子二〈長二丈五尺每條十二子用麻三斤〉皮窩一〈長八寸闊六寸如鞋底様〉
　　縶索二十五〈長五丈每條用麻二斤半〉
　　拽索五十〈長五丈毎條用麻五斤〉
　　凡一砲百人拽一人定放放八十步外石重二十五斤亦放火毬火鷄火槍撒星石放及六十步外二砲守則團敵馬面及甕城內











　　右雙梢砲用腳柱四〈長二丈徑一尺二寸仰斜三寸從觱栗頭至上扇桄二尺七寸〉上扇桄二〈長一丈除仰斜留六尺五寸〉
　　下扇桄二〈長二丈五尺除仰斜留一丈一尺自上扇桄至此一尺九寸〉上㑹桄二〈長一丈除仰斜留六尺五寸〉
　　下㑹桄二〈長一丈六尺除仰斜留五尺鑿孔二圓四寸徑一寸〉鹿耳四夾軸兩端〈長一丈二寸闊五寸厚三分〉罨頭木二〈長八尺徑七寸〉
　　楔二十〈長一尺八寸闊五寸厚三分〉
　　梢二〈長二丈六尺徑四寸小徑八分〉
　　鴟頭木一〈長二尺五寸闊八寸厚三分〉
　　鵝項一〈長五尺五寸〉
　　極竿一〈長二丈四尺徑六寸〉
　　極竿一〈長二尺四寸徑六寸〉
　　鐵蠍尾二〈長一尺二寸毎條重二斤八兩〉
　　鐵束四〈毎箇重七兩圍七寸〉
　　狼牙釘八子一〈長二丈五尺十二子用麻三斤〉皮窩一〈長八寸闊四寸〉
　　扎索九〈長五丈每條用麻二斤八兩〉
　　拽索四十五〈長五丈毎條用麻五斤〉
　　凡一砲四十人拽一人定放放五十歩外石重二斤守則設於城內四面以擊城外寇











　　凡五梢砲用腳柱四〈長一丈二寸徑一尺二寸仰斜三寸從觱栗頭至上扇桄二尺七寸〉上扇桄二〈長一丈二尺除仰斜留八尺〉
　　下扇桄二〈長一丈八尺除仰斜留一丈四尺自上扇桄至此一尺九寸〉上㑹桄二〈長一丈三尺除仰斜留九尺〉
　　下㑹桄二〈長一丈九尺除仰斜留一丈五尺〉
　　軸一〈長九尺除仰斜留六尺五寸徑一尺二寸〉鹿耳四夾軸〈長一尺二寸闊五寸厚三分〉
　　罨頭木二〈長九尺目方一尺用軸尺方闊四尺八寸〉楔二十〈長一尺八寸闊五寸厚三寸〉
　　梢三〈長一丈五寸大徑四寸小徑二寸八分〉
　　鴟頭一〈長四尺闊八寸厚四寸〉
　　鵝項一〈長五尺七寸〉
　　極竿二〈長二丈五尺大徑四寸小徑二寸八分〉鐵蠍尾二〈長一尺五寸毎條重三斤〉
　　鐵束四〈每箇重八兩圍七寸〉
　　狼牙釘十六子二〈長五寸十二子用麻三斤〉皮窩二〈長一尺濶八寸〉
　　繫索四十五〈長五丈每條用麻五斤半〉
　　拽索八十〈長五丈每條用麻五斤〉
　　凡一砲用一百五十人拽二人定放放五十歩外石重七八十斤二砲則具設於大城門左右擊攻城人頭車










　　右七梢砲用腳柱四〈長二丈一尺徑一尺二寸仰斜三寸從觱栗頭至上扇桄三尺七寸〉上扇桄二〈長一丈二尺除仰斜留八尺〉
　　下扇桄二〈長一丈八尺除仰斜留一丈四尺自上扇桄至此一尺九寸〉上㑹桄二〈長一丈三尺除仰斜留九尺〉
　　下㑹桄二〈長一丈九尺除仰斜留一丈五尺〉
　　軸一〈長九尺除仰斜留六尺五寸徑一尺二寸〉鹿耳四夾軸兩端〈長一丈二寸闊五寸厚三分〉罨頭木二〈長九尺五寸目方一尺用轉尺取右四尺八寸〉楔二十〈長一尺八寸闊五寸厚三寸〉
　　梢四〈長二丈八尺大徑四寸小徑二寸八分〉
　　鴟頭一〈長四尺闊八寸厚四寸〉
　　鵝項一〈長五尺七寸〉
　　極竿三〈長二丈五尺大徑四寸小徑七寸八分〉鐵蠍尾二〈長一尺五寸毎條重三斤〉
　　鐵束四〈毎箇重八兩圍七寸〉
　　狼牙釘十六絃子二〈各長二丈八尺十二子用麻三斤〉皮窩一〈長一尺二寸闊一尺〉
　　縶索五十〈長五十尺每條用麻二斤半〉
　　拽索一百二十五〈長五丈毎條用麻五斤〉
　　凡一砲用二百五十人拽二人定放放五十歩外石重九十斤











　　右旋風砲用衝天柱一〈長一丈七尺徑九寸下埋五尺別置夾柱木二〉夾木二〈長八尺五寸闊八寸厚五寸〉
　　軸一〈長四尺五寸徑八寸兩頭用鐵葉裹包〉
　　鐵仰月二〈毎箇重十両〉
　　梢一〈長一丈八尺大徑四分小徑二寸八分〉
　　鴟頭一〈長一尺五寸闊七寸厚三寸〉
　　鐵蠍尾一〈長一尺二寸重一斤半〉
　　鐵束二〈毎箇重七兩圍七寸〉
　　狼牙釘八子一〈長二丈三尺十二子用麻一斤八兩〉皮窩一〈長八寸闊四寸如鞋底様皮用八兩〉
　　拽索四十〈長四丈毎條用麻四斤〉
　　扎索六〈長四丈每條用麻一斤半〉
　　凡一砲用五十人拽一人定放放五十步外石重三斤其柱須埋定即可發石守則施於城上戰棚左右手砲敵近則用之
　　砲竿一〈長八尺〉
　　蠍尾一〈長四寸〉
　　鐵環一
　　皮窩一〈方二寸半繫於竿上〉
　　用二人放石重半斤












　　右虎蹲砲用前後腳柱四〈前長一丈八尺上出山口六寸裹以鐵葉後長一丈六尺五寸〉上㑹桄二〈長八尺五寸除仰斜留四尺五寸〉下㑹桄二〈長一丈三尺除仰斜留九尺〉軸一〈長七尺徑一尺〉罨頭木三〈長七尺徑一尺〉楔十六〈長一尺八寸闊四寸厚三寸〉梢一〈長二尺五寸大徑四寸小徑二寸八分〉鴟頭木一〈長二尺五寸闊七寸厚三寸〉極竿一〈長二尺五寸大徑四寸小徑二寸八分〉鐵雙蠍尾一〈長一尺二寸重二斤〉鐵束二〈每箇重七両圍七寸〉狼牙釘十八子二〈長二尺五寸十二子用麻皮一斤八兩〉皮窩一〈長八寸闊六寸〉縶索六〈長五十尺每條用麻二斤八兩〉拽索四十〈長四丈每條用麻四斤凡一砲七十人拽一人定放放五十步外石重十二斤
<子部,兵家類,武經總要,前集卷十二>
<子部,兵家類,武經總要,前集卷十二>
<子部,兵家類,武經總要,前集卷十二>
<子部,兵家類,武經總要,前集卷十二>〉
　　凡砲中之利器也攻守師行皆用之守宜重行宜輕故旋風單梢虎蹲師行即用之守則皆可設也又陣中可以打其隊兵中其行伍則不整矣若燔芻糧積聚及城門敵棚頭車之類則上施火毬火鷄火槍以放之〈推車梢不可放以其力小故也其火毬等重及十二斤〉
　　隨砲動用
　　長木十二根〈長一丈徑三寸〉簽頭木一十二條
　　木槓四條　大斧三具　界索滑椽四十條
　　拐頭柱一十八條　皮簾八片　皮索一十條散子木二百五十條　救火大桶二
　　鐵鈎十八箇　大木檻二箇　界扎索一十條水灑二箇　拒馬二　麻撘四具　小水桶二隻唧筒四箇　土布袋一十五條　界椽索一十條鍬三具　氊一領　钁三具　火索一十條
　　右隨砲預備用以蓋覆及防火箭
　　火藥法
　　晉州硫黃十四両　窩黃七両　熖硝二斤半麻茹一両　乾漆一両　砒黃一兩　定粉一兩竹茹一兩　黃丹一兩　黃蠟半兩　清油一分桐油半兩　松脂一十四兩　濃油一分
　　右以晉州硫黃窩黃熖硝同搗羅砒黃定粉黃丹同研乾漆搗為末竹茹麻茹即微炒為碎末黃蠟松脂清油桐油濃油同𤎅成膏入前藥末旋旋和勻以紙五重裹衣以麻縛定更別鎔松脂傅之以砲放復有放毒藥煙毬法具火攻門
　　糞砲罐法
　　右先以人清塼槽內盛煉擇靜曬乾打碎用篩羅細盛在甕內毎用人清一秤用狼毒半斤草烏頭半斤巴豆半斤皂角半斤砒霜半斤砒黃半斤班貓四兩石灰一斤荏油半斤入鑊內煎沸入薄瓦罐容一斤半以草塞口砲內放以擊攻城人可以透鐵甲中則成瘡潰爛放毒者仍以烏梅甘草置口中以辟其毒金火罐法
　　右其制圍九寸髙四寸形圓口徑八分先用麻皮泥漿次使麥麵泥次又用豬鬃泥逐重塗傅煨煖後盛金火汁以麥麵土泥塞口用濕氊五指裹至肘者入炮內放其盛器則有生鐵篩盆〈用鑄成以盛金汁仍有兩耳手把〉挹注則有生鐵杓熟鐵杓〈並挹注金汁〉若敵來攻城有團隊者以金砲打之人馬中則解散放宜急勿使凝給凡砲拽二聲放此可一聲放之








<子部,兵家類,武經總要,前集卷十二>
　　右燕尾炬束葦草下分兩岐如燕尾以脂油灌之發火自城上縋下騎其木驢板星燒之
　　飛炬如燕尾炬城上設桔橰以鐵索縋之下燒攻城蟻附者
　　鞭箭用新青竹長一丈徑寸半為竿下施鐵索梢繫絲繩六尺別削勁竹為鞭箭長六尺有鏃度正中施一竹臬〈亦謂之鞭子〉放時以繩鈎臬繫箭於竿一人揺竿為勢一人持箭末激而發之利在射髙中人如短兵放火藥箭者如樺皮羽以火藥五兩貫鏃後燔而發之






<子部,兵家類,武經總要,前集卷十二>
　　右鐵火床製用熟鐵長五六尺闊四尺下施四木輪以鐵葉裹之首貫二鐵索上縛草火牛二十四束自城縋下燒灼攻城者並可夜照城外
　　遊火箱以熟鐵如藍形盛薪火加艾蠟以鐵索縋下燒灼穴中攻城人
　　行爐鎔鐵汁舁行於城上以潑敵人










<子部,兵家類,武經總要,前集卷十二>
　　右引火毬以紙為毬內實塼石屑可重三五斤𤎅黃蠟瀝青炭末為泥周塗其物貫以麻繩凡將放火毬只先放此毬以準逺近
　　蒺䔧火毬以三枝六首鐵刃以藥藥團之中貫麻繩長一丈二尺外以紙並雜藥傅之又施鐵蒺䔧八枚各有逆鬚放時燒鐵錐烙透令熖出　火藥法用硫黃一斤四兩熖硝二斤半麄炭末五兩瀝青二両半乾漆二兩半搗為末竹茹一兩一分麻茹一兩一分剪碎用桐油小油各二兩半蠟二兩半鎔汁和之傅用紙十二兩半麻一十兩黃丹一兩一分炭末半斤以瀝青二兩半黃蠟二兩半鎔汁和合周塗之
　　鐵嘴火鷂木身鐵觜束稈草為尾入火藥於尾內竹火鷂編竹為疎眼籠腹大口狹形微脩長外糊紙數重刷令黃色入火藥一斤在內加小卵石使其勢重束桿草三五斤為尾二物與毬同若賊來攻城皆以砲放之燔賊積聚及驚隊兵
<子部,兵家類,武經總要,前集卷十二>
<子部,兵家類,武經總要,前集卷十二>








　　右放猛火油以熟銅為櫃下施四足上列四捲筒捲筒上橫施一巨筒皆與櫃中相通橫筒首尾大細尾開小竅大如黍粒首為圓口徑寸半櫃傍開一竅捲筒為口口有蓋為注油處橫筒內有拶絲杖杖首纒散麻厚寸半前後貫二銅束約定尾有橫拐拐前貫圓揜入則用閉筒口放時以杓自沙羅中挹油注櫃竅中及三斤許筒首施火樓注火藥於中使然發火用烙錐入拶杖於橫筒令人自後抽杖以力蹙之油自火樓中出皆成烈熖其挹注有椀有杓貯油有沙羅發火有錐貯火有罐錐通錐以開筒之壅塞有鈐以夾火有烙鉄以補漏〈通櫃筒有罅漏以蠟油青補之凡十二物除鈐錐烙鉄外悉以銅為之〉一法為一大捲筒中央貫銅胡盧下施雙足內有小足相通〈亦皆以銅為之〉亦施拶絲杖其放法準上凡敵來攻城及大壕內及傅城上頗衆勢不能過則先用藁韎為火牛縋城下於踏空版內放猛火油中人皆糜爛水不能滅若水戰則可燒浮橋戰艦於上流放之先於上流簸糠粃熟草以引其火
　　右霹靂火毬用乾竹兩三節徑一寸半無罅裂者存節勿透用薄瓷如鐵錢三十片和火藥三四斤裹竹為毬兩頭留竹寸許毬外加傅藥〈火藥外傅藥注具火毬説〉若賊穿地道攻城我則穴地迎之用火錐烙毬開聲如霹靂然以竹扇簸其煙熖以熏灼敵人〈放毬者含甘草〉










　　右地聴於城內八分穴地如井各深二丈勿及泉令聴事聰審者以新甕自覆於井中坐而聴之凡賊至去城數百步內有穴城鑿地道者皆聲聞甕中可以辨方面逺近若審其處則鑿地迎之用熏灼法〈法具霹靂毬説〉托叉　　火鈎　　火鎌　　鐵貓　　氊甕　　柳罐　　柳水灑
　　右常置城上托叉火鈎火鎌鐵貓濡氊以救焚甕栁罐以貯水　筒以使上
　　大燈籠　　鐵　　籠　　燈搭子　　蠟燭樺燭
　　右常置城上用以備夜防賊攻城
　　鍬　　钁　　鐵鑱　　大斧　　牛皮
　　石灰袋
　　右常置城上鍬钁鑱斧牛皮以應緩急石灰袋飃颺以害蟻附攻城人以上並常用更不圖形
　　凡守城之法若寇賊將至城外五百步內悉伐木斷橋焚棄宿草撤屋埋井有水泉皆投毒藥水石磚瓦茭芻餱糧畜牧與居民什器盡徙入城內徙不逮者焚之主將閲視守禦器械各令牢具又頂穿井無數惟無近城又備糧糒布帛芻草蘆葦茅荻石灰沙土鐵炭松樺蒿艾膏油麻皮氊荊棘箆籬釡鑊盆甕桶缶木石塼竹鍬钁鑱斧錐鑿梯索之類凡委〈於撝切〉積〈子智切〉及櫓棚扇門棧但火攻可及之處悉皆氊覆泥塗棚樓下隨處積檑木檑石鎗斧及他短兵外立弩車砲架〈弩車砲架形制具攻城門〉棚樓女牆上加箆籬竹笆城中立望樓籍民中壯男為一軍以充兵人壯女為一軍以𨽻雜役老弱為一軍以供飲飼放牧樵採三軍無得相為探望延問軍中竒謀勇力機捷跅弛精伎絶能之士如雞鳴狗盜之類無不加禮以備防用城上毎將各立一典掌呼索百用先作小旗數十枚有呼索即大書物名貼旗於上舉以示城下仍預撿校備用之物各為部分使吏主當謹伺見舉旗則應送城上城下百步給雜役三五十人掌負挈所須索物仍各授一官督領衢巷通夜張燈燭察姦人出入與軍士之私相過從者量城上一步置一甲士十歩增五人防非時抽易五步有五長十步有十長百步有將別令虞侯領戰隊作雌雄契符以巡城所至與守隊勘同乃過〈契符形制在符契門〉若賊勢外振士心內貳則或轉左隊以為右易前軍以置後或一日數易或數日不移又間使人持偽契巡行以驗試將士毎將各設四表賊來近則舉一表賊至城則舉一表賊登城則舉三表賊攀女牆則舉四表夜則加燭於表上虞侯戰隊視舉表處緩急如敵人向城乘城將士皆援立牌以蔽障城及賊上並度賊逺近施放矢弓火毬火鷂鞭箭飛炬城下則拋飛鈎賊若城壕則為火藥鞭箭以射焚燒芻藁橋械賊傳城欲上則隨其處下檑木檑石以擊之隨飛炬以燒其兵器下火床及以行爐鎔鐵灑灼敵人颺石灰糠麩眯害其目踏空版內雜出短兵下刺登者若登者漸多則禦以狼牙鐵拍手漸攀城則以連枷棒擊之〈連枷之制具兵器門〉剉手斧斷之賊以衝車等進則穿以鐵環木鐶放猛火油賊雲梯倚城則引叉竿推撞車賊木驢空〈音孔〉城則用絞車鐵撞燕尾炬壞之賊飛砲石則張布幔繩遏勢賊為地道來攻則為地聴𠉀其來方穿井邀之霹靂火毬雜兵等害之賊附髙穴城則縋遊火箱灼之賊築土堙傍城欲上則穿地道至堙下引取其土賊堙自壞〈凡穴地道所用器械與攻城窒子所用器司其名件制度具在攻城器械門圖〉或賊薄城起堙相對則盛兵抵禦賊以火攻城則以城上應救火之具托義火鈎火鎌栁灑弓栁罐鐵貓手唧筒㝷常之所預備者〈形制具攻城器械圖中〉若賊火猛至則為水袋水囊以投之一應棚樓器械雖已塗覆更頻舉麻撘潤濕若賊為火炬燒城門則下土沙滅之切勿以水加之則火勢愈熾賊若毒煙向城則列甕缶以水漿各實五分人覆面於上其煙最能犯鼻目賊夜圍城則毎五十步以一犬擊城下置食其前城上聞犬吠則縋火下照舉表加備又於城半腹毎十步繫一燈籠又束蘆葦為槨挿以松明樺皮可用照城上城下〈城下以鐵索縋之〉賊或攻推女牆者則以木女代之或攻壞城門則以刀車塞之
　　凡賊攻城不利必引水灌城我則壅塞諸門察視城穴之處悉加傅築城內促圍望外水髙下別築濶橋牆外取土可深一丈兵隊備城如故周視地勢有可洩水處十數步開一井井內各相通以洩流之若水已入城則於新築牆外作船二十隻選勇士毎船三十人質其父母妻子各授弓弩短兵鍬钁遣暝夜從銜枚並赴賊堤堰破賊營砦所選之士須預習水戰度力不能勝加船以進或賊已覺則城上設鼓
　　凡賊〈闕〉　　　　　　　　　城門我當偽為不知開以誘其入預設陷馬坑機橋於重牆曲巷內出兵迎擊引誘以䧟之或約其入一二百人即下重垂鐘版使其前敗後絶
　　凡城內器械戰備守禦已得當出竒用詐以戰代守以擊解圍先為暗門或因賊初至營陣未整或暮夜乘賊不覺或賊攻城初息或賊圍久已怠潛出精騎銜枚擊之擊敗不可逺襲或我兵已出賊未出賊突門而入則自城上向裏連下巨石擊壓以斷其入
　　凡城中日給百用至於水漿皆有限量令民竈為天井髙突防火仍預下令凡失火者斬杜姦人也或城內有火發只令本防官吏領丁徒救仍急報主將主將遣左右親信人促徃
　　凡城中失火及非常警動主將命擊鼓五通城上下吏卒聞鼓不得輒離職掌民不得奔走街巷
　　凡賊至城外則城中不得妄舉髙物如竿表之類及吹弄樂器恐與賊應
　　凡城中有使至〈闕〉　　　　　　禆校民吏等各守職掌不得私相探問
　　凡有曉星術占騐及軍陳之人槩不得與他人竊語及自論説怪誕以駭衆聽
　　凡號令一出主將並副將以下不得專異指揮餘依行軍約束條件



　　武經總要前集卷十二
<子部,兵家類,武經總要>
