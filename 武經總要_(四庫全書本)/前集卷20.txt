　　欽定四庫全書
　　武經總要前集卷二十
　　宋　曽公亮等　撰
　　邊防
　　荊湖北路　荊湖南路　廣南東路
　　廣南西路
　　荊湖兩路皆天文張翼軫之分春秋楚地秦之長沙黔中南郡悉其郡境東界鄂渚西接溪洞南抵五嶺北連漢沔其人多勁悍忿決勇於私鬭自南郡夷陵瀘溪辰陽諸郡兼雜蠻夷散處山谷其外又有羈縻州縣歲時修貢間侵邊境朝廷據要害戍守凡典城領兵馬者並擇武幹以充其任其澧辰峽澤金卲永州仍募土丁置砦將與官軍雜戍界上
　　荊湖北路
　　江陵府南郡禹貢之荊州漢初領南蠻校尉晉為南平郡居江左上流外控蠻蜑土地遼夐至南朝皆擇重臣守之唐初為都總管府上元中加荊南節度領澧鼎峽思萬等州本朝改今名其地東至復州二百二十里東北至荊門州軍百九十里西至峽州三百五十里南至澧州二百七十里今置荊湖北路兵馬都鈐轄以下兵官領鄂金辰鼎等十三州軍以府為治所其捍邊寇者澧鼎而下五州焉本路置兵及朝廷遣禁旅更戍外又領義軍土丁一萬九千四百六十三人
　　澧州天門郡漢屬荊州吳分武陵西界立郡曰天門隋改為澧州在澧水之北今與辰鼎二州並為極邊分控羈縻州數十州境置十砦東至岳州水路七百里西至蠻界溪州水陸一千里南至鼎州一百八十里西南至辰州六百七十里北至江陵府三百里
　　砦十
　　伏求砦　舊城砦也東至州九十里咸平中置
　　石門縣砦　漢屬武陵郡吳為天馬郡隋平陳為石門縣本朝咸平中置砦東至州百里南慈利砦
　　慈利縣砦　漢零陽縣隋改今名天禧中置砦東至州水行二百四十六里西至武口砦接黔州界十餘里南至辰州辰陽縣界三百三十里東北靈溪砦
　　靈溪砦　捍髙州蠻界咸平中置西北慈利砦北石門
　　砦
　　䑓宜砦　舊砦也天聖中移置東至州水路四百七里
　　七日程
　　索口砦　天禧中置在慈利縣境東至六日程東北䑓宜砦西南西牛砦南澧川砦西北安福砦
　　澧川砦　祥符中置在慈利界正控溪洞之口東至州
　　九日程
　　西牛砦　天禧中置東至州十日程
　　武口砦　在慈利縣界正控溪洞與澧川砦同置東至州十日程西東下溪州二百三十里西接髙州茨桐界砦城三面控武溪口
　　安福砦　天禧中置深在蠻境控沒底溪惡石溪二水東至州十四日程東南索口砦東北施州羅大砦
　　鼎州武陵郡〈隆興二年升為常徳府〉秦使白起畧取蠻夷置黔中郡後司馬錯立城據此以扼五溪之要有壺頭山天門山後漢五陵蠻叛伏波將軍討破於臨沅即此地隋置郎州本朝改今名東至岳州華容縣界三百五十里西至辰州辰陽縣界二百四十六里南至潭州益陽縣界一百六十五里北至澧州澧縣界九十里管砦四
　　砦四
　　董石砦　東南至州一百二十里
　　白塼砦　東南至州一百七十里
　　湯口砦　東南至州二百二十里
　　桃源砦　砦城本武陵縣地乾道中析其西境置以兵
　　戍之東至州六十里
　　溪洞州在辰鼎澧三州之界外皆盤瓠遺種世為邊寇討之則負固自守事乆則勞人煩費故前代皆鳥獸畜之𣢾附則受而不逆反叛則棄而不追唐季承亂遂自立州縣建為刺史晉天福中馬希範守湖南溪州酋彭士熊等以溪錦蔣三州歸馬氏立桐柱為界本朝因而撫之太宗時溪錦敘冨四州蠻相率詣辰州願比內郡民輸租稅詔本道案山川地形以圖來獻卒不許之此聖王深維逺覽之至也惟設溪洞諸州賜以印綬羈縻不絶故屯戍之兵差減前世今管溪洞南北西江五十六州北江州三十六
　　上溪州古靈溪郡分辰州大鄉縣置州東至辰州三百六十里西至黔南五百里南至綿州五百六十里
　　下溪州自澧州武口砦過生羊峽設木梯到馬騌嶺渡江至州天禧中知辰州錢絳領兵至城下焚其砦柵
　　忠彭州　　　來化州　　南州　　　謂州
　　永順州　　　溪寜州　　感化州　　溶州
　　狹州〈慶厯中改為賜州〉溪監州　　新府州〈有城郭〉永州
　　順州　　　　保信州　　古州　　　萬州
　　逺州　　　　費州〈慶厯中改為天賜州東至蔣州六百里〉奉州
　　襄州　　　　許賜州　　越州　　　寜化州向化州　　　歸明州　　新定州　　歸信州保安州　　　順現州　　保福州　　永安州新化州　　逺富州　　新賜州
　　南江州二十
　　富州刺史並兼都巡檢使因本州向通漢上言五溪十洞控西夷之地為辰州墻壁故加是名天禧中求納土疆不許
　　懿州湖南馬希範以敘州潭陽縣為州古州也
　　敘州秦為黔中漢武陽地在武水之陽唐貞觀中分辰州龍標縣置巫州東至辰州五百三十里南至融州一千五百里西至古州二千一百里北至辰州五百里
　　元州　　　鶴州〈今為西髙州〉雲州　　　硤州
　　黔州　　　衡州　　　繡州　　　波州
　　顯州　　　晃州
　　奬州盧陽郡唐垂拱中分麻陽縣並開山洞置州西至費州六百里龍溪郡北至錦州一百五十里
　　錦州東至辰州三百五十里唐垂拱分辰州開山洞於麻陽縣界置州北至溪州五百六十里
　　保勝州　　允州　　　泠州　　　錦州
　　辰州治沅陵縣古蠻夷地秦置黔中郡漢曰辰陽在辰水之陽縣西故城是也馬援征蠻壺頭山頭度巂至臨沅即此地唐初為辰州尋升都督府又為盧溪郡在牂牁東界置十九砦控之守郡者兼溪洞巡檢使東至鼎州四百六十里南邵州界五百二十里西南至溪州三百八十里〈自石門洞縁酋水行〉西南至敘州三百二十里〈按皇華四達記二百四十里即十里敘州界又一百二十里至奬州又一百八十里至允州又百里至牂州又五十里至侯州又五十里至吐州〉北至澧州七百五十里西北溪州百八十八里
　　砦十九
　　盧溪砦　在州西南一百三十里招諭縣北盧溪縣口因縣城置砦縣西有武陵水路入蠻界祥符中轉運使言盧溪慢水等砦最為衝要只以木為砦城因請版築從之舊有石洞砦深在蠻界不當要路無所控扼遂毀有事許馳報盧南溪砦
　　慢水砦　在州東三百里
　　敘浦砦　漢義陽縣也因縣城置砦控敘浦江口北至
　　州西南至富州界
　　新興砦　在州北百里西北至下溪界自深源水路入招諭砦　因縣城為砦下枕辰溪在州西南一百四十里西麻陽縣砦東麻陽砦南龍門砦北狤獠洞
　　西溪砦　在州西七十里西北狤獠洞北盧溪界狤獠
　　團至盤瓠崖
　　落鶴砦　在州西北五十里西盧溪界入經團又西至
　　狤獠洞
　　東亭砦　在州東三百里控東亭溪口
　　江口砦　東西南招諭砦南龍葦洞砦城三面控溪水
　　口以盧溪砦主領之
　　鳥速砦　在前西北五十里南鳥速洞口北落鶴砦城
　　在西溪上
　　黔陽砦　在州西六十里西南溪堡蠻砦城控黔溪西
　　溪二口
　　銅安砦　在州西南二百五十里東富州桃溪路西富
　　峽三川界
　　麻陽砦　東招諭縣西北錦州以縣城為之控馬爺溪
　　一路蠻洞
　　龍門砦　在州西南二百八十里東大苗洞西富州界騾子砦　在州六十里北溪州界砦城居西溪上詩水砦
　　招人砦　在州東北二百五十里
　　黃頭砦　在州東北四十里
　　金溪砦　在州西北五十里
　　峽州治夷陵縣漢屬南郡有夷陵山在西北因以為名控川峽水路頗為險要孫權時尤重號為西門唐武徳中置州治抗故壘其地兼扼蠻獠置八砦守之東至江陵三百五十里西至歸州二百里南至江陵府水路三百三十里北至襄州五百七十里西南至施州七百里
　　砦八
　　新安砦　在州西南一百六十里
　　長陽砦　在州西九十里
　　麻溪砦　在州西一百三十五里
　　漢流砦　在州西南二百二十里
　　巴上砦　在州西南一百八十里
　　長樂砦　在州西南二百二十里
　　魚羊砦　在州西南三百一十七里
　　梅子亞砦　在州西南三百四十里
　　荊湖南路
　　潭州長沙郡古三苗國秦置長沙郡以統相川南通嶺嶠控帶溪洞歴代號為重鎮隋建州唐初為都督府㝷置觀察團練使督湘中七都本朝領武安節度其地東至袁州界二百五十里北至岳州二百七十里南至卲州四百七十里西至鼎州三百七十里南至衡州五百里今置荊湖南路兵馬鈐轄以下兵官州為治所領八州監其捍溪洞者譚及全卲衡永道桂陽而已凡朝廷置州兵及遣兵更戍外更領土軍弩手義軍土丁五千一百五十八人
　　砦一
　　寜鄉縣七星砦　在寜鄉地控梅山洞口太平興國中
　　置以制蠻獠
　　全州治清湘縣南扼邕桂之路晉天福中馬希範奏置州西帶溪洞設峽口七砦禦之管土丁弩手四百人咸平中知州錢絳請招誘溪洞酋豪真宗曰西南蠻惟全州一境乆已安靜不必以虛名生事不許東至永州百三十里西至桂州二百五十里西南溪洞至敘州水陸六百八十里北至卲州三百三十里
　　砦七
　　全西溪洞有栗氏率常殺掠吏民雍熙中置五砦禦之不能止知州栁開遺以衣㡌等物招諭栗氏五酋長俱出聴命皆補全州上命作時鑑一篇刻石誡之至今服從
　　峽口砦　在羊狀洞口東至州三十里
　　香煙砦　南至祿唐砦三十五里北至石家源五里羊狀砦　南至峽口砦二十里西南至小洞二十里磨石砦　南至桂州大同府十五里北至䕶源砦四十
　　里
　　䕶源砦　南至磨石砦四十里北至峽砦四十里長烏砦　南至峽口砦四十里北至香煙砦四十五里祿塘砦　南至長烏砦十里北至香煙砦三十五里七砦之外又有洞源路口十六皆夷獠出入路界故以諸砦兵遊徼遣土兵丁弓弩手防扼之
　　大藏源口　南至香煙砦五里北過山嶺通永州垣源
　　砦
　　石家源口　西入洞路通卲武州崗縣南至香煙砦五
　　里
　　橫溪源口　南至祿塘砦三十里北至香煙砦五里紫溪源口　南至祿塘砦三十五里北至香煙砦十里古母洞口　南至祿塘砦十五里北至香煙砦二十里哥洞口　南至長烏砦十五里北至香煙砦三十里雄江源口　東至長烏砦五里北至祿塘砦十五里栗村源口　南至峽口砦二十里北至長烏砦二十里驛馬源口　南至郎源口五里在羊狀砦背山外郎源口　南至羊狀砦三里北至驛馬源五里
　　包源口　東北至羊狀砦二十里
　　髙良源口　南至獲源砦二十里北至峽口砦二十里獲源洞口　東至獲源砦五里南至耿峽源十里耿峽源口　南至北石砦三里北至獲源砦十里西廷洞口　入洞西北陽田黃沙鎮約八十里又至大木砦約三十五里又至官洞約二十里並山溪路
　　孤留洞口　南至桂州界十五里北至磨石砦五里邵州治邵陽縣吳分零陵郡北部立邵陵兼置郡以理之湘南有梅山洞連數州界開寶中江左用兵乗間寇武山岡暨太宗初年鈔盜不止命將討平置十五砦守之管土丁弩手一千三百二十四人東至潭州五百三十五里西至蠻界誠州一千一十里南至永州二百六十里北至辰州六百五十里砦十五
　　武崗縣砦　即舊城置砦控海山洞口開寶太平興國中梅山洞左甲首右甲首寇砦城發潭州兵平之
　　真田砦　在州西北一百五十里
　　白沙砦　在州北一百二十五里
　　水竹砦　在州北一百一十五里
　　界崗砦　在州東北八十里
　　玉堂砦　在武崗縣界北至縣九十里
　　羅尾砦　在武崗縣界北至縣一百一十五里
　　盆溪砦　在武崗縣界北東至縣五十里
　　塘兒砦　在武崗縣界東至縣六十五里
　　古限砦　在武崗縣界東至縣五十五里
　　查木砦　在武崗縣界東至縣六十五里
　　新興砦　在武崗縣界南至縣五十五里
　　安定砦　在武崗縣界南至縣七十里
　　三門砦　在武崗縣界南至縣一百四十里
　　峽口砦　在武崗縣界南至縣九十里
　　永州零陵郡戰國時楚之南境後漢書雲地多下濕築土城多壞編木以為城唐初置州去湘水八里控溪洞之要置三砦守之管土丁二千六百二十人東至桂陽監一百二十里至邵州一百六十里南至道州百五十里北至衡州百三十里
　　砦三
　　東安砦　在東安縣界三十里五代馬氏置東安本
　　朝升為縣天聖中置砦
　　零陵縣砦　即今零陵縣也去州一百里天聖中置樂山砦　在祁陽縣地名樂山鎮控鎮方山猺賊來路衡州衡陽郡隋置以衡山為名東至吉州永新縣界三百里西至邵州邵陽縣界一百三十里南至桂陽縣界一百九十里北至潭州湘陽縣界九十二里蠻猺錯居山谷間慶厯中置二砦控之
　　砦二
　　懷逺砦　在常寜山中夾控漿中白水洞蠻猺嘯聚之所接衡道永三州桂陽監界慶厯中度地形便利剗山為城又控太平浮竹等九洞詔以懷逺為名至衡州常寜縣一日程
　　泉石砦　在常寜縣地慶厯中築地名泉水嶺山林延袤數百里接衡永道桂陽監九疑山衡山界舊皆山猺耕鑿自給近與亡命嘯聚因討平建砦與泠石源大泉觀村樂山砦分控山之口
　　道州江華郡春秋楚地秦漢以下或𨽻長沙或入荊州唐為道州地與溪洞相接東至桂陽監一百四十四里西至昭州三百一十里南至賀州二百五十里北至永州一百五十里
　　砦二
　　泠石源砦　在區分容泠石泉
　　桂陽監漢為桂陽郡〈今為桂陽軍〉在桂陽洞之南唐桂陽監地與溪洞相接東至栁州六十五里南至連州二百三十里西至道州百七十里北至衡州三百里砦一
　　大泉觀砦　在平陽縣地名大泉觀村控安樂佛莭大
　　泉羅塘四山口
　　廣南路
　　廣南東西路本荊二州之城天文牽牛織女之分春秋百粵地後屬楚秦取百粵増置南海桂林象郡自漢武破滅南粵入海得大州分置諸郡皆其地也東南濵大海西控夷洞北限五嶺人性輕悍好相摽殺多結讐怨漢世未崖數反叛朝議棄之唐置五管屯兵命使領之故嶺南經畧使綏靜夷獠統經界清海二軍桂容邕南四經界使以重其備禦唐末曲承美據交趾劉隱據南海本朝平盪僭竊始復被聲教迄今並建四鎮以為禦之諸州自內遣戍兵外又置澄海戰兵而儋崖萬安州地狹戶少常以瓊管牙校典治安南數郡土壤遐僻山海深險尤多瘴毒故但羈縻不絶而已
　　廣南東路
　　廣州南海郡即古百粵也皆蠻蜑所居自漢以後入為郡縣唐為清海軍節度本朝平劉鋹復建方鎮為一都㑹提舉十六州兵甲盜賊控海外諸國有市舶之利蕃漢雜處命王師出戍置巡海水師營壘在海東西二口濶二百八十丈至屯門山二百里治舠魚入海戰艦其地東南至大海四十里東至惠州四百二十里西至端州二百四十里南至恩州七百五十里北至韶州二百五十里東南海路四百里至屯門山二十里皆水淺日可行五十里計二百里從屯門山用東風西南行七日至九乳螺州又三日至不勞山〈在蠉州國界〉又南三百里至陵山東〈有甜水〉其西南至大食佛師子天竺諸國不可計程太平興國中朝廷遣三將兵伐交州由此州水路進師今置廣南東路兵馬鈐轄以州為治所廣南西路
　　桂州始安郡〈紹興三年升為靜江府〉秦桂林郡唐置總管府㝷為都督府又領桂管經畧軍使乾元中為桂州東至韶州二百六十里西至栁州四百七十里南至蒙州三百四十六里北至全州二百五十二里本朝為靜江軍節度本路置兵馬鈐轄以州為治所領二十九州其宜融二州西捍蠻徼邕欽亷三州南控交趾雷容二州控海路瓊州臨制海外焉
　　宜州龍水郡唐乾封中以桂管溪洞地置宜州控交趾昆明等十五部嶺南要害今置五砦控守管羈縻十八州知軍州者兼領溪洞巡檢使淳化中朝廷又以琳州為懷逺軍環州鎮寜州金城州智州並立城砦加兵戍守或置以牙職焉其地東至栁州三百里西北至大山無徑路西南至丹州三百里南至芝忻州百里北至融州羅城縣界六十五里砦五
　　天河砦　南至州百里北融州安箱砦西徳謹砦西北
　　控安化州蠻界
　　思立砦　東至州七十五里西環州七十五里南懷安
　　軍北安化州化遐鎮
　　普義砦　東至州一百八十五里西富人監北安化州帶溪砦　東至州一百七十里西北鎮寜州北安化州
　　南環州
　　徳謹砦　東至州百五十里西南思立砦西安化州
　　羈縻州十八
　　州境悉蠻夷故地西南昆明羅殿王國北牁牂部落自餘溪洞綿亙十餘里風壤溫濕加之瘴癘即其土人建立郡縣有時貢無地租領州者多許夷人世襲
　　芝忻州唐忻城郡地水土最逺惡在州南一百四十二里東至述昆州界二十里西至紆州界二十五里南至賔州十五里東至象州界三十里西至芝忻州界十五里南至國恩州七十里北至象州界六十五里
　　歸恩州　在州南二百五十里東至栁州界十五里西至紆州界二十五里南至象州界三十五里北至栁州界二十五里
　　蕃州　在州西南四十五里東至龍水縣界一十里西至龍水縣界二十里南至芝忻州界十五里北至龍水縣界一十里
　　述昆州　在州西南一百二十二里東至龍水縣三十八里西至智州界二百里南至富安監界三十里北至金城州界一百一十里
　　環州唐貞觀中李洪莭開拓生獠置州以環國為名在州西一百三十五里東至懷逺軍界五十二里北至金城州界三十里南至懷逺軍界六十里北至安化軍一百餘里
　　鎮寧州　在州二百二十一里東至懷州界六十里西
　　至山無路南亦無路西南界一百里
　　金城州　在州西一百六十里東至懷安軍界二十七里西至智州界十三里南至述昆州界三十里北至懷州界五十里
　　智州　在州西二百一十五里東至金城州界四十二里西至富仁監界七十五里界南至述昆州三十里北至金州城界八里
　　文州　在州西七百二十里
　　蘭州　在州西六百五十里
　　安化州　在州西北百八十里本撫水州唐隷黔南在宜州南有四縣曰撫水京水多逢古勞保聚山險祥符中屢為抄寇朝廷以蠻夷異類攻剽不足以勦絶又以其道隘險難進師第令因而撫之宣言其兵過惡嶺入黃泥嶺賊依篁竹間時出戰鬭遂破之焚其廬舍皆面縛詣軍願遷漢地者七百餘口分置廣西荊湖間改為安化州撫其餘種今蠻分為上中下三州
　　南丹州溪洞之別種也與管下金州接界太宗朝以蠻夷之俗羈縻而已許世襲知州莫進巡者祥符中因撫水蠻反詔進巡約勒溪洞不從誘脅明年平撫水州並以勞進秩
　　泉州溫泉郡秦留郡地今以牙職領之西北至州百里思順州西北至州九十里嘗以蠻首主之
　　懐逺州在州西三十二里本溪洞林州控龍江水口天聖中移置西至金城州一百三十里南濟江至述昆州六十里東至州三十二里
　　富安監在州西二百九十五里東至三寶山一里西至文州界清水界五里南至智州富力縣界五里北至南丹州白坑二里
　　融州融水郡在牂牁東南隋始安郡之義熙縣也唐初平蕭銑置州地控溪洞置三砦以兵戍之東至栁州落容縣界三百一十里西至宜州東零縣界二百里南至栁州栁城縣界一百七十九里西北至古州水路八百里南至宜州三百五十里北至敘州一千六百里
　　砦三
　　安廂砦　東至州百二十里南陸路至宜州天河砦北陸路至安化州界本武陽郡地淳化中析為安廂砦景德中置接安化一帶蠻界東北武陽郡砦
　　樂善砦　即古牂牁縣地東至州西南安化西北控安
　　化一帶蠻界
　　武陽砦
　　邕州永寜郡古駱越州地北有鬱江出牂牁唐初為邕州都督府長慶後刺史充邕管經畧使咸通中分置嶺南西道節度本朝建武軍節度東至橫州永定縣二百九十二里水路至溪洞蠻州三百四十里西至田州六百四十里南至瀼州二百八十里北至澄州二百七十里南至交州界七百里舊至交趾水路隘險巨石梗塗髙駢在安南鑿開迄今舟楫無滯東南至欽州界三百三十里西北至恩州二百七十里嶺嶠之外土地遼曠管左右西江羈縻州縣洞搃三十六南控交趾治甲洞夷人西至馬援銅柱南蠻界盡西南要害之地置四砦守之今知州兼溪洞都巡檢提舉七州兵甲賊盜砦四
　　太平砦　在左江南岸南控思藍蠻洞右江地分東至州十日程西廣源州二日程西南門外州水口南鐏洞一日程西北平州北砦西州界
　　遷龍砦　控武盈洞一帶蠻界東至州四百程西思明州北江州南至思州接欽州抵掉鋪入交趾蘇武州界並一日程
　　永平砦　東至州西南交趾甲洞丹波界並一日程南平砦　東至州西南交趾十二程西至平州西南徼
　　外洞蠻溪界
　　羈縻州三十
　　州境跨邕州三面分左右江皆蠻夷所居太平興國中左江十溪洞首領獻𣢾內附因隷入邕州其地烏許蠻之舊最難服屬朝廷得控禦之策惟城要害置屯戍來則通之去則備之羈縻而已故不為邊患焉
　　鶼州南至州九日程本洞監州本朝太平興國中改為
　　鶼州今廢
　　思成州南至州八日程
　　祿州東北至州十一程東南至交趾蘇武州南丹波蠻界西甲洞蠻界正西㣲南至銅柱界端拱中交州所管蘇武州以鄉兵五千寇祿州擊退
　　武籠州東南至州十日程
　　田州東南至州五百五十一程東至橫山砦東南古甑
　　洞西北徼外擁鵝洞蠻界
　　思恩州東南至州六百里
　　思陵州東南至州九日程
　　萬承州東南至州六日程
　　左州東南至州九日程
　　凍州北徼外推鵝洞東南至州十二程
　　籠州貞觀十二年清平公李節招慰生蠻置州南古甑洞東南至州十日程北古甑洞都控洞西羅緋洞
　　波州東南至州六日程北若洞龍英洞畢寜洞
　　西平州東南至州十二日程東南至平故砦西北門州
　　水口北至七源州南至甲洞蠻夷界
　　上凍州南下凍州北至武徳洞接外界廣源州及銅柱
　　界東南至州十三日程
　　武義州今邕州武縁縣地天寶年改為武義州
　　忠州東至州三日程
　　右西州東至州八日程
　　廣源州東北至州四日程
　　上恩州東北至州四日程
　　昆明州東北至州七日程
　　歸思州
　　思明州至州七日程
　　歸樂州
　　蕃州
　　萬徳州
　　富勞州舊田州管下
　　婪鳯州舊田州管下
　　功饒州舊田州管下
　　七源州東至州十二日程太平興國中率十洞首領內
　　附輸稅授官爵
　　蘇武州東北至州十三日程南至海北古萬洞西北祿州西丹波東伏侶洞州之間又有十七洞一曰龍英二曰寜畢三曰都控四曰門増五曰聳洞六曰武徳七曰羅緋八曰武盈九曰古甑十曰罇洞十一曰憑祥十二曰萬古十三曰思藍十四曰伏侶十五曰卓洞十六曰古甑十七曰擁鵝
　　交趾路自州西南陸行取馬援路至瀼州二百七十里又二百四里至祿州又二百里至交州天寶以陸行凡二十驛一説南渡鬱江西南行經羈縻五州至交州約六百里安南城西至愛州界小黃河口四百六十里南至常州界靖江鎮百五十里西北至峯州界論江口水路百五十里東至朱鳶界小黃河界五百五十里北至武定江二百五十里太平興國中伐交州命蘭州團練使孫全興師三將兵由邕州路進師
　　欽州寜越郡漢合浦縣梁置州唐初置總管府本朝移治南賔縣州臨漲海又有如洪咄步如昔三鎮皆瀕海與交州宻邇置六戍守東至嚴州四百里西至瀼州五十八里南大海帆一日至西南岸即交州朝陽鎮西南至陸州七百四十里
　　砦鋪四
　　咄步砦　南至州四十五里南即咄步水口入海路至交趾朝陽鎮兼陸行拒交趾管下蘇武州玉山砦如昔帖浪等洞今已廢
　　抵掉軍鋪　南即抵掉水口入海至交趾朝陽陸路捍交州管下蘇武州永安州玉山砦如昔帖浪等四洞東至如洪水口西邕州界伏侶洞接交州界
　　如洪鎮　鎮城舊為砦有戍兵天禧中廢近交趾蘇武州界接洪水口入海至交趾朝陽鎮水路端拱中交趾戰艦一百艘至鎮掠居民刧廩食而去
　　如昔軍鋪　本如昔洞地在安逺縣界東北至縣一百三十里東至州西邕州界接交趾蘇武州
　　亷州合浦郡漢所置吳改珠官宗兼置臨瘴郡及越州領郡三並治於此時西江督護陳伯紹為刺史始立州穿土為城威服猺獠唐置亷州地界控海口有瘴江置二砦守之東至白州百二十里西至欽州三十里南至大海六十里北至欽州百四十里東南西南皆大海東北白州二百六十里
　　砦二
　　鹿井砦　在州西南控象鼻涉大水口入海通交州水
　　路
　　三村砦　在州東南控寶蛤灣至海口水路東南轉海
　　至雷州𨔛角塲
　　海路州西南邊海有譚家水口黃摽水口藏湧水口西陽水口大灣水口大停水口並入海之路
　　雷州海康軍漢屬合浦縣梁置合州後以合肥為合州因加南字唐為雷州控入海水路東至海三十里西至海一百五十里南至海一百七十里北至化州一百六十里
　　海路從海州東北陸行二十五里抵譚源泛海入羅塲接吳州縣從通江水從呉川上水至化州三日程自化州下水至海州四日程從州東至海三十里渡海抵化州界地名崗州入思廣州通江浙福建等路從州東南陸行一百四十五里抵海至諸蕃國從州南陸行一百七十四里至遞角塲抵南海即瓊州對岸泛海一程可至瓊州從州西陸行一百五十里從海水路至安南諸蕃國從州西北陸行至成月驛兩程至化州吳川縣界舊從亷淥塲陸行至亷州六程有海涌共六處水口
　　容州晉寜郡古越地宋南留郡唐平蕭銑置銅州㝷改容州置經略軍使兵千人鬼門關距州南五十里交趾海路由此本朝為寜逺軍節度管一路九州兵甲賊盜東至滕州九十九里南至儀州五十八里
　　瓊州瓊山郡海中之州也其地方千里編戶洎黎人所居漢武帝置朱崖儋耳二郡盡其境元帝納賈捐之議棄之唐憲宗朝瓊管六州六十二洞歸順復置刺史治之今知州兼瓊管一路轉運使及兵甲盜賊東至海一百二十里西北至儋州一百八十里南至萬安州界七日程北至海一十里
　　黎洞雜瓊管舊地在大海南北對雷州岸泛海舟至其地有黎母山黎人居焉今澹崖萬安皆以黎為境其服屬州縣者為熟黎其居山洞無行徑者為生黎亦時於郡人互市焉
　　論曰蠻夷諸種惟其內屬之國則皆列為郡縣有酋長頗同齊人其餘類無君長隨溪谷群處有採捕而無賦役則曰莫猺錯居山谷間者則曰夷人獠人黎人瀕海而居者則曰蜑戶其名不可勝紀皆依帖嵓險居篁竹之間鑿山谷種火雜射獵為食然天性喜寇盜稍窮則相攻奪甚則至侵犯邊民祥符中萬安州言黎洞人互相殺仇巡檢使臣深入誅捕王卒有戰傷者真宗曰朕累有宣諭蠻夷相攻止令和斷不得擅發兵甲致其不寜當令禁止之蓋聖主之愛民也不以不居之地不教之俗反勞敝中國之衆也是以前代遇四夷率羈縻而不屬其反覆者備之而已不討其罪其侵軼者驅之而已不報其怨先帝戒吏正謂此焉茍謹守勿生事則邊患亦鮮矣凡湖湘夔峽三路邊州義軍土丁三萬九百八十人以守諸砦命土人總領以代王師之戍者不給賦役不資饋餉習其風土故罕嬰瘴毒知其溪谷故可制狡獪仍置都指揮使軍將指揮使副指揮使兵馬使都頭副都頭以下戎級以部勒之有分番代更之制有敘功遷補之列施之裔夷正得禦策其廣南及戎瀘雅三路不置故不書










　　武經總要前集卷二十
<子部,兵家類,武經總要>
　　武經總要後集原序
　　敘曰三代以來尚矣用兵之道以仁義為本以權謀為用仁義者所以撫士民服豪傑權謀者所以濟機務成功業也上自呂尚興周之畧下及戰國變詐之術觀其乗機決筞因形立算微宻之際閴忽若神是豈不用謀哉夫謀者不可以預傳亦難以言盡獨可見者驗之於前古已然之事使人彰往察來據今鑒古雖雲明睿自天尙貴博識不惑以淮隂之戰功而本出書生以營平之老將而動引兵法是豈不學哉故曰垂之空言不若見之行事今採春秋以來列國行師制敵之謀出竒決勝之筞並著於篇隨其效應依倣兵法以分其類目謂之故事總一百八十五門古今陳跡不必盡録每目取數事尤切者以為法庶乎發智士之聰明佐將士之術畧聞一知十觸類而長誠有補雲耳曾公亮集

