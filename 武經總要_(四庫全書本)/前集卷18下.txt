　　欽定四庫全書
　　武經總要前集卷十八下
　　宋　曾公亮等　撰
　　邊防
　　西蕃地界
　　夏州漢朔方郡後魏置夏州深在沙漠之地唐開元中為朔方軍大總管兼安北都䕶唐末拓㧞思恭鎮是州討黃巢有功賜姓李氏世有銀夏綏宥靜五州之地五代李仁福彝超繼領節鉞號定難軍本朝太平興國中繼捧來朝願納土疆得州酋豪二百七十八部族五萬帳復為王土其弟繼遷時十七嵗不樂內徙嘯聚亡命侵擾邊境淳化中詔廢毀舊城其州兵徙相州置營仍曰夏州遷居民於綏銀州分官地給之咸平末繼遷死景徳中子徳明欵塞內附朝廷假本道節制徳明死子元昊康定初復叛遂封夏國王以綏懷之今有夏銀綏宥靈㑹鹽蘭勝涼甘肅十二州地東銀州三百餘里西鹽州三百里南鹽州三百八十里北蕃界東南綏州四百里西南慶州五百九十里西北豐州九百里東北勝州九百里
　　鎮砦二
　　洪門鎮　本夏州地唐邠寧節度張獻甫築洪門鎮城置兵以防蕃寇本朝雍煕中廢夏州其地今為洪州
　　石堡鎮　本延州西邊鎮塞也至道中陷於夏今偽號
　　為龍州
　　賀蘭山　東至懷鎮六十里涇陽圖經曰賀蘭山在邑
　　西九十三里
　　天都山　按闗右隴西圖記並無此山今西夏自為天都山在鎮戎軍西北百五十里土地寛平西南有路入渭州山外徳順軍四砦界
　　瓦川㑹　東至鎮戎軍易藏山界西入蘭州界皆山路
　　南至明堂州北至㑹州界皆川谷路
　　天麻川　東北控龍谷路入靜邊砦西至馬啣山南至
　　合龍谷路北至瓦川㑹皆川路
　　銀州銀川郡漢屬西河郡為圜陽縣地以其在圜水之陰也五代以來為夏州屬郡夏州廢毀遷居民於延石州今陷於夏東石州界一百六十里西夏州界二百里南綏州界六十里北麟州界三百里
　　綏州上郡秦所置西魏為綏州西漢六郡良家子東漢十二郡騎士其一綏州唐屬朔方節度城在延州東北無定河川本朝太平興國中李繼遷叛河右俶擾以高文岯知州事繼遷攻擊不已因徙文岯洎居民於石州廢毀其城咸平初言事者請城綏州屯兵積榖以遏党項言利害者相半遣工部侍郎錢若水馳往規度既而若水上言綏州頃為內地民富登集尚須旁郡轉餉自賜趙保忠以來人戶凋殘今若城之須廣屯戎兵倍於往日芻糧之給全仰河東地隔黃河大小鐵碣二山城下有無定河緩急用兵輸運艱阻即罷其役徳明既欵附上言乞綏州土田𨽻當道詔以誓表令邊臣詳定附之其地東至石州一百三十里一説自石州孟門渡河一百五里至綏州西夏州四百里南延州三百五十里北銀州一百六十里
　　河二
　　浦洛河　東南五十里至清逺軍
　　無定河
　　宥州寧朔郡即漢三封縣之地自河曲靈夏有蕃戎部落後周武帝乃立胡州以統之唐天寳中改寧朔郡後寄理於經畧軍以地形居中可總統蕃部北以應接天徳南為夏州之援元和十五年復置宥州於長澤縣𨽻夏綏銀節度刺史兼管神䇿軍本朝太平興國中李繼捧納國復為王土自夏州廢毀因陷於賊東夏州界六十里西鹽州界二百里保安軍界約百里北夏州界約百五十里
　　靈州靈武郡唐之為回樂峯也自後魏置靈州初在河北大綂六年築城即今城是也唐開元中邊境置節度以遏四夷以州為朔方節度理所管兵六萬四千七百人捍禦北邊經統略安豐定安西受降城安北都䕶振武等七軍內經略軍治在城內肅宗即升都督府本朝至道初陽瓊為部署道黃河溉民田數千頃戶四千餘課利四十五萬貫咸平中陷於賊河外舊有五鎮今夏國偽升為州按唐史元載獻議以靈武城為之勢形開元中朔方節度張議往廵五城處置兵馬既北地東鹽州三百里西涼州九百里南原州五百六十里東北豐州九百里
　　鎮砦九
　　保靜鎮　本河外鎮咸平中陷今為偽靜州本鎮舊管
　　蕃部六族
　　臨河鎮　城鎮舊管蕃部三族置廵檢使以酋長為之懷逺鎮　本河外縣城西至賀蘭山六十里咸平中陷今為偽興州舊管鹽池三管蕃部七族置廵檢使七員以本族酋長為之有水田菓園本赫連勃勃菓園置堰分河水溉田號為塞北江南即此地
　　定逺鎮　唐削朔方節度下定逺一軍七千餘人在北城南至懷逺鎮一百里西賀蘭山六里西南至二百里本朝至道中建為威逺軍咸平中陷今為偽定州其城則唐光天中朔方總管郭元振以西域援濶豐安勢孤中間千里無城郭烽堠故置百募城官建五千五百人鎮守為行軍計集之所後信安郡王瑋又築羊馬城幅員十四里國初管蕃部四族以酋長為廵檢使
　　靈武鎮　外河鎮也南渡河至靈武州五十里東保靜鎮四十里西賀蘭山六十里北懷逺鎮七十里咸平中陷今為偽順州以上五鎮自咸平中以前以靈州都監兼五原鎮都廵檢使主之
　　豐安軍　唐屯田二十萬以上並河外六鎮也天寳末魏少游為六城水運使杜鴻漸為朔方留後度支使副率兵白草鎮迎詣肅宗言朔方天下勁兵靈武州用武之地上倉儲庫物之數
　　艾山舊渠　後魏刁雍為骨律鎮將上表請開富平西三十里艾山舊渠南北二十六里東西四十里鑿以通河自禹舊跡兩岸作溉田大渠廣十歩以河水溉公私田四萬頃人獲其利
　　回樂峰　置縣在州城開元初置東臯蘭州皆九姓突
　　厥部落
　　溫地　唐神龍年置縣側有鹽池唐洎五代節度使兼領溫池𣙜鹽事開元初置燕然燭龍二州寄治溫州池界並九姓突厥部落
　　鹽州原部唐都督府中元中城為吐蕃所毀塞外無堡障犬戎入寇復加板築既成之後邊患息然迄徳宗匈奴不敢犯塞今陷東綏州六百里西㑹州八百里南慶州二百五十里北宥州一百四十里東延州五百三十里東北夏州三百里西南原州七百里西北靈州三百里其地有曰池南北九十里舊蕃戎之地有以其地有鹽池置城以䕶之唐曰白池縣又名井城葭蘆澤貞元中度支使兼靈鹽等州池井榷監使本朝景徳中趙明徳乞入青鹽交易不允
　　清逺軍東南七十里至環州美泥砦西北五十里至浦洛河又七十里至聖泉七十里至定邊鎮又五十里至靈州西甜水堡五里南至水波鎮四十里本席城地太宗以靈武道路難阻欲城古威州以通澧軛轉運使鄭文寳固請築北城以清逺軍為名深在瀚海不毛之地素無泉井陜西之民甚苦其役咸平中都監段義踰城叛㝷陷於賊
　　勝州榆林郡戰國為雲中地隋置州為下都督府帝發丁男百萬築長城東至紫河西距榆林車駕因幸榆林突厥啓民可汗來朝即此地唐貞觀中平梁師都時柴紹亦破滅匈奴奪得河南之地因置以決勝為名今廢東北東受降城二百里東朔州四百二十里南麟州四百里
　　河鎮二
　　紫河　隋築長城起於紫河即此地今謂之紫河汊地
　　産良馬
　　唐龍鎮　在勝州之境地居險峻東至黃河二十里河之東曰東躔西曰西躔騎所不能及蕃族來議者嘗持兩端事契丹及夏國真宗朝與叔璘不恊璘召契丹破之來依府州義非大族朝廷憫其窮而欵塞優容之賜錦袍帶子孫官景祐中為夏國所併
　　涼州武威郡唐為河西節度使以斷羌人統赤水大斗建寧冦王門黒離豆盧新泉等八軍內四軍涼州界地勢西北斜出在南山之間南隔西羌道西域漢時號為斷匈奴右臂西晉末張軌據之為一㑹府號前涼後呂光有其地號後涼唐建方鎮開元末宰相兼領節鉞以鎮之天寳末陷於西戎宣宗恢復河湟命土豪領之自置牧守或請於中朝五代漢高祖命身師厚為之帥迄今州郭外數十里尚有漢民陷沒者耕作餘皆土蕃本朝開寳中復來請師以殿直丁惟清領州事〈時惟清境大豐稔因市馬於涼市為西州所留就而命也〉咸平初潘羅支來貢命為六國大首領李繼遷來寇涼州戰於城下退至三十井死羅支武威郡至天聖初土貢不絶東㑹州六百里西甘州五百里西北三百里先至甘州三百里刪冊又二百里至州南浩亹河二百六十里東南蘭州五百四十里東北㑹蘭縣界
　　赤水軍唐武徳中置在涼州城內軍之最大者幅員五
　　千里赤塢鎮有赤泉水因以為名
　　大斗軍在州西百二十又百八十里即張掖郡古安西城也唐開元中以赤水軍守捉改大斗軍以西按張掖東連武威州故曰大斗其鎮曰雪山在軍南五十里
　　建康軍在州西二百里即甘肅二州中在祁連山下唐證聖中王孝傑開西鎮置軍張守珪常為軍使
　　寧寇軍後周保中定置號同城戍在州東北千餘里唐舊號同城守捉天寳中置軍𨽻張掖守捉使
　　焉支山　漢霍去病將萬騎出隴西渉狐奴水過焉支山千餘里執渾邪王收體屠祭天金人即此地也山在河西郡界東西百餘里南北二十里有松栢古木其水草甘美宜蓄牧一説焉支山在刪冊故縣東西百餘里南北二十里
　　甘州張掖郡地里風俗記曰漢結烏孫絶隔諸羌裂匈奴右臂自張其掖後魏為甘州以地有峻山為名號匈奴右地禹貢曰導弱水至於合黎餘波入於流沙即此地也合黎水並在郡居延海祁連山有鉅障在焉障為漢路博徳所築隋大業車駕廵河右置橋梁於浩亹河以幸張掖唐天寳之亂遂陷骨鶻後尚公主迄本朝景初以來猶陳甥舅禮酋長稱可汗王妻稱公主朝廷嵗頒正朔東涼州五百里西肅州四百二十里南雪山北張掖河三百里
　　山一
　　祁連山　在張掖酒泉二界之上東西二百餘里南北百餘里山中冬溫夏涼美水草畜牧古匈奴嘗失二山乃歌曰亡我祁連山使我六畜不蕃息亡我焉支山使我無顔色隋自西平善州臨羌城以西且來以東祁連山以南雪山以北東西四十里南北二十里皆為隋土置郡縣鎮戍發天下輕罪居之山下霍將軍神祠
　　肅州酒泉郡漢元狩中昆邪王以其衆來降於其地為武威酒泉郡以隔絶故與羌通路又西通月支大夏故以公主妻烏孫王以分匈奴西方之援後為涼武昭所據隋置肅州玉門在其西去長安二千八百里東至甘州四百二十里至西玉闗七十里又四百一十里𤓰州南界北回鶻界
　　玉門軍本廢玉門縣唐開元中置𨽻河西節度在州西二百里𤓰州里晉昌縣右西戎地漢武帝開之為燉煌郡隋置𤓰州前秦苻堅徙江漢之人於燉煌中州人有田疇者亦徙千戶涼武昭王以南人置㑹稽郡中州人置廣夏郡西方之俗高武力唐之驍將郭知運王君𬌾俱郡人也今城即開元中刺史張守珪所築東南肅州五百二十里西至沙州二百八十里南新昌鎮北豹門守捉西北至伊州界五百里
　　墨離軍本支國舊地唐武徳初置𤓰州因置軍馬𨽻河西節度城在𤓰州西北千里張守珪嘗為軍使脩築城北河西隴右節度王忠嗣發伐吐渾於黒離川虜其全軍而歸即此地也
　　沙州漢燉煌郡地居流沙東北以其風吹沙流行謂之流沙在郡西八十里唐天寳後陷於西戎大中後刺史張義潮以州歸順特建義軍節度以義潮為帥本朝太平興國中義潮孫延祿承襲累封封譙國王迄今脩貢東至𤓰州二百八十里西南口峰北鹹泉戍三百二十里東北至伊州界三百八十里即大磧之外也
　　闗山四
　　陽闗　漢龍勒縣地縣有陽闗玉門闗
　　玉門闗　漢列河西地通道玉門障塞出長城外數千里是也東至沙州百二十里東南至沙州二百五十里長安三千六百里自度闗流沙西一千里至鄯州有自闗度流沙北行二千三百里至車師隋帝廵狩河西至玉門闗置伊吾且末等郡唐為玉門縣
　　鳥鼠同穴山　渭水出於山中有鳥如家雀色小白鼠
　　小黃而無尾同穴
　　白龍堆　在沙州玉門闗外東倚三危北望蒲昌是為
　　西極匈奴要路
　　伊州伊吾郡漢鳥壘地城在沙北大磧之外去玉門闗八百里隋將段文振征吐谷渾出伊吾道逐賊於青海即此路地多沙磧一説鳥壘城去陽闗二千七百里唐郭知運王君𬌾相繼為刺史東至𤓰州八百里西至西州七百三十里南至沙州界一百四十里北至伊吾軍三百里
　　屯山二
　　伊吾屯　漢置伊吾屯田後漢置宜禾都尉以為屯田號膏腴之地置邑唐貞觀中分置納職縣
　　天山　伊吾有天山髙十五里廣六十里冬夏積雪一名雪山匈奴過之皆下馬拜漢遣貳師將軍李廣利將三萬騎出酒泉擊右賢王於天山得虜萬人而還即此地也一説且彌國治天山東大谷去長安八千六百里
　　伊吾軍本昆吾國地西拒大磧唐景龍中置軍𨽻北庭
　　節度在伊州西北三百里甘靈川
　　西州交河縣本車師國之高昌壁也漢和帝時班超定西域置戊巳校尉領兵五百人戍之以地勢髙峻人物昌盛故立高昌壘有八城唐太宗命侯君集交河道行宮大總管平高昌置西州以高河城為高河縣〈其水流出邑地〉始昌城為天山縣田北城為栁中縣東鎮城為蒲城縣儀鳯中吐蕃叛洮河道總管裴行儉帥至州破之立碎業城以記皆此地東至伊州七百五十里西北至輪臺縣五百里南吐蕃界北至逢都䕶府四十五里
　　河一
　　交河　河水分流遶城下故號交河去東京九千三百里城北三源一源出東北五里一源正北六里一源出西北五里去城百歩三河流合又分流城之四合故曰交漢戊巳校尉所理
　　天山軍漢戊巳校尉所理唐貞觀中置𨽻安西節度在西北三百里東西三百里其山冬夏積雪
　　庭一
　　北庭　治金蒲縣在流沙西北漢烏孫縣舊地也去陽闗二千七百里與渠黎官田相近土地肥饒歴代為匈奴所居唐貞觀中置庭文明中郭元振奏置瀚海軍後為北庭都䕶府又置節度統瀚海天山伊吾三軍防制突騎施堅昆東至伊吾界六百八十里西碎葉嶺南至西州界四百五十里東北回縣
　　瀚海軍在西安都䕶府唐長安中置𨽻北庭節度居金山之北赤野之南北方五千里漢烏孫王之境海縣
　　蒲類海　一名鹽澤去玉門陽關三百餘里廣袤三百里其水冬夏不增減一名婆惜海漢班超將兵擊伊吾於蒲類海是也水經曰河水一源出于闐國南山下水北流與蔥嶺河合又東注於蒲昌即蒲類也隋開皇中西羌內附詔宇文攸持節安輯蒲昌鹽澤二郡以安降附
　　輪臺縣　漢桑𢎞羊上希主意遣士卒逺由輪臺築城以滅西域即是此地後棄之唐時因城置縣
　　安西都䕶府唐太宗開西域初置府高宗開四鎮西境開拓數千里得于闐焉耆⻱茲疏勒諸國明慶中移都䕶於龜茲東接焉耆西連疏勒蔥嶺七百里後西陲不守並陷吐蕃如意初王孝傑大破吐蕃克復龜茲于闐疏勒碎葉四鎮郭元振郭知運輩並相次為都䕶府後為安西節度撫寧西域統領四國今龜茲即安西都䕶治所
　　疏勒國　都白山南百里漢時舊國東至安西三千里北至碎葉二千里唐亦置都督府東去京一萬五百里
　　于闐　統十三州國州四千里都蔥嶺之北二百里東北去𤓰州二千八百里北至龜茲一千四百里東去鄯州一千五百里去長安九千六百里宜五穀氣序和暢知禮義
　　焉耆　都白山之南七百里漢時舊國貞觀中駙馬都尉阿史那社尒平之置都督府北至燉煌南至且末並右界
　　山一
　　蔥嶺山　西域三十六國而限以蔥嶺其河兩源水經蔥嶺髙千里行十二日可至其頂一説蔥嶺在燉煌西河源替登其頂分為二水一説自玉門渡流沙北行二千二百里至車師又一説自步車西行百里至蔥嶺
　　鄯州西平郡治湟水縣本西羌烏弋為奚厥所告為之湟中亦月支別種也趙充國伐先零計度臨羌至浩亹為屯田可墾者三千頃霍去病逐諸羌及渡河隍築障居塞隋帝出臨津闗渡黃河至西平〈後漢為西平郡〉陳兵講武大獵於援延山長圍周亙三千里皆此地唐平薛舉置鄯州為障石節度使治所管臨洮河源安仁振武威戎莫門寧塞積石鎮西共九軍綏和合州平夷三守捉東至蘭州廣武百十里西至吐蕃界三百八十里自州西北百二十里至河源軍又百二十里至白水軍又八十里至定戎軍又七十里石堡城南一百八十里至廓州北七十里至清海涼州二十里至昌松縣界水一
　　湟水　經曰水城東允吾縣北即湟河之源地里志亦
　　謂湟水所出處
　　積石軍在郭州逺化縣西界本吐谷渾地唐貞觀中吐
　　谷渾叛初置靜邊鎮儀鳯中升軍額
　　城一
　　石堡城　天威軍唐開元中信安王攻下之置振武軍後為吐蕃所陷天寳中哥舒翰又攻下置軍
　　臨洮軍秦始皇築長城界中國西下過臨洮是也唐開元中移洮州是也縣置軍自軍西六十里即河大夏縣又一百一十里至河界東南至故渭州一百九十里西北至蘭州二百里
　　河源軍置在湟州東西今鄯州西一百二十里一雲漢
　　趙𠑽國亭堠地也
　　白水軍唐開元中郭知運張懷亮置
　　安仁軍在鄯州西北星宿州唐開元中置
　　振武軍在鄯州鄯城縣西界東距州二百里本吐蕃鐵
　　仭城
　　威戎軍唐開元中杜希望收吐蕃新城因置軍在鄯州
　　西北三百五十里
　　故渭州隴西郡漢陽有坂名曰隴坻今州城處西故曰隴西領夷道等十一縣風俗尚武力習戰射西漢六部良善廣徳中西戎犯邊洮蘭秦渭盡為外域廢城在秦州永寧塞北七十里熟戶張香兒族帳之所東秦州三百里西岷州三百里南城州四百里北蘭州四百里
　　蘭州金城漢昭帝置以其地並狄種故曰狄道築城得金故曰金城趙充國願馳至金城圖上方略即此地范𣋌後漢書曰西戎在漢金城郡之西南即古之西羌地也東北㑹州二百里鄯州四百九十里南故渭州四百里北涼州五百五十里城北渡金城闗二十驛至涼州
　　水一
　　浩亹水　出西塞外東至允吾入湟水蘭州有浩亹故
　　城
　　㑹州㑹寧郡古西戎城秦併天下屬金城郡漢昭帝分天水隴西張掖各二縣為金城安定二郡此為櫟陽縣地屬金城後魏置㑹寧縣西魏因立會州㝷廢唐復建州東故原州四百里西涼州六百里南蘭州四百二十里北靈州六百里
　　闗二
　　烏蘭闗　㑹寧闗西四十里
　　㑹寧闗　州西北一百八十里
　　河州枹罕縣禹貢導河自積石山在金城西南河之所經漢始元中分隴西天水張掖三郡立金城郡金州即金城之枹罕縣唐平李軌置河州後陷吐蕃東蘭州三百里西厚州三百九十里南洮州三百里北鄯州三百里自州北百里過鳯州闗渡黃河百四十里至鄯州龍支縣又百六十里至鄯州鎮西軍
　　山二
　　積石山　書曰導河自積石唐貞觀中吐谷渾叛詔李靖侯君集為西海路大總管師出鄯州行空虛之地二千里過星宿川望積石原觀河源之所出乃班師
　　臯蘭山　在積石山下有石門其河水西南流禹貢導河積石也漢元狩中霍去病出隴西至臯蘭山下
　　洮州臨洮縣本羌戎地秦分三十六部西臨洮即其地洮水出西羌中北至枹罕東入河州恭帝至州唐𨽻隴右道天寳初哥舒翰破吐蕃於臨洮城二百里遂以其地為神䇿軍後唐長興中建為保順軍節度塞外十鎮洮州則其一也今邈川大首領唃嘶囉立文法臨制諸羌欵塞為蕃臣其部族在洮河之地康定中命為節度以羈縻之東至岷州百七十里西無州縣南至疊州百七十里北至河州三百十里
　　莫門軍在洮州唐儀鳯中置
　　山海三
　　洮水　漢水洮水出西羌中北至枹罕東入於河青海　在谷吐渾國甘松之南洮水之西其海周圍千餘里中有小山其俗至冬輙放牝馬於其上言得龍種吐谷渾常得波斯草馬放入海因生駿駒能日行千里故時稱青海駿隋將段文振征吐谷渾出伊吾逐賊於青海唐天寳中築神䇿軍於青海上吐蕃既破哥舒翰築城於青海之中龍駒島吐蕃遂不敢近青海
　　金山　㑹州之西青海之東甘州之南邈州之北蠕蠕虜世居金山之陽山之西南薛延陁舊地
　　岷州政和秦三十六郡隴西之臨洮縣地䝉恬擊胡出塞築長城起於此通道原至雲陽後魏大統中置岷州唐武徳初置都督府天寳初改今名政和郡至徳後陷吐蕃東至故渭州三百里開元中置八驛西至洮州一百七十里南至懐州二百十里北至蘭州狄道縣五百二十五里
　　厚州寧塞郡古西戎之地城本吐谷渾所築漢宣帝時諸羌皆叛後將軍趙充國屯隴西羈縻諸羌羌衆不敢動即此地
　　疊州合川郡其地山多重疊秦漢晉魏為諸羌所據後周西逐諸羌始統有其地因置州焉唐李勣出為都督唐西域之地皆設屯田以為戰守之備宰相婁師徳常為河源積石懷逺軍河蘭鄯厚等州檢校營田使而河西隴右凡三百六十屯大者五十頃小者二十頃河西嵗入二十六萬石隴右四十四萬石今皆在蕃地






　　武經總要前集卷十八下
