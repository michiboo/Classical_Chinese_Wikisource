　　欽定四庫全書
　　武經總要前集卷四
　　宋　曾公亮等　撰
　　制度四
　　用車　　　　　用騎
　　竒兵　　　　　料敵將
　　察敵形
　　用車
　　車戰三代用之秦漢而下寖以騎兵為便故車制湮滅世莫得詳至漢衛青擊胡以武剛車自環為營縱騎兵出擊單于於是遁走李陵深入胡地卒與虜遇衆寡不敵陵以大車為營引士卒於外千弩俱發虜乃解去晉馬隆討樹機能賊乗險設伏遏截隆前後隆依八陣圗作偏箱車地廣則以鹿角車營路狹則為木屋施於車上且戰且前遂平𦍑衆唐馬燧亦造戰車䝉以狻猊象列戰於後行則載兵甲止則為營陣或塞隘以遏奔衝本朝咸平中吳淑上議復謂平原廣野胡騎欻至茍非連車以制之則何以禦其奔突用車戰為便〈其製取常用車接其衝扼駕以一牛布為方陣四面皆然東西鱗次前後櫛比上置槍以辨外向上蔽革以防火攻列士卒於外前行持槍盾後行持弓弩賊至合兵士上車每載四人皆持弩車陣之內數十步間連六車或四件上為重屋旋強弩賊至擊鼔為節以射之虜不犯犯乃出騎兵以擊之〉此數者皆謂以車為衛則非三代馳車擊戰之法然自足以禦敵制勝也惟唐房琯擊安祿山用春秋車戰之法以車二千乘夾以馬步賊順風颺塵鼓譟牛皆震駭因縛芻縱火焚之人畜撓敗琯遂遁走此亦古今殊時而用有利害也則知車戰之法所以躪躒強陣止禦奔衝行則負載糧械止則環作營衛其用一也其制則不必盡同取地之所利與敵人之所害或因或革便於施用而已其用車之要古兵法皆具之今附於左
　　兵法曰用車之法五車有一長十車有一吏五十車有一卒百車有一將易戰之法五車為列前後相去四十步左右十步隊間六十步險戰之法車必循道十車為一聚二十車為一屯前後相去二十步左右六步隊間三十六步五車一長縱橫相去一里易戰之法一車當步卒八十人八十人當一車一車當十騎十騎當一車車騎者軍之武兵也故十乘敗千人百乗亂萬人用車之道隂濕則停陽燥則起貴髙賤下馳其要害逐其糧草若進若止必從其道敵人若起必逐其跡其士須選少壯蹻健走追奔馬及馳而乘之則前後左右上下周旋能縛束草旗力可引弩八石能射前後左右便習者名武車之士養之不可以不厚也然用車之道死地有十勝勢有八不可不審察也可往而無以還者車之死地越絶險阻乗敵逺行者車之竭地前易後險者車之困地陷之險阻出而無以返者車之地圯下漸澤墨土黏填者車之勞地左險右易上陵仰坂者車之逆地殷草橫畆犯歴深澤者車之拂地車少地易與步不敵者車之敗地後有溝瀆左有深水右有深塹者車之壞地日夜霖雨旬日不止道潰地陷前不能進後不能解車之陷地此十者車之死地也拙將之所以見擒明將之所以見避凡以車陷敵者敵之先後行陣未定即陷之旌旗擾亂人馬數動即陷之士卒或前或後或坐或起即陷之陣不堅固士卒前後相顧即陷之前往而疑後恐而怯即陷之三軍猝驚背薄而起即陷之戰於易地暮不能解即陷之逺行而暮舎三軍恐懼即陷之此八者車之勝勢也將明於十害八勝敵莫之禦也至若胡騎剽輕以安車制之適當其理河朔坦平以車騎行之正得其便故謂以車禦侮以騎逐利行有所恃止有所息居則不可犯動則不可失機此用車之利也
　　用騎
　　兵法曰騎者軍之伺𠉀也所以擊便㓂糧道也置騎之法凡五騎一長十騎一吏百騎一卒二百騎一將為陣之法凡騎為列前後相去二十步左右四步隊間五十步險戰之法前後相去十步左右二步隊間二十五步三十騎為屯六十騎為軰十騎一吏縱橫相去百步周環各復故處易戰之法一騎當步卒八人八人當一騎一車當六騎六騎當一車車騎者軍之武兵也故十騎亂百人百騎敗千人選士之法取年四十以下長七八尺材必徤疾力邁等倫能馳騎而善射前後左右周旋進退超越溝塹馳山陵踰險阻絶大澤涉名水敢犯強敵亂大衆者名曰武騎之士養之不可不厚也故步貴知變動車貴知地形騎貴知別徑竒道三軍同名異用若乃逆敵始至乘亂擊虛追敗離結邀前躡後斷敵糧道掠其輜重攻其闗津其橋梁掩其不備擊其未整攻其懈怠出其不意燒其積聚掠其市里空其田野俘其子弟此十六者騎兵之長也加以能合能離能㓂能追百里之期不終日千里之赴不隔旬倐而集忽而散利則擊否則迴三軍既合陣已成列擊首則應尾備前則衝後古之善騎者無陣不摧此又騎之捷利也故用騎之道有八勝九敗敵人始至行陣未定前後不屬車陷其前騎擊其左右敵人必走敵人行陣整齊堅固士卒欲鬭吾騎翼而勿去或馳而往或馳而來疾驅如風疾擊如電白晝而昏數更旗鼔變易衣服敵人可尅敵人行陣不固士卒不鬭薄其前後獵其左右翼而擊之敵人必懼敵人日暮抽軍翼其兩旁疾擊其後或阨其壘門無令得交敵人必敗敵人涉險而來以騎其糧道敵人必飢地若平易四面受敵車騎合而犯之敵人必亂三軍皆走或翼其兩傍或掎角其前後敵人可敗其將可擒吾軍暮歸敵來薄我其行陣勿亂令我騎十而為隊百而為屯車五而為聚十而為羣明舉旗鼓誘之大來抗以強弩或陷其兩旁或擊其前後敵將必虜此之謂八勝也所謂九敗者凡以騎陷敵而不能破陣敵人偽退以車騎反擊我後此騎之敗地也追北踰險長驅不止敵伏我兩旁斷絶我後此騎之危地也能往而不能反或陷於天井頓於地穴此騎之死地也所從入者泥濘所從去者遙逺彼弱可以擊我強彼寡可以擊我衆此騎之沒地也大澗深谷叢林隠蔽此騎之竭地也左右有水前有大阜後有髙山三軍戰兩水之旁敵居表裏此車之艱地也敵我糧道往而無以返此騎之困地也汙瀦塹澤進退不便此騎之患地也左有深溝右有坑阜髙下如平地望之之廣易進退相敵此騎之陷地也此九敗之地也明將之所豫見拙將所以陷敗可不戒之哉孫臏亦曰騎戰之道以虛實為主變化為輔地形為佐又有十利八害焉一乘其未定二掩其不固三攻其不屬〈屬接也謂布陣未相接也〉四邀其糧道五絶其闗梁六襲其不慮七襲其戰器八陵其恐惰九掩其未十追其奔散此十利也八害者一敵乗背虛㓂躡其後二越阻追北為敵所覆三往而無以返入而無以出四所從入者隘所由去者逺五澗谷所在地多林木六左右水火前後山阜七地多汙澤難以進退八地多溝坑衆草接茂此八害者皆騎士成敗之機將必習之乃可從事焉
　　竒兵
　　夫竒兵者正兵之變也伏兵者竒兵之別也竒非正則無所恃正非竒則無以取勝故不虞以擊則謂之竒兵匿形而𤼵則謂之伏兵其實則一也歴觀前志連百萬之師兩敵相向列陣以戰而不用竒者未有不敗亡也故兵不竒則不勝凡陣者所以為兵出入之計而制勝者常在竒也韓信破趙竒而有正也符堅敗於晉正而無竒也項籍善用兵者也烏江所存惟二十八騎猶分竒正況衆多者乎兵法曰凡布大陣常以十分之三為竒伏設有萬人則一千五百人兩竒一千五百為兩伏竒兵如手伏兵如足正陣如身三者合為一體迭相救援戰則互為進退循環而無已故兵以正合以竒勝善出竒者無窮如天地不竭如江河竒正相生如循環之無端此言竒亦為正正亦為竒處則合而為正出則散而為竒乘敵之不意以擊之之謂也至其出入詭道馳騁詐力則勢有萬變故兵法曰能而示之不能用而示之不用近而示之逺逺而示之近利而誘之亂而取之實而備之強而避之怒而撓之卑而驕之佚而勞之親而離之飽而飢之安而動之攻其所不備出其所不意此兵法之所以為神也所謂能而示之不能者匈奴羸師以誘漢髙圍於白登是也所謂用而示之不用者李牧按兵雲中大敗林胡是也所謂逺而示之近者韓信陳船臨晉而渡夏陽是也所謂近而示之逺者晉侯伐虢假道於虞是也所謂利而誘之者赤眉委輜重而餌鄧洪是也所謂亂而取之者李靖乘輕舟而破蕭銑是也所謂實而備之者闗侯討樊多留兵備公安南郡是也所謂強而避之者隨季良無與楚軍遇是也所謂怒而撓之者漢兵擊曹無咎於汜水是也所謂卑而驕之者石勒奉戴王浚是也所謂佚而勞之者吳子亟肄以罷楚軍是也所謂親而離之者漢王慢楚使而疑范増是也所謂飽而飢之者晉文困諸葛誕而拔夀春是也所謂安而動之者齊軍走大梁而退魏師是也所謂攻其無備者制人以不虞而敗南燕是也所謂出其不意者鄧艾由邪徑而趨劍閣是也此十有六者皆前世已然之效也亦有因地形以為變者兵法曰師行已近敵境者大將必謹視山川原隰之形必預討之為伏兵之地大率溪谷之阻者所以止禦車騎也隘塞深林者所以用少擊衆也㘭澤窈㝠者所以匿其形也暴疾如流矢擊之若𤼵機者所以破精微也詭伏逺引者所以擒敵將也四分五裂者所以擊圓破方也因其驚駭者所以用一擊倍也因其恐懼疲倦者所以用十擊百也隘途深草者所以伏藏也假竒伎者所以濟江河大水也大風甚雨者所以搏前擊後也偽稱敵使者所以糧食謬號令也山林翳薈者所以黙行往來也夫兵以詐立以利動使敵人前後不相及上下不相收將卒不相救衆寡不相恃譬如蜂蠆出於懷袖烮火發於廬舎雖壯夫猛士無不驚撓我得乘而制之之謂也本朝雍熙中契丹犯塞貪婪不整無資糧輜重之給利夫虜獲衆議清野堅壁以挫之然既踰亭障散馳原野分掠田野太宗特出聖謀選騎士之驍果及募禁衛諸班之膽勇者使押戰隊分為數十或至百隊伏緣邉要害地𠉀其侵軼與大軍表裏奮擊晝則虛張旗幟依蔽林木使其可疑夜則潛伏郊野多用火鼓使其可懼彼腹背受敵無所俘掠我則首尾相為援也時師臣馬知節上䇿亦曰北面邊徼之地橫亙雖長然據要害來路惟順安抵西山耳若列陣於此各設竒兵為應使其久莫能進衆將疲𡚁時以偏師輕騎逼而撓之如敢來犯深入力戰彼將顛覆不暇也咸平中契丹犯邊真宗命諸將擇銳卒散為遊兵俟戎首南侵我取徑道趨幽燕取其車帳仍俾邉郡應援之景徳初亦命我軍大陣惟駐中山別擇四徤將分握精騎𠉀敵至則間道深入北境撓敵腹心以牽制之所部皆聴便宜不取上將節制此四者亦因地用竒之術也
　　料敵將
　　夫敵國治戎交和而舎不以㝠㝠決事必先探其將能否而後戰因形用權則不勞而功舉左右既震則敵雖衆必擒其將故其將愚而信人者可誘而詐貪而忿名者可貨而賂輕變無衆者可勞而困上富而驕下貧而怨者可離而間〈可用間也〉凡兩軍相望而患不知其將者當令賤而勇者將吾輕銳之衆犯而挑之觀敵之來一坐一起其政以理其追北佯為不及見利佯為不知此智將也勿遽與戰若其衆諠譁旗紛亂其卒自行自止其兵或縱或橫其追北恐不及見利恐不得此愚將也雖衆可欺又若兩軍相持未戰未挑欲知敵將之謀者何以能之曰彼士馬驍雄反示我以羸弱陣伍齊整反示我以不戰見小利佯為不敢爭出竒兵誘以奔北內實嚴備而外為弛慢頻使諜來託以忠告或執使以相忿或厚賂以相恱移軍則減竈合營則偃旗非得地而不舎非全軍而不用以多擊少必𠉀晨朝以寡擊衆必𠉀日暮如此則兵多詭伏將有深圗理須曲為防備也兵法曰知彼知己百戰不殆不知彼而知己一勝一負不知己不知彼每戰必殆是也
　　察敵形
　　兵法曰敵近而靜者恃其險也敵逺而挑者欲人之進也其所居易者利也〈言逺來挑者恃其所處平易利於作戰故欲我進前〉衆木動者來也〈伐木除道欲來〉衆草多障者疑也〈澤中結草障蔽道路以致疑我恐見追躡也〉鳥起者伏也〈下有伏兵〉獸駭者覆也〈敵陣張翼來覆我軍〉塵髙而銳者車來也〈車馬行疾塵土衝起〉塵卑而廣者徒來也散而條達者樵採也少而往來者營軍也辭卑而益備者進也辭強而驅者退也〈軍任詭詐兩敵使在其間觀其言之𤼵可料其情〉輕騎先出居其側者陣也〈陣兵欲戰〉無約而請和者謀也奔走而陳兵者期也〈或有外兵相應之期或𠉀吉時〉半進半退者誘也杖而立者飢也汲而先飲者渇也向人見利不進者勞也鳥集者虛也夜呼者恐也軍擾者將不重也旌旗動者亂也吏怒者倦也殺馬食肉者軍無糧也〈殺馬食肉是無蓄儲也〉懸缶不返其舎者窮㓂也〈軍無懸缶者悉破之示不復炊也〉諄諄翕翕徐與人言者失衆也〈諄翕兩人切語貌士卒怨將私作謗誹也〉數賞者窘也〈軍驕不肯戰數賞以勸之此窘迫也〉屢罸者困也先暴而後畏其衆者不精之至也〈先行刻暴以示強欲士卒畏服不以刑法徳政不精之極〉來委謝者欲休息也〈隨進隨退謂之謝如此倦戰也〉兵怒而相迎久而不合又不相去者有竒謀也使者目動而言肆懼我也幣重而言甘誘我也兵非益多足以併力料敵取人而已若不慮而易於敵者必擒於人也太公亦謂用兵之法大要在審察敵人其形之變十有五變見則擊之新集可擊〈敵初至行陣未整〉未食可擊〈敵軍或陣日髙未饋食〉奔走可擊〈行陣失次用力不齊布陣不均〉不戒可擊〈我示弱誘敵敵不設備〉不順可擊〈逆風向水向山之謂也〉動勞可擊〈倍道兼行人馬未歇卷甲束械夜行於路陣雖成列前後不整〉將離可擊〈大將已離士卒獨任小將小將無威不能率人皆不服〉長路可擊〈逺行爭路夜晝不急〉擾亂可擊〈敵未成列縱不相屬橫不相對或坐或立〉不暇可擊〈貪利求食不暇成陣〉𠉀濟可擊〈渡河半濟〉險路可擊〈山路險狹沮澤泥陷車馬單行左右難救〉驚怖可擊〈阨路相逢都無備據鼔譟掩擊三軍怖懼〉不定可擊〈陣數移易人馬𠉀望〉皆謂乘其不備出其不意使其不能為計也吳起曰其進退多疑其衆無依可震而走士輕其將而有歸心塞易開險可要而取〈疑為不失也無依無制度也怯也士輕其將為無威也塞易開險得地形也可要而取言其易也〉進道易退道難可來而前〈可誘敵使前〉進道險退道易可薄而擊居軍下濕水無所通霖雨數至可灌而沉居軍荒澤草莽幽穢可焚而滅停久不移將怠士懈可潛而襲日暮道逺士衆勞倦飢未及食解甲而息可乘而虜此八者不可不察也凡戰又有不卜而與戰不占而避之者八夫疾風大寒剖氷濟水不憚艱難一也盛夏炎熱早行晏止士卒飢渇務於取逺二也師既淹久糧食無備百姓怨嗟妖祥數起上不能止下無其準前攻失序言聲髙遽三也軍資既竭薪芻又寡天多隂雨欲掠無所四也兵徒不多地又不利人馬疾疫四鄰莫至五也將薄吏輕士卒不固三軍數驚師徒無助六也戰勝而驕士卒獻功行伍失序軍中譁亂七也〈一本作道逺日暮士卒勞懼倦而未食解甲而息七也〉陣而未定舎而未畢行汲涉險半陷半岀八也諸如此類擊之勿疑若其土地廣大財阜人衆惠施流博賞信刑察𤼵必得時陳功居列任賢使能師徒之衆兵甲之精四鄰之助大國之援凡此不如敵人者避之勿疑所謂見可而進知難而退兵法曰又當視敵鼔角人馬隊伍諠靜以避之凡金鐸之聲下以濁鼙鼔之音濕如沐旗幟皆重而自埀曳如霑霧此衰敗之兆也戎馬驚奔士卒恐懼妖言相惑以耳相屬此潰散之象也隊伍擾亂行陣不定或坐或起言語諠譟此軍亂之象也皆可乘而掩取也雖然見敵之意可擊如此又當反慮敵人矯計誘我所謂兵怒而相迎久而不合又不相去半進半退之類宜密察之此必有竒伏之變雖雲鳥起者下有伏兵其或自伏兵之上譎為棲鳥髙安不動或數人立於草木之中挽弓引彈以袪飛鳥令人疑之之類則察者又須以他事參驗而後動也故曰察之而知得失之計𠉀之而知動靜之理以衆攻衆衆存不攻以食攻食食存不攻以備攻備備存不攻釋實而攻虛釋堅而攻脆釋難而攻易此百勝之術也
　　武經總要前集卷四
<子部,兵家類,武經總要>
