　　欽定四庫全書
　　武經總要後集卷七
　　宋　曽公亮等　撰
　　故事七
　　持重　　　　　　　輕敵必敗
　　戒輕舉　　　　　　堅壁挫銳
　　避銳　　　　　　　以逸待勞
　　矯情安衆　　　　　軍中虛偽
　　尅敵安衆心　　　　辨詐偽
　　持重
　　秦王翦將兵六十萬代李信擊荊荊聞王翦益軍而來乃悉國中兵以拒翦至閉營休士曰飲沐而撫循之久之翦使人問軍中戱乎對曰方投石超距翦曰士卒可用矣先是荊數挑戰而翦不出荊乃引而東翦舉兵追之令壯士擊之大破荊軍
　　漢趙充國擊西羌至金城欲渡河恐為虜所遮夜遣三軍銜枚先渡㑹明以次盡渡虜數百騎出入軍傍充國曰吾士馬辛苦不可驅馳此皆驍騎難制恐誘我也且擊虜以殄滅為期小利不足貪令軍無擊遣騎候四望陜中之虜召諸校司馬曰吾知羌虜無能為矣充國常以逺斥候為務行必為戰備止必為堅壁尤能持重愛士卒先計而後戰羌豪相責曰語汝亡反今趙將軍來善為兵欲一閗而死可得耶虜久屯聚解弛望見大軍棄輜重欲渡湟水道阸狹充國徐行驅之或曰逐利行遲充國曰此窮寇不可追也緩之則走不顧急之則還死戰諸校曰善虜赴水溺死者數百後竟降之
　　曹操西征馬超韓遂與超等夾渭而軍遣使講和操不許數挑戰又不出固請割地求送任子為質賈詡偽許之遂請與操相見於是交馬甚歡操又與遂書克日㑹戰超等敗走諸將問操操曰吾與馬超韓遂戰既為不可勝且以示弱渡渭為堅壘賊至不出所以驕之也故賊不為營壘而求割地吾順言許之所以縱其意使自安而不為備因蓄士卒之力一旦擊之所謂疾雷不及掩耳兵之變化固非一道也
　　蜀諸葛亮率衆出渭南魏大將軍司馬懿拒之亮分兵屯田為久駐之基使人致巾幗〈婦人之飾〉以激怒懿懿屢表請戰魏使辛毗持節不許出戰六軍皆肅然莫敢犯違
　　梁叡進討合肥水使王懐靜築城於岸守之魏攻䧟其城乘勝至叡隄下其勢甚盛監軍潘靈祐勸叡退還巢湖諸將又請走保三義叡怒曰寜有此耶將死綏有前無卻因令取傘扇麾幢植之隄下示無動志叡素羸毎戰未嘗騎馬以板輿自載叡勵衆軍賊卻城潰合肥旣平髙祖詔班師叡以賊近懼為所躡悉遣輜重在前身乘小輿殿後魏人服叡威名望之不敢逼全軍而還
　　唐李嗣昭守潞州嘗饗諸將登城張樂梁軍矢中其足嗣昭宻㧞之坐客不之覺酣飲如故以安士卒心輕敵必敗
　　戰國時公子卬為魏將秦孝公使衛鞅將而伐魏魏使擊之軍旣相拒衞鞅遺卬書曰吾與公子驩今俱為兩國將不忍相攻可與公子㑹盟樂飲而罷兵以安秦魏公子卬以為然方㑹盟而鞅伏甲士虜公子卬因攻其軍盡破之
　　晉陶侃為荊州刺史鎮武昌時新破杜弢乘勝擊杜曾有輕曽之色侃司馬魯炲言於侃曰古人戰爭先料其將今使君諸將無及曽者未易可逼也侃不從進軍圍之於石城時曽多騎而侃兵無馬曽宻開門出侃陣後反擊其背侃師遂敗投水死者數百人
　　朱序鎮㐮陽苻堅遣苻丕石越攻之次沔北序以秦無舟檝不以為虞石越遂逰馬以渡序大懼固守城中越攻䧟外郛獲船百餘艘以濟軍後屢戰毎引兵退序不設備督䕶季伯宻送欵於秦為內應丕遂克㐮陽執序送長安
　　謝琰為㑹稽太守時孫恩作亂琰不設備恩奄至海口入餘姚破上虞進邢浦琰遣參軍劉宣之擊破之未幾官軍失利恩乘勝徑進人情震駭咸議宜持重嚴備且設水軍於南湖分兵設伏以待之琰不聽賊旣至尚未食琰曰要當先滅此寇而後食也跨馬而出廣武將軍宣寳為前鋒推鋒䧟陣殺賊甚多而塘路窄狹琰軍魚貫而前賊於艦中傍射之前後斷絶琰至千秋亭敗績琰帳下都督張猛於後斫琰馬琰墮地與二子肇峻俱被害寳亦死之
　　後燕慕容翰驍武有才為弟皝所忌奔段遼遼弟蘭與翰寇栁城皝遣慕容翰及封鑾等救之皝戒翰曰賊衆氣銳難與爭鋒宜顧萬全謹勿輕進必須兵集陣整然後擊之翰性驍銳領千餘驍騎為前銳鋒而進封鑾止之翰不從為蘭所敗死者大半
　　西秦乞伏益州乾歸之弟也時天水姜乳襲據上邽遣益州討之邉苪王松壽言於乾歸曰益州以懿弟之親屢有戰功狃於累勝常有驕色若其遇冦必將易之未宜專任示有所先乾歸曰益州驍勇諸將莫及之但恐其專擅耳若輔之以重臣當無慮也於是以韋䖍為長史務和為司馬至太寒嶺益州恃勝自矜不為部陣令將士解甲㳺獵縱飲令曰敢言軍事者斬䖍等諫不聽乳率衆拒戰益州果敗乾歸曰孤違蹇叔以至於此是孤之罪也皆赦之
　　東魏莫多婁貸文為南道大都督與行臺侯景攻獨孤如願於金墉城宇文泰軍出幽谷景與髙昂議整旅勵卒以待其至貸文請率所部擊其前鋒景等固不許貸文性勇而專不受命以輕騎一千軍前出陜西過𤄊澗全軍戰沒
　　王則太原人初以軍功除給事中爵白水子從元文穆
　　討王果輕騎深入為果所擒
　　後周賀若惇為驃騎大將軍陳將侯瑱安都等圍逼湘州遏絶糧道乃令惇率歩騎六千渡江赴救瑱等以惇孤軍深入欲窺取之惇毎設竒伏連戰破瑱乘勝徑進遂次湘川因此輕敵不以為虞俄而霖雨不已秋水泛濫陳人濟師江路遂斷而敗
　　隋薛世雄為右翊衞將軍竇建徳僭稱長樂王遣世雄率兵三萬討之至河間城南營於七里井建徳聞世雄至伏精兵數千人於河間南界澤中悉㧞諸城偽遁去亡入豆子谷中世雄以為建徳果亡乃不設備建徳覘知之自率敢死二千人襲擊世雄㑹雲霧晝晦兩軍不辨隋軍大潰自相騰藉死者萬餘世雄以百數騎而遁
　　唐姜寳誼武徳初為右武衞將軍時劉武周將黃子英往來雀䑕谷髙祖令寳誼擊之子英以輕兵挑戰寳誼兵纔接子英輙遁如此者再三寳誼悉衆以逐之伏兵發軍遂大敗寳誼為賊所擒
　　趙景慈武徳初領軍行總管與獨孤懐恩擊蒲州時堯君素兵鋒甚銳前後遣將皆不能尅景慈將兵至城下君素出甲拒之景慈躍馬突進從者十餘人直趨南門斷賊歸路遂入其壕內賊於地道中出兵掩之懐恩不能救諸軍皆走景慈被傷墮馬為賊所擒
　　郭孝恪為安西都䕶貞觀中阿史那社尒旣擒⻱茲王孝恪守之⻱茲相那利潛引西突厥之衆並其國中萬餘人來襲孝恪時營於城外有⻱茲人來謂孝恪曰那利我之國相人心素歸今亡在野必思為變城中之人頗有異志公其備之孝恪乃不以為意那利率兵掩至孝恪始覺領部下千餘人將入城而那利之徒已登城矣城中降胡與那利表裏合擊孝恪自為前鋒力戰而入旣失部分則為胡賊所蹂躪流矢及越斧亂下孝恪旋顧所部尤有數十人隨之孝恪復將出城旣至西門為胡寇所殺
　　程千里有勇力為上黨郡長史天寳中賊將蔡希徳數以騎挑戰千里開城門獨將麾下百餘騎逐希徳欲生獲之渡橋橋壊墜水中為賊所執
　　李仁矩明宗時為閬州節度董璋乃率兇黨以攻其城仁矩召軍校謀守戰利害皆曰璋久圖反計以賂誘士心兇氣方盛未可與戰宜堅壁以老之儻旬日之間大軍東至賊必自退仁矩曰蜀兵懦安能當我精甲卽驅之出戰兵未交為賊所敗旣而城䧟仁矩被擒
　　後唐伐蜀班師時副招討使任圜至利州㑹康延孝叛據漢州掌書記張礪獻策於圜請伏精兵於後先以羸師誘之圜深以為然延孝驍將也任圜儒生也延孝覩其羸師殊不介意及戰酣圜發精兵擊之遂擒延孝
　　戒輕舉
　　春秋時吳子諸樊伐楚以報舟師之役門於巢〈攻巢門〉巢牛臣曰吳王勇而輕若啓之將親門〈啓開門也〉我獲射之必殪〈殪死也〉是君也死疆其少安從之吳子門焉牛臣隠於短牆以射之卒
　　楚伐絞軍其南門莫敖屈瑕曰絞小而輕輕則寡謀請無扞採樵者以誘之〈扞禦也樵薪也〉從之絞人獲三十人〈獲楚人也〉明日絞人爭出驅楚役徒於山中楚人坐其北門而覆諸山下〈坐猶守也覆設伏兵而待之〉大敗之為城下之盟而還〈城下盟諸侯所恥〉
　　屈瑕伐羅鬬伯比送之還謂其御曰莫敖必敗舉趾髙心不固矣〈趾足也〉及鄢亂次以濟且不設備及羅羅與盧戎兩軍之〈盧戎是南蠻〉大敗之莫敖縊於荒谷
　　隋帝征吐谷渾至覆袁州時吐谷渾主與數騎遁其臣詐為渾主保車師伐真山帝令將張定和率師擊之定和旣與賊遇輕其衆少呼之命降賊不應定和不被甲登山賊伏兵於嵒石之下發矢中之而斃
　　唐王世充移營洛北造浮橋悉衆以擊李宻宻與千餘騎拒之不利而退世充因薄城下宻簡銳卒數百人以邀之世充大潰爭趨浮橋溺死者數萬人
　　太宗命皇甫繼明白守榮馬紹忠䕶送軍糧於靈州朝發軍乘分為三軰䕶送冦至為禦仍命田紹斌率兵援接轉運繼遷知之邀於洛浦河守榮等欲擊之紹斌曰蕃戎輕佻勿棄輜重與戰但接轡結陣徐行守榮等忿曰我不受君節度勿預吾事紹斌因率所部去輜重四五里繼遷望見紹斌旌旗不敢擊守榮自欲邀功遂與戰賊先以羸兵挑戰旣而伏發守榮敗中矢潰走蹂踐死者無數紹斌振旅徐還所部不失一人至清逺與張延州㑹食見濠中裸而呼之曰我白守榮也以繩引上解衣遣之
　　堅壁挫銳
　　春秋時晉將欒書伐楚將戰楚晨壓晉軍而陣〈壓乘其未備也〉軍吏患之裨將范匄趨進曰塞井夷灶陣扵軍中而䟽行首〈䟽行首者當陣而前決開營壘為戰道〉書曰楚師輕佻固壘而待之三日必退退而擊之必獲勝焉終敗楚師
　　後漢更始初光武在河北擊銅馬賊於鄢吳漢將突騎來㑹青陽賊數挑戰光武堅營自守有出擄掠者輙擊取之絶其糧道積月餘賊夜遁去追至舘陶大破之
　　蜀先主率大衆東伐吳吳將陸遜拒之蜀主從建平連圍至夷陵南立數十屯先遣將吳班以數千人於平地立營數挑戰諸將皆欲擊之遜曰備舉兵東下銳氣始盛且乘髙守險難可卒攻攻之縱下尤難盡克若有不利損我大勢非小故也今但奨勵將士廣施方畧以觀其變若此間是平原廣野當恐有顛沛交馳之憂今縁山行軍勢不得展自當疲頓於木石之間徐制其𡚁耳備知其計不行乃引伏兵八千人從谷中出遜曰吾所以不聽諸軍擊班者揣其必有巧故也諸將並曰攻備當在初當今乃令入五六百里相御持經七八月其諸要害已固守擊之必無利矣遜曰彼乃猾虜其軍始集思慮精專未可干也今住已久不得我便兵疲意沮計不復生掎角此寇正在今日乃先攻一營不利遜曰吾已曉破之之術乃令各持一束茅以火攻之諸軍同時發火破四十餘營備升馬鞍上陳兵自繞遜督促諸軍四面蹙之土崩瓦解死者萬數備因夜遁
　　魏末吳將諸葛恪圍合肥新城司馬師使鎮東將軍毋丘儉州刺史文欽等拒之儉欽請戰師曰恪卷甲深入提兵死地其鋒未可當且新城小而固攻之未可拔遂令諸將髙壘以偹之相持數月恪攻城力屈死傷者大半師乃令欽督銳卒趣合榆斷其歸路儉帥兵以為後應恪懼而遁欽擊大破之斬首萬餘級
　　前趙劉曜遣將討諸羌大酋權渠率衆保險阻曜將逰子逺頻敗之權渠欲降其子伊餘大言於衆曰使劉曜自來猶若無人晨壓子逺壘門左右勸出戰子逺曰吾聞伊餘有專諸之勇慶忌之捷其父新敗怒氣甚盛且西戎勁悍其鋒不可擬也不如緩之使氣竭而擊之乃堅壁不戰伊餘有驕色子逺候其無備夜分喻衆秣馬蓐食遲明設伏而戰擒伊餘盡俘其衆
　　唐武徳中太宗率師往河東討劉武周江夏王道宗從軍太宗登玉壁城覩賊顧謂道宗曰賊恃其衆來邀我戰汝謂如何對曰羣賊鋒不可當易以計取難與力爭令衆深壁髙壘以挫其鋒烏合之徒莫能持久糧運致竭自當退散可不戰而擒太宗曰汝意見暗與我合後賊果食盡夜遁追及介休一戰敗之
　　武徳中太宗領兵征薛仁杲攻折墌〈上思力反下之石反〉城賊有十萬餘衆兵鋒甚銳數來挑戰諸將咸請戰太宗曰我士卒新挫衂彼銳氣尤盛必輕敵好闘我且閉壁以折之待其氣衰而後奮擊可一戰而破此萬全計也因令軍中曰敢言戰者斬相持者久之賊糧絶軍中頗攜貳其將相繼來降太宗知仁杲人心內離謂諸將曰可以戰矣命行軍總管梁實營於淺水原以誘之賊將宗羅㬋自恃驍悍求戰不得氣憤者久之及是盡銳攻梁實冀逞其志梁實固險不出以挫其鋒羅㬋攻之愈急太宗度賊已疲復謂諸將曰彼氣將衰吾當取之申令諸軍遲明合戰令將軍龎玉陣於淺水原南出賊之右以先餌之羅㬋並軍共戰玉軍幾敗太宗親御大軍奄至原北出其不意羅㬋囘師相拒三軍齊奮呼聲動天地羅㬋氣奪於是大潰
　　太宗討劉黒闥阻水列營以逼之分遣竒兵斷其糧道黒闥又挑戰太宗堅壁不應以挫其鋒黒闥城中糧盡太宗度其必來決戰預壅洛水上流謂守堤吏曰我擊賊之日候賊半渡而決堰黒闥果率歩騎二萬渡洛水而陣與官軍大戰氣索而潰水又大至黒闥衆不得渡斬首萬餘級溺死者數千人黒闥與范願等以千餘人奔於突厥
　　僕固懐恩引吐蕃囘紇党項數十萬南下京師大恐郭子儀出鎮奉天帝召子儀問禦戎之計子儀曰以臣所見懐恩無能為也帝問其故荅曰懐恩雖稱驍勇素失士心今所以能為亂者因思歸之人耳懐恩本臣偏將其下皆臣之部曲恩信常及之今臣為大將必不忍以鋒刃相向以此知其無能為也虜寇邠州子儀在涇陽令長男朔方兵馬使曜率師援之與邠寧節度使白孝徳閉城拒守懐恩前鋒至奉天近城挑戰諸將請擊之子儀止之曰彼深入利在速戰不可與爭鋒況彼皆吾之部曲緩之自當攜貳若迫之是速其戰戰則勝負未可知言戰者斬堅壁待其弊自不戰而退
　　本朝征髙平付潘美精卒數千扼江豬嶺虜果由是路
　　來援美堅壁不與戰虜遁去
　　避銳
　　春秋時城濮之戰楚子使子玉去宋曰無從晉師曰晉侯在外十九年矣而果得晉國艱難險阻備嘗之矣人之情偽盡知之矣天假之年而除其害所置其可廢乎子玉不從而敗
　　後漢末袁尚據鄴率兵圍擊兄譚於南皮留蘇由審配守城曹操圍鄴尚還救鄴諸將皆以北歸師人自為戰不如避之操曰尚從大道來當避之若從西山來者此成擒耳尚果循西山來臨滏水為營夜遣兵犯圍操逆擊破走之城中奔潰
　　陳安州刺史吳明徹江中夜上將襲湓城齊王琳遣巴陵太守任忠大敗之明徹僅以身免琳引兵東下陳遣太尉侯瑱司空侯安都等拒之瑱等以琳軍方盛引軍入蕪湖避之時西南風急琳謂得天道將直取州侯瑱等徐出蕪湖躡擊敗之
　　隋來䕶因髙智慧據江南叛從楊素討之賊據浙江岸為營圍亙百餘里船艦初渡鼔譟而進䕶言於素曰吳人輕銳利在舟檝必死之賊難與爭鋒公且嚴陣以待之勿與接刃請假竒兵數千潛渡江掩破其壁使退無所歸進不得戰此韓信破趙之策也素以為然乃以輕舸數百直登江岸襲破其營因縱火煙熖漲天賊顧火而懼素因前後合擊智慧敗死
　　李靖從河間王孝恭討蕭銑兵至夷陵銑將文士𢎞率精兵數萬屯清江孝恭欲擊之靖曰士𢎞銑之健將士卒驍勇今新失荊門盡兵出戰是救敗之師恐不可當也宜且泊南岸勿與爭鋒待其氣衰然後奮擊破之必矣孝恭不從留靖守營自率師與賊合戰孝恭果敗奔於南岸
　　以逸待勞
　　梁司州刺史栁仲禮留長史馬岫守安陸自率歩騎一萬寇㐮陽西魏將楊忠帥衆南伐攻梁隋郡克之進圍安陸仲禮聞隋郡䧟恐安陸不守遂馳歸赴援諸將恐仲禮至則安陸難下請急攻之忠曰攻守勢殊未可卒拔若引日勞師表裏受敵非計也南人多習水軍不嫻野戰況仲禮今已在近吾出其不意以竒兵襲之彼怠我奮一舉必克則安陸不攻自拔諸城可傳檄而定也於是選精騎二千銜枚夜進遇仲禮於漴忠親自䧟陣擒仲禮悉俘其衆安陸及夷陵郡皆降如忠所策
　　後周遣將率突厥之衆逼齊晉陽齊將段韶禦之時大雪之後周人以歩卒為前鋒從西山下去城二里諸將咸欲擊之韶曰歩卒氣力有限今積雪凝厚逆戰非便不如陣以待之彼勞我逸破之必矣既而交戰大敗之敵前鋒盡殪餘衆宵遁
　　唐武徳中太宗戰竇建徳於汜水東建徳列陣彌亙數里太宗將數騎登髙而觀之謂諸將曰賊度險而囂是軍無政令逼城而陣有輕我心陣久卒饑必將自退退而擊之何往不克建徳列陣自邜至午兵士饑倦皆列坐又爭飲水太宗曰可擊矣遂戰大敗之生擒建徳
　　矯情安衆
　　楚漢相持漢王與項羽臨廣武之間而語漢王數羽十罪羽大怒伏弩射中漢王傷胷乃捫足曰虜中吾指〈傷胷而捫足者以安衆〉漢王病瘡臥張良彊請漢王起勞軍以安士卒毋令楚乘勝漢王出行軍疾甚因馳入成臯
　　後漢耿弇征張歩飛矢中弇股以佩刀截之左右無知
　　者至暮罷
　　吳漢征蘇茂迎戰墮馬傷膝還營諸將曰大敵在前而公傷臥衆心懼矣漢乃勃然裹創而起椎牛饗士軍士激怒人倍其勇
　　蕭衍舉兵指建康至新林楊公則自越城移屯領軍府壘北樓與南掖門相對嘗登樓望賊城中遙見麾葢縱神弩射之矢貫胡床左右皆失色公則曰虜幾中吾足談笑如初東昏夜選勇士攻公則柵軍中驚擾公則堅臥不起徐命擊之東昏軍乃退公則所領皆湘州人素號怯懦城中輕之每出戰輙先犯公則壘公則奬勵士卒克獲更多
　　武帝遣曹仲宗等攻魏渦陽又以韋放為明威將軍總兵㑹之魏大將費穆率師奄至于軍營來立麾下止有三百餘人放從弟洵驍果有勇力單騎擊刺屢折魏軍洵馬被傷不能進放胄又貫三矢衆失色請放突去放勵聲叱之曰今日惟有死耳乃免胄下馬據胡牀䖏分士卒皆死戰莫不一當百遂大破穆諸營壘一時奔潰衆軍乘之斬獲畧盡
　　本朝安守忠淳化中徙知雄州方與僚佐宴飲有軍校謀變擁及門閽吏狼狽入白守忠言笑自若徐顧坐客曰此軰酒狂耳一時擒獲人服其量
　　駙馬都尉王承衍知天雄軍時契丹冦鎮陽候騎至冀州去魏二百里隣境戒嚴城中大恐屬上元節承衍獨下令市中及佛寺燃燈設樂與賓佐逰逹旦人賴以安
　　雍熈中王師大舉北伐幽州道行營前軍都監郭守文與敵遇為流矢中氣色不撓督戰益急左右騎從莫知之也
　　景徳中契丹入寇車駕幸澶淵以向敏中為鄜延部署知延州賜宻詔盡付西鄙許以便宜從事敏中受詔藏之視政如常日邊籓以安車駕還乃納前詔
　　少府監雷有終討蜀賊李順進至廣安軍軍壘瀕江三面立柵㑹夜隂晦賊衆奄至鼔譟舉火士伍恐懼有終安坐櫛髮氣貌自若賊旣合圍有終引竒出其後擊之賊衆驚擾赴水死者無算
　　軍中虛偽
　　漢景帝時吳楚反周亞夫將兵擊之吳楚乏糧欲退數挑戰不出夜軍中驚內相攻擊擾亂至於帳下亞夫堅臥不起頃之復定
　　魏將張遼以荊兵屯長社臨發軍中有謀反者夜驚亂起火一軍盡驚擾遼謂左右曰勿動是非一營中謀反必有造變者欲以擾亂衆人耳乃令軍中安坐遼親將兵中陣而立有頃得首謀者立殺之尅敵安衆心
　　後漢誅王郎收文書得吏人與郎交關謗毀者數千章光武不省㑹諸將軍燒之曰令反側子自安
　　東晉末寇逼建業荊州都督劉道規遣別將檀道濟到彥之赴援朝廷為賊所破時雍州刺史魯宗之自㐮陽來赴或謂宗之未可測道規乃單車迎之衆咸感恱衆議欲使檀道濟到彥之共擊荀琳等道規曰非吾自行不決乃使宗之居守委以心腹率衆將破賊時蜀焦縱又以桓謙寇江陵為荊州刺史道規擊敗之斬謙及荀琳初謙至江陵士庶皆與謙書言城內虛實道規一皆焚燒衆乃大安士庶咸感其焚書之恩終無二志
　　唐李晟率勤王兵入京師勒兵屯於含元殿側號令諸軍曰長安士庶多䧟賊庭若小有震驚則非伐罪弔民之義也晟與公等各有家室離別數年今已成功五日內不得輙通家信違命者斬乃遣京兆尹李齊運告諭百姓居人安堵秋毫無所犯軍人有擅取賊馬者及大將髙明曜虜一賊妓司馬俚取賊馬二疋晟皆立斬之莫敢仰視士庶無不感恱咸欷歔流涕逺方居人亦有經宿方知者辯詐偽
　　本朝太平興國中馬知節領兵戍秦州時李飛雄矯乘驛稱詔使至境召知節及劉文裕等縻縶之將加害知節辨其詐因詔文裕反執飛雄案其奸而族之
　　裴濟知鎮州立春日出土牛以祭酌奠始畢有卒扶牛去濟察其舉止知欲為變亟命擒之果有竊發者數百人已刼𨞬關矣悉蒐捕腰斬之軍民肅焉
　　裴濟監戍兵於威虜軍途次鎮州夜有賊騎扣城門大呼曰官軍至矣州將信之促守吏開關濟遽止之曰此必妄也及旦果有胡兵退去太宗嘉之



　　武經總要後集卷七
