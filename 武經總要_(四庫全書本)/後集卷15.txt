　　欽定四庫全書
　　武經總要後集卷十五
　　宋　曽公亮等　撰
　　故事十五
　　修城柵
　　攻城
　　守城
　　屯田
　　讓功
　　辭賞
　　修城柵
　　後周韋孝寛在汾州屬生胡抄掠居人阻斷河路孝寛深患之而地入於齊無方誅剪欲當其要處置一大城乃於河西徵役徒十萬甲士百人遣開府姚岳監築之岳色懼以兵少為難孝寛曰計成此城十日即畢既去晉州四百餘里一日創手二日偽境始知設令晉州徵兵二日方集謀議之間自稽三日計其軍行三日不到我之城隍足得辦矣乃令築之齊人果至南首疑有大軍乃停留不進其夜又令汾州以南傍介山稷山諸村所在縱火齊人謂是軍營遂收兵自固版築克就卒如其言
　　劉昌為四鎮北庭涇原節度營田使躬率士衆力耕三年軍食豐羨復築連雲堡受詔築城平涼以扼彈箏峽口昌命徒庀事旬餘而畢又於平涼西別築胡谷堡名曰彰信平涼當四㑹之衝居北地之要分兵授戍遏其要衝築神威軍於青海中龍駒島名神龍城吐蕃屏跡不敢近青海
　　范希朝為振武節度使有党項室韋交居川阜陵犯為盜日入慝作謂之刮城門居人懼駭鮮有寧日希朝於要害處置堡柵斥候嚴宻人遂獲安異蕃雖䑕竊狗盜必殺無赦戎虜憚之曰張光晨苦我久矣聞是乃更姓名而來其見畏如此
　　貞元中楊朝晟奏方渠合道木波皆吐蕃要路請城其地以備之詔問所須幾何朝晟奏曰臣部下兵自可集事不煩外助復問前築鹽州凡興師七萬今何其易也朝晟曰鹽州之役諸軍蕃戍盡知之今臣境廹虜若大興兵師即戎蕃來宼宼則戰戰則無暇城矣今請宻發軍士不十日至寨下未三旬而功畢蕃人始知已無奈何上從之已事軍還吐蕃始來數日退
　　張仁願為朔方軍總管先是朔方軍北與突厥以河為界河北岸有拂雲神祠突厥將入宼必先詣祠祭酹求福因牧馬料兵而後渡河時突厥嘿啜盡衆西擊突騎施葛娑仁願請乘其虛奪取漢南之地於河北築三受降城首尾相應以絶南宼之路太子少師唐休景以為兩漢以來皆北守黃河今於宼境築城恐勞人費功終為賊虜所有建議以為不便仁願固請不已中宗竟從之六旬而三城俱就以拂雲祠為中城與東西城相去各四百餘里皆據津濟遙相應接北拓地三百餘里於牛頭朝那山北置烽堠一千八百所自是突厥不得渡山放馬朔方無復寇掠減鎮兵數萬人仁願初建三城不置壅門及曲敵戰格之具或問曰此邊城禦賊之所不為守備何也仁願曰兵貴在攻取不宜退守宼若至則當併力出戰迴顧望城猶須斬之何用守備生其退恧之心也其後當元楷為朔方軍總管始築壅門以備宼議者以此重仁願而輕元楷焉
　　本朝三交西北三百里地名固軍溪谷絶險戎虜之所保多由此入宼潘美潛師襲之虜棄城遁軍使安慶以其族降因積粟屯兵以守之自是虜不敢侵䡍居民以安
　　攻城
　　春秋時齊使鄭伯伐許傅於許潁考叔取鄭伯之旗蝥弧以先登子都自下射之顛瑕叔盈又以蝥弧登周麾而呼曰君登矣〈周偏也麾招也〉鄭師畢登遂入許
　　齊侯伐魯北鄙圍龍〈龍魯邑〉頃公之嬖人盧蒲就魁門焉〈攻龍門也〉龍人囚之齊侯曰勿殺吾與而盟無入而封〈封意〉弗聽殺而膊諸城上〈膊磔也〉齊侯親皷士陵城三日取龍遂南侵及巢丘
　　齊武平中周師來宼以段韶斛律光拒之行達西境有栢谷城者敵之絶險諸將莫肯攻圍韶曰汾北河東世為國家之有若不去栢谷事同痼疾計彼兵㑹於南道今斷其要路救不能來城勢雖髙其中甚狹大弩射之一旦可進遂攻之城潰仍城華谷置戍而還是月周又遣將攻邊斛律光先率軍禦之韶亦請行五月到服秦城西仍於姚襄城南更起城鎮韶抽壯士襲之使人潛渡河告姚襄城中內外相應戰大破之諸將欲攻其新城韶曰此城一面阻河三面地險不可攻不如更作一城壅其要道破服秦併力圍之從之徙圍定陽屠其外城時韶病在軍中謂蘭陵王長恭曰此城三面重澗並無走路惟慮東面一處耳賊若突圍必從此出長恭乃設伏夜果如䇿伏兵擊之大潰
　　唐侯君集伐髙昌率兵至栁谷候騎言其國王文秦尅日將𦵏國人咸集諸將請襲之君集曰不可天子以髙昌驕慢無禮使吾恭行天罰今襲人於墟墓之間非問罪之師也於是皷行而前賊嬰城自守先是大軍之發也詔山東善為攻城器械者悉遣從軍君集遂刋木填隍推撞車撞其埤堄拋車飛石擊其城中其所當者無不糜碎咸張氊被用障拋石城上守陴者不復得立遂拔之虜其男女七十餘口仍進兵圍其都城
　　代宗時吐蕃與諸雜羌宼陷西山柘靜等州詔嚴武收復武遣崔旰統兵山西旰善撫士卒皆願致死命始次賊城周圍皆石礫攻具無所設唯東南隅環丈之地瓖土可穴諜知之以告旰晝夜穿地道以攻之再宿而拔其城因拓地數百里下城寨數十蕃衆相語曰崔旰神兵也將更前進以糧盡還武大悅裝七寳轝迎旰入成都以誇士衆
　　晉王存朂如魏州視河氷已堅引步騎稍度梁甲士三千戍陽劉城緣河數十里列柵相望〈緣俞絹切柵測革切編木為之也〉晉王急攻皆陷之進攻陽劉城使步卒斬其鹿角負葭葦塞塹四面進攻即日拔之獲其守將安彥之
　　守城
　　梁侯景反浮江西宼軍次夏守王僧辨為大都督軍次巴陵景既陷城將進荊州於是松江屯戍望風請服僧辨並沉公私船於水分命衆軍乘城固守偃旗臥鼓安若無人翌日賊衆濟江輕騎至城下謂城中曰語王領軍何不早降僧辨使答曰大軍但向荊州此城自當非礙僧辨百口在人掌握豈得便降頃之景軍內薄苦攻城內同時皷噪矢石雨下賊乃引退元帝又命平北將軍胡僧祐率兵援僧辨是日賊復攻城不尅又為火艦燒柵風不便自焚而退有流星墮其營中賊徒大駭相顧失色賊帥任約又為陸法和所擒景乃焚營夜遁
　　侯景反攻陷厯陽至新林帝使羊侃入副宣城王都督城內諸軍景軍既至百姓競入公私混亂無復次序侃乃區分防礙皆以宗室間之軍人爭入武庫自取器甲所司不能禁侃命斬數人方得止及賊逼城衆皆恟懼侃為稱得外射書雲邵陵西昌侯已至近路衆乃少安賊攻東掖門縱火甚盛侃以水沃滅火射數人賊乃退有詔送金五十兩絹萬匹賜戰士侃辭不受部曲千餘人並私加賞賚賊為尖頭木驢攻城矢石所不能制侃作雉尾炬施鐵鏇以油灌之擲驢上焚之俄盡賊又東西起二土山以臨城城中震駭侃命為地道潛引其土山不能立賊又作登城樓髙十餘丈欲臨射城中侃曰車髙塹虛彼來必倒可臥而觀之其車動果倒衆皆服焉賊既頻攻不㨗乃築長圍朱異張綰議出擊之帝以問侃侃曰不可賊多日攻城既不能下故立長圍欲引城中降者耳今擊之出人若少不足破賊若多則一旦失利門隘橋小必大致挫衂不從遂使千餘人出戰未及交鋒望風退走果以爭橋赴水死者大半
　　西魏將韋孝寛守玉壁時東魏大將髙歡傾山東之衆志圖西入以玉壁衝要先命攻之連營數十里乃於城南起土山欲乘之以入當其山處城上先有兩髙樓孝寛更縛木接之令極髙峻多積戰具以禦之歡使謂城中曰縱爾縛接至天我㑹穿城取爾遂於城南鑿地道又於城北起土山且作且攻晝夜不息孝寛復掘長塹截其地道仍簡戰士屯城外每穿至塹戰士即擒殺之又於塹外積柴貯火敵人有在地道內者便下柴火以皮鞴吹之火氣一衝咸即灼爛城外又造攻車車之所及莫不摧毀雖有排楯莫之能撓孝寛乃縫布為縵隨其所向則張設之布既懸於空中其車竟不能壞城外又縛松於竿灌油加火規以燒布並欲燒樓孝寛復作長鐵鈎利其鋒刃火竿既來以鈎遙割之松麻俱落城外又於城四面穿地二十一道分其四路於其中各施樑柱作訖以油灌柱放火燒之柱折城並崩壊孝寛又於崩處堅木柵以扞之敵不能入城外盡其攻擊之術孝寛咸拒破之歡無如之何乃遣倉曹㕘軍祖孝徴謂曰未聞救兵何不降也孝寛報曰我城池嚴固兵食有餘攻者自勞守者常逸豈有旬朔之間已須救兵適憂爾衆有不反之危我闗西男子必不為降將軍也孝徴乃射募格於城中雲能斬城主降者拜太尉封郡公邑萬戶賞帛萬匹孝寛手題書背反射城外雲若有斬髙歡者一依此賞孝寛弟子遷先在山東又鎖至城下臨以白刄雲若不早降便行大戮孝寛慷慨激畧無顧意士卒莫不感勵歡苦戰六旬傷及病死者十四五智力俱困而發疾夜遁去後因此忿恚遂殂
　　魏王羆為荊州刺史梁遣曹義宗圍荊州堰水灌城不沒者數版於時內外多虞未遑救援乃遺鐵券雲城全當授本州刺史城中糧盡乃煮粥與將士均令食之每出戰常不擐甲冑大呼告天曰荊州城孝文皇帝所置天若不祐國家使箭中王羆額不爾王羆須破賊屢經戰陣亦不被傷彌厯三年義宗方退
　　魏王思政守潁川東魏太尉髙岳來攻築土山以臨城飛梯火車盡攻擊之法思政亦作火䂎因迅風便投之土山又射以火箭燒其攻具乃募勇士縋而出戰據其兩土山置樓堞以助防守髙澄更益兵堰洧水以灌城時雖有恠獸每衝壞其堰然城被灌已久亦多崩頽悉衆苦攻思政身當矢石與士同勞苦乃更修堰作鐵籠雜獸用厭水神堰成水大至城中泉湧溢懸釡而炊糧力俱竭慕容紹宗劉豐生及其將慕容永珎意以為閑共乘樓船以望城內令善射人俯射城中俄而大風暴起船乃飄至城下城上人以長鈎牽船弓弩亂發紹宗窮廹赴水而死豐生浮向土山復中矢而斃擒永珎並獲船中器械思政謂永珎曰僕之破亡在於晷漏知殺卿無益然人臣之節守之以死乃流涕斬之思政初入潁川士卒八千人被圍既久城中無鹽腫死者十六七及城陷之日存者纔三十人雖外無救援亦無叛者
　　後周梁士彥為晉州刺史齊後主親率兵攻圍之樓堞皆盡短兵相接士彥慷慨自若謂將士曰死在今日吾為爾先於是勇烈齊奮呼聲動地無不一當百齊師少卻乃令妻妾及軍人子女晝夜脩城三日而就武帝救軍亦至齊師圍解士彥見帝持帝鬚泣帝亦為之流涕時帝欲班師士彥叩馬諌帝從之執其手曰朕有晉州為平齊之基宜善守之
　　唐朱泚亂德宗幸奉天居數日賊軍至造雲橋成濶數十丈以巨輪為腳推之使前施濕氊生牛革多懸水囊以為陣直指城東北隅兩旁構木為廬冒以牛革迴環相屬負土運薪於其下以填壕塹矢石不能傷城中恟懼相顧失色帝召渾瑊勉諭之令齎空名誥身自御史大夫實封五百戶已下者千餘軸募諸軍突將敢死之士以當之兼賜瑊御筆一管當戰勝量其功伐即署其名授之不足者筆書其身因命以位撫瑊背而遣之前一日瑊與防城使侯仲莊揣雲橋來路先鑿地道下可深丈餘上積馬糞深五六尺次二日即令𬋖火次一日復下柴薪夜燒之平明火焰髙於城壘是時北風正急賊乃隨風推橋以薄城下賊三千餘人相繼而登城上士卒皆久寒餒又少甲冑瑊但感激戒勵之以饑弱之衆當劇賊之鋒雖力戰應敵人憂不濟公卿已下仰首祝天賊徒至地道所橋腳偏陷不能進須臾風迴熖轉雲橋焚為灰燼賊焚死者數千城中鼔譟振地時瑊中流矢遽自拔之血流霑沐格鬬不已不言瘡痛以激士心既而李懷光大軍至賊解圍去
　　呉少誠攻許州上官涗知節度留後欲棄城走判官劉昌裔追止之曰留後既受詔宜以死守城中士馬足以破賊但堅壁不戰不過五七日賊勢必敗我以全制之可也涗然之賊日夕攻急堞壞不得脩昌裔令造戰柵木柵以待之募壯士破營得突將千人鑿城分出大破之因立戰柵木柵於城上城以故不䧟
　　五代梁軍敗於上黨晉人乘勝進廹澤州州城將䧟河南留守張全義召牛存節謀遂以本軍及右龍武羽林等軍徃接應上黨至天井闗存節謂諸將曰是行也雖不奉詔㫖然澤州要害城池不可失也當救之時晉人新勝其鋒甚盛存節引衆而前銜枚夜至澤州適遇守陴者已縱火鼓譟以應外軍刺史王班保牙城不知所為存節至乃定晉軍㝷至乃分佈守禦晉軍四面攻鬭開地道以入城存節亦以隧道應之逆戰於地中晉軍不能進又以勁弩射之中者人馬皆洞經十三日晉軍死傷者甚衆焚營而退郡以獲全
　　黃巢䧟長安趙犨為陳州刺史語諸將吏曰以吾計巢不為長安市人所誅必驅其衆東走吾州適當其衝矣乃治城池為守備遷民六十里內者皆入城中選其子弟配以兵甲以其弟昶珝為將巢敗果東走先遣孟楷據項城昶擊破之執楷歸巢從後至聞楷被執大怒既而秦宗權以蔡州附巢巢勢甚盛乃悉衆圍犨置舂磨糜人之肉以為食陳人恐犨語其下曰吾家三世陳將必能保此爾曹男子當於死中求生建功立業未必不因此時陳人皆踴躍巢柵城北三里為八仙營營中置百官聚糧餉欲以久弊之其兵號三十萬陳人舊有巨弩數百皆廢壊後生弩工皆不識其器珝創意理之弩矢擊五百步人馬皆洞以故巢不敢近圍凡三百日犨食將盡乃乞兵於梁梁太祖與李克用皆自將㑹擊敗巢將黃鄴於西華西華有積粟巢恃以為餉及鄴敗巢乃解圍去
　　晉將李嗣昭守潞州汴將李思安將兵十萬攻之嗣昭乃築夾城深溝髙壘內外重複飛走路絶撫循士衆登城拒守嘗享諸將登城張樂賊矢中足嗣昭宻拔之坐客不知覺酣飲如故以安士心梁祖馳書説誘百端嗣昭焚其偽詔斬其使者城中固守經年晉王率周德威等攻梁梁兵大潰嗣昭方開門屯田
　　漢趙充國擊先零羌充國欲罷騎兵屯田以待其弊奏曰臣聞兵者所以明德除害也故舉得於外則福生於內不可不慎臣所將吏士馬牛食月用糧糓十九萬九千六百三十斛鹽千六百九十三斛茭藁二十五萬二百八十六石難久不解徭役不息又恐它夷卒有不虞之變相應並起為明主憂誠非素定廟勝之䇿且羌虜易以計破度臨羌東至浩亹羌虜故田及公田民所未墾可二千頃以上其間郵亭多壞敗者臣前部士入山伐材木大小六萬餘枚皆在水次願罷騎兵留弛刑應募及淮陽汝南步兵與吏私從者合凡萬三百八十一人用穀月二萬七千三百六十二斛鹽三百八斛分屯要害處解漕下繕鄉亭浚溝渠治湟陿以西道橋七十所令可至鮮水左右田事出賦人二十畮至四月草生發郡騎及屬國胡騎伉健各千倅馬十二就草為田者遊兵以充入金城郡益積蓄省大費今大司農所轉穀至者足萬人一嵗食謹上田處及器用簿唯陛下裁許上報曰皇帝問將軍言欲罷騎兵萬人留田即如將軍之計虜當何時伏誅兵當何時得決熟計其便復奏充國上狀曰班師罷兵萬人留田此坐支解羌虜之具也臣謹條不出兵留田便宜十二事步兵九校吏士萬人留屯以為武備因田致穀威德並行一也又因排折羌虜令不得歸肥饒之地貧破其衆以成羌虜相畔之漸二也居民得並田作不失農業三也軍馬一月之食度支田士一嵗罷騎兵以省大費四也至春省甲士卒循河湟漕穀至臨羌以眎羌虜威武傳世折衝之具五也以閒暇時下所伐材繕治郵亭充入金城六也兵出乘危徼幸不出令反畔之虜竄於風寒之地離霜露疾疫瘃墮之患坐得必勝之道七也亡經阻逺追死傷之害八也內不損威武之重外不令虜得乘間之勢九也又亡驚動河南大開小開使生它變之憂十也治湟陿中道橋令可至鮮水以制西域信威千里從枕席上過師十一也大費既省繇役豫息以戒不虞十二也留屯田得十二便出兵失十二利詔罷兵獨充國留屯田明年五月充國奏言羌本可五萬人軍凡斬首七千六百級降者三萬一千二百人溺河湟死者五六千人定計遣脫與煎鞏黃羝俱亡者不過四千人羌靡忘等自詭必得〈詭責也自以為憂責言必不能得之〉請罷屯兵奏可充國振旅而還
　　曹操既破黃巾欲經畧四方而苦軍食不足羽林監棗祗建置屯田於是以任峻為典農中郎將募百姓屯田於許下〈潁川郡許昌縣也〉得穀百萬斛郡國例置田官數年之中所在積粟倉廩皆滿
　　正始中司馬懿督諸軍伐呉因欲廣田積穀為兼併之計乃使鄧艾行陳項以東至壽春艾以田多水少不足以盡地利宜開河渠可以大積軍糧又通漕運之道乃著濟河論以喻其㫖又以為昔破黃巾因為屯田積穀於許都以制四方今三隅已定事在淮南每大軍征舉運兵過半功費巨億以為大役陳蔡之間上下田糧可省許昌左右諸稻田並水東下令淮北二萬人淮南三萬人十二分休且田且守永豐常收三倍於西計除衆費嵗完五百萬斛以為軍資六七年間可積三千萬斛於淮上此則十萬之衆五年食也以此乘敵無不克矣懿善之皆如艾計乃大興屯守廣開淮陽百尺二渠又脩諸陂於賴潁之南北萬餘頃自是淮北倉庾相望壽陽至於京師農官屯兵連屬焉
　　唐郭元振遷涼州都督隴右諸軍州大使先是涼州封界東北不過四百餘里既逼突厥吐蕃二宼頻嵗奄至城下百姓苦之元振於南境硤口置和戎城北界磧中置白亭軍控其要路乃拓州境一千五百里自是宼虜不復更至城下元振又命甘州刺史李漢通開置屯田盡其水陸之利舊涼州粟麥斛至數千及漢通收率之後數年豐稔乃一疋絹糴數十斛積軍糧支數十年
　　唐黑齒常之充河源軍副使以河源軍正當賊衝欲加兵鎮守恐有飛輓之費遂逺置烽戍七十餘所度開營田五十餘頃嵗收百餘萬石
　　後唐張希崇遷靈州節度使先是靈州城接戎兵餉道常苦抄掠希崇乃開屯田教士耕種軍以足食而省轉饋明宗下詔褒美
　　讓功
　　後漢馮異為人謙退不伐與諸將相逢輒引車避道毎所止舎諸將並坐論功異獨屛樹下光武以此多之隗囂降異上書言狀不敢言伐諸將欲分其功帝下璽書曰征西功若丘山而自以為不足孟之反奔而殿亦何異哉
　　建安二十三年代郡烏桓反曹操以子彰為北中郎將行驍騎將軍入涿郡界叛胡數千騎卒至彰身自摶戰射胡騎應而倒者前後相屬戰過半日彰鎧中數箭意氣益勵乘勝逐北至於桑乾一日一夜與虜相及擊大破之斬首獲生以千數彰乃倍常科大賜將士將士無不悅喜時操在長安召彰詣行在所彰自代過鄴太子謂彰曰卿新有功今面見上宜勿自伐應對常若不足者彰到如太子言歸功諸將太祖喜持彰鬚曰黃鬚兒竟大奇也
　　晉唐彬監巴東諸軍事加廣武將軍上征呉之䇿甚合武帝意後與王濬共伐呉彬屯據衝要為衆軍前驅毎設疑兵應機制勝陷西陵樂鄉多所擒獲自巴陵沔口以東諸賊所聚莫不震懼倒戈肉袒彬知賊宼已殄孫皓將降未至建業二百里稱疾遲留以示不競果有先到者爭物後到者爭功於時有識莫不髙彬此舉
　　隋髙熲為左領軍大將軍伐陳為元帥長史陳平以功授上柱國髙祖常從容命與賀若弼言及陳平事熲曰賀若弼先獻十䇿後於蔣山苦戰破賊臣文吏耳焉敢與大將軍論功帝大笑特嘉其有讓辭賞
　　魏王公叔痤為魏將而與韓趙戰㑹北禽樂作魏王説郊迎以賞田百萬祿之公叔痤反走再拜而辭曰夫使士卒不崩直而不倚撓陳而不辭者此呉起餘教也臣不能為也前察地形之險阻決利害之便使三軍之士迷惑者巴寜爨襄之力也縣賞罸於前使民昭然信之於後者王克敵之明法也鼓之不敢怠倦者臣也王以為臣之不能怠倦賞臣可也若以臣之有功臣何力之有乎王曰善如是索呉起之後賜之田二十頃巴寧爨襄田各十頃王曰公叔豈非長者哉既為寡人勝強敵矣又不遺賢者之後不掩能士之跡公叔何可無益乎故又與田四十頃加之百頃之上使百四十頃故老子曰聖人無積盡以與人已愈多公叔當之矣
　　楚昭王失國屠羊説走而從王王反國將賞從者及屠羊説説曰大王失國臣失屠羊大王反國説亦反屠羊臣之爵祿已復也又何賞之有王曰強之屠羊説曰大王失國非臣之罪也故不敢伏其誅大王反國非臣之功也故不敢當其賞王曰見之屠羊説曰楚國之法必有重賞大功而後得見今臣之智不足以存國而勇不足以死宼呉軍入郢説畏難而避宼非故隨大王也今大王欲廢法毀約而見説此非臣之所聞於天下者也王謂司馬子綦曰屠羊説居處卑職而陳義甚髙子綦為我延之以三旌之位屠羊説曰夫三旌之位君知貴於屠羊之利也然豈可以貪爵而使吾君有妄施之名乎説不敢當願返吾屠羊之肆遂不受之
　　武經總要後集卷十五
<子部,兵家類,武經總要>
