　　欽定四庫全書
　　武經總要前集卷十三
　　宋　曾公亮等　撰
　　器圖
　　古稱工欲善其事必先利其器蓋士卒猶工也兵械猶器也器利而工善兵精而士彊勢則然矣故曰兵不精利與空手同甲不堅宻與袒裼同弩不及逺與短兵同射不能中與無矢同中不能入與無鏃同鬭而不勇與無守同其法五不當一然則五兵者三軍所以恃而為勇也可不謹乎厯代異宜形制有異今但取當世兵械繪出其形以紀新制雲





<子部,兵家類,武經總要,前集卷十三>








　　右其飾有黑漆黃白樺麻背之別其彊弱以石斗為等箭有㸃鋼木撲頭鳴鋼精鐵也木撲頭施於教閲鳴髇戱者又有火箭施火藥於箭首弓弩通用之其傅藥輕重以弓力為凖




<子部,兵家類,武經總要,前集卷十三>
<子部,兵家類,武經總要,前集卷十三>








　　右雙弓牀弩前後各施一弓以䋲軸絞張之下施牀承弩其名有大小合蟬有手射合蟬者謂如兩蟬之狀大者張時用十許人次者五七人一工凖所射髙下一人以槌發其牙箭用大小鑿頭箭惟手射牀子弩最小數人就牀張訖一人手發之射並及一百二十大步三弓牀弩前二弓後一弓世亦名八牛弩張時凡百許人法皆如雙弓弩箭用木榦鐵翎世謂之一槍三劍箭其次者用五七十人箭則或鉄或翎次三弓並利攻城故人謂其箭為踏橛箭者以其射著城土人可踏而登之也又有繫鉄㪷於上㪷中著常箭數十隻凡一發可中數十人世謂之㪷子箭亦云寒鵶箭言矢之紛散如鵶飛也三弩並射及三百大步其箭皆可施火藥用之輕重以弩力為凖











<子部,兵家類,武經總要,前集卷十三>
　　古人自踏張者其飾有黑漆黃白樺雌黃樺稍小則有跳鐙弩木弩跳鐙亦曰小黃其用尤利木弩雖可施不能久邊兵不甚用其力之彊弱皆以石斗為等箭有㸃鋼木羽木撲頭三停木羽者以木為榦羽咸平初軍校石歸宋上之箭中人雖榦去鏃留牢不可拔戎人最畏之風羽者謂當安羽處則空兩邊以容風氣則射時不掉此不常用備翎羽之乏耳三停者箭形至短羽榦鏃三停故三停箭中物而不能出以短故也







<子部,兵家類,武經總要,前集卷十三>
<子部,兵家類,武經總要,前集卷十三>
<子部,兵家類,武經總要,前集卷十三>








　　右取堅重木為之長四五尺異名有四曰棒曰棆曰杵曰桿有以鐵裹其上者人謂訶蔾棒近邊臣於棒首鏇鋔刃不作倒雙鈎謂之鈎棒無刃而鈎者亦曰鐵柧植釘於上如狼牙者曰狼牙棒本末均大者為杵長細而堅重者為桿亦有施兩鐏者大抵皆棒之一種










　　右蒺藜蒜頭骨朶二色以鐵若木為大首跡其意本為脈肫大腹也謂其形如脈而大後人語訛以脈為骨以肫為朶〈其首形制不常或如蒺藜或如蒜首俗以隨宜呼之〉短柄鐵鏈皆骨朶類特形製小異爾
　　鐵鞭鐵簡兩色鞭其形大小長短隨人力所勝用之又有作四稜者謂之鐵簡言方稜似簡形皆鞭類也
　　鐵鏈夾棒本出西戎馬上用之以敵漢之步兵其狀如農家打麥之耞以鐵飾之利於自上擊下故漢兵善用者巧於戎人






















　　右搗馬突槍其狀如槍而刃首微濶
　　劍飾有銀鍮石銅素之品近邊臣乞製厚脊短身劍軍頗便其用
　　大斧一面刃長柯近有開山靜燕日華無敵長柯之名大抵其形一耳











　　右手刀一旁刃柄短如劍棹刀刃首上濶長柄施鐏𨧱刀前銳後斜濶長柄施鐏其小別有筆刀此皆軍中長用其間健鬭者競為異製以自表故刀則有太平定戎朝天開山開陣劃陣偏刀軍刀匕首之名棹則有兩刃山字之製要皆小異故不復出


<子部,兵家類,武經總要,前集卷十三>








　　右槍九色其制木桿上刃下鐏騎兵則槍首之側施倒雙鈎倒單鈎或桿上施環步兵則直用素木或鵶項者以錫飾鐵嘴如烏項之白其小別有錐槍梭槍槌槍者其刃為四稜頗壯銳不可折形如麥穂邊人謂之麥穂槍梭槍長數尺本出南方蠻獠用之一手持旁牌一手摽以擲人數十步內中者皆踣以其如梭之擲故云梭槍亦曰飛梭槍槌槍者木為圓首教閲用之近邊臣獻大寧筆槍首刃下數寸施小鐵盤皆有刃欲刺人不能捉搦也以狀類筆故云近有靜戎筆槍亦其小異也今不悉出
　　拒馬槍其制以竹若木三枝六首交竿相貫首皆有刃植地輒立貫處以鐵為索更相勾聮或布陣立營拒險塞空皆宜設之所以禦賊突騎使不得騁故曰拒馬









<子部,兵家類,武經總要,前集卷十三>
　　右並以木為質以革束而堅之步兵牌長可蔽身內施槍木倚立於地騎牌正圓施於馬肘左臂繫之以捍飛矢













<子部,兵家類,武經總要,前集卷十三>
　　右旗之色本名號無常隨宜呼之竿首施鐵世謂耀箆下注旌謂之纛旗頭旗腳或三或二






















　　右望樓髙八丈以堅木為竿〈木不及八丈則三兩接亦可〉上施板屋方濶五尺上下開竅過木竿兩旁釘㝷舉八十箇用索棚四條各一百二十尺中棚四條各一百尺下棚四條各八十尺尖鐵橛十二箇各長三尺橛端穿鐵環凡起樓用鹿頰木二各長一丈五尺深埋之入地八尺用鐵叉層竿數條更用木馬及巴木堅之如舡上建檣法其髙亦有百尺百二十尺者棚索隨而增之板屋中置望子一人手執白旗以候望敵人無㓂則卷來則開之旗竿平則冦近垂則至矣冦退徐舉之冦去復卷之此軍中備預之道也














<子部,兵家類,武經總要,前集卷十三>
<子部,兵家類,武經總要,前集卷十三>
<子部,兵家類,武經總要,前集卷十三>
<子部,兵家類,武經總要,前集卷十三>
<子部,兵家類,武經總要,前集卷十三>
<子部,兵家類,武經總要,前集卷十三>
　　右有鐵皮紙三等其制有甲身上輟披膞下屬弔腿首則兠鍪頓頂貴者鐵則有鎖甲次則錦繡緣繒裏馬裝則並以皮或如列鐵或如笏頭上者以銀飾次則朱漆二種而已











　　武經總要前集卷十三
<子部,兵家類,武經總要>
