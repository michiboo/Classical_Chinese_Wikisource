　　欽定四庫全書
　　武經總要後集卷九
　　宋　曽公亮等　撰
　　故事九
　　絶藝　　　　　　挑戰
　　勢宜決戰　　　　臨危決戰
　　戮力必勝　　　　驍勇敢前
　　陷陣摧堅　　　　表裏夾攻
　　乘勝破敵　　　　乘機破敵
　　乘風雨破敵　　　散衆
　　絶藝
　　梁大同初魏軍復圍南鄭杜懷寳命第三子嶷帥二百人與魏前鋒戰於光道寺流矢中馬目敵人交矟將至嶷斬其一騎而奪馬馳歸嶷膂力絶人善騎射所佩霜明朱弓四石每出殺傷甚多人憚之號為杜彪
　　陳衆軍北伐蕭摩訶隨都督吳明徹濟江攻秦郡時齊遣大將尉破胡等率衆十萬來援其前隊有蒼頭犀角大力之號皆身長八尺膂力絶倫其鋒甚銳又有西域胡妙於弓矢無虛發衆軍尤憚之及將戰明徹謂摩訶曰若殪此胡則彼軍奪氣摩訶曰願得識其形狀明徹乃召有識胡者雲絳衣樺皮裝弓兩端骨弭明徹遣人伺胡在陣仍自酌酒飲摩訶摩訶飲訖馳馬衝齊軍胡挺身出陣前十餘步挽弓發矢摩訶遙擲銑鋧〈胡典切柔錐也〉正中其額應手而仆齊軍大力十餘人出戰摩訶又斬之於是齊師退走明徹追至呂梁復與齊大戰摩訶率七騎先入手奪齊軍大旗齊衆大潰以功授譙州刺史及周武帝滅齊遣其將宇文忻爭呂梁忻時有精騎數千摩訶領十二騎深入周軍縱橫奮擊斬馘甚衆及周遣大將王軌結長圍連鏁於呂梁下流斷大軍還路摩訶謂明徹曰聞軌始鏁下流其兩頭築城今尚未立公若見遣擊之彼必不敢相拒彼城若立則吾屬虜矣明徹不從水路遂斷周兵益至摩訶又請曰今求戰不得進退無路若潛軍突圍未足為恥願公率步卒乘馬徐行摩訶驅馳前後必使公安達京邑明徹曰吾為總督必須身居其後相率兼行第馬軍宜須在前摩訶因夜發選精騎八千當先衝突後以衆騎繼之比旦達淮南
　　隋竇榮定擊突厥史萬嵗詣轅門請自效榮定素聞其名見而大悅因遣人謂突厥曰當各遣一壯士決勝負突厥許諾因遣一騎挑戰榮定使萬歲出應之萬歲馳斬其首而還突厥大驚遂引軍去
　　唐髙祖率兵擊羣盜至龍門縣賊母端兒衆數千人至城下髙祖親率十餘騎擊之髙祖連射七十發賊大敗皆應而倒明日斬首築為京觀於屍上盡得所射箭其妙如此
　　太宗討劉黑闥於肥鄉列陣太宗親率左右擊之有突厥勇壯絶倫直衝太宗刃將接太宗以天䇿上將大箭射之中心洞背應而斃遂傳此箭於北蕃突厥見而驚嘆又嘗覘敵壘遇三騎皆賊中驍勇有名者舉鎗而進左右請避之太宗不從待其將至連發三矢相次皆斃敵人懾氣焉
　　尉遲敬徳善避矟每戰單騎入賊矟攢刺終不能傷又能奪賊矟還以刺之出入重圍往返無礙齊王元吉亦善矟聞而輕之欲親自試命去矟刃以竿相刺敬徳曰縱加刃終不能傷請勿除之敬徳矟謹當卻刃元吉竟不能中太宗問曰奪矟避矟何者難易對曰奪矟難乃命敬徳奪元吉矟元吉執矟躍馬意在刺之敬徳俄頃三奪其矟元吉素驍勇雖相嘆異甚以為恥王世充領步騎數萬來戰世充驍將單雄信領騎直赴太宗敬徳躍馬大呼橫刺雄信墜馬賊徒稍卻敬徳翼太宗以出賊圍
　　薛仁貴領兵擊九姓突厥於天山將行髙宗內甲令薛仁貴試之上曰古之善射有穿七札者卿且試射五重仁貴射而洞貫之髙宗大驚更取堅甲以賜之時九姓有衆十餘萬令驍健數十人來挑戰仁貴發三矢射殺三人餘俱下馬請降仁貴恐為後患並坑殺之更就磧北安拊餘衆擒其虜主葉䕶兄弟三人而還軍中歌曰將軍三箭定天山戰士長歌入漢關九姓自此衰弱不復更為邊患
　　哥舒翰有家奴曰左軍年十五六亦有膂力翰善鎗每追賊及之以鎗搭其背而喝之賊驚顧翰從而刺其喉皆剔髙三五尺而墜無不死者左軍輙下馬斬首率以為常
　　史敬奉形甚短小若不能勝衣至於野外馳逐能擒奔馬自執鞍隨鞍躍上然後羈帶矛矢在手前無強敵甥姪及僮使僅二百人每以自隨臨入敵輙分其隊為四五隨逐水草每數日各相遇已而皆獲有虜
　　逆賊史思明攻河陽使驍將劉龍仙率鐵騎五千臨城挑戰龍仙健勇自恃舉右足加馬鬛上嫚罵李光弼登城顧望謂諸將曰孰可取者僕固懷恩請行光弼曰此非大將所為歴選其次左右曰白孝徳可光弼問所欲幾何兵孝徳曰可獨往耳弼壯之終問所欲對曰願選五十騎於軍門為繼兼請大軍皷譟以増氣勢他無所用光弼撫其背以遣之孝徳挾二矛䇿馬截流而渡龍仙見其獨來甚易之足不降⿰稍近將動孝徳揺手示之若使其不動龍仙不之測乃止孝徳呼曰侍中使余致辭非他也龍仙去數步與之言䙝罵如初孝徳勒馬伺便因瞋目曰賊識我乎龍仙曰誰耶我乃大將白孝徳也龍仙曰是何豬狗孝徳發聲彪噉持矛躍馬而搏城上皷譟五十騎繼進龍仙矢不暇發環走堤上孝徳追及斬首執之而歸
　　王敬蕘魁傑沉勇多力善戰所用鎗矢皆以純鐵鍛就
　　鎗重三十餘斤摧鋒破陣率以此勝
　　本朝太宗幸太原城西督諸將麾兵發機石攻城初帝選諸勇士數百人教以劒舞皆能擲劒空中躍其身左右承之妙絶無比見者無不恐懼㑹北戎遣使修貢賜宴便殿因出劍示之壇皷譟揮刃而舞跳擲承接霜鋒雪刃飛舞滿空戎使見之懼形於色及巡城耀武必令劒士前導各呈其技賊衆乘城望之破膽
　　挑戰
　　春秋時楚許伯御樂伯攝叔為右致晉師〈單車挑戰示不欲和以疑晉之帥〉許伯曰吾聞致師者御靡旌摩壘而還〈靡旌疾驅〉樂伯曰吾聞致師者左射以菆〈左軍左也菆發矢之善也〉代御執轡御下兩馬掉鞅而還〈兩飾也掉止也示閒暇〉攝叔曰吾聞致師者右入壘折馘〈折馘斷耳〉執俘而還皆行其所聞而復晉人逐之左右角之〈張兩角從旁夾攻之〉樂伯左射馬而右射人角不能進
　　楚漢相持彭越數絶楚糧道項羽欲討越謂其將曹咎曰謹守成臯勿與戰無令得東我十五日必誅彭越定梁地漢果數挑戰楚軍不出使人辱之五六日曹咎怒渡兵肥水漢擊之大破楚軍盡得楚寶貨曹咎自刎肥水上
　　前秦苻堅遣黃眉鄧羌等率步騎討姚襄據黃洛深溝髙壘固守不戰鄧羌説黃眉曰傷弓之鳥落於虛發襄頻為晉將桓溫張平所敗銳氣衰矣今固壘不戰是窮寇也襄性剛狠易以剛動若長驅鼓行且壓其壘襄必忿怒而出師可一戰而擒也黃眉從之遣羌率騎三千軍於襄壘以挑之襄果怒盡銳出戰羌偽不勝引騎而退襄追之至於三原羌回騎拒襄俄而黃眉至大戰斬之盡俘其衆
　　宋蒼梧王遇賊沈攸之自江陵舉兵東下分兵出夏口據魯山既至有驕色以郢城弱小不足攻遣人告行郢州事柳世隆曰被太后令當蹔還都既相與奉國想得此旨世隆答曰東下之師久承聲問郢城小鎮自守而已攸之將去世隆遣軍於西渚挑戰攸之果怒令諸軍登岸燒郭邑築長圍攻之世隆隨宜拒應乘間屢破之
　　武徳四年太宗圍王世充於東都竇建徳自河北率兵十餘萬來援太宗自率步騎三千五百人趨武牢建徳自滎陽西上築壘於板渚太宗以五百騎出武牢東二十餘里挑戰先是李勣程齩〈音咬〉金秦叔寶令尉遲敬徳執矟造建徳壘下大呼致師賊衆大驚撓出兵數千騎太宗逡巡漸卻遂引賊入伏內李勣奮擊大破之獲其大將殷秋石瓚斬首數百級
　　勢宜決戰
　　太宗圍王世充於洛陽旬餘不克將士皆思歸總管劉𢎞基等請班師太宗曰今日興兵欲一勞永逸東道諸州望風歸附洛陽孤城何能持久功在垂成何乃棄之而去乃令諸軍曰王世充未破師必不還更有言班師者斬衆心乃定髙祖知士卒有歸志恐衆心離不堪持久密勅旋軍太宗抗表固請尅日當定太祖喜而從之果平世充
　　五代梁將劉鄩攻同州朱友謙求援於晉遣將符存審李嗣昭赴之次河中晉營朝邑時河中久臣於梁𠂻持兩端及諸軍大集芻粟暴貴嗣昭懼其翻覆將急戰以定勝負居旬日梁軍逼我營㑹望氣者言西蜀南有黑氣如鬭雞之狀當有戰陣存審曰我方欲決戰而形於氣象得非天贊歟是夜閲兵詰旦進軍與梁戰大敗之追斬二千餘級自是梁軍保壘不出
　　晉王存朂進兵至胡柳陂梁將賀環結陣而至引兵據陂中土山晉兵望之有懼色諸將欲領兵還營詰朝復戰閆寶曰王彥章騎軍已入濮陽山下惟列步兵向晩皆有歸志我盡銳擊之敗走必矣今若引退必為所乘我軍未集更聞賊勝即不戰而自潰也凡決勝料敵情勢已得斷在不疑今王之成敗在此一戰若不決戰設使餘衆渡河朔河朔非王有也其勉之晉王聞之愕然曰㣲公幾失計即引騎大譟奮矟登山大敗梁兵
　　臨危決戰
　　春秋時孟明帥師伐晉戰於彭衙秦師敗績秦伯猶用孟明増修國政重施於民明年秦伯伐晉濟河焚舟〈示必死也〉取王官及郊〈王官郊晉地也〉遂霸西戎用孟明也
　　隋末稽胡五萬餘人掠宜春竇軌討之行次黃欽山與賊相遇賊乘髙縱火王師稍去斬其部將十四人㧞隊中小帥以代之勒兵復戰自率百騎殿於軍後令之曰聞有皷聲不進自後者斬之既而皷之士卒爭赴敵賊射之不能止因大破之
　　昭宗時幽州劉仁恭率軍士十萬寇魏州屠其郡梁將葛從周自邢臺馳入魏州燕軍突之上水關攻舘陶門從周與賀得倫率五百騎出戰謂門者曰前有敵不可返顧命闔其門從周等極力死戰大敗燕人擒都將薛突厥王鄶郎等翊日破其八砦追擊至臨清
　　戮力必勝
　　春秋時晉師伐齊陣於鞍晉觧張御郤克鄭丘緩為右及戰郤克傷於矢流血及履未絶皷音〈中將軍自執其皷故雖傷而擊皷未息〉曰余病矣張侯曰自始合而矢貫余手及肘余折以御左輪朱殷〈馬閑反〉豈敢言病吾子忍之緩曰自始合茍有險余必下推車子豈識之然子病矣〈以其不相識〉張侯曰師之耳目在吾旗皷進退從之此車一人殿之可以集事若之何其以病敗君之大事也擐甲執兵固即死也〈擐音患即就也〉病未及死吾子勉之左並〈必正反〉轡右援枹〈音桴〉而皷馬逸不能止師從之〈晉人從以進軍〉齊師敗績逐之三周華不注〈山名〉
　　晉元帝時賊帥杜曽聚兵數萬命周訪擊之訪帥衆八千時曽銳甚盛訪曰先人有奪人之志軍之善謀也使將軍李常督左甄許朝督右甄訪自領中軍髙張旗幟曽畏訪先攻左右甄曽勇冠三軍訪甚惡之自於陣後射雉以安衆心令趙徹領其父秀餘兵屬左甄力戰敗而復合徹馳馬告急於訪訪怒叱令更進徹號哭還自辰至申兩甄皆敗訪選精銳八百人自行酒飲之勅不得輙動聞皷音乃進未至三十步訪親鳴皷將士皆騰躍奔赴曽遂大潰殺千餘人遂定漢沔
　　隋突厥沙鉢略可汗並弟葉護及潘那可汗寇掠而南詔以達奚長儒為行軍總管擊之遇於周槃衆寡不敵軍中大懼長儒慷慨神色愈烈為虜所衝突散而復聚且戰且行轉鬭三日五兵咸盡士卒以拳毆之手皆見骨殺傷萬計虜氣稍奪於是解去突厥本欲大掠秦隴既逢長儒兵皆力戰虜意大沮明日於戰處焚屍大慟哭而去
　　杜伏威聚徒數萬屯厯陽帝遣右禦衞將軍陳稜以兵八千討之稜不敢戰伏威遺稜婦人之服以激怒之並致書號為陳姥稜大怒悉衆而來伏威逆拒自出陣前挑戰稜部將射中其額伏威怒指之曰不殺汝我終不拔箭遂馳之稜奔入陣伏威突入稜陣大呼衝擊所向披靡復獲所射者使拔箭然後斬之攜其衆復入稜軍大潰僅以身免
　　唐太宗從髙祖破突厥於馬邑太宗手射殺虜一人由
　　是虜遂退
　　髙祖拒歴山飛深入賊陣重圍數匝太宗望見之將輕騎突圍而進弓矢亂發殪數十餘既接短兵所向必披靡拔髙祖於萬刃之中時騎兵已散髙祖氣憤將戰太宗苦諫乃止適㑹步兵繼至太宗奮擊大破之〈歷山飛魏力兒自號也〉
　　李光弼駐軍河陽自將於中潭城外置柵柵外掘塹闊二丈深亦如之賊將周擊捨南城併力攻中潭光弼命荔非元禮出勁卒於羊馬城以拒賊光弼於城東北角植小紅旗下望賊軍恃衆直逼其城以車千乘載木鵝䝉衝鬭接撞車隨其後督兵填城下塹三面各八道逼其兵又當塹開柵各置一門光弼遙望見賊逼城使人語荔非元禮曰中丞看賊填塹開柵擁兵居然不顧何也元禮報曰大尉擬守乎擬戰乎光弼曰戰元禮曰若戰賊為我填塹復何嫌也光弼曰吾志不及公其勉之元禮俟柵開率其勇敢出戰一逼賊軍走追數百步元禮料敵軍陣堅雖出入馳突不足破賊収軍稍退以俟寇怠而攻之光弼望見收軍大怒使人喚元禮欲按軍令元禮雲戰正忙作何為良乆令軍中皷譟出寨門徒搏奮追賊大潰
　　後晉時契丹大舉入寇以杜重威為都招討使至陽城遇虜圍晉師數重軍中乏水鑿井輒壞人馬渴死甚衆時晉師居下風將戰弓弩無所施符彥卿曰與其束手受擒曷若力戰未必死乃與張彥澤樂元福等引精騎擊之虜衆大敗虜主乘槖駞以遁獲車仗器械數萬計虜自陽城之敗大畏彥卿或馬病不飲齕必唾而祝曰此中其有符王耶驍勇敢前
　　西魏將王羆為華州刺史常修城未畢梯在城外時髙歡遣將韓能軌從河東宵襲羆不之覺比曉軌衆已乘梯入城羆尚臥未聞閣外洶洶有聲羆裸身露髻徒跣持一白挺大呼而出敵見之驚退遂至東門左右稍集合戰破之軌衆遂遁
　　後魏中山王英征義陽傅永為統軍當長圍遏其南門齊將馬仙埤連營稍進欲解長圍永乃分兵付長史賈思祖令守營壘自將馬步千餘人南逆仙埤賊射永洞貫其左股永出箭復入遂大破之仙埤燒營卷甲而遁英曰公傷矣且入營永曰昔漢髙祖捫足不欲人知雖國家一帥奈何使有傷將之名遂與諸軍追之極夜而返
　　後周河橋之戰諸將退走竇熾時獨從兩騎為敵人追至邙山下熾乃下馬背山抗之俄而敵漸多矢下如雨熾騎士所執弓並為敵人射落熾乃總收其箭以射之所中人馬應而倒敵乃相謂曰得此三人未足為功乃稍引退熾因其怠突圍而出
　　唐馬璘從李光弼攻賊洛陽賊將史朝儀自領兵拒王師於北邙營壘如山旌甲耀日諸將驚愕不敢動璘獨率所部橫戈而出入賊陣者數次賊披靡潰去副元帥李光弼壯之曰吾用兵三十年未見以少擊衆雄健有如馬將軍者
　　唐廣徳初僕固懷恩誘吐蕃入寇代宗幸陜州馬璘師自河右轉鬭戎虜間至於鳳翔蕃軍雲合鳳翔節度使孫志直方閉城自守璘乃持滿外向突入懸門不解甲背城出戰吐蕃奔潰璘以勁騎追擊斬俘數千計血流遍野由是雄名益振代宗召見慰勞之
　　李靖擊吐谷渾表薛萬徹同行及至賊境與諸將各率百餘騎先行卒與虜數千相遇萬徹單騎擊之虜無敢當者還謂諸將曰賊易與耳躍馬復進諸將隨之斬數千級人馬流血勇冠三軍
　　本朝魏能咸平中鎮定髙陽關三路鈐轄胡騎三萬餘復來冦能率州軍陣於南門令其子正與都監劉知訓間道探賊形勢邀戰數十合賊退薄西山追擊走之獲其器械十八萬戎人常謀入抄掠能伺知即發兵逆擊之生擒首帥斬殺殆盡
　　馬知節平劒州還及三泉詔與王繼恩討賊繼恩自恃貴勢惡知節之不附已遣守彭州配以羸兵三百舊卒悉召還成都適賊十萬衆攻城知節率兵力戰自寅至申衆寡不敵士多死者逮暮退守州廨慨然曰死賊手非壯夫也即橫槊潰圍而去休於郊外黎明救兵至遂皷譟以入賊黨敗去
　　耿全斌從征太原還遇虜於蒲隂追擊至徐河因據水口要害遷補車騎副兵馬使又改雲騎軍使屯瀛州與寇戰所乘馬兩中流矢死易馬凡三戰不卻賊為引去
　　陷陣摧堅
　　晉襄公以狼瞫為右箕之役先軫黜之而立續簡伯瞫怒其友曰盍死之瞫曰吾未獲死所其友曰吾與女為難〈欲其殺先軫〉瞫曰周志有之勇則害上不登於明堂〈周志周書也明堂廟也君所以策功序德故不義之士不得升〉死而不義非勇也子姑待之及彭衙之役既陣以其屬馳秦師死焉晉師從之大敗秦師
　　呉伐楚陽匄為令尹卜戰不吉〈陽匄穆王曽孫令尹子瑕〉司馬子魚曰得上流何故不吉〈子魚公子魴也順流而下易用勝敵〉且楚故司馬令⻱我請改卜令曰魴也以其屬死之楚師繼之尚大克之〈得吉兆〉戰於長岸子魚先死楚師繼之大敗呉師獲其乘舟餘皇〈餘皇舟名〉
　　唐初段志𤣥從劉文靜拒屈突通於潼關文靜為通將桑顯和所敗軍營已潰志𤣥率二十騎赴之擊殺數十人而還為流矢中足慮衆心動忍而不言更入賊陣者再顯和軍亂大軍因此復振擊大敗之
　　薛仁貴梁廷芳契苾阿力於遼東與髙麗大軍溫沙門戰於橫山仁貴匹馬先入莫不應而倒髙麗有善射者於石城下射殺十餘人仁貴單騎直往衝之其賊弓矢俱失手不能舉便生擒之
　　契苾阿力與涼州都督李大亮將軍薛萬均同征吐谷渾軍次赤州萬均率騎先行為賊所攻兄弟皆中鎗墮馬徒步而鬭兵士死者十六七阿力聞之將數百騎馳往突圍而前縱橫奮擊賊兵披靡萬均兄弟由是獲免
　　天寶之亂賊將史朝義領鐵騎十萬陣於昭覺寺賊皆殊死決戰短兵既接相殺甚衆官軍驟擊之賊陣不動魚朝恩令射生五百人下馬弓弩亂發多中賊而死陣亦如初鎮西節度使馬璘曰事急矣遂揺旗而進單騎奔擊賊兩牌突入萬衆之中左右披靡大軍乘之而入朝義大敗斬首一萬六千級生擒四千六百人降其三萬三千人轉戰於石榴園老君廟賊黨又敗人馬蹂踐填於尚書谷朝義輕騎遁走
　　天寶末吐蕃入寇報新城之役晨壓官軍衆寡不敵王忠嗣單騎而進左右馳突當者無不辟易出而復合殺數百人賊衆遂亂三軍翼而擊之吐蕃大敗
　　五代晉皇甫遇拜滑州節度使虜率衆屯邯鄲戰遇與安審琦慕容彥超等禦之遇將渡漳河虜前鋒大至遇引追轉鬭二十里至鄴南榆林店遇謂審琦等曰彼衆我寡走無生路不如血戰自辰至未戰百餘合所傷甚衆遇乘馬中鏑而斃遇有親僕杜知敏以馬授遇遇得馬復戰久之稍顧杜知敏已為虜獲遇謂彥超曰知敏匆皇之中以馬授我義也安可使陷於賊中遂與彥超躍馬取知敏而還胡騎壯之俄而率軍復合遇不能解時審琦已至安陽河謂首將張從恩曰皇甫遇等未至必為虜騎所困若不急救則成擒矣從恩曰虜勢甚盛難以支吾將軍獨往何益審琦曰成敗命也設若不濟則與之俱死若失此二將將何面目而見天子遂率鐵騎北度赴之虜見塵起謂救軍併至乃引去遇與彥超中數槍得還時諸軍歎曰此三人皆猛將也
　　晉王存朂舉兵擊梁救趙進軍栢鄉五里遣周徳威先以胡騎薄梁營梁將韓勁等率精兵三萬鎧甲燿晉人望之懼形於色德威謂李存璋曰賊志在不戰欲以兵甲耀威耳乃遣存璋諭諸軍曰爾等見賊軍否此等俱是汴州天武健兒屠酤傭販虛有其表徒被精甲十不當一擒獲足以為貨徳威自率精騎擊其兩偏左馳右決出沒數四獲百餘人賊遂渡河而退
　　本朝咸平初契丹入寇張凝率部兵設伏於瀛州西出其不意腹背奮擊挺身䧟敵陣凝子昭逺從行纔十六嵗即單騎疾呼突入陣中掖凝而出左右披靡不敢動
　　表裏夾攻
　　春秋時衞人以燕師伐鄭鄭祭足原繁洩駕以三軍軍其前使曼伯與子元潛軍軍其後燕人畏鄭三軍而不虞制人〈北制鄭邑今河南成臯縣一名虎牢〉六月鄭三公子以制人敗燕師
　　北戎侵鄭鄭伯禦之患戎師曰彼徒我車懼其侵軼我也〈徒步兵也軼突也〉公子突曰使勇而無剛者嘗寇而速去之〈嘗試也勇則能往無勇不恥退〉君為三覆以待之戎輕而不整貪而無親勝不相讓敗不相救先者見獲必務進進而遇覆必速奔後者不救則無繼矣乃可以逞從之戎人之前遇覆者奔祝耼逐之〈祝耼鄭大夫〉衷戎師前後擊之盡殪〈為三部伏兵祝耼使勇而無剛者先犯戎而速去引之以遇伏兵後伏兵起我復還之祝耼逐之戎人前後二處受敵故曰衷戎師殪死也〉
　　楚鬭亷帥師及巴師圍鄾〈亷楚大夫〉鄧養甥耼甥帥師救鄾三逐巴師不克〈二甥皆鄧大夫〉鬭亷衡陳師於巴師之中以戰而北〈衡橫也分巴師為二部鬬亷橫陳於其間以與鄧師戰而偽北也〉鄧人逐之背巴師而夾攻之〈楚師偽走巴師偽攻之鄧師逐之背巴師楚師自前還與戰〉鄧師大敗鄾人宵潰
　　後漢初光武遣王霸馬武擊河南賊周建於垂惠賊帥蘇茂將五稜兵四千餘人救建而先遣精騎遮擊馬武軍糧武往救之建從城中出兵夾擊武武恃霸之援戰不甚力為茂建所敗武軍奔赴霸營大呼求救霸曰賊兵盛出必兩敗當閉營堅壁軍吏皆爭之霸曰茂兵精鋭其衆又多吾吏士心恐而捕虜〈馬武也〉與之相持兩軍不一此敗道也今閉營固守示不相援賊必乘勢輕進捕虜無救其戰自倍如此茂衆疲勞吾承其敝乃可尅也茂建果悉兵攻武合戰良久霸軍中壯士路潤等數十人斷髮請戰霸知士心鋭乃開營後出軍精兵襲其背茂建前後受敵驚敗亂走
　　武徳三年七月詔秦王世民督諸軍擊王世充世民移屯青城宮營壘未立王世充率衆二萬自方諸門出憑故馬坊垣塹臨榖水以禦之諸將甚懼秦王以精騎陳於北邙山親登魏宣武陵以望之謂左右曰賊勢迫矣悉衆而出利在一戰今日破之其後不能出矣乃令屈突通率步兵五千渡水以擊之誡通曰待兵交即放煙吾當率騎軍南下兵纔接煙作秦王以騎衝之挺身先進與通表裏合擊俘七千人
　　武徳三年十月羅士信取千金堡秦王令屈突通守之王世充自來攻堡通懼舉烽請救太守度通力堪自守且緩救以驕世充通舉三烽已急秦王方出援之左右未獲從以兩騎而進遇賊騎將葛彥暉射之應而墜擒之後軍亦繼至通軍復振表裏奮擊世充大敗幾獲之
　　秦王討薛仁杲營中無水人馬不飲者數日賊將宗羅㬋攻之愈急太宗度賊已疲復謂諸將曰彼氣將衰吾當取之必矣申令諸軍遲明合戰復令將軍龎玉陣於淺水原南出賊之右以先餌之賊將宗羅睺併軍共戰王軍將敗既而太宗親御大軍奄自原北出其不意羅睺望見復回師相拒我師表裏齊奮呼聲動天地羅睺氣奪於是大潰斬首數千級投澗谷而死者不可勝計
　　肅宗初逆賊安慶緖遣嚴莊悉其衆十萬來赴陜以抗官軍賊聞官軍至悉其衆屯於陜西負山為陣郭子儀以大軍擊其前回紇登山乘其背遇賊潛師於山中與鬭過期大軍稍卻子儀麾回紇令盡進殺之師馳至其後於黃埃中發數十箭賊驚顧曰回紇來即時大敗僵屍遍山澤
　　至徳六年賊安慶緖遣嚴莊助張通儒拒官軍於陜李嗣業從郭子儀討賊遇於新店力戰數合我師初勝而後敗嗣業遂急應接回紇從南山望見官軍敗曳白旗而下徑穿賊背遶過賊陣西北角先陷嗣業又率精騎前擊表裏齊進賊衆大敗走河北乘勝破敵
　　晉杜預襲呉樂鄉虜都督孫歆州郡皆望風歸命奉送印綬時衆軍㑹議或曰百年之冦未可盡克目今當暑水潦方降疾疫方起宜俟冬更為大舉預曰昔燕樂毅藉濟西一陣以併彊齊今日兵威已振譬如破竹數節之後迎刃而解也遂召諸將直指秣陵所過城邑莫不束手遂平呉先議者慙而謝焉
　　東晉將周訪討賊杜曽曽大潰殺千餘人訪夜追之諸將請待明日訪曰曽驍勇能戰向之敗也彼勞我逸是以剋之宜及其衰乘之可滅皷行而進遂定漢沔
　　十六年蜀李特攻晉將張徴軍潰特議欲釋徴還涪諸將進曰徴軍連戰士卒傷殘智勇俱竭宜因其敝遂擒之若舍而寛之徴養病收亡餘衆更合圖之未易也特從之復進攻徴潰圍走特遣將水陸追之遂殺徴生擒徴子存以徴喪還之
　　唐武徳初劉武周據太原使其將宋金剛屯河東太宗往征金剛遁走太宗追擊大破之乘勝逐北一日一夜行二百餘里轉戰十合士卒疲敝至髙壁嶺總管劉𢎞基抗馬諫曰糧已竭士卒疲勞且停營待兵糧咸集而後戰太宗曰攻者難成而易破機者難得而易失金剛走到汾州衆心已阻我及其未定當乘其勢擊之此破行之勢也若更遲留賊必生計此失機之道遂䇿馬去諸軍乃進莫敢以飢乏為辭夜宿於雀䑕谷之西源太宗不食二日不解甲三日軍中苦飢此夕惟有一羊太宗撫將士與之同食三軍感恩皆飢而思奮明日趨汾州金剛列陣南北七里以抗官軍太宗遣總管李勣等當其北張長愻等當其南親御大軍以臨之諸軍戰小卻為賊所乘太宗率精騎三千直趨金剛賊衆大潰遂破之
　　太宗破薛仁杲將宗羅睺於髙墌乘勝帥二千餘騎追之竇軌苦諫曰仁杲猶據堅城雖破羅睺未可輕進請按兵以候其變太宗曰慮之乆矣破竹之勢不可失也賊大軍已敗餘衆何足為慮遂率衆而進之夜半軍臨賊城守陣者皆亂爭自投而下仁杲窮蹙開門請降
　　郭子儀僕固懷恩擊賊將李歸仁大敗之日暮懷恩謂子儀曰賊必棄城走請以二百騎追之縛取李歸仁田乾真安守忠張通孺子儀曰將軍戰亦疲矣且休迨明而圖之懷恩曰歸仁守忠天下驍賊也驟勝而敗此天助吾柰何縱之不取若使得聚復為我患雖悔無及夫戰尚速何明日為子儀固止之令還營懷恩又固請往而復返者數遲明謀追之守忠等果遁
　　朱泚之亂賊驍將張庭芝逼柵求戰李晟謂諸將曰吾恐賊不出今冒死而來天贊我也勒諸將縱兵擊之時駱元光領華州兵營在北兵少賊併力攻之晟遣李演孟華以精卒救之中軍皷譟演力戰大破之乘勝入光泰門再戰又敗之僵屍蔽地翌日將復出師諸將請待西軍至則左右夾攻晟曰賊既傷敗須乘勝撲滅若俟其有備豈王師之利耶晟乃號令誓師畢陣於光泰門外使王佖李演率騎軍史萬頃領步卒直抵苑牆先是夜使人開苑牆二百餘步至是賊已立木柵賊倚柵拒戰晟叱軍士曰安得從賊如此當先斬公等萬頃懼先拔柵而入王佖軍繼進賊奔潰大軍分道並入驅蹙至於白華忽有賊騎千餘出於官軍之背晟以麾下百餘騎馳入左右呼曰相公來賊聞之驚潰官軍追斬不可勝計朱泚姚令言遁走其餘兇黨相率來降
　　乘機破敵
　　蜀將孟達降魏以達領新城太守達連呉固蜀潛圖中國謀洩將舉兵司馬懿乃潛軍進討諸將皆言達與二賊交結宜審察而後動懿曰孟達無信義此其相疑之時也及其未定往決之倍道兼行八日到城下呉蜀各遣將救達分兵拒之初達與諸葛亮書曰宛去洛八百里去呉二千里聞吾舉事當表上天子比相反覆一月間也則吾城已固諸軍足辦吾無患矣及呉兵到達曰吾舉事八日兵至城下何神速也懿八道攻之㝷斬達
　　唐髙祖討宋老生太祖親與公子建成分路追兵時方中夜太宗馳入深谷遂失道下馬步行久而路得及兵回髙祖乃令太宗自為武候將輕騎夜發行前遲明至霍邑城下宋老生不出戰遂大言激怒之老生欲戰髙祖曰兵疲未食恐不可戰且欲停營太宗曰機不可失當破賊㑹食豈得下營先食乎髙祖乃與公子建成當東面令太宗當南面部分纔定宋老生出兵交戰左軍遂敗太宗與軍頭段志𤣥躍馬先登深入賊陣敵人矢下如雨太宗為流矢所中拔而復戰衝突出其陣後憤氣彌厲手殺數十人衆披靡老生遂大敗
　　太宗討薛仁杲既尅諸將奉賀因問曰始大王野戰破賊其主尚保堅城時大王且輕騎騰逐不待步兵徑薄城下咸疑不克而竟下之何也太宗曰此以權道迫之使其計不暇發以故尅也宗羅睺恃往昔之勝兼復飬銳日久見吾不出意在相輕今喜吾出悉兵來戰雖擊破之擒殺蓋少若不急躡還走入城賊收而撫之則便未可得矣且兵衆皆隴西人一敗退走不及回顧散歸隴外則折墌自虛我軍隨而迫之所以懼而降也此可謂成算諸君顧不悟耶諸將曰此非凡人所能及也
　　乘風雨破敵
　　後漢楊旋為零陵太守時蒼梧賊攻刼州縣賊衆多而
　　旋力〈闕〉
　　後魏賀㧞岳討万俟醜奴奴㝷棄岐州北走安定尒朱天光自雍至與岳合勢宣言今氣候已熱非征討之時至秋涼更圖進取醜奴聞之遂以為實分遣諸衆散營於岐州北百里使太尉候元進據險設柵岳知其勢分密與天光嚴備昧旦攻圍元進柵拔之即擒元進餘慰撫悉降命輕騎追醜奴及之於平涼一戰擒之
　　貞元九年朝廷築鹽州城慮為吐蕃掩襲詔劒南節度使韋臯發兵深入吐蕃以分其勢臯命大將董勔張芬出西山及南道破峨城通鶴軍焚定廉凡平堡柵五十餘所城之二旬而畢其後贊普北寇靈朔又令臯出兵深入臯乃命陳洎等出三竒路崔堯臣出龍溪石門路仇冕等趨吐蕃維州城邢玭等趨雞棲老翁城髙倜等趨故松州韋良金等出雅邛黎嶲路王有道等過大渡河入蕃界陳孝孫等進攻昆明城諾濟自八月出軍齊入至十月破蕃兵十六萬生擒六千斬首萬餘級轉戰千里蕃軍連敗
　　石晉時契丹入寇杜仲威領大兵至白團衞村下營賊騎環繞之竒兵出寨後斷糧道是夜東北風大起至旦愈甚發屋折木營中掘井輙壞人馬俱渴契丹主令其衆曰晉軍止此耳當盡擒之命鐵鷂四面下馬拔鹿角而入奮短兵以擊晉軍順風縱火塵以助其勢晉軍憤怒大呼曰招討使何不出軍而令士卒徒死諸將咸請戰重威曰候風稍緩徐觀可否李守貞曰此風助我也彼衆我寡風沙之內莫測多少奪命格鬭強者必勝如候風止我無噍類矣即呼曰諸軍齊力擊賊又謂仲威曰令公善守禦守真以中軍決死矣張彥澤召諸將問計藥元福曰軍中饑渴已甚若候風反出戰吾屬為虜矣虜謂我不能逆風以戰宜出其不意以擊之此亦兵家要訣也符彥卿曰與其束手受擒曷若以身狥國乃與元福等引精騎出西門擊賊諸將繼至契丹刼數百步彥卿謂守真曰且曳隊往來乎直前奮擊以勝為度乎守真曰事勢如此安可回鞚宜長驅取勝耳彥卿等躍馬而去風勢益甚昏晦如夜乃擁萬餘騎橫擊契丹呼聲動天地契丹大敗而走
　　散衆
　　後漢初河南張步據齊地漢將耿弇討敗之步肉袒負斧鑕於軍門弇傳步詣行在所勒兵入據其城樹十二都旗〈弇凢平城陽瑯玡髙密膠東東牟北海齊千乘濟南平原恭山臨淄〉時步衆尚十萬餘輜重七十餘兩弇令降軍各以郡人詣旗下皆罷遣軍人令歸鄉里齊地悉平
　　後魏末河北賊葛榮為魏將爾朱榮所擒餘衆悉降以賊徒既衆若即分割恐其疑懼或生變亂乃下令各從所樂親屬相隨任所居止於是羣情喜悅兵即四散數十萬衆一時散盡待出百里之外乃始分道押領隨便安置鹹得其宜擢其渠帥量才拔用親附者咸安時人服其處分之盡善






　　武經總要後集卷九
<子部,兵家類,武經總要>
