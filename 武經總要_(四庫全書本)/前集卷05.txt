　　欽定四庫全書
　　武經總要前集卷五
　　宋　曾公亮等　撰
　　制度五
　　軍行次第〈並圗〉　行為方陣法〈並圗〉
　　禁諠　　　　　度險
　　出隘　　　　　齎糧
　　斥堠聽望　　　探旗
　　探馬　　　　　遞舗
　　烽火　　　　　行烽
　　軍祭　　　　　軍誓
　　定惑
　　軍行次第〈並圗〉
　　凡軍將發先使腹心及鄉導前覘逐營各以跳盪竒兵馬軍先出去營一里外當前面布列戰鋒隊駐各持仗依營四面布陣隊伍一如臨陣法待營中束輜重訖依次第起𤼵凡聞第一角聲右虞𠉀捉馬驢第二角聲即被駕右一軍捉馬騾第三角聲右虞𠉀即𤼵右一軍被駕右二軍捉馬騾第四角聲右一軍即𤼵右二軍被駕〈以上兵等唐制令官之號見今陣法〉以後諸軍每聽角聲𧚌束被駕準此〈或用笛聲代角亦便〉每營各出一戰隊令取虞𠉀進止防有賊至便用騰擊如其路更狹小須更加角聲仍令將校排比催督急過勿令停擁其步兵隊輜重隊二千步外引馬軍去步軍二里外引〈李靖裴緒亦同〉今以軍行次第圗列之於左







<子部,兵家類,武經總要,前集卷五>
<子部,兵家類,武經總要,前集卷五>
<子部,兵家類,武經總要,前集卷五>








　　右行軍之法大率如此其輜重在內計兵三萬人凡四百隊除馬軍八十隊輜重六千人外竒兵等隊悉在內也
　　凡軍馬行動常先右虞𠉀馬軍為首次右虞𠉀步軍次右軍馬軍次右軍步軍次前軍馬軍次前軍步軍次中軍馬軍次中軍步軍次後軍馬軍次後軍步軍次左軍馬軍次左軍步軍次左虞𠉀馬軍次左虞𠉀步軍其行每經髙處即令三五騎踏髙四顧以𠉀不虞餘軍準此𠉀望右虞𠉀既先𤼵半安營踏行道險行水草左虞𠉀先排窄路橋津桿後收拾闌遺排比隊仗整齊軍次使不交雜若回軍先左虞𠉀馬軍次左虞𠉀步軍次左軍馬軍次左軍步軍餘次第準前卻轉其虞𠉀軍職掌準初𤼵交換
　　凡道狹不可並行者即第一戰隊為首右戰隊次之左戰隊又次之右駐隊又次之左駐隊又次之若道平川闊可得並行者宜作統行法其統行法每綂戰鋒隊居前兩戰隊並行次之又兩駐隊並行次之餘統準此若更堪齊頭行者每統五隊橫引齊行後統次之如每統三百人簡取二百五十人分為五隊第一隊為戰鋒隊第二隊為戰隊第三隊為竒伏隊第四隊第五隊為駐隊頭一人副隊一人其下等五十人為輜重隊別著隊頭一人副隊頭一人擬戰日押輜重遙為聲援若兵數更多皆倣此類
　　凡兵每隊給一旗行則引隊住則立於隊前〈或作側〉大總管及副總管則立十旗以上小總管則立四旗以上行則前引住則立於帳前〈或作側〉統頭亦別給異色旗擬臨陣之時辨其進退駐隊等旗別様製造令引輜重各引本軍營隊識認此旗
　　凡大將立五方旗依色配方面〈青亂黒以畢代之務易辨也〉中央土位不動故大將軍以黃旗為四旗之主常使諸軍準望知大將軍所在若南方有賊大將舉赤旗以應之東方有賊則舉青旗以應之西方有賊則舉白旗以應之北方有賊則舉黑旗以應之無賊常偃之舉旗令諸軍知敵所從來也其諸軍見本方方旗舉當方面兵急𧚌束旗若亞則前進奮擊旗正立即止旗卻偃即回
　　凡大將置鼔四十面小總管給十面營列給一面行即負隨纛下擬晝夜及在道有警急擊之令傳響相聞如軍行時前軍卒逢賊即急擊鼔中腰聞之抽兵急救中腰有警前軍便住後軍有警中腰亦如之〈凡有警皆擊鼔〉並量抽軍兵相救如發引稍長更須置鼔傳響使前後得聞
　　凡軍行須令𠉀騎前持五色旗見溝坑掲黃河橋掲白水泉掲黑林木掲青野火掲赤以告大將
　　凡軍若若遇道途泥濘山河險隘並右虞𠉀於諸軍抽取役兵先行以充修理橋道開拓窄隘之用
　　凡兵分數道於賊界相逢逺望未審善惡臨𤼵時須同計㑹如逺探相見之時便令定立合令一隊向前二隊步外分為兩隊左隊左〈或作右〉轉右隊右〈或作左〉轉待前隊亦盤旋相應訖即併隊左轉三匝前軍右轉三匝各記去時旗號臨時改號亦得然後各令一人相迎委非賊馬即得前進仍須嚴備以待之
　　凡軍行在道十里齊整休息三十里㑹乾糧六十里食〈凡法三十里為一舎倍道兼行一日再舎今六十里為食宿亦量軍士急緩為節〉
　　凡軍士行其輜重委〈於為反〉積〈子賜反〉並在營陣中安置以
　　防焚掠
　　凡下營排兵布陣以皆取隊後過𤼵兵收軍人皆取隊前過如入城市街巷窄狹兩面下營人即隊前過
　　凡軍所過先報所在四面各三里禁行人六畜水陸船乘皆令息泊虞𠉀並遊奕將與地界所由先二十里
　　行為方陣法〈並圗〉
　　凡軍行漸邇賊陣或行於賊境我軍有數營𤼵引逢賊首尾難救須行引時先準為方陣行列以兵分為四方輜重為兩道引戰鋒亦隊亦為兩道引其第一分初𤼵輜重及戰鋒分為四道行兩行輜重在中心雙引戰鋒隊並各在輜重外左右夾雙引其第二分戰鋒隊與前面左右行戰鋒隊相當輜重隊與前行輜重隊相當其第三第四分並準上今約行列圖之於後
<子部,兵家類,武經總要,前集卷五>
　　凡軍行既逢賊即抽第一分中兩行輜重橫列在內為兩重其兩行戰鋒隊橫列在外兩重為陣前面第二分中兩行輜重即前進居陣內右偏直列為兩重其兩行戰鋒隊前進亦直列為兩重居右偏輜重外為陣右面其第三戰鋒隊重依第二分法轉為陣左面第四分戰鋒錙重依第一分法轉為陣後面令四角相接結成方陣緩急遇賊即戰賊逺則成陣而行常令輜重併近前頭戰鋒隊相去十步下一隊則戰鋒常裹輜重若逢川陸平坦用之尤便要在前行隊縱橫相當布列使勻也其制具圗如左





<子部,兵家類,武經總要,前集卷五>
　　凡山路隘狹布陣不得須使竒隊密相連接槍旗兩邉
　　弓弩居後行即過〈餘具山隘門〉
　　凡盛夏行師道中深草茂本四望不者亦約為陣而
　　行
　　凡兵近敵境若過州縣城鎮皆先使人守門城中人無
　　得輒出
　　凡入敵境若船渡橋梁先過重物試之然後渡軍凡軍入賊境所經要路平陸須遣人前行探地審試慮敵人先作方田深坑種苗於上誘陷人馬
　　凡暴㓂來刼掠牛馬財寶不可輕動其初至氣銳犯之
　　未必勝𠉀其去則邀擊之
　　凡騎軍入賊境惟戰具外餘物不得負斤兩之重步軍
　　戰具外帶物不得過十斤
　　禁諠
　　凡兵體尚靜惡諠靜則有序諠則必亂其軍行在路若要喚人及進退止息即令每隊取曉事者二人一人執小緋旗於本隊外傍行去隊十步以為望一人專聴傳喚如去賊近則遞相暗報欲令止息則臥旗於當隊下即住𠉀見旗立即速行或要抽退令旗不住前招當隊回身速行其大軍首尾亦各差小校領主將處分他人不得輒傳聲
　　度險
　　凡軍行入山林翳薈之地防有伏兵先須選趫健三二百人於險阻不防之處偷路過把其出道又選驍勇當道搜索或自髙山樹杪使人逺視審無藏伏分兵前後以為領招然後遣輜重老小先度以步兵繼其濟水亦如之
　　凡遇坑坎闊三五丈人馬不可通即令軍中每人把一木橛子及一束薪芻之類遞傳填之立可度
　　凡遇峭峻壁之阻則以樓梯倚壁選趫㨗者手執鉤竿身繫二繩索緣梯並勾木石而上至平穏處即繫繩於木垂兩頭至地繫橫闗為軟梯與衆軍攀援並續加繩索及縋人登之
　　出隘
　　凡軍行賊境若逢山水窄隘橋梁濟渡須防壅遏自相蹂踐及為敵人邀截先令左右廂虞𠉀各負第一隊過便於兩邉卓隊排陣以為防招次第二隊過以次排立第三隊亦如之餘軍亦準此待末隊過盡即左右兩廂對行引𤼵如非賊境即軍伍相連緩行過庴依常引𤼵仍置斥堠逺望如前法
　　齎糧
　　夫千里饋糧士有飢色樵蘇後爨師不宿飽況深入敵境飛輓不通襲師躡㓂益資擬備雖雲因糧於敵亦虞清野以待舊法人持乾糧三㪷可用數旬若班師在道去境猶逺儲貯乏即須揀擇羸痩牛馬應卒以充軍食庶人力不至為賊困逼　舊法米一石取無穀者浄淘炊熟下漿水中去水曝乾淘去塵又蒸曝之經十遍可得二斗每食取一大合先以熱水浸之待濕透然後煮食之一人可五十日鹽三升以水和入鍋內炭火燒之即堅小不消一人食可五十日又宜夏月將行　麤布一尺以一升釅醋浸曝乾以醋盡為度每食以方寸煮之可食五十日　取小麥麪作蒸餅一枚浸醋一升〈或作斗〉曝乾以醋盡為度每食梧桐子大煮之人可食五十日　豉三升搗如膏加鹽五升捻作餅子曝乾每食如𬃅核大醬菜人可食五十日　米麨一升人可食一日　牛一頭食之五十人可一日馬一匹食之五十人可一日驢一頭食之三十人可一日　如更急難諸戎𧚌用皮者亦可煮食救飢山行即採松皮每十斤與米五合煮之令爛熟
　　半斤人可食一日　每人將油麻半升如渇取三十粒含之立止亦可將烏乾酪行每人將葫蘆子或竹筒皮榼可受三升者料前程乏水即盛行馬軍每人將乾酪與馬恐渇乏　近代邊兵逺行則有麋餅皺飯雜餅之類麋餅用麋末作麪投沸湯和為餅厚一分𠉀冷切作碁子曝乾收貯如在營砦內以湯飫而食之如路行及戰陣中乾食之味美不渇愈於雜餅皺飯麨並製如法惟曝極乾令可齎持及久
　　斥堠聽望
　　凡軍遣𠉀吏必擇精明勇敢竒謀逺慮者令彼鄉國之人引導而往或刻獸足印中途為卻行之狀或上冠微禽而隠伏叢薄之間蓋欲密聲晦跡懼人知覺然後傾耳而聴專目而視諦伺宅物以迎知敵人之情故見水痕則知敵濟之早晩觀樹動則驗㓂來之馳驟衆草多障者使我疑也飛鳥不泊者下有伏兵也駭獸奔逸者謀潛襲也〈襲敵來之伏餘見察敵形門〉凡此之類皆可察而預知之必待逢敵之軍而後用其耳目則不能及矣若師行斥堠多擇髙要之處察望四邉前探不得推後探以為鋒左手不得望右手以為固是以軍行軍止必先謹𠉀之法也
　　探旗
　　軍前及左右下道各十里之內五人為一部人持一白幡一綘幡見騎賊舉綘幡見步賊舉白幡轉語後第二第三部詣主者白之賊百人以下但舉幡指百人以上舉幡大呼主者遣疾馬往視
　　探馬
　　軍行前後及左右肋上五里著探馬兩騎十里加兩騎十五里更加兩騎三十里用十二騎前後為一道其最逺以及次逺者各等第揀壯馬給與之馬弱則恐為敵所擒若兵多𤼵引稍長即肋上更量加一兩道其乘馬人每令遙相見常接髙行各執方面旗無賊則卷有賊則舒以次第應之大軍見旗展則知賊至庶先賊來足得擇利便設機應變迎前出戰也
　　遞舗
　　凡軍行去營鎮二百里以來須置遞舗以探報警急務擇要徑使往來疾速平陸別置徤足之人水路則作飛艇或五里或十里一舗縱非㓂來之方亦須置之
　　烽火
　　烽燧軍中之耳目豫備之道不可闕也唐兵部有烽式尤為詳具今之邉塞所置則頗為簡略而易從唐李筌所記法制適與今同以唐式錄為前而今法次之庶參考用焉
　　唐法凡邉城𠉀望每三十里置一烽須在山嶺髙峻處若有山岡隔地形不便則不限里數要在烽烽相望若臨邉界則烽火外周築城障
　　凡掌烽火置帥一人副一人每烽置烽子六人並取謹信有家口者充副帥往來檢校烽子五人分更刻望視一人掌送符牒並二年一代代日須教新人通解始得代去如邉境用兵時更加衛兵五人兼守烽城無衛兵則選鄉丁武健者給仗充
　　置烽之法每烽別有土筒四口筒間火臺四具臺上插橛擬安火炬各相去二十五步如山險地狹不及二十五步但取應火分明不須限逺近其煙筒各髙一丈五尺自半以下四面各間一丈二尺向土則漸銳狹造筒先泥裏後泥表使不漏煙筒上著無底瓦盆蓋之勿令煙出下有烏爐竈口去地三尺縱橫各一尺五寸著門開閉其烏爐竈門用木為骨厚泥之勿令火焰燒及其烽筒之外皆作深塹環繞在烽貯備之物要柴藁木材每歲秋前別採艾蒿莖葉葦條草節皆要相雜為放煙之薪及置麻藴火鑽狼糞之屬所委〈於偽反〉積〈子賜反〉處以掘塹環之防野燒延燎近邉者亦量給弓弩用烽火之法應火炬長八尺橛上火炬長五尺並二尺圍乾葦作薪葦上用乾草節縛縛處周迴插肥木其次炬橛等在烽每道當蓄二千〈或作十〉具以上於舎下作架積貯不得雨濕其土筒裏常須預著羊糞鬱心火使暖
　　凡應火土筒若向東應筒口西開若向西應筒口東開南北準此比諸烽煙相應時於土筒旁級上立開盆放煙合盆滅其煙看放時若無事盡一時有事一日若晝放煙至夜即放火無事盡一夜若夜放火至天曉還續放煙後烽放訖前烽不應煙盡一時火盡一炬即差腳力人走問探知失堠或被賊掩捉其腳力問者即亦須防慮且至烽側遙聽如無消息喚烽帥姓名若無人應接先徑過向前烽依式放火仍錄被捉失堠之狀告所在州縣勘當
　　凡白日放煙夜則放火先須看筒裏至實不錯然後相應時將火炬就烏爐竈口裏焚爇成煙出外應滅訖別捉五尺火炬安著土臺橛上煙相應時一爐筒煙一人開閉二筒煙二人開閉三筒煙三人開閉四筒煙四人開閉若晝日隂晦霧起望煙不見原放之所即差腳力人速告前烽霧開之處依式放煙如有一烽承兩道以上烽者用騎一人擬告州縣𤼵驛報烽來之處若烽與驛相連者即差驛馬
　　凡㓂賊入境馬步兵五十人以上不滿五百人放烽一炬得蕃界事宜又有煙塵知欲南入放烽兩炬若餘㓂賊則五百人以上不滿三千人亦放兩炬蕃賊五百騎以上不滿千騎審知南入放烽三炬若餘㓂賊三千騎以上亦放三炬若蕃賊千人以上不知頭數放烽四炬若餘㓂賊一萬人以上亦放四炬其放烽一炬者至所管州縣鎮止兩炬以上者並至京原放煙火處州縣鎮即錄狀馳驛奏聞若依式放烽至京訖賊回者放烽一炬報平安凡放烽告賊者三應三滅報平安者兩應兩滅
　　凡告賊烽起處即須傳告隨近州縣鎮城堡村坊等人
　　令當處警固不得浪行遞牒
　　凡烽號隠密不令人解者惟烽帥烽副自執烽子亦不
　　得知委
　　凡烽帥烽副當番者常須在烽臺檢視若將家口聽於塹內安泊烽子則晝分為五番夜分持五更晝堠煙夜望火凡烽火一晝夜須行二千里
　　今法〈與李筌法同〉明烽臺於髙山四望險處置無山亦於平地置下築羊馬城髙下任便常以三五為準臺髙五丈下闊三丈上闊一丈形圓上建圎屋覆之屋底徑闊一丈六尺一面露出三尺以版為上覆下棧屋上置突竈三所臺下亦置三所並以石灰泥飾其表裏復置柴籠三所流火繩三條在臺側近上下用屈膝梯上訖復收之四壁開四望賊孔及安火筒置水罌乾糧麻藴火鑽蒿艾狼糞牛羊糞每晝夜平安舉一烽聞警鼔舉二火見煙塵舉三火見賊燒籠柴如每早夜平安火不來則烽子為賊所捉一烽六人五人烽子遞知更漏觀望動靜一人烽帥知文書符牒轉遞之事
　　行烽
　　凡軍馬出行擬停三五日即須去軍一二里以便權置爟烽如有動靜舉烽相報其烽並於賊來要路每二十里置一烽連接至軍所其遊奕馬騎晝日遊奕𠉀視至暮即移十里外止宿防賊徒暮間見煙火掩襲烽人其賊路左右仍伏人宿止以聽賊徒如覺賊來即舉烽遞報軍司賊十騎以下即舉小炬火前烽應訖即滅火若不及百騎至二百騎即放一炬前三百騎至四百騎即放二炬若五百騎至五千騎即放三炬準前應滅前烽應訖即赴軍若慮走不到軍即且抵山谷藏伏既置爟烽軍內即須置一都烽應接四山諸烽其都烽如見煙火忽舉即報大總管某道烽火起大總管當須戒嚴收斂畜産遣人斥探
　　軍祭
　　本朝咸平四年詔禮官詳定禡於所征之地禮付北面總管其祭除地為墠以祠黃帝軒轅氏用羊豕代太牢都總管為初獻餘用舊儀其牙神纛神以一少牢其幣牙以白纛以皁用剛日以漆器常饌祠之於墠繞以青繩覆以幄幕〈置軍牙大纛位方七寸厚三分〉亦三獻釁鼓以一豕祠官皆戎服清齋一宿舊法兼祭風師祭雨師祭馬祖其薦獻亦用牲牢酒脯香幣如上儀惟風師磔犬以為牲祝曰維某年某月日將帥具官稱名姓謹以某物之奠致祭於某神凶黨首難干紀亂常毒流生人惡在不赦受命徂征恭行天討殄㓂克敵繄神是助尚饗〈一說祭為位設毗沙門天王有祠則就其祠無祠則望北為位設香燈清泉浸楊桞乳粥酥蜜餅食之屬〉三軍首路之日則祭道路神以車犯較〈祭禮於城外首路封土為山形蒲芻棘栢為神主祭儀牲幣皆準上〉祭畢以車轢之而過謂之犯較軍在道路凡遇名山大川百神祠廟皆遣官以酒脯祭告
　　軍誓
　　兵法曰夏后氏誓衆於軍中欲人先成其慮也商人誓衆於軍門之外欲人先意以待事也周人將交刃而誓之以致人意也故書之所紀三代令主出兵伐罪必立誓命之文所以申飭有衆堅整士心為戰陣之首也今之出師凡將𤼵及戰主帥當親臨士衆明布誓言使在下無不聞者感激衆志然後行也大將某官告爾三軍將校士卒整爾衆無譁其端聽予命令今戎夷不賔侵敗王略撓我邉陲害我穡事毒流於庶民皇帝授我斧鉞肅將天誅爾尚一乃心力銳乃戈矛往殲大懟有進死而榮無退生而辱用命有厚賞不用命有顯戮勉哉爾衆服勤王事母千典刑〈此誓之大槩也主兵者臨時為約以誓軍〉
　　定惑
　　夫萬衆之聚事變不一起為譁亂不可不慮或士卒未信下輕其上或妖異數起衆情生畏主將當修徳改令繕礪鋒甲勤誠誓衆以祇天戒復擇吉時具牲牢盛饌震鼔鐸之音以祭牙旗精意䖍請以觀祥應若人馬喜躍旌旗皆前指髙陵金鐸之音以清鼙鼔之音宛以鳴此得神靈之助當示衆以安其心否則矯說善祥而布之於下乃可定也雖雲任賢使能則不占而事利令明法審則不筮而計成然而智者以權佐正古稱有五助焉一曰助謀二曰助勢三曰助怯四曰助疑五曰助地兵家之機不可不察也〈餘見故事假託安衆門〉





　　武經總要前集卷五
