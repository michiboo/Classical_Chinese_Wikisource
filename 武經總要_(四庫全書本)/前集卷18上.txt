　　欽定四庫全書
　　武經總要前集卷十八上
　　宋　曾公亮等　撰
　　邊防
　　陜西路
　　鄜延丹坊保安軍路
　　邠寧環慶路
　　涇原儀渭鎮戎徳順軍路
　　秦隴鳯翔階成州路
　　陜西路
　　陜西路禹貢雍梁冀豫四州之地而雍州全得焉天文東井與鬼宿之分西接羌戎東界潼陜南連巴漢北際朔方自安定北地上郡皆逼近戎狄歴代未嘗去戰備武都之地則氐羌雜處武威以西北皆匈奴接境故防秋乘塞嚴兵置戍並列雄鎮以講武為朝廷之西屛
　　鄜延丹坊保安軍路
　　延州延安郡古白翟地唐置州升為總管府徙谷吐渾部落立渾州寛州浩〈音誥〉府寄治州界〈涼州有浩亹河六穀吐渾唐初遷部族在州界僑立渾州寛州郡渾州寛州川也〉迄今蕃漢雜處唐置鄜延節度本朝為彰信軍節度其地東至隰州三百七十里西至慶州三百三十里南至鄜州一百四十里北至保安軍一百五十里又至大理河二百七十里東北至綏州西北宥州皆三百餘里自綏宥靈夏以北皆党項所㨿官軍戍守設砦十七置鄜延丹坊保安軍路馬歩軍都部署以下兵官以州為治所控綏銀夏盧子闗一帶本路置州兵及朝廷遣禁軍更戍外又領熟戸蕃戸蕃兵九大族一萬二千七百人馬一千四百九十疋弓箭手一千五百二十一人馬一百五十五疋
　　堡砦十七
　　順安砦　即唐初南平州安固縣地本朝建南安砦康定中棄之慶厯初重脩賜今名自砦西北至懷寧綏平二砦俱一州守禦之要東至白草砦十里西至南石胡砦四十里北至綏州四十里西至懷寧砦四十里南至青濶城五十里
　　懷寧砦　故長寧砦也慶厯中重脩賜今名東至順安砦四十里南至寛州川至青澗城四十五里西至綏州砦四十里北至大理河八十里至橫山一帶
　　綏州砦　綏平州城平縣也隋時置城平川本朝天聖中築賜名永平近年棄之慶厯中又復賜今名東至順安砦西至金明縣界一百一十里南至永平川北邊濠接綏州西南至州百里東北無定河至鐵茄平五里
　　黒水堡　慶厯中築東控城平川西黒水川路入盧子闗北自大理河至橫山最為要害之地東至綏平砦四十里西至土門堡二十里南至安定堡六十里北至大理河六十里
　　白草砦　東控黃河伏落闗路北綏州界鐵茄平定僊嶺滿堂川路最為要害之地東至黃河二十里西至順安砦四十里南至隰州上平闗三十里
　　清澗城　即故綏徳縣地名清澗川東控黃河一帶賊路慶厯中脩東至石胡鎮四十里西至永平砦八十里西南至延州二百里南至延州砦四十里北至懷寧砦四十五里
　　石胡砦　慶厯中築西至南清澗城四十里北至順安
　　砦四十里
　　丹頭砦　舊號丹頭堡東寛州川路慶厯中修東至清澗城四十里西至安定堡四十里南至永平砦四十里北至綏平砦四十里
　　安定堡　地名馬蹄川控清澗川一帶東至控安逺廢砦慶厯中築東至丹頭砦七十里西南至安逺廢砦南至大狼砦七十里北至黒水堡五十里
　　青化砦　太平興國中築號青化堡加兵戍守西控青化川口慶厯中増修建砦東至水平砦七十里西至延平五十里
　　永平砦　東控永平川東南清澗城八十里西南至清
　　化砦七十里北至丹頭砦四十里
　　招安砦　北接杏子河至橫山一路慶厯中築東至金明砦三十里西至靜邊鎮八十里北至堡安軍八十里
　　新砦　控延川東北疆逺川一帶太平興國中重脩東至清化砦二十里西至金明砦四十里
　　金明砦　控金明一川之口本漢高奴縣地董翳所居後魏為廣落縣隋改金明唐置化武州本朝以縣為砦東至青化砦八十里西至招安砦二十五里南至延州四十里北至龍口平二十里
　　龍安砦　在廢栲栳砦之西地名龍口平控塞門川廢砦一帶戎馬來路東至新砦七十里南至金明砦三十五里西至萬安砦七十里北至塞門故砦八十里
　　萬安砦　東控五龍川入延州路東至延州八十里西渾州川路至招安砦北至保安軍八十里南至敷政縣
　　園林堡　西控土門一帶賊路入渾州川至瓦堂川慶厯中置堡戍守東至龍安砦八十里西至保安軍五十里南至招安砦八十里北至瓦堂川
　　鹽夏路自州北至塞門砦度盧子闗由屛風谷入夏州界石堡烏延嶺入平夏至鹽州約六百里其路自塞門至石堡烏延幷山谷中行最為險狹烏延至鹽州地平國初塞門至烏延蕃部內附石堡城置兵戍守至道中五路出師范廷召從此路進軍凡二十日至烏白池㑹師今廢盧子闗石堡安逺塞門四城北路山谷險峻比諸路最甚
　　保安軍舊延州栲栳城唐為神䇿軍控扼蕃寇本朝建軍置三砦守之東至延州百五十里經敷政敷施二縣界山谷不通車軌西至慶州界九十里南至延州界一百一十里北至長城八十里十里即蕃族界入宥州夏州路
　　砦三
　　徳靖砦　北控洛河川入西界金湯鎮大路舊號建子城天聖中賜今名東至軍六十里西至金湯鎮六十里南保勝砦七十里北熨斗平川路至金湯鎮六十里
　　順寧砦　東控大蟲谷口北五里即生戸歸娘族至大理河慶厯中築東至塞門棄砦百六十里西北至西界南至軍四十里北至歸娘嶺三十里
　　保勝砦　東北控吃黃河路一帶蕃部慶厯中築東至萬安砦八十里西至義征川南至靜邊鎮五十里南北至保安軍四十里
　　長城嶺路自軍北歸娘族六十里過長城嶺北至秦王井驛入平夏經栁泊嶺幷鐵巾白池人頭堡苦井三分山谷口河北九驛至故靈州懷逺鎮七百里〈今為建興州〉此路自軍至秦王井在山谷口行險狹自秦王井地勢漸寛平經沙漬少水泉可掘沙為井夏國宥州界並沙磧地卑濕掘丈餘則有水若因大風㝷復湮塞保安軍至賊界三十里此路可行師
　　鄜州洛文郡古白翟國唐武徳中置州以鄜畤為名又建為都督府本朝為保大軍節度東至丹州百二十里西至慶州界百八十里南至旁州界七十里北至延州百六十里
　　康定軍康定元年以鄜州城縣置
　　砦一
　　直羅縣砦　唐武徳中分三州洛文置縣以城枕羅水其川平故也今分兵戍控華池一帶蕃部至慶州華池鎮四十里
　　邠寧環慶路
　　慶州安化郡古義渠戎地隋置州今城在白馬川口唐為中軍都督府乂立安化芳池二都督府党項野利種落皆寄治州界為邠寧節度其地南至寧州百二十里北環州八十里西南寧州七十里東北宥州本朝置邠寧環慶路馬步軍都部署以下兵官以州為治所北控瀚海靈鹽一路居要害之地本路置州兵及朝廷遣禁兵更戍外又領熟戸蕃兵二百四十七族總四萬四千人馬四千三百九十疋弓箭手二十一指揮馬一百九十五疋城砦鎮堡十二
　　淮安鎮　古懷安縣地北控通塞川道路寛平最為要害地咸平中築去環州木波嶺八十里二鎮兵馬為諸路之援按唐史開元中檢校迯戸置為因懷安字訛謂之淮安東至五交鎮三十里西北至柔逺砦五十里南北七十里東北至東谷砦三十里北至西谷砦四十里西至西界五十里
　　淮安東谷砦　北控入西界通塞川大路西南至州百七十里南至淮安鎮四十里北至西界五里
　　淮安西谷砦　淮安西邊谷口入環州路西南至州百八十里南至淮安鎮四十里北至西界五里
　　美泥堡　西南至州一百五十里東谷砦十五里淮安
　　鎮十五里
　　雪泥堡　西南至州一百五十里淮安鎮十五里西谷
　　砦二十五里
　　華池鎮　後魏蔚州故城控盧河川路入鄜州鎮羅縣界隋為縣有子午山本朝置廵檢兵官總華池平戎鳯川柔逺淮安自子午山狗道嶺至義征達磨洛河川保安車小胡族東南至州一百三十里西至鳯川鎮二十里東至平戎鎮四十里鄜州至直羅四十五里
　　業樂鎮　大中祥符中築因蕃族內附特築業樂鳯川柔逺三城西南至州七十里淮安鎮七十里柔逺砦五十里
　　五交鎮　西至淮安鎮三十里西南至州百里北至西
　　界五十里
　　鳯川鎮　西北控子午嶺路至西界大中祥符中築東至州北五十里西南至合水鎮五十里東至南華池鎮二十里西界四十里
　　合水鎮　即唐之合川縣本朝祥符中脩理廢縣為鎮西至鳯川六十里東至華池七十里西至州五十里至西界百里
　　平戎鎮　控洛河一帶入西界路西至州　六十里西
　　南至華池鎮四十里西界六十里
　　柔逺砦　東有路入西界白豹後橋二鎮大中祥符中築東南至州百二十里東至業樂鎮五十里東北入西界後橋白豹谷三十里
　　大順城　新城北㨿兩川之口東至自烏川路至故鳯川城西自後橋堡川路至十二盤堡北自假木領興夏國以古道分界東至華池縣界西至柔逺砦界其假木嶺即突厥川也東至烏川西至十二盤堡南至州北至蕃界十五里
　　車箱峽路自淮安西北入通塞川經大明泊靜邊鎮香栢砦取車箱峽路過慶州舊蕃戎地〈今為建安州〉北入鹽州約五百里北路山原川谷中行不至南險國初淮安至鹽州蕃部並內附至道中五路出師丁罕從此路進軍至鹽州今靜邊白豹金湯後橋等鎮並為賊境各置堡砦
　　環州治通逺縣古朔方鳴沙地秦長城在焉居人部落相雜唐為樂州天寳後陷吐蕃宣宗收復建為威州割木波馬嶺二鎮𨽻之周置通逺軍使本朝淳化中復為州改今名其地三靣控蕃戎最為檄塞之劇東至蕃界十五里西至蕃界十五里南至慶州百四十里〈木波鎮路〉北至洪徳砦八十里砦北即蕃界青岡峽清逺軍積石浦洛河耀徳鎮清邊砦靈州共七程沙漬無郵傳冬夏少水按皇華四達記至靈州五百四十里
　　鎮砦十三
　　洪徳砦　西北路即舊口入靈武大路號青岡峽東至鹽州路號歸徳川東永和砦南至州十里西肅逺砦東北邊墩二十里接界
　　烏崙砦　控烏崙川一帶賊馬來路咸平中重修東接蕃界西即永和砦南至州二十五里北至肅逺砦十三里
　　肅逺砦　北控大洛乾川即馲駞平地入西界舊路咸平中增築新城賜今名南至州三十七里北至洪徳砦十三里
　　定逺砦　在三店溝戎馬來路北控西界三條路天聖中置東至平逺砦二十里西至蕃界十五里南至熟戸北至邊壕十五里
　　平逺砦　東控大現川入靈武路天禧中築東至州七十里西至定邊砦二十里南至熟戶二十里
　　大㧞砦　入慶州路西北至州七十五里東至熟戸郭家族十五里西至石昌鎮五十里南至馬嶺四十五里北至木波嶺三十里
　　永和砦　西控大峴川北至蕃界天禧中始築東至洪徳砦西至熟戸南至金湯族北至蕃界
　　安塞砦　北控西界九皇原路天禧中築東至邊壕界
　　三十里至州四十里南至州四十里
　　團堡砦　天禧中築東至熟戸南至熟戸西至熟戸北至石昌鎮四十里又至州一百五十里
　　馬嶺鎮　舊屬靈州周廣順初割屬環州即古之馬嶺縣漢為牧地川形似馬嶺因為縣名今控馬嶺川大路東至熟戸東南至慶州六十五里南至府城鎮二十五里北至大㧞塞四十五里至州一百三十里
　　木波鎮　舊屬靈州北路通慶州咸平中重修東至北界西至合道鎮四十里南至大㧞砦三十里北至州四十五里
　　石昌鎮　控西北馬嶺大川口入故威州路北與合道鎮相應援咸平中重脩東北至大㧞砦五十五里西至州百五十里南至團堡砦四十里西北至界
　　合道鎮　東至木波鎮四十里西至西界南至熟戸北
　　至州百一十里
　　靈鹽路自洪徳砦西北入青崗峽上至美利砦入清逺軍軍城則太宗朝轉運使鄭文寳建議築之在靈州南界積石嶺上瀚海中至靈環各三百里餘地不毛無水泉浦洛河耀徳鹽井靜邊鎮入靈州約五百里本靈環州大路咸平中陷清逺軍明年陷靈州棄美利砦路經瀚海中無水泉一路至洪徳砦東北入歸徳川上過西界蝦蟇砦馲駞㑹取雙堆峯至鹽州約至三百餘里洪徳砦至馲駞㑹係歸徳川漿水谷甚為險狹多泥濘自馲駞㑹至鹽州路路平人馬易行建隆以來蕃族並為熟戸至道中五路出師李繼隆由此路進軍日行數十里凡十日到鹽州今並為賊境
　　涇原儀渭鎮戎徳順軍路
　　渭州舊治襄武縣秦伐義渠戎置郡唐為渭州至徳後陷於吐蕃元和中置州於平涼一境坦平無險利於馳突其東至涇州一百三十里西鎮戎軍一百四十里南至儀州北原州並七十里本朝咸平中曹瑋守邊自州界循隴山而東跨邊壕數百里頗得守禦之要今置涇源儀渭鎮戎徳順軍馬歩軍都部署以下兵官初屯涇州今以州為治所本路置州兵及朝廷遣禁旅更戍外又領熟戸蕃兵百七十七族一萬三千三百四十一人馬五千五百疋弓箭手一百四十七指揮二萬一千五百九十七人馬六千五百六十八疋
　　縣砦鎮七
　　六盤闗砦　古六盤闗也在瓦亭西南隴山上唐天寳後陷吐蕃宣宗朝収復本朝置砦戌守東至木波砦二十里西神林砦四十里南杜家堡三十里北瓦亭砦二十里
　　瓦亭砦　控隴山一帶即漢唐那縣地古蕭闗也後漢隗囂使牛耶守瓦亭山即此彈箏峽在焉東自安國鎮路至州七十里西至安邊堡二十里南定川堡一十里北東山砦五十里
　　安國鎮　唐中和中置靜塞砦後改今名東至州三十里西自山河砦入瓦亭砦四十里南至定州砦十里西北二里至彈箏峽
　　新砦　地名小盧闗開寳中置賜今名東北至耀武鎮五十里西蒿店溝戎馬來路南至州二十五里北至鎮戎軍彭陽城三十里
　　定川砦　西控六盤山一帶太平興國中置東至州四十里西趙林砦二十里西南儀州制勝闗三十里北至山砦五十里
　　潘原縣　古邑也唐至徳後河隴盡陷國之西境極於潘縣宣宗恢復建為武州今仍舊為縣東至涇州界五十里西平涼縣界十三里南至儀州華亭縣界五十里北至原州臨涇縣界三十五里西北至平涼縣界十五里
　　耀武鎮　東至原州鐵原砦十五里西安國鎮三十五
　　里南至州四十里平安砦二十五里
　　原州治臨涇縣取其高平曰原為名唐天寳末河湟隴右盡陷元中和始脩臨涇城為原州自是西界無犯邊者四封之地羌戎雜居北捍蕃境置十一鎮砦守之東北寧州七十里西鎮戎軍界百三十里南至渭川界百三十里北慶州百三十里
　　鎮砦十三
　　栁泉鎮　舊名鵓鴿泉今名栁泉鎮西即熟戶明珠滅藏康奴等族帳北綏寧砦西至故城五里東至寧州界七十里南至州四十里北至環州界十里
　　新城鎮　控大盧川路東至州六十里西鐵原砦二十五里南渭州潘原縣二十五里北開逺砦三十里
　　鐵原砦　東至新城鎮二十五里西至渭川界十里南
　　耀武鎮十里北至平安砦三十里
　　開逺砦　東至州三十里西至平安砦三十里南至新
　　城鎮三十里北至新門砦十里
　　平安砦　東至開逺砦三十里西至彭陽城二十里南至鐵原砦三十里北至綏寧砦八十里
　　新門砦　東至州三十里西邊壕南開逺砦北西壕砦
　　十里
　　西壕砦　東至彭陽城七十里西至新門砦十五里南
　　至州四十里北在栁泉鎮三十里
　　綏寧砦　在栁州西北按地圖細腰古城北有路入蕃界故威州慶厯中脩築賜今名與靜安砦相應援得守禦之要與栁泉等八砦為次邊東南至州百一十里東栁泉鎮西北戎馬來路南州環州邊定砦西至胡盧泉三十里
　　靖安砦　地名胡盧泉地有二路一入蕃界故威州一入新門砦慶厯中脩築賜今名得守禦之要東南至州百三十里東北至綏寧三十里鎮戎軍乾興砦北羊囑族帳戎馬來路
　　鎮空平堡　古城也慶厯中脩捍北邊戎馬來路東環
　　州定邊砦西耳朶城南至州地邊界
　　耳朶城　古城也慶厯重修與綏寧靖安二砦相應援
　　東佛平川要綏安砦南至州北邊界
　　鎮戎軍故原州城也蕭闗都盧山朝那湫及涇水所出即其境唐至徳中陷於吐蕃自是三府西無襟帶之固時宰臣元載上議曰今西境極於潘原吐蕃防戎在堆沙堡原州界其間當西塞之口接隴山之固草肥木甘舊壘在焉吐蕃北毀其垣墉棄之不居其西則監收故地長壕大塹重複深固乗間築之可移大軍居涇州以為本根分兵守石門木峽隴山之闗北抵於河皆連山峻極不可越置鳴沙縣為豐安軍之羽翼靈武五城為形勢然後舉隴右之地以至安西是謂斷匈奴之脛圖其地以獻量井泉計徒庸畚鍤皆具而不果城本朝咸平初詔曹瑋修築建軍自隴山而東縁古長城開峻壕塹初李繼隆請城戎鎮朝廷詢其事弟繼和奏曰平涼舊地山川險阻旁扼夷落為中華襟帶乃城之故迄今為便東至涇州百八十里西至南臨洮軍六百里南至秦州四百七十里北至靈州五百里
　　城砦堡九
　　朝廷以軍境平易無扼束利於馳突今旁隴山而東循古長城刳大壕以隔胡騎砦城並在壕內
　　三川砦　在捺龍川天府川武延川之間因名三川西控妙娥山一帶西北入天都山路可至靈武地寛平美水草西天麻川北至定州砦去好水川一百里
　　定川砦　北控胡盧河大川入西界天都山正扼賊路東至渭州四十里西至蘭州約五百里南至制勝闗三十里北至故㑹州約三百里
　　高平砦　北至西界野雞峯戎馬來路東天聖砦西定川砦南至軍三十里北至肅逺砦野雞峯北至西界菜園等川戎馬來路
　　天聖砦　天聖中築因賜名東乾興砦西高平砦北安
　　逺堡控蘭肅州菜園川賊路
　　乾興砦　天禧中築明年賜名乾興東至原州界黒砦溝三十里西南至軍七十里西天聖砦北至邊壕七十里南彭陽城北至三川堡戎馬來路
　　彭陽城　東至平安砦二十里西東山砦路至軍七十里南渭州新砦四十里北至乾興砦五十里
　　東山砦　東至彭陽城三十里西闗逺堡接隴山西至軍五十里西南安邊堡三十里北至天聖砦六十里
　　開逺堡　祥符中置東至東山砦三十五里西堆沙堡六盤山一帶南至安逺堡三十里北至軍三十里
　　劉璠堡　縁胡盧河川路北控賊界從葦子灣至故蕭
　　闗
　　蕭闗路自軍北劉璠堡縁胡盧河川過古城入葦子灣出蕭闗至鳴沙縣界入靈武約至百餘里地勢平敞至道中李繼隆䕶送芻糧入靈武由此路
　　徳順軍舊籠竿城也在六盤山外祥符中渭州曹瑋言今隴山外有棄地號籠竿川坦為兵衝曾無捍蔽熟戸以田輸官因相地形築城盡要害之地以兵戍之立堡砦置弓箭手居之慶厯初經略使韓琦言籠竿外為山外四砦之首北接鎮戎軍捍一路戎馬走集北縁胡盧河川經古蕭闗至鳴沙縣乞建為軍因賜名徳順自六盤山砦二十里至瓦亭四十里又七十里至渭川西自神林砦四十里至石門蕃界七十里東南至儀州百二十里東北至鎮戎軍百一十里南好水川界
　　城砦堡七
　　隆徳砦　天禧初築砦屬渭州地名邪沒籠川蕃語訛謂之羊牧隆城慶厯初改今名𨽻徳順軍在隴山外隆徳靜邊二砦居邊壕外東至籠竿城六十里西至邊壕四十里南至靜邊砦四十里北至徳勝砦三十五里南石門路宣宗朝收復六闗即石闗門也
　　靜邊砦　在邊壕外祥符中蕃部獻南市城地天禧初築賜今名西控捺龍谷天麻川戎馬來路南自三角城路入秦州弓門砦舊屬渭州慶厯中移屬東至神林堡四十里西至邊壕二十里南至熟戸蕃族四十里北至羊牧隆城四十里
　　徳勝砦　舊屬渭州天聖中築與隆徳靜邊砦抵秦州界東南至軍八十里東至李武堡十里西至邊壕一十里南至籠竿城七十里北至懷逺城二十里又至界瓦川㑹百五十里即西蕃龕谷也北至延川戎馬來路有摘星闗邊二堡
　　中安堡　東至軍三十里西隆徳砦南章川堡北熟戸
　　地
　　漳川堡　東北控扼西峽口戎馬來路地名漳川頃因生戶求內附築城賜今名東南結公城西靜邊砦捺龍川一路南秦州白石堡北林堡熟戸地
　　水路城　慶厯中蕃部鐸廝那等獻水洛結公二城地因命版築又獻良肥地數千頃募弓箭手居之以為捍禦開秦亭之路蘇溫囉等族獻山林連延數百里去水洛城三十里儀州制勝闗徳勝靜邊漳川砦遂為內地又於隴城川一城南至麻穰砦隴城砦今屬秦州制勝闗百里西熟戶王家族西南至床穰砦五十里東南至弓門砦七十里又四十里秦州東北至順徳軍百一十里北至靜邊砦九十五里
　　結公城　南至水洛城三十五里北至漳川堡二十里東至制勝闗百里西至靜邊砦六十里西南至秦州百里
　　涇州定安郡唐平薛仁杲置州涇渭之間地形平敞正當西塞之口至徳以後河湟盡陷西鄙之地極於潘原遂屯重兵昇州為方鎮又謂散地不足守禦乃建平涼為渭州鹽涇縣為行原州外張蕃翼之衛本朝建戎軍以通隴右置徳順軍以制山林漸復襟帶之固今為章化軍節度東至邠州界六十里西至渭川界三十里南至鳯翔府界百里西至原州界三十五里
　　砦一
　　長武砦　築城在安仁谷中四面險固皆阻大澗渉絶惟有一路可上唐太宗封薛仁貴頓兵於此與析撫城相對皆天險也後置神䇿軍地高崇文嘗為長武城使西北至州四十里南至靈臺州
　　儀州華亭縣舊隴州屬邑也後魏築城置鎮以扼蕃戎之路唐為神䇿軍地後唐同光中置儀州本朝改今名東至涇州百里西至南蕃界一百里南至隴州九十里北至涇州瓦亭砦一百二十里
　　闗一
　　制勝闗　控隴西一帶舊號大震闗改賜今名管縁山
　　小砦二十五里
　　秦隴鳯翔階成州路
　　秦州天水郡本秦初封之地在汧渭之間諸羌雜處唐武徳初置都督府天寳後陷於吐蕃至宣宗時為內地土壤遼曠尤宜畜牧其東入隴州界故闗山路至蕃界一百九十里南鳯州界一百八十里東北隴州界百四十里本朝建為雄武軍節度扼巴蜀之境陷河湟之城其西又控党項吐蕃隴右山之外今之一都㑹也置砦二十三以守禦之和州舊兼縁邊都廵檢使今置秦隴鳯翔階成六州軍馬步都部署以下兵官以州為治所本路置州兵及朝廷遣禁族更戍外又領熟戶兵馬百四十七族總三萬五千六百人馬二萬二千四百七十疋弓箭手六十指揮五千九百人馬二千六百四十二疋
　　砦二十三
　　州境曠逺曹瑋在邊増築弓門治房床穰靜戎三陽定西伏羌永寧小落門威逺凡十砦浚濠三百八十里
　　永寧砦　建隆中築西北控龕谷至蘭州五百五十里號尚書砦至道中賜今名置稻田以為險固東至伏羌砦三十里西至來逺砦二十里南至小落三十里北至崇竒城九百里
　　伏羌砦　本唐初伏州後改為縣天寳後陷於吐蕃本朝建隆中酋長尚波於獻地特置砦戍守東至定西砦四十里南至永寧砦三十里南至夕陽鎮三十里
　　大落門砦　在伏羌砦西有落門谷良木所産先為羌戎所㨿雍煕中知州溫仲舒發兵侵取頗致騷動詔中使視之言得地甚利遂至今為內地祥符中再脩置東至永寧砦三十里西威逺砦里北來逺砦二十里
　　弓門砦　太平興國中築在赤城川東坡上管小砦五里至隴州故闗七十里西至治坊砦四十里南至床穰砦六十里北至邊壕西南至州百五十里
　　定邊砦　至本州一百八十里東至隴州定戎鎮四十里南至清水縣八十里西至弓門砦三十里
　　治坊砦　太平興國中築在臥牛山東管小砦西東至弓門砦四十里西至壕門外蕃界五里南至床穰砦六十里北至邊壕熟戸二里西南至州一百二十里
　　床穰砦　開寳中築控床穰砦川一帶管小堡十一東至治坊砦西至靜戎砦四十里東至州百五十里東南至清水縣十里北至蕃界二里
　　靜戎砦　太平興國中築在長山嶺下管小堡五里東至床穰砦四十里西至三陽砦四十里南至隴城界五里開寳中重脩
　　三陽砦　開寳中築扼三谷口慶厯中置開稻田四十頃以捍賊路管小砦十六東至靜戎砦四十五里西至定西砦十三里南至州三十五里北至蕃界七里
　　定西砦　太平興國中築管小砦四東至三陽砦十五里西至伏羌砦四十里南至州四十里北至蕃界五里
　　威逺砦　祥符中築舊名烏箆改賜今名東至小落門砦五里西至壕門外蕃部三里南至馬䮘砦十二里北至來逺砦八里
　　安逺砦　天禧中築東伏羌砦三十里西來逺砦一十里小落門砦三十里北至生戸五十六里
　　臨江砦　雍煕初築在渭水之南與漢陽水合流俗謂之西江東至良恭故縣四十里西至蕃界五十里西北將雞砦四十里北至蕃界五十里
　　陷山砦　太平興國中築東至骨谷鎮七十里西至良恭鎮九十里東北至長安縣界九十里
　　來逺砦　至州一百九十里東至永寧砦二十里西至寧逺砦郢南谷一十一里南至威逺掘堝一十里北至渭河窮邊
　　小落門砦　至州一百四十里東至永寧砦三十里西南至威逺砦八十里北至來逺砦二十里
　　寧逺砦　至州一百三十里東來逺砦定邊堡一十里西至熟戶南至馬家族二十里北至丁家部族二十里
　　榆林砦　至州三百四十五里東至良恭家鎮五十里西至臨江砦四十里南至蕃界二十里北至管下將雞砦一十里
　　將雞砦　天禧中築東南至古良恭城四十里西至臨江砦五十里南至馳項十五里北至蕃界一百里
　　馬騣砦　在州西騣馬嶺下東至故城鎮五十里至州一百九十里西至壕外蕃界五里南至長道縣三十里北至威逺砦界八里
　　靜邊鎮　祥符中詔築於南市城西南至州百五十里東北至順徳軍八十里秦渭相接扼西戎之要
　　隴城砦　唐縣也至徳後陷於吐蕃本朝慶厯中建砦與徳順軍水洛城結公城二城相接東弓門砦六十里南北石砦四十里北瓦龍谷堡四十里東南至治坊砦四十五里東北水洛城五十里西床穰砦六十里
　　達龍谷堡　慶厯中築東至鎮川約四十里西至西界
　　生戸約百里東南安逺砦六十里
　　河湟甘肅𤓰沙路自州西北三百一十里至故渭州又百八十里至臨州又東北二百里至蘭州北渡黃河出金城闗二百六十里至涼州松昌縣又二百一十里至涼州五百一十里至甘州又四百里至肅州又九十里渡玉門闗又四百二十里至𤓰州又三百里至沙州入洮疊州路自州西北三百一十里至渭州又二百里至泯州又百九十里至洮州百八十里至疊州
　　階州武都郡本白馬氐之地西魏置武州唐大厯中陷於吐蕃大中三年收復㝷改今名東至興州三百里西至岩州二百七十里南至文州百五十里北至成州二百六十里
　　砦二
　　峯貼峽砦　捍吐蕃幷控岩州路南岩州七十七里北
　　至州二百里
　　武平砦　地居險要生戶蕃部往年頻有聚刼慶厯中改砦李平築城賜今名與沙灘峯貼峽二砦防托應援管青崗峽圍城谷斫鞍三堡子東磨鼻岩婦口西青崗峽沙灘川
　　成州同谷郡古白馬氐所居國其地險固唐至徳後吐蕃擾百姓流散因廢為鎮咸通中人戶漸復再置州其東至鳯州界五十五里西至秦州界一百五十里南興州五十里北秦州界七十里東南至州三百五十里
　　論曰羌戎即敘種落實繁古之申逺畧制獷俗者重降附之爵用羈縻之䇿罔不納質嚮化叩闗請吏今之夷人內附者吐蕃党項之族居西北邊種落不相統一欵塞者謂之熟戶餘謂之生戶陜西則秦隴原渭環慶鄜延四路河東則隰石麟府二路其酋長則命之戎秩賜以官俸量其材力功績世相承襲凡大首領得為都軍主自百帳以上得為軍正又其次者皆等級補指揮使以下職名其立功者別建為刺史諸衛將軍諸司使副使至借職殿侍自充本族廵檢綏懷族帳謹固疆界器械餱糧無煩於公上
　　〈蕃部廵檢有諸司使副使承制崇班供奉官至殿侍受俸凖正員官添支亦如之諸刺史諸衛將軍者受俸凖蕃部官首領都軍主副軍主副都虞候指揮使副兵馬使者其力給自三十至三百為差每嵗冬又給袍服紅錦者七種紫綾者二種其月以官為差次十將以下皆給土田景徳中鎮戎軍豐瑾言蕃部兵衆為請錢其列校皆朝廷補授多部已衰老願省者探本軍人充之〉
　　凡四路總六百七族十五萬五千六百人三萬四千三百疋馬其𨽻鄜延路者居延州保安軍界𨽻邠寧路者居環慶州界𨽻涇原路者居原渭州鎮戎軍界𨽻鳯路者居秦鳯州界所以離戎醜之勢張蕃翼之衛也又若戎兵防邊之制前伐率皆代更俾之乗障為費甚大故晁錯建䇿不如選常居者為室屋具田器及募民徙塞下所以減贍邊用乂得俗習之便國家用是法於西陲募土人為弓箭手給田頃出一甲士三頃乃出戰馬一疋稅租徭役悉為蠲復器械糧餉俾其自給分築堡壘使相聚居設營校之名循卒伍之制亦置指揮以下戎秩以統率之有戰功者亦補軍都指揮使仍置弓箭手廵檢以䕶領之每戰則長為諸軍前鋒凡四路總一百二十指揮三萬二千五百八十人馬九千五百九十疋此備塞禦戎之至要也












　　武經總要前集卷十八上
<子部,兵家類,武經總要>
