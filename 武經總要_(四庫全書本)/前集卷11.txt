　　欽定四庫全書
　　武經總要前集卷十一
　　宋　曽公亮等　撰
　　水攻〈並圖〉　　水戰〈濟水附並圖〉　　火攻
　　水攻
　　夫水攻者所以絶敵之道沉敵之城漂敵之廬舎壞敵之積聚百萬之衆可使為魚害之輕者猶使縁木而居懸釡而炊故曰汾水可以灌平陽濟水可以灌安邑河水灌大梁洧水灌潁川韓信夾濰水決沙囊而斬龍且曹公引沂泗注下邳而克呂布皆控帯山埠得地形之利也若平陸引水勞力費功利害相半智伯以水攻而亡此又水攻者之宜戒也今存其法焉故兵法曰以水佐攻者彊凡水因地而成勢謂源髙於城本髙於末則可以遏而止可以決而流或引而絶路或堰以灌城或注毒於上流或決壅於半濟其道非一須先設水平測度髙下始可用之也
<子部,兵家類,武經總要,前集卷十一>
　　水平者木槽長二尺四寸兩頭及中間鑿為三池池橫濶一寸八分縱濶一寸三分深一寸二分池間相去一尺五寸間有通水渠濶二分深一寸三分三池各置浮木木濶狹㣲小於池箱厚三分上建立齒髙八分濶一寸七分厚一分槽下轉為關腳髙下與眼等以水注之三池浮木齊起𦕈目視之三齒齊平則為天下凖或十步或一里乃至數十里目力所及置照版度竿亦以白繩計其尺寸則髙下丈尺分寸可知謂之水平
　　照板形如方扇長四尺下二尺黒上二尺白濶三尺柄長一尺可握度竿長二丈刻作二百寸二千分每寸內小刻其分隨其分向逺近髙下其竿以照板映之𦕈目視三浮木齒及照板以度竿上尺寸為髙下逓而往視尺寸相乘山崗溝澗水之髙下淺深皆可以分寸度之
　　水戰〈並圖〉
　　吳楚揚越之間俗習水戰故吳人以舟檝為輿馬以巨海為平道是其所長春秋時吳以舟師伐楚又越軍舟戰於江伍子胥對闔閭以船軍之教比陸軍之法大翼者當陸軍之車小翼者當輕車突冒者當衝車樓船者當行樓車橋船者當輕足驃騎〈大翼以下皆船名〉公輸般自魯之楚為舟戰之具謂之鈎拒退則鈎之進則拒之漢武伐南越於昆明開池習水戰製樓船上建樓櫓戈矛船下置戈㦸以禦蛟鼉水怪之害然樓船戰艦形制之盛不若輕疾之利焉故張威畜噐械以樓船大艦為先趨便利立功效則走舸海鶻為其用或伏襲而入敵境則凡舟皆可用也故呂蒙襲荊州白衣揺櫓作商賈服荊州不聞遂立功焉
　　戰船
　　凡水戰以船艦大小為等勝人多少皆以米為凖一人不過重米二石帆櫓輕便為上以金皷旗幡為進退之節其戰則有樓船鬬艦走舸海鶻其潛襲則有蒙衝逰艇其噐則有拍竿為其用利順流以擊之諸軍視大將軍之旗旗前亞聞皷則進旗立聞金則止旗偃即還若先鋒逰奕等船為賊所圍以須外㧞則視大將赤旗向賊㸃則進每㸃一船進旗前亞不舉則戰船徐退旗向內㸃每㸃一船退若張疑兵則於浦泥廣設旌旗幡檣以惑之此其大畧也












　　逰艇者無女墻舷上槳牀左右隨艇子大小長短四尺一牀㑹進止回軍轉陣其疾如風虞候用之拍竿者施於大艦之上每作五層樓髙百尺置六拍竿並髙五十尺戰士八百人旗幟加於上每迎戰敵船若逼則發拍竿當者船舫皆碎隋髙祖命楊素伐陳自信州下峽造大艦名五牙艦上起樓五層髙一百餘尺左右前後置六拍竿並髙五十尺容戰士八百人旗幟加於上次曰黃龍置兵五百人自餘平乘舴艦等各有差軍下至荊門陳將呂仲肅於州以艦拒素素令巴蠻乘五牙四艘逆戰船近以拍碎陳十餘艦奪江路














　　蒙衝者以生牛革蒙戰船背左右開掣棹空矢石不能敗前後左右有弩窻矛穴敵近則施放此不用大船務在㨗速乘人之不備













　　樓船者船上建樓三重列女墻戰格樹幡幟開弩䆫矛冗外氊革禦火置炮車擂石鉄汁狀如小壘其長百歩可以奔車馳馬若遇暴風則人力不能制不甚便於用言施之水軍不可以不設足張形勢也












　　走舸者船舷上立女墻棹夫多戰卒皆選勇力精鋭者充往返如飛鷗乘人之所不及金皷旌旗在上














　　鬬艦者船舷上設女墻可蔽半身墻下開掣棹空〈音孔〉船內五尺又建棚與女墻齊棚上又建女墻重列戰士上無覆背前後左右竪牙旗金皷〈晉謀伐吳詔王濬脩舟艦乃作大舟連舫一百二十歩受二千人以木為城起橈櫓開四門其上皆得馳馬畫鷁首怪獸以懼江神〉












　　海鶻者船形頭低尾髙前大後小如鶻之形船上左右置浮板形如鶻翼趐助其船雖風濤怒漲而無側傾覆背左右以生牛皮為城牙旗金皷如常法





　　濟水〈附〉
　　凡軍行遇津渡泛溢及入山谷逢水暴漲止則無舍濟則無舟太公對周武王以飛橋轆轤越溝塹飛江天艎濟大水而不顯制度無以追究然須噐用素具乃克無患或有緩急難以齎持故韓信以木罌渡河而虜魏王豹鄧訓以縫革置筏而擊胡此又臨事制宜而利渉者也今以所存法圗之於左
　　凡軍行渡水上流有浮沬至者須待其定測水不漲則渡蓋慮半渡水漲或虜壅遏上流欲絶吾軍也
　　凡殊方異域水勢有洄洑險惡者及蛟鼉水害之屬兵濟渡須皆先得鄉導問狀預為防慮
　　凡將渡先於岸上四面列陣仍令乗髙逺望以候騎探之防冦之掩襲然後分隊旋濟
　　凡濟必先戰隊既升岸勒為方陣亦令人乗髙逺望如前法
　　凡簰筏謂以竹木及有屋宇䖏可以毀拆為筏浮渡並束草芻亦可用也
　　凡遇溝澗小水河淺可伐水旁木並枝柯縻以藤蔓絙索推置水中使前後積聚相挽可以渡人
　　凡大寒欲濟流澌米合以巨繩橫絶水面約澌須臾流澌自合可以濟矣
　　凡軍行遇溪陂未得濟者則度水濶狹以軍中車用鉄索相維橫絶中流實以土囊以遏水勢水稍淺諸軍可渡








　　蒲筏者以蒲束九尺圍顛倒為十道縛如束槍狀量長短為之無蒲用葦可以浮渡














　　飛絙者募善㳺水士或使人腋挾浮水繫繩於腰先浮渡水次引大絙於兩岸立大柱急定其絙使人挾絙浮水而過噐械載於首如大軍可為數十道渡













　　浮囊者以渾脫羊皮吹氣令滿繫其空束於腋下人浮以渡














　　皮船者以生牛馬皮以竹木縁之如箱形火乾之浮於水一皮船可勝一人兩皮合縫能勝三人以竹繫木助之可勝十餘也













　　木罌縛甕缶以為筏甕缶受二石力勝一人甕間容五寸下以繩勾聮編槍其上形長而方前置筏頭後置矟左右置棹













　　械筏者以槍十條為一束力勝一人且以五千條為率為一筏槍去鐏刅鱗次而排縱橫縛之可渡五百人或左右各繫浮囊二十先令水工至前岸立大柱繫二大絙屬之兩岸以夾筏絙上以木絙環貫之施繩聮著於筏筏首繫繩令岸上牽挽之以絙為約免漂溺之患
　　火攻
　　兵法曰凡火攻有五一曰火人二曰火積三曰火輜四曰火庫五曰火隊所謂火人者焚其營柵及其士卒駭而攻之必潰也所謂火積者焚其糧食薪芻軍無以存也所謂火輜者噐械財物及軍士衣裝在道未止者也所謂火庫者軍在營壘已有舍也二者焚之使其乏絶也所謂火隊者焚其行伍因亂擊之可覆也此五者滅敵之大利也又曰煙火必素具謂蒿茅薪芻膏油之屬皆素備也發火必有時起火必有日時者天燥也〈燥者旱天也〉日者宿在箕壁翼軫也此四宿者風起之日也凡火攻必因五火之變而應之火發於內則軍應之於外〈謂以外兵攻之〉火發兵靜者待而後攻極其火力可從之則從不可從則止〈謂火盡以耒若敵擾亂則攻之不撓則收兵而退〉火可發於外無待於內以時發之〈若敵居草萊則可從外及時發火不必更待內火發而應之恐敵自燒草萊我不能起火〉火發上風無攻下風〈以兵隨風勢攻之〉晝風乆夜風止凡軍必知有五火之便以數之〈須筭星躔之數守風起之日乃可發火〉故曰以火佐攻明今以諸家舊附於後
　　兵法曰引兵深入敵境叢林深草在軍前後三軍行逺人馬疲倦不及休止敵人因疾風之利燔吾上風鋭兵仗於吾後若此者則焚燔吾前之草木以絶火勢又燔吾後以拒敵人我軍按黒地而䖏堅整隊伍敵莫能害














　　火禽者以胡桃剖分空中實艾火開兩孔復合先捕敵境中野鷄繫項下鍼其尾而縱之奔入草中火頓發














　　雀杏磨杏子中空以艾實先捕取敵人城中及倉庫中雀數十百枚以杏繫雀足上加火薄暮羣飛入城壘中棲宿其積聚廬舍須臾火發













　　火兵以騎枚縛馬口人負束薪手持火噐直抵敵營一時舉火營中火亂急而乗之靜而不亂捨而勿攻














　　火獸以艾熅火於間及置瓢中開四孔繫瓢於野豬獐鹿頂上針其尾端向營而縱放之奔走入草瓢敗火發














　　古法也用牛前膊槍其刅向外以樺皮細草拄尾上驅其首向敵發火其牛震駭前奔敵衆必亂可以乗之古燧象火馬其法畧同皆可度宜用之













　　凡水戰用弊船或木筏載以蒭薪從上風順流發火焚敵人樓船戰艦






　　火盜
　　擇人狀貌音服與敵同者夜竊號蓫便懐火偷入營火焚其積聚火發衆亂而出以兵攻之
　　行煙
　　猛煙衝人無拒者凡攻城邑旬日未㧞則備蓬艾薪草萬束其輕重使人力可負以乾草為心濕草外傅𠉀風勢急烈於上風班布發煙漸漸逼城仍具皮笆傍牌以禦矢石
　　煙毬
　　毬內用火藥三斤外傅黃蒿一裹約重一斤上加火毬搗法塗傅之令厚用時以錐烙透
　　毒藥煙毬
　　毬重五斤用磂黃一十五兩熖硝一斤十四兩草烏頭五兩芭豆五兩狼毒五兩桐油二兩半小油二兩半木炭末五兩瀝清二兩半砒霜二兩黃蠟一兩竹茹一兩一分麻茹一兩一分搗合為毬貫之以麻繩一條長一丈二尺重半斤為絃子更以故帋一十二兩半麻皮十兩瀝清二兩半黃䗶二兩半黃丹一兩一分炭末半斤搗合塗傅於外若其氣熏人則口鼻血出二物並以砲放之害攻城者〈闕〉凡燔積聚及應可燔之物並用火箭射之或弓或弩或牀子弩度逺近放之其法見攻守及噐械門









　　武經總要前集卷十一
<子部,兵家類,武經總要>
