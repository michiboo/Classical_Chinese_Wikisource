
○總論
學書之法在乎一心，心能轉腕，手能轉筆。大要執筆欲緊，運筆欲活，手不主運，而以腕運。腕雖主運，而以心運。右軍曰：意在筆先，此法言也。古人下筆有由，從不虛發。今人好溺偏固，任筆為體，恣意揮運，以少知而自炫新奇，以意足而不顧顛錯，究於古人妙境茫無體認，又安望其升晉、魏之堂乎！凡運筆有起止，（一筆一字，俱有起止。）有緩急，（緩以會心，急以取勢。）有映帶，（映帶以連脈絡。）有回環，（即無往不收之意。）有輕重，（凡轉肩過渡用輕，凡畫捺蹲駐用重。）有轉折，（如用鋒向左，必轉鋒向右；如書轉肩，必內方外圓。書一捺必內直外方，須有轉折之妙，方不板實。）有虛實，（如指用實而掌用虛，如肘用實而腕用虛，如小書用實處，而大書則用虛，更大則周身皆用虛。）有偏正，（偶用偏鋒亦以取勢，然正鋒不可使其筆偏，方無王伯雜處之弊。）有藏鋒，有露鋒，（藏鋒以包其氣，露鋒以縱其神。藏鋒高於出鋒，亦不得以？糊為藏鋒，須有用筆如太阿截鐵之意方妙。）即無筆時亦可空手作握筆法書空，演習久之自熟。雖行臥皆可以意為之。自此用力到沉著痛快處，方能取古人之神。若一味仿摹古法，又覺刻劃太甚，必須脫去摹擬蹊徑，自出機軸，漸老漸熟，乃造平淡，遂使古法優遊筆端，然後傳神。傳神者必以形，形與心手相湊而相忘，神之所託也。今人患在空竭心力，總不能離本來面目，以言乎神，烏可得乎？古有雲：書法之要，妙在能合，神在能離。所謂離者，務須倍加工力，自然妙生。既脫於腕，仍養於心，方無右軍習氣。（筆筆摹擬不能脫化，即謂右軍習氣。）魯公所謂趣長筆短，常使意勢有餘，字外之奇，言不能盡。故學子敬者畫虎也，學元常者畫龍也。餘謂：學右軍者因無畫之跡，亦無畫之名矣。（計甫草曰：讀此論如聞龜年說天寶遺事，令人感發起舞。）
○又
初作字不必多費楮墨。取古拓善本細玩而熟觀之，既複背帖而索之，學而思，思而學，心中若有成局，然後舉筆而追之，似乎了了於心，不能了了於手，再學再思，再思再挍，始得其二三，既得其四五。自此縱書以擴其量，總在執筆有法，運筆得宜。真書握法近筆頭一寸，行書寬縱執宜稍遠，可離二寸。草書流逸，執宜更遠，可離三寸。筆在指端，掌虛容卵，要知把握亦無定法，熟則巧生。又須拙多於巧，而後真巧生焉。但忌實掌，掌實則不能轉動自由，務求筆力從腕中來。筆頭令剛勁，手腕令輕便，點畫波掠騰躍，頓挫無往不宜。若掌實不得自由，乃成稜角，縱佳亦是露鋒，筆機死矣。腕豎則鋒正，正則四面鋒全。常想筆鋒在畫中，則左右逢源，靜燥俱稱。學字既成，猶養於心，令無俗氣，而藏鋒漸熟。藏鋒之法全在握筆勿深，深者掌實之謂也。譬之足踏馬鐙，淺則易於出入，執筆亦如之。
楷法如快馬斫陣，不可令滯行，如坐臥行立，各極其致。
草如驚蛇入草，飛鳥出林，來不可止，去不可遏。先作者為主，後作者為賓，必須賓主相顧，起伏相承。疏取風神，密取蒼老。真以轉而後遒，草以折而後勁。用骨為體，以主其內，而法取乎嚴肅。用肉為用，以彰其外，而法取乎輕健。使骨肉停勻，氣脈貫通，疏處、平處用滿，密處、險處用提。滿取肥，提取瘦。太瘦則形枯，太肥則質濁，筋骨不立，脂肉何附！形質不健，神采何來！肉多而骨微者，謂之墨豬。骨多而肉微者，謂之枯藤。書必先生而後熟，既熟而後生。先生者，學力未到，心手相違。後生者，不落蹊徑，變化無端。然筆意貴淡不貴豔，貴暢不貴緊，貴涵泳不貴顯露，貴自然不貴作意。蓋形圓則潤，勢疾則澀，不宜太緊。而取勁不宜太險，而取峻遲則生妍，而姿態毋媚。速則生骨，而筋絡勿牽。能速而速，故以取神；應遲不遲，反覺失勢。無論藏鋒、出鋒，都要章法安好，不可虧其點畫而使氣勢支離。
夫欲書先須凝神靜思，懷抱蕭散，陶性寫情，預想字形偃仰平直，然後書之。若迫於事，拘於時，屈於勢，雖鍾、王不能佳也。凡書成宜自觀其體勢果能出入古法，再加體會，自然妙生。但拘於小節，畏懼生疑，迷於筆先，惑於腕下，不成書矣。今人作書如新婦梳妝，極意點綴，終無烈婦態也，何今之不逮古歟？
（曹秋嶽曰：是論如爛漫春花，遠近瞻望，無處不發，可稱書家三昧。
魏叔子曰：射老論書法真如囊沙背水，惟韓信獨能。）○答客問書法
客謂射陵子曰：作書之法有所謂執，可得聞乎？射陵子曰：非深淺得宜、長短鹹適之謂乎。曰：其次謂使，可得聞乎？曰：非縱橫不亂、牽掣不拘之謂乎。
曰：次謂轉，可得聞乎？曰：非鉤鐶不乖、盤紆相屬之謂乎。
曰：次謂用，可得聞乎？曰：非一點分向背，一畫辨起伏之謂乎。
曰：又有淹留勁疾之法，可得聞乎？曰：非能速不速，是謂淹留；能留不留，方能勁疾之謂乎。
曰：不可使狀如算子，大小齊平一等，可得聞乎？曰：非分佈不可排偶，體勢不可倒置，各盡其字之真態之謂乎。
曰：又有體用兼收，脫化無我，可得聞乎？曰：非要領瞭然，意先筆後，導之如注，頓之若山，電激龍飛之勢，雲崩獸駭之奇，無所不至之謂乎。
曰：又有蹇鈍滑突之弊，可得聞乎？曰：非以狐疑而故作淹留，以狼籍而故稱疏脫之謂乎。
曰：如巨石當路，枯槎架險，可得聞乎？曰：非妍姿不足，體質猶存，有意剛方而終為強項之謂乎。
曰：如秋蛇纏物，春林落蕊，可得聞乎？曰：非骨氣相離，專事柔媚，存心紆緩，而終為俗胎之謂乎。
曰：又有脫易不收，輕鎖任意，全無紀律，隨手弊生，可得聞乎？曰：非失於規矩，流於酬應，撓於世務，染於俗吏之謂乎。
曰：善哉言乎，願請其詳。曰：書法之要，先別乎古今。今不逮古者，古人用質而今人用妍，古人務虛而今人務滿。質所以違時，妍所以趨俗，虛所以專精，滿所以自畫也。予弱冠知學書，留心越四紀，枕畔與行麓中嚐置諸帖，時時摹仿，倍加思憶，寒暑不移，風雨無間，雖窮愁患難莫不與諸帖俱。複嚐慨漢、晉以逮有唐諸先正已遠，無從起而質問。間有所會，或亦茫然，所謂功力、智巧凜然不敢自許。大約聞之古人雲，運用之方雖由己出，而規矩所在必從古人學規矩則老不如少，思運用則少不如老。老不如少者期其可勉，少不如老者愈老愈精。又要於竿頭進步時，得取勢、取致之妙，非勁利不能取勢，非使轉不能取致。若果於險絕處複歸平正，雖平正時亦能包險絕之趣，而勢與致兩得之矣。故誌學之士必須到愁慘處方能心悟腕從，言忘意得，功效兼優，性情歸一，而後成書。客退而書諸紳。
射陵逸史曰：茲篇作問答語，間用筆陣圖與書譜成句，非褻取也，不過假此以為註疏，俾誌學之士一見瞭然，豈不快歟！
（湯惕庵曰：讀此文深加體貼學問、功夫次第，與鍛煉人品之法。總歸於剛柔合德，身世咸宜，字字可作泛海指南，不止學書法而已。）○論作字之始
伏羲一畫開天發造化之機，而文字始立，自是有龍書、穗書、雲書、鳥書、蟲書、龜書、螺書、蝌蚪書、鍾鼎書，以至虎爪、蚊腳、蝦蟆子，皆取形而作書。古帝啟萌，倉頡肇體，嗣有六書，而書法乃備。史籀從此變而為大篆，李斯又變而為小篆，王次仲又變而為八分，程邈又變而為隸書，蔡邕又變而為飛白。飛白者，隸書之捷也。隸書又八分之捷也。八分減小篆之半，小篆又減大篆之半，去古漸遠，書體漸真。故六義八體既行於世，而楷法於是乎生矣。
○論楷書
蓋作楷先須令字內間架明稱，得其字形，再會以法，自然合度。然大小、繁簡、長短、廣狹不得概，使平直如算子狀，但能就其本體，盡其形勢，不拘拘於筆畫之間，而遏其意趣，使筆筆著力，字字異形，行行殊致，極其自然，乃為有法。仍須帶逸氣，令其蕭散，又須骨涵於中，筋不外露，無垂不縮，無往不收，方是藏鋒，方令人有字外之想。如作大楷，結構貴密，否則懶散無神。若太密，恐涉於俗。作小楷易於侷促，務令開闊，有大字體段。易於侷促者，病在把筆苦緊，運腕不靈，則左右牽掣。把筆要在虛掌懸起，而轉動自活。若不空其手心，而意在筆後，徒得其點畫耳，非書也。總之，習熟不拘成法，自然妙生。有唐以書法取人，故專務嚴整，極意歐、顏。歐、顏諸家宜於朝廟誥敕。若論其常，當法鍾、王，及虞書東方畫讚、樂毅論、曹娥碑、洛神賦、破邪論序為則，他不必取也。
○論行書
凡作書要布置、要神采。布置本乎運心，神采生於運筆，真書固爾，行體亦然。蓋行書作於後漢劉德昇。魏鍾繇亦善作行書，所謂行者，即真書之少縱略。後簡易相間而行，如雲行水流，穠纖間出，非真非草，離方遁圓，乃楷隸之捷也。務須結字小疏，映帶安雅，筋力老健，風骨灑落。字雖不連，而氣候相通，墨縱有餘，而肥瘠相稱。徐行緩步，令有規矩；左顧右盼，毋乖節目。運用不宜太遲，遲則癡重而少神。亦不宜太速，速則窘步而失勢。布置有度，起止便靈，體用不均，性情安托！有攻無性，神采不生。有性無攻，神采不變。若心不疑乎手，手不疑乎筆，無機智之跡，無馳騁之形。要知強梁非勇，柔弱非和；外若優遊，中實剛勁，誌專神應，心平手隨，體物流行，因時變化，使含蓄以善藏，勿峻削而露巧。若黃帝之道熙熙然，君子之風穆穆然，如此作行書，斯得之矣！又有行楷、行草之別，總皆取法右軍禊帖、懷仁聖教序，大令鄱陽、鴨頭丸、劉道士、鵝群諸帖，而諸家行體次之。
○論草書
漢興有草書，徐鍇謂張並作草，並草在漢興之後無疑。迨杜度、崔瑗、崔實草法始暢。張伯英又從而變之。王逸少力兼眾美，會成一家，號為書聖。王大令得逸少之遺，每作草，行首之字，往往續前行之末，使血脈貫通，後人稱為一筆書，自伯英始也。衛瓘得伯英之筋，索靖得伯英之骨。其後張顛、懷素皆稱草聖，顛喜肥，素喜瘦，瘦勁易，肥勁難，務使肥瘦得宜，骨肉相間，如印泥畫沙，起伏隨勢。筆正則鋒藏，筆偃則鋒側。草書時用側鋒，而神奇出焉。逸少嚐雲：作草令其筆開，自然勁健，縱心奔放，覆腕轉促，懸管聚鋒，柔毫外托，左為外拓，右為內伏，內伏有度，始為藏鋒。若筆盡墨枯，又須接鋒以取興，無常則也。
然草書貴通暢，下墨易於疾。疾時須令少緩，緩以仿古，疾以出奇，或斂束相抱，或婆娑四垂，或陰森而高舉，或脫落而參差，忽往複收，乍斷複連，承上生下，戀子顧母，種種筆法，如人坐、臥、行、立、奔趨、揖讓、歌舞、擗踴、醉狂、顛伏，各盡意態方為有得。若行行春蚓，字字秋蛇，屬十數字而不斷，縈結如遊絲一片，乃不善學者之大弊也。古人見蛇鬥與擔夫爭道，而悟草書。顏魯公曰：張長史觀孤蓬自振、驚沙坐飛，與公孫大娘舞劍器，始得低昂迴翔之狀。可見草體無定，必以古人為法，而後能悟生於古法之外也。生悟於古法之外，而後能自我作古，以我立法也。
射陵逸史曰：作行草書須以勁利取勢，以靈轉取致，如企鳥跱，誌在飛；猛獸駭，意將馳。無非要生動，要脫化。會得斯旨，當自悟耳。
（王青岩曰：合真、行、草三論讀之，從思入，從悟出，逢源之妙，難以形求。不測之至，難以知喻。幾幾乎得無所得，忘無所忘，與天遊，與神化。其實是苦心密諦，啟迪來學，卓爾躍如。能者從之，幸無負此老婆心哉。
查伊璜曰：作書不法古人，猶兵家之無旌旗壁壘也，何以克敵乎？射陵作書，全是老將用兵。若胸中素無壁壘，又安能瞭然於口與手乎？）

