　　吾鄉城中有真勝寺，後為羅漢寺，古剎也。聞諸父老云：地下有古窖，兩寺相通，洞門即在後寺佛座石臺基下，以故洞門常閉塞，不敢開。寺之髡奴每至夜靜時，聞地下有敲木魚梵唄聲，誦云：「佛說般若波羅莽王龍德經，爾時閻浮劫內毗耶國王膺疾示滅，身臥龍榻，臟腑沸騰，瞑目待盡，丫髻雙童執拂驅蠅，拂子誤墮土面，王驚，張目微叱，魂魄飛越，陷大澤中，自顧己身已成異類，鱗雪體練，相柳方形，不瞰生物，饑火燒心。敬聞我佛說法給孤獨園，匍匐奔至，呼號懺悔。問何以故，我佛慈悲，說無生曰：如是我聞，一念嗔恨，遂墮惡趣。
　　當時言下大悟，遍體清涼。我佛親為摩頂，西爪東鱗，拏雲飛去，是故成龍相而非龍相，非龍相而無往不成龍相。無無龍相，始成非龍相。即說咒曰：波諦呢諦，求脫離諦，娑娑訶，南無龍德王菩薩摩訶薩。」
　　聞者無不駭詫。適外間紛議，時有枯瘠病瞿曇，體輕如三歲兒，從洞門出，買來其食訖仍歸。宰聞之，欲祛其惑，命壯士燃炬入洞覘其異。見洞內果寬敞，氣陰森，內仍有石門東向，鐵汁灌閉之，不能開。洞口坐一肉身和尚，冷如冰霜，衣腐敝而趺坐不僕，負出寺，仍閉其洞門。眾意為此老誦經無疑，或知其有道行者，或疑為煉太陰者，裝金供臺基上，狀如獅隱佛。久之，地下梵唄聲如故，亦無有敢再入者。此明季事。
　　至我朝，康熙某甲子，邑大旱，石爍沙煎，井枯泉竭，惟北城外有沙泉一甕，尚清澈，供民家汲飲。一日，天甫明，牧豬奴起，經寺外，見一大白蟒巨如五石甕，長不知幾許，逾殿脊，過女牆，俯首下，就沙泉飲，嘓嘓有聲，而後身半截，猶在寺中。牧豬奴駭極，奔且號，驚寺鄰，咸起，見蟒逡巡頓縮，入殿中去。
　　其時主席者大了禪師，聞之，函囑無妄言。是夜，負月坐蒲團。甫禪定，夢一白衣丈夫稽首曰：「某隱於此久矣，赤早，地脈枯燥，亟出就飲，不意俗子嘩噪，毀吾道行，將往峨嵋剃染。峨嵋為震旦國第一山也，具足於彼，可結清靜緣。向蒙庇覆，敢不辭謝和尚？」言已飛去。
　　師醒而志之於壁。由是，地下始無梵唄聲。三年後，南山富室袁叟，老無子，發願朝峨嵋求嗣續，間關跋涉，半載方至。以巨騾馱茶米布帛之類，遇洞居者，與之佈施，盡遣騾綱去。己則布襪青鞋獨詣峨嵋寺，焚香禮佛，遍謁執事僧，求見方丈。方丈驚詢鄉貫，曰：「莽頭陀亦珂鄉同籍，掛褡於此已久，何不過訪，一申桑梓情。」即命侍寮引入香積廚下，見一火頭僧，古貌方頤，蜷須碧眼，貌極粗魯，指之曰：「是也。」
　　叟因就與合十，僧投火杖起，握手慇懇，如舊相識。引至所居寮房，幾榻明淨，瓶缽雅潔，不稱其貌。叟問僧：「向在故里，城乎鄉乎？」曰：「吾無家，常寄跡後寺耳。」曰：「吾每入城完秋賦，何絕未一識禪範？」僧笑而不對。旋進清齋蔬筍伊蒲，味極鮮美。叟食如常人，而僧則揎袖大嚼，後以巨盎羹汁和飯雜餅餌雄啖之。笑曰：「窮餓大肚皮，飽餐常住飯，居士莫齒冷。」叟愛其豪邁，亦不之異。
　　黃昏清課，眾僧魚唱，僧惟誦龍德經，聲如啼鳩，不可辨。夜夕，引叟門外登捨身崖，盡佛燈，滿山晶瑩，隨風飄舞，瞥眼一燈飛至，僧急攫，以手送入叟口中，屬吞之，覺如九秋霜，冷徹肺腑。笑曰：「居士大喜，明年今日當得一甯馨兒，易生易長。若欲貴，仍須廣陰德，否則僅博宗祧不斬耳。」居四五日，夜與僧共榻寢，雖隔被而冷氣常侵膚，異之，亦不敢問。僧忽問叟曰：「後寺方丈大了師無恙否？」曰：「大了師猶清健，惟終日瞑目坐，不甚餐飲，似少生氣。」僧笑曰：「得之矣。」叟問僧曰：「師究何時歸？」曰：「大了圓寂，或可暫回里門。」
　　明日別，僧殊戀戀，臨歧贈青蚨二百，斑剝陸離，個個銅銹，皆漢時古半兩也。曰：「以此珮嬌兒，壓不祥。」且囑曰：「居士下山，約行四五里，可憑眺，無忘卻，亦勿遽回首也。」叟牢志之，乃打包徒步別去。行四五里，至丈人松下，試回首望，見山頂大枯樹上掛一大白蟒，天矯擎雲，鱗甲渥雪，頂有獨角，其色殷紅，口吐舌，灩灩如朝霞。駭極狂奔，再里許不見矣。
　　遂由夔府覓船歸，巴峽下流，月餘抵里，急尋大了告之，已於山上問訊時圓寂矣。叟於次年果生子，名曰光，字佛山，聰穎可愛，感其德，遂出資為大了購地瘞遺蛻，火化舍利五色。眾聞叟言，咸翹首望頭陀返。既而寂然，眾冠服送大了骨灰詣涅槃。忽一白衣小兒手托一石塔來，曰：「以此作和尚塔可乎？」眾以其小而忽之。忽風起沙飛，頃刻晝瞑。風定，小兒不見，惟巨塔高六尺，雕鏤精緻，已端正壓涅槃上。文曰：「紫衣大師衍派五十世行僧大了靈塔。峨嵋莽頭陀遣工造送。」
　　余童時遊寺中猶見階上有長方石，寬二尺，長五尺，中鑿一方孔，旁刻兩魚，俗呼為乾魚池，為廟中一景雲。石初遇雨，孔中有水，魚即躍入游泳，後為雷擊斷，不能靈。其實乃塔基也，而瘞骨所在，竟湮沒不可考。
　　懊儂氏曰：相柳率然之流，珍重桑梓如此，宜其脫胎換骨，焚修名山。今之人也，其萍飄異地者，或幕矣，或宦矣，或貿易稱陶朱矣，見人之勝於己者，分明秦越，必曰吾鼻祖與君同里耳。見人困於己者，分明鄉井，必曰吾與君素未謀面耳。而且冷語浸人，一毛不拔，甚至從井下石，極力擠排，其亦愧此莽頭陀乎！或曰如頭陀，乃蛇而人者耳。

