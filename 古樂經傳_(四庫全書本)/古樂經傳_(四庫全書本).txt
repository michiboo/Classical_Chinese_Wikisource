　　欽定四庫全書　　　　　經部九
　　古樂經傳　　　　　　　樂類
　　提要
　　〈臣〉等謹案古樂經傳五卷
　　國朝李光地撰光地所著尚書解義諸書已別著録是書乃所作古樂經解詁取大司樂以下二十官為經以樂記為之記又有附樂經附樂記統為五卷樂經樂記為光地所自訂其樂教樂用二篇則其孫清植以遺稿集成者也樂經之最不易通為千古聚訟者莫若大司樂一篇葢竇公以後久失其𫝊康成之注亦自隱奧難曉學者各為之説遂至紛紜轇轕無所折衷光地之論謂經文圜鍾為宮當作黃鍾為宮葢即以黃鍾為宮也黃鍾為角則黃鍾角調也其起調畢曲之律以姑洗太蔟為徴則太蔟徴調也其起調畢曲之律以南呂姑洗為羽則姑洗羽調也其起調畢曲之律以大呂據此則黃鍾為角乃姑洗為黃鍾之角太蔟為徴乃南呂為太蔟之徴姑洗為羽乃大呂為姑洗之羽經文自當為黃鍾之角太蔟之徴姑洗之羽不得以黃鍾為角太蔟為徴姑洗為羽光地錯綜比附亦未免迂曲而不可通然其以上文祀天神四望所用之律為證亦自有意義雖近於穿鑿正不妨存一解以補前人所未備其他立説則多考核確當議論精詳葢其用功甚深逈非師心臆度者所可及矣乾隆四十六年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

