蘇子美嘗言：明窗淨幾，筆硯紙墨，皆極精良，亦自是人生一樂。然能得此樂者甚稀，其不為外物移其好者，又特稀也。余晚知此趣，恨字體不工，不能到古人佳處，若以為樂，則自是有餘。
自少所喜事多矣。中年以來，漸已廢去，或厭而不為，或好之來厭，力有不能而止者。其愈久益深而尤不厭者，書也。至於學字，為於不惜時，往往可以消日。乃知昔賢留意於此，不為無意也。
學書勿浪書，事有可記者，他時便為故事。
自此已後，單日學草書，雙日學真書。真書兼行，草書兼楷，十年不倦當得名。然虛名已得，而真氣耗矣，萬事莫不皆然。有以寓其意，不知身之為勞也。有以樂其心，不知物之為累也。然則自古無不累心之物，而有為物所樂之心。
每書字，嘗自嫌其不佳，而見者或稱其可取。嘗有初不自喜，隔數日視之，頗若有可愛者。然此初欲寓其心以消日，何用較其工拙，而區區於，遂成一役之勞，豈非人心蔽於好勝邪？
作字要熟，熟則神氣完實而有餘，於靜坐中，自是一樂事。然患少暇，豈其於樂處常不足邪。
蘇子美嘗言用筆之法，此乃柳公權之法也。亦嘗較之斜正之間，便分工拙。能知此及虛腕則羲獻之書可以意得也。因知萬事有法，揚子云：斷木為棋，刓革為鞠，亦皆有法，豈正得此也。
蘇子美喜論用筆而書字不迨。其所論豈其力不剛其心邪？然萬事以心為本，未有心至而力不能者。余獨以為不然。此所謂非知之難而行之難者也。古之人不虛勞其心力，故其學精而無不至。蓋方其幼也。未有所為時，專其力於學書，及其漸長則其所學漸近於用。今人不然，多學書於晚年，所以與古不同也。
秋霖不止，文書頗稀。藂竹蕭蕭，似聽愁滴。見案上故紙，信筆學書樞密院東廳。
蘇子美蔡君謨書自蘇子美死後，遂覺筆法中絕。近年君謨獨步當世。
然謙讓不肯主盟，往年予嘗戲謂君謨學書如溯急流，用盡氣力不離故處。君謨頗笑，以為能取譬今思。此語已二十餘年，竟如何哉？
余始得李邕書，不甚好之。然疑邕以書自名，必有深趣。及看之久，遂為他書少及者，得之最晚，好之尤篤。譬猶結交，其始也難，則其合也必久。余雖因邕書得筆法，然為字絕不相類，豈得其意而忘其形者邪?因見邕書，追求鐘、王以來字法，皆可以通，然邕書來必獨然。凡學書者得其一，可以通其餘，余偶從邕書而得之耳。
