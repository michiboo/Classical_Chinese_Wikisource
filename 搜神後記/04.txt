　　晉時，東平馮孝將為廣州太守。兒名馬子，年二十餘，獨臥廄中。夜夢見一女子，年十八九，言：「我是前太守北海徐玄方女，不幸蚤亡。亡來今已四年，為鬼所枉殺。案生錄，當八十餘。聽我更生，要當有依憑，乃得生活，又應為君妻。能從所委，見救活不？」馬子答曰：「可爾。」乃與馬子剋期，當出。至期日，牀前地頭髮，正與地平，令人掃去，則愈分明。始悟是所夢見者。遂屏除左右，人便漸漸額出，次頭面出，又次肩項形體頓出。馬子便令坐對榻上，陳說語言，奇妙非常。遂與馬子寢息。每誡云：「我尚虛，君當自節。」問：「何時得出？」答曰：「出，當得本命生日，尚未至。」遂往廄中。言語聲音，人皆聞之。女計生日至，乃具教馬子出己養之方法；語畢，辭去。馬子從其言，至日，以丹雄雞一隻，黍飯一盤，清酒一升，醊其喪前。去廄十餘步，祭訖，掘棺出；開視，女身體貌全如故。徐徐抱出，著氈帳中，唯心下微暖，口有氣息。令婢四人守養護之，常以青羊乳汁瀝其兩眼，漸漸能開；口能咽粥，既而能語。二百日中，持杖起行，一期之後，顏色、肌膚、氣力，悉復如常，乃遣報徐氏。上下盡來，選吉日，下禮，聘為夫婦。生二兒一女。長男，字元慶，永嘉初，為秘書郎中；小男，字敬度，作太傅掾；女，適濟南劉子彥，徵士延世之孫雲。
　　干寶，字令升，其先新蔡人。父瑩，有嬖妾，母至妒。寶父葬時，因生推婢著藏中。寶兄弟年小，不之審也。經十年而母喪，開墓，見其妾伏棺上，衣服如生。就視猶暖，漸漸有氣息。輿還家，終日而蘇。云：寶父常致飲食，與之寢接，恩情如生。家中吉凶，輒語之，校之悉驗。平復數年後，方卒。寶兄嘗病氣絕，積日不冷，後遂寤，云：「見天地間鬼神事，如夢覺，不自知死。」
　　晉太元中，北地人陳良與沛國劉舒友善，又與同郡李焉共為商賈。後大得利，焉殺良取物。死十許日，良忽蘇活，得歸家。說死時，見友人劉舒。舒久已亡，謂良曰：「去年春社日，祠祀，家中鬥爭，吾實忿之，作一兕於庭前。卿歸，豈能為我說此耶？」良然之，故往報舒家，其怪亦絕。乃詣官，疏李焉而伏罪。
　　襄陽李除，中時氣死。其婦守屍。至於三更，崛然起坐，摶婦臂上金釧，甚遽。婦因助脫，既手執之，還死。婦伺察之，至曉，心中更暖，漸漸得蘇。既活，云：「為吏將去，比伴甚多，見有行貨得免者，乃許吏金釧。吏令還，故歸取以與吏。吏得釧，便放令還。見吏取釧去。」後數日，不知猶在婦衣內。婦不敢復著，依事咒埋。
　　鄭茂病亡，殯殮訖，未得葬。忽然婦及家人夢茂云：「己未應死，偶悶絕爾。可開棺出我，燒車釭以熨頭頂。」如言，乃活。
　　晉時，武都太守李仲文，在郡喪女，年十八；權假葬郡城北。有張世之代為郡，世之男字子長，年二十，侍從在廄中。夜夢一女，年可十七八，顏色不常，自言：「前府君女，不幸早亡，會今當更生。心相愛樂，故來相就。」如此五六夕。忽然晝見，衣服薰春殊絕，遂為夫妻；寢息，衣皆有污，如處女焉。後仲文遣婢視女墓，因過世之婦相聞。入廄中，見此女一隻履在子長牀下，取之啼泣，呼言發塚。持履歸，以示仲文。仲文驚愕，遣問世之：「君兒可由得亡女履耶？」世之呼問，兒具道本末。李、張並謂可怪。發棺視之，女體已生肉，姿顏如故，右腳有履，左腳無也。子長夢女曰：「我比得生。今為所發，自爾之後，遂死，肉爛，不得生矣。萬恨之心，當復何言？」涕泣而別。
　　魏時，尋陽縣北山中蠻人有術，能使人化作虎，毛色爪牙，悉如真虎。鄉人周眕有一奴，使入山伐薪。奴有婦及妹，亦與俱行。既至山，奴語二人云：「汝且上高樹，視我所為。」如其言。既而入草，須臾，見一大黃斑虎從草中出，奮迅吼喚，甚可畏怖。二人大駭。良久，還草中，少時，復還為人。語二人云：「歸家慎勿道。」後遂向等輩說之。周尋得知，乃以醇酒飲之，令熟醉。使人解其衣服及身體，事事詳悉，了無他異；唯於髻髮中得一紙，畫作大虎，虎邊有符。周密取錄之。奴既醒，喚問之。見事已露，遂具說本末云：「先嘗於蠻中告糴，有蠻師雲有此術，乃以三尺布，數升米糈，一赤雄雞，一升酒，授得此法。」
　　魏時，有清河宋士宗母，以黃初中夏天於浴室裡浴，遣家中子女盡出戶，獨在室中。良久，家人不解其意，於壁穿中窺，不見人，正見木盆，水中有一大鱉。遂開戶，大小悉入，了不與人相承。嘗先著銀釵，猶在頭上。相與守之，涕泣，無可奈何。意欲求去，永不可留。視之積日，轉解，自捉出戶外。其去駛，逐之不及，遂便入水。復數日，忽還，巡行舍宅如平生，了無所言而去。時人謂士宗應行喪治服，士宗以母形雖變，而生理尚存，竟不治喪。與江夏黃母相似。
