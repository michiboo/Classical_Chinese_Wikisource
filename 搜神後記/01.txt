　　丁令威，本遼東人，學道於靈虛山。後化鶴歸遼，集城門華表柱。時有少年，舉弓欲射之。鶴乃飛，徘徊空中而言曰：「有鳥有鳥丁令威，去家千年今始歸。城郭如故人民非，何不學仙離塚壘？」遂高上沖天。今遼東諸丁，雲其先世有升仙者，但不知名字耳。
　　嵩高山北有大穴，莫測其深，百姓歲時遊觀。晉初，嘗有一人誤墮穴中。同輩冀其儻不死，投食於穴中。墜者得之，為尋穴而行。計可十餘日，忽然見明，又有草屋，中有二人對坐圍棊。局下有一杯白飲。墜者告以饑渴，棊者曰：「可飲此。」墜者飲之，氣力十倍。棊者曰：「汝欲停此否？」墜者曰：「不願停。」棊者曰：「從此西行，有天井，其中多蛟龍。但投身入井，自當出。若餓，取井中物食。」墜者如言，投井中，多蛟龍，然見墜者輒避路。墜者隨井而行，井中物如青泥而香美，食之，了不復饑。半年許，乃出蜀中。歸洛下，問張華，華曰：「此仙館。大夫所飲者，玉漿也；所食者，龍穴石髓也。」
　　會稽剡縣民袁相、根碩二人，獵經深山，重嶺甚多。見一群山羊六七頭，逐之。經一石橋，甚狹而峻。羊去，根等亦隨，渡向絕崖。崖正赤，壁立，名曰赤城。上有水流下，廣狹如匹布，剡人謂之瀑布。羊徑有山穴如門，豁然而過。既入，內甚平敞，草木皆香。有一小屋，二女子住其中，年皆十五六，容色甚美，著青衣。一名瑩珠，一名潔玉。見二人至，忻然云：「早望汝來。」遂為室家。忽二女出行，云：「復有得婿者，往慶之。」曳履於絕巖上行，瑯瑯然。二人思歸，潛去。歸路，二女已知，追還。乃謂曰：「自可去。」乃以一腕囊與根等，語曰：「慎勿開也。」於是乃歸。後出行，家人開視其囊，囊如蓮花，一重去，復一重，至五，盡；中有小青鳥，飛去。根還，知此，悵然而已。後根於田中耕，家依常餉之，見在田中不動；就視，但有殼如蟬蛻也。
　　滎陽人，姓何，忘其名，有名聞士也。荊州辟為別駕，不就，隱遁養志。常至田舍收穫，在場上，忽有一人，長丈餘，黃疏單衣、角巾來詣之。翩翩舉其兩手，並舞而來，語何云：「君曾見『韶舞』不？此是『韶舞』。」且舞且去。何尋逐，逕向一山，山有穴，纔容一人。其人即入穴，何亦隨之入。初甚急，前，輒閒曠，便失人。見有良田數十頃，何遂墾作，以為世業。子孫至今賴之。
　　晉太元中，武陵人，捕魚為業。緣溪行，忘路遠近。忽逢桃花林，夾岸數百步，中無雜樹，芳華鮮美，落英繽紛。漁人甚異之。漁人姓黃名道真復前行，欲窮其林。林盡水源，便得一山。山有小口，彷彿若有光，便捨舟，從口入。初極狹，纔通人，復行數十步，豁然開朗。土地曠空，屋舍儼然。有良田、美池、桑、竹之屬。阡陌交通，雞犬相聞。其中往來種作，男女衣著，悉如外人；黃髮垂髫，並怡然自樂。見漁人，大驚；問所從來，具答之。便要還家，為設酒、殺雞、作食。村中人聞有此人，咸來問訊。自云：「先世避秦難，率妻子邑人至此絕境，不復出焉；遂與外隔。」問今是何世？乃不知有漢，無論魏、晉。此人一一具言所聞，皆為歎惋。餘人各復延至其家，皆出酒食；停數日，辭去。此中人語云：「不足為外人道也。」既出，得其船，便扶向路，處處誌之。及郡，乃詣太守，說如此。太守劉歆，即遣人隨之往，尋向所誌，不復得焉。
　　南陽劉驎之，字子驥，好遊山水。嘗採藥至衡山，深入忘反。見有一澗水，水南有二石囷，一閉一開。水深廣，不得渡。欲還，失道；遇伐薪人，問徑，僅得還家。或說囷中皆仙方、靈藥及諸雜物。驎之欲更尋索，不復知處矣。
　　長沙醴陵縣有小水一處，名梅花泉。有二人乘船取樵，見岸下土穴中水逐流出，有新斫木片逐水流，上有深山，有人跡，異之。乃相謂曰：「可試如水中，看何由爾？」一人便以笠自障，入穴，穴纔容人。行數十步，便開明朗，然不異世間。
　　平樂縣有山臨水，巖間有兩目，如人眼，極大，瞳子白黑分明，名為「目巖」。
　　始興機山東有兩巖，相向如鴟尾，石室數十所。經過皆聞有金石、絲竹之響。
　　中宿縣有貞女峽。峽西岸水際，有石，如人形，狀似女子，是曰「貞女」。父老相傳，秦世有女數人，取螺於此，遇風雨晝昏，而一女化為此石。
　　臨城縣南四十里有蓋山，登百許步，有姑舒泉。昔有舒女，與父析薪於此泉，女因坐，牽挽不動。父還告家，比還，唯見清泉湛然。女母曰：「吾女好音樂。」乃作弦歌，泉湧洄流，有朱鯉一雙，今人作樂嬉戲，泉故湧出。
