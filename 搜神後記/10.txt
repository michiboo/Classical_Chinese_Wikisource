　　長沙有人，忘其姓名，家住江邊。有女子渚次澣衣，覺身中有異，後不以為患，遂妊身。生三物，皆如鮧魚。女以己所生，甚憐異之。乃著澡盤水中養之。經三月，此物遂大，乃是蛟子。各有字，大者為「當洪」，次者為「破阻」，小者為「撲岸」。天暴雨水，三蛟一時俱去，遂失所在。後天欲雨，此物輒來。女亦知其當來，便出望之。蛟子亦舉頭望母，良久方去。經年後，女亡，三蛟子一時俱至墓所哭之，經日乃去。聞其哭聲，狀如狗嗥。
　　安城平都縣尹氏，居在郡東十里，曰黃村，尹佃舍在焉。元嘉二十三年六月中，尹兒年十三，守舍。見一人年可二十許，騎白馬，張繖，及從者四人，衣並黃色，從東方而來。至門，呼尹兒：「來暫寄息。」因入舍中庭下，坐牀，一人捉繖覆之。尹兒看其衣，悉無縫，馬五色斑，似鱗甲而無毛。有頃，雨氣至。此人上馬去，回顧尹兒曰：「明日當更來。」尹兒觀其去，西行，躡虛而漸升。須臾，雲氣四合，白晝為之晦暝。明日，大水暴出，山谷沸湧，丘壑淼漫，將淹尹舍。忽見大蛟長三丈餘，盤屈庇其舍焉。
　　武昌虯山有龍穴，居人每見神虯飛翔出入。歲旱，禱之，即雨。後人築塘其下，曰「虯塘」。
　　吳興人章苟者，五月中，於田中耕。以飯置菰裡，每晚取食，飯亦已盡。如此非一。後伺之，見一大蛇偷食。苟遂以鈌斲之，蛇便走去。苟逐之，至一坂，有穴，便入穴。但聞啼聲云：「斲傷我某甲。」或言：「當何如？」或云：「付雷公，令霹靂殺奴。」須臾，雲雨冥合，霹靂覆苟上。苟乃跳樑大罵曰：「天使！我貧窮，展力耕懇。蛇來偷食，罪當在蛇，反更霹靂我耶？乃無知雷公也！雷公若來，吾當以鈌斲汝腹！」須臾，雲雨漸散，轉霹靂向蛇穴中，蛇死者數十。
　　吳末，臨海人入山射獵，為舍住。夜中，有一人，長一丈，著黃衣，白帶，逕來謂射人曰：「我有讐，克明日當戰。君可見助，當厚相報。」射人曰：「自可助君耳，何用謝為？」答曰：「明日食時，君可出溪邊。敵從北來，我南往應。白帶者我，黃帶者彼。」射人許之。明出，果聞岸北有聲，狀如風雨，草木四靡。視南亦爾。唯見二大蛇，長十餘丈，於溪中相遇，便相盤繞。」白蛇勢弱。射人因引弩射之，黃蛇即死。日將暮，復見昨人來辭謝，云：「住此一年獵，明年以去，慎勿復來，來必為禍。」射人曰：「善。」遂停一年獵，所獲甚多，驟至巨富。數年後，忽憶先所獲多，乃忘前言，復更往獵。見先白帶人告曰：「我語君勿復更來，不能見用。讐子已大，今必報君。非我所知。」射人聞之，甚怖，便欲走。乃見三烏衣人，皆長八尺，俱張口向之，射人即死。
　　元嘉中，廣州有三人，共入山中伐木。忽見石窠中有二卵，大如升，取煮之。湯始熱，便聞林中如風雨聲。須臾，有一蛇，大十圍，長四五丈，逕來，於湯中銜卵去。三人無幾皆死。
　　晉太元中，有士人嫁女於近村者。至時，夫家遣人來迎，女家好遣發，又令乳母送之。既至，重門累閣，擬於王侯。廊柱下有燈火，一婢子嚴妝直守，後房帷帳甚美。至夜，女抱乳母涕泣，而口不得言。乳母密於帳中以手潛摸之，得一蛇，如數圍柱，纏其女，從足至頭。乳母驚走出外。柱下守燈婢子，悉是小蛇，燈火乃是蛇眼。
　　晉咸康中，豫州刺史毛寶戍邾城。有一軍人，於武昌市見人賣一白龜子，長四五寸，潔白可愛，便買取持歸，著甕中養之。日漸大，近欲尺許。其人憐之，持至江邊，放江水中，視其去。後邾城遭石季龍攻陷，毛寶棄豫州，赴江者莫不沉溺。於時所養龜人，被鎧持刀，亦同自投。既入水中，覺如墮一石上，水裁至腰。須臾，游出，中流視之，乃是先所放白龜，甲六七尺。既抵東岸，出頭視此人，徐游而去。中江，猶回首視此人而沒。
