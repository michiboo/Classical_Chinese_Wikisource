　　王機為廣州刺史，入廁，忽見二人著烏衣，與機相捍。良久，擒之，得二物如烏鴨。以問鮑靚，靚曰：「此物不祥。」機焚之，逕飛上天。尋誅死。
　　晉義熙中，烏傷葛輝夫，在婦家宿。三更後，有兩人把火至階前。疑是兇人，往打之。欲下杖，悉變成蝴蝶，繽紛飛散。有一物衝輝夫腋下，便倒地，少時死。
　　諸葛長民富貴後，常一月中，輒十數夜眠中驚起，跳踉，如與人相打。毛修之嘗與同宿，見之驚愕，問其故。答曰：「正見一物，甚黑而有手腳，不分明，奇健，非我無以制之也。」後來轉數。屋中柱及椽桷間，悉見有蛇頭。令人以刃懸斲，應刃隱藏，去輒復出。又擣衣杵相與語，如人聲，不可解。於壁見有巨手，長七八尺，臂大數圍。令斲之，忽然不見。未幾，伏誅。
　　新野庾謹，母病，兄弟三人，悉在侍疾。白日常燃火，忽見帳帶自卷自舒，如此數四。須臾，聞牀前聞狗鬥，聲異常。舉家共視，了不見狗，見一死人頭在地，頭猶有血，兩眼尚動，甚可憎惡。其家怖懼，乃不持出門，即於後園中瘞之。明日往視，乃出土上，兩眼猶爾，即又埋之。後日復出，乃以磚著頭合埋之，遂不復出。他日，其母便亡。
　　王綏，字彥猷。其家夜中樑上無故有人頭墮於牀，而流血滂沱。俄拜荊州刺史，坐父愉之謀，與弟納並被誅。
　　晉永嘉五年，張榮為高平戍邏主。時曹嶷賊寇離亂，人民皆塢壘自保固。見山中火起，飛埃絕燄十餘丈，樹顛火焱，響動山谷。又聞人馬鎧甲聲，謂嶷賊上，人皆惶恐，並戒嚴出，將欲擊之。乃引騎到山下，無有人，但見碎火來曬人，袍鎧、馬毛鬣皆燒。於是軍人走還。明日往視，山中無燃火處，惟見髑髏百頭，布散在山中。
　　新野趙貞家，園中種蔥，未經抽拔。忽一日，盡縮入地。後經歲餘，貞之兄弟，相次分散。
　　吳聶友，字文悌，豫章新淦人。少時貧賤，常好射獵。夜照見一白鹿，射中之。明，尋蹤，血既盡，不知所在。且已饑困，便臥一梓樹下。仰見射箭著樹枝上，視之，乃是昨所射箭，怪其如此。於是還家，齎糧，率子弟持斧以伐之。樹微有血，遂裁截為板二枚，牽著陂塘中。板常沉沒，然時復浮出。出，家輒有吉慶。每欲迎賓客，常乘此板。忽於中流欲沒，客大懼，友呵之，還復浮出。仕宦大如願，位至丹陽太守。在郡經年，板忽隨至石頭。外司白云：「濤中板入石頭來。」友驚曰：「板來，必有意。」即解職歸家。下船便閉戶，二板挾兩邊，一日即至豫章。爾後板出，便反為凶禍，家大轗軻。今新淦北二十里餘，曰封溪，有聶友截梓樹板濤牂柯處。有梓樹，今猶存。乃聶友向日所裁，枝葉皆向下生。
