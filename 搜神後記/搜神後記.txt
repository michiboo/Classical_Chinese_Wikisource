舊本題晉陶潛撰。中記「桃花源」事一條，全録本集所載詩序，惟增註漁人姓黃名道眞七字。又載干寶父婢事，亦全録《晉書》。剽掇之跡，顯然可見。明沈士龍跋，謂潛卒於元嘉四年，而此有十四十六年事。陶集多不稱年號，以干支代之，而此書題永初、元嘉，其爲僞托，固不待辨。然其書文詞古雅，非唐以後人所能。《隋書·經籍志》著録，已稱陶潛，則贗撰嫁名，其來已久。又陸羽《茶經》引其中晉武帝時宣城人秦精，入武昌山採茗一條，與此本所載相合，《封演見聞記》引其中有人因病能飲一斛二斗，後吐一物一條，與此書桓宣武督將一條，僅文有詳略；及牛肺字作土肚，茗瘕字作斛二瘕，其事亦與此本所載相合；知今所傳刻猶古本矣。其中丁令威化鶴阿香雷車，唐宋詞人並遞相援引，承用至今。題陶潛撰者固妄，要不可謂非六代遺書也。
