　　程咸，字延休。其母始懷咸，夢老公投藥與之，曰：「服此，當生貴子。」晉武帝時，歷位至侍中，有名於世。 
　　袁真在豫州，遣女妓紀陵送阿薛、阿郭、阿馬三妓與桓宣武。既至經時，三人半夜共出庭前月下觀望，有銅甕水在其側。忽見一流星，夜從天直墮甕中。驚喜共視，忽如二寸火珠，流於水底，炯然明淨。乃相謂曰：「此吉祥也，當誰應之。」於是薛、郭二人更以瓢杓接取，並不得。阿馬最後取，星正入瓢中，便飲之。既而，若有感焉；俄而懷桓玄。玄雖篡位不終，而數年之中，榮貴極矣。
　　臨淮公荀序，字休玄。母華夫人，憐愛過常。年十歲，從南臨歸，經青草湖，時正帆風駛，序出塞郭，忽落水。比得下帆，已行數十里，洪波淼漫，母撫膺遠望。少頃，見一掘頭船，漁父以楫棹船如飛，載序還之，云：「送府君還。」荀後位至常伯、長沙相，故云府君也。
　　廬陵巴邱人文晃者，世以田作為業。年常田數十頃，家漸富。晉太元初，秋收已過，刈獲都畢。明旦至田，禾悉復滿，湛然如初。即便更獲，所獲盈倉。於此遂為巨富。
　　上虞魏全，家在縣北。忽有一人，著孝子服，皂笠，手巾掩口，來詣全家。語曰：「君有錢一千萬，銅器亦如之；大柳樹，錢在其下，取錢當得爾。於君家大不吉。僕尋為君取此。」便去。自爾出三十年，遂不復來。全家亦不取錢。
　　元嘉元年，建安郡山賊百餘人破郡治，抄掠百姓資產、子女，遂入佛圖，搜掠財寶。先是，諸供養具別封置一室。賊破戶，忽有蜜蜂數萬頭，從衣簏出，同時噬螫。群賊身首腫痛，眼皆盲合，先諸所掠，皆棄而走。
　　蔡裔有勇氣，聲若雷震。嘗有二偷兒入室，裔拊牀一呼，二盜俱隕。
　　昔有一人，與奴同時得腹瘕病，治不能愈。奴既死，乃剖腹視之，得一白鱉，赤眼，甚鮮明。乃試以諸毒藥澆灌之，並內藥於鱉口，悉無損動；乃繫鱉於牀腳。忽有一客來看之，乘一白馬。既而馬尿濺鱉，鱉乃惶駭，欲疾走避溺，因繫之不得去，乃縮藏頭頸足焉。病者察之，謂其子曰：「吾病或可以救矣。」乃試取白馬溺以灌鱉上，須臾便消成數升水。病者乃頓服升餘白馬尿，病豁然愈。
　　太尉郗鑒，字道徽，鎮丹徒。曾出獵，時二月中，蕨始生。有一甲士，折食一莖，即覺心中淡淡（編按：淡淡，通「澹澹」，搖盪不定也。）欲吐。因歸，乃成心腹疼痛。經半年許，忽大吐，吐出一赤蛇，長尺餘，尚活動搖。乃掛著屋簷前，汁稍稍出，蛇漸焦小。經一宿，視之，乃是一莖蕨，猶昔之所食。病遂除。
　　桓宣武時，有一督將，因時行病後，虛熱，更能飲複茗，必一斛二斗乃飽，纔減升合，便以為不足，非復一日。家貧。後有客造之，正遇其飲複茗，亦先聞世有此病，仍令更進五升。乃大吐，有一物出，如升大，有口，形質縮縐，狀如牛肚。客乃令置之於盆中，以一斛二斗複茗澆之，此物歙之都盡，而止覺小脹；又加五升，便悉混然從口中湧出。既吐此物，其病遂差。或問之：「此何病？」答云：「此病名斛二（編按：或作「茗」。）瘕。」
　　桓哲，字明期。居豫章時，梅元龍為太守，先已病矣。哲往省之，語梅云：「吾昨夜忽夢見作卒，迎卿來作泰山府君。」梅聞之，愕然，曰：「吾亦夢見卿為卒，著喪衣，來迎我。」經數日。復同夢如前，云：「二十八日當拜。」至二十七日晡時，桓忽中惡，腹滿，就梅索麝香丸。梅聞，便令作凶具。二十七日，桓便亡；二十八日而梅卒。
　　平原華歆，字子魚。為諸生時，常宿人門外。主人婦夜產。有頃，兩吏來詣其門，便相向辟易，欲退，卻相謂曰：「公在此。」因踟躕良久。一吏曰：「籍當定，奈何得住？」乃前向子魚拜，相將入。出，並行共語曰：「當與幾歲？」一人云：「當與三歲。」天明，子魚去。後欲驗其事，至三歲，故往視兒消息，果三歲已死。乃自喜曰：「我固當公。」後果為太尉。
　　宋時有一人，忘其姓氏，與婦同寢。天曉，婦起出。後其夫尋亦出外。婦還，見其夫猶在被中眠。須臾，奴子自外來，云：「郎求鏡。」婦以奴詐，乃指牀上以示奴。奴云：「適從郎間來。」於是馳白其夫。夫大愕，便入。與婦共視，被中人高枕安寢，正是其形，了無一異。慮是其神魂，不敢驚動。乃共以手徐徐撫牀，遂冉冉入席而滅。夫婦惋怖不已。少時，夫忽得疾，性理乖錯，終身不癒。
　　董壽之被誅，其家尚未知。妻夜坐，忽見壽之居其側，歎息不已。妻問：「夜間何得而歸？」壽之都不應答。有頃，出門，繞雞籠而行，籠中雞驚叫。妻疑有異，持火出戶視之，見血數升，而壽之失所在。遂以告姑，因與大小號哭，知有變。及晨，果得凶問。
　　宋時，有諸生遠學。其父母燃火夜作，兒忽至前，歎息曰：「今我但魂爾，非復生人。」父母問之，兒曰：「此月初病，以今日某時亡。今在瑯邪任子成家，明日當殮。來迎父母。」父母曰：「去此千里，雖復顛倒，那得及汝？」兒曰：「外有車乘，但乘之，自得至矣。」父母從之。上車，忽若睡；比雞鳴，已至所在。視其駕乘，但柴車木馬。遂與主人相見，臨兒悲哀。問其疾消息，如言。
