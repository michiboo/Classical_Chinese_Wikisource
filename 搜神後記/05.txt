　　晉太康中，謝家沙門竺曇遂，年二十餘，白皙端正，流俗沙門。嘗行經清溪廟前過，因入廟中看。暮歸，夢一婦人來，語云：「君當來作我廟中神，不復久。」曇遂夢問：「婦人是誰？」婦人云：「我是清溪廟中姑。」如此一月許，便病。臨死，謂同學年少曰：「我無福，亦無大罪，死乃當作清溪廟神。諸君行，便可過看之。」既死後，諸年少道人詣其廟。既至，便靈語相勞問，聲音如昔時。臨去，云：「久不聞唄聲，思一聞之。」其伴慧覲，便為作唄。訖，其神猶唱讚，語云：「岐路之訣，尚有悽愴；況此之乖，形神分散。窈冥之歎，情何可言？」既而歔欷不自勝，諸道人等皆為涕泣。
　　王導子悅，為中書郎。導夢人以百萬錢買悅，導潛為祈禱者備矣。尋掘地，得錢百萬，意甚惡之，一一皆藏閉。及悅疾篤，導憂念特至，積日不食。忽見一人，形狀甚偉，被甲持刀。問：「是何人？」曰：「僕，蔣侯也。公兒不佳，欲為請命，故來爾。公勿復憂。」導因與之食，遂至數升。食畢，勃然謂導曰：「中書命盡，非可救也。」言訖不見。悅亦隕絕。
　　漢，會稽鄮（編按：音懋。）縣東野，有一女子，姓吳，字望子，年十六，姿容可愛。其鄉里有鼓舞解事者，要之，便往。緣塘行，半路，忽見一貴人，端正非常。人乘船，手力十餘，皆整頓。令人問望子：「今欲何之？」其具以事對。貴人云：「我今正往彼，便可入船共去。」望子辭不敢。忽然不見。望子既到，跪拜神座，見兩船中貴人，儼然端坐，即蔣侯像也。問望子：「來何遲？」因擲兩橘與之。數數現形，遂隆情好。望子心有所欲，輒空中下之。曾思啖膾，一雙鮮鯉，應心而至。望子芳香，流聞數里，頗有神驗，一邑共奉事。經歷三年，望子忽生外意，便絕往來。
　　孫恩作逆時，吳興分亂。一男子忽急，突入蔣侯廟。始入門，木像彎弓，射之，即卒。行人及守廟者，無不皆見。
　　晉太元中，樂安高衡為魏郡太守，戍石頭。其孫雅之在廄中，云：「有神來降，自稱白頭公，拄杖，光輝照屋。與雅之輕舉宵行，暮至京口，晨已來還。」後，雅之父子為桓玄所殺。
　　永和中，義興人姓周，出都，乘馬，從兩人行。未至村，日暮。道邊有一新草小屋，一女子出門，年可十六七，姿容端正，衣服鮮潔。望見周過，謂曰：「日已向暮，前村尚遠。臨賀詎得至？」周便求寄宿。此女為燃火作食。向一更中，聞外有小兒喚阿香聲，女應：「諾。」尋云：「官喚汝推雷車。」女乃辭行，云：「今有事，當去。」夜遂大雷雨。向曉，女還。周既上馬，看昨所宿處，止見一新塚，塚口有馬尿及餘草。周甚驚惋。後五年，果作臨賀太守。
　　豫章人劉廣，年少未婚。至田舍，見一女子云：「我是何參軍女，年十四而夭，為西王母所養，使與下土人交。」廣與之纏綿。其日，於席下得手巾，裹雞舌香。其母取巾燒之，乃是火浣布。
　　桓大司馬從南州還，拜簡文皇帝陵。左右覺其有異。既登車，謂從者曰：「先帝向遂靈見。」既不述帝所言，故眾莫之知。但見將拜時，頻言「臣不敢」而已。又問左右殷涓形貌。有人答：「涓為人肥短黑色，甚醜。」桓云：「向亦見在帝側，形亦如此。」意惡之。遂遇疾，未幾而薨。
　　晉安侯官人謝端，少喪父母，無有親屬，為鄰人所養。至年十七八，恭謹自守，不履非法。始出居，未有妻，鄰人共愍念之，規為娶婦，未得。端夜臥早起，躬耕力作，不捨晝夜。後於邑下得一大螺，如三升壺，以為異物，取以歸，貯甕中。畜之十數日。端每早至野，還，見其戶中有飯飲湯火，如有人為者，端謂鄰人為之惠也。數日如此，便往謝鄰人。鄰人曰：「吾初不為是，何見謝也？」端又以鄰人不喻其意，然數爾如此，後更實問。鄰人笑曰：「卿已自取婦，密著室中炊爨，而言吾為之炊耶？」端默然心疑，不知其故。後以雞鳴出去，平早潛歸，於籬外竊窺其家中。見一少女，從甕中出，至灶下燃火。端便入門，逕至甕所，視螺，但見殼。乃到灶下問之曰：「新婦從何所來，而相為炊？」女大惶惑，欲還甕中，不能得去，答曰：「我天漢中白水素女也。天帝哀卿少孤，恭慎自守，故使我權相為守舍炊烹。十年之中，使卿居富得婦，自當還去。而卿無故竊相窺掩，吾形已見，不宜復留，當相委去。雖然，爾後自當少差。勤於田作、漁採、治生。留此殼去，以貯米穀，常可不乏。」端請留，終不肯。時天忽風雨，翕然而去。端為立神座，時節祭祀。居常饒足，不致大富耳。於是鄉人以女妻之，後仕至令長雲。今道中素女祠是也。
