　　司徒蔡謨親有王蒙者，單獨，常為蔡公收養。蒙長纔五尺，似為無骨，登床輒令抱上。
　　司徒蔡謨親友王蒙者，單獨，常為蔡公所憐。公嘗令曰：「捕魚。」獲龜如車輪。公付廚，帳下倒懸龜著屋。蒙其夕纔眠，已厭。如此累夜。公聞而問蒙：「何故厭？」答云：「眠，輒夢人倒懸矣。」公容慮向龜，乃令人視龜所在。果倒懸著屋。公嘆云：「果如所度！」命下龜於地，於是蒙得安寢；龜乃去。
　　會稽謝奉，與永嘉太守郭伯猷善。謝忽夢郭與人於浙江上爭蒲錢，為水神所責，墮水死，己營理郭凶事。既覺，便往郭許共圍碁。良久，謝云：「卿知吾來意不？」因說所夢。郭聞之，悵然云：「信與人爭，如卿所夢。何期太的也？」須臾，如廁。便倒，氣絕。謝斷然理之，如所夢。
　　宗淵，字叔林，南陽人。晉太元中，為尋陽太守。有數十頭龜，付廚，敕旦且以二頭作臛。便著潘汁甕中養之。其暮，夢有十丈夫，並著烏布褲褶，自反縛，向宗淵叩頭苦求哀。明日，廚人宰二龜；其暮，復夢八人，求哀如初。宗淵方悟，令勿殺。明夜，還夢見昨八人來，跪謝恩，於是驚覺。明朝，自入廬山放之，遂不復食龜。
　　鉤鵅鳴於譙王無忌子婦屋上，謝允作符懸其處。
　　臨川東興，有人入山，得猿子，便將歸。猿母自後逐，至家。此人縛猿子於庭中樹上，以示之。其母便搏頰向人，欲哀乞，直是口不能言耳。此人既不能放，竟擊殺之。猿母悲喚，自擲而死。此人破腸視之，皆斷裂矣。未半年，其人家疫，一時死盡滅門。
　　鄱陽縣民黃赭，入山採楊子，遂迷不知道。數日，飢餓。忽見一大龜，赭便咒曰：「汝是靈物。吾迷路不知道，今騎汝背，示吾路。」龜即回右轉，赭即從行。去十餘里，便至溪水。見賈客行船，赭即往乞食，便語船人云：「我向者於溪邊見一龜，甚大，可共往取之。」言訖，面即生瘡；既往，亦復不見龜。還家數日，病瘡而死。
　　滎陽高苟年已五十，為殺人被收，鎖項地牢，分意必死。且同牢人云：「努力共誦觀世音。」苟曰：「我罪至重，甘心受死，何由可免？」同禁勸之，因始發心，誓當捨惡行善，專念觀音，不簡造次；若得免脫，願起五層佛圖，捨身作奴，供養眾僧。旬日用心，鉗鎖自解。監司驚怪，語高苟云：「若佛神憐汝，斬應不死。」臨刑之日，舉刀未下，刀折刃斷；奏，得原免。
　　吳興施績為吳尋陽督，能言論。有門生，亦有意理，常秉無鬼論。門生後渡江，忽有單衣白帢客來，因共與語，遂及鬼神。客辭屈，乃語曰：「僕便是鬼，何以雲無？受使來取君。」門生請乞酸苦，鬼問：「有似君者不？」云：「施績帳下都督，與僕相似。」鬼許之，便與俱歸。與都督對坐，鬼手中出一鐵鑿，可長尺餘，正自打之。放鑿，便去，顧語門生慎勿道。俄而都督雲頭痛，還所住，至食時便亡。
　　吳猛，字世雲，有道術。狂風暴起，猛擲符上，便有一飛鳥接符去。須臾，風靜。人問之，答云：「南湖有遭此風者，兩舫人是道士，呼天求救，故以符止風。」
　　吳猛好道術。嘗渡江，以白羽扇畫水，橫流直過，不用舟楫。
　　嘉興徐泰，幼喪父母，叔父隗養之，甚於所生。隗病，侍甚謹。三更中，夢二人乘舡，持箱上泰床頭，發箱出簿書，示曰：「汝叔應死。」泰即於夢中下地叩頭。良久，曰：「汝縣有同姓名人不？」泰思得，語鬼云：「有張隗，不姓徐。」此人云：「亦可強逼。念汝能事叔父，當為汝受之。」遂不復見。
　　有一書生，居吳，皓首，自稱胡博士，以經傳教授。假借諸書經傳，年載，忽不復見。後九月九日，士人相與登山遊觀，但聞講誦聲。尋覓，有一空塚；入數步，群狐羅坐。見人，迸走；唯有老狐獨不去，是皓首書生。
　　宋有惡人朱恭，每以殺盜為業。夜至蓮花寺殺尼盜物，一夜遶院而走，不知出處，遂墜露廁而死，背猶負物。
　　吳國富陽人馬勢婦，姓蔣。村人應病死者，蔣輒恍惚，熟眠經日。見人死，然後醒。覺則具說，家中不信之。語人云：「某中病，我欲殺之。怒強魂難殺，未即死。我入其家內，架上有白米飯，某種鮭。我暫過灶下戲，婢無故犯我，我打脊甚，使婢當時悶絕，久之乃蘇。」其兄病，有烏衣人令殺之，向其請乞，終不下手。醒，語兄云：「當活。」
　　餘姚虞定國，有好儀容。同縣蘇氏女，亦有美色。定國嘗見，悅之。後見定國來，主人留宿。中夜，告蘇公曰：「賢女令色，意甚欽之。此夕寧能暫出否？」主人以其鄉里貴人，便令女出從之。往來漸數。語蘇曰：「無以相報，若有官事，其為君任之。」主人喜。自爾後有役召事，往造定國。定國大驚曰：「都未嘗面命，何由便爾？此必有異！」具說之。定國曰：「僕寧當請人之父而淫人之女？君復見來，便斫之。」後果得怪。
　　熊無穴，居大樹孔中。東土呼熊為子路。以物擊樹云：「子路可起。」於是便下。不呼，則不動也。
