
林烏遙岸鳴，早知東方曙。 
波上風雨歇，舟人叫將去。 
蒼蒼前洲日，的的回沙鷺。 
水氣清曉陰，灘聲隱川霧。 
舊山勞魂想，憶人阻洄泝。 
信宿千里餘，佳期曷由遇。 
前程入楚鄉，弭棹問維揚。 
但見土音異，始知程路長。 
寥寥晚空靜，漫漫風淮涼。 
雲景信可美，風潮殊未央。 
故人江皋上，永日念容光。 
中路枉尺書，謂余瓊樹芳。 
深期結晤語，竟夕恨相望。 
冀願崇朝霽，吾其一葦航。

