○土司世胄
土司惟諸岑最強，胄出岑彭，畫像雲台，精應列宿，布星祭神，威擬王者，世為外臣，頗襲得法。其女朱衣雀扇，火齊金鐙，乍見者訝為仙人。

○形勢
四府三十七州形勢宛然一衰周戰國圖：區分軫埒，遠交近攻，雖暴寡淩弱，殘殺奪略，終莫能越其尺寸；其主雖幼弱寡昧，頭目用事似三家六卿之類。寡弱甚者，割村為質，如列國割地獻城之例，然有年月刻版。歲盈則反傾。義重士有似四公子，但鬼門、銅柱，士非逃亡流竄、憤世疾邪、甘心修蛇之口者，孰肯胝繭而躡之，是以碣石空懸而雕龍之士罕至也。

○法制
土司法極嚴肅，鞭笞殺戮，其人死無二心，民怯於私憤，勇於公鬥，似秦嚴刑酷法；嫻於文司似鄭商販。入其境，以二槍交植境上，曰關稅，未輸而越關者許射之，既輸，暮行露宿、貨物狼籍無敢睨者，

○布伯
土目稱其酋曰「布伯」，謂其百姓曰「提陀」，命女奴曰「犭巢婢」。布伯，布令之長也，提陀可以涕唾人也，《南史》王琨「犭巢婢所生」指是。

○岑家兵略
岑氏家法，七人為伍，每伍自相為命，四人專主擊刺；三人專主割首，所獲首級，七人共之。割首之人，雖有炤獲主擊刺者之責，但能奮殺向前，不必武藝絕倫也。

○狼兵
狼兵鷙悍，天下稱最。多非真狼，土官親行，部署乃出，性極貪淫，動不可製，嚴誌明律用之勝，否則敗。

○猺人祀典
猺名「軬客」，古八蠻之種。五溪以南，窮極嶺海，迤邐巴蜀。藍胡槃侯四姓，槃姓居多，皆高辛狗王之後，以犬戎奇功尚帝少女，封於南山，種落繁衍，時節祀之。劉禹錫詩「時節祀槃瓠」是也。其樂五合，其旗五方，其衣五彩，是謂五參。奏樂則男左女右，鐃鼓胡蘆笙忽雷響匏雲陽，祭畢合樂，男女跳躍，擊雲陽為節，以定婚媾，側具大木槽，扣槽群號，先獻人頭一枚，名吳將軍首級。予觀祭時，以桄榔麵為之，時無罪人故耳。設首，群樂畢作，然後用熊、羆、虎、豹、呦鹿、飛鳥、溪毛，各為九壇，分為七獻，七九六十三，取鬥數也。七獻既陳，焚燎節樂，擇其女之誇麗嫻巧者，勸客極其綢繆而後已。十月祭都貝大王，男女連袂而舞，謂之蹋猺。相悅，則男騰躍跳踴，負女而去。

○雲嚲君兵法
雲嚲娘相思寨兵能以少擊眾。部署之法：將千人者，得以軍令臨百人之將；將百人者，臨以軍令臨十人之將。一人赴敵，則左右大呼夾擊，一伍爭救之；一人戰沒，左右不夾擊，即斬一伍之眾，皆論罪及截耳。一伍赴敵，則左右伍呼而夾擊，一隊爭救之，一伍戰沒，左右伍不夾擊者即斬一隊之眾。皆論罪及截耳。不如令者斬，退縮者斬，走者斬，訛言惑眾者斬，敵人衝而亂者斬，敵以金帛遺地拾者斬。其功賞之法：戰沒者賞，臨陣躍馬前鬥因而破敵，雖不獲級，而能奪敵之氣者受上賞，斬級者，論首虜斬級而冠同伍者，輒以其伍屬之。

○嚲娘盛飾
猺女握兵符者得冠，偏{髟自}之玉，披紫鳳之裘，曳蝶綃，佩文犀之印，望之若神人矣。何謂偏{髟自}？中以煖玉，琢雙鳳，頭握發盤之北齊禮服，誌八品女冠，偏{髟自}結與，此略同鳳裘，白州綠含鳳毛所織，色久愈鮮，服之辟寒。蝶綃，冰蠶所珥，織作蝶紋，輕逾火烷，服之辟暑。諺曰：「鳳裘無冬，蝶綃無夏，<走標>雪無前，嚲雲無價。」「<走標>雪」，駿馬名也。

○四姓髻鬟
髻有芙蓉、有望仙、有仙人、有雙龍、有孤鳳、有濃春、有散夏、有懊儂、有萬疊愁、有急手妝；其下者有椎髻、有垂鞭、有盤蛇、有鹿角。豪家髻鬟稍不稱者，群笑之，目為丁妝。錦有鵝頭錦、花蕊錦。蛇濡錦，以蛇膏澤之，辟毒霧，入水不濡，亦名龍油錦。簇蝶錦以熟金為之，古詩「惆悵金泥簇蝶裙，春來猶得伴行雲。」

○卉服
南方草木可以衣者曰卉服。績其皮者，有勾芒布、紅蕉布。弱錫衣，苧麻所為。《淮南子》「弱錫細布，一端數金」。火烷布，布有三種，畢方麻者，一端數金；祝融木者，一端百金；火鼠毛者，一端千金。績其花者，有桐花布、瓊枝布、娑羅布，其精者曰娑羅龍吉貝布，又名斑布。桃花布，南中千葉桃花似牡丹，穗長尺許，織穗成布，文勝火浣多矣，但過冬則散。《南史》：「齊武帝乘龍舟遊江中，紝越布為帆，繂鍮石為足，榜人皆著鬱林布」。帝王誇為炫燿，其珍可知。

○鳥章
鳥毳之精織成文章者，謂之「鎖袱」。鳥毳之粗市於狑獞，謂之「鵝罽」，詩曰：「鵝毛禦臘逢山罽」。

○猺仙
居思娥，隱貴縣南七十里居思岩，靈果紛敷，食之五蘊，皆香懷之迷，不得出入。或遇之，問其姓名，必曰居思娥，山中人也。

○龍母山
容縣南白花村有龍潭，渟泓莫測。猺女飲水，為龍所據，陰雲罩幕，既歸，常有寒氣，人莫敢近，女亦弗覺也。歲餘產龍，無血，水數升下，雲霧挾去，母無恙。數年，母卒，既殮，龍擁其骸向潭，潭側萬峰迴拱，成一月堂，眾隨去，石裂，龍負骸入，龍出石合，與褒城張魯女浣衣事同。庾信所稱南國女郎碪者是也。廟在梧江，祝風雨而輒驗。

○李龍宅
至元間，興業大李村李龍好修煉，一日謂妻曰：「體癢甚，暫浴，汝姑待之。」雷雨大作，妻驚視，遍體鱗生，囑妻曰：「我歲一來，當以米糕祀我。」語畢，挾雷雨而去，至今赫然。

○生丁白丁黑丁
椎結斑衣，兒時，即燒鐵石，烙其跟蹠，沁以蛇油，重趼若鞟，穿箐走棘，履險若夷。

○丁婦
黔麵繡額，為花草、蜻蜓、蛾蜨之狀，嫁則荷傘懸履以戒途。

○煉刀
兒時，選精鐵如兒重，漬以藥水，及長，咒時、煉日、刺熊、衝堅，服以終老。

○毒槊
毒槊無刃，狀如朽鐵，著人無血而死，意《列子》所稱「宵練」者耶？

○結納
猺老暗結城市豪傑，號曰「招主」，自稱曰「耕丁」。招主復結官府左右為耳目，透漏緩急，有事，朝發夕聞。

○野戰
臨敵，比偶而前，執槍者乍前乍卻，以衛弩，執弩者口銜刀而手援矢，矢盡，投弩夾刀，與槍俱奮。

○誓師
凡有仇鬥，殺牛聚眾，對神盟誓，其法令人忘死，先期刻木插於山椒，以示不詭。

○狑人（狙人附）
雕題高髻，狀若猩狒，散居莽中，不室而處，饑食橡薯，射狐掘鼠，蜂蠆蚳蝝，甘生於薺，卉衣鳥言，重譯四姓。狑外曰狙，其風罔聞，意莊生所稱狙公雲。

○獞官婚嫁
獞人聚而成村者為峒，推其長曰峒官。峒官之家，婚姻以豪侈相勝。壻來就親，女家五里外采香草花萼結為廬，號曰「入寮」，錦茵綺筵，鼓樂導男女而入，盛兵為備。小有言則肅兵相鏖。成親後，婦之婢媵迕壻意，即手刃之，能殺婢媵多者，妻方畏憚，否則懦而易之。半年，始與壻歸，盛兵陳樂，馬上飛槍走球，鳴鐃角伎，名曰「出寮舞」。

○浪花歌
峒女於春秋時布花果笙簫於名山，五絲刺同心結、百紐鴛鴦囊，選峒中之少好者伴峒官之女，名曰「天姬隊」，餘則三三五五，采芳拾翠於山椒水湄，歌唱為樂；男亦三五成群，歌而赴之，相得則唱和竟日，解衣結帶，相贈以去。春歌正月初一、三月初三；秋歌中秋節。三月之歌曰「浪花歌」。

○收魂
峒壻遠歸，則止三十里外，遣瑤毛持籃往迎之，脫婦人中衵，貯籃中，曰收魂。瑤毛者，巫也。

○獞丁
冬編鵝毛，夏衣木葉，摶飯掬水，以禦饑渴，緝茅索，伐木架楹棲其上，牛羊犬豕畜其下，謂之麻欄。子長，娶婦，別欄而居。

○丁婦
娶日，其女即還母家，與鄰女作處，間與其夫野合，有身，乃潛告其夫，作欄以待生子，始稱為婦也。

○毒矢
射鴆捕蛇，以合百草，煉時以作毒矢，仰射飛走，透肌及骨，百不失一。

○羅漢
貴少賤老，染發剃須，喜作羅漢。羅漢者，惡少之稱也。

○攻掠
凡有攻掠，禱鬼、誓眾，乃推渠長峒官，把酒賜綠熊、練{髟屈}、錦雉、氀毼。綠熊辟塵。錦雉善鬥，欲其絕塵而鬥也；練{髟屈}，臂衣也，氀毼，戰服也。厚給其家，曰槍頭錢，攻峒劫猺，報仇雪恥，始有交鋒，攻村則聞風而遯，占其田廬，徙老弱而居焉。性極耐饑，啖鹽數顆，則凡草木皆可啖食。狼兵至，即遁匿深箐絕嶠，官兵追之，徐行長嘯，若蹇驢之遂飛兔也。

○獞婦畜蠱
五月五日，聚諸蠱豸之毒者，並寘器內，自相吞食，最後獨存者曰蠱。有蛇蠱、蜥蜴蠱、蜣螂蠱，視食者久暫卜死者遲速。蠱成，先置食中，味增百倍，或數日，或經年，心腹絞痛而死。家中之物，皆潛移去，魂至其家。為之力役，猶虎之役倀也。其後夜出，有光，熠如曳彗，是名飛蠱。光積生影，狀如生人，是名「桃生」。影積生形，能與人交，是名「金蠶」。於是任意所之，流毒鄉邑，殺人多者蠱益靈，家益富。恭、富、昭、賀，蠱術公行，峒官提陀，潛得知其狀，令巫作法厭之，取婦埋地中，出其首，澆蠟燃之，以召冤魂，魂不為附。獞婦代鬼返罵，乃死，否則不能置之法也。鮑明遠詩：「吹蠱痛行暉」，蓋飛蠱也。按《周禮》，土訓掌道地圖道地慝。《疏》云：「地慝，蠱事，人所為也。」周時，荊揚不入職方；王制，南不盡衡山。則西北亦有蠱矣。《國語》曰：「宵靜女德，以伏蠱慝」，謂女惑男如蠱，使人形神雙喪，精魂為其所役也。張衡《思玄賦》「咸姣麗以蠱媚兮，增雩眼而娥眉」，則房中亦有蠱矣。何必鴂舌雕題？騷人羈旅，始為惑哉！

○天姬破蠱
凡中蠱者，顏色反美於常，天姬望之而笑，必須叩頭乞藥，出一丸啖之，立吐奇怪，或人頭蛇身，或八足六翼，如蝌蚪子，斬之不斷，焚之不燃，用白礬澆之立死，否則對時復還其家。予久客其中，習知其方，用三七末、荸薺為丸，又用白礬及細茶分為末，每服五錢，泉水調下，得吐則止。按古方：取白蘘荷服其汁，並臥其根所，呼蠱者姓名，則其功緩也。

○大良
與獞同類而性稍異，有戶口版籍，較民更淳，善輸租稅。人至其家，不問識否，輒具牲醴飲啖，久敬不衰。同類有無相資，一無所吝。多為獞人占殺，散處城郭，為人灌園。

○犵人
犵人，山田塉埆，十歲九饑，纖仇必報，隳突漢界，攻剽村落，或誤殺人則以牛畜為償，曰「人頭錢」。

○獠
獠俗略與獞同而嗜殺尤甚。居無酋長，深山窮穀，積木以居，名曰幹欄，射生為活，雜食蟲豸。

○郎火提陀
山中推最有力者役屬之，名曰「郎火」，餘止曰「火」，最下者曰「提陀」。

○羅漢樓
以大木一株埋地作獨腳樓，高百尺，燒五色瓦覆之，望之若錦鱗矣。攀男子歌唱飲啖，夜歸，緣宿其上，以此自豪。

○祭梟
獠人相鬥，殺得美須髯者，則剜其面，籠之以竹，鼓行而祭，競以徼福。

○蚳醢
山間得大蟻卵如蚌者，用以為醬，甚貴之，按內則腵脩，蚳醢即此。

○蜜唧
取鼠胎未瞬未毳，通身赤蠕者，淹以蜜房，飣之盤中，躡躡而行，夾而齧之，唧然有聲。「朝盤見蜜唧，夜枕聞鵂留」，子瞻嘗雲。

○蝸牛膾
山中有蝸，殼可容升者，以米水去涎，竹刀膾之，角大如指，甘脆去積、解毒。予東粵亦食之，鮮有如其大者。

○無頭鮓
山中有物，形如蠶蛹，無頭蠕動。獠人得之，為鮓食之，令人不寒。昔陶璜守九真，築城得一大者，長十九丈，大二十圍，無頭蠢動，割其肉如脂肪，為臛甚香美，璜食之，三軍皆食，又名地蠶。

○卜歲
歲首，郎火以土杯十二貯水，按辰布列，禱之經夕，啟視，有水則其月不旱。

○插翅春
山獺骨能續骨解箭毒。用為丸，勝海狗腎，一枚十金，私貨出界者斬。山獺性最淫，凡物皆交，交至一二日不休。有獺，則諸牝悉避。獺無偶，獠女采藥歌嘯，獺聞氣即躍抱其身，逐扼殺之。驗之法：令婦人擦手一嗬，取置掌心，骨喜跳舞，否則鼠璞猴胎之贗耳。

○龍鹽
龍鹽，龍生三卵，一為吉，吊上岸，與鹿交，精遺草木，結成蒲桃，號曰紫稍花，美人采之，用於帷箔，勝插翅春矣。

○飛頭獠
飛頭獠頭將飛，先一日頸有痕，匝如紅線，及夜，狀如病，頭忽飛去，須臾飛還，其腹自實，其覺如夢，雖獠不知也。予嘗入石袍山，澗中偶見二頭，一食蟹，一食蚓，見人驚起，食蚓者尚銜蚓而飛，蚓長尺許，兩耳習習，如飛鳥之使翼也。獠俗賤之，不與婚娶，欲絕其類。予按，占城有屍頭蠻，本婦人，目無瞳子，飛頭食童子糞，糞盡，童子輒死，婦目益明。堪與此獠為婚。一笑。

○鼻夷
鼻夷，獠族，鼻如垂鉤，隅目，好殺，深明水脈，采猿臂鱷牙為笛，吹作龍聲，間作市鹽，與之酒，鼻飲輒盡。

○白棍
白棍獠子，采白木為棍，寢處不離，用之，但聞風聲，形影雙滅。觀之作書，勝公孫脫舞。

○犭冰人
犭冰亦獠類，嗜殺過於獠，父子有隙，狺狺反噬，弒父則疾走，得一犬謝母，母亦不恨。噫，殺父猶可，而況母乎？斯又犭冰之罪人矣。

○狪人
狪亦獠類，不喜殺，善音樂，彈胡琴，吹六管，長歌，閉目、頓首、搖足為混沌舞。獠之有狪，猶獞之有大良也。

○斑衣山子
山子散處橫州、震龍、六磨諸山，無版籍定居，斫山、燒佘、射生、輕死。夫婦交媾，插青路衢，以斷行跡，不知誤入，即張弩射之。媾精入地，是生短狐，善撫之，能以夷人出入之情告也。

○斑衣種女
種女與山子同類，垂手，善舞蹋蹋歌，短裙及膝，坐則雙膝齊跪，甚恭，有盤古風。劉禹錫詩：「蠻女句輈音，蠻衣襴斑布。」

○烏蠻國
烏蠻，古損子產國，即烏滸蠻也。生首子，輒解而食之，曰宜弟。味旨，則獻其君，君喜而賞其婦。妻美，則讓其兄，兄樂之而宜其弟。其中有灘焉，即今之烏蠻灘也。漢建武間除其國，遂散處山谷，其風不改。又十里為海棠橋，有秦少遊筆跡。

○西原蠻
邕、柳西，宜、融接畛，唐黃洞蠻黃少卿其產也。

○廣源蠻
邕州西南隅，儂智高，廣源酋也。二蠻聚落甚眾，左右江，漢之外羈縻州峒皆其地也。狄青平智高之後，儂氏之良者得賜宋姓，今姓趙者即其後也。

○苗
苗自為一類，其女善為漢音，操楚歌掛釵留客，能為鴝鵒舞。生女則還母家，曰一女來一女往。

○巴人
懷遠石陣，臨溪陰風慘人，猶聞鬼哭。昔武侯立營於此，夜令云：枕石者去，枕草者留。中夜撤營，遺種斯在，尚能操巴音而歌嗚嗚。

○蜑人
蜑人，神宮畫蛇以祭，自雲龍種，浮家泛宅，或住水滸，或住水欄，捕魚而食，不事耕種，不與土人通婚，能辨水色，知龍所在，自稱龍人，籍稱龍戶，莫登庸其產也。

○馬人
馬人本林邑蠻，深目猳鼻，散居峒落，獻歲一至軍府聽令，不與猺獞同群。韓昌黎詩：「衙前龍戶集，上日馬人來」，僉曰伏波遺種也。

○印娘
邕、宜以西，有野女焉，處於石洞，含靈抱一，白晢好，百歲後容發差黃，乃下山來，采藥補益之。椎結裸跣，皮若犢鼻，垂腰蓋膝，群雌無雄。遇男子輒負去，傾洞求合。驚死者掩之，生者復還故處。泄其真氣，壽至百歲。若盜小兒，必至其家，間之群罵，咒詛則夾而還之。緣崖走屋，其行如風。誤墮網罟，以手護腰而死，腹有玉印，文類符璽。唐蒙《博物志》：「日南有野女，群行不見夫」。其狀，且白，裸袒無衣襦。

○木客
木客形如小兒。予在恭城見之，行坐衣服不異於人，出市作器，工過於人。好為近體詩，無煙火塵俗氣。自云：秦時造阿房宮，采木流寓於此。予嘗見其賦，《細雨》云：「劍閣鈴逾動，長門燈更深」；又云：「何處殘春夜，和花落古宮」。按：唐詩「酒盡君莫沽，壺幹我當發。城市多囂塵，還山弄明月。」木客所作也。蘇長公云：「山中木客解吟詩」，然則詩學淵源，其來遠矣。予家羅浮，有鳥，各為一色，五色畢集，必兆嘉客。鳥名「木客」，與此不同。按誌載：「虔州雒山中有木客鬼」，其義未詳。聞縈山之巔有怪物焉，木客方飲酒，歌吹樂甚，忽見一人，長二丈有奇，面闊三尺，髬髵烏啄，背有肉翼，俯觀樂器，嬉嬉而笑，垂舌至地。木客大驚，欲走，不動，其人溫語之曰：「儂非能傷人，能察歌舞耳。」木客神定，歌舞復作，其人拊掌大笑，聲振林樾，垂舌嗒嗒而去。
○山川論略
予窮曆九郡，南盡衡山，然後知先王建國親侯，其道大也。夫先王建國，必因山川，審遠近，辨物則以左右民。故建瓴之勢立，臂指之義順。勢立而內強，義順而外服，然後霸王之業可成也。若悉割兩江，東包欽、廉、潯、鬱，以北盡乎宜、柳之境屬之南寧，使自為牧鎮，則兩江谿峒，可馳尺版而服。即用兩江之兵，南略交趾，優有餘裕矣。此所謂臂指之義也。若夫桂林，故衡湘地也，天文分野，上屬翼軫；九嶷蒼梧之山，形勢曼衍，首起衡嶽，腹盤八桂，而尾達乎蒼梧，湘漓二水分繞其下，桂林據其上遊，若屋極焉。衡、永、邵、道、桂、柳諸郡，綴附廣西，並故轄桂、昭二郡，其封略固已偉矣，此所謂建瓴之勢也。況荊湖地遠，行部使者病不能遍，衡、湘數郡歲調兵食以給廣西，猶之不屬之屬也。予說知屬狂僭，語曰：芻蕘之言，明者擇焉。
◎山川○崇山
崇山有兜故宮，四十里即至越裳，杉穀起古崇山竹谿，從道明國來於崇山北二十五里，合水欹欽，藤竹明媚，有三十峰，夾水直上千餘仞，諸仙之窟宅也。
○石人山
石人山下枕藤水，三兩對坐，舉指興會，豐姿朗然，招之不來，方知其為石矣。○鬼門關
鬼門關在北流四十里，兩峰對峙，中成關門，諺云：「鬼門關，十人去，九不還。」日暮，黑雲霾合，陰風蕭條，蒼鸆啼而鬼鎖合，天雞叫而蛇霧開。唐宋詩人謫此而死者踵相接也。行數武，有大石甕，中有骷髏，五色，腸皆石乳凝化。予大書四字其上，曰「詩人鮓甕」。見者毛骨倒豎。黃魯直詩：「人鮓甕中危萬死，鬼門關外更千岑」；沈佺期詩「昔傳漳江路，今到鬼門關。此地無人老，遷流幾客還。」
○崑崙關
狄武襄上元夜奪崑崙關破儂智高。關扼賓邕兩界，水於此南北分歧。嶺險仄，皆通諸夷。若據崑崙，須防間道。○粵西入安南三路
一由憑祥出鎮南關，一日至文淵州。一由思明州入邱溫過摩天嶺，一日至思陵州。一由龍州入，一日至平西隘。○容州三洞天
都嶠太上寶元洞天，白石秀落；長真洞天；勾漏玉關寶圭洞天。○七究
南方山溪間謂之「究」。有西古郎究、金山郎究、越裳究、九德究、南陵究、文狼究、無勞究、金雞究。○二壺城
牂牁彙龍、融二江，過柳州環繞如壺，謂之壺城。水既北來，還轉向北，城則居其腹，所謂「江流曲似九回腸」也。太平亦有壺城，北曰壺關，水形不異，但差小耳。太平則五石之瓠，龍城則長房之壺也。
○蘭麻道
自理定西行，蘭麻烏沙峰，峰刺天，僅容足，又極險隘，無間道，每過嶺，擘天直上，至絕頂又懸空而下，連綿不窮。聞之飛雲九折尚能服牛乘馬，方之薎如矣。
○勾漏洞
勾漏洞在地上，不煩登涉。外敞豁、內幽邃，暗溪穿貫，與北流水合，乘桴而遊，水清無底，瀠洄詰曲，與石爭奇。仰見大星炯然，審視乃石穿一孔透天光入，依依如貫月槎。洞對高崖，飛鳥斂翼。靈境罕秘，夏間荷葉田田，若見荷花，歲必大稔。
○立魚岩
岩在柳城西南數里許。山小而銳，似魚怒升之狀，腹間有洞，石分紅白二色，若珊瑚枝架白玉樓。○李白岩
岩在藤縣，高五十餘丈，中多翡翠、白猿、澤芝、芳杜。有天然琴薦，下激流水。白流夜郎，嘗憩於此。○何侯山
何侯山在蒼梧。堯時有何侯者隱此，夏禹時五帝賜藥器一函拔宅上升，今為太極真人。○火山
蒼梧火山，傳聞南越趙陀埋神劍於此，又聞雲下有寶珠，月星潔，冷光燭天，如峨眉落伽、南嶽聖燈之狀。其在泰山謂之仙燈，羅浮謂之珠燈，崇善白雲洞謂之佛燈。隆安火焰泉，夏則有光，謂之龍燈。君山謂之蛟燈。予所見尚多，不能盡述。要之，酈道元云：「火山以火，從地中出，故亦名熒台矣。」其說似。長對山為冰井寺。
○銀殿山
銀殿山在昭州恭城，與九疑相望。山皆白石，四隅生白石筍，其高觸天，浮雲繞之，狀如宮闕。對麓曰金芝岩，金堂紫房是之自出。○陽朔道上諸峰
陽朔道上諸峰如筍出地，各不相倚。三峰、九嶷、折城、天柱者，數十里如樓通天，如闕刺霄，如修竿，如高旗，如人怒，如馬齒，如陣將合，如戰將潰。灕江、荔水綑織其下，蛇龜猿鶴，焯燿萬態。退之「水作青羅帶，山為碧玉簪」；子厚「海上千山似劍鋩，秋來處處割愁腸」；子瞻「係悶豈無羅帶水，割愁還有劍鋩山」；魯直「桂嶺環城如雁宕，平地蒼玉忽嵯峨」，皆實錄也。
○七百里鬆陰古道
自桂城北至全湘七百里，夾道皆長鬆，秦人置郡時所植，少有摧折，歷代必補益之。龍鳳跱，四時風雲月露，任景任怪，色色不同。予行十日抵興安，至今夢魂時時見之。
○獨秀山
獨秀山狀如黼冕，有王公貴人之象。顏延之出守，讀書其中。有「五詠堂」，西有雪洞，乳石最奇。下臨月牙池，山翠盡落。今入靖江王邸中。飛樓舞閣，隱出樹杪，金碧華矗，絢爛極矣。對之如一幅小李山水圖，麗而不俗。
○疊采山（西清、寶積山附）
桂城北，重門夾山，東曰疊采，西曰西清，狀如石城玉壘。山麓曰聖壽寺，寺後有穴，自然生風，丹陛赫而含凍，烏鳶墮而清暑，名曰「風洞」。風洞左折曰疊采洞，奇石堆垛，燦若瓊瑉。其後則堯山蔽天而下，前眺灕水、鬥雞、白雉、巨象。橐駝若馱經聽法之狀。其左一峰曰於越，右一峰曰四望。浮雲淹日月，長江亙終古，水落瀟湘，寂寥長邁，北人至此，多軫鄉情。元常侍構「齊雲亭」其上，誌思也。予旅遊寡情，鄉思已絕，笑讀亭記，曰未必爾。有傾見獨秀山金碧輝煌，谿徑曆曆，憶去年殘臘與喬生、宋生同憑一幾看小李將軍畫，宛然在目，作詩寄之，朗吟之間，不覺落淚，喟然歎曰：「古之人不予欺也！」於是循嶺而下，遊混沌岩。明月已舉，見「瞻鶴」、於越諸峰石紋橫布，純為紫黛，真巨靈之鴻彩也。徐步過華景洞，入岩光亭，亭後雉堞四垂、磊砢多石，篆曰「西清寶積山」。聞秦城角聲而返，時夜將半。
○榕樹門
榕樹門，古桂州南門。唐時所築，上有榕樹一株，兩根苞纏軌礦，跨門而生，車馬轔轔，皆從樹根而出。至正間忽枯，平章唐兀公祭之，復生。○桂林三嶠
台城之嶠在大庾；騎田之嶠在桂陽；都龐之嶠在九真；萌渚之嶠在臨賀；越城之嶠在始安。是嶺有五而桂林擅其三矣。按：騎田接柳州，今名黃岑山，或名黃箱山也。其支峰，楚粵分界。萌渚即桂嶺，在富川，北與楚江華為界，水南北分流，其山產錫，又名錫方。在城中者，乃西清寶積山也，誌載誤。越城在湘漓二源間，今名分水嶺。
○華岩洞
華岩洞在靈川西南二十里，高數仞，顯敞寡儔，香泉縈繞，世傳有桃花片闊寸許從洞中流出。壁上「仙人詩」詩云：「岩前流水無人渡，洞口碧桃花正開。東望蓬萊三萬里，等閑歸去等閑來。」
○屏風山
雙岩劃天拔地，峭豎無雜樹，彌望皆長鬆。岩中十餘丈隆起如層台，側有綠石高二丈，形如覆鍾，水滴乳鳴，鞺鞳不絕。躡石磴五十，盤出通明門，山川城郭，曆曆如指諸掌。其下為壺天觀。範致能銘曰：「心塵目華，三昧現前。我提一壺，彌羅大千。無有方所，四維上下。此三昧門，溥施遊者。」
○秦城
秦始皇發卒戍五嶺地為秦城。城北二十里有嚴關，鳥道不可方軌，秦取桂林、象郡，兵勒湘南，握其喉咽，臨瀜、漓二水間，去桂城八十里。
○寶圭洞
寶圭洞即勾漏正洞。石室中，玉宸道君及葛真人石像，五季時迎至南海者。寶圭在石室東。秉燭而入，有丹灶、床幾、盤甕、碾臼，詭形怪狀，神摹鬼刻。約半裏至水涯，循梯陡下，棹小舠以行，波光澄明，蒸靄溫奧，四時皆春。舉首見金光如長虹亙天表，乃石罅透日影而下。舍舟躡梯，攀蘿直上曲磴飛棧，如瑤階玉埒，小石細碎羅列，如杯如斝又如楊梅荔枝，充滿垛疊，莫可名狀。轉仄，僅容跬步，直穿太陰洞後，出山腹則寶圭洞之東。洞中石曰「蟠桃」，廣三四百步，仰視高處，不見其頂。西小室，洞朗外矚，自然石榻平鋪疊架，可瞑可踞，與東門洞正對，如兩腋。
○水月洞
水月東距勾漏三十里，骨脈嶔崎，至水月則石體愈瘦，峰崚愈峭。西北清澗瀠洄曲折，跨野橋渡澗入洞，虛明顯爽，可坐數百人。乳溜凝懸，清湍互激，若海若獻琛，明珠巨貝錯出於驚濤怒浪中。右折秉燭入洞，水石益怪，削為芙蓉，伸為仙掌。渦為盤，立為柱。爰有神鉦，懸如滿月，擊其兩面，作雌雄聲。石坎通澗，以火燭之，群魚皆舞。攀岩鑿空，出西南左折，一峰峭豎，洞在其腹。是名天馬，馬蹄踢石入寸許，不計其數。天馬西行，度兩峰，抵鈞天洞，洞出山半，石廉利，不堪正步。手援足徙，至一小潭，越潭至洞。洞枕潭水，有石如頹雲垂垂，下叩之，若考鍾。又有懸磬，戛之如哀玉。洞下有洞，叩之鞺鞳有聲。復陟上洞，軒豁敞朗，天光入焉，其廣可列數筵。令人下洞伐鼓鍾，聲滿天地。仙仙乎如坐九霄，聆鈞天之奏。
○七星棲霞洞
洞口懸空，如碧玉壺，匪圓匪方，如日落波心，動蕩成質。從洞口入，石索懸錦鯉魚掛於雲半。左有石樓，唐祀玄元於此。乾寧中，臨賀令鄭冠卿來遊，遇二客飲酒奏樂，與之笛，不能聲。臨別，謂冠卿曰：「方今四海鬥爭，群雄角立，重斂贍兵，蓋亦天數。王喬許遜之徒，皆臨官即升道果。子其勉之。」出，晤負芻曰：「碧空之樂，汝知之乎？乃日華、月華君也。」跬步失所在。後門為玄風洞，洞內一灣流水，莫知去來。上跨石橋，中有石蓮，須瓣畢具，嗅之微香，半開半落於其中。過此非炬勿矚。次龍潭、次仙人卷衣、次鳴球、次鳳翔、次石田，墩塍曆曆，廣二畝許。其康莊坦途者，約六七里，其險仄不能通人者，竅洞庭，通九嶷，靈怪不可致詰。
○玄岩南溪之陰，枕新泉，連幽野，田園雞犬，疑非人世。中有大石屋，俯臨清漪，仰弄白日，真奇觀也。其中一洞九室，西南曰白龍，西北曰玄岩，夕陽千峰，桂水一碧。玄岩之上曰丹室，白龍之右曰夕室，龍洞委蛇，險梯仙窟仙室。又北曰石室。九洞谽谺，乳脂凝注。一俯一仰，如繖如輦。如欒櫨支撐，如蓮幕藻井；左成右盼，似簾似幃；似偃鬆欹竹，似海蕩雲驚。其中有玉池玄井。唐李渤「玉池若無水，元井昏不測。」山之陽曰劉仙岩。
○玩珠洞（按《廣西通志》，當作還珠洞）
伏波山東枕灕水，盤盓鑽注，驪龍穴焉，名玩珠洞。高數百丈，如層城復道。其最奇者，有石懸空而下，狀若浮柱，去地一線不合。聞昔有神人名揭諦者，試劍於此。下產玉樹似瑚枝而白，慶元中朱晞顏獲一小枝，價值千金，刻石識之。其上有米公小影，高宗禦讚：「襄陽米芾，得名能書。六朝翰墨，漁獵無餘。骨與氣勁，妙逐神俱。風姿奕然，縱覽起予。」讚皆方信孺手勒。公自書云：「潘景純、米黻，熙寧七年五月晦日同遊。」予遊時日月偶合，自題云：「鄺瑞露崇禎七年五月晦日繼至」，重為之銘，銘曰：「日月不隔，如彼千秋。形影不隔，與子同遊。士貴知己，君其勿憂。」
○劉仙岩
劉仙岩下有大道觀，草穢不治，多怪狐。門枕鬆衢，謖謖作波濤聲。觀後上岩，飛磴焦嶢，苔滑如脂，猱步猿攀，抵崖。崖上大書「太空子隱居處」，宋李師中筆也。中多真人口訣，飛湍界絕斑剝如赤文綠字，險不可讀。左折有岩曰「穿雲」，由穿雲入劉仙岩，幽石玲瓏，螭連蜃結，耳目一開。夫枕清漪、玩芳芷，花猶地植，鳥似家禽，則劉仙不如九洞；橫目四眺，一若平水，千峰刺天，如筍出地，又九洞之所無也。傍曰「通明閣」，懸岩架楹，險豎毛發。見一道者，隅目髬髵，與之語，瞪而顧，愕而歔，憧憧如麋鹿勿接也。袖中見其指爪鋒攢，似來攫人。予少避之，即淩崖而飛，若彈丸之驚棲鶻耳。嘻！豈若士汗漫之流與？
○雉山岩
雉岩枕灕水，石磴盤虛上，梯禪室，右折，重岩襲石，空翠濕人，雨花淩屐。中有石室，扃錮不開。云：白雉聞經，化人仙去，遺蛻在焉。中構小亭，顏曰「雉岩」。字形頓挫。「蟄龍」，劉晞升之筆也。亭左八石紆回，岝額至青蘿閣，環窗奇石，簇簇逼人，上浮雙石，如大鳥翼，若摶扶搖羊角而上者，乃所謂雉岩也。
○漓山
陽江西注，東彙灕水，南皋一山，形如巨象，中流贔屭，力抵狂瀾，有北招伏波，南引鬥雞、白雉、橐駝，並力扞江之勢。鼻中巨孔，白如截肪。日月東西，跳丸其上，名曰水月洞。
○虞山帝詞
虞山，秦鬆夾道，有駕蒼虯、翼紫鳳、乘雲螭南巡之狀。其後堯山蔽天而下，其前灕江經之，皇灣緯之。其制度，則外朝內寢，帝儀肅於明堂，二妃正如端幃儼然南面而蒞之；其儀禮：主鬯、冠衣、劍佩，三十有九；助讚、幘衣，一十有六；籩豆、瑚簋、彝鬲、洗樽、鼎盉、爵鹵、幡鼓、絙瑟，七十有七。廟後有洞，鐫曰「韶音」。石質純青，深十三丈有奇。其傍蹲龍走虺，狀若笙匏塤篪者無算。洞後見招隱山魚泛鳥瀾，若握鏡之望方壺也。外有巨石，西臨皇灣，上左折為南薰亭，舁山枕漓，諸勝攬擷。其碑晉有庾闡之敘，後魏有溫子升之碑，唐有張曲江之文，宋延清之詩，趙觀文之隸，李陽冰之篆，宋則朱紫陽之碑，桂山文獻茲焉特盛，出門薰風徐來，舞於松柏之下，石竅土囊，和若鈞天，不知身在何世也。
○龍隱山
龍隱、七星，去彈丸一水。有神龍擘空而去，躨跜夭矯，裂石百尋。緣麓入岩，如排高闕。題曰「龍騰」。有滴玉泉，聽之琮琤，神魂俱爽。有岩曰「月牙」，濯魄漣漪，如初月。上有環翠亭、驂鸞閣、雨花堂。靈怪出而遊觀盛，舟車湊而雕鏤繁。宋世衣冠，填委極矣。
○堯山
堯山積土聚石，高數百丈，為桂之冠。天將雨，白雲先兆。昔舜南巡，祀堯於此。土人因而立祠，極其昭格。爰有天田，以供祀典；爰有靈鳥，以應樂鳴。其上曰「白鹿洞」。《漢書》「始安侯國，其下有駮樂山、遼山。遼即堯，駮樂即白鹿。」
○辰山
辰山一名牙山，三嵒疊起，頗類中隱。下岩初入昏黑，十餘步見大光明，城闕曆曆。岩左飛磴百盤，乃至中岩，乳石詭怪，駭歎錯鍔。重經石閣乃至上岩，岩上有亭，遊目八表，若挾日月而行，令人有箕山之志。忽見苔蘚中數行滅沒，乃知有宋高士劉晞家焉，與桂師李大異為布衣交，表其岩口曰「蟄龍」雲。
○清秀山
從西清下濠入夾口裏許，有塘，清岩出其上。桂山皆孤峭，此獨連湊。水上雙岩，東西對辟。北郭諸山，近在東腋。陽江一水，光透岩隙。披岩越壑，其流汩氵急，過此，水漸緩，山漸深。
○中隱山
中隱三岩，一名佛子岩，小溪隔絕如蓬萊清淺，涉衣而渡，下岩{穴登}々如巨室；中岩束削瑩潔無纖塵；上岩橫絕霄半，白日可中看同返照。東林磬聲微妙，聞外國聖僧禪定於此。
○穿山
鬥雞水口即彈丸入灕水處，山形如橐駝，竦身昂首，與雉山西對。首上有穴，南北橫貫，鐫曰「空明山」，宋人胡槻題曰「月岩」。○琴潭山
琴潭山在西郊關外，下有空洞，洞皆流水，觸石成聲，如聞雅奏。旁有荔枝岩，窅然深秀，多奇石。宋之問詩稱：「荔浦蘅皋」，蓋謂此也。○遊桂林招隱山小記
自西湖至招隱山二里，山光水碧，石門劍立，矍然若神物持之。西折北牖洞，綺窗串玉，下則岩水。潑墨巨魚金鬛朱鬐。北壁有穴如門，為金龜潭，潭盡芰荷，外為濛溪，橫五里，逕二百步，今皆灌為田矣。東南轉嶺，石林夾聳，至朝陽洞。洞口直下二十步，有水，旁浸潭側。南望玉乳，如飛燕擁雪。南陟飛梯四十級，有雙碧玉盤，二乳滴下，清如清漏。又九級有白玉盤，自然出水，可飲十人，予寫張衡《四愁》其上。還自石盤東北，上十二級，得石堂，乳穗交垂，戛之錚錚哀玉。自堂北出，西入小峽，得內洞，東有石室，如畫頂上方井，華蟲綺藻。自洞南下，仰矚東南小樓，雙石人如舞閣妖姬，搴楯窺客。自樓閣鬥下次蛟渠，渠跨石樑，長三百步，非列炬勿進。南抵絕壁，飛梯九盤，及水為玄潭，下有石閣，綴以危檻，景落潛囦，群龍誩吸。自石閣還上絕壁西，十步得小洞，壁下有石，其面砥平，有白石琴薦可撫清弦。東有便房，節梲枅櫨，凹樽曲幾，鬼工之追琢也。北七步臨西石門，至夕陽洞，洞深九丈許，崖北有道可以專車；崖南有水可以鏡魚自南北崖下眺南潛、北潛二洞，有連理鬆、連理橘、偃蓋柏、玲瓏鐵、餘連卷，怪石、香台、梵剎，皆從枝葉間出。自西洞口去一矢得南華洞。西有石可容數榻；東有清泉。又一矢得白雀洞，洞口隘狹，摩臍擦耳，側身通人。北上山頂盤曲五百步，硉兀奇聳，靈石奇於東南。鬆蘿萃於西北。其水自嘉蓮經白雀曆朝陽傍浸北牖，出於南華而入於湖，又一派自濛溪源北牖之北，出於北山，南彙南華而入於湖。其六洞小篆皆唐李渤所書，然茲山雖奇，著勝在水。宋人灌之以為田，乾道張徽猷作斗門閘之，作《復西湖記》。嘉靖中復灌為田。噫，負郭有田而豪檔無敚，庸矣！
○南巡
予讀紫陽之碑，多疑南巡之事。夫《虞典》載：南巡至於南嶽，陟方以死。漢武祭南嶽於灊霍，儒者遂罔識南嶽所在，不知軒轅之祭以灊霍為副，漢徙廬江，承軒轅之副，義也。況岣嶁碑出於人間，斑然可考。惜紫陽未之見耳。但七篇載卒於鳴條，《呂覽》載葬於紀蒼。今平邱之鳴條、東海之蒼梧、莒之紀城，皆陳留接境，以為去聖未遠。夫去聖未遠，熟於伯益，伯益云：蒼梧之山，帝舜葬其陽，帝丹朱葬其陰；屈子與孟同時亦曰：九疑紛其，並迎帝子降兮北渚；史遷載：舜崩於蒼梧之野，歸葬零陵之九疑。祖伯益，宗騷，合於虞典矣，況七篇紀其卒而不紀其葬；《呂覽》紀其葬而不紀其巡，是安得執漢武而疑神禹，執孟子而疑伯益，執《呂覽》而疑《離騷》哉！惟帝不自有其黃屋之尊而躬行於鳥言亻離服之域，舞干戚而遠夷，賓棄金壁而幽靈應，然後駕飛龍於鼎湖，遺弓裘於清廟，斯亦有天下而不與之一徵也。
◎水○三江
灕江一名桂江，南注平樂，出梧州、陽朔而下龍門。而上屬平樂府者，俗名府江，名既不雅，從古為確。左江發源於交趾，經麗江朗寧，橫貫東江。潯州右江自牂牁入粵，經融、柳、烏泥西來，注之，又經象武合左江於潯，合灕江於梧而東入海。按地形，左宜為右，右宜為左。夫粵處南弭之口者，皆從東粵，或下灕水，溯流逆上；從溯流者分左右，不從地形分左右也。又南寧亦有左右江，左出廣源，右出峨利，會於合江鎮，入橫州。是左江之中又有左右江也，重復不便觀覽。予謂：出廣源者，古夜郎豚水也，古名鬱江；出峨利者，古交濛弘水也，古名黔江。南寧二江又當從古。
○牂牁
牂牁，係船杙也。傾襄王遺莊蹻伐夜郎，至蘭椓，船於岸趨走，滅夜郎名之以著奇績。牂牁戕戨皆同。○烏泥
烏泥出盤江，多伏流，或落漈數百丈，飛濤走浪十數里，夾沙土混沌如黃河。○查浦
晉咸元中有靈查橫於灘上，黑如純漆，堅如瓊玖，非皇娥所乘則張泛，必浩劫以前物也。上有浮查館，唐宋詞人多留題。○湘水
湘水之出於陽朔，則觴為之舟，至洞庭則日月若出於其中也。○靈渠
靈渠自北而南三十二陡，由漓通銅鼓，水自東徂西入永福六陡。六陡冬月涸絕不行，予過陡時，水長月明，如層台疊壁，從天而下。○陽塘
漩桂皆山，漩桂皆水也。灕江、陽江、彈丸、西湖、白竹，躔城郭，匝月城，姑未暇論，即城中揭諦、梓童、華景、西清，色色入品，惟陽塘最勝。陽塘東西橫貫，中束以橋。東曰杉湖，西曰蓮蕩。征蠻幕府、鎮守舊司，南北相望，演漾各數百畝。臨水人家粉榭，相錯如繡。茂林缺處，隱見旌旗。西枕城，陽水入焉。予先一日憶吾家花田遊舸，有詩云：「芙蓉葉爛不還鄉，五月玄岩尚怯霜。夢入花田看越女，手持丹荔倚斜陽。」及遊陽塘，風開翠扇，水泛紅衣，杜若花洲，不減花田珠海；紅蕖白茝，不減丹荔素馨；紈褲王孫，不減三城俠少；詞郎佳句，不減水部風流；金穀佳人，不減海邊素女。至如玉山紫黛，金削芙蓉，倒蘸冰壺，天光上下，則吾家之所無也。昔人謂楚南山川造化以慰夫賢而辱於此者，予雖非其人而所慰倍多於人。觀其所慰，而天地之情見矣。
◎井泉○犀泉
犀泉出富川縣。坎深丈許，長四丈，橫可八丈，綠蘿紫藤，蒙結坎上，觀者呼之，應聲即出，須臾盈科。○婆娑泉
婆娑泉出思恩縣。形如玉臼，潔似清冰。飲者呼之，渴盡則止。一人千人，亦復如是。○漱玉泉
漱玉泉出白石洞天，每鍾鼓動，則踴躍而來，聲歇隨縮。三泉靈異，可與壽州咄泉、茅山喜客泉、撫掌泉、無為州笑泉並入靈品。○綠珠井
綠珠井在白州雙角山下，有七孔，多刺桐。汲此井者，誕女必麗。今以巨石塞其一孔，女絕麗者必損一竅。綠珠姓梁，石崇為交趾采訪使，以珍珠三斛致之，善吹笛，傳其弟子宋偉，後入宋明帝宮。梁氏為白州望族，立祠春秋祭之。笛譜猶存。予謁祠得借鈔覽，予說諸父老曰：「綠珠無負季倫，公等立祠，表章高節，宜開復舊井。幼女何罪，毋自苦。」父老然之，即日徒石。後之佳人尚有識於予言。
○楊妃井
楊妃井最冷冽，飲之美姿容。下多香草，在容縣雲淩裏。妃姓楊，名玉奴，字玉環，號太真。母葉氏，懷孕十三月而生，都督步署楊康求為女，才貌雙絕。楊元琰為長史，以勢求之，攜至京師，選入壽邸，時年十四。明皇召見，賜西王母服色入宮。杜詩「西望瑤池降王母」以諷之雲。

○邕州鳳
南漢時邕州有六鳳凰，高五尺，金冠五彩，飛入城中，眾鳥朝之，文若布錦，其鳴節節足足。薛道衡文：「足足懷仁，般般擾義，般般麒麟。」足狀二語之奇，亦文筆之鳴鳳也。
○白州鳳
宋景德，白州有三鳳南來，飛入城中，群鳥隨之，身長九尺，高五尺，備五彩，冠似金杯。至萬壽寺，棲於百尺木龍樹上，自歌自舞，音中笙簧。○綠含鳳
博白遠邨號綠含，高山大樹，人跡罕至，斗米一二錢。其山多鳳，有高三尺者，冠彩與白州同。其飛，眾鳥皆隨，常棲高樹之巔。星明則雙飛而出。又有大如鵝者，五色金冠，尾甚長，羽聲薨薨，響若轉輪。諸鳥見之，斂翼俯首，伏不敢鳴。俗名大頭鳳，間為猺獞所射，獻於其主。肉備眾美，緝毛成裘，涅而勿淄。紫鳳之庖不必皆沃民之國也。
○宜州鳳
至正間，宜州述昆鄉鳳凰見，群鳥蔽天，其一飛去，為獞人射殺。鳴呼！阨麟有西狩之獲，元緒有枯桑之嗟，白龍有魚服之感，物益靈而數益奇矣，可奈何？
○桂州鳳
桂州永福縣，隋時雙鳳來巢；宋初復至。守臣以聞，遣使祠之。鑿巢下石，得雙美玉，今名鳳巢山。○兩江鳴鳳
鳴鳳如孔雀，紺碧，頭上彩毫，光逾掣電，冠上垂二弱骨，長一尺五寸。鳴聲清越如簫笙，能變曲，妙合宮商。間出兩江溪洞中。予謂：綠含即紫鸞，鳴鳳即青鳥也。鳳皇出於丹穴，豈不信然。
○孝鷯
唐武德宣撫使得秦吉鷯能歌舞者，上之歲餘不語，上怪而問之，畣曰：「身居南土，生長禽中，父母殊方，有懷綿默。」上憐之，賜金環，令使者送還。比歸舊巢，鷯已死，鷯以所賜殉母。鄉人感焉，為之立塚，塚在藤縣。
○鴆
邕州朝天鋪及深山處有之，其種有二：一大如鴉，黑身赤目；一大如鴞，毛紫綠色，頸長七八寸，雄曰「運日」，雌曰「陰諧」。聲如羯鼓，遇毒蛇則鳴聲邦邦，蛇入石穴，踽步作法，石裂蛇出。秋冬間解羽蟄穴，薰之出走，應弦而斃，以義甲取膽著銀瓶，否則指斷。鴆矢著人立死，鴆羽瀝酒，犀角立解。鴆穴多犀，天地所以製殺機也。
○鶬鸆
鶬鸆，不祥鳥也。似鵩而散尾，聲最哀。帝嚳書曰「逆鶬」；《爾雅》曰「鶬，麋鴰」，啼苦，泣血如杜鵑；儒書奇鶬十首；周公居東，惡聞其聲，命庭氏射之，血其一首，今餘其九，恐未必爾也。夫子、子夏見而歌之曰：「逆毛鶬兮，一身九尾長兮。」予在鬼門關見者，一身九尾。聞之：九尾者雄鶬，猶虺之九首者曰雄虺也，俗名「鬼車」。予貪看此鳥，人爭危為不詳。予謂此鳥不產南中，天氣自北而南，諸君所謂不詳者，安知非福？
○王母
王母若練雀，青色，尾最長，有錢如孔翠。猺中有王母裘，織成錢文，予意以為西王母所服。雲嚲娘笑曰：「君不聞『子規夜啼山竹裂，王母晝下雲旗翻』耶？」
○天雞
天雞，朱冠錦尾，其飛也翔，弄星對舞。天雞鳴而潮雞鳴，潮雞鳴而家雞鳴。謝康樂：「天雞弄和風」，得之矣。○鷫鸘
林邑有鳥，其飛肅肅，必兆隕霜。織而為裘，可以禦涼。人多不知其名，予謂即古鷫鸘也。○北鶴
止不向明，巢必拱北，其聲圓吭，百變不窮。吳時越雋獻背明烏，即此。○鉤鵒
鉤鵒，不詳鳥也。形質短小，聲如冷笑。入城城空，入宅宅滅。聞之速避，否則死亡。○深掘
貓首鳥喙，似鵂留而大，放聲而哭，哭畢鳴曰：「深掘、深掘！」意賈生所謂鵩也。○訓胡
訓胡，惡鳥也，鳴則後竅應之。○山都
山都形如崑崙，青毛有尾，見人則閉目張口如笑，好在深澗中翻石覓蟹食。○猩猩
人麵猿身，最機警，通八方言，學蟲鳥語，無不曲肖。聲如二八女子，啼最清越。嗜酒，好屐。虞人以此誘之。予在綠鴉山見之，群相與曰：「客必東人也。」踴躍出視。予適有蘇酒一包，寄酒少許，召而飲之，四者齊下，未飲先謝，既飲輒醉，知予之無機也。予徘徊，恐為後人所害。忽古木間一雙飛下，囂然相謂曰：「上客過勞，兒當負之而去耳。」禮日，猩猩能言，不離走獸，予終不敢以為信。
○{巛禺}々
{巛禺}々，梟獍也，見人則握手而笑，然後食之。人因以為竹筒置臂，姑與之握，握則必笑，笑則上唇掩目，曲臂以鑿綴其額，格而殺之。《吳都賦》云：「猩猩啼而就擒，{巛禺}々笑而被格。」
○狒狒
狒狒狀如猴，力舉百鈞，人言鳥音，能知生死。笑似{巛禹}々，上吻覆額血可梁緋髬髵紅發，飲其血能見鬼物。○荼首
荼首出羈縻州，似鹿而兩頭，食香草，其行如飛，鳴曰「蔡茂蔡茂」。荼首二字，音蔡茂也。亦有五六頭者，是名「元仙」。敬之終吉，射之悔亡。
○子路
熊名子路，居有熊穴。有神人，冬蟄春啟，非其時，則主兵見穢合穴死，食鹽亦死。其膽，春在首，夏在腹，秋在左足，冬在右足。前曰掌，後曰蹯，黑而銳。喙去穴五百里（疑是步字），壘石為館，名曰熊館；升木引氣，名曰熊經。獞人呼之「子路」，可出熊；即出，子路可鬥即鬥。聞有綠者，猺獞取為駿馬障泥，塵不敢揚，威攝虎豹，一尺百金。其牝曰羆，力能拔樹，指爪鋒攢，披發人立，遇虎豹、樵牧者皆抗其喉，捏血飲之。其胸白脂，名曰熊白，味過熊掌。
○懶婦
懶婦似豪豬而小，好食禾黍。田畯以機杼織紝懸於墪塍，望之而走；齒長，入海化為巨魚，其名「奔孚」，其狀蛟螭，雙乳垂腹，取以煎油；其膏百斛，澆蠟作燭，取以飲酒，紫焰生花，令人發興。取以讀書，昬昧泯墨，必至黑甜。作詩自嘲曰：「丁年誤買奔孚燭，丙夜誰傳太乙書。」
○唐牛
牜唐牛與毒咜同穴，嗜鹽。土人以蛇藥浣手，裹鹽探之角，若瓊玖，用經為甲，鴆箭蛇槍，如涼雨之灑荷葉。○白貘
貘生銅坑中，象鼻犀目，牛尾虎足，食銅鐵，不茹他物。衣其皮，殺鬼。精煉糞為兵，可以切玉。接溺為水，可以銷鐵。有十頭者，謂之白獏。《蜀都賦》：「戟食鐵之獸，射噬毒之鹿」，則指貊也。貊似熊，與貘不同。
○肉翅虎
肉翅虎出石抱山，晨伏宵出，其飛也鬯，常向鬼門關食人，為獞人射殺。予得見之，比凡虎差小，翅如蝙蝠，眼閃閃如陰燐，渾身虎文。飾其皮，以辟百鬼。予詩附見：「朝登綠珠渡，暮宿鬼門關。合浦懸明月，長藤引白蠻。金蠶驚客夢，肉翅飽人還。以此聞征鐸，淒淒思故山。」
○禍鬥
禍鬥似犬而食犬糞，噴火作殃，不祥甚矣。○麝
麝食香草，至冬香滿，入春則臍鞔急癢悶，跳躍不可禁，故剔出之耳。剔出之香，著於百草，百草皆枯。佳人采芳，拾以相贈。馨香盈袖，經年不退。吾見夫今之為麝者矣，生而割之，天香未蘊，臍穢尚腥，調以酥酷，和以百草，微香差見，失其性矣。鳴乎！生售而失其性，豈獨一麝也哉？
○彖
彖耳濈濈，其大如掌，行動鼓舞，目常帶笑，有歡悅發揚之意。狀似犀而角小，居草茅而知吉凶。生於兩粵，東曰茅犀，西曰豬神，遇之則吉，罔敢有害。
○馴龍
岩洑之下有馴龍焉，靚女欲見之，盛飾入岩，唱土歌，龍出，五色炤炤，馴習如素，望之若山海圖中珥蛇者，神也。歌至絕倫，龍喜，踴躍，盤入懷中，遺鱗而去。女即珍藏，以為獲神之貺。鄰女畢賀，笙簫雲合。予逐隊往觀見，鱗大如錢，光具眾色，奕奕不定，聞稍侮之則雷電掣去，侮者罹殃。次日，予從太平至模邨，入岩，怪石飛泉，種種異狀。中有一洞，從洞左轉，深翠黝蒼。持炬入，行二百步，七折，有穴內闊外窄，冷氣逼人，忽然嘯聲起於穴內，烈如擫笛，岩石振竦，又靚女之所未聞也。龍雖不見予而遺其聲於予，是龍終不忍以予不能唱浪花者而棄予。
○鯖魚
藤江鯖魚，形象草宛，色青黑。大者百餘斤。取用鉤筒，其膽治目，功比空青。魚大膽小者，上上魚；魚大膽大者，上中魚；魚小膽大者，中下矣。漁者得魚，到縣親剖，官稅其膽，始敢出市，私開者杖。今之售者，皆以宛膽灌黃藤膏偽為之耳。黃藤亦行血去翳也。辨之不精，必見笑於魚目。予詩附見：「地僻見聞異，去家三月餘。金環殉吉鷯，花縣稅鯖魚。鑿井氓歸洞，燒雲客滿佘。坐令南雁盡，不寄一行書。」
○白妾魚
白妾魚出大荒山深澗中，一名婢妾。臉若芙蕖，膚如凝脂，有天然肉結嚲若垂雲，長四尺五寸，臍下有帶，白光映人。胡天星邀予，作膾，香脆甘美，水陸無有方者。諸峒聞獲是魚，盛禮來賀。間其所，皆不多，其油止妒。其他伴禮者，熊掌、虎皮、麝香、鴆箭，紛紛如也，貴重如此。《楚辭》：「魚鱗鱗兮媵」，予意者指此。小詩附見：「獨尋芳草過王孫，為膾銀絲出露盆。湯熅玉環妃子淚，縷殘金穀綠珠魂。淩波豈復觀微步，齒劍終然合報恩。誰識蒯侯歸思苦，不堪彈鋏向朱門。」
○印魚
印魚方額有印，文類竹葉符。鳴如鍾，鈕長尺有三寸。巨魚將死，以印封之。予在龍門灘愛其神怪，市而放之，者勿識也。○海蠻師
海蠻師，魚身虎頭無鱗甲，短腳利爪，渾身豹文，長八九尺，見人泣，數行下。蜑人網得輒復放之。○潛州留
東粵曰潛牛，西曰潛州留，楚曰鰅鱅，出澗與虎鬥，角軟，用水一湛堅則復。予在湘中見之。柳子厚詩：「桂江秋水見鰅鱅」。○鬼魚
鬼魚似鱷，用以禱鬼、克敵。人誤食之立死。請巫咒之立生。○忽雷
忽雷，鱷魚也，居溪中，以尾鉤人而食之。扶南王範尋有神術，常於大雲山鑿池畜魚決獄。有罪者投之，無罪者魚不敢食也。今其枯骨齒生作樂器，聲啁啾。經云：「河有怪魚，其名為鱷，其身已朽，其齒三作。」
○王虺
王虺，江北曰虺，江南曰蝮，首大如臂，背青腹赤，有齒極毒，齧人立死。大招南有炎火蝮蛇，蜒鰅鱅短狐。王虺騫九頭者曰雄虺，九首倏忽焉在，不須齧人，見之立死。猶叔敖之兩頭蛇也。予謂，見者踏殺之亦成佳事。《吳都賦》云：「雖有雄虺之九首，將抗足以跐之。」可謂先得我心矣。書備一笑。
○短狐
短狐，人所生也。《詩》曰「蜮」；《書》曰「射工」；《騷》曰「短狐」。斑衣山子插青銜弩裸體獸交，遺精降於草木，嵐蒸瘴結，盎然化生。狐長三寸，狀若黃熊，口銜毒弩，巧伺人影，胎性使然也。予南海有水弩蟲，四月一日上弩，八月一日卸弩，亦能射人，與此不同。予遊六磨，影落澗水，為短狐所射，毒中左足，適欲撲殺，有蟾鼓腹踴躍，搤其喉而食之。未幾，痛入骨髓。始如蟻卵，乍如蜂房，乍如盤渦，乍如蛇菌。一日一夜，其變百出。其大二寸，聞過三寸則死，毒大如狐，則死對時。遍走群醫，命在呼吸。蘧然猛省：蟾能食之，必能製之。偶有八字丹蟾，跳躍草際，取向毒處一吸，支體立運，毒口出涎，滴石石爛，魂魄漸復，如坐冰壺，其口兩月方合。聞鴛鴦、鸑鷟皆能食之，可止痛，使我求之，恐為枯魚所笑。
○赤蟻
赤蟻若象，渾身帶火，力負萬鈞，雜食虎豹蛇蟲，遺卵如鬥，山人取為醬，是名蚳醢，見於《周官》。○蚺蛇
蚺蛇尾有鉤，口無齒，其聲甚怪，似貓非貓，似虎非虎，擊之則鳴，猶龜焉，灼之則鳴也。九十丈者吞赤蟻；六十丈者吞象；三十丈至九丈者吞豺、狼、虎、豹與鹿、豕、人。吞之法，以尾鉤卷定，以氣衝死，濡濕乃吞，吞畢卷於樹上，絞至麋爛，骨、角皆從皮出，望之若神龍蛻骨耳。
○龍部署（蛇過三十丈者皆稱龍）
爰緝婦裙以為旗纛，爰斬烏{鹵皿}，以糾槍簇；爰斮葛藤，以纜索。金鳴則進，旗卷則退，口含酒糟，腰事毒槊。蛇長一丈，旗手一人，槍手十人，弩手五人，金手二十人。金手藤弩、手牌，槍手{鹵皿}旗、手酒。其勝也，金振旗開，槍扌負弩發。金手進藤主束也，槍手進{鹵皿}主剝也，旗手進酒主勞也。旗手得膽，槍手得皮，弩手得眶，金手得肉。其敗也，槍護旗退，牌護槍退，藤護牌退。蛇長十丈，其數十之；蛇長百丈，其數百之。予遊諸山，見獵九蛇，長九丈者有五，長八丈者有三，長十有一丈者有一。《天問》：「一蛇吞象，其大何如？」問世而出，土人亦不概見，況吞蟻者乎？若夫三周崑崙，又吞蟻者之海若也。
○蛇名
其一字名者有：青蛇、赤蛇、白蛇、烏蛇。青主神，赤主火，白主傷，烏主藥。其它曰藤、曰蚺、曰鱗、曰蝮、曰水、曰穀。二字名者：曰率然，危於水箭、烏梢、量人、默稱、烏肉、瞎目、雞冠、鼈腦、人頭、馬鬃、筍籜、菜花、寸白、水豹。三字名者：幹壁虎、黃媵蚺、青竹標、篩箕狎、金角帶、七寸錦、過樹容。凡蛇盤處皆在壬地。
○蚺無棄物
蚺蛇三膽，一附於肝者，止痛；一水膽，白漿，止瀉；一膽隨身，擊其處則隨至，名「護身膽」，最佳，眶辟邪，殺鬼，佩之吉祥。肉辟風寒。皮達三十丈者曰龍皮，一端千金。波斯市之為鼓，聲振百里，雄視萬國。
○蝍蛆
蝍蛆一名蜈蚣，狀若水蝦，小至一寸，大至一丈，其尾閃閃有光，山中修蛇無故而死者，被敝也。蛇腐皆化。蝍蛆猶螟蛉之咒子也。儒書：「螣蛇遊霧，而敝於蝍蛆。」111111111111111111111111111
○諸夷有學
永樂間擒黎季釐、黎蒼，置交州三司，詔暴其罪。有雲以「湯武不足法，尚父不足師。」「孟子為盜儒，程朱為剽竊。」又云：「聖優三皇，德高五帝，禹稱三苗。」侮慢自緊，其天性然也。詔許隆重，必不輕假子遊。諸夷中，有摛文而宗淮南者，有稱詩而薄少陵者，有黜元白而誚長吉者，有談古今而鑿鑿者。於戲！禮失而求諸野矣。
○西粵靈芝
嘉靖中，西粵藩臣許應元進芝二十本，有赤、白、青、黃、黑、紫，徑至尺八寸有光者，有輪菌如山嶽者。上命采芝，令於元嶽、龍虎、三茅、齊雲、五嶽諸靈山采之，遠不能及。予遊諸嶠，見靈芝生於石上，九莖綠葉，朱實有光，未傳服食之方，終不敢采。
○伏波銅鼓
伏波銅鼓深三尺許，麵徑三尺五寸，旁圍漸縮如腰形，復微展而稍弇其口。錦紋精，翡翠煥發。鼓麵環繞鼃黽十數，昂首欲跳中受擊處。平厚如鏡，兩粵滇黔皆有之。東粵則懸於南海神廟，西粵則懸於製府廳事。東粵二鼓，高廣倍之，雌雄互應。夷俗賽神、宴客，時時擊之。重貲求購，多至千牛。制度同而小過半者，諸葛鼓也，價差別矣。
○趙臣廟
歸順有趙臣廟，予不省何神。問其父老，曰：趙臣者，粵西人，少倜儻，好奇計，數不得志於有司，遍曆諸司，猺獞皆優禮之。昔岑猛以田州叛。岑猛奔歸順，岑璋誅之，田州平。趙臣第一功也，督府棄而不錄，鄉人憐之，為之立廟。
初，岑猛反，岑猛於岑璋丈人行也。督府姚公征之，患璋以姻，故召沈希儀計。希儀雅知趙臣任俠好奇，深明軍政，詣之，如夷門故事。臣曰：「鎮安世與歸順為讎。公假臣節鉞，徵兵鎮安，岑猛之首在麾下矣。」希儀許之。臣星夜間道詣璋，璋喜，迎臣曰：「久不見故人，今肯念我，遠辱耶！」臣不言，佯為不懌。璋叩之，但太息。璋疑之。明日置酒宴臣，臣愈不懌，璋愈疑，臣愈太息。璋曰：「軍門有意督過我耶？鄰境有訴待勘我耶？」臣皆不應。因挽臣入臥內，跪叩之。臣號泣，璋亦號泣。臣曰：「托君肺腑，有急不忍不言。一言之，君生而臣死矣。督府討田州，知君必黨壻，命臣檄鎮安襲君，殺故人以立功，不如死矣。」言畢，取佩刀欲自殺。璋亟救之，曰：「君毋憂。君能生我，我亦能生君，且令君有功。猛奴視吾女如犬彘，欲圖之久矣。」臣泣曰：「君誠然，盍自陳於督府？」璋留臣，遣人詣希儀，願擒猛自效。希儀佯追臣，陰白督府，兵不徵命。璋專逼猛，猛之子邦彥守上堯隘，璋佯遣精兵千人助之，密報希儀，希儀旗幟服色勿使有傷，及戰，歸順兵先呼敗，田州兵驚潰，遂斬邦彥。猛欲走交趾，璋使人邀之曰：「事急矣，先走歸順，始達安南，再圖興復。」猛然之。璋涕泣迎猛，館別墅，闢田州人無得近，屢報兵退以寬猛。一日，拉趙臣謂猛曰：「天兵難退，非陳奏不白為君草封事，令人上之何如？」猛大喜，臣乃為疏，令猛出印，印之。璋知印□在，乃持鴆酒一厄獻猛曰：「天兵急君，老夫不能相庇也。」猛大怒曰：「恨墮老奴、豎子之計！」遂飲鴆死。璋斬其首，並印遣臣馳詣督府，內臣鄭潤、總兵朱麟以猛中毒矢死，斬其首，印■獲聞。趙臣、岑璋之功俱不錄。璋恚恨，遜職於瓛璋，入崇山；臣入古望，辟穀茹芝，不知所終。噫！中國舉動如此難為，要服矣？」
○哭金祠
隋梁毗為西寧刺史，諸夷酋長以金饋。毗引之坐側，慟哭相戒曰：「此物饑不可食，寒不可衣，汝等以此相滅不可勝數，今將來欲殺我耶？亟返勿緩。」高鳳染俗，聲稱至今州峒賽歌連穀呼應。啜貪泉如醴者，安得起梁毗而哭之。
○青精飯
猺人社日，以南天燭染飯，競相遺送，名曰青精飯。杜詩：「豈無青精飯，令我顏色好。」○蒟醬
蒟醬，猺峝中家家用之，以蓽茇為主，雜以香草，味雖佳，不足為異耳。《史記》：唐蒙風曉南越，蒙食枸醬，問所從來，道西北牂牁。故《蜀都賦》雲「枸醬流味於番禺之鄉」。今問之番禺，無有知者。惟自出牂牁，故云「流味」也。蓽茇，吾家蛤蔞也。師古注《本草注》，楊用修、張孟奇辨之皆誤。
○桂林競渡
桂林競渡，舟長十餘丈，左右衣白數人，右麾白旗，左麾長袖，為「郎當舞」。中扮古今名將，各執利兵，旁置弓弩，遇仇敵不返，兵勝則梟而懸之，鐃歌合舞，十年一大會，五年一小會，遇甲、戌為之，有司毫不敢詰。
○無量壽佛
無量壽佛姓周名全真，號寂照大師，郴州人，作二十八觀，從日月觀而入。初遊吳越，繼遊羅浮，最後得湘山筍布台，因住持焉。會昌汰大師，後一夕生肉結須發，乃衣紫霞衣入覆釜山結闇而居。刺史韋宙迎之，四門各見其入，自唐元和至咸通示寂，計一百三十有二歲。五代湖南馬氏始請設州，額之曰「全」，以師故也。其護法有靈鳥天使，鳥首人身，長丈餘，最可怖愕。其徒有柴侯者，諱崇<走希>，唐末棄官從師。宋初州境寇至，侯顯神兵鏖之，賊望風潰。南渡紹興間，孔彥舟、曹成之難，侯顯化如初，楚粵皆祀。今之七星山寺、北湘山尤覺莊嚴。按《竺典·諡法》以：慧而覺者曰熾盛光佛，文而覺者曰無量壽佛。師由日月觀門入三摩地，常作偈雲「有物先天地，無形本寂寥。能為萬象主，不逐四時凋。」所謂以文而覺也。今問之講師，皆以壽對。如以壽則寶掌和尚、長爪比丘當擅此名久矣。末學之陋，不獨在儒門也。一歎。
○瘴母
瘴起時望之有氣一道上衝如柱，少頃散漫下，似黃霧。空中如彈丸，漸大如車輪，四下擲人，中之者為痞悶、為瘋瘂、為汗死。人若伏地，任其自擲，則無恙。
○四瘴
春曰青草，夏曰黃梅，秋曰新禾，冬曰黃茅，皆從草木蓊勃、日氣焮所成，而青草、黃茅最為毒烈。春夏之交，草長而青；秋冬之交，草衰而黃，二時氣候不常，蘊隆重衿，臈月揮扇，咄嗟呼吸，冬夏候分。且桑中衛女，上宮陳娥，偷香竊笑，其不死者幸而免。
○治瘴
炎方土脈疏，地氣外泄，人為常燠所熯，膚理不密，兩疏相感，草木之氣通焉，上脘鬱悶虛煩、下體凝冷，吐之不可，下之不可，用藥最難。但宜溫中固下，升降陰陽，及炙中脘、氣海、三里，或炙大指及第五指，皆能止熱。予試立驗。如用大柴胡湯及麻黃金沸草散、青龍湯，是膠柱鼓瑟也，尠不敗矣。
○瘂瘴
中瘴失語，俗謂「中草子」，移時血凝立死。其法用針刺頭額及上唇，以楮葉擦舌令出血，徐以藥解其內熱，應手立效。○瘴中要訣
避色如避難，冷煖隨時換。少飲卯時酒，莫吃申時飯。○象交
象交於水，卷樹葉蓋之。其交如人，見人則羞，遽起逐之。人走，須繞嶺或學鼠聲狗吠得免。其精遺於水中，如白脂，可數斗，取為膏藥最佳。○雞匠
雞卜以雄雞雛執其兩足，雞匠焚香禱祈，占畢殺之，拔兩股骨淨洗，用線束之，以竹筳插束處，使兩骨相背端執，再祝，左骨為儂，儂者，我也。右骨為人，人者，事也。視兩骨側所有細竅，以小竹筳長寸許遍插之，斜直偏正任其自然，以定吉凶。其法有十八變，直而正，近骨吉；曲而斜，遠骨凶。漢元封二年，平越得越巫，時有祠禱之事，令祠上帝，祭百鬼，用雞卜。斯時方士如雲，儒臣如雨，天子有事不昆命於元龜，降用夷禮，廷臣莫敢致諍，意其術大有可觀者矣。
○卵卜
卵卜者，握卵祝之，書墨於殼，記其四維，煮，截視當墨處，辨殼中厚薄定吉凶。獞人卜葬，請雞匠祝神，以卵投地，不破者，如獲滕公之碑。○鱧魚刀
扶南王範文本夷奴，牧羊澗中，得二鱧魚，欲私食，郎知檢求之，文曰：「非魚也。將礪石還耳。」郎至，魚化石，石有讖文，文異之，就冶作刀，刀成，舉刀向石，鄣祝曰：「文當有國，魚刀破石！」石破，遂王扶南，子孫寶之，比之斬蛇劍雲。
○青蛇使者
三界廟一名青蛇廟，廟有小蛇，背綠腹赤，穴神衣袖，饗神飲食。或以手接玩之，甚馴。倘有虛誓、愆期，家數百里，蛇輒至，為其人索願。其家為蛇掛紅刻日酬之，呼曰：「青蛇使者」雲。按，三界姓許，平南人，采樵得一衣，輕如一葉，上下無縫帶，內有回字，能召風雨、知來物。播術聚眾，宏治中制府逮至，覆以洪鍾，環以積薪，晨夕煆之，發之無有也。仙衣所披，僅乃得免。予先一日與袁元約、趙平笥談青蛇之異，予謂：「青蛇必金精也。昔先師純陽詩云：『朝遊北海暮蒼梧，袖有青蛇膽氣粗。三醉嶽陽人不識，朗吟飛過洞庭湖。』此時三彭雖靖，一氣未降。及參黃龍，頓超圓覺。銖衣蛇劍，棄若浮煙。辱於非人，有弗顧也。夫君子藏器於身，待時而用。慢藏誨禍，亦何神之靈？而青蛇有知，必不拳拳於茲廟也。」二客稱快。次早入廟，取酒酹蛇群，若鬼，匿深穴於神座之下，以火燭之，得寶劍一函，翠色慾滴。是夜二客夢一綠衣少年與予結佩，後青蛇遂無有見者。
○南安禪室
南安禪室，一僧坐化，傍有偈云：「五十七年王守仁，啟吾鑰，拂吾塵，問君欲識前程事，開門即是閉門人。」王伯安平思田、八寨後啟此愕然，數日卒。
○文成事類伏波
文成謁伏波廟詩：「樓船金鼓宿烏蠻，魚麗群舟夜上灘。月繞旌旗千嶂靜，風傳鈴鐸九溪寒。荒夷未必先聲震，神武由來不殺難。相見虞庭新氣象，兩階幹羽在雲端。」少時夢中有詩云：「卷甲歸來馬伏波，早年兵法鬢毛皤。雲迷銅柱雷轟折，六字題詩尚不磨。」文成身後，謗興爵削，與薏苡之事略同。
○象江石
滎陽鄭璠守象江，廉介、嗜石，得怪石六，其三聳峭多峰，巒岩雲岫；又一如世間道士圖人肺胃肝腎，次第懸絡；又一空如隱，外若癭癃殃疝，病態支離者；又一色紺，冰而理，平彈之琤琤者。後還長安，計輦六石，費俸錢六十萬。詳李義山記中。
○鬱林石
陸績守鬱林，歸舟輕，於岸上取石壓之，在吳郡之婁門。陸龜蒙居臨頓，裏門有巨石，即此也。後御史樊祉輦之院前，以亭覆之，號曰「廉石」。詳吳匏庵記中。
○桂林石
顏延之守始安，載石峰長三丈。過洞庭，風雷覆舟，石沉風息。其石原出獨秀山。延之詩云：「未若獨秀者，峨峨郛邑間。」聞今桂林石峰，長二丈許，潔白有態者，價不過四十金。皆市於王孫家。其長四五丈者，有神守之，人不敢動，石工望之而走。
○馬家銅柱
伏波銅柱，一在憑祥思明府南界，一在欽州分茆嶺交趾東界。馬文淵又在林邑北岸立三銅柱為海界，林邑南立五銅柱為山界。唐馬總安南都護，建二銅柱於漢故地。五代馬希範平蠻，立二銅柱於溪州。何銅柱之多，皆出於馬氏也？
○伏波銅船
蒼梧郡有銅船沉於灘，天霽水澂，隱隱見之。雲伏波所鑄。○雄黃搗衣石11111111111111
泗州城土司有雄黃搗衣砧，質類矞蕤，光能鑒物，其聲琮琤，異於凡聽。○飛來鍾
太平飛來鍾，至交踶思琅州飛至。沈希儀遣舍人劉勳相之搥造軍器，目未及視，仆地而死。○綠珠玉笛
綠珠玉笛，屍滲土花，斑駁如繡，雲自巢賊發宋諸陵，笛殉宮人宋偉，後入交趾，清夜聞歌，每能自叫。槃公以名馬五十匹易之。○飛來蓮
駁鹿山僧堂石池有五色蓮，花雜出，蓮中名曰「飛來蓮」。○杬藥矢
杬藥，毒草。鳥不敢棲其上，形如獨窠，蒜生深山中，就其處采煎，忌雞犬聲。用蘸弩矢。試之法，以針刺臂血，仍用拇指緊按刺孔，令人蘸粟許趕血，血縮倒回者方可用。不先按其刺孔血縮入肉，其人立死。如不縮者，是雞犬之聲敗之也。
○思勞矢
思牢竹出思牢國，用為箭，可敚會稽之美。其節有勒，可以批瓜，俗名「澀勒」。東坡：「澀勒暗蠻溪，義山思牢弩。箭磨青石繡額，蠻奴三虎力。」《竹譜》作{思}簩，失其本矣。
○西嶽真跡
李衛公少年憤隋亂，上書西嶽，文最激昂。後為桂州行兵總管。刻於勾漏，其真跡用黃絹書上半，元時煆於火。後半餘四十字，筆法遒勁，激昂青雲，其波掠處如快劍斫馬。今入雲嚲娘家，予跋其後。
○葛洪未至勾漏
葛洪求勾漏令曰：「非以為榮，以有丹砂耳。」遂將子侄俱至羅浮，居七年，忽與廣州刺史鄧嶽書曰：「遠行尋師，剋期戒途。」嶽至，洪坐赤日中化去。洪曷嘗至勾漏？
○舜至蒼梧（按此則與中卷《南巡》一條同。略分繁簡耳）
儒者多疑南巡之事，辨如聚訟。《虞典》：「南巡至於南嶽，陟方以死。」儒者遂謂漢武祭南嶽於灊霍。《周官·王制》：「不盡於衡山」古之南嶽，非今之南嶽也。《孟子》載：「卒於鳴條」，《呂覽》載：「葬於紀蒼」。今平邱之鳴條，東海之蒼梧，莒之紀城，皆陳留接境。古之蒼梧，非今之蒼梧也。且二子去聖未遠，孰如伯益。伯益云：「蒼梧之山，帝舜葬其陽，丹朱葬其陰」；屈子同時亦曰：「帝子降兮北渚，九疑紛其並迎」；史遷載：「舜崩蒼梧之野，歸葬零陵之九疑」。予遊九疑，見叔均墓，與山海同遊南嶽，讀《岣嶁》碑與虞典同，然後知今之南嶽，即古之南嶽也。今之蒼梧，即古之蒼梧也。若漢祭灊霍，承軒轅之副義也。復安得執漢武而疑禹，執孟子而疑伯益，執呂子而疑《離騷》哉！惟帝不自有其黃屋之尊而躬行於鳥言子卉服之域，舞干戚而遠夷賓，棄金壁而幽靈應，駕飛龍於鼎湖，遺弓裘於清廟，有天下而不與斯舜之所以為舜也。孰謂其不至哉？
鄺露字湛若，號海雪，南海人，隆慶辛未進士彭齡嫡孫也。生而甘露降庭槐，故名（《金志》）。露生時不啖母乳，憨師至，命提視摩頂曰：「天上玉麒麟也，豈嗅人間乳氣哉？」以露水調米汁啖之。五歲，師與父命作詩，應聲而就曰：「月浸仙人掌，雲奇帝女台。清泠花院閉，的天宇開。降鶴通宵警，遊鴻達曙哀。集靈三使至，應問長卿杯。」（《嶠雅》）年十三遊泮，慕墳典、左氏、莊騷、古文，不沾沾舉子業。古詩：宗漢魏；近體：法盛唐；篆隸：仿先秦；行草：仿王張。舉動風致，摹擬竹林，絕口不言阿堵物。（《金志》）負才不羈，常敝衣趿履，行歌市上，旁若無人。（《池北偶談》）好□□大方，汪洋自恣，以寫其牢騷不平之志。（《廣語》）甲戌上元，跨馬與陳、潘諸公子聯騎遨遊，值南海令黃熙出，弗及避，衝行幰。令怒，拘之，梁御史元柱為請罪，不釋，遂通詳削其名。之廣西，遍尋鬼門、銅柱舊跡，遊於岑、藍諸土司，為猺女持兵符者雲嚲娘書記。《赤雅》蓋紀其山川風土及女君天姬歌舞戰陣之制。（《明詩綜》）後曳裾遍遊燕趙吳楚，所至，名公巨卿莫不傾蓋延譽。（《南海志》）露藏懷素真跡，香山何閣老見而愛玩不已，分手脫贈，既而大悔，舟抵香山閣老堂欲投閽亟還之。又蓄古琴二，一曰「南風」，宋理宗宮中物；一曰「綠綺台」，唐武德年製，明康陵御前所彈也。出入必與俱。（《竹詩話》）戊子，以薦得擢中書舍人。庚寅，奉使還廣州。清兵入粵，露與諸將戮力死守凡十閱月，城陷，不食，幅巾抱琴將出，騎以白刃擬之，露笑曰：「此何物？可戲？」騎亦失笑。徐還所居海雪堂，環列二琴及寶劍、古器、圖書、懷素真跡於左右，嘯歌以待騎入。露死，子鴻字居孟亦負不羈才，二十餘能詩及擊劍。先時丙戌，舉北山義旅戰於廣州東郊，死之，贈錦衣千戶。（《番禺舊志》）
道光五年歲次乙酉仲冬，族來孫芝房鄺瑞頓首敬錄
