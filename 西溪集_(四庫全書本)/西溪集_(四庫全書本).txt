　　欽定四庫全書　　　　　集部三
　　西溪集　　　　　　　　別集類二〈宋〉
　　提要
　　〈臣〉等謹案西溪集十巻宋沈遘撰遘字文通錢塘人以䕃為郊社齋郎皇祐元年舉進士第一執政以已官者不應先多士奏改第二歴知杭州開封府皆有能名終於翰林學士事蹟具宋史本傳所作西溪集本十巻南宋初有從事郎處州司理叅軍髙布者與遘弟遼雲巢編遘從叔括長興集合刻於括蒼名吳興三沈集以是編為首然史稱遘通判江寧還朝奏本治論十篇為仁宗所嘉賞而集
　　中竟未之載則亦非全帙矣遘以文學致身而吏事精敏一時推為軼材其知制誥時所
　　撰詞命大都莊重溫厚猶有古人典質之風詩亦清俊流逸不染俗韻第二巻末題楊州山光寺二詩其一有夾注稱為盧中甫和詩其髙臺已傾曲池平一首已見前而重出於此字句稍不同詩下亦有夾注稱傳自山光寺壁與集中異云云疑皆髙布校刋時所増入非原集之舊也乾隆四十三年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







