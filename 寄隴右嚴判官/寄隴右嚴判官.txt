
副相西征重，蒼生屬望晨。 
還同周薄伐，不取漢和親。 
虜陣摧枯易，王師決勝頻。 
高旗臨鼓角，太白靜風塵。 
赤狄爭歸化，青羌已請臣。 
遙傳閫外美，盛選幕中賓。 
玉劍光初發，冰壺色自真。 
忠貞期報主，章服豈榮身。 
邊草含風綠，征鴻過月新。 
胡茄長出塞，隴水半歸秦。 
絕漠多來往，連年厭苦辛。 
路經西漢雪，家擲後園春。 
誰念煙雲裡，深居汝潁濱。 
一叢黃菊地，九日白衣人。 
松葉疏開嶺，桃花密映津。 
縑書若有寄，為訪許由鄰。

