按邵子《皇極經世》，斷自陶唐甲辰年即位為始。我國家萬載無疆之歷，自洪武元年戊申即位至三十一年戊寅，建文元年己卯至四年壬午，永樂元年癸未至二十二年甲辰，洪熙元年乙巳，宣德元年丙午至十年乙卯，正統元年丙辰至十四年己巳，景泰元年庚午至七年丙子，天順元年丁丑至八年甲申，成化元年乙酉至二十三年丁未，弘治元年戊申至十八年乙丑，正德元年丙寅至十六年辛巳，嘉靖元年壬午至二十三年甲辰。蓋自戊申迄茲三歷甲辰，一百七十七年。計自陶唐至此，共六十五甲辰，整三千九百歲也。至嘉靖一百四十七年，滿四千歲。
梅梢者，我聖祖高皇帝鏖戰鄱湖時御舟黃帽也。吳人謂舟子為梢子，其人梅姓雲。時聖祖御舵樓，指麾將士，適偽漢有舉流矢相向者，梅梢偶見之，急撤御座，甫倒於舟中，而流矢及矣。利害在毫忽間，比之沛公傷胸捫足，福孰隆耶？登極後，大封已畢，獨不及梢。時梢老病家居，目已失明，時時自數，無敢為之言者。他日，候郊天駕回，梢令其孫扶之路傍，大呼曰：「皇帝忘梅梢乎？」上大驚曰：「朕忘之矣。」即日厚加錫予，以其孫尚公主雲。余聞諸江寧父老如此。鄱湖之鏖也，偽漢兵力甚盛，我師小卻。友諒推篷四顧，志得氣驕。二女子捧銀盆具悅以進，澡手未畢，我郭英者，發一矢中之，貫睛及顱而死。子理舁屍遁去，遂大克捷。乃知帝王有真，信天命也。英，字子興，先用其策，兩以火攻偽漢，有大功，封郟國公，謚宣武。
我聖祖居和陽時，欲圖集慶，遂與徐公達間行，買舟以覘江南虛實。至江口，適值歲除，呼舟人無肯應者。有貧叟夫婦二人，舟尤小，欣然納之曰：「天晚矣，明當早渡。」且進雞酒，具黍，情甚真。厥明，發舟。老叟舉棹，口中打號子，曰：「聖天子六龍護駕，大將軍八面威風。」聖祖元旦得此吉語，喜甚，與中山躡足相慶。登極後，訪得之，無子，官其侄，並封其舟而朱之。以故迄今江中渡船，皆謂之滿江紅雲。
高皇帝初作孝陵於鍾山之陽，因山多鹿，禁人捕獵，而設孝陵衛於山下，特置牧馬千戶所，蓋取義鹿馬欲其蕃息耳。所既置矣，尚虛典守之職。他日因微行至陵所，歸途遇雨，偶於民家門屋下憩焉。問其何姓，曰：「董氏也。」聖意遂注，曰：「千里草，馬所宜也。」即拜其人為千戶，以典斯牧。至今子孫世掌所印，不得而易。牆門每壞，官府輒為之修雲。
彭友信者，攸人也。歲貢至京，一日聖祖微行，途中相值。忽見虹霓，聖祖口占二句，云：「誰把青紅線兩條，和雲和雨系天腰。」友信應聲曰：「玉皇昨夜鸞輿出，萬里長空駕彩橋。」上異之，相約明日會於竹橋，同早朝。明日，彭果往候，久不至，遂失朝。己而宣入，喜曰：「有學有行，君子也。」以為北平布政使。
南京國子監生，常課之外，別有進呈文字，謂之進呈冊。余初直以為供御覽耳，後撥歷尚寶司事，見一室中充棟，皆進呈冊也。詢諸同事者，曰：「子不知其用乎？昔我聖祖初造寶鈔，屢不成，將戮工匠。匠懼，乃妄奏云：『前代造鈔，皆取賢人心肝用於內，然後成耳。』上將信之，人以語於高皇后馬氏，欲於文臣內從事。後即啟曰：『以妾觀之，今秀才們所作文章，即是賢人心肝，用之足矣，焉用殺？』上悅，即於本監取而用之，鈔遂成。因有進呈冊，永以為例。仁人之言，其利溥哉！」
南京國子監，在覆舟山之陽，晉宋以來古戰場也。多鬼物，人不敢行。聖祖既定都，即其地為太學以鎮之，氣象宏大。既成，下令：「敢有婦女入門者，斬趾。」蓋欲絕陰類耳。高皇后聞其壯麗，欲觀之，上曰：「不可，是不信也。」遂於雞鳴山東麓，緣崖開道，俾後自上望之。今石磴猶存焉。立法甚嚴，敢有誹謗師長者梟首。相傳皆云：頭門檻下官一員，日晷□下官一員，皆當時生埋者。正義堂西三班第一□第一位，至今無人敢坐雲。昔有孝子，因母病危欲面訣，告歸不得，遂自刳其肝而死。於此六堂之後，別創光哲堂以處四夷子弟。游太學者，凡八九千人。會饌食鍋二，皆徑可八九尺寬，深猶巨鐘焉。或雲後因墮一膳夫於內蒸死，遂廢會饌。砌浴賢池，銅為之底，引後湖水徑其中南出，俾諸生澡雪。又置水磨運機，作面以食諸生。今河流幾絕，磨盤巋然尚存，徒想當時秦淮水勢而已。東南號房一帶，即昔之校尉營。聖祖置校尉於此，使檢察士類，以故士風克一，無敢有顏異之愆者。立積分之法，監生每考以朱墨為優劣，滿七百圈而後選官出監。速者十餘年，遠者二十餘年，多有白首老死不得出監者。朝出歷事，暮複歸監，與今之事體絕不相似矣。
南京舊內，在今應天府之左。高皇帝建大內宮殿，既成，遷居之，舊內虛焉。他日，召中山王飲，樂甚，即以是第賜之，中山拜謝而出。上乃夜命工作匾，刻「舊內之門」四字。厥明，將往懸之，未及行而中山辭表至矣，上悅。今其前門所揭匾是也。中山之純謹而機警如此。
沈萬三秀者，故集慶富家也，貲巨萬萬，田產遍吳下。余在白下聞之故老云：今之會同館，即秀之故基也。太祖高皇帝嘗於月朔召秀，以洪武錢一文與之，曰：「煩汝為我生利，只以一月為期，初二日起至三十日止，每日取一對合。」秀忻然拜命。出而籌之，始知其難矣。蓋該錢五萬三千六百八十七萬零九百一十二文。今按洪武錢每一百六十文重一斤，則一萬六千文為一石。以石計之，亦該錢三萬三千五百五十四石四十三斤零。沈雖富，豈能遽辦此哉！聖祖緣是利息只以三分為率，年月雖多，不得過一本一利，著於律令者，此也。沈萬三秀不知其名，蓋國初巨富者。謂之萬戶三秀者，國初每縣分人為五等，曰哥、曰畸、曰郎、曰官、曰秀，哥最下，秀最上。洪武初，家給戶由一紙，以此為第而每等之中，又各有等。沈乃秀之三者也。至今民俗尚有「郎不郎，秀不秀」之諺雲。
寶志公，蕭梁時神僧也。余嘗於雞鳴山塔中睹其塑像，臘高貌古，筋骨皆露，儼如生人，非今之匠工所能為也。詢於故老，告余曰：「今之孝陵，即志公之瘞所也。瘞榜原有八功德水，泉脈甘美。誠意伯奏改葬之，乃見二大缶對合。啟之，端坐於內，髮被體，指繞腰矣。瘞既遷，而水亦隨往。聖祖異焉，敕建靈谷寺，賜之莊田甚廣，仍迎其像以歸，建塔居之。命太常歲祭，行搢笏之禮焉。
孫蕡，字仲衍，號西庵，五羊人。為翰林典籍，無書不讀，詩高古。坐為藍玉題畫誅，臨刑口占曰：「鼉鼓三聲急，西山日又斜。黃泉無客舍，今夜宿誰家。」死後，太祖聞知此詩，曰：「有如此好詩，不覆奏，何也？」並誅監斬者。又訪駙馬不遇，題壁云：「踏青駙馬未還家，公主傳宣坐賜茶。十二闌幹春似海，隔窗閒殺碧桃花。」
宋潛溪太史乞歸，時御製詩二句餞之，云：「白下開樽話別離，知君此後跡應稀。」太史續之云：「臣身顧作衡陽鷹，一度秋風一度歸。」上悅，賜白金緡幣文綺，曰：「與汝作百歲衣也。」自是歲一來朝，後子燧被誅，乃諱跡焉。上命使者取其鐵券，太史無所慰勞，但云：「吾用鐵券何為。」使者歸奏之，震怒，賜誅。因煉刀於金華，五日未成決。懿文太子驚聞赴水。上馳詔赦之，謫戍於蜀終焉。夫人葬於青蘿山，以太史衣冠配之。山陰王琥題其祠，云：「乞恩曾許下鸞坡，魚水雲龍竟若何。一代文章周禮樂，百年盟誓漢山河。秋風歸雁衡陽少，夜月啼鵑劍外多。回首故園何處所，蕭蕭遺像守青蘿。」
白下故老為余談建文舊事云：建文君，人皆言其自焚，非也，實逃也。蓋其初誕時，以月晦日生，聖祖聞之不怡，詔免稱賀。髫年時，聖祖夜夢內庭左右楹柱，有黑白二龍，繞之而鬥，左黑者勝。明日偶見燕邸與皇太孫各抱一柱而嬉，燕邸左焉，聖心固巳疑之。稍長，因閱御馬，出一對句試之，曰：「風吹馬尾千條線，」太孫對曰：「雨濕羊毛一片氈。」燕邸曰：「日照龍鱗萬點金。」聖心益異之。蓋真氣驚人，固非凡矣。聖祖已知天命，乃封鎖一篋，密召太孫，諭之曰：「汝他日遇有大難，垂死之際，方許開視。雖有小災，不可開也。」壬午歲，靖難師至，乃開篋。有僧衣帽一副，度牒一紙，剃刀一具而已。遂夜削髮，縱火焚宮，從大隧中出而去。有司以自焚奏。此其順天知命，見機保身，不忍以土地殺人，隱德可嘉也。至正統中，雲南布政使司有老僧華顛，杖錫從甬道入至堂，南面而立，曰：「吾即建文帝也。今吾年八十，彼已傳四朝，事既定矣。吾有首丘之懷，故欲歸耳。汝等可為奏聞。」因袖出一詩，云：「淪落西南四十秋，歸來白髮巳蒙頭。乾坤有恨家何在，江漢無情水自流。長樂宮中雲氣散，朝元閣上雨聲愁。新蒲細柳年年綠，野老吞聲哭未休。」藩臣因奏送至京，舊人皆物故，無能辯其真偽。有一老宦者曰：「吾能驗之，請出左足觀焉。」持其踵悲慟。蓋當時宮中侍浴，足底有黑子，可識也。朝廷亦善處之，獲考終焉。
天心所眷，默定於冥冥之中。去留之機，雖聖人不能測識而挽回。按《聖政記》。洪武三十一年五月庚申夜，有星大如雞子，尾末有光，自天廚入紫微垣，後有二小星隨之，至積氣中沒。上以天象示變，占北方當有警，敕晉、燕、代、遼、寧、趙六王曰：「驗之歷代天象若此者，邊戍不寧，往往必驗。今天象與此正同，不可不慎也。其應雖非今歲，然二三歲間，灼有寇邊者，宜令軍馬東西布列，各守其地。胡人南牧，馬勢必盛，自非機置深密，晝夜熟算，孰能制之！吾老矣，難於籌邊。爾等受封朔土，蕃屏朝廷，若不深思，倘有失誤，非惟貽朕之憂，亦爾等安危之所系也。」噫！聖祖之憂勤惕勵者，至矣！豈知天命有在，變不虛生，玄象之應，不在千里之外，而在幾席之下乎？使覆瓿翁尚在，必能知之，然亦非人所能為也。
我成祖文皇帝既靖難，既思所以導民於善，乃於都城凡四達之衢，必建一聽經樓。每夜妙選高僧於上諷講經義，俾臣民咸席地而靜聽之。既遷都，百餘年後，舊制盡失，尚存其一於北門橋與十廟相近。嘉靖初，僧複新之，雖巋然臨市，然知者鮮也。蓋我太祖高皇帝天縱之質，博通三教，作養人材，儒風既盛，禪學並興。當時若姚廣孝、訴哭、隱泐、季潭、琦楚石諸僧，皆高才博學，與宋景濂、沈士榮諸學士，往複論難，各明其道。而成祖繼之，表章六經，尊信朱子，法嚴機新，豪傑輩出。雖異教之徒，亦皆砥礪振作以自見，無有蠢然游食，以厲民者。聖母仁孝文皇后，武寧王之女也，精通內典。在燕邸時，嘗夢白衣大士授以經一卷，謂之曰：「汝他日當正位中宮，誦此可以禦難。」夢中誦之一遍，覺而書之，凡數千言，不遺一字，遂命之曰《觀音夢感經》，自製序文，宣入大藏。余嘗得而伏讀之，潔淨精微，深入三昧，不減圓覺諸經，信非神聖不能為也。後聖母端坐而逝，獻陵嘗有御製記之雲。
余昔於京師大興隆寺，觀少師影堂，即姚廣孝祠室也。頂相一軸，人物魁梧雄偉，信豪傑哉。聞諸其徒之老曰：「廣孝，故元臣也，元末削髮，為僧於蘇之承天寺。其兄碧峰長老戒行甚高。洪武中，徵天下高僧以輔諸王，廣孝有用世之志，將應詔，碧峰苦勸止之，不從。既而佐成祖靖難，遷都北京，碧峰思之，往訪焉。既見，厲聲呵責，廣孝事之甚恭謹。或有以其語聞於上者，怒，欲罪之，以廣孝在未發。乃敕廣孝公差於外，始御鞫之。具以實對，無懼容。上曰：「汝號碧峰，必煮不爛者。」曰：「然。」命以甑蒸之，經一日夕無傷也，乃下之獄。逾年，而廣孝始還。暇日，從容以請，上曰：「朕固忘之。」即命宣入，至午門，跏趺於地，不肯入，曰：「業緣盡矣，又奚見為？」雙玉箸自鼻中出，長尺餘，遂化去。即命龕置，禮葬西山。仍命舉朝送殯。後廣孝官至少師，命之蓄髮還俗，不從，如其志。卒，與碧峰合葬西山雲。余又見上海士人談田，謂余曰：「碧峰北行時，戒其徒曰：『明年某月某日，吾有大難。汝等當於佛前圍坐，各持楊枝水灑地，誦大悲，咒三日夜，則可免矣。慎無忘也。』其徒如戒，果應蒸時雲。」蓋在國初多有異人，如周顛仙之類，信非妄也。廣孝配享廟庭，聞近年巳斥去之矣。
先師陽明公，既平宸濠，乃正德庚辰正月，親書鑱於廬山石壁，其詞曰：「正德己卯六月乙亥，寧藩宸濠以南昌叛，稱兵向闕，破南康、九江，攻安慶，遠近震動。七月辛亥，臣守仁以列郡之兵複南昌，宸濠還救，大戰鄱陽湖。丁巳，宸濠擒，餘黨悉定。當是時，天子聞變赫怒，親統六師臨討，遂俘宸濠以歸。於赫皇威，神武不殺，如霆之震，靡擊而折。神器有歸，孰敢窺竊？式昭皇靈，天下已定，嘉靖我邦國。」凡百二十餘字。越明年辛巳，武宗晏駕，今上皇帝入繼大統。又明年，改元嘉靖。先師石刻，實先兆焉。長發其祥，出於無心，此何異漢之公孫病已，實天保之所在也。
高皇帝削平群雄，兵精器利。有所謂襄陽炮者，止攻姑蘇一用，餘不復事。其制以木為架，圓石為炮，重百餘斤，發機用數十人，激而上之，入土七尺。又有連子弩者，最為利器。天下既定，即收藏之，不以示民。己卯歲，毅皇帝幸南都，得於內庫，甚喜。方詔如式製造，而權臣江彬者，夜已私造數千張矣。不軌之志，何如哉！遂流傳於民間，余嘗於江都見之。其制，弩面有匣，隨弦上下，中藏十矢。匣上有鐵挽子挽匣，使卻則弦隨之。內墮一矢於弩面，及機則弦發而矢往。複挽如前，相繼連發，盡十矢在剎那間，全不用力，又不費工夫。此之凡弩，有十倍之易也。或曰諸葛武侯所遺雲。
程伊川謂，宋家超越前代者五事。余謂我朝超越前代者，略言七事，而一統之盛，尤自古之所無也。是故漢呂臨朝，唐武易姓，趙宋雖多賢後，猶有垂簾之失。國家歷九朝，椒房不預政事，內廷甚正，一也。夷狄之患，自漢以來，和親致弊，不知紀極。國家廓清驅逐之後，遂絕其源，大限甚明，二也。人君即位，謂之元年，無再元之理。其弊自漢文帝始，後代多因之，至一君有十數元者，無謂之甚。我朝列聖相承，只以一元紀世，老成正大，無誇侈變更之心，三也。黨錮之禍，漢以之亡，牛李洛蜀，何代無之。國朝百八十年，多士一心，無複朋黨，四也。古者名不偏諱，臨文不諱，惟致謹於君上之前耳。後世忌避太甚，極為可惡。名晉肅而不舉進士，姓石昂而改呼右昂。片言隻字，無心獲罪者，不可勝舉。我朝惟進御合避，外一切皆略之，士風稍古，五也。前代殺人無忌，雖平居杯酒之間，動以人命為戲。如王愷飲客，日殺美人。徐知誥鴆第，貽禍伶者。其它快巳欲，複私仇，雖當盛世，漫無法度。我聖祖在御，先出五刑酷法，後申《大誥三編》，明著律令，使之趨避。故雖位極人臣，無敢專擅殺戮。太平全盛，人有所恃而無恐，六也。前代皆有官妓，雖張禹大儒，後堂女樂。而謝安之風流，杜牧之狂狎，縉紳以為美談。至於有宋，士習稍還，而此風不變。我朝一革遂盡，始無寄猳之醜，七也。
金大節者，吾邑澉浦鎮人也，洪武初為鄉老人。國初，重老人之選，必推年高有行者為之。天下官員三年朝覲，則老人亦與焉。大節之往覲也，侵曉出門，行里許欲登廁，有鬼自廁中出，指大節曰：「此人好一個金肚皮。」忽不見。大節甚憂怖，曰：「此行必腰斬矣。」既入朝，上問曰：「今天下盜賊平否？」耆民無敢答者，獨大節抗聲曰：「捕獲已盡，惟恐複生。」上異之，即擢為知府，果腰金雲。其居與余家鄰比，余兒時尚及見。其孫名基者，基死，遂絕。
賈萬戶者，名銘，字文鼎，元時海寧富家也。儒業行藏，悉載伊譜，不能備錄。劉伯溫先生未遇主時，漫遊海上，嘗止於其家，亦有意於銘也。久之，知其無成，遂不言。但為之擇一牛眠地，於尖山之麓。興工之日，文墨名士若山陰胡隆成、崇德鮑恂等，皆在座，忽大風起，吹金箔一片，止其樑上。伯溫曰：「汝家世世金帶，與國同休。」後高皇帝龍興，銘之子以汗馬功，一於河南，一於臨山衛，各為指揮，子孫世襲，迄今焉。銘後壽至百有六歲。晝寢，夢更緋衣策雄騎西往，遇一女子，乘金碧輿，侍從甚都，出輿拜曰：「妾自月宮來，送彭祖殯。前之新塚，即彭墓也，公宜就觀之。」言畢而寤。門外適報，青田劉先生題《壽山福海圖》，寄公為壽。其詞曰：「吾聞軒轅之國，乃在大海之中央。其不壽者八百歲，壽者乃與天地同久長。樓台縹緲造雲漢，赤日繞戶扶桑涼。玉泉之水清以香，瑤草之味如瓊漿。洪崖有時來，環聲琅琅。鳳鳥自歌鸞為舞，青霓連蜷白雲舉。淋漓豹髓浮漂觴，璀錯金盤薦鱗脯。耳聞楚水泣英皇，眼見商郊葬彭祖。琪花生樹宵有光，東風入律春茫茫。春茫茫樂無極，青隹夜夜月宮來，廣寒嫦娥奇消息。」銘覽畢，曰：「夢與詩符。吾將已矣。」越三日而卒。
婼某者，海寧衛前所軍士也。景泰初，鄧茂七者反於台州，婼某實從征焉。戰敗，被傷而逃，自匿於積屍之下。夜半，見燈水火熒煌，呵道而至，乃一神官也。據簿點名驗屍，至婼某，曰：「此人乃板閘之數，豈應死此。」遂去。天明逃回，固無恙。恆以告人，後十餘年運糧至淮安板閘，墮水死焉。本所千兵陶簡松告余者。婼，音綽，忘其名。
李西涯、程篁墩二公在英廟朝，俱以神童薦。時程九歲，李七齡耳。上面試之，先出「鶴鳴」二字，程對以「龍躍」，李對雲「牛舞」。上命中使問曰：「牛如何會舞？」對曰：「堯舜在上，百獸率舞，牛何獨不舞？」上大異之。出對曰「螃蟹一身鱗甲」，程對曰：「鳳凰遍體文章」，李對曰「蜘蛛滿腹絲綸」。上曰：「此兒宰相器也。」又出對雲「鵬翅高飛壓風雲於萬里」，程對曰「鰲頭獨占依日月於九霄」，李對雲「龍顏端拱位天地之兩間」。皇情大悅，即皆廩於翰林。後李以天順甲申二甲第一，程以成化丙戌一甲第二。程竟為典試所累，而李功名壽考終焉。
南嶽峋嶁山碑，神禹治水告成之文也。《昌黎集》中有千搜萬索之嘆，則其湮沒久矣。且岐陽石鼓，退之尚以義娥之遺為孔子憾，況此虞夏之書乎？嘉靖丁酉，余於白下新泉書院睹焉。蓋甘泉宗伯刻之貞石，譯以楷書，然後可識。凡七十七言，始以「承帝曰嗟」，終於「鼠舞征奔」，末有隸書。帝禹刻三字，想秦漢間人所增刻者，亦佳甚。蓋山崩得於碧雲峰下，泯滅數千載，一旦出我大明之世，固為是碑喜而重為尼父憾雲。
余嘗於禮部承發房見壁間一詩，不知何人作，亦無題。詳味之，必蜀人有辦事者，寄子之詩也。雖雜之《少陵集》中，亦不能辯。人品，其可以資格論哉！錄其詩，曰：「骨骼今年異，衣裳昔日殊。讀書須努力，寫字莫胡塗。白水翻三峽，青山出兩都。吾衰竟何以，賴爾得相須。」
烏程周溥者，癢生也。成化初，人有姊被選入宮，嘗有詩寄溥，云：「一自承恩入帝畿，難將寸草答春暉。朝隨步輦趨丹扆，夕侍鑾輿入紫闈。銀燭燒殘空有夢，玉釵敲斷竟無歸。年來望汝登雲路，同補山龍上袞衣。」溥後以貢仕至別駕。
自漢以下，女子能詩文者，若唐山夫人、曹大家，立言垂訓，詞古學正，不可尚已。蔡文姬、李易安，失節可議。薛濤，倚門之流，又無足言。朱淑貞者，傷於悲怨，亦非良婦。竇滔之妻，亦篤於情者耳。此外，不多見矣。我朝成化、弘治間，海寧朱靜庵者，周汝航妻，博學高才，福德兼備，壽考令終，遺文垂後，才識純正，詞氣和平，筆力雄健，真閨門之懿範，女德之文儒也。所作甚富，不能悉錄，聊紀數首以見之。《遊仙詞》曰：「洞天春暖碧桃芳，瑤草金芝滿路香。吹徹玉笙天似水，笑騎黃鶴過扶桑。」《秋日見蝶》云：「江空木落雁聲悲，霜染丹楓百草萎。蝴蝶不知身是夢，又隨秋色上寒枝。」《長信秋詞》云：「長信深沉天路遙，玉階涼露濕宮袍。不辭團扇輕拋擲，雙燕俄驚別舊巢。」《明妃》云：「玉容憔悴向胡天，為惜黃金誤少年。堪笑君王重聲色，丹青不畫夢中賢。」《虞姬》云：「力盡重瞳霸氣消，楚歌聲斷些難招。貞魂化作原頭草，不遂東風入漢郊。」《金陵懷古》云：「石城風起浪聲齊，六代興亡動客思。吳苑落花啼杜宇，宋台荒草走狐狸。殘香猶染胭脂井，遺恨空傳碧月詞。誰道鍾山佳氣歇，真龍又見起鍾離。」《題虞美人》云：「楚漢不兩立，苦戰民力疲。君王惑反間，腹心生嫌疑。亞父已謝病，龍沮仍喪師。威望日已挫，壯士日叛離。鴻溝定界分，收兵斂旌旗。釋彼妻與父，恩義何忍欺。幡然昔盟約，匹夫猶不為。陰陵述失道，天亡複何辭。空歌拔山力，蓋世功業衰。美人起長嘆，向劍攢蛾眉。寧甘刎頸死，肯事忘親兒。芳魂逐君去，騅兮竟何之。烈烈貞婦心，千古名不隳。」《讀霍光傳》云：「武帝果明斷，付託真得人。偉哉霍子孟，功與伊周倫。曾孫踐天位，相業益忠勤。精誠貫金石，大義驚鬼神。牝晨失剛斷，子禍成殺身。赤族一何慘，孝宣胡不仁。元勛覆宗祀，何以懷人臣。申韓不足法，王道誰為陳。乃知元始後，舉國皆頌新。」
周雲宗者，成化、弘治間人也。有神力，能隔牆擲馬。又獲神劍，可以屈伸。仗之作耗於太湖中，官兵捕之不能得。一日，束身歸罪，曰：「吾今自詣，毋苦斯民為也。」遂三木下獄。一夕視之，去矣，惟枷丑存焉。後竟不複見。嘗入山遇龍，龍蜿蜒逸入石壁。雲宗執其尾，以劍截斷之。霹靂隨下，複急走獲免。余嘗讀《博物志》，有災丘訴者，以勇聞於天下。過神洲飲馬，其僕諫之，不聽。飲之，馬果沉。訴拔劍而入，三日三夜，殺三蛟一龍而出。雷神隨而擊之，十日十夜，眇其左目。觀諸雲宗，可信也。
按《左傳》，龍見絳郊，魏獻子問於蔡墨，曰：「吾聞蟲莫知於龍，以其不生得也。謂之智，信乎？」對曰：「人實不智，非龍實智。昔有戮叔安，裔子曰董父，實甚好龍，能求其嗜欲，以飲食之，龍多歸之。乃擾蓄龍，以服事帝舜，帝賜之姓，曰董氏，曰豢龍，封諸鬷川。夷氏，其後也。故帝舜氏，世有豢龍。及有夏孔甲擾於有帝，帝賜之乘龍，河漢各二，各有雌雄。孔甲不能食，而未獲豢龍氏。有陶唐既衰，其後劉累學擾龍於豢龍氏。以事孔甲，能飲食之，夏後嘉之，賜氏曰御龍，以更豕韋之。後龍一雌死，潛醢以食夏後。後饗之。既而使求之，而遷於晉縣。範氏，其後也。」夫物有其官，官宿其業，其物乃至若泯棄之物，乃坻伏。蔡墨之言如此。則上古之時，人能馴龍可知，故游於宮沼而流於庭。至戰國時，尚有傳屠龍之技者。後世德薄術疏，龍不相接，反疑古人之虛誕。淺之乎，其見哉！嘗觀吾邑有陳山龍湫之碑，宋紹熙元年大旱，知縣李直養，走龍湫祠之。俄有蜿蜒，舉體金色，見神座上。直養迎揖，即循左臂而上巾襆。因置奩中以歸，出四龍子如粟，闔境驚異。閱三日，大雨沾洽，乃置蜿蜒並子於石，頃之俱無所見。詔進龍君為廣惠洲靈侯，龍複見於殿，自空而下，其大如柱，光彩奪目，觀者震悸，其答如響也。我太祖高皇帝初起義，兵禱於神祠，有龍見神座，上，即以帽收之。後徵友諒，龍挾御舟西上，上親為交記之。則龍不難致，惟德斯應，蓋昭昭矣。
伊川先生嘗言，姓氏有極蕃衍者，有極少者，此不可曉。愚謂此物理也，觀之草木可見。五穀、五木之類，天下萬世相同。其餘各自土之所宜，乃至瓊花只一本，遂至於絕。姓氏多寡，推此可見。余嘗注《千家姓》，其間異姓極多。余於傳記偶有所得，即錄其人以實之。然《千家姓》所不載者，亦多矣。如追喜、斐豹、裂儒、梓慎、杞梁、犬華、仲上、之登、哀駘佗，皆春秋人；尋穆、涅浩、輸僰、破石、親肥、公玉、帶䣊、屠洛，皆漢人；地萬、去居、岸挺、角念、僧疆、可敬、容叱、羅通，皆東晉南北朝人；吐萬緒，隋人；寵忠、靜壽孫，唐人；衷愉刺羽，五代人；斗蓋、哈珊、志能、月彥明，皆元人；使儀、色容、院賓、底蘊、鐃賜、撒祥、汴融、陝茂、浙興、順境、革從時，皆本朝進士。若此，皆不載者也。而姓名俱複者，羨門子高、斗穀於菟、落姑重異、安國少季、宗正珍孫、闕門慶忌、公上不害、沮渠蒙遜、昭涉掉尾、公戶滿意、游水發根、句龍廷實、青陽夢炎、答祿與權，皆四字者也。
鄧杞，字貞甫，溫州府學司教也。余憶丙子歲計，偕北上，會同年葉成規，出其所為詩一卷，皆豪邁奇古，止憶其一絕，云：「三人都門尚舊官，新豐客子布袍寒。當時只為高堂計，寧得高堂幾日歡。」今三十年矣。且彼之親祿養，但不久耳。而余之高堂竟不獲沾，遂成終天之痛。於乎，尚忍言哉！
渾天之說，古今皆以為日入地下，西沒東生。余嘗閱西方之書，有曰地種之上，有百億須彌山，各有大海環之。今此中國，乃一須彌間地耳。一須彌居一海中，分四洲焉。其南，謂之贍部洲，阿耨山主之，即昆崙山也，中國乃贍部東南一彈丸耳。日月五星，皆繞須彌之腹而一周焉，非實有晝夜也。光之所及則明，山之所障則暗。北州之日午，為南洲之三更。東西亦然。故四方無定位，十二時無定辰，皆自人所見而名之。其言如此。固荒唐宏闊，世所無稽。然今人謂日入地中，亦豈有所稽乎？余嘗疑於是，及觀浚川王先生《雅述》，言北極在天之中，中國在天之南。日月周行，其光有限。故光到處則為晝，不到處則為夜。常常在天，非入地下。以南而推，三方皆然矣。日之正午，杳無定端，各從得明得暗之中以為午位，古有周髀之法，言天如覆蓋，日月繞蓋緣而行。惜乎，其法不傳矣。《列子》以天傾西北，地不滿東南，亦非大觀之見。日月星辰恆在天也，人遠不及見，如入地耳。《論衡》曰：「日不入地，譬人把火夜行平地，去人十里，火光藏矣，非滅也。」此語甚真。昆崙山，地中極高之處。故山南之水，皆入南海，三方皆然。中國當昆崙之東，故江淮河漢皆入東海。乃雲不滿，是知其委而不知其源也。邵子以天地自相依附，夫天乘氣機，自能運立，非藉乎地。地在天內，豈能系屬乎？天，惟釋氏謂風輪，能持水輪，水輪能持大地。此論勝於邵子，但言風而不及天，為未盡耳。天之轉動，氣機為之也。虛空即氣，氣即機。浚川此論，殊為精到，真有先儒所未及者。然天無體，太空而巳。其轉動者，性也。動則自然生風，自然成形，皆不得已然耳。謂天乘氣機，恐亦未盡。大抵如渾天之儀，則天形當如紡車；如周髀之法，則天形當如磨子。二說，未知孰是。
康節先生嘗有天地自相依附，天依形，地附氣，其形也有涯，其氣也無涯之說。程子嘆之，曰：「平生惟見周茂叔論至此。」愚謂康節之言，引而未竟，故先儒皆不得其意，以為天內只有一地，故疑天無窮而地有限，誤矣。今敢加一轉語，雲「惟氣也無涯，故有涯之形，亦相與無涯」，則盡之矣。蓋地外有水，水外有地，地外又水，水外又地，氣蒸成水，水聚成土，土載於水，水浮於氣，所謂天一生水是也。故氣無盡，地亦無盡。有涯雲者，自四海之內，一地言之耳。而四海之外，人力不能通者，其地可勝言哉！漢儒之言，曰中國謂之赤縣神州，中國之外，如赤縣神州者九，謂之九州島，則有裨海環之。裨海之外，複有大瀛海環之。《淮南子》曰：九州島之外，有八夤。八夤之外，有八夤。是皆推測之論，實有其理，但無其名耳。惟佛氏比之微塵數世界海，斯則善形容無窮之意。《莊子》曰：「六合之外，聖人存之而不論。」存之者，默識也。不論者，不容言也。晉紀瞻亦曰：「其理極盡，無複外形。」得之矣。四方如此，上下亦然。惟象山先生反而求之心之無際，而始盡其理。此又至妙至約，超越千古之談也。
《春秋》書吳子使札來聘，胡氏傳曰：「何以不稱公子，貶也。辭國而生亂者，札之為也。故因其來而貶之，以示法焉。」愚意如胡氏之說，則聖人之刻核亦甚矣。雖張湯之筆，何以過之。且札在春秋，一孤鳳耳，聖人獨不能為賢者諱。吾恐天下無全人，而聖人求備之意，乃更深乎？札之墓，今在江陰黃田山下，仲尼為題其碑，曰「於乎，有吳延陵季子之墓」，十字見存，大闊徑尺，但剝落殊甚。嘉靖初，丹陽縣尹某，模勒新碑，立於陳少陽祠前。聖筆大書，豈易得哉！去之二千年矣，遺墨爛然。優崇於墓道，而深貶於《春秋》，吾恐聖人不如是二三其德也。
漢景帝時，有黃生者，與轅固爭論於帝前，曰：「湯武非受命，乃弒也。人臣不能正言匡過，以尊天子，反因過而誅之，代踐南面，非弒而何？」固曰：「然則高祖伐秦即位，非耶？」於是帝兩解之，曰：「食肉不食馬肝，不為不知味。」蓋言學者不談湯武，亦不為愚也。遂罷。是後，諸儒莫敢明言受命、放弒者。愚謂馬肝有毒，食之能殺人。湯武伐暴救民，固元元之梁肉也。然開萬世篡奪之源，謂之馬肝，帝亦知言哉！邵堯夫登樓，吟曰：「誰將酷烈千般毒，化作恩光一狐深。惆悵先民不複見，更憑高閣一沉吟。」意亦至矣。
今世之椅桌，不知始於何時。古人席地而坐，其坐以膝，即今之跪也。但人授一幾，倦則憑之。幾形稍彎，三足而內向。漢管寧常坐一木榻，積五十年，當膝處皆穿，則漢時固皆以膝。晉庚覬醉，幘墮几上，以頭就幾穿取，則晉尚席地。齊武陵王曄，嘗侍宴醉，伏地貂落肉盤，帝笑曰：「肉污貂。」對曰：「陛下愛毛羽而疏骨肉。」帝不悅。可見，六朝時，尚席地坐也。柳子厚有《斬曲幾文》，則疑唐時尚然。今世已不知幾為何物矣。古人既跪坐於地，則列食於前，艱於俯取，故為籩豆，便其高耳。每種必出少許，置之豆間之地以祭，始為飲食之人。此皆古制，以施於今，則泥矣。宜我聖祖於宗廟革去籩豆，而用盤碟也。
按晦翁《感興詩》：「刀圭一入口，白日生羽翰。」然學者皆不知刀圭之義，但知其為妙藥之名耳。嘉靖十四年八月晦日，忽悟「刀圭」二字甚通快，不知古人亦嘗評及此否？前在京師，買得古錯刀三枚，京師人謂之長錢，雲是部中失火，煨燼中所得者。其錢形正似今之剃刀，其上一圈正似圭璧之形中一孔，即貫索之處。蓋服食家舉刀取藥，僅滿其上之圭，故謂之刀圭。言其少耳。刀即錢之別名。布也、泉也、錯也、刀也，皆錢之類也，但無年號、款識，殆漢物乎？
趙文獻者，廣西舉子也。嘗司教於常之靖江，與江陰舉子沈天麟交。嘉靖戊子秋，趙夢已中式，居第九，沈中第十二，晨馳報焉。瀋北行舟中，夢已果中榜矣，送一彩帳至家，大書一「利」字於上。覺以語趙，二人歡相慶也。既而已丑會試，趙以初九日失格被斥，沈以十二日失格被斥，蓋二場論題出「人臣懷仁義以事君」，誤寫作「懷利以事君」也。且在隔歲之前，而所斥之日，所命之題，鬼神已先知之，茲非定數矣乎！
洪武四年平蜀，明升御璧出降。因獻馬，通體白色，首高八尺，長丈餘。春月游牝於養龍坑得之，乃龍駒也。不可控馭，詔祀馬祖，然後用之。囊沙四百斤，壓而乘於苑中，久漸馴習。將行夕月之禮於清涼山，乘之如躡雲，一塵弗驚，賜名飛越峰。繪形藏焉，學士宋濂為之贊。余因思嘉靖初年，吾鄉海濱地名宋亭，民朱黼家，牝馬夜產駒，家人驚見滿廄有光，起視，正見駒目開合如炬，以為怪也，急擊斃焉。厥明視之，遍體毛皆成鱗甲之形。蓋日牧於海上沙場，信龍種也。物之幸、不幸，有如此。
四方風俗，皆本於京師，自古然矣。然有廣眉高髻之謠。吾鄉自國初至弘治已來，皆行好錢，每白金一分，准銅錢七枚，無以異也。但揀擇太甚，以青色者為上。正德丁丑，余始游京師。初至，見交易者皆稱錢為板兒，怪而問焉。則所使者皆低惡之錢，以二折一，但取如數，而不視善否，人皆以為良便也。既而南還，則吾鄉皆行板兒矣，好錢遂閣不行。不知何以神速如此。既數年，板兒複行揀擇，忘其加倍之由，而仍責如數。自是銀貴而錢賤矣。其機亦始於京師。三十前，吾鄉婦女皆窄衣尖髻，余始至京，見皆曳長衣，飄大袖，髻卑而平頂，甚訝其制之異也。還鄉，又皆然矣。余素不識蝗。嘉靖八年，於京師慶壽寺見一宦者晨至，手持一蟲，雲不知何名，近日生於宮中甚多。余觀之，殆類吾鄉所謂蚱蜢者，但稍大耳。比南還，而淮南北皆蝗矣，舟為所阻，至不可行。甫至家，而吳浙皆蝗矣。江南有蝗，未之前聞，實昉於此。氣之感召，絕於影響，有如是夫！
《齊民要術》，後魏時書。其言一石，注云「當今二斗七升」，此不可曉。然考魏時長安童謠，雲「百升飛上天」，是以百升為一斛。則魏所謂斛，正今所謂石也。魏所謂石，今時無此制也。今官制，五斗為一斛，蓋取其輕而易舉耳，實當古斛之半也。今米一石重一百二十斤，正合四鈞為石之說。
今以兩足平移一十二步，準是五弓，蓋一步准二尺五寸也。六尺為一弓，五六則三丈也。凡八百六十四步，是為三百六十弓，是為二百一十六丈，是為一里。
畝法古今不同，《漢書》鹽鐵議曰：「古以百步為畝，漢高帝以二百四十步為畝。」今時俗語雲，橫十五豎十六，一畝田穩穩足。蓋以十五乘十六，正是二百四十。若古之百步，以今弓准之，則其一畝當今四分強耳。故後稷為田一畝三畝廣尺深尺，是橫過一弓，直長一百弓也。古之一夫百畝，當今四十一畝耳。播種之區一畝三畝，通計百畝三十丈闊六十丈長耳。傳言顏子有田百畝，信乎，其貧哉。
按《家語》孔子云：「布手知尺，布指知寸，舒肱知尋。」蓋用手拇指與中指一叉，相距謂之一尺。兩臂引長剛得八尺，謂之一尋。中指中節上一紋，謂之一寸。蓋中指有二橫紋，准上一紋也。後世營造尺，始准下紋，但不知始於何時。宋儒以為本於仁宗中指中節，恐未必然。若以古准今，每尺當今七寸七分耳。今以拇指與中指自臂腕一叉，盡處謂之尺脈，此亦可驗。然程子又言，古尺僅當今五寸五分弱。則文王十尺，當今五尺五寸。六尺之孤，當今三尺三寸。棺七寸，當今三寸八分強而巳。不知其異於《家語》者，何也？然文王五尺五寸，可謂短矣，恐還准作七尺七寸者為是。
白沙陳公甫先生，當成化、弘治間，以道鳴於廣中，為嶺南夫子。時李士實憲廣東，常從先生宴遊玉台之下。他日，先生與世卿閒談，兼柬若虛二律存於詩集。蓋自先生歿後以至正德己卯之變，約三十年，而士實從逆，詩詞規諷，宛然若合符節，殆至誠前知耶？抑偶合也。其詩曰：「風光隨處可憐生，共把閒愁向酒傾。今日花非前日看，少年人到老年更。秦傾武穆憑張俊，蜀取劉璋病孔明。萬古此冤誰洗得，老夫無計挽滄濱。」「禮樂猶存魯兩生，至今聞者尚心傾。乾坤已正高皇統，製作還思霸業更。事機每向忙來錯，山色偏於雨後明。枕畔白雲閒一片，直從南斗跨東濱。」
熒惑者，七政之一，非彗孛比也。然星家多忌之，若宋景公時守心，姚興時出東井，唐德宗時守歲，符秦時、宋理宗朝皆犯南斗，則中國往往有事。昨甲辰四月，熒惑初見於箕斗之間，說者謂揚州之域有災，既而大江以南，麥果無收，吳蠶盡死。六月一日，正入斗中，迨半月始出斗口，漸稍遠矣。七月初複入斗中，數夕乃下而出，直至九月始遠。凡百五十餘日而兩犯焉。於時大早，米價昂貴，民不堪命，從前所無。苗皆蠈死，民大失望。糞多力勤，人事愈盡者，被災愈甚，顆粒全無。此又自古所無之變也。犯斗之效，蓋彰彰矣。
譚紫霄《化書》有曰：「至淫之極，男化為女。至暴之極，人化為虎。」愚按魏襄王十三年，魏有女子化為丈夫。漢獻帝七年，越巂有男化為女。宋文帝元嘉二年，燕有女化為男。宋徽宗時，女子生須，男子懷孕。皆人異也。弘治初，吾浙蕭山縣有陳三者，嘗為耆民，人呼為陳三老人，一夕化虎，惟一髀不變，入山為害。人有遇之者，呼三老官，拜而懇之，即捨去。正德間，蘇州吳縣有男子孔方者，一日忽聞空中呼其名，遂懷孕而生人。時高安朱侍御實昌，巡按蘇松，以災異聞。大意以為男子生人，古嘗有之，然未有出於畿甸之內者，實大變也。嘉靖初，余姻家陳古涯瀛，知福之漳浦，縣境內有衛氏者，妯娌三人皆不孝甚。一日，雷震一聲，化為牛、羊、犬三物，惟頭面不變。雷神立於空中，觀視良久而後隱。三物見人不能言，惟垂淚。陳乃圖形刻板，詳述其事，散於四方。後陳解職歸，年餘，縣中人有來謁者，曰三物已死其二，尚存其一雲。
陳世章者，以《易經》補邑癢弟子員，嗜酒尚氣，人皆以狂目之。然性直而質敏，余獨與之善也。生子曰乾，今亦癢生。嘉靖乙酉，世章醉死四年矣。吾友蔡時信者，處其堂兄茂才之塾，時幹亦從游。他日，時信與諸生扶鸞召仙，降者乃朱晦翁也。眾皆驚愕羅拜，質以《易經》所疑十餘條，一一剖析詳明，益信無疑也。已而忽書曰：「時信，汝以色病，我以酒亡。」眾方疑駭，又書曰：「陳乾兒過來。」眾笑，始悟其為世章也。余因問：「陰世所謂地獄者，有諸？」曰：「有。」「然則公何以在此？」曰：「我無罪者，不往也。」又問：「輪回有諸？」曰：「有。」「然則公當何如？」曰：「三年後，在光澤徐知縣家，範氏為男。」鸞既返，諸生乃紀其言於壁。次日，乾出其所遺舊書，昨所剖析，皆其存日親筆題意也。後三年，吾邑有徐豐崖先達，以蓬州學正遷光澤令，歸而移居，無子。孕，將育矣。夜夢有遠客至門，徐亟出迎，乃一冠帶者，曰：「吾姓陳，聞公新居，故來耳。」覺而異焉。遲明，而子生。彌月以夢語人，偶陳氏諸彥昔之召仙者聞焉，曰：「噫，徵矣。」為言其詳，及所同見者。崖未信，以問於余，余曰：「不謬，壁記尚存，可質也。」豐崖嘆曰：「有是哉！」蓋召仙時，徐尚為學正，因名其子曰應陳雲。
陸儼山祭酒深，嘉靖二十三年十二月二十一日以疾終，經一日夕未殮，復甦。自言曰：「初見一吏人相請，至一大衙門。主者出迎，入後堂，坐定。命取祿壽簿來，檢之曰：『公之功名富貴美矣．但平生有短行者三事，故折公壽算，今盡於此矣。尚有三日，且請還複。』送出門，適見拘系一罪人至，乃儼山弟也。因言於主者，主者即命放之，曰：『汝且去，與老先生同來。』遂蘇。」時，其弟亦久病，果越三日同時而卒。
按醫書言，人面瘡，雲是袁盎、晁錯之冤，諸藥不效，以貝母啖之，遂愈。正德丁丑，臨淮貢士彭鏞邀余飯，有神樂觀陸道士者在座，老矣，當時失問其名。彭指之曰：「陸公少時嘗生人面瘡。」余因問之，答曰：「年十七時，夜與本房老僕忿爭，毆之死焉。房後地曠而風烈。吾師急聚薪焚之，天明無知者。十年後，足外臁發毒成瘡。瘡口似唇而有舌無齒，能言，曰：「我即僕也，我今安在？」且索酒食。但開口言時，必大痛垂絕，口閉複蘇。飲之以酒，則四周皆紅；啖以脂膏，亦能消爍。食畢，則閉，疼乃稍可。但流膿血不止，每日一度或二度。其發無常，極受苦楚，貝母亦不能療。如是者一年，忽七日不言，以為將瘥矣。有兄在牛首寺為僧，行往訪之，在寺幾半月，忽複言，痛絕尤甚。曰：「我才出數日，汝即避我，使我尋之苦也。雖然，冤亦解矣。汝明日下山，遇一樵者，可拜求治之。」明日，果遇樵者，懇焉。樵者厲聲怒曰：「業畜，敢言我也。去，半夜療汝。」忽不見。恍然回觀，夜夢金甲神人胸掛『赤心忠良』四字，謂曰：「藥在案上，可煎湯服之。以左手持藥查出，水西門外第二十家門首有婦人潑水者，即棄於道而返」。覺，起視案有物如亂髮而無端。遂如戒，果見婦人棄之。瘡遂愈。自後屢探本婦，竟亦無他，不知此何故也。」陸時自出其足，尚有微痕，可驗雲。
按《五代史》紀吳越國王錢桱，歐陽公得其封落星石制書，稱寶正六年辛卯，始知其嘗改元，餘皆閉而不見。余家舊藏《武原志》，內載土中所得《朱府君墓銘》，則知尚有寶大二年，在甲申、乙酉歲。又自稱為義忠國。惜歐公不及見耳。作者謝鶚，即其所言，可考見當時吳越尊王效順之意。使歐公而見，必當以備列傳無疑。今錄其略於此：府君，諱行先，字蘊之，吳郡人也。猿臂燕頷，完備將才。始隸職於建寧高公，所在征討有功，霅守用為心膂。自渤海公厭世，高禮亂，行君奮臂一呼，率眾歸國。時天下都元帥吳越國王，親統全師，撫寧郡縣，君遂以功累封協力勤王佐正匡國功臣，加右僕射靜海鎮遏使。君在鎮，鋤耰荊棘，板築城壘，親載耒耜，遍植桑麻，以備祗奉，供承南北。十五年，內外無間言。以寶大元年四月得疾，終於鎮。殿下遣中使三賜湯藥，賻贈甚厚，進明州郡侯太傅。世墓在烏程縣，不克歸葬。以其年歲次甲申，厝於開元府海鹽縣德政鄉澉墅村之原。有子八人：元晟節度使、正散將，元杲，節度、正散將、銀青光祿大夫、檢校、太子賓客兼監察御史，元升節度、下將，皆有父風。鶚與府君幸同王事，不敢飾詞，銘曰：「挺生英特，邈爾奇形。素蘊豹略，能精武經。戈鋋再舉，氛祲廓清。從茲勇冠，大振厥聲。盛跡既彰，威名遂振。靜守謙敬，動知逆順。惟此賢王，嘗其忠信。不有殊功，那遷劇鎮。開吳志大，佐越功全。一人注意，百闢惟賢。方期剖竹，宜分重權。孰謂梁木，俄隨逝川。生作功臣，沒留遺策。眷彼令嗣，恭承帝澤。丹旐斯引，玄宮巳闢。萬載千秋，芳塵永隔。」觀鶚之文既佳，而又能知大義。所言「恭承南北」者，南指吳越，北指宋也。謹用識之，使忠義之士，白於後世。
我太祖高皇帝，所以化民之道，思之盡矣。黃昏則制木鐸，使人呼之於道路，曰：「孝順父母，恭敬長上。和睦鄉里，教訓子孫。各安生理，毋作非為。」不過六句之間，而其語甚明。無非欲其孝弟慈愛，為善去惡，而成仁厚之俗。五更則制畫角，使人吹之於麗譙，曰：「為君難，為臣又難，難也難。創業難，守成又難，難也難。保家難，保身又難，難也難。」亦不過九句而已。而其聲甚悲，無非欲其謹始慎終，居安思危，而免顛沛之苦。雖詩書所載，何以加焉！真聖人之言也。天下臣民，使能守而弗失，豈不永享太平？奈何二百年來，遂不複知有此，可不慎哉！
韻書始於江左，沈約乃吳人，其以四聲括字，內多土腔，雜亂之甚，不可分辯。自唐至宋，以詩賦取士，尤嚴於韻。作者雖隹一韻之錯，則不複取。想當時亦非不知沈約之謬，或者正喜其雜亂易誤。蓋將以此窘士，故用之歟？我朝洪武取士，猶用詩賦。聖祖獨惡沈約之謬，故作《正韻》一書，一洗前代之失。其有功於士習大矣。至今會試榜文，有除《洪武正韻》一部外，不許夾帶片紙隻字，蓋亟欲《正韻》之行也。豈知以後革去詩賦，士子已不知《正韻》為何物。而世之作詩者，亦複因仍舊弊，又不知《正韻》為何書。不務正音，不遵時制，反從侏離艱澀之韻，吾不知其何也。
趙松雪公，宋之宗室而仕元，人皆議之。有題其畫者，曰：「趙家公子，玉堂仙畫。出苕溪似輞川，多少青山紅樹裏，豈無十畝種瓜田？」又題其畫淵明圖，云：「典午山河半已墟，蹇裳宵逝望歸廬。翰林學士宋公子，妙筆多應醉後書。」有題其畫馬者，曰：「隅目晶熒耳竹披，江南流落乘黃姿。千金千里無人識，笑看胡兒買去騎。」有題其畫竹者，曰：「中原旦暮金輿遠，南國秋深水殿寒。留得一枝春雨裏，又隨人去報平安。」其譏之也深矣，恐亦傷於太刻。天命有在，宋祀已墟，族屬疏遠，又無責任，仰視俯育，為祿而仕，民之道也。但當辭尊居卑，時懷黍離之感而已。必欲以事仇責之，寧免頑民之誅？微子抱祭器而歸周，受封於宋；箕子傳《洪範》以授聖，受封朝鮮；與夷齊各行其志，仲尼稱仁，不亦可乎！
舊觀東坡在昌化，負一大瓢，歌田野間，蓋哨遍也。「哨遍」二字，不知何謂。及觀坡《與朱唐叔書》，云：「舊好讀淵明《歸去來詞》，每患其不入音律。近輒微加增損，為般涉調哨遍，略改其詞，不改其意。」始知「哨遍」是樂府牌名。後見元人周德清，作《中原雅韻》，專論音律，但無師傳，不能通曉其言。樂府曲名，共有三百六十五章。軒轅制律一十七宮調，今止存一十有二，自黃鐘大呂等以至般涉調總統三百餘樂章。所謂「哨遍」，乃般涉調之一曲耳。則知歷代士大夫，皆通音律，如李白應制，作清平調。柳子厚言箏與瑟，皆十三弦，有七律三十五調。可見，自唐至元猶有其傳。至於我朝，絕無之矣，但依其平仄成文而已，漫不知宮商律呂為何用，又何怪聲詩之不古若哉！坡翁「哨遍」在《草堂詩餘》，可考。
東坡先生以才高見忌於時，朝士嫉之，百計中傷，誣其詩涉誹謗，檢其《蟄龍》等作，言於上，欲置之死。又行杭州，凡其在任日所題屏障、卷冊、僧房、名山詩句，悉錄成帙以進，謂之詩帳。所媒孽者，至矣。幸賴時君不信浸潤，遂得從減。或言禍起詩諷章敦，此恐未然，蓋皆舒亶、賈易、朱光庭等為之也。觀其在海外所遺敦書，乃平生至厚，相知而蒙其教愛者，豈有是哉！然嘗因秦太虛下第，和參寥韻寄之，云：「秦郎文字固超然，漢武憑虛意欲仙。何事秋來不得解，定中試與問諸天。」此則真欠檢點，無所逃罪，幸亶輩不及知耳。
成化中，杭郡庠生陳璟、陳珂，以功名事扶欒召仙，仙至，題詩曰：「天風吹我上湖山，回首中原只慘顏。一紙靈符來野壟，又騎黃鶴到人間。」二生問前程如何，書曰：「二子皆有成，但令弟更顯達耳。」二生請問大仙姓名，書曰：「吾，宋岳飛也。吾有心事為子白之。」其詞曰：「君不見，黃龍塞上秋風高，貔貅滿野如蝟毛，千乘萬騎拱視而壁立，仰看大將真嫖姚。又不見，朱仙、偃城戰大捷，指揮甲士皆英烈。匈奴酋長已受降，圻甸腥膻聞之而潰蹶。丈夫立志豈止此，直欲挽回君父之車，與天下蒼生俱雪恥。嗟呼！權奸蔽天日，班師之牌一日十二至，構成大獄壞長城，傾山倒海風波起。縛虎容易縱虎難，妖狐敢決東窗計。一家同日盡誅夷，河北功勞皆已矣。世間萬事有公道，聞說賊臣皆切齒。至今血食在西湖，千古堂堂照青史。」二生曰：「他日功名有成，即以此歌立石於廟。」又書曰：「自頌功德，非臣子所宜。汝若立石，吾以雷霆碎之。」後璟中會試，為蜀府長史。珂中進士，至大理卿。果如其言。郡人徐越述其事於余，因作《精忠百詠》詩，貽其耳孫為筳篿雲。
周處，字子隱，陽羨人。少孤，勇力無行，鄉里患之。因感父老三害未除之言，乃入山射殺虎，入水殺蛟，遂師事陸機、陸雲，勵志好學，有文思，州府交闢。仕吳，吳亡歸晉，累遷至御史中丞，不避權戚，為梁王彤所陷，戰死。今墓在宜興城中，有廟，謚曰「孝侯」。歷代加封王爵，救災捍患，代顯威靈。茲今嘉靖乙卯五月，賊焚無錫，宜興告警。忽處墓煙氣矗天，若豎黑旗二面，滿城人皆見之，連夕皆然。後又添一面，宛然在望，近視則不見。時予侄鯤作令，所目擊者，乃為文致祭。士民歡曰：「孝侯顯靈，吾上無患矣。」後賊過境上，果不為害。蓋沒已千二百年，而神之昭著如此。
干寶者，孫吳時人，即於寶也。本姓乾，後人訛為於字。海鹽人也。按武原古志，去其墓，在縣西南四十里。今海寧靈泉鄉真如寺，乃其宅基，載在縣志。蓋古地屬海鹽也。舊圖經云：寶父名瑩，仕吳為立節都尉。有寵婢，妻甚妒之。瑩卒監葬，遂生推婢於墓。後十餘年，寶葬母開壙，而婢伏棺如生，載還，經夕始甦，言其父恩愛如舊，地中亦不惡。既而嫁之，生子。寶感之，遂作《搜神記》。想當時必聞婢談地中鬼神事故耳。嘉靖壬戌六月，又聞於汴陽兵師王方崖楹言，漢川尹蒲山者，任四川順慶府同知，嘗為之談屬邑南克縣劉氏事，忘其名矣。父有一婢名麼女，父寵愛之，為母所妒。父沒，母推諸壙中，並葬焉。三年後，母死開壙，見其婢伏棺上不死，遂出之。言與其父相處如常，乃一夢中，無所苦也。蒲山歸，遍言於人，以為大異，殆與前志實相符合。
方洲張先生寧，吾鹽之偉人也。儀表豐整，有俊才。詩、字、丹青，一時三絕。文集甚富，行於世。正統蒙塵，先生尚未仕，作二詩云：「羽書昨夜報居庸，百萬雄師下九重。天子垂衣臨大漠，群臣端笏護兀戎。禁中已乏回天諫，閫外誰收闢地功。千古澶洲扶日轂，令人長憶寇萊公。」「寶馬朱輪接上游，時危難解奉天憂。鼎湖龍去弓刀遠，劍閣雲深日月愁。玉輦已隨胡地草，青山猶是漢宮秋。微臣天末空瞻切，肉食何人與國謀。」成化間，官禮科都給事中，奉使朝鮮國。國王遣其臣朴元亨者，為館伴。朴亦捷才，從游太平館。先生為《百韻詩》，每寫一聯，朴亦隨手和之。相逼甚急，殊無遜意。及先生寫至「溪流殘白春前雪，柳折新黃夜半風」，朴遂閣筆，曰：「不敢和矣。」先生終於汀洲知府，家居無子，名重海內。捐館後，有二妾，曰寒香、晚翠，各年十六七。乃更相剪髮，以死自誓，不下樓者六十年，皆登壽考。人莫得見其面以卒，為吾邑之雙節雲。
周新者，南海人。永樂中為監察御史，不避權要，貴戚斂手。性剛直，無笑容，人呼之為冷麵寒鐵公。轉浙江廉使，多所平反，不能悉錄。有虎為害，公為文禱於城隍，虎自來伏罪，乃格殺之。其異政多類此。朝命錦衣千戶東浙拿髒吏，受賕賣法。適新須知還，遇於涿州，捕之系於涿獄。被其脫走，詣闕，反誣奏新。上怒，馳驛縛新至御前，猶口陳其罪不已。上愈怒，立斬之。是夕，太史奏文星墜。上大悔之，後嘗見形於朝，或見一人紅衣立日中。上呵問之，對曰：「臣周新也。上帝以臣剛直，命為浙江城隍，為陛下除奸吏。」言訖不見。參政彭森為作傳，其略如此。
吳康齋先生與弼，江右崇仁人也。少年省親太學，布衣弊履，人莫識其為司成之子。棄去舉業，專意聖學。中歲家極貧，絺綌御冬，躬耕食力，人不能堪，而怡然終身。嘗有詩曰：「淡如秋水貧中味，和似春風靜後功。」又詩曰：「靈台清曉玉無瑕，獨立東風玩物華。春氣夜來深幾許，小桃又放兩三花。」家蓄一雞司晨，為狸所嚙，乃作一詩，焚於土穀神祠，曰：「吾家住在碧巒山，養得雄雞作鳳看。卻被狐狸來嚙去，恨無良犬可追還。甜株樹下毛猶濕，苦竹叢頭血未幹。本欲將情陳上帝，題詩先告社公壇。」一夕雷雨，天明狸震死壇前，非誠通神明而有是乎！然愚觀康齋在我朝道學中，篤志力行第一流人品，試觀其語錄，不問而可以知其人，故白沙先生師事之。作《枯樹裒談》者，乃極力肆詆。此與宋之小人巧謗程朱者何異！恐後學不知，遂信以為實，則受誣於千古矣，故敢為一雪之。
餘於癸丑歲，見有《渡海方程》，嘉靖十六年，福建漳州府詔安縣人吳樸者所著也。其書上卷述海中諸國，道里之數，南自太倉劉家河開洋，至某山若干里，皆以山為標准。海中山甚多，皆有名，並圖其形。山下可泊舟，或不可泊，皆詳備。每至一國，則雲此國與中國某地方相對，可於此置都護府以制之。直至雲南之外，忽魯謨斯國而止，凡四萬餘里。且雲至某國，回視北斗，離地止有幾指。又至某國，視牽牛星，離地則二指半矣。北亦從劉家河開洋，亦以山紀之。所對之國，亦設都護府以制之。直至朵顏三衛，鴨綠江盡處而止，亦約四萬餘里雲。下卷言二事，其一言，蠻夷之情，與之交則喜悅，拒之嚴反怨怒。請於靈山、成山二處，各開市舶司以通有無，中國之利也。其二言，自山東抵北直隸，瀕海數千里，皆沮洳膏腴之地，今皆棄於無用。合於其間，特置一戶部衙門，專管屯田之務，募民耕之。臣頗諳區田之法，又傳得外國金稷米種。見在每種一畝，可比十畝。如是數年，得穀不可勝計，則江南漕運可免。其言如此，雖未知可用與否，亦有志之士也。據其所言，則至忽魯謨斯國，當別有一天星斗矣。永樂中，太史奏南極老人星現，廷臣稱賀。南極入地三十六度，不可見，豈即其地歟？則所言牽牛止有二指，又何疑哉！南極乃遠而不可見，非入地也。《程氏遺書》言，天地升降在八萬里中，豈亦自星而驗之歟？
按《史記》秦始皇二十六年初並天下，自號始皇帝。二十八年東行郡縣，上嶧山，並海以東，登之罘，又作琅琊台。二十九年登之罘。三十年之碣石。三十七年上會稽。並刻石頌德，凡七處。史載其詞者五，東南惟會稽秦望山者尚存。今按《武原志》載，吾邑秦駐山碑，趙宋時已破碎。所可考者，有云：「前賢灼灼，後聖茂哉。始皇承天，越受帝命。業超上古，殲周滅鄭，七雄靡餘，六國是並。功深太古，道邁前王。埒炎均吳，美冠顓黃。通靈七代，敬構斯堂。縱聖凝賢，荷茲休祉。庵藹餘輝，蜚聲萬祀。」凡六十八言。其詞甚古，真先秦文，《史記》所不載者。蓋遵海而南，先登秦駐，而後登秦望也。今碑不存而廟在，不知創於何時。廟前有飄松一方，拆而複生，不由栽種，亦往往顯兵戈光怪之異，海上人皆見之。
王雨舟，名濟，湖之烏鎮市人也。其父王翁，家巨富而性吝，無子。其家臨市，河傍有市橋，久廢矣。一日有老僧至門，以修橋為請。怒叱數次，其請益堅。翁曰：「汝於市中募緣，吾當為主。」僧不肯，必欲翁一力成之，不得已而諾焉。費之百金，成矣。仍建亭橋側，俾僧居之。僧戒律清苦，時時與翁往來笑語，甚相得也。居且十年，時翁側室有娠，將就館矣。一夕，翁夢此僧狼蹌進門，徑入閨中。翁夢中大怒，追逐，遂醒。而內室啼聲聞矣，舉家大喜。天明，得外報雲，僧於半夜已坐化於亭中。翁大驚異，因命其子曰濟，蓋取義於橋也。雨舟後官橫州別駕，詞翰俱佳，亦無子。性坦夷，有大度，窮極聲色富樂。終身與余先君交善，此其所自言也。
按史傳所載，修己背坼而生禹，簡狄胸拆而生契。陸終氏娶鬼方之女，開其左右脅，而生昆吾等六人。浮屠氏稱釋迦之生，出母右脅。黃冠氏稱，老聃之生，出母腋下。魏黃初五年，汝南屈雍妻王氏，生男從腋下小腹上出。宋時，莆田尉舍之左，有市人妻生男，從腰脾間出，皆瘡合，子母無恙。此皆得於傳記。近見《琅琊漫抄》，乃文衡山先生之父林所錄。稱成化辛丑，宿州奏，一婦人脅下生男。弘治改元戊申，公按宿，親召視之，八歲矣，名佛記兒，是黃醫官之甥。母娠時脅腫如臃，比生時母亦昏暈不知。及蘇，視脅腫處巳平，瘡痏甫合，乃知脅下生也。據此，亦常有之，則自古聖賢之生而異於人，又何疑哉！
前知之道，在至誠。固其能事，然觀傳記，若夏侯嬰之佳城，王果之墮棺，沈彬之漆燈，皆符於千數百年之後，載諸簡冊，世遠或未可信。及觀虞邵庵作《朱澤民母墓碣》云：至元甲午吉宜人將就館，其姑施夫人疾，亟下壙，夢偉丈夫告曰：「勿奪吾宅，吾且為夫人孫。」既而治地，得石焉。太守陸績之墓，別有刻石在傍，曰：「此石爛人來。」換視之，果斷矣，遂掩之，而遂卜地。夫人複夢偉丈夫來，謝曰：「感夫人盛德，今得為夫人孫矣。」已而澤民生，為江東行省儒學提舉。本朝天順年間，徐有貞治水張秋，命東平判官王震浚河。堤下一壙，有石志，曰：「前卦吉，後卦凶。五百年後水來衝，幸遇王通判移我在河東。」遂改葬之。則前知之術，信有之矣，豈皆至誠之聖人哉！
正德初，先師陽明習靜於陽明洞。洞在南鎮深山中，先生門人朱白浦、蔡我齋等數輩自城往訪焉。道遇先生家童，問以何往，對曰：「老爹知列位相公且將至，故遣我歸取酒肴耳。」眾異之。既至，問曰：「先生何以知某等之將至也？」先生曰：「諸君在途，某人敲水洗手，某人刻竹紀詩，皆如目擊。」眾益大駭。蓋無事則定，定則明，故能心通。豈他術哉！信蜀山人董《五經》之事，非誣矣。然非聖智之資，未易言也。
玉華盛先生端明，南海人也。提學浙中，通政南畿，餘時屢獲接之。寬仁厚重，犯而不較，忍性絕欲，存心濟物，真盛德君子也。尤精於醫，自言嘗集方書一千卷。家不殺牲，雖會客，惟取諸市。自己飲食惟白粥、柏子湯而巳，茶亦不用也。嘗自云：「諸君不信輪回，蓋忘之耳，其不信固宜。惟餘自生時，即能記憶，故惟自知之，自信之耳。餘前世乃廣東一軍卒也，不欲言其名，父早喪，惟能認母與妻耳，專與百戶牧馬。今母妻之容，與系馬之樹，宛在目中。」其自言如此。又自述今生之異：蓋其今世之父選，一苦寒邊方教官，年五十餘無子，因學中無鄉賢祠，言於縣尹而圖之。既得地矣，期以明日啟土，夜夢一朝服者曰：「此吾宅也，公能存之，當使公生貴子。」及明破土，得一碑，曰：「端明殿學士某之墓。」遂不動，為之封而樹之。逾年而得先生，因以為名雲。
陽明先生，正德庚辰八月廿八夕，夢晉忠臣郭景純璞以詩來謁。且極言王導之奸，謂世人徒知王敦之逆，而不知導實陰主之云云。覺而悉記其詩，不遺一字。起錄於壁，曰：「我諳陽明道，故知未來事。時人不我識，遂傳耽一技。一思王導徒，神器良久覬。諸謝豈不力，伯仁見裏底。所以敦者傭，罔識天經與地義。不然百口未附托，何忍置之死。我於斯時知有分，日中斬柴市。我死何足悲，我生良有以。九天一人撫膺笑，晉室諸公亦可恥。舉目山河徒嘆非，攜手登亭空灑淚。王導真奸雄，千載人未議。偶感君子淡中及，重與寫真記。固知倉猝不成文，自今當與頻謔戲。尚其為我一表揚，萬世萬世萬萬世。」噫！後之千二百年，而英靈猶見夢於陽明。陽明能盡憶之，是皆精明之極，理無間耳。陽明亦有長詩，多不錄。
陽明先生既平田州之亂，先是田州有一巨石，謂之田石，側臥江滸，舊有童謠云：「田石傾，田州兵。田石平，田州寧。」岑猛聞而惡之，乃夜遣人平之，明複如故。如是再三，終欹側也。自先生定亂之後，此石平矣。先生自往觀之，命洗剔苔穢，見有古刻「新建伯」三大字於其上，亦異矣。先生遂續加九字，並刻之，云：「嘉靖歲戊子春，新建伯，王守仁。」因奏改為田寧府雲。
陽明先生在贛州都府，軍令甚嚴，宿衛之士無敢偶語離次者。一夕，於中夜，衛士忽見府門洞開，有一道流自外至，長髯蕉扇，儼如洞賓。一童子執紗燈，前導以入，門複閉。久之，開門，送出，長楫別。去甚速，不知所之。見者驚愕，門如故。天明，遂相傳言，自守巡以下，皆知之已。而守巡入楫，先生遂自言：「夢純陽真人來訪，吾問：『如何謂之仙？』彼曰：『非儒之至者，不足以稱真仙。』吾又問：『如何謂之儒？』曰：『非仙之至者，不足以言真儒。』良久別去。」守巡乃敢言夜來衛士所見，始知純陽之果至也。
嘉靖八年春，金華舉人範信，字成之，謂餘言：「寧王初反時，飛報到金華，知府某不勝憂懼，延士大夫至府議之，範時亦在座。有趙推官者，常州人也，言於知府曰：『公不須憂慮，陽明先生決擒之矣。」袖中舊書一小編，乃許真君《斬蛟記》也。卷末有一行，云：『蛟有遺腹子貽於世，落於江右，後被陽明子斬之。』既而，不數日，果聞捷音。」範語如此。餘後檢《白玉蟾修真十書》，始知真人斬蛟之事甚詳，其略云：真人既制蛟於牙城南井，仍鑄鐵柱鎮之。其柱出井數尺，下施八索鉤鎖地脈，祝之曰：「鐵柱若亞，其妖再興，吾當複出。鐵柱若正，其妖永除。」由是水頓息，都邑無虞。復慮後世奸雄竊發，故因鐵柱再記云：「地勝人心善，應不出奸仇。縱有興謀者，終須不到頭。」又曰：「吾沒後一千二百四十年間，此妖復出，為民害。豫章之境，五陵之內，當有地仙八百人，出而誅之。」真人生於吳赤烏二年正月二十八日，至晉寧康三年八月朔，年一百三十六歲，拔宅上升雲。余考傳記，旌陽存日至今正德己卯，大約適當一千二百四十年之數。且所記鐵柱，實應宸濠之讖，亦異矣哉！鐵柱井，今在洪都南城鐵柱觀中，而真人亦有廟在省城，其有功於南昌甚大。又見江西士人言，寧王初生時，見有白龍自井中出，入於江，非定數而何哉！
錢君景孚，名達，風度高嚴，遠邁流俗，吾邑隱君子也。喜植蓮，弘治己酉發一幹，雙花，結二實，入咸異之。衢方豪詩云：「錢家盆池如玉井，亭亭一幹雙花並。卻疑姊妹在昭陽，太液波間鬥雙影。夜舒不聞有菂薏，兩房垂垂意可省。緣知公家有聯璧媚水含英作光景。」天水胡纘宗詩云：「太華峰頭有奇卉，分得小池香一叢。扶疏對面笑初日，婆娑雙袖歌回風。戲魚田田擲其下，飛鷺振振鳴當中。兩岐連理元易得，有人競爽難為同。」後錢君贈刑部郎中，長子珍封禮科給事中；次子琦正德戊辰進士，嘗以孤城抗賊，極諫犯顏，一麾出守，非其好也，乞東海而老焉。珍子薇，琦子芹、萱，皆舉進士，甲第蟬聯，一時獨盛。而後來之秀，尚森森也。天之報施善人，表之以應蓮為兆耳。傳曰：「國家將興，必有禎祥。」善必先知之，信哉！
漢賈誼以洛陽年少，當文帝朝，上《治安策》，史氏譏其欲施三表五餌，以系單于，其術固巳疏矣。自余觀之，可謂通達國體，未可以疏目之也。夷狄之性，謂之天驕，貴吾修內治以防之，若與之角，死傷必多，仁人之所愍也。故太王事之以皮幣、犬馬、珠玉。春秋時，魯公會戎，魏絳和戎，公子遂盟戎，皆不得己而與之交。後世若漢唐之和親，宋之歲幣，視古則又甚焉，何嘗出於誼策之外乎？我朝西僧、朵顏，皆縻以爵賞，厚往薄來，歲費不可勝計，皆表餌之遺意。邇者叛人徐海等，誘倭夷為邊患，焚屠慘酷，大臣力不能制，卒以柔道勝之。如擒猩猩之法，耗費無限，乃知暗合誼言。蓋勢所必至，非有武侯、武穆、陽明之才。誼，其未可輕也。今日之計，御北虜，飭邊防，御東夷，開市舶，庶幾其長算乎。
海鹽治，在宋時去海稍遠，後岸善崩，漸薄城下，而勢未已。天寧寺西齋長老礎石琦翁者，博學高才，有道行，名動朝野。夜夢龍王獻珠，請師建塔，遂募緣建成，謂之鎮海塔。自是而海岸不複淪矣。迄今二百餘年，巋然尚存，高二百四十尺，制度比他塔殊秀爽。正德間，僧會琇翁修之，餘嘗為之作記。聞琦師初建時，每一磚頂於首，跽而誦《大悲咒》一卷，其願力如此。初成時，其勢稍偏。忽一夕，滿城人皆聞空中語云：「天寧塔偏，急往救之。」旦乃正矣。事在宋潛溪所撰志中。乃今嘉靖乙卯二月，寺僧一小暗室中忽有塔影在壁。餘往觀之，乃倒影也。五層在壁，二層並塔頂在地。層層欄桿、枋桷、詹尾分明如畫，陰雨亦在，晴則尤明。余嘗睹野史中往往言塔影倒懸，今乃親見之。
按《禮運》言：「天不愛道，地不愛寶，故天降甘露，地產醴泉，山出器車，河出馬圖。」注云：「器謂銀甕丹甑，車謂山車垂鉤，謂不待揉治而自圓曲者。」晉時，恆山大樹自拔，根下有璧七十，玉七十二，皆光色精奇，異常玉。又張掖柳谷之石，有八卦璜玦之象，亦此類也。正德甲戌，吾鄉硤石友人沈拓，於紫硤山土中，得異石無數，有如斧鉞者、圭璧者、方者、圓者。而長者厚僅二三分，周圍口尤廉薄。各有圓竅，竅皆倒欞。黃白黑綠，各不同，光潔工巧，人為有所不如。見者皆以為霹靂砧而藏之。嘉靖丁巳，黃灣馬氏開山作壙，亦於土中得如前者一十六枚，其形極相似，白者光可鑒。皆餘所親見者，諒非人之所為，且人亦安事於此，豈即器車之類乎？
先師陽明竄龍場時，日夜南奔。抵杭，計逆瑾必欲置之死也，懼禍及親，乃不敢歸，惟遣家僮還報，而獨居勝果寺。一日題詩於壁，置雙履於江濱，而潛去矣。其詩曰：「學道無聞歲月虛，天乎生我欲何如。生曾許國慚無補，死不忘親痛有餘。自信孤忠懸日月，豈論遺骨葬江魚。百年臣子悲無極，日夜潮聲泣子胥。」自是遠近喧傳，陽明已投江矣。聞於逆瑾，怯心由是稍紓。遂得達龍場，而家亦無虞。然在萬里之外，風聞洶洶，有雲海日翁巳斥死矣，有雲王氏已抄沒矣，非先師之見機行權，樂天安土，何以保其性命，而成他日之功哉！而無識之士，猶以偽死議之，豈知微服過宋，在宣尼有不免乎？余觀唐史，安祿山表權皋入幕府，皋度祿山必反，以其猜虐不可諫，欲行又慮禍及親，因獻俘京師，在途詐死。既，含斂而遁去。皋母以為實死，慟哭感行路，祿山信之，而歸其母。皋潛奉母晝夜南奔，既渡江而祿山反，天下聞其名。與此事正相類，真卓行哉。
陽明先生壯年受室，時以婦翁宦江西，因往焉。一日，獨游鐵柱觀。至一靜室中，見一老僧，坐與語，相得，僧乃出書一編，授先生而別，且曰：「三十年後再相見。」後平宸濠入洪都，複往游焉。老僧尚在，以詩遺先生，曰：「三十年前曾見君，再來消息我先聞。君於生死輕毫末，誰把綱常任半分。窮海也知欽令德，老天應未喪斯文。東歸若到武夷去，千載香燈鎖白雲。」先生亦有和章，今失記。昔所授編，亦竟不知何書也。
武宗毅皇帝既聞宸濠之變，奮然有射蛟之志，自稱大都督威武大將軍，乃南巡，欲與之決戰。未至，而陽明已擒之矣。自常山路歸杭，將獻俘京師，而駕已至鎮江。時巨璫張永先帶京軍若干來杭，先生遂移疾，臥於勝果寺僧房，以宸濠付三司官，取具收管。永至，問知先生所在，徑造僧房，而先生藥香滿堂，擁被稱不能起。永坐於床，曰：「王都堂，我知汝非病也，我有好言與汝。」先生備述用兵，勞瘁致疾之故，永曰：「君之功不須說，但聖上此來欲與濠戰。君先擒之，今當押赴南京候旨，未可獻俘奏捷。」先生曰：「謹如教。」又問曰：「宸濠宮中金銀，今安在？」先生曰：「金銀則無，但拾得簿籍有帳，皆送與二十四監矣。」永與語久之，意甚相得，扯先生起，出袖中片紙，乃御書密旨也。云：「拿宸濠之功，我第一，你第二。」先生乃起，具服謝恩，遂同入城。次日，同赴教場操軍。永親射九矢，俱不中。請先生射，先生以不能辭，強之再三，而後就位，九矢皆中。京軍齊聲歡呼，曰：「名不虛傳。」永遂心服，曰：「我國家得先生如此文武全才，社稷之福也。」自後江斌、張忠等屢於上前肆謗，皆賴永救解得免，然先生亦終不得一面天子。幸脫危機，永之力焉，不可以不紀也。
陽明先生既受廣西田州之命，自言曰：「吾少時嘗夢至馬伏波廟，題之云：『銅柱折，交址滅，拜表歸來白如雪。』又夢題詩曰：『拜表歸來馬伏波，早年兵法鬢毛皤。雲埋銅柱雷轟折，六字銘文永不磨。』不意今有此行。」乃嘉靖四年秋也。逾年功成，而疾亟矣，屢表乞致不許，遂促歸，至南雄府青龍鋪水西驛而卒。事聞，上怒，爵蔭遂尼至今。夢之驗也如此。
湖州凌漢章，成化間針術神靈，擅名吳浙。嘗謂予先子從吾翁曰：「昔曾於一市中見一丐者，形軀長大而凶惡，面頰天生一手掌痕，有十餘丐者從之。既去，問於主人，主人曰：『此丐姓聶，父聶某，原為司務之官。因早朝從行，吏失攜笏板，怒甚，掌打其面，遂僕地死。後家居，其妻有娠，忽一白日見前吏入門，徑入其室，已而妻生一子，掌痕宛然在面，父己心知之矣。始能言，即有報仇之語。比長，日以殺父為事父。謹防之，幾被其弒者，屢矣。夫妻相議，逃避異鄉，不知所往。其子遂縱酒色為非，將家業費盡，而為丐雲。』」凌時感其事，作詩記之，曰：「平生不信有陰魂，丐面而今見掌痕。寄與世間君子道，莫教結怨種冤根。」
王雨舟，名濟，烏鎮人。家富，好客，能詩，為廣西橫州判，嘗為餘言：「今世所謂六十花甲子者，以鐵樹開花得名。此樹必遇甲子年方開花，吾嘗於書中曾睹此說，後官橫州，乃親見此樹在一指揮人家圃中。其人言，在我明洪武十七年、正統九年、弘治十七年三開花矣，今當於嘉靖四十三年再花。信書中不誣矣。」雨舟又自刻一編，記所見聞，亦載此，惜不問其所睹者何書也。
凡日月東生西沒，並南北二陸行，皆有一定之度。獨丁卯歲，予於荊溪所見不然。餘與館賓查懋言等驗之數月，甚審，可駭。月自望以前，每夜長落於未方；自望以後，每夜漸出於東北，直從寅丑之間升天，望南斜行，至未方則下沒矣。七月、八月、九月皆然。每至半夜，月光入檻一丈二尺有餘。日與月同宮，皆出寅入未。日將沒時，其光入南牖，照北壁。九月望日，太陽入檻七尺五寸。去冬至尚有兩月，此何理也？不但日月而己，凡南斗箕心等宿，自一更以後皆從午未間落，甚速，不複西行，幾乎四方易位，殊不可曉。初疑地勢有異。及餘仲冬抵家，望夜觀月尚在天南，無一毫異，但人自不察耳。始悟太史公月出北辰間之說可信。次年春，海賊大至，殺死宗將軍，圍阮中丞於桐鄉，浙西荼毒，豈《陰符經》所謂天發殺機，移星易宿之說，信有之耶？在南方如此，而北方不聞奏報，何歟？次年遂複反正。予時北斗有記，天河有詩，不止此也。
嘉靖十五年，余游荊山，時冬至後，連日大暖，忽夜中大雷電雨雹，天明下雪，連五日夜，厚與肩齊，人皆行於雪巷。晴後三日，余乃渡淮。是日無風，日光在薄霧中，而寒氣入骨，比雪寒三倍。忽見人之鬚眉毛髮，皆皤然成翁，無間老少，相顧大笑。而馬之尾鬣，柳之枝條，皆成銀絲。平生之所未見，問於逆旅主人，曰：「此所謂飛霜也。」余意豈《春秋》所謂雨木冰者歟？沂陽子曰：「此木稼也。」然余考之，木稼，又謂之樹介。木為少陽，少陽將有害，陰氣脅之先寒，得雨而冰，曰樹介。是日無雨，不知是否？燕惠王信譖，棄鄒衍，鄒衍仰天而哭，六月飛霜，則謂之飛霜，亦有所本。又考《齊民要術》，大寒，冰雪封條，謂之諫樹。蓋恐其陽氣之洩故封之，謂之諫，殊有理而意新。稼介二字無義，豈諫字之訛歟？黃太史題橄欖軒曰「味諫」，亦與暗合。
按宋儒皆以雷從地發，固為正論。然此直據理，而不知變者耳。夫變亦理也，寧有理外之變哉？按史，宋祥符中，岳州玉真觀天火所焚，留一柱有「謝仙火」三字，人皆叵測，召仙而問之，曰：「此雷部掌火神名也。」又宋德清縣覺海寺，雷書「酉侯李鈞火攸利火謝鈞思通」凡十二字，皆倒書。又華亭天王寺雷書「高洞楊雅一十六人火令章」凡十一字，亦皆倒書。此猶見於傳記者也。余游荊溪善權寺，正殿乃唐大中年造，庭下古檜乃蕭梁時植，殿中三柱一書「謝鈞記」三字，一書「詩米漢」三字，皆楷書；一書「詩米漢謝鈞之記」七字，皆草書。每字各方徑尺許，亦皆倒書也。周文襄公忱，命以刀削之，隨削隨深，懼而止，今窪處猶存。謂雷為二氣搏擊，而無鬼神，可乎？
