宋黃徹撰。徹字常明，陳振孫《書錄解題》作莆田人。《八閩通誌》作邵武人，振孫時去徹未遠，當得其真也。朱彜尊《曝書亭集》有是書跋，厲鶚《宋詩紀事》亦載徹詩。彜尊但據《八閩通誌》知為紹興十五年進士，鶚亦但據此書自序言其嘗官辰州，皆不詳其始末。惟鮑氏知不足齋藏本前有乾道四年陳俊卿序，又有徹子廊，徹孫燾，及黃永存、聶棠四跋，燾跋載楊邦弼所作墓誌，稱徹登宣和甲辰第。授辰州辰溪縣丞，就升令。在任五年，辟差沅州軍事判官攝倅事。繼權麻陽縣，尋辟鄂之嘉魚令。復權嶽之平江，越半歲即真。復忤權貴，棄官歸。張浚欲辟之入幕，不肯就，遂終老於家。又稱其在沅州定猺賊之亂，在麻陽擒巨寇曹成在，平江佐征楊麼，運餉亦有功。而卒以不善諧俗罷。所敘徹之生平，尚可槩見。彜尊及鶚蓋均未見此本，故所言或舛或略也。其論詩，大抵以風教為本，不尚雕華。然徹本工詩，故能不失風人之旨。非務以語錄為宗，使比興之義都絕者也。
作詩固難，評詩亦未易。酸鹹殊嗜，涇渭異流。浮淺者喜誇毗，豪邁者喜遒警，閒靜之人尚幽眇；以至嫣然華媚無復體骨者，時有取焉，而非君子之正論也。夫詩之作，豈徒以青白相媲、駢儷相靡而已哉！要中存風雅，外嚴律度，有補於時，有輔於名教，然後為得。杜子美，詩人冠冕，後世莫及，以其句法森嚴，而流落困躓之中，未嘗一日忘朝廷也。孔子曰：「《詩》三百，一言以蔽之，曰：『思無邪。』」以聖人之言，觀後人之詩，則醇醨不較而明矣。
頃，予暇日摳衣於鄉先生黃公之門，公出所為《詩話》十卷，謂予曰：「吾生平嗜詩，頗有佳句傳在人口。今老矣，不復自作，時取古人詩卷，聊以自娛。因筆論其當否，且疏用事之隱晦者，以備遺忘。日往月來，不覺成編，君其與我評焉。」予退伏而讀之，皆前輩論議所未到。若嘲煙雲、媚草木等語，率畧而不取；惟是含風雅而中律度，有補於時，有輔於名教者，如璆琳琅玕，森然在目。得詩人之關鍵，窺作者之閫奧，詳而正，諷而不刻，使人心開目明，玩味不能去手，斯可謂難得也已！
公少負才，取名第，宰劇邑，藉甚有能聲。一旦與當路軒不得，棄官而歸，優遊里閈，其中浩然未嘗戚戚於外物，而其用志不衰如此。嗚呼！觀其取與，可以知其能詩；觀其議論，可以知其為人。
降歎之餘，未及請益，而予赴館職；後數載，公亦云亡。因循十年，未暇追述。今閱舊集，不勝掛劍之情，因以鄙詞題其首。
公諱徹，字常明。
乾道四年九月二十七日，陳俊卿序。  
予遊宦湖外十餘年，竟以拙直忤權勢，投印南歸。自寓興化之溪，閉門卻掃，無復功名意，不與衣冠交往者五年矣。
平居無事，得以文章為娛，時閱古今詩集，以自遣適。故凡心聲所底，有誠於君親、厚於兄弟朋友、嗟念於黎元休戚及近諷諫而輔名教者，與予平日舊遊所經歷者，輒妄意鋪鑿，疏之窗壁間。未幾，鈔錄成帙，而以《䂬溪詩話》名之。至於嘲風雪、弄草木而無與於比興者，皆略之。
嗚呼！士之有志於為善，而數奇不偶，終不能略展素蘊者，其胸中憤怨不平之氣，無所舒吐，未嘗不形於篇詠，見於著述者也。此《說難》、《孤憤》、《離騷》、《國語》所由作也。予賦性介潔，嫉惡如讎，不忍浮沈上下；甘老林泉，實其本心，何所怨哉！故《詩話》之集，皆因前人之語而折衷之，不敢私自有作焉。  
一
志以言而章，言以文而遠，文以敘而傳，敘以德而久。古太史氏職採民謠，緝為歌詩，以獻於王，王以知其才而見其志，於是乎伸之。及古道廢闕，英才埋沒，往往託之著述比興以自見者多矣，然非得當世聞人表而出之，則亦無以取信於後世。先君子平生以直道行己，動與物忤，志不獲騁，終老林下。遺文頗富，未克流於世，而遭子之火，獨《詩話》十卷僅存。大丞相陳公妙年，以文章先多士，為天子名宰，望重德隆，不輕許可，載覽遺藁，歎惜不遇，慨然以盛文序於首。正聲勁氣，端莊典雅，遂使積年曖昧，一旦光明，相與傳久，可謂立言而不朽者。次年七月甲子，廓敬書於後，以示子孫，無忘盛德焉。
二
詩話雜說，行於世者多矣，往往徒資笑談之樂，鮮有益於後學。若《䂬溪詩話》，議論去取，一出於正，真所謂有補於名教者，其詳已具大丞相陳公之敘。永存與先生，宗裔同出光之固始，乃敢鋟木以廣其傳。
乾道己丑孟冬吉日，右朝奉郎權知蘄州軍州事黃永存謹識。
三
左史楊公邦弼誌先祖之墓，其略曰：公登宣和甲辰第，授辰州辰溪縣丞，就升令，在任五年，以才諝稱。辟差沅州軍事判官，攝倅事。郎將汪長源與傜酋有隙，酋鼓眾數萬，聲言渡江乘城，人心恟懼。公奮不顧身，入其巢穴，曉以禍福，悉愧懾謝罪，一州賴以全。繼權麻陽縣，遭巨寇曹成之擾，公率羣傜於敵，禽其將，賊眾宵遁。尋辟鄂之嘉魚令，下車未幾，流移還集。復權岳之平江。甫半歲，師漕交辟，處之賓幕。平江士民千餘人，詣都督行府乞還任，丞相張公浚止其事，有詔即真。時湖賊楊麼抄掠數郡，遏絕水道。官軍屯岳陽，而縣距州數舍，地險，艱於轉餉。公慮糧食不繼，預設巨艦，令民輸租其中，得米千餘斛，乘風而前。賊引數十艘尾逐。會官軍至，隻舟不得返，因降其眾，官軍得以仰哺，賊壘遂平。秩且滿，有權貴寄產於縣境為民患者，公按以三尺，乃為排拫。自以植節不善諧俗，遂委官而歸，無復功名意。丞相張公以人物為己任，每欲推之要津。及帥閩，招致幕下數月，竟不肯留。丞相見其確守退志，乃謂人曰：「如黃令之才，使稍宦達，何所不至。今恬於名位，甘老林泉，故平生抱負弗克施，良可惜也。」公學問優於人，志度閎深，調護不虞，不動聲氣。遇倉卒，州縣嘗倚以為重。居官，所至人愛，所去見思。一時使者多朝廷大吏，察治狀無以易公，爭相辟置，故其風績迭見於湖北表裏如此。
先祖嘗著《詩話》十卷，發揮杜少陵窔奧不得施用之處。鄉袞正獻陳公為之敘引，學者從誦習之。比刊於蘄春，先君復刊於家塾，所傳廣矣。燾不肖，分教潭湯，適在先祖遊宦之地，詎可無此書乎？因稍正其訛舛，刊之學宮，且以出處之大方，識於卷末，庶觀者有所考焉。
嘉泰三年癸亥正月朔旦，孫從政郎沅州學教授燾謹書。
四
歲在壬子，予守沅，蒞政之暇，遍觀學宮所有書籍。一見《䂬溪詩話》，與其他所集旨趣不同，蓋黃令君所援引諸家之詩，悉指少陵為歸宿地。雖於去取間默寓其不得時以行志之憤，然議論皆本於愛君憂國，事親敬長，一掃騷人絺章繪句之習。其於名教，豈小補哉？孔子曰：「《詩》可以怨」，「邇之事父，遠之事君」，《溪》其有見於此乎？沅本字小而訛，予司臬鄉部，公餘略加訂正，而鋟諸梓，非惟可以便覽，亦使此集之傳益廣雲。
咸淳己巳立秋日，澧陽聶棠識。
五
《䂬溪詩話》十卷，宋黃徹常明撰。《書錄解題》謂是莆田人，而《八閩通志》則雲邵武人，舉紹興十五年進士，殆家本莆田而占籍於邵武者也。編中持論，多本少陵。自言官辰、沅逾年。顧志州郡官師者，不載姓氏，集亦失傳。其送弟詩句云：「就舍勿令人避席，過江莫與馬同船。」語淺情真，不失風雅之旨矣。
康熙戊子三月，小長蘆朱彝尊識於曝書亭。
六
吾家詩學，肇自莆陽監察公昆弟，厥後文節為江西鼻祖，而閩中一派，流衍特長，論者以晚唐體目之。不知宗法有本，厚人倫，維風教，常明公《䂬溪詩話》具在，可攷而知也。模自壬午入閩，得拜族尊莘田先生。先生官四會令，罷歸家居，蕭然環堵，焚香著書，不特文章媲美前人，氣節尤與常明公符合，益信君子之澤，未有艾焉。新安鮑君以文，近有叢書之刻，模因檢所藏曝書亭舊鈔，亟請開雕。以文復購善本，校其訛脫，詳載前後序跋，又皆竹垞先生當日所未見，而常明公之生平功績，於以燦然。發潛闡幽，以文高誼，感不朽矣。
乾隆丙申陽月，無雙後裔黃模敬書。
