
承明少休沐，建禮省文書。
夜漏行人息，歸鞍落日餘。
懸知三五夕，萬戶千門闢。
夜出曙翻歸，傾城滿南陌。
陌頭馳騁盡繁華，王孫公子五侯家。
由來月明如白日，共道春燈勝百花。
聊看侍中千寶騎，強識小婦七香車。
香車寶馬共喧闐，箇裏多情俠少年。
競向長楊柳市北，肯過精舍竹林前。
獨有仙郎心寂寞，卻將宴坐爲行樂。
儻覺忘懷共往來，幸霑同舍甘藜藿。

