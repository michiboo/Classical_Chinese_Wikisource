　　欽定四庫全書　　　　　集部六
　　槎翁詩集　　　　　　　別集類五〈明〉
　　提要
　　臣等謹案槎翁詩集八巻明劉嵩撰嵩字子髙初名楚泰和人元末舉於鄉洪武三年以人材薦授職方郎中遷北平按察司副使坐事輸作京師十三年手勅召為禮部侍郎署禮部尚書致仕十四年復召為國子司業未旬日卒嵩七歳能賦詩及長日課一篇讀書天寒皸裂不少輟其在官舍孤燈諷誦夜分不休葢其一生耽嗜吟詠刻苦甚至故年愈老而詩亦愈工清江劉永之金華宋濓輩皆極稱之當明之初雄才角立吳中詩派昉於髙啟越中詩派昉於劉基閩中詩派昉於林鴻嶺南詩派昉於孫蕡而江右詩派則昉於嵩以清和婉約之音提導後進迨楊士奇等嗣起豫章人士復變為臺閣博大之體而骨力不堅久之遂浸成冗漫北地信陽乃乗其𡚁而力排之遂分正嘉之門戶然嵩之平正典雅實不失為正聲固不能以末流放失併咎剏始之人矣乾隆四十五年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








