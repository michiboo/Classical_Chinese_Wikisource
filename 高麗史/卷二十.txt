世家卷第二十. 高麗史二十.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
明宗二.
○(己亥)九年春正月庚申朔放朝賀.
甲子遣郞中李俊材如金進方物; 將軍孫碩賀萬春節.
壬申燃燈王如奉恩寺.
丙子金遣大府大將軍少府監左光慶來賀生辰.
戊寅宴金使.
二月辛卯西賊復起.
壬辰門下侍郞平章事奇卓成卒.
戊午王如靈通寺.
三月己未朔始修宮闕.
辛酉親醮於內殿.
戊寅慮囚.
夏四月己丑朔千齡殿成.
壬辰隕霜殺草.
庚戌西北面知兵馬事李富患西賊遺種乘*閒復起思欲盡誅之聞其乏食爲公牒　諸賊屯曰: "以某日受糧於所在某城!" 仍密誘諸城曰: "若賊來入城宜閉門悉誅之!" 於是承牒捕誅者凡五城龜州所殺至三百餘人. 嘉州人引賊百餘人入倉鎖門賊脫出無計洶踴曰: "不意官家見　如此吾寧自絶豈可見制於人手?" 乃鑽燧燒倉自焚而死穀米無慮十萬斛盡爲　燼. 獨牛方田等賊帥覺之復嘯聚爲賊. 兵馬使奏發諸城兵擊之官軍失利安北都護判官咸壽山戰死. 於是復濟師屢戰乃滅之.
癸丑幸外帝釋院.
丙辰幸普濟寺.
五月甲子同知樞密院事於學儒卒.
丙寅以閔令謨同中書侍郞平章事判吏部事; 宋有仁同中書侍郞平章事判兵部事; 以左承宣知兵部事鄭筠改爲知都省事.
甲戌守司空左僕射洪仲方卒.
丁亥停修宮闕.
六月戊子朔王如奉恩寺.
辛卯　知政事陳俊卒.
壬寅王受菩薩戒於明仁殿.
己酉慮囚.
秋七月己未左遷樞密院使文克謙爲尙書左僕射; 樞密院副使韓文俊判司宰寺事.
甲戌太白經天六日.
庚辰以廉信若爲吏部尙書.
壬午設仁王道場於明仁殿十餘日以禳災變.
九月庚申幸王輪寺.
辛未將軍慶大升誅鄭仲夫宋有仁.
甲申金牒告閔宗皇帝廟諱亶字及同音字　令迴避.
冬十一月戊午地震.
己未宣旨二罪以下除刑付處. 慶大升累起大獄用刑深峻王惻然故有是命中外皆悅.
辛酉設百座會於開國寺. 是年兵刃數起國家患之. 術僧致純奏曰: "舊制三年一設百座會前年十月雖已行之今宜別例復行以禳其　." 從之.
丁卯設八關會幸法王寺.
丁丑設消　道場於明仁殿五日.
十二月辛卯地震.
戊申以宋　爲衛尉卿右諫議大夫.
壬子重房聞妖言'歲　有變'大懼使禁軍露刃環衛其近侍　宦逃匿者過半.
○(庚子)十年春正月甲寅朔放朝賀.
丁卯燃燈王如奉恩寺.
庚午金遣少府監盧珙來賀生辰.
乙亥宴金使.
二月壬辰始營宮闕.
壬子王如靈通寺.
三月庚午幸王輪寺.
夏五月己巳幸外帝釋院.
六月壬午王如奉恩寺.
丁亥賜李得玉等及第.
甲午金橫宣使少府監郭喜國等來.
壬寅宴金使.
己酉設法華會於崇敎寺.
庚戌內嬖明春死王哀戀不已失聲號哭. 太后驚駭寬譬之曰: "雖是情鍾然不可使聞於重房也." 然猶嗚咽不能止遂親製悼亡詩令宗親和進以自慰. 王天資孱弱加以屢更變故動輒驚懼凡軍國機務皆牽制武臣至如聲色猶不敢自專及賊臣誅夷始得溺愛牀第. 內嬖專房者五人尤寵幸者唯純珠明春二人自去年冬純珠死明春又亡後宮無可悅意者. 乃命召二公主入內令掌服御諸務　朝夕不離於側*閒或同　共寢眷念有不可道者. 其壻令公累月曠居不勝憤　遂欲絶婚. 王聞之乃召令公　居壽昌宮東太后行宮日令公主微服往見慰*籍{藉}之至十一月還公主於私第. 王又召集純珠明春及諸嬖所生兒女數十於宮內皆衣班　載以鳩車嬉戱內庭. 啼呼喧鬧不類宮禁. 故武臣等悉皆腹誹或有偶語咨嗟者. 王懲艾毅宗不孝悌故自卽位以來至誠事太后敦睦宗戚.
秋七月丁丑　知政事李紹膺死.
八月庚寅　死罪二十餘人配有人島.
丙申移安太祖靖宗神御於大安寺.
戊戌設消災道場於明仁殿.
九月癸丑放還二罪以下流竄者.
辛酉設消　道場於大觀殿以禳天變.
冬十月辛巳賜將軍慶大升犀紅　一腰馬一匹.
甲午幸普濟寺.
己亥設佛頂道場於明仁殿.
庚子王如奉恩寺以重修落成也.
十一月壬子重新康安殿成. 其門額舊曰嚮福以門近接重房東隅故武臣等議以爲'嚮福'與'降伏'聲相近蓋文臣欲以此禳壓武官而降伏之也奏請改其額. 命平章事閔令謨改曰永禧武臣等復以爲: "文臣之意不可測安知永禧別有深意耶禧者福也永字之意吉凶未可知也重字本房之稱請改爲重禧." 王從之.
乙卯幸妙通寺.
己未遣秘書少監王度如金謝橫宣; 郞將沈進升謝賀生辰.
庚申移御景禧宮.
壬戌設八關會幸法王寺.
癸亥遣兵部郞中陳士龍如金賀正.
戊辰移御壽昌宮.
甲戌太白晝見. 十二月癸未又晝見經天.
乙未設消　道場於內殿.
辛丑夜三司災有司請罪直宿官及諸司不赴救者. 王知直宿官爲副使李純憚其怒命貰之但罪不救者中書省固請以爲: "若不罪失火官而罪他人則罰不中矣." 王不得已從之.
乙巳慮囚.
以閔令謨爲太子太師李光挺爲太子太傅　以本官兼之. 崔忠烈爲中書侍郞平章事太子少傅; 韓文俊　知政事太子少保; 文克謙爲太子少師; 崔遇淸爲樞密院使太子賓客; 李應招知樞密院事太子賓客; 崔世輔同知樞密院事; 丁黃載爲戶部尙書; 杜景升爲工部尙書.
○(辛丑)十一年春正月戊申朔放朝賀.
己酉以李知命爲右諫議大夫.
辛亥寫經院火先是命寫成銀字藏經公私競納錢財而助之. 無賴輩欲盜其物因火之.
甲寅知樞密院事李應招卒.
戊午遣衛尉少卿李輔德如金獻方物.
庚申移御景禧宮.
辛酉燃燈王如奉恩寺翌日大會御帳殿看樂夜與群臣　飮日晏未罷. 軍校皆使酒鼓　牽龍爭高其榻至與浮階相齊尊卑無等王亦醉甚欲起舞左承宣文章弼諫止之.
遣將軍申寶至如金賀萬春節.
甲子金遣大府監任倜來賀生辰.
癸酉移御壽昌宮.
乙亥白虹逼日.
三月丁未朔王如靈通寺.
丙寅慮囚.
戊辰群盜入大倉隊正宋康淸募卒力鬪不克而死辛未入奉恩寺鼓　劫掠盜太祖鋪銀甁三十餘口.
閏月戊戌幸王輪寺.
夏四月丁未直翰林院李元牧製進祈雨*　多言時政之失王召元牧傳旨曰: "野諺曰春旱與糞田同*閒或有雨澤則天心之仁愛蓋未可知. 比者太史請禱雨予重違而許之. 汝*　何引我過擧以飾辭乎?" 卽命改撰. 自正月至此不雨而王言如此由群小導之也.
辛酉禱雨於宗廟陵寢岳瀆及諸神祠.
乙丑幸普濟寺.
癸酉親醮內殿又望祭比郊於玄武門樓禱雨.
五月辛巳再雩.
辛卯設仁王道場於明仁殿.
以崔忠烈判刑部事; 李富直門下省.
六月丙午朔王如奉恩寺.
辛亥設大歲道場於明仁康安二殿.
辛酉大雨.
壬申慮囚.
是月殿中省奉詔遣使賜酒果於上將軍致仕宋慶寶私第. 慶寶聞使臣至燕服出迎令使臣脫公服使臣據舊例遲回不敢. 慶寶怒叱強令脫之便執手入廳設草具酒三行卽撤. 慶寶官至三品年踰七十而不知禮罵辱使命時議譏之.
秋七月己卯宰樞臺諫重房會京市署檢斗斛察奸僞. 以市人於斗米雜沙秕賣之也.
是夜自壽昌宮北垣投石抵禦寢北　者三四. 宿衛皆驚巡索禁垣竟不得. 重房奏請每夜一將軍領手下軍校伏兵宮門外及諸要害處以備警急從之.
乙卯　死罪配有人島.
癸酉百官習射於西郊.
九月丙子詔曰: "朕聞往年十道察訪使黜陟官吏多有乖戾其濫蒙褒賞者猶之可也誤被罪罰　抑無告者可不惜哉? 其悉原免依舊　用!" 仍命二罪以下悉除刑付處. 歲戊戌宰相宋有仁李光挺等建議奏發十道察訪使　往陞黜坐贓落職者九百九十餘人悉皆錄籍. 於是共出銀五十餘斤賂鄭仲夫求去其籍仲夫未果而敗. 自是大賂權貴請去之然國家朝章　　不絶故累歲而未能削. 至是用事者指言天譴屢彰訛言浸興皆因寃濫所致. 下詔原之臺閣無一言. 識者歎之.
癸未百官習射於東郊.
壬寅幸妙通寺.
冬十月癸丑設消災道場於明仁殿.
壬戌設仁王道場於大觀殿飯僧三萬於毬庭.
十一月乙亥幸外帝釋院.
癸未遣將軍崔璉如金謝賀生辰; 金用純賀正.
甲申移御景禧宮.
乙酉設八關會幸法王寺.
己丑移御壽昌宮.
十二月壬子移安毅宗眞於宣孝寺. 初安其眞於城西海安寺至是武臣議曰: "毅宗　武人不宜安眞於武方遂請以城東吳彌院改號宣孝寺構眞殿移安以海安寺爲重房願堂."
戊辰設仁王道場於內殿.
庚午以韓文俊爲寶文閣大學士判禮部事; 文克謙守*大尉; 崔遇淸爲翰林學士承旨; 崔世輔知樞密院事; 宋淸韓約爲樞密院副使; 丁黃載爲兵部尙書; 杜景升爲戶部尙書; 曹元正爲工部尙書; 文章弼爲樞密院知奏事左散騎常侍; 金光軾爲殿中監; 獨孤孝爲樞密院右承宣; 李知命爲右散騎常侍; 申寶至爲御史中丞.
○(壬寅)十二年春正月壬午遣郞將金光裕如金進方物; 郞中田元均賀萬春節.
甲申移御延慶宮.
乙酉燃燈王如奉恩寺.
戊子金遣耶律仲方來賀生辰.
辛卯幸神衆院.
甲午宴金使於大觀殿.
己亥移御壽昌宮.
二月乙巳中書侍郞平章事崔忠烈卒.
管城縣令洪彥侵漁百姓*　{淫}荒無度. 吏民殺彥所愛妓又殺妓母及兄弟遂執彥幽之. 有司按問流首謀者五六人彥亦廢錮終身. 又富城縣令與縣尉不相能害及無辜一縣不堪苦. 遂殺尉衙宰僕及婢因閉令尉衙門使不得出入. 有司奏: "二縣悖逆莫甚請削官號勿置令尉." 從之.
三月辛未朔王如靈通寺.
庚辰軍器注簿張光富廬墓三年旌表門閭.
癸未以上將軍權節平爲西北面兵馬使; 尙書右丞宋端爲東北面兵馬使. 舊制兩界兵馬使上道之日唯郊亭局設而已雖親舊不得私餞. 蓋重其威也近年祖餞成風　咽郊野相與　狎頗損威重. 至是二人早發而行餞者皆不及. 時議多其得體.
庚寅慮囚.
初全州司錄陳大有頗負淸介用刑極酷民多苦之及國家遣精勇保勝軍造官船大有與上戶長李澤民等督役甚苛. 旗頭竹同等六人作亂嘯聚官奴及群不逞者逐大有于山寺燒澤民等十餘家吏皆逃竄. 乃劫判官高孝升易置州吏孝升但授印而已. 及按察使朴惟甫入州賊盛陳兵伍訴列大有不法狀. 按察不獲已械大有送京師因諭賊以禍福不從. 於是悉發道內兵討之賊閉城固守. 事聞夏四月戊申遣閤門祗候裴公淑郞將劉永等往問竹同等叛逆之由. 公淑等入城諭一品軍隊正[史失其名]謀去賊魁計　垂成被讒見罷以郞中任龍臂郞將金臣穎代之. 按察所遣兵攻城不下已四十餘日. 一品軍隊正與僧徒殺竹同等十餘人賊平. 己巳龍臂臣穎等乃至索餘黨三十餘人誅之夷城塹而還.
五月乙亥百官賀平全州.
甲申遣近臣迎佛骨於十員殿.
丁亥太白晝見.
癸巳幸普濟寺.
甲午太子親試學生取河巨源等八人以備侍學.
六月庚子王如奉恩寺.
甲辰罷全羅道按察使朴惟甫以李章甫代之. 以不能安撫全州擅調兵也.
甲子制: "凡入金書狀令國學館翰儒官有才名者遣之."
丙寅賜許徵等及第.
秋九月穆親殿及麗正宮成.
庚寅幸妙通寺.
冬十一月己卯移御延慶宮.
癸未遣將軍安允恭如金謝賀生辰; 兵部郞中崔永儒賀正.
十二月乙卯以弟旼守太師平　公; 王珙守司徒邵城侯.
乙丑以文克謙　知政事; 文章弼爲樞密院副使.
○(癸卯)十三年春正月庚辰燃燈王如奉恩寺.
癸未金遣大府監僕散衍來賀生辰.
遣吏部郞中文章偉如金進方物; 郞將盧孝敦賀萬春節.
丙戌移御壽昌宮.
二月戊戌幸王輪寺.
己未設藏經道場於明仁殿王行香製絶句一首賜文克謙和進.
乙丑王如靈通寺.
夏四月壬寅大設華嚴法會於洪圓寺薦庚癸以來死亡者.
丁巳金國報改來遠城爲來遠軍.
戊午大雨雹如杏子.
五月癸未幸外帝釋院.
丙戌重房奏省東班官職.
六月金遣大理卿訖石烈來賜羊甲寅宴金使於大觀殿.
秋七月丁丑將軍慶大升卒.
八月癸巳朔夜城中大驚　聲震都下.
戊申捕慶大升都房　流遠島.
是月兩府宰樞奏: "每歲奉使如金者利於懋遷多齎土物轉輸之弊驛吏苦之夾帶私　宜有定額違者奪職" 詔可. 居無何將軍李文中韓正修等使金恐失厚利請復舊例王又許之. 王柔而寡斷政令無常朝出暮改類多如此.
冬十月丙辰幸妙通寺.
十一月壬戌朔日食.
乙亥設八關會幸法王寺.
癸未王太后任氏薨. 太后之病也王親自調藥夜不解衣者累日病革王泣目盡　. 及薨殯於義昌宮旁私第王朝夕哭臨哀甚. 宰相請抑哀不聽.
閏月乙未遣戶部員外郞崔孝著如金告哀; 將軍李文中謝賀生辰; 郞將崔文淸賀正; 員外郞鄭允當謝賜羊. 金恤我有喪辭遣故皆至義州而還.
丁未平章事致仕李公升卒.
甲寅葬太后於純陵王自義昌宮步至彌勒寺. 釋服移御堤上宮.
戊午兩府宰樞臺省表請復常膳不允.
十二月庚寅以李光挺守太保判吏部事; 韓文俊判兵部事; 文克謙爲中書侍郞平章事判戶部事; 文章弼同知樞密院事御史大夫; 杜景升廉信若曹元正　爲樞密院副使; 李義旼爲工部尙書.
○(甲辰)十四年春正月辛卯朔放朝賀.
甲午太白經天.
乙巳遣員外郞文義赫如金進方物將軍韓正修賀萬春節皆至義州而還以金恤我有喪也.
二月辛未太白自去年十月常晝見.
乙亥幸外帝釋院.
三月辛丑京城地震.
夏四月己未朔日食.
壬申燃燈王如奉恩寺翌日大會御延慶宮觀樂. 以國恤權停上元至是行之唯禁　花諸技.
戊寅幸妙通寺.
庚寅以久旱慮囚.
甲午金祭奠使大府監&完顔*??{完顔古畢}等來丙申金弔慰使大將軍大仲允來戊戌起復使完顔三勝來.
癸丑王引起復使受詔於大觀殿詔曰: "君子不奪人之喪蓋將立敎聖人有變古之禮所以從宜義或可行事當無避. 晧分茅守土繼世象賢　居海邦恪守侯職. 頃以貢章之上遽罹母氏之憂朕亦惻然卿何堪處. 言念大藩之寄豈宜小節之拘. 已　有司　還從政. 墨衰破敵是能達兵革之權哀慕在心何必重　麻之飾. 祖宗之業不可以不念軍民之務不可以不修夙夜畏天之威安寧保國之業."
丁巳王宴金使於大觀殿使以不從吉禮怒不赴.
六月戊辰王乃宴金使於大觀殿竟不結棚揷花奏樂.
秋七月丁亥朔樞密院使崔遇淸卒.
八月甲子王以嬖妾死慟哭不御肉聽政.
九月丁未流諫議大夫宋　右司諫崔基厚直史館王許召等六人於遠島.
庚戌賜琴克儀等及第.
冬十月乙亥設百座仁王會於大觀殿齋僧一萬於毬庭.
癸未金主以謁貞義皇后寢宮於東京詔停明年賀正及賀萬春節等使.
十一月丙戌朔幸外帝釋院.
甲午親行虞祭.
己亥設八關會王觀樂於毬庭翌日大會又觀樂於毬庭.
丁未奉安太后眞於靈通寺仁宗眞殿.
庚戌大閱於東郊.
十二月甲申以韓文俊爲門下侍郞平章事判吏部事; 崔世輔爲門下侍郞平章事判兵部事; 文克謙爲太子太保; 文章弼　知政事; 金光植林民庇爲樞密院副使; 李義旼守司空左僕射; 鄭邦佑知御史臺事; 李知命爲翰林學士承旨; 鄭允當爲吏部員外郞; 李居正爲左正言. 王凡用人唯與嬖臣宦竪議親署　官以上封其草直付政曹名曰下批. 政曹據草謄寫更無奏議. 由是奔競成風賄賂公行賢否混淆. 嬖臣宦竪有所請托王問曰得賂幾何多則喜從其請否則延時日以冀其多. 故宦寺盜主權作威福甚於前朝. 且王之潛邸也光靖王后早薨不復立後故卽位之後嬖姬　子招權納賄竊弄威柄朝野缺望.
○(乙巳)十五年春正月丁酉以文克謙爲中書侍郞判禮部事.
戊戌燃燈王如奉恩寺翼日大會王觀樂於天敷殿以國恤除揷花.
辛丑西北面兵馬使李知命獻契丹絲五百*　{束}. 知命之陛辭也王召入內殿親諭曰: "義州雖禁兩國互市卿宜取龍州庫紵布市丹絲以進." 故有是獻. 毅宗時凡金國所贈絲絹等物半入內府以需御用半付大府以充經費王卽位以後悉入內府賜諸嬖　府藏虛渴徵求至此.
三月甲申朔王如靈通寺.
丁未親設藏經道場於明仁殿.
夏四月乙亥幸妙通寺.
是月王患虛羸嘗餌栢子仁酒栢子仁不佳御醫奏雲: "栢子仁産　林者最*艮{良}請遣中使求之." 不許請遣郵吏又不許曰: "今農事方殷恐無知小人憑*籍{藉}朕命擾民妨農寧輟藥物豈可使東作之民廢其業耶." 遂不復御.
五月丙戌遣右散騎常侍宋端　祭於白馬山爲太子祈嗣.
六月癸丑王如奉恩寺.
丙寅有侍御史二人與宦官崔東秀會於廣眞寺爲流頭飮. 國俗以是月十五日沐髮於東流水　除不祥因會飮號流頭飮.
八月丙辰太白經天.
己未王御便殿斷刑部所奏重刑.
壬申親行八虞祭.
是月金男女十八人來投登州霜陰縣. 下詔發還.
九月丙申設藏經道場於明仁殿.
冬十月庚戌朔日食.
十一月壬午遣上將軍梁翼京郞中崔素如金謝致祭; 郞將康用儒謝弔慰; 將軍崔仁謝起復; 郞將崔文淸賀正.
癸巳設八關會王如法王寺.
己酉工部尙書咸有一卒.
十二月甲子命旌孝子尉貂門.
丙寅慮囚.
己卯以杜景升　知政事; 李商老爲吏部尙書; 李俊昌爲*大僕卿.
○(丙午)十六年春正月庚辰朔放朝賀.
癸未令同正朴元實以飛語告重房曰: "校尉張彥夫等八人謀亂." 重房捕詰彥夫對曰: "方今執政用事者貪鄙酷愛白銀賣官　爵多行不法. 擬斷如此人頭*　{銜}其口以銀廣示朝野使人人知貪銀以死也." 彥夫竟見殺元實超拜散員.
辛卯遣侍郞文義赫如金進方物; 禮賓卿柳公權賀萬春節.
癸巳燃燈王如奉恩寺.
丙申金遣昭毅大將軍耶律履來賀生辰戊戌宴金使.
辛丑王告卽吉於景靈殿.
丙午　恭睿太后於*大廟.
二月庚申金遣大府監耶律圭來落起復壬戌宴金使於大觀殿.
夏四月己酉政堂文學致仕崔汝諧卒.
丁卯麗景門成. 諸將奏: "門之高廣宜准向成門." 詔可. 麗景在東向成在西慮東高於西文勝武故有是議.
戊辰幸外帝釋院.
壬申賜宋惇光等及第.
五月壬午雨雹.
辛卯幸王輪寺.
宋歸我漂風人李漢等六人.
六月戊申王如奉恩寺.
庚申金橫宣使大理卿李磐來. 宴於大觀殿磐善文章容止可觀. 自入界所至館舍錦綺帳褥必命撤之又禁屠殺每有餘食輒令從者盛　而行道遇窮餓者悉施之.
甲子賜羊於文武　官以上及近臣有差.
秋七月甲申有人告耽羅叛. 王驚愕引兩府問處置方略卽遣閤門祗候獨孤忠郞將池資深爲安撫使以式目錄事張允文爲大府注*薄{簿}行耽羅縣令各賜綾絹七端因促上道. 詔前令尉皆加重罰旣而聞之無叛狀然詔令已出故允文上官而前令尉竟坐免.
甲辰內侍院奏: "自今有進膳者止給酒果勿用布帛. 布帛有數而進膳者無窮以有限之物供無窮之費非長計也" 詔曰: "朕欲澤及萬物而未遂其願故因其薄物必施厚惠. 布帛雖費皆是國人蒙利也勿以爲吝." 王自卽位以來有進膳者雖微物輒厚賜布帛故貪利之徒至有旁求他方以獻者.
閏月乙卯制曰: "民惟邦本本固邦寧比來守令刻剝其民無所畏忌人不堪苦流離日多予甚悼焉. 惟爾有司痛懲貪吏以戒後來如有誅求於民招受賄賂者所受雖微皆從重論."
晉州守金光允安東守李光實皆貪殘屠剝民不堪苦謀爲叛逆. 有司議贓　流之.
九月丁卯幸普濟寺.
冬十月丁丑流讒人朴敦夫於遠島. 時匿名書甚多誣人罪過有得罪者莫知其由人皆危懼. 重房密令禁軍伺之敦夫懷書將帖門. 捕得流之道死人皆快之.
癸未恭化侯瑛卒.
乙酉親　於*大廟赦.
十一月甲辰幸王輪寺.
遣刑部侍郞於述儒如金謝落起復; 禮部侍郞任濡謝橫宣; 中郞將盧孝敦謝賀生辰; 郞將崔光甫賀正.
己未移御壽昌宮.
丁卯王如靈通寺.
十二月庚辰幸外帝釋院.
辛丑以上將軍崔世輔同修國史; 將軍崔連金富　爲禮部侍郞.
○(丁未)十七年春正月癸卯朔放朝賀.
辛亥移御延慶宮.
遣將軍車若松如金進方物; 李文中賀萬春節.
己未金遣昭毅大將軍韓景懋來賀生辰宴於大觀殿.
二月戊寅設消災道場於宣慶殿.
己丑幸神衆院.
壬寅王如靈通寺.
三月戊申幸外帝釋院.
夏五月己未移御壽昌宮.
六月壬申王如奉恩寺.
丙申中書省劾奏慶尙州道按察使崔嚴威苛察侵漁吏民受賂無厭命以郞將朴　代之　性淸謹庚癸之亂武臣　奪文官第宅而　獨守正.
秋七月丁卯太白晝見經天.
己巳晦日食.
曹元正等謀亂伏誅.
九月壬子順州歸化所安置賊數百人潰散行掠兵馬使發兵捕之.
冬十月丁酉齋僧三萬於毬庭.
十一月丙辰移御壽昌宮.
辛酉王如靈通寺.
十二月乙酉以文克謙權判尙書吏部事.
○(戊申)十八年春正月丁酉朔放朝賀.
癸丑金遣耶律彥拱來賀生辰乙卯宴於大觀殿.
癸亥設道場於明仁殿以禳天變.
二月丙申王如靈通寺.
三月戊午慮囚.
夏四月丁卯朔雨雹.
庚午雨雹辛未大雨雹丁亥雨雹.
五月癸卯詔曰: "農務方興久旱不雨慮有寃獄久滯不決. 其令二罪以下悉皆原免."
癸丑少監王元之婢壻私奴平亮滅元之家. 丙辰流平亮於遠島. 平亮平章事金永寬家奴也居見州務農致富賂遺權要免賤爲良得散員同正. 其妻乃元之家婢也元之家貧　家往依焉. 平亮厚慰勸還於京密與妻兄仁茂仁庇等要於路殺元之夫妻及數兒. 自幸其無主可永得爲良使其子禮圭得拜隊正娶八關寶判官朴柔進之女又以仁茂娶明經學諭朴禹錫之女. 人皆痛憤至是御史臺捕鞫流平亮罷柔進禹錫官. 仁茂仁庇禮圭等皆逃匿.
六月丙寅朔王如奉恩寺.
己巳賜內侍中尙令李唐　等及第. 閣門祗候李尙敦之子化龍亦登第以寵姬子妻之命於玄德宮迎紅牌賜內庫銀及匹*　{段}.
庚辰王受菩薩戒於明仁殿.
秋九月庚申慮囚.
冬十月甲申幸外帝釋院.
戊子幸妙通寺.
辛卯太白晝見.
十一月丙申幸普濟寺.
庚子太白晝見.
遣朱光美如金謝賀生辰; 李尙儒賀正.
乙卯王如靈通寺.
辛酉憲臺請　近臣以充各司詔曰: "大臣子弟雖不勤謹不可輕黜無權勢者在所當去然皆畏法奉公除此輩更無使令不可依允."
○(己酉)十九年春正月丁未西北面兵馬使馳報金主崩.
戊申金遣使來賀生辰王宴之.
二月辛酉朔日食.
庚寅王如靈通寺.
三月戊午遣奉慰使及祭奠兼會葬使如金.
己未金遣使來告喪. 金使初至境上凡軍從三十一人邊吏以人數多於舊例固留不迎金使牒曰: "大行皇帝於爾國有大恩寵今聞訃音宜顚倒迎命卽行喪禮今旣累旬稽留不納大乖禮制." 命群臣會議迎入界. 庚申王素服率百官迎詔於都省廳擧哀. 金使見王哀痛莫不動色.
夏四月壬戌釋服.
己卯遣使如金賀登極.
五月辛亥雨雹.
閏月辛酉故宰相崔忠烈妻以米一百石納於公　.
丙寅以久旱禱雨於群望宥寃獄.
辛未禱於廟社及名山大川諸神祠巷市癸酉聚巫禱於都省丁丑雩又禱於群望己卯雨.
秋七月丁未遣使如金賀天壽節; 又遣使進方物.
九月丙寅平章事文克謙卒.
冬十一月壬申金橫宣使完顔述來.
庚辰王如靈通寺.
甲申宴金使於大觀殿.
十二月乙巳以崔世輔判吏部事; 杜景升權判兵部事.
○(庚戌)二十年春正月壬申金遣耶律炳來賀生辰.
己卯宴金使於大觀殿賜金帶.
是月盜起東京按察副使周惟　率兵欲襲賊賊覺而拒之殺傷甚衆.
二月己丑金報改元明昌.
夏五月賜皇甫緯等及第.
秋八月丙戌　內外死囚十六人分配海島.
丁酉以秋夕親享景靈殿.
甲辰幸普濟寺.
丁未平章事韓文俊卒.
九月丙辰詔曰: "自古有國家者所重在民. 唐太宗*　{揀}天下淸直有名之士分補守令撫綏黎民事在簡策垂法後世. 今國家酌古思今揚淸激濁黜陟之法庶幾貞觀乃何近民之官先私後公損人益己剝民膏血恬不爲愧雖贓狀已露猶且*탁{托}付權勢以圖苟免. 故習俗因循　於姦　欲臻至治其可得乎. 咨爾兩界兵馬使五道按察使尙一乃心力見善若驚疾惡若　其有守節效職者褒之使知勸賣公漁利者劾之使知戒. 如此則廉恥之風興而貪殘之行息矣其令有司施行."
庚申以重陽親享景靈殿.
壬戌有司奏劾忠州牧使前上將軍鄭元　. 制曰: "代君而理民者吏也. 故吏良則民安否則必至騷擾. 元　嘗抵法削爵竄於南荒朕冀其自新命以前職假守中原今且不悛多行不義剝民滋甚罪在不赦然以惻隱之心不忍加誅. 其令以檢校官屛居*卿{鄕}里彼忠州民敢行告訴罪合示懲第愚氓不忍　毒冒死仰訴其亦可矜有司無問."
戊寅太白晝見二日.
慮囚.
冬十月壬寅設百座仁王會於大觀殿飯僧於毬庭三日.
十一月遣使如金謝賀生辰又遣使賀正.
乙丑設八關會幸法王寺.
甲戌幸靈通寺.
十二月辛巳朔設勝法文道場於內殿.
癸巳以中郞將姜純義爲南路捉賊使; 閤門祗候庾寬副之.
戊申以崔世輔特進守*大師; 杜景升守*大尉; 李義旼同中書門下平章事; 朴純弼爲中書侍郞平章事; 史正儒守司空左僕射　知政事; 李奕　　知政事; 李知命爲太子少傅; 白任至知門下省事; 權節平爲樞密院使; 趙永仁劉升金永存　同知樞密院事; 金純爲樞密院副使; 崔瑜賈爲國子監大司成樞密院副使.
○(辛亥)二十一年春正月辛亥政堂文學李知命卒.
丙寅金遣完顔克忠來賀生辰庚辰宴於大觀殿.
二月乙未金遣完顔臣來告皇太后喪. 遣大將軍韓正修郞中崔敦禮如金弔喪; 大將軍文得呂司業李世長致祭. 丁酉幸延慶宮邀金使不至夜率群臣迎詔於都省發哀.
己亥宴金使於大觀殿.
庚子知門下省事白任至卒.
三月乙卯　知政事朴純弼卒.
秋七月己酉再雩.
冬十二月甲辰以杜景升判吏部事修國史; 李義旼判兵部事; 李奕　爲中書侍郞平章事; 權節平　知政事判戶部事; 趙永仁　知政事政堂文學翰林學士承旨; 劉升守司空左僕射; 金永存知樞密院事; 金純同知樞密院事; 孫碩王度　爲樞密院副使.
○(壬子)二十二年春正月乙巳朔金遣*녹　溫都說來賀生辰. 癸亥宴於大觀殿.
二月癸巳平章事李奕　卒.
夏四月壬子命吏部尙書鄭國儉判秘書省事崔詵集書筵諸儒於寶文閣　校增續資治通鑑分送州縣雕印以進分賜侍從儒臣.
戊午賜孫希綽等及第.
六月壬寅王如奉恩寺.
甲寅金遣橫宣使　朮魯至忠來.
秋七月乙亥遣使如金進方物; 壬午遣使賀天壽節; 庚寅遣使謝橫宣.
戊戌幸王輪寺.
八月癸丑德寧公主卒.
壬戌太白經天.
癸亥宋商來獻*大平御覽{太平御覽}賜白金六十斤仍命崔詵校　訛謬.
九月庚午朔遣郞將金元義等二十餘人往西都度畿內田.
冬十月辛丑李義旼以御史大夫王度起第於壽德宮傍劾罷朝野失望.
丁卯幸妙通寺.
己巳政堂文學致仕廉信若卒.
○(癸丑)二十三年春正月乙酉金遣禮部侍郞張汝猷來賀生辰. 丁亥宴於大觀殿.
二月丁卯王如靈通寺.
東南路按察副使金光濟討賊不克請遣京兵.
三月乙酉平章事林民庇卒.
夏五月丁丑迎日縣獻瑪瑙.
六月丙申朔王如奉恩寺.
秋七月辛未遣使如金進方物乙亥遣使賀天壽節.
時南賊蜂起其劇者金沙彌據雲門孝心據草田嘯聚亡命　掠州縣. 王聞而患之丙子遣大將軍全存傑率將軍李至純李公靖金陟侯金慶夫盧植等討之.
是月太白晝見經天.
八月辛丑李公靖金慶夫等擊賊敗績.
甲辰　死刑十五人分配海島.
冬十月戊申平章事崔世輔卒.
甲寅設百高座道場於內殿飯僧三萬.
十一月壬申遣使如金謝賀生辰又遣使賀正.
乙酉以恭睿太后諱辰設齋於內殿自諸王侯伯兩府宰輔近衛之臣各獻　饌. 諱辰群下供饌始此.
丁亥王如靈通寺.
壬辰以上將軍崔仁爲南路捉賊兵馬使大將軍高湧之都知兵馬事率將軍金存仁史良柱朴公襲白富公陳光卿往討之.
十二月壬寅太白晝見經天.
丁巳南賊魁得甫詣闕請許安業. 命有司放還聽兵馬使區處.
○(甲寅)二十四年春正月己卯金遣大理卿紇石烈　來賀生辰. 辛巳宴於大觀殿.
二月癸巳南賊魁金沙彌自投行營請降斬之.
甲寅將軍史良柱擊南賊敗死.
庚申左道兵馬使崔仁率銳卒數千擊賊. 至江陵城設伏以待賊至執一女問曰兵馬安在女曰: "在城中." 賊驚駭而退. 伏發追斬百五十級.
三月丁丑門下侍郞平章事致仕閔令謨卒.
壬午遣奉御柳澤如金進方物; 將軍權信賀天壽節.
夏四月戊戌南路兵馬使擊賊於密城楮田村斬獲七千餘級器械牛馬稱是.
乙巳賜金君綏等及第.
癸丑右道兵馬使擊賊擒斬四十級又連戰三日賊敗北.
六月庚寅諫官奏: "旱　日久亦由祈禱未早請治太史之罪." 王曰: "咎在寡人太史何罪勿問."
丁酉太史奏: "昔甲寅歲久旱仁考因太史之請以七事修省一曰治寃獄二曰賑鰥寡孤獨三曰輕　薄賦四曰進賢良五曰黜貪邪六曰恤怨曠七曰　膳羞. 今旱魃爲　乾文屢變請依舊制側身修行以*　天心."
戊戌親禱雨於妙通寺澍雨大降.
秋八月丁酉南賊魁遣其黨李純等四人詣闕請降. 除純等隊正賜布遣還.
甲辰　死囚十人杖脊配流.
九月己未太史奏: "天文示儆尙矣今南方未靜國家未能討平臣竊寒心. 　我朝盛德在木方秋葉落變隨以生請愼之." 王命內外戒嚴.
庚申門下侍郞平章事李光挺卒.
甲子　知政事崔瑜賈引年乞退時人美之.
冬十月丁酉南路兵馬使收賊妻　三百五十餘人　配西海道充諸城奴婢.
閏月乙亥有司奏: "左道兵馬*??{使}崔仁嘗自　退不肯一戰淹延歲月　費不　請罷治罪以右道兵馬使上將軍高湧之兼領之." 王曰: "賊亦民也奚多殺爲. 以恩服之可也." 有司固請從之.
十二月己未太史奏曰: "頃來乾象多變意者天儆陛下歟. 宜*　{　}然修省以*　天戒. 不然禍且至矣." 王懼分遣使祈告.
癸亥南路兵馬使擒賊魁孝心.
己卯以趙永仁守*大尉上柱國; 孫碩　知政事; 申寶至守司空左僕射; 李仁成同知樞密院事御史大夫; 柳公權同知樞密院事; 奇洪壽爲樞密院副使; 崔仁爲刑部尙書; 高湧之爲工部尙書; 文迪爲右散騎常侍.
辛巳南路兵馬使高湧之班師. 王引見奬諭甚厚.
○(乙卯)二十五年春正月癸卯金遣李敬義來賀生辰.
王聞水州廷谷村有老　年百有四歲子孫丁壯者共九十五人悉供　役賜　穀三十石.
三月丙戌朔日食.
丁亥親命題試文臣詩賦金君綏爲魁大加稱賞.
癸巳詔曰: "比年旱　禾稼不稔而民不足食吏猶徇私戶*　{斂}尤暴或以不急發郵所至侵擾又勢家日益侵民妨農害穀朕甚憂之自今諸道使臣等察吏臧否問民疾苦具狀以聞. 脫有不勤則有司存."
夏四月庚申中外賀天禧節太子受賀遂朝於王. 王問民*閒之語對曰: "人皆笑臣爲老太子." 王曰: "寡人之久生亦過也." 太子失色太子之意稱美王之壽考然語涉疑諱故也.
六月辛酉再雩.
丁卯金橫宣使納蘭昉來. 庚午宴於大觀殿.
秋八月戊辰　死囚十四人放流.
冬十一月戊申仁宗出妃福昌院主李氏卒.
○(丙辰)二十六年春正月丁酉金遣賈益來賀生辰宴於大觀殿.
二月丁卯京城地震.
壬申遣樞密院事李俊昌奉宣孝寺毅宗神御移安於佛住寺.
三月己丑詔曰: "蓋聞君道得則風雨時否則反是. 近者歲不登稔飢饉　臻今又久旱朕甚懼焉. 庶幾除苛政恤寃枉以*　天譴惟爾有司　朕此意凡繫囚罪非殊死悉原之."
夏四月戊午將軍崔忠獻誅李義旼.
己卯以趙永仁權判吏部事; 柳得義權知吏部尙書; 白存儒爲大將軍; 崔忠粹崔光允　爲將軍; 朴晉材爲別將.
六月壬子以崔忠獻於承慶爲左右承宣.
庚午以崔忠獻知御史臺事.
秋七月丁亥賜趙挺規等及第.
丙申政堂文學柳公權卒.
八月戊申守司空左僕射申寶至卒.
庚午改中和殿曰延康; 雲龍門曰天祐.
壬申王自壽昌宮移御延慶宮. 自辛卯宮闕　爲接金使先創康安大觀兩殿. 金使至則入御康安殿引見於大觀殿忌其新創未嘗留御禮畢卽還御壽昌宮至是乃御延慶宮. 崔忠粹陳兵兵曹之南及車駕將入廣化門觀者多從傍出. 忠粹遣人呵止觀者　易亂觸太子儀仗. 人訛言變生輦下扈駕百官皆*　{狼}狽四散夾道士女交相踐蹂惟侍中杜景升按　自若. 時人心洶洶危疑如此.
九月丁丑朔御儀鳳門赦.
冬十一月己丑設八關會王　北界諸都領等觀樂. 麟州都領中郞將子　見判閣門事王珪長揖不拜. 有司劾奏無禮王曰: "與藩民同樂寵之也而罪之可乎?" 有司再請允之. 子　初發本州謂諸都領曰: "國家召吾輩蓋有指矣吾入朝欲以微事試之. 如將罪我是朝廷有人否則是畏我也."
甲午移御壽昌宮.
庚午以門下侍中杜景升爲中書令.
○(丁巳)二十七年春正月丙子移御延慶宮.
辛卯金遣阿弗罕德剛來賀生辰.
二月乙巳朔日食.
壬子夜有人入大內鑿利賓門外西步廊柱爲穴數十. 武人曰此必東班蠱西也相傳譁　者甚衆東班無以自明獨大將軍於承慶曰: "此姦人隙文因以生事耳非東班爲之也." 衆口乃止.
夏五月己酉賜房衍寶等及第.
秋九月甲寅崔忠獻兄弟設醮以廢立事告天. 是夕大雷電雨雹旋風暴起拔興國寺南道傍樹木吹入獄中垣墻盡頹近獄新步廊十八*閒一時壞　又吹過高達坂至賢聖寺多拔樹木.
庚申大雷電.
癸亥忠獻兄弟逼王單騎出向成門幽於昌樂宮放太子璹於江華島迎平　公旼立之以子淵爲太子. 神宗五年九月王患痢疾. 神宗遣中使請曰: "欲遣醫進藥誰其可者?" 王曰: "我　位二十八年壽七十二豈希延生." 遂不聽. 十一月戊午薨於昌樂宮. 謚曰光孝廟號明宗. 葬於長湍陵曰智陵. 高宗四十年加謚皇明.
○史臣贊曰: "自鄭仲夫李義方義旼等弒毅宗竊弄國柄爲明宗計者當誓心自強必欲討賊而後已. 若曰力不足則慶大升憤王室之微弱疾強臣之跋扈一朝擧義誅仲夫父子如獵狐　而義旼奉首鼠竄假息*卿{鄕}閭此正任用賢良脩明紀綱復張王室之秋也. 王不能然溺於宴安其所施爲殊如平居無事之時. 若義旼者特一匹夫耳遣一介使數其弒君之罪誅而族之可也反加招置驟登爵位使之陵轢王室殺害朝臣賣官　獄濁亂朝政其禍慘矣. 崔忠獻乘　以起而王反見放逐子孫不保. 自是權臣相繼執命王室之不亡若綴旒者幾百年嗚呼痛哉."
世家卷第二十
