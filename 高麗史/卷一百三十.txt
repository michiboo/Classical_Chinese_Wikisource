列傳卷第四十三. 高麗史一百三十.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
叛逆四.
韓恂[多智].
○韓恂多智皆義州戍卒恂爲別將智爲郞將. 高宗六年二人反殺其防戍將軍趙宣及其守李　自稱元帥署置監倉使及臺官擅發國倉諸城響應遣將軍趙廉卿郞中李公老招撫之恂智黨五十餘人至嘉州客舍曰: "兵馬使趙　金君綏丁公壽等淸白愛民餘皆貪殘厚*　{斂}於民剝膚椎髓不堪其苦乃至於此耳." 崔怡聞其言以安永麟柳庇俊弼李貞壽崔守雄李世芬高世霖洪文　李允恭崔孝全宋自恭李元美崔謐等嘗*　{諂}事忠獻或爲按察或爲分道分臺監倉使或求巨邑侵漁無厭分配諸島. 先是朔州分道將軍黃龍弼性貪暴用刑慘酷州人知龍弼意在求貨賂以官藏銀器龍弼巡至安北都護府恂智黨來攻其府齊聲唱曰: "朔州銀器宜速還之!" 龍弼　憤自刎. 時北界諸城多爲恂智所陷於是命三軍往討. 明年恂智等以淸川江爲界投東眞潛引金元帥*於哥下令屯義州自領諸城兵屯博州相爲聲援中軍知兵馬事金君綏與宣撫使李公老議遣義州人郞將尹忠孝朴洪輔寄書*於哥下開陳本末諭以禍福責其違盟*於哥下悟佯怒卽囚忠孝等遣義州郞將郭允昌召恂智恂智擁兵六百赴之. *於哥下宴慰幷及諸城賊魁慰籍甚厚因*　其姓名翼日伏兵設宴酒　伏發捕恂智及其黨尹大明韓存烈等悉誅之*於哥下遣忠孝移牒幷函恂智首送於京國家分配其黨于海島後皆遇赦還鄕.
九年恂智黨復引東眞兵萬餘入靜州遂侵義州防守將軍守延與戰敗績麟州人謀與賊通爲內應防守將軍知之出屯城外以解其謀勒兵掩襲東眞兵斬二百餘級. 王遣中軍兵馬使李迪儒右軍兵馬使趙廉卿後軍兵馬使金淑龍發西京兵追捕之. 又有振威縣人令同正李將大直長同正李唐必者乘契丹之亂與同縣人別將同正金禮謀不軌嘯聚徒衆劫奪縣令符印發倉賑貸村落飢民多附之移牒旁郡自稱靖國兵馬使號義兵. 至宗德河陽二倉發粟恣人所取將寇廣州王遣郞將權得才散員金光啓等與按察使崔博發廣水二州兵討之不克更徵忠淸楊州道兵攻之獲唐必禮賊徒潰散. 將大奔尙州被擒按察使械送於京皆伏誅.
洪福源.
○洪福源初名福良本唐城人其先徙居麟州. 父大純爲麟州都領高宗五年元遣哈眞　刺攻契丹兵於江東城大純迎降十八年撒禮塔大擧入侵. 福源又迎降于軍二十年福源爲西京郞將與畢賢甫殺宣諭使大將軍鄭毅朴祿全據城反崔怡遣家兵三千與北界兵馬使閔曦討之獲賢甫送京腰斬於市. 福源逃入元於是擒其父大純及女子弟百壽悉徙餘民于海島西京遂爲丘墟. 福源在元爲東京摠管領高麗軍民凡降附四十餘城民皆屬焉. 讒構本國隨兵往來怡患之欲悅其心官大純爲大將軍百壽時爲僧髮之爲郞將以張暐爲福源女壻賄賂不絶福源感之讒構稍弛然自是元兵歲至攻陷州郡皆福源導之也. 三十七年元徵大純入朝永寧公　之入質也寓於福源福源待之甚厚久乃生　　積不平.
四十五年福源密令巫作木偶人縛手釘頭埋地或沈井呪詛校尉李綢嘗逃入元依　　知之以奏帝遣使驗之福源曰: "兒子病虐故用以厭之耳非有他也." 因謂　曰: "公受恩於我久矣何反使讒賊陷我耶? 所謂所養之犬反　主也." 　妻蒙古女也聞其語聲甚　不遜呼譯者具問大怒呵福源伏於前切責曰: "汝在爾國爲何等人." 曰: "邊城人" 又問: "我公爲何等人?" 曰: "王族" 曰: "然則眞乃主也汝實爲犬反以公爲犬　主何哉? 我皇族也帝以公爲高麗王族而嫁之妾以是朝夕恪勤無貳心公若犬也安有人而與犬同處者乎? 吾當奏帝." 遂詣帝所福源號泣叩頭乞罪　追止之不及. 福源傾産備賄貨與　倍道追之中途遇　使　使卽令壯士數十人蹴殺福源籍沒家産械其妻及子*　丘{茶丘}君祥等以歸. 福源諸子憾父之死謀陷本國無所不至.
元宗二年*　丘{茶丘}雪父寃帝詔曰: "汝父方加寵用誤　刑章故於已廢之中庸　維新之澤可就帶元降虎符襲父職管領歸附高麗軍民摠管!" 十二年*　丘{茶丘}奉詔來見王不拜以中書省牒索其叔父百壽王拜百壽樞密副使致仕將遣之*　丘{茶丘}故爲遷延竟不偕去蓋欲激帝怒恐動之也. 時官奴崇謙功德等反謀殺達魯花赤事覺捕鞫之*　丘{茶丘}欲使崇謙等辭連本國因起兵襲取京城密引達魯花赤脫朶兒議之蒙古法凡議事意合則脫冠以示其從*　丘{茶丘}等皆脫冠脫朶兒不脫爲之明辨故免. *　丘{茶丘}討三別抄於珍島其族屬及無賴之徒多從之. 明年倭船泊金州慶尙道安撫使曹子一恐元責交通密令還去*　丘{茶丘}聞之嚴鞫子一*　{鍛}鍊以奏曰: "高麗與倭相通." 王遣張暐請釋子一囚. 一日*　丘{茶丘}遽還元人莫知其故王慰諭之.
十五年帝將征日本以*　丘{茶丘}爲監督造船官軍民摠管茶丘剋期催督甚急分遣部夫使徵集工匠諸道騷然. 帝又命茶丘提點高麗農事又命爲東征副元帥. 茶丘以忠淸道梢工水手不及期杖部夫使大將軍崔沔以大府卿朴暉代之. 茶丘與忽敦金方慶等征日本. 忠烈三年帝欲復征日本以茶丘爲征東都元帥時韋得儒等誣構方慶大獄起茶丘在東京聞之奏帝來問欲令方慶誣服嫁禍於國　訊極慘酷未幾帝召還語在方慶傳. 茶丘常怨本國君祥以爲寧怨永寧公不敢負國爲本國興利除害無不力焉. 十八年帝又欲征日本令本國造船君祥進言曰: "軍事至大宜先遣使問諸高麗然後行之." 帝然之遣君祥來問王曰: "臣旣隣不庭之俗庶當躬自致討以　微勞." 明年元遣君祥兄熊三子波豆兒來管造船事波豆兒望王宮下馬流涕曰: "雖雲衣錦還*卿{鄕}職是勞民可愧也." 禮遇宰相甚恭. 二十年帝崩君祥白丞相完澤寢東征. 二十一年王嘉君祥功封三韓壁上功臣三重大匡益城侯尋封都僉議中贊修文殿大學士監修國史世子師臨安公.
國制非出身科第不得爲文翰官崔怡擅政自爲監修國史猶不得兼修文殿君祥時爲元朝集賢大學士故得拜焉. 百壽子詵官累僉議評理忠宣初拜贊成事尋封麟城君改封江寧君忠肅五年卒子綏鐸翊　子明理和尙貪暴驕橫其妹適元寵臣亦刺赤明理和尙隨之遂爲亦刺赤所愛嘗奉御香來強姦評理洪順女女從兄洪承衍面辱之明理和尙訴行省囚承衍. 暐興海人位至中贊致仕卒年八十一謚純靖無他功能以君祥等仕元有功本國故凡遣使入朝多以暐副之遂至極品子碩登第至判密直司事. 有柳宗者初附崔沆爲江華判官及金俊謀誅沆子　宗與文璜欲殺俊事洩流海島. 嘗與寡妹宿一房虎穿壁攫其妹　斷宗一臂後又附茶丘好說國家陰事得罪沒其家.
李峴.
○李峴高宗時人性貪　好傷人嘗爲選軍別監多受賂銀人號銀尙書. 轉官至樞密副使使於蒙古被留二年說也窟曰: "我國都介于海島貢賦皆出州郡若於秋前奄襲州郡都人必窘." 遂受金牌導也窟而來隨蒙古兵諭降諸城至楊根天龍二城脅之曰: "　山東州春州等城　以不降見屠宜速出降若守將不許卽斬以來!" 二城降自爲達魯花赤率二城降民攻忠州城七十餘日不下及蒙古軍還不得隨去乃來其軍中所獲婦女財寶盡爲己有銀釵至滿一　. 宰樞會議曰: "峴以宰相犯叛逆宜赤族." 於是　市籍其家. 有人蹴其口曰: "喫盡幾人銀帛耶?" 沈其子之瑞之松之壽之栢永年于海妻及　妹女壻　流於島.
趙叔昌.
○趙叔昌平章事　之子. 高宗十八年以防戍將軍在咸新鎭蒙古元帥撒禮塔來圍鎭曰: "我是蒙古將也汝可速降! 否則屠之!" 副使全*　懼與叔昌謀曰: "若出降城中之人猶可免死." 叔昌然之遂以城降謂蒙古人曰: "我趙元帥　之子吾父曾與貴國元帥約爲兄弟." *　發倉餉蒙古軍叔昌爲書諭朔州宣德鎭使迎降蒙古人所之令叔昌先呼曰: "眞蒙古也宜　出降!" 至鐵州城蒙古攻之愈急判官李希績死之蒙古遂屠其城. 未幾咸新鎭報於朝曰: "國家若遣舟楫當盡殺蒙古人小尾生等卷城如京." 乃命金永時等三十人具舟楫以往果殺蒙古人幾盡小尾生先覺亡去*　率吏民入保薪島後　家乘舟還京溺死叔昌官至上將軍畢賢甫之反辭連斬於市.
趙暉.
○趙暉本漢陽府人後徙居龍津縣. 高宗四十五年蒙古兵大至高和定長宜文等十五州人入保豬島東北面兵馬使愼執平以豬島城大人少守之甚難遂以十五州人徙竹島島狹隘無井泉人皆不欲執平強驅納之人多逃散入者十二三糧儲乏少執平分遣別抄請粟於朝催運他道守備稍懈暉與定州人卓靑及登文州諸城人合謀引蒙古兵乘虛殺執平及登州副使朴仁起和州副使金宣甫京別抄等遂攻高城焚燒廬舍殺掠人民以和州　北附於蒙古. 蒙古乃置雙城摠管府於和州以暉爲摠管靑爲千戶. 明年暉黨自稱官人引蒙古兵來攻寒溪城防護別監安洪敏率夜別抄出擊盡殲之. 王使郞將金器成別將郭貞有齎國　如蒙古屯所慰之器成等至文州暉黨在寶龍驛與蒙古兵三十餘人殺器成等幷　從十三人掠國　而去暉黨又引東眞國兵屯春州泉谷村有神義軍五人詐稱蒙古將軍羅大使者馳入其屯曰: "解爾弓劒聽元帥敎命! 高麗太子將入朝汝何殺高麗使者奪國　乎? 爾罪當死." 皆伏地股慄於是揮鞭召別抄四面攻之無一脫者遂得國　及器成等衣物而還.
元宗十二年襄州民張世金世等以蒙古將有所鞫謀殺守令吏士將逃匿遠地事覺伏誅其餘黨天瑞等八人潛投暉請兵暉給四百餘人猝入襄州執縛知州事兩班等誣以謀率人民徙居海島遂欲脅遷於和州. 王請達魯花赤遣人往諭天瑞不聽驅掠知州及吏民一千餘人而去王奏於蒙古請治天瑞等罪帝遣只必哥來問之. 時只必哥在西京暉自蒙古還謂只必哥曰: "我奏襄州人實自納款上朝非我驅迫其民帝卽以詔授我使勿問." 只必哥遂不問. 子良琪襲摠管孫暾自有*傅{傳}.
金俊.
○金俊初名仁俊父允成本賤隷背其主投崔忠獻爲奴生俊及承俊. 俊狀貌魁岸性寬厚謙恭下人又善射好施與以得衆心日與遊俠子弟群飮家無所儲. 有術僧見之曰: "此人後必當國." 朴松庇宋吉儒等譽於崔怡怡遂倚信每出入必使俊扶持授殿前承旨. 俊通怡嬖妾安心配固城數年乃還怡之召沆爲後俊有力焉. 及沆襲權補別將益親信沆死　獨任崔良伯柳能而　俊俊心不平及吉儒之敗益相疑貳. 高宗四十五年與柳璥松庇等誅　復政於王俊進曰: "　不恤生民坐視餓死而不賑貸臣等擧義誅之請發粟賑饑以慰人望." 卽授將軍賜衛社功臣號策勳爲第二尋拜右副承宣.
初有權施者娶怡妓妾女得拜僕射子守鈞拜將軍守鈞女壻文璜亦拜少卿及施父子以事罷　又被誅璜心常怏怏欲殺俊爲　報仇. 璜子光旦英旦與隊正崔注錄事柳宗植李秀之校尉玄君壽等交結一日璜密諭注秀之謀殺俊二人許諾因招君壽議之君壽猶豫秀之以告宗植宗植許之. 乃與璜父子會密室屛左右謀之將各引所親勇士擧事宗植往別將金仁問家見壁上有弓劒取而撫之曰: "君丈夫也當此時可以此物取卿相安能　兒女子碌碌乎?" 仁問異其言而不對宗植去仁問恐禍及己遂語指諭白永貞告俊逮捕宗植問之果服俊以爲宗植素狂其言戱耳譴而放之. 君壽聞宗植被鞫奔夜別抄營告璜等謀俊聞之鞫璜注光旦英旦秀之等殺之流守鈞父子宗植於島籍璜守鈞家産以與仁問君壽又以盲僧伯良卜其吉凶投海籍其家. 宦者金仁宣性溫雅王甚愛之俊啓事仁宣出入傳旨相與比附俊妻又仁宣姪女也. 仁宣年六十官亦極於南班七品俊力請除　職王亦欲授之恐成後例竟不許. 元宗元年改策功以俊爲第一進樞密院副使御史大夫柱國太子賓客翼陽郡開國伯食邑一千戶食實封一百戶. 一日往水州廣因院施酒食於行路從者如雲皆着戎服.
四年守太尉　知政事判御史臺事太子少師明年蒙古徵王入朝俊爲王設百高座於大觀殿講仁王經王謂俊有忠誠賜從者爵有差又命爲校定別監*　{糾}察國家非違. 王如蒙古命俊監國俊以別抄三十人晝夜衛其家. 王還國欲封侯立府下制曰: "　政金俊事我先王誅戮權臣復政王室扶立寡躬奉承宗祀功業之盛　出千古頃者北朝責令親朝以無舊例依違未決大兵連歲來侵國勢日危又北使來督親朝朝議紛紛罔知所從俊爲國深謀奏留使臣督辦方物盤纏　不違約與使偕行果蒙天眷錫與便蕃不日還國社稷復安. 厥功重大. 宜*　以殊恩有司其議以聞." 六年拜侍中尋冊爲海陽侯一依晉陽公故事. 俊嘗以事囑忠淸道按察使邊保保不聽俊白王流之以夜別抄指諭金革精代之. 又募射士多出銀罌許中者取之時能射者以百數未有中者有一人中之卽授散員. 俊令四品以上出銀有差以充國　又遣使購富民金銀法苛峻民多愁怨. 舊制八關閱樂日堂後門下二人盛設宴近因兵荒廢之已久俊以閱樂不可無宴乃置廣庭宴禮都監移牒州郡備供具民甚苦之後遂寢. 俊家臣高耳別監文成柱倚俊勢剝民無所不至有人帖匿名書於御史臺訴之俊寢不問.
九年蒙古帝遣使徵兵　俊父子及其弟　皆赴京師　卽承俊也. 俊聽將軍車松佑言謀欲殺使深入海中再白王王不聽俊謂松佑曰: "上固拒奈何?" 松佑等曰: "龍孫不但今上諸王固多! 　太祖亦以將軍擧事何有疑慮!" 俊深然之遂決謀欲殺使令都兵馬錄事嚴守安告　守安詣其第極言不可　信之遂沮其謀然俊益拒蒙古命王甚怏怏. 俊恐蒙古責不入朝大會五敎沙門於其第供佛祈福. 初俊子承宣　家奴與龍山別監李碩有憾聞碩載內膳二　泊於江訴碩於　　以告俊遣夜別抄奪之入其家分與夜別抄. 未幾俊見王王以碩所上膳狀示俊俊變色退還收以獻王卻之曰: "旣奪而復獻於義可乎? 是皆寡人祭醮之須碩久稽不進見奪於俊是碩罪也." 流於島遂以內侍權仁紀代之尋召碩還由是王益惡俊. 國子學諭洪惟　嘗以書狀伴蒙古使入朝與金裕說俊密事有申百川者素爲惟　所侮聞其言以語俊俊殺惟　俊自言: "嘗誅權臣發畜積活人多矣雖臥市街誰敢害我!" 由是聞人惡言不以爲意列置農莊以家臣文成柱管全羅池濬管忠淸二人爭事聚*　{斂}給民稻種一斗例收米一碩諸子　之競聚無賴　勢恣橫侵奪人田怨　甚多. 俊嘗欲邀王於其家撤隣家以廣其家窮冬盛夏晝夜督役屋高數丈庭廣百步其妻尙嫌曰: "丈夫眼孔亦爾小耶." 及封宅主每入見宮主拜乎上俊旣封侯　宗室右奉笏每曰: "平生所未慣有時左奉." 人譏之. 時有*　{淫}巫號　房出入俊家俊惑其言國家事皆占吉凶時號　夫人. 俊每於蒙古使來輒不迎待使若徵詰輒言可殺.
樞副林衍嘗與俊子爭田俊曰: "我在尙爾　死乎! 吾寧忍視此人耶?" 又衍妻嘗手殺其奴俊曰: "此婦性惡當遠流." 衍聞之益銜. 郞將康允紹得幸於王且與衍相善知王忌俊又知衍俊有隙屢言於王曰: "諸功臣皆與俊善惟林衍不附." 又謂衍曰: "國勢危殆將若之何?" 衍曰: "王如有命臣豈惜死!" 允紹以奏王曰: "眞忠臣也." 一日衍謂宦者崔*??曰: "國事至此子　告王?" *??佯許內懷　怯遷延數日. 衍又謂曰: "言出我口入君之耳萬一或洩命在朝夕奈何猶豫?" *??卽與宦者金鏡入奏王曰: "果若所言何幸如之!" 衍遂制大　盛　若膳物然預置宮中約日擧事會王出餞蒙古使俊黨皆不扈從故未果王恐事泄終夜不寐宣言有疾分遣中使禱諸神祠佛宇. 詰朝俊不赴衙鏡等以王命召之俊急趨朝俊妻族宦者朴文琪知其謀奔詣俊家遇諸道以左右擁衛不能告　聞俊赴衙亦至朝堂. *??傳旨引俊至便殿前稱王不豫引入政堂令抄金尙　擊之俊大呼遂斬之. 又引　入內　見血痕欲走出宦者金子廷使其弟子厚殺之. 俊從者欲入救子廷當門稱旨卻之曰: "今俊兄弟已皆誅戮汝等入內何爲? 其各同心衛社!" 遂推而出之.
衍分遣夜別抄捕俊諸子及其黨皆斬之俊子柱聚其徒謀拒之. 夜別抄指諭高汝霖等至柱謂汝霖來助己且喜且懼慰以好言汝霖等持疑未決. 將軍曹子一亦率介士繼至不卽前有校尉徐靖射柱誤中屋角柱走入門子一等麾其衆使退柱踰垣而走追騎及斬之. 前數日柱夢有一紫衣人來坐廳上使人執俊諸子以針線貫之最後及柱針者曰: "此亦貫乎?" 紫衣曰: "何獨赦也!" 遂貫之柱果後誅. 俊子柱及碩材大材　祺靖碩材大材早死. 柱初名用材同知樞密院事. 　祺靖後妻之出　嘗赴擧平章金之岱掌試難其第擬以乙科四人王擢第三初拜閣門祗候至右副承宣. 　母常與俊謀欲以　爲嗣凡　事每右之營其宅多壞人家樑棟楹　必以紋木異材雖遠必致金碧相輝壯麗無比園　花卉皆取奇品. 祺靖皆將軍. 　淸介自守見其兄與諸姪所爲常切責俊與諸子皆憚之. 　臨刑嘆曰: "予無所知." 人皆惜之. 又誅俊黨大將軍崔暉將軍車松祐康保忠玄壽朴承益郞將方仲山池濬文成柱指諭葛南寶家奴誅者不可勝紀又流俊妻及將軍崔公義上將軍金洪就于海島. 將軍李悌孫元慶自刎死.
初俊流固城縣人朴琪頗有恩俊以爲養子累授承宣及俊誅琪怏怏不食肉夜則潛泣衍聞之白王殺之. 李宗器者永州吏逃入京以勇力稱從俊誅　累遷大將軍衍亦殺之及死嘆曰: "若知至此當早殺衍!" 群臣表賀誅俊. 松庇初以德原吏籍軍伍以誅誼功累官至　知政事性寬洪不與人爭功忠烈四年卒子成大.
林衍[*(林)惟茂].
○林衍初名承柱其父不知何許人僑寓鎭州娶州吏女生衍遂以鎭州爲貫衍蜂目豺聲捷而有力能倒身臂行或投蓋於屋樑. 爲大將軍宋彥祥　養卒後歸其鄕蒙古兵適至衍與鄕人逐之遂補隊正. 有林孝侯者通衍妻衍知之誘孝侯妻通焉孝侯告有司有司欲治衍罪金俊壯其爲人力救得免又薦爲郞將故衍常呼俊爲父　爲叔父. 衍與俊誅　爲衛社功臣累遷樞密副使及俊當國專擅威福元宗忌之衍又與俊有隙遂與金鏡崔*??等誅之又忌鏡*??勢逼己遣夜別抄捕鏡*??及其弟琪斬之梟市. 御史大夫張季烈善騎擊毬性恬淡有禮爲王所親信常出入臥內大將軍奇蘊爲王庶妹壻　典機密又籍俊家財以珍寶賂鏡*??衍惡之　流於島.
集三別抄六*??{番}都房於毬庭與宰相議曰: "我爲王室除權臣王乃與金鏡等謀欲殺我不可坐而受戮我欲行大事不爾竄之海島如之何?" 宰樞莫敢對衍歷問之侍中李藏用乃以遜位爲言　知政事兪千遇力言不可衍未決而罷. 翼日夜衍囚前將軍權守鈞大卿李　將軍金信祐歷數其罪曰: "守鈞以賤口濫受大職　*　{淫}其妻前夫女信祐奸父之妾." 遂皆斬之以恐衆心. 衍　甲率三別抄六番都房詣安慶公　第會文武百僚奉　呼萬歲入本闕卽王位宗室百官朝賀忽風雨暴作拔木飛瓦賀畢衍率然下階拜藏用蓋喜遜位之策也. 時王在辰巖宮衍使左副承宣李昌慶逼出之左右皆散王冒雨步出昌慶進所乘馬又使其從者五人分侍王妃遷於別宮尋又遷王於金　舊第盜內帑珍寶. 初衍謀廢立司空李應烈曰: "龍孫非一何必今王!" 至是應烈呼嘯　躍喜形於色應烈衍子惟茂婦翁也. 　以衍爲校定別監.
衍移入金俊舊第　遣六番都房衛之. 時世子自燕京還至婆娑府靜州官奴丁五孚潛渡江告變曰: "林衍旣廢立恐東宮聞亂不入國使夜別抄二十人伏境上以待請毋入境." 世子聞之疑慮彷徨大將軍鄭子璵等曰: "彼竪子何敢爾耶? 無根之說　可信乎." 羅裕策馬進曰: "事未可知觀變而入猶未晩也毋爲賊臣所　." 武德將軍金富允亦言之. 諸校鄭仁卿麟州守臣保子也潛渡江就父探問具以狀還白. 五孚亦曰: "告奏使郭汝弼亦在靈州請使人見之." 世子使同來蒙古使者七人執汝弼於靈州又執義州防護譯語鄭庇問知其實然後世子痛哭欲還入蒙古諸臣皆猶豫不肯從獨仁卿力勸乃行.
衍擅廢立自謂莫敢誰何及聞世子北還日夜憂懼. 將軍兪元績與郞將鄭守卿欲誅衍復王位言於將軍尹秀秀陽諾奔告於衍衍捕鞫之守卿不服元績服遂殺之籍其家. 蒙古遣使責廢立衍誣王以病遜位對蒙古又遣兵部侍郞黑的詔徵王與　及衍問之衍懼會宰樞其第議*　詔書. 衍嘆曰: "我欲正國家而後朝於帝所今徵詰如此其急將如之何?" 因泣下宴黑的賂珍寶甚多又令三四品各以空名實封陳*　詔便宜復宴黑的於其第黑的言宜復王位衍不得已會宰樞議廢　復立王. 同知樞密趙　居常恭遜頗得衆心衍之廢立也　病不與及衍擅權朝野歸心於　將軍金文庇欲誅衍與　子將軍允　已定約使告　　不從文庇知事不集反告於衍衍流　於黑山島殺允　及　女壻秘書郞張顥等七人籍其家又流　子允溫　力能圖衍而　怯速禍時人惜之. 一日有人見慈恩寺設齋樹幡告衍子惟幹雲: "亂作官旗已竪矣," 惟幹奔告衍闔門驚駭.
王如蒙古衍恐王泄廢立事使惟幹及腹心扈從王至京師惟幹因康和尙*??縫其事奏之帝　雲: "世子與李藏用已具陳朕所詳知汝父擅廢王信乎?" 惟幹奏: "此李藏用所爲請問之." 帝以問藏用及申思佺元傅各以實對帝　之惟幹復奏帝止之曰: "汝之所言皆妄也." 遂繫其頸命中書省牒衍曰: "汝之子有來奏臣僚亦有來奏朕意未詳汝於此時宜卽入朝明辨!" 衍欲拒命遣夜別抄於諸道督民入居諸島衍憂　疽發背而死天陰旬餘至是開霽.
時順安侯琮監國惟茂請贈　知政事謚莊烈琮又以惟茂爲校定別監. 惟茂集都監六番自衛其家使惟*인領書房三番衛惟幹家爲外援. 惟茂忌童謠讖說盛行令曰: "有能捕童謠及說圖讖者賞以爵貨." 召日官伍允孚等問以鎭國之策允孚曰: "如病深而求醫末如之何!" 帝使頭輦哥國王趙平章等護王東還王先遣鄭子璵諭國中臣僚出都舊京. 惟茂意欲不從恐衆議不合使致仕宰樞三品以上顯官四品以下及臺省各以實封議可否皆曰: "君命也敢不從乎?" 惟茂忿怒莫知所爲分遣諸道水路防護使及山城別監聚保人民以拒命又使金文庇領夜別抄戍喬桐以防北軍. 衍所遣夜別抄至慶尙道督民入保諸島按察使崔澗與東京副留守朱悅判官嚴守安謀執夜別抄囚金州以待王還及王入境從*閒道赴行在全羅道按察使權坦忠淸道按察使崔有　見王傳諭帝旨皆感泣卽曉諭州郡西海道按察使邊亮聞王還奔詣行在惟茂聞之遣人追之不及.
惟茂以童穉繼執父權罔知所裁每事決於應烈與樞副致仕宋君斐等. 　夫御史中丞洪文系及直門下省宋松禮外雖面從心常憤　惟茂將拒命中外洶洶文系謀於松禮. 松禮子琰及　俱爲衛士長松禮文系集三別抄諭以大義謀執惟茂惟茂聞變擁兵以待三別抄壞其家東門突入亂射衆乃潰擒惟茂及　夫大將軍崔宗紹欲流於島以蒙古使在館恐生他變皆斬於市流應烈君斐及族父*宋邦乂{宋邦又}李成老外弟李黃綬等乃罷書房三番及造成色朝野大悅咸謂更生. 應烈剃髮而逃追者獲之至毬庭有少年輩數其罪爭拳之惟*인自　未殊蒙古使見之扼其喉而殺之. 惟茂母李氏性妬險凡拒命殺戮多其敎也及敗盛服懷珍寶欲逃趙　妻子至門伺之　髮批頰又里有宿怨者爭聚裂脫其衣觀者如堵不得匿遂入芹田兒童爭以瓦礫擲之後幷其子惟幹惟　惟提等執送蒙古.
趙　[金裕李樞].
○趙　初名藺如咸安人嘗爲僧歸俗學擧子業中進士後反入元稱秀才能解諸國語出入帝所　曰: "高麗與日本隣好" 元遣使日本令本國鄕導元宗遣宋君斐偕元使如日本至巨濟因波險乃還王遣君斐如元奏曰: "日本大洋萬里風濤險惡且小邦未嘗通好." 帝大怒詰責於是王遣潘阜如日本又遣安慶公　如元奏之帝以　　怒不解責　甚嚴. 　還　矯旨勒留中路　復入告中書省乃得還　遂憂憤成疾至東京東京人又拘　從劫奪馬價然後放之. 　常以讒毀爲事竟不得志而死. 有金裕李樞者亦反人也.
裕登第永寧公　之入質也樞副韓就選弓箭陪卒裕作詩求行就愛其詩置選中. 裕旣入朝背本國常欲奉使還以逞其欲乃語丞相安童曰: "海東三山有藥物若遣我可得." 安童信之遂遣裕及申百川來. 裕矜其戎服略無愧色傳安童書曰: "聞王國土産藥品可備尙醫用者今遣金裕等往採可給人力令收以歸. 其藥品海東三山液藥方大嶺山香栢子六十斤智靈洞全蜜四十斤有　人參合用造酒方永同郡香麴子五十斤南海島失母松五十斤服藥後膳方金剛山石茸六十斤大嶺山南榧子五十斤松膏　三十斤沐浴方觀音松上水風眠松葉二百斤." 及裕等還王遣譯語郞將康禧*　書曰: "伏承鈞旨諭以小邦所産藥品令採進就問裕等一依名數採進. 但觀音松上水未審所在問諸裕等則雲在洛山上卽欲遣人與裕等索之反雲多得風眠松葉則松上水無亦不妨此曾啓都堂　旨而來便不往索若觀音松上水本無之物也. 松膏　則取松白皮熟鍊灰水百杵和蜜汁粘*멸乃作餠裕以爲自生於松上皆　言也."
樞上將軍應公之子初名唐古. 嘗反入元妄奏金漆靑藤八郞　榧木奴台木烏梅華梨藤蓆等物産於本國帝信之遣必　赤黑狗及樞等來索之. 王報中書省曰: "今奉省旨雲: '王國未平聖慮憐憫今歲朝幣不*　{須}進奉所用金漆良多今遣必　赤往取.' 竊念小邦所儲金漆就陸時散盡且其所産南方海島比爲逆賊往來之所當更乘*閒往取奉獻先將十缸以進其瀝汁之匠當就産地徵來起遣. 又黑狗口宣榧木土人謂之白木問其産地於樞則雲昇天郡之今要島也其靑藤八郞　亦出於此又於珍島南海等處皆産焉其榧實桐栢實亦産此地距王京千餘里難以立致樞不自往見而返玆與達魯花赤遣人視其有無待還具奏先以榧木若干片奉獻. 八郞　則樞初言産於喬桐郡今使人往取則無有也又雲出於今要島當復使人就審. 其奴台木海竹冬栢竹　輒隨所有以進. 烏梅華梨藤蓆元非所産昔於西宋商舶粗得若干　此進奉." 元又遣樞來索大木樞因侵擾不已王欲悅其意拜將軍樞伐大木載以十　幷載其奴婢貨財而去. 未幾元遣樞又索材木樞欲入蔚陵島斫木王以大將軍姜渭輔爲伴行樞以三品秩卑言曰: "三品如狗耳吾不可與同行!" 乃以簽書樞密事許珙代之王請於元遂罷之.
韓洪甫.
○韓洪甫　城人嘗怨其兄洪弼反入蒙古也速達愛之如子. 一日　也速達雲: "吾在本國　藏白金人莫知之且吾兄家産頗饒聞今已死請往收兄財及吾藏銀而來." 也速達許之仍遣二人伴行. 洪甫至金郊驛自計以爲若偕二人入京不可獨留託語二人曰: "今吾失冠請還尋之." 取他人鞍馬匿草莽乃後二人而來言於朝曰: "我之投蒙古以吾兄故本非背國不勝懷土之情以來." 未幾也速達牒雲: "　城人韓洪甫投入已有年矣向者請取本郡大井寺　藏銀物而來我令二人伴行及到金郊驛逃竄不還兩國和好之約不固者實由此等姦人語言也請捕送." 時洪甫歸其鄕久矣遣別抄追捕之. 也速達又遣阿介等來詰曰: "洪甫尹椿閔　張升才郭汝益松山六人何不遣還?" 曰: "松山升才已死洪甫今猶未獲閔　尹椿流遠島汝益無恙." 阿介曰: "死者已矣若洪甫尹椿之輩可率以還." 曰: "流者路遠水深不可計日而致亡命者潛匿幽險亦難速得." 阿介曰: "雖幽險亦國地何不可得!" 於是召還　幷洪甫執送於也速達.
尹椿嘗爲陽根城防護別監蒙古兵圍城椿率衆出降蒙古兵選城中精銳六百使椿領之留其兵三百鎭之刈禾備糧餉. 椿移書春州防護別監鄭至麟諭降至麟不聽城守益固蒙古兵解圍去後椿自虜中還言: "諸將勸車羅大退屯西京車羅大辭以無詔乃曰: '吾寧死於此豈可退兵.' 殊無歸意. 車羅大嘗將舟師七十　盛陳旗幟欲攻押海使吾與一官人乘別船督戰押海人置二砲於大艦待之兩軍相持未戰車羅大臨岸望之召吾等曰: '我船受砲必　碎不可當也.' 更令移船攻之押海人隨處備砲故蒙古人遂罷水攻之具. 今莫若屯田島內且耕且守淸野以待此策之上也." 崔沆然之給椿家一區米二百斛豆一百斛超授親從將軍.
於　.
○於　鎭州人元宗朝以譯語累遷郞將嘗使蒙古因留不返與叛人陸子讓請帝以聖旨取家屬王上表曰: "在昔春秋之義尙不容三叛人　今皇帝之時何反受二賊子?" 　又與叛人金守　俱剃髮在也速達營訴曰: "高麗有急必遷濟州今言復都舊京非實." 也速達*言{信}之及太子自蒙古還至也速達營也速達欲令　等對辨太子曰: "何信叛人之言? 吾寧祝髮被拘於此豈可與叛人辨哉." 也速達愧而遣還只留樞密使金寶鼎指揮金大材譯語李松茂等. 後　東還娶林惟*인妻蔡氏中書省以爲朝廷嘗督取林衍惟*인家屬赴京蔡氏不遵朝命漏網獨留而　娶之罪莫大焉遂移文達魯花赤誅　蔡氏父樞密使仁揆亦坐流靈興島. 　兄弟三人登科其母例當受　有司議曰: "凡祿三子登第者母爲其生文章輔弼也今　母雖有登第三子一爲逆臣不宜與祿." 遂止.
崔坦.
○崔坦西北面兵馬使營吏也. 元宗十年林衍廢王立安慶公　坦與營吏韓愼三和縣人校尉李延齡定遠都護郞將桂文庇延州人玄孝哲等以誅衍爲名嘯聚龍岡咸從三和人殺咸從縣令崔元夜入　島營殺分司御史沈元濬監倉朴守奕京別抄等. 初平章事洪鈞再鎭西北人懷其惠稱爲父　恐北方生變以鈞子祿　代李信孫爲兵馬使祿　至營十日而亂作祿　踰垣走欲投海死分道黃宗　止之曰: "吾欲偵變待吾還而死亦未晩也." 宗　良久不來祿　以爲見害俄聞有人呼莫殺營主祿　乃還坦使人言於祿　曰: "前王再朝上國以安東方民受其賜林衍鎭州一兵卒耳有何功德操弄國柄擅廢吾王耶? 朝無忠臣吾等奮激欲誅首惡復戴吾王耳. 先平章再鎭北方活我民命尙書今又再來安撫有先公之風吾等不忍背德." 祿　曰: "君等不忘吾父延及後人何感如之請釋分道及隨使電吏." 坦從之祿　等遂還京.
時閣門祗候韓景胤退老中和縣使其子及弟旦具坦等反狀奔告於朝以國子祭酒張鎰爲兵馬使率兵遣之以安撫使李君伯畏賊不得入而還削其職復遣前侍御史朴烋代之烋請備儀而去烋至大同江張蓋踞胡床俟賊出迎賊忽擊　而出列騎江邊使數人拏舟來言曰: "當今無主宣諭使誰所遣乎? 義無迎命." 惟載從者一人而去數林衍之罪. 坦殺西京留守崔年判官柳粲司錄曹英　龍州守庾希亮靈州守睦德昌鐵州守金鼎和宣州守金義慈州守金潤其餘諸城員吏皆沒於賊成州守崔群爲其下所殺. 鼎和之妻大卿李德材女也初入境恃其色不障面人皆知其美至是賊縛鼎和於柱*　{淫}之於前. 金義爲人慷慨賊使行酒憤　自縊而死.
義州副使金孝巨出獵於野靜州戶長尹殷甫聞變馳告曰: "西京人殺諸城守欲投蒙古." 孝巨使郞將康用圭跡之用圭至靈州界奔還曰: "崔坦韓愼等所爲也." 俄而坦等率三十餘人至大富城. 時蒙古使脫朶兒來在此城問其故坦等詭言曰: "高麗卷土將深入海島盡殺北界諸城人故吾等殺諸城守欲入告上國." 脫朶兒曰: "近處諸城官吏多在何不殺之?" 坦曰: "欲　於公殺之." 脫朶兒曰: "可執義麟靜三城守以來餘皆殺之!" 於是孝巨及麟州守鄭臣保靜州守韓奮等至脫朶兒曰: "非我召之實坦也可往見之孝巨曰: "官人前日累獵弊境予每蒙護恤感戴何言第國法不得越境故不敢謁耳今幸承喚顚倒而來請先謁官人." 乃許之孝巨因進酒從容言曰: "今三城守獲謁大官雖死無恨彼諸城守無辜見殺誠可憐憫請遣使止之." 脫朶兒乃遣麾下二人止之獲免者頗多於是孝巨等二十二人被執歸於蒙古.
明年坦馳奏蒙古帝雲: "京兵欲侵我等請遣天兵三千來鎭西京." 帝賜坦及延齡金牌孝哲愼銀牌詔令內屬改號東寧府　慈悲嶺爲界以坦等爲摠管. 忠烈四年王與公主如元至西京公主召延齡愼問其謀反始末皆伏地背汗不敢仰對. 十一年坦愼孝哲等執文庇管下人誣以此輩與宰相廉承益謀殺我等遣人告遼東宣慰使按察府宣慰使遣東京安撫摠管來鞫之明年王遣承益及金周鼎趙仁規柳庇等偕來使往東寧府辨之坦等服其誣. 十六年帝罷東寧府悉歸西北諸城. 王拜愼文庇爲大將軍玄元烈爲*大僕尹羅公彥李翰爲將軍. 十八年世子在元帝以愼等付之命曰: "此人雖叛爾國向朝廷有分毫心爾勿大責!" 三十一年愼拜同知密直司事從王如元黨王惟紹讒毀忠宣三十三年與惟紹伏誅籍家産父子兄弟皆沒爲奴. 愼子方固用　等三人充驛戶方固用和皆登第至是削名籍忠肅十六年方固用　皆許通方固出守梁州用　拜成均學諭.
裴仲孫.
○裴仲孫元宗朝積官至將軍. 十一年復都開京榜示　日趣令悉還三別抄有異心不從. 王遣將軍金之　入江華罷三別抄取其名籍還三別抄恐以名籍聞於蒙古益懷反心仲孫與夜別抄指諭廬永禧等作亂使人呼於國中曰: "蒙古兵大至殺戮人民凡欲輔國者皆會毬庭!" *　{須}臾國人大會或奔走四散爭舟渡江多溺死者. 三別抄禁人出入巡江大呼曰: "凡兩班在舟不下者悉斬之." 聞者皆懼而下其或發船欲向開京者賊乘小艇追射之皆不敢動城中人驚駭散匿林藪童稚婦女哭聲滿路賊發金剛庫兵器分與軍卒　城固守. 仲孫永禧領三別抄會市廊逼承化侯溫爲王署置官府以大將軍劉存奕尙書左丞李信孫爲左右承宣. 初賊謀作亂將軍李白起不應至是斬白起及蒙古所遣回回於街中將軍玄文奕妻直學鄭文鑑及其妻皆死之. 　知政事蔡楨樞密副使金鍊都兵馬錄事康之紹逃亂出橋浦賊騎追不及. 江華守卒多亡出陸賊度不能守乃聚船艦悉載公私財貨及子女南下自仇浦至缸破江　　相接無慮千餘　. 時百官咸出迎王其妻　皆爲賊所掠痛哭聲振天地.
前中書舍人李淑眞郞將尹吉甫聚奴隷尾擊餘賊於仇浦斬五人至浮落山臨海耀兵賊望見　懼以爲蒙古兵已至遂遁淑眞與郞中田文胤等封府庫使人守之無賴者不得盜. 賊入據珍島剽掠州郡王命金方慶往討之明年方慶與蒙古元帥　都等率三軍擊破之賊皆　妻子遁賊將金通精率餘衆竄入耽羅. 初守司空致仕李甫判太史局事安邦悅上將軍池桂芳大將軍姜渭輔將軍金之淑大將軍致仕宋肅少卿任宏皆陷賊中及賊敗甫桂芳被殺渭輔之淑肅宏得免歸朝信孫隨賊欲向耽羅中路而還. 邦悅當還都時卜於奉恩寺太祖眞得半存半亡之兆以謂亡者出陸者也存者隨三別抄入海者也乃隨賊南下說賊曰: "龍孫十二盡向南作帝京之讖於此驗矣." 遂爲謀主及賊敗抽身將謁方慶兵士擊殺之. 存奕據南海縣剽掠沿海聞賊遁入耽羅亦以八十餘　從之. 賊旣入耽羅築內外城時出剽竊橫行州郡殺守宰濱海蕭然王遣通精姪金贊及吳仁節等六人招諭之通精留贊餘皆殺之. 十四年又命方慶討之方慶與　都等進攻之賊大潰通精率七十餘人遁入山中縊死耽羅遂平.
列傳卷第四十三.
