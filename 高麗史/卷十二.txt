世家卷第十二. 高麗史十二.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
肅宗二.
○(癸未)八年春正月癸未以王源檢校司徒守司空上柱國.
己丑東女眞高羅骨等三十人來朝.
辛卯西女眞芒閒等二十四人來朝.
二月丙辰東女眞將軍豆門小等三十人來獻土物.
東女眞將軍高夫老等三十人來獻馬.
己未燃燈王如奉恩寺.
辛酉以邵台輔守太傅判戶部西京留守事; 崔思諏守太尉判吏部事; 林幹守司徒判兵部事; 魏繼廷守司徒判禮部事; 李　檢校司徒守司空判刑部事; 吳壽增　知政事; 金景庸知樞密院事.
壬戌以郭尙守司空仍令致仕.
己巳宋明州敎練使張宗閔許從等與綱首楊炤等三十八人來朝.
東女眞豆門恢八等九十人來朝.
乙亥以吳壽增守司空; 柳伸檢校司空; 庾祿崇爲尙書左僕射　知政事; 尹瓘爲吏部尙書同知樞密院事; 王　爲樞密院副使.
三月己丑命直史館洪灌書無逸篇於會慶殿屛風.
夏四月丁巳赤虹犯日.
庚申雨雹.
五月辛巳以金漢忠爲禮部尙書; 任懿爲兵部尙書; 金景庸爲戶部尙書.
六月己酉王如奉恩寺.
壬子宋遣國信使戶部侍郞劉逵給事中吳拭來賜王衣帶匹*　{段}金玉器弓矢鞍馬等物. 甲寅王迎詔於會慶殿. 詔曰: "卿世紹王封地分日域奏函屢達常懷存闕之心貢　　　遠效旅庭之實. 載嘉亮節特致隆恩輟侍從之近臣將匪頒之異數事雖用舊禮是倍常. 宜承眷遇之私益懋忠勤之報." 幷遣醫官牟介呂昞陳爾猷范之才等四人來從表請也.
丙寅遼遣報冊使邊唐英來. 詔曰: "朕承八聖之鴻休纂千齡之景祚. 永懷統御莫敢康寧方星歲之載移致天區之咸乂. 顧玆群　繼陳烈於奉章請以徽名願推崇於　德. 靡遑牢讓勉循勤誠已定今年冬行冊禮. 卿慶奠侯蕃忠扶王室聞修盛禮諒　多歡."
丁卯以李　爲西京留守使; 吳壽增判尙書戶部事; 柳伸爲左僕射政堂文學; 崔弘嗣爲樞密院使兼太子賓客; 尹瓘知樞密院事兼翰林學士承旨; 崔　爲戶部尙書; 李繼膺爲左散騎常侍; 文翼爲右散騎常侍.
秋七月辛卯宋國信使劉逵等還王附表以謝兼告改名.
宋醫官牟介等館於興盛宮敎訓醫生.
乙未東女眞酋長昆豆遣人獻黃毛一萬條.
丁酉王如興王寺.
甲辰東女眞太師盈歌遣使來朝. 有本國醫者居完顔部善治疾. 時盈歌戚屬有疾盈歌謂醫曰: "汝能治此人病則吾當遣人歸汝鄕國." 其人果愈盈歌如約遣人送至境上. 醫者至言於王曰: "女眞居黑水者部族日強兵益精悍." 王乃始通使自是來往不阻. 盈歌旣破蕭海里報捷於我. 我復使人賀之. 盈歌遣其族弟斜葛報聘王待之甚厚.
八月庚戌憲官奏評刑書.
大將軍高文蓋張洪占李弓濟將軍金子珍等潛懷逆謀. 庚申命御史臺捕之流於南極.
九月庚辰王如國淸寺.
乙未召內侍及侍從文臣於重光殿命題賦詩賜酒.
壬寅遣李繼膺朴景綽如遼賀加上尊號.
乙巳以崔思諏爲門下侍中; 林幹爲門下侍郞平章事; 李　爲中書侍郞平章事.
丙午飯僧一萬.
冬十月丁未朔制: "改錄壁上功臣職號."
甲寅以崔弘嗣爲西北面兵馬使兼知中軍兵馬使.
丙辰以宋帝天寧節命太子設齋於奉恩寺醫官牟介等往觀之賜牟介等酒幣.
庚申遼東京回禮使禮賓副使高維玉等來.
遣宋琳如遼賀天興節.
庚午詔: "徵無等山處士殷元忠."
壬申幸東池閱射中鵠者賜物有差.
甲戌遣金國珍如遼謝橫宣.
十一月乙酉遣崔繼芳如遼謝賀生辰.
己丑設八關會幸法王寺.
京城地震.
丙申東女眞太師盈歌遣古　率夫阿老等來獻土物.
丁酉遣趙卿如遼進方物沈侯賀正.
十二月戊申遼遣烏興慶來賀生辰.
戊午京城地震.
壬申北蕃將軍從昆阿老等四十七人來獻土物.
○(甲申)九年春正月辛巳東女眞男女一千七百五十三人來投.
東女眞酋長烏雅束與別部夫乃老有隙遣公兄之助發兵攻之騎兵來屯定州關外. 癸未王以門下侍郞平章事林幹判東北面行營兵馬事御宣政殿授　鉞往備之. 又以直門下省李瑋爲西北面行營兵馬使; 衛尉卿金德珍爲東北面行營兵馬使.
戊子西女眞從昆等三十人來獻土物.
二月戊申宋醫官牟介等還.
壬子林幹與女眞戰於定州城外敗績. 有司劾奏: "幹及兵馬使左僕射黃兪顯副使大將軍宋忠戶部侍郞王公胤右承宣趙珪敗績之罪皆罷之."
乙卯西女眞居羅弗麻浦等四十九人來獻土物.
庚申燃燈王如奉恩寺.
乙丑以樞密院使尹瓘爲東北面行營兵馬都統御重光殿授　鉞遣之.
三月丙子以李　守司空尙書右僕射.
丁丑尹瓘與女眞戰斬三十餘級我軍死傷陷沒者過半.
己卯設仁王道場於會慶殿飯僧一萬於毬庭.
庚辰召全州牧使吳延寵爲樞密院左承宣知御史臺事.
命太子覆試進士於乾德殿甲申賜宋瑋等及第.
丙戌以劉載文冠爲左右諫議大夫.
己丑設佛頂道場於文德殿.
夏四月甲子遼遣耶律嘉謨夏資睦來冊王. 詔曰: "朕以推尊薦號肆類告成覲群後以講儀越庶邦而同慶. 卿白茅　社玄　開疆礪山銘受國之功航海納來庭之款. 適均　澤爰議增封當體至恩永符深　. 今差安遠軍節度使耶律嘉謨等備禮往彼冊命. 其簡冊車輅幷賜衣對匹*　{段}鞍馬弓箭諸物具如別錄." 冊曰: "軒立諸侯肇分於萬國漢封異姓始建於八王. 朕祗　先猷紹隆正統近從衆欲勉受洪名. 在正朔之所同覃惠澤而已及. 眷言日域虔奉天朝封疆廣於七雄功烈高於五覇式當均慶特議*　封申擇令辰誕敷休命. 咨爾特進檢校太尉兼中書令上柱國高麗國王食邑七千戶食實封七百戶王　夙鍾*閒氣生　元精負文武之長材知君臣之大體. 十枝若木森森聳奉日之標九曲洪河浩浩得朝宗之勢. 　從道廟慶襲王藩益恭表海之勤無喪礪山之誓一方　乂七載於玆屬成茅　之儀當被蓼蕭之澤. 是用遣使安遠軍節度使耶律嘉謨副使利州管內觀察使夏資睦等持節備禮冊命爾爲忠勤奉國功臣開府儀同三司守太尉兼中書令上柱國高麗國王食邑七千戶食實封七百戶. 於戱恩隆九錫在*予{子}旣廣於榮封業茂一匡宜汝愈勤於夾輔. 勉服丕訓永孚於休." 王受冊於郊壇群臣表賀. 庚午耶律師傅張織來冊太子. 王與太子如南郊. 王先受詔詔曰: "朕紹開正統奄宅多方俯順群情勉膺顯號內則百官小大咸被於優恩外則九服公侯悉加於渥名. 卿嗣延祖構尊奬皇朝嘉玆奕世之忠勤寵爾承家之令嫡. 特遣　馭往將冊儀玆諭至懷式昭殊眷. 今差耶律師傅等備禮往彼冊命卿長子三韓國公." 太子登壇受冊. 詔曰: "朕誕承駿命祗紹鴻圖. 膺寶冊以展儀際藩方而均慶. 卿克家毓德體國*　封翊成尊奬之勞深悉忠勤之力. 適覃恩渥申煥　章當副至懷用昭殊眷. 今差泰州管內觀察使耶律師傅等備禮往彼冊命. 其簡冊車輅幷別賜衣對匹*　{段}鞍馬弓箭諸物具如別錄." 冊曰: "朕荷天地之靈休席祖宗之丕構勉膺群請方擧於尊稱思與庶邦普均於鉅慶. 眷言東表夾輔皇朝累葉宣勞榮分於王爵一方述職恪服於帝猷. 載惟嫡胄之良早宅上公之貴若稽前訓申煥　儀. 咨爾順義軍節度朔武等州觀察處置等使崇祿大夫檢校太傅同中書門下平章事使持節朔州諸軍事行朔州刺史上柱國三韓國公食邑三千戶食實封五百戶王　器度淵宏風猷　粹幼昭雅德資孝敬以奉君親夙蘊令圖秉文武而翊軍國繇克嗣於家範　慶襲於國封. 領茅壇節制之權同槐府平章之寄. 會束　以崇禮宜及蕭而　恩是用遣使泰州管內觀察使耶律師傅副使鴻　卿張織等持節備禮冊命爾爲順義軍節度朔武等州觀察處置等使特進檢校太尉兼侍中使持節朔州諸軍事行朔州刺史上柱國三韓國公食邑三千戶食實封五百戶. 於戱鏤竹泥金示優加於眷　若帶如礪當共保於安榮爾其忠順以律躬慈和而撫衆副朕嘉命厥惟懋哉."
五月乙酉以門下侍中致仕邵台輔守太師.
甲午雨雹.
南京宮闕成.
六月癸卯王如奉恩寺.
甲辰以吳延寵爲尙書左丞翰林侍講學士; 許慶爲給事中樞密院右副承宣.
甲寅東北面兵馬都統奏: "女眞自毀場寨公兄之助等六十八人　關乞和."
秋七月辛巳左僕射政堂文學柳伸卒.
辛卯王如興王寺.
以李　爲中書侍郞平章事判三司事太子少保; 尹瓘　知政事判尙書刑部事兼太子賓客.
遣樞密院使崔弘嗣　書監鄭文如宋謝恩進方物.
戊戌幸南京平章事李　　知政事吳壽增權知樞密院副使吳延寵判御史臺事任懿等扈從.
辛丑駕次峯城縣出官錢賜群臣軍士有差.
八月乙巳村婦野老爭獻瓜果於路各賜布帛又出內府茶香衣　施於路傍佛舍.
丙午駕次常慈院遣侍御史崔謂*　{齎}御衣茶香禱雨於三角山僧伽窟.
辛亥駕至南京. 事皆依日官所奏不合禮制有司莫有言者.
壬子王與內中遊覽臺　園　.
甲寅御延興殿受中外百官朝賀.
乙卯設般若道場於延興殿三日.
丁巳宋都綱周頌等來獻土物.
己未宴群臣於延興殿賜幣有差.
辛酉以崔弘嗣　知政事; 任懿同知樞密院事; 吳延寵爲樞密院副使翰林學士; 陸肇爲尙書右僕射.
癸亥車駕發南京與內中幸僧伽窟設齋納　.
九月辛未朔次　猊驛. 甲戌遂幸國淸寺.
乙亥頒德音幸長源亭.
己卯王賦重九詩命儒臣和進.
冬十月辛亥王還宮.
庚午遼東京大王耶律淳遣使來聘.
遣智寵延如遼賀天興節; 文冠謝賀封冊; 崔璿謝賀生辰; 金漢公進奉; 崔德愷賀正.
十一月癸酉祈雪於宗廟社稷.
甲申設八關會幸法王寺.
甲午中書侍郞平章事致仕金先錫卒王弔祭賜謚忠簡. 先錫廉毅有吏材不事産業然年方乞骸尙顧戀不退時人譏之.
是月遣密進使金沽如遼.
十二月壬寅以魏繼廷爲門下侍郞平章事; 崔思諏守太保; 李　爲太子少保; 王　爲三司事; 李繼膺爲刑部尙書; 崔公翊攝工部尙書.
丙辰遼遣馬直溫來賀生辰.
○(乙酉)十年春正月癸丑燃燈王如奉恩寺.
命太子醮三界靈祇於毬庭.
閏月丁丑中書侍郞平章事吳壽增致仕. 以李瑋爲　書監知尙書吏部事; 文冠爲少府監知御史臺事兼太子左庶子; 許慶爲吏部侍郞樞密院左承宣.
三月癸卯王如國淸寺置仁睿太后願成金塔.
甲辰以趙藺忠爲尙書右僕射; 韓瑩爲刑部尙書.
夏四月己巳幸外帝釋院.
壬午幸大內法雲寺設仁王道場.
六月丁卯王如奉恩寺.
甲戌以魏繼廷爲太子太傅; 崔弘嗣檢校太尉守司徒中書侍郞同中書門下平章事兼太子太保判尙書禮部事脩國史; 尹瓘爲太子少保判尙書兵部翰林院事; 李　守司徒太子少師兼西京留守使; 鄭文爲刑部尙書政堂文學兼太子賓客; 任懿爲樞密院使吏部尙書; 王　知樞密院使兵部尙書; 吳延寵同知樞密院事秘書監翰林學士承旨; 金景庸判尙書工部事; 李瑋爲御史大夫.
秋七月乙卯王如興王寺.
八月丁卯幸龜山寺.
庚午設佛頂道場於文德殿.
乙亥幸西京.
壬午謁太祖眞於感眞殿遂謁五星殿仍御長樂殿受百官朝賀.
乙酉制: "以陝州守高旻翼侵漁百姓下獄鞫問."
戊子幸弘福寺設齋遂御南岸帳殿置酒. 太子及宰樞兩京文武大臣侍宴. 王賦詩四韻宣示.
己丑閱射於昌化門庚寅亦如之. 太子中的群臣皆賀.
癸巳放輕繫.
九月戊戌以仁睿太后諱辰道場幸長慶寺.
癸卯遼霜丘來投.
壬子御營作院門閱武士射御.
丙辰王不豫. 丁巳發西京. 冬十月乙丑王疾大漸次於金郊驛. 丙寅夜半發金郊至長平門外薨於輦中. 遲明到西華門發喪. 太子群臣哭　奉入迎英殿. 卽日移殯於宣德殿. 遺詔曰: "朕以涼德嗣守大業永惟萬事之統未遑一日之安躬覽庶政至於宵　者十有餘載矣. 思與中外之人共　仁壽之域乃何憂勞成疾遂至彌留. 天命難諶任適短長之分邦基至重敢忘顧屬之言. 王太子仁義孝友本乎生知溫慈惠和副於民望宜於柩前便卽君位凡軍國大事一　嗣君處分. 方鎭州牧只於本處擧哀不得擅離理所喪服之制以日易月山陵制度務從儉約. 於戱知始終之期逝者以之無憾講久長之策存者不可傷生. 尙賴股*　{肱}大臣百　卿士同輸忠力夾輔王室使我國祚垂於無窮則朕雖瞑目心則足矣. 布告國內明知朕懷." 王壽五十二在位十年謚曰明孝廟號肅宗葬於松林縣陵曰英陵仁宗十八年加謚文惠高宗四十年加康正.
睿宗一.
睿宗文孝大王諱　字世民肅宗長子母曰明懿太后柳氏. 文宗三十三年正月丁丑生. 深沈有度量雅好儒學. 宣宗十一年拜檢校司空柱國累陞太尉. 肅宗五年立爲王太子. 冊曰: "朕纂服祖宗司牧黎庶. 臨四海之逾廣顧萬幾之寔繫冀保元良之扶贊式延祚業之昌興. 咨爾長子天縱英懷日　令聞. 德行內敏威惠外宣率土以之宅心群議以之歸美承　守器非汝而誰. 是用備　極之亞儀席震宮之寵級時從龜筮命降龍綸今遣使持節備禮冊命爾爲王太子. 於　視膳問安奚獨稱於　世撫軍監國足可見於玆辰善乃始終眷無怠忽. 規矩以晉室六傅左右以商山四公斥遠驕奢勉強學問勿以極貴而恃己勿以自賢而傲人. 予有所艱加之以鍼藥予有不軌施之以準繩佩服師訓儆戒無射." 九年遼遣使冊爲三韓國公. 十年十月丙寅肅宗薨奉遺詔卽位於重光殿.
乙亥有司奏: "御諱同韻　　*어*우*우　字請改避諱." 從之.
甲申葬肅宗於英陵.
戊子遣中書舍人金緣如遼告哀.
庚寅禁士庶與內官交通干謁.
癸巳遣刑部侍郞崔緯如遼賀天興節.
尊母柳氏爲王太后.
改壽寧宮曰大寧; 長慶宮曰崇德; 延平宮曰安壽.
甲午賜: 長公主大寧宮; 二公主崇德宮; 三公主安壽宮.
十一月戊戌以宗室瑛守太尉; 源檢校太尉守司徒; 魏繼廷守太尉門下侍中上柱國; 崔弘嗣李　　爲門下侍郞同平章事; 尹瓘爲中書侍郞同平章事; 任懿爲尙書左僕射　知政事; 鄭文檢校司空禮部尙書; 金景庸爲太子太師守司空; 王　爲吏部尙書樞密院使; 吳延寵知樞密院事御史大夫; 李緯爲刑部尙書知制誥; 高令臣爲　書監直門下省; 康拯知御史臺事.
己亥以崔挺爲尙書右僕射鷹揚軍上將軍; 崔惟正爲兵部尙書; 高義和爲龍虎軍上將軍刑部尙書; 黃兪顯爲興威衛上將軍戶部尙書.
庚子以畢光贊檢校太子太師上護軍; 赫連挺爲長樂殿學士判諸學院事.
辛丑制: "潛邸時及卽位日侍衛將校員吏僧徒有功勞者特加爵賞."
壬寅御神鳳門赦.
甲辰詔曰: "朕聞民*閒買賣所用穀米及銀品甚惡. 故前代以來嚴法禁之而至今未見其懲戒者. 蓋奸猾之類不畏法禁惟利是求乃以沙土和米銅鐵交銀以眩惑愚民甚非天地神明之意民之*貪{貧}困實由於此可懲之以法. 然堯舜　衣冠民不犯法刑措不用比屋可封朕甚慕焉. 庶幾內外軍民工商雜類改心革慮遷善遠罪則自然刑罰淸而德敎洽矣富壽之業*大平之風豈難致哉. 如有不識此意故有違犯者必罰無赦."
丙午御史臺奏: "刑措不用帝王盛德. 今囹圄空虛請書獄空二字揭於法司南街以示盛朝刑措之美." 宰相表賀. 時　獄近經大赦罪人皆放而御史以標枋爲請宰相以獄空賀識者譏之.
戊申設八關會幸毬庭觀樂.
丁巳以王　爲西北面兵馬使兼知中軍兵馬事; 吳延寵爲東北面兵馬使兼知行營兵馬事.
壬戌遣內侍祗候智祿延注簿同正殷元忠司天少監許藎卿崔資顥等巡視東界山川.
是月改懷　大王謚曰恭　廟號獻宗.
十二月丙寅政堂文學鄭文卒.
戊辰太白晝見經天.
分賜先代遺物於諸王宰樞.
壬申以右散騎常侍柳子維爲東界加發兵馬使; 內侍祗候崔弘正爲判官.
乙亥召宰樞於乾明殿問東界邊事.
己卯以吳延寵爲東界行營兵馬使; 金奇鑑知兵馬使; 任申幸爲兵馬副使; 林彥爲別監; 金晙爲判官; 智祿延金仁碩爲長州分道; 郭景諶爲宣德分道; 庾翼拓俊京兪瑩若爲兵馬錄事; 崔資顥朴成正爲軍候.
壬午大寧宮　.
甲申敎曰: "惟我祖宗經綸草昧肇造邦家累聖持守以及寡人. 今諸道州郡司牧淸廉憂恤者十無一二慕利釣名有傷大體好賄營私殘害生民流亡相繼十室九空朕甚痛焉實由殿最不行人無勸懲之故也. 宜遣名臣巡行郡縣考守令殿最以聞. 朕方將務明賞罰其樞密大臣悉體朕懷推檢祖宗典章戒諭百僚以爲程式."
辛卯以玄化寺僧德昌爲王師.
○(丙戌)元年春正月甲午朔王以亮陰不受賀. 宰相請御肉膳不許四上表請之乃許.
丁酉彗見於西南月餘乃滅.
戊戌禮部奏: "兩界三京三都護八牧每當元正冬至及至元節表賀坤成殿以爲恆式." 制可.
以王生辰爲咸寧節.
甲辰設百日齋於文德殿.
遼遣祭奠使耶律演左企弓來.
丙午遼遣弔慰使耶律忠劉企常來又遣劉鼎臣命王起復.
辛亥東蕃公牙等十人來朝. 王引見於宣政殿賜酒食例物. 初林幹之出師也酋長延蓋使之訓等逆擊之我師敗績至是之訓遣公牙來朝. 王欲於正殿備禮待之. 雜端崔緯等奏: "自古虜人之來未嘗於正殿引見請依舊制待於便殿." 從之.
癸丑遼祭奠弔慰使祭肅宗虞宮. 王服深衣助奠. 戊午宴遼使於乾德殿.
二月甲子朔遼橫宣使來.
乙丑以弟　檢校太尉守司徒兼尙書令; *효檢校太保守司徒兼尙書令; *서僑　檢校尙書令守司空.
宰相上表請納妃王以未終制不允.
辛未以工部尙書崔公　爲西北面兵馬使.
乙亥西女眞亡閒等來.
日官奏: "松獄乃京都鎭山積年雨水沙土漂流巖石暴露草木不茂宜栽植裨補." 詔可.
丙子北虜沙八等來朝. 都兵馬使奏曰: "昔我所討賊魁高守者卽沙八之父也必懷宿怨請處之新興館令軍校驍勇者守之." 從之.
己卯北蕃酋長高亂阿於大等四十二人來朝.
戊子親醮於闕庭.
辛卯禮賓省奏: "高亂等請納遼所授官誥受國爵命." 王從之授中尹.
壬辰宰相再上表請納妃不允.
三月丙申白虹貫日.
修東京黃龍寺遣尙書金漢忠落成.
遼歸我軍宗志等十二人甲申之戰沒於東蕃逃入遼者也.
丁酉命儒臣與太史官會長寧殿刪定陰陽地理諸家書編爲一冊以進賜名海東秘錄. 正本藏於御府副本賜中書省司天臺太史局.
東北面兵馬使奏: "東女眞之訓率騎二千來屯關外納款曰: '往年之戰非新王所知公牙之朝諭以此意厚賞遣歸上恩至渥豈敢忘背.' 願至子孫恭勤朝貢."
丁未以東蕃納款召還東界加發兵馬使金德珍副使任申幸.
戊申都兵馬使奏: "北朝奚家軍乃哥以蕃賊霜丘之子阿主及鐵甲一副來納款."
乙卯王詣肅宗虞宮.
戊午以金漢忠爲尙書左僕射判秘書省事; 金德珍爲兵部尙書兼三司使; 柳子維爲戶部尙書; 高令臣文冠爲左右散騎常侍; 金商祐攝御史大夫; 李資謙試御史中丞; 林幹守司空致仕.
己未以金景庸知門下省事.
夏四月戊辰北蕃酋長阿於大等三十八人來朝.
作大有倉.
己卯賜皇甫許等及第.
丙戌幸妙通寺.
庚寅詔曰: "頃因所司奏以西海道儒州安岳長淵等縣人物流亡始差監務官使之安撫遂致流民漸還産業日盛今牛峯　山積城坡平沙川朔寧安峽僧嶺洞陰安州永康嘉禾靑松仁義金城堤州保寧餘尾唐津定安萬頃富閏楊口狼川等郡縣人物亦有流亡之勢宜准儒州例置監務招撫."
五月丙申王賦端午詩宣示左右令和進.
戊戌幸山呼亭作佛事.
庚子御嘉昌樓賦詩令侍臣許慶柳仁著等十餘人和進賜帛有差又於樓前以銀椀爲的命侍從將相角射中者賜之.
辛丑幸法雲寺.
丙辰以大雨踰旬祈晴於廟社八陵.
戊午設道場於宴親殿以祈太后福壽.
六月辛酉朔王如奉恩寺.
壬戌納延和宮主爲妃.
乙亥王受菩薩戒於乾德殿.
辛巳設金剛經道場於乾德殿王逐日聽講.
癸未幸山呼亭作佛事.
丙戌詔曰: "是月以來亢旱尤甚蓋由否德所致. 日夜焦勞省躬謝過禱佛祈神無不盡心然未蒙報應. 朕嗣位以後施爲政敎多所乖戾天其或者譴告朕躬. 宜令兩府近臣及臺省諫官諸司知製誥各上封事直言時弊."
丁亥詔曰: "去年十一月赦前所犯流以下罪法官有所追論者皆當除之. 　今旱氣滋甚亦宜寬刑. 其內外獄囚流以下罪　原免."
戊子禱雨於法雲寺.
己丑御長寧殿命僧曇眞說禪祈雨. 時國家盛行街衢經行五部人民　此各於所在里行讀行至闕西里. 適有雨王賜米帛更令行讀.
秋七月庚寅朔設般若道場於會慶殿召王師德昌講經祈雨.
辛卯大雩.
癸巳雨.
乙未御長齡殿講華嚴經.
丁酉祈雨於諸神廟.
己亥王率兩府臺省兩制及三品官親祀昊天上帝於會慶殿配以太祖禱雨.
辛丑詔曰: "朕覽兩府臺諫兩制及長齡殿　校員等封事. 其所論躬行自省奉承祖訓者旣已存心庶幾踐行矣其四時迎氣順天行令及郊社原廟頹而可脩者祭器祭服弊而可改者令有司具聞施行. 其天壽之役朕亦知可否. 然當聖考經始無一士敢言升遐以後衆論蜂起爭欲諫止. 朕以義思之地勢吉凶是拘忌小道曷若　追先志乎? 惟今春之役是朕過也. 宜據赦文三年而後爲之. 其服飾之制上下混淆者自先代未有定法近雖立制以別尊卑第緣君臣不能行儉以率衆上下無等至於此極. 故曰: '百姓不從其所令從其所好.' 又曰: '上之所行下必有甚者.' 若君臣躬行節儉不奪民利則庶民觀感尊卑有別矣. 其文武官僚無功尸祿故屢致旱蝗蓋進賢退不肖爲政之要也. 然百職至煩非朕所能盡知如有賢良在下宰相薦之姦貪竊位臺諫黜之." 是日小雨.
癸卯設盂蘭盆齋於長齡殿以薦肅宗冥祐甲辰又召名僧講目蓮經.
丙午醮太一於乾德殿.
癸丑御重光殿西樓召投化宋人郞將陳養譯語陳高兪坦試閱兵手各賜物.
八月丁卯王詣肅宗虞宮.
庚午斷中外重罪.
丙子幸普濟寺.
戊寅以禮部尙書李緯兵部尙書崔惟正爲中軍兵馬使; 衛尉卿張翼禮部侍郞金緣爲中軍兵馬副使.
辛巳王如奉恩寺謁太祖眞殿.
九月壬辰幸外帝釋院.
甲午幸佛恩寺.
丁酉詣肅宗虞宮.
戊戌設消　道場於乾德殿是夜親醮三界神祇於會慶殿.
庚子親饗年八十以上男女義夫節婦孝子順孫鰥寡孤獨篤　疾者於闕庭賜物有差.
丙午幸妙通寺.
戊申幸外帝釋院.
癸丑設百高坐道場於會慶殿講仁王經飯僧一萬於闕庭二萬於州府.
乙卯以平章事尹瓘監督天壽寺役賜犀帶一腰諸僚佐束帛有差.
幸妙通寺.
冬十月己未朔親設慈悲懺道場於文德殿.
庚申移安肅宗神主於虞宮　容於開國寺.
壬戌王以肅宗小祥如開國寺仍幸天壽寺董其工役還次路上回望追慕涕泣久之.
庚午設般若道場於乾德殿.
甲戌遣侍郞金寶威郞將李璹如遼謝賜祭.
丁丑遣禮賓少卿崔洙如遼賀天興節.
己卯王詣肅宗虞宮.
癸未王夢見先考覺而有憾賦詩三篇宣示宰樞和進賜馬各一匹.
十一月戊子以李瑋同知樞密院事.
辛卯西女眞於厚大等來朝.
癸巳尹瓘吳延寵閱神騎神步軍於崇仁門外.
丁酉遣金義方如遼謝橫宣.
戊戌　知政事致仕郭尙卒.
辛丑設八關會幸法王寺神衆院還拜百神於闕庭.
乙卯西女眞亡閒等三十人來朝.
十二月戊午朔日食.
庚申御文德殿命平章事尹瓘講無逸知樞密院事吳延寵講禮記召平章事崔弘嗣等儒臣二十一人聽講仍賜酒饌.
癸亥御重光殿命上大將軍以下軍士射侯中者賜馬及絹有差.
戊辰賜尹瓘吳延寵衣帶以褒講經.
己巳彗星見.
乙亥以魏繼廷守太保; 崔弘嗣爲文德殿大學士上柱國; 李　爲上柱國; 尹瓘爲延英殿大學士; 任懿爲開府儀同三司柱國; 金景庸爲左僕射　知政事; 王　守司空; 吳延寵檢校司徒; 李瑋檢校司空; 李預檢校太尉刑部尙書政堂文學判御書院事仍令致仕.
丁亥大寧宮　.
幸法雲寺.
○(丁亥)二年春正月戊子朔放朝賀.
庚寅遼遣高存壽來賀生辰仍賜大藏經.
丙申宴遼使於乾德殿.
戊戌幸神衆院.
戊申設仁王道場於乾德殿.
辛亥又設天帝釋道場於文德殿以禳天變.
以金景庸檢校太子太師守司空.
癸丑門下侍郞平章事致仕林　卒.
乙卯御明慶殿以僧曇眞爲王師.
丙辰命罷太后生日百官獻馬.
二月庚申幸外帝釋院丙子又幸.
庚辰幸神衆院.
癸未幸王輪寺.
丙戌分遣諸道安撫使. 起居郞李汝霖於楊廣忠淸州道; 大府少卿崔渭於全羅州道; 侍御史智祿延於慶尙晉州道問民疾苦察守令殿最以聞.
三月丁亥朔詔曰: "當萬物發生之時不　不卵者實禮典之成規而先王之仁政也. 今諸道守令鮮克循令. 或托供膳以要上賞或厚饗使客以悅其意田獵無時或農夫火耕延燒物命. 有乖對時育物之義足傷天地之和一切禁斷違者罪之."
乙未親祭天地及境內山川神*祗{祇}於闕庭.
丁酉幸外帝釋院.
己亥遣戶部侍郞柳台樹於西北道右副承宣林彥於東北道巡視諸城.
庚子設佛頂道場於文德殿.
己酉幸龜山寺.
乙卯醮太一於乾德殿.
夏四月丁巳朔始視朝於乾德殿. 百官初以國恤不帶紅　至是復帶之.
庚申幸妙通寺.
辛酉三角山國望峯崩.
戊辰禱雨於朴淵.
戊寅幸外帝釋院.
己卯王詣肅宗虞宮.
辛巳幸法雲寺.
甲申禱雨於松嶽東神祠.
五月丙戌朔設金剛經道場於開國寺以禳天變.
乙未禱雨於廟社群望. 庚子亦如之. 百官禱於興國寺. 壬寅又禱於法雲寺.
乙巳醮太一於乾德殿.
乙卯又醮於乾德殿禱雨.
六月壬戌如奉恩寺.
遣考功郞中朴景伯如遼賀天興節刑部員外郞李韶永謝賀生辰起居舍人朴景中賀正侍御史河彥碩進方物.
秋七月戊子祀廟社及群望以祈風雨調順.
乙未以門下侍郞平章事崔弘嗣權判尙書吏部事監修國史; 中書侍郞平章事李　爲文德殿大學士判尙書禮部事修國史; 　知政事尹瓘爲上柱國修國史; 　知政事任懿判尙書刑部事; 　知政事金景庸爲西京留守使; 樞密院使王　判三司事.
八月辛酉幸外帝釋院.
辛未幸王輪寺.
丙午北面城廊　.
壬子制: "以門下侍中文忠公李靖恭配順廟　知政事景烈公王國　配肅廟."
冬十月壬戌幸王輪寺.
癸亥重脩松林縣佛頂寺改名資薦以資肅宗冥祐.
甲子醮于山呼亭.
丙子 設百座仁王道場於會慶殿親臨聽講又齋僧一萬於闕庭二萬於諸州府.
閏月庚子始置元始天尊像於玉燭亭令月醮.
壬寅以將伐女眞御順天館南門閱兵分賜銀布酒食以尹瓘爲元帥吳延寵爲副元帥.
十一月壬子朔冬至日食.
壬戌幸普濟寺.
庚午幸西京. 時日官奏: "宜御西京以遣將帥." 故有是行.
癸酉駕至慈悲嶺置酒.
乙亥至西京.
十二月甲申宴群臣於長樂殿.
丙戌御大同江龍船置酒.
丙申尹瓘擊女眞大破之. 遣諸將定地界築雄英福吉四州城.
乙巳東女眞*　乙乃等三千二百三十人來附.
丁未以金商祐爲御史大夫.
戊申幸龜山寺.
○(戊子)三年春正月甲寅遼遣崇祿卿曹勇義來賀生辰.
丙辰宴遼使於乾德殿.
丁卯納給事中李資謙女爲妃.
戊寅尊母柳氏爲王太后. 翌日諸王宰輔文武常　官以上進賀賜群臣宴.
二月丙戌告奏使戶部侍郞王維如宋.
曲宴諸王宰樞近臣於壽春宮文武常　官及封冊執事官亦賜酒食.
辛卯御神鳳樓肆赦曰: "朕以　德謬承先王之遺命及親　之慈訓　登大寶日愼一日*　{寤}寐未遑. 近者稽於前典凡理國家者莫先務本務本莫過於孝也. 故特講冊禮尊崇親母王妃封爲王太后庶幾恩澤廣及三韓: 內外斬絞二罪除刑付處; 以下皆原之; 在流配者量移乃至　用; 曾蒙恩宥未得移免者訪問量移; 國內名山大川神*祗{祇}各加號; 民年八十以上及孝子順孫義夫節婦鰥寡孤獨篤　疾者賜設分物; 兩京文武兩班及南班正雜路凡有職者各加同正職; 上冊都監員加職事人吏超一等同正職; 掌固書者初入仕; 造冊函儀仗官吏書冊文員及殿中行禮安樂道場都監及*大廟等告祭享官道俗員吏各加師銜; 諸執事官吏及雜類賜物有差; 西京押物使及外官持表員等加級; 坤成殿及崇明府延德明福宮員加職事人吏超一等同正職; 南班人吏准職改班; 坤成殿侍衛將相將校各加職事; 同正職給事及宮府掌固書者　士醫士初入仕; 坤成殿侍婢親侍放良; 前放良者入仕; 雜類賜物有差; 州縣進奉長吏加一等同正職; 職滿者加武散階; 承天府進奉戶長以上加武散階; 副戶長以下加一等職; 無職者許初職; 同府長吏許服色; 明經製述兩大業登科人及三韓功臣子孫四祖內有工商樂名稽留未施行者仰所司準例疾速奏裁; 兩京諸領府庫軍人妻三十年以上不離同居守護者賜物有差; 凡蒙恩合加職而未加者不過一等; 許加或加職而所司論奏收貼者及逗留未施行者皆許職貼; 或諸犯罪配流會赦而合受職貼未還給而身亡者許還; 或蒙會赦恩而所司未點職身先亡者如有子息告之點奏給貼."
壬辰女眞圍雄州崔弘正開門出擊大敗之　斬八十級獲車馬兵仗無　.
甲午以尙書柳澤爲咸州大都督府使置英福雄吉四州及公　鎭防禦使.
乙未燃燈王如奉恩寺.
辛丑遼遣崇祿卿張　來命王落起復.
癸卯宴遼使於乾德殿.
丙午遼遣蕭良李仁洽等來冊王. 詔曰: "卿越自先臣恪脩常職爰及後嗣祗受舊封　經三載之期克懋一匡之績特頒詔冊益煥寵靈式靖爾邦永服予命. 今差淸安軍節度使蕭良益州管內觀察使李仁洽充封冊使副所有冠冕車輅衣帶匹*　{段}鞍馬諸物等具如別錄." 冊曰: "朕以王者底綏四海利建於侯封諸侯各守一邦會歸於王統故上必優於爵命下克貢其忠誠. 歷古已來舊章斯在. 乃眷東土於蕃上國　樹嫡之有初寔纂服之猶賴然白茅　土早裂於封圻而靑蓋駕車未膺於典冊. 爰　龜筮載考禮文涓辰孔臧賦命惟允. 咨爾高麗國王　乃祖乃父有邦有家愛政洽於隅夷忠烈銘於　鼎. 迪厥攸訓裕於乃躬信義仁和夙成於覇器詩書禮樂敦尙於人文靜以致誠動斯中道. 始*　公爵分土於三韓及嗣王封正名於一字而能率政以德政且又養民以惠民厥績著聞朕甚嘉止. 　以馳　而備物　其賜策以申恩. 秩乃三階望隆於樞軸位之兩省寄重於腹心. 是用遣使持節備禮冊命爾爲守太尉兼中書令加食邑. 於　善其始克有厥終篤諸中乃施於外日嚴六德以亮　永肩一心以事君咸若厥猷允孚于吉. 承之廟社而無　傳之子孫而不窮欽哉惟休以服玆命." 王受冊於南郊.
戊申尹瓘以平定女眞新築六城奉表稱賀立碑於公　鎭以爲界至.
癸丑宴遼使於乾德殿.
三月己卯女眞來屯英州城外. 官軍出戰敗之斬　二十級獲兵仗及馬八匹.
庚辰尹瓘獻　三百四十六口馬九十六匹牛三百餘頭.
尹瓘又築宜州通泰平戎三城徙南界民以實新築九城.
夏四月壬午以尹瓘爲門下侍中判尙書吏部事知軍國重事吳延寵爲尙書左僕射　知政事遣內侍郞中韓　如*　{齎}詔書告身及紫繡鞍具廐馬二匹至雄州分賜之.
癸未禱雨於諸神廟及山川.
丙戌謁英陵.
戊子女眞設柵圍雄州城.
己丑尹瓘吳延寵凱還. 王命具　吹軍衛以迎之遣帶方侯　齊安侯*서勞宴於東郊. 瓘延寵詣景靈殿復命還納　鉞. 王御文德殿引瓘延寵及諸宰樞上殿親問邊事入夜乃罷.
辛卯謁昌陵賦詩寓平女眞之意宣示扈從儒臣令和進.
己亥親　於*大廟肆赦. 詔曰: "國內名山大川神*祗{祇}加號; 諸犯公流私徒以下皆原之; 斬絞二罪除刑; 流配諸歸配者量移乃至　用; 　禮都監禮司享官冊文述寫陵直侍衛員吏加同正職; 祭器禮服儀仗造成*大廟脩營差使扈從諸道外官持表進賀及向者親謁昌顯英陵肅宗　廟時執事享官員吏加階; 鄕職掌固出役三四年者內侍給使一二人諸王府丘史二人牽龍一人許初職; *大廟十陵侍衛給使等放良; 其餘軍人雜類賜物有差."
癸卯遣兵馬副元帥吳延寵授　鉞往救雄州.
己酉以女眞入寇分命近臣納油香弓劒於京內寺院以禱之.
五月辛亥講藥師經於文德殿以禳賊兵.
癸丑吳延寵至雄州擊女眞破走之.
辛酉王率宰樞近侍文武三品以上醮昊天五方帝於會慶殿.
六月庚辰如奉恩寺.
辛巳御乾德殿覆試進士.
丙戌賜盧顯庸等及第仍命侍坐宰樞臺省侍臣知制誥各製親試貢士詩以進.
壬辰幸普濟寺行香祈卻北寇.
甲午王受菩薩戒於乾德殿.
戊戌禱雨於諸神廟山川.
庚子雨.
秋七月乙卯幸神衆院.
命行營兵馬元帥門下侍中尹瓘復征女眞.
辛酉置土山等四十一縣監務.
癸亥以尙書高令臣爲西北面兵馬使; 尙書崔衍爲東北面兵馬使.
戊辰以徐甫爲左右衛上將軍尙書右僕射; 高義和爲兵部尙書; 金麗珍攝戶部尙書; 朴伸攝工部尙書.
癸酉行營兵馬判官御史申顯等以舟師擊賊於寧仁鎭斬二十級.
乙亥遣刑部尙書金商祐禮部侍郞韓　如等如宋獻方物.
丙子遣使東界設文豆婁道場於鎭靜寺設四天王道場於毗沙門寺以禳邊寇.
八月己卯御重光殿南廊與宰樞議決重刑.
乙酉命有司制定登州長吏服色等差從行營兵馬使之請也.
丁亥吳延寵還. 王引見於文德殿親問邊事賜宴以勞之.
戊子講藥師經於文德殿以禳邊寇.
兵馬判官王字之拓俊京與女眞戰於咸英二州斬三十三級.
庚寅分遣九道點軍使以選壯士.
行營兵馬元帥尹瓘獻　三十一級.
癸巳兵馬判官庾翼將軍宋忠神騎軍朴懷節等與女眞戰于吉州死之. 贈翼兵部侍郞知御史臺事忠上將軍兵部尙書.
戊戌西女眞酋長奴好等二十五人來朝.
癸卯三司奏: "浿江渡女一産三男據舊例賜穀四十石." 命加賜五十石.
九月戊申朔賜尹瓘爵鈴平縣開國伯加吳延寵攘寇鎭國功臣號.
辛亥閱射於長　殿中的者賜馬及彩*　{段}.
癸亥行營兵馬判官王字之拓俊京擊女眞於沙至嶺斬二十七級擒三人.
甲戌幸南京王太后率諸王公主出次興王寺大施院.
冬十月庚辰遣李德羽如遼賀天興節.
以肅考忌辰設講經法會於內殿.
壬午幸僧伽窟.
己丑讀般若經於延興殿.
庚寅幸梓林寺.
辛卯幸仁壽寺.
十一月庚戌遣黃元道如遼謝落起復.
壬子王還次峯城縣置酒與侍從宰輔議邊事語及庾翼等戰死泣下霑襟. 群臣稱壽陳慰.
癸丑遣崔贄如遼謝賀生辰.
乙卯駐　藥師院南路頒德音至　還京都.
丙辰幸佛恩寺還謁太后於大施院.
戊午遣徐祐如遼獻方物.
庚申設八關會幸法王寺.
十二月丁丑慮囚.
戊子遼遣橫宣使檢校司徒耶律寧來.
辛卯宴遼使於乾德殿.
世家卷第十二.
