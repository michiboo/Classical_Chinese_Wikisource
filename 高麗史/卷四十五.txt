世家卷第四十五. 高麗史四十五.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
恭讓王一.
恭讓王諱瑤定原府院君鈞之子神宗七世孫. 母曰國大妃王氏忠穆王元年二月五日生. 性慈仁柔懦優游不斷. 初封定昌府院君. 辛昌元年十一月丁丑大護軍金佇與禑謀作亂事覺下佇獄戊寅遷禑於江陵. 我
太祖與判三司事沈德符贊成事池湧奇鄭夢周政堂文學　長壽評理成石璘知門下府事趙浚判慈惠府事朴　密直副使鄭道傳會興國寺大陳兵衛議曰: "禑昌本非王氏. 不可以奉宗祀. 又有
天子之命當廢假立眞. 定昌君瑤神王七代孫其族屬最近. 當立." 浚曰: "定昌君生長富貴但知治財不知治國不可立." 石璘曰: "立君當擇賢不必論其族屬親　." 於是書宗室數人名遣德符石璘浚詣啓明殿告
太祖探籌果得定昌君名. 翼日質明我
太祖與德符等八人詣恭愍王定妃宮衛以兵仗. 宗親百官皆從之奉妃敎放昌於江華迎立王. 王驚懼而辭妃手授以印. 其敎曰: "自我太祖以至恭愍王子孫相承以奉宗廟社稷. 不幸恭愍薨逝無嗣當時宗戚群臣議立宗室之賢者. 　緣權臣李仁任久執國柄多行不義市恩於人窺免己罪以逆賊辛旽之子禑冒名恭愍王後殺所生母以滅其口嫁以姪女以固其寵. 神人積忿十有五年. 禑乃多殺無辜取怨國人擧兵猾夏得罪
天子. 此正王氏復祀之秋而大將曹敏修以仁任之親爲上相繼仁任之邪謀立禑子昌以惡繼惡權柄所歸勢難卒去. 於洪武二十二年九月*閒門下評理尹承順等回自  京師欽奉
聖旨: '節該高麗君位自王氏被弒絶嗣. 後雖假王氏以異姓爲之非三韓世守之良謀. 果有賢智陪臣在位定君臣之分則雖數十歲不朝亦何患哉?' 欽此詢諸國論宗戚大小臣僚僉曰: '宗親定昌府院君瑤乃太祖正派神王七代孫族屬最近宜爲恭愍王後.' 命瑤卽王位以奉宗廟社稷其禑及昌廢爲庶人. 嗚呼! 子弘廢而代王復漢家之祀以基四百年*大平之業. 以今視古其理一也咨爾有衆體余至懷."
○(己巳)元年十一月己卯王卽位於壽昌宮降禑昌爲庶人流李琳及子貴生女壻柳琰崔濂外孫女壻盧龜山姪李懃於遠地遣定陽君瑀帥師鎭長湍以備非常王憂懼方夜不眠謂左右曰: "余平生衣食使令皆足. 乃今負荷如此其重不知所爲." 遂泣.
庚辰御正殿受朝聽政尊母王氏爲福寧宮主封妃盧氏爲順妃長子定城君奭爲世子宥境內.
以李穡判門下府事; 邊安烈領三司事; 沈德符爲門下侍中; 我
太祖守門下侍中; 王安德判三司事; 鄭夢周池湧奇爲門下贊成事; 趙仁璧判懿德府事; 　長壽爲政堂文學; 成石璘爲門下評理; 趙浚知門下府事兼司憲府大司憲; 朴　判慈惠府事; 鄭道傳爲三司右使; 李　爲司憲執義; 宋文中爲上護軍兼司憲執義. 文中曾爲羅州牧使有不廉之名故不署告身.
壬午,
帝召還拍拍太子之子六十奴及火者卜尼. 初,
帝討雲南流拍拍太子及子六十奴於濟州至是召之.
甲申王親　*大廟告卽位. 禮畢百官上箋陳賀還宮猶推讓不坐南面李穡進曰: "上已告卽位今又不南面無以*　臣民之望." 王從之. 謂我
太祖及沈德符曰: "余本無德再辭不獲得　大位卿其善圖之." 　然涕下.
丙戌宴功臣賜我
太祖及沈德符馬各一匹.
金佇暴死獄中斬屍於市. 時佇辭多連巡軍官故人皆疑之. 於是流門下評理鄭地李居仁前判厚德府事柳惠孫李乙珍前密直李惟仁柳蕃趙瑚安柱等二十七人以與佇謀也.
丁亥倭寇求禮等處以金宗衍爲全羅道元帥.
己丑斬趙方興.
庚寅遣順安君昉同知密直司事趙　如  京師告卽位. 奏曰: "高麗國定昌府院君臣王瑤謹奏臣係本國始祖王建正派神王晫七代之孫. 世襲前項名分別無才德兢懼自處期盡天年. 洪武二十二年十一月十五日大小宗戚臣僚閑良耆老等欽奉聖旨事意共議於國以恭愍王無子薨逝之後權臣李仁任等所立辛禑父子實爲異姓而王氏之祀不可無主乃以臣於宗族之屬爲近且長啓奉恭愍王妃安氏之命　臣權國以承祭祀臣進退俱難措身無地. 竊見洪武七年李仁任等擅立異姓以來政敎乖方習俗浮薄. 臣願使之漸磨聖化以復眞淳. 欽望聖慈許臣親朝面奏以安一國之民." 幷進啓本於皇太子又都評議使司申禮部請奏啓施行. 是日冬至王率百官向闕遙賀.
辛卯以陳乙瑞爲全羅道節制使; 王承貴爲楊廣道節制使.
十二月乙未朔罷李穡及子種學職廢曹敏修爲庶人.
戊戌徙權近於寧海.
己亥諫官請誅禑昌又論李穡李仁任等罪. 　仁任宅流穡父子及李崇仁河崙宦官李芬徙曹敏修於三陟權近於金海收文達漢職牒.
壬寅撤禑母懿陵.
戊申司宰副令尹會宗上*　請誅禑昌王歷問諸宰相皆默然. 我
太祖獨曰: "此事不易. 旣以安置江陵聞於
朝廷不可中變. 且臣等在禑雖欲爲亂何憂哉?" 王曰: "禑多殺無辜宜其自及." 命知申事李行下旨遣政堂文學徐鈞衡於江陵誅禑藝文館大提學柳　於江華誅昌.
庚戌宗室享王.
壬子敎曰: "恭惟我太祖開國以來子孫相承克奉宗祀至恭愍王不幸無子薨逝. 賊臣李仁任欲專政權貪立幼　詐以辛禑稱王氏立以爲主禑乃頑凶狂悖將欲陵犯遼陽. 侍中
李[太祖舊諱]等以社稷大計諭衆回軍議立王氏. 主將曹敏修以仁任之黨復擅權柄繼其奸謀乃沮衆議立禑子昌. 王氏絶祀神人共憤者十有六年. 於洪武二十二年十一月十五日侍中
李[太祖舊諱]奮忠倡義乃與沈德符鄭夢周池湧奇　長壽成石璘朴　趙浚鄭道傳等上奉天子明命謀及宗親耆老文武臣僚啓奉恭愍王定妃之命廢禑昌父子以予於王氏最親　承祖宗之統. 雖予寡德未堪負荷
李[太祖舊諱]等正名興復再造王室. 其功實不在太祖開國功臣之下帶礪難忘壁上圖形父母妻封爵子孫蔭職宥及永世主者施行."
癸丑西海道觀察使金南得獻倭　.
乙卯以弟瑀領三司宗簿寺事; 趙浚爲門下評理判尙瑞寺事; 成石璘爲門下評理兼司憲府大司憲; 尹紹宗李詹爲左右常侍; 南在判典校兼執義; 鄭熙爲掌令; 張子崇爲左獻納; 金爾音爲持平. 僞朝官職皆改下又改官制.
庚申侍中沈德符及我
太祖享王.
癸亥王詣孝思觀以誅禑昌告於太祖祝文曰: "朝鮮之季國分　銖至七十八弱吐強呑倂爲三雄戰爭不息. 聖祖龍興天戈所指群盜削平. 金傅作賓甄萱來庭神劒授首一統以成. 子孫相傳四百五十有七年及恭愍王無子而上賓. 賊臣李仁任圖擅國政乃以辛旽婢妾般若所生禑立以爲君嫁以族弟李琳之女生男曰昌. 父子相繼國祚中絶. 近者昌請朝京師禮部咨曰: '欽奉
聖旨: '高麗君位絶嗣雖假王氏以異姓爲之非三韓世守之良謀. 果有賢智陪臣定君臣之分雖數十歲不朝亦何患哉連歲來朝亦何厭哉? 童子不必赴京.' 咨至李琳以上相秘之不發. 十一月己卯侍中
李[太祖舊諱]奮忠倡義興復王氏德符夢周湧奇長壽石璘　浚道傳八將相贊定其策與宗親百僚詣恭愍王定妃之宮咸奉妃敎. 宣
天子命廢禑父子以臣太祖之後神王七代之孫　承正統越六日甲申率百官告反正於祖廟存禑昌待
天子命. 諫臣思忠等請誅禑昌曰: '春秋之法亂臣賊子人得而誅先發後聞不必士師.' 繼而司宰副令會宗上言: '二兇祖宗罪人王氏臣子不共戴天之　不可一日而置王氏之地上.' 臣感其言下其書於都堂咸請如諫臣等議臣於是誅禑於江陵誅昌於江都. 旣正其罪齊明擇辰敢告於聖祖眞前. 初禑旣立宰相續命言'其非眞.' 仁任放之旽妾般若自言: '禑乃吾所生.' 仁任殺之. 金庾崔源言於
帝以謂禑非王氏咸被屠戮. 國人畏禍父不敢語其子夫不敢言於婦. 歲月旣久知者漸寡又其姻親根據中外不可拔絶. 今玆興復實由我祖陰　之功也嗚呼! 異姓已除宗祀已續不愆不忘率聖祖成憲乃臣所盡心者也. 仰惟聖祖推誠功臣終始保全布在國史龜鑑萬世. 一有不遵臣非孝孫. 惟願在天之靈鑒臣之誠助臣之志　無失墜克承鴻業以開萬世." 又告賞功臣文曰: "湯擧伊尹纘禹舊服*大甲{太甲}克終伊訓是賴. 陟相大戊格於上帝太公鷹揚天下宗周. 而與周公夾輔王室錫封於齊藏在盟府. 其孫桓公一匡尊周. 湯祀六百周過其歷. 國祚長久後世莫及者實由不忘伊呂弼亮之功獲其子孫象賢之忠. 漢資三傑而張良爲帝者師不使論道聽其　穀何刀筆吏乃爲相國亦繫於獄信族布反. 矢中帝身國無其人再傳中絶劉幾爲秦. 其視商周開國之功阿衡尙父　輔後嗣以致至理一何遠哉? 聖祖報功裴洪申卜庾崔六公圖形對御與享*大廟春秋不　. 三十一傳至恭愍王無子暴薨國祚中絶恭愍之葬虹重圍日禑初蒸夕　鳴大室天地震動. 明年三月毅陵忌晨大風以雨震雷且雹. 及禑襲爵大風起　廟而北指*大室鷲頭折廟門　　廟寢園松樹拔殆半鼠食大室主褥. 明年御　災. 去歲六月昌之立馬　傳國寶匣碎　折寶躍出走地祖宗怒異姓不歆其祀動威以絶之. 雖面命耳提何以加此? 仁任旣立禑殺禑母般若以滅其口司平門頹. 葬枯骨曰: "此恭愍王宮人." 實爲禑母也而柩幄災易之又災. 逐宰相續命殺金庾崔源人皆喪氣言涉辛氏愕然失色以族相戒禑昌親姻心腹爪牙根據中外除去之難如拔山嶽. 侍中
李[太祖舊諱]至忠奮發首倡興復沈德符鄭夢周池湧奇　長壽成石璘趙浚朴　鄭道傳從而贊之. 遂除二兇我祖宗三十一代配天之祀得以復續. 昔者文非四人無以造周武有九人乃集大勛. 今玆興復誠由聖祖陰佑亦惟
太祖爲奮忠定難匡復燮理佐命功臣爵和寧郡開國忠義伯食邑一千戶食實封三百戶田二百結奴婢二十口. 沈德符菁城郡忠義伯田一百五十結奴婢十五口鄭夢周　長壽等七人　忠義君各田一百結奴婢十口. 其錄*券依開國功臣裴玄慶例稱中興功臣父母妻封爵子孫蔭職直子超三等無直子甥姪女壻超二等. 子孫政案皆稱中興功臣某之幾世孫宥及永世. 丘史七名眞拜把領十名許初入仕.
甲子九功臣上箋謝恩.
○(庚午)二年春正月乙丑朔王率群臣遙賀
帝正仍御正殿受中外朝賀宴群臣.
辛未有事於*大廟.
癸酉禮官請追封四代考　立園置祠官遂創積慶園.
乙亥王享定妃.
丙子始開經筵以沈德符及我
太祖領經筵事鄭夢周鄭道傳知經筵事金士衡朴宜中同知經筵事李行成石瑢閔開李士渭　贊官尹紹宗李詹講讀官禹洪得韓尙敬申元弼　討官分四番進講.
以我太祖領八道軍馬置軍營分番更宿　以軍資.
己卯立母福寧宮主府曰崇寧.
憲司請令臺諫面啓時政得失從之.
庚辰誅邊安烈.
壬午賜門下評理尹虎柳曼殊簽書密直禹洪壽同知密直兪光祐商議門下府事崔允沚密直副使柳龍生判慈惠府事鄭熙啓慈惠府尹
李[恭靖王舊諱]密直副使金仁贊知申事李行密直使姜淮伯知密直尹師德等功臣號行固辭.
給田都監始頒各品田籍.
甲申以判典農寺事王康爲慶尙道水軍都體察使兼防禦營田　鐵使.
乙酉演福寺僧法猊說王曰: "寺有五層塔殿及三池九井頹廢已久今復建塔殿鑿池井則國泰民安." 王悅以上護軍沈仁鳳大護軍權緩爲造成都監別監營之.
丁亥以右司議李舒成均祭酒金子粹大護軍禹成範司宰副令尹會宗左獻納張子崇典農寺丞趙庸司設署令尹思永考功佐郞姜淮季爲世子侍學.
楊廣全羅慶尙海道及沿海處皆置萬戶.
庚寅徙曹敏修於遠地杖權近一百徙流興海.
壬辰以侍中沈德符爲京畿平壤道兵馬都統制使.
是月王置仁王佛於別殿每朝夕禮拜凡有　異輒行祈禳.
二月乙未朔命削李穡職徙曹敏修權近於邊地.
己亥王以誕日放罪囚唯李琳李穡曹敏修李乙珍權近李崇仁等不赦.
庚子世子開書筵以門下評理趙浚商議門下徐均衡商議密直提學李至密直使姜淮伯爲師傅.
歸密直副使王可仁於遼陽可仁海洋副千戶萬僧子也都司移文起取故歸之.
壬寅臺諫鞫漢陽府尹金伯興及軍器少尹元庠於巡軍.
乙巳罷臺諫面啓之法.
削僞朝加贈先王先妃謚.
癸丑金伯興死獄中. 王疑獄官嚴刑致死謂知經筵事鄭夢周曰: "凡鞫囚當徐察其情. 今巡軍不依法律遽加慘毒無辜或死. 余甚憫焉. 　宰相雖有重罪賜死可也. 一罹罪網妄加　掠或死於獄或斬於市予嘗甚惡之在今日亦如是耶?" 遂釋元庠.
賜益妃及申元弼田.
壬戌以柳　爲楊廣道都觀察使; 趙雲　爲　林尹; 崔鄲爲漢陽尹; 皇甫琳爲平壤尹.
癸亥敎曰: "自古爲國之道文敎武備不可偏廢. 近年以來法制陵夷人材不作盜賊興行. 予用　然. 夫臨雍拜老農隙講武古之制也. 予欲謁文廟以勸儒學視戰艦以觀軍容. 有司啓聞施行."
三月甲子朔司憲府上*　曰: "僞朝貪汚之徒以土田臧獲要納權勢使惡聲聞於上國不可不懲. 請削其職不許給田以戒後來." 不報.
庚午以洪永通領三司事; 禹玄寶判三司事; 王安德爲江原君; 禹仁烈爲　林尹; 李懃鄭洪爲左右常侍; 李滉爲門下舍人; 金若恆起復爲司憲掌令; 全賓爲左正言.
丙子將幸長湍諫官李舒等諫止之.
己卯謁陽陵遂次於禮成江觀戰艦習火戰. 庚辰謁昌顯玄三陵還宮.
辛巳前判事金貴妻與僧通俱立市五日決杖.
甲申放禮曹判書尹紹宗於錦州.
庚寅我
太祖以疾辭.
夏四月甲午朔遣中官於我
太祖第問疾強起之賜敎書於九功臣褒美之賜廐馬一匹白金五十兩帛絹各五端加賜我
太祖及沈德符金帶一腰仍慰宴於內殿賜我
太祖敎曰: "嗚呼! 除非常之變者必待命世之才樹萬世之功者必享無窮之報. 昔我太師佐我太祖肇一三韓與享太室式至於今垂五百年. 往者李仁任陰導玄陵影殿之役而取上相歸怨於上. 卒致甲寅之變而無嗣. 仁任乃用不韋盜秦之計以玄陵朝妖僧辛旽所生兒禑詐稱玄陵宮人所出而立之玄陵母后以爲不可. 宰相李壽山請立宗親仁任不從國人失望黃霧四塞日光不見. 禑之主喪而葬玄陵也虹圍*大陽其主蒸也　鳴大室霆奮地震. 其齋玄陵之考毅陵之忌也大風以雨震電且雹. 其襲爵也風拔　廟寢園松栢*大室鷲折廟門　御　災. 是祖宗之靈動威以絶禑也. 戮禑母般若以滅口而司平新門自頹葬枯骨曰禑母而柩幄一日再　. 是天示萬世以禑爲般若子也. 禑立二年而其母名氏未定宰相金續命曰: '天下未辨其父者或有之矣未辨其母者我未聞也.' 而幾見戮以玄陵母后力救得不死. 金庾言禑非王氏於
帝而還見戮國人寒心結舌. 禑妻仁任姪女而生昌. 於是王氏興復之望絶矣. 仁任專國毒　生靈十五年而禑又狂悖謀攻遼東欲擧三韓百萬生靈而　爛之. 卿副曹敏修以行軍過鴨江卿諭諸將以社稷存亡之計而回軍. 是卿肉吾民於旣骨也. 宗社之不墟惟卿是賴. 卿勇冠三軍位崇兩府. 功名蓋世而不矜好讀綱目衍義感留侯絳侯武侯梁公之忠. 故回軍之際議興復敏修亦以爲然旣*(??){還}而黨於其族仁任李琳沮卿議而立昌自爲　宰. 王氏興復失一大機. 卿隱忍就職而以公議開諭敏修乃極臺諫之選以振紀綱. 於是憲司劾敏修以貪　撓法而擊去之. 卿坐以待旦求賢如渴疾惡如　凡民一毫之利必欲興之一髮之害必欲去之. 開言路而達下情擧逸民而布公道. 向者苞　奔競之風　官貨獄之習一朝而變野無遺賢朝無倖位遣使授鉞觀察黜陟而藩鎭不敢養寇牧守不敢殃民. 排群小之邪說而革私田於諸道拯民湯火之中　之富壽之域用圭田采地之制給京甸仕者之田優君子而嚴守衛. 爵之而非私罰之而非怒卿之誠心光明正大如靑天白日愚夫愚婦之所共見其所營爲無非所以爲興復王氏之地也. 己巳冬昌所遣請朝尹承順齎禮部欽奉
聖旨咨文來曰: '高麗君位絶嗣以異姓假王氏. 非三韓世守之良謀. 果有賢智陪臣在位定君臣之分雖數十歲不朝亦何患哉連歲來朝又何厭哉? 童子不必赴京.' 此
聖天子念玄陵當四海未定之際率先稱臣使天下知天命之有歸大有功於佐運. 故憫其絶嗣而望復興於王氏臣子者切矣昌外祖李琳以　宰秘
聖旨而不發兇謀不測. 辛氏之變不朝則夕王氏已爲鼎中之魚存亡在於呼吸. 而卿不顧萬死躬秉大義爲我王氏定萬世策. 德符夢周湧奇長壽石璘浚　道傳八將相從而贊之十一月十五日宣
天子旨於玄陵定妃之庭迎予宗邸　後玄陵. 不刑一人不崇朝而除十有六年南面之辛氏. 其姻親*　{支}　根據盤結於三韓環觀破膽革面向順而不敢動. 人無變色日如陽春. 上以紹三十一代相承之序下以開千萬億世無疆之休. 卿興復之功非絳侯五王所擬倫也. 卿世積忠義乃心王室德厚流光發於卿身. 經文緯武王佐之才國耳忘家社稷之臣. 天地祖宗之所篤生三韓安危之所注意. 遇知玄陵殲紅賊而收兩京驅　僧而安王室走納氏而威沙漠敗倭寇而保西海擊引月而　扶桑. 而卿感玄陵之知遇痛宗廟之絶祀誓取日於虞淵至誠徹乎天地. 至忠通乎祖宗至公至正有以服三韓之心至仁至恩有以結萬姓之歡. 天祐大順人助大信. 故興復如是其易也. 卿於是信報玄陵之知矣. 昔周公勳勞而　侯於東. 予嘉卿忠分茅世封圖形銘功宥胤無窮. 予率元子告於　宮嗚呼! 卿活我兆民紹我宗祀. 再造我三韓之功以不　之褒何報萬一哉? 卿爲中興元臣名　乎裴太師任重乎商阿衡. 立經陳紀爲萬世程旁求俊彥重我朝廷弼予涼德保我社稷. 與天無極於萬斯年與享蒸嘗則予涼德與有光焉. 卿之子孫象卿忠良永世不忘股肱我後嗣王與國咸休顧不　歟?"
戊戌太白晝見.
徙李穡於咸昌鄭地於橫川李琳於鐵原李貴生於固城流禹仁烈於淸風杖李乙珍李庚道.
壬寅錄回軍諸臣功下敎曰: "僞主辛禑恣行不道歲戊辰乃與崔瑩欲犯遼陽將使國家得罪天朝社稷存亡*閒不容髮. 守門下侍中
李[太祖舊諱]與前侍中曹敏修首倡大義諭諸將定策回軍以安社稷. 功勞重大帶礪難忘. 其同心　力者門下侍中沈德符前判三司事王安德門下贊成事池湧奇評理裴克廉尹虎前評理鄭地評理商議柳曼殊知門下府事朴　商議知門下府事崔允沚平壤尹皇甫琳前密直司事李茂李彬右代言趙仁沃鷹揚軍上護軍南誾奉福君僧神照判慈惠府事慶補前黃州牧使趙希古前原州等處兵馬節制使慶儀判懿德府事李和判慈惠府事崔鄲廣州等處兵馬節制使崔雲海知密直司事李豆蘭陸麗開城尹李承源知密直司事尹師德慶尙道都節制使具成老同知密直司事朴永忠和寧尹鄭曜同知密直司事黃希碩兪光祐密直副使金仁贊張思吉前忠州等處兵馬節制使崔公哲前江陵等處兵馬節制使王賓前鷄林尹朴可實前密直副使金天莊晉州等處兵馬節制使鄭子義前開城尹李伯吏曹判書趙溫前義州牧使鄭松前判書李德林前義州萬戶白英祐千戶張哲等四十五人皆賜功臣有司啓聞施行故領三司事邊安烈三司左使趙仁璧完山君李元桂知申事朴叢判慈惠府事安慶晉州等處兵馬節制使金賞漢陽尹金伯興等雖已身死功不可忘禮曹判書尹紹宗判典校寺事南在等於回軍之際以社稷大計援古贊計亦可嘉也褒賞之典有司一一擧行."
癸卯加上先王先妃尊謚.
丙午尊母福寧宮主王氏爲慈睿貞明翼聖思齊惠德三韓國大妃殿曰貞明.
庚戌遣密直副使柳爰廷如  京師陳慰魯王喪.
庚申流李乙珍李庚道於遠地王安德於　州禹洪壽於仁州元庠於光州.
壬戌　德寧公主魯國大長公主於*大廟.
閏月癸亥朔楊廣道都節制使王承貴獻倭捷.
甲子罷知申事李行右代言趙仁沃.
丙寅九功臣上書辭職.
庚午命九功臣視事.
臺諫以不得其言辭職. 辛未左遷右司議李舒爲光州牧使; 兼執義南在爲鐵原府使; 執義全伯英爲水原府使; 掌令權湛爲南原府使; 金若恆知谷州郡事; 起居舍人徐彥知淳昌郡事; 持平宋愚知成州郡事; 慶習知遂安郡事; 獻納咸傅霖知春州郡事; 張子崇爲平壤判官; 正言全賓知肅州郡事; 以李廷輔爲左常侍; 金震陽李擴爲左右司議; 李室爲左獻納; 鄭擢爲左正言; 崔遠兼執義; 安景儉爲執義; 許周崔兢爲掌令; 趙庸趙謙爲持平; 又以閔開爲知申事.
流李行於淸州.
甲戌六十奴來自濟州. 乙亥命贊成事鄭夢周宴慰六十奴曰: "耽羅産馬聞於上國久矣. 吾在耽羅已五六年馬之良者甚少. 故今朝  京師未得一馬以贄." 夢周以啓王曰: "上國屢使我獻馬以有耽羅耳六十奴所言如此則我國良馬之有無不待聞而達矣."
戊寅刑曹判書韓尙質等上*　以謂: "今臺省以言貶外. 請授京官以開言路." 不聽.
己卯封長女爲肅寧宮主二女爲貞信宮主三女爲敬和宮主.
以鄭道傳爲政堂文學; 金士衡爲密直使兼大司憲; 李詹爲左副代言; 我
太宗爲右副代言; 韓尙質爲右常侍.
庚辰召還王安德.
辛巳王御正殿宴六十奴.
己丑六十奴及火者卜尼如  京師.
王御經筵. 講讀官成石　進講貞觀政要曰: "太宗好聽直言. 然臣下畏威不能盡言. 太宗深知之必和顔而納之曰: '群臣　爲我言之?' 蓋古之聖君以天下之聰明爲己聰明. 故必採　　之言願上廣咨博訪裁度而用之. 僞朝辛禑狂暴拒*　{諫}多行不道時臣爲獻納與諫議權近極諫禑醉甚欲射臣等. 是其所以速亡也."
五月癸巳朔王昉趙　等還自  京師啓曰: "禮部召臣等曰: '爾國人有尹　李初者來訴於
帝言高麗
李侍中立瑤爲主瑤非宗室乃其姻親也. 瑤與
李[太祖舊諱]謀動兵馬將犯上國. 宰相李穡等以爲不可. 卽將李穡等十人殺害將禹玄寶等九人遠流其在貶宰相等潛遣我等來告
天子. 仍請親王動天下兵來討.' 乃出　初所記穡等姓名以示之曰: '爾速還國語王及宰相將　書內人等詰問來報.'"
戊戌夜金宗衍逃大索境內遂下禹玄寶權仲和慶補張夏洪仁桂尹有麟於巡軍獄幷下崔公哲等十一人於獄又囚李穡李琳禹仁烈李仁敏鄭地李崇仁權近李種學李貴生等於淸州獄.
辛丑尹有麟死獄中梟首於市籍其家.
丙午以王康爲密直副使兼全羅慶尙楊廣三道水軍都體察使; 韓尙質爲藝文館提學; 柳亮爲刑曹判書.
辛亥日本關西九州節度使源了俊遣周能等來獻土物.
丁巳崔公哲死獄中洪仁桂亦尋死　梟首於市.
六月甲子積慶園成.
乙丑王以淸州大水又前月雨雪召沈德符及我
太祖議放罪囚遣吏曹判書趙溫於淸州下敎曰: "王昉趙　回自  京師傳言蒙禮部省會令與本國逃去二人對問. 一名尹　詐稱坡平君一名李初. 稱中郞將等言說: '本國將李穡等十人殺害禹玄寶等九人遠流擧兵將欲侵犯中國其在貶宰相等敎令　等前赴  京師陳告仍請親王動天下兵來討.' 據此如尹　等所言其敎令之人罪涉叛逆在所推明. 乃命有司究問尹　之親有麟自知其罪不食而死. 同謀崔公哲伏辜金宗衍在逃未獲. 其餘人等情狀未明. 苟加榜訊恐有陷於　誤者予甚憫焉. 將上項人等除已見伏招外宜於各處安置. 後有實狀見露予不敢私." 國人大悅翌日又以久雨放京外二罪以下囚外方付處者勿論輕重　皆本鄕從便京城所放罪囚凡百五十餘人.
己巳賜李　等及第.
癸酉憲府劾前郞將金粹爲造成監役官盜材木等物流之.
丙子遣政堂文學鄭道傳如  京師賀  聖節藝文館提學韓尙質賀千秋且奏曰: "　初誣妄. 臣不敢先辨虛實乞遣欽差一官前來究問仍許臣赴  京面奏."
戊寅太白晝見己卯亦如之.
楊廣道觀察使報倭賊入寇議修山城.
庚辰太白晝見經天.
遣同知密直司事安叔老聘於燕王.
倭寇楊廣道至陰竹陰城安城竹州槐州. 遣知密直司事尹師德慈惠尹
李[恭靖王舊諱]密直副使柳龍生金用超懿德府尹郭忠輔捕之遇賊於寧州道高山下斬賊百餘級取所虜男女頭匹以歸.
辛巳太白晝見壬午亦如之.
門下府郞舍等上*　曰: "殿下卽位之初卽以無逸自期命代言成石瑢書無逸篇以進一國臣民罔不欣欣. 邇者日加巳午乃出或宴至夜分臣等缺望. 願自今早朝聽政勿爲夜宴." 王納之.
癸未我
太祖辭食邑不許.
丙戌王如積慶園戊子追上四親爵謚安神主於積慶園使母弟瑀主祀.
庚寅金震陽罷.
秋七月辛卯朔太白晝見.
以鄭寓李伯由爲左右常侍; 崔雲嗣爲左司議; 李蟠爲右獻納; 權壎爲左正言.
大赦境內敎曰: "理莫先於立孝禮莫大於正名. 予式紹丕圖恪遵舊典恭惟祖宗三十一代之廟修　宮而嚴吉享薦寶冊而進殊稱. 高曾以下四代之親封高官而置園命母弟以主祀. 上以奉尊祖之大義下以伸敬親之私恩. 名旣正而順於言孝已立而合於道. 神人以之而悅　宗社以之而榮懷萬世之休實基於此因玆盛擧宜布寬條. 鳴呼! 追遠愼終德必期於歸厚赦過宥罪仁用推於好生."
丙申太白晝見. 王懼命申嚴門禁.
講讀官柳伯濡言於經筵曰: "人命至重不可輕殺宜令三復啓." 王曰: "近臺諫請誅李穡等予皆不允. 昔有射鉤者反爲忠臣. 人有罪而我宥之豈不感悅而　忠乎?"
庚子柳爰廷還自  京師啓曰:
"帝知　初誣妄遠流於　水縣."
辛丑太白晝見終月.
乙巳以評理裴克廉爲楊廣道察理使監修漢陽宮闕.
己酉命撤演福寺傍近民家三十餘戶廣其垣墻浚三池九井.
癸丑左獻納李室上*　曰: "殿下信讖緯之說欲遷漢陽旣爲不可. 　今秋成未穫而人馬蹂踐必召民怨." 王詰之曰: "秘錄雲: '苟不遷廢君臣.' 爾何獨執不可耶?"
八月壬戌流禹玄寶權仲和慶補張夏於遠地.
乙丑太白晝見.
以安宗源判三司事; 安翊爲三司左使; 王壻大護軍; 禹成範爲丹陽君; 佐郞姜淮季爲晉原君.
丁卯遣密直李豆蘭張思吉擊倭於西海道.
己巳王謁文廟令大司成宋文中講詩七月篇遂如積慶園. 翌日親　四親還享國大妃.
倭寇全羅道. 都節制使李茂擊卻之斬二十七級賜衣酒.
乙亥以順妃生日宥二罪以下.
丁亥金允厚等還自琉球國. 中山王察度又遣其臣玉之等稱臣奉表歸我被擄人三十七仍獻土物.
九月庚寅朔日食旣太白晝見經天.
壬辰*　{諫}官鄭寓崔雲嗣李蟠權壎等罷.
癸巳貶司憲*　{糾}正李敢等九人爲縣監務. 時王賞賜宮中婦寺無節倉無宿儲. 敢分臺　儲倉乃言曰: "善治家者必先節用　國君濫賜私人以致倉庫虛渴可乎? 宦官常食內廚且受祿俸. 而今又賜米其名雖殊其費一也." 乃與腐麥宦官訴之王怒命都堂治罪囚敢家奴. *　{糾}正等議曰: "臺官而見囚家奴古所未有." 皆謝病不出故有是貶.
遣內侍於演福洛山王輪等寺設齋祈福. 王自卽位以來每月朔望必於宮中招僧講經每四時必於十三所祈恩曰道場曰法席曰別祈恩*　{諂}事神佛大臣臺諫每論不聽.
甲午以成石璘爲三司左使; 安瑗爲刑曹判書; 陳義貴爲右常侍; 洪吉旼爲右司議; 柳廷顯爲執義; 洪保李來　爲掌令; 李原爲持平; 宋愚爲右獻納; 尹珪爲右正言.
乙巳謁陽陵仍祭於孝愼殿告遷都.
丙午遷都於漢陽. 命判三司事安宗源門下評理尹虎留守松京且令百官分司. 是夕大風雨震電人畜有凍死者.
庚戌駕至漢陽. 楊廣道都觀察使柳　結彩棚陳百戱. 以迎王先遣人罷之乃入.
丙辰遣密直副使姜隱如  京師獻種馬五十匹.
戊午遣門下評理金南得密直提學李至如  京師賀正.
冬十月己未朔以門下評理崔允沚爲松京守城節制使.
遣前商議簽書禹洪壽賜
宣　於我
太祖時,
太祖以病請告如關門溫井.
丁卯諫官劾柳　厚*　{斂}於民務求媚悅. 罷之以徐鈞衡代之.
戊辰分遣廉問計定使許周於西海道金若恆於江原道南在於楊廣道李懃於慶尙道吳思忠於全羅道.
甲戌六十奴還自  京師復歸於濟州踰一年而死.
乙酉講讀官柳伯濡於經筵講書無逸至惠鮮鰥寡曰: "鰥寡天下之窮民而無告者. 古之聖人必以是爲慮今有尹壽台者年至九十六子年亦六十九老不能養. 唯一婢居貨以供朝夕之資乞賜米." 王曰: "享壽如此其心必有操守者." 對曰: "壽台嘗言年未三十左腳不仁一日往天磨山寺藥師前誓曰: '佛若愈吾疾爲作佛殿.' 夢一僧曰: '汝病可療能作佛殿乎?' 夢覺病卽愈遂作佛殿設三昧懺法席以落之故得壽如此." 王曰: "然予嘗於中宮之病設藥師法席. 其夜夢見一僧病卽愈. 佛豈虛哉?" 伯濡對曰: "儒亦不可以甚斥佛也. 儒所以斥佛以其人君恃佛而怠於政事也."
十一月己丑朔前郞將郭興安僞造都堂經歷司印牒付准備色軍資寺受衣服米豆以與妓妾事覺斬之.
辛卯我
太祖上書辭職. 王爲之涕泣不允,
太祖亦泣謝.
壬辰宥禹玄寶李穡權仲和慶補張夏許京外從便禹仁烈鄭地權近李崇仁李琳李貴生外方從便.
侍中沈德符繫麾下繕工判官趙裕於巡軍獄.
甲午我
太祖辭侍中再三遂以我
太祖領三司事鄭夢周守門下侍中池湧奇判三司事裴克廉　長壽　爲門下贊成事我
恭靖王判密直司事.
憲府上*　曰: "本朝故事立后妃府設官屬曰左右司尹丞注簿舍人而已. 恭愍王封崇明德太后立府曰崇敬官僚曰判事尹少尹判官所以極其尊崇也. 今崇寧府依古制設左右司尹等官. 而懿德慈惠兩府則尙仍崇敬府之例. 有違古制請　依崇寧府例." 從之.
辛丑憲府言: "今中外軍事旣以領三司事
李[太祖舊諱]都摠之請悉收諸元帥印章." 從之.
癸卯設八關會又分遣各司於松京行八關會.
給田都監啓定外官員鄕驛吏津尺院主田數及　儲廣興倉納稅之數.
罷各道將帥放軍人.
丙午安叔老還自燕燕王*　書曰: "致意署高麗國事與國人陪臣等. 邇以禮物來安敢易納? 古人云: '臣子無外交之理.' 　之必艱人意故物留使還謹以狀. 聞於父皇以通三韓之意必命乃報. 國人陪臣等審焉."
辛亥政堂文學鄭道傳等還自  京師宣諭
聖旨: "尹　李初謀亂汝國事朕旣不信. 已曾斷罪汝國復何虞疑?"
壬子囚沈德符麾下鎭撫曹彥等五人於獄.
乙卯以崔允沚爲西北面體察使.
戊午絞趙裕籍其家杖流曹彥等於遠地罷沈德符復以我
太祖爲門下侍中.
流池湧奇於三陟朴　於　州鄭熙啓於安邊尹師德於淮陽李彬於安峽.
十二月辛酉流沈德符於　山.
癸亥我
太祖上箋辭曰: "惟度德而授位是爲君上之明罔以寵而居功乃合人臣之義. 如冒榮而貪進或速禍而招尤. 是以召公憂盛滿難居蔡澤雲: '成功者去.' 　我朝侍中之任實周家　宰之官均邦國之旣難燮陰陽之不易. 伏念臣局量　淺學問　荒. 當假姓流毒之時有興師猾夏之擧神人共憤宗社幾傾乃與諸將而還敬奉
天子之命僭僞之種自底滅亡正派之傳克致興復斯乃祖宗之陰相固非臣力之所能. 特霑爵命之恩仍領中外之事無補垂衣之化常懷覆　之憂. 於今年春有尹　李初逃入中國竊弄
天子請親王動天下兵欲移社稷. 金宗衍爲其謀首自惑逃竄. 此係王室之安危非關臣身之利害. 乃有人匿且故縱惟不*　{軌}陰相與謀慮惟臣之寵利使然. 念至此而兢惶無已. 近得免於右揆私自幸於中心今又除臣侍中. 降命自天措躬無地. 　今國家再造文物中興自非宏材曷足贊襄國政不有重德何能鎭服人情? 伏願諒臣至誠釋臣重負. 臣謹當避賢者路無貽曠職之譏送老於家. 專貢祝釐之懇." 王不允批*　曰: "撥亂反正實爲命世之材論道經邦必待代天之相. 故其身之去就係於國之安危. 惟卿志勵風霜氣鍾光岳. 惟自昔而功在王室式至今而德被生民. 逐納氏於朔　殲倭寇於四境. 由先王薨逝以後有僞辛假竊其*閒荒於遊田耽於酒色恣行殺戮大肆頑凶. 至興軍師將犯華夏而卿明知逆順倡義回還. 謀及宗親與諸臣庶遂乃廢黜僞姓推戴寡躬而使邦基. 幾危而復安宗祀幾絶而再續. 校功度德耀古光今. 當永輔於我家傳榮享於後嗣何期群小潛肆奸謀. 此實在予非卿之故. 深有志於責己將欲正其刑章. 而卿遽貢　章規免職任卿雖思之審矣. 予所望則不然. 元首股肱旣同一體. 山河帶礪敢忘吾心? 毋煩固辭速踐乃職. 所請宜不允." 又遣中官賜衣酒敦諭. 我
太祖詣闕謝恩遂就職.
移國史於忠州. 先是藏於竹州七丈寺今夏倭賊入侵故移之,
癸酉獲金宗衍翼日死獄中.
乙亥刑曹判書安瑗等上書曰: "爲國之本在乎得人心得人之要在乎察事情. 此王政之所當先也. 夫人發於情形於言. 聽其言而究其情則時之理亂政之得失從可知也. 臣等竊聞輿議遷幸之際所損多矣. 從者棄業困於遷徙居者失所依於草莽彼此騷然. 頃者遷幸之初術士論曰: '天　屢見於上地怪每興於下此皆地德之衰巡幸南京則禍可弛也.' 今駐　未久獸多損傷人物人或潛謀不*　{軌}變怪亦云不息. 術士之論地德之說寧可信乎? 若曰讖有其數須當避*　{禳}則與其任術數而邀遐福孰若修德政而祗天戒乎? 願殿下上察天時下稽人事旋還京國則侍從有得所之樂民庶無失所之嘆. 惟殿下裁之." 王令都堂擬議.
丙子以閔開李士渭趙溫爲密直副使; 成石瑢知申事; 安瑗爲左副代言; 柳廷顯爲右副代言.
戊寅支解金宗衍以徇諸道斬其黨李方春等七人流朴可興李仲和金軾於遠地.
庚辰曹敏修卒於昌寧.
癸未以韓尙質爲西北面都觀察黜陟使兼兵馬都節制使; 姜淮仲爲司憲執義; 李敢爲持平.
世家卷第四十五.
