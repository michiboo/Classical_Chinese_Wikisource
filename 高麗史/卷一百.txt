列傳卷第十三. 高麗史一百.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
杜景升.
○杜景升全州萬頃縣人質厚少文有勇力初補控鶴軍手搏者招景升爲伍其舅上將軍文儒寶聞之曰: "搏賤技也非壯士所爲." 景升遂不往. 後以隊正充厚德殿牽龍. 鄭仲夫之亂武人多劫奪人財景升獨不離殿門秋毫無犯. 明宗初再遷散員李義方聞其名引爲內巡檢軍指諭一日退朝步出泰安門變服亡匿家人尋之三日得北山巖石*閒問其故云: "嘗入直　若夢有數人謀殺己懼而微服遁去俄有數萬人逐之因以至此." 人謂庚寅橫死者爲崇也. 義方聞景升復出喜曰: "此人世不多有." 復授指諭遷郞將東北面兵馬使金甫當起兵南方皆響應義方以其從兄郞將李椿夫及景升爲南路宣諭使椿夫性暴虐多殺邑宰景升從容謂曰: "受命之日以爲方鎭構逆州郡響應禍亂連結恐難底定今賴公威靈巨魁已殲先聲所至束手請命誅戮旣多請自今皆寬之脫有反狀情跡昭著然後誅之." 椿夫從之南方悅服. 使還椿夫謂景升曰: "始以公爲庸怯乃今知公寬厚謹愼能濟大事向非公策豈惟叛逆未息亦使僕陷於不義." 因結爲刎頸交.
景升以功拜將軍出爲西北面兵馬副使戍昌州西京留守趙位寵起兵分道將軍朴存偉李彥功等爲位寵所執時景升戍旋至香山洞通路驛遇西兵與戰敗之景升至撫州館方晝食西兵千餘人突至景升開館門西兵爭入景升射一人卽　地西兵敗走. 景升謂士卒曰: "賊在前不可從舊路." 乃由徑夜行至一寺解鞍與僧問路僧指之景升日夜兼行八日而至京. 時元帥尹鱗瞻已出軍王以景升爲東路加發兵馬副使景升率兵五千餘人至孤山分軍爲三以左右翼急擊西兵大破之斬首千餘級至宜州位寵將金朴升列車城外禦之景升選銳攻拔其城擒朴升斬之傳首於京. 諸州鎭稍稍歸附定長二州及宣德鎭欲投女眞景升遣人撫安之女眞千餘人到定州門外欲乘危　掠景升諭解之女眞乃退. 景升至孟州西兵據險以拒與李義旼石麟等擊破之斬四百級孟德二州兵　城走景升慰居民令按堵撫州堅拒不服雲中兵又至爲聲援景升分兵擊之雲中兵退撫州遂降. 時行營兵馬使及四摠管戰不利還京西兵遮路景升迎擊於大同江凡二十戰皆捷西兵大敗.
景升還至平州王遣知奏事李光挺郊迎勞問. 及至王曰: "卿以死許國使兇徒挫氣功不細矣然大　尙存社稷之恥也卿其勉之." 仍命爲後軍摠管使復遣之. 景升踰鐵關從耀德雲中路行所至風靡西兵入保漣州景升積土城外列大砲攻拔之又斬義州都領崔敬若及令猷令英等士卒入城爭取貨寶景升下令禁止之惟聽取釜鼎於是西北諸城皆迎降遂移師攻西京連捷. 西人負固久不下軍中以漣州釜鼎爲　器人便之曰: "公之計遠矣."
西兵夜出犯陣燒營門景升令曰: "旣火矣救之何益?" 因取物投之火益熾明如晝兵不敢入. 景升恩信素著西人多出城投降者遂與鱗瞻破西京擒位寵殺之西京平餘兵尙在復以景升爲西北面兵馬使鎭永淸. 北路處置使李景伯欲與議軍事遣五百騎邀之西人設伏狙擊於路騎兵皆沒唯郞將高勇之等十餘人走免景升已就途聞變馳還八城西人追不及執電吏殺之. 景伯與景升不　戰數不利召景伯還以石麟代知西北路兵馬事景升兼處置使. 金使將還西兵梗路不得過景升募士卒掩擊殺之王嘉其功陞上將軍知御*吏{史}臺事驟遷守*大尉　知政事判吏部事修國史掌銓注雖內寵莫敢撓之.
進平章事封三韓後壁上功臣　　工李光弼圖形光弼曰: "　法生時　半像耳." 景升怒使具體. 兩府文武百官就第賀重房諸將宴賀酒　各執樂器景升歌守司空鄭存實吹小管李義旼怒罵曰: "安有宰相自同伶人歌吹也?" 乃罷歸景升目不知書時有一醫題壁自稱玉堂人有人嘲之曰: "戰將今爲修國*吏{史}不妨醫作玉堂人." 聞者齒冷景升與同列奏: "式目都監所藏判案國之龜鏡部秩錯亂漸難稽考宜加檢討謄寫以藏." 從之. 又奏: "祖代諸功臣贊定大業厥功卓然宜追加爵命以示不忘." 王嘉其奏皆贈爵又爲錄*券各賜其後.
與義旼同拜門下侍中位在義旼上義旼在中書大　景升笑而不*　尋加中書令舊制三品以上每遷級例上讓表降詔不允然後表謝上官景升獨曰: "內不欲讓而假人筆外爲禮文吾不忍爲也." 王移御延慶宮訛言變生輦下扈駕百官皆狼狽四散景升獨按　神色自若. 崔忠獻謀廢王勒兵市街托議事召景升景升女壻將軍柳森栢疑之自刎死遂流景升於紫燕島又流森栢父得義於南裔景升在島憂憤嘔血卒或雲景升有金其奴欲盜密毒之.
於學儒.
○於學儒木州人父邦宰　力絶人官至右僕射學儒倜　有氣　宿衛毅明兩朝忠謹無他李高李義方等將作亂議主兵者皆曰: "在今舍於公復何人哉?" 遂詣其家謀之學儒曰: "公之志大矣然吾父常戒予曰: '武官見屈於文官久矣能無憤乎去之易如拉朽然文官見害禍及吾輩亦不旋踵汝宜愼之.' 吾父雖沒言猶在耳死且不從." 及二李得志謀害之學儒懼求娶義方　得免官至同知樞密院事卒.
盧永淳.
○盧永淳杞溪人毅宗朝入內侍爲閤門祗*侯{候}東北面兵馬使及春州道按察使奏: "京畿伊川安峽東州平康東界永　宜州西海谷州之境寇盜橫行請捕之. 王遣永淳及兵部郞中金莊等捕賊首異雙員衣朴等誅之後拜承宣. 鄭仲夫之亂扈從臣僚多遇害永淳本兵家子且與武臣相善故免官至平章事. 子孝敦蔭補官歷任中外累立戰功事有利國知無不爲熙宗四年以門下侍郞平章事卒年六十二謚懿貞.
趙位寵.
○趙位寵史失世系毅宗末以兵部尙書爲西京留守鄭仲夫李義方等弒毅宗立明宗. 明宗四年位寵起兵謀討仲夫等遂檄召東北兩界諸城兵曰: "側聞上京重房議以北界諸城率多桀　欲討之兵已大擧豈可安坐自就誅戮宜各*　{糾}合士馬速赴西京." 於是　嶺以北四十餘城皆應之獨延州閉城固守王遣平章事尹鱗瞻率三軍擊位寵又遣內侍禮部郞中崔均爲東北路都指揮使諭諸城鱗瞻至　嶺驛位寵遣兵急擊大破之位寵先鋒至京西義方擊敗之奔還至大同江收散卒復　城固守義方久屯城外位寵擊卻之義方兵獲位寵子卿及將軍禹爲善斬之傳首於京.
明年位寵遣兵擊耀德縣時義方已伏誅王遣殿中監庾應圭給事中史正儒詔位寵曰: "朕因臣民推戴奄登大寶於今六年賴文武臣隣　輔獲守丕基頃有賊臣專擅國政多行不義害及中外民怨兵起至於無知小民殺傷尤多朕甚哀痛其賊臣已從卿等表奏擧義掃蕩卿等又請降使宣諭嘉乃忠誠遣使宣諭體朕至意更勵忠誠." 位寵上表請降應圭還位寵悔之遣精騎追至洞仙驛不及不勝其憤斬其　吏而還尋遣左營郞將徐俊明上表賀誅義方王留俊明於法靈寺唯放校尉徐惟挺還. 上京兵圍漣州數月漣州請救於位寵位寵遣將救之上京兵從*閒道擊之斬千五百餘級虜二百五十餘人又掩擊於莽園斬七百餘級虜六十餘人. 時毅宗猶未葬以位寵聲言義方弒君不葬之罪乃發喪葬禧陵. 將軍朴存威奉使在雲中道每誇納釜之事雲中人應位寵遂斬存威.
鱗瞻攻西京位寵食盡至　人屍時出挑戰鱗瞻堅壁不出位寵遣金存心趙規如金奏義方放弒之罪存心中道殺規來泊禮安江王遣中使迎勞拜存心內侍閣門祗候其軍將六十人職賞有差. 位寵聞之殺存心妻子位寵復遣徐彥等如金上表曰: "前王本非避讓大將軍鄭仲夫郞將李義方弒之臣位寵請以　嶺以西至鴨綠江四十餘城內屬請兵助援." 金主執送彥等東京路都摠管府牒寧德城雲: "西京留守趙位寵三次遣使九十六人齎告奏表文等事今勘得所遣人徐彥等狀稱大定十年八月前王遊普賢寺大將軍鄭仲夫郞將李義方等執前王及子孫送海島立前王弟翼陽公爲王飾以因病讓位上表大朝大定十三年仲夫等遣人殺前王及子孫官僚等大定十四年位寵上表請王誅仲夫等今年正月王下詔諭賊臣等已誅復有仲夫子筠殺義方等不告國王領兵三萬餘人攻西京相戰至今未決勝否今年六月位寵與北界四十餘城欲屬大朝遣義州都領崔敬若等齎牒婆速路摠管府公文至義州關門爲鄭白臣等所殺又筠等軍馬遮路以此遣大使金存心趙規等各三十餘人泛海來奏不知消息節次再遣彥等其欲屬大朝及請兵問罪等事委是端的欽奉帝命位寵陳乞事則非大國所容將彥等付彼國施行其彥等衣甲諸物差官交割."
六年位寵使人詐爲居士服請兵於西北州鎭至靜州被執位寵與上京兵戰佯敗走上京兵逐至龍興德部位寵回兵擊之上京兵死者甚多. 麟州人康夫祿升鄭臣等殺防守將軍蔡允和王遣內侍祗候崔存往諭之未幾夫等又殺義州分道將軍尹光輔防禦判官李彥升以應位寵位寵遣人署諸城酋豪官. 麟州都領中郞將洪德謀執位寵所遣人以拒夫等袖刃至德家欲害之德伏兵於門斬之鱗瞻攻西京通陽門後軍摠管杜景升攻大同門破之城中大潰遂殺位寵函其首來獻梟於市又執送位寵妻　.
房瑞鸞.
○房瑞鸞宣州鄕貢進士趙位寵起兵西北諸城皆附瑞鸞謂其兄孝珍得齡曰: "位寵脅誘諸城土豪僞署官職令收兵赴西京吾曹亦與其中吾婦翁尹仲瞻以兵馬判官在從兄鱗瞻麾下壻攻婦翁情所不忍　位寵所謀不軌終必自敗兄宜熟計." 孝珍等然之夜密誘州人曰: "位寵始以誅賊臣爲名故諸城響應稱兵向闕及至郊畿交鋒輒敗官軍追擊　屍相枕欲收餘燼復謀旅拒氣勢已沮不可復振所恃者惟險固耳若王師一朝拔西京移軍臨之闔城必爲*　粉且位寵之志不止討賊若不改圖恐爲同惡流醜後世今欲率先倡義去逆　順於諸君意何?" 州人皆諾有都領郞將義儒受位寵署爲將軍獨不可孝珍狙射斃之卽遣人告義州義州人亦殺位寵所置將景綽等以應遣人齎首從*閒道飛報行營諸城聞之皆罷兵. 事聞王嘉之賜孝珍爵散員瑞鸞以同正屬內侍得齡留本州爲戶長未幾州人嫉孝珍獨受爵遂殺得齡及其母.
朴齊儉.
○朴齊儉明宗時以大將軍爲西北面兵馬使趙位寵旣敗餘衆復聚分軍爲三有思進軾端進國者爲中軍行首戒訓爲指諭金甫爲前軍行首光秀爲後軍行首散居嘉渭泰漣順等州山谷首尾行劫大爲民患焚慈肅二州屠妙德香山諸寺王遣兵討之屢戰失利. 齊儉始至營與錄事金重甲謀部分諸校發興化雲中道兵爲掩襲計賊依阻山林無定居諸郡人又多爲賊耳目軍中動靜輒先知之戰始交輒敗北士卒氣沮逗留不進裁留五百人爲聲援引還. 賊乘勝攻寧州靈化寺驅僧爲兵進攻漣州賊勢轉盛然其遊寇日久閭閻無塢壁者劫掠旣盡大城皆堅守未易猝拔由是漸就飢窘謀欲降. 齊儉聞之遣人招誘諸屯賊相率來降齊儉每見降者輒　循之曰: "汝等亦皆吾赤子." 開倉賑之前後凡六百餘斛乃聽其所欲分處龜漣等州使之安業給光秀等傳騎送京王以光秀爲校尉金甫攝校尉思進軾端戒訓爲隊正. 獨進國不降率其黨百五十餘人慾投女眞齊儉遣兵盡擒斬之龜州別將東方甫等十七人與賊交關往來皆誅之. 齊儉後知御史臺事.
其子　光年少輕薄初補權務氣驕道遇李紹膺妻見從婢有持薑者求之不與　光歐辱之紹膺妻大怒率　僕持刀杖至齊儉家呼　欲殺　光　光及家人皆逃匿. 紹膺女壻慶大升弟也紹膺妻憑慶勢訴重房重房奏: "　光道辱宰相妻大無禮宜置於法." 事下重房治之　光竟不出齊儉坐免歷抵諸將家乞憐諸將哀之請復其官王許之.
奇卓誠.
○奇卓誠幸州人美容儀善射御初補校尉毅宗好馳馬擊毬擢爲牽龍常在王側善事權貴驟遷衛將軍. 明宗初累轉　知政事趙位寵起兵卓誠爲副元帥禦之及還判兵部事進門下侍郞平章事判吏部事. 有金平者少有文名金甫當之亂妻父韓彥國被戮平攜妻子隱於昇平郡及卓誠秉政以平有才擢爲直史館. 卓誠貪財賣官由是賢者屛跡讒　競進家臣高忠全李仁齡皆姦　貪鄙惡聲遠播. 九年卒廣平宮久廢無主卓誠欲請王居之其妻諫止之不聽居數月而死後王論討位寵功贈推忠　謀佐理同德功臣守太師門下侍中圖形閣上.
洪仲方.
○洪仲方起自行伍鄭仲夫廢毅宗立明宗仲方與有力驟拜大將軍性　直不阿每面折人過王器之人亦倚重. 時武散官檢校將軍以下散員同正以上聚議欲奪處東班權務官重房臺省畏衆口莫敢誰何. 仲方獨曰: "國家設官分職唯卿監外武臣不兼文官自庚寅以後吾　得處臺省布列朝班校尉隊正許着　頭西班散職差任外官固非先王之制若又遽奪權務官其如東西定製何吾寧死不從議遂寢." 於是西班散職群聚於路每見達官控訴不已一日遇仲方遮道慢罵. 仲方攘臂跋馬排突至重房曰: "吾今日幾死矣下之陵上至如是耶?" 乃密謀捕首謀者四五人配島又流其黨十餘人時議尤重之. 累官至守司空尙書左僕射掌外官長吏之職進退予奪惟意所恣又蓄嬖妾嗜利者附之爭納賄賂九年卒.
慶大升.
○慶大升淸州人父珍中書侍郞平章事大升　力絶人早有大志不事家産年十五蔭補校尉累遷將軍. 珍性貪鄙多奪人田及卒大升悉以田案納選軍一無所取人服其淸. 明宗八年淸州人與州人係京籍而退居者構隙捕殺幾盡其黨之在京者聞之欲報仇矯旨募死士向淸州王遣將軍韓慶賴等追止之不及與州人戰不剋死者百餘人. 時大升與大將軍朴純弼爲本州事審官以不能禁制見罷牧副使趙溫舒亦罷.
大升嘗憤鄭仲夫跋扈謀欲討之以其事艱大隱忍未發會仲夫子筠潛圖尙公主王患之大升銳意討仲夫畏其壻宋有仁未得*閒及有仁斥逐文克謙韓文俊大失人心朝臣皆側目. 牽龍許升有勇力爲衆所服筠愛之升及隊正金光立俊翼又皆大升所善九年大升謂升曰: "我欲去兇徒汝能從之事可成矣." 升諾之大升曰: "藏經會畢之夜宿衛之士必皆困睡吾令死士三十餘人伏和義門外汝先殺鄭筠於內以嘯聲爲約則我發伏應之." 夜四鼓升入筠直廬殺之遂發嘯大升率死士踰宮墻入殺大將軍李景伯指諭文公呂所見輒殺宮中呼　鋒刃交接王驚愕. 大升至寢殿外大聲曰: "臣等衛社稷請上無恐." 王出御宮門召大升等手賜　酒以慰之大升因請發禁軍分捕仲夫及有仁父子仲夫等聞變逃匿民家悉捕斬之梟首於市.
王呼大升問曰: "欲以筠承宣之任授卿." 大升曰: "臣不識字非所敢望." 王曰: "非卿則誰可者吏部侍郞吳光陟何如?" 對曰: "承宣出納王命非儒者不可光陟雖稍知書然亦武臣恐似鄭筠." 王　然大升知光陟必拜承宣惡之大升族兄將軍孫碩素與光陟有仇誘大升幷殺之遂分捕四家之黨將軍金光英指諭石和襲連中郞將宋得秀奇世貞等殺之朝士詣闕賀. 大升曰: "弒君者尙在焉用賀爲?" 李義旼聞之大懼武官或宣言曰: "鄭侍中首唱大義沮抑文士雪吾曹累年之憤以張武威功莫大焉今大升一朝而屍四公孰討之耶?" 大升懼招致死士百數十人留養門下以備之號都房爲長枕大被令輪日直宿或自共被以示誠款.
未幾辭職家居然國有大事必就關決大升自去鄭宋以來心不自保常令數人潛伺里巷偶聞飛語輒拘囚鞫問累起大獄用刑深峻. 時京城寇盜多起自稱大升都房有司逮捕囚之大升輒釋之由是公行奪掠無畏忌大升門客殺一良家子於路有司捕之欲治大升力救得免. 升光立等恃其同功偃蹇自肆陰養惡少又　侍東宮寢臥後壁歌吹徹夜旁若無人大升忌之. 召升於其第斬之道見光立殺之以兵自衛奏雲: "升等縱恣非唯欲殺臣且圖不軌事迫不暇奏聞已誅之." 王命近臣慰諭之宰相以下皆就第或致書而賀大升稍自安罷其兵衛.
十一年前隊正韓信忠蔡仁靖朴敦純等謀作亂令史同正大公器知之以告大升大升白王捕鞫之辭連石和及別將朴華注簿李敦實乃流信忠仁靖敦純等於島貶和南海縣令華河山島勾當使流敦實於廣州. 王內忌大升外示優寵日賜珍羞服玩奏請無不曲從故人多　附然非有學識勇略者大升輒拒之武官皆畏其威不敢縱肆. 十三年大升忽夢仲夫握劒叱咤因得疾卒年三十及葬道路莫不哀哭.
初大升之討仲夫也牽龍金子格有力焉大升愛之　領都房大升卒都房*　{斂}錢以葬將散復聚飮子格誣告曰: "大升都房往往復會者將爲亂也." 王素忌大升命重房捕之使大將軍鄭存實吳淑等治之苟名在都房者悉捕之其或逃匿縛其父母妻子及族黨困苦之匿者自出或自刃死凡得六十餘人復諭存實等嚴加　掠窮索其黨又令內官伺用刑苛緩於是　楚甚酷　流遠島多死於路存者不過四五人.
光陟父挺嘗爲郞將西都之反仁宗命挺齎詔密諭諸城挺藏詔衣中徒步*閒行被邏卒執繫獄有一醜女食之挺德之約爲夫婦遂生光陟. 後挺累官至尙書以老致仕妻無子乃召光陟爲嗣光陟補牽龍隊正喜與儒士遊不好武. 毅宗末爲別將牽龍行首與李義方有素拜千牛衛將軍改金吾衛將軍吏部侍郞明宗欲授三品職光陟曰: "臣年少拜四品又兼吏部於臣足矣." 遂辭出爲楊忠州道察訪使時孫碩父爲水州使性貪鄙侵漁無厭百姓苦之碩懼就光陟求哀光陟不聽竟劾罷之碩由是與光陟有隙遂誘大升殺之.
陳俊.
○陳俊淸州呂陽縣人有勇力起行伍積勞拜衛將軍戍北界戍將例不得著正角　頭獨俊著之知兵馬事梁升庸禁之不從劾罷之起爲大將軍. 明宗朝累拜知樞密院事進　知政事判兵部事九年卒. 性質直頗得時譽王亦器重庚癸之亂文臣家賴俊全活者甚多時人謂有陰德後必昌. 孫湜　溫皆登第有文名湜官至御史大夫　選直翰林院以右司諫知制誥出知公州卒善爲詩詞語淸麗少與李奎報齊名時號李正言陳翰林.
崔世輔.
○崔世輔系本寒微不解書毅宗時以禁軍充隊正丁亥流矢之變以世輔在側疑之流南海後武人得志召復舊職明宗初累拜同知樞密院事十四年進門下侍郞平章事判兵部事上將軍. 有人訴重房曰: "修國史文克謙直書毅宗被弒事弒君天下之大惡宜令武官兼之使不得直書." 克謙聞之懼密奏王王重違武臣意然惡其非舊制乃授世輔同修國事世輔擅改事爲史由是毅宗實錄脫略多不實. 克謙嘗於　史堂戱世輔曰: "儒官之爲上將軍自我始武官之同修國史自公始." 相與一　時崔連金富亦以將軍　爲禮部侍郞武人兼儒官自三人倡. 十九年世輔代克謙判吏部事性貪汚視賄賂多寡爲升黜財累鉅萬尋加特進守*大師二十三年卒.
子斐美容儀爲東宮指諭太子嬖婢在宮垣內擲橘挑之斐遂私之事泄王欲置諸法賴李義旼營救獲免太子逐婢婢爲尼斐猶通焉崔忠獻數其罪流南裔. 初世輔構第遍一坊四面各置第宅爲子孫計未久家門盡滅.
朴純弼.
○朴純弼門地賤微挺姿表美鬚髥進止言語爲人所推許毅宗時以中禁軍入衛頗勤恪始補勇爵明宗立遷左中禁指諭. 時武人秉政文臣殲盡簿書雲委純弼獨能操筆終始無怠以功授大將軍號令軍府自是不淹旬日踐歷華要至兵部尙書. 純弼直東宮之旁大營私第太子白王曰: "術人以爲朴尙書第於東宮爲月建方不宜營造臣力不能禁請上禁之." 王曰: "朴尙書必不聽我言但汝修省以消厄患." 聞者莫不憤嘆後拜樞密院使曹元正之作亂也純弼當直逆知之移病以免進中書侍郞平章事二十一年以　知政事卒.
李英搢.
○李英搢初名寵夫高令郡人家世微販魚爲生充邏卒性殘忍喜禍鄭仲夫之亂附李義方李高恣其兇暴世之言殘虐者必曰寵夫. 慶大升用事誅戮兇黨殆盡英搢畏縮及大升卒復橫肆驟遷刑部尙書漁奪無厭以致家當屋宇耽耽人見之曰　. 嘗求使於金沿路需索郡縣奔走賂遺萬計穢聲四達金人見之曰: "汝向爲義州戍卒州人皆呼爲獸心人汝國無人　汝拜高官銜使命耶?" 所至皆慢罵不禮及還語其子曰: "汝輩免使異國幸矣." 轉兵部尙書疾篤在告會有武選力疾而出尋死.
白任至.
○白任至藍浦縣人業農初以驍勇被選至京賃屋居賣薪自給毅宗選充內巡檢軍扈駕出入不離仗側以勞補隊正鄭仲夫之亂武人得志遂貴顯. 明宗朝累遷刑部侍郞妻具酒饌盛騶從訪舊賃家　　驚歎曰: "　汝之福也." 轉大將軍兵馬副使. 有養賢庫記官嘗借庫銀器數事寄郞將李允平家過數日記官取器不返其妻候之聞有籠屍在路旁往視之卽其夫也妻意必爲允平所殺訴有司治之允平不服久繫獄以賂免　掠允平家人及記官親友被　訊死者數人. 國人皆曰: "允平實殺記官法官故緩之." 允平聞而告曰: "予實無罪國人皆指予爲言勢不可　請納家　贖之." 公議久未決時中軍閱戰馬有注簿同正趙英仁者鞍馬服飾極鮮華求籍神騎班. 任至曰: "英仁家素貧今暴富有由." 執送法司英仁恃其無顯跡略無懼色俄有一　來告曰: "我英仁家　也主與記官素親一日記官齎銀器到家主貪其物毒殺之吾母適在前主恐事洩幷殺　後園以滅口銀器亦埋某地我欲告法司復　恐見害未敢耳." 有司往掘之皆得. 任至後拜刑部尙書遷知樞密院事嘗以私事謁王引入內殿優禮以遣. 舊制: 大臣非國家大事不詣君門. 臺*　{諫}不劾任至時議譏之二十一年以知門下省事卒.
李俊昌.
○李俊昌明宗時爲刑部侍郞有男子夜投匿名書於壽昌宮門巡檢官捕得之乃　俊昌兄弟也王性柔弱事皆決於諸將但　之而已諸將信其書乃欲誅俊昌等. 王聞之召大將軍鄭邦祐責曰: "自癸巳以來無辜多見害予不能救咎實在予今俊昌等若謀不軌彼必顯告豈夜投匿名書乎曲在男子諸將何欲誅俊昌耶?" 諸將　問男子果服其誣流遠島蓋怨俊昌嘗奪其田也後拜太僕卿. 俊昌母睿宗宮人出也宮人本賤隸舊例宮人子孫限七品唯登科者至五品俊昌至是拜三品臺諫畏縮無敢言者官至樞密院使卒.
崔忠烈.
○崔忠烈明宗時拜司宰卿神虎衛上將軍累遷同知樞密院事與院使李光挺副使文克謙等奏: "燃燈會舊用二月望近因聖考諱朔改用正月有乖先王之意今三光告異二氣不調恐或由此縱不設會作樂請於二月望令公私隨宜燃燈." 從之. 忠烈又建議: "八關會百官果床與中禁軍衣飾華侈無制請禁之." 從之尋以星變乞解職不允進中書侍郞平章事太子少傅判刑部事. 舊制燃燈八關必遣宰相至西京攝行齋祭自甲午之變西京有事詔停遣使後只遣三品官忠烈利其贈遺奏曰: "先王遣宰相爲使蓋重翼京也乞依舊制." 王　知其意遣忠烈如西京行八關會及還多受賄賂輜重至三十餘兩十二年卒.
鄭世裕[*(鄭)叔瞻*(鄭)晏].
○鄭世裕河東郡人明宗時爲西北面兵馬使*　{斂}民財貨數獻內府王遣其子叔瞻齎手詔奬諭世裕還請授其子允當銓曹允當年少無知乃授吏部員外郞. 世裕累官刑部尙書時　知政事上將軍文章弼等諸將軍劾奏: "世裕嘗在西北面*　{斂}民繭絲及珍玩之物詐稱貢獻驛輸其家又在尙書省署永州吏崔安戶長公牒已成世裕納水州吏崔少賂改永爲水安爲少以其牒給少事覺法當流以計獲免今爲刑部先坐衙同列有後至者輒畜罵逐之專權自恣舞文弄法視賄賂多少出入人罪請流遠島以戒後人." 制從之國人大悅後隊正李金大上變告世裕謀不軌乃流世裕允當叔瞻於南裔.
○叔瞻累官樞密院知奏事高宗初　知政事金山王子兵　入北鄙叔瞻爲中軍元帥行至興義驛軍中自驚奔還屯國淸寺號令不行部伍無紀律人皆缺望. 從軍僧徒謀殺崔忠獻忠獻捕鞫之辭連叔瞻乃罷還叔瞻以忠獻子怡爲壻恃勢頗驕橫大起第宅三四區彌滿數里及爲元帥多受軍卒賄放遣之常語軍中曰: "崔忠獻　喪王室自招寇賊反遣我討賊諺所謂人則食　我反飮水者也." 至是忠獻欲殺之賴怡營救流河東後拜平章事. 兄右僕射　亦貪鄙奪占人田又不能正家妻妾無分乃降授工部尙書.
叔瞻子晏晏初名奮性聰慧少登第陰陽　術醫藥音律無不精曉出　晉陽以母老辭歸養河東怡愛其才奏授國子祭酒晏見怡專權忌克欲遠害退居南海好佛遊遍名山勝剎捨私　與國家約中分藏經*　{刊}之事佛太煩一方厭苦. 晏旣退猶恐及禍養怡外孫爲子以取媚又*　{諂}事權貴好奢侈第宅器皿極其華麗. 崔沆秉政召知門下省陞　知政事一日與門生郞將林　內侍李德英威州副使石演芬論時事曰: "人命至重崔令公何殺人乃爾?" 後德英演芬會　家飮復稱晏語嘆曰: "恩門之言誠是." 　妻兄家奴聞之訴於沆. 沆與晏素有隙欲收人望外雖禮貌內實猜忌至是大怒曰: "鄭公本有異心誹謗吾事其將構亂乎?" 遂籍其家流白翎島尋遣人沈殺之.
鄭國儉[李維城].
○鄭國儉明宗時屬內侍爲大府少卿八關會齎賜宰相花酒稽緩　政宋有仁怒不受國儉以此被劾削禁籍後附有仁復爲內侍. 國儉家在水精峯下峯路幽僻高險惡少五六人常聚其峯見婦人有姿色者必劫亂之至奪其衣物. 一日國儉見一婦人盛飾著袈裟由峯路下袈裟婦人盛飾以緇帛爲之所以蒙頭掩面者賊邀而劫執從婢皆散. 國儉不能忍視遣女壻內侍李維城令同正崔謙率家　捕之獲三人囚大理乃大將軍李富甥姪及權勢武官子姪也請謁交午法官欲不治刑部員外郞趙聞識獨抗議訊鞫杖殺時議快之. 國儉累官吏部尙書轉御史大夫惡銓注冗雜罷南班假充者十餘人臺綱稍振進　知政事神宗六年卒.
維城大將軍幹之子交友以信遇事剛果按全羅守漢山皆有聲績累拜左常侍. 王濬明之被禍也其弟正言景儀緣坐配流親舊畏崔忠獻莫有送者維城以故舊遣人餞之　白金三十兩遺押吏得寬陵逼景儀感泣　咽時人多之. 高宗初爲西京副留守以絃歌自娛惑於官妓因得疾卒.
鄭邦佑.
○鄭邦佑起自電吏明宗朝累遷大將軍知御史臺事以賤系拜臺官人皆笑之出爲西北面兵馬使重房奏: "昔陳淑嘗爲其道兵馬使邦佑以電吏從行北蕃吏民尙有記其面者今若出鎭人心不服徒示國家無人也請勿遣." 王從之. 後復爲兵馬使臺諫無有言者邦佑公廉率法威惠　施一方畏服.
丁彥眞.
○丁彥眞神宗五年爲大將軍時慶州人謀反密遣郞將同正裴元祐往將軍石成柱配所古阜郡說曰: "高麗王業幾盡新羅必復興以公爲主沙平渡爲界何如?" 成柱佯喜留元祐於家潛告郡守惟貞惟貞捕送按察使以聞誅之. 慶尙道按察使池資深奏慶州賊請降不必發兵. 崔忠獻怒以大將軍金陟侯爲招討處置兵馬中道使刑部侍郞田元均副之大將軍崔匡義爲左道使兵部侍郞李　副之攝大將軍康純義爲右道使知閣門事李維城副之趣發兵往討. 賊聞之募集雲門山及蔚珍草田賊分爲三軍自稱正國兵馬誘脅州郡. 陟侯師老不戰使賊勢日盛明年徵陟侯以私騎還京遣彥眞代之臺省劾罷陟侯職. 賊入基陽縣匡義帥兵急擊殺獲甚多忠獻奏遣中使齎詔賜藥以奬之彥眞旣至因祈恩詣城隍祠密以捕賊之謀授覡.
一日賊徒都領利備父子至祠潛禱覡　曰: "都領擧兵將復新羅吾屬喜之久矣今幸得見請獻一盃." 邀至其家飮之醉遂執送彥眞賊掠杞溪縣維城進兵擊之賊魁　佐乘高望見將遁將軍房秀精率二子先登奮擊士卒乘之斬一千餘級虜二百五十餘人彥眞又遣隊正咸延壽康淑淸往雲門山誘　佐使安業不聽. 賊副屢目延壽延壽知其意出持劒入擊　佐　佐奮起淑淸擊斬之傳首於京賊麾下欲刺延壽等賊副呵禁之得免. 匡義執太白山賊魁阿之械送於京瘦死獄中匡義又奏: "興州浮石符仁等寺及松生縣雙岩寺僧徒謀亂." 命兵馬使鞫之配島. 又明年忠獻以匡義　純義維城等平東京功最多奏令先還　加爵秩僚佐以下賞賚有差. 彥眞元均等還忠獻奏曰: "賊未盡除宜留中軍判官朴仁碩爲按察使率京兵二百鎭之." 仁碩擒餘賊金順等二十餘人遣皇甫經以聞王命經屬內侍加八品職高宗二年彥眞以知門下省事卒.
列傳卷第十三
