志卷第十九. 高麗史六十五.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
禮七.
賓禮.
迎北朝詔使儀.
○王出坐乾德殿閣門副使以上先入殿庭肅拜次宰臣侍臣閣門南班肅拜　立後屈使館伴執事俱入殿庭肅拜訖. 閣門舍人就聞辭位奏: "北朝使臣已到閣門伏候聖旨." 閣門使傳宣曰: "屈." 閣門員引使臣持詔函者前導入中門使臣就殿門西. 王出殿門東相揖入殿庭. 使臣就傳命位向南立定王西向再拜問皇帝體使臣*　傳王拜舞拜. 舍人喝: "宰臣以下侍臣拜舞拜!" 訖使臣稱有命王再拜. 使臣傳詔於王王授宰臣宰臣　授於持函員. 王拜舞拜. 舍人喝: "宰臣及侍臣拜舞拜!" 訖國信物色過庭王再拜. 訖閣門員引使臣出殿門王出殿門外揖送. 閣門引使臣接翰林廳幕次王權御殿門內看詔書. 次閣門使呈使臣精儀物狀王*　傳訖物色過庭. 閣門使呈使臣　狀王復狀. 閣門員引到殿門外王出殿門相揖入殿上. 使臣再拜奏聖體又再拜進步致辭又再拜訖就座後舍人呈上中節　狀舍人引就拜位王起立. 舍人喝: "再拜!" 奏聖體. 舍人喝: "再拜!" 進步致辭. 舍人喝: "再拜!" 閣使傳有敎賜客省茶酒食. 舍人喝: "再拜!" 引出殿門. 王就座後閣門員引下節入殿庭再拜奏聖體再拜閣使傳有敎賜所司酒食喝: "再拜!" 出門. 訖進茶初盞親勸使臣還酬再拜就座飮訖相揖還就座. 賜中下節酒食畢使臣再拜進步致辭再拜. 閣門員引降出殿門王出殿門揖送歸館.
迎北朝起復告　使儀.
○王出坐乾德殿閣門副使以上先入庭　立次宰臣以下及侍臣南班入殿庭拜位. 舍人喝: "宰臣以下肅拜." 訖就位. 屈使監館事入殿庭肅拜而出. 舍人就聞辭位奏: "北朝某使已到閣門伏候宣旨." 閣使宣傳: "屈." 閣使出到閣門引使臣. 王出殿門外使臣就門外相揖入殿庭詔書官告先行各就殿庭本位王再拜向使臣問聖體傳皇帝安. 王拜舞拜起居舍人喝: "宰臣以下拜舞拜." 使臣傳有　王再拜. 使臣宣傳王拜舞拜. 使臣取詔傳王接授宰臣. 使臣取官告傳王接授宰臣. 王拜舞拜. 使臣揖出王相揖出送門外. 閣使引使臣接翰林廳. 王上殿看詔書官告. 訖使臣以閣使上　狀王回送起居狀出殿門迎接依前揖入上殿行私禮使臣先行致辭王*　拜. 王東邊使臣西邊坐定. 閣使進使下人　狀. 訖舍人引使下人就拜位. 舍人喝: "再拜!" 時暄. 舍人喝: "再拜!" 進步致辭. 舍人喝: "再拜!" 閣使宣傳有敎使臣茶酒. 舍人喝: "再拜!" 引出使臣. 茶酒禮畢致謝王*　拜. 訖引使臣下殿王相揖出殿門外揖送. 服色　用玄冠素服除綵棚樂部揷花.
迎  大明詔使儀.
○使臣入國境先遣關人馳報於王王遣官遠接詔書. 前期令有司於國門外公館設幄結彩設龍亭於正中設香案於龍亭之南備金鼓儀仗鼓樂伺候迎引. 又於國城內街巷結綵於王宮內設闕庭於殿上正中設香案於闕庭之前設司香二人位於香案之左右設詔使立位於香案之東設開讀案於殿陛之東北設王拜位於殿庭中北向設衆官拜位於王拜位之南異位重行北向. 設奉詔官位於開讀案之北宣詔官位於捧詔官之南展詔官二人於宣詔官之南俱西向司禮二人位於王拜位之北東西相向引禮二人位於司禮之南東西相向引班四人位於衆官拜位之北東西相向. 陳儀仗於殿庭之東西設樂位於衆官拜位之南北向. 遠接官. 接見詔書迎至館中奉安於龍亭中遣使馳報王. 是日王率國中衆官及耆老出迎於國門外. 迎接官迎詔書出館至國門. 金鼓在前次耆老行次衆官具朝服行次王具冕服行. 次儀仗　樂次詔書龍亭使臣常服行於龍亭之後. 迎至宮中金鼓分列於外門之左右耆老衆官分立於庭中之東西置龍亭於殿上正中. 使臣立於龍亭之東引禮引王入就拜位引班引衆官及耆老各入就拜位. 使臣詣前南向立稱有制司贊唱: "四拜." 樂作王及衆官以下皆四拜樂止. 引禮引王由西階升詣香案前北向立. 引禮唱: "　!" 王　. 司禮唱: "衆官　!" 衆官以下皆　. 引禮唱: "上香!" 司香奉香　進於王之左. 王三上香. 訖司贊唱: "俯伏興平身!" 王及衆官以下皆俯伏興平身. 引禮引王復位. 司贊唱: "開讀!" 宣詔官展詔官升案. 使臣詣龍亭捧詔書授捧詔官捧詔官受詔捧至開讀案授宣詔官宣詔官受詔展詔官對展. 司贊唱: "　!" 王及衆官以下皆　. 宣詔官宣詔訖捧詔官於宣詔官前捧詔書仍置於龍亭. 司贊唱: "俯伏興平身!" 王及衆官以下皆俯伏興平身. 司贊唱: "四拜!" 樂作王及衆官以下皆四拜樂止. 司贊唱: 搢笏鞠躬三舞蹈　左膝三叩頭山呼萬歲山呼萬歲再山呼萬萬歲出笏俯伏興. 樂作四拜樂止. 禮畢引禮引王退引班引衆官以次退. 王及衆官釋服. 使臣以詔書付所司頒行. 王與詔使分賓主行禮.
迎  大明賜勞使儀.
○使臣至國境先遣關人入報王遣官遠接. 前期有司於國門外公館設幄結綵設龍亭於館之正中備金鼓儀仗鼓樂於館所以伺迎引. 又於國城內街巷結綵又於王宮設闕庭於殿上正中設香案於闕庭之前設王受賜予位於香案之前. 設王拜位於殿庭正中北向衆官拜位於王拜位之南異位重行北向. 設樂位於衆官拜位之南北向司贊二人於王拜位之北東西相向引禮二人於司贊之南東西相向引班四人於衆官拜位之北東西相向. 陳儀仗於殿庭之東西. 遠接官接見使臣迎至館所以上賜安奉於龍亭中遣使馳報王. 是日王率衆官出迎於國門外遠接官迎上賜出館至國門. 金鼓在前次衆官常服乘馬行. 次儀仗鼓樂次上賜龍亭使臣常服乘馬行於龍亭之後. 迎至宮中金鼓分列於殿外門之左右衆官分立殿庭之東西置龍亭於殿上正中. 使臣立於龍亭之東引禮引王引班引衆官各就拜位立定. 司贊唱: "四拜!" 樂作王及衆官皆四拜樂止. 引禮引王詣龍亭前使臣稱有制. 引禮贊　司贊唱: "　!" 王與衆官皆　. 使臣宣制云云. 宣畢使臣捧所賜物西向授王王　受. 以授左右. 訖引禮贊俯伏興平身司贊唱: "俯伏興平身!" 王與衆官皆俯伏興平身引禮引王出復位. 司贊唱: "四拜!" 樂作王及衆官皆四拜樂止. 司贊唱: "禮畢." 凡行禮畢王入殿西立東向使臣東立西向. 引禮唱: "再拜!" 使臣與王皆再拜. 及出使臣降自東階王降自西階. 遣使送使臣還館.
迎  大明無詔　使儀.
○使臣入國境守關官馳報王遣官遠接. 使臣近王京前期令有司於迎賓館設幄帳城門街路結綵. 至日王備儀衛出迎於城外幄次世子以下百官皆從　常服. 使臣至百官以次立待於迎賓館道南北向異位重行. 王出立於幄外使者下馬與王對揖後相讓上馬偕行使臣由道左王由道右. 至王宮俱下馬偕入王入門自西使臣入門自東. 至正殿中對立使臣立東王立西有口宣聖旨則使臣立宣王北向　聽. 仍受齎來公牒訖叩頭興平身. 王進使臣前稍躬身問聖躬萬福使臣*　後王北向　叩頭興平身. 東西相向再拜訖略　寒暄東西對坐設茶後王入內小歇世子與使臣相見再拜次諸君次宰樞次百官皆同訖王出就坐. 饗使臣後有口宣使臣則王親送至館或令世子送之無口宣使臣則命宰樞送至館若有手詔　符則不用此禮依朝廷頒降儀.
成宗九年六月宋遣光祿卿柴成務太常少卿趙化成等來冊王國俗拘忌陰陽每朝廷使至必擇月日受詔. 成務在館踰月詰責之翌日王乃出拜命自是止擇日迎之.
宣宗七年九月遼遣利州管內觀察使張思說來賀生辰. 庚辰再宴遼使於乾德殿令三節人坐殿內左右有司奏: "再宴使臣古無此例三節人坐殿內亦所未聞." 王曰: "使臣齎御製天慶寺碑文來宜加殊禮." 不從.
睿宗五年六月辛巳宋遣兵部尙書王襄中書舍人張邦唱來. 癸未王命帶方侯　往順天館迎詔到闕庭王出神鳳門拜詔先入會慶殿幕次. 王襄等至王出迎入殿庭受詔及衣帶*　{段}匹金玉器弓矢鞍馬訖上殿使副就王前傳宣諭.
明宗八年正月己酉金遣僕散懷忠來賀生辰. 己丑宴金使舊制中下節人於殿門外賜酒不許親　至是使臣請令赴宴後入殿庭拜謝從之.
神宗二年四月乙酉金遣封冊使大理卿完顔愈尙書兵部侍郞趙琢等來. 辛丑王乘輦出至昇平門入幄次有司以侍立員少聚文武散職員具冠服立毬庭. 愈等入廣化門詔函至御史臺前王出昇平門外望詔還入門乘輦入大觀殿庭. 愈等奉詔函及禮物入自昇平門升殿王行受冊禮.
元宗十年十一月癸亥王宴黑的等使坐上座黑的等讓曰: "今王太子已許尙帝女我等帝之臣也王乃帝駙馬大王之父也何敢抗禮? 王西面我等北面王南面我等東面." 王辭曰: "天子之使豈可下坐?" 固請東西相對.
忠烈王元年五月甲戌王聞詔使來率宰樞侍臣時服迎於西門外. 王旣尙公主雖詔使未嘗出城而迎. 舌人金台如元省官語之曰: "駙馬王不迎詔使不爲無例然王是外國之主也詔書至不可不迎." 至是迎之. 十二月丁酉副達魯花赤入京王以軍服率侍臣出迎於宣義門外入沙坂宮開詔. 達魯花赤歸館. 百官咸詣謁見三品以上階上行揖禮四品以下階下拜禮. 五年十月丁丑元使*于丹赤塔納必　赤哈伯那來督脩戰艦. 戊寅王與公主宴元使於新殿二使拜於階下. 七年三月丙辰王與　都茶丘議事王南面　都等東面事大以來王與使者東西相對今　都茶丘不敢抗禮國人大悅.
忠宣王三年十月乙丑順正君璹奉御香還自元. 故事迎香不用禮服璹遣人強之百官用禮服.
恭愍王十三年十月辛丑元遣翰林學士承旨奇田龍詔王復位. 群臣請王郊迎王不允曰: "吾有所受." 止命百官迎之. 且曰: "詔使若問寡人不郊迎. 宜對曰: '寡君嘗獲罪天朝貶爵. 今雖復位未承明命不敢迎詔. 使入國寡君親承復爵之命然後當冕服更受明命.'" 使至問之果以爲然. 王以便服出行省聽旨乃具冕服拜命.
辛禑三年二月甲寅北元封冊使至禑欲冕服郊迎. 前密直副使朴成亮曰: "不可. 昔元復命敬孝王爲王詔使來王不郊迎以便服出行省聽旨乃具冕服拜命. 今元使來宜遵先王舊制." 禑從之.
恭讓王三年,
大明遣前元中政院使韓龍等來. 王率百官出宣義門外迎至壽昌宮行迎命禮設宴. 韓龍等皆國人也擧酒前爲壽曰: "我輩本國奴耳. 今殿下禮待至此敢不銘感請殿下坐受." 　而進之王坐受至夜乃罷. 都評議使司啓曰: "西北面朝廷使臣往來之處. 大小官相接公私禮及酒禮　依朝廷禮制迎命禮依本國例." 從之.
嘉禮.
冊太后儀.
○麗正宮遣使上冊日. 王將坐殿閣門引令公宰樞侍臣就殿庭百官就殿門外肅拜左右分立. 次都監員服便服入殿庭肅拜訖閣門引太尉司徒及執事官就位肅拜. 持節者立於殿左右階上脫節衣. 閣使奉宣曰: "太尉司徒上殿祗候." 贊者喝: "再拜!" 訖遂引太尉司徒由東階就殿上兩楹之南北向　伏興. 樞密奉制曰: "朕若稽古尊母爲王太后. 今遣卿等備禮物上冊者." 宣訖內侍擧冊函印寶物狀宰樞傳奉前　. 王親傳太尉　受冊函司徒　受印寶物狀. 　內侍擡擧降自西階安於殿庭之西案上東向冊在北印在南. 持節者下殿中階衣節衣閣使引太尉司徒就本位喝: "再拜!" 訖持節者引冊寶物狀執事官擡擧前導出自中門安於樓子.太尉司徒從出王入內. 進物擔床前行次行爐茶擔次絞床水灌子次散馬鞍次紫繡大蓋紅小蓋延平輦次引冊樂官次玉冊印璽物狀樓子持節次太尉司徒以下備儀衛動樂入自景門陳冊寶物狀樓子於大觀殿門外禮物擔床於大定門之內太尉司徒入幕次以俟.
大觀殿上冊. 王將御大觀殿執禮內給事內侍內常侍謁者內謁者典謁典儀贊者先入殿庭分左右立. 閣門引文武三品以下　以上由東西門入庭中心爲頭異位重行北向立　外員立於殿門外. 引宰樞由東門入庭次引令公諸王入庭俱北向東上立祗揖侍奉. 兩部樂官入殿庭拜. 太后入幕. 尙儀奏外辦司言引尙宮尙宮引太后將坐正殿尙服就簾內之左西向立司言司寶就簾內之右東向立. 　律郞擧旗樂作太后坐殿樂止. 王於殿上肅拜訖贊者喝: "令公宰樞文武班肅拜." 閣門引令公宰樞就庭東邊西向北上立. 次都監判官以下服便服肅拜還出引冊兩部樂官自東西門入押冊官入自正門引冊寶物狀前導入殿庭之右立定. 典謁引太尉以下行禮員及押冊官由東門入肅拜訖太尉司徒就內給事前　稱: "太尉臣某司徒臣某等承遣備物典冊." 訖內給事上殿　伏受令下殿曰: "可." 太尉司徒　伏興復位贊者喝: "太尉司徒再拜!" 持節者先詣東階分左右立. 擡冊持璽物狀者前導升就簾外位. 太尉司徒上殿北向東上立. 持節者升立於殿左右階邊脫節衣. 讀冊官就位　伏　太尉以下皆　. 讀冊官讀訖　伏興太尉司徒奉冊授尙宮尙宮授司言司徒以璽及物狀授尙服尙服授司寶. 訖太尉以下降自西階還本位. 以延平輦及紫繡大蓋紅小蓋絞床水灌子行爐茶擔由中門入庭列立進物過庭後還出. 典謁引太尉以下行禮員隨班. 訖令公宰樞橫行東上北向立. 王於殿上行賀禮. 贊者喝: "令公宰樞以下再拜!" 訖致辭. 贊者喝: "再拜!" 內給事受令稱有令. 贊者喝: "再拜!" 內給事宣令曰: "公等推崇寶位深用感愧." 贊者喝: "再拜!" 戶部員及西京溟州押物員進物狀. 舍人引外官持表員入殿庭取表傳授殿府員引出殿門外. 行禮訖典儀就太后前奏禮畢太后降座樂作司言引尙宮尙宮引太后入內樂止. 王入幕令公宰樞文武班遙賀再拜進步致賀拜舞拜訖閣使引出.
宴群臣. 上冊禮畢尙舍設座又設壽尊於殿上東南邊群臣酒尊於階下東西邊. 訖侍臣先入分立太樂令帥工人入就位　律郞入就位. 王將出　律郞擧旗樂作王坐殿樂止. 舍人引令公宰樞及文武常　以上初入門樂作各就聞辭位樂止. 閣使奏聞辭曰: "令公宰樞及文武官*祇{祗}候朝賀." 舍人引令公以下就拜位舍人喝: "再拜!" 進步奏稱: "臣等伏審聖上玉冊備儀琁宮薦號　邦家之同慶實社稷之永圖臣等無任蹈躍　呼之至." 奏訖復位. 舍人喝: "閣門引令公上殿就拜位." 舍人喝: "令公以下再拜!" 　奏言: "伏審尊奉慈　封崇大位臣等不勝大慶謹上千萬歲壽酒." 閣使傳曰: "可." 舍人喝: "令公以下百官再拜." 令公退　手直詣王前斟酒以進. 樂作王擧酒訖樂止. 令公下殿就位. 舍人喝: "令公以下百官後進." 閣使傳曰: "所賀已知卿等各赴座." 舍人喝: "拜舞拜!" 令公宰樞文武三品以上省臺侍臣諸司知制誥以上坐殿上四品以下常　以上官坐西廊訖閣門引外官持表員入殿庭列立取表後行禮宴後又行謝恩禮訖令公以下群臣各就位舍人喝: "再拜!" 令公爲首者進步致辭舍人引出閣使奏禮畢王降座樂作入內樂止.
宣宗三年二月丙寅王上冊於王太后御乾德殿受中外賀賜群臣宴自祖宗以來冊禮多廢至是復之.
熙宗三年三月庚子王御乾德殿遣使上冊寶於王太后遂宴諸王宰樞.
恭愍王二十一年正月乙丑王服黃袍遠遊冠詣太后殿奉玉冊金寶上尊號曰: 崇敬王太后.
恭讓王二年四月乙巳冊恭愍王定妃王以絳紗袍遠遊冠御大殿南視朝降立路臺上動樂向北再拜親奉冊寶授使副向南再拜. 使副奉冊寶出大門外王乃入執事皆公服各司一員侍冊寶進定妃殿肅拜. 上尊號曰: 王太妃. 丙午王以絳紗袍遠遊冠親傳國太妃冊寶禮與冊王太妃同.
冊王妃儀.
○告*大廟別廟景靈殿　有司行事如常告之儀.
大觀殿陳設. 前一日尙舍局鋪王座於大觀殿如常儀設書案於王座前兩楹*閒少南設璽綬案於王座之左近東設門下侍中門下侍郞中書侍郞位於王座東南西向北上設樞密位於王座西南東向北上. 又設傳制位於殿庭中心之左西向設受制位於殿庭中心北向東上. 設冊使副及宰臣樞密拜位於受制位之南設讀冊官以下行事官位於冊使副拜位之南每等異位俱重行北向東上. 典儀設宰臣樞密聞辭位於拜位之東西向北上左右侍臣位於殿庭東西如常儀典儀位於讀冊拜位之東贊者二人在南差退俱西向. 文武百官聞辭位於殿庭東西俱相向北上設文武官拜位於殿庭之南兩班相對爲首如常儀. 太樂令位於百官之南北向　律郞位於西階之西東向.
臨軒發冊. 將行冊禮所司奏請: "太尉爲使司徒爲副." 冊日有司陳仗衛於殿庭內外如常儀. 量時刻宰臣樞密以下文武百官冊使副及應行禮官各服朝服俱就大觀殿門外位以俟. 近臣奉詔書先置王座前書案上有司奉冊函璽綬陳設於王座之左冊在北璽綬在南. 持節者立於璽案之南西向北上訖典儀贊者先入就殿庭位左右侍臣俱就位立定閣門各引宰臣樞密文武百官入就聞辭位太樂令帥工人入就位　律郞入就擧麾位. 攝侍中詣宣仁殿門外版奏外辦王服黃袍至殿鳴鞭禁衛奏山呼再拜　律郞擧麾樂作卽座偃麾樂止. 閣門各引宰臣樞密文武百官就拜位立定典儀曰: "再拜!" 宰臣以下左右侍臣群官皆再拜訖閣門分引宰臣樞密自東西側階升殿立. 通事舍人引冊使副以下行禮官初入門樂作入就拜位北向立樂止. 典儀曰: "再拜!" 使副以下皆再拜. 侍中詣詔案南北向　伏　近臣詣詔案東奉詔函以授侍中侍中傳授持函者　伏興引詔書降自東階持詔函者隨後. 侍中詣傳制位西向立持詔者立於侍中之右少退通事舍人引冊使副就受制位北向東上立定侍中稱有制典儀曰: "再拜!" 冊使副再拜. 侍中宣制曰: "冊某氏爲王妃命卿等持節展禮." 宣制訖取詔函以授冊使冊使　受以授副使副使　受以傳持函者持函者　受冊使副　伏興典儀曰: "再拜!" 使副再拜興持函者退立於冊使副之南侍中升復位. 門下侍郞帥掌節二人脫節衣降詣傳制位西向立取節授冊使冊使　受以授副使副使　受以傳持節者持節者　受退立於詔函之南分左右. 門下侍郞升復位. 中書侍郞引冊函璽綬降詣傳制位持冊函案璽綬者隨後中書侍郞西向擧冊函以授使副使副　受以傳持冊者持冊二人　受對擧退立於詔函之北. 其冊案殿上持案者隨冊函後傳於行禮持案者. 中書侍郞取璽綬授冊使冊使　受以授副使副使　受以傳持璽綬者持璽綬者　受退立於冊函之北中書侍郞升復位通事舍人引冊使副還拜位. 典儀曰: "再拜!" 冊使副以下文武百寮凡在位者皆再拜通事舍人引冊使副以下出. 　律郞擧麾樂作持節者前導持詔冊璽綬者以次由中道出門持節者加節衣使副竝自正門出偃麾樂止. 讀冊官以下由西偏門出通事舍人止門內攝侍中版奏禮畢. 王降座鳴鞭　律郞擧麾樂作入閤訖樂止. 冊使副備儀衛樂部行詣南宮初樂止. 閣門贊: "揖!" 宰臣樞密以下侍臣文武百官揖退便詣南宮各就位如常儀.
宮庭陳設. 前一日守宮設冊使副次於南宮中門外道西東向竝鋪床蓆設受冊位於宮庭中心北向設香案於受冊位之北冊使位於受冊位之北少西南向副使位於冊使位之西南東向讀冊官位於副使之南差退持詔函者次之持冊者次之持印者又次之俱東向持節者位於冊使位之東南西向贊引位於副使之西少絶宣冊位於讀冊位之東東向執事位於受冊位之東南北向西上.
宮庭受冊. 冊日有司陳儀衛於宮門內外如式. 詔冊將至宮門執禮官引受冊者出宮門外詣拜詔位. 詔冊至執禮贊: "拜!" 受冊者再拜執禮引受冊者詣宮門外之左南向立定. 贊引引冊使副持節者前導而入持詔冊函案璽綬者相次入就位. 謁者引冊使副至門外之右北向立. 執禮贊: "揖!" 冊使副與受冊者相揖伴行入宮庭位立定. 執禮喝: "受冊者再拜奏聖躬萬福再拜舞蹈又再拜!" 訖冊使稱有制受冊者再拜躬身冊使口宣訖副使取詔函以授冊使冊使奉詔函少前南向立受冊者進冊使之南北向　受詔書以授持函者持函二人　受退立於受冊位之右稍南北向立受冊者興復位冊使退復位受冊者再拜舞蹈又再拜執笏　. 持節者脫節衣持冊函案者置褥位上去函覆訖退復位讀冊官就宣冊位東向　讀受冊者　聽宣冊訖受冊者　伏興讀冊官退復位持節者加節衣持冊還置函覆擧冊函以授冊使副使副對擧少進　傳受冊者持冊函案者援衛受冊者少前　接授宮官訖冊使奉璽綬傳受冊者受冊者　受以授宮官宮官持冊印者　立於詔書之東受冊者復位冊使副俱復位立定. 執禮喝: "受冊者再拜舞蹈又再拜!" 搢笏　押物領宣頭物擔過庭東入西出受冊者再拜訖贊引引使副持節者前導出宮門執禮引受冊者伴行出門相揖分位.
會賓. 冊禮畢宮官設筵伴座於廳上北壁當中南向設冊使副座於南壁使在東副使在西設讀冊勸花使座於冊使副之後俱北向每座各設果案. 設訖筵伴呈屈狀冊使副復狀執禮官引筵伴出門外之左南向立又引冊使副以下讀冊詣門外之右北向立相揖入門升詣廳上褥位立定執禮官交呈起居狀訖贊: "再拜!" 賓*王{主}俱再拜進步又再拜再進步又再拜訖各就位立定. 執禮官呈押物以下行事執事官起居狀訖押物以下以次就位　訖各退就次. 執禮官贊: "揖!" 賓主相揖就座. 進茶訖酒至執禮官引賓主出就褥位筵伴請獻賓辭筵伴請獻至於三賓稱: "不敢辭." 凡賓主之辭執禮皆相之. 執禮官贊: "揖!" 賓主相揖. 執注子盞者詣筵伴之左西向立執禮官贊: "揖!" 賓主相揖. 筵伴搢笏酌酒訖出笏又相揖搢笏執盞進　授賓賓進　搢笏受盞以授執盞者賓之執盞者受盞詣冊使之左北向立賓主俱興執笏相揖立獻副使讀冊亦如之. 賓請酬筵伴辭賓請酬至於三筵伴稱: "不敢辭." 執禮官贊: "揖!" 賓主相揖. 執注子盞者詣賓之右西向立冊使與筵伴相揖搢笏取盞以授副使副使搢笏執盞冊使出笏又相揖搢笏酌酒訖出笏又相揖冊使搢笏執盞副使出笏相揖搢笏酌酒次讀冊官酌酒如副使之儀訖冊使進　授筵伴副使讀冊俱進　筵伴進　搢笏受盞以授執盞者執盞者受盞詣筵伴座之左南向立賓主俱興執笏退復位立定. 執禮官贊: "拜!" 賓主俱再拜. 各就座訖執禮官贊: "飮!" 樂作飮訖樂止. 執禮官引賓主出就褥位相揖訖就座. 以次進酒食至五盞後宣送花酒使至宮門外之右北向立筵伴出宮門外之左南向立執禮贊: "揖!" 賓主相揖訖持宣花酒者先入宮庭位南向西上立定執禮官引賓主入宮庭勸花使就兩階*閒近西東向立押花酒使在勸花使之南差退東向立. 初筵伴出門迎勸花使冊使副讀冊官俱降階詣庭南拜命位. 筵伴詣拜命位每等異位俱北向立定執禮官贊: "拜!" 冊使副讀冊官及筵伴俱再拜. 勸花使口宣訖冊使以下俱再拜舞蹈又再拜訖執禮官引賓主俱上階押花使以宣花授勸花使勸花使傳受以次傳冊使副讀冊官及筵伴. 戴花訖勸花使酌宣酒以次授冊使副讀冊官及筵伴冊使以下及筵伴以宣花酒酬勸花使訖各就位立. 執禮官贊: "飮!" 樂作飮訖樂止. 執禮官引賓主俱降階就宮庭位立定執禮官贊: "拜!" 冊使副讀冊官勸花使及*延{筵}伴俱再拜舞蹈又再拜訖執禮官引賓主俱上階就位立. 交呈起居狀訖執禮官贊: "拜!" 筵伴與勸花使再拜進步又再拜再進步又再拜. 押花酒使及引花擔員以次上階　訖各出就次賓主俱就座進酒食樂作止竝如儀. 其行事執禮官及押物以下執事官竝宣花使於宴次監賜花酒執禮官及押物以下拜命謝恩竝下庭再拜舞蹈又再拜. 次押花酒使及引花擔員戴花受酒謝恩拜舞竝如上儀. 至八味後執禮官引賓主俱興相揖分位各就次歇. 宮庭別送花酒宮官詣賓幕傳宮旨賓戴花飮酒訖宮官退. 冊使副讀冊官勸花使行事執禮官每等異幕宮官送花酒竝同. 其押物以下不設歇幕宮庭花酒竝送宴次. 賓就幕歇一刻頃迎仙樂作執禮官引賓主去靴笏俱上階就褥位樂止. 謝宮庭花酒執禮官贊: "拜!" 賓主再拜進步又再拜訖各就座. 進茶行酒設食如初會賓. 訖執禮官引賓主各出就幕次具靴笏入就宮庭位筵伴附謝表如別儀. 附表訖賓主俱上階就座押物以下行事官呈辭狀各就位再拜又再拜訖退. 賓主俱就褥位執禮官贊: "拜!" 賓主俱再拜進步又再拜立定交呈狀辭違賓主俱再拜又再拜. 執禮官引賓主出門外送酒訖相揖分位. 其幣帛筐　宮官具狀各授賓之從者.
附表. 宮官設受冊者拜表位於宮庭中心北向設香案於拜表位之北設冊使位於受冊位之北少西南向副使位於冊使位之西南勸花使位於副使之右差退俱東向. 宮庭持函二人奉兩表函先置於香案上訖執禮引冊使副及勸花使就宮門外之右北向立又執禮引受冊者出宮門外之左南向立相揖伴行入宮庭就位持詔函二人對擧空函隨後入庭就冊使之右少退南向立受冊者就拜表位再拜宮庭持函二人詣香案東　取表函詣受冊者之右西向　受冊者取表詣冊使之前北向　進冊使少前南向立受表退復位受冊者又取謝花酒表詣勸花使之前　進勸花使少前東向立受表退復位受冊者復位再拜舞蹈又再拜. 冊使及勸花使置表於函訖執禮引出持表函者先行由中道出冊使副勸花使與受冊者伴行出門外相揖分位. 　辭違送酒禮畢後冊使副及勸花使奉表詣殿門近臣接表進呈冊使　伏　復曰: "奉詔冊王妃禮畢." 再拜訖乃出.
百官朝賀. 冊後一日宰臣樞密帥文武百官奉表詣大觀殿陳賀如常朝賀之儀.  王妃受百官賀. 宰臣樞密及文武百官大觀殿朝賀畢便詣王妃殿門奉賀其辭言: "王妃肅雍夙著至德膺期令月吉日光膺寶冊某等不勝大慶謹奉賀以聞."  王會群臣. 其日上壽辭曰: "具官臣某等稽首言王妃坤儀配天德崇厚載令月吉日光膺寶冊臣等不勝大慶謹上千萬歲壽酒." 餘如群臣宴儀.
元子誕生賀儀.
○元子生三日王前後殿除視事. 至第四日於大觀殿陳設及拜數竝如節日正至賀儀. 致辭如有宣*　則又再拜. 王不坐殿則宰臣樞密領文武群官以都表進賀如常儀. 王太后在則宰樞領百官以片狀詣殿門以賀.
告景靈殿. 王受賀訖齋於*(??){別}殿至第七日五　後王服靴袍詣景靈殿如歲日饗告之儀.
降使. 是日有司具詔書進呈內出璽寶函封訖使副詣殿庭受命奉詔書以出備樂部儀衛詔書貯以小樓子. 至延德宮門外受命者出詣拜詔位再拜訖先入以俟. 謁者引使副就宮門之左贊禮引受命者出於門外之右相揖持詔函者先入贊禮引使副入宮庭就褥位使東向立副使立於使之右持詔函者在南少退俱東向次受命者入立於香案之南北向. 贊禮喝: "受命者再拜奏聖躬萬福再拜舞蹈又再拜!" 訖太使稱奉宣受命者再拜太使口宣訖副使取詔書授太使太使奉詔傳受命者受命者　受詔傳於持函者　伏興再拜舞蹈又再拜. 訖搢笏　押物領宣物過庭東入西出訖受命者執笏　伏興再拜訖持詔函者就殿階下　內人接取詔書*(??){入}訖贊禮引使副以出. 受*(  ){命}者出宮門外揖送引使副入次受命者還入.
會賓附表. 使副入次少頃以狀進呈衙官受狀詣王后殿階下　內人出受狀以入宮官遂奉傳王后旨引使副就宮庭位再拜進步致賀又再拜宮衙官傳稱賜宴使副又再拜就廳事. 受命者爲主人使副在南北向主人在北南向相揖上階就褥位交呈起居狀執禮贊拜賓主再拜進步後再拜再進步又再拜訖各就位立定押物持函引擔以次呈　狀於主人押物於廳上楹*閒稍東北向拜持函引擔於楹外之西北向拜　訖各赴隔階廳幕每等異　席. 賓主相揖就坐訖進茶酒酒至賓主俱興獻酬訖設食. 禮畢罷宴賓主俱興下階各就初傳詔位立定受命者再拜興奉表詣太使前　太使少前接表退復位主人復位再拜舞蹈又再拜訖太使以表授副使副使授持函者. 執禮引賓主相揖上階辭違後押物以下相次辭退如初　禮. 致幣訖賓主相伴出門對坐送酒訖分位. 王子王姬誕生則無除視朝無告景靈殿唯降使以下儀同但無副耳.
志卷第十九.
