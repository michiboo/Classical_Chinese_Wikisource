世家卷第三十一. 高麗史三十一.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
忠烈王四.
○(甲午)二十年春正月壬子朔王在元王與公主詣闊闊眞妃殿獻白馬九匹.
癸酉世祖皇帝崩王與公主以羊十馬一祭於殯殿其文曰: "　墟莫遠佇瞻蓂陛以來賓龍馭忽回曷極鼎湖之哀慕夢也覺也顚之倒之聊修菲薄之儀冀垂歆容之賜." 將使贊成事鄭可臣讀之諸大臣止之曰: "豈宜用諸侯之禮祭天子乎?" 遂不讀王奠薦之禮哀慕之誠皆致其極元朝喪制非國人不敢近唯高麗得與焉故王之從臣雖輿臺之賤出入無禁.
罷造戰艦時王入朝欲陳東征不便且以甲戌辛巳兩年之役濱水材木斫伐殆盡造艦實難冀緩其期會帝晏駕洪君祥白丞相完澤遂寢東征.
丙子以中郞將羅允材爲將軍世子之陪葬世祖馬驚墜橋下允材扶而得出故有是命.
夏四月辛卯以同知密直安珦爲東南道兵馬使出鎭合浦.
癸巳王與公主如上都迎皇太子.
甲午皇太子卽皇帝位是爲成宗王與公主獻金盞銀鏤葵花盞各一副金甁金鏤銀尊壺湯甁酒甁各一事半鏤銀尊胡甁各一事銀盂八十一事銀鍾十八事紫羅九匹細薴八十六匹豹皮十八領水獺皮八十一領以充庭實表賀禮訖帝命王赴宴時諸王駙馬畢會王坐第七明日又上表雲: "知無不言實惟臣職禮有所擧簡在帝心恭惟陛下天賦神謀日　聖敬夏民歸啓爭　明德之誕敷文母在周共喜至仁之光孝方欲度時而興事誠宜稽古以闡猷臣謹按前史子爲天子母爲太后秦漢以來不刪之典也噫斯典之孔彰若盛朝之所急群臣當議愧將淺見以先陳微懇難藏庶有小補於兼聽伏望陛下廓回大度採納愚衷　垂乾極之異恩早定坤　之懿號則復三王之要道敎化風行得萬國之　心邇遐景仰."
戊戌隕霜雨雹.
己亥帝以王功大年高詔出入乘小車至殿門.
乙巳帝賜王銀三萬兩.
五月庚戌朔帝遣忽篤海明哥等來頒赦.
甲寅太白晝見翌日亦如之.
耽羅人曲怯大蒙古大塔思拔都等如元獻馬四百匹.
王以四事奏於帝: "一請歸耽羅二請歸被虜人民三請冊公主四請加爵命." 帝命: "耽羅還隷高麗己未年以來被虜及流徙人可遣使與遼陽行省分*　{揀}歸之公主冊命其議以聞國王爵命旣已累降且待來年." 帝嘗使翰林學士撒刺蠻問高麗歸附年月王使鄭可臣上書以對曰: "太祖聖武皇帝肇興朔方時則有大勢國助征金國恃功而驕不用帝命有金山王子者改其國號自稱大遼奪掠中都等處子女玉帛東走江東城拒守朝廷遣哈眞　刺追討時方雪深道險糧餉不繼高王聞之遣趙　金就勵濟兵　師殲其醜虜因奉表請爲東藩太祖遣慶都虎思優詔*　之大加稱賞於今七十有六年矣."
庚申太白晝見.
己卯王與公主發上都.
六月庚辰朔日食.
戊申王至瀋州帝冊公主封安平公主.
秋七月戊午以大將軍吳仁永爲全羅道指揮使往耽羅.
丁卯以大將軍劉碩爲東南道兵馬使出鎭合浦.
乙亥元遣吃折思八八哈思齎護沙門詔來百官具袍笏率僧徒出迎於門外館於肅陵寺非肉不食吃折思八者蕃僧之名八哈思者蕃師之稱師本珍島郡人歲辛未討南賊時被虜而西遂投帝師剃髮離鄕久不知父母存歿至是得於西林縣貧不能自存爲人家傭王賜米與田令家於喬桐縣聚其族而復其役.
丙子遣同知密直司事柳陞直史館權漢功如元賀聖節.
八月乙酉王至自元.
丁酉元以加上世祖裕宗尊謚遣達魯花赤乞石烈六十等來頒詔.
乙巳太白晝見.
九月辛酉遣將軍閔甫如元獻　.
冬十月甲申賜尹安庇等及第.
丙戌元懿州昊天宮道士顯眞大師韓志溫與其徒李道實李道和尹道明來王賜號志溫圓明通道洞玄眞人道實定智玄明講經大師賜宅一區乃王招之也.
庚子王獵於東郊遂幸壽康宮.
十一月庚戌賜耽羅王子文昌裕星主高仁旦紅　牙笏帽蓋靴各一事耽羅今歸於我故有是賜然進馬於元不絶.
乙卯賜耽羅達魯花赤織金衣二襲.
癸酉王與公主幸磊坊.
十二月庚辰遣右承旨柳庇直寶文署柳仁明如元賀正.
甲申王與公主自磊坊幸溫泉.
乙酉王與公主幸妙蓮社.
庚寅元遣中書舍人愛阿赤來先是爲征日本運江南米十萬石在江華島今遼瀋告飢帝詔以五萬石賑之.
以左僕射朴義爲西北面都指揮使.
戊戌遣郞將白堅如元獻鵠肉鵠多出於河陽永州之地每歲遣使獲之騷擾一方民甚苦之.
辛丑元以改元元貞遣忽都海等來頒詔.
以洪子藩爲僉議中贊; 印侯爲僉議贊成事; 金之淑判密直司事; 車信爲密直使; 安珦知密直司事; 張舜龍同知密直司事.
○(乙未)二十一年春正月甲寅以洪子藩爲僉議令; 趙仁規爲僉議中贊; 加中贊致仕金方慶僉議令.
乙卯王與公主幸妙蓮寺辛酉遂幸神孝寺皆爲先帝薦福也.
戊辰判監察司事廉承益病免.
己巳以鄭可臣爲僉議侍郞贊成事; 印侯爲世子貳師; 金　知都僉議司事; 金之淑判三司事; 安珦爲密直司使; 車信爲世子元賓; 柳陞知密直司事; 崔有　李之　爲左右常侍; 李混同知密直司事; 柳庇閔漬爲左右承旨; 元卿爲左副承旨.
壬申元遣蒙古字敎授李忙古大來.
甲戌賜宦者將軍陶成器內府紅　.
二月戊子燃燈王與公主幸康安殿.
癸巳遣中郞將宋瑛如元請　運糧帝不從.
甲午遣大將軍吳仁永如元賀誕皇子.
戊戌王　於東郊遂幸壽康宮.
壬寅遣將軍崔淑仟如元賀改元.
甲辰親醮三界於康安殿.
三月戊申知僉議府事致仕池允輔卒.
丁巳親設消災道場於外院.
命同修國史致仕任翊史館脩撰官金　撰先帝事*跡.
遣將軍智團等以船七十三　載米一萬石輸之遼陽.
庚午元遣伯帖木兒來取馬於耽羅.
辛未親轉藏經於康安殿.
夏四月戊寅元遼陽省奉帝旨以江南運米三千石賑雙城.
己卯遣將軍金永孫以船九十　載米一萬二千一百八十石輸之遼陽.
乙酉隕霜殺麻麥凡四日.
甲午設賞花宴於香閣閣後別開帳殿大張女樂中郞將文萬壽引水爲戱剪靑蠟絹作芭蕉王喜賜白金三斤.
乙未遣大將軍劉福和*　{祗}候金之兼送錢幣於世子.
癸卯遣將軍柳溫如元請　遼陽運糧帝許　二萬石.
閏月己酉元遣王敬塔失不花齎香幣來轉藏經. 王敬本國宗姓也.
癸丑以判秘書省事崔瑞爲濟州牧使.
己未元遣小雲失不花來詔曰: "自窩闊台皇帝到今以來買賣人等貸出官錢不以利錢還納彼此隱匿者多矣其內外官員尋捕買賣人收取利錢依數交納泉府司若有見買賣人隱匿首告者賞之."
庚午遣中郞將趙琛如元進濟州方物薴布一百匹木衣四十葉脯六籠　皮七十六領野貓皮八十三領黃貓皮二百領　皮四百領鞍　五副.
癸酉遣將軍徐光純等以船六十五　載米八千五百六十八石輸之遼陽.
五月辛巳以僧景宜爲國尊.
丁亥遣贊成事印侯如元請世子婚又遣左承旨柳庇請加王太師中書令降公主印章改世子印章帝皆不允.
己丑以洪君祥爲三韓壁上功臣三重大匡益城侯.
秋七月乙亥僉議中贊致仕張暐卒.
壬午遣　稅別監於慶尙全羅道.
己亥遣判三司事金之淑如元賀聖節.
八月甲辰征東行省遣員外郞牛廷信如元賀聖節.
癸丑以閔漬爲密直學士.
戊午世子至自元.
庚申以世子判都僉議密直監察司事洪子藩知都僉議司事洪君祥爲都僉議中贊脩文殿大學士監修國史世子師臨安公.
壬戌流萬戶知都僉議司事韓希愈於祖月島.
乙丑以齊安公淑錄三司事.
己巳賜金方慶爵上洛郡開國公.
九月壬申朔以洪子藩僉議中贊致仕.
甲戌元遣怯薛　帖里迷失老里等來頒詔.
乙亥幸賢聖寺駕至典法司門命放囚.
丙子以聖節大　.
甲申世子署事於都僉議司遂詣壽寧宮王與公主登樓觀之.
壬辰以世子判中軍事.
乙未密直學士閔漬罷以金　代之加洪文系僉議中贊致仕世子請之也.
冬十月壬戌遣將軍柳溫如元進先帝事*跡.
癸亥賜姜暄等及第.
甲子王與公主幸妙蓮寺.
以趙仁規女爲世子妃.
丙寅地震.
十一月丁丑世子朝於王士庶人遮道擁馬上書訟寃馬不得前世子皆受之蓋豪勢之家奪人田民有司不能聽斷故也.
甲申設八關會幸法王寺.
壬辰王與公主幸神孝寺.
十二月壬寅遣洪文系金光就如元賀正行省遣通禮門祗*侯{候}趙　賀正.
賜上洛公金方慶食邑三千戶食實封三百戶世子請之也.
癸卯世子如元.
甲寅太白晝見三日.
乙卯囚監察侍史許有全於巡馬所.
甲子幸外院.
○(丙申)二十二年春正月壬申遣副知密直事柳庇如元請世子婚.
甲申宥二罪以下又下旨曰: "先祖苗裔許初入仕歷代功臣墳墓禁樵牧致祭祀　外貢三年置經史敎授都監通一經習一藝者優加擢用凡進士生徒　免防戍癸巳甲午年從行臣僚超職四等南班內僚許通仕路有差捕討哈丹有功將卒別行　用貧民因租稅而　子者官贖還之." 時王年六十一術者有換甲厄年之說故推恩肆宥.
乙酉太白晝見.
戊子以先帝大祥幸神孝寺行香.
己丑王與公主幸妙蓮寺.
戊戌還宮宦者將軍陶成器結彩棚盛伎樂奉觴駕前王與公主極歡而罷.
二月甲辰以金之淑知都僉議司事; 安珦爲三司左使; 金　李德孫　副知密直司事.
同知密直司事李混罷.
壬子燃燈王如奉恩寺.
乙丑元以耽羅牧畜事遣斷事官木兀赤來.
丙寅王獵於西郊國師僧獻書曰: "殿下換甲之年宜小心修德不可荒於遊　." 王曰: "非敢好獵逐虎也." 其實憚公主妬悍因獵而出私嬖妾也.
三月己卯元遣使整理館驛.
金光就還自元帝賜王織金*　{段}紅絹各四匹太后賜蒲萄酒二器　賜曆日中書省送線綾紅　各五匹.
戊子盜發崔瑀*　{塚}命有司修之.
夏四月壬寅王與公主幸妙蓮寺.
丁未遣大將軍劉福和致錢幣於世子以婚禮也.
庚戌還宮設賞花宴於香閣大學士鄭可信製詩以賀.
甲寅有人以傳內旨突入典法司閔蒔以其無禮不詰其由而囚之王怒流蒔於紫燕島.
乙丑命都僉議郞舍禁內六官及學官和鄭可信賞花內宴詩各賜米二十石.
丙寅宴於香閣丁卯亦如之.
五月己巳以元卿副知密直司事.
庚午夜宴於香閣王見壁上唐玄宗夜宴圖謂左右曰: "寡人雖君小國其於遊宴安可不及明皇?" 自是夜以繼日奇巧*　{淫}伎無所不至.
辛未以洪子藩商議都僉議事.
癸酉以國　庫羅絹二十匹付巡馬所至內宴日粧飾花階久則換之.
甲戌以旱禁酒.
丙子以洪子藩爲右中贊; 趙仁規爲左中贊.
己卯遣將軍李連松如元獻耽羅皮貨.
丙戌遣右副承旨吳仁永獻薴布.
庚寅幸神孝寺壬辰公主又幸是寺燃燈皆以珠玉織成燈籠巧妙奢華不可勝言.
癸巳元遣　蘭奚禿魯點視館驛.
甲午遣大將軍南　如元獻耽羅馬.
六月庚子遣上將軍崔世延如元獻　.
甲辰中贊洪子藩上書條便民十八事王嘉納.
己酉副知密直司事金義光死.
戊午副知密直司事金之卿卒以吏能進有廉直名.
乙丑以公主生日宥二罪以下.
秋七月辛巳王與公主幸廣明寺設盂蘭盆齋.
甲申遣將軍李茂如元獻　.
乙未遣中贊鄭可臣如元賀聖節上將軍金延壽請入朝.
丙申元遣帖木兒推刷雙城人物.
八月己亥行省遣中郞將邊信如元賀聖節.
戊午金延壽還自元報世子婚期帝趣王入覲.
九月乙亥幸外院.
壬午王與公主幸妙蓮寺.
丁亥王與公主如元從臣一百四十三人　從五百九十人馬九百九十匹.
冬十月戊申王次靈州遼陽省中書省皆遣人迎於鴨綠江.
戊午王次瀋州摠*官{管}朴仁才知事朴純亮不出迎王怒鎖其頸.
十一月庚午行省遣上將軍金延壽如元賀正.
庚辰王次令頭兒寨世子來迎.
壬午王至燕京館於洪君祥第皇太后遣使勞問諸王公主公卿士婦爭來謁.
甲申王與公主謁帝獻方物: 金甁金鍾二事鏤銀壺銀湯甁各一事銀盞一副銀胡甁銀大樽各一事半鏤銀胡甁二事銀大鍾一事銀盂五十事虎豹皮各十三領水獺皮七十六領紫羅十匹白薴布一百匹玳瑁　子一十. 遂侍宴於長朝殿諸王滿座王居第七公主之右無敢坐者.
乙酉王與公主謁太后於隆福宮.
己丑王與公主侍宴於長朝殿翌日亦如之.
壬辰王與公主詣闕世子以白馬納幣於帝尙晉王之女. 是日宴皆用本國油蜜果. 諸王公主及諸大臣皆侍宴至晩酒　令本國樂官奏感皇恩之調. 旣罷王與公主詣隆福宮太后設氈帳置酒入夜乃罷.
癸巳世子以白馬獻於太后太后以羊酒宴世子帝與太后臨軒諸王公主百官侍宴.
甲午王與公主侍宴於長朝殿世子以白馬獻於晉王仍以酒羊宴.
十二月己亥王與世子侍宴於長朝殿乙巳亦如之.
辛亥帝賜王金四錠金*　{段}二匹絹二匹賜從臣銀五十錠金*　{段}十八匹繡*　{段}十匹綾素*　{段}五百七十八匹絹四百八十六匹賜婦寺綾絹各二十七匹僕從木　絹各四百十一匹.
壬子王與公主侍宴於長朝殿.
甲寅中書省宴王.
乙卯帝賜王弓矢及劒賜從臣弓三十九矢五百.
庚申帝宴王及公主辛酉太后又宴於隆福宮.
○(丁酉)二十三年春正月甲子朔王在元賀正禮畢上殿侍宴.
乙丑王與公主世子侍宴萬歲山廣寒殿.
丙寅王與公主侍宴於隆福宮.
壬申王與公主世子詣闕侍宴.
乙亥帝賜王御鞍又賜從臣十人人一鞍.
壬午遣郞將黃瑞如元獻金　甕器野雉及耽羅牛肉.
二月甲午王與公主餞晉王於郊.
己亥帝幸城南觀獵王扈從奏曰: "臣之先臣*??於蒙哥皇帝己未歲以世子入覲時世祖皇帝回自征南先臣具袍笏迎拜於　梁之墟世祖嘉嘆寵　日隆至於小臣釐降公主世爲東藩乞自己未年以來被擄及流民在遼瀋者悉令歸國." 帝許之王感泣拜謝.
辛亥彗見六日.
庚申元改元大德赦天下.
太后以王誕日賜羊四十頭鵠十首幷賜內　諸王公卿皆來賀.
三月甲子彗見.
乙丑太后餞王及公主於隆福宮仍賜金*　{段}衣賜從臣三品以上二十人金*　{段}衣各一翌日又賜從臣金*　{段}一百匹綾素八百匹.
戊辰王詣闕帝賜蒲萄酒.
庚午太后賜王及公主鞍馬.
辛未王與公主發燕京.
夏四月癸巳朔日食.
庚子元遣使遼陽路推刷己未年以後被擄及流民歸之凡三百五十戶.
庚戌霜.
五月丁卯王與公主至自元遂幸神孝寺.
庚午公主不豫設法席王燃臂.
癸酉王與公主幸賢聖寺發內庫米一百石賜窮民爲公主祈福.
乙亥遣中郞將秦良弼如元請醫.
壬午公主薨於賢聖寺王移御僉議府.
癸未遣副知密直司事元卿如元告公主喪.
丙戌移御金方慶第自是移幸非一所.
六月丁酉雨雹.
戊戌有旨從行臣僚超四等錄用.
癸卯許人皆得藏　.
元遣太醫王得中郭耕來.
丙午世子自元來奔喪.
壬子元遣火魯忽孫來弔公主喪太后賜賻楮幣轉藏追福.
己巳幸神孝寺薦福公主.
辛未遣副知密直司事朴義如元謝弔慰.
丙戌行省遣左右司都事張瑜如元賀聖節及改元.
戊子世子以爲公主之薨由無比殺之又殺　人陶成器崔世延全淑方宗　中郞將金瑾流其黨四十餘人.
八月辛卯朔遣同知密直司事崔有　如元賀聖節.
癸巳元遣使徵寫經僧.
辛丑以印侯爲都僉議侍郞贊成事判軍簿監察司事; 金琿爲侍郞贊成事判版圖司事; 車信爲贊成事世子貳師; 金　副知密直司事; 薛景成爲三司右使; 張碩爲軍簿判書; 柳栯爲典法判書.
癸卯公主眞至自元百官以伎樂迎於郊.
丙午世子成服.
己未葬安平公主於高陵.
九月丁亥移御張舜龍第.
冬十月辛卯以鄭可臣爲僉議中贊判典理司事世子師; 洪奎判三司事; 李之　爲三司左使; 朴義知密直司事世子元賓; 柳庇同知密直司事監察大夫; 崔　紹許評　副知密直司事; 崔　爲右常侍; 閔宗儒知申事.
癸巳世子如元.
丙申遣趙仁規印侯柳庇如元賀生皇子且告　請傳位表曰: "聖德齊日月之明無幽不燭卑情絶絲毫之隱有故必陳伏念臣*跡遠守東心專拱北嘗於至元六年己巳臣爲世子入朝還至婆娑府聞權臣林衍擅廢立還赴朝廷陳告情狀遂與官軍來復舊都八年辛未入　宿衛累經歲月至蒙釐降益勤藩職十八年辛巳官軍出征日本凡船艦米糧至於軍卒梢水一切物件悉皆盡力應副二十四年丁亥聞車駕親征乃顔躬率五千軍而往助征半途詔傳大捷仍命還軍二十八年辛卯乃顔餘種哈丹賊軍入我東鄙臣與乃蠻　薛　乾等一同心力蕩滅無餘謂臣有勞效加功臣名分三十年癸巳與公主入朝親覩聖人之作首詣慶集別承寵渥旣得殊尤之墜　庶幾終始以輸誠乃因閨室之相離哀傷有甚加以春秋之方　疾恙交攻如一朝　　以莫興其庶務剖裁之誰任竊見臣之世子　夙成幹局入衛闕庭荷恩已配於皇支　事堪承於宗祀而臣將　之嗣位退以攝生庶免憂勤釋千鈞之重擔小延喘息觀四海之*大平玆切　呼佇垂矜察."
乙巳太白晝見經天.
十一月戊寅遣上將軍金延壽如元獻人參及耽羅　油.
己丑宥二罪以下.
十二月戊戌以內竪金元呂私通宮人柴巨　投臨津.
庚子闊闊　大王死於大靑島.
壬寅以金之淑爲僉議　理世子貳師安珦爲僉議　理世子貳保崔有　判密直司事李混知密直司事　兼世子元賓*尹(  ){尹琁}爲密直學士張碩爲軍簿判書全昇爲右副承旨吳仁永爲左承旨金恂爲左副承旨趙瑞爲右承旨吳漢卿李　爲左右司議大夫.
甲辰僉議　理張舜龍死.
戊午遣大將軍宋瑨如元賀正閏月行省遣　趙珍賀正.
乙丑以元珝同知密直司事; 元卿副知密直司事.
副知密直司事崔　紹以世子命就壽昌宮基大興工役將以設公主之穹廬也.
○(戊戌)二十四年春正月丙申世子至自元.
庚子世子妃寶塔實憐公主來王幸金郊百官郊迎儀仗伎樂如迎王禮帝使阿木罕太子甕吉刺　丞相護行以來.
辛丑宴公主及阿木罕等於壽寧宮.
壬寅命巡馬所選良家女將以進帝所及使臣令百僚密*　有女家投主司於是有　　之怨者雖無女亦指之以致騷擾　犬不得寧焉潛納壻者頗多.
癸卯敎曰: "孤以涼德　承丕構二十有五年今且老矣加以去歲因喪配　不覺過慟疾恙隨之倦於聽政惟爾世子英明智勇衆所共知當嗣藩職祗奉宗社孤亦退居後宮穩送餘齡惟忠惟孝在此一擧." 世子上　辭不允.
甲辰元遣咸寧侯王維詔諭國人曰: "邇者高麗國王王　表陳春秋方　憂恙交攻慮庶務之煩勞期息肩於重負乞令世子　襲爵朕以王嗣守東土垂三十年累效忠勤勳伐茂著矜其誠懇特賜兪允授世子開府儀同三司征東行中書省左丞相駙馬上柱國高麗國王加授王推忠宣力定遠保節功臣開府儀同三司*大尉駙馬上柱國逸壽王以示優崇之意國有重務尙*　{須}訓勵聿底於成." 又詔王曰: "卿恪居藩翰茂著勳庸宣力我家歷年玆久比陳衰疾冀脫煩勞乞*　{須}賜爵之恩將爲逸老之計載惟忠懇宜賜允從卿雖耆年國之重務尙資訓導　用有成於戱令始令終旣被殊常之眷惟忠惟孝勉思報效之勤祗服寵光益綏福履." 維本國宗室仕元朝爲摠管.
丙午幸康安殿傳位於世子退居張舜龍第號爲德慈宮世子卽位於康安殿是爲忠宣.
乙卯詣德慈宮奉箋上尊號曰光文宣德太上王.[王傳國後王復位凡七月在忠宣世家.]
秋八月甲子元遣　魯兀來趣忠宣入朝辛未忠宣如元壬申王餞於金郊酒　　魯兀以帝命取國王印授王.
癸酉王如　魯兀館備儀衛遂幸壽寧宮受詔詔曰: "諭前高麗國王王　　以卿表請授位於世子　是用詔　往嗣王爵國事仍命聽卿訓導今聞　政以來頗涉專擅處決失宜衆心疑懼蓋以年未及壯少所經練故未能副朕親任之意今遣使詔卿依前統理國政且詔　入侍闕庭使之明習於事." 　魯兀之來十日而國人不知有此詔也.
甲戌以左副承旨權永右司議趙簡摠郞金台鉉前司諫金祜主選法.
己卯　魯兀還以大將軍姜純之女妻之.
甲申移御明順宮.
九月丙申元遣平章闊闊出左丞哈散來口宣聖旨雲: "自公主棄世王獨處無聊帝賜王蒲萄酒且令吾等伴議國事."
遣中原侯　大將軍金天錫如元謝復位表曰: "爰自先朝而陳力又當盛際以輸忠　因　李之忽凋將謂朽株之難保哀情至極憂氣損和倖存胤子之旣冠方初尙主何惜殘年之重負不早上章獲蒙從欲而允兪更感推恩於　養今者詔令臣子　入侍天庭令臣依前統理國政若覩璽書之所諭可　家訓之無良曾不以斯而責臣反令依舊而守土."
以鄭　爲右常侍; 吳仁永爲軍簿判書; 柳栯副知密直司事; 洪詵黃元吉爲三司左右使; 洪子翰爲密直司知申事; 李英柱爲軍簿判書鷹揚軍上將軍; 金恂宋瑨爲左右承旨; 柳　爲右副承旨.
冬十月甲戌以*尹(  ){尹琁}爲西北面都指揮使.
乙亥瀋州達魯花赤　里大遣人獻馬一匹羊三十頭賀復位.
庚辰移御栢井宮.
十一月甲申朔遣將軍李白超如元獻耽羅牛肉.
丙戌闊闊出還王餞於宣義門外.
壬辰親設消災道場於外院.
戊申宰樞享王.
庚戌以金琿爲僉議中贊仍令致仕; 宋　爲僉議侍郞贊成事判監察司事; 韓希愈爲贊成事判版圖司事; 元灌知密直司事版圖判書; 金　同知密直司事; 薛景成金富允金恂　爲密直副使; 張碩爲左承旨.
十二月丙辰遣宋　如元賀正.
戊午宥二罪以下.
行省遣將軍宋邦英如元賀正.
己巳以金深爲右副承旨.
癸酉下左司諫秋適獄.
甲戌彗見南方.
庚辰復舊官制.
○(己亥)二十五年春正月壬辰太白晝見.
幸外院設藏經道場.
丁酉萬戶印侯金　密直元卿等擅發兵執萬戶韓希愈上將軍李英柱誣告謀叛戊戌王與左丞哈散鞠希愈等於興國寺英柱誣伏希愈竟不服.
癸卯以世祖忌幸神孝寺.
戊申印侯金　元卿以希愈不服如元訴帝王留之不從.
二月戊午哈散還元流韓希愈李英柱于海島.
戊辰王如奉恩寺.
三月壬午朔罷西北面都指揮使尹琁密直副使閔宗儒.
乙酉以金富允爲西北面都指揮使.
丙戌下右司諫金台正於巡馬所.
庚寅遣知都僉議司事崔有　如元賀生皇子.
壬辰王獵於東郊遂幸壽康宮日事宴樂賜倡妓銀八斤又以二銀甁爲的射之賜中者.
夏四月辛亥朔元遣工部尙書也先帖木兒翰林待制賈汝舟來詔曰: "比者奉使回奏本國陪臣趙仁規等所行不法及事有不遵典制合行正釐者據仁規等罪已　中書省量輕重決遣自今以始卿其勉遵守國之規益勤畏天之戒凡在官者各勤乃事　力匡贊毋蹈前非自干刑憲緇黃士庶各安其業所釐事宜條列於後一先朝已定官府及受宣人員毋得變更中*閒有所擅自更易者卽行改正一命官有罪須具事情本末聞奏毋得輒行殺戮一奉使奏說本國臣庶曾經世子流竄海島及斷沒人數有無罪犯從國王分*　{揀}審錄合改正者卽與改正."
壬子召還韓希愈李英柱.
丁巳遣判三司事鄭仁卿如元辨印侯誣妄.
己未元遣塔海闊闊不花來執韓希愈李英柱元卿及判密直柳庇都評議錄事宋之罕以歸.
五月辛巳朔遣將軍白孝珠如元獻　.
丙戌印侯李混元珝鄭　元卿許評罷.
丁亥遣判三司事鄭仁卿如元謝恩表曰: "使華戾止俄傳九　之明綸帝澤　然便作一方之甘澍省循已往兢感交深伏念幸千載之遭逢　兩朝之眷遇民若淵深而魚泳久沐矜憐國如木老而　生自招尤悔厄數更幷於　德穢言曾及於亶聰雖雲山海之兼容尙畏雷霆之一怒豈謂以蒼穹之莫*(??){遠}曲察事情　赤子之無知反加哀育旣列法言而垂戒仍宣汗號以滌瑕傳孫寶訓之丁寧闔國歡聲之洋溢玆蓋伏遇法湯彰善體舜好生加字小之仁廓包荒之度恐無辜之或枉期寧失於不經臣敢不敬率群僚而述職庶副天心永綏黎俗以瀝誠祝延聖　."
癸巳宥二罪以下.
庚子以安平公主大祥幸妙蓮寺.
乙巳幸壽康宮.
秋七月乙未以將軍金儒爲慶尙全羅楊廣三道採訪使.
丁未遣密直使柳栯如元賀聖節.
八月己酉朔日食.
丁巳移御壽寧宮.
丙寅判密直司事柳庇逃.
九月己卯朔遣大將軍閔甫如元獻　.
丙戌流監察使蔡禑于海島.
己亥以宋　監修國史安珦修國史閔漬同修國史罷車信崔有　柳庇吳仁永劉福和洪詵.
丙午移御許評第.
冬十月甲子元遣闊里吉思爲征東行中書省平章事耶律希逸爲左丞時哈散還奏王不能服其衆朝廷宜遣官共理帝從之.
丙寅王視事於征東省.
是月以增置行省上表陳情曰: "小邦累世勤王之功凡八十餘年歲修職貢臣嘗以世子入侍得連婚帝室遂爲甥舅實感至恩使小國不替祖風永修侯職是所望也."
十一月庚辰知都僉議司事宋　乞退.
乙酉幸妙蓮寺.
庚子幸溫泉.
十二月戊申朔遣將軍李白超如元獻人參鵠肉.
甲寅遣贊成事鄭仁卿如元賀正.
○(庚子)二十六年春正月辛卯元遣闊闊不花來頒冊皇后詔.
是月以洪子藩判中軍事.
二月庚申燃燈王如奉恩寺.
壬戌幸梨峴宮.
以吳仁永知密直司事典理判書; 劉福和同知密直司事版圖判書; 洪詵爲密直副使.
三月庚辰王不豫移御齊安宮.
庚寅移御壽寧宮.
夏四月庚戌遣同知密直司事薛景成如元弔皇太后喪.
戊午王如元弔喪.
是月以閔萱都僉議　理; 李帖知都僉議司事.
五月辛丑有僧天固朱書怪語於瓦龜背埋惠宿寺石塔下尋自堀曰: "此龜甚神異." 以眩惑衆人闊里吉思執而杖之又以東京留守羅允不行禁理反信妖術囚於行省.
壬寅遣上將軍高世如元獻童女.
六月壬子王至上都謁帝於　殿仍獻方物帝大設只孫宴. 只孫華言顔色赴會者衣冠皆一色帝命王侍宴王於諸王駙馬坐次第四寵眷殊異.
戊辰王以羊二百頭酒二百　上壽於帝己巳又詣闕設扶頭宴帝命唱高麗歌王令大將軍宋邦英宋英等歌雙燕曲前王執檀板王起舞獻壽帝與後悅.
癸酉王祭太后殯殿.
秋七月甲戌朔帝使人　王曰: "凡有所言卽聞奏."
乙亥王詣闕獻童女二　竪三又以童女一歸丞相完澤.
丁丑王侍宴帝以皇太子千秋節赦印侯金　等.
辛巳帝命右丞相完澤傳旨雲: "高麗國王所奏風俗百事許令依舊."
壬午帝賜王弓矢海靑　子及金鞍二癸未又賜王從臣金*　{段}表　各三百三十六匹弓劒各三十鞍二十.
乙酉皇后賜王衣三襲.
壬辰王發上都.
戊戌賜右中贊宋　推誠贊化安社功臣之號.
辛丑以薛永任判三司事; 宋和爲密直副使; 郭膺爲軍簿判書; 宋邦英爲左副承旨.
八月戊午上洛公金方慶卒.
癸亥遣副知密直司事洪子翰如元賀聖節.
以金延壽爲密直副使.
閏月庚辰王次金郊賜宋　　杖.
辛巳王至自元.
乙酉移御齊安宮.
丙戌闊里吉思享王.
丁亥韓希愈李英柱柳　等還自元王入朝辨曲直故釋希愈歸之.
庚子以吳祁爲密直司知申事知監察司事.
九月壬寅朔遣將軍閔丘如元獻　.
甲辰幸王輪寺.
丁巳平陽公　卒.
辛未賜李資歲等及第.
冬十月癸酉密直副使致仕李承休卒.
丁酉王與闊里吉思　於西郊.
是月闊里吉思欲革本國奴婢之法王上表曰: "亶聰兼聽言降如綸大號旣宣勢無反汗猶有期於申命不能已於再鳴伏念凡屬我疆實非他俗若良若賤有何憎愛之所偏其愼其難爲此安危之攸係昔我始祖垂誡於後嗣子孫雲: '凡此賤類其種有別愼勿使斯類從良若許從良後必通仕漸求要職謀亂國家若違此誡社稷危矣.' 由是小邦之法於其八世戶籍不干賤類然後乃得筮仕凡爲賤類若父若母一賤則賤縱其本主放許爲良於其所生子孫卻還爲賤又其本主絶其繼嗣亦屬同宗所以然者不欲使終良也恐或有逃脫而爲良雖切防微而杜漸亦多乘隙而發奸或有因勢托功擅作威福謀亂國家而就滅者益知祖訓之難違猶恐姦情之莫禦　又若更此法非徒如治亂絲因失舊章不得僅存遺緖故於至元七年小邦去水就陸之時先帝遣達魯花赤以治之於時因人告狀欲變此法確論聞奏廷議明斷　從國俗衆姦絶窺　之意得至於今玆者省官初　此邦不察製法之意必欲變更故臣於今夏入覲之時具悉表奏伏蒙兪允今奉聖旨良賤事宜更遣人受決臣旣承若彼之言而還有如斯之旨雖深惶懼又竊思惟旣許祖風無問是非而仍舊焉當賤類必論臧否以更新應因毀說之紛　聊欲究觀其纖悉故忘冒瀆備奏愚懷伏望回揭日之光明　同雲之優渥　從先命乃罔後艱則物以群分消風土變更之嘆邦其永保荷乾坤終始之恩."
十一月癸卯宴闊里吉思於壽寧宮.
遣大將軍李白超如元獻人參牛肉.
丁未闊里吉思還王餞於宣義門外.
庚申遣贊成事崔有　如元.
辛酉幸外院設消災道場.
丙寅行省遣員外郞李希實如元賀正.
是月王上表曰: "剪桐爲　猶承裂土之恩降　由衷　依如山之判但循輿意更瀆宸聰念小國依於大邦若孤兒仰其慈母罔有嘉言之登聞動輒招尤每加厚眷以矜容勉於從欲幸自殊於木石胡不感於乾坤頃者未禁妄動之亂臣庶剖愚誠於明主故當前歲具陳累世之忠勤因擧先朝幷錄數條之謨訓. 是年賀聖節使陪臣柳栯廻還雲: '暗都刺平章等大德三年九月二十六日奏奉聖旨添設省官者非爲改其國俗亦不欲恆置但以一二惡人故似聞百姓騷擾將使與王作伴鎭安之耳. 王今未知朕意可具悉爲文草奏然後降答使明知朕意.' 臣恭聞是語喜若更生謂絲綸降不踰時於日夜望其來使臣亦朝天歲久不勝瞻戀乃於今春懇請入朝伏蒙聖慈兪允　躍登途旣赴闕庭表奏前秋所陳如上而但聞有命未奉明綸之意伏蒙大德四年七月初八日口傳聖旨亦若前秋之命臣於是時曾嘆靑天之難覩　瞻白日以方欣長吟湛湛之歌屢　厭厭之飮久貪恩於輦　忽迫歸期素欲受者璽書亦難留待未遂卑情之切願如回好夢以空嗟伏望續垂再振之金聲　降一封之綸音則爲百世雲來之寶永永相傳　三韓草昧之功　　不墜群誠所祝萬壽無期." 又移書中書省曰: "小邦篤承仁庇獲保孑遺. 去夏親朝時伏蒙聖旨以本國元卿等九人皆委於予閣下所共明知而此九人到今無故淹延一不廻還是何違命之多也惟冀僉照督還." 又曰: "照得本國舊例自來驅良種類各別若有良人嫁娶奴婢者其所生兒女俱作奴婢若有本主放許爲良所生兒女卻還爲賤昨於至元八年有本國達魯花赤衙門欲改本俗體例呈奉到至元九年正月初八日省　周承行中書省　付該都省想度合從高麗王依本俗施行以此本國驅良公事止依本俗舊例理斷到今不曾改例今有徵東省官欲改本俗體例爲此已於今年六月親赴上都上表聞奏於大德四年七月初八日都省就喚當職元引官員省會奏過事內一件奴婢的勾當依本國體例行者聖旨了也欽此續准都省咨文該王與闊里吉思那的每言語不歸一各別的一般除是別定奪　生呵是奏呵奉聖旨冬*閒王差將人來者　也好生商量　生定體的那其*閒了也者除這的外王敎奏的言語依着他的言語者欽此啓請照驗事准此照得見准咨文卻與先次都省省會稍有不同爲此今差官再行齎表進呈前去伏望都省善爲聞奏乞令依舊省俗施行如蒙不准必*　{須}變改舊例除已前年分已成婚聘所生兒女者止令依舊住坐外自今以後諸奴婢不交嫁娶招占良人爲夫婦似不爭競然此合行啓　都省照詳定擬希明文廻示." 
以韓希愈都僉議侍郞贊成事判軍簿司事; 金之淑都僉議贊成事判監察司事; 崔有　都僉議贊成事判版　司事; 金富允知密直司事典理判書; 李英柱爲密直副使軍簿判書; 黃元吉尹萬庇爲三司左右使; 兪甫爲軍簿判書.
十二月甲戌遣副知密直司事李英柱如元賀正.
戊寅幸平州溫泉.
甲午元遣伯顔忽篤不花以香十五斤匹*　{段}三十匹絹三百匹　八百六十四錠來轉藏經.
丙申以宋和爲西北面都指揮使.
己亥王與伯顔忽篤不花幸妙蓮寺轉藏經.
庚子幸慈雲寺轉藏經.
世家卷第三十一.
