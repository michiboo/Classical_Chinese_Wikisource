志卷第十二. 高麗史五十八.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
地理三.
○交州道本貊地後爲高勾麗所有歷新羅至高麗. 成宗十四年分境內爲十道以春州等郡縣屬朔方道明宗八年始稱春州道後稱東州道. 元宗四年稱交州道忠肅王元年稱淮陽道辛禑十四年幷嶺東西爲交州江陵道以忠州所管平昌郡來屬領郡八[防禦郡一知事郡二屬郡五.]縣二十.
○交州本高勾麗各連城郡[各一作客一雲加兮牙.]新羅景德王改爲連城郡. 高麗初稱伊勿城成宗十四年更今名爲團練使顯宗九年改爲防禦使. 忠烈王三十四年以鐵嶺口子把截有功陞淮州牧忠宣王二年汰諸牧降爲淮陽府. 要害處二鐵嶺楸池嶺又義館嶺德津溟所[載祀典.]屬郡二縣四.
○春州本貊國新羅善德王六年爲牛首州[首一作頭.]置軍主文武王十三年稱首若州[一雲首次若一雲烏斤乃.]景德王改朔州後改光海州. 太祖二十三年爲春州成宗十四年稱團練使屬安邊府州人以道塗艱險難於往來. 至神宗六年賂崔忠獻陞爲安陽都護府後降知春州事. 別號壽春[成廟所定.]又號鳳山有昭陽江屬郡二縣九.
○東州本高勾麗鐵圓郡[一雲毛乙冬非.]新羅景德王改爲鐵城郡. 後弓裔起兵略取高勾麗舊地自松岳郡來都修葺宮室窮極奢侈國號泰封. 及太祖卽位徙都松嶽改鐵圓爲東州.[弓裔宮殿古基在州北二十七里楓川之原.] 成宗十四年置團練使穆宗八年罷之顯宗九年改知東州事高宗四十一年降爲縣令官後陞爲牧忠宣王二年汰諸牧降爲鐵原府. 別號昌原[成廟所定.]又號陸昌有寶蓋山屬郡一縣七.
○西海道本高勾麗之地唐高宗滅高勾麗而不能守新羅遂幷之及其季世爲弓裔所據. 太祖旣立盡有其地成宗十四年分境內爲十道以黃州海州等州縣屬關內道後改爲西海道後遂安谷州殷栗等縣沒於元至忠烈王四年元乃歸之. 領大都護府一牧一郡六縣十六鎭一.
○安西大都護府海州本高勾麗內米忽[一雲池城一雲長池.]新羅景德王改爲瀑池郡. 太祖以郡南臨大海賜名海州成宗二年初置十二牧州其一也十四年置十二州節度使稱右神策軍與楊州爲左右輔. 顯宗三年廢節度使九年定置四都護府改爲海州安西都護府睿宗十七年又陞爲大都護府. 高宗三十四年爲海州牧恭愍王二十二年倭寇入侵殺牧使嚴益謙. 於是誅州吏之不救者降州爲郡後復陞爲牧別號大寧西海[成廟所定.]又號孤竹. 有首陽山大首*??島[一作睡鴨下同.]小首*??島 延平島[平一作坪.]龍媒島. 屬縣三領防禦郡一縣令官一鎭一.
○　州本高勾麗仇乙縣[一雲屈遷.]高麗初改今名成宗十四年陞爲都護府顯宗九年置防禦使別號西河[成廟所定.]有椒島席島屬郡一縣五.
○瓮津縣本高勾麗瓮遷高麗初改今名顯宗九年置縣令. 有麒麟島昌麟島魚化島孤島謀島屬縣二.
○白翎鎭本高勾麗鵠島高麗改今名爲鎭顯宗九年置鎭將. 恭愍王六年以水路艱險出陸僑寓文化縣東村尋以地窄廢鎭將屬文化縣任內恭讓王二年革爲直村. 有大靑島[忠肅王四年元流魏王阿木哥於此十年召還十一年流　刺太子於此十六年召還十七年流陶於帖木兒太子於此後元年召還.]小靑島.
○黃州牧本高勾麗冬忽[一雲於冬於忽.]新羅憲德王改爲取城郡. 高麗初更今名成宗二年初置十二牧州其一也十四年置十二州節度使稱天德軍屬關內道. 顯宗三年廢爲安撫使九年定置八牧仍爲牧高宗四年以不能禦丹兵降知固寧郡事後復稱黃州牧[鐵島人出陸寓居州西村忠肅王後七年稱鐵和縣置監務後革之. 又州屬有長命鎭恭讓王二年置長命連　兼監務.]別號齊安[成廟所定.]又號龍興. 有阿斯津松串[載祠典.]要害處有棘城屬郡二縣一領知事郡二縣令官一.
○平州本高勾麗大谷郡[一雲多知忽.]新羅景德王改爲永　郡. 高麗初更今名成宗十四年置防禦使顯宗九年定爲知州事. 元宗三十年倂於復興郡忠烈王時復舊別號延德又號東陽. 有豬淺[一雲浿江.]有溫泉屬縣一.
○谷州本高勾麗十谷城[一雲德頓忽一雲谷城縣一雲古谷郡.]新羅景德王改名鎭瑞爲永　郡領縣高麗初更今名成宗十四年置防禦使顯宗九年定爲知郡事別號象山[成廟所定.]屬縣二.
○東界本高勾麗舊地成宗十四年分境內爲十道以和州溟州等郡縣爲朔方道靖宗二年稱東界[與北界爲兩界.]文宗元年稱東北面[或稱東面東路東北路東北界.]後咸州　北沒於東女眞. 睿宗二年以平章事尹瓘爲元帥知樞密院事吳延寵副之. 率兵擊逐女眞置九城立碑於公　鎭之先春嶺以爲界至明宗八年稱沿海溟州道. 高宗四十五年蒙古兵來侵龍津縣人趙暉定州人卓靑叛殺兵馬使愼執平以和州　北附於蒙古蒙古乃置雙城摠管府於和州以暉爲摠管靑爲千戶以治之四十六年以忠淸道之寧越平昌來隸後還其道元宗四年稱江陵道忠烈王十六年以寧越平昌復來屬恭愍王五年稱江陵朔方道七月遣樞密院副使柳仁雨攻破雙城. 於是按地圖收復和登定長預高文宜州及宣德元興寧仁耀德靜邊等鎭諸城. 前此朔方道以都連浦爲界築長城置定州宣德元興三關門沒於元凡九十九年至是始復之以壽春君李壽山爲都巡問使定疆域復號東北面九年稱朔方江陵道. 以此考之鐵嶺以北爲朔方道以南爲江陵道. 高麗時或稱朔方道或稱江陵道或合爲朔方江陵道或稱爲江陵朔方道又或稱沿海溟州道. 一分一合雖沿革稱號不同然自高麗初至於末年公　　南三陟　北通謂之東界雲. 領都護府一防禦郡九鎭十縣二十五. 睿宗朝所置大都護府一防禦郡四鎭六. 恭愍王以後所置府二.
○安邊都護府登州本高勾麗比列忽郡[一雲淺城郡.]新羅眞興王十七年爲比列州置軍主. 景德王改朔庭郡高麗初稱登州成宗十四年置團練使顯宗九年更今名. 高宗時定平以南諸城被蒙兵侵擾移寓江陵道襄州再移杆城幾四十年忠烈王二十四年各還本城別號朔方[成廟所定.]有國島屬縣七領防禦郡九鎭十[使三將七.]縣令官八.
○和州本高勾麗之地或稱長嶺鎭或稱唐文[唐一作堂.]或稱博平郡高麗初爲和州成宗十四年改和州安邊都護府顯宗九年降爲和州防禦使爲本營. 高宗時沒於蒙古爲雙城摠管府州因合於登州. 猶稱防禦使後倂於通州忠烈王時復舊. 恭愍王五年出師收復爲和州牧十八年陞爲和寧府設土官. 有橫江.
○高州古德寧鎭[一雲洪源郡.]成宗十四年爲高州防禦使顯宗十九年城鳳化山南以徙州治恭愍王五年改知州事.
○宜州本高勾麗泉井郡[一雲於乙買.]新羅文武王二十一年取之改爲井泉郡. 高麗初稱湧州成宗十四年置防禦使後更今名睿宗三年築城別號東牟[成廟所定.]又號宜春宜城. 要害處有鐵關海島有竹島.
○文州古稱姝城成宗八年爲文州防禦使後合於宜州忠穆王元年復析置.
○長州[一雲　林一雲端谷.]顯宗九年爲長州防禦使後改爲縣屬定州.
○定州古稱巴只[一雲宣威.]靖宗七年爲定州防禦使置關門恭愍王五年陞都護府別號中山. 有鼻白山.[春秋降香祝行祭.]
○豫州睿宗十一年爲豫州防禦使後屬定州.
○德州文宗九年始築宣德城爲鎭後稱德州防禦使.
○元興鎭靖宗十年城　川爲鎭有鎭使. 下同.
○寧仁鎭[一雲淸源.]顯宗二十二年置.
○耀德鎭一名顯德鎭顯宗三年始築城堡.
○長平鎭古稱古叱達光宗二十年始築城堡有鎭將. 下同恭愍王六年改鎭爲縣置令.
○龍津鎭古狐浦高麗初改今名爲鎭穆宗九年築城後屬文州辛禑五年析置縣令別號龍城.
○永興鎭古稱關防戍文宗十五年始築城堡.
○靜邊鎭顯宗二十二年置. 有沸流水.[春秋降香祝行祭.]
○雲林鎭顯宗六年築城堡.
○永　鎭本甑大伊穆宗四年置後改爲縣.
○隘守鎭古稱梨柄成宗二年築城初隸文州恭愍王九年屬高州.
○鎭溟縣一雲圓山縣又名水江顯宗九年改今名爲縣令官後屬宜州.
○溟州本濊國[一雲鐵國一雲蘂國.]漢武帝遣將討右渠定四郡時爲臨屯高勾麗稱河西良.[一云何瑟羅州.] 新羅善德王爲小京置仕臣太宗王五年以地連靺鞨罷京爲州置都督以鎭之景德王十六年改今名惠恭王十二年復古. 太祖十九年號東原京二十三年又以爲溟州. 成宗二年稱河西府五年改溟州都督府十一年更爲牧十四年爲團練使後又改防禦使. 元宗元年以功臣金洪就鄕陞慶興都護府忠烈王三十四年改江陵府恭讓王元年陞爲大都護府別號臨瀛. 有五臺山[五峯環列大小均敵故名. 西臺之下有泉湧出卽漢水之源]有大嶺有鏡浦屬縣三.
○金壤縣本高勾麗休壤郡[一雲金惱.]新羅景德王改今名爲郡. 高麗初置縣令忠烈王十一年陞通州防禦使. 有卵島屬縣三.
○　谷縣本高勾麗習比谷縣[谷一作呑]新羅景德王改名習磎爲金壤郡領縣. 高麗更今名仍屬高宗三十五年置縣令有穿島別號鶴林.
○高城縣本高勾麗達忽新羅眞興王二十九年爲州置軍主景德王改今名爲郡. 高麗爲縣令官別號　巖有三日浦有溫泉屬縣二.
○杆城縣本高勾麗　城郡[一雲加羅忽.]新羅景德王改爲守城郡. 高麗更今名置縣令後陞爲郡兼任高城恭讓王元年析爲二郡別號水城. 屬縣一.
○翼嶺縣本高勾麗翼峴縣[一雲伊文縣.]新羅景德王改今名爲守城郡領縣. 顯宗九年置縣令高宗八年以能禦丹兵陞襄州防禦使四十一年降爲縣令四十四年以降賊又降爲德寧監務元宗元年陞知襄州事別號襄山. 有東海神祠屬縣一.
○三陟縣本悉直國新羅婆娑王時來降智證王六年爲州置軍主景德王更今名爲郡. 成宗十四年改陟州團練使顯宗九年降爲縣令辛禑三年陞知郡事別號眞珠. 有太白山[新羅擬五嶽爲北嶽.]有黃池.[卽洛東江之源.]
○蔚珍縣本高勾麗於珍也縣[一雲古*於伊郡.]新羅景德王改今名爲郡高麗降爲縣置令. 有鬱陵島.[在縣正東海中新羅時稱于山國一雲武陵一雲羽陵地方百里智證王十二年來降. 太祖十三年其島人使白吉土豆獻方物. 毅宗十一年王聞鬱陵地廣土肥舊有州縣可以居民遣溟州道監倉金柔立往視. 柔立回奏雲: "島中有*大山從山頂向東行至海一萬餘步向西行一萬三千餘步向南行一萬五千餘步向北行八千餘步有村落基址七所有石佛鐵鍾石塔多生柴胡蒿本石南草. 然多岩石民不可居." 遂寢其議. 一雲于山武陵本二島相距不遠風日淸明則可望見.]
○咸州大都督府久爲女眞所據睿宗二年命元帥尹瓘等率兵擊逐三年置州爲大都督府號鎭東軍築大城徙南界丁戶一千九百四十八以實之四年撤城以其地還女眞. 後又沒於元稱哈蘭府恭愍王五年收復舊疆爲知咸州事尋改萬戶府置營聚江陵慶尙全羅等道軍馬防守十八年陞爲牧別號咸平. 要害處二咸關嶺[在府北.]大門嶺[在洪獻.].
○英州睿宗三年置州. 爲防禦使號安嶺軍四年撤城以其地還女眞後倂於吉州.
○雄州睿宗三年置州. 爲防禦使號寧海軍四年撤城以其地還女眞後倂於吉州.
○吉州久爲女眞所據. 號弓漢村睿宗三年置州爲防禦使六年築中城尋以地還女眞. 後沒於元稱海洋[一雲三海陽.]恭愍王時收復舊疆恭讓王二年置雄吉州等處管軍民萬戶府.[州在北雄州在南.] 有卵島.
○福州久爲女眞所據. 號吳林金村睿宗三年置州爲防禦使四年撤城以其地還女眞. 後沒於元稱*禿魯　{禿魯兀}及恭愍王時收復舊疆辛禑八年改端州安撫使. 要害處二有伊板嶺[在州東北卽磨天嶺]豆乙外嶺.[在州南卽磨雲嶺.]
○公　鎭睿宗三年築城. 置鎭爲防禦使六年築山城.[一雲孔州一雲匡州一雲在先春嶺東南白頭山東北一雲在蘇下江邊.]
○通泰鎭睿宗三年築城置鎭. 四年撤城以其地還女眞.
○平戎鎭睿宗三年築城置之.
○崇寧鎭睿宗四年撤城以其地還女眞.
○眞陽鎭睿宗四年撤城以其地還女眞.
○宣化鎭睿宗四年撤城以其地還女眞後收復倂于吉州.
○按舊史九城之地久爲女眞所據睿宗二年命元帥尹瓘副元帥吳延寵率兵十七萬擊逐女眞. 分兵略地東至火串嶺北至弓漢嶺西至蒙羅骨嶺以爲我疆於蒙羅骨嶺下築城廊九百九十*閒號英州火串山下築九百九十二*閒號雄州吳林金村築七百七十四*閒號福州弓漢村築六百七十*閒號吉州三年二月城咸州及公　鎭三月築宜州通泰平戎三城. 於是女眞失其窟穴誓欲報復乃引遠地群酋連歲來侵我兵喪失者亦多. 且拓地旣廣九城相距遼遠. 女眞數設伏叢薄抄掠往來. 國家調兵多端中外騷擾. 四年女眞亦遣使請和於是始自吉州以次收入九城戰具資糧於內地遂撤崇寧通泰眞陽三鎭及英福二州城又撤咸雄二州及宣化鎭城以還之. 以此考之咸英雄福吉宜六州及公　通泰平戎三鎭此九城之數也. 其撤城還女眞之時則無宜州及公　平戎二鎭而崇寧眞陽宣化三鎭乃加現焉置戶之數又各不同是可疑也.[睿宗三年二月都鈐轄林彥作英州記雲: "今新置六城一曰鎭東軍咸州大都督府兵民一千九百四十八丁戶二曰安嶺軍英州防禦使兵民一千二百三十八丁戶三曰寧海軍雄州防禦使兵民一千四百三十六丁戶四曰吉州防禦使兵民六百八十丁戶五曰福州防禦使兵民六百三十二丁戶六曰公　鎭防禦使兵民五百三十二丁戶." 又閔漬所撰綱目雲: "尹瓘築九城徙南界民實之號咸州曰鎭東軍置戶一萬三千號英州曰安嶺軍雄州曰寧海軍各置戶一萬福吉宜三鎭各置戶七千公　通泰平戎三鎭各置戶五千."] 且宜州之地在定州以南不必擊逐女眞而後置也. 豈非適至是乃創築城堡故倂稱爲九城. 而不在撤去之數歟.
○北靑州府久爲女眞所據九城時名號未詳後沒於元稱三散. 恭愍王五年收復舊疆置安北千戶防禦所二十一年改今名爲萬戶府.
○甲州府本虛川府久爲女眞所據屢經兵火無人居. 恭讓王三年始稱甲州置萬戶府. 有奉天臺.[在惠山東.]
○北界本朝鮮故地在三國爲高勾麗所有寶藏王二十七年新羅文武王與唐將李勣夾攻滅之遂倂其地孝恭王九年弓裔據鐵圓自稱後高麗王分定浿西十三鎭. 成宗十四年分境內爲十道以西京所管爲浿西道後稱北界. 肅宗七年又稱西北面後以黃州安岳鐵和長命鎭來屬辛禑十四年復屬西海道. 領京一大都護府一防禦郡二十五鎭十二縣十中葉以後所置府二郡一.
○西京留守官平壤府本三朝鮮舊都唐堯戊辰歲神人降於檀木之下國人立爲君都平壤號檀君是爲前朝鮮周武王克商封箕子於朝鮮是爲後朝鮮逮四十一代孫準時有燕人衛滿亡命聚黨千餘人來奪準地都於王險城[險一作儉卽平壤.]是爲衛滿朝鮮. 其孫右渠不肯奉詔漢武帝元封二年遣將討之定爲四郡以王險爲樂浪郡. 高勾麗長壽王十五年自國內城徙都之寶藏王二十七年新羅文武王與唐夾攻滅之地遂入於新羅. 太祖元年以平壤荒廢量徙　白黃海鳳諸州民以實之爲大都護府尋爲西京光宗十一年改稱西都成宗十四年稱西京留守. 穆宗元年又改鎬京文宗十六年復稱西京留守官置京畿四道肅宗七年設文武班及五部. 仁宗十三年西京僧妙淸及柳　分司侍郞趙匡等叛遣兵斷　嶺道於是命元帥金富軾等將三軍討平之除留守監軍分司御史外悉汰官班尋削京畿四道置六縣. 元宗十年西北面兵馬使營記官崔坦三和校尉李延齡等作亂殺留守以西京及諸城叛附於蒙古蒙古以西京爲東寧府置官吏　慈悲嶺爲界. 忠烈王十六年元歸我西京及諸城遂復爲西京留守官恭愍王十八年設萬戶府後改爲平壤府. 有大同江[卽浿江又名王城江. 江之下流爲九津溺水]有大城山[一雲九龍山一雲魯陽山. 文獻通考雲平壤城東北有魯陽山卽謂此也. 山頂有三池.]古城基二[一箕子時所築城內　區用井田制一高麗成宗時所築]箕子墓[在府城北兎山上]東明王墓[在府東南中和境龍山俗號'眞珠墓.' 又仁里坊有祠宇高麗以時降御押行祭朔望亦令其官行祭邑人至今有事輒禱世傳東明聖帝祠]乙密臺[臺在錦繡山頂臺下層崖之旁有永明寺卽東明王九梯宮內有麒麟窟窟南白銀灘有巖出沒潮水名曰朝天石.]屬縣四.
○安北大都護府寧州本高麗彭原郡太祖十四年置安北府成宗二年稱寧州安北大都護府顯宗九年稱安北大都護府高宗四十三年避蒙兵入昌麟島後出陸恭愍王十八年置安州萬戶府後陞爲牧別號安陵[成廟所定.]有淸川江[古稱薩水卽高勾麗*乙　文德{乙支文德}敗隋兵百萬之地]領防禦郡二十五鎭十二縣六.
志卷第十二.
