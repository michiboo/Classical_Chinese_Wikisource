世家卷第四十六. 高麗史四十六.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
恭讓王二.
○(辛未)三年春正月己丑朔宴群臣.
乙未以我
太祖爲三軍都摠制使; 裴克廉爲中軍摠制使; 趙浚爲左軍摠制使; 鄭道傳爲右軍摠制使.
設帝釋道場於報平廳.
乙巳以國大妃生日宥禹仁烈李仁敏鄭熙啓李崇仁河崙權近尹師德柳琰李彬盧贇李行元庠等皆許京外從便.
丙午三軍摠制府閱兵.
二月戊午朔賜回軍一等功臣我
太祖田百結二等前侍中沈德符等十七人五十結三等前判慈惠府事崔鄲等三十人三十結.
己未王發南京辛酉次檜巖寺大張佛事窮極奢侈飯僧千餘使伶官奏鄕唐樂王手執香爐巡東西僧堂以侑食順妃亦隨之又與妃及世子禮佛徹夜壬戌王及世子手施僧布一千二百匹賜講主僧*　{段}絹各三匹衣一襲仍御寺門受誕日朝賀.
丁卯至自南京都人結綵棚以迎之.
辛未三軍摠制府閱所統兵分番宿衛.
乙亥國大妃至自南京.
丁丑以前政堂文學李元紘女爲世子妃庚辰百官上箋賀.
是日復以沈德符爲靑城郡忠義伯; 李元紘爲慶源君; 安景良爲楊廣道都觀察使; 李元緝爲司憲持平.
辛巳命世子謁陽陵仍祭孝愼殿告還都.
癸未井邑人中郞將王益富自稱忠宣王　曾孫處絞幷及子孫十三人.
三月戊子朔日食.
憲府以池湧奇通王益富上*　請誅杖湧奇一百流遠地籍其家.
庚寅都評議使司請行順妃及世子冊封禮從之.
甲午流*　{諫}官陳義貴鄭習仁李滉權湛禹洪富宋愚孟思誠尹珪尹　於外.
戊戌作　儲廣興倉於西江以蓄漕運米穀.
壬寅命納弘福都監布二千匹於演福寺以資修塔.
甲辰兼典醫寺丞房士良上時務十一事曰: "書雲: '愼乃儉德惟懷永圖.' 昔漢文帝惜百金於露臺以基四百年漢家之業元季爲萬壽幽宮之樂以潰百年培植之基勤儉奢怠之*閒吉凶興亡判焉　可畏也願崇尙儉素屛斥浮華益勤無怠曰其人之制世無史傳憲廟至元之*閒五道州郡抄得三百名分屬版圖司造成都監各一百五十名爲常額自庚寅倭寇以來州郡蕩然失所或邑無孑遺而長闕官有定額而追捕京中主家當被捉見囚之餘僱人代立之際借貸利布日徵一匹歲月如流且不能*　{支}或破家或閉門謀免其苦又侵擾其鄕本貫人物劫以官威據奪奴婢輪次立役矣雖全盛之鄕當次之吏亦不計他日之生産盡賣所藏齎持就役其弊甚鉅願殿下毋循舊弊一切罷之曰勳烈之氣扶持萬世社稷之柱石也忠義之風　挫萬世亂賊之　鉞也願自今凡功在王室忠在社稷不幸而陷刑戮致隕命如安祐李芳實金得培朴尙衷等進加褒贈特賜小牢以慰貞魂." 王深納之餘見諸志.
我
太祖以疾上箋辭職遂如平州溫井箋曰: "臣以庸劣特蒙殊遇之恩位極將相尙無絲毫之補宜避用賢之路以開聖明之治肆竭卑誠再瀆天聽每被不允戰兢尤深竊以謂國有大小事殊古今其君臣相遇之難則不異漢之高帝以創業之主知人善任至於失處功臣則識者有憾其缺光武以中興之主網羅豪傑匡復漢室且有善處功臣以保其終後人咸稱其美其功臣則韓信周勃終不如張良之保寇恂鄧禹猶不及子陵之高臣雖不學願效張良子陵伏惟殿下願如光武臣於丙申六月陪先父臣某受命玄陵平雙城復舊疆憑藉餘力拓土至靑州以爲藩鎭使無東顧之憂玄陵是嘉其功拜臣父以榮祿大夫將作監事仍爲朔方道萬戶又擢臣以不次年未三十位至宰輔然無所補夙夜憂懼至戊辰年*閒假姓發兵猾夏人無敢諫傾覆社稷臣首倡大義有回軍之擧再定宗社是則人以爲擅兵後於己巳十一月敬奉敎旨滅僞復興克正宗祀是則人以爲執權今爲諸軍事養兵靜守鎭伏姦雄潛消外寇是則且以爲耗軍資物議紛　難以辨明. 臣有三不幸. 功微賞巨爲人所忌一不幸也; 保社稷復正統　盜賊等事未嘗無涓埃之助因以居寵二不幸也; 自古功過不能相　執迷而不能勇退三不幸也. 念至於此誠惶誠恐召公曰: '臣罔以寵利居成功.' 蔡澤雲: '四時之序功成者去.' 是乃自然之理臣亦不宜*　{久}防賢路乞歸田裡以保餘齡臣之願也伏望上慈　保全功臣之聲不獨全美於光武不勝幸甚." 丙午遣左代言李詹於平州賜宮　以慰批*　曰: "大臣一身關國家之興衰係生民之休戚職任如此其重去就未可以輕是以召公有告歸之心周公諭篤　之義卿山川*閒氣社稷元臣徇公忘私忠誠貫日仗信安義功業柱天爰自先王之時以至寡人之日勉出乃力輯寧我邦　戊辰猾夏之師定己巳撥亂之策國祚以之而復續民生由是而再蘇且鍊養其戎兵以　禦於王室事皆合於天理心何恤乎人言? 居寵若驚卿之自處則善　謀共政予所任者爲誰? 於　! 子陵之高光武不任以事留侯之去漢室已致其安以古視今勢殊事異宜安厥位以副予心."
乙卯以我
太祖復爲門下侍中; 朴子文爲左司議; 沈孝生爲門下舍人; 趙休爲左獻納; 柳沂爲左正言.
丁巳遣吏曹佐郞禹洪命於平州賜我
太祖宮　.
夏四月壬戌以旱禁酒.
甲子彗見十餘日.
乙丑右代言柳廷顯請停演福寺之役不聽.
己巳以久旱放輕繫.
庚午大雨.
以門下評理金湊兼大司憲; 許應全五倫爲左右常侍; 全伯英爲右司議大夫; 權軫爲右獻納; 金汝知爲左正言.
丙子王微行觀射於馬巖憲司劾知申事成石瑢不啓王備儀衛王怒卽命石瑢視事左遷執義姜淮仲持平李敢以禹洪得爲執義李作爲持平.
己卯避
帝諱禁用元字代以原.
壬午帝遣宦者前元中政院使韓龍黃禿蠻等來禮部咨曰: " 欽奉
聖旨: '朕稽古典三韓之地始古至今産馬處所卽今乏馬戍守差三韓本俗　人謂權署國事王瑤及群陪臣等諭以分明於有職人員及富家處易馬一萬令各官及富家子弟將馬於遼東交割來京關領價直更於各官處需　人二百名三韓遠在東溟之外産無我供人無我用受命稱臣以何爲信? 國富民稠於斯需索交易不爲過矣.'"
癸未下敎求言曰: "　　之道莫如修德爲政之要惟在求言昔宋景一言之善致熒惑三舍之退天人之際感應斯速予以　躬荷祖宗之靈託臣民之上憂勤夙夜期底　平而智能不逮學問不明其於政敎動昧施爲若涉大川罔知攸濟今者日官上言: '乾文示儆客星　於紫微火曜入於輿鬼變異甚鉅.' 兢　益深將涼德未修而不孚於帝心歟? 政令有闕而不　於輿望歟? 刑賞之道有乖於正歟? 任用之人或徇於私歟? 下情未盡達而寃抑有所未伸歟? 民弊未盡除而財用有所妄費歟? 茂異之才未擧者誰歟? 讒　之徒未斥者誰歟? 如斯之弊豈予一人所能　察? 肆開　直之路以消壅蔽之風　　之言亦有可採　卿大夫百執事之臣共天位食天祿者哉? 玆欲共新於治化庶以仰*　於天心於　! 賞罰明而禮樂興陰陽和而風雨時吏稱其職民樂其生其要安在? 知而不言不可謂之仁言而不盡不可謂之直惟爾大小臣僚　上實封寡躬過誤時政得失民*閒利病毋有所諱其言可用予卽有賞言而不中亦不加罪."
甲申宴韓龍等於北泉宮.
五月戊子召刑曹判書趙勉等曰: "今天變屢興旱魃尤甚此必寃獄所致凡*嶽{獄}囚當死者誅之當赦者赦之宜速決遣毋久淹滯以順天心."
己丑王享國大妃.
辛卯遣左代言李詹於連山開泰寺祭太祖眞殿獻衣一襲玉帶一腰.
甲午前楊廣道都觀察使徐鈞衡卒謚貞平.
戊戌流李琳於忠州姜仁裕於　州王興於淸州申雅於全州.
郞舍許應等上*　曰: "從諫如流人君之盛德知無不言臣子之至情殿下卽位以來發政施仁願理之心至矣然言官法吏　上意而見罷者*閒或有之故中外以言爲諱而下情未達天文示警有志之士不能無憾今殿下發德音求直言以伸忠憤之氣誠千載一遇也臣等承乏言責豈敢默默以負殿下求言之旨乎? 謹以若干事目條列於左. 一曰: 爲理之道莫大於孝君不先而其下化之者未之有也今殿下在邸之時以孝聞於人卽位之後宜其以孝聞於國柰何殿下至自漢陽而與中宮世子俱乃後母后哉? 今又　宮亦非朝夕問安之所也緣人子之情則定省溫　不可　也緣人君之義則動靜威儀不可輕也願殿下念玆二者奉迎大妃近闕之所克伸孝志以爲民先. 一曰: 乾者夫道也坤者婦道也夫道以乘御爲才婦道以順承爲貴是故雖天子之女下嫁諸侯則與庶人之女共執婦道是其常也漢尙公主使男事女夫屈於婦逆陰陽之理識者非之今三宮主各有供上之名旣名之曰上則乾坤易位夫婦失道亂名犯分莫大乎是且在僞朝供上之所濫至八九故官吏以倉卒不辦見責民庶以煩勞不給生厭今以中興之朝復蹈毀轍乎? 願自今罷三宮主供上之名厚其　祿申以土田以副輿望. 一曰: 上有好之者下必有甚焉者人君好惡不可不愼也殿下卽位以來中外未知殿下所好爲何事及創演福旣廢之塔臣民之望多有所缺矣釋氏之道無父無君戎裔之敎三代之盛未所有也殿下有志於三代之理而反行裔夷之敎乎? 是役也聖心或以謂不勞民力而役遊手不費國用而資捨施然木石　瓦銅鐵之費累鉅萬其遊手之食捨施之物非吾民之恆産乎? 民無恆産則恐貽宵　之憂也願殿下罷可已之役厚萬民之生擇其所好以副臣民之望. 一曰: 風俗好尙本之人君人君以儉約爲心則公卿大夫不敢踰制以過侈朝廷以儉約爲先則士庶人不敢越分以過奢自然家給人足無僭亂之階矣今無賴之徒皆利遠方之物貨不事本業朝廷雖大爲之防毋使興行然潛行潛返之徒豈能盡知之乎? 至有將彼土人來縱其市索以　我國家臣等竊謂此雖無形之跡有可疑之勢足爲寒心者也願自今大小臣僚皆毋得衣紗羅*　{段}子敦尙儉素以絶商販敢有潛行商賈其告捕者必以其財賞之商販之馬嘗籍於開城府者數近五百會有天朝買馬之命悉發此馬毋得脫漏其他商賈又令各出馬以補額數則公私兩便."
己酉以軍資少尹安魯生爲西北面察訪別監禁互市上國者初商賈之徒將牛馬金銀苧麻布潛往遼瀋買賣者甚衆國家雖禁之未有著令邊吏又不嚴禁往來興販絡繹於道魯生往斬其魁十餘人餘皆杖配水軍仍沒其貨且杖其州郡官吏之不能禁　者於是紀綱大行邊境肅然無復有犯禁者.
庚戌吏曹判書鄭摠上書曰: "殿下近以乾文示警命臣製求言敎書臣旣製進以爲救　之道莫若修政夫政者正也. 孟子曰: '一正君而國定.' 董子曰: '人君正心以正朝廷遠近四方無不一於正.' 此實萬世之格言也. 賞罰國之大柄不可不謹也近來謀迎辛禑以絶王氏者潛遣　初將害本國者或誅或流或公然在於朝列傳曰: '同罪異罰非刑也.' 臣竊爲殿下不取又官不及私　惟其賢爵罔及惡德惟其能爲國之要道也近來　　姻　之徒潛邸故舊之輩率皆諛　之人而布列朝班徒費　祿其忠直之士一言　旨者則悉皆貶黜故士君子怏怏皆怨殿下用人之不公此不可不慮也又浮屠之敎敗倫滅理非人主之所尙也佛圖澄不能存趙鳩摩羅什不能存秦齊襄梁武未免禍殃殷鑑昭然可以爲戒而殿下崇信大過營構普濟之塔而又多張梵采殆無虛月何爲此無益之費以取識者之譏乎? 請殿下察皇天譴告之心念天位惟艱之訓小心翼翼改過不吝以慰國人之望."
乙卯罷修演福寺塔.
六月丙辰朔前典醫副正金琠上書曰: "太祖創業觀山水之逆順察地　之續斷創寺造佛給民與田祈福*　{禳}　此三韓基業之根本也比來無識僧徒不顧創業之義收民土之産自營其業而上不供佛下不養僧嗚呼! 其徒之自滅其法也甚矣今狂儒之淺見薄識者不顧三韓之大體徒以破寺斥僧爲懷噫! 聖祖創業之深智反不如　儒之計乎? 伏望殿下上順聖祖之弘願重營佛寺加給田丁以興釋敎." 前戶曹判書鄭士倜亦上書以爲: "佛法福利國家宜當崇奉." 王嘉納其言時言者多斥王好佛之弊琠及士倜以此中王心.
己未遣判繕工寺事楊天植禮曹摠郞孔俯等如京師獻馬一千五百匹都評議使司申禮部曰: "敬奉權署國事言語'除　人　行推刷外竊照本國所産馬匹軀幹矮小其稍大者稀少然戰倭服遠負重耐苦小邦之人實以賴之近年以來遼東收買旣多時疫倒損不少難以一時措辦除已欽依行移在城官司幷府州郡縣　力措辦陸續起解.' *閒又奉權署國事言語'小邦貢獻合盡臣子之禮所進馬匹何敢受價? 可申覆禮部從容奏達停給價之命但令遼東都司隨到隨收庶表小邦之誠信.' 敬此先將辦到雜色馬一千五百匹管押前去遼東都司交割."
癸亥知密直司事安叔老免時上書者多言逐禑姻黨而李琳等又皆見竄故叔老亦以姻親不能自安乞罷.
甲子惠濟庫令崔浩生丞朴元祥等犯贓事覺配刑曹杖手.
乙丑藝文春秋館劾金琠　佛媚王之罪.
戊辰流李穡於咸昌又流李種學李乙珍李庚道於遠地.
己巳下諸言事者所上章*　於都堂令採擇以聞.
壬申刑曹判書李士穎罷以具成祐代之河崙爲全羅道都觀察使崔咸金畝爲司憲掌令安魯生爲門下舍人.
癸酉以旱赦二罪以下.
丙子遣門下贊成事趙浚如  京師賀  聖節判密直司事金立堅賀千秋.
韓龍黃禿蠻求本朝職王不從時托龍等幸妓受職者不可勝數戊寅龍等詣闕辭王贈黑麻白薴布各三十匹.
己卯韓龍等還王及世子都堂皆　麻薴細布又贈衣服鞍子猶以不　白金爲慊形於言色王遣人於路遺白金各五十兩及族人告身一百通.
庚辰復修演福寺塔.
辛巳臺諫交章請竄禹玄寶*　三上皆留中遣我
太宗於我
太祖第請禁止臺*　{諫}.
癸未我
太祖上箋乞退箋曰: "庶政惟和在明主之擇相百責所萃宜具臣之推賢苟忘義而好榮是徇利而累德伏念臣器小任大事修謗興雖非管仲之得專恐爲曾西之不取肆　卑懇再瀆神聰三月二十八日再除臣門下侍中寵渥則優淸議可愧每逢違允之敎慙懼實深益貽曠職之譏畏憂彌重　本有疾又當戒盈觀萬物之生成由四時之代序伏望殿下廓包容之度垂惻隱之端憐臣至情許臣乞骨則臣謹當投閑養病永保中興之功守分齊心恆貢上壽之祝." 命左代言李詹齎不允批*　賜
太祖第曰: "一國安危所係者重大臣去就未可以輕何礪節於戒盈欲專身而求退? 卿山川*閒氣日月孤忠仗義回軍則國家再寧正名定策則神人咸喜及玆新造之隙煩卿篤　之材方將共政以致平豈可托辭而規免? 謗興則可以理遣病革則當用醫治不必釋位以閑居乃能怡神而善保? 旣煩三讓惟冀小安."
太祖曰: "國有大事使之與謀邊境有急使之禦侮責臣以所能則臣何敢辭? 今臣任大責重旣不能堪可以疾病交攻願就醫藥以自保養." 遂不出.
甲申流禹玄寶於鐵原.
乙酉王使司楯黃雲起召我
太祖,
太祖以病不能朝雲起強之,
太祖啓曰: "臣以病不能朝今雲起強之臣不知所以恐懼無地." 王怒下雲起於巡軍獄俄而
太祖使
太宗上書辭職曰: "臣於戊辰仗義回軍廢僞立眞而因被國人猜忌又立昌迎禑　初同謀之人辭證已明故臺諫自上*　請罪耳臣何敢指嗾? 今命臣禁止臺諫是疑臣嗾之也臣顧不才不宜當大任宜選賢良代之." 王覽之謂
太宗曰:
"侍中辭狀所陳皆出予意料之外予以無能在位,
侍中推戴之力也故仰
侍中如父,
侍中何負我乎? 立昌迎禑　初同謀人等已於前年議謂情跡未明特赦之,
侍中亦然之今臺諫更擧赦前事請罪故令卿往告
侍中若見臺諫請諭以此意耳卿言於
侍中謂何,
侍中堅欲辭退? 若
侍中辭職予亦豈敢居此位乎?" 因泣下指天爲誓辭旨甚切卽令
太宗往諭就職,
太祖固辭且謂
太宗曰: "爾亦何不爲我請之."
秋七月丙戌朔地震.
戊子暹羅斛國遣奈工等八人來獻土物致書曰: "暹羅斛國王今差奈工等爲使管押舡隻裝載出産土物進奉高麗國王." 無姓名封識但有小圓印亦不可考驗國家疑其僞議曰: "不可以信亦不可以不信且來者不拒待之以厚以禮遠人不受其書以示不惑可也." 王引見勞之對曰: "戊辰年受命發船至日本留一年今日至貴國得見殿下頓忘行役之勞." 王問帆程遠近對曰: "北風四十日可至." 其人或袒或跣尊者用白布韜髮其僕從見尊長脫衣露身三譯而達其意.
庚寅鄭夢周與宰相等上*　請令省憲刑曹議定立昌迎禑宗衍　初益富之黨五罪從之.
辛卯諫官許應等上*　曰: "人君一身萬化之源出理之本而宗社之安危生民之休戚係焉嚴九重設門禁所以尊其位也非禮勿視聽言動所以正其心也故於接下之際必當以禮不可褻狎必當公正不可私　願自今宗親大小臣僚及潛邸舊僚有所引見有所奏聞必於經筵公共之所毋得私於燕安之時嚴內外之別定君臣之分則邪說自遠而忠言日進矣且自今臺諫之臣更日入侍經筵." 從之.
壬辰地震.
甲午我
太祖始出詣闕拜謝王勞慰甚勤
太祖曰: "人主一身萬機所叢應接之際不可輕忽然其要只在虛心正志聽言納諫而已殿下以此爲念臣等亦以進賢退不肖爲任期在共成治道耳." 王深然之.
乙未王幸我
太祖第謂曰: "予不更事濫居寶位罔知攸措且今更新法制卿無退休以匡不逮." 置酒張樂夜分乃罷.
丁酉削順寧君聃屬籍流見州杖流成均司藝柳伯淳于基州又以判典儀寺事柳伯濡非毀田法流於光州.
己亥禮曹判書韓理等上*　曰: "今令世子朝見臣等竊以謂殿下卽位三歲,
朝廷始遣使購馬萬匹國家所遣不滿二千匹遽以世子入朝若
朝廷責遲緩世子將何以對? 願殿下更令臣僚擬議施行." 命下都堂. 我
太祖與
神德王后享王王賜
太祖衣　笠子寶纓鞍馬,
太祖卽服以拜謝及夜柳曼殊鎖門我
太宗潛白
太祖請出乃以
太祖命使金直開門侍
太祖還第馬上顧謂
太宗曰: "纓實奇品吾將傳之於汝." 明日王怒囚金直,
太祖詣闕謝以不勝　杓使開門王赦金直.
丙午追謚王大妃國大妃順妃三代祖考王大妃考竹城君克仁爲文貞公祖考贈守門下侍中社卿爲僖靖公曾祖考贈門下贊成事漢平爲襄景公國大妃考延德大君塤爲良孝公　趙氏爲安懿妃祖考江陽公滋爲靖康公順妃考昌城君　爲齊孝公　洪氏爲明懿妃祖考政丞　爲康平公祖　王氏爲敬惠妃曾祖考贈門下侍中穎秀爲懿烈公國大妃忠烈王之曾孫故只封二代.
是月我
太祖獻議遣人齎　文招諭東女眞地面諸部落於是女眞歸順者三百餘人.
八月戊午始令諫官入侍經筵.
癸亥遣評理柳曼殊知密直盧嵩授順妃冊印.
日本九州節度使源了浚遣使來朝獻方物歸我被擄男女六十八人上侍中書曰: "予向貴國盡心交好今四十年矣越己巳十月*閒敬奉禁賊之命以禁諸島賊黨於前年十月周能僧陪來書曰: '海賊今猶未絶若不堅禁彼此恐有損傷之事.' 予反爲　愧稍有憤志遣使諸島捕捉海賊伏冀貴國大相各位俯鑑愚衷永爲和好."
甲子百官上箋賀冊妃.
乙丑地震.
己巳遣贊成事　長壽錫世子冊印宴群臣.
賜回軍功臣錄*券唯邊安烈池湧奇等以罪削之.
庚午百官上箋賀冊世子.
賜弟瑀及我
太祖鄭夢周廐馬各一匹.
癸酉遣判內府寺事金之鐸如  京師獻馬二千五百匹.
乙亥兀良哈來朝. 戊寅我
太宗以
神懿王后病辭職不允時爲右代言.
己卯世子謁*大廟告受封冊且告築城.
庚辰發京畿交州西海道民丁及諸道僧築京都內城命判三司事裴克廉監之.
九月乙酉朔倭寇南陽楊廣道都觀察使安景良遣兵擊卻之擒十五人以獻賜宮　綵帛.
丙戌御經筵謂門下舍人安魯生曰: "今世子朝見以爾爲書狀官蓋爾爲郞舍欲以使檢察也法令雖嚴然一行人數旣多必有貪利貿易爲中國所笑者宜痛禁之."
庚寅前全羅道都觀察使金士安卒輟朝三日謚忠康.
甲午憲府劾工曹摠郞朴全義不能防閑其母與僧私通王特命宥之.
丁酉我
太祖乞辭. 以弟瑀領三司事; 我
太祖判門下府事; 沈德符爲門下侍中; 鄭地判開城府事; 柳　爲藝文館大提學; 鄭道傳爲平壤府尹; 李居仁爲慶尙道都觀察使; 李至爲江陵交州道都觀察使; 河崙爲全羅道都觀察使; 卞玉蘭爲吏曹判書; 禹洪得爲典校令; 鄭熙爲司憲執義.
甲辰*　{諫}官許應等上*　曰: "殿下慨念商賈之弊遣使禁斷實斯民務本捨末之秋也今遣金仁用等商賈之徒前去北平貿羊竊恐非殿下崇節儉之美意也　當世子朝見之日商賈之徒繼踵而行又違殿下爲萬民遣世子朝覲之意臣等恐中國之人將以爲世子今日之行欲階商販之路也且貿羊一事非今日急務願殿下毋令仁用等有此行也夫完城郭練士卒實先王安不忘危理不忘亂之道也方今殿下慮及不虞修葺都城域基已定器械俱備三韓萬民之命實繫於此豈不偉歟? 今年水旱霜雹之　飢饉疾疫之患　起又有貢馬萬匹之命使中外騷然加之以蓴城開河之役民之憔悴莫甚於今日其都城之役一皆停罷以待明年農隙　秋霖連日天譴難諶臣等恐秋霖一霽霜雪繼至凍　之徒相枕於道路矣伏惟殿下哀此民生及時放遣則秋耕拾栗備荒之計未爲晩也願殿下留意焉?" 命下都堂擬議施行.
放鄭道傳於奉化縣.
丙午遣世子奭如  京師賀正侍中沈德符贊成事　長壽密直副使閔開等從行其表箋奏啓皆稱長男定城君奭.
遣前祥原郡事李龍華宣慰斡都里兀良哈斡都里卽東女眞也.
庚戌籍曹敏修邊安烈家禹仁烈王安德朴　外方從便.
辛亥憲府鞫前判事安中夏室女與婢壻相奸罪之.
冬十月己未親祀*大廟還享國大妃.
甲子遣判宗簿寺事宋文中報聘於日本九州節度使源了浚.
丁卯以我
太祖及鄭夢周金士衡爲人物推辨都監提調官.
戊辰判開城府事鄭地卒.
辛未押馬使楊天植還自  京師,
帝歸我被倭　十餘人.
壬申罷築內城.
甲戌日本國僧玄敎遣僧道本等四十餘人來獻土物稱臣奉表曰: "天地崇高而博厚所以覆載萬物也日月麗明而騰照所以輝華萬方也孔孟本仁而祖義所以敎養萬俗也若此三者古今罕有齊其功者也竊聞高麗國王殿下德普天地明逾日月道超孔孟自古至今四夷萬國草木禽獸　然霑其大恩大澤未有如殿下齊其功者也故瑞應有感麟鳳呈祥郊藪和鳴伏念玄敎遠居日下夷地至愚至陋不堪荒眼但遠啓華封千秋萬歲萬萬歲禮小逃逋　之愆." 道本等言: "中國嘗責日本以不稱臣之故我國對曰: '天下者天下之天下豈一人之天下?' 終不稱臣今乃稱臣於大國乃慕義也."
乙亥省憲上書論開城尹趙　擅奪公田之罪王曰: "予卽位之初　奉使上國且辨　初誣罔以釋
帝疑止停職流外." 省憲又上*　曰: "臣等以趙　之罪敢瀆天聰殿下論其細功止令停職流外雖殿下好生之德至矣然非賞罰之公道也　恣行姦貪之狀實殿下之所明知也且　於中路奪所司付處妓又家奴犯罪繫獄潛令逃匿其大惡不悛大毀國法陵慢所司誠不容誅之罪也今田禁有匿田二結者處死之律　一州之內擅奪公田數十結則其罪之不可輕宥明矣伏惟殿下勿拘姑息斷以公道令攸司收其職牒功*券明正其罪籍沒家産以懲貪惡之輩以快臣民之望." 於是削職流於竹林. 時以謂: "　發　初之事其黨忌惡諷憲司中之."
丙子收鄭道傳職牒錄*券移配羅州幷削其子津湛職.
密直副使南誾稱疾免.
己卯遣判軍器寺事金久住如  京師獻火者二十人.
十一月癸未朔親祀積慶園.
戊子以權仲和成石璘爲三司左右使; 安翊判開城府事; 趙仁瓊爲密直副使; 許應爲右副代言; 全五倫金震陽爲左右散騎常侍. 仲和與鄭地坐　初事得罪至是皆復職蓋欲官禹氏之漸也.
日本國源了浚遣使來獻方物.
己丑宥陳義貴鄭習義李滉權湛禹洪富孟思誠宋愚尹珪尹須京外從便.
丙申設八關會如法王寺.
己亥召李穡李崇仁李種學.
戊申以苦寒放二罪以下.
十二月癸丑朔憲府劾漢陽府尹柳爰廷媒其子而自娶又奉使  京師恣行買賣削職流於南原府爰廷本無子者也.
遣前義州牧使曹仲生如  京師獻馬一千匹.
甲子,
帝遣宦者前元承徽院使康完者篤等三人來詔曰: "三韓之地君臣悖亂二紀於玆幸爾無爭城野之戰民安市鄕舊歲來告乃王氏苗裔君主斯民今特遣使往勞以觀署政如何." 又曰: "比聞高麗　寺鮮少爲朕割勢遣之如有之使禁約馬匹又少則不必牡馬如牝馬　馬不愈已乎?" 因賜紵絲綾絹二百匹王分賜宰相有差.
丁卯宴使臣於壽昌宮.
癸酉唐山君洪尙載卒.
丙子以李穡爲韓山府院君領藝文春秋館事; 禹玄寶爲丹山府院君; 韓　判開城府事; 姜淮伯爲政堂文學兼司憲府大司憲; 尹就知密直司事; 安景恭爲藝文館提學; 禹洪壽同知密直司事; 成石瑢爲密直副使; 李士渭爲西海道都觀察使; 姜隱爲楊廣道都觀察使; 朴永忠爲漢陽府尹; 兪光祐爲　林府尹; 皇甫琳爲全羅道節制使; 李詹知申事; 李士穎爲右副代言; 韓理鄭寓　爲吏曹判書; 鄭洪爲兵曹判書; 全五倫爲刑曹判書; 洪彥脩爲工曹判書; 金震陽李擴爲左右散騎常侍; 全伯英李來爲左右司議; 徐甄爲司憲掌令; 金爾音爲門下舍人; 李敢權弘爲左右獻納; 李申爲持平; 安從約爲右正言; 加賜我
太祖及沈德符鄭夢周安社功臣; 　長壽趙浚成石璘定難功臣之號.
○(壬申)四年春正月癸未朔王率群臣賀
帝正於壽昌宮宴使臣及群臣夜分乃罷.
全羅道都觀察使河崙獻無逸立政二簇.
壬辰杖流密直使李恬於合浦.
癸巳前判開城府事尹承順卒謚忠簡.
己亥以國大妃生日赦二罪以下.
乙巳新置朔方道鎭溟倉.
己酉以權仲和爲門下贊成事趙浚爲三司左使安翊爲門下評理鷹揚軍上護軍柳曼殊判開城府事朴遠爲密直使李崇仁知密直司事同知春秋館事金受益同知密直司事康儒爲戶曹判書儒完者篤之兄也完者篤等各以親戚請除官凡六百三十餘人或補外或授護軍中郞將郞將者三百餘皆未久見罷其餘　拜添設職.
同知密直司事張思吉辭疾免.
二月甲寅守侍中鄭夢周進所撰新定律王命知申事李詹進講凡六日屢嘆其美謂侍臣曰: "此律須要熟究刪定然後可行於世也苟不熟審一切判付恐有可刪之條也法律一定不可變更." 講至以: "樂人倡妓爲室者杖八十離異政曹外　用." 乃曰: "世實多有此等人." 深嘉納之.
丙辰王以誕辰幸壽昌宮受朝賀宴群臣全羅道都觀察使河崙書朱文公仁字說作屛以獻下敎褒奬曰: "在江湖憂君之志發爲箴規集聖賢垂鑑之言代充玉帛前旣筆之於簇今又著之於屛尋常布置於左右觀覽修省乎心衷因以繩愆而*　{糾}謬何須顯諫而明爭? 外則觀風俗之盛衰內則慮君心之善惡賀予誕辰者雖衆如卿稱職者無多念焉在玆嘆嘉不已."
太白晝見.
辛酉藝文春秋館上*　曰: "人君布政敎於一時史臣垂勸戒於萬世故古之王者莫不以史臣置諸左右禮曰: '動則左史書之言則右史書之.' 傳曰: '君擧必書.' 良以此也竊惟殿下順天應人入承正統凡所施爲動法皇王賞罰明禮樂興此正大書特書垂耀無窮之秋也臣等濫居史職每侍經筵其於殿下嘉言善行靡不直書然經筵之御日不過數刻　入輒出逡巡於外其關宗社係國家者　乎其未有聞也臣等恐殿下之德業後世無傳焉伏望遵禮傳之格言每於御殿之際令臣等八人日更二人入侍左右事無大小咸使與聞則殿下之德無讓於古可傳於後而臣等之職分亦庶乎其盡矣." 王只令經筵及衙日各司啓事時入侍左右.
癸亥作解　亭.
辛未遣永福君　贊成事權仲和如  京師謝恩表雲: "聖謨諄至明示遠人天　便蕃*　超前古實踰涯分*미劇凌兢伏念猥將　末之資權襲祖先之構孤忠耿耿惟天日之有臨四載悠悠諒絲毫之無補何期詔諭之切? 而又錫賚之多優渥非常粉　難報玆蓋伏遇仁敦育物度擴包荒憐臣脫出於積亂之餘謂臣紹復於已墜之緖乃令駑鈍獲被鴻私臣謹當載寢載興情益感於挾　時萬時億壽切祈於如岡." 仍獻火者五人及白黃薴布黑麻布各五十匹人蔘六十　豹皮十領鞍子四面馬十匹.
癸酉禮曹啓: "每受朝訖御報平廳令刑官親啓斷獄." 從之.
乙亥肆宥.
丙子彗見竟天.
丁丑遣前典工判書劉信如  京師獻馬一千匹.
兀良哈及斡都里等來朝爭舍館斡都里曰: "吾等之來非爭長也昔侍中尹瓘平吾土立碑曰: '高麗地境.' 今境內人民皆慕
諸軍事威信而來耳雖處以
諸軍事之第馬廐之側猶感其厚　華屋何有東西之異哉? 第願利見主上與
諸軍事耳." 遂不與爭.
倭寇慶尙道仇羅島萬戶李興仁擊破之獲戰艦以獻賜米二十石興仁曰: "是豈臣之獨力耶?" 盡爲酒以飮士卒.
戊寅斡都里兀良哈詣闕獻土物王素聞爭長故使謂之曰: "古語云山有木工則度之賓有禮主則辨之凡向化來者先服者爲長." 兀良哈遂推斡都里爲長我
太祖乞退王爲設宴留之.
庚辰*慧{彗}見.
三月甲申修昌陵.
乙酉我
太祖享王.
戊子我
太祖享斡都里兀良哈於第.
辛卯通事李玄回自  京師報世子還期賜玄廐馬一匹國大妃王妃世子嬪亦皆厚賜.
丙申親醮三界於淨事色.
戊戌命弟瑀及我
太祖出迎世子於黃州,
太祖　于海州墜馬病篤.
庚子斡都里兀良哈諸酋長皆授萬戶千戶百戶等職有差且賜米穀衣服馬匹諸酋感泣皆內徙爲藩屛又　諭諸部落曰: "洪武二十四年七月差李必等齎　文前去女眞地面豆萬等處招諭當年斡都里兀良哈萬戶千戶頭目等卽便歸附已行賞賜名分俱各復業所有速頻失的覓蒙骨改陽實憐八隣安頓押蘭喜刺兀兀里因古里罕魯別兀的改地面原係本國公　鎭境內旣已曾經招諭至今未見歸附於理不順爲此再差李必等齎　文前去招諭　文到日各各來歸賞賜名分及凡所欲一如先附斡都里兀良哈例."
壬寅慶尙道水軍萬戶車俊獲倭船一　以獻王賜帛.
甲辰王御經筵聞我
太祖墜馬遣醫饋藥講讀官李擴曰:
"諸軍事國之長城也馳騁田獵萬有傷殘非國之福也." 王廢書不*　鄭夢周聞之亦有喜色.
乙巳世子至自  京師都堂迎於金郊百官班迎於宣義門外.
帝置前元梁王子孫愛顔帖木兒等四人於耽羅使與拍拍太子等完聚居住.
丁未王以
帝賜世子金二錠銀七錠下都堂以充國用.
司幕韓幹於本闕遺址得新埋骨一　題其背曰: "作明堂之主." 幷得假金銀三四錠以啓王曰: "汝從傍　之." 果有人來視乃故洪州判官李深女壻司衣金　及其子僧玄悟也下巡軍鞫之: "深在利川病且死謂　及玄悟曰: '我死葬於扶蘇山穴.' 　與玄悟函骨來葬　三日矣." 　杖一百充水軍藉　家以賞幹.
郞舍上*　曰: "郞舍詞臣也職親華近掌製敎令獻可替否不可與他吏員比今者或差諸都監或爲都堂首領官而任使之甚非置詞臣於左右之本意也伏望但令臣等親近耿光以盡職分毋兼吏務." 從之.
戊申刑曹: "請繫獄者免囚供役決笞者還任勿收告身." 從之.
己酉幸賞春亭宴勞世子.
夏四月壬子朔前門下評理致仕朴林宗卒.
流趙浚鄭道傳於遠地. 削南誾尹紹宗南在趙璞職亦流遠地.
癸丑削判典校寺事吳思忠職遠流我
太祖自海州輿疾夜還於邸.
前判開城府事柳源卒謚良景.
前判三司事王安德死.
甲寅遣宦者金師幸賜我
太祖白銀一錠紗羅各一匹.
乙卯世子謁積慶園及孝愼殿.
判典客寺事趙英珪等殺守侍中鄭夢周.
流金震陽李擴李來李敢權弘鄭熙金畝徐甄李作李申及李崇仁李種學趙瑚等.
丙辰召還趙浚等.
丁巳以裴克廉守門下侍中; 趙浚柳曼殊爲門下贊成事; 　長壽判三司事; 李元紘金士衡爲三司左右使; 李豆蘭知門下府事; 我
恭靖王判密直司事; 趙珪爲密直副使; 尹師德知密直司事; 閔開兼大司憲; 李廷堅金子粹爲左右常侍; 崔雲嗣李文和爲左右司議; *權　{權總}爲司憲執義; 朴貫柳珦爲掌令; 宋因全順爲左右獻納; 鄭擢金陞爲持平; 崔宏爲右正言.
戊午流知申事李詹於結城右副代言李士穎於南原.
池湧奇死於貶所.
甲子放李穡於韓州.
乙丑廢李崇仁趙瑚李種學種善金震陽李擴爲庶人.
丁卯命復諸神祠.
世子問疾於我
太祖第.
戊辰宥李詹任便居住.
壬申南陽府院君洪永通享王賜馬一匹.
癸酉以沈德符判門下府事; 我
太祖爲門下侍中; 李元紘爲政堂文學; 鄭熙啓判開城府事; 閔霽爲開城尹; 崔乙義爲密直使; 李彬張思吉金仁贊　同知密直司事; 起復我
太宗爲密直提學; 李行趙仁沃　爲吏曹判書; 李懃柳亮爲戶曹判書; 李稷爲刑曹判書; 安瑗知申事; 安景恭朴錫命爲左右副代言; 金子粹金希善爲左右常侍; 趙璞爲三司右尹; 金若恆爲司憲執義; 李興爲持平.
丁丑命禮曹勿禁神事.
五月壬午我
太祖辭不允.
乙酉賜金　等及第.
我
太祖又上書辭不允.
癸巳演福寺塔成.
丁酉司憲府兼大司憲閔開等上*　曰: "開國伯
李[太祖舊諱]秉心忠直好賢樂善見危授命臨亂不避戊辰之夏倡義回兵以安社稷己巳之冬奉詔定策興復王室功烈落落永世不忘門下贊成事趙浚性本勁直好善疾惡國耳忘家臨事盡節當
開國伯定策之時奮義贊襄以立殿下功高山斗帶礪難忘　皆誠心奉上不計功利進賢退不肖一革舊弊復正三韓一心夾輔而被誅鄭夢周本係庸人,
開國伯以爲達古書生屢加薦引代以己任夢周貪　富貴恣行貨賄抗直　己者一皆斥去阿諛*　{諂}己者布列朝*延{廷}無欲不遂猶以爲不得縱情逞欲忌憚
開國伯所與同心同力　贊王室趙浚南誾等陰誘臺諫嗾而論罪置之極刑將及於
開國伯欲以專權自恣植黨謀亂萬一得成其計專擅國柄則不唯濁亂朝廷必將傾危社稷禍在不測同謀黨與置而不問他日禍階愈可畏焉其黨與判三司事　長壽奸猾無節唯事貨殖謬爲國許得與卿相知密直司事李茂同知密直司事李彬再干罪犯幸蒙寬宥獲保性命禮曹判書金履自少附勢別無才行濫受官爵以至六部　皆受國厚恩宜其盡心勉力圖報聖恩而與夢周交結黨附欲以誣陷忠良擾亂國家宜收職牒鞫問論罪鑑後兵曹摠郞安魯生禮曹摠郞崔關親禦軍護軍金瞻素無節行濫居顯秩貪冒利祿*　{諂}事夢周雜亂橫行宜收職牒遠流懲戒後人." *　上罷長壽履命歸田裡其餘　罷遠流.
戊戌流姜淮伯柳沂於外.
庚子慶尙道按廉崔咸坐　長壽姻親罷以左司議崔雲嗣代之.
壬寅王與順妃引見僧自超於解　亭.
是月遣司僕正任光義如  京師獻馬一千匹又遣判禮賓寺事任壽獻*(??){一}千匹.
六月己未都評議使司流前判三司事禹玄寶及宗室南平君和宦者姜仁富等於遠地.
庚申召還鄭道傳南誾.
流柳曼殊於外削　長壽金履職亦流遠地.
日本遣使求藏經仍獻方物.
丙寅順平君文達漢卒.
以趙浚爲京畿左右道節制使南誾爲慶尙道節制使各道皆如之使掌其道戎馬.
丁卯遣門下評理慶儀如  京師賀  聖節開城尹趙仁瓊賀千秋節王如壽昌宮拜表箋遂幸我
太祖第問疾仍置酒言曰: "予雖無厚報何至忘德?" 因泣下遂歡飮及罷以琴瑟等樂器遺之曰: "病中可養耳目其速治療爲寡人出視事."
己巳以趙浚判三司事; 我
恭靖王爲三司右使; 南誾同知密直司事; 權仲和商議贊成事; 尹虎成石璘　爲贊成事; 李仁敏判開城府事; 慶儀鄭熙啓　爲門下評理; 金士衡爲三司左使; 尹師德判密直司事; 金用超金乙貴李　金　　爲密直副使; 李行王康　爲藝文館提學; 李稷知申事; 安景恭李懃爲左右代言; 南在韓尙敬爲左右副代言; 朴錫命爲兵曹判書; 慶習爲司憲掌令; 申孝昌爲持平; 王裨爲右正言.
乙亥杖金震陽一百移流遠方禹洪富禹洪壽依舊削職遠流永不　用.
丁丑遣門下評理金湊如  京師表請誥命書曰: "高麗國宗親大小臣僚閑良耆老等竊惟小邦自始祖王建以來正派相承將五百年及至洪武七年九月恭愍王不幸無嗣薨逝國人議立宗親之賢有奸臣李仁任欲固權寵不聽衆議卻將辛旽之子禑詐稱恭愍王後繼立王位而禑荒*　{淫}自恣　狎群小遊　沈　不恤國政神怒人憤十有六年至洪武二十一年六月禑乃自知人心不順辭位於子昌昌亦幼弱不　國事擧國憂懼無可奈何*閒洪武二十二年九月二十八日陪臣門下評理尹承順等回自  京師齎到禮部咨文: '欽奉
聖旨節該高麗國中多事爲陪臣者忠逆混淆所爲皆非良謀君位自王氏被弒絶嗣之後雖假王氏以異姓爲之亦非三韓世守之良謀童子不必赴京果有賢知陪臣在位定君臣之分於上造妥民之計於國雖數十歲不朝亦何患哉連歲來朝又何厭哉?' 欽此伏念  聖神明察萬里眞僞判然一國感懼無所逃罪啓奉恭愍王妃安氏之命告於祖廟擇於宗親以始祖王建正派之傳神王晫第二子襄陽君恕六代嫡孫定昌府院君王瑤最親且賢於洪武二十二年十一月十五日承恭愍王後權署國事以定人心當差順安君王昉等齎擎實封奏本已經奏達及今四年臣等伏見權國以來事大之誠愈加恭謹政敎修明人民安業乃緣未蒙襲爵明命擧國遑遑　望德音伏望聖慈特賜明降襲封王爵以慰遠人之心." 湊至肅州聞王廢乃還.
己卯趙仁瓊至西京聞皇太子薨乃還.
以金子粹金希善爲刑曹判書; 吳思忠李舒爲左右常侍; 安束爲門下舍人; 沈孝生爲司憲掌令; 盧湘爲持平; 尹須爲左正言.
蓬原君鄭良生卒.
秋七月甲申知密直司事金繼生卒王命召我
太宗及司藝趙庸曰: "予將與
李侍中同盟卿等以予言就傳
侍中聽
侍中言草盟書而來." 且曰: "必有故事." 庸對曰: "盟不足貴聖人所惡若列國同盟則古有之君與臣同盟則無經籍故事可據." 王曰: "第草之." 庸與我
太宗就
太祖傳如王敎,
太祖曰: "予何言哉? 汝當以上敎起草." 庸退草之曰: "不有卿予焉至此? 卿之功與德予敢忘諸皇天后土在上在旁世世子孫無相害也予所有負於卿者有如此盟." 庸與
太宗進草於王王曰: "可."
乙酉復以鄭道傳爲奉化郡忠義君; 趙　知密直司事; 李恬爲慶尙道都節制使; 柳龍生爲東北面都節制使兼和寧府尹.
戊子以苦熱放經繫.
辛卯王在北泉洞宮將幸我
太祖第置酒與之同盟儀衛已列百官就班右侍中裴克廉等白王大妃曰: "今王昏暗君道已失人心已去不可以爲社稷生靈主請廢之." 遂奉妃敎廢王事旣定同知密直南誾與門下評理鄭熙啓齎敎至時坐宮令右副代言韓尙敬讀敎王俯伏聽命又令獻納宋因下庭讀之曉諭百司遂廢王放於原州妃世子及嬪從行尋移杆城郡封恭讓君後三年甲戌薨於三陟府在位四年壽五十後追封恭讓王.
百官奉國璽置於王大妃殿聽政.
都堂移牒諸道前月流外者皆令繫獄待決.
斬丹陽君禹成範晉原君姜淮季於會賓門外我
太祖聞之大怒止之不及流贊成事成石璘政堂文學李元紘菁城君姜蓍藝文館大提學韓　密直提學成石瑢.
癸巳又流前密直柳惠孫軍資尹姜淮仲開城少尹柳珦繕工副令金允壽護軍姜餘於外.
史臣贊曰: "當禑盜據王位是時已無王氏矣歷十有六年之久禑*　{淫}　肆虐昌又昏弱天不使狂狡之童奸穢名器待有德而　之其意昭然忠臣義士必欲求王氏之後而立之於是恭讓王不離軒席之上起而登寶位王氏之祀旣絶而復續王氏之國旣亡而復興是宜推誠勳賢納忠容諫相與共　惟新之治也奈何惟姻　挾憾之訴婦寺徇私之請是聽是信　忌元勳陷害忠良政事悖亂人心自離天命自去使王氏五百歲之宗社不祀忽諸悲夫."
世家卷第四十六.
