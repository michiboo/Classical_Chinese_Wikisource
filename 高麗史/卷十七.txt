世家卷第十七. 高麗史十七.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
仁宗三.
○(己未)十七年春正月戊子金遣高州管內觀察使耶律寧來賀生辰.
壬辰宴金使於大觀殿.
乙未幸神衆院.
二月戊午大赦. 制曰: "朕承先君之末命襲累世之丕基. 德薄任重不能制御致使權臣跋扈　禍發作於丙午二月靈聖祠宇祖宗神御路寢府庫焚盡無遺. 朕俯仰　兢不遑寧處今者賴天地之陰扶臣民之　力重修訖功以戊午歲冬十月入御斯爲慶之莫大. 宜與民而同休普推恩澤布及中外自大　以下罪悉原之."
庚午宴群臣於大觀殿賜馬人一匹.
丙子幸普濟寺.
三月甲申門下侍郞平章事致仕崔思全卒.
辛卯出御興王寺薦福院.
癸巳慮囚.
乙巳召金富軾崔溱等置酒命富軾讀司馬光遺表及訓儉文.
夏四月丁卯隕霜.
己巳雨雹.
庚午還壽昌宮.
五月甲申謁景靈殿.
甲午親醮闕庭.
丙申幸普濟寺.
乙巳雨雹.
丙午慮囚.
六月庚戌王如奉恩寺.
甲寅賜崔伋等及第.
癸亥王受菩薩戒於明仁殿.
戊辰慮囚.
秋八月辛亥出妃李氏卒.
辛酉幸外帝釋院遂幸九曜堂.
庚午幸普濟寺.
九月壬午遣祗候崔思永如金東京.
甲申王如安和寺.
冬十月庚申設佛頂道場於明仁殿.
己巳幸王輪寺.
乙亥設百座道場於宣慶殿三日飯僧三萬.
十一月庚辰左常侍康英俊等上*　論事十餘條.
壬午遣刑部員外郞陳灌如金謝賀生辰.
癸未親享耆老及孝順節義篤廢疾者.
甲午遣尙衣奉御崔時允如金賀正.
庚子遣戶部員外郞王正彪如金賀萬壽節.
辛丑以金若溫守太傅門下侍中判戶禮部事仍令致仕.
甲辰　知政事致仕金克儉卒.
十二月丙辰慮囚.
丁巳設消　道場於明仁殿四日.
辛未以任元　爲西京留守使; 崔溱　知政事; 李之　知樞密院事; 王　爲樞密院副使.
○(庚申)十八年春正月癸未金遣泰州管內觀察使完顔昺來賀生辰.
乙酉宴金使於大觀殿.
二月壬戌門下侍中致仕金若溫卒.
甲子幸外帝釋院.
甲戌以陳景甫爲尙書右僕射上將軍; 尹珍爲兵部尙書上將軍.
三月丙子朔出御興王寺薦福院.
丁酉慮囚.
夏四月乙巳朔以任元　判尙書兵部事; 李仲爲中書侍郞平章事; 崔溱爲右僕射判刑部事; 任元淑爲禮部尙書簽書樞密院事.
甲寅還新闕.
丁卯親　於*大廟加上九廟尊謚又遣使十二陵加上大王王后尊謚還御闕庭. 下詔曰: "朕承祖宗重大之業夙夜祗懼不敢遑寧. 惟德不類遭時多難頃者西人無故犯順不得已行師問罪而賴祖宗假手之力誅流罪人西土復定. 今者躬行　享推美加號庶幾恩澤布及中外: 其犯公流私徒以下罪者悉原之; 二罪以上除刑流配; 前流配者量移."
五月丙子金東京知禮賓司事王　來報聘.
戊戌賜彭希密等及第.
六月甲辰朔王如奉恩寺.
戊午王受菩薩戒於大觀殿.
閏月丁亥設金經道場於金明殿禱雨. 己丑聚巫又禱.
辛卯親禱於法雲寺.
壬辰慮囚.
丁酉醮於宣慶殿禱雨戊戌親禱於外帝釋院.
秋七月庚午幸普濟寺.
八月戊寅中書侍郞平章事崔濡卒.
丁酉幸妙通寺.
九月戊申王如安和寺.
壬子幸普濟寺.
乙卯慮囚.
冬十月戊戌設佛頂道場於明仁殿五日.
庚子遣刑部員外郞朴純　如金謝賀生辰.
十一月丁未遣刑部員外郞黃周瞻如金賀正禮部侍郞崔　賀萬壽節.
十二月丙寅以李之　爲禮部尙書; 金正純爲兵部尙書; 王　同知樞密院事.
○(辛酉)十九年春正月丙午王太子冠.
丁未金遣同知宣徽院事趙興商來賀生辰.
庚戌宴金使於大觀殿.
壬戌幸神衆院.
己巳金報皇帝受尊號改元皇統.
二月癸巳幸普濟寺.
三月辛丑幸王輪寺.
丙午幸外帝釋院.
壬子以康滌爲禮部尙書簽書樞密院事仍令致仕.
夏四月癸酉遣禮部侍郞權適右司諫金永若如金賀上尊號. 適等至金境金人以妨農時不許入乃還.
戊寅王如安和寺.
丙戌白暈貫日.
五月壬子司空瑜卒.
六月戊辰朔王如奉恩寺.
壬午王受菩薩戒於明仁殿.
秋七月己亥溟州道監倉使李陽實遣人入蔚陵島取菓核木葉異常者以獻.
八月乙亥以　檢校司空上柱國.
丙戌幸王輪寺.
九月壬寅王如安和寺.
辛亥還壽昌宮.
壬戌幸普濟寺.
復遣權適金永若如金.
冬十月癸巳設百高座道場于禁中三日飯僧三萬.
十一月乙巳遣李之茂如金謝賀生辰.
己酉遣朴台進如金賀正柳軌賀萬壽節.
十二月庚寅以任元　李仲爲門下侍郞平章事; 崔溱爲中書侍郞平章事; 金仁揆爲左僕射　知政事; 李之　爲政堂文學判翰林院事; 金正純王　知樞密院事; 崔灌同知樞密院事.
○(壬戌)二十年春正月辛丑金遣肇州防禦使烏陵錫　來賀生辰.
壬寅以金良秀爲刑部尙書上將軍; 李祿千爲工部尙書上將軍.
丙午宴金使於大觀殿.
癸丑諫官劾奏: "秘書少監寶文閣待制金精嘗詣樞密金正純第使酒　罵請罪之." 落寶文閣待制. 諫官又奏: "罪重罰輕請罷其職." 從之.
丁巳幸神衆院.
二月乙丑朔幸外帝釋院.
己卯燃燈.
金使請觀樂館伴金端奏請許之臺諫固諫又彈端及掌奏承宣裴景誠不聽.
辛卯遣金巨公如金東京.
三月己酉賜高　等及第.
庚申幸普濟寺.
夏四月己巳以任元　判尙書吏部事.
癸酉王如安和寺.
己丑幸外帝釋院.
五月丙申　知政事金仁揆卒.
庚戌金遣大府監完顔宗禮翰林直學士田　來冊王. 戊午王受詔於宣慶殿. 詔曰: "九儀錫命禮本於周官諸侯稱王事從於漢制. 卿世遵信約躬踐令猷肇從嗣守之初克謹稱藩之義累年於此一德不　宜封冊之遂行飭使　而往使恪守爾典恭聽朕言. 今遣使冊命仍賜九旒冠一頂九章服一副玉珪一面金印一面玉冊一副象輅一馬四匹別賜衣對匹*　{段}器用若干鞍　馬三匹散馬四匹." 冊曰: "昔先王疆理天下錫命六服率因世守用丕　於大公. 肆朕君臨若稽隆古亦惟崇德象賢以奉若天道. 咨爾楷英氣邁往淑質純茂　自早歲以孝友誠敬事親有聞逮其纘承祗德彌邵. 眷爾先哲克篤忠貞以謹事大邦懷保惠訓載祀數百用　燕於爾躬爾亦迪知　恂夙夜兢翼芟刈崇激式克敬典乃增裕於前烈. 朕甚嘉之越玆旣累年而典冊未稱大懼　鬱公議今遣使持節冊命爾爲儀同三司柱國高麗國王永爲我藩輔. 於　惟天難　惟命不於常人之攸好德降之百祥義之不庸彊自取弱勿矜於貴勿溢於富勿敢怠於宴康聽予一人之猷訓以嚮受多福其以有民世享豈不偉歟." 又加開府儀同三司上柱國. 詔曰: "朕恭承先業奄有庶邦賓實以名勉徇樂推之意由中及外惟均大賚之恩奕世撫封象賢嗣爵夙篤尊王之義宜膺進秩之榮屬使傳之往馳申命書而用錫尙綏厥位永孚於休." 故事受冊命必於南郊今宗禮等奉朝廷指揮始於王宮頒詔.
六月癸亥王如奉恩寺.
辛未宴金使於大觀殿.
丙子王受菩薩戒於大觀殿.
秋七月辛丑始行金皇統年號命有司告於*大廟及十二陵.
八月庚辰幸王輪寺.
丁亥出御長源亭有一婦抱雙生男謁於路賜布二十匹.
九月丙申幸敬天寺.
冬十月戊辰御長源亭西樓閱射中者賜物有差.
甲戌幸彰信寺遂如天壽寺.
乙亥還御新闕.
庚辰遣同知樞密院事崔灌諫議大夫崔惟淸如金謝冊命.
乙酉有事於*大廟赦.
丁亥遣崔　　如金謝賀生辰.
十一月辛卯金東京飛騎尉蒲察忠安來報聘.
癸巳遣使八道察訪州縣官吏能否.
戊戌遣李永章如金進方物. 辛丑遣李陽升賀正.
癸丑遣安正脩如金賀萬壽節.
十二月乙丑王以重脩功畢如奉恩寺.
丙戌以任元　監修國史; 李之　守司空左僕射判禮部事; 金正純守司空知門下省事判刑部事; 韓惟忠爲左僕射樞密院事判三司事; 王　爲吏部尙書.
○(癸亥)二十一年春正月己丑朔日食.
乙未金遣　州防禦使蕭嗣貞來賀生辰.
戊戌宴金使於大觀殿.
壬寅以池錫崇爲兵部尙書; 崔孝升攝工部尙書.
癸卯幸神衆院.
二月甲申幸外帝釋院.
丙戌幸王輪寺.
夏四月丁卯王如安和寺.
戊辰隕霜雨雹.
丁亥幸普濟寺.
閏月乙巳納王氏爲太子妃.
丁未賜太子妃詔書禮物遂召廣平侯源司徒溫平章事任元　曲宴於密殿.
甲寅幸外帝釋院.
五月丁卯延德宮火.
六月丁亥王如奉恩寺.
戊子以王妃任氏有疾設消　道場於大觀殿五日. 庚寅命太子設寶星道場於脩文殿三日.
庚子王受菩薩戒於大觀殿.
戊申還壽昌宮.
壬子以廣平侯源守太保; 廣平公司徒溫守太尉江陵侯.
八月乙未出御長源亭.
九月庚申幸慶天寺.
癸酉以裴景誠知吏部事. 景誠爲承宣取倡女爲妻. 諫官言: "景誠內行如此不可居喉舌之職." 改除知御史臺事. 諫官又言: "風憲尤非所宜論執不已." 故有是命.
冬十月壬戌王還壽昌宮.
十一月乙卯設百座道場於宣慶殿三日飯僧三萬.
己未遣兵部員外郞林仲如金謝賀生辰.
丁卯遣李德壽如金進方物. 辛未遣尙食奉御尹彥旼賀正. 乙亥遣庾弼賀萬壽節.
十二月癸未太史奏: "*大陽當食不虧."
壬辰中書侍郞平章事致仕崔滋盛卒.
丁未以李之　　知政事判西京留守事; 金正純　知政事.
○(甲子)二十二年春正月己未金遣大府監蕭隸來賀生辰.
庚申王齋宿南郊.
辛酉祀圓丘.
壬戌宴金使.
庚午幸神衆院.
乙亥親耕籍田赦群臣表賀.
二月丁亥幸外帝釋院.
乙未戶部尙書致仕許載卒.
己亥宴群臣於大觀殿賜馬人一匹.
甲辰詔: "復齊民孝悌力田者."
庚戌出御長源亭.
三月庚辰還壽昌宮.
夏四月辛卯王如安和寺.
戊戌幸普濟寺.
庚戌雨雹.
五月壬子賜金敦中等及第.
六月辛巳朔王如奉恩寺.
己丑慮囚.
乙未王受菩薩戒於明仁殿.
秋七月庚申王妃任氏生子晫百官表賀.
八月辛丑幸普濟寺.
丙午出御長源亭.
九月癸亥慮囚.
甲戌以旗頭軍羅信刃傷所生棄市.
乙亥閱射於西樓丁丑亦如之.
冬十月庚辰還壽昌宮.
戊子設百座道場於宣慶殿三日飯僧三萬.
甲午親饗耆老男女及孝順義節鰥寡孤獨篤廢疾者賜物有差. 王行視孝子親問行實感惻出涕.
十一月甲寅遣左司郞中朴義臣如金謝賀生辰.
甲子遣衛尉少卿高瑩夫如金賀正.
十二月癸未王聞金主幸東京遣　書監郭東珣往聘丁亥又遣少府少監金龜符進方物. 辛卯遣戶部侍郞崔子英賀萬壽節.
戊戌以崔溱爲太子太傅; 金正純爲尙書右僕射西京留守使兼太子少傅; 韓惟忠　知政事判工部事兼太子少傅; 王　爲樞密院使判三司事; 朴挺　爲樞密院副使兼太子賓客.
○(乙丑)二十三年春正月癸丑金遣翰林直學士*趙泂{趙洞}來賀生辰.
乙卯親設道場於脩文殿.
丙辰宴金使於大觀殿.
壬申幸神衆院.
甲戌幸外帝釋院.
二月丁亥樞密院副使朴挺　卒.
三月庚戌遣閤門通事舍人徐恭如金東京.
甲寅幸王輪寺.
設佛頂道場於明仁殿五日.
丁巳慮囚.
辛未以崔梓同知樞密院事兼太子賓客.
壬申幸普濟寺.
夏四月戊寅賜李資謙諸子穀六百石.
己丑雨雹.
五月丙辰政堂文學　知政事李之　卒.
辛酉設消　道場於脩文殿四日.
慮囚.
乙丑賜趙文振等及第.
丙寅幸外帝釋院.
六月乙亥朔日食.
丙子王如奉恩寺.
己丑王受菩薩戒於大觀殿.
金橫宣使太府監完顔思海來.
壬辰宴金使於大觀殿.
秋七月北界昌朔龜義靜龍鐵等七州及西海道海州蝗.
八月己卯以韓惟忠判尙書禮部事脩國史太子少保; 王　守司空　知政事判工部事太子少保; 崔灌爲樞密院使判三司事; 李仁實同知樞密院事太子賓客.
丙戌　知政事金正純卒.
九月庚戌王如安和寺.
癸丑慮囚.
冬十月丁丑幸普濟寺.
甲申設百座道場於宣慶殿三日飯僧三萬.
十一月丙午右常侍裴景誠諫議大夫崔　等上*　言事不報. 郞舍皆乞罷歸省中爲空二日.
乙卯幸法雲寺.
丙辰金東京承信校尉飛騎尉王好古來報聘.
閏月壬申遣借衛尉卿井彥深如金謝賀生辰.
丙子遣借戶部侍郞安綽裕謝橫宣.
癸未遣借殿中少監李之正賀正.
甲申遣借禮賓少卿李仁威進方物.
庚寅遣借禮部侍郞芮樂全賀萬壽節.
十二月壬戌金富軾進所撰三國史.
丙寅以任元　守太保判西京留守使; 崔溱爲門下侍郞平章事; 韓惟忠爲中書侍郞門下平章事太子少師; 王　崔灌爲尙書左右僕射; 崔梓爲戶部尙書知樞密院事.
○(丙寅)二十四年春正月丁丑金遣衛州防禦使完顔　來賀生辰.
戊寅王命太子引禮部侍郞鄭襲明講書大禹謨.
壬午宴金使於大觀殿遂不豫.
丁亥赦二罪以下.
辛卯王疾篤卜曰: "資謙爲　." 遣內侍韓綽徙置資謙妻子於仁州. 壬辰百官就禱於普濟寺飯僧二千. 甲午又禱於十王寺.
己亥禱於廟社.
二月癸丑燃燈停作樂.
乙卯平章事任元　與百官會宣慶殿禱於皇天上帝曰: "天遠而幽固難議擬人微且賤可表信誠輒　犬馬之悰仰　神明之鑑. 昔者武王在位　疾不　周公作書以身請代古今雖異忠義則同此臣等所以泣血書辭呼天請命者也. 惟冀蒼旻曲從　　願以吾王之疾移於臣等之軀使歷數以更增致宗　之有托則臣等敢不蹈自新之路謝旣往之愆迪上則陳善而閉邪爲民則興利而除害不作貪　之行勿爲詭詐之方淸白惟勤死生無變. 苟　盟於異日必見　於明神."
丙辰巫覡謂: "拓俊京爲　." 追復俊京門下侍郞平章事召還其子孫官之.
戊午赦.
己未晉康伯演卒.
庚申以巫言遣內侍奉說決金堤郡新築碧骨池堰.
甲子王疾大漸傳位於太子晛制曰: "朕以　德　纘丕業臨深馭朽不知所圖天降之　疾疹不　上懼天心下愧民望. 夙夜靡遑思免厥咎庶政萬機不可久曠神器大寶不可暫虛. 太子晛處震之長重離之明元良之德格於上下. 是故惟先王立愛之模法三代與子之義付之重任主之三韓必能稽若典章以凝庶績. 自今已往凡軍國事務　取嗣君處斷." 丁卯遺詔曰: "朕荷皇天之眷命承列聖之遺休撫有三韓二十五載今者憂勤積慮疾恙累旬有加無　遂至大漸. 於　聖哲之道知其存亡佛老之言一乎生死此蓋事之必至理之自然歸者順變以不留存者抑哀而善孝此天下之達道也. 咨爾王太子晛忠孝之美天資夙成德業之隆人望攸屬可卽王位喪服以日易月山陵制度務從儉約思蹈聖賢之懿則無　祖宗之耿光文武百寮同心　德贊襄國政保乂王家布告中外咸知朕意." 遂薨於保和殿移殯於乾始殿在位二十四年壽三十八上謚恭孝廟號仁宗葬於城南陵曰長陵高宗四十年加謚克安.
○史臣金富軾贊曰: "仁宗自少多才藝曉音律善書　喜觀書手不釋卷或達朝不寐. 及卽位聞明經申淑貧甚召入內侍受春秋經傳性又儉約嘗不豫宰樞入內問疾所御寢席無黃紬之緣寢衣無綾錦之飾. 初年宮中宦寺及內僚之屬甚多每黜以微罪不復補至末年不過數人. 日再視事或奏事者稽遲必使小臣趣之專以德惠安民不欲興兵生事. 及金國暴興排群議上表稱臣禮接北使甚恭故北人無不愛敬. 詞臣應制或指北朝爲胡*은{狄}則瞿然曰: '安有臣事大國而慢稱如是耶.' 遂能世結歡盟邊境無虞. 不幸資謙恣橫變生宮　身遭幽辱然以外祖之故曲全其生至如拓俊京亦棄過錄功　保首領斯可以見度量之寬矣. 故其薨也中外哀慕雖北人聞之亦且嗟悼廟號曰仁不亦宜哉. 惜乎惑妙淸遷都之說馴致西人之叛興師連年僅乃克之此其爲盛德之累也."
○史臣金莘夫曰: "睿廟末年屬念房　馴致外家貪恣之行仁宗幼　卽位宰相韓安仁等不能長慮卻顧潛奪其權而　忿生事反被竄戮徒使奸兇跋扈毒流三韓至於射黃屋焚寢廟脅至尊置私第殺戮左右倂奪國衡祖宗之業幾於墜地可以鑑矣. 又惑於淨心壽翰陰陽之說卒致西都之叛逆者何也蓋以天性一於慈愛優游不斷故耳. 是以典刑未正於丙午之逆類處置不均於西都之叛民又深信浮屠增益生民之弊. 惜哉其不喜遊宴　省宦寺恭儉以飭身誠信以交隣雖古帝王何以加焉."
毅宗一.
毅宗莊孝大王諱晛字日升古諱徹. 仁宗長子母曰恭睿太后任氏. 仁宗五年丁未四月庚午生. 二十一年封爲太子. 二十四年二月丁卯仁宗薨受遺詔卽位於大觀殿.
三月甲申葬仁宗於長陵.
戊戌尊母后爲王太后.
夏四月庚戌大雨雹.
以王生日爲河淸節受群臣朝賀.
癸丑東宮時僚屬　加恩賞.
乙巳以任元　爲門下侍中定安侯.
戊午御儀鳳樓大赦.
五月庚午幸妙通寺.
壬午江陵侯溫卒.
六月己亥朔王如奉恩寺.
雨雹.
秋九月壬午慮囚.
平章事李俊陽卒. 本全州吏以淸白達.
甲申平章事韓惟忠卒輟朝三日. 以勤儉正直見重於時.
丙申幸外帝釋院.
冬十月戊戌金遣淸州防禦使烏延遵禮少府少監烏居仁來祭仁宗. 其文曰: "惟靈撫有藩封踐修遺訓忠勤著於三世功利被於一方遽爾考終玆焉茹嘆式馳使傳往致奠儀庶其有知歆此至意."
庚子同知中京路都轉運司事蕭謙來弔慰.
壬寅簽書會寧府事曹　來命王起復.
癸丑宴金使於大觀殿.
甲子設百座會於宣慶殿王親聽講經遂幸毬庭飯僧三日.
十一月己卯遣趙可仁如金賀正.
庚辰設八關會御幕次受賀命去殿上女樂遂幸法王寺.
癸未遣李陽實如金謝恩.
乙酉遣金陽晉進方物.
丙戌攝行虞祭.
平章事王　乞致仕. 詔: "　淸儉公平身尙康強其賜　杖令視事."
己丑遣梁元俊如金賀萬壽節.
甲午御史臺奏: "鴨江都部署副使尹粹彥及兵船十一　軍卒二百九人溺死兵馬使不能指揮以致於此請罪之." 從之.
十二月丙午詔: "來丁卯年燃燈用正月望." 以二月仁宗忌月故改行之爲恆式.
丁未醮本命於內殿.
己酉慮囚.
乙卯國子祭酒翰林學士權適卒.
○(丁卯)元年夏四月辛酉幸外帝釋院.
壬戌雨雹.
五月甲子賜李愈昌等及第.
庚午宋都綱黃鵬陳誠等八十四人來.
丁丑禱嗣於靈通寺講華嚴經五十日.
甲申臺諫上章言事.
丁亥臺諫以言事不報歸第. 王乃下毬杖各六鞍二於御史臺. 臺奉詔　壽昌宮北門以禁群小出入. 王遊北園謂左右曰: "吾擊毬之技無復試矣." 已而取毬擊之人莫有及者.
庚寅臺諫復就職.
六月癸巳朔王如奉恩寺.
辛丑慮囚.
丁未王受菩薩戒於明仁殿又受菩薩戒於魂堂.
秋七月甲子命翰林學士崔惟淸講書說命三篇命　知政事崔梓等聽講右司諫李元膺問難.
是月海州蝗.
太史奏: "太白自六月望後晨見經天今又連日晝見."
八月戊戌太白晝見.
己亥夜虎入大明宮.
壬寅命刑官覆奏重刑.
甲辰日本都綱黃仲文等二十一人來.
己未平章事致仕任元濬卒.
九月辛未慮囚.
壬申虞祭於魂堂.
癸酉出御長源亭.
甲申太白經天二日.
御西樓觀擊毬戱.
冬十月乙未朔觀擊毬於西樓.
丁酉御西樓觀擊毬凡四日.
丙午還宮.
戊申設百高座會於宣慶殿.
己酉幸百高座會聽經遂行毬庭飯僧三日.
己未親饗老人孝順義節於毬庭. 庚申賜設鰥寡孤獨篤廢疾.
十一月甲戌設八關會幸法王寺.
乙亥遣裴承古如金賀正.
丙子西京人李淑柳赫崇晃等伏誅. 初金祭奠使還淑等附書曰: "大國兵直到西京請爲內應." 事覺誅之.
丁丑金遣完顔宗道來賀生辰.
庚辰遣王軾如金獻方物.
甲申王擊毬於北園.
丁亥遣朴*??{朴　}如金賀萬壽節.
刑部奏: "監察御史李玄夫以雲興倉米十七石與其義子及富商請徵還本倉罷職禁身." 制可.
十二月乙未以李時敏爲左散騎常侍同知樞密院事.
丁酉知御史臺事文公裕左正言鄭知源等三日伏閤言事.
甲辰御史臺奏: "壽昌宮北門嘗奉詔關　散員史直哉校尉鄭仲夫等擅開出入自恣請下吏." 王不聽慰解之.
戊申慮囚.
丁巳以高兆基守司空上柱國; 李仁實爲尙書右僕射　知政事判刑部事; 金永寬爲吏部尙書樞密院使; 林光知樞密院事; 崔惟淸爲御史大夫同知樞密院事; 庾弼爲樞密院知奏事吏部侍郞.
○(戊辰)二年春正月庚申朔放朝賀.
遣母弟暻及晧告朔於虞宮.
戊辰設帝釋道場於修文殿七日.
癸酉燃燈王如奉恩寺.
丙子以　知政事李仁實權判都兵馬事知樞密院事; 林光爲都兵馬使.
二月庚子以池深爲右僕射兵部尙書鷹揚軍上將軍; 權正鈞爲刑部尙書龍虎軍上將軍; 於方宰爲戶部尙書左右衛上將軍.
乙卯進奉使王軾還自金雲: "金人言: '進奉表頭不書王名差使不書陪臣.'" 命法司科罪.
丁巳設仁宗大祥齋於靈通寺太后又設齋於奉恩寺行香.
戊午以文公裕爲西北面兵馬使; 安正修爲東北面兵馬使.
三月己未朔王如靈通寺謁仁考眞殿.
辛酉右常侍崔　中書舍人崔允儀等請黜內侍金巨公宦者之淑等七人王不聽　等伏閤力爭凡三日乃從之.
甲子奉安仁宗神御於景靈殿.
丙寅以高兆基爲政堂文學判戶部事; 金永寬知門下省事判工部事; 林光爲樞密院使判秘書省事; 崔惟淸知樞密院事判三司事; 文公元同知樞密院事; 李軾爲右僕射.
丁卯出御國淸寺留十三日.
壬申以文公裕試右散騎常侍; 改崔　爲國子監大司成; 崔允儀試禮部侍郞.
乙亥慮囚.
庚辰出御興王寺乙酉還壽昌宮.
夏四月丙申雨雹.
五月癸亥幸王輪寺.
甲子金遣完顔愼之來命王落起復.
丁卯宴金使於大觀殿.
庚午大理卿完顔宗安禮部侍郞蔡松年來冊王爲開府儀同三司上柱國高麗國王.
六月戊子王如奉恩寺.
辛卯宴金使於大觀殿.
癸巳慮囚.
辛丑王受菩薩戒於大觀殿.
金橫宣使　散守道來戊申宴於大觀殿.
秋七月乙丑王上冊於王太后.
丙寅宴群臣.
乙亥大赦賜文武官階爵.
是月良　令同正宋彥升殺其妻配有人島; 檢校少監楊秀英殺母弟配海際縣.
八月己丑以獄空設般若道場於典獄署五日.
辛卯納故奉御崔端女爲妃.
是月宋都綱郭英莊華黃世英陳誠林大有等三百三十人來.
閏月丁卯謁顯陵.
庚午御史臺伏閤言事三日.
癸酉以任元淑爲中書侍郞同平章事仍令致仕; 任克忠爲樞密院副使; 尹彥植守司空; 金永錫爲修文殿學士; 李之茂爲右諫議大夫.
戊寅謁昌陵.
壬午謁長陵.
九月丙寅朔賜柳庭堅等及第.
丁酉慮囚.
冬十月丁卯親*　{　}於*大廟赦. 初李深智之用與宋人張喆同謀深變名稱東方昕通書宋*大師秦檜: 以爲若以伐金爲名假道高麗我爲內應則高麗可圖也. 之用以其書及柳公植家藏高麗地圖附宋商彭寅以獻檜. 至是宋都綱林大有得書及圖來告囚喆深之用於獄鞠之皆伏. 深之用死獄中喆伏誅其妻皆配遠島.
十一月乙酉朔遣宋公贊如金謝賀生辰.
丁亥遣李之和謝落起復.
戊子尊仁宗次妃金氏爲王*太妃延壽宮主.
己丑冊弟暻爲大寧侯; 晧爲翼陽侯.
庚寅冊王妹上公主爲承慶宮主; 二公主爲德寧宮主.
乙未遣許進升如金謝橫宣.
戊戌設八關會幸法王寺.
己亥遣李軾金永夫如金謝冊封. 廉直諒賀正.
辛丑金遣高景山來賀生辰.
癸卯遣殿中侍御史李公升如金進方物.
丙午宴金使於大觀殿.
丁未遣金禮雄如金賀萬壽節.
以弟興王寺法尊玄曦爲拯世僧統.
十二月丙辰宋商譚全陳寶等十四人來.
壬戌王擊毬於北園.
丁卯以李仁實權判吏部事高兆基權判兵部事.
辛巳以任元　守太尉定安公; 金富軾守太保樂浪郡開國侯; 李仁實爲中書侍郞同平章事判吏部事; 高兆基　知政事判兵部事; 金永寬　知政事判工部事; 尹彥　爲政堂文學判刑部事; 崔惟淸爲兵部尙書; 文公元爲御史大夫知樞密院事判三司事; 庾弼爲樞密院副使; 金永錫爲吏部尙書; 李之茂爲左諫議大夫; 崔允儀知御史臺事.
○(己巳)三年春正月甲申朔放朝賀.
壬辰設帝釋道場於修文殿七日.
丙申以方資壽爲工部尙書神虎衛上將軍.
丁酉燃燈王如奉恩寺.
癸卯上王太后玉冊金寶曲宴於康安殿.
戊申閱兵.
己酉親醮二十七位神於內殿.
二月丁巳閱兵.
甲子親醮毬庭.
丁卯幸外帝釋院.
庚午選驍勇騎士十八人觀擊毬於後庭.
壬午王以仁宗忌辰如靈通寺行香.
三月癸未朔日食.
辛卯出御長源亭.
乙未慮囚.
丁酉御西樓觀擊毬三日.
夏四月甲寅還宮.
辛酉以李仁實守司空門下侍郞平章事; 高兆基爲中書侍郞平章事; 庾弼爲秘書監; 金永錫爲三司使; 崔　爲工部尙書; 鄭襲明爲翰林學士.
己巳雨雹.
戊寅王妃王氏生元子.
己卯禱雨于山川及諸神祠.
辛巳百官賀生元子.
五月甲申以元子生親告於景靈殿.
辛卯再雩.
丁酉親醮南斗於內殿.
庚戌守司空左僕射尹彥植卒.
六月壬子朔王如奉恩寺.
乙丑王受菩薩戒於大觀殿.
戊辰醮三界神於宣慶殿以*　{禳}蝗蟲.
庚午設般若道場於修文殿.
秋七月壬辰宴寶文閣學士文公裕直閣高瑩夫於淸　閣略君臣之禮.
丙申又宴平章事高兆基等於淸　閣.
丙午諫官伏閤言事二日.
宋都綱丘迪徐德榮等百五人來.
八月庚戌宋都綱寥悌等六十四人來.
丁巳林大有黃辜等七十一人來.
己未出御長源亭.
庚申宋都綱陳誠等八十七人來.
壬申御西樓觀擊毬.
以李公升爲右司諫知制誥; 柳公材爲侍御史.
癸酉引見平章事高兆基御史大夫文公元中書舍人王軾左承宣鄭襲明置酒論國事遂御西樓觀擊毬.
九月壬午政堂文學尹彥　卒.
癸未御西樓觀擊毬.
乙酉又觀擊毬　馬.
丁亥引見知門下省事崔惟淸御史大夫文公元等六人置酒遂御西樓觀擊毬.
庚寅慮囚.
癸巳御西樓觀擊毬二日.
丙申夜又御西樓觀擊毬.
庚子幸觀德亭閱兵賜物有差.
辛丑宴宰樞侍臣.
壬寅閱兵.
癸卯還壽昌宮.
冬十月甲子設消　道場於大觀殿六日.
壬申設百座會於宣慶殿三日飯僧於毬庭.
十一月丁亥遣李之中如金謝賀生辰.
己丑設八關會幸法王寺.
辛卯遣洪源滌如金賀正.
乙未金遣完顔多祐來賀生辰.
遣持禮使金景元如金東京.
辛丑遣許純如金進方物.
丁未遣韓靖賀萬壽節.
十二月戊午慮囚.
己未以高兆基權判吏部事.
甲子檢校少府少監高元仁盜所守官絹百八匹. 罪當絞以犯在赦前杖脊配遠島.
壬申以王　爲門下侍中仍令致仕; 高兆基判尙書吏部事; 金永寬爲中書侍郞同中書門下平章事判尙書兵部事; 崔惟淸　知政事判尙書刑部事; 李彥林爲兵部尙書; 文公裕試刑部尙書; 金端爲左散騎常侍.
○(庚午)四年春正月己卯朔放朝賀.
壬辰燃燈王如奉恩寺.
庚子密進使朴純　如金不至而復.
金平章政事完顔亮弒其主亶而自立改元天德.
辛丑以池深守司空.
九月丁丑幸南京.
太白晝見經天二日.
甲午至自南京赦.
乙未慮囚.
築毬場於北園.
冬十月癸卯朔設仁王經道場於明仁殿以*　{禳}天災.
丙午閱兵於東郊.
庚午郞舍伏閤言事三日.
十一月丙子遣曹晉若如金謝宣諭.
丙戌設八關會幸法王寺.
丁亥遣庾祿公如金賀正.
己丑金遣耶律羅松來賀生辰.
壬辰遣韓縝如金進方物.
乙未宴金使於大觀殿.
遣林景猷賀龍興節.
丙申御康安殿命內侍祗候以下擊毬.
十二月己酉親醮十一曜於內殿.
辛亥以金永寬判吏部事; 高兆基判兵部事.
乙卯慮囚.
親醮天曹於內殿.
癸亥慮囚.
戊辰以金永寬監修國史知西京留守事; 崔惟淸爲中書侍郞平章事; 文公元　知政事; 庾弼知樞密院事; 崔　爲兵部尙書; 崔子英爲左散騎常侍同知樞密院事; 李彥林爲工部尙書; 金子儀爲右散騎常侍.
壬申設除夜道場於大觀殿.
○(辛未)五年春正月癸酉朔放朝賀.
丙戌燃燈王如奉恩寺.
丙申親醮二十七位神於內殿.
二月戊申門下侍中致仕金富軾卒.
辛未王如靈通寺.
三月戊寅以權正鈞爲兵部尙書; 高兆基爲中軍兵馬判事兼西北面兵馬判事.
己丑幸妙通寺.
壬辰慮囚.
樞密院知奏事鄭襲明卒.
夏四月壬寅朔　知政事致仕陳淑卒輟朝三日.
甲辰御明仁殿視朝. 謂諫臣曰: "自今欲每日視朝凡庭諍之事姑且除之." 故諫臣無庭諍者.
丙午雨雹.
己酉王以沈香木命工刻成觀音像置內殿仍飯僧.
丙辰以崔惟淸判兵部事; 文公元判刑部事; 庾弼知門下省事; 崔　知樞密院事; 文公裕爲禮部尙書; 金端爲戶部尙書; 安正修試刑部尙書.
戊辰少府少監韓令臣嘗爲典解庫判官以私　布潛換官布三十匹收職田放還田裡.
癸酉平章事致仕李仲卒輟朝三日.
乙亥以旱禱雨於名山大川及諸神祠.
設佛頂道場於修文殿七日.
丙戌封第三妹爲昌樂宮主; 第四*姝{妹}爲永和宮主.
丁亥封王妃王氏爲興德宮主.
五月乙巳親醮南斗於內殿.
丁未左諫議王軾等上*　論鄭　等罪.
己酉親醮太一於內殿.
辛亥設消　道場於宣慶殿五日.
丙辰召諫官於殿門慰諭之. 特引諫議王軾入便殿賜酒宴語從容.
甲子臺諫伏閤言事.
丁卯以金永寬守司徒判國子監事; 文公元爲中書侍郞平章事判吏部事; 庾弼　知政事判兵部事; 金永錫爲政堂文學; 崔子英知門下省事; 崔　判三司事; 崔允儀爲御史大夫同知樞密院事; 任克忠爲樞密院副使; 劉碩爲樞密院知奏事; 梁元俊爲左承宣; 文公裕爲禮部尙書.
六月庚午朔王如奉恩寺.
壬申命寶文閣學士待制及翰林學士日會精義堂校冊府元龜.
丙子慮囚.
壬午金橫賜使少府少監蕭忠來.
甲申王受菩薩戒於修文殿.
乙酉夜召入內侍李陽允史官李仁榮等十三人於奉元殿庭賜坐給紙筆王占韻令賦石榴花七言四韻詩限以燭刻李陽允等七人中格臨軒賜酒. 翼日又賜酒果於翰林院仍賜絲絹有差.
己丑宴金使於大觀殿.
癸巳慮囚.
甲午王走筆賦禱雨詩宣示諸學士.
丁酉以旱禁扇.
秋七月庚子詔: "今年累月不雨禾穀不登內外人民將至飢困大可憂也. 塗有餓　而不知發豈爲政之道乎. 都兵馬使與宰樞其熟議救恤之方使吾赤子毋或飢餓."
辛丑以李軾爲尙書左僕射　知政事尋卒.
壬寅設龍王道場於貞州船上禱雨七日.
甲辰詔: "文班四品以上武班三品以上設五百羅漢齋於普濟寺禱雨."
乙巳醮七十二星於內殿.
丙午宋都綱丘通等四十一人來.
丁未雨.
設消　道場於修文殿三日.
丙辰以庾弼爲寶文閣提擧; 金存中爲同提擧.
乙丑幸外帝釋院.
宋都綱丘迪等三十五人徐德英等六十七人來.
八月壬申宋都綱陳誠等九十七人來.
癸酉林大有等九十九人來.
丙子諫官及侍御史金*양等伏閤言事三日不報.
癸未省宰皆乞罪不視事. 召文公元庾弼金永錫崔子英及諫官金子儀王軾朴*??{朴　}李元膺李陽伸尹鱗瞻臺官崔允儀金*양閔慤韓靖慰諭視事皆不奉詔夜二鼓乃退.
乙酉醮三界於內殿.
丙戌省宰及臺諫被召詣闕待命皆不報. 省宰及御史大夫先退. 王引騎士於後庭伐鼓擊毬. 正言李知深伏閤力爭二日.
丁亥王遊北園命騎士擊毬.
庚寅召省宰謂曰: "已從臺諫所奏矣然只黜鄭　耳."
甲午以崔允淑爲西北面兵馬使; 劉邦支爲東北面兵馬使.
九月乙巳醮三淸於內殿.
丙午謁景靈殿.
戊申慮囚.
甲子幸妙通寺.
冬十月戊辰御康安殿閱國馬.
壬申設百座會於宣慶殿飯僧毬庭三日.
乙酉親*　{　}於*大廟.
錄囚.
十一月己亥遣宋　如金謝賀生辰.
癸卯遣趙端臣謝橫賜.
戊申遣吳日就賀正.
庚戌設八關會幸法王寺.
癸丑金遣蕭子敏來賀生辰.
遣徐淳如金進方物.
戊午宴金使於大觀殿.
己未遣崔應淸賀龍興節.
十二月壬午慮囚.
戊子以文公元守司空; 庾弼爲中書侍郞平章事; 任克忠同知樞密院事; 王軾爲御史大夫同知樞密院事; 李彥林爲尙書右僕射; 金澤試刑部尙書; 安正修試工部尙書; 李之茂知御史臺事.
○(壬申)六年春正月丁酉朔放朝賀.
辛亥燃燈王如奉恩寺.
癸丑御康安殿觀綵棚伶官兩部樂. 以前夕已經燃燈大會皆已徹去王　命復之. 樂觀忘倦至日午乃罷.
戊午幸神衆院.
二月庚午親設齋於外帝釋院.
乙未王如靈通寺遂幸興聖寺.
三月丙申朔地震.
庚子諫官伏閣言事三日不報.
壬寅作佛事於明仁殿王行香.
丙午放輕繫.
戊申醮於內殿.
乙卯宴於賞春亭使伶官交奏雜　.
壬戌詔曰: "旱魃爲虐朕甚懼焉. 將博採忠言勵精求理以召和氣." 於是臺諫各上封事指陳時政得失.
夏四月乙丑朔醮太一於內殿.
丙寅地震.
丁卯宴萬壽亭至曉乃罷.
壬申醮北斗於內殿.
丁丑夜宴於賞春亭.
己卯禱雨于山川及諸神祠.
醮三界於內殿太一於福源宮.
庚辰以文公元爲西京留守使; 庾弼修國史; 金永錫崔子英檢校司徒; 崔允儀爲修文殿學士; 文公裕爲刑部尙書; 金子儀爲禮部尙書; 金澤爲工部尙書.
辛巳諫官伏閤諫擊毬不聽諫官遂留宿翰林院. 王賜酒慰諭乃曰: "所言至切何敢不從." 翌日悉出群馬命日官塞北門.
丙戌禱雨于山川及諸神祠.
庚寅賜金儀等及第.
丙申夜宦者給事李鈞自投東池死. 王痛惜泣下.
五月壬寅御大觀殿親試賜劉羲等及第.
甲辰移御安和寺.
六月甲子朔王如奉恩寺.
辛未放輕繫.
戊寅王受菩薩戒.
己卯親醮太一於內殿.
庚辰饗飢饉疾疫人於開國寺.
癸未幸妙通寺設摩利*　{支}天道場. 是日還壽昌宮. 醮七十二星於明仁殿又醮天皇大帝太一及十六神以*　{禳}疾疫.
秋七月甲午朔禱雨于山川及諸神祠.
醮三界於內殿.
甲寅宋都綱許序等四十九人來.
乙卯臺諫伏閤論諫乃黜內侍十四人茶房五人.
丙辰宋都綱黃鵬等九十一人來.
八月丙寅刑部奏重刑王與大臣審覆斷之.
己巳宋都綱寥悌等七十七人來.
庚午醮三界於新闕.
丁亥設消　道場於大觀殿五日.
九月壬辰朔設金剛經道場於大觀殿.
戊戌百官詣萬寶殿賀太后坤寧節.
庚子御東池選善射御者觀射終*月{日}.
辛丑放輕繫.
丙辰幸外帝釋院設羅漢齋.
冬十月癸亥幸妙通寺.
十一月戊戌遣柳公材如金謝賀生辰.
庚子遣朴彥樞賀正.
甲辰設八關會幸法王寺.
金遣完顔持正來賀生辰.
遣李惇如金進方物.
壬子宴金使於大觀殿.
乙卯遣閔慤如金賀龍興節.
十二月丙寅以庾弼爲太子太師; 崔允儀爲太傅.
丁卯平章事致仕崔灌卒輟朝三日.
辛未放輕囚.
乙亥夜王觀百戱於內殿.
丙戌以文公元庾弼爲門下侍郞同平章事; 金永錫爲中書侍郞平章事; 崔子英　知政事; 崔　爲樞密院使; 崔允儀知樞密院事; 任克忠爲翰林學士; 金子儀爲禮部尙書; 文公裕爲兵部尙書; 金澤爲刑部尙書; 吳仁廣試工部尙書; 金貽永知都省事.
世家卷第十七.
