志卷第十. 高麗史五十六.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
地理一.
○惟我海東三面阻海一隅連陸輻員之廣幾於萬里. 高麗太祖興於高勾麗之地降羅滅濟定都開京三韓之地歸於一統. 然東方初定未遑經理至二十三年始改諸州府郡縣名成宗又改州府郡縣及關驛江浦之號遂分境內爲十道就十二州各置節度使. 其十道一曰關內二曰中原三曰河南四曰江南五曰嶺南六曰嶺東七曰山南八曰海陽九曰朔方十曰浿西其所管州郡共五百八十餘. 東國地理之盛極於此矣顯宗初廢節度使置五都護七十五道安撫使尋罷安撫使置四都護八牧. 自是以後定爲五道兩界曰楊廣曰慶尙曰全羅曰交州曰西海曰東界曰北界. 　京四牧八府十五郡一百二十九縣三百三十五鎭二十九其四履西北自唐以來以鴨綠爲限而東北則以先春嶺爲界. 蓋西北所至不及高勾麗而東北過之. 今略據沿革之見於史策者作地理志.
○王京開城府本高勾麗扶蘇岬新羅改松嶽郡太祖二年定都於松嶽之陽爲開州創宮闕.[會慶殿後改承慶; 膺乾殿改奉元; 長齡殿改千齡; 含慶殿改向福; 乾明殿改儲祥; 明慶殿改金明; 乾德殿改大觀; 文德殿改修文; 延英殿改集賢; 宣政殿改廣仁; 宣明殿改穆淸; 舍元殿改靜德; 萬壽殿改永壽; 重光殿改康安; 宴親殿改睦親; 五星殿改靈憲; 慈和殿改集禧; 正陽宮改書和; 壽春宮改麗正; 　雲樓改觀祥; 宜春樓改韶暉; 神鳳門改儀鳳; 春德門改　通; 大初門改泰定; 　闔門改雲龍; 會日門改利賓; 昌德門改興禮; 開慶門改皇極; 金馬門改延水; 天福門改紫宸; 通天門改永通; 景陽門改陽和; 安祐門改純祐; 左右承天門改通嘉; 左右宣慶門改敷祐; 左右延祐門改奉明; 延守門改敎化; 長寧門改朝仁; 宣化門改通仁; 興泰門改芬芳; 陽春門改廣陽; 大平門改重化; 百福門改保化; 通慶門改成德; 東化門改慶度; 西化門改向成; 大淸門改淸泰; 永安門改興安.] 立市廛辨坊里分五部. 光宗十一年改開京爲皇都成宗六年更定五部坊里十四年爲開城府管赤縣六畿縣七. 顯宗九年罷府置縣令管貞州德水江陰三縣又長湍縣令管松林臨津　山臨江積城坡平麻田七縣俱直隸尙書都省謂之京畿. 十五年又定京城五部坊里[東部坊七里七十曰安定坊奉香坊令昌坊松令坊楊堤坊倉令坊弘仁坊南部坊五里七十一曰德水坊德　坊安興坊德山坊安申坊西部坊五里八十一曰森松坊五正坊乾福坊鎭安坊香川坊北部坊十里四十七曰正元坊法王坊興國坊五冠坊慈雲坊王輪坊堤上坊舍乃坊師子岩坊內天王坊中部坊八里七十五曰南溪坊興元坊弘道坊　溪坊由岩坊變羊坊廣德坊星化坊.]二十年京都羅城成.[王初卽位徵丁夫三十萬四千四百人築之至是功畢. 城周二萬九千七百步羅閣一萬三千*閒大門四中門八小門十三曰紫安曰安和曰成道曰靈昌曰安定曰崇仁曰弘仁曰宣旗曰德山曰長覇曰德　曰永同曰會賓曰仙溪曰泰安曰　溪曰仙嚴曰光德曰乾福曰昌信曰保泰曰宣義曰　猊曰永平曰通德. 又皇城二千六百*閒門二十曰廣化曰通陽曰朱雀曰南薰曰安祥曰歸仁曰迎秋曰宣義曰長平曰通德曰乾化曰金耀曰泰和曰上東曰和平曰朝宗曰宣仁曰靑陽曰玄武曰北小門. 一雲丁夫二十三萬八千九百三十八人工匠八千四百五十人城周一萬六百六十步高二十七尺厚十二尺廊屋四千九百一十*閒.] 文宗十六年復知開城府事都省所掌十一縣皆屬焉. 又割西海道平州任內牛峯郡以隸之. 忠烈王三十四年設府尹以下官掌都城內別置開城縣掌城外. 恭愍王七年修松都外城恭讓王二年分京畿爲左右道以長湍. 臨江　山臨津松林麻田積城坡平爲左道; 開城江陰海　德水牛峯爲右道. 又依文宗舊制[文宗二十三年正月以楊廣道漢陽沙川交河高峯　壤深岳幸州海等州見州抱州峯城金浦陽川富平童城石泉荒調黃魚富原果州仁州安山衿州南陽守安交州道永興兎山安峽僧嶺朔嶺鐵原西海道延安白州平州俠州新恩牛峯通津安州鳳州瑞興等州縣屬京畿.]以楊廣道漢陽南陽仁州安山交河陽川衿州果州抱州瑞原高峯交州道鐵原永平伊川安峽漣州朔寧屬左道以楊廣道富平江華喬桐金浦通津西海道延安平州白州谷州遂安載寧瑞興新恩俠溪屬右道各置都觀察黜陟使以首領官佐之. 王都鎭山松嶽[一名崧岳　有神祠.]又有龍岫山進鳳山東江[在貞州.]西江[卽禮成江.]碧瀾渡屬郡一縣十二.
○楊廣道本高勾麗百濟之地.[漢江以北高勾麗以南百濟.] 成宗十四年分境內爲十道以楊州廣州等州縣屬關內道忠州淸州等州縣爲忠原道公州運州等州縣爲河南道睿宗元年合爲楊廣忠淸州道明宗元年分爲二道忠肅王元年定爲楊廣道恭愍王五年爲忠淸道領京一牧三府二郡二十七縣七十八.
○南京留守官楊州本高勾麗北漢山郡[一雲南平壤城.]百濟近肖古王取之二十五年自南漢山徙都之. 至蓋鹵王二十年高勾麗慈悲王來圍漢城蓋鹵出走爲麗兵所害是歲子文周王移都熊津. 後新羅眞興王十五年至北漢山城定封疆十七年創北漢山州置軍主景德王十四年改爲漢陽郡. 高麗初又改爲楊州成宗十四年初定十道置十二州節度使號左神策軍與海州爲左右二輔屬關內道. 顯宗三年廢二輔十二節度改安撫使九年降知州事文宗二十一年陞爲南京留守官徙旁郡民實之. 肅宗元年衛尉丞同正金謂　據道詵密記請遷都南京雲: "楊州有木覓壤可立都城." 日者文象從而和之四年秋王親幸相之命平章事崔思諏知奏事尹瓘董其役. 五年而成王遂親幸觀之. 忠烈王三十四年改爲漢陽府別號廣陵[成廟所定.]有三角山[新羅稱負兒嶽.]漢江[卽沙平渡.]楊津[新羅時北瀆漢山河　中祀.]屬郡三縣六領都護府一知事郡二縣令官一.
○安南都護府樹州本高勾麗主夫吐郡新羅景德王改爲長堤郡. 高麗初改樹州成宗十四年置團練使穆宗八年罷之顯宗九年改知州事. 毅宗四年更爲安南都護府高宗二年又改爲桂陽都護府忠烈王三十四年陞吉州牧忠宣王二年汰諸牧降爲富平府屬縣六.
○仁州本高勾麗買召忽縣[一雲彌　忽.]新羅景德王改名邵城爲栗津郡領縣. 顯宗九年屬樹州任內至肅宗朝以皇　仁睿太后李氏內鄕陞爲慶源郡仁宗時以皇　順德王后李氏內鄕改今名爲知州事. 恭讓王二年陞爲慶源府.[王初卽位賜州戶長紅　.] 有紫燕島三木島龍流島屬郡一縣一.
○水州本高勾麗買忽郡新羅景德王改爲水城郡. 太祖南征郡人金七崔承珪等二百餘人歸順效力以功陞爲水州成宗十四年置都團練使穆宗八年罷之顯宗九年復知州事. 元宗十二年窄梁防戍蒙古兵入大部島侵略居民島人憤怨殺蒙兵以叛副使安悅率兵討平之以功陞爲水原都護府後又陞爲水州牧忠宣王二年汰諸牧降爲水原府. 恭愍王十一年紅賊遣先鋒招降楊廣道州郡府最先迎降遂降爲郡郡人重賂宰臣金鏞復爲府. 別號漢南[成廟所定.]又號隋城屬縣七.
○江華縣本高勾麗穴口郡[一雲甲比古次.]在海中直貞州之西南通津縣之西. 新羅景德王改爲海口郡高麗初更今名顯宗九年置縣令. 高宗十九年避蒙古兵入都陞爲郡號江都三十七年築中城周回二千九百六十餘*閒元宗元年復還松都.[府東十里松嶽里有故宮基.] 忠烈王時倂於仁州尋復舊辛禑三年陞爲府. 有摩利山[在府南. 山頂有塹星壇世傳檀君祭天壇.]傳燈山[一名三郞城世傳檀君使三子築之.]有仇音島巴音島今音北島買仍島屬縣三.
○廣州牧初百濟始祖溫祚王以漢成帝鴻嘉三年建國都於慰禮城至十三年就漢山下立柵移慰禮城民戶遂建宮闕居之明年遷都號南漢山城至近肖古王二十五年移都南平壤城. 及新羅太宗王遣金庾信與唐將蘇定方夾攻百濟滅之. 後唐師還文武王漸收其地改爲漢山州又改爲南漢山州景德王十五年改名漢州. 太祖二十三年更今名成宗二年初置十二牧州其一也. 十四年置十二州節度使號奉國軍屬關內道. 顯宗三年廢爲安撫使九年定八牧仍爲牧官別號淮安.[成廟所定.] 有日長城[新羅文武王所築卽晝長城.]屬郡四縣三.
○忠州牧本高勾麗國原城[一雲*末乙省{未乙省}一雲　長城.]新羅取之眞興王置小京景德王改爲中原京. 太祖二十三年又改爲忠州. 成宗二年初置十二牧州其一也十四年置十二州節度使號昌化軍稱中原道. 顯宗三年廢爲安撫使九年定爲牧爲八牧之一高宗四十一年陞爲國原京. 有楊津溟所楊津衍所別號大原[成廟所定.]又號蘂城[高宗四十二年以多仁鐵所人禦蒙兵有功陞所爲翼安縣.]屬郡一縣五領知事郡一.
○原州本高勾麗平原郡新羅文武王置北原小京. 太祖二十三年改今名顯宗九年爲知州事高宗四十六年以州逆命降爲一新縣. 元宗元年復知州事十年以林惟茂外鄕陞靖原都護府忠烈王十七年. 以禦丹兵有功改爲益興都護府三十四年陞原州牧. 忠宣王二年汰諸牧降爲成安府恭愍王二年安胎於州之雉岳山復原州牧. 別號平　京又號平　[成廟所定.]屬郡二縣五.
大明有功於我陞知郡事.
大明洪武二十一年遷僞主辛禑於郡陞爲黃驪府恭讓王元年復降爲驪興郡. 有驪江.
○淸州牧本百濟上黨縣新羅神文王五年初置西原小京景德王陞西原京. 太祖二十三年改爲淸州成宗二年初置十二牧州其一也十四年置十二州節度使號全節軍屬中原道. 顯宗三年廢爲安撫使九年定爲牧爲八牧之一. 屬郡二縣七領知事府一知事郡二縣令官二.
○公州本百濟熊川文周王自漢城徙都之至聖王又移都南扶餘. 新羅與唐夾攻滅之唐置熊津都督府留兵鎭之唐師旣去新羅盡有其地. 神文王改爲熊川州置都督景德王又改熊州. 太祖二十三年更今名成宗二年初置十二牧州其一也十四年置十二州節度使稱安節軍屬河南道. 顯宗三年廢節度使九年降知州事忠惠王後二年以*(??){元}闊闊赤平章妻敬和翁主外鄕陞爲牧. 有　龍山[卽新羅西嶽載中祀.]熊津衍所[上流爲錦江.]別號懷道[成廟所定. 明宗六年州鳴鶴所人亡伊嘯聚黨與攻陷本州朝廷陞其所爲忠順縣置令尉以撫之後降而復叛尋削之.]屬郡四縣八.
○洪州成宗十四年置運州都團練使顯宗三年改知州事後改今名[太祖實錄十年三月王入運州註雲卽今洪州.]恭愍王五年以王師普愚內鄕陞爲牧十七年降知州事二十年復爲牧. 別號安平又海　[皆成廟所定.]又號海興屬郡三縣十一.
○天安府太祖十三年合東西兜率爲天安府置都督[諺傳術師藝方啓太祖雲: "三國中心五龍爭珠之勢若置大官則百濟自降." 太祖乃登山周覽始置府.]成宗十四年改爲　州都團練使穆宗八年廢團練使. 顯宗九年復舊名爲知府事高宗四十三年避兵入仙藏島後出陸忠宣王二年汰諸牧府改爲寧州恭愍王十一年復爲天安府. 別號任歡屬郡一縣七.
○嘉林縣本百濟加林郡新羅景德王改加爲嘉. 成宗十四年置林州刺史顯宗九年更今名置令忠肅王二年以元阿　海平章妻趙氏內鄕陞知林州事. 屬郡一縣四.
○富城縣本百濟基郡新羅景德王改爲富城郡. 高麗因之仁宗二十二年置縣令明宗十二年縣人逼令尉幽之有司奏除官號. 忠烈王十年以縣人大護軍鄭仁卿有功陞知瑞山郡事三十四年陞爲瑞州牧忠宣王二年汰諸牧降爲瑞寧府後又降知瑞州事屬縣二.
志卷第十.
