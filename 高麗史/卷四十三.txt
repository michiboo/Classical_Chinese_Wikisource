世家卷第四十三. 高麗史四十三.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
恭愍王六.
○(辛亥)二十年春正月乙酉朔王親祭公主魂殿.
己丑又幸影殿飯僧八百.
庚寅幸魂殿.
己亥幸演福寺設談禪會.
二月己未幸魂殿飯僧.
甲子以韓　爲慶尙道都巡問使; 楊伯顔爲全羅道都巡問使.
己巳王以公主忌日幸王輪寺飯僧千餘.
甲戌女眞千戶李豆蘭帖木兒遣百戶甫介以一百戶來投.
三月丁亥幸雲岩寺飯僧祭正陵.
倭入海州火官　虜牧使妻及女以歸.
庚子王出報平廳視事謂諫官曰: "初以一月再聽政. 若有故則一月不視事必矣. 自今大事不待報平奏之. 且憲府職掌彈*　{糾}有訴誤斷者宜令憲府聽理."
辛丑王謁大妃問疾. 王久闕定省至是大妃有疾乃往省之.
戊申王以忠肅王忌日如寶國寺.
閏月丙辰諫官請禁奢靡之俗. 從之.
己未幸演福寺又幸影殿.
北元遼陽省平章劉益王右丞等欲歸附
大明慮遷居民以遼陽本我地若我國請命可免遷徙遣使來告.
庚午幸長湍謁靖陵命大將軍李和率工人乘舟中流奏伎樂. 王觀之樂焉上將軍金興慶侍側曰: "請上親自御舟." 王曰: "吾雖樂此不爲是也."
壬申王乘舟張女樂遊觀石壁.
癸酉謁憲陵駐駕龍遁野觀射以李沃金用貂善射各賜鞍馬.
甲戌謁景陵.
夏四月癸未朔雨雹. 王曰: "天之動威責在法司斷獄不公." 乃命放囚.
戊戌中書省咨告: "前元遼陽行省平章劉益以金復蓋海等地歸順,
帝以爲本衛指揮."
幸演福寺設文殊會.
庚戌太白晝見.
幸影殿觀上樑仍幸慈恩寺.
五月癸丑劉平章王右丞和尙院使遣人來賀誕辰.
丁巳以誕日幸魂殿飯僧八百. 有忽只一人善弄杖王喜賜內乘馬.
壬戌幸靈通寺.
壬申王以久雨妨影殿役祈晴於順天寺.
癸酉命監春秋館事李仁復知春秋　事李穡等增修本朝金鏡錄.
甲戌前長沙監務李存吾卒.
乙亥吳王遣使來聘.
六月癸巳以姜仲祥判開城府事; 鄭思道知密直司事; 洪仲元爲摠部尙書.
壬寅貶左司諫閔壽生右司諫奇叔倫右正言李詹司憲雜端金孝先補外.
丁未賜金潛等及第.
秋七月癸丑倭寇禮成江焚兵船四十餘　. 杖流兵馬使金立堅於安山以我
太祖爲西江都指揮使楊伯淵爲東江都指揮使.
高家奴王右丞遣使來聘.
丙辰選部議郞李　上匿名書告辛旽謀逆鞫其黨奇顯崔思遠鄭龜漢陳允儉奇仲脩等誅之.
己未流辛旽於水原.
庚申. 召前侍中慶千興前贊成事安祐祥前評理李珣上將軍尹承順於貶所.
辛酉辛旽伏誅誅其黨大護軍李伯脩流成汝完趙思謙柳濬.
丙寅以尹桓爲門下侍中; 韓方信爲贊成事; 李穡爲政堂文學; 我
太祖知門下府事.
丁卯王以前侍中柳濯黨於旽將殺之太后使宦者沙顔不花請宥之. 王怒囚沙顔不花遂殺濯又誅旽黨白絢孫演金斗達金元萬杖流宋蘭石蘭孫湊金安金仲源朴千祐.
戊辰召牟尼奴納太后殿.
己巳流大司憲孫湧以田祿生代之.
乙亥遣判開城府事姜仲祥如京師賀聖節知密直司事鄭思道賀正摠部尙書洪仲元賀千秋節.
丙子誅辛旽黨李春富金蘭李雲牧編配其子. 又斬旽子二歲兒及奇顯子仲平杖流金縝及大護軍金鼎.
丁丑敎曰: "太祖創業垂統列聖相承傳次在予. 夙夜兢　敬天勤民. 適時多艱責成輔弼不圖辛旽擅行威福　　非分春富金蘭爲其腹心及高仁器妄發大言陽爲首告陰實蔽覆致令仁器逃刑三年. 奇顯崔思遠事覺伏誅春富金蘭猶黨於旽不卽加誅. 尙賴天地祖宗之靈斷自予衷流竄辛旽廷臣憲司交章請誅卽置極刑春富金蘭情見事白亦伏其辜. 鄭龜漢陳允儉韓乙松奇仲修柳濯李雲牧李伯修白絢孫演金元萬林仁茂妖僧哲觀天正　正典刑外連累人等悉從輕決. 屬玆靖亂之初宜示推恩之典自洪武四年七月二十七日昧爽以前除謀叛大逆殺祖父母父母妻妾殺夫奴婢殺主謀故殺人蠱毒　魅但犯強盜外其餘罪犯咸宥除之."
己卯羅州牧使李進修上*　曰: "內宰樞不可不去也宰臣樞密會於都堂燮理陰陽題品人物如有議事皆詣紫門　命而發安有非時入見出專威福使同列莫知其由? 朝野皆聚其門僭逾之心於是乎起矣. 國制知申事一人承宣四人位皆不過三品. 更日入直執禮報平出納王命雖片言不敢自發是謂龍喉又謂內相. 傳曰: "'遵先王之法而過者未之有也.' 君臣相安之要在除內宰樞一擧." 王嘉之除判典校寺事.
八月丁亥以僧惠勤爲王師.
辛卯誅旽黨辛純辛貴林熙載奇叔倫奇仲齊崔津流洪永通金　許完吳仲華成俊德吳一　及李春富弟光富原富.
癸卯倭寇鳳州.
乙巳以黃裳安遇慶崔瑩爲門下贊成事; 李珣爲三司左使; 以武臣侍中尹桓監春秋館事.
九月辛亥遣西京都萬戶安遇慶安州上萬戶李珣往伐五老山城.
癸丑東平王遣使來.
乙亥以廉悌臣爲西北面都統使.
冬十月丙戌判事黃用成來報: "我軍克五老山城虜元樞密院副使哈刺不花." 王賜用成鞍馬.
庚寅全羅道都巡問使捕倭船一　.
乙未親享*大廟受群臣賀還次崇仁門內成均學官率生員十二徒生徒獻歌謠曰: "臣等伏覩主上殿下芟夷宿慝刑政修擧爰擇吉日親行告廟之禮典章文物一遵古初臣於此時幸蒙聖恩獲在學官領幼學生員等俯伏道左以獻頌." 頌曰: "皇祖肇祀垂五百年我後受之匪懈益虔. 祗肅廟社敬供於天. 昇平旣極禍生奸權. 上曰: '嗚呼! 大統予傳予懼宗社旣墜以顚夙夜兢　若涉春　賴祖宗靈大　克淸神怡人　朝野以寧. 曰爾廷臣戒爾齋明. 予入室　以祀以享.' 昧爽濯　有嚴法服登於廟廷. 洞洞屬屬顧瞻堂宇聖容有　. 承是俎豆苾芬黍稷. 琴瑟　　樂旣具作奠幣獻　拜俯降陟. 執事有恪左右奔走. 禮儀卒度無有悔懼工祝致告錫我純　. 純　伊何黃耉眉壽子孫千億. 克昌厥後禮旣成矣受群臣賀有覺其庭冠冕巍　. 闔廟旋車日尙未　旗常旌纛　　　　老幼士女　躍歡呼. 推恩慶賞巫歌史書. 臣拜稽首. 君王至仁奉養母后睦於族親. 臣拜稽首. 君王聖神惟君子用無邇　人萬有千歲父母斯民." 敎坊亦獻歌謠.
家州哈刺匠同知來見.
戊申宴群臣於太妃殿至初夜有矢墜於庭上下驚駭宮城戒嚴.
十一月庚戌朔太后使宦者金壽萬齎酒饌饋王. 王飮不止壽萬曰: "老奴常祝聖體安寧請隨量節飮." 時王使酒屢杖左右故宦寺欲王沈醉不省爭相進酒. 王醉甚思公主而泣.
壬戌設八關小會幸康安殿.
丙寅司憲府上*　請開經筵繕兵訓卒省赦.
戊辰復置鷹坊. 王曰: "予之畜鷹非爲獵也愛其猛俊耳."
甲戌謁顯慶善高德五陵.
乙亥祭正陵.
咨中書省曰: "於本年八月遣同知密直司事鄭思道駕海赴京賀明年正到喬桐島船著淺穿漏不得前去又於本年九月更遣密直副使韓邦彥賀正開船忽被暴風　沒. 小邦去京師隔海甚遠天寒　合難以發船恐違進賀之期. 金復等州涉海稍近驛路可通經由遼東庶望及期. 今遣韓邦彥前往遼東都司赴京進賀. 請聞奏施行.
丁丑納曲城伯廉悌臣女爲愼妃.
十二月辛巳吏部上言曰: "漢文皇之卻駿馬唐太宗之袖　子至今稱頌不已. 我朝舊置鷹坊騷擾中外民甚苦之. 是以先王深軫其弊乃命罷去其慮遠矣. 今邊境多虞軍旅方殷不此之圖復設鷹坊. 上行下效捷於影響. 臣等恐群下化之耽於遊　怠棄職事踐蹂禾稼病我生民. 是前日之弊復生於今日也請罷之." 從之.
乙未王視事百官各以其職入啓. 諫官請嚴武備以禦倭寇重賞罰以勵士志.
己亥敎曰: "予以　躬纂承洪業托於臣民之上任大守重夙夜不敢遑寧期至乂安於今二十有一年頃者逆臣謀亂禍在不測. 幸賴天地祖宗之靈隨卽平定宗社載安. 已嘗謹具禮幣　告上下修葺太室躬服袞冕蒸嘗以禮. 加謚世祖*大祖{太祖}而下先王先後雖儀物之不及尙誠　之可格. 載惟聖善母儀一國德與年高尊稱尙闕. 宜擇吉辰親行冊禮. 又慮政事有所未擧民生有所未安博採群言布告中外義夫節婦孝子順孫風俗所係　行旌表. 郊社宗廟祭祀爲大仰都評議使摠理其事*大常寺管領太廟署諸陵署都祭庫太樂署檢察如儀務極　潔保擧　丘籍田社稷壇直選*　{揀}諸陵殿直充其祝史齋郞及將歌舞人樂工等習學成才. 司農寺率其籍田典廐以備　盛酒醴犧牲毋致失誤其有不如法者司憲府嚴行*　{糾}理. 國內名山大川載在祀典　加德號致祭涓潔. 太廟九室配享功臣遺風餘烈永世難忘. 仰拘該官司　加追贈."
辛丑宦者李剛達私詣都堂恃寵倨傲. 宰相怒詣闕以聞王下剛達獄翌日釋之.
癸卯賜親享執事官爵一級.
丁未海陽萬戶弓大及鎭邊元帥達麻大遣使賀正.
○(壬子)二十一年春正月癸丑飯僧於宮中.
乙卯王親祭魂殿.
戊午命宰樞宴哈刺匠同知賜爵大將軍.
乙丑王率群臣詣太后殿上尊號曰崇敬王太后改文睿府爲崇敬赦二罪以下.
甲戌於山不花納哈出高家奴古提豆王曹丞等來侵泥城江界等處.
丙子以池奫爲西北面元帥.
二月庚辰諫官以全羅道漕運常被倭掠請令陸轉.
壬午倭寇白州金谷驛.
丙戌流司憲*　{糾}正林台達金孟許溫軍器注簿任獻. 初*　{糾}正等欺臺長柳源安景金存誠崔斯正書於*　{糾}正房壁雲: "存誠無誠斯正不正柳源似猿安景眞犬." 大司憲權鎬知司憲府事崔乙義等啓王下房主林台達有司許溫於巡衛府拷問書壁者. 溫不忍榜掠服曰: "前*　{糾}正任獻." 皆流之.
乙未王以公主忌日幸王輪寺聽法賜僧布三百餘匹.
己亥以公主生辰命設宴於魂殿.
庚子哈刺匠同知還家州州人殺護送官及　從人通事.
辛丑胡拔都張海馬等來侵泥城江界等處. 泥城萬戶斬首三級以獻.
癸卯幸魂殿以觀音殿制度卑隘命改創.
甲辰遣判事趙仁璧討家州屠之.
三月庚戌移咨定遼衛曰: "前元奇後兄弟憑恃勢力爲害百端. 其兄奇轍因謀不軌事覺伏誅. 奇氏挾　侵陵本國靡所不爲. 奇轍子平章賽因帖木兒稔惡不已結構遼陽路及東寧府官屢爲邊患. 以此再調兵馬攻破兩處城池其賽因帖木兒挺身逃走不獲而還. 爲因倭賊近境作耗其勢益橫未能再行追捕. 至洪武五年正月有東寧府餘黨胡拔都等潛入波兒口子殺守禦官金天奇等虜掠人口以去至二月又突入山羊會口子守禦官張元呂等擊逐之. 又於本月有僉院曹家兒萬戶高鐵頭等引軍潛入陰童口子守禦官金光富等又擊逐之過江陷沒幾盡. 竊詳東寧遼陽未曾歸附朝廷卽是梗化之人　與我構隙理宜防備. 已令把守要害待變　捕. 如獲奇賽因帖木兒起遣前來."
甲寅遣知密直司事洪師範如京師賀平蜀. 表曰: "皇建極而撫九有奄宅中邦師以律而出萬全畢　群醜捷音遠播喜氣交騰.
皇帝陛下以堯舜神聖之資當殷周征伐之擧. 起江淮跨楚越所向無前平齊魯掃燕雲攸　相慶大勳斯集. 汚俗維新男有室女有家悉皆按堵. 書同文車同軌孰敢不庭? 惟彼蜀方盜稱名字負險拒命. 夫豈知螂臂圖輪? 聲罪加誅不　若鴻毛燎火劒閣坦道　　安流. 玆由天運之方來實出聖謀之獨斷. 混一之速前古所稀. 臣幸獲逢辰想聞奏凱. 　封守職敢忘再造之私? 虎拜楊休恭上萬年之祝." 又請遣子弟入學表曰: "秉　好德. 無古今智愚之殊用夏變夷在詩書禮樂之習. 苟因陋而就寡奚修業以及時? 故我東人肇從炎漢遣子弟鼓　而入學歷唐宋聯書而可稽. 豈徒有尊崇中國之心? 亦足爲賁飾*大平之具.
皇帝陛下神武定天下文德來遠人. 頒聖經與史書學規斯著賜法服兼雅樂祀事一新. 第因習俗之　　深慮儒風之墜　. 辭藻浮華之末罕見其工聖賢義理之宗孰知其正? 如欲期於變魯必先務於觀周. 伏望憐臣嚮化之誠諒臣成人之美特垂明詔渙發兪音. 　容互鄕之童得齒虞庠之　臣謹當奉揚聲敎永綏箕子之封　竭忠誠益貢華人之祝." 又咨中書省曰: "近因兵後雅樂散失見蒙朝廷給降樂器用於宗廟外. 社稷耕籍文廟鍾磬　闕. 今將錢物前去收買."
遣禮部尙書吳季南獻馬以秘書監劉景元爲宥旨別監兼*　{揀}選御馬使偕季南往耽羅.
癸亥倭寇順天長興耽津道康郡.
庚午王手寫星山君李褒眞賜其子守侍中仁任.
辛未王以忠肅王忌日如廣濟寺遂幸王輪寺巡視影殿工役.
夏四月己卯耽羅殺劉景元及牧使兼萬戶李用藏以叛吳季南不克入乃還.
甲申納哈出遣使來獻土物.
辛卯以旱禱雨.
庚寅前評理安遇慶卒.
壬辰以禹仁烈爲濟州體覆使.
倭掠鎭溟倉.
壬寅遣民部尙書張子溫如京師請討耽羅表曰: "海邦雖陋唯知事上之心島夷不恭敢阻朝天之路. 玆　愚懇仰瀆聰聞. 伏念臣昧於爲國之方嘗有徑情之請謂致耽羅之安業莫如　　之移居. 尋奉詔書示以烹鮮之訓欽遵條約遂其按堵之生. 第貢獻之稽期非陳告之本意. 於本年三月差陪臣禮部尙書吳季南前往耽羅粧載馬匹赴京進獻以倭賊在海差弓兵四百二十五人防送. 不期　　牧子等將先差去秘書監劉景元及濟州牧使李用藏判官文瑞鳳權萬戶安邦彥等盡殺之及季南至又將弓兵先上岸者三百餘名亦皆殺之. 以此季南不能前進廻還. 如斯變故義當往訊其由未及奏陳禮無擅興之理. 祇增愧　庸切　呼. 伏望遠垂日月之明一視輿圖之廣明臣效忠之實愍臣抱屈之情俯頒德音爲之區處則臣之感戴粉骨何忘."
甲辰命李茂芳禱雨於康安殿.
丙午以濟州叛遣禮部尙書吳季南獻本國馬六匹於京師.
五月戊申鎭邊元帥達麻大女眞萬戶弓大遣使賀誕辰.
壬子金興慶請赦王曰: "太后誕日可赦予之誕日不可赦." 唯赦金用輝.
癸丑以旱放辛旽黨人妻妾沒爲官婢者惟旽妻妾不赦.
辛酉影殿正門成王以不壯麗命撤之.
癸亥,
帝遣宦者前元院使延達麻失里及孫內侍來錫王綵*　{段}紗羅四十八匹. 王出迎於迎賓館. 中書省移咨曰: "欽奉聖旨那海東高麗國王那裏自前年爲做立石碑祭祀山川飛報各處捷音及送法服. 使者重疊王好生被暑熱來. 爲那般我想着限山隔海天造地設生成的國土. 那王每有仁政管撫的好時天地也喜我這裏勤勤的使臣往來呵似乎動勞王身體一般. 爲那般上頭我一年光景不曾敎人去於今. 恁每中書省省收拾紗羅*　{段}子四十八匹差元朝舊日老院使送去. 選海船一隻用全身掛甲的軍人在上面防海就將那陳皇帝老少夏皇帝老少去王京! 不做軍不做民閑住他自過活! 王肯敎那裏住呵留下不肯時節載回來! 恁省家文書上好生說得子細了."
右丞相汪廣洋又致書曰: "　因元政不綱群雄　起各擁兵衆分據土疆. 我聖上乘時啓運奮興淮右肇基江左命將四征削平群雄. 陳友諒竊據湖湘妄稱大漢明貞據有川蜀僭號大夏. 是以,
聖上統御六師親臨湖廣. 其陳氏勢窮力屈率衆就降. 去年春命中山侯穎川侯等摠率師旅水陸　進直　川蜀. 明氏力不能*　{支}*　{銜}璧請命. 皆已欽蒙聖恩特加赦宥保全其生然揆之以理不可使久處京師今令各將家屬往王國閑居如可則留之其不可則仍發廻還! 尙冀裁度."
乙丑陳理明昇等男婦共二十七人入京. 理昇詣闕. 王出御報平廳. 理昇拜於階上王坐受之. 禮訖坐於使臣之下. 昇年十八理年二十二.
癸酉孫內侍自縊於佛恩寺松樹.
甲戌大雨王慮影殿漏濕親往觀之.
政堂文學韓仲禮買蘭秀山賊船,
帝聞之曰: "宰相不當買賊船宜速推還." 船已壞六月丁丑下仲禮於巡軍獄督令修之.
戊寅大雨. 王爲影殿之役祈晴.
辛巳賜陳理明昇薴布九匹.
倭寇江陵府及盈德德原二縣.
命起壽陵於正陵之側百官以秩出役夫輸石.
乙酉改官制.
倭寇安邊咸州. 以安邊府使張伯顔不能備禦杖八十七.
戊戌濟州人殺叛賊以降. 李用藏之死判官文瑞鳳逃以免至是共推瑞鳳爲權知牧使遣人請命獻馬. 以李夏生爲安撫使.
己亥以我
太祖爲和寧府尹仍爲元帥以禦倭賊.
辛丑倭寇東界安邊等處虜婦女掠倉米萬餘石. 免存撫使李子松官放歸田裡.
壬寅倭又寇咸州北靑州. 萬戶趙仁璧伏兵大破之斬首七十餘級拜奉翊大夫.
癸卯倭寇洪州.
秋七月戊申影殿鍾樓成王以爲尙未高大卽命改營.
己未倭寇楊廣道.
癸亥以*大後誕辰放囚.
辛未遣同知密直司事金　如京師進方物同知密直司事成元揆賀聖節版圖判書林完賀千秋.
八月甲辰王微行幸影殿.
甲午影殿鷲頭成其飾黃金六百五十兩白銀八百兩.
壬寅遣贊成事姜仁裕如京師謝賜綵匹表曰: "使華忽至天　特加揆分踰涯措躬無地臣智不足以圖治才不足以文身自愧荒　粗保箕　之業何圖　末上煩　　之聰. 爰從歸附以還　荷寵靈之被禮服樂器示華制於方來經籍史書發良心於久昧. 加匪頒之殊渥旣滋至而弗堪又此拜嘉彌用增　.
皇帝陛下師禹致美法文卽康. 命服則在　之是遵御將則解衣之尤急. 遂令幅員之廣咸入經綸之中. 如臣之微受賜亦厚敢不推好賢之美意弊又改爲竭祝壽之卑誠服之無　?"
九月戊申王使僧唱無常歌聽至夜分.
辛亥尹桓罷以慶復興爲左侍中.
甲寅王微行幸影殿觀鷲頭.
庚申楊廣道巡問使趙天輔與倭戰於龍城敗死王命追贈.
壬戌張子溫吳季南還.
帝賜王藥材親諭子溫等曰: "前年恁國家爲耽羅牧子的事進將表文來呵. 我尋思這耽羅的牧子係元朝達達人本是牧養爲業別不會做莊家有又兼積年生長耽羅樂土過活的人有. 更這　每從前殺了恁國家差去的尹宰相　道把這　每遷將別處住去呵　那　不知國王的好意思疑惑着別生事端所以不准來. 今番這　每又　的如此作亂有. 我如今國王根底與將書去有恁到那裏國王根底備細說者! 休小*??{　}他多多的起將軍馬盡行　捕者! 我聽得恁那地面裏倭賊縱橫劫掠濱海人民避　逃竄不能鎭　. 致使本賊過海前來作耗的上頭我這裏戒飭沿海守禦官見獲到前賊船一十三隻. 有若耽羅牧子每與此等賊徒相合一處呵　捕的較難有. 又聽得女直每在恁地面東北他每自古豪傑不是分守的人有. 恁去國王根底說着用心堤坊者! 又聽得恁國家疑惑大　道自古天下有中國有外國. 高麗是海外之國自來與中國相通不失事大之禮守分的好有. 　今朝聘之禮不曾有闕有甚　疑*感{惑}處. 昔日好　的君王如隋煬帝者欲廣土地枉興兵革敎後世笑壞他. 我心裏最嫌有. 我這說的話恁去國王根底明白說到." 又手詔曰: "七月二十五日張子溫至. 表言耽羅牧子無狀官吏軍兵沒於非命深可恨怒春秋之法亂臣賊子人人得而誅. 今牧子如此所當誅討. 然國無大小蜂　有毒縱彼可盡滅在此亦必有所傷. 蓋往者之失因小事而　大禍惜哉! 豈非烹鮮之急? 情忌至甚而致然歟? 事旣如是王不可因循被侮其速發兵以討! 然事機緩急王其審圖之!"
冬十月甲戌朔　子弟衛選年小　美者屬焉以代言金興慶摠之. 於是洪倫韓安權瑨洪寬盧瑄等俱以寵幸常侍臥內. 王性不喜色又不能御故公主生時御幸甚稀. 及薨雖納諸妃置諸別宮不能近日夜悲思公主遂成心疾. 常自粉黛爲婦人狀先納內婢少者房中取　掩其面召興慶及倫輩亂之王從旁室穴隙視之. 及心歆動卽引倫輩入臥內使行於己如男女. 更數十人乃已. 由是日晏乃起其或稱意賞賜無　王慮無嗣因使倫安等強辱諸妃冀其生男以爲己子. 定惠愼三妃死拒不從. 後幸益妃宮使興慶倫安等通妃拒之王拔劒欲擊妃懼從之. 自是矯旨數往來.
乙亥王謁昌陵.
丁丑王祭正陵祭畢巡視塋域徘徊悲思御丁字閣對公主眞設宴奏胡樂獻酬如生平.
己卯謁陽陵. 於道上奏雜戱還宮.
以宦者金師幸能督工役賜鞍馬.
辛巳倭船二十七　入陽川留三日. 諸將領兵出戰我軍皆成衆愛馬未習水戰故大敗. 賊奪元帥旗鼓至江華遺邑人而去. 王以各司成衆愛馬及五部坊里人分隸五軍. 庚寅親率五軍出次昇天府辛卯次白馬山壬辰次芒浦峯判事洪師祖不被甲王怒命歐之開城　軍金臣儉不脩橋梁又杖之. 癸巳次安國寺峯甲午次引月串放火箭乙未登經浦峯觀舟遂次龍泉寺峯以宿衛不嚴杖諸提調官. 謂贊成事安師琦曰: "予之此行非好慢遊欲觀行師如何耳. 庚子辛丑之紅賊非不可禦庚寅以來之倭賊非不可敵而民被虜掠國至播越者. 以用兵無律號令不嚴耳. 今予親臨尙有不用命者　諸將代行者乎? 卿其體予至意曉諭衆人自今軍令毋或不謹." 丙申次甑山峯終夜設火山儺戱以觀丁酉於道上設儺戱還宮.
十一月己酉王親祭魂殿.
甲寅幸王輪寺.
丁巳設八關會幸法王寺.
辛未遣判密直司事盧　如京師謝賜藥材藥方表曰: "遠頒妙藥明示秘方登受以還感銘奚極. 臣　資旣劣攝養多乖遂成步履之艱動違式禮. 濫處藩維之重恆軫虞憂寵錫鼎來兢榮交集.
皇帝陛下體天地生成之大推性情惻隱之端憐臣痼疾之難　賜臣良劑之有效. 敢不謹修職而圖報? 益　誠而祝禧."
壬申遣大護軍金甲雨獻耽羅馬五十匹.
遣判書張子溫聘於遼東.
甲戌親祭顯慶毅善高淑德諸陵.
乙亥親祭正陵.
無雪.
世家卷第四十三.
