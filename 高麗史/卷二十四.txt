世家卷第二十四. 高麗史二十四.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
高宗三.
○(辛亥)三十八年春正月壬戌朔王在梯浦宮宴洪高伊高伊謂王曰: "國之北鄙殘破已甚如家無藩籬何可復都舊京宜據江以自固我當歸奏皇后無令東擾." 王悅待之彌厚.
甲子王還壽昌宮蒙使從之不及乃曰: "王不待我而行我將還歸." 王駐輦以待蒙使佩弓矢馳突而至見者寒心父老出迎都門外皆泣下再拜呼萬歲.
丁卯王命館伴. 宴蒙使. 蒙使曰: "爾國旣降欲就陸何以城爲?" 對曰: "宋賊船往來故築城以備實無他也." 庚午蒙使還.
癸酉崔沆獻酒饌於王王召諸王公侯同宴而罷蓋慶蒙使和親而退也.
戊寅以鄭晏知門下省事; 薛愼柳韶趙修　爲樞密院副使; 李仁孝金起孫爲左右僕射.
甲申親設天帝釋道場於本闕.
二月戊戌移御本闕.
甲辰燃燈王如奉恩寺.
癸丑遣同知樞密院事崔璟上將軍金寶鼎如蒙古.
三月乙丑親設華嚴神衆道場於本闕.
夏四月己亥幸賢聖寺.
丙午幸王輪寺.
戊申幸妙通寺.
辛亥親設天兵神衆道場於本闕.
丙辰幸外院九曜堂.
五月丙寅守司空左僕射孫　卒.
甲戌親設功德天道場於本闕.
六月庚寅朔王如奉恩寺.
壬辰設天兵神衆道場於內殿.
癸卯太白晝見經天.
樞密院副使薛愼卒.
甲辰親設消災道場於本闕.
乙巳設仁王道場於內殿.
是月以朴暄家爲淨業院集城內尼僧居之築外墻禁出入先是僧尼雜處閭閻有醜聲.
秋七月丁卯遣少卿林惟式郞將趙元奇如蒙古.
八月甲午奉安宣聖眞於新創花山洞國子監.
辛亥宥死罪七人配有人島.
九月甲子幸賢聖寺.
壬午幸城西門外大藏經板堂率百官行香顯宗時板本　於壬辰蒙兵王與群臣更願立都監十六年而功畢.
冬十月戊子朔親醮三界於內殿.
辛卯幸乾聖福靈二寺.
甲午幸王輪寺.
乙巳蒙古使將困洪高伊等四十人來至昇天館戊申王出迎於梯浦皇帝新卽位詔國王親朝及令還舊京庚戌將困等入江都.
辛亥宴蒙使於壽昌宮.
丙辰王命宰樞及文武四品以上議*　詔或言: "太子親朝" 或言: "王老病未得親朝爲辭待更詰遣太子親朝未晩."
閏月己未門下平章事李子晟卒.
丁丑幸外院九曜堂.
甲申中書侍郞平章事蔡松年卒.
十一月庚子設八關會幸法王寺.
○(壬子)三十九年春正月丙午遣樞密院副使李峴侍郞李之　如蒙古.
二月乙卯朔日食.
丁卯燃燈王如奉恩寺.
丙子崔沆獻酒饌於王召諸王宴於大內.
三月丁酉幸乾聖福靈二寺.
戊戌親設消　道場甲辰設仁王道場己酉設華嚴神衆道場.
夏四月己未樞密院副使張純亮卒.
丁卯賜柳成梓等及第.
辛未幸妙通寺移御今旦洞宮.
乙亥親設天兵神衆道場庚辰設仁王道場.
五月始營昇天府城廊.
丙戌禱雨於諸神祠.
辛卯幸賢聖寺.
癸巳又禱雨於諸神祠庚子亦如之.
東界兵馬使馳奏: "東眞兵二千入境."
辛丑親設華嚴神衆道場.
六月甲寅朔王如奉恩寺.
辛酉親設天兵神衆道場.
癸酉設仁王道場.
戊寅雨.
崔沆獻酒饌於王召宴諸王.
秋七月壬辰親設華嚴神衆道場.
戊戌蒙古使多可阿土等三十七人來帝密　多可等曰: "汝到彼國王出迎於陸則雖百姓未出猶可也不然則待汝來當發兵致討." 多可等至王遣新安公佺出迎之請蒙使入梯浦館王乃出見宴未罷多可等以王不從帝命怒而還昇天館.
甲辰親設仁王道場.
丁未崔沆獻膳於王.
是月分遣諸山城防護別監.
八月甲寅親設天兵神衆道場.
丙子親設仁王道場.
九月甲申幸乾聖福靈二寺.
丁亥王乘崔沆所獻新輦幸王輪寺出大府銀三十斤賜造輦工匠及沆蒼頭仍許蒼頭著　頭凡四十六人.
己亥幸妙通寺.
辛丑幸外院九曜堂.
冬十月庚申親設華嚴神衆道場甲戌設仁王百座道場.
十一月甲午設八關會幸法王寺.
壬寅移御西宮.
○(癸丑)四十年春正月庚辰朔放朝賀.
二月以崔沆爲門下侍中判吏部御史臺事.
王還御大闕.
庚申進安慶侯侃爲公.
壬戌燃燈王如奉恩寺.
甲子王不豫.
辛卯幸賢聖寺.
東界兵馬使馳報: "東眞三百騎圍登州."
甲午親設功德天道場.
戊戌幸乾聖福靈二寺.
壬寅幸妙通寺.
是月遣日官埋三石於東西兩界要害處以禳狄兵.
夏四月庚戌北界兵馬使報: "狄兵三十餘人入寇."
癸丑親設功德天道場.
甲寅原州民被擄蒙古者還言阿母侃洪福源詣帝所言高麗築重城無出陸歸款意帝命皇弟松柱帥兵一萬道東眞國入東界阿母侃洪福源領麾下兵趣北界皆屯大伊州.
乙卯幸王輪寺.
丁巳親設華嚴神衆道場癸亥設仁王道場.
戊辰幸外院九曜堂.
五月丙申蒙古也窟大王遣阿豆等十六人來王迎於梯浦宮贈金銀布帛有差.
己亥宴蒙使.
六月辛亥赦加上先王先妃尊謚名山大川德號文武兩班南班雜路凡有職者加次第同正職弘儒侯薛聰文昌侯崔致遠加賜爵州府郡縣吏津驛雜尺長典等賜武散階有差.
秋七月己卯幸藥師殿.
癸未親設天兵神衆道場.
甲申北界兵馬使報: "蒙兵渡鴨綠江." 卽移牒五道按察及三道巡問使督領居民入保山城海島.
丙戌親設天兵神衆道場.
辛卯蒙兵涉大同江下馬灘指古和州.
乙未親設仁王道場.
八月戊申習水戰於甲串江.
辛亥親設華嚴神衆道場.
癸丑校尉*大金就{金大就}率牛峯別抄三十餘人與蒙古兵戰於金郊興義*閒斬首數級獲馬弓矢氈　等物.
丙辰宥死罪十二人配有人島.
戊午蒙古元帥也窟遣人傳詔於王其詔責以六事曰: "朕欲自白日所出至於所沒凡有黎庶咸令逸樂緣汝輩逆命命皇叔也窟統師往伐若迎命納款罷兵以還若有拒命朕必無赦."
蒙古兵陷西海道　山城.
己未王遣郞將崔東植致書於也窟屯所曰: "小邦臣服上國以來一心無二出力供職庶蒙庇護萬世無虞不圖天兵奄臨弊邑罔知其由擧國兢　惟大王諒我誠懇曲賜哀憐." 時也窟在土山受國書使人謂東植曰: "帝慮國王稱老病不朝欲驗眞否王之來否限六日更來報." 東植答曰: "兵*閒主上豈能速來?" 也窟曰: "爾何能來?"
庚申謁景靈殿.
蒙兵三千來屯高和二州之境候騎三百餘至廣州焚燒廬舍.
癸亥親設仁王道場.
庚午宰樞會議若東宮若安慶公率三品一員乞降便否.
癸酉蒙兵陷東州山城.
是月蒙兵候騎三百餘至全州城南班石驛別抄指諭李柱擊殺過半獲馬二十匹.
九月丁丑幸賢聖寺.
戊寅遣大將軍高悅致書也窟大王曰: "小邦不敢違　聖旨已於昇天府白馬山下築城郭營宮室但東北界捕獺人是懼未得畢構出居今大軍入境國人驚駭罔知所措惟大王矜恤班師　我東民悉皆按堵則當明年躬率臣僚出迎帝命若其虛實遣一二使價審之可知也." 仍遺金銀酒器羅紬紵布獺皮笠帶等物其諸將阿母侃等亦皆贈遺也窟拘留悅及崔東植遣李松茂雲: "受爾國諸城降牒而來宰樞會議." 答曰: "大軍若還則君臣出陸州縣安往?"
甲申以重陽節謁景靈殿.
乙酉忠州倉正崔守設伏金堂峽候蒙兵至急擊殺十五級奪其兵仗與所虜男女二百餘人以功除隊正.
癸巳蒙兵十餘騎　掠甲串江外.
丙申蒙兵屠春州城.
甲辰高悅還言: "也窟曰: '國王如詔出降便當回軍不然可一戰也.'"
冬十月丙午朔東界兵馬使報: "蒙兵圍登州解圍趣金壤城."
戊申國內名山及耽羅神祇各加'濟民'之號*大廟九室及十九陵　加上尊謚.
己酉蒙兵圍楊根城防護別監尹椿率衆出降.
辛亥幸王輪寺.
甲寅蒙兵攻天龍山城黃驪縣令鄭臣旦防護別監趙邦彥出降.
丁巳幸妙通寺.
丙寅蒙兵陷襄州.
辛未命宰樞致仕及文武四品以上議卻兵之策僉曰: "莫如太子出降." 王怒使承宣李世材詰之曰: "遣太子則可保無後患耶議從誰出?" 宦者閔陽宣進曰: "崔侍中亦可其議." 王怒稍霽曰: "宰樞善圖之." 王又遣世材就崔沆問誰可使蒙軍者沆奏曰: "此非臣所決惟上裁之."
是月也窟等圍攻忠州前少卿鄭壽率二子自京山府來降.
十一月戊寅遣永安伯僖僕射金寶鼎致書於也窟阿母侃*於悅王萬戶洪福源等遺土物.
己丑設八關會幸法王寺.
時因兵亂諸道上表者但南京及廣樹二州.
庚寅兵部尙書翰林學士金孝印卒.
也窟在忠州得病卜者曰: "久留則難返." 也窟留阿母侃洪福源守之率精騎一千北還永安伯僖等追至舊京保定門外致國　禮物且乞退兵也窟責雲: "國王出江外迎吾使價則兵可退也." 遂遣蒙古大等十人來.
辛卯王渡江迎於昇天新闕夜別抄八十人衷甲以從蒙古大謂王曰: "自大軍入境以來一日死亡者幾千萬人王何惜一身不顧萬民之命乎? 王若早出迎安有無辜之民肝腦塗地者乎也窟大王之言卽皇帝之言吾之言卽也窟大王之言也自今以往萬世和好豈不樂哉?" 遂　飮而去王還江都喬桐別抄伏兵平州城外夜入虜營擊殺甚衆校尉張子邦持短兵手殺屯長二十餘人.
乙未親設仁王道場.
丁酉也窟遣人來言置達魯花赤及坼城子事其官人胡花亦索金銀獺皮紵布等物.
戊戌王*　也窟書曰: "前者僕射金寶鼎還大王諭以: '若能出迎使者卽當回軍.' 遂遣蒙古大等十人以來竊惟出迎使者近無其例　値天寒風勁以老病之軀豈敢涉海? 然大王之敎不敢違也祗率臣僚出迎使者意謂大王不違舊約卽還軍旅今承明敎欲留兵一萬置達魯花赤之語若果如此安得保其無患復都舊京耶? 請寢其事以惠東民. 若乃坼城子事小邦元來俗不露居又海賊無時虜掠是用未卽壞去後當依命." *　胡花官人書曰: "其所*　{須}金銀自昔不産於小邦其於納貢猶未易辦獺皮紵布自興兵以來民皆驚竄難以做辦今略爲信具如別紙."
癸卯親設消災道場.
十二月壬子幸梯浦館引見阿母侃使佐.
丙辰設華嚴神衆道場於內殿.
戊午親醮北斗.
壬戌忠州馳報: "蒙兵解圍."
乙丑親設仁王道場.
壬申遣安慶公　如蒙古.
是月盜發厚睿二陵.
是歲慶尙州道按察副使任柱令州縣聚白馬蹄造帶效犀至有殺馬者又*　{斂}二十升白紵布民持白銀一斤易布一匹猶未易得南民騷然.
○(甲寅)四十一年春正月乙亥朔放朝賀.
謁景靈殿.
丁丑安慶公　至蒙古屯所設宴張樂饗士阿母侃還師.
戊寅親設天兵神衆道場.
甲申京城解嚴.
遣少卿朴汝翼郞將鄭子璵等往探蒙兵還否兼安撫天龍楊根二城.
甲午親設仁王道場.
丁酉親醮北斗於內殿.
庚子李峴棄市.
二月甲辰朔流天龍城別監趙邦彥黃驪縣令鄭臣旦于海島.
甲寅以鄭準崔坪林景弼　爲樞密院副使.
丁巳燃燈王如奉恩寺.
己未北界兵馬使報: "蒙古兵船七　侵葛島虜三十戶."
庚午親設華嚴神衆道場.
三月乙亥加門下侍郞宋珣守太尉.
全羅州道巡問使李純孝卒.
辛卯幸賢聖寺.
甲午　知政事崔珙卒輟朝三日謚戴莊.
丁酉御史高平節崔鐸梁信成朴裕奉公胤坐散大倉粟皆免官平節數至二千石故特流于海島使者到門逃走投江而死.
是月遣秘書少卿李守孫四門博士金良瑩如蒙古拘留三年死於懿州.
夏四月癸卯朔幸乾聖福靈二寺.
壬子幸妙通寺.
己未親設天兵神衆道場.
癸亥設仁王道場.
丙寅幸外院九曜堂.
是月旱.
五月壬申朔幸王輪寺設天兵華嚴神衆道場.
丙子以端午節謁景靈殿.
六月壬寅朔王如奉恩寺.
甲辰賜尹正衡等及第.
戊申親設天兵神衆道場.
丙辰王受菩薩戒於正殿.
戊午親設功德天藥師二道場.
丁卯設華嚴神衆道場.
是月京城大疫.
閏月己卯遣中書舍人金守精如蒙古.
秋七月己酉親設天兵神衆道場.
丁巳王聞蒙使多可等來移御昇天新闕.
安慶府典籤閔仁解還自蒙古言帝使車羅大主東國.
戊午蒙古使多可等五十人*　{齎}文牒來諭曰: "國王雖已出陸侍中崔沆尙書李應烈周永珪柳璥等不出是爲眞降耶?" 仍責誅降城官吏王徵趙邦彥鄭臣旦乘傳入京見於多可以示不誅.
壬戌西北面兵馬使報: "車羅大等帥兵五千渡*　綠{鴨綠}."
癸亥太白晝見經天.
多可還附表曰: "王人驟降聖訓稠加擧國　惶瞻天　列伏望霽雷霆之威回日月之明備問來使之親觀商酌讒人之妄訴使越境風馳驍騎一時卷還令涉江陸處之弊封萬世永保."
時多可　雲: "吾歸則大兵可回." 國家信之令州縣護送於是擧邑被掠者甚多.
是日王還江都.
甲子太白晝見.
蒙兵候騎至西海道.
戊辰蒙古騎兵三十來屯峽溪冠山驛.
八月辛未朔太白晝見.
親設消　道場.
癸酉慶尙全羅二道各遣夜別抄八十人守衛京城.
甲戌地震.
蒙古軍入西北鄙.
丙子候騎至廣州.
赦中外死囚十人杖流有人島.
己丑安慶公　還自蒙古蒙使十人偕來王幸梯浦宴慰蒙使曰: "帝　臣等伴公護行萬里風塵恐有不寧今日幸無恙還國吾等甚喜." 仍請獻酌王許之.
庚寅蒙兵候騎屯槐州城下散員張子邦率別抄擊破之.
壬辰命大將軍李長詣蒙兵屯所普賢院贈車羅大余速禿甫波大等元帥及永寧公　洪福源金銀酒器皮幣有差.
長還奏: "車羅大雲: '君臣百姓出陸則盡剃其髮否則以國王還如一不從兵無回期.'"
九月庚子朔幸賢聖寺.
辛丑東界兵馬使報: "東眞兵又多入境."
癸卯幸乾聖福靈二寺.
丙午親設天兵神衆道場.
己酉遣御史朴仁基至車羅大屯所贈酒果及幣.
癸丑車羅大攻忠州山城風雨暴作城中人抽精銳奮擊之敵解圍遂南下.
乙卯幸妙通寺.
丁巳幸王輪寺.
丙寅樞密院副使崔溫奏: "　書省掌齋醮祭享文書故每月一人入直沐浴齋素終月乃出若翰林院寶文閣同文院御書院輪番迭宿或飮酒食肉或經穢惡不宜會宿　書省請禁之." 制可.
己巳幸外院九曜堂.
冬十月庚午朔親設消　道場.
戊子車羅大攻尙州山城黃嶺寺僧洪之射殺第四官人士卒死者過半遂解圍而退.
遣　知政事崔璘如車羅大屯所請罷兵.
以崔璘爲門下平章事.
命宰臣祈告*大廟曰: "洪惟太祖當三方鼎分愍百姓　苦揮義兵而雲合響應奮戎衣而電邁風馳*閒關草昧掃淸雲屯合韓土爲一家服王民於億載. 我太宗大王　堅執銳沐雨櫛風從聖祖於干戈拯生民於塗炭. 我世宗大王智勇兼資戡定大亂立中興返正之功　永世不遷之主. 我宣肅睿大王聖聖繼體持盈而守成元元歸仁含哺而樂業文成理定煥乎有章禮制樂作巍乎難名. 我仁神康大王挺英明之資承積累之慶雖則奸軌　變輒以震謀而剪除亦賴先正夾輔卒致國步之淸寧由是祖有功而宗有德　配帝以郊配天棲靈九廟之中垂裕百世之下伏念以　薄之資宅黎烝之上發聞惟腥巨　　至頃自金卯之歲蠢玆黑狄之人躪藉乎北*　{淫}浸及南至使棄赫赫之鴻都保區區之海邑未得屈強相衡爾乃朝聘惟勤卑辭稱臣厚禮遣質選子弟而入侍率臣僚以出迎民已困矣調*　{斂}以奉之我固弱矣徵令以逼之　車雖相望於道弓騎乃連討我疆　去　來長驅深入　逋逃而降者具虛實以告之彼虜計得吾民勢窮死者暴形骸生者爲奴虜父子不相聊妻　不相保加以比日以來乾文示變循巷哀呼人嫌大甚俯仰慄愧*　{寤}寐難安竊念三韓乃先王之家萬姓是先王之民豈忍家　　民盡劉乎. 是用痛心疾首　膽披肝爰命攸司望涓良日修薄奠薦神軒伏望上以念王業之艱難下以憫生民之憔悴恕已往之過愆哀卽今之形勢請命於上帝宣威若當年叛謀沮　列域繕保胡兵自潰未臘而班還民力有餘及春而耘稼按堵如故鼓腹咸熙紀綱　絡之復振宗廟血祀之永延."
己未親設華嚴神衆道場.
十二月甲申合祀山川神*　{祇}於神廟曰: "夫主國山川依人而行者神之道也則所寓之國所依之人能不哀矜而終始保護耶? 本朝自昔三韓鼎峙爭疆萬姓塗炭我龍祖應期而作俯循人望擧義一唱四方響臻自然歸順. 然當草昧*閒或有不軌之徒嘯聚蜂起而以尺劒掃淸三土合爲一家然後聖聖相繼代代相承以至於今日矣. 三百餘載之*閒時數使然　變屢興卽能戡定者全是我諸神僉力潛扶保安社稷之所致也越辛卯歲以來不幸爲蒙人所寇國家禍亂不可　言嗟呼竭我琛　歲常兩度恪修貢賦而懲責尤加又前年大擧而來東角藩屛數城不日*閒悉見屠殘乘勝縱銳卽移兵中原雨矢石雷鼓　累月攻擊而孑爾孤城幾乎殆矣當是時若此城見陷則其他列堡靡然席捲者必矣幸賴月嶽大王現大威力密加扶護乃克守禦終成萬世之功雖然弱難拒強故懼其禍之滋深涉海出迎又遣子安慶公往請和親何圖數竪接踵逃去巧播讒言至使今年　加大兵蹂踐南隅凡我國所病盡知之而　我腹心我勢旣窮無柰何矣. 噫比年來人畜之被害驅掠者已不可勝言至乃孑遺亦皆父子不相恤妻子不相保矣　今一年之*閒餓莩已滿於閭巷則國之勢其不危哉護國神明之威驗不於今日闡用而更待何時耶其忍令國業墮地民命盡劉必不然矣. 伏望恕國家　誤之罪愆哀民俗屠殘之性命急回神力挫逐腥　使國業更延民命更續豈惟三韓受賜多矣抑亦　潔祀事當不替於萬世矣."
丁亥親設天兵神衆道場.
甲午崔璘還奏曰: "臣至陜州丹溪見車羅大言崔沆奉王出陸則兵可罷."
是歲蒙兵所虜男女無慮二十萬六千八百餘人殺戮者不可勝計所經州郡皆爲　燼自有蒙兵之亂未有甚於此時也.
○(乙卯)四十二年春正月己亥朔放朝賀.
辛丑蒙兵二十餘騎到甲串江外癸卯被虜大丘民逃還言: "蒙古帝　車羅大促還師蒙兵屯北界者已渡鴨綠江."
乙卯蒙兵百餘騎到昇天城外命大將軍崔瑛慰諭瑛自城上　下酒饌　之蒙兵乃去遣平章事崔璘如蒙古獻方物仍乞罷兵表曰: "皇威遠格聖訓驟加無地措躬　天以實恭惟皇帝陛下廓乾坤之度察貝錦之讒疾速班師哀矜有衆則咸承仁化得聊生而出居嘉與後昆至永世而供職." 車羅大屯於舊京保定門外庚申蒙兵五十餘騎到昇天城外.
壬戌以交河縣人所獲蒙古馬匹分賜兩府宰樞.
癸亥幸神格殿.
二月辛未車羅大遣阿豆仍夫等四人來甲戌王宴於梯浦館.
蒙兵屯宿鐵嶺登州別抄挾攻殲之.
辛巳燃燈王如奉恩寺.
癸未以都祭庫判官高鼎梅爲黃驪利川川寧楊根竹州陰竹等處蘇復別監鼎梅不顧蘇復之意耽於酒色剝民爲利.
甲申崔沆進酒饌於王召太子諸王宴於內殿作樂徹夜而罷是時民多餓莩王制於權臣不得已設此宴樂.
癸巳以崔沆監脩國史.
甲午京城解嚴.
三月丙午諸道郡縣入保山城海島者悉令出陸時公山城合入郡縣糧盡道遠者飢死甚衆老弱塡壑至有繫兒於樹而去者.
戊申幸賢聖寺.
戊午親設華嚴神衆道場.
己未命判司天事安邦悅脩智陵以爲蒙古所壞也.
甲子親設佛頂心道場.
夏四月丁卯幸乾聖福靈二寺.
己卯幸妙通寺.
壬午幸王輪寺.
甲申幸外院九曜堂.
辛卯北界兵馬使報: "蒙兵屯義靜州之境自兄弟山至大府城彌滿原野."
癸巳親設消　道場.
是月道路始通兵荒以來骸骨蔽野被虜人民逃入京城者絡繹不絶都兵馬使日給米一升救之然死者無　.
五月戊戌令四品以上獻安民禦敵之策.
丁未北界報: "蒙兵三百餘騎寇龍岡咸從等縣掠農民牛馬而去."
辛亥東界兵馬使報: "東眞兵百餘騎入高和州."
甲寅分遣諸道勸農使.
六月丙寅朔王如奉恩寺.
戊辰賜郭王府等及第.
甲戌遣侍御史金守剛郞將庾資弼如蒙古進方物.
乙亥親設華嚴神衆道場.
秋七月壬戌親設天兵神衆道場.
八月戊辰王御便殿與宰樞決中外重刑赦斬絞二人配有人島.
癸酉始改創*大廟移安神主於諸陵署.
乙亥親設功德天道場.
壬午北界報: "蒙兵抄略淸川江內."
以崔　爲殿中內給事.
戊子蒙兵二十餘騎到昇天府京城戒嚴.
壬辰幸賢聖寺.
九月乙未親設消　道場.
癸卯幸乾聖福靈二寺.
丁未崔璘與蒙古使六人來留客使於昇天館先入奏雲: "車羅大永寧公領大兵到西京候騎已至金郊."
己酉宰樞議雲: "館待客使雖厚無益." 璘曰: "若不得已遣使於帝所則今來使不可不　接." 庚戌王出迎於梯浦辛亥宴蒙使.
是月外膳不繼內藏告竭王　晝膳. 左倉別監尹平北人也王再三召之不至越三日乃進王怒甚欲令執政奪其官　然嘆曰: "今日我雖奪之明日必復之何懲之有." 只命責之.
冬十月乙丑蒙兵踰大院嶺忠州出精銳擊殺千餘人.
癸酉幸妙通寺.
辛巳幸外院九曜堂設仁王道場於內殿.
壬午飯僧三百於毬庭三日.
十一月丁酉*大廟成還安神主.
丙午設八關會幸法王寺.
己未親設金經道場.
十二月戊辰以金璉辛喜　爲侍御史.
庚寅以崔沆爲中書令; 奇允肅爲門下侍郞同中書門下平章事; 李君卿知門下省事; 趙脩爲政堂文學致仕.
壬辰蒙兵造船攻槽島不克.
是歲冬無雪京城大疫.
○(丙辰)四十三年春正月癸巳朔放朝賀.
戊戌親設天兵神衆道場.
壬寅樞密院副使崔坪卒.
丙午太白晝見經天.
丁巳王聞蒙古兵謀攻諸島遣將軍李廣宋君斐領舟師三百南下禦之.
二月乙丑守太師門下侍郞平章事金敞卒.
丙子燃燈王如奉恩寺.
是月以蒙兵停發六道宣旨使用別監時奉使者剝民橫*　{斂}以固恩寵民甚苦之反喜蒙兵之至.
三月己酉幸賢聖寺.
遣大將軍愼執平等於車羅大屯所.
癸丑太白晝見經天.
甲寅幸乾聖福靈二寺.
戊午蒙兵到窄梁外崔沆使都房分守要害.
己未李廣宋君斐趣靈光約分道擊之蒙兵知而有備廣還入島君斐保笠巖山城城中強壯悉投於敵唯老幼在一日君斐佯出羸弱數人於城外以示之蒙兵以爲糧盡引兵至城下君斐率精銳奮擊敗之殺傷甚多擒官人四.
夏四月丙寅雨雹大如梅.
戊辰玄風縣人四十餘　避亂泊近縣江渚蒙兵追獲男女財物殺勸農使金宗　.
辛未幸王輪寺.
壬申愼執平自蒙兵屯所還言: "車羅大永寧公雲: '若國王出迎使者王太子親朝帝所兵可罷還否則以何辭而退乎?'" 時車羅大永寧公屯潭陽洪福源屯海陽. 癸酉宰樞會議退兵之策計無所出王曰: "　得退師何惜一子出迎."
甲戌幸妙通寺.
乙亥復遣愼執平於車羅大屯所寄書雲: "大兵回來惟命是從."
戊寅西北面兵馬使馳報: "遣別抄三百擊蒙兵一千於義州."
庚辰大府島別抄夜出仁州境蘇來山下擊走蒙兵百餘人.
庚寅忠州道巡問使韓就在牙州海島以船九　欲擊蒙兵蒙兵逆擊盡殺之蒙兵入忠州屠州城. 又攻山城官吏老弱恐不能拒登月嶽神祠忽雲霧風雨雷雹俱作蒙兵以爲神助不攻而退.
五月壬辰幸外院九曜堂.
壬寅愼執平自羅州還言: "車羅大怒曰: '若欲和親爾國何多殺我兵. 死者已矣擒者可還.' 仍令三十人伴行." 到昇天館甲辰王幸昇天闕宴客使仍贈金銀布帛酒器等物有差.
庚戌新陽伯*??{　}卒.
丙辰東北面兵馬使報: "登州城中無水且無糧儲人民散去." 乃令入保島內.
六月庚申朔遣將軍李阡率舟師二百餘人禦蒙兵於南道.
辛酉王如奉恩寺.
甲戌王受菩薩戒於內殿.
壬午將軍李阡與蒙兵戰於溫水縣斬數十級奪所虜男女百餘人崔沆以銀六斤賞士卒.
是月車羅大屯海陽無等山頂遣兵一千南掠.
秋八月乙丑發新興倉賑崔沆家兵.
甲戌赦死罪三人配有人島.
庚辰遣將軍宋吉儒徙淸州民于海島.
辛巳車羅大永寧公洪福源等到甲串江外大張旗幟牧馬于田登通津山望江都退屯守安縣.
九月己丑幸賢聖寺.
金守剛還自蒙古帝遣徐趾來命班師.
辛丑幸乾聖福靈二寺.
癸卯平章事崔璘卒.
戊申幸王輪寺.
庚戌車羅大等收軍北還.
是月盜發康宗陵.
冬十月庚申幸妙通寺.
己巳蒙兵六十人寇艾島別抄盡擒斬之.
辛未京城解嚴自乙卯八月至今凡十五月而罷兵.
甲申車羅大管下東京摠管松山率妻及　從五人來投崔沆館待甚厚問其來由松山雲: "非以蒙古危亡而爾國強盛也我有三罪以此來耳車羅大入南界以我鎭義州不能固守一也又使我勸農畜糧而禾稼不登倉庫虛耗二也聞高麗兵來遣七十人刺探無一人返者三也." 於是賜宅一區及米穀器物布帛奴婢各三口.
乙酉以崔滋爲中書平章事.
十一月辛丑設八關會幸法王寺.
十二月壬午以金起孫知門下省事李輔李世材李藏用　爲樞密院副使.
甲申盜入太子府竊玉冊緣飾金銀彩帛.
冬無雪飢疫相仍　屍蔽路銀一斤直米二斛.
○(丁巳)四十四年春正月丁亥朔放朝賀.
丙辰宰樞議以蒙國連歲加兵竭力事之無益停春例進奉.
二月庚午燃燈王如奉恩寺.
三月丁酉幸賢聖寺.
甲寅幸乾聖寺.
夏四月丁巳幸福靈寺.
乙丑幸妙通寺.
丁卯門下侍郞平章事奇允肅卒.
壬申幸王輪寺.
乙亥幸外帝釋院.
原州賊安悅等據古城叛遣將軍尹君正郞將權贊領兵討之.
丙子君正與賊三百餘人戰於興元倉大敗之有人斬安悅出降君正入城斬其巨魁松庇敦正唐老等數人脅從者徙置於島.
閏月丁亥中書令崔沆死.
甲午以崔沆死停科擧.
城中大飢.
東眞寇東州界.
辛丑赦二罪以下.
五月戊午遣起居注金守剛郞將秦世基如蒙古.
東北面兵馬使報: "分司御史安禧設伏於永　山谷挾擊東眞兵獲兵仗鞍馬及所虜男女牛馬等物."
乙丑西北面馳報: "蒙兵三十餘騎渡淸川江趣龍岡咸從."
丁卯東北面兵馬使報: "東眞兵三千餘騎入登州."
甲戌遣諸城防護別監.
癸未京城戒嚴.
是月蒙兵入泰州殺副使崔濟擒其妻子州人多被害.
六月乙酉王如奉恩寺.
戊子蒙古候兵入開京遣將作監李凝　之.
癸巳平章事致仕金台瑞卒.
蒙兵至南京遣李凝請退兵甫波大雲: "去留在車羅大處分."
乙未蒙兵至稷山遣侍御史金軾詣屯所請客使三人來.
辛亥西北面兵馬使報: "蒙古軍至西京." 壬子金軾伴客使如車羅大屯所.
秋七月丙辰車羅大使佐十八人到昇天館戊午王邀宴於梯浦館.
庚午以崔　爲右副承宣.
壬申金軾自車羅大屯所安北府還雲: "車羅大曰王若親來我卽回兵又令王子入朝永無後患."
癸酉流上將軍趙晟于海島晟性強暴多占人土田謗　國家分田制祿妻兄隊正申巨龍等恐禍及己陰錄罪惡規以自解晟知之反誣巨龍等謀叛崔　訊之巨龍等乃上所錄書流晟於島籍其家.
宰樞等請遣王子講和於蒙古不聽崔滋金寶鼎等力請許之宰樞更奏: "先遣宗親觀變然後可遣也." 乃遣永安公僖贈車羅大銀甁一百酒果等物.
永安公僖自車羅大屯所還雲: "車羅大問曰: '何爲來?' 對曰: '大人召還南下軍兵且禁侵蹂禾穀國王喜甚遣臣奉一觴' 車羅大曰: '太子到日當退屯鳳州.'"
戊子宰樞奏: "請遣太子以活民命." 王猶豫未決宰樞又遣金軾告車羅大曰: "待大軍回歸太子親朝帝所." 車羅大許之曰: "回軍後王子可與松山等偕來." 於是禁掠昇天府甲串江外及諸島人民時內外蕭然計無所出但祈禱佛宇神祠而已.
壬寅復遣金軾*　{齎}酒果銀幣獺皮等物如車羅大屯所餞之以觀其意.
蒙兵陷神威島孟州守胡壽被害.
別將李成義劉巨本自蒙古來投人也欲誘松山還蒙古及過江斬其首以要功於彼乃　松山曰: "此國疑汝欲殺之柰何?" 松山頗有懼色成義等得*閒約與逃歸松山從之. 將與同來王兒郞加大王度庭玉李陽等謀偕行李陽告於敎定所執成義劉巨斬之配松山等于海島尋知松山爲成義所陷卽召還慰諭.
九月丁巳幸賢聖寺.
戊午金軾馳報: "車羅大收兵退屯　州又督還南下甫波大軍馬."
辛酉賜內侍少卿宣仁烈紅　一腰崔　腹心也.
京城地震.
己巳西海道按察使報: "蒙兵六船侵昌麟島瓮津縣令李壽松率別抄擊卻之." 加壽松七品.
壬申金守剛還自蒙古守剛懇乞回軍帝許之仍遣使與守剛偕來癸酉幸梯浦館迎蒙使.
戊寅幸賢聖寺.
冬十月丁亥幸乾聖福靈二寺.
壬寅幸外院九曜堂.
十一月癸丑令四品以上議遣子入朝便否及備禦蒙古之策.
乙丑設八關會幸法王寺.
十二月壬寅以鄭准知門下省事; 李世材爲御史大夫; 朴洪茂爲樞密院副使; 皇甫琦爲左僕射.
遣安慶公　左僕射崔永如蒙古.
○(戊午)四十五年春正月辛亥朔放朝賀.
癸丑流大將軍宋吉儒於楸子島.
己巳以崔永　知政事.
二月壬午永嘉侯崔*??死.
甲午燃燈王如奉恩寺.
己亥地震.
是月蒙兵城義州.
三月甲子幸乾聖福靈二寺.
丙子大司成柳璥別將金仁俊等誅崔　復政於王. 以璥爲樞密院右副承宣; 朴松庇爲大將軍; 仁俊爲將軍餘皆賜爵有差.
己卯王御康安殿百官陳賀如新卽位禮畢出朴松庇金仁俊以時服率諸功臣左右別抄神義軍都房等入殿庭羅拜呼萬歲發崔　家　分給有差.
夏四月庚辰朔賜柳璥金仁俊朴希實李延紹朴松庇金承俊林衍李公柱等衛社功臣號其中有干賤隸者至子孫皆令許通一等賜米二百石彩*　{段}百匹其次米百石彩*　{段}百匹甲第及土田有差.
壬午賜五軍神騎等銀穀有差又賜篤廢疾者.
乙酉親醮三界.
辛卯幸王輪寺. 各番都房夜別抄神義軍書房殿前擁駕而行觀者感泣.
丁酉別賜夜別抄神義軍人米三斛銀一斤布三匹.
辛丑蒙兵候騎一千入遂安界遣夜別抄禦之.
己酉王聞車羅大遣使來　出陸之狀是日出文武百官於昇天府移市肆修宮闕官僚家戶.
五月甲寅王以兵衛涉海御昇天府闕引見車羅大客使波養等九人.
壬戌以濟州貢馬及崔　所畜胡馬分賜文武四品以上.
西海道按察使任睦荒於酒色以員外郞李惟信代之.
慶尙州道按察使李洪靖公行請謁以刑部員外郞金祿延代之祿延　克倍於洪靖.
博州人避兵入保葦島國家遣都領郞將崔乂等率別抄鎭撫之州人反殺乂及指諭尹謙監倉李承璡乂所領兵皆逃匿蘆葦*閒*跡而盡殺之遂投蒙古唯校尉申輔周乘小舟逃來告於兵馬使卽遣兵追之取婦女幼弱而還.
丁卯遣將軍朴堅郞將金君錫宣諭葦島.
庚午安北別將康之俊自葦島來降賜銀九斤米二十斛仍除攝郞將.
六月庚辰王如奉恩寺.
己丑蒙古余愁達甫波大等各率一千騎來屯嘉郭二州.
壬辰賜張漢文等及第.
賜北界諸城戶長郞將各白銀一斤　羅二匹.
癸巳平章事柳韶卒.
乙未車羅大遣波乎只等六人來.
丙申幸梯浦館引見波乎只傳車羅大之言曰: "皇帝　雲: '高麗國如實出降雖　犬一無所殺否則攻破水內.' 今國王及太子出降西京則便可回兵." 王曰: "予旣老病不可遠行." 乃遣永安公僖知中樞院事金寶鼎如車羅大屯所.
庚子西北面兵馬使報: "蒙兵候騎過西京." 京城戒嚴.
癸卯流樞密院使崔　於黑山島.
甲辰蒙兵候騎到　白等州余愁達屯兵平州寶山驛.
金寶鼎與余愁達所遣客使八人來.
丁未幸梯浦館寶鼎奏曰: "余愁達語臣雲: '皇帝以高麗之事屬我與車羅大汝知之乎? 吾以爾國降否決去留耳國王雖不出迎若遣太子迎降軍前卽日回軍否則縱兵入南界.' 對曰: '太子當來見耳.'"
秋七月壬子復遣金寶鼎如余愁達屯所請以數騎來見太子於白馬山余愁達曰: "我往見太子乎太子來見我乎?" 默不言寶鼎曰: "非敢煩大官人見枉只畏大兵耳." 余愁達曰: "太子如欲見我期於貓串江邊."
乙卯宰樞以余愁達去昇天府漸遠而召見太子恐有不測之變遣譯語康禧齎酒果往慰仍　事變又遣員外郞李祿綏等見余愁達曰: "太子有疾待疾愈往見."
戊午余愁達遣使來曰: "國王縱不出迎太子有來見之約吾欲回兵然使者往復數四而太子不至是侮我也今欲知一決又遣使介惟國王生死之." 王亦不出迎遣人辭謝.
庚申李祿綏還奏曰: "余愁達言已知汝國之詐乃縱兵侵掠."
乙亥都兵馬宰樞所奏: "功臣柳璥金仁俊朴希實李延紹金承俊朴松庇林衍李公柱等奮擧忠義再造王家匡正三韓帶礪難忘雖超授爵秩不足以酬*　依三韓壁上功臣例柳璥仁俊宜爵其子六品給田一百結奴婢各十五口希實延紹承俊松庇林衍公柱爵其子七品給田五十結奴婢各五口無子者爵其甥姪女壻中一人圖　壁上各陞鄕貫之號其同力輔佐車松佑以下十九人亦皆陞秩許一子九品職若崔忠獻罪盈惡稔崔怡專權擅命宜削去圖　罷廟庭配享." 從之.
八月癸未永安公僖還自車羅大屯所.
庚寅車羅大以兵來屯舊京遊騎散入昇天府交河峯城守安童城掠人民牧羊馬.
癸巳日中黑子大如　子翼日又如人形.
乙未赦.
丙申幸賢聖寺.
戊戌車羅大遣蒙古大等十五人來.
己亥幸梯浦宮引見客使曰: "太子出則兵可退矣." 王曰: "太子有病豈能出哉."
乙巳蒙兵攻西海道嘉殊窟陽波穴皆降之. 陽波穴有上中下三穴蒙兵自山上　下甲士於上穴口槍斧皆不得入　草投穴中遂安縣令朴林宗自縊死防護別監周尹率別抄出戰民潰尹中流矢死嘉殊穴別監盧克昌亦被擒.
九月辛亥親醮於內殿.
壬子蒙兵三百餘騎來屯甲串江外.
戊午廣福山城避難吏民殺防護別監柳邦才降於蒙兵.
庚申幸乾聖福靈二寺.
庚午蒙兵自窄梁來屯甲串江外籠絡山野.
辛未幸王輪寺.
甲戌安慶公　偕蒙使還到昇天館.
乙亥幸昇天闕迎蒙使.
冬十月己卯遣全光宰饗車羅大請退兵.
壬寅親設百座道場.
是月忠州別抄設伏朴達峴狙擊蒙兵奪所擄人物牛馬兵仗.
十一月丁未令文武四品以上陳禦蒙兵策.
丙辰蒙古千戶劉於介率九人來投.
戊午設八關會幸法王寺.
癸酉以金之岱爲樞密院副使; 柳璥簽書樞密院事.
十二月丙子朔以崔允愷爲左副承宣.
東眞國以舟師來圍高城縣之松島焚燒戰艦.
丁丑以卒樞密院使閔曦金慶孫刑部尙書朴暄皆有功於國賜妻子各銀一斤米三石.
己丑蒙古散吉大王普只官人等領兵來屯古和州之地.
龍津縣人趙暉定州人卓靑以和州　北附蒙古蒙古置雙城摠管府於和州以暉爲摠管,靑爲千戶.
戊戌達甫城民執防護別監鄭琪等投蒙古兵.
賜諸王宰樞顯官致仕三品租各十斛四品八斛五品六斛六品及合入外官　職員四斛.
壬寅以崔滋同中書門下平章事; 金起孫爲中書侍郞平章事; 鄭准　知政事; 李藏用爲政堂文學; 李世材知門下省事; 趙珣守司空; 金寶鼎爲樞密院事; 金之岱同知樞密院事; 柳璥皇甫琦孫挺烈　爲樞密院副使; 金佺朴成梓爲左右僕射; 鄭世材爲右副承宣.
甲辰遣將軍朴希實趙文柱散員朴天植如蒙古請達魯花赤曰: "本國所以未盡事大之誠. 徒以權臣擅政不樂內屬故爾今崔　已死卽欲出水就陸以聽上國之命而天兵壓境譬之穴鼠爲貓所守不敢出耳."
是歲諸道禾穀盡爲蒙兵所獲.
○(己未)四十六年春正月乙巳朔放朝賀.
丁未蒙古攻成州　巖城夜別抄率城中人與戰大敗之.
東眞寇金剛城遣別抄三千人救之.
戊午以鄭芝爲西北面兵馬使; 金允候爲東北面兵馬使.
賜諸寺院僧徒及江華任內諸縣人民租有差.
丁卯遣刑部侍郞李凝如西京王萬戶沙居只屯所.
賜合入各官吏民租有差.
二月戊子燃燈王如奉恩寺.
庚寅宴諸王宰樞王再擧手以示群臣曰: "凡赴宴者拍手以助予樂." 酒　王猶樂甚群臣拍手踴躍汗流被體至暮乃罷.
甲午創離宮於摩利山南先是校書郞景瑜請於是山創闕則可延基業從之.
庚子李凝還自西京曰: "王萬戶雲汝國王不愛百姓耶? 何聽尹椿松山之言不出降乎? 降則秋毫不犯." 時王萬戶率軍十領修築西京古城又造戰艦開屯田爲*　{久}留計.
癸卯幸賢聖寺.
是月徙西京黃州民於德積島.
盜發厚睿二陵.
三月乙巳幸乾聖福靈二寺.
壬子別將朴天植偕車羅大使者溫陽加大等九人還奏曰: "朴希實趙文柱至車羅大屯所謂曰: '我國但爲權臣所制違　帝命者有年矣今已誅崔　將復舊都遣太子朝見.' 車羅大等喜形於色曰: '若太子來則*　{須}及四月初吉.'"
癸丑王引見溫陽加大等於康安殿溫陽加大問太子入朝之期王以五月對溫陽加大怒曰: "我兵進退在太子行李遲速若待五月何其晩也?" 王不得已約以四月仍贈金銀布帛溫陽加大又雲: "欲見太子面約."
丙子太子出宴客使於重房期以四月二十七日.
令州縣守令率避亂民出陸耕種.
北界艾葛二島合入各驛人殺京別抄七人投蒙古.
辛未王不豫赦中外二罪以下囚又遣崔寧許珙沿海放生.
夏四月甲申王病篤分遣近臣禱諸神祠道殿赦二罪以下囚又放生.
辛卯停今年東堂監試.
移御柳璥第.
甲午遣太子　奉表如蒙古　知政事李世材樞密院副使金寶鼎等四十人從之. 百官餞於郊文武四品以上出銀各一斤五品以下出布有差以充其費國　*　{馱}馬三百餘匹以馬不足抑買路人馬以故兩班乘馬者少表雲: "竊念小邦嘗有統兵之權臣久專提兵於國事落此指揮之內不自製焉故於應奉之*閒頗多違者蓋皇靈之幸賴而凶　之易除將萬世以爲期　一心而盡力使比來入竄之遺俗皆相率出居於舊墟嗟小臣老病旣深亦皇帝所及知也肆今日不得親朝令太子姑且往覲伏冀陛下炤　此意採納其言更加字小之恩　效輸忠之職."
丁酉流散員閔　於黑山島.
命營假闕於三郞城及神泥洞.
移御社堂洞閔脩第.
五月乙巳賜十二功臣銀甁各五事米二十石其餘功臣亦賜有差名爲端午宣賜.
丙午北界兵馬使報: "車羅大暴死帝遣人來執阿豆仍夫三　等三人而去."
庚戌親醮三界.
六月乙亥太白晝見.
庚辰蒙古元帥余愁達松吉大王所遣周者陶高等與　知政事李世材來世材奏雲: "五月十六日太子至虎川大雨水漲溢從者皆請留宿以待水落太子不聽遂行越一日至東京東京人曰: '明日大兵將向高麗.' 太子遣臣及金寶鼎各以白銀五十斤銀尊一銀缸一酒果等物遺元帥余愁達松吉大王十九日太子見松吉松吉曰: '皇帝親征宋國委吾等征爾國業已發兵爾何來耶.' 太子*　曰: '我國惟皇帝及大王之德是賴僅保餘喘將奉觴於大王及諸官人然後入覲於帝故來耳.' 松吉曰: '汝國已離江都乎.' 太子曰: '州縣民已出島矣王京則待皇帝區處以徙都耳.' 松吉曰: '王京猶在島中何可罷兵.' 太子曰: '大王嘗言: 太子入朝則罷兵. 故今我來爾兵若不罷小民畏懼逃竄後雖敦諭誰復聽從大王之言其可信乎.' 松吉等然之駐兵不發乃遣周者等來爲壞城郭也."
壬午王引見客使於時御宮周者等諭以壞城之事.
癸未始壞江都內城客使督役甚急諸領府兵不堪其苦泣曰: "若知如此不如不城."
乙酉城郭　折聲如疾雷震動閭里街童巷婦皆爲之悲泣.
己丑命安慶公餞客使贈金銀布帛甚多.
庚寅客使聞外城不壞曰: "外城猶在可謂誠服乎? 盡壞乃還." 國家賂以重寶卽令都房壞外城時都人以謂內外城盡壞必有以也爭買船船價湧貴.
壬寅王薨於柳璥第大將軍金仁俊欲奉安慶公嗣位兩府議曰: "元子繼　古今之通義也　今太子代王入朝而以弟爲君可乎?" 遂頒遺詔其略曰: "余德薄負重疾病彌留惟王位不可久虛　予元子其德足以升聞於上乃命以位凡爾官司各執爾事聽受嗣王之令嗣王奉使未還*閒軍國庶務聽於太孫山陵制度務從儉約易月之服三日而除." 王在位四十六年壽六十八謚曰*孝安{安孝}廟號高宗陵曰洪陵忠宣王二年元贈謚忠憲.
○李齊賢贊曰: "王舊學於兪升旦享國垂五十年蓋學問以畜其德畏愼以保其位民悅之而天佑之也." 史臣曰: "高宗之世內有權臣相繼擅執國命外有女眞蒙古遣兵歲侵當時國勢　　殆哉然王小心守法包羞忍恥故得全寶位而終見政歸王室敵至則堅城固守退則遣使通好至遣太子執贄親朝故卒使社稷不殞而*傅{傳}祚有永雲."
世家卷第二十四.
