世家卷第四十二. 高麗史四十二.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
恭愍王五.
○(庚戌)十九年春正月甲午彗見東北方.
我
太祖以騎兵五千步兵一萬自東北面踰黃草嶺行六百餘里至雪寒嶺又行七百餘里甲辰渡鴨綠江. 是夕西北方紫氣漫空影皆南書雲觀言猛將之氣王喜曰: "予遣
李[太祖舊諱]必其應也." 時東寧府同知李吾魯帖木兒聞
太祖來移保*於羅山城欲據險以拒.
太祖至也頓村吾魯帖木兒來挑戰俄而棄甲再拜曰: "吾先本高麗人願爲臣僕." 率三百餘戶降. 吾魯帖木兒後改名原景其酋高安慰帥麾下　城拒守我師圍之.
太祖適不御弓矢取從者之弓用片箭射之. 凡七十餘發皆正中其面城中奪氣安慰棄妻　　城夜遁. 明日頭目二十餘人率其衆出降. 諸城望風皆降得戶凡萬餘. 以所獲牛二千餘頭馬數百餘匹悉還其主北人大悅歸者如市. 東至皇城北至東寧府西至于海南至鴨綠爲之一空.
戊申女眞萬戶弓大獻方物以部落一百戶請隸正陵.
壬子地震.
甲寅幸王輪寺觀佛齒及胡僧指空頭骨親自頂戴遂迎入禁中.
丙辰王親祀圓丘.
二月丙寅以林堅味爲密直副使.
己巳倭寇內浦破兵船三十餘　掠諸州租粟.
癸酉倭寇宣州楊伯淵邀擊斬五十餘級.
王以公主忌日幸魂殿飯僧三日. 用布爲花費五千餘匹他物稱是.
戊寅我
太祖以元樞密副使拜住及吾魯帖木兒李伯淵李長壽李天祐玄多士金阿魯丁等三百餘戶來獻.
壬午*揚伯淵{楊伯淵}亦以東寧府頭目五十餘人還.
納哈出遣使來獻方物仍求官且以黃金八兩求婦人腰帶授三重大匡司徒賜細布二匹婦人金帶一腰還其金.
三月庚寅朔達　王哈刺八禿及也先不花遣使來聘.
甲午吳王淮王遣使來獻方物.
王憂無嗣將改葬毅陵命知申事廉興邦判司天監事陳永緖等相地不果.
癸丑以忠肅王忌日如敬天寺.
甲寅幸雲巖寺祭正陵.
夏四月作觀音殿於影殿凡九楹制甚高廣.
癸亥放役徒五千餘人歸農.
戊辰幸演福寺設文殊會.
甲戌又幸演福寺飯僧千四百餘.
庚辰,
帝遣道士徐師昊來祭山川祝文曰:
"皇帝遣朝天宮道士徐師昊致祭於高麗首山及諸山之神首水及諸水之神高麗爲國奠于海東山勢磅　水德汪洋. 實皆靈氣所鍾故能使境土安寧國君世享富貴尊慕中國以保生民神功爲大. 朕起自布衣今混一天下以承正統比者高麗奉表稱臣朕喜其誠已封王爵. 考之古典天子於山川之祀無所不通. 是用遣使敬將牲幣修其祀事以*　神靈惟神鑑之." 師昊又載碑石而來問曰: "都城南楓川何地?" 乃以會賓門外陽陵井對遂立之其文曰: "洪武三年春正月三日癸巳,
皇帝御奉天殿受群臣朝乃言曰: '朕賴天地祖宗眷祐位於臣民之上郊廟社稷以及岳鎭海　之祭不敢不恭. 邇者高麗遣使奉表稱臣朕已封其王爲高麗國王則其國之境內山川旣歸職方. 考諸古典天子望祭雖無不通然未聞行實禮達其敬者. 今當具牲幣遣朝天宮道士徐師昊前往用*　神靈.' 禮部尙書臣崔亮欽承
上旨惟謹乃諭臣師昊致其誠潔以俟. 於是,
上齊戒七日親製祝文至十日庚子,
上臨朝以香授臣師昊將命而行. 臣師昊以四月二十二日至其國設壇城南五月丁酉敬行祀事於高麗之首山大華嶽神及諸山之神首水大南海神及諸水之神禮用告成. 臣師昊聞帝王之勤民者必致敬於神. 欽惟皇上受天明命丕承正統四海內外悉皆臣屬思與溥天之下共享昇平之治故遣臣師昊致祭於神. 神旣歆格必能庇其國王世保境土使風雨以時年穀　登民庶得以靖安. 庶昭
聖天子一視同仁之意是用刻文於石以垂視永久. 臣師昊謹記." 師昊之來也王疑道士行壓勝之術稱疾不出乃命百僚迎詔.
五月己丑朔雨. 王恐防影殿之役祈晴於佛宇神祠.
丁未置守正陵戶納田民於雲岩寺.
己酉祈晴於宗廟社稷山川佛宇神祠. 王謂辛旽曰: "今年恆雨深思厥咎必刑獄不平使陰陽失和. 予若親諭法官恐其煩也卿以予意諭之自今其務平允."
庚戌以久雨放囚.
壬子王聞公主父魏王誅死輟朝素膳.
甲寅,
帝遣尙寶司丞　斯來錫王命王率百官郊迎. 誥曰: "咨爾高麗國王王　世守朝鮮紹前王之令緖恪遵華夏爲東土之名藩. 當四方之旣平嘗專使而往報卽陳表貢備悉忠誠良由素習於文風斯克謹修於臣職. 允宜嘉尙是用褒崇今遣使齎印仍封爾爲高麗王. 凡儀制服用許從本俗於戱! 保民社而襲封式遵典禮傳子孫於永世作鎭邊　其服訓辭益綏福履! 今賜*大統曆一本錦　絨*　{段}十匹至可領也." 幷賜太妃金*　{段}色*　{段}線羅紗各四匹王妃亦如之相國辛旽侍中李春富李仁任色*　{段}各四匹線羅各四匹紗各四匹.
成准得還自京師.
帝賜璽書曰: "近者使歸問國王之政言: '王惟務釋氏之道經由海濱去海五十里或三四十里民方寧居者.' 朕詢其故言倭奴所擾. 因問城郭何如言有民無城問甲兵何如言未見其嚴肅問王居何如言有居而無聽政之所. 朕因思之若果如是深爲王慮也. 朕雖德薄爲中國主王已稱臣修貢事合古禮. 凡諸侯之國勢將近危朕所以持危之道不可不諭王知之. 中古以來王公設險以守其國今王有民而無城則民命將危. 爲國者未嘗去兵. 今王武備不修則國威將危. 民以食爲天今王濱海之地不耕則民食將危. 凡有國者必有聽政之所. 今王有居室而聽政之所不設非所以示尊嚴於陪臣. 若或設之但不當過於奢侈耳. 歷代之君不*閒華夷惟行仁義禮樂可以化民成俗. 今王舍而不務日以持齊守戒爲事. 望脫愆寃以求再生之福佛經之說雖有然不崇王道而崇佛道失其要矣. 佛之道幽微三皇五帝之時未聞有佛而天下大治. 何也蓋古人淳樸而易化故王道可治後世帝王之治不及於古釋氏因出其*閒密贊王綱以助治化此天意也. 王者擧王道以應之則無不治矣. 若眞僧化民爲善密贊之功已成佛之大乘斯非小補. 國王大臣　昧於此而誤國之政亦非小殃. 所可汰者冗僧耳. 敬之則遊食者衆慢之則使民不敬. 於佛不敬不汰則善惡不分. 在王處之如何耳. 朕幼嘗爲僧禪講亦曾　究. 惟聞有佛而已度死超生未見盡驗. 古今務釋氏而成國家者實未之有. 梁武之事可爲明鑑. 今乃惟佛敎是崇非王之所宜. 王之所以王高麗者莫不由前世所積. 今旣爲王有土有民能擧先王之道與民興利除害使父母妻子飽食暖衣各得其所生齒日繁此道若擧佛家之齊戒其可與　驅乎? 在朕思之必不能出此道之上誠能行此道則福德之應王子必生於宮中此則修行之大者也. 朕爲人神之主天地百神之祀犧牲未嘗敢闕. 聞王之國　生不育何以供境內山川城隍之祀乎? 有國之君當崇祀典. 劉康公有言曰: '國之大事在祀與戎若戎事不備祀事不合典禮其何以爲國乎?' 今胡運旣終. 沙塞之民非一時可統. 而朕兵未至遼瀋其*閒或有狂暴者出. 不爲中國患恐爲高麗之擾. 　倭奴出入海島十有餘年王之虛實豈不周知? 皆不可不慮也. 王欲拒之非雄武之將勇猛之兵不可遠戰於封疆之外王若守之非深溝高壘廣其儲蓄四有援兵不能挫銳而擒敵. 由是而觀王之負荷可謂甚重. 惟智者能圖患於未然轉危以爲安也. 前之數事所言　　不過與王同憂耳王其審圖之! 使至且知王欲製法服以奉宗廟朕深以爲喜. 今賜王冠服樂器陪臣冠服及洪武三年大統曆至可領也!" 又賜王六經四書通鑑漢書,
皇后賜王妃冠服.
六月癸亥構觀音殿第三層上樑壓死者二十六人. 太后聞之請罷役王不聽.
甲戌張子溫還自京師.
帝賜本國朝賀儀注一冊及金龍紵絲紅熟裏絹各二匹.
乙亥徐師昊還. 王表謝雲: "誕受厥命海嶽旣歸咸秩無文山川是望. 百神受職一國與榮. 臣於夏月以來病不視事. *閒朝天宮道士徐師昊以中書省欽奉聖旨公文齎香祝板幡幣幷買牲牢*　{段}匹前來. 臣欽依涓日差官行祭了. 當師昊所製記文緣備載聖訓謹令立石. 惟祭祀之及玆實古今之罕有.
皇帝陛下類　繼舜明恤　湯. 道兼帝王之隆德　神人之望. 用頒實禮爰及遐方. 臣謹當愼守世封恭陳時祀. *　{斂}龜疇之五福上虎拜之萬年."
辛巳辛旽李春富等再請罷馬岩影殿王從之復修王輪影殿
帝封諸子遣禮部主事栢禮來頒詔又遣侍儀舍人卜謙來頒科擧程式詔曰: "朕聞成周之際取材於貢士故賢者在職而其民有士君子之行. 是以風俗淳美國易爲治而敎化彰顯也. 漢唐及宋科擧取士各有定製. 然但貴詞章之學而未求六藝之全至於前元依古設科待士甚優而權豪勢要之官每納奔競之人. 辛勤歲月輒竊仕祿所得資品或居擧人之上. 其懷材抱道之賢恥於　進甘隱山林而不起. 風俗之弊一至於此. 今朕統一中國外撫四夷. 方與斯民共享昇平之治所慮官非其人有傷吾民願得賢能君子而用之. 自洪武三年八月爲始特設科擧以起懷材抱道之士務在明經行修博古通今文質得中名實相稱其中選者. 朕將親策於庭觀其學識品其高下而任之以官. 果有材學出衆者待以顯擢使中外之臣皆由科擧而選非科擧者毋得與官敢有遊食奔競之徒坐以重罪以稱朕責實求賢之意. 所有合行事宜條列於後. 一鄕試會試文字程式第一場試五經義各試本經一道. 不拘舊格惟務經旨通暢限五百字以上. 易程氏朱氏注古注*　; 書蔡氏傳古注*　; 詩朱氏傳古注*　; 春秋左氏公羊穀梁胡氏張洽傳; 禮記古注*　; 四書疑一道限三百字以上. 第二場試禮樂論一道限三百字以上詔誥表箋內科一道. 第三場試經史時務策一道惟務直述不尙文藻限一千字以上. 試三場後十日面試騎觀其馳驟便捷射觀其中數多寡書觀其筆　端楷　觀其乘除明白律聽其講解詳審. 律用見行律令. 一殿試時務策一道惟務直述限一千字以上. 一出身第一甲三名第一名從六品第二第三名正七品賜進士及第. 第二甲一十七名從七品賜進士出身. 第三甲八十名正八品賜同進士出身. 一鄕試各省　直隸府州等處通選以五百名爲率. 其人材衆多去處不拘額數若人材未備選不及數者從實充貢. 河南省四十名山東省四十名山西省四十名*陜西省{陝西省}四十名北平省四十名福建省三十名江西省四十名*淅江省{浙江省}四十名湖廣省四十名廣東省二十五名廣西省二十五名. 在京鄕試直隸府州一百名. 一會試額取一百名. 一高麗安南占城等國如有經明行修之士各就本國鄕試貢赴京師會試不拘額數選取. 一開試日期鄕試八月初九日第一場十二日第二場十五日第三場會試次年二月初九日第一場十二日第二場十五日第三場殿試三月初一日三年一次開試. 一於洪武三年鄕試洪武四年會試一各省自行鄕試其直隸府州赴京鄕試凡擧人各具籍貫年甲三代本經鄕里擧保縣州申府府申行省印卷鄕試中者行省咨解中書省判送禮部印卷會試. 一仕宦已入流品及曾於前元登科幷曾仕宦者不許應試. 其餘各色人氏幷流寓各處者一體應試. 一有過罷閑人吏娼優之人幷不得應試. 一應擧下第之人不許喧　　拾試官及擅擊登聞鼓違者究治. 一凡試官不得將弟男子姪親屬徇私取中. 違者許赴省臺指實陳告. 一科擧取士務得全材. 但慮開設之初騎射書　律未能　習除今科免試外候三年之後須要全備方得中選. 於　! 設科取士期必得於全材任官惟賢庶可成於治道."
中書省又移咨曰: "試場合用人員考試官主文二人同考試二人須用明經公正之人於儒官儒士內選充以禮敦請. 提調官中書省官一人禮部尙書一人在外行省官. 監試官監察御史二人在外監察司官. 供給官應天府官一人在外所在府官. 收掌試卷官一人彌封官一人謄錄官二人對讀官四人受卷官二人. 　選用淸愼人. 巡綽官四人都督府委官在外守禦官. 委用鎖院監門搜檢懷挾禁約喧鬧. 其塔蓋試院房室幷合用筆墨紙箚及供給試官擧人執事人等飮膳就於係官錢糧內從實支用. 試院四圍用棘針圍護擧人入院每一人用軍人一名看守不許互相講問. 鄕試中選擧人出給公據官爲應付　給腳力赴京會試就將所試文字　咨."
中書省遣百戶丁志孫昌甫等來究蘭秀山叛賊陳君祥等咨曰: "君祥等積年在海作耗大軍. 克平浙東之後本賊旣降復叛劫殺將官已嘗調兵往討其賊畏罪逋逃. 今有明州人鮑進保自高麗來告: '君祥等　其黨見於王京古阜.' 匿罪潛居王國必所未知撫以爲民. 其賊詭計偸生姦心實在. 若使*　{久}居王國將見染惑善良爲患匪輕. 忽然復歸其穴則往來旣無少阻請將賊徒解來. 明正其罪庶絶姦惡." 王命　其妻子及　産以送凡百餘人.
秋七月癸巳全羅道體覆使崔龍蘇還京先見辛旽後謁王命有司杖之.
乙未始行洪武年號.
壬寅,
帝遣秘書監直長夏祥鳳來詔曰: "自有元失馭群雄鼎沸土宇分裂聲敎不同. 朕奮起布衣以安民爲念訓將鍊兵平定華夷大統旣正. 永惟爲治之道必本於禮. 考諸祀典知五嶽五鎭四海四　之封起自唐世崇明美號歷代有加. 在朕思之則有不然夫嶽鎭海　皆高山廣水自天地開闢以至於今英靈之氣萃而爲神必皆受命於上帝. 幽微莫測豈國家封號之所可加? 瀆禮不敬莫此爲甚. 至如忠臣烈士雖可加以封號亦惟當時爲宜. 夫禮所以明神人正名分不可以僭差. 今命依古定製. 凡嶽鎭海瀆　去其前代所封名號止以山水本號稱其神. 郡縣城隍神號一體改封. 歷代忠臣烈士亦依當時初封以爲實號後世溢美之稱皆與革去. 其孔子善明先王之要道爲天下師以濟後世非有功於一方一時者可比. 所有封爵宜仍其舊. 庶幾神人之際名正言順於理爲當用稱朕以禮祀神之意. 所有定到神號開列於後. 一五嶽稱東嶽泰山之神南嶽衡山之神中嶽嵩山之神西嶽華山之神北嶽恆山之神. 一五鎭稱東鎭沂山之神南鎭會稽山之神中鎭　山之神西鎭吳山之神北鎭醫無閭山之神. 一四海稱東海之神南海之神西海之神北海之神一四瀆稱東瀆大淮之神南瀆大江之神西瀆大河之神北瀆大濟之神. 一各處州府縣城隍稱某府城隍之神某州城隍之神某縣城隍之神一歷代忠臣烈士　依當時初封名爵稱之. 一天下神祠無功於民不應祀典者卽係*　{淫}祀有司毋得致祭. 於戱! 明則有禮樂幽則有鬼神其理旣同其分當正."
甲辰遣三司左使姜師贊如京師謝冊命及璽書幷納前元所降金印仍計　耽羅事. 其謝冊命表曰: "賜履舊邦頒正大統恩非望及感與愧幷臣性闇資庸才　識短. 當興師始自葛悔無助於初征及受貢會於塗責宜加於後至. 洪武三年五月二十六日尙寶寺丞　斯至. 欽奉詔書封臣爲高麗國王鑄降金印一顆儀制服用許從本俗仍賜大統曆一道錦繡絨*　{段}十匹幷賜臣母臣妃及陪臣*　{段}匹紗羅*　{總}六十八匹寵焉希世惠又光今. 揆涯分而何堪　心顔而交　.
皇帝陛下大度含垢至仁固存建侯. 旁　於周書以蕃王室欽天若稽於堯典敬授人時分在　之珍以勸忠定班瑞之制而示信. 令殊俗各安其性故盛德無能爲名臣謹當*　{祗}率保釐恪勤平秩. 服訓辭之深切不二不三祈壽　之洪延時萬時億." 謝璽書表曰: "聖謨諄切曲賜矜憐天　便蕃尤加奬掖感銘曷已圖報末由. 臣學問之無本也不足以誠心政事之乖方也不足以治國蒙先祖之遺業玩歲月於餘生. 何圖睿訓之丁寧? 乃及小邦之闕失威不違於咫尺難施有　之顔恩莫重於丘山猶喜自新之路. 　法服所以辨上下而雅樂所以事神祇經稽道德之精微史　古今之興替. 頒正朔以廣聲敎釋　虜以示懷柔. 玆蓋端居九重明見萬里發一札十行之詔塞三韓百弊之源. 慮之深故言之詳. 推赤心置人腹仁之至而義之盡. 爲萬世開*大平. 臣謹當見善卽遷非禮不動措諸事業第勤懷德之寧樂與臣民共祝齊天之壽." 耽羅計　表曰: "居高聽卑從欲是急以小事大　命宜先玆用控陳輒增隕越. 切以耽羅之島卽是高麗之人開國以來置州爲牧. 自近代通燕之後有前朝牧馬其中. 但資水草之饒其在封疆如舊. 乃者奇氏兄弟謀亂伏誅辭連耽羅達達牧子忽忽達思差人究問宰相尹時遇等盡爲所殺. 其後前侍中尹桓家奴金長老黨附前賊謀害本國俱各服罪. 島嶼雖雲　爾人民屢至騷然. 病根苟存醫術難效. 伏望體容光之日月辨同器之薰　將前朝太僕寺宣徽院中政院資政院所放馬匹　子等許令濟州官吏照依元籍責付土人牧養時節進獻其達達牧子等亦令本國撫爲良民則於聖朝馬政之官豈無小補? 而小國民生之業亦將稍安. 區區之情焉敢緘　?"
乙巳,
帝遣中書省宣史孟原哲來詔曰: "朕本農家樂生於有元之世. 何庚申之君荒*　{淫}昏弱紀綱大壞. 由是豪傑　起海內爪分. 雖元兵轉戰華夏終不能治此天意也. 然倡亂之徒首禍天下謀奪疆土欲爲王　. 觀其所行未合於禮. 故皆滅亡此亦天意也. 朕當是時年二十有四擾攘之秋盤桓避亂終不寧居遂乃託身行伍. 驅馳三年覩群雄無成徒擾生民. 朕乃率衆渡江訓將鍊兵. 奉天征討於今十有六年削平彊暴混一天下大統旣正民庶皆安. 今年六月十日左副將軍李文忠副將軍趙庸等遣使來奏: '五月十六日率兵北至沙漠於應昌府. 獲元君之孫買的里八刺及其后妃幷寶冊等物.' 知庚申之君已於四月二十八日因痢疾歿於應昌大軍所至　獲無遺. 中書上言宜將其孫及其后妃幷寶冊獻　於太廟. 朕心思之深有不忍. 其君之亡係於天運所遺幼孫若行獻　加殃其身朕所不爲也. 　朕本元民天下之亂實非朕始? 今定四海休息吾民於田裡. 非朕所能亦天運所致也. 尙慮臣民未知朕意是用播告天下所有事宜條列於後. 一摠兵官以禮護送買的里八刺已至北平朕憐帝王之後. 難同庶民及首亂僭號來歸者特封崇禮侯*　{總}其眷屬以及母后等同居飮食服用出官民上故存元之祭祀禮法前王不肯過虧. 一元君之子愛猷識里達臘畏懼倉卒流離塞地. 豈不知天運旣去? 人力難爲? 若審度朕心籌之左右來撫妻子! 朕當效古先帝王之禮使作賓於吾朝. 果能如是朕不食言. 一元君隨駕人員倉卒廻避者有之. 賢智者豈不自度? 　者有元興起係是外夷猶能胡越一家　我中原歷代之君每居中國而統四夷非止一朝而已. 如果審識天命傾心來歸不分等類驗才委任. 卽今在朝諸色人物皆已官之朕言不謬. 一朕卽位之初卽遣使往諭四夷高麗占城交趾皆已奉表稱臣惟沙漠之地尙未往報. 蓋因庚申之君擁殘兵於應昌故爾. 今彼祿位旣終人心絶望. 詔書到日凡　北各枝諸王各愛馬頭目人等　依舊制來朝或遣使歸順! 當與換給印信還領所部本居地方羊馬　畜從便牧養. 一　北各枝諸王幷各愛馬人等昔遵前元約束得安其生. 今朕旣爲天下主一視同仁華夷無*閒姓氏雖異撫治如前. 詔書到日敢有違者必大擧六師以淸沙漠毋或執迷以貽後悔! 一　北達達百姓因元喪亂連年起取軍人供給羊馬差發煩重朕甚憫焉. 朕今混一天下甲兵錢穀倍於前代今後　北人民各安所居. 於戱! 君舟民水覆載不常可不畏哉? 然禮德尙矣. 使民懷仁天下寧有不治安者乎?"
八月戊午司憲府請易服色從之.
己巳命我
太祖及西北面上元帥池龍壽副元帥楊伯淵等往擊東寧府.
壬申以元樞密院副使拜住判司農寺事賜姓名韓復.
癸酉幸壽昌宮相舊基乃命營宮.
甲戌遣判宗簿寺事尹控如京師賀聖節又賀封建親王表曰: "秉　握樞奄宅輿圖之廣分茅　土肇基盤石之安喜溢臣民事關宗社.
皇帝陛下乃神乃聖克類克明. 尊國　而係人心大行封建貽孫謀而示帝範永保盈成金枝玉葉之交輝航海梯山之畢至. 臣猥將淺薄　遇休明雖阻*跡於*鳧趨倍馳情於燕賀."
九月丙戌朔王以影殿規模狹隘撤而更營民甚苦之.
乙未幸籍田.
丙申幸藥王院北岡宴群臣.
丁酉僉議贊成事致仕尹澤卒.
辛丑幸廣明寺大會僧徒命僧惠勤試功夫選.
遣工部尙書權鈞如京師賀正. 擧子朴實金濤柳伯濡從行濤中制科.
乙巳元丞相廓擴帖木兒遣使來.
冬十月己卯王謂侍中李春富等曰: "冬雷木稼天道不順是雖否德所召亦由獄多寃滯. 推整都監之設本欲*　{糾}察諸司卿等爲判事不治其職於治道如何? 上古先王皆親聽政. 自今其令臺諫六部日仕本官各稱啓事."
甲申放影殿役徒.
十一月丁亥我
太祖與池龍壽等至義州造浮橋渡鴨綠江己丑進襲遼城急攻拔之.
辛丑令每月六衙日六部臺省官親奏事又令史官近侍.
乙巳女眞達麻大遣使獻地以達麻大爲大將軍鎭邊都護府使賜衣.
命前禮儀判書韓脩書無逸篇揭於報平廳.
十二月丙辰朔以禮部尙書張子溫爲鎭邊都護府安撫使.
丁巳都評議使司移咨東寧府曰: "奇賽因帖木兒自伊父謀亂伏誅之後挾　懷怨常畜異謀. 近因車駕北遷不肯扈從竄身東寧遼陽等處結構分省分院官志在假威. 大行訃音亦不通報專逞已私肯恤公義? 又慮遼瀋元係本國舊界事大以來結親甥舅任爲行省管轄賽因帖木兒占作巢穴上不爲朝廷　忠下則爲本國生事. 以此去歲遣軍追襲緣彼姦回累及良善. 尙不悛過復圖前計玆復調兵問罪彼乃稔惡　拒力戰. 勢難中止遂進攻破本人逃去未卽捕獲. 本人旣是忘本好生　端省院官吏他日恐爲所誤. 除惡務本. 兵非得已前日之事唯爲賽因帖木兒一人而已. 蒙古漢人　無干涉本人如或透漏在彼卽便捕送." 令江界萬戶府　諭遼瀋人曰: "遼陽元是國界大軍又出恐害及良善其願渡江爲民者官給糧種各令安業."
丙寅王始御報平廳視事史官二人侍左右司憲府理部奏奴婢事王曰: "憲司彈*　{糾}百官理部專任刑獄何奏奴婢事乎? 自今各供其職勿侵官." 又謂諫議大夫吳中陸曰: "民*閒利病寡人得失悉陳無隱."
丁卯辛旽請每月六衙日內惟初二十六兩日視事從之.
庚午日有黑子太白晝見日官請*　{禳}之王曰: "日黑子咎在寡人勿*　{禳}太白應在卿相其*　{禳}之."
癸酉納哈出遣使來朝.
戊寅幸辛旽家問疾.
以知門下事李金剛爲全羅道都巡問使.
以達麻大爲元帥府元帥賜銀印一顆.
世家卷第四十二.
