世家卷第四十四. 高麗史四十四.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
恭愍王七.
○(癸丑)二十二年春正月癸卯朔太白晝見.
甲辰王詣太后殿上壽.
壬子幸魂殿飯僧三百.
癸亥以瀕海諸郡不能撫字分遣安集別監.
乙丑置仁熙殿直四人卽魂殿也.
除目下頭裏速古赤及子弟衛皆超遷擇卿大夫子弟年少美壯者常侍禁中號頭裏速古赤與子弟衛皆有寵.
戊辰以楊伯淵爲西北面都巡察使李成林爲西海道都巡察使.
二月乙亥北元遣波都帖木兒及於山不花來詔曰: "頃因兵亂播遷於北今以廓擴帖木兒爲相幾於中興. 王亦世祖之孫也宜助力復正天下." 初二人入境王欲遣人殺之群臣皆執不可. 於是訪以拘留? 放還? 執送京師? 三策群臣皆曰放還便.
戊寅王夜見元使曰: "予眼疾見日則大劇故以夜待之." 蓋畏朝廷知也.
乙酉元使還以薴布附獻.
丁亥以公主忌辰幸王輪寺飯僧三百赦二罪以下.
庚寅遣判書張子溫移咨定遼衛曰: "前遣鄭庇赴京獻馬稱到定遼城有守門官不許入城曰: '今奉聖旨山東新附百姓生受高麗使臣休這路上來.' 以此回還. 庇承差進獻今聽在口之言別無官信明文未委虛實. 如果聖旨請錄全文回示. 子溫至定遼摠兵官使謂曰: '聖旨高麗使臣止敎海道朝京. 今齎來咨文畏聖旨不敢　看.' 由是子溫未得文據而還."
辛卯明昇娶摠郞尹熙宗女. 王賜米四十石布一千匹.
己亥倭寇龜山縣慶尙道都巡問使洪師禹斬首數百級獻所獲器仗.
納哈出遣文哈刺不花來江界萬戶康永殺從者十餘人而掠其財. 哈刺不花以數騎逃去. 王聞之遣人招還繫永巡衛府贖杖百七.
三月癸卯朔日食.
復文廟朔望祭.
庚戌倭寇河東郡.
癸丑以文哈刺不花判典客寺事本我國人也.
辛酉以穀貴禁酒.
丙寅以密直副使都興爲全羅道巡問使.
夏四月庚辰禱雨於廟社群望.
乙酉隕霜殺草.
辛卯以旱徙市.
設仁王道場於康安殿七日以禳天變.
甲午全羅道都巡問使都興獻倭　及所獲兵仗.
丁酉檢校侍中李褒卒.
戊戌以倭賊在近島命評理柳淵出鎭東江.
己亥禱雨於內殿.
命柳爰廷講大寶箴手寫其眞書名及字以賜.
全羅慶尙道饑遣使賑之.
五月丁未以誕辰飯僧於仁熙殿赦二罪以下.
戊申雨.
己酉設祈雨道場於康安殿.
丙辰立都摠都監點坊里軍.
丁卯改孝思觀爲景命殿.
六月丁丑設祈雨道場於康安殿.
辛卯遣前　林尹金庾如京師賀聖節密直副使鄭元庇賀正復貢馬.
丙申倭舶集東西江寇陽川遂至漢陽府燒廬舍殺掠人民數百里騷然京城大震.
是月作花園二層八角殿於泥峴. 周植花木以備宴遊.
秋七月甲辰遣判繕工寺事周英贊如京師賀千秋節幷獻濟州牧胡肖忽禿不花所獻馬十九匹驢二匹. 英贊女曾入元爲
大明兵所擄選爲宮人有寵於
帝.
乙巳賜牟尼奴名禑封爲江寧府院大君百官賀命政堂文學白文寶田祿生大司成鄭樞等傅之.
江華萬戶河乙沚漢陽尹辛廉不能禦倭王遣內府副令李傑生爲體覆使杖配烽卒,
壬子贊成事姜仁裕同知密直司事金　成元揆版圖判書林完及洪師範書狀官鄭夢周等回自京師仁裕等於洪武五年十二月,初七日因本國差委在浙江省地面蒙中書省差禮部主事王本道到來太倉傳奉聖旨: "敎恁衆官人幷親隨伴當都來朝廷面聽宣諭." 初八日太倉衛應付快船二隻差鎭撫周成禮送二十日早朝奉天門下面聽宣諭: "我前者恁衆官人每去太倉時敎開春禮部官去擡茶飯緣故老院使幷兩箇內侍我見不來. 想這船風浪裏打將那裡去了隨後才方到來有姓孫的內侍廢了說病死了. 自弔死了說的. 差呵我問的明白了也. 恁那國王着帶刀的人每　下門外看守行里步里關防的緊呵. 那火者說道: '我是本國的人　的這般關防.' 我說呵姓朴的宰相不容說打了一頓更與了毒藥藥死. 門里不敢將出後墻上拖出去了特的把帽子高掛在樹上屍首弔在樹下. 故意　毒藥顯出等的口內生　才方交百姓來報. 又駕船的軍人每根的也交多人關防. 說與恁那國王. 一年三四起家差人來進貢許多錢糧. 我可無些少好勾當? 因此上着老院使和兩箇內侍與將些少紗羅*　{段}匹*　禮准當走一遭來. 　可廢那一箇小火者便有甚　光彩? 休道是一箇便是十箇也不打緊. 這　火者不是　那裡與將來的. 又不是　避差發來的. 是元朝那裡我尋將來的. 休遠慮休遠慮的深了. 我如今把恁放在船上不敎下岸來恁心裏如何. 恁每是打差使人不干恁每事. 說與恁那國王. 旣然疑惑我呵修理城郭　糧准備弓箭砲石軍馬便敢相敵　這般使人來打細濟甚事? 我聽的　那裡放著一箇破破陋陋城子. 　且海東　糧多勞民力不見民有益. 倭人常川侵　　便准備三五百船隻交軍人捉拿那的. 便是好勾當. 我這里比　那裡隔海. 有倭人來我差人也捉拿他里爲拿不的呵? 將明州衛戴指揮太倉衛徐指揮兩箇根的殺了又差於指揮去根　捉拿. 將倭人年少的刺了口更　了　也海上也乾靜了也去年正朝使臣姓韓的四箇月到來. 　爲甚　遲來風　不好不曾來的. 我的指揮問　不會說漢兒言語把這高麗人每　了手腳　在水裏恁那宰相忙唾了兩三唾休休可　知道漢兒言語來. 都是小見識. 因此上旱路里來了他可要海路裏回去. 我不曾著去正意看我那山東一帶船隻軍馬動靜. 今年正朝使臣四箇月前到來. 不知　的的是正意來打細. 前者一隻船七日到來. 我這龍江件件事都如此姓李的火者幷達達回回諸色人都來推做買賣打細. 李火者來了兩三番. 也見達達說達達話見一般火者說高麗話見漢兒說漢兒話. 這般打細. 呵　中我如今強如恁來打細我這裏兩三處折了四五萬軍馬? 我這里是創立的天下省臺官都闕少. 恁那裡與將廉幹識字人二三百名來. 說與恁國王. 我委付　省臺六部各衛裏做官人不強如恁使人來做買賣打細我? 交三年一遭來進貢. 說來恁國王. 不志誠　疑惑　疑惑的多交他休疑慮因此上恁每如今連三年依舊累來之後可三年一遭來進貢. 這二三百人送盤纏來往取信不強如恁來打細? 使小見識有一小節事. 姓周的女孩兒從元朝尋將他來問呵他說姓朱. 俺容不得他問他父呵卻說姓周. 我如今留了他也想恁來. 十三歲的小孩兒會吃　恁. 可早送與了人有失子母之情. 他父一去之後　無信息有失父子之情. 　又把他爺來遠流去了恁每做的事　小見識遠慮遠慮的深了? 當年恁那國王呈將文書來不見了他的姪女兒我便使使臣到處裏尋將來與將去了. 姓金的火者回來話說的不明白今番殺了他也. 休小見識志誠者. 恁這一姓王子數百年休敎失了便好. 我難道征不征. 有我的兩箇小　利害? 恁似這般不志誠小計量他後來要征恁去呵我便是失信一般. 我如今征不征不敢說不得不如此恁來呵也由恁不來呵也罷. 我若征恁去呵明州造海船五百隻溫州五百隻泉州太倉廣東四川三　月內脩造七八千隻船明白征去也者. 我不似恁波皮王交火者龍福鋪馬上搏出來那的呵是他的駙馬爲這般上頭　出他來了. 我可不那般的休疑惑我. 我從二十四歲上紅軍內住子三年. 自家　了些　軍馬脩了一座城子. 海內打造了一萬船隻後來各處城郭都收拾了. 又大元也　的　北去了. 我如今胡人也不曾遠去我那裡雇的恁那? 明日後日把達達每拿的拿了　的　了天下寧靜之後桑麻滿園四方富貴. 那其*閒論外國之罪也者中國之亂諸侯之福也. 我是一　農家與我中原作主. 恁是箕子之國新羅樂浪郡相敵擄了平百姓如今恁便都做了恁的奴婢. 在先唐太宗征恁不得他每不會征. 後高宗都滅了恁國來在後關先生那波男女不理法度只要貪*　{淫}以此上他也壞了因那上頭恁　防的是也. 我可不那般的明白征恁去洪師範是恁那裡惹大一介官人又是王的親水裏　死了皆是一人所作. 昨是留下這些　人若不留下呵則道是我這里把截軍官每見他許多財物廢了他姓命恁國王想也者. 恁每使人遼東等處與吳王相擡茶飯幷布一百匹. 茶飯吃了布子不曾收回. 與將去了　起來每匹布該米三　. 通計三百　兀的也是錢糧那裡. 是把茶飯正意打細? 恁將著千餘匹馬來販賣又夾帶著納哈出的伴當來看我軍營裏事恁透與他消息　了我牛家莊馬頭十萬糧更折了三千軍馬. 恁那裡進來的表上說道俺每子子孫孫世世稱臣來臨了做這般勾當小見識. 又與徐摠兵擡茶飯不是眞意故意打聽北平府軍官事*跡　那般小見識? 　生使的以小事大古之禮也爲甚是不志誠? 濟州馬匹今日將來明日將來鬧了一年則將的四　馬來了. 不知　的的事. 做買賣來的人每將不*　緊布席來卻不將一　馬來販賣阿的. 都是恁的小計量. 比人身上有一　小瘡不看　呵. 到大難醫治. 有恁到太倉三月內風　好呵回去. 對恁國王根前說者. 更休聽小人言語姓朴的宰相姓周的女孩兒父親親眷與將來者國王根前行的火者四五　與將來者. 恁這幾箇官人每姓甚去年姓洪的海面上壞了船隻見海上難過有許多艱難. 與恁船隻腳力敎恁官人每往登州過海三　日頭過的. 今後不要海裏來我如今靜海有如海裏來呵我不*　應. 恁如海裏來的廉幹好秀才吏員著小船上送將來我便*　應. 不要貪的來今後其餘的海裏不要通連說與恁國王.恁那頭裏的意思好生志誠來志誠的過了反疑的多了. 　這般疑慮計較到不好了. 我從前差去的人　解的我意我差人呵不肯差漢兒人都是　那裡本國人. 恁每問我這里事體動靜　不敢不說. 與恁我恰三五年的國土則是一二年的火者這火者與我十二三年也恁可廢了他. 達麻失里院使　是元朝的火者我頭里來不要　敎　舊城裏閑住來聽　精細呵我敎　內裏來住了. 差恁那裡去來那裡肯不說我這里動靜備細. 我中國使臣使將去了打死了我再不使將人去. 恁有心來呵來無心來呵休來. 我前者使將一隻船去呵許多軍馬接待那裡有那般體禮? 休道一隻船十隻船去呵　甚　? 我聽的倭賊二三百里田地入侵不理論放著破破的城子不脩理城池. 疑惑我則　我征恁呵. 明白征恁胡人　的遠去了呵五年征不得呵十年征. 恁有心來呵來無心來呵休來說與恁國王者." 中書省咨曰: "洪武五年十月二十二日准來咨. 差陪臣密直司同知金　等進賀洪武六年正朝表文貢獻方物.又准咨差陪臣贊成事姜仁裕等進謝恩表文貢獻方物馬匹. 當月二十三日禮部官奏聞. 將引來使於奉天殿引見訖欽奉聖旨: '高麗國王那裡已先爲使臣每去得重疊呵國王迎接生受曾被暑熱來. 以此上多時不曾敎人去. 近日因延　里麻失里送將明昇等家小去時曾敎　中書省將這意思寫與國王知道. 他卻每年數次遣人將金銀器皿等物來貢獻呵這等禮物未免勞煩百姓. 況兼使臣往來經涉海洋甚是艱險. 且如近日洪師範回到海上遭風損壞船隻將他　死了. 幸而存得幾箇人知得分曉若都無了時豈不費分說. 我想古來中國諸侯於天子每年一小聘三年一大聘. 至如九州之外蕃邦遠國只每世一見其所貢獻不過納贄表誠而已. 今高麗去中國稍近文物禮樂通經史與中國相似難同其他蕃邦. 敎他依著三年一聘之禮或欲每世一見亦可. 　中書省將我的言語行文書與高麗國王說知. 今後將來的方物只土産布子不過三五對表意便了. 其餘的都休將來. 其他蕃邦遠國如占城安南西洋鎖里爪　勃泥三佛齊暹羅斛眞*臘等處新付的國土也頻頻遣人來亦勞那裡百姓他來時也說與他只依古人的禮." 又咨曰: "欽奉聖旨如今天下各衙門凡遇我生日及正朝冬至都進將表文來好生禮煩. 冬至古無賀禮今後不必進表. 歷代帝王不曾做生日. 只起自唐玄宗. 今後我生日不要進表. 東宮生日亦不要進箋. 唯正朝乃一歲之首各處所進表文類進將來." 夢周去年四月同師範到京師受中書省咨文二道. 一爲平蜀及子弟入學事一爲雅樂鍾磬事. 八月還至海中許山遭風船敗師範溺死遂失咨文. 夢周復如京師告中書省鍾磬咨文省官以草本遺失不許只抄寫平蜀及子弟入學回咨以來. 咨曰: "差密直司同知洪師範等進賀平蜀表文禮部隨卽進奏觀其臣意專切文理條暢援引典故甚是得宜上意歡　. 又表一通爲請子弟入學欽奉聖旨高麗國王欲令子弟來國學讀書我曾聞唐太宗時高麗國亦嘗敎子弟入學這的是件盛事. 又想這子弟每遠來習學呵在這裏或住半年或住一年或住年半. 　回去交他回去雖然聽從其便但爲本國遠處海東比至京師水路經涉海洋陸路不下萬餘里. 隔離鄕土爲父母必懷其子爲人子必思其親. 此人之常情. 恁中書省回文書去交高麗國王與他臣下每好生熟議若是乃爲父母的願令子弟入學爲子的聽受父母之命來學者. 交高麗國王差人好生將來省家回的文書要說的明白."
甲寅倭陷喬桐.
八月丙子以姜仲祥爲慶尙道都巡問使; 金　爲全羅道都巡問使.
置義勇左右軍以門下評理柳淵密直使邊安烈分摠之.
九月辛丑倭寇海州殺牧使嚴益謙. 命誅吏之不救者.
丁巳以西海道萬戶許子麟不能禦倭遣體覆使三司左尹鄭丹鳳杖之丹鳳挾私縊殺之. 子麟弟訟其寃丹鳳逃.
壬午以李傑生輕決河乙沚等罪殺之.
癸亥以周英贊爲密直副使.
幸王輪寺影殿還宴於花園.
戊辰王與判事尹虎圍碁約不勝者書事以贈虎不勝書詩以進曰: "欺暗常不然. 欺明當自戮難將一人手掩得天下目."

冬十月乙亥以贊成事崔瑩爲六道都巡察使黜陟將帥守令籍軍戶造戰艦有罪者皆令直斷.
親祭正陵遂置酒張樂晩宿陵下. 百官戎服扈從子弟衛皆衣紅衣　以黑馳馬前導. 丙子次西江城丁丑觀新造戰艦又試火箭火筒晩宿馬場. 戊寅次鐥岾己卯幸東江城遂次甑山庚辰如天水寺謁忠肅王眞還宮.
乙酉遣密直副使周英贊如京師賀正幷進陳情謝恩表. 判繕工寺事禹仁烈獻馬二十四匹　子二匹擧子金潛宋文中曹信從行陳情表曰: "聖訓誕敷淵深莫測天威密邇震疊失常玆瀝卑悰仰干聰聽臣愚蒙不學孤陋無知幸民　物則之攸同識天命人心之所在依仁慕義旣委質以爲臣挾詐懷奸獨何心而罔上? 載惟小國僻在荒　肇自古初局於風氣文辭則僅達其所蘊言語則必譯而乃通鼓　升堂. 嘗欲遣六七人之童子明經習律何緣得二三百之儒生　謂爲窺　之資安敢應招來之命? 故幷徵之宦者與已允之生員將誥諭之是遵亦嫌疑之當避進退維谷不知所裁. 伏望收雷霆之威擴天地之量憐臣盡禮而不知所以爲禮察臣效忠而不知所以爲忠. 不責所難而從其願臣益愼蕃宣之寄仰霑聲敎之漸於萬斯年祝聖人壽." 謝恩表曰: "詔諭丁寧懷綏周洽恩威　著感愧交騈. 竊念小邦知尊中國如孩童必得其　恃有聖人則爲之依歸如臣者以前朝　喪之餘生受昭代分封之始命其爲自幸實今昔之所希. 雖死靡他惟神明之是質然由運蹇動輒謗興. 兩內侍旣聯床而共眼何從　殺? 老院使與同舟而相惡卒致禍延武衛乃有國之常也視爲迎詔之不恭. 賓館無持兵之理也誣爲典客者有備. 其舊朝之遺燼與納氏之遊魂已如矛盾之不諧猶曰輔車之相附. 取親奉化修聘北平以至朝覲之駿奔. 皆謂　伺之狙詐緣疑飾似嫁禍圖危惟聖鑑之昭明洞群情之曲直特煩睿訓　臣自新又凡敷奏之微皆賜允兪之厚降之雅樂導以正音. 子弟入學則措置精深風波覆舟則錫與稠疊仍　賤價還自坦途,
皇帝陛下以天地生物之心爲心以堯舜執中之道爲道必欲致鳶飛魚躍之化必欲來鳳至圖出之祥. 群慝自消衆正皆植遂令陋質亦被耿光. 臣謹當佩服聖謨涵濡洪造庶無虧於臣節恆上祝於皇齡."
崔瑩以楊廣道都巡問使李成林不能禦倭杖配烽卒斬其都鎭撫池深.
十一月壬寅周英贊及金潛曹信船敗於靈光慈恩島皆溺死禹仁烈宋文中等生還.
丙午以密直副使成大庸爲楊廣道都巡問使; 密直金先致爲朔方道都巡問使.
癸丑幸王輪寺影殿.
戊午以全羅道都巡問使都興不能禦倭罷之.
乙丑遣密直副使張子溫代周英贊如京師.
是月移咨中書省請賜火藥曰: "倭賊作耗乍往乍來二十餘年矣. 自來本國沿海州郡關隘去處止是調兵守禦不行下海追捕. 近年以來賊勢已熾今欲下海追捕以絶民患差官打造捕倭船隻. 其船上合用器械火藥硫黃焰　等物無從可辦議合申達朝廷頒降以濟用度."
十二月戊戌平壤尹田祿生斬稱永陵　子釋器者傳首於京. 釋器事　未著徒黨未集而遽殺之人皆疑之.
癸卯大赦敎曰: "釋器非止庶　又係丹陽大君家婢所出. 往者孫守卿等倚以謀變旣伏厥辜. 群臣皆謂禍本宜除予不忍卽置於刑命李安鄭寶等送至濟州水精寺安置安等回言登船之際自溺而死已嘗布告中外. 今西北面都巡問使田祿生密認釋器在其部內誘集兇徒潛謀不軌與西海道都巡問使金庾卽往捕獲傳首至京. 予初聞之疑其不眞逮問釋器外祖林信審知不死明甚. 非予失於保全乃其自取顚覆. 李安鄭寶指生爲死欺罔不忠林信縱其亡命不卽首告俱正典刑其兇徒金光秀金玉鏡崔黑驢李仁　皆不赦自餘　誤一切除之."
癸丑大護軍金甲雨還自京師,
帝手詔曰: "昔君天下居中國而治四夷相繼至今. 然有聽理而樂無窮之福者恃遐險而取非常之禍者. 載觀往事可不美善而惡非. 朕起自草萊荷天受命統一　宇乃多不穀辱彼來貢思無厚往己巳　焉. 然雖無惠於海東務以王之心爲心未知然乎. 或王以朕之心爲心亦未知然乎. 二心俱見鑒古人之得失於斯二者王其擇焉."
甲子以金義爲密直副使.
○(甲寅)二十三年春正月辛未幸仁熙殿飯僧.
癸酉遣安撫使於楊廣全羅道　兼捕倭萬戶.
丁丑幸演福寺設談禪會.
丙戌封宦者金師幸尹可刺發妻爲宅主.
庚寅以金　爲慶尙道都巡問使江寧府丞王康韓尙質注簿鄭穆廉致和爲大君侍學.
二月丁酉朔日食.
戊戌彗見東方長丈餘.
辛亥以公主忌日幸王輪寺素膳終月.
壬子宥二罪以下.
設公主生辰祭於仁熙殿及正陵.
壬戌禁酒.
甲子以李茂芳爲政堂文學.
遣密直副使鄭庇判事禹仁烈如京師賀正請通陸路朝見. 又請方物仍舊上護軍周誼謝璽書訓戒請路表曰: "朝正禮重難後梯航觸事吝生唯憑卵翼敷陳危懇瀆冒聰聞. 伏念爰從受命以保釐惟務專心而貢獻故水陸之無阻而歲時之罔愆. 洪武六年六月二十日差陪臣知密直司事金庾賀聖節判典農寺事　長壽進賀千秋密直副使鄭庇進賀洪武七年正朝因有倭賊未卽發船*閒當年七月十三日陪臣贊成事姜仁裕等回自京師. 欽奉宣諭聖旨: '從今連三年依舊累來之後可三年一進貢. 去年姓洪者溺海汝往登州過海今後不要海路來.' 欽此又准中書省咨欽奉聖旨: '今後我生日不要進表東宮生日亦不要進箋.' 欽此除欽遵外當年七月二十五日止差鄭庇經由定遼衛進賀洪武七年正朝又差判繕工寺事周英贊進獻濟州馬匹去後鄭庇等回言定遼衛官推稱無聖旨勒令回還. 臣進退無憑倉黃自謂苟得微誠之必達雖干嚴禁而何辭? 於十月初二日以鄭庇患病升除周英贊密直副使入賀. 又差判繕工寺事禹仁烈進獻濟州馬匹. 不期於十一月初五日在海遭風船破　死了周英贊及書狀官曹信押馬官金天贊通事尹方吉姜師德擧人金潛等三十八人其進獻禮物濟州馬匹盡行　失了當. 竊念英贊躬被宣招兼修壤奠. 雖死生之有命不可前知顧思慮之乖方仰　聖訓. 向非定遼之沮　豈有今日之尤違? 伏望推柔遠之仁廓包荒之度憐臣　忠而動遭於狼跋察臣述職而尙迷於駿奔凡有奏陳許從便道臣謹當益竭虔於藩翰恆祝壽於岡陵." 請方物仍舊表曰: "三陽交泰是爲人正萬國攸同畢貢方物. 伏念小邦爰從五季服事中原不　所輸雖因時而或異多儀之享其役志則何　. 歸附以還益虔無怠洪武六年賀正使陪臣同知密直司事金　等齎回中書省咨: '欽奉聖旨: @恁中書省將我的言語行文書與高麗國王說知. 今後將來的方物只土産布子不過三五對表意便了其餘的都休將來.' 欽此竊伏惟念薄來所以恤小固天地育物之洪恩執贄所以見休亦臣子事上之至意. 玆修菲禮敢　嚴威伏望察臣忠誠恕臣愚戇俯從所願　用前規. 臣謹當歲時無闕於充庭夙夜惟勤於薦　." 謝璽書表曰: "綸音方降寶訓惟明捧讀以還兢惶罔措. 竊念小邦自朝鮮之啓土必中夏而歸王歷世受封常恪勤於侯度畏天事大幸遭逢於聖朝. 臣學識庸虛性資愚陋顧被蕃宣之寄濫承錫賚之榮. 始之以印信曆書繼之以禮服樂器. 紗羅錦*　{段}每隨使命以疊來經籍藥材皆出下情之非望. 旣儀制許從於本俗抑　虜聽還於其家至於姪女之流離資送尤厚. 濟州之反側處置以宜賤價覆舟而免其風濤. 讒夫伺隙而銷其貝錦　今特垂於詔諭而又曲賜於懷綏.
皇帝陛下志在固存仁敦字小憫臣無幾微之見　臣知禍福之端臣敢不益感上恩? 倍　忠懇庶勉修於職貢恆奉祝於康寧."
乙丑以林堅味爲西北面都巡問使.
三月癸酉前門下舍人朴啓陽蒸妻母洪氏事覺逃訊其妻母乃服. 杖之沒爲官婢.
甲戌以楊伯淵爲西北面都巡問使.
乙亥興安府院君李仁復卒.
倭寇安州牧使朴修敬力戰卻之.
丙子地震.
丁丑幸奉先寺.
丙戌倭入安州.
倭寇慶尙道破兵船四十　死者甚衆.
乙未以崔瑩爲慶尙全羅楊廣道都巡問使憲司啓: "瑩嘗爲都巡察使六道騷動不可復遣." 以金庾爲西北面造船使遣贊成事安師琦賜酒勞之.
夏四月丁酉李仁任罷以廉悌臣爲門下侍中.
命護軍率徒兵築墻於影殿用錐驗其堅否.
丁未賜金子粹等及第.
以論崔瑩罷大司憲金續命貶持平崔元濡爲延安府使以門下評理柳淵兼大司憲開城府事田祿生代瑩爲慶尙道都巡問使賜瑩盡忠奮義宣威佐命定亂功臣之號.
戊申,
帝遣禮部主事林密　牧大使蔡斌來中書省咨曰: "欽奉聖旨: '已前征進沙漠爲因路途　遠馬匹多有損壞. 如今大軍又征進我想高麗國已先元朝曾有馬二三萬留在耽羅牧養　生　多. 中書省差人將文書去與高麗國王說得知道敎他將好馬*　{揀}選二千匹送來.'" 於是遣門下評理韓邦彥往耽羅取馬.
壬子倭船三百五十　寇慶尙道合浦燒軍營兵船士卒死者五千餘人. 遣趙琳誅都巡問使金　支解以徇諸道.
西海道萬戶李成副使韓方道崔思正與倭戰於木尾島敗死.
癸丑太白經天乙卯亦如之.
己未林密蔡斌謁文廟.
甲子太白晝見.
倭寇紫燕島.
五月丙寅朔以前侍中李仁任爲東西江都統使出次昇天府.
庚午禁擊毬石戰戱.
乙酉倭寇江陵.
己丑倭寇慶蔚二州.
壬辰以判書崔公哲爲江陵道萬戶.
癸巳倭寇三陟.
六月丁酉都堂宴林密蔡斌. 妓簪斌帽花不整斌大怒. 王聞之流侍中廉悌臣於廣州. 壬寅斌怒妓　其意馳馬將還. 王令金興慶追及金郊驛慰諭以來. 時館待甚隆府庫爲之　竭至令各司輪辦宴慰斌性橫悖好歐罵人自侍中以下諸宰相悉被凌辱.
影殿因暴雨有漏處王大怒下董役官贊成事韓方信評理盧　獄杖之. 時影殿役久勞費不資役夫死者相望於道宰執言官莫敢論奏.
癸卯以慶復興爲門下侍中李仁任守門下侍中.
甲辰倭寇襄州我軍與戰斬首百餘級.
庚戌王製'南風薰萬國好月滿千方'一聯命近臣和進.
壬子鄭庇等還自京師,
帝手詔曰: "使者至貢陳其禮敷王極情朕旣聽之事大之心甚矣. 表雲: '受侯服於東隅祖朝鮮之苗裔爰自五季已事中華.' 言無不當. 然朕觀上古之君自甸侯綏服之外不治其令土人主之. 大　聖人之心體天道以行仁惟欲民安耳. 未嘗誇詐. 所以不寶遠物不勞夷民聖人之心弘哉. 今朕雖不才敢不保王之臣忠　來誠之美貢若漢唐之夷彼隋君之伐東? 在朕之今日非詐侮於我安敢違上帝而勞擾生民者乎? 若或不守己分妄起事因其天災人禍必有至者王其審之自今以後薄來而情厚則可. 若其厚來而情薄是爲不可. 王其審之." 中書省咨曰: "嘗聞以小事大者畏天者也畏天之實在盡其誠. 比年本國遣使來貢欽奉聖旨: '節該古來中國諸侯於天子比年一小聘三年一大聘. 至如九州之外蕃邦遠國只每世一見. 其所貢獻不過納贄表誠而已. 今高麗去中國稍近敎他依著三年一聘之禮將來的方物只土産布子不過三五對表意其餘的物都休將來.' 欽此已經行移本國. 今鄭庇齎至禮物過於常貢似有未喩旨意兼數內白薴三百送大府監上項衙門係元朝舊名. 爾國數遣使來豈不知國家未嘗設置? 貢出無名實非事大以誠之禮. 　我朝四海一家豈資小邦之貢? 又去年金甲雨獻馬五十匹雲道亡者二. 旣至京師存者四十有九所言俱係進上之數. 以太僕寺試之皆非可乘之騎內一匹甲雨稱爲己物慾自進於東宮. 其中虛謀詭詐灼然可知不審出王之意? 抑臣下之不誠? 欽蒙上位以手詔諭王冀王有以自處. 我朝一視同仁是以不較區區之過. 今王遣使涉海遠來不無艱險. 於所貢物內受布六對餘物付來使領還. 今後合宜欽依聖旨事意三年一貢物不在多惟在至誠. 其餘金銀器皿彩席苧麻布豹獺皮及送大府監白薴布三百匹　付庇送還." 又咨曰: "洪武七年五月初四日准來咨爲打造捕倭船隻合用器械火藥硫黃焰　等物咨請頒降. 准此照得高麗國所造捕倭船隻未委是否堪中出海征進　中國所用火藥　黃預備雖多需用亦廣. 豈有中國而資外邦之理?" 洪武七年五月初八日中書省大都督府御史臺官於奉天殿欽奉聖旨: "高麗來關軍器火藥造船捕倭我看了好生歡喜. 卻不似已前坐視民病方　有救民之心似這等行移與中國一般. 王　敢眞箇依着我的號令? 若如此時把　每號令行將去他. 必是依着行早發文書去敎那裏掃得五十萬　硝將得十萬　硫黃來這裏著上那別色合用的藥修合與他去. 那裏新造捕倭的船敎差能斡將官率駕將來我看." 欽此省臺官卽奏: "恐彼無此物." 又欽奉聖旨: "皆是同天共日安得此有彼無? 此等之物處處有之彼方. 但不會修合耳. 恁宰相每隻將這號令行將去." 又咨曰: "擧人宋文中不及試期. 若令守候實爲沈滯奏奉聖旨: '表文內說道無秀才今止有一箇秀才又恐將來可免再試發回本國擢用.' 又奉聖旨朝貢道路: '三年一聘從海道來.'"
己未太白晝見經天.
幸王輪寺影殿遂宴於安和寺洞.
秋七月乙亥韓邦彥至濟州哈赤石迭里必思肖古禿不花觀音保等曰: "吾等何敢以世祖皇帝放畜之馬獻諸大明." 只送馬三百匹.
丁亥以林密蔡斌言擢館伴曹敏修洪尙載爲密直又拜斌妓父爲郞將.
戊子林密等白王曰: "濟州馬不滿二千數則帝必戮吾輩請今日受罪於王." 王無以對遂議伐濟州己丑命門下贊成事崔瑩爲楊廣全羅慶尙道都統使密直提學廉興邦爲都兵馬使三司左使李希泌爲楊廣道上元帥判密直司事邊安烈爲副元帥贊成事睦仁吉爲全羅道上元帥密直林堅味爲副元帥判崇敬府事池奫爲慶尙道上元帥同知密直司事羅世爲副元帥各將其道兵知門下事金庾爲三道助戰元帥兼西海交州道都巡問使往討之. 戰艦三百十四　銳卒二萬五千六百有五. 敎曰: "耽羅國於海中世修職貢垂五百載. 近牧胡石迭里必思肖古禿不花觀音保等殺戮我使臣奴婢我百姓罪惡貫盈. 今授爾節鉞往督諸軍剋期盡殲." 又以門下評理柳淵爲楊廣道都巡問使知密直司事洪師禹爲全羅道都巡問使留鎭以備不虞,
辛卯誅金甲雨及譯語吳克忠.
八月丁酉倭寇淮陽.
壬子命宗親宰樞代言以上各出馬一匹以補進獻. 林密等以濟州貢馬不滿請殺韓邦彥乃杖流之.
辛酉崔瑩領諸軍至耽羅奮擊大敗之遂斬賊魁三人傳首於京耽羅平.
壬戌王率嬖倖步至奉先寺松岡遊戱.
癸亥宴使臣於宮中密等曰: "吾輩到此受王厚慰今相別柰何?" 因泣下. 王與左右皆泣.
九月甲子林密蔡斌等還京師. 遣密直副使金義領馬三百匹送定遼衛. 又遣同知密直司事張子溫謝通朝貢道路又請冠服. 謝通道路表曰: "聖謀諄至昭示勸懲大度包容曲從敷奏. 恩非望及感與愧幷. 臣學問荒　資材戇樸但知盡忠於所主常勤率職而靡他. 道過遼東致朝正之再阻舟浮海上甘犯禁而不辭. 仍將煩冗之私敢瀆高明之聽在愚衷深以爲懼惟睿鑑灼見其情故推矜恕之心特降丁寧之語. 喩天人之可畏誨切發蒙陋漢唐而不居德敦柔遠. 旣遣皇華之使又通朝聘之途拜命以旋撫躬無已. 皇帝陛下大智齊舜克寬邁湯. 　天道以行仁使民生而安業遂令弊邑獲被洪恩敢不於蕃於宣恪遵侯度? 時萬時億恆祝皇　."
庚午倭賊近境都城戒嚴.
癸酉倭寇安州.
丁丑追贈故宮人韓氏考俊祖平曾祖通沔陽府院大君; 外祖韓良沔城府院大君. 王以江寧大君冒稱韓氏出也.
辛巳宰樞薦各道按廉嬖臣頭裏速古赤正郞閔　亦預焉. 王怒　求出外幷入抄錄事白珪棒之二人尋死.
有胡僧自北元來謂康舜龍曰: "元以瀋王孫爲高麗國王." 王聞之囚僧及舜龍按治僧曰: "聞諸某甲." 執其人鞫之曰: "此前贊成事禹　家奴行販北元時所聞也." 欲訊其奴奴逃釋僧與舜龍壬午囚　於巡衛府.
癸未幸王輪寺影殿宴於花園.
甲申王暴薨. 在位二十三年壽四十五王性本嚴重動容中禮. 至晩年猜暴忌克荒惑滋甚. 十月葬於正陵之西陵曰玄陵. 辛禑二年九月己酉謚曰仁文義武勇智明烈敬孝大王十一年九月丙子,
大明賜謚曰恭愍.
史臣贊曰: "王之未立也聰明仁厚民望咸歸焉. 及卽位勵精圖治中外大悅想望*大平. 自魯國薨逝過哀喪志委政辛旽逐殺勛賢大興土木以*　{斂}民怨狎　頑童以逞*　{淫}穢使酒無時歐擊左右. 又患無嗣旣取他人子爲大君而慮外人不信密令嬖臣汚辱後宮及其有身欲殺其人以滅其口. 悖亂如此欲免得乎?"
世家卷第四十四.
