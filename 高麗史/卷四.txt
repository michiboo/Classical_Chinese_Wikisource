世家卷第四. 高麗史四.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
顯宗一.
顯宗元文大王諱詢字安世安宗之子母曰孝肅王后皇甫氏. 成宗十一年壬辰七月壬辰生. 稍長封大良院君年十二. 千秋太后忌之逼令祝髮. 初寓崇敎寺有僧夢見大星隕寺庭變爲龍又變爲人卽王也. 由是衆多奇之穆宗九年移寓三角山*神　寺{神穴寺}. 太后屢遣人謀害. 寺有老僧*　{穴}地於室而匿之上置臥榻以防不測. 一日王偶題溪水詩曰: "一條流出白雲峯萬里滄溟去路通莫道潺湲巖下在不多時日到龍宮." 詠小蛇曰: "小小蛇兒　藥欄滿身紅錦自斑　莫言長在花林下一旦成龍也不難." 又夢聞　聲砧響問於術士以方言解之曰: "　鳴高貴位砧響御近當是卽位之兆也." 十二年二月己丑奉迎卽位於延寵殿.
庚寅以康兆爲中臺使李鉉雲爲中臺副使蔡忠順爲直中臺尹餘爲尙書右丞兼直中臺.
是月遣司農卿王日卿如契丹告哀稱嗣.
罷敎坊放宮女一百餘人毀　苑亭珍禽奇獸龜魚之類放之山澤.
三月以柳允孚爲門下侍中柳邦憲爲門下侍郞平章事康兆爲吏部尙書　知政事陳　爲刑部尙書　知政事劉瑨王同穎爲尙書左右僕射崔沆金審言爲左右散騎常侍蔡忠順爲吏部侍郞左*鍊{諫}議大夫金勵爲兵部尙書文仁渭爲工部尙書.
是月議築開京羅城.
四月丙戌朔遣借工部侍郞李有恆如契丹賀太后生辰.
甲午追謚考　.
戊戌赦養老病放逋懸輕　役賞功臣褒賢士錄勳舊除女樂濟軍糧群望神祇加勳號增文武官爵.
五月戊辰改英華館爲會同館.
乙亥納延興宮主女金氏爲妃.
戊寅赦徒罪以下加文武官階一級考滿者增秩賜京軍布有差南道民戶實東北邊鎭者放歸田裡.
是月賜安昌齡等及第.
六月東北界蝗.
七月癸酉敎文官常　以上各上封事極言時政得失.
辛巳御毬庭集民男女年八十以上及篤疾者六百三十五人賜酒食布帛茶藥有差.
以翰林學士崔沆爲師傅.
八月甲午門下侍郞平章事柳邦憲卒.
十月壬午以韋壽餘爲門下侍郞平章事陳　爲內史侍郞平章事.
十二月丙申敎曰: "朕　承祖業恭紹丕基御玄　之封彊奉皇天之眷命. 子育黎庶不敢遑寧. 慮一德之未孚或　倫之攸　. 每躬勤於聽斷冀馴致於*大平. 昨者方及秋旻未收　霧陰陽交錯氣候乖差. 是增若　之誠乃切責躬之戒. 避正殿　常羞　食宵衣心祈口禱果蒙感通便致淸和. 可謂能敬無災轉禍爲福. 固合益思祗畏仰副高明更勤恤於邦家愈勵精於政事. 然萬機之務獨理爲難. 允資臣下之功共　乾坤之道. 方因儆懼乃示箴言. 若乃衡軸之司實是民瞻之地固宜*??綸闕漏獻納謨明斟酌化源佐佑王業. 　　材之職選士之權搜草澤而無使遺賢勉公平而勿遵阿黨. 或懸科設法折獄審刑合盡哀矜不行苛刻足召和氣　無沈寃. 至於百執事恪居官聯謹守職務　之以揚淸激濁省之以背公向私. 逮夫牧守之官各懷字民之心無忘愛物之意. 至於鎭邊將帥訓齊師旅育養驍雄務備不虞戒於無度. 咨汝中外卿士當夙夜以匪懈在終始以不　. 噫天鑑非遙旣垂敬戒予心勿怠已致感通更增夕*　{　}之誠冀賴日新之慶. 故求共理以保將來."
○(庚戌)元年春正月乙丑廢上元道場.
閏二月甲子復燃燈會.
夏四月癸丑親祀*大廟.
己未賜徐崧等及第.
五月甲申流尙書左司郞中河拱辰和州防禦郞中柳宗於遠島. 拱辰嘗擊東女眞見敗. 宗恨之會女眞九十五人來朝至和州館宗盡殺之故　坐流. 女眞訴於契丹契丹主謂群臣曰: "高麗康兆弒君大逆也宜發兵問罪."
秋七月戊寅朔契丹遣給事中梁炳大將軍那律允來問前王之故.
八月丁未朔遣內史侍郞平章事陳　直中臺尙書右丞尹餘如契丹.
九月遣左司員外郞金延保如契丹秋季問候左司郞中王佐暹將作丞白日昇如契丹東京修好.
冬十月丙午朔以　知政事康兆爲行營都統使檢校尙書右僕射上將軍安紹光爲行營都兵馬使少府監崔賢敏爲左軍兵馬使刑部侍郞李昉爲右軍兵馬使禮賓卿朴忠淑爲中軍兵馬使刑部尙書崔士威爲統軍使率兵三十萬軍於通州以備契丹.
癸丑契丹遣給事中高正閤門引進使韓杞來告興師　知政事李禮均右僕射王同穎如契丹請和.
十一月丙子朔遣起居郞姜周載如契丹賀冬至.
契丹主遣將軍蕭凝來告親征.
庚寅復八關會王御威鳳樓觀樂.
辛卯契丹主自將步騎四十萬渡鴨綠江圍興化鎭. 楊規李守和等固守不降.
己亥康兆與契丹戰於通州敗績就擒.
庚戌丹兵陷郭州.
壬子丹兵至淸水江安北都護府使工部侍郞朴暹棄城遁州民皆潰.
癸丑丹兵至西京焚中興寺塔甲寅陷肅州.
庚申大流星隕於郭州.
辛酉契丹主攻西京不拔解圍而東.
癸亥西京神祠旋風忽起契丹軍馬皆　.
召還河拱辰柳宗復其爵.
壬申夜王與后妃避丹兵南幸.
甲戌次楊州遣河拱辰及戶部員外郞高英起奉表往丹營請和.
○(辛亥)二年春正月乙亥朔契丹主入京城焚燒*大廟宮闕民屋皆盡. 是日王次廣州.
丁丑扈從諸臣聞拱辰等被執皆驚懼散走惟侍郞忠肅張延祐蔡忠順周佇柳宗金應仁不去.
戊寅王發廣州次鼻腦驛.
壬午次長谷驛.
乙酉丹兵退.
丙戌王過仁義縣次水多驛丁亥踰蘆嶺入羅州.
乙未王回駕次伏龍驛.
戊戌次古阜郡己亥次金溝縣庚子次全州留七日.
壬寅楊規金叔興與契丹戰死.
癸卯契丹主渡鴨綠江引去.
以蔡忠順爲秘書監朴暹爲司宰卿周佇爲禮部侍郞中樞院直學士韓昌弼爲閤門通事舍人. 暹自安北遁還京都　家往其鄕務安縣道逢車駕隨至羅州已而辭歸又聞兵退來謁乃有是命時議譏之.
二月丁未發全州次礪陽縣戊申次公州留六日. 納金殷傅長女爲妃.
庚戌以金繼夫爲兵部侍郞李端爲吏部員外郞.
丁巳次淸州.
己未設燃燈會於行宮是後例以二月望行之.
庚申發淸州丁卯還京都入御壽昌宮.
己巳刑部奏: "劉彥卿世受國恩不思報效率先降敵請流配妻子." 從之.
三月戊子以卓思政爲御史中丞.
辛丑以劉瑨爲內史侍郞平章事趙之　崔士威　知政事.
夏四月丁未以卓思政爲右諫議大夫.
以久旱禱雨於宗廟移市肆禁屠宰斷　扇審寃獄恤窮　.
己酉以皇甫兪義崔昌　爲侍御史柳韶爲殿中侍御史金宗鉉朴從儉　爲監察御史.
壬子贈戰沒中丞盧　禮賓卿.
丙辰賜戰沒大將軍蔡溫謙申寧漢郞將元泰別將崔元拾遺乘里仁太史丞柳仁澤家米布有差.
丁巳命有司收　中外戰死骸骨祭之.
敎宰相曰: "語雲: '危而不持顚而不扶將焉用彼相' 書曰: '惟木從繩則正後從諫則聖,' 君臣之義得不悉心以匡救乎. 朕自　纘服備歷艱危夙夜競愧思免厥愆卿等勉輔不逮且無面從."
以李靖崔輔成爲尙書左右丞.
辛酉禱雨於松嶽大雨.
乙丑遣工部郞中王瞻如契丹謝班師. 先是王欲遣使契丹命太史筮之得乾之蠱. 奏曰: "乾爲君爲父乾健則無所不通. 九五曰: '飛龍在天利見大人.' 蠱之爲卦尊者在上卑者在下此亦以下事上之象吉."
丁卯置迎賓會仙二館以待諸國使.
五月乙亥東北女眞酋長　乙豆率其屬七十人來獻方物. 各賜衣服銀皿.
戊寅以庾方爲兵部尙書兼上將軍; 崔賢敏爲工部尙書; 金審言爲禮部尙書; 崔　爲右拾遺.
丁亥加平壤木覓橋淵道知巖東明王等神勳號.
丁酉以朴昇爲殿中侍御史.
六月癸卯朔以姜邯贊爲翰林學士承旨.
丁卯以李靖爲殿中監孫夢周爲尙書左丞.
秋七月癸酉以崔士威爲西北面行營都統使; 張延祐蔡忠順　爲中樞使.
甲申刑部奏: "郞中白行隣當南幸之際留在京城自稱御史中丞與李因禮巨貞等召募徒奴爲軍見敵不戰而潰請除名." 從之.
壬辰敎曰: "去年契丹圍西京沙門法言見義奮勇忘生徇國可贈首座."
八月癸卯刑部奏: "趙容謙柳僧虔李載崔　崔成義林卓當南幸之時驚動行宮請除名支配." 從之.
甲辰以梁　爲御史中丞.
乙巳以文仁渭爲右僕射; 朴忠淑爲西京副留守.
庚戌以張延祐判御史臺事.
丙辰論康兆黨流卓思政朴昇崔昌魏從政康隱于海島.
丁巳以皇甫兪義爲吏部郞中; 柳韶爲侍御史; 曹子奇李擇成　爲殿中侍御史; 李仁澤爲監察御史.
乙丑遣戶部侍郞崔元信如契丹.
丙寅御寬仁殿門饗耆老孤獨篤疾者賜物有差.
己巳以　知政事崔士威爲西京留守.
是月增修松嶽城.
築西京皇城.
東女眞百餘　寇慶州.
九月丙子左僕射　知政事趙之　卒.
以崔士威爲吏部尙書; 朴暹爲將作監; 康義爲尙書右丞; 朴從儉爲侍御史.
乙酉耽羅乞依州郡例賜朱記許之.
壬辰以李昉爲西京副留守.
冬十月庚子朔以兵部尙書庾方　知政事西京留守兼西北面行營都兵馬使.
乙丑遣都官郞中金崇義如契丹賀冬至.
命尙書張延*??{張延　}修營宮闕.
十一月壬午遣刑部侍郞金殷傅如契丹賀生辰.
十二月己酉以文仁渭　知政事.
是月契丹殺河拱辰.
○(壬子)三年春二月甲辰女眞酋長麻屍底率三十姓部落子弟來獻土馬三十姓曰阿干頓曰尼忽曰尼方固曰門質老曰弗遮利曰居質阿曰　閒逸曰尼質阿曰耶邏多曰邀揭　曰要悅逸曰鬱　曰烏臨大曰蒙骨拽　曰暈底憲曰徒怠曰耶兀逸曰拏乙信曰拏乙晏曰冬骨逸曰支　逸曰魚瑟殷曰　乙逸曰塗沒尼曰云突梨曰押閒伊曰惱一伊曰排門異曰佛徐逸曰滿尹伊.
乙卯敎曰: "語曰: '百姓不足君孰與足' 頃因戎事民失農業道　相望. 念黎庶之若此豈君父之獨安. 其令尙食大官　省常膳."
戊午以韋壽餘爲侍中劉瑨爲門下侍郞崔士威爲內史侍郞平章事崔沆爲吏部尙書　知政事朴忠淑爲尙書左僕射蔡忠順爲禮部尙書.
三月庚午慶州地震.
壬申宋人王福錢華楊太葉淸王弩李太林惜來投.
夏四月癸亥門下侍中韋壽餘卒.
是月霜.
契丹詔王親朝.
五月己巳東女眞寇淸河迎日長　縣遣都部署文演姜民瞻李仁澤曹子奇督州郡兵擊走之.
撤慶州朝遊宮以其材修皇龍寺塔.
乙酉謁元陵.
丙戌集僧於內殿講仁王般若經.
六月甲辰以時御宮庭湫隘令常　官五日一見.
乙巳以李守和爲左拾遺.
庚戌宋人葉居　林德王皓來投.
癸丑禮官請令中外陳賀生辰. 敎曰: "寡人早値閔凶永違供養. 每及　勞之日益切追感之心豈忍悲懷反受慶會. 今後兩京諸道進賀一切禁之止置祝壽道場永爲恆式."
監察御史李仁澤與東北面行營兵馬使姜邯贊有隙論訴不已命罷仁澤職.
以旱命有司治　獄放輕繫禱祠山川.
甲子遣刑部侍郞田拱之如契丹夏季問候且告王病不能親朝丹主怒詔取興化通州龍州鐵州郭州龜州等六城.
秋七月戊寅敎曰: "朕頃在泗水彥孝孝質二人扶持左右夙著勤勞可賜良田以賞其勞."
八月丙申朔日食.
戊戌日本國潘多等三十五人來投.
壬寅耽羅人來獻大船二　.
東北州鎭有年.
九月己巳遣西頭供奉官文儒領如契丹來遠城.
冬十月丙午南楚人陸世寧等來獻方物.
閏月女眞毛逸羅　乙豆率部落三十姓詣和州乞盟許之.
庚午遣工部尙書　知政事張瑩禮部侍郞劉徵弼如契丹.
癸未契丹使*大尉韓　來.
十二月丁丑慶州地震.
敎曰: "昔在晉朝大室燒毀杜預謝鯤等奏修嘉德門權安神主以行祭禮. 今以寡人不德致令淸廟挻災惻愴雖深興營未暇. 乃欲先造木主置於齋坊其令禮官擬議奏聞."
庚寅張瑩與契丹引進使李延弘來.
是月作西京木覓祠神像.
創重光寺.
○(癸丑)四年春正月丁酉遣禮賓少卿張　如契丹.
庚戌宋　人戴翼來投. 授儒林郞守宮令賜衣物田莊.
辛酉以金作賓爲御史中丞韓昌弼爲右補闕黃周亮爲侍御史.
壬午慶州地震.
癸未敎曰: "朕以　躬　爲元首愆違所積變異相仍. 　不妄作是用憂懼宜令有司講求　災之道以聞."
庚寅遣中樞院使蔡忠順如契丹.
三月辛丑金州地震.
戊申契丹使左監門衛大將軍耶律行平來責取興化等六城.
夏四月乙丑右常侍全輔仁上表乞致仕不允.
丙子隕霜殺草.
癸未以工部尙書　知政事張瑩爲西京留守.
五月丁酉契丹來告改統和爲開泰.
壬寅女眞引契丹兵將渡鴨綠江大將軍金承渭等擊卻之.
癸卯納敬章太子女爲妃.
六月丁卯遣借尙書右丞金作賓如契丹賀改元.
癸酉松嶽崩.
秋七月戊申契丹使耶律行平復來索六城.
八月乙亥謁義陵赦.
九月丙午御寬仁殿覆試賜林維幹等及第.
庚戌敎曰: "輔國大將軍宋能驃騎大將軍庾孫逮事太祖從軍有勞今尙無恙已及期　其各加大匡."
丙辰以吏部尙書　知政事崔沆監修國史禮部尙書金審言修國史禮部侍郞周佇內史舍人尹徵古侍御史黃周亮右拾遺崔　　爲修撰官.
冬十月修功臣堂.
十一月丁未金州地震.
十二月戊午朔日食.
丙戌金慶二州地震.
○(甲寅)五年春正月甲午宮闕成.
壬子彗見於五車.
二月庚申彗入大陵.
甲子御新闕.
鐵利國主那沙使女眞萬豆來獻馬及貂鼠靑鼠皮.
丙子敎: "民年七十以上無官者　加正位級."
甲申以光休梁一巨貞　爲郞將以賞戰功.
三月庚寅白虹貫日.
辛丑白氣貫日.
壬子敎曰: "追尊祖考以明功烈人子之志也. 朕取來月饗於　宮宜委所司議定." 禮官奏加上先王先後尊謚.
夏四月甲戌致仕門下侍中柳允孚加內史令.
丙子親　於齋坊始以穆宗　赦流罪以下.
以劉瑨檢校太師守門下侍中; 崔士威爲門下侍郞平章事; 金審言爲內史侍郞平章事.
丁丑賜禹玄符等及第.
五月辛卯太白晝見.
丙午中樞院副使田拱之卒.
六月庚申敎曰: "防戍軍道死者官給*　{斂}具函其骨驛送於家其商旅死而不記姓名本貫者所在官司爲之權　誌其老壯形貌勿使疑誤以爲永式."
是月加陳　李禮均爲門下侍郞平章事王同穎爲內史侍郞平章事尹餘爲司宰卿王佐暹爲將作少監以奉使契丹被留未還也.
秋七月庚寅修社稷壇.
八月甲子遣內史舍人尹徵古如宋獻金線織成龍鳳鞍　繡龍鳳鞍　各二良馬二十二匹仍請歸附如舊宋帝詔登州置館于海次以待之.
己巳移御明福宮.
丙子慶州地震.
己卯以內史侍郞平章事金審言爲西京留守盧　爲御史中丞.
癸未以梁　爲吏部侍郞中樞副使.
九月乙酉以孫夢周爲翰林學士承旨李　爲翰林學士.
丙申契丹遣將軍李松茂又索六城.
冬十月己未契丹遣國舅詳穩蕭敵烈來侵通州興化鎭將軍鄭神勇別將周演擊敗之斬七百餘級溺江死者甚衆.
十一月癸未朔上將軍金訓崔質等率諸衛軍作亂流中樞院使張延祐日直皇甫兪義.
乙酉金訓等請武官常　以上皆兼文官從之.
庚寅訛言北山諸寺僧擧兵來京城大駭戒嚴.
十二月丁巳赦流罪以下　諸死罪杖流除皇甫兪義張延祐及常赦不免外諸流配人　與量移. 海瀆山川神祇各加勳號京中人戶賜穀有差孝子順孫義夫節婦量賜分物文官七品以上入仕二十年者改服章道官加次第職.
○(乙卯)六年春正月契丹作橋於鴨綠江夾橋築東西城遣將攻破不克.
癸卯契丹兵圍興化鎭將軍高積餘趙　等擊卻之甲辰又侵通州.
三月癸未幸西京.
甲午王宴群臣於長樂宮誅金訓崔質等十九人.
己亥契丹侵龍州.
女眞以船二十　寇狗頭浦鎭溟道都部署擊敗之.
夏四月庚申契丹使將軍耶律行平來又索六城拘留不遣.
是月王至自西京.
五月辛丑大流星隕於西南.
癸卯以金殷傅知中樞事.
六月己酉朔日食.
閏月甲辰以李周憲爲刑郞尙書張延祐爲戶部尙書.
宋泉州人歐陽徵來投.
秋七月庚申罷武官所請建官號.
都兵馬使奏: "將軍鄭神勇林英含及軍士一萬二千五百餘人皆有邊功請增級以賞." 從之.
八月乙未內史令柳允孚卒輟朝三日謚敬安.
九月甲寅契丹使監門將軍李松茂來索六城.
己未契丹來攻通州. 癸亥興化鎭大將軍鄭神勇別將周演散員任憶校尉楊春*大醫丞孫簡太史丞康承穎等引兵出契丹軍後擊殺七百餘級神勇及六人死之.
丁卯契丹攻寧州城不克而退. 庚午大將軍高積餘將軍蘇忠玄高延迪散員金克別將光參等追擊死之. 丹兵虜兵馬判官王佐錄事盧玄佐而去.
十一月己巳戶部尙書張延祐卒.
甲戌慶州地震.
是歲契丹取宣化定遠二鎭城之.
遣民官侍郞郭元如宋獻方物仍告契丹連歲來侵. 表曰: "藉以聖威示其睿略或至傾危之際預垂救急之恩."
○(丙辰)七年春正月庚戌契丹耶律世良蕭屈烈侵郭州. 我軍與戰死者數萬人獲輜重而歸.
甲寅契丹使十人到鴨綠江不納.
乙卯移御壽昌宮.
贈鄭神勇尙書右僕射上柱國周演將軍任憶中郞將楊春郞將孫簡尙藥奉御康承穎太史令授神勇子均伯郞將兼尙乘奉御.
戊午以姜民瞻爲內史舍人.
壬戌兵部奏: "郞將秦明柳高價康孝等七十四人請增爵一級以賞邊功." 從之.
丙寅以故將軍高延迪死事賻其家米五十碩麥三十碩布一百匹.
丁卯以金殷傅爲戶部尙書李守和崔　爲左右補闕李作忠歐陽徵爲左右拾遺.
戊辰以尹徵古爲中樞院副使.
己巳以張瑩爲左散騎常侍蔡忠順復爲禮部尙書.
壬申奉太祖梓宮復葬顯陵. 庚戌之亂移安梓宮於負兒山香林寺至是還葬.
郭元還自宋. 帝詔曰: "朕位居司牧志存安民. 雖分域以有殊惟推誠而無*閒. 念卿本道固深軫於懷思　彼隣封亦久從於盟好. 所期輯睦用泰黎蒸."
二月己卯以金老玄爲尙書右僕射.
庚辰兵部奏: "中郞將蔡宏李康等一百五十九人　有戰功請增爵一級." 從之.
壬午契丹王美延相等七人來奔.
甲申金訓等父母妻　妹祖孫叔伯緣坐者皆放之其子若同産兄弟歸之本貫常赦不原.
己丑王以壽昌宮怪異數見移御明福宮.
辛丑太白經天.
兵部奏: "將軍黃虎猛等三十九人皆有戰功請加職一級." 從之.
甲辰契丹曹恩高忽等六人來投.
夏四月甲申以異膺甫攝司憲大夫徐訥爲中丞柳韶爲雜端曹子奇爲侍御司憲金祐甫李成功爲殿中侍御司憲安宰均李元秀劉玄佐李懷郭紳李周佐爲監察. 司憲臺庭栢樹枯死有年至是復生.
五月乙巳宮人金氏生王子賜名欽仍賜延慶院金銀器匹*　{段}田莊奴婢鹽盆魚梁.
辛亥契丹馬兒保良王保可新等十三戶來投.
乙丑尙書省奏: "龜州軍橘仙永夢謀叛." 斬之.
契丹要豆等三人來投.
六月丙子以金殷傅爲中樞使上護軍郭元爲刑部侍郞右諫議大夫皇甫兪義爲給事中金猛爲中樞直學士.
戊寅契丹志甫等三人來投.
庚辰王子生於恆春殿賜名秀.
乙酉契丹張烈公現申豆猷兒王忠等三十戶來投.
秋七月甲辰都兵馬使奏: "將軍高積餘中郞將徐肯郞將守　等三千一百八人曾於通州之役殺獲甚多請不拘存沒增職一級." 從之.
辛亥御明福殿覆試賜金顯等及第.
庚戌以李周憲爲尙書右僕射.
丁巳契丹由道高宗等九人來投.
庚申敎曰: "比聞秋稼將成飛蝗爲害豈刑政之或戾將災　之使然. 其內外囚徒流以下取保出獄*　理速決."
八月契丹朱簡從道等八人來投.
九月己酉敎曰: "南界州縣蝗旱重仍言念飢民能無責己. 宜避正殿　常膳禁諸宮院飮酒作樂."
契丹羅墾等五人來投.
甲寅以李周憲爲西京留守.
丙寅以孫夢周爲禮部尙書.
辛未契丹奉大高里等十九人來投.
冬十一月辛丑朔賜鄭神勇家良田二十結.
癸丑以崔沆爲內史侍郞平章事庾方爲刑部尙書　知政事.
丙辰祈雪於群望.
契丹匡乂兒等十人來投.
十二月辛巳以元祐爲工部尙書智蔡文爲右常侍皆以武職兼之.
乙未契丹瑟弗達等六人來投.
是歲. 復行宋大中祥符年號.
○(丁巳)八年春正月丁未檢校*大尉左散騎常侍　知政事張瑩上表乞退.
三月甲辰賜鄭倍傑等及第.
丙午白氣貫日.
丁巳以李端爲司憲中丞.
夏四月遣門下平章事崔沆中樞副使尹徵古於泗州奉遷安宗梓宮王備法駕迎於東郊.
五月戊申以李　知中樞事.
壬子中樞使戶部尙書金殷傅卒.
乙丑加上考　尊謚.
六月螟.
秋七月戊戌契丹光正等七戶來投.
庚子兵部奏: "正輔李龍奉正朝任述光等三十人皆有邊功請加鄕職一級." 從之.
辛丑宋泉州人林仁福等四十人來獻方物.
己酉女眞靺鞨木史率部落來朝賜爵及衣物.
契丹買瑟多乙鄭新等十四人來投.
遣刑部侍郞徐訥如宋獻方物.
戊午上將軍尙書右僕射安紹光卒.
八月癸酉契丹果許伊等三戶來投.
乙亥謁乾陵.
乙酉東女眞蓋多弗等四人來投請效邊功許之優禮賜物.
壬辰西女眞　信擒契丹東京崇聖寺僧道遵以來.
癸巳契丹蕭合卓圍興化鎭攻之九日不克. 將軍堅一洪光高義出戰大敗之斬獲甚多.
甲午黑水*??鞨{黑水靺鞨}阿離弗等六人來投分處江南州縣.
九月甲辰契丹群其昆伎女眞孤這等十戶來投.
己酉兵部尙書金徵祐上表致仕.
壬子契丹烏豆等八人來投.
戊午御宣政殿閱兵.
是月旱蝗王避正殿　常膳.
冬十月壬申修顯陵.
十一月丙申以李元爲龍虎軍上將軍兼戶部尙書.
己亥太白經天.
十二月丙寅以蔡忠順爲左散騎常侍中樞使.
乙亥謁顯陵赦.
是月敎: "高勾麗新羅百濟王陵廟　令所在州縣修治禁樵採過者下馬."
○(戊午)九年春正月乙未朔遣使西京祭太祖於聖容殿以重新肖像也.
丙申西女眞未閼達等七人來獻甲　及馬.
定安國人骨須來　.
庚子宰臣率百官上表請還御正殿復常膳不允.
壬子東女眞鋤栗弗西女眞阿主等四十餘人來獻馬及甲　旗幟貂鼠靑鼠皮.
戊午群臣累請復常膳許之.
二月戊辰賜海弩二軍校尉船頭以下茶布有差.
己巳西女眞凌擧渠伊等來獻皮鐵甲及馬.
乙亥敎曰: "禮記: '季春之月省囹圄去桎梏' 內外法司宜遵月令以導陽和用爲恆式."
以盧　爲中樞副使上護軍.
己卯東女眞　於率部落來獻馬及貂皮賜衣帶貨物.
甲申門下省奏: "龍川校尉朴鳴金願以所授邊功階職代授其父." 從之.
乙酉加國內山川神祇勳號.
西女眞麻　麻閼達等來獻土馬賜貨物.
丙戌契丹張正等四人來投.
三月甲午朔契丹宋匡襲伊蓋等十餘人來投.
癸卯收　郊*坼{圻}餓死人骸骨.
甲辰以鄭忠節金承渭　爲兵部尙書.
東女眞阿梨古西女眞凌渠等百餘人來獻方物　賜爵又賜匹*　{段}.
庚申白氣貫日.
夏四月戊辰王后金氏薨於玄德宮.
庚午黃霧四塞凡四日京城多患　疫王分遣醫療之.
辛巳東女眞仇　　西女眞渠逸等二十餘人來獻土馬器仗賜衣帶貨物. 西女眞木史木開等二百戶來投.
閏月戊戌東女眞酋長阿廬大等來獻土馬貂鼠皮賜衣物.
癸卯宋江南人王肅子等二十四人來獻方物.
是月修開國寺塔安舍利設戒壇度僧三千二百餘人.
五月乙丑契丹史夫來投.
戊寅飯僧十萬.
己卯以姜邯贊爲西京留守內史侍郞平章事; 梁　爲禮部尙書兼中樞使; 李　爲翰林學士承旨; 徐訥爲左諫議大夫.
庚辰佐尹康閏奉等十九人以戰功增職一級.
西北界螟.
壬午敎: "乙卯年契丹入寇之時諸州鎭將卒有功績者增級死者優加賻贈."
癸未賜黃靖等及第.
甲申西女眞　億實弗等十人來獻馬及甲　　增職賜物.
六月乙未以蔡忠順爲吏部尙書　知政事.
戊戌西北女眞加乙弗等三十人來獻馬及兵仗.
己亥以李　周佇爲左右常侍.
戊申始創大慈恩玄化寺以資考　冥福.
庚戌彗見長四丈餘.
癸丑東女眞尼骨伊西女眞諸毛等來朝.
庚申兵部奏: "將軍楊渥中郞將咸進等四百四十九人皆有邊*切{功}增職一級." 從之.
秋七月乙亥大醮於毬庭.
丁丑王子生於延慶院賜名曰亨改院爲宮仍賜禮物.
是月修濟危院.
東女眞烏頭朱等三十餘人來獻土馬兵仗　賜衣物.
八月壬辰以晉含祚爲戶部尙書.
九月戊寅以朱德明爲工部尙書.
丁亥內史侍郞平章事金審言卒.
東女眞尼*於弗來朝增授鄕職.
以尹徵古爲中樞使.
敎: "犯死罪者免死杖流遠地赦流以下."
冬十月丙午右僕射金老玄卒. 以勤幹稱每有營造必令監督.
丁未賜龜州女眞木史等三十四人絹紬布五百餘匹以賞捕賊功.
戊申以內史侍郞平章事姜邯贊爲西北面行營都統使.
辛亥移御壽昌宮.
東西女眞酋長鹽之渠伊那徐乙那等五十人來獻馬及甲冑兵仗　賜衣物.
是月遣禮賓少卿元永如契丹請和.
行宋天禧年號.
十一月癸亥輔臣以彗星已滅表請御正殿復常膳從之.
丙寅以全仁輔爲尙書左僕射; 韓彬卿爲侍講學士.
以于山國被東北女眞所寇廢農業遣李元龜賜農器.
十二月辛卯東北女眞阿次烏乙弗等十四人來獻馬及兵器.
壬辰契丹人王遂來投.
戊戌契丹蕭遜寧以兵十萬來侵王以平章事姜邯贊爲上元帥大將軍姜民瞻副之. 帥兵至興化鎭大敗之遜寧引兵直趨京城. 民瞻追及於慈州又大敗之.
辛亥奉太祖梓宮移安於負兒山香林寺.
甲寅京城戒嚴.
丙辰赦流罪以下.
丁巳彗見.
○(己未)十年春正月辛酉蕭遜寧至新恩縣去京城百里. 王命收城外民戶入內淸野以待. 遜寧遣耶律好德*　{齎}書至通德門告以回軍潛遣候騎三百餘至金郊驛. 我遣兵一百乘夜掩殺之.
丙子東女眞酋長於那等來朝.
二月己丑朔丹兵過龜州邯贊等邀戰大敗之生還者僅數千人.
壬辰右僕射全輔仁卒. 以明經出身累授學官時稱宿儒然性輕躁.
甲午姜邯贊凱還王親迎於迎波驛.
壬子宴將帥於明福殿幷勞三軍.
三月戊午朔日食.
辛酉尙書左僕射文仁渭卒.
癸亥以通州都府署庾伯符等一百七十三人力戰死敵命贈官賜其家米麥有差.
甲子以異膺甫爲右僕射; 姜民瞻爲鷹揚上將軍柱國; 柳參爲禮賓卿; 金宗鉉爲禮部員外郞.
戊辰鐵利國主那沙使阿盧太來獻土馬.
甲申慮囚*　決輕繫.
夏四月癸卯禱雨於神祠.
丙辰鎭溟船兵都部署張渭男等獲海賊八　賊所掠日本生口男女二百五十九人遣供驛令鄭子良押送其國.
五月丙寅太白晝見.
戊辰契丹東京文籍院少監烏長公來見.
辛巳以旱慮囚.
壬午遣使如鐵利國報聘.
六月丙戌朔東女眞酋長那沙弗等率衆來朝.
戊子以羅敏爲尙書禮部侍郞兼右諫議大夫.
秋七月辛酉以異膺甫李元爲左右僕射.
己巳宋泉州陳文軌等一百人來獻土物.
庚午西女眞酋長阿羅弗率衆來獻馬.
壬申宋福州虞瑄等百餘人來獻香藥.
己卯于山國民戶曾被女眞虜掠來奔者悉令歸之.
八月己丑遣禮賓卿崔元信李守和如宋賀正.
辛卯契丹東京使工部少卿高應壽來.
乙未遣考功員外郞李仁澤如契丹東京.
乙巳門下侍中劉瑨卒.
壬子東女眞毛逸羅率衆來朝增階職.
九月甲寅朔太史奏: "日食." 陰雲不見.
乙卯移御壽昌宮.
壬戌以重陽節賜宴宋及耽羅黑水諸國人於邸館.
冬十月甲申朔以柳韶爲司憲中丞.
甲午兩浙忘難等六十人來.
十一月癸丑朔以姜邯贊爲門下侍郞同內史門下平章事.
庚申徙江南州縣丁戶以實象山伊川遂安新恩峽溪牛峯等縣.
辛巳奉太祖梓宮復葬顯陵.
十二月癸未朔王子生於安福宮賜名緖改宮號曰延德仍賜禮物.
庚寅東黑水國酋長仇突羅來獻土馬兵仗.
壬辰以大寒*　決獄囚.
丁酉以崔士威爲淸河縣開國男.
戊戌以姜民瞻爲右散騎常侍.
甲辰以庾方爲千乘縣開國男; 蔡忠順爲濟陽縣開國男.
丙午謁顯陵.
辛亥彗見.
○(庚申)十一年春正月癸亥以晉含祚爲右僕射兼都正使; 崔元爲戶部尙書; 李可道爲尙書右丞; 李守和爲起居郞; 崔　爲起居舍人; 李作忠爲右補闕.
丙寅黑水靺鞨閼屍頃高之問等二十四人來獻土物.
辛未以朴有仁金　爲左右拾遺.
西女眞酋長高豆花來獻方物.
二月戊子以遂安縣隊正赫然及軍李曾龜州軍柴音達戰死優賜妻子貨物.
己丑前庫部令史庾翰與其男沒蕃逃歸王念其勞苦特加官賜衣糧.
壬寅東女眞黔佛羅等七人來獻契丹官印一顆及土馬.
甲辰以門下侍郞陳　李禮均內史侍郞王同穎司宰卿尹餘將作少監王佐暹少府丞金德華將作注*薄{簿}金徵祜*大醫監金得宏被留契丹各賜其妻米穀有差封佐暹妻爲開城郡君子夷甫授禮部主事.
己酉宋泉州人懷贄等來獻方物.
是月遣李作仁奉表如契丹請稱藩納貢如故且歸所拘人只刺里被留凡六年.
三月癸丑歸契丹使耶律行平.
己未契丹使檢校司徒韓紹雍來.
辛酉以姜民瞻爲兵部尙書.
甲子女眞歸德將軍弗那率衆來朝.
丁卯以將軍彭洪　等十人有邊功　增一級.
特賜故將軍鄭神勇家穀三百碩.
夏四月庚子王臨軒遣門下侍郞崔士威知中樞事姜民瞻冊子欽爲開府儀同三司檢校太師守司徒兼內史令上柱國崇仁廣孝輔運功臣封延慶君.
癸卯宴文武常　以上官於明福殿賜物有差.
丁未遣禮部尙書梁　刑部侍郞韓去華如契丹告封王子. 宰臣庾方等諫止之不納.
己酉東女眞酋長達魯率衆來獻蕃米三百石.
五月辛亥朔設師子座一百於內庭講仁王經三日.
丁巳以尹徵古爲右散騎常侍.
乙亥御明福殿覆試賜李元顯等及第.
黑水靺鞨烏頭那等七十餘人來獻方物.
庚辰以崔元信李守和奉使汚辱　流之.
以安鴻漸爲司憲雜端.
六月西北界蝗.
癸巳遣持書使借司宰少卿盧執中如契丹東京.
己亥弗奈國酋長沙訶門遣女眞奴鬱達來獻土物.
秋七月乙丑以久旱慮囚. 癸酉大雨.
八月丙戌王以安西道屯田一千二百四十結施納於玄化寺. 兩省再三論駁不納.
丁亥追贈新羅執事省侍郞崔致遠內史令從祀先聖廟庭.
庚子以重修大內移御壽昌宮.
九月丁巳宴群臣於寬仁殿.
己未王如玄化寺親擊新鑄鍾又令群僚擊之各捨衣物匹*　{段}.
冬十月己丑以玄化寺僧法鏡爲王師.
閏十二月庚戌以李玄載爲殿中侍御司憲.
癸亥漣州地震.
是年遣崔齊顔如契丹賀千齡節金猛如宋.
○(辛酉)十二年春正月庚辰白氣貫日.
己丑契丹東京使左常侍王道　來告其主將受冊禮.
乙巳改紫宸殿爲景德殿; 上陽宮爲正陽宮; 左右朝天門爲朝宗; 柔遠門爲崇福.
是月黑水靺鞨酋長阿頭　弗等來獻馬及弓矢.
二月丁未契丹遣檢校司空御史大夫姚居信來聘.
辛亥五冠山崩.
癸酉東女眞懷化將軍摩底介率衆來朝.
甲戌賜京城男女年九十以上者酒食茶藥布帛有差.
三月壬午以庾方爲內史侍郞平章事; 朱德明爲尙書左僕射; 金玄涉爲刑部尙書; 朴訥　爲工部尙書; 徐訥爲國子祭酒知吏部事.
乙酉西女眞毛逸羅那忽邏等來獻土馬貂鼠皮.
癸巳鐵利國遣使表請歸附如舊.
乙未契丹東京使檢校散騎常侍張澄岳來聘.
丙申玄化寺北山崩出玉璞.
改文功殿爲文德殿.
夏四月己巳講仁王經於毬*庚{庭}三日.
五月庚辰造土龍於南省庭中集巫覡禱雨.
丙戌慮囚.
戊子命尙書左丞李可道往取慶州高僊寺金羅袈裟佛頂骨昌林寺佛牙　置內殿.
庚寅雨.
六月丁卯以張瑩爲尙書左僕射同內史門下平章事仍令致仕周佇爲翰林學士承旨.
遣韓祚如宋謝恩.
秋七月甲戌朔日食.
丙子耽羅獻方物.
癸巳東女眞黑水酋長居蔚摩頭蓋來.
癸卯改明慶殿爲宣政; 靈恩殿爲明慶; 景德殿爲延英.
八月辛亥以金因渭爲尙書右僕射仍令致仕.
己未王如玄化寺親篆碑額嘗命翰林學士周佇製碑文　知政事*葵忠順{蔡忠順}製碑陰幷書.
戊辰王子生於延德宮賜名基.
辛未加賜王子欽護國功臣號以崔士威檢校太師守門下侍中崔沆檢校太傅守門下侍郞同內史門下平章事庾方檢校太保*葵忠順{蔡忠順}尹徵古　檢校太尉.
壬申御寬仁殿覆試賜趙　等及第.
是月東女眞實彬阿梨古來朝.
九月癸酉朔以李　爲中樞使檢校司空.
乙未黑水靺鞨蘇勿蓋高之門來獻方物.
遣中樞使李　兵部侍郞柳琮如契丹賀受冊.
冬十月己酉以李周憲爲尙書左僕射　知政事.
乙卯東西女眞酋長阿盧大阿蓋等來朝.
十一月癸未知中樞事兵部尙書姜民瞻卒.
十二月乙巳中樞使右散騎常侍尹徵古卒.
戊午以崔士威判尙書吏部事金猛爲吏部侍郞.
○(壬戌)十三年春正月丁丑以郭元爲右散騎常侍; 李作仁同知中樞事; 金猛權知中樞事.
丁亥黑水酋長沙逸羅曼投弗等來朝.
甲午贈新羅翰林薛聰弘儒侯從祀先聖廟庭.
丁酉以劉徵弼爲翰林學士秘書監.
二月辛丑朔西女眞這羅來獻人口方物.
壬寅以李　爲刑部尙書.
己酉耽羅獻方物.
遣軍器少監金仁裕如契丹春季問候.
壬子契丹孟流演擧等四人來奔.
丙辰宮城東北廊一百五十餘*閒火.
丁卯遣　知政事朴忠淑國子司業李瓊如契丹.
三月癸酉以李可道同知中樞事.
乙亥尙書右僕射李周憲卒.
夏四月契丹遣御史大夫上將軍蕭懷禮等來冊王開府儀同三司守尙書令上柱國高麗國王食邑一萬戶食實封一千戶仍賜車服儀物自是復行契丹年號.
丁卯以蔡忠順爲內史侍郞平章事兼西京留守.
五月庚午禱雨於群望.
乙亥溟州上言: "銀鑛出旌善縣."
丙子韓祚還自宋帝賜聖惠方陰陽二宅書乾興曆釋典一藏.
癸巳冊子延慶君欽爲王太子.
黑水靺鞨　意等三十餘人來朝.
六月庚子冊子亨爲平壤君.
癸卯冊子緖爲樂浪君.
乙巳以庾方爲門下侍郞平章事.
壬子置東宮官屬.
戊辰延德宮主金氏卒.
秋七月丙子都兵馬使奏: "于山國民被女眞虜掠逃來者處之禮州官給資糧永爲編戶." 從之.
東西女眞阿羅大等來獻土物.
八月庚子契丹東京持禮使李克方來言: "自今春夏季問候使幷差一次與賀千齡節正旦使同行秋冬季問候使幷差一次與賀太后生辰使同行."
甲寅宋福州人陳象中等來獻土物.
鐵利國首領那沙遣黑水阿夫閒來獻方物.
辛酉廣南人陳文遂等來獻香藥.
甲子納國子祭酒徐訥女爲淑妃.
九月己巳賜京城男女年八十以上及篤　疾者酒食茶布有差.
丙子契丹東京使王守榮來.
癸未遣都官郞中尹宗元如契丹賀太后生辰.
丁亥遣左散騎常侍郭元尙書右丞王　如契丹.
戊子契丹首於昧烏於乙等十九人來投.
冬十月庚戌慮囚.
乙卯冊延慶宮主金氏爲王妃.
以霖雨不止祈晴於群望.
己未以徐訥爲中樞使右散騎常侍; 李可道爲中樞使國子祭酒; 韓祚柳韶爲左右諫議大夫.
辛酉以周佇爲禮部尙書李作仁爲司憲大夫金猛爲中樞副使.
十一月乙酉契丹東京使高張胤來.
十二月辛丑契丹弗大等十一人來投.
癸丑西女眞魚尼底來告: "親姑曾隨投化人昧那來住大國京都已經數年思戀本蕃乞以土馬贖之." 卽命放歸還其馬.
己未東女眞首領史彬來獻馬及弓矢.
世家卷第四.
