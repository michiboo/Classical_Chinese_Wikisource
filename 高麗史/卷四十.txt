世家卷第四十. 高麗史四十.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修
恭愍王三.
○(壬寅)十一年春正月戊申朔王在福州賀正.
甲子安祐李芳實黃裳韓方信李餘慶金得培安遇慶李龜壽崔瑩等率兵二十萬屯東郊摠兵官鄭世雲督諸將進圍京城乙丑昧爽諸將四面進攻我
太祖以麾下親兵二千人奮擊先登大破之斬賊魁沙劉關先生等賊徒自相蹈籍　屍滿城斬首凡一十餘萬級獲元帝玉璽金寶金銀銅印兵仗等物餘黨破頭潘等一十餘萬遁走渡鴨綠江而去賊遂平.
己巳金鏞矯旨密諭安祐李芳實金得培殺摠兵官鄭世雲.
庚午鄭世雲露布至行在王遣內詹事李大豆里賜世雲衣酒.
遣　政李仁復收國史秘書.
辛未將軍睦忠至自軍前言: "諸將殺鄭世雲秘不發."
壬申頒宥旨於諸將仍令督赴行在以安其心.
甲戌判太醫監事金賢上將軍洪師禹來獻諸將論世雲書王悅賜賢等金帛.
乙亥遣知奏事元松壽賜諸將衣酒以李芳實爲中書平章政事.
二月己卯趙小生誘引納哈出入寇三撒忽面之地元季兵　胡虜納哈出據有瀋陽之地稱行省丞相.
庚辰宦者高龍普伏誅.
辛巳東京尹裴天慶來享王請幸東京.
丁酉倭焚晉州岳陽縣.
　扈從諸司支給有差.
辛丑王發福州.
癸卯駐駕尙州牧使崔宰供進無缺不行饋遺爲左右所短遂罷之.
甲辰東北面都指揮使與納哈出累戰敗績請遣我
太祖.
乙巳安祐還詣行宮金鏞使門者殺之遣使分捕李芳實金得培萬戶朴椿殺芳實於龍宮縣.
三月丁未朔搜捕得培于山陽縣殺之梟首於尙州觀者莫不嗟悼下敎曰: "國家不幸遭罹寇難播遷南土惟予小子否德所召亦惟將帥用軍無律不克禦侮故也方懷嘗膽之憂始寢敗軍之罰乃命門下平章事商議會議都監事鷹揚軍上將軍鄭世雲爲摠兵官賜之節鉞代予行事繼降　書宣示所以委任之意大將小將　聽約束　無敢違果賴祖宗之靈啓迪於上忠志之士奔走於下四面合攻盡殲其衆方俟凱旋疇賞報功不期祐等恃功驕恣構　世雲不畏大法以快一朝之憤摠兵官代予行事而居下者敢擅殺之是不有我也陵上干犯罪孰大焉? 顧惟祐等爲國爪牙血戰數年頗著勞　而一念之謬前功盡棄予實悼焉雖然破賊之功一時之所或有無君之罪萬世之所不容輕重灼然有不相掩者釋此不誅何以示後? 故命有司將都元帥安祐元帥得培芳實閔渙金琳等明正典刑尙念舊勞罪不及　所管大小官吏具令有司量功　用其黨惡背功手害世雲郞將鄭贊在逃不宥外其餘知情不首者悉皆原免布告中外咸使聽知惟爾士衆務盡乃心無越爾職以保終始."
遣平章事李公遂　政黃裳樞密院使金希祖守京城.
丁巳命諸司分司京城時京城宮闕無遺閭巷爲墟白骨成丘.
己未黑山島人獻倭　.
辛酉赦大　於行宮勞赴征將士.
甲子地震.
改官制.
李　乞辭以柳濯爲左政丞.
乙亥前史館編修官李　上書陳時務十條王嘉之.
夏四月丙子朔遼陽行省同知高家奴邀擊紅賊餘衆斬四千餘級擒其魁破頭潘遣使來報.
丙戌朔方道都指揮使擊女眞獻捷.
丁亥王閱射於西門觀雜戱賜布五十匹.
庚寅發龍門倉穀一萬石賑貸京畿飢民.
乙未王射於南樓令近臣擊毬以觀.
丙申地震.
以密直副使李龜壽爲全羅道鎭邊使; 典理判書崔瑩爲楊廣道鎭邊使. 我
太祖以上護軍爲東北面兵馬使.
五月丁巳元遣太子詹事院僉同奇田龍賜王衣酒.
乙丑遼陽省平章高家奴遣使來請兵.
六月丙子以同知密直司事安遇慶爲西北面都兵馬使.
戊寅遣判三司事金逸逢如元獻方物.
辛巳彗見長尺許凡三日.
丙申監察司上言: "竊聞乘輿欲幸水原營宮闕水原陜隘濱海倭寇可虞首降紅賊人心難保淸州已備巡幸且居三道之衝便於轉餉賊不能近願姑駐駕淸州徐俟農隙擇京城近地以爲移御之所今農務方殷豈可用經亂之民以興工役?" 下都僉議司議之.
遣典法判書李子松如元告平紅賊獻所獲玉璽二金寶一金銀銅印二十餘及金銀牌.
監察大夫金續命辭不允.
秋七月納哈出領兵數萬與卓都卿趙小生等屯於洪原之　　洞遣哈刺萬戶那延帖木兒同僉伯顔甫下指揮率兵千餘爲先鋒.
太祖遇於德山洞院平擊走之踰咸關車踰二嶺幾殲委棄鎧仗不可勝數是日,
太祖退屯　相谷納哈出怒移屯德山洞.
太祖乘夜襲擊敗之納哈出退還　　洞,
太祖屯舍音洞,
太祖遣斥候至車踰嶺賊登山樵蘇甚衆候卒以白,
太祖曰: "兵法當先攻弱." 遂令擒斬殆盡自以精騎六百繼之踰車踰嶺至嶺下賊乃覺欲逆戰.
太祖率十餘騎衝賊射　其裨將一人初,
太祖至問諸將累敗狀諸將曰: "每戰　賊將一人鐵鎧飾以朱　尾揮　突進衆披靡無敢敵者."
太祖物色其人獨當之陽北走其人果奮前注　甚急,
太祖　身着馬　賊將失中隨　而倒,
太祖卽據鞍射又　之於是賊狼狽奔北,
太祖追擊至賊屯日暮乃還納哈出之妻謂納哈出曰: "公周行天下久復有如此將軍乎? 宜避而速歸." 納哈出不從納哈出之妹在軍中見
太祖神武心悅之亦曰: "斯人也天下無雙." 後數日,
太祖踰咸關嶺直至　　洞納哈出置陣相當率十餘騎出陣前,
太祖亦率十餘騎出陣前相當納哈出　曰: "我之來本追沙劉關先生潘誠等耳非爲侵犯貴境也今吾累敗喪卒萬餘亡裨將數人勢甚窮蹙乞罷戰惟命是從." 時賊兵勢甚盛,
太祖知其詐欲令降之有一將立納哈出之傍,
太祖射之應弦而倒又射納哈出之馬而斃改乘又斃之於是大戰良久互有勝負,
太祖迫逐納哈出納哈出急曰:
"李萬戶也兩將何必相迫." 乃廻騎,
太祖又射其馬斃之有麾下士下馬以授納哈出遂得免日且暮,
太祖麾軍以退自爲殿嶺路盤紆數層宦者李波羅實在最下層急呼曰: "令公救人令公救人."
太祖在上層視之有二銀甲賊將逐波羅實注　垂及,
太祖回馬射二將皆斃之卽連斃二十餘人於是更回兵擊走之有一賊逐
太祖擧　欲刺,
太祖忽側身若墜仰射其腋卽還騎又一賊進當
太祖而射之,
太祖卽於馬上起立矢出　下,
太祖乃躍馬射之中其膝又於川中遇一賊將其人甲冑護項面甲又別作　甲以便開口周護甚固無隙可射,
太祖故射其馬馬作氣奮躍賊力引　口乃開,
太祖射中其口三人旣斃賊大奔,
太祖以鐵騎蹂之賊自相蹈籍殺獲甚多還屯定州留數日休士卒先設伏要衝乃分三軍左軍由城串右軍由都連浦自將中軍當松原與納哈出遇於咸興平,
太祖單騎鼓勇突進試賊賊驍將三人　馳直前
太祖陽北走引其　策其馬爲　馬狀三將爭追逼之,
太祖忽跋馬右出三將未能控而前,
太祖從後射之皆應弦而倒轉戰引至要衝左右伏俱發合擊大破之納哈出知不可敵收散卒遁去獲銀牌銅印等物以獻其餘所獲不可勝數於是東北鄙悉平,
桓祖嘗入朝元道過納哈出稱道
太祖之才至是納哈出敗歸曰:
"李[桓祖諱]　日言我有才子果不誣矣." 後納哈出遣人通好獻馬於王且遺　鼓一良馬一於
太祖以致禮意蓋心服之也.
庚戌張士誠遣使來獻沈香佛玉香爐玉香合綵*　{段}書軸等物.
西北面兵馬使報紅賊將復入寇.
女眞達魯花赤所音山摠管不花殺趙小生卓都卿及家口麾下五十餘人.
八月庚辰夜王微行出西門習騎馬壬午夜亦如之.
乙酉王發尙州.
丁亥幸俗離寺取觀通度寺所藏佛骨設利袈裟.
戊子駕次元岩驛大雨扈從諸司帳幕漂流或有死者.
庚寅駕指沃州以水漲取*閒道次報令縣命旁郡造舟十　.
辛卯駕次懷仁.
壬辰駕至淸州初幸尙州許扈從臣僚僑寓人家令其主勿避亂其妻妾子女者頗多至是淸州人皆　家避之.
甲午以判開城府事李仁任爲西北面都指揮使又遣使於遼陽省體探紅賊.
乙未元以滅紅賊之功遣集賢院侍讀學士　都賜王衣酒兼諭與高家奴挾攻蓋海州紅賊餘黨.
丙申以判衛尉寺事金蘭爲西北面兵馬使判典客寺事池龍壽判衛尉寺事鄭文祐知兵馬事遣使調兵於慶尙楊廣全羅江陵朔方交州道凡四萬餘卒.
留都監察司上*　曰: "京都近經兵火人民離散里閭空虛其還者亦因訛言隨合隨散蓋以分司官淹留不來而諸道貢賦又不輸京由是人無所繫狐疑未定日就殘弊乞貢賦依舊悉輸京都扈從百司定額侍衛餘悉赴都祭祀國之大事而堂後禮儀司主之今堂後尙不來亦宜遣還史庫所藏實錄史藁僅有三　十餘　置之文廟恐至遺失宜令史官曝　以藏又令直宿."
判密直司事宋卿罷.
贈　都金帶綵衣苧麻纖布不受.
耽羅牧胡古禿不花石迭里必思等以星主高福壽叛.
己酉命政堂文學韓方信往江華修龍藏寺將欲移御也.
以楊廣道巡問鎭邊使崔瑩爲都巡問使; 判宗簿寺事金　爲全羅道沿海巡訪兼漕轉使.
庚戌以左政丞柳濯爲西北面紅賊防禦諸軍都統使; 密直使李珣爲都兵馬使; 金漢貴爲東京道; 許綱爲安東道; 金　爲尙州道; 李之泰爲晉州道; 成元揆爲全州道; 林堅味爲羅州道; 金桂生爲南京廣州道; 朴椿爲淸州水原道; 柳繼祖爲公州道; 張熙載爲忠州道; 金長壽爲交州道; 金庾爲江陵道兵馬使. 時有紅賊聲息又帝有挾攻之命故有是擧未幾聞賊潰乃止.
監察司論丹陽公　前典理判書印安前大護軍金瑞光親禦軍護軍洪義前都官侍郞閔玹前護軍李乙柔淮陽府使康元祐降於紅賊之罪錮其子孫.
命僉議評理李仁復詣開泰寺太祖眞殿卜遷都江華不吉乃止.
甲寅以政堂文學韓方信爲西海道都巡察使.
辛酉遣僉議商議姜之衍如元賀正典理判書李瑞龍賀千秋節幸北亭拜表遂登拱北樓命文臣和板上詩韻.
甲子設星變消災道場於內殿.
冬十月壬申朔李穡上箋辭不允.
癸酉夜王微行習馳馬於路人有不知而犯　者甲戌亦如之.
乙亥留都宰樞啓紅賊後史庫破敗實錄散在露地宜遣史官收貯從之.
戊寅地震.
以楊廣道按廉扈從行在權置察訪別監代其務.
辛巳地震.
丙戌以災異命百官及守令奏陳時政得失民*閒利害.
庚寅命停八關冬至賀.
賜朴實等及第.
癸巳以李瑞龍丁贊爲密直副使.
濟州請隸於元元以副樞文阿但不花爲耽羅萬戶殺萬戶朴都孫.
甲午留都宰樞以紅賊聲息請移太廟神主及先王眞京城懲前日之變避入江華者十四五.
十一月甲寅地震.
戊午命放各處戍卒.
庚申夜王雜於　巡習騎馬.
十二月癸酉王聞元立德興君塔思帖木兒爲國王疑朝臣有貳遣吏部尙書洪師範爲西北面體覆使審察情僞.
丙子以成俊德爲濟州牧使.
癸未以壽春君李壽山爲東北面都巡問使定女眞疆域.
癸巳以密直副使柳芳桂爲文阿但不花接伴使往勞於濟州.
遣贊成事柳仁雨如元賀聖節僉議評理黃順謝賜衣酒.
高家奴遣使來獻羊四頭且請處女以前中郞將金光徹女送之.
辛丑以崔宰爲星山君. 
○(癸卯)十二年春正月壬寅朔王在淸州.
遣三司右使李仁復詣開泰寺太祖眞殿卜還都吉.
癸卯命贊成事金鏞往慰僉同奇田龍母賜土田.
乙巳選李蒙古大女賜布一千五百匹粧送於元官其伯叔兄弟.
丁未王召兩府及耆老議還都皆曰: "松都宗廟所在國家根本宜速還駕以慰民望." 書雲觀以陰陽拘忌奏: "宜先駐駕城南興王寺俟修康安殿." 從之.
二月乙亥駕發淸州次鎭州命禁中外迎駕綵棚宴享.
丙子次竹州謁太祖眞於奉業寺.
庚辰地震.
辛巳駕次峯城縣留都宰樞奉迎於臨津壬午百官班迎通濟院癸未駕次興王寺.
甲申百官賀還都留都宰樞上壽王謂宰樞曰: "不圖今日得還京城? 此皆卿等之功也." 極歡而罷以僉議評理李仁任爲西北面都巡問使兼平壤尹.
乙酉宴群臣於行宮.
癸巳以贊成事金鏞提調巡軍.
判事李績妻與僧通杖僧一百七績妻七十七.
三月壬寅地震.
遣贊成事李公遂密直提學許綱如元進陳情表曰: "御下之方要使言而無隱事上之義苟有懷則必陳惟其氣合而意孚是以德隆而業廣稽振古而若此　明時而何疑? 敢將無已之求庸瀆蓋高之聽臣降才　薄識事迂　千載風雲早承恩於盛旦一區山海甘席寵於餘生顧報　之無從惟職貢之是謹豈意遭罹寇賊俄而隔絶朝廷前平壤之蔓延後開城之　及每交鋒而示弱固非多　之所爲不旋踵而合攻竟使隻輪之無返其不避南遷之困蓋欲寬東顧之憂果聞天聰獲瞻星使冒恩已極揆分何堪　玆尺寸之微勞何與鼎鍾之顯刻? 然遠人之敵愾其可取者或存在昭代之報功雖至微而必錄撫躬　　俟命屛營伏望皇帝陛下敦字小之仁擴包荒之量廻九重之獨斷察萬里之孤忠渙發德音播之多方之口丕視功載編之太史之書不寧耀今? 於以示後則臣謹當勸歌七德移箕封按堵之風祝壽萬年奉舜殿垂衣之化." 又賀平海蓋賊表曰: "大人之造基緖彌隆妖寇之平　區共慶皇帝陛下仁敦及物德洽好生干羽兩階謂昏迷之可格耕桑萬里欲黎庶之載安誅討不加猖狂未已長驅而直抵箕壤再聚而復汚松京自念爲寄維藩不可遺君以賊發軍盡口與士同心果仗皇靈累殲醜類何枝黨之餘喘尙海蓋之爲*　{棲}聽帥指而往從助兵威而耀示姦萌銷沮殘櫱降投時升泰平聖化旣敷於率土境絶陵侮洪恩偏及於小邦臣敢不恪修朝聘之儀益貢康寧之祝?"
乙巳命收　暴骸　埋者日三食五日給布一匹.
己酉倭國歸我被擄人三十餘口.
辛亥王遊賞興王寺北松嶺.
甲寅三司右使金光載卒.
庚申親設華嚴三昧懺道場於時御宮.
閏月辛未朔夜五鼓金鏞密遣其黨五十餘人犯行宮宿衛皆奔竄殺宦者安都赤及僉議評理王梓判典校寺事金漢龍又殺右政丞洪彥博於其第密直使崔瑩副使禹　知都僉議安遇慶上護軍金長壽等自京城帥兵詣行宮擊賊平之長壽死之亂定王入御康得龍家令百官宿衛　巡.
命李仁復丁贊禹　洪善福鞫賊於巡軍.
壬午以判密直司事李珣爲楊廣道都巡問使出鎭長巖.
乙酉錄興王討賊功以三司右使李成瑞知都僉議安遇慶密直使崔瑩密直副使禹　韓暉開城尹梁伯益典理判書吳仁澤版圖判書金漢眞文睿府司尹金　右副代言柳繼祖上護軍楊伯淵金庾判小府寺事金之瑞判典醫寺事李春英司宰令李芬護軍李龍吉爲一等功臣; 版圖判書崔龍雨典工判書李陽大護軍權禧李得霖典客令全甫版圖摠郞文天起朴良吉親從護軍李松三司副使孔帖木兒通禮門副使趙臣佐護軍崔潭中郞將金安壽爲二等功臣; 扶侍避難功以瑞寧君柳淑判典校寺事成士達左代言金達祥鷹揚軍上護軍朴椿宦者延城府院君金玄上護軍李剛達爲一等功臣; 禮儀摠郞柳實司宰副令崔忠輔典校寺丞金文鉉中郞將金萬爲二等功臣; 建議集兵定難功以左政丞柳濯爲一等功臣; 又錄辛丑扈從功以卒右政丞洪彥博贈政丞鄭世雲鐵城府院君李　判三司事金逸逢唐城府院君洪元哲贊成事商議慶千興黃裳瑞寧君柳淑奉化府院君鄭松壽漢陽府院君朴有文泗城君睦仁吉前密直副使許猷版圖判書金漢眞肅雍府左司尹宋仁績前安東都護府使洪彥猷判典校寺事成士達文睿府右司尹張得安判司僕寺事車安道知申事元松壽右代言李穡左代言金達祥前鷹揚軍上護軍洪師禹前判司僕寺事朴元澤檢校評理金桂前上護軍許瑞判司僕寺事李良判典醫寺事李春榮前判小府寺事黃大都檢校評理李難守李天暉徐俊玄之妙金生麗鄭之信金勇麗李絢監察執義李成林前大護軍馬天麟李華宗簿令金廣前衛尉尹兪伯前典客令楊贇司僕正尹松典醫副令金君鼎通禮門副使趙臣佐前典客副令南大剛前軍器監金元世護軍李邦英玄臣祐前護軍金天佐金良壽朴英祐李乙卿禹連金仁雨李光祐典農副正孫廉司僕副正孫元劉信檢校上護軍朴資申之善張成吉崔伯顔故親從護軍金承德中郞將金龍崔公朴石連宦者延城府院君金玄寧原府院君申小鳳晉原府院君金壽萬上護軍李剛達判內府寺事尹忠佐大護軍尹祥爲一等功臣; 密直副使柳淵前開城尹洪師範朴元鏡監察大夫金續命前版圖判書金元命肅雍府右司尹金忠信前判衛尉寺事張天志判典客寺事張伯顔前上護軍慶補檢校評理洪深宋璟故典校寺事金漢龍故軍器監金敦民前司議朴大陽前大護軍金阿赤朴普安大護軍羅光滿金立堅三司右尹金光乙軍器監金光乙前司宰令金暉典理摠郞田祿生典法摠郞權鑄禮儀摠郞柳實親從護軍金世德三司副使朴璘前護軍趙君玉前水原府使金興祖前典農副正鄭世文前護軍金斯革康福龍奉仁輔護軍裴吉李逢雨薛松典醫副正禹顯軍簿正郞朴思愼考功正郞洪師瑗檢校上護軍宋忠金貴萬朴守英金古都不花中郞將金天老吳守李存敬趙成朴伯顔李石丑斯林祐羅元郞將李遷張龍劉德爲二等功臣; 錄僉兵輔佐功以左政丞柳濯三司右使李成瑞僉議評理李春富知密直司事李龜壽前判典農寺事全以道大護軍林堅味爲一等功臣; 判軍器監事尹海前大護軍睦忠典法摠郞柳　爲二等功臣; 又錄收復京城功以贊成事商議黃裳政堂文學韓方信知都僉議安遇慶判密直司事李珣密直使崔瑩知密直司事李龜壽密直副使禹　柳淵韓暉前密直副使許猷開城尹梁伯益僉議評理李仁任典理判書吳仁澤金貴禮儀判書洪瑄典工判書趙希古版圖判書金漢眞前版圖判書金元命前典工判書金漢貴前判閣門事金得齊左常侍金　判司宰寺事權長壽判內府寺事邊安烈判宗簿寺事
李[太祖諱]左代言柳繼祖鷹揚軍上護軍朴椿前鷹揚軍上護軍洪師禹判宗簿寺事池龍壽判司僕寺事朴元澤前上護軍慶補判司宰寺事金之瑞大護軍林堅味羅光滿趙思敏睦忠前大護軍李元琳金良劒金阿赤正尹魯哲典客令全甫護軍金世堅康永張龍吳六和前護軍劉富曹金剛親從護軍金世德版圖摠郞朴良吉典工正郞河乙沚前知文州事朴仁桂中郞將朴允淸宦者延城府院君金玄溫陽府院君方節爲一等功臣; 延安君宋卿前密直副使金光祚軍簿判書尹陟判書雲觀事禹吉生判典客寺事張伯顔衛尉尹廉興邦廣州牧使宋良遇漢陽尹崔安沼安邊府使李昉前判內府寺事閔珝前判典農寺事全以道上護軍金庾判內府寺事李善前安州牧使鄭文祐前判繕工寺事林完前判典醫寺事石抹天英大護軍辛廉李用藏李得霖前大護軍李華馬天麟金光富許瑞邊光秀前典儀令金光雨海州牧使金桂生小府尹李廣大安邊府使金彥龍判典醫寺事崔英氣內府令李元桂前軍器監韓邦彥小府尹金長柱護軍趙仁璧金允精前宗簿副令康元甫都官正郞柳　尙州判官崔仲淸中郞將辛之奕尹善典儀注簿張夏知咸州事朴仁　前護軍韓仲明趙君玉金斯革軍器少監李芳年護軍洪久佐典理摠郞河源前成均司藝金銖書雲副正鄭居吉寢園令李子修中郞將趙平李子芬前奉車令都千遇爲二等功臣. 一等圖形壁上父母妻超三等封爵官其子一人七品若無子則甥姪女壻一人拜八品驅史五人眞拜把領七人許初入仕子孫蔭職　用賜田一百結奴婢一十口. 二等父母妻超三等封爵官其子一人七品若無子則甥姪女壻一人拜八品驅史三人眞拜把領五人許初入仕子孫蔭職　用賜田五十結奴婢五口.
癸巳以廉悌臣爲右政丞; 柳濯爲左政丞; 崔瑩爲盡忠奮義佐命功臣判密直司事; 禹　爲宣力　保功臣密直副使; 韓暉爲推誠翊戴功臣密直副使; 吳仁澤爲端誠亮節功臣典理判書; 楊伯淵爲推誠翊衛功臣開城尹; 金漢眞爲純誠保節功臣版圖判書.
流金鏞於密城郡.
乙未以興王之變不能　衛流護軍安吉成郞將池升景元大有於外.
夏四月庚子朔祈雨於毬庭.
丙午敎曰: "近因師旅民不安業大小朝官避難在外侵奪土田剝民自利民生益艱其令督赴京師."
壬子張士誠遣使賀平紅賊獻彩*　{段}及羊孔雀王以孔雀賜前侍中李　.
甲寅遣密直商議洪淳同知密直司事李壽林如元呈百官耆老書於御史臺曰: "平輕重者惟衡辨邪正者惟鑑天下之枉直是非孰不取正於憲臺之衡鑑乎? 伏念小邦賊平通路之後獻捷賀正謝恩賀聖節等使相繼而未有一人東還者而又春盡而朔不頒赦出而使不至此必朝廷內讒人而外小邦也小邦果何罪哉? 爰自太祖皇帝以來先王所立之功藏在盟府今王自就國以來朝聘之禮不懈益虔適遇紅賊成功者再具已申於中書省矣　有過誤累蒙恩赦不知讒言何所構而輒有異議朝廷何所信而乃用讒言有功而反傷於讒無功而反冒其寵四方聞之得無議乎讒人罔極交亂四方詩人之所戒無情者不得盡其辭大畏民志聖人之所美伏望照以至明權以至平旌我王之功正讒人之罪天下所望於憲司者益光矣." 又呈書中書省曰: "勢窮則情不可掩情迫則言不可飾所以顚倒之言徑至於至嚴之前也小邦爰自太祖世祖以來世爲藩翰親則甥舅字小之恩事大之禮有加無已逮今我王尤荷寵眷圖報之誠曷嘗少懈邇者紅賊犯上都汚穢宮闕攻破遼省焚蕩郡邑山東之賊航海而來與之相合勢甚猖獗己亥之春小邦賤價賀正而廻盡爲所害至其年冬來寇平壤隨卽殄滅至辛丑冬沙劉關先生等十餘萬衆又復奄至誘以空城卒以擒獲蓋海餘黨不敢復肆小邦有力焉四方賊起十有餘年尙有未盡平者東方之寇四五年*閒便致廓淸天子無東顧之憂朝廷無遠討之勞我王之功未必在諸將之下也然當道梗捷奏未卽上達小邦群不逞之在都者因而欲濟其私倡爲虛辭. 眩惑朝廷而小邦之獻捷賀正之人不還頒朔赦詔之使不至一國臣民且疑且懼伏惟中書摠百揆撫四夷察之以明鎭之以靜. 豈惟聽不逞之徒反吠其主之言乎? 國旣有君而又求君此必朝廷所深嫉而誅絶者也萬一有過朝廷決不與妖賊等視賊尙見宥且爲大官　我王之有功無過者乎? 我王小心謹愼畏天之威德罔有缺民懷其德是以紅賊之逼倭寇之侵每戰每克不辱釐東之命若*被{彼}不逞之徒得行奸計是朝廷自撤其藩籬而奪我父母也且主憂臣辱主辱臣死與彼不逞之徒論辨曲直　於朝廷之聽豈不紛紛然乎? 伏望燮理之暇敷奏之餘曲爲我王論功行賞以慰遠人之望取彼兇徒　諸四裔使天下咸知朝廷報功去讒之義豈不美哉?" 又呈詹事院曰: "平常之言其事或誣窘急之言其事必直竊見我王嘗以世子入侍天庭陪書端本堂尤荷睿眷其襲爵賜環之命出自宸衷亦莫非皇太子殿下卵翼之恩今王不幸爲讒邪所構事迫而勢窮矣不訴於諸執事而何哉? 我王襲位以來小心謹愼民附士悅頃値紅賊出奇制勝屢獲軍功然以道梗未卽獻捷不意讒人眩惑朝廷以致異議一國老幼罔不痛心竊伏惟念有功而必賞去邪而勿疑天下古今之通義也我王旣勤職守又立戰功雖有大過猶當見宥　累經恩赦乎且我王非幼而昧於事非　而倦於政不知讒人何所籍而飾其辭乎? 伏望　贊之餘煩爲我王旌獲賊之功雪遇讒之恥公道幸甚."
丁巳廉悌臣罷以柳濯爲右政丞李公遂爲左政丞.
己未倭船二百十三　泊喬桐京城戒嚴以安遇慶爲倭賊防禦使.
金鏞伏誅.
倭寇守安縣.
丙寅太白晝見經天二日.
五月庚午敎曰: "予自襲位以來畏天愛民罔敢或怠理與意乖內難屢作外寇再侵深惟厥咎實在　躬幸賴天地神祇宗廟社稷之靈聖善保佑之恩忠臣義士之助用克制變以至今日　當還都之初天不悔禍星芒示警旱魃爲災宜先責己以惠於民於戱! 惟爾中外大小臣僚尙克相余務求實　毋事虛文用底中興之理."
丙子罷百官　巡.
丁丑以旱禁酒.
丁亥還安九室神主於太廟復配享功臣.
王聞元使李家奴齎遞位詔來遣密直副使禹　爲接伴使令沮之曰: "近有奸人詐稱使臣謀亂者故本國使我來　敢請使事."
以知密直司事丁贊爲西北面都安撫使閱各領諸司兵以備南幸時軍功政數下王督臺省署告身於闕下群小得志揚言曰: "臺省多不署吾輩告身今署乎否不署則將率若曹赴征矣."
壬辰譯語李得春還自元言: "帝以德興君爲國王奇三寶奴爲元子發遼陽兵以送." 得春嘗從姜之衍如元德興君僞授護軍王引見問何官得春以實對王卽除大護軍曰: "汝若一心輔我宰相非難否則禍必速矣." 群臣會議曰: "上卽位以來至誠事大再殲勍敵勳勞旣著賊臣濡誣瞞朝廷構　遞位又欲使本國區別軍民運糧出兵已遣洪淳具由呈省姑發兵拒守以俟明降." 王未敢如何乃以慶千興爲西北面都元帥屯安州安遇慶爲都指揮使屯義州李龜壽爲都巡察使屯麟州李珣爲都體察使屯泥城洪瑄爲都兵馬使屯靜州禹　朴椿爲都兵馬使分屯江界禿魯江等處典工判書池龍壽爲巡撫使屯龍州以備西北皆受都元帥節度. 命李仁任爲平壤尹以調兵食都安撫使丁贊與韓暉將遊兵往來諸營之*閒以察軍情動靜以韓方信爲東北面都指揮使金貴爲都兵馬使屯和州以備東北.
癸巳李公遂罷以柳濯爲左侍中.
甲午以全普門爲慶尙道都巡問使; 全以道爲安東道兵馬使; 安克仁爲東京道兵馬使; 柳濡爲尙州道兵馬使; 林堅味爲晉州道兵馬使; 安楫爲全州道兵馬使; 成元揆爲羅州道兵馬使; 金漢貴爲廣州道兵馬使; 張天志爲富平水原道兵馬使; 權禧爲洪州道兵馬使; 趙思敏爲公州道兵馬使; 成元完爲淸州道兵馬使; 玉天柱爲忠州道兵馬使; 權長壽爲交州道兵馬使調兵.
乙未流密直商議金希祖於順天.
丙申以密直副使朱思忠爲德興君內應殺之思忠　直累建功初下獄大言曰: "我本無罪二三執政無功驟貴逼人如此." 及死人惜之.
六月己亥以版圖判書金　開城尹楊伯顔爲棘城防禦使.
辛丑李家奴入境執其從者問廢立之故.
戊申耽羅萬戶文阿但不花遣弟仁富獻羊馬.
諸州兵屯東郊壬戌夜五鼓平澤縣人於良大等憚於征役脅衆謀亂突入城門天明自潰追捕斬其魁八人.
遣使盡誅金鏞黨於流所.
甲子太白晝見二日.
秋七月甲戌李家奴來百官陳兵迎於宣義門外丙子贈家奴及副各金帶二腰鞍馬二匹衣二襲苧麻布十匹又以布分賜　從宰樞宴家奴於行省以百官耆老上中書省書就付家奴曰: "吾雖不能達於皇帝皇太子可達中書省." 其書曰: "世祖皇帝嘉我忠敬王先天下朝覲之功釐降帝女於忠烈王且許不革國俗以至於今德興君塔思帖木兒是忠宣王出宮人嫁白文擧所産者也而奸臣崔濡誣告朝廷奪我王位至煩天兵其於世爲甥舅之意何哉伏望敷奏天聰執塔思帖木兒崔濡等歸之小邦以快國人之憤."
戊寅李家奴還百官會宣義門外陳兵以送.
辛卯王聞征北軍多餓死爲之　膳.
八月己亥央土萬戶全景來投.
戊申以李仁復爲西北面都察軍容使.
冬十一月壬申錄己亥擊走紅賊功以守僉議侍中慶千興贊成事宋卿安遇慶前贊成事李成瑞判開城府事李珣三司左使禹　前評理睦仁吉前知都僉議柳方啓密直使金光祚知密直司事池龍壽檢校密直副使趙暾版圖判書許子麟辛珣典法判書柳繼祖金先致前典法判書崔準典工判書李善護軍金斗達前護軍趙璘判事張臣輔皇甫琳上護軍魯哲前上護軍金孫司僕正王伯等爲一等功臣僉議評理韓暉密直副使邊安烈密直商議趙希古前密直副使金蘭開城尹金漢眞朴元版圖判書羅世禮儀判書李守張必禮判典儀寺事崔公哲前上護軍睦忠康永判事金良劒李元桂金千年王福命金　金珍金長柱王普門金光富大護軍方天奉朴修敬前大護軍王安德孔仁貴宋希玉高如意前司宰令張之寶書雲正張補之前司宰令尹有麟宗簿令金於巨江華府使吳漢臣宗簿副令李益前內府副令兪之哲小府少尹韓仲寶前護軍高世元奇金*於魯不花中郞將李貴榮宦者府院君金玄方節等爲二等功臣一等圖形壁上父母妻超三等封爵官其子一人七品若無子則甥姪女壻一人拜八品驅史五人眞拜把領七人許初入仕子孫蔭職　用賜田一百結奴婢一十口. 二等父母妻超三等封爵官其子一人七品若無子則甥姪女壻一人拜八品驅史三人眞拜把領五人許初入仕子孫蔭職　用賜田五十結奴婢五口錄僉兵濟師功以西北面都巡問使李仁任安州牧使李金剛定州牧使林熙載順州府使曹敏修等爲二等功臣父母妻封爵官其子一人七品若無子則甥姪女壻一人拜八品驅史三人眞拜把領五人許初入仕子孫蔭職　用賜田五十結奴婢五口.
十二月德興君屯遼東侯騎屢到鴨綠江朝野震懼.
○(甲辰)十三年春正月丙寅朔崔濡以元兵一萬奉德興君渡鴨綠江圍義州. 都指揮使安遇慶七戰卻之復出與戰都兵馬使洪瑄被擒我軍敗績. 走保安州濡入據宣州. 王命贊成事崔瑩爲都巡慰使將精兵急趣安州節度諸軍又命我
太祖自東北面率精騎一千赴之都　察使李珣都兵馬使禹　朴椿引軍來會我軍復振.
以羅世代洪瑄.
乙亥以廉悌臣領都僉議洪彥猷金元命爲密直副使.
丁丑以平昌縣令裴仲連貪殘不法籍其家.
以黃裳爲東北面都巡討使.
庚辰以贊成事宋卿知密直司事金續命爲西北面體覆使.
女眞三善三介等寇忽面三撒王命交州道兵馬使成士達發精騎五百往擊之賊陷咸州守將全以道李熙　軍走還都指揮使韓方信兵馬使金貴進兵和州亦潰退保鐵關和州以北皆沒.
壬午大護軍金斗體覆西北而還時軍卒寒餓著蓑自溫斗米換馬道　相繼亡卒行乞滿路形容羸　而用事之臣壅蔽不聞是以體覆之使雖相望於道軍中虛實王竟莫之知.
癸未我軍行至定州賊已屯隨州之　川我軍擊敗之賊遂焚營渡江而走.
丙戌西北面都元帥慶千興遣人告捷. 王喜遣使賜千興酒布告諸道.
己丑東寧路萬戶朴伯也大入寇延州崔瑩擊卻之.
辛卯以金光祚爲東北面都巡慰使.
二月乙未朔我
太祖自西北面引軍至鐵關與韓方信金貴三面進攻三善等大敗之悉復和咸等州.
丙申以金逸逢領都僉議慶千興爲左侍中我
太祖爲密直副使賜端誠亮節翊戴功臣之號權長壽趙希古爲密直副使.
丁酉賜韓方信彩*　{段}我
太祖及金貴金帶.
戊戌西北面都元帥慶千興都巡慰使崔瑩安遇慶李珣禹　李龜壽池龍壽朴椿洪師禹等凱還. 王命有司郊　如迎駕儀百官宴於國淸寺南郊.
己亥以賊臣田宅財産分賜諸將.
罷京城戍卒.
下西北面都兵馬使丁贊獄憂憤而卒.
護軍裴自富與德興君交通僞授密直副使斬之.
壬子東北面都指揮使韓方信都兵馬使金貴凱還.
甲寅王宴赴征將士於時御宮.
辛酉彗見一在太微南一在大角邊一在北斗東北一在　北色赤長尺餘.
以曹敏修爲楊廣道都巡問使.
三月戊辰以年饑禁酒.
己巳倭船二百餘　泊葛島.
壬申倭寇河東.
乙亥倭寇固城泗州.
己卯以知密直司事金續命爲慶尙道都巡問使.
甲申倭寇金海府.
乙酉倭寇密城郡.
丙戌倭寇梁州焚二百餘戶.
以宋仁績爲西北面都巡察使.
左正言金齊顔罷.
全羅道漕船阻倭不通王命京畿右道兵馬使邊光秀左道兵馬使李善往護之遇賊大敗兵馬判官李芬孫中郞將李和尙死之士卒死者十八九.
夏四月丁酉全羅道都巡禦使金　以漕船至內浦與倭戰敗績死者大半.
辛丑燃燈觀呼旗戱於殿庭賜布國俗以四月八日是釋伽生日家家燃燈前期數旬群童剪紙注竿爲旗周呼城中街里求米布爲其費謂之呼旗.
甲辰張士誠遣萬戶袁世雄來聘.
戊申雨雹.
甲寅淮南朱平章遣萬戶許成來獻鎧　.
五月慶尙道都巡問使金續命擊倭三千於鎭海縣大破之獻捷王賜衣酒金帶爵戰士有差.
戊辰鐵城府院君李　卒.
癸酉遣大護軍李成林典校副令李　報聘於張士誠.
戊寅元遣使來告竄　思監於嶺北朴不花於甘肅復以　羅帖木兒爲太尉.
六月癸巳禁酒.
戊戌倭寇海　郡.
庚子倭寇窄梁命密直副使邊安烈判開城府事石文成領兵禦之.
乙卯明州司徒方國珍遣照磨胡若海偕田祿生來獻沈香弓矢及玉海通志等書.
辛酉慮囚.
秋七月丁丑設百高座道場於康安殿.
丁亥吳王張士誠遣周仲瞻來獻玉纓玉頂子綵*　{段}四十匹.
八月癸巳流判密直司事吳仁澤於淸風郡密直副使金達祥於沃州尋拜達祥爲漢陽尹.
丙午檜山君黃石奇卒.
甲寅以金　爲西北面都巡問使; 以知都僉議梁伯益爲都指揮使; 前同知密直司事柳淵爲東北面都指揮使.
九月己巳護軍張子溫還自元言: "帝命王復位檻送崔濡." 王大悅賜子溫廐馬一匹金帶一腰銀一錠米豆五十石布二百五十匹拜上護軍其從者二人各賜銀一錠米十石.
乙酉洪淳李子松金庾黃大豆還自元各賜米豆三十石.
冬十月辛丑元遣翰林學士承旨奇田龍詔王復位曰: "我世祖皇帝混一文軌高麗王*철向風歸附授以王爵遂結懿親　玆有年朝貢不絶汝伯顔帖木兒克承先業世篤勤勞比者妖賊陸梁轉掠遼　之境犯其疆場乃能出奇制勝殲除群醜璽章寶玉復歸天府功在我家允有光於前烈不圖崔濡陰萌險譎妄希進用倚權臣　思監爲　莩構　官朴不花爲媒　　聾奏請詔旨無辜易位爰及干戈一方騷然朕所深嘆厥今公論昭著重以臺評是用大明黜陟其塔思帖木兒收還印綬　居永平肆命伯顔帖木兒仍復舊爵綏輯其民爲朕東藩爾其益篤忠孝毋替厥勳尙欽哉."
壬寅元執送崔濡繫巡軍.
癸巳王宴元使奇田龍於內殿賜鞍馬田龍不受.
丁未以李公遂領都僉議; 洪淳知都僉議兼監察大夫; 李子松爲密直副使; 金庾爲密直副使.
己酉以王重貴同知密直司事.
辛亥遣贊成事李仁復如元謝復位表曰: "恩還爵秩事辨罔誣感動*干{於}天涕零如雨切以邪正之實欲蓋而彌彰上下之情終通而難否有讒言之或　而公論之必明比者本國奸人崔帖木兒不花謀立先祖臣益智禮普化王出妾所生塔思帖木兒爲國王因懷廢臣之心遂肆欺天之計表箋禮物公爲白日之奪攘符璽捷書卒沮明庭之論賞旣自幸陰謀之中又必欲顯罰之加而臣孤囚山海之*閒極目雲　之表剝膚雖切素節何移? 顧影自傷赤心誰諒? 惟冀悟於萬一以忍死於*　{須}臾果天道之不差而罪人之斯得旌別淑慝特頒當　之言振肅紀綱丕視錄功之載星　聿至日角若臨釋貝錦之前疑已爲多幸復藩屛之舊職益添殊榮　又宮錦晝鮮仙　春　豈意非常之寵　加不肖之躬? 玆蓋伏遇踐懷遠以德之猷存去邪勿疑之念察彼蔽聰而明其冒膺異渥之責憐臣敵愾而賜以'有光前烈'之褒遂令謗毀之餘終荷保全之惠臣敢不對揚休命倍輸述職之誠綏輯遺民永戴同仁之化?"
乙卯李公遂還自元.
己未遣同知密直司事王重貴如元賀千秋.
十一月辛酉崔濡伏誅.
丙寅以田祿生爲監察大夫; 廉之范爲密直副使.
戊辰遣密直副使韓公義如元賀正.
癸未宥二罪以下領都僉議金逸逢女壻版圖摠郞李林伯欲脅姦良家女其母不聽使奴歐殺之王以逸逢故幷宥之典法司以罪不入赦不奉旨.
十二月庚寅倭寇阻江殺關吏命贊成事崔瑩將兵擊之.
辛丑命宰相條便民事以聞.
戊申贊成事李龜壽棄官至瑞原高領寺欲祝髮. 王聞之遽使人追還復其職.
世家卷第四十.
