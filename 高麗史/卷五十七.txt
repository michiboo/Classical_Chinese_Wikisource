志卷第十一. 高麗史五十七.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
地理二.
○慶尙道在三韓爲辰韓在三國爲新羅及太祖幷新羅百濟置東南道都部署使置司慶州. 成宗十四年分境內爲十道以尙州所管爲嶺南道慶州金州所管爲嶺東道晉州所管爲山南道睿宗元年稱慶尙晉州道. 明宗元年分爲慶尙晉陜州兩道十六年爲慶尙州道神宗七年爲尙晉安東道其後又改爲慶尙晉安道. 高宗四十六年以和登定長四州沒於蒙古割道之平海德原盈德松生隸溟州道. 忠烈王十六年又以德原盈德松生移隸東界忠肅王元年定爲慶尙道領京一牧二府三郡三十縣九十二.
○東京留守官慶州本新羅古都. 始祖赫居世王開國建都國號徐耶伐或稱斯羅或稱斯盧後稱新羅脫解王九年始林有　怪更名　林因以爲國號基臨王十年復號新羅. 太祖十八年敬順王金傅來降國除爲慶州二十三年陞爲大都督府改其州六部名梁部爲中興部沙梁爲南山部本彼爲通仙部習比爲臨川部漢祗爲加德部牟梁爲長福部. 成宗六年改爲東京留守十四年稱留守使屬嶺東道. 顯宗三年廢留守官降爲慶州防禦使五年改安東大都護府二十一年復爲東京留守. 時銳方所上三韓會土記有高麗三京之文故復置之. 神宗五年東京夜別抄作亂攻劫州郡遣師討平之七年以東京人造新羅復盛之言傳檄尙淸忠原州道謀亂降知慶州事奪管內州府郡縣鄕部曲分隸安東尙州高宗六年復爲留守. 忠烈王三十四年改稱　林府辛禑二年府與金州爭使營. 都評議使奏金州賊殺按廉且置營歲月不及　林. 　近海濱倭賊可畏乞移置　林禑從之. 別號樂浪[成廟所定.]有赫居世王陵金庾信墓又有瞻星臺[新羅善德女主所築.]奉德寺[新羅惠恭王鑄大鍾重銅一十二萬斤撞之聲聞百餘里]屬郡四縣十領郡五.[防禦郡四知事郡一.]
○蔚州本屈阿火村新羅婆娑王取之置縣景德王改名河曲[一作河西.]爲臨關郡領縣. 高麗初更今名顯宗九年置防禦使.[景德王改於火縣爲虞風縣栗浦縣爲東津縣皆合屬. 太祖時郡人朴允雄有大功乃倂河曲東津虞風等縣置興禮府後降爲恭化縣又改知蔚州事. 一雲羅季有鶴來鳴故稱神鶴城. 一雲戒邊城一雲皆知邊一雲火城郡.] 別號鶴城[成廟所定.]屬縣二.
○禮州本高勾麗於屍郡新羅景德王改爲有隣郡. 高麗初更今名顯宗九年置防禦使高宗四十六年以衛社功臣朴松庇內鄕陞爲德原小都護府後陞爲禮州牧忠宣王二年汰諸牧改爲寧海府別號丹陽.[成廟所定.] 有觀魚臺屬府一郡三縣二.
○金州本駕洛國. 新羅儒理王十八年駕洛之長我　干汝　干彼　乾等九人率其民　飮望見龜旨峯有非常聲氣就視之有金　自天而降中有金色卵圓如日輪. 九人拜而神之奉置我　幹家. 翼日九人咸會開　而視有一童子剖殼而生年可十五容貌甚偉衆皆拜賀盡禮. 童子日就岐　歷十餘日身長九尺. 是月望九人遂奉以爲主卽首露王也. 國號駕洛又稱伽倻後改爲金官國四境東至黃山江東北至伽倻山西南際大海西北界智異山. 卽位一百五十八年薨至九代孫仇亥齎國帑寶物降於新羅. 自首露王以後居登王麻品王居叱彌王伊屍品王坐知王吹希王　知王鉗知王至仇亥王[亥三國遺事駕洛國記作衝.]有國凡四百九十一年新羅法興王旣受降待以客禮以其國爲食邑號金官郡. 文武王置金官小京景德王爲金海小京. 太祖二十三年改州府郡縣名爲金海府後降爲臨海縣又陞爲郡. 成宗十四年改爲金州安東都護府顯宗三年更今名. 元宗十一年以防禦使金　平密城之亂又拒三別抄有功陞爲金寧都護府忠烈王十九年降爲縣三十四年陞爲金州牧. 忠宣王二年汰諸牧復爲金海府. 首露王墓[在州西.]招賢臺[在州東. 世傳駕洛國居登王登此臺招七點山　始仙人　始乘舟而來因名焉.]又有三分水[府東黃山江水奔流五十餘里分三浦入海俗呼爲三叉水.]屬郡二縣三.
大明爲宮人遂陞爲知郡事別號金羅.
○梁州新羅文武王五年割上州下州地置　良州景德王改爲良州備九州之一. 太祖二十三年更今名顯宗九年置防禦使後元中書省以本國官繁民弊爲言故倂於密城. 然州縣　命守宰勞於往來其弊愈甚. 至忠烈王三十年復舊別號宜春[成廟所定.]又號順正有伽倻津黃山江[與務安之龍津光陽之蟾津稱爲背流三大江水.]又有伽倻津衍所屬縣二.
○密城郡本新羅推火郡景德王改今名. 高麗初因之成宗十四年爲密州刺史顯宗九年稱知密城郡事. 忠烈王元年以郡人趙仟殺郡守以應珍島叛賊三別抄降爲歸化部曲屬之　林. 先是臺省屢請降號用事者受邑人賂每沮之至是復極論從之. 後復稱密城縣十一年陞爲郡又降爲縣恭讓王二年以曾祖益陽侯妃朴氏內鄕陞爲密陽府.[高麗以守山部曲爲守山縣.] 屬郡二縣四.
○晉州牧本百濟居列城[一名居　.]新羅文武王二年取而置州神文王四年分居　州置菁州摠管景德王改爲康州惠恭王復爲菁州. 太祖又改康州成宗二年初置十二牧州其一也十四年置十二州節度使號晉州定海軍屬山南道. 顯宗三年廢爲安撫使九年定爲牧爲八牧之一. 別號晉康[成廟所定.]又號菁州又號晉陽. 有花開薩川兩部曲[其長皆剃頭稱爲僧首.]又有彰善島[島本*&高勾麗{新羅}有疾部曲高麗更今名陞爲縣屬於州. 忠宣王卽位避王嫌名改爲興善後因倭寇人物俱亡爲直村.]屬郡二縣七領知事郡一縣令官三.
○陜州本新羅大良州郡[良一作耶.]景德王改爲江陽郡. 顯宗由大良院君卽位又以皇妃孝肅王后之鄕陞知陜州事. 屬縣十二.
○固城縣本小加耶國新羅取之置古自郡景德王改今名爲郡. 成宗十四年爲固州刺史後降爲縣顯宗九年屬巨濟後置縣令. 元宗七年以郡陞爲州忠烈王時倂於南海尋復舊. 別號鐵城.
○南海縣本海中島新羅神文王初置轉也山郡景德王改爲南海郡. 顯宗九年置縣令恭愍王七年因倭失土僑寓晉州任內大也川部曲. 屬縣二.
○巨濟縣本海中島新羅文武王初置裳郡景德王改爲巨濟郡. 顯宗九年置縣令元宗十二年因倭失土僑寓居昌縣之加祚縣忠烈王時倂於管城尋復舊. 有北加助音島屬縣三.
○尙州牧本沙伐國新羅沾解王取以爲州法興王改爲上州置軍主眞興王廢州爲上洛郡. 神文王復置州景德王改爲尙州惠恭王復爲沙伐州. 太祖二十三年復改爲尙州其後又改爲安東都督府成宗二年初置十二牧尙州卽其一也十四年置十二州節度使號歸德軍. 屬嶺南道. 顯宗三年廢節度使復爲安東大都護府五年改爲尙州安撫使九年定爲牧爲八牧之一. 別號上洛[成廟所定.]又號商山[諺傳州北面林下村人姓太者捕賊有功陞其村爲永順縣.]有洛東江又有大堤名曰恭檢[明宗二十五年司錄崔正　因舊址而築之.]屬郡七縣十七領知事府二.
○京山府本新羅本彼縣景德王改名新安爲星山郡領縣後改爲碧珍郡. 太祖二十三年更今名景宗六年降爲廣平郡成宗十四年稱岱州都團鍊使. 顯宗三年廢團鍊使九年改知京山府事. 忠烈王二十一年陞爲興安都護府三十四年又陞爲星州牧忠宣王二年汰諸牧降爲京山府. 有伽倻山屬郡一縣十四.
○安東府本新羅古　耶郡景德王改爲古昌郡. 太祖十三年與後百濟王甄萱戰於郡地敗之郡人金宣平權幸張吉佐太祖有功拜宣平爲大匡幸吉各爲大相陞郡爲安東府後改爲永嘉郡成宗十四年稱吉州刺史. 顯宗三年爲安撫使九年改知吉州事二十一年更今名. 明宗二十七年南賊金三孝心等剽略州郡遣使討平之以府有功陞爲都護府. 神宗七年東京別抄　佐等聚衆叛以府有　禦功陞爲大都護府忠烈王三十四年改爲福州牧恭愍王十年避紅賊南巡駐輦以州人盡心供頓復陞爲安東大都護府.[忠烈王以加也鄕人護軍金仁軌有功陞其鄕爲春陽縣忠宣王以敬和翁主鄕德山部曲爲才山縣. 忠惠王以宦者姜金剛入元有負　之勞陞其鄕退串部曲爲奈城縣後又*陛{陞}吉安部曲爲縣.] 別號綾羅郡地平郡石陵郡一界郡花山郡古藏郡[皆新羅時稱號.]屬郡三縣十一.
○全羅道本百濟之地義慈王十九年新羅太宗王與唐將蘇定方滅百濟遂倂其地. 景德王分爲全武二州都督府眞聖王五年西面都統甄萱悉據舊地稱後百濟王. 太祖十九年親征克之成宗十四年以全州瀛州淳州馬州等州縣爲江南道羅州光州靜州昇州貝州潭州朗州等州縣爲海陽道顯宗九年合爲全羅道領牧二府二郡十八縣八十二.
○全州牧本百濟完山[一雲比斯伐一雲比自火.]威德王元年爲完山州十一年州廢. 義慈王十九年新羅與唐將蘇定方滅百濟遂有其地. 眞興王十六年改今名二十六年州廢神文王四年復置完山州. 景德王十五年又稱全州後甄萱立都於州太祖滅之改安南都護府二十三年還爲全州. 成宗十二年稱承化節度安撫使十四年置十二州節度使號順義軍屬江南道. 顯宗九年陞安南大都護府十三年又名全州恭愍王四年以囚元使　思不花降爲部曲五年復爲完山府. 別號莞山[成廟所定.]又號甄城有新倉津屬郡一縣十一領知事府一郡一縣令官四.
○南原府本百濟古龍郡後漢建安中爲帶方郡曹魏時爲南帶方郡新羅幷百濟唐高宗詔劉仁軌檢校帶方州刺史. 神文王四年置小京景德王十六年改南原小京. 太祖二十三年改爲府忠宣王二年復爲帶方郡後改爲南原郡恭愍王九年陞爲府. 別號龍城有智異山[一雲地理一雲頭流一雲方丈新羅爲南嶽　中祀高麗仍之]有　子津屬郡二縣七.
○古阜郡本百濟古沙夫里郡新羅景德王改今名. 太祖十九年稱瀛州觀察使光宗二年爲安南都護府顯宗十年復今名. 忠烈王時倂於靈光尋復舊. 屬郡一縣六.
○臨陂縣本百濟屎山郡[一雲　文一雲所島一雲失烏出一雲陂山.]新羅景德王改今名爲郡高麗降爲縣置令. 別號鷲城屬縣四.
○進禮縣本百濟進乃郡[一雲進仍乙縣.]新羅景德王改爲進禮郡. 高麗降爲縣令官忠烈王三十一年以縣人金侁仕元爲遼陽行省　政有功於國陞知錦州事. 屬縣五.
○金堤縣本百濟碧骨郡新羅景德王改爲金堤郡. 高麗初爲全州屬縣仁宗二十一年置縣令. 有碧骨堤[新羅訖解王二十一年始開岸長一千八百步.]屬縣一.
○金溝縣本百濟仇知只山縣新羅景德王改今名爲全州領縣. 毅宗二十四年以李義方外鄕陞爲縣令官. 別號鳳山屬縣一.
○羅州牧本百濟發羅郡新羅景德王改爲錦山郡. 羅季甄萱稱後百濟王盡有其地未幾郡人附於後高麗王弓裔弓裔命太祖爲精騎大監率舟師攻取改爲羅州. 成宗十四年初定十道稱鎭海軍節度使屬海陽道. 顯宗元年王避丹兵南巡至州留旬日丹兵敗去王乃還都九年陞爲牧. 別號通義錦城[成廟所定.]有錦城山[山有神祠.]南浦津黑山島[島人出陸僑寓南浦江邊稱榮山縣恭愍王十二年陞爲郡.]屬郡五縣十一領知事府一郡四縣令官四.
○長興府本百濟烏次縣新羅景德王改名烏兒爲寶城郡領縣. 高麗改爲定安縣屬靈岩任內仁宗朝以恭睿太后任氏之鄕陞知長興府事. 元宗六年又陞懷州牧忠宣王二年復降爲長興府後因倭寇僑徙內地. 別號定州[成廟所定.]又號冠山有天冠山[舊名天風.]屬縣四.
○靈光郡本百濟武屍伊郡新羅景德王改爲武靈郡高麗更今名. 別號筽城有大加叱知島珍人伊島省衣島阿叱　島屬郡二縣八.
○靈岩郡本百濟月柰郡新羅景德王更今名. 成宗十四年改朗州安南都護府顯宗九年復降爲靈岩郡. 有月出山[新羅稱月奈岳　小祀高麗初稱月生山. 山有九井峯其下有動石三獨立層岩之上高可丈餘周可十圍. 西連山骨東臨無底之壑一人搖之則欲墜而不墜.]屬郡二縣三.
○寶城郡本百濟伏忽郡新羅景德王改今名. 成宗十四年稱貝州刺史後復爲寶城郡. 別號山陽[宣宗五年陞他州部曲爲道化縣. 又高興縣本高伊部曲高伊者方言貓也. 時有貓部曲人仕朝則國亡之讖柳庇以譯語通事於元有功忠烈王十一年改今名陞爲監務. 忠宣王二年又以仕元宦者李大順之請陞食村部曲爲　安縣.]屬縣七.
○昇平郡本百濟　平郡[　一作沙一作武.]新羅景德王改今名. 成宗十四年爲昇州　海軍節度使[一雲昇化.]靖宗二年復爲昇平郡忠宣王元年陞昇州牧二年降爲順天府. 屬縣四.
○海陽縣本百濟武珍州[一雲奴只.]新羅取百濟仍置都督景德王十六年改爲武州眞聖王六年甄萱襲據稱後百濟尋移都全州. 後後高麗王弓裔以太祖爲精騎大監帥舟師略定州界城主池萱以甄萱壻堅守不降. 太祖二十三年稱光州成宗十四年降爲刺史後又降爲海陽縣令官高宗四十六年以金仁俊外鄕陞知翼州事後陞爲光州牧. 忠宣王二年復降爲化平府恭愍王十一年改茂珍府[避惠宗諱改武爲茂]二十二年復爲光州牧. 別號光山又號翼陽有無等山.[一雲武珍岳一雲瑞石山新羅爲小祀高麗致國祭.]
○珍島縣本百濟因珍烏郡海中島也新羅景德王改今名爲務安郡領縣. 高麗屬羅州後置縣令忠定王二年因倭寇遷內地. 有大津有目只島屬縣二.
○陵城縣[陵一作綾.]本百濟　陵夫里郡[一雲竹樹夫里一雲仁夫里]新羅景德王改爲陵城郡. 高麗初屬羅州仁宗二十一年置縣令有仁物島.
○耽羅縣在全羅道南海中. 其古記雲: "*大初無人物三神人從地聳出[其主山北麓有穴曰毛興是其地也.]長曰良乙那次曰高乙那三曰夫乙那." 三人遊獵荒僻皮衣肉食一日見紫泥封藏木函浮至於東海濱就而開之函內又有石函有一紅帶紫衣使者隨來. 開石函出現靑衣處女三及諸駒犢五穀種. 乃曰: "我是日本國使也吾王生此三女雲: '西海中嶽降神子三人將欲開國而無配匹.' 於是命臣侍三女以來爾. 宜作配以成大業." 使者忽乘雲而去. 三人以年次分娶之就泉甘土肥處射矢卜地良乙那所居曰第一都高乙那所居曰第二都夫乙那所居曰第三都始播五穀且牧駒犢日就富庶. 至十五代孫高厚高淸昆弟三人造舟渡海至於耽津蓋新羅盛時也. 於時客星見於南方太史奏曰: "異國人來朝之象也." 遂朝新羅王嘉之稱長子曰星主[以其動星象也.]二子曰王子[王令淸出　下愛如己子故名之.]季子曰都內邑號曰耽羅蓋以來時初泊耽津故也各賜寶蓋衣帶而遣之. 自此子孫蕃盛敬事國家. 以高爲星主良爲王子夫爲徒上後又改良爲梁. 又三國遺事載海東安弘記列九韓　羅居四. 百濟文周王二年拜耽羅國使者恩率東城王二十年以耽羅不修貢賦親征至武珍州耽羅聞之遣使乞罪乃止. 註雲耽羅卽耽牟羅. 百濟旣滅新羅文武王元年耽羅國主佐平徒冬音律來降. 太祖二十一年耽羅國太子末老來朝賜星主王子爵肅宗十年改　羅爲耽羅郡毅宗時爲縣令官. 熙宗七年以縣之石淺村爲歸德縣元宗十一年逆賊金通精領三別抄入據作亂越四年王命金方慶討平之. 忠烈王三年元爲牧馬場. 二十年王朝元請還耽羅元丞相完澤等奏奉聖旨以耽羅還隸於我. 翊年乙未改爲濟州始以判秘書省事崔瑞爲牧使. 二十六年皇太后又放廐馬三十一年還屬於我. 忠肅王五年草賊士用嚴卜起兵　亂土人文公濟擧兵盡誅之聞於元復置官吏. 恭愍王十一年請隸於元元以副樞文阿但不花爲耽羅萬戶與本國賤隸金長老到州杖萬戶朴都孫沈于海十六年元以州復來屬. 時牧胡強數殺國家所遣牧使萬戶以叛及金庾之討牧胡訴於元請置萬戶府. 王奏請令本國自署官擇牧胡所養馬以獻如故事帝從之. 十八年元牧子哈赤跋扈殺害官吏越六年八月王遣都統使崔瑩討滅哈赤復置官吏. 鎭山漢拏在縣南[一曰頭無岳又雲圓山. 其　有大池.]又有楸子島.[凡往耽羅者發羅州則歷務安大堀浦靈岩火無只瓦島海南於蘭梁凡七晝夜至楸子島發海南則從三寸浦歷巨要梁三內島發耽津則從軍營浦歷高子黃伊露瑟島三內島皆三晝夜至楸子島. 右三處舟船皆經此島. 過斜鼠島大小火脫島至於涯月浦朝天　蓋火脫之*閒二水交流波濤洶湧凡往來者難之.]
志卷第十一.
