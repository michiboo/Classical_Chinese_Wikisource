世家卷第四十一. 高麗史四十一.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
恭愍王四.
○(乙巳)十四年春正月戊辰遣密直副使金庾如元請執送德興君. 庾至遼陽知樞密院事黑驢謂庾曰: "帝　臣杖塔思帖木兒還其本國今方背疽待其愈杖而歸之." 庾聞之乃還.
丙子以密直鄭思道爲慶尙道巡問使; 僉議評理李金剛爲全羅道巡問使; 知僉議洪淳爲西北面巡問使; 左常侍李成林爲西海道巡問使; 判典校寺事申翼之爲楊廣道巡問使.
己卯地震.
二月丁酉以公主有娠彌月赦二罪以下.
甲辰公主病劇又赦一罪. 是日公主薨. 王奉太后移御於德寧公主殿. 輟朝三日百官玄冠素服.
癸丑遣黃原君崔伯左副代言金精如元賀聖節.
丙辰遣密直副使李子松往遼陽　黑驢白金及鞍.
三月庚申倭寇喬桐江華命東西江都指揮使贊成事崔瑩帥兵出鎭東江.
壬戌遣密直副使楊伯淵如元告公主喪.
戊辰女眞所音山所應哥阿豆刺等請降處之朔方.
己巳元遣吏部侍郞王朶例禿吏部奏差胡天錫來冊王爲太尉仍賜酒. 又以壬寅平紅賊功宣授韓方信秘書監丞安遇慶廣文監丞黃裳經正監丞李龜壽太僕寺丞李餘慶崇文監丞　階奉訓大夫. 王迎於行省仍宴使臣.
倭入昌陵取世祖眞以歸. 以金續命爲東西江都指揮使.
己卯命領都僉議李公遂詣昌陵復安世祖位板.
庚辰以柳濯爲都僉議侍中; 慶千興守侍中; 李壽山判三司事; 李仁復宋卿安遇慶崔瑩李龜壽爲贊成事; 李仁任金續命爲三司右左使; 李珣安遇祥判開城府事; 禹　韓暉金貴李金剛梁伯益爲僉議評理; 洪淳知都僉議; 元松壽爲政堂文學; 朴椿判密直司事; 池龍壽宋仁績爲密直使; 柳淵梁伯淵知密直司事; 李穡簽書密直司事; 王重貴金元命趙希古同知密直司事; 邊安烈韓公義李子松金庾廉之范洪師範爲密直副使; 崔孟孫爲密直提學; 韓方信爲西原君; 柳淑爲瑞寧君; 不花帖木兒爲高城君.
戊子遣密直副使洪師範如元謝冊命. 表曰: "踐修先緖光膺千里之封迪簡上心又錫三公之命恩非意及感與愧幷. 臣斗　　材藩輔遺裔由弱歲入承睿眷以致立揚. 雖寸心恆抱愚衷莫伸報　偶値豕蛇之至少輸犬馬之誠. 然蠅止樊竟遭誣構之禍如魚脫網實荷保全之私. 甫獲更生絶無他望. 忽星　之戾止驚璽書之在玆. 欲辭讓則近名故　　焉就職遠慙止足深戒滿盈. 皇帝陛下運撫中興仁同一視遂頒茂渥以寵遐邦. 臣謹保家聲益彰聖化九　雖遠如瞻　　之光. 四境粗安惟祝岡陵之壽."
夏四月辛卯吳王張士誠遣使來獻方物.
壬辰葬公主於正陵.
戊戌平城府院君金逸逢卒.
己亥倭寇喬桐江華至於東西江命贊成事安遇慶李龜壽領兵禦之.
辛丑以旱雩.
以楊伯淵爲西北面都巡慰使前漢陽尹金達祥爲楊廣道都巡問使.
遣監察大夫田祿生宦者府院君方節如元進禮物於皇太子又贈廓擴帖木兒及瀋王等.
崔伯楊伯淵洪師範等以元亂道梗不至而復.
壬寅以典理判書金先致爲東北面都巡問使禮儀判書李守爲西北面都兵馬使.
甲辰以田祿生爲密直提學; 金先致爲密直副使; 金光祚爲缶川君; 金達祥爲和義君; 李子松爲公川君; 金漢貴爲監察大夫.
丙午以知平州事李守貪汚杖百七除名.
五月以妖僧遍照爲師傅咨訪國政.
乙丑地震.
庚午以金普李春富爲都僉議贊成事; 任君輔金蘭朴曦爲密直副使; 卓光茂爲內書舍人; 許少遊爲監察掌令; 李仁復爲興安府院君; 趙希古爲東川君; 洪師範爲南陽君; 崔孟孫爲鐵原君; 貶贊成事崔瑩爲　林尹.
甲戌以久旱置刑人推整都監按雪寃抑.
己卯以姜仲瑞爲保寧君; 金君鼎爲左代言; 金精王福命爲右左副代言.
四都監十三色官吏及凡與公主喪事者悉除官.
庚辰流贊成事李龜壽於會原評理梁伯益於春州判密直司事朴椿於光陽芮城君石文成於長岩宦者晉原府院君金壽萬於利川府院君李寧於沃州皆籍其家命柳濯李仁任掌庶政於都堂金蘭任君輔睦仁吉掌庶務於宮中.
是月京畿蝗.
六月庚寅以李公遂爲益山府院君; 慶千興爲淸原府院君; 李壽山爲壽春府院君; 宋卿爲延安府院君; 韓公義爲淸城君; 朴曦爲春城君; 以金普守都僉議侍中; 李仁復判三司事; 李仁任爲僉議贊成事; 權適睦仁吉爲僉議評理; 朴元鏡爲密直副使; 洪永通爲監察大夫; 崔元祐爲監察執義; 金龜壽柳源爲監察持平.
王重貴元松壽罷.
辛卯王射於佛福藏觀群童擲草戱.
甲午流陽川君許猷於淸州前典工判書邊光秀於三陟判事洪仁桂於順興.
庚戌流僉議評理金貴於金州春城君朴曦於春州杖流典理判書許瑞.
秋七月削崔瑩李龜壽梁伯益石文成朴椿三品以上爵金壽萬除名　籍其田民.
癸酉竄監察掌令許少遊爲全羅戍卒. 初監察司鞫前護軍牛宣佐殺人狀宣佐逃收宣佐故舊吳季南家奴索之. 王以季南方鞫瑩等命勿問少遊不奉敎. 王怒竄之少遊嘆曰: "臣罪當誅吾君聖明." 聞者傷之. 僉議司詣闕請宥少遊王曰: "少遊之罪卿等所未知." 因謂左右曰: "少遊父邕強暴爲世所憎少遊眞其子也."
庚辰以田祿生爲　林尹; 李昉爲漢陽尹; 金漢貴爲開城尹; 李子松爲平壤尹; 李成林爲軍簿判書; 成准得爲版圖判書; 許佺金安利　爲典法判書; 林顯朴中美爲右左司議大夫; 吳承庇爲監察掌令; 許時爲左獻納; 李得遷李存吾爲右左正言.
辛巳王親設文殊會.
癸未封遍照爲眞平侯.
八月庚寅明州司徒方國珍遣使來聘.
庚子瑞寧君柳淑乞歸田裡許之.
九月乙丑皇太子遣僉院成大庸宣令旨賜王衣酒.
庚午以權適爲僉議贊成事; 睦仁吉金續命爲僉議評理; 池龍壽知都僉議; 金元命爲三司左使; 金庾同知密直司事; 安元崇金漢貴爲密直副使; 成大庸爲右代言; 王福命權仲和爲右左副代言; 韓弘度爲監察持平; 金光祚爲洞山君; 朴元爲芮城君.
都僉議侍中金普罷.
乙亥以漆原府院君尹桓爲東西北面都統使; 評理禹　爲都元帥; 知都僉議池龍壽爲上元帥; 前同知密直司事趙希古爲副元帥.
冬十月癸巳方國珍遣使來聘.
閏月丁巳以全普門判三司事; 崔伯爲密直使商議.
癸亥遣密直使商議崔伯如元賀千秋節.
甲子賜尹紹宗等及第.
元遣大府少監安僧來詔: "皇太子討平逆賊　羅帖木兒."
十一月癸巳元遣直省舍人阿敦也海來詔: "以伯撒里爲太師右丞相廓擴帖木兒爲太傅左丞相."
十二月丁丑以辛旽爲守正履順論道燮理保世功臣壁上三韓三重大匡領都僉議使司事判監察司事鷲城府院君提調僧錄司事兼判書雲觀事旽卽遍照.
○(丙午)十五年春三月庚子親設文殊會於宮中.
遣密直提學田祿生聘於天下摠兵官河南王廓擴帖木兒.
遣使賀皇太子定難還都箋曰: "龍旗攸指肅將天子之威鶴駕言旋大慰都人之望. 屬玆播告擧有欣歡. 皇太子殿下偉量淵　英猷果斷勵精弘化贊文德於誕敷受命啓行揚戎兵於克詰匪徒振耀惟以　寧. 妖寇如鼎魚應悔乞降之不早逆臣爲社鼠方知犯順之必誅. 何猖獗之足虞? 蓋指揮之有定. 風霆動　　容邪氣之留? 日月淸明遂絶浮雲之蔽. 玆皆睿　上　宸衷事有萬全與神謀與衆共心無貳適爲子孝爲臣忠. 是宜出　國步之艱入奉天顔之喜. 聲名廣被於中外功業卓冠於古今凡在見聞疇非蹈舞? 臣*跡慙　屈心慕鷹揚. 萬騎來朝遙想凱歌之奏. 四方稱慶倍祈胡考之休."
夏四月壬子上將軍趙藺通宮女有孕王赦藺黜宮女.
癸丑貶監察執義崔元祐爲貞海監務.
乙卯鑿溝於市北街.
戊午王觀呼旗童戱於殿庭賜布百匹.
庚申賀正副使林大光還自元. 大光至遼陽爲群盜所圍以所齎賜王衣酒及皇太子令旨示之. 盜曰: "無以此物爲也但爲高麗王." 釋之.
壬戌大雨雹.
甲子左司議大夫鄭樞右正言李存吾上*　論辛旽. 王大怒貶樞爲東萊縣令存吾爲長沙監務.
丙寅以卓光茂爲左司議大夫; 金南得爲監察執義; 奇仲脩朴興陽爲監察持平; 徐鈞衡爲右正言.
辛未賀正使判三司事全普門還自元. 帝授翰林侍講學士知制誥同脩國史. 普門目不知書國人大駭. 元末官爵之濫如此.
乙亥竄僉議評理睦仁吉於全州判密直司事任君輔於驪興.
戊寅王率百官幸王輪寺觀舍利施黃金綵帛賜僧布八百匹.
五月壬午朔益山府院君李公遂卒.
倭寇深嶽縣.
乙酉遣鄭元庇聘於河南王廓擴帖木兒.
丙戌王出時御宮東岡觀擊毬.
丁亥以誕日飯僧七百於內殿賜布千餘匹.
壬辰侍中柳濯謝病乞退.
癸巳正陵役. 大伐德陵木殆盡以營齋室守陵者不敢禁. 又大起公主影殿於王輪寺東南令百官以秩出役夫輦木石. 數百人挽一木尙不能進呼耶聲動天地晝夜不絶. 牛死者相繼於道.
甲午百官會於辛旽家. 地大震.
庚子判三司事全普門卒. 謚安敬.
乙巳倭屠喬桐留屯不去京城大震. 王命贊成事安遇慶評理池龍壽判開城府事李珣等領三十三兵馬使出屯東西江昇天府. 時影殿正陵役大興百司所事不出土木庶事廢弛倉稟虛竭宿衛單弱. 軍政不修至無兵可操無甲可授諸軍索然望賊不敢進.
六月辛酉修九齋.
壬戌田祿生不達河南而還. 書狀官金齊顔欲達使命留燕京.
乙丑以辛旽黨上護軍李得霖爲全羅道按廉使. 憲司劾得霖嘗盜廣州貢紬王命勿治督令之任.
丙子前政堂文學元松壽卒.
秋七月辛巳朔日食旣.
己酉王步至佛福藏訪僧千禧.
八月丙辰太白晝見經天至於九月.
丙寅　李龜壽置於松廣寺金貴於盧山寺朴椿於裂巖寺辛旽尋遣人殺之.
丁卯瀋王篤朶不花遣使來.
壬申王更名　遣使如元表請曰: "命物以類宜莫尙於自嫌登名於朝敢無因而輒改? 故當敷奏*미切凌兢. 切惟小國之風尙仍其舊蓋由世皇之詔: '毋變其初.' 自臣名祺. 襲封歸國大而官司案牘微而里巷書詞凡爲字從示從其而其聲相同相近悉皆請避謂是故常. 臣*　{久}乃知事多有　故衆情之莫奪惟自改之爲便. 臣曾祖忠烈王諱諶改　祖忠宣王諱　改璋考其所由罔不在此. 臣今亦擬　字爲名　垂兼聽曲貸擅更謹當期一節以釐東立揚終始誓專心於拱北報*　生成."
設文殊會於宮中凡七日.
丙子夜王微行觀影殿.
戊寅幸奉先寺觀星象圖.
己卯遼陽平章高家奴獻　王放之. 王性慈愛不忍害物. 嘗見狗鳴急曰: "此必腹痛也." 命出內藥. 藥未至王立待之. 在位踰紀未嘗一爲遊　之樂.
九月辛巳西方流星晝隕.
戊子幸洛山寺.
丁未倭入陽川縣掠漕船.
冬十月癸丑地震. 丙辰又震.
全羅道都巡問使金庾募兵得百　討濟州敗績.
庚午淮王遣使獻羊百二十頭.
丁丑幸板房庵納宗室德　君王義女右常侍安克仁女爲妃.
十一月庚辰宰樞享王於板房庵.
壬辰遣檢校中郞將金逸如日本請禁海賊.
庚子設北帝天兵護國道場於內殿.
辛丑河南王遣中書檢校郭永錫偕金齊顔來報聘.
十二月戊申朔郭永錫謁文廟.
辛亥郭永錫以白金享王. 承河南王之命也. 酒半永錫請侍臣聯句左右皆武人相顧失色王甚慙. 癸丑王宴郭永錫贈襲衣金帶鞍馬不受.
甲寅封王氏爲益妃賜姓韓氏安氏爲定妃.
己未郭永錫還至平壤府題箕子廟詩曰: "何事佯狂被髮爲? 欲將殷祚獨扶持. 去之祇爲身長潔諫死誰嗟國已危. 魯土一丘松栢在忠魂萬古鬼神知. 晩來立馬朝鮮道　　猶聞麥秀詩."
癸酉遼陽省同知高家奴遣使來獻田犬.
無　.
○(丁未)十六年春正月丁亥元遣前遼陽理問忽都帖木兒追錫永陵曰攄誠宣忠崇仁秉德　恭寅亮功臣謚忠惠; 明陵曰　誠輔理演德宣惠奉化保慶功臣謚忠穆; 聰陵曰守誠履正佐理翊順保義迪慶功臣謚忠定; 忠肅王妃伯顔忽都公主曰肅恭徽寧公主; 王妃寶塔實里公主曰魯國徽翼大長公主; 封永陵妃亦憐眞班公主爲貞順淑儀公主.
戊戌彗見垂地.
丙午幸公主魂殿告錫命仍設大享敎坊奏新撰樂章王坐對公主眞侑食禮如平生. 宗室宰樞侍宴辛旽與王　坐殿上.
二月庚戌皇太子遣大府卿大都驢賜王衣酒王以衣一襲賜公主魂殿. 宦者尹忠佐令宿衛向忠佐三拜.
壬子王宴大都驢.
癸亥元使高大悲來自濟州帝賜王綵帛錦絹五百五十匹宰樞亦有差. 時帝欲避亂濟州仍輸御府金帛乃詔以濟州復屬高麗. 時牧胡數殺國家所遣牧使萬戶以叛及金庾之討牧胡訴於元請置萬戶府. 王奏: "金庾實非討濟州因捕倭追至州境樵蘇牧胡妄生疑惑遂與相戰耳. 請令本國自遣牧使萬戶擇牧胡所養馬以獻如故事." 帝從之.
庚午元以辛旽爲集賢殿大學士賜衣酒.
三月庚辰遣典法判書白漢龍如元謝恩前同知密直司事王重貴賀聖節.
己丑倭掠江華府.
辛卯幸演福寺大設文殊會王手擎金爐逐僧行香略無倦容.
癸卯遼陽平章洪寶寶知遼陽沿海行樞密院事於山帖木兒遣使來聘.
夏四月甲寅有奴背其主托永安君思濟者都官佐郞堅思濟決還其主王曰: "永安監我影殿役雖所爲實非禮當申聞遽決與彼豈臣子義乎." 卽下思濟獄.
乙卯大雨雹.
命辛旽相宅於平壤.
庚申遣典校令林樸宣撫濟州.
壬戌大雨雹.
甲子王步至奉先寺松岡觀擊毬.
丙寅命放影殿役夫止留工匠及僧徒. 時徵發六道丁夫督役太急逃者相繼以久旱放之乃雨.
五月戊寅遣張子溫報聘於河南王.
庚辰王與益妃定妃幸高羅里觀擊毬戱. 大陳百戱百官皆從僉議評理韓暉與伎對舞王顧謂曰: "韓宰臣其樂耶."
甲申王如太后殿上壽.
丙戌命重營國學.
甲辰大雨民始播種.
乙巳元中書省遣直省舍人乞徹牒曰: "倭賊入寇必經高麗宜出兵捕之."
秋七月丙子以李岡爲密直副使; 廉興邦爲密直知申事; 李雲牧爲典理判書.
壬辰以田祿生爲慶尙道都巡問使; 金漢貴爲全羅道都巡問使; 池龍壽爲西北面都巡問使; 李成林爲東北面都巡問使.
丙申地震.
癸卯　林府院君李齊賢卒.
八月丙午王謁文廟又幸王輪寺觀影殿.
乙卯元遣直省舍人山塔失里來告以完者帖木兒爲左丞相.
己未宰相會雲岩寺設大　陳妓樂祭正陵宮人皆會.
壬戌幸安和寺還至影殿大餉役徒.
九月丁丑元遣長秋寺少卿篤憐帖木兒來告罷廓擴帖木兒摠兵官命皇太子摠天下兵馬.
甲申王步幸辛旽家.
辛卯幸洛山寺.
己亥王率百官幸吉祥寺遂遊朴淵三日乃還.
冬十月己未幸辛旽家置酒落成.
納哈出遣使來獻馬.
辛酉幸辛旽別室.
辛未杖流前侍中慶千興知都僉議吳仁澤前評理睦仁吉三司右使安遇慶三司左使金元命前密直副使趙希古於南裔沒爲官奴籍其家.
十一月戊寅流評理韓暉判開城府事李珣上護軍趙璘尹承順柳仁梓姜元輔大護軍韓德卿於外.
丁酉地震.
左司議申德隣獻納朴晉孫李*준正言鄭釐安勉罷.
十二月癸卯朔日食天陰不見.
甲辰以金續命爲平壤道都巡問使.
乙巳王步幸辛旽家.
甲子以判開城府事李穡兼成均大司成; 宦者申小鳳爲都僉議評理商議會議都監事.
○(戊申)十七年春正月壬申朔放朝賀.
丙戌王步幸辛旽家.
戊子日本國遣僧梵　梵　偕金逸來報聘.
遼陽省平章洪寶寶哈刺不花等遣客省大使卜顔帖木兒來諭:
"大明兵勢甚盛請悉心備禦."
二月丁未幸法王王輪二寺遂幸影殿.
己未彗見於西方長丈餘.
乙丑王步幸辛旽家.
三月辛未朔王謁顯陵毅陵善陵遂幸正陵.
甲申彗見西方.
庚寅彗出大陵積屍*閒.
辛卯彗出大陵捲舌*閒.
甲午王以忠肅王忌辰如妙蓮寺行香.
乙未王步幸辛旽家.
丙申彗出捲舌上.
己亥彗出大陵上.
夏四月辛丑朔彗見.
庚戌幸辛旽家觀燃燈火山.
壬子幸九齋賜李詹等及第.
戊午幸演福寺設文殊會凡九日.
庚申密直提學李岡卒.
五月乙亥以誕日飯僧三千於王輪寺.
辛巳幸辛旽家.
壬辰王以王輪影殿佛宇陜小不能容僧三千欲改營幸福源宮相之.
甲午幸馬岩相影殿基.
乙未撤王輪影殿改營於馬岩怨咨大興.
六月辛丑盡發坊里丁及四十二都府鑿溝於馬岩.
甲辰王微行幸馬岩.
乙巳幸定妃宮乳　白王曰: "今方農月旱甚願停影殿之役." 王怒黜之.
己未幸定妃宮與李雲牧圍碁賭宴.
庚申以旱甚禁宰牛理寃獄放二罪以下囚.
秋七月乙亥日本遣使來聘.
己卯對馬島萬戶遣使來獻土物.
戊子遼陽省於山帖木兒遣使來聘.
甲午幸王輪寺影殿遂幸馬岩.
閏月以旱放影殿役徒.
遣講究使李夏生於對馬島.
壬寅雨國人相謂曰: "影殿小弛而天小雨若罷則天必大雨."
乙巳幸奉先寺設消災道場.
壬戌隕霜殺菽.
八月庚午下都僉議侍中柳濯簽書密直鄭思道於巡軍以李春富爲都僉議侍中.
乙未王聞
大明兵圍皇城甚急以左常侍曹敏修爲義靜州等處安慰使前典理判書林堅味爲安州巡撫使.
九月遼陽省平章洪寶寶遣使來聘.
辛丑以李成林爲楊廣道都巡問使; 李金剛爲全羅道都巡問使.
戊申幸馬岩影殿.
甲寅始賜正陵光岩寺米月三十石又養鳩宮中數百作籠費布一千匹飼穀月十二斛.
乙卯本國人金之秀自元來言:
"大明舟師萬餘　泊通州入京城元帝與皇后奔上都太子戰敗又奔上都."
丙辰杖柳淑於洪州金達祥於淸州辛旽尋遣人殺之.
丁巳令百官議通使
大明.
始賜辛旽妾般若米月三十石.
冬十月癸酉遣判宗簿寺事文天式如元賀千秋節天式至遼陽道梗而還杖復遣之.
甲戌以金蘭爲西北面都體察使.
十一月丙午對馬島萬戶崇宗慶遣使來朝賜宗慶米一千石.
丁未遣禮儀判書張子溫聘於吳王吳王禮待甚厚使六部御史臺宴慰. 至臺宴日張樂大夫謂子溫曰: "臺宴未嘗用樂今日之樂爲使臣也." 子溫曰: "樂以和爲主諸公旣以和氣相接何必樂爲? 夫子曰: '樂雲樂雲鍾鼓云乎哉禮雲禮雲玉帛云乎哉.'" 大夫曰: "尙書旣知禮樂之本不必用樂." 乃止吳王聞之加厚禮以送.
己酉幸康安殿觀樂.
丙辰元遣利用監太卿巒子罕來詔分命諸將以圖恢復. 王迎於行省.
己未王宴元使於時御宮.
甲子遣贊成事李成瑞如元賀正.
十二月甲申以李春富爲都僉議右侍中; 李仁任爲佐侍中.
○(己酉)十八年春正月辛丑遼陽省納哈出及平章洪寶寶遣使來聘.
壬寅王親祭公主魂殿. 奏妓樂極　如平生. 德寧公主及辛旽侍宴夜分乃罷.
二月丁卯親祭正陵.
癸酉幸王輪寺.
戊子元遣中書省右丞豆利罕賜王衣酒. 王贈豆利罕衣服金帶不受.
三月癸卯元遣使進王爲右丞相.
甲寅遣同知密直司事王重貴如元賀聖節又謝恩表曰: "敷告明綸方深驚省登庸峻級*미極震惶重以匪頒. 益知顚隕. 竊以分封建長譬腹心之賴股肱敵愾勤王猶手足之　頭目. 此古今共由之大體實上下相與之至情. 如臣者係出館甥恩　襲爵. 當天　月捷南土恨未報於分毫値龍馭冬巡上都誠不辭於　粉. 想方召中興周室思郭李再造唐家抗表出師非敢後也. 飛芻輓粟厥惟艱哉時易逝而功莫成志徒勤而力不逮. 何圖聖慮遠燭愚衷賜溫言於前旣先之以奬誘進右揆於後復繼之以褒崇. 斯皆希世之至榮　乃連旬而倂得? 酒導投河之飮衣興挾　之情祗荷寵靈. 愈增憂責. 皇帝陛下躬生知之聖履交泰之時. 恭默淵　洞進退存亡之故作興振起收予奪廢置之權屈群策以雜施感衆心而齊奮神明　贊旦夕削平. 賞不遺遐悉令歸極非謂臣多多益辦蓋緣臣斷斷無他臣敢不誓節義金石之堅惟一終始? 伸壽考岡陵之祝倍萬尋常." 重貴道梗不達而還.
命宰樞議移都.
夏四月丁卯辛旽設文殊會於演福寺. 王往觀之賜僧布五千五百匹.
辛未幸影殿.
壬申幸公主魂殿飯僧.
癸酉王觀火山　.
甲申慶昌大君瑜卒.
壬辰大明皇帝遣符寶郞　斯賜璽書及紗羅*　{段}匹摠四十匹. 王率百官出迎於崇仁門外其書曰: "大明皇帝致書高麗國王自有宋失馭天絶其祀元非我類天命入主中國百有餘年. 天厭其昏*　{淫}亦用隕絶其命. 華夷擾亂十有八年. 當群雄初起時朕爲淮右布衣忽暴兵疾至誤入其中. 見其無成憂懼不寧. 荷天之靈授以文武東渡江左習養民之道十有四年. 其*閒西平漢主陳友諒東縛吳王於姑蘇南平　越勘定八蕃北逐胡君肅淸華夏復我中國之舊疆. 今年正月臣民推戴卽皇帝位. 定有天下之號曰大明建元洪武. 惟四夷未報故修書遣使涉海洋入高麗報王知之. 昔我中國之君與高麗壤地相接其王或臣或賓蓋慕中國之風爲安生靈而已天監其德豈不永王高麗也哉? 朕雖德不及中國之先哲王使四夷懷之然不可不使天下周知." 斯以去年十一月發金陵海道艱關至是乃來. 斯卽遜之弟也.
遣禹　聘於淮王.
旱.
五月甲午朔日食.
乙未　斯以二羊享王. 丁酉斯還王　鞍馬衣服不受. 宰樞贈人參藥物亦不受王命文臣賦詩以贈.
戊戌幸高羅里觀擊毬.
己亥以誕日飯僧三千於影殿.
辛丑停至正年號.
甲辰遣禮部尙書洪尙載監門衛上護軍李夏生奉表如金陵賀登極仍謝恩其表曰: "秉　膺圖復中國皇王之統體元居正同萬邦臣妾之心景命有歸　聲旁達.
皇帝陛下文明邁舜勇智　湯. 雷　風飛集大勳於戡定鼎新革古熙洪號以創垂典章文物之粲然華夏蠻貊之率　. 臣邈處東表　望北辰. 雖未　稱賀之班願恆貢　傾之懇."
六月丙寅,
皇帝遣宦者金麗淵致書曰: "去年冬專使涉海具述安定中國之由. 諒達已久繼又削平晉冀以及秦　生民庶有休息之期矣. 比移幽燕之民南來就食內有高麗民百六十五人豈無鄕里骨肉之思? 朕甚憫焉. 卽命有司具舟欲遣使護送東歸. 適內使監丞金麗淵在側麗淵亦高麗人嘗言家有老母久不得見. 朕念其情就令其行幷遂省親之願. 仍齎紗羅各六匹侑緘至可領也."
己巳改官制.
庚辰王微行幸影殿. 辛巳亦如之.
壬午王以倖臣上將軍盧璹奸　人妻令左右棒八百又謂倖臣大護軍鄭熙啓曰: "爾亦行同於璹不罰何懲?" 棒四百命憲府鞫之. 二人瀕死不得更訊. 璹尋死.
癸未賜柳伯濡等及第.
秋七月戊戌王疑盧璹詐死發其*　{塚}梟其首流其父楨及妻於東京以憲府不能理璹罪流雜端閔壽生於驪興.
辛丑巨濟南海縣投化倭叛歸其國.
甲辰幸佛恩寺又幸興國法王二寺下敎曰: "昔我太祖每當四仲之年巡駐三蘇. 予亦將幸平壤巡金剛山駐駕忠州."
八月乙丑置萬戶千戶於西京義州靜州泥城江界等處.
時以巡駐三蘇之敎發民除道多損禾穀又於*平壞{平壤}忠州皆作離宮及公主魂殿儲峙供頓民甚苦之. 丙寅判司天監事陳永緖以爲近者太白晝見年又凶荒靜吉動凶. 王悅曰: "何晩奏耶." 卽收巡駐之命.
戊辰遣摠部尙書成准得如京師賀聖節大將軍金甲雨賀  皇太子千秋節工部尙書張子溫賀正仍請賜本國朝賀儀注.
癸酉設功德天道場於康安殿.
丙戌北元中書省及太尉丞相奇平章遣使來聘.
九月己亥北元吳王淮王雙哈達王皆遣使報聘獻馬四十餘匹. 時吳王等先聘於我我遣禹　回謝吳王請昏於我淮王待　甚厚且欲以其女歸於我請觀其女. 　辭曰: "臣受命修聘耳若請昏非臣所知." 王強使見之.
庚申遣使度田於京畿.
辛酉幸王輪寺設天兵神衆道場七日乃還. 王手書*　賜僧布一千五百匹辛旽亦施千五百匹.
是月伐礎石於崇仁門外輓致馬岩. 大如屋震且吼聲如牛. 又發丁州縣需材水運或壓或溺死者無　. 中外困弊無敢言者. 時王召元朝梓人元世於濟州使營影殿世等十一人　家而來世言於宰輔曰: "元皇帝好興土木以失民心自知不能卒保四海乃詔吾輩營宮耽羅. 欲爲避亂之計功未訖而元亡. 吾輩失衣食今被徵復衣食誠萬幸也. 然元以天下之大勞民以亡高麗雖大其能不失民心乎. 願諸相啓王." 宰輔不敢以聞.
濟州降. 以朴允靑爲牧使.
冬十月甲子王在王輪寺宴淮王吳王使二使各獻黃金佛一軀. 時王方惑浮屠故因所好爲贄.
丁卯幸影殿餉役徒.
乙酉遣　知門下大將軍崔伯柳雲歸侍中金逸逢女於吳王且逆女於淮王伯道卒淮王不果送女.
丙戌王微行幸辛旽家.
十一月壬辰朔牙州獲倭船三　獻　二級.
戊午納哈出遣使來獻馬.
倭掠寧州溫水禮山沔州漕船. 初倭人願居巨濟永結和親國家信而許之至是入寇.
庚午以我
太祖爲東北面元帥知門下省事; 池龍壽爲西北面元帥兼平壤尹.
辛未下前侍中柳濯於獄尋釋之.
瑞原君盧　奉元詔至黃州王遣大將軍宋光美殺之.
以守門下侍中李仁任爲西北面都統使賜大纛以遣之. 王嘗巡御西京製大纛置官守衛以時致祭至是授仁任. 出鎭　於大淸觀及行令五軍衛送於黃橋又以密直副使楊伯顔爲副元帥. 自秋以來東西北面要害多置萬戶千戶又遣元帥將擊東寧府以絶北元.
世家卷第四十一.
