世家卷第十. 高麗史十.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
宣宗.
宣宗安成思孝大王諱運字繼天古諱蒸又祈. 文宗第二子順宗母弟文宗三年九月庚子生. 幼而聰慧及長孝敬恭儉識量弘遠. 博覽經史尤工製述. 十年三月冊爲國原侯累封尙書令進爵爲公三十七年七月順宗卽位加守太師兼中書令. 十月乙未順宗薨丙申奉遺詔服袞冕卽位於宣政殿受百官賀.
丁酉設金剛明經道場於乾德殿.
戊戌王率百官服喪服詣宣政殿行祭. 禮畢百官詣西上閤門奉慰又陳慰於慈壽殿.
十一月庚申親臨啓殯哭盡哀葬於成陵.
丁卯翰林院奏: "凡內外州府郡縣寺院公私門館號及臣僚以下名犯御諱者及音同者請改之." 制從之.
戊辰御神鳳樓赦加文武官一級.
是月遣侍御史李資仁如遼告喪.
十二月壬申設華嚴經道場於乾德殿五日.
丁丑設八關會御神鳳樓前帳殿受百官賀遂幸法王寺. 以前月値國恤至是行之.
丁亥御乾德殿視朝退御宣政殿. 門下侍郞平章事李靖恭中書侍郞平章事金良鑑　知政事王錫柳洪陳時政得失.
○(甲子)元年春正月辛丑朔放朝賀.
己巳普濟寺僧貞雙等奏: "九山門　學僧徒請依進士例三年一選." 從之.
三月庚子朔東女眞將軍分那老等二十人來獻馬.
夏四月遼遣　祭使益州管內觀察使耶律信慰問使廣州管內觀察使耶律彥等來. 甲戌祭文宗曰: "惟靈性極禮義之端體涵中和之粹王爵馭貴早襲靑社之封木神則仁全賦東方之氣躬懷忠款以力行職述貢儀而歲至一匡致主朝廷賴其勳千里於蕃生民受其賜方當拱手以仰成何意上天之不遺聞訃悼懷輟朝增　嗚呼歲陰不留人生如寄一千年時運之逢五十載君臣之義遽藏夜壑之舟難　東園之器宜　遣於　音　往申於奠禮魂兮有知歆此至意." 丁丑祭順宗曰: "惟靈辰象純精嶽瀆秀氣慶發世國才爲王臣甫從英妙之年爰被寵嘉之命撫封日域述職天朝翊戴輸勤開庇底乂方茂稱藩之績遽纏陟岵之憂議以奪情　其襲爵指　　之旣駕聞驛訃之雲來復嗟殲良益用震悼何舟壑之不息乃人琴之俱亡言念忠圖想見風矩臨遣輪馭往陳奠觴冥神有知諒我遐意."
五月壬戌賜高旻翼等及第.
六月壬午東女眞寇興海郡母山津農場戍卒擊敗之擒五人.
戊子日本國筑前州商客信通等獻水銀二百五十斤.
乙未王子生於延和宮.
秋八月壬申制: "顯宗南幸時門下侍中朴成傑扈從有功於三韓後壁上功臣楊規等錄*券　錄施行."
甲申宋遣祭奠使左諫議大夫楊景略副使禮賓使王舜封弔慰使右諫議大夫錢　副使西上閤門副使宋球等來. 辛卯祭奠使聚僧徒設道場於文宗魂殿三晝夜壬辰又設於順宗魂堂癸巳祭文宗祝曰: "惟王紹承慶緖撫有侯封道民師俗禮義是宗壹意朝廷倦倦者忠百名修貢旣久益恭重溟萬里一葦以通精誠所兆風濤順從維此中國四海會同較功悼德孰與王宗謂宜壽考藩屛於東遽玆淪謝傷　何窮遣使陳奠以寓予衷." 詔曰: "父兄之喪人倫之大　贈賻之禮朝廷之至恩興言恭順之蕃宜被哀榮之典特馳使指往致奠儀以示眷存以慰號慕." 其弔慰書曰: "不意閔凶奄失所　復聞同産相繼淪亡痛毒　仍何以勝處達於予聽良用惻傷卿紹承父兄素有孝友　能抑割以副眷存今遣使弔慰兼賜卿弔慰物色具如別錄至可領也." 甲午祭順宗曰: "惟王資質茂美孝友夙成履信思順休有德聲營營服喪得禮之經撫綏一國良　民情謂膺遐福保此安榮爲屛爲翰翼戴朝廷如何不淑沈　遽　惟天報施稱物平衡孰雲積善而夭厥齡飭我使指爰棘其行庶陳薄奠以寫斯誠."
以王生日爲天元節.
九月己亥宴宋使於會慶殿壬寅又如之甲辰餞宴附表以謝.
○(乙丑)二年春二月丁卯設天帝釋道場於文德殿.
辛未設金剛經道場於乾德殿七日.
癸酉遼報改元大安王命有司告於*大廟六陵.
乙亥始令駕幸時奉仁王般若經前導遵宋制也.
丁丑對馬島勾當官遣使進柑橘.
丁亥幸歸法寺飯僧.
三月丙申王欲詣文考返魂堂行寒食兼上巳祭有司以無哭位難之王曰: "禮當從宜" 遂　法從而往.
戊戌宋密州報帝崩皇太子卽位.
戊申設佛頂道場於文德殿.
甲寅王如興王寺飯僧.
夏四月庚午王弟釋煦逃入宋.
賜金晙等及第.
戊寅幸外帝釋院.
甲申親醮於毬庭.
庚寅以旱命有司講雲雨經於臨海院七日又禱于山嶽壬辰命近臣錄囚放輕繫.
五月甲寅設金剛明經道場於乾德殿七日禱雨.
六月丁丑王受菩薩戒於乾德殿.
秋七月壬寅饗年八十以上男女於毬庭賜衣帶例物有差.
壬子以文宗大祥幸興王寺行香.
八月辛未遣戶部尙書金上琦禮部侍郞崔思文如宋弔慰工部尙書林　兵部侍郞李資仁賀登極.
丁丑奉安文宗神御於景靈殿親行奠禮.
戊寅御宣政殿聽斷刑部所奏死囚停音樂進素膳.
九月己酉放輕繫.
壬子親奠於順宗魂殿.
遼遣御史中丞李可及來賀生辰不及期人嘲之曰: "使名可及何不及耶."
冬十月癸酉　文宗於*大廟.
乙亥設百高座道場於會慶殿講仁王經三日飯僧三萬.
十一月丁酉　順宗於*大廟.
丙午遼遣落起復使高州管內觀察使耶律盛來.
癸丑遼遣保靜軍節度使蕭璋崇祿卿溫嶠等來冊王爲特進檢校太師兼中書令上柱國食邑一萬戶食實封一千戶兼賜冠冕車馬圭印衣帶綵*　{段}等物己未王受冊於南郊.
○(丙寅)三年春正月己未以外戚禮部侍郞李預妻王氏等授尙宮以下內職爲王太后宮官賜俸有差.
二月庚申朔以守太師兼中書令崔　守太尉門下侍中金元　配享靖宗廟; 守太尉門下侍中崔齊顔守太師兼中書令李子淵檢校太師門下侍中王寵之守太尉中書令崔惟善配享文宗廟.
丙寅王上冊於王太后御乾德殿受中外賀賜群臣宴.
　羅游擊將軍加於乃等來賀獻方物.
丁卯積慶宮主適扶餘侯*??.
戊辰御神鳳樓大赦.
庚辰以朝鮮公燾　林公熙守太保; 常安侯琇扶餘侯*??金官侯*??卞韓侯　守司徒; 辰韓侯愉守司空.
閏月甲寅遣衛尉少卿崔思說如遼賀天安節殿中少監郭尙獻方物戶部侍郞金士珍謝賀生辰.
三月辛酉避先王謚改侍中崔肅謚仁孝爲忠懿.
己卯對馬島勾當官遣使獻方物.
乙酉禱雨于山川.
夏四月癸巳又禱.
甲午以盧神烈爲戶部尙書; 文幹攝兵部尙書; 王國　爲衛尉卿.
辛丑有司以久旱徙市.
庚戌親　*大廟加上太祖以下先王先後尊號.
癸丑以李靖恭爲門下侍中判尙書吏部事; 崔奭金良鑑　爲門下侍郞平章事; 柳洪王錫爲中書侍郞平章; 盧旦爲尙書左僕射　知政事; 崔思諒爲中樞院使; 文晃知中樞院事.
甲寅以　饗曲赦.
五月戊午御乾德殿覆試賜朴景伯等及第.
丙子遣尙書禮部侍郞崔洪嗣如遼謝落起復; 禮賓卿李資智賀正; 知中樞院事李子威尙書左丞黃宗慤謝冊命; 又遣告奏使尙書右丞韓瑩時遼欲於鴨綠江將起　場故請罷之.
太白晝見.
六月丁亥朔王如奉恩寺.
癸卯詔曰: "朕承遺命　居大位近來變怪屢作旱魃爲　庶賴佛神之陰護群臣匡輔之力而使陰陽順序上下咸和省躬責己屢示恩宥尙不得雨此蓋　德所致然恐群下所行或不合義命世賢材棄不見用惟爾文武常　官致政舊德及散任三品以上員限今月二十六日各上封事朕之過失刑政之得失民庶之弊　直言不諱. 又擧忠直淸廉有才德者各一人男女僧道篤行孝順及不孝悌者在官不守公道擾亂法度侵害小民者具錄以聞."
秋七月丙寅詔曰: "朕覽群臣所上封事多言世俗尙侈靡莫有禁制其令所司與宰臣諸學士風憲長官據先王典禮凡衣服車馬品制斟酌詳定以聞."
戊寅德宗後金氏薨.
八月丙戌朔以刑部尙書邵台輔爲西北面兵馬使; 工部尙書柳奭爲東北面兵馬使.
癸卯宣慰國老賜宴於閤門駕幸毬庭親饗庶老男女賜物有差篤疾廢疾者別給酒食.
九月戊午召兩京武官閱射於東亭數月而罷.
甲子遼遣守殿中監史洵直來賀生辰.
丁卯卞韓侯　卒.
冬十月甲辰命內外官表賀太后生辰且於正至八關亦如之永爲定製.
己酉祈雪.
十一月壬戌親醮祈雪.
戊辰設八關會幸法王寺遂幸神衆院己巳大會雪侍宴群臣皆霑服及夕將還天霽月明王駐輦昌德門外命諸王奉觴獻壽諫議金上琦李資仁補闕魏繼廷諫乃止.
十二月戊戌召兩京文官閱射於東亭.
○(丁卯)四年春正月甲寅朔放朝賀.
乙丑遣告奏使秘書監林昌　如遼.
己巳命有司祭山川廟社以祈神兵助戰.
甲戌親醮於會慶殿.
戊寅東女眞將軍阿盧漢等十九人來獻土物.
己卯以邵台輔爲吏部尙書.
庚辰遣密進使閤門引進使金漢忠如遼.
二月庚寅以林　爲御史大夫; 高景爲御史雜端; 崔思說爲侍御史.
甲午幸開國寺慶成大藏經.
丁酉燃燈王如奉恩寺.
東女眞將軍怪八等十九人來獻馬.
癸卯太白晝見.
三月丙辰幸龜山寺飯僧.
己未王如興王寺慶成大藏殿.
辛酉西女眞酋長所隱豆等十三人來獻土物賜爵.
癸亥以崔奭權判尙書吏部事.
壬申日本商重元親宗等三十二人來獻方物.
甲戌宋商徐　等二十人來獻新註華嚴經板.
丙子親醮太一於文德殿以祈風雨調順.
戊寅放輕繫.
庚辰御宣政殿視事門下侍郞平章事崔奭金良鑑中書侍郞平章事柳洪陳時政得失.
夏四月丙戌宋商傅高等二十人來獻土物.
戊子中書侍郞平章事王錫卒輟朝三日.
庚子幸歸法寺慶成大藏經.
乙巳設金剛經道場於乾德殿七日禱雨戊申又禱於普濟寺.
五月丁巳再雩.
丁卯王服素　謁顯陵上竹冊.
戊辰設仁王道場於文德殿.
庚午謁景陵壬申謁昌陵皆上竹冊冊曰: "饗祖之嚴羲易式崇乎殷薦感神之理虞書蓋貴乎至　興言孝思合　毖祀伏念臣謬將　昧獲襲燕貽感時軫　*　{　}之心撰日擧拜虔之禮命百　之執　贊盛儀　九州之宜用備馨奠仰冀亶聰之鑑曲容克敬之懷在天競耀於靈威俯覃純　歷世寢宣於景化致保昌期."
甲戌以崔奭修國史; 金良鑑判尙書戶部事; 崔思諒　知政事兼西京留守使.
乙亥以金行瓊爲門下侍郞同中書平章事.
己卯親醮於會慶殿禱雨.
六月壬午王如奉恩寺.
乙酉設消　道場於會慶殿七日.
丙申幸法王寺.
辛丑放輕繫.
秋七月癸丑以文晃爲西北路兵馬使兼知中軍兵馬事; 李子威爲東北面兵馬使兼知行營兵馬事.
丙辰醮於內庭.
己巳王如興王寺.
庚午東南道都部署奏: "日本國對馬島元平等四十人來獻眞珠水銀寶刀牛馬."
壬申御宣政殿視事崔奭金良鑑柳洪崔思諒奏陳時政得失.
八月癸未御宣政殿聽斷死刑.
乙酉幸王輪寺.
己亥改崇慶宮曰保寧; 慶興院曰元禧宮.
丙午幸西京.
丁未以御史大夫林　爲西北路兵馬使; 司宰卿尹翼商知東北路兵馬事.
九月庚戌朔王次懷蛟驛夜扈衛軍營火.
辛亥宴侍臣於大同江樓船.
癸丑御長樂殿視事.
戊午遼遣高州管內觀察使高惠來賀生辰.
甲子以崔奭爲檢校太保; 崔思諒檢校太子太師; 文晃檢校太子大傅; 李子威檢校司空.
癸酉幸興福寺.
丙子放輕繫.
戊寅設燃燈道場於興國寺又點燈於宮城內外街衢.
冬十月己卯朔幸興國寺.
癸未幸重興寺.
乙酉親醮於內殿.
丁亥王游覽觀風亭及九梯宮遂幸永明寺行香御龍船至大同江入夜乃還.
壬辰設八關會御靈鳳樓浮　觀樂遂幸興國寺.
遣告奏使禮賓少卿柳伸如遼.
癸巳宴親王侍臣於浮　.
乙未幸興福金剛二寺.
丙申幸弘福仁王二寺遂幸梯淵御樓船置酒沿流至大同江觀射.
設百座道場於上京會慶殿飯僧三萬於毬庭.
戊戌宴群臣於長樂殿.
十一月乙卯至自西京.
丙辰遣衛尉少卿庾晳如遼謝賀生辰.
壬戌設八關會幸法王寺.
己巳遣殿中少監金德均如遼獻方物.
辛未以維旦爲分司兵部尙書知西京留守事; 黃宗慤爲衛尉卿西京副留守.
丁丑尙書右僕射任禧悅卒輟朝一日.
十二月己卯朔遣出推使侍御史崔思說於全晉羅州道; 尙書兵部員外郞李瑋於慶尙州道; 閤門祗候尹瓘於廣忠淸州道.
己丑遣刑部侍郞崔　如遼賀天安節.
庚寅以崔奭守太尉判尙書吏部事監修國史; 金良鑑守太尉; 柳洪守司空; 崔思諒修國史; 文晃知中樞院事; 李子威同知中樞院事; 金忠義爲戶部尙書; 朴寅亮爲翰林學士承旨: 李預爲翰林學士.
甲午放輕繫.
○(戊辰)五年春正月己酉朔放朝賀.
戊午遼遣橫宣使御史大夫耶律延壽來.
二月甲午以遼議置　場於鴨江岸遣中樞院副使李顔托爲藏經燒香使往龜州密備邊事.
三月己酉命中書侍郞平章事柳洪右承宣高景設醮於氈城修舊禮也.
甲子賜金富弼等及第.
戊辰以崔思齊爲中樞院使.
夏四月丙申以旱甚王率百寮如南郊再雩以六事自責曰: "政不一歟? 民失職歟? 宮室崇歟? 婦謁盛歟? 苞　行歟? 讒夫昌歟?" 使童男童女各八人且舞而呼雩避正殿　常膳徹樂露坐聽政壬寅又禱於宗廟社稷山川.
五月辛亥宋明州歸我羅州飄風人楊福等男女二十三人.
己未遼東京回禮使檢校右散騎常侍高德信來.
癸酉詔曰: "朕不明於德皇天示譴三月不雨慄慄危懼豈中外囹圄有　災乎其輕囚薄罪　原之."
秋七月宋明州歸我耽羅飄風人用　等十人.
九月遣太僕少卿金先錫如遼乞罷　場表曰: "三瀆靡從雖懼冒煩之非禮一方所願豈當緘默以不言　昔者投　上書萬姓悉通於窮告*　　　　四聰勿　於登聞幸遭宸鑑之至公　寫民情而更達臣伏審承天皇太后臨朝稱制賜履劃封舞干　格於舜文執玉甫　於禹會奬憐臣節霑被睿恩自天皇鶴柱之城西收彼岸限日子鼈橋之水東割我疆統和十二甲午年入朝正位高良齎到天輔皇帝詔書: '　高麗國王王治省東京留守遜寧奏卿欲取九月初發丁夫修築城砦至十月上旬已畢卿才惟天縱智達時機樂輸事大之誠遠奉來庭之禮適因農隙遠集丁夫用防曠野之寇攘先築要津之城壘雅符朝旨深　時情　彼女眞早歸皇化服我威信不敢非違但速務於完修固永期於通泰.' 其於眷注豈捨寐興於時陪臣徐熙掌界而管臨留守遜寧奉宣而商議各當兩境分築諸城是故遣河拱辰於　門爲勾當使於鴨綠晝則出監於東　夜則入宿於內城遂仗天威漸　草竊後來無備邊候益閑聖宗之　墨未乾太后之慈言如昨甲寅年河梁造舟而通路乙卯歲州城入境以置軍乙未設弓口而創亭丙申允需頭而毀舍詔曰: '自餘　事　守恆規' 又壬寅年欲設買賣院於義宣軍南論申則葺修設罷甲寅歲始排探守庵於定戎城北回報曰起蓋年深當國代代忠勤年年貢覲幾遣乎　車章奏未　乎庵守城橋　及玆辰欲營新市似負先朝之遺旨弗矜小國之竭誠數千里之輪蹄往來忘倦九十年之苞　輸獻無功百舌咨嗟群心怨望今臣肇承先閥恪守外蕃　寸悰更切於激　何片利將興於締構界連大楚　和誓效於灌瓜地狹長沙　舞尙難於回袖屢飛　奏莫奉綸兪上　蓋高下慙有衆伏望皇帝陛下排　臣之橫議念邊府之殷憂任耕鑿於田原復安舊業禁　　之場屋無使新成　免驚騷永圖報效."
冬十月丁丑遼遣*大常少卿鄭碩來賀生辰.
十一月癸亥賜延和宮元子名昱賜銀器匹*　{段}布穀鞍　奴婢. 王奉太后宴於壽春宮朝鮮　林常安三公扶餘金官二侯侍宴竟夜而罷.
壬申金先錫還自遼回詔曰: "屢抗封章請停　易諒惟細故　假繁辭邇然議於便宜　未期於創置務從安帖以盡傾輸釋乃深疑體予至意."
十二月庚子以李顔爲刑部尙書　知政事; 李資仁爲殿中監中樞院副使.
是歲遼遣使賜羊二千口車二十三兩馬三匹.
○(己巳)六年春正月壬申朔放朝賀.
乙亥發新興倉粟施京城諸佛寺設齋祈福.
戊戌設消災道場於會慶殿五日.
二月辛酉親祀天地山川於毬庭以祈福.
三月庚寅設楞嚴道場於乾德殿七日.
夏四月辛丑朔隕霜.
六月辛丑禱雨於宗廟七陵.
庚申以崔思齊　知政事; 朴寅亮同知中樞院事; 徐靖爲三司使; 金上琦爲右散騎常侍.
秋八月甲辰東女眞歸德將軍西害等十四人來獻馬.
庚戌宋明州歸我飄風人李勤甫等二十四人.
癸丑以修葺國學備儀仗移安文宣王於順天館.
丙辰斷死刑.
日本國大宰府商客來獻水銀眞珠弓箭刀劒.
九月乙亥遼遣永州管內觀察使楊璘來賀生辰.
丁丑以天元節宴遼使於乾德殿王製賀聖朝詞曰: "露冷風高秋夜淸月華明披香殿裏欲三更沸歌聲擾擾人生都似幻莫貪榮好將美　滿金　暢　情."
冬十月己亥宋商楊註等四十人來獻土物.
己酉宋商徐成等五十九人來獻土物.
辛亥講仁王經於會慶殿三日飯僧三萬.
戊午　新鑄十三層黃金塔於會慶殿設慶讚會.
宋商李珠楊甫楊俊等一百二十七人來獻土物.
辛酉王太后始創國淸寺.
十一月丁卯朔日食.
東女眞酋長高舍等二十一人來獻馬.
十二月守司空柳洪新第成王命*大僕卿李資義齎詔賜銀器匹*　{段}鞍馬.
○(庚午)七年春正月丁卯朔放朝賀.
己丑禮賓省據　羅勾當使申狀奏: "星主游擊將軍加良仍死母弟陪戎副尉高福令繼之　賻之物宜準舊例支送." 制可.
壬辰普濟寺水陸堂火. 先是嬖人攝戶部郞中知太史局事崔士謙入宋求得水陸儀文請王作此堂功未畢而火.
二月甲寅東女眞都領也沙等十七人來獻馬賜物有差.
丙辰以柳洪爲門下侍郞平章事判兵部事; 崔思齊爲中書侍郞同中書門下平章事; 李子威爲尙書右僕射　知政事修國史.
己未東女眞都領*　於乃等二十二人來獻馬.
壬戌東女眞禿達等三十四人來朝.
三月己巳宋商徐成等一百五十人來獻土物.
戊子夜大震電新興倉　. 罷弘圓國淸兩寺之役.
夏五月丙寅御乾德殿覆試賜李景泌等及第. 時以景泌程文不合格譏謗主司.
六月庚子御史臺奏: "寧遠兵馬錄事禹汝維侵擾邊民聚*　{斂}財賄請付廷尉論斷." 制可.
甲辰制: "災變屢作時雨愆期放內外公徒私杖以下罪官吏犯法罷職者理無私曲量　本品."
秋七月癸未遣戶部尙書李資義禮部侍郞魏繼廷如宋謝恩兼進奉.
九月辛未遼遣利州管內觀察使張師說等三十一人來賀生辰.
庚辰再宴遼使於乾德殿令三節人坐殿內左右. 有司奏: "再宴使者古無此例三節就坐殿內亦所未聞." 王曰: "使者齎御製天慶寺碑文以來宜加殊禮." 不從.
戊子東女眞懷化將軍阿於大等十五人來獻馬.
冬十月丙午王奉太后幸三角山庚戌幸僧伽窟遂幸藏義寺癸丑幸仁壽寺行香甲寅駕次山路民年百歲者一人八十者三人謁於路各賜物存問.
戊午幸神穴寺設五百羅漢齋.
十一月辛酉朔至自三角山赦.
十二月壬辰祈雪庚子再祈於諸神廟壬寅又祈.
遼遣橫宣使益州管內觀察使耶律利稱來.
宋賜文苑英華集.
○(辛未)八年春正月丁卯宴群臣於乾德殿各賜廐馬.
二月癸丑遼東京持禮回謝使禮賓副使烏耶呂來.
三月丙子東女眞寧塞將軍皆多漢等四十人來獻　駝及馬.
夏四月丁未中樞院副使李資仁卒.
癸丑門下侍郞平章事鄭惟産卒謚貞順.
五月己未朔日食太白晝見經天七十日.
乙丑祈雨於社稷.
王如興王寺.
丁卯祈雨於*大廟七陵.
六月甲午再祈於社稷丁酉又祈於*大廟七陵.
甲辰都兵馬使奏: "往年蕃賊寇昌州兵馬錄事安先俊等領卒出屯德寧戍遣郞將高猛等追捕奮擊賊大潰校尉崇儉隊正邊鶴等突入賊中士卒增氣　斬有功乞加職賞以勸將來." 制可.
丙午李資義等還自宋奏雲: "帝聞我國書籍多好本命館伴書所求書目錄授之乃曰: '雖有卷第不足者亦須傳寫附來.'" 百篇尙書荀爽周易十卷京房易十卷鄭康成周易九卷陸績注周易十四卷虞飜注周易九卷東觀漢記一百二十七卷謝承後漢書一百三十卷韓詩二十二卷業遵毛詩二十卷呂悅字林七卷古玉篇三十卷括地誌五百卷輿地誌三十卷新序三卷說苑二十卷劉向七錄二十卷劉歆七毗七卷王方慶園亭草木*　二十七卷古今錄驗方五十卷張仲景方十五卷元白唱和詩一卷深師方黃帝鍼經九卷九墟經九卷小品方十二卷陶隱居效驗方六卷尸子二十卷淮南子二十一卷公孫羅文選水經四十卷羊祐老子二卷羅什老子二卷鍾會老子二卷　孝緖七錄孫盛晉陽秋三十三卷孫盛魏氏春秋二十卷*於寶{干寶}晉記二十二卷十六國春秋一百二卷魏澹後魏書一百卷魚　魏略劉　梁典三十卷吳均齊春秋三十卷元行　魏典六十卷沈孫齊紀二十卷楊雄集五卷班固集十四卷崔　集十卷汲　紀年一十四卷謝靈運集二十卷顔延年集四十一卷三敎珠英一千卷孔　文苑一百卷類文三百七十卷文館詞林一千卷仲長統昌言社恕體論諸葛亮集二十四卷王羲之小學篇一卷周處風土紀一卷張揖廣雅四卷管絃志四卷王詳撰音樂志蔡邕月令章句十二卷信都芳撰樂書九卷古今樂錄十三卷公羊*黑守{墨守}十五卷穀梁廢疾三卷孝經劉邵注一卷孝經韋昭注一卷鄭志九卷爾雅圖贊二卷三蒼三卷　蒼三卷衛宏官書一卷通俗文二卷凡將篇一卷在昔篇一卷飛龍篇一卷聖皇章一卷勸學篇一卷晉中興書八十卷古史考二十五卷伏侯古今注八卷三輔黃圖一卷漢官解　三卷三輔決錄七卷益部耆舊傳十四卷襄陽耆舊傳五卷稽康高士傳三卷玄晏春秋三卷*於寶{干寶}搜神記三十卷魏名臣奏三十一卷漢名臣奏二十九卷今書七志十卷世本四卷申子二卷隋巢子一卷胡非子一卷何承天性苑高士廉氏族志一百卷十三州志十四卷高麗風俗紀一卷高麗志七卷子思子八卷公孫尼子一卷愼子十卷晁氏新書三卷風俗通義三十卷氾勝之書三卷靈憲圖一卷大衍曆兵書接要七卷司馬法漢圖一卷桐君藥錄二卷皇帝大素三十卷名醫別錄三卷曹植集三十卷司馬相如集二卷桓譚新論十卷劉琨集十五卷盧諶集二十一卷山公啓事三卷書集八十卷應　百一詩八卷古今詩苑英華集二十卷集林二十卷計然子十五卷.
秋七月壬戌尙書左僕射致仕盧旦卒謚匡獻.
丁丑以金上琦爲戶部尙書政堂文學; 柳奭同知中樞院事.
八月丁卯中書侍郞平章事崔思齊卒.
制曰: "宋人田盛善書札*東養{陳養}有武藝敦請留止且加職秩以勸來者."
閏月己未王避正殿素膳丹筆定罪.
甲子設藏經道場於會慶殿王行香且製詩以示歸崇之意.
九月庚寅御賞春亭召　林公熙扶餘公*??門下侍郞平章事柳洪左僕射邵台輔兵部尙書徐靖上將軍王國　直門下省高景翰林學士孫冠等置酒從容問以邊事.
癸巳遼遣永州管內觀察使高崇來賀生辰.
冬十一月丙午門下侍郞平章事柳洪卒.
庚戌祈雪於社稷.
十二月癸亥門下侍郞平章事李顔卒謚襄愼.
○(壬申)九年春正月甲申朔以雨雪放朝賀.
己丑中樞院使刑部尙書致仕朴揚旦卒輟朝三日.
丁酉以金上琦爲吏部尙書; 林　同知中樞院事.
庚子東女眞阿盧漢等二十人來獻土物.
二月己卯東女眞懷化將軍三彬等來獻馬.
耽羅星主懿仁來獻土物加定遠將軍賜衣帶.
壬午宣麻以邵台輔　知政事.
三月丙辰市巷民家六百四十戶火.
是月王憂勞萬機頗覺不豫移御文德殿命內醫進養性方藥忽有感作古風長篇其末雲: "藥效得否何敢慮浮生有始豈無終唯應願切修諸善淨域超昇禮梵雄." 王春秋鼎盛而有此作見者驚怪.
夏四月乙卯以　知政事邵台輔權判西北面兵馬事兼中軍兵馬使; 中樞院使徐靖爲西北面兵馬使兼中軍兵馬使; 政堂文學金上琦權判東北面兵馬事兼行營兵馬使; 同知中樞院事林　爲東北面兵馬使兼行營兵馬使.
戊午冊宮人李氏爲王妃.
制: "加金官侯*??守太尉兼中書令."
丙寅金官侯*??卒.
戊辰遼東京持禮使高良慶來.
辛巳御文德殿覆試賜金誠等及第.
六月己未以柳奭知中樞院事; 李預同知中樞院事.
庚申詔曰: "朕嘗聽日者崔士謙之奏修補景陵虛缺近覽司天少監黃忠現等封事士謙修補反爲壓禳將使先靈不安玄寢其令刑部囚士謙鞫問."
乙丑以政堂文學金上琦修國史.
丙寅王受菩薩戒於乾德殿.
壬申王太后設天台宗禮懺法於白州見佛寺約一萬日.
乙亥以徐靖　知政事.
秋七月乙酉　知政事崔思諒卒.
八月乙丑以李子威爲尙書右僕射權知門下省事兼西京留守使. 初子威以宰相監校入宋表奏誤書遼年號宋朝卻其表由是責罷不數月干謁內嬖得拜是職時人譏之.
戊辰幸西京.
己巳放崔士謙於仙山島.
九月壬午王太后薨於西京.
乙酉遼遣王鼎來賀生辰.
冬十月丙子至自西京.
十一月庚子太白晝見經天.
十二月癸亥東女眞餘羅弗等二十人來獻土物.
壬申地震.
○(癸酉)十年春正月己卯朔放朝賀.
二月甲寅宋明州報信使黃仲來.
三月戊寅命元子昱入居壽春宮以同知中樞院事柳奭左諫議大夫孫冠爲太子左右詹事.
壬午西北路兵馬使奏: "北蕃三人慕化來投." 賜衣及田宅.
夏四月己酉門下侍中致仕文正卒.
癸丑設藏經道場於會慶殿六日王親製贊三寶詩.
乙卯遼遣高州管內觀察使馮行宗來命王起復.
五月戊戌以邵台輔爲中書侍郞平章事判刑兵部事; 徐靖爲尙書左僕射　知政事; 金上琦爲吏部尙書　知政事修國史; 柳奭爲禮部尙書　知政事; 林　爲中樞院使刑部尙書; 李預知中樞院事翰林學士承旨.
庚子創弘護寺於城東.
六月甲子親醮於內殿以祈農事.
秋七月癸未西海道按察使奏: "安西都護府轄下延平島巡檢軍捕海船一　所載宋人十二倭人十九有弓箭刀劒甲冑幷水銀眞珠硫黃法螺等物必是兩國海賊共欲侵我邊鄙者也其兵仗等物請收納官所捕海賊　配嶺外賞其巡捕軍士." 從之.
壬辰遣兵部尙書黃宗慤工部侍郞柳伸如宋謝恩.
八月壬申免內外死罪流海島.
九月丁丑王詣仁睿太后返魂殿行小祥祭.
壬午遼遣永州管內觀察使大歸仁來賀生辰.
十二月甲子遼遣橫宣使安州管內觀察使耶律括來.
○(甲戌)十一年春正月癸酉朔放朝賀.
壬辰日傍有彗.
二月丙午以屢有天變赦.
戊申王將閱兵御史臺奏: "兵金也克木方春盛德在木而閱兵逆生氣也." 不聽.
三月甲戌王祭仁睿太后於返魂殿.
甲申國子祭酒韓儉三上表請老許之.
丙戌,東女眞將軍仍於等來獻馬九匹.
丁亥醮於毬庭.
甲午賜鄭克恭等及第.
夏閏四月壬辰王不豫甲午宰臣樞密及宗室詣延英殿北門起居.
五月壬寅王薨於延英殿內寢卽日遷殯於宣德殿壽四十六在位十一年謚曰思孝廟號宣宗葬於城東陵曰仁陵仁宗十八年加謚寬仁高宗四十年加顯順.
○李齊賢贊曰: "詩者志之所之在心爲志發言爲詩觀宣宗文德殿餌藥詩有類於趙孟視蔭　日之詩何哉趙孟列國之卿其語偸君子尙譏之　王者乎以宣宗聰明好學不讀非聖之書而無苟且之意明良　載之歌則尙矣大風慷慨之作何遽不若乎不及三年遂棄群臣嗚呼."
獻宗.
獻宗恭　大王諱昱宣宗元子母曰思肅太后李氏. 宣宗元年六月乙未生性聰慧九歲好書　凡所見聞未嘗遺忘. 十一年五月壬寅宣宗薨奉遺命卽位於重光殿.
甲寅葬宣宗於仁陵.
六月庚午朔尊母爲太后.
甲申以邵台輔李子威　爲門下侍郞平章事上柱國; 柳奭爲尙書左僕射柱國; 林　　知政事; 李資義知中樞院事; 崔思諏同知中樞院事左散騎常侍.
乙酉文宗妃崇化宮主金氏卒.
戊子御神鳳樓大赦.
宋都綱徐祐等六十九人　羅高的等一百九十四人來賀卽位獻土物.
己亥以朝鮮公燾　林公熙守太師; 常安公琇扶餘公*??守太保; 辰韓侯愉漢山侯　樂浪伯瑛守司徒.
秋七月丁卯宋都綱徐義等來獻土物.
八月庚午朔詔曰: "定州宣德鎭境內蝗　爲災其令群臣各上封事."
甲戌宋都綱歐保劉及楊保等六十四人來.
冬十一月壬子饗年八十以上者於毬庭賜物有差.
十二月遼　祭使蕭遵烈副使梁祖述慰問使蕭　起復使郭人文等來.
乙酉　祭使詣返魂堂祭宣宗王迎詔助祭詔曰: "朕言念先臣保全亮節將被便蕃之寵遽從汗漫之遊靈魄未遙渥恩宜及遣陳祭　庸表眷懷今差永州管內觀察使蕭遵烈衛尉少卿梁祖述充　祭使副祭所諸物具如別錄." 祭文曰: "惟靈器範淵英姿神秀邁慶遇風雲之會恭依日月之華承祖業之貽休纘王藩之嗣理表海遵修於舊服朝天奉達於勤誠寔　義方克全忠節將加寵懋奄至淪亡聞訃奏以玆來痛恩褒之莫及特遣　傳往陳奠觴凝想貞魂固諒深意." 祭訖王還宮慰問使傳詔於乾德殿詔曰: "省所奏高麗國王薨逝事具悉朕以先臣表是東海方賴匡扶之績遽聆隕越之災顧爾幼　　斯凶閔當永思於纘襲用少節於哀　順以禮文副予遐念今差廣州防禦使蕭　*　{齎}詔往彼慰問兼賜賻贈具如別錄." 丙戌起復使傳詔於乾德殿詔曰: "王適　家艱爰膺世嗣*塊　在制然孺慕以鍾情金革從權固牽復而就政諒極哀榮之至勉符眷委之深今差崇祿卿郭人文往彼賜卿起復告　各一道." 官告曰: "立孝惟親在　麻則禮當終　移忠於國順金革則義貴從權故襄子繇發命以卽戎伯禽因有爲而攝事朕若稽古典誕撫庶邦眷靑社之名封　皇家之鉅屛上帝不　列侯雲薨屬令嗣以有成宜舊服以與繼式涓剛吉之旦載考牽復之文僉議允諧寵章攸擧高麗國王嗣子王昱慶隆世嫡才茂人英龍星騰七宿之精夙鍾其智木神冠五行之秀生富於仁爰在妙齡早推俊器方幹承家之蠱遽罹陟岵之艱訃奏雲來　傷攸至然痛纏　塊三年未忍奪其情而任重蕃垣一日不可虛其守是用特降出綸之命　從始墨之經付駝　之崇權升鳳池之峻秩檢階優錫勳邑兼新與襲國封用慰人望於　肇爾烈祖臣於我朝誓著泰山表玆東海尊主庇民而有裕貽孫翼子以承休顧惟八世之莫京皆獲一　之所賜汝其祗蹈先訓永懷令圖勤儉可以保民信義可以行政服是炯戒往惟欽哉可起復驃騎大將軍檢校太尉兼中書令上柱國高麗國王食邑七千戶食實封七百戶仍令所司擇日備禮冊命主者施行."
○(乙亥)元年春正月戊戌朔放朝賀日傍有彗王幼　不知修省只引內醫三四人討問方書或習書　.
庚戌以王國　權尙書兵部事.
二月庚辰燃燈王如奉恩寺.
甲申東女眞懷化將軍所羅等二十八人來獻馬.
丁亥東女眞奉國將軍豆門等四十八人來獻馬. 王御宣政殿賜見命近臣崔弘嗣問邊宜賜酒食衣帶布帛.
辛卯宋商黃　等三十一人與慈恩宗僧惠珍來. 王命近臣文翼備軒蓋迎珍置於普濟寺. 珍常曰: "爲欲見普　落山聖窟而來請往觀之." 朝議竟不許.
三月辛丑常安公琇卒.
夏四月己卯賜兪進等及第.
五月丙申太后如玄化寺設宣宗小祥齋.
己酉以柳奭判三司事; 李預爲政堂文學刑部尙書; 李資義爲中樞院使; 孫冠知中樞院事翰林學士承旨.
癸丑遼東京回禮使高遂來. 遂私獻綾羅彩*　{段}甚多. 王御乾德殿引見命近臣問留守安否賜酒食衣對.
六月己卯王受木叉戒於乾德殿.
秋七月戊戌行遼壽昌年號.
丙午饗於*大廟王居亮陰圓丘方澤宗廟社稷及凡載祀典者無不擧.
癸丑　羅高勿等八十人來獻土物.
庚申李資義謀亂伏誅.
癸亥以邵台輔權判吏部事; 王國　權判兵部事.
八月甲子朔以黃仲寶爲尙書右僕射.
乙丑以大叔　林公熙爲中書令. 百官就邸陳賀.
甲戌宋商陳義黃宜等六十二人來獻土物.
癸未以孫冠爲樞密院使; 崔思諏爲吏部尙書知樞密院事.
甲申命修東京皇龍寺塔.
九月乙未以邵台輔特進守司徒判吏部事; 金上琦柳奭　爲中書侍郞同中書門下平章事; 林　守司空尙書左僕射判戶部事; 王國　爲右僕射　知政事判兵部事柱國; 黃宗慤同知樞密院事.
丙申放李資義黨兵部員外郞金德忠於遠地.
戊戌詔曰: "昨者權姦謀亂伏誅此實將相宣力之效雖已拔亂益勤修省凡諸寃獄悉令寬宥內外贖銅小罪皆許免除."
庚子以金先錫爲刑部尙書; 王國　判都兵馬事.
冬十月己巳制曰: "朕承先考遺業謬卽大位年當幼　體亦病羸不能撫邦國之權塞士民之望陰謀橫議交起於權門逆賊亂臣屢干於內寢斯皆涼德所致常念爲君之難竊見大叔　林公曆數在躬神人假手咨爾有衆奉纂丕圖朕當退居後宮獲全殘命." 乃命近臣金德鈞等迎　林公熙於宗邸禪位遂退居後宮肅宗二年閏二月甲辰薨於興盛宮壽十四在位一年謚曰懷　葬於城東陵曰隱陵睿宗卽位改謚恭　廟號獻宗高宗四十年加謚定比.
○李齊賢贊曰: "禹之傳子爲慮後世植遺腹朝委　而天下不動者分素定也顯之三子兄弟相傳以及於順順以居喪過哀夭折無嗣而傳於宣宣薨而太子嗣是爲獻宗國人習熟見聞乃謂: '宣有五弟而立孺子' 以是歸非何不思之甚也唯不得周公於親博陸於臣委任而輔政其危且亂可翹足而待也後世有不幸而遺大投艱於襁褓之中者可以此爲誡哉."
世家卷第十
