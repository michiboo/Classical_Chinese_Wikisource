列傳卷第十. 高麗史九十七.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
金富佾[*(金)富儀].
○金富佾字天與慶州人其先新羅宗姓太祖初置慶州以魏英爲州長卽富佾曾祖也. 父覲國子祭酒左諫議大夫兄弟四人長富弼次富佾次富軾次富儀. 富佾少力學登第直翰林院隨樞密院使王　入宋爲　作表辭雅麗帝再遣內臣奬諭. 肅宗朝拜拾遺知制誥出守原尙二州皆有聲績. 睿宗時拜禮部郞中遼將伐女眞遣使來請兵王會群臣議皆以爲可富佾與弟富軾及戶部員外郞韓　右正言閔脩衛尉少卿拓俊京等言: "國家自丁亥戊子兵亂之後軍民僅得息肩今爲他國出師是自生　端其利害恐難測也." 尋以國子司業起居注充寶文閣待制陞直學士. 時王好文學常與寶文閣儒臣講論經史富佾雄辨折衷人莫之敵名重當世. 仁宗卽位欲大用驟遷同知樞密院事政堂文學翰林學士承旨五年拜中書侍郞同中書門下平章事. 富佾嘗苦風虛八年累表乞骸骨改授守大尉開府儀同三司判　書省事柱國. 十年卒年六十二贈檢校太保守*大尉門下侍郞同中書門下平章事判尙書禮部事上柱國謚文簡.
爲人寬厚儉約不喜臧否人物不事生産文章華瞻凡辭命必命富佾潤色嘗製八關致語口號睿宗覽之大悅詔常用勿易. 宋樂人夔中立來投爲樂官及歸誦其辭於帝前後李資諒入朝帝問: "八關致語口號誰之所製雖有僭語誠嘉章也." 睿宗以富佾富軾富轍皆爲文翰侍從封其母大夫人　有司歲賜　粟其母以爲: "旣得諸子祿養此亦國恩不　何敢加辱厚賜." 遂不受.
○富儀初名富轍字子由肅宗二年登第舊制三子登科歲　母三十石富儀兄三人　先登科至是制加一十石遂以爲常在職廉謹累遷直翰林院. 睿宗六年以書狀從樞密院副使金緣如宋上表乞赴璧雍觀講帝*　詔有　觀重席往詣橫經誠　備陳文辭兼麗之語還拜監察御史. 金新破遼遣使請結爲兄弟大臣極言不可至欲斬其使者富儀獨上*　曰: "臣竊觀漢之於凶奴唐之於突厥或與之稱臣或下嫁公主凡可以和親者無不爲之. 今大宋與契丹迭爲伯叔兄弟世世和通以天子之尊無敵於天下而於蠻胡之國屈而事之者乃所謂聖人權以濟道保全國家之良策也. 昔成宗之世禦邊失策以速遼人之入寇誠爲可鑑. 臣伏願聖朝思長圖遠策以保國家而無後悔." 宰樞無不笑且排之遂不報. 仁宗在東宮富儀爲詹事府司直以文學被眷遇及卽位擢御史中丞歷吏戶禮三部尙書翰林學士承旨. 王嘗問邊事奏曰: "杜牧言時事雲: '上策莫如自治.' 宋神宗與文彥博議邊事彥博曰: '須先自治不可略近勤遠.' 王安石曰: '彥博言固當若能自治七十里可以王天下. 孟子曰: 未有千里而畏人者. 今以萬里之天下而畏人者由不自治也.' 今我三韓之地豈特七十里而已哉然而不免畏人者其咎在乎不先自治而已. 良騎野合交鋒接矢決勝當時戎狄之所長而中國之所短也強弩乘城堅營固守以待其衰中國之所長而戎*은{狄}之所短也宜務先所長以觀其變此梁商之策甚合於今之形勢宜令京城及諸州鎭高城深池畜強弩毒矢雷石火箭遣使督察主吏以賞罰之." 妙淸請營新宮於西京富儀上*　極言不可.
妙淸據西京叛王師討之富儀上平西十策其大　以爲西京城險糧足不可猝拔當以逸待罷以計取勝耳王嘉納之以爲左軍帥尋知樞密院事及賊平皆如其策賜金帶. 富儀未顯時家　治圃得銅印文曰靑幢之印後考新羅故事靑幢乃左軍也至是果爲左軍帥. 十四年卒王震悼贈守司空尙書左僕射政堂文學判尙書禮部修國史柱國謚文懿性坦蕩不事家産亦未嘗以勢利　其心詩文豪邁膾炙人口. 金使韓昉來富儀爲館伴昉能詩與相唱和往復數十篇富儀略無滯思昉服其敏後內侍崔孝溫如金昉子汝嘉問曰: "吾父嘗言高麗人金富儀異人也今無恙乎." 聞其卒嗟歎久之.
高令臣.
○高令臣開州人少孤力學善屬文文宗朝登第進累右諫議大夫論議慷慨無所屈撓. 睿宗初授散騎常侍慶尙道大水令臣奉使安撫奏　公田稅民賴蘇息歷吏禮部尙書拜檢校司空　知政事時王銳意致理公卿爭進新法. 令臣以爲祖宗成憲具在不可紛更但守而勿失可也. 以年老致仕十一年卒年七十二輟朝三日謚良敬. 平生以淸儉自守及卒家無羨財子湜.
金黃元[李軌].
○金黃元字天民光陽縣人少登第力學爲古文號海東第一淸直不附勢與李軌善同在翰林以文章著名時稱金李. 遼使至黃元作內宴口號: "有鳳銜綸　從天降鼇駕蓬萊渡海來."之句使驚嘆求寫全篇而去. 宰相李子威惡其文不隨時所尙曰: "若此輩久在翰院必　誤後生." 遂奏斥之. 尙書金商佑有詩曰: "學非浮薄終歸古道不回邪豈媚今." 宣宗聞之擢爲右拾遺知制誥. 未幾出守京山府有吏捕殺人強盜以至黃元熟視曰: "此非賊也." 趣令放之判官李思絳亦名士力爭曰: "此盜已服宜治罪." 不聽後獲他盜果向之殺人者也吏民皆服其神. 在京山二年多惠政以貢銀品不中罷肅宗開延英殿召掌書籍每觀書有所疑則輒質之呼爲先輩而不名. 睿宗朝累遷中書舍人奉使如遼道見北鄙大饑人相食馳驛上書請發州郡倉　賑之王從其言及還百姓見之曰: "此活我相公也." 歷禮部侍郞國子祭酒翰林學士簽書樞密院事累表請老踰年乃許. 女眞侵遼盡下東邊諸城惟來遠抱州二城固守不下食盡以財　價貿穀於我邊吏禁民互市黃元上*　曰: "幸災不仁怒隣不義請　二城兼許貿易." 不報. 十二年卒年七十三性不拘檢頗好聲色禮部郞中金富軾請贈謚當途有不悅者沮之子通理存道通文.
軌字公濟初名載淸州人父攸績禮部侍郞. 軌宣宗時爲少府注簿承　校入宋表誤書遼大安年號宋還其表坐免官. 肅宗六年以禮部郞中奉使如遼大覺國師屬孔目官李復請獻金鐘使還刑部劾治復罪軌以知而不禁亦罷. 睿宗朝累拜政堂文學戶部尙書修國史進守司空　知政事以疾累上表乞致仕優詔許之. 十七年卒謚文簡.
郭尙[*(郭)輿].
○郭尙字元老淸州人起小吏　緣攀附事宣宗於國原邸宣宗卽位擢拜監察御史累遷至樞密院左承宣出入禁　權勢日熾嘗矯傳王旨有司劾請奪職不報. 肅宗在邸召見遺犀帶辭不受. 及宣宗大漸尙侍疾臥內肅宗至寢門欲入問疾尙曰: "今主上彌留王子若無召命不宜直入." 遂不納. 肅宗立以尙事先君無貳心欲大用拜戶部尙書出知西京留守政未滿召爲刑部尙書諫官奏曰: "尙出守無政可記請終三載." 不從驟遷尙書右僕射　知政事. 時平章事尹瓘請行錢幣尙力言以爲非風俗所宜上*　爭之不得. 尋致仕居家睿宗元年卒年七十三謚順顯尙質直無他技能平生不事生産家無餘　子坦輿.
輿少時夢有人命名輿遂以爲名字夢得自幼不茹　不從群兒戱常獨處一室力學. 登第屬內侍以閤門祗*侯{候}出爲洪州使就野外川上築小菴名曰長溪草堂公暇每往遊息考滿入爲禮部員外郞歸隱金州. 睿宗在東宮識之卽位遣中使徵之使居禁中純福殿稱爲先生以烏巾鶴　常侍左右從容談論唱和時人謂之金門羽客王以其久在禁中或思出遊賜別業西華門外. 輿嘗請餞入宋使王字之文公裕於別業王賜酒果命內官主辦供張甚盛物議非之旣而固求退居賜城東若頭山一峯構室以居號東山處士名其堂曰虛靜齋曰養志親書額賜之. 一日王微行至山齋輿適入城王徘徊久之賦詩題壁而還後又幸山齋執其手使口號其見寵遇如此. 仁宗八年卒年七十二王嗟悼遣近臣祭之贈謚眞靜命知制誥鄭知常作山齋記立石. 輿　偉無髥目若懸珠涉獵書史至於道釋醫藥陰陽之說見輒成誦不忘射御琴碁靡所不治終身不娶妻在洪州私一妓將還使飮藥詐言仙去潛攜至京色衰遣歸又於山齋常以婢妾自隨爲時議所少.
劉載[胡宗旦愼安之].
○劉載宋泉州人宣宗時隨商舶來試以詩賦授千牛衛錄事　軍. 睿宗朝歷左散騎常侍吏禮部尙書十三年以守司空尙書右僕射卒. 載能文性樸素不事生産雖偕商人來自立朝不復相親時議多之.
胡宗旦亦宋福州人嘗入大學爲上捨生後遊兩浙遂從商船來睿宗寵顧優厚補左右衛錄事尋權直翰林院驟遷寶文閣待制. 時王頗好樂妓玲瓏　雲以善歌屢承恩賚國學生高孝　作感二女詩諷之中書舍人鄭克永以白王王不悅會孝　赴擧王命黜之遂下獄宗旦上書營救乃釋之. 宗旦性聰敏博學能文楚楚自喜兼通雜藝頗進厭勝之術王不能無惑後事仁宗爲起居舍人.
○愼安之字元老亦宋開封府人父脩文宗朝隨海舶來有學識且精醫術登第官至守司徒左僕射　知政事致仕謚恭獻. 安之事睿仁二朝知水州爲政淸肅吏畏民懷累遷兵部尙書三司使判閤門事卒. 容儀秀美性度寬弘臨事廉平善醫藥曉漢語凡移南北朝文牒多出其手.
金景庸.[*(金)仁揆]
○金景庸慶州人父元晃兵部尙書本新羅宗室. 景庸容儀偉麗有貴介風彩少放逸好聲色嘗與人鬪於道宋商客見之語曰: "僕好相人今觀子相骨法秀異必富貴而壽請自愛." 景庸由是頗自負. 以閤門祗候出爲廣州判官爲政不苛人畏敬之. 嘗冬月大醉乘駿馬走過漢江馬蹄所觸　破水湧而不溺聞者異之. 累遷御史中丞肅宗御東池觀射景庸先中鵠心賜銀器廐馬歷吏部侍郞兵戶工三部尙書睿宗初　知政事進開府儀同三司中書侍郞同中書門下平章事陞門下侍中上柱國加　謀衛社致理功臣守大保判尙書吏刑部事樂浪郡開國伯食邑一千戶食實封二百戶累上表請老王遣左副承宣安唐穎賜　杖尋許致仕. 後召宗室宰樞置酒賞春亭極　顧謂景庸曰: "國之元老惟卿在." 景庸涕泣拜謝累加匡國同德翊聖功臣食邑三千戶食實封七百戶進爵爲公倚勢聚*　{斂}殖貨治第壯麗爲世所譏. 仁宗三年卒年八十五命賻葬贈謚.
子仁揆中第歷左承宣左諫議大夫睿宗朝進知奏事累遷至守*大尉中書侍郞平章事女嫁李資謙子之彥資謙敗貶知春州事後召還守司空左僕射　知政事卒. 爲人寬厚不喜臧否人物亦未嘗倚勢驕人優游不斷但保祿位而已.
崔弘嗣.
○崔弘嗣字國老中原府人家世單平少力學登科以文行聞歷拾遺補闕出爲平州事有惠政累遷淸要. 肅宗朝授樞密院使奉使如宋忽爲　風所飄舟人無不　心泣弘嗣神色自若. 及至宋觀者稱其儀度中規帝厚待之加賜金幣口宣雲: "顧惟樞近之臣宜有褒嘉之寵." 館伴曰: "此語如待朝廷近臣可見皇帝寵使臣也." 還拜守司徒中書侍郞平章事睿宗時轉門下侍郞平章事累加推誠贊化功臣守太保上柱國監修國史三上表請老遂致仕十七年卒年八十謚貞敬王遣使弔祭. 弘嗣淸介寡慾朝無黨援家居不言公事妻子未嘗見戱笑人有饋遺雖蔬果不受王深重之然務苛察少寬容見人小過輒不忘世以此短之.
韓安仁.
○韓安仁字子居舊名　如端州人父圭以鄕貢中第仕至戶部侍郞. 安仁登第直翰林院. 睿宗在潛邸安仁與李永李汝霖等侍學及卽位以舊恩密近用事恩寵浸優兄弟親戚皆　緣分據要路士大夫趨勢利者無不附. 初與汝霖交若不相負後　之使不復起累歷右副承宣左散騎常侍翰林學士承旨刑部尙書六上章懇求外補不允改禮部尙書同知樞密院事. 有金尙　李惟寅者淸直自守所至皆有聲績未嘗干謁權貴故年高未達安仁上*　請加擢用以勵具僚王授尙　判閤門事; 惟寅大府卿初御史臺奏: "邇者風俗日侈公私宴會器皿華麗上下無等請依舊制申行禁止如或有犯尊者奏決卑者先囚後奏." 王從之八關習儀樞密院果卓踰制臺官囚執事別駕安仁與院使王字之乘醉怒罵使釋之臺官不聽. 安仁等奏: "臣等不肖爲小官所辱請罷臣等." 王重違大臣意左遷侍御史陳淑盧元崇爲都官員外郞遣近臣敦諭安仁等乃視事.
仁宗卽位由　知政事陞中書侍郞平章事奏曰: "睿宗在位十七年事業宜載史冊貽厥後世請依宋朝故事置實錄編修官." 從之. 初安仁與文公美崔弘宰及李資謙弟資諒俱在樞府資諒憑勢安仁公美恃寵雖外和而內忌且與弘宰不相得. 安仁又以資謙爲國上宰事皆　決而惰慢不朝事多壅蔽陽尊資謙封爲上公不令視事陰欲奪其權使承宣韓柱奏之諸吏知其謀銜之. 及睿宗薨安仁公美以*大醫崔思全視疾不謹欲置於法以故思全頗怨之. 且資謙以崔惟迪爲給事中物議紛然內給事張應樞好干時附勢聞惟迪以奴婢二十口賂資謙得是職密語安仁安仁　言於省中惟迪聞之訴於資謙資謙大怒請辨於御史臺安仁慙恐告休在家遂與公美及堂弟鄭克永妹壻知御史臺事李永等數相會侵夜而散. 思全得其*閒欲釋舊憾與　人蔡碩　於資諒弘宰曰: "安仁公美結黨陰謀將不利於李令公." 資謙頗以爲疑遂羅織其罪奏流安仁於昇州甘勿島沈殺之流公美於忠州以柱黨於安仁流靈光郡松島又流永及克永於外安仁兄尙書右丞安中弟僧永倫從弟禮部郞中韓　妻弟侍御史林存壻閤門祗候李仲若子*정等四人公美弟祗候公裕僧可觀克永妹壻右正言崔巨鱗姻　員外郞任元濬安中子綸等五人永子元長等三人皆緣坐流竄其族類罷職者亦多. 仲若善醫術故疑之追遣人沈殺之. 刑部又以左正言李逢原司天監全幹殿直安天餉等常會安仁家必與陰謀劾奪其職. 安仁明達好學善屬文又善易筮事多奇中爲一時名流然乘勢速富貴謀軋權貴以至於此及資謙敗贈謚文烈.
李永.
○李永字大年安城郡人父仲宣以本郡戶長選爲京軍. 永幼從師學父沒欲繼永業田爲胥吏以狀付政曹主事揖不拜主事怒且罵. 永卽裂其狀曰: "吾可取第仕朝何禮汝輩爲?" 肅宗朝擢乙科直史館. 內侍林彥請討東女眞永曰: "兵兇器戰危事不可妄動彥當無事時欲用兵生　甚不可也." 王不聽命平章事林幹討之永亦從軍師敗坐免官. 後知京山府以廉勤聞累遷禮部侍郞右諫議大夫. 仁宗初知御史臺事寶文閣學士及李資謙殺韓安仁永以安仁妹壻坐流珍島或有告永曰: "公之母子將沒爲奴婢." 永曰: "吾內省不　故忍死以待若老母以予故沒爲賤隸吾苟生何爲?" 乃飮酒一斗憤　而卒時人惜之. 資謙遣術士　道傍牛馬不敢踐或病　者就禱則愈. 資謙敗永子請改葬掘之屍不變贈簽書樞密院事命吏部削罪案. 永天資方直不爲權貴所撓然取友不端拓俊京等謀毀李汝霖智祿延等毀斥朴景升永皆與焉.
韓　.
○韓　本端州吏中第補尙州司錄睿宗朝除右補闕上*　言時政得失轉起居注宋使承信郞許立進武校尉林大容將還王欲許陞階拜辭　與左司諫崔巨鱗侍御史崔弘略等諫曰: "今詔使本商人嘗到我國與市井人販賣秩且卑傳詔日拜階上已是過謙今宜拜階下." 從之尋遷中書舍人崔弘嗣將隨尹瓘伐女眞誓佛雲: "功若成創大藏堂於開國寺." 及還私令軍將輸材　與左正言任元濬劾奏王諭止之　固執乞罷左遷爲西京副留守仁宗初李資謙殺韓安仁　以安仁從弟流外及資謙敗召拜禮部侍郞復出爲西京留守民聞其來皆喜歷國子祭酒翰林侍讀學士七年以樞密院副使卒性剛直言無忌諱篤學能文政尙廉惠所至有聲績.
林　[庾祿崇].
○林　沃溝縣人淸直廉謹有大臣風. 文宗朝以內侍管勾大倉有韓順者居倉側盜竊倉穀誣弄官吏家資鉅萬至有搢紳與之交通者　發其姦置於法朝議多之. 歷事順宣獻肅睿五朝累官至門下侍郞平章事致仕卒輟朝三日謚元敬子有謙有文. 有文登第官至門下侍郞平章事致仕仁宗三年卒年七十.
有庾祿崇者亦以剛直稱祿崇字龜壽茂松縣人以儒術進　官四十餘年以公忠自許未嘗枉己徇人其任義直前雖豪右親戚不敢撓. 肅宗朝累歷右散驕常侍樞密院使尙書右僕射睿宗時進　知政事雖貴顯衣服第宅如布衣時卒輟朝三日謚安貞.
金晙.
○金晙字適中開州人少英銳好學善屬文擢魁科補晉州司錄以淸白累遷左拾遺知制誥. 睿宗朝拜刑部郞中尹瓘征女眞晙爲左軍判官軍敗瓘怒縛軍卒將戮之晙大言曰: "今日之敗由知兵馬事林彥之失律也釋不問而戮此輩豈所謂不吐剛不茹柔之意乎?" 瓘愕然解其縛而縱之. 歷左散騎常侍兵禮二部尙書知樞密院事　知政事進門下侍郞平章事判禮部事. 仁宗二年卒年六十八謚貞愼.
柳仁著.
○柳仁著貞州人父洪以武略進宣宗時拜侍中通春秋左傳及兵家　訣每國有虞疑引古決策多中時議重之卒謚匡肅. 仁著蔭補衛尉注簿中睿宗三年第自閤門祗候歷官至　知政事八年卒王親製文祭之贈守司徒門下侍郞平章事謚貞簡配享睿宗廟庭仁著　爲肅宗妃門戶貴顯乃與諸生游讀書登科爲宰相不以富貴驕人有儒者風無子.
康拯.
○康拯西海永康縣人家世微無技能然操心勤謹祖仁祐死國事例補良　史爲吏役十年加軍器注簿同正出爲寧仁鎭判官鎭溟都部署副使與女眞戰累有功. 肅宗初除監察御史後爲東北面兵馬判官又與女眞戰於菱島獻四十八級賜絹十匹陞殿中侍御史. 睿宗卽位授知御史臺事尹瓘征女眞拯以左軍知兵馬事從之有功拜左散騎常侍歷御史大夫刑戶二部尙書左僕射進　知政事十二年以中書侍郞平章事致仕十五年卒年七十二謚景襄子福輿.
許慶.
○許慶孔巖縣人中第以文學顯淸廉忠儉. 肅宗在潛邸引爲府寮及卽位拜樞密院承宣出入禁中恩渥殊異. 睿宗初歷刑吏二部尙書　知政事八年加門下侍郞同中書門下平章事仍令致仕十年卒輟朝三日謚順平. 慶雖無赫赫之稱終始一節爲朝廷所重子曰諒曰開先曰謙.
文冠.
○文冠字民章旌善縣人父林幹太子少傅. 冠文宗朝中第補靜邊鎭副將與女眞戰於草堤有功邊民大飢冠發公私儲賑之所活甚衆. 肅宗初拜禮部員外郞歷起居注兵部侍郞右諫議大夫. 睿宗卽位授右散騎常侍尹瓘征女眞冠以左軍兵馬使從攻石城克之築福州城語在瓘傳以功遷吏部尙書又從吳延寵復征女眞. 後王諭之曰: "卿奉職淸勤宣勞中外用兵東鄙厥績居多予將擢用." 六年守司空　知政事以老致仕明年卒年七十一謚章敬. 冠性淸直寬厚不事産業當官執節不撓. 嘗爲西北面兵馬使韓　以都部署如遼謁冠於宣州佩劒升拜楹*閒冠立受不交一言　後屢稱之曰: "冠眞有元帥氣量固非庸庸者." 先是爲元帥者見命使雖微官必曲爲禮貌以干譽冠不然故　稱之. 子子麟子鳳子龜子龍.
鄭沆[*(鄭)　].
○鄭沆字子臨東萊郡人父穆大府卿. 沆性穎悟好學肅宗時中第補尙州司錄州人以年少易之及臨事善斷皆歎服州人數司錄二鄭一韓謂沆及鄭克永韓　也秩滿直翰林院. 睿宗朝以內侍掌奏事處心平直出納詳明. 隨李資諒如宋館伴學士王　見所製表章稱嘆之還拜右正言論事　直爲權貴所忌通判全州尋召還爲右司諫歷按楊廣忠淸兩道. 仁宗幼　卽位李資謙威勢震赫郡守及奉使者競聚*　{斂}以媚之沆獨不然. 資謙敗拜樞密院承宣陞知奏事勸王讀書學業日就. 王以妙淸言幸西京妙淸鄭知常欲王長御西京諷諫官請停修上京宮闕沆再上*　請修葺舊宮還御言甚切直王從之. 知貢擧崔滋盛出試題繆誤有司請罷貢擧. 擧子金貽永沆之女壻王妃母弟也尹英瞻承宣韓惟忠女壻亦妃戚也妃勸王勿罷擧沆與惟忠亦因宦官干請得不罷. 十四年沆有疾王遣內醫診視疾革進知樞密院事禮部尙書翰林學士承旨命下翼日卒年五十七王震悼輟朝弔祭聞其家無擔石之儲嘆曰: "三十年近侍十一年承制貧如是可嘉也." 加賻米百碩布二百匹御筆特謚文安.
子　仕至內侍郞中以恭睿太后妹壻有寵於仁宗性輕薄有才藝交結大寧侯璟常與遊戱. 鄭　金存中等誣構　罪以聞毅宗疑之臺諫劾　陰結宗室夜聚宴飮乃流於東萊語在大寧侯傳　將行王謂曰: "今日事迫於朝議也行當召還." 　旣流召命久不至乃撫琴作歌詞極悽　　自號瓜亭後人名其曲爲鄭瓜亭.
金克儉.
○金克儉字伯儀靈光郡人祖行瓊平章事. 克儉以祖蔭進肅宗時守安東府入拜監察御史. 仁宗時由尙書左僕射陞　知政事致仕加守司空太子少師卒謚祁烈. 克儉雖無學術公勤不懈累歷中外以果辨稱及當鈞軸但敦謹保位而已.
金若溫.
○金若溫字柔勝初名義文光陽縣人侍中良鑑之子力學登第自尙衣奉御通判廣州入拜中書舍人歷閤門使知樞密院事　知政事仁宗卽位拜中書侍郞平章事加檢校司徒守司空上柱國十八年以門下侍中致仕卒年八十二謚思靖. 性恭儉廉靜未嘗以富貴驕人李資謙以國舅當國士之喜利者爭附之若溫與資謙爲堂兄弟而不相比世多其守正子璇.
列傳卷第十.
