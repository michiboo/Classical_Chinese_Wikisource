世家卷第三十七. 高麗史三十七.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
忠穆王.
忠穆顯孝大王諱昕蒙古諱八思麻朶兒只忠惠王長子母曰德寧公主忠肅王六年丁丑四月乙酉生性聰慧入元宿衛. 忠惠王五年二月丁未高龍普抱王以見帝帝問曰: "汝學父乎抑學母乎?" 對曰: "願學母." 帝嘆其天性好善惡惡遂令襲位時王年八歲. 下敎戒國內臣僚"一革弊政慰恤百姓."
乙卯元遣不哥奴等來閱內廐馬.
閏月丙寅王命政丞蔡河中司空姜好禮政堂文學鄭乙輔同知密直司事金上琦薛玄固密直提學張沆　議國政以咸陽君朴忠佐陽川君許伯判田民都監事竄韓范張松沈奴介田頭乞不花等十五人於島鄭天起蘇敬夫趙成柱放歸田裡皆先王之嬖倖也.
丁卯監察司悉收先王時惡小告身.
壬申遣僉議商議李　如元賀郊赦.
三月癸卯　林郡公王煦前典法判書崔文度如元賀聖節.
乙巳元遣使來求薴布.
夏四月政丞奇轍萬戶權謙前摠郞盧永奉國璽詣行宮.
癸酉王封叔祺爲江陵府院大君; 玹爲益興府院君; 愼爲大匡元尹; 怡爲正匡元尹; 以蔡河中爲右政丞; 韓宗愈爲左政丞; 李齊賢判三司事; 金倫權謙朴忠佐爲贊成事; 羅益禧孫守卿爲　理; 金承嗣金上琦爲三司右左使.
乙酉王至自元.
丙戌元遣桑哥來頒詔曰: "昔我祖宗奄有萬方外薄四海. 於時高麗慕義效順用建東國傳之子孫世守藩輔. 不謂近者高麗國王寶塔實里肆爲無道　毒境內民不堪命來訴京師今正厥罰遷之嶺表. 然念自其先世事我列聖罔有二心一朝後嗣不克繼承遂失世爵在朕奚忍. 又念海隅蒼生皆朕赤子久罹塗炭良切予懷乃命其子八禿麻朶兒只仍襲征東行省左丞相高麗國王布朕德澤輯寧吾民. 其寶塔實里所行虐政　從釐革人民逃避山林　令有司剋日招撫勸農興學凡合整治事宜悉遵成制　爾有衆各保生業共玆昇平之樂豈不偉哉. 其或荒　朕命邦有常憲寧不知懼?" 是日王宴桑哥用女樂百官侍坐皆簪花名曰君臣慶會宴.
五月甲午元遣李　秦瑾來冊王曰: "東方有國蓋數百年北面歸朝已三四世不謂人倫之多變致煩天討之屢加. 顧惟甥舅之親重以君臣之義用明保夫小子　獲承於先王. 咨爾八禿麻朶兒只　　之年英敏之器非有父師之訓已知稼穡之難式紹王封匪加於舊載登宰路其命維新. 毋侮老成毋虐鰥寡毋謂己知毋恃己能. 思乃祖事大之誠以保其社稷謹爾父亡身之戒而利其民人. 所以輯寧爾邦亦惟敬典在德. 於　內外交正尙蓋前人之愆左右皆賢永篤後來之慶. 其聽朕命毋易攸言. 可特授開府儀同三司征東行中書省左丞相上柱國嗣封高麗國王."
宴元使於延慶宮毋後公主在北向南王在西向東各贈廐馬一匹白金五十兩.
己酉元遣使來求皮幣.
丙辰遣密直全思義如元謝冊命.
丁巳元流忠惠王嬖人崔和尙于靖州路林信於彬州路朴良衍於沆州路閔渙於辰州路金添壽於永州路林以道於桂陽路承信於歸州路南宮信於道州路王碩於金州路.
六月壬戌發新宮所貯三食邑布四千餘匹歸廣興倉金玉重器還王府.
甲子前僉議贊成事劉方世卒.
壬申詔書使直省舍人奇完者不花來王出迎於迎賓館.
慶華公主薨.
癸酉大行王之喪至自岳陽.
乙卯置書筵以右政丞蔡河中左政丞韓宗愈判三司事李齊賢贊成事朴忠佐金倫權謙興海君裴佺直城君盧英瑞判密直司事李　知密直司事黃石奇同知密直司事許伯前僉議　理辛裔僉議　理孫守卿密直副使奉天祐安震安軸典理判書閔思平知申事金光轍右代言韓仲禮左代言河有源右副代言李公遂左副代言尹　鷹揚軍上將軍羅英傑上護軍尹之彪判通禮門事趙文瑾大司成梁溫判典校寺事鄭怡右司議李衍宗左司議吳珣執義趙淵祭酒田叔蒙大護軍鄭　掌令李餘慶司藝許齡典儀副令鄭天濡宗簿副令成元度起居注朴允文起居郞宋天鳳典理正郞金君發李達衷都官正郞金希祖左獻納鄭思度持平金*??金*??左正言尹安之典校丞全忠典儀注簿孫涌德寧府注簿洪俊更日侍讀.
秋七月己酉以母后不豫放囚.
八月庚申葬忠惠王於永陵.
丁卯書筵罷講起居郞朴允文後出宦者李伯告王曰: "請令允文速署奴家兄告身." 王曰: "若是則何異前代崔和尙之所爲乎? 汝宜以私請之."
丙子王命毀新宮作崇文館.
癸未元遣使來索鞍.
丙戌元遣兵部尙書溥花同知資政院朶兒赤來傳皇后懿旨曰: "凡吾親戚勿倚勢奪人田民如有違異必罪之法司知而故縱亦當罪之."
九月丁亥朔日食.
己丑僉議　理羅益禧卒.
癸卯以母后不豫赦二罪以下.
甲辰葬慶華公主.
甲寅王宴元使.
冬十月庚申禁王嫌名姓氏從外家.
甲子以王煦爲右政丞; 金倫爲左政丞; 金永煦康允成爲贊成事; 全思義姜祐爲　理; 李　爲政堂文學; 權適判密直司事; 許伯爲密直司使; 奉天祐安軸知密直司事; 閔思平爲監察大夫.
丙子幸內院設靈寶道場.
癸未王宴皇后母李氏.
十一月癸巳賜河乙沚等及第.
十二月戊午遣德城府院君奇轍如元賀正王餞於迎賓館.
己巳瀋王暠至自元.
丁丑元遣使來錫忠宣忠肅王謚冊.
己卯公主貶直城君盧英瑞於光陽右代言田叔蒙於東萊.
○(乙酉)元年春正月丙戌王率百官賀正於行省.
甲午地震凡二日.
壬寅親設百高座道場於康安殿.
丁未復置政房以贊成事朴忠佐金永煦　理辛裔知申事李公遂爲提調官.
乙卯地震.
三月丙寅定安府院君許琮卒.
辛未燃燈王如奉恩寺.
三月丁亥元直省舍人也速迭兒等來頒詔王率百官出迎.
戊子宴元使於內殿.
丙申幸乾聖王輪二寺.
丁酉遣判三司事權謙密直副使柳濯如元賀聖節.
乙巳親醮於康安殿.
己酉幸福靈寺.
庚戌幸外帝釋院.
夏四月丙辰雨雹.
丁卯以金永煦爲左政丞; 朴忠佐判三司事; 全思義孫守卿安軸爲贊成事; 李　李蒙哥張沆爲　理; 鄭乙輔爲政堂文學; 印　爲密直使.
五月甲申元遣使來索紋薴布.
戊申以旱禁酒.
六月癸丑朔僉議評理崔文度卒.
甲寅王如奉恩寺.
丁卯王受菩薩戒於內殿.
秋七月甲申彗見紫薇垣.
丁亥太白晝見彗見北河北.
壬辰元遣使來賜王衣酒索熊羔皮.
乙未瀋王暠薨.
九月乙巳幸妙通寺.
丙午慮囚.
冬十月癸丑分遣廉察蘇復使於楊廣全羅慶尙三道.
辛酉王謁景靈殿.
十一月乙未設八關會幸法王寺.
己亥以大寒放囚.
十二月癸丑遣左政丞金永煦如元獻方物.
乙丑王煦罷以金永煦爲右政丞印承旦爲左政丞李穀爲密直使.
○(丙戌)二年春二月庚戌朔日食.
乙丑燃燈王如奉恩寺.
三月丙申幸王輪乾聖二寺.
乙巳親醮於康安殿.
戊申東界芋陵島人來朝.
夏四月己酉朔奉安大行王眞於景靈殿.
乙亥元遣使來賜王衣酒.
丁丑元遣使來索紋薴布.
五月乙酉　大行王於太廟以政丞韓渥　理李揆配享.
丙戌延安君李儼卒.
庚寅右政丞金永煦還自元帝賜王衣酒.
以旱禁酒.
壬辰親設祈雨道場於內殿.
癸巳徙市.
六月己酉王如奉恩寺.
癸丑王宴元使於內殿.
壬戌慮囚.
甲寅雨.
壬午化平府院君金石堅卒.
秋八月戊申延德大君塤卒.
九月甲申遣贊成事金永旽如元請親朝賀正兼謝衣酒.
甲午幸演福寺.
壬寅慮囚.
冬十月庚申敎曰: "太祖開國四百二十有九年於玆其*閒典章文物嘉言善行秘而不傳何以示後? 故我忠宣王命臣閔漬修編年綱目尙多闕漏宜加纂述頒布中外." 乃命府院君李齊賢贊成事安軸韓山君李穀安山君安震提學李仁復撰進又命修忠烈忠宣忠肅三朝實錄.
甲子王謁景靈殿.
贊成事尹繼宗卒.
己巳永嘉府院君權溥卒.
閏月戊戌元遣直省舍人金　來頒詔王出迎於行省.
辛丑宴元使於內殿.
十一月丁巳設八關會翼日王御儀鳳樓觀樂墜榻傷臂.
十二月戊子火者伯顔帖木兒奉御香來王賜金帶及鞍.
庚寅天狗墮康安殿西.
○(丁亥)三年春正月甲辰朔日食日官不告.
丁巳元使白狗兒奉聖旨來王出迎於郊.
庚申太白晝見.
丁卯元遣人取政丞盧　二女以歸.
壬申以同知密直司事全允臧爲交州道都巡問使令檢括雙城人口.
二月丙子以平壤尹尹之彪爲西北面存撫使.
庚辰盜入太廟.
甲申元使阿丹不花奉詔來王出迎於郊.
丙戌燃燈王如奉恩寺.
己丑置整治都監以　林郡公王煦左政丞金永旽贊成事安軸判密直司事金光轍爲判事鄭　等三十三人爲屬官.
辛卯分遣李敏金*??於楊廣李元具金英利於全羅南宮敏李培中於慶尙朴光厚崔元祐於西海鄭　於平壤金君發於江陵郭*운於交州道令度民田　兼按廉存撫使.
甲午以左政丞金永旽贊成事李君　右代言鄭思度提調政房.
三月癸丑親醮三界於康安殿.
乙卯遣政丞盧　如元賀聖節.
壬戌幸外帝釋院.
戊辰整治都監以奇皇后族弟三萬奪人田杖之下獄死.
夏四月辛丑以旱禁酒.
五月壬寅朔幸旻天寺.
癸亥雨雹大如梨.
丙寅徙市.
六月甲戌遣　理安子由如元獻薴布.
元遣中書省右司都事兀理不花賜王衣酒.
丁亥元放院使高龍普於金剛山.
戊子王宴高龍普及諸元使於內殿.
監察司論安子由攝事*大廟不殺牲之罪王以子由有功於父王且方奉使上國原之.
丙申遣三司右使廉悌臣如元謝賜衣酒.
秋七月癸卯以星變設祈禳道場於內殿.
丙午夜天霓自東起墜於男山俄而復起爲二分向南北.
辛酉元使阿魯欲自濯衣索米屑左右曰: "國家待帝使有禮豈宜親澣?" 強之乃進償以　五兩.
壬戌親設星變祈禳道場於內殿.
八月乙亥以星變設祈禳道場於內殿.
丁丑阿魯等還王宴於內殿.
戊寅元太僕寺遣李家奴帖木兒安伯顔不花來取耽羅馬.
九月丁未親設藏經道場於康安殿.
丁卯飯僧四千一百於旻天寺.
冬十月壬申理問所以撤宦者及豪強田莊囚密城副使李孫慶驪興副使李蒙正西州副使趙冬暉.
甲戌賜金仁琯等及第.
庚辰遣蘇復別監於諸道.
辛巳以平壤尹金用謙兼西北面都巡問使.
癸未親設靈寶道場於康安殿.
置孩兒都監.
乙酉元召還高龍普.
癸巳遣益城君　如元獻童女.
甲午元以三萬之死遣直省舍人僧家奴杖整治官白文寶申君平全成安河楫南宮敏趙臣玉金達祥盧仲孚李天伯許湜李承閏安克仁鄭光度吳璟徐浩田祿生唯安軸王煦以聖旨原之前判密直司事金光轍前大護軍李元具以病免. 帝仍降璽書復置整治都監令王煦判事.
丙申遣行省郞中李壽山如元獻童女.
十一月壬子以王煦領都僉議司事.
十二月丙子遣天水郡公康伯贊成事康允忠如元賀正.
○(戊子)四年春二月己巳彥陽府院君金倫卒.
辛未遣使賑飢於西海楊廣道.
辛巳遣慶山府院大君盧　請入朝.
乙未元中書省移咨雲: "至正七年九月十四日咬咬　薛第三日明仁殿內有時分速古赤佛家奴雲: '都赤撒迪米失殿中監給事中燕古兒赤等有來帖木兒　失左丞相特奉聖旨在前高麗百姓未曾歸附的時分他每倚本俗行來也者托賴上天屬了　每的時分. 昨前知道不　失里將那百姓好生殘害的上明知道一介人害高麗百姓　道將不　失里罰去　南地面爲他依勢力不依法度行來的勾當已嘗命　知彼中事體王脫　金那海敎正理去來. 時下促急便　生正理的有如今交八麻朶兒赤和王脫　等與省得的勾當的好人一同不*　{揀}是誰依勢力欺壓百姓的幷民*閒不事理好生正理奏將來者.'"
三月丁酉朔以判三司事李齊賢永山君張沆密直提學安牧提調經史都監又以張沆及僉議　理全允臧軍簿判書李衍宗前典法判書朴元桂前成均祭酒李達衷前右司議尹*당等爲吏學都監判事典理摠郞安輯司藝李允升爲副使典理佐郞成俊德直講孫光嗣爲判官.
庚子禁酒.
壬寅遣寧川府院君李凌幹如元賀聖節. 仍請忠惠王謚帝不允.
己酉遣三司右使金那海如元請改正先王之罪.
丙辰幸妙通寺.
壬戌親設三界大醮於康安殿.
夏四月丁卯朔封宗室　爲德興府院君; 　爲慶昌府院君; 元爲延昌君; 李廣爲宜春君; 白文擧爲僉議　理致仕.
癸未雨雹大如梅.
丁亥遣評理柳濯如元獻薴布.
是月京城大飢疫.
五月癸丑海平府院君尹碩死.
乙丑大雨松岳崩水溢飄沒人家甚多.
六月己巳以雨　設消　法席於內殿.
丙戌興寧君安軸卒.
壬辰慮囚.
秋七月壬申以天變宥二罪以下.
戊申上洛府院君金永旽卒.
戊午貶監察掌令宋天鳳爲光陽監務.
八月壬申下獻納元松壽郭忠秀於行省鞫之.
丙戌元松壽郭忠秀罷以鄭尙德爲持平鄭國鏡曹淹爲左右獻納.
戊子元遣孫元之帖木兒來求　人.
冬十月丙寅王不豫放囚移御於乾聖寺自是數移御寺院及私第.
癸酉德寧公主徙居於密直副使安牧第庶務皆決焉.
十一月癸巳朔公主以王疾遣前贊成事李君　設水陸會於天磨山禱之.
吳王遣完者帖木兒來獻佛經鷹犬.
癸卯平壤君趙瑋卒.
十二月乙丑杖流僧宗範於濟州宗範判事任瑞生子欲刃其父其弟琦救之以劒擊割琦鼻.
丙寅遣僉議評理孫洪亮密直副使金仁浩如元賀正.
丁卯王薨於金永旽第在位四年壽十二忠定王元年三月丁酉葬明陵恭愍王六年閏九月癸亥上尊謚曰顯孝大王十六年正月丁亥元賜謚曰忠穆.
忠定王.
忠定王諱　蒙古諱迷思監朶兒只忠惠王庶子母曰禧妃尹氏忠穆王四年四月封慶昌府院君十二月忠穆王薨德寧公主命德成府院君奇轍政丞王煦攝行征東省事.
丙子遣護軍申元甫如元告哀.
己卯王煦等遣李齊賢如元上表曰: "聖明在上曲垂丕冒之恩誠敬由中可格居高之鑑. 恭惟皇帝陛下繼天立極亙地稱王視遠聽聰察庶邦之情願仁滂施厚令品物以生成邊境乂安臣隣悅服. 伏念王氏自五代而爲國遇元朝而作臣列聖嘉內附之功累世被東漸之澤及嗣王之不祿愧陪臣之匪材. 一國遑遑惟恐人心之無係百寮拳拳　聞侯命之有歸. 竊惟本國自太祖聖武皇帝以來擧國臣服而忠烈王尙世祖皇帝之女忽禿　烈迷實公主生益知禮不花忠宣王忠宣王生阿刺訥　失里忠肅王忠肅王生普塔失里王尙亦憐眞班公主而生一子八思麻朶兒赤是爲先國王乃於近日得疾而薨擧國哀慟王年幼無後而本國隣於日本不庭之邦不可
一日而無主. 今有王祺普塔實里王之母弟已嘗入侍天庭年十九歲王　普塔實里王之庶子見在本國年十一歲伏望陛下簡在帝心以從民望特降德音於繼絶得承制命以安邊則陪臣等敢不小舒戀主之憂益著勤王之節."
○(己丑)元年春二月甲戌前知都僉議事崔濡來自元帝命忠惠王庶子　入朝慶陽府院君盧　前判三司事孫守卿前贊成事李君　閔評尹時遇崔濡等奉　如元臺*　{諫}典法官會議欲沮其行不得.
丙戌遣安集別監於諸道.
丁亥判密直司事薛玄固卒.
三月丁酉葬忠穆王於明陵.
壬寅政丞王煦如元賀聖節.
甲辰遣上護軍趙得珪如元獻龍席及竹　.
乙巳日有五色重輪相貫.
庚申下羅州牧使韓光漢知古阜郡事朴顯於監察司驗治贓罪光漢*　{斂}民布百匹米二十餘石魚　等物不可勝計顯受盜所賂布千五百端馬一匹.
夏四月己丑雨雹.
五月戊戌帝命元子　嗣王位.
丁未僉議贊成致仕柳暾卒.
六月戊辰王命鐵城君李君　聽斷國務.
丙子化平君金光轍卒.
秋七月辛卯母后公主兩殿及皇后母李氏令義城德泉兩倉供膳.
癸巳政丞王煦卒.
癸卯月城君李　卒.
甲辰杖流前密直金敬直於島貶前密直李承老爲宣州勾當前代言尹澤爲光陽監務.
丙辰王至自元帝遣翰林學士雙哥護行雙哥授國印於王是日王卽位於康安殿.
閏月癸亥王與德寧公主宴雙哥於延慶宮.
丁卯以鐵城君李君　驪興君閔思平代言洪峻提調政房.
己巳以盧　爲僉議政丞慶陽府院大君; 孫守卿爲推誠宣力翊戴定遠功臣判三司事義昌府院君; 李君　爲推誠守義同德贊化功臣都僉議贊成事; 尹莘係爲都僉議贊成事; 孫洪亮爲推誠保節佐理功臣都僉議贊成事; 金仁浩爲純誠翊贊保理功臣都僉議　理; 閔思平爲輸誠秉義　贊功臣都僉議　理; 黃石奇爲都僉議　理; 李謙爲都僉議　理商議; 金那海爲推誠翊戴功臣三司右使; 尹安淑爲推誠佐理功臣三司左使; 陳斯文爲政堂文學; 李權知都僉議事; 劉革檢校僉議評理平壤尹; 李公遂判密直司事; 李峴爲密直司使; 黃河衍知密直司事; 柳之淀韓大淳韓仲禮同知密直司事; 尹佺金用謙黃順爲密直副使; 崔濡爲誠勤翊戴　贊保定功臣鷲城君; 尹時遇爲純誠　德贊理功臣杞城君; 洪峻爲密直司知申事; 李春富崔源爲右左代言; 尹仁貴尹時彥爲右左副代言; 吳子淳爲典理判書; 盧永吉爲版圖判書.
丁丑咸陽府院君朴忠佐卒.
己卯遼王遣使享王及德寧公主.
帝復以脫脫爲右丞相遣中書省宣使　忽　直省舍人定先等來頒詔王出迎於迎賓館.
八月辛丑德寧公主享王.
癸卯元遣使求　油於濟州.
甲辰罷整治都監.
乙卯以盧　爲右政丞; 孫守卿爲左政丞; 尹安淑爲贊成事; 崔天澤爲三司左使; 趙瑜知都僉議事; 李堅同知密直司事商議; 洪法莊吳子淳爲密直副使; 尹桓爲輸誠亮節宣力保理功臣漆源府院君; 尹莘係爲誠勤　贊佐命功臣鳳城君; 黃石奇爲檜山君; 李謙爲春城君; 尹　爲純誠輔理翊衛功臣鈴原君; 康之衍爲信原君; 辛孟爲寧城君; 印暉爲誠勤贊理功臣陽原君; 辛唐係丘天祐尹仁貴　爲典理判書; 金光祚爲軍簿判書; 康允暉李英遠　爲叛圖判書.
丁巳幸榮安王大夫人第.
是月立王母禧妃府曰慶順.
九月庚申遣贊成事李君　如元謝襲位.
甲戌元遣使來推太史府田民兼刷御馬.
戊寅醴泉府院君權漢功卒.
冬十月戊子朔盧　罷以孫守卿爲右政丞李君　爲左政丞孫洪亮判三司事廉悌臣許伯爲贊成事柳濯陳斯文爲都僉議　理李公遂爲政堂文學黃河衍判密直司事趙雙重金龜年爲密直副使崔源爲開城尹洪峻爲密直提學郭*운爲知申事李春富尹時彥爲右左代言李培中閔　爲右左副代言.
丁酉以*孫守鄕{孫守卿}閔思平尹時遇李培中提調政房.
癸丑親設靈寶道場於康安殿.
分遣察訪別監於諸道.
○(庚寅)二年春正月庚午王以父王忌日如神孝寺.
庚辰曲宴師傅商議閔思平侍學申德隣安吉祥奉質孫桂.
二月倭寇固城竹林巨濟合浦千戶崔禪都領梁琯等戰破之斬獲三百餘級倭寇之侵始此.
壬辰以持平崔龍生爲慶尙道按廉使龍生疾宦寺恃寵上國流毒東民　其惡以示國人御香使宦者朱完之帖木兒訴龍生於王及公主以金有謙代之.
遣權謙吳子淳如元賀聖節.
壬寅親設倭賊祈禳法席於延慶宮.
三月乙丑雲南王遣使來.
庚辰以延城君李權爲慶尙全羅道都指揮使僉議　理柳濯爲全羅楊廣道都巡問使以備倭.
夏四月戊戌雨雹大如李梅殺禾.
倭船百餘　寇順天府掠南原求禮靈光長興漕船.
五月丙辰元遣使頒赦王出迎於迎賓館.
己未王宴元使.
乙亥以尹時遇爲都僉議; 崔濡趙瑜爲　理; 崔天澤知都僉議事; 姜得龍爲三司左使; 韓仲禮爲政堂文學; 韓大淳判密直司事; 尹佺李堅黃順　知密直司事; 吳子淳金龜年同知密直司事; 洪瑜金承漢金尙璘李春富高忠　爲密直副使; 郭*운爲密直提學; 尹時彥爲知申事; 李居敬爲左代言; 尹陟孫得壽爲右左副代言.
庚辰倭船六十六　寇順天府我兵追獲一　斬十三級.
六月丁酉倭船二十　寇合浦焚其營及固城會原諸郡.
辛丑倭寇長興府安壤鄕.
秋七月庚申王以聖甲幸旻天寺行香.
九月癸丑朔以李凌幹爲川寧府院君; 金光載爲三司右使; 孫洪亮爲福川府院君; 李台寶爲星山君; 陳斯文爲昌陽君; 韓仲禮爲繼城君; 朴延俊爲淸原君.
己未德寧公主如元王餞於金郊.
乙丑遣蘇復別監於諸道.
冬十月庚寅親設靈寶道場於康安殿.
十一月壬子朔日食.
己巳倭寇東萊郡.
十二月甲申遣贊成事廉悌臣前贊成事尹莘係如元賀正.
○(辛卯)三年春正月辛亥贊成事李穀卒.
二月壬午　忠穆王於太廟.
三月乙卯幸廣明寺醮三界.
秋八月丙戌倭船一百三十　寇紫燕三木二島焚廬舍殆盡.
戊子遣萬戶元顥於西北面令萬戶印　前密直李權屯西江以備.
己丑倭又寇南陽府雙阜縣.
癸巳又命印　等入海捕倭李權還白王曰: "臣非將又不食祿不敢奉命固辭不行."
丙申以金那海判三司事; 柳濯金仁浩爲贊成事; 權適崔天澤趙瑜爲　理; 金光載姜得龍爲三司右左使; 韓大淳知都僉議事; 李珍知都僉議商議; 郭*운爲密直提學監察大夫; 李成瑞高董士爲密直副使.
冬十月壬午元以江陵大君祺爲國王遣斷事官完者不花封諸倉庫宮室收國璽以歸王遜於江華恭愍王元年三月辛亥遇　薨在位三年壽十四葬聰陵恭愍王十六年正月丁亥元賜謚忠定. 嘗夜王與近侍相戱謔達曙或以墨灑侍學官衣或有近女而行者便生妬心雖宰相至見撞擊往往以鐵椎擊人幾死或於冬月取　雪水和凍飯食人狂悖類此.
史臣贊曰: "忠穆忠定皆以幼　卽位德寧禧妃以母之尊用事於內奸臣外戚用事於外二君雖有穎悟之資何能爲哉? 且當忠定之時江陵君親爲叔父得國人之心又有上國之援諸尹不此之顧朋比逞欲釀成禍胎卒使王不幸遇　悲夫."
世家卷第三十七.
