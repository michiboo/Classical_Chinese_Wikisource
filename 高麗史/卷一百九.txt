列傳卷第二十二. 高麗史一百九.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
朴全之.
○朴全之竹州人也父暉官至典法判書. 全之年未弱冠登第歷史翰. 忠烈五年元世祖詔選衣冠子弟入侍全之與焉. 因留元與中原名士遊商　古今山川風土如指諸掌王重之元授征東省都事. 旣還除吏兵二部侍郞以年少官高上章辭出守安東. 王愛其才召拜殿中尹知製敎. 時忠宣爲世子命令侍講多所輔導. 又從世子如元不憚艱險. 及世子受禪置詞林院以全之崔　吳漢卿李　爲學士掌銓注命全之等撰卽位敎賜綾絹紬薴布各十五匹尙乘鞍馬. 後又賜全之漢卿　權永紅　. 王常屛左右幸詞林院與全之等謀議政理手賜酒食後容盡日或至夜分賜宮燭送至其家寵幸無比. 尋拜三司左使詞林學士承旨遷密直副使爲中京留守. 忠烈復位以讒見罷.
忠宣復位以東宮舊僚封延興君. 忠肅八年守僉議贊成事致仕. 時瀋王之黨誣王以罪上書都省逼全之署名. 全之奮然曰: "狗奴敢汚我邪?" 遂遣其子瑗聞於王所. 及王還國拜瑗右副代言任銓選. 起全之視事以老固辭乃授政丞致仕賜推誠贊化功臣號俸祿如故. 十二年卒年七十六. 謚文匡. 爲人溫和慈愛遇事少剛果. 幼在襁褓外王父李藏用見之曰: "此兒必克家好養之." 及長通經史究術數誨人不倦與人交不立崖岸. 藏用盡傳其家所寶書籍. 忠宣嘗召入內廣平江陵二君侍. 王令各自書名以示曰: "誰享國者?" 全之不敢對. 王固要之良久避席曰: "觀兩君筆蹟亞君當璧矣." 不數月廣平卒江陵果爲嗣. 其識見如此. 子遠初名瑗登第仕至政堂文學有寵忠肅久典政柄. 性仁柔頗有　　之　.
吳　.
○吳　初名漢卿字月　海州人. 元宗初中監試第一選爲東宮侍學登第調南京司錄轉中書注書. 忠烈朝由僉議舍人出守金寧府. 考滿拜軍簿摠郞除書未到　以爲秩已滿不可留遂行. 無何按廉劉顯在金寧爲賊所刺闔府被鞫　獨免. 官累左司議大夫詞林院學士踐歷華要至僉議贊成事監春秋館事知選部事仍令致仕. 忠肅元年卒年七十三. 謚文溫. 學問精博. 在朝雖無著績然寬簡無華知大體有長者風. 子璲珽瓚.
李　.
○李　字溫古初名方衍慶州人三韓功臣金書之後. 少好學博通百家有能詩聲. 人或試以強韻援筆輒賦若宿構然. 尙書李松縉一見奇之曰: "大器也." 登第調廣州司錄被選直翰林院. 忠烈以詩賦親試文臣得九人　居第二. 歷起居中書舍人出爲安東府使以　民弊興學校爲務. 累轉軍簿摠郞陞右司議大夫詞林院學士俄遷大司成密直承旨改典法判書. 忠宣奉仁宗靖內難革本國積弊　上書略曰: "殿下樹勳帝室　遇日隆誠宜有功不伐居寵若驚又與朝臣和如水乳. 且名器至重無功之人不可妄授　及族黨乎? 其詐稱父王之賜竊府庫錢穀者人皆疾之不可不察. 其賜給土田除有功外一切收之. 官冗員多　費　祿. 除六部尙書外餘悉幷省比年旱荒民皆艱食宜罷不急之役." 王嘉納超拜政堂文學商議都僉議司事進贊成事. 忠肅卽位拜檢校政丞臨海君. 七年子齊賢掌試領門生稱壽忠宣賜銀甁二百米五百石以供其費. 　及妻皆康強無恙當世榮之. 　嘗倚齊賢勢多奪人臧獲哀訴者日踵門. 校勘崔沔縊於　門辨違都監決還沔家. 八年卒年七十八. 謚文定. 爲人體貌魁梧局量寬洪. 然在廟堂無所建白. 及解官居閑日與儒釋逍遙詩酒*閒. 子　齊賢之正齊賢自有傳.
尹莘傑[朴孝修].
○尹莘傑字伊之慶州杞溪縣人. 忠烈朝登第調南京司錄. 時博士只占一經多非其人. 嚴其選必通五經然後爲之. 莘傑被薦爲四門大學博士. 忠宣卽位授右獻納江陵府翊善使傅忠肅. 後忠宣惡莘傑有寵於忠肅貶知寧海府尋除選部議郞. 及忠肅立拜右副代言寶文閣提學知製敎進密直副使選部典書. 累遷知密直司事陞藝文大提學賜純誠輔理功臣號. 以事　王王杖辱之. 忠宣命莘傑李齊賢爲試官. 莘傑以選部典政柄干請州郡聚錢財欲設學士宴. 王以命出忠宣疑其貳於己卽罷莘傑以朴孝修代之. 官至僉議評理封杞城君. 卒年七十二謚莊明. 無子. 爲人嚴重訥言. 歷仕兩朝久典銓選不以私輕重之時稱長者.
孝修素有淸操. 累官至代言. 及代莘傑取士王嘉其淸白賜銀甁五十米百石令辦學士宴. 孝修淸節益著. 後封延昌君卒.
許有全.
○許有全初名安金海人. 元宗末登第. 忠烈時爲監察侍史. 王信嬖倖之讒囚巡馬所將杖於市無敢救者. 巡馬指諭高宗秀得幸出入臥內. 白王曰: "監察爲王耳目彈*　{糾}百官今以小人之讒而杖之人謂上爲何如主?" 再三譬解乃得免. 遷國學司藝銓曹侍郞累轉都僉議　理知密直司事忠肅初封駕洛君賜端誠守節功臣號. 加守僉議贊成事致仕. 拜政丞復封駕洛君. 忠宣流吐蕃有全與閔漬等如元請召還. 有全時年八十一妻亦老病欲止之*　曰: "人皆有一死. 豈以妻病身老忘吾君而自逸乎?" 屬其子榮侍疾遂永訣而去. 聞者歎之. 後九日妻沒. 有全至元留半歲爲瀋王黨所沮竟不能達而還.
朴忠佐.
○朴忠佐字子華咸陽人. 祖之彬衛尉尹生四子皆登第. 長曰莊仕至軍簿摠郞生忠佐. 忠佐自幼嗜學登第. 忠肅朝按全羅嬖人朴連傳內旨認良民爲隷. 忠佐執不許連　曰: "按廉不敬王旨　如弊紙." 王怒杖流海島. 召還除監察持平移病不出改藝文應敎命監慶尙　稅又不就. 尋遷內書舍人累轉密直提學開城尹. 忠穆時拜贊成事. 入侍書筵講貞觀政要因言燕昭王築黃金臺迎郭　事. 賜　五十錠. 尋判三司事賜純誠輔德　贊功臣號封咸陽府院君. 忠定元年卒年六十三. 性溫厚儉約. 雖爲卿相居室衣服如布衣時好讀易老不輟. 子　珽瓊　璵.
尹宣佐.
○尹宣佐字淳　侍中瓘七世孫. 生而穎異七歲能屬文. 忠烈朝擢魁科由金海掌書記入補秘書郞直文翰署. 忠宣初授左正言再轉右思補. 累遷內書舍人選部議郞按全羅道以剛直聞. 陞都津令. 忠肅素聞其名及卽位授成均祭酒命掌符印在左右. 轉監察執義與尹莘傑白元恆進講資治通鑑. 尋以事罷. 復授執義. 時瀋王暠得幸英宗誣王以罪欲奪其位患得之徒皆附焉. 權漢功蔡洪哲等邀驪興君閔漬永陽君趙瑚等欲請立暠會百官慈雲寺督署呈省書人爭　之. 宣佐獨曰: "吾不知吾君之非. 臣而訴君狗　不爲." 唾之而去. 由是臺諫文翰得不署名. 事定中書以其書歸之. 王數其不署者而嘆曰: "非宣佐在憲司則其他未可知也." 時王留元五年財用　乏暠黨知其然封府庫以沮輸運. 宣佐檄察官趙琯督責主者輸運乃行. 王歸國除判典校俄以民部典書出尹漢陽. 旣而王及公主如龍山謂左右曰: "尹尹淸儉故使牧民汝曹愼勿擾　." 忠惠元年引年致仕. 忠肅後四年親注守令至鷄林尹輟筆思曰: "朝臣盈廷無如尹尹." 卽注之其見信於王類此. 明年拜僉議評理藝文館大提學監春秋館事仍令致仕.
忠惠後四年得微疾呼子女而前曰: "今之兄弟多不相能者由有爭也." 命子粲書文契均分家業且戒之曰: "和而無爭以訓汝子孫." 言畢整衣冠而卒年七十九. 生平不治産性不飮酒未嘗戱謔歌舞. 愼交遊重然諾閑居常若待賓. 唯以經史自娛有質疑者輒據經以對. 老莊刑名之書靡不硏窮故學者多歸之. 詞翰淸便一時表箋多出其手. 子　粲　.
李兆年[*(李)承慶].
○李兆年字元老京山府人. 父長庚本府吏恭儉有威鄕人嚴憚之. 老而家居府官出入聞喝道聲必下床伏地俟其聲不聞然後復坐. 兆年少懷志節有器局力學能文. 年未冠神彩秀發草溪鄭允宜使其府一見知爲異人以其子妻之. 忠烈二十年以鄕貢進士登第調安南書記累轉爲禮賓內給事出知陜州入爲秘書郞. 三十二年從王朝元王惟紹宋邦英離*閒王父子諸從臣皆懷疑縮縮走匿曹　最先去. 惟兆年恃無他進退惟謹. 例遠竄歸而居鄕者十三年未嘗一出言訟其非罪. 忠肅見留於元五年瀋王暠內懷　　左右多反覆. 兆年發憤獨如元獻書中書省訟王之直. 朝廷美之. 忠肅還國授監察掌令轉典理摠郞存撫關東. 召拜判典校事加軍簿判書.
忠惠王以世子入朝丞相燕帖木兒見之大悅視猶子. 因忠肅辭位奏帝錫王命. 時太保伯顔惡燕帖木兒專權待忠惠不禮. 忠肅復位忠惠宿衛於元時燕帖木兒已死伯顔待忠惠益薄. 忠惠與燕帖木兒子弟及回骨少年輩飮酒爲謔因愛一回骨女或不上宿衛. 伯顔益惡之目曰撥皮. 俗謂豪俠者爲撥皮從臣皆　望不敢言. 兆年進戒曰: "殿下事天子宜日愼一日. 何乃　禮縱情以速累乎. 然此非殿下之過. 殿下長於阿保之家所共遊者多無賴子其後朴仲仁李仁吉實左右之. 殿下孰從而聞正言見正事乎? 儒者雖樸拙皆能習經史識廉恥. 殿下目之爲沙箇里此何等語耶? 殿下能遠　倖親儒雅改行自飭則可不然天威咫尺其嚴乎?" 王不能堪其言踰墉而走. 曹　之亂忠惠被徵至燕兆年從之. 伯顔蓄宿憾使王與　黨辨. 兆年慷慨發憤謂李齊賢曰: "吾欲面訴丞相前. 其意可回. 列戟守門莫叫其　. 幸其出田城南吾當上書道左碎首馬蹄下死明吾君. 吾子其把筆書吾書." 夜起沐浴鷄鳴將行伯顔適以是日敗書不果上. 然聞者莫不悚然曰: "膽大於身李公是." 已忠惠襲位還國錄功當得樞密. 王曰: "兆年老矣其志可嘉." 乃授政堂文學藝文大提學封星山君.
王嘗步自北宮彈雀於松岡. 兆年徑進　曰: "殿下寧忘明夷之時乎? 今惡少假威略婦女攘財貨民不樂其生. 臣恐禍在朝夕. 此而不恤顧玩細娛乎? 殿下聽老臣言去便　用賢良　精圖治不復慢遊則老臣雖死瞑目於地下矣." 初商人林信女丹陽大君之婢也賣沙器爲業. 王見而幸之有寵授信大護軍. 一日信　奇輪王右信親往毀輪家. 至是幷諫之. 且曰: "臣過蒙國恩位至政堂於臣足矣惟上所裁." 王盛怒不納旣而溫言謝遣之兆年旣歸第. 嘆曰: "王年方強而肆欲吾旣老矣又無助. 不去必及於禍. 且數諫而不納責有所歸. 今兆年旣不能順其美適足以增其惡. 非臣所以愛主也不如去." 明日匹馬還鄕不交人*閒事.
後兆年弟延慶見王王曰: "爾兄辱我." 延慶以　狂對. 王喜賜米豆五十石布五百匹. 三年策侍從功爲一等賜誠勤翊贊勁節功臣號圖形壁上. 爵其父母妻子賜田及臧獲. 明年卒年七十五. 謚文烈. 爲人短小精悍志堅確敢言以嚴見憚. 每入見王聞履聲曰: "兆年來矣." 屛左右整容以俟. 所歷多有聲績. 恭愍朝議功贈星山侯配享忠惠王廟庭. 子褒官至檢校侍中. 性淳厚循循蹈禮. 褒子仁復仁任仁美仁立仁達仁敏. 仁復仁任自有傳. 仁美判書仁立同知密直司事仁達注*薄{簿}仁敏門下評理. 兆年姪承慶.
○承慶蒙古名帖木不花. 入仕元朝歷御史廉訪諸路以能斷決聞. 累遷遼陽省　政. 恭愍六年奔母喪東還. 明年元遣遼陽省事塔海帖木兒召之承慶不赴. 王拜爲門下侍郞平章事. 八年紅賊陷邊都元帥李　懦不能軍遣承慶代之督諸軍. 九年承慶在生陽驛以諸將不盡力擊賊憤　不食. 遂得疾還家不視事. 王對諸宰相稱賞承慶忠義不置賜忠勤勁節　謀威遠功臣號. 尋卒.
李穀.
○李穀字中父初名芸白韓山郡吏自成子也. 自　　擧止異常稍長知讀書　　忘倦. 早喪父事母孝. 爲都評議使司*椽{　}吏. 忠肅四年中擧子科. 硏窮經史一時學者多就正焉. 七年登第調福州司錄　軍. 忠惠元年遷藝文檢閱. 忠肅後元年中征東省鄕試第一名遂擢制科. 前此本國人雖中制科率居下列. 穀所對策大爲讀卷官所賞置第二甲宰相奏授翰林國史院檢閱官. 穀與中朝文士交遊講　所造益深. 爲文章操筆立成辭嚴義奧典雅高古不敢以外國人視也. 奉興學詔還國尋復如元. 本國授典儀副令元授徽政院管勾轉征東省行中書省左右司員外郞.
元屢求童女於本國穀言於御史臺請罷之代作*　曰: "古之聖王其治天下也一視而同仁. 雖人力所至文軌必同而其風土所宜人情所尙則不必變之. 以爲四方荒　風俗各異苟使同之中國則情不順而勢不行也. 勢不行情不順而善治之雖堯舜不能矣. 昔我世祖皇帝臨御天下務得人心. 尤於遠方殊俗隨其習而順治之. 故普天率土歡欣鼓舞重譯來王猶恐或後. 堯舜之治蔑以加也. 高麗本在海外別作一國苟非中國有聖人邈然不與相通. 以唐太宗之威德再擧伐之無功而還. 國朝肇興首先臣服著勳王室. 世祖皇帝釐降公主仍賜詔書奬諭曰: '衣冠典禮無墜祖風.' 故其俗至於今不變. 方今天下有君臣有民社惟三韓而已. 爲高麗計者當欽承明詔率祖攸行修明政敎朝聘以時與國咸休可也. 而乃使其婦寺之流根據中國寔繁有徒　恩恃寵反撓本國至有冒干內旨爭馳傳遽歲取童女絡繹輦來. 夫其取人之女以媚於上爲己之利此雖高麗自取之也旣稱有旨豈不爲國朝之累乎? 古昔帝王發一號施一令天下　　望其德澤故稱詔旨曰德音. 今屢降特旨奪人室女甚爲不可. 夫人之生子鞠之育之將以望其反哺也. 無尊卑之別華夷之*閒其爲天性一也. 抑彼風俗寧使男異居女則不出若爲秦之贅壻然凡致養於父母者有女之屍焉. 故其生女也恩斯勤斯日夜望其長能有以奉養. 而一朝奪之懷抱之中送之四千里外足一出門終身不返其爲情何如也? 今高麗婦女在后妃之列配王侯之貴而公卿大臣多出於高麗外甥者. 此其本國王族及閥閱豪富之家特蒙詔旨或情願自來且有媒聘之禮焉固非常事. 而好利者援以爲例凡今使其國者皆欲妻妾非但取童女而已. 夫使於四方將以宣布上恩詢咨民隱. 詩不云乎: '周爰咨詢周爰咨諏.' 今乃使於外國貨色是　不可不禁也. 側聞高麗之人生女者卽秘之惟慮不密雖比隣不得見每有使臣至自中國便失色相顧曰: '胡爲乎來哉? 非取童女者耶非取妻妾者耶?' 已而軍吏四出家搜戶　. 若或匿之則繫累其隣里縛束其親族鞭撻困苦見而後已. 一遇使臣國中騷然雖　犬不得寧焉. 及其聚而選之姸醜不同. 或啖其使臣而飽其欲雖美而舍之舍之而他求. 每取一女閱數百家. 唯使臣之爲聽莫或敢違. 何者? 稱有旨也. 如此者歲再焉或一焉*閒歲焉. 其數多者至四五十. 旣在其選則父母宗族相聚哭泣日夜聲不絶及送於國門牽衣頓　欄道呼號. 悲痛憤　有投井而死者有自縊者有憂愁絶倒者有血泣喪明者. 如此之類不可　記. 其取爲妻妾者雖不若此逆其情取其怨則無不同也. 書曰: '匹夫匹婦不獲自盡民主罔與成厥功.' 恭惟國朝德化所及萬物咸遂高麗之人獨有何罪而受此苦乎? 昔東海有寃婦三年天旱. 今高麗有幾寃婦乎? 比年其國水旱相仍民之飢莩者甚衆豈其怨歎能傷和氣乎? 今以堂堂天朝豈不足於後庭而必取之外國乎? 雖承恩於朝夕猶懷父母鄕黨人之至情也. 而乃置之宮掖愆期虛老時或出之而歸之寺人終無嗣者十之五六其怨氣傷和又何如也. 事有小弊而爲國之利者容或有之. 然不若無弊之爲愈也　無益於國家取怨於遠人其爲弊不小者哉? 伏望渙發德音敢有冒干內旨上瀆聖聽下爲己利而取童女者及使於其國而取妻妾者明示條禁絶其後望. 以彰聖朝同仁之化以慰外國慕義之心消怨致和萬物育焉不勝幸甚." 帝納之. 本國除判典校寺事.
忠惠後二年奉表如元. 因留居凡六年元授中瑞司典簿. 時本國官爵猥濫奴*肄{隷}亦得軒冕. 殿中崔江求爲正尹穀聞之寄詩云: "不妨正尹生前得猶勝中書死後加." 安就趙溟死後皆拜中書故云. 忠穆襲位還國穀寓宰相書曰: "惟吾三韓國之不國亦已久矣. 風俗敗壞刑政紊亂民不聊生如在塗炭. 幸今國王受命之國民之望之若大旱之望甘澍. 然國王以春秋之富謙恭　默一國之政聽於諸公則其社稷安危人民利病士君子之進退皆出於諸公. 夫進君子則社稷安退君子則人民病此古今之常理也. 然則用人又爲政之本也. 蓋用人則易知人則難. 不問邪正不論高下唯貨是視唯勢是依附我者雖姦*　{諂}而進之異己者雖廉謹而退之則其用人不旣易乎? 用人易故政日亂政亂故國家隨以危亡. 此不待遠求諸古實目前之明鑑也. 古之人知其然於一進退人之際而必察其所行所從來惟恐　於貨而奪於勢也. 然猶朱紫相奪玉石相混其知人不旣難乎? 卽今本國之俗以有財爲有能有勢爲有智. 至以朝衣儒冠爲倡優雜劇之戱直言正論爲閭里狂妄之談宜乎國之不國也. 穀之所以離親戚去鄕國久客於輦　之下者正爲此耳. 比聞諸公所以輔政更化者. 與前日甚不相遠. 名雖尙老而少者實主其柄名雖尙廉而貪者實執其權旣斥惡少而大者不悛其惡旣改舊臣而新者反附其舊. 知人不難用人甚易. 似非國王委任之意. 朝廷聞之得無不可乎? 或曰: '不必寓書諸公? 徒見其怒而無所益也.' 穀應之曰: '社稷苟安人民苟利將具本末言之朝*延{廷}達之天子豈以諸公之怒而便含默耶?' 是用敢貢狂　之說惟諸公之垂察焉."
順帝幸上都穀扈從. 本國拜密直副使累陞知司事進政堂文學封韓山君. 以頒朔還國. 與李齊賢等增修閔漬所撰編年綱目又修忠烈忠宣忠肅三朝實錄. 與陽川君許伯掌試取金仁琯等. 穀伯徇私多取世家不學子弟憲司彈之不出新及第依牒復還於元. 中書差監倉本國拜都僉議贊成事. 尋還國. 忠定卽位穀以嘗請立恭愍不自安遊關東. 明年元授奉議大夫征東行中書省左右司郞中. 又明年卒年五十四謚文孝. 性端嚴剛直人皆敬之. 所著稼亭集二十卷行於世. 子穡自有傳.
禹倬.
○禹倬丹山人父天珪鄕貢進士. 倬登科初調寧海司錄. 郡有妖神祠名八鈴民惑靈怪奉祀甚瀆. 倬至卽碎之沈于海*　{淫}祀遂絶. 累陞監察*　{糾}正. 時忠宣蒸淑昌院妃倬白衣持斧荷藁席詣闕上*　敢*　{諫}近臣展*　不敢讀. 倬　聲曰: "卿爲近臣未能格非而逢惡至此卿知其罪耶?" 左右震慄王有　色. 後退老禮安縣. 忠肅嘉其忠義再召不起. 倬通經史尤深於易學. 卜筮無不中. 程傳初來東方無能知者倬乃閉門月餘　究乃解敎授生徒. 理學始行. 官至成均祭酒致仕. 忠惠三年卒年八十一.
安軸[*(安)宗源*(安)輔].
○安軸字當之福州興寧縣人. 父碩以縣吏登第隱不仕. 軸生而穎悟力學工文中第調金州司錄選補史翰除司憲糾正. 忠肅十一年中元朝制科授遼陽路蓋州判官. 時忠肅被留於元. 軸謂同志曰: "主憂臣辱主辱臣死." 乃上書訟王無他. 王嘉之超授成均樂正. 蓋州守遣人禮請王方嚮用故不能去. 累遷右司議大夫. 忠惠卽位命存撫江陵道. 有文集曰關東瓦注. 入判典校知典法事. 忠肅復位凡得幸忠惠者皆斥之或以軸爲所斥者親罷之. 旣而起爲典法判書　內竪用事者又罷. 忠惠復位又拜典法判書轉監察大夫. 自樂正至監察大夫皆帶館職表箋詞命多出其手. 以檢校評理出牧尙州. 時母在興寧軸往來以盡孝. 忠穆立召爲密直副使累陞僉議贊成事監春秋館事. 與李齊賢等增修閔漬所撰編年綱目又修忠烈忠宣忠肅三朝實錄. 執事者不喜儒罷封興寧君已而復職四年疾作乞致仕復封興寧君. 卒年六十二謚文貞. 處心公正持家勤儉. 嘗曰: "吾平生無可稱四爲士師凡民之屈抑爲奴者必理而良之." 碩早沒軸敎二弟輔輯俱登第輔輯事之亦如父. 子宗基宗源.
○宗源字嗣淸年十七登第忠穆時選補史翰. 秩滿當遷同僚沈東老年高位下宗源讓之. 軸聞而喜曰: "讓德之先也. 我讓於人人誰捨我? 我家有人殆益昌乎?" 後一年始調三司都事. 恭愍初授典法正郞. 時田民刑訟皆聚典法裁決平允人稱其明. 累遷侍御史出按楊廣道. 王避紅賊南幸宗源來謁於道先往忠州備供御. 左右　曰: "按廉到忠州已踰嶺而遁矣." 王信之遣中使執以來. 使者至忠州見宗源在館辦供頓執與俱來. 王知其誣釋不問. 王次陰竹吏民皆逃匿. 以宗源不能供張下巡軍貶知淸風郡事. 後爲典法摠郞. 辛旽擅權士大夫爭趨附之. 有執政者言: "吾等薦公於領相諫官可得宜速往謁." 宗源辭曰: "我本　懶趨勢非吾所能也." 執政　反　之出爲江陵府使有惠政. 未久而代民立生祠以祀之. 閑居七八年屛*跡不出. 及旽誅起爲司憲侍史遷右司議大夫.
辛禑卽位與左司議柳　門下舍人金濤起居舍人朴尙眞獻納林孝先正言盧嵩閔由誼上書都堂曰: "宦者爲患趙高而下班班可見. 我忠宣王吐蕃之辱忠惠王岳陽之禍皆由伯顔禿古思龍普之所爲也至於前日萬生大逆極矣. 今主上幼　當親老成以養德性不可復令宦者朝夕狎　壅蔽聰明以至誤國. 至於魂殿旣有都監敬供朝夕不可復令宦者紛然聚會以基固寵之地. 伏惟諸相國爲國深慮. 擇其忠謹者十餘人以備宮內掃除之役. 其別賜及祿俸毋得疊受以費國用其餘徒黨各令從便毋使復爲國家之患." 時禑年幼政出宰相故宗源等獻書冀其處置宰相不以爲慮. 歷成均大司成右常侍進大司憲. 時執義金承得等希池奫意請誅林樸宗源畏其勢莫敢言. 改判崇敬府事未幾封興寧君尋以門下評理復兼大司憲賜純誠補祚功臣號. 與同僚上*　言: "自古宦寺擅權必至誤國故我祖宗擇臣僚有德行者給事左右宦官不過數人以備宮　　掃未嘗授以文武官爵. 先王卽位之初亦遵古制. 其後宦寺　緣乘*閒用事廣樹朋黨卒有萬生之禍可勝嘆哉. 逮至殿下李得芬但以先代微勞位至贊成招權納賄讒毀朝臣中外臣庶莫不切齒. 幸賴睿斷遠竄於外. 然其徒黨尙多濫受官爵虛費祿俸. 無補國家將來之禍實爲可慮. 請依祖宗舊制擇聰敏者不過十人以備宮內使令餘悉罷黜."
又與掌令呂克　尹就持平成石　等上*　曰: "近來大明譴責我國每請謚承襲不降德音. 以我國所不産金銀馬匹定爲歲貢厥數甚多雖抽*　{斂}文武官以至散官尙未充額. 貪利無識者不顧大體利其販賣所持私物於進獻數十常八九. 大明益不直我而輒拒使者不納. 今又遣使大明安危係焉. 其私物宜差等定數數外雖一匹布不得齎行擇遣淸白有威望者於西京安州等處與都巡問使搜　. 如有私齎金銀馬匹及數外布匹者置之極刑妻　家産沒入官其知情不禁者削職. 又一行有犯禁者使副亦皆科罪." 從之. 改封順興君加純誠翊戴輔理功臣號又拜政堂文學. 崔瑩誅權臣貪汚者以宗源淸謹擢門下贊成事提調銓選事辭不克. 恭讓朝判三司事進封興寧府院君. 仕
本朝判門下府事卒年七十. 謚文簡. 性簡重風神淸朗. 勤謹安詳. 嘗作亭扁以雙淸. 客至必置酒不務　侈惟以禮意款洽. 子仲溫景良景恭景儉.
○輔字員之. 年十九登第調慶州司錄選補春秋脩撰累陞編修官. 忠穆元年中元朝制科授遼陽行中書省照磨兼承發架閣庫輔曰:"旣受命不供職是不恭也. 　照磨惟收掌文書無他務吾當赴省." 旣上官省官重其才皆禮貌之. 輔曰: "吾今足以塞吾責. 母老不歸養非孝也." 於是　官東歸. 後拜右代言兼執義. 忠定時爲典法判書. 恭愍立知其賢授密直提學兼監察大夫提調銓選事. 一日夜將半王召輔入有所除授旣而曰: "今日何日?" 命取曆觀之曰: "猖鬼也姑止." 輔嘗惡陰陽拘忌則　曰: "王者奉天時不在於此. 願殿下欲行則行猖鬼何害?" 王變色. 四年拜政堂文學. 輔自謂遇知知無不言. 久而王以爲闊於事情輔亦以母老乞骸歸養爲東京留守以近興寧也. 六年卒年五十六謚文敬. 性剛直廉潔. 喜讀史漢爲文章去華取實達而已矣. 臨事務遵大體略不依違顧望. 且不事生産及歿家無擔石之儲. 無子.
崔瀣.
○崔瀣字彥明父一字壽翁鷄林人文昌侯致遠之後. 父伯倫擢魁科官至民部議郞元授高麗王京儒學敎授. 瀣幼穎悟. 九歲能詩旣長學日進大爲先輩所服. 登第補成均學官. 學諭闕員瀣與李守者爭政丞崔有　欲與守. 伯倫罵有　語頗不遜配伯倫於孤蘭島. 瀣選藝文春秋檢閱以事貶長沙監務召授藝文春秋館注簿. 忠肅八年應擧於元中制科授遼陽路蓋州判官. 及東還藝文成均典校三館出迎於迎賓館. 遷藝文應敎. 始赴蓋州地僻職　居五月移病東歸. 累官至檢校成均大司成. 瀣才奇志高. 讀書爲文辭不資師友超然自得. 不惑異端不溺習俗而務合於古人. 至論異同苟知其正雖老師宿儒爲時所宗者且詰且折確持不變. 延祐科興聞詔乃曰: "可試所學." 旣而果中制科同年*狀{壯}元. 宋本稱其才屢形於詩. 自是名益著. 異己者益不喜而排之. 瀣又不善伺候放蕩敢言卒不大用. 然取友必端詩酒自娛.
嘗過東萊縣登海雲臺見合浦萬戶張瑄題詩松樹曰: "噫此樹有何厄遭此惡詩." 遂削去之塗以土行至安東. 瑄聞之怒命猛將三四追之得　從一人歸械立門外. 瀣潛踰竹嶺還京大爲儒林所笑. 其恃才傲物類此. 生平不理家人生産業自號拙翁. 後居城南獅子山下自着猊山隱者傳曰: "隱者名夏　或稱下逮蒼槐其氏也世爲龍伯國人. 本非覆姓至隱者因夷音之緩倂其名而易之. 隱者方孩提已似識天理及就學不滯於一隅. 　得旨歸便無卒業其汎而不究也. 稍壯慨然有志於功名而世莫之許也. 是其性不善於伺候而又好酒數爵而後喜說人善惡凡從耳而入者口不解藏故不爲人所愛重. 輒擧輒斥而去. 雖親友惜其欲改或勸或責不能納. 中年頗自悔然人已待以非可牢籠未可用而隱者亦不復有意於斯世矣. 嘗自言: '吾所嘗往來者皆善人而其所不與者多欲得衆允難矣. 此其所短乃其所以爲長也.' 晩從獅子岬寺僧借田而耕開園曰取足自號猊山農隱其銘座右曰: '爾田爾園三寶重恩. 取足奚自愼勿可　.' 隱者素不樂浮屠而卒爲其佃戶蓋訟夙志之爽以自戱耳." 忠惠後元年卒年五十四. 嘗選本國名賢詩文題其目曰東人之文凡二十五卷. 所著拙藁二卷行於世. 無子. 家又甚貧無以襄事朋友致賻乃克葬.
張沆.
○張沆史失世系. 爲人廉正有文. 登第稍遷司憲*　{糾}正官累左司議大夫. 忠肅見　留元五年未歸沆奮義忘身侍從有勞以功賜鐵*券. 尋牧羅州入爲軍簿判書. 忠惠時拜密直提學權授僉議　理平壤尹封永山君. 忠穆初除政堂文學. 每進對常以敬寢園爲戒. 嘗致書都堂曰: "主上隆師向學樂聞善道. 而　邪弄權欺天罔上使刑政不平害及無辜. 致傷和氣天降旱災餓莩載路烏鳶犬豕之所爭食不可忍視. 若悉掩埋且賑飢乏和氣可通　稔可致也." 恭愍立以沆邃禮學命修正*大廟禮樂器服. 及卒王曰: "今宰相寧有盡心宗廟如張訥齋者乎?" 謚文顯.
李晟.
○李晟潭陽人. 弱冠登第調溫水監務移水原司錄秩滿　家歸竹溪村舍不求祿仕日以討墳典爲事. 後被薦補國子博士除閣門祗候. 年五十九拜左司補入直西省作詩云: "藥　淸風欺我老竹溪明月誘吾情昨宵已決歸田計雪盡江南匹馬行." 翌日　官歸田一時名儒會晟草堂設尊俎餞之. 忠宣在燕邸聞其名超授內書舍人. 遷典儀副令藝文應敎轉選部議郞. 忠肅元年　官南歸加民部典書致仕. 後爲化平府使未幾又辭. 卒年七十五無子. 爲人質素無華. 自少力學卷不釋手所至學者如雲. 時人謂之五經　.
趙廉[王伯].
○趙廉字魯直淳昌人. 忠肅朝登第. 又中元朝制科授遼陽等路摠管知府事爲典理佐郞. 論昭穆之制語在禮志. 忠惠初除正言. 與許邕鄭天濡等上書論崔安道子璟借述登第韓宗愈取士不公. 王欲下廉等獄. 嬖臣朴連進曰: "諫官不可罪." 乃止. 後拜左司議大夫. 時詔使入國誣王以不迎詔鞫兩府甚急兩府皆承. 廉與右司議王伯上*　言: "君臣一體禍福共之. 且臣爲君隱猶子爲父. 今兩府私軀命遺君父罪請論如法." 辭甚　切王覽其*　義之. 與伯同拜密直副使. 由司議入樞府前此所無有也. 忠惠後四年卒年五十四. 嘗與中朝士大夫講明經史無不通. 伯初名汝舟江陵人. 本姓金新羅太宗五世孫周元之後. 遠祖乂佐太祖有功官內史令太祖納其女爲妃賜姓王.
伯忠烈朝登第忠肅時以*　{糾}正　銓注尋爲左司補. 嬖人李仁吉妾父西京郞將崔得和爲隨州守伯與右司補李菁等不署告身. 仁吉訴之杖伯等闕下流海島. 忠惠後二年乞骸骨歸老全州忠定二年卒年七十四. 無子. 伯與廉皆嘗與曹　之亂. 語在　傳.
李伯謙.
○李伯謙平章事公升四世孫. 風儀端麗. 忠烈朝登第調南京司錄累轉右正言知內旨. 出爲公州副使勸農桑民以富饒. 入爲右司諫. 忠宣初授司憲執義陞右代言知選部事藝文館司伯累轉密直副使選部典書. 出牧濟海二州以最聞. 忠肅五年濟州賊魁使用金成等嘯聚兇徒逐星主王子以叛欲討之而難其人. 賊黨咸曰: "若得李伯謙宋英來撫吾豈敢叛乎?" 乃遣伯謙及英招撫之未幾賊平. 其見愛畏如此. 八年加同知密直司事卒年五十八子資深.
申君平.
○申君平平州人. 登第忠肅朝爲臺官. 時賂權貴得官者幾百餘. 有崔琬者嘗匿父喪赴擧後中第爲水州　軍有穢聲爲同榜所斥. 倚權豪爲成均學錄. 君平皆不署告身又不署政丞姜融贊成蔡河中懷義君崔老星左代言曹莘卿元尹申時用持平尹賢告身以故見　. 罷朝野惜之. 翌日掌令朴元桂署之人譏其怯. 恭愍元年授羅州牧使時母年九十　疾君平牢辭不赴. 四年拜左代言王命罷義成倉官全以道禹攸吉德泉倉官崔雲固申天命. 未幾攸吉拜典客寺丞攸吉君平友壻也以道等頗有言. 君平惡之白王收除目抹攸吉名. 後王欲授僧職召君平. 方直宿辭以疾. 後拜御史大夫.
列傳卷第二十二.
