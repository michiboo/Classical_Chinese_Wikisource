世家卷第三. 高麗史三.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
成宗.
成宗康威章憲文懿大王諱治字溫古戴宗第二子母曰宣義太后柳氏光宗十一年庚申十二月辛卯生景宗六年七月甲辰受內禪卽位.
八月癸未御威鳳樓大赦陞文武官一階.
冬十一月丁酉追謚先考遂謁陵.
是月王以八關會雜技不經且煩擾悉罷之. 幸法王寺行香還御毬庭受群臣朝賀.
○(壬午)元年春三月庚戌改百官號.
夏六月甲申制曰: "後德惟臣古今所同朕新摠萬機恐有闕政其京官五品以上各上封事論時政得失."
是歲遣侍郞金昱如宋告嗣位帝詔報曰: "省所上表: '兄高麗國王　去年七月內薨謝權以國務令臣主持事.' 具悉卿世濟英材家傳亮節. 習禮樂詩書之道識安危理亂之機. 奄鍾手足之悲諒極肺腸之痛. 而乃　元昆之理命撫先政之舊封一方之士庶安寧萬室之蒸黎愛戴. 越重溟而奉表望雙闕以傾心無虧事大之儀頗得爲臣之禮更宜善修刑政恭守憲章勿忘兢愼之規永保延長之慶. 　期命使別議加恩　注所深寢興無舍."
以王生日爲千春節節日之名始此.
○(癸未)二年春正月辛未王祈穀於圓丘配以太祖. 乙亥躬耕籍田祀神農配以后稷. 祈穀籍田之禮始此.
丁丑宴群臣於天德殿賜物有差.
甲申以崔承老爲門下侍郞平章事.
二月戊子始置十二牧詔曰: "天高爲大分象緯以著明地厚無彊列山川而播氣. 庶望首天之類咸悉樂生足地之流無不遂姓. 見一夫之冒罪則意甚泣辜聞百姓之居貧則情深責己雖身居宮禁而心遍蒸黎. 　食宵衣每求啓沃聽卑視遠冀籍賢良. 爰憑方伯之功允　閭閻之望　虞書之十二牧延周祚之八百年."
三月戊寅宋遣大中大夫光祿少卿李巨原朝議大夫將作少監孔維來冊王詔曰: "王者闢四海以爲家一六合而光宅. 揆文敎而奮武衛式固鴻基立萬國而親諸侯咸遵茂典. 其有三韓舊域百濟遺封地控鯨津誠尊象闕. 屬英王之捐館位固難虛聞令季以撫封才堪厥任. 言念承宗之美宜頒命德之文. 權知高麗國事王治鳳穴分華蟠桃　秀. 　星雲之*閒氣出作時英懋文武之兼才彌光世德. 　丕承於景烈能善繼於貞規遵魏闕之風猷則虔修禹貢奠艮宮之土宇則靜撫周藩. 爰議寵綏適符利建是命超加帝保大啓王封. 眞一字於日中鎭三山於海上階勳　錫食賦俱優倂示便蕃允光奇傑. 爾其纘乃舊服承予厚恩嚴六德以有邦謹四封而事大長爲外屛肅奉中區斯謂永圖勿忘丕訓. 可特授光祿大夫檢校太保使持節玄　州諸軍事玄　州都督充大順軍使上柱國食邑二千戶仍封高麗國王." 王受冊詔文武官僚將校僧道三軍萬姓等曰: "上天以雨露均霑滋成萬物王者以仁恩普及撫養群生. 　欲令人改過自新須得棄瑕*含{舍}垢. 不穀謬將虛薄獲嗣宗　　食宵衣每積憂勤之念　天　地尤增兢愼之心. 道貴守常情專事大. 所以差馳使價特申述職之誠　執幣圭代表朝宗之懇今者果蒙　艦涉　溟之浪便到國城皇華臨　郡之鄕遽宣帝命. 官崇一品位陟三師莫不驟加茅土之封實荷　　之寵旣致一身之榮幸合旌萬姓之　　. 於是議獄緩刑原情肆　. 爰布如綸之旨式覃委　之恩可自*大平興國{太平興國}八年三月二十二日昧爽前已發覺未發覺已結正未結正犯罪人相鬪殺以下罪無輕重皆悉赦之."
癸未御詳政殿賜文武元尹以上馬人一匹.
夏五月戊午以佐丞徐熙爲兵官御事大相鄭謙儒爲工官御事.
甲子博士任老成至自宋獻*大廟堂圖一鋪幷記一卷社稷堂圖一鋪幷記一卷文宣王廟圖一鋪祭器圖一卷七十二賢贊記一卷.
是月賜崔行言等及第.
始定三省六曹七寺.
六月庚寅以光祿卿薛神祐爲刑官御事.
秋七月壬戌明福宮大夫人皇甫氏薨癸酉率百官詣殯堂哭臨.
九月戊午以佐丞李知白爲諫議大夫.
冬十月己亥置酒店六所曰成禮曰樂賓曰延齡曰靈液曰玉漿曰喜賓.
十一月甲子日南至王御元和殿受朝賀宴群臣於思賢殿.
十二月以千春節改爲千秋節賜群臣宴.
是歲臨軒覆試賜姜殷川等及第.
○(甲申)三年春三月庚申始行雩祀.
是月賜李琮等及第.
夏五月庚戌朔震刑官門柱責御事侍郞郞中員外　罷之. 以主農卿李謙宜爲御事禮官侍郞韓彥恭內史舍人崔延澤　爲侍郞殿中丞朴俊光民官員外郞韓光默爲郞中考功員外郞黃至仁爲員外郞.
是歲始定軍人服色.
命刑官御事李謙宜城鴨綠江岸以爲關城女眞以兵　之虜謙宜而去軍潰不克城還者三之一.
遣韓遂齡如宋獻方物.
○(乙酉)四年夏五月宋遣*大常卿王著秘書監呂文仲來加冊王詔曰: "朕居域中之大以天下爲家. 萬國來庭適　觀賓之象三韓舊地素爲禮讓之邦. 玉靈交卜於剛辰金印宜加於寵命. 用旌世德光我朝恩. 大順軍使光祿大夫檢校太保使持節玄　州都督上柱國高麗國王食邑二千戶王治溟渤炳靈蓬壺誕秀紹弓　於先正斯謂象賢慕聲敎於華風彌觀亮節而自瞻雲北闕燾土東藩化行而海不揚波惠合而人皆受賜. 加以航琛作貢書契同文. 衣冠襲鄒魯之容帶礪保山河之誓屹爲外屛. 僉曰賢臣. 是宜均灑澤以疇庸遣皇華而錫命尊爲漢傅進彼侯封常安百濟之民永茂長淮之族. 於戱! 日月所照貴在於無私雷雨之行是稱於覃慶. 爾其冠仁佩義移孝資忠服大國之榮光享眞王之異數奠玆震位肅奉天朝. 可特授檢校太傅依前使持節玄　州諸軍事玄　州都督充大順軍使高麗國王加食邑一千戶. 散官勳如故." 王受冊赦曰: "皇天在上行春敷生植之功王者守中濟世播惠和之德. 大信不約四時而長養靡虧至道無爲萬象而經綸有度莫不大爐貞觀合璧重明. 寡人　守宗　實多蒙昧. 宵衣軫慮念負重以兢兢乙夜觀書懷御奔而　　. 守常是切事大斯勤所以遣獻鵠籠遠越浮天之險聯將鳥跡寫陳任土之儀. 今者龍綸鳳　之書光揚震域馹騎星　之命禮重仁邦. 授一品以居高陟三師而寄重旣致邦家之慶幸合旌黎庶之　　美覃作解之恩用慰含靈之望可大赦境內准大朝南郊赦旨. 改*大平興國{太平興國}十年爲雍熙二年. 於戱憂庶政則更約漢章念群生則恆垂禹泣. 更賴宰衡厥　方嶽勳臣肅整朝儀重綏民望必使戴我日月　樂昇平處我乾坤大同文軌. 赦書日行五百里敢以赦前事言之者以其罪罪之."
賜秦亮等及第.
宋將伐契丹收復燕　以我與契丹接壤數爲所侵遣監察御史韓國華齎詔來諭曰: "朕誕膺丕構奄宅萬邦草木　魚罔不被澤華夏蠻夷罔不率從. 蠢玆北虜侵敗王略. 幽　之地中朝土彊晉漢多故戎醜盜據. 今國家照臨所及書軌大同豈使齊民陷諸　俗. 今已董齊師旅殆滅妖　. 元戎啓行分道*閒出卽期誅剪以慶渾同. 惟王久慕華風素懷明略效忠純之節撫禮義之邦. 而接彼犬戎罹於　毒舒泄積忿其在玆乎. 可申戒師徒迭相　角　比隣國同力　平奮其一鼓之雄戡此垂亡之虜. 良時不再王其圖之. 應虜獲生口牛羊財物器械　給賜本國將士用申勸賞." 王遷延不發兵國華諭以威德. 王始許發兵西會國華乃還. 先是契丹伐女眞路由我境女眞謂我導敵構禍貢馬於宋因誣　: "高麗與契丹倚爲勢援　掠生口." 韓遂齡之如宋也帝出女眞所上告急木契以示遂齡曰: "歸語本國還其所　." 王聞之憂懼及國華至王語曰: "女眞貪而多詐前冬再馳木契言契丹兵將至其境. 本國猶疑虛僞未卽救援. 契丹果至殺掠甚衆餘族遁逃入於本國懷昌威化光化之境契丹兵追捕呼我戍卒言: '女眞每寇盜我邊鄙今已復　整兵而回.' 於是女眞來奔者二千餘人皆資給遣還. 不意反潛師奄至殺掠吾吏民驅虜丁壯沒爲奴隸以其世事中朝不敢報怨. 豈期反相誣告以惑聖聰. 本國世　正朔謹修職貢深荷寵靈敢有二心交通外國　契丹介居遼海之外復有二河之阻無路可從且女眞逃難受本國官職者十數人尙在. 望召赴京闕令入貢之使庭辨庶幾得實願達天聰." 國華許諾.
冬十月禁捨家爲寺.
○(丙戌)五年春正月契丹遣厥烈來請和.
三月賜崔英藺及第.
始以詔稱敎.
秋九月己丑敎曰: "上帝不言列星辰而炤下大君施化籍賢彥以分方. 寡人雖身居九掖而心遍兆人. 思與賢能共淸風化擢簪纓之彥差牧宰之員均賦稅以化人尙廉平而成俗. 然而人鮮克擧事恐稽遲. 更開戒　之端別降丁寧之旨凡爾牧民之官無滯獄訟懋實倉　賑恤窮民勸課農桑輕　薄賦處事公平. 欲愼終而從其始將潔流而澄其源. 寧損己以益人不飮泉而燃燭. 如此則獄無寃滯路不拾遺處處而人樂其生家家而衆安其業金渾運轉. 將七政以增光玉燭循環領四時而有度凡百在外勉遵不忘."
○(丁亥)六年春三月甲子大匡崔知夢卒.
秋八月乙卯命李夢游詳定中外奏狀及行移公文式.
是月賜鄭又玄等及第.
敎曰: "自昔結繩旣往　卦以來北辰御極之君南面經邦之主莫不習五常而設敎資六籍以取規. 故乃有虞開上下之庠夏後置東西之序殷修兩學周立二膠. 擇先生而討論命國子以隸習君臣父子咸知愛敬之風禮樂詩書足創經綸之業所以人倫軌範王道紀綱灼爾可觀煥然斯在. 寡人道　握鏡德乏垂衣纂承累聖之鴻基奄有三韓之王業. 心存慄慄念切孜孜. 欲使俗變　　人知禮讓杏壇槐市增多鼓　之徒米　*??山{稷山}蔚有橫經之子　復保生之理療病爲先. 故乃神農御宇之年備嘗藥草秦帝焚書之日不滅醫經將除百姓之艱危要廣十全之方術. 近者廣募諸州郡縣子弟詣京習業果以乘風而至應詔而來講肆之中學徒頗衆. 蓋以辭家路遠爲客日多且志惰於爲山卻情深於懷土. 憫其離索　降諭言願留者任住京華求退者許還桑梓各有頒賜以遂去留. 然恐有性聰明無師敎授未學一經之旨趣虛過數紀之光陰雖有前程空爲棄物得人無計求士何因. 今選通經閱籍之儒溫古知新之輩於十二牧各差遣經學博士一員醫學博士一員. 勤行善誘好敎諸生則必審量功績之淺深超擢官榮而奬勵應其諸州郡縣長吏百姓有兒可敎學者合可訓戒勉篤師資　其父母未識國風爲營家産只見今朝之利不思他日之榮謂學習何爲讀書勿益卻妨編柳唯要負薪其子則沒齒無聞其親則榮身莫得. 彼寗越之拋耕取貴匡衡之鑿壁成功或朱翁子衣錦以還鄕馬長卿乘　而返蜀皆勤志業以立榮名. 言念伊人寔多嘉奬. 於戱! 懷材抱器事君王則忠之始也立身揚名顯父母則孝之終也. 忠孝可稱寵榮何　? 自後若有螢窓勵志　肆明經孝弟有聞醫方足用可其牧宰知州縣官具錄薦貢京師."
九月戊辰改諸村大監弟監爲村長村正.
冬十月命停兩京八關會.
是歲定五部坊里.
○(戊子)七年春二月壬子左補闕兼知起居注李陽上封事: "其一曰: 古先哲王奉崇天道敬授人時故君知稼穡之艱難民識農桑之早晩. 以致家給人足年　歲稔按月令: '立春前出土牛以示農事之早晩' 請擧故事以時行之. 其二曰: 躬耕帝籍寔明王重農之意虔行女功乃賢后佐君之德所以致誠於天地積慶於邦家. 按周禮內宰職曰: '上春詔王后率六宮之人生　　之種而獻之於王.' 以此言之王者所擧後必贊之. 方今上春祈穀於上帝吉日耕籍於東郊. 君雖有事於籍田後乃虧儀於獻種願依周禮光啓國風. 其三曰: 聖人俯察仰觀以通時變王者行仁布惠用遂物情. 按月令: '正月中氣後犧牲毋用牝禁止伐木無　無卵無聚大衆掩　埋　.' 願當獻歲之晨遍布行春之令咸知時禁　識天常." 敎曰: "李陽所論皆據典經合垂兪允. 其出土牛事今年立春已過取後年立春前所司更奏施行. 其獻種之事宜令禮官議定. 奏取籍田吉日王后親行始自今歲以作通規. 當正月中氣之初若公私祭犧牲勿用牝以傷生禁伐木無犯盛德所在. 無　無卵勿傷萌幼除禦寇城防要事之外毋聚大衆以防農. 或畜或人曝露枯骨腐肉皆令掩埋勿使死氣逆生氣也. 於戱! 天有四時春布陽和之德君行五敎仁爲禮義之先. 宜遵先聖之典謨用順勾芒之造化遂使飛沈遂性草木懷恩至於枯朽之群盡荷生成之惠不亦美乎. 宜頒兩京百司及十二牧知州縣鎭使等咸使知委勉行條制當體予意普示黎元無犯此令."
秋九月辛丑賜李偉等及第.
冬十月宋遣銀靑光祿大夫尙書禮部侍郞上柱國呂端銀靑光祿大夫行左諫議上柱國呂祐之來加冊王檢校太尉加食邑一千戶食實封五百戶依前充大順軍使持節玄　州諸軍事玄　州都督上柱國高麗國王散官勳如故. 是年正月宋帝親耕籍田大赦改元端拱百官內外　加恩遂遣端等來冊王仍諭赦旨. 王旣受冊赦絞罪以下文班從仕年深者改服武班年老無子孫自癸卯年錄軍籍者皆放還鄕里兩班　加恩.
十二月乙丑朔依浮屠法以正五九月爲三長月禁屠殺.
是歲始定五廟.
以崔承老爲門下守侍中.
○(己丑)八年春二月庚辰敎曰: "聞朝野士庶之病者未能見醫亦無藥物不得　者多矣. 朕深欲遍賜醫藥然往古亦無博施之文. 自今內外文官五品武官四品以上疾病　令本司具錄以聞遣侍御醫尙藥直長*大醫醫正等齎藥往治之." 群臣上表謝.
夏四月壬戌敎曰: "予方崇學校欲理邦家. 廓開函丈之筵廣募　衣之子給田莊而肄業差文學以爲師. 年年懸甲乙之科徵諸俊乂日日訪丘園之士待彼英　務得博識之儒使助　　之政懸旌勿怠側席忘疲. 然牛毛之學者雖多麟角之成人甚少空係名於國學罕較藝於春場宵　凝懷寢興軫慮. 近覽有司所進擧人名數唯大學助敎宋承演羅州牧經學博士全輔仁誘以能諄合宣父博文之意誨而不倦副寡人勸學之心宜加奬擢之恩用示殊尤之寵."
乙丑始營*大廟.
癸酉王詣*大廟率百官輸材.
五月辛卯守侍中崔承老卒.
九月甲午彗星見赦.
冬十二月丙寅敎曰: "昔唐太宗每於皇考　忌月禁屠殺　天下僧寺限五日焚修轉念以爲常式. 　寡人幼而卽閔長又早孤未酬罔極之恩每軫追思之念　遵往轍以伸予懷. 可自今*大祖{太祖}忌齋王考戴宗忌齋期五日王　宣義王后忌齋期三日焚修轉念仍於是月禁屠殺斷肉膳."
丁丑賜崔得中等及第.
遣侍郞韓藺卿兵部郞中魏德柔如宋帝　授光祿大夫.
○(庚寅)九年夏六月宋遣光祿卿柴成務*大常少卿趙化成等來加冊王推誠順化功臣食邑一千戶食實封四百戶餘如故王受冊赦絞罪以下.
秋九月丙子敎曰: "凡理國家必先務本. 務本莫過於孝三皇五帝之本務而萬事之紀百善之主也. 由是漢皇嘉楊引之尊親旌門表里晉帝奬王祥之至孝命史書名. 寡人幼而　孤長亦庸昧　承顧托嗣守宗　追思祖考之平生幾傷駒隙每念兄弟之在昔益感　原. 是以取則六經依規三禮庶使一邦之俗咸歸五孝之門. 頃者遣使六道頒示敎條恤老弱之饑離賑鰥孤於窘乏求訪孝子順孫義夫節婦. 有全州求禮縣民孫順興其母病死　像奉祀三日一詣墳墓饗之如生. 雲梯縣祇弗驛民車達兄弟三人同養老母車達謂其妻事姑不謹卽以棄離二弟亦不婚　同心孝養. 西都牧丹里朴光廉母亡七日忽見枯木宛似母形負至其家養之盡禮. 南海狼山島民能宣女咸富其父死於毒　殯於寢室凡五月供膳無異平生. 慶州延日縣民鄭康俊女字伊及京城宋興坊崔氏女早寡不嫁孝事舅姑撫養兒息. 折衝府別將趙英葬母家園朝夕祀之. 其咸富等男女七人　令旌表門閭免其　役車達兄弟等四人免出驛島隨其所願編籍州縣順興等五人擬授官階以揚孝道今差起居郞金審言等往彼賜穀人一百石銀盂二事彩帛布幷六十八匹趙英超十等授銀靑光祿大夫檢校侍御司憲左武侯衛翊府郞將仍賜公服一襲銀三十兩綵二十匹. 於戱! 君後萬民之元首萬民君後之腹心若有爲善是吾福也若有爲惡亦吾憂也. 光顯奉親之行用彰美俗之心田野愚氓尙勤思孝搢紳君子其怠奉先能爲孝子於家門必作忠臣於邦國凡諸士庶可復予言."
己卯敎曰: "我太祖應期降世敷德臨人百郡來庭三韓安堵. 尊居南面創置西京差宗室之親守咽喉之地分司職務各掌權機. 每當春秋親修齋祭欲防戎虜以固藩籬憑玆平壤之雄都固我祖宗之　業. 厥後聖神相繼社稷以寧或依前跡以遵行或命近臣而發遣臨時制斷歷代風殊. 寡人謬以　　早承顧托感當年之盛化每切心遵聞往日之洪猷如承面訓今者天人合慶遐邇咸寧三農共賀於　穰九穀皆登於實熟欲取十月言邁遼城行祖　之舊規布邦家之新令. 非但視關河之夷險將兼知黎庶之安危　增尹牧之員刪定山川之祀. 其行次儀仗侍從官僚御膳樂官皆當　損. 西都留守官幷沿路州縣守令諸鎭戎帥不得輒離任所　予儉素之訓戒爾繁華之風."
冬十月甲子幸西都敎曰: "虞舜巡泰嶽之年諸侯　至唐皇幸洛陽之日四海咸蘇. 是以遐開展義之風大擧省方之禮緬徵古列屬在時行. 朕纂御靈圖思崇寶業. 自卽眞於南面十換炎　未展禮於西巡再思行邁. 遵祖先之軌順時令之宜親省關河歷觀黎庶. 農桑　稔人物阜寧其沿路縣吏州司田夫野老　呼路左拜舞駕前競陳執贄之儀共表來蘇之意. 是穹蒼之所佑非　　之敢當合施大賚之仁　慶中興之運. 扈從臣僚及西京等諸州郡見禁囚徒十惡外絞罪以下　令出獄. 平壤府開平黃洞安鳳信白貞　海等州牛峯兎山遂安土山十谷俠溪江陰德水臨津瓮津咸從軍岳等縣及安城等十一驛賜稻穀九千三百七十五石. 西京入流年八十以上者優賞各有差三品以上公服一襲五品以上彩二匹　頭二枚茶一十角九品以上綵一匹　頭一枚茶五角入流以上母妻年八十者三品以上布一十四匹茶二斤五品以上布一十匹茶一斤九品以上布六匹茶二角庶人男女百歲以上者令京官四品存問其家兼賜布二十匹稻穀一十石九十以上布四匹稻穀二石八十以上及篤疾者布三匹稻穀二石隨駕軍人有父母年八十者許先赴東京問安. 於戱! 乾坤覆載遐覃不宰之恩日月運行宛放無私之照. 適當在車駕之經歷固合垂雨露之霑滋."
十二月戊申以姪誦爲開寧君敎曰: "周開麟趾之封禮崇藩屛漢　犬牙之制義篤宗支. 故能敷大命於四方固本支於百世景彼前烈予無*閒然崇德宮嫡男誦太祖令孫寡人猶子蒙能養正　當秤象之年德不踰閑. 已蘊成人之器歷觀前籍緬考古風睦親爲百世之良規慈幼是五常之雅旨. 雖當齒學敢　*　封. 將興美績於來今顯降殊恩於爰始. 今遣使工官御事知都省事朴良柔使副殿中監趙光等持節備禮冊爾爲開寧君爾其自家而國移孝爲忠遵君臣父子之規威儀不　習禮樂詩書之敎敦閱是勤. 勿務豪奢毋耽酒色. 知艱難於稼穡輔政敎於朝廷. 敬哉愼哉無廢予命."
是歲敎曰: "秦皇御宇焚三代之詩書漢帝應期闡五常之載籍. 國家草創之始羅代喪亡之餘鳥跡玄文燼乎原燎龍圖瑞牒委於泥途. 累朝以來續寫亡篇連書闕典. 寡人自從嗣位益以崇儒踵修　日之所修繼補當年之所補沈隱士二萬餘卷寫在麟臺張司空三十車書藏在虎觀. 欲收四部之典籍以畜兩京之府藏. 靑衿無閱市之勞絳帳有執經之講. 使秦韓之舊俗知鄒魯之遺風識父慈子孝之常習兄友弟恭之懿. 宜令所司於西京開置修書院令諸生抄書史籍而藏之."
遣兵官侍郞韓彥恭如宋謝恩.
○(辛卯)十年春二月辛酉遣諸道安慰使問民疾苦.
閏月癸酉始立社稷敎曰: "予聞社土地之主也地廣不可盡敬故封土爲社以報功也稷五穀之長也穀多不可　祭故立稷神以祭之. 禮曰: '王爲群姓立社曰大社; 自爲立社曰王社; 諸侯爲百姓立社曰國社; 自爲立社曰侯社; 大夫以下成群立社曰置社.' 故有國有家者不可不立社稷上自天子下至大夫示本報功不可不備. 爰自聖祖至於累朝未置夏松之祀尙虧周栗之　. 朕纘承以來凡所施爲必依禮典. 子穆父昭之室　　經營春祈秋報之壇方將創立其令群公擇地置壇."
是月賜崔沆等及第.
夏四月庚寅韓彥恭還自宋獻大藏經. 王迎入內殿邀僧開讀下敎赦.
秋七月旱己酉敎曰: "季夏已　孟秋將半尙愆時雨深軫憂懷. 未知政化之陵夷歟? 刑賞之不中歟? 啓牢獄放囚徒避正殿　常膳勤祈寺院望祀山川未觀石燕之飛轉見金烏之赫. 由予涼德致此亢陽欲推養老之恩以表憂農之念. 准雍熙三年賜給老人制在京城庶民年八十以上者所司具錄姓名申聞."
冬十月戊辰幸西都所經州縣父老有持牛酒以獻者酒以賜軍士牛還之.
逐鴨綠江外女眞於白頭山外居之.
遣翰林學士白思柔如宋謝賜經及御製.
○(壬辰)十一年夏六月甲子宋遣光祿卿劉式秘書少監陳靖加冊王檢校太師食邑一千戶食實封四百戶餘　如故. 初白思柔之入宋也孔目吏張仁詮上書陳便宜思柔以爲告國陰事. 仁詮不敢還至是帝命陳靖等領還且詔王釋仁詮罪王上表略曰: "小人　利豈虞僭越之誅聖主寬恩遠降哀矜之命其張仁詮已依詔旨放罪."
秋七月壬辰朔流宗室郁於泗水縣.
冬十一月癸巳改州府郡縣及關驛江浦號.
十二月*大廟成庚申敎曰: "邦家之本宗廟爲先. 自昔帝王莫不增修*大室創立　宮設子穆父昭之班行三　五　之禮. 我國朝乘時擧義應運開都雖累經纂業承基而未設酎金灌玉. 朕以謬傳神器添屬孫謀爰自前年新營*大廟. 在朝儒臣等其議定昭穆位次　　儀禮以聞."
丙寅敎曰: "王者化成天下學校爲先. 祖述堯舜之風聿修周孔之道設邦國憲章之制辨君臣上下之儀非任賢儒豈成*　{軌}範. 揆天拓地保大定功固將崇奬而行不可斯須而廢. 國朝創業已久守文以興. 寡人謬以　躬　居大寶思闡九流之說廣開四術之門. 發彼童蒙置諸學校　中*??{稷}下橫經之士成群夏序虞庠鼓　之徒爲市啓綸　而較藝闢會府以　材. 就省試者猶多占仙科者尙少. 斯則學無塾黨才未精硏. 其令有司相得勝地廣營學舍量給田莊使之金鍊爲眞玉磨成器. 凡在諸儒尙知予意."
是月親　於*大廟.
○(癸巳)十二年春三月乙未敎曰: "朕聞王者父天母地兄日　月因時制禮追孝敬親天子七廟諸侯五廟祖功宗德左昭右穆大孝感於神明至德動乎天地. 我國以大聖生聖重明繼明保大定功超今越古. 朕謬　顧命纘守洪基遵奉祖先聿懷襟臆. 爰從去歲新作　宮締構旣完蒸嘗有次. 殷以十二君爲六代唐以一十帝爲九室. 晉書所云: '兄弟旁及禮之變也' 則宜爲主立室不可以室限神. 兄弟一行禮文斯在. 宜奉惠定光景四主通爲一廟."
夏五月西北界女眞報契丹謀擧兵來侵. 朝議謂其　我不以爲備.
秋八月甲戌賜李維賢等及第.
是月女眞復報契丹兵至. 始知事急分遣諸道兵馬齊正使.
冬十月以侍中朴良柔爲上軍使內史侍郞徐熙爲中軍使門下侍郞崔亮爲下軍使軍於北界以禦契丹.
閏月丁亥幸西京進次安北府聞契丹蕭遜寧攻破蓬山郡不得進乃還. 遣徐熙請和遜寧罷兵.
○(甲午)十三年春二月蕭遜寧致書曰: "近奉宣命: '但以彼國信好早通境土相接雖以小事大固有規儀而原始要終*　{須}存悠久. 若不設於預備慮中阻於使人. 遂與彼國相議便於要衝路陌創築城池者' 尋准宣命自便斟酌擬於鴨江西里創築五城取三月初擬到築城處下手修築伏請大王預先指揮從安北府至鴨江東計二百八十里踏行穩便田地酌量地里遠近幷令築城發遣役夫同時下手其合築城數早與回報. 所貴交通車馬長開貢覲之途永奉朝廷自　安康之計."
始行契丹統和年號.
夏四月甲辰　於*大廟　戴宗於第五室以功臣裴玄慶洪儒卜智謙申崇謙庾黔弼配太祖朴術熙金堅術配惠宗王式廉配定宗劉新城徐弼配光宗崔知夢配景宗. 大赦賜文武爵一級執事者二級百姓大　三日.
是月遣侍中朴良柔奉表如契丹告行正朔乞還　口.
六月遣元郁如宋乞師以報前年之役宋以北鄙甫寧不宜輕動但優禮遣還. 自是與宋絶.
秋八月癸巳臨軒覆試賜崔元信等及第.
是歲契丹遣崇祿卿蕭述管御史大夫李　等齎詔來撫諭.
以李承乾爲鴨江渡勾當使尋遣河拱辰代之.
遣使契丹進妓樂卻之.
○(乙未)十四年春二月己卯敎曰: "觀乎天文以察時變觀乎人文化成天下文之時義大矣哉. 予恐業文之士　得科名各牽公務以廢素業. 其年五十以下未經知制誥者翰林院出題令每月進詩三篇賦一篇在外文官自爲詩三十篇賦一篇歲抄附計吏以進翰林院品題以聞."
是月遣李周禎如契丹獻方物又進鷹.
夏四月丁丑內史侍郞崔亮卒.
五月戊午敎曰: "唐虞之制周漢之儀皆釐百　之名求奉一人之慶今以諸官司事體雖遵於禮典額名頗有所權稱考厥典常分其可否悉除假號克示通規."
秋九月庚戌定十道.
辛酉覆試賜李子琳等及第.
是歲遣李知白如契丹獻方物.
遣童子十人於契丹習其語.
遣左承宣趙之　如契丹請婚以東京留守駙馬蕭恆德女許嫁.
○(丙申)十五年春三月契丹遣翰林學士張幹忠正軍節度使蕭熟葛來冊王曰: "漢重呼韓位列侯王之上周尊熊繹世開土宇之封. 朕法古爲君推恩及遠. 惟東溟之外域順北極以來王歲月屢遷梯航靡倦宜擧眞封之禮用旌內附之誠. 爰採　章敬敷寵數. 咨爾高麗國王王治地臨　壑勢壓蕃隅繼先人之茂勳理君子之舊國文而有禮智以識機能全事大之儀盡　酌中之　. 鴨江西限曾無恃險之心鳳　北瞻克備以時之貢. 言念忠敬宜示封崇升一品之貴階正獨坐之榮秩仍*　王爵. 益表國恩冊爾爲開府儀同三司尙書令高麗國王. 於戱! 海岱之表汝惟獨尊辰卞之區汝惟全有. 守玆富貴戒彼滿盈無庸小人之謀勿替大君之命敬修乃事用合朝經　爾國人同　壽域. 永揚休命可不美哉." 幹等至西郊築壇傳冊王備禮受冊大赦.
遣韓彥卿如契丹納幣.
夏四月辛未鑄鐵錢.
秋七月乙巳郁死於泗水縣.
冬十二月丁巳賜郭元等及第.
○(丁酉)十六年秋八月乙未幸東京宴群臣扈從臣僚軍士賜物有差中外官各加勳階義夫節婦孝子順孫旌門賜物. 遂頒赦.
九月遂幸興禮府御大和樓宴群臣. 捕大魚於海中. 王不豫己巳至自東京.
冬十月戊午王疾大漸召開寧君誦親降誓言傳位移御內天王寺. 平章事王融請頒赦王曰: "死生在天何至釋有罪枉求延命乎. 且繼我者何以布新恩." 不許薨. 壽三十八在位十六年. 謚曰文懿廟號成宗葬於南郊陵曰康陵穆宗五年加謚康威顯宗五年加章獻十八年加光孝文宗十年加獻明高宗四十年加襄定.
○李齊賢贊曰: 成宗立宗廟定社稷贍學以養士覆試以求賢勵守令恤其民賚孝節美其俗. 每下手　詞旨懇惻而以移風易俗爲務. 及乎契丹意在呑　遣將來侵夙駕西都進兵安北卽寇準　淵之策也. 其欲移關防於　嶺棄委積於大同當時庸臣之議耳必非成宗之本意也. 嚮若觀崔承老之書悅而繹之去浮誇務篤實以好古之心求新民之理行之無倦而戒其欲速躬行心得而推己及人齊變至魯魯變至道可冀也. 蕭遜寧爭能誣不恤民事以興無名之師李知白安敢援不革土風以爲卻敵之策乎? 然其未老而樹繼嗣爲國家之慮長矣臨絶而惜肆赦達死生之理明矣所謂有志而可與有爲者非耶. 嗚呼賢哉.
穆宗.
穆宗宣讓大王諱誦字孝伸景宗長子母曰獻哀太后皇甫氏. 景宗五年庚辰五月壬戌生成宗卽位養於宮中九年六月封開寧君. 十六年十月戊午受內禪卽位.
十一月遣閤門使王同穎如契丹告嗣位.
十二月壬寅御威鳳樓赦褒孝順洗*　{痕}累救疾病文武官及僧徒加一級國內神*祗{祇}皆加勳號仍賜內外大　一日尊母皇甫氏爲王太后.
是月契丹遣千牛衛大將軍耶律迪烈來賀千秋節. 王迎命告於成宗柩前.
○(戊戌)元年春正月賜周仁傑等及第.
三月賜姜周載等及第.
夏四月壬子謁*大廟　成宗以侍中崔承老大師崔亮配享赦.
以王生日爲長寧節.
是月契丹以前王薨　還納幣之物.
五月戊午敎有司曰: "太祖及皇考忌齋各限五日焚修輟朝一日惠定光戴成忌齋各限一日以爲常式.
秋七月庚午太保內史令徐熙卒.
癸未改西京爲鎬京.
○(己亥)二年秋七月作眞觀寺於城南爲太后願剎.
冬十月幸鎬京齋祭赦存問耆老賜物. 兩京諸鎭軍年八十以上有職者增級無職者除陪戎校尉扈駕八品以下員吏軍人賜物有差.
契丹遣右常侍劉績來加冊王尙書令.
日本國人道要彌刀等二十戶來投處之利川郡爲編戶.
遣吏部侍郞朱仁紹如宋帝特召見仁紹自陳國人思慕華風爲契丹劫制之狀. 帝賜詔齎還.
○(庚子)三年冬十月創崇敎寺爲願剎.
是歲賜宋　等及第.
○(辛丑)四年冬十一月幸中原府巡省風俗宴群臣赦扈從官及所歷州郡官加一階賜物有差.
○(壬寅)五年夏四月壬申親享*大廟加上先王先後徽號.
五月敎曰: "余以弱齡　登寶位繼祖先之基業思邦國之興安. 功不百而不行利非千而不務必欲延洪社稷開濟生靈. 爰自前年　於近日不　心之所欲謂爲時之可行或不念居安思危臨深履薄廣徵土木勞役軍夫築高臺而作深池爲資遊賞役人戶而造佛寺漫有經營. 此雖皆從執奏而施行豈非一人之失德? 非但致軍中之怨　抑亦爲宇內之艱難. 若有訓衆而練兵若有彼侵而我伐將何賈勇將何得人. 何異截羽翼而欲高飛去舟楫而涉大水. 古史雲: '芳餌之下必有懸魚善賞之朝必有勇士. 古猶如此今豈無之.' 庶欲防已往之愆違尤勵將來之懲勸. 特宣朕意用示軍行宜其所司各成六衛軍營備置職員將帥令其軍士　除雜役."
秋八月甲子賜朴元徽等及第.
○(癸卯)六年春正月敎曰: "昔我太祖旣偃干戈大開庠序王室宗支橫經問道蓬廬賤子負　追師累朝以來才士不乏. 予謬以　　嗣守艱大欲廣眞儒之道以崇往聖之猷. 但以誨人不倦者靡多好古敏求者蓋寡州鄕之內　校之中或因小利或逐異端師長之敎授漸惰後學之功業不成. 今者闡闢容賢之門恢弘進善之路其三京十道群僚庶官體朕諭言勸其藝業令文儒醫卜之輩就經明博達之師博士師長奬勸生徒有勤勞者錄名申聞."
二月辛酉敎曰: "唐以八元而理周因十亂而興爲國所資惟賢而已. 余幼失義方長無師訓. 臨朝　事慄慄兢兢豈謂去年以來屢見乾坤之變又多邊境之憂但深責己之懷敢有尤人之念. 追思　代或覽策書宋公發善言妖星退舍隋主修德政隣寇寢兵. 是知小善亦能動天感人. 克己自勤安敢飾非拒諫今見上自台輔下至庶僚曾無　　之言但有阿諛之說. 嗚呼! 言而不用余宜自　危而不扶誰任其咎? 京官五品以上各上封事皆陳藥石之辭共贊邦家之業."
是年太后皇甫氏與金致陽通生子. 謀爲王後逼大良君詢爲僧.
○(甲辰)七年春三月改定科擧法.
夏四月賜黃周亮等及第.
六月己未門下侍中韓彥恭卒.
冬十一月甲寅幸鎬京齋祭赦杖罪以下養耆老加方岳州鎭神*祗{祇}勳號.
○(乙巳)八年春正月東女眞寇登州燒州鎭部落三十餘所遣將禦之.
三月己酉汰外官.
夏四月癸酉賜崔　等及第.
是歲宋溫州文士周佇來投授禮賓注簿.
○(丙午)九年六月戊戌震天成殿　吻. 王憂懼責己肆赦孝順義節　加恩賞加國內神*祗{祇}勳號. 文武三品以上加勳四品以下增一級九品以上入仕滿二十年者改服禪敎僧徒大德以上加法號年六十以上者加職有差.
是歲彗星見.
○(丁未)十年春二月契丹遣耶律延貴來加冊王爲守義保邦推誠奉聖功臣開府儀同三司守尙書令兼政事令上柱國食邑七千戶食實封七百戶.
創眞觀寺九層塔.
夏六月賜趙元等及第.
秋七月戊寅流平章事韓藺卿於楊州吏部侍郞金諾于海島.
冬十月戊申幸鎬京齋祭赦流罪以下加國內神*祗{祇}勳號.
是歲鎬京地震.
○(戊申)十一年春三月賜孫元仙等及第.
冬十月幸鎬京齋祭.
○(己酉)十二年春正月庚午幸崇敎寺及還中路暴風折傘蓋柄.
壬申御詳政殿觀燈大府油庫　延燒千秋殿王見殿宇府庫　燼悲嘆成疾不聽政. 王國師二僧*大醫奇貞業*大卜晉含祚*大史潘希渥宰臣　知政事劉瑨中樞院使崔沆給事中蔡忠順等直宿銀臺知銀臺事李周禎右承宣李作仁嬖臣左司郞中劉忠正閤門舍人庾行簡等直宿於內親從將軍庾方中郞將柳琮卓思政河拱辰常直近殿門刑部尙書陳　亦入內直宿戶部侍郞崔士威爲大定門別監閉諸宮門戒嚴唯開長春大定門. 仍設救命道場於長春乾化二殿. 王累日不豫常居於內厭見群臣. 宰臣震恐請入寢問疾不許. 王與蔡忠順崔沆密議立嗣遣皇甫兪義迎大良院君於神穴寺.
西京都巡*　{檢}使康兆領甲卒而至遂謀廢立. 二月戊子請王出御龍興歸法寺. 己丑日色如張紅幕. 兆兵　入宮門王知不免與太后號泣出御法王寺. 俄而兪義等奉院君而至遂卽位. 兆廢王爲讓國公遣兵殺金致陽父子及庾行簡等七人. 王出自宣仁門侍臣. 初皆步從至是始有騎而從者. 至歸法寺解御衣換食而進. 兆召還沆等供職王謂沆曰: "頃府庫　而變起所忽皆由予不德夫復何怨. 但願歸老於鄕. 卿可奏新君且善輔佐." 遂向忠州. 太后欲食王親奉盤盂*大後欲御馬王親執　. 行至積城縣兆使人弒之以王自刎聞取門扇爲棺權　於館王在位十二年壽三十性沈毅少有人君之度. 善射御嗜酒好獵不留意政事信狎嬖倖以及於禍. 踰月火葬縣南. 陵曰恭陵謚宣靈廟號愍宗皆康兆所撰定. 臣民莫不痛憤. 而顯宗未之知至契丹問罪始知之. 顯宗三年移葬城東改陵曰義謚曰宣讓廟號穆宗五年加謚孝思十八年加威惠文宗十年加克英高宗四十年加靖恭.
○李齊賢贊曰: 慶父犯禮於魯不韋嫁禍於秦齊桓屍姜始皇　*毒{　}何救萬世之恥哉? 穆宗不戒覆車之轍防閑於初子母俱罹其殃社稷幾至於亡. 嗚呼! 宣讓之不幸也抑非不幸也.
世家卷第三.
