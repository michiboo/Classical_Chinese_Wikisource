列傳卷第七. 高麗史九十四.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
徐熙[*(徐)訥*(徐)恭].
○徐熙小字廉允內議令弼子也性嚴恪光宗十一年年十八擢甲科超授廣評員外郞累遷內議侍郞二十三年奉使如宋時不朝宋十數年熙至容儀中度宋太祖嘉之授檢校兵部尙書. 成宗二年由佐丞拜兵官御事從幸西京成宗欲微行遊永明寺熙上*　諫乃止賜鞍馬以賞之後改內史侍郞十二年契丹來侵熙爲中軍使與侍中朴良柔門下侍郞崔亮軍於北界備之成宗欲自將禦之幸西京進次安北府契丹東京留守蕭遜寧攻破蓬山郡獲我先鋒軍使給事中尹庶顔等成宗聞之不得進乃還熙引兵欲救蓬山遜寧聲言: "大朝旣已奄有高勾麗舊地今爾國侵奪疆界是以來討." 又移書雲: "大朝統一四方其未歸附期於掃蕩速致降款毋涉淹留." 熙見書還奏有可和之狀成宗遣監察司憲借禮賓少卿李蒙　如契丹營請和遜寧又移書雲: "八十萬兵至矣若不出江而降當*　{須}殄滅君臣宜速降軍前." 蒙　至營問所以來侵之意遜寧曰: "汝國不恤民事是用恭行天罰若欲求和宜速來降." 蒙　還成宗會群臣議之或言: "車駕還京令重臣率軍乞降." 或言: "割西京以北與之自黃州至　嶺　爲封疆." 成宗將從割地之議開西京倉米任百姓所取餘者尙多成宗恐爲敵所資令投大同江. 熙奏曰: "食足則城可守戰可勝也兵之勝負不在強弱但能觀　而動耳何可遽令　之乎! 　食者民之命也寧爲敵所資虛　江中又恐不合天意." 成宗然而止之熙又奏曰: "自契丹東京至我安北府數百里之地皆爲生女眞所據光宗取之築嘉州松城等城今契丹之來其志不過取北二城其聲言取高勾麗舊地者實恐我也今見其兵勢大盛遽割西京以北與之非計也且三角山以北亦高勾麗舊地彼以谿壑之欲責之無厭可盡與乎　割地與敵萬世之恥也願駕還都城使臣等一與之戰然後議之未晩也." 前民官御事李知白奏曰: "聖祖創業垂統　於今日無一忠臣遽欲以土地輕與敵國可不痛哉! 古人有詩云: '千里山河輕孺子兩朝冠劒恨焦周.' 蓋謂焦周爲蜀大臣勸後主納土於魏爲千古所笑也請以金銀寶器賂遜寧以觀其意且與其輕割土地　之敵國曷若復行先王燃燈八關仙郞等事不爲他方異法以保國家致*大平乎? 若以爲然則當先告神明然後戰之與和惟上裁之." 成宗然之時成宗樂慕華風國人不喜故知白及之.
遜寧以蒙　旣還久無回報遂攻安戎鎭中郞將大道秀郞將庾方與戰克之遜寧不敢復進遣人促降成宗遣和通使閣門舍人張瑩往契丹營遜寧曰: "宜更以大臣送軍前面對." 瑩還成宗會群臣問曰: "誰能往契丹營以口舌卻兵立萬世之功乎?" 群臣無有應者熙獨奏曰: "臣雖不敏敢不惟命?" 王出餞江頭執手慰籍而送之熙奉國書如遜寧營使譯者問相見禮遜寧曰: "我大朝貴人宜拜於庭." 熙曰: "臣之於君拜下禮也兩國大臣相見何得如是?" 往復再三遜寧不許熙怒還臥所館不起遜寧心異之乃許升堂行禮於是熙至營門下馬而入與遜寧分庭揖升行禮東西對坐遜寧語熙曰: "汝國興新羅地高勾麗之地我所有也而汝侵蝕之又與我連壤而越海事宋故有今日之師若割地以獻而修朝聘可無事矣." 熙曰: "非也我國卽高勾麗之舊也故號高麗都平壤若論地界上國之東京皆在我境何得謂之侵蝕乎? 且鴨綠江內外亦我境內今女眞盜據其*閒頑　變詐道途梗澁甚於涉海朝聘之不通女眞之故也若令逐女眞還我舊地築城堡通道路則敢不修聘將軍如以臣言達之天聰豈不哀納?" 辭氣慷慨遜寧知不可強遂具以聞契丹帝曰: "高麗旣請和宜罷兵." 遜寧欲宴慰熙曰: "本國雖無失道而致上國勞師遠來故上下皇皇操戈執銳暴露有日何忍宴樂?" 遜寧曰: "兩國大臣相見可無歡好之禮乎?" 固請然後許之極歡乃罷熙留契丹營七日而還遜寧贈以駝十首馬百匹羊千頭錦綺羅紈五百匹成宗大喜出迎江頭卽遣良柔爲禮幣使入覲. 熙復奏曰: "臣與遜寧約　平女眞收復舊地然後朝覲可通今　收江內請俟得江外修聘未晩." 成宗曰: "久不修聘恐有後患." 遂遣之轉平章事.
十三年率兵逐女眞城長興歸化二鎭郭龜二州明年又率兵城安義興化二鎭又明年城宣孟二州熙嘗扈駕海州成宗幸熙幕欲入熙曰: "臣之幕非至尊所當臨." 命進酒曰: "臣之酒不堪獻也." 成宗乃坐幕外進御酒共飮而罷供賓令鄭又玄上封事論時政七事　旨成宗會宰相議曰: "又玄敢越職論事罪之何如?" 皆曰: "惟命." 熙曰: "古者諫無官越職何罪? 臣以不才謬居宰相竊位素餐使官卑者論政敎得失是臣之罪也　又玄論事甚切宜加褒奬." 成宗感悟擢又玄監察御史賜熙繡鞍廐馬酒果以慰之拜太保內史令. 十五年熙患疾在開國寺成宗駕幸問疾以御衣一襲馬三匹分施寺院又以穀一千石施開國寺凡所以祈命者無所不爲. 明年頒祿熙病尙未愈命有司曰: "熙年雖未及致仕以疾病未得侍朝宜給致仕祿." 穆宗元年卒年五十七聞訃震悼賻布一千匹麥三百石米五百石腦原茶二百角大茶十斤　香三百兩以禮葬之謚章威顯宗十八年配享成宗廟庭德宗二年加贈太師子訥側室子周行.
○訥成宗十五年擢甲科顯宗朝累遷尙書吏部侍郞兼左諫議大夫移國子祭酒知吏部事. 王納訥女爲妃授訥中樞使右散騎常侍驟拜門下侍郞同內史門下平章事判尙書吏部事德宗初加檢校太師進門下侍中靖宗時判都兵馬使. 王遣戶部郞中庾先如契丹謝安撫訥奏曰: "往歲契丹欲於鴨江東加築城堡今復和親可因庾先附表請罷." 王從之. 七年賜　杖加重大匡明年再上表乞退不允訥　疾寓地藏寺王遣右承宣金廷俊問疾以御衣二襲穀一千碩馬二匹納寺祈福疾篤親臨視之制加三重大匡內史令賜子孫永業田及卒王哀悼贈謚簡敬後配享靖宗廟庭宣宗三年避先王謚改元肅. 初弼父神逸郊居有鹿　投神逸拔其箭而匿之獵者至未獲而返. 夢有神人謝曰: "鹿吾子也賴君不死當令公之子孫世爲卿相." 神逸年八十生弼弼熙 訥果相繼爲宰相.
○恭熙玄孫毅宗朝蔭補景靈殿判官扈駕西都王命兩京文武官射至暮揷大燭侯上射之西都人多中之從臣無中者王頗不平恭一箭中燭二箭中的王大喜賜帛累官至平章事明宗元年卒. 爲人有膽略善騎射六爲兩界兵馬使士卒樂附及拜宰相志益謙遜疾文士驕傲禮遇武人鄭仲夫之亂重房令巡檢軍二十二人環衛其第不及於禍.
劉瑨.
○劉瑨忠州大原縣人后妃之姓劉者皆出其宗故世爲戚里. 爲人廉介美風儀光宗末筮仕爲內承旨穆宗朝累遷至吏部尙書　知政事顯宗卽位授尙書左僕射由門下侍郞拜檢校太師守門下侍中與同列奏: "民庶疫　陰陽愆伏皆由刑政不時也謹按月令三月節省囹圄去桎梏無肆掠止獄訴四月中氣挺重囚出輕繫七月中氣繕囹圄具桎梏斷薄刑決小罪又按獄官令從立春至秋分不得奏決死刑若犯惡逆者不拘此令然恐法吏未盡詳審伏請今後內外所司皆依令施行." 從之. 十年卒輟朝三日贈內史令瑨自累朝以來恆居近職未嘗補外雖無獻替頗有公輔之望.
姜邯贊.
○姜邯贊舊名殷川衿州人五世祖餘淸自新羅來居始興郡卽衿也父弓珍事太祖爲三韓壁上功臣. 邯贊少好學多奇略成宗朝擢甲科第一累遷禮部侍郞. 顯宗元年契丹主自將攻西京我軍敗報至群臣議降邯贊獨曰: "今日之事罪在康兆非所恤也但衆寡不敵當避其鋒徐圖興復耳." 遂勸王南幸. 二年遷國子祭酒再轉翰林學士承旨左散騎常侍進中樞使請修社稷壇令禮官議定儀注改吏部尙書邯贊有田十二結在開寧縣白王給軍戶. 九年除西京留守內史侍郞同內史門下平章事王手書告身曰: "庚戌年中有虜塵干戈深入漢江濱當時不用姜公策擧國皆爲左　人." 世多榮之. 契丹蕭遜寧來侵兵號十萬時邯贊爲西北面行營都統使王仍命爲上元帥大將軍姜民瞻副之內史舍人朴從儉兵部郞中柳參爲判官帥兵二十萬八千三百屯寧州至興化鎭選騎兵萬二千伏山谷中以大繩貫牛皮塞城東大川以待之賊至決塞發伏大敗之遜寧引兵直　京城民瞻追及於慈州來口山又大敗之侍郞趙元又擊於馬灘斬首萬餘級. 明年正月邯贊以契丹兵逼京遣兵馬判官金宗鉉領兵一萬倍道入衛東北面兵馬使亦遣兵三千三百入援於是契丹回兵至漣渭州邯贊等掩擊斬五百餘級. 二月契丹兵過龜州邯贊等邀戰於東郊兩軍相持勝敗未決宗鉉引兵赴之忽風雨南來旌旗北指我軍乘勢奮擊勇氣自倍契丹兵奔北我軍追擊之涉石川至於盤嶺　屍蔽野　獲人口馬駝甲冑兵仗不可勝數生還者僅數千人契丹之敗未有如此之甚. 契丹主聞之大怒遣使責遜寧曰: "汝輕敵深入以至於此何面目見我乎? 朕當皮面然後戮之." 邯贊帥三軍凱還獻　獲王親迎於迎波驛結綵棚備樂宴將士以金花八枝親揷邯贊頭左執手右執觴慰嘆不已邯贊拜謝不敢當遂改驛名爲興義賜驛吏冠帶與州縣吏同.
邯贊上表請老不允賜　杖令三日一朝加檢校太尉門下侍郞同內史門下平章事天水縣開國男食邑三百戶賜推忠　謀安國功臣號. 十一年又表請致仕從之加特進檢校太傅天水縣開國子食邑五百戶. 邯贊以京都無城郭請築羅城王從之令王可道築之. 二十一年拜門下侍中德宗卽位授開府儀同三司推忠　謀安國奉上功臣特進檢校太師侍中天水郡開國侯食邑一千戶尋卒年八十四. 輟朝三日謚仁憲命百官會葬弔　賻贈一依侍中劉瑨例. 世傳有使臣夜入始興郡見大星隕於人家遣吏往視之適其家婦生男使臣心異之取歸以養是爲邯贊及爲相宋使見之不覺下拜曰: "文曲星不見久矣今在此耶." 邯贊性淸儉不營産業體貌矮陋衣裳垢弊不踰中人正色立朝臨大事決大策屹然爲邦家柱石時歲　民安中外晏然人以爲邯贊之功也. 致仕歸城南別墅著樂道郊居集又著求善集後配享顯宗廟庭文宗贈守太師兼中書令子行經.
崔士威.
○崔士威事穆宗累官刑部尙書顯宗初爲統軍使與康兆等禦契丹士威率諸將分軍出龜州北　頓湯井曙星三道與契丹戰敗績. 二年　知政事轉吏部尙書後與張延祐皇甫兪義獻議: "罷東京留守置慶州防禦使又廢十二州節度使置五都護七十五道安撫使." 俄遷內史侍郞平章事賜推忠佐理同德功臣號封淸河縣開國男食邑三百戶尋加檢校太師守門下侍中爵進伯食邑七百戶又加匡國功臣號判吏部事. 上*　論時政得失王命有司商確行之又奏: "諸州縣長吏稱號混雜自今郡縣以上吏稱戶長鄕部曲津亭驛吏只稱長." 從之. 臺官劾論: "士威與左僕射朴忠淑於毬庭禮會醉舞不敬請罪之." 不允. 加太子太師贈其父融乂守司空上柱國漢南郡開國男食邑三百戶母庾氏國大夫人. 契丹東京將軍大延琳叛自稱興遼國刑部尙書郭元請乘機取鴨江東岸士威與徐訥等上書以爲不可元固執攻之竟不克. 延琳所署太師大延定引東北女眞與契丹相攻遣使乞援王議諸輔臣士威與平章事蔡忠順言: "兵者危事不可不愼彼之相攻安知非我利耶? 但可修城池謹烽燧以觀其變." 王從之. 二十一年士威請老不聽令五日一朝明年加內史令仍令致仕德宗卽位命五日一朝入省視事卒贈太師謚貞肅. 文宗六年制曰: "檢校太師內史令崔士威在聖考朝以淸節直道屢有裨益弘濟艱難保安宗社以致中興可配享廟庭." 其甥姪未官者超授八品職.
皇甫兪義[張延祐].
○皇甫兪義史失其世系穆宗朝歷官至宣徽判官. 王寢疾金致陽謀變王知之命選文武各一人率軍校往迎顯宗於是蔡忠順崔沆等議曰: "皇甫兪義志存宗社且其父祖有勳勞於國當不墜家業以盡心力　遣此人幷擧武班郞將文演." 以聞乃命忠順草與顯宗書授兪義文演及別將李成彥高積等十人往迎於三角山神穴寺又命開城府　軍金延慶領卒一百郊迎. 兪義等至寺僧疑爲姦黨所遣匿不出兪義等具道所以迎立之意遂奉以還. 顯宗卽位授殿中侍御史進吏部侍郞改內史舍人尋爲中樞院日直員. 自庚戌用兵以來增置軍額由是百官祿俸不足兪義與中樞院使張延祐建議奪京軍永業田以充祿俸武官頗懷不平上將軍崔質又以邊功累拜武職而不得爲文官居常怏怏遂與上將軍金訓朴成李　李翔李暹石邦賢崔可貞恭文林猛等以奪田激衆怒誘諸衛軍士鼓　　入禁中縛兪義及延祐　撻垂死詣閤中面訴雲: "兪義等占奪我輩田實謀自利殊非公家之利若截趾適　柰四體何? 諸軍洶洶不勝憤怨請除國　用快群情." 王重違衆志除兪義延祐名流配. 後起授給事中累轉御史大夫與　知政事王可道築開京羅城拜中樞使歷　知政事吏部尙書陞內史侍郞同內史門下平章事判戶部事靖宗二年改門下侍郞八年卒.
延祐瀛州尙質縣人新羅末父儒避亂吳越後還國光宗以解華語累授客省每中國使至必使儒　接之. 延祐長於吏事以幹能稱後以戶部尙書卒贈尙書右僕射.
楊規.
○楊規事穆宗累官刑部郞中顯宗元年契丹主自將來討康兆圍興化鎭規爲都巡檢使與鎭使戶部郞中鄭成副使將作注簿李守和判官　犧令張顥　城固守契丹主獲通州城外收禾男婦各賜錦衣授紙封一箭以兵三百餘人送興化鎭諭降. 其箭封有書曰: "朕以前王誦服事朝廷其來久矣今逆臣康兆弒君立幼故親率精兵已臨國境汝等擒康兆送駕前便卽回兵不然直入開京殺汝妻　." 又以　書繫矢揷城門曰: "　興化鎭城主幷軍人百姓朕以前王誦紹其祖服爲我藩臣　禦封　忽被姦兇所害朕將精銳來討罪人其餘脅從皆與原免　汝等受前王撫綏之惠知歷代順逆之由當體朕懷無貽後悔." 守和等上表曰: "戴天履地者合去姦兇資父事君者須堅節操若違此理必受其殃伏乞俯循民情用回睿略大開天網何求鳥雀之先投載轄兵車可獲　　之率服?" 契丹主以錦衣銀器等物賜鎭將有差仍　曰: "省所上表奏具悉朕纂承五聖臨禦萬方忠良則必示旌褒兇逆則須行誅伐以康兆弒其故主挾彼幼君轉恣姦豪大示威福故親行誅伐特正刑名方擁全師以臨近境比特頒於綸音蓋式示於招懷遽覽封章未聞歸款陳瀝靡由於誠實詞華徒見於敬恭　汝等早列簪　必知逆順豈可助謀於逆黨不思雪憤於前王宜顧安危預分禍福." 守和又回表雲: "臣等昨奉詔泥輒陳心石望賜泣辜之惠切祈解網之仁凌霜耐雪加安百姓之心灰骨粉身永奉千年之聖." 契丹主見表知其不降乃解圍更傳　旨曰: "汝等慰安百姓而待之." 以二十萬兵屯干麟州南無老代以二十萬兵進至通州. 契丹主移軍銅山下兆引兵出通州城南戰敗就擒行營都統副使李鉉雲行營都統判官盧　監察御史盧　楊景李成佐等亦皆被執行營都兵馬副使盧　司宰丞徐崧注簿盧濟等死於陣下我軍大亂契丹兵乘勝追奔數十里斬首三萬餘級所棄糧餉鎧仗不可勝計. 於是契丹兵長驅而前左右奇軍將軍金訓金繼夫李元申寧漢伏兵於緩項嶺皆執短兵突出敗之契丹兵小卻. 契丹詐爲兆書送興化鎭諭降規曰: "我受王命而來非受兆命." 不降契丹又使盧　及其閤門使馬壽持檄至通州諭降城中皆懼. 中郞將崔質洪淑投袂而起執　及壽乃與防禦使李元龜副使崔卓大將軍蔡溫謙判官柴巨雲閉門固守衆心乃一. 契丹兵入郭州防禦使戶部員外郞趙成裕夜遁寧漢及行營修製官乘里仁大將軍大懷德工部郞中李用之禮部郞中簡英彥皆死城遂陷. 契丹留兵六千餘人守之規自興化鎭率兵七百餘人至通州收兵一千夜入郭州擊契丹所留兵悉斬之徙城中男女七千餘人於通州. 明年契丹主入京焚宮闕而退龜州別將金叔興與中郞將保良擊契丹兵斬萬餘級規掩擊契丹兵於無老代斬二千餘級奪被虜男女三千餘人又戰於梨樹追至石嶺斬二千五百餘級奪　虜千餘人後三日又戰於余里站斬千餘級奪　虜千餘人是日三戰皆捷復邀其前鋒於艾田擊之斬千餘級俄而契丹主大軍奄至規與叔興終日力戰兵盡矢窮俱死於陣. 契丹兵爲諸將　擊又因大雨馬駝疲乏甲仗皆失渡鴨綠江引去鄭成追之及其半渡尾擊之契丹兵溺死者甚衆諸降城皆復之. 規以孤軍旬月*閒凡七戰斬級甚衆奪被虜人三萬餘口獲駝馬器械不可勝數.
以功贈工部尙書給規妻殷栗郡君洪氏粟授子帶春校書郞. 王手製敎賜洪氏曰: "汝夫才全將略兼識治道常效節於松筠竟輸誠於邦國忠貞罕比夙夜忘勞昨於北境有戎中軍　勇指揮士卒威騰矢石追捕仇　力靜封疆抽一劒而萬夫爭走挽六鈞而百旅皆降自此城鎭得全情懷益壯累多捷勝不幸隕亡常思出衆之功已加勳秩更切酬勞之念增及頒宣歲賜汝稻穀一百碩以終其身." 贈叔興將軍又命給其母李氏粟敎曰: "贈將軍叔興自守邊城勇於赴敵旣成功於破竹終致命於伏　言念舊勞合加優賞可歲給其母粟五十碩以終其身." 十年賜規叔興功臣錄*券十五年又俱賜三韓後壁上功臣號. 文宗卽位制曰: "大中祥符三年契丹入寇西北面都巡檢使楊規副指揮金叔興等挺身奮擊連戰破敵矢集如蝟毛俱沒陣下追念其功合行褒奬可圖形功臣閣以勸後來." 帶春靖宗六年爲安北大都護府副使左僕射崔　奏: "帶春立志岐拔多智略閑軍事若有邊虞非此人無可遣者不宜補外." 不聽. 後至直門下省衛尉卿文宗初有疾制免常朝只令視事兼官.
智蔡文[*(智)祿延].
○智蔡文鳳州人顯宗元年補中郞將王聞契丹兵至遣蔡文將兵鎭和州以備東北及康兆敗兆及李鉉雲盧　等皆被執命蔡文移兵援西京蔡文卽與軍容使侍御史崔昌進次剛德鎭. 　爲契丹鄕導與契丹人劉經齎檄至西京諭降副留守元宗奭與僚佐崔緯咸質楊澤文晏等已修降表蔡文等聞之引兵至西京城門閉. 昌呼分臺御史曹子奇曰: "吾等奉王命倍道來今不納何也?" 子奇具告　經諭降事遂開門蔡文入屯故宮南廊. 昌諷宗奭拘留　經固守宗奭不從昌密與蔡文謀遣兵城北候　等還掩殺之取其表焚之. 時城中疑貳蔡文出鎭城南獨大將軍鄭忠節從之俄而東北界都巡檢使卓思政率兵至遂與合軍復入城. 王以三軍敗　州郡陷沒上表請朝契丹主許之遂禁　掠以馬保佑爲開城留守王八副之遣乙凜將騎兵一千送保佑等又遣其閤門引進使韓杞以突騎二百至西京北門呼曰: "皇帝昨遣劉經盧　等齎詔曉諭何至今無消息也若不拒命留守官僚來聽我指諭." 思政聞杞語與蔡文謀使麾下鄭仁等將驍騎突出擊斬杞等百餘人餘悉擒之無一人還者. 思政以蔡文爲先鋒出與乙凜戰乙凜保佑敗走於是城中人心稍安思政還入城蔡文與李元出屯慈惠寺契丹主復遣乙凜擊之. 邏卒報: "敵兵來屯安定驛勢甚盛." 蔡文馳告思政遂與思政及僧法言率兵九千迎擊於林原驛南斬首三千餘級法言死. 翼日蔡文復出戰契丹兵敗走於是城中將士登城以望競出逐之至馬灘契丹回兵擊之我軍敗遂圍城. 契丹主次城西佛寺思政懼　將軍大道秀曰: "君自東門吾自西門出前後夾攻蔑不勝矣?" 遂以麾下兵夜遁道秀出東門始知見　又力不可敵遂率所部降於契丹諸將皆潰城中　懼. 統軍錄事趙元隘守鎭將姜民瞻郞將洪　方休等莫知所措乃共禱神祠筮得吉兆於是衆推元爲兵馬使收散卒閉城固守.
蔡文奔還京奏西京敗軍狀群臣議降姜邯贊獨勸王南行蔡文請曰: "臣雖駑怯願在左右效犬馬勞." 王曰: "昨李元崔昌奔還自請扈從今不復見爲臣之義果如是乎? 今卿旣勞於外又欲　衛予甚嘉之." 賜酒食及銀鞍. 是夜王與后妃及吏部侍郞蔡忠順等率禁軍五十餘人出都行至積城縣丹棗驛武卒堅英與驛人張弓矢將犯行宮蔡文馳射之賊徒奔潰復自西南山突出遮道蔡文又射卻之. 王至昌化縣有吏告曰: "王識吾名面乎?" 王陽不聞吏怒將構亂使人呼曰: "河拱辰將兵來矣." 蔡文曰: "何故來耶?" 吏曰: "欲擒蔡忠順金應仁等耳." 應仁及侍郞李正忠郞將國近等皆遁獨蔡文忠順周佇等留侍夜賊又至侍從臣僚宦官嬪御皆亡匿唯玄德大明二王后侍女二人承旨良　忠弼等侍蔡文隨機應變賊不敢近. 及曉蔡文請二後先自北門出手控御馬*閒行入道峯寺賊不之知忠順繼至. 蔡文奏曰: "去夜賊疑非拱辰臣請往跡之." 王恐其亡不許. 蔡文曰: "臣若背君言與事違天必誅之." 王乃許. 卽往昌化縣道逢國近國近曰: "吾衣裝盡爲賊奪." 蔡文曰: "汝爲臣不忠獲保首領足矣." 適拱辰柳宗赴行在蔡文遇諸道具言賊變且詰之果非拱辰所爲也. 拱辰道見中軍判官高英起敗軍南走與俱來時拱辰所領卒二十餘人蔡文遂以其卒搜昌化縣得賊所盜馬十五匹鞍十部將還蔡文謂拱辰等曰: "吾與諸君偕進王必驚動請諸君少後." 遂獨行忠弼在寺門望之入奏: "智將軍來矣." 王喜出門迎之. 蔡文奏曰: "臣已得賊實非拱辰所爲且偕拱辰來." 王引見拱辰宗勞之遂遣拱辰往契丹營請和. 明年正月王次廣州失二王后所之令蔡文往尋之至饒呑驛乃得奉還王喜爲留三日王發廣州踰嶺宿鼻腦驛.
蔡文奏: "扈從將士皆托尋妻子四散昏夜恐有賊竊發請爲幟揷將士冠以辨." 從之. 宗曰: "臣鄕陽城去此不遠請幸之." 王悅遂幸陽城夜宗應仁等矯旨毀御鞍以賜縣人遲明縣吏皆遁. 宗應仁等又請: "遣二王后各歸其鄕遣扈從將卒往東邊備急." 王以問蔡文蔡文大哭曰: "今君臣失道橫罹殃禍播遷如此正當動由仁義以收人心　王后以求生其可忍乎?" 王曰: "將軍言是也." 遂行過蛇山縣蔡文見群　在田欲慰悅王心躍馬而前　驚飛　身仰射應弦而墮王大悅. 蔡文下馬取　進曰: "有臣如此何憂盜賊?" 王大笑慰奬. 至天安府宗應仁奏: "臣等請往石坡驛供頓以迎." 遂逃. 至巴山驛王謂蔡文曰: "玄德王后有娠不宜遠行其鄕善州距此不遠可以遣之." 蔡文固執前議王曰: "勢不獲已." 遂遣之次礪陽縣將卒有離心蔡文奏曰: "聖祖統合之時有功者雖小必賞　今方涉險艱要得衆心宜先懋賞." 王從之授玄安之等十六人爲中尹. 至參禮驛全州節度使趙容謙野服迎駕朴暹奏曰: "全州卽古百濟聖祖亦惡之請上勿幸." 王然之宿長谷驛容謙謀欲止王挾以號令與轉運使李載巡檢使崔　殿中少監柳僧虔以白幟揷冠鼓　而進蔡文使人閉門堅守賊不敢入王與後乘馬在驛廳事蔡文登屋問曰: "汝等何得如是柳僧虔來否?" 賊曰: "來矣." 又問: "汝爲誰?" 賊曰: "汝亦爲誰?" 蔡文*　以他語賊曰智將軍也蔡文認其聲曰: "汝是親從馬韓兆也." 仍以王命召僧虔僧虔曰: "汝不出吾不敢入." 蔡文出門呼僧虔引至王前僧虔泣奏曰: "今日之事容謙所爲臣不知也." 請奉旨召容謙來王許之僧虔出遂逃. 王命良　召容謙載旣至諸將欲殺之蔡文呵止之使二人牽大明宮主馬而行旣而遣還全州. 王入羅州夜候人誤報契丹兵至王大驚走出外蔡文奏曰: "大駕夜行百姓驚擾願還御行宮臣　知然後動猶可及也." 蔡文出候之通事舍人宋均彥別將丁悅齎契丹前鋒元帥駙馬書及拱辰奏狀來蔡文率詣行宮王見拱辰狀知兵已退喜以均彥爲都兵馬錄事丁悅爲親從郞將駙馬書無解契丹字者莫曉其意. 二月還至公州賜蔡文田三十結敎曰: "朕因避寇狼狽遠塗所從臣僚罔不逃散唯蔡文蒙犯風霜跋涉山川不辭　　之勞終保松筠之節諒多殊效何惜異恩?" 七年以武職兼右常侍十七年拜右僕射卒德宗卽位制曰: "故上將軍左僕射智蔡文當聖考南幸獨全忠節功在第一宜錄功科以勸將來." 曾孫祿延.
○祿延蔭補內謁者出爲東北面兵馬判官以材幹稱肅宗九年征女眞有功陞殿中侍御史仁宗朝累遷同知樞密院事與內侍金粲安甫麟上將軍崔卓吳卓大將軍權秀高碩謀去李資謙拓俊京不克. 資謙殺吳卓等使子之甫縛　祿延於順天館慘酷幾死令其黨尹翰押流遠地行至忠州病不能興氣尙未絶翰斷*　{支}體埋路傍而還妻子沒入州郡爲奴婢. 資謙敗賜祿延子壻爵一級得改葬. 祿延爲人荒恣無學術行檢自謂有智計欲除李拓謀拙反陷於禍子之勇後與李深謀變伏誅.
河拱辰.
○河拱辰晉州人成宗朝爲鴨江渡勾當使穆宗時除中郞將王寢疾拱辰與親從將軍庾方中郞將卓思政等常直近殿門尋遷尙書左司郞中及康兆擧兵至拱辰遂與思政奔於兆. 拱辰嘗在東西界擅發兵入東女眞部落見敗顯宗初坐流遠島尋召還復職. 未幾王避契丹南幸拱辰追謁於道奏曰: "契丹本以討賊爲名今已得康兆若遣使請和彼必班師." 王筮得吉卦遂遣拱辰及高英起奉表狀往契丹營拱辰行至昌化縣以表狀授郞將張旻別將丁悅先往契丹軍言曰: "國王固願來覲第懼兵威又因內難出避江南遣陪臣拱辰等陳告事由拱辰等亦惶懼不敢前來請速收兵." 旻等未至契丹先鋒已至昌化拱辰等具陳前意契丹問國王安在*　曰: "今向江南不知所在." 又問遠近*　曰: "江南太遠不知幾萬里." 追兵乃還. 明年拱辰與英起至契丹營乞班師契丹主許之遂留拱辰等拱辰旣被留內圖還國外示忠勤契丹主甚加寵遇拱辰與英起密謀奏曰: "本國今已喪亡臣等願領兵點檢而來." 契丹主許之尋聞王返國使英起居中京拱辰居燕京皆妻以良家女拱辰多市駿馬列置東路以爲歸計人告其謀契丹主鞫之. 拱辰具以實對且曰: "臣於本國不敢有二心罪當萬死不願生事大朝." 契丹主義而原之諭令改節效忠拱辰辭益　不遜遂殺之爭取心肝食之. 後王下敎錄功加其子則忠祿資文宗六年制曰: "左司郞中河拱辰在統和二十八年契丹兵入侵臨敵忘身掉三寸舌能卻大兵可圖形閣上." 超授其子則忠五品職尋又錄其功贈尙書工部侍郞.
金殷傅.
○金殷傅水州安山縣人性勤儉成宗朝授甄官丞穆宗時累遷御廚使顯宗初爲公州節度使. 王避契丹南下次公州殷傅備禮郊迎曰: "豈意聖上跋涉山川凌冒霜雪至於此極." 獻衣帶土物王遂更衣以土物分賜扈從官. 王至巴山驛吏皆遁御廚闕膳殷傅又進膳羞分供朝夕契丹兵退王還次公州殷傅使長女製御衣以進. 因納之是爲元成王后元惠元平二王后亦其女也尋除刑部侍郞如契丹賀生辰還至來遠城契丹　女眞執之以歸數月乃得還. 進知中樞事轉戶部尙書拜中樞使上護軍八年卒以王后故贈推忠守節昌國功臣. 開府儀同三司守司空上柱國安山郡開國侯食邑一千戶妻封安山郡大夫人又贈其父尙書左僕射上柱國安山縣開國侯食邑一千五百戶母安山郡大夫人妻父李許謙亦贈尙書左僕射上柱國邵城縣開國侯食邑一千五百戶.
周佇.
○周佇宋溫州人穆宗時隨商舶來學士蔡忠順知其有才密奏留之初授禮賓省注簿不數月除拾遺遂掌制誥. 顯宗避契丹南幸佇扈從有功由是大顯驟遷禮部侍郞中樞院直學士歷內史舍人秘書監右常侍拜翰林學士承旨崇文輔國功臣左散騎常侍上柱國海南縣開國男食邑三百戶尋進禮部尙書十五年卒. 性謙恭工文翰交聘辭命多出其手恩遇無比.
姜民瞻.
○姜民瞻晉州晉康人穆宗朝登第顯宗時東女眞寇淸河迎日長　縣民瞻與文演李仁澤曹子奇爲都部署往督州郡兵擊走之拜內史舍人又以大將軍副姜邯贊大破契丹蕭遜寧於興化鎭遜寧引兵直　京都民瞻追及於慈州來口山又大敗之擢鷹揚上將軍柱國轉右散騎常侍賜推誠致理翊戴功臣號. 明年知中樞事兵部尙書十二年卒輟朝三日贈太子太傅. 民瞻起自書生射御非其所長然志氣剛果屢立戰功遂顯達後下敎錄功加其子旦祿資. 文宗卽位制曰: "大中祥符十一年契丹　入兵部尙書知中樞院事姜民瞻奮擊大捷於盤嶺之野契丹奔北投戈委甲行路隘塞　斬萬級追念其功合行褒奬可圖形功臣閣以勸後來."
郭元.
○郭元淸州上黨縣人成宗十五年登甲科累遷起居舍人顯宗二年拜中樞直學士. 六年如宋獻方物仍告契丹連歲來侵會女眞亦訴爲契丹侵擾累年不得朝. 帝以契丹旣受盟難於*　辭學士錢惟演草詔曰: "念卿本道固深軫於懷思　乃隣封亦久從於盟好所期輯睦用泰黎蒸." 帝覽之喜曰: "如此則雖契丹見之無妨." 仍　元遊開寶寺密使館伴員外郞張師德開諭師德與元登寺塔從容謂曰: "今京都高屋大廈摠是軍營陛下一統　海猶且養卒日令習戰以備北方天子尙如此　貴國與之連境結好息民是遠圖也." 明年還拜刑部侍郞右諫議大夫又明年再轉禮部侍郞翰林學士十三年改右散騎常侍歷中樞使刑部尙書賜推誠文理功臣號十八年　知政事. 王謂宰相曰: "女眞屢犯東　爲害滋甚宜招諭渠首厚加賞賜此所謂以德懷人也." 元曰: "女眞人面獸心與其懷之以惠曷若震之以威." 王然之. 二十年興遼反契丹遣使求援元密奏王曰: "鴨江東畔契丹保障今可乘機取之." 崔士威徐訥金猛等皆上書言其不可元固執遣兵攻之不克　　發疽而卒. 性淸廉工文詞歷位臺省以吏能稱然不自重與李作仁善人以此譏之. 德宗卽位以元有勳勞擢用其子拯.
王可道.
○王可道初名子琳淸州人本姓李成宗朝擢魁科補西京掌書記顯宗五年上將軍金訓崔質等作亂由是武臣用事悍夫兇　　帶文官羊頭狗尾布列臺閣政出多門朝綱紊亂. 可道以和州防禦使秩滿還京在私第心懷憤激密謂日直金猛曰: "王何不效漢高雲夢之遊乎?" 猛喩其意密奏王納之以可道嘗爲書記頗得人心卽權授西京留守判官趣令先往設備. 明年王幸西京宴群臣於長樂宮乘訓等醉以兵襲之遂誅訓質及李　崔可貞石邦賢李暹金貞悅孝　林猛崔龜等十九人. 龜儒士以兵部郞中扈從性　鄙與質等交故及. 尋以訓等子若同産兄弟歸之本貫常赦不原其父母妻　妹祖孫叔伯緣坐者皆放之. 後累歷尙書右丞同知中樞事戶部尙書賜致盛功臣號十八年　知政事. 二十年與左僕射異膺甫御史大夫皇甫兪義尙書左丞黃周亮等築開京羅城可道令人持傘環立登高而進退之均其闊狹以定城基以功進檢校太尉行吏部尙書兼太子少師　知政事上柱國開城縣開國伯食邑七千戶加輸忠創闕功臣號賜姓王給開城縣莊田封其妻金氏開城郡夫人.
德宗卽位可道請納妃於是納其女爲妃改門下侍郞同內史門下平章事以有疾免朝. 時遣工部郞中柳喬郞中金行恭如契丹會葬且賀卽位可道奏: "契丹與我通好交贄然每有幷呑之志今其主　駙馬匹梯叛據東京宜乘此時請毀鴨綠城橋歸所留我行人若不聽可與之絶." 乃附表請之契丹不從王命群臣議徐訥等二十九人曰: "彼旣不從我言宜勿通好." 皇甫兪義等三十九人駁雲: "今若絶交必貽禍害不如繼好息民." 王從可道及訥等議停賀正使仍用聖宗*大平{太平}年號. 平章事柳韶請攻破丹城王下宰執議訥及兪義黃周亮崔齊顔崔　金忠贊等皆曰不可可道與李端奏時不可失固請出軍王命有司卜於*大廟不果出兵. 可道尋乞骸歸鄕養疾三年卒官　喪事謚英肅後贈太師中書令配享顯宗廟庭.
金猛.
○金猛字貞固梁州宜春縣人祖衍徙居平壤官至通事舍人父贄以詞章見稱累授給事中兼直翰林院性嗜酒使氣屢罷免. 猛登第官累左拾遺顯宗卽位擢置近侍　掌劇權累拜中樞使賜爵宜春縣開國男食邑三百戶. 二十一年病革加　知政事卒王痛悼謚文定德宗以猛有勳勞擢　其子德符文宗贈太子太師門下侍中.
柳韶.
○柳韶史失其世系顯宗朝歷司憲中丞諫議大夫進累平章事. 二十年王命韶於興化鎭西北四十里修古石城置威遠鎭又修興化鎭北古石堡置定戎鎭徙永平民實之. 契丹東京將軍大延琳叛自稱興遼來求援王不許時韶以西北面判兵馬事遭喪王下敎起復曰: "古者三年之喪卒哭金革之事無避漢丞相翟方進遭喪旣葬三十日除服視事今興遼來請師恐有邊警卿宜馳往邊上以備之." 除吏部尙書　知政事德宗卽位授中軍兵馬元帥尋遷門下侍郞同內史門下平章事. 二年韶始置北境關防起自西海濱古國內城界鴨江入海處東跨威遠興化靜州寧海寧德寧朔雲州安水淸塞平虜寧遠定戎孟州朔州等十三城抵耀德靜邊和州等三城. 是役契丹來爭校尉邊柔奮身先登擊卻之以功授中郞將. 明年王宴群臣於文德殿以勞韶等開拓關城之勤賜韶推忠拓境功臣號進階銀靑興祿大夫上柱國官至*大尉門下侍郞平章事謚襄懿配享德宗廟庭.
尹徵古.
○尹徵古初名元載樹州守安縣人成宗末登第穆宗朝拜監察御史顯宗卽位超授侍御史轉內史舍人充國史修撰官進累中樞使右散騎常侍檢校司徒上柱國. 十二年加檢校*大尉賜推忠佐理功臣號卒. 性沈重嚴毅美風儀善楷書所至裁決平允口不言人短而人畏愛之. 訃聞王曰: "世豈復有斯人朕將疇依." 歎惜者久贈尙書右僕射謚莊景德宗卽位以徵古有勳勞擢用其子希旦.
韋壽餘.
○韋壽餘沁州江華縣人端*慤守法自光宗朝在司膳久不調穆宗時累遷爲門下侍郞平章事顯宗初請老不許賜　杖王以壽餘於朝臣最老欲大用. 其明年授門下侍中上柱國江華縣開國子食邑五百戶卒謚安恭贈內史令.
田拱之.
○田拱之靜州靈光縣人成宗朝登進士科穆宗末授大學博士時耽羅奏瑞山湧出海中遣拱之往視耽羅人言其形狀奇異可懼拱之躬至山下　其形以進. 顯宗初進刑部侍郞拜中樞院副使吏部侍郞卒拱之善辭命歷仕中外二十餘年以勤恪稱贈左散騎常侍.
李周憲.
○李周憲洞州土山縣人初以小吏起頗稱勤幹成宗嘗雲: "鐵中錚錚者." 授監察司憲穆宗時轉內史舍人兼典三司職務顯宗朝拜殿中監進累尙書右僕射卒.
李周佐.
○李周佐慶州人家世單微幼聰悟左僕射李成功留守東京一見器之及還攜至京使隸國學. 穆宗朝登第調尙州牧記室　軍事拜監察御史顯宗時遷起居舍人出爲東北面兵馬使奏朔方道登溟州管內三陟霜陰鶴浦派川連谷羽溪等十九縣　被蕃賊侵擾生業甚艱請加撫恤命　租賦. 德宗初授右諫議大夫靖宗二年除右散騎常侍六年以刑部尙書判御史臺事卒王悼惜贈司空尙書右僕射賻米麥四百石賜茶及衣著令百官會葬周佐襟懷倜　儀表　偉立朝四十餘年有大臣之體.
安紹光.
○安紹光洞州土山縣人世爲將體貌魁偉使氣好鷹馬穆宗卽位以有翼戴功令掌宿衛寵待無比顯宗朝累拜尙書右僕射卒輟朝三日謚敬剛.
趙之　.
○趙之　白州銀川縣人有吏幹性嗜酒日夜娛樂穆宗朝拜吏部侍郞知銀臺事時以朋比乾沒譏之然視金諾李周禎輩有*閒顯宗二年以左僕射　知政事卒輟朝三日謚恭華.
列傳卷第七.
