志卷第二十七. 高麗史七十三.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
選擧一.
○三國以前未有科擧之法高麗太祖首建學校而科擧取士未遑焉. 光宗用雙冀言以科擧選士自此文風始興. 大抵其法頗用唐制. 其學校有國子大學四門又有九齋學堂而律書　學皆肄國子. 其科擧有製述明經二業而醫卜地理律書　三禮三傳何論等雜業各以其業試之而賜出身. 其國子升補試亦所以勉進後學也. 雖名卿大夫未必不由科目進. 而科目之外又有遺逸之薦門蔭之　成衆愛馬之選補南班雜路之陞轉所進之途非一矣. 原其立法定製之初養育之方選取之制銓注之法井然有條累世子孫憑藉而維持之東方文物之盛擬諸中華. 自權臣私置政房政以賄成銓法大壞而科目取士亦從而汎濫. 於是黑冊之謗粉紅之　傳播一時而高麗之業遂衰矣. 其制度節目之詳遺失殆盡姑採見於史冊者隨其詳略條分類聚作選擧志.
科目一.
○光宗九年五月雙冀獻議始設科擧試以詩賦頌及時務策取進士兼取明經醫卜等業.  十一年只試詩賦頌.  十五年復試以詩賦頌及時務策.
景宗二年親試進士.
成宗二年始臨軒覆試然不爲常例. 親試覆試例用詩賦.  六年除頌試以詩賦及時務策.
穆宗七年三月改定科擧法. 先時每春月試取秋冬放榜至是定以三月開場鎖　貼禮經十條明日試詩賦越一日試時務策至十日定奏科第乃開鎖. 其明經以下諸業上年十一月畢選與進士同日放榜.
顯宗元年四月國子司業孫夢周奏: "只試詩賦不試時務策."  二年禮部侍郞周起奏: "定糊名試式."  八年十月判: 東堂監試給暇兩大業試前三朔醫卜律書業二朔　業一朔.  十年六月翰林學士郭元奏: "除對策試以論必用禮記中義爲題."  十五年十二月判: 諸州縣千丁以上歲貢三人五百丁以上二人以下一人令界首官試選製述業則試以五言六韻詩一首明經則試五經各一機依例送京國子監更試入格者許赴擧餘　任還本處學習. 如界首官貢非其人國子監考　科罪.
靖宗二年七月判: 生徒入學滿三年方許赴監試.  十一年四月判: 五逆五賤不忠不孝鄕部曲樂工雜類子孫勿許赴擧.
文宗二年十月判: 各州縣副戶長以上孫副戶正以上子欲赴製述明經業者所在官試貢京師尙書省國子監審考所製詩賦違格者及明經不讀一二機者其試貢員科罪. 若醫業須要廣習勿限戶正以上之子雖庶人非係樂工雜類　令試解.  九年十月內史門下奏: "氏族不付者勿令赴擧."  十六年三月國子司業黃抗之考試國學諸生署科甚濫命中書舍人鄭惟産改試. 惟産請行封彌之法. 貢　封彌始此.  三十三年六月判: 三禮何論政要業監試於諸業畢試後國子監與本業員試取.
宣宗卽位詔進士以下諸業自今許三年一試.  元年十一月判: 三禮三傳業亦前代取人之典不可停廢三禮業以禮記二十卷爲　業大經貼經十處通六以上揷籌十處破文通口問口對義理通六以上以周禮儀禮爲小經一經揷籌十處破文通義理通六以上一經破文讀二機三傳業以左傳爲肄業大經*貽{貼}經十處通六以上揷籌十處破文通義理通六以上以公羊穀梁傳爲小經一傳揷籌十處破文通義理通六以上一傳只讀二機.  八年十二月判: 內侍人吏行卷依披籃赴擧例試前爲限納之又進士遭父母喪者其業未選前服　則行卷家狀修送貢院雖限內姓名未錄許令赴試諸業擧人亦依此例.
獻宗定製述明經諸業監試隔一年試選.
肅宗七年閏六月式目都監奏: "三禮三傳業出身者不別錄用漸致衰微今後爲先量　後生業此者國子監勸勵."
睿宗五年二月除論試以詩賦策.  九月判: 製述明經諸業新擧者屬國子監三年仕滿三百日者各業監試許赴. 西京則留守官選上鄕貢則東南京八牧三都護等界首官依前式試選申省.  十一年十一月判: 諸業擧人十一月始明經爲先選取進士則明年二月晝夜平均時選取諸生行卷家狀及試官差定諸事都省及樞密院國子監敬　施行諸業初擧及一度停擧者依式問　連次赴擧者只考家狀*　{痕}瑕赴試. 遭父母喪者屬部坊里典及本鄕其人事審官處問　二十七朔已滿則考其家狀*　{痕}瑕赴擧. 凡姓名記錄進士則限十二月二十日家狀行卷終明經以下則限十一月終限外雜暇已滿者及因公出使限內不及上京者試日爲限修送貢院.  十四年東堂始用經義.  十六年五月判: 明經業以下諸業監試司業以上官同各業員試選.
仁宗五年三月詔復用詩賦論.  九年三月判: 防丁監試雖入仕必以詩賦選取.  十四年八月中書門下奏: "國學諸生行藝分數十四分以上直赴第三場十三分以下四分以上赴詩賦場."  十一月判: 凡製述業經義詩賦連卷試取凡明經業試選式貼經二日內初日尙書　業貼周易周易　業貼尙書各十條翌日毛詩貼十條各通六條以上. 第三日以後讀大小經各十機破文兼義理通六機每義六問破文通四機. 又周易　業讀尙書毛詩春秋各秩一機例隨秩揷籌. 小經謂業經大經禮記. 凡明法業式貼經二日內初日貼律十條翌日貼令十條兩日　全通. 第三日以後讀律破文兼義理通六機每義六問破文通四機. 讀令破文兼義理通六機每義六問破文通四機. 凡明　業式貼經二日內初日貼九章十條翌日貼綴術四條三開三條謝家三條兩日　全通. 讀九章十卷破文兼義理通六機每義六問破文通四機. 讀綴術四機內兼問義二機三開三卷兼問義二機謝家三機內兼問義二機. 凡明書業式貼經二日內初日貼說文六條五經字樣四條　全通翌日書品長句詩一首眞書行書篆書印文一　讀說文十機內破文兼義理通六機每義六問破文通四機. 凡醫業式貼經二日內初日貼素問經八條甲乙經二條翌日貼本草經七條明堂經三條兩日各通六條以上. 讀　經十卷破文兼義理通六機破文通四機. 針經九卷難經一卷幷十卷破文兼義理通六機破文通四機. 又讀灸經破文通二機. 凡呪　業式貼經二日內初日貼　經十條翌日貼劉涓子方十條　通六條以上讀小經瘡疽論七卷明堂經三卷內兼義理通六機. 讀大經針經十機內兼義理通六機又讀七卷本草經二機. 凡地理業式貼經二日內初日貼新集地理經十條翌日劉氏書十條兩日　通六條以上. 讀地理決經八卷經緯令二卷幷十卷破文兼義理通六機破文通四機讀地鏡經四卷口示決四卷胎藏經一卷　決一卷幷十卷破文兼義理通六機破文通四機. 又讀蕭氏書十卷內破文一機. 凡何論業式眞書奏狀小貼喫　讀何論十機孝經曲禮各二機律前後帙各一機. 凡明經業監試格莊丁十二機以周易尙書毛詩各二機禮記春秋各三機白丁九機以周易尙書各一機毛詩禮記各二機春秋三機. 凡書業監試字說文三十卷內白丁三冊莊丁五冊各破文試讀又令眞書. 凡　業監試白丁業經三機　二機莊丁業經五機　二機. 凡律業監試白丁律二機令三機莊丁律三機令三機. 凡醫卜地理業各其本司試選. 凡諸州貢士依前定額數若有才堪貢選不限其數. 所貢之人將申送日行鄕飮酒禮牲用小牢以官物充.  十七年十月禮部貢院奏: "范仲淹雲: '先策論以觀其大要次詩賦以觀其全才以大要定其去留以全才升其等級.' 斯擇才之本致理之基也. 我朝製述業於第三決場迭試策論之無着韻偶對者因此詩賦學漸爲衰廢. 今後初場試經義二場論策相遞三場詩賦永爲格式. 且國學未立前初場試以貼經立學以後兼試大小經義擧子難之. 今後除兼經義只試本經義."  十八年閏六月中書門下奏: "明法業但讀律令其登科甚易且於外　必六經州牧實爲出身捷俓. 緣此兩班子弟及貢士求屬者漸多製述明經兩大業及醫卜地理業國家所不可廢而今赴擧者少. 今後明法業出身者淸白爲公政譽著聞方許擢用仍禁貢士求屬是業."  二十年二月判: 東堂監試赴擧諸生*　{須}赴冬夏天都會許錄姓名在外生徒各於界首官鄕校都會給狀赴試.
毅宗八年五月更定: 初場迭試論策中場試經義終場試詩賦. 又國學生考以六行積十四分以上者許直赴終場不拘其額仍除三場連卷法. 國制以藍衫就試者例不過三赴時文克謙以刪定都監判官屢擧不中乃曰: "白衣且十赴藍衫何止三赴? 請以五赴爲限." 朝議從之遂爲恆規.
忠烈王六年五月王親試文臣賜黃牌籍內侍. 王留意詩文. 或諸生之登第者親試之中者謂之殿試門生待遇異常. 殿試之制唯試當年登第者僧祖英得幸於王其姪子及所親舊不限登第久近競依勢赴之.  十四年九月宰相蔡仁規子禑中第居同進士頭. 國制科擧之目乙科三人丙科七人同進士二十三人世以同進士頭宦不達人皆惡之指爲同頭. 王爲禑嫌之問於承旨李混混雲: "可加丙科八人置禑其末." 從之.
忠肅王二年正月瀋王改東堂爲應擧試.  七年六月李齊賢朴孝修典擧革詩賦用策問.  七月敎曰: "近以選上國應擧秀才而廢考藝試成均七館諸生皆赴初場未合古制. 其令依舊皆赴考藝試定其分數直赴中場."  十七年十二月始令擧子誦律詩四韻一百首通小學五聲字韻乃許赴試.
忠穆王卽位之年八月改定: 初場試六經義四書疑中場古賦終場策問.  九月令將軍郭允正領忽只呵禁試　.
恭愍王十一年洪彥博柳淑掌試復用詩賦.  十四年十月李仁復李穡建議: "禁擧子挾冊易書試卷以防假濫."  十六年林樸上書: "請科擧一依中朝搜　通考之法."  十七年親試用經義.  十八年始用元朝鄕試會試殿試之制定爲常式.  二十年三月敎: 自今年未滿二十五歲者毋得赴擧.  二十三年三月敎: 各道鄕試諸生各於本貫赴擧已有成規. 今諸生或有赴他道試者毋赴會試.  四月擧子於試卷或有不錄年甲者王怒其違制停放　.
辛禑二年五月政堂文學洪仲宣革林樸所建對策取士之法復以詩賦取士罷鄕試會試殿試議者非之.  五年正月諫官上言: "玄陵崇信經學養士取人近年以來詩賦取士專尙詞章經學漸廢. 今後一遵玄陵己酉年科擧之法."  十二年五月李穡知貢擧復用策問嚴立禁防擧子年未滿二十不許赴擧.
辛昌敎: 科擧之法一依己酉年之規以時擧行州縣之學貢士不充額數者罪及守令.
恭讓王元年十二月大司憲趙浚等上書曰: "今之學者以彫篆之學幸中科第取榮一身自以爲足從仕之後盡棄所業昧於施措以負國家崇儒重道之意. 願自今聚各年及第四品以下對策殿庭中者使掌製敎不中者左遷以振儒風."
凡選場或比年或*閒歲未有定期其取士亦無定額. 光宗九年五月翰林學士雙冀知貢擧取進士賜甲科崔暹等二人明經三人卜業二人及第.  十一年三月雙冀知貢擧取進士賜甲科崔光範等七人明經一人醫業三人及第.  十二年四月雙冀知貢擧取進士賜王擧等七人明經一人及第.  十五年三月翰林學士趙翌知貢擧取進士賜金策及明經卜業各一人及第.  十七年翰林學士王融知貢擧取進士賜甲科崔居業等二人及第.  二十三年王融知貢擧金　同知貢擧取進士賜楊演等四人及第.  二十四年二月王融知貢擧取進士賜白思柔等二人及第.  二十五年三月王融知貢擧取進士賜韓藺卿等二人及第.
景宗二年三月親試進士賜甲科高凝等三人乙科三人及第.  四年三月王融知貢擧取進士賜甲科元徵衍等及第.
成宗二年五月王融知貢擧取進士賜崔行言等五人及第.  十二月正匡崔承老左執政李夢游兵官御事劉彥儒左丞盧奕取進士王覆試賜甲科姜殷川乙科二人明經一人及第.  三年三月王融知貢擧取進士賜乙科李琮丙科二人及第.  四年五月王融知貢擧取進士賜乙科秦亮丙科二人及第.  五年三月李夢游知貢擧取進士賜崔英藺等及第.  六年三月李夢游知貢擧取進士八月下敎: 賜夢游所擧甲科鄭又玄明經一人卜業一人醫業二人明法業二人及第.  七年三月王融知貢擧取進士九月下敎: 賜乙科李緯等二人丙科二人醫業二人及第.  八年三月王融知貢擧取進士十二月下敎: 賜乙科崔得中等十人丙科八人明經一人卜業二人及第.  十年閏二月翰林學士白思柔知貢擧取進士賜甲科崔沆乙科六人明經三人及第.  十二年三月翰林學士崔暹取進士八月下敎: 賜甲科李維賢等二人乙科三人同進士五人明經三人明法三人及第.  十三年三月王融知貢擧取進士八月覆試賜甲科崔元信等四人乙科四人明經九人及第.  十四年三月白思柔知貢擧取進士九月覆試下敎: 賜甲科李子琳乙科四人明經三人及第.  十五年三月崔暹爲都考試官取進士十二月下敎: 賜甲科郭元等四人乙科三人明經六人及第.  十六年八月禮部侍郞柳邦憲知貢擧取進士.
穆宗元年正月賜邦憲所擧甲科周仁傑等二人乙科三人明經七人明法五人明書三人明　四人三禮十人三傳二人及第.  三月左司郞中崔成務知貢擧取進士賜甲科姜周載等七人乙科二十五人同進士十八人恩賜一人明經二十人明法二十三人明書五人明　十一人及第.  三年柳邦憲取進士賜甲科宋　等八人乙科七人明經八人及第.  五年三月崔成務知貢擧取進士八月下敎: 賜乙科朴元徽等三人丙科六人明經十九人及第.  七年四月內史舍人崔沆知貢擧取進士下敎: 賜甲科黃周亮等五人乙科十人明經四人及第.  八年三月崔沆知貢擧取進士四月下敎: 賜甲科崔　等七人乙科十人明經三人及第.  十年六月禮部侍郞高凝取進士賜乙科趙元等二人丙科四人明經三人及第.  十一年三月中樞院直學士蔡忠順取進士賜甲科孫元仙等四人乙科五人明經二人及第.
顯宗初卽位禮部侍郞姜邯贊知貢擧取進士賜甲科安昌齡乙科四人同進士三人明經二人及第.  元年四月國子司業孫夢周知貢擧取進士賜甲科徐崧丙科六人同進士一人明經三人及第.  四年八月左僕射金審言知貢擧取進士覆試賜乙科林維幹等三人丙科三人同進士二人明經一人及第.  五年四月秘書監周佇知貢擧取進士賜禹賢符等十一人及第.  七年七月禮賓卿李　知貢擧取進士覆試賜金顯等九人明經五人及第.  八年三月禮部侍郞郭元知貢擧取進士賜乙科鄭倍傑丙科五人同進士五人及第.  九年五月給事中金*??{金猛}知貢擧取進士賜乙科黃靖丙科四人同進士四人明經十人及第.  十一年五月國子祭酒劉徵弼知貢擧取進士覆試賜乙科李元顯丙科三人同進士六人明經三人及第.  十二年八月散騎常侍李　知貢擧取進士覆試賜甲科趙覇丙科一人同進士五人明經四人及第.  十四年六月黃周亮知貢擧取進士覆試賜丙科張喬等二人同進士二人明經二人及第.  十五年三月禮部尙書劉徵弼知貢擧取進士賜丙科李子淵等二人同進士七人明經十人及第.  十七年三月內史舍人崔　知貢擧取進士賜甲科崔　等二人丙科二人同進士七人明經一人及第.  十九年三月郞中李作仁知貢擧取進士覆試賜乙科鄭在元丙科二人同進士七人明經一人及第.  二十一年四月禮部郞中朴有仁知貢擧取進士覆試賜乙科崔惟善等十八人及第.
德宗元年二月尙書左丞李作忠知貢擧取進士賜乙科白可易等三人丙科六人恩賜四人及第.  二年三月禮部侍郞朴有仁知貢擧取進士賜丙科崔希穆等五人同進士三人明經二人恩賜二人及第.
靖宗元年三月刑部尙書崔　知貢擧取進士賜乙科金無滯等四人丙科四人同進士六人明經一人及第.  三年三月禮部尙書黃周亮知貢擧取進士下詔: 賜乙科盧延覇等四人丙科四人同進士三人明經二人及第.  五年二月左諫議大夫林惟幹知貢擧取進士賜乙科黃杭之等五人丙科八人同進士五人明經二人恩賜一人及第.  七年二月門下侍郞黃周亮知貢擧取進士賜乙科兪暢丙科四人明經五人及第.  十年四月內史侍郞李作忠知貢擧取進士賜乙科金元鉉等四人丙科五人同進士七人明經二人恩賜二人及第.  十二年三月門下侍郞崔融知貢擧取進士賜乙科李仁挺等四人丙科六人同進士七人明經一人及第.
文宗元年四月中樞院副使鄭倍傑知貢擧取進士賜乙科金鼎新等二人丙科九人同進士六人明經三人及第.  三年五月中樞院使金廷俊知貢擧取進士覆試賜乙科朴仁壽等二人丙科七人同進士六人恩賜一人明經四人及第.  五年四月內史侍郞李子淵知貢擧取進士下詔: 賜乙科崔錫等七人丙科六人同進士六人明經三人及第.  七年三月刑部尙書崔惟善知貢擧取進士下詔: 賜乙科禹相等六人丙科九人同進士六人明經二人及第.  八年四月知中樞院事金顯知貢擧取進士賜乙科柳善餘等六人丙科八人同進士十一人明經二人及第.  十年四月尙書右僕射李令幹知貢擧取進士覆試賜乙科李幹方等二人丙科四人同進士七人恩賜二人明經四人及第.  十一年四月左散騎常侍趙覇知貢擧取進士賜乙科李俊等三人丙科九人同進士二人明經四人及第.  十三年二月翰林學士金化崇知貢擧取進士覆試賜丙科楊信麟等八人同進士九人明經四人恩賜四人及第.  十五年三月翰林學士崔惟善知貢擧取進士賜乙科羅繼含等六人丙科八人同進士六人明經二人及第.  十七年五月翰林學士金行瓊知貢擧取進士覆試下詔: 賜乙科洪器等四人丙科十四人同進士十二人明經一人恩賜五人及第.  二十年四月起居舍人盧寅知貢擧取進士下詔: 賜乙科高仲臣等三人丙科七人同進士四人明經二人及第.  二十二年四月崔尙知貢擧取進士覆試下詔: 賜乙科崔　等二人丙科五人同進士十人明經二人恩賜一人及第.  二十四年四月尙書左僕射金行瓊知貢擧取進士覆試下詔: 賜乙科崔翼臣等三人丙科七人同進士十一人恩賜二人明經一人及第.  二十六年三月秘書監李成美知貢擧取進士覆試下詔: 賜乙科朴維恪等二人丙科十一人同進士九人明經二人及第.  二十七年十月以翰林學士鄭惟産爲明年知貢擧二十八年四月命太子覆試惟産所取進士下詔: 賜乙科李　等二人丙科十人同進士十四人明經二人及第.  三十年三月禮部尙書李靖恭知貢擧取進士覆試賜乙科李昱等二人丙科七人同進士二十一人明經二人及第.  三十二年三月　知政事文正知貢擧取進士命太子覆試下詔: 賜乙科禹元齡丙科七人同進士十二人明經三人及第.  三十四年五月禮部尙書盧旦知貢擧取進士賜乙科金尙　等二人丙科九人同進士七人明經三人及第.  三十六年三月吏部尙書崔奭知貢擧取進士崔淵等十九人放榜時有大學生田德祖等於論場私坼官封詩賦名紙事覺命來春改試.  三十七年三月中書侍郞崔奭知貢擧侍講學士朴寅亮同知貢擧取進士賜乙科陰鼎等二人丙科六人同進士六人明經三人恩賜一人及第.
宣宗元年五月同知樞*(密)院事崔思諒知貢擧吏部侍郞金上琦同知貢擧取進士下詔: 賜乙科高旻翼等三人丙科七人同進士六人明經四人及第.  二年四月中樞院使盧旦知貢擧尙書禮部侍郞李預同知貢擧取進士下詔: 賜乙科金晙等三人丙科七人同進士十二人明經三人恩賜二人及第.  三年五月中樞院副使李子威知貢擧禮部侍郞金覲同知貢擧取進士覆試下詔: 賜乙科朴景伯等四人丙科八人同進士十八人明經三人及第.  五年三月判尙書吏部事崔奭知貢擧禮賓少卿崔思諏同知貢擧取進士賜乙科金富弼等五人丙科七人同進士十一人明經三人恩賜一人及第.  七年四月門下侍郞金良鑑知貢擧諫議大夫孫冠同知貢擧取進士覆試下詔: 賜乙科李景泌等三人丙科九人同進士十四人明經二人恩賜三人及第.  九年四月吏部尙書金上琦知貢擧禮部侍郞伍咸庶同知貢擧取進士覆試下詔: 賜乙科金成等五人丙科十人同進士十八人明經三人恩賜二人及第.  十一年三月知中樞院事李預知貢擧禮部侍郞魏繼廷同知貢擧取進士下詔: 賜乙科鄭克恭等二人丙科九人同進士十七人明經四人恩賜四人及第.
獻宗元年四月　知政事柳奭知貢擧左承宣崔弘嗣同知貢擧取進士下詔: 賜乙科兪進等三人丙科九人同進士十四人明經三人恩賜三人及第.
肅宗元年三月　知政事崔思諏知貢擧禮部侍郞林成　同知貢擧取進士覆試下詔: 賜乙科金輔臣等五人丙科十人同進士十五人明經四人恩賜四人及第.  二年四月　知政事黃瑩知貢擧吏部尙書庾晳同知貢擧取進士覆試下詔: 賜乙科林元通等五人丙科十人同進士十八人明經四人恩賜四人及第.  三年四月禮部尙書魏繼廷知貢擧國子祭酒洪器同知貢擧取進士下詔: 賜乙科李德允等三人丙科八人同進士十六人明經三人恩賜五人及第.  五年四月同知樞密院事李　知貢擧知奏事柳伸同知貢擧取進士覆試下詔: 賜乙科韓淑旦等三人丙科十一人同進士二十二人明經三人恩賜六人及第.  七年三月知奏事尹瓘知貢擧司宰卿李宏同知貢擧取進士覆試下詔: 賜乙科康滌等五人丙科十一人同進士十七人明經三人恩賜五人及第幷召試投化宋進士章　賜別頭乙科及第仍賜紅牌鞍馬.  九年二月翰林學士鄭文知貢擧禮部侍郞劉載同知貢擧試進士命太子覆試下詔: 賜宋瑋等三人丙科八人同進士十六人明經二人恩賜五人及第.
睿宗元年四月門下侍郞崔弘嗣知貢擧禮部侍郞金緣同知貢擧取進士賜皇甫許等三十四人及第.  二年任*慤知貢擧朴景綽同知貢擧取韓卽由等.  三年五月禮部尙書李瑋知貢擧國子祭酒李載同知貢擧取進士覆試賜盧顯庸等三十四人明經三人恩賜三人及第.  四年三月門下侍郞李　知貢擧禮部尙書金商祐同知貢擧取進士覆試下詔: 賜乙科李正升等四人丙科九人同進士十六人恩賜六人明經三人及第.  七年三月平章事吳延寵知貢擧侍郞林彥同知貢擧取進士賜乙科鄭之元等三人丙科六人同進士十六人明經三人及第.  九年三月平章事金緣知貢擧左承宣韓　如同知貢擧取進士四月覆試賜乙科白　等五人丙科十一人同進士二十二人明經三人及第宋進士林完別賜乙科.  十年五月平章事趙仲璋知貢擧翰林學士朴昇中同知貢擧取進士其合格人對策頗蹈襲古作落第者訴之王覆試賜金精等三十九人及第.  十一年四月知樞密院事金晙知貢擧直門下省李壽同知貢擧取進士合格者二十四人王覆試進士二十四人及前赴御試十人鎖廳四人進士八擧不中二十人別喚四人幷六十二人賜裴祐等三十八人及第.  十三年五月政堂文學李軌知貢擧禮賓卿金沽同知貢擧取進士賜金福允等二十三人及第.  十五年五月韓安仁知貢擧金富佾同知貢擧取進士覆試賜李之　等三十八人及第. 是擧幷試策武學生.  十七年八月左散騎常侍朴昇中知貢擧知奏事金仁揆同知貢擧取進士賜羅景純等三十一人及第.
仁宗元年四月中書侍郞林有文知貢擧禮部尙書洪灌同知貢擧取進士賜卞純夫等三十人及第.  二年四月中書侍郞金若溫知貢擧兵部侍郞金富軾同知貢擧取進士賜高孝　等三十七人及第.  三年五月同知樞密院事李之美知貢擧知奏事金富佾同知貢擧取進士賜李陽伸等三十七人及第.  五年六月李公壽知貢擧金富轍同知貢擧取進士賜王佐材等三十三人及第.  六年四月文公仁知貢擧崔濡同知貢擧取進士賜李元哲等二十九人及第.  八年四月金富軾知貢擧康候顯同知貢擧取進士賜朴東柱等三十二人及第.  十年閏四月平章事崔滋盛知貢擧吏部侍郞林存同知貢擧取進士賜崔光遠等二十五人及第.  十一年八月禮部尙書金富儀知貢擧知奏事洪*　　同知貢擧取進士賜金於蕃等二十五人及第.  十二年五月　知政事任元　知貢擧右承宣鄭沆同知貢擧取進士賜許洪材等二十九人及第.  十五年三月同知樞密院事李仲知貢擧尙書左丞康滌同知貢擧取進士賜李信等二十八人及第.  十六年三月平章事崔濡知貢擧尙書右丞李之　同知貢擧取進士賜李大有等二十九人及第.  十七年六月平章事金富軾知貢擧禮部侍郞金端同知貢擧取進士賜崔伋等二十人及第.  十八年五月知樞密院事李之　知貢擧國子祭酒林光同知貢擧取進士賜彭希密等二十六人及第.  二十年三月樞密院使王　知貢擧刑部侍郞權迪同知貢擧取進士賜高　等三十人明經二人恩賜五人及第.  二十二年五月韓惟忠知貢擧崔惟淸同知貢擧取進士賜金敦中等二十六人及第.  二十三年五月任元　知貢擧尹彥　同知貢擧取進士賜趙文振等三十二人及第.  二十四年李仁實知貢擧崔　同知貢擧取黃文富等.
毅宗元年五月金永寬知貢擧金子儀同知貢擧取進士賜李愈昌等三十二人及第.  二年閏八月高兆基知貢擧庾弼同知貢擧取進士賜柳廷堅等二十五人及第.  四年文公元知貢擧李之茂同知貢擧取安永有等.  六年四月庾弼知貢擧任克忠同知貢擧取進士賜金儀等二十七人及第.  五月親試取劉羲等三十五人及第.  七年八月金永錫知貢擧劉錫同知貢擧取進士賜郭元等三十人明經三人及第.  八年四月門下省事崔允儀知貢擧左承宣金存中同知貢擧取進士賜皇甫倬等及第.  十年六月李之茂知貢擧李元膺同知貢擧取進士賜黃文莊等二十七人及第.  十二年五月樞密院使李陽升知貢擧右承宣李公升同知貢擧取進士賜金正明等二十七人及第.  十四年五月金永夫知貢擧李知深同知貢擧取進士賜崔孝著等三十三人明經三人及第.  十六年四月中書侍郞崔允儀知貢擧秘書監李德壽同知貢擧取進士賜李繼元等二十九人明經三人及第.  十七年九月同知樞密院事金永胤知貢擧左承宣金*양同知貢擧取進士賜李純祐等二十八人明經三人及第.  十八年九月中書侍郞李之茂知貢擧左承宣許洪材同知貢擧取進士賜金元禮等二十八人明經三人及第.  二十年五月知門下省事金永胤知貢擧禮部尙書徐淳同知貢擧取進士賜朴紹等三十人及第. 二十二年三月金永胤知貢擧金光中同知貢擧取張令才等二十七人明經四人.  二十三年四月許洪材知貢擧金於藩同知貢擧取李翼忠等二十九人.
明宗元年五月政堂文學韓就知貢擧右諫議金莘尹同知貢擧取進士賜林遂等二十八人明經四人及第.  二年七月同知樞密院事金闡知貢擧右諫議韓彥國同知貢擧取進士賜張聞慶等二十九人及第.  三年六月平章事尹鱗瞻知貢擧禮部侍郞文克謙同知貢擧取進士賜崔時幸等三十二人及第.  五年十月樞密副使閔令謨知貢擧諫議大夫郭陽宣同知貢擧取進士賜白龍變等二十八人明經三人及第.  六年八月禮部尙書李文鐸知貢擧大府卿韓文俊同知貢擧取進士賜秦幹公等三十人明經四人及第.  七年四月樞密院副使文克謙知貢擧判大府事廉信若同知貢擧取進士賜崔基靜等三十五人明經四人及第.  八年六月樞密院副使韓文俊知貢擧右*　{諫}議大夫李應招同知貢擧取進士賜陳光恂等三十人明經三人恩賜四人及第.  十年六月門下平章事閔令謨知貢擧國子祭酒尹宗　同知貢擧取進士賜李得玉等二十九人明經三人及第.  十二年六月政堂文學韓文俊知貢擧右散騎常侍李知命同知貢擧取進士賜許徵等三十人明經四人及第.  十四年九月　知政事文克謙知貢擧知奏事林民庇同知貢擧取進士賜琴克儀等三十一人明經五人及第宋進士王逢辰別賜乙科.  十六年四月林民庇知貢擧皇甫倬同知貢擧取進士賜宋惇光等三十三人明經五人及第.  十八年六月　知政事林民庇知貢擧崔　同知貢擧取進士賜李唐　等二十九人及第.  二十年五月政堂文學李知命知貢擧左承宣任濡同知貢擧取進士賜皇甫緯等三十人明經五人恩賜七人及第.  二十二年四月　知政事趙永仁知貢擧翰林學士柳公權同知貢擧取進士賜孫希綽等二十九人及第.  二十四年四月樞密院使崔瑜賈知貢擧判秘書事崔詵同知貢擧取進士賜金君綏等三十一人及第.  二十六年七月樞密院使崔詵知貢擧國子祭酒李資文同知貢擧取進士賜趙挺觀等三十七人及第.  二十七年五月　知政事崔　知貢擧左*　{諫}議大夫閔公珪同知貢擧取進士賜房衍寶等三十人及第.
神宗元年六月中書侍郞任濡知貢擧國子祭酒崔孝著同知貢擧取進士賜田敏儒等三十三人及第.  二年九月　知政事崔詵知貢擧秘書監金平同知貢擧取進士賜崔得儉等三十三人及第.  三年任濡知貢擧白光臣同知貢擧取趙文拔等.  四年五月簽書樞密院事閔公珪知貢擧國子大司成金平同知貢擧取進士賜崔宗俊等三十三人及第.  五年五月樞密院使金平知貢擧右承宣趙準同知貢擧取進士賜黃克中等三十三人明經四人及第.  七年十月樞密院使閔公珪知貢擧右承宣安有孚同知貢擧取進士賜印得侯等三十人及第.
熙宗元年七月簽書樞密院事李桂長知貢擧判禮賓省事崔洪胤同知貢擧取進士賜馬仲奇等三十人及第.  二年六月門下侍郞任濡知貢擧右承宣崔坦同知貢擧取進士賜庾亮才等三十三人及第.  四年閏四月　知政事李桂長知貢擧右副承宣琴儀同知貢擧取進士賜皇甫瓘等三十三人明經六人恩賜二人及第.  六年六月樞密院副使崔洪胤知貢擧秘書監柳澤同知貢擧取進士賜金泓等三十三人明經七人恩賜七人及第.  七年十月門下侍郞李桂長知貢擧大司成趙　同知貢擧取進士賜姜昌瑞等三十八人明經五人及第.
康宗元年六月政堂文學崔洪胤知貢擧知奏事琴儀同知貢擧取進士賜田慶成等二十九人明經六人及第.  二年七月同平章事李桂長知貢擧左諫議大夫崔甫淳同知貢擧取進士賜許受等三十一人明經五人及第.
高宗元年五月簽書樞密院事琴儀知貢擧右散騎常侍蔡靖同知貢擧取進士賜金莘鼎等二十二人明經五人恩賜三人及第.  二年五月平章事崔洪胤知貢擧左諫議大夫朴玄圭同知貢擧取進士賜廉珝等三十一人明經七人恩賜五人及第.  三年五月樞密院副使蔡靖知貢擧殿中監任永齡同知貢擧取進士賜庾碩等三十人及第.  六年五月政堂文學趙　知貢擧國子祭酒李得紹同知貢擧取進士賜金仲龍等二十八人明經一人恩賜七人及第.  七年六月樞密院副使韓光衍知貢擧大司成李宗規同知貢擧取進士賜朴承儒等二十九人明經二人及第.  九年四月　知政事崔甫淳知貢擧右承宣金良鏡同知貢擧取進士賜梁*부等三十一人及第.  十年六月右僕射柳澤知貢擧殿中監崔溥同知貢擧取進士賜曹均正等二十九人明經三人恩賜九人及第.  十一年三月樞密院副使韓光衍知貢擧判秘書省事崔正　同知貢擧取進士賜孫琓等三十三人明經四人恩賜六人及第.  十二年三月門下平章事崔甫淳知貢擧衛尉卿崔宗梓同知貢擧取進士賜林長卿等三十人明經三人恩賜七人及第.  十三年四月簽書樞密院事崔正　知貢擧秘書監兪升旦同知貢擧取進士賜吳乂等三十二人明經一人恩賜九人及第.  十五年三月平章事崔甫淳知貢擧判衛尉事李奎報同知貢擧取進士賜李敦等三十一人及第.  十七年三月政堂文學兪升旦知貢擧國子祭酒劉　奇同知貢擧取進士賜田慶等三十三人明經恩賜各三人及第.  十九年五月翰林學士承旨金仁鏡知貢擧翰林學士金台瑞同知貢擧取進士賜文振等二十九人明經二人及第.  二十一年五月知門下省事李奎報知貢擧大司成李百順同知貢擧取進士賜金鍊成等三十一人明經二人恩賜八人及第.  二十三年五月　知政事李奎報知貢擧判禮部事朴廷揆同知貢擧取進士賜乙科朴曦等三人丙科八人同進士十八人明經三人及第.  二十五年四月簽書樞密院事李方茂知貢擧刑部尙書任景肅同知貢擧取進士賜乙科池珣等三人丙科七人同進士二十人明經三人及第.  二十七年五月樞密院副使任景肅知貢擧右承宣崔璘同知貢擧取進士賜乙科張天驥等三人丙科七人同進士四人明經四人及第.  二十八年四月　知政事宋恂知貢擧國子祭酒鄭晏同知貢擧取進士賜乙科崔宗均等三人丙科七人同進士二十三人明經二人及第.  二十九年四月樞密院副使金敞知貢擧判禮賓省事薛愼同知貢擧取進士賜乙科洪之慶等三人丙科七人同進士十七人明經二人恩賜八人及第.  三十一年四月左僕射任景肅知貢擧秘書監洪均同知貢擧取進士賜魏珣等三十二人明經二人恩賜九人及第.  三十三年四月樞密院副使崔璘知貢擧國子祭酒朴暄同知貢擧取進士賜梁貯等三十一人及第.  三十五年三月樞密院使洪均知貢擧*大僕卿閔仁鈞同知貢擧取進士賜金鈞等三十三人明經三人恩賜二人及第.  三十七年五月平章事任景肅知貢擧尙書左丞金孝印同知貢擧取進士賜金應文等二十九人明經三人恩賜八人及第.  三十九年四月樞密院副使崔滋知貢擧判大府事皇甫琦同知貢擧取進士賜乙科柳成梓等三人丙科七人同進士二十三人明經五人恩賜六人及第.  四十一年六月知樞密院事趙脩知貢擧左副承宣尹克敏同知貢擧取進士賜尹正衡等三十三人明經二人恩賜五人及第.  四十二年六月樞密院副使崔溫知貢擧判司宰監事金之岱同知貢擧取進士賜乙科郭王府等三人丙科七人同進士二十三人明經二人恩賜二人及第.  四十五年六月平章事崔滋知貢擧諫議大夫洪縉同知貢擧取進士賜張漢文等三十三人及第.
元宗元年九月　知政事李藏用知貢擧同知樞密院事柳璥同知貢擧取進士賜乙科魏文卿等三人丙科七人同進士二十一人明經二人及第.  二年五月知樞密院事金之岱知貢擧禮部尙書鄭芝同知*擧貢{貢擧}取進士賜乙科鄭謙等四人丙科七人同進士十九人明經一人及第.  三年柳璥知貢擧兪千遇同知貢擧取趙得珠等.  五年四月知中樞院事崔允愷知貢擧右承宣朴倫同知貢擧取進士賜金周鼎等二十五人及第.  七年五月洪縉知貢擧郭汝益同知貢擧取進士賜閔漬等二十七人明經一人恩賜二人及第.  九年四月門下侍郞柳璥知貢擧國子祭酒金　同知貢擧取進士賜尹承琯等三十三人明經二人恩賜八人及第.  十三年九月元傅知貢擧許珙同知貢擧賜金滉等三十三人恩賜七人明經一人及第.  十四年十月　知政事金坵知貢擧右承宣李　同知貢擧取進士賜鄭賢佐等二十九人明經一人及第.  十五年五月中書侍郞兪千遇知貢擧同知樞密院事張鎰同知貢擧取進士賜朱錠等二十五人明經一人恩賜三人及第.
忠烈王元年十月左僕射韓康知貢擧承宣朴恆同知貢擧取進士賜崔之甫等二十五人明經一人及第.  二年十月密直司使許珙知貢擧右副承宣薛恭儉同知貢擧取進士賜李益邦等三十三人明經一人恩賜三人及第.  五年六月贊成事朴恆知貢擧典法判書郭汝弼同知貢擧取進士賜趙簡等三十三人明經二人恩賜八人及第.  六年四月贊成事元傅知貢擧大司成白文節同知貢擧取進士賜李伯琪等三十三人明經一人恩賜一人及第.  五月親試文臣取書籍店錄事趙簡等九人.  八年十一月知密直司事李尊庇知貢擧承旨郭預同知貢擧取進士賜崔伯倫等三十二人及第.  十年十月判密直司事金周鼎知貢擧判衛尉寺事權　同知貢擧取進士賜趙宣烈等三十三人明經二人恩賜一人及第.  十一年十月知僉議府事薛公儉知貢擧左承旨崔守璜同知貢擧取進士賜郭麟等三十一人及第.  十二年十月贊成事韓康知貢擧國子祭酒李益培同知貢擧取進士賜李　等三十一人及第.  十四年九月中贊許珙知貢擧左承旨安珦同知貢擧取進士賜尹宣佐等三十三人及第.  十六年五月政堂文學鄭可臣知貢擧判秘書事金　同知貢擧取進士賜崔咸一等三十一人及第.  二十年十月安珦知貢擧閔漬同知貢擧取進士賜尹安庇等三十三人及第.  二十一年十月鄭可臣知貢擧金恂同知貢擧取進士賜姜喧等二十七人及第.  二十六年九月全昇知貢擧鄭允宜同知貢擧取進士賜李資歲等三十三人及第.  二十七年五月密直司事權永知貢擧左副承旨趙簡同知貢擧取進士賜盧承　等三十三人及第.  二十八年四月密直司事吳祈知貢擧三司左使池禹功同知貢擧取進士賜崔凝等三十三人及第.  五月親試取乙科曹匡漢等二人丙科五人.  二十九年六月密直司事金台鉉知貢擧秘書尹金祐同知貢擧取進士賜朴理等三十三人及第.  三十一年五月贊成事鄭　知貢擧知申事宋璘同知貢擧取進士賜張子贇等三十三人及第.  三十三年十一月密直司事許有全知貢擧版圖摠郞李　同知貢擧取進士賜安奮等三十三人及第.
忠宣王五年八月權漢功知貢擧崔誠之同知貢擧取進士賜安震等三十三人及第.
忠肅王二年正月李　考試官尹奕同考試官取進士賜朴仁幹等三十三人及第.  四年九月延興君朴全之考試官摠部典書白元恆同考試官取進士賜洪義孫等及第.  七年六月李齊賢考試官朴孝修同考試官取進士九月賜崔龍甲等三十三人及第.  十三年權準朴瑗取崔元遇等.  十七年十月順興府院君安文凱知貢擧右代言李湛同知貢擧取進士賜宋天鳳等三十三人明經恩賜各二人及第.
忠惠王元年四月密直提學韓宗愈知貢擧右代言李君　同知貢擧取進士賜周贇等三十三人及第.
忠肅王後五年正月蔡洪哲知貢擧安珪同知貢擧取進士賜南宮敏等三十三人及第.
忠惠王後元年金永旽知貢擧安軸同知貢擧取李公遂等.  後二年七月密直副使李君　知貢擧判典儀寺事金光載同知貢擧取進士賜安元龍等三十三人及第.  後三年七月政堂文學金　知貢擧知申事辛裔同知貢擧取進士賜李資乙等三十三人及第.  後五年十一月朴忠佐知貢擧李　同知貢擧取進士賜河乙沚等三十三人及第.
忠穆王三年十月陽川君許伯知貢擧韓山君李穀同知貢擧取進士賜金仁琯等三十三人及第.
恭愍王二年五月金海君李齊賢知貢擧贊成事洪彥博同知貢擧取進士賜乙科李穡等三人丙科七人同進士二十三人明經二人及第.  四年二月贊成事李公遂知貢擧密直提學安輔同知貢擧取進士賜安乙起等三十三人及第.  六年四月政堂文學李仁復知貢擧簽書樞密院事金希祖同知貢擧取進士賜廉興邦等三十三人及第.  九年十月政堂文學金得培知貢擧樞密院直學士韓方信同知貢擧取進士賜鄭夢周等三十三人及第.  十一年十月右侍中洪彥博知貢擧知都僉議柳淑同知貢擧取進士賜朴實等三十三人及第.  十四年閏十月興安府院君李仁復知貢擧簽書密直司事李穡同知貢擧取進士賜尹紹宗等二十八人及第.  十七年四月幸九齋親試賜李詹等七人及第.  十八年六月興安伯李仁復知貢擧三司左使李穡同知貢擧取進士賜柳伯濡等三十三人及第.  二十年三月李穡知貢擧田祿生同知貢擧取進士六月親試賜金潛等三十一人及第.  二十三年四月政堂文學李茂芳知貢擧密直副使廉興邦同知貢擧取進士王親試取金子粹等三十三人至十二月賜及第.
辛禑二年政堂文學洪仲宣知貢擧知密直韓脩同知貢擧取進士賜鄭摠等三十三人明經四人及第.  三年四月竹城君安克仁知貢擧政堂文學權仲和同知貢擧取進士賜成石　等三十三人及第.  六年五月瑞城君廉興邦知貢擧密直使朴形同知貢擧取進士賜李文和等三十三人明經六人及第.  八年五月順興君安宗源知貢擧判厚德府事尹珍同知貢擧取進士賜柳亮等三十三人及第.  九年四月門下評理禹玄寶知貢擧政堂文學李仁敏同知貢擧取進士賜金漢老等三十三人及第.  十一年四月瑞城君廉國寶知貢擧政堂文學鄭夢周同知貢擧取進士賜禹洪命等三十三人及第.  十二年五月韓山府院君李穡知貢擧三司左使廉興邦同知貢擧取進士賜孟思誠等三十三人及第.
辛昌卽位之年十月密直提學鄭道傳知貢擧知申事權近同知貢擧取進士賜李致等三十三人及第.  元年九月判開城府事柳源知貢擧厚德府尹李種學同知貢擧取進士賜金汝知等三十三人及第.
恭讓王二年六月門下評理成石　知貢擧評理趙浚同知貢擧取進士覆試賜李　等三十三人及第.  四年五月判三司事　長壽知貢擧政堂文學李元紘同知貢擧取進士覆試賜金　等三十三人及第.
志卷第二十七.
