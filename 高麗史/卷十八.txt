世家卷第十八. 高麗史十八.
正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修.
毅宗二.
○(癸酉)七年春正月辛卯朔放朝賀.
癸卯賜元子名泓後改稱祈.
甲辰燃燈王如奉恩寺.
乙卯出御長源亭.
二月辛未以於邦宰爲刑部尙書.
癸未還壽昌宮.
己丑王如靈通寺.
三月乙未幸普濟寺設五百羅漢齋.
辛亥幸興聖寺.
夏四月己卯冊子泓爲王太子赦加內外文武兩班散職兼賜田柴.
丁亥宴群臣於大觀殿.
六月己未朔王如奉恩寺.
庚申穆淸殿　.
癸酉王受菩薩戒.
甲申移御安和寺.
金告改天德五年爲貞元元年.
秋七月丙申還新闕.
壬寅設盂蘭盆齋於奉元殿.
八月丙寅御宣仁殿論決重刑.
甲戌出御長源亭.
賜郭元等及第.
冬十月辛酉御史臺伏閤論事.
丁卯王還宮.
十一月己亥設八關會幸法王寺.
庚子耽羅縣徒上仁勇副尉中連珍直等十二人來獻方物.
壬寅金遣少府監阿勒根彥忠來賀生辰.
是月遣起居舍人崔婁伯如金賀龍興節; 禮部員外郞尹鱗瞻謝賀生辰; 御史雜端李陽伸進方物; 禮部員外郞朴儒賀正.
○(甲戌)八年春正月丙寅以崔子英判兵部事; 金永錫爲尙書左僕射判工部事.
丁卯燃燈王如奉恩寺.
乙亥冊王弟旼爲平　侯.
丙子出御長源亭.
己卯御慶　殿召扈從文臣命賦靑郊驛獻靑牛詩. 直翰林院金孝純等十四人合格賜物有差幷賜酒果.
壬午召知門下省事崔允儀樞密院使任克忠曲宴於陽和樓夜艾而罷.
二月辛亥以仁宗忌日飯僧於內殿.
癸丑幸敬天寺.
三月丙辰召崔允儀任克忠金存中等六人曲宴於陽和樓.
戊午幸國淸寺.
庚午還宮.
夏四月丙申親　於*大廟赦.
五月癸丑朔日食.
出御長源亭.
　知政事致仕尹　卒.
閱兵於東郊.
賜皇甫倬等及第.
六月戊戌金遣大府少監梁彬來賜羊二千頭.
秋九月創西京重興寺.
冬十月庚辰朔饗老人又飯僧三萬.
是月開蘇泰縣河渠未卒其功.
十一月丙寅金遣大府監李珪來賀生辰.
是月遣金永寧如金進方物; 奉說謝賀生辰; 金仁愈謝橫賜.
○(乙亥)九年春正月辛亥以大府卿崔　　爲西北面兵馬使; 試刑部侍郞許純爲東北面兵馬副使.
己未飯僧於奉元殿.
壬戌燃燈王如奉恩寺.
乙亥出御長源亭.
二月丁亥給事中閔慤左司諫朴得齡等伏閤論事不報.
乙巳飯僧於內殿.
丁未出御敬天寺.
三月壬戌還宮.
庚午出御長源亭.
癸酉以崔子英權判尙書吏部事; 崔允儀權判尙書兵部事.
乙亥出御國淸寺.
夏四月庚子還宮.
五月丁未朔日食.
辛亥端午謁景靈殿.
庚午以崔子英判吏部事西京留守事.
甲戌以梁元俊知門下省事; 任克忠爲樞密院使翰林學士承旨太子賓客.
六月丁丑朔王如奉恩寺.
辛卯王受菩薩戒於修文殿.
乙未以崔子英爲西北面兵馬判事兼判中軍兵馬事; 崔允儀爲東北面兵馬判事兼判中軍兵馬事; 文公裕副之.
秋八月丙子朔出御長源亭.
宋明州歸我漂風人知里先等五人.
辛卯幸國淸寺.
丙午召平章事崔子英知門下省事梁元俊起居舍人崔婁伯左司諫朴得齡左正言許洪材右正言崔祐甫訪問國政.
冬十一月戊子設八關會幸法王寺.
癸巳金遣使來賀生辰.
是月遣右司員外郞金純如金賀龍興節刑部員外郞金溫中謝賀生辰戶部郞中崔子　賀正左司諫朴得齡進方物.
十二月削司空璋爵.
戊申宴金使於大觀殿.
宋歸我漂風人三十餘口.
門下侍郞平章事庾弼卒.
○(丙子)十年春正月癸卯朔放朝賀.
丙辰燃燈王如奉恩寺.
三月壬寅朔幸國淸寺.
壬子置祈福道場於內殿.
是月以左承宣金存中爲太子少保.
夏四月甲午王如興王寺轉華嚴經. 初王無嗣與妃金氏誓若生子當成金銀字華嚴經四部. 及元子生寫成二部修興王寺弘敎院藏之改額弘眞大設法會以落之.
丙申還宮赦大　以下凡從事法會者皆職賞.
五月辛亥雨雹.
六月辛卯賜黃文莊等及第.
秋七月丙寅彗見東方.
八月丁丑以彗星未滅赦二罪以下流者量移.
甲午遣尙書韓縉如金賀上尊號.
九月乙巳御史臺吏脫內官禁服王怒囚其吏.
丁未定安公任元厚卒.
冬十月乙亥設藏經道場於宣慶殿.
壬午飯僧五百於內殿.
召平章事崔允儀李之茂知樞密院事申淑右承宣李元膺右副承宣金貽永國子監大司成金永胤寶文閣學士金永夫知閤門事崔溫給事中崔應淸內侍殿中監崔　　御史雜端金*양等入穆淸殿周覽善救寶養性亭及御苑花卉賜曲宴於　虛閣. 初王於大內東北隅起一閣扁曰　虛金碧鮮明. 又於內閤別室居善藥意欲廣治衆病扁曰善救寶. 又　亭其側聚怪石名花扁曰養性.
閏月壬寅以平章事李之茂爲太子太保以代金存中.
是月金改貞元四年爲正隆元年避世祖諱以　字代隆字行之.
十一月壬午設八關會幸法王寺.
乙酉金遣定遠將軍耶律遵禮來.
辛卯宴金使於大觀殿.
十二月丙午慮囚.
乙丑以東北面兵馬副使李公升爲樞密院左副承宣.
○(丁丑)十一年春正月戊辰朔放朝賀.
庚辰御睦親殿召拯世僧統玄曦等二百餘僧設齋祈福.
癸未召翼陽侯及宰臣崔允儀李之茂等置酒便殿至翼日午時乃罷.
乙酉出御長源亭.
辛卯王如國淸寺遂幸敬天寺. 有司以行在所狹隘請去史官. 王曰: "史官記予言動不可暫離."
二月己亥中書侍郞平章事致仕高兆基卒.
戊申王還宮.
流弟大寧侯暻於天安府.
癸丑出御敬天寺.
丁巳彭夢齡等八人群聚賭博　流南州.
三月壬申移御長源亭.
是夜尙乘局　延及御輦.
庚辰移御天壽寺.
癸未流禮賓卿李仲齊及家屬於南島. 仲齊妻李氏尙書福林之女性惡. 嘗語僕有不臣語僕妻素怨李遂狀訴於宦寺以聞. 王怒命近臣面縛李氏以來闔家流竄. 自是讒言交　王多疑群臣.
夏四月丙申朔闕東離宮成宮曰壽德殿曰天寧. 又以侍中王　第爲安昌宮; 前　政金正純第爲靜和宮; 平章事庾弼第爲連昌宮; 樞密院副使金巨公第爲瑞　宮. 又毀民家五十餘區作*大平亭{太平亭}命太子書額旁植名花異果奇麗珍玩之物布列左右. 亭南鑿池作觀瀾亭. 其北　養怡亭蓋以靑瓷. 南　養和亭蓋以　. 又磨玉石築歡喜美成二臺聚怪石作仙山引遠水爲飛泉窮極侈麗. 群小逢迎民*閒珍異之物輒稱密旨無問遠近爭取　載絡繹於道民甚苦之.
戊戌命宰樞臺諫侍臣等遊覽壽德宮因賜酒食.
庚子王入御壽德宮.
壬寅御觀瀾亭曲赦二罪以下復鄭　職凡預營繕者皆賞之.
癸卯幸普濟寺遂移御天壽寺.
乙巳王以眞絲四百斤買平章事文公元第爲巡御所.
甲寅王還宮.
甲子榮儀奏曰: "來歲國有　宜修古寺以*　{禳}之." 王率百官幸海安寺相風水.
五月壬申御密殿召見平章事崔允儀右承宣李元膺等賜犀紅　帶各一腰. 是夜王率內竪伶人巡宴林亭至曉不輟.
癸酉夜亦如之.
丙子以朴純　爲樞密院副使.
王聞: 東海中有羽陵島地廣土肥舊有州縣可以居民. 遣溟州道監倉殿中內給事金柔立往視. 柔立回奏: "土多巖石民不可居." 遂寢其議.
甲申幸觀靜寺相風水遂如國淸寺.
乙酉移御安和寺.
六月戊申金橫宣使大府卿張喆來.
辛亥至自安和寺.
戊午宴金使於大觀殿.
秋七月戊子宋商獻鸚鵡孔雀異花.
八月己亥王還壽德宮.
乙卯幸摠持寺召住持懷正遊賞林亭留題祈福詩二絶宣視宰樞侍臣. 扈從百官軍卒露宿林壑頗多愁嘆. 懷正唯以呪　得幸恩寵無比凡僧徒求職賞者皆趣附賄賂貪鄙無厭.
辛酉王欲置離宮於金吾衛堤上里平章事崔允儀切諫乃止.
壬戌出御長源亭.
九月癸亥朔命內侍朴允恭增營壽德宮.
辛未移御天壽寺.
翼日移御興王寺.
冬十月癸巳朔還移天壽寺.
壬寅以大府寺油蜜告　徵*　{斂}諸寺院以充齋醮之費.
乙卯幸外帝釋院.
丁巳飯僧三萬於毬庭三日.
十一月癸亥朔王還宮.
遣工部郞中李光縉如金謝賀生辰; 刑部員外郞朴育和謝橫賜; 刑部員外郞金敦中賀正; 禮賓少卿崔令儀進方物; 工部員外郞金嘉會賀龍興節.
丁丑設八關會. 是夜召平章事崔允儀李之茂承宣李元膺崔　　等遊賞林亭賜曲宴.
己卯金遣少府監完顔德壽來賀生辰.
癸未冊長女爲敬德宮主; 第二女爲安貞宮主; 第三女爲順和宮主. 是夜召宰樞近臣曲宴於天寧殿.
甲申出御普濟寺.
戊子還宮.
辛卯宴金使於大觀殿.
十二月癸丑詔: "以鄭　私第爲慶明宮." 陰陽家以爲: "犬擧頭吠主之勢不宜臨御." 不從.
戊午以李之茂監修國史; 崔　爲政堂文學; 金永夫知樞密院事太子賓客; 任克忠守司空.
庚申移御慶明宮.
○(戊寅)十二年春正月甲戌還宮.
二月乙未出御興王寺庚子移御天壽寺.
戊午王還宮.
己未以仁宗忌日飯僧於*大平亭{太平亭}. 時王好作佛事緇徒盈溢宮庭　恃恩寵附託宦官侵擾百姓競造寺塔爲害日甚.
庚申王如靈通寺.
三月辛酉朔日食.
丁卯降死罪流以下原之. 又赦西京叛逆充爲奴婢者.
壬申幸壽德宮宴宰樞臺閣侍臣於*大平亭{太平亭}仍許遊賞御苑花木.
壬午大　國內老人.
夏四月乙巳命平章事崔允儀知門下省事申淑同知樞密院事金永夫醮於賞春亭禱雨.
戊申再雩.
五月乙丑幸安和寺賦石井詩令宰相詞臣和進.
丙寅大雨雹.
己巳白虹貫日.
辛巳賜金正明等及第.
戊申移御安和寺.
秋七月己未太白晝見.
辛酉亦如之.
甲申王還宮.
八月庚子尙書刑部奏決重刑.
乙巳以朴純　知門下省事.
丙午出御天壽寺癸丑移御安和寺.
甲寅太史監候劉元度奏: "白州　山半月岡實我國重興之地. 若營宮闕七年之內可呑北虜." 於是遣平章事崔允儀等相風水. 還奏曰: "山朝水順可營宮闕." 王然之.
九月己未王還宮.
庚申遣崔允儀知奏事李元膺內侍朴懷俊等創別宮於白州. 懷俊性苛刻徵丁夫於西海道日夜催督不日告成賜闕名重興殿額大化. 術者私語曰: "此道詵所謂庚方客虎擧頭掩來之勢. 創闕於此恐有危亡之患."
癸酉王如國淸寺.
冬十月丁酉曲宴於安平齋召左承宣李公升獻壽. 公升賦詩以進.
乙卯幸白州丙辰入御重興闕.
丁巳受賀於大化殿是日天地昏黑大風拔木王頗疑之多方祈*　{禳}.
戊午宴群臣於大化殿.
十一月癸亥還宮赦.
甲子門下侍郞平章事致仕梁元俊卒.
庚午設八關會幸法王寺.
癸酉金遣高存福來賀生辰.
癸未宴金使.
萬寶殿　.
十二月己丑以朴純　權判吏部事.
癸巳富閏縣人奉街弒其父及繼母幷殺家　皆投　火而逃.
乙未幸天壽寺.
○(己卯)十三年春正月丙辰日暈有珥色靑赤白人皆謂三日　出.
壬戌移御壽德宮.
己巳燃燈王如奉恩寺.
二月壬寅王如安和寺.
丙午幸大安寺國子生李良平道謁上*　論事.
丁未王率百官飯僧御製詩一絶令詞臣和進遂幸普濟寺.
庚戌移御金存中第.
辛亥還宮.
乙卯王如靈通寺.
三月丁巳門下侍中王　卒謚剛烈.
乙丑王還宮.
戊辰設消　道場於宣慶殿七日.
乙亥幸玄化寺東西兩院僧各設茶亭迎駕競尙華侈.
丙子遊覽東西兩院飯僧.
夏四月庚寅大雨雹.
甲辰移御　井洞平章事崔溱第.
庚戌還宮.
六月甲申朔王如奉恩寺.
戊申如安和寺.
閏月己未還宮.
秋七月癸未王如安和寺乙未還宮.
八月丁巳王如國淸寺戊辰還宮.
庚辰如興王寺.
九月乙酉王如國淸寺.
丙申出御天壽寺.
己亥還御楊堤洞平章事文公元第.
冬十月甲寅出御興王寺壬戌還宮.
十一月辛巳朔賜宰樞郞舍酒果.
甲午設八關會幸法王寺.
乙未地震聲如雷.
丁酉金遣安遠大將軍完顔德溫來賀生辰. 己亥宴於壽昌宮.
幸普濟寺.
戊申幸興國寺.
十二月甲寅幸普濟寺.
壬戌移御司空尹彥植第.
癸亥移御楊堤洞宅.
己巳幸普濟寺.
乙亥出御興國寺.
○(庚辰)十四年春正月庚辰朔王在興國寺受中外朝賀壬辰還宮.
乙未燃燈王如奉恩寺.
丁酉幸普濟寺.
己亥日中有怪氣三日.
辛丑出御興王寺.
甲辰龍虎軍卒張彥弒其母斬首梟市三日.
二月庚戌朔王還宮.
乙丑出御興王寺.
三月壬午移御長源亭.
丙戌御西樓. 閱諸將鞍馬.
己丑移御興王寺道見一老　賜布及酒.
丁酉還宮召兩府宰樞侍臣許賞御苑花草及珍禽奇獸仍賜酒果.
夏四月壬子以樞密院副使李元膺　知政事是日卒.
戊午王如玄化寺.
辛酉遂幸法泉寺.
五月乙未賜崔孝著等及第.
戊戌再雩.
六月庚申金遣耶律琳來.
秋七月戊寅宴金使.
癸未　知政事致仕申淑卒.
己丑中書侍郞平章事崔　卒.
乙未移御慶龍齋.
八月丙午朔日食.
丁未出御興王寺乙丑還宮.
戊辰設消　道場於宣慶殿六日.
癸酉日中有黑子.
王密使嬖人白子端李榮搜取故郞中李之中玩物置諸　井洞離宮.
九月戊寅王如興王寺.
甲申幸新成藏堂後苑置酒賞菊.
乙酉詣母后殿起居.
冬十月庚戌幸景福寺.
丙辰遂幸普賢寺飯僧命造銀甁十口重三十斤各盛五香五藥納於寺.
己未御普賢院樓賜　者布人一匹　二兩.
庚申又御寺樓親賜行旅飯羹.
辛酉亦如之壬戌還宮遂幸慶龍齋.
乙丑飯僧三萬於毬庭三日.
壬申出御興王寺.
十一月丁丑還宮.
辛卯金遣高通來賀生辰.
乙未宴金使於大觀殿.
○(辛巳)十五年夏四月癸卯朔出御長源亭.
乙卯移御玄化寺.
戊辰移御歸法寺.
五月癸酉朔還宮.
甲申雨雹.
甲午以崔惟淸爲奉元殿大學士.
乙未出御玄化寺.
丁酉雨王製喜雨詩以示儒臣.
六月癸卯王如奉恩寺.
癸丑再雩.
秋七月壬申朔還宮.
庚寅赦.
八月壬寅出御長源亭丁未還宮.
癸丑出御興王寺壬戌還宮.
丁卯出御天和寺.
九月丁丑移御長源亭.
丁亥移御天和寺.
冬十月壬寅移御玄化寺.
丙午感陰縣人子和義章等誣告: "鄭　妻任氏與縣吏仁梁呪詛上及大臣." 王命閣門祗*侯{候}林文賁按問乃子和與仁梁有隙欲陷之也. 於是投子和義章於江.
十一月甲戌太白晝見經天.
西北面馳報金主被弒.
戊寅王還宮.
壬午御毬庭觀樂甲申亦如之.
辛卯出御興王寺.
十二月庚子移御玄化寺.
辛亥移御興王寺.
己未王還百順宮.
乙丑以金永夫知門下省事; 金巨公爲吏部尙書; 崔　　爲樞密院副使; 崔惟淸爲中書侍郞平章事致仕; 李公升知尙書吏部事; 曹晉若知御史臺事; 李德壽爲翰林學士.
○(壬午)十六年春正月戊辰朔日食.
辛巳燃燈王如奉恩寺.
辛卯出御興王寺.
二月庚戌移御天壽寺.
辛亥御經筵講論經義.
丁卯王如靈通寺.
閏月甲戌移御興王寺.
己丑移御天壽寺.
三月丙午移御長源亭.
戊午還宮.
宋都綱侯林等四十三人來. 明州牒報雲: "宋朝與金擧兵相戰至今年春大捷獲金帝完顔亮圖形　罪布告中外. 御製書圖上曰: '金虜曰亮獨夫自大弒君殺母叛盟犯塞殘虐兩國屢遷必敗皇天降罰爲夷狄戒.'" 蓋宋人慾示威我朝未必盡如其言.
己未以金巨公知樞密院事判三司事; 崔　　同知樞密院事; 曹晉若爲樞密院副使兼太子賓客; 李公升爲翰林學士; 金*양爲右承宣.
丙寅諫官伏閤上*　請罷別宮貢獻不聽. 王酷信陰陽秘祝之說每於行在集僧道數百餘人常設齋醮　費不　帑藏虛竭又多取私第爲別宮誅求貨財名曰別貢使宦者監領　緣營私. 時旱荒疫　中外道　相望.
夏四月甲戌出御玄化寺辛巳還宮.
甲申以久旱再雩. 下詔曰: "朕臨政願理思與群臣同心合德日聞忠言施於有政上*　天心下副民望其文武四品以上各言時政得失民*閒利害以備採擇."
己丑出御興王寺.
五月丁酉朔賜李繼元等及第.
己亥移御安和寺.
丁巳宣旨: "人君之德在於好生惡殺勤恤民隱. 近者囹圄不空民多疫　朕甚憫焉. 其赦殊死以下　諸道郡縣逋租發倉　以賑貧窮失所者兼擧淸白守節者."
己未官婢善花與一孕婦爭斗粟殺之. 善花子爲宦寺請托法司免刑待赦直送原州有司駁奏移配紫燕島. 是月風旱爲甚人以爲孕婦寃氣所感.
六月丁卯王如奉恩寺.
辛未宋都綱鄧成等四十七人來.
癸未京城有賊三十餘人夜至永平門擊走門卒斬關而出.
丁亥王還宮.
庚寅宋都綱徐德榮等八十九人吳世全等一百四十二人來.
癸巳移御安和寺.
秋七月壬寅王還宮.
庚申宋都綱河富等四十三人來.
辛酉中書侍郞平章事致仕朴純　卒. 純　由胥吏入內侍歷敭中外遂登宰輔以勤儉自持.
八月乙丑朔出御長源亭乙亥王還宮.
庚辰出御天壽寺.
壬辰門下侍郞平章事崔允儀卒.
九月甲午朔移御長源亭.
己亥移御興王寺.
辛丑王之嬖倖挾媚道密置　　於御床褥中事覺誣告注簿同正金義輔與內侍尹至元通謀祝詛斬義輔流至元於無人島.
癸丑移御天壽寺.
冬十月戊寅移御興王寺.
十一月癸巳朔還宮.
壬寅王太子加元服.
癸卯以右承宣李聃知御史臺事.
丙午設八關會幸法王寺.
戊申金遣大府監完顔興來告卽位.
壬戌出御天壽寺.
十二月癸亥朔太白經天四日.
丙寅王還宮自是屢微行.
庚午出御興王寺.
乙亥還仁智齋.
壬午王還宮.
己丑以李之茂判尙書吏部事; 金永夫　知政事判尙書兵部事; 金巨公知門下省事戶部尙書; 任克忠判尙書刑部事; 崔　　知樞密院事判三司事; 曹晉若同知樞密院事; 金永胤爲樞密院副使.
辛卯王御仁智齋親製春帖字雲: "蕩蕩春光好欣欣物意新將修仁知德今得萬年春." 又雲: "夢裏明聞眞吉地扶蘇山下別神仙迎新納慶今朝日萬福攸同瑞氣連." 王酷信術士改慶龍齋爲仁智開廣增飾日與嬖倖沈　遊戱不恤國政. 諫官或請毀之. 王輒稱夢報以拒之故有是詩. 自是諫者乃止.
是月遣金永胤金淳夫如金賀登極又遣金居實謝宣諭登極.
○(癸未)十七年春正月己亥幸仁智齋.
壬寅以尙書左丞徐淳知西北面兵馬事; 翰林侍讀學士崔祐甫爲東北面兵馬副使.
乙巳燃燈王如奉恩寺.
二月丁卯出御普濟寺壬申還宮.
乙亥幸天壽洪圓二寺沈醉留宿從官衛士皆不得食.
丁丑出御玄化寺.
乙酉移御天壽寺.
辛卯如靈通寺遂御玄化寺.
三月丁酉移御興王寺.
庚子以東面都監判官孫應時廬墓三年詔旌表門閭.
癸卯移御洪圓寺夏四月壬戌還宮.
癸酉移御館北宮.
乙亥親　*大廟赦殊死以下陞百官爵一級其執事正郞以上官各許一子蔭職.
丙子移御仁智齋五月丁酉還宮.
壬子知門下省事金巨公卒.
丙辰以王璞守司徒咸寧伯.
六月庚申朔日食.
甲子王微行移御安和寺丁丑還宮.
金橫賜使少府監韓鋼來.
秋七月辛卯宴金使於大內.
乙未出御玄化寺.
乙巳宋都綱徐德榮等來獻孔雀及珍翫之物. 德榮又以宋帝密旨獻金銀合二副盛以沈香.
甲寅移御天壽寺.
以衛尉卿李陽實知西北面兵馬事; 給事中朴育和爲東北面兵馬副使. 有司劾陽實不合藩鎭以徐淳仍之.
八月壬戌王還宮.
癸亥出御玄化寺.
甲申移御天壽寺.
九月戊戌移御玄化寺.
冬十月戊午朔賜李純佑等及第.
丙寅地震.
壬申移御仁智齋.
戊寅移御館北宮甲申王還宮設百座會令內外飯僧三萬.
十一月庚子設八關會幸法王寺.
壬寅金遣大府監耶律章來賀生辰.
十二月庚申移御興國寺.
丙寅移御仁智齋.
癸酉星隕聲如雷.
戊寅出御興王寺.
癸未移御天壽寺.
丙戌以崔　　知門下省事; 金永胤同知樞密院事判三司事; 徐恭爲樞密院副使.
○(甲申)十八年春正月辛卯王還宮.
庚子燃燈王如奉恩寺.
白虹貫日.
二月乙丑王微行移御安和寺.
癸酉移御興王寺.
丁丑移御興國寺.
庚辰移御館北宮.
壬午移御興國寺三月辛卯還宮.
辛丑出御玄化寺.
壬寅遣借內殿崇班趙冬曦借右侍禁朴光通如宋獻鍮銅器報徐德榮之來也.
丙午將移御仁智齋法泉寺住持覺倪睿宗宮人之子備酒饌迎駕於獺嶺院. 王吟賞風月與諸學士唱和未已. 王被酒徑入歸法寺. 日已暮侍從失王所之夜半乃還.
夏四月丁巳移御玄化寺丙寅王還宮.
己卯親　*大廟赦.
五月丙戌移御興國寺.
丁酉移御仁智齋.
戊戌移御館北宮丙午還宮召崔　　李聃宴於修文殿又宴於賞春亭　飮達曙.
庚戌出御天壽寺.
六月甲寅朔日食太史不奏.
以金永夫爲中書侍郞同平章事; 崔　　爲尙書左僕射　知政事; 金永胤知樞密院事.
己未移御仁智齋癸未還宮.
秋七月壬辰詔曰: "民惟邦本本固邦寧. 比因公私土木之役民不聊生而　今宦寺等營造屋舍競爲奢麗有司其悉禁斷."
甲午移御安和寺丁未還宮.
八月辛酉王微行移御安和寺.
庚辰移御景福寺.
辛巳盜竊*大廟祭器.
九月丁亥移御玄化寺.
乙未移御志和齋觀擊毬.
守司空梓卒.
冬十月癸丑朔賜金元禮等及第.
丁巳太白晝見.
丁卯移御景福寺.
十一月庚寅移御館北宮.
甲午設八關會幸法王寺.
白虹圍日南西北各有珥如日相貫.
丁酉移御淸州洞宮.
金遣大府監烏骨論守貞來賀生辰.
庚子移御守司空任克忠第.
丙午移御館北宮.
閏月戊午移御任克忠第.
甲子移御景福寺.
乙亥移御淨業院.
戊寅還宮.
遣金莊如金謝賀生辰.
十二月丁亥移御館北宮.
庚子出御景福寺.
壬寅以崔　　判兵部事太子太傅; 金永胤爲吏部尙書樞密院使; 徐恭爲兵部尙書同知樞密院事; 任克忠爲太子太保.
○(乙酉)十九年春正月辛亥朔王還宮.
庚申出御玄化寺辛酉還宮設無遮大會.
乙丑燃燈王如奉恩寺.
庚午出御玄化寺癸酉還宮.
丙子出御甑山寺右正言趙文貴諫不聽.
丁丑移御普賢院.
戊寅幸慈孝寺二月辛巳還宮.
乙酉出御敬天寺.
丙戌移御興天寺.
戊子還御敬天寺己丑還宮.
乙未出御洪圓寺.
丁酉移御天和寺.
庚子以蔡仁爲鷹揚軍上將軍攝兵部尙書充東宮侍衛; 姜文俊爲殿中監興威衛攝上將軍太子右淸道率府率; 鄭元寧爲龍虎軍大將軍兼太子右監門率府率; 梁淑爲大府卿神虎衛大將軍兼太子右衛率府率.
甲辰移御洪圓寺.
丙午移御天和寺.
三月庚戌朔移御景福寺.
辛亥金大夫營主遣銳卒七十餘人攻麟靜二州境內之島執防守靜州別將元尙等十六人以歸.
己未移御洪圓寺.
辛酉移御普賢院天寒雨甚衛卒凍死者九人.
戊辰還御洪圓寺.
庚午移御敬天寺.
辛未移御仁濟院.
夏四月庚辰幸觀瀾寺.
壬午還御仁濟院.
甲申內侍左右番爭獻珍玩. 時右番多紈袴子弟因宦者以聖旨多索公私珍玩書　等物又結綵棚載以雜伎作異國人貢獻之狀獻靑紅蓋二柄駿馬二匹左番皆儒士不慣雜戱其所貢獻百不當一. 恥不及借人駿馬五匹以獻王皆納之賜左番白銀十斤丹絲六十五斤右番白銀十斤丹絲九十五斤. 其後左番不能償馬之直日被徵債時人笑之.
乙酉移御景福寺.
戊子移御奉靈寺卽鄭　祝釐之所. 　饗王供辦過仁濟觀瀾遠甚. 王醉自吹笙因問知音者. 左右以及第李鴻升對卽召至前命吹笙笛遂欣然以爲相見之晩命屬內侍.
庚寅還御景福寺.
戊申王泛舟板積窯池與宦者白善淵王光就內侍朴懷俊劉莊等置酒張樂遂登水樓召崔　　徐恭等同飮又召禮成江蒿工漁者陳水戱以觀賜物有差. 夜二鼓還館北宮扈從官迷路　　相續.
五月庚戌移御景福寺.
乙卯雨雹.
辛酉以李之茂爲門下侍郞同中書門下平章事; 崔　　爲中書侍郞同中書門下平章事; 金永胤爲尙書左僕射; 徐恭知樞密院事; 金*양爲樞密院副使.
甲子移御玄化寺.
六月甲午慮囚.
癸卯移御祗候任孝誠第.
秋七月庚戌移御司空任克忠第.
庚申移御普賢院.
八月癸未移御玄化寺.
丁亥移御景福寺.
癸巳還御玄化寺.
冬十月乙酉移御普濟寺.
十一月壬子移御館北宮.
戊午移御興國寺己未還宮.
設八關會幸法王寺.
庚申出御普濟寺.
金遣少府監完顔章來賀生辰.
甲子王還宮卽幸興國寺.
丙寅移御普濟寺.
庚午潛行移御景福寺.
十二月丁丑移御館北宮丁酉還宮.
乙巳以崔　　守太保判尙書吏部事; 金永胤知門下省事判尙書兵部事太子少傅; 任克忠爲太子少師; 徐恭判三司事; 金*양爲禮部尙書; 李公升爲樞密院副使太子賓客; 許洪材爲國子祭酒左諫議大夫.
○(丙戌)二十年春正月己未燃燈王如奉恩寺.
庚午出御玄化寺.
二月癸未幸普濟寺燃燈一萬於羅漢殿.
戊子還御玄化寺.
三月乙巳幸金身寺設齋.
夏四月甲申王與僧覺倪夜宴於聖壽院乃覺倪所創也.
戊子召覺倪翫月賦詩.
甲午移御館北別宮. 嘗奪迎恩館北人家增加修營以爲別宮.
丁酉平章事崔子英卒輟朝三日.
辛丑王宴於淸寧齋卽玄化寺*柬{東}嶺新營別館也. 夜五鼓乃還.
六月癸酉王如奉恩寺.
壬午御玄化寺長興院賜朴紹等及第.
秋七月甲辰移御淸寧齋.
戊申移御普濟寺.
己酉金橫賜使尙書右司郞中移刺道來. 王還宮迎詔仍宴來使幸普濟寺.
乙卯王自普濟寺至闕門設帳微行入御修文殿翌日亦從帳中還御普濟寺. 自後凡遊幸皆設帳於道.
八月丁丑移御念賢寺.
甲申移御景福寺.
九月庚戌移御館北別宮.
壬戌移御普濟寺.
甲子還館北別宮.
冬十月庚辰還御壽昌宮.
戊子出御普濟寺.
壬辰移御星北洞別宮本侍郞金敦時私第也.
丙申還御館北別宮.
戊戌飯僧三萬於毬庭.
庚子設百座會於修文殿幸歸法寺遂如玄化寺幸僧性文房.
十一月癸卯夜宴淸寧齋. 寵宦李榮鳩聚錦繡金銀花眞香犀角馬　羔羊*鳧　等奇玩之物陳列左右以迎大駕. 王命侍從將卒射上將軍康勇中的賜羅一匹　三匹. 張女樂　飮至四鼓還性文房.
丙午幸歸法寺普光院夜半乃還.
癸丑設八關會幸法王寺.
丁巳還御壽昌宮.
金遣大府監耶律成正來賀生辰.
庚申宴金使於大觀殿.
十二月癸酉移御館北宮.
○(丁亥)二十一年春正月甲辰全羅州路按察副使尹平壽獻銀八十斤. 平壽割民膏血以要恩寵時議鄙之.
癸丑燃燈王如奉恩寺夜還. 金敦中馬突觸騎士矢房矢落輦傍. 王驚愕以爲流矢疾馳還宮宮城戒嚴. 甲寅命有司榜於市曰: "有能告賊者勿論有無職*柬{東}班正郞西班將軍隨自願除授公私賤隸亦許　職. 幷給銀二百斤女則給銀三百斤." 王猶慮未得又命懸黃金十五斤銀甁二百口於街衢購捕.
乙卯屯府兵於闕庭以備不測. 自是選取勇力者號內巡檢分爲兩番. 常着紫衣持弓劒分立仗外不避雨雪夜則巡警達曙.
丙辰諫官伏閤言事五日王從之.
二月癸未幸神衆院.
壬辰移御館北宮.
三月己亥朔王如靈通寺.
己未王冒雨幸長興院與覺倪夜飮命右承宣金敦中賦詩.
辛酉王微行至金身窟設羅漢齋還玄化寺與李公升*許洪村{許洪材}覺倪等泛舟衆美亭南池　飮極歡. 先是淸寧齋南麓　丁字閣扁曰衆美亭. 亭之南澗築土石貯水岸上作茅亭*鳧　蘆葦宛如江湖之狀. 泛舟其中令小　棹歌漁唱以恣遊觀之樂. 初作亭役卒私*　{齎}糧一卒貧甚不能自給役徒共分飯一匙食之. 一日其妻具食來餉. 且曰: "宜召所親共之." 卒曰: "家貧何以備辦將私於人而得之乎豈竊人所有乎." 妻曰: "貌醜誰與私. 性拙安能盜. 但剪髮買來耳." 因示其首卒嗚咽不能食聞者悲之.
壬戌幸歸法寺東嶺與侍臣置酒.
癸亥白氣貫日.
夏四月戊辰朔日食.
乙亥移御普賢院.
戊寅以河淸節幸萬春亭宴宰樞侍臣於延興殿大樂署管絃坊爭備綵棚樽花獻仙桃拋毬樂等聲伎之戱. 又泛舟亭南浦沿流上下相與唱和至夜乃罷. 亭在板積窯. 初因窯亭而營之內有殿曰延興南有澗盤回左右植松竹花草其*閒又有茅亭草樓凡七有額者四曰靈德亭壽御堂鮮碧齋玉竿亭橋曰錦花門曰水德其御船飾以錦繡假錦爲帆以爲流連之樂. 窮奢極麗勞民費財凡三年而成.
庚辰移御長興院賦詩命詞臣和進.
壬午王弟僧　曦享王於淸寧齋. 召覺倪及侍臣同飮晩泛舟衆美亭南池遊賞至夜.
癸未又宴於淸寧齋賦詩令群臣和進.
丙戌移御館北宮.
丁亥隕霜.
癸巳幸承宣李聃別墅.
五月戊戌朔幸臨津縣宿江邊僧舍. 翌日與宰樞金永胤徐恭李公升崔溫承宣李聃許洪材金敦中等泛舟南江中流遡沿竟日爲樂. 司諫林宗植侍御高子思乘晩被召赴宴. 至夜半移御普賢院侍從不及子思醉不得行.
壬寅移御李聃別墅.
戊申移御普賢院.
己酉幸慈孝寺.
癸丑幸長湍縣應德亭舟中結綵棚載女樂雜戱泛江中流凡十九　皆飾以綵帛. 與左右倖臣宴樂至五更乃登西岸張侯置燭其上命左右射無中者. 內侍盧永醇曰: "待聖人中的然後臣等中之." 王射之卽中燭左右呼萬歲. 李聃從而中之賜綾羅絹. 留二日觀水戱.
丁巳自應德亭秉燭乘舟盛張衆樂過皇樂亭置酒夜至普賢院.
辛酉幸萬春亭置酒夜入李聃別墅.
壬戌入御安和寺.
丙寅還館北宮.
六月戊辰王如奉恩寺遂幸李聃別墅.
庚午移御玄化寺. 先是王聞: 城東沙川龍淵寺南有石壁數　削立臨川曰虎巖流水停　樹木　蔚. 命內侍李唐柱裴衍等　亭其側名延福奇花異木列植四隅. 以水淺不可舟築堤爲湖. 其地白沙水勢強悍雨則輒毀隨毀隨補晝夜不息人甚苦之. 是日與宰相侍臣宴於亭上極歡乃罷.
庚辰還御館北宮.
秋七月丁酉幸歸法寺遂御玄化寺馳馬至獺嶺茶院從臣皆莫及.
八月戊申移御歸法寺.
己未幸南京.
甲子駕至加頓院廣州備儀衛樂部以迎仍獻馬二匹肩輿一具陽傘三柄.
九月乙丑入御南京. 留守官備禮迎駕獻陽傘二柄馬二匹牛一頭. 是夜命內侍及重房射侯中者賜綾絹.
己巳幸三角山僧伽文殊藏義等寺.
庚午宴群臣於延興殿賜馬人一匹. 是日發南京.
癸酉至坡平縣江宴群臣於舟中. 侍臣皆醉失儀樞密院使李公升倒載駕前.
乙亥王還京都赦二罪以下. 詔: "加名山大川爵號; 內外八十以上篤廢疾鰥寡孤獨孝順節義孝弟力田者皆賜物; 南幸隨駕軍將及睿令兩殿侍衛員將侍學公子皆加職."
冬十月己亥出御龍興寺.
丙午移御興王寺.
十一月戊辰移御幸生院.
遣禮賓少卿崔　如金謝賀生辰報前年耶律成正之來也.
庚辰金遣少府監李衛國來賀生辰.
○(戊子)二十二年春正月甲子朔王御館北宮受賀賦詩示儒臣.
丁丑燃燈王如奉恩寺.
戊寅宴群臣徹夜至翌日日中乃罷.
庚辰移御興王寺.
甲申移御*??串江書齋丙戌還宮.
己丑以江陽伯　之女爲太子妃.
癸巳王以夢中所製詩示群臣. 其末聯雲: "布政仁恩洽三韓致*大平." 臣僚稱賀.
二月乙未飯僧一千於宣慶殿.
辛丑移御館北宮.
丁未進江陽伯　爲侯.
三月辛未移御慶明宮.
丁丑幸西京. 時王母弟翼陽平　二侯頗得衆心. 王疑有變移御以避之.
庚辰駕至平州崇壽院西亭召宰輔侍臣行酒泛小舟於南溪　流遊賞至　乃罷.
壬午住　黃州洞仙驛宴於碧波亭又泛舟南溪至夜宴樂. 賜樂工及雜戱人白金三斤.
乙酉至西京.
丙戌謁太祖眞殿.
丁亥飯僧於內殿.
戊子御觀風殿. 下敎曰: "朕聞鎬京萬世不衰之地後之王者臨御於此頒下新敎則國風淸明小民安泰. 朕卽政以來萬機實繁未暇巡御今以日官所奏來幸此都. 將欲革舊鼎新復興王化採古聖勸戒之遺訓及當時救弊之事務頒布新令. 一奉順陰陽. 近來發號施令反乖陰陽以是寒　失序民物不安. 自今以後賞以春夏刑以秋冬凡所行事一依月令. 一崇重佛事. 時當末季佛法漸衰. 凡祖宗時開創裨補寺社及古來定行法席寺院與別祈恩寺社如有殘弊主掌官隨卽修葺. 一歸敬沙門. 近來僧徒貪生謀利比比皆是. 今欲激濁揚淸以救其弊其有淸高僧徒遁跡山林者所在官搜訪薦奏. 一保護三寶. 其佛舍珍寶米*??雜物近因內侍院及諸司奏取費用僧徒嘆怨. 自今憲臺遍令曉諭禁斷. 一遵尙仙風. 昔新羅仙風大行. 由是龍天歡悅民物安寧. 故祖宗以來崇尙其風久矣近來兩京八關之會日　舊格遺風漸衰. 自今八關會預擇兩班家産饒足者定爲仙家依行古風致使人天咸悅. 一救恤民物. 國家特立東西大悲院及濟危寶以救窮民然近來任是官者率非其人故或有饑饉不能存者疾病無所依附者未能收集救恤於寡人愛民之心何如哉. 自今吏部擇能堪其任者委之使憲臺*　{糾}察能否以爲勸懲." 敎下百官庭賀. 是日宴宰樞近臣於淸遠樓相與唱和爲樂.
夏四月癸巳幸興福寺泛龍船於南浦宴宰樞近臣.
丁酉幸洪福寺又宴於多景樓賜水　人白金二斤.
己亥宣旨曰: "西都乃祖宗巡御之地自經乙卯之亂國家多事累年未得巡御. 今欲舊染汚俗咸與惟新亦將延基保業乃幸是都. 迎駕時有所違誤爲有司所拘執者公徒私杖以下贖銅徵瓦　皆放除. 又乙卯年緣坐配南界者亦令放還諸領府及三衛軍迎駕有勞者給大倉典　庫米人一碩."
庚子宴群臣於長樂殿.
壬寅以河淸節又宴於長樂殿.
甲辰幸永明寺泛舟於大同江.
乙巳御浮碧樓觀神騎軍弄馬　賜白金二斤.
丙午又御浮碧樓觀水戱賜白金布物宴宰樞侍臣於舟中夜分乃罷.
秋至自西京.
冬十一月甲戌金遣完顔靖來賀生辰.
丁丑耽羅安撫使趙冬曦入覲. 耽羅險遠攻戰所不及壤地膏　經費所出. 先是貢賦不煩民樂其業近者官吏不法賊首良守等謀叛逐守宰. 王命冬曦持節宣諭賊等自降. 斬良守等二人及其黨五人餘皆賜穀帛以撫之.
是月遣禮賓少卿徐諏如金謝賀生辰.
十二月遣司宰少卿陳玄光如金賀正衛尉少卿崔允*서獻方物.
世家卷第十八.
