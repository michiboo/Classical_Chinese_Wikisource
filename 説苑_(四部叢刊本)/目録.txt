
是以夫子稱古之學者為已孟子稱君
子欲其自得之自得之則取諸左右逢
其原豈汲汲扵外哉向之得失如此亦
學者之戒也故見之敘論令讀其書者
知考而擇之也然向數困扵䜛而不改
其操與夫患失者異矣可謂有志者也
　目錄
　　卷第一　君道　卷第二　臣術
　　卷第三　建本　卷第四　立節
　　卷第五　貴徳　卷第六　復恩
　　卷第七　政理　卷第八　尊賢
　　卷第九　正諫　卷第十　敬慎
　　卷十一　善説　卷十二　奉使
　　卷十三　權謀　卷十四　至公
　　卷十五　指武　卷十六　叢談
　　卷十七　雜言　卷十八　辨物
　　卷十九　修文　卷二十　反質
護左都水使者光祿大夫臣向言所校
中書說苑雜事及臣向書民間書誣校
讎其事類衆多章句相溷或上下亂
難分別次序除去與新序復重者其餘
者淺薄不中義理別集以為百家後令
以類相從一一條別篇目更以造新事
十萬言以上凡二十篇七百八十四章
號曰新苑皆可觀臣向昧死

