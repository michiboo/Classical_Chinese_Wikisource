　　欽定四庫全書　　　　　子部十
　　香祖筆記　　　　　　　雜家類三〈雜說之屬〉提要
　　〈臣〉等謹案香祖筆記十二卷
　　國朝王士禎撰皆康熙癸未甲申二年所記其曰香祖者王象晉羣芳譜曰江南以蘭為香祖士禎蓋取其祖之語以名滋蘭之室因以名書也是書體例與居易録同亦多可采惟其中姚旅露書以章八元詩為盧照隣某詩話以栁惲詩為趙孟頫〈案某詩話原本不著其名蓋有所諱今亦仍其舊文〉記憶偶誤事所恆有指其疎舛足矣而一則以為無目人語一則以為眯目人道黒白肆口毒詈皆乖著書之體士禎池北偶談任惇表語一條何嘗不以劉禹錫覆舟側畔千帆過病樹前頭萬木春二句為白居易詩漁洋文略遊攝山記何嘗不以左思振衣千仞岡濯足萬里流二句為郭璞詩乎此由晚年解組侘傺未平筆墨之間遂失其沖夷之故度斯亦盛徳之累矣又第十二卷一條曰輟耕録言或題畫曰特健藥不喻其義余因思昔人如秦少游觀輞川圖而愈疾黃大癡曹雲溪沈石田文衡山軰皆工畫皆享大年人謂是煙雲供養則特健藥之名不亦宜乎案法書要録載武平一徐氏法書記曰駙馬武延秀聞二王之跡強學寳重乃呼薛稷鄭愔及平一評其善惡諸人隨事答稱為上者題雲特健藥雲是突厥語〈案唐書稱延秀嘗質於突厥解其國語書法要録所載太平公主三䭾藐提四字印亦突厥語也〉其解甚明士禎乃以字義穿鑿殊為失考此非僻事殆耄而忘乎然其品題文藝宏奬風流至於老而不衰固足尚也乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀













