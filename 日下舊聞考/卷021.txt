西華門之西，為西苑。榜曰西苑門，入門為太液池。（《國朝宮史》）
〔臣等謹按〕　西苑太液池，源出玉泉山，從德勝門水關流入，彙為巨池，周廣數里。自金盛時，即有西苑太液池之稱。名跡如瓊華島廣寒殿諸勝，曆元迄明，苑池之利相沿弗改，然以供遊憩而已。我朝列聖相承，勵精圖治，於此引對臣工總理機務，或宴賚王公卿士，或接見朝正外蕃，以及征帥勞旋、武科較技，例於苑內之惇敘殿、涵元殿、瀛台、紫光閣親蒞舉行。龍光燕譽，賡拜揚休。冬月則陳冰嬉，習勞行賞，以簡武事而修國俗雲。
乾隆二十三年御製《仲春西苑即景》詩：鸞輅西華祭後移，台更服便疇諮。還餘清暇千官退，對韶光一賞宜。積素已消簷際雪，輕黃欲上柳梢絲。聽鴻樓上看回雁，春色人間許共知。
乾隆四十一年御製《幸西苑接見朝正外藩年班回部哈薩克來使及四川土司土舍頭人等之初次覲謁者即事得句》：步輦西華西苑巡，匪遊圖覲遠徠臣。夾衢左右紛迎接，露冕笑言普拊循。回部更番久依例（庫車三品阿奇木伯克阿克伯克等十三人朝覲如年例），內旗紥薩舊稱賓（內紥薩克四十九旗之蒙古王公台吉等輪歲朝正，舊稱蒙古賓客以示優異）。土爾（讀作平聲）扈入朝如雁（土爾扈特及杜爾伯特新附之王公台吉等亦每年輪番入覲），哈薩克流仰集鱗（哈薩克汗阿布賚遣使鄂托爾齊等朝貢適至）。來享來王來賀節，土司土舍土頭人（兩金川平定以後，其餘各土司群籲瞻仰，因許其照回部例輪班朝賀。今初次來京之土司明正宣慰司甲爾參德沁等八人，及綽斯甲布土舍綽爾甲爾參等三人、土守備加頭等侍衛水塔爾等十一人、德爾格特頭目索特納木拉布坦等七人，即命成都將軍明亮統率以行，茲於西苑門外隨眾夾道叩謁。隨傳旨詢慰，並加賞品級頂帶及冠服有差）。撫茲武偃文修世，益切盈持泰保寅。
〔臣等謹按〕　西苑御製詩，謹繹有關紀述事實者恭載卷內，餘不備錄。
御製《冰嬉賦（有序）》：陸行之疾者，吾知其為馬；水行之疾者，吾知其為舟、為魚；雲行之疾者，吾知其為鶤、鵬、雕、鶚。至於冰，則向之族莫不躄躠膠滯滑擦而莫能施其技。國俗有冰嬉者，護膝以芾，牢鞋以韋。或底合雙齒，使齧淩而人不踣焉，或薦鐵如刀，使踐冰而步逾疾焉。較《東坡誌林》所稱更為輕利便捷，惜自古無賦者，故為賦之。其辭云：歲暮星窮，和叔告冬。陰凝北陸，律中黃鍾。景長而土圭可測，瑞兆而雲物皆同。撫序兮群辟殷聘，考時兮三農蕆功。有厲疾之徵鳥，鮮求信之蟄蟲。叫嚴飆兮栗烈，凜肅氣兮穹窿。於斯時也，火井無燠，溫泉不熱。何水不凝？何波不結？阻平川之會海，徒望籥潫；勒奔峽之傾流，惟聞幽咽。澌盈九曲，謝神禹之剔鬟；凍合三山，駐王喬之旌節。躍魚之表孝曾傳，覆鳥之昭祥見說。則有鏡呈太液，璧寫龍池。占昏危之應宿，值顓頊之司時。沍而不流兮，礙矜鱗之鯉；凝而原澈兮，疏倒影之梅（葉）。皓皓皚皚兮，映白塔之孤矗；溓々泠泠兮，隔玉蝀之橫欹。載取載藏兮，順彼月令；以訓以賚兮，陳我冰嬉。爰答歲華，率循舊典。陳旅集眾，既雷動而風行；結部整行，埒春搜而秋獮。元冥受律，戢水族與波臣；蚩尤秉旗，乃暴禦而祟遣。於是戎士憑怒，武卒振拳。渴思一試，遑慮誰先！齊撙撙其祼膋兮，戶陸離以屬聯。駭營營其佖路兮，紛偨傂以羅駢。袒劉呂之左右兮，各殊事以布班。倏陰陽之閉闔兮，期奏績以勤宜。衣短後，膝蔽前。靴齒雙利，鞋刀兩儇。編伍森列，齊隊便旋。於斯少息，以待號令之傳焉。爾其屯萬人於中堅兮，屬堪輿以壁壘。奔八神以周衛兮，招丁甲而發指。亙長縆以節止兮，群總總而切儗。驛彩旌以傳符兮，看縱縱之立俟。心無別營，目不他視。遂乃朱旗撝，捷步騰。緹衣揚，輕武軿。聳擢布，豗逐壒趟。踧沑波流，[B227]軼猋驚。閃如曳電，疾若奔星。蹂蹈雲衢，揚揮玉京。故其為聲也，平礚隱訇，礌硠激越。硡砰殷麟，雜遝震疊。帟振天棖，響匉地臬。懾波底之娵隅，墮林間之巢鶻。元武縮殼而屏氣，燭龍守珠而閉闕。起湧泉，會奔物。雖天籟之號竅，比千鈞於一發。其為狀也，似東皇整駕於若木之墟，羲帝弭節於扶桑之津。應真掛錫以淩虛，茅君驂龍以羾天（葉）。過驥群而駿足搶捍，上扶搖而鵬翼圖南（葉）。蠖略迴翔，演沱糾紛。鏡大圓而晶晶皛，珠萬琲而爛爛璘璘。交差曼衍，曆落皴鱗。突都盧兮輕趫，迅龍驤兮麟振。奕六虯兮沛艾，禦八風兮穆旻。首進者卻視而小憩，繼至者錯履而蹴跟。虞後來之比肩，更前往而擢身。傑者得幟，疇與比倫？遺者失誌，第如逡巡。復有革戲，其名圓鞠。漢家有執機之譬，黃帝作練戎之俗。武由是習兮，其爭也君子；好謀而成兮，如祭則受福。申明誓兮眾聽無嘩，陳廣場兮各司其局。乃其冰床駐於琉璃之界，豹尾扈於渼沴之隈。千官儼立於懸圃，萬隊佇待乎瑤階。曆天之旗，影捎朵殿；照雲之蓋，光趯台。殆而容與，惄若亶徊。執事者中立而不倚，爭捷者有前而無回。珠球一擲，虎旅紛來。思摘月兮廣寒之窟，齊趁星兮白榆之街。未拂地兮上起，忽從空兮下回。突神龍之變化，蕤翔鳳之祇諲。垞燕居，冉泚鴻猜。怡情悅目，有如是哉！夫其伯仲分，甲乙第。並前行賞，縱後亦逮（葉）。勇者特旌，任者均賜。普被曰仁，有差曰義。則豈啻西苑飾紅板之柁，溫泉設錦鞍之戲而已乎！重曰：仲尼有言，射觀德兮。安不忘危，舊是式兮。惟歲之晏，以休以息兮，一日之樂，匪賚曷得兮。敬告後人，無或逾則兮。
御製《蠟日坐冰床渡太液池誌興》：破臘風光日日新，曲池凝玉淨無塵。不知待渡霜花冷，暖坐冰床過玉津。太液人行步玉花，金鼇遙望鎖煙霞。勝遊不數瓊華島，愛聽寒林噪暮鴉。
〔臣等謹按〕　御製《蠟日坐冰床渡太液池誌興》詩載於《樂善堂集》，今恭錄卷內。
乾隆七年御製《太液池泛舟》詩：新水一篙深，載舟猶力弱。偶來弄澄碧，滄浪意可樂。天空鳧雁閑，波靜魴鯉躍。是時春始半，夾岸夭桃灼。旋惹東風吹，紅英貼波落。韶華固不牢，長歌興所託。
乾隆十一年御製《太液冰嬉十二韻》：順時陳國俗，擇地試雄觀。號令傳河若，威儀紀水官。光凝元玉浦，聲咽碎珠灘。散處雲馳宇，紛來雪噴湍。端因智獨勝，奚必力俱殫？疾以徐斯疾，安其危乃安。禦風列應讓，逐日誇無難。迅似岩飛電，溫知犀辟寒。超群殊閃，作勢更媻珊。擬議弦催箭，形容鏡無鸞。一時誇奪幟，獨步早登壇。妙義韜鈐外，憑人著眼看。
乾隆十二年御製《太液池泛舟》詩：「玉蝀橋頭駐六驄，溶溶太液一舟通。苑花堤柳添煙景，弱葦新蒲茁露叢。」「煙中樓閣座中移，雨後風光慰後思。憂慮勾消詩數首，清和恰似昨年時。」「漭沆澄波疊翠涵，天光雲影適來參。獨舂依葦毿毿白，遠嶂疏眉淡淡嵐。」「樹沃濃青花發紅，疇人占節報南風（是日立夏，欽天監奏南風，占雲「五穀熟」）。一般西苑經行處，卻與前朝迥不同（二十日幸圓明園，停蹕西苑傳膳，正望雨際也）。」
乾隆二十八年御製《液池泛舟三首》：「飛龍蓬島禦風輕（蓬島飛龍，液池舟名，尚前明物，時加修飾供御用），暢好液池新水生。卻是西蒙人不識，直雲天上坐而行（時愛烏罕等部陪臣請瞻仰御舟，允之，並喜詫以為得所未睹）。」「盆梅堤柳爭春色，岸芷汀蘭勒水芳。何必其來盼袞袞，會看一到去堂堂。」「玉蝀金鼇亙臥虹，承光樓閣倒涵空。勝朝遺跡春明夢，殷監兼存水監中。」
乾隆三十三年御製《太液池泛舟即景雜詠》：「液池春水恰勝篙，淺漾靴文靜息濤。素艇居然利轉動，層樓傍岸係龍艘（液池中有瀛海飛龍船，層樓飛甍，勢甚閎麗，蓋明時舊制。曆年修葺，壯觀而已。以艱於舉動，每係岸不用）。」「第一名泉遠溯津，新波暗長拍船唇。書雲回雁即去雁，字柳今人非昔人。」「水面樓台鏡裏圖，當年占畢記曾吾。庭前菶々萋萋者，幾換新梧伴舊梧。」「春菜青隨冬菜生，園欣豐澤重農情。即看土脈含香潤，指日行將此試耕。」「煙光澹澹接波光，鬆色青青柳色黃。鳧雁翱翔真得所，笑他也自托君王。」「過閘還須小步堤，犁然水便有高低。又看桂棹蘭槳蕩，聊為乘閑快覓題。」「三海何曾五里遙（液池舊有三海之名，蓋明時內監所稱，相沿未改。其實兩橋隔之耳，經行不過五里，若輩虛誕，可見一班）？椓人張大笑前朝。心無俗便神仙境，韓眾安期底用招？」「承光台殿鬱嵯峨，金躓元顛明復磨。祇有東廂古鬆樹，春來依舊發新柯。」
乾隆三十六年御製《太液池泛舟》詩：「初生春水綠波清，六棹蘭舟送以輕。不廿日前爾憶，拕床曾是碾冰行。」「永安（寺名）白塔矗岧嶢，掬手波中若可招。冰水設還相較量，究欣漾影此為遙。」「黃薰岸柳綠生莎，春意舒遲覺漸多。漫惜新花猶未發，雪英纈樹匪梅何。」「蒼雲縹緲望瀛台，分付吟情俟再來。登岸合教還紫禁，封章應有待批裁（凡駕行之日，雖無輪班引見之員，而各省督撫奏摺仍即以時批發）。」
乾隆四十年御製《太液池泛舟》詩：液沼冰融可泛舟，致齋前偶試清遊。還宮況此為路便，監水因他作楫求。魚躍雁回化工暢，天光雲影靜機投。鳴榔聲裏忙登岸，為接軍書報置郵（連日盼望軍郵甚切，適於舟上接阿桂、富德奏函，隨命登岸，輿中啟閱。將回宮批答，不暇遊覽）。
〔臣等謹按〕　太液池御製詩，謹繹有關紀述事實者，恭載卷內，餘不備錄。
西苑門循池東岸西折，臨池面北正門曰德昌門，門內為勤政殿，殿後為仁曜門。（《國朝宮史》）
〔臣等謹按〕　德昌門內正殿五楹北向，恭懸聖祖仁皇帝御書額曰「勤政」。皇上御書聯曰：「常切單心歸宥密，每懷敕命凜幾康。」
乾隆七年御製《勤政殿對雨》詩：梅雨頻沾欲作霖，坐來九夏豁煩襟。風花帶濕飛殘瓣，驚鳥衝煙覓遠林。階齒暗琴紛作響，簷牙細溜亂如斟。封章覽罷饒清課，芸簡閑披獲我心。
〔臣等謹按〕　勤政殿御製詩，恭載首見之篇，餘不備錄。
仁曜門南為翔鸞閣，閣後東樓曰「祥輝」，西曰「瑞曜」。由閣而南為涵元門，門內東向為慶雲殿，西向為景星殿，正中南向為涵元殿。（《國朝宮史》）
〔臣等謹按〕　翔鸞閣廣七間，左右延樓回抱各十九間，涵元殿正中恭懸皇上御書額曰「天心月脅」，東室額曰「含經味道」。聯曰：「四面波光動襟袖，三山煙靄護壺洲。」又曰：「風篁葉韶扆，雲樹藹蓬壺。」西室聯曰：「於此間得少佳趣，亦足以暢敘幽情。」皆御書。
乾隆七年御製《冬日涵元殿》詩：插架三千玉帙陳，明窗領略小陽春。庭虛時聽鬆風古，香靜還思梅萼新。階草向暄猶織毯，液波知暖尚拖銀。底緣未釋中心悶，多少茅簷失所人。
乾隆三十八年御製《題涵元殿》：台貽勝國，庭樹百年枝。古殿臨中正，新題易柍楣（舊名香扆殿，乾隆辛酉易此額）。瓦陰餘積雪，簾額煦春曦。物物涵元化，欽哉茂對時。
〔臣等謹按〕　涵元殿御製詩，謹繹有關紀述事實者恭載卷內。餘不備錄。
涵元殿之東為藻韻樓，西為綺思樓，正北相對為香扆殿。（《國朝宮史》）
〔臣等謹按〕　藻韻樓、綺思樓上下各六楹，香扆殿三楹，殿之東有室三楹北向，額曰「溪光樹色」。聯曰：「圖畫參生動，詩書閱古芳。」北接三楹西向，額曰「虛舟」。聯曰：「閑雲入窗牖，清露滴梧桐。」又曰：「心澹水木秀，興幽魚鳥閑。」又曰：「爐香晝靜雲編展，花海春深竹檻清。」殿之西有室三楹北向，額曰「水一方」。北接三楹，額曰「蘭室」。聯曰：「亭台涵月鏡，花木暢天機。」又曰：「過眼寸陰求日益，關心萬姓祝年豐。」
乾隆二十三年御製《賦得虛舟》：芸齋臨太液，芝榜署虛舟。趣味南華永，跡惟勝國留。灑然閱今古，曠若忘（去聲）沉浮。秋月當窗印，春波拍岸柔。幾曾慮風浪？無礙侶鳧鷗。我有濟川意，還殷作楫求。
又御製《賦得水一方》：台三面水，書室敞南榮。亭接迎薰近，池臨太液清。畫如展李（思訓）趙（伯駒。瀛台猶勝朝故跡，多金碧樓台也），境即是蓬瀛。三復蒹葭什，懷賢獨泥情。
乾隆二十四年御製《香扆殿》詩：環瀛南面據崇基，建置猶傳勝國貽。金界樓台思訓畫，碧城鸞鶴義山詩。茁庭祇合三珠樹，漾牖宛同百子池。未及燈懷淳樸也，每因閱古率評時。
乾隆二十九年御製《綺思樓》詩：口過非惟宜戒之（佛經口過四，一綺語也），有為終不若無為。請看萬紫千紅者，大塊何曾費綺思？
乾隆三十二年御製《蘭室口號》：一窗嫩日正和暄，與善人居味古言。卻笑奉宸太著相，國香真個植盈盆。
乾隆四十年御製《藻韻樓口號》：不迥書樓才十笏，所饒架有縹緗羅。退之木強（去聲）何妨窄（見《六一詩話》），卻是因難見巧多。〔臣等謹按〕　虛舟諸處御製詩，皆恭載首見之篇，餘不備錄。
香扆殿後南向曰「瀛台」。東為春明樓，西為湛虛樓。（《國朝宮史》）
〔臣等謹按〕　瀛台為明時南台舊址，本朝順治年間稍加修葺，皇上御書額曰「瀛台」。有木變石在春明、湛虛兩樓之中，恭刊御製庚辰題句於上。
聖祖仁皇帝御製《瀛台偶作》：蟬鳴槐葉綠，魚躍芰荷風。太液臨斜景，參差更不同。
聖祖御製《瀛台》詩：紅闌橋轉白蘋灣，疊石參差積翠間。畫舸分流簾下水，秋花倒影鏡中山。風微瑤島歸雲近，日落青霄舞鶴還。乘興欲成蘭沼詠，偶從機務得餘閑。
聖祖御製《夏日瀛台許奏事諸臣網魚攜歸》詩：西苑頗幽邃，崇台俯畿甸。鮮雲蔭修廊，南薰披廣殿。水木既周遭，卉物亦蔥蒨。嵐光翠欲流，林暉清可薦。於茲滌煩暑，敢曰恣遊衍？眺遠暢陽和，居高協靈撰。朝來覽封事，灑灑意忘倦。高閣晝漏移，彤墀集群彥。靖共往汝諧，勤劬答予眷。姑為池籞遊，從容任所便。投綸錦鬛飛，舉手纖鱗見。委蛇退食心，庶幾娛式燕。
世宗憲皇帝御製《瀛台泛舟》詩：「春深遊上苑，鼓柂蕩中流。波湧方壺島，林開翡翠樓。落花飄兩岸，垂柳拂扁舟。此日歡無極，君恩被獨優。」「暮轉西池棹，風微錦浪平。蜻蜓閑自得，鷫鸘遞和鳴。舉網雙鱗獲，停杯四韻成。仙山何處訪，即此是蓬瀛。」
皇上御製《瀛台記》：入西苑門有巨池，相傳曰「太液」。循東岸南行，折而西，過木橋，邃宇五間為勤政殿。自勤政殿南行，石堤可數十步，階而升，有樓門向北，扁曰「瀛台」。門內有殿五間，為香扆殿。殿南飛閣環拱，自殿至閣如履平地，忽緣梯而降，方知為上下樓。樓前有亭臨水曰「迎薰亭」。東西奇石古木，森列如屏。自亭東行過石洞，奇峰峭壁，祼膋蓊蔚，有天然山林之致。蓋瀛台惟北通一堤，其三面皆臨太液。故自下視之，宮室殿宇雜於山林之間，如圖畫所謂海中蓬萊者。名曰「瀛台」，豈其意乎！
御製《瀛台觀木變石》詩：異質傳何代？天然挺一峰。誰知三徑石，本是六朝鬆。苔點猶疑葉，雲生欲化龍。當年吟賞處，借爾撫遐蹤。
〔臣等謹按〕　御製《瀛台觀木變石》詩載於《樂善堂集》，今恭錄卷內。
乾隆四年御製《二月十三日恭侍皇太后遊瀛台紀事》詩：永康曉辟問安回，鳳輦晨遊重侍陪。搖曳晴光看禦柳，分明春色遍宮梅。西山翠映屏風列，太液冰融鏡麵開。仰識慈顏多悅豫，熙熙萬物樂春台。
乾隆六年御製《瀛台木變石歌效李長吉體》：大山穹穀崇且盤，山頭鶴駐曾棲仙。岑巒嶇吾扶孱顏，金堂玉室相鉤連。雲興霞蔚吐紫煙，含囊靈瑞如陶甄。靈林冥冥冠其巔，其幽叢雜多桂蘭。是為天宇宅天男，乃有異木鎮厚坤。蚖芲杜鬆非其倫，蔽虧天日無朝昏。為舟十數皆其孫，匠石卻顧持斧奔。水龍噴泉沃厥根，啼蛄吊月星漏痕。幹雲負霜枝曲卷，靈飀振翅毛羽鮮。老桂漫誇吳質眠，白榆空足沈郎錢。櫛櫛銀雲車蓋翩，掛以雙丸繞魄淵。壽比散木已有年，女夷不敢司厥權。付之圓蓋全其天，支離幻作秦女焉。會觀木石茲同壇，為發為身一體全。亭亭傑豎無比肩，暖春生玉疑藍田。磷磷爛爛出五源，女媧煉石茲尚存。傍林插岩絕攀援，奇礓詎妨山溜穿！五丁不可奪其堅，端州石工安足論！移來曾受海神鞭，五車能上束馬牽。都下傾城咸厭觀。方壺蓬島資盤桓。辭山不戀山木繁，瓊台璿室何丸丸。罘罳風叫露掌寒，漢唐池館今依然，為薪非火悟火傳。
乾隆七年御製《瀛台竹木床歌》：靜憩軒中橫短床，不雕不斫伊誰造？竹皮木骨恰相稱，詎誇華飾誇質老。我聞玩物能喪誌，漆器進諫明至道。涓涓之水成江河，其流滌器裝七寶。何如茲床樸且完，安置妥貼不欹倒。鬆齋夜靜夢周時，梧階晝永攤書好。異物不貴凜前訓，用銘座右期相保。
乾隆十一年御製《正月十六日奉皇太后瀛台看煙火即景燈詞八首》：「夜珠東望正圓規（是月望在十六日），南極祥光映座垂。王母瑤樽斟北斗，由來西苑是西池。」「鄒陽律裏氣初旋，萬歲山前春欲燃。簇簇魚龍紛陸海，離離瓊玖積銀田。」「誰遣微雲點太清（是夕微雲），銀蜍為讓火蛾明。上元此日有餘樂，宣德當年奚比衡？」「賢王列坐賜酥茶，中外熙和久一家。百道如虹朝貝闕，萬條似箭走金蛇。」「雲霞錦繡燦瀛台，花發何須殷七來？百子池邊麟卓犖，萬年枝上鳳毰毸。」「玉蝀金鼇亙夜光，非煙馥鬱嫋風香。殿前底事金蓮徹？歸第群看相是張（大學士張廷玉自雍正年間至今與上元燈火之觀凡二十餘年，故以張說故事比之）。」「火裏開花幻豈真？輪中轉法佛兮人。乍從上苑觀梅柳，葉葉枝枝有腳春。」「瑞葉瓊花鏤上林，東風又復作輕陰。詩人漫道妒佳景，農父多應比好霖。」
又御製《歲在丙寅序行金昊有秋葉慶景物咸和敬稽皇祖時曾舉瀛台錫宴之典宗親咸與爰循舊制集王公宗室等於八月二十七日瀛台宴賞用展周親因成三律》：「露色煙光靄禁垣，昌辰嘉宴會親藩。穀登萬寶真成瑞，菊先重陽已泛樽。拂檻蘢蔥木有本，拍堤汪水宗源。何須禮數拘酬酢？同是神堯膝上孫（是日並召朕同行弟兄無爵者亦逮）。」「雁齒紅橋玉影明，壺天縱目儼蓬瀛。拂招林牖風光美，負帶煙霞景物清。笑語從容伯兮叔，獻酬交錯弟於兄。一堂敦睦家人吉，卻陋山河帶礪盟。」「綺疏晴旭麗曈，樂事天倫和氣融。徐進雕槃瓜有瓞，繁滋扣砌樹連叢。情抒共許飛吟管，興洽偏思駐漏筒。行葦歌成欣既醉，高秋樓閣靄春風。」
又御製《是日宴間復成六韻》：秋煙靄顥空，晴旭上宸楓。情闊十年久（朕御極十年矣，因循未得與近支昆弟群從歡會。今秋西成萬寶，適以在宮，始開宴於瀛台雲），歡殷一日中。螽斯歌揖揖（是日與宴者凡百人，其有事未至者尚復五十餘，皆皇祖親孫並曾、元也），燕喜樂融融。乍可方觀梓，何須侍剪桐？銀潢兼玉葉，祖德與宗功。聖日高懸處，承恩膝下同。
又御製《我皇祖時曾集大小臣工於瀛台宴賞甚盛典也茲因西成豐稔百物蕃昌於八月二十八日賜宴公卿庶僚於瀛台以昭繼繩宣豫之意得詩四首並示諸臣其欲賡韻者聽》：「陂鵷侶接鳴珂，霽宇空澄氣色和。共喜向筵開早菊，多緣紀歲得嘉禾。柏梁台畔騰箋集，仙萼亭邊載筆過。緬想虞廷傳盛事，揚言何以繼賡歌？」「鏡中樓閣五雲稠，皎日揚輝素景浮。湛露詩成天酒下，蓼蕭樂作徵招流。曲江早獻千秋鑒，梁國還登太液舟。三世方明陪禦賞（大學士張廷玉之父曾侍皇祖西苑宴賞，今與其子若靄共陪此會，亦盛事也），從教佳話冠螭頭。」「璿霄猶睹曉蟾娟，濟濟冠裳擁慶煙。丹粟香中陳桂醑，玉山頹處酌瓊筵。崇牙徐聽鈞天奏，高閣遙聞晝漏傳。此日含毫多沈宋，昆明漫數景龍年。」「蘢蔥雞樹翠華留，相悅君臣共唱酬。鎬上宴開惟卜晝，樓前酺賜正登秋。在陰鳴鶴方縻爵，樂藻游魚不避鉤。試問彬彬玉堂客，瀛台然否即瀛洲？」
又御製《秋日瀛台集臣工宴賞既仿柏梁體聯句復召大臣及內廷翰林等三十八人用唐臣李嶠〈侍宴甘露殿〉詩為韻依前歲翰苑故事朕成首什及末章群臣以次分賦》：「蘭舟玉蝀風，珂馬金鼇月。令日秩威儀，文筵盍簪笏。皇祖垂芳型，元臣會華發。旨酒於以柔，晚香猶未歇。拈詩得李嶠，成序懷王勃。申諮山甫儔，其何補袞闕？」「白藏昌百嘉，西苑駐重牙。翔鳳（閣名）馡香穗，遊龍（舟名）卷浪花。喜因歌黍稌，政可問桑麻。水影含橋直，山容入座斜。杯浮漿是瀣，盤進棗如瓜。侍宴詩成處，還看飛暖霞。」
乾隆十二年御製《晚秋瀛台即景》詩：「仗馬排芳岸，遊龍達玉津。台宛蓬閬，香扆重逡巡。樹態疏添紫，波光皎疊銀。誰雲秋色老？蘭鎮涵春。」「綺砌黃花秀，蝦簾朱鳥晶。篆煙徐遞馥，芸帙靜含清。岩峽猶飛瀑，池亭可泛觥。蓼蕭遊豫處，著壁畫圖成（去歲賜宴賦詩，已命畫院繪圖壁間）。」
又御製《瀛台大理石屏歌》：直方大幅出岩巒，制為屏風陳座端。不忘本來具神解，林嶺猶肖點蒼山。琉璃罘罳嫌巧脆，錦繡纂組徒繁麗。豈如山骨堅且樸，更不鏤斫致刓敝。白質青文潤以腴，高低溪壑天然圖。倪黃董巨稱妙手，疏皴淡染終不無。廉而弗劌柔豈屈，巍然猶是前朝物。幾經海水復桑田，依舊春風更秋月。
乾隆十三年御製《雨後瀛台》詩：朝暾散曙光，徂雲在空宇。陂花木叢，太液鳶魚聚。潤含草味馨，漲益瀑聲怒。山亭水榭間，並輦同舟所。孑然成暫來，愴爾獨延佇。景光迅與否，瞥眼半年許（自幸魯回鑾值事，故今始至瀛台雲）。
又御製《孟冬上旬於瀛台賜經略大學士傅恆及命往蜀西諸將士食並成是什》：大清聲教暨遐陬，豈有來王稽蜀酋？黷武開邊非我誌，安良禁暴藉卿謀。行軍吉值初陽復，賜食恩同湛露流。轉瞬明年擒娑虜，還教開宴侑封侯。
乾隆十五年御製《瀛台小宴外藩》詩：行慶宜春嘉客來，台曲宴例教陪。晴開苑樹媚韶景，雪糝天街淨薄埃。樂奏雅寅初入律，恩頒湛露滿浮杯。一家中外熙和際，保泰孜孜日念哉。
又御製《夏初瀛台即目》詩：敬舉常雩蕆事回，仙壺咫尺暫徘徊。花含宿雨迎雕輦，樹張（去聲）清陰覆曲台。水闊鳧依寧北去（鳧雁以春候北向，至塞外換羽育卵。液池水闊，有留集於此者，故特紀之），堂深燕賀定南來。載賡錫宴傳佳話，繪壁流連幾住回（丙寅秋八月，賜宗室群臣宴於惇敘、涵元二殿，聯句賦詩，並命畫苑臣繪圖粘於壁間，以紀其盛）。
乾隆十八年御製《人日瀛台即目》詩：人日率逢齋，法宮虔端凝。今年已祈穀，春雪況被塍。令節氣始和，即事傳攀登。宴賞例不舉（是日適逢忌辰，例不行宴賞），丘壑致可憑。積素纈珠林，噴流瀉玉崚。一屏絲管鬧，轉覺襟懷澄。攬勝新景會，勒壁舊題曾。新舊信儻然，流陰爾為能。
又御製《秋日瀛台即景》詩：「高秋霽景暢登臨，山色湖光效靜深。遐想貞觀留治跡，也教泉石一娛心。」「金碧樓台學嶠壺，假山鬆檜綠陰扶。涵元殿裏天香放，勝賞明看畫作圖（丙寅秋於此錫宴王公及廷臣，賦詩聯句，為圖張於壁間）。」「豐澤當春憶演犁，黃雲今幸黍禾齊。艱辛稼穡三時望，曾未胼胝共兆黎。」「太液波澄鏡影空，蘭舟沿泛韻秋風。尋常想像稱佳話，那似當前體認工？」「瓊島峰巒翠岌峨，浮圖尊勝漾明波。誰教日下傳春景，可識秋光不讓多。」
乾隆二十二年御製《泛舟至瀛台即景三首》：「玉蝀新修飲練橫（御河橋以年久重修，時方告成），輕舟直擬達仙京。由來太液一池水，三海何人浪與名（橋北為北海，南為中海，過勤政殿紅牆為南海，蓋明季相沿即有此名）？」「黃頭緩著蕩蘭橈，為愛芳荷挹露饒。襲襲清香無近遠，蓬瀛猶在錦雲標。」「補植高桐出老枝，團陰障暑綠參差。墨壺書策三庚靜，正是當年敬業時。」
乾隆二十三年御製《新春瀛台》詩：祭臨吉戊返宮垣，路便南台小駐軒。綺戶歲屏猶未徹，仙壺春事已堪論。柳稊欲展風還弱，梅萼如嫌旭乍溫。逐處題詩寧慮復？盤盂几杖意斯存（西苑周不過十里，然以勝朝遺跡，加之國家百餘年延美承平，時復葺綴，一亭一榭各標勝概。邇年以來，逐景得句，無慮數十百首。然敕幾祈年之意恆多，故末句及之）。
乾隆二十四年御製《瀛台小宴御前藩王大臣及漠咱巴爾》詩：運鬥屠維單閼回，順時行慶合瀛台。千群尚可冰嬉試，三接都教春宴陪。屏翰何妨廁蔥嶺，歡娛齊說到雲來。鵠場晴靄因觀射（是日發十五矢，中十三，蓋外夷雖宜宴賚厚惠，尤當示之以射獵之事，彼更樂亦畏服），示遠寧徒好樂哉。
又御製《望瀛台未至》詩：執豕修宮祀（舊制，祭神於坤寧宮，三月、九月朔日則謂之大祀，益敬謹將事），儲牛逮藉田（以三月初七日耕藉）。必躬伊古訓，清蹕以時旋。帶水盈盈隔，凝雲漠漠連。三壺疑在即，宛似望瀛仙。
乾隆二十五年御製《人日瀛台即目》詩：問安長樂噦鸞聲，佳祉欣占人日晴。隻以對時懷位育，因之取便到蓬瀛。歲華見說登台賞，國典惟遵徹樂<音央>（是日忌辰，例不舉樂）。寶月樓頭春色好，為田一攬萬民情。
又御製《瀛台賜宴安集延來使即席得句》：奉檄猶慚力未宣（安集延奉將軍遣侍衛檄諭，即欲協擒霍集占兄弟，以逆賊未至彼境，即專使籲請入覲），石旋書捧使來專。閉關難學漢光武，謁陛何期安集延？西苑都稱到天上，南蘭群喜沐恩先（時拔達山使尚未到）。仰流嘉彼明於順，三接應申錫賚駢。
又御製《瀛台賜宴拔達山來使即席得句》：歸俘獻馘識忠誠，貢使隨來萬里行。第一西方足嘉國，無雙天下此都京。俾觀禮樂三千盛，待賞煙花午夜明。重譯又須宣象寄（近始略習回語，可以不煩譯寄，而拔達山居極西，語又異於葉爾奇木，故仍須回人譯彼語也），筠衝語異逮蒙瀛。
又御製《瀛台曲宴外藩》詩：仙壺曲宴答韶年，舊典惟遵憓愫聯。北漠戶庭真密邇，西瀛裘帕許參連（蒙古王公等朝正來者，賜以曲宴，歲以為常。今歲並令回部來使入席，且奏回樂）。兜離歌與任僸舞，拔達山將安集延。近悅遠來寧易易，側身基命益乾乾。
又御製《瀛台宴拔達山諸部回使詩以紀事》：遠使徠朝宴遣歸，傾誠憐彼戀依依。燈宵剛度韶春麗，夜雨欣晴瑞旭輝。乍可頒餳聯撒荔，何妨卉服接絲衣。從來曰信大蒙重，安爾耕桑永受禨。
又御製《上巳日凱宴成功諸將士詩（有序）》：筵開飲至，剛逢祓飲之辰；苑啟瀛台，恰奏蒙瀛之績。於時上公晉斝，青郊解甲初還；蕃長敷茵，黃幄纏頭列侍。官懸陳百部，將回中樂府齊登；錫爵遍三巡，以閣上圖形為次。詎因詡挾纊投醪之惠？期得抒推心造膝之忱。且食刀闐璧偕來，包匭宜酬其效順；而紫綺朱提並賚，簽名合第彼成勞。從茲凱宴遐宣，足使天堂知樂。是用寅承永切，毋忘月<骨出>依光。非矜七德升歌，爰藉八章紀實。　出勞嘉勳蕆禮旋，昇平凱宴液池壖。辟疆掃逆誠資眾，助順成功總賴天。策績林林恩予厚，詢勞一一命來前。寧惟雲不重生望，隻覺回思越悚然。　日麗風和春未深，獎庸備禮有壬林。試看偃伯靈台上，詎數流觴曲水潯？命預綺筵排伯克，也陳夷樂奏任禁。笑聆蜀技無情者，那覺西悲動乃心。　圓幕高張榆柳垂，犒筵喜值禊修時。策勳舍爵竟今日，鬯武書常允不期。誰擬浯溪泐崖頌？我歌靈夏出車詩。紫光將畫淩煙像（西師蕆成大功，自元臣及在事將軍、參讚、禁衛統領諸臣，第其勳績懋著者命工圖形紫光閣，以崇獎勸），穆棣同叨乾貺貽。　成功將士錦衣旋，日月光輝軍氣蠲。藉我虎臣典宿衛，笑他杯酒解兵權（將軍兆惠、副將軍富德，既以酬庸晉爵，均命為御前領侍衛大臣。宋藝祖權術駕馭，夙所鄙，故戲及之）。八旗子弟心如石，萬祀國朝龍荷天。宣看瘡瘢猶未愈（三等侍衛綽克圖巴圖魯恩特驍勇過人，臨陣不避鋒鏑。今預宴賜酒時撫其額傷，猶未痊復，為之惻然），能無一體恫連。　柳舒花放正良辰，上日前期福履申（三月三日為上巳，然是日始戊申，故云）。卸甲韔弓盡鳧藻，凹睛豐額集魚鱗。千秋難遇太平宴，百戰歸來義勇身。獨憶儲胥宣力者（故大學士黃廷桂總理軍儲，調遣諸務，備殫忠勤。未及武成，溘焉先逝。故前賜詩有「奪我賢臣何太劇，不教留看凱歌回」之句），凱回未見惜斯人。　敦瓜蒸栗允堪憐，二萬何期竟拓邊？遠愧周王興六月，遲過殷帝克三年。依楊霏雪凡經幾，立幟登弧盡陷堅。此日征夫真邇止，皇州春滿七條弦。　拔達山人獻馘歸，三軍飲至藹晴暉。勞心幸我紓宵旰，公道憑伊論是非。紫綺朱提頒渥澤，前歌後舞迓鴻頒。歡來憶不同來者（軍興以來，我大臣將弁等咸以藎誠自奮，其間有遇阿逆之叛，如將軍公班第、參讚伯鄂容安。遇噶爾藏多爾濟等之叛，如寧夏將軍和起。而追色楞之逃者，如副都統唐喀祿。誤聽沙拉斯嗎唬斯之詐者，如都統滿福。至遇回酋和卓木之叛，如副都統阿敏道、前鋒統領鄂實、副都統三格、侍衛特通額、總兵高天喜，而奉命在途猝遇亂賊，如將軍伯納木劄爾、參讚侍郎三泰，其巴圖魯侍衛中之奇徹布、巴淩、阿寧古禮、富錫爾、瞞綽爾圖等，並能以死勤事，秉節捐軀，雖加恩優予旌恤，而當功成飲至時，回念義烈炳然，尤不勝雪涕雲），勞爵手持淚暗揮。　芳節延禧淑氣清，禊歌聲是凱歌聲。元戎允合躬承袞，勇校均教手賜觥。藉眾力茲疆地戒，敕予心永奉天行。從來悟得受招理，虔鞏流謙慎捧盈。
乾隆三十二年御製《仲春瀛台》詩：祭罷回鑾路轉西，台仲月曉寒淒。池餘冰雪春猶淺，架列詩書古與稽。向以問安過翠蹕，茲因進講駐彤閨（向來祭社稷壇禮成，皆至瀛台更衣，即詣暢春園請皇太后安，茲以次日經筵，因於宮中多駐一日）。偷閑偶此尋芳景，卻是韶光尚有徯。
乾隆三十七年御製《瀛台雪景》詩：密飄細灑夜連曉，諮起居餘到台。望遠瓊樓彌漠漠，積深冰浦浩皚皚。座宣卿貳籌幾務，陣閱駕鵝掄軼材（每冬太液冰堅，令八旗與內府三度簡習冰嬉之技，分棚擲采球，互程趫捷。並設旌門懸的演射，用嫻步伐止齊之節。皆輪番閱視，按等行賞，以為常例）。行賞勵勤資卒歲，豈徒玩景此頻來。
〔臣等謹按〕　瀛台御製詩，謹繹有關紀述事實者恭載卷內，餘不備錄。

