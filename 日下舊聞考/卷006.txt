〔增〕　世宗憲皇帝御製《帝京篇》：磐石占幽薊，金湯固帝京。幅員寧有外，帶礪自堪盟。形勢河山拱，星文氣象清。休徵荷地力，瑞應感天成。濟濟匡時器，熙熙擊壤情。溪流穿禁籞，霞彩映重城。日照朱甍麗，塵飛紫陌輕。煙花織錦繡，鶯燕唱昇平。池暖魚吹絮，蘭熏蝶抱英。新荷初浥露，宿麥晚蒸晴。極浦漁舟杳，斜陽牧笛橫。所希均雨澤，南畝問春耕。
〔臣等謹按〕　皇上御製《帝京篇》《皇都篇》各一首，已謹載《郊南》卷內，茲不具錄。
〔增〕　李洧孫《大都賦並序》：昔頌商者，其詩曰：「商邑翼翼，四方之極。」歌周者曰：「宅是鎬京，維龜正之。」蓋當國家盛時，區宇博大，洪威遠暢，湛恩旁洽，斯人歸之如眾星之拱北極，如百川之朝東海。故於其作都之地，歆豔而詠歌之。賦者，古詩之流也。至班固始賦西都，而張衡、左思之賦繼作。自爾循塗蹈轍，層見疊出，然其詞章氣象，大抵與王治相為高下。欽惟國朝體元繼天，奄有六合，凡上仁所未化，懋德所未綏者，莫不歸極獻狀於王會圖。上考元象，下據都會，度其鮮原，燕土維宅，其規模宏遠，凜凜乎商周、二漢之上。夫有盛德大業者，必有巨筆鴻文，鋪張揚厲，高映千古，以昭無窮。然四海泳仁涵和三十載，未有彷彿商周之歌、二漢之賦者，亦一時遺典也。臣遠方書生，猥以詞章為業，際遇昌辰，不能默默，輒撰成《大都賦》一篇。竊謂詞直致則難盡，義互發而後明。因筆墨成文，托之元光子、中書生敷暢其意。狂斐僭逾，罪當萬坐。或蒙朝廷第從臣之頌，采遊童之謠，附之下方，亦昭代美事雲爾。其賦曰：有元光子與中書生相遇於鴻濛之野，而談上天下地往古來今之事。沿九頭，循蜚禪，通疏仡，以至於近代；環泰遠、邠國、濮鉛、祝栗，以至於神州。歎光霽之時常少，而晦暝之時常多；分裂之世每數，而混一之世每疏。中書生摐然抵掌曰：「幸哉，我生之逢吉丁辰也！幹紀以來，是不一姓，惟今皇元為最盛；四極之內，是不一都，惟今大都為獨隆。金匱石室之藏，弗可尚已，蓋聞天無私而棐忱，帝有赫而求定。嘉忠厚之世積，肇朔土而啟聖。逮乎中統，丕受新命。治道清靜，同符乎軒轅；好生洽民，合揆乎重華。豁達大度，遹駿乎卯金；武功文德，允恭乎貞觀。建國既絜大乎純乾，紀元又侔至乎重坤。故能握符圖而統元，一九域而同文。物罔暗而不耀，化靡逖而弗臻。乃度析木之隩區，總八方而為本根。語其疆埸之廣，則商、周所未睹，漢、唐所未聞；稱其都邑之壯，則崤函不為雄，京雒不為尊也。」元光子悠然深思曰：「生言誠善，然能舉其綱而未能悉其目，請更留仆，一二其詳。昔周髀之言，天如蓋倚而笠欹，帝車運乎中央。北辰居而不移，臨制四方。下直幽都，仰觀天文，則北乃天之中也。維崑崙之結根，並河流而東馳。曆上穀而龍蟠，向離明而正基。厥土既重，厥水惟甘。俯察地理，則燕乃地之勝也。顧瞻乾維，則崇岡飛舞，岑茀鬱。近掎軍都，遠摽恆嶽。表以仰峰蓮頂之奇，擢以玉泉三洞之秀。周視巽隅，則川隰洄洑，案衍澶漫，帶繞潞沽，股浸渤海，抱以淶、涿、滹沱之流，瀦以雍奴、淳阝陰之浸。浮遊近郊，則膴原爽塏，野敞博，繩直準平，宜植宜牧。延芳下馬，澱泊參錯，三種之蕃，既庭且碩，四擾之富，瘯蠡不疾。諮詢故俗，則風尚樸茂，人詫材力。范公賦其禮義而聲明，蘇子稱其勁勇而沈靜。偉若巨卿，鬱若子翼，矯若盧元，耿若祖逖。或市駿以托意，或賦鷦而自適，或鍾音之宏吐，或桂枝之茂植，想風流之猶存，尚餘響之未息。辨方物則寶坻波素，宛平洞煤，銀鐵磁硝琉璃之珍，鶉鶩棗栗瓜芡之美，梨誇香水，桃擅岡子，皆川陸之嘉產焉。訪遺跡則金台之舊址，石鼓之斷籀，東掖之銅馬，閭城之石獸，經山之鐫刻，盧溝之結構，指故城而吊英傑於既往，謁古剎而念忠義之不朽，皆邦域之勝覽焉。閏位紫色，靡稱茲土。彼召祀綿於九百，亦祇號於侯國。維金都稱於長樂，又未一於區宇。蓋天運之熙明有時，而地寶之呈露有待。是以皇元之宅是都也，睿哲元覽，訏謨辰告。狹舊制之陋側，相新基而改造。麵平原之莽蒼，背群山之繳繞。據龍首，定龜兆。度經緯，植臬表。詔山虞使掄材，命司徒往掌要。戒陶人播其埴，程匠師致其巧。築崇墉之萬雉，若繚山之長雲。浚三五之折溝，建十一之通門。齊埤堄於翠微，倚麗譙於蒼旻。豁崇期之坦路，浮廣漠之祥氛。車方軌而並進，騎衡列而齊奔。轡連翩以飆馳，軸鞫磕而雷震。爰取法於大壯，蓋重威於帝京。揭五雲於春路，呀萬寶於秋方。上法微垣，屹峙禁城。竦五門之高闕，拔埃盍而上征。扌致鬥杓之珝，對鶉火之煒煌。蒼龍夭矯以奮角，丹鳳葳蕤以揚翎。象黃道以啟途，放紫極而建庭。榱題炳乎列宿，棟桴淩乎太清。抗寥陽而設玉陛，軼倒景而居瑱楹。揚翠氣之鬱蔥，流紅采之晶熒。道高梁而北彙，堰金水而南縈。儼銀漢之昭回，抵閣道而經大陵。山萬歲之嶙峋，冠廣寒之崢嶸。池太液之浩蕩，泛龍舟之敖翔。酌文質而適宜，審豐約而中程。左則太廟之崇，規遵重屋，製堂室之几筵，班祖宗之昭穆。右則慈闈之尊，功侔媧石，歌肅雍之章四，頌怡愉之載億。既辨方而正位，亦列署而建官。都省應乎上台，樞府協乎魁躔。霜台媲乎執法，農司符乎天田。詹事、宣政、衛尉之院，錯峙而鼎列；宣徽泉府將作之署，棋布而珠連。玉堂則兩製擅美，丹屏則六尚總權。藝苑則秘府史局，俊林則昭文集賢。武備軍需，兵戎之管；奉常胄闈，禮樂之原。大府都水之分其任，章佩利用之布其員。醫院以精方劑，清台以察璣璿。拱衛侍衛以嚴周廬，群牧尚牧以阜天閑。倉庾積畜之重，庫藏出納之煩，職崇卑而並舉，才細大而不捐。至於國有脈絡，郵傳是寄，為之比賦役之數。道路通達，關梁修治，水無膠舟，陸無蹶騎，方咫之紙，一介之使，長駕遠撫，呼吸如意。民有係命，饋餉是倚，則有畿漕振其紀。轉粟南州，揚帆北海，遠達朝鮮，旁溯遼水。陽侯效順，風伯作使，灌輸天囷，蹻足可俟，京師億萬，鼓腹舍哺。鑿會通之河，而川陝豪商、吳楚大賈，飛帆一葦，徑抵輦下。置屯田之卒，而野蔑曠土，民弗加賦，歲數十萬，具於畿內。往適其市，則征寬於關，旅悅於途。靈鍾叩而蒲牢吼，操鼓動而元鼉呼。榑桑騰景，皋門啟樞，百廛懸旌，萬貨別區，匪但邇至，亦自遠輸。氀毼貂蓏之溫，珠瑁香犀之奇，錦紈羅鳷之美，椒桂砂芷之儲。瑰繡耀於優坊，金璧飭於酒壚，伎效梨靬之術，工集般輸之徒。煙塵坌而四合，歲月暇而多娛。若乃九服修職，五等協慮。陛陳璧馬，庭列圭幣。或以象寄通誠，或以鞮譯達誌。東隅浮巨海而貢筐，西旅越蔥嶺而獻贄。南陬逾炎荒而奉珍，朔部曆沙漠而勤事。孝武不能致之名琛大貝，登於內府；伯益不能紀之奇禽異獸，食於外籞。爾乃辟雲龍之庭，設牲牢之具。陳肆夏之享，昭湛露之賜。肉如坻而俾飽，酒如澠而既醉。奏韶武及英莖，雜兜離與僸佅。懷方治其館舍，司儀致其飧積。分寶玉而篤九族之親，釋櫬組而崇三恪之位。仁慈合乎太上，忠厚越乎前代，故得萬國之歡心，而格二儀之和氣。於是聖皇睹威德之既暢，偉功績之告成。櫜弓戢戈，議獄緩刑。寬徭減租，旌孝卹惸。興崇儒教，敦厲農耕。迓盈成之福祿，基萬世之隆平。若乃動大駕，遵康莊。望舒陪夫左馭，屏翳導夫前行。校尉迅其奔趨，虎賁紛其騰驤。弭角鋋之威弧，佩幹將之銛鋩。錘金吾而朱柲，箭楛石而元棚。樹華旗之婀娜，修竿梢乎欃槍。綷雲蓋之淋漓，流光閃乎朝陽。駕雕軫以金較，驂鏤錫而玉襄。橐駝礧硊而峰兀，馴象徙倚而丘行。金石轟地而交作，幄帟垂天而高張。卉樹方茂，星言北騖。稼穡既登，乃眷南顧。順二分而轉旋，度諸侯而遊豫。所以百姓見羽旄而歡欣，萬方沐膏澤而疏附。於是縱懸蹄，揚勁翮。海青決雲而直上，掣駕鵝而獻捷；韓盧騰山而疾馳，捩狡兔而奏獲。至若簡師徒，較圍獵。轢荒徼，蹂大漠。披灌栵，蹴榛棘。周阜麓以為扆，彌藪澤以為絡。枿駟綿野，金甲耀日。林棲之群，穴處之族。儦儦俟俟，紛紛莫莫。禦弓先張，票禽隨蹶。然後佽飛奮勇，田開逞桀，長鋋電撝，飛鏃雹落。曾不一瞬，已十殫其七八。風生原穀，塵漲林薄。致禽饁獸，賜胙命爵。蓋以昭武節而作偷隋，匪曰縱心志而騁般樂。猗歟天朝，茂矣盛矣！蓋予嘗徘徊乎薊門之墟，泮奐乎瀚海之涘，故能涉獵其事。若夫國家經制之遠，宮室規模之密，山川風氣之悉，民俗物產之備，誠未能發越其聲華，鋪陳其宏偉，審核其根實，摹寫其情形也。」中書生躩然而起，謂元光子曰：「子之言誠博，而又未知大都之所以為大也。夫聖人以中國為一人，則由親及疏，猶腹心之於手足。以天下為一家，則自邇至遠，猶堂室之於蕃垣，豈千里之畿，數仞之城，曾是以為大乎？予今觀國光，睹時製，其城郭不為踐華統萬之險，而眾心成城，形勢堅於金石。其宮室不為建章昭陽之侈，而四門明達，我闥廣於八荒。遐陬僻壤，人熙春台，與都城之士女同一娛樂。農桑萬里，犬不夜吠，與京畿之風俗同一清肅。起視廣輪，則坳堂杯水，九澤渺矣。遊鱗洋洋，我靈沼矣。有石卷然，列岱嵩矣。煙翠倚空，我台崇矣。豐草縟縟，亙荒磧矣。芻蕘雉免，我囿博矣。七陌九阡，達蠻蔡矣。梯山棧穀，行道兌矣。彼限玉關而界銅柱，嘻其隘矣。子徒知易涿長波之滉漾其前，居庸疊翠之嵯峨其後，界河潮汐之噴薄其左，西山晴雪之映帶其右，以為都之觀止是矣，而不知朱垠烏滸，孰非麗正之所包羅？暘穀東，孰非崇仁之所聯絡？月窟雪山，孰非和義之所綱維？燭龍冰天，孰非安貞健德之所囊括也？」言既畢，元光子如醉而醒，如聵而聰，如醯雞之發蒙，如河伯之出於渚涯，循海而東，喜而歌曰：「於赫聖皇，幅員既長。跨禹敷土，越周職方。作京維新，萬民所望。如輻聚轂，如桷會杗。其土芒芒，其山蒼蒼。來格來享，予不知其疆。」中書生倚而和之曰：「維乾統天，維地勢坤，維皇元廣宇，維至道尊。受有以謙，尚樸斯淳。有禮伊維，有義伊藩。三辰焞焞，百川沄沄。其混合四大，永以固存。」（《北京志》）
〔臣等謹按〕　元李洧孫《大都賦》，朱彝尊惜其未見。今從《永樂大典》中錄出增載，可以證元都之方位制度矣。
〔補〕　梁本之《為魯王賀建北京表》：兩京肇建，創萬年磐石之基；九譯來王，恢一統太平之治。天人協讚，宇宙騰歡。陛下道冠古今，德同堯舜。如天地之大，萬物涵覆載之中；如日月之明，八方囿照臨之內。於是定鼎在興王之地，建都效卜洛之規。瞻恆嶽而控西山，躋居庸而挾灤薊。壯九重於南面，運啟文明；峙雙闕於中天，高連營室。百工和樂而趨事，庶民悅豫以子來。慶雲見五色於瑤階，瑞日煥重輪於帝座。吉蠲元旦而登五位，式負黼扆以朝百官。道里均平，山川鞏固。於此繼天出治，發政施仁。禮樂明備而三階砥平，垂拱無為而四方來賀。此所以承天意之所屬，而致宗社於永安也。臣叨守親藩，躬逢盛事。綸音誕布，允為洛誥定命之書；鴻業告成，載詠鎬京復古之雅。（《坦庵集》）
〔原〕　李時勉《北京賦》：惟皇明之受天命也，我太祖皇帝首仗義師，以平暴亂。豪傑景從，聲振江漢。削除僭竊，拯民塗炭。定鼎金陵，撫綏萬邦。乃眷茲土，實惟朔方。仿成周之卜洛，欲並建而未遑。逮我聖上，繼明重光，握乾御極，一遵舊章。仁聲洋溢乎遐邇，恩澤汪濊於八荒。既致治於太平，遵皇衢以省方。仰先誌之未遂，度宏規以作京。羌經營之伊始，遍夷夏其歡騰。曰惟北都，在冀之域。右挾太行，左據碣石。背疊險兮重關，麵平原兮廣澤。宗恆嶽其巍巍，鎮醫閭而奕奕。冠九州之形勢，實為天府之國。是以軒轅邑之以分州，唐堯階之以為帝。擴神化以宜民，大勳德之光被，鬱王氣之所鍾，於今茲而有待也。於是仰瞻析木，俯測地靈，龜筮兆吉，天人葉應。神祗獻珍而山石自出，河嶽效順而神木自行。民子來兮相續，期不日而功成。爾乃懸水樹臬，識景表營。方位既正，高下既平，群力畢舉，百工並興。建不拔之丕址，拓萬雉之金城，引天泉於西阜，環湯池而鏡清。九衢百廛之通達，連甍邃宇之縱橫，顧壯麗其若此，非燕逸而娛情，蓋所以強幹而弱枝，居重以禦輕，展皇儀而朝諸侯，遵先規而布仁政者也。若乃四郊砥平，王道正直，視萬國之環拱，適居中而建極。其南則萬流宗海，平林蔽天。攬邯鄲、巨鹿之廣衍，貤平疇沃野之綿延。溏淤恆衛經其野，濡磁來桑彙其前。界以大陸廣阿之宏壤，扼以大茂井陘之連山。包絡趙、衛，襟帶齊、魯，膏腴之地，綿亙三千餘里而極於黃河伊潁之川。其水陸之所產，卓犖繁盛，蓋莫得而計焉。其北則疊嶂棨峞，層巒蔽虧。長城矗乎雲表，百泉湧乎山隈。壯天關而設險，守一夫而莫開。偉左盤而右顧，宛鳳舞而龍飛，實磅礴而鬱積，粵擁衛於邦畿。包狼山上穀之阻，據野狐獨石之危。掩祖山木葉之離立，連白登紫塞之逶迤。控邊垣而極乎洮河之北，鎮朔漠而逾乎瀚海之湄。其東則潞河通漕，控引江淮，肥如灤淶，灌注縈回。連峰片石之隘，首陽崆峒之崖，固已遐哉邈乎，而莫不在乎綏懷。環以大海，眾水所歸，洪濤巨浪，洶湧崔嵬，蓋不知其幾千萬里，而蠻商番舶，帆檣隱天，上下不絕而往來。又有蓬瀛方壺，鳳麟聚窟，十洲三島，靈異非一。流精之闕，瓊華之室，墉城岧嶢，金台崒嵂。紫氣丹青，景雲矚日。靈圄偓佺，安期羨門之倫，相與從遊於其間，出入隱現而慌惚。瞻帝京其伊邇，庶可見其驂鸞駕鶴之彷彿。其西則崇山鬱翠，高挹泰岱，北接居庸，南首河內。奇峰擁關，龍門阻隘。玉泉垂虹，青煙浮黛。上嵲兮倚空，下蟠據而際海。其麓則有渾河湯湯，西湖泱泱，鹽溝琉璃，桑乾廣陽，雲波泛湧，灝溔汪洋，一瀉千里，會流帝鄉。又有上林禁苑，種植畜牧，連郊逾畿，綠丘彌穀。澤渚川彙，若大湖瀛海渺彌而相屬，其中則有奇花珍果，嘉樹甘木，禽獸魚鱉，豐殖繁育，颮颮籍籍，不可得而盡錄。固可以因農隙而校田獵，選車徒以講武事。乃遵國風，稽王制，詔期門，簡將帥，乘玉輅，擁翠蓋，出天關而雷轟，轢芳郊而雲會，非所以威戎誇狄，娛樂騁意，蓋將取不孕而除菑害，狩無澤而順殺氣。謹大易之用於三驅之時，驗騶虞之仁於一發之際。水衡虞人之容與，武夫壯士之奮厲，皆知夫仁者之為勇，而以投石超距之足鄙，亦何必殄夷禽獸，割鮮野食，而以俯仰極樂之為貴也？若夫其宮室之制，則損益乎黃帝合宮之宜，式遵乎太祖貽謀之良，居高以臨下，背陰而麵陽。奉天淩霄以磊砢，謹身鎮極而崢嶸。華蓋穹崇以造天，儼特處乎中央。上仿象夫天體之圓，下效法乎坤德之方。兩觀對峙以嶽立，五門高矗乎昊蒼。飛閣兀以奠乎四表，瓊樓嵬以立於兩旁。廟社並列，左右相當。東崇文華，重國家之大本；西翊武英，儼齋居而存誠。彤庭玉砌，璧檻華廊。飛簷下啄，叢英高驤。辟閶闔其蕩蕩，儼帝居於將將。玉戶燦華星之炯晃，璿題納明月而輝煌。寶珠焜耀於天闕，金龍夭矯於虹梁。藻井煥發，綺窗玲瓏。建瓴聯絡，復道回衝。軼霄漢以上出，俯日月而蕩胸。五采炫映，金碧晶熒。浮輝揚耀，霞彩雲紅。其後則奉先之殿，仁壽之宮。乾清、坤寧，眇麗穹窿。掖庭椒房，閨闥閎通。其前則郊建圜丘，合祭天地，山川壇遺，恭肅明祀。至於五軍庶府之司，六卿百僚之位，嚴署宇之齋設，比館舍而並置，列大明之東西，割文武而製異。至於京尹赤縣之治所，王侯貴戚之邸第，辟雍成均，育賢之地，守羽林而掌佽飛者，至九十而有四衛，莫不井列而棋布，各雄壯而偉麗。其岩廊之上，則有皋夔稷契之倫，元凱俊嵒之輩，相與賡虞廷之歌，談羲農之際，罄補袞之能，懷忠貞之志，考禮文於大備，讚聲樂之盡美。是以朝無缺政，德教漸暨，薄海內外，鈞陶至治。幸其有作，聿來趨事，成此大功，忘其劬勩。人和既極，休徵滋至。慶雲瑞靄之覆於闕庭，素烏玄兔之獻於丹陛。醴泉屢出，甘露數墜。麒麟騶虞之珍，馴獅天馬之類，紛紜雜灊，莫能殫記，於以見天眷之益隆，而聖德之純備者也。於是正月上日，工既訖工。爰告成於天地，肆紹美於祖宗。清心凝慮，齋沐肅雍。粢盛既潔，牲牷既豐。芬鬱鬱以旁達，靈繽繽其來降。錫嘉貺之穰穰，介景福於帝躬。將順應於昌期，趾盛美於無窮。乃服袞冕，禦帝座，開九重之深宮，受萬邦之朝賀。內侯甸而要荒，外殊方而異俗。胥近悅而遠來，紛鼓舞而匍匐。方物溢以充庭，奓絢燦而駭矚。率蹈舞於階墀，效華封之三祝。爾乃浹和會，昭景鑠，鏗鯨鍾，奏雅樂。詔光祿以開筵，合百辟而燕樂。饌珍玉兮芳馨，罍瓊槳以斟酌。聯貂蟬兮夾陛，雜蠻夷之荒服。莫不酣暢而飽德，咸頌歌而踴躍。越填城而溢郛，藹歡聲於寥廓。斯可以媲太古之無為，慶華胥而蹈栗陸。顧皇上之謙抑，視至治為未足。於是降德音，播嘉惠，省刑罰，薄賦稅，汰冗濁，旌廉史，舉賢才，擢俊嵒，發倉廩，賑貧匱，尊高年而禮有德，慎防禦而修武備。貴爵重賞以厲廉恥，厚往薄來以馭四裔。蓋欲使人知所本，士知所勵。四方萬國，無一民之失所；窮陬僻壤，無一物之不遂。舉陶於春風和煦之中，而樂於雍熙泰和之治，蓋堯舜兢業之心，文王敬止之意。所以紹鴻業，繼先誌。益宏遠而有偉，故不勞而甚易。冠絕乎前古，垂休於後世。固可必聖子之與神孫，益昌盛而無替。小臣微陋，忝職文字，願賦帝都之盛概，揚國美於萬祀。復為之歌曰：煌煌帝都兮逾鎬豐，阻山帶河兮壯以雄。天開日明兮王氣所鍾，穹窿造天兮惟帝之宮。廓氛祲兮開溟濛，鎮夷夏兮宣皇風。王道平平兮四方來同，願皇圖之鞏固，曆萬世兮無窮。（《古廉集》）
〔原〕　金幼孜《皇都大一統賦》：洪惟天朝太祖高皇帝誕膺景命，龍飛淮甸。既渡大江，遂都金陵。撫有區夏，肇造洪基，以開太平萬世之業。逮我皇上繼承大統，克紹丕圖。仁恩誕敷，聲教洋溢。雨暘應期，民物阜蕃。薄海內外，罔不率從。而自蒞祚以來，宵旰拳拳，惟思所以繼誌述事，以承太祖高皇帝之意。於是效古制，肇建兩京，以為北京實當天下之中。陰陽所和，寒暑弗爽。四方貢賦，道里適均。且沃壤千里，水有九河滄溟之雄，山有太行、居庸之固。玉泉之流，經緯於禁之中；碣石之壯，盤踞乎畿甸之內。故其山川之壯觀，風氣之清淑，真有以卓冠四方，為萬國之都會。誠帝王子孫萬萬世太平悠久之基。由是敕冬官洎內外文武百執事經營於茲。而凡民庶、士卒、工匠之流，莫不駿奔子來，趨事赴功，罔敢或後。遂至天意人心，感孚和同。靈應疊臻，嘉祥屢薦。不數年間，厥功告成，而宮闕府庫之宏壯，郊廟社稷之嚴肅，朝市民物之巨麗，秩乎其有序，井乎其具列。蓋自古先帝王都邑之盛，未有逾於此者。乃永樂辛丑春正月朔旦，皇上御奉天殿，大朝海內文武群臣，四方蠻夷酋長，率皆在庭，踴躍鼓舞，以為皇都之奇麗若此，誠曠古所未見而未有者。而所以為皇上萬壽之徵，宗社磐石之固，聖子神孫寶祚綿延之慶，皆兆於此矣。何其盛哉！臣幼居禁苑，職業文詞，幸際昌期，躬睹盛美。謹鋪張為賦以彰太平之偉烈，且以昭示於無窮。其詞曰：維太祖之受命，膺上天之禎符。奮布衣於淮右，提一劍而長驅。乃剪夷於群醜，悉蕩滌於寰區。既渡大江，金陵是都。虎踞龍蟠，興王之居。爰起鴻業，肇開皇圖。振光華於曠古，恢萬世於宏模。繄我聖皇，祗膺寶曆。奉天勤民，太祖是式。恩覃九圍，仁周八極。雨暘應期，民物豐植。觀四方之清寧，乃有念於京邑。維此北京，太祖所屬。天造地設，靈鍾秀毓。總交會於陰陽，盡灌輸於海陸。南臨巨野，東瞰滄溟。西有太行之嵲，北有居庸之崢嶸。瀉玉泉之逶迤，貫金河而回縈。瓊島上聳以盤礴，太液下澈而泓澄。將繼誌而述事，必於此而經營。乃敕群工，乃命百職。萬方子來，效勤殫力。萃四海之良材，伐南山之巨石。感恩意之昭孚，戒經營而勿亟。於是天心協順，靈應彌彰。布輪囷之卿雲，發璀璨之祥光。醴泉湧其浩浩，甘露下其瀼。赫萬靈之嗬護，藹瑞氣於穹蒼。乃卜良辰，乃蠲吉日。以相以度，以構宮室。棟宇崇崇，簷楹秩秩。以蓋以覆，陶冶埏埴。以繪以圖，黝堊丹漆。煥五采之輝煌，作九重之嚴密。天地洞開，馳道相連。金鋪絢日，玉柱淩煙。星羅棋列，璧璨珠聯。虹飛霞擁，龍翔鳳騫。超淩氛埃，壯觀宇宙。規模恢廓，次第畢就。奉天屹乎其前，謹身儼乎其後。惟華蓋之在中，竦摩空之偉構。文華翼其在左，武英峙其在右。乾清並耀於坤寧，大善齊輝於仁壽。豁千門之雲矗，敞萬戶之輻輳。至若丹闕巍巍，飛觀淩空。觚稜上聳，閣道遙通。左祖右社，蔚乎穹窿。有壇有矰，有寢有宮。亦有天地，以嚴其崇。復有石渠天祿，以蓄圖書。玲瓏綺錢，照耀文疏。懸牙簽之萬軸，列緗帙之紛如。宛奎璧之宵映，燦藜燈之夜噓。瀛洲文學之士，閬苑列仙之儒。備顧問於朝夕，咸欽仰於聖謨。又若大庖光祿，列乎西東。珍羞駢羅，玉食惟豐。禁城之下，金水溶溶。畫棟淩雲，繡柱含風。璿題耀日，彩橋駕虹。雕甍隱映，寶殿玲瓏。太孫所居，諸王之宮。金枝玉葉，照耀層空。育德講學，宴適遊從。若夫禦苑逶迤，上林深窈。有山有泉，為台為沼。岩穀谽谺，雲霞縈繞。走有奇獸，飛有靈鳥。樂寬閑以棲息，恣迴翔以馴擾。復有天閑十二，駿骨軒昂。渥窪神龍之種，大宛名駒之良。並權奇而雄傑，或磊落而騰驤。又若廩臾輪囷，惟萬惟億。豐歲所儲，累世之積。玉粒金稃，靈積充溢。國用所資，人足家給。復有武庫巍峨，戈矛森列。旗幟搖雲，鎧甲耀雪。凜凜白旄，差差黃鉞。四征不庭，以彰九伐。奮軍聲之揚揚，振皇威之赫赫。又若內帑充刃，寶藏紆餘。奇珍異產，海彙河輸。夜光之璧，明月之珠。琉璃翡翠，瑪瑙珊瑚。騑琥珀，火齊璠璵。錦繡迤邐，羅綺芬敷。又若百司庶府，有綱有目。文武頡頏，為國鈞軸。太學郡庠之並建，琳宮梵宇之森矗。列九衢之坦坦，引六街而相續。閭閻櫛比，闤闠雲簇。鱗鱗其瓦，盤盤其屋。馬馳聯轡，車行擊轂。紛紜並驅，雜灊相逐。富商巨賈，道路相屬。百貨填委，丘積山蓄。又若歌樓舞榭，豔態濃妝。羅袖回雪，清聲繞梁。管弦嘔啞，狎坐傳觴。娛青陽之麗景，駐白日之飛光。維小大之不遺，仰制度之畢備。斯皆聖智之籌謀，實出宸衷之經緯。儼氣象之一新，壯規模於萬世。屹鴻基之豐隆，偉山河之巨麗。貽孫子以嘉猷，紹先皇之初誌。邁豐鎬之舊規，軼漢唐之遺製。於是厥功告成，慶葉天人。乃歲辛丑，維孟之春，王正之月，朔旦良辰。聖皇臨御，大朝群臣。內外文武，濟濟彬彬。戎狄蠻貊，工商士民，稽首嵩呼，抃舞歡欣。筐篚具列，方物畢陳。以饗以餔，洽此皇仁。大一統而無外，藹至和於八垠。臣忝詞垣，職叨文字。懷眷寵之彌深，愧涓埃之無補。際千載之良逢，幸微生之快睹。傳盛事於將來，奚往牒之足數？祝聖壽於萬年，播皇猷於千古。（《金文靖集》）
〔原〕　楊榮《皇都大一統賦》：維皇明之有天下也，於赫太祖，受命而興。龍飛淮甸，風雲依乘。恢拓四方，弗遑經營。既渡江左，乃都金陵。金陵之都，王氣所鍾。石城虎踞之險，鍾山龍蟠之雄。偉長江之天塹，勢百折而流東。炯後湖之環繞，湛寶鏡之涵空。狀江南之佳麗，彙萬國之朝宗。此其大略也。迨於聖王，嗣大一統。剛健日新，聰明天縱。囿四海以為家，登群賢而致用。思繼誌之所先，惟都邑之為重。於是天意鑒觀，人心和同，神靈效順，龜筮協從。既應天以順時，爰辨方而正位。視往聖而獨超，繼高皇之先誌。乃相乃度，載經載營。眷茲北京，山川炳靈。其為形勢也，西接太行，東臨碣石。巨野亙其南，居庸控其北。勢拔地以崢嶸，氣摩空而崱屴。復有玉泉漫流，宛若垂虹。金河澄波，雪練涵空。膏渟黛蓄，浩渺衝融。包絡經緯，混混無窮。貫天河而為一，與瀛海其相通。爾其派連析津，源分潞水。既環抱以縈回，亦彌空而清泚。來職貢於四方，通檣帆於萬里。至若王畿之內，輦轂之間。沃野彌望，原陸寬閑。煙火相接，雞犬相聞。宵無警柝，外戶不關。以牧則蕃，以種則獲。以佃以漁，以耕以鑒。隨其所營，皆得其樂。而其為都也，四方道里之適均，萬國朝覲之所同。梯航玉帛為都邑之會，陰陽風雨當天地之中。爰敕臣庶，爰伐材木。南浮湖湘，西入巴蜀。斧披虹霓，聲撼山谷。徂徠之儲，新甫之蓄。楩楠杞梓，杉櫧檉橚。梢橫青天，根連地軸。巨細畢輸，長短悉錄。駕雲車之百輛，振龍驤之萬斛。紛紜輻湊，彌布川陸。厥材之良，不一而足。若乃美石比玉，自古所稱。瑩者如圭，潔者如瓊。溫者若璐，潤者若瑛。以磨以礱，乃堅乃貞。鏗林振壑，馳飆驚霆。千夫所攻，萬里啟行。山靈助其光華，坤後發其精英，豈碔砆之敢混？實寶玉之爭呈。若夫坎離播功，坤艮合德。出於陶冶，成於埏埴。飛紫焰於半空，結祥煙於八極。或規以圓，或矩以方。粲琉璃之一色，耀文采於中央。或肖形於獸吻，或擬質於鴛鴦。於是良時載啟，吉旦既卜。臣庶駿奔，滃若雲矗。源源其來，登登其築。百堵皆興，萬夫相屬。行若魚貫，立若鱗蹙。斧斤揮霍，尺度攢簇。由是賁育效力，公輸獻奇。曰殳曰斨，伯與暨倕。攄厥巧思，運厥神機。各效其能，以見於為。顧小善之並錄，矧妙伎之或遺。群材碨磊以山積，巨棟騰躍而翬飛。爾乃九門洞開，三殿攸建。觚稜雲聳，丹漆霞絢。輦路逶迤，閣道回轉。華蓋屹立乎中央，奉天端拱乎南面。其北則有坤寧之域、乾清之宮。璿題耀日，寶柱淩空。金鋪璀璨，綺疏玲瓏。珠玉炫爛，錦繡豐茸。葳蕤起鳳，夭矯盤龍。千門瑞靄，萬戶春融。其南則有午門、端門，左掖、右掖。丹闕峙而上聳，黃道正而下直。豁大明之高張，屹正陽之拱挹。繚周廬之穹崇，蔽重甍之護翼。其左則有宗廟之祀，以奉祖考。仰在天之神靈，隆萬古之尊號。謹歲時之蒸嘗，薦純誠於蘋藻。其右則有社稷之靈，以崇祀享。泛壇遺之肅清，通神祇於肹蠁。爰春祈而秋報，用昭答於靈貺。若夫乾清之前，門列先後。日精月華之對峙，景運隆宗之並構。謹身翼乎其前，仁壽屹乎其右。又有奉先之祠，大善之殿。文樓、武樓之特聳，左順、右順之並建。若乃震位毓德，文華穹窿。亦有武英，實為齋宮。有天財寶藏以貯珍貨，有大烹光祿以典飧饔。寶善在左以翼翼，思善居右而崇崇。若夫欽安之後，珠宮貝闕。藻繡交耀，雕櫳嵲。六宮備陳，七所在列。親蠶有館，繅絲有室。二南詠歌，播於篇什。輔德相承，風化洋溢。皇城之外，殿宇魁渠。有翼有嚴，太孫之居。金水之濱，瑤階玉除。梁棟巍巍，上淩太虛。為諸王宮，翊衛皇圖。星羅棋布，以臨九衢。至若文淵之閣，秘書之府。纂述乎今，儲蓄乎古。汗牛充棟，莫知其數。牙簽迤邐，緗帙旁午。粲奎壁之上連，赫虹霓之夜吐。若夫飛閣峨峨，實為承天。繡楹霧簇，畫栱星聯。踞石猊之盤礴，竦華表之巋然。至若南郊之設，特超古制。圜丘方丘，不岐以二。合祀於中，父母天地。壇分內外，二十有四。群祀有典，百神有位。惟我太祖，實配上帝。乃歲孟春，三陽之始。吉日斯蠲，祀事有備。薦以粢盛，泛以醴齊。豆籩秩秩，庭燎晰晰。鼓鍾戒嚴，鑾輿至止。儼對越以升中，祝蕃禧之攸萃。至若山川有壇，先農有祀。馬祖旗纛，各以時祭。寅畏恪恭，罔有弗至。若夫稽古建官，為民之牧。內外相承，各率其屬。至若黃門給事，青瑣仙班。典內庭之封駁，近咫尺之天顏。復有文翰之林，詞藝之苑。處嚴密之清禁，列英華之妙選。優遊玉堂之署，出入金鑾之殿。擅瀛洲之美譽，承黼扆之清問。至若鳳池之職，尚寶之司。掌絲綸於紫誥，典符璽於彤闈。有宗人以統天潢之派，有銀台以通喉舌之機。若乃六卿分職，位躋台鼎。讚廟堂之謨謀，總藩方之政令。至若憲台之任，風紀是司。誠耳目之所寄，實法度之攸施。若夫都府有五，軍政是宣。奮貔貅之將士，耀霜雪之戈鋋。保圖輿之按堵，掃絕漠之烽煙。至若都邑有庠，辟雍有學。育才於茲，以儲以擢。若夫容台典祀，士師明刑。錦衣總夫儀衛，巡警係於五城。鴻臚謹朝謁之禮，太僕司監牧之名。京畿布列於州郡，田野參錯於屯營。至若奉神有祠，報功有廟。梵宇琳宮，光輝朗耀。倉廩之積，如坻如京。露積紅粟，陳陳相因。鎧甲晶熒，士卒精銳。靡強弗摧，靡堅弗碎。驊騮騏驥，褭驌驦。宛冀之駿，渥窪之良。充於內廄，磊落騰驤。又有福山後峙，秀出雲煙。實為主星，聖壽萬年。層嶂壘擁，奇峰相連。鼓鍾有樓，其高接天。勢若貫珠，萬里綿延。若乃朝市既成，井邑斯列。閭閻輻湊，闤闠有截。豁九達之通衢，羅萬室之如櫛。富商巨賈，肩摩袂接。北通朔漠，南極閩越。西跨流沙，東涉溟渤。來百貨之縱橫，雜輪蹄之填咽。珠璣爛其輝，羅綺燦其騰遝。至若青樓並峙，綺榭相連。妖姬窈窕，豔女嬋娟。穠妝競倚，粉黛爭妍。引歌喉之宛轉，回舞袖之蹁躚。極酣嬉於暇日，窮勝賞於芳年。至若太液之池，萬歲之山。澄波瀲灩，層岫巑岏。開闔蔽虧，縈帶回環。竦飛樓於晻曖，敞貝闕於岩端。門臨碧蘚之磴，橋架玉虹之灣。晴光出乎軒檻，飛翠灑乎闌干。瞻廣寒之月殿，撫桂樹之團團。爾其瑤草蔥蘢，琪樹冪ャ。長鬆之盤，古柏之直。修篁煙挺，老檜雲積。瑰偉之姿，奇異之植。蓊然其陰，嫣然其色。宛蓬瀛之在茲，恍塵凡之遂隔。至若上林衍沃，靈囿逶迤。瀦以碧海，湛以深池。百草綠縟，群卉芳菲。寬閑薄乎禁，平廣屬乎坤維。樂鱗介之遊泳，縱毛羽之離褷。乃有騶虞效祥，麒麟表瑞。白質黑章，麕身牛尾。神鹿貢於遐方，白象出於南裔。倏元兔之繼呈，忽天馬之遝至。復有馬哈福祿，厥獸殊形。駝雞之異，白烏之禎。奇姿詭態，率舞縱橫。隸首莫紀，伯益難名。至若地祇協順，天心昭格。嘉祥疊臻，靈貺蕃錫。神木不運而自行，祥氛煥發於巨石。忽靈蛇之前導，現大青於沙磧。瑞光煜乎半空，卿雲縵兮五色。醴泉湧兮瓊漿，甘露湑兮玉液。靈芝產於碧山，景星見於南極。禿千兔以難窮，殫百喙而莫悉。然而曆觀前代，迄於往古，帝王所都，難可畢舉。豐鎬之美，崤函之固，宛洛之奇，汾晉之富，雖或雄據於一時，控馭於中土，而於今茲帝都之壯麗，又豈可以同年而語哉！乃歲庚子，告成厥功。辛丑正旦，方春和融。聖皇禦寓，萬方會同。百辟卿士，肅肅雍雍。蠻夷戎狄，罔不率從。戴白之叟，垂髫之童，且欣且抃，拜舞呼嵩。仰祝聖壽，萬福來崇，慶此皇都，佳氣鬱蔥。擴基圖於萬世，偉壯觀於九重。真帝王悠久之業，據山河表裏之雄。然而聖天子以六合為家，以四溟為池，以仁義為幹櫓，以禮樂為藩維。不恃險以為固，惟在德之所施。至和塞乎穹壤，恩澤洽乎華夷。致九有以寧謐，躋萬國於雍熙。此其所以德侔乎堯舜，道合乎軒羲，窮天地亙古今而莫能與齊也。臣職禁垣，叨蒙眷顧，譾陋是慚，涓埃莫補。睹皇都之巨麗，壯宏規於往古。潔泓穎於長辰，陳盛事以為賦。又從而為之歌曰：翼翼皇都，萬方之會兮。聖德之宏，實同覆載兮。聲教所暨，一統無外兮。又歌曰：皇都翼翼，民之所止兮。惟皇萬壽，福祿無已兮。聖子神孫，寶祚萬世兮。（《楊文敏集》）
〔原〕　胡啟先《皇都大一統賦》：若有儒生小臣，好古耽文。遠稽虞夏商周之載籍，近閱秦漢唐宋之遺言。於是曆冀亳而覽豐鎬，睇咸陽而望長安。仰東西兩京之制於往昔，觀南北二京之壯於今日。載閱淮濟，載涉河易。爰眄太行，爰俯碣石。顧並營以徬徨，履滄薊而踧踖。觀於都城，則氣象宏廣。即夫山川，則形勢雄壯。其物產之利素豐饒，其人民之俗尚義讓。乃上天之眷命，而聖人之化成，實在於斯。故我朝肇建皇都，而天下一統，宜在於茲耶！方歎慕而未已，若惝恍而何之？乃有先生長者，雍容怡愉，邀坐而問曰：「吾聞登山者必即其崇岡，涉海者必測其汪洋。今子遊觀於皇都，能舉其大綱乎？願聞其說。」生曰：「唯唯。生雖不敏，請陳其概。夫四通是交，八達所會。水走舳艫，陸奔輛載。星拱萬國，囊括四海。其宮闕則奉天、華蓋、謹身三殿以正位乎外，乾清、坤寧兩宮以正位乎內。位夫西則武英為晏居之密，位夫東則文華為繼體之大。其尊卑以天地為法象，其交構與陰陽相合配。駢集夫杞梓之材，文彩夫玄黃之繢。既觀天而穹窿，極磐地而磊塊。民庶咸子來，工師呈巧最。實所謂華美而不奢泰者也。其都城方廣萬雉，宏辟九門。建樓設閣，通道達關。晨鍾暮鼓，更別漏分。士夫林立而商賈雲屯者也。」先生曰：「此特宮闕城郭之美而已，願更其辭。」於是生復請曰：「今之皇都，古之冀州。伊洛距其前，恆嶽倚其陬。環西山而作城，界東海以為溝。羈梁雍而絡青袞，控戎貊而禦吳甌。導江淮以共注，引河濟而北流。即金台、瓊島之可登望，撫太液、盧溝之可泳遊。阻居庸、古北以為關，則遠人震懾；辟趙、魏、齊、魯而成衢，則侯甸來朝。故宜帝王之都而為萬世之良謀。此太祖之所以創業，而皇上之所以闡皇猷也。」先生曰：「此亦山川形勝之概而已，願悉其大。」於是生復請曰：「地土肥腴，千里夷壤。良木冬榮，嘉禾夏長。松柏檜樟，梨栗棗橡。成林叢生，幹霄直上。黍稷稻粱，桑麻菽粟。豐年蔽野，暢茂接屋。一夫所耕，十夫是足。一歲所獲，三歲之蓄。於焉充棟而資廟廊，供粢盛而具廩祿也。又有珍禽異獸，則若鷹鸇鴻鵠，熊猿雉兔，虎豹麋鹿，翱翔郊藪，馳驅林穀。隨取而獲，應捕成觸。於以備畋獵而具蒐狩，供宴饗而資庖肉也。」先生曰：「地利之美可以養人，而非所以成化者也。」於是生復請曰：「方今四海一家，萬夫同志。典文治者咸皋夔稷契之徒，任軍旅者悉呂召孫吳之類。故六卿協衷，而五軍整礪。加之居藩鎮者各恭厥職，處守令者咸敬乃事。是以郡禮樂而邑詩書，家和睦而人孝弟，農樂耕稼，士懷忠義，商通貨財，工精技藝，梯航而來，繈褓而至也。」先生曰：「子知所以化及於人者，然猶未推夫所以受命於天者也。」 於是生復請曰：「陰陽調和，四序順理。雨暘以時，寒暑應氣。慶雲見乎天，醴泉出乎地。麒麟貢而鳳凰來，龍馬獻而獅子至。以及景星甘露之祥，芝草嘉禾之瑞，白象元兔之奇，素烏鸚鵡之異，自皇上纘大統基皇圖以來，莫不駢臻而畢萃。於以見上天眷命之隆而帝皇萬世之兆基於是也。」先生曰：「子知天命之所在，然猶未究夫感化天人之大本也。」於是生乃載拜而復請曰：「維我皇上，聖神文武。德合天地，道貫今古。其繼天立極，與伏羲、軒轅同制度也。其化成天下，與唐虞、堯舜合規矩也。其順天應人，與商湯、周武協律呂也。故宜建宮城以為居，保山川而自固。因地利之豐盛，獲天人之順助。為天地之君師，作萬世之父母。尊居天位，安享國土。」言未既，先生大笑而語曰：「斯言盡之，可書以為《皇都大一統賦》。」（《文翰類選》）
〔原〕　黃佐《北京賦》：粵若稽古，帝軒都涿。高陽幽陵，宅繇北廓。堯之為君，始於唐而建國，周封其後，亦於薊而列爵。帝德丕隆，莫尚於燕。明庭萬靈之所朝，光被四表之所先。夏後治水，則夾右碣石；召伯分陝，則錫山土田。所謂王不得則不王，而秦漢乃棄置於窮邊。遼則南京始建，而中都、大都遂代興於金、元。天將俾於有德，於是文皇肇建為行在。應大興之顯符，光黃唐於遐代。北平易名以順天，旋坤軸以正乾蓋。此實天府之國，乃混一之大都會。其地博大以爽塏，亙若繩直而砥平。倚重險而壓函夏，屹若坐堂皇而視廣庭。蕩幽并之氛雺，揭日月於泰清。峨端門以普照，合宇宙而大明。惟帝降祥，匪人弗成。假手於至元而豫兆是名矣。蓋淪胥五百歲，夭運剝極而後復。析木開津，玄冥司柚。望醫閭以為鎮，宗恆山以為嶽。水環繞以為員，山雄峙以為幅。咼峪叢乎沙渚，陂澱注乎旱麓。儦儦而牧者五擾之畜，穰穰而獲者五種之穀。朝宗則河濟淮海，守險則漁陽上穀。儻惎謀之不臧，奚景命之有僕？聞築黃金之高台，思展賢才之驥足。求文武以戮力，遂永綏乎天祿。及至定京師，建辰極也，縣水樹臬，規元矩黃。晷緯冥合，龜筮襲祥。營繕厘其務，司空提其綱。命離婁使布繩，施隸首之算章。枕居庸於紫塞，環瀛海於扶桑。襟滹沱於清苑，擁太行於雒棠。廣九門以通軌，摹八區而辨方。地不愛寶，天降珍物。神木自行，山石自出。巧倕公輸，剞劂致紩。獻俸捐金，功成不日。闤重城於天陔，森飛觀之盤蔚。長虹帶通壑以委蛇，萬雉冠崇墉而律翽。輦道纚屬，朝著彪分。周廬拱衛，列應星文。長安大逵，冠蓋繽紛。其下九塗，簇集賁泬。曳發編芒，鋪若煙雲。戎匠受役，伎藝精勤。角隅珥市，廛隧孔殷。疏櫰映肆，散帙典墳。鼓篋固多彬彬文雅之士，而感慨悲歌者亦任俠而成群。於是邸舍填溢，履不容旋。紅塵冥冥，幕麵肩。妁卓女士，輜帷高騫。明眸玄鬒，金翠翩翩。當拆笄而易珈，亦豔妝而逞妍。貴璫要鉉，子姓童隸。僭侈自雄，司察反避。衣狐白而策乘黃，摟姬薑而棄憔悴。昏酣睚眥以執仇，旦暮椎埋而弗忌。京遊之士，實繁有徒。通籍禁闥，噓榮噏枯。賂之則升天階，忤之則淪淵壚。豺狼晝伏於當道，而惟鸑彼稷鼠與城狐。至於翱翔四郊，走田飛弋。鬥雞蹴鞠，罔事貨殖，倏掣金以訾價，俄躍馬而鳴鏑。詄皇路於天衢，是以奸慝發而亡跡。蓋圻甸提封，會歸攸止。險其走集，守其要鄙。兼夏商之職貢，奄秦漢之文軌。梯航絫乎九譯，廄置通乎萬里。其陰則天壽磐固，長城崔嵬。古北喜峰，蘭峪黃崖，重關疊嶂之概天，守以一夫而莫開。彈琴鳴乎其峽，黃花鎮乎其隈。大翮越乎湯峪，媯川流乎懷來。野狐獨石之峞棨，龍沙瀚海之瀠洄。攬形勢於開平，邇龍虎之璜台。北征於時而振旅，霓旌參簇乎斗魁。酌葡萄之玉液，旃裘伏而獻醅。其陽則三橋萬柳，玉河通惠。潮白桑乾，百泉所會。緯以淶易磁濡，經以淤溏漳衛。掖以大陸封龍，擐以井陘無棣。襟黃河而帶伊潁，絡齊魯而苞趙魏。登披雲以延佇，見天津之遐澨。東吳輸乎粳稻，叢雲帆以如薺。鱗介泳於川湄，萑葦紛乎旆旆。海陸產乎珍美，雖林閭莫能以淵計。東郊則有潞河之灣，通漕之流。控引江淮，運集長艘。萬國冠裳，以發以休。玉田黍穀，蒙繹之罘。跨遼瀋而逾鴨綠，山川罨藹而相摎。嗟燕昭之妄謬，迎羽人於丹丘。泛延芳於淳阝陰，得契丹之莽洲。鵝鶩散而海青翥，尚餘回極之浮浮。西郊則有玉泉垂虹，西山積雪。西海澄波，流入皇闕，盧師二龍，蜚遁潭穴。平坡翠微，玉華屏列。潭分玉淵，蕭爽皎澈。崆峒石經之夭蟜，大房孔水之融結。越鹽溝與劉李，乃縱誌而舒節。過督亢之荒陂，悲丹軻之計拙。返薊丘而眺廣陽，紘齊政而蔭禪樾。渺西湖之蒲荷，絕龍舟之纜橛。水天混而光流，涵沙禽於鏡月。爾乃朝陽近郊，將台威陀。偃武雲久，講藝投戈。崇文覲路，曲接海涯。率茲潞渚，至於白河。直沽湍瀉，灌溉靡多。開鑿成堤，大有麥禾。穰穰歲獲，富我天家。正陽之南，苑囿闓拓。三海汪洋，四序弗涸。按鷹有台，飛放攸泊。狐兔噳々，麋鹿濯濯。浮飲衝波。宛潬漼汋。其淵則有文蛤水馬，朱鱉金龜。絕綸巨鯉，衝罟奔鯢。鮹鮹繁於涿光，鱅鱅詭於靈蠵。其坪則有雲木煙蘿，森森嫋嫋。堤柳汀蘆，綿梨火棗。梧竦鳳條，槐舒龍瓜。猋至紛披，與波浩氵羔。其亭皋則有雁鷫鷞，有鳧鴛鴦。水宿萬羽，叢洑迴翔。其叢伊何，葭蒼蒼。蘼蕪珪苡，槁本莎香。射幹陵苕，堯韭禹糧。芙蕖菁莪，兔絲鹿腸。其奧壙則多鬆棕榛栝，楓楊楸檖。箘簵楩梓，梅杏棠棣。六駁四照，日爌雲芾。雨風胎，並育庶類。猿鶴蜚征，經息百態。上有捕雀垂蔦之綿，下有嚇虎綴球之刺蝟。初疑趨撲之可及，倏已騰躍於無際。區彌祝栗，界軼垓弓。丹翠芚{艸敷}，仰不見空。映流溢望，瀲灩成谼。暘不漏景，陰不翳風。密孕元氣，昭鋪化工。鳴嗥互而域別，穀籟答而響同。虞官待狩，玉鑾間入。扈以羽林，騎而璟褶。長圍漸合，羽毛畢集。靬距來而韇忘歸，奭韎韐而佽決拾。韝適脫而戾穹昊，絛甫解而勣遐隰。於是旃門張，華旍揚，凝笳鳴，疊鼓鼚，回紵幹，起焇烊。發矢命中，巧於更嬴。罥結而震網搖，撞扌必而坤軸昂。翽翽匿爪而迅攫，粦々掀齗以交鏘。其獲如雨，割鮮舉觴。群工沾醉，分{此手}賜朌。蓋講武事於農隙，而匪遊豫於太康。爾乃西循宣武，越彼金岑。草場蕃育，舒雁翰音。野塘鳧藻，唼呷浮沉。至於阜成，苑開上林。蓊蔚薆薱，蓏果成陰。崇桃蕡實，乃玉乃金。花紅青翠，香水黑檎。朱櫻素柰，若榴丹椹。虎刺班於榲桲，蘋婆楙於來禽。英絡其間，蟬秒相引。亦有嘉蔬，綺蔥豐本。黃芽赤根，天花石菌。蕪菁芸台，葵茄薑堇。萊菔於夏蓴，水蘇脆於冬筍。逆蘞循崖，元厲赤脂。青蒙白堊，金星畫眉。貞瑉類玉，可蠙可碑。宛平瀛壤，陶為琉璃。光瑩鑒人，結甃成曦。雖拳石與撮土，亦鍾淑而懷奇。遵西直而北指，經得勝與安定。憩東直而回眄，巋瑜珈之海印。集毛群於幽都，以穀量其孳孕。陋彼周宣之考牧，匪直牲牷之肥腯。至乎御馬之苑，惟二十區。日閑輿衛，歲產龍駒。肇昔八駿以靖難，迄今七驥之翰如。乃有榜葛麻林，麒麟並車。周郊石固，迭獻騶虞。福祿文逾於吉皇，元虎豪勝於黔菟。馬哈雙角垂腰而類獬，駝雞元翎玉翮而異鵌。凡致諸福之物，有王會之所未圖。而歲革月化，莽為藪區。尚存馬政之流弊，民瘼奚繇而告蘇？然而始設京輔之屯，分自留衛之半。起富民以充殷實，於以均貧而杜亂。於是弛真定廣平堿薄之田賦，與河北滄濱之鹽稅而不算。時築雲代之墩台，歲防河間之水患。於萬斯年，既隆內治而謹外捍矣。馭世長策，豈非超黃邁唐為百王冠者哉！其宮室也，辟丹地之焜煌，閌天閽以高驤。垂若華之景曜，儷望舒以相頏。晃<享黃>萬疊，熻舒褵。螭旋鱗萃，屹若崇岡。抗浮雲而上征，亙玉繩以齊光。正殿則奉天尊嚴，陵霄填極。華蓋承宇，居中儼特。謹身聯後，益邃以侐。綿邈豐彤，樛羅圾淢。重陛雲簾，花礎盤礖。四面軒除，下甃瑤墄。瑣窗藻井，間金繪飾。上規圜以穹窿，下矩折而繩直。楹繞金龍以甄甍，簷騰神鳳之翬革。繽紛九采之璀璨，罨畫罘罳之絡繹。其前則奉天之門，常朝是衙。鸑聆倜儻，嶽嶽峨峨。飛宇建霓，栱蒸霞。陰虯負楄，陽馬承阿。中奠黃屋，鏤以金華。結台開軒，含景敷葩。八維像乎紫極，四表達於絳河。遏緒風於間隙，流旭日之靈和。閶披四目，陛納九齒。明翼等威，玉筍攸止。嵬瓊樓而立兩旁，文武分而鼓鍾峙。出掖門之東西，棕蓬延而對起。曰「思善」與「景運」，於左右而迤邐。雲闕翔五鳳於璿霄，玉橋亙三虹於金水。直廬宿衛容裔於前，而斜廡矗矗乎其相睥。午門之內，殿閣嶙峋。東有文華，蒼龍守褷。上憲攝提，析木之津。先聖先師，祠禮惟寅。啟山之碧鏤，蹠藜邱之廣輪。扈以文淵，東觀與鄰。史館聯開，雕牖相因。冊府甲觀，圖書萃珍。西有武英，金虎環陛。象彼觜珣，衡石積釭。虹梁鯨棟，嶻𡺼迢遞。端居存神，修令發製。牙璋葆旅，猋動雷厲。百爾幾務，罔有停滯。左入太廟，逌廟街門。四孟時享，對越駿奔。東建齋宮，高廣端正。簡樸無華，遹萃誠敬。宮垣之外，東苑是營。坦塗豪徼，遞接南城。浚洫嬰堞，靚深袴窅。夾路嘉植，攢峰開沼。林霏幽坱，石瀨回繚。天然縣圃，中有壺嶠。時端陽，翠華翔。建鴛棚，集龍驤。擊彩球，射垂楊。帝子王孫，金玉交相。薄言觀者，股肱之良。勁捷宴，藻詠柏梁。永樂之世，角藝惟常。亭台經始，宣朝雅製。天順復辟，式廓以麗。龍德之殿，栱桭正中。崇仁廣智，左右相雄。彤墀瑤砌，璧檻綺櫳。其門則丹鳳在南，蒼龍在東。殿後秀岩，翠黛騰空。環屹運之團殿，聳縹緲之奇峰。岩亭旁跱，淩雲禦風。玉梁在前，追琢玲瓏。夾以天光雲影，表以戴鼇飛虹。永明佳麗，窈窕相通。環碧在陰，淙淙溶溶。錦鱗文禽，喁喁噰噰。淨芳瑞光，門闔穹窿。跨以翔鳳，梯霄頫簹。別有閑館，嘉樂昭融。出入東華，是謂南宮。凡其金鋪朱戶，莫不掩映乎芳叢。聖皇大孝，世廟觀德。易乾德以重華，列鴻慶與崇質。仁以欽天，孝以追先。二閣並樹，巍乎煥然。浮丹麗紫，納雲冠月。負扆萃誠，達乎天闕。協鴻名於大舜，終以崇先而昭揭。右社街門，入祭社稷。為民祈報，如幾如式。又有西苑，越在子城。入自西安，出則乾寧。萬歲之山，秀拔崢嶸。太液之池，環抱泓渟。雖名由元立，天肇明禎。然徙宋艮嶽，延引玉泉，則金代之所經營。其遵甕城而陟丹梯也，攀承光之金殿，紘飛鯨之石樑。逾數百武，則鐵繂丹檻，浮遊蘭漿。達瓊華島，登廣寒殿而超方羊。邇而睇之，玉蝀金鼇，堆雲積翠。坊表金碧，照映鬆檜。遠而望之，嵩岱並立，大河橫帶。俯視江淮，一目無際。恍若淩倒景而躡鵬翎，入鈞天而聞鳳吹。飄飄霞舉，豈非快哉？梳妝高台，已化蔓草，而仁智列楹躆山半者，亦幾經興廢矣。介福延和，厥門尚存，而昭行殿建自先朝者，實為大觀。東有凝和，陸離馺騀。浦漵煙綿，龍舟鳳舸。西有迎翠，遙挹山光。林幽鳥悅，岑蔚翱翔。東北太素，草繕堊飾。質任自然，如植圭璧。九島池北，涵碧亭亭。丹檻翠牖，隱映淵澄。緣厓徂東，樂成觀穞。雲碓風輪，千以春杵。承光南滸，崇智在茲。金蓋玉檻，旋匝循磯。芭蕉園南，灌水葳葳。曰照和者，越紅亭，辟黃扉，而見水田農舍，乃知小人之依。從南台，達西堤。過射苑，轉芳蹊。入兔園小山之門而躋焉。洞泉九曲，金龍注池。鬆蘿陰陰，居然青谿。出園東北，瞰池倚壁，暨後左門，亦置翼室。各有平台，迢遙靖密。武廟於斯閱騎射，而吾皇恆以延輔弼。軒曰「遠趣」，館曰「保和」。亭則歲寒飛香與擁翠，映暉會景與澄波。飾為錦芳，亭前有沼。啟閉通池，花卉圍繞。翠芬出於竹陰，寶丹藏乎樹杪。玩芳距凝素以芬蒀，臨漪偭美金而濙。皇營新殿，清馥是名。芝楣繡栱，虹植電衡。耀碧霄以<穀甘>閜，垂毓華之光晶。牡丹紅藥之屬，普受和氣而嘉生。至於園有丹桂綠椒，渚有芷蒲蘅杜。而鷫鸘天鵝諸棲泊者，又莫知其數。鬈獅異獸，石台銅柱。牧放其間，匪直斑龍與高兔。周文靈囿，於焉再睹。蓋自玄武門外，出北上中，山勢蜿蜒而未窮。其下周回，百果蘢葼，出其委翳，回眄天池翠島，真蓬萊之在九重也。乃立保泰，格於元極。殿聯無逸，所重民食。亭揭豳風，耕籍黍稷。倉曰「恆裕」，扉曰「寶穡」。壇祭穀祇，五福時錫。復有蠶氏之館，採桑之台，以備親蠶，繰織剪裁。修飾仁壽之宮，踏六鼇而造三台。嘉禾連穎，甕繭成筐，則奉慈闈而進仙杯，緹幕靉靆，鳳車徘徊。而神御望清之閣，俯清虛而洞開。
於是見皇心仁孝，愜元真而洽滄厓。乃若後宮則有奉先之殿，次以奉慈。禘則太先，永言孝思。配帝明堂，睿宗惟宜。夙禦景神，寶善慎獨。休明昭融，迎祥安福。玉金扉，祗祗肅肅。清寧之宮，棕殿以朝。後園炫映，樹玉池瑤。乾清、坤寧，兩儀成象。純殷寶勢，闔辟相向。房闥內布，綷疏外陳。六宮旁列，爰處妃嬪。東則延祺、鍾粹、毓德，西則啟祥、隆禧、景仁。復道回衝以聯絡，掖庭阿那以深循。百子符螽斯之蟄蟄，千嬰應麟趾之振振。碧瓦鱗差，朱門雯。欽安中黃，表儀四極。雕欒鏤楶，蕙樓椒壁。髹彤殷乎珠欞，芳馨流乎翠帟。明珠燭元夜以為晝，列錢耀白簡而成色。居瑤光之壼奧，禦瓊珍之象席。銅龍毖節其興居，銀鑰嚴坊於昕夕。日精承千祥之滋至，月華炯百福以翌翌。東宮左達，鶴禁逶隨。西內作對，燕居惟時。黝倏麗嫻，安樂且綏。撤大善而毀佛骨，崇聖學以恆緝熙。堂有精一，執中弗違。室有恭默，匪道弗思。齋有九五，天德是祗。亭有敬一，禦箴永貽。乃宬皇史，以寶芳策，今可述而古可稽。皇城東南，嵩宮宏啟。長孫所居，軒墀戢紘。東安巽隅，十王有邸，差次儷陳，皇皇韡韡。前星重輝，天潢分汜。萬桷鸞浮，千栭鳳起。迨夫光祿大官，六科黃門。尚寶之司，亦邇東安。黃衣有徒，灑掃供事。儀文璽綬，以及櫪駟。監局之號，二十有四。銀璫珥貂，時維閽寺。出入絳闕，捧擁雕輿。遵我綸紼，敬慎不渝。於時天顏正，王道復。顯巍巍，徽穆穆。昭景鑠，絕芽欲。龍威元端，齋明盛服。貫魚有序，六尚分局。永巷扆扆，皎若承旭。出納精微，無遠弗燭。乃若九門中恢，京城之前。孔道馮隆，其直如弦。文皇肇祀，合地於天。岌集靈壇，接以山川。製仿留都，獻歲揭虔。壇分四郊，吾皇攸建。乾父坤母，南北祼獻。兄日姊月，東赫西烜。二至二分，受釐錫羨。祈穀舞雩，亦罔不遍。昭明寅畏，用德克堪。卿雲呈絢，潏露飛甘。六幕清宴，百嘉鬯覃。窮靈極祉，有圓牒所靡談者矣。是以白環碧砮之貢，日旅彤庭之琛。星聚河清之歌，歲登樂府之詠。離侏之王化，猶洪聲之收清響；雕題之樂神州，若遊形之招惠景。會同之館，惟見其來；烏蠻之驛，不聞其懭。攜旄倪而為家，日嬉遨乎市井。觀治化之元同，征邊陲之無警。爾乃設官分職，宅俊陟明。長安左右，三事九卿。文武分闥，曹司坒扃。玉河東西，詹審翰瀛。太醫列院，欽天步星。太僕設寺，考牧於京。鴻臚行人，各守典刑。督府參以奉常，法司聯乎貫城。五軍之外，三千奇兵。益以神機，為三大營。簡其精銳，則立團營十二，丕振乎天聲。然猶偃戈綍，修俎豆，而樂育胄監之英。是以宣後儲神，矢詩於穆清。北望崇文之閣而思天下化成。承天之門，貝瞻攸聚。月朔京尹，率見宣諭。黃圖璀錯，正厥稅賦。太倉儲粟，積墆紅蠹。督以司徒，出納表扆。北控九邊，是致是附。垢玩綦於正德，四家盭乎百度。鎮卒不留屯而折色是需，鹽商不詣邊而轉運民部。墩台日傾，什伍暴露。諳達內侵，皇赫斯怒。尚賴乾符助順，坤珍助富。邊郎萬鏹，賚遍於長城；工程百爾，惇大而成裕。苟徒苦節，駕言守素，則是絕文字而結繩，棄冕綖而冠布也。爾乃練時日，選車徒。萬乘出，七萃驅。祾恩揭殿，陵祀之居。行宮開闕，沙河之徒。思先靈之陟降，越昌平以北盱。精禋畢，戒射夫。弋欽丕，殪封狐。抃氓絪至，梟獍畢屠。銀山鐵壁，陽翠軍都。星奔電擊，冀馬燕弧。田獲庖充，爰賜大酺。乃幸九龍之池籞，時聞萬歲於寥廓。大烹陳，鞮鞻作。天灑熏，皇情樂。薄暮言旋，軍麾動乎朔漠。皇不自聖，周爰諮謀。勳戚鼎輔，召爾前旒。足食足兵，幃幄運籌。內帑充乎十庫，外庾貯乎通州。鈲槻芻粟，飛挽若流。築外羅郭，紓南牧憂。冘金墱，枚枚雉闍，包括崇文，竣於宣武。黔首樂依，光我成祖。建旄幹以標望，不可仰而可俯。雖使都盧之巧捷不敢以投足，翔鶤之扶搖不得以運羽。由此論之，策天功以臻成，必有非常之元。不惜小費，乃罔後艱。是故衿帶周則保禦易，楨幹固則搖拔難。淵源深則瀾派浹，盤根大則奕葉繁。盍觀諸天乎？上掍三光，下輪厚坤。連珠合璧，日發斂而不憚其煩。乃能榮百昌於萬古，鋪元氣於人寰。（《泰泉集》。按：諳達，蒙古語夥伴也，舊作「唵答」，今譯改。）

