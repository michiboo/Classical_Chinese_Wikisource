〔原〕　南台在太液池之南，上有昭和殿，北向，踞地頗高，俯眺橋南一帶景物。其門外一亭，不止八角，柱栱攢合，極其精麗。北懸一額，直書「台陂」三字。降台而下，左右廨宇各數十楹，不施窗牖。又其北濱池一亭，額曰「湧翠」，則禦駕登龍舟處。（《燕都遊覽誌》）
〔原〕　馬汝驥《南台》詩：灌木晴湖合，高花午榭移。堯茨原不剪，周稼欲先知。雨露懸蓬徑，風雲護竹籬。九重歡豫地，彷彿見龍旗。（《西元集》）
〔原〕　文徵明詩：西林迤邐轉回塘，南去高台對苑牆。暖日旌旗春欲動，薰風殿閣晝生涼。別開水榭親魚鳥，下見平田熟稻粱。聖主一遊還一豫，居然清禁有江鄉。（《甫田集》）
〔原〕　歐大任《南台》詩：西內風煙異，南台見水田。艱難曾稼穡，淳樸自山川。農舍朝炊裏，江鄉夕照前。穀蠶勞睿藻，豳雅定同傳。（《旅燕稿》）
〔原〕　王嘉謨《台陂》詩：春湖泛綠水，華林積清樾。靈台自孤峙，昆池更不竭。戰鷁隨風舞，恩魚向波沒。藉草弄煙虹，傍橈採薇蕨。嵐積龍虎文，日漾黿鼉窟。崇儉陋雕牆，荒遊笑溟渤。願言飲澄波，於焉絕天伐。（《薊丘集》）
〔臣等謹按〕　瀛台舊為南台，一曰「台陂」。明李賢記中所稱「南台林木陰森」是也。見《金鼇退食筆記》。
〔原〕　崇禎壬午九月，召閣部諸臣入對明德殿。出西華門，傍西海子北行，過椒園，折而東，逾圓殿，度禦橋，步至明德門外。頃之，召食明德殿前。上坐殿門，內外張禦幄，左右各張黃幕，置宴榻十二張。對畢，諸臣分東西，就黃幕下入席。席設大花瓶，插雞冠花。酌用金葵花杯，大如盂，花有瓣，中心花點甚多，四旁刻曰「禦前欽賜」，下刻曰「萬曆壬寅年銀作局造」。席各饌盒十五，別有餚十器，而蔬至二十二器，果五品，湯、酒各三巡。宴畢，謝恩出，上駕已動。旋登紫光閣看文書，閣甚高敞。樹陰池影，蔥翠萬狀，一佳景也。即同趨過閣下，沿西海行，至萬壽宮，策馬過南台，越小橋，有涵碧亭，曲水環之。又激水為水碓，如江南樣，下馬徘徊久之，遂出。（《愨書》）
〔原〕　張少師孚敬、李少保時、方少保獻夫、翟殿學鑾於癸巳歲賜遊萬歲山諸處，有《春遊倡和集》。戊戌，上奉慈寧泛西苑，召郭翊公勳，李、夏二少傅，顧少保從。後居西苑齋宮，四臣與分宜相不時宣召，至夜分，多寓宿苑內，時未有直盧也。己亥，始賜無逸殿左右廂分居，多應製供青詞之作。今列於後：太師郭翊公勳，太師朱成公希忠，太保崔都尉元，太傅仇鹹寧鸞，鄔都尉景和，少保方安平承裕，太保陸都督炳，太保朱都督希孝，已上勳武臣。少師夏殿學言，少傅翟殿學鑾，少師嚴殿學嵩，少保費尚書寀，宮保張閣學治，少傅李殿學本，少師徐殿學階，歐宗伯德，宮保李太宰默，宮保王宗伯用賓，少保吳宗伯山，少傅袁殿學煒，宮保嚴殿學訥，少保李殿學春芳，少保郭殿學樸，尚書高殿學拱，諸公前後許乘馬出入，獨嚴以年老得乘腰輿。己亥，以八十特賜乘肩輿。此希特之典也。（《鳳洲筆記》）
〔原〕　蔡羽《即事詩》：金水荷花接綺軒，石渠銀鑰掌中閽。西崑學士封麻散，斜日猶開左闕門。碧雞朱鷺羽毛鮮，小殿芙蓉貼水圓。昨夜百花風信急，禦溝新藻有紅泉。（《林屋集》）
〔原〕　王世貞《西城宮詞》：新傳牌子賜昭容，第一仙班雨露濃。袋裏相公書疏在，莫教香汗濕泥封。五雷壇上雷一聲，海子閘口雨縱橫。祈靈驗後催傳賞，馬上朱提玉手擎。芙蓉新樣紫霞冠，細擁珠琲小鳳團。一片香煙叢裏出，玉真朝罷簇回鑾。色色羅衫稱體裁，鋪宮新例一時開。菱花小樣黃金合，昨夜真人進藥來。兩角鴉青雙箸紅，靈犀一點未曾通。自緣身作延年藥，憔悴春風雨露中。梨園子弟鬢如霜，十部龜茲九部荒。妒殺女冠諸侍長，大羅天上奏霓裳。（《弇州山人集》）
〔原〕　歐大任《西苑詩》：日上觚稜照彩斿，西宮夜醮火初收。滄池波色青門曉，長樂鍾聲碧樹秋。名嶽采芝諸使出，中天築館萬靈遊。漢家詞客頭將白，汾水年年望禦舟。（《歐虞部集》）
〔原〕　張元凱《春日遊西苑》詩：宣室臨西苑，靈台對耤田。宮鶯迷綠雨，廄馬飲清川。柳引金堤直，鬆含玉殿圓。先皇受釐處，寂寞鎖春煙。（《桂枝山房集》）
〔原〕　汪文盛《西苑》詩：萬年枝上露華清，百子池邊月色明。宮草經秋猶自碧，君王禦輦不曾行。（《白泉集》）
〔原〕　嘉靖十年，上於西苑隙地立帝社帝稷之壇，用仲春、仲秋次戊日，上躬行祈報禮。蓋以上戊為祖製社稷祭期，故抑為次戊。內設豳風亭、無逸殿。其後添設戶部尚書或侍郎專督西苑農務。又立恆裕倉，收其所獲，以備內殿及世廟薦新先蠶等禮，蓋又天子私社稷也。此古史冊所未有。自西苑肇興，尋營永壽宮於其地。未幾而玄極、高玄等殿繼起，以玄極為拜天之所，當正朝之奉玄殿，以大高玄為內朝之所，當正朝之文華殿。又建清馥殿為行香之所，每建金籙大醮壇，則上自躬至焉。凡入撰青詞諸臣，皆附麗其旁，即閣臣亦晝夜供事，不複至文淵閣。蓋君臣上下，朝真醮鬥幾三十年，與帝社稷相終始。至穆宗紹位，不特永壽宮為牧場，並西苑督農大臣亦裁去矣。（《野獲編》）
〔臣等謹按〕　嘉靖十年，采帝耤之義，改為帝社、帝稷，以上戊明日祭，後改次戊，次戊在望後則仍用上巳。春告、秋報，為定製。隆慶元年，禮部言：「帝社稷之名自古所無，宜罷。」從之。見《明史·禮誌》。
〔原〕　西苑農務凡占地五頃有餘，役農五人，老人四人，騾夫八人，每人日支太倉米三升，仍複其身。耕畜則從禦馬監支糧草。先是，工部蓋農舍，築牛宮，造倉<廠敖>，順天府歲進穀種。比其獲也，戶部以本年所入之數上聞。蓋自夏言皇後親蠶之說行，於是農桑並舉，以複邃古神農之政。未幾，親蠶禮即廢，而農務則終世宗之世焉。（《野獲編》）
〔補〕　無逸殿三間，用磚寫刻大字《農家忙》詩一首，並記。東西間作沙壁，寫《無逸》一篇。豳風亭正麵用磚寫刻大字，題《豳風》詩一首。東西兩邊作沙壁，寫《七月》詩。（《諭對錄》）
〔原〕　嘉靖十年八月，帝禦無逸殿之東室，曰：「西苑舊宮是朕文祖所禦，近修葺告成，欲於殿中設皇祖位祭告之，祭畢宜以宴落成之。」又曰：「無逸之作，雖所以勸農，而勤學之意亦在其中。今用宴以落成之，經筵日講官俱與，仍各進講《七月》詩、《無逸》書各一篇。」（《明世廟聖政紀要》）
〔原〕　嘉靖二十一年上元，上禦豳風亭，賜朱希忠等五臣宴，觀燈。（《肅皇外史》）
〔原〕　嘉靖時，建無逸殿於西苑，翼以豳風亭，蓋取《詩》《書》義以重農務，而時率大臣遊宴其中。又命閣臣李時、翟鑾輩坐講《豳風》《七月》之詩，賞賚加等。添設戶部堂官，專領穡事。其後日事玄修，即於其地營永壽宮，雖設官如故，而主上所創春祈秋報大典悉遣官代行。撰青詞諸臣雖儤直於無逸之旁廬，而屬車則絕跡不複至。其殿惟內直工匠寓居彩畫神像並裝潢渲染諸猥事而已。至甲辰年，翟鑾坐二子中式被議，鑾辨疏以「日直無逸」為辭。時上奉道已虔，惟稱上玄、高玄及玄威、玄功，而鑾椎樸，尚舉故事。上大怒，褫逐之，此後並殿亭舊名無齒及者矣。世宗上賓未期月，西苑宮殿悉毀，惟無逸則至今存。至尊於西成時間亦禦幸，內臣各率其曹作打稻之戲。凡播種、收獲以及野饁、農歌、征糧諸事無不入禦覽，蓋較上耕耤田時尤詳雲。今上甲申、乙酉間，無逸燼於火。輔臣申吳縣等奏：「皇祖作此殿，欲後世知稼穡艱難，其慮甚遠，非他遊觀比，宜以時修複。」上深然之。今輪奐尚如新也。（《野獲編》）
〔原〕　打稻之戲，駕幸無逸殿，鍾鼓司扮農夫、饁婦及田畯官吏征租、納稅等事。（《蕪史》）
〔補〕　嘉靖二十七年七月，西苑獻瑞穀雙穗者七十五本，群臣上表賀。（《諭對錄》）
〔原〕　樊深《駕幸無逸殿命輔臣進講〈無逸〉〈豳風〉頌》：維彼陶唐，奄有萬方。乃命神禹，於理於疆。爰及成周，農桑是憂。忠哉元輔，克善其謀。《書》記《無逸》，艱難可稽。君子所知，小人所依。《詩》載《豳風》，農桑不廢。無衣無褐，何以卒歲。惟我聖明，誌切於耕。遠宗唐帝，近比周成。駕幸無逸，命及元老。文武成周，農桑是寶。何以言之，《詩》《書》在即。何以講之，《豳風》《無逸》。乃聖乃神，乃武乃文。功崇惟誌，業廣惟勤。克勤於邦，克儉於家。天心克享，其何以加。含物化光，德合無疆。超彼東周，嘉靖殷邦。（《西田集》）
〔原〕　薑應麟《無逸殿箴》：維辟承天，日有萬幾。事起於忽，患生於微。惟彼哲王，勵精宏化。若踐春冰，若馭泛駕。幾幾公旦，遠思令猷。爰陳無逸，入告嘉謀。勉勉我皇，願思其義。自強不息，克勤罔替。毋謹大廷，而懈深宮。既虔厥始，必保其終。毋謂予明，視於無形。毋謂予聰，聽於無聲。毋謂天與，命不易哉。毋謂人歸，民罔常懷。小臣進規，治道在邇。毋怠毋荒，夙夜敬止。（《考槃寤言》）
〔原〕　夏言《無逸殿西壁》詩：睿藻承遺訓，農歌啟聖衷。千秋所《無逸》，七月詠《豳風》。帝學詩書在，神謀製作同。光昭文祖業，原上有新宮。（《桂洲集》）
〔原〕　嚴嵩《無逸殿直舍和夏少師韻》：燈火通宵晃禁廬，霧窗雲閣近宸居。瑞煙入坐香浮苑，寒色窺簾月到除。緱嶺乍聞丹鳳吹，穀城先訪赤鬆書。歸來未向人間說，天語新承燕對餘。（《鈐山堂集》）
〔增〕　親蠶殿在萬壽宮西南，有齋宮、具服殿、蠶室、繭館，皆如古製。按《明世宗實錄》，禮部上言：「皇後出郊親蠶不便。」是日召大學士張孚敬，令與尚書李時議，移之西苑。晡時，駕幸西苑，召二臣至太液池，使中官操舟渡之，入見於舊仁壽宮。上曰：「朕惟農桑重務，欲於宮前建土穀壇，宮後為蠶壇，以時省觀，卿等視其可否。」二臣趨出視地，駕轉昭和殿，期二臣於此。昭和殿即今瀛台也。（《金鼇退食筆記》）
〔原〕　國初無親蠶禮。嘉靖九年，敕禮部曰：「耕桑重事，古者帝親耕、後親蠶以勸天下，自今歲始，朕親耕，皇後親蠶，其具儀以聞。」 於是大學士張璁等請於安定門外建先蠶壇，準先農壇製；旁設採桑壇，仿耤田製；其別殿如南郊齋製，少減其數；即齋旁起蠶房為浴蠶所。皇後採桑三條，後三宮夫人采五條，列侯、九卿夫人采九條，仍擇民婦受桑浴蠶於內以終事。詔如議行。詹事府詹事霍韜言：「皇後出難越宿，且郊外別建蠶室，則宮嬪、命婦未見蠶事，勢難久行，乞擇近地便。」戶部亦言：「安定門外水源不通，無浴蠶所。」初，禮部議於皇城內西苑中有太液瓊島之水，且唐製亦在苑中，宋亦於宮中。從禮部議便。上命築親蠶壇於安定門外。十年三月，改築壇於西苑仁壽宮側。壇高二尺六寸，四出陛，廣六尺四寸，東為採桑壇，方一丈四尺，高二尺四寸，三出陛，鋪甃如壇製。台之左右樹以桑，東為具服殿，北為蠶室，又為從室以居蠶婦。設蠶官署於宮左，置蠶官令一員，丞二員，擇內臣謹恪者為之。十四年，皇後親蠶於內苑。（《明典·禮誌》）
〔原〕　嘉靖十年三月，建土穀祗先蠶壇於西苑，名曰土穀壇，曰帝社帝稷。召大學士張孚敬、尚書李時至太液池，使中官操舟濟之，入見於舊仁壽宮，賜酒饌，出禦製《西苑視穀祗先蠶壇位賦》，手授孚敬曰：「朕偶有所作，卿等和之。」孚敬請上手書並裝成帙，名曰《詠和錄》。（《嘉隆聞見錄》）
〔原〕　嘉靖九年三月，皇後親蠶，點差採桑命婦一十七人：會昌侯孫果妻顧氏、玉田伯蔣榮妻黃氏、靖遠伯王瑾妻韋氏、宣城伯衛錞妻張氏、成山伯王洪妻周氏、兵部尚書李成勳妻袁氏、禮部尚書文淵閣大學士翟鑾妻劉氏、戶部尚書梁材妻楊氏、禮部尚書李時妻何氏、刑部尚書許讚妻李氏、都察院副都御史汪鋐妻程氏、禮部左侍郎嚴嵩妻歐陽氏、刑部左侍郎聞淵妻方氏、工部右侍郎蘇民妻王氏、通政使司通政使張（闕）妻楊氏、國子監祭酒許誥妻陳氏、翰林院學士顧鼎臣妻朱氏。（《嘉靖祀典》）
〔原〕　嘉靖間更定祀典，遂行皇後親蠶禮。當時俱咎夏貴溪逢迎上意，御史馮恩至謂後親蠶於郊不可示後世。然夏說未可非也。《周禮·天官·內宰》：中春詔後率內外命婦始祭蠶於北郊。《漢禮儀誌》：皇後祀先蠶以中牢，文帝、景帝、元帝俱詔皇後親蠶。魏黃初中，依《周記》置壇於北郊。晉與高齊俱置高壇，皇後親祭，俱躬蠶。後周因之。隋置壇宮北三裏，皇後以太牢祭。唐置壇在長安宮西苑中，貞觀、顯慶、先天、乾元間，皇後親蠶，皆先有事於先蠶壇，儀具開元禮。宋用高齊製，後親享先蠶，貴妃亞獻，昭儀終獻。其神則祠天駟星，次則黃帝元妃西陵氏，漢加菀蓏婦人寓氏公主，後又益以蠶女馬頭娘之屬，要皆有所本。嘉靖之製雖未盡合古，然農桑並舉，固帝王所重也。（《野獲編》）
〔臣等謹按〕　明時先蠶在西苑仁壽宮側，已廢。皇上禦極之七年，命於西苑東北隅豐澤園左建先蠶壇，其浴蠶河自外垣北流入，由南垣出。詳見《國朝宮室》。
〔原〕　皇甫汸《蠶室成》詩：蠶館開周典，鸞輿扈漢儀。棘牆春窈窕，桑沼晝漣漪。繭獻夫人日，衣明上帝時。娥苗禦王母，玉佩降瑤池。（《皇甫司勳集》）
〔原〕　周祚《西內》詩：鳳輦朝陽合，鸞輿大內通。聖朝興禮樂，行殿接蠶宮。（《周氏家藏集》）
〔原〕　夏言《西苑》詩：龍池西畔苑牆橫，碧樹朱庭曉望明。歲歲君王深駐輦，百花香裏看春耕。北郊已複親蠶禮，內苑仍開獻繭宮。繅出素絲方玉雪，織成元袞炫山龍。昭和殿枕兔兒山，春日曾留聖主歡。翠蓋龍駒出西苑，霜毫玉管賦祇壇。西苑門前渡彩舲，龍池煙水漲冥冥。碧山故繞承光殿，綠樹新藏寶月亭。（《桂洲集》）
〔原〕　金海橋之東北巋然若山者，曰廣寒殿，俗雲遼後梳妝樓也。河上有乾祐閣，俗雲北台是也。高八丈一尺，廣十七丈。天啟二年毀平之，就其地為嘉樂殿。其門曰延景門，其西則內教場也。稍南有坊曰（音引）祥橋，其東則北閘口也。（《蕪史》）
〔原〕　瓊島在太液池中，從承光殿北度梁至島，有岩洞窈窅，磴道紆折，皆疊石為之。其巔古殿結構，翔起周回，綺牖玉檻，重階而上，榜曰廣寒之殿。相傳遼太後梳妝台。今欄檻殘壞，內金刻雲物猶彌覆榱棟間，下布以文石。旁一榻亦前朝物。殿前舊有四亭，曰瀛洲、方壺、玉虹、金露，今惟遺址耳。（《西元集》）
〔臣等謹按〕　梳妝台，金章宗為李宸妃建。謂遼後者訛，其詳已見遼、金宮室門。
〔原〕　瓊花島在內苑之北，自山麓至巔百三十餘步，周二十餘丈，皆疊石而成者。石磴陰洞，古檜喬鬆，縈紆蔭鬱，隱然仙府也。頂有廣寒殿，四隅各有亭，左曰玉虹，曰方壺，右曰金露，曰瀛洲。山半有三殿，中曰仁智，東曰介福，西曰延和，下臨太液池。山上常有雲氣浮空，絪縕五彩，變化莫測。（《戴司成集》）
〔原〕　瓊花島土取自塞外，《輟耕錄》《西軒客譚》可稽也。石移自艮嶽，明宣宗《廣寒記》可證也。（《淥水亭雜識》）
〔臣等謹按〕　瓊島土取自塞外，禦製《古井記》已正其誣。詳《國朝宮室》及元《宮室》卷內。
〔原〕　謝鐸《瓊華島》詩：蓬海分明在眼中，暖雲高捧玉芙蓉。春陰欲下清虛殿，朝彩先浮最上峰。瑤管聲中迷去鶴，金根影裏護飛龍。夜來雨過知多少，試向南郊問老農。（《桃溪淨稿》）
〔原〕　黃佐入《瓊華島尋遼後妝樓》：青梧飄素秋，煙霜異昏旦。所忻天地肅，適意山水玩。眇默循玉闕，威遲度金澗。長虹浮大川，積翠橫天半。瑤甍拂台鬥，綺窗瞰雲漢。風起雲嵯峨，日耀樹零亂。昔聞青娥妝，今見碧草蔓。采蓬無緩歌，握蘭有遺歎。淋池翔玉鳧，芳洲宿朱雁。蹇予及朋好，羨爾遊波瀾。緬懷岩桂叢，徘徊歲將晏。（《泰泉集》）
〔原〕　文徵明《瓊華島》詩：海上三山擁翠鬟，天宮遙在碧雲端。古來漫說瑤台迥，人事寧知玉宇寒。落日芙蓉煙嫋嫋，秋風桂樹露團團。勝遊寂寞前朝事，誰見吹簫駕彩鸞。（《甫田集》）
〔補〕　梳妝台在太液池東小山上，一名瓊華島，即今白塔寺址也。（《西河詩話》）
〔原〕　皇城北苑中有廣寒殿，瓦甓已壞，榱桷猶存，相傳以為遼蕭後梳妝樓。成祖定鼎燕京，命勿毀以垂鑒戒。至萬曆七年五月，忽自傾圮。其樑上有金錢百二十文，蓋鎮物也。上以四文賜予，其文曰「至元通寶」。按，至元乃元世祖紀年，則殿創於元世祖時，非遼時物矣。（《太嶽集》）
〔原〕　永樂七年三月，車駕至北京，命學士胡廣，諭德楊榮、金幼孜，修撰王英等從遊萬歲山。（《翰林記》）
〔原〕　金幼孜《和胡學士春日陪駕遊萬歲山》詩：鳳輦遊仙島，春殘花尚濃。龍紋蟠玉砌，鶯語度瑤宮。香霧浮高樹，祥雲麗碧空。五城雙闕外，宛在畫圖中。珝臨丹闕，迢遙跨紫台。龍香浮日動，鳳蓋拂雲來。疊參差出，層厓隱映開。幽情不可極，臨眺重徘徊。（《金文靖集》）
〔原〕　胡儼次《韻胡學士陪駕遊萬歲山》詩：鳳輦宸遊日，祥雲夾道紅。香風傳別殿，飛翠繞行宮。徑轉千岩合，波回一鏡空。忽看鸞鶴起，聲在半天中。閣道雲為幄，仙山玉作台。更無凡跡到，隻有異香來。柳拂金輿度，花迎寶扇開。太平多樂事，扈從得徘徊。（《胡祭酒集》）
〔原〕　王洪《和胡學士從遊萬歲山》詩：飛旆臨丹壑，鳴鑣陟紫台。日邊雙鳳下，雲裏六龍來。寶殿臨空敞，矞筵就水開。共誇青瑣客，陪宴柏梁回。（《毅齋集》）
〔原〕　宣德三年，上奉皇太後遊西苑。上親掖太後輿上萬歲山，奉觴上壽。太後悅，酌酒飲上，且曰：「今天下無事，吾母子得同此樂，皆天與祖宗之賜也。天下百姓皆天與祖宗之赤子，為人君但能保安百姓，使不至於饑寒，則吾母子斯樂可永遠矣。」（《明宣宗實錄》）
〔原〕　宣德三年三月，上命尚書蹇義，內閣學士楊士奇、楊榮等十有八人同遊萬歲山，許乘馬，將從者二人，登山周覽。複賜登禦舟，泛太液池，中官舟網魚，有旨人賜禦釀玉醅一甌。飲既，複命乘馬遊小山。（《翰林記》）
〔原〕　楊榮《泛太液池作》：太液春波暖，承恩泛彩舟。輕盈蘭棹發，蕩漾玉虹流。簾影移宮樹，茶香出禦甌。此中多勝境，況是從宸遊。（《楊文敏集》）
〔原〕　宣德七年七月，上登萬歲山，坐廣寒殿，召翰林儒臣，傳命周覽都畿山川形勢。既畢，上曰：「茲山茲宇，元順帝所日宴遊者也，豈不可感？」侍臣叩首曰：「殷之跡，周之監也。」（《翰林記》）
〔原〕　宣宗章皇帝禦製《廣寒殿記》：萬歲山在宮城西北隅，皆奇石積疊以成，巉峭峻削，盤回起伏，或陡絕如壑，或嵌岩如屋。左右二道宛轉而上，步躡屢息，乃造其巔。而飛樓複閣，廣亭危榭，東西拱向，俯仰輝映，不可殫紀。最高者為廣寒殿，軼雲霞，納日月，高明闓爽，北枕居庸，東挹滄海，西挾太行，嵩岱並立乎前，大河橫帶乎中，俯視江淮，一目無際。寰中之勝概，天下之偉觀，莫加於此矣。永樂中，朕侍皇祖太宗文皇帝萬幾之暇，燕遊於此。天顏悅懌顧茲山而諭朕曰：「此宋之艮嶽也。宋之不振以是，金不戒而徙於茲，元又不戒而加侈焉。睹其處，思其人，《夏書》所為儆峻宇雕牆也。吾時遊焉，未嚐不有儆於中。昔唐九成宮，太宗亦因隋之舊，去其汰侈而不改作，時資宴遊以存監省。汝將來有國家天下之任，政務餘閑，或一登此，則近而思吾之言，遠不忘聖賢之明訓，則國家生民無窮之福矣。」朕拜稽受命。《書》不雲乎！皇祖有訓。《詩》不雲乎！儀刑文王。肆嗣位以來，凡事天愛民，一體皇祖之心，敬而行之，洞洞屬屬，罔間夙夜。比登茲山，顧視殿宇，歲久而陁，遂命工修葺，永念皇祖，儼如在上，敬以所受大訓，筆而勒諸石以自省，亦以昭示我子孫於億萬年。（《明宣宗禦製集》）
〔原〕　八年四月，上謂楊士奇、楊榮曰：「朕於宮中所在皆置書籍楮筆，今修葺廣寒、清暑二殿及瓊華島，欲於各處皆置書籍。卿二人可於館閣中擇能書者，取《五經》《四書》及《說苑》之類，每書錄數本，分貯其中，以備觀覽。」（《明宣宗實錄》）
〔原〕　楊士奇《從遊西苑》詩：廣寒宮殿屬天家，晚從宸遊駐翠華。瓊液總頒仙掌露，金支皆插禦筵花。棹穿萍藻波間雪，旗撝芙蓉水上霞。身世直超人境外，玉盤親捧棗如瓜。（《東裏集》）
〔原〕　皇甫汸《廣寒宮登眺》詩：寶閣淩霄建，珠窗映日開。月臨疑桂宇，露灑即銅台。山悉圖崤入，池猶象漢回。倚妝花屢發，窺舞鳥能來。傾國元因色，勞民豈但財。地隨元運改，棟與美人摧。殷監良非遠，秦宮亦可哀。聖朝留故跡，皇覽實休哉。（《皇甫司勳集》）
〔原〕　李《都城雜詠》：西宮白日靜波流，小殿玲瓏夾禦溝。花樹重重春爛漫，遊人偷上洗妝樓。（《李太史集》）
〔原〕　王世貞《宮詞》：傳呼京兆進春牛，百戲魚龍曼衍遊。雜遝香車看不見，好登遼後洗妝樓。（《弇州山人稿》）
〔原〕　乾佑閣建自明萬曆年間，在太液池之北，高八丈一尺，廣十七丈，磴道三分三合而上。倒影入水，波光蕩漾，如水晶宮闕。天啟時毀之，即其處為嘉樂殿，其門曰延景門。再西則親軍內教場也。（《金鼇退食筆記》）
〔原〕　乾佑閣，宮中謂之北台，高八丈餘，廣一十七丈，磴道三分三合而上，俯臨閭井，繁猥畢見。欽天監言風水不利，議毀之。天啟元年十一月十三日，工部疏請得旨。時吾鄉高工部道素初授虞衡司主事，於次日始督坼北台。適禁中有窪池，公請兼領築填，即以所毀台基積土補之，事半工倍，省費甚多。此事本在元年，而劉氏《蕪史》謂是二年事，誤也。（《閭史掇遺》）
〔原〕　萬曆二十九年六月，新築大內乾德殿，御史林道楠董其工。至三十年四月，道楠上言：「三殿兩宮高不過一十二丈，今台高八丈一尺，加以殿宇又複數丈，其勢反出宮殿之上，禁中豈宜有此？」不報。（《明神宗實錄》）
〔原〕　萬曆三十三年八月，更乾德殿為乾德閣。天啟元年八月毀之，四年五月，添建嘉豫殿。（《明宮殿額名》）
〔原〕　太液西堤出兔園東北，台高數丈，中作團頂小殿，用黃瓦，左右各四楹，接棟稍下，瓦皆碧。南北垂接斜廊，懸級而降，麵若城壁，下臨射苑，背設門牖，下瞰池，有馳道可以走馬，乃武皇所築閱射之地。（《西元集》）
〔臣等謹按〕　明武宗所築閱射之地名曰平台，後廢。見《金鼇退食筆記》。
〔原〕　馬汝驥《平台》詩：曲台通太液，複道肅鉤陳。虎旅歸營久，龍光繞禁新。柏梁閑日月，蓬閣接天人。漢帝崇文化，賡歌奉紫宸。（《西元集》）
〔原〕　陳沂《平台》詩：海氣生華蜃，天光落彩虹。穹階曾帝陟，飛觀有仙通。燕士何年召，周民不日攻。禁西傷舊事，七校指離宮。（《拘虛集》）
〔原〕　北閘口亭，嘉靖十三年六月更湧玉亭，二十二年三月更「彙玉渚西」。龍淵亭，萬曆三十年七月建。會景亭，嘉靖二十二年三月更龍澤亭，萬曆三十年七月更龍湫亭。（《明宮殿額名》）
〔臣等謹按〕　北閘口亭基即今北海之東隅，蠶壇以北，近皇城牆，為積水潭進水處。
〔原〕　嘉靖二十二年四月，新作雷霆洪應殿成。（《明世宗實錄》）
〔原〕　雷霆洪應之殿有壇城、轟雷軒、嘯風室、噓雪室、靈雨室、耀電室、清一齋、寶淵門、靈安堂、精馨堂、馭仙次、輔國堂、演妙堂、八聖居，俱嘉靖二十二年三月懸額。（《明宮殿額名》）
〔臣等謹按〕　今紫禁城西有昭顯廟，即其舊基。
〔原〕　上召禮部尚書夏言於無逸殿，諭之曰：「西海子以午日奉兩宮遊宴，止行望祀，宜特建祠宇。」言退，疏言：「海子出源西山，繞出甕山後，彙為七裏濼，東入都城，瀦為積水潭，南出玉河，入大通河，轉漕亦賴其利。比之五祀，其功較大，禮宜特祀。請於閘口湧玉亭後隙地建祠。」詔可。（《嘉靖祀典》）
〔原〕　嘉靖十五年，建金海神祠於大內西苑湧泉亭，以祀宣靈宏濟之神、水府之神、司舟之神。二十二年，改名宏濟神祠。（《明典彙》）
〔原〕　金海祠以仲春、仲秋上壬日用事，遣太常卿行三獻禮。祝辭曰：粵稽瓊源，其來舊矣。自彼玉泉之委，發茲太液之流。潤澤禁垣，功亦彰矣。茲惟仲（春秋）敬修時祀，用報靈貺，神其流福，以惠我生民！尚享。（《嘉靖祀典》）
〔原〕　夏言《苑中寓直記事》詩：湧玉亭前夜泛舟，碧荷香靜雨初收。遙看北岸紅煙裏，水殿珠簾盡上鉤。（《桂洲集》）
〔原〕　天順四年九月，新作西苑殿宇軒館成，苑中舊有太液池，池上有蓬萊山，山巔有廣寒殿，金所築也。西南有小山，亦建殿於其上，規製尤巧，元所築也。上命即太液池東西作行殿三，池東向西者曰凝和，池西向東對蓬萊山者曰迎翠，池西南向者以草繕之而飾以堊曰太素。其門各如殿名。有亭六，曰飛香、擁翠、澄波、歲寒、會景、映輝，軒一曰遠趣，館一曰保和。工成，上臨幸，召文武大臣從遊，歡賞竟日。（《明英宗實錄》）
〔原〕　嘉靖癸卯夏四月，新作雩殿成，其地彙以金海，帶以瓊山，規構閎偉，地位肅嚴。前為雩禱之壇，後為太素殿，以奉祖宗列聖神禦。齋館列峙，臨海為亭，曰龍澤，曰龍湫，東為宏濟祠，經始昨秋，至是而告成焉。（《鈐山堂集》）
〔原〕　太素殿前有溥惠門，嘉靖四十三年七月，更殿名為壽源，旁有正心齋、持敬齋，後有歲寒亭，嘉靖二十二年三月，更五龍亭。五亭中曰龍潭，左曰澄祥，曰滋香，右曰湧瑞，曰浮翠。二坊南曰福渚，北曰壽嶽。三洞上隆壽，中玉華，下仙遊。其素左、素右二門，天啟七年六月塞之。三洞，天啟元年毀。（《明宮殿額名》）
〔原〕　會景亭南有屋數連，通池水以育禽鳥，舊名天鵝房。有亭曰映輝，曰澄碧。凝和殿在池東西向，有二亭臨水，曰湧翠，曰飛香。迎翠殿在池西東向，臨水有亭曰澄波，明嘉靖時更建浮香、寶月二亭。（《金鼇退食筆記》）
〔原〕　映輝亭，嘉靖二十二年四月更騰波亭，三十五年五月更滋祥亭，萬曆三十年七月更香津亭。澄碧亭，嘉靖二十三年六月更飛靄亭，三十年五月更湧福亭，萬曆三十年七月更騰波亭。凝和殿，嘉靖二十三年六月更惠熙殿，四十三年三月更元熙殿。會景亭，嘉靖二十二年三月更龍澤亭，萬曆三十年七月更龍湫亭。迎翠殿即承華殿。浮香亭，嘉靖十三年五月建，三十年六月更芙蓉亭。寶月亭，嘉靖十一年三月移建。延年殿，嘉靖四十三年三月建。（《明宮殿額名》）
〔原〕　嘉靖四十三年三月，元熙延年殿成。四月，以元熙、承華、寶月三殿亭工完，賜工部尚書雷禮等銀幣。（《明世宗實錄》）〔原〕　北閘口東岸曰船屋，冬藏龍舟之所。（《蕪史》）
〔原〕　瓊華島東北過堰有水殿二，一藏龍舟，一藏鳳舸。舟首尾刻龍鳳形，上結樓台以金飾之。又一浦，藏武皇所造烏龍船。岸際有叢竹蔭屋，浦外二亭橫出水麵。（《西元集》）
〔原〕　自瓊華島東麓過石橋，由陟山門折而北，循岸數百步，有水殿二，深十六間，藏龍舟、鳳舸。（《金鼇退食筆記》）
〔原〕　方船製長十丈九尺，闊二丈九尺五寸，為方形。嘉靖十七年於禁苑成造，以備禦用，置塢居之。龍鳳船肖龍鳳形，飾以五彩，置塢二處居之。采蓮船三，係司苑局於西湖采鮮所用者。（《水部備考》）
〔原〕　馬汝驥詩：鳳殿臨瑤水，龍舟鎖白雲。樓台疑上漢，簫鼓憶橫汾。池豈昆明鑿，波猶太液分。昔年浮萬里，蘭桂詠繽紛。（《西元集》）
〔原〕　文徵明詩：別殿陰陰水竇連，漢家帝子有樓船。蘭橈桂楫會千里，錦纜牙檣憶往年。汾水秋風空落日，隋堤楊柳漫青煙。今皇別有同民樂，不遣青龍漾碧川。（《甫田集》）
〔原〕　歐大任《龍舟浦》詩：簫鼓中流發，秋風散浦煙。淋池新樂府，汾水舊樓船。賞勝觀濤日，遊非習戰年。甘泉思扈從，回首濯龍川。（《歐虞部集》）
〔原〕　承光殿，磚砌如城牆，以磴道分上之，上有樓閣古鬆，此乾明門西也。曰禦河橋，即金海橋。橋之東岸再南曰五雷殿，即椒園也，亦名蕉園。再南則西苑門矣。（《蕪史》）
〔原〕　承光殿在太液池上，圍以甕城。殿構環轉如蓋，一名圓殿。中有古栝，數百年物也。（《甫田集》）
〔原〕　承光殿一名圓殿，在太液池東，圍以甕城。池有大石橋二，其一跨海子東西，曰「金鼇玉蝀」，其一跨瓊華島之南，曰「堆雲積翠」。而圓殿則介其南。殿前有古檜一株，傳為金時遺植，蒼勁夭矯，若虯龍之空，真有神物嗬護之者。（《燕都遊覽誌》）
〔臣等謹按〕　承光殿古栝，皇上有禦製《古栝行》，恭載《國朝宮室》卷內。〔原〕　承光殿，嘉靖三十一年更乾光殿。（《明宮殿額名》）
〔原〕　瓊花島之東南曰圓殿，即承光殿，有古鬆三株。（《春明夢餘錄》）
〔原〕　廖道南《承光殿》詩：承光臨太液，長日水雲封。橋帶流虹渚，門迎積翠峰。楣間學士草，壇畔大夫鬆。寶藏來淵海，時瞻紫氣濃。（《元素集》）
〔原〕　文徵明詩：小苑平臨太液池，金鋪約戶鎖盤螭。雲中帝座飛華蓋，城上鉤陳繞翠旗。紫氣曾回雙鳳輦，青松猶有萬年枝。從來清蹕深嚴處，開盡碧桃人未知。（《甫田集》）
〔原〕　太液池在西苑中，南北亙四裏，東西二百餘步，東瞰瓊華島。東南有儀天殿，殿前老檜一株，盤回若偃蓋。（《戴司成集》）
〔原〕　太液池在子城西乾明門外，周遭凡數裏。其源自玉泉山合西北諸水，流入都城德勝門，彙為積水潭，亦名海子。至北安門水關，流入西苑，人呼「西海子」。（《燕都遊覽誌》）
〔補〕　周美為尚書郎，封君就養京師，秩滿受封，父子相隨奉天門謝恩。內侍引入禁苑，遍觀漸台太液之勝，餉以內珍，曰：「封君謝恩者蓋少，況年盈八十，健爽如此者乎？」掖送出長安門而別。（《震川集》）
〔朱昆田原按〕　《登科考》：周美，蘇州崑山人，中嘉靖二十三年秦鳴雷榜進士。
〔原〕　永樂十五年十一月壬申，金水河及太液池冰凝，具樓閣龍鳳花卉之狀。上賜群臣觀之。（《明成祖實錄》）
〔原〕　宣德八年三月，少保黃淮辭歸，上宴餞之於西苑太液池，親灑宸翰製詩送之，仍賜金織衣一襲。（《大政記》）
〔原〕　明宣宗章皇帝禦製詩：天香早折仙桂枝，筆花五彩開鳳池。蓬萊之仙直奎壁，近侍九重天咫尺。永樂聖人臨禦初，鞠躬稽首陳嘉謨。仁宗監國文華殿，左右謀猷共群彥。朕承大寶君萬方，相與共理資賢良。傾心寫情任舊老，而卿引疾先還鄉。五曆星霜複相見，霜鬢蕭蕭秋滿麵。是時朝旭光升紫，殿明相對清言良。慰情留之累月未盡意，歸心又欲東南征。太液清泠涵碧藻，楊柳芙蓉相映好。鳧霢鷫弄晴波，紫霧紅雲拂瓊島。芳餚在俎酒在壺，工歌鹿鳴續白駒。君臣大義士所重，心雖廷闕身江湖。雁蕩峰高高不極，中有謝公舊遊跡。采芝劚苓可長年，應在天南憶天北。（《明宣宗禦製集》）
〔原〕　胡廣《陪駕至太液池作》：玉砌臨無地，飛甍上有天。微風斜舞燕，高柳拂鳴蟬。岸草茸茸細，池荷個個圓。孰知丹禁裏，別有好林泉。（《胡文穆集》）
〔原〕　金幼孜《和胡學士秋日陪駕遊太液池作》：遠水含秋色，飛霞映晚天。折荷驚白露，倚樹聽玄蟬。翠合三山近，波涵一鏡圓。子雲才更好，獨步賦甘泉。（《金文靖集》）
〔原〕　西內海子中有鬥牛，即虯螭之類，遇陰雨作雲霧，常蜿蜒道旁及金鼇玉蝀之上。世皇齋居西內，宮女過見驚仆，宮監以聞。上曰：「此宜處山後，何為在此駭人乎？」是夜聞跋浪跳擲之聲，旦視之，湖冰破裂一道，已徙去矣。（《耳談》）
〔原〕　薛蕙《宮詞》：荷花簇錦柳垂絲，一片丹青太液池。禦榻獨留清暑殿，宮娥空唱采蓮詞。（《西原集》）
〔原〕　蔣山卿《宮詞》：十里湖光引玉泉，仙娥遙上釣魚船。最憐一種天然色，並向中流采白蓮。（《南泠集》）
〔原〕　嚴嵩《賜太液乘舟》詩：蘭舟演漾水雲空，花葉田田島嶼風。棹入瓊波最深處，玉樓金殿影西東。（《鈐山堂集》）
〔原〕　承光殿南，從朱扉循東水滸半裏，崇闥廣砌，中一殿，碧瓦穹窿如蓋，又貫以黃金雙龍頂，纓絡懸綴，雕櫳綺窗，朱楹玉檻，八面旋匝，曰崇智殿。殿後一亭金飾，北瞰池水。轉西至臨漪亭，又一小石樑出水中，有亭八面，內外皆水，雲釣魚台。殿前牡丹數十株，名芭蕉園。（《西元集》）
〔原〕　芭蕉園在太液池東，崇台複殿，古木珍石，參錯其中，又有小山曲水。《實錄》成，於此焚稿。（《甫田集》）
〔原〕　《實錄》成，擇日進呈，焚稿於芭蕉園。園在太液池東，崇垣複殿，古木珍石，參錯其間。又有小山曲水，則焚稿之處也。（《湧幢小品》）
〔原〕　芭蕉園有宮眷法從人等至此下馬二石碑，當是世宗設醮時所立。（《金鼇退食筆記》）
〔原〕　五雷殿，左迎祥館，右集瑞館，萬曆二十九三月添扁。（《明宮殿額名》）
〔原〕　夏言《臨漪亭》詩：綠樹陰陰翠殿寒，臨漪亭上倚闌幹。誰知鳳閣龍樓裏，亦有青山碧水看。（《桂洲集》）
〔原〕　陳沂《芭蕉園》詩：雨後芭蕉苑，春深楊柳宮。綺雲懸碧蓋，縈霧閉雕籠。輦路回天上，歌台出水中。忽聞人語笑，沙畔起驚鴻。（《拘虛集》）
〔原〕　馬汝驥詩：輦道山樓直，宮園水殿低。碧荷香檻出，紅藥晚階齊。釣石蛟龍隱，歌台鳥雀啼。翠華當日幸，花木五雲迷。（《西元集》）
〔原〕　廖道南《芭蕉園》詩：旖旎芭蕉色，繽紛滿禦園。午陰便鹿夢，春雨罷蜂喧。綠借芙蓉潤，青交薜荔翻。詞林曾獻頌，此日重承恩。（《元素集》）
〔原〕　文徵明詩：小山盤折翠含岈，鬆桂陰陰輦道斜。草長蘭亭迷曲水，雨深桃洞自飄花。紫雲依舊圍黃屋，青鳥還應識翠華。知是史臣焚草地，文光隱隱結紅霞。（《甫田集》）
〔原〕　薛蕙《西闕遇雨》詩：窈窕西清內，參差水殿連。歸雲向平樂，飛雨集甘泉。明月裁班女，回風唱麗娟。龍池初望幸，來往木蘭船。（《西原集》）

