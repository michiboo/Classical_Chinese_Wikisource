〔原〕　隆福殿在大內之西，興聖之前，南紅門三，東西紅門宮各一，繚以磚垣，南紅門一，東紅門一，後紅門一。（《輟耕錄》）
〔臣等謹按〕　《昭儉錄》：儀天殿西為木橋，長百七十尺，通興聖宮之夾垣。而隆福宮、光天、壽昌、嘉禧等殿皆在興聖之前，奎章、延華等閣在興聖之後，其製度亦如大內。其地當並屬太液西岸之西。孫承澤《春明夢餘錄》：燕邸因元故宮，即今之西苑開朝門於前。承澤所謂元故宮者，未載其名。今考《昭儉錄》，假山在隆福宮西。嚴嵩《鈐山集》：假山在仁壽宮西。仁壽為成祖潛邸。據此，則《春明夢餘錄》所稱元故宮當即隆福、興聖諸宮無疑矣。
〔原〕　隆福宮左右後三向皆為寢殿，殿東有沉香殿，長廡環抱。（《大都宮殿考》）
〔增〕　至元三十一年五月，改皇太後所居舊太子府為隆福宮。（《元史·成宗紀》）
〔原〕　至元三十一年十一月，帝朝皇太後於隆福宮，上玉冊、玉寶。（同上）
〔原〕　鄭滁孫、陶孫兄弟最號博洽，隆福宮以其兄弟前朝士，乃製衣親賜，人以為異遇焉。（《元史》本傳）
〔原〕　卜天璋遷刑部郎中，仁宗召入見，以中書刑部印章付之。既視事，入覲，賜酒隆福宮。（同上）
〔原〕　光天門，光天殿正門也。五間三門，高三十二尺，重簷。（《輟耕錄》）
〔原〕　國史院進先朝實錄。是日大昕，諸司官具公服立於光天門外，侍儀使引實錄案以入，監修國史以下奉隨至光天殿前分班立。（《元史·禮樂誌》）
〔原〕　範梈光《天門進三朝實錄》詩　儀鸞簇仗滿雲端，玉鑰初開眾樂攢。三後龍光周典冊，群臣鵠立漢衣冠。爐香著日浮晴靄，宮樹班春試曉寒。千騎前頭都不避，隻傳學士拜金鑾。（《範德機詩集》）
〔原〕　崇華門在光天門左，膺福門在光天門右，各三間一門。光天殿七間，東西九十八尺，深五十五尺，高七十尺。柱廊七間，深九十八尺，高五十尺。寢殿五間，兩夾四間，東西一百三十尺，高五十八尺五寸。重簷藻井，瑣窗，文石甃地，藉花毳裀，懸朱簾，重陛朱闌塗金雕冒楯。正殿縷金雲龍樟木禦榻，從臣坐床重列，前兩旁寢殿亦設禦榻，裀褥鹹備。青陽門在左廡中，明暉門在右廡中，各三間一門。（《輟耕錄》）
〔原〕　至正七年三月，修光天殿。（《元史·順帝紀》）
〔補〕　皇太後命改隆福宮名，他學士擬「光被」。趙公孟頫擬「光天」。他學士曰：「『光天』二字出陳後主詩，不祥。」公曰：「帝光天之下，出《虞書》，何名不祥？」於是各書所擬以進，卒用「光天」。（《楊仲宏集》）
〔原〕　翥鳳樓在青陽南，三門，高四十五尺。驂龍樓在明暉南，製度如翥鳳。後有牧人宿衛之室。壽昌殿又曰東暖殿，在寢殿東，三間，前後軒，重簷。嘉禧殿又曰西暖殿，在寢殿西，製度如壽昌。中位佛像，旁設禦榻。（《輟耕錄》）
〔補〕　延祐五年四月二十七日，上禦嘉禧殿。集賢大學士臣邦寧大司徒臣源進呈《農桑圖》。上披覽再三，問：「作詩者何人？」對曰：「翰林承旨趙孟頫。」「作圖者何人」？對曰：「諸色人匠提舉臣楊叔謙。」上嘉賞久之，人賜文綺一段，絹一段。（《松雪齋集》）
〔補〕　仁宗即位，授王壽衍「靈妙真常崇教真人」，召詣闕，賜見嘉禧殿。固辭不敢稱真人。延祐甲寅，改授「宏文輔道粹德真人」，給銀印章，視二品。陛辭日，上禦嘉禧殿賜坐，與語移時，以字稱之曰「眉叟」。（《王忠文集》）
〔補〕　趙孟頫《宮詞二首》：「日照黃金寶殿開，雕闌玉砌擁層台。一時侍衛回身立，天步將臨玉斧來。」「殿西小殿號嘉禧，玉座中央靜不移。讀罷經書香一炷，太平天子政無為。」（《松雪齋集》）
〔原〕　伊嚕布哈拜江南行御史台中丞，陛辭之日，帝禦嘉禧殿慰勞之。（《元史》本傳。按：伊嚕，蒙古語淨也。布哈，犍牛也。舊作月魯不花，今譯改。）
〔原〕　針線殿在寢殿後，周廡一百七十二間，四隅角樓四間。侍女直廬五所，在針線殿後。又有侍女室七十二間，在直廬後，及左右浴室一區，在宮垣東北隅。文德殿在明暉外，又曰楠木殿，皆楠木為之。三間，前後軒一間。（《輟耕錄》）
〔原〕　泰定元年七月，作楠木殿。（《元史·泰定帝紀》）
〔原〕　鹿頂殿五間，在睿安東北，光天殿西北，角樓西，後有鹿頂小殿。（《輟耕錄》）
〔臣等謹按〕　《禁扁注》：光天殿西位為文德，東位為睿安。今考諸書，隻詳文德，而睿安缺載。《昭儉錄》：鹿頂殿五間在睿安東北，光天殿西北，角樓西，後有鹿頂小殿。蓋東西二鹿頂也。《輟耕錄》脫載「睿安東北」四字，遂混二鹿頂殿為一，誤矣。今謹增入而附辨之。
〔原〕　延祐五年二月，建鹿頂殿於文德殿後。（《元史·仁宗紀》）
〔臣等謹按〕　《昭儉錄》：光天殿之周廡四隅皆有角樓四間，而其西廡中為明暉門，門外即文德殿，其所載西北角樓西後有鹿頂小殿，蓋即延祐所建。其地正當西位文德殿之後，與東位睿安殿後五間相配也。《元史》作「文治殿後」，當是「文德」之訛。
〔又按〕　《元史·仁宗紀》：皇慶三年改元延祐，是皇慶無五年也。朱彝尊原書誤作「皇慶五年」，今謹訂正。
〔原〕　至治二年八月，詔畫蠶麥圖於鹿頂殿壁，以時觀之。（《元史·英宗紀》）
〔原〕　周憲王《元宮詞》：鹿頂殿中逢七夕，遙瞻牛女列珍羞。明朝看巧開金合，喜得蛛絲笑未休。（《誠齋新錄》）
〔原〕　香殿在宮垣西北隅，三間，前軒一間，前寢殿三間，柱廊三間，後寢殿三間，東西夾各二間。（《輟耕錄》）
〔原〕　至元十二年正月二日，帝禦香殿，以大軍南征，使久不至，命楊恭懿筮之。（《元史》本傳）
〔原〕　至大元年八月，李邦寧以建香殿成，賜金五十兩，銀四百五十兩。（《元史·武宗紀》）
〔原〕　至治元年三月，寶集寺金書《西番波若經》成，置大內香殿。（《元史·英宗紀》）
〔原〕　文宸庫在宮垣西南隅，酒房在宮垣東南隅，內庖在酒房之北。興聖宮在大內之西北，萬壽山之正西，周以磚垣，南辟紅門三，東西紅門各一，北紅門一。南紅門外兩旁附垣有宿衛直廬，凡四十間，東西門外各三間。南門前夾垣內有省院台百司宮侍直板屋。北門外有窨花室五間，東夾垣外有宦人之室十七間，淩室六間，酒房六間。南北西門外棋置衛士直宿之舍二十一所，所為一間。外夾垣東紅門三，直儀天門吊橋，西紅門一達徽政院。門內差北有鹿頂房二，各三間，又北有屋二所，各三間，差南有庫一所，及屋三間。北紅門外有臨街門一所三間，此夾垣之北門也。興聖門，興聖殿之北門也。五間，三門，重簷，東西七十四尺，明華門在興聖門左，肅章門在興聖門右，各三間一門。興聖殿七間，東西一百尺，深九十七尺，柱廊六間，深九十四尺，寢殿五間，兩夾各三間，後香閣三間，深七十七尺。正殿四面懸朱簾瑣窗，文石甃地，藉以毳裀，中設扆屏，榻張白蓋，簾帷皆錦繡為之。諸王百寮宿衛官侍宴，坐床重列左右，其柱廊寢殿亦各設禦榻，裀褥鹹備。白玉石重陛，朱闌塗金冒楯，覆以白磁瓦，碧琉璃飾其簷脊。弘慶門在東廡中，宣則門在西廡中，各三間一門。（《輟耕錄》）
〔增〕　興聖宮丹墀內多桃李。（《析津誌》）
〔原〕　興聖宮中建小直殿，引邃河分流其下，甃以白石，翼為仙橋，四起瑣窗而抱彩樓。樓後東西為日月殿，後又有禮天台，高跨殿上。少東有流杯亭，又少東出便門。（《大都宮殿考》）
〔原〕　至大元年二月，建興聖宮。二年五月，以通政院使哈喇果勒知樞密院事，董建興聖宮。三年十月，帝率皇太子諸王群臣朝興聖宮，上皇太後尊號冊寶。（《元史·武宗紀》。按：哈喇義見前。果勒，蒙古語河也。舊作「憨剌合兒」，今譯改。）
〔原〕　劉德溫監建興聖宮。（《元史》本傳）
〔原〕　天曆元年十月，帝禦興聖殿，齊王伊嚕特穆爾等奉上皇帝寶。（《元史·文宗紀》。按：伊嚕義見前。特穆爾，蒙古語鐵也。舊作「月魯帖木兒」，今譯改。）
〔補〕　袁桷《興聖宮上樑文》：旭日蒼龍，聳帝京之積翠；層霄彩鳳，流阿閣之霏煙。巍成少廣之居，盛極東朝之禮。陛下孝嚴溫清，敬謹膳羞，謂神遊泰初，當廣鬱儀之宇；而養以天下，益新長樂之宮。庶民子來，百堵皆作。彩宇周遭於禁雉，寶華流曳於驂鸞。匠石繕完，蓍龜告吉。舉修梁於地上，川嶽無華；成巨構於城中，雲霞得色。敢伸善頌，庸讚昌辰。（《清容居士集》）
〔原〕　黃清老《興聖殿進史作》：瑤編初進侍明光，日麗龍池晝刻長。堤柳染成春水色，宮花並入禦爐香。金壺灑露層階滑，玉碗分冰廣殿涼。矇瞍似知天意喜，鳳笙新奏五雲章。（《樵川集》）
〔原〕　馬祖常《奏對興聖殿後》詩：萬花簇錦寶簾垂，化日舒舒漏下遲。馬酒金盤流沆瀣，淩人玉井出琉璃。侍臣橐筆皆鵷鳳，禦士櫜弓盡虎貔。他日滄洲應夢想，紫宸端禦放朝時。（《石田集》）
〔原〕　至順二年，為雅克特穆爾建第於興聖宮之西南。（《元史》本傳。按：雅克，蒙古語結實也，特穆爾義見前，舊作「燕帖木兒」，今譯改。）
〔原〕　皇後鴻吉哩氏，後至元二年二月立，性節儉，不妒忌，動以禮法自持。第二皇後奇氏素有寵，居興聖西宮，帝希幸東內。左右以為言，後無幾微怨望意。（《輟耕錄》。按：鴻吉哩舊作「宏吉剌」，今從八旗姓譜改正。）
〔原〕　宦者樸布哈，高麗人。皇後奇氏微時與布哈同鄉裏，及選為宮人，有寵，遂為第二皇後，居興聖宮。生皇太子阿裕爾錫哩達喇。（《元史》本傳。按：阿裕爾，梵語長壽佛也；錫哩，威也；達喇，救度也。舊作「愛猷識理達臘」，今譯改。）
〔補〕　李宮人善琵琶，至元十九年以良家子入宮得幸，比之王昭君。至大中入事興聖宮，緣有足疾，及得賜歸侍母，給內俸如故。（《秋宜集》）
〔補〕　琵琶形製不同，唐裴神符趙璧所彈五弦，史盛六弦，鄭喜子七弦，北齊李慅、李德忱所造八弦，郭侃破西戎得七十二弦琵琶，然運撥之工初不係弦之多寡也。昔人工此者數呂阿（或作荷）香、楊太真、段師善本、裴興奴。元世祖時有李宮人最善此技。揭曼碩、袁伯長、王繼學皆為作詩。繼學所謂一曲六幺天上譜者，當屬四弦舊製。楊廉夫《元宮詞》雲：「北幸和林幄殿寬，句麗女侍倢伃官。君王自賦昭君曲，敕賜琵琶馬上彈。」按，鄭仁趾《高麗史·樂誌》所載樂品，琵琶弦五，則倢伃所彈斯五弦矣。元製，歲責高麗貢美女。故張光弼《輦下曲》雲：「宮衣新尚高麗樣，方領過腰半臂裁。」竊疑明初猶沿元製未改，此孝陵有權妃，長陵有權妃也。（《韞光樓雜誌》）
〔補〕　袁桷《李宮人琵琶行》：先皇金輿時駐蹕，李氏琵琶稱第一。素指推卻春風生，行雲停空駐晴日。居庸舊流水。浩浩湯湯亂人耳。龍岡古鬆聲。寂寂曆曆不足聽。天鵝夜度孤雁響，露鶴唳月哀猿驚。鶤弦水晶絲，龍柱珊瑚枝。願上千萬壽，複言長相思。廣寒殿冷芙蕖秋，簇金雕袍香不留。望瀛風翻浪波急，興聖宮前斂容立。花枝羞啼蝶旋舞。別調分明如欲語。憶昔從駕三十年，宮壺法錦紅茸氈。駝峰馬湩不知數，前部聲催檀板傳。長樂晝濃雲五色，侍宴那嫌頭漸白。禁柳慈烏飛複，為言返哺明當還。朝進霞觴辭輦道，母子相對猶朱顏。君不聞出塞明妃恨難贖，請君換譜回鄉曲。（《清容居士集》）
〔補〕　王士熙《李宮人琵琶引》：瓊華春島百花香，太液池邊夜色涼。一曲六幺天上譜，君王曾進紫霞觴。一入深宮歲月長，承恩曾得侍昭陽。檀槽按得新翻曲，五色雲中落鳳凰。（《宋元詩會》）
〔補〕　揭徯斯《李宮人琵琶行》：茫茫青塚春風裏，歲歲寒風吹不起。傳得琵琶馬上聲，古今隻有王與李。李氏昔在至元中，少小辭家來入宮。一見世皇稱絕藝，珠歌翠舞忽如空。君王豈為紅顏惜？自是眾人彈不得。玉觴未舉樂未停，一曲便覺千金值。廣寒殿裏月流輝，太液池頭花發時。舊曲未終新解譜，新聲萬變總相宜。三十六年如一日，長得君王賜顏色。形容漸改病相尋，獨抱琵琶空歎息。興慶宮中愛更深，承恩始得遂歸心。時時尚被宮中召，強理琵琶弦上音。琵琶調終聲轉澀，堂上慈親還佇立。回看舊賜滿床頭，落花飛絮春風急。（《秋宜集》）
〔補〕　天曆初政，收攬賢能。丞相高昌王以都護舉陳思謙，時年四十矣，召見興聖宮。（《元史》本傳）
〔原〕　周憲王《元宮詞》：興聖宮中侍太皇，十三初到捧爐香，如今白髮成衰老，四十年如夢一場。奇氏家居鴨綠東，盛年才得位中宮。翰林昨日新裁詔，三代蒙恩爵祿崇。白酒新豄進玉壺，水亭深處暑全無。君王笑向奇妃問：何似西涼打剌蘇？（《誠齋新錄》）
〔原〕　凝暉樓在宏慶南，五間，東西六十七尺。延顥樓在宣則南，製度如凝暉。嘉德殿在寢殿東，三間，前後軒各三間，重簷。寶慈殿在寢殿西，製度同嘉德。山字門在興聖宮後延華閣之正門也。正一門，兩夾各一間，重簷一門，脊置金寶瓶。又獨腳門二，周閣以紅版垣。延華閣五間，方七十九尺二寸，重阿十字脊，白琉璃瓦覆青琉璃瓦飾，其簷脊立金寶瓶。丹陛禦榻從臣坐床鹹具。東西殿在延華閣西，左右各五間，前軒一間。圓亭在延華閣後，芳碧亭在延華閣後。圓亭東三間，重簷，十字脊，覆以青琉璃瓦，飾以綠琉璃瓦，脊置金寶瓶。徽清亭在圓亭西，製度同芳碧亭。浴室在延華閣東南隅東殿後，旁有鹿頂井亭二間，又有鹿頂房三間。輝和爾殿在延華閣右六間，旁有窨花半屋八間。木香亭在輝和爾殿後。東鹿頂殿在延華閣東版垣外。正殿五間，前軒三間，東西六十五尺，深三十九尺。柱廊二間，深二十六尺。寢殿三間，東西四十八尺。前宛轉置花朱闌八十五扇，殿之傍有鹿頂房三間，庖室二間，麵陽鹿頂房三間，妃嬪庫房一間，縫紉女庫房三間，紅門一。鹿頂之製，三椽其頂若笥之平，故名。西鹿頂殿在延華閣西版垣之外，製度同東殿。東殿之旁有庖室三間，好事房二各三間，獨腳門二。紅門一，妃嬪院四，二在東鹿頂殿後，二在西鹿頂殿後。各正室三間，東西夾四間，前軒三間，後有三椽半屋二間，侍女室八十三間，半在東妃嬪院左，西向，半在西妃嬪院右，東向。室後各有三椽半屋二十五間。東鹿頂殿紅門外有屋三間，鹿頂軒一間，後鹿頂房一間，庖室一區，在凝暉樓後，正屋五間，前軒一間，後披屋三間，又有鹿頂房一間，鹿頂井亭一間，周以土垣，前辟紅門。酒房在宮垣東南隅，庖室南正屋五間，前鹿頂軒三間，南北房各三間，西北隅鹿頂房三間，紅門一，土垣四周之。學士院在奎章閣後西鹿頂殿之西偏三間。（《輟耕錄》。按：輝和爾，回部名也，舊作「畏吾兒」，今對音譯改。）
〔原〕　文宗建奎章閣，蒐羅中外才俊置其中。（《元史·謝端傳》）
〔臣等謹按〕　奎章閣在興聖殿西廡宣則門北，見《昭儉錄》。
〔原〕　天曆初，建奎章閣於西宮興聖殿之西廊，為屋三間以藏物。中間諸官入直所，北間南向設禦座，左右列珍玩，命群玉內司掌之。閣官署銜初名奎章閣，隸東宮屬官。後文宗複位，乃升為奎章閣學士院，置大學士五員，並知經筵事，侍書學士二員，承製學士二員，供奉學士二員，並兼經筵官。屬官則有群玉內司專掌秘玩古物，藝文監專掌書籍，鑒書博士局專一鑒辨書畫，授經郎專一訓教集賽官大臣子孫，藝林庫專一收貯書籍，廣成局專一印行祖宗聖訓及國製等書。特恩創製象齒小牌五十，上書「奎章閣」三字，一面篆字，一面蒙古字與輝和爾字，分散各官懸佩，出入宮門無禁。命侍讀學士虞集撰記，禦書刻石閣中。今上皇帝改奎章曰「宣文」。（《輟耕錄》）
〔補〕　上方向用文學，開奎章閣，置學士員，立藝文監以治書籍，設藝林等庫任摹印，將大修聖賢經傳之說以為成書。知名之士多見進用，自中朝至於外方，金石之錫，承詔撰作，幾無虛日。（《東山集》）
〔補〕　仙居柯九思遇文宗於潛邸，及即位，置奎章閣，特授學士院鑒書博士。凡內府所藏法書、名畫、金石、鼎彝之器，鹹命鑒定，賜牙章得通籍禁署。（《稗史集傳》）
〔原〕　文宗親祀天地、社稷、宗廟，富珠哩翀為禮儀使。竣事上《天曆大慶》詩三章，帝命藏之奎章閣。（《元史》本傳。按：富珠哩舊作「孛朮魯」，今從八旗姓譜改正。）
〔原〕　文宗在奎章閣，有旨取國史閱之，左右舁匱以往。院長貳無敢言。呂思誠在末僚，獨跪閣下爭曰：「國史紀當代人君善惡，自古天子無觀閱之者。」事遂寢。（同上）
〔補〕　天曆初，李洞以待製召，於是文宗方開奎章閣，延天下知名士充學士員。洞數進見，奏對稱旨，超遷翰林直學士。俄特授奎章閣承製學士。洞既為帝所知遇，乃著書曰《輔治篇》以進，文宗嘉納之。（同上）
〔原〕　文宗開奎章閣作二璽，一曰「天曆之寶」，一曰「奎章閣寶」，命虞集篆文。（《輟耕錄》）
〔原〕　天曆二年春，上肇開奎章閣，延登儒流入侍燕閑。萬幾之暇，親灑宸翰，書《奎章閣記》，刻置禁中。凡墨本悉識以「天曆之寶」，或加用「奎章閣寶」。應賜者必閣學士持詣榻前四複奏，然後予之。（《黃文獻集》）
〔補〕　奎章閣壁有宋徽宗畫《承平殿曲宴圖》，並書自製《曲宴記》。（《研北雜誌》）
〔補〕　文宗開奎章閣自寫閣記，甚有晉人法度。雲漢昭回，非臣庶所能及也。（《書史會要》）
〔補〕　揭徯斯，延祐元年以布衣入翰林為國史院編修官。天曆二年，文宗聚勳戚大臣子孫於奎章閣教之，命學士院擇可為之師者，無以易公，乃擢公授經。閣在興聖殿西。公早作必徒步先諸侍臣而至。諸貴遊受業者合謀錢為貰馬。公微聞之，乃自置一馬，尋複鬻之，示不欲以己為人累也。（《黃文獻集》）
〔補〕　揭徯斯在奎章時，上覽所撰《秋官憲典》，驚曰：「茲非《唐律》乎！」又覽所進《太平政要》四十九章，喜而呼其字以示台臣曰：「此授經郎揭曼碩所進，卿等試觀之。」其本嚐置禦榻側。（《圭齋集》）
〔原〕　天曆三年，劄實入為應奉翰林，文宗召對奎章閣。（《元史》本傳。按：劄實，唐古特語吉祥也，舊作「瞻思」，今譯改。）
〔原〕　文宗禦奎章日，學士虞集、博士柯九思常侍從，以討論法書、名畫為事，時授經郎揭徯斯亦在列，寵眷稍疏，因潛著一書曰《奎章政要》以進。（《輟耕錄》）
〔原〕　天子在奎章閣，有獻文石者，平直如砥，厚不及寸。其陽丹碧光彩，有雲氣、人物、山川、屋邑之形狀。自然天成，非工巧所能摹擬。其陰漫理紫潤，可書可鐫，有敕命臣集記諸，而攻材製匡廓，植以為屏焉。（《道園學古錄》）
〔原〕　奎章閣有靈壁石，奇絕名世，禦書其上曰「奎章元玉」。（同上）
〔原〕　魏郡宋知古工寫竹石，有進於明宗者。明宗語左右曰：「此真士大夫之筆。」天曆中，為藝文監照磨，京師人名其竹為「敕賜士大夫竹」。（《應庵隨錄》）
〔原〕　朱萬初善製墨，純用鬆煙。蓋取三百年摧朽之餘精英不可泯者用之，非常鬆也。天曆乙巳，開奎章閣，選儒臣侍翰墨，榮公存初、喀喇公子山皆侍閣下，以萬初墨進，大稱旨，得祿食藝文館。（《堯山堂外紀》。按：喀喇，蒙古語黑馬也，舊作「康裏」，今譯改。）
〔原〕　天子作奎章閣，萬幾之暇，觀書怡神，則恆禦焉。臣集奉敕銘之曰：「維皇穆清，中正無為。翼翼其欽，聖性日熙。乃辟延閣，左圖右史。匪資燕娛，稽古之理。經緯有文，如日行天。爰刻貞玉，垂美萬年。」（《道園學古錄》）
〔原〕　虞集記：天曆二年三月，作奎章之閣，備閑燕之居，將以緝熙典學。乃置學士，俾頌祖宗之成訓，毋忘創業之艱難而守成之不易也。又俾陳夫內聖外王之道，興亡得失之故，而以自儆焉。其為閣也，因便殿之西廡，擇高明而有容。不加飾乎采斫，不重勞於土木。不過啟戶牖以順清燠，樹庋閣以棲圖書而已。至於器玩之陳，非古製作中法度者，不得在列。其為處也，跬步戶庭之間，而清嚴邃密，非有朝會祠享時巡之事，幾無一日而不禦於斯。於是宰輔有所奏請，宥密有所圖維，爭臣有所繩糾，侍從有所獻替，以次入對，從容密勿，蓋終日焉。而聲色狗馬不軌不物者無因而至前矣。（同上）
〔原〕　馬祖常《禦書奎章閣記讚序》：皇帝即位之明年，開奎章閣，布政四方，大臣公卿以次進對，少間則覽古文國書，綜核古今，求其治亂之原，以施於天下，以戒於群臣。乃製《奎章閣記》，俾百官鑱諸樂石。至順二年十一月，上遣內侍至臣祖常門，賜碑本一幅。臣既受賜，謹齋沐為四言詩以讚於後，辭曰：皇帝明聖，受天之命。撫禦四海，民物遂性。物性既遂，太和雍熙。雨暘咸宜，於於施施。清燕暇逸，不遊不田。刻文垂訓，萬世是傳。賤臣荷寵，天光臨門。寶藏私家，以遺子孫。臣拜稽首，惟聖作憲。羲畫禹疇，法天行健。有義有文，於昭日星。豈惟修辭，大同於經。嗟臣螻蟻，待罪風紀。瘝官追罰，幸不訶鄙。乃重受賜，天德何報？糜軀銜忠，罔極覆燾。（《石田集》）
〔原〕　黃溍《跋禦書奎章閣記石刻》：天曆二年春三月，上肇開奎章閣，延登儒流，入侍燕閑。冬十月，臣多爾濟作頌以獻。至順二年春正月，禦製閣記成。秋七月某甲子，大學士泰禧宗禋使臣阿榮傳旨以刻本賜焉。臣多爾濟抃蹈而退，襲藏惟謹。以臣溍待罪太史屬，俾紀其歲月於下方。竊聞前侍書學士臣集為臣言：皇上以萬幾之暇，親灑宸翰，書奎章閣寶刻置禁中，凡墨本悉識以「天曆之寶」，或加用「奎章閣寶」，應賜者必閣學士畫旨具成稿，特詣榻前四複奏，然後予之。非文學侍從近臣為上所知遇者，未嚐輕畀。臣多爾濟當上踐阼之初，以保寧等處萬戶召對明仁殿，持詔發兵河東陝西。尋以前鋒迎敵，遂巡鎮拊安河南山東。又被旨督諸將平雲南。陛辭之日，既賜之弓矢及他服用貴珍之物以重其行，逮凱旋而複命也，顧以辭藝進而特預是賜。殊常之恩，敻絕前比。茲蓋時清主聖，弛武而隆文，示之意向，以風厲於四方。將使中林兔罝之士，莫不鼓舞變化於雲漢昭回之下，甚盛德也。一顰一笑，豈虛乎哉？臣多爾濟以周通之才，出入文武，動協上意，抑可謂不辱君賜矣。臣是用備著之。若夫天縱聖能，心畫超詣，有非疏賤下愚所得而窺測者，不敢讚一辭也。（《黃文獻集》。按：多爾濟，唐古特語金剛也，舊作「鐸爾直」，今譯改。）
〔原〕　陳旅《群玉內司華直題名記》：天曆二年，作奎章閣於興聖殿西，於以稽古而怡神焉。故凡皇祖寶訓暨諸載籍與夫玩好之珍，率於是乎在。至順元年，置群玉內司以掌之。司設監司一員、司尉一員、亞尉二員、僉司二員、司丞二員、典簿一員，又設給使八人、司膳四人。留守張金界奴作直舍於閣之旁，侍書學士虞集扁曰「華直」，監司庫庫請於上，詔臣旅為記。（《安雅堂集》。按：庫庫，蒙古語青色也，舊作「摐摐」，今譯改。）
〔原〕　虞集詩：《禹貢》收浮磬，堯階望矞雲。自天承雨露，拔地起絪縕。擊拊磬音合，衡從玉兆分。巨鼇三島力，威鳳九苞文。辨位資乾坎，為山填幅員。固知興寶藏，不假運神斤。書帙侵春潤，香爐借宿薰。煙光晴冉冉，波影晝沄沄。融結由元化，登崇荷聖君。瑞於龜出洛，重若鼎來汾。柱立尊王極，磐安廣帝勳。詎雲陳秘玩？因願獻前聞。（《道園學古錄》）
〔原〕　薩都拉《奎章閣感興》詩：奎章三月文書靜，花落春深鎖閣門。玉座不移天步遠，石碑空有禦書存。（《薩天錫詩集》）
〔增〕　薩都拉《奎章閣進皇朝經世大典》詩：文章天子大一統，館閣詞臣日纂修。方丈奎光懸秘閣，九重春色滿龍樓。門開玉鑰芸香動，簾卷金鉤硯影浮。聖覽日長萬幾暇，墨光流出鳳池頭。（同上）
〔原〕　楊維楨《宮詞》：海內車書渾一時，奎章禦筆寫烏絲。朝來中使傳宣急，南國宮娥拱鳳池。（《複古詩集》）
〔原〕　周憲王《元宮詞》：奎章閣下文章盛，太液池邊遊幸多。南國女官能翰墨，外間抄得竹枝歌。海晏河清罷虎符，閑觀翰墨足歡娛。內中獨召王淵畫，傷得黃筌孔雀圖。（《誠齋新錄》）
〔原〕　至正元年，改奎章閣為宣文閣，藝文監為崇文監。時周伯琦為宣文閣授經郎，教戚裏大臣子弟，每進講輒稱旨，日日備顧問。帝以伯琦工書法，命篆宣文閣寶，仍題扁「宣文閣」及摹王羲之所書《蘭亭序》、智永所書《千文》，刻石閣中。自是累轉官皆宣文、崇文之間，而眷遇益隆矣。（《元史》本傳）
〔臣等謹按〕　《析津誌》，崇文監在咸宜坊北一小巷內，本官署名也，原書以係奎章閣之屬司，故連類采入耳。
〔補〕　大臣議罷先朝所置奎章閣學士院及藝文監諸屬官。喀喇庫庫進曰：「民有千金之產，猶設家塾延館客，豈富有四海，一學房乃不能容耶？」帝聞而深然之，即日改奎章閣為宣文閣，藝文監為崇文監，存設如初，就命庫庫董治。（《元史》本傳）
〔補〕　至正元年，製作宣文閣於大明殿之西北。萬幾之暇，禦閣閱經史，以左右儒臣為經筵官，日侍講讀。（《環穀集》）
〔補〕　至元庚辰十有一月三日，建宣文閣。詔周伯琦篆題閣榜及閣寶。明年改元至正，正月廿日，特命為授經郎。先是學舍在宮門外，隘陋弗稱，於是有旨以玉德宮之西殿為學，宿衛官等二十五人行弟子禮。（《近光集》）
〔原〕　至正間，初改奎章閣為宣文，朝臣鹹謂必命庫庫書榜。是時周伯琦雖在館閣精篆書，而未為上所知。庫庫日令篆書宣文閣榜十數紙，周不識其意。一日有旨命庫庫書宣文閣榜。庫庫言：「臣所能者真書不古。古莫如篆，朝廷宣文閣用篆書為得體。周伯琦篆書今世無過之者。」上如其言，召伯琦書，下筆稱旨，由是進用。前輩臨事明於大體，引拔人才，委曲成就之如此。（《天都載》）
〔補〕　汪克寬《宣文閣賦》：鼇極立兮時雍，四海一人兮車書同。作神京於燕薊，貫北辰乎天中。懿聖王之禦極，煥離明以當空。複至元之盛治，繩神武而丕隆。淳風沕穆，膏澤涵洪。文焰烜赫乎扶桑崦嵫之域，仁聲駁遝乎濮鉛祝栗之封。既而乾符昭陳，坤珍聿錫。文德誕敷，皇圖廣辟。建傑閣乎中霄，屹大明之西北。揭宣文之嘉名，示弘摹於萬億。爾乃準小臬，恢鴻基。公輸獻巧，匠石殫思。陶人運其埏埴，玉工效其雕幾。豫章松柏，剪十尋之夭矯；金璧銀鏤，致萬里之環奇。斧斤振鏗鍧之韻，礱斫極精緻之宜。四方子來，經之營之。羌不日而告成，儼崔嵬而峞巍。觀夫岧嶢嵯峨，崛勿環譎。構複桷而重，邈希世而特出。麗不逾奢，儉不及質。璿題翠甓，繒綾而龍鱗；蛟吻踶甍，奐翬飛而跂翼。綺疏鏤列錢之玲瓏，藻井粲菱荷之繪飾。玉榼璧英，瀖扆而淩亂；隨珠明月，照耀而恍惚。瓊戶耀孚尹之璀錯，金鋪響連環之複疊。梲果而星懸，栱衡縱而鬥折。庋掌扠扌牙而斜據，芝栭攢羅而戢。曲折要紹而環句，層櫨佹而岌珝。交龍纏楣，橫飛龍之梁棟」雙蟠礎，聳擎天之柱石。朱楣結曲而縈回，扣砌昌縈而煒。雘垣流丹以周繚，翠柏樛枝而行立。於是聖王駕玉輅，張龍旗。展乎國容，輝乎皇儀。望舒陪夫左馭，屏翳道夫前馳。鳴和鸞之鏗鏘，服袞龍之陸離。禦斯閣以問道，闡經幄之弘規。帝幕高懸，天顏孔怡。列儒紳而進讀，對黼扆之嚴威。舒緗帙之蟫蠹，擴六籍之精微。詠仁咀義，聆天語於羲昊；言溫氣和，陳古道於皋夔。殫詞臣之忠藎，恢聖學之緝熙。內府頒奇珍於翠釜，上方瀉甘醴於玉卮。和氣春融，起天庭之黃色；文星環拱，映帝座之清輝。想夫聖躬聽講之餘，臨眺倚徙。接羲娥之耿光，納穹堮於無際。東望則延春之閣，崔巍崢嶸，橫絕天半，窅邈觚稜。西瞰玉德秘殿，皓曜月朗。渺太液之輕漪，涵天光而滉瀁。北瞻則萬歲之山，集嶪崷崒。厓洞谽谺，草木蒼鬱。南視象魏岝{山}，朱闕巉岩。媲黃道之啟途，列閶闔之九關。猗歟休哉！卓彼斯閣，曠古曷耦？奠億代之基圖，辟八弦之戶牖。萃鴻碩以講劘，稽典墳於蝌蚪。於以廣睿朗之明，極乎有截之垓埏；廓聖聽之聰，達乎無垠之宇宙。思昔石渠天祿，徒以貯簡編之糟粕；麒麟淩煙，隻以圖羽翼之英雄。曷若聖王之製作，宣人文於萬代，致文治於無窮？彼弘文館聚四部之奧博，白虎觀辨五經之異同，又烏足與聖世而比隆也哉？乃舞蹈而歌之曰：於穆聖皇，亶聰明兮。雲漢昭回，照萬方兮。嘉惠兆人，臻羲唐兮。傑閣中天，討憲章兮。鵷鷺章逢，侍帝旁兮。載稽典訓，研籀倉兮。治功彌隆，追虞唐兮。人文宣朗，貽億萬世而無疆兮。（《環穀集》）
〔補〕　周伯琦《承詔篆題宣文閣榜作》：詔題宮榜號宣文，延閣山儲盡典墳。自笑蟲魚箋爾雅，敢將蛇蚓擬淩雲。明經重席從今是，妙選登瀛在昔聞。比屋可封知有日，經天緯地屬吾君。（《近光集》）
〔補〕　又《奉詔以玉德殿西室為宮學》詩：學校尊崇盛典揚，詔遷玉德殿西廊。大官供帳調珍膳，內相傳宣飲禦觴。授業慚無師道立，明倫喜見國家昌。皇風即日還三代，杞梓楩楠盡棟梁。（同上）
〔增〕　周伯琦《宣文下直》詩：亭亭翠柏倚朱闌，雲母窗扉逼暮寒。玉德殿前紅杏樹，數花猶作去年看。（同上）
〔補〕　金華張樞子長取三國時事撰《漢本紀列傳》，附以魏、吳載記，為《續後漢書》七十三卷。朝廷取其書置宣文閣。（《元史·隱逸傳》）
〔補〕　多爾濟巴勒在經筵，采前賢遺言，類次為書，凡四卷。帝覽而善之，賜名《治原通訓》，藏於宣文閣。（《元史》本傳。按：多爾濟義見前。巴勒，威也，舊作「朵耳直班」，今譯改。）
〔原〕　上得智永《千文》，命近臣摹勒，刻置宣文閣中。所拓墨本，從官之有文學者則識以宣文閣寶而賜之。（《圭齋集》）
〔原〕　仁宗嚐命管夫人書《千字文》，敕玉工磨玉軸送秘書監裝池收藏。又命子昂書六體為六卷，子雍亦命書一卷。且曰：「令後世知我朝有善書婦人，且一家皆能書也。」（《堯山堂外紀》）
〔補〕　宣文閣勒石拓本，皇帝以賜文臣之在左右者。浦陽鄭深時為授經郎，兼經筵譯文官，故得與焉。草書凡三百七十字，真書凡三百五十五字。（《黟南集》）
〔原〕　宣文閣旁有秘密堂。（《大都宮殿考》）
〔原〕　張昱《輦下曲》：似將慧日破愚昏，白晝如常下釣軒。男女傾城求受戒，法中秘密不能言。（《張光弼詩集》）
〔原〕　周憲王《元宮詞》：安息薰壇建眾魔，聽傳秘密計宮娥。自從受得毗盧咒，日日持珠念那摩。（《誠齋新錄》）
〔補〕　至正九年冬，詔以皇子春秋日長，宜親師就傅以知學，拜諭德、讚善各一員，文學二員，仍命以翰林學士、直學士待製兼其職。複置正字、司經各二員。即興聖宮西偏故宣文閣改曰端本堂，以為肄學之所。乃十一月九日，皇子始就學。其禮，皇子坐於皇帝位之右而左向，其左設師傅之位，論德以下以次左坐而右向，複置幾其間，以奠裕宗皇帝所誦聖典。比授經，則別設授讀位，司經、正字執經，導皇子及諭德以下選為伴讀者凡十人。（《王忠文集》）
〔補〕　烏古孫良楨為詹事院副詹事，每直端本堂，進正心誠意之說，親君子遠小人之道，皇太子嘉納焉。（《元史》本傳）
〔補〕　順帝開端本堂，命皇太子入學。以右丞相托克托、大司徒雅克布哈知端本堂事，而命李好文以翰林學士兼諭德。好文取史傳及先儒論說關治體協經旨者，仿真德秀《大學衍義》之例，為書十一卷，名曰《端本堂經訓要義》，奉表以進。詔付端本堂命太子習焉。（《元史》本傳。按：雅克布哈義俱見前，舊作「雅不花」，今譯改。）
〔補〕　皇太子習大書端本堂，上命庋其所書，記之於籍，或以賜近侍，宮臣則錄所賜人姓名而登載之。（《圭齋集》）
〔補〕　王禕《端本堂頌》：興聖之宮，皇帝攸居。前殿後閣，東西萬廬。有翼者堂，在殿西廡。厥堂何為？皇子來處。維時皇子，是為國本。以承宗社，繼體維謹。輔養聖功，貴早有圖。猶本在木，必培其初。皇帝曰嘻，汝其就學。前謨往訓，用益汝覺。皇子敬恭，來處於堂。彝文曠典，以莫不彰。良傅碩師，左右挈提。吉人正士，前導後規。仁義之原，成敗之跡。經史在列，式受敷繹。廣廈細旃，諷誦從容。狗馬聲色，靡接於躬。日就月將，遹觀緝熙。朝斯夕斯，聖敬並躋。前星有光，於以增之。少海既潤，於以凝之。國本既端，國本斯定。神器有歸，祗迓天命。乾健而正，離繼而明。規重矩疊，丕開太平。稽諸綿代，亦有遐則。博望之置，承華之辟。處有非地，厥效乃卑。維今端本，孰盛與夷？巍巍我元，葉萬年億。曆祚延洪，係在今日。於惟斯堂，擁休蓄靈。邦家之基，永永是征。（《王忠文集》）

