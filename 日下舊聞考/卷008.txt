〔臣等謹按〕　自金明昌中始有「燕山八景」之目，元明以來，著詠頗多。恭讀御製《燕山八景》詩，並《疊舊作韻》，煌煌乎如鐘律之載賡，星雲之相映。《玉泉趵突》一條，復邀睿裁厘定，袪舊說之傳訛，表靈淵之觱沸。瞻仰奎文，足使林泉增色矣。第原書中八景散見各門，檢閱未便。今謹總彙合一，載入形勝門，以便循覽，而備形勝之大全焉。
〔補〕　自宋員外迪以瀟湘風景寫平遠山水八幅，一時觀者留題，目為「瀟湘八景」。南渡詩人若陳允平衡仲、張槃叔安、周密公謹、奚袴倬然，皆有《西湖十景》詩。而北平舊誌載金明昌遺事有「燕京八景」，元人或作為「古風」，或演為「小曲」。所謂八景者，「居庸疊翠」、「玉泉垂虹」、「太液秋風」、「瓊島春陰」、「薊門飛雨」、「西山積雪」、「盧溝曉月」、「金臺夕照」是也。至永樂間，館閣諸公相集倡和，更「薊門飛雨」為「薊門煙樹」，和者相屬。因而十室之邑，三里之城，五畝之園，以及琳宮梵宇，靡不有八景詩矣。（《寄園寄所寄錄》）
〔增〕　御製《燕山八景》詩。《瓊島春陰》：「瓊華瑤島鬱嵯峨，春日輕陰景色多。雲護鳳樓鬆掩映，瑞凝仙掌竹婆娑。低臨禁苑滋苔蘚，遠帶郊畿蔭麥禾。更向五雲最深處，好風時送九韶歌。」《太液秋風》：「秋到宸居爽籟生，玉湖澄碧畫橋橫。荷風晚送殘香氣，竹露涼敲綠玉聲。翠合三山連閬苑，波涵一鏡儼蓬瀛。由來禁林泉好，行樂還同萬物情。」《玉泉垂虹》：「湧湍千丈落垂虹，風卷銀濤一望中。聲震林梢趨眾壑，光浮練影掛長空。跳波激石珠丸碎，濺沫飛花玉屑紅。自此恩波流處處，公田時雨澤應同。」《西山晴雪》：「銀屏重疊湛虛明，朗朗峰頭對帝京。萬壑晶光迎曉日，千林瓊屑映朝晴。寒凝澗口泉猶凍，冷逼枝頭鳥不鳴。隻有山僧頗自在，竹爐茗碗伴高清。」《薊門煙樹》：「蒼茫樹色望中浮，十里輕陰接薊丘。垂柳依依村舍隱，新苗漠漠水田稠。青蔥四合鶯留語，空翠連天雁遠遊。南望帝京佳氣繞，五雲飛護鳳凰樓。」《盧溝曉月》：「蘭若霜鍾斷續鳴，盧溝曉月正西橫。蒼煙淡接平蕪迥，曙色才分遠水明。傍岸人行聞犬吠，蹙波風動見魚驚。車馳馬驟長安道，何限低徊旅宦情！」《居庸疊翠》：「居庸天險列峰連，萬里金湯固九邊。雄峻莫誇三峽險，崎嶇疑是五丁穿。嵐拖千嶺浮佳氣，日上群峰吐紫煙。盛世隻今無戰伐，投戈戍卒藝山田。」《金臺夕照》：「燕臺遙望淡煙蒙，返照依稀禁籞東。是處人家圖畫裏，一川風景夕陽中。溪頭棹響歸漁艇，牛背簫聲過牧童。千古望諸留勝跡，幾回憑吊向西風。」
〔增〕　乾隆十六年御製《燕山八景詩疊舊作韻》。《瓊島春陰》：「承光殿之北，孤嶼瞰臨北海，相傳為遼之瓊華島。上多奇石，宋艮嶽之遺，金人輦致於此。今為永安寺，『悅心』其便殿也。　艮嶽移來石岌峨，千秋遺跡感懷多。倚岩鬆翠龍鱗蔚，入牖篁新鳳尾娑。樂誌詎因逢勝賞？悅心端為得嘉禾。當春最是耕犁急，每較陰晴發浩歌。」《太液秋風》：「太液池在西苑，中亙長橋，列二華表，曰金鼇、玉蝀。北為北海，南則瀛臺。《西京賦》所稱滄池漭沆列瀛洲夾蓬萊者，方斯蔑矣。　微見商曈蘋末生，鏡瀾玉蝀影中橫。非關細雨頻傳響，何事平流忽有聲？爽入金行閶闔表，波連瑤渚臺瀛。高秋文宴傳佳話，已覺犁然今昔情。」《玉泉趵突》：「西山泉皆洑流，至玉泉山勢中豁，泉噴躍而出，雪湧濤翻，濟南趵突不是過也。向之題八景者目以垂虹，失其實矣。爰正其名，且表為『天下第一泉』，而為之記。　玉泉昔日此垂虹，史筆誰真感慨中。不改千秋翻趵突，幾曾百丈落雲空！廓池延月溶溶白，倒壁飛花淡淡紅。笑我亦嘗傳耳食，未能免俗且雷同。」《西山晴雪》：「西山峰嶺層疊，不可殫名，因居京城右輔，故以西山概焉。高寒故易積雪，望如削玉。今構靜宜園於香山，輒建標其嶺誌之。　久曾勝跡紀春明，疊嶂嶙峋信莫京。剛喜應時沾快雪，便教佳景入新晴。寒村煙動依林嫋，古寺鍾清隔院鳴。新傍香山構精舍，好收積玉煮三清。」《薊門煙樹》：「《水經注》，薊城西北隅有薊丘。明人《長安客話》謂在今都城德勝門外，土城關即其遺址。旁多林木，蓊翳蒼翠。　十里輕楊煙靄浮，薊門指點認荒丘。青簾貰酒於何少？黃土埋人即漸稠。牽客未能留遠別，聽鸝誰解作清遊？梵鍾欲醒紅塵夢（覺生寺大鍾在此北），斷續常飄雲外樓。」《盧溝曉月》：「盧溝河即桑乾河，水黑曰盧，故以名之。橋建於金明昌初，長二百餘步。由陸程入京師者必取道於此。　茅店寒雞咿喔鳴，曙光斜漢欲參橫。半鉤留照三秋淡，一蝀分波夾鏡明。入定衲僧心共印，懷程客子影猶驚。邇來每踏溝西道，觸景那忘黯爾情。」（易州建泰陵，來往必由之道。）《居庸疊翠》：「居庸為九塞之一，見於《呂覽》《淮南子》，其跡最古。酈道元謂『崇墉峻壁，山岫層深，路才容軌』，為得其實雲。　斷戍頹垣動接連，當時徒說固防邊。洗兵玉壘曾無藉，守德金城信不穿。泉出石鳴常帶冷，日含峰暖欲生煙。鳴鞭阿那羊腸道，可較前茲獲有田？」《金臺夕照》：「黃金臺見誌乘者有三，一在易州，都城有其二。《輿地名勝志》雲，在府東南十六里。又有小金臺，相去一里。今朝陽門東南巋然土阜，好事者即以實之。所傳古跡，大率類是。　九龍妙筆寫空濛（《石渠寶笈》有王紱《燕山八景圖》真跡），疑似荒基西或東。要在好賢傳以久，何妨存古托其中？豪詞賦鶩誰過客，博辯方盂任小童。遺跡明昌重校檢，睪然高望想流風。」
〔臣等謹按〕　燕山八景御製《疊舊作韻》內厘定《玉泉趵突》一條，永資垂信，今敬謹編輯卷內。其有節年分詠各題之什，茲不具錄。
〔補〕　胡廣《北京八景圖詩序》：明昌遺事有「燕京八景」，前代士大夫賦詠往往見於簡策。聖天子肇建北京，為萬方會同之都。車駕巡狩，文學之臣多列扈從。翰林侍講兼左春坊左中允鄒緝仲熙曰：「昔之八景偏於一隅，猶且見於歌詠。吾輩幸生太平之世，為天子侍從臣，以所業而從遊於此。縱觀神京鬱蔥佳麗，山川草木，衣被雲漢昭回之光，昔與今又豈可同觀哉？烏可無賦以播於歌誦？」眾咸曰：「然。」遂命曰「北京八景」，間更其題一二，仲熙作詩為倡。於是繼賦者國子祭酒兼翰林侍講胡儼若思，右春坊右庶子兼翰林侍講楊榮勉仁，右春坊右諭德兼翰林侍講金善幼孜，翰林侍講曾棨子啟、林環崇璧，翰林修撰兼右春坊右讚善梁潛用之，翰林修撰王洪希範、王英時彥、王直行儉，中書舍人王紱孟端、許翰鳴鶴，暨廣凡十有三人，得詩一百二十四首。乃寫為圖，並集諸作置各圖之後，裝為一卷，藏於篋笥。他時歸老，優遊江村林屋之下，展而觀之，撫其景，誦其詩，豈無玉堂天上之思與夫生平出處交遊之感耶？（《胡文穆集》）
〔增〕　楊榮《題〈北京八景〉卷後》：予嘗考天下山川形勝，雄偉壯麗可為京都者，莫逾於金陵。至若地勢寬厚，關塞險固，總據中原之夷曠者，又莫過於燕薊。雖雲長安有崤函之阻，洛邑為天地之中，要之帝王都會為億萬年太平悠久之業者，莫若金陵、燕薊也。昔太祖以金陵龍蟠虎踞，長江天塹，遂定都焉。皇上繼承大統，又以燕薊左環滄海，右擁太行，內跨中原，外控朔漠，宜為天下都會。乃詔建北京。及今十有餘年，車駕凡兩巡狩。榮叨祿翰林，既嘗曆觀金陵之勝，今復忝扈從，得以遍閱北京山川之概，退而與諸僚友討論，莫不稱歎，以為斯文千載之奇逢也。既而翰林學士胡君光大偕侍講鄒君仲熙考求其跡，以昔人有「燕山八景」之作，而簡策無聞。今天下一統，建都於茲，不可不賦詠以播於無極。於是仲熙倡為「北京八景」之詩，光大兩和其韻而又序之。僚友同賦者凡十三人，榮亦廁名其間，抑何幸哉！竊自幼時嘗閱地誌，考其山川形勝，心目為之開明，精神為之飛動，思欲遨遊覽觀而不可得。及今得以循歷兩京，又屢承上命，奉使西北，由江淮道大梁、洛邑，逾關中以達玉關之外，及兩率師出塞，北至極漠，西抵和林。觀兩京之地，王氣所鍾，實為天下形勝之最。東西南北，道里適均，真足以控製萬方而為萬世磐石之安也。茲以北京八景圖並詩裝潢成卷，舉足跡所至書於卷末，且以諸景所以得名者疏於各題之後。誠非欲誇耀於人人，將以告夫來者俾有所考，則不惟知天下山川形勝之重，而又有以知八景所在如目親睹，有若餘輩之菲薄，叨承國家眷遇之厚，樂其職於優遊，得以歌詠帝都之勝於無窮者，皆上賜也。然則觀於是者豈無感發興起以自奮於明時者哉！姑書此於末簡，以誌歲月雲。（《楊文敏集》）
〔增〕　瓊島在皇城西北苑中，下瞰池水，環以雉堞，地勢坡陀，疊石為山。涘岩磊嗬，層疊而上，石磴陰洞，縈紆蔽虧，喬鬆古檜，深翳森蔚，隱然神仙洞府也。謂之「大山子」。山頂有廣寒殿，殿之四隅各有亭。左二亭曰「玉虹」、「方壺」，右二亭曰「金露」、「瀛洲」。山半有三殿，中曰「仁智」，東曰「介福」，西曰「延和」。其下太液池，前有飛橋，以通儀天殿，東有石橋以通瓊林苑。山之上常有雲氣浮空，氤氳五采，鬱鬱紛紛，變化翕忽，莫測其妙，故曰「瓊島春雲」。（《燕山八景圖詩序》）
〔原〕　陳孚《瓊島春陰》詩：一峰亭亭湧寒玉，露華不墮瑤草綠。朱樓千里星漢間，天風吹下笙韶曲。萬年枝上槲葉滿，小鳳倀倀繞龍管。金根曉禦翠華來，三十六宮碧雲暖。（《觀光集》。此條原在宮室門，今移改。）
〔增〕　明楊榮《瓊島春雲》詩：仙島依微近紫清，春光淡蕩暖雲生。乍經樹杪和煙濕，輕覆花枝過雨晴。每日氤氳浮玉殿，常時縹緲護金莖。從龍處處施甘澤，四海謳歌樂治平。（《燕山八景圖詩》）
〔增〕　明金幼孜《瓊島春雲》詩：蓬萊東望近扶桑，冉冉春雲接下方。隔水樓臺通御氣，半空草樹發天香。花間駐輦霓旌濕，海上傳書鶴夢長。映日龍文還五色，殿頭常得近清光。（同上）
〔增〕　太液池在城之右，東瞰瓊華島，而西、北、南三面極深廣。芰荷菱芡，舒紅卷翠，魚躍鳥浮，上下天光，真勝境也。東南有儀天殿，中架長橋以通往來。又有土臺，鬆檜蒼蒼然，天氣清明，日光滉漾，而波瀾漣漪，清徹可愛，故曰「太液晴波」。（《燕山八景圖詩序》）
〔臣等謹按〕　《元一統志》八景內有「太液秋波」，明人亦曰「晴波」，後改為「太液秋風」，仰荷宸章屢經題詠，益昭畫一矣。
又按：瓊島太液池殿亭制度及名額，凡經本朝更定者，皆詳宮室門《西苑》條下，茲不復綴。
〔增〕　明楊榮《太液晴波》詩：太液晴涵一鏡開，溶溶漾漾自天來。光浮雪練明金闕，影帶晴虹繞玉臺。蘋藻搖風仍蕩漾，龜魚向日共徘徊。蓬萊咫尺滄溟上，瑞氣氤氳接上臺。（《燕山八景圖詩》）
〔增〕　明金幼孜《太液晴波》詩：禁苑香風散紫埃，晴光漾日自沿洄。天光下映銀潢淨，雲影遙涵玉鑒開。舊日曾隨仙仗到，幾時還載酒船回？從知弱水通三島，應有群仙獻壽來。（同上）
〔增〕　玉泉在宛平縣西北三十里。山有石洞三：一在山之西南，其下有泉，深淺莫測。一在山之陽，泉自山而出，鳴若雜佩，色如素練，澄泓百頃，鑒形萬象，莫可擬極。一在山之根，有泉湧出，其味甘冽。洞門刻「玉泉」二字。山有觀音閣，又南有石岩，名呂公洞，其上有金時芙蓉殿廢址，相傳以為章宗避暑處。以茲山之泉，逶迤曲折，蜿蜿然其流若虹，故曰「玉泉垂虹」。（《燕山八景圖詩序》）
〔臣等謹按〕　「玉泉垂虹」之稱，蓋鄒緝、楊榮輩相延舊說，一時倡和，不免耳食之談。恭讀御製《玉泉山天下第一泉記》，並經睿裁厘定玉泉趵突之名，今謹錄卷內。
〔增〕　御製《玉泉山天下第一泉記》：水之德在養人，其味貴甘，其質貴輕。然三者正相資，質輕者味必甘，飲之而蠲屙益壽。故辨水者恆於其質之輕重分泉之高下焉。嘗製銀鬥較之，京師玉泉之水鬥重一兩，塞上伊遜之水亦鬥重一兩，濟南珍珠泉鬥重一兩二厘，揚子金山泉鬥重一兩三厘，則較玉泉重二厘或三厘矣。至惠山、虎跑則各重玉泉四厘，平山重六厘，清涼山、白沙、虎丘及西山之碧雲寺各重玉泉一分。是皆巡蹕所至，命內侍精量而得者。然則更無輕於玉泉之水者乎？曰：有。為何泉？曰：非泉，乃雪水也。常收積素而烹之，較玉泉鬥輕三厘。雪水不可恆得，則凡出山下而有冽者，誠無過京師之玉泉。昔陸羽、劉伯芻之論，或以廬山谷簾為第一，或以揚子為第一，惠山為第二，雖南人享帚之論也，然以輕重較之，惠山固應讓揚子。具見古人非臆說，而惜其不但未至塞上伊遜，並且未至燕京。若至此，則定以玉泉為天下第一矣。近歲疏西海為昆明湖，萬壽山一帶率有名泉，溯源會極，則玉泉實靈脈之發皇，德水之樞紐。且質輕而味甘，廬山雖未到，信有過於揚子之金山者。故定名為「天下第一泉」，命將作崇煥神祠以資惠濟，而為記以勒石。夫玉泉固趵突山根蕩漾而成一湖者，詩人乃比之飛瀑之垂虹，即予向日題燕山八景，亦何嘗不隨聲云云？足見公道在世間，誣辭亦在世間。籍甚既成，雌黃難易。泉之於人，有德而無怨，猶不能免訛議焉，則挾德怨以應天下者，可以知懼，抑亦可以不必懼矣。
〔原〕　陳孚《玉泉垂虹》詩：雪波碧擁千崖高，落花點點浮寒瑤。日斜忽有五采氣，飛上太空橫作橋。古寺殘鍾塔鈴語，回首前村猶急雨。輕綃欲剪一幅秋，又逐西風過南浦。（《觀光集》。此條原在郊門，今移改。）
〔增〕　明金幼孜《玉泉垂虹》詩：宛宛垂虹引玉泉，縈岩出澗淨娟娟。細通樹底映初日，遙轉湖陰涵遠天。魚動翠紋生雨後，鷗翻細浪起風前。源源自是歸滄海，添作恩波遍九埏。（同上）
〔增〕　明楊榮《玉泉垂虹》詩：一派清泠螮蝀懸，涵雲浴霧自年年。聲回曉閣鳴清佩，影落秋崖濕紫煙。石罅轉來幽澗裏，瑤池分出禦橋前。汪洋長比恩波闊，萬古東流會百川。（《燕山八景圖詩》）
〔原〕　西山來自太行，連岡疊岫，上幹雲霄，挹抱回環，爭奇獻秀。值大雪初霽，凝華積素，若屑瓊雕玉，千岩萬壑，宛然圖畫。（《戴司成集》）
〔原〕　西山諸蘭若，白塔無慮數十，與山隈青靄相間。流泉滿道，或注荒池，或伏草徑，或散漫塵沙間。春夏之交，晴雲碧樹，花香鳥聲，秋則亂葉飄丹，冬則積雪凝素，信足賞心，而雪景尤勝。（《長安客話》。以上二條原在郊門，今移改。）
〔原〕　陳孚《西山積雪》詩：凍雀無聲庭檜響，冰花灑簷大如掌。平明起視岩壑間，插天瓊瑤一千丈。夕陽微漏光嵯峨，倚欄更覺爽氣多。雲間落葉有徑否？想見樵叟披青蓑。（《觀光集》）
〔原〕　元無名氏《西山晴雪折桂令詞》：玉嵯峨高聳神京。峭壁排銀，疊石飛瓊。地展雄藩，天開圖畫，戶列圍屏。分曙色流雲有影，凍晴光老樹無聲。醉眼空驚。樵子歸來，蓑笠青青。（《太平樂府》。以上二條原在郊門，今移改。）
〔增〕　明楊榮《西山霽雪》詩：西山日上雪初晴，素壁銀屏萬疊明。高樹迎風霏玉屑，小橋流水澀琴聲。恍疑滄海通三島，絕似崑崙見五城。但使年年足豐稔，桑麻燕雀遂生成。（《燕山八景圖詩》）
〔增〕　明金幼孜《西山霽雪》詩：海上雲收旭景新，連峰積雪淨如銀。晴光迥入千門曉，淑氣先回上谷春。瑤樹生輝寒已散，瓊林消凍暖偏勻。玉堂相對題詩好，移席鉤簾坐夕曛。（同上）
〔增〕　薊門在舊城西北隅，門之外舊有樓館，雕欄畫棟，淩空縹緲。遊人行旅往來其中，多有賦詠。今並廢而門猶存。二土阜樹木蓊然，蒼蒼蔚蔚，晴煙拂空，四時不改，故曰「薊門煙樹」。（《燕山八景圖詩序》）
〔原〕　陳孚《薊門飛雨》詩：黑雲如鴉漲川谷，雲湧電躍風折木。半天萬點卷海來，森森映窗如銀竹。鳳城無數笙歌樓，珠簾半卷西山秋。誰知羈客家萬里，一燈正擁寒衾愁。（《觀光集》）
〔原〕　楊榮《薊門煙樹》詩：薊門春雨散浮埃，煙樹溟濛霽欲開。十里清陰連紫陌，半空翠影接金臺。東風葉暗留鶯語，落日林深看鳥回。記得清明攜酒處，碧桃花底共徘徊。（《楊文敏集》）
〔原〕　金幼孜《薊門煙樹》詩：野色蒼蒼接薊門，淡煙疏樹碧氤氳。過橋酒幔依稀見，附郭人家遠近分。翠雨落花行處有，綠陰鳴鳥坐來聞。玉京盡日多佳氣，縹緲還看映五雲。（《金文靖集》。以上三條原在郊門，今移改。）
〔臣等謹按〕　「薊門煙樹」，《元一統志》作「薊門飛雨」，明楊榮等倡和詩始改「煙樹」，陳孚作蓋仍其舊也。
〔原〕　盧溝本桑乾河，俗曰渾河，在都城西南四十里。有石橋橫跨二百餘步。橋上兩旁皆石欄，雕刻石獅，形狀奇巧，金明昌間所造。兩崖多旅舍，以其密邇京師，驛通四海，行人使客，往來絡繹，疏星曉月，曙景蒼然，亦一奇也。（《戴司成集》）
〔原〕　「盧溝曉月」為京畿八景之一。（《破夢閑譚》）
〔原〕　陳孚《盧溝曉月》詩：長橋彎彎眠海鯨，河水不濺冰崢嶸。遠雞數聲燈火杳，殘蟾猶映長庚橫。道土征車鐸聲急，霜花如錢馬鬛濕。忽驚沙際金影搖，白鷗飛下黃蘆立。（《觀光集》）
〔原〕　趙寬《題盧溝曉月圖》詩：銀河半落長庚明，城高萬戶皆雞聲。長橋臥波鼇背聳，上有車馬蕭蕭行。蒼煙淡接平蕪迥，沙際朦朧見人影。舉頭一望天宇高，殘月蒼蒼在西嶺。（《半江集》。以上四條原在郊門，今移改。）
〔增〕　明楊榮《盧溝曉月》詩：河聲流月漏聲殘，咫尺西山霧裏看。遠樹依稀雲影淡，疏星寥落曙光寒。石橋馬跡霜初滑，茅屋雞鳴夜欲闌。北上已看京闕近，五雲深處是金鑾。（《燕山八景圖詩》）
〔增〕　明金幼孜《盧溝曉月》詩：盧溝杳杳出桑乾，月照河流下石灘。茅店雞聲斜漢曙，江沙雁叫早霜寒。水光微帶山煙白，野色遙連塞草殘。千古長橋枕南北，憶曾題柱倚闌干。（同上）
〔增〕　居庸去北京九十里，在昌平縣西北三十里。關之中延袤四十餘里，兩山夾峙，一水旁流，騎通連駟，車行兼輛。先入南口，過關入北口。關中有峽曰「彈琴」，道旁有石曰「仙枕」，兩崖峻絕，層巒疊翠。又有石城，橫跨東西兩山，南北設二門，敵臺十二，置軍衛以守之。《淮南子》雲，天下有九塞，居庸其一焉。南眺臨軍都，亦謂之「軍都山」。以茲山蒼翠秀麗，故曰「居庸疊翠」。（《燕山八景圖詩序》）
〔原〕　陳孚《居庸疊翠》詩：斷崖萬仞如削鐵，鳥飛不度山石裂。嵯峨老樹無碧柯，六月太陰飛急雪。寒沙茫茫出關道，駱駝夜吼黃雲老。征鴻一聲起長空，風吹草低山月小。（《觀光集》。此條原在邊障門，今移改。）
〔增〕　明楊榮《居庸疊翠》詩：群山聳列勢崢嶸，日照峰巒積翠明。高出煙霞通絕塞，低徊城闕擁神京。休論函谷雙崖險，絕勝匡廬九疊橫。扈從常時經此處，坐看天際白雲生。（《燕山八景圖詩》）
〔增〕　明金幼孜《居庸疊翠》詩：嵲天關復幾重，龍飛鳳翥勢偏雄。千山黛色落平野，萬里煙光明遠空。峽口人行春雨外，樹邊鳥度夕陽中。北巡記得隨鸞馭，曾上雲間第一峰。（同上）
〔增〕　金臺有三處，並在易州，易水東南。去縣三十里者曰大金臺，今在大興縣境。去縣東南十六里者曰西金臺，去縣東南一十五里者曰小金臺。昔燕昭王尊郭隗，築宮而師事之，置千金於臺上，以延天下士，遂以得名。其後金人慕其好賢之名，亦建此臺，今在舊城內。後之遊者，往往極目於斜陽古木之中，徘徊留戀，以寄其遐思，故曰「金臺夕照」。（《燕山八景圖詩序》）
〔補〕　《春秋後語》：「燕昭王曰：『安得賢士以報齊仇？』郭隗曰：『王能築臺於碣石山前，尊隗為師，天下賢士必自至也。』王如其言，作臺以金玉崇之，號『黃金臺』。」《述異記》：「臺在幽州燕王故城中。」《上谷圖經》：「臺在易水東南十八里。」其說不同。（《草堂詩箋》）
〔原〕　林環《金臺夕照》詩：高臺曾此置黃金，人去臺空碧草深。落日未窮千里望，青山遙映半城陰。雁將秋色來平野，鴉帶寒光過遠林。昭代賢才登用盡，不須懷古動長吟。（《鳷齋集》。以上二條原在郊門，今移改。）
〔增〕　明楊榮《金臺夕照》詩：猶攜尊酒上金臺，尚想當時國士來。落木千章寒日下，長空萬里暮雲開。春風寂寂飛桃李，夜雨瀟瀟瘞草萊。卻笑一時空買骨，隻今才駿總龍媒。（《燕山八景圖詩》）
〔增〕　明金幼孜《金臺夕照》詩：迢遞高臺近日邊，儻來登覽向依然。萬家禾黍秋風外，十里旌旗落照前。遠郭砧聲來杳杳，平原歸騎去翩翩。黃金漫說能招士，千載猶傳郭隗賢。（同上）
〔補〕　司馬光《燕臺歌》：萬古蒼茫空盛衰，燕臺賢客姓名誰？君看碣石岩中草，寧似昭王擁篲時！（《傳家集》）
〔補〕　王惲望《黃金臺歌》：君不見孔子修《春秋》，二百四十有二年。燕人歃血才一見，下逮戰國尤茫然。惟南聲教恥不與，苦羨齊魯多英賢。黃金不惜築此臺，當時何限郭隗才！政緣市駿售其骨，雲煙轉盼龍媒來。古稱得士國無小，甘棠世業如天開。悲風蕭蕭易水暮，往事不復令人哀。昭王之名傳永世，黃金高臺安在哉！（《秋澗集》）

