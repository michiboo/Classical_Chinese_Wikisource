隆宗門之西為慈寧宮。（《國朝宮史》）
〔臣等謹按〕　慈寧宮順治十年建，乾隆十六年重加修葺。東為永康左門，西為永康右門，正中南向為慈寧門，前列金獅二。門內正殿恭懸皇上御書額曰「寶籙駢禧」，又額曰「慶隆尊養」。屏聯曰：「蘭殿頤和尊備養，萱庭集慶壽延禧。」楹間聯曰：「愛日舒長，蘭殿春暉凝彩仗；慈雲環蔭，萱庭佳氣接蓬山。」殿前東廡門曰「徽音左門」，西廡門曰「徽音右門」。後殿供佛像，恭懸聖祖仁皇帝御書額曰「萬壽無疆」。皇上御書聯曰：「百八牟尼，現莊嚴寶相；三千薝蔔，聞清淨妙香。」又聯曰：「人天功德三摩地，龍象威神兩足尊。」皆御書。殿後東廡佛室，聖祖御書額曰「四星容華」。
慈寧宮左殿宇二層，東有門曰慈祥門，與啟祥門遙對，慈寧門之南為長信門。（《國朝宮史》）
〔臣等謹按〕　長信門又南舊為永安門，其左為迎禧門，右為覽勝門，今制惟正南有長慶門。
聖祖御製《慈寧宮問太皇太后安》詩：定省深宮曙氣催，承恩獻壽捧霞杯。晨昏敬睹慈顏豫，不盡歡欣踴躍回。
乾隆三十六年御製《恭祝皇太后八帙壽頌》：懿懿慈寧，乾清宮右。歷代敦崇，以奉文母。昔實單簷，今易重構。申無方養，祝無疆壽。三大朝禮，率群辟公。觀瞻斯協，慶忭攸同。熊熊丸丸，實實隆隆。左平右墄，納陛惟中。歲在重光，月惟陽復。八帙爰開，萬年永卜。五世曾元，一堂雍肅。曷其有極，介祉景福。
乾隆三十七年御製《皇太后聖壽節慈寧宮行禮是日雪即事成什》：值齋慶典例移前（今年冬至在月之廿七日，聖壽節前一日即應致齋，因預於廿二日行慶祝禮），節步新叨恩諭宣（向遇朝賀行禮，例於永康左門降輿步入。今恭奉懿旨，以朕年逾六旬，雖精力強健，亦宜隨時撙節。命嗣後元旦於慈寧門東階下降輿，萬壽節於西階下降輿，並就門旁預設便坐，以資小憩）。敬率群公趨鳳闕，恰逢六出降瑤田。瓦溝積索連祥色，樹杪懸英引瑞煙。駢疊天庥何以荷？愛民勤政益乾乾。
乾隆四十二年御製《二十五日為聖母誕辰詣慈寧宮瞻拜感成長句誌痛》：依舊慈寧清曉時，沾襟肅拜曷勝悲！龍春已送元宮閉，鳳扆空瞻寶殿垂。神御罷陳遵昔典（列後神御，惟遇元旦敬同列祖、列宗供奉壽皇殿瞻禮，餘日尊藏。遇誕辰亦不詣奉先殿、壽皇殿行禮。今聖母之事，雖哀莫能罄，而禮不敢逾，一切悉遵舊典。茲值誕辰，惟詣慈寧宮佛堂瞻拜，以申悲悃耳），杯棬敬撫切今思。祝釐昨歲那堪憶，一變誰知忽若斯？
〔臣等謹按〕　慈寧宮御製詩，謹繹有關紀述事實者恭載卷內，餘不備錄。慈寧宮花園中為咸若館。（《國朝宮史》）
〔臣等謹按〕　慈寧宮花園前宇為咸若館，供佛。皇上御書額曰「壽國香台」。聯曰：「證最勝因，金界莊嚴歡喜地；讚無量壽，寶輪擁護吉祥雲。」館之左為寶相樓，右為吉雲樓。寶相樓南為含清齋，吉雲樓南為延壽堂。池上為臨溪亭。咸若館後樓宇御書額曰「慈蔭樓」。
慈寧宮之西為壽康門，門內為壽康宮。（《國朝宮史》）
〔臣等謹按〕　壽康宮又南為慈寧右門。壽康宮內恭懸皇上御書額曰「慈壽凝禧」。聯曰：「玉琯應陽春，祥開南極；璿宮呈麗景，慶洽西池。」中殿聯曰：「慶葉瑤圖，融和開壽域；祥呈閬苑，熙皞樂康衢。」東暖閣聯曰：「福集璿圖天永錫，祥開綺甲日重光。」又聯曰：「光華呈愛日，仁壽遍和風。」後殿聯曰：「四海為家欽養誌，萬年介祉永承歡。」又聯曰：「鳳集桐花來絳闕，鶴銜桃實自丹山。」西室聯曰：「金盤露滿瑤華麗，丹粟祥凝鶴算綿。」又聯曰：「歡心依日永，樂誌願春和。」皆御書。
乾隆四十四年御製《正月十四日作》：壽康神御敢重張（壽康宮雖向年尊奉慈闈之所，但其地宜留為萬萬年奉養東朝，不宜安奉聖母御容、神位。惟恭遇聖誕令節及上元前一日，敬詣壽康宮佛前展禮，並瞻仰寶座叩謁，以申哀慕。今年仍循昨歲例行，詳見戊戌正月十四日詩注）？卻有先時禮佛堂。此日拜瞻聊寫痛，前春景象益增傷。上元誰復問佳節？兩歲忽驚近大祥。翟扆繡茵依舊設，音容難覓恨茫茫。
〔臣等謹按〕　壽康宮御製詩，謹繹有關紀述事實者恭載卷內，餘不備錄。壽康宮之後為壽安宮（《國朝宮史》）
〔臣等謹按〕　壽安宮本咸安宮舊址，乾隆十六年改建，在壽康宮後。東西為長街，街西為長庚門，門內正中南向者為壽安門，內為春禧殿，殿後為壽安宮。正殿恭懸皇上御書額曰「長樂春暉」，又額曰「瑤樞純嘏」。聯四，一曰：「百福屏開，慶葉九如宏壽域；五雲景麗，恩敷萬象入春台。」一曰：「壽國樂舒長，韶成九奏；安輿承悅豫，舞效三呼。」一曰：「洪範演疇征備福，黃鍾肇律葉長生。」一曰：「香扆引祥風，序符清晏；仙壺承愛日，景葉升恆。」東暖閣額曰「景暉」，曰「熙春」。聯曰：「紅梅翠竹天然畫，妙理清機不盡吟。」又聯曰：「鬆牖樂春熙，既安且吉；蘭陔宜晝永，曰壽而昌。」東樓下額曰「集慶」，曰「宣豫」。聯曰：「芝棟雲霞麗，蘭陔日月長。」又聯曰：「宜春苑滿恆春樹，介壽筵開益壽花。」西暖閣額曰「慈釐積慶」。聯曰：「慶霄輝壽曜，仙圃麗春光。」又聯曰：「鈞庭延淑景，璿藹祥風。」 西樓額曰「華蔭」，曰「金花」。聯曰：「靜裏遠懷千古事，意中常滿十分春。」殿前延樓左右相屬，中為崇台三層，上層額曰「慶霄韶扆」。聯曰：「鳳翥輝呈阿閣瑞，珠聯景繪泰階符。」中層額曰「曾城廣樂」。聯曰：「圖疇遞演京垓積，律呂環生上下和。」下層額曰「昆閬恆春」。聯曰：「鳴豫葉雲韶，頌集九如開壽域；祝釐陳彩舞，歡聯萬象譜春台。」殿後庭中疊石為山，東曰福宜齋，齋內聯曰：「西池增寶籙，南極耀珠躔。」西曰萱壽堂，堂內聯曰：「寶篆長生籙，瑤屏集瑞圖。」皆御書。
乾隆二十六年御製《壽安宮銘》：辛未題額，匪創伊修。慈寧六帙，行慶延庥。愛日循環，幹甲載周。金穰辛建，物盛已逑。七帙爰開，萬壽惟悠。合天下養，舉太古侔。瓊宮枚枚，有桷有桴。蘭陔葉什，梅席稱觩。鴻儀重舉，以十為籌。則百斯十，始而復周。
慈寧宮之東北即啟祥門外夾道，其北南向為凝華門，門內為雨華閣。（《國朝宮史》）
〔臣等謹按〕　雨華閣三層俱供佛。上層恭懸皇上御題閣額，中層額曰「普明圓覺」。聯曰：「青蓮法界普清淨，白毫相光離色空。」又聯曰：「三身具足根塵外，萬法齊歸願海中。」下層額曰「智珠心印」。聯曰：「般若慈源，遠通華海彙；菩提覺路，妙轉法輪圓。」又聯曰：「花布妙香霏四種，金塗傑閣現諸天。」又聯曰：「妙果圓成，華海同歸無盡藏；靈因靜證，珠宮常雨四時花。」又聯曰：「寶界現莊嚴，雲凝華鬘；香台開般若，雨散曼陀。」閣內聯曰：「具神通力，生歡喜心。」又聯曰：「善果皆歡喜，香雲普吉祥。」又聯曰：「靈鷲風香傳妙偈，澄潭月皎印真如。」其西為梵宗樓。樓上聯曰：「妙會梵香三界上，實參宗印四天中。」樓下聯曰：「七寶共莊嚴，金光高映；四花紛擁衛，香雨濃霏。」皆御書。
雨華閣後為昭福門，門內為寶華殿，殿後為香雲亭，其北為中正殿。（《國朝宮史》）
〔臣等謹按〕　中正殿恭懸御書額曰「然無盡燈」。聯曰：「妙諦六如超眾有，善根三藐福群生。」壽安宮之北為英華門，門內為英華殿。（《國朝宮史》）
〔臣等謹按〕　英華殿庭內方亭恭勒皇上御製詩碑。
乾隆七年御製《英華殿菩提樹》詩：何年畢缽羅（菩提樹一名畢缽羅，見《酉陽雜俎》），植茲清虛境。徑尋有旁枝，蟠芝幢影。翩翩集佳鳥，團團覆金井。靈根天所遺，嘉蔭越以靜。我聞菩提種，物物皆具領。此樹獨擅名，無乃非平等。舉一堪例諸，樹以無知省。
乾隆二十六年御製《英華殿菩提樹歌》：我聞法華調禦丈夫成道處，乃於伽耶城中菩提樹。又聞華嚴海會諸如來，一佛一樹乃至恆沙數。一亦非合，恆沙數非離。是佛是樹皆菩提。娑羅貝多閻扶誰則見，惟有菩提之樹鬱蔥蔚鬱，常依佛日生光輝。英華之殿聳層甍，勝國莫考，國初曾以居慈寧。思齋太任篤奉佛，爰供法像，延禧篤祜貽雲仍。時來瞻禮意肅穆，莊嚴寶軸相好合梵經。或雲即是北斗之七星，貝帙一一名可征。菩提七樹森列庭，是誠不可思議標祥禎。枝枝葉葉數無萬，如斯無萬數，繩繩繼繼永世綿皇清。
又御製《英華殿菩提子數珠》詩：七樹恆沙結子多（菩提樹七株森列殿墀，事見前歌），數珠拈百八云何？欲因悠久卜皇祚，詎是尋常佞佛陀？顆顆圓融開意蕊，累累聯綴振禪柯。蓮池淨業吾無暇（蓮池蓋守中峰清規念佛者），靜置如聞鳴法螺。
〔臣等謹按〕　英華殿御製詩，謹繹有關紀述事實者恭載卷內，餘不備錄。英華殿之西北有城隍廟。（《國朝宮史》）
〔臣等謹按〕　英華殿西北之城隍廟，雍正四年敕建，其祀典則內務府掌儀司司之。城隍廟東為祀馬神之所，又東為神武門。（《國朝宮史》）
神武門之北過橋為景山，山前為北上門，東門曰山左裏門，西門曰山右裏門，門內為景山門。入門為綺望樓，樓後即景山，有峰五。（同上）
〔臣等謹按〕　北上門左右向北長廡各五十楹，其西為教習內務府子弟讀書處。景山五峰上各有亭，中峰亭曰「萬春」，左曰「觀妙」，又左曰「周賞」，右曰「輯芳」，又右曰「富覽」，俱乾隆十六年建。
景山後為壽皇殿。（《國朝宮史》）
〔臣等謹按〕　壽皇殿舊在景山東北，乾隆十四年上命移建。南臨景山中峰，殿門外正中南向寶坊一，前額曰「顯承無斁」，後曰「昭假惟馨」。左右寶坊各一，左之前額曰「紹聞祗遹」，後曰「繼序其皇」，右之前額曰「世德作求」，後曰「舊典時式」。北為磚城門三，門前石獅二，門內戟門五楹。大殿九室，規制仿太廟，左右山殿各三楹，東西配殿各五楹，碑亭、井亭各二，神廚、神庫各五。殿內敬奉聖祖仁皇帝、世宗憲皇帝御容，皇上歲時瞻禮於此。並自體仁閣恭迎太祖高皇帝、太宗文皇帝、世祖章皇帝暨列後聖容敬謹尊藏殿內，歲朝則展奉合祀，肅將祼獻，以昭誠愨雲。
皇上御製《重建壽皇殿碑文》：予小子既敬循壽皇殿之例，建安佑宮於圓明園，以奉皇祖、皇考神御。重垣廣墀，戟門九室，規模略備。而歲時朔望來禮壽皇，聿瞻殿宇，歲久丹蒦弗煥，且為室僅三，較安佑翻遜巨麗，予心歉焉。蓋壽皇在景山東北，本明季遊幸之地，皇祖常視射較士於此。我皇考因以奉神御，初未擇山向之正偏，合釐宮之法度也。乃命奉宸發內帑，鳩工庀材，中峰正午，磚城戟門，明堂九室，一仿太廟而約之。蓋安佑視壽皇之義，壽皇視安佑之制。於是宮中苑中皆有獻新追永之地，可以抒忱，可以觀德。傳不雲乎！歌於斯，哭於斯。則壽皇實近法宮，律安佑為尤重。若夫敬奉神御之義，則見於《安佑宮碑記》，茲不復述。惟述重建本意及興工始末歲月，蓋經營於己巳孟春，而落成於季冬上浣之吉日雲。敬作頌曰：惟堯巍巍，惟舜重華，祖考則之。不競不絿（葉），仁漸義摩，祖考式之。宏仁皇仁，明憲帝憲，小子職之。是繼是繩（葉），曰明曰旦，小子恧之。天遊雲殂，春露秋霜，予心惻之。考奉祖禦，於是壽皇，予仍即之。製廣向正（葉），爰經爰營，工弗亟之。陟降依憑，居歆攸寧，羹牆得之。佑我後嗣，綿祀於萬，匪萬億之。觀德於茲，無然畔援，永欽識之。
乾隆十五年御製《重修壽皇殿竣是日奉安神御禮成述事六韻（有序）》：是殿向奉皇祖、皇考神御，為室僅三楹，又方向不合規度。乃命鳩工庀材，量加修建，中峰正午，及門楹堂室，一視安佑宮之制，較舊加巨麗焉。工既落成，謹蠲仲夏之望重安神御於是，歲時薦新永展孝思雲。　壽皇聖祖興居久，先帝思親展孝弘。神御妥靈宋遺製，衣冠原廟漢諸陵。欽承有繼馨香薦，追遠長懷陟降憑。子午向山期必正，規模合度量為增。僾聞愾見千秋永，景福鴻禧百世凝。觀德皇皇惟是凜，肯堂切切詎斯能？
乾隆二十三年御製《清明日拜謁壽皇殿》詩：紫殿彤闈神御憑，清明肅拜典相仍（雍正年間逢清明節，常隨皇考行禮於此）。羹牆有慕何嗟及？堂構非遙此敬承。舊禮漫傳粳粥薦，新煙還看柳絲凝。那堪子厚書重展，指日吾將謁二陵。
〔臣等謹按〕　壽皇殿御製詩，謹繹有關紀述事實者恭載卷內，餘不備錄。
壽皇殿後東北曰集祥閣，西北曰興慶閣，殿東為永思門，門內為永思殿。（《國朝宮史》）
〔臣等謹按〕　永思殿西暖閣恭懸皇上御書聯曰：「一氣感通昭陟降，萬年嗣服式儀型。」東暖閣樓上聯曰：「視聽思無遠，天心格有孚。」皆御書。
永思殿又東為觀德殿。（《國朝宮史》）
〔臣等謹按〕　觀德殿恭懸聖祖御書額曰「正大光明」。聯曰：「琴韻聲清，鬆窗滴露依蟲響；書帷夜永，蘿壁含風動月華。」觀德殿東為護國忠義廟。（《國朝宮史》）
〔臣等謹按〕　護國忠義廟範關聖立馬像，恭懸聖祖御書額曰「忠義」。

