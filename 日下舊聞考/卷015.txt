欽安殿後為承光門，北向，列金象二。左為延和門，右為集福門，東西向。正中為順貞門。其北相對為神武門，門外有下馬牌石，即紫禁城北門也。（《國朝宮史》）
日精門東為東一長街，南即內左門，中為近光左門，北為長寧左門，稍北而西即瓊苑東門。由近光左門而北，向西之門凡三，曰鹹和左門，廣生左門，大成左門。鹹和左門東相對為景曜門，中間南向者曰景仁門，門內為景仁宮。（同上）
〔臣等謹按〕　景仁宮順治十二年重建。前殿恭懸皇上禦書額曰「讚德宮闈」。
廣生左門東相對為履和門，中間南向者曰承乾門，門內為承乾宮。（《國朝宮史》）
〔臣等謹按〕　承乾宮順治十二年重建。前殿恭懸皇上禦書額曰「德成柔順」。後殿聯曰：「三秀草呈雲彩煥，萬年枝茂露香凝。」
大成左門東相對為凝瑞門，中間南向者曰鍾粹門，門內為鍾粹宮。（《國朝宮史》）
〔臣等謹按〕　鍾粹宮順治十二年重建。前殿恭懸皇上禦書額曰「淑慎溫和」。聯曰：「篆嫋猊爐知日永，風清虯漏報春深。」
鍾粹宮之東為東二長街，南則麟趾門，北則千嬰門，街東與景曜門相對者曰凝祥門，再東為昭華門，中間南向者曰延禧門，門內為延禧宮。（《國朝宮史》）
〔臣等謹按〕　延禧宮康熙二十五年重建。前殿恭懸皇上禦書額曰「慎讚徽音」。
東二長街之東與履和門相對者曰德陽門，再東為仁澤門，中間南向者曰永和門，門內為永和宮。（《國朝宮史》）
〔臣等謹按〕　永和宮康熙二十五年重建。前殿恭懸皇上禦書額曰「儀昭淑慎」。
東二長街之東與凝瑞門相對者曰昌祺門，再東為衍瑞門，中間南向者曰景陽門，門內為景陽宮。（《國朝宮史》）
〔臣等謹按〕　景陽宮康熙二十五年重建。前殿恭懸皇上禦書額曰「柔嘉肅敬」。後殿聯曰：「古香披拂圖書潤，元氣衝融物象和。」東室聯曰：「生機對物觀其妙，義府因心獲所寧。」西室聯曰：「蜃窗日朗蘭噴霧，雞樹風輕玉靄春。」又聯曰：「書圃禮園無斁好，甌香研淨有餘欣。」皆禦書。其後殿因鑒定內府現藏之宋高宗所書《毛詩》及馬和之所繪圖卷合篋弆藏，禦題額曰「學詩堂」，並禦製《學詩堂記》。
禦製《學詩堂記》：子曰：「小子何莫學夫《詩》？於伯魚之過庭也，曰不學《詩》無以言。學《詩》尚矣。」然學《詩》者豈以駢四儷六、葉聲韻、練詞藻為能盡《詩》之道哉？必於可興、可觀、可群、可怨、事父事君之大端，深入自得，然後蘊諸內則心氣和平，發諸外則事理通達。於是言之文而行之遠。不讀《關雎》《麟趾》，不能行《周官》法度。是則有天下國家者尤不可不學《詩》也。宋高宗命馬和之為《毛詩》全圖，自書經以配之，間亦有孝宗書。豈和之始事於建炎而蕆功於乾道，阜陵補書以卒成之乎？曆年既遠，散失者多。其在內府，已登諸《石渠寶笈》書者凡九卷。書成之後，續得者又八卷。而以新證舊，乃知向所藏或失之精核者凡五卷。夫真者既知其醇，則贗者宜去其疵。於是萃前後可信為真者，都為一笥，別藏於景陽宮後殿，而名之曰「學詩堂」。後或有所得，將以是證之而歸其笥焉。各卷並為題識書之，以傳信永世。卷之甲乙以《風》《雅》《頌》為次第，而不計書經者之前後，其已登《石渠寶笈》今訂為訛之五卷，則仍其舊，亦各為識語書其後。夫高、孝兩朝，偏安江介，無恢複之誌，其有愧《雅》《頌》大旨多矣。則所謂繪圖書經，亦不過以翰墨娛情而已，豈真能學《詩》者乎？《詩》曰：「高山仰止，景行行止。」惜乎吾不能揖讓於清廟明堂之間也。
乾隆三十六年禦製《學詩堂詩（有序）》：正月五日，重華宮茶宴廷臣及內廷翰林等，適新題「學詩堂」，用以聯句，並成是什。「東壁圖書貯景陽（後宮左右列十二，景陽在左末，向為貯圖書之處），新顏後殿學詩堂。緣收趙宋君臣跡，企想姬周禮樂場。真弆寧誇多乃富，贗祛無礙論從詳（內府原藏馬和之《詩經圖》，凡十七卷。詳加審定，去贗本五卷，存真跡十二卷，或昔分今合，或昔合今分，其闕寫本詩者則為補書，秩然就理，各為跋以係之，彙貯堂中）。相於有詠仍聯席，可識不為猶麵牆。」　「初韶茶宴例重華，汲古敦今亦孔嘉。六義具存欣有繹，一言以蔽曰無邪。蚖膏鶴焰嫌頻俗，琅碗球盤頗近奢。商榷莫非《風》《雅》《頌》，左廂直擬鄭元家（每歲於重華宮延諸臣入，列坐左廂，賜三清茶及果飣合，詩成傳箋以進）。」
〔臣等謹按〕　學詩堂禦製詩，恭載首見之篇，餘不備錄。
景陽宮之東，有小長街，街南向東直出者為蒼震門，街東為內庫房，其北向西者為欽昊門，門中向南為天穹門，門內為天穹寶殿。（《國朝宮史》）
〔臣等謹按〕　天穹寶殿祀昊天上帝，殿內恭懸皇上禦書聯曰：「無言妙化資元始，不已神功運穆清。」千嬰門之北有殿宇五所，所謂乾東五所也。（《國朝宮史》）
日精門長街之南向東為仁祥門，再東相對為陽曜門，正中為齋宮。（同上）
〔臣等謹按〕　雍正九年建立齋宮，凡南郊、北郊及祈穀、常雩大祀，皇帝致齋於此。前殿五楹，中設寶座，恭懸禦書額曰「敬天」。聯曰：「克踐厥猷，聰聽祖考之彝訓；無斁康事，先知稼穡之艱難。」東暖閣聯二，一曰：「天道欽崇永保命，萬幾敕毖屢省成。」一曰：「一念純誠昭格本，萬緣清靜旦明中。」西暖閣聯曰：「皓月空懸心鏡朗，妙雲擁護智珠圓。」皆禦書。後殿恭懸禦書額曰「孚顒殿」，又額曰「莊敬日強」。聯曰：「慎獨謹幾，旦明懷帝載；思艱圖易，宵旰念民依。」東室聯曰：「一編金鑒懷無逸，五夜銅簽警未央。」西為寢宮，恭懸禦書額曰「敬止」。聯曰：「午夜端居欽曰旦，寅衷昭事格維馨。」又聯曰：「洗心宥密欽羲傳，致德精明稟禮經。」又聯曰：「吉蠲致敬先三日，昭格維誠矢一心。」皆禦書。
世宗憲皇帝禦製《冬至齋宮》詩：晨曦炯炯潔齋宮，一縷爐煙散綺櫳。暖氣潛回葭管律，早梅先綻玉階風。中孚默契天人理，來複明彰造化功。漫道書雲成故事，精禋惟藉寸心通。淩寒松柏耐嚴冬，帶月寒霜度禁鍾。午夜無眠思戒凜，詰朝崇祀務齋恭。初陽鼓動開三殿，萬象昭回映九重。嘉節屆臨生意始，虔祈上帝惠吾農。
乾隆三年禦製《冬至齋居偶閱舊稿誌懷》：靜聽迢迢宮漏長，齋居暫屏萬幾忙。那無詩句娛清景，恰有梅梢送冷香。案積陳編閑檢點，誌期舊學重商量。灰飛子夜調元律，又喜天心複一陽。
乾隆七年禦製《齋宮詩六章章十四句》：有侐齋宮，翼翼沈沈。穆穆皇考，心聖祖之心。丕冒萬宇，上帝是欽。維日南至，郊祀孔臨。遷坐變食，在懸無音。凝祉受釐，儼若帝歆。來戒來齋，用凜難諶。　龍塞之山，儲有良材。乃浮於川，達帝京不遲（葉）。爰經爰營，載築載培。命彼大匠，繩尺是依（葉）。其柱維楠，其桷維柏（葉）。不文不鏤，海望所作。既底厥法，載觀其落。　猗與煌與，天辟之宇。鬱嵂觚稜，貝箔珠戶。枚枚岩岩，在乾清宮左。有丹其楹，有青其瑣。既深以嚴，亦安而妥。不敞不軒，周廬綿綿。曰維億年，利我後人（葉）。　昔在聖祖，心齋肅肅。考建茲宮，匪誇華屋？致潔致誠，毋疏毋黷。律中黃鍾，一陽始複。將事大祀，心乎穆穆。爰即而齋，爰薰而沐。瞻仰昊穹，以集厥福。　自古建章，萬戶千門。亦有大夏，嶊泚成觀（葉）。彼何為兮，此則可原。匪以富而侈，匪以飾而繁。製樸而渾，居茲敬存。有堂則明，有室則溫。我後子孫，永保斯孔安（葉）。　永言保之，戒彼崇台（葉）。我宅是宇，心乎我思。我祖我考，廓此丕基。我曷承之？俾堂構是貽。天饗惟誠，民歸惟慈。惟慈惟誠，匪以偽為。我後子孫，尚克念茲！
乾隆八年禦製《冬至齋宮疊舊韻》：金翼南飛線晷長，驂驔六禦趁歸忙（詣盛京叩謁祖陵，以冬至將近，夙駕而歸）。將陳寅祀虔心璧，又領齋居戒意香。小往大來堪體驗，民情物理入籌量。八年政教曾何補？負扆常懷愧答陽。
乾隆十一年禦製《祈穀齋居》詩：黍穀氣昭蘇，鄒律春迴旋。中辛為上日（是月十四日辛巳立春，始為正月節），祈穀陳衷淵。國家有與立，所賴民之天。伊古重茲祭，承事敢弗虔？矧予德滋薄，調燮無神權。十歲稔鮮書，暵澇或連綿。遑雲政無玼，敢謂朝進賢。刑罰固已省，詎無盆底冤？比戶縱蠲租，富庶何有焉？凡此恭默思，益覺增惕乾。齋宮清漏水，琴書靜且妍。朝來布同雲，玉頻俄延。何當六出花，尺盈三輔田（自去冬至今春，各省皆得雪澤，惟畿輔尚欠沾足。今日密布同雲，益切望蜀雲）。
又禦製《夏至齋居》詩：北至將臨祀，清齋此敕躬。景量銅望臬，暑避玉宸宮。浴德藏於密，祈年慎厥終。敢誇膏澤沛（邇年以來，值此祭時，無不望雨者，惟今歲早沾膏澤雲）？惕息曩時同。
乾隆十二年禦製《雩祭齋居》詩：勤民重農功，稽典肇雩祭（雩祭向未舉行，乾隆八年始議歲一舉行，逮今凡五年矣）。聖訓必躬親，頻年謹從事。北方春旱多，率似成常例。龍見未屆期，祈請先小祀（葉「龍見而雩」。向年每以不能待時，先命禮部祈雨，於諸小祀，以次舉行）。南郊步禱時（九年，以無雨於雩，祭日自齋宮步禱），忸怩責躬備。去歲蚤邀眷，首夏甘霖賜。麥無禾則有，已是叨明惠。今年乃更幸，膏澤春常暨。孟夏月之朔，優渥遠邇逮。撫時舉常雩，齋居切虔致。受寵宜若驚，此理無巨細。廣殿引薰風，罘罳晃新霽。慰懼兩相縈，要矣終年計。
乾隆十七年禦製《齋宮書事》詩：致齋廣殿晝沈沈，綠潤庭槐布影深。明旦曰臨欽敕命，雨暘時若祝關心。敢忘渴望經疇昔（常歲於雩祭時率多望雨，今歲屢沾膏澤，慶慰之餘，益切冰兢）？益切冰兢繼自今。芳草窗前宜靜寄，晚來又喜作輕陰。
乾隆十九年禦製《常雩齋居》詩：旬餘逢八齋（自三月二十三日因祭先農齋戒，至是十二日凡八齋），端居得靜便。靜便心應適，而轉愁緒繁。緒繁雲緣何？望澤意殷然。往來郭門外，非不麥芊芊。及時施甘膏，乃可期餅饘。絮雲亦屢作，率被狂風牽。齋無不用敬，明禋況祈年。望柱占礎潤，遑問春闌珊！
乾隆二十年禦製《雩祭齋居》詩：齋宮路寢左，大祀乃遷居。一歲率三度（南至上辛雩祭凡三，大祀齋此），此心弗改初。春霖沾綠野，和旭靜丹除。天貺今年疊，持盈益畏予。
乾隆二十二年禦製《齋居》詩：鶉首星臨次，羲車日最長。辨方慎水火，協紀驗柔剛。雞漏報遲箭，龍舟罷遠塘。遄臻緣毖祀，詎為度端陽（是日正值端陽節也）？
乾隆二十四年禦製《雩祭齋居疊去歲韻》：又逢齋宿一回思，今日多慚是昔時。豈似春膏沾去歲？正當雨澤歎愆期。綢繆預計穀其湧，劑酌先商政所宜（時發京倉於五城分糶，命司事者不拘穀數，不限時日，俟價甚平乃已。又先期籌運豫東麥十二萬石至京並糶，且敕運河水次不得以預備剝漕封禁商舶，俾裕民食）。儻得微誠通帝鑒，早施恩澍沐甘滋。
又禦製《北郊齋戒進宮》詩：以我迫愁旱，慈懷亦不紓。右壇祈霖罷，返蹕諮興居。遲日北至臨，大祀躬承諸。預期致虔齋，複此歸彤盧。細雨雖略沾（廿五日微雨），霈渥何有乎？憶昔承恩命，代祭數歲餘（雍正九年以後，北郊大祀，每承命恭代，然無歲不禱雨，雨壇亦命代拈香，回思昔況，益切今愁）。北方例多旱，望澤無歲無。爾時廑分憂，詎今憂萃予！計窮乃返本，嗟哉懷始初。
乾隆二十六年禦製《祈穀齋居即事》詩：祈穀此致齋，偏欣值穀日。晴和葉嘉占，遷坐孚顒謐（殿名，大齋乃居之）。鴛瓦積雪鋪，雞樹韶光櫛。寶勝扶綺疏，不問知元吉。新正簡幾務，省躬益精密。聖狂一念間，應違千里疾。重熙固此時，保泰如虞失。昊貺信有徵，心存祗無逸。
乾隆二十八年禦製《齋居即事》詩：低田甫得種，高田已出秧。麥有結穗者，有才三寸強。望雨雖未迫，愁乃倍徬徨。災沴洊臻後，亟待接青黃。雩祭舉龍見，希霈甘膏滂。然非至太甚，不敢禮異常（每當雩祭望雨甚時，或徹大駕不禦輦。舊歲霖潦之餘地實潤，得數寸雨即佳，不致旱甚，故一切禮儀如常。心雖愁望，亦不矯情為過甚之舉）。心則慚甚焉，惠寧籲昊蒼。
乾隆三十二年禦製《祈穀齋居》詩：上歲雖占三日晴（吳諺以正旦三日連晴為三朝紅，占年大有），吾方盼雪意殷縈。情知春月長才數（上聲），眼望冬朝過已驚。澤欲早沾自我始，恩宜下逮驗民生。篪原徹樂楣懸炬，紫禁清宵未解怦。
乾隆三十三年禦製《辛祭齋居》詩：民以食為天，祈穀重民事。幸園奉慈豫，還宮凜大祭。齋居肅遷坐，政簡澄心意。庶務可暫屏，軍郵即批示（時正值我軍征緬甸蠻結，連破其寨，直抵宋賽，已近阿瓦城，日望捷音之至）。丙夜亦夙興，渴望捷音至。
乾隆三十五年禦製《夏至齋居》詩：兩朝連兩夜，時霽複時陰。總未沾尺澤，越教愁寸心。景還因憶昔（北方常年逢夏至齋，仍望雨者多），候實迫於今。翹望勞雙目，豐隆曷惠霖？
乾隆三十六年禦製《祈穀齋居》詩：齋必坐居遷，仍於左個焉（齋宮在乾清宮左）。新正政方簡，首祭意彌虔。冬澤雖雲被，春膏亟欲連。同雲時聚散，顒望又殷然。
乾隆三十七年禦製《齋居對雪詩（冬至月廿五日）》：昨日同雲徹夜濃，侵晨密雪灑銅龍。乍疑春絮飛宮柳，疊見冬花冒禁鬆。霏喜萬年介釐祝（廿五日）為慈壽正節，雖以齋居，不獲進祝，而恰值祥霙送喜，慶洽璿闈，尤深額抃，致齋一意篤孚顒。稠繁天惠何修沐，戒滿撝擅謙滋勵恭。
乾隆三十八年禦製《齋宮對雪》詩：夜雪欣聞為（去聲）夙興，密飄徐灑午猶仍。正當齋日慰顒念，況值穀辰慶美征。飛處鳳樓渾欲隱，積餘雞樹已知增。算來三白真如數（昨歲孟冬仲冬及此凡三沾渥澤），天眷欽承意倍兢。
乾隆三十九年禦製《四月朔日齋居》詩：三春倏已過，孟夏又來臨。所幸沾膏雨，無能惜寸陰。遷居有常例（大齋於宮內齋宮居信宿，預日詣壇），變食為清心。政簡雖餘暇，仍勞盼捷音（我師臨賊巢甚近，益切望捷音之至）。
又禦製《齋宮夜雪六韻（十一月十七日）》：午雲蔽金烏，夜雪灑銅龍。渥澤迎長至，殷希慰半冬（入冬已月半，雖曾微雪，不似此優渥）。隔窗想浩浩，積閣願重重。不寐消清漏，忘言聽遠鍾。寢衣身敢適，側席意彌顒。難說麥根固，艱哉憶在農（雪培冬麥，此恆理也。聞畿南河間一帶秋旱，鮮種冬麥。惟望雪澤優渥，地潤或可早種春麥耳）。
乾隆四十年禦製《宿齋宮即事》詩：星惟辰見月惟陽，宮漏聲遲日正長。仍似昨年斯望捷（昨歲雩祭齋居，時阿桂正當深入，擬派兵六路分攻，急盼捷音之至。齋居詩曾及之。今歲宿齋宮，阿桂奏至，現與明亮訂期會剿，三四日內即可進兵，冀速集事。阿桂距賊巢咫尺，轉瞬搗穴擒渠，且與明亮夾攻尤為事半功倍。茲以集勳在邇，盼望捷音更切），敢雲春雨已占祥。每因閑暇廑無逸，曰奉居諸運有常。孰謂值齋方事簡，書呈四庫勘猶忙。
乾隆四十一年禦製《祈穀齋居》詩：遷坐居左個，大齋異燕（去聲）時。戒辛清口味，簡政謐神思。戶換宜春字，屏多望捷詩（去歲齋居有題壁率多盼捷句、「幾回清詠不勝慚」之句）。幸哉圍賊穴，仍急盼紅旗（阿桂奏已統兵直搗噶喇依，圍其四面，即日便當掃穴擒渠，紅旗迅至）。
乾隆四十二年禦製《祈穀齋居疊去歲舊韻》：去歲捷希候（去歲此時正當阿桂等攻圍噶喇依，將得，是以盼捷尤切），今年功蕆時。無非賴天助，益覺凜予思。紫閣戰圖畫，彤墀齋宿詩。事平惟望稔，祥正肅青旗。
又禦製《齋居》詩：北至應齋居，日長蘊炎暑。優霖已過旬（是月初三日雨），晴曦熾軒宇。廣廈尚鬱蒸，小民怨如睹。曰豫驗咎徵，踟躕不遑處。大田亦需澤，又複望甘雨。
又禦製《冬至齋居》詩：嬗代無刻停，窮陰陽欲複。大祀莫大茲，齋居致虔肅。明衣例即吉（二十七月內常服純素，遇齋戒則服色從吉，視祝版及詣壇則仍服龍袞，所以昭誠敬也），所為祈天福。詎緣一己邀，實廑萬民篤。江南及秦西，六霙報深沐。齊豫晉畿內，偏被未優渥（上下兩江均於十一月初五日得雪三四五六寸不等，已據高晉奏報。是日畢沅亦奏陝西各屬於十一月初四五日密雪優沾，至山東、河南、山西、直隸，雖亦報得雪，而未能普遍。京城則月初僅飄微霰，目下雖非急盼之時，亦祈佑沛祥霙以征農慶雲）。以此益顒恩，敢謂候非促。凡事豫則立，汜勝心殷卜。
乾隆四十三年禦製《祈穀齋居》詩：首祭重祈辛，遷居左個寅。農占晴葉穀，春複昨成人（初七日立春）。常服易其素（齋居不應服素，因從向例易常服），新禧為此民。皇州真富庶，爆竹達楓宸。
又禦製《齋居即事》詩：去歲遭大故，三月三逢雨。稍釋憫民愁，實切思親苦。今年正二月，雪澤頗優睹。暮春之四日，三寸猶沾土。其後清明風，果應四十五（今歲清明日有風，而農諺雲：「清明風刮土，連綿四十五。」故望雨日益殷切）。即今望雨切，日甚一日數。信我憂勞人，意合恆淒楚。
乾隆四十四年禦製《祈穀齋居》詩：新正哉生魄（六日得辛，初三日即致齋），遷坐居齋宮。本是徹懸久，而值易服恭（二十七月之內，常時仍素服，遇大齋則易吉服，所以致敬也）。為民祈農祥，守禮敢從躬？自我望雪來，忽忽過三冬。昨知晉豫沾，屢霈複山東。奈何畿輔間，曾未時霙逢？茲當祈年殿，大祀對昊穹。事簡益幾敕，恩籲增心顒。晚宇布春雲，曷惠六花濃！
〔臣等謹按〕　齋宮禦製詩謹繹有關紀述祀典者恭載卷內，餘不備錄。
齋宮之東為毓慶宮，前為祥旭門，再南為前星門，入門為敦本殿。（《國朝宮史》）
〔臣等謹按〕　敦本殿後即毓慶宮正殿，今為諸皇子所居。
月華門之西為西一長街，南即內右門，中為近光右門，北為長寧右門，轉東即瓊苑西門也。由近光右門而北，向東之門凡三，曰鹹和右門，廣生右門，大成右門。鹹和右門之西相對為純佑門，中間南向者曰永壽門，門內為永壽宮。（《國朝宮史》）
〔臣等謹按〕　順治十二年重建永壽宮，前殿恭懸皇上禦書額曰「令儀淑德」。
廣生右門之西相對為崇禧門，中間南向者曰翊坤門，門內為翊坤宮。（《國朝宮史》）
〔臣等謹按〕　順治十二年重建翊坤宮，前殿恭懸皇上禦書額曰「懿恭婉順」。後殿額曰「懋端壼教」。聯曰：「德茂椒塗綿福履，教敷蘭掖集嘉祥。」皆禦書。
大成右門之西相對為長泰門，中間南向者曰儲秀門，門內為儲秀宮。（《國朝宮史》）
〔臣等謹按〕　順治十二年重建儲秀宮，前殿恭懸皇上禦書額曰「茂修內治」。
儲秀宮之西為西二長街，南則螽斯門，北則百子門也。街西與純佑門相對者曰嘉祉門，再西為啟祥門，中間南向者亦曰啟祥門，門內為啟祥宮。（《國朝宮史》）
〔臣等謹按〕　康熙二十二年重建啟祥宮，前殿恭懸皇上禦書額曰「勤襄內政」。
崇禧門相對者曰敷華門，再西為綏祉門，中間南向者曰長春門，門內為長春宮。（《國朝宮史》）
〔臣等謹按〕　康熙二十二年重建長春宮，前殿恭懸皇上禦書額曰「敬修內則」，後殿額曰「德協坤元」，西室額曰「德洽六宮」。皆禦書。
長春門相對者曰鹹寧門，再西為永慶門，中間南向者曰鹹福門，門內為鹹福宮。（《國朝宮史》）
〔臣等謹按〕　康熙二十二年重建鹹福宮。前殿恭懸皇上禦書額曰「內職欽承」，聯曰：「敬順禔躬吉，溫恭受福宜。」後殿額曰「滋德含嘉。」聯曰：「天倪超萬象，神氣領三無。」東室額曰「琴德{移}」，西室額曰「畫禪室」，皆禦書。

