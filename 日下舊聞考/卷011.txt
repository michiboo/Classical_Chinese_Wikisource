外朝之制，午門內東西兩廡各二十二間，皆崇基。東廡之中為協和門，西廡之中為熙和門，門各五間，東西向。兩廡之北，正中南向者為太和門，九間三門，重簷，崇基，石闌，前後陛各三出，左右陛各一出。門前列銅獅二，其南環以金水河，跨石樑五，即內金水橋。（《大清會典》）
〔臣等謹按〕　午門內東西兩廡，東為稽察上諭處及內閣誥敕房，西為繙書房及起居注公署。東南隅為內閣公署，西南隅舊為國史館，今為膳房庫，俱詳見官署門內。金水橋之水由神武門西地溝引護城河水流入，沿西一帶經武英殿前，至太和門前，是為內金水河，復流經文淵閣前，至三座門從鑾駕庫巽方出紫禁城。
太和門左右各一門，皆南向，左曰昭德，右曰貞度，門各三間。（《大清會典》）〔臣等謹按〕　昭德、貞度兩門廡為侍衛直宿處，詳見官署門。
太和門之內東西兩廡各三十二間，東廡之中為體仁閣，西廡之中為弘義閣。東廡之北為左翼門，西廡之北為右翼門，各五間，皆東西向。（《大清會典》）
〔臣等謹按〕　體仁閣、弘義閣兩廡為內府銀、皮、段、衣及瓷、茶六大庫，詳見官署門。
太和殿基高二丈，殿高十有一丈，廣十有一間，縱五間。上為重簷垂脊，正吻二，旁吻四。前後金扉四十，金瑣窗十有六。殿正中一間設御座。殿前為丹陛，環以白石闌，陛五出各三成，列鼎十有八，銅龜銅鶴各二，日圭、嘉量各一。丹墀為文武官行禮位，範銅為山形，鐫正從一品至九品清、漢文，東西各二行，行十有八，列於御道兩旁。（《大清會典》）
〔臣等謹按〕　康熙八年重建太和殿，三十四年再建，皇帝大朝禦焉。每歲元旦、冬至、萬壽三大節及國家有大慶典，則御殿受賀。凡大朝會、燕饗、命將出師、臨軒策士及百僚除授謝恩皆禦焉。其元日筵宴之禮，歲不常舉。惟乾隆三年筵宴一次，又十五年二十五年三十五年俱以恭遇萬壽大慶舉行。至殿試策士則列試於殿前丹墀。恭遇圜丘大祀前一日，皇帝於殿內視祝版，祈穀常雩大祀亦如之。殿內皇上御題額曰「建極綏猷」。聯云：「帝命式於九圍，茲惟艱哉，奈何弗敬；天心佑夫一德，永言保之，遹求厥寧。」
凡大朝之禮，元日長至次日萬壽聖節皆豫月由部疏請御殿受賀。得旨，先期戒百執事。至日五鼓，鑾儀使率官校至太和殿前陳法駕鹵簿，樂部率和聲署陳樂懸，儀製司郎中奉在京王公百官賀表入殿內陳左楹表案，內閣中書奉筆硯陳右楹案上，皆退。質明，鴻臚官引王公暨一二品官入右翼門，引三品以下官入左右掖門，東班由昭德門，西班由貞度門，外國使臣從西班，咸入就位立。禮部堂官二人詣乾清門奏請御殿。午門鳴鍾鼓，領侍衛內大臣二人率豹尾班執槍，侍衛十人，佩刀侍衛十人，立於乾清門外。禮部堂官二人立於乾清門階下，前引大臣十人立於太和殿後階下祗俟。導引皇帝乘輿出乾清門，後扈內大臣二人及御前乾清門侍衛從。禮部堂官二人恭導由保和殿禦中和殿座，侍班導從官於殿前行三跪九叩禮，不讚。禮畢，侍班官趨出，各就班位立。賀興，禮部堂官二人暨十大臣前導後扈如初。中和韶樂作，皇帝御太和殿，升寶座，導從官各就位立，樂止。鑾儀衛官進至中階之右，三傳鳴鞭，階下三鳴鞭。退，復位。鳴讚官讚排班，丹陛大樂作，鴻臚官引王公百官各就拜位。班齊，讚進，眾進，讚跪，眾跪。讚宣表，宣表官入殿左門，詣表案前奉表出，大學士二人同至殿簷下。宣表官正中北面跪，大學士二人左右跪，展表。樂暫止。宣表官宣訖，奉表還於案，復位立，樂作。鳴讚官讚叩興，王公百官行三跪九叩禮畢，樂止，引退，復位立。次引外國使臣就拜位，樂作，讚跪叩興，各行三跪九叩禮畢，樂止，引退，復位立。賜群臣坐，諸王公由殿左右門入，大學士由殿左門入，就位，內大臣等各就本位立，均跪，行一叩禮，坐。賜王公以下，文官三品、武官二品以上暨外國使臣茶，受茶及坐飲畢，皆行一叩禮。鑾儀衛官傳鳴鞭如初，眾皆興，階下三鳴鞭，賀興，中和韶樂作。還宮，樂止，鴻臚官引王公百官各以次退。（《大清會典》）
頒詔之禮，禮部鴻臚寺官豫設詔案於太和殿內左楹之南及丹陛正中，鑾儀衛設黃蓋雲盤於丹墀內，龍亭香亭於午門外，工部豫設金鳳朵雲於天安門上堞口正中，設宣詔台於東第一楹，設黃案於台上，奉詔宣詔各官咸朝服恭俟，領催耆老咸齊集天安門外金水橋南。屆時內閣學士奉詔至乾清門，恭用禦寶畢，奉至太和殿，陳於東案。皇帝御殿，群臣朝賀，行禮畢（儀別具），大學士一人入殿左門詣案，奉詔由中門循左闑出，至殿簷下，授禮部尚書。禮部尚書跪受，興，由中階左降，至丹陛正中陳於案，行一跪三叩禮。跪奉詔興，由中階降置雲盤內。禮部儀製司官奉雲盤，張黃蓋，由中道出。太和門文武百官由昭德門、貞度門隨出。詔至午門外，禮部官奉雲盤設龍亭內，鑾儀校舁亭，前列禦仗，導引樂作。禮部尚書率屬隨至天安門登城，陳詔書於宣詔台案上，文武各官於金水橋前按翼序立，鴻臚官讚排班，文武官按班次北面立，領催耆老序立於後。宣詔官登台西面立，鴻臚官讚有制。眾皆跪。宣詔畢，文武各官領催耆老均聽，讚行三跪九叩禮。奉詔官奉詔承以朵雲，由金鳳銜下，禮部官祗受，仍設龍亭內鑾儀校舁行，前列黃蓋禦仗，導迎樂作，由大清門出至禮部。禮部尚書、侍郎率屬跪迎於儀門，陳詔於大堂，行三跪九叩禮畢，恭鐫詔書，謄黃頒行天下。（同上）
凡命將之禮，皇帝命大將軍統帥軍旅，擇吉出師，先期臨軒授敕印。是日鑾儀衛陳法駕鹵簿，大將軍率從征諸將咸采服，集午門外。內閣豫陳敕印於太和殿內東旁黃案。皇帝御殿，王公百官咸朝服侍班。鴻臚官引大將軍出左階，升至殿簷下。大學士一人奉敕，一人奉印，出授大將軍。大將軍跪受，轉授內閣官跪接畢，行三跪九叩禮興，隨奉敕印官降左階出太和門中門，皇帝還宮。至日遣官祗告於奉先殿，所司張黃幄於長安左門外，設御座。皇帝率大將軍詣堂子行禮拜纛，均如儀，禮畢，禦黃幄，升座，賜大將軍卮酒。大將軍跪受，飲畢，屬櫜乘馬。文武大臣承詔餞於郊，設祖帳。禮、兵二部堂官奉茶。大將軍率從征將士望闕謝恩，乃率大軍進發。既蒞營，申明軍令，肅隊啟行。（同上）
乾隆十四年御製《季夏視朝》詩：詰旦奎中夜易闌，罘罳曙色上金鑾。宮懸樂應林鍾律（舊制，凡御殿奏樂皆用黃鍾為宮。朕定以三大節用黃鍾，其常月視朝用旋相為宮之法，六月即用林鍾為宮，始無啞鍾之誚雲），拜舞班齊九品官。何必舍人稱絕唱？所希多士副其難。漫言例事鴻臚掌，拱手垂衣敢自安。
乾隆十七年御製《暮春太和殿視朝》詩：詄蕩天門開曙曦，彤墀香靄露華滋。禮章樂亮誠何有？拱手垂衣念在茲。百辟都遵博士製，七言誰繼舍人詩？昭容已褻貂榼僭，未可明廷讚盛儀（唐詩有「戶外昭容紫袖垂」之句。明製司禮監預朝會，本朝一革陋製，惟用外廷諸臣執事。朝儀肅清，誠善製也）。
乾隆二十二年御製《冬日視朝》詩：百寮劍佩集明廷，班末陪臣讚謁聆（是日哈薩克使臣行禮）。黃道星辰聯畢昴，小陽節候靄元冥。東鶼西鰈誰分域（琉球使臣適亦隨班叩闕）？北極南荒一太寧。遠服邇安心敢肆？敬天勤政訓聰聽。
乾隆二十五年御製《太和殿朝會庸作歌》：晨參晝會肅朝儀，正殿春融赤羽旗。考夏綜周原舊典，憂球舞籥迓新禧。十年一舉寧為數（正殿朝會雖舊典，然率不舉行。庚午以平定金川，又朕四旬之慶，故一舉行。茲西師武成，綏服回部，拔達克山安集延哈薩克布魯特皆稱臣入貢，兼值五旬大慶，故命循例宴饗）？萬國來同倍切寅。吏治民生廑宵旰，問方詎止藉斯時？祥花瑞葉玉樓棲，慶恰占年景福禔。耆定不期來默克，安和惟是洽群黎。漫陳漢殿魚跳水，卻聽天方鳳奏西（時將軍兆惠自葉爾奇木得回部樂，奏送適至，因命於大饗所陳諸部末肄之。其器有大小鼓、簫管、提琴、洋琴之屬，其伎有倒刺都盧及承碗轉碟之屬）。簪筆誰成元會賦？持盈應悉敬彌躋。
乾隆二十六年御製《季夏太和殿視朝》詩：一夜陰晴雲未消，朝氛斂盡旭光昭。或緣敬事蒙天佑，雖喜宜農戒意驕。恭己奉三欽扆禦，宅中圖治慎衣宵。林鍾東序聲韶樂，應月詳求律呂調（先是設朝皆用黃鍾宮，樂部奏定十二月各用其律，從之）。
乾隆三十一年，御製《太和殿視朝》詩：五更微雨雞鳴止，袞袞千官肅侍儀。金鼎煙中三殿曙，林鍾律裏八音披（中和韶樂六月律應林鍾）。升遷畢謝萃朝彥，職貢例瞻引海夷（時暹羅國貢使在京，例於御殿日引行禮）。蕆事更衣向西苑，出城欲趁曉涼宜。
乾隆三十六年御製《太和殿視朝》詩：曈曉闕啟芙蓉，香擁金爐露氣濃。禮具以時臨黼座，樂鳴應月奏林鍾（六月以林鍾為宮，鎛鍾擊以起樂，編鍾從之）。敢雲會極還歸極？惟奉天宗與地宗。三十六年斯一誌，遑因日久懈虔恭。
〔臣等謹按〕　節年視朝俱有御製詩，謹繹有關紀述事實者，恭載卷內，餘不備錄。
乾隆十七年御製《御殿臚唱有作》：秋榜原春榜，恩科乃特科。慈寧欣壽永，師濟冀材多。大對誰忠告？旁求此廣羅。午門開詄蕩，日麗小春和。
乾隆二十六年御製《四月二十五日御殿傳臚紀事》詩：雅化作人祝壽慈，金階臚唱麗晴曦。既求真學頒新製，亦體常情改近期（去歲以磨勘需日，定於五月五日殿試，初十日傳臚。茲念多士守候時久，命速行磨勘，於四月二十一日殿試，二十五日傳臚）。公舉不教存己見，明揚還預定其辭（命讀卷者毋得存己見，俟榜後別令大臣覆勘去取同異。又新定引見之例，然先進其文，朕就其文定甲乙後，乃令按名引見。於是殿試之制簡而益備矣）。西人魁榜西平後（今歲狀元陝西韓城縣人王傑，國朝百年以來乃創見也），可識天心偃武時。
乾隆三十一年御製《御殿傳臚》詩：三年一舉右文儀，未可尋常例視之。眾對策皆攄所學，親掄頌在不忘規（昨閱前列十卷，親為掄定，條對雖皆詳贍，而原擬之第六卷尚知頌不忘規，因特擢第一）。或逢甘雨隨金榜（時頗望雨），且喜微風靖彩旗。必有真材濟實用，殷吾渴念佇於茲。
乾隆四十六年御製《御殿傳臚六韻》：龍虎傳臚唱（是日恰值戊辰），太和曉日暾。國朝經百載，春榜得三元（我朝開國百四十年以來，會、狀聯元及鄉試、殿試兩元者已不乏人，而三元尚未見。昨會試榜發，第一名錢棨即鄉試解元，及廷對又復舉首。不特科名之盛，亦覘文運之隆雲）。文運風雲壯，清時禮樂蕃。載諮申四義（昨策士以「愛民勤政」、「吏治民風」、「學術真偽」、「弼教協中」四條為問），敷奏近千言。詎止求端楷（廷試對策，讀卷官例於佳卷中取書寫端楷者擬置前例。錢棨此卷列於第四，因其條對較諸卷詳切，特拔第一。既而開彌封視之，乃知其為會元也）？所期進讜論。王曾如可繼，違弼我心存。
〔臣等謹按〕　節年御製傳臚詩，謹繹有關紀述事實者恭載卷內，餘不備錄。

