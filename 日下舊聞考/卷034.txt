〔原〕　午門內居中向南者曰皇極門，即奉天門也，左曰弘政門，即東角門也，考選鴻臚則在此焉。右曰宣治門，即西角門也，西向曰歸極門，即右順門也，東向曰會極門，即左順門也。（《蕪史》）
〔原〕　奉天門常朝御座後，內官持一小扇，金黃絹包裹之。聞之故老云：非扇也，其名卓影辟邪，永樂間外國所進。（《菽園雜記》）
〔補〕　奉天門禦朝，上坐定，內使捧香爐，上刻山河之形，置榻前，奏云：「安定了。」（《宏藝錄》）
〔原〕　常朝舊制，每日禦皇極門決事，御座謂之「金台」。既升座，錦衣力士張五傘蓋、四圍扇，自東西陛升立座後左右。兩內使，一執蓋升立座上，一執武備雜二扇立座後正中。武備之制，一柄三刃，而圈以鐵線，裹以黃羅袱，如扇狀，用則線圈自落而三刃出焉，防不虞也。（《西垣筆記》）
〔原〕　曆日之頒，太祖定於九月之朔。其後改於十一月之朔，分賜百官，頒行天下。繼又改十月朔。是日御殿，比於大朝會，一切士民拜於廷者，例俱得賜。（《野獲編》）
〔原〕　倪元璐《皇極門頒曆》詩：鳳闕開彤旭，猊爐散紫煙。六階齊度緯，七政轉璣璿。甲曆龍躔改，寅賓象魏懸。明時功在革，資始義承乾。黑帝威初試，青皇位早傳。周官新月令，甘氏舊星篇。人繼羲和後，書成蓂莢前。庚先三日戒，貞下一元旋。圖籙符垂赤，干支德應元。興王惟省歲，太史又編年。賜出黃星曜，披看綠字鮮。因知天曆數，如日起虞淵。（《憶草》）
〔原〕　皇極門外兩廡四十八間，除曠八間，實四十間。東二十間為實錄、玉牒、起居諸館，及東閣會坐，公揖在焉。西二十間，上十間為諸王館，下十間則會典諸館也。定王書堂在西第六間，為讀書處，第五間懸先師孔子畫像，四配侍側，蓋摹吳道子筆也。及永王出閣，因移定王第四間，而永王在第六間。（《愨書》）
〔原〕　洪熙元年六月，上聽政於西角門。（《仁宗實錄》）
〔原〕　故事，文武群臣朝親王於奉天門東廊。今之皇極門東也。（《東曹筆疏》）
〔原〕　皇極門內居中向南者曰皇極殿，即奉天殿也，左向西者曰文昭閣，即文樓也，右向東者曰武成閣，即武樓也。殿之兩旁東曰中左門，西曰中右門。（《蕪史》）
〔原〕　奉天殿，永樂十五年十一月建。（《明典彙》）
〔臣等謹按〕　《明史》，永樂四年，詔以明年建北京宮殿。八年七月，至北京，禦奉天殿受朝賀。十二年八月，至北京，禦奉天殿受朝賀。則十五年之前已兩禦北京之奉天殿矣。蓋明祖定大朝會正殿曰奉天。永樂時建都，遂仍其名，至是撤而新之，殿製皆自是年更定雲。
〔原〕　北京奉天殿兩壁鬥栱間繪真武神像。（《蓬窗日錄》）
〔補〕　永樂十八年，三殿工畢，上召漏刻博士胡卜之，布算訖，奏曰：明年某月某日午時當毀。上大怒，囚之。至期獄卒報午過無火，胡服毒死，則午正三刻也。殿果焚，上甚惜之。（《明卓異記》）
〔原〕　永樂十九年四月庚子，奉天、華蓋、謹身三殿災。（《明成祖實錄》）
〔原〕　正統五年三月，建奉天、華蓋、謹身三殿，乾清、坤寧二宮。初，太宗皇帝營建宮闕，尚多未備。三殿成而復災，以奉天門為正朝。至是修造之，發現役工匠操練官軍七萬人興工。六年九月，三殿兩宮成。十月，賜太監阮安、僧保金銀絲鈔，都督同知沈清封修武伯，工部尚書吳中加少師，太僕少卿馮春、楊青俱升工部左侍郎。（《明英宗實錄》）
〔臣等謹按〕　洪熙元年正月，禦奉天門受朝。見《明史》本紀。
〔原〕　嘉靖三十六年四月丙申，雷雨大作，戌刻火光驟起，由奉天殿延燒華蓋、謹身二殿，文武樓，奉天、左順、右順及午門外左右廊盡毀。（《明世宗實錄》）
〔原〕　嘉靖三十六年四月十三日，奉天等殿門災。是日雷雨大作，火光驟起，由正殿延燒至午門，樓廊俱燼。（《湧幢小品》）
〔原〕　四月二十七日，奉御劄，先作朝門午樓。八月二十七日興工，戊午八月三日大朝等門成，奏告太廟。（《古和稿》）
〔原〕　三十七年，重建奉天門成，更名曰大朝門。（《明典彙》）
〔臣等謹按〕　嘉靖三十六年，帝以殿名奉天，非題扁所宜用，宜更定以答天庥。明年重建奉天門，更名曰大朝門。見《明史·輿服志》。
〔補〕　嘉靖丁巳四月，三殿二樓十五門俱災。文武大臣會議修建。海鹽鄭公曉時協理戎政，率營軍三萬人打掃火焦。鄭公曰黃司禮：「磚瓦木石不必盡數發出。如石全者半者，一尺以上者，各另團圍就便堆積，白玉石燒成石灰者，亦另堆積，磚瓦皆然。」不數日，工部欲改修端門外廊房為六科並各朝房，午門以裏，欲修補燒柱牆缺，又於謹身殿後，乾清宮前，隆宗、景運二門中砌高牆一道，攔斷內外。內監工部議從外運磚、運灰、運黃土調灰，一時起小車五千輛，民間騷動。公告黃司禮曰：「午門外堆積舊磚石並石灰無數，可盡與工部修端門外廊房，其在午門以內者，可與內監修理柱空並砌乾清宮前牆。」黃甚喜。公又曰：「修砌必用黃土。今工部起車五千輛，一時不得集，況長安兩門、承天、端門、午門止可容軍夫出入，再加車輛，阻塞難行。見今大工動作，兩闕門外多空地，可挖黃土用，卻命軍搬焦土填上，用黃土蓋三尺，豈不兩便？」黃曰：「善。」公曰：「午門以裏台基壞石移出長安兩門甚遠，今厚載門修砌剝岸，若命軍搬出右順門，由啟明門前下北甚近，就以此石作剝岸填堵，不須減工部估料，但省軍士勞力亦可。」黃又曰：「善。」公曰：「舊例，火焦本軍搬送琉璃、黑窯二廠，往回四十里，今焦木皆長大，不惟皇城諸門難出，外面房稠路狹，難行難轉。況今災變，各門內臣小房非毀即拆壞，必須修蓋，方可容身。莫若將焦木移出左右順門外，東西寶善、思善二門前後，並啟明、長庚兩長街，聽各內臣劈取焦皮作炭，木心可用者順便取去，各修私房，以皇城內物修皇城內房，不出皇城四門，亦省財力。」黃又曰：「善。」（《鄭端簡年譜》）
〔原〕　己未十月十日，三殿興工，庚申四月二日上樑。（《古和稿》）
〔原〕　四十一年九月，三殿成，改奉天殿曰皇極，華蓋殿為中極，謹身殿為建極。文樓曰文昭閣，武樓曰武成閣。左順門曰會極，右順門曰歸極，奉天門曰皇極，東角門曰弘政，西角門曰宣治。詔曰：「人君建中建極，乃敘疇錫福之基；臣民會極，實欽若從乂之道。特崇表正，用迪訓行。」（《明世宗實錄》）
〔臣等謹按〕　明之華蓋殿即中極，今建為中和殿，謹身殿即建極殿，今建為保和殿。
〔原〕　三殿規制，自宣德間再建後，諸將作皆莫省其舊。而匠官徐杲能以意料量，比落成，竟不失尺寸。（《明世廟識餘錄》）
〔原〕　萬曆二十五年六月戊寅，歸極門火，延燒皇極等殿，文昭、武成二閣迴廊皆燼。（《明神宗實錄》）
〔原〕　天啟五年八月戊戌，皇極殿豎金柱，九月甲寅門工成。七年二月己亥，迎建極殿金梁。乙巳，建極殿升梁。五月辛未，命工部尚書薛鳳翔迎中極殿金梁，分遣尚書楊夢袞於神木廠，孫傑於廣渠門，崔呈秀於正陽門，王之臣於大明門，郭允厚於午門，周應秋於皇極門行祭告禮。己卯，中極殿升梁。八月乙未，中極殿、建極殿插劍懸牌，三殿開工。自天啟五年二月二十三日起，至七年八月初二日報竣。（《明熹宗實錄》）
〔原〕　沈德符《天啟宮詞》：萬方輻輳助雕甍，觀闕峨峨壯帝京。趙鬼不須重誦賦，柏梁未燼建章營。（《清權堂集》）
〔原〕　京城皇極門且成，而金柱明梁非圍尺極大者不中，時川貴采辦，在在告困。適通惠河道工部郎陸澹園以天津至海兩岸平沙葭葦之地，有曆朝大楠木漂沒者悉為搜發，至一千有奇。其中樑柱圍尺者一百五十有七，約省金錢二百餘萬。（《見隻編》）
〔增〕　萬曆四十三年八月庚戌，重建三殿。（《明史·神宗紀》）
〔原〕　皇極殿九間，中為寶座，座旁列鎮器。座前為簾，簾以銅為絲，黃繩係之，簾下為氈，氈盡處設樂。殿兩壁列大龍櫥八，相傳中貯三代鼎彝，櫥上皆大理石屏，每遇正旦、冬至、聖壽則禦焉。先一日，尚寶司設寶案於座之東，鴻臚寺設表案於殿東中門外，主客司設外藩貢方物案於丹陛左右，欽天監設定時鼓於文樓上，教坊司設中和韶樂於殿內東西，設大樂於皇極門內東西，俱北向。至期，錦衣衛陳鹵簿儀仗於丹陛丹墀東西，設羽扇於殿內東西，陳車輅步輦於皇極門丹墀中道，北向。金吾等衛列甲士軍仗於皇極門外、午門外丹墀東西，旗手衛設金鼓於午門、皇極門外，御馬監設仗馬，錦衣衛設馴象於文武樓南，東西相向，欽天監設報時位於丹陛之東。鼓初嚴，百官朝服班午門外。鼓次嚴，百官次第由左右掖門入，詣丹墀序立，鳴鞭卷簾。鼓三嚴，導駕官前導，尚寶司捧寶前行，樂作，奏飛龍引之曲，上袞冕升座。外讚排班，班齊鞠躬。大樂作，奏風雲會之曲，再奏慶皇都之樂，三奏喜昇平之樂。讚搢笏鞠躬舞蹈，讚跪唱山呼，讚出笏，俯伏四拜興。禮畢鳴鞭，奏賀聖明之樂，駕興，尚寶司捧寶、導駕官前導至中和殿，駕還宮。（《春明夢餘錄》）
〔原〕　太祖初定大朝會，正殿曰奉天殿，門名亦如之。其後文皇營北京，遂仍其名。毀於火，世宗更其名曰皇極，而華蓋殿則曰中極，謹身殿曰建極，蓋取《洪範》之義。議者以為《洪範》更有六極，字樣相同，意義不美。然上方親定禮樂，薄視百王，少忤即獲罪，無救正者。至隆慶初元，御史張請改仍太祖舊號。時高儀為大宗伯，以為皇考所定，且遺詔中多所釐正，獨不及殿名，乞存之，以表三年無改之義，遂不果易。按，太祖「奉天」二字實不可易。《祖訓》中雲，皇帝所執大圭，上鏤「奉天揚祖」四字，遇親王尊行者，必手秉此圭，始受其拜。以至臣下誥敕命中必首雲「奉天承運皇帝」。太宗繼之，一切封拜功臣，必曰「奉天靖難」，其次曰「奉天翊衛」、「奉天翊運」。至列聖所封者無論為功勳，為恩澤，為文武，亦必以「奉天」為號，至今不改。若皇極、建極，本屬一義，而中極尤為無出。考完顏氏上京宮殿，其正寢名乾元殿，蓋襲唐代舊號，至天眷元年改名皇極殿，則先有稱之者矣。（《野獲編》）
〔原〕　劉效祖詩：元會初分庭燎光，君王親禦紫霞觴。不知五夜春多少，白日猶聞蠟炬香。（《念庵詩集》）
〔原〕　中左門之左小廂房有扁曰德政殿。崇禎十五年五月，召諸臣入對，及午賜宮餅各十五枚。（《愨書》）
〔原〕　崇禎十五年八月，上御朝畢，登文昭閣，閣在皇極殿東，上步下閣，禦德政殿，召五閣臣，言：「文昭閣兩旁可建直房，朕不時召對，及講讀有疑問，先生往來亦便。」翌日，遂於閣左右各設直房。（《三朝野史》）
〔原〕　皇極殿之北有滲金圓頂者曰中極殿，即華蓋殿也；再北曰建極殿，即謹身殿也，俱嘉靖四十一年重建，工完改名者也。殿居中向後，高踞三纏白玉石欄幹之上者雲台門也。兩旁向後者，東曰後左門，西曰後右門，即雲台左右門，亦名曰平台也。凡朝對閣臣等官，或於平台，即後左門也。（《蕪史》）
〔臣等謹按〕　明弘治十三年五月，召大學士劉健、李東陽、謝遷於平台，議京營將領。見《孝宗本紀》。
〔原〕　四川石砫女帥秦良玉帥師勤王，召見，賜彩幣羊酒。上製詩旌之曰：「蜀錦征袍手製成，桃花馬上請長纓。世間不少奇男子，誰肯沙場萬里行？」（《崇禎遺錄》）
〔臣等謹按〕　崇禎四年，永平四城失守，良玉奉詔勤王，帝召見平台，賦四詩旌其功。見《明史》本傳。
〔原〕　崇禎十二年九月，命大學士楊嗣昌以原官兼兵部尚書，督師討流寇。賜尚方劍，宴於平台後殿上，手觴嗣昌三爵，賜以詩。（《國榷》）
〔原〕　賜楊嗣昌詩云：「鹽梅今暫作幹城，上將威嚴細柳營。一掃寇氛從此靖，還期教養遂民生。」書用黃色金龍蠟箋，厚如指甲，長四尺餘，闊一尺六七寸，字大二寸餘。後一行署云：「賜督師輔臣嗣昌」，又一行署云：「崇禎十二年九月。」前鈐御筆之章，引首一寶。上方中書一押，大體似「明德」二字合成者。鈐一，表正萬邦之寶。（《籲天錄》）
〔補〕　崇禎丙子八月十六日，上御平台，召諸臣入對。入班天氣晴明，全無雨狀，俄而黃沙蔽天，風霆交發，怒吼不絕，滂沱大雨，雜以迷霧。（《召對記》）
〔原〕　中極殿舊名華蓋，前即皇極，後為建極。崇禎辛巳四月，召對至弘政門，則上已御殿，即魚貫入中左門，循殿左垣，高下可四十級，到中極殿。殿左右辟四大門，上寶座周圍刻金龍形，金色璀璨，禦榻以黃綾衣之。入，分東西班行禮。召對畢，上命賜宴坐，內榼布席，與宴者十三人，各一席。酌用金蓮花杯，杯高大如瓶，圓可四寸，下有三小蒂承之，旁有荷柄。席各三十餘器，席前各二花瓶，中插蓮花。光祿署官八人行酒。祖制，宴群臣多在午門外及文華門外，惟郊祀、慶成宴三品及學士在皇極殿內，而中極，自國初賜宴親王外未有也。至正統後坐禮久廢，今始行之。（《愨書》）
〔原〕　後左門又北東則景運門也，西則隆宗門也，又西向南者則仁德門也。隆宗門之南，東向房一連，名協恭堂，司禮監太監看文書之所也。乾清門外，左右金獅各一，入門丹陛直至乾清宮大殿，左曰日精門，右曰月華門，左小門曰龍光，右小門曰鳳彩。神宗禦居西暖閣，光廟禦居東暖閣，先帝御居西暖閣，今上御居東暖閣。宮之左，端凝殿，尚冠等近侍所司袞冕玉帶類貯此。右，懋勤殿，先帝創造地炕，恆臨御之。（《蕪史》）
〔原〕　正德九年正月，乾清宮火。上自即位以來，每歲張燈為樂，庫貯黃白蠟不足，復令所司買補之。及是，寧王宸濠別為奇巧以獻，遂令所遣人入宮懸掛，皆附著柱壁上，復於宮庭中依簷設氈氁，而貯火藥於中。偶勿戒，遂延燒宮殿俱盡。上猶往豹房省視，回顧光焰燭天，戲謂左右曰：「是好一棚大煙火也。」 （《明武宗實錄》）
〔原〕　正德十六年十一月，乾清宮成，世宗自文華殿入居之。四川道監察御史鄭本公以上入居新宮，上疏曰：「乾清之為宮，八年營構，一旦落成，陛下踐祚之初，適與期會，居安之日，正思危之時也。」上嘉納之。（《明世宗實錄》）
〔原〕　萬曆二十四年丙申三月，乾清、坤寧災，二十五年二月重建。（《春明夢餘錄》）
〔補〕　乾清、坤寧兩宮再建，萬曆二十四年七月初十日開工，至二十六年七月十五日告成。兩宮之外，交泰殿、暖殿、披房、斜廊、乾清、日精、月華、景和、隆福等門及圍廊房一百一十間，並帶造神霄殿、東裕庫、芳玉軒，通共用銀七十二萬。（《冬官紀事》）
〔補〕　乾清、坤寧二宮告成，需石陳設，滇中以奇石四十櫝分製佳名以進：曰「春雲出穀」，曰「泰山喬嶽」，曰「神龍雲雨」，曰「天地交泰」，各大五尺一寸；曰「玉韞山光」，大五尺；曰「河洛獻瑞」，曰「元嶂雲收」，曰「江漢朝宗」，曰「奇峰疊出」，曰「海山朝旭」，各大四尺一寸；曰「錦雲碧漢」，曰「虹臨華渚」，曰「雪溪春水」，曰「群峰獻秀」，曰「麟趾呈祥」，曰「龍翔鳳舞」，各大四尺；曰「一碧萬頃」，曰「雪岩春霽」，曰「雲霞出海」，各大三尺；曰「萬山春曉」，曰「春山煙雨」，曰「百川霖雨」，各大三尺五寸；曰「溪山煙靄」，大三尺一寸；曰「壽山福海」，曰「雲漢麗天」，各大三尺六寸；曰 「湖光山色」，曰「函關紫氣」，曰「春山煙雨」，曰「卿雲絢采」，曰「雲霞出海」，各大三尺五分；曰「龍飛碧漢」，大四尺八寸。山水人物屏石八塊：曰「山川出雲」，大三尺九寸五分；曰「煙波春曉」，大三尺四寸；曰「白雪春融」，大三尺三寸；曰「雲龍出海」，曰「槎泛鬥牛」，各大尺五寸；曰「春雲出穀」，曰 「海宴河清」，曰「振衣千仞」，各大二尺九寸。時歲己亥三月也。（《泉南雜志》）
〔原〕　嘉靖十四年秋，乾清宮左右小殿成，上命禮部尚書夏言擬額。殿東貯冕弁，西藏書史。言擬左曰「端凝」，右曰「懋勤」。上悅曰：「卿所擬取端冕凝旒、懋學勤政義，甚善。」遣中使賜言金幣。（《明典彙》）
〔臣等謹按〕　《春明夢餘錄》，日精門北曰端凝，月華門北曰懋勤，今制端凝殿、懋勤殿、日精門、月華門俱仍舊名。
〔原〕　乾清宮丹陛下有老虎洞，洞背為禦街，洞中甃石成壁，可通往來。帝嘗於月夕率內侍賭迷藏潛匿其內。（《天啟宮詞注》）
〔臣等謹按〕　宮前丹陛下洞道，蓋侍從之人藉以左右往來者。而明之末葉乃用為嬉娛之地，其興居無節，政令不修，甚矣，國祚豈能久乎！
〔原〕　陳悰詩：石樑深處夜迷藏，霧露溟濛護月光。捉得禦衣旋放手，名花飛出袖中香。（《天啟宮詞》）
〔補〕　楊大洪首倡移宮，李選侍出居一號殿。（《黃忠端說略》）
〔臣等謹按〕　《明史·楊漣傳》載，李選侍居乾清宮，漣力請移宮。遂移居仁壽殿。據此，則一號殿即仁壽殿之別名也。
〔原〕　崇禎元年書「敬天法祖」扁額，命司禮監掌印太監高時明懸乾清宮大殿，兩楹書「人心惟危，道心惟微，惟精惟一，允執厥中」十六字。（《崇禎遺錄》）
〔原〕　西暖殿，萬曆七年五月添額，名肅雝殿。至十一年四月，更弘德殿東暖殿。萬曆十一年閏二月，添額弘德殿。本年四月，更昭仁殿。（《明宮殿額名》）
〔臣等謹按〕　元大內東西暖閣為慈福、明仁二殿，明初東為弘德，西為肅雝。至萬曆十一年，更名東暖閣曰昭仁，西暖閣曰弘德。見《明史·輿服志》。本朝因之。
〔原〕　萬曆七年四月，輔臣張居正進肅雝殿箴，上覽而納之，命書於禦屏。十一年四月，大學士張四維等進昭仁殿、弘德殿箴。（《明神宗實錄》）
〔原〕　乾清宮後披簷東思政軒，西養德齋。崇禎五年四月安扁。中圓殿更交泰殿，嘉靖十四年七月添額。（《明宮殿額名》）
〔補〕　王錫爵《思政軒箴》：惟皇睿聖，光嗣丕基。弗寧燕處，有儼若思。厥思伊何？萬幾一日。千里應違，謀之幾席。惟皇立政，欽若昊天。曰雨曰暘，思其或愆。惟皇立政，憲於烈祖。是訓是行，思繩厥武。四海惸婺，政是用康。一夫不獲，我視如傷。殊方皮卉，政是用輯。一夫不戒，作我蟊賊。萬方玉食，思及鋤犁。袞服在禦，思及杼機。筐篚之恩，用思有式。費出無經，乃政之慝。任思勿貳，或蔽其聰。去思勿疑，或撓其公。言逆於耳，思或為利。言遜於心，思或為戾。朝以出政，則思其終。紛更之戒，畫一之從。夕以修令，則思其始。毋詢窾辭，毋眩多指。是之為思，規萬世安。天命不易，為君實難。人亦有言，日中則昃。無疆維休，無疆維恤。思之思之，鬼神通之。戶牖有箴，蒙史誦之。（《王文肅文草》）
〔原〕　乾清宮之北曰交泰殿，則皇后所居也。有中門向後，恆閉而不開。（《蕪史》）
〔原〕　暖閣在乾清宮之後，凡九間。中一間置床三張於房下，即以天橋上左一間之下置床三張於上，又以天橋下左二間之下間置床三張於下，又以天橋上左三間之上間又置床三張於上，又以天橋下左四間之下間置床三張於下，右四間亦如之。天橋即人家樓梯也。凡九間，有上有下，上下共置床二十七張，天子隨時居寢，制度殊異。（《宙載》）
〔原〕　坤寧宮，嘉靖十四年七月添額。東露頂安德齋，崇禎六年四月，更貞德齋。西露頂養正軒。崇禎七年八月安扁。東披簷清暇居，北圍廊遊藝齋，俱崇禎五年十月安扁。（《明宮殿額名》）
〔增〕　坤寧宮東披簷清暇居，崇禎五年十月二十三日安扁，北圍廊遊藝齋同日安扁。（《春明夢餘錄》）
〔補〕　思陵在遊藝堂，一日忽命中官問詞臣曰：「今市肆交易，止言買東西而不及南北，何也？」詞臣猝無以對。輔臣周延儒曰：「南方火，北方水，昏暮叩人之門戶，求水火無弗與者，此不待交易，故惟言買東西。」中官以其言入奏，上善之。（《兔園冊》）
〔原〕　廣運門更坤寧門，嘉靖十四年七月添額。（《明宮殿額名》）
〔原〕　坤寧宮左曰永祥門，右曰增瑞門，俱萬曆二十五年二月添額。（同上）〔臣等謹按〕　今制，永祥門、增瑞門俱仍舊名。
〔原〕　宮人有罪，罰提鈴，每夜自乾清門至日精門、月華門，仍還乾清宮前方止，高唱「天下太平」，聲緩而長，與鈴聲相應。（《天啟宮詞注》）
〔原〕　禁中歲除，各宮門改易春聯及安放絹畫鍾馗神像。像以三尺長素木小屏裝之，綴銅環懸掛，最為精雅。（《舊京遺事》）
〔原〕　舊例，宮中歲首不貼門神，殿門外列彩裝二，狀如傀儡，以木為之，長與人等。每歲除則飾以冠笏，與人無異。崇禎末，彩裝入夜輒走，久之，日未落即走。內官不敢獨行，見其來，輒引避。一老中貴言之。（《艮齋筆記》）
〔原〕　過日精門之東曰崇仁門，稍南曰內東裕庫，曰弘孝殿，曰神霄殿。日精門往北曰順德左門。（《蕪史》）
〔原〕　隆慶元年三月，更名景雲殿曰弘孝殿。（《明穆宗實錄》）
〔原〕　弘孝、神霄二殿奉安孝烈皇后、孝恪皇太后。萬曆三年，徙神位於肅皇帝室，罷弘孝、神霄之祀。（《春明夢餘錄》）
〔臣等謹按〕　明世宗孝烈後，隆慶時祀弘孝殿，穆宗母孝恪皇太后，隆慶初祀神霄殿，萬曆三年俱遷祔奉先殿，二殿遂罷。見《明史·禮志》。〔原〕　蒼震門恆閉，遇掃雪則開。（《蕪史》）
〔原〕　大內每雪後，即於京營內撥三千名入內廷掃雪，輪番出入，每歲俱然。亦有遊閑年少代充其役，以觀禁掖宮殿者。又南京舊制有揀花舍人，額設五百名。蓋當年供宗廟薦新及玉食糖餭之用，今廢久矣。五百揀花，三千掃雪，亦兩都佳話也。（《野獲編》）
〔原〕　宮正司六尚局，曰尚衣，曰尚食，曰尚功，曰尚服，曰尚寢，曰尚宮，皆在乾清宮之東。（《蕪史》）
〔原〕　景仁宮初名長寧宮，有惟和、從善二亭。延祺宮初名長壽宮，有集瑞亭。永寧宮，崇禎五年八月更承乾宮，東配殿曰貞順齋，西配殿曰明德堂，俱崇禎七年八月安扁。（《明宮殿額名》）
〔原〕　田貴妃居承乾宮。（《玉堂薈記》）
〔原〕　永和宮初名永安宮，咸陽宮更鍾粹宮。隆慶五年十一月，更前殿為興龍殿，後殿為聖哲殿，後有小院名龍德齋。景陽宮名長陽宮，嘉靖十四年五月更名。（《明宮殿額名》）
〔原〕　千嬰門之北並列者則乾東之房五所。（《蕪史》）
〔原〕　過月華門之西曰遵義門，向南者養心殿也。向北則司禮監掌印秉筆之直房。祖制，宮中膳房原在隆道閣後，魏忠賢移於怡神殿，而以其房為直房。養心殿之西南曰祥寧宮，宮前向北者曰無梁殿，世廟煉丹藥之所也。月華門西南巋然者，隆道閣也。（同上）
〔原〕　嘉靖四十一年九月，改乾清宮右小閣名曰「道心」，旁左門曰「仁蕩」，右門曰「義平」。（《明世宗實錄》）
〔原〕　隆慶四年二月，命工部於道心閣、精一堂、臨保室舊址重建閣曰「隆道」，堂曰「仁德」，室曰「忠義」。（《明穆宗實錄》）
〔原〕　長樂宮更名毓德宮，萬曆四十四年十一月又更名永壽宮。未央宮更名啟祥宮。（《明宮殿額名》）
〔臣等謹按〕　萬曆十八年正月，召見大學士申時行等於毓德宮。見《明史》本紀。
〔補〕　嘉靖十四年五月，建啟祥宮。侍講學士廖道南作頌以獻，上優詔答之。宮為獻皇帝誕降之地。（《嘉隆聞見錄》）〔原〕　啟祥宮，神廟自兩宮災後，遂居於此。（《蕪史》）
〔臣等謹按〕　萬曆三十年召大學士沈一貫於啟祥宮，命罷礦稅。見《明史》本紀。
〔原〕　嘉德右門南向為隆德殿，供三清、玄武諸神，神廟時災，天啟七年重修。（《蕪史》）
〔原〕　隆德殿即元極寶殿，隆慶元年更名，崇禎六年更中正殿。左有容軒，右無逸齋，俱扁。左配殿曰春仁，右配殿曰秋義。（《明宮殿額名》）
〔臣等謹按〕　嘉靖十七年，大享上帝於元極寶殿，奉睿宗配。十八年二月，祈穀於元極寶殿。見《明史》本紀。
〔原〕　崇禎六年，乾清宮、隆德殿所供神佛像盡移於朝天宮大隆善寺。（《崇禎遺錄》）〔臣等謹按〕　明隆德殿舊制，今改建中正殿、雨花閣。
〔原〕　隆德殿西北曰英華殿，以供西番佛像，有菩提樹二株。（《蕪史》）
〔原〕　英華殿前菩提樹兩株，六月開黃花，秋深子落。子不從花結，與花並發，而附於葉之背，瑩潤圓整，可作佛珠。此樹為李太后所植。太后上賓，神廟上尊號曰「九蓮菩薩」，祀慈容於樹北之別殿。（《天啟宮詞注》）
〔補〕　大內西北隅英華殿前有菩提二樹，慈聖皇祖母手植也，高二尺，枝幹婆娑，下垂著地，盛夏開花，作黃金色，子不於花蒂生而綴於葉背。秋深葉下，飄揚永巷，卻葉受子而念珠出焉。其顆較南產差小而色黃，且間分瓣之線界作白絲，名曰「多寶珠」。（《菩提子詩序》）
〔臣等謹按〕　今壽安宮之北為英華殿，亦供奉佛像之所。庭中菩提樹御製詩，恭載《國朝宮室》卷內。
〔原〕　英華殿先名隆禧殿，隆慶元年更名，崇禎五年撤額。（《明宮殿額名》）
〔原〕　英華殿元旦供年飯素澆頭，立春供素卷餅、春繭、臥饅飠殳，元夕供果餡繭兒，四月八日供大不落夾二百對、小不落夾三百對，五月五日供粽子四百枚，冬至日供素餛飩，臘八日供粥料。（《光祿寺志》）
〔原〕　嘉靖十四年五月，更萬安宮曰翌坤宮，長春宮曰永寧宮，壽昌宮曰儲秀宮，壽安宮曰咸福宮，咸熙宮曰咸安宮。萬曆四十三年六月，復更永寧宮曰長春宮。（《明宮殿額名》）
〔臣等謹按〕　明咸安宮舊址今在壽康宮後，乾隆辛未，恭建壽安宮。詳見《國朝宮室》。〔原〕　袁貴妃居翊坤宮。（《玉堂薈記》）〔原〕　百子門之北並列者則乾西之房五所。（《蕪史》）
〔原〕　出會極門之下曰佑國殿，供玄武像。其東則內承運庫，再東曰香庫。稍北有石碑曰「古今通集庫」，以貯古今君臣畫像、符券、典籍，歲六月六日曝之。（同上）
〔臣等謹按〕　佑國殿已廢。其承運各庫在今內閣之東，古今通集庫似即今銀庫地。石碑不可考，古今帝王畫像今藏在南薰殿。詳見《國朝宮室》。
〔原〕　會極門東向南者，文華殿也。有扁曰「學二帝三王治天下大經大法」者，神廟御筆也。繩愆糾謬者，小臣杜詩筆也。有精一堂、恭默室、九五齋，殿之後曰玉食館。西北曰省愆居，其底用木為通透之基，高三尺餘，下不令牆壁至地，四圍亦不與別處接。凡遇災眚，駕居此以示修省。殿之西曰崇本門，殿之後曰刻漏房。銅壺滴漏在此，凡八刻水則交一時，直殿監宿抱時辰牌赴乾清門裏換之。牌長尺餘，石青地金字書曰某時，途遇者必側立讓行，坐者必起立，亦敬天時之義也。（《蕪史》）
〔原〕　蔡羽詩：千門花柳轉楓宸，百和香中過輦塵。銀箭忽從天上落，六宮仙子聽時辰。（《林屋集》）
〔原〕　正統三年五月，書天下文武方面官姓名於文華殿。上諭行在吏部兵部臣曰：「庶官賢不肖難知，使淑慝混淆莫辨，將孰與為善？爾等朝夕在左右，朕熟知之。在外者或知有未盡。先朝嘗命書其姓名於武英殿南廊或於奉天門西序以備觀覽。爾等其書中都留守司各都司、布政司、按察司姓名揭於文華殿，候儒臣進講之暇，因以考其人之賢否而加黜陟焉。」（《明英宗實錄》）
〔臣等謹按〕　明仁宗即位，揭天下三司官姓名於奉天門西序。孝宗弘治元年，疏文武大臣中外四品以上官姓名揭文華殿壁。見《明史》本紀。
〔補〕　文華殿在奉天門之東，比諸殿製稍減而特精雅，用綠色琉璃瓦，左右為兩春坊，上之便殿所常禦者也。今用為經筵之所。中設御座，龍屏南向。又設御案於御座之東稍南，設講案於御案之南稍東。入殿中門當檻下白石一方，純潔，可丈許，抬講案官置案當其北二三尺地，始稱講官拜起也。殿中金鶴一雙，東西相向立，盤中下有趺架，飾以金朱，以口銜香。香黑色如細燭狀，外國所貢也。其下則以三山小銅屏風障金銅炭爐，兩展書官各立其下。展書官悉從內閣題定，兼用坊院。每講四子書，展書官從東班出，講經史，展書官從西班出，進詣御案前，跪出漚手香（漚手，香名，太醫院每歲製此以分饋各官），展講章。二太監接手攤滿，以金尺鎮定，然後起。至此則天顏真咫尺矣。凡進講，衣冠帶履俱薰香，退即以別篋貯之，示不敢褻也。光祿寺設宴於左順門之北，蓋奉天門之東廡也。依品級序坐作一行，俱面西。珍羞、良醞二署司賜宴，惟經筵最精腆。例帶從官堂吏及家僮輩攜囊榼，得以收餕餘。宴畢，出至左順門之南，分班北向叩頭謝恩而退。（《水南翰記》）
〔原〕　天順八年始開經筵，歲以二、八月中旬始，四、十月下旬止。先期於文華殿設金鶴香爐於寶座之南，左右各一。香爐之東南設御案講案各一，案上置進講書，鎮以金尺。至期，知經筵官勳臣、閣學講官暨九卿、鴻臚、錦衣指揮使及四品以上寫講章官，俱繡金緋袍，展書翰林官與侍儀御史給事中俱青繡服。大漢將軍二十人導駕至左順門易冠帶，仍執金瓜，侯伯則易金繡蟒衣，綴立文華門外，宣入將軍負東西牆立（祝允明《九朝野記》：朝製選將軍直殿，所司有木架高八尺，選者立其身與之齊，擔五百斤磚行殿廷一匝為合格）。諸臣行禮畢升陛，由殿東西門入序班，舉御案進上前，隨舉講案，講官出班立，展書官二員出班對立。講官行禮興，東展書官膝行詣御案展四子書講義，講官進展畢退，西展書官展經義儀亦如之。講畢，上諭官人吃酒飯。各官承旨出拜丹陛下，乃詣左順門，宴以官序，惟學士序鴻臚及四品以上，寫講章之官之右。日講官凡四員，日輪二員進講，講畢宴於文華門外西廡，禁中謂之「小經筵」，亦謂之「小講」。（《瑣綴錄》）
〔補〕　舊規，經筵春講以二月十二日起，五月初二日止；秋講以八月十二日起，十月初二日止。（《明熹宗實錄》）
〔補〕　經筵初開，講讀侍從官皆有白金文綺之賜。史成進禦，亦進秩加賞。書成，以事故去則不沾恩數。如先去不效勞勩，偶值書成，則得沾恩數。故有「經筵頭、修書尾」之諺。（《震澤長語》）
〔原〕　經筵始開，相傳每講畢，命中官布金錢於地，令講官拾之以為恩典。（《立齋閑錄》）
〔原〕　經筵進講在文華前殿，日講在殿後穿廊，正字在後殿東閣，設一幄次，又東一室乃上所遊息處。（《穀城山房筆麈》）
〔原〕　講殿中範金為二鶴，立於左右，鶴頭各插香二炷。（《費文憲摘稿》）
〔補〕　先是，文華殿有孔子塑像，帝欲從古易以木主。靈寶許莊敏公誥乃以所著道統書上之。帝悅，即撤其舊像，立皇帝王師八主南向，周、孔二主東西向，且命公輔九人瞻拜主前，諭之曰：「朕奉先聖、先師於此，庶起敬慕以遜誌於學，卿等其罔朕棄。」仍賜茶及禮神品物。（《戒庵漫筆》）
〔原〕　文華殿東室奉伏羲、神農、軒轅、堯、舜、禹、湯、文、武九聖，南面；周公、孔子左右東西向，歲春秋開講前一日，皇帝皮弁服拜跪，用羹酒果脯帛，行奠告禮。（《春明夢餘錄》）
〔補〕　每日講，日初出，上到文華殿東房。房中供羲、農、黃帝、堯、舜、禹、湯、文、武九小龕於上，左周公、右孔子二龕，上一拜三叩頭，中官讚禮。是時門未啟，閣臣、講官立候月台上左闌干邊，候上行禮畢，轉後殿，方開門。上坐殿後川堂，司禮監打躬承旨曰：「先生每來。」閣臣、講官始分左右魚貫而入，近御案前，一拜三叩頭，不讚禮。上坐地平僅高三寸，蓋略堂陛之嚴，亦以便講官憑几也。每讀書、講書，與上共一幾，几上祇書一本，朝上。講官憑几倒看，手執朱紅牙簽，讀某句即以簽指，講亦如之。時左班中官手執一小架，架上有金錢，自架左移右有聲，以計遍數。（《玉堂紀實》）
〔原〕　陸深《經筵紀事》詩：經筵開自祖宗朝，按月逢旬第二朝。今上春秋偏好學，三千年後見神堯。編排御覽效精誠，白本高頭手寫成。句讀分明圈點罷，隔宵預進講官名。絲鞭聲肅退朝官，名在經筵略整冠。一字班行先出隊，中臣扶輦下金鑾。金水河頭白玉橋，上公寶帶侍中貂。逡巡小立瞻龍氣，左順門高禦幄飄。文華殿啟奉天東，滴翠浮青映碧空。譚藝講經頻設仗，太平天子坐當中。百官朝下殿門前，仗馬雙牽七寶鞭。黃道正中移步輦，侍臣班從赴經筵。龍池鳳掖藹朝暾，板轎初回轉角門。聽唱官人來進入，講章默默又重溫。殿陛森排劍戟重，金貂玉蟒護真龍。司儀起案雙雙過，禦榻前頭取次供。橫經幾子赭羅裙，小對團龍簇繡雲。抬向御前安穩定，黃金鎮尺兩邊分。第三廳協兩坊官，長跪拈書漚手攤。幸對天顏剛咫尺，禮嚴不敢舉頭看。行出班東面照西，臚聲高揚叩頭齊。參差進講並平聲肩立，輪著周書孟子題。兩行冠珮列金緋，供奉諸臣盡繡衣。步入殿門同磬折，講官端拱靠南扉。師保公孤盡上行，元勳立近袞龍旁。紅雲不動爐煙細，聽講虞書第幾章。金鶴飄香瑞靄濃，寶爐籠火擁蟠龍。未曾暫免經傳旨，不怕嚴寒報仲冬。綠琉璃殿洞重門，黼扆中陳擁至尊。傳與大官供酒飯，兩班文武盡承恩。白玉闌干與案齊，一行餚核盡朝西。珍羞良醞俱名品，指點開囊囑小奚。恣容沾醉總仙桃，黃閣三公共六曹。步出順門俱北面，瞻天拜舞不辭勞。隔宿薰衣問夜闌，齋心轉覺副心難。不知言語功多少，到得君身保治安。齋辰服次聖躬勞，淺澹垂衣寶座高。昨日禦批傳帖下，龍紋重整赭黃袍。朱衣司禮下東班，風細傳言縹緲間。暫倚木天西面望，聖皇親饗兩宮還。（《儼山集》）
〔原〕　於慎行《經筵進講紀述》詩：延英別殿倚平台，問道恭承步輦來。講席平依丹地轉，經函近對御筵開。凝旒晬穆聞天語，委佩從容列上台。聖學方隆恩禮茂，儒臣長此詠康哉。（《穀城山房集》）
〔原〕　文華有直殿中書，擇能者居之。（《春明夢餘錄》）
〔原〕　成祖遷都北平，其宮殿牌額皆朱孔陽筆。孔陽，鬆江人，兼善畫。（《四友齋叢說》）
〔原〕　天順二年，皇太子出閣讀書，上召李賢謂曰：「東宮講讀向在文華殿，朕欲避居武英，但早晚朝太后不便，姑以左廊居太子。」（《明天順日錄》）
〔原〕　故事，太子出閣，設座於文華殿，自嘉靖十五年改易黃瓦，仍為主上經筵之所。（《野獲編》）
〔原〕　朱國祚《東朝即事》：殿庭香靄接雲平，一道爐函夾陛行。肅肅講臣齊鵠立，金蓮影裏喚先生。（《介石齋集》）〔原〕　文華殿孟夏祀灶，孟冬祀井。（《光祿寺志》）
〔補〕　文華殿後扁，慈聖太后書，六行嵌以丹朱，殿內圍屏畫輿地圖。（《蠃隱集》）
〔原〕　文華殿後東室，皇上齋居於此，繪「正心誠意」字懸於西壁，繪「敬一」字揭之門左右楣，設禦榻東壁下，有禦屏三曲護焉。西室設新榻，為齋宿所，命工繪漢文止輦受諫圖懸之左，唐太宗納魏徵十思疏圖懸之右。（《桂洲集》）
〔原〕　嘉靖十三年九月，文華殿後九五齋恭默室訖工，命輔臣以詩紀其事，於是大學士張孚敬、李時各為五言律詩四章上之。（《明世宗實錄》）

