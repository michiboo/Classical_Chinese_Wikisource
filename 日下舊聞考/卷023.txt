循池岸而南為日知閣，閣後左門東南為春及軒，軒左為交蘆館，又左為芸齋。（《國朝宮史》）
〔臣等謹按〕　日知閣建石樑上，其下為水閘，太液池水從此出，達於織女橋。閣額為聖祖御書，閣內皇上御書額曰「漱玉飛珠」。聯曰：「秋月春風常得句，山容水態自成圖。」又聯曰：「境靜趣無窮，魚躍鳶飛同活潑；水流機不息，瀑淙雪淨總鮮新。」皆御書。
乾隆二十三年御製《交蘆館》詩：蜃窗恰對玲瓏壁，遊目通明俯碧湖。鷗鷺菰蒲都自在，便因相見悟交蘆。
乾隆二十四年御製《日知閣》詩：閣據飛淙表（是處為太液尾閭，閣名皇祖所題），璿題號日知。機參賢者語，情見聖人辭。既凜無忘義，又如默識時。曩予成薈說，自審每慚斯。
又御製《春及軒》詩：山復水之涯，苔蘇柳已絲。熙春及節句，觸目會心時。念彼西疇事，廑吾東作思。英英常薈蔚，膏雨願如期。
又御製《芸齋》詩：古芸馡馥小窗明，研淨甌閑道趣生。曾是少年績學處，隻慚兩字曰躬行。
〔臣等謹按〕　交蘆館諸處御製詩，皆恭載首見之篇，餘不備錄。芸齋稍南為賓竹室，室南為蕉雨軒。（《國朝宮史》）
〔臣等謹按〕　賓竹室內聯曰：「自是林泉多蘊藉，依然書史得周旋。」蕉雨軒聯曰：「春泉石罅淙聲細，新竹風前弄影娑。」北室聯曰：「禽鳥雜歌傳戶外，箖箊爽籟下雲標。」
乾隆二十一年御製《賓竹室》詩：月下檀欒影，風前淅颯聲。籜兮吹汝和，夷也聖之清。等度真瀟灑，安排豈墄平？便應延入幕，底鎮傲南榮。
又御製《蕉雨軒》詩：十笏幽居益灑然，軸蕉簪石小庭前。臨窗恰稱聽春雨，萬琲驪珠摐綠天。
〔臣等謹按〕　賓竹室、蕉雨軒御製詩，皆恭載首見之篇，餘不備錄。
蕉雨軒南曰雲繪樓。樓西有室，曰「韻磬」。又西南為清音閣。（《國朝宮史》）
〔臣等謹按〕　雲繪樓三層北向。聯曰：「道堪因契真佳矣，畫豈能工有是夫。」又曰：「眾皺峰如能變化，太空雲與作浮沉。」清音閣聯曰：「宮商之外有神解，律呂以來無是過。」閣上下與雲繪樓通，有門曰「印月」，門外東南則船塢也。
乾隆二十五年御製《雲繪樓》詩：棣通景物鬥韶妍，又見魚鱗皴遠天。水墨丹青爭獻技，東皇寧許一家專？
乾隆二十六年御製《韻磬居》詩：風水相吞吐，磬聲出碧粼。自成宮與角，底辨主和賓。似矣彭蠡口，居然泗水濱。東坡笑李渤，蓋是特欺人。
〔臣等謹按〕　雲繪樓、韻磬居御製詩，皆恭載首見之篇，餘不備錄。清音閣沿堤而南為同豫軒。（《國朝宮史》）
〔臣等謹按〕　同豫軒東室聯曰：「魚躍鳶飛參物理，耕田鑿井樂民和。」內室額曰「大圓鏡」，曰「小方壺」。聯曰：「夏屋暢清，吟風篁半嶺；春城通曉，望煙樹萬家。」西室聯曰：「麗日和風春澹蕩，花香鳥語物昭蘇。」
乾隆二十二年御製《同豫軒得句》：因迥為高得軒榭，蜃窗俯處見閭閻。對時育物恆關切，士習民風藉驗覘。春色滿皇州入詠，後樂以天下同忺。心殷保泰戒鳴豫，《周易》分明注福謙。
乾隆二十八年御製《同豫軒》詩：碕岸周遭鏡影皚，中央金碧煥瀛台。東南綴景茲堪憩（軒在瀛台東南），西北遵王方遞來（時回部極西愛烏罕部之愛哈莫特沙汗及哈薩克西部烏爾根齊部之哈雅布汗、啟齊玉蘇部之努喇麗汗巴圖爾汗以次奉表貢馬）。窗俯六街驗蕃庶，民猶三代慎栽培。曰同固可然艱矣，言倡斯非益戒哉！
乾隆三十年御製《同豫軒》詩：新舊萃藩封，三接不可缺。賚與宴並行，所以聯情悅。涓休月之六，嘉饗答韶節。同豫此臨憩，紫光（閣名，賜宴之所）待整設。軒墀既靜佳，甌研亦清潔。羲經在棐幾，玩象觀辭說。雷出地奮軋，撫辰敬斯切。
乾隆三十六年御製《同豫軒》詩：西苑例春宴，南池憩曉餐（軒在液池南岸，紫光閣賜宴外藩每先臨此，傳餐待備）。徘徊聊待備，吟詠適清歡。篆鼎非煙結，華燈是晝看。豫同中與外，家法永綏安。
〔臣等謹按〕　同豫軒御製詩，謹繹有關紀述事實者，恭載卷內，餘不備錄。
同豫軒後為鑒古堂。左為「香遠」，右曰「靜柯」。（《國朝宮史》）
〔臣等謹按〕　鑒古堂皇上御書聯曰：「心觸清機親翰墨，目遊潤景足精神。」香遠室聯曰：「鳶飛魚躍天機錦，秋月春風大塊章。」靜柯室聯曰：「會心多野趣，契理謝言詮。」香遠室西有靜室，額曰「自在觀」，山下有室，額曰「鷺濤」，皆御書。
乾隆二十三年御製《鑒古堂》詩：壁號圖書聚，筵惟翰墨攤。常懷三鑒對，寧棘一身安？無逸凜明訓，與稽愜古歡。顧名思義處，所愧是貞觀。
乾隆二十四年御製《靜柯室》詩：書室蕭然號靜柯，喬枝窗外自婆娑。驀思庾信方點筆，興寄東陽得幾多。
乾隆二十五年御製《香遠室》詩：可遠觀猶不可親，色香一例淨無塵。山陰鏡裏如相訪，彷彿其人是賀循。
〔臣等謹按〕　鑒古堂諸處御製詩，皆恭載首見之篇，餘不備錄。瀛台之南，隔池相對者，為寶月樓。（《國朝宮史》）
〔臣等謹按〕　寶月樓乾隆戊寅年建，與同豫軒、茂對齋東西相望，北對迎薰亭，南臨皇城。樓上恭懸皇上御書額曰「仰觀俯察」。聯曰：「佳興四時同，圖呈苑裏；清光千里共，鑒徹池心。」樓下東室北間，額曰「錯繡」，曰「卷綃」。聯曰：「雲容水態從頭會，秋月春風取次拈。」又曰：「玉宇近高寒，欄憑十二；慶霄增朗徹，界俯三千。」又曰：「煙雲舒捲攬勝賞，鬆石古淡怡遠情。」南室額曰「芳援」，曰「玉萃」。聯曰：「雲斂琳霄目因迥，水澄蘭沼意俱深。」又曰：「寫影水中央，萬川同印；澄輝天尺五，一鏡常懸。」又曰：「風物似登瀛，景呈瑤島；雲山疑罨畫，影漾金波。」寶月樓西為茂對齋，聯曰：「舒捲天真任嵐靄，飛沉自得樂禽魚。」茂對齋右為涵春室，室內額四，曰「花港」，曰「淥淨」，曰「魚樂」，曰「晚春」，皆御書。齋西為延賞亭。
御製《寶月樓記》：文有神會，落筆可以千言；興有時來，待機不妨數歲。《寶月樓記》之作，遲速蓋有如是。寶月樓者，介於瀛台南岸適中，北對迎薰亭，亭與台皆勝國遺址，歲時修葺增減，無大營造。顧液池南岸逼近皇城，長以二百丈計。闊以四丈許。地既狹，前朝未置宮室，每臨台南望，嫌其直長鮮屏蔽，則命奉宸既景既相，約之椓之。鳩工戊寅之春，落成是歲之秋。久欲為記，輒以片時來往，率即成詠罷輟，茲始敘而記之。蓋是樓之經始也，擬以三層，既覺太侈，則減其一，延不過七間，袤不過二丈。據岸者十之四，據池者百之一。池不覺其窄，岸不覺其長。拾級而登，布席而坐，則雲閣瓊台，詭峰古槐，峭蒨巉岩，聳翠流丹，若三壺之隱現於鏡海雲天者，北眺之勝概也。憑窗下視，迥出皇城，三市五都，隱賑縱橫，賈貿鬻，列隧百重，華蓋珂馬，劍佩簪纓，撫茲繁庶，益切保泰與持盈，此則南臨之所會也。於東則紫禁紫微，左廟右社，規天矩地，因上因下，授時順鄉，玉堂金馬，慚茅茨於有虞，法卑室乎大夏。奉此宮室，每同漢文恐羞之情也。而其西則西山起伏連延，朝嵐夕靄，氣象萬千，春雨霂而農興，秋霜落而林殷，是又神臬繡壤，下視三都與兩京也。樓之義無窮，而獨名之曰寶月者，池與月適當其前，抑亦有肖乎廣寒之庭也。夫人之為記者，或欣然於所得，而予之為記常若自訟，是宜已而不已，予亦不知其何情也！係以辭曰：樓之聳惕，居高以悚。樓之廓坦，吾心以樂。樂與民同，悚勵己恭。樂不忘悚，樂斯益永。謂悚匪樂，悚不可藥。摛辭壁間，因識意之所存。
乾隆三十三年御製《茂對齋》詩：因迥得高齋，俯臨見闤闠。羲經可觀象，顏之曰茂對。玩辭既呈外，保泰亦殷內。先王貴因性，夫何勞智慧。
又御製《涵春室》詩：東皇弗偏黨，物物付以春。此室名曰涵，其意何所雲？譬如天地間，人乃一粒存。心則粒之粒，量與天地均。以此例吾室，含春寧有垠。享帚不為私，與物常同仁。
又御製《延賞亭》詩：役情書史亦糟粕，契理鳶魚總道機。試問亭中延賞者，究於何處獲心依？
乾隆二十四年御製《題寶月樓》詩：南岸嫌長因構樓，樓臨直北望瀛洲（瀛台皆前明所建，惟南岸向無殿宇，故為樓以配之）。一泓水鏡呈當麵，滿魄冰輪映舉頭。金掌夜盤流沆瀣，玉街晨佩響琳球（樓臨皇城，俯視可見長安門朝騎）。康家佳句誰能繼，處上常殷保泰謀。
乾隆二十七年御製《寶月樓六韻》：鈞軸青旗轉，璿璣玉燭調。高樓春可望，斜漢月恆邀。旭靄占多穀（是日穀日），露湑詠蓼蕭。敬思九功敘，敢詡八瀛朝？彩燕翔屏綺，銀花壓勝韶。晚來鉤影掛，欲釣上元宵。
乾隆三十年御製《涵春室》詩：春節雖遲日（是月十四日始立春），春意遞新年。雪積祥玉花，爆騰瑞靄煙。宮城近六街，市語何喧闐？昨歲幸遇豐，物價平於前。婚嫁率乘時，景象熙京廛。可遽雲返樸，通經貴達權。
乾隆三十三年御製《寶月樓》詩：淑氣漸和凝，高樓拾級登。北杓已東轉，西宇向南憑（樓臨長安街，街南俾移來西域回部居之，室宇即肖其制）。門戶新粘帖，街衢早鬻燈。團圞三五近，眺賞又何曾（上元例在禦園陳煙火，此樓從未賞節）。
乾隆三十四年御製《寶月樓》詩：冬冰俯北沼，春閣出南城（樓近倚皇城南牆）。寶月昔時記（向作《寶月樓記》粘壁），韶年今日迎。屏文新茀祿，鏡影大光明。鱗次居回部（牆外西長安街內屬回人，衡宇相望，人稱回子營，新建禮拜寺正與樓對），安西係遠情。
乾隆三十七年御製《寶月樓》詩：兩層傑閣出城頭（樓在液池南岸，倚皇城牆，俯臨城外），春色皇州俯滿眸。素壁彩屏新換帖，碧簷銀魄始垂鉤。丹梯那似惠連陟，玉斧何須吳質修？寶月名樓亦已久，幾曾玩月一登樓。
〔臣等謹按〕　茂對齋諸處御製詩，謹繹有關紀述事實者恭載卷內，餘不備錄。仁曜門西為結秀亭，亭西為豐澤園。（《國朝宮史》）
〔臣等謹按〕　仁曜門西，屋數楹。聖祖仁皇帝養蠶處也。建亭於橋，榜曰「結秀」。又西一水橫帶，稻畦數畝，為豐澤園。聖祖每親臨勸課農桑。世宗憲皇帝歲耕耤田，先期演耕於此。我皇上舉行舊典，率循不廢。仰見聖聖相承，勤民務本之至意雲。
乾隆二十三年御製《結秀亭》詩：亭臨七月驗豳風，鋤雨犁雲憑覽中。環秀當年定遠近（《金史·章宗紀》：「承安元年六月幸環秀亭觀稼。」《日下舊聞》采入，當在今西苑地），劭農今古意還同。
〔臣等謹按〕　結秀亭御製詩，恭載首見之篇，餘不備錄。
御製《豐澤園記》：西苑宮室皆因元、明舊址，惟豐澤園為康熙間新建之所。自勤政殿西行，過小屋數間，蓋皇祖養蠶處也。復西行，曆稻畦數畝，折而北，則為豐澤園。園內殿宇制度惟樸，不尚華麗。園後種桑數十株，聞之老監云：皇祖萬幾餘暇則於此勸課農桑，或親禦耒耜。逮我皇父纘承丕業，敬天法祖，世德作求。數年以來，屢行親耕之禮，皆預演禮於此。乃知聖聖同規，敦本重農，用躋天下於熙皞之盛。若瀛台之建於有明，飛閣丹樓，輝煌金碧，較之此園固為美觀，而極土木之功，無益於國計民生，識者鄙之。行一事而合於天心，建一園而合於民情，身率先而天下丕變，吾於是乎知皇祖、皇父之為首出之聖也。
御製《辛亥仲春上幸豐澤園演耕耤禮上躬四推命臣等終畝恭擬應製十韻》：大地陽和淑景韶，潛蘇土脈應風條。洪鈞普扇百昌序，大造均舒萬物調。翠輦臨耕旗閃爍，金輿載駕玉鎪雕。行行西苑停鑾輅，泛泛天池蕩畫橈。帝耒四推膏壤沃，皇躬一垡甫田遙。先期已見寅恭懋，終畝還思教澤饒。種布期生連理穗，壟開願長九岐苗。追思聖祖觀耕地，卻值吾皇演禮朝。豐稔歲功九有遍，太和景象萬方昭。放勳久頌堯功茂，協帝重瞻舜德超。
乾隆九年御製《豐澤園演耕耤禮》詩：千畝將臨耤，三推預習耕。脈膏方起動，節序過清明。禮以勤農重，詩因觸念成。猶思終畝教（豐澤園演耕禮皇考時屢行之，曾奉命終畝），望歲倍關情。
乾隆十二年御製《豐澤園演耕》詩：霽靄光煙向遠低，演耕豐澤台西。今年卻先春三月（耕耤常行於三月，今歲節氣早，故在二月），前日欣沾雨一犁。緬想芳型農重也（豐澤演耕自皇考始行之，後遂以為例），仰承渥澤誌欽兮。上林太液增新景，黛耜青箱湊好題。
又御製《豐澤園嘉穀既獲命大學士九卿觀之兼成近體八韻》：我皇祖以農桑為重，於瀛台之西別建一園，黍高稻下，左右區分。蠶屋桑疇，後先相望。驗田功而重本計，貽訓良深。皇考年舉耤田之禮，每先期演耕於此。予小子仰聖蹤之同揆，其敢弗[B194]？茲當萬寶告成之際，王畿遍覽而旋，越我弄田，亦登嘉穀。對時有喜，點筆成章。　較晴量雨一年中，家法廑農聖聖同。倬彼公田經舜步，欽茲本務對豳風。三春於是青箱播，九夏曾看玉蓏芃。實好實堅欣始遇，維穈維芑類皆充。莖莖尺穗真希見，顆顆圓璣允化工。快目稍酬祈國誌，因心敢懈凜淵衷。勤耕時溉兼逢歲，山左江南可遍豐。鷺序傳觀休進頌，先憂後樂事何窮？
乾隆十四年御製《豐澤園演耕》詩：帝耤耕將舉，苑卿甸早治。多因重稼穡，詎祇習威儀。沃壤南東矣，新犁往復之。鳥鳴春欲半，蠖屈土全滋。農父荷鋤立，親藩布種隨（演耕之禮自皇考始之。耕耤則司農布種，三王五推。此則率以親藩布種，用訓勤農，遂成典制雲）。淰雲欣有渰，膏澤被無私。每以試耕日，頻思觀禮時。豳郊宛在目，不必詠周詩。
又御製《經略大學士忠勇公傅恆奏凱金川率領諸將士還朝錫宴豐澤園用昭飲至之典即席得長律一首》：卡撒功成振旅歸，昇平凱宴麗清暉。兩階千羽欽虞典，六律宮商奏採薇。湛露應教頒幕殿，甘膏更慶遍春畿。持盈保泰諮同德，偃武修文凜敕幾。
乾隆十七年御製《豐澤園演耕》詩：春暮西園屆演耕，土膏動處物勾萌。勤農知稼承家法，漫擬惟循典故行。夜雨雖微足浥塵，潤含煙柳綠絲新。西山又見英英吐，優澤惟期近遠勻。太液東風送畫船，到來京兆奉絲鞭。盛儀略較農壇殺（去聲），漢典由來有弄田。農衣農具錯綜陳，意在毋忘農苦辛。瞥眼回思成隔歲，昨年江國為觀民（去歲未曾耕耤故云）。
乾隆十八年御製《豐澤園演耕》詩：耕耤前辰例演耕，無非民事廑躬行。仗排上苑春風麗，土潤新犁時雨晴。種布從教付林監，耒陳不必命農卿（耤耤，司農進耒耜布種，演耕則先陳耒耜，以奉宸苑卿布種，蓋皇考定製，遂為典故云）。憲皇家法過周制，肯播伊予敢懈誠。
乾隆二十一年御製《豐澤園》詩：轆冰床度，因臨豐澤園。試耕還有待（園北為每歲試耕之地），問景略堪存。竹重琅玕節，麥培餅餌根。閭閻增富庶，未可禁人喧。
乾隆二十三年御製《豐澤園演耕作》：豐澤春犁習，良規聖考留。那忘隨種日，忽作教耕秋（雍正年間，皇考演耕，常敬隨布種。是日命皇子等隨行禮，因而有感）。無逸聰聽訓，知艱慎率猷。隴頭偶回顧，殊似服先疇。
乾隆二十九年御製《豐澤園演耕作》：豐澤真豐澤，端因習禮臨。垡無千畝遠，潤過一犁深。往歲逢曾罕，三農喜不禁。回思播種日（雍正年間皇考演耕於此，每隨播種），重穡教垂今。
乾隆三十一年御製《豐澤園演耕作》：耤禮行將舉，弄田先習耕。仰窺垂製意（豐澤園為皇考每歲躬耕耤田預行演耕之地），特寓重農情。金耜翻土潤，青箱播穀精。林鳩偏入聽，喚雨一聲聲。
乾隆三十二年御製《豐澤園》詩：亭榭各標額，總名豐澤園。當年廑農圃（園規制樸素，環以桑徑稻畦，皇祖時建為幾暇勸課農桑之所，因賜名豐澤雲），此日緬文言。適以習耕至，對斯古屋存。何當霈甘雨，生意攬前軒。
〔臣等謹按〕　豐澤園御製詩，謹繹有關紀述事實者恭載卷內，餘不備錄。豐澤園門內為惇敘殿。（《國朝宮史》）
〔臣等謹按〕　惇敘殿舊名崇雅殿。乾隆壬戌，宴王公宗室於此，聯句賦詩，因移崇雅額於別殿，易名「惇敘」。殿內額曰「睦親九族」。聯曰：「彝訓念貽謀，本支百世；仙源長篤慶，華萼一堂。」又曰：「玉水涵波遠，瓊枝浥露榮。」皆皇上御書。
御製《惇敘殿柏梁體聯句詩序》：乾隆丙寅秋八月，式宴王公宗室於瀛台之惇敘殿，法皇祖也。惟時朕諸叔父列王爵者四人，皇弟封王者二人，皇子三人，宗室王公有爵者三十二人。念我群從子侄孫姓之同出自皇祖者，或俟封或爵不至與宴之列，十年以來，未舉和會之典，親親之誼疏焉，則亦命入今日之座，凡六十有二人。其以事故是日未至者復五十餘人。於戲！自黃虞以來，有大德者之得其位、得其祿、得其名壽如我皇祖者其誰耶？即子孫之繁衍，雖文王不得尚之。使目前之振振揖揖我皇祖皇考式臨式憑，予與諸弟兄子侄孫姓稱觴獻壽於其間，其愉悅鼓舞又當何如？歡極而戚，固情之所必至也。然今日之宴會，我皇祖、皇考實式臨之，實式憑之。諸伯叔父自當以予言為不謬也，則又灑然以怡焉。昔漢武帝柏梁之宴，同姓者惟梁王武及宗正安國而已，其餘皆群臣，然尚以此留詩。唐明皇改集仙殿為「集賢」，籲俊之義尚矣，而周親未與，亦闕典也。朕今易崇雅為「惇敘」，以紀今日之事。復倡為首句以俟眾作之成。凡今茲之掞藻得句者，皆我皇祖皇考遺教之所垂也，又何必舉金穀之例乎？
乾隆二十一年御製《惇敘堂》詩：惇敘名堂始自予，每來欲去且徐徐。齊家治國從來重，木本水源未可疏。瓊壁聯吟七字在，錦筵回首十年餘。會當歲美還幾暇，行葦和歡更繼初。
〔臣等謹按〕　惇敘殿御製詩，恭載首見之篇，餘不備錄。惇敘殿東為菊香書屋，殿後為澄懷堂。（《國朝宮史》）
〔臣等謹按〕　澄懷堂額為聖祖仁皇帝御書。康熙初年，詞臣嘗於此進講。堂內額曰「觀眾妙」。聯曰：「心田喜色良先玉，鼻觀真香不數蘭。」東室聯曰：「偶在參天一，間憑味道腴。」菊香書屋聯曰：「庭鬆不改青蔥色，盆菊仍霏清淨香。」
乾隆七年御製《澄懷堂》詩：細草輕莎綠滿堂，荷風槐雨釀新涼。池塘澄徹鷗朋集，簾幕蕭閑燕子翔。四壁圖書鑒今古，一庭花木驗農桑。金猊篆嫋澄懷永，民事艱難子細商。
乾隆二十四年御製《澄懷堂》詩：書堂構豐澤，七十有餘年。佳境春光駐，聖人寶額懸（堂額皇祖御筆也）。席珍常接引（康熙初年，儒臣率於此進講），義府足周旋。詎止羹牆慕？紹聞勵勉旃。
乾隆二十八年御製《菊香書屋》詩：屋無長物有詩書，暫爾盤桓意淡如。四季淵明趣具足，東籬欲笑尚拘虛。
〔臣等謹按〕　澄懷堂、菊香書屋御製詩，謹繹有關紀述事實者恭載卷內，餘不備錄。澄懷堂北有樓，榜曰「遐矚樓」。（《國朝宮史》）
〔臣等謹按〕　遐矚樓上下七楹，樓上聯曰：「體物豈緣誇麗藻，撫時端藉勵雄心。」又曰：「千疊雲峰空外迥，三農雨露望中深。」樓下聯曰：「窗通碧水蒼山外，人在光風霽月間。」東室聯曰：「擬景真無盡，會心迥不同。」西室額曰「圖史自娛」。聯曰：「點綴雲峰留玉宇，參差水榭引朱船。」
乾隆六年御製《遐矚樓》詩：宇空千里近，樓迥一窗虛。坐久塵氛遠，曠懷寄太初。溪田圍綠野，樂事在桑麻。一幅豳風景，憑高玩歲華（樓在豐澤園中，康熙年間所建）。涵元朔氣通，鬆檜鏡光中。南望仙壺景，蓬瀛不在東（涵元，瀛台殿名也，在豐澤園之南）。雕甍煥蚪龍，飛閣連雲漢。芸編散古香，樂此不知倦。林空帷乍卷，冰合鏡逾明。登覽非娛目，憑觀萬物情。
〔臣等謹按〕　遐矚樓御製詩，恭載首見之篇，餘不備錄。
豐澤園西有亭，曰「荷風蕙露」。與亭相對有門。入門為崇雅殿。殿後東為靜憩軒，西為懷遠齋，後有台。其南隔水相對為純一齋。（《國朝宮史》）
〔臣等謹按〕　荷風蕙露亭相對有門。南面石刻額曰「靜穀」。聯曰：「勝賞寄雲岩，萬象總輪奇秀；青陰留竹柏，四時不改蘢蔥。」北面石刻額曰「雲竇」。聯曰：「月地雲階，別向華林開靜境；屏山鏡水，時從芳徑探幽蹤。」崇雅殿東室聯曰：「乍雨乍晴春事好，宜詩宜畫物華殊。」西室聯曰：「翠合三山連閬苑，波涵一鏡儼蓬瀛。」又曰：「金猊靄入瑤編潤，玉樹花均蔀屋香。」臨水北向有台，額曰「歌舞昇平」。聯曰：「水中樓閣浮青島，天上笙歌繞碧城。」純一齋額為聖祖仁皇帝御書。齋內聯曰：「煙景滿前供妙墨，芳洲隨處引清遊。」
乾隆二十八年御製《靜憩軒》詩：假山歲久真山似，峭蒨閒房靜憩宜。消得一年來幾度，自嫌結構屬多為。
乾隆三十二年御製《靜憩軒》詩：塔側文軒小憩遲（軒在永安寺白塔旁，即萬歲山廣寒殿舊址也），墨壺琴薦雅相宜。風鈴替戾鬆窗外，長短聲中托靜思。
〔臣等謹按〕　豐澤園之靜憩軒御製詩，謹繹有關紀述事實者恭載卷內，餘不備錄。
乾隆二十四年御製《純一齋》詩：在豐澤園中，皇祖禦額也。　過雨乘晨爽，遊園憩舊齋。即今對景日，仍昔重農懷。綈幾披芸簡，鬆簷仰古釵。兩言賅眾義，未易涉津涯。
乾隆三十七年御製《懷遠齋》詩：方寸不為小，萬里詎雲遙？何須稱芥納，至理原自昭。書齋才幾楹？寰區量可包。懷遠向所題，非為（去聲）攬景撩。百世籌永圖，兆姓思艱勞。循名欲責實，吾寧徒遊遨。
〔臣等謹按〕　純一齋、懷遠齋御製詩，皆恭載首見之篇，餘不備錄。
德昌門西，有門東向，入門循山徑而南，為春耦齋。（《國朝宮史》）
〔臣等謹按〕　春耦齋在豐澤園之西，齋東室聯曰：「即事既多美，托好有常因。」又曰：「曉露蘭陔外，香風禾隴間。」又曰：「心淡水木秀，興幽魚鳥同。」西室聯曰：「林薄濃陰藏別院，汀洲新水漲前津。」閣上聯曰：「縈洄水抱中和氣，平遠山如蘊藉人。」又曰：「潤浥雲霞氣，真參泉石靈。」齋後楹恭懸御書額曰「雲木含秀」。
御製《春耦齋記》：語云：周過其曆，秦不及期。班固美其親親賢賢，固本眾建，至鄙秦以子弟為匹夫，骨肉失藩衛。其然，豈其然哉！夫秦之失，賈誼論之詳矣。辟封建之議，則莫過於柳宗元。而周之所以過其曆，後世鮮有發厥旨者。蓋自後稷、公劉，世以重農為務，惟土物愛，知稼穡艱。至於文武成康，猶是道也。立我烝民，祈天永命，詩書所歎，略同一軌。國家龍興東海，較之周家藝荏菽乃場疆者，固有不同。而天下初定，禮樂未遑，即舉祈穀之祭，下力田之詔。我皇祖建此豐澤園於西苑，以劭樹藝而較晴雨。至於皇考，歲舉耕耤之典，必先演耕於園北弄田。以視周家世業肯獲者有過無弗及。予小子聰聽祖考之彝訓，亦惟是無逸作所民本食天之念，拳拳無懈。不敢以一己之貴而忽萬姓之窮，不敢以四方之豐而忘一隅之歉。二十一年以來，此物此誌也。園之內有齋，茲以「春耦」名之，而闡其說如右。《石渠寶笈》中舊藏唐韓滉《五牛圖》，農部尚書蔣溥因進其父故大學士蔣廷錫仿項聖謨摹本，繼又得項聖謨卷。古今名跡一時會合，良稱藝苑勝事。夫服疇力穡，牛之資用最巨。並貯齋中，每一展觀，如見洪縻縹軛，馴擾膏壤間，然予知依務本之意所為在此不在彼耳。
乾隆二十二年御製《春耦齋》詩：行春得餘暇，小憩臨春耦。舉趾彼尚遲，於耜吾何有？不可無此意，以身先（去聲）黔首。華燈懸綺綴，麗景羅菱牖。所樂詎在茲，康年冀施厚。
又御製《春耦齋》詩：春耦鄰豐澤，田犁歲演公。代耕因展義（今春因南巡例以苑丞代耕），即目每祈豐。暘雨今年若，黍禾夏日芃。五牛致十五（齋中貯韓滉《五牛圖》，並項聖謨、蔣廷錫所仿二卷，共為十五雲），考牧可因通。
乾隆二十四年御製《春耦齋》詩：綠竹叢中詰徑幽，綺窗玉砌俯澄流。每因耕禮於時憩，試問農人得此不？寶穡綏豐真勝賞，墨林契要亦優遊。齋雖老屋額新署，妙跡緣收十五牛（唐韓滉《五牛圖》真跡，項聖謨、蔣廷錫俱有臨本，並貯齋中）。
乾隆二十八年御製《春耦齋》詩：片刻傳餐去，暢春將問安。五牛聊閱古（是齋貯韓滉《五牛圖》，向有記），一垡尚餘寒。農務惟心廑，春光舉眼看。行當試耕候，諮爾上林官。
〔臣等謹按〕　春耦齋御製詩，謹繹有關紀述事實者恭載卷內，餘不備錄。
雲木含秀隔池相對，有延樓數十楹，榜曰「聽鴻樓」。由徑南折而東，面北為植秀軒。（《國朝宮史》）
〔臣等謹按〕　聽鴻樓上下五十有四楹，與春耦齋相對。聯曰：「遠翠靄晴嵐，四山圖畫；清風生爽籟，萬竹笙竿。」東室聯曰：「煙霞表裏因心靜，天水空門觸目新。」又曰：「每因物表延遙寄，似與天遊得靜陶。」又曰：「風前竹韻金輕戛，石罅泉聲玉細潺。」西室額曰「神觀蕭爽」。聯曰：「鏡自遠塵皆入詠，物含妙理總堪尋。」
植秀軒聯曰：「幾群鸞鶴隨吟管，四面芙蓉入綠紗。」
乾隆二十二年御製《聽鴻樓》詩：太液輕冰未解池，候惟北矣到來遲。高樓試可如斯聽，春色何妨許共知。
乾隆三十一年御製《聽鴻樓》詩：延樓俯液池，春水恰生時。人字傳聲矣，今朝乍聽之。衡陽來應節，塞北去如期。目送曾何謂？吾惟戒在茲（李白《鞠歌行》「雙目送飛鴻，戒心不在賢」之意）。
乾隆二十二年御製《植秀軒》詩：伏中移竹罷，雨後到軒初。清聽入窗牖，疏觀映砌除。寧惟將俗遠，兼可學心虛。設以菁莪擬，育才亦起予。
乾隆三十一年御製《植秀軒對竹有會》：山軒名植秀，四面圍綠竹。試問植物中，秀應讓誰獨？（一解）竹亦有秋時，梢頭葉或黃。不爭眾木青，節概故異常。（二解）雨於春夏交，南多北艱致。補助在人為，汲水課澆埭。（三解）暇即課澆埭，園人前致辭。權且不宜澆，緣埭抽筍時。（四解）問其故何為，水多筍屈曲。匪愛實害之，郭橐言可復。（五解）若然雲棲林，地洳雨且淫。何以行鞭時，十丈拔森森。（六解）對曰此實異，雨乃天膏賜。井寒河或汙，其水不同致。（七解）情知此巧言，不復斥其非。澆竹猶小事，戒在莫予違。（八解）
乾隆三十五年御製《植秀軒》詩：休誇鳳影與龍文，雅稱（去聲）敲風而拂雲。況是卉中君子節，可能培植不斯勤。
〔臣等謹按〕　聽鴻樓、植秀軒御製詩，謹繹有關紀述事實者恭載卷內，餘不備錄。
植秀軒折而西為石池。度池穿石洞出為虛白室，又南有亭，曰竹汀亭，南為愛翠樓。（《國朝宮史》）
〔臣等謹按〕　虛白室三楹東向，北室聯曰：「景向淡中宜藻繢，山從老處見精神。」南室聯曰：「連林新綠間舊綠，入戶泉音復鳥音。」
乾隆二十二年御製《虛白室》詩：石縫五丁開，假山具真理。夤緣步仄徑，虛室壺天裏。誰謂既狹間，曠望莫可揣？讀我西銘篇，顏彼南華子。底須辨異同？吉祥受止止。
又御製《愛翠樓》詩：種竹猗猗已作林，高樓出竹翠雲侵。虛窗不礙疏還密，詰徑何妨靜以深。豈止坐來滿清聽，每宜望去愜幽襟。河陽寄傲非吾事，耐可薰風一撫琴。
乾隆二十八年御製《愛翠樓》詩：竹樓枕碧岑（樓在竹林中，非如王禹偁所雲以竹為之也），四季翠陰森。假藉黃岡記，徘徊君子林。由來非覆瓦，亦可聽鳴琴。世慮無能遣，民艱每廑心。
〔臣等謹按〕　虛白室、愛翠樓御製詩，謹繹有關紀述事實者恭載卷內，餘不備錄。
由竹汀折而西為棕亭。又由樓南下，有佛宇一所。（《國朝宮史》）
〔臣等謹按〕　佛宇臨池北向，額曰「大圓鏡中」。殿內額曰「智珠慧照」。聯曰：「天花不礙一林落，仙草真成四季芳。」其東稍北有石門，門外橫刻： 「薈蔚適於幽處合。」其內橫刻：「含岈每與望中深。」又外石刻聯曰：「悟物思遙托，悅心非外求。」內石刻聯曰：「芝徑繚而曲，雲林秀以重。」石門以外，即荷風蕙露亭也。

