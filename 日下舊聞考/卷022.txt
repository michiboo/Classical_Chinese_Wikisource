瀛台臨水為迎薰亭。（《國朝宮史》）
〔臣等謹按〕　迎薰亭御書額曰「對時育物」。聯曰：「相於明月清風際，只在高山流水間。」
藻韻樓折而東南向者為補桐書屋，北向者為隨安室。（《國朝宮史》）
〔臣等謹按〕　補桐書屋東室聯曰：「摩空野鶴養真性，繞壑風泉清道心。」西室聯曰：「清陰欲淩霄漢上，遠意自在山水間。」隨安室聯曰：「柳陰分綠籠琴幾，花片飛紅入鏡屏。」
乾隆九年御製《補桐書屋作》：瀛台雙桐向所有，因循枯一成獨樹。秋夜春朝失侶陰，認巢好鳥徘徊去。老幹吟風似作悲，團葉無心菶承露。樹猶如此人何堪？爰命郭橐為補足。佳陰依然罨綠窗，相得乍喜矧相妒。未必人心似樹然，世間雲雨紛新故。倚桐無語立斯須，彷彿廿年前覓句（雍正二年在此讀書，屈指至今二十年矣。光陰瞬息，為之悚然）。
乾隆十年御製《四琴》詩：瀛台補桐書屋所餘老桐因循複枯，惜其材，製為四琴，各錫之名，而題以詩。　《瀛蓬仙籟》：弱水湯茫不可極，有山三點突焦墨。齊人扼腕徒相憶，中多不死森森植。不為爨下為牖北，無弦亦可鳴以默。靜好天然中繩尺，鳳嗉玉軫太古式。偈演無生仙籟畟，比丘得道山叟寂。補桐主人餘結習，枯榮入目迷五色。　《湘江秋碧》：不解攫睪解琴意，七弦掛壁何不可？暉十有三丁晨星，導和理性圖書左。湘江夜月來水仙，窗映飄蕭綠陰鎖。何須鳴玉覓金儒，愛渠亦複周旋我。　《皋禽霜唳》：招鶴棲桐桐即鶴，斫桐肖鶴鶴即桐。幻哉今昔今原昔，是一是二將無同！龍齦鳳額渾餘事，春風秋月何匆匆。　《雲海移情》：補桐時節桐森森，因風常作太古音。曾不數年鄰死灰，當前枯菀同陶陰。底俟為薪識偉物，雷霄裁作冰弦琴。成連古有今則無，移情詎必雲海深？棐幾高張殿閣涼，南風一曲渺予心。
乾隆十一年御製《春正幸瀛台曲宴外藩是日因至補桐書屋》詩：梅放香珠草茁芽，果然春色最仙家。恰聽鬆竹勝韶管，適可琴書悅歲華。蜀紙再臨春日帖（宋蘇軾有春帖《子詞帖》），越甌一試雨前茶。駐年要識無常住，次第花欞旭影斜。
乾隆十二年御製《新春補桐書屋》詩：嘉宴錫遠人（翌日宴準噶爾夷使），翠駐西苑。光風柳外搖，春色壺中宛。徙倚憩書屋，俯仰眄雲。池陽冰漸脆，牆陰雪初軟。嫩莎忽已萌，生稊未能綰。孤琴何必撫，雙鶴原堪款。幾餘此靜討，逸興複不淺。大哉造化功，妙矣韶華轉。
又御製《補桐書屋率題》：「溫暾曉日一窗紅，窗下工夫想像中。昔日今時猶曆曆，補桐書屋自雙桐。」「枯枝早是中琴材（截舊桐為四琴，亦於是室藏之），新榦扶疏翠影堆。淨幾明窗重得句，肯教虛度此頻來。」「石門鬆影鬱蕭森，書室三楹倚碧岑。階下淙淙鳴曲注，朱弦不奏亦琴心。」
乾隆十四年御製《補桐書屋作》：「書屋蕭閑硯席清，嫩陽堪愛一窗明。靜中底覺華年近，時聽街衢爆竹聲。」「鬆門石磴步徘徊，五色雲中望台。最愛庭柯餘雪在，錯疑昨夜綻寒梅。」「每教舊句聯新句（曾為補桐書屋圖掛之壁間，數年來於此得句，即複書之），可識今年即去年。憂樂向來何處著？惟餘省歲念無遷。」
乾隆二十一年御製《補桐書屋》詩：詰曲玲瓏石徑深，每來端是稱予心。新枝萋菶待三月，舊樹風華在四琴（斫舊材為四琴各有名，篋藏室中）。題壁詩成今續昔，開函書展昔猶今。窗前正作紛糅勢，卻為農祥喜不禁。
乾隆三十五年御製《補桐書屋戲題》：新柯舊樹已枝齊，突兀庭前葉未萋。欲問草衣雙立者（桐畏寒，北方冬季必收束其枝，縛草護之），可同齧缺與王倪？
〔臣等謹按〕　補桐書星御製詩，謹繹有關紀述事實者恭載卷內，餘不備錄。
乾隆六年御製《題瀛台隨安室》詩：隨安者，取其隨所遇而安之義。故凡勝地虛庭，明窗淨幾，無不以是顏其軒，蓋藉以觸目會心雲耳。　書室依林俯碧瀾，文窗紗綠稱遐觀。庭虛松柏泛清籟，坐久衣裳生峭寒。觸目有懷皆遠俗，忘言何處不隨安。爐煙晝永禽魚適，長嘯一聲天地寬。
乾隆四十年御製《隨安室》詩：隨安舊書室，是處與題名。況昔棲遲地（雍正二年曾居此讀書），如聞占畢聲。幾曾德業進，空憶就將情。所愧宣尼語，三年曷有成？
〔臣等謹按〕　隨安室御禦製詩，謹繹有關紀述事實者，恭載卷內，餘不備錄。補桐書屋又折而東為待月軒。（《國朝宮史》）
〔臣等謹按〕　待月軒東室聯曰：「寫楹常看霞生際，對坐宛當月上時。」又曰：「半奩綠水菱花對，一幀青山畫幅橫。」南一間為海神祠。北建六方亭於石岩之上，顏曰「鏡光亭」。綠樹環繞，濃陰如繪。有桑柘一株尤蒼古，旁臨水際，構亭於水中，為刃魚亭。轉石徑而南，為牝穀。
乾隆二十八年御製《刃魚亭》詩：池上為亭號刃魚，曲欄屟步偶憑諸。陡思大雅靈台什，不覺怡然覺愧如。
乾隆三十九年御製《待月軒》詩：太液東臨碕岸，假山西倚碧嶒。素娥自應早見，綠字雅合名稱。誰此依依心遲（去聲），對其貼貼波澄。我惟偶來便去，待月於斯未曾。
又御禦製《鏡光亭》詩：臨水虛亭號鏡光，微風不動液池滄。岸傍人柳非昔樹，常乃幻知幻是常。
〔臣等謹按〕　刃魚亭諸處御禦製詩，皆恭載首見之篇，餘不備錄。
綺思樓西崇台北為長春書屋，後室曰「漱芳潤」。（《國朝宮史》）〔臣等謹按〕　綺思樓之西，山上為台，額曰「八音克諧」。
長春書屋三楹南向，聯曰：「鬆煙衝翠幄，雲徑繞花源。」又聯曰：「淡蕩青陽盎，棼瑞旭舒。」後門額曰「延爽」，曰「導青」。東室額曰「賓鳳」。聯曰：「閑庭不改風還月，欹案依然易與詩。」又曰：「商鼎周彝自典重，檻葩苑樹相芬芳。」西室額曰「學林」。聯曰：「庭饒芳毯鋪生意，座有芸編結古歡。」又聯曰：「鳥吟花笑自餘樂，月白風清無盡藏。」漱芳潤聯曰：「勝地尚傳詩句在，好山合作畫圖看。」又內室聯曰：「悟物思遙托，悅心非外求。」西穿堂聯曰： 「地高遊目遠，雲斂騁懷寬。」
乾隆二十四年御製《賦得漱芳潤》：時雨聖門化，心源學海通。既因傾瀝液，庶得契鴻蒙。座擁琳琅府，神遊翰墨叢。張公辭善頌，陸氏義彌崇。晰理誠無斁，研精轉不窮。若論親切句，恆在典謨中。
〔臣等謹按〕　漱芳潤禦製詩，恭載首見之篇，餘不備錄。長春書屋西池亭曰「懷抱爽」。（《國朝宮史》）
〔臣等謹按〕　懷抱爽左右山石間有劍石二，恭勒皇上禦書曰「插笏」。
仁曜門東，沿堤過崑崙石渡橋，橋上有亭曰「垂虹」。又沿堤東南一亭曰「俯清泚」。（《國朝宮史》）
御製《人字柳賦（有序）》：西苑南液池北岸有人字柳者，數百年以上物也。今秋仆於風，命補種之，因成是賦。　憶行春於癸酉，賦南苑之雙柳。歎賓主其莫恆，感新舊為非偶。歸而禁籞偶臨，池岸閑走。若人字柳者有言，寓以意而非口，曰：樹有菀枯，奚與人世？彼補植者已是贗鼎，則體物者寧非多事？爾時雖心知其非，而莫能與之為議也。逮今秋之孟月，忽終風之落天。乍似轟雷耾々而有如熛怒弗止，振蘀蓬蓬而遇輒摧堅。蔥菁者亦莫不偃，婆娑者安望其全？然而蔥菁者暫偃而其身複起如故，婆娑者難全而連根遂以仆焉。爰命奉宸，例視海子。種仍各根，培植而冀其生成；合為一樹，絞縛而無分彼此。靈和殿前，何異張緒當年；上林苑中，漫稱公孫病已。於是兩足分立，一項挺成。俯液池以寫影，望台而馳情。則何異樓閣東風，聽歌舞於宣德；荊凡南國，閱紀載於春明者哉！乃對人字而歌曰：昔議雙柳，今何若兮！使無補種，終寂寞兮。實固非久，名可托兮。人字若答而歌曰：名實胥幻，誰恆在兮！成則有壞，匪愛實害兮。一之為甚，豈可再兮！
乾隆十七年御製《賦得太液柳》：人字低臨太液池，栽培誰辨永宣時？居然後老同彭祖，未覺先零傲悅之。春景青瞳仍望望，秋風綠發故絲絲。世間松柏翻難並，得地延年意可思。
〔臣等謹按〕　太液柳御製詩，恭載首見之篇，餘不備錄。俯清泚稍北曰淑清院。（《國朝宮史》）〔臣等謹按〕　淑清院，皇上御書額曰「水流雲在」。
乾隆七年禦製《淑清院見桃花始開泛杯有作》：琤瑽韻裏繁枝斜，才苞錦纈遲蒸霞。如是色聲堪靜悟，不必能聽倩綠芭。峭寒尚切披香殿，青韶卻釀淑清院。天公濯垢認三生（昨日微雨），今朝恰見春風麵。
乾隆十五年禦製《淑清院》詩：石徑度流泉，奇探小有天。樹垂冰作雨，砌暖玉生煙。屈膝紅牆繞，淵蜎紫閣連。不如深翠處，精舍作幽偏。
〔臣等謹按〕　淑清院禦製詩，謹繹有關紀述事實者恭載卷內，餘不備錄。淑清院東北有室曰「葆光」。（《國朝宮史》）
〔臣等謹按〕　葆光室額為聖祖禦書。皇上御書聯曰：「天向淡間無礙迥，雲從閑處有餘姿。」又聯曰：「心觸清機親翰墨，目遊潤景足精神。」
乾隆二十三年御製《葆光室》詩（康熙年間皇祖御題扁額也）：假山閱世如太古，穿幽乃造十笏所。上有詭石聳雲根，下有渫泉淙神乳。注焉不竭酌不窮，兩字葆光威鳳舞。羹牆宛憶神堯年，艾蓬誰究蒙莊語？
〔臣等謹按〕　葆光室御製詩，恭載首見之篇，餘不備錄。淑清院左渡橋為韻古堂。（《國朝宮史》）
〔臣等謹按〕　韻古堂舊為「蓬瀛在望」，乾隆己卯平定回部，捷音甫至，適江右大吏獻臨江新獲周鑄鍾十一枚。皇上考定為鍾，貯之堂內，易名「韻古」，有御製《韻古堂記》，恭錄卷內。
禦製《韻古堂記》：韻古堂因何而作也？曰：用舊堂而易以新名，是易也，非作也。然則因何而易也？曰：以獲古鍾貯之斯堂，易其名，亦可雲作也。鍾之出以臨江。牧者物色坡陀間，掘地而得古鍾十一，地方大吏以聞，傳致闕下。辨其名，知為周時所鑄，是宜膻薌其事而為之記也。堂在淑清院南，臨液池可望瀛台，故舊名曰「蓬瀛在望」，而今易之為「韻古」也。蓋自黃帝命伶倫與榮將鑄十二鍾以和五音，是鍾之於樂為最古。黃鍾而下，三分損益，上下遞生，黃鍾定而八音六律無不定，以立均出度，紀之以三，平之以六，成於十二，以為萬事根本。故帝王製禮作樂，莫不以是為棘。或曰鍾大小殊，編鍾大小同，其說如何？律鍾之說又如何？曰：八音無非律，磬亦律磬，琴亦律琴，其他諸樂無不皆然，獨鍾雲乎哉？然金聲而玉振之，金為始，故曰律鍾。非編之外別有所為律鍾也。雲有律鍾者，篤古泥而不知音者也。鍾大小殊而厚薄同，編鍾大小同而厚薄殊。其不同者，正所為同也。且如排簫長短殊而一孔，長簫一器而六孔，長簫編鍾之說也，排簫鍾之說也。故鍾排簫先出而編鍾長簫後出，此首創質樸椎輪大輅之義也。律應十二鍾，缺其一，為補成之，以全厥初也。聆其聲頗不合於今律，則以古器經久而移其本音，古人論之詳也。我聖祖心天之心，政古之政，親考律呂，正齊量，無不大當，而獨未及鍾者，豈以時將有待，故引而未發耶！今既得古鍾於西師奏凱之時，則闡前開後，備八音之正撰，垂一代之鴻規，在此時乎，在此時乎！故因記韻古堂而申其義如此也。
乾隆二十七年禦製《韻古堂》詩：西江出鍾，東壁稽冊府。定樂概增今（今以臨江得古鎛鍾仿鑄入樂，副以特磬，備十二律，聲振始終之節，古鍾闕一者並為補足，弆之堂中），藏器號韻古。服堯之服頌堯言，不行堯行堯豈然？韻古顏堂吾恧旃，斯民三代語不刊。安得華胥風現前！
乾隆二十八年禦製《題韻古堂》：古屋液池邊，古鍾依律編。周回十二月，隱現幾千年。詎曰音歸正？還教闕補前（古鍾十一，得自江西臨江，廷臣辨識以為周器。補成十二，懸於此堂。並詳加考正，定以古鎛鍾即係律鍾。敕樂部嗣後用樂各按十二月律呂，悉以律鍾起調，以協雅音）。無能致率舞，隻合此高懸。
乾隆二十九年禦製《韻古堂》詩：鍾特磬均依古，所為（去聲）西江古器呈。遂使笙簧無舛律，乃知天地有元聲。溪堂在篪常含韻，春祭聆章正葉平（本朝中和樂皆以平為章）。鄒孟設如誦服服，放勳益切勉行行。
乾隆三十八年禦製《韻古堂》詩：鍾因以獲西江，易額溪堂貯六雙（向因江西臨江得古鎛鍾，嚐厘定宮懸聲振之節，仿鑄入樂，並製特磬，用章條理。其古鍾闕一者，兼為補完十二，貯之堂內而額今名）。居易華原吟樂府，匪今伊昔古聲龐？
乾隆三十九年禦製《題韻古堂》：西江古器列南台（瀛台又謂之南台），有暇於斯每一來。考羽量宮遜未矣，《關雎》、《麟趾》緬悠哉！春音正葉和而盎，冰鑒猶呈朗以皚。禮樂周官因可溯，其間揖讓那能陪？
乾隆四十二年禦製《韻古堂》詩：堂以貯古鍾，因之名韻古。問鍾何由來，出自西江土（己卯冬，臨江得古鍾十一，辨其為鎛鍾，命鑄以補足之，弆此堂中，因名之曰「韻古」，詳見昔所作記）。剝蝕歲月深，無複辨徵羽。偶存中郎思，步兵猶可睹。複古不易哉，欲言意先憮。
〔臣等謹按〕　韻古堂禦製詩，謹繹有關紀述事實者恭載卷內，餘不備錄。韻古堂左側有垣門，門東為流杯亭。（《國朝宮史》）
〔臣等謹按〕　垣門石刻聖祖仁皇帝禦書流杯亭額曰「曲澗浮花」，皇上禦書額曰「流水音」。聯曰：「積素墜枝全作雨，懸流落澗半成冰。」
禦製《過曲澗花香遊流杯亭日知閣諸勝》詩：西苑曠且奧，肇自明代作。瓊華萬玉堆，太液千夫鑿。平地起蓬瀛，城市而林壑。鬆篁幾百年，參天秀崖。秋深鴻雁鳴，春暖桃李灼。肅廟求神仙，林亭更開拓。方士朝扶鸞，虛皇夜飛鶴。丞相冠蓮花，將軍赤符縛。雞犬倏已升，殿宇還如昨。盛朝建邦畿，舊製因城郭。何獨廢西苑，姑亦存其略。高居非昔比，偶幸行宮若。雍正二年夏，承恩開講幕。避暑供遊息，勝跡頻探索。湛湛芳草青，潑潑遊魚躍。蔥蔥梧桐枝，爛爛蓮花萼。或宴水雲榭，佳景開芳酌。或賦迎薰亭，妙句隨興落。師友得從容，昆弟善笑謔。是秋獵塞北，奇峰峭天削。回思此間山，宛似日出爝。因緣不複至，撫景懷佳約。時過玉蝀橋，波光含漠漠。煙際辨樓台，鬆竹紛竿籥。彈指十年間，何異風鳴鐸？前日重來遊，未能窮其樂。遙矚淑清院，凍岸不可泊。今朝好風景，遲日中天爚。步自瀛台橋，踏冰行蹻々。乾蘆尋曲徑，虛殿開金鑰。穿雲洞戶深，步石川梁迮。乃知洞裏天，自與尋常各。冬深景寂莫，翠剩琅玕蘀。閑坐流杯亭，更登日知閣。會心濠濮間，呼朋嗒然噱。其北乃假山，巉岩何磊硌！攀緣徑絕處，深澗戲騰踔。時我徑過之，我童猶畏卻。其上掛瀑布，結構儼廬霍。飛沫雜冰流，玉牙排齗。其池乃不凍，疑有馮夷托。當年觀魚亭，塵土生珠箔，歸鞍適然返，聊爾何住著。我聞山水緣，好者不為惡。何必買山錢，底須蠟芒？前居水中萍，茲遊林裏雀。異日得清暇，還教度略彴。
〔臣等謹按〕　禦製《過曲澗花香遊流杯亭日知閣諸勝》詩載於《樂善堂集》，今恭錄卷內。
乾隆九年禦製《題瀛台流杯亭》：憑欄俯碧流，佳景喜相酬。素色因心淨，清音與耳謀。仙人捧醇酎，春鳥弄箜篌。惡旨思前戒，盈科悟進修。〔臣等謹按〕　流杯亭禦製詩，恭載首見之篇，餘不備錄。
流杯亭北為素尚齋。（《國朝宮史》）
〔臣等謹按〕　素尚齋聯曰：「花香鳥語無邊樂，近景遐觀取次拈。」又曰：「晝永花香醺似醉，雨收天色碧於藍。」
乾隆二十一年禦製《素尚齋》詩：瀛台金碧輝，淑清泉石邃。泉石大家四，金碧將軍二。畫品有定評，奚煩重致議？所以臨西苑，淑清必一至。倚岩架樸斫，古樹圍蓊萃。迸水流不冰，詭峰飛欲墜。齋名取山莊（避暑山莊有此名，昔曾留詠），敬識聖人意。崇情返樸真，澆習防浮偽。兩言契葛亮，六策懷賈誼。用當座右銘，浴德期純粹。
乾隆二十四年禦製《素尚齋》詩：樸斫冠（去聲）崢嶸，雲窗幽且明。琴書無不備，幾研有餘清。春夏秋冬景，飛潛動植情。於斯設絜矩，吾獨取匡衡（匡衡有雲：「治天下者審所尚而已。」）。
乾隆二十五年禦製《素尚齋小憩》詩：臚傳蕆鴻儀，夏凊詢慈履。於焉返禦園，更衣取便邇。黼芾入山林，笑未能免矣。雨後峭蒨佳，石激聲更美。書堂棲嶔崎，素尚宗堯旨。西苑及仙莊，何必分彼此（避暑山莊內亦有此齋名，皇祖禦題也）？怡神既遠塵，得句亦戒綺。士習與文風，斯之係深企。
乾隆三十九年禦製《素尚齋》詩：曲徑稱步延，樸齋足興遣。素尚我所名，山莊實數典（避暑山莊中素尚齋，皇祖所題額也）。塞外彼致易，苑中斯逢鮮。台金碧輝，勝朝遺跡辨。欲問錄春明，二者孰為善？
〔臣等謹按〕　素尚齋禦製詩，謹繹有關紀述事實者恭載卷內，餘不備錄。
素尚齋西有室，曰「得靜便」，向南室曰「賞修竹」，廊曰「響雪」。（《國朝宮史》）
〔臣等謹按〕　得靜便額為皇上禦書，聯曰：「境詣幽惟卻藻繢，水澄波處養天真。」齋東疊石，上鐫禦書曰「紫雲」，曰「功奪造化」。賞修竹額為聖祖禦書。左右廊之北，皇上禦書額曰「響雪」。聯曰：「庭竹張真畫，階泉滴暗琴。」
乾隆二十三年禦製《響雪廊》詩：曲廊曼接千尺雪，淅淅常聞響碎霙。體物既堪方靜色，忘懷雅合晤清聲。
乾隆二十七年禦製《賦得賞修竹》詩：淑清勝以竹，題額眄堯年。個個琳琅列，聲聲角徵懸。四時皆入賞，千畝隻虛傳。護徑數竿足，畫窗一幀便。古今常有契，風月總無邊。元凱如堪擬，吾方意渴賢。
〔臣等謹按〕　響雪廊、賞修竹禦製詩，皆恭載首見之篇，餘不備錄。響雪廊東南室曰「千尺雪」。（《國朝宮史》）
〔臣等謹按〕　千尺雪額為皇上禦書，室左右門額曰「凝華」，曰「流靄」。聯曰：「書遇會心皆可讀，泉能蠲慮劇堪聽。」並禦書。
乾隆十八年禦製《千尺雪》詩：吳下寒山愛佳名，熱河田盤率仿作。鬆濤泉籟或彷彿，路遙豈得常憑托。咫尺西苑傳春明，結構頗具林澗樂。四百餘年樹石古，峭蒨信佳究穿鑿。我書三字題簷端，亦有雪花拂簷落。揣稱終疑未恰當，雪後今來一斟酌。人之稱也徒彼哉，天之然兮誰此若？
乾隆十九年禦製《千尺雪》詩：借問真佳處，端惟心暢時。瀑聲新雨壯，夏日小年遲。茗碗原堪瀹，縑圖偶慢披。神遊三即一（千尺雪昉於吳中，西苑、田盤、熱河皆有之，各為之圖，四圖合貯一函，分藏其所。每至一處，展圖即得其三，故雲），區別亦奚為？
乾隆二十一年禦製《千尺雪》詩：新年行樂小蓬瀛，泉石天然愛淑清（院名）。水閣向稱千尺雪，春朝喜值六花霙。迷離上下噴珠玉，應答琤琮奏管笙。遲卻寒山素梅約，長宜防誤恤民情（前已降旨今春南巡，因去秋吳中偏災，命有司賑恤為急，特緩省方之期）。
乾隆三十六年禦製《千尺雪》詩：玉泉流出注長河，迸石引來太液波（地當液池之南，甃閘引池，水由石罅出，跳珠懸瀑。溯玉泉來脈，自長河分彙西苑，凡二十餘裏）。便是吳中果千尺，較茲源遠遜猶多。　飛流洽濈激嶙峋，小閣三間對水濱。篾鼎茗甌俱恰當，笑終不是味閑人。
乾隆三十八年禦製《千尺雪》詩：臨泉亭子又新春，輞水淪漣冰底循。千尺原來出假藉，積成盈尺喜誠真。　四圖展一卻含三（寒山、避暑山莊、靜寄山莊、與此淑清院，四處各貯千尺雪圖，每一處兼備其四，積年題詠相續），寶塔華嚴類合龕。即目今朝生別會，孰真孰假個中參。
乾隆四十一年禦製《千尺雪》詩：迴廊下轉接溪齋，麵對飛流落澗涯。想像寒山聽雪閣，春音春物總相諧。　千尺雪雖假藉名，較真雪卻有餘聲。設非真者仍堆積（歲內瑞雪屢沾，茲新正二日又逢優霈五出，實兆農祥），假亦倩誰作證明。
〔臣等謹按〕　千尺雪禦製詩，謹繹有關紀述事實者恭載卷內，餘不備錄。千尺雪又東為魚樂亭。（《國朝宮史》）
〔臣等謹按〕　魚樂亭中橫石恭刊禦書曰「個中自有玉壺冰」。
乾隆二十四年禦製《魚樂亭》詩：禽去絕駭驚，漲生任潛躍。豈必藉濠梁，今來識魚樂。
〔臣等謹按〕　魚樂亭禦製詩，恭載首見之篇，餘不備錄。

