〈第一章書緣起，第二章書自儆〉
重考彛尊書以成，
七言權當序而行。
名因《日下》荀文若，
蹟逮《春眀》孫北平。〈朱彛尊所編《日下舊聞》、《捃拾載籍》及《金石遺文》，分為十三門、四十二卷，頗為綜核。與北平孫承澤所著《春眀夢餘錄》七十卷，均有裨於帝都考證。但其書不免罣漏淆訛，因命館臣重加訂正，其《春眀夢餘錄》內所載亦間採輯。〉
罣漏豈無補所闕，
淆訛時有校從精。
百年熙皞繁文物，〈朱彜尊書成於康熙二十七年，今又及百年，太平熙皞，民物繁昌，自宮殿、城市改置添建，復編增為十五門，成書一百六十卷，名曰《日下舊聞考》。〉
似勝三都及兩亰。

曾賦《皇都》與《帝都》，〈癸酉年曾賦《皇都》、《帝都》詩兩篇。《帝都》詩言自古建都之地，莫過燕京之據形勝。《皇都》詩言今燕京體大物博、戸口繁滋。〉
若茲形勝古今無。
金遷元復其久矣，〈自金天德中遷都燕城，號「中都」；元至元間改名「大都」；眀自金陵遷於北京，我朝因之。然其城郭、宮殿，凡數遷移，率非金源之舊矣。〉
眀築清脩滋盛乎。
御苑法宮誠富此，
返淳還檏益殷吾。
論成《知過》淵衷寫，〈余臨御四十餘年，凡京師壇廟、宮殿、城郭、河渠、苑囿、衙署，莫不脩整。皆物給價，工給值。然究以頻興工作，引為己過。辛丑歲曾著《知過論》以自箴。〉
更勵聰聽奕葉圖。
　　　　　　　　　　　　　　臣董誥　奉𠡠敬書
