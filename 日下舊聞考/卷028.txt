水殿之北有龍王廟，廟後小渠亙之，自太液池注水入春雨林塘者也。上有橋，橋南北坊各一。（《國朝宮史》）
〔臣等謹按〕　二坊在南者榜曰「貯月」，曰「摛錦」，在北者榜曰「軼雲」，曰「延春」。渡橋即蠶壇也。先蠶壇在西苑東北隅。（《國朝宮史》）
〔臣等謹按〕　先蠶壇乾隆七年建，垣周百六十丈，南面稍西正門三楹，左右門各一。入門為壇一成，方四丈，高四尺，陛四出，各十級。三面皆樹桑柘。西北為瘞坎。我朝自聖祖仁皇帝設蠶舍於豐澤園之左，世宗憲皇帝復建先蠶祠於北郊，嗣以北郊無浴蠶所，因議建於此。
壇東為觀桑台。台前為桑園，台後為親蠶門，入門為親蠶殿。（《國朝宮史》）
〔臣等謹按〕　觀桑台高一尺四寸，廣一丈四尺，陛三出。親蠶殿內恭懸皇上御書額曰「葛覃遺意」。聯曰：「視履六宮基化本，授衣萬國佐皇猷。」
親蠶殿後為浴蠶池，池北為後殿。（《國朝宮史》）
〔臣等謹按〕　後殿恭懸皇上御書額曰「化先無斁」。聯曰：「三宮春曉覘鳩雨，十畝新陰映鞠衣。」屏間俱繪蠶織圖，規制如前殿。
宮左為蠶婦浴蠶河。南北木橋二，南橋之東為先蠶神殿，北橋之東為蠶所。（《國朝宮史》）
〔臣等謹按〕　浴蠶河自外垣之北流入，由南垣出，設閘啟閉。先蠶神殿西向，左右牲亭一，井亭一，北為神庫，南為神廚。垣左為蠶署三間。蠶所亦西向，為屋二十有七間。
由蠶壇沿堤西北為鏡清齋。（《國朝宮史》）
〔臣等謹按〕　鏡清齋正門三楹，南向，俯臨太液。入門為荷沼，沼北為堂五楹。齋內額曰「不為物先」。聯曰：「照檻淨無塵，風來水面；開簾光有象，月印波心。」又曰：「憑觀悟有術，妙理契無為。」西壁聯曰：「庭餘鬆竹足消夏，架有詩書藉討源。」東室聯曰：「圖書左右怡情久，翡翠蘭苕浴浪鮮。」後軒聯曰：「峰姿擢翠入澄照，鏡影涵虛愜曠懷。」
乾隆二十三年御製《鏡清齋》詩：臨池構屋如臨鏡，那藉旃摩亦謝模。不示物形妍醜露，每因憑切奉三無。
又御製《鏡清齋即目》詩：依依冷節過藏煙，咫尺壽皇展謁旋。景物雖憑有餘慕，色空都幻若為緣。底須遂過修穹塔？擬向知非種福田（是處近大西天佛宇，向建報恩塔，近毀於火，因罷勿為，而有誌過之作）。流水行云何住著，犁然澄動會當前。
〔臣等謹按〕　鏡清齋御製詩，謹繹有關紀述事實者恭載卷內，餘不備錄。鏡清齋之東，臨池有室，為抱素書屋。（《國朝宮史》）
〔臣等謹按〕　抱素書屋聯曰：「地學蓬瀛塵自遠，身依泉石興偏幽。」
乾隆二十三年御製《題抱素書屋》：書齋顏抱素，瀟灑得天然。窗畫森疏竹，階琴滴暗泉。每因悟禮後，還與慎幾先。略識葆光義，南華齊物篇。
乾隆三十四年御製《抱素書屋》詩：書屋冰池上，真稱在玉壺。詩宜王（昌齡）氏句，畫是李家圖（李成《寒穀先春雪景》為《石渠寶笈》上等）。意足愜懷抱，法寧論有無。尼山標妙旨，津逮祇瞠吾。
〔臣等謹按〕　抱素書屋御製詩，謹繹有關紀述事實者恭載卷內，餘不備錄。抱素書屋東廊下為韻琴齋。（《國朝宮史》）
〔臣等謹按〕　韻琴齋二楹，西向，其南接廈臨於外，額曰「碧鮮」，廊下為過水處也。齋內聯曰：「賞心樂事無倫比，妙色真聲兼占之。」又曰：「爽澄蘭沼波吹細，風渡鬆林籟泛輕。」
乾隆二十三年御製《韻琴齋》詩：調軫拭徽都謝，春溫廉折自呈。惟是角徵關意，未須雲海移情。
乾隆三十四年御製《韻琴齋》詩：階下引溪水，雨後聲益壯。不鼓而自鳴，猿鶴雙清（近世琴譜中有猿鶴雙清之曲）暢。泠泠溶溶間，宜聽復宜望。石即鍾期同，泉可伯牙況。亦弗言知音，此意實高曠。
〔臣等謹按〕　韻琴齋御製詩，謹繹有關紀述事實者恭載卷內，餘不備錄。
鏡清齋之西有山池石樑，築室其上，榜曰「畫峰室」。（《國朝宮史》）
〔臣等謹按〕　畫峰室聯曰：「花香鳥語無邊樂，水色山光取次拈。」
乾隆二十三年御製《畫峰室》詩：紫邏青縈戶外山，畫情憑足悅幾閑。若於藝苑尋名氏，隻在倪黃伯仲間。〔臣等謹按〕　畫峰室御製詩，恭載首見之篇，餘不備錄。
鏡清齋之後北臨山池，上為沁泉廊。廊西有岩，岩上為枕巒亭。（《國朝宮史》）
乾隆二十四年御製《沁泉廊》詩：回回百道泉，其上三間屋。漾影惟雲霞，品聲定絲竹。卻憶夏月旱，瓶罄罍亦恧。今來弄氾光，氵稔氵矍清可掬。流為太液波，潛飛任魚鶩。於此悟探源，一足無不足。
又御製《枕巒亭》詩：小山結構儼三嵏，俯視如臨大壑。著個笠亭嵂崒頂，隻疑蓮朵湧珠宮。
〔臣等謹按〕　沁泉廊、枕巒亭御製詩，皆恭載首見之篇，餘不備錄。
沁泉廊東有石橋，橋北繞池，由石磴而上為罨畫軒。（《國朝宮史》）
〔臣等謹按〕　罨畫軒東室聯曰：「一室之中觀四海，千秋以上驗平生。」西室額曰：「標青」。
乾隆二十三年御製《罨畫軒題句》：適步讀畫廊，高軒見罨畫。來憑罨畫窗，讀畫隔岸對。彼此誰主賓，一例供清會。景納春秋佳，格突倪黃派。想像軒有言，卻不勞行邁。
〔臣等謹按〕　罨畫軒御製詩，恭載首見之篇，餘不備錄。
循軒東廊而南，有屋兩楹，北俯清泚，榜曰「焙茶塢」。（《國朝宮史》）
〔臣等謹按〕　焙茶塢聯曰：「岩泉澄碧生秋色，林樹蕭森帶曙霞。」
乾隆二十三年御製《焙茶塢》詩：石上泉依鬆下風，竹爐製與惠山同。蔡襄不止工其法，因事還思善納忠。〔臣等謹按〕　焙茶塢御製詩，恭載首見之篇，餘不備錄。
鏡清齋沿堤西南為西天梵境。（《國朝宮史》）
〔臣等謹按〕　西天梵境有琉璃牌坊，南臨太液池，南向榜曰「華藏界」，北向榜曰「須彌春」。坊北山門榜曰「西天梵境」。入門為天王殿，左右石幢二，左刻《金剛經》，右刻《藥師經》。殿後為大慈真如殿，殿內恭懸皇上御書額曰「恆河演乘」。聯曰：「無住蔭慈雲，蔥嶺祇林開法界；真常揚慧日，鷲峰鹿苑在當前。」又北向聯曰：「日月輪高，眄七寶城如依舍衛；金銀界淨，湧千華相正現優曇。」殿後曆級而登，有大琉璃寶殿。殿二層，榜曰「華嚴清界」。聯曰：「七寶同莊，金界普成具足相；三輪共轉，玉毫齊放大圓光。」又曰：「現法化報身，分湧真常蓮葉；攝聞思修教，並拈微妙曇華。」皆御書。殿四面迴廊六十七楹，四隅各有樓相接。西天梵境之西有琉璃牆，牆北為真諦門。門內為大圓鏡智寶殿。殿內額曰「法界真常」。聯曰：「歡喜普人天，增五福德；莊嚴護龍象，現八吉祥。」殿後有亭曰寶網雲亭。亭北及左右屋宇四十三楹，皆貯四藏經板之所也
太液池之北有亭五所，謂五龍亭也，其北為闡福寺。（《國朝宮史》）
〔臣等謹按〕　五龍亭中曰「龍澤」，左曰「澄祥」，曰「滋香」。右曰「湧瑞」，曰「浮翠」。亭建水中，麵臨北海。亭後石坊二，南向額曰「性海」，北向額曰「福田」。闡福寺乾隆十一年建。入寺門為天王殿，殿後額曰「宗乘圓鏡」。聯曰：「妙華普觀無窮境，慧日常懸自在天。」再後為大佛殿，規制仿正定隆興寺。重宇三層，上層恭懸御書額曰「大雄寶殿」，中曰「極樂世界」，下曰「福田花雨」。殿內聯曰「真諦別傳，趨妙莊嚴路；能仁權應，現常清淨身。」又額曰「有大威德」。聯曰：「放百寶無畏光明，曆劫智珠常朗；入三昧甚深微妙，諸方心印同圓。」極樂世界前駕白石橋，環流為坊四座，南曰「證功德水」，曰「現歡喜園」，北曰「法輪高勝」，曰「妙境莊嚴」。東曰「震旦香林」，曰 「神洲寶地」，西曰「仁壽普緣」，曰「安養示諦」。四面各有方樓一，正中為佛殿，殿內聯曰：「於萬斯年，香林沾法雨；大千世界，福地湧祥雲。」佛殿之北為普慶門，入門南北置坊二座，南曰「大千輪置」，曰「滿萬曇霏」，北曰「聚諸福德」，曰「現大吉祥」。左右浮圖二，中為萬佛樓，樓三層。左樹寶幡竿，右立石幢，恭鐫御製《庚寅萬佛樓瞻禮》詩。樓下聯曰：「十住引千光，佛力不可思議；一成該萬有，我聞如是吉祥。」中樓聯曰：「香海觀皆融，法流永彙；曇花趺遍結，壽世同持。」樓上額曰「華藏恆春」。聯曰：「龍象護莊嚴，滿多寶藏；人天洽歡喜，遍恆河沙。」樓之東曰寶積樓，西曰鬘輝樓。左右各有門，東門內為澄性堂，堂後方亭曰湛碧亭，西達致爽樓。北為鏡藻軒，南為澄碧亭。亭北廊曰清約池，軒西曰澹吟室。西門內構八方亭，樹石塔，鐫刻貫休畫十六應真像，並恭勒御製讚語其上。再後有殿，額曰「真實般若」。聯曰：「正法眼長明，慧燈不滅；無漏身自在，性海遙通。」皆御書。
御製《闡福寺碑文》：太液池之北有亭五，翼然臨於水裔。玉蝀前橫，瓊島東抱。波光塔影，淪漣映帶。亭之北綴以閑館，爽塏軒豁，蓋仍前明之舊。康熙中皇祖臨駐西苑，常奉太皇太后避暑於此，後以其地奉安仙馭几筵，遂相沿為內廷遷次之所。越乾隆七年，肇先蠶壇於液池東北隅，相距甚邇。聖母皇太后以繭館盛儀，宜致蠲潔，命改建佛宇。朕遵懿旨，爰出內帑，敕將作葺其舊址，略為崇飾。寶坊傑豎，香剎雙標，用如幻金剛三昧造大法像，高丈六者三倍之而贏。具慈湣性，有大威神，構層簷以覆之。珠網璿題，金碧照耀，冠於禁城諸剎。上為慈聖祝釐，下為海宇蒼生祈祐。始事於乾隆乙丑三月，越明年八月告成，因名之曰「闡福」。思自無始劫來，生人生物，凡諸福德，各各具有，亦各具足，而彼眾生芸芸冥冥，惟以各得所欲為福。未得求得，已得求益，無有饜足，為嗔為忮，為丐為敚，窮劫相尋，輾轉纏縛。時惟因陀羅秉南面權，廓綋恢綱，約以皇度，馭以禁憲，沐以膏澤，浸以醇醲，敷錫多福於有生眾。厥有生眾善根深固，一心信向，正知正見，屏諸邪雜，鹹得福慶，安樂老壽，滿所願欲。如其弗祇弗延，乃背而馳，式抵大戾，備諸苦惱，亦其自取。大悲氏發洪誓願，施無畏力，拯諸厄難，隨聲赴感，一時普度，拔去孽根，頓生福慧，孽緣淨盡，福應備臻。於其本來了無欠缺。要知法王非以己福施彼眾生，亦非別能於彼眾生有所增益。凡此諸福，眾生自有，亦各具足能仁慈悲，遂得普度。古聖帝明王斂福錫福，其亦有同於此也耶！乃闡其義而說頌言：一切有為法，不能造諸福。能受諸福者，皈依法王力。譬坐暗室中，迷悶不得出。忽遇大力人，辟門開四牖，因得大光明。此大光明相，非藉他目見。又如沉巨海，飄泊無邊底。忽遇大慈航，脫離惡濁浪。及登彼岸已，乃適得本來。告爾種福因，眾生性具足。迷惑不自知，種種成顛倒。願依法王力，恆河沙眾生，乃至未來劫，自性悉清淨，各各受諸福。恆河沙眾生，所受諸福德，同一清淨性，是為福德聚。
乾隆十二年御製《闡福寺大佛詩用去歲真定隆興寺禮大佛詩韻》：我聞如來超過一切圓覺與聲聞，天上天下稱獨尊。弟子萬二千人俱，孰登其堂孰入門？三身四智定何有？如水印月空寫雲。四十九年未曾說一字，文殊大士何乃請再轉法輪？乃今巍巍蕩蕩現實相，橫遍沙界其高傑豎窮蒼旻。圍繞提婆那伽與其眷屬，各肅肅蹴踏閃多伽耶及諸異類兟紜紜。倏忽才鑿七竅混沌死，異哉千手千眼誰與為疏分？憶我去年巡冀野，時則十月星乃辰。隆興古寺問象教，佛香高閣瞻金神。屏息不能一詞讚，倚闌聊息塵中身。歸來落成值此寺，是一是二徒云云。久欲成詩頌相好，其如萬慮常縈塵。穿池曾未聚衛士，督工奚用命將軍。翼然五亭臨水裔，勝國遺跡今猶存。薄伽演梵五乘具，慈寧祝釐一念真。其旁瀟灑築書室，研席清事還堪論。徘徊得句賡舊韻，所欣俯仰跡成陳。粘壁聊復記時日，歲惟丁卯月小春。
〔臣等謹按〕　闡福寺御製詩，恭載首見之篇，餘不備錄。
御製《貫休畫十六應真像讚》：第一阿迎阿機達尊者：衣披百衲，杖扶一筇。梵書貝葉，注目橫胸。阿利吒迦（此雲數珠），若有所記。記則不無，而非文字。　第二阿資答尊者：抱膝獨坐，嗒然若忘。心是菩薩，貌是鬼王。左栴檀塗，右利刀割。何怨何恩？平等解脫。　第三拔納拔西尊者：閉目岩中，入無生忍。流水行雲，事理俱泯。聊復爾爾，起心則那？威音賢劫，一瞬而過。　第四嘎禮嘎尊者：𢷾石側膝，於焉以息。惟是上人，非語非默。眉毛拖地，以手挽之。詎雲揀擇，示此絲絲。　第五拔雜哩逋答答喇尊者：顤枌其面，殑其身。中有相好，孰識此因。以經擲地，參學事訖。佛尚不居，而況非佛。　第六拔哈達喇尊者：灌頂豐頤，著水田衣。七佛說偈，都得聞之。目窮色空，任其蚌鷸。趺坐盤陀，行腳事畢。　第七嘎納嘎巴薩尊者：前身飲光，後身慧理。西竺靈鷲，識飛來此。芒鞋幾兩，竹杖一根。可放下著，永住聖因。　第八嘎納嘎拔哈喇雜尊者：五蘊六識，真幻異同。豎此一指，非彼天龍。與木石居，毛生手足。何不剪之？誰剪豕鹿？　第九拔嘎沽拉尊者：軒鼻呴口，數珠在手。萬法皈一，一法不受。娑羅樹下，兀然忘形。演無聲偈，有童子聽。　第十喇乎拉尊者：亢眉瞪目，若有所怒。借問佛子，怒生何處？喜為怒對，怒亦喜因。畫師著筆，任其傳神。　第十一租查巴納答嘎尊者：倚槎枒樹，憩傴僂身。誰為觸背，誰為主賓？示其兩指，以扇拂之。捉摸不得，擬議即非。　第十二畢那楂拉拔哈喇雜尊者：有台其背，有龐其眉。經橫於膝，無慮無思。稽首尊者，壽復何若？侍燃燈筵，待彌勒閣。　第十三巴那塔嘎尊者：了一切法，參如是經。水流石冷，風過花馨。示囫圇地，示光明藏。立意掃除，是謂理障。　第十四納阿噶塞納尊者：曉目突額，若鬼臾區。見者莫怖，大慈真如。呿偃仰，合掌雙手。不聖不凡，非無非有。　第十五鍋巴嘎尊者；扇取祛熱，衣取蔽寒。雲無寒熱，是外道禪。熱即熱中，寒離寒裏。金不復礦，冰仍是水。　第十六阿必達尊者：以沉水香，炷折腳鼎。三藏靈文，轉彈指頃。法尚不住，何像可留？問誰多事？曰此貫休。
乾隆三十五年御製《萬佛樓成是日瞻禮得句》：六旬慶延沐慈恩，發帑範成兩足尊。數（去聲）計萬因資眾舉（建樓範佛以紀慶典，內外王公大臣亦有請鑄佛像為祝者，統以萬計，並奉樓中，因以萬佛名樓），層看三此建樓。香花卜日瞻禮始，福德被民願力存。設曰遐齡祈壽算，肫誠還以祝徽萱。
又御製《題澄性堂》：萬佛樓旁精舍新，渟泓碧水面前陳。迎眸何礙風和月，澄性都蠲根與塵。兜率不殊八功德，阿伽全泯萬緣因。個中本是無一物，試問高樓誰主賓。
又御製《湛碧亭》詩：前後皆帶水，左右復襟山。雖雲假施設，所喜如天然。秋月與春風，暮靄還朝煙。小亭正對樓，平臨省躋攀。於樓不見亭，為（去聲）在青蔥間。
又御製《致爽樓》詩：牆背夕陽檻倚池，漪波翻影上簷楣。不須石級重登陟，已喜披襟致爽曈。
又御製《鏡藻軒》詩：階前俯平池，朗朗鋪鏡影。鏡中寫何形，交橫有藻荇。是乃為真乎，東坡終幻境（用東坡承天寺冬月夜遊事）。
又御製《清約池》詩：小池半畝湛虛明，澹沲軒前約且清。即景偶然題兩字，非關知否致詳評。
又御製《澹吟室》詩：兩間築精舍，咫尺近祇園。靜納空和色，動標風與幡。淡懷惟寂寂，吟緒亦源源。把筆微嫌處，未能戒綺言。
〔臣等謹按〕　萬佛樓諸處御製詩，皆恭載首見之篇，餘不備錄。闡福寺東為澄觀堂。（《國朝宮史》）
〔臣等謹按〕　澄觀堂內恭懸御書額曰「水天清永」。聯曰：「青未了時山障合，白初生處月窗虛。」堂後有殿，額曰「寄清淨心」。聯曰：「雲移峰影天常靜，風蹙波紋水不知。」皆御書。
乾隆二十五年御製《澄觀堂詩》（闡福寺旁書室名）：五龍亭久液池堧，闡福重修種福田。大抵舊聞增日下，何妨新額揭簷前。春風秋月隨時會，後樂先憂與物甄。澄到無澄觀始得，心期擬似水同然。
〔臣等謹按〕　澄觀堂御製詩，恭載首見之篇，餘不備錄。
〔又按〕　闡福寺之西有門，外為通衢，即陽澤門道也。

