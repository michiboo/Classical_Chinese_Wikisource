乾清宮之東為昭仁殿。（《國朝宮史》）
〔臣等謹按〕　昭仁殿內恭懸皇上禦書額曰「天祿琳琅」。聯曰：「風奏南薰調玉軫，霞懸東壁燦瑤圖。」殿後西室聯曰：「有秋曆覽登三輔，旰食惟期協九經。」又聯曰：「獨喜惜陰澄靜照，更因稽古契遐心。」室之北額曰「慎儉德」。聯曰：「亦曰欽哉貫謨典，允惟難矣作君師。」又聯曰：「瓊枝春意足，縹帙古香多。」皆禦書。
〔又按〕　昭仁殿禦製銘已恭載前卷乾清宮條內，茲不複綴。
聖祖仁皇帝禦製《昭仁殿》詩：雕梁雙鳳舞，畫棟六龍飛。崇高惟在德，壯麗豈為威？
乾隆十二年禦製《昭仁殿詩（有序）》：乾清官之東簃為昭仁殿，皇祖在禦時，日夕寢興之溫室也。朕弗敢居焉，乃貯天祿琳琅宋元鐫本於內，時一徘徊，曷勝今昔之思？　芸帷木榻想貽淳，聖日常懸麗柍桭。六十一年滋惕息，百千萬世永昭仁。好書敢謂承先誌？新德惟期澡我身。簷向周廬列書室（昭仁殿正對上書房，諸皇子讀書處也），每聞占畢達楓宸。
〔臣等謹按〕　昭仁殿禦製詩，恭載首見之篇，餘不備錄。
乾清宮之西為弘德殿。（《國朝宮史》）
〔臣等謹按〕　弘德殿內恭懸皇上禦書額曰「奉三無私」。聯曰：「二典三謨，法堯舜之道；五風十雨，協天地之心。」殿後額曰「太古心」。皆禦書。東室閣上恭懸世宗憲皇帝禦書聯曰：「惟以一人治天下，豈為天下奉一人？」皇上禦書聯曰：「九疇勤省歲，萬寶協書雲。」閣下聯曰：「得句因新意，耽書是宿緣。」又聯曰：「墨汁潤分瑤草綠，篆文清帶筆花香。」後室額曰「懷永圖」。聯曰：「雲霞紛綺麗，文物共葳蕤。」又聯曰：「心爽天宇豁，情欣理境融。」皆禦書。
〔又按〕　禦製《弘德殿銘》已恭載前卷「乾清宮」條內，茲不複綴。
乾隆六年禦製《弘德殿》詩：高閣傳銀箭，朝暾散綺疏。憂心周蔀屋，豈隔九重居？
〔臣等謹按〕　弘德殿禦製詩，恭載首見之篇，餘不備錄。
乾清宮之東廡內直廬三楹。（《國朝宮史》）
〔臣等謹按〕　內直廬恭懸聖祖禦書額曰「禦茶房」。
內直廬稍南為端凝殿。（《國朝宮史》）
〔臣等謹按〕　端凝殿恭懸聖祖禦書額曰「執事」。
聖祖禦製《端凝殿齋居》詩：肅肅群籟屏，嫋嫋爐煙舒。諏日躬禋祀，濯祓臨齋居。輝輝閣西日，流影照綺疏。坐久微風來，泠然吹衣裾。霽心觀萬象，默見天地初。感神在至諴，寧俟灌鬯餘？
端凝殿南為舊設自鳴鍾處。（《國朝宮史》）
〔臣等謹按〕　舊設自鳴鍾處恭懸聖祖禦書額曰「敬天」。皇上禦書聯曰：「簾縈香篆齋心久，座殷鍾聲問夜遙。」
舊設自鳴鍾處又南東出者為日精門，門之南為禦藥房。（《國朝宮史》）
〔臣等謹按〕　禦藥房恭懸聖祖禦書額曰「藥房」，曰「壽世」。
禦藥房南一室奉至聖先師及先賢先儒神位。（《國朝宮史》）
〔臣等謹按〕　奉至聖先師室恭懸皇上禦書額曰「與天地參」。聯曰：「開洙泗心傳，聖由天縱；集唐虞道統，德合時中。」
奉至聖先師室轉南向北者為上書房，皇子、皇孫肄業處也。（《國朝宮史》）
〔臣等謹按〕　上書房恭懸世宗禦書聯曰：「立身以至誠為本，讀書以明理為先。」皇上禦書額曰「養正毓德」。聯曰：「念終始典於學，於緝熙單厥心。」
皇上禦製《上書房恭紀詩（有序）》：己酉冬十一月二十一日，皇父禦書「立身以至誠為本，讀書以明理為先」一聯，恩賜懸掛書齋，以寓訓誨至意，恭紀。　文明雅化敷重譯，咫尺奎章賁玉除。妙義隻須十四字，至言已勝萬千書。天顏有喜龍鸞動，緗案承恩雨露舒。從此就將當益奮，敢違提訓負居諸！
〔臣等謹按〕　禦製《上書房恭紀》詩載於《樂善堂集》，茲恭錄卷內。
乾隆七年禦製《壬戌仲冬禦門後至上書房因示弘瞻輩》詩：緗帙芸編散古香，經帷舊學重商量。憂心未釋敕幾暇，樂誌旋生味道長（時講「學而時習之」章）。緹室灰飛新景物，瑣窗日上昔年光。吟餘改抹前題句，未得筌蹄頓兩忘。
〔臣等謹按〕　上書房禦製詩，謹繹有關紀述事實者恭載卷內，餘不備錄。
乾清宮西廡向東與端凝殿相對者為懋勤殿。（《國朝宮史》）
〔臣等謹按〕　懋勤殿恭懸皇上禦書額曰「基命宥密」。聖祖仁皇帝衝齡曾讀書於此。今為懋勤殿翰林侍直處，凡圖史翰墨之具皆貯焉。每歲秋讞時，刑科覆奏本上，皇上禦殿，親閱招冊，內閣大學士、學士及刑部堂官麵承諭旨於此。
聖祖禦製《懋勤殿讀〈尚書〉至無逸篇有作》詩：元化斡四運，淑景催芳年。乾乾總萬幾，寸陰惜屢遷。綈幾散瑤帙，阿閣揚爐煙。澄懷求至理，孔壁存遺編。公旦訓無逸，則古多所宣。言念小民依，田功稼穡先。天命良匪易，敬德省厥愆。法戒備近王，炯炯斧扆前。寤寐希古人，千祀精意傳。端居不遑暇，三複期勉旃。
懋勤殿南為批本處。（《國朝宮史》）
〔臣等謹按〕　批本處恭懸聖祖禦書額曰「慎幾微」。凡內閣擬票本章俱經本處進呈禦覽，然後票寫清文交閣。
批本處又南西出者為月華門，門之南為內奏事房。（《國朝宮史》）
〔臣等謹按〕　每日內外臣工所進奏章，由外奏事諸臣接入，於此交內奏事進呈。得旨後仍由此交出。
奏事房轉南向北者為南書房。（《國朝宮史》）
〔臣等謹按〕　南書房為內廷詞臣直廬。
南書房之東為宮殿監等辦事處。（《國朝宮史》）
〔臣等謹按〕　宮殿監等辦事處恭懸聖祖禦書額曰「敬事房」。
昭仁殿之左東出者為龍光門，弘德殿之右西出者為鳳彩門，乾清宮後為交泰殿。（《國朝宮史》）
〔臣等謹按〕　交泰殿滲金圓頂，製如中和殿。殿內恭懸聖祖禦書額曰「無為」。皇上禦書聯曰：「恆久鹹和，迓天休而滋至；關雎麟趾，立王化之始基。」殿中設寶座，左安銅壺刻漏，右安自鳴鍾。國朝禦用寶璽二十有五，俱尊藏於殿中。
皇上禦製《寶譜序》：國朝受天命，采古製為璽。掌以內閣，承收以宮殿監正。襲以重惸，承以髹幾。設交泰殿中，以次左右列。當用則內閣請而用之。其質有玉，有金，有旃檀香木。玉之品有白，有青，有碧。紐有交龍，有盤龍，有蹲龍。其文自太宗文皇帝以前專用國書，既乃兼用古篆。其大小自方六寸至二寸一分不一。嚐考《大清會典》載禦寶二十有九，今交泰殿所貯三十有九。《會典》又雲，宮內所貯者六，內庫收貯者二十有三，今則皆貯交泰殿，數與地皆失實。至謂皇帝奉天之寶即傳國璽，兩郊大祀及聖節宮中告天青詞用之，此語尤誕謬。大祀遵古禮用祝版，署名而不用寶。聖節宮中未嚐有告天事，或道籙祝釐時一行之，亦不過偶存其教耳，未嚐命文臣為青詞，亦未嚐用寶。且此璽孰非世世傳守？而專以一寶為傳國璽，亦不經。蓋緣修《會典》諸臣無宿學卓識，複未曾請旨取裁，隻沿明時內監所書冊檔，承訛襲謬，遂至於此。甚矣記載之難也！且《會典》所不載者，複有「受命於天既壽永昌」一璽，不知何時附藏殿內，反置之正中。按其詞雖類古所傳秦璽，而篆法拙俗，非李斯蟲鳥之舊明甚。獨玉質瑩潔如截肪，方得黍尺四寸四分，厚得方之三，以為良玉不易得則信矣。若論寶，無問非秦璽，即真秦璽亦何足貴？乾隆三年，高斌督河時奏進屬員浚寶應河所得玉璽，古澤可愛，文與《輟耕錄》載蔡仲平本頗合。朕謂此好事者仿刻所為，貯之別殿，視為玩好舊器而已。夫秦璽煨燼，古人論之詳矣。即使尚存，政斯之物何得與本朝傳寶同貯？於義未當。又雍正年故大學士高其位進未刻碧玉寶一。文未刻則未成為寶，而與諸寶同貯，亦未當。朕嚐論之，君人者在德不在寶。寶雖重，一器耳。明等威，徵信守，與車旗章服何異？德之不足，則山河之險，土宇之富，拱手而授之他人。未有徒恃此區區尺璧足以自固者。誠能勤修令德，係屬人心，則言傳號渙，萬里奔走。珍非和璧，製不龍螭，篆不斯籀，孰敢不敬信承奉尊為神明？故寶器非寶，寶於有德。古有得前代符寶，君臣動色矜耀，侈為瑞貺者，我太宗文皇帝時獲蒙古所傳元帝國寶，容而納之，初不藉以為受命之符。由今思之，文皇帝之臣服函夏，垂統萬世，在德耶？在寶耶？不待智者而知之矣。善夫唐梁肅之言曰：鼎之輕重，璽之去來，視德之高下，位之安危。然則人君承祖宗付畀，思以永膺斯寶，引而勿替，其非什襲固守之謂。謂夫日新厥德，居安慮危，凝受皇天大寶命，則德足重寶，而寶以愈重。璽玉自古無定數，今交泰殿所貯，曆年既久，紀載失真，且有重複者。爰加考正排次，定為二十有五，以符天數。並著成譜而敘其大指如此。
又禦製《刻漏銘》：粵昔重黎，分司地天。迎日揆景，舉分測辰。明時敬授，欽若昊乾。予承百王，省歲祈年。齊政協紀，命彼疇人。徼宮戒井，斟衡酌權。範金規木，製茲漏蓮。玉注金筒，水火燥寒。協其高卑，別以方圓。九十六刻，成一日焉。視彼陽晷，明晦無愆。較自鳴鍾，淫巧徒傳。攝提有紀，孟陬用平。於以考時，寢興慎旃。於以熙績，勤民禮賢。業業兢兢，俯察仰觀。器與道偕，是驗是虔。作銘垂誡，貽百曾元。
交泰殿兩廡間左出者為景和門，右出者為隆福門，殿之後為坤寧宮。（《國朝宮史》）
〔臣等謹按〕　坤寧宮順治十二年建，殿廣九楹，殿之東暖閣恭懸皇上禦書聯曰：「天惟純佑命，俾爾戩穀，百祿是荷；民其敕懋和，綏以多福，萬國鹹寧。」閣上額曰「福德相」。聯曰：「功德莊嚴輝寶月，薰聞安樂引祥風。」閣下東室額曰「紫垣」。西室聯曰：「斯幹詠鬆竹，天保頌升恆。」皆禦書。
〔又按〕　禦製《坤寧宮銘》已恭載前卷「乾清宮」條內，茲不複綴。
乾隆十七年禦製《小除夕坤寧宮作》：喜氣鬯宮寮，迎除先（去聲）頌椒。從來稱五祀，不覺到今宵。爆引雲車上，天臨絳節朝。誠祈詎私禱？六幕願均調。
〔臣等謹按〕　坤寧宮禦製詩，恭載首見之篇，餘不備錄。
坤寧宮左為東暖殿，右為西暖殿。（《國朝宮史》）
〔臣等謹按〕　東暖殿、西暖殿與昭仁、弘德二殿相對，俱康熙三十六年建。
東暖殿之東為永祥門，稍北為基化門，俱東出。西暖殿之西為增瑞門，稍北為端則門，俱西出。坤寧宮之後北向正中為坤寧門。門外即禦花園，左曰「瓊苑東門」，右曰「瓊苑西門」。（《國朝宮史》）
〔臣等謹按〕　禦花園內珍石羅布，嘉木鬱蔥，又有古柏藤蘿，皆數百年物。
乾隆九年禦製《仲春禦花園作》：穠春何處歸來早，堆秀山前絳雪軒。已許遊蜂依蕊簇，未教新燕傍枝翻。周阿玉樹斜臨榭，放溜金波曲抱源。渴望甘膏疏宴賞，休言樹背有叢萱。
乾隆十一年禦製《詠禦花園藤蘿》詩：禁鬆三百餘年久，女蘿施之因亦壽。每攜春色見薰風，似顧杏桃開笑口。或蒼或豔雖不倫，齊年恰比列仙真。窺戶小兒發已雪，雙成綽約猶嬌嬪。蜂衙蝶陣年年判，兔葵燕麥何須歎？清和沐雨影亦鮮，便入蝦須上龍案。晝長幾暇倚玫除，南畝初沾憂慮舒。卻憶風人善體物，匪伊垂之帶有餘。
乾隆十四年禦製《禦花園古柏行》：摛藻堂邊一株柏，根盤厚地枝天。八千春秋僅傳說，厥壽少當四百年。禦園松柏森森列，居然巨擘標蒼顏。粗皮硉兀心不死，倚壁如拍洪崖肩。左日右月為兩目，春草秋花參四禪。仙人煉氣不煉肉，形若槁木神乃全。昔者公旦象六爻，是為九二見在田。又如瑤池會王母，赤松子應領群仙。韋偃直幹不可得，而今誰者以神傳。洪宣承平此曾閱，甲申桑海無還丹。喬木頗與世臣類，作歌詎止斐鴻篇！
〔臣等謹按〕　禦花園禦製詩，謹繹有關紀述事實者恭載卷內，餘不備錄。
禦花園正中為天一門。（《國朝宮史》）
〔臣等謹按〕　天一門前列金麟二。
天一門北南向為欽安殿。（《國朝宮史》）
〔臣等謹按〕　欽安殿祀元天上帝，殿內恭懸皇上禦書額曰「統握元樞」。中頂安滲金寶瓶，殿前方亭二。
欽安殿東稍北，疊石為崇山，山正中有石洞。（《國朝宮史》）
〔臣等謹按〕　石洞門顏曰「堆秀」，左側恭鐫皇上禦書「雲根」二字。
崇山巔有亭曰禦景亭，山之東為摛藻堂。（《國朝宮史》）
〔臣等謹按〕　摛藻堂向為藏弆秘籍之所，以經史子集四部分置。乾隆三十八年，命彙集《四庫全書》。複命擇其尤精者錄為薈要，計一萬二千冊，於堂內東西增置書架庋弆，仍依四庫之序。恭懸禦書額曰「摛藻抒華」。聯曰：「庭饒芳毯鋪生意，座有芸編結古歡。」西室門外聯曰：「左右圖書，靜中涵道妙；春秋風月，佳處得天和。」門內額曰「宿鳳」。聯曰：「從來多古意，可以賦新詩。」皆禦書。
乾隆十四年禦製《摛藻堂》詩：文軒構瓊苑，仙柏蔭廣宇。題額縱自今，考跡亦雲古（禦花園內殿宇率仍明舊）。芸編貯萬卷，牙簽分四部（堂內所藏諸書，朕命以經史子集四部分置）。淡泊以怡情，節儉斯貽祜。掞毫戒麗妍，守器懷神巨。卑茲力溝洫，無間惟稱禹。
乾隆四十三年禦製《題摛藻堂》詩：全書收四庫，薈要稡其精。事自己巳兆（命詞臣校勘《永樂大典》，並搜輯遺書，分別應刊、應鈔、應存目三種，彙為四庫全書。複於應鈔之中擇其尤精者，錄為薈要。列架弆摛藻堂內，以備臨憩閱覽。此堂原為禦花園貯書之所，己巳秋即命以經史子集四部分置，並有詩，蓋已為之兆矣），工今戊戌成（薈要錄於癸巳夏，至今戊戌始蕆工）。於焉適枕葄，亦欲勵尊行。設曰資摛藻，猶非識重輕。
〔臣等謹按〕　摛藻堂禦製詩，謹繹有關紀述事實者恭載卷內，餘不備錄。
摛藻堂東為凝香亭，堂前有池，池上為浮碧亭，亭之南為萬春亭，再南向西者為絳雪軒。（《國朝宮史》）
〔臣等謹按〕　絳雪軒前多植海棠，軒內恭懸皇上禦書額曰「視履考祥」。聯曰：「東壁煥圖書，琳琅滿目；西清瞻典冊，經緯從心。」右室聯曰：「樹將暖旭輕籠牖，花與香風並入簾。」內室聯曰：「花初經雨紅猶淺，樹欲成陰綠漸稠。」皆禦書。
乾隆十五年禦製《絳雪軒海棠》詩：丹沙煉就笑顏微，開處春巡恰乍歸。暇日高軒成小立，東風絳雪未酣霏。評香花國休嫌細，選色唐宮不礙肥。料量韶光思護惜，珠簾四面巧成圍（是日微雨）。
乾隆三十二年禦製《絳雪軒》詩：絳雪百年軒，五株峙禁園（軒倚禦花園東壁，「絳雪」亦舊額）。元霜寶為伴，玉宇額猶存。豈必芳華對？常看逸韻騫。培根真是瑞（凡雪後必收培各樹根，率成例事），色澤那堪論？
乾隆三十五年禦製《絳雪軒即景》詩：禦花園賞萬幾閑（坤寧門後為禦花園，軒在東廂，庭前古海棠數本，以此得名），滕六飛祥意不慳。真瑞喜猶逢臘後，虛名何必取兼山？鼎甌烹瀹韻誠愜，筐筥掃收事已閑（每雪後僕役掃收培樹，例有賞，故無不喜為）。松柏可培海棠否，性殊貞脆識其間。
〔臣等謹按〕　絳雪軒禦製詩，謹繹有關紀述事實者恭載卷內，餘不備錄。
絳雪軒南即瓊苑東門。（《國朝宮史》）
〔臣等謹按〕　瓊苑東門詳見前。
欽安殿西稍北為延暉閣。（《國朝宮史》）
〔臣等謹按〕　延暉閣上恭懸皇上禦書額曰「凝清室」。東間聯曰：「雪朗西山送寒色，花輝東壁發生馨。」閣下聯曰：「麗日和風春淡蕩，花香鳥語物昭蘇。」又聯曰：「錦座凝香，花敷春苑麗；晴窗挹翠，霞帶曉屏舒。」皆禦書。
乾隆二十六年禦製《延暉閣春望》詩：禁林崇閣枕紅牆，暇日登臨喜載陽。北戶景山秀堪揖，南墀古柏儼成行。宮庭基業期恆固，帝裏樞機協大當。累洽百年誠富庶，持盈惟是敬為防。
〔臣等謹按〕　延暉閣禦製詩，恭載首見之篇，餘不備錄。
延暉閣相對為四神祠，閣西為位育齋，齋西為毓翠亭。齋前有池，池上為澄瑞亭，即亭為鬥壇，亭南為千秋亭，又南為養性齋。（《國朝宮史》）
〔臣等謹按〕　養性齋東向者七楹，南北向，相接者各三楹，皆有樓。樓上正中恭懸聖祖禦書額曰「飛龍在天」。左室聯曰：「心跡隻今偏愛澹，詩情到此合添幽。」又聯曰：「一室虛生無限白，四時不改總常青。」右室聯曰：「自是林泉多蘊藉，依然書史得周旋。」又聯曰：「日永亭台爽且靜，雨餘花木秀而鮮。」皆聖祖禦書。樓下正中恭懸皇上禦書額曰「居敬存誠」。聯曰：「體道鳶魚看活潑，消閑書史挹菁英。」又聯曰：「暇當綈幾身聊憩，景入紗疏意與存。」北樓下東向額曰「悅心頤神」。聯曰：「古香研道秘，新藻發春妍。」南樓下東向聯曰：「四季風光無盡藏，百城古帙有餘馨。」皆禦書。
養性齋南即瓊苑西門。（《國朝宮史》）
〔臣等謹按〕　瓊苑西門詳見前。

