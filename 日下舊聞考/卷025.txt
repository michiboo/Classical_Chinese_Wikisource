紫光閣後為武成殿。（《國朝宮史》）
〔臣等謹按〕　武成殿內禦題額曰「綏邦懷遠」。聯曰：「兩階幹羽欽虞典，六律宮商奏採薇。」正中書御製辛巳題句。左右壁門張御製《開惑論》《西師詩》，東西兩壁繪西師勞績諸圖，兩廡各十有五楹，石刻御製自乙亥軍興訖己卯成功詩二百二十四首，詳載御製詩二集中，茲不具錄。
御製《開惑論》：夫人情有所弗概於懷者，則不能無惑。況西師之役，決機於午夜之密勿，馳檄於絕域之阻閡，語言泮不相同，風俗敻然各別。是安能人人而告之以祛其疑？故事以問明，理以答晰，因仿四子講德之遺意作《開惑論》。其辭曰：有春秋碩儒者，是古卑今，循規蹈矩。喜寬衣博帶如魯諸生，厭突梯脂韋若楚公子。聞信天主人慾有所締構撻伐，雖不敢面折其非，而每退有後語也。既而定伊犁，俘名王，成舊誌，辟新疆，兵不血刃而歸馬於華山之陽（西陲一役，自乙亥春兩路大兵進發，所過迎降恐後，遂擒達瓦齊，定伊犁隸屬諸部，及秋已告成事，無頓弦遺鏃之費）。乃造於臻成大夫之席曰：唉！有是哉，有是哉！走懷杞人之憂有日矣。夫守在四夷，其德莫恢。佳兵不祥，其理莫賅。今所見者迥異乎所聞，則是秦王不必築長城而漢武不必悔輪台也。曷以啟予蒙乎？大夫曰：子不聞長卿之言乎？非常者固常人之所疑也。無何，阿逆叛，群凶應。如蜩如螗，曰梟曰獍。斷驛擄牧，奮臂以逞。一二隻行野宿者，或致戕其身命（阿睦爾撒納潛蓄異志，乘我師既平準夷，覬為四部大台吉未遂，中途叛逃，而一時逆黨如伊犁之巴磉克什木、西路之阿巴噶斯哈丹、北路之包沁等，先後煽附，斷台肆掠，道路為梗）。於是碩儒復過大夫之閭曰：如何如何？果不出吾所訝。宜亟罷是役，禍庶少輯。大夫曰：子姑俟之。於時師重進，渠遠跳。順者撫，逆者剿（丙子春，我師整旅討逆，阿睦爾撒納竄去，其黨並就剿撫，伊犁復定）。先是，喀爾喀有青滾雜卜者，犭票狡僉回之獟也，以收都爾伯特四部時曾賈其牛羊，用賜新撫，乃藉以煽惑眾喀爾喀，且欲私通阿逆之醜虜（青滾雜卜本喀爾喀台吉恩封郡王，從征。密旨令將軍等計擒阿逆。時青滾雜卜實漏其信，復自軍營逃回遊牧，蠱眾撤卡，甘心從賊，為我參讚大臣納木劄爾執送京師，得正顯戮）。阿逆既竄，罪人斯得，喀爾喀眾，以休以息。然彼時將帥之臣，追阿逆於哈薩克，為其所賣。同時，準噶爾宰桑之在役者，皆習為盜而慣軍詐者也，見而輕之（時阿逆竄跡哈薩克，方以譎計緩師，而將軍達爾黨阿不審先機，竟爾按兵待獻，坐失事會），既罷役則相率為亂，欲復其舊制而恥為我臣，是和起被欺於辟展，兆惠戰出於濟爾哈朗之所因也（厄魯特宰桑等從征哈薩克者，既心輕將帥所為，思逞亂階。將軍和起方往追巴雅爾，至辟展，為逆回莽噶裏克厄魯特呢嗎等設計遣散駝馬，倉卒被害。而將軍兆惠自濟爾哈朗力戰得出，賊勢復輯）。碩儒曰：籲！是蓋禍結兵連，吾不知何日之息肩矣。爾其重整四甄，夾攻兩路。阿逆復自哈薩克竄歸，適遇我師，又倉黃而遁去。蓋自是哈薩克亦麵內歸化，欲助我以擒阿逆，而阿逆乃隻身入俄羅斯境，窮極伏冥誅之故也（哈薩克以素稔阿逆反覆，且畏懷中朝威德，奉表來歸，請以擒賊自效。逆勢益蹙，僅以殘喙投俄羅斯斃焉，遣侍郎三泰驗實以聞）。豺狼不可以犬豕蓄，鴟鴞不可以雞鴨育。是反覆喜亂之徒，再存之，再不知感，且殘賊為奸焉。是惟剪刈灰滅之而已，更不可以仁義化遷。乃欲姑息了事者又以為不殺降人。夫不殺降人可，留降人之馬而與之足力以受其愚則大不可。滿福之遇難以及助二回酋與我抗衡，皆此沙拉斯嗎唬斯二鄂拓之所構禍也（丁丑春，復命將軍成袞劄卜、參讚舒赫德等由朱爾都斯路進伊犁，將軍兆惠、參讚富德等由額林哈必爾罕路進塔本集賽，而成袞劄卜等遇克勒特烏魯特沙拉斯嗎唬斯等鄂拓克皆撫降其眾，不取其馬駝，大軍過而賊皆反去。乃遣都統滿福領偏師追剿沙拉斯嗎唬斯二鄂拓，賊人詭持軍門劄自稱已就降撫，並雲前驅除道以待，滿福行次哈拉和落，竟以墮計捐軀）。至庫車之稽績，實僨轅於逍遙。更將申律，旗鼓一新，遂長驅直入而功垂成於崇朝（先是大和卓木既還故部，乃阿逆之叛，小和卓木孤恩助惡。及興師問罪，圍庫車城而小和卓木來援，身竄入城，自投羅網。雅爾哈善縱賊失機，遂致養癰貽患）。黑水之守，主客眾寡之勢，雖愚者亦知其漂搖。以三千餘人敵數萬眾而搜穴得米，掘井得泉。賊銃著木，取鉛丸數無萬，反以擊賊，無不中賊之酋豪。於是兩軍相合，賊乃遁逃。及窮追異域，駐旅馳檄，獻馘稱臣，遂成耆定之功高（戊寅冬，將軍兆惠直薄葉爾奇木，道遠馬疲，被遮固守。時經三月，深溝高壘，賊不敢侵。且屢獲神應，而夏前調兵在道副將軍富德得以檄促赴援。又參讚大臣阿裏袞解馬適至，內外夾擊，軍威大振。至己卯夏，酋懼六師繼進，棄城遠遁，入拔達山界。尋以追兵壓境，其汗素爾坦沙聞風歸化，殺賊函首以獻，回部悉平，西陲永定）。臻成大夫乃進春秋碩儒而詔之曰：兩大部落不為不強，周二萬餘里不為不廣，五年成功不為不速，前歌後舞不為不祥。子徒見始事之秋，選懦畏葸者之騰口，是所謂人然亦然、人否亦否者也。且師旅征伐之於國，猶雷霆霜雪之於天，非霜雪則萬彙煩囂之氣不蕩滌，非雷霆則四時湮鬱之氣不鬯宣。非師旅征伐則梗我王化者無以懾伏懲創不敢抗幹。是以詰戎揚烈，益當廑於重熙累洽之年也。子獨不見達瓦齊之懵懵乎（達瓦齊獻俘後，赦不誅，且優賜王爵，以善終）！設雲事慎首禍，禮不納叛，是儼然以外夷弒君者為敵國，豈不貶我君哉？碩儒曰：豈謂是哉！陽舒陰慘，生民大情，離憂合歡，品物同性。絕者不可復屬，死者不可復生。損兵折將，無補功成。大夫曰：籲！子所謂執迷而不悟者矣。成大事者不顧小謀，圖大全者寧辭小害？示應於近者，遠有可察；托驗於顯者，微或可概。且子亦知損兵折將之由乎？彼或內怯於心，外受人紿，決機不審，遲疑擿埴，而自貽伊悔。豈主人之罪哉！若夫虎臣羆士，折衝宣力，馬超囊足，姚期攝幘，渴賞捐軀，實不乏人。而一聞如是者，午夜為之酸心，舉案為之忘食。雖刻木結蒲無以加茲。而且賞延後昆，太常紀績，如子所雲，則漢祖、唐宗撥亂草創之初，寧無一人結纓死綏者哉？禮記聽磬聲則思，又何以雲乎？故非沉機不足以圖功，非果斷不足以定業。彼其狼狽相顧，潛包禍謀者，以螳螂之斧，禦隆車之轍，不自算量，何異葦苕之鸋鴂？是以王師屢入，霆奮席捲，如舉炎火而焫飛蓬，覆湯泉而沃白雪。子何不度以全局，待以歲月，而為是無稽之說哉？碩儒曰：若仆者，乃隙中觀鬥，井裏窺天，以今日應機底績論之，何妨再遲數年？愧矣服矣，豁然悚然。大夫曰：未也，子姑聽之。夫食椹懷音，非納叛臣。獎蹙優遇，欲集其勳（阿逆初降時，備陳賊中情形，請兵甚力，即推誠獎任，令副北路將軍以行，時或有以厚遇新附竊議者）。密敕周防，先示戚親（時命固倫額駙色布騰巴爾珠爾與阿睦爾撒納偕行，密諭察其動定。雖非豫存逆億，而逆賊狡獪故智未嘗不在意計中也）。操刀必割，所戒逡巡（阿逆既以未饜所望，在伊犁時居常不衣賜服，及用私印行軍檄，蹤跡頗露不逞，屢敕將軍班第、參讚鄂容安相機擒剿，而因循寡斷，阿逆得以入覲為詞，乘隙生變）。子雲應機，亦非至論。三隙可乘，未興大軍（或又以為乘人之釁，不知策妄多爾濟那木劄爾年幼昏暴，此一釁也，喇嘛達爾劄篡奪，又一隙也，達瓦齊復篡奪之，又一隙也。彼時皆未興兵，詳見《西師》詩）。加征增筭，何曾於民？凡有水旱，無不恤賑。運輸給價，防其蝕侵。甘肅歲賊，豫免庚辰。兩部永靖，並及其鄰。哈薩布露，梟文身。無不內屬，慕義歸仁。鴻庸爰建，千古未聞。若子者，所謂菽麥未辨，安足以知信天主人哉？信天主人乃召大夫碩儒而告之曰：若二子者，所謂楚既失之，齊亦未為得也。夫順天者昌，逆天者亡。故粵宛猶不逆時氣，而奉若者豈可恃力而誇張？且屢危而屢夷，愈變而愈康。鉦鼓一動，遂定二方。鑿空二萬餘里，蕆事五載已央。使畏難而中輟，未必不致禍而受殃，浮議者方且謂老成之言臧也。在易師之上六曰：大君有命，復之上六曰：迷復有眚。今得以利用禦寇，由頤有慶。是不亦大幸乎！夫獲此幸者，宜思何以獲此幸於昊蒼？方將矜矜惴惴，凜凜皇皇，隕越是懼，奚暇計之二子之短長也哉！
乾隆二十三年御製《西師》詩：西師曆四載，王臣久於役。誰無室家心，而能忘契闊。始緣趁機動，操刀乃必割。終以阻遠艱，舉棋忌屢易。欲罷又未能，永言志顛末。皇祖征朔漠，即此厄魯特。三番整六師，狼群始窘迫。策妄退守巢，於以延喙息。取馘索賊子，惟命無敢逆（噶爾丹兵敗仰藥死，其子脫身逃竄。時策妄阿拉布坦鼠伏一隅，畏威服德，獻出逆屍，不敢容留逆子）。厥後漸滋饒，遂復劫西域（策妄阿拉布坦逞其詐力，勢漸強橫，計誘拉藏汗，以女妻其長子丹衷，襲殺拉藏汗，大肆劫略。我師抵西藏，其酋帥大策零敦多卜始引眾歸巢。大策零敦多卜即今達瓦齊之祖為策妄族兄）。終康熙年間，蓋未止兵革。皇考闡前猷，思一勞永逸。兩路命大舉，帑藏非所惜。究因時弗輳，勝敗互軒輊（雍正年間，西北兩路駐兵，賊以送還羅卜藏丹津為名，又值西帥入覲，劫竊西路馬群。因藉所獲馬力，跳梁北路，勢甚猖獗。後為額駙策楞擊敗於額爾德尼招，幾至匹馬不返。而將帥之臣按兵不追，賊眾得以免脫，我武既揚，遂有罷兵之議）。曰予守成訓，罷兵事安戢。稔知賊所恃，其長有二術。一曰激我怒，勞我眾遠出。彼乃邀近功，坐絀我物力。一曰窺我邊，列堠疲戍卒。戍久心或懈，彼乃逞陵軼。知然明告彼，以主待其客。遠兵既罷征，遠戍亦罷撥。近邊汝或伺，汝遠勞竭蹶。噶爾丹策淩，聞言乃計絀。得失故曉然，求和使來亟。來亦弗之拒，厚往示恩澤。如是終彼身，無事皆寧謐。其子曰阿占（即策妄多爾濟那木劄爾之乳名），暴虐莫可詰。用是失眾心，相延為篡奪。喇嘛達爾濟，戕彼位自襲。達瓦齊攘之，計蓋由撒納（喇嘛達爾濟既篡阿占而奪其位，達瓦齊偕阿睦爾撒納奔哈薩克，藉其聲援復篡喇嘛達爾濟，皆阿睦爾撒納為之謀畫，蓋欲自取也）。綽羅斯汗族，達瓦齊一脈。阿睦爾撒納，輝特別枝葉。時慮眾鮮從，以此綴旒設。終不忘伊犁（伊犁蓋四衛拉特會宗之地也），煽亂事狡譎。達瓦齊弗甘，兵連禍相結。惟時三策淩（都爾伯特台吉策淩、策淩烏巴什、策淩孟克恐禍及己，率所部來降），避禍來投闕。撒納旋亦歸，寵遇廁班列。熟籌如許眾，雜居喀爾喀。如狼入羊群，幾不遭咥齧。就其力請師，毋寧授之鉞（阿睦爾撒納歸命乞師，朕思機既可乘，而新降多人，若盡處我喀爾喀之地，終非長策。故定議出師，遂命阿睦爾撒納副將軍班第以往）。國家全盛時，出帑儲胥挈。曾弗加賦徭，更未廢賑恤。八旗及索倫，勁旅多英傑。其心盡忠篤，其技善撇捩。那如杜甫詩，慘惻新婚別？乙亥我出師，一矢曾未發。五月大功成，庶以慰前烈。而何狼子心，飽揚去飄瞥。留語啖眾狙，倡亂動戈戟。致我二臣捐，驛路肆唐突（阿逆潛蓄異謀於達瓦齊就擒大兵凱旋時，即流言脅眾黨惡之徒，倉卒變動，班第、鄂容安同時致命疆埸，賊眾紛紛四出，竊占伊犁截斷台路）。群言益蜩螗，無怪懦者怯。欲棄巴裏坤，堅誌斥其說。整師重討叛，所向復無敵。一二畏首尾，乃致賊免脫（大兵復進，前徒倒戈，阿逆眾叛親離，成擒在邇，乃因將軍策楞參讚玉保等不和，又無克敵致果之略，阿逆得以亡命。）。申命事窮追，大宛搜三窟。於詐應以直，殘喘命得乞（哈薩克汗阿布賚始意欲留阿睦爾撒納，大兵已壓其境，相隔一穀，阿逆自度力不能支，因遣使詭辭稱哈薩克眾即欲擒獻阿逆，但其汗阿布賚未到，乞暫緩師。適以策楞獲罪，命達爾黨阿將兵前往，我兵以逆賊在目前，爭欲進促，而達爾黨阿以為天朝當示大義，彼既縛獻，不宜加師。力阻眾兵，徘徊觀望，而賊得以橐載遠揚矣）。宰桑勤王者，見此笑以竊。遂生輕我心，旋師反又忽（時呢嗎、哈薩克錫拉皆已授職從征，見達爾黨阿為賊所賣，笑其無能，自哈薩克還，復生變計，與巴雅爾莽噶裏克等密謀構亂以害將軍和起）。計賺我和起，奮勇沙場沒。兆惠全師還，則予命往接（將軍兆惠以孤軍遠駐伊犁，聞呢嗎等作亂，整師東旋，中途屢殲逆眾。值朕命侍衛圖倫楚等率師赴援，乃得振旅而歸，抵巴裏坤）。丁丑重問罪，值彼互殘殺。因緣撒納歸，遇我竄倉猝（諸將分南北兩路直指伊犁。維時劄納噶爾卜殺其叔綽羅斯汗噶爾藏多爾濟，欲並其眾，尋又為台吉達瓦所殺而獻其首軍門。時阿睦爾撒納復自哈薩克逃回伊犁，聚眾爭長，突遇我師，跳身遁跡）。富德躡其後，大宛徠汗血。稱臣許捕寇，寇更逃羅剎（富德追阿睦爾撒納，適值哈薩克之兵，而哈薩克畏我兵威，稱臣貢馬，且誓擒賊自效。阿逆知不能免，乃奔俄羅斯。俄羅斯一名「羅義」或曰「羅剎」）。或曰不必追，或曰不必索。或曰捐伊犁，築室謀紛汩。北荒守和議，冥誅致賊骨。伊犁倡亂流，大半就擒訖。初議眾建侯，為撫四衛拉。二十一昂吉，公屬掄閥閱（準噶爾厄魯特又名四衛拉特部，內有綽羅斯、輝特、和碩特、都爾伯特四族，各領其眾，而綽羅斯為長。噶爾丹策淩時設二十一昂吉，昂吉者部落之稱也，為其汗公屬，達瓦齊既執歸京師，於四部各封一汗，而二十一昂吉則歸之公屬，如八旗蒙古然，仍擇其世族宰桑輩長之）。是予奉天道，好生體造物。詎知彼孽深，曆世不可活。以其狙詐類，誠如向所畫。每歲費豢養，終亦背恩蔑。自傷我脂膏，而育彼羽翼。不如反之速，掃蕩今將潔。猰貐肆惡流，三氏淪亡歇（噶爾藏多爾濟被殺，綽羅斯族殄滅，無幾輝特汗巴雅爾亦以叛逆誅殛。和碩特汗沙克都爾滿津心懷攜貳，參讚大臣雅爾哈善瑽知異謀，殲之於巴裏坤外）。餘都爾伯特，始終守臣節。所以至今存，耕牧安職殖。其廿一宰桑，非誅即病歿。不善降百殃，此理愈昭晰。謂禍乃成福，致得每於失。幸以免眾議，孰非鴻佑錫？設使司事者，惟明更勇決。萬全盡美善，詎有小差跌？都大承平久，軍旅誰經歷。益因警宴安，求全肯過刻。先是花門類，雜種曰回鶻。久屬準噶爾，供役納秷秸。羈縻其和卓（噶爾丹策淩先以兵威迫脅回人，執其酋長和卓，拘係於阿巴噶斯之部落，以回民分隸各昂吉下而役使之），籠絡其臣妾。我師定伊犁，乃得釋縲絏。我將縱之歸，撫眾許朝謁（和卓初聞大兵西伐，獻款輸誠，備極恭順。我將軍班第等因縱還故土，俾撫馭其眾，納賦執役）。肉骨生死恩，感應久不輟。報德乃以怨，轉麵凶謀黠。我將所遣使，百人遇害劇（和卓歸故域後，我將軍等差副都統阿敏道率百人往會盟，而彼乃設計盡行戕害）。是皆奉上命，守義遭臬兀。苟不報其仇，何以勵忠赤？厄魯今蕩平，回部餘波蕞。徒以守堅城，未可一時拔。賈勇誠易登，傷眾非所悅。中夜披軍書，萬里遙籌策。窮荒信安用，弦上矢難遏。誌因繼兩朝，變豈防一切？蒼靈賴有成，浮論寧祛惑。開邊竟無已，自問多慚德。但思文子言，解嘲守弗悖。
乾隆二十六年御製《武成殿作》：紫光閣後殿，因額武成名。千載丹青貌，五年宵旰情。被天恩獨厚，資眾力斯誠。那更生餘望？回思幸以驚。
〔臣等謹按〕　御製《開惑論》《西師詩》《武成殿詩》，謹繹有關紀述事實者，恭載卷內，餘不備錄。
紫光閣之北為時應宮。宮之東向北有門，曰福華門（《國朝宮史》）
〔臣等謹按〕　時應宮在紫光閣後，雍正元年建。前殿祀四海、四瀆諸龍神像，東西為鍾鼓樓，正殿祀順天佑畿時應龍神之像，後殿祀八方龍王神像。前殿恭懸世宗憲皇帝御書額曰「瑞澤沾和」，福華門之外即金鼇玉蝀橋也。
御製《時應宮記》：夫天一生水，坎精發祥，凝靈聚液，流為江海。江海乃天地間物之最巨者也。江海之有神，自三代漢唐以來，莫不祠祀惟謹。有宋大觀四年，詔天下五龍神並封王爵，龍神之尊自是始，厥後春秋犧牲之祀，代有常典。皇清受天命，禋事上帝后土，懷柔百神，江、淮、河、濟、五嶽、四瀆之祀，載在太常。犧帛之數，俎豆之器，既豐既隆，神歆以格。雍正二年，天子以為龍神之位既尊，宜特修宮觀，以致虔禱。乃於西苑內豐澤園北建時應宮，所以致誠明神，俾雨暘時若，稼穡以成者也。夏六月，霖雨彌旬，幾至於澇。皇父步行往禱，其日即晴。又明年，黃河清百餘里。此非神人效靈河海清晏之明驗乎！夫以天子精誠通於神明，以之事天饗帝，罔不昭格，而況於龍神乎？信哉誠之能感物也！是為記。
西苑門循池東岸而北為蕉園舊址，向北為蕉園門。（《國朝宮史》）
〔臣等謹按〕　蕉園即芭蕉園，一名椒園，內有前明崇智殿舊址，稍南即萬善門。
聖祖仁皇帝御製《中元日蕉園》詩：中元來太乙，新爽下林端。水檻臨流入，風窗卷幔看。魚游迷藻荇，鷗戲悅沙灘。宇宙無塵翳，涼生月一團。
御製《遊蕉園》詩：冰床聲裏過長湖，遠岸人行似畫圖。雪覆蕉園鬆突兀，雲生古殿路虛無。南臨太液風鈴語，北望瓊華塔影孤。屐齒幾番遊曆處，寒林已聽噪歸烏。
〔臣等謹按〕　御製《遊蕉園》詩載於《樂善堂集》，今恭錄卷內。
乾隆三十六年御製《蕉園》詩：「蕉園書舍對僧寮，遺製由來踵勝朝。為憶士良傳秘訣，翻教施彼罷儒僚。」蕉園向以舉人教習小內監讀書，年滿錄用，而僧舍書館相對，甚不愜意。茲因修葺是處，爰命移置書舍他所，且若輩不過令識字記檔案而已，內府筆帖式足以教之，毋庸儒士訓誨，遂並罷之。
〔臣等謹按〕　蕉園御製詩，恭載首見之篇，餘不備錄。
蕉園門之南稍折而西，面南為萬善門，門內為萬善殿。（《國朝宮史》）
〔臣等謹按〕　萬善殿正中恭懸世祖章皇帝御書額曰「敬佛」。皇上御書聯曰：「萬象證圓通，金輪妙轉；三乘皈定慧，華海長涵。」又曰：「了悟徹聲聞，花拈妙諦；淨因空色相，月印明心。」皆皇上御書。殿後恭懸聖祖御書「敬佛」二字額。
聖祖仁皇帝御製《上元幸萬善殿戲作》：雪霽寒輕景物鮮，上元臨幸遇參禪。方丈無人般若靜，天花虛落古鬆前。
乾隆五年御製《中秋日恭侍皇太后萬善殿瞻禮隨遊瀛台諸勝敬成一律》：金風玉露共徘徊，為奉慈遊特地來。璧月圓時瞻月相，壺天深處是天台。香飄桂子堆金粟，酒獻南山作壽杯。無限歡欣隨輦道，人間端的有蓬萊。
乾隆三十五年御製《萬善殿瞻禮》詩：液池南北一舟通，命棹蕉園為（去聲）落工（萬善殿在蕉園中，猶前明所建，閱久剝落。今歲鼎新之，茲屆蕆工，拈香瞻禮）。鬆戶百年依舊綠，梅梁八架換新紅。金仙本自泯成壞，塵世誰為悟色空？初正陀羅音禮懺（工既落成，緇流於大悲壇禮懺，懺文陀羅尼乃新依梵音釐正者），笑予者個未全融。
又御製《萬善殿》詩：古砌猶存柏，今園不見蕉。正名去書室（舊時選小內監十餘人讀書於此，且有教習督課之。昨以書館與僧寮相混，於體非宜，因移置他處），設色煥禪寮。無暇參白業，有欣對碧霄。精藍息心處，漫與問前朝。
〔臣等謹按〕　萬善殿御製詩，謹繹有關紀述事實者恭載卷內，餘不備錄。
萬善殿後圓蓋穹窿為千聖殿，東為迎祥館，西為集瑞館。（《國朝宮史》）
〔臣等謹按〕　千聖殿中奉千佛塔一，高七級，正殿東西建樓各三楹，南向，東曰「朗心」，西曰「悅性」。朗心樓聯曰：「花宮具見嚴而妙，別室還饒靜且佳。」又曰：「鬆風謖詩意，水月空禪心。」又曰：「樓出輕煙橫翡翠，池生新水徹琉璃。」悅性樓聯曰：「洗不期其箏笛耳，悅原契此淨明心。」又曰：「耆崛鳥吟都送喜，香林花色總無塵。」迎祥館、集瑞館，在朗心悅性兩樓之旁，東西結宇，各與圓殿相通。迎祥館聯曰：「古樹當庭直，天花滿座馨。」又曰：「辨見還參柏，征心欲剝蕉。」集瑞館聯曰：「塵祛滋意蕊，聞復發心香。」又東配殿之東建大悲壇五楹，額曰「妙印真如」。聯曰：「般若示禪修，檀薰澄觀；陀羅參梵韻，貝讚精持。」皆皇上御書。
萬善殿之東為內監學堂。（《國朝宮史》）
〔臣等謹按〕　萬善殿之東院房六間，舊為內監學舍，後移置他處。內恭懸聖祖御書額曰「惠迪吉」，西室額曰「敬佛」，西配殿之後僧寮五間，額曰「菩提」。皆聖祖御書。
萬善門西行抵水埠，有亭出水中，曰「水雲榭」。（《國朝宮史》）
〔臣等謹按〕　水雲榭額為皇上御書，中有石碣恭刊御書「太液秋風」四字，為燕山八景之一。御製詩已恭載形勝卷內，茲不復綴。
聖祖仁皇帝御製《水雲榭聞梵聲》詩：水榭周遮集翠苔，薰風拂處午雲開。忽聞梵誦驚殘夢，疑是金繩覺路來。
皇上御製《水雲榭》詩：雲無心出岫，水不舍長流。雲水相連處，蒼茫數點鷗。　坐席生煙雲，石欄俯秋水。空明是我心，何如漆園史。〔臣等謹按〕　水雲榭御製詩載於《樂善堂集》，今恭錄卷內。
水雲榭之北有白石長橋，東西樹坊楔二，東曰「玉蝀」，西曰「金鼇」。（《國朝宮史》）
〔臣等謹按〕　金鼇玉蝀橋跨太液池以通行人往來。橋西紅牆夾道，兩門相對，南即福華門，北為陽澤門，達闡福寺，橋東即承光殿。橋下洞七，中洞南向石刻額曰「銀潢作界」。聯曰：「玉宇瓊樓天上下，方壺圓嶠水中央。」北向石刻額曰「紫海回瀾」。聯曰：「繡縠紋開環月珥，錦瀾漪皺煥霞標。」
乾隆十九年御製《過玉蝀橋》詩：明當啟蹕謁橋山，此日清宮夙駕還。迤邐蝀橋過玉馬，漣漪春水漾銀灣。迴翔鳧燕心含喜，新茁蘋蒲意總閑。韶景方欣遍融冶，輕雲又見冪孱顏。
〔臣等謹按〕　玉蝀橋御製詩，恭載首見之篇，餘不備錄。
金鼇玉蝀之東有崇台，即台址為圓城。兩掖有門，東為昭景，西為衍祥，中為承光殿。（《國朝宮史》）
〔臣等謹按〕　承光殿俗名團殿，即元時儀天殿舊址，周以圓城，殿內恭懸皇上御書額曰「懸圃風清」。聯曰：「何處五雲多，大羅天上；飛來三嶠秀，太液池邊。」又曰：「風月清華贏四季，水天朗徹統三洲。」又曰：「悅性適因靜，會心何必遐。」
乾隆十一年御製《承光殿古栝行》：五針為鬆三針栝，名雖稍異皆其儕。牙槎數株倚睥睨，歲古不識何人栽。夭矯落落吟萬籟，盤鬱鬱排千釵。徒聞金元飾棟宇，兩人並坐傳齊諧。甕城久閉殿閣寂，綺榱落色風箏摧。珊瑚反掛珠簾斷，喬柯雪夜烏鳴哀。嗟嗟偃蹇淩雲姿，難辭根幹纏蒿萊。往來或有尋題者，弔古感慨多徘徊。瓊華遺跡惜就圮，況近紫禁城西隈。爰葺爰築命匠人，事殊經始攻靈台。時向重基駐行蹕，金鼇蜿蜒空明皆。盤桓嘉蔭撫壽客，真堪弟視竹與梅。春朝綠雲參天青，秋夕碧月流陰皚。靈和之柳非倫比，滄桑閱盡依然佳。滄桑閱盡依然佳，嗚呼，種樹之人安在哉！
又御製《承光殿三首》：「三嶠飛來秀所鍾，崇基朵殿抗疏龍。虯枝夭矯扶珠綴，鬱作當時翠影濃。」「曾聞一月日邊明，尚覺歌聲繞繡甍。此際倚欄飛逸興，卻如雲樹吊華清。」「遺跡金元一慨然，踞盤形勝覽全燕。空澄何似瀛池水，玉蝀秋風五百年。」
乾隆十八年御製《承光殿》詩：三推耕耤回，途順臨崇殿。鬆枝輕靄低，花色明霞絢。儀天名久消（承光殿，元時名儀天，今仍明舊），太液波猶見。飛潛禽魚適，暄涼節候變。鑒古惕有赫，自強勵無倦。
乾隆二十年御製《承光殿》詩：朵殿年芳入綺錢，崔嵬疑陟閬風巔。琪花瑤草神仙地，細雨柔風上巳天。陰凝（去聲）瓊華遮半塔，波涵太液漾輕船。登臨底識予心慰，四野春膏沃甫田。
乾隆二十一年御製《承光殿》詩：曾城十二匪崑崙，每憑朱欄興欲軒。白帝素娥留古栝，秋風太液自金源。暇當綈幾身聊憩，景入紗疏意與存。重構輿梁利行旅，新看虹影飲波翻（御河橋年久重修，時成）。
〔臣等謹按〕　承光殿御製詩，謹繹有關紀述事實者恭載卷內，餘不備錄。承光殿南有石亭，以置元代玉甕。（《國朝宮史》）
〔臣等謹按〕　玉甕徑四尺五寸，高二尺，圍圓一丈五尺，恭鐫皇上御製《玉甕歌》於上，並刻詞臣四十人應製詠玉甕詩於柱間。
乾隆十年御製《玉甕歌》：玉有白章，隨其形刻為魚獸出沒於波濤之狀，大可貯酒三十餘石，蓋金元舊物也。曾置萬歲山廣寒殿內，後在西華門外真武廟中，道人作菜甕。見《輟耕錄》及《金鼇退食》筆記。命以千金易之，仍置承光殿中，而係以詩。　昔夏有德聲教訖，九牧貢金來魏闕。鑄鼎象物備神奸，山澤遍逮遺海物。化工為鑒敷工心，藍田日暖露山骨。工倕縮手不敢斫，乃借剛斧來月窟。含形內虛象海德，葆苞元氣洞芒芴。駭波涾氵陁回迤涎，驚瀾灙漭湧瀄汩。習坎有孚坤厚載，魄淵朝夕輪出沒。浮黍幾粒見三山，泰華安能詡昂屹。何奇不有怪不儲？湯湯漻氵葛鬱嗬。駕山之鼇橫海鯨，天吳象紛恍。元螭紫貝朱鱉鼉，肥遺蟕蠵蟚蜞蚏。赤龍焚蘊修黿浮，蒼虯揵鰭海馬突。鱅赩魜鯤鮞，亙鰽鰨鱖。珊瑚玳瑁鮫人珠，孕珍產瑰宏泱鬱。用協上下承天庥，重逾九鼎光朝黻。千秋法物昭靈奇，雲吐景鎮溟渤。匪同器寶乃待人，方周大訓楚檮杌。瓊斝繡簋籲奇淫，商彝晉鐸埋蓬蔚。瓊島春陰（元萬壽山，金名瓊華島）萬景全，廣寒高殿青雲拂。倒茄下垂紅狎獵，沉香橫泥（入聲）氣蓬勃。從臣敬獻南山頌，樽擬白獸頒章韍。存亡蜃市閱荊凡，穀陵秦項紛遺仡。金露秋風憶桂香（金露亭在廣寒殿前，見《輟耕錄》），淒傍山人煨榾柮。五陵年少重金刀，誰從蘭若尋荒碣。惜乎古器就湮滅，有如獻璧連遭刖。刮苔滌垢露光晶，天然豈用施靡刂劂？波臣水族群猱跜，夏奡秦丁難撓抇。承光相望接堆雲（承光殿在萬壽山南，隔一水，橋曰「堆雲」，金元舊址惟此存耳），人有懷歸物豈不。信哉安得如汝壽？漢京銅仙應愧艴。
乾隆十四年御製《玉甕為金元舊物嗣淪沒古剎中以貯菜齏後購得仍於承光殿前為起一小亭置之並命內廷翰林等各賦一詩即刻於楹柱偶幸承光殿復成是篇》：幾年蕭寺伴寒齏，仍置承光煥彩霓。夢覺金源成故跡，聲騰玉署豔新題。若為巧合延津畔，竟得天全露掌西。鬆杪照來千載月，夜涼依舊景淒淒。
〔臣等謹按〕　承光殿玉甕御製詩，謹繹有關紀述事實者恭載卷內，餘不備錄。

