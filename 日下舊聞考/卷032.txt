〔原〕　萬歲山在大內西北太液池之陽，金人名瓊花島。中統三年修繕之，至元八年賜今名。其山皆疊玲瓏石為之。峰巒隱映，鬆檜隆鬱，秀若天成。引金水河至其後，轉機運，汲水至山頂，出石龍口，注方池，伏流至仁智殿後，有石刻蟠龍，昂首噴水仰出，然後由東西流入於太液池。山前有白玉石橋，長二百餘尺，直儀天殿後。橋之北有玲瓏石，擁木門五，門皆為石色。內有隙地，對立日月石。西有石棋枰，又有石坐床。左右皆有登山之徑，縈紆萬石中，洞府出入，宛轉相迷。至一殿一亭各擅一景之妙。山之東有石橋，長七十六尺，闊四十一尺半，為石渠以載金水而流於山後，以汲於山頂也。又東為靈圃，奇獸珍禽在焉。車駕歲巡上都，先宴百官於此。浙省參政齊達勒嘗云：向任留守司都事時，聞故老言，國家起朔漠日，塞上有一山，形勢雄偉。金人望氣者謂此山有王氣非我之利。金人謀欲厭勝之，計無所出。時國已多事，乃求通好入貢。既而曰：他無所冀，願得某山以鎮厭我土耳。」眾皆鄙笑而許之。金人乃大發卒，鑿掘輦運至幽州城北，積累成山，因開挑海子，栽植花木，營構宮殿，以為遊幸之所。未幾金亡，世皇徙都之。至元四年興築宮城，山適在禁中，遂賜今名雲。（《輟耕錄》。按：齊建勒，蒙古語能也，舊作「赤德爾」，今譯改。）
〔臣等謹按〕　元萬壽山即金之瓊華島，陶宗儀《輟耕錄》及《元史》或稱「萬歲山」，蓋當日相沿互稱。至謂瓊華島土皆取自塞山，未免附會。恭讀御製《古井記》，並為釐正其誤。詳見《國朝宮室》卷內。
〔原〕　中統四年三月，伊克德勒丹請修瓊華島，不從。至元元年三月，修瓊華島。（《元史·世祖紀》。按：伊克，蒙古語大也；德勒，衣也；丹，有也。舊作「亦黑迭兒丁」，今譯改。）
〔原〕　至元十四年五月，以蒙古軍與漢軍相參，備都城內外及萬壽山宿衛，仍以伊蘇布哈領宿衛事。（《元史·兵志》。按：伊蘇，蒙古語九數也，布哈義見前。舊作「也速不花」，今譯改。）
〔原〕　至元十七年，吳元珪從幸上都，受命取禦藥於大都萬歲山。元珪乘傳，未盡一晝夜而至。帝奇其速，擢樞密都事。（《元史》本傳）
〔原〕　二十一年二月，立法輪竿於大內萬壽山，高百尺。（《元史·世祖紀》）
〔原〕　劉秉忠搜訪舊教坊樂工，依律運譜，被諸樂歌。六月而成，音聲克諧，陳於萬壽山便殿。（《元史·禮樂志》）〔原〕　張珪侍宴萬壽山，賜以玉帶。（《元史》本傳）
〔原〕　按史自泰定以後作「萬歲山」，疑無兩地。（《北平古今記》）
〔原〕　國朝每宴諸王大臣，謂之「大聚會」。是日盡出諸獸於萬歲山，若虎、豹、熊、象之屬，一一列置訖，然後獅子至。身才短小，絕類人家所蓄金毛猱狗。諸獸見之，畏懼俯伏，不敢仰視，氣之相壓也如此。（《輟耕錄》）
〔原〕　武宗大宴萬歲山，圖喇醉起，解其腰帶擲諸地，瞋目謂帝曰：「爾與我者止此爾！」（《元史》本傳。按：圖喇，滿洲語柱也，舊作「禿剌」，今譯改。）
〔原〕　泰定二年六月朔，葺萬歲山殿。四年十二月，植萬歲山花木八百七十本。（《元史·泰定帝紀》）
〔原〕　文宗居金陵潛邸時，命臣房大年畫京都萬歲山。大年辭以未嘗至其地。上索紙為運筆布畫位置，令按稿圖上。大年得槁敬藏之，意匠經營，格法通整，雖積學專工所莫能及。（《輟耕錄》）
〔原〕　順帝為英英起采芳館於瓊華島內。癸巳秋，乘龍船泛月池上，池起浮橋三處，每處分三洞，洞上結彩為飛樓，樓上置女樂。橋以木為質，飾以錦繡，九洞不相直達。（《元掖庭記》）
〔原〕　果囉洛納延《宮詞》：瓊島岧嶢內苑西，斕扁綺石甃清漪。御床不許紅塵到，黃幔長教窣地垂。（《金台集》）
〔原〕　丁鶴年《題萬歲山玩月圖》詩：金銀樓觀鬱嵯峨，琪樹風涼秋漸多。徙倚危闌倍惆悵，月中猶見舊山河。（《海巢集》）
〔原〕　周憲王《元宮詞》：瑞氣氤氳萬歲山，碧池一帶水潺潺。殿旁種得青青豆，要識民生稼穡難。（《誠齋新錄》）
〔補〕　釋大《萬歲山》詩：蜿蜒金翠倚青冥，虛穀時傳萬歲聲。翠葆參雲氣濕，玉龍鱗甲夜寒生。關河拱挹皇居壯，宮殿深嚴聖慮清。自愧山林麋鹿性，也隨鵷鷺到承明。（《蒲室集》）
〔原〕　廣寒殿在山頂七間，東西一百二十尺，深六十二尺，高五十尺。重阿藻井，文石甃地，四面瑣窗，板密其裏，遍綴金紅雲而蟠龍矯蹇於丹楹之上。中有小玉殿，內設金嵌玉龍禦榻，左右列從臣坐床。前架黑玉酒甕一，玉有白章，隨其形刻為魚獸出沒於波濤之狀。其大可貯酒三十餘石。又有玉假山一峰，玉響鐵一，懸殿之後。有小石筍二，內出石龍首以噀所引金水。西北有側室一間。（《輟耕錄》）
〔臣等謹按〕　元好問《遺山集》：瓊華島絕頂有廣寒殿，近為黃冠輩所毀。據此，則廣寒殿金末已毀，元時重建者也。
〔又按〕　此條所稱黑玉酒甕，即《元史·世祖紀》所載之大玉海也。後在西華門外真武廟中，見《金鼇退食筆記》。乾隆十年，上命移置承光殿前亭內，並蒙御製詩章。詳見《國朝宮室》卷內。
〔補〕　高麗元宗五年九月，王至燕都謁帝，帝再親宴。冬十月，王辭於萬壽山殿。帝賜駱駝十頭。（《高麗史》）
〔補〕　申思佺與倭人謁帝。帝大喜，賚予甚稠，敕令觀覽宮殿。既而又使遍觀燕京萬壽山玉殿與諸城闕。（同上）
〔補〕　忠烈王二十三年春正月，王與公主世子侍宴萬歲山廣寒殿。（同上）
〔補〕　高麗恭湣王遣讚成事李公遂朝元，進陳情表。公遂，奇後外從兄也，太子以帝命召公遂上廣寒殿，指殿額及金玉柱問之，公遂對以諷語。太子以其言奏帝，帝曰：「朕固知此老賢，汝外家唯此一人爾。」（《東國史略》）
〔原〕　至元二年十二月，瀆山大玉海成，敕置廣寒殿。（《元史·世祖紀》）〔原〕　三年四月，五山珍禦榻成，置瓊華島廣寒殿。（同上）〔原〕　四年九月，作玉殿於廣寒殿中。（同上）
〔原〕　十年三月，帝御廣寒殿，遣攝太尉中書右丞相安圖授皇后恭吉哩氏玉冊玉寶，遣攝太尉同知樞密院事巴延授皇太子真金玉冊、金寶。（同上。按：安圖，滿洲語山陽也，舊作「安童」。巴延，滿洲語富也，舊作「伯顏」。今俱譯改。）
〔原〕　今御用監院中有小亭，亭內一玉缸，色青碧，間以黑暈白章，體質頗潤，刻作雲濤蛟龍海馬諸形，第鏤刻有痕，未經細琢耳。口麵隨其勢為高低，延袤如荷葉樣，中有積水，外以朱闌障之，想即元時廣寒殿中物也。（《燕都遊覽志》）
〔原〕　徐世隆《廣寒殿上樑文》：析木星躔，臨士馬雄強之地；瓊華仙島，營帝王遊豫之宮。蓋因前代規模，便有內都氣象。金台南峙，玉泉西流。北襟山勢，真龍虎之樞；東帶海濤，盡魚鹽之國。控河朔上流之上，居今日中原之中。是宜均貢賦於四方，定龜鼎於億載。況朝覲必有接見之所，凡宮室本非逸樂而為。皇帝功塞兩間，德光五葉。明俊德以親九族，修文德而來遠人。以至治不世出之英姿，舉累朝未暇行之令典。既嚴先廟，當備行宮。念人疲飛挽而尚未全蘇，雖躬在暴露而不自為苦。逮至干戈之載戢，始令棟宇之量修。壯未央而襲秦風，鄙蕭相重威之設；葺九成而損隋制，慕唐皇去泰之心。即廣寒之廢基，應清暑之故事。敬涓穀旦，爰舉柏梁。敢陳工誦之言，庸代子來之詠。伏願上樑之後，一人有慶，萬壽無疆。地儀厚配於長秋，天位普臨於諸夏。青宮朱邸，煜煜相輝；玉葉金枝，綿綿不絕。鸞台鳳閣，咸登柱石之臣；象郡雞林，永作藩維之守。國無撓棟，民悉奠居。延及魚鳥之微生，亦遂池台之同樂。（《元文類》）
〔補〕　劉彥昺《燕城懷古》詩：廣寒宮殿玉為樓，萬歲鼇峰壓九州。番國梵僧青鼠帽，天魔宮女彩龍舟。鉤陳蒼闕山南拱，太液紅橋水北流。惟有盧溝溝上月，年年鴻雁不勝秋。（《春雨齋集》）
〔原〕　果囉洛納延《宮詞》：廣寒宮殿近瑤池，千樹長楊綠影齊。報道夜來新雨過，禦溝春水已平堤。（《金台集》）
〔原〕　周憲王《元宮詞》：月宮小殿賞中秋，玉宇銀蟾素色浮。宮裏猶思舊風俗，鷓鴣長笛序梁州。（《誠齋新錄》）
〔原〕　仁智殿在山之半，三間，高三十尺。金露亭在廣寒殿東，其制圓，九柱，高二十四尺，尖頂，上置琉璃珠，亭後有銅幡竿。玉虹亭在廣寒西，制度同金露。方壺亭在荷葉殿後，高三十尺，重屋八面，重屋無梯，自金露亭前復道登焉，又曰線珠亭，瀛洲亭在溫石浴室後，制度同方壺，玉虹亭前仍有登重屋復道，亦曰線珠亭。荷葉殿在方壺前仁智西北，三間，高三十尺，方頂，中置琉璃珠。溫石浴室在瀛洲前仁智西北，三間，高二十三尺，方頂，中置塗金寶瓶。圜亭又曰胭粉亭，在荷葉稍西，蓋后妃添妝之所也，八面。（《輟耕錄》）
〔原〕　張可久《一半兒詞》：花邊嬌月靜妝樓，葉底滄波冷翠溝。池上好風閑御舟。可憐秋。一半兒芙蓉，一半兒柳。（《小山樂府》）
〔原〕　方壺殿右為呂公洞，洞上數十步為金露殿，由東而上為玉虹殿。前有石岩如屋，繞層欄登廣寒殿。內列二十四楹，出為露台，繞以白石闌。道旁有鐵竿數丈，上置金葫蘆三，引鐵煉以係之，乃金章宗所立以鎮其下龍潭。（《大都宮殿考》）
〔原〕　介福殿在仁智東差北，三間，東西四十一尺，高二十五尺。延和殿在仁智西北，制度如介福。馬湩室在介福前三間，牧人之室在延和前三間，庖室在馬湩前，東浴室更衣殿在山東，平地三間兩夾。（《輟耕錄》）
〔臣等謹按〕　至元二十一年七月壬申，造溫石浴室及更衣殿。見《元史·世祖紀》。
〔原〕　太液池在大內西，周回若干裏，植芙蓉。（《輟耕錄》）
〔原〕　皇帝御極之初，即命兩丞相與儒臣一月三進講。於是益優禮講官，既賜酒饌，又以高年疲於步趨也，命皆得乘舟太液池，徑西苑以歸。（《安雅堂集》）
〔原〕　己酉仲秋之夜，武宗與諸嬪妃泛月於禁苑太液池中，月色射波，池光映天，綠荷含香，魚鳥群集。於是畫鷁中流，蓮舟夾持，往來便捷。帝乃開宴張樂，令宮女披羅曳縠前為八展舞，歌賀新涼一曲。（《元掖庭記》）
〔原〕　長春真人浴於東溪。越二日，天大雷雨，太液池岸北水入東湖，聲聞數里，魚鱉盡去，池遂涸，而北口高岸亦崩。真人歎曰：「山其摧乎，池其涸乎，吾將與之俱乎！」遂卒。（《元風慶會圖文說》）
〔臣等謹按〕　元世祖曾命邱處機居太液池之萬安宮。詳「郊西白雲觀」條下。
〔原〕　陳孚《太液池》詩：一鏡拭開秋萬頃，碧天倒浸琉璃影。寒飆夜卷雪波去，貝闕珠宮黛光冷。三千歌棹搖綠煙，濕鬟吹壓黃金蟬。琪樹颼颼紅鯉躍，袞龍正宴瑤池仙。（《觀光集》）
〔原〕　果囉洛納延《宮詞》：太液池頭新月生，瑤階最喜晚來晴。貴人忽被西宮召，騎得驊騮款款行。（《金台集》）
〔原〕　薩都拉《宮詞》：清夜宮車出上陽，紫衣小隊兩三行。石闌干外銀燈過，照見芙蓉葉上霜。（《薩天錫詩集》）
〔原〕　王蒙《宮詞》：南風吹斷采蓮歌，夜雨新添太液波。水殿雲廊三十六，不知何處月明多。（《國雅》）
〔朱彝尊原按〕　是詩諸書皆作王蒙，獨郎氏《七修類稿》謂是「王旬」作。旬字子宣，詩中「月明」字作「晚涼」。
〔原〕　周憲王《元宮詞》：合香殿倚翠峰頭，太液波澄暑雨收。兩岸垂楊千百尺，荷花深處戲龍舟。海子東頭暗綠槐，碧波新漲浩無涯。瑞蓮花落巡遊少，白首宮人掃殿階。（《誠齋新錄》）
〔原〕　儀天殿在池中圓坻上，當萬壽山。十一楹，高三十五尺，圍七十尺，重簷圓蓋頂圓。台址甃以文石，藉以花茵，中設禦榻，周辟瑣窗。東西門各一間，西北廁堂一間。台西向列甃磚龕，以居宿衛之士。東為木橋，長一百二十尺，闊二十二尺，通大內之夾垣。西為木吊橋長四百七十尺，闊如東橋。中闕之立柱架梁於二舟以當其空。至車駕行幸上都，留守官則移舟斷橋以禁往來。是橋通興聖宮前之夾垣，後有白玉石橋，乃萬壽山之道也。犀山台在儀天殿前水中，上植木芍藥。（《輟耕錄》）
〔臣等謹按〕　元儀天殿明更名曰「承光」。《甫田集》：承光殿在太液池上，一名圓殿，明宮殿額名，嘉靖三十一年更名「乾光」。本朝仍曰承光殿。
〔又按〕　元儀天殿西木吊橋在萬壽山之南，興聖宮之東，瓊華島之北，見《析津志》。犀山台一名犀牛台，見《圖經誌書》。
〔補〕　帝御萬歲山圓殿，察罕入謝。帝曰：「白雲病癒耶？」帝賜茵以坐。顧李孟曰：「知止不辱，今見其人。」（《元史》本傳）
〔原〕　周憲王《元宮詞》：地寒不種芙蓉樹，土厚宜栽括子鬆。清曉內官呼彩，各宮分賜牡丹叢。（《誠齋新錄》）
〔原〕　禦苑在隆福宮西，后妃多居焉。香殿在石假山上，三間，兩夾二間，柱廊三間，龜頭屋三間。丹楹瑣窗，間金藻繪，玉石礎，琉璃瓦。殿後有石台，山後辟紅門，門外有侍女之室二所，皆南向並列。又後直紅門並列紅門三。三門之外，有太子鄂爾多荷葉殿二，在香殿左右，各三間。圓殿在山前，圓頂上置塗金寶珠，重簷。後有流杯池，池東西流水圓亭二，圓殿有廡以連之。歇山殿在圓殿前，五間，柱廊二，各三間，東西亭二，在歇山後，左右十字脊。東西水心亭在歇山殿池中，直東西亭之南，九柱，重簷。亭之後各有侍女房三所，所為三間，東房西向，西房東向。前辟紅門三門，內立石以屏內外，外築四垣以周之，池引金水注焉。棕毛殿在假山東偏，三間，後鹿頂殿三間，前啟紅門，立垣以區分之。儀鸞局在三紅門外西南隅，正屋三間，東西屋三間，前開一門。（《輟耕錄》）
〔臣等謹按〕　石假山，明《圖經誌書》稱「小山子」，韓雍《賜遊西苑記》稱賽蓬萊。本朝詹事高士奇《金鼇退食筆記》謂兔園山在瀛台之西，殿曰清虛，池邊多立奇石曰「小蓬萊」，皆此地也。今廢。
〔原〕　苑西有翠殿，又有花亭球閣金殿。前有野果，名紅姑娘，外垂絳囊，中空如桃，子如丹珠。苑外重繞長廡，廡後出內牆，外連海子，以接厚載門。門上建高閣，東百步有觀台，台旁有雪柳萬株。（《大都宮殿考》）
〔原〕　至元二十三年，侍御史程文海奉命搜賢江南。世祖諭之曰：「此行必致葉李來。」李既至京師，召見披香殿，勞問卿遠來良苦，賜坐賜宴。（《元史》本傳）
〔原〕　至治元年四月，造象駕金脊殿。（《元史·英宗紀》）
〔原〕　泰定元年八月，作中宮金脊殿。（《元史·泰定帝紀》）
〔原〕　皇后恭吉哩氏居坤德殿，終日端坐，未嘗妄逾戶閾。（《輟耕錄》）
〔原〕　至正十三年十月，撤世祖所立壇殿改建廂宇。（《元史·順帝紀》）
〔原〕　十四年四月，皇太子徙居宸德殿，命有司修葺之。（同上）
〔原〕　泰定元年十二月，新作棕殿成。二年閏正月，作棕毛殿。（《元史·泰定帝紀》）
〔原〕　釋來復《燕京雜詠》：錦貂公子躍龍媒，不怕金吾夜漏催。阿剌聲高檀板急，棕毛別殿宴春回。（《蒲庵集》）
〔原〕　周憲王《元宮詞》：棕殿巍巍西內中，御筵簫鼓奏薰風，諸王駙馬咸稱壽，滿酌葡萄獻玉鍾。（《誠齋新錄》）
〔原〕　棕殿少西出掖門為慈仁殿。又後苑中為金殿，四外盡植牡丹百餘本，高可五尺。（《大都宮殿考》）
〔原〕　周憲王《元宮詞》：東風吹綻牡丹芽，漠漠輕陰護碧紗。向曉內園春色重，滿欄清露濕桃花。穀雨天時尚薄寒，梨花開謝杏花殘。內園張蓋三宮宴，細樂喧闐賞牡丹。（《誠齋新錄》）
〔補〕　至正八年，永寧禪師入覲，說法於龍光殿。（《續文獻通考》）
〔朱昆田原按〕　龍光殿，《輟耕錄》不載，見王氏《禁扁》。又有慈仁、慈德二殿。注云：三殿並巴延鄂爾多。考《元史》，太祖后妃有四，鄂爾多四十餘人，世祖鄂爾多四，武宗鄂爾多一，蓋后妃分居之地也。
〔原〕　至正二年七月丁亥，帝御慈仁殿，拂郎國進天馬。庚寅，自龍光殿敕周朗貌以為圖。壬辰，圖成，翰林學士承旨庫庫傳旨命揭徯斯為讚。（《圭齋集》）
〔補〕　丁鶴年《題拂郎天馬圖》詩：春明立仗氣如山，顧盼俄空十二閑。一去瑤池消息斷，西風吹影落人間。（《海巢集》）
〔原〕　元肇建內殿，制度精巧，題頭刻螭形，以檀香為之。螭頭向外，口中銜珠下垂珠皆五色，用彩金絲貫串，負柱融滾霞紗為猊，怒目張牙，有欲動之狀。瓦滑琉璃，與天一色。硃砂塗壁，務窮一時之麗。殿上設水晶簾，階琢龜文，繞以曲檻，檻與階皆白玉石為之。又有紫檀殿，以紫檀香木為之，光天、玉德、七寶、瑤光、通雲、凝翠、廣寒等殿，不能一一數也。大內有德壽宮、興聖宮、翠華宮、擇勝宮、連天樓、紅鸞殿、入霄殿、五華殿。又有迎涼之所曰清林閣，旁上二亭，東曰鬆聲，西曰竹風。又有溫室曰春熙堂。曰九引台者，七夕乞巧之所也。曰刺繡亭、緝袞堂者，冬至候日之所也。九龍墀、延香亭，春時宮女傳杯於此。拱璧亭又名夜光亭，探芳徑旁為逍遙市。又有集賢台、集寶台、眺遠閣、留連館、萬年宮，並在禁苑。（《元掖庭記》）
〔原〕　元至正十四年，順帝制龍舟於內苑。其船式長一百二十尺，高二十尺，用水手二十四人，皆衣金紫。自後宮至前宮山下海子內，往來遊戲。行時龍首眼口爪尾皆動。又自製宮漏，高六七寸，廣半之。造木為匱，藏壺其中，運水上下。匱上設三聖殿，匱腰立玉女，捧時刻籌，時至輒浮水而上。左右二金甲神，一懸鍾，一懸鉦。夜則神人自能按更而擊，無分毫差。鳴鍾鉦時，獅鳳在側者皆自翔舞。匱之東西有日月宮，飛仙六人立宮前，遇子午時，自能耦進，度仙橋達三聖殿，復退立如前。其精巧絕出人意，皆前所未有。（《續資治通鑒》）
〔原〕　順帝荒於遊宴，以宮女三聖奴、妙樂奴、文殊奴等一十六人按舞，名「十六天魔」。首垂發數辮，戴象牙佛冠，身披纓絡，大紅銷金長短裙，金雜襖，雲肩合袖，天衣綬帶鞋襪，各執噶布喇碗之器。內一人執鈴杵奏樂。又宮女一十一人，練槌髻勒帕常服，或用唐帽窄衫，所奏樂用龍笛、頭管、小鼓、箏、琵琶、笙、胡琴、響板、拍板。以宦者察罕岱布哈管領，遇宮中讚佛，則按舞奏樂。宮官授秘密戒者得入，餘不得預。（《元史》。按：噶布喇碗，梵語盛水執舞之螺螄也，舊作「加巴剌般」。察罕，蒙古語白色也；岱，有也；布哈義見前。舊作「長安迭不花」。今俱譯改。）
〔原〕　天魔舞，唐時樂。王建《宮詞》：「十六天魔舞袖長。」不始元末也。（《少室山房筆叢》）
〔原〕　張翥《宮中舞隊》詞：鑿海行龍舸，憑山起鵠台。天池神馬出，月殿舞鸞來。六合妖氛靜，群生壽域開。吾皇樂民樂，願上萬年杯。十六天魔女，分行錦繡圍。千花織步障，百寶帖仙衣。回雪紛難定，行雲不肯歸。舞心挑轉急，一一欲空飛。白玉雕釵燕，黃金鑿步蓮。簫吹鳳台女，花獻蕊宮仙。香霧團銀燭，歌雲撲錦筵。請將供奉曲，同賀太平年。（《蛻庵集》）
〔原〕　張昱《輦下曲》：西天法曲曼聲長，瓔珞垂衣稱豔妝。大宴殿中歌舞上，華嚴海會宴君王。西方舞女最娉婷，玉手曇花滿把青。舞唱天魔供奉曲，君王長在月宮聽。爐香夾道湧祥風，梵輦遊城女樂從。望拜彩樓呼萬歲，柘黃袍在半天中。（《張光弼詩集》）
〔原〕　楊維楨詩：十六天魔教已成，背番蓮掌苦嫌生。夜深不管排場歇，尚向燈前踏影行。（《復古詩集》）
〔原〕　釋來復《燕京雜詠》：鴨綠微生太液波，芙蓉楊柳受風多。日長供奉傳新譜，教舞天魔隊子歌。（《蒲庵集》）
〔原〕　周憲王《元宮詞》：背番蓮掌舞天魔，二八華年賽月娥。本是河西參佛曲，把來宮苑席前歌。按舞嬋娟十六人，內園樂部每承恩。纏頭例是宮中賞，妙樂文殊錦最新。隊裏惟誇三聖奴，清歌妙舞世間無。御前供奉蒙深寵，賜得西洋塔納珠。（《誠齋新錄》）
〔原〕　楊子器《元宮詞》：練槌髽髻紫頭繩，金繡雲肩翠玉纓。學舞天魔才擺隊，長安又領接番僧。（《柳塘遺稿》）
〔補〕　葉之藩《天魔》詩：高戴牙冠翠袖長，錦纏珠絡豔生香。新翻十六天魔舞，閑倚三千月殿妝。曾是宴安懷鴆毒，隻緣秘密失苞桑。翠華冷落知何處，月暗塵昏到應昌。（《艾齋集》）
〔原〕　瞿佑《天魔舞歌》：承平日久寰宇泰，選伎征歌皆絕代。教坊不進胡旋女，內庭自試天魔隊。天魔隊子呈新番，似佛非佛蠻非蠻。司徒初傳秘密法，世外有樂超人間。珍珠纓絡黃金縷，十六妖娥出禁。滿圍香玉逞腰肢，一派歌雲隨掌股。飄飄初似雪回風，宛轉還同雁遵渚。桂香滿殿步月妃，花雨飛空降天女。瑤池日出會蟠桃，普陀煙消觀鸚鵡。新聲不與塵俗同，絕技頗動君王睹。重瞳一笑天顏春，賜錦捐金傾內府。中書右相內台丞，袖無諫章有曲譜。天魔舞，筵宴開，駝峰馬乳胡羊胎。水晶之盤素鱗出，玳瑁之席天鵝抬。彈胡琴，哈哈回。吹胡笳，阿牢來。群臣競獻葡萄杯，山呼萬歲聲如雷。天魔舞，不知危。高麗女，六宮妃。西番僧，萬乘師，回紇種類皆台司。漢人迴避南人疑。天魔舞，樂極悲。察罕死，博囉歸。鐵騎驟，金刀揮。九重城闕煙塵飛。一榻之外無可依。天魔舞，將奈何！多藏金叵羅。急駕白駱駝，陰山之北逃干戈。（同上。按：博囉，蒙古語青色也，舊作「孛羅」，今譯改。）
〔原〕　世祖至元七年，以帝師帕克斯巴之言，於大明殿御座，上置白傘蓋一頂，用素段泥金書梵字於其上，謂鎮伏邪魔護安國利。自後每歲二月十五日，於大殿啟建白傘蓋佛事，與眾祓除不祥。中書移文樞密院，八衛撥傘鼓手一百二十人，殿後軍甲馬五百人抬舁，監壇漢關聖神轎軍及雜用五百人。宣政院所轄宮寺三百六十所，掌供應佛像、壇麵幢幡、寶蓋車鼓頭旗，三百六十壇，每壇擎執抬舁二十六人，鈸鼓僧一十二人。大都路掌供各色金門大社一百二十隊。教坊司雲和署掌大樂鼓、板杖鼓、篳篥、龍笛、琵琶、箏七色凡四百人，興和署掌妓女雜扮隊戲一百五十人，祥和署掌雜把戲男女一百五十人。儀鳳司掌漢人、回回、河西三色細樂，每色各三隊，凡三百二十四人。凡執役者皆官給鎧甲、袍服、器仗，俱以鮮麗整齊為尚。珠玉錦繡，裝束奇巧，首尾排列三十餘里，都城士女聚觀。禮部官點視諸色隊仗，刑部官巡綽喧鬧，樞密院官分守城門，而中書省官一員總督視之。先二日，於西鎮國寺迎太子遊四門，舁高塑像，具儀仗入城。十四日，帝師率梵僧五百人於大明殿內建佛事。至十五日，恭請傘蓋於御座奉置寶輿，諸儀衛隊仗立於殿前，諸色社直暨諸壇麵列於崇天門外，迎引出宮，至慶壽寺，具素食。食罷起行，從西宮門外垣海子南岸入厚載紅門，由東華門過延春門而西。帝及后妃宮主於玉德殿門外搭金脊吾殿彩樓而觀覽焉。及諸隊仗社直送金傘還宮。復恭置禦榻上，帝師、僧眾作佛事至十六日罷散，歲以為常，謂之「遊皇城」。（《元史》。按：帕克斯巴，唐古特語聖也，舊作「八思巴」，今譯改。）
〔補〕　袁桷《皇城曲》：堂堂瞿曇生王宮，幼年夙悟它心通。梵書未睹口已誦，底用城闕窮西東？淨居老人幻竟異，故作恐怖生愁容。世間習妄了莫喻，要以神化開盲聾。歲時相仍作遊事，皇城集隊喧憧憧。吹螺擊鼓雜部伎，千優百戲群追從。寶車瑰奇耀晴日，舞馬裝轡搖玲瓏。紅衣飄裾火山聳，白傘撐空雲葉叢。王官跪酒頭叩地，朱輪獨坐顏酡烘。蚩氓聚觀汗揮雨，士女簇坐唇搖風。人生有身要有患，百歲會盡顏誰童？西方之國道里通，至今生老病死與世同。（《清容居士集》）
〔原〕　至元二十七年十二月，命帝師、西僧遞作佛事於萬歲山厚載門。英宗即位之初，作佛事於寶慈殿。六月，修佛事於萬壽山。十月，作佛事於文德殿。十一月，作佛事於光天殿。十二月，鑄銅為佛像，置玉德殿。是月作延春閣後殿，修秘密佛事。至治元年正月，復修佛事於文德殿。五月，修佛事於大安閣。十月，修佛事於大內。泰定帝即位初，修佛事於大明殿。泰定元年正月，命僧諷西番經於光天殿。四月，修佛事於壽昌殿。六月，修黑雅滿達噶佛事於水晶殿，帝受佛戒於帝師。十月，命帝師作佛事於延春閣。二年二月，命西僧作燒壇佛事於延華閣。三年二月，修佛事厭雷於崇天門。七月，皇后受雅滿達噶戒於水晶殿。九月，帝師還京，修灑淨佛事於大明、興聖、隆福三宮。致和元年三月，帝御興聖殿，受無量壽佛戒於帝師。天曆元年，分命諸僧於大明殿、延春閣、興聖宮、隆福宮、萬歲山作佛事，又命高昌僧作佛事於寶慈殿，西僧百人作佛事於徽猷閣。二年五月，作佛事於玉德殿。九月，作佛事於大明殿、興聖、隆福諸宮。至順元年四月朔，命西僧作佛事於仁智殿。於是日始至十二月終罷。十二月，命西僧於興聖光天宮十六所作佛事。二年五月，命西僧於萬歲山作佛事。十月，命西僧作佛事於興聖宮。三年七月，命僧於鐵幡竿修佛事。至正七年二月，興聖宮作佛事。（《元史》。按：雅滿達噶，梵語怖畏金剛也，舊作「雅蠻哥」，今譯改。）
〔臣等謹按〕　《禁扁》載，大安閣、水晶殿俱在上都。《元史·世祖紀》，至元二年建大安閣於上都，八月十一日上都大安閣成。蓋擬於大都之正殿。元文宗、成宗即位皆在大安閣，其地並是上都。考《析津志》，每年四月駕幸上都，至八月內或九月初始還大都。《泰定紀》，元年四月幸上都，八月至自上都。而水晶殿修佛事在六月。三年二月幸上都，九月始至自上都。而受戒水晶殿在七月。是知殿屬上都，與日下無涉。朱彝尊原書采綴於此，誤矣。
〔原〕　張昱《輦下曲》：守內番僧日念吽，御前酒肉按時供。組鈴扇鼓諸天樂，知在龍宮第幾重。（《張光弼詩集》）
〔原〕　張可久《閱金經曲》：水月觀音相，海雲獅子床。講下飛花古樹蒼涼。紫檀小殿香。天仙降，對騎金鳳凰。（《小山樂府》）〔原〕　元甲寅年，開科取士，九成殿上芝生。（《草木子》）
〔原〕　至元十三年正月，重建穆清閣（《元史·順帝紀》）
〔臣等謹按〕　穆清閣，《禁扁》注在上都。《析津志》：至正年間新蓋穆清閣，與大安相對。則是閣屬上都無疑。朱彝尊原書誤入耳。
〔原〕　庫曰廣源，曰寶源，曰綺源，曰賦源，曰廣貯，曰生料，曰財用，曰輔用，曰器備，曰收支，曰平盈，曰壽武，曰利器，曰廣勝，曰資乘，曰內藏，曰左藏，曰右藏，曰禦帶，曰異珍，曰資成，曰資用，曰法物，曰儀從，曰中興武功，曰承天宣惠，曰廣樂，曰福寧，曰奉宸，曰廣禧，曰藏珍，曰文成，曰供需，曰備用，曰尚用，曰豐衍，曰藝林，曰資善，曰永需。（《禁扁》）
〔原〕　大德初，廣源庫官售雜物有「靈璧小峰」，長僅六寸，高半之，玲瓏秀潤，所謂臥沙、水道、展折、胡桃紋皆具。於峰之頂有白石正圓，瑩然如玉。徽宗禦題八小字於旁，曰「山高月小，水落石出」。略無雕琢之跡，真奇物也。（《澄懷錄》）
〔原〕　萬億庫有舊牌絛七千餘條。（《元史·僧格傳》。按：僧格，唐古特語獅也，舊作「桑哥」，今譯改。）〔臣等謹按〕　元萬億庫有世祖御座，見《析津志》。
〔原〕　壽武庫副使高昌額森布哈君有異石，其大三寸，色正碧，上有白紋，有神人載笠跨驢，白氣上貫，氣中雙龍摩空而飛。（《說學集》。按：額森，蒙古語平安也。布哈，義見前。舊作「野仙普化」，今譯改。）
〔原〕　尚食局進禦麥麵，其磨在樓上，於樓下設機軸以旋之。驢畜之蹂踐，人役之往來，皆不能及，且無塵土臭穢所侵。乃巧工瞿氏造焉。（《輟耕錄》）
〔原〕　世祖至元十四年八月，詔建太廟於大都。十六年八月，以江南所獲玉爵及坫凡四十九事納於太廟。（《元史·祭祀志》）
〔原〕　至大二年春正月，以受尊號謝太廟為親祀之始。（同上）
〔原〕　太常請浚太廟庭中井，或以歲君所直，欲止其役。齊履謙曰：「國家以四海為家，歲君豈專在是？」（《元史》本傳）
〔原〕　少府為諸王昌通建宅於太廟南，田忠良往仆其柱。少府奏之，帝問忠良。對曰：「太廟前豈諸王建宅所耶？」帝曰：「卿言是也。」又奏曰：「太廟前無馳道，非禮也。」即敕中書辟道。（《元史》本傳。按：昌，唐古特語酒也；通，飲也。舊作「昌童」，今譯改。）
〔臣等謹按〕　元仁宗至治元年，詔議增廣廟製。三年，別建大殿於舊廟之前，用舊廟為寢殿，建大次殿三間於宮城之西北，東西欞星門亦南徙。見《元史·祭祀志》。
〔原〕　門外馳道抵齊化門之通衢。（《元史》）
〔臣等謹按〕　元廟製東西南開欞星三門，外馳道抵齊化門。見《元史·祭祀志》。
〔原〕　神御殿舊稱影堂，所奉祖宗御容，皆紋綺局織錦為之。（《元史·祭祀志》）
〔原〕　阿爾尼格善畫塑及鑄金為像，凡兩京寺觀之像皆出其手。原廟列聖御容，織錦為之，圖畫弗及也。（《元史》本傳。按：阿爾，蒙古語花紋也，尼格，一數也，舊作「阿尼哥」，今譯改。）
〔原〕　影堂所在：世祖帝後，大聖壽萬安寺；裕宗帝後亦在焉。順宗帝後，大普慶寺；仁宗帝後亦在焉。成宗帝後，大天壽萬寧寺；武宗及二後，大崇恩福元寺，為東西二殿。明宗帝後，大天源延聖寺；英聖帝後，大永福寺；伊克皇后，大護國仁皇寺。殿皆製名以冠之。世祖曰元壽，昭睿順聖皇后曰睿壽，諾爾布皇后曰懿壽，裕宗曰明壽，成宗曰廣壽，順宗曰衍壽，武宗曰仁壽，文獻昭聖皇后曰昭壽，仁宗曰文壽，英宗曰宣壽，明宗曰景壽。（《元史·祭祀志》。按：伊克，蒙古語大也，舊作「也可」。諾爾布，唐古特語財也，舊作「南必」。今俱譯改。）
〔原〕　至正戊申九月，有一餓鴟鳴端明殿上，帝命善射者射之，終莫能中。俄常遇春等統兵至柳林，去元京甚近。帝召文武百官軍民議戰守之計，遲明會議端明殿。及開門，忽有二狐自殿上出，帝歎且泣曰：「宮禁嚴密，此物何由至此？殆天所以告朕，朕其可留哉！」即命北狩。（《草木子》）
〔補〕　南麗正門內曰千步廊，可七百步，建靈星門，門建蕭牆，周回可二十里，俗呼「紅門闌馬牆」。門內數十步許有河，河上建白石橋三座，名「周橋」，皆啄龍鳳祥雲，明瑩如玉。橋下有四白石龍，擎戴水中甚壯。繞橋盡高柳，鬱鬱萬株，遠與內城西宮海子相望。度橋可二百步為崇天門。門分為五，總建闕樓其上，翼為迴廊，低連兩觀。觀旁出為十字角樓，高下三級，兩旁各去午門百餘步，有掖門，皆崇高閣。內城廣可六七里，方布四隅，隅上皆建十字角樓。其左有門為東華，右為西華。由午門內可數十步為大明門，仍旁建掖門，繞為長廡，中抱丹墀之半。左右有文武樓，樓與廡相連。正中為大明殿，殿基高可十尺，前為殿陛，納為三級，繞以龍鳳白石闌，闌下每楯壓以鼇頭，虛出闌外，四繞於殿。殿楹四向皆方柱，大可五六尺，飾以起花金龍雲。楹下皆白石龍雲，花頂高可四尺，楹上分間仰為鹿頂鬥拱，攢頂中盤黃金雙龍，四面皆綠金紅瑣窗，間貼金鋪，中設山字玲瓏金紅屏台，台上置金龍床，兩旁有二毛皮伏虎，機動如生。殿右連為主廊十二楹，四周金紅瑣窗，連建後宮，廣可三十步，深入半之，不顯楹架，四壁高曠，通用絹素冒之，畫以龍鳳，中設金屏障，障後即寢宮，深止十尺，俗呼為「頭殿」。龍床品列為三，亦頗渾樸。殿前宮東西仍相向為寢宮，中仍設金紅小屏，床上仰皆實如方隅，綴以彩雲金龍鳳。通壁皆冒絹素，畫以金碧山水。壁間每有小雙扉，內貯裳衣，前皆金紅推窗，間貼金花，夾以玉板明花油紙，外籠黃油絹幕。至冬則代以油皮。內寢屏障重覆帷幄而裹以銀鼠，席地皆編細簟，上加紅黃厚氈，重覆茸單。至寢處床座，每用茵褥，必重數疊，然後上蓋納奇錫，再加金花貼薰異香，始邀臨幸。宮後連抱長廡以通前門，前繞金紅闌檻，盡列花卉，以處妃嬪。而每院間必建三楹，東西向為床，壁間亦用絹素冒之，畫以丹青。廡後橫亙長道，中為延春宮，丹墀皆植青松，即萬年枝也。門廡殿製，大略如前。甃地皆用濬州花板石甃之，磨以核桃，光彩若鏡。中置玉台，床前設金酒海，四列金紅小連床。其上為延春閣，梯級由東隅而升，長短凡三折而後登。雖至幽暗，闌楯皆塗黃金龍雲，冒以丹青絹素，上仰亦皆拱為攢頂，中盤金龍，四周皆繞金珠瑣窗，窗外繞護金紅闌干，憑望至為雄傑。宮後仍為主廊，後宮寢宮大略如前。廊東有文思小殿，西有紫檀小殿，後東有玉德殿。殿楹栱皆貼白玉龍雲花片，中設白玉金花山字屏台，上置玉床。又東為宣文殿，旁有秘密室。西有鹿頂小殿。前後散為便門，高下分引而入，彩闌翠閣，間植花卉鬆檜，與別殿異。飛甍凡數座。又後為清寧宮，宮製大略亦如前。宮後引抱長廡，遠連延春宮，其中皆以處嬖倖也。外護金紅闌，各植花卉異石。又後重繞長廡，前虛御道，再護雕闌，又以處嬪嬙也。又後為厚載門，上建高閣，環以飛橋舞台於前，回闌引翼。每幸閣上，天魔歌舞於台，繁吹導之，自飛橋而升，市人聞之，如在霄漢。台東百步有觀星台，台旁有雪柳萬株，甚雅。台西為內浴室，有小殿在前，由浴室西出內城，臨海子。海廣可五六里，駕飛橋於海中，西渡半起瀛洲圓殿，環為石城圈門，散作洲島拱門，以便龍舟往來。由瀛洲殿後北引長橋，上萬歲山，高可數十丈，皆奇石因形勢為岩嶽。前拱石門三座，麵直瀛洲，東臨太液池，西北皆俯瞰海子。由三門分道東西而升，下有故殿基，金主圍棋石台盤。山半有方壺殿。四通左右之路，幽芳翠草紛紛，與鬆檜茂樹蔭映上下，隱然仙島。少西為呂公洞，尤為幽邃。洞上數十步為金露殿。由東而上為玉虹殿。殿前有石岩如屋，每設宴必溫酒其中更衣。玉虹金露，交馳而繞層闌，登廣寒殿。殿皆繞金珠瑣窗，綴以金鋪，內外有一十二楹，皆繞刻龍雲，塗以黃金。左右後三面則用香木鑿為祥雲數千萬片，擁結於頂，仍盤金龍。殿有間玉金花玲瓏屏台床四，列金紅連椅，前置螺甸酒桌，高架金酒海。窗外出為露台，繞以白石花闌。旁有鐵竿數丈，上置金葫蘆三，引鐵煉以係之，乃金章宗所立以鎮其下龍潭。憑闌四望空闊，前瞻瀛洲橋與三宮台殿，金碧流輝。後顧西山雲氣，與城闕翠華高下。而海波迤回，天宇低沉，欲不謂之清虛之府不可也。山左數十步萬柳中有浴室，前有小殿。由殿後左右而入，為室凡九，皆極明透，交為窟穴，至迷所出路。中穴有盤龍，卬首而吐吞一丸於上，注以溫泉，九室交湧，香霧從龍口中出，奇巧莫辨。自瀛洲西渡飛橋上回闌，巡紅牆而西，則為明仁宮。沿海子導金水河步邃河南行為西前苑。苑前有新殿，半臨邃河。河流引自瀛洲西邃地而繞延華閣。閣後達於興聖宮，復邃地西折和後老宮而出，抱前苑，復東下於海，約遠三四里。龍舟大者長可十丈，繞設紅彩闌，前起龍頭，機發五竅皆通。餘船三五，亦自奇巧，引挽遊幸，或隱或出，已覺忘身，況論其他哉！新殿後有水晶二圓殿，起於水中，通用玻璃飾，日光回彩，宛若水宮。中建長橋，遠引修衢而入嘉禧殿。橋旁對立二石，高可二丈，闊止尺餘，金彩光芒，利鋒如斫。度橋步萬花入懿德殿，主廊寢宮亦如前製，乃建都之初基也。由殿後出掖門，皆叢林，中起小山，高五十丈，分東西延緣而升，皆疊怪石，間植異木，雜以幽芳。自頂繞注飛泉，岩下穴為深洞，有飛龍噴雨其中。前有盤龍，相向舉首而吐流泉，泉聲夾道交走，泠然清爽，彷彿仙島。山上復為層台，回闌邃閣，高出空中，隱隱遙接廣寒殿。山後仍為寢宮，連長廡，廡後西繞邃河，東流金水，亙長街，走東北，又繞紅牆，可二十步許，為光天門。仍辟左右掖門而繞長廡，中為光天殿。殿後主廊如前，但廊後高起為隆福宮。四壁冒以絹素，上下畫飛龍舞鳳，極為明曠。左右後三面皆為寢宮，大略亦如前製。宮東有沉香殿，西有寶殿，長廡四抱，與別殿重闌曲折掩映，尚多莫名。又後為興聖宮，丹墀皆萬年枝。殿製比大明差小。殿東西分道為閣門，出繞白石龍鳳闌楯，闌楯上每柱皆飾翡翠，而置黃金雕鳥獅座。中建小直殿，引金水繞其下，甃以白石。東西翼為仙橋，四起雕窗，中抱彩樓，皆為鳳翅飛簷，鹿頂層出，極為奇巧。樓下東西起日月宮，金碧點綴，欲象扶桑滄海之勢。壁間來往多便門出入，有莫能窮。樓後有禮天台，高跨宮上，碧瓦飛甍，皆非常制，盼望上下，無不流輝，不覺奪目，亦不知蓬瀛仙島又果何似也。又少東有流杯亭，中有白石床如玉，臨流小座，散列數多。刻石為水獸潛躍其旁，塗以黃金。又皆製水鳥浮杯，機動流轉而行，勸罰必盡歡洽，宛然尚在目中。繞河沿流，金門翠屏，回闌小閣，多為鹿頂，鳳翅重簷，往往於此臨幸，又不能悉數而窮其名。總引長廡以繞之。又少東，出便門，步邃河上，入明仁殿，主廊後宮，亦如前製。後宮為延華閣，規制高爽，與延春閣相望。四向皆臨花苑。苑東為端本堂，上通冒素絲。又東有棕毛殿，皆用棕毛以代陶瓦。少西，出掖門為慈仁殿。又後苑中有金殿，殿楹窗扉皆裹以黃金，四外盡植牡丹，百餘本高可五尺。又西有翠殿，又有花亭球閣，環以綠牆獸闥，綠障魫窗，左右分佈，異卉幽芳，參差映帶。而玉床寶座，時時如浥流香，如見扇影，如聞歌聲出戶外而若度雲霄，又何異人間天上也！金殿前有野果名紅姑娘，外垂絳囊，中空如桃，子如丹珠，味甘酸可食，盈盈繞砌，與翠草同芳，亦自可愛。苑後重繞長廡，廡後出內牆東連海子以接厚載門。繞長廡中皆宮娥所處之室。後宮約千餘人，掌以閹寺，給以日飯，又何盛也！庚申以荒淫久廢朝政。洪武元年，為諸將叛背，捐棄宗廟社稷而逃走依西北，蓋立彼蒙古之國逾年，不為所容，思庇翁吉喇特氏魯王所封之國以求生，即應昌府也。府有西江焉。庚申心知不可為已，因泣數行下，未幾以痢疾崩。子阿裕爾錫哩達喇立五日，我師奄至，阿裕爾錫哩達喇僅以身免，二後阿裕爾錫哩達喇妻子及三宮妃嬪、扈衛諸將軍將帥、從官悉俘以還，元氏遂滅。至是始驗當初指望說生涯、死在西江月下之讖雲。（《故宮遺錄》。按：納奇錫，蒙古語絨線也，舊作「納失失」，今譯改。翁吉喇特舊作「翁吉剌」，今從八旗姓譜改正。）
〔臣等謹按〕　蕭洵《故宮遺錄》，其中多有與諸書不合者。如文思、紫檀二殿在大明殿東西，此雲在延春閣後。玉德殿在清顥門外，清顥為延春西廡之門，此雲在延春閣後之東。儀天殿此作「瀛洲殿」。廣寒殿前大玉海，此作「金酒海」。儀天殿西渡飛橋為興聖宮，此作「明仁宮」。明仁，延春閣之西暖殿也。嘉禧殿在光天殿西，其東相對者有壽昌殿，此雲西前苑新殿之後，而脫載壽昌。延華閣在興聖宮後，此雲在明仁後，端本堂在興聖殿西廡，即舊奎章閣也，此雲在苑東。大抵蕭氏毀元宮室，不過得諸一覽之餘，萬戶千門，紛錯雜出，詎能無少疏誤？今但仍其舊文，而以諸書紀載不同者附識於茲，以資互證。至其中字句之訛，則據王佐《格古要論》所載《元故宮考》參校同異，為之厘訂如右。
〔補〕　吳節《故宮遺錄序》：《故宮遺錄》者，廬陵蕭洵之所撰也。革命之初，任工部郎中，奉命隨大臣至北平，毀元舊都，因得遍閱經歷，凡門闕樓台殿宇之美麗深邃，欄楹瑣窗屏障金碧之流輝園苑，奇花異卉峰石之羅列高下曲折，以至廣寒秘密之所，莫不詳具該載，一何盛哉！近古以來未之有也。觀此編者，如身入千門萬戶，登金馬，曆玉階，高明華麗，雖天上之清都，海上之蓬瀛，猶不足以喻其境也。洵因宰湖之長興，將鏤諸梓而不果，遂傳於是邦。予因館於呂山，友人高叔正氏出以示予，因假而錄之，以遺好奇之士雲。洪武丙子花朝日，鬆陵生吳節伯度序。
〔朱昆田原按〕　虎溪蕭氏《故宮遺錄》一卷，《絳雲樓書目》有之，王氏《格古要論》補采入，更名《大都宮殿考》，且又刪削十之二三，非復蕭氏之舊。茲從餘姚黃氏所購山陰祁氏藏本備錄之，並附吳伯度序於後。虎溪因毀故宮，特詳其形製，有心哉是人！惜止載宮門以內，而大都宮城之制未詳，遺跡遂不可考。覽古者未免有餘憾也。
〔原〕　宋訥《壬子秋過元故宮》詩：離宮別館樹森森，秋色荒寒上苑深。北塞君臣方駐足，中華將帥已離心。興隆有管鸞笙歇，劈正無官玉斧沈。落日憑高望燕薊，黃金台上棘如林。技巧聲淫誤帝聰，萬幾誰為代天工。國中失鹿迷原草，城上啼烏落井桐。駝鼓聲乾鸞輅遠，馬酮筵罷革囊空。不知金宋為殷鑒，漫說東皇曆數終。禁路隨人不忍行，臨風立馬倍傷情。千年王室山河壯，萬里宮車社稷輕。金鼎夔龍興聖殿，紫駝部落受降城。憑誰為問天魔女，唱得陳宮玉樹聲。萬國朝宗拜紫宸，於今誰望屬車塵。名聞少室征奇士，驛斷高麗進美人。朝會寶燈沉轉漏，授時玉曆罷頒春。街頭野服儒冠老，曾是花磚視草臣。六宮春色一宵殘，多難何人策治安。去國登瀛唐富貴，降城執戟漢材官。瑤宮有扇捐金雀，紫塞無旗卷角端。花柳亦知宮女散，妝紅顰翠簇金鑾。土木窮奢過楚台，披香積翠滿蓬萊。宮鴉驚月雞人去，戎馬騰雲虎士來。侍從嚴徐冠蓋散，燮調楊李棟樑摧。燕歌趙舞終朝夕，不覺嬉遊是禍胎。扶運匡時計已差，青山重疊故京遮。九華宮殿燕王府，百辟門庭戍卒家。文武衣冠更制度，綺羅巷陌失繁華。氈車盡載天魔去，惟有鶯銜上苑花。黃葉西風海子橋，橋頭行客吊前朝。鳳凰城改佳遊歇，龍虎台荒王氣消。十六天魔金屋貯，八千霜塞玉鞭遙。不知亡國盧溝水，依舊東風按海潮。鬱蔥佳氣散無蹤，宮外行人認九重。一曲歌殘羽衣舞，五更妝罷景陽鍾。雲間有闕摧雙鳳，天外無車駕六龍。欲訪當時泛舟處，滿池風雨脫芙蓉。五雲雙闕俯人間，歲晏天王狩未還。鸚鵡認人宮漏斷，水沉銷篆御床閑。朝儀無復風雲會，郊祀空遺日月顏。莫向邊陲動戎馬，漢兵已過鐵門關。灤京南下是中華，夜出居庸去路賒。何處又棲王謝燕，故侯誰種召平瓜。九重門辟人騎馬，萬歲山空樹集鴉。獨是天池秋水滿，西風吹入釣魚槎。仙裳宮袖擁龍舟，一夕兵來罷盛遊。萬戶千門銀燭冷，六軍百職布袍秋。禦橋路壞盤龍石，金水河成飲馬溝。日暮胡笳和羌笛，舞兒羞見錦纏頭。萬年海嶽作金湯，一望淒然感恨長。禾黍秋風周浴邑，山河殘照漢咸陽。上林春去宮花落，金水霜來禦柳黃。虎衛龍墀人不見，戍兵騎馬出蕭牆。漢皇愛舞起龍船，錦纜香維禦柳煙。侍女爭開妝鏡匣，後宮不理敗弓弦。青油幕乏登壇將，金馬門空待詔賢。惟有廣寒西畔柏，不知爭戰翠參天。清寧宮殿閉殘花，塵世回頭換物華。寶鼎百年歸漢室，錦帆千古似隋家。後宮鸞鏡投江渚，北狩龍旗沒塞沙。想見扶蘇城上月，照人清淚落胡笳。瑤台瓊室倚清虛，佳氣潛消諫疏疏。帥閫有兵空虎衛，經筵無講逐鑾輿。侯封一代皇朝爵，帝紀千秋太史書。斜日五雲坊下路，老儒騎馬重躊躇。黼座簪裳列俊髦，禁圍環佩立仙曹。兩京台閣公輸巧，四海泥塗赤子勞。端本有書遺鶴禁，宣文無客進龍韜。拂郎天馬空逾海，不駕朝元玉輅高。事事傷心亂若絲，宮前重詠黍離詩。百年禮樂承平主，一旦干戈喪亂師。鳳詔用非麟閣老，雉門降是羽林兒。行人莫上城樓望，惟有山河似舊時。雲霄宮闕錦山川，不在穹廬毳幕前。螢燭夜遊隋苑囿，羊車春醉晉嬋娟。翠華去國三千里，玉璽傳家四十年。今日消沉何處問，居庸關外草連天。（《西隱集》）

