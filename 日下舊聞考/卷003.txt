〔原〕　唐武德元年，改為幽州總管府，管幽、易、平、檀、燕、北燕、營、遼八州，領薊、良鄉、潞、涿、固安、雍奴、安次、昌平八縣。二年，又分潞縣置元州，領一縣，隸總管。四年，竇建德平，以固安縣屬北義州。六年，改總管為大總管，管三十九州。七年，改為大都督府，又改涿縣為范陽。九年，改大都督為都督，幽、易、景、瀛、東鹽、滄、滿、蠡、北義、燕、營、遼、平、檀、元、北燕等十七州。貞觀元年，廢元州，以漁陽、潞二縣來屬。又廢北義州，以固安來屬。八年，又置歸義縣。督幽、易、燕、北燕、平、檀六州。乾封五年，置無終縣。如意元年，分置武隆縣。景龍三年，分置三河縣。（《太平寰宇記》）
〔增〕　萬歲通天二年，擢張仁願為肅政台中丞檢校幽州都督。會突厥默啜入寇，攻陷趙定，擁眾回至幽州。仁願勒兵出城邀擊之，流矢中手，賊亦引退。則天遣使勞問，賜以醫藥。（《舊唐書》列傳）
〔增〕　薛訥，左武衛大將軍仁貴子也。則天以訥將門，使攝左武威衛將軍、安東道經略，尋拜幽州都督兼安東都護。久當邊政之任，累有戰功。（同上）
〔原〕　開元元年，幽州置防禦大使。二年，置幽州節度諸州軍管內經略鎮守大使，領幽、易、平、檀、媯、燕六州，治幽州。八年，幽州節度兼本軍州經略大使並節度河北諸軍大使。（《新唐書·方鎮表》）
〔增〕　張說，明皇初徵拜中書令，封燕國公。俄坐事左轉岳州刺史，遷右羽林將軍，兼檢校幽州都督。（《舊唐書》列傳）
〔原〕　開元十三年，升為大都督府。十八年，割漁陽、玉田、三河三縣，置薊州。（《太平寰宇記》）
〔原〕　幽州節度增領滄、薊二州。二十年，幽州節度使兼河北采訪處置使增領衛、相、洺、貝、冀、魏、深、趙、恆、定、邢、德、博、棣、營、莫十六州及安東都護府。二十七年，幽州節度使增領河北海運使。二十九年，幽州節度使領平盧軍節度副使，治順化州。（《新唐書·方鎮表》）
〔補〕　開元二十一年，張守珪轉幽州長史兼御史中丞。契丹及奚連年為邊患，趙含章、薛楚玉等前後為幽州長史，竟不能拒。及守珪到官，頻出擊之，每戰皆捷。契丹別帥李過折斬首領屈刺、衙官可突幹，率眾以降。守珪因出師，次紫蒙川，大閱軍實，宴賞將士。二十三年春，守珪詣東都獻捷。會藉田禮畢酺宴，便為守珪飲至之禮。上賦詩以褒美之，詔於幽州立碑以紀功賞。（《舊唐書》列傳）
〔原〕　天寶元年正月，製十節度經略使以備邊。（《通鑒》）
〔原〕　更幽州節度使為范陽節度使。（《新唐書·方鎮表》）
〔原〕　范陽節度臨製奚、契丹，統經略、威武、清夷、靜塞、恆陽、北平、高陽、唐興、橫海九軍，屯幽、冀、媯、檀、易、恆、定、莫、滄九州之境，治幽州，兵九萬一千四百人。（《通鑒》）
〔原〕　幽州范陽郡有府十四，曰呂平、涿城、德聞、潞城、樂上、清化、洪源、良鄉、開福、政和、停驂、柘河、良杜、咸寧。城內有經略軍，又有納降軍，本納降守捉城，故丁零川也。西南有安塞軍，有赫連城，有宗王、乾澗、殄寇三鎮城，石堆、車坊、蒿城、河旁四戍。檀州密雲郡有威武軍，萬歲通天元年置，本漁陽，開元十九年更名。又有鎮遠軍，故黑城川也。有三叉城、橫山城、米城，有大王、北來、保要、鹿固、赤城、邀敵、石子蒨七鎮，有臨河、黃崖二戍。薊州漁陽郡有府二，曰漁陽、臨渠。南二百里有靜塞軍，本障塞軍，開元十九年更名。又有雄武軍，故廣漢川也。東北九十里有洪水守捉，又東北三十里有鹽城守捉，又東北渡灤河，有古盧龍鎮，又有鬥陘鎮。自古盧龍北經九荊嶺、受米城、張洪隘、度石嶺至奚王帳，六百里，又東北行，傍吐護真河五百里，至奚契丹衙帳，又北百里，至室韋帳。（《新唐書·地理志注》）
〔原〕　經略軍在幽州城內，兵三萬人。威武軍在檀州城內，兵萬人。清夷軍在媯州城內，兵萬人。靜塞軍在薊州城內，兵六千人。（《通鑒注》）
〔原〕　天寶三載三月，以平盧節度使安祿山兼范陽節度使。（《通鑒》）
〔增〕　七載，授安祿山范陽大都督府長史、柳城郡太守、持節范陽節度。（《安祿山事跡》）
〔增〕　幽州，天寶九年改范陽郡，屬范陽、上穀、媯州、密雲、歸順、漁陽、順義、歸化八郡。（《舊唐書·地理志》）
〔原〕　十五載，安祿山偽即帝位，國曰「大燕」，以范陽為大都，署其城東隅私第為「潛龍宮」。（《安祿山事跡》）
〔原〕　安祿山反於幽州，南向京輔，白居易歌之，以為「漁陽鼙鼓動地來」。漁陽即謂幽州也，唐人多言之。（《通鑒注》）
〔原〕　祿山父子僭位凡三年而滅。至德二載，史思明奉十三郡兵八萬籍歸於朝。（《新唐書》列傳）
〔增〕　至德二載，以史思明為歸義王范陽節度使。（《通鑒》）
〔原〕　乾元元年，復為幽州。（《太平寰宇記》）
〔原〕　二年正月，史思明僭稱「大聖周王」。四月，更國號「大燕」，自稱「應天皇帝」，號范陽為「燕京」。（《新唐書》列傳）
〔原〕　史朝義殺思明僭位，以偽太常卿李懷仙為范陽節度使。懷仙以薊縣為節度院。（《薊門紀亂》）
〔原〕　寶應元年，范陽節度使復為幽州節度使。及平盧陷，又兼盧龍節度使。（《新唐書·方鎮表》）
〔原〕　廣德元年，李懷仙因中使駱奉仙請降，遣兵馬使李抱忠將兵鎮范陽縣。史朝義至范陽，不得入。（《通鑒》）
〔原〕　史朝義東投廣陽郡不受，北取潞縣、漁陽，擬投兩蕃。至榆關，懷仙使使招回，卻至漁陽，過從潞縣至幽州城東阿婆門外，於醫無閭神廟中被絞縊死。（《河洛春秋》）
〔原〕　李懷仙盡以所管來降。（《唐曆》）
〔原〕　閏月，李懷仙仍故地為幽州盧龍節度使。四月，製分河北諸州，以幽、莫、媯、檀、平、薊為幽州管。（《通鑒》）
〔增〕　李懷仙世事契丹，降唐後守營州。祿山之叛，以裨將從，陷河洛。史朝義時偽授為「燕京留守」、「范陽尹」。寶應元年，朝義奔范陽，懷仙誘而擒之，斬首來獻。仆固懷恩薦懷仙可用，代宗復授幽州大都督府長史，檢校侍中，幽州、盧龍等軍節度使，與賊將薛蒿、田承嗣、張忠誌等分河朔而帥之，文武將吏擅自署置，貢賦不入於朝廷，雖稱藩臣，實非王臣也。（《舊唐書》列傳）
〔原〕　大曆三年，朱希彩、朱泚、泚弟滔共斬懷仙。希彩自稱留後，詔領節度。其下李瑗殺之，推朱泚為留後。泚入朝，以滔權知留後，遂領節度。滔以祿山、思明皆起燕，俄覆滅，惡其名。以冀堯所都，因號「冀」，僭為王，改幽州為范陽府。（《新唐書》列傳）
〔增〕　幽州管郭下西界，與薊分治。至建中二年，取羅城內廢燕州廨署，置幽都縣，在府北一里。（《舊唐書·地理志》）
〔原〕　建中三年，幽州節度復領德、棣二州。（《新唐書·方鎮表》）
〔原〕　朱滔死，軍中推劉怦總軍事，俄詔為節度副大使。怦卒，子濟嗣節度。濟病索漿，次子總置毒，濟飲而死。兄緄至涿州，矯濟命殺之，即領軍政，詔嗣節度。數見父兄為祟，晚年益慘悸，請剔發，衣浮屠服。上疏願奉朝請，且欲割所治為三：以幽、涿、營為一府，請張宏靖治之；瀛、莫為一府，盧士玫治之；平、薊、媯、檀為一府，薛平治之。穆宗欲寵宏靖，故全付總地，拜總檢校司徒兼侍中，賜浮屠服，號「大覺」，榜其第為「佛祠」。總已自髡祝，讓節印，卒。俄幽州亂，囚宏靖。詔以劉悟為節度使，而瀛、冀皆附朱克融，悟不得入。朝廷度幽、冀未可復取，乃拜克融為幽州盧龍節度使。（《新唐書》列傳）
〔臣等謹按〕　朱彝尊原引《新唐書·藩鎮傳》不載總父兄為祟、晚年慘悸、剔發、衣浮屠服之事，則賜劉總浮屠服句無根，今依列傳增正。
〔原〕　長慶元年，幽州節度罷領瀛、莫二州，置瀛莫節度使。二年，幽州節度復領瀛、莫二州。（《新唐書·方鎮表》）
〔原〕　敬宗初，軍亂，殺克融。次子延嗣領留後，大將李載義殺而代之，敬宗即授盧龍軍節度使。太和四年，為兵馬使楊誌誠所逐，文宗用誌誠為留後，俄擢節度副大使。八年，為下所逐，推部將史元忠總留後，明年，為副大使。會昌初，為偏將陳行泰所殺，邀節制，未報，次將張絳殺行泰，武宗用張仲武代之，大中初卒。子直方襲節度留後，俄進副大使，舉動多不法，畏變起，奔京師，軍中以張允伸總後務，未幾為節度使。咸通十二年，以疾上節印。詔以子簡會為副大使，而軍中推張公素為留後，簡會出奔，詔公素為節度使。為李茂勳所襲，奔京師。茂勳入府，眾推主州務，以聞，詔即拜節度使。俄以病，表子可舉代，遂領留後，進節度使。可舉死，眾推李全忠為留後。光啟元年，拜節度使，未幾卒。子匡威領留後，進為使。李克用伐王鎔，匡威自將援鎔。其弟匡籌據城，自為留後，天子即授為節度使。克用攻匡籌，下武、媯二州，敗匡籌於居庸關，匡籌遁去，幽州歸克用。劉仁恭入城，封府庫以待。克用悅，留仁恭守之。乾寧二年，表為盧龍軍節度使。（《新唐書》列傳）
〔臣等謹按〕　朱彝尊原書引《藩鎮傳》雲「是年軍亂殺克融」，蒙上條「長慶二年」為文。考之本傳，「是年」二字承敬宗初而言，乃寶曆元年事也。今改正。
〔補〕　張仲武為幽州大都督府長史。回鶻擾邊，東逼漁陽，仲武大破之，前後收其侯王貴族千餘人，降三萬人。表請於薊北立紀聖功銘。敕李德裕為之文。（《舊唐書》列傳）
〔增〕　李德裕《論幽州事宜狀》：右臣伏見報。伏見幽州雄武軍使張仲武已將兵馬赴幽州。雄武軍使令日奏事官吳仲舒到臣宅，扶疾與之相見。細問，雄武隻有兵士八百人在此，外更有土團子弟五百人。臣問，兵馬至少，如何去得？仲舒答臣雲，隻係人心歸向，若人心不從，三萬人去亦無益。據此說，即是仲武得幽州人心。又雲，張絳初處置陳行泰之時，已曾喚仲武，欲讓與留務，是衙門內一二百人未肯。仲武行至昌平縣，去幽州九十里，卻令歸鎮。臣又問，萬一入不得，即有何計？仲舒雲，幽州軍糧並貯在媯州及向北七鎮，若萬一入未得，卻於居庸關守險，絕其糧道，幽州自存立不得。伏以陳行泰、張絳皆是邀求符節，固不可比仲武先布款誠，候朝廷指揮，因此拔用，必能盡節，加之恩寵，亦似有名。緣在假未獲麵奏，謹先密奏，伏望留中不出。（《李衛公集》）
〔增〕　李德裕《進幽州紀聖功碑狀》：奉宣令臣撰述者。北狄強悍，勇於四夷，前代聖王，莫能制伏。昨者回鶻雖乘危蹙，勢已內侵，豺狼之師，尚餘十萬。陛下神聖雄斷，智出萬方，震天威以霆聲，碎獯戎而瓦解。武功盛烈，高越百王，豈比周穆犬戎之徵，荒服不至；漢武馬邑之詐，群帥無功？將垂耿光，宜命鴻筆。臣學藝荒淺，久病衰殘。紀軒後之功，徒知竭思；敘唐堯之德，終愧難名。采其功狀，稍似摭實。今已撰訖，謹連進上。輕瀆宸扆，不任惶越，謹錄奏聞。（同上）
〔增〕　高思繼兄弟以武勇雄於北邊，為幽州節度使李匡威戍將。匡威為其弟匡籌所篡，思繼等聞晉兵為匡威報仇，欣然從之。匡籌棄城走。李克用以劉仁恭守幽州，以其兄為先鋒都指揮使，思繼為中軍都指揮使，弟某為後軍都指揮使。高氏兄弟分掌燕兵。克用臨訣，謂仁恭曰：「思繼兄弟勢傾一方，為燕患者必高氏也，宜善為防。」克用留晉兵千人為仁恭衛，而晉兵多犯法，思繼等數誅殺之。克用以責仁恭，仁恭以高氏為訴。由是晉盡誅思繼兄弟。仁恭以其兄某之子行珪為牙將，而思繼子行周年十餘歲，亦收之帳下，稍長，補以軍職。（《五代史·雜傳》）
〔增〕　梁初別為十一國，北有燕劉仁恭。（《通鑒地理通釋》）
〔原〕　仁恭子守光，梁開平元年，自外將兵入，自稱盧龍節度使，執仁恭而幽之。乾化元年，自號「大燕皇帝」，改元曰「應天」。（《五代史·雜傳》）
〔原〕　幽州劉守光錢麵文曰「應天元寶」，背曰「萬」。（《泉志》）
〔原〕　明年，晉遣周德威會鎮定兵攻燕。（《五代史·雜傳》）
〔原〕　守光遣其將單廷珪出戰，與德威遇於龍頭岡。德威奮楇擊廷珪墜馬，生擒置於軍門。乾化三年正月，拔燕順州安遠軍。二月，攻檀州，刺史陳確以城降。三月，拔蘆台軍，克古北口。李嗣源進攻儒州，拔之。四月，德威進軍逼幽州南門，劉光睿拔燕平州。十月，守光率眾五千夜出，將入檀州，德威自涿州引兵邀擊，大破之。守光以百餘騎逃歸幽州，盧龍巡屬皆入於晉。守光獨守幽州，求援於契丹。契丹以其無信，不救。十一月，晉王自詣幽州，單騎抵城下，謂守光曰：「朱溫篡逆，予本與公合河朔五鎮之兵興復唐祚。公謀之不臧，乃效彼狂僭，是以有今日之役。」諸軍四面攻城，克之，擒仁恭，守光亡去。晉王入幽州，以周德威為盧龍節度使。守光將奔滄州，迷失道，至燕東之境，擒之。晉王發幽州，仁恭父子皆荷校於露布之下，以練糸斥仁恭父子，凱歌入於晉陽。（《通鑒》）
〔補〕　劉守光背晉，晉兵攻之。守光將元行欽牧馬山後，聞守光且見圍，即率所牧馬赴援，而麾下兵叛，於道推行欽為幽州留後。（《五代史·雜傳》）
〔補〕　時燕城危蹙，甲兵亡散，劉守光召元行欽。行欽部下諸將以守光必敗，赴召無益，乃請行欽為燕帥，稱留後。行欽無如之何，謂諸將曰：「我為帥，亦須歸幽州。」眾然之。（《周太祖實錄》）
〔原〕　盧龍藩鎮二十八易帥，曆一百四十八年。（《寰宇分合志》）
〔補〕　唐置節度使自幽州始，軍士立主帥自平盧始，節度據故鎮自盧龍始，其事莫非燕也。（《燕史》）
〔增〕　後唐為盧龍節度。（《文獻通考》）
〔增〕　莊宗初起并州，取幽、滄。（《五代史·職方考》）
〔補〕　明宗天成三年七月，幽州趙德鈞敗遼於府西。（《五代春秋》）
〔增〕　趙德鈞，幽州人也，事劉守光、守文為軍校。莊宗伐燕得之，賜姓名曰李紹斌。其子延壽，本姓劉氏，常山人也。其父邧，為蓚縣令。劉守文攻破蓚縣，德鈞得延壽，並其母種氏而納之，因以延壽為子。延壽為人姿質妍柔，稍涉書史。明宗以女妻之，號興平公主。莊、明之世，德鈞鎮幽州十餘年，以延壽故，尤見信任。至廢帝立，德鈞陰遣人聘德光，求立以為帝。德光指穹廬前巨石謂德鈞使者曰：「吾已許石郎矣，石爛，可改也。」德光至潞州，鎖德鈞父子而去。德光母述律見之而問曰：「汝父子自求為天子何耶？」德鈞慚不能對，悉以田宅之籍獻之。述律問何在。曰：「在幽州。」述律曰：「幽州屬我矣，何獻之為？」明年，趙德鈞死，德光以延壽為燕州節度使，封燕王。（《五代史》列傳）
〔增〕　趙延壽，德鈞養子，為幽州節度使，封燕王。及改幽州為南京，遷留守總山南事。會同初，帝幸其第，加政事令。晉人背盟，帝親征，延壽為先鋒，下貝州，授魏博節度使，封魏王。（《遼史》列傳）
〔原〕　遼當莊宗、明宗時，攻陷營、平二州，及已立晉，又得雁門以北幽州節度管內合一十六州。乃以幽州為燕京，改天顯十一年為會同元年，更其國號大遼。（《五代史》列傳）
〔臣等謹按〕　《五代史》列傳雲，德光立三年，改元天顯。又雲，改天顯十一年為會同元年，更其國曰大遼。注謂據耶律德光立晉高祖冊文稱：「唯天顯九年，歲次丙申」，是歲乃晉天福元年。推而上之，得唐天成三年戊子為天顯元年。又引《遼附錄》，德光與唐明宗同年而立，為三年改元之證。今考《遼史·太祖紀》，天讚四年後即為天顯元年，以是年二月壬辰改元，七月辛巳以後即皇后攝軍國事。明年冬十一月壬戌，太宗即位，有司請改元，不許。其明年即書「三年」。十一年十一月丁酉，冊石敬瑭為大晉皇帝。十三年十一月丙寅，改元會同。是月，晉獻幽、薊、瀛、莫、涿、檀、順、媯、儒、新、武、雲、應、朔、寰、蔚十六州。是年即書「會同元年」。是太宗以天顯二年即位，並未改元，至十三年始改元會同也。按，遼紀干支與《五代史》注悉合，唯《遼史》以太祖丙戌為天顯元年，《五代史》謂德光立三年改元天顯，則以戊子為天顯元年，故有十一年與十三年改元會同之異。至唐明宗之立，在遼太祖天顯元年四月，計遼太宗之立，實後一年餘七月。蓋宋時未見遼國史，止據傳聞於中國者為言。如遼太祖年號，《五代史》皆略不書，其不能致詳可知也。再考《遼史·太宗紀》，會同十年正月入汴，二月丁巳朔建國號大遼，改元大同。是遼滅晉始更國號，而歐陽修《五代史》則書更國號於會同元年之下。至會同十年改元，薛史、歐史皆不書，而書改晉國曰大遼國，與《遼史》皆不符，蓋傳聞異詞耳。
〔原〕　安巴堅稱帝，援立晉名，得其所割雁門以北幽州節度管內十六州。其地東北有盧龍塞，西北有居庸關，中國恃此以為限界。自十六州既割之後，河北盡屬平地，無險可以拒守矣。（《北邊備對》。按：安巴堅，滿洲語大理也，舊作阿保機，今譯改。）
〔臣等謹按〕　《遼史》，立晉者，遼太宗耶律德光，非太祖安巴堅。程大昌《北邊備對》稱太祖援立晉名，得所割地者，誤也。〔原〕　天顯十三年，以幽州為南京。（《遼史·地理志》）
〔臣等謹按〕　《遼史》本紀，升幽州為南京在改元會同之後，是年即書「會同元年」。《地理志》仍作「天顯十三年」，非。
〔增〕　府曰幽都，軍曰盧龍。開泰元年，落軍額。統州六，縣十一。（《遼史·地理志》）
〔原〕　開泰元年，改幽都府為析津府，薊北縣為析津縣，幽都縣為宛平縣。（《遼史·聖宗本紀》）
〔臣等謹按〕　《遼史》，開泰元年改幽都縣為宛平縣，《紀》《志》相符。而《志》稱宛平縣本晉幽都縣，《清類天文分野之書》則又謂唐建中元年朱滔立燕都縣，石晉割地賂遼，遼改幽都縣，統和二十二年改宛平，與《遼史》紀、傳不符。
〔原〕　南京本幽州地，自晉割棄，建為南京，又為燕京析津府。置都總管府，節制馬步軍控鶴指揮使，都統軍司，牛欄監軍寨，石門詳袞司，南北皮室司，猛伊喇司，並隸總管府，備禦宋。（《契丹志》。按：詳袞，索倫語理事官也，舊作詳穩。猛伊喇舊作猛拽剌。伊喇，滿洲語黍也。今俱譯改。）
〔原〕　幽州宋為化外州，安東上都護府領羈縻州十四。（《九域志》）
〔補〕　宋太祖別置封椿庫，常密謂近臣曰：「石晉苟利於己，割幽、薊以賂遼，使一方之人獨限境外，朕甚憫之。欲俟司庫所藏滿三五十萬，即遣使於遼，約苟能歸我土地民庶，即當盡此金帛，充其贖直。如曰不可，朕將散滯財，募勇士，俾圖攻取耳。」會晏駕，不果。（《太平治跡統類》）
〔增〕　太平興國四年六月，以將伐幽、薊，遣發京東、河北諸州軍儲。庚申，帝復自將伐遼。庚午，次幽州城南，駐蹕寶光寺。壬申，命節度使定國宋偓、河陽崔彥進、彰信劉遇、定武孟元哲四面分兵攻城，以潘美知幽州行府事。七月庚辰，知順州劉廷素來降。壬午，知薊州劉守恩來降。癸未，帝督諸軍及遼大戰於高梁河，敗績。甲申，班師。（《宋史·太宗本紀》）
〔原〕　永熙既下并州，欲乘勝收復薊門，諮於眾。參知政事趙昌言對曰：「自此取幽州，猶熱鏊翻餅耳。」殿前都指揮使呼延讚爭曰：「書生之言不足盡信，此餅難翻。」永熙竟趨幽燕，卷甲而還，卒如讚言。（《麈史》）
〔增〕　帝既滅漢，欲乘勝取幽薊。諸將以師罷餉匱，不願行。崔翰獨曰：「所當乘者勢也，不可失者時也。取之易。」帝意遂決。（《續資治通鑒》）
〔原〕　太宗皇帝自並門乘勝直趨幽燕，遼甘心沙漠遁矣。有錫裏郎君裕悅者，請得五千騎以嘗王師，不成，退處未晚。從之。乃騎持一幟，由間道邀我歸路，周環往來，晝夜不絕。帝疑救兵大至，宵歸定州。（《王氏聞見近錄》。按：錫裏，滿洲語選拔也，舊作「赦例」，今譯改。裕悅，舊作「於越」，今對音譯改。）
〔補〕　太宗自並幸幽，乘遼無備。其主方獵，遁歸牙帳，議棄燕薊，以兵守鬆亭、虎北口而已。裕悅時為錫裏郎君，請兵十萬救幽州，人夜持兩炬，朝舉兩旗，選精騎三萬，從他道自官軍南，席捲而北。又先以弱兵五十守幽州，望風遁去，我師遏之不得。及我師已退，或勸襲之。裕悅曰：「受命救燕薊，已得之矣，不復爭利。」（《江氏雜志》）
〔朱昆田原按〕　裕悅之救幽州，據王鞏所記，止請得五千騎。若如江休復之言，既擁十萬師，何用人持兩炬兩旗以為疑兵乎？未免自相矛盾矣。
〔臣等謹按〕　《遼史·百官志》，裕悅班百僚之上，位擬三公。錫裏司掌皇族軍政，而無郎君之官。南北院、著帳院及各司局郎君又皆無錫裏之名。唯《太宗紀》有宗室錫裏郎君之文，而與裕悅無涉。王鞏稱錫裏郎君裕悅，江休復稱裕悅為錫裏郎君，皆誤也。再考《遼史·耶律休格傳》，乾亨元年，宋侵燕，南京被圍。休格代希達將五院軍往救，遇大敵於高梁河，與耶律色珍分左右翼敗之。休格初為特哩袞，後拜裕悅，總南面軍務。時宋人慾止兒啼，乃曰：「裕悅至矣。」宋人但聞裕悅之名，而不詳其為官名。王氏、江氏之書輒誤以裕悅為休格之名，至以為錫裏郎君，則尤傳聞之謬也。（按：休格舊作「休哥」，今對音譯改。希達，滿洲語門簾也，舊作「奚底」。色珍，滿洲語庫也，舊作「斜軫」。特哩袞，蒙古語為首之謂也，舊作「惕隱」。今俱譯改。）
〔增〕　乾亨元年春三月，詔北院大王希達、伊實王薩哈等以兵戍燕。己丑，漢告宋兵入境。丁酉，耶律沙等與宋戰於白馬嶺，不利，冀王迪裏及圖魯卜部節度使都敏、黃皮室詳袞唐古皆死之，士卒死傷甚眾。夏六月，劉繼元降宋，漢亡。宋主來侵。丁卯，北院大王希達、統軍使蕭托果、伊實王薩哈擊之，戰於沙河，失利。己巳，宋主圍南京。秋七月癸未，耶律沙等及宋兵戰於高梁河，少卻，休格、色珍橫擊，大敗之。宋主僅以身免，至涿州，竊乘驢車遁去。（《遼史·景宗本紀》。按：伊實，唐古特語智慧也，舊作「乙室」。薩哈，滿洲語小圍也，舊作「撒合」。迪裏，索倫語頭目也，舊作「敵烈」。圖魯卜，蒙古語形勢也，舊作「突呂不」。唐古，滿州語百數也，舊作「唐筈」。蕭托果舊作「蕭討古」。托果，蒙古語釜也。今俱譯改。）
〔臣等謹按〕　遼景宗乾亨元年己卯，當宋太宗之太平興國四年。其秋七月高梁河之戰，癸未、甲申，宋、遼二史干支悉合，唯涿州驢車之遁，《宋史》則諱而不書。
〔增〕　九月己卯，燕王韓匡嗣為都統，南府宰相耶律沙為監軍，特裏袞休格、南院大王色珍、權奚王穆濟等各率所部兵南伐。冬十月乙丑，韓匡嗣與宋兵戰於滿城，敗績。辛未，太保舒蘇與宋兵戰於火山，敗之。是冬駐蹕南京。（《遼史·景宗本紀》。按：穆濟，滿洲語大麥也，舊作「抹隻」。舒蘇，蒙古語高粱也，舊作「矧思」。今俱譯改。）
〔增〕　乾亨二年冬十月辛巳，將南伐。癸未，次南京。己亥，圍瓦橋關。十一月庚午朔，宋兵夜襲營，圖魯卜部節度使蕭幹及四捷軍詳袞耶律赫德戰卻之。壬寅，休格敗宋兵於瓦橋東，守將張師引兵出戰，休格奮擊敗之。戊申，宋兵陣於水南，休格涉水擊破之，追至莫州，殺傷甚眾。己酉，宋兵復來，擊之殆盡。丙辰，班師。乙丑，還次南京。十二月庚午朔，休格拜裕悅，大饗軍士。（同上。按：赫德，滿洲語渣滓也，舊作「痕德」，今譯改。）
〔原〕　雍熙三年，詔曹彬將幽州行營前軍馬步水陸之師與潘美等北伐，敗遼於固安，破涿州。又與米信破遼於新城，戰於岐溝關，我師敗績。（《東都事略》）
〔增〕　統和元年春正月，以裕悅休格為南京留守，仍賜南面行營總管印綬，命罕都持送。休格下車，榜以諭燕民。壬午，涿州刺史安吉奏，宋築城河北。詔留守裕悅休格撓之，勿令就功。（《遼史·聖宗本紀》。按：罕都，滿洲語稻也，舊作「懇篤」，今譯改。）
〔增〕　統和四年，宋復來侵。其將曹彬、米信出雄、易，取岐溝、涿州，陷固安置屯。時北南院奚部兵未至，休格力寡，不敢出戰，設伏林莽，絕其糧道。曹彬等以糧道不繼，退保白溝。月餘復至，休格以輕兵薄之，伺彼蓐食，擊其離伍單出者，且戰且卻。由是南軍自救不暇，結方陣塹地兩邊，而行軍渴，乏井，漉淖而飲，四日始達於涿。聞太后軍至，彬等冒雨而遁。太后益以銳卒追及之，眾悉潰，追至易州。（《遼史》列傳）
〔補〕　遼遣劉六符來求關南十縣，其書謂太宗並汾之役，舉無名之師，直抵燕薊。王拱辰作報書云：「既交石嶺之鋒，遂有薊門之役。」遼得報，繼好如初。（《宋仁宗實錄》）

