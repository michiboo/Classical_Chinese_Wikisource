〔臣等謹按〕　四方會極，厥惟京師。國家宅都燕薊，威德之盛，聲靈之遠，超前古而立隆。至於宮闕制度，用式觀瞻，則悉仍前明之舊，第略加修飾而已。今謹於城市門綜舉本朝都城之制，附以原書列代建置，為《京城總紀》二卷。《皇城》為四卷。內城、外城，凡衢市之分隸五城者，並據今制以次臚載於後。
〔增〕　京城周四十里，高三丈五尺五寸。門九：南曰正陽，南之左曰崇文，南之右曰宣武，北之東曰安定，北之西曰德勝，東之北曰東直，東之南曰朝陽，西之北曰西直，西之南曰阜成。明永樂七年為北京城，十九年乃拓其城。本朝鼎建以來，修整壯麗，其九門之名則仍舊焉。外城包京城南面，轉抱東西角樓，計長二十八里，高二丈，亦曰外羅城。門七：南曰永定，曰左安，曰右安，東曰廣渠，西曰廣寧，在東西隅而北向者，東曰東便，西曰西便。（《大清一統志》）
〔增〕　順治元年，世祖章皇帝定鼎燕京，分列八旗，拱衛皇居。鑲黃居安定門內，正黃居德勝門內，並在北方。正白居東直門內，鑲白居朝陽門內，並在東方。正紅居西直門內，鑲紅居阜成門內，並在西方。正藍居崇文門內，鑲藍居宣武門內，並在南方。蓋八旗方位相勝之義，以之行師，則整齊紀律，以之建國，則鞏固屏藩，誠振古以來所未有者也。（《八旗通志》）
〔增〕　雍正三年六月十三日，八旗都統、前鋒統領、護軍統領等，公同將擬定八旗形勝並分住地方分析繕列。（同上）
〔增〕　鑲黃滿洲、蒙古、漢軍三旗，各按參領，自鼓樓向東至新橋，自新橋大街北口城根向南至府學胡同東口，係與正白旗接界。滿洲官兵，自鼓樓向東，循大街至經廠，為頭參領之十七佐領居址。自經廠循交道口轉南至棉花胡同東口，為二參領之十七佐領居址。自南鑼鼓巷北口至南口南鑼鼓巷兩邊之鼓樓院、方磚廠、真武廟、魚兒胡同、福祥寺、帽兒胡同、炒豆胡同、棉花胡同、兵馬司、前圓恩寺、後圓恩寺、局兒胡同，為三參領之十八佐領居址。自交道口大街向東，循新橋轉南至香兒胡同東口，為四參領之十七佐領居址。自香兒胡同東口向南，至府學胡同、馬將軍胡同、錢局周圍，為五參領之十七佐領居址。蒙古官兵，自交道口大街向北至安定門，為頭參領之十四佐領居址。自北鑼鼓巷南口至北口，北鑼鼓巷兩邊所有之倒鈔胡同、經廠、粉子亭、謝家胡同、伽藍殿、法通寺、淨土寺、豆腐池兒胡同、高古庵、郎家胡同、碾兒胡同，為二參領之十四佐領居址。漢軍官兵，自新橋大街向北至方家胡同，為頭參領之十佐領居址。自方家胡同向北至城根，為二參領之十一佐領居址。國子監前後頭條胡同、二條胡同、三條胡同、方家胡同、國子監、大溝巷、蕭家胡同，此七條胡同為三參領之十一佐領居址。柏林寺前所有之鼓哨胡同、草廠、王大人胡同、柏林寺，此四條胡同為四參領之十一佐領居址。自北小街南口至城根胡椒圈之周圍手帕胡同、羊館胡同、針線胡同、寬街，此四條胡同為五參領之十佐領居址。（同上）
〔增〕　正白滿洲、蒙古、漢軍三旗與鑲黃旗接界之處，係自府學胡同東口向南，各按參領，至四牌樓豹房胡同東口。與鑲白旗接界之處，由皇城根至東大城根。滿洲官兵，自鑲黃旗接界處之棉花胡同東口，循大街向南至大佛寺西北角，為頭參領之十七佐領居址。自大佛寺西北角向南，至豹房胡同西口，為二參領之十六佐領居址。皇城東邊所有之寬街、草廠胡同、取燈胡同、晾穀廠、弓弦胡同、雙塔胡同，此六胡同為三參領之十六佐領居址。兩大街所有之鐵獅子胡同、賈家胡同、汪芝麻胡同、魏家胡同、十景花園、馬大人胡同、牆兒胡同、大佛寺胡同、羊尾巴胡同、山老兒胡同、喇叭營，此十一胡同為四參領之十六佐領居址。自馬市口向東，至四牌樓隆福寺周圍所有之細小胡同，為五參領之十六佐領居址。蒙古官兵，自府學胡同東口，循大街至五條胡同，為頭參領之十五佐領居址。自五條胡同至四牌樓，為二參領之十四佐領居址。漢軍官兵，自新橋大街至東直門，為頭參領之十佐領居址。北新倉、海運倉、興平倉、南新倉、舊太倉、富新倉，此六倉門相近為二參領之十佐領居址。自東直門南小街北宋姑娘胡同、口袋胡同、慧照寺、王家胡同、船板胡同、板橋胡同，此六胡同為三參領之十一佐領居址。北新橋大街六條胡同、七條胡同、八條胡同、九條胡同、十條胡同，此五胡同為四參領之九佐領居址。北小街頭條胡同、二條胡同、三條胡同、四條胡同、五條胡同，此五條胡同為五參領之九佐領居址。（同上）
〔增〕　鑲白滿洲、蒙古、漢軍三旗與正白旗接界之外，係自豹房胡同向南至單牌樓。與正藍旗接界之處由皇城根向東至大城根。滿洲官兵，自正白旗接界處由東長胡同東口，循大街向南至院府胡同東口，為頭參領之十七佐領居址。自院府胡同東口至長安街牌樓，為二參領之十六佐領居址。東長安大街兩邊所有之翠花胡同、東長胡同、奶子府胡同、燒酒胡同、錫蠟胡同、菜廠胡同、院府胡同、梯子胡同、口袋胡同、理藩院後胡同，此十胡同為三參領之十八佐領居址。自長安街牌樓向東至單牌樓，為四參領之十七佐領居址。自燈市口大街西口東至四牌樓大街向南兩大街之間所有椿樹胡同、金銀胡同、煤炸胡同、帥府胡同、頭條胡同、二條胡同，此八胡同為五參領之十七佐領居址。蒙古官兵，自四牌樓向南循大街至堂子胡同，為頭參領之十二佐領居址。自堂子胡同向南至單牌樓，為二參領之十二佐領居址。漢軍官兵，自四牌樓向東至小街，為頭參領之五佐領居址。自小街至朝陽門，為二參領之四佐領居址。祿米倉周圍至啞巴胡同、方家胡同，為三參領之四佐領居址。小家子、史家胡同、幹麵胡同、小啞巴胡同，此四胡同為四參領之四佐領居址。羊尾巴胡同、堂子胡同、史大人胡同、羊儀賓胡同、總把胡同，此五胡同為五參領之五佐領居址。（同上）
〔增〕　正藍滿洲、蒙古、漢軍三旗與鑲白旗接界之處，係自單牌樓至崇文門由金水樓向東至大城根。滿洲官兵，自鑲白旗接界處，由長安街牌樓向西進東長安門至金水橋，為頭參領之十六佐領居址。自新街口南口至北口，為二參領之十七佐領居址。自宗人府向南戶部周圍至中御河橋，為三參領之十七佐領居址。自中御河橋至洪廠胡同北口，為四參領之十七佐領居址。自洪廠胡同口向北至長安街，為五參領之十七佐領居址。蒙古官兵，自單牌樓至崇文門，為頭參領之十五佐領居址。自江米巷東口到洪廠胡同，為二參領之十四佐領居址。漢軍官兵，自單牌樓觀音寺胡同向東至舉場西門，為頭參領之六佐領居址。自羊肉胡同西口向東至水磨胡同，為二參領之七佐領居址。自表背胡同西口至東口，為三參領之五佐領居址。自蘇州胡同西口東至馬皮廠北口，為四參領之六佐領居址。自船板胡同西口向東至馬皮廠南口，為五參領之七佐領居址。（同上）
〔增〕　正黃滿洲、蒙古、漢軍三旗自鼓樓向西，至新街口大街北口城根向南，至馬狀元胡同西口與正紅旗接。滿洲官兵，自鼓樓大街向西北藥王廟南口至大城根，為頭參領之十九佐領居址。自北藥王廟街南口向西循大街至八調灣南口，為二參領之十九佐領居址。自八調灣南口循大街至德勝門轉南至德勝橋，為三參領之十八佐領居址。自鼓樓斜街循銀錠街向西李廣橋至德勝橋大街，為四參領之十八佐領居址。自鬆樹街北口至南藥王廟，為五參領之十八佐領居址。蒙古官兵，自鬆樹街南口向西至德勝橋轉北至宏善寺西口，為頭參領之十二佐領居址。自宏善寺胡同西口至德勝橋，為二參領之十二佐領居址。漢軍官兵，自護國寺街至棉花胡同南口羅圈胡同西口，為頭參領之十佐領居址。自西口連棉花胡同、廊房胡同、草廠胡同，為二參領之十佐領居址。自蔣家房東口至西口，為三參領之十一佐領居址。自新街口向北至四條胡同東口，為四參領之十佐領居址。自四條胡同東口至城根及銅井，為五參領之九佐領居址。（同上）
〔增〕　正紅滿洲、蒙古、漢軍三旗與正黃旗接界之處，係自馬狀元胡同東口，與鑲紅旗接界之處，由皇城根向西至大城根。滿洲官兵，自西直門大街曹公觀之東至新街口，轉南至石老娘胡同東口，為頭參領之十二佐領居址。自石老娘胡同東口向南至四牌樓，轉東至馬市東口，為二參領之十六佐領居址。皇城西邊所有之馬狀元胡同、太平倉胡同、毛家灣胡同、紅羅廠胡同、拐捧胡同，此五胡同為三參領之十五佐領居址。自四牌樓大街西邊所有之驢肉胡同、帥府胡同、報子胡同、臭皮胡同、石老娘胡同，此五胡同為四參領之十二佐領居址。四牌樓大街西邊所有之衛衣胡同、太平侯胡同、五王侯胡同、車兒胡同、石碑胡同、寶禪寺胡同、帽兒胡同、宮衣庫胡同，此八胡同為五參領之十四佐領居址。蒙古官兵，自西直門大街南邊所有之草廠胡同、柳巷胡同、觀音寺胡同、陳線胡同、大覺寺胡同，此五胡同為頭參領之十一佐領居址。自大覺寺胡同向南堅廠、翊教寺、祖家街、柵欄胡同、東觀音寺胡同、椿樹胡同、苦水井，此七胡同為二參領之十一佐領居址。漢軍官兵，自阜成門循大街至宮門口，為頭參領之四佐領居址。自宮門口向東至馬石橋，為二參領之四佐領居址。馬石橋北邊所有之蘇羅卜胡同、回子營，為三參領之四佐領居址。自回子營向北至茶葉胡同、翠花街，為四參領之四佐領居址。自宮門口向北至葡萄園東口，為五參領之三佐領居址。（同上）
〔增〕　鑲紅滿洲、蒙古、漢軍三旗與正紅旗接界之處，係自羊肉胡同向南至單牌樓。與鑲藍旗接界之處，由皇城根向西至大城根。滿洲官兵，自與正紅旗接界處之四牌樓大街向南至單牌樓，轉東至長安街牌樓，為頭參領之十三佐領居址。西安門大街南邊所有之板場胡同、廊房胡同、醬房胡同、小醬房胡同、東斜街、細米胡同，此六胡同為二參領之十七佐領居址。自細米胡同向南饊子胡同、狗尾巴胡同、背陰胡同、太僕寺街、李閣老胡同，此五胡同為三參領之十七佐領居址。自李閣老胡同向南東夾道、東嶽廟、岱北寺、小東嶽廟、演象所、官磨房，此六胡同為四參領之十八佐領居址。饊子胡同向南堂子胡同、石虎胡同、蜈蚣衛胡同、油房胡同、茶葉胡同、西夾道、正溝胡同，此七胡同為五參領之十七佐領居址。蒙古官兵，以四牌樓大街西邊所有之粉子胡同、後泥窪、十八半截、豐盛胡同，此四胡同為頭參領之十佐領居址。自豐盛胡同向北之兵馬司胡同、燕兒胡同、磚塔胡同、羊肉胡同，此四胡同為二參領之十二佐領居址。漢軍官兵，以四牌樓大街西邊所有之白廟胡同半壁街，此二胡同為頭參領之二佐領居址。自白廟胡同向北車子胡同、榆錢胡同、沈篦子胡同、千張胡同，此四胡同為二參領之六佐領居址。自千張胡同向南打磨廠、半圈、高井、口袋胡同，此四胡同為三參領之四佐領居址。自口袋胡同向南施飯寺、皮褲子胡同、東夾道胡同，此三胡同為四參領之六佐領居址。自東夾道胡同向南白廟胡同、刑部街，此二胡同為五參領之四佐領居址。（同上）
〔增〕　鑲藍滿洲、蒙古、漢軍三旗與鑲紅旗接界之處，係自單牌樓至宣武門金水橋向西至大城根。滿洲官兵，自與鑲紅旗接界處之長安街牌樓向東進西長安門金水橋，為頭參領之十八佐領居址。自江米巷向北至長安門大街、中府、左府、四眼井周圍，為二參領之十八佐領居址。自河漕沿向東至石牌胡同、文昌閣、拴馬樁、馬神廟胡同，此四胡同為三參領之十八佐領居址。自獅子口向東由皮市南口轉北至掃帚胡同西口，為四參領之十七佐領居址。自西單牌樓向南，由絨線胡同轉東至河漕沿、六部口、抽屜胡同、關帝廟胡同、牛肉灣，此六胡同為五參領之十七佐領居址。蒙古官兵，自宣武門至絨線胡同西口油房胡同、南拴馬樁、翠花胡同、棗樹街，此四胡同為頭參領之十三佐領居址。中街、半壁街、前細瓦廠、新簾子胡同、舊簾子胡同，此五胡同為二參領之十二佐領居址。漢軍官兵，自西單牌樓西邊之抱子街東口至西口，為頭參領之五個半佐領居址。自手帕胡同東口至西口，為二參領之四佐領居址。自鐵匠胡同東口至西口，為三參領之四佐領居址。自石駙馬大街東口向西至棕毛胡同，為四參領之五佐領居址。自頭發胡同東口向西至臭水河，為五參領之四佐領居址。（同上）
〔原〕　南京析津府城，方三十六里，崇三丈，衡廣一丈五尺，敵樓戰櫓具。八門：東曰安東、迎春，南曰開陽、丹鳳，西曰顯西、清普，北曰通天、拱辰。大內在西南隅，坊市廨舍寺觀，蓋不勝書。其外有居庸、鬆亭、榆林之關，古北之口，桑乾河、高梁河、石子河、大安山、燕山，中有瑤嶼。（《遼史》。原在宮室門，今移改。）
〔臣等謹按〕　遼、金城池舊址與今四至不同，而實為都邑迭增之所自。原書有散見宮室門者，今悉移載卷內。
〔原〕　度盧溝河六十里至幽州，號燕京，子城就羅郭西南為之。正南曰啟夏門，內有元和殿，東曰宣和。城中坊閈皆有樓。南門外有裕悅王廨，為宴集之所。門外永平館，舊名碣石館，清和後易之，南即桑乾河。（《王文正上遼事》。原在宮室門，今移改。）
〔朱彝尊原按〕　《遼史·皇族表》有裕悅希達、裕悅赫嚕、裕悅斡、裕悅休格、裕悅羅卜科、裕悅果實、裕悅烏珍。國語解，裕悅，貴官，無所職，其位居南北大王上。（按：赫嚕，滿洲語車輻也，舊作「喝魯」。斡，滿洲語氣味也，舊作「哇」。羅卜科，蒙古語淖泥也，舊作「魯不古」。果實，滿洲語疼愛也，舊作「高十」。烏珍，滿洲語重也，舊作「屋質」。今俱譯改。）
〔臣等謹按〕　《遼史》無「清和」年號，惟聖宗嘗改元「統和」。王曾封事所雲「清和」，疑即「統和」之訛也。永平館當在今城南，遺址已不可考。
〔原〕　太宗以燕城北有市，百物山偫，命有司治其征。（《遼史》。原在宮室門，今移改。）
〔原〕　永平館在府南一十里，一名碣石館，遼朝士宴集之所。（《明一統志》。原在城市門，今移改。）
〔增〕　遼開泰元年，始號為燕京。海陵貞元元年定都，號為中都。天德三年，始圖上燕城宮闕制度。三月，命張浩等增廣燕城。城之門製十有二：東曰施仁、宣曜、陽春，南曰景風、豐宜、端禮，西曰麗澤、灝華、彰義，北曰會城、通玄、崇智，改門曰清怡，曰光泰。浩等取真定府潭園材木營造宮室及涼位十六。（《析津志》）
〔補〕　貞元四年，金主亮率文武百官幸燕，遂以燕為中都，府曰大興，定京邑焉。都城之門十二，每一面分三門，一正兩偏。其正門兩旁又皆設兩門。正門常不開，惟車駕出入，餘悉由旁兩門焉。其門十二，各有標名：東曰宣曜、曰施仁、曰陽春，西曰灝華、曰麗澤、曰彰義，南曰豐宜、曰景風、曰端禮，北曰通玄、曰會城、曰崇智。內城門左掖、右掖，宣陽又在外焉。外墨書粉地，內則金書朱地，皆故禮部尚書王兢書。（《金圖經》。原在宮室門補遺，今移改。）
〔原〕　都城門圍凡七十五里，城門十二，每一面分三門，其正門兩旁又設兩門，正東曰宣曜、陽春、施仁，正西曰灝華、麗澤、彰義，正南曰豐宜、景風、端禮，正北曰通玄、會城、崇智，此四城十二門也。（《大金國志》。原在宮室門，今移改。）
〔朱彝尊原按〕　《金史》城門十三，北有四門，一曰光泰，當以史為正。
〔臣等謹按〕　《大金國志》《金圖經》皆言京都城門十二，《金史》獨於北面多光泰一門。《析津志》亦作十二門，而又別出清怡、光泰二門。考《北平圖經》，謂奉先坊在舊城通玄門內，而《析津志》又謂在南城清怡門內，二名錯見，疑清怡即通玄之別稱，而光泰或亦會城、崇智之別稱歟！
〔增〕　天德三年，海陵意欲徙都於燕。上書者咸言上京臨潢府僻在一隅，官艱於轉漕，民難於赴訴，不如都燕以應天地之中。言與意合。乃命左右丞相張浩、張通，左丞蔡鬆年調諸路民夫，築燕京，制度如汴。詔曰：「燕本列國之名，今立京師不當稱燕京，改號中都，以析津府為大興府。」（《元一統志》）
〔增〕　金朝築燕城，用涿州土，人置一筐，左右手排立定，自涿至燕傳遞，空筐出，實筐入，人止土一畚，不日成之。（《析津志》）
〔原〕　燕展築南城，係金海陵天德二年。見蔡無可《大覺寺碑》。（《玉堂嘉話》）〔原〕　正隆四年二月，修中都城。（《金史》）
〔原〕　初，忠獻王尼堪有誌都燕，因遼人宮闕，於內城外築四城，每城各三里，前後各一門，樓櫓池塹一如邊城。每城之內立倉廒甲仗庫，各穿復道，與內城通。時陳王烏舍，將軍韓常、洛索皆笑其過計。忠獻曰：「百年間當以吾言為信。」及海陵煬王定都，既營宮室，欲撤其城。翟天祺曰：「忠獻開國元勳，措置必有說。」乃止。（《金國南遷錄》）
〔原〕　燕山府城周圍二十七里，樓台高四十尺，樓計九百一十座，池塹三重，城開八門。（《奉使行程錄》。以上四條原在世紀門，今移改。）
〔臣等謹按〕　據此條，燕京舊城周二十七里，至金天德三年展築三里，見《析津志》所引金蔡珪《大覺寺記》。合計之，共周三十里。此皆指都城言之。至《大金國志》所稱周七十五里者，則指外郛而言，猶今外城之制也。
〔又按〕　遼、金故都在今都城南面，元代尚有遺址，當時多謂之南城，而稱新都為北城。自明嘉靖間興築外羅城，故跡遂漸湮廢。其四至已不可辨。今即前人誌乘、文集、碑刻所記，準以現在地面，參稽互審，如憫忠寺、昊天寺在今宣武門南，與廣寧門相近，而元人皆稱為南城古跡。又今城外白雲觀西南有廣恩寺，即遼、金奉福寺，距西便門尚遠，而金泰和中曹謙碑記謂寺在都城內。又金天王寺即今天寧寺，在廣寧門外稍北，而《元一統志》謂在舊城延慶坊內。又今琉璃廠在正陽門外，而近得遼時墓碑，稱其地為燕京東門外之海王村。又今黑窯廠在永定門內先農壇西，而其地有遼壽昌中慈智大師石幢，亦稱為京東。又《圖經誌書》載都土地廟在舊城通玄門內路西，通玄乃金都城北門，而都土地廟今在宣武門外西南土地廟斜街。由是觀之，則遼、金故都當在今外城迤西，以至郊外之地。其東北隅約當與今都城西南隅相接。又考元王惲中《堂事記載》，中統元年赴開平，三月五日發燕京，宿通玄北郭。六日午憩海店，距京城廿裏。海店即今海澱，據惲所言，以道里核計，則金時外郛七十五里之方位不難約略而知矣。
〔原〕　南城在今城西南，唐幽州藩鎮城及遼、金故都城也。隋之天寧寺舊在城中，今在城外矣。憫忠寺有唐景福元年《重藏舍利記》，其銘曰：「大燕城內地東南隅有憫忠寺，門臨康衢。」憫忠寺舊在城中東南，今在城外西南僻境矣。（《春明夢餘錄》）
〔朱彝尊原按〕　隋唐之幽州洪業寺在城內，唐之幽州憫忠寺在城東南隅，遼之南京因之。康熙辛酉西安門內有中官治宅掘地，誤發古墓，中有瓦爐一，瓦罌一。墓石二方，廣各一尺二寸。一刻「卞氏墓誌」四字，環列十二辰相，皆獸首人身。一刻誌銘而書作誌。誌題曰：「大唐故濮陽卞氏墓誌。」誌文曰：「貞元十五年，歲次己卯，七月癸卯朔，夫人寢疾，卒於幽州薊縣薊北坊，以其年權窆於幽州幽都東北五里禮賢鄉之平原。」是今之西安門去唐幽州城東北五里而遙矣。金拓南城時，妝台在城之東北。至於元之中都則今德勝、安定、東直三門外皆城中地，而白馬廟、瓊華島、妝台、太液池、柴市、憫忠寺、大悲閣咸在南城。迨徐寧又改築，縮其北五里，廢光熙、肅清二門，規制差隘。永樂中重拓南城，然憫忠寺、大悲閣仍限門外。蓋都城凡數徙，坊市變置代有不同。閱《絳雲樓書目》，有《皇元建都記》及蕭洵有《故宮遺錄》二編，惜燔於火。今博訪未得，金元之遺跡遂多湮滅而無征矣。（以上二條原在世紀門，今移改。）
〔臣等謹按〕　朱彝尊原按稱瓊華島、太液池在南城者，乃指金時周七十五里之外城，非金都三十里之內城也。元至元間改建都城，去都東北三里，則指金之內城東北，若外城之瓊島、液池，元人即於此營建大內，並未嘗全棄其地。《析津志》及元李洧孫《大都賦》記載甚明。詳見後條。
〔原〕　王惲《復隍謠》：南城囂囂足汙穢，既建神都風土美。燕人重遷朽厥載，睿意作新思有泚。一朝詔徙殊井疆，九陌香生通戚裏。煬城密邇不剗去，適足囊奸養狐虺。城復池隍莫歎嗟，一廢一興固常理。今年戊子冬十月，天氣未寒無雨雪。禁軍指顧舊築空，郊遂坦夷無壅隔。寂寞千門草棘荒，他年空有銅駝說。我詩雖小亦王風，庶配商盤歌帝哲。（《秋澗集》。原在世紀門，今移改。）
〔朱彝尊原按〕　《元史·地理志》，至元四年始於中都之東北置今城而遷都焉。《世祖本紀》，至元二十年六月，發軍修定大都城。而王秋澗詩則雲「今年戊子冬十月」，是至元二十五年矣，與史不合。
〔原〕　劉崧《燕城雜詩》：南城土垣故不塌，西宮渠水自相通。野蘆花似楊花白，蕊木葉如楓葉紅。菜根磊磊紅蘿蔔，草子嶄嶄白蒺藜。東薊直通齊化外，南城更在順承西。（《槎翁集》。原在世紀門，今移改。）
〔原〕　入豐宜門，過龍津橋，橋分三道，通用奪玉石扶闌。上琢為嬰兒，狀極工巧。（《北轅錄》）
〔原〕　龍津橋在燕山宣陽門外，以玉石為之，引西山水灌其下。（《石湖集》）
〔原〕　范成大詩：燕石扶闌玉雪堆，柳塘南北抱城回。西山剩放龍津水，留待官軍飲馬來。（同上）
〔原〕　大定元年十一月，固雲以軍至中都，同知留守璋請至府議事。固雲疑璋有謀，乃陽許諾，排節仗若將往者。遂騎從出施仁門，駐兵通州，見世宗於三河。（《金史》列傳。按：固雲，唐古特語，才能也，舊作「彀英」，今譯改。原在宮室門，今移改。）
〔原〕　泰和八年八月，有虎至陽春門外，駕出射獲之。（《金史》本紀）
〔原〕　泰和六年，詔建昭烈武成王廟於闕廷之右，麗澤門內。（《金史》）
〔原〕　郝經《義勇武安王廟碑》：郡國、州縣、鄉邑、閭井皆有王廟。夏五月十有三日、秋九月十有三日則大為祈賽，整仗盛儀，旌甲旗鼓，長刀赤驥，儼如王生。千載之下，景向若是，況漢季之遺民乎？（《陵川集》）
〔原〕　元好問《梁園春詞》：雙鳳簫聲隔彩霞，宮鶯催賞玉溪花。誰憐麗澤門邊柳，瘦倚東風望翠華。（《遺山集》）
〔原〕　燕城西南門曰端禮，有大定末劉無黨所撰《左丞唐古安禮碑》，雲尹大興時迎午休吏，燕雀語堂下，人不知有官府。（《玉堂嘉話》。唐古原作唐括，今改正。）
〔原〕　赫舍哩執中分其軍為三軍，由彰義門入，自將一軍由通玄門入。（《金史》列傳）
〔原〕　大安三年二月，通玄門重關折。九月，蒙古兵至中都，十月，遣泰州刺史珠赫哷果勒齊屯通玄門外。至寧元年五月，起呼沙呼復為右副元帥，領武衛軍二千人屯通玄門外。八月，呼沙呼自通玄門入，妃嬪皆束裝至通玄門。（《金史》紀。按，珠赫哷舊作「朮虎」，今從八旗姓譜改正。果勒齊，滿洲語中心也，舊作「高琪」，今俱譯改。以上七條原在宮室門，今移改。）
〔臣等謹按〕　朱彝尊原書宮室卷內，取史傳之文有涉及金城門名者，廣加採摭，以資博覽，而於建置故跡無關，謹改附城市總卷內，用備故實。後仿此。
〔增〕　舊城中西南、西北二隅，坊門之名四十有二：西開陽坊，南開遠坊，北開遠坊，清平坊，美俗坊，廣源坊，廣樂坊，西曲河坊，宜中坊，南永平坊，北永平坊，北揖樓坊，南揖樓坊，西縣西坊，棠陰坊，薊賓坊，永樂坊，西甘泉坊，東甘泉坊，衣錦坊，延慶坊，廣陽坊，顯忠坊，歸厚坊，常寧坊，常清坊，西孝慈坊，東孝慈坊，玉田坊，定功坊，辛市坊，會仙坊，時和坊，奉先坊，富義坊，來遠坊，通樂坊，親仁坊，招商坊，餘慶坊，鬱鄰坊，通和坊。東南、東北二隅舊坊門之名二十：東曲河坊，東開陽坊，咸寧坊，東縣西坊，石幢前坊，銅馬坊，南薊寧坊，北薊寧坊，啄木坊，康樂坊，齊禮坊，為美坊，南盧龍坊，北盧龍坊，安仁坊，鐵牛坊，敬客坊，南春台坊，北春台坊，仙露坊。（《元一統志》）
〔臣等謹按〕　此條乃具錄金時都城內各坊之名，其方位界至，歲久已就湮沒。今以《析津志》《元一統志》《五城坊巷胡同集》所載寺院基址現存者參互考之，則歸義廢寺在今彰義門大街北，當為時和坊。都土地廟在今土地廟斜街，當為奉先坊。天王寺即今天寧寺，在廣寧門外，當為延慶坊。又宣武門外菜市西，嘗發地得仙露寺舍利石匣，當為仙露坊。又，宣北坊之昊天寺當為棠陰坊，竹林寺當為顯忠坊，紫金寺當為北開遠坊，大約皆在宣武、廣寧二門之間。其餘則多不可考矣。
〔原〕　金自天德以後，始有南北郊之制。大定、明昌，其禮浸備。南郊壇在豐宜門外，圓壇三成，成十二陛，矰牆三匝，四面各三門，齋宮東北，府庫在南，壇矰皆以赤土圬之，北郊方丘在通玄門外，方壇三成，四正陛，方矰三周，四面，亦三門。朝日壇曰大明，在施仁門外之東南，門壇之制皆同方丘。夕月壇曰夜明，在彰義門外之西北，掘地圬之，為壇其中，常以冬至日合祀昊天上帝、皇地祇於圜丘，夏至日祭皇地祇於方丘，春分朝日，秋分夕月。（同上）
〔原〕　明昌五年，為壇於景風門外東南，歲以立春後醜日祀風師。又為壇於端禮門外西南，以立夏後申日祀雨師。是日祭雷師於位下。（《金史·禮志》）
〔原〕　明昌六年，章宗未有子。尚書省臣奏行高之祀。乃築壇於景風門外東南端，地與圜丘東南相望。歲以春分日祀。青帝、伏羲氏、女媧氏位壇上南向西上，薑原、簡狄位於壇之第二層，東向北上。前一日布神位，省牲器，陳禦弓矢韣於上下神位之右，其齋戒、奠玉幣、進熟，皆如大祀儀。（同上）
〔原〕　入宣陽門，由馳道西南入會同館。（《北轅錄》）〔原〕　會同館，燕山客館也，遼已有之。（《石湖集》）〔原〕　燕賓館，燕山城外館。（同上）
〔補〕　使至燕京，寓於來遠驛，泛使則居遠驛焉。（《建炎以來朝野雜記》）
〔補〕　宋淳熙中，範至能使北，孝宗令口奏金主，謂河南乃宋朝陵寢所在，願歸侵地。宰相力以為未可。至能遂自為一書，述聖語，至金庭納之袖中。既跪進國書，伏地不起。時金主乃葛王也，性寬慈，傳宣問：「使人何故不起？」至能徐出袖中書，奏曰：「臣來時，大宋皇帝別有聖旨，難載國書，令臣口奏。臣今謹以書述。」書既上，殿中觀者皆失色，至能猶伏地。再傳宣曰：「書辭已見，使人可就館。」至能再拜而退。金之群臣或不平，議羈留使人，而金主不可。至能將回，又奏曰：「口奏之事乞於國書中明報，仍先宣示，庶使臣不墮欺罔之罪。」金主許之，報書云：「口奏之事殊駭觀聽。事須詳處，邦乃孚休。」既還，上嘉其不辱命，由是超擢至於大用。至能在燕京，會同館守吏微言有羈留之議。乃賦詩曰：「萬里孤臣致命秋，此身何止一浮漚！提攜漢節同生死，休問羝羊解乳不。」 （《鶴林玉露》）
〔補〕　淳熙十五年二月，遺留禮信使顏師魯、高震至燕京，燕賓館宴畢，入來寧館，蓋泛使之館也。（《思陵錄》）
〔補〕　宋人與遼、金南北通問，各設國信使。使至，俱置客省司，四方館使引進有官，押燕有伴。其後使事不一，於即位、上尊號、生辰、正旦，則遣使賀；於國恤，則遣使告哀弔；國信奠進遺留禮物。又有告慶、諭成、報聘、報謝、報諭、祈請、申請、詳問等目，大半多用詞臣。北有燕賓館，南有班荊館。至燕京則許遊憫忠、慶壽諸剎，至臨安則伴使偕往天竺燒香，次冷泉亭、呼猿洞而歸。當時紀行之書存於今者，王曾《上契丹事》、富弼《奉使錄》、許亢宗《奉使行程錄》、洪皓《鬆漠紀聞》、范成大《攬轡錄》、周厓《北轅錄》，僅寥寥數卷而已，其宮闕制度猶可藉以考證。外如路振《乘軺錄》、宋敏求《入蕃錄》、範鎮《使北錄》、劉敞《使北語錄》、江德藻《聘北道里記》、沈括《使遼圖抄》、李罕《使遼見聞錄》、寇瑊《奉使錄》、王曙《戴鬥奉使錄》、王晉《使範連鵬舉宣和使金錄》、何鑄《奉使雜錄》、雍堯佐《隆興奉使審議錄》、張棣《講和事跡》、韓元吉《金國生辰語錄》、姚憲《乾道奉行錄》、餘嶸《使燕錄》、樓鑰《北行日錄》、富軾《奉使語錄》，多軼不傳。又若趙良嗣《燕雲奉使錄》、馬擴《茆齋自敘》、沈括《南歸錄》、鄭望之《靖康奉使錄》、李若水《山西軍前奉使錄》、傅雩《建炎通問錄》、範仲熊《北紀》、晁公忞《金人敗盟記》，雖散見於《北盟會編》而未必全。至若《皇華錄》《南北歡盟錄》《南北對鏡圖》《南北國信記》《議盟記》《接伴語錄》《北朝國信語錄》《賀正人使例》《使北錄》《靖康要盟錄》《紹興通和錄》《講和錄》《開禧通和特書》《通問本末》諸書，僅留其目，並作者姓氏皆佚矣。（《瀛洲過古錄》）
〔原〕　范成大《燕賓館》詩：九日朝天種落歡，也將佳節勸盤餐。苦寒不似東籬下，雪滿西山把菊看。（以上八條原在宮室門，今移改。）
〔原〕　吳激《題燕山驛壁風流子詞》：書劍憶遊梁。當時事，底處不堪傷！念蘭苕嫩葉，向吳南浦；杏花微雨，窺宋東牆。鳳城外，燕隨金步障，絲惹紫遊韁。曲水古今，禁煙前後。暮雲樓閣，春草池塘。回首斷人腸。年芳但如霧，鏡發已成霜。獨有蟻尊陶寫，蝶夢悠揚。聽出塞琵琶，風沙淅瀝；寄書鴻雁，煙月微茫。不似海門潮信，猶到潯陽。（《庚谿詩話》。原在城市門，今移改。）

