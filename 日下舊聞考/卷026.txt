承光殿後為敬躋堂，堂東為古籟堂，又東為朵雲亭。堂西為餘清齋。（《國朝宮史》）
〔臣等謹按〕　古籟堂額曰「象昭」。聯曰：「蒼官壽客結好友，岸芷汀蘭入畫圖。」餘清齋聯曰：「鏡裏林花舒豔裔，雲邊樓閣隱神仙。」齋西室額曰「環秀」，曰「涵虛」。聯曰：「座挹山光兼水態，窗延秋月與春風。」
乾隆二十五年御製《古籟堂》詩：謖謖拂虛牖，泠泠來廣筵。有聲祇金石，何物更蹄筌。團蓋一十丈，少言五百年。今朝幾務簡，略得久周旋。〔臣等謹按〕　古籟堂御製詩，恭載首見之篇，餘不備錄。
餘清齋西為沁香亭，其後曰鏡瀾亭。（《國朝宮史》）
乾隆二十六年御製《沁香亭》詩：台亭百步接迴廊，液沼平陵號沁香。甲煎罷燒雲錦結，果然六月有春光。〔臣等謹按〕　沁香亭御製詩，恭載首見之篇，餘不備錄。
圓城外東為承光左門，西為承光右門，北為積翠堆雲橋（《國朝宮史》）
〔臣等謹按〕　圓城北駕石樑，南北樹坊二，南曰「積翠」，北曰「堆雲」，過橋即瓊華島。
永安寺為金源瓊華島，踞太液池中。奇石疊累，皆當時輦致艮嶽之遺。（《國朝宮史》）
〔臣等謹按〕　瓊華島周圍計二百七十四丈，舊有廣寒殿，相傳為金章宗時李妃妝台遺址。元改名萬壽山，又稱萬歲山。本朝順治八年立塔建剎，稱白塔寺，今易名永安寺。恭繹皇上御製《塔山四面記》，辨方正位，了如指掌，今謹遵照次第列敘於後。
乾隆十九年御製《視事既畢自南台禦冰舵淩太液遂至瓊華島登臨瞻眺雜詠誌賞》：「封事淩晨畢閱披，公卿次第接疇諮。稚春悅可尋吟眺，漫聽新歌坐玩時。」「淑清泉石淑而清，竹鼎瓷壺事茗烹。篩牖嫩陽攬韶秀，徘徊真覺稱其名。」「冰凝太液鏡光皚，轆轆舵床坐渡來。聲雜排門鳴爆竹，權輿帝裏是春台。」 「細霙昨日玉攢團，積素嶢峰直北看。怪底重裘猶覺怯，椒園鍾梵落高寒。」「承光高殿鬱參差，玉甕澆春想昔時。隻有檜鬆仍好在，東風旭影上罘罳。」「春陰瓊島正堪憑，淑景層楣瑞靄凝。仙木綺錢增吉兆，五風十雨願休徵。」
乾隆二十一年御製《人日瓊華島》詩：凝和積素繢嶙峋，眺賞真宜七日人。故事登臨傳勝節，國朝絲竹戒斯辰（是日以逢國忌例不舉絲竹）。清遊靜寄翻成趣，石秀鬆蕤倍有神。即看春陰還釀雪，多多益善豈辭頻！
〔臣等謹按〕　瓊華島御製詩，恭載首見之篇，餘不備錄。
御製《題艮嶽石》詩：木鳳曾同燕用來，一拳獨立劫餘灰。月明彷彿廣寒殿，勃窣嫦娥白玉台。〔臣等謹按〕　艮嶽石御製詩載於《樂善堂集》，今恭錄卷內。
永安寺入門為法輪殿。殿後拾級而上，左右二亭，東曰「引勝」，西曰「滌靄」。亭後各有石，東曰「崑崙」，西曰「嶽雲」。（《國朝宮史》）
〔臣等謹按〕　法輪殿五楹，內奉釋迦佛，御書額曰「慈雲覺海」，又曰「人天調禦」。聯曰：「靈鷲風香傳妙偈，澄潭月皎印真如。」又曰：「青蓮法界本清淨，白毫相光常滿圓。」殿後拾級而上，有坊樹焉，南曰「龍光」，北曰「紫照」。引勝亭內石幢恭刊御製《白塔山總記》，滌靄亭內石幢恭刊御製《塔山四面記》。
御製《白塔山總記》：京都於唐為范陽，於北宋為燕山，遼始稱京，金、元、明因之。雖城郭宮市建置沿革時或不同，而答陽都會居天下之上遊，俯寰中之北拱，誠萬載不易之金湯也。宮殿屏扆則曰景山，西苑作鎮則曰白塔山。白塔山者，金之瓊華島也。《北平圖經》載遼時名曰「瑤嶼」，或即其地。元至元時改為萬歲山，或曰「萬壽山」，至明時則互稱之，或又謂之「大山子」。本朝曰白塔山者，以順治年間建白塔於山頂。然考燕京而詠八景者，無不曰「瓊島之春陰」，故予於辛未年題碣山左，亦仍其舊，所為數典不忘之意耳。山四面皆有景，惜《春明夢餘錄》及《日下舊聞》所載廣寒仁智之殿、玉虹金露之亭，其方隅曲折未能盡高下窈窕之致，使人一覽若身步其地而目睹其概。蓋地既博而境既幽，且禁苑森嚴，外人或偶一窺視，或得之傳聞，其不能睹之切而記之詳也亦宜。茲特界為四面，麵各有記，如柳宗元之鈷鉧、石城諸作，俾因文問景者若親曆其間，嘗鼎一臠，足知全味雲爾。
御製《塔山南面記》：承光殿之北，跨太液為橋，南北各有坊，南曰「積翠」，北曰「堆雲」。過堆雲坊即永安寺，殿曰「法輪」。殿後石磴拾級而升，得稍平道，左右二亭，曰「引勝」，曰「滌靄」。復因回疊石中，仍拾級左右各為洞，玲瓏窈窕，刻峭嶊崣，各極其致，蓋即所謂移艮嶽者也。穿洞而上，適與拾級而上者平。洞之上，左右各有亭覆之，曰「雲依」，曰「意遠」。平處為佛殿，前曰「正覺」，後曰「普安」。兩廂各有殿，東曰「聖果」，西曰「宗鏡」。又自永安寺牆之東緣山而升，路中有振芳亭，再升為慧日亭。稍西則順治年間建塔碑記及雍正年間重修碑記。復略升則進普安殿之東廊矣。其寺牆之西，亦緣山而登，半山有亭，扁曰「蓬壺挹勝」，再登則為悅心殿。偶臨塔山，理事引見恆於此。其後為慶霄樓，每逢臘日奉皇太后觀冰嬉之所也。悅心殿東側書屋為靜憩軒。轉石屏入牆門，則仍普安殿。自殿後陟石階將百磴，即山頂，白塔建於此。塔前琉璃佛殿曰「善因」。考《日下舊聞》，山頂為廣寒殿，蓋即建塔之所。山中為仁智殿，則今普安佛殿是。塔後列剎竿五，或謂之轉梵經，或謂之資瞭遠。其下為藏信炮之所，八旗軍校輪流守之。蓋國初始定燕京，設以防急變者，雍正年間復申明其令，載在史策。其發信炮金牌則藏之大內。予因思之，比及藉此知守，其失守已多矣。然而睹此知懼，凜天命，畏民岩，戒盛滿之志，係苞桑之固，則信炮之制豈非祖宗之良法美意萬世所當慎守者乎！
御製《塔山西面記》：室之有高下，猶山之有曲折，水之有波瀾。故水無波瀾不致清，山無曲折不致靈，室無高下不致情。然室不能自為高下，故因山以構室者，其趣恆佳。慶霄樓既據山之高，樓西緣廊而降有二道，其一向南不數武為一房山，蓋房中覆湖石成山雲。曆磴以下為蟠青室，迴廊環其外。緣廊北降，達山之西，憑廊向南，俯睇有深淵。東則山之西腳，而山半腰有亭曰「揖山」，乃從悅心殿西角門而出者。其下峭壁插入，滉然靚然，若龍湫之有神物也。波與太液通，石橋鎖其口。橋之南，步堤東轉，可通悅心殿及永安寺前。橋之北則琳光殿前，為山西總路矣。又其一轉而北，有亭焉，曰「妙鬘雲峰」，曆石磴而下則水精域。其下有古井，古井向有記，辟諸家記載謂引金水河轉機運之非，及輦土壓勝之謬。凡山之陰、山之麓所為屈注飛流，線溪畝池，皆綆汲此井以成其勢。水精域之下為甘露殿，又下為琳光殿。則就平陸，為山西之路。轉而北為閱古樓，樓壁砌三希堂法帖碑版，攀梯而登，與地平。稍北則畝鑒室，窗臨清池，即鑿山溪引古井之水也。閱古樓後楹平臨山溪，石橋駕其上。度橋有小石亭，樑柱皆泐詩。過亭，含岈崱屴，徑隻容人，攝齊而上，出岩牆門，與慶霄樓後門相望，而山西之景略畢。
御製《塔山北面記》：自閱古樓岩牆門出，轉而東，則邀山亭，又東北則酣古堂。堂之東室倚石洞，循洞而東，則寫「妙石室」。堂與室之南皆塔山之陰，或石壁，或茂林，森峙不可上。而室之東間乃樓也。踏梯以降，復為洞。窈窕窅映，若陶穴，若嵌，旋轉光怪，不可殫極。若是者行數百武，向東忽得洞門，出則豁然開朗。小廠三間，曰「盤嵐精舍」。而其南則仍石岩陡立。然羊腸之徑可以躋而上達看畫廊，廊屬山東景，茲不復綴。自精舍轉而北，至環碧樓緣飛廊而下，則嵌岩室，折而西為小山亭額曰「一壺天地」，西扇麵房額曰「延南薰」。其盤嵐精舍之西，由洞門北行數十武，亦達扇麵房。自房而西為小昆丘，蓋畝鑒室水盈池則伏流不見，至丘東始擘岩而出。為瀑布，沿溪赴壑而歸墟於太液之波。又西為銅露盤，銅仙竦雙手承之，高可尋尺，此不過綴景，取露實不若荷葉之易，則漢武之事率可知矣。又西為得性樓，為延佳精舍，為抱衝室，為鄰山書屋，名雖殊而因高以降，或一間，或兩架，皆隨其宛轉高下之趣而各與題額。又自畝鑒室北牆門而出，緣山蹊亦可達此。至鄰山書屋則就平地廊接道寧齋矣。其東乃漪瀾堂，蓋山之北以堂與齋為主室，而圍堂與齋北臨太液，延樓六十楹，東盡倚晴樓，西盡分涼閣，有碧照樓、遠帆閣分峙其間，各對堂與齋之中。南瞻窣堵，北俯滄波，頗具金山江天之概。故登樓與閣，偶有吟詠，無不以是為言。由漪瀾堂而東，則蓮華室以奉大士及妙法蓮華經得名。出牆門而南，則為塔山東面之境矣。若夫各室內或題額，或聯語，率銘意寄興，無關於景概之全，斯則不悉載。
御製《塔山東面記》：因舊置而修飾之謂之沿，易新建而創為之謂之革。山之南，沿者多而建者少；山之北，革者夥而置者稀。然東北泐瓊島春陰之石幢雖出於新建，亦實述其舊置。由石幢登山徑為看畫廊，其上則交翠庭。庭之下、廊之側，攀援石洞以出為古遺堂，對之者，巒影亭。自堂躡梯以下，仍依洞以出為見春亭。遂循東岸可至半月城前。而自交翠庭步嶺路至智珠殿者，分左右階而下，亦達半月城前。蓋殿原據城上，埤堄即平殿基也。過石橋則陟山門，而白塔山四面之事備矣。白塔建自順治八年辛卯，至於今蓋百有二十年矣。夫士民之家尚以肯構為言，況茲三朝遺跡，地居禁苑，聽其荒廢榛穢為弗當。然予自辛酉、壬戌之間，始稍稍有所葺建，至於今凡三十年，而四面之景始畢成而為之記。雖雲發內帑以徐為之。然而視《春明夢餘錄》《日下舊聞》所載有過之無不及矣。知我罪我，吾豈能辭哉！
滌靄亭後由甬道拾級而上，左右有方亭二，東曰「雲依」，西曰「意遠」。正中為正覺殿，殿後為普安殿。（《國朝宮史》）
〔臣等謹按〕　雲依、意遠亭下各有石洞，其東洞有額曰「楞迦窟」。普安殿內恭懸皇上御書額曰「慧根圓相」，又曰「如如不動」。聯曰：「真諦總涵華海露，慈光長仰德山雲。」又曰：「心鏡朗懸空色相，智燈長滿燭人天。」
普安殿前東為宗鏡殿，西為聖果殿，殿後石磴層躋為善因殿。（《國朝宮史》）〔臣等謹按〕　善因殿內供梵銅佛像，殿後即白塔也。
永安寺牆之左，緣山而升為振芳亭，再升為慧日亭，又南，穹碑二。（《國朝宮史》）
〔臣等謹按〕　慧日亭碑，一為順治八年建塔恭紀文，一為雍正十一年重修恭紀文，今皆附錄卷內。
順治八年建塔諸臣恭紀碑文：恭惟皇上仁孝性成，天縱太平之主也。親政以來，拳拳以愛養斯民為念，是以雨暘時若，歲稱大有。天心眷顧，此其明徵。有西域喇嘛者，欲以佛教陰讚皇猷，請立塔建寺，壽國佑民。奉旨：「果有益於國家生民，朕何靳此數萬金錢為？」故賜號為「諾木汗」，建塔於西苑之高阜處，庀材鳩工，不日告成，因命臣等而為之記。
雍正十一年重修碑文：白塔在皇城西北隅，創自順治八年辛卯，世祖章皇帝從喇嘛諾木汗所請而俾之駐錫結香，諷唄祝釐者也。至雍正八年庚戌，既經八十餘載，我皇上念茲塔之建，實惟世祖為民祈福之盛心，今寰宇又安，民物豐阜，耕食作息，浩蕩熙遊，蓋慈雲慧日，廣大願力，固亦有默助焉。爰發帑金命官修葺，以歲之十二月肇工，凡用金錢五萬二千有奇，閱十一年七月告成。飾其頹敝，鮮其漫漶，巋然寶剎，更復舊規，黃教緇流，駢集交慶，用以承世祖創建之志而福庇兆民於無窮也。豈獨增壯麗於皇都，以為耳目之觀哉？因敬記其歲月而勒之於石。
永安寺之西山半有亭，又西由山麓躡而上，為悅心殿。（《國朝宮史》）
〔臣等謹按〕　永安寺西亭額曰「蓬壺挹勝」。悅心殿東室聯曰：「員嶠曉煙連碧漢，曲池春雨念蒼生。」又曰：「是處暢觀頗役目，此間釐景足澄心。」西室額曰「靜挹古香」。聯曰：「雲端曠奧軒疑畫，樹杪高低圃是懸。」
乾隆九年御製《悅心殿作》：永安寺即明之瓊華島也，順治年間建白塔於此（俗又名白塔寺）。別殿構其旁，顏曰「悅心」。幾餘臨幸，即景成什。　飛閣流丹切顥空，登臨縱目興無窮。北憑太液平鋪鏡，南接金鼇側飲虹。冬已半時梅馥馥，春將回處日融融。摩挲艮嶽峰頭石（瓊華島，金人取宋艮嶽石為之），千古興亡一覽中。
乾隆二十一年御製《悅心殿》詩：納遠虛窗萬景羅，往來清憩此為多。金仙露下清秋氣，玉蝀風生太液波。自是山林在廊廟，不妨黼芾入鬆蘿（是日御殿後即於此更衣，故云）。問予底事心知悅，暘雨剛時蔚黍禾。
乾隆二十二年御製《夏日悅心殿》詩：綠樹重陰曉露濃，崇基朵殿暑安容。視朝每廑敕幾要（因視朝預日進宮），駐輦偏懷修己恭。瓊島罨圖峰崒嵂，金鼇夾鏡水沄溶。適來策騎城西路，聊合於斯悅為農。
乾隆二十五年御製《坐冰床至悅心殿》詩：筠衝錫宴有餘閑，瓊島韶光暖鏡間。尚可翠鸞輕柁試，徐過玉蝀一橋彎。凍酥岸覺看波漾，春到物知聽雁還（是日聞回雁聲）。今日悅心真恰當，窗憑積素慰開顏。
乾隆二十八年御製《臘日悅心殿侍皇太后膳即景得句》：年年慈豫奉嘉平，更喜瓊華（島名）雪始晴。千里麥欣壅秋本，幾峰樹訝發春榮。彩屏節事遐齡祝，鏡浦冰嬉例賞行（每歲冬月陳冰嬉，既因使習眾藝，亦欲藉以行賞也）。此日悅心真是悅，然吾豈敢忘（去聲）持盈。
乾隆二十九年御製《臘日悅心殿侍皇太后膳疊去歲詩韻》：高低四寸雪鋪平，萬歲巒光映座晴（瓊華島，元時為萬歲山）。一例臘前沾愷澤（去歲臘前一日得雪，今歲臘前二日得雪），千林培後毓和榮（每逢雪後，令步軍收培樹根，既不虛瑞澤，亦因以行賞。邇年以來，率成例矣）。皚皚玉畫中列，轆轆冰床鏡裏行。今日慈心真是悅，壽籌添擬海山盈。
乾隆三十三年御製《悅心殿即事》詩：乘興維舟復陟山（殿在永安寺山之麓，即元時萬歲山之故址），載臨朵殿翠微間。春陰恰喜瓊華潤（明季「瓊島春陰」為燕山八景之一，亦即此地。見《春明夢餘錄》及《日下舊聞》諸書），細浪從披太液潺。花木且遲二月景，詩書聊伴片時閑。悅心漫道於斯悅，遙繾軍情那解顏（時正籌征緬軍務，日夜問郵章）。
乾隆三十四年御製《新正悅心殿》詩：三冬頻望雪，鮮有悅心時。春澤今真渥，穀朝幸在茲（是日正月八日為穀日）。濃雲猶作勢，集霰又先期。笑似老農矣，何曾苗碩知。
又御製《悅心殿》詩：南郊承祭罷，北澱問安旋（暢春園、圓明園俱在都城之北，俗名海澱，而其中又自分南北）。是處更衣慣，輕輿取路便。露濃林似沐，夏淺卉猶鮮。攬景茲無暇，心儀愛日懸。
又御製《悅心殿》詩：玉塔聳崔巍，瓊島圍羅列。浸映太液光，精神堪澡雪。冕黻於焉換（禦太和殿傳臚後，至此更衣視事），竹素於焉設。展卷恰虞書，知人云則哲。惟帝其難之，得賢心庶悅。
乾隆三十五年御製《新正悅心殿》詩：躍龍邸第炷香還，路便因之到瀆山（元之瀆山即明季之瓊島也）。樹態峰姿濯雪後，屏南硯北伴幾閑。三冬望澤心那悅，一晌行春意始跂。煙火皇都憑富庶，可能此象遍區寰。
又御製《由液池東岸遂至悅心殿漫題三首》：「液池祇是一湖水，明季相沿三海分。好（去聲）為張大娛人主，仇士良言夙所聞。」「淑清（院名，在瀛台東北角）石徑出宮牆，東岸夤緣二里強。瓊島春陰景正好，遂登山殿攬煙光。」「山殿岧嶢號悅心，悅心得不易難諶。祈農敕政先憂切，卅五年初勵至今。」
〔臣等謹按〕　悅心殿御製詩，謹繹有關紀述事實者恭載卷內，餘不備錄。
悅心殿後為慶霄樓，樓後有亭曰「擷秀」。悅心殿之東為靜憩軒。（《國朝宮史》）
〔臣等謹按〕　慶霄樓南向上下各七楹，額曰「雲木含秀」。聯曰：「得水之情，盆魚有樂；領山之趣，拳石皆奇。」又曰：「延賞亭台皆入畫，向陽景物又從新。」靜憩軒聯曰：「悅性適因靜，會心何必遐。」又曰：「暇當綈幾身聊憩，景入紗疏意與存。」自永安寺門至此為塔山南面之景。
乾隆二十五年御製《慶霄樓即目》詩：堵波高矗傑樓橫，伊字當前三點成。霄是眼華由景慶，月如心印任虧盈。且遲慧草緣階茁，正喜唐花映座榮。繡戶懸燈從未賞，常年辜負此稱名。
〔臣等謹按〕　慶霄樓御製詩，恭載首見之篇，餘不備錄。
慶霄樓之西有延廊，環抱山石間，築室其中，為「一房山」。由房內南間石岩蟠旋而下，為蟠青室。（《國朝宮史》）
〔臣等謹按〕　一房山聯曰：「好山一窗足，佳景四時宜。」又曰：「翠霏峰四面，青罨戶千螺。」
乾隆二十三年御製《賦得一房山》：架楹玲峰上，步磴嵌岩底。夤緣陟其巔，仍在一房裏。開窗眄群嶺，攢簇參席幾。秀色互映帶，妙趣無彼此。炙轂辨難窮，轉物理若是。
又御製《蟠青室》詩：落落庭前千歲鬆，之而蟠屈儼青龍。荊凡閱盡元明世，依舊參天翠色濃。
〔臣等謹按〕　一房山、蟠青室御製詩，皆恭載首見之篇，餘不備錄。慶霄樓之西為揖山亭。（《國朝宮史》）
乾隆二十五年御製《揖山亭》詩：亭畔介昂藏，博褒貌復蒼。愛他好風度，不是擬元章。令人磬折者，卻自揖山亭。可悟漆園論，主賓誰定形。〔臣等謹按〕　揖山亭御製詩，恭載首見之篇，餘不備錄。
悅心殿前循山西行有石橋，為琳光殿，殿後為甘露殿。（《國朝宮史》）
〔臣等謹按〕　山西石橋南北坊楔各一，南向曰「涵秀」，曰「濯錦」，北向曰「挹源」，曰「豔雪」。渡橋有坊，坊南向曰「芳淥」，曰「舞藻」，北向曰「靜遊」，曰「紉香」。甘露殿額曰「蓮界慈緣」。聯曰：「不二啟津梁，同歸法海；大千空色相，自覓心珠。」
擷秀亭之西有亭南向，曰「妙鬘雲峰」。甘露殿後有殿，曰「水精域」。（《國朝宮史》）
〔臣等謹按〕　水精域聯曰：「鎮留嵐氣閑庭貯，時落鍾聲下界聞。」
琳光殿之北延樓二十五間，左右圍抱相合，為閱古樓。（《國朝宮史》）
〔臣等謹按〕　閱古樓額為皇上御題，乾隆丁卯歲以內府所藏魏晉以下名人墨跡鉤摹勒石，禦定為《三希堂法帖》三十二卷，既成，嵌石樓壁中。樓後層有額曰「翠湧虹流」。
乾隆十九年御製《閱古樓》詩：《三希堂法帖》石刻既成，作延樓於瓊華島之西麓，嵌石壁間，用期貞固。因名曰「閱古」，而係以詩。　寶笈三希萃法珍，好公天下壽貞瑉。樓飛四面開屏障，神聚千秋作主賓。不雜嬴劉誇博廣，略存魏晉要精真。遊絲燈影參元契，大塊文章沆瀣津。
乾隆二十五年御製《題閱古樓》詩：壁勒千年字（壁間列嵌三希堂石刻全部），架藏四部書。每因暇來憩，欣與古相於。翰墨漱芳潤，雲煙幻卷舒。欲詢陸司馬，所閱竟何如。
乾隆三十四年御製《閱古樓》詩：借問延樓何以名（樓壁間嵌三希堂法帖石），三希古跡聚精英。閱人閱水徒悲歎，欲笑吳中陸士衡。
〔臣等謹按〕　閱古樓御製詩，謹繹有關紀述事實者恭載卷內，餘不備錄。
閱古樓後楹平臨山池，建石亭於上，北為畝鑒室。（《國朝宮史》）
〔臣等謹按〕　閱古樓後楹石亭恭懸皇上御書額曰「煙雲盡態」。畝鑒室聯曰：「天光水態披襟袖，岸芷汀蘭入畫圖。」左室聯曰：「山容空外秀，波態席前浮。」右室聯曰：「一泓水鏡呈當麵，滿魄冰輪映舉頭。」後室聯曰：「鏡光呈朗照，竽韻發清機。」皆御書。
御製《古井記》：白塔永安寺蓋就瓊華島故地而建，所謂廣寒殿、玉虹金露之亭皆湮沒不可考。適有所營葺，工人於山之西麓掘地得廢井一，㼾甃木盤，層累鱗裓，尋丈以深。汋汋有水，不瀱以眢。巽下坎上，合羲經義。轆轤綆汲，可致山巔。乃知《輟耕錄》所稱引金水河於山後轉機運至山頂者，舍近求遠，妄也，明矣。不寧惟是，所雲島土取自塞外者，更妄也。當時縱為厭勝，或少取塞山之土置此，則有之矣，豈有鑿掘輦致於數千里外，以成是山之理？意者疏浚液池不能移土於遠，即就近成此島耳。夫顯而易見者尚淆訛至此，史氏之耳食影談，任好惡而顛倒是非，籲，可詫哉！井不可幕而杜牧辟之，顧謂廢井之無水者，或致傷人。今得此於堙埋土封中，不浚可汲，導流助景，事半功倍。故樂從司工之請而存之。瓊華島始於金，至元時改稱萬壽山，或訛為「萬歲山」，茲不具論。惟是蕣盤幹，半千年物，而人視之與今之木若磚無以異。若夫宣德、成化之瓷則人寶之，其初豈離土哉？物之託質失尺寸而貴賤殊別，與夫人之好惡逐目役高下鮮定衡者，吾以慨古澄照息其是非焉。
乾隆十九年御製《畝鑒室詩（有序）》：閱古樓之北，樸室三楹，周以步簷，後臨方塘，引古井之水，源源不竭，視《日下》《春明》所載自金水河轉機運至山巔者，事半功倍矣。　方塘開一畝，樸室得三楣。古井新成記，春明昔費辭。鬆頭浴月影，藻麵漾風漪。幽致今朝別，當前冰鑒宜。
〔臣等謹按〕　畝鑒室御製詩，恭載首見之篇，餘不備錄。
〔又按〕　自慶霄樓之西至此，為塔山西面之景。

