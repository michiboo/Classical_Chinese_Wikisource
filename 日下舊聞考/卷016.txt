百子門之北向為乾西五所，近東者今為重華宮，皇上龍潛時舊邸也。宮之前曰重華門，門內為崇敬殿。（《國朝宮史》）
〔臣等謹按〕　殿內恭懸御書額曰「樂善堂」。
御製《樂善堂記》：昔《樂善堂集》中有所謂《樂善堂記》者，蓋用此堂之名以名圓明園賜居桃花塢之堂，而記亦記彼處之勝，與宮中此堂無涉也。然彼時之樂善，祇數典漢東平王以為亟，今斯堂則為重華宮之前殿，不可以桃花塢堂之記概之。因思東平之樂善，原數典於大舜，所為樂取於人以為善也。茲適為重華宮之前殿，則今之樂善祇宜景仰大舜之為，而不必更囿於東平之跡矣。夫大舜之取諸耕稼陶漁之善，世遠固不可征，而詢嶽諮牧，載在《虞書》者，彰彰可考，無非舍己從人，與人為善。而地平天成，庶績咸熙，胥於是乎基之。是乃千古帝王之法則，而非藩服屏翰者所可相提並論。其事體大而責任重也。昔之效東平為甚易，今之企大舜為綦難。是不可無記，以朝夕體之心而措諸政也。然而其志在是，其慚亦在是矣。
〔臣等謹按〕　樂善堂之東西暖閣俱供佛像。東暖閣內恭懸聖祖仁皇帝御書額曰「意葉心香」。聯曰：「蓮花貝葉因心見，忍草禪枝到處生。」西暖閣內恭懸皇上御書額曰「吉雲持地」。聯曰：「滿字一如心得月，梵言半偈舌生蓮。」
樂善堂之後為重華宮。（《國朝宮史》）
〔臣等謹按〕　重華宮東室額曰「芝蘭室」。恭懸世宗憲皇帝御書聯曰：「芰荷香繞垂鞭袖，楊柳風微弄笛船。」西室恭懸皇上御書聯曰：「篆嫋金爐，入座和風初送暖；花迎玉佩，映階芳草自生榮。」
乾隆八年御製《題重華宮舊書室》：何曾寂寞仲舒帷？依舊明窗受暖曦。閑卻七弦調雁柱，汲來六一煮銀絲。三餘樂有陳編伴，幾暇權無奏牘披。彷彿當年吟破臘，掞箋搦管恰移時。
乾隆十一年御製《春正與諸王及內廷大學士翰林等小宴重華宮聯句是日復得詩三首》：「蘭殿辛盤迓早春，展親更復洽臣鄰。從來盛事成佳話（數年以來，新正幾暇，輒與內廷諸臣聯句宴會於此，率成故事），況是宗藩與吉人。金荔色酣朱乍點，玉梅香度粉初皴。說之燈夕詩如繪，花萼樓前雨露新。」「報道東來風是條，鴻龍運鬥已旋杓。柍桭煥彩春方麗，鳷鵲堆銀雪未消。五色書雲光燦爛，雙葩結焰影招搖。慶霄半壁懸西宇，景物迎人正復饒。」「初韶應律正光昌，亶矣春和聚一堂。殷鼎調梅惟傅相，漢台賡句有梁王。樂調太簇鳴虞磬，節煮浮圓勝楚餭。同任股肱民社寄，勖哉無或負明良。」
乾隆十二年御製《新春與大學士並內廷翰林等重華宮聯句小宴復成近體》：興慶宮中翰墨筵，每教令日紀韶年（年來每於新正令日舉行，率成故事）。情關一德聯堂陛，樂葉八音調管弦。體物漫稱詩禁雪，抽思應許興奔泉。天街爆竹聲砰磕（是日以爆竹為題），卻喜陽和萬里宣。
乾隆十三年御製《新春奉皇太后重華宮小宴》詩：紛來鸞鳳數無央，玉扆金輿擁百祥。西望瑤池降王母（慈寧宮正在乾清宮之西，故用杜句），東迎蒼駕蒞青皇（是日立春）。魚龍曼衍頻陳瑞，火樹蘢蔥待熻光。七種預挑人日菜（在人日前一日），萬年先進上元觴。
乾隆十五年御製《新正重華宮侍皇太后宴》詩：獻春行慶始天家，王母斑龍降葆車。風到五朝初有驗（年前二十八日立春），人當七日半非賒。華燈光引團圞月，椒酒香留泛瀲霞。邀得慈顏歡顧處，上林猶積玉為花。
乾隆十七年御製《重華宮小宴大學士及內廷翰林諸臣》詩：重華文宴集群仙，瑞映瓊樓霽景鮮。民瘼心關既均此，天恩額慶合同然。閑拈吟管聊酬節，笑指春拌又隔年（去年南巡未舉是宴）。賀監金門重應製，致予逸興益飛遄（沈德潛尚未南歸，亦命預坐）。蓂開十葉應昌辰，和會衣冠燕愷申。生麵齊看戲球獸，別裁奚藉捉刀人。毋相容易一堂樂，尚共疇諮四海春。嘉夜傳柑遲五日，冰輪如待再賡頻。
乾隆十九年御製《新春重華宮侍皇太后宴》詩：西望瑤池近，群迎王母臨。歡同萬方養，春始九重深。屏綴延年篆，笙調太簇音。六鼇蘭作焰，百寶霧成陰。入畫元朝慶（每寫歲朝圖稱慶），征詩吉字吟。瑞霙飄喜氣，天意即人心（是日微雪）。
乾隆二十一年御製《立春日雪與大學士及內廷翰林聯句重華宮是日復得詩二首》：「條風今日是新春，吉色華光靄柍桭。茗果雅堪酬盛節。杯盤何必亟茲辰？悅心甘澤沾三白，堅齒生香試五辛。同有燮時祈歲責，即看京兆出耕人。」「青韶入律喜陽和，瑞雪端因兆麥禾。散漫煙輕微露日，紛敷花發不論科。席珍會處那辭屢？墨拓鐫成無乃多（數年以來，每值新春燕賞，無不聯句，或命書之以勒於石）。不異股肱交儆意，載賡庸作豈妨歌？」
乾隆二十四年御製《重華宮曲宴于闐回長漠咱巴爾》詩：朝天兼值預朝正，曲宴宜教沐寵榮。爾父誠為識時務（漠咱巴爾之父霍集斯伯克，先以縛獻達瓦齊得邀獎賚。比大兵討回部，復自烏什赴阿克蘇投將軍兆惠軍營，隨征自效，而遣其子入覲），王臣詎有限裨瀛（是日御前行走蒙古青海諸王公皆在坐）。舊宮小會輕齊史，新域來賓願武成。入律東風方湊達，春台樂與物咸亨。
乾隆二十五年御製《重華宮曲宴御前藩王大臣侍衛及內廷翰苑諸臣即席得句》：曲宴重華隔許年（自丙子新正賜宴侍臣，於今已五年矣），旰宵惟是廑籌邊。卻欣氾勝占三白，況值武成拓八埏。嘉與賢藩酬綺節，便宣翰苑賦瑤篇。尚懷奏凱歸來者，風雪長途正著鞭。
乾隆三十年御製《重華宮曲宴內廷大學士翰林等雪象聯句並成二律》：「上元後日例燈筵，今歲涓良啟翠旃。曲宴重華堪數典，聯吟雪象重（去聲）題箋。誡敦君鑒復臣鑒，豐祝申年繼酉年。小部梨園非水調，細聽原是徵招弦。」「布茵東壁共歌賡，愷樂韶年百福迎。何必鸞觴浮六醴？仍教鳧鼎瀹三清（茶名。重華宮曲宴用盒果杯茗，不賜酒，率成例事）。圖觀寶笈旋因賜（是日陳《石渠寶笈》觀之，遂分賜諸臣），果飣蘭珍侑以行。穀日晴和占歲美，殷殷同此籲農情。」
乾隆三十一年御製《重華宮小宴廷臣及內廷翰林等玉盂聯句並成二律（時新正二日）》：「元會簪裾應翼旦，重華翰墨亦頻年。不妨並舉省儀節，頗勝三巡徒管弦。聯詠玉盂看列幾，賡吟彩筆共題箋。時和歲美誠堪慶，隻覺惕然饒暢然。」「黃屋雪餘三白色，青宮日上萬年枝。是予舊學商量處，又此初春愷樂時。北漠西瀛新雁序（年例來覲之葉爾羌沙雅爾各回部伯克，令與內廷行走之蒙古王公等並入與曲宴），南榮東壁昔鸞陂。掞毫深意胥知否，乃在箴辭非頌辭。」
又御製《重華宮對雨》詩：太室修礿候，恰欣雨少間。明廷揚士餘（是日引見各省入選舉人），復見煙絲渙。為澤已慶幸，知時更繾綣。重華予青宮，憩息值清宴。簷處玉聲琤，簾際珠光燦。有喜共三農，昔惟賞書案。
乾隆三十三年御製《重華宮集廷臣及內廷翰林等三清茶聯句復得詩二首》：「外藩華宴紫光回，堂陛重宣翰席開。詎是言歡太平數（入聲）？適因餘暇共追陪。略存禁體倡生麵，弗許雕文騁頌才。雪護麥田茶泛露，掞箋得句自蠲埃。」「活水還勝活火烹，三清甌滿啜三清（向以三清名茶，因製瓷甌，書詠其上，每於雪後烹茶用之）。爰聯翰苑賡新作，所喜朝廷多老成（時預會之大學士尹繼善、劉統勳、陳宏謀，尚書董邦達，左都御史張泰開，閩浙總督蘇昌，皆年逾七十，而未預之尚書陸宗楷、楊廷璋、托庸亦皆年逾七十或至八十）。雪象欲融金澤，曦烏向暖玉樓晴。應怡情處偏縈念，渴望滇南報捷旌。」
乾隆三十五年御製《新正重華宮侍皇太后宴即景成什誌慶》：家宴重華例有常，承歡首歲肇千祥。條風東陸暄初布，愛日南陔晝漸長。恩謂六旬寬禮數（奉慈諭，一切跪拜之儀皆令從簡），誠惟萬壽祝康強。瓦鴛積玉山鼇映，慈顧應知喜倍慶。
又御製《正月六日重華宮茶宴廷臣及內廷翰林等詠玉甕聯句並成是什》：「天寶物華出有時，巨璆成甕適逢斯。訝來西極今傳玨（元時玉甕以歲久淪落，乾隆乙丑命以千金易置承光殿中，俾毋失所。今得是甕，材製巨麗，實為過之），莫遣東方古擅詞。彩勝迎人雙燕頡，銀箋照幾七言摛。鳳樓玉積誠同慶，應以敬承敢以嬉！」「一巡三爵古常稱，茶宴清班聞幾曾？抽秘不忘箴則可，探奇乃覺器相應。尺盤升碗奚堪匹？筆室墨壺恰得朋。莫詡頻繁方物貢，較於堯擲愧尤增。」
乾隆三十六年御製《正月二日重華宮恭侍皇太后宴喜成長句》：月寅年卯日逢辰（是日甲辰，合以歲支月建，皆東方發生之氣），壽域宏開茂以新（《晉書·天文志》：十二次度數壽星在辰。《史記》：卯為茂。《漢書》：辛為新）。大德之徵四胥得，洪疇曰福一先輪。重增綺甲普增歲（命欽天監於時憲書紀年下增注六十一歲至百二十歲，自今歲辛卯始），共慶禧冬預慶春。入夕眉蟾雖未上，迎階雪象朗如銀。
乾隆三十八年御製《新正重華宮侍皇太后宴即事成近體》：上正令節迓初韶（田家五行以正月初三日為上正三節。曰上者，尊歲首；曰三節者，謂夏建寅正，或又稱夏正三也），家宴重華繼頌椒。六十開三子皇帝，八旬有二母東朝。遍翻古史曾誰比？實沐天休用是昭。不許外人知小矣，萬方同樂始宮寮。
乾隆三十九年御製《正月二日重華宮侍皇太后宴》詩：開年日吉復時良，明炳還同月德昌（月丙寅，是日丙辰。《漢書》：明炳於丙）。西閫雕輿迎繹繹，青宮華袞侍煌煌。椒蕃歲實扶屏麗，梅放春花合殿香。聖壽益增心益慕，膝前虔祝共天長。
又御製《重華宮茶宴廷臣及內廷翰林用〈四庫全書〉聯句復得詩二首》：「四庫輯書煥東壁，七言聯句聚西清。台衡乙乙都抽思，檢校彬彬亦署名（《四庫全書》總裁既令概與吟宴，並其總校之翰林三人亦令至重華宮入宴和韻）。日穀恰欣逢任養（是日壬戌，任養於壬，更符八穀祥占），月幹更適建文明（正月建丙寅，明炳於丙，文明之象也）。漫言嘉會斯和樂，心在金川願洗兵。」「琅嬛秘籍曆增多，從事讕言覺太過（《琅嬛記》載張華嘗為建安從事，遊於洞宮，遇一人於途，問華曰：『君讀書幾何？』華曰：『華之未讀者二十年內書蓋有之，若二十年外固已盡讀之矣。因共至一處。大石中忽有門，引入一室，陳書滿架。其人曰：『此歷代史也。』又一室，曰：『萬國誌也。』惟一室封識甚嚴，有二犬守之。曰：『此玉京諸秘籍。二犬，龍也。』華曆觀諸室書，皆漢以前事，多所未聞者。華欲賃住數十日。其人曰：『此琅嬛福地，豈可賃耶？』云云。古今書籍即在人間者豈能讀遍？華所言未免過誇，不必石室秘藏始足證其妄也）。吏乘書倉屏忌諱（初下采訪遺書之旨，應者寥寥。意必督撫中疑有忌諱幹礙字麵，預存寧略毋濫之見，以致觀望不前。因復諭各省，以既下詔訪求遺籍，豈有尋摘瑕疵罪及收藏家之理？令各明切曉諭，釋其疑畏，於是天下之書皆踴躍呈獻），稗官雜識概搜羅。要拈摛藻先謄繕（禦花園摛藻堂中本就大內所有書籍分四庫貯之，曾有詩云：『芸篇貯萬卷，牙簽分四部』云云。茲命於敏中、王際華於全書中擇其尤精者，別為薈要，與全書一體繕錄，仍按四庫陳弆堂中），典數（上聲）開元廣勘磨。著作酬他業勤肄，施行愧我政如何。」
乾隆四十年御製《正月二日重華宮侍皇太后宴喜而成什》：青宮家宴啟開年，喜領曾元繞座前。母子壽登百五十，古今瑞越世三千。猙獰雪象迎春踞，璀璨銀花入夕燃。扶輦長街壽康返（壽康宮聖母所恆燕寢之處也），明朝問寢倍欣然。
又御製《重華宮茶宴廷臣及內廷翰林等用天祿琳琅聯句是日復成二律》：「甲子琳琅輯天祿（辨訂舊版書為天祿琳琅，自甲子年始），因之內殿庋昭仁。三旬閱歲編維舊，四庫於今書薈新。體固參差置應別，品資檢校得求真。笑諮邇日抽增者（舊所辨宋版中頗有未確今經訂正改撤者，亦有原辦疏漏，今為考定增入者），豈乏當時預選人？」「交泰聯情聚翰寮，重華喜值小年朝（見《月令輯要》《杭州府志》）。聊因應節設芳茗，略異開筵詠蓼蕭。為學立言當顧行，敕幾食旰與衣宵。崇文詎曰崇虛飾？復旦卿雲莫謾謠。」
乾隆四十二年御製《正月二日重華宮侍皇太后宴》詩：瑤池西望降鸞軒，慈旨恭迎百子門（向年恭迎皇太后，例於啟祥門。邇歲蒙聖母憐予遠步，命迎於百子門，不數武即重華宮也）。翼旦開筵循例著，萬年侍膝祝心存。萱幃奕奕延禧永，蓀砌振振衍慶繁。曆數古來誰似此，益欣益敬籲天恩。
又御製《紫光閣錫宴聯句召大學士並成功將佐及內廷翰林等至重華宮茶宴得詩二首》：「春宴今年事倍豪（今年紫光閣筵宴外藩，命輪班朝覲之土司等咸與，且即以此命題聯句，較常年倍盛），重華循例引詞曹。蕆功自是資提戟，聯句何妨有捉刀（平定兩金川戰勝成功，實賴師武臣之力。至宴間聯句，不妨人代為之。且邇年新正聯句皆預擬御製句成，其餘則命內廷翰林以次擬就，臨時填名，即外廷詞臣亦非其即席自作也）。以絪已從而弇已定，樂斯淑以禮斯陶。莫教容易看嘉會，去歲攻圍正爾勞（昨歲此時阿桂等正督兵攻圍噶喇依）。」「聯情賀祚有前聞，豈是無端宴樂勤？隻以茶行弗用酒，亦如武偃必修文。鬆撐雪幹連冬喜，梅放春葩迎午芬。諮爾規應過於頌，體予懼實勝乎欣。」
〔臣等謹按〕　重華宮御製詩，謹繹有關紀述事實者恭載卷內，餘不備錄。
重華宮東廡為葆中殿，西廡為浴德殿，重華宮後為翠雲館。（《國朝宮史》）
〔臣等謹按〕　葆中殿內額曰「古香齋」。聯曰：「四壁圖書饒古色，重簾煙篆挹清芬。」浴德殿內額曰「抑齋」。聯曰：「賞心於此遇，即事多所欣。」翠雲館內聯曰：「古訓手披勤，每競寸陰求日益；民依心默運，常先萬姓祝年豐。」東室額曰「養雲」。聯曰：「白雪有古調，青山無俗緣。」東次室額曰「長春書屋」，西室額曰「墨池」。聯曰：「屏展煙鬟，雲鶴閑看心共遠；座凝香篆，風鬆靜覺韻偏清。」西次室額曰「澄心觀道妙」。
乾隆三十二年御製《長春書屋》詩：書屋長春到處如，長春之義可言諸。元為善長（上聲）功生物，人以仁名語啟予。潛毓當年悅有素（曩時蒙恩嘗讀書於此，即「長春」之號亦係賜予者，故各處書屋率以此名之），起行今日懼違初。陽和漸覺回寰宇，嘉與吾民共愷舒。
〔臣等謹按〕　重華宮內長春書屋御製詩，謹繹有關紀述事實者恭載卷內，餘不備錄。重華宮之東為漱芳齋。（《國朝宮史》）
〔臣等謹按〕　漱芳齋內額曰「正誼明道」。東室額二，一曰「莊敬日強」，一曰「高雲情」。聯二，一曰：「清燕凝神，天和閑處養；從容守正，元化靜中涵。」一曰：「花香鳥語群生樂，月霽風清造物心。」
乾隆三十九年御製《室中聯有花香鳥語群生樂月霽風清造物心之句因各成題六韻（有序）》：掖垣通右個，地屬西清；朵殿啟重華，門臨東上。欣爾日帖披快雪，偶乘批答幾閑；溯當年榜揭高雲，長撫琴書意遠。乃有一聯分署，兼函樂趣於群生；七字重摛，直印心原於造物。花無情而解笑，鳥奚事以能言？月了了其入懷，風泠泠兮翻帙。此萬景所以少盡藏之秘，而一區斯焉便攜取之資也。顧言志元從早歲，在推尋顏孔之真；而尊聞不隔異時，豈浮慕羲皇以上？爰因耦句，更鬯臚吟。　寓物不留意，澄觀可會心。昔時惟誌樂，此日切君臨。映砌花香遞，隔窗鳥語吟。巧簧度逸態，清麝護流音。宛轉含旖旎，悠揚效靜深。春台方詄蕩，熙性願林林（右賦得花香鳥語）。　「寶月方當霽，惠風復湊清。吹雲無點翳，度籟有騰晶。習習如含朗，明明似應聲。一輪正梢上，十日不條鳴。李辟文非擬，程逢道自生。流光入窗際，憶昔此經橫（右賦得月霽風清）。
〔臣等謹按〕　以上二詩為御製漱芳齋東室聯語之什，今恭錄卷內。
漱芳齋東次室曰靜憩軒，後為金昭玉粹，東室曰隨安室。（《國朝宮史》）
〔臣等謹按〕　靜憩軒門上聯曰：「由舊典時式，其永無愆；思庶政惟和，不敢自逸。」西室聯二，一曰：「寫誠敬之心，禮章樂亮；繪恬熙之象，日麗風和。」一曰：「綠綺琴彈白雪引，烏絲絹寫黃庭經。」殿後穿堂額曰「稽古右文」。聯曰：「恭己奉三無，澄心待萬幾。」堂後東向額曰「金昭玉粹」。聯曰：「瑞景瓊樓開錦繡，歡聲珠閣奏雲韶。」
乾隆七年御製《戲題靜憩軒（舊時讀書舍也）》：舍是讀書舍，人非靜憩人。禽鳴如話舊，花舞解懷新。藝圃有餘樂，琴齋無點塵。拈題清興永，欲去重逡巡。
〔臣等謹按〕　靜憩軒御製詩，恭載首見之篇，餘不備錄。
啟祥宮之西南向為延慶門，門內為延慶殿，殿後為廣德門，門內為撫辰殿。（《國朝宮史》）
〔臣等謹按〕　撫辰殿內額曰「斂福宜民」。聯曰：「生機對物觀其妙，義府因心獲所寧。」撫辰殿後為建福宮。（《國朝宮史》）
〔臣等謹按〕　建福宮乾隆五年建。恭懸御書額曰「不為物先」。東室聯曰：「交泰三陽肇羲象，斂時五福協箕疇。」西室聯曰：「香藹綺疏，蕙圃敷榮滋湛露；風清扣砌，芝房擢秀映長春。」皆御書。
御製《建福宮賦》：居寰中以禦物，凜天命兮難諶。懼大業之弗勝，恆乾惕兮小心。戒峻宇與雕牆，鑒酒池兮肉林。愧饑渴其未解，遑安逸兮是尋？乃者新宮落初，玉金鋪。創名建福，義何居乎？蓋是地也，圍於宮牆而弗加擴，卑於路寢而弗增華。畏炎之相逼，乃托興乎清嘉。儉不至陋，幽而匪遐。況在重華之右，比之興慶之宮。未費司農之帑，何勞庶民之攻？經之營之，募千夫而齊力；如鬆如竹，閱數月而成功。於是殿方馺娑，宮比駘蕩。長春長樂，披青簡而空傳；太和保和，憑采欄而相望。千門萬戶兮，笑漢制之太奢；茅茨土階兮，欽堯儉之堪尚。軒號靜怡兮，期成性之常存；齋名敬勝兮，恐舉念之或妄。亭顏惠風兮，欲膏澤之旁敷；閣扁延春兮，與群生而咸暢。觸目警心兮，守此誌而始終；居安思危兮，常廑懷而籌量。爾其文石矗立，嘉木叢生。羅芝田兮蕙畹，來燕駕兮鶯鳴。披薰風兮思解慍，對時雨兮樂向榮。觀太宇兮調元化，育萬物兮驗農耕。又何必焚隋廷之甲煎，樹漢苑之金莖，歌陳宮之玉樹，聽唐曲之新聲，而始稱悅情也哉？於時而春，覽生意而欣欣；於時而夏，遠煩暑而灑灑。乃其秋也，偉西成之可慶；乃其冬也，體貞元之凝命。載色載笑，奉慈闈而承歡；來遊來歌，與良臣而交儆。於以承先廑，肯構而勿忘；於以示後庶，斯言之是聽。重曰：《洪範》有言，斂時五福。敷錫庶民，與時茂育。予宅是居，心乎肅肅。受天之祜，匪藉田燭。建民之極，匪侈華屋。繼繩光烈，對越於穆。進賢納諫，懲惡旌淑。誌苟懷安，是謂不穀。尚慎旃哉，永膺天祿。
乾隆八年御製《建福宮新春》詩：禁城景物報和韶，初轉寅方玉鬥杓。漏泄春光梅破蕾，招搖風信柳拖條。池心鏡麵冰將解，牆角銀根雪欲消。桭撥詩腸量多少，新年覺比舊年饒。含陽苔色兆根荄，勝裏宮花鬥早梅。堂構萬年綿福履，黃黎九有上春台。蘭苕翡翠相容與，鳳閣橑各實枚。試看新蟾眉樣細，分明報道上元來。照壁熊丸燦九華，祥煙濃作赤城霞。土牛新看牽春至，彩燕初飛掠曉斜。臘雪猶然戀鴛瓦，東風全不發綾花。願將建福宮中福，錫與寰區萬姓家。
乾隆十四年御製《建福宮紅梨花》詩：不計香風幾度頻，嬌紅嫩綠各爭新。最憐雨後偏饒韻，底事春來易愴神。葉態花姿剛相（入聲）稱，蜂衙蝶陣豈無因？一枝佛缽堪清供，便欲因之悟六塵。
乾隆十七年御製《建福宮對雨》詩：朝牴復棼絲，冥濛勢傍午。朝罷此宴息，耕犁方待舉。前墀羅春花，潤含花下土。芳菲襲翰思，綽約延清睹。喜豈喻近臣？慰惟共農父。有秋期尚遙，無逸以為所。
乾隆四十四年御製《建福宮題句》：初葺建福宮，乃在壬戌歲。循名及責實，其義賦中備（有《建福宮賦》）。亦有引未發，則別具深意。憶當元二年，廿七月守製。宮居未園居，夏月度兩次。炎熱弗可當，少壯禁之易。慈圍祝萬齡，然終必有事。圖茲境清涼，結宇頗幽邃。庶可逭煩暑，以為日後備。前歲遭大故，暢春虔奉置。因循乃園居（昔皇考大事，常居養心殿，二十七月後始居禦園，宮內凡經兩夏。彼時年力正壯，雖煩暑不甚覺也。後葺建福宮，以其地較養心殿稍覺清涼，構為邃宇，以備慈壽萬年之後居此守製，然亦不忍宣之於口。前歲聖母大事，於暢春園九經三事殿安奉，本欲以無逸齋為倚廬。而王大臣敦請，以居禦園之九州清晏，與養心殿無異，不得已而從之。予亦自揣春秋望七，實不能如初元之耐熱，即欲居建福宮之初意亦未得遂，每為抱歉），向意惜未遂。慈寧南花園，實復同斯例（於慈寧宮南花園葺治樸宇數間，本亦如葺建福宮之意，且以備慈躬或不豫，為日夜侍奉湯藥之所。丁酉正月，即以為苫次。後因王大臣固請，遂亦移居養心殿），長（上聲）年孰弗願，筋力難從誌。缺禮實已多，永言志吾愧。
〔臣等謹按〕　建福宮御製詩，謹繹有關紀述事實者恭載卷內，餘不備錄。

