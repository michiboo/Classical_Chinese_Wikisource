〔臣等謹按〕　從來立國者必首隆廟社之規，崇建闕廷之制。所以象辰極，撫寰區，昭誠敬而敷化理，典綦巨也。洪惟世祖章皇帝定鼎燕京，順治元年肇定「大清門」名額，有若殿廟宮闕制度，皆丕振鴻謨，因勝國之舊而斟酌損益之。聲靈赫濯，炳耀維新。聖祖仁皇帝、世宗憲皇帝，聖聖相承，勤塈茨而施丹雘。皇上御極以來，紹庭繼誌。凡茲外朝、內朝營建繕葺之舉，道在因時者，則必飭所司董治，俾敬謹蕆厥事。煌煌乎肯構鴻圖，創垂億萬年之盛軌也。今謹編錄《國朝宮室》，厘為二十卷，列於原書宮室門之前，而附錄原《宮室》卷帙於後。其有可考辨者，仍於原條下一例加按以資互證焉。
正陽門之內為大清門，三闕，上為飛簷崇脊，門前地正方，繞以石闌，左右石獅各一，下馬石牌各一。（《大清會典》）
乾隆十九年御製《大清門詩（有序）》：我太祖神武明哲，創業開基，日不暇給，而勤於庶政。建二木於門，俾下情慾達者書之以進。法貽百世，澤永萬年。　令許投書異缿筒，無聲聽俾下情通。古風淳噩非緣襲，謗木堯年聖製同。
〔臣等謹按〕　大清門御製詩，恭載首見之篇，餘不備錄。大清門外俗稱棋盤街，乾隆四十年修葺，周圍石闌，以崇體製。
大清門之內，千步廊東西向，各百有十間，又折而北向各三十四間，皆聯簷通脊。（《大清會典》）
〔臣等謹按〕　凡吏、兵兩部月選官掣簽，刑部秋審，禮部鄉會試磨勘，俱集於廊房之左右。廊房之外，東為戶部米倉，西為工部木倉。
千步廊東接長安左門，西接長安右門，門各三闕，東西向，兩門之中南向者天安門，五闕，上覆重樓九間，彤扉三十有六，為皇城正門。（《大清會典》）
〔臣等謹按〕　天安門初仍明舊，曰承天門。順治八年重建，改今名。凡宣布覃恩慶典詔書，於門樓上設金鳳銜而下焉。乾隆十九年，於東西長安門外增築圍牆，各設三座門，規模尤為閎整。
皇城四門，南即天安，北曰地安，東曰東安，西曰西安。天安門前環御河跨石樑七，即外金水橋。（《大清會典》）
〔臣等謹按〕　皇城內河流四面環繞，其由地安門西步梁橋流入者，經景山西門引入，環紫禁城，是為護城河。護城河西面之水，自紫禁城西南隅流經天安門外金水橋，東南注御河，是為外金水河。又西闕門下有地溝，引城河水經午門前至東闕門外，循太廟右垣南流，折而東注太廟戟門外筒子河，東南合御河，此係乾隆二十五年奉諭新開水道。至其由地安門東步梁橋流入者，經東安門內望恩橋流注御河，又別為一道也。
外金水橋前立華表二，門之內立華表二，東西兩廡各二十六間，東廡正中為太廟街門，西廡正中為社稷街門。（《大清會典》）
〔臣等謹按〕　天安門內西向者為太廟街門，東向者為社稷街門，端門內西向者為廟右門，亦稱神廚門，東向者為社左門，闕左門外西向者為太廟西北門，東向者為社稷東北門。
太廟在闕左南向。圍垣一重，琉璃磚門三間，左右門各一。戟門五間，崇基石闌，中三間前後均三出陛，中九級，左右七級，門內外列戟百有二十，左右門各三間，前後均一出陛，各五級。前殿十有一間，重簷，階三成，繞以石闌，五出陛，一成均四級，二成均五級，三成中十有一級，左右九級。東西廡各十有五間，階均八級，燎爐二。中殿九間，後殿九間，兩廡各十間。後殿東廡南燎爐一，戟門外石橋五。橋北井亭二，六角，間以朱欞。橋南神庫五間西向，神廚五間東向。廟門外之西南，奉祀署三間東向，左右房各三間，垣一重，門一北向。東南宰牲亭三間，前治牲房五間，均西向，垣一重，門一西向。井亭一，六角，間以朱欞。西南為太廟街門五間，西北為太廟右門三間，均西向。（《大清會典·則例》）
順治元年，定太廟時饗，每歲孟春於正月上旬卜日，孟夏、孟秋、孟冬，於朔日行禮。孟春時饗，如遇祈穀齋戒之期，皇帝詣太廟，出入導迎，樂均設而不作。（同上）
順治四年，定歲除前祫祭，大建於二十九日，小建於二十八日行禮。（同上）
乾隆元年諭：「國家式崇太廟，妥侑列祖神靈，歲時祗薦明禋，典禮允宜隆備。今廟貌崇嚴，而軒欞榱桷久未增飾，理應敬謹相視，慎重繕修，以昭黝堊示新之敬。著該部會同內務府詳議具奏。欽此。」（同上）
〔臣等謹按〕　繕修太廟，於乾隆四年工竣。
中殿供奉太祖高皇帝、太宗文皇帝、世祖章皇帝、聖祖仁皇帝、世宗憲皇帝列聖列後神位。每遇時饗及祫祭之期，恭請奉安前殿，禮成復送至中殿供奉。
後殿供奉肇祖原皇帝、興祖直皇帝、景祖翼皇帝、顯祖宣皇帝列聖列後神位。每歲祫祭，恭請奉安前殿，禮成復送至後殿供奉。其四孟時饗，則遣親王於後殿行禮。
大饗前一日，樂部設中和韶樂於前殿第一成階上，分左右懸。祭日，皇帝御祭服，乘禮輿出宮，內大臣侍衛前引後扈如常儀。至太和門階下降輿乘輦，駕發警蹕，午門嚴鼓，法駕鹵簿前導，導迎鼓吹，設而不作。皇帝由太廟街門左門入，至外垣南門外神路右降輦。讚引太常卿二人恭導皇帝，由太廟南門左門入，至戟門幄次盥洗。讚引太常卿恭導皇帝由戟門左門入，升左階，入前殿左門，就拜位前北向立。典儀官讚樂舞生登歌，執事官各共乃職，武舞八佾進。讚引官奏就位。皇帝就拜位立，乃迎神。司香官各奉香盤進，司樂官讚舉迎神樂，奏貽平之章。讚引官恭導皇帝詣太祖高皇帝香案前上香，以次詣列聖香案前上香。奏復位，皇帝復位。奏跪拜興，皇帝行三跪九拜禮，王公百官均隨行禮。奠帛爵，行初獻禮，宗室司帛官奉篚，司爵官奉爵，各詣列聖列後神位前，奏敉平之章，舞干戚之舞。司帛官跪奠帛三叩，司爵官立獻爵奠正中，皆退。司祝至祝案前跪，三叩，奉祝版跪案左，樂暫止。皇帝跪，群臣皆跪。司祝讀祝畢，奉祝版詣太祖神位前跪安於案。三叩，退，樂作。皇帝率群臣行三拜禮，興，樂止。武功之舞退，文舞八佾進。行亞獻禮。奏敷平之章，舞羽籥之舞。司爵官獻爵，奠於左，儀如初獻。行終獻禮，奏紹平之章。司爵官獻爵奠於右，儀如亞獻。樂止，文德之舞退。太常官讚賜福胙，光祿卿二人就東案奉福胙進至太祖位前拱舉，降立於皇帝拜位之右。侍衛二人進立於左，皇帝跪，左右執事官咸跪。右官進福酒，皇帝受爵拱舉授左官。進胙、受胙亦如之。三拜興，率群臣行三跪九拜禮。徹饌，奏光平之章。徹饌畢，太常官跪告禮成於神，舉還宮樂，奏嵒平之章。皇帝率群臣行三跪九拜禮。有司奉祝，次帛，次香，恭送燎所。皇帝轉立拜位旁西向，候祝帛過，復位。樂作，祝帛燎半，奏禮成，恭導皇帝由戟門左門出。皇帝至外垣南門外神路右，升禮輿，法駕鹵簿前導，導迎樂作，奏祐平之章。午門鳴鍾，皇帝還宮。（《大清會典》）
〔臣等謹按〕　恭遇時饗、大祫，聖駕恭詣太廟及還宮儀註：乾隆三十六年，大學士等原奏以上春秋已逾六旬，宜稍節勞，得專於誠敬。奉諭，量為更定。其稍別於舊儀者，乘輦入西北門，至太廟北門外，禦禮轎入左門，循東牆行，至戟門外東階下降輿，步入左門，至幄次。迨禮成，由戟門左門出升輿，如上儀。
乾隆五年御製《孟秋時享太廟》詩：玉鬥迴旋屆指庚，金輿夙駕紫鸞鳴。矞皇禮樂陳清廟，糾縵雲霞煥寶楹。陟降儼臨神鑒赫，顯承佑啟泰階平。禮成肅穆瞻霄漢，何限依遲霜露情！
乾隆九年御製《孟冬時享太廟禮成述事》詩：滌誌齋三宿，精禋舉質明。奉時修禴祀，考樂葉韶韺。馨薦忱爰托，心忪禮欲成。假思不可度，顒若有餘誠。如在音容感，孔懷霜露情。橋山凝望處，愾僾達三京（國朝舊制，每於十月朔日，興京、盛京、燕京諸陵皆有祭焉）。
乾隆十二年御製《孟冬時享太廟禮成有述》詩：午門鼓響散晨光（凡祭日，出午門皆鳴鍾，惟祭太廟則伐鼓），太室修烝繼履霜。僾愾心源承一脈，躬親祭典重三王。宗潢執事籩旂肅，韶樂陳庭磬管將。詎止祈年兼卜世？繩繩奕祀奉萁薌。
乾隆十三年御製《孟冬時享太廟》詩：元英才節屆，烝祭以時將。太室卿雲煥，五朝帝烈光。追思曷有極？一脈永流慶。製治慚成泰，書年幸告康（今歲各省告豐多而報災少，用是稍慰雲）。惕乾心久切，儀式誌寧遑！愾僾相通處，惟祈我武揚（是時金川餘孽未靖，正值命將出師，故云）。
乾隆十六年御製《孟春時享太廟》詩：魯論欽與祭，周雅詠於昭。太室修精礿，王春報始韶。瓞瓜綿益衍，本木接非遙。濟濟趨三獻（宗廟之祀皆宗室奉爵），依依眄九霄。僾聞希黻扆，顯相肅鵷僚。啟佑鴻規遠，丕承仰五朝。
乾隆二十二年御製《孟冬時享太廟禮成紀事》詩：吉朔修嘗進吉蠲，假思仰冀意顒然。洋如在上原一脈，勿替引之於萬年。三獻禮成八佾舞，小春律在五絲弦。午門迎送增蘇對（外蕃貢使例於午門前迎送，是日哈薩克使臣在列），祖烈今揚西海邊。
乾隆二十三年御製《孟冬時享太廟述事》詩：質明徂位展虔思，職事天潢式禮儀。追遠丕綿一脈瓞，靖遐耆定萬年基。不遲廢徹回瞻廟，有肅冠裳列迓墀。昔廁大宛今布露（去歲哈薩克來朝，今年布魯特繼至，並以秋獮回鑾，攜入京師，適當冬嘗大典，於午門陪百官迎送），延休孰匪祖威貽？
乾隆二十四年御製《歲暮祫祭太廟述事》詩：璿璣臨歲暮，太室祫冬烝。九廟萃神爽，一躬凜繼繩。瞻羹惜徹饌，傳火驗懸燈。冪嵒祥花布（是日適逢瑞雪），天恩倍敬承。
乾隆二十六年御製《孟夏有事太廟禮成》詩：撰日惟中朔，協時逮正陽。天經欽與祭，世德永延昌。僾見神容對，駿奔宗子襄。一灣引金水（先是太廟沿明舊制，戟門外有溝橋而無水。茲命引金水橋之水流經橋下成河，允協形勝雲），萬葉衍銀潢。
乾隆二十七年御製《孟冬時享太廟》詩：午門嚴左鼓，廟享致欽崇。思孝奉先切，維親執事同（獻帛酒皆宗親執事）。萬年福綿奕，三獻樂衝融。僾愾寧常語？誠知一脈通。
乾隆三十一年御製《孟夏有事太廟述事》詩：冬鼓肅寅牌，午門雨濕街（是日復雨）。有顒沾澤思（去聲），無那奉先懷。燕翼貽休永，瓞支執事皆。祭歸不作樂（凡祭祀，禮成有導迎樂，齋則不作），雩祀又臨齋。
乾隆三十八年御製《孟冬時享太廟禮成有述》詩：齋宿舉冬禋，躬承追慕申。瓣香均致炷（去歲祫祭，例自中位上香畢，迭至列祖列宗前上香，往返八度。慮涉瀆褻，且步履亦太多，因更定儀注，親詣中位，餘命諴親王率皇子等各分上香。茲孟冬時饗，隻因五位同堂，仍依舊例，均親詣上香，所謂禮以義起，且均致思慕之忱），清酒惜三陳。宗室濟蹌助，明庭禮樂彬。告成更頒朔，律協海西濱（今歲頒朔，憲書中增歸順土爾扈特和碩特汗王等所居之地及烏裏雅蘇台附近諸部，凡二十五處）。
乾隆四十年御製《歲暮祫祭太廟禮成述事》詩：或問禘之答，不知義最精。存誠心果篤，出治掌如平。源本宗溯祖，趨蹌弟與兄（壬辰冬，因予春秋已逾六十，命閣部諸臣議，正位躬致瓣香，列祖各位則派近支諸王及皇子恭代，以節繁縟。內惟裕親王為朕兄，餘皆弟侄及孫曾輩矣）。禮成忻以戚，肯俾代而行。
乾隆四十二年御製《孟秋時享太廟禮成述悲》詩：歲月迅如流，匆旂屆孟秋。祔來祭斯始（自聖母升祔以來，初值時享，是以親詣行禮。而既虞後此為吉祭之始。追憶慈恩，倍增悲慕），虞後憶從頭。易吉敢違禮？思恩益結憂。禘嘗具深義，夫子必從周。
又御製《孟冬時享太廟》詩：每歲躬冬享（每歲自熱河奉聖母還駐暢春園，孟冬時享太廟，必親詣行禮，隔數日一往問安。回思此景，不可復得，曷勝悲慕），今年倍溯思。豐於何敢爾（母豐於昵，義莫大焉。然久近之間，終覺有殊，亦人情之常，雖聖人能異此乎）？續莫大乎斯。久近究情異，趨蹌以禮持。禘嘗關治國，夫子昔言之。
乾隆四十三年御製《孟冬時享太廟禮成有述》詩：陪京返時馭，清廟舉冬烝。惟切奉先思，敢忘開創曾？無文六英樂（南郊樂九奏，北郊樂八奏，宗廟樂六奏，禮也），不和太羹鐙。繩繼萬年願，惕乾一意兢。
〔臣等謹按〕　節年時饗、祫祭太廟，親詣行禮者，俱有御製詩，謹繹有關紀述事實者，恭載卷內，餘不備錄。

