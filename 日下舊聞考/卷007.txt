〔補〕　餘光《北京賦》：夫燕之為都也，疊以大行五華之障，函以軍都湯峪之屏。表以岱嶧之罘之鎮，觭以盤龍密雲之嶒。帶以白潞渾源之川，鞶以漳衛直沽之津。扼居庸以制勝，若乘高而建瓴。擁燕雲以馭夏，若坐堂而俯庭。挾關中於西阻，陋中原於四馳。卑齊魯之東藩，迸吳越於南陲。固華腴之上土，天地之宏畿。廣六合以為宅，極八表而橫披。封畿四環，開地千里。略其遠形，即其近鄙。則西巘為壁，不下函崤；滄海為潢，罔論長河。銀山崇墉，北壓紅羅。巨馬連澱，南迫滹沱。敷博爽以中廣，巋雄拔於周遭。龍翔鳳舞以自天，玉帶銀山而盤峨。層巒擁翠，重岡飛丹。疌珝虎眺，巑岏狻蹲。左鉻右鐔，排楯列幹，則有翠峰紫蓋白浮黃花之山，蜿蜒蠖曲，渼舉蛟騰。懸崖回赤，峭壁流青。前昂後軒，九折百磴，則有分水八盤摘星九莊之嶺，臥龍有岡，彈琴有峽。岩棲呂公，崖芃菩薩。石經有洞，孔水時發。桃花有峪，延朗掛甲。咼旋白雲，穀迷石發，則是山間之幻奇，幽明之吐握者也。浩浩蕩蕩，彌渺無外。濆濆浡々，躍龍擁怪。霧蒸雲，鱷雄吞介。掀島奔雷，洶湧傾沛，則有滄溟之海。濕餘浸溢，琉璃回波。桑乾逸駛，易水縈沙。丸濟入沽，玉帶淘之，則有百會之河。百泉成溪，玉淵成潭。金盞為澱，直沽流曇。飛放泊淺，駱駝港涵。車渠之橫，亢陂之湛，則是眾水之滀別，瑞氣之瑩含者也。海有神鼇、巨蝤、贔屭，蜃橫蚌珠。擁劍八帶，甲璟青鯔。巨靈駕而往來，海若鼓而馳驅。奇鱗蜿蜿而變龍，含利颬々而化車。長鯨負山而若漚，修鯢吞航而罔嚅。又有鶢鶋鷫鷞，環薄於扶桑；鴰鳥鴐鵝，浮蕩於渤海。大鵬巨鯤，扶搖於雲衢；輕鷗修鯢，漂沒於澎湃。青骹奮隼以鷹揚，白羽紛驚而沉介。何風舉雲搖之匪常，而倏忽莫窮其幻怪。山有昆駼獑猢，巨狿犴犭區，狻猊狒猥，蛩蛩巨虛。文豹隱霧於崖穀，白虎嘯風而負嵎。{巛禺}々操管於幽峪，射幹跳伏而避{無}。又有猿狖騰捷於林莽，飛鼯垂蔦而捕雀。遊裛踆々於盤磴，鷹鶻奮翅而莫搏。異鳥迴翔而擇木，猛獸陸梁以趨壑。易貌分形，牢落翬散而驚犭尃。河則洲浮鴻雁、鵠鶂、歸鳧之鳥，渚戲鮦鯸、鱨鯉、鱣鱮之魚。汀萋萋而蘭芷，泊蓬茸而葦蒲。野則樅栝棕梓，紫榆白楊。檀楩楓棫，赤柏甘棠。蓊槮薆薱，蔚乎千章。其離離者則有真定之梨，信都之棗，固安之栗，清流之稻，榛實胡桃，花紅蘋婆，海東青翠，朱實垂柯。其騑騑者則青驄獅子，赤汗玉騧，驊騮褭，驠騏駼騊，奔紅騰黃，擁甲鳴鑣其蔚蔚者則石菌天花，蔓荊葴莎，菅蒯荔芫，莔台婆娑，王芻懷羊，苯瑽彌皋。其瑩瑩者則丹錫元精，赭磁水晶，紫斑礬綠，玉砂鐵銀，元滋素液，墨井鹽冰。薊門石鼓，援桴而若擊；玉田白璧，誌柱而難名。其間玉泉之流，瀦為西湖，則芰荷十里，隱映天光。菱花當鏡，芡實蓮房。翠浪渺渺，錦纜牙檣。芙蓉曲島，粳稻淩塘。室通鮫女，宮浸梵王。沙禽水鳥之翔集，遊鱗唼藻而徜徉。宛都邑之瀛洲，逼南國之湖湘。藪澤之彙，別為南海，則域獸有垣，按鷹有台。蔬果蕃蕪，碧樹縈回，狐兔之所奔走，麋鹿之所騃駘。樓煩彎弓而莫發，俠客控騎而相猜。兕麑驚而伏草，鳧霢駭而毰毸。湫上林於莫數，蓋視雲夢為瓶罍。八荒貢賦，四通而達。其南則南金赤玉，珠貝珊瑚，駭雞火齊，琳昏昆吾，庶土百珍，集於天都。越羅吳錦，三壤之租，千艘萬艫，達於張灣之瀘。其西則球琳琅玕，熊羆織皮，硨磲鐵，氆氌氍毹，大宛名馬，蒟醬蟾酥，千輪萬轂，屯於張掖之郛。其東則銀貂白狐之裘，海豹玄獺之革，果下青驄，朝鮮弧襜，來於薊門之磧。其北則氈裘皮革，駿馬海青，韓盧駱駝，貘貉黃鼪，度於居庸之陘。夫寶土者物，寶物者民，寶民者國，寶國者人。故形勢強幹而匪本，賦產外腴而匪真。伊都邑之赫奕，繇人物之駢臻。故古稱幽并多感慨豪傑之士，有沉鷙文雅之名。伯桃並糧而濟友，劉沈重道而薦朋，則友生之風近諸古也。綱成卻應而相秦，蒯徹用信而下齊，則宏辯之雄冠於時也。晚見而速成者，徐樂之說行也。遮道而願留者，寇恂之才厚也。蓋延圖形於雲台，盧植養晦於上穀。佐漢於流離者，賴張飛之義勇。輔晉於丕盈者，繇張華之盡鞠。盧元雋首於北海，宏策制勝於建康，則文學籌策之雄莫能方也。照鄰列名於四傑，盧鴻擅芳於二盧，則詞藻節概之流無以逾也。崇文破蜀以興唐，劉蕡正對而落第，則武略直言之磊磊者也。趙普相宋以平邦，遵晦鎮邊以服遠，則沉略宏度之卓卓者也。呂端處大而不渝，世傑臨危而罔變，則宏亮忠節之耿耿者也。他如知古張儉之在遼，企先韓昉之仕金，天麟天倪之佐元，圖事揆策，各盡其能。上觀於古，下逮於今。既強且盛，既庶且殷。勇者不乏，賢者如林。強不在勢，力不在黔。得人以實，重譯奉琛。奎壁旅乎箕尾，王氣浡於析津。自靖難於南邦，復親幸而北巡。相厥土於天室，用改營為紫宸。距雄關以四固，時高台而陛臨。於是爰謀厥眾，僉雲其良。卜諸龜蓍，協兆允臧。既幽明之同孚，乃籌度乎短長。始自南而北伐，恢中宇之神州。繼定都以控朔，較殷遷而遠猷。考廟製之宏偉，自文帝以規方。商豐約以折中，準南都而為量。載觀其外，雉堞掎角，珝珝巍巍。遍觀其中，里閭雜遝，翼翼翬翬。通九門以獻々，巍萬第而依依。營賓館於千方，開廛市於九圍。聚百貨於通闥，商賈貿而衯裶。闤闠設以周旋，質劑平而罔違。散則衛營星布而閑以鉤陳，統則府部峽峙而附以蘭篸。爾乃崇廣宇以九筵，狀巃嵸於不周。架長虹於碧水，若蒼壑之騰虯。立天柱以表日，嶢閶闔以立罘。端紫宮而崔嵬，架瓊閣而雲浮。築增城以回截，比金墉而相侔。龍首齊而湧霤，雲雀矯而踶甍。俯大行而結構，淩太虛以崢嶸。內則文華罔下於玉堂，謹身實陋乎宣室。昭和實邁於長年，神仙不及於崇智。朱鳥匪耀於承光，麒麟豈瑞於無逸。奉光時勤乎駿奔，欽天儼臨乎上帝。亶敬孝勤肅之煌煌，匪傾宮瑤室之為麗。於後則閣道穹窿，掖庭披璃。瑩若朝霞之流檻，髧若玄雲之舒霓。欒櫨疊旋而錦布，壼術幽闥而若迷。戶萬門千，永巷重閨。倚窈窕而眇然，撫珍樹而猗猗。惟保真於溫室，乃西南其戶楣。若蕊宮之璀璨，絡珠玉而火齊。圖雲物而變化，畫仙靈而披離。又其西則太液涵玉波而蕩漾，春雲繞瓊島而幻奇。海屋渠渠而隱艦，廣寒擁碧而倒垂。青馥芬芬而含翠，寶月溶溶以獻卮。錦芳臨沚而湛綠，玉蝀跨石以飲湄。雜芰荷以遊泳，渾魚鳥之忘幾。天子雍穆，與時咸和。於茲清暑，遂即素波。飛彩鷁以輕揚，垂翟葆而婆娑。建羽旗以搖曳，恍溯洄於銀河。或齊枻女，或縱棹歌。優遊容與，載詠載哦。亶瀛洲之蓬島，奚羨月殿之遊遨？乃聖王之偕物，調玉燭而陶陶。又其池之北，有萬歲之危峰，淩霄漢而隱闕，煙樹靄而蒼蒙。又其峰之北，有海子之汪洪，望之若江鄉之渺渺，涵之乃樓閣之重重。是又世外之佳境，敻塵宇於罔同者也。爾其大則築四郊以分祀，通天地之神明。重則建九廟以追遠，格祖考之精英。勤則亭豳風以親藉，躬勸稼以叩觪。儉則開繭宮以視練，臨蠶館以勸嬪。要則宬皇史以崇錄，鑒萬世以守盈。斯皆修累朝之曠典，補周儀而復增。破迂儒之沉惑，正舛廢於再清。乃躬修元默，夙夜踧踖。戒虎賁以清道，驅徒卒以除辟。乃召宗伯，酌儀損益。乃諭太常，修樂祝冊。乃命禦使，省牲視帛，以嚴褻斁。乃命郎將，列屯布營，以森戈戟。至日乘玉輦，駕蒼龍。冠通天以崔嵬，服元袞而穆雍。執蒼璧，對蒼穹。奏鈞天，擊圓鍾。終九成而協律，舞八佾而翩空。儼天帝之歆降，臨瓊台而衝衝。柴既燔而神格，乃回鑾於紫宮。慶大禮之有成，謙群僚而融融。伊方澤之將事，儀少變而齊同。既祀四郊，乃崇六典。當陽春之載熙，睹百卉之蔓衍。召農官以備耒，戒田夫以修畎。思無逸之攸重，爰命駕以乘輦。值馮相之卜吉，靈威首於芟剪。呼攝提以先驅，奔豐隆為後殿。介士鳴鉦而建鉞，虎旅冠寔而執戭。導被繡之髶髦，駙蒲梢而張單。萬騎雲擁而分佈，千師交戈而橫揃。於是登龍路，植雲旗。紆皇組，佩玉螭。青屋列於原野，朱旄揚於郊畸。田畯歡騰而介馭，農正進耜而三推。始天田之芒芒，忽禾黍以離離。酌勤惰而勸錫，感萬姓而盱嬉。咸山呼以鼓舞，乃擊缶而力耔。歌豳風以環駕，亶追邁於皇羲。觀萬民之樂業，與輔臣而賡歌。分春醴以共飲，元老沾而若酡。鉺之傑，髽首之豪，舉和鞮巉之韻，而謳靺昧以陶陶。相與娛於化日，騁蹻舞以相高。於是皇輿返轡，駐於西苑。喜蠶事之方殷，命后妃而釋肙。且從事於桑室，伺三眠而罔晏。天妃先效而親繅，諸嬪肅肅而獻繭。慕姬薑之儉修，脫昭陽之婉燕。斯德化於掖庭，而禮繼於丕顯。爾乃粢盛親菑，祭服親織。誠已洽於神明，胡饗祀而莫即。神人協和，軌度罔忒。舉於九重，刑於萬國。一時聿新，千載作則。既月乃吉，辟雍實臨。釋菜先師，黌宮實升。徹聖像以破謬，崇正學以還淳。進司成以論道，何會裂而統真。環經生以拱聽，信帝王之學與韋布而罔倫。既乃靜修天室，時幸文華。開經筵以進講，列學士而搜遐。探真腴於簡逸，測淵海於津涯。延輔臣以諮問，若憲老而罔加。爾其九重拱乎堯舜，八座列於皋夔。禮行而民革，樂備而物怡。仁風拂而遐荒溢，化日長而幽谷曦。天子方崇文默，不事武奇。誠以憲祖，歡以偕時。與民睢睢，與物熙熙。遊田射獵之好不騁，吞刀吐火之技罔施。沙棠木蘭之舟弗製，魚龍角牴之戲奚施？於是黃河清，甘露凝。白兔皎皎，白雀來庭。白鹿呦呦，百祿是並。德協兩儀，瑞應千禎。聖王罔以為寶，而加誌於持盈。春秋代而彌隆，遐邇渥而益蒸。既賚賜乎農扈，乃勞賞於車從。薄五申，平三令。麾騎士而進弓，聊樹表而小畋，授鉦鼓而控驄。示以陣形，節以軍容。牙旗分佈於鳥雲，勢分鵝鶴而乘風。蒲且滿彀而不發，樓煩挾矢而窺狨。上將披鬃而仰視，倏鳴鏑而墮雙鴻。遂命解罘弛罟，撤隊回騎。效三驅以成禮，不剪羽以窮奇。慕太乙之三面，懷萬物以化齊。且歸來乎履吉，迓滋至之天庥。為無為而德湛，與黃軒以優遊。是故仁無不懷，德無不柔。文教與元風而並翔，至化與大造而默遊。太階平於八表，玉宇涵乎九州。亶登三而咸五，孰雲遐遠而莫可以匹儔？況九廟郊陵之建，匪若阿房之事遊觀；謁陵恭祀之巡，匪若上林之縱射獵。蓋王者之典咸備，惟聖人異世而合轍。將使煥乎其有章，而陋百代於罔軼。彼蟋蟀之云何，抑齷齪於儉嗇。由是觀之，則地勝者居皇聖，國實者多賢良。兼東西與中都而並較，猶未若茲土之無量。然則宜奕世之神胤，咸作京而坐朝堂者也。（《兩京賦》）
〔補〕　盛時泰《北京賦》：巍巍燕都，冀州之紘，分在尾箕，析木之精。入燕朝以建上，肇丕跡於元軸。皇默運以持衡，垕潛祈而兆域。紫微韜約以含輝，太乙翕霅而拱率。故望氣者踧躇輸悃，命卜者屏營掩祝。蓋嘗覽夫形勝，總環瀛之要害，抗萬垤而建瓴。在高辛之逖世，已昉號乎幽陵。及下迨於軒轅，戰蚩尤而底平。虞夏商湯，易稱朔方。武封堯後，以冀為疆。召公起燕，藩屏用昌。自秦漢而郡縣，曆晉唐之雲擾，實恭待乎宏造。邈惟南征，鞠旅而踐。既正厥稱，邦畿允奠。定理條疆，分途異縣。配南都，肇北京。納儒臣之懇請，設行部之新名。易順天之崇號，應大興之符稱。於是丕跡閎開，前後角掎。樹疆表袤，聯環並峙。左右起伏，矗幄連起。建學校，新宮囿。文武錯列，輞分輻輳。規肖矩仿，視南益詳。街衢巷術，宮宇橋梁。闤闠市廛，翼接鱗翔。塚廟庭宇，古今萃藏。將以獻歲，躬受方賀。肆赦蠲罪，蘇奸釋過。忻兩都之並錯，措天下於一家。商邑翼而靡頌，周京顯而匪誇。沛遐惠於西埏，遂都民之樂康。給農器於遠路，用樹植乎農桑。載男耕而女織，混樂土之相望。忻漕運之廣濟，儲邊嶠之積糧。貴竹貢而置輔，交趾悚其內降。伊弦歌而管誦，抑濟濟以蹌蹌。遂因官而論次，偉群績之恢張。海宇顛其再輯，黎庶被以重光。覃疏流於外國，咸矯首以來王。大岩山呼，騶虞麒麟。野蠶作繭，元兔來馴。嘉禾屢穗，海宇和平。黎庶鞠育，欣然如春。於是卻封禪之請，謝金火之丹。毀方秘之譎，賜兔書之緘。集儒臣，纂經史。詮六經之要道，核千古之精理。罷滄溟之轉運，藩郊圻之牧圉。因時屢登，大敞鼇山。宴輔弼以既醉，沛酺澤之宏寬。製新曲以示藻，又大惠乎鏹函。及乎午日，乃遊東苑。觀球作場，視射成宴。車騎集，健櫜韜。萬柳偃，旌旗高。賦聲詩以紀歡，永昭示於帙縹。念烽火之未靖，久為患乎邊城。時跳梁而躑躅，敢窺覬以橫行。憫生民之被禍，將大肆乎遠征。嚴威迅發，萬輿遄啟。大漠荒陲，開營疊壘。迅刺擊之猛利。乃奏凱歌，擁眾以旋。塵凝警謐，威聲四埏。北斗南瞻，清泉神應。繼統承緒，端拱垂裳。致海宇之寧謐，降渥惠於四方。自乾清，禦皇極。建九旒，臨萬國。雞人未唱，擊鼓定時。銅符初辟，魚鑰扃匙。宿衛紛其未散，羽衣聳以來齊。南象導路，代馬引逵。豹尾在後，森列徘徊。玉節止肅，寶纛示威。黃毛絳幡，旋繞相隨。班劍儼其冰雪，儀刀凜其錝錚。羽葆團以婉轉，金鉞耀以菁蔥。團扇紛其掩映，曲傘屈以從容。龍戟列而如迅，熊旗繞而縱橫。大駕將陟，武備後列。丹陛之駕，馬步之輦，玉輅大輅，於於焉，簇簇焉，雲蒸而霧繞者，不可仰覿。於是司隸稱警，鳴以條狼。凜內外之井然，人持冰而沃湯。鴻臚傳唱，萬方畢集。宗伯捧函，嵩呼海溢。覺天地之高厚，忻日月之朗光。見蟬貂之濟簇，擁環佩之鏗鏘。既伏拜而舞蹈，又頡頏而翱翔。聳蹁跚而怵惕，見萬疊之翕張。垣墉峻峙，匝匼淩兢。翬翔穹赫，奕華崚嶒。聳金被錦，圖丹見青。色忽煜而成紫，又霅灼以為黃。或熛爌以為赤，抑曹顯以成光。肆罘罳之四繞，羌晶之煒煌。階盤旋而自轉，橋矗抗以回杭。廟婉逶而散陟，戶鴻洞以崇祥。石瑩明而若琢，甃平直共似霜。堊烜赫其勝霰，粉白其若昜。棟蒐聳其上仰，梁嵯峨其橫當。粉海藻以為飾，盤龍珠以吐光。豈倕般之人巧，殆雷電之天工。屯紫螭於刻桷，盤赤螣於雕楹。虹揚眉以指棟，鵬矯翼而飛甍。綺葩吐乎邃井，渥彩爛於疏欞。絳霞彩，於網戶，金雀棲乎觚稜。儼軼翰而下啄，疑軒揭而將騰。爾其華蓋承宇，亙中直連。謹身後接，邃密靘演。午門端門，承天大門。層列疊拱，摐甗崢嶸。順掖之啟，左右崚嶒。東西華角，並帶同橫。立瓊樓於兩旁，分文武而各馳。錯朱彩以掩映，築峻牆以為基。列御道以中敞，紛左右以為墀。列直廬於其外，見栟櫚之對起。躡玉橋之長虹，湛瓊楹於金水。接萬栱之突兀，騰重簷而復宇。東有文華，扈以文淵。西有武英，嶻嵲騰騫。太廟齋宮，對聯社稷。廟街社街，繩平砥直。隆宗景運，月華日精。椒房椒風，六宮安貞。賁庸蒿柱，黼帳藻扃。疊復道於雲表，比鱗瓦而建璁。訝晨輝之閃霅，映旭日以上升。於是祝萬壽，祈帝福。永群方，澤四國。錫岡陵，同覆育。粉拜舞，躬踖肅。繪振羽衣，扉鞻緌蠙。踉蹌褵翹，同欣大造。屬虎豹之欄檻，見駝犀之罥腳。驚麋鹿之餐萃，駭麂兔之狂躍。仰睞眄而俯興，望翠華之拱翼。雜輝煌以奔趨，隨玎冬而緩曳。悚玉筍之嵯峨，仰石獅之凜栗。陟銅山以踆旬，渺金河之滔疾。天子方且肅朝覲之儀，明賞罰之典，大黜陟之公，重祖宗之憲。嚴邊防，置京儲。督漕運，謹市虞。罷遊宴，禦講筵。日淵默之燕居，豈輕輪之暫旋。凡諸可遊矚以備一時之旋駐者，莫不扃金鑰以鐍封，合魚符而不啟。恣草木之叢茂，任禽鳥之沐徙。褷帝凹凸，贔屭齦齶。樛葛蔚薈，苔封蔓絡。復磴洞岩，豁開磊落。達道委而暫閑，駟馬停而不駕。玉蝀峙以拱護，金鼇崒以孤騫。堆雲凝而不流，積翠高以生寒。瓊華窅其闃寂，承光靘以回環。廣寒虛其輪囷，飛鯨戢以羽翰。雖玉泉之縈抱，亦流水之空潺。蒲葦蒹葭，菱藕雕胡。鱗遊介泳，任其自如。於是散步環籞，觀於列署，則隨長安之左右，列文武之職廬。表裏森其對峙，咸拱繞而扶疏。擁前後而聳列，環玉河之通渠。見左右之並置，亦遠近之聯裾。仰以法乎周典，俯以效乎商模。列六卿於左省，建五軍於右隅。院以玉堂為署，寺以奉常為胥。醫藥星曆，太僕鴻臚。縣隨府而遠控，衛與學而各殊。內鈐各衛，外總諸營。繞貔貅之精銳，簡戈綍之旌。置給舍於廊廡，帶太學於隍閎。辟九門之通衢，周裏坊之四十。峙萬雉於千層，莽縱橫而曲直。前列其奇，後峙以偶。左右並聯，各互為耦。鎮以重樓，壓以飛甍。疊甃壘以曲檻，互欄楯以相通。趿蹬宛轉，睥睨蔽空。廬舍巡演，濠潢深崇。閘洞備其卒急，魚鑰司以晨鍾。抱關察其馳宛，胡同貫其四衝。乃有九衢往涉，輿馬肆雄。沙堤平以曲折，昏曉湧其成叢。市肆星羅，恣人耽玩。橋梁濟顛，萬邦酬券。冰蠶作繭，雪鼠成絲。火浣為布，蛟龍織須。番絨蜀錦，烏連越絺。海陸俱腆，草蓏咸奇。伎藝精工，戎裘各宜。灑汗則帷幕生飆，摩肩則海濤成塹。阿氣則須柱消冰，轉目則睨光迅電。誠鋪集之盛區，乃閭閻之美玩。珣廓新築，用衛閬閎。乃環旋以拱護，益永壯乎神京。立七門以便出，增崔巍以峋宏。路蹣蹩以敞遂，勢陡峻以崚嶒。設壘礰以作衛，儼電擊而雷轟。前恢日衍，後奠彌阬。豈漫作之是玩，實貽世以康寧。蓋嘗總而論之，邇畿甸，遠京輔。內都邑，外荒服。雖古昔之攸同，惟茲地之獨武。近則倚昌平以為脊，敞范陽以為胸。聯山海以為帶，擁上穀以為屏。惟玉河之澄澈，貫周回以為經。若諸水之蓄泄，視高下以流禋。百泉湧派而穴漩，孔洞元垂於深谷。遠則據嶽鎮之中軸，勻東西之勢雄。西以華山為虎，東以泰岱為龍。南嶽南鎮，益遠益隆。五嶺作案於嶺表，江河襟帶而朝宗。展明堂於奧海，拱朝拜於群峰。以此而較往昔，疇堪與之比崇？自洪蒙之初辟，奠河山以為界。天勢崇於北極，地維虛於南蓋。引日星以上騰，導江河而下派。法天明以居高，控地維而作帶。故南北之相望，誠控馭之雄概。昔姬周之豐鎬，每侈詠於詩書。豐距鎬而一水，又何有於雄圖？況嬴秦與劉漢，奚敢論乎訏謨？若嗣此之鼎建，咸分集於一隅。雖迭興於前世，誠遠讓乎雄紆。故散如布棋，聚如運掌。分列省以成疆，合連襟而成繈。如堂視地，類脛走項。誠高厚之拮據，乃金湯之修攘。方輿如此，是以足尚。若夫土風，則稟樸茂之淳資，賦勁勇之正性。豪傑挺生，勳庸克靖。朗烈悲歌，沉鷙鎮靜。文雅寬舒，俶宕平定。至於民俗，尤為繁富。財貨充溢，四方罕睹。以獾獺為輕肥，耽韜橐為雄武。出則輜帷高搴，遊則金翠如堵。人幕麵而障塵，士垂綃而避土。或睚眥以報仇，抑推埋而作旅。通名姓於禁中，任榮枯於吹詡。惟僭侈之是營，豈禮法之可阻？司察避其昏酣，乘驄難其群伍。晨鬥雞於廣陌，暮躍馬於深聚。蹴扆則千里為群，鳴鏑則飛成府。詎貴榼於要津，亦近戚與雄族。任俠者履不容旋，鼓篋者車不停軸。欣冠蓋之繽紛，總邸舍之填簇。節序則時當寅令，賀正為始。彩燕為簪，春盤成俎。祠太乙、禁火炬。春序將遄，墓祭成侶。逢午散騎，置巧陳瓜。騁望郊，乞巧天娃。因陽九而登高，為冬朔而設炭。欣長至之屆臨，喜陽生於一線。迎臘祀灶，驅儺設宴。看冰池於署官，欲蕃育於鵝雁。雖舊俗之可傳，亦真贗之難辨。棄衣糜以送窮，燎草竹以成薦。本度朔以畫桃，因除虛而設奠。若日忌與月惡，亦隨方而異宜。總四時之全氣，合四方之所奇。風霾則塵沙眯睫，霖雨則阡陌成泥。雪落則皸瘃裂掌，冰結則柱矗如旗。以台榭為登陟，用苑圃為陂池。因胡同為環繞，庸沙渚為藩籬。雜坊市而共處，隨冠笄而相嬉。五陵讓其豪俠，四姓失其光儀。地土山藪，厥類實繁。擾畜甲於四方，果蓏疏其援植。虎刺班於榲桲，蘋婆甘於來禽。朱櫻素柰，香水黑芩。桃李梅杏，安榴丹椹。黃芽赤根，石菌天花。蕪菁莙薘，芸苔茄瓜。薑芥蘆菔，水蘇韭芽。欺江南之蓴菜，邁南國之鮭蝦。列於一市，山獾海獺，原貂隰楚。姑略不言，用戒登俎。惟有人才，世所軒軼。三代而後，七雄為烈。二京三國，扶剛抗節。左羊而後，代有其傑。樂毅以寸書報燕，荊卿以匕首泣血。田光以刎頸實交，蔡澤以片言取捷。河間以被服擬儒，中山以聞樂選德。神佛方技，殆難指陳。至於古跡，惜多湮淪。遺故都於軒轅，指孤竹之令聞。悲廢宮於碣石，想寧台於荒荊。雖巨公之學所，亦蓁莽而沉淪。獨王鬱之釣台，猶稱名於花村。雖有深谷，伊誰生黍，雖有甫田，伊誰種玉？徒紅螺之吐花，空青蛇之應祝。變幻無常，雜遝難述。故自薄海內外，綱條目定，較如畫一，整肅嚴翼，天旋地靜。垂萬斯年，金甌罔競。勝周營洛，邁漢作京。視唐已拓，較宋實宏。建帝王之全業，成創守之令聲。合天維之四時，盡地埏之八瀛。蓋萬世而永寧也。（《二京賦》）
〔朱昆田原按〕　餘古峰、盛雲浦二賦，文不足存，慮博聞者以為絓漏，故節錄之。
〔補〕　陳敬宗《北京賦》：惟聖皇之建北京也，紹高帝之鴻業，啟龍潛之舊邦。廓天地以宏規，順陰陽而向方。準四裔以布維，揭八表而提綱。粲星分於箕宿，映黃道之開張。壯天險於居庸，亙重關於太行。會百川於遼海，環河嶽於封疆。拱北辰兮帝居，陋鞏固於金湯。均萬國兮會同，而適居天下之中央也。於是頒綸音，建皇極。布深恩，施廣澤。捐內帑之金錢，出天府之玉帛。賚工倕，錫匠石。歡聲傳眾，奔走萬國。雷動雲興，紛紜絡繹。忻忭踴躍，各供厥職。遂選材而度物，資百神以興集。魁奇挺拔，千仞之名材；五色五采，希世之珍特。輦載旁午，舟運充斥。紛河輸而海會，肆丘蘊而山積。爾乃太史告吉，司空奉策。魯班運斤，公輸削木。智者獻謀，勇者宣力。精論巧思，悉就經畫。百堵皆作，奮擊鼛鼓之弗勝；庶民子來，咸頌靈台之勿亟。巋壯麗於崇朝，睹崔嵬於瞬息。前朝後市之規，既肅肅而嚴嚴；左廟右社之制，復亭亭而翼翼。布列有序，不爽寸尺。妙合化工，莫究窺測。其正殿則奉天、華蓋、謹身之尊嚴，翊以文樓武樓、左闕右闕之嶒宏。開千門兮萬戶，帶岩廊以回縈。台百尺以嶻嵲，重三階以躋登。屹中天以層構，抗浮雲而上征。激日景以納光，耀丹碧於紫清。觀其瓊階瑤砌，赤墀彤庭。青鎖金鋪，綺窗珠欞。鏤檻文㮰，玉蠙繡楹。跱丹鳳於阿閣，棲金爵於觚稜。懸彩虹於修梁，躍蒼龍於飛甍。含靈曜以欲翔，望北辰而高興。飾華榱以璧璫，綴雕簷兮列星。彤霞映棻楣之葩萼，薰香鬱椒壁之芳馨。日華麗文栱之玲瓏，空彩鏤罘罳之晶瑩。三光臨耀，五色璀璨。壯麗穹窿，莫罄名讚。憑鴻濛以特起，淩太虛之汗漫。岌珝乎雲霞之表，巍峨乎層漢之半。簉天關以益崇，炳祥光而增煥。目炫轉於仰瞻，神惝恍於流盼。雖使都盧之巧捷，不敢以躋扳；翔鶤之扶搖，不得以鼓翰。此誠所謂曠千古之希逢，而超萬代之奇觀者也。其前則九門洞開，輦路如弦。軒軒豁豁，坦坦平平。望圜丘兮岧嶢，接靈壇兮山川。昭神貺兮景彰，揚瑞彩兮雲煙。啟大明兮當中，翼長安兮東西。森拱衛之嚴密，列周廬之逶迤。耀雪霜於戈矛，揚鷹隼於旌旗。選鶡冠之桓桓，精百萬兮熊羆。維方叔兮召虎，蘊謀略兮神奇。聯金貂與玉蟬，紛舄奕而光輝。雜冠佩兮趨釭，蔚百司兮威儀。各攄忠兮獻納，亦覃慮而論思。天官之明衡鑒，司徒之謹度支。宗伯之修禮樂，司馬之整六師。秋官之邦刑是慎，司空之百工惟時。群僚濟濟，各謹攸司。大小率職，庶績咸熙。其後則有太液之池，萬歲之山。琪樹敷榮，金芝芳妍。翼鳳飛兮絕巘，波龍鱗兮澄瀾。聳靈峰於天上，流惠澤於人間。其右則乾清、坤寧之宮，太乙紫微之所。壯皇居於九重，肅勾陳兮天府。若夫蓬萊方丈之神區，閬苑瀛州之仙宇。臣實昧於見聞，不可得而殫數。其左則為文華之殿，鶴禁清宮。玉葉金枝，儲副是崇。講道育德，惟孝與忠。體文王之三朝，謹視膳之禮容。又其左則有石渠天祿之閣，金馬玉堂之署。濟濟逢掖，峨峨章甫。講說六經之言，談論群書之語。斟酌禮樂之文，涵泳仁義之府。莫不欲笙鏞乎治道，黼黻乎皇度。至若靈囿之所蓄，亦雜遝而紛綸。麒麟之振振，騶虞之霦霦。白象之瑩潔如雪，金猊之威猛如神。顯靈姿於龍馬，逞奇文於福鹿。絢彩霞於丹鳳，胚玄兔於蒼玉。鸚鵡之色維黃，素烏之質耀霜。紛珍異之炳煥，咸獻瑞而呈祥。他若內藏寶貨之充，金玉珠貝之富，象犀虎豹之雄，驊騮騏驥之庶。國家富有，萬國茲固。瑣瑣不足數也。其外則都城列兮萬雉，開十二兮通衢。蔚邦畿兮千里，比百萬兮民居。接棟連甍，溢郭填郛。藹藹鬱鬱，密而不疏。邑裏錯分，別隧分區。四民樂業，室家歡娛。農務乎耕桑，士究乎詩書。維工及賈，懋遷有無。百寶之所充斥，百器之所崇積。粲金珠兮列肆，聯珠綺兮阡陌。珊瑚琳琅，璀璨赫奕。飛畫棟兮彩甍，謁王侯兮第宅。填車馬於闤闠，紛雜遝而絡繹。喧舞榭與歌樓，樂鍾鼓兮昕夕。載瞻辟雍，學宮逶迤。穆穆乎宣聖之廟，肅肅乎群賢之祠。崇祀有典，釋奠有儀。歌棫樸以作人，偉髦士之攸宜。讚朝廷之禮樂，炳道德之光輝。於是經營既終，厥功告成。方青陽兮屆辰，逢吉旦於元正。於時萬象維新，三光以明。麗慶雲於璿霄，燭祥光於太清。皇上服袞衣，乘鑾輅。設警蹕，陳鹵簿。翠華葳蕤，揚雲飄霧。潔精誠，寡思慮。奏雅樂，諧韶扆。謁郊廟，告太祖。香芬其上升，靈昭昭兮來下。眷蠁兮方集，綏萬福兮純嘏。於是升金根，旋太常。禦正殿，開明堂。朝百官，臨萬方。會諸侯，陳玉帛。旌淑慝，明黜陟。然後布德和令，行慶施惠。錫高年兮上尊，進賢達於庶位。敦唐虞之道德，厚湯武之仁義。興三代之禮樂，黜漢唐之功利。炳玉燭，調元氣。協重明於日月，侔化工於天地。使九州八荒含齒戴角之群，四方萬國懷仁負義之士，莫不熙熙皞皞於泰和仁壽之域，仰事俯育於漸摩涵照之內。此誠所謂恢鴻業於千古，開太平於萬世。際輿圖而覆載，大一統而無外也。是知國家萬萬年隆盛之慶，皇上萬萬年高厚之壽，聖子神孫萬萬年無窮之祚，蓋與天地同為悠久也。（《澹然居士集》）
〔增〕　桑悅《北都賦》：聞北之為都，宿屬於箕，地名幽州。神堯之聖域，召公之賢邱。地勢累崇，蹠蹠捄捄。膊齊、魯為柶，綴趙、遼作旒。東阬迻回而左達，太行巍峞而右遒。濎濙無涯，峻峭莫儔。天合其所，人凝其績。築城伊淢，作都伊匹。規乾準坤，以究安宅。五門環環，千廬扼扼。雙華嫚嫚，丹闕頟頟。峙以文武，列以順掖。東連宗廟，西㠑社稷。南薰仁智，前經後緯。思善翼善，左輔右弼。奉天前迤，齗齗特特。若圜倪之無極，華蓋中蒞，鏘鏘沄沄。若春盎之可即，謹身後擁，瑰瑰赫赫。若混沌之未劃，悉勿其桷，悉扛其楹。剡柱乳楣，巨纖創驛。欂櫨禁楄，疏戚劉迸。陽棲其正，陰止其冥。懸魚惃凜而下垂，拒鵲媋單而上騰。彼曶々之雄梁，夥崇郤而獨承。群材膺職，渠渠乃成。遊衍之區，爰營西苑。泓以太液之湠々，峙以瓊華之<夕已>々。池則汪汪漫衍，溔演潭沱。裼以江蘺芙蓉，點以芳藻綠荷。含英吐華，<香旁>馝薰波。島則巉{山嚴}岩磊砢，岪鬱危繃。太湖輸精，武康貢英。薄平泉而不即，眇艮嶽而弗登。乃築崇基，殿以廣寒。古柏十圍，矮鬆百盤。俯雙橋之千柱，仰萬歲之層巒。南墉之中，亭館綿延。迷以綺鋺，復以粉眢。東南其戶，寒暑攸偏。涼登洗髓之域，和躋浴沂之天。惟南有囿，釗釗媞媞。台呼名鷹，巋絺雲齊。規以躭垣，衛以危梐。佳實累杈，灌木垂桋。幻靈芝之䔄䔄，茁紫脫之萋萋。蚑息蠕動，鷙擊獷䞹。或並命而比翼，或兩額而三蹄。以至大月一封之駝，黃支獨角之犀，昆明吐金之鳥，三佛吞火之雞，天山識樂之帝江，哈烈弄球之狻猊，亦安薛公之鞠養，受毛丘之羈縻。環以靈沼，劃以崇溪，水禽淵魚隨方躍棲。悉涵負乎恩澤，動濡爛而敷祈。（《淵鑒類函》）
〔朱彝尊原按〕　桑悅、馬斯臧、黃器先、帥機皆有《兩都賦》，因借抄未得，俟補錄。
〔臣等謹按〕　馬斯臧、黃器先賦俱無考。桑悅賦謹遵《淵鑒類函》所載增入。帥機賦據機所撰《陽秋館集》增於後。
〔增〕　帥機《北京賦》：夫燕山之為國也，分野躔乎箕、尾，禹績首載於冀州，厥賦惟上。常山在其左，太行逶迤而回障。夾右碣石，遼海入河而潢漾。是故蘇秦歎其天府之國，杜牧稱得此而始王。爾乃壯枕三關，形勝百二。南界青、齊，包絡晉、魏。古北居庸，巉岩虎視。跡造陽而包元菟，首九關而維地脈。窺睨息心，狡焉辟易。其餘小關、聯比砂磧，山形綿亙峻深，通岡疊嶺。原野夷曠緬邈，其田可井。艮位東北，析木天津。萬物始終之所必因。東則冬春之交，蒼龍出震，北象眾星之拱辰。昔者軒轅氏體元立極，擒蚩尤於冀，此焉定都。訪道崆峒，國若華胥。攀龍髯兮上升，墮遺弓而號烏。黃雲赤龍，唐侯之瑞，功德參乎天地。殂落而天下大寒，曆數千載而鶴語表異。後封於薊，嘉其為神明之胄，帝王之首。召公分封於燕，千八百君，綿祀九百而獨久。原夫燕都黍穀，中原極北。兩漢以來，或得或失。晉氏渡江，此地胥淪。慕容、拓跋，後先竊據。李唐混一，始歸臨馭。祿山包藏不軌，起兵范陽。擁眾十萬，豕突鴟張，糜沸雲擾，幾於亡唐。豈非負隅憑阻，士馬之精強歟？藩鎮跋扈，河北擾亂，王室遂卑，樊川以之而興歎。石晉欺孤無君，割盧龍十六州以媚人，尋反麵違盟，俘其弱子，如搏豕鼠。實基禍稔惡，神人所憤怒。趙宋積衰，力不能取。耶律內訌，完顏欺侮。蒙古氏奄有四溟，統紀遂絕，豈非失此之故歟？太祖龍興濠淮，雷驅草昧。孕元媼之精，係顓頊之裔。受命穆清，聰明睿智。實應河圖之瑞，豈五百年所可見？生民以來未有二。天兵起於東南，所向無敵。席捲中土，長驅直北。出黎元於塗炭，謐四海之群飛。貞觀於焉而顯定，懸象既暗而重暉。道格上元，功清下黷。紹神明之正緒，雪晉宋之詬辱。九邊延袤，規畫周全，豈一日忘敵而偷安哉？念勞民不可以重困，恐運餉之艱難。瘡痍甫定，暫駐蹕於建康而息肩，匪誇衣繡而戀梓，計不得以已也。成祖龍章天表，珠鬥玉衡。有命自天，受冊北平。既靖君側之惡，成變通之能。神龍豈能甘於豢養，大鵬思奮於穹蒼。風流不足以羈哲後，榮色豈可以炫明王？習北平之風土，直俯視乎建康。惕五將之敗沒，鑒江左之覆轍。北製南而一統，南委馭而幅裂。彼偏據而短祚，此傳舍與置奕。匪馳鶩而詘財，冀暫勞而永逸。肇詒燕之遠猷，豈宴安之是即。奉神考而以誌，實丕承而善述。信順協於鬼神，謨畫堅於金石。猶懼夫遠道襄原，疲於饋餉之千里也。於焉旦夕圖維，君臣一體。遘會風雲，俊髦並起。陳瑄定策，三楊成美。宋禮周忱，順職勤事。謀匪盈廷，斷無私智。原隰陟降，俯仰睇視。近山逶迤而出泉，泉流相度而分水。乘間疏通，因勢疆理。泉重惜而如金，閘分佈而錯綺。魯郊齊區，濁河清濟。沃野亙乎金堤，綠樹蔭於芳址。上接河淮，下引衛潞。始於涓滴，繼乃布扆。達乎京師，河名會通。吳稻雪擁，太倉陳紅，王委以足，邊儲以充。匪殘元之漂溺，異秦一石而費數鍾，成祖知其可以動眾而興功也。於焉司農度費，司空指畫，使胡寬而經營，命輸爾乃削墨。其餘攻木範金，伐石設色，陶冶摶埴，百工匠作，莫不競勤赴功。譬雲雷興，而蟄蟲為之振躍。天啟其心，巨靈作力。地產神木，山出文石。於焉因金、元之遺趾，乃文乃質。仿南都之規模，伊淢伊匹。壇廟首建，層城廣屹。五門洞辟，次第崚嶒。萬方之所輻輳，朝賀之所必經。爰有正陽大明，向離重光。奉天漸高，端門將將。樓名「五鳳」，下臨無地，冠雲飛窗。燕雀欲棲而恐墜，群鳥朝暮而集翔。掖分左右，華設西東。復道縈紆而靚穆，萬戶赫戲以焜煌。飾金碧而非泰，雜黝堊以景彰。殿則華蓋、謹身，文華、武英。皇極中極，世宗易名。青龍蚴蟉於東廂，白虎暐跜於西清。前後覆蔭，夷墮周章。彈誰中於賁鼓，書或憊乎仲將。侈非井幹，儉陋斯幹。晝虧赫日，夜接廣寒。察之無際，視之無端。擬天近而地邈，信鳳翥而龍盤。宮則慈孝、仁壽，乾清、坤寧。大內深秘，不可殫稱。莫不瓊窗繡戶，寶樹瑤甍。順陰陽以開闔，辨方位而縱橫。征窈窕於桂閫，朝命婦於中闈。鳴環曳履，共瞻淑姿。統理陰教，實惟母儀。爾乃盛夏含凍，沆瀣冰壺。降冬負暄，溫穀樂都。喬木千章百仞，蔭乎周廬。荷流香而感鼻，鶯聲雜乎笙竽。遊煙泛乎蘭水，冷風薄於綺疏。雲漢回於梁極，虹霓帶於棼楣。玉女攀星於網戶，仙娥納月於璿題。西苑特盛，爰自世宗。殿名「無逸」，亭扁「豳風」。齋居決政，務本重農。我後好約，於焉休憩。雖遠殿廷，罔敢怠廢。又有金鼇玉蝀，禦水分溝。波光搖漾，禁鳷周流。鳷鸛唼喋，鳧霢沈浮。芳塘含春，曲沼澄秋。絲楊被浦，香杜盈洲。順時張弛，以遨以遊。乘龍舟而上下，疏飽滿以夷猶。又有南北海子，惟水泱泱。蕃畜鳥獸，澤洽泳翔。淵澄不濁，品物遂昌。義取三驅，樂無太康。非上林之侈奪，豈羽獵之淫荒？極北之地，四時代序。春深則燥土多暘，風融氣出，雉雊鶯遷，花穠草密。夏至則北陸臨胸，火德靡忒，伏陰莫幹，雷雨滿溢。秋則大火初流，殘暑遂去，霜露以時，淒清順度。冬則沙漠織寒，長風負雪，層冰峨峨，膠勁膚裂。雖時過於虧盈，然未若東南之偏戾，夏霜而冬雷，春凋而秋榮也。唯燠少而寒多，故土密而氣厚。其人無不杼首箕口，高冠長袖。驍健武勇，沈毅質直。背如負鍾，豐偉頎碩。東望永平，孤竹風清。抗希代之奇節，擅百世之令名。引壁睨柱之壯，寒風易水之歌。望諸悲乎昌國，思趙泣乎廉頗。崔盧則濟美文獻，酈元則隱括山河。聖水連濕餘而阻關，仙台望隱淪而嵯峨。出郭門而登眺，直憑陵乎宇宙。望宮闕乎雲浮，見山川兮錯繡。滄海之秋色泱漭，陵壑之風氣深茂。於是乎物力堅好，都鄙淡冶。煙樹連雲，黍麥被野。棗栗稱乎蘇秦，筋角著於《爾雅》。滮池浸香稻而薦禦，泉源出西山而注瀉。冀之北土，素產良馬。甡甡紜紜，鋋鋋轔轔。群飲源槁，回食野赭。編戶成群，方春遊牝。百里之間，輪蹄絡繹。馱鈴之聲，晝夜殷軫。引重致遠，摧鋒陷陣。雖駑駿之不同，然取之而莫盡也。至若九劇三條，五都之市，貨物隧分，珍玩鱗萃。富如武庫，爛若文肆。紅塵合遝，紛穠繁麗。於是五侯貴胃，遊俠公子，子都姣好，魋瑕風美。黃金作埒，歌舞不已，鬥雞走馬，華佩靃靡。至乃花朝陌暖，月夕波長。燕姬趙女，靚飾明妝。經輦道而媻珊，踏河橋而婀枿。托寧親其恣盼，駕驅疾以騰蛾。爾乃大小九卿，仿乎周制。門施行馬，廨聯闕雉。有要有繁，有統有隸。銅渾測曜，靈台占氣。銓敘人才，籌儲國計。禮樂刑工，展采錯事。府部詰兵，魚書羽衛。台省論思，出入禁近。職司封駁，官稱雄俊。時惟仲春，歲當會計。群百郡之廉孝，集四海之計吏。共高桂玉之名，咸慶風雲之會。乃有翰林清選，秘籍探求。石渠紀述，天祿校讎。珥彤書笏，盈縑積籀。辟雍太學，育士成均。尊禮先師，統一聖真。內閣尊崇，實惟補袞。既備顧問，亦師政本。咫尺天顏，朝夕梐楯。腹心帷幄，統乎卿尹。乃若扶桑曉色，金闕曙鍾。仙掌承露，閶闔生風。清道若聞於天上，雞人似唱於雲中。星拱微垣，鷺振周雍。序列千班，快睹宸容。載禦文華，陳說經史。堂陛泰交，公卿列侍，廣詢民瘼，講求治理。景移回輦，朝下鳴騶。朱輪文茵，繹絡道周。蕭欣朱兮結綬，田怨竇而傾席。大澤並育乎龍蛇，深山兼藏乎玉石。小大異分，清濁殊質。巧拙邪正之不同，博雅孤陋之非一。蓋自昔而已然，又何怪乎今日也。若夫萬壽誕辰，元會殷禮。或有嘉淑，或逢慶喜。天子乃禦正殿，負黼扆。冠通天，佩玉璽。廣樂翹襟，升歌蕩耳。正位南面，垂拱北辰。受萬國之圖籍，膺四海之貢珍。日月袞旒，星辰簪笏。水蒼佩珩，山龍黼黻。遠邇爻閭，左右雙闕。其餘髽首貫胸，穴處鼻飲。非冠帶之倫者，莫不棧山航海，膜拜匍伏，厥角稽首而來賓。南綏哀牢，北極空峒。東至太平，西盡太蒙。是以珍禽異獸，奇物善馬，自周王會之所載，顏師古之所圖，無不充刃於府廄，結轍於象胥也。若乃一陽初復，天子有事於圜丘。於是乃宿齋戒，竭精誠。崇質樸，貴內心。躬九獻，奏八音。孤竹之管，雲和之琴。通爟火，燎芳薪。紫煙遊，冠青雲。配太祖，邁思文。神之出，眷宗子。歆豆登，錫繁祉。又如祖陵鬱鬱，王氣所鍾。春雨秋露，享祀必躬。於是發鯨魚，鏗喤鏞。乘雲，駕虯龍。奉聖母，偕六宮。陳鹵簿，盛國容。侍從如雲，旌紛如虹。符彩耀輝，洪洞朗天。神魚舞河，榮光泛川。陟降松楸，愀然怵惕，肅然淒愴。獨太祖神靈之遠棲，望橋山而緬然興想。又如校車徒以講武，躬萬乘而大閱。司馬戒期，軍容具設。車霆擊，炮火虹起。奔電驅，遺風駛。繁弱之弓，忘歸之矢。既分營而列陣，亦簡力而程能。蓋所以張皇六師而撫安萬靈者也。肇考卜而至今，何篤慶而浸昌！紫氣浮乎陵寢，祥光燭於庭皇。乘利見而定天保，斂疇福而祝華封。獲豈同於寶雞？夢多協乎惟熊。天瑞降而地符升，景星耀而甘露零。十聖濟治，代光紹明。嗟乎！地靈人傑，氣化有常。是以頸處險而癭，齒居晉而黃。龍龜必靈於河洛，鸞鳳必鳴於高岡。原幽燕之地，高光爽塏，實為沃壤神京。故能奔走六合，居重製輕。君身以強固，主德以清明。其視江左風流之地，浮薄柔軟，若瑤楫玉弧不可以涉險而及遠也。大哉乎皇都，允矣黃唐之居，四方之極。願主上思祖宗創業之艱難，益增修令德，以固皇圖於萬億。（《陽秋館集》）
〔原〕　揚雄《幽州牧箴》：蕩蕩平川，惟冀之別。北阨幽都，戎夏交逼。伊昔唐虞，實為平陸。周末薦臻，迫於獯鬻。晉溺其陪，周使不徂。六國擅權，燕趙本都。東限濊貊，羨及東胡。強秦北排，蒙公域疆。大漢初定，介狄之荒。元戎屢征，如風之騰。義兵涉漠，偃我邊萌。既定且康，復古虞唐。盛不可不圖，衰不可或忘。堤潰蟻穴，器漏針芒。牧臣司幽，敢告侍旁。（《藝文類聚》）
〔原〕　鄧林《皇都大一統頌》：天作神京，山河鞏固。聖皇宅之，永隆寶祚。大明啟運，定鼎金陵。皇上繼統，再營北京。維彼金陵，俯臨淮甸。龍飛渡江，洪基肇建。維此北京，冀域堯封。龍潛舊邸，王氣所鍾。昔在太祖，心存北顧。允惟聖王，是簡是副。聖皇文武，謨烈祗承。聿追來孝，聿觀厥成。歲在丁酉，星中營室。正於四方，元龜告吉。工師效力，山川獻材。四方和會，庶民子來。爰法天經，爰因地義。斷自宸衷，率由舊制。乃營三殿，三殿堂堂。乃立九門，九門將將。乃築圜丘，乃除方澤。父天母地，於焉昭格。乃嚴廟社，乃定市朝。規模位置，秩焉有條。龍樓中兀，鳳闕前峙。禁城萬雉，邦畿千里。乃廊阿閣，玉戶金鋪。赫然壯觀，偉矣宏模。府第星羅，廬井櫛比。萬象一新，兩京駢麗。歲在辛丑，告厥成功。元日甲子，帝御九重。虎衛嚴宵，雞人報曉。雨露頒恩，絲綸下詔。萬國執玉，八蠻貢琛。天下一統，臣民同心。洪惟聖皇，與天合德。營此北京，象彼北極。維北有極，環拱眾星。維北有京，包舉八瀛。洪惟聖皇，德備文武。郡縣南交，衣冠朔土。洪惟聖皇，治備聖神。六合為家，一視同仁。拜手稽首，聖皇萬壽。與天同長，與地同久。拜手稽首，聖皇萬年。博厚配地，高明配天。日月貞明，山河帶礪。聖子神孫，本支百世。簡編有紀，金石宜鐫。臣作頌章，永世其傳。（《退庵集》）
〔原〕　郝經《入燕行》：南風綠盡燕南草，一桁青山翠如掃。驪珠晝擘滄海門，王氣夜寒居庸道。魚龍萬里入都會，澒洞合遝何擾擾？黃金台邊布衣客，拊髀激歎肝膽裂。塵埃滿麵人不識，骯髒偃蹇虹霓結。九原喚起燕太子，一樽快與澆明月。英雄豈以成敗論，千古志士推奇節。荊卿雖雲事不就，氣壓咸陽與俱滅。何如石晉割燕雲，呼人作父為人臣。偷生一時快一己，遂使王氣南北分。天王幾度作降虜，禍亂袞袞開其源。誰能倒挽析津水，與洗當時晉人恥？崑崙直上尋田疇，漠漠丹霄跨箕、尾。（《陵川集》）
〔原〕　宋本《燕都》詩：拋卻漁竿滄海邊，拂衣來看九重天。畫闌幾曲橋如月，綠樹千門雨似煙。南國佳人王幼玉，中朝才子杜樊川。紫雲樓上如澠酒，孤負春風二十年。繡錯繁華遍九衢，上林初賦漢西都。朱門細婢金條脫，紫禁材官玉鹿盧。萬里星辰開上界，四朝冠蓋翼皇圖。東鄰白麵生紈綺，笑殺揚雄臥一區。盧溝曉月墮蒼煙，十二門開日色鮮。海上神山無弱水，人間平地有鈞天。寶幢珠珞瞿曇寺，豪竹哀絲玳瑁筵。春雨如膏三萬里，盡將嵩呼祝堯年。形勢全燕擁地靈，梯航萬國走王城。狗屠已仕明天子，牛相寧知別太平？玄武鉤陳騰王氣，白麟赤雁入新聲。近來朝報多如雨，不見河南召賈生。（《至治集》）
〔原〕　宋褧詩：萬戶千門氣鬱蔥，漢家城闕畫圖中。九關上徹星辰界，三市橫陳錦繡叢。玉碗金杯丞相府，珠幢寶剎梵王宮。遠人縱睹爭修貢，不用雕戈塞徼通。豪傑紛紛白玉京，汗顏血指戰功名。九重見帝多因鬼，萬里封侯不用兵。肥馬塵深心獨苦，鮒魚波涸事難平。西山小隱煙蘿暗，依舊春犁趁雨耕。風物鮮妍飾禁城，豪家戚裏競留情。花圍錦幄清明宴，香擁珠樓乞巧棚。叱撥馬搖金轡具，帡幪車揚繡簾旌。他年定擬持鉛槧，細數繁華紀太平。流珠聲調錦琵琶，韋曲池台似館娃。羅袖舞低楊柳月，玉笙吹綻牡丹花。龍頭瀉酒紅雲灩，象口吹香綠霧斜。卻笑西鄰蠹書客，牙簽緗帙費年華。（《燕石集》）
〔原〕　劉崧《早春燕城懷舊》詩：金水河枯禁苑荒，東風吹雨入宮牆。樹頭槐子幹未落，沙際草芽青已黃。北口晚陰猶有雪，薊門春早漸無霜。城樓隱映山如戟，笳鼓蕭蕭送夕陽。宮樓粉暗女垣欹，禁苑塵飛輦路移。花外斷橋支贔屭，草間壞壁綴罘罳。酒坊當戶懸荷葉，兵壘緣渠插柳枝。不見當年歌舞地，空餘松柏鎖荒祠。海內蒼生困亂離，宮中舞女鬥腰肢。金渠水暖龍船出，彩檻花香翠輦移。鬆樹盤空皆偃蓋，柳枝拂地更垂絲。迷樓不獨江都恨，鳥竄龍沙更可悲。（《槎翁集》）
〔原〕　王廷相《帝京》詩：帝京南面俯中原，王氣千秋湧薊門。渤海東波連肅慎，太行西脊引崑崙。九皇天運坤維奠，萬國星羅北極尊。堯舜昇平見今日，按圖形勝不須論。（《家藏集》）
〔原〕　吳國倫《燕京篇》：擬賦燕京勝，三都未足誇。霸圖雄雁塞，古戍扼龍沙。北穀回陽令，西山擁帝家。天平恆嶽迥，地險薊門賒。秦楚慚雞口，侯王屬犬牙。重城開禦氣，雙闕倚明霞。芳樹華陽館，高台易水涯。談天曾碣石，望海即琅琊。帶甲環三輔，梯航走八遐。風雲森劍佩，雨露足桑麻。紫陌新豐酒，紅樓宛洛花。輕塵飛白練，旭日麗青緺。雪色並兒劍，星杓漢使槎。羽林矜節俠，戚裏競紛奢。接軫趨長樂，揚鞭過狹斜。悲歌聞擊築，斥堠警鳴笳。七校傳清蹕，諸陵望翠華。豎儒何寂寞？抱影獨長嗟。（《甔甀洞稿》）
〔原〕　陶望齡《帝京篇》：地軸幽燕壯，星辰北極尊。向明開帝服，麵勢敞天門。天門帝服何雄麗，到處煙花夾朱第。崔嵬古台黃金築，迢遞離宮白玉砌。儲胥百萬護嚴更，十二交衢繞鳳城。見啟北門封將校，新開左掖召儒生。連艘千里吳陵粟，擐甲三營突騎兵。旗亭分隊起，輦路入雲平。扼車隱隱闐街轉，流汗窮冬氣猶喘。說劍相邀過慶卿，談天何處逢騶衍。走馬東門繡陌新，角弓珠彈鬥芳春。曾持紫綺裁行帳，共屑栴檀作遠塵。七貴豪奢何不有？材官導前蹶張後。蘭錡分將禦仗陳，椒房自合君恩厚。董家小兒元賣珠，霍氏大奴公使酒。榮華銷落須臾事，盛滿尋常多怨忌。但見交遊去翟公，空傳丞相過車騎。由來破甑難重炊，由來素髮難復緇。千金處囊意氣盛，一朝脫手為人欺。君看世事共如此，獨傍悲歌高漸離。（《歇庵集》）
〔原〕　徐熥《帝京篇》：文皇定鼎都燕冀，《三輔黃圖》誇壯麗。九重宮闕何嵯峨，百二山河咸拱衛。五鳳高樓逼太清，六龍禦宇泰階平。瞳龍曉日升金闕，縹緲紅雲擁玉京。玉京金闕倚天開，隱隱鑾輿復道來。雲迷翠幰依龍袞，露滴金莖泛羽杯。平明長樂鍾聲響，九天日月開仙仗。豸史台中聽曉烏，虎賁階下朝鞭象。月照彤墀環佩齊，風生青瑣旌旗揚。高台突兀比章華，上苑紆回同博望。我家京洛何煌煌，山河錦繡軼隋唐。反舌文身俱稽顙，雕題黑齒盡梯航。三載公車計偕吏，嚴樂鄒枚乘傳至。黃紙承恩金馬門，綠衣賜宴慈恩寺。敕賜當街上五花，金鞭絡繹更堪誇。市中春色濃如錦，身上宮袍爛似霞。妝台舞榭層雲裏，粉白蛾黃兼皓齒。怙寵翻令女伴憎，承歡卻得天顏喜。更有中涓美少年，朱顏白皙珥貂蟬。當筵解唱霓裳曲，出直常揮碧玉鞭。一代豪華稱戚裏，回天轉日誰能比？薄暮酣歌閶闔門，平明取醉新豐市。繁華三五上元燈，蜀錦吳綾結作棚。任從玉漏催銀燭，不顧銀河轉玉繩。馬上佳人金絡索，筵前公子玉壺冰。懸得華燈燈七寶，構成綺閣閣千層。中宵露冷羅衣濕，姣童兩兩當筵立。夜永寧愁鳳腦殘，寵移豈顧龍陽泣。侯家繡柱玉盤龍，朝朝鼎食奏歌鍾。翠翹金鳳三千隊，畫閣雕闌十二重。繡枕春宵開菡萏，羅幃夜月絢芙蓉。五侯七貴豪華客，油壁香車過柳陌。花前調笑片時春，百萬黃金輕一擲。春風日日恣遨遊，北裏南鄰樂未休。玉顏到處堪回轍，珠箔誰家不上鉤。青錢多買醉，紅袖暗藏鬮。投來青玉案，費盡錦纏頭。蹁躚紅袖人如玉，豔舞嬌歌歡不足。琥珀深杯醉玉樓，珊瑚寶樹羅金穀。灼灼桃花兩頰紅，娟娟柳葉雙眉綠。愁縈弱水遠重重，夢繞巫山高六六。王孫公子好遊閑，往來射獵向西山。驅將鷹犬垂鞭去，射得狌狸帶箭還。九衢三市相迤邐，車塵白日連天起。六郡良家盡錦衣，四方賈客多紈綺。錦衣紈綺競豪奢，結俠追歡意氣賒。論交半是蕭朱輩，託命多於趙李家。華堂宴會春風繞，一派弦歌聲嫋嫋。香氣頻聞寶鴨熏，漏聲忘卻銅龍曉。春來春去自年年，聽盡笙歌與管弦。但知芳草春風滿，誰識鶯花歲序遷。自古奢華豈能久？轉眼紅顏成白首。往日堂前羅異花，於今門外生衰柳。世事悠悠未可知，桑田滄海須臾期。金張許史今何處，富貴驕奢空爾為。（《幔亭集》）
〔增〕　李攀龍《燕京篇》：燕京豪俠地，杯酒為君陳。雙闕西山下，諸陵北海濱。薊門行雨雪，黍穀變陽春。騶衍初臨碣，荊軻故入秦。黃金來駿馬，白璧售佳人。定鼎從先代，千年正紫宸。（《滄溟集》）
〔補〕　李益《幽州》詩：征戍在桑乾，年年薊水寒。殷勤驛西路，北去向長安。（《萬首唐人絕句》）
〔補〕　李源道《燕中懷古》詩：燕王墓上草離離，郭隗台前對落暉。戰國山川秋氣壯，中原豪傑曉星稀。乾坤納納無人識，南北年年有雁飛。說與盧溝橋畔柳，安排青眼送人歸。（《元詩體要》）
〔補〕　孟思詩：箕尾分星野，軒轅肇帝墟。燕山蟠王氣，瀛海帶宸居。西北饒兵馬，東南富國儲。太平茲樂土，非夢亦華胥。（《龍川集》）
〔補〕　陳泰《朔方歌》：朔方大野何寥哉！悲風慘憺從天來。初如巨壑吼陰浪，忽似晴空打怒雷。嚴風吹霜石為裂，淅瀝飛沙砭人骨。萬里書生二十餘，匹馬來為朔方客。朔方之人膽如鬥，不鬥才華鬥身手。無復悲歌慷慨聲，猶能使氣屠雞狗。憑高仰視太行山，山氣空濛紫翠間。東西日月自吞吐，今古煙雲相往還。太行勢盡西山起，鳳舞龍蟠聳神偉。昨夜燕支雪作團，散落飛花漢宮裏。朔方猛士氣淩雲，白首防邊未策勳。馬上相逢淚如瀉，嗟我何為朔方野？（《所安遺稿》）
〔補〕　程旦《幽燕行》：太行亙西天，薊門控東海。山川何雄深，烈士多慷慨。千金重然諾，九死誌無悔。憶昔荊軻子，英風赫如在。醉挽高漸離，悲歌燕市間。旁觀若無人，乃復涕汍瀾。太子跽避席，頃刻不遑安。朝送易水歌，夕入函谷關。秦王殿上走，群臣仗下喧。把袖誌莫遂，負劍已喪元。立名輕其身，報德安足言！至今少年者，甲騎獵平原。結客滹沱陰，剽吏長安道。殺人若刈麻，攫金如糞草。鼓鍾常達旦，終歲常醉飽。自視七尺軀，焉能牖下老？（《新都秀運集》）

