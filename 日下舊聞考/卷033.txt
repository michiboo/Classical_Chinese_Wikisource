〔臣等謹按〕　明初燕邸仍西宮之舊，當即元之隆福、興聖諸宮遺址，在太液池西。其後改建都城，則燕邸舊宮及太液池東之元舊內並為西苑地，而宮城則徙而又東。我朝定鼎，凡前明弊政剗除務盡。宮殿之制，概從簡樸，間有興葺，或僅改易其名。今謹就朱彝尊原書各條下略為標識，其詳已恭載《國朝宮室》卷內，不復綴雲。
〔原〕　十二年十一月，燕府營造訖工，繪圖以進。其制，社稷、山川二壇在王城門之右。王城四門，東曰體仁，西曰遵義，南曰端禮，北曰廣智。門樓廊廡二百七十二間，中曰承運殿，十一間。後為圓殿，次曰存心殿，各九間。承運殿之兩廡為左右二殿，自存心、承運周圍兩廡至承運門，為屋百三十八間。殿之後為前、中、後三宮，各九間，宮門兩廂等室九十九間。王城之外，周垣四門，其南曰靈星，餘三門同王城門名。周垣之內，堂庫等室一百三十八間，凡為宮殿室屋八百一十一間。（《明太祖實錄》）
〔原〕　永樂十四年八月，作西宮。初，上至北京，仍禦舊宮。及是將撤而新之，乃命作西宮，為視朝之所。中為奉天殿，殿之側為左右二殿。奉天殿之南為奉天門，左右為東西角門。奉天門之南為午門，午門之南為承天門。奉天殿之北有後殿，有涼殿、暖殿及仁壽、景福、仁和、萬春、永壽、長春等宮。十五年六月，建郊廟。十一月，建乾清宮。（《明典彙》）
〔臣等謹按〕　明永樂四年，詔以明年建北京宮殿。十四年八月，作北京西宮。十一月，詔群臣議建北京。十八年，詔改京師為南京，北京為京師。十一月，以遷都北京詔天下，是月北京郊廟宮殿成，見《明史》本紀。
〔原〕　永樂十五年，鼎建北京宮殿，有瑞靄浮空，金水橋河冰凝結浮圖諸象。又慶雲呈采，團圞如日，正當御座中，且現五色天花。於是大小臣工咸為歌頌，有《聖德瑞應詩》二十卷。（《萬曆重編內閣藏書目錄》）
〔原〕　文皇將營北京宮殿，時有神木出四川馬湖山中，命禮部尚書建安鄭賜齎香帛往答神庥焉。（《遵聞錄》）
〔臣等謹按〕　明永樂四年，分遣大臣采木於四川、江西、湖廣、浙江、山西。所遣往四川之尚書宋禮言，有數大木一夕自浮大穀達於江。天子以為神，名其山曰神木山，遣官祠祭。見《明史》本紀。
〔原〕　初，燕邸因元故宮，即今之西苑，開朝門於前。元人重佛，朝門外有大慈恩寺，即今之射所。東為灰廠，中有夾道，故皇牆西南一角獨缺。太宗登極後，即故宮建奉天三殿以備巡幸受朝。至十五年，改建皇城於東，去舊宮可一里許，悉如金陵之制，而宏敞過之。（《春明夢餘錄》）
〔原〕　既遷大內，東華門之外逼近民居，喧囂之聲至徹禁。至宣德七年，始加恢擴。移東華門於河之東，遷民居於灰廠西之隙地。（《湧幢小品》）
〔原〕　皇城外圍牆三千二百二十五丈九尺四寸，其門凡六，曰大明門，曰長安左門，曰長安右門，曰東安門，曰西安門，曰北安門，俗呼曰「厚載門」，仍元舊也。牆外紅鋪七十二。登聞鼓院在長安右門外。紫禁城內牆南北各二百三十六丈二尺，東西各三百二丈九尺五寸，其門凡八，曰承天門、曰端門、曰午門，即俗所謂「五鳳樓」也，東曰左掖門，西曰右掖門，再東曰東華門，再西曰西華門，向北曰玄武門，牆外紅鋪三十六。（《春明夢餘錄》）
〔臣等謹按〕　明代宮室各門名雖仍沿元舊，似俱移置東偏，稍加恢擴。其登聞鼓院，今在西長安門外，屬通政司。詳官署門。
〔原〕　正德辛巳，上入繼大統，至京城外行殿。楊廷和請上由東安門入居文華殿，上箋勸進，擇日登極。上從行殿受箋，由大明門入，日中登極。（《明倫大典》）
〔原〕　聖母將至，禮部議由東安門入，再議由大明左門入。張璁曰：「雖天子必有母也，焉可由旁門入乎？」聖母至，由大明中門入。（同上）
〔原〕　進大明門次為承天之門，天街橫亙承天門之前。其左曰東長安門，其右曰西長安門。凡國家有大典則啟大明門出，不則常扃不開。每日百官奏進，俱從二長安門入，守者常數十百人，皆禁軍也。（《長安客話》）
〔臣等謹按〕　承天門又折而東曰長安左門，折而西曰長安右門。見《明史·輿服志》。
〔原〕　在京法司遇會官審錄重囚，俱於承天門東西，分為四行列坐。公、侯、駙馬、伯列於東班前行，都督等官列於東班後行，尚書、都御史、侍郎等官列於西班前行，通政使、大理寺佐貳官並六科掌科事給事中列於西班後行。（《明憲宗實錄》）
〔臣等謹按〕　明之承天門，順治八年重建，改為天安門。今秋讞大典仍在天安門外西朝房，即刑部三法司值班處也。
〔原〕　隆慶戊辰五月，考選庶吉士。在金水橋南，設幾北向，幾上各帖姓名。（《穀城山房筆麈》）〔原〕　隆慶五年二月，浚金水河。（《明穆宗實錄》）
〔原〕　大明門內曰承天之門，其內之東一門內則太廟也，西一門內則太社太稷也。（《蕪史》）
〔原〕　成化元年三月，命工部尚書白圭董造承天門。（《明憲宗實錄》）
〔原〕　頒詔例置詔於櫝，係以繩，自承天門縋下。（《國史唯疑》）
〔原〕　太廟在闕之左，永樂十八年建。前正殿翼以兩廡，後寢殿九間，間一室，主皆南面，幾席諸器備。嘉靖十一年，中允廖道南請建九廟，上從其議，撤故廟，祖宗各建專廟，合為都宮，因舊廟新之。太祖居中，文皇世廟在太廟東北，居六廟上，昭穆六廟列太廟左右，廟各有殿，殿後有寢，藏主。太廟寢後別有祧寢，藏祧主。太廟門殿皆南向，群廟門東西向，內寢殿皆南向。十五年十二月，九廟成。二十年四月，雷火，八廟災，惟睿廟存。因重建太廟，復同堂異室之制。二十四年七月，新廟成，正殿九間，內貯諸帝後冕旒冠帶，櫃而藏之，祭則陳設。東西側間，設親王功臣位，前為兩廡，東西二燎爐，東燎列聖親王祝帛，西燎功臣帛。南為戟門，門之左為神庫，右為神廚，又南為廟門，門外東南為宰牲亭，南為神宮監，西為廟街門。正殿後為寢殿九間，奉安列聖神主，皆南向。又為祧廟五間，藏祧主，皆南向。時享於四孟，祫於歲除。（《春明夢餘錄》）
〔原〕　太廟規制：中室太祖高皇帝孝慈高皇后，東第一室成祖文皇帝、仁孝文皇后，西第一室睿宗憲皇帝、慈孝獻皇后，東第二室武宗毅皇帝、孝靖毅皇后，西第二室世宗肅皇帝、孝潔肅皇后，東第三室穆宗莊皇帝、孝懿莊皇后，西第三室神宗顯皇帝、孝端顯皇后，東第四室光宗貞皇帝、孝元貞皇后，西第四室熹宗悊皇帝。其祧殿所藏：德祖元皇帝後、懿祖恆皇帝後、熙祖裕皇帝後、仁祖淳皇帝後、仁宗昭皇帝、誠孝昭皇后、宣宗章皇帝、孝恭章皇后、英宗睿皇帝、孝莊睿皇后、憲宗純皇帝、孝貞純皇后、孝宗敬皇帝、孝康敬皇后。東廡侑享諸王十五人，西廡侑享功臣十七人。（《太堂記》）
〔朱彝尊原按〕　此乃崇禎時太廟規制。蓋終明之世，廟祀皆一帝一後，後惟元配。
〔原〕　嘉靖四年四月，光祿署丞何淵請於太廟內立世室，以獻皇帝與祖宗同享太廟。禮部尚書席書等以為不可，有旨集廷臣再議。於是吏部尚書廖紀、武定侯郭勳、給事中楊言、御史葉忠等咸謂：「皇上孝心無窮，禮制有限，臣等萬死不敢以非禮誤陛下。」上曰：「世室之建，自古有之。朕膺天命，入紹大統，皇考百世之室，胡為不可？」遂命大學士費宏、石缶，太監張佐等，即太廟左隙地立廟，其前殿後寢一如太廟製，定名「世廟」雲。已而席書上言：「擇地以稱廟，所別者出入不與太廟同門，位處不與太廟並列，祭用次日，使敬心不分於所尊，廟欲稍遠，使樂聲不聞於列祖，尊尊親親可兩全矣。神路宜由闕左門出入。」何淵復奏當與廟街同門，費宏、賈詠、石缶皆以為不可。上不聽，命由廟街門。五年九月，世廟成，上自觀德殿奉獻皇帝神主於世廟。十一年三月，中允廖道南請建九廟。十四年正月，諭大學士李時等曰：「世廟迫近河水，今擬重建於太廟左方。」命於太廟東南隙地相度。二月初建九廟，十五年十一月九廟成。十二月，奉安太祖列帝後神主。十七年六月，揚州府通州同知致仕豐坊上疏，請建明堂，加尊皇考獻皇帝廟號稱宗，以配上帝。疏下禮部集議。尚書嚴嵩言：「明堂、圜丘皆以事天，今大祀殿在圜丘之北，正應古方位，明堂秋享之禮即此可行，不必更建。至於侑享以父配之，自漢、唐、宋諸君莫不皆然。錢公輔、司馬光、孫忭所論又主祖宗之有功者，今以功德則宜配文皇，以親則宜配獻皇帝。若稱宗之議則未有稱宗而不祔太廟者，恐皇考在天之靈亦所不安。」復命集議。嵩乃言：「考秋享成物之旨，嚴父配天之文，皇考配享，允合周道。」戶部侍郎唐胄上疏力爭，上留中不發，乃設為臣下奏對之辭，作明堂或問以示輔臣，特黜胄為民。上又諭蒿曰：「國家之興，始於高皇帝，而中定艱難，則文皇宜同稱祖號。皇考獻皇帝宜薦宗稱帝。」嵩復上議：「太祖即位，仁祖雖自布衣，必享天下之祀。皇考固獨闕焉，聖心必有所不安。」又言：「文皇帝再造鴻業，概以宗稱，於義未盡，尊稱為祖，聖見允宜。」嵩奏出，群臣無復異議，大學士夏言擬太宗為烈祖孝皇帝，上定為成祖，恭上廟號，尊文皇帝為成祖，皇考為睿宗獻皇帝，祔於太廟。（《明典彙》）
〔朱彝尊原按〕　大禮之議，張文忠倡之，席文襄附和之。其初合在廷之諍臣伏闕號哭，不能回。迨其後建世室，配天祔廟，兩公非不力爭，亦不能奪何淵、豐坊之邪說，論世者咎終歸於始倡和之人，此謂逢君之惡，其罪大。君子於議禮之際，尤不可不慎也。
〔原〕　奉先殿在神霄之東，殿九室如廟寢製。國有太廟，以象外朝，有奉先殿，以象內朝。每室一帝一後，如太廟寢殿，其祔祧迭遷之禮亦如之。凡祀方丘、朝日、夕月、冊封、告祭及忌辰在焉，餘皆於太廟行之。永樂三十五年始作。（《春明夢餘錄》）
〔臣等謹按〕　明洪武間，以太廟時享未足以展孝思，復建奉先殿於宮門內之東。成祖遷都北京，建如製。見《明史·禮樂志》。
〔原〕　奉先殿薦新品物：正月韭菜、生菜、薺菜、雞子、鴨子，二月芥菜、苔菜、蔞蒿、子鵝、新冰，三月茶、筍、鯉魚、鵪鶉，四月彘豬、雉雞、青梅、王瓜、杏子、櫻桃、白酒，五月小麥麵、沙糖、紅豆、嫩雞、桃子、大麥、茄子、李子、來禽、蒜苔、煮酒，六月冬瓜、甜瓜、西瓜、蓮蓬。七月葡萄、棗子、鮮菱、雪梨、芡實，八月茭白、嫩薑、鱖魚、鮮藕、粳米、粟米、穄米、芋苗，九月鯿魚、小紅豆、沙糖、栗子、橙子、石榴、柿子、生酒，十月山藥、蜜、活兔、柑子、橘子、米糕、豆腐、蓼花米糖、細糖、銀魚子、鱭魚、魚凍，十一月蕎麥麵、紅豆、沙糖、甘蔗、獐子、天鵝、鹿、雁，十二月菠菜、鯽魚、白魚、風鯽魚。（《光祿寺志》）
〔原〕　奉先殿供養：初一日卷煎，初二日髓餅，初三日沙爐燒餅，初四日蓼花，初五日羊肉肥麵角兒，初六日糖沙餡饅頭初七日巴茶，初八日蜜酥餅，初九日肉酥油，初十日糖蒸餅，十一日蕩麵燒餅，十二日椒鹽餅，十三日羊肉小饅餃，十四日細糖，十五日玉茭白，十六日千層蒸餅，十七日酥皮角兒，十八日糖棗糕，十九日酪，二十日麻膩麵，二十一日蜂糖糕，二十二日芝麻燒餅，二十三日卷餅，二十四日熝羊蒸卷，二十五日雪糕，二十六日夾糖餅，二十七日兩熟魚，二十八日象眼糕，二十九日酥油燒餅，三十日糖酥餅。（同上）
〔補〕　舊例北京奉先殿供薦：二月子鵝，江寧縣辦解；三月鮮筍，四月梅子，皆南京園戶辦；七月雪梨，宣城縣解；八月茭白，南京池戶辦；九月香橙，南京園戶辦；十月柑子、橘子，吳縣辦；十一月甘蔗，錢塘、仁和二縣辦解。萬曆九年，南京太常寺卿沈節甫以子鵝道遠，抵京已非子鵝，雪梨采自秋前，裝運色味易變，不如在京河間所產。議子鵝別派大興、宛平二縣，雪梨派河間，敕下禮部行太常光祿議覆未報。二十四年九月，南太常寺卿楊時喬請移文應天府取鵝梨價銀至京買子鵝，河間買梨。進獻。（《南京太常寺志》）
〔臣等謹按〕　《明史·禮樂志》，弘治十七年，吏部尚書馬文升言南京進鮮船本為奉先殿設，挽夫至千人，沿途悉索。今揚、徐旱，願減省以蘇民困。據此，則前明奉先殿供薦亦未免過繁矣。
〔原〕　嘉靖六年三月，移建觀德殿於奉先殿之左，改稱崇先殿，奉安恭穆獻皇帝神主。（《明世宗實錄》）
〔臣等謹按〕　嘉靖二年，葺奉慈殿為觀德殿。五年，以觀德殿窄隘，欲別建於奉先殿左。尚書趙瓚謂不可，不聽，乃建於奉先殿之東曰崇先殿。見《明史·禮志》。
〔原〕　孝肅紀皇后甍，禮不得祔廟，乃於奉先殿右特建奉慈殿別祀之。嘉靖十五年，並祭於奉先殿，罷奉慈享薦。（《春明夢餘錄》）
〔原〕　景神殿在太廟東北，奉藏列聖御容，歲六月六日太常寺吉服詣殿曬晾。（同上）
〔臣等謹按〕　嘉靖十三年，命易承天家廟曰隆慶殿。十五年，以渠道遷世廟，更號曰獻皇帝廟，遂改舊世廟曰景神殿，寢殿曰永孝殿。見《明史·禮志》。
〔補〕　嘉靖二十三年夏，建造九廟。大柱石磉取諸西山。每石用騾二百頭拽，二十五日至城。（《暖姝由筆》）
〔臣等謹按〕　《明世宗本紀》：嘉靖二十年四月辛酉，九廟災，毀成祖仁宗主。二十四年七月，以廟建禮成，百官表賀。亦見《明史·禮志》。
〔原〕　崇禎十六年仲夏，大雨沾衣如血，雷霆通夕不止。次日見太廟神主或橫或倒，諸銅器為雷火所擊，融而成灰。六月二十三夜，雷震奉先殿廟脊鴟吻碎，中有劍削拔去，不知落在何所。廟門玲瓏雕刻處皆損壞，有龍爪痕。太監蘇允寧換鴟吻比前減小，上不悅，降允寧級。（《綏寇紀略》）
〔原〕　崇禎十六年夏，一夕大雨霹靂起奉天殿中，詰朝視之，殿門俱開，門前白石為雷火所燔，有蟠龍痕。門上金鋪龍爪印其上，爪所著處金皆熔化，中官馬從龍雲。（《艮齋筆記》）
〔原〕　社稷壇在闕之右，與太廟對。壇製二成，四面石階各三級，上咸用五色土隨方築之。壇西砌瘞位，四面開欞星門，西門外西南建神庫，庫南為神廚，北門外為拜殿，外天門四座，西門外為宰牲亭。（《春明夢餘錄》）
〔原〕　洪武元年，上親祭大社、大稷。大社設正位在東，配以后土西向，大稷設正位在西，配以後稷東向，各用玉兩邸，幣黑色，牲用犢一、羊一、豕一，籩豆各十。（同上）
〔原〕　居中巍然而向明者午門也，鍾鼓在焉，曰左掖門，曰右掖門。（《蕪史》）
〔原〕　午門之內曰皇極門，左曰弘政門，右曰宣治門，旁曰歸極門，曰會極門。皇極門內東曰文昭閣，西曰武成閣。上曰皇極殿，中曰中極殿，後曰建極殿，所謂三大殿也。中極滲金圓頂，如穿堂之制，建極殿後曰雲台門，東曰後左門，西曰後右門，亦名曰平台。又東則景運門，西則隆宗門，中則乾清門，上則為乾清宮。崇禎八年八月初四日，題敬天法祖牌懸於內。東暖閣曰昭仁殿（先名弘德），西暖閣曰弘德殿（先名肅雍）。左曰日精門，門之北西向曰端凝殿。右曰月華門，門之北東向曰懋勤殿。左小門曰龍光，右小門曰鳳彩。西禦憩房，萬曆中更壽安居。乾清宮後披簷東曰思政軒，西曰養德齋。中圓頂則交泰殿，上則坤寧宮，皇后所居。坤寧東露頂曰貞德齋，西露頂曰養正軒，東披簷曰清暇居，北圍廊曰遊藝齋，左曰景和門，右曰隆福門，再北左曰端則門，右曰基化門，便接瓊苑左右門矣。此中一路之大略也。乾清宮門後過日精門之東曰崇仁門（先名迎祥），稍南則曰奉慈殿，萬曆中改東裕庫曰弘孝殿，崇先殿改為神霄殿。日精門往北曰順德北門，則東一長街也。再北向西與龍光門斜對者曰咸和左門（先名百福門），向南者曰景仁宮（先名長寧）。其東則東二長街也。南首麟趾門（先名壽春），北首千嬰門（先名慶安），麟趾門之東曰延禧宮，曰怡神殿，再東曰嘉德左門，再東曰蒼震門。咸和左門之北向西與景和門相對者曰廣和左門，向南者曰承乾宮（先名永寧），東宮貴妃所居。東二長街之東曰永和宮（先名永安），廣和左門之北向西與端則門對者曰大成左門（先名長慶），向南者曰鍾粹宮（先名咸陽），皇太子所居。前殿曰興隆宮，後殿曰聖哲殿，其後小院曰龍德齋。東二長街之東曰景陽宮（先名長陽），千嬰門之北並列者則乾東之房五所，宮正司六尚局皆在乾清宮之東。此東一路之大略也。乾清宮門後過月華門之西曰遵義門（即膳廚門），向南則養心殿，西南則祥寧宮，宮前向北者曰無梁殿，嘉靖中煉丹藥之所。月華門之西南者曰隆道閣，原名道心閣（即皇極閣），下曰仁德堂，閣東曰忠義室，曰蕩蕩門（先名會極），曰義平門（先名歸極），西南則慈寧宮矣。月華門往北曰順德右門，則西一長街也。再北向東與鳳彩門斜對者曰咸和右門（先名廣安），南者曰毓德宮，原名安樂宮，後又改永壽宮，則西二長街也。北首曰百子門，南首螽斯門，西曰啟祥宮（原名未央），宮內一石坊，北曰「聖本肇初」，南曰「元德永衍」（先曰「貞源茂始」，「慶澤無終」），蓋興獻帝所生之地。再西曰嘉德右門（先名景福），曰隆德殿（即元極寶殿），祀三清神。左有容軒，右無逸齋，配殿左曰春仁，右曰秋義。再西北曰英華殿（先名隆禧），有菩提樹二株，北則北角井，再西則咸安宮（先名咸熙），咸和右門之北向東與興福門相對者曰廣和門，南向者曰翊坤宮（先名萬安），西宮貴妃所居。西二長街之西曰長春宮（更永寧，後仍改長春宮），廣和右門與基化相對者曰大成右門，向南者曰儲秀宮（先名壽昌），西二長街之西曰咸福宮（先名壽安），又後則乾西之房五所。此西路之大略也。坤寧宮所謂中宮也，宮後則為後苑，欽安殿在焉，曰天一之門，萬春亭、千秋亭、對育軒（更名玉芳軒）、清望閣、金香亭、玉翠亭、樂誌齋、曲流館、四神祠，有假山曰堆繡山，山上亭曰禦景亭。東西二池有亭，東曰浮碧，西曰澄瑞。萬曆十一年，毀觀化殿壘此。東南曰瓊苑左門（一名嘉福），西南曰瓊苑右門（一名隆德），欽安殿後曰順貞門，即坤寧門也。此外則玄武門矣。皇極門之東曰會極門，門東曰文華殿，有精一堂、恭默室、九五齋，殿之後曰玉食館，北曰省愆居，殿之口曰崇本門，殿之後曰刻漏房，銅壺驗時之所。再後則徽音門，曰麟趾門，其內則慈慶殿，又奉宸宮、勖勤宮、承華宮、昭儉宮。麟趾門之東曰關雎左門，再西曰元輝殿，再北朝南者曰寶善門，迤東曰慈慶宮，後門門之外曰奉先殿，即內太廟也，街東則隆祀門，其內則外東裕庫也。又東北並列二門曰履順、蹈和，則一號殿，仁壽宮之門內有噦鸞宮、喈鳳宮，宮妃養老之處。自寶善門亦可通玄武門，其中之門則蓮花門也。皇極門之西曰歸極門，門西曰武英殿，殿西曰大庖，曰尚膳監，東北曰思善門，曰仁智殿，西南曰禦酒房，又北曰慈寧門。嘉靖十五年，以仁壽宮故址並撤大善殿建慈寧宮，過慈寧宮皆內侍直房，再北過長庚橋則玄武門矣。（《春明夢餘錄》）
〔臣等謹按〕　前明宮室規制，本朝多仍其舊，有更易其名者，如皇極門今改為太和門，弘政門今改為昭德門，宣治門今改為貞度門，會極門今改為協和門，歸極門今改為熙和門，廣和左、右門今改為廣生左門、廣生右門，文昭、武成二閣今改為體仁閣、弘義閣，其宏孝、神霄等殿今改建齋宮及毓慶宮。詳見《國朝宮室》。
〔原〕　順天主考，例不賜宴，獨南畿二主考辭朝，賜宴於闕東鬆林，相傳雲遵洪武舊制。（《春明夢餘錄》）
〔補〕　唐人入朝，多侈言花柳之盛。五言詩如王維云：「柳暗百花明，春深五鳳城。」杜甫云：「退朝花底散，歸院柳邊迷。」又云：「冉冉柳枝碧，娟娟花蕊紅。」戴叔倫云：「月沉宮漏靜，雨濕禁花寒。」竇叔向云：「宮花一萬樹，不敢舉頭看。」七言詩如武平一云：「黃鶯未解林間囀，紅蕊先從殿裏開。」賈至云：「千條弱柳垂青瑣，百囀流鶯繞建章。」岑參云：「花迎劍佩星初落，柳拂旌旗露未乾。」杜甫云：「香飄合殿春風轉，花覆千官淑景移。」錢起云：「長樂鍾聲花外盡，龍池柳色雨中深。」皇甫曾云：「曉色漸分雙闕下，漏聲遙在百花中。」張籍云：「寶樹樓前分繡幕，彩花廊下映朱闌。」至宋猶然。故宣和御製《宮詞》云：「禁宮春色最妖妍，桃李扶疏滿眼前。」又云：「才過閣門分曲檻，弄晴繁蕊麗如妝。」蓋自金、元以來，始不復種花柳於闕下矣。明於午門左右采鬆葉為棚，使百官免立風露之下，其制雖善，要不若植花柳之為愈也。（《筆詮》）
〔臣等謹按〕　午門外鬆棚，本朝悉裁去。
〔補〕　文皇帝御用槍有號帶，在午門之五鳳樓，王元美有詩紀之。（《眉公見聞錄》）
〔原〕　程文德《登五鳳樓》詩：六月六日天晶明，九重廣內暴幹旌。金鎖朱扉開鳳閣，禁偶隨仙侶行。復道岧嶢且止，俯視恍入青冥裏。金鍾鼉鼓大十圍，震擊元來聞百里。紫電清霜森武庫，高幢大纛紛無數。中有神祖手執戈，摩挲黯黯生雲霧。赤纓玉勒間駝鞍，歲久神物何媻跚！傳是文皇渡江日，萬斛載寶來長安。祖宗英謨久不滅，輝煌重器遺宮闕。千秋萬代付神孫，張皇廟算恢光烈。平生浪說騎鳳遊，吾今真上鳳凰樓。直須彤管紀勝事，天風吹骨寒於秋。（《鬆溪集》）
〔補〕　華亭沈景陽善卜，永樂中，驛取至京。太宗命於午門上布卦，乃問英國公征南事。景陽占曰：「此大勝之兆，時正午當得捷音。」其時果有飛檄至，報安南平。上大悅，賜鈔幣遣歸故里。（《稗史彙編》）
〔原〕　刑製有創之自明而為前代所未有者，廷杖與東西兩廠、錦衣衛鎮撫司獄是已。是二者殺人至慘而不麗於法，舉朝野之命一聽於武夫、宦豎之手，可歎也！太祖常與侍臣論待大臣禮。太史令劉基曰：「古者公卿有罪，盤水加劍，詣請室自裁，未嘗輕折辱之，所以存大臣之體也。」時侍讀學士詹同侍坐，因取《大戴禮》及《賈誼疏》以進，且曰：「古者刑不上大夫，以厲廉恥也。必如是，君臣之恩禮始可兩盡。」上深然之。洪武六年，工部尚書王肅坐法當笞。太祖曰：「六卿貴重，不宜以細故加辱。」命以俸贖罪。後群臣皆誤許贖俸始此。然永嘉侯朱亮祖父子皆以鞭死，工部尚書夏祥斃杖下，故當時上書者猶以大臣有過惡當誅、不宜加辱為言。宣德三年，怒御史嚴皚、方鼎、何傑等沉湎酒色，久不朝參，遂命枷項以徇，自此言官有枷項者。至正統六年，大臣枷項者為行在戶部尚書劉中敷，侍郎吳璽、陳，祭酒李時勉，是時王振亂政，鞭撻公卿，殿陛行杖，習為故事。成化十五年，汪直誣陷侍郎馬文升、都御史牟俸等，有詔切責給事中李俊等二十七人、御史王濬等二十九人互相容隱不言，各廷杖二十。正德十四年，以諫止南巡杖者舒芬、黃鞏下百三十人，死者陸宸等十一人。嘉靖三年，群臣爭大禮，聚哭左順門，帝大怒，杖五品以下豐熙等一百三十有四人，死者王思等十七人。於時裹瘡吮血，填滿犴狴，此其最酷者矣。嘉靖中年，用法益急，雖大臣不免笞辱。二十三年，宣大總督尚書翟鵬、薊州巡撫都御史朱方以撤防太早，二十九年，總督宣大侍郎郭宗皋、巡撫大同副都御史陳燿以寇入大同，是年八月，刑部侍郎彭黯、左都御史屠僑、大理寺卿沈良才以議兵部尚書丁汝夔獄遲緩，三十一年，戎政侍郎蔣應奎、左通政唐國相以子弟寄名冒功，皆逮杖之。鵬死獄中，方、燿皆斃杖，而黯、僑、良才等杖後即起治事，公卿之辱，前此所未有也。故事：凡杖者以繩縛兩腕，囚服逮赴午門外，每入一門，門扉隨闔。至杖所，列校百人衣襞衣，執木棍林立。司禮監宣駕帖訖，坐午門西墀下左，錦衣衛使坐右，其下緋而趨走者數十人。須臾縛囚定，左右厲聲喝。喝閣棍，則一人持棍出，閣於囚股上；喝打，則行杖；杖之三，則喝令著實打；或伺上意不測，曰用心打，則囚無生理矣。五杖而易一人，喝如前。每喝，環列者群和之，喊聲動地，聞者股慄。凡杖，以布承囚，四人舁之。杖畢，舉布擲諸地，幾絕者十恆八九。刑部尚書林俊遺表諫世宗，略曰：臣聞古者撻人於朝，與眾辱之而已，非欲壞爛其體膚而致之死也，亦非所以待士大夫也。成化間，臣猶見庭撻三五臣，容厚綿底衣，以重氈疊巴，猶臥褥數月，瘀血始消。正德時，逆瑾用事，始令去衣受杖，重傷國體，致釀末年諫止南巡、忠直斃命之慘。幸遇新詔收恤，士氣始回，不意諸臣以議體觸忤，復見此事。似非聖世所宜然。自此或用微文意揣指謫被逮，至因元旦朝賀怒六科給事中張思靜等，各朝服受杖出。四十餘年間，朝士之畢命闕下者益多於前世矣。萬曆六年，以爭首輔張居正奪情，杖編修趙用賢等五人，天下冤之。後帝益厭言者，疏多留中，廷杖寢不用。至天啟四年，司禮監太監王體乾奉敕大審，復開其端，重笞戚臣李承恩以悅魏忠賢，因斃主事萬燝、御史吳裕中於杖下。始，燝等之被杖也，台省爭詣閣救止之，不得。大學士葉向高因疏言以數十年不行之敝政而三見於旬日之間，比者萬燝已亡，林汝翥注文言亦將就斃，廷杖之事萬萬不可再行。後以當問者悉付之鎮撫司，士類受禍其慘，更有不忍言者矣。（《明史·刑法志》）
〔補〕　午門廷杖，司禮監、錦衣衛使分坐左右。列校行杖之重輕，匪獨察二人之語言辨其顏色也。黠者每視其足，足如箕張，則囚可生；靴尖一斂，則囚無生理矣。聞諸惡少年習行杖時，先縛草為二人，一置磚於中，一紙裹其外，俱以衣覆之，杖置磚者視之若輕，徐解而觀，則磚都裂，杖紙裹者視之極重，而紙無傷，能如是則入選。以朝臣之死生，恣閹豎武夫之喜怒，真可歎息痛恨也。（《查浦輯聞》）
〔原〕　海寧查京尹秉彝為諸生時，夢受杖，身在暗室中，仰見一額，懸「天上春回」四字。後任戶科給事中，上疏論嚴嵩父子，詔廷杖六十，謫定邊縣典史，恍憶前夢。因作詩云：「九重天上春回日，二十年前夢裏身。」（《辛齋詩話》）
〔原〕　隆慶元年，吏部尚書楊博等上言：先朝諸臣以建言廷杖死者，若太僕卿楊最，編修王思，給事中薛宗鎧、何光裕、裴紹、張原，御史浦鋐、曾翀、葉經，主事周天佐、伍瑜、臧應奎、殷承敘，凡十三人，應復職贈蔭。上從之。（《明典彙》）
〔原〕　隆慶二年，給事中石星條奏六事，上怒其訕上無禮，廷杖之。上御五鳳樓潛察杖者，中官戒閽吏毋納給事從人。部郎穆文熙恐以杖斃，先以義白緹帥，身自掖蔽。中官共詈之。文熙且詈且掖以出，得不死。（同上）
〔原〕　海鹽鄭少卿履淳為尚寶司丞，隆慶三年疏言：「今之最急莫如用賢，陛下恭默三祀，寧曾召問一大臣，麵質一講官，賞納一諫士乎？」得旨，杖一百。血漬於褲。今其子孫尚置於笥中。（《閭史掇遺》）
〔補〕　楊公繼盛獄具，詔杖一百。或以蚺蛇膽遺之，謂服之可以禦杖。繼盛曰：「椒山自有膽，何必蚺蛇哉！」（《史竊》）
〔補〕　吉水鄒忠介公元標，萬曆初以建言予杖。天啟初，起為總憲，年老矣，入朝而躓。德陵色不怡。先太傅文恪公進曰：「元標在先朝直言受杖，至今筋骨猶負痛也。」上為之改容。（《闡德錄》）
〔臣等謹按〕　明史廷杖，惟以一時之忤付諸閹豎，俾得假威肆毒。自王振、劉瑾用事後，中更數大獄，所設東西廠鎮撫司錦衣衛，羅織慘酷為尤甚。朱彝尊原書備錄其事，以見明之刑政失當，閽寺擅權，其底於滅亡宜也。
〔原〕　獻俘之禮，先一日設御座於午門樓前楹正中。是日早分，遣勳臣告於南郊太廟，教坊司陳設大樂於御路南東西北向，文武各官朝服，刑部堂上官及獻俘官吉服，於御道外東西侍立。上常服御皇極門，鍾聲止，鴻臚卿請上乘輿。樂作，內榼戎裝擁衛前後，排列五鳳樓東西，兩黃蓋扈禦簥登午門樓正中黃幄。升座樂止，鳴鞭，鴻臚寺卿招呼報捷。獻俘官宣奏畢，錦衣衛堂上官招呼拿俘來。將尉引俘至，刑部請付所司行刑。押俘出。群臣稱賀，禮畢駕興。（《愨書》）
〔原〕　上御午樓，獻俘奏事畢。上曰：「拿去。」廷臣尚未聞聲，左右勳戚接者二遞為四，乃有聲，又為八，為十六，漸震為三十二，最下則大漢將軍三百六十人齊聲如轟雷矣。（《湧幢小品》）
〔原〕　崇禎元年，五鳳樓前獲一黃袱，內襲小函一卷，題云：「天啟七，崇禎十七，還有福王一。」內侍晨檢得奏御前。思陵傳巡視皇城各官，究所從來。袁槐眉給諫奏曰：「此事不經，何由得至大內？且臣等巡視俱各未見，而內臣特奏之，安知非奸人所為？如一追究，將來必有造言簧惑聖聽者矣。」上可其奏，立命火之。（《青磷屑》）

