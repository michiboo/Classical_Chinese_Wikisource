經筵講官太子太保東閣大學士兼管刑部尚書事署翰林院掌院學士臣英廉等奉
勅編纂《日下舊聞考》成書，謹奉上進者。伏以
辰居星拱，經天曜帝座之垣；
皇極疇敷，括地誌神畿之府。
考山川而陳風俗，承平統一車書；
彰文物而紀聲明，首善先詳輦轂。蓋九州赤縣，盡聖朝無外之規模；而三輔黃圖，為王者宅中之都會。正體裁於竹素，博聞資廣見重研；考掌故於芸緗，舊帙待新編益煥。瞻雲就日，近光石室之書；索獻徵文，數典壯金臺之色。廣輪式廓，載籍增輝。臣等誠歡誠忭，稽首頓首上言：竊惟星分析木，垣市開躔；地訪空桐，戴匡映極。涿鹿陳雲師之戰，指南而軒帝成都；燭龍曜日御之鄉，宅朔則陶唐命職。禹乘四載，首冀方而畿甸宜尊；商宅五邦，近亳邑而幽并遂合。周室下車之始，封錫薊丘；姬宗列爵以來，強推燕國。召棠勿剪以分藩，鄒黍生溫而吹律。上穀列三邊之郡，創始嬴秦；廣陽築萬載之宮，跡荒炎漢。幕南庭啟，僭名銅馬之門；代北兵精，威壯盧龍之塞。九萬人唐軍瀛莫，節鎮沿隋；十六州晉割燕雲，版章隘宋。耶律會同之世，始建城隍；金源天德之時，增修宮室。迨元大都之設，尚尊總管之名；迄明繼世以還，遂正京師之號。蓋其神皋形勝，天府膏腴，扼四塞以居中，處上遊而馭遠。鬱鍾王氣，龍盤鳳舞之祥；俯視侯封，棋布星羅之勢。萬斛轉東南之粟，財賦遙輸；九關控西北之邊，威稜遠懾。右太行而左碣石，前滄海而後居庸，固已雄視秦州，基恢洛邑。千百國朝宗之盛，簡編宜有成書；億萬年祚世之長，紀載端資博考。然而叢編少確，古籍多湮。《燕國春秋》，第傳名於《墨子》；《幽都圖志》，空著目於《隋書》。管詎窺天，轉滋疑於耳食；錐寧指地，徒自牖於面牆。從未有功成巍煥，識大而識小無遺，治洽蕩平，同軌與同文並盛如今日者也。欽惟皇帝陛下，天亶乾行，日升離照。平泰階而光宅，星雲河嶽之珍符；正鼎位以凝基，風雨陰陽之和會。紹衣纘緒，擴締構於龍興；握紐恢紘，奠綱維於鼇紀。雁臣絕塞，款關而覲展來庭；象譯殊方，闢地而屯開列障。禮樂際百年之會，民物阜昌；圖書集四庫之成，聖明述作。志籍重修一統，山莊更上塞成編；輿經詳定九畿，鎬邑則留都備輯。惟向明首出，天中之景命方新；而典學餘閑，日下之傳聞訂舊。史臣手錄，彝尊著有專書；家學踵成，昆田補其剩簡。謂其功勤摭拾，如膠百衲之琴；嘉其力費爬梳，似集千狐之腋。別一十三門之鱗次，思茹古以涵今；采千六百種於毫端，快枕經而葄史。雄關絕嶂，策屐登臨；名剎高臺，按圖指索。認籀文於甫草，最詳同馬攻車；剔碑版於荒苔，盡訪吉金貞石。道古瀛洲之暇，藤屋芸；曝書長水之鄉，笛漁削稿。然而稱名失實，不無誤寶康瓠；愛博難專，未免見遺荊璞。語洪纖之條貫，掛漏滋多；況方位之遷移，參差互出。景物載劉侗之略，歲月都非；街衢仍張爵之編，闠闤已改。千鈞玉甕，久歸別殿之儲；萬石金鍾，屢易精藍之制。每舊存而新軼，慈仁則寺少雙松；或昔晦而今彰，希憲則堂尋萬柳。成均獵碣，何容別立專門？武庫星謠，詎足登諸大雅？況複羲文軒籙，宜揚糾縵之天章；松棟雲窗，應載輝煌之睿藻。遊豫園林之勝，不宜列以「郊」；清嚴府寺之曹，未可廁諸「城市」。此則拘墟多陋，握鉛槧而難工，臚采雖繁，究瑜瑕之不掩者也。我皇上特命廷臣，重釐舊誌，俾蒐羅於故實，用審定夫曩篇。體製須嚴，在先明其條例；折衷至當，悉仰荷夫綸言。發山經水誌以考詳，合晷景星圖而細勘。九重輪奐，全登宮史之編；三館研摩，譯準國書之字。誌壺天於上苑，文沼靈臺；詳廨宇於諸司，槐廳棘院。通都九市十三門，則轂擊星街；神策五營廿四旗，則翼分卦位。若夫郊壇廟社，學校農桑，敬天法祖之念，欽若常昭，體國經野之謨，釐然具在。一代之典章制度，揚景鑠而頌文明；兆民之舊德先疇，樂清寧而浴膏澤。彼葛洪之雜記，未有聞焉；即應劭之舊儀，方斯蔑矣。而且萬幾遊藝，疑事必稽；乙覽披函，讕言務正。訪遺蹤於瓊島，何關塞外之山；辟迂論於金河，試證井華之水。名更八景，泉豈垂虹；派演萬源，河知號鳳。音隨誤讀，辨傳疑於裂帛之湖；地襲佳名，笑附會於釣璜之渚。鷹臺呼處，荒基莫指仁虞；鷲嶺飛來，示像誰聞天竺？凡此千秋傳信，訂訛悉秉夫聖裁；更以萬象陶熔，即事多形於睿詠。敷陳據典，敬登首見之篇；考核研精，許附下方之案。臣等識慚測海，才愧研京。朵殿雲霞，幸趨蹌於禁近；斗城霄漢，瞻壯麗於宸居。承詔命而兢惶，愧見聞之固陋。發篋浩如煙海，難期竟委窮源；操觚寬以歲時，敢曰事增文減？州居部次，半仍舊貫之辭；類別區分，兩補新題之目。尾躔龍而宿曜，榮光上動星文；骨市駿而風雄，古跡遠追世紀。河山襟帶，金湯之形勢長留；軒陛堂皇，棟宇之經營畢具。分九衢而雄萬雉，駢闐百貨之場；遠六遂而近四郊，環擁五雲之氣。千里封圻斥衍，惟民樂止於京畿；一時官守羈縻，在昔沿名於僑治。邊障則險由天設，榆塞松關；版圖則齒驗生繁，歌衢舞巷。風仍淳樸，漸摩被德化之成；物自蕃昌，華實擅上腴之利。至若瑣文軼事，終《雜綴》而別附《存疑》；加以創例新裁，增《苑囿》而更添《官署》。總其成數，十五類囊括斯全；視彼原書，卌二卷帙贏過半。浸菑時而澤豯養，職方之紀地加詳；環裨海而首神州，騶衍之談天孰據。燦羅胸之典故，應資作賦之才；勝指掌之輿圖，用備洽聞之助。春滿皇州景象，天上恩多；人依帝里光華，長安日近。建銅圭而紀盛，思總括乎九經九緯之全；仰軒鏡以高懸，備多識於一物一名之細。伏願奎照權衡，天言弁冕。頒垂秘閣，采風陳誦訓之書；嘉惠藝林，潤色佐論都之筆。從此拱神京之百二，自合梯航玉帛以偕徠；弼成服者五千，直統侯甸要荒而莫外。太平寰宇，金甌增白阜之圖；廣內承明，玉府煥丹函之秘。臣等無任瞻天仰聖感激屏營之至。謹奉《日下舊聞考》一百六十卷、目錄一卷，隨表恭進以聞。
乾隆四十八年二月初五日奉㫖：知道了。欽此。
