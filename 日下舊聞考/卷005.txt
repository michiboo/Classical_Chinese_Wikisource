〔臣等謹按〕　燕薊為軒黃建都之地，扆山帶海，形勢之雄偉博大，甲於天下。我朝定鼎於茲，鞏億萬載丕丕基，美矣，茂矣。朱彝尊原書形勝門，搜采諸家論著，頗稱該洽，間有徵引未及者，今稍為依類增輯，係於各條之後。
〔原〕　燕東有朝鮮、遼東，北有林胡、樓煩，西有雲中、九原，南有滹沱、易水，民雖不佃作而足於棗栗，此所謂天府者也。（《戰國策》）
〔臣等謹按〕　《國策》謂燕地民不佃作者，此蓋舉當時風俗言之，迨其後耕墾相望，地無遺利。今則皇居建極，封畿內外數千里皆成沃壤，而遼陽、沈陽實為國家邠岐舊疆。帝業所基，盛哉乎神皋奧區，咸慶樂利而登上腴矣。
〔原〕　燕亦渤、碣之間一都會也，南通齊、趙，東北邊上穀至遼東，北鄰烏桓、夫餘，東綰穢貉、朝鮮、真番之利。（《史記》）
〔原〕　燕之涿、薊，富冠海內，為天下名都。（《鹽鐵論》）
〔原〕　燕卻背沙漠，進臨易水，西至軍都，東至於遼，長蛇帶塞，險陸相乘也。（《河圖括地象》）
〔增〕　燕地東有漁陽、右北平、遼西、遼東，西有上穀、代郡、雁門，南得涿郡之易、容城、范陽、北新城、故安、涿縣、良鄉、新昌及渤海之安次，皆燕分也。樂浪、元菟亦宜屬焉。薊，南通齊、趙，渤、碣之間一都會也。（《漢書·地理志》）
〔增〕　東至於海，南迫於河，西距太行，北通榆關、雁門。（《唐六典》）
〔增〕　渤、碣之間一都會。薊縣，燕之所都。渤即渤海，碣即碣石也。（《通典》）
〔增〕　冀州，舜以其分太大，離為幽州，為并州，程其水土與河南等，常重十三。其人沈鷙多材力，重許可，能辛苦。自黃帝後，帝王多居其地。（《新唐書·杜牧傳》）
〔原〕　富弼上仁宗封事云：「鬆亭關、古北口、居庸關為中原險要。又河朔士卒精悍，與他道不類，得其心可以為用，失其心則大可以為患。安得不留意於此而輕視哉！」（《宋名臣奏議》）
〔原〕　冀都山脈從雲中發來，前則黃河環繞，泰山聳左為龍，華山聳右為虎，嵩為前案，淮南諸山為第二重案，江南五嶺諸山為第三重案。故古今建都之地莫過於冀。所謂無風以散之，有水以界之也。（《朱子語類》）
〔原〕　南京戶口三十萬，大內壯麗。城北有市，陸海百貨聚於其中。僧居佛寺冠於北方，錦繡組綺精絕天下。膏腴蔬蓏果實、稻粱之類靡不畢出，而桑柘麻麥、羊豕雉兔不問可知。水甘土厚。石晉末割棄已前，其中番、漢雜鬥，勝負不相當。既築城後，遠望數十里間，宛然如帶，回環繚繞，形勢雄傑，真用武之國也。（《遼志》）
〔臣等謹按〕　今京師地在遼時稱南京，金時稱中都，元時稱大都。此條所引葉隆禮《遼國志》，指遼之南京而言，即燕地也。
〔又按〕　朱彝尊原書引《遼國志》，脫去「水甘土厚」一句，與上文文義不順，且與形勝無涉。謹依《遼國志》增正。
〔原〕　李清臣《議戎策》云：「燕古為瀕山多馬之國，其土莽平，宜畜牧耕稼，其民翹健，便弓矢，習騎射，樂鬥輕死。戰國時為燕，唐為范陽節度。夫燕，一國也；范陽，一鎮也；以一國之力，獨立幾八百年，遂與周室終始，是其力足以捍邊圉也。范陽一鎮之地，宿兵不滿數萬，而奚、遼不能輒苦趙、魏、滄、景者，其力足以製之也。今以天下之力而不勝其勞敝，以天下之地而懍懍常為憂，其故何也？燕國有朝鮮、遼東、雲中、九原、樓煩、易水以為之塞，范陽有盧龍、古北、鬆亭、狐門之要以為之守。用力少而塞之易，此其能以一國一鎮截然中立而不懼也。自石晉割幽、薊、檀、順、媯、儒、武、應、寰、朔、涿、蔚賂戎以市天下，而營、平、易亦陷於遼。阻固阨塞，我皆失之，而劃滄、霸、瓦橋、信安、安肅、廣信、保定、常山、忻、岢嵐、火山、寧化千里平廣之地以為界，戎馬馳突，去來如股掌之上，此天下之所以不勝勞敝而懍懍常為憂也。遼之侵我易，我守之益難，故時平而屯戍之費不得息。遼之覘中國也近，中國備遼之處也多，故力勞而勢益分。間有憂國之將，不過廣塘水而已。使土在其外而為沮洳於腹中，閼河川泉瀆，灌廬墓耕牧之地，包七州廣數百里，東起泥沽海口，西達邊吳澱堆，蒲藻魚蚌生之，而粒食皆漕取於內地。並西山尚缺百里，曾未足限隔戎馬，而邊民喪其業矣。譬之千金之家，患在藩牆之內，不治格鬥攘卻之具，而方施塹閾下以為守，識者從而笑之，塘水是也。」（《宋文選》）
〔原〕　自雄州東際於海，多積水，遼患之，未嘗由此路入。順安軍西至北平二百里，地平廣無隔閡，每由此入。議者以為宜度地形高下，因水陸之便，建阡陌，浚溝洫，益樹五稼，以實邊廩而限戎馬。雍熙後數用兵，岐溝君子館敗衄之後，河朔之民農桑失業，多閑田，且戍兵增倍。端拱二年，以左諫議大夫陳恕、右諫議大夫樊知古等經營之。恕密奏：「戍卒皆惰遊，仰食縣官，一旦使冬被甲兵，春執耒耜，恐變生不測。」營田之議遂寢。（《文獻通考》）
〔原〕　知雄州何承矩上言：「兵家有三陣：日月風雲，天陣也；山林水泉，地陣也；兵車士卒，人陣也。今用地陣而設險，以水泉而設固，建為陂塘，亙連滄海，縱有突騎，何懼奔衝？今順安西至西山，地雖數軍，路才百里，即有丘陵岡阜，亦多川瀆泉源。倘因而廣之，制為塘埭，則可以戢戎騎息邊患矣。」（《太平治跡統類》）
〔原〕　遼使劉六符謂賈昌朝曰：「塘濼何為者耶？一葦可杭，投棰可平。不然，決其堤，十萬土囊遂可得而路矣。」仁宗以問王拱辰。對曰：「兵事尚詭，彼誠有謀，不應以語敵。此六符誇言耳。設險守固，先王不廢也。」（《宋仁宗實錄》）
〔原〕　飛狐、古北之口，所謂險阻也。幽燕割而險阻之地悉歸於遼。今之所恃者不過塘濼耳。自雄、霸以達畿甸，平原易野，健馬疾馳，不半月可至。一有不備，可不為之寒心哉？（《梁谿集》）
〔原〕　從滄州取海上路，以數千艘出輕兵三萬，趨平州，入符家寨口，則咫尺燕薊矣。（《太平治跡統類》）
〔原〕　宋平燕北，群臣表賀有云：「舜肇十二州，始別冀都之壤；周建八百國，首疏召奭之封。當天津析木之交，實上穀、廣陽之勝。形勝有金湯之險，膏腴號陸海之饒。」（《北盟會編》）
〔補〕　端拱二年，將討燕薊，詔群臣各言邊事。宋琪疏上，謂徑路所趨必若取雄、霸直進，未免更有陽城之圍。蓋界河之北，陂澱坦平，北路行師，非我所便。況軍行不離乎輜重，敵來莫測其淺深。慾望回轅，西適山路，令大軍會於易州，循孤山之北、淶水以西，挾山而行，援糧而進。涉涿水，並大房，抵桑乾河，出安祖寨。則東瞰燕城，裁及一舍。此是周德威收燕之路。自易水距此二百餘里，並是沿山，村墅連延，溪澗相接，採薪汲水，我占上遊。東則林麓平岡，非戎馬奔衝之地；內排槍弩步隊，實王師備禦之方。而於山上列白幟以望之，戎馬之來，二十里外可悉數也。桑乾河水屬燕城北隅，繞西壁而轉。大軍如至城下，於燕丹陵東北橫堰此水，灌入高梁河，高梁岸狹，桑水必溢，可以駐蹕寺東，引入郊亭澱，三五日彌漫百餘里，即幽州隔在水南。王師可於州北係浮梁以通，北路敵騎來援，已隔水矣。視此孤壘，浹旬必克。（《宋史》本傳）
〔朱昆田原按〕　繹宋惠安疏，則桑乾河水當日乃在燕城之北，今則深谷為陵，桑乾出山之口不在盧師祠下而在石徑山麓矣。
〔臣等謹按〕　盧溝河惟下遊地平土疏，間有遷徙。至其上遊，則西山崖穀為之鍵束，河循山轉，自西而南，以縈帶都城。明陳全之《蓬窗日錄》謂：「盧溝為京師之朱雀水」，此今昔所同之軌跡也。至如金口故道，考《金史·河渠志》，大定十一年雖有自金口疏導至京城北入濠之議，而其後迄無成功，旋開旋塞。迨元郭守敬等復議開金口河，後亦不果行。蓋以盧溝地形水性，惟利於西南流，設欲強之北行，不能也。即謂金之舊城址大半在今右安、廣寧、阜成三門外西南隅，今昔建製稍有不侔，然以地理度之，盧溝從西山來，亦隻略當其西北隅，未嘗徑至城北。此條原書所引宋琪疏謂盧溝屬燕城北，可決之使與高梁合者，乃當時宋臣未親履燕地之言。籌策之疏，即此可見。而朱昆田原按據此直謂當日盧溝在城北，沿誤滋甚，殊不知盧溝河斷不能與高梁合。且盧師祠與石徑山河之出口雖異，其為西南流則一也。今謹辨證如右。
〔又按〕　淶水以西原本誤作「漆水以西」，今依《宋史》改正。
〔補〕　胡旦上《平燕議》曰：「幽州在北門之外，天時、地利、人事，皆在可伐。歲之所臨，其地受福。今年初秋至六年，鎮在燕分。從今年為備，至來春興師，北兵遇春夏，則旃裘皮履、羊弓塞馬不為用。而中原士卒素不能寒，往北逢暄，筋力勇健。以勇健之士，驅不用之敵，乘福慶之時，討災殃之城，成功立事，在於此矣。幽州之北，皆是山谷，通人馬者不過十處。苟塞斷山路，餘敵在燕，與大軍相持，遷延其時，以度春夏，敵不能熱，有退無前。」（《宋史·儒林傳》）
〔臣等謹按〕　此條原本所引宋胡旦《平燕議》，其規畫當時兵事，語涉誇大，今謹刪正十餘字。
〔增〕　幽州東有朝鮮、遼東，北有樓煩、白檀，西有雲中、九原，南有滹沱、易水。天下果實稻粱靡不畢出。形勢雄傑，真用武之國。（《奉使行程錄》）
〔增〕　幽州地瀕海皆斥鹵沮洳，何承矩謂自陶河至泥沽口屈曲數百里，天設險阻，真地利也。（《文獻通考》）
〔增〕　幽州在渤、碣之間，其地負山帶海，風氣剛勁，自古為用武之地。（《遼史·地理志》）
〔增〕　幽州北七百里有榆關，關東臨海，北有兔耳、覆舟山，山皆鬥絕並海。東北有路，狹僅通車，其旁地可耕種。唐時置東西狹石、淥疇、米磚、長楊、黃花、紫蒙、白狼等戍以扼遼於此。戍兵常自耕食，惟衣絮歲給幽州。久之皆有田宅，養子孫，以堅守為己利。自唐末幽薊割據，戍兵廢散，遼因得出陷平、營。自涿州至幽州百里，人跡斷絕，轉餉常以兵護送。遼多伏兵於鹽溝以擊奪之。莊宗末，趙德鈞鎮幽州，於鹽溝置良鄉縣，又於幽州東五十里築城，皆戍以兵，又於其東置三河縣，由是幽薊之人始得耕牧而輸餉可通。（《五代史·遼附錄》）
〔補〕　幽州之地，左環滄海，右擁太行，北枕居庸，南襟河濟，誠天府之國。而太行之山自平陽之絳西來，北為居庸，東入於海，龍飛鳳舞，綿亙千里，重關峻口，一可當萬，獨開南面，以朝萬國，非天造此形勝也哉！（《讀書一得》）
〔補〕　金世宗將幸金蓮川，梁襄上疏極諫曰：「臣聞高城峻池，深居邃禁，帝王之藩籬也。行宮非有高殿廣宇，城池之固，是廢其藩籬也。燕都地處雄要，北倚山險，南壓區夏，若坐堂隍，俯視庭宇。本地所生，人馬勇健。亡遼雖小，止以得燕，故能控製南北，坐致宋幣。燕蓋京都之首選也，況今又有宮闕井邑之繁麗，倉府武庫之充實，百官家屬皆處其內，非同曩日之陪京也。居庸、古北、鬆亭、榆林等關，東西千里，山峻相連，近在都畿，易於據守。皇天本以限中外，開大金萬世之基而設也。奈何無事之日，越居草萊，愛沙磧之微涼，忽祖宗之大業？此臣所惜也。況欲習武，不必度關，涿、易、雄、保、順、薊之境地廣又平，且在邦域之中，田獵以時，誰曰不可？伏乞陛下回北轅之車，安處中都，則宗社無疆之休，天下莫大之福也。」世宗納之。（《金史》本傳）
〔增〕　燕京地廣土堅，乃禮義之邦。（《大金國志》）
〔原〕　尾、箕之墟，幽、冀之區。鬱鬱蔥蔥，屹乎皇都。峙以西山居庸，繚以涿、易、潞、沽。山川相繆，古今不殊。（《吳禮部集》）
〔原〕　幽燕之地龍蟠虎踞，形勢雄偉，南控江淮，北連朔漠，駐蹕之所非此不可。（《元史》）
〔原〕　至元四年正月，城京師，以為天下本。右擁太行，左注滄海，撫中原，正南面，枕居庸，奠朔方。峙萬歲山，浚太液池，派玉泉，通金水，縈畿帶甸，負山引河。壯哉帝居，擇此天府。（《輟耕錄》）
〔原〕　元主中夏，雖因其邇於陰山以定都，而地形之強實甲天下。撫據全盛，幾將百年，一時文章亦頗有奇氣，未必非山川形勝風氣之觀感有以助之也。（《誠意伯文集》）
〔原〕　天下山川形勝雄偉壯麗可為京都者，莫逾金陵。至若地勢寬厚，關塞險固，總握中原之夷曠者，又莫過燕薊。雖雲長安有崤函之固，洛邑為天下之中，要之帝王都會，為億萬年太平悠久之基，莫金陵、燕薊若也。（《楊文敏集》）
〔原〕　範鎮之賦幽州也，曰：「繩直砥平，博大爽塏。」巴圖魯之傳幽燕也，曰：「虎踞龍盤，形勢雄偉。」以今考之，是邦之地，左環滄海，右擁太行，北枕居庸，南襟河濟，形勝甲於天下，誠天府之國也。究其沿革，唐虞則為幽都，夏、殷皆入冀地，周封堯後於薊，封召公於燕，正此地也。厥後漢曰廣陽，晉曰范陽，宋曰燕山，元曰大興，國朝初謂之北平，而為燕府龍潛之地，尋建為北京，而謂之順天焉。（《博物策會》。按：巴圖魯，滿洲語勇也，舊作「霸突魯」，今譯改。）
〔臣等謹按〕　宋範鎮《幽都賦》作「博大爽塏，繩直砥平」。原書誤作「形勝爽塏」，文義俚率，蓋引《博物策會》之誤也，謹依範鎮原賦改正。又按，《元史·穆呼哩傳》，孫巴圖魯從世祖征伐為先鋒，世祖在潛邸嘗從容語曰：「今天下稍定，我欲勸主上駐蹕回鶻，以休兵息民，何如？」對曰：「幽燕之地龍蟠虎踞，形勢雄偉，南控江淮，北連朔漠，且天子必居中以受四方朝覲。大王果欲經營天下，駐蹕之所非燕不可。」世祖憮然曰：「非卿言，我幾失之。」及即位，卒定都於燕。嘗曰：「朕居此以臨天下，巴圖魯之力也。」《博物策會》誤以為穆呼哩語，今據《元史》改正。（按：穆呼哩，滿洲語禿尖也，舊作「木華黎」，今譯改。）
〔原〕　京師形勝甲天下，扆山帶海，有金湯之固。（《明輿地指掌圖》）
〔原〕　京師負重山，麵平陸，地饒魚鹽穀馬果蓏之利，又轉東南之粟。財貨駢集，天險地利，足製諸邊。汴、洛、關中、江左皆不及也。（《吾學編》）
〔原〕　北京雖號稍東北，南與餉遠，然左滄海，右太行，風氣敦厚，長安之下，此其最也。（《鳳洲筆記》）
〔原〕　洪武初營汴為北京，則亦周公意也，末年東宮營秦，則亦婁敬、張良、藝祖意也，而卒不果，豈天將以待燕耶？成祖之營燕也，當時台諫交口不便，主事蕭儀言之尤峻，豈未識上意所屬耶？成祖曰：「北平之遷，吾與大臣密計數月而後行。」彼書生之見，豈足以達英雄之略哉！（《衣生集》）
〔原〕　張良謂關中用武之地，阻三面而守一面，東製諸侯。今世都燕，亦用武之地，亦阻三面，以一面製天下。前之進無窮，後之退有限，大非關中之比。（《方輿勝略》）
〔原〕　京東負山控海，負山則泉深而土澤，控海則潮淤而壤沃。諸州邑泉從地湧，一決而通，水與田平，一引而至。如密雲縣之燕樂莊，平穀縣之水峪寺、龍家務莊，三河縣之唐會莊、順慶屯地。薊州城北則有黃厓營，城西則有白馬泉、鎮國莊，城東則有馬伸橋夾林河而下，城南則有別山鋪及夾陰流河而下，至於陰流澱，疏渠皆田也。遵化西南，平安城夾運河而下，及沙河鋪地方，又鐵廠湧珠湖以下，至韭菜溝上素河、下素河百餘里，夾河皆可成田。遷安縣北徐流營山下湧出五泉，合流注桃林河，又三里橋湧泉流出澡河，又蠶姑廟湧泉成河與澡河相接，夾河皆可田之地。盧龍縣燕河營湧泉成河，及營東五泉湧漫四出，至張家莊。撫寧縣西台頭營河流亦自燕河營湧泉而來，皆可成田。豐潤縣南則大寨及刺榆坨、史家河、大王莊之地，東則榛子嶺，西則鴉洪橋，夾河五十餘里皆可田。玉田縣青莊塢導河可田，後湖莊疏河可田，三里屯及大泉、小泉，引泉可田。至於瀕海，自水道沽關黑岩子墩起，至開平衛南宋家營之地，東西度之百餘里，南北度之百八十里，皆隸豐潤，其地與吳、越瀕海之沃區相等。昔虞文靖公之議，東極遼海，南濱青徐，瀕海皆可田之地。今豐潤實其中境，欲舉其議行之，茲非其先當致力者乎？蓋先之京東數處，而畿內列郡皆可漸而行也。先之畿內，而西北之地皆可漸而行也。在邊陲則先之薊鎮，而諸鎮皆可漸而行也。至於瀕海則先之豐潤，而遼海以東、青徐以南皆可漸而行也。（《潞水客譚》）
〔臣等謹按〕　朱彝尊原書引明徐貞明《西北水利議》，脫去京東、京北諸水田之地，未免舛略。謹依《潞水客譚》及《明史·河渠志》諸書增正。
〔增〕　燕京易州西北乃金坡關，即紫荊關，昌平之西乃居庸關，順府之西乃古北口，景州東北乃鬆亭關，平州之東乃榆關，即山海關。自後唐屬遼，金人取之，海陵徙都焉。元世祖嘗問劉秉忠曰：「今之定都，惟上都、大都耳，何處最佳？」秉忠曰：「上都國祚近，大都國祚長。」遂定都燕之計。（《春明夢餘錄》）
〔增〕　幽燕自昔稱雄，左環滄海，右擁太行，南襟河濟，北枕居庸，蘇秦所謂天府百二之國，杜牧所謂王不得不可為王之地。蓋真定以北至於永平，關口不下百十，而居庸、紫荊、山海、喜峰、古北、黃花鎮險阨尤著，會通漕運便利，誠萬世帝王之都。（同上）
〔增〕　唐趙德鈞為幽州節度使，於幽之南六十里城閻溝而戍之，又於幽之東五十里城潞縣而戍之，二城乃幽州之門戶也。閻溝即今良鄉，潞縣即今通州。（同上）
〔增〕　京師瀕大海，秦始皇時起黃腄、琅邪之粟，轉輸北河，則海運固已通於茲矣。杜甫謂「漁陽豪俠地，擊鼓吹笙竽。雲帆轉遼海，粳稻來東吳」。又云：「幽燕盛用武，供給亦勞哉！吳門持粟帛，泛海淩蓬萊。」唐時已通吳之粟矣。（同上）
〔增〕　京東至山海關，西至黃花鎮，為關塞者二百一十二，為營堡者四十四，為衛二十二，為守禦所三。設分守參將五於藍河營、太平寨、馬蘭峪、密雲縣、黃花鎮以管攝營堡，謂之關。設守備都指揮五於山海、永平、遵化、薊州、三河以管攝衛所，謂之營。設總兵官一員於三屯營以總鎮焉。關設於外，所以防守；營立於內，所以應援。其制可謂密矣。此所以控禦其形勢者也。（同上）
〔原〕　國家建都燕朔，無論山川峙濯，險甲寰區，而紫荊扼蜚狐之吭，居庸拊上穀之背，山海掣元菟之肘，其因地利而盡人謀，可謂千古碩畫。（《長安客話》）
〔原〕　漢、唐都關中，去邊幾千餘里。今京師北抵居庸，東北抵古北口，西南抵紫荊關，近者百里，遠不過三百里爾。（同上）
〔原〕　漢、唐、宋皆並建兩京。漢、唐以長安為西京，洛陽為東京；宋以汴為東京，洛為西京，其地皆相去不遠。高皇帝定鼎金陵，文皇帝遷都金台，則跨江河南北而各為一大都會。蓋天下財賦出於東南，而金陵為其會；戎馬盛於西北，而金台為其樞，並建兩京，用東南之財賦，會西北之戎馬，無敵於天下矣。（《圖書編》）
〔原〕　京師形勝，以堪輿家論之，玉河之水當直出會南海子，從天地壇前轉東入潞河，方為自然。崇文門外閘河宜塞之，庶幾左臂不斷，此乃帝王建都萬代之計也。（《梓谿集》）
〔原〕　北京青龍水為白河，出密雲南流至通州城。白虎水為玉河，出玉泉山，經大內，出都城，注通惠河，與白河合。朱雀水為盧溝河，出大同桑乾，入宛平界，出盧溝橋。元武水為濕餘、高梁、黃花鎮川、榆河，俱繞京師之北，而東與白河合。（《蓬窗日錄》）
〔臣等謹按〕　酈道元《水經注》雖有高梁，無上源之說。而茲水實承西山玉泉之委輸，為玉河經流。明蔣一葵《長安客話》謂高梁源發西山者是也。乃陳全之《蓬窗日錄》誤分玉河、高梁為二，且以高梁屬之京北諸水，則全屬臆揣，為未經身至者之言。今謹辨證於此。
〔原〕　太行自西來，演迤而北，綿亙魏、晉、燕、趙之境，東極於醫無閭，重岡疊阜，擁護而圍繞之，不知其幾千里也。其東則汪洋大海，稍北乃古碣石，稍南則九河故道，浴日月而浸乾坤。所以界之者又如此其直截而廣大也。況居直北之地，上應天垣之紫微。其對麵之案，以地勢度之，則泰岱萬山之宗，正當其前。夫天之象以北為極，則地之勢亦當以北為極。《易》曰：「艮者，東北之卦也，萬物之所成終而成始也。離，萬物皆相見，南方之卦也。聖人南面而聽，天下向明而治。」孔子曰：「為政以德，譬如北辰，居其所而眾星共之。」今之京師居乎艮位，成始成終之地，介乎震、坎之間。出乎震而勞乎坎，以受萬物之所歸。體乎北極之尊，向乎離明之光，使萬物之廣，億兆之多，莫不麵焉以相見。則凡舟車所至，人力所通者，莫不在於照臨之下。自古建都之地，上得天時，下得地勢，中得人心，未有過此者也。（《大學衍義補》）
〔原〕　京師前挹九河，後拱萬山，正中表宅，水隨龍下。自辛而庚，環注皇城，繞巽而出，天造地設。（《湧幢小品》）
〔增〕　皇居右脅，千山拱護，萬國朝宗。山奧而深，土肥而衍。梁、趙為之腹心，宣、雲乃其肩背。左逵遠走薊、遼，右輔近招並、代。輊前而軒後，居重而馭輕。誠鬱鬱蔥蔥之盛概矣。（《宛平縣志》）
〔原〕　京師扆山帶海，有金湯之固。真定以北，至於永平，關口不下百十，而居庸、紫荊、山海、喜峰口、古北口、黃花鎮險阨尤著。（《職方圖考》）
〔原〕　北京上應北辰以象天極，南面而聽天下，天險地利甲於關中。（《治平略》）
〔補〕　自太行山而北，不知山所限極處，亦如東海不知所窮盡也。（《博物志》）
〔補〕　宣府、大同，藩籬也；居庸、紫荊，門戶也；順天、真定、保定等府州縣，堂室也。藩籬密，斯門戶固；門戶固，斯堂室安。（《漁石集》）
〔補〕　居庸、曹王、大安、黍穀、崆峒之山環抱如箕，而燕城峙其中，其地如掌。（《雞肋集》）
〔補〕　大地之脈，咸祖崑崙，而南北二絡最大。北絡極於幽燕，大河至此入海，與鴨綠江會，東有下沙，此山水一大交會也。其北崇岡千疊，其前坦平，千有餘里，泰山聳於南，誠國家萬年之基也。（《莊渠遺書》）
〔補〕　京東諸州縣地多卑窪，沮洳彌望。或雲可開水田如江南耕耨法，歲收自倍。而徐尚寶貞明特主其說，具在《潞水客譚》。予深是之，乃請旨下近京郡縣，酌量修舉，以尚寶兼憲職董其事。尚寶從河間經始，築堤捍水，乃之薊州，招南兵之習農者，使畫地耕作，仍給之餉。一時農兵大集，墾田以億計，畝收一鍾。撫臣及司道方次第開報。而北人官京師者倡言水田既成，則必仿江南起稅，是嫁禍也，乃從中撓之。御史王之棟疏請罷役，而中官在上左右者多北人，爭言水田不便。上意亦動，召予及同官於皇極門，麵諭以水田當罷。予對言：「高田宜黍麥，下田宜粳稻。今民間遊惰，下田皆棄不耕，荒蕪浸多，故議開墾，非廢已熟之田也。」上云：「荒田可開，水田不可作。」予退而上疏，極陳利便，而上意竟不可回，遂切責尚寶以為擾民，而初議盡格矣。彼中開墾已成，收獲甚富，一聞詔下，盡撤毀堤岸，斥為閑田。垂成之功，廢於一旦，良可惜也。（《賜閑堂雜記》）
〔補〕　《淮南子》謂地有九藪，燕之昭餘祁居一焉。藪者，聚也，王者以聚民蓄國。夫燕，天下之上遊也，甸服西北，控禦東南，若建瓴然。泰嶽峙其南，華山環其右，前則三案重圍，後則九河歸宿，誠四塞之國矣。議者以為漢之邊在北，咸陽去朔方千餘里；唐之邊在西，去吐蕃亦千餘里。今京師關隘，近者百里，遠不過三百里。居庸，吾之背也，紫荊，吾之喉也，卒有急則搤吾之喉而拊吾之背，是殆不然。譬之一身焉，幽燕，天下之元首也，牽左則左肘動，掣右則右掖奮。無事則坐享長河之利以為轉輸，有事則席捲燕趙之兵以為犄角。所謂天下之勢莫重於燕，其以此耶！（《順天府舊志》）
〔補〕　國家建都北平，古為燕國。燕自文公以後，立於強國之間，北迫戎貉，內控齊、晉，又嘗帥師馳逐中原千里之外，此其為費不少矣。蘇秦謂燕東有朝鮮、遼東，北有林胡、樓煩，西有雲中、九原，南有滹沱、易水。即今畿內東西所至，視昔雖狹，而南有渤海、巨鹿，至於邯鄲、濮陽，蓋兼齊、趙之地，長短相互，實亦當之。昔者纖悉出於其國，而今盡仰給於東南，非所以富國息民也。往時何承矩耕水田於河北，虞集議海田於京東，托克托大興營田，西自西山，東至遷民鎮，南起保定、河間，北抵檀、順，皆從佃種。水泉陂塘之跡，門堰捍築之方，召募教授之法，器具工作之資，蜃蛤粟米之富，可以按成式，法往智，數歲之後其效立見。此與轉吳會，漕潞渚，功相十，利相百矣。（《絅齋集》。按：托克托，蒙古語定也，舊作「脫脫」，今譯改。）
〔補〕　給事中魏呈潤疏曰：「《周禮》，幽州藪曰豯養，其川河泲，其浸菑時。冀州藪曰揚紆，其川漳，其浸汾潞。蓋水澤至沃也。國家定鼎於燕，用幽、冀為畿輔，負重山，麵平陸，奧衍之利甲於東南。若疏其上源，自涓滴傳而致之，何田不充，何漕不裕？惟北方不知蓄水，聽其自旱自雨，自盈自涸，而莫之均節。故潦則遍地巨浸，旱則滿眼砂礫，一遇饑歲，比屋倒懸，民之凋敝極矣。誠於平時舉地利而經理之，富民不能供役者，必轉募貧民，則窘者得食，一利也。旱則蓄其流，澇則宣其溢，則瘠產皆化為沃土，二利也。水道與田疇相通，譬咽喉之氣達於肺髒，靡所不通，漕可速濟，三利也。北地種植既多，即粟米芻茭俱將輸於天府，遠可省額外之徵，近可蠲召買之役，四利也。原野有溝有防，高下成塹，盜不敢援弓馳馬，五利也。夫不費太倉之金錢，而坐獲此五利，何憚而不為乎？」（《樞垣疏稿》）
〔補〕　嘉祐五年五月，西上閤門使、英州刺史郭諮上《平燕議》曰：「遼之地自瓦橋關至古北口，地狹民少。自古北口至京，屬奚遼，自中京至慶州，道旁才七百餘家。蓋遼疆土雖廣，人馬至少，儻或南牧，必率高麗、渤海、達靼、黑水、女真、室韋等國會戰。其來既遠，其糧匱乏。臣聞以近待遠，以逸待勞，以飽待饑，用兵之善計。又聞得敵自至者勝，先據便地者佚。以臣所見，請舉慶曆之策，合眾河於塘泊之北界，以限戎馬，然後以景德故事，頓兵自守。步卒十二萬，騎卒三萬，強壯二萬，歲計糧餉百八十三萬六千斛。又，旁河郡邑可由水運以給保州，然後以拒馬車三千，陷馬槍千五百，獨轅弩三萬，分選五將臣，可以備其一來則戰，去則勿追。幽州糧儲既少，遼不可久留，不半年間，當遁沙漠，則進兵斷古北口，塞鬆亭關，傳檄幽、薊，燕南自定矣。」（《宋史》）
〔增〕　中統二年，命平章政事趙璧等率蒙古漢軍駐燕京近郊太行一帶，東至平灤，西控關陝，應有險阻，於附近民內選諳武事者，修立堡塞守禦。（《元世祖本紀》）
〔增〕　大興在昔為召公所封地，春秋戰國時，以燕、代勁兵抗衡秦、楚，亦形勢得也。地氣鬱積，漸盛於金、元，實始建都於此。譬諸天象，大興其薇垣，而九州四海其列宿也歟。（《大興縣志》）
〔增〕　東枕遼海，沃野數千里，關山以外，直抵盛京。氣勢龐厚，文武之豐鎬不是過也。天津襟帶河海，運道咽喉，轉東南之粟以實天庾，通州屹為畿輔要地。北則居庸聳峙，為天下九塞之一。懸崖峭壁，保障都城，雄關疊嶂，直接宣府，尤重鎮也。西山秀色甲天下，寺則香山、碧雲，水則玉泉、海澱，而盧溝橋關門立，即古之桑乾河，京邑之澗也。畿南皆平野沃壤，桑麻榆柳，百昌繁殖。漸遠則瀛海為古河濟交彙處，水聚溪回。若夫萬里河山而都城位北，南向以收其朝拱之勢，梯航車馬，絡繹奔赴，皆自南而北以奉神京，豈非古今第一形勝哉！（同上）

