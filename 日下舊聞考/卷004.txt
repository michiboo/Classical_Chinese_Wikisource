〔增〕　宣和四年春正月，金破遼中京，遼主北走。二月，遼人立燕王淳為帝，金遣人來約夾攻。命童貫為河北、河東路宣撫使，屯兵於邊以應之。且招諭幽燕。六月，兵敗，遂詔班師。秋七月，王黼以耶律淳死，復命童貫、蔡攸治兵，以河陽三城節度使劉延慶為都統製。（《宋史·徽宗本紀》）
〔補〕　唐庚《諭幽燕檄》：我國家運啟漢符，疆包禹跡。際天所覆，無不統臨；盡海以還，悉皆臣妾。措函生於壽域，躋寰宇於聖涯。惟燕督亢之圖，得古幽州之域。鼓刀屠肆，俱懷義烈之風；擊築行歌，咸有英雄之氣。向因石晉，割陷於遼。爰整弔民之旅，不違徯後之期。復千里之關河，拯一方之塗炭。儻能舍逆取順，信賞當倍常科。錄可用之新，蠲無名之暴斂。庶令陷溺，復睹太平。（《眉山集》）
〔原〕　宣和四年九月己卯，郭藥師以涿州來降。以其軍八千隸劉延慶為鄉導。癸未，遼蕭後遣使納款稱臣。（《九朝編年備要》）
〔臣等謹按〕　《宋史·徽宗紀》：九月己卯，遼將郭藥師等以涿、易二州來降。《九朝編年備要》但雲以涿州來降，未免脫漏。
〔原〕　郭藥師初以武勇四軍薦授殿直，從征，積前後功擢守涿州。忽報易州降宋，藥師有意歸順。時四軍蕭幹聞我軍壓境，遂自燕來涿州。藥師以為圖己，乃與張令徽、劉舜臣、甄五臣、龔詵、趙瑄、韓璧謀叛。已決，召蕭幹開宴款密，說其歸宋，謂幹必從。幹怒曰：「豈可背朝廷耶！」藥師念受薦恩，不敢害幹。幹所領軍無多，慮禍及，遽啟鑰而去。藥師召所部諭曰：「天祚失國，天下分崩。宋天子以好生之德，弔民伐罪，重兵已下易州，此男子取金印大如鬥時也。」眾皆響應。遂囚監軍蕭餘慶等，遣團練使趙鶴壽帥精兵八千、鐵騎五百、一州四縣人民奉表來降。表曰：「臣生幽昧之鄉，未被文明之化。常思戴日，何啻望霓。邇者天祚皇帝怠棄鑾輿，越在草莽。萬民無依棲之地，五都有板蕩之危。雖宣宗嗣國，旋致奄忽；女後攝政，尤難撫綏。誠天命之有歸，非人力所能致。臣等縱屬多難，莫生異心。蓋所居父母之邦，不可廢臣子之節。今將所管押馬步軍用申懇悃，伏願皇帝特開天地之恩，許入風雲之會。實所願也，非敢望焉。宣和四年九月十日。」（《燕雲奉使錄》）
〔原〕　蕭後聞常勝軍降，甚懼，召蕃漢百官議曰：「易州高鳳、涿州郭藥師歸宋，大金人馬已入奉聖州。國步艱難，宗社將覆。今與卿等議去就，兩國孰可倚者？納款臣屬，亦無憾也。」或謂金人方強，宜附之。或謂遼宋百年信誓可依。後曰：「二說皆是。」遂遣同中書門下平章事張言、尚書都官員外郎張僅使金，永昌宮使蕭容、乾文閣待制韓昉使本朝，皆奉表稱臣。蕭後表曰：「遼國太后妾蕭氏言：蓋聞溟海納行，繄眾流而畢會；太陽舒照，豈爝火以猶飛？方天下之大同，故聖人之有作。拊心悼往，飲泣陳辭。伏念妾先世乘唐晉之季年，割燕雲之外地。暨逢聖運，已受齊盟。義篤一家，誓傳百祀。孰謂天心改卜，國步多艱。先王遇板蕩之餘，勵復興之志。始曆推戴，奄致淪殂。爰屬惸嫠，俾續衤龠祀。常欲引干戈而自衛，與社稷而偕亡。伏念生靈，罹此塗炭。與其蹈執迷之咎，曷若為奉上之勤？伏遇皇帝陛下，四海宅心，兆人為命。敷文德以柔遠，奮武烈以訓時。必將拯救黎元，混一區宇。仰承嚴命，敢稽歸款之誠；庶保餘生，尤荷永綏之惠。德興元年九月十日。」（《封氏編年》）
〔原〕　郭藥師者，渤海鐵州人，遼以為裨將，領常勝軍。藥師見遼將亡，遂首以涿州來降。其下有四將，號風官，每風五百人。常勝軍本二千人爾，本朝收復之後增至二萬，其後又增五萬。（《北盟會編》）
〔原〕　蕭容、韓昉至雄州，童貫、蔡攸以其所上表不納土，止納款，麾而去之。昉曰：「納款即納土也。遼未易圖，朝廷當思兩全，無貽後悔。」乃以蕭後表馳奏。（同上）
〔原〕　賜涿、易八州名，改燕京為燕山府。（同上）
〔原〕　改燕京為燕山府，又改郡曰廣陽，節度曰永清軍。（《記纂淵海》）
〔原〕　宣和四年十月，劉延慶議入燕之策。郭藥師進曰：「遼四軍以全師抗我，燕山可搗虛而入。宜選輕騎由固安渡盧水，至安次，徑赴燕，城可得也。」乃命趙鶴壽等夜半渡河，銜枚倍道，至三家店駐軍。次日，藥師遣甄五臣領常勝軍五千人，雜郊民奪迎春門以入。大軍繼至，陣於憫忠寺。（《北盟會編》）
〔原〕　郭藥師遣人諭蕭後降，不從，合戰至晚不解。蕭幹亟來救。或告藥師，城外塵起，必有救兵至。諸將皆謂劉延慶遣兵來助，登高望之，則燕王塚上立四軍旗矣。四軍兵自南門入，人皆死鬥。藥師屢敗，奔門不得出，盡棄馬，縋城而下，還者數百騎而已。（《九朝編年備要》）
〔原〕　蕭幹者，本奚人，番名庫哩布，常統遼、渤海、奚、漢兒四色軍馬，故號「四軍大王」。（《謀夏錄》。按：庫哩布，滿洲語被唬住也，舊作「夔離不」，今譯改。）
〔原〕　是時偏師雖入燕城，大軍屯盧溝未動。延慶聞燕城復失，又琉璃河護糧將王淵亦陷於賊，求自遁之計。召諸將，諭以糧餉不繼，不即引還，久恐生變。次日，燒營及輜重奔還，師大潰。（《封氏編年》）
〔增〕　天輔五年十二月，蕭後既敗延慶，獻捷於金，奉表稱藩請和。國主不許，自媯、儒二州進兵，抵居庸關。遼人棄關走。時馬擴隨行，國主謂擴曰：「遼疆土我得十九矣，止燕京數州之地留與汝家。我與大軍三面掩之，令汝家俯拾，亦不能取？」是月，至居庸關。（《大金國志》）
〔補〕　金既破遼，至燕駐軍，約本朝自取幽州。於時童貫、蔡攸為宣撫使，劉延慶為大將，軍於盧溝，距燕城一舍。遼相李儼約降，延慶遣銳兵同郭藥師先入，蕭後並「四軍大王」者尚守燕城。藥師等既入城，縱兵四掠，無復紀律。一夕，四軍以殘卒擊王師，奔還盧溝，大軍聞之亦潰，金人遂攻燕城。（《秀水閑居錄》）
〔原〕　劉延慶既潰，阿古達以全師自居庸關入，「四軍大王」奉蕭後由鬆亭關遁。（《北征紀實》。按：阿古達舊作「阿骨打」，今對音譯改。）
〔補〕　蕭後聞居庸失險，夜半率老幼出城，聲言劄野寨迎敵，其實避竄。宰相左企弓以下拜辭於門外。後諭曰：「國難至此，我親統大軍，盡死一戰，為社稷計。勝則再與卿等相見；萬一失利，則誓死於陣前。卿等善全合境人民，無使濫被殘害。」遂泣下。後行五十里，金遊騎已逼城，左企弓集百官共議。議未定，統軍副使蕭一信開啟夏門，放入洛索貝勒軍登城，遣先被獲知宣徽北樞密院事韓秉傳令，不殺一人，催促文武百僚、耆老僧道出丹鳳門球場內投降。阿古達戎服坐萬勝殿，皆拜服罪。蕭後行至鬆亭關，議所往。達什林牙欲歸天祚，四軍大王蕭幹欲就奚王府立國，於是遼、奚軍列陣相拒而分矣。（《亡遼錄》。按：洛索，滿洲語極濕難耕地也，舊作「婁宿」。貝勒，滿洲語管理眾人之稱也，舊作「孛堇」。達什林牙舊作「大石林牙」。達什，滿洲語吉祥也。今俱譯改。）
〔補〕　阿古達師自居庸關入，燕人備儀物迎之。（《北征紀實》）
〔補〕　宣和五年二月乙酉朔，金遣趙良嗣過盧溝河，即焚橋梁次舍。（《北盟會編》）
〔補〕　金得遼故大臣，皆言南朝自來畏怯。又見劉延慶敗走，左企弓上阿古達詩云：「君王莫聽捐燕議，一寸山河一寸金。」故有敗盟之意。自南使過盧溝河，即焚橋梁。（《茅齋自敘》）
〔原〕　宣和五年夏四月，金人來歸燕京六州。（《九朝編年備要》）
〔原〕　燕山之地，易州西北乃金坡關，昌平之西乃居庸關，順州之北乃古北口，景州東北乃鬆亭關，平州之東乃渝關。凡此數關，一夫禦之，可以當百。朝廷之割地，若得諸關，則燕山之境可保矣。然關內之地平、灤、營三州，自後唐為契丹所陷，後改平州為遼興府，以營、灤二州隸之，號為平州路。至石晉之初，耶律德光又得燕山、檀、順、景、薊、涿、易諸郡，建燕山為燕京，以轄六郡，號為燕京路，而與平州自成兩路。朝廷始議割地，但雲燕、雲兩路而已。初謂燕山之路盡得關內之地，殊不知關內之平州與燕山異路也。由是破遼之後，金人復得平州路。金既據平州，故沃哩布自平州入侵，此則當時議割燕雲不明地理之誤也。（《金節要》。按：沃哩布，滿洲語使留也，舊作「斡離不」，今譯改。）
〔增〕　朝廷以金人將歸燕，謀帥臣守之。左丞王安中請行，王黼讚於帝，遂授安中燕山府路宣撫使知燕山府，郭藥師為檢校少保同知府事。詔藥師入朝，禮遇甚厚。（《歷代記事年表》）
〔原〕　王安中罷尚書左丞，授慶遠軍節度使、河北燕山府路宣撫使兼知燕山府。製曰：「惟燕山之作屏，應析木以奠方。念撫綏之維新，在阜成之有術。雲霓之蘇大旱，爰契群情；文武之憲萬邦，適符予欲。特輟政機之要，出臨朔塞之雄。」（《宰輔編年錄》）
〔原〕　王安中行，上悉出內府金玉器及瓶爐硯幾之屬畢備，使至燕陳於州寢，以誇大焉。（《北盟會編》）
〔補〕　乙未，尚書左丞王安中除少保、靜難軍節度使、河北燕山府路宣撫使，判燕山府；資政殿學士詹度為燕山府安撫使。四月庚子，童貫、蔡攸整軍容入燕山府，撫定燕城。（同上）
〔臣等謹按〕　《宋史·徽宗紀》及《宰相表》皆作宣和五年正月辛酉，以王安中為慶遠軍節度使、河北、河東宣撫使。《北盟會編》作「靜難軍」，並遺去「河東」二字。
〔補〕　童貫差姚平仲、康隨、王環等各帶人馬起發，交割燕京，次差李嗣本為前軍，以種師中、楊可世為中部，遣郭藥師領常勝軍，自新城入固安。貫與蔡攸建旌纛，鳴鼓吹笙，以大軍次之。嗣本至盧溝橋，金人猶駐燕京。是日師中等營料石岡，可世督嗣本渡河。金主與阿克善等卷甲移灶，退舍三十里。日晡，嗣本提兵入城，師中、可世相繼入燕。（《入燕錄》。按：阿克善，滿洲語發水投樹木上掛的柴草也，舊作「阿骨爽」，今譯改。）
〔補〕　壬寅，金人遣使齎禦押地圖來，宣撫司留燕旬有二日，議班師。（《北盟會編》）
〔補〕　辛亥，童貫、蔡攸歸，以詹度權大帥府。度作《平燕詩》送貫曰：「長亭春色送英雄，滿目江山映日紅。劍戟夜搖楊柳月，旌旗曉拂杏花風。行時已決平戎策，到後須成濟世功。為報燕山諸將吏，太平隻在笑談中。」（同上）
〔補〕　五月甲寅，童貫、蔡攸班師。（同上）
〔補〕　金人之來歸六州也，索米二十萬石。童貫、蔡攸入燕，赦兩河燕台路。初，朝廷信趙良嗣等虛辭，謂金人歸我雲中，故曲赦，並及山後地，然實不得山後也。（《大事記講義》）
〔補〕　宣和中謀取燕山，上皇下其議。鄭居中獨言，燕薊久陷於遼，一旦得之恐難守，況先朝與遼有誓，不宜輕舉。宰相王黼謂，千載一時之機，不可失。童貫、蔡攸欲徼幸立功，請從黼議，遂以遼舊幣致於金。既得燕山，其歲幣與守禦賞賜不貲，議者謂猶獲石田，無所用也。（《靖康遺錄》）
〔增〕　幽州，宣和間合兵攻遼五年有其地，領縣九：薊、幽都、廣平、潞、武清、永清、安次、良鄉、昌平。涿州置縣五：范陽、歸義、固安、新昌、新城。順州領縣二：賓義、懷柔。（《文獻通考》）
〔補〕　政和初，遣使覘國，而童貫實行。遼之君臣相顧竊笑，已有南朝無人之譏。北事既興，遂付戎律。以仆隸之材，當元戎之任。節制不明，諸將無所稟畏；庸懦不武，敵師得以憑陵。未幾副之以蔡攸，易之以譚稹，其為駑怯又益甚焉。於是金知中國之無人矣。（《真文忠集》）
〔補〕　七年三月，童貫入燕犒軍。（《北盟會編》）
〔補〕　貫至燕中，撫犒郭藥師以下常勝軍，罷王安中，升蔡靖為宣撫兼知燕山府。（《茆齋自敘》）
〔原〕　初得燕山，以蔡靖為大帥，用降將郭藥師副之。藥師每偽出獵，動逾旬日，與金人通謀。靖察其意，逆料其必叛，屢言於朝。李邦彥等專事蒙蔽，奏每不達。（《靖康小錄》）
〔補〕　五月乙巳，詔以童貫克復燕山府，封廣陽郡王。（《北盟會編》）
〔補〕　燕地號沃壤，用兵既久，我得之僅三年，曾無鬥粟尺帛之助。常勝軍五萬，月給人二斛；戍兵九千，月給人六斗，則已十餘萬斛。又有食糧軍及諸州官吏不在數也。故悉出河朔、山東、河東之力以應辦，才一年而諸路皆困矣。王黼遂下免夫之令，謂燕山之役，天下應起夫，今免其調發，令計口多寡，盡出免夫錢，違期者斬。天下所得免夫錢凡六千二百餘萬緡，以二十萬緡應付燕山，二千萬椿管，所餘莫知為何用。及黼罷後，燕山日夕告乏，而山東、河北盜賊皆起矣。（《北征紀實》）
〔補〕　宣和七年十一月丙戌，沃哩布自平州起兵侵燕山。（《北盟會編》）
〔原〕　宣和七年十二月，沃哩布侵燕山。郭藥師率麾下兵四萬，又起涿、易州兵三萬戰於潞縣。藥師大敗，引數騎走至燕山，伏壯士於後園，擒守臣蔡靖及兵將官降於金，燕山諸郡皆陷。（《東都事略》）
〔原〕　藥師令儒林郎王樞草降表，略云：「臣素提一旅之師，偶遭百六之運。大金有難通之路，亡遼無可事之君。宋主載嘉，秦官是與。念一飯之恩必報，而六尺之軀可捐。雖知上帝之是依，敢忘困獸之猶鬥？昔也東征，雖雷霆之怒可犯；今也北面，祈天地之量並容。」（《陷燕錄》）
〔補〕　金太祖天輔元年十二月，宋遣登州防禦使馬政來聘，請石晉時陷入遼漢地。二年正月，遣索多報聘於宋，所請之地與宋夾攻得者有之，本朝自取，不在分割之議。三年六月，宋遣馬政及其子宏來聘。四年二月，宋遣趙良嗣以書來，議燕京、西京之地。七年正月，宋復遣趙良嗣來議燕京、西京地。答書如初，約合攻隨得者有之，今自我得，理應有報。良嗣言，奉命，若得燕京即納銀絹二十萬匹，綾二萬匹，以代燕地之租稅。二月，宋復遣趙良嗣來定議，加歲幣代燕地租稅，並議畫疆，遣使置榷場。癸卯，遣貝勒尼楚赫道喇報聘於宋，許以武、應、朔、蔚、奉聖、歸化、儒、媯等州，其餘西北一帶接連山川及州縣不在許與之限。戊申，詔平州與宋使一同分割所與燕京六州之地。三月，宋使盧益、趙良嗣、馬宏以誓書來。四月，復誓書於宋。太宗天會三年六月，遣李用和等以滅遼告慶於宋。十月，詔諸將伐宋。十二月，宗望敗宋兵於白河，遂取燕山州縣。（《金史·交聘表》按：索多，蒙古語鳥翅大翎也，舊作「散睹」。尼楚赫，滿洲語珍珠也，舊作「銀術可」。道喇，蒙古語下也，舊作「鐸剌」。今俱譯改。）
〔補〕　沃哩布侵燕山，郭藥師叛降，率常勝軍迎之。（《北盟會編》）
〔補〕　宗望至三河，破郭藥師兵四萬五千於白河，布希敗宋兵三千於古北口。郭藥師降，遂取燕山府。（《金史》本傳。按：布希，滿洲語膝也，又去毛鹿皮也，舊作「蒲莧」，今譯改。）
〔補〕　宣和將伐燕，用其降人馬植之謀，由登萊航海以使於金，約盡取遼地而分之。議既定矣，宇文肅湣虛中在西掖，昌言開邊之非策，王黼惡之。及童貫、蔡攸以宣威建台，遂使之參謀，意欲溷以同俗，且窒其口。肅湣上書極諫曰：「臣聞用兵之道，禦攻者易，攻人者難；守城者易，攻城者難。守者在內而攻者在外，在內為主而常逸，在外為客而常勞。逸者必安，勞者必危。今宣撫司兵約有六萬，邊鄙可用不過數千。遼九大王耶律淳者，智略輻輳，素得士心，國主委任，信而不疑。今欲亟進兵於燕城之下，使遼自西山以輕兵絕吾糧道，又自營平以重兵壓我營壘，我之糧道不繼，而耶律淳者激勵眾心，堅城自守，則我危矣。且中國與遼講和，今逾百年，嚮慕本朝，一切恭順。今舍恭順之遼，不封殖拯救，為我藩籬，而遠逾海外以為鄰國。臣恐未有寧息之日也。」書下三省，黼讀之大怒，摭以他事，除集英殿修撰。督戰益急，而北事始不可收拾矣。遼又有降將郭藥師，統其卒曰常勝軍，怙寵負眾，漸桀驁不可馴。肅湣憂之，力言於朝，請以恩禮留之京師，使盡挈致家屬居於賜第。緩急有用，隻以單騎遣行，事畢即歸，以杜後患。亦弗聽。既而金人寒盟，藥師首叛。（《桯史》）
〔補〕　宣和七年十二月，金人侵邊。安撫使蔡靖方告急，而郭藥師叛，導敵以陷燕。眉山唐重建言，開邊之謀始於童貫，宜誅貫以謝邊人，庶可緩師。宰相不能決。（《名臣琬琰之集》）
〔補〕　幽州之地，沃野千里，北限大山，重巒復障，有渝關、居庸、鬆亭、金坡、古北口。前此經營邊事，與金歲幣以買幽薊五州之地，而平、灤、營三州不與焉。是五關我得其三而金得其二也。以天下視燕為北門，失幽薊則天下常不安。幽燕視五關為襟喉，無五關則幽燕不可守。五關止得其三，縱藥師不叛，邊患終無寧歲也。（《奉使行程錄》）
〔增〕　天會三年，尼堪與沃哩布同取燕山，留蔡靖守燕。（《大金國志》。按：尼堪，滿洲語漢人也，舊作「粘罕」，今譯改。）
〔增〕　中都路大興府：天會七年，析河北為東西路，時屬河北東路，貞元二年更今名。縣十：大興、宛平、安次、淳阝陰、永清、寶坻、香河、昌平、武清、良鄉。（《金史·地理志》）
〔原〕　廢帝築燕京，改名曰永安，以析津府為大興府。（《元混一方輿勝覽》）
〔補〕　岐王亮弒主自立，改元天德。內使梁漢臣本宋內侍，進曰：「燕京自古霸國，虎視中原，為萬世之基。陛下宜修燕京，時復巡幸。」遂納其言，差漢臣充修燕京大內正使，孔彥舟為副使。自天德四年起，至貞元元年畢工，以燕京為中都，擇日遷燕山府。（《煬王江上錄》）
〔補〕　完顏亮殺兄亶而自立，明年下詔求言。是時上封事者多言會寧僻處一隅，官艱於轉輸，民艱於赴訴，宜徙居燕山，以應天地之中。亮深然之，即日使官佐張浩、右相張通古役天下夫匠百萬，肖京師之彷彿，營都於燕山，三年乃成。（《正隆事跡》）
〔原〕　海陵煬王天德三年三月，詔尚書右丞張浩等增廣燕城，建宮室。四月，詔遷都燕京。有司圖上燕城宮室制度，營建陰陽五姓所宜，海陵曰：「國家吉凶，在德不在地。使桀紂居之，雖卜美地何益？使堯舜居之，何用卜為？」（《金史·海陵本紀》）
〔原〕　海陵貞元元年定都，以燕乃列國之名，不當為京師號，遂改為聖都，尋改中都。（《金史·地理志》）
〔增〕　貞元元年二月庚申，上自中京如燕京。三月辛亥，至燕京。乙卯，以遷都詔中外，改元貞元。（《金史·海陵本紀》）
〔補〕　天德二年七月，除大使梁漢臣為右丞相。一日宮中燕閑，謂漢臣曰：「朕栽蓮二百本，俱死，何也？」漢臣曰：「自古江南為橘，江北為枳，非種者不能，蓋地勢然也。上都地寒，惟燕京地暖，可栽蓮。」主曰：「依卿所請，擇日而遷。」兵部侍郎何卜年亦曰：「燕京地廣土堅，人物蕃息，乃禮義之所。」主曰：「可遷都。上京黃沙之地，非帝居也。」漢臣又曰：「且未可遽遷，待臣為郎主起諸州工役，修整內苑，然後遷都。」主從其言。時內外臣僚上書多謂上京僻在一偶，轉漕難而民不便，惟燕京乃天地之中，宜徙都燕，與主意合，大喜。乃遣左右丞相張浩、張通古、右丞蔡鬆年調諸路夫匠，築燕京宮室。四年冬，燕京新宮成，主率文武百官自會寧府遷都於燕。貞元元年正月元夕，張燈宴丞相以下於燕之新宮，賦詩縱飲，盡歡而罷。（《大金國志》）
〔臣等謹按〕　《大金國志》作天德四年遷都於燕，考《金史》帝紀，貞元元年二月始遷都。《大金國志》誤也。
〔原〕　元太祖十年克燕，初為燕京路總管大興府。太宗七年，置版籍。世祖至元元年，中書省臣言：開平府，闕庭所在，加號上都。燕京分立省部，亦乞正名。遂改中都。其大興府仍舊。四年，始於中都之東北置今城而遷都焉。九年，改大都。十九年，置留守司。（《元史·地理志》）
〔補〕　甲戌二月，太祖斂兵圍中都。金主大懼，獻公主請和，太祖許納之。又進金銀繒幣各萬餘兩匹。（《魯國忠武王行錄》）
〔增〕　至元元年八月，劉秉忠請定都於燕。主從之，詔營城池及宮室，仍號為中都。（《歷代記事年表》）
〔原〕　至元二十年，崔彧上疏言，大都非如上都止備巡幸，不應立留守司，宜置總管府。（《元史》列傳）
〔原〕　至元二十一年，置大都路總管府。（《元史·地理志》）
〔增〕　升總管府為都總管府，仍以大興、宛平為附郭。（《北平圖經》）
〔原〕　元領大興府一，通、薊、涿、霸、雄、易、保、遂、安肅、檀、順州十一。辛丑年，割出雄、易、保、遂、安肅五州，立順天路。後又省安次縣為東安州，固安縣為固安州，淳阝陰縣為淳阝州，以香河、武清二縣隸於淳阝，以雄、易二州並來屬，遂領涿、霸、通、薊、淳阝、雄、易、檀、順、東安、固安州十一。至元二十三年，割出雄、易二州屬保定。今領府一、州九。（《元混一方輿勝覽》）
〔臣等謹按〕　《元史·地理志》大都路所屬尚有龍慶州，即金之縉山縣，本屬上都路。延祐三年，升縉山為龍慶州，領懷來一縣，隸大都路。《元混一方輿勝覽》不載，當有脫誤。
〔原〕　元世祖定大興府為大都，開平府為上都。每年四月，迤北草青，則駕幸上都避暑，頒賜於其宗戚，馬亦就水草。八月，草將枯，則駕回大都。雖每歲往來於兩都間，他無巡狩之事，山嶽河海，惟遣使致祭，別無封禪繁縟之禮也。（《草木子》）
〔原〕　劉太保遷元京北城，取居庸關水入城，冀稍潤其土。然不及百年，禍變亦作，豈地數有限而致然耶？（同上）
〔補〕　元世祖以北平為大都，然安祿山已先稱之矣。金海陵煬王以北平為燕京，然史思明已先稱之矣。（《花外東風閣日記》）
〔補〕　陶潛《詠荊軻》曰：「提劍出燕京。」蓋燕之名京久矣。（《深雪偶談》）
〔原〕　洪武元年八月，大將軍信國公徐達、副將軍鄂國公常遇春、偏將軍傅友德、康茂才、薛顯等克元都。師至齊化門，將軍尹堅執長刀突陣，生擒元金虎符兩將，元兵辟易，遂命將填壕登城而入。（《啟運錄》）
〔原〕　詔改元都為北平府，設北平行中書省，並置燕山、大興、永清等六衛，隸兵三萬。命指揮副使孫興祖、華雲龍兼北平行省參知政事，守之。（同上）
〔增〕　洪武二年三月，置北平等處行中書省，治北平府。八月，置燕山都衛，與行中書省同治。（《明史·地理志》）
〔原〕　二年九月，大將軍徐達改故元都安貞門為安定門，健德門為德勝門。是月，置大都督分府於北平。十月，以北平府隸山東。（《明太祖實錄》）
〔臣等謹按〕　《明史·地理志》：洪武元年十月，以北平府屬山東行省。二年三月，仍改屬北平。
〔原〕　改湖廣行省參政趙耀為北平行省參政。耀嘗從徐達取元都，習知其風土民情，邊事緩急。上命改授北平，且俾守護王府宮室，耀因奏進工部尚書張允所取北平宮室圖。上覽之，令依元舊皇城基改造王府。三年七月，詔建諸王府。工部尚書張允言，燕國用元舊內殿。上可其奏。（《明太祖實錄》）
〔原〕　洪武四年，魏國公徐達駐師北平，以沙漠遺民屯田，北平府管內之地，大興四十九屯，宛平四十一屯，良鄉二十三屯，固安三十七屯，通州八屯，三河二十六屯，淳阝縣九屯，武清一十五屯，薊州一十屯，昌平二十六屯，順義一十屯，凡置屯二百五十有四。（同上）
〔增〕　八年，改都衛為北平都指揮使司。（《明史·地理志》）
〔原〕　九年，革行省，設承宣布政使司。（《春明夢餘錄》）
〔原〕　十三年三月，燕王之國。（《明太祖實錄》）
〔原〕　建文元年秋七月，燕府靖難兵起，夜攻下九門，都指揮使馬宣巷戰不勝，走薊州，俞瑱走居庸關，都督宋忠帥師次居庸關，退保懷來。通州衛指揮房勝、遵化衛指揮蔣玉、密雲衛指揮鄭亨各以城叛降燕。（《建文書法擬》）
〔原〕　十月，李景隆徵兵諸路，合五十萬，引兵渡盧溝橋，遂圍北平，築九壘於九門，又結九營於鄭村壩。景隆攻麗正門幾破。城中婦女並乘城擲瓦石。景隆令不嚴，驟退。北平守益堅。（《革除備遺錄》）
〔原〕　十一月，景隆遣都督陳暉領哨騎渡白河，燕王率精騎薛祿等逆擊之，暉敗。乃率精銳攻一營，盡殲之，連攻七營，遂逼景隆營。景隆不能支，宵遁。（《建文朝野彙編》）
〔原〕　永樂元年正月，禮部尚書李至剛等言：自昔帝王或起布衣，平定天下，或由外藩入承大統，其於肇跡之地，皆有升崇。竊見北平布政司實皇上承運興王之地，宜遵太祖高皇帝中都之制，立為京都。製曰可，其以北平為北京。（《明成祖實錄》）
〔原〕　改北平府為順天府。（同上）
〔增〕　永樂元年正月，建北京於順天府，稱為行在。二月，罷北平布政司，以所領直隸北京行部；罷北平都指揮使司，以所領直隸北京留守行後軍都督府。順天府領州五，縣二十二：大興、宛平、良鄉、固安、永清、東安、香河、通州、三河、武清、淳阝縣、寶坻、霸州、文安、大城、保定、涿州、房山、昌平州、順義、懷柔、密雲、薊州、玉田、豐潤、遵化、平穀。（《明史·地理志》）
〔原〕　四年閏七月，淇國公邱福等請建北京宮殿備巡幸。（《明典彙》）
〔原〕　十四年十一月，復詔群臣議營建北京。先是，車駕至自北京，工部奏請擇日興工。上以營建事重，乃命文武群臣復議。於是公、侯、伯、五軍都督及在京都指揮、指揮等官上疏曰：「臣等竊惟北京山河鞏固，水甘土厚，民俗惇樸，物產豐富，誠天府之國、帝王之都也。皇上營建北京，為子孫帝王萬世之業。比年車駕巡狩，四海會同，人心協和，嘉瑞駢集，天運維新，實兆於此。矧河道疏通，漕運日廣，商賈輻輳，財貨充盈。良材巨木，已集京師，天下軍民，樂於趨事。揆之天時，察之人事，誠所當為而不可緩。伏乞上順天心，下從民望，早敕所司，興工營建，天下幸甚。」六部、都察院、大理寺、通政司、太常寺等衙門尚書、都御史等官復上疏曰：「伏惟北京，聖上龍興之地，北枕居庸，西峙太行，東連山海，南俯中原，沃壤千里，山川形勝，誠帝王萬世之都。昔太祖高皇帝削平海宇，以其地分封陛下，誠有待於今日。陛下嗣太祖之位，即位之初，嘗升為北京，而宮殿未建，文武群臣，合詞奏請，已蒙俞允。所司掄才川廣，官民樂於趨事，良材大木，不勞而集。比年聖駕巡狩，萬國來同，民物阜成，禎祥協應。天意人心，昭然可見。然陛下重於勞民，延緩至今。臣等竊惟宗社大計，正陛下當為之時。況今漕運已通，儲蓄充溢，材用具備，軍民一心，營建之辰，天實啟之。伏乞早賜聖斷，敕所司擇日興工，以成國家悠久之計，以副臣民之望。」上從之。（《明成祖實錄》）
〔增〕　十八年九月，詔自明年改京師為南京，北京為京師。十一月，以遷都北京詔天下。十二月，北京郊廟宮殿成。（《明史·成祖本紀》）
〔原〕　北京營建，凡廟社郊祀壇場、宮殿門闕規制，悉如南京，而高敞壯麗過之。復於皇城東南建皇太孫宮，東安門外建十五邸，通為屋八千三百五十楹。自永樂十五年六月興工，至十八年冬告成。詔曰：「開基創業，興王之本為先；繼體守成，經國之宜尤重。昔朕皇考太祖高皇帝，受天明命，建都江左，以肇邦基。肆朕纘承大統，惟懷永圖。眷茲北京，實為都會，地勢雄偉，山川鞏固，四方萬國，道里適均。惟天意之所屬，實卜筮之攸同。乃仿古制，徇輿情，立兩京，置郊社宗廟，創建宮室，上以紹皇考太祖高皇帝之先誌，下以開子孫萬世之宏規，且於巡狩駐守，實有便焉。爰自營建以來，天下軍民樂於趨事，天人協讚，景貺駢臻。今工已告成，選十九年正月朔旦禦奉天殿，朝百官，誕新治理，用致雍熙。於戲！天地清寧，衍宗社萬年之福；山河綏靖，隆古今全盛之基。」乃命禮部正北京為京師，不稱行在。（《明成祖實錄》）
〔原〕　洪熙元年三月，命諸司在北京者仍加「行在」二字。（《明仁宗實錄》）
〔原〕　正統六年八月，浙江寧波府知府鄭珞言：「國家肇建兩京，合於古制。自太宗皇帝定鼎北京以來，四聖相承，正南面而朝萬方，四十年於茲矣。而諸司文移印章尚仍行在之稱，名實未當，請正名京師。其南京諸司宜改曰南京某府某部，於理為得。」是年十一月朔，上御奉天殿大赦天下，改給兩京文武衙門印，北京諸衙門去「行在」二字，南京諸衙門增「南京」二字。（《明英宗實錄》）
〔原〕　北京之為京師，不復稱行在也，蓋自正統辛酉始也。（《今言》）
〔臣等謹按〕　自遼建南京於幽州，金、元二代遞加增廓。明永樂中，復營建都城，至正統始定居之。而當時既棄朵顏三衛，塞垣以外皆為甌脫，於控馭之模未免於陋隘也。我國家統一函夏，定鼎建都，會歸有極。皇上纘承列聖之緒，神武布昭，聲靈有赫。塞外諸藩，俱為屏翰，西濛北漠，咸隸版圖。而京師實居萬國之中，四表來同，八維奉朔，川流雲集，道里咸均，控製宏規，實為亙古所未有。於以膺景命而鞏丕基，苞桑永固之業，垂慶於億萬斯年矣。

