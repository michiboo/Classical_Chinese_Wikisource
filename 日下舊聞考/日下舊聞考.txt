一、朱彝尊原本分星土、世紀、形勝、宮室、城市、郊、京畿、僑治、邊障、戶版、風俗、物產、雜綴十三門，掌列眉分，頗稱詳贍，應各仍舊目。惟城市門首標《京城總紀》《皇城》各卷。又，各官衙署原本載入城市門。國朝官府建置視前代更昭美備，又八旗內務府各衙門均屬創設，謹別立「官署」一門，以原有各條移入新分門目，而以現在體製增載於後。又，城西玉泉、香山等處，原本俱列入郊門，今西郊為禦園勝地，謹別立「苑囿」一門，用崇規製。
一、神京古跡紛羅，流傳多舛。恭讀禦製詩文，凡訂訛紀實諸篇，無不折衷至當，炳若日星。今遵旨，凡原文並增載及三抬、雙抬、單抬寫者俱頂格，原按及新增按語俱低二格。凡有聖祖仁皇帝禦製詩文、世宗憲皇帝禦製詩文、我皇上禦製詩文，內有因地作記、因事立碑、因物成詠者，謹分門錄載。
一、朱彝尊原本援引該洽，而征采既多，難免遺漏。今將原本所引各仍其舊，而以現在援據補入者續編於後。凡朱彝尊原引則加一「原」字於上，朱昆田補遺者則加一「補」字於上，其新行添入者則加一「增」字於上，逐條標識，以期一目了然。
一、凡朱彝尊原有按語，以「朱彝尊原按」五字標首，其現加考證按語，則用「臣等謹按」四字別之。
一、原本各門內有編次參錯，體例不符，如明代坊巷俱入城市門，而遼、金、元坊巷名目乃載入宮室門之類，殊未畫一，俱應詳核改正。其他應行移改之處尚多。謹擬凡自他門移入者，俱於各條下用小字註明原在某門今移改字樣，庶彼此參核，較為詳密。
一、宮室一門，惟遼、金故宮在今都城西南，故跡已湮，祗應臚列舊名以備考證，其元、明宮室，實本朝營建所因，自應分晰縷載。謹照宮史，將今製逐一載入，仍加按證明。
一、原本城市門內所列坊巷街衢，俱據明張爵所編《五城坊巷胡同集》敘次，但現在五城界址隸屬已各不同，而坊鋪之製亦多更改，謹將城市一門悉以現今五城界冊為準。如原本在中城而今應歸入東城、原本在南城而今應歸入中城者，即將原引各條移入現隸本城之下，庶考訂鹹歸確實。
一、原本所引各條內，如有原書舛誤及考據失實應行駁正者，謹將現在考證各書增入，仍別加按語。如本無舊書可據者，則將現在情形據實詳識。
一、古跡內凡昔有今無，如慈仁寺雙鬆之類，俱加按註明。其有舊在他處今經移置，如承光殿玉甕、覺生寺大鍾之類，則將原引之書載入新移之地。其物雖移置而寺廟尚仍其舊者，則於寺廟本條內註明今移某處，詳見某門字樣，令前後詳略互見，以資參考。
一、原本寺觀現存、已廢、改建、重建者，均於各本條下註明，俾今昔了如指掌。
一、京畿一門原本係按順天府所屬州縣次第編排，自當各仍其舊，惟地方沿革隨時異宜，其增損分析之處，均應考訂增入。今擬以現今順天府屬地方為準，其名山、河道有與昔日情形異者，俱加按詳考。至遵化、玉田、豐潤三屬今已別為遵化直隸州，不隸順天，謹附編《京畿》卷後。
一、金石碑碣有原本未載者，今俱為增輯。
一、原書之末附《石鼓考》三卷，專敘獵碣源流。今石鼓現列成均，似不應專為標目，謹移入官署門國子監條下，以歸畫一。
一、原書取材欲博，不無泛濫，如，因敘兵部官署而兼及於當時諺語，因敘國子監而兼及於許衡教法，因敘憫忠寺而兼及於謝枋得賜諡本末，今擬似此類者俱改用雙行小字，附存各條之後，以為區別，庶不致混淆。
一、原本所引昔人詩賦、序記之屬，頗傷繁冗，謹擬擇其中無用者酌加刪汰。其有名人著作可資考證而未經采擇者，亦間為酌增，俱用雙行小字附入各條之下。
一、書內遼、金、元人、地、官名，除詩詞限於平仄不改外，餘俱恭照《欽定三史語解》改正，仍依例於初見處註明音義及原作某某今譯改字樣，並於卷末列譯語總目，用資考證。
一、朱昆田所撰補遺，原本俱附於各卷之後，謹擬各按門類散入本條之下，庶幾編次有倫，而檢閱亦便。其有原按語者，亦加「朱昆田原按」以別之。
一、朱彝尊原書有姜宸英、徐元文、高士奇、張鵬、馮溥五人序及朱彝尊自序，今俱移載卷末。其王原書後語，原本誤置卷首，謹一體錄次於後。

