〔臣等謹按〕　元代宮室一毀於明徐達改築都城之初，再撤於永樂遷都之歲。《禁扁》僅存其名。《永樂大典》所采元《宮室製作》一書，第詳其制，其地分方位惟《昭儉》《輟耕》二錄載之最晰。而若清寧、睿安、九龍等殿，缺載者甚多。明初蕭洵以毀元宮室，遍閱內禁，為《故宮遺錄》一卷，較為該備。然其地分方位多與諸書不合。《大都宮殿考》本蕭洵之說而推廣之，尤難藉據。今謹就朱彝尊原書各條，凡與他書紀載異同者，略為疏證。其有疑者則闕以俟考焉。
〔原〕　大都宮之扁曰慶福，曰興（以下闕）。殿之扁正曰大明，西曰紫檀，東曰文思，北曰寶雲，四殿大內前位也。延春閣東曰慈福，西曰明仁，二殿大內後位也。清顥門西曰玉德，後曰宸慶，二殿大內後位也。興聖宮正曰興聖，西曰寶慈，東曰嘉德。隆福宮正曰光天，東曰壽昌，西曰嘉禧，西位曰文德，東位曰睿安。萬歲山下曰仁智，山上曰廣寒，方壺亭南曰荷葉，仁智東北曰介福，西北曰延和。太液池南圓殿曰儀天，延春閣後曰咸寧。堂之扁，曰芳潤，曰拱宸。亭之扁曰碧芳，曰徽清，延華，閣曰芳碧。廣寒西南曰玉虹，又西南曰瀛洲，廣寒東南曰金露，又東南曰方壺。樓之扁，興聖東廂曰凝暉，西廂曰延顥，東曰驂龍，西曰翥鳳。閣之扁，大內後宮正殿曰延春，興聖殿後曰徽儀，其北曰延華、宣則，北門曰奎章。門之扁，宮城正南曰崇天，左曰星拱，右曰雲從，東有東華，西有西華，北曰厚載。大內前宮正門曰大明，左曰日精，右曰月華，西有麟瑞，東有鳳儀、寶雲，東北向曰嘉慶，西北向曰景福。大內後宮，延春在寶雲之後，左曰懿範，南對嘉慶，右曰嘉則，南對景福，東曰景曜，西曰清顥。興聖宮正門曰興聖，左曰明華，右曰肅章，宣則在延顥之北，弘慶在凝暉之北。隆福宮正門曰光天，左曰崇華，右曰膺福，青陽在翥鳳之北，明輝在驂龍之北。山曰萬歲，岩曰翠岩，壑曰雲龍。峰曰叢玉，在奎章閣前；曰仁壽，在萬歲山下。石曰瑞雲、曰丹霞，洞天曰銀漢飛星，池曰太液。（《禁扁》）
〔補〕　元建國曰「大元」，取大哉乾元之義也。建元曰「至元」，取至哉坤元之義也。殿曰「大明」，曰「咸寧」。門曰「文明」，曰「健德」，曰「雲從」，曰「順承」，曰「安貞」，曰「厚載」，皆取諸乾坤二卦之辭也。其建國號詔曰：「誕膺景命，奄四海以宅尊；必有美名，紹百王而繼統。肇從隆古，匪獨我家。且唐之為言蕩也，堯以之而著稱；虞之為言樂也，舜因之而作號。馴致禹興而湯造，亦名夏大以殷中。世降以還，事殊非古。雖乘時而有國，不以義而製稱。為秦、為漢者，蓋因初起之地名。曰隋、曰唐者，又即始封之爵邑。是皆徇百姓見聞之狃習，要一時製作之權宜。概以至公，得毋少貶！我太祖聖武皇帝握乾符而起朔土，以神武而膺帝圖。肆振天聲，大恢土宇。輿圖之廣，曆古所無。頃者耆宿詣庭，奏章申請，謂既成於大業，宜早定夫鴻名。在古制以當然，於朕心乎何有？可建國號曰『大元』。大冶流形於庶品，孰名資始之初？一人底寧於萬邦，尤切體仁之要。事從因革，道協天人。於獻！稱義而名，固匪為之溢美；孚休惟永，尚不負於投艱！嘉與敷天，並隆大號。諮爾有眾，體予至懷。至元八年十一月日。」（《西濛野話》）
〔朱昆田原按〕　元之建國、建元以及宮門之名，多取《易》「乾」「坤」之文，顧於二卦之外，若屯、蒙、師、剝、離、困、睽、革、漸、升、無妄、大小過，禁群臣箋表不得用，用則駁之。應迴避者凡一百七十九字，載諸典章。然如仙靈、歸化、泉陵等字皆在所禁，而州縣名犯此極多，不知當日作何迴避也。
〔原〕　南麗正門內千步廊可七百步，建靈星門，門建蕭牆，周回可二十里。俗呼「紅門闌馬牆」。內二十步有河，上建白石橋三座，名「周橋」。橋四石白龍擎載，旁盡高柳，鬱鬱萬株，遠與城內海子西宮相望。度橋可二百步為崇天門。（《大都宮殿考》）
〔臣等謹按〕　《析津志》：周橋，義或本於詩「造舟為梁」，故曰周橋。考之宋、金，咸以周橋為名，據此則周橋之名不始於元也。
〔增〕　果囉洛納延《雪霽紅門偶成》詩：雪擁紅門沒馬韉，樓台曆曆在藍田。風回闕閣瑤華亂，水溜觚稜玉箸懸。龍管忽聞天上曲，霓裳空憶月中仙。何當喚起王摩詰，乞與人間作畫傳。（《金台集》）
〔原〕　宮城周回九里三十步，東西四百八十步，南北六百十五步，高三十五尺，磚甃。至元八年八月十七日申時動工，明年三月十五日訖工。分六門，正南曰崇天，十二間五門，東西一百八十七尺，深五十五尺，高八十五尺。左右趓樓二，趓樓登門，兩斜廡十，門闕上兩觀皆三趓樓，連趓樓東西廡各五間。西趓樓之西有塗金銅幡竿，附宮城，南面有宿衛直廬。凡諸宮門，金鋪朱戶，丹楹藻繪，彤壁琉璃，瓦飾簷脊。（《輟耕錄》）
〔增〕　宋褧《崇天門唱名》詩：三月吉日當十三，紫霧氤氳閶闔南。天子龍飛坐霄漢，儒生鵠立耀冠。黃麾仗內清風細，丹鳳樓頭曉日酣。獨愛玉階階下草，解將袍色染成藍。（《燕石集》）
〔增〕　薩都拉《丁卯及第謝恩崇天門》詩：禁柳青青白玉橋，無端春色上宮袍。卿雲五彩中天見，聖澤千年此日遭。虎榜姓名書敕旨，羽林冠帶豎旌旄。承恩朝罷頻回首，午漏花深紫殿高。（《薩天錫詩集》。按：薩都拉，滿洲語結親也，舊作「薩都剌」，今譯改。）
〔原〕　車駕出宮，凡祭祀前一日，所司備儀從內外仗，侍祠官兩行序立於崇天門外，太僕寺控御馬立於大明門外。車駕還宮。駕入崇天門，至大明門外降馬升輿。（《元史·祭祀志》）
〔臣等謹按〕　《元史·祭祀志》儀注節目凡十條，朱彝尊原書所引「凡祭祀前一日」至「立於大明門外」數語，乃第三條車駕還宮之儀，「駕入崇天門」以下十四字乃第十條車駕還宮之儀。原書失載出宮還宮字，遂致前後牽混，文理難解，今謹據史誌增入，並辨正之。
〔原〕　至元二十四年，田忠良請建太社於廟右。（《元史》本傳）
〔原〕　大德元年正月，建五福太乙神壇畤。（《元史·祭祀志》）
〔原〕　至元三十一年五月，祭紫微星於雲仙台。（《元史·成宗紀》）
〔原〕　雲仙台今之望月台。（《金台集》）
〔原〕　果囉洛納延詩：台殿青冥外，團團海月涼。隔簾聞鳳管，秉燭奏霓裳。銅爵晨霞眩，金盤夕露。仙人不復返，愁殺海生桑。（同上）
〔原〕　至元二十八年二月，建宮城南面周廬以居宿衛之士。（《元史·世祖紀》）
〔原〕　元貞二年十月，樞密院臣言：「昔大朝會時皇城外皆無牆垣，故用軍環繞以備圍宿。今牆垣已成，南北西三畔皆可置軍，獨禦酒庫西地窄不能容。臣等與丞相鄂勒哲議，各城門以蒙古軍列衛，及於周橋南置戍樓以警昏旦。」從之。（《元史·兵志》。按：鄂勒哲，蒙古語壽也，舊作「完澤」，今譯改。）
〔原〕　至治元年八月，東內皇城建宿衛屋二十五楹，命五衛內摘軍二百五十人居之，以備禁衛。（同上）
〔原〕　崇天之左曰星拱，三間一門，東西五十五尺，深四十五尺，高五十尺。崇天之右曰雲從，制度如星拱。東曰東華，七間三門，東西一百十尺，深四十五尺，高八十尺。西曰西華，制度如東華。北曰厚載，五間一門，東西八十七尺，深高如西華。角樓四，據宮城之四隅，皆三趓樓，琉璃瓦飾簷脊。直崇天門有白玉石橋三虹，上分三道，中為御道，鐫百花蟠龍。星拱南有禦膳亭，亭東有拱宸堂，蓋百官會集之所，名曰「掃鄰」。東南角樓東差北有生料庫，庫東為柴場，夾垣東北隅有羊圈。（《輟耕錄》）
〔原〕　至正元年九月，賜文臣宴於拱宸堂。（《元史》）
〔原〕　生料庫在學士院南，又南為鞍轡庫，又南為軍器庫，又南為庖人、牧人宿衛之室。藏珍庫在宮垣西南隅，制度並如酒室，惟多鹿頂半屋三間，庖室三間。（《輟耕錄》）
〔原〕　釋來復《燕京雜詠》：秋滿龍沙草已霜，射鵰風急朔雲長。內官連日無宣喚，獵取黃羊進尚方。（《蒲庵集》）
〔原〕　南角樓南紅門外，留守司在焉。西華南有儀鸞局。（《輟耕錄》）
〔臣等謹按〕　至元十九年五月乙酉，宮城初建東西華左右掖門，見《元史·世祖本紀》。
〔原〕　留守司在宮城西南角樓之南，專掌宮禁工役者。（《輟耕錄》）
〔原〕　達爾瑪除大都留守，帝命修七星堂。先是，修繕必用赤綠金銀裝飾。達爾瑪獨務樸素，令畫工圖山林景物。車駕自上京還入觀之。乃大喜，以手撫壁歎曰：「有心哉留守也！」（《元史》本傳。按：達爾瑪，梵語法也，舊作「裏麻」，今譯改。）
〔增〕　西華門在延春閣西，蕭牆外即門也，門內有內府諸庫、鹿苑、天閑。（《析津志》）
〔原〕　至元十一年二月，初立儀鸞局，掌宮門管鑰供帳燈燭。（《元史·世祖紀》）
〔原〕　西有鷹房。（《輟耕錄》）
〔原〕　至大元年二月，立鷹坊為仁虞院。（《元史·武宗紀》）
〔原〕　至大四年二月，罷仁虞院，改置鷹坊總管府。（《元史·仁宗紀》）
〔原〕　國製自御位及諸王皆有錫寶齊，蓋鷹人也。及一天下，又設捕獵戶，俾致鮮食以薦宗廟，供天庖齒革羽毛以備用，而立製加詳。地有禁，取有時，違者罪之。冬春之交，天子或親幸近郊，縱鷹隼搏擊，以為遊豫之度，曰 「飛放」。仁廟以穀不熟民困，曰朕不飛放，且敕諸王位錫寶齊皆不聽出。（《經世大典序錄》。按：錫寶齊，蒙古語養禽鳥人也，舊作「昔寶赤」，今譯改。）
〔原〕　柯九思《宮詞》：元戎承命獵郊，敕賜新羅白海青。得雋歸來如奏凱，天鵝馳道入宮庭。（《玉山雅集》）
〔原〕　張昱《輦下曲》：天朝習俗樂從禽，為按名鷹出朗陰。立馬萬夫齊指望，平空鵝影雪沉沉。（《張光弼詩集》）
〔原〕　大明門在崇天門內，大明殿之正門也。七間三門，東西一百二十尺，深四十四尺，重簷。（《輟耕錄》）
〔原〕　大明門旁建掖門，繞為長廡，中抱丹墀之半，左右為文武樓，與廡相連。（《大都宮殿考》）
〔原〕　上尊號受朝賀，前期二日，儀鸞司設大次於大明門外。（《元史·禮樂志》）
〔原〕　日精門在大明門左，月華門在大明門右，皆三間一門。（《輟耕錄》）
〔臣等謹按〕　元代日精、月華門在正殿門左右，今制日精、月華二門在乾清宮左右兩廡。蓋自明以來雖久沿其名，而其地則互異也。
〔原〕　元正受朝，尚引引殿前班皆公服，分左右入日精、月華門，就起居位。管旗分立大明門南楹，典引引丞相以下皆公服，入日精、月華門就起居位。四品以上賜酒殿上，典引引五品以下賜酒於日精、月華二門之下。冊立皇后，前期二日，儀鸞司設發冊寶案於大明殿，捧冊官由月華門入，捧寶官由日精門入。（《元史·禮樂志》）
〔補〕　永嘉王振鵬畫，妙在界畫，運筆和墨，毫分縷析，左右高下，俯仰曲折，方圓平直，曲盡其體，而神氣飛動，不為法拘。嘗為大明宮圖以獻，世稱妙絕。（《研北雜志》）
〔原〕　大明殿乃登極、正旦、壽節、會朝之正衙也。十一間，東西二百尺，深一百二十尺，高九十尺。柱廊七間，深二百四十尺，廣四十四尺，高五十尺。寢室五間，東西夾六間，後連香閣三間，東西一百四十尺，深五十尺，高七十尺。青石花礎，白玉石圓蠙，文石甃地，上藉重茵，丹楹金飾，龍繞其上，四面朱瑣窗，藻井間金繪飾，燕石重陛，朱闌塗金銅飛雕冒。中設七寶雲龍禦榻，白蓋金縷縟，並設後位。諸王百寮集賽官（《元史》：集賽者，言番直宿衛也）侍宴，坐床重列左右。前置燈漏貯水運機小偶人，當時刻捧牌而出。木質銀裹漆甕一，金雲龍蜿繞之，高一丈七尺，貯酒可五十餘石。雕象酒卓一，長八尺，闊七尺二寸。玉甕一，玉編磐一，巨笙一，玉笙玉箜篌咸備於前。前懸繡緣朱簾，至冬月，大殿則黃貓皮壁幛，黑貂褥，香閣則銀鼠皮壁幛，黑貂暖帳。凡諸宮殿，乘輿所臨御者，皆丹楹朱瑣窗，間金藻繪，設禦榻，裀褥咸備。屋之簷脊皆飾琉璃瓦。（《輟耕錄》。按：集賽，蒙古語輪流值班之謂也，舊作「怯薛」，今譯改。）
〔原〕　至元十年十月，初建正殿、寢殿、香閣、周廡兩翼室。十一年正月朔，宮闕告成，帝始禦正殿受皇太子諸王百官朝賀。十一月，起閣南大殿及東西殿。（《元史·世祖紀》）
〔原〕　至元十六年秋，高興入朝，侍燕大明殿，悉獻江南所得珍寶。（《元史》本傳）
〔原〕　至元十八年二月，發侍衛軍四千完正殿。二十一年正月，帝御大明殿。右丞相和爾果斯率百官奉玉冊、玉寶，上尊號，諸王百官朝賀如朔旦儀。（《元史·世祖紀》。按：和爾果斯，蒙古語牧地遺矢也，舊作「和禮霍孫」，今譯改。）
〔原〕　世祖建大內，移沙漠莎草於丹墀，示子孫無忘草地也。（《玉山雅集》）
〔原〕　元世祖思創業艱難，故所居之地青草植於大內丹墀之前，謂之「誓儉草」。（《草木子》）
〔原〕　柯九思《宮詞》：黑河萬里金沙漠，世祖深思創業難。數尺闌干護青草，丹墀留與子孫看。（《玉山雅集》）
〔原〕　即位上尊號，受朝賀，升大明殿。（《元史·禮樂志》）
〔原〕　仁宗將即位，廷臣用皇太后旨，行大禮於隆福宮。法駕已陳矣，張珪言當禦大明殿。帝悟，移仗大明。（《元史》本傳）
〔增〕　至治元年三月丁丑，禦大明殿受緬國使者朝貢。（《元史·英宗紀》）
〔原〕　仁宗正位宸極，欲用陰陽家言即位光天殿，即東宮也。王約言於太保齊蘇曰：「正名定分，當禦大內。」太保入奏，遂即位於大明殿。（《元史》本傳。按：齊蘇，蒙古語血也。舊作「曲樞」，今譯改。）
〔原〕　元正受朝儀，大昕，侍儀使引導從護尉各服其服，入至寢殿前報外辦。皇帝出閣升輦，鳴鞭三，侍儀使並通事舍人分左右引擎執護尉，劈正斧中行，導至大明殿外。劈正斧直正門北向立，導從倒卷序立，惟扇置於篸。侍儀使導駕時，引進使同內侍官引宮人擎執導從入皇后宮庭報外辦。皇后出閣升輦，引進使引導從導至殿東門外，引進使分退，押直至堊塗之次，引導從倒卷出。俟兩宮升禦榻，鳴鞭三，劈正斧退立於露階東。司晨報時，雞唱畢，尚引引殿前班皆公服，分左右入日精、月華門，就起居位。朝畢，宴饗殿上。預宴之服，衣服同製，謂之「濟遜」。（《元史·禮樂志》。按：濟遜，蒙古語。濟遜即「濟蘇」，顏色也，舊作「質孫」，今譯改。）
〔原〕　濟遜，華言一色衣也，濟遜宴俗呼曰「詐馬宴」。（《近光集》）
〔原〕　濟遜宴服者，貴臣見饗於天子則服之，今所賜絳衣是也。貫大珠以飾其肩背間，膺首服亦如之。（《輟耕錄》）
〔原〕　元親王及功臣侍宴者別賜冠衣，謂之「濟遜」。今儀從所服團花濟遜當是也。與《輟耕錄》所載製飾不同。（《近峰紀聞略》）
〔朱彝尊原案〕　前代未有帝後並臨朝者，惟元則然。周憲王《宮詞》：「大安樓閣聳雲霄，列坐三宮禦早朝。」大安閣在上都，然則帝巡上都，後亦從朝，必並禦也。
〔原〕　劈正斧，以蒼水玉碾造，高二尺有奇，廣半之。遍地文藻粲然，或曰自殷時流傳至今者。如天子登極，正旦、天壽節禦大明殿會朝時，則一人執之，立於陛下酒海之前，蓋所以正人不正之意。（《輟耕錄》）
〔補〕　劈正斧，斫蒼玉為之。長徑九寸有奇，戚之刃滿六寸，頦上略齟齬之，中堅厚二寸強，龍首呀吻，刃齧於口，作兩段，吞腦與刃通以柯貫之，上以雙蟠螭冒其端，下以玉束琯承其竅。華潤緻密，無微疵可擿，真秘寶也。天子正衙朝會，命冕者執之中立，古人納君於正，去邪勿疑之義也。（《秋澗集》）
〔原〕　宣和殿所藏殷玉鉞，長三尺餘，一段美玉，文藻精甚，三代之寶也。後歸於金。今入元。每大朝會必設於外庭。（《誌雅堂雜抄》）
〔原〕　興隆笙在大明殿下。其制，植象管於柔葦，以象大匏，土鼓二韋橐，按其管，則簧鳴。簨首為二孔雀，笙鳴機動則應而舞。凡燕會之日，此笙一鳴，眾樂皆作，笙止樂亦止。（《輟耕錄》）
〔原〕　果囉洛納延《宮詞》：千官鵠立五雲間，玉斧參差擁畫闌。今日君王西內去，安排天仗趣儀鸞。（《金台集》）
〔原〕　柯九思《宮詞》：萬里名王盡入朝，法宮置酒奏簫韶。千官一色真珠襖，寶帶攢裝穩稱腰。（《玉山雅集》）
〔原〕　張昱《輦下曲》：靜鞭約鬧殿西東，頒宴宗王禮數隆。中使巡觴宣上旨，盡教滿酌大金鍾。（《張光弼詩集》）
〔原〕　周憲王《元宮詞》：雨潤風調四海寧，丹墀大樂列優伶。年年正旦將朝會，殿內先觀玉海青。健兒千隊足如飛，隨從南郊露未晞。鼓吹聲中春日曉，御前咸著隻孫衣。（《誠齋新錄》）
〔原〕　柳貫元《日朝回書事》詩：九賓陳仗建朱幹，六譯傳聲贄白環。法部清商初按樂，宮闈重翟已趨班。雪華遙映龍旗動，日色才臨鳳蓋閑。萬歲玉杯誰刻字，忽聞送喜入天顏。（《柳待制集》）
〔補〕　王禕《興隆笙頌並序》：惟世祖皇帝統一函夏，功成治定，乃肇置大樂以用諸朝廷。其器有曰興隆笙者，實上所自作。或曰西域之所獻，而天子加損益焉者也。其制為管九十，列為十五行，每行縱列六管，其管下植於匱中，而匱後鼓之以韝。自匱足至管端，約高五尺，仍鏤版鳳形，繪以金采，以圍管之三面，約廣三尺，加文飾焉。凡大朝會，則列諸軒陛之間，與眾樂並奏，每用樂工二人，一以按管，一以鼓韝，以達氣出聲，以葉眾音，而樂之奏成矣。其制之宏巨，曆古所無，誠足以章顯功德，垂示永世。而學士大夫顧未嘗摛藻掞辭以形容盛美，非闕典歟！臣愚不揣微賤，輒為之頌，雖不敢擬諸時邁執競桓賚之列，蓋庶幾漢世樂府之遺意焉。其詞曰：巍巍聖元，龍興朔土。於皇世皇，誕統區宇。南詣北燮，東賓西旅。聿昭聖文，丕布神武。寶曆是膺，玉燭爰撫。德龐功隆，超軼今古。乃章功德，乃立樂府。乃作雅笙，厥制為巨。穀掄材，後夔審矩。列管九十，如簫斯豎。管以匱植，匱由韝鼓。韝動氣應，手按聲吐。挹抐擫扌龠，牽連絡組。高五尺餘，廣三尺許。黃鍾本宮，蕤賓葉呂。清不過商，細不逾羽。變聲振厲，鳳韻紆紆。妙音之達，蕭寥容與。有如臣子，仰事君父。巨聲之暢，雄渾包溥。有如圓穹，覆冒海寓。抑揚合調，開闔諧譜。唱和章夏，揚韶。大音斯完，神人樂胥。王會之辰，穆穆帝所。天臨黼座，雲映華。仙仗既班，大樂爰舉。朱幹玉戚，崇牙龍虡。鍾鏞琴瑟，亦有敔。於維茲笙，獨貫樂部。鈞天普奏，九成咸序。四靈畢來，百獸率舞。陋哉新製，哇俚淫蠱。箜篌篳篥，於律何取？侯今之制，孰盛敢伍。微臣作頌，式配有瞽。於萬斯年，仰憲皇祖。（《王忠文集》）
〔補〕　無名氏《興隆引》：龍馬負圖，鴛鸞簉羽。後從揚戈，前驅負弩。平秦下隴，收吳定楚。握乾符，撫安中土。疆宇大，過前古。（《中和樂章》）
〔朱昆田原按〕　謹按此曲疑即興隆笙所奏樂章也。
〔原〕　大明殿燈漏之制，高丈有七尺，架以金為之。其曲梁之上，中設雲珠，左日右月，雲珠之下，復懸一珠。梁之兩端飾以龍首，張吻轉目，可以審平水之緩急。中梁之上有戲珠龍二，隨珠俯仰，又可察準水之均調。燈球雜以金寶為之，內分四層，上環布四神，旋當日月參辰之所在，左轉日一周。次為龍虎鳥龜之象，各居其方，依刻跳躍，鐃鳴以應於內。又次周分百刻，上列十二辰，各執時牌，至其時四門通報。又一人當門內，常以手指其刻數下，四隅鍾鼓鉦鐃各一人，一刻鳴鍾，二刻鼓，三鉦，四鐃，初、正皆如是。其機發隱於櫃中，以水激之。（《元史》誌）
〔原〕　郭公守敬於世祖朝進七寶燈漏，今大明殿每朝會張設之，其中鍾鼓皆應時自鳴。（《元文類》）
〔補〕　洪武元年冬十月，碎元水晶宮漏。（《徵吾錄》）
〔補〕　司天監進元主所製水晶宮漏，備極機巧。中設二木偶人，能按時自擊鉦鼓。上覽之。謂侍臣曰：「廢萬幾之務而用心於此，所謂作無益害有益也。使移此心以治天下，何至滅亡？」命左右碎之。（《明卓異記》）
〔原〕　姚燧《漏刻鍾銘》：靈台設{ね}巍以尊，元間大呂非其晜。摯曠善鼓手自煩，宮商良諧等釜盆。請無以聲以功論，一日之中兩昕昏。一鳴一刻有度存，九圍一圃折柳樊。黔首時作時饔飧，日月如是相告敦。三辰聽命循軌垣，四序不忒迭寒暄。萬物生翕盈乾坤，何獨治曆逌此源。凝熙帝績高羲軒，積世而運會而元。吉金之舌慎莫捫，輟響誰其代天言？（《牧庵集》）
〔原〕　大明殿後連為柱廓十二楹，四周金紅瑣窗，連建後宮，廣三十步，殿半之。後有寢宮，俗呼為「頭殿」，東西相向。至冬則自殿外一周皆籠護皮帳，夏則黃油絹幕。內寢屏幛重復，帷幄而後裹以銀鼠。席地皆編細簟，上架深紅厚氈，後露茸單。宮後連抱長廡以通前門，以貯妃嬪。而每院間必建三楹，東西相向，為繡榻。廡後橫亙道以入延春宮。丹墀皆植青松，即萬年枝也。置金酒海，前後列紅蓮床，其上為延春閣。（《大都宮殿考》）
〔原〕　寶雲殿在寢殿後，五間，東西五十六尺，深六十三尺，高三十尺。鳳儀門在東廡，中三間，一門，東西一百尺，深六十尺，高如其深。門之外有庖人之室，稍南有酒人之室。麟瑞門在西廡中，制度如鳳儀，門之外有內藏庫二十所，所為七間。鍾樓又名文樓，在鳳儀南，鼓樓又名武樓，在麟瑞南，皆五間，高七十五尺。嘉慶門在後廡寶雲殿東，景福門在後廡寶雲殿西，皆三間，一門。周廡一百二十間，高三十五尺。四隅角樓四間，重簷。凡諸宮周廡並用丹楹壁藻繪，琉璃瓦飾簷脊。延春門在寶雲殿後，延春閣之正門也。五間三門，東西七十七尺，重簷。（《輟耕錄》）
〔臣等謹按〕　《昭儉錄》：鳳儀、麟瑞二門在大明殿東西廡。今考陶宗儀《輟耕錄》及元宮闕制度，所載相符。此條所稱鳳儀在東廡，麟瑞在西廡，嘉慶、景福在後廡者，蓋皆指大明殿而言，與寶雲殿無涉。朱彝尊原書徵引此條，未經分晰，附辨於此。
〔原〕　成宗崩，安西王阿南達謀繼大統，即位有日。李孟曰：「事急矣，不可不早圖之。」仁宗召卜人入筮，遇乾之睽。孟曰：「筮不違人，是為大同，時不可以失。」仁宗喜，振袖而起，乃共扶上馬。孟及諸臣皆步從，入自延春門，收首謀及同惡者送都獄，奉御璽北迎武宗。（《元史》本傳。按：阿南達，梵語阿難也。舊作「阿難答」，今譯改。）
〔原〕　懿範門在延春左，嘉則門在延春右，皆三間一門。延春閣九間，東西一百五十尺，深九十尺，高一百尺，三簷重屋。柱廊七間，廣四十五尺，深一百四十尺，高五十尺。寢殿七間，東西夾四間，後香閣一間，東西一百四十尺，深七十五尺，高如其深。重簷，文石甃地，藉花毳裀，簷帷咸備。白玉石重陛，朱闌銅冒楯，塗金雕翔其上，閣上御榻二，柱廊中設小山。屏床皆楠木為之，而飾以金。寢殿楠木禦榻，東夾紫檀禦榻，壁皆張素畫飛龍舞鳳，西夾事佛像。香閣楠木寢床，金縷褥，黑貂壁幛。（《輟耕錄》）
〔原〕　大德十一年十二月，命留守司以來歲正月十五日起燈山於大明殿後、延春閣前。（《元史·武宗紀》）
〔原〕　延祐七年十二月，作延春閣後殿。（《元史·英宗紀》）
〔原〕　至治三年十二月，塑瑪哈噶拉佛像於延春閣之徽清亭。（《元史·泰定帝紀》。按：瑪哈噶拉，梵語大黑神也，舊作「馬哈吃剌」，今譯改。）
〔臣等謹按〕　徽清亭，據《禁扁注》在延華閣。《昭儉錄》：延華閣在興聖宮後，徽清亭在延華閣後，圓亭之東與芳碧亭相對。《析津志》：繡女房牆外南牆內，是圓殿一，直板房前，即延華閣。西有娑羅樹，徽清亭。據此，則徽清亭在延華閣後無疑。又考延春閣下為延春宮，東為慈福，西為明仁，後為後宮寢殿香閣，又後為清寧宮。《禁扁》《昭儉錄》《故宮遺錄》諸書載之頗詳，俱無及徽清亭者。《泰定紀》蓋訛「華」作「春」，朱彝尊原書未訂其誤，茲謹辨正如右。
〔原〕　帝宴大臣於延春閣，特賜達爾瑪白鷹以表其貞廉。（《元史》本傳）
〔原〕　至正十七年，將大赦天下，宣歐陽原功赴內府。原功久病不能步履，丞相傳旨，肩輿至延春閣下。（《元史》本傳）
〔原〕　張翥直《延春閣》詩　蓬萊海上第三山，仙掌雲間十二槃。雞樹煙深殊歈，鳳樓天近自高寒。銅壺傳漏聲相應，紫詔封泥墨未幹。願祝君王千萬壽，坐施雄斷濟艱難。（《蛻庵集》）
〔原〕　延春閣後仍為柱廊，東有文思小殿，西有紫檀小殿。（《大都宮殿考》）
〔臣等謹按〕　文思、紫檀二殿，《輟耕錄》謂在大明寢殿之東西。《昭儉錄》所載與《輟耕錄》同。惟蕭洵《故宮遺錄》謂在延春閣後，與二書不合。考《禁扁注》，大明西曰紫檀，東曰文思，北曰寶雲，此四殿為大內前位，則當以《輟耕錄》為是。《大都宮殿考》蓋沿故宮遺錄之誤也。
〔原〕　文思殿在大明寢殿東，三間，前後軒，東西三十五尺，深七十二尺。（《輟耕錄》）
〔原〕　紫檀殿在大明寢殿西，制度如文思，皆以紫檀香木為之。縷花龍涎香間，白玉飾壁，草色髹綠，其皮為地衣。（同上）
〔原〕　至元二十八年三月，發侍衛兵，營紫檀殿。（《元史·世祖紀》）
〔原〕　至治二年閏月，作紫檀殿。（《元史·英宗紀》）
〔補〕　高麗忠烈王十八年八月，遣郎將秦良弼押咒人巫女如元，帝召之也。九月，帝御紫檀殿引見，世子令咒人巫女等入殿執帝手足咒之，帝笑。（《高麗史》世家）
〔補〕　高麗世子如元謁帝便殿，問讀何書，對曰：「有師儒鄭可臣、閔漬從行，宿衛之暇時從質問《孝經》《論語》。」帝悅，命世子引與俱入，賜坐，問本國世代相傳之序、理亂之跡、風俗之宜，聽之不倦。其後命公卿議征交趾，又召與同議，二人對稱旨，於是授可臣翰林學士，漬直學士。（《東國史略》）
〔補〕　帝召見世子於紫檀殿，可臣從，帝使之坐，仍命脫笠，曰：「秀才不須編發，宜著巾。」御案前有物，大圓小銳，色潔而貞，高尺有五寸，內可受酒數斗，雲摩訶缽國所獻駱駝鳥卵也。帝命世子觀之，仍賜世子及從臣酒，命可臣賦詩。可臣獻詩云：「有卵大如甕，中藏不老春。願將千歲壽，醺及海東人。」帝嘉之，輟賜禦羹。（《高麗史》列傳）
〔朱昆田原按〕　高麗世子即忠宣王璋，嘗構萬卷堂於京師者。可臣在東國撰《千秋金鏡錄》，漬增修之曰《世代編年節要》七卷，又撰本國編年綱目四十二卷。惜其書不可得見也。
〔原〕　至治間，燕人史騾兒善琵琶，蒙上愛幸。上使酒，無敢諫者。禦紫檀殿，一日飲，騾兒歌殿前歡曲，有「酒神仙」之句。上怒，叱左右殺之。後悔曰：「騾以酒諷我也。」（《席帽山人集》）
〔原〕　慈福殿又曰東暖殿，在寢殿東，三間，前後軒，東西三十五尺，深七十二尺。（《輟耕錄》）
〔原〕　元統二年，王結召拜翰林學士，中宮命僧尼於慈福殿作佛事。已而殿災，結言僧尼褻瀆，當坐罪。（《元史》本傳）
〔原〕　明仁殿又曰西暖殿，在寢殿西，制度如慈福。（《輟耕錄》）
〔原〕　上（謂順帝也）作二小璽，一曰「明仁殿寶」，一曰「洪禧」，命楊瑀篆文。「洪禧」璞純白，而龜紐墨色。（同上）
〔原〕　至正初，許有壬進講明仁殿，帝悅，賜酒宣文閣中。（《元史》）
〔原〕　貢師泰《明仁殿進講》詩：春日君王出殿遲，千官簾外立多時。觚稜雪轉寒無奈，先許儒臣列講帷。黃綾寫本奏經筵，正是《虞書》第二篇。聖主從容聽講罷，許教留在御床邊。殿前冠佩儼成行，玉碗金瓶進早湯。自愧平生飯藜藿，朝來得食大官羊。黃金為帶玉為簷，劍戟如林衛紫髯。也愛儒臣勤講讀，向前輕揭虎皮簾。奏對歸來日已西，獨騎官馬踏春泥。行從海子橋邊過，猶望宮城柳色齊。（《玩齋集》）
〔原〕　景耀門在左廡中，三間一門，高三十尺。清顥門在右廡中，制度如景耀。鍾樓在景耀南，鼓樓在清顥南，各高七十五尺。周廡一百七十二間，四隅角樓四間。玉德殿在清顥外，七間，東西一百尺，深四十九尺，高四十尺，飾以白玉，甃以文石，中設佛像。（《輟耕錄》）
〔原〕　延祐七年十二月，鑄銅為佛像，置玉德殿。（《元史·英宗紀》）
〔原〕　東香殿在玉德殿東，西香殿在玉德殿西，宸慶殿在玉德殿後，九間，東西一百三十尺，深四十尺，高如其深。中設禦榻，簾帷裀褥咸備。前列朱闌，左右辟二紅門後山字門三間，東更衣殿在宸慶殿東，五間，高三十尺。西更衣殿在宸慶殿西，制度如東殿。（《輟耕錄》）
〔補〕　大德五年，嘉興張樞以官本船浮海至西洋，遇其王合讚所遣使臣那懷等如京師，遂載之以來。那懷等朝貢事畢，請仍以樞護送西還。丞相哈喇哈斯達爾罕如其請，奏授忠顯校尉海運副千戶，佩金符，與俱行。以八年發京師，十一年仍至其登陸處。用私錢市其土物白馬、黑犬、琥珀、蒲萄酒、蕃鹽之屬以進。平章政事察納等引見於宸慶殿。（《黃文獻集》。按：哈喇，蒙古語黑色也；哈斯，玉也；達爾罕，凡有勤勞者免其差役之稱也；舊作「哈喇哈孫剌罕」。察納，蒙古語，那邊也，舊作「察那」。今俱譯改。）
〔原〕　延春宮後為清寧宮，後引抱長廡，遠連長春宮，其中皆以處嬖倖。（《大都宮殿考》）
〔臣等謹按〕　蕭洵《故宮遺錄》：延春閣又後為清寧宮，引抱長廡，遠連延春宮，蓋後宮之正殿也。《禁扁》作「咸寧」，注在延春閣後，而載清寧宮為「上都殿名」。今考《析津志》所載遊皇城一則云：「自東華門內經十一室，皇后鄂爾多前轉首，清寧殿後，出厚載門。」據此，則大都亦有清寧宮也。《大都宮殿考》蓋沿蕭洵之說訛「寧」作「寒」，今謹改訂其誤。（按：鄂爾多，滿州語宮也，舊作「斡耳朵」，今譯改。）
〔原〕　太宗詔學士十八人，即長春宮教之，俾楊中書惟中督。（《牧庵集》）
〔原〕　至正十一年正月，京師清寧殿災，焚寶玩萬計，由宦官薰鼠故也。（《草木子》）
〔原〕　皇太子常坐清寧殿，分佈長席，列坐西番、高麗諸僧。（《元史·順帝紀》）
〔原〕　厚載北為禦苑，外周垣紅門十有五，內苑紅門五，禦苑紅門四，此兩垣之內也。（《輟耕錄》）
〔原〕　厚載門乃禁中之苑囿也。內有水碾，引水自玄武池灌溉，種花木，自有熟地八頃。內有小殿五所，上曾執耒耜以耕，擬於藉田也。（《析津志》）

