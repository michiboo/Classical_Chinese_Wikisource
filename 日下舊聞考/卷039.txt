〔臣等謹按〕　皇城之內，前明悉為禁地，民間不得出入。我朝建極宅中，四聰悉達，東安、西安、地安三門以內，紫禁城以外，牽車列闠，集止齊民。稽之古昔，前朝後市，規製允符。今謹編為《皇城》四卷。又，朱彝尊原本綜列各條，未分衢路先後，考孫承澤《春明夢餘錄》，自地安門內分東西兩路編次，較為明晰。茲仿其體例，將朱彝尊原書及補增各條均按地核實，分路敘次，以資考訂雲。
〔增〕　皇城在京城中，周十八裏有奇，繚牆袤三千三百四丈有奇。正南曰大清門，少北曰長安左門，曰長安右門，東曰東安門，西曰西安門，正北曰地安門。大清門之內曰天安門，天安門之內曰端門，端門之內，左曰闕左門，右曰闕右門。（《大清一統誌》）
〔臣等謹按〕　國家定鼎燕京，宮殿之外，環以紫禁城。紫禁城外，重以皇城，甃以磚，朱塗之，上覆黃琉璃瓦。城四門，正南門於順治元年上「大清門」牌額。天安門為皇城正門，明曰承天門。順治八年重修工成，改定今名。地安門明曰北安門，亦順治九年改定。
〔增〕　皇城廣袤三千六百五十六丈五尺，高一丈八尺，下廣六尺，上廣五尺二寸。（《大清會典》）
〔原〕　舊制，皇城外紅鋪七十二座，鋪設官軍十人，夜巡銅鈴七十有八，貯長安右門。初更，遣軍人一一搖振，環城巡警，曆西安、北安、東安三門，俱會長安左門而止。每十鈴以兵部火牌一麵，後複造木牌五十六麵，付五門驗發鈴、收鈴之數。（《明武宗實錄》）
〔原〕　東西長安門通五府各部總門，京師市井人謂之「孔聖門」，有識者曰「拱宸」，然亦非也，本名「公生門」。（《菽園雜記》）
〔原〕　正統元年六月，作公生門於長安左右門外之南。（《明英宗實錄》）
〔原〕　成化二年六月，疏通東西公生門至大明門溝渠，各二百一十五丈，東安門至南牆角溝渠二百二十五丈。（《明憲宗實錄》）
〔原〕　唐、宋禁中亦許乘馬。今制，自兩長安門、東西華門外、過者皆下馬，雖相臣亦然。（《震澤長語》。以上五條原在城市門，今移改。）
〔原〕　自北安門裏街東曰黃瓦東門，門之東街南曰尚衣監街，北曰司設監，再東曰酒醋麵局，曰內織染局，有外廠在朝陽門外，又有藍靛廠在都城西，皆本局之外署也。曰皮房紙房，曰針工局，曰巾帽局，其後臨河有梓潼廟，曰火藥局，即兵仗局之軍器庫也。（《蕪史》）
〔原〕　尚衣監製造皇帝、皇太子、親王袞冕袍服。司設監成造各宮篾簟、蒲蓆、棕薦及各宮進用龍床頂架、帳幔、轎椅鋪陳、衣包蓋袱、花毯、地氈、圍幕、油袱、雨傘等物，鋪設宮殿龍簾、走索、席梯。（《水部備考》）
〔原〕　初，永樂間北征，獲羊萬餘，令順天府所屬州縣分牧，歲辦羊毛價銀，輪司設監供用，謂之「長生羊毛」。弘治間，府尹黃傑言，歲久羊已無存，民猶輸納甚苦。已得旨除豁。司設監尋複以前令為言。上曰：「羊亡毛存，是無名之徵也，其悉除之。」（《明孝宗實錄》。以上三條原在宮室門，今移改。）
〔增〕　司設監掌印太監一員，裏外監把總二員，典簿、掌司、寫字無定員，掌鹵簿儀儀幃幕諸事。尚衣監掌印太監一員，管理僉書、掌司監工無定員，掌禦用冠冕袍服及屨靴襪之事。（《明史·職官誌》）
〔增〕　酒醋局掌印太監一員，管理僉書、掌司監工無定員，掌宮內食用酒、醋、糖、醬、麵、豆諸物，與禦酒房不相統轄。（同上）
〔原〕　織染局於朝陽門外種藍，打造靛青，煉染大紅絲紗羅經緯，合用礦子石灰，於馬鞍山廠燒造。（《水部備考》。原在宮室門，今移改。）
〔增〕　內織染局掌印太監一員，管理僉書、掌司監工無定員，掌染造禦用及宮內應用緞匹。城西藍靛廠為此局外署。（《明史·職官誌》）
〔原〕　內官監巾帽局掌造內府冠帽，設大使一人，副使二人。針工局掌造內府衣服，設大使一人，副使一人。織染局掌織染緞匹，設大使一人，副使一人。顏料局掌燒造銀硃等項顏料，設大使一人。（《春明夢餘錄》）
〔原〕　針工局縫製王府冊封賞賜等項衣服，內官、內史、長隨、小火者三年一次給與冬衣，六年一次給與鋪蓋。（《水部備考》）
〔原〕　泰昌元年十二月，工部題給針工局年例冬衣，計兩京中使長隨共九千口一十五名，折冬衣八萬一千五百九十四兩。（《明熹宗實錄》。以上三條原在宮室門，今移改。）
〔增〕　針工局掌印太監一員，管理僉書、掌司監工無定員，掌造宮中衣服。（《明史·職官誌》）
〔增〕　巾帽局掌印太監一員，管理僉書、掌司監工無定員，掌宮內使帽靴、駙馬冠靴及藩王之國諸旗尉帽靴。（同上）
〔臣等謹按〕　黃瓦門之名見於大佛堂碑刻，今俗呼為「東西黃華門」，蓋字音之訛也。尚衣監、司設監今廢。考東黃瓦門之東迤南有玉皇廟，即尚衣監舊廨，廟中有本朝雍正三年重修碑記。迤北曰慈慧殿，以慈慧寺得名也。寺中有碑二，一模糊不可讀，惟篆額「司設監」三字尚可辨。一我朝康熙間重修碑記，碑文止言明宮監以梵宇為私廨，而不著司設之名。稍東南為簾子庫，有真武廟，稍東為織染局，有華嚴寺，寺碑皆有司設監名。《蕪史》謂司設監在黃瓦門街北，信矣。酒醋、織染等局今俱廢，而各胡同仍存其名。酒醋局胡同內興隆寺有爐一，上鑄「酒醋麵局佛堂供奉」字。內織染局胡同內有華嚴寺，寺內有弘治、嘉靖二次重修織染局佛道堂碑記。針工局、巾帽局兩胡同與內織染局毗連，皆在玉河南。火藥局在玉河北，臨河，有伽藍寺，前殿祀關帝，後殿祀毗盧佛，有鐘一，上鑄「火藥局」 字。又西為火神廟，而無梓潼廟。皮房、紙房今俱無可考。藍靛廠詳郊門。
〔原〕　北安門內街東曰安樂堂，內官有疾者徙此。（《蕪史》。原在宮室門，今移改。）
〔臣等謹按〕　《春明夢餘錄》雲，安樂堂在地安門內街東，《蕪史》作街西，誤。今堂額雖存，並非內監養病之所。又按，羊房夾道亦有安樂堂，乃明孝宗誕生之地，《明史》謂之「西內」，詳本條下。
〔原〕　再東稍南曰內府供用庫。（《蕪史》）
〔原〕　供用庫歲辦木柴、木炭、檾麻、荊條、貓竹、白麻、榆槐松柏木版，運送石灰城磚。（《水部備考》。以上二條原在宮室門，今移改。）
〔增〕　內府供用庫掌印太監一員，總理、管理、掌司、寫字、監工無定員，掌宮內及山陵等處內官食米及御用黃蠟、白蠟、沉香等香，凡油蠟等庫俱屬之。舊製各庫設官同八局。（《明史·職官志》）
〔增〕　供用庫，凡浙江、湖廣、四川、福建、江西、廣東、山東、河南等布政司，直隸蘇、鬆、常、鎮、寧、太、安慶、廬、鳳、淮、揚等府歲解黃白蠟、芽葉茶，並蘇、松、常三府解到白熟糙粳糯米，俱送本庫收。（《明會典》）
〔臣等謹按〕　今酒醋局南蠟庫胡同五聖祠內有磬一，上鑄「內府供用庫五聖祠供奉」等字，稍南地仍名內府庫，即《蕪史》所稱內府供用庫無疑。
〔原〕　番經廠內官，遇萬壽、元旦等節，於英華殿作佛事。卒事之日，一人扮韋駝，抱杵麵北立，餘披瓔珞，鳴鑼鼓吹海螺諸樂器，讚唱經咒。至夜，五方設佛會，立五色傘，數十人魚貫行其間。有所謂九連環者，其行逾疾，至九連環變則體迅若飛鳥，觀者目眩矣。天啟辛酉後，奉旨以宮人為之。（《天啟宮詞注》）
〔原〕　宮中各長街設有路燈，以石為座，銅為樓，銅絲為門壁。每日晚，內府庫監灌油然燈，以便巡行。曰番經廠，念習西方梵唄經。凡有佛事，本廠內官易番僧帽，衣紅袍，黃領，黃護腰，一日或三晝夜。（《蕪史》）
〔原〕　漢經廠念習釋家諸品經，僧伽帽，袈裟，緇色衣，與僧人同，惟不剃發耳。佛事畢仍易內臣服色。（同上。以上三條原在宮室門，今移改。）
〔臣等謹按〕　明番經廠、漢經廠今為嵩祝、法淵、智珠三寺。考嵩祝寺東廊下有銅鍾一，鑄「番經廠」字。西廊下有銅雲板一，鑄「漢經廠」字。又，法淵寺有張居正撰《番經廠碑記》，云：番經廠與漢經廠並列，是可據也。
〔增〕　嵩祝寺在三眼井之東。（《城冊》）
〔臣等謹按〕　嵩祝寺大殿額曰「妙明宗鏡」，後樓額曰「慧燈普照」。聯曰：「碧砌瑤階春色麗，琪花芝草日華鮮。」西側聯曰：「夜梵聞三界，朝香徹九天。」皆皇上御書。
〔增〕　法淵寺在嵩祝寺東，寺有銅鼎一，高六尺有咫。（《城冊》）〔增〕　智珠寺在嵩祝寺西。（同上）
〔臣等謹按〕　智珠寺前殿額曰「寶網光音」。聯曰：「香雲遍覆真如界，皓月常明自在天。」後殿額曰「現清淨身」。聯曰：「金粟神光照妙應，香林淨域證虛明。」皆皇上禦書。
〔增〕　張居正《番經廠記》：番經來自烏思藏，即今喇嘛教，達摩目為旁支曲竇者也。成祖文皇帝貽書西天大寶法王廷致法尊尚師等，取其經繕寫以傳。雖貝文梵字不與華同，而其義在戒貪惡殺，宏忍廣濟，則所謂海潮一音，醍醐同味者也。廠在禁內東偏，與漢經並列，歲久亦漸圮矣。穆宗莊皇帝嚐出帑金，命司禮監修葺。今上登大寶，複以慈聖皇太後之命，命終其事。經始隆慶壬申，至八月而告成事，因為文鑱於石，垂諸久遠焉。萬曆元年四月八日，建極殿大學士張居正撰。
〔臣等謹按〕　朱彝尊原本凡引碑文，注雲「吉金貞石誌」，非實有其書也。今新增各條，事歸核實，采諸書者注某書，碑板則書某人某碑，我朝鼎建者，謹就本事直書，不從彝尊之例。後仿此。
〔原〕　司苑局進用蔬菜，俱有竹籃筐盒裝盛合用物料。（《水部備考》。原在宮室門，今移改。）
〔增〕　司苑局掌印太監一員，管理僉書、掌司、監工無定員，掌蔬菜瓜果。（《明史·職官志》）
〔原〕　鐘鼓司陳御前雜戲，削木為傀儡，高二尺餘，肖蠻王軍士男女之像，有臀無足，下安卯栒，用竹板承之，注水方木池，以錫為箱，支以木凳，用紗圍其下，取魚蝦萍藻踐浮水麵，中官隱紗圍中，將人物用竹片托浮水上，謂之「水嬉」。其以雜劇故事及癡兒呆女市井駔儈之狀，約有百回，每四十餘人，各以兩旗引之登場，謂之「過錦」。皆鐘鼓司承應。（《蕪史》）
〔原〕　內官諸署指鍾鼓司為東衙門，賤而不居。（《穀城山房筆麈》。以上二條原在宮室門，今移改。）
〔原〕　鍾鼓司掌印太監一員，僉書、司房、學藝官無定員，掌管出朝鍾鼓及內樂傳奇、過錦、打稻諸雜戲。（《明史·職官志》）
〔臣等謹按〕　司苑局今已無可考矣，鐘鼓司廢。現今嵩祝寺東北有鐘鼓司胡同，內有鐘鼓寺，當即其地。
〔原〕　再南曰新房，曰都知監，曰司禮監，門之內稍南有松樹者，內書堂也。（《蕪史》。原在宮室門，今移改。）
〔原〕　都知監掌印太監一員，僉書、掌司、長隨、奉禦無定員，舊掌各監行移、關知、勘合之事，後惟隨駕前導警蹕。（《明史·職官誌》）
〔原〕　司禮監每年成造上用兔、香狸、山羊毛、鼠尾筆，徽墨，雜墨，印造上用經書、製敕、雲龍等箋，灑金、粉蠟等紙，精微勘合、文簿、經書畫匣、屏風、畫軸、楣杆、紙扇，及成造龍床應用貓竹、松木、螺甸、青碌、川漆、嚴漆、金箔、圓藤、木柴等料，糊飾宮殿屏風、窗格綾紗紙劄。（《水部備考》）
〔補〕　司禮監每年成造上用並進宮兔毛筆共二萬九千九百餘枝。（《工部誌》）
〔補〕　朝廷用筆，每月十四、三十日兩次進禦，各二十管。冬用綾裹管，裏襯以綿，春用紫羅，至夏秋用象牙、水晶、玳瑁等，皆內府臨時發出製造。弘治中，吳興筆工造筆進禦，有細刻小標記雲：「筆匠施阿牛。」孝宗鄙其名，易名曰「施文用」，至今猶然。（《戒庵漫筆》。以上四條原在宮室門，今移改。）
〔增〕　司禮監提督太監一員，掌印太監一員，秉筆太監、隨堂太監、書籍名畫等庫掌司、內書堂掌司、六科廊掌司、典簿無定員。提督掌督理皇城內一應儀禮刑名及鈐束長隨、當差、聽事各役，關防門禁，催督供應等事。掌印掌理內外章奏及禦前勘合。秉筆、隨堂掌章奏文書照閣票批硃。掌司各掌所司。典簿典記奏章諸出納號簿。（《明史·職官誌》）
〔臣等謹按〕　都知監今無考，司禮監今為吉安所。
〔原〕　大學士陳山離間趙邸，上疏薄之，命解內閣機務，教內侍，開席於文華殿東廡。至景泰中，選小內侍七人，俾中允倪謙、呂原教之，亦於文華殿東廡。天順後於內府書堂，專命翰林官往教，遂為定製。（《雙槐歲抄》）
〔原〕　翰林官內府供職，日給光祿黃封內膳，有常製。承命內館教書者則兩給之。（《瑣綴錄》）
〔原〕　凡教內書堂，用史官四員。赴書堂日，諸生約四十餘人，於承天門外迎接。師於西版房易吉服，肅而入。故事，新任者設飯於端門內相所，飯訖，自左由會極門轉東河邊到內書堂北書堂祀孔子。師入，四拜。書堂南亦祀孔子，師入，隻揖不拜。新舊師東西序立，舊者居東。交拜訖，諸生拜於堂下，到內書堂列坐設宴，宴畢由厚載門出。（《詞林典故》）
〔原〕　內書堂教授讀書，自學士陳山始，以後詞臣任之。奉旨收入官人選年十歲上下者二三百人，撥內書堂讀書。本監提督總其綱，掌司分其勞。擇日拜孔子，請詞林諸公從長安右門入，北安門出，後則由北安門出入。每學生一名，各具白蠟、手帕、龍掛香以為束脩。（《蕪史》）
〔原〕　內書堂西向，約十餘間，其南一室奉先聖，其北一室亦奉先聖，於南則拜，於北則揖，不知何義。（《玉堂薈記》）
〔原〕　正德八年十二月，重造司禮監書堂，以毀於火也。（《明武宗實錄》）
〔補〕　翰林教小內官，在書堂中，有四五百人。學士五人輪五日一轉。至日背書批仿。責罰常二百餘人，輕者留衣而杖，重者褫衣露體，則發他處責之，或十人，或十五人一行跪，以次受責。（《戒庵漫筆》。以上七條原在宮室門，今移改。）
〔臣等謹按〕　明自宣宗始設內書堂，選詞臣課讀小內監，使通文墨，掌章奏，得與外廷往來，致啟閹豎幹政之漸，貽謀不善，遂釀成一代厲階。我朝宮府肅清，內監不得幹預政事，正本澄源，超邁前古。向惟萬善殿派漢教習一員，課讀年幼內監十餘人。乾隆三十四年，複奉上諭，以內監之設，止備使令，無取深通文義，派內務府筆帖式一員教令粗識文字，將漢教習永遠停止。法禁明而防製密，洵足為萬世不易之良法矣。
〔原〕　諸司最貴重者曰司禮監，次內官、禦用、司設、禦馬諸監。惜薪司曰近侍牌子，曰掌刑。於外職最雄者曰提督東西廠（西廠成化正德間暫設，俄革），曰提督十二團營五軍營，曰南京守備，曰兩廣總鎮及各處鎮守。（《鳳洲筆記》。原在宮室門，今移改。）
〔增〕　禦前近侍曰乾清宮管事，督理禦用諸事，曰「打卯牌子」；掌隨朝捧劍，俱位居司禮、東廠、提督、守備之次，曰「禦前牌子」，曰「暖殿」，曰「管櫃子」，曰「讚禮」，曰「答應」。長隨曰「富差」，聽事曰「馬」。尚冠、尚衣、尚屨，皆近侍也。（《明史·職官志》）
〔原〕　又南曰尚膳監、禦馬監，向東者曰北花房，曰印綬監，曰中書房，曰蹴圓亭。（《蕪史》）
〔原〕　新房之北則司禮監也，新房之南則禦馬監也。（同上。以上二條原在宮室門，今移改。）
〔臣等謹按〕　新房今無考，司禮監之南、禦馬監之北有高房胡同，或即其地。
〔原〕　御馬監合造晾馬繩索、馬槽、馬樁、桶杓、繩刷。（《水部備考》）
〔原〕　朱寧本雲南玀玀，成化間太監錢能守雲南時，見寧狡黠，以為奴。能死，遂竄名騰驤衛為勇士，執役禦馬監。武宗常至監試馬，因寧應對敏給，執控閑習，遂獲進用。不三四年寵極位盛，迄至殺身雲。（《宙載》）
〔原〕　萬曆時，有進無角二黑牛者，養之禦馬監內。（《蠃隱集》。以上三條原在宮室門，今移改。）
〔增〕　御馬監掌印、監督、提督太監各一員。騰驤四衛營各設監官、掌司、典簿、寫字、馬等員。象房有掌司等員。（《明史·職官志》）
〔增〕　宣德間令御馬監象、馬、牛、羊、草分派兩直隸、山東、河南、山西、陝西諸府州地畝內徵納。（《明會典》）〔增〕　馬神廟在馬神廟街。（《城冊》）
〔臣等謹按〕　馬神廟即明御馬監，馬神舊祠也。廟基舊在街之稍北。乾隆二十年移建。今廟有碑，廟殿舊額曰「明霞館」，聖祖仁皇帝御書。廟內大鐘一，上有「正德十年鑄御馬監馬神廟供奉」十三字。小鍾一，上有「敕建馬王廟康熙四十二年造」十二字。殿前大爐一，上有「康熙四十六年造御馬監馬神廟供獻」十五字。殿內小爐十五，皆有「康熙丁亥造御馬監馬神廟供奉」字。迤南為御馬圈，其地蓋仍明舊也。
〔原〕　御馬監廳事之南曰裏草欄，草場監之南向西者曰杆子房，曰北膳房，曰暖閣廠，曰南膳房，曰明器廠，曰混堂司，曰內東廠。永樂十八年，始置提督太監一員，關防一顆，文曰「欽差總督東廠官校辦事太監關防」。天啟四年，避御諱，改鑄，「官校」曰「官旗」。萬曆初，馮保奏建扁曰「朝廷腹心」。有欽給密封牙章一枚，應封奏者以此鈐封。（《蕪史》。原在宮室門，今移改。）
〔臣等謹按〕　今禦馬圈南地名銀閘，有真武廟，即明御馬監裏草欄舊址也。廟內有天啟三年碑記可考。又南為騎河樓廟兒胡同，舊名暖閣廠，內有關帝廟。廟有鐘二，一鑄「暖閣廠關帝廟」字，一鑄「暖閣廠關帝廟康熙四十九年孟秋虔造」字。至南北膳房，考《春明夢餘錄》，萬曆二十八年拆去蓋造觀心殿、修補乾運殿。其杆子房、明器廠、混堂司今無考。
〔原〕　東廠置自永樂十八年，其衙門無設官，主之者司禮監秉筆太監一人，司屬隸役悉取給於錦衣衛，故各員役升轉皆在衛。而太監乃司禮監堂上官，秩最尊，有去留而無升轉，其銜曰「欽差總督東廠官旗辦事司禮監秉筆太監」。凡掌司禮監者號曰「宗主」，督東廠者號曰「督主」，或「宗」與「督」合一人領之。有掌刑千戶一員，以錦衣衛千戶充之，有加指揮至都督者。又理刑百戶一員，或曰「貼刑」，二人共坐理事。熹宗時嚐賜東廠刑官過肩獅子服，有加宮保府臣者矣。其爪牙，司文移者曰「掌班」，寫字房、管事房、辦事房，以十二支分十二夥，頭目一人曰「擋頭」，外人稱之曰「夥長」，專司緝察。各夥分數人，動刑曰「刑上」。每夥擋頭下有番子數人，名曰「幹事的」，專持人陰事。或縉紳私劄交際禮，或言語可質證者，密白於擋頭。得一事，擋頭先捐金予之。事曰「起數」，予之金曰「買起數」。擋頭隨同番役，於所犯之家左右寺廟空所，名曰「打樁」。擋頭設座，番子直入所犯之家執犯者，非刑拷掠，一曰「幹榨酒」，一曰「搬罾兒」。或以細竹鞭筋，其酷十倍官刑。每月旦分遣辦事人於各衙門及各城門守定，名曰「坐記」。以衙門所行事必小幅紙開報，名曰「打事件」。事件到東華門，雖深夜，司門者從門隙中傳入，頃刻到掌廠，即時達至尊矣。（《客窗偶談》）
〔原〕　掌廠內直房有欽賜牙印一方。凡打進事件奏聞者，用此印鈐，直至禦前。蓋得比輔臣之文淵閣印，亦僭紊極矣。（《野獲編》）
〔原〕　唐末，兩樞密使及左右中尉柄事禁中，與宰相表裏，號為「中貴」，亦稱「內大臣」。樞密即今司禮，中尉即今東廠也。（《穀城山房筆塵》）
〔原〕　隆慶中，刑科給事中舒化疏：「朝廷設立廠衛，原以捕盜防奸細，非以察百官也。駕馭百官，乃天子之權，而奏核諸司責在台諫，朝廷自有公論。今以暗訪之權歸諸廠衛，萬一人非正直，事出冤誣，是非顛倒，殃及善良，非盛世所宜有也。」上命付司知之。（《春明夢餘錄》）
〔原〕　崇禎十五年正月，上諭東廠太監王德化曰：「朝廷設東廠緝事，期於摘發大奸，若糾剔細微，文綱苛察，非所以安全之也。今後非謀反、逆倫、權豪捍法者勿問。」（《綏寇紀略》）
〔補〕　京師東廠者，掌巡邏兵校之地也。弘治癸丑五月，忽風大作，地陷約深二三丈，廣亦如之。（《菽園雜記》。以上六條原在宮室門，今移改。）
〔增〕　提督東廠掌印太監一員。掌班、領班、司房，無定員。貼刑二員，掌刺緝刑獄之事。舊選各監中一人提督，後專用司禮秉筆第二人或第三人為之。其貼刑官則用錦衣衛千百戶為之。凡內官司禮監掌印，權如外庭元輔，掌東廠權如總憲，秉筆隨堂視眾輔，各設私臣掌家、掌班、司房等員。（《明史·職官志》）
〔臣等謹按〕　內東廠為明季弊藪。我朝定鼎，廓清禁掖，東廠地名久就廢沒。以《蕪史》《春明夢餘錄》敘次考之，當與暖閣廠胡同、騎河樓相近。
〔原〕　景泰六年四月，增建禦花房。（《明景帝實錄》）
〔原〕　天啟中有龍見北花房之小河，長尺許，色黃碧，有爪無鱗。其地近宋縉直房，縉護以紅錦，盛金合中奏進，奉旨送赴黑龍潭。（《天啟宮詞注》。以上二條原在宮室門，今移改。）
〔臣等謹按〕　北花房，《春明夢餘錄》作「百花房」。印綬監、中書房、蹴圓亭今俱無考。
〔增〕　宣仁廟在紫禁城外東北隅，暖閣廠西北池子。（《大清一統志》）
〔臣等謹按〕　宣仁廟，雍正六年敕建，以祀風神。有世宗憲皇帝禦書「協和昭泰」額。〔增〕　凝和廟在宣仁廟南。（《大清一統志》）
〔臣等謹按〕　凝和廟，雍正八年敕建，以祀雲神。有世宗憲皇帝禦書「興澤昭彩」額。
〔原〕　內承運庫在東下馬門，其職掌庫藏，在宮內者曰東裕庫，曰寶藏庫，皆謂之裏庫。其會極門、寶善門迤東一帶及南城磁器等庫則俱謂之外庫。過外馬房餘宅數區，所謂河邊者也。（《蕪史》）
〔增〕　內承運庫掌應用荷葉、錫鑼、錫銚、茶瓶、汁瓶、罐鐺等物。（《水部備考》）
〔原〕　內承運庫以藏銀絹，除歲用外，其餘皆入內女官庫。（《病逸漫記》。以上三條原在宮室門，今移改。）
〔增〕　內承運庫掌印太監一員，近侍、僉書太監十員，掌司、寫字、監工無定員，掌大內庫藏，凡金銀及諸寶貨總隸之。（《明史·職官志》）
〔增〕　承運庫，凡浙江、江西、湖廣、山西、四川等布政司，直隸、蘇、松、常、鎮、廬、鳳、淮、揚、徽、寧、池、太、安慶等府，滁、徐、廣德等州，歲解絹匹並闊生絹翠毛皮，俱送本庫收。（《明會典》）
〔增〕　正統二年，令各處解到秋糧折銀赴部，出給長單關填勘合，送內府承運庫收貯。（同上）
〔原〕　熹宗在位七年，帑藏懸罄，嘗將累朝所鑄銀甕、銀碗、尊鼎重器輸銀作局傾銷充餉。故餉銀多有「銀作局」三字者，此人所共見也。甲申春，廷臣請動內帑。夫內帑，惟承運庫耳。錢糧解承運庫者工，一曰金花，一曰輕齎。金花銀所以供後妃金花及宦官宮妾賞賚；輕齎銀以為勳戚及京衛武臣俸祿，隨進隨出，非如唐德宗私庫聚而不散者比。野史乃謂城破大內尚有積金十餘庫，不知十餘庫何名。承運庫外有甲乙等十庫，貯方物者也。天財庫，貯錢者也；古今通集庫，貯書畫、符券、誥命者也；東裕庫，貯珍寶者也；外東庫，亦貯方物，無金銀也，庫盡此矣。城破，惟東裕庫珍寶存耳，安有所謂十餘庫積金，而紛紛謂上不輕發內帑，豈不冤哉！（《明崇禎遺錄》。原在宮室門，今移改。）
〔臣等謹按〕　《春明夢餘錄》，內承運庫、外馬房在御馬監南，俱無考。惟河邊今有騾圈，或即其地。

