太和殿之後，東西兩廡各三十間。正中南向者為中和殿，縱廣各三間，方簷圓頂。金扉瑣窗各三十有四。南北陛各三出，東西陛各一出。（《大清會典》）
〔臣等謹按〕　凡遇三大節，皇帝先於中和殿升座，內閣、內大臣、禮部、都察院、翰林院、詹事府各堂官及侍衛、執事人員行禮畢，然後出禦太和殿。恭遇方澤大祀及祀太廟、社稷之前一日，皇帝俱於殿內視祝版。親祭歷代帝王廟、先師孔子。朝日、夕月亦如之。每歲耕耤，則於殿內閱視農器及穀種青箱。殿內皇上御題額曰「允執厥中」。聯云：「時乘六龍以禦天，所其無逸；用敷五福而錫極，彰厥有常。」
中和殿之後為保和殿，九間，前陛各三出，與太和殿丹陛相屬。殿後陛三成三出，北向。殿左右各一門，左曰後左，右曰後右，皆三間，南向，前後出陛。（《大清會典》）
〔臣等謹按〕　每歲除夕，皇帝御保和殿筵宴外藩，每科朝考新進士，翰林院引入殿內左右列試。殿內皇上御題額曰「皇建有極」。聯曰：「祖訓昭垂，我後嗣子孫尚克欽承有永；天心降鑒，惟萬方臣庶當思容保無疆。」殿後陛級迤北十餘武，崇基列陛，南向者為乾清門，乃內朝正門，謹詳載後卷。
協和門東出為文華殿，後為主敬殿。（《大清會典》）
〔臣等謹按〕　文華殿門五楹，南向，崇階三出，九級，內丹陛與露台相直，台左右二出陛，各十一級。殿製五楹，康熙二十二年重建。殿內皇上御題額曰「緝熙明德」。聯曰：「道脈相承，經籍昭垂千聖緒；心源若接，羹牆默契百王傳。」屏聯云：「詎為飾其貌；還因尊所聞。」東西配殿各五楹，東曰本仁殿，西曰集義殿，後殿五楹是為主敬殿。
凡經筵之禮，以大學士、尚書、左都御史、侍郎、學士、詹事充經筵講官，滿漢各八人，歲由部疏請得旨，翰林院列講官名具奏，以滿漢各二人分講經書，掌院學士暨直講官擬篇目撰講章，奏請欽定。至日黎明，鴻臚官設御案於文華殿御座前，南向；設講案於御案之南，北向。翰林院官奉講章及進講副本，左書、右經，各陳於案，退。記注官四人立西階下東面；滿講官暨侍班之大學士，吏部、戶部、禮部尚書、侍郎，通政使、副使，詹事，少詹事立丹墀左西面；漢講官暨侍班之兵部、刑部、工部尚書、侍郎，左都御史，左副都御史，大理卿、少卿立丹墀右東面。糾儀給事中、御史各二人，鴻臚寺鳴讚二人，立侍班官稍後，東西面，均南上。如衍聖公入覲，恭遇經筵，立於東班之首。至時，禮部堂官詣乾清門奏請禦經筵。皇帝御常服，乘輿出宮，導引扈衛如常儀。由後左門出左翼門，至文華殿丹陛上降輿入，升座。記注官升西階入，立殿內右楹之西。鳴讚升立東西簷下。讚排班，講官暨侍班官咸就拜位北面立。讚跪叩興，行二跪六叩禮畢，鴻臚卿東西各一人引講官暨侍班官分行，升自東西階，滿講官由殿左門之右，漢講官由右門之左入，立於東西楹之南。東侍班官由左門之左，西侍班官由右門之右入，立於講官後，糾儀官隨入，立東西隅，均東西面北上。鴻臚卿退立於殿簷下。鳴讚讚進講，滿漢直講官四人出至講案前，東班西上，西班東上，行一跪三叩禮，復位立。滿講官一人出就案左北面展講章，進講四子書畢，復位。漢講官一人趨過案左，進講如之。皇帝闡發書義，宣示臣工，講官暨侍班官跪聆畢，興。又滿講官一人趨過案右，漢講官一人出就案右，先後進講經義畢，皇帝闡發經義，各官跪聆亦如之。鴻臚卿引出殿，至丹墀各就拜位立，鳴讚讚如初，行二跪六叩禮畢，鴻臚卿引講官侍班官仍升東西階入殿內，賜坐，賜茶，儀與常朝同。（《大清會典》）
〔臣等謹按〕　向例經筵由部疏請，今每歲皆先期奉特旨舉行。屆期講臣進講皇上宣示禦論，諸臣跪聽，行禮畢以次引入殿內列坐，賜茶。自建設文淵閣，命於閣內賜茶，實稽古之榮遇也。
康熙二十四年，定以大學士、尚書、左都御史、學士、詹事由翰林出身者充經筵講官。（《大清會典·則例》）
雍正三年諭：「自古修己治人之道，載在經書，帝王禦宇膺圖，咸資典學。我聖祖仁皇帝天亶聰明而好古敏求，六十餘年孜孜不倦。朕幼承庭訓，時習簡編。自即位以來，更欲以研經味道之功，為敷政寧人之本。顧以亮陰之際，未舉經筵。今八月二十三日為釋服之期，爾部可擇日舉行經筵典禮。欽此。」（同上）
乾隆五年諭：「經筵之設，原欲敷宣經旨以獻箴規。朕觀近日所進講章，頌揚之辭多，而箴規之義少。殊非責難陳善、君臣諮儆一堂之意。人君臨御天下，敷政寧人，豈能毫無闕失？正賴以古證今，獻可替否，庶收經筵進講之益。若頌美過甚，不能實踐躬行，反滋朕心之愧。此後務剴切敷陳，期有裨於政治學問，勿尚鋪張溢美之虛文，而無當於稽古典學之實義。欽此。」（同上）
乾隆七年諭：「今日舉行經筵典禮，禮部據向例以天雨奏請改期。朕思魏文侯將出獵而雨，左右不欲行，文侯曰：『吾已與虞人期矣，豈可無一期會哉？』乃往身自罷之。夫田獵之娛尚不以遇雨失期，況經筵大典，業經祭告，自應舉行。但執事諸臣例應在丹墀內行禮，未免衣冠沾濕。著衣雨服列班，駕到即入殿進講，講畢即奏禮成。其階下行禮、殿內賜茶諸儀停止。嗣後遇雨皆照此例。欽此。」（同上）
乾隆五年御製《秋日經筵》詩：皎日麗中天，金風拂細旃。右文遵舊制，典學重經筵。為進邦家彥，爰諮經史詮。探淵思汲古，望道未忘筌。制事應惟義，執中猶在權（是日進講《中庸》「執其兩端用其中於民」，《尚書》「以義制事，以禮制心」）。心恆期洞洞，誌每勵乾乾。緬想萬民上，端資百爾賢。周行須示我，莫漫頌豐年。
乾隆八年御製《二月初六日經筵》詩：風色雲容淡沲春，廣筵鵷侶列華茵。欲衡今古惟時敘，藉澡身心與日新。別苑漫傳花似綺，甫田喜積屑如銀（是月初四日雪）。自慚致治非三五，夢想蕭曹房杜臣（是日講《頤卦》「聖人養賢以及萬民」章）。
乾隆九年御製《仲春經筵》詩：講席啟文華，熙春景物嘉。古今學有別，天地德無涯（是日講《四書》「古之學者為己、今之學者為人」章，並《易經》「天地之大德曰生」句）。內外應非二，知行要並加。儒臣同坐論，不覺日西斜。
乾隆十年御製《春季經筵》詩：棽麗翠鸞臨，文華廣殿深。三春開講幄，兩序列朝簪。立政思民瘼，存誠勵口箴（是日講《論語》「子路問政」章，《易經》「修辭立其誠」句）。豈雲循典故？藉以澡身心。黼座風揚德，霞天旭散陰。諮詢交泰陛，揖讓萃儒林。道岸繄常企，文淵或可尋。研精憶良弼，孰與下砭針（大學士鄂爾泰侍講幄有年，今以病不與，故及之）？
乾隆十一年御製《仲春經筵》詩：晴旭曈散曙寒，文華廣殿會衣冠。從來聖道通參讚，況復餘衷企冶安（是日講《中庸》「致中和天地位焉」、「萬物育焉」一節，《虞書》「辟四門」、「明四目」、「達四聰」三句）。心所會時原自易，學惟行處始知難。寄言魚雅談經侶，謾作崇儒故事觀。
乾隆十二年御製《仲春經筵》詩：講幄啟芳春，文華紫禁。鵷班分列進，綈幾一編陳。治道籌教養，躬行勉知仁（是日講《魯論》「樊遲問仁」節，及《易經》臨卦大象辭）。豈惟遵典故，端籍淑心身。《易》簡抽經秘，從容諮席珍。擴充還有待，夙夜矢虔寅。
乾隆十四年御製《春仲經筵》詩：瑞日輝春曉不寒，特開廣殿集衣冠。舞幹未逮重華德，放馬何期遠服安（近因金酋稽顙乞命，特命允降班師故云）？小往大來成泰運，推人盡己具心官（是日講《四書》「夫子之道忠恕而已矣」，及《易經》「上下交而其志同也」句）。申諮魚雅章縫侶，莫作崇儒例事看。
乾隆十七年御製《春仲經筵》詩：間闊經筵意未安（去歲以巡狩，未舉是典），東風廣廈集儒官。不惟勤學因時勖，要復存羊俾後觀。制事期無適莫見，知人更念惠懷難（是日講《尚書》「知人則哲」四句，《論語》「君子之於天下也」一章）。春卿儀注百寮式，詎道從容禮數寬？
乾隆十八年御製《經筵即事》詩：清暉玉宇寬，廣殿集衣冠。要欲分陰惜，寧同舊例看？繹思還戒頌，切己率知難。兩論雖言概（每進講經書，輒各製論發明之。是日講《論語》「視其所以」一章，《易》「君子體仁足以長人」一句），吾斯意未安。
乾隆二十一年御製《仲春經筵》詩：泉汲靈源蕉剝芽，春風又復啟文華。惜陰所重恆於此，隔歲猶嫌忽已賒（去歲未行經筵）。一日萬幾天命敕，性誠明教聖功加（是日進講《尚書》「敕天之命惟時惟幾」，《中庸》「自誠明謂之性、自明誠謂之教」）。儒冠采服魚魚者，典學虛文莫漫誇。
乾隆二十三年御製《仲春經筵》詩：書文經訓義揄揚，魚雅儒簪晉兩行。篤誌近思研學問，思艱圖易劭農桑（是日進講《論語》「博學而篤誌」一節，《尚書》「思其艱以圖其易」兩句）。春台共喜時方鬯，廣廈寧惟例舉常？周孔吾師遊意切，推行獨慚（去聲）未雲遑。
乾隆二十四年御製《仲春經筵》詩：講學文華例仲春，經書次第幾端陳。夫乾易矣夫坤簡，成物知焉成己仁（是日經筵書題「成己仁也、成物知也」，經題「易簡而天下之理得矣」）。繹從知位中理，讚參惟仰至誠神。漫言故事循禮典，修業輝光勉日新。
乾隆二十五年御製《仲春經筵》詩：文華廣殿禦香芬，啟迪疇諮大雅群。詎止循名欲求實，敢因戢武忘崇文！飛潛動植堪觀化，和一慎難總屬君（是日書題「四時行焉」二句，經題「其難其慎」兩句，講官各就本條衍義。朕以時行物生，蓋孔子知命耳順以後示學者真實至當之理，非因子貢以言語觀聖人徒為是不待言而可見之語。又諸家解《尚書》率以難慎屬君，和一屬臣，不知太甲不惠阿衡是不和，庸罔念聞是不一，邇訓允德是和且一，則和一亦當屬君，始非泛訓之辭。因抒所見著論折衷，非欲與訓詁家爭堅白異同也）。略述會心非逞臆，躬行惟是勉尊聞。
乾隆二十六年御製《仲春經筵》詩：和凝風日仲春初，廣殿文華敞碧疏。經解傳詮闡要道，衣寬帶博戒虛車。人倫物理行仁義，異養震為濟疾徐（是日書義「舜明於庶物」四句，經義「益動而巽」二句）。詎曰年年遵典故，化民成俗目蒿予。
乾隆二十八年御製《仲春經筵》詩：春風東壁啟文軒，書蘊經微細討源。自是鴻儒曾有詁，孔懷赤子未能言（是日講《大學》「如保赤子」三句，《易經》「咸速也」二句）。咸恆實具乾坤體，速久惟應天地尊（訓詁家向泥六子長少相配，以世俗夫婦窺聖人序卦曲為損益，不首下經之論，自生支節，不知下經首咸恆，咸即天行之速，恆即地道之常，其為乾坤具體本直截了當，因儒臣講畢詳論示之）。闡繹豈徒修令典？欽哉絜矩個中存。
乾隆二十九年御製《仲春經筵》詩：文華春講集群英，精義嘉言與論評。四海耕桑因所利，萬幾敕毖省其成（是日進講《論語》「因民之所利而利之」，《尚書》「屢省乃成」）。詎惟守注毋甚解，亦曰尊聞在力行。內外交修非二事，鄰哉思日讚治（平聲）平。
乾隆三十一年御製《春仲經筵》詩：講筵又隔一年春（乙酉春日南巡，未禦經筵），翰典文華舉令辰。緝學詎雲循故事？樂群相與集諸臣。義無適莫惟君子，福有斂敷厥庶民（是日講《論語》「無適也」、「無莫也」、「義之與比」，《書經》「皇建其有極」、「斂時五福用敷」、「錫厥庶民」）。禦論聊抒心所會，斯之未信頌休頻。
乾隆三十二年御製《仲春經筵》詩：翰典彬彬舉仲春，輪番進講列儒紳。誠明盡性斯先覺，盛德甄心在日新（進講《四書》「不逆詐」一節，《易經》「日新之謂盛德」一句）。嚴若要偕經義守，同然無取頌聲頻。撰良喜勝常年者，兆啟文昌壁值辰（是日適值壁宿）。
乾隆三十三年御製《仲春經筵》詩：塗蒦文華新落工（宮殿丹蒦自雍正庚戌油飾之後，至今將及四十年，故命所司以改修理，茲文華殿新值落成）。講筵輝煥柍桭紅。時惟長善春臨仲，典以興賢歲舉隆。絜矩恕忠籌國治，敕幾兢業亮天工（是日進講《大學》「是以君子有絜矩之道也」，《尚書》「一日二日萬幾」）。親裁禦論抒心會，無取都俞稱頌同。
乾隆三十四年御製《仲春經筵》詩：列筵寧祇禮文崇？玩味經書義不窮。毋自欺惟慎己獨，勖胥欽乃亮天工（時進講《大學》「所謂誠其意者毋自欺也」，《尚書》「欽哉惟時亮天工」）。君臣要在交相儆，心意由來本是同（二語闡是日禦論意）。衍聖許教陪講席（衍聖公孔昭煥以新修太學親臨釋奠來京陪祀，至是並命侍筵觀禮），龜哉何以繼家風？
乾隆三十五年御製《春仲經筵》詩：儒臣廣殿共云云，何異書齋此樂群？明物由行述虞舜，養賢以及玩周文（是日進講《孟子》「由仁義行」二句，《易·頤卦·彖傳》「聖人養賢以及萬民」句）。兩行玉碗分茶味，一對金爐嫋篆紋。勖在聞知致高大，詎惟典故取斯勤？
乾隆三十八年御製《春仲經筵》詩：師古仍惟舊典式，清書漢語各分曹（凡進講，先書，次經。書與經各先清，次漢。每講官一巡畢，即發禦論一通，則以清、漢語分講）。龍香近護黃帷案，鷺序雙排彩袖袍（是日講官及侍班官並補服，惟講官加服領袖袍）。好惡同民可不慎？酢酬慮善敢從慆（是日進講《大學》「民之所好好之」、「民之所惡惡之」，《說命》「慮善以動」、「動惟厥時」二章）？講筵謾擬頌崇學，並進知行勉正勞。
乾隆三十九年御製《春仲經筵》詩：朵殿彬彬群彥羅，右文大典舉春和。兩題著論寧勞我？一例輟為奚示他？後獲先難詮以獨，功崇業廣解休訛（是日進講《論語》「仁者先難而後獲」，《書經》「功崇惟誌」、「業廣惟勤」。餘作禦論，以「克己復禮」釋書題，而解經則以用卿士引為為君者之責，義似親切）。載諮朗誦篇章者，頌語漫陳願琢磨。
乾隆四十年御製《二月六日經筵作》：輕雲釀雪仲春和，廣廈談經儒彥羅。詎曰崇文循典故？欲因體道互研磨。新民要在於修己，惠我還須勿問他（是日進講《大學》「日日新」、「又日新」，《易經》「有孚惠我德」）。殿後文淵將建閣（文淵閣向僅沿襲虛名，今擬於文華殿後建閣，為貯《四庫全書》之所），待成四庫貯書多。
乾隆四十一年御製《春仲經筵》詩：經年講席一躬臨，龍袖儒臣喜盍簪（經筵講官滿、漢各八員，進講侍班服領袖袍以別於眾，此舊例也）。日麗風和春藹吉，周書魯語義抽尋（是日進講《論語》「百姓足，君孰與不足」，《書經》「君子所其無逸」）。撫民時切不足誌，敕己惟懷無逸心。後閣文淵新慶洽（殿後度地建文淵閣為貯《四庫全書》之所，今始落成），俾觀合有共賡吟。
乾隆四十四年御製《春仲經筵》詩：經筵兩歲闕臨諸，撫帙猶然意戚予（丁酉、戊戌兩年未舉經筵之典。茲已逾大祥，進講惟允。雖戚未能忘而禮不敢過也）。況閱大祥應講習，相將精義繹經書。先勞勞更期無倦，上下下斯光有餘（是日《論語》進講「先之勞之請益曰無倦」，《易經》進講「自上下下其道大光」。予所制禦論於《論語》則以為夫子此言為有司親民者而發，而人君為政之道實不外此。臣之勞在身，君之勞在心。於《易經》則以為「自上下下」二語非止申明損上益下，蓋言為上者當不自恃崇高，應虛己撝謙，尊賢納諫，乃由上以下其下，其道有弗大光者乎？雖文臣皆以為確論，而斯之猶未能信耳）。著論聊因抒己見，盈廷諮爾莫虛譽。
〔臣等謹按〕　節年恭逢經筵，俱有御製詩，謹繹有關紀述事實者恭載卷內，餘不備錄。
文華殿之東為傳心殿，中祀皇師、帝師、王師、先聖，先師殿之前為景行門。（《國朝宮史》）
〔臣等謹按〕　傳心殿東西設兩角門，北向者五楹為治牲所，南向者三楹為景行門。院東井亭一，殿五楹，其後祝版房三楹，神廚三楹，再後直房五間。殿內祀皇師伏羲氏、皇師神農氏、皇師軒轅氏、帝師陶唐氏、帝師有虞氏、王師夏禹王、王師商湯王、王師周文王、王師周武王，均正位南向，先聖周公東位西向，先師孔子西位東向。每歲皇帝御經筵，先遣官祗告。惟乾隆六年仲春經筵，上親詣傳心殿行禮。
文華殿之後為文淵閣。（《國朝宮史》）
〔臣等謹按〕　明代置文淵閣，其地在內閣之東，規制庳陋。又所儲書帙，僅以待詔、典籍等官司其事，職任既輕，散帙多有。逮末葉而其制盡廢，遺址僅有存矣。本朝定製以文淵閣為大學士兼銜，第仍其名而未議建設之地。乾隆三十九年，命於文華殿後規度方位所宜，創建文淵閣，用貯四庫書籍凡三萬六千冊。復諭令仿宋時三館秘閣官制，自大學士以下置領閣事二員，總司典掌；提舉一員，用資管理；直閣事六員，司典守厘輯之事；校理十六員，分司注冊點驗；檢閱八員，隨時點閱。其閣內收發宿直諸職，於內府司員、筆帖式內分派掌管。煌煌乎館閣之宏規、文明之盛治矣。至同時並建者，則有圓明園之文源閣、避暑山莊之文津閣，皆仿浙省范氏天一閣之制，崇構而鼎峙焉。凡以攬勝蓬山，珍儲秘籍，為伊古以來所未有。茲按，文淵閣製凡三重，上下各六楹，層階兩折而上，瓦用青綠色。閣前甃方池，跨石樑一，引御河水注之。閣東恭立皇上御製《文淵閣記》碑亭，閣內設寶座，恭懸御書額曰「彙流澄鑒」。聯曰：「蒼萃得殊觀，象闡先天生一；靜深知有本，理賅太極函三。」又聯曰：「壁府古含今，藉以學資主敬；綸扉名副實，詎惟目仿崇文？」又聯曰：「插架牙簽照今古，開編雲氣吐芳芬。」皆皇上御書。閣後疊石為假山，山後垣門一，北向。門外稍東設直房數楹，為直閣諸臣所居。恭遇經筵進講畢，聖駕親臨，賜茶於殿內，自乾隆四十一年始遂為定製。
乾隆四十一年六月初一日，奉上諭：「昨四庫館進呈裒集《永樂大典》散篇，內有麟台故事一編，為宋待製程俱撰，具詳當時館閣之制。所載典掌三館秘閣書籍，以執政領閣事，又有直秘閣秘閣校理等官，頗稱賅備。方今搜羅遺籍，彙為《四庫全書》，每輯錄奏進，聯親披閱釐正。特於文華殿後建文淵閣弆之，以充策府而昭文治。淵海縹緗，蔚然稱盛。第文淵閣國朝雖為大學士兼銜，而非職掌。在昔並無其地。茲既崇構鼎新，琅函環列，不可不設官兼掌，以副其實。自宜酌衷宋制，設文淵閣領閣事總其成；其次為直閣事，同司典掌；又其次為校理，分司注冊點驗。所有閣中書籍，按時檢曝，雖責之內府官屬，而一切職掌則領閣事以下各任之，於內閣翰詹衙門內兼用。其每銜應設幾員及以何官兼充，著大學士會同吏部、翰林院定議，列名具奏，候朕簡定。令各分職係銜，將來即為定額，用垂久遠。至於四庫所集，多人間未見之書。朕勤加採摘，非徒廣金匱石室之藏，將以嘉惠藝林，啟牖後學，公天下之好也。惟是鐫刻流傳僅什之一，而抄錄儲藏者外間仍無由窺睹，豈朕右文本意乎？翰林原許讀中秘書，即大臣官員中有嗜古勤學者，並許告之所司，赴閣觀覽，第不得攜取出外，致有損失。其如何酌定章程，並著具議以聞。」（《上諭簿》）
御製《文淵閣記》：國家荷天庥，承佑命，重熙累洽，同軌同文。所謂禮樂百年而後興，此其時也。而禮樂之興，必藉崇儒重道以會其條貫。儒興道匪文莫闡。故予搜四庫之書，非徒博右文之名，蓋如張子所雲，為天地立心，為生民立命，為往聖繼絕學，為萬世開太平，胥於是乎係。故乃下明詔，敕嶽牧，訪名山，搜秘簡，並出天祿之舊藏以及世家之獨弆，於是浩如淵海，委若邱山，而總名之曰《四庫全書》。蓋以古今數千年，宇宙數萬里，其間所有之書雖夥，都不出四庫之目也。乃掄大臣俾總司，命翰林使分校。雖督繼晷之勤，仍予十年之暇。夫不勤則玩日愒時有所不免，而不予之暇，則又恐欲速而或失之疏略，魯魚亥豕因是而生。語有之，凡事豫則立。書之成雖尚需時日，而貯書之所則不可不宿構。宮禁之中不得其地，爰於文華殿後建文淵閣以待之。文淵閣之名始於勝朝，今則無其處，而內閣大學士之兼殿閣銜者尚存其名。茲以貯書，所為名實適相副。而文華殿居其前，乃歲時經筵講學所必臨。於以枕經葄史，鏡己牖民，後世子孫奉以為家法，則予所以繼繩祖考，覺世之殷心，化育民物，返古之深意。庶在是乎，庶在是乎！閣之制一如范氏天一閣，而其詳則見於禦園文源閣之記。
乾隆四十一年御製《題文淵閣》：每歲講筵舉，研精引席珍。文淵宜後峙，主敬恰中陳（舊有殿名主敬，在文華殿之後，其後隙地新建文淵閣）。四庫庋藏待，層樓結構新。肇功始昨夏，斷手逮今春。經史子集富，圖書禮樂彬。寧惟資汲古？端以勵修身。巍煥觀誠美，經營愧亦頻。綸扉相對處，頗覺葉名循（國朝大學士兼銜三殿三閣，有文淵閣之名，而無閣之實。今新建於文華殿後，且與內閣相近，適當其地）。
乾隆四十四年御製《經筵畢臨文淵閣有作》：文淵咫尺近文華，禮蕆經筵此賜茶（文華殿進講畢，禦文淵閣，召講官及侍班諸臣入，列坐賜茶）。新署冰銜協名實（新設文淵閣領閣事二員，以大學士兼掌院者充之。提舉一員，以內務府大臣充之。直閣六員以內閣學士、詹事、少詹事、學士充之。校理十六員，以庶子、侍讀、侍講、編修、檢討充之。檢閱八員，以內閣中書充之），待藏四庫煥雲霞。次排雖畢事求核（於《永樂大典》散篇內集輯成編不下三百八十餘種，多有世不經見之書。命館臣詳加校勘，分別應抄應刊，以公同好），檢校宜精期與賒。佇遲（去聲）功成開慶宴，木天佳話更堪誇。
乾隆四十七年御製《經筵畢文淵閣賜宴以〈四庫全書〉第一部告成庋閣內用幸翰林院例得近體四律首章即疊去歲詩韻》：長律昨春示程督（昨年經筵，《四庫全書》第一部未竣，故有「諮爾校讎總群輩，可宜淹過浹旬期」之句，以示程督。茲第一部書已於昨冬告蕆，而第二、三、四部全書亦俱繕就，萬冊以上，此後照鈔，較易成書矣），迅成膏晷竟前移。書多二酉本難究，歲始浹旬原弗遲。庫四群欣瞻有蕆，奉三我自凜無私。繁於永樂醇於典（按，明《永樂大典》一萬一千九十五冊，凡五年書成。今《四庫全書》每部三萬六千冊，又薈要每部一萬二千冊，自癸巳年起至今壬寅，將及十年間，薈要兩部及全書第一部共六萬冊均已蕆事，裝潢貯閣，較之《永樂大典》數多五倍。又按，《湧幢小品》載，編輯供事者凡二千一百六十餘人。今纂修謄錄等不過千人，而五年期滿，即予甄敘錄用，是以人皆踴躍，事半功倍。又，大典於經史皆依韻編次，割裂淩舛，漫無統紀，有乖柱下藏書之義。茲《四庫全書》悉以經史子集為部次，體例尤較醇整雲），嘉矣儒臣善副期。百年禮樂合興哉，禮樂原從經史來。溯此津、源、淵已得（《四庫全書》共鈔錄四部，今第一部已得者弆文淵閣，其第二、三、四部則分庋盛京之文溯閣、避暑山莊之文津閣、圓明園之文源閣），述茲言行德猶該。共殷劉向校書誌，寧數相如獻賦材？諸子雖曾預董事（皇六子、皇八子、皇十一子，並命充總裁，閱《四庫全書》，近復命諸皇子暨師傅等選錄明臣奏議），祗當二宋速賓陪（用宋祁延客修《唐書》事。是日賜宴，即令諸皇子侑諸臣酒，並頒賞）。丙申高閣秩幹歌，今喜書成鄴架羅。宋輯明修彼有為（去聲。宋太宗踐位後，恐世人譏其慚德，因集文士修《冊府元龜》《太平御覽》《文苑英華》三大書，欲以疲其力而箝其口。明永樂亦以得位不正，集文人為大典，以弭草野私議。今所輯《四庫全書》，惟在蒐輯遺佚，以廣流傳，為萬世藝林津逮，實非彼用意所可比也），重熙累洽此無他。較其三萬猶富矣，即此十年詎久麼？鼓瑟吹笙筐將是（二月初二日春仲經筵禮畢，即於是日賜四庫全書館總裁、總纂、總校、分校，提調各官等宴，並遍賞總裁九人、總纂各官等七十七人如意、雜佩、文綺、筆墨、研箋等物。其謄錄等不得與宴者，令頒賜宴席果品食物。至辦理全書之總纂紀昀，先是已屢遷至內閣學士，陸錫熊屢遷至光祿寺卿，陸費墀屢遷至少詹事，茲並將孫士毅擢為太常寺少卿，韋謙恆升授讚善，曹錫寶、王太嶽均升授國子監司業，其編修吳省蘭等記名遇缺升用，以示優獎），慶茲日麗與風和。從來舉事待時節，四庫修書未預籌。癸巳經營謂遲也（癸巳歲始思及依經史子集為《四庫全書》，並命輯《永樂大典》中散篇成帙。然朕臨御已三十餘年，亦望七之歲矣。斯事體大，而物博，時略嫌遲，故甲午聯句詩有「逢會略嫌遲歲月，就將惟願觀成」之句。今壬寅甫及十年，薈要兩部及全書第一部均已蕆事，裝潢貯閣。適當春仲經筵錫宴行慶，遹觀厥成，實堪喜慰爾），壬寅慶落可歌不？副吾誌矣誌誠愜，勵我為哉為正悠。回億四章吟翰苑，即今宴祗一人留（乾隆九年十月幸翰林院賜宴，彼時賦詩者共三十八人，閱今三十餘年，重與陪此宴者，惟大學士知嵇璜一人，不無今昔之感）。
〔臣等謹按〕　文淵閣御製詩，謹繹有關紀述事實者恭載卷內，餘不備錄。

