閱古樓北為漪瀾堂。（《國朝宮史》）
〔臣等謹按〕　漪瀾堂據瓊島北麓，規制略仿金山，五楹北向，堂後左右有過山石洞。堂內聯曰：「蘿徑因幽偏得趣，雲峰含潤獨超群。」又曰：「籟動風滿穀，波澄月一奩。」西暖閣聯曰：「四面波光動襟袖，三山煙靄護壺洲。」堂後簷額曰「秀寫蓬瀛」。閱古樓岩牆門出轉東則邀山亭。又東北則酣古堂，三楹西向。倚石為洞，循洞而東，有屋三楹，前宇後樓額曰「寫妙石室」。聯曰：「石縫若無路，鬆巢別有天。」
乾隆十八年御製《題漪瀾堂》：在瓊島之北麓，略仿金山規制為之。俯液池，瞻穹塔，覺水態雲容來參幾席，更不與江天別同異矣。　勝跡遙思瓊島陰，每因餘暇一登臨。雲樓高下規浮玉，春樹參差吐鬱金。出浪魚喁披錦縠，入鬆風籟譜瑤琴。漪瀾匪慕滄浪意，舟水民情靜會心。
乾隆二十四年御製《漪瀾堂》詩：春冰未泮湖，春氣已昭蘇。仙木吉祥禦（音迓），綺屏瑞靄扶。獲金不殊地，浮玉宛成圖（是處室宇肖金山行宮為之）。比似新豐市，胡寬底藉乎？
乾隆二十五年御製《漪瀾堂》詩：湖堂北向號漪瀾，太液秋風正好看。月朗雅宜常對鏡，桂香那藉更薰蘭。金山圖畫張京國（是處規仿金山為樓觀），白帝權衡禦水官。陡憶下河重（平聲）被潦，民艱戚戚倩誰寬！
乾隆二十七年御製《雪中漪瀾堂》詩：昨吟瓊島兆佳陰，喜罩祥霙塔影森。太液漪瀾雖遲（去聲）待，金山消息已侵尋（是處肖浮玉為之，向有詩）。千岩素鏤玲瓏竅，萬木葩生清淨林。一詠江天遊目句，先期浮玉此登臨。
乾隆三十八年御製《邀山亭口號》：構亭恰似邀山至，坐看山疑亭所邀。兩下主賓定誰是，南華齊物繼逍遙。
乾隆三十九年御製《酣古堂詠古》詩：堂中貯古書，酣書因酣古。酣古詎虛言，殷鑒不遠夏（葉）。殷夏亦遙哉，金元明近睹。爾時萬歲山，又曰瓊華島（葉）。山巔廣寒殿，今已為窣堵，擇勝或構築，即因其柱礎。坐堂翻書篇，寧不惕然懼（葉）。懼當思良方，方在無逸所。
〔臣等謹按〕　漪瀾堂諸處御製詩，謹繹有關紀述事實者恭載卷內，餘不備錄。
漪瀾堂正中北向有碧照樓，長廊六十楹，左右環繞俱有樓，東盡倚晴樓，西盡分涼樓。（《國朝宮史》）
〔臣等謹按〕　碧照樓門額曰「湖天浮玉」，樓上聯曰：「空明愛天水，飛躍任魚鳶。」
乾隆二十四年御製《雪後登碧照樓吟望》：昨已宣傳瓊島遊，詰朝積雪景偏幽。即看冰影銀揩鏡，更勝波光碧照樓。古木揚猗梅破萼，小山煥采玉成邱。向來粉壁無題句，似為今番清賞留。
乾隆二十七年御製《題倚晴樓》：高樓今歲原初到，所喜憑闌恰倚晴。雲不稱閑緣盡斂，日雖婪暑已饒晶。黍田即漸添黃色，梧砌分明遞颯聲。兩月愁霖詩句減，撚須頓覺掞毫生。
〔臣等謹按〕　碧照樓、倚晴樓御製詩，皆恭載首見之篇，餘不備錄。碧照樓之左為遠帆閣。（《國朝宮史》）
〔臣等謹按〕　遠帆閣北向與碧照樓分峙，閣上聯曰：「水光山色澹容與，雲帆月舫常留連。」又曰：「湧金何事稱圖畫，浮玉端知在戶庭。」閣下南向額曰「層觀上躋」，東室額曰「即事多美」。聯曰：「雲臥天遊無不可，風清月白致多佳。」
乾隆二十五年御製《遠帆閣》詩：浮玉樓台似（瓊華島山陰樓台皆規金山之制為之），江天入企情。雖殊石簰側，亦有布帆橫。頗覺宜風月，而非為利名。遙瞻無恙者，疑過潤州城。
〔臣等謹按〕　遠帆閣御製詩，恭載首見之篇，餘不備錄。遠帆閣後為道寧齋。（《國朝宮史》）
〔臣等謹按〕　道寧齋內聯曰：「風自涼經鬆越峭，月原明映水逾清。」西室聯曰：「靜參倪管禽魚適，悅可襟懷翰墨憑。」閣上聯曰：「石古泉清，軒窗爽且靜；風恬露潤，花竹秀而鮮。」
乾隆十八年御製《道寧齋》詩：仲舒對製策，道者治所繇。諸葛戒中郎，寧靜匪外求。是皆述公奭，至論昭千秋。虛齋顏道寧，以道寧能不？雕繪詎足尚，澹泊有餘休。無益不可作，自問殊難酬。
〔臣等謹按〕　道寧齋御製詩，恭載首見之篇，餘不備錄。
漪瀾堂之右有堂額曰「晴欄花韻」，前有台與堂相對，堂右為紫翠房。（《國朝宮史》）
〔臣等謹按〕　晴欄花韻聯曰：「樹將暖旭輕籠牖，花與香風並入簾。」西室額曰「壺天」，東室額曰「宜雪」。紫翠房三楹，即順山房也。
乾隆二十五年御製《紫翠房》詩：漪瀾堂畔室，假山圍蒨峭。偨池互羅落，嶙峋入窅窱。紫翠幻萬狀，朗朗延曦照。生色畫屏張，誰能觀徼妙。
乾隆二十八年御製《賦得晴欄花韻》：淡蕩風情惠，晏溫旭色鮮。催開無紊候，弄影有餘妍。對埭真佳矣，憑欄屬偶焉。渾成群玉府，詎祇養花天？香染荀郎袖，韻宜謝客編。春台予有誌，寧獨錦花然。
〔臣等謹按〕　紫翠房、晴欄花韻御製詩，皆恭載首見之篇，餘不備錄。
紫翠房之東為蓮華室，相對有小室，額曰「真如」。（《國朝宮史》）
〔臣等謹按〕　蓮華室內聯曰：「相於明月清風際，只在高山流水間。」真如室內供梵王像，聯曰：「黃花翠竹常住相，仙露明珠自在心。」
乾隆二十三年御製《蓮華室》詩：玉芙蓉上置精舍，欞樣都摹君子花。偶至不妨結清習，炷香閱妙法蓮華。〔臣等謹按〕　蓮華室御製詩，恭載首見之篇，餘不備錄。
漪瀾堂後石洞出山頂有亭為摺扇形，額曰「延南薰」，其東上有亭，額曰「一壺天地」。（《國朝宮史》）
〔臣等謹按〕　延南薰在漪瀾堂後，亭內聯曰：「五明招得薰風奏，七寶修成璧月清。」一壺天地聯曰：「望宜銀漢月；清擬玉壺冰。」
乾隆二十五年御製《賦得一壺天地》：十笏無餘地，一壺有別天。虛窗足攬結，詰徑偶延緣。寥落四禪表，希夷萬景全。神襟唯妙達，俗慮不期蠲。領要契元始，入微得自然。張申如驀遇，那擬問金編？
〔臣等謹按〕　一壺天地御製詩，恭載首見之篇，餘不備錄。一壺天地之東為環碧樓，樓前有小石平台。（《國朝宮史》）
〔臣等謹按〕　環碧樓上下四楹北向，樓後接宇三楹南向，在石壁之下者為盤嵐精舍。環碧樓聯曰：「西山翠色生岩腹，北渚清漣漲岸隈。」樓上聯曰：「雲斂琳霄目因迥，水澄蘭沼意俱深。」盤嵐精舍聯曰：「無礙搜奇披穀靄，有時延賞愛岩風。」室內聯曰：「林亭雨過峰巒秀，花徑風回錦繡香。」又曰：「嵐飛生翠常疑雨，峰有真姿不藉春。」
乾隆二十一年御製《環碧樓》詩：窈窕迴廊宛轉通，到來層構聳壺中。討源每以初艱致，得趣因之轉不窮。座挹山光將水態，窗延秋月與春風。憑高望遠真空闊，正藉岩枝護鬱蔥。
〔臣等謹按〕　環碧樓御製詩，恭載首見之篇，餘不備錄。環碧樓繞廊而下，為嵌岩室。（《國朝宮史》）
〔臣等謹按〕　嵌岩室聯曰：「澗築鬆濤相問答，峰容波態總氤氳。」
乾隆二十一年御製《嵌岩室》詩：林壑入奇觀，煙雲足佳致。嵌岩擬陶穴，峭蒨饒清釐。棟宇既不藉，藻繪安容試。門唯一洞幽，席可十笏置。俯仰托遙會，棲遲得近憩。堪蠲五蓋累，以受萬物備。縱匪木石居，時復有此意。
〔臣等謹按〕　嵌岩室御製詩，恭載首見之篇，餘不備錄。
延南薰西渡石橋有亭曰「小昆丘」，亭西南上有平台石柱，為「銅仙承露」。（《國朝宮史》）
〔臣等謹按〕　承露台後垣額曰「碧虛」，西南小樓三楹，額曰「得性樓」。聯曰：「俯臨常似披圖畫，得契宛堪悅性靈。」又曰：「拂座涼生高栝籟，入簾波漾白蘋秋。」樓下額曰「延佳精舍」。聯曰：「滿窗鬆石無非古，一屋雲煙總是清。」北小室額曰「抱衝室」。樓之左右翼以山廊，曆磴而下，小宇一間，顏曰「鄰山書屋」。聯曰：「境因徑曲詩情遠，山為林稀畫幀開。」又曰：「樹色碧無礙，山光靜有餘。」屋之前即為道寧齋矣。自漪瀾堂至此為塔山北面之景。
乾隆三十五年御製《得性樓》詩：就迥為高築小樓，蜃窗萬景畢來投。靜觀物物契真性，雲得豈因自外求？
又御製《延佳精舍》詩：上為得性樓，下即延佳舍。構屋寧在多，其楹本一架。攬景致不同，會心原互藉。譬如春氣鬯，萬物含和化。斯乃佳之最，亦豈資延迓？
又御製《抱衝室》詩：示謙謝莊賦，訓虛張華詩。二義均切我，靜室則何知。然我處室中，夫豈無所思？受益玩易象，戒盈體書辭。十笏亦淵然，遊息欣相宜。
又御製《鄰山書屋》詩：假山數百餘年久，久假烏知非故有？書屋倚岩不計寬，忘筌真似居林藪。行將蹕駐避暑莊，玉岑精舍（山莊內書屋名）當憑牖。忽然自笑失拘墟，真假評量有是否。
〔臣等謹按〕　得性樓諸處御製詩，皆恭載首見之篇，餘不備錄。
由白塔東下至山足為智珠殿，殿後緣山徑折而北為交翠庭。（《國朝宮史》）
〔臣等謹按〕　智珠殿三楹東向供文殊佛像，恭懸皇上御書額曰「般若香台」。聯曰：「塔影迥懸霄漢上，佛光常現水雲間。」交翠庭二楹聯曰：「波光入窗淡，草色護階新。」
乾隆二十三年御製《交翠庭》詩：擇向開庭更向山，縈青攢黛鎖孱顏。春陰瓊島疑迷路，隻在碧琳天地間。〔臣等謹按〕　交翠庭御製詩，恭載首見之篇，餘不備錄。
交翠庭北回廊環繞而下為看畫廊。下有石室，中涵岩洞，洞內供大士像，別有小樓。（《國朝宮史》）
〔臣等謹按〕　洞門上石刻「真如」二字，小樓內聯曰：「天闊雲非係，波空月自明。」庭之下，廊之側，攀援石洞而出為古遺堂，三楹，北向。聯曰：「秋月春風常得句，山容水態自成圖。」對之者為巒影亭，門額曰「梢雲」，曰「霏玉」。古遺堂下為見春亭。
〔又按〕　由看畫廊折而東至山麓，有石碣恭刊御書「瓊島春陰」四字，為燕山八景之一。御製詩章已恭載形勝卷內，茲不復綴。見春亭在瓊島春陰石碣之南。自智珠殿至此為塔山東面之景。
乾隆二十年御製《看畫廊》詩：迴廊詰曲稱看畫，看者原為畫里人。步步景移朗朗照，故知倪範鮮精神。
乾隆三十五年御製《古遺堂》詩：明之瓊華島，元之萬歲山。簣土自弗移，稱謂從改刪。古殿變滄桑，今堂枕孱顏。而山猶古遺，額堂興偶關。後視今猶昔，不改者本閑。
又御製《巒影亭》詩：山陰一笠亭，恰與山相向。山南液池北，流峙景殊狀。取之無不宜，契矣胥增暢。山容與水態，交映如揖讓。巒影訝在簷，諦視漪瀾漾。
乾隆三十四年御製《見春亭》詩：瓊島猶餘積素皴，波光樹色已因循。山亭何係人來往，八柱依然見此春。
〔臣等謹按〕　看畫廊諸處御製詩，皆恭載首見之篇，餘不備錄。
承光殿之東，與蕉園門相對者為桑園門。入門循池東岸而北數百步，過陟山門哆門，路西有水殿，以藏御舟。路東門三間西向，入門循廊躡山而北，有堂據山巔北向者曰「雲岫」，西向者曰「崇椒」。（《國朝宮史》）
〔臣等謹按〕　水殿十有一間，即船塢也，雲岫廠聯曰：「風月清華贏四季，水天朗澈繞三洲。」
乾隆二十四年御製《雲岫廠》詩：坐來怪底濕衣襟，卻見英英出碧岑。一縷欲飛何處去，定知瓊島作春陰（是處近白塔山永安寺，舊傳所謂瓊華島也）。
乾隆三十一年御製《崇椒室》詩：假山雖積簣，亦自有高卑。因迥築書室，憑窗堪目馳。名之曰崇椒，亦何不可為。譬如泰岱岩，其上空居之。拘墟無一是，契神那弗宜？
〔臣等謹按〕　雲岫廠、崇椒室御製詩，皆恭載首見之篇，餘不備錄。
崇椒室長廊曲折北下，有軒臨池，曰「濠濮間」。（《國朝宮史》）
〔臣等謹按〕　濠濮間額曰「壺中雲石」。聯曰：「眄林木清幽，會心不遠；對禽魚翔泳，樂意相關。」又曰：「畫意詩情景無盡，春風秋月趣常殊。」軒北石樑曲折，池面北接石坊，坊上石刻橫書，南向曰：「山色波光相罨畫。」北向曰：「汀蘭岸芷吐芳馨。」又石刻聯二，南向曰：「日永亭台爽且靜，雨餘花木秀而鮮。」北向曰：「蘅皋蔚雨生機滿，鬆嶂橫雲畫意迎。」
由石門而北，門三楹。入門為「春雨林塘」。（《國朝宮史》）
〔臣等謹按〕　春雨林塘殿內額曰「動靜交養」。聯曰：「煙景入疏簾，圖書帶潤；波光縈曲岸，水木餘清。」東室聯曰：「迥如碧宇吟懷曠，閑寄白雲幽興長。」後軒額曰「空水澄鮮」。聯曰：「雨餘山色深於黛，風定波光正可人。」
乾隆二十五年御製《賦得春雨林塘》：靄靄才彌穀，淒淒遂灑春。論時真及節，稱德乃為仁。林暗輕煙合，塘明細浪皴。微寒夫豈礙，嘉澤更希均。接上連枝杪，入虛起蘊淪。情知綠野外，明日出耕人。
〔臣等謹按〕　春雨林塘御製詩，恭載首見之篇，餘不備錄。池北相對為畫舫齋。（《國朝宮史》）
〔臣等謹按〕　畫舫齋額曰「竹風梧月」。東室聯曰：「詩句全從畫裏得，雲山常在鏡中留。」又聯曰：「於淡泊中尋理趣，不空色際忘言詮。」又曰： 「常借青山作屏幛，由來大塊假文章。」西室門額曰「浴德」，曰「汲古」。聯曰：「布席隻疑天上坐，憑欄何異鏡中遊。」室內聯曰：「雲容水態不相厭；畫意詩情分與投。」又曰：「窗近春洲，宛爾棹波聞欸乃；簾開秋水，恍然載月漾空明。」
乾隆二十四年御製《題畫舫齋》：畫舫乘來畫舫齋，是同是異費安排。虛舟若悟南華旨，所遇欣之總大佳。
乾隆二十八年御製《題畫舫齋》：北岸輕輿復轉東，偷閑一帶攬煙宮。春光九十勾消盡（是日三月晦），逝水如斯晝夜空。遊不解愁思麥雨，坐疑徐進靜帆風。每當適意多慚麵，為有民艱默忖中。
乾隆三十三年御製《畫舫齋》詩：冰床用異冬夏，畫舫名自古今。愛仿歐陽室趣，不學周砥醉吟（周砥詩：「邀我醉眠書畫舫。」）。青雀笑他侈意，白鷗底藉盟心。比似清河張醜，相資猶欠書林。
乾隆三十四年御製《題畫舫齋》：齋似江南彩畫舟，坐來軒檻鏡光流。蘭槳桂棹用無藉，海闊天空興有投。原是不行何礙凍，可知常住亦如浮。商書十二篇曾讀，卻復難形夢寐求（嘗謂高宗傅說之事非辟門籲俊之正，效而行之難矣）。
〔臣等謹按〕　畫舫齋御製詩，謹繹有關紀述事實者恭載卷內，餘不備錄。
池上兩廊各有室，東曰「鏡香」，西曰「觀妙」。（《國朝宮史》）
〔臣等謹按〕　鏡香室聯曰：「靜與心謀寧有色，香生鼻觀亦無空。」又曰：「露湑花遞馥，風度水生紋。」
乾隆二十五年御製《鏡香室》詩：灑然書室俯琳塘，鑒古欣披瀲灩光。淨植真成佛土卉，風前時散鏡中香。
乾隆三十五年御製《鏡香室》詩：齋正室則廂，原臨一池上。曉日照芙蓉，其香鏡中揚。露葉珠光擎，風葩霞影漾。鼻根既已清，心所因亦暢。設擬對齋展，畫是周昉障（畫禪室所藏名畫薈珍冊有周昉《紈扇圖》，寫蓮塘景特妙）。
〔臣等謹按〕　鏡香室御製詩，謹繹有關紀述事實者恭載卷內，餘不備錄。
畫舫齋左水石間有古槐一柯，構亭其間，顏曰「古柯」。（《國朝宮史》）
〔臣等謹按〕　古柯庭聯曰：「金波長漾中秋月，玉鏡平分明聖湖。」庭東廊宇接一小廈，額曰「綠意廊」，與古槐相對。聯曰：「雖是境蹊略行轉，果然鬆竹不尋常。」廊之北曰得性軒。
乾隆二十四年御製《古柯庭》詩：庭宇老槐下，因之名古柯。若尋嘉樹傳，當（去聲）賦角弓歌。閱歲三百久，成陰數畝多。底須向王粲，工拙較如何。
乾隆二十五年御製《古柯庭》詩：古槐五百年，幾度荊凡閱。春明跡已邈，淳於夢亦歇。閑庭構其側，幾榻皆清絕。樹古庭因古，偶憩輒怡悅。滿院綠瓊陰，一窗黃夾纈。顧竹如得朋，比榆自多潔。壁間逸史畫（室中懸姚綬畫《雲根》，老樹槎枒，正與古柯寫照。雲東逸史，綬所自號也），早為傳神設。
〔臣等謹按〕　古柯庭御製詩，謹繹有關紀述事實者恭載卷內，餘不備錄。古柯庭後有室西向，額曰「奧曠」。（《國朝宮史》）
〔臣等謹按〕　奧曠室聯曰：「山參常靜雲參動，躍有潛魚飛有鳶。」
乾隆二十四年御製《奧曠室》詩：月廊通曲奧，雲牖含虛曠。得概既不一，會趣亦殊狀。清音憑暗泉，靜寄對奇嶂。位置信遠俗，俯仰堪生暢。而何每慊然，未敢吾心放。
〔臣等謹按〕　奧曠室御製詩，恭載首見之篇，餘不備錄。
畫舫齋之右池上架石樑，構廊其上，曲折達於西室，曰「小玲瓏」。（《國朝宮史》）
〔臣等謹按〕　小玲瓏室內額曰「真趣」。聯曰：「有懷虛以靜，無俗窈而深。」又曰：「雨後峰姿都渥若，風前竹韻特悠然。」
乾隆二十四年御製《賦得小玲瓏》：洞房通窈窕，虛牖納嶙峋。於小偏得趣，唯清不受塵。光含月淰淰，質擬玉璘璘。驀遇蘇公買，仇池可結鄰。
〔臣等謹按〕　小玲瓏御製詩，恭載首見之篇，餘不備錄。

