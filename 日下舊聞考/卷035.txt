〔原〕　恭默室者，文華後殿之東九五齋之西室也。室北壁繪《河圖》，東壁《洛書》，西壁《鳳鳴朝陽圖》。（《桂洲集》）
〔原〕　夏言《恭默室頌》：維皇作室，九五之側。皇錫之名，是曰恭默。恭默伊何？曰惟思道。無臭無聲，至德之妙。河有龍馬，洛有神龜。鳳凰鳴矣，雍雍喈喈。按茲三圖，聖王之瑞。以開人文，以來帝賚。大哉聖心，惟恭惟默。與天同遊，懋建皇極。（同上）
〔補〕　李國《恭默室箴序略》：粵稽虞帝，肇統危微。洎乎商宗，覃思恭默。蓋恭以為默，既不搰乎物交；默而能恭，斯不淪於枯靜。於是啟文華之後鍵，辟九五之清齋。錫之嘉名，曰惟恭默。斯室也，綰合宮府之會，參居內外之交。賢士大夫漸覺其地遠，宦官宮妾浸假而情親。勸講不勤，將暴寒之慮易；保持不密，則咻傅之途分。是宜撫玉幾而悚心，觸奎壁而克念者也。（《李文敏集》）
〔原〕　支大綸《文華殿禦書頌》：粵茲玄黃昉判，七政羅錯。斷鼇補石，穹規載廓。巢風永頹，羲埃綿邈。惟彼陶唐，有此冀方。虞舜入禪，並曜重光。睦族徽典，之紀之綱。既輯玉帛，爰同律曆。惟時惟幾，聿修厥德。禹乃嗣興，敬承弗忒。湯纘禹祀，肇修人紀。風愆永戒，奄甸疆理。周王代之，如矢如砥。三壤經國，九疇敘倫。周禮周官，鬱鬱其文。條分縷析，典則斯存。昭茲遐躅，爛焉汗竹。浹深極高，民熙物育。訏謨懿範，永植君鵠。於鑠我皇，侔德昊蒼。睿思忡忡，昧爽靡遑。躋唐埒虞，肩夏踵殷。鑒於有周，乃武乃文。黼座高敞，璿台迥矗。鳳藻雲回，龍章電燭。法言在禦，載留神矚。稽古立則，日乾日惕。左右天經，張弛民極。覆之幬之，無怠無斁。寶綸輝映，乾度永正。勉勉我皇，四方其靖。保我奉符，式昭靈慶。（《華蘋錄》）
〔補〕　崇禎十三年三月，策試諸貢士於皇極殿。上禦小輦，下平台，曆殿東陛上，導以銀香爐一雙。是年承埏會試中式第二十八名，跪第一行對策，仰瞻天顏白，目微露。遍視諸臣，傳諭須用心作文字，作得好還要召對，聲如洪鍾。試已，讀卷官位次甲第進呈。傳臚前一日，果召對於文華殿，三百人齊集，而傳宣召對僅四十人，承埏在三甲中，不得與也。奏對稱旨者二十五人，臚傳後特授二甲進士孫一、姚宗衡、趙玉森、劉瑄、嚴似祖為翰林院檢討，周正儒、李如璧、胡周鼒、宣國柱、黃雲師為給事中，陳羽白、陳純德、魏景琦、馮垣登、吳邦臣為各道監察御史，董國祥、顏渾為吏部主事，蔡肱明、田有年、葛奇祚、張經、呂陽、陳纁、盧若騰、張朝綖、錢誌騶為兵部主事。舊例，二甲進士改庶吉士者，散館日授編修，而是年不待教習竟除，皆以檢討用。又二甲第一名例除禮部主事，而是年則以兵部主事用。又拔下第舉人史惇等一百六十三名、廷試貢生吳康侯等百名俱留特用，授主事、知州、推官、知縣有差。其後特用中殉節者，進士則陳純德、馮垣登、張經、陳纁、蔡肱明、葛奇祚，舉人則郟縣知縣李貞佐，貢生則戶部郎中徐有聲。立賢無方，知人則哲，後死者所當備述也。（《鴻一亭筆記》）
〔臣等謹按〕　《明進士題名錄》：崇禎十三年三甲進士高承埏，浙江嘉興人。此條所引筆記，係承埏自撰紀廷試事者，故記文中僅稱名而不著其姓氏。
〔補〕　中式舉人殿試，內閣大學士、學士等官詳定試卷，次日同赴文華殿。內閣官將第一甲三卷以次進讀，俟禦筆批定出，將二甲、三甲姓名填寫黃榜。又次日早同赴華蓋殿，內閣官進至禦座前，以次拆卷，將姓名籍貫麵奏。司禮監官授製敕房官填榜畢，開寫傳臚帖子，內閣官一員捧榜出，至奉天殿授禮部尚書，製敕房官將帖子授鴻臚寺官傳臚。（《明會典》）
〔補〕　初，讀卷用祭酒修撰等官，正統中猶與其事。其後非執政大臣不得與，而去取之柄則在內閣。初，於殿試之明日即傳臚揭榜，今製稍寬，約以三日內閱卷，禮部地專而人眾，庶得盡心鑒別雲。（《明登科考》）
〔原〕　嘉靖十七年，作聖濟殿於文華殿後以祀先醫。（《明典彙》）〔臣等謹按〕　聖濟殿，今文淵閣即其舊址。
〔原〕　黃諫嚐作京師泉品，謂玉泉第一，文華殿東大庖井第二。（《玉堂叢語》）
〔臣等謹按〕　大庖井在今之傳心殿前左側，泉味獨甘，甲於別井，今作亭覆其上。
〔原〕　崇禎時，中外多事，每遣羽流於南城為章醮之舉，上與後妃密往行禮。自文華殿西夾道中往來。一日，有部僚接本在會極門，忽傳駕返，皇遽避入文華門西直房。於窗隙中窺見上乘小輦，輦前立兩宮娥，其次後輦，又次田、袁二妃輦，曆曆見之，不知上亦窺見矣。俄使中榼問姓名，上複遣諭之，至外勿言也。（《玉堂荼記》）
〔原〕　萬曆二十七年四月，建端敬殿。（《明神宗實錄》）
〔原〕　端本宮在東華門內，即端敬殿之東，前庭甚曠，長數十丈。左為東華門，右為文華門，光宗皇帝青宮時所居也。天啟末，懿安張皇後移居於此，名慈慶宮。其外為徽音門。壬午八月，懿安移入居仁壽殿，因改為端本宮，以待東宮大婚。宮門前三石橋，蓋大內西海子之水蜿蜒從此出焉。皇太子原居大內鍾粹宮，在坤寧宮之左。既漸長，當移居，上以慈慶為皇考舊居，其後勖勤宮即上舊居也，因以居東宮。奉遷懿安皇後於仁壽殿。前門徽音改前星，門內關雎左右門改為麟祥、燕翼，第二門麟趾改為重暉，第三門慈慶改為端本，純禧左右門改為養正、體元。再入為端本宮，中設皇太子座，畫屏金碧。座左右二大鏡屏，高五尺餘，鏡方而長。左右各有連房七間，門上各堆紗畫忠孝廉節故事。左七間即寢宮，內有二雕床，餘皆空洞。右七間有雕紅寶座及奧室，其內有弘仁殿，規製曲折，與左不同矣。又後為穿殿，兩廡翼然，有清正二軒，又後則聚寧門，今改為凝寧門。端本宮至此止矣。此後為龍圃門，又後為奉宸宮，其後有承華門。入後則左為勖勤宮，右為昭儉宮，又後為麗園門。（《愨書》）
〔臣等謹按〕　端敬殿與端本宮今改建三所，為皇子所居。
〔補〕　慈慶宮，光宗青宮時所居，張差梃擊處也。上為信王時亦居此，名勖勤宮。崇禎十五年七月，更名端本宮。（《山書》）
〔補〕　懿安皇後既移宮入，上命即所居賜皇太子，改名端本宮。宮製如常第，連房曲室，多耳殿。列方鏡屏二，高可數尺。（《宦夢錄》）
〔原〕　清寧宮本太子所居之宮，今皇子既冠皆居於此。（《病逸漫記》）
〔原〕　萬曆四十三年五月，有妄男子張差持梃入慈慶宮。時皇太子移居宮內。差入第一門，寂無人，第二門止兩奄人守之，一年七十，一年六十餘，為梃所仆，遂至殿簷下，超級而上。韓本用等執之，交東華守門指揮朱雄。皇太子以聞。（《先撥誌始》）
〔原〕　武英殿在右順門之西，規製如文華。凡齋居及召見大臣於其中。後以文華殿近慈寧宮，故曆朝多居之，而武英殿遂不複禦。崇禎五年三月，皇後千秋，命婦例當朝賀。先十日，文書房傳諭文武命婦從西安門、北安門進西華門，赴武英殿行禮。甲戌三月，再行朝賀禮，命婦自西華門外下輿入。黎明，皇後升殿。冠為圓匡，冒以翡翠，上飾九龍四鳳，大花十二樹，小花如大花之數，兩博鬢十二鈿，服禕衣，深青為帶，畫翠赤質五色十二等，素紗中單，黻領朱羅縠礻票襈裾，蔽膝隨衣色，以緅為領緣，用翟為章三等，大帶隨衣色。朱裏紕其外，上以朱錦，下以綠綿，鈕約用青組，玉革帶，青襪，青，以金飾。宮女服用紫色圓領窄袖，偏刺折枝小葵花於上，以金圈之，珠絡縫金束帶，紅裙，弓樣鞋，烏紗帽，飾以花，帽額綴團珠，結珠鬢梳，垂珠耳飾。命婦花冠釵鈿，服用翟衣，素紗中單，黼領朱縠褾襈裾，蔽膝隨裳色，以緅為領緣，加文繡，重翟為章二等，大帶隨衣色，革帶用玉、犀、金、烏角不等，青襪，佩綬，入排班立四拜。女官宣箋表跪，成國夫人入殿內致詞，命婦皆跪，三叩頭，起立，四拜而出。辛巳十月，皇嫂懿安皇後聖節，亦許命婦朝賀。（《春明夢餘錄》）
〔原〕　命婦入朝，讚行四拜，皆下手立拜，惟謝賜時一跪叩頭耳。（《穀城山房筆麈》）
〔原〕　思善門外橋西為武英殿，命婦朝賀中宮於此殿也。（《蕪史》）
〔朱彝尊原按〕　崇禎七年三月，命婦入朝中宮，實於武英殿。先伯祖母趙淑人與焉。是年十月，朝懿安皇後於慈寧宮，至十年三月，複朝中宮於隆道閣。劉若愚纍臣《蕪史》亦雲武英殿命婦朝中宮於此，而《夢餘錄》則雲仁智殿為命婦朝賀中宮之地。若愚謂仁智係停梓宮之所，則皇後千秋節必不於此受賀可知已。
〔補〕　仁孝文皇後召翰林學士解縉、黃淮、胡廣、胡儼、楊榮、楊士奇、金幼孜之妻入見柔儀殿，勞賜備至。（《後紀》）〔原〕　武英有待詔，擇能畫者居之。（《春明夢餘錄》）
〔原〕　宋徽宗立書畫學，書學即今文華直殿中書，畫學即今武英待詔諸臣。然彼時以此立學，時有考校。今止以中官領之，不關藝苑，無從稽其殿最，故技藝之精遠不及古矣。（《穀城山房筆麈》）
〔原〕　崇禎三年，命武英殿中書畫曆代明君賢臣圖，書正心誠意箴於屏，置文華、武英兩殿。（《崇禎遺錄》）
〔原〕　南薰殿，凡遇徽號冊封大典，閣臣率中書篆寫金寶金冊，禦用監必殺鹿一隻，蒸炰作羹，此舊典也。逍遙城在歸極門之西南，今無之矣。（《蕪史》）
〔原〕　仁智殿在武英殿後，俗所謂白虎殿是也。凡大行皇帝梓宮停於此。（同上）
〔原〕　仁智殿以處畫士，一時在院中者，人物則蔣子成，翎毛則邊景昭，山水則商喜、石銳、馬軾、李在、倪端、陳暹、鍾欽禮、王諤、朱端然，皆畫家第二流人。（《四友齋叢說》）
〔補〕　宣廟喜繪事，一時待詔有謝廷循、倪端、石銳、李在，皆有名。戴文進入京，眾工妒之。一日在仁智殿呈畫，文進以得意之筆上進。第一幅是《秋江獨釣圖》，畫一紅袍人垂釣於水次。畫家惟紅色是難著，文進獨得古法入妙。宣廟閱之，廷循從旁奏曰：「此畫甚好，但大紅是朝廷品官服色，卻穿此去釣魚，甚失大體。」宣廟頷之，遂揮去，其餘幅不複視。（《畫品》）
〔原〕　孝宗嚐至仁智殿觀鍾欽禮作畫，見其皴劈飛動，從背後久立，鍾不知也。既而忽捋其須大呼曰：「天下老神仙。」鍾遂以敕賜「天下老神仙」七字刻石作私印。（《明良記》）
〔原〕　思善門在仁智殿東南。（《蕪史》）
〔臣等謹按〕　仁智殿應在武英殿後，舊基已廢，今之內務府官廨等處是其舊址雲。
〔補〕　江夏吳偉畫山水人物入神品，憲宗召至闕下，待詔仁智殿。有時大醉，蓬首垢麵，曳破皂履，踉蹌行，中官扶掖以見。上大笑，命作《鬆泉圖》。偉跪翻墨汁，信手塗抹，而風雲慘憺生屏幛間。上歎曰：「真仙筆也。」偉出入掖庭，奴視權貴，求畫多不與。於是權貴人數短之。居無何，放歸南郡。孝宗登極，複召見，命畫稱旨，授錦衣百戶，賜章曰「畫狀元」。後稱疾歸，武宗複遣使召之，使至，未就道，中酒死。（《稗史彙編》）
〔原〕　仁宗即位，建弘文館於思善門外，駕嚐臨幸，講論經史不倦。（《殿閣詞林記》）
〔補〕　仁宗建弘文閣於思善門，作印章，命翰林院學士楊溥掌閣事，侍講王璡佐之。親舉印授溥曰：「朕用卿等於左右，非止助益學問，亦欲廣知民事，為理道之助。卿等如有建白，即以此封識進。」（《明典故紀聞》）
〔臣等謹按〕　明洪熙元年正月，建弘文閣，命儒臣入直，楊溥掌閣事。見《明史·仁宗本紀》。〔原〕　十月，上坐思善門選東宮官。（《路紀》）
〔原〕　弘文館在大內之西，正統中始革去。（《病逸漫紀》）〔原〕　慈寧宮在寶寧門北。（《蕪史》）
〔補〕　萬曆間，外方貢綠剌觀音一座，其高六尺。李太後迎供慈寧宮中。（《過日集箋》）
〔原〕　嘉德右門之西曰長庚門，凡夫匠淘溝及修造或宮人疾故皆開此門出入。其外自玄武門迤西可九間，自北而南，過長庚橋，至禦酒房後牆，曰長連三十九間，再前層曰短連三間，連玄武門東計之，通共五十四間，總曰廊下。（《蕪史》）
〔補〕　寶和六店，宮中儲材物處。一寶和，二和遠，三順寧，四福德，五福吉，六寶延。武宗嚐扮商估與六店貿易，爭忿喧詬，既罷，就宿廊下。（《西河詩話》）
〔補〕　禦酒坊後牆有街曰長連，又一街曰短連，總曰廊下家。（《張南士集》）
〔原〕　內法酒總名長春，有上用甜苦二色，給內閣者以黃票，學士以紅票。（《傍秋亭雜記》）
〔原〕　內法酒出大榼造者亦佳，但或甘或冽，似未得平，令人熱及好渴，不堪醉也。（《鳳洲筆記》）
〔原〕　坤寧宮之後則後苑也，欽安殿在焉，供玄天上帝之所也。有魚池假山，奇花異樹，東南曰瓊苑左門，西南曰瓊苑右門。（《蕪史》）〔臣等謹按〕　欽安殿、禦花園今仍舊名，詳見《國朝宮室》。
〔原〕　成化十二年八月，戶部尚書兼翰林院學士商輅等言：「祖宗創為郊祀，歲一舉行，極為慎重。邇者傳聞皇上於宮北建祠奉祀玉皇，取郊祀所用祭服、祭品、樂舞之具，依式製造，並新編樂章，命內臣習之，欲於道家所言神降之日舉行祀禮。臣等稽之於古，未為合禮。夫天者至尊無對，非他神可比。事之之禮宜簡而不宜繁，可敬而不可黷。今乃別立玉皇之祠祀，並用南郊之禮樂，相去一月之間，連行三祭，未免誠意不專。且郊祀所用執事並樂舞生皆神樂觀道士為之，刑喪病疾之人一切不預。祖宗製禮蓋有深意存焉。伏望聖明將所建神祠停罷，神像送宮觀侍奉，祭服、祭器、樂舞之具送太常寺收貯，凡內廷一應齋醮悉宜停止。」疏入，上命拆其祠。（《明憲宗實錄》）
〔原〕　弘治十一年七月，太監李廣奏欽安殿設齋醮當用幡竿，工部尚書徐貫等謂非祖宗舊製，且宮禁之內不宜用此。上曰：「是，其勿造。」（《明孝宗實錄》）
〔原〕　嘉靖二年四月，太監崔文等於欽安殿修設醮供，請駕拜奏青詞，給事中張嵩知其左道誣惑，請火其書斥其人，章下所司。（《明世宗實錄》）
〔朱彝尊原按〕　此乃建醮青詞之始也。
〔原〕　欽安殿門曰天一之門，嘉靖十四年添額。有萬春亭、千秋亭。嘉靖十五年，添對育軒，嘉靖十四年，更玉芳軒。四神祠有觀花殿。萬曆十一年毀之，壘石為山，中作石門，扁曰「堆秀」。山上有亭曰禦景，東西魚池，池上二亭，左曰浮碧，右曰澄瑞。又有清望閣、金香亭、玉翠亭、樂誌齋、曲流館，至萬曆十九年毀。（《明宮殿額名》）
〔補〕　王錫爵《樂誌齋箴》：聖人作易，次豫于謙。喜起之歌，始以敕天。我皇鑒茲，弗懈於位。有毖斯齋，惟以樂誌。其樂伊何，匪遨匪遊。其誌伊何，樂而不流。樂有從理，亦有從欲。安危之機，辨之幽獨。何以辨之，惟誌之持。誌一常安，誌煩則危。惟幾惟康，無逸乃逸。君子攸居，萬年無斁。（《王文肅文草》）
〔原〕　夏言《欽安殿》詩：欽安殿前修竹園，百尺琅玕護紫垣。夜夜月明搖鳳尾，年年春雨長龍孫。（《桂洲集》）
〔原〕　欽安殿後曰順貞門，其宮牆外則玄武門，每夜更鼓在焉。（《蕪史》）
〔臣等謹按〕　欽安門、順貞門，本朝俱仍其舊，玄武門即今神武門也。〔原〕　隆慶四年二月，建英明閣於禁中。（《明穆宗實錄》）
〔原〕　大內後門有丹漆巨梃一支此扉，不知幾何年矣。成化間偶墮地破，乃髹竹，中藏卷三，一為王摩詰畫真跡。（《國史唯疑》）
〔原〕　紫禁城內之河，則自玄武門之西從地溝入，至廊下，南過長庚橋裏馬房橋，由仁智殿西、禦酒房東、武英殿前、思善門外、歸極門外、皇極門前、會極門北、文華殿西，而北而東，自慈慶宮前之徽音門外，蜿蜒而南，過東華門裏古今通集庫南，從紫禁城牆下，地溝亦自巽方出，歸護城河，或顯或隱，總一脈也。（《蕪史》）
〔原〕　北中門之南曰壽皇殿，曰北果園，殿之東曰永壽殿，曰觀德殿，與禦馬監西門相對者。壽皇殿之東門，萬曆中年始開者也。殿之南則萬歲山，俗所雲「煤山」也。山之前曰萬歲門，再南曰北上門，左曰北上東門，右曰北上西門，西可望乾明門，東可望禦馬監也。再南過北上門，則紫禁城之玄武門也。（同上）
〔臣等謹按〕　壽皇殿、北果園即今景山後是也。北上諸門今仍舊名雲。
〔原〕　崇禎癸未九月，召對萬歲山觀德殿。出東華門入東上北門，繞禁城行，夾道皆槐樹，十步一株。折而西，則萬歲山在望矣。複折而北，入山左裏門。上禦觀德殿，皇太子侍立，諸臣趨過永壽殿，至觀德殿階下。上禦坐張金字屏，書一小賦。門外張黃幔，對畢，賜茶餅。有頃，駕興，入玄武門，諸臣仍出山左裏門。觀德殿在北安門內、玄武門外，萬歲山東麓也。山上有土成磴道，每重九日駕登山觴焉。山北有壽皇殿、北果園。山南有扁曰萬歲門，再南曰北上門，再南曰玄武門，入門即紫禁城大內也。山左寬曠，為射箭所，故名「觀德」。山左裏門之東即禦馬監，兩門相對，一帶有杆子房、北膳房、暖閣廠，皆西向也。永壽殿在觀德殿東南相近，內多牡丹芍藥，旁有大石壁立，色甚古。（《愨書》）
〔原〕　萬歲山高一十四丈，樹木蓊鬱，有毓秀、壽春、長春、玩景、集芳、會景諸亭。（《春明夢餘錄》）
〔原〕　萬歲山在子城東北玄武門外，為大內之鎮山，高百餘丈，周回二里許。林木茂密，其顛有石刻禦座，兩鬆覆之。山下有亭，林木陰翳，周回多植奇果，名「百果園」。（《西元集》）
〔原〕　萬歲山嘉樹鬱蔥，鶴鹿成群，俗稱「煤山」。天啟甲子六月，山椒有五色雲，靈台占曰「景雲將降」。旨行慶賀禮，以六科廊災乃寢。（《天啟宮詞注》）
〔原〕　今京師厚載門南逼紫禁城，俗所謂「煤山」者，本萬歲山。其高數十仞，眾木森然，相傳其下皆聚石炭以備閉城不虞之用者。（《野獲編》）
〔原〕　崇禎七年九月，量萬歲山，自山頂至山根，斜量二十一丈，折高一十四丈七尺。萬歲山左門、山右門於萬曆十八年八月添牌。有玩芳亭，萬曆二十八年更玩景亭。二十九年再更毓秀亭。亭下有壽明洞，又有左右毓秀館、長春門、長春亭。壽皇殿萬福閣下曰臻祿堂，康永閣下曰聚仙室，延寧閣下曰集仙室。萬福閣東曰觀德殿，又有永壽門、永壽殿、觀花殿、集芳亭、會景亭、興隆閣，萬曆四十一年更玩春樓。萬福閣西曰永安亭、永安門，乾祐閣下曰嘉禾館、乾祐門，興慶閣下曰景明館，外為山左裏門、山右裏門。（《明宮殿額名》）
〔原〕　鳳翔之麟遊有虎臣者，慷慨有氣節。成化末，貢入太學。適聞萬歲山架棕棚以備登眺，臣上疏極諫，憲廟奇之。祭酒費籞不知也，懼其賈禍，會六堂鳴鼓聲罪，以鋃鐺鎖之。俄官校至，宣臣至左順門，中官傳旨勞之曰：「爾言是也，棕棚拆卸矣。」命吏部予七品官，籞聞而大慚。臣知雲南鶚嘉縣事，卒於官。（《郊外農談》）
〔原〕　弘治中，太監李廣以左道見寵，權傾中外。戊午歲建毓秀亭於萬歲山下，既成，適小公主患痘，廣飲以符水，遽殤。未幾，清寧宮災，有謂建亭年月不利，故有此災。太皇太後怒，廣懼，飲鴆死。（《月山叢談》）
〔原〕　嘉靖中，禁中有貓，微青色，惟雙眉瑩潔，名曰「霜眉」。善伺上意，凡有呼召或有行幸，皆先意前導。伺上寢，株橛不移。上最憐愛之。後死，敕葬萬歲山陰，碑曰「虯龍塚」。（《耳談》）
〔原〕　歐大任《萬歲山》詩：五嶽來朝日，三山路不迷。長楊秦苑北，盧橘漢園西。珠鬥淩空近，瑤峰入望齊。萬年同聖壽，何用訪丹梯。（《旅燕稿》）
〔朱彝尊原按〕　宣宗《廣寒殿記》及楊文貞、李文達、彭文憲、葉文莊、韓襄毅西苑諸記所稱萬歲山，皆本金、元之舊。至馬仲房始以煤山為萬歲山。迨萬曆間，揭萬歲門於後苑，而紀事者往往混二為一。蓋金、元之萬歲山在西，而明之萬歲山在北也。
〔原〕　宣宗八年四月二十六日，上命勳舊輔導文學之臣遊西苑。翰林則少傅楊士奇、楊榮，少詹事王英、王直，侍讀學士李時勉、錢習禮，時少保黃淮來自退休，與焉。（《翰林記》）
〔原〕　楊士奇《賜遊西苑詩序》：宣德八年四月，上以在廷文武臣日勤職事，不遑暇逸，特敕公、侯、伯、師傅、六卿、文學侍從遊觀西苑，偕行凡十有五人。自西安門入，循太液之東而南，觀新作之圓殿，改作之清暑殿，二殿皆皇上奉侍皇太後宴遊之所。降而登萬歲山，至廣寒殿，而仁智、介福、延和三殿及瀛洲、方壺、玉虹、金露之亭鹹得遍造。已而中官傳奉上命，賜黃封之酒，禦廚之珍。爵數行，時久未雨，忽陰雲東來，微雨沾席，倉庚如簧，和鳴不已。相與引滿勸酬，盡醉而出，賦詩若干首。（《東裏集》）
〔臣等謹按〕　明廣寒殿及仁智、介福、延和三殿今永安寺即其舊址，瀛洲、方壺等亭，其製已易雲。
〔原〕　王直《記略》：六月七日，陪少師少保及諸學士於太液池上，焚三朝實錄草本，詔許遊萬歲山，觀金元遺跡。中官引自圓殿後度石橋，橋中空二丈許，用一大舟實其中以通行者。既度入山門，門有三，中為禦路，眾從左右門入。山皆奇石疊成，相傳金人取宋艮嶽石為之，至元增飾加結構焉。山趾兩旁皆有門，躡石級而上，至半有三殿，中曰仁智，左曰延和，右曰介福，獨廣寒殿在其頂。又有瀛洲、方壺、玉虹、金露四亭在延和、介福之後，昔皆窮極侈麗，今猶有可觀者。山右之半有廢井，深不可測，中人雲下與海通，有蛟蟄焉。山下一石曰「慶雲」，奇峰萬變，蓋艮嶽之絕奇者。又有「康幹石」。康幹，國名，石乃鬆木入河，水浸漬久而成者，其木理宛然。凡諸殿宇皆仍其舊，未嚐修治，我朝列聖恭儉之德於此可見矣。觀畢賜宴，山下，盡醉而歸。（《王文端文集》）
〔原〕　李賢《賜遊西苑記》：天順己卯首夏月，上命中貴人引賢與吏部尚書王翱數人遊西苑。入苑門即液池，蒲葦芰荷，翠潔可愛。循池東岸北行，花香襲人。行百步許，至椒園，中有圓殿，金碧掩映，四面豁廠，曰崇智。南有小池，金魚遊戲其中。西有小亭臨水，芳木匝之，曰玩芳。又北行至圓城，自兩掖洞門而升，上有古鬆三株，中有圓殿曰承光，西有長橋跨池下。過石橋而北，山曰萬歲，怪石參差。為門三，自東西而入，有殿倚山左右，立石為峰，以次對峙。西圍皆石磴，折而上，並列三殿，中曰仁智，左曰介福，右曰延和。至其頂有殿當中曰廣寒，左右四亭在峰之頂曰方壺、瀛洲、玉虹、金露。下過東橋，轉峰而北有殿臨池曰凝和，二亭臨水曰擁翠、飛香。西隅有殿用草曰太素殿。殿後草亭畫鬆竹梅於上曰歲寒。門左有軒臨水曰遠趣軒，前草亭曰會景。循池西岸南行，有屋，池水通焉，以育禽鳥。有亭臨水曰映暉。又南行，有殿臨池曰迎翠，有亭臨水曰澄波。東望山峰，倒蘸於太液波光之中。又西南有小山，至則有殿倚山，山下有洞，洞上有岩，橫列密孔，泉出迸流而下曰水簾，水聲泠泠然潛入石池，龍昂其首，口中噴出，複潛繞殿前為流觴曲水，左右危石，盤折為徑。山畔有殿翼然，至其頂一室正中，四面簾櫳，欄檻之外，奇峰迴互，下轉山前一殿，深靜高爽。殿前石橋極精巧，左右有沼，沼中有台，台外有木叢，高鳥鳴上下。至於南台，林木陰森。過橋而南，有殿麵水曰昭和，門外有亭，臨岸沙鷗水禽如在鏡中。（《古穰集》）
〔臣等謹按〕　太素殿，明天順年間創建，今之五龍亭即其舊址。水簾石池似在白塔之西岸，南台即今瀛台也。
〔原〕　韓雍《賜遊西苑記》：天順三年四月，賜公卿大臣以次遊西苑。遂由西華門而西，入西苑門，即太液池之東南岸也。乃折北循岸而行，至椒園。園內行殿在叢樹中，殿之北有釣魚台，南有金魚池。又北行至圓殿，觀燈之所也。曆階而登，殿之基與睥睨平，古鬆數株，其高參天。其西以舟作浮橋，橫亙池麵，北則萬歲山在焉。北度石橋登山，山在池之中，磊石為之。山之麓以石為門，門內稍高有小殿，琴台棋局，石床翠屏，分佈森列。峰有最奇者名翠雲，上刻禦製詩。沿西坡北上有虎洞、呂公洞、仙人庵，又上有延和，有瀛洲，有金露，皆殿名。瀛洲之西湯池之後有萬丈井，深不可測。由金露折而東，上絕頂，則廣寒殿也。下至玉虹，又下而南至方壺，至介福，皆與延和諸殿相對峙，而方壺、瀛洲則左右廣寒而奇特者也。又下至山之東麓，過石橋，複折北，循岸數百步，至九間殿，門外係五六小舟。稍北有船房，苫龍船其中，又北行數裏至北閘，上橫小亭，釣竿數十，線餌具備，垂之清流。沿池北岸而西，複折而南，有蓄水禽之所二，皆編竹如窗，下通活水，啟扉以觀，鳥皆翔鳴。又南至浮橋西，圓殿對岸也。複出而南至小教場，又西南至小山，名「賽蓬萊」。入門有殿，殿前一大池，中通石橋，東西二小閣立水中。橋南有娑羅樹，殿後複有三殿，其階益上益高，至頂則與萬歲山相望。下至第三殿之前，蓄水作機，瞰其下有水簾洞。洞之中作金龍，口中噴水，水從前殿基下陰渠之內過，至於殿前，鑿石為曲渠。複作龍頭於其西，水至出龍口旋繞而東，可以流觴。坐久之，乃循故道出，東南行至小石橋，橋上有亭，過而上叢坡為南台。台有行殿，殿之南門外臨流作小軒。少頃，太監邀入殿之東廡，赴所賜宴，酒既芳冽，杯複連引，遂大醉。折北出西苑門，已晡時矣。（《韓襄毅集》）
〔原〕　彭時《賜遊西苑記》：西苑在宮垣西，中有太液池，周十餘裏，池中駕橋梁以通往來。橋東為圓台，台上為圓殿，殿前有古鬆數株。其北即萬歲山，山皆太湖石堆成，上有殿亭六七所，最高處，廣寒殿也。池西南又有一山，最高處為鏡殿，乃金元時所作。其西南曰南台，則宣廟常幸處也。（《可齋筆記》）
〔原〕　葉盛《賜遊西苑記》：天順三年四月六日，有旨賜遊西苑。先飯於左順門東北廊訖，趨右順，出西華、西上、西中、西苑四門，北入椒園，至行殿。殿枕太液池，下瞰如鏡。出，北行至圓殿，由東城門入上殿，殿前古鬆極奇怪，又置翠屏岩、郭公磚、木變、太湖石。從西城門下，北至太液，曆禦橋，再北至萬歲山，由西路入。山徑旁有仙人老虎洞，抵絕頂，入廣寒宮。兩旁圓亭，東曰玉虹，西曰金露。兩亭下次第又各兩殿，東曰方壺，次曰介福，西曰瀛洲，次曰延和。山半坪間有仁智殿舊址。自東路出山，至九間殿，過黃船廠，過北閘口行殿，又西從湖岸折而南，至養牲房，所養皆珍禽。經虎城至小山子，名「賽瀛洲」，前後左右皆有殿，中兩旁有水閣，山頂之殿，狀如廣寒。殿前有水出腰，垂如珠簾然，流至石池，西流，從石龍口吐出，複洑流山下，殿前鑿石為流觴曲水。水折流至東池，複南入湖中。過橋至南台行殿，前有石直階，下亭數十步至水中，是為釣磯。前所曆覽皆上遊幸所也。（《水東日記》）
〔原〕　嘉靖十五年五月，召輔臣李時、禮官夏言、武定侯郭勳泛舟西苑。帝以五日率先朝故事，泛舟西苑，特召時、言、勳侍行。先命太監韋霦賜以艾虎、彩索、牙扇等物。帝至，禦龍舟，命時、言一舟，勳一舟，自芭蕉園曆玉蝀金鼇橋至澄碧亭，頒賜禦餚，又命楫人蕩槳近龍舟顧問，已而賜宴無逸殿，乃還。（《翰林記》）
〔原〕　夏言《禦舟歌》：禦舟北，臣舟南。積翠堆雲山似玉，金鼇玉蝀水如藍。臣舟南，禦舟北。雲龍會合良及時，魚水君臣永相得。（《桂洲集》）
〔原〕　李默《遊西內記》：季夏十六日，望西安門，舍騎步入。過仁壽宮，直北隙地初築親蠶壇殿，用前詹事霍韜議也。殿東西北上為永福、萬春諸宮，正南為門者三，曰仁壽宮門。門外西南數十步築神祇壇，蓋仿周禮王社為之。直東為帝社坊，凡駕臨享，特駐此。坊東北為無逸殿，殿南為豳風亭，上著豳風圖記揭亭中。出門南行，西望黍菽盈疇。趙常侍導而西，槐柳多至數圍，蓋遼時物。北行鬆間，隱隱見岡阜。至則小軒峙其前，又前甃石為九曲黃河。軒北，石假山也。頂列銅池六，皆貯水，池旁多穿孔竇，下注洞口，洞中為龍，勢若噴吐，前為圜池，龍盤其間。駕幸則瀉銅池從孔竇迸落，名水晶簾。山上有梳妝樓遺址，舊傳為遼後遊處。自橋至此，地皆以文磚、乳花石雜甃之。常侍導出一門，循塍而東南，見省耕亭額。南並稻畦可二十畝。中有池，方廣十丈，環置桔槔，引池灌焉。複導自東小門出，則湖堤萬柳中也。緣堤稍南，樹益密，林端望見昭光殿。常侍曰：「此兔兒山也。」稍北行，常侍別去。時夕陽半落，湖心波光閃爍，荷葉盡舒，花皆紅白，葭蒼然，有鳥巢其末，啾唧出蘆葦間，湖東列數亭為艤舟處，亭外為西苑門，殿闕參差，可曆曆指出。時已昏黑矣。（《群玉樓稿》）
〔原〕　嚴嵩《賜遊西苑詩序》：泛金海，觀於廣寒山，蕩舟持楫者皆中使，水光蕩漾，遠近亭台隱現，金碧交輝，若身造瑤池弱水之間。（《鈐山堂集》）
〔補〕　嘉靖十二年四月，上幸西苑，禦寶月亭，召張孚敬等同遊。禦清馥殿、翠芬亭，賜茗、酒、錦囊、詩扇、紅藥花，製古樂府五、七言絕句各一章命和。（《嘉隆聞見紀》）
〔原〕　嘉靖十三年九月，西苑河東亭榭成，上親定額，天鵝房北曰飛靄亭，迎翠殿前曰浮香亭，寶月亭前曰秋輝亭，昭和殿前曰澄淵亭，後曰台陂，臨漪亭前曰水雲榭，西苑門外二亭曰左臨海，右臨海，亭北閘口曰湧玉亭，河之東曰聚景亭，改呂梁洪之亭呂梁，前曰艤金亭，翠玉館前曰擷秀亭，萬歲山後曰玩芳亭。（《明典禮誌》）
〔臣等謹按〕　明皇史宬東南有門通河，俗所謂騎馬河也。迤東沿河稍北則呂梁洪。見《蕪史》。嘉靖十三年，西苑河東亭榭成，親定額名，改呂梁洪之亭曰呂梁。見《明史·輿服誌》。
〔原〕　王九思《午日從遊西苑應製詩》：蘭宮桂殿翠微中，鳳輦宸遊引上公。鶯語巧隨歌曲細，榴花嬌映禦筵紅。長秋揆日分絲縷，侍女承恩戲角弓。魚藻萬年同宴鎬，甘泉欲賦未能工。（《渼陂集》）
〔原〕　文徵明《秋日再經西苑詩》：內苑清秋宿露晞，盈盈日采動金扉。鬆間翠殿團華蓋，天外銀橋入紫微。錦纜稀遊青雀暗，矞波無際白鷗飛。彤牆高柳無人折，時見宮中一騎歸。（《甫田集》）
〔原〕　西苑池冰既堅，以紅板作柁床，四面低欄亦紅色，旁僅容一人。上坐其中，諸榼於兩岸用繩及竿前後推引，往返數裏。（《天啟宮詞注》）
〔原〕　上數同中官泛輕舠於西苑，手操篙櫓，去來便捷。乙丑端午，用絳繒小舟，首尾龍形，上親持劃，同內侍劉思源、高永壽溯流。俄而風起，雲霧四塞，舟覆，二榼溺死。太監譚敬急往扶駕出水。（同上）
〔原〕　陳悰詩：琉璃波麵浴輕鳧，艇子飛來若畫圖。認著君王親蕩槳，滿堤紅粉笑相呼。風掠輕舟霧不開，錦鱗吹裂彩帆摧。須臾一片歡聲動，捧出真龍水麵來。（《天啟宮詞》）
〔原〕　崇禎十五年春，上遊西苑，召內閣、五府、六部、都察院、錦衣衛諸大臣從。先於上舟行禮畢，賜饌，分舟而遊。日晡，複登上舟謝，乃退。（《崇禎遺錄》）
〔原〕　西苑門迤南，向東曰灰池，曰樂成殿，曰水碓、水磨。（《蕪史》）
〔臣等謹按〕　樂成殿、水碓、水磨等處後易為無逸殿、豳風亭。今西苑以東淑清院，即因其舊址改建。所謂灰池，今三座門內沿湖南行百許步，東牆上有門，內屋三楹，猶相沿稱灰廠。或其舊址也。
〔原〕　樂成殿、涵碧亭、浮玉亭，俱萬曆三十年七月添扁。（《明宮殿額名》）
〔原〕　從芭蕉園南循水，過西苑門半里，有閘瀉池水轉北，別為小池。中設九島、三亭。一亭藻井鬥角為十二麵，上貫金寶珠頂，內兩金龍並降，丹檻碧牖，盡其侈麗。中設一禦榻，外四面皆梁檻，通小朱扉而出，名涵碧亭。其二亭，製少樸，梁檻惟東西以達厓際。東有樂成殿，左右楹各設龍床，殿後小室亦設龍榻，皆宣皇遊曆處也。殿右有屋，設石磨二，石碓二，下激湍水自動，田穀成於此春治，故曰樂成。（《西元集》）
〔原〕　馬汝驥詩：金堤回北拱，寶殿樂西成。春急奔湍上，梁危駕石行。池龍蟠九島，苑鳥下層城。帝豫因民事，長楊愧頌聲。（《西元集》）
〔原〕　文徵明詩：太液東來錦浪平，芙蓉小殿瞰虛明。碧欄蘸影雙龍臥，綠水浮渠九島輕。漾日金鱗堪引釣，拂天翠柳亂聞鶯。激流靜看飛輪轉，天子無為樂歲成。（《甫田集》）
〔原〕　陳沂《涵碧亭》詩：苑入黃金塢，橋回碧樹灣。龍池觀九島，鼇禁覓三山。溜轉雲車急，花深月殿閑。從來人罕至，禦榻在中間。（《拘虛集》）
〔原〕　河之西曰昭和殿，曰紫光閣，曰陽德門，曰萬壽宮，曰旋磨台，即兔兒山也。曰無逸殿，曰豳風亭。（《蕪史》）
〔原〕　從樂成殿度橋，轉南一徑，過小紅亭二百餘步，林木深茂。內有殿曰昭和，皆黃屋。旁有水田村屋，先朝嚐於此閱稼。（《西元集》）

