景運門之東相對為肅誠門，入門南向為奉先殿。（《國朝宮史》）
〔臣等謹按〕　順治十四年世祖章皇帝以太廟時享，孝思未申，命稽往製，建立奉先殿。前殿七楹，後殿如之。凡朔望薦新，歲時展禮，及冊封諸大典禮，先期告祭，俱內務府掌儀司領其事。
乾隆四十三年禦製《七月朔日躬祭奉先殿禮成述事》詩：年節雖恆叩後殿（每於元旦及皇祖、皇考聖誕、忌辰，必躬詣後殿，拈香瞻禮），未曾前殿祭斯陳。況經升祔四時閱，應似秋嚐昨典循（昨歲孟秋，以聖母升祔後初值時享太廟，是以親詣行禮，而奉先殿則自聖母升祔以來，未經特祭。因於孟秋之朔敬修祀事，至太廟時享，仍如例遣親藩恭代）。恭代親藩詣太室，必躬家廟舉精禋（奉先殿蓋如天子之家廟也）。禮因義起施殊處，隻覺悲傷勝敬寅。
〔臣等謹按〕　奉先殿禦製詩，謹繹有關紀述事實者恭載卷內，餘不備錄。
奉先殿東為夾道，即蒼震門前直街也。街東為寧壽宮。（《國朝宮史》）
〔臣等謹按〕　寧壽宮建自康熙年間，乾隆三十六年皇上命重加增葺。宮垣南北一百二十七丈有奇，東西三十六丈有奇。門六，正中南向者，恭懸禦書額曰皇極門。東出者曰斂禧門，西出者曰錫慶門，又西向者曰履順門、曰蹈和門，東向者曰保泰門。皇極門之內曰寧壽門，門內為皇極殿，殿廡東出者為凝祺門，西出者為昌澤門。皇極殿後為寧壽宮。宮內東暖閣禦書聯曰：「周雅慶攸寧，長宜茀祿；箕疇征曰壽，遞演京垓。」
聖祖仁皇帝禦製《寧壽宮頌》：天開壽域，地會瑤池。南極添算，北辰降慈。螽斯衍慶，白鶴來儀。躬勞著訓，福祉永綏。恭獻長壽，敬托腐詞。
皇上禦製《寧壽宮銘》：寧鹹萬國，壽先五福。宮用題額，文葉義淑。於赫皇祖，奉養慈闈。孝惠爰居，愛日延暉。小子踐阼，茲曆世年。設複廿載，八旬五臻。敬思仁皇，卜號康熙。六十一載，今古誠稀。同以為艱，敢期過益？況值耄耋，歸政理得。遹新是宮，以待天庥。企予望之，願可如不！授終奉懿，其禮自殊。斟酌損益，匪曰侈圖。殿稱皇極，重簷建前。宮仍其舊，為後室焉（我朝規製，寧壽宮、慈寧宮為奉養東朝之所，是以前殿即以宮名，並皆不施重簷，有深意也。恭遇聖母八旬萬壽，朕始於慈寧宮增加前殿重簷，以崇尊養。茲新葺寧壽宮，待予歸政後居處則為太上皇臨禦之所，宜有前殿受賀。因題額曰皇極殿，製用重簷。而寧壽宮之榜則移於後殿雲）。執承敬神，我朝舊製。異日遷居，禮弗敢廢。清寧、坤寧，祖宗所奉（盛京大政殿後曰清寧宮，祖宗時祀神之所。祭畢，召王公大臣進內食祭肉，國初定鼎燕京，則於乾清宮後殿坤寧宮行祀神禮，一如清寧宮之製。至今遵循舊章。餘將來歸政時，自當移坤寧宮所奉之神位神竿於寧壽宮，仍依現在祀神之禮）。朔吉修祀，寧壽斯踵。雖謝萬幾，寧期九畿。始予一人，壽同黔黎。告我子孫，毋逾敬勝。是繼是承，永膺福慶。
乾隆四十一年禦製《新葺寧壽宮落成於新正二日恭侍皇太後宴敬紀八韻》：元旦率群辟，東朝典禮循。翼辰呈曲宴，首祚笑言親。寧壽慶成落，禎祥邀錫申。妃嬪陪肅肅，孫子集振振。鳩杖全無藉（皇太後步履康健，雖製玉鳩杖恭進，仍不藉扶持也），兕觥奉有倫。高年健太極，行樂信天真。此日旰宵誌，他時宴息身。期仍斯侍膝，永祝萬千春。
又禦製《經筵罷因至寧壽宮》詩：講學勤茲日，引年待異時。文臣胥宴見（經筵畢，命講官及聽講之部院諸大臣隨至文淵閣賜茶，俾觀閣中規製），藎旅扈追隨（禦前大臣侍衛等，凡所臨幸，無不扈從）。步輦乘暇耳，耆宮遂幸之。舊名襲寧壽，致政冀期頤。居此應無事，而今尚有為。籌民及律己，衍義示忱辭（是日進講《論語》「百姓足君孰與不足」句，《書經》「君子所其無逸」句，並製禦論以闡其義，宣示講筵）。
又禦製《蒙聖母賜膳於寧壽宮喜而成什一韻二首》：西筰蕆勳績，東朝豫懿懷。膳頒八珍列，樂奏六英諧。調鼎鹽梅共，採薇將士偕（皇太後幸寧壽宮，既賜餘膳，並於階下賜將軍阿桂、豐升額暨成功將領之功績最著者掄二十三人及軍機大臣六人，飯食賚物有差）。古來多凱宴，幾見賜思齋。母子情牽處，憂勞略釋懷。砌花都色喜，簷鳥亦音諧。暘雨幸時若，孫曾繞膝偕。還期就閑此，仍複侍萱齋。
乾隆四十三年《禦製寧壽宮遣懷》詩：葺治寧壽宮，戒奢固非儉。以俟歸政時，老景消荏苒。屈指十七年，萬幾仍勤攬（餘素誌俟八十五歲即擬歸政，茲距其期尚十七年，仍勵精勤政，不敢預存懈忽之心也）。即今望雨切，深愧誠無感。寧遁詠周雅，真遁吾何敢。常笑宋孝宗，圖逸非佳範（宋孝宗在位廿八年，未滿高宗大祥之期，即托固疾不能行孝，禪位於光宗。是蓋圖自逸而不以國事為念耳。無論人君之孝與常人異，即人君所行，胥當垂法子孫，以為萬世恆守。若如孝宗之孝，則凡繼世之君皆當甫即位即禪位以盡其子職，有是理乎？孝宗之事，餘每非薄之，餘則必待臨禦六十年始為倦勤之退，實異於彼所為也）。
乾隆四十四年禦製《寧壽宮》詩：齋居有暇夏方長，步輦看工亦趁涼。率已成之先十五（葺治寧壽宮擬為歸政時所居，所司以明年為七旬萬壽，率即告成，已先十五年矣），如斯茂矣據中央（前為皇極殿，後即養性殿）。圖臨他日頤而養，敢懈今時敬不遑。一節跂然於意者，嫌他鋪設為（去聲）端陽（宮中每遇佳節，宮殿例有陳設，茲以端午陳設節物，閱之轉覺不愜）。
〔臣等謹按〕　寧壽宮禦製詩，謹繹有關紀述事實者恭載卷內，餘不備錄。
寧壽宮後亙以橫街，其東即保泰門，西即蹈和門，正中為養性門，門內為養性殿。殿之東暖閣禦書聯曰：「太和道共養，純嘏性彌敦。」其南牖額曰「明窗」。聯曰：「蜃窗日暖蘭噴霧，雞樹風輕玉靄春。」西暖閣之北為仙樓，聯曰：「泰符占歲美，頤誌葉春和。」又聯曰：「圖書采秘蘊，鍾鼎玩清嘉。」其西南室額曰「長春書屋」。聯曰：「花鳥引機緒，詩書蘊道荄。」養性殿西宇額曰「香雪堂」，堂兩廡壁嵌置敬勝齋石刻。
乾隆四十一年禦製《養性殿》詩：養心期有為，養性保無欲。有為法動直，無欲守靜淑。放彌與退藏，一起應一伏。伊予居養心，勤政恆自勖。久而弗肯懈，可以盟幽獨。設誠六十年，八旬有五足。允宜歸大政，餘日享清福。是用構養性，一仿養心屋。引義為長言，如願未敢卜。
又禦製《明窗》詩：養性明窗異養心（養性殿東暖閣臨窗坐處顏曰「明窗」，固取窗紙通明，亦寓明目達聰之義。養性殿雖仿其製為之，然係他日歸政後所居，僅取明窗本義，否亦借喻淡泊明誌而已），惟應六一是知音。他年若得遂初願，淨幾還欣帖背臨（歐陽修引蘇舜欽之言雲：明窗淨幾，筆硯紙墨皆極精良，亦自是人生一樂。然能得此樂者甚稀，雲雲。餘倦勤後果能坐此臨帖，豈非人生大樂乎）。
〔臣等謹按〕　養性殿明窗禦製詩，皆恭載首見之篇，餘不備錄。
養性殿後為樂壽堂。額曰「與和氣遊」。聯曰：「座右圖書娛畫景，庭前松柏藹春風。」寶座屏聯曰：「樂同樂而壽同壽，智見智而仁見仁。」楹間聯曰： 「土香階草才蘇紐，風細盆梅欲放花。」又聯曰：「動靜得其宜，取義異他德壽；性情隨所適，循名同我清漪。」東暖閣聯曰：「樂惟四時適，壽與萬方同。」又聯曰：「波含素影澄心鏡，魚躍清淵識道機。」北室聯曰：「景清神謐天常泰，水趣山情靜可論。」東宇聯曰：「亭台總是長生境，鶴鹿皆成不老仙。」西暖閣南室聯曰：「智者樂兼仁者壽，月真慶共雪真祥。」西室聯曰：「趣為永哉暢非俗，樂惟仁者寄於山。」又聯二，一曰：「夏鼎商彝共左右，墨華筆露永鮮新。」一曰： 「閑披芸簡窗前朗，靜聽鬆風戶外敲。」後廈聯曰：「籠庭水樹宜涼影，匝砌煙花帶露姿。」閣之上聯四，一曰：「鳥吟花笑有餘樂，月白風清無盡藏。」一曰： 「智水仁山從體道，奇花瑞草總含芬。」一曰：「成陰喬木天然爽，過雨閑花自在香。」一曰：「智仁適會動還靜，枕葄無非史與書。」西北閣上聯二，一曰：「商鼎周彝自典重，檻花苑樹相芬芳。」一曰：「庭饒芳毯鋪生意，座有芸編結古歡。」後廈閣上聯曰：「心觸清機親翰墨，目遊潤景足精神。」
乾隆四十一年禦製《樂壽堂》詩：寄興由來在山水（向以萬壽山背山臨水，因名其堂曰「樂壽」，屢有詩。後得董其昌論古帖，知宋高宗內禪後有樂壽老人之稱，喜其不約而同。因以名寧壽宮書堂，以待倦勤後居之），紹興先我篆題銘。因名寶額待他日，冀葉貞符娛曼齡。憂則付人樂則壽，存吾順事沒吾寧（用張子西銘語）。廿年屈指居斯俟，恩許之乎賴昊靈。
〔臣等謹按〕　樂壽堂禦製詩，恭載首見之篇，餘不備錄。
樂壽堂之西為三友軒。楣間額曰「胸中常養十分春。」樂壽堂後為頤和軒。軒兩廡壁亦嵌置敬勝齋帖石刻。正中額曰「太和充滿」。聯曰：「景欣孚甲含胎際，春在人心物性間。」又聯曰：「麗日和風春淡蕩，花香鳥語物昭蘇。」東暖閣之南室額曰「隨安室」。聯曰：「慶煙糾縵籠青瑣，淑景和籞麗紫宸。」西暖閣之西室聯曰：「隨時自適天倪協，即事多欣道味涵。」北室聯曰：「境是天然贏繪畫，趣含理要入精微。」西暖閣外亭額曰「如亭」。後廈額曰「導和養素」。聯曰：「靜延佳日春常盎，茂對祥風景總宜。」
乾隆四十一年禦製《頤和軒》詩：即漸菟裘構，居圖豫立那？此時仍盡瘁，他日擬頤和。奢願誰能息？高年彼任磨。雖然期廿歲，駒隙度羲娥。
又禦製《隨安室》詩：廿五前隨安，讀書樂群誠多歡。廿五後隨安，敕幾切己為君難。期八旬有五歸政，仍是室也心應寬。一日未息肩，萬幾敢憚煩！隨安隨地勵斯誌，欲冀他年無事坐此恣盤桓。
〔臣等謹按〕　頤和軒、隨安室禦製詩，皆恭載首見之篇，餘不備錄。
頤和軒後門額二，一曰「引清風」，一曰「挹明月」。門內為景祺閣。閣東廳宇三楹，階前湖石上刊「文峰」二字，石洞口刊「雲竇」二字，山亭額曰「翠鬟」。皆禦書。
乾隆四十一年禦製《文峰》詩：昨於西山得玲峰，樹之文源閣，既為之歌，茲以其副置於景福宮之門，名曰「文峰」而係以詩。　物有一兮必有偶，伯兮叔兮相與友。玲峰既峙文源閣，文峰詎複藏岩藪！賁然肯來樹塞門，景福宮前鎮樞紐。是處擬為歸政居，老謝遠遊邇斯守。皇山較此實卑之，卻笑猶堪拜米叟。巨孔小穴難計數，詭棱奇渼自縈糾。西山去京無百里，車載非關不脛走。洞庭湖石最稱珍，博大似茲能致否。宋家花石昔號綱，殃民耗物鑒貽後。豈如畿內挺秀質，弗動聲色待近取。抑仍絜矩於人材，政恐失之目前咎。設因文以寓詞鋒，姑俟他年試吟手。
〔臣等謹按〕　文峰禦製詩，恭載首見之篇，餘不備錄。養性門至景祺閣，是為寧壽宮之中一路。
保泰門北崇樓三重，上額曰「暢音閣」，中額曰「導和怡泰」，下額曰「壺天宣豫」。其北與暢音閣相對者為閱是樓。樓下中宇聯曰：「開窗魚鳥含天趣，欹案詩書味道腴。」東室聯曰：「芝篆薰晨鼎，蓮檠檢夜書。」西室聯曰：「插架牙簽照今古，開編芸氣吐芬芳。」又聯曰：「閑情空外寄，妙道個中參。」樓上中宇聯曰：「日長蓮漏三階正，春到梅花合殿香。」樓後東宇聯曰：「澄懷觀物真超矣，得意忘言亦快哉。」閣後殿宇前後共四所，前殿額曰「尋沿書屋」。
乾隆四十二年禦製《尋沿書屋》詩：尋繹黃家語，沿回學海瀾。用行說雲斁，有術孟言觀。詎在工章句？要於審委端。待當謝機政，枕葄沃心安。
〔臣等謹按〕　尋沿書屋禦製詩，恭載首見之篇，餘不備錄。
後殿之東曰景福門，正中南向者為景福宮。殿東閣下聯曰：「每聞善事先心喜，或見奇書輒手抄。」皆禦書。西壁恭懸禦製《五福頌》。
聖祖禦製《景福宮頌》：慈顏懿教，祗奉銘箴。福祉靈壽，遐齡喜深。鬆筠玉樹，繞砌清音。淑德純嘏，萱枝茂林。揮毫敬頌，永日葵心。
皇上禦製《景福宮五福頌（有序）》：寧壽宮後曰景福宮，我皇祖奉孝惠皇太後所居也。餘既豫葺寧壽宮為歸政後燕憩之所，而景福宮則仿建福宮中靜怡軒之製鼎新之。軒有屏，嚐撰五事箴揭之以代銘座。斯宮義取頤養，實惟五福為宜。夫五福世所豔稱，顧昔人無闡之者。爰頌而列諸黼扆。第考《洪範》五福，傳疏或分詮，或遞釋，無所專主。餘以為「壽」、「富」、「康寧」及「考終命」皆受之於天，而「好德」則備之於人。玩五皇極之辭曰：予攸好德，汝則錫之福，與此互相發明。《中庸》言位祿名壽必推本於大德，足為五福主德之證。而《正蒙》所雲德者福之基，福者德之致，尤深切而著明。餘故於攸好德之頌詳暢厥旨。然帝王之福乃天下之公而非一身一家之私。其征自與常人異。誠如所期，信為備福。餘益惟敬修德以迓天庥而弗敢期其必。　箕疇凡九，極建惟五。斂時五福，其目未譜。於九詳焉，壽為初祜。華封所祝，麥邱所語。唐堯則辭，齊景則喜（葉）。聖弗聖兮，於斯可睹。景福之宮，肇我皇祖。竹苞鬆茂，以養聖母（葉）。歲久重葺，倦勤擬居（葉）。作此屏扆，五當其數（葉）。衍繹範言，頌是曼壽（葉）。詩引昌黎，敢怠永久（葉。即用韓句。右壽）。　國君大夫，問富答殊。有天下者，奚問答諸。既艱問答，其富若無。然亦有焉，乃在民乎。宣尼正對，萬世帝模。省力薄賦，猶可勉圖。時若雨暘，屢豐難期（葉）。是用危懼，敢詡尊居。又若求材，常苦不足（葉）。艱致者多，詎曰金珠。菟裘豫營，勒此屏辭（葉）。設誠符望，肩卸心娛（右富）。　皇清開國，承運奉天。宅中建極，敷錫八埏。茲百餘載，將萬斯綿。三聖繼承，謨烈丕宣。藐予小子，佛時仔肩。治國康寧，夕惕朝乾。愛民祈歲，察吏求賢。雖有梗化，弗致蔓延。九州安內，萬里拓邊。幸未隕越，敢為讆言。八旬有五，擬茲引年。敬之一字，用作心傳（右康寧）。　福何由生？端在乎德。德複在好，人我胥棘。顧名思義，行道有得。然殊吉凶，原道言憶。吉則征善，凶必召慝。應好其善，樂乃無射。五福之四，賅彼四則。皇極敷錫，無好必斥。作汝用咎，祿賢是篤（葉）。五九相應，訓君尤亟。勵以多年，子雲敬式。垂老弗諼，蘄告方來（葉。右攸好德）。　踐阼之初，炷香告天。設蒙洪庥，曆六十年。便當歸政，以授後人。豈圖逸豫？有願於中（葉）。於穆皇祖，幼齡居尊。六十一載，化被海壖。小子廿五，繼體乘乾。敢同祖曆？耆耋況臻。新茲景福，爰待即閑。存吾順事，橫渠銘焉。九疇所雲，五福冀全。然未敢必，敬俟天恩（右考終命）。
乾隆四十一年禦製《題景福宮》：式擬靜怡室（是宮仿靜怡軒之製為之，名則仍景福之舊），題仍景福楣。琴書無俗韻，花木有仙姿。雨後潤生礎（新正屢雪，昨複微雨，地氣濕潤，大似江南），春來日下墀。綴辭成五頌，好德敢忘之。（近製《五福頌》，揭之此處屏間，頌意以攸好德為主，兼用自勉也）
〔臣等謹按〕　景福宮禦製詩，恭載首見之篇，餘不備錄。
景福宮正殿後為梵華樓，樓稍西為佛日樓。樓下禦書聯曰：「鳥雀聽經皆宿慧，風幡說偈自高標。」自保泰門至佛日樓是為寧壽宮東一路。蹈和門內曰衍祺門，門內東宇額曰「抑齋」。聯曰：「心田淨洗全如水，鼻觀清芬詎必蓮。」東南隅亭額曰「擷芳亭」，其北額曰「矩亭」。皆禦書。抑齋後為古華軒，軒西亭額曰「禊賞亭」，亭中恭刊禦筆臨董其昌《蘭亭記》。亭北為旭輝庭，聯曰：「鼎篆蘭煙直，窗含旭景新。」古華軒後為遂初堂，額曰「養素陶情」。堂東室門聯曰：「墨鬥硯山足遣逸，琪花瑤草底須妍。」室內聯曰：「屏山鏡水皆真縡，蘿月鬆風合靜觀。」
乾隆四十一年禦製《遂初堂》詩：周書稱初服，勤政要始終。楚騷稱初服，謝政適其躬。二語胥宜味，放卷用不同。書堂額「遂初」，遼待廿年中。設果如所願，樂哉叩蒼穹。
〔臣等謹按〕　遂初堂禦製詩，恭載首見之篇，餘不備錄。
東配殿額曰「愜誌舒懷」，堂後疊石屏門刊額曰「承暉」，曰「挹爽」。其西為延趣樓，東向。樓上聯曰：「軒亭喜淳樸，甌硯總清嘉。」樓外亭額曰「聳秀亭」，北為萃賞樓。樓下中宇聯曰：「閑庭不改風還月，欹案依然易與詩。」西室門額曰「聚景」。聯曰：「四圍應接真無暇，一晌登臨屬有餘。」又聯曰：「金界樓台思訓畫，碧城鸞鶴義山詩。」東室聯曰：「高居因見遠，貞複會旋元。」樓上中宇之左額曰「積芳」，又額曰「延綠」。西室聯曰：「素壁題詩還自檢，明窗披帙雅相親。」再西佛室聯曰：「便有香風吹左右，似聞了義示緣因。」萃賞樓西連樓六楹為雲光樓，樓內額曰「養和精舍」。樓下南室聯曰：「四璧圖書鑒今古，一庭花木驗農桑。」其東佛室門額曰「西方極樂世界安養道場」。聯曰：「一龕古佛鍾魚寂，半榻天風衣袂寒。」室內聯曰：「春鳥有言率和樂，上林無樹不森沉。」
乾隆四十二年禦製《養和精舍》詩：和於氣為春，和於理為仁。夫人所宜養，最要者為君。九宇及萬物，方寸懷應肫。有時或用義，由仁施乃純。潔治寧壽宮，聊以備倦勤。精舍號養和，擬議非不倫。乾惕勵此日，優遊待他辰。苟誠得斯憩，餘年頤此身。仁尚可弗居，義更何足論？養和乃真養，圖稱無事人。
〔臣等謹按〕　養和精舍禦製詩，恭載首見之篇，餘不備錄。
萃賞樓後圓亭額曰「碧螺」，其北相對南向者為符望閣。閣下南門左額曰「欣遇」，右額曰「得全」。門內聯曰：「居中攬外襟懷暢，擊轂摩肩職植殷。」又聯曰：「俯臨常似披圖畫，得契宛堪悅性靈。」東門內聯曰：「雲臥天窺無不可，風清月白致多佳。」西門內聯曰：「畫情八窗納，春意百花舒。」北門內聯曰：「綠樹岩前疏複密，白雲窗外卷還舒。」閣上北室聯曰：「清風明月含無盡，近景遐觀攬莫遺。」
乾隆四十一年禦製《符望閣》詩：層閣延春肖（是閣肖建福宮中延春閣式為之），題楣意有存。耄期致勤倦，頤養謝塵喧。豫葺優遊地，略慚恭儉門。其誠符我望，惟靜候天恩。
〔臣等謹按〕　符望閣禦製詩，恭載首見之篇，餘不備錄。
符望閣前垣門東額曰「延虛」，曰「愜誌」，西額曰「挹秀」，曰「澄懷」。閣後為倦勤齋。齋內閣上聯曰：「信可超繪事，於焉悅性靈。」閣下聯曰：「春秋富佳日，鬆竹葆長年。」閣西次室聯曰：「動趣都涵澹，靜機常覺寧。」又西閣上聯曰：「當春蓮漏永，坐久蕙煙微。」閣下聯曰：「經書趣有永，翰墨樂無窮。」
乾隆四十一年禦製《倦勤齋》詩：敬勝依前式（此齋依建福宮中敬勝齋為之），倦勤卜後居（將以八旬有五歸政後居之）。撫時斯異矣，題額故殊諸。娛老非關政，沃心那廢書。廿年期此願，未識可能如？
〔臣等謹按〕　倦勤齋禦製詩，恭載首見之篇，餘不備錄。
倦勤齋西廊外門額曰「映寒碧」，內為竹香館。中宇聯曰：「偶披風送爽，恰傍竹延虛。」又聯曰：「流水今日，明月前身。」又聯曰：「鬆雲清棟牖，書契洽郎嬛。」符望閣西門外為玉粹軒，東向，其南室額曰「得閑室」。聯曰：「甄性神明境，陶情翰墨筵。」北為佛室，聯曰：「禽音仍唱迦陵偈，花色全標幻海禪。」又北為「淨塵心室」，聯曰：「洗不期其箏笛耳，悅原契此淨明心。」又聯曰：「春物薰馨含慧業，名禽宛轉入聞思。」室後門額曰「超妙」。皆禦書。
乾隆四十一年禦製《得閑室》詩：符望閣西接靜室，紙窗棐幾護鬆關。此時敢自忘無逸？他日於斯冀得閑。真樹生之待蔥鬱，假山峙矣互回環。豫成猶以廿年俟，亦豈遙哉彈指間。
又禦製《淨塵心室》詩：六塵總因心，心淨塵斯淨。室雲淨塵心，本末似相梗。然亦可得雲，如身之有影。欲求影之無，應在身之屏。誰解能所忘，與入菩提境。
〔臣等謹按〕　得閑室、淨塵心室禦製詩，皆恭載首見之篇，餘不備錄。
景福宮之後為兆祥所，今為皇子所居。西為花園，又西即神武門也。（《國朝宮史》）
〔臣等謹按〕　今新葺，規製兆祥所在寧壽宮垣之後，《國朝宮史》所稱乃舊製也。

