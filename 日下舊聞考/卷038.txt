〔增〕　金海陵徙都大興，宣宗奔汴，元世祖改為燕京路，今舊南城是也。至元四年，始定鼎於中都之北三里，築城圍六十里。九年，改為大都。（《洪武北平圖經誌書》）
〔原〕　京城方六十里，裏二百四十步，分十一門。（《輟耕錄》。原在宮室門，今移改。）
〔原〕　城之正南曰麗正，左曰文明，右曰順承，正東曰崇仁，東之南曰齊化，東之北曰光熙，正西曰和義，西之南曰平則，西之北曰肅清，北之西曰健德，北之東曰安貞。（《禁扁》。以上二條原在宮室門，今移改。）
〔增〕　九年二月，改號大都，遷居民以實之，建鍾鼓樓於城中。（《元一統志》）
〔增〕　世祖築城已周，乃於文明門外向東五里立葦場，收葦以蓑城。每歲收百萬，以葦排編，自下砌上，恐致摧塌，累朝因之。至文宗有警，用諫者言，因廢此葦，止供內廚之需，每歲役市民修補。至元間，朱張進言，自備己資以磚石包裹內外城牆，因時宰言乃廢。至今西城角上亦略用磚而已。至元十八年，奉旨挑掘城濠，添包城門一重。（《析津志》）
〔臣等謹按〕　據《析津志》所言，則元時都城乃用土築，蓋至明初改築時始加以磚甓也。
〔增〕　崇天門正南出周橋，靈星三門外分三道，中千步廊街出麗正門，門有三，正中惟車駕行幸郊壇則開，西一門亦不開，止東一門以通車馬往來。（《析津志》）
〔臣等謹按〕　元時都城本廣六十里，明初徐達營建北平，乃減其東西迤北之半。故今德勝門外土城關一帶，高阜聯屬，皆元代北城故址也。至城南一面，史傳不言有所更改，然考《元一統志》《析津志》，皆謂至元城京師，有司定基正直，慶壽寺海雲、可庵二師塔敕命遠三十步許環而築之。慶壽寺今為雙塔寺，二塔屹然尚存，在西長安街之北，距宣武門幾及二里。由是核之，則今都城南面亦與元時舊基不甚相合。蓋明初既縮其北面，故又稍廓其南面耳。
〔補〕　至元三年，城大都，張宏略佐其父柔為築宮城總管。十三年城成，賜內帑金釦、玳瑁卮。（《元史》本傳。原在世紀門，今移改。）
〔增〕　世皇建都之時，問於劉太保秉忠，定大內方向。秉忠以麗正門外第三橋南一樹為向以對，上製可，遂封為獨樹將軍，賜以金牌。每元會聖節及元宵三夕，於樹身懸掛諸色花燈於上，高低照耀，遠望若火龍。（《析津志》）
〔補〕　張憲《二月八日遊皇城回觀走馬歌》：春風壓城紫燕飛，繡鞍寶勒生光輝。軟草青青平似鏡，花雨滿巾風滿衣。潛蛟雙綰玉抱肚，朱鬛分光散紅霧。金龍五爪蟠彩袍，滿背真珠撒秋露。生猿俊健雙臂長，左腳撥鐙右蹴韁。銅鐃四扇繞十指，玉聲珠碎金琅榼。黃蛇下飲電掣地，錦鷹打兔起復墜。袖雲突兀鞍麵空，銀甕駝囊兩邊縋。西宮彩樓高插天，鳳凰繚繞排神仙。玉皇拍欄誤一笑，不覺四蹄如迸煙。神駒長鳴背凝血，郎君轉麵醉眼纈。天恩剪下五色雲，打鼓歸來汗如雪。（《玉筍生遺稿》）
〔補〕　黎絺《皇慶初元入都城作》：天象分明散曉霞，故令騎馬入京華。雲開閶闔三千丈，霧暗樓台百萬家。寒盡宮花初著蕊，春深官柳已藏鴉。太平景物今如此，始信皇圖福未涯。（《安南志略》。以上二條原在宮室門，今移改。）
〔原〕　元張中丞養浩《歸田類稿》有《登憫忠寺閣》詩註：「北三十里為大內。」虞文靖集作《楊襄敏碑》云：「至元十一年始大城京師於大興故城之北，中為天子之宮，廟社朝市各以其位，而貴戚功臣悉受分地以為第宅。」然則元之大內在今地壇之右矣。當時李顧淵白獻《燕都賦》，寧海李洧孫有《大都賦》，惜皆佚不傳也。（《人海記》）
〔臣等謹按〕　此條引元張養浩《登憫忠寺閣》詩注謂閣北三十里為元大內，與《析津志》《北京志》及元李洧孫《大都賦》所紀皆不合。此「三十里」當是三里之訛耳。據唐景福中《重藏舍利記》，燕城東南隅為憫忠寺。又《北京志》，至元四年始定鼎於中都之東北三里。夫中都本唐舊城，遼、金展拓不過數里，見金蔡珪《大覺寺記》，當時憫忠寺之在城東南如故也。元都城周六十里，以圍三徑一衡之，城中南北相直應二十里，加以新舊都城相去三里，則憫忠寺距元之安貞門不過二十三里，焉有大內而轉遠隔三十里者乎？且元大內在太液池東，為金萬寧宮苑地，此外更別無大內。李洧孫賦曰：「揭五雲於春路，迓萬寶於秋方。」則崇天門外東西坊也。曰「山萬歲之嶙峋，冠廣寒之崢嶸，池太液之浩蕩」，則指瓊華島也。曰「麗正之所包羅，崇仁之所聯絡，和義之所綱維，安貞、健德之所囊括」，則指都城各門也。合城坊門囿以觀，則元大內即近液池，益信。而揆以憫忠閣北三里約略相符矣。李洧孫賦，彝尊未之見，今從《永樂大典》內錄出，已載形勝門，茲不復載。
〔增〕　左右警巡二院領大都在城坊市。至元二十五年，省部照依大都總管府講究，分定街道坊門，翰林院擬定名號。（《元一統志》）
〔增〕　坊名元五十，以大衍之數成之，名皆切近，乃翰林院侍書學士虞集伯生所立。外有數坊為大都路教授時所立。（《析津志》）
〔增〕　福田坊，坊有梵剎，取福田之義以名。阜財坊，坊近庫藏，取虞舜《南風歌》「阜民財」之義以名。金城坊，取「聖人有金城」，金城有堅固久安之義以名。玉鉉坊，按，《周易·鼎》「玉鉉大吉」，以坊近中書省，取此義以名。保大坊，按，傳曰：「武有七德，保大定功」，以坊近樞密院，取此義以名。靈椿坊，取燕山竇十郎「靈椿一株老」之詩以名。丹桂坊，取燕山竇十郎教子故事「丹桂五枝芳」之義以名。明時坊，地近太史院，取《周易·革卦》「君子治曆明時」之義以名。鳳池坊，地近海子，在舊省前，取鳳凰池之義以名。安富坊，取《孟子》「安富尊榮」之義以名。懷遠坊，取《左傳》「懷遠以德」之義以名。太平坊，取「天下太平」之義以名。大同坊，取「四方會同」之義以名。文德坊，按，《尚書》「誕敷文德」，取此義以名。金台坊，按，燕昭王築黃金台以禮賢士，取此義以名。穆清坊，地近太廟，取《毛詩》「於穆清廟」之義以名。五福坊，坊在中地，取《洪範》「五福」之義以名。泰亨坊，地在東北寅方，取「泰卦吉亨」之義以名。八政坊，地近萬斯倉八作司，取《洪範》「八政，食貨為先」之義以名。時雍坊，取《尚書》「黎民於變時雍」之義以名。乾寧坊，地在西北乾位，取《周易·乾卦》 「萬國咸寧」之義以名。咸寧坊，取《尚書》「野無遺賢」、「萬國咸寧」之義以名。同樂坊，取《孟子》「與民同樂」之義以名。壽域坊，取杜詩「八荒開壽域」 之義以名。宜民坊，取《毛詩》「宜民宜人」之義以名。析津坊，燕地分野，上應析木之津，地近海子，故取析津為名。康衢坊，取堯時老人擊壤康衢之義以名。進賢坊，取賢才並進之義以名。嘉會坊，坊在南方，南方屬禮，取《周易》「嘉會」之義以名。平在坊，坊在北方，取《尚書》「平在朔易」之義以名。和寧坊，取《周易》「保合太和，萬國咸寧」之義以名。智樂坊，地近流水，取「智者樂水」之義以名。鄰德坊，取《論語》「德不孤必有鄰」之義以名。有慶坊，按《尚書》 「一人有慶兆民賴之」，取其義以名。清遠坊，地在西北隅，取「遠方清寧」之義以名。日中坊，地當市中，取「日中為市」之義以名。寅賓坊在正東，取《尚書》「寅賓出日」 之義以名。西成坊在正西，取《尚書》「平秩西成」之義以名。由義坊，西方屬義故，居仁坊地在東市，東屬仁，取《孟子》「居仁由義」之言，分為東西坊名。睦親坊，地近諸王府，取《尚書》「以親九族」、「九族既睦」之義以名。仁壽坊，地近禦藥院，取「仁者壽」之義以名。萬寶坊，大內前右千步廊，坊門在西屬秋，取「萬寶秋成」之義以名。豫順坊，按，《周易·豫卦》「豫順以動，利建侯行師」，取此義以名。甘棠坊，按，燕地乃周召公所封，詩人美召公之政，有《甘棠篇》，取此義以名。五雲坊，大內前左千步廊，坊門在東，與萬寶對立，取唐詩「五雲多處是三台」之義。湛露坊，按《毛詩·湛露》，為錫宴群臣沾恩如湛露，坊近官酒庫，取此義以名。樂善坊，地近諸王府，取漢東平王「為善最樂」之義以名。澄清坊，地近御史臺，取澄清天下之義以名。（《元一統志》）
〔增〕　福田坊在西白塔寺，阜財坊在順承門內金玉局巷口，金城坊在平則門內，玉鉉坊在中書省前相近，保大坊在樞府北，靈椿坊在都府北，丹桂坊在靈椿北，明時坊在太史院東，鳳池坊在斜街北，安富坊在順承門羊角市，懷遠坊地在西北隅，太平坊大同坊。（《析津志》）
〔增〕　裏仁坊在鍾樓西北，發祥坊在永錫坊西。發祥坊西北大街磚鬥拱扁溥光最為年遠。三相公寺前善利坊、樂道坊、好德坊。招賢坊在翰林院西北。善俗坊在健德門。昭回坊都府南。居賢坊國學東，監官多居之。鳴玉坊在羊市之北。展親坊、惠文坊，草市橋西。請茶坊，海子橋北。訓禮坊、咸宜坊，順承門裏倒鈔庫北。思誠坊、東皇華坊、明照坊，與上相對。蓬萊坊，天師宮前。南薰坊，光祿寺東。甘棠坊、遷善坊、可封坊，在健德門。豐儲坊在西倉西。（同上）
〔臣等謹按〕　《析津志》所載裏仁坊以下諸名，不列虞集五十坊名之內，其名或起元末，未可知也。
〔增〕　市三：斜街市在日中坊，羊角市在鳴玉坊、咸宜坊、舊樞密院，角市在南薰、明照二坊。（《圖經誌書》）
〔增〕　街製：自南以至於北謂之經，自東至西謂之緯。大街二十四步闊，小街十二步闊，三百八十四火巷，二十九弄通。「弄通」二字本方言。（《析津志》）
〔增〕　長街：千步廊街、丁字街、十字街、鍾樓街、半邊街、棋盤街，五門街、三叉街，此二街在南城。（同上）
〔增〕　米市、麵市，鍾樓前十字街西南角，羊市、馬市、牛市、駱駝市、驢騾市，已上七處市俱在羊角市一帶，其雜貨並在十市口。北有柴草市，此地若集市，近年俱於此街西為貿易所。段子市在鍾樓街西南，皮帽市同上。菜市，麗正門三橋、哈達門丁字街。菜市，和義門外。帽子市，鍾樓。窮漢市，一在鍾樓後為最，一在文明門外市橋，一在順承門城南街邊，一在麗正門西，一在順承門裏草塔兒。鵓鴿市在喜雲樓下。鵝鴨市在鍾樓西。珠子市，鍾樓前街西第一巷。省東市在檢校司門前牆下。文籍市在省前東街。紙劄市，省前。靴市在翰林院東，就賣底皮、西甸皮、諸靴材都出在一處。車市，齊化門十字街東。拱木市，城西。豬市，文明門外一里。魚市，文明門外橋南一里。草市，門門有之。舒嚕市，一巷皆賣金銀珍珠寶貝，在鍾樓前。柴炭市集市，一順承門外，一鍾樓，一千斯倉，一樞密院。人市在羊角市，至今樓子尚存，此是至元間後有司禁約，姑存此以為鑒戒。煤市修文坊前，南城市、窮漢市在大悲閣東南巷內。蒸餅市，大悲閣後。胭粉市，披雲樓南。果市，和義門外、順承門外、安貞門外。鐵器市，鍾樓後。（《析津志》。按：舒嚕，滿洲語珊瑚也，舊作「沙剌」，今譯改。）
〔臣等謹按〕　元時都城、坊巷、街市見於《析津志》《北平圖經》者頗詳，皆朱彝尊所未采。然舊規雖在，而遺跡多湮。今以其尚可考證者散入五城各條之下，取其名之彙列者備錄於此，以為參稽之助焉。
〔原〕　至元五年十月，敕二分、二至及聖誕節日祭星於司天台。（《元史·世祖紀》）
〔原〕　先農之祀，始自至元九年。武宗至大三年從大司農請，建農、蠶二壇。（《元史·祭祀志》）
〔原〕　至元七年，大司農請於立春後醜日祭風師於東北郊，立夏後申日祭雷雨師於西南郊。延祐五年，乃即二郊定立壇矰之制。（同上。以上三條原在宮室門，今移改。）
〔原〕　順帝鄂勒哲胡土克皇后。京城大饑，後出金銀粟帛，命資政院使樸布哈於京都十一門置塚，葬死者遺骼十餘萬。（《元史·后妃傳》。按：鄂勒哲，義見前。胡土克，唐古特語再來人也。舊作「完者忽都」，今譯改。）
〔增〕　舊土城一座，周圍六十里，克復後以城圍太廣，乃減其東西迤北之半，創包磚甓，周圍四十里。其東南西三面各高三丈有餘，上闊二丈；北面高四丈有奇，闊五丈。濠池各深闊不等，深至一丈有奇，闊至十八丈有奇。城為門九：南三門，正南曰麗正，左曰文明，右曰順承；北二門，左曰安定，右曰德勝；東二門，東南曰齊化，東北曰崇仁；西二門，西南曰平則，西北曰和義。各門仍建月城外門十座。（《洪武北平圖經誌書》）
〔原〕　洪武初，改大都路為北平府，縮其城之北五里，廢東西之北光熙、肅清二門，其九門俱仍舊。（《寰宇通志》）
〔原〕　大將軍徐達命指揮華雲龍經理故元都，新築城垣，南北取徑直，東西長一千八百九十丈。又令指揮張煥計度故元皇城，周圍一千二百六丈。又令指揮葉國珍計度南城，周圍凡五千三百二十八丈。南城，故金時舊基也。（《明太祖實錄》。以上二條原在世紀門，今移改。）
〔增〕　坊三十三：五雲坊、保大坊、南薰坊、澄清坊、皇華坊、賢良坊、明時坊、仁壽坊、思誠坊、明照坊、蓬萊坊、湛露坊、昭回坊、靖恭坊、金台坊、靈椿坊、教忠居賢坊、寅賓坊、崇教坊，已上二十坊屬大興縣。萬寶坊、時雍坊、阜財坊、金城坊、咸宜坊、安富坊、鳴玉坊、太平坊、豐儲坊、發祥坊、日中坊、西城坊，已上十三坊屬宛平縣。
〔臣等謹按〕　此明初未建都以前北平府時所設規制也。
〔增〕　永樂四年閏七月，建北京宮殿，修城垣。十九年正月告成。城周四十五里。門九：正南曰麗正，正統初改曰正陽；南之左曰文明，後曰崇文；南之右曰順承，後曰宣武；東之南曰齊化，後曰朝陽；東之北曰東直；西之南曰平則，後曰阜成；西之北曰彰儀，後曰西直；北之東曰安定；北之西曰德勝。嘉靖三十二年築重城，包京城之南，長二十八里，門七。（《明史·地理志》）
〔補〕　永樂中定都北京，建築京城，周圍四十里。為九門：南曰麗正、文明、順承，東曰齊化、東直，西曰平則、西直，北曰安定、德勝。正統初，更名麗正為正陽，文明為崇文，順承為宣武，齊化為朝陽，平則為阜成，餘四門仍舊。城南一面長一千二百九十五丈九尺三寸，北二千二百三十二丈四尺五寸，東一千七百八十六丈九尺三寸，西一千五百六十四丈五尺二寸，高三丈五尺五寸，垛口五尺八寸，基厚六丈二尺，頂收五丈。嘉靖二十三年，築重城包京城南一面，轉抱東西角樓止，長二十八里。為七門：南曰永定、左安、右安，東曰廣渠、東便，西曰廣寧、西便。城南一面長二千四百五十四丈四尺七寸，東一千八十五丈一尺，西一千九十三丈二尺，各高二丈，垛口四尺，基厚一丈，頂收一丈四尺。四十二年，增修各門甕城。（《工部志》。原在世紀門，今移改。）
〔臣等謹按〕　國朝都城之制，一因明舊，其各門名亦俱仍之，誠以皇極用建，九宇會歸，永固金湯，無事名稱之更易爾。
〔原〕　永樂十七年十一月，拓北京南城，計二千七百餘丈。（《明成祖實錄》）
〔原〕　宣德九年七月，命都督僉事王彧以五軍神機營官軍及民夫修北京城垣。（《明宣宗實錄》。原在世紀門，今移改。）
〔原〕　正統元年十月，命太監阮安、都督同知沈清、少保工部尚書吳中率軍夫數萬人修建京師九門城樓。初，京城因元之舊，永樂中雖略加改葺，然月城樓鋪之制多未備，至是始命修之。（《明英宗實錄》）
〔原〕　命下之初，工部侍郎蔡信颺言於眾曰：「役大非征十八萬人不可，材木諸費稱是。」上遂命太監阮安董其役。取京師聚操之卒萬餘，停操而用之，厚其餼廩，均其勞逸，材木工費一出公府之所有，有司不預，百姓不知，而歲中告成。（《東裏集》）
〔原〕　阮安，交趾人，一名阿留，刻有《營建記》。（《春明夢餘錄》）
〔原〕　四年四月，修造京師門樓城濠橋閘完。正陽門正樓一，月城中左右樓各一，崇文、宣武、朝陽、阜成、東直、西直、安定、德勝八門各正樓一，月城樓一。各門外立牌樓，城四隅立角樓。又深其濠，兩崖悉甃以磚石。九門舊有木橋，今悉撤之，易以石。兩橋之間各有水閘，濠水自城西北隅環城而東，曆九橋九閘，從城東南隅流出大通橋而去。自正統二年正月興工，至是始畢。煥然金湯鞏固，足以聳萬年之瞻矣。（《明英宗實錄》）
〔原〕　京師城垣，其外舊固以磚石，內惟土築，遇雨輒頹。正統十年六月，命太監阮安、成國公朱勇、修武伯沈榮、尚書王、侍郎王祐督工甓之。（同上）
〔原〕　嶽正《天眷六章》，美營建也。「天眷皇明，誕命高祖。俯監萬方，定都江滸。如龍斯蟠，如虎斯踞。以朝以會，以享以祀。逖矣厥謨，欽於世世。天眷皇明，亦啟文祖。為厥孫謀，聿又胥宇。碣石之西，太行之東。有嚴厥宮，四海是同。惟帝即阼，夙夜顧諟。神既受職，民亦茂祉。乃繼乃述，乃經乃營。戢此土功，為萬國宗。乃召大臣，出任予重。曰若爾總，曰若爾董。役夫總總，工師縱縱。鼛鼓鷖，人心悀悀。有赫朝堂，有翼廟廷。瑣瑣公府，忽偕興。士方耕矣，女方筬矣。曾不驚矣，奏功成矣。匪臣之功，匪民之力。匪民之力，維帝之德。帝曰匪予，文祖之志。天相文祖，爛其營室。」（《類博稿》）
〔原〕　陳政《正統癸亥管建紀成》詩：昭代承平日，車書萬國同。邇遐歌至德，民物囿淳風。土宇今何廣，京師昔所崇。龍飛乘大運，鳩聚役群工。郢也操斨斧，垂哉主斷礱。經營來子庶，奄忽見神功。日月光三殿，乾坤辟兩宮。巍峨齊景亳，輝赫過岐豐。帝業垂無極，人心仰建中。賦詩紀成績，三祝效呼嵩。（《東井集》）
〔原〕　成化十二年八月，定西侯蔣琬上言：「太祖皇帝肇基南京，京城之外復築土城，以護居民，誠萬世不拔之基也。今北京止有內城而無外城，正統己巳之變，額森長驅直入城下，眾庶奔竄，內無所容，前事可鑒也。且承平日久，聚眾益繁，思為憂患之防，須及豐亨之日。況西北一帶，前代舊址猶存，若行勸募之令，加以工罰之徒，計其成功，不日可待。」廷議謂築城之役宜俟軍民息肩之日舉行。報可。（《明憲宗實錄》。以上九條原在世紀門，今移改。）
〔原〕　嘉靖二十一年，掌都察院毛伯溫等言宜築外城。二十九年，命築正陽、崇文、宣武三關廂外城，既而停止。三十二年，給事中朱伯辰言：「城外居民繁夥，不宜無以圉之。臣嘗履行四郊，咸有土城故址，環繞如規，周可百二十餘里。若仍其舊貫，增卑補薄，培缺續斷，可事半而功倍。」乃命相度興工。（《明典彙》）
〔臣等謹按〕　金都外郛在今城西南，凡七十五里，元徙而東北，凡六十里，共應周一百三十五里。今考明朱伯辰僅雲百二十餘里，則所縮者約十五里。準以圍三徑一，南北相直，約縮五里，此五里即金、元城界交會互入之處。金之外城包入元城內者約有五里，從可推也。
〔原〕　閏月丙辰，兵部尚書聶豹等言：相度京城外四面宜築外城，約七十餘里。得旨允行。乙丑，建京師外城興工，敕諭陳圭、陸炳、許論提督工程。四月，上又慮工費重大，成功不易，以問嚴嵩等。嵩等乃自詣工所視之，還言宜先築南面，俟財力裕時再因地計度以成四面之制。於是嵩、會、圭等議覆：前此度地畫圖原為四周之制，所以南面橫闊凡二十里，今既止築一面，第用十二三里便當收結，庶不虛費財力。今擬將見築正南一面城基東折轉北，接城東南角，西折轉北，接城西南角，可以剋期完報。報允。（《明世宗實錄》）
〔原〕　張四維《京師新建外城記》：上臨御之三十二年，廷臣有請築京師外城者，參之僉論，靡有異同。天子乃命重臣相視原隰，量度廣袤，計工定賦，較程刻日。於是京兆授徒，司徒計賦，司馬獻旅，司空鳩役。總以勳臣，察以台諫，與夫庶司百職，罔不祗嚴。乃遂畫地分工，授規作則。製緣舊址，土取沃壤。寮藩輸鏹以讚工，庶民子來而趨事。曾未閱歲，而大功告成。崇庳有度，瘠厚有級。繚以深隍，覆以磚植。門垣矗立，櫓樓相望。巍乎煥矣，帝居之壯觀也。夫易垂設險，守國之文，《詩》有未雨桑土之訓。帝王城郭之制，豈以勞民？所以固圉宅師，以隆王者居重之威，以奠下民安土之業，以絕奸究覬覦之念，此固聖人因時之政，不得不然者爾。（《條麓堂集》。原在世紀門，今移改。）
〔原〕　嘉靖四十一年，尚書雷禮請永定等七門添築甕城，東西便門垛口、濠池當崇甃深浚。上善其言。（《明世宗實錄》）
〔補〕　天啟元年十月，給事中魏大中報京城浚濠工竣。東便門迤北，員外郎何玉成監浚一百四十丈，張時俊監浚一百五十三丈，主事劉鱗長監浚一百六十一丈，主事張傑監浚一百五十五丈，主事張泰階監浚一百四十五丈。朝陽門迤北，主事吳時亮監浚五百九十四丈。東直門迤北轉西，主事陸之祺監浚五百九十六丈。安定門，主事曾櫻監浚門東四百三十丈，門西一百十六丈。安定門迤西，主事劉鱗長監浚二百六十丈，主事韋國賢監浚一百七十丈，員外郎陸化熙監浚二百三十九丈。德勝門迤西，主事劉存慧監浚六百十九丈。西北角樓迤南，員外郎趙讚化監浚一百七十七丈。西直門迤南，主事張時俊監浚一百九十三丈，主事楊師孔監浚四百六丈八尺。阜成門迤南，主事張傑監浚三百丈，主事張泰階監浚二百八十丈，員外郎趙讚化監浚二百五十三丈。西便門至正陽門，主事李養德監浚一千一百二十丈八尺一寸。正陽門至崇文門，郎中吳叔度監浚四百九十五丈。崇文門至東便門，郎中吳叔度監浚四百九十二丈。重城，員外郎林寀監浚五千一百五十丈。（《藏密齋集》）
〔原〕　天啟元年十月，浚京城九門及重城濠成。監工科道魏大中等因言濠之源出玉泉山，經高梁橋，抵都城西北而派為二：一循城之左而東而南，一循城之右而南而東。宜按舊閘為地形高下次第布之，未可以丈尺概也。德勝門外之水南入關，周行大內，出玉河近，且北淤南壅，而嘉靖所築重城地勢既高，有掘未及泉而止者。宜清其源，審其勢，疏其脈，達其支，以總會於大通橋。又須理葺諸閘，節宣蓄泄，以壯金湯之固。疏下工部。（《明熹宗實錄》。以上二條原在世紀門，今移改。）
〔原〕　京師雖設順天府兩縣，而地方分屬五城，每城有坊。中城曰南薰坊、澄清坊、仁壽坊、明照坊、保泰坊、大時雍坊、小時雍坊、安福坊、積慶坊。東城曰明時坊、黃華坊、思誠坊、居賢坊、朝陽坊。南城曰正東坊、正西坊、正南坊、宣南坊、宣北坊、崇南坊、崇北坊。西城曰阜財坊、金城坊、鳴玉坊、朝天坊、河漕西坊、關外坊。北城曰崇教坊、昭回坊、靖恭坊、靈椿坊、發祥坊、金台坊、教忠坊、日中坊、關外坊。每城設御史巡視。所轄有兵馬指揮使司，設都指揮、副都指揮、知事。後改兵馬指揮使，設指揮、副指揮，革知事，增吏目。昔宋以四廂都指揮巡警京城，神宗置勾當左右廂公事，民間謂之「都廂」。元設巡警院，分領坊市民事，即今巡城察院也。（《春明夢餘錄》）
〔原〕　嘉靖中，生員李時颺、監生張岑各疏請舉郊之祀。張璁以為言。乃設台於永安門北震方，以夏言充祈祠醮壇監禮使。（同上）
〔原〕　郊壇設於震方，皇城東永安門之北。台用木，正位昊天上帝，配位皇考獻皇帝，西向；高設於壇下，西向；上位於壇下，北向；后妃位七於壇南數十丈外，北向。用帷弓韣弓矢如后妃嬪之數。質明，上祭服，後禮服，妃嬪各服其服，至壇上就位。後以下，帷中就位。上行禮畢，分獻，太常官俱退，女官導皇后以下至高神位前跪，女官取弓矢以次授皇后以下，受訖，納於弓韣。（《嘉靖祀典》。以上二條原在宮室門，今移改。）

