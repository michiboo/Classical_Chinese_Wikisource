文華殿之後西向為上駟院署。（《國朝宮史》）
〔臣等謹按〕　上駟院詳見官署門。
上駟院署又北南向為箭亭。（《國朝宮史》）
〔臣等謹按〕　箭亭廣五楹，周以簷廊，中設寶座。寶座東臥碣一，恭刊乾隆十七年上諭。
乾隆十七年三月二十日上諭曰：「朕恭閱《太宗文皇帝實錄》，內載崇德元年十一月癸丑日，上御翔鳳樓，集諸親王、郡王、貝勒、固山額真、都察院官，命弘文院大臣讀《大金世宗本紀》。上諭眾曰：『爾等審聽之！世宗者，蒙古漢人諸國聲名顯著之賢君也。故當時後世咸稱小堯舜。朕披覽此書，悉其梗概，殊覺心往神馳，耳目倍加明快，不勝歎賞。朕思金太祖、太宗法度詳明，可垂久遠。至熙宗合喇及完顏亮之世，盡廢之，耽於酒色，盤樂無度，效漢人之陋習。世宗即位，奮圖法祖，勤求治理，惟恐子孫仍效漢俗，預為禁約，屢以無忘祖宗為訓。衣服言語，悉遵舊制，時時習練騎射，以備武功。雖垂訓如此，後世之君漸至懈廢，忘其騎射。至於哀宗，社稷傾危，國隨滅亡。乃知凡為君者，耽於酒色，未有不亡者也。先世儒臣巴克什達海庫爾禪屢勸朕改滿洲衣冠，效漢人服飾制度，朕不從，輒以為朕不納諫。朕設為比喻，如我等於此聚集，寬衣大袖，左佩矢，右挾弓，忽遇碩翁科羅巴圖魯勞薩挺身突入，我等能禦之乎？若廢騎射，寬衣大袖，待他人割肉而後食，與尚左手之人何以異耶？朕發此言，實為子孫萬世之計也。在朕身豈有更變之理？恐日後子孫忘舊制廢騎射以效漢俗，故常切此慮耳。我國士卒初有幾何？因嫻於騎射，所以野戰則克，攻城則取。天下人稱我兵曰立則不動搖，進則不回顧，威名震懾，莫與爭鋒。此番往征燕京出邊，我之兵威竟為爾八大臣所累矣。故諭爾等，其謹識朕言。欽此。』朕每謹讀聖謨，不勝欽凜感慕。深惟國家開創之時，我祖宗躬親勞瘁，勤求治理，矩矱相傳，罔敢渝越，以立萬世之丕基。至於今咸受無疆之福者，皆仰遵明訓所致也。我朝滿洲先正遺風，自當永遠遵循，守而勿替。是以朕常躬率八旗臣僕，行圍較獵，時時以學習國語，熟練騎射，操演技勇，諄切訓誨。無非率由舊章，期以傳之奕祀，永綿福祚。惟是我皇祖太宗聖訓所垂，載在《實錄》。若非刊刻宣示，則累朝相傳之家法，外庭臣僕何由共悉？且自古顯謨令典，多泐之金石，曉諭群工。我皇祖太宗之睿聖，特申誥誡，昭示來茲，益當敬勒貞瑉，永垂法守。著於紫禁箭亭、禦園引見樓及侍衛教場、八旗教場，各立碑刊刻，以昭朕紹述推廣至意，俾我後世子孫臣庶，咸知舊制，敬謹遵循，學習騎射，嫻熟國語，敦崇淳樸，屏去浮華，毋或稍有怠惰，式克欽承彝訓，冀億萬世子孫共享無疆之庥焉。特諭。欽此。」
文華殿東稍北有石橋三，過橋有殿宇三所，凡大內俱黃琉璃瓦，惟此用綠，為皇子所居。其前為王公文武大臣輪班宿衛直房。（《國朝宮史》）
〔臣等謹按〕　文華殿東北度石橋為三座門，東為鷹房、狗房，西為御馬廄舊地。今移廄於上駟院署之南，其地皆屬之文淵閣矣。三座門北殿宇三所，是為擷芳殿。稍西夾道內為茶膳房庫宇，其東南一帶為花馬廄、藥房等處。按，「鷹房」、「狗房」、「茶膳房」、「花馬廄」、「藥房」各條，俱詳見官署門。
文華殿東南為戶部內庫，為鑾儀衛鑾駕庫，稍北即東華門，門外有下馬碑石，紫禁城之東門也。（《國朝宮史》）
〔臣等謹按〕　東華門內稍北為國史館，舊在午門內熙和門西南，後移置於此。
熙和門之西為武英殿，規制如文華。門前御河環繞石橋三。殿前後二重皆貯書籍。凡欽定命刊諸書俱於殿左右直房校刻裝潢。西北有浴德堂，為詞臣校書直次，設總裁統之。（《國朝宮史》）
〔臣等謹按〕　武英殿五楹，殿前丹墀東西陛九級。乾隆四十年禦題門額曰「武英」，東配殿曰「凝道」，西曰「煥章」，後殿曰「敬思」。東北為恆壽齋，今為繕校《四庫全書》諸臣直房，西北為浴德殿，即舊所稱修書處也。浴堂在其後，西為井亭。
乾隆三十九年御製《題武英殿聚珍版十韻（有序）》：較輯《永樂大典》內之散簡零編，並蒐訪天下遺籍不下萬餘種，彙為《四庫全書》。擇人所罕覯，有裨世道人心及足資考鏡者，剞劂流傳，嘉惠來學。第種類多則付雕非易。董武英殿事金簡，以活字法為請，既不濫費棗梨，又不久淹歲月，用力省而程功速，至簡且捷。考昔沈括筆談，記宋慶曆中有畢升為活版，以膠泥燒成。而陸深《金台紀聞》則雲毗陵人初用鉛字，視版印尤巧便。斯皆活版之權輿。顧埏泥體粗，熔鉛質軟，俱不及鋟木之工致。茲刻單字計二十五萬餘，雖數百十種之書，悉可取給，而校讎之精，今更有勝於古所雲者。第活字版之名不雅馴，因以「聚珍」名之，而係以詩。　稽古搜四庫，於今突五車。開鐫思壽世，積版或充閭。張帖唐院集，周文梁代餘。同為製活字，用以印全書。精越鶡冠體（昨歲江南所進之書有《鶡冠子》，即活字版，第字體不工，且多訛謬耳），富過鄴架儲。機圓省雕氏，功倍謝鈔胥。聯腋事堪例，埏泥法似疏。毀銅昔悔彼（康熙年間編纂《古今圖書集成》，刻銅字為活版，排印蕆工，貯之武英殿。曆年既久，銅字或被竊缺少，司事者懼幹咎，適值乾隆初年京師錢貴，遂請毀銅字供鑄，從之。所得有限而所耗甚多，已為非計。且使銅字尚存，則今之印書不更事半功倍乎？深為惜之），刊木此慚予。既復羨梨棗，還教慎魯魚。成編示來學，嘉惠誌符初。
〔臣等謹按〕　武英殿惟聚珍版蒙禦題篇什，今恭載卷內，餘不備錄。
武英殿北為內務府公署，為果房，為冰窖，為造辦處。（《國朝宮史》）
〔臣等謹按〕　內務府「公署」、「果房」、「冰窖」、「造辦處」各條，俱詳官署門。
武英殿西為尚衣監，其後殿宇二層為皇子所居。再西為咸安宮，教習八旗大臣子弟肄業處。（《國朝宮史》）
〔臣等謹按〕　「尚衣監」、「咸安宮學」詳官署門。武英殿西咸安宮東夾道內舊時皇子所居者，今為清字經館。其北有河流，自西北而東南，為內金水橋之經流，俗稱筒子河。筒子河東隨牆門內為三通館。又東當武英殿之後南向，門內為方略館。並詳官署門。
武英殿南為瓷器庫，為南薰殿。乾隆十四年，詔以內府所藏歷代帝後圖像尊藏於此。（《國朝宮史》）〔臣等謹按〕　瓷器庫詳官署門。南薰殿前臥碣一，恭刊御製《南薰殿奉藏圖像記》，並御製詩。
御製《南薰殿奉藏圖像記》：內府藏列代帝後圖像，傳自勝國，典在有司，歲以盛夏曝而庋之，扃鑰惟謹。朕於幾暇，省閱內庫積儲，敬得展觀，則裝池之以歲久渝脫者已多矣。因思我朝崇禮前代，建廟京師，春秋禋享。且為之護陵寢，禁樵蘇，聖賢名臣咸秩祀典。凡以篤高山景行之思，抒望古興懷之慕。而況流傳有自，縑素猶新，日角珠庭，冕旒秀發，德容可挹，英表如生，其奚忍夷諸繪事供幾席珍鑒者比。爰命工重加裝潢，自太皞伏羲氏而下，帝後圖像為軸者六十有八，為冊者七，為卷者三，先聖名賢圖冊五。舉襲以緹錦，尊藏於紫禁西南之南薰殿。大學士會同領內務府王大臣等詳定位置，謹其籍識，次第甲乙，秩然有章。明諸帝玉冊，廟中所陳，當時寶為宗器者也，今貯工部外庫，慮不免散軼，附藏殿之西室，俾虔視焉。既竣事，因備紀之，勒石前榮，以示帝統相承，道脈斯在，朕之隨在盡其誠敬，不敢苟且褻越有如此。圖像自唐、宋以下缺十之二三，溯而上之，存者僅矣。時久而易晦，幸其存也，可弗保持使可及久歟？缺者弗復追補，遠無征也，懼失真也，以致慎也。
乾隆十四年御製詩（並序）：朕既藏歷代帝後名臣像於南薰殿，為文以記之，並成是詩。　寫照應非古，羲軒誰所傳？儼茲瞻日角，敬與保天全。暑雨寧侵幌，薰風尚入弦。睪然興景仰，籌治勉勤乾。
〔臣等謹按〕　南薰殿歷代帝後名臣像御製詩恭載卷內，餘不備錄。
武英殿西為御書處，凡御書法帖皆於此鐫刻。稍北西華門，門外有下馬碑石，紫禁城之西門也。（《國朝宮史》）〔臣等謹按〕　御書處詳官署門。
乾清門，廣宇五楹，中門三陛三出，各九級，前列金獅二。皇帝御門聽政，則於門下陳設御座黼扆，部院以次啟事，內閣麵承諭旨於此。凡召對臣工，引見庶寮，俱由門之右門出入，內廷行走之大臣官員俱得由之。（《國朝宮史》）
凡禦門聽政之禮，先期內閣得旨傳知各部院官，至日黎明咸集俟。侍衛傳旨宣入，乃魚貫以進。皇帝升座，記注官由西階升，翰林科道至西階下，咸就位立。部院奏事官由東階升，尚書一人奉疏折旋而西，餘入就位面西，跪。奉疏者至正中北面，進詣黃案前跪，恭設於案，興，少退，趨至左楹，轉入班，跪奏某事畢，興，少退，循東階左降。其次各班，依序進奏如前儀。吏部引見各部院屬官畢退，內閣侍讀學士二人升東階，詣案前跪，奉奏疏退，降階，翰林科道暨侍衛皆退。大學士、學士升自東階，以次跪禦榻之左，西面北上。記注官進立禦榻之右，滿內閣學士一人奉折本至黃案前，北面跪奏。每奏一事，皇帝降旨，大學士、學士承旨訖，興，由東階降，記注官由西階降。皇帝還宮，皆退。（《大清會典》）
聖祖仁皇帝御製《宮門聽政示閣部諸臣》詩：中書天下本，六官庶寮首。絲綸委寄隆，分職慎所守。上相列天階，喉舌管北斗。乾象方昭垂，古來詎虛受！軒皇置六相，姬文擇四友。得人邦乃昌，此事諒非偶。曰予既寡昧，欿然謝哲後。聽政日不遑，望道遠何有？啟沃藉臣鄰，匡讚資左右。雖雲際昇平，民物豈康阜？圖終貴謹始，治安莫予狃。廣業惟克勤，勵精期永久。作詩一相勖，敬哉庶無負。
乾隆十二年御製《禦門》詩：淩晨禦內朝，諮采接群彥。嘉言孰予告？庶政惟爾讚。稍釋望雨愁，未愜求治願。周公古元哲，猶坐以待旦。欽哉與日深，敢恃天恩眷？
乾隆十六年御製《禦門日作（時閏五月五日）》：敕幾諮卿尹，宅俊引庶士。勤政勉居諸，家法匪今始。瑣禁及林苑，一例無二理。作所凜書義，行健玩易旨。禦門實舊典，孜孜廑治體。雨後曉氣清，殿閣薰風美。庶務既裁繁，獨對亦察邇。傍午試豫遊，觀農心為喜。閏月不閏節，龍舟鬧可已（近試新進士，朕命以「閏月定四時」為題，應試者有「競渡繼清音」之句。雖詩人詠景別裁無所不可，然宴賞亟則敬勤弛，故不命重陳龍舟之嬉，末句並及之）。
乾隆二十一年御製《禦門口號》：禦門六部奏封章，進止疇諮不厭詳。一日萬幾寧止是？要因愛禮亦存羊（本朝家法，日接廷臣，宮中行在蓋無間時。不藉禦門然後為對揚勤政也。故偶及之）。
乾隆三十一年御製《禦門口號》：折本積黃扉，明庭待指揮。每因遵典故，益切慎幾微。綏屢心誠慰，持盈意敢違？如雲虞穀賤，進退定何依（連歲遇稔，有慮穀賤傷農者，斯則無一而可矣。人之不知足，有如是哉）？
乾隆四十三年御製《禦門日作》：廿七月中簡吉禮（二十七月之內，凡遇大祀躬行，中祀則遣官。其經筵、耕耤諸典例皆停止。惟禦門聽政及御殿視朝為勤政要務，例當如常舉行，並服色是日亦易，素服不禦），禦門御殿例無刊。敕幾以此實政係，修典寧其虛數（去聲）觀。卻有待儀節相預（大學士高晉入覲在京，已命回兩江總督任。渠以備位綸扉，從未得瞻禦門大典，懇請於是日隨班與觀儀節，再行起程，從之），每看背本省郎難（內閣學士奏摺本率係背誦。凡記憶未熟及清語生疏者，往往遺忘訛舛，視為難事）。臨軒降旨惟清語（每奏一折本畢，降旨悉以清語，漢大學士中曾習清語者亦能領會，誠國朝善製也），法祖由來見一端。
〔臣等謹按〕　節年禦門御製詩，謹繹有關紀述事實者恭載卷內，餘不備錄。
〔又按〕　《會典》：凡恭遇齋戒之日，太常寺進銅人陳於乾清門扉左。
乾清門之旁左為內左門，右為內右門。軍機大臣、南書房翰林、內務府大臣官員出入亦得由之。墀下東出者為景運門，西出者為隆宗門。皆五楹，門各三。內左門之東、內右門之西，周廬各十二楹，東為文武大臣奏事待漏之所，西為侍衛房及內務府、軍機處直舍，皆南向。其南相對周廬各五，東為宗室王公奏事待漏之所，西為內繙書房。（《國朝宮史》）
〔臣等謹按〕　內左門外內右門外南北向各直廬，皆乾隆十二年建。
乾清門之內為乾清宮，皇帝召對臣工，引見庶寮皆禦焉。宮廣九楹，深五楹，正中設寶座，左右列圖史、璿衡、彝器。殿前露台列龜、鶴各二，晷影、嘉量各一，寶鼎四。中為甬道，與乾清門相屬。左右丹陛南出者二，東西出者各一。東西丹陛之下有文石台二，上安設社稷江山金殿。（《國朝宮史》）
〔臣等謹按〕　乾清宮順治十二年建，康熙八年重建。宮內恭懸世祖章皇帝御筆額曰「正大光明」。聖祖仁皇帝恭跋云：「皇考世祖章皇帝御筆『正大光明』四字，結構蒼秀，超越古今。仰見聖神文武，精一執中，發於揮毫之間，光昭日月，誠足媲美心傳，朕罔不時為欽若，敬摩勒石，垂諸永久，為子孫萬世法。康熙十五年正月吉旦恭跋。」兩楹恭懸聖祖仁皇帝御書聯曰：「表正萬邦，慎厥身修思永；弘敷五典，無輕民事惟難。」北兩楹皇上御書聯云：「克寬克仁，皇建其有極；惟精惟一，道積於厥躬。」
聖祖御製《乾清宮讀書記》：二帝三王之治，敻然尚矣。後之人興於千百世之下，而欲遐稽往烈，以為多聞畜德之資，非載籍是賴，厥道無由。顧載籍極博，大而道德之淺深，政理之因革，小而聲名度數采章文物之繁，靡弗該也，靡弗悉也。若徒習其文詞，侈其浩博，而不深考其道法之大原，得諸心而致諸用。古人之言皆陳跡耳，於我何與焉？朕自衝齡，性耽學問。踐阼迄今，罔自暇逸。未明求衣，待旦視事，講臣執經，群工入奏，未嘗一日不與相接。既退，裁決庶務，披覽章疏，有間則書冊翰墨之外無他嗜好。端居乾清宮，取六經之書發而讀之，以求契夫古聖人之心，將以致其用而未能也。又上下古今盱衡數千載，思昔人之所以致其用者，而求之乎紀、誌、表、傳、編年紀事之文，將以考其用，而知其心之所存。朝斯夕斯，怡然忘倦。蓋浩乎其未有涯，悠然其未有艾也。比者海宇乂安，國家閑暇，而風俗人心未能登進淳良，聿臻上理。每一念之，憫然於懷。將以得之於心者而實致諸用焉。積晦明，閱寒暑，展卷吟誦，神理淵穆，如晤古人。夫乾為健，天得一以清，所貴執中而建極也。自強不息以希天，遜誌好學以希聖，朕雖不敏，詎弗勉旃！
又聖祖御製《寶座五屏風銘》：惟天聰明，惟聖時憲。惟臣欽若，惟民從乂。首出庶物，萬國咸寧。愷悌君子，四方為則。功崇惟誌，業廣惟勤。知人則哲，安民則惠。
皇上御製《乾清宮五屏風銘（有序）》：予年十二時，始解文義。每侍皇祖於乾清宮，得瞻御座後屏風集諸經銘語，即知綜括治道無遺而為君者必如是，然後可謂盡君道也。踐阼後，益用以自勵。思欲衍繹諸句，各為一銘，而理精義博，日引月長。三十六年於茲，予亦六旬有一矣。昔衛武公作《抑》戒，老而自警也。予侍聖母，不宜言老，而自警之意則不可無。夫此集諸經語誰不能成誦？然言之易而行之難。語云：「適百里者半九十里。」苟所行不符乎所言，予愧不滋甚哉！《銘》曰：自我民聽，天以為聰。自我民視，天以為明（葉）。無曰高高在上，惟命不於常。奈何弗敬，夙夜不遑。純佑惟休，惟恤亦無疆（右「惟天聰明」）。　粵我列祖，憲天惟聖。宅中圖治，敬勝義勝。允茲克明。佛時仔肩，以似以續。惟曰欲至於萬年（右「惟聖時憲」）。　予有股肱，子有心膂。恤小民之依，惟予與汝。曰惟欽哉，厥欽匪從。陳善弼邪，無私則公（右「惟臣欽若」）。　至弱而不可勝，至愚而不可欺。心焉懷保，庶其從治。厥類有四，厥數無萬。暑雨祁寒，曰諮曰怨。思艱圖易，遹求厥寧。用顧畏於民岩，遹觀厥成（右「惟民從乂」）。　百姓注耳目，一人孩之。萬幾凜旦明，一人裁之。惡乎危？於不知。惡乎失？於好逸。惡乎損？招於矜驕（右「首出庶物」）。　人莫不衣食也，足之則寧。民猶水也，澄之則清。使菽粟布帛如水火，亦其難矣，豈可虛詡昇平（右「萬國咸寧」）？　和樂且湛，君子之愷（葉）。平易近民，君子之悌。君子終日乾乾，體仁長人，大都為為君者而言（右「愷悌君子」）。　譬如北辰，居其所而眾星拱之。德斯要矣，為則者心誠奉之。苟失其德，孰與為則？戒之慎之，斯焉惕息（右「四方為則」）。　在昔文王，即康功田功。誌廑惠鮮，受命惟崇。詰戎固要，黷武非賢。以是為功，失之天淵（右「功崇惟誌」）。　曰宵衣，豈誠宵衣乎？曰旰食，豈誠旰食（葉）乎？即誠宵旰，而心不在焉，亦得謂之真勤（葉）乎？君者臣之師乎，將以督人，而己固可遺乎（右「業廣惟勤」）？　為君奚難？難於知人。唐虞已然，而況而今（葉）。忠邪莫辨，善惡紛陳。貌不易察，心更難諶（葉）。量材授職，各有分司。廣諮博訪，或稱不知。在彼則可，在我則遲。蒿目焦心，分憂其誰（右「知人則哲」）？　三代以下，治世常稀。其故云何？安民莫為，安民若何？莫如惠施。惠心弗問，元吉易辭（右「安民則惠」）。
又御製《宮殿四銘（有序）》：宮殿者所以受之祖考，傳之子孫，建極撫辰，以治四海。且鴻稱煌煌，顧名思義，常恐羞之。共視盤盂几杖日用之物，不綦重乎？因讀韓愈《五箴》有警，仿其體為《四銘》焉。　大哉至健，純粹而精。昭昭成象，蕩蕩難名。四德嬗用，六位時乘。靜專動直，資始大生。我祖我考，奉是丹楹。五福敷錫，萬國咸寧。敢恃崇居，惴惴矜矜。益慎體乾，惟皇永清（右乾清宮銘）。　萬物致養，是曰厚坤。安貞廣大，配天為元。昔在盛京，清寧正寢。建極熙鴻，貞符義審。思媚嗣徽，鬆茂竹苞。神罔時恫，執豕酌匏。廣博無疆，黃中正位。以繼以繩，惟曰欲至於萬世（右坤寧宮銘）。　四德何以首無？四時何以首春？仁者人也，要莫大於親親。刑寡妻以至兄弟，民同胞而物吾與，皆由此施，關痛癢而肫肫。然其所包者廣。是以孔子對門人之問不同，而莫非由己之所存。人盡宜勉，又何況乎為君！吾用是居昭仁之殿，怵然惟恐有愧乎斯言（右昭仁殿銘）。　求全之毀，吉德也。辯之不已，是惑也。不虞之譽，凶德也。居之不疑，是惑也。知惑不為，直言其來。知惑而為，諛言其滋。諛滋悔生，直來其亨。宜已而辯，汝奚為善？宜疑而居，汝惑奚祛？屏乎營乎，其思德之所宏乎（《右弘德殿銘》）！
〔臣等謹按〕　宮殿四銘，恭繹御製序文，體製本相連屬，未便分析編載，今謹備錄於乾清宮卷內。至宮殿各條制度，仍另詳後卷。
聖祖御製《元夜與諸王宴乾清宮》詩：今夕丹帷宴，聯翩集懿親。傳柑宜令節，行葦樂芳春。香泛紅螺重，光搖絳蠟新。不須歌湛露，明月足留人。
世宗御製《恭侍乾清宮》詩：殿閣參差際碧天，玉階秋色靜芊綿。雲開北闕祥光滿，雨過西山霽色鮮。寶座金爐香靄靄，彤墀仙掌露涓涓。承顏頻荷溫顏接，凜惕趨蹌繡扆前。
皇上御製《九日乾清宮侍宴恭紀》詩：繡錯仙枝煥彩霞，重陽侍宴佩萸華。箋分御筆親標韻，席撤皇恩別賜瓜。一德賡歌仁壽世，太和景象聖人家。獻詩爵躍追天保，宴畢歸來日未斜。
〔臣等謹按〕　御製《九日乾清宮侍宴》詩載於《樂善堂集》，茲恭錄卷內。
乾隆四年御製《新正二日召集群臣於乾清宮賦柏梁體詩朕既首倡又成七言一章》：泰交堂陛列鴛聯，日暖彤墀淑景鮮。祇以賡歌鳴喜起，非誇宴樂沸絲弦。觴浮柏葉添吟興，筆灑瓊華映綺筵。更慶元正飄六出，又增新瑞紀瑤編。
〔臣等謹按〕　乾清宮筵宴御製詩，謹繹有關紀述事實者，恭載卷內，餘不備錄。
〔又按〕　向例元旦宴諸王於乾清宮，次日宴群臣，自乾隆二十四年以後，皆於上元後一日賜群臣宴於圓明園，惟諸王仍筵宴於乾清宮，如舊儀。

