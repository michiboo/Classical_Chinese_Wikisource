〔臣等謹按〕　燕京累朝宮室，自遼以前，紀載無多。惟西苑之太液池、瓊華島為金明昌中萬寧宮西園遺跡，乃當時別館所在。至金時大內，以地理揆之，當在今廣寧、右安門外，其遺址皆無可考。元代宮室，考之《昭儉錄》及《析津誌》《北京誌》，大內在太液池東，隆福、興聖二宮在太液池西。今西苑及旁近之大高玄殿、光明殿諸處應即其地。明永樂間改建宮城，又在元大內迤東。我朝開國以來，宮廷製度不過量為修葺，而大概多仍勝朝之舊。朱彝尊原書裒集諸家，記錄頗詳，足資甄綜，惟間有舛互者。至其類序之中，年代先後，間多攙越，今謹加以釐正，餘不複繁引雲。
〔原〕　遼以幽州為南京，宮之扁曰永興，曰積慶，曰延昌，曰彰湣，曰長寧，曰崇德，曰興聖，曰敦睦，曰永昌，曰延慶，曰長春，曰太和，曰延和。殿之扁曰清涼，曰元和，曰嘉寧。堂之扁曰天膳。樓之扁曰五花，曰五鳳，曰迎月。閣之扁曰乾文。門之扁曰元和，曰南端，曰萬春，曰千秋，曰鳳凰。園曰柳園。（《禁扁》）
〔朱彝尊原按〕　遼以天顯三年升東平郡為南京，本治遼陽。至會同元年，始以幽州為南京。
〔臣等謹按〕　《金史·地理誌》：中都有仁政殿。又《世宗紀》：仁政殿遼時所建。則仁政實遼南京之殿也。王士點《禁扁》於遼宮室缺載仁政殿，附識以備考。
〔原〕　南京大內在西南隅，皇城內有景宗、聖宗禦容殿，殿東曰宣和，南曰大內，內門曰宣教，外三門曰南端、左掖、右掖。門有樓閣。球場在其南，東為永平館。皇城西門曰顯西，設而不開。北曰子北，西城巔有涼殿，東北隅有燕角樓。（《遼史·地理誌》）
〔原〕　南京宮衛曰弘義宮，曰長寧宮，曰永興宮，曰積慶宮，曰延昌宮，曰彰湣宮，曰崇德宮，曰興聖宮，曰延慶宮，曰敦睦宮，曰文忠王府，各置提轄司。（《遼史》）
〔臣等謹按〕　據《遼史·兵衛誌》，南京尚有太和、永昌二宮，與興聖、延慶等宮同置提轄司，舊史失載。
〔原〕　太宗會同元年十一月，詔升幽州為南京。三年四月庚子，至燕，駕入自拱辰門，禦元和殿，行入閣禮。十二月，詔燕京皇城西南堞建涼殿。統和七年二月，幸長春宮。十三年正月，如長春宮。十五年二月朔，如長春宮。（《遼史》）
〔臣等謹按〕　據《遼史·太宗本紀》，會同三年四月壬戌，禦昭慶殿，宴南京群臣。昭慶殿原書未見，今謹附識。
〔又按〕　《遼史·本紀》：聖宗統和十三年正月壬子幸延芳澱，庚午如長春宮。又十五年正月庚午，幸延芳澱，二月丙申朔，如長春宮。按：延芳澱在東京，其地與上京之長春宮較近。此二條似是指上京之長春宮而言，非南京也。原書以宮名本同，牽連誤引耳。
〔原〕　遼有二長春宮，一在南京，一在長春州。若五年三月朔幸長春宮賞花釣魚，十二年三月如長春宮觀牡丹，十七年正月朔如長春宮，則非南京之長春宮也。（《北平古今記》）
〔臣等謹按〕　《遼史》本紀：聖宗統和十二年三月戊午幸南京，壬申如長春宮。按戊午距壬申僅十五日，不應即至上京之長春宮，似應仍指南京而言。
〔原〕　景宗保寧五年春正月，禦五鳳樓觀燈。聖宗統和二十四年八月，改南京宮宣教門為「元和」，外三門為「南端」，左掖門為「萬春」，右掖門為 「千秋」。開泰五年，駐蹕南京，幸內果園宴，京民聚觀，求進士得七十二人，命賦詩，第其工拙，以張昱等一十四人為太子校書郎，韓亦士等五十八人為崇文館校書郎。燕民以車駕臨幸，爭以土物來獻，上賜酺飲。至夕，六街燈火如晝，士庶嬉遊，上亦微行觀之。興宗重熙五年，詔修南京宮闕府署。九月，獵黃花山，獲熊三十六。冬十月，幸南京，禦元和殿，以日射三十六熊賦《幸燕》詩試進士於廷。道宗清寧五年十月朔，幸南京，祭興宗於嘉寧殿。道宗大康五年八月，命有司撰太宗神功碑，立於南京。（《遼史》）
〔增〕　乾統四年十月己未，幸南京。十一月乙亥，禦迎月樓，賜貧民錢。（同上）
〔原〕　金以幽州為中都，汴為南京。宮之扁曰啟慶，曰衍慶，曰聖壽，曰翠微，曰慶寧，曰景明，曰坤寧，曰光春，曰萬寧，曰磐寧，曰壽康，曰仁壽，曰隆慶，曰壽安，曰長春，曰建春，曰興德，曰慶元，曰光興，曰孝寧，曰壽聖，曰集慶，曰坤儀，曰會聖。苑之扁曰瓊林。園之扁曰慶樂，曰熙春，曰同樂，曰東明，曰東翠。院之扁曰蓬萊，曰宣徽。殿之扁曰長樂，曰長生，曰浮玉，曰仁安，曰仁智，曰仁政，曰保安，曰保成，曰洪政，曰大安，曰大慶，曰崇慶，曰廣寒，曰廣德，曰廣仁，曰瓊光，曰隆德，曰瀛洲，曰重光，曰厚德，曰天興，曰樞光，曰光德，曰光興，曰集英，曰明俊，曰熙春，曰集賢，曰明揚，曰慶春，曰泰和，曰純和，曰慶和，曰太和，曰德和，曰元和，曰魚藻，曰德昌，曰福寧，曰燕壽，曰德壽，曰福壽，曰端儀，曰德儀，曰徽音，曰常武，曰揚武，曰閱武，曰臨武，曰聖武，曰皇武，曰文明，曰芳明，曰承明，曰文昭，曰乾元，曰承華，曰臨芳，曰貞元，曰宣華，曰慈訓，曰絳霄，曰蓬萊，曰睿思，曰翠霄，曰寧福，曰紫宸，曰奉慈，曰湧金，曰儀宸，曰孝慈，曰玉清，曰神龍，曰丕承，曰景祥，曰清暉，曰辰居。亭之扁曰雪香，曰瓊香，曰臨漪。樓之扁曰嘉福，曰嘉瑞，曰丹鳳，曰瑞雲，曰瑞光。閣之扁曰芳華，曰景福，曰燕昌，曰光昭，曰清徽，曰翠微，曰蓬萊，曰瓊華。館之扁曰會同，曰歸仁，曰同文，曰思華，曰粲文，曰來寧，曰來同，曰懷德，曰肅儀。司之扁曰侍儀。嶼曰瀛嶼。島曰瓊花。池曰龍遊，曰浮碧。門之扁曰宣和，曰啟夏，曰豐宜，曰丹鳳，曰大慶，曰承天，曰日精，曰月華，曰左右昇平，曰左右升龍，曰隆德，曰嚴祗，曰繁禧，曰安泰，曰祇肅，曰安貞，曰南薰，曰大興，曰大安，曰南順，曰順陽，曰四會，曰仁安，曰德和，曰德昌，曰文明，曰光興，曰啟慶，曰明昌，曰徽音，曰光翼，曰宣陽，曰光牒，曰宣華，曰玉華，曰應天，曰嘉會，曰宣曜，曰陽春，曰施仁，曰灝華，曰麗澤，曰彰義，曰景風，曰端禮，曰通元，曰會城，曰崇智。觀之扁曰西涼，曰黃興。（《禁扁》）
〔臣等謹按〕　王士點《禁扁》所載金代幽州、汴京宮殿、園亭、池館、門觀各名，據《金史》本紀及《地理誌》，間有與上京、東京、西京等處名目相同者。如皇武、光德、德元、辰居等殿，興德、慶元、光興等宮，史係之上京，保安殿係之西京，孝寧宮係之東京，景明宮、揚武殿在桓州，樞光殿在撫州之柔遠縣，長春行宮在灤州之石城縣，光泰宮在遂州之遂城縣。凡此之類，或當時建置異地同名，皆未可定，不妨並存以俟考。
〔補〕　亮欲都燕，遣畫工寫京師宮室製度、闊狹修短，盡以授之左相張浩輩，按圖修之。城之四圍九里三十步。自天津橋之門北曰宣陽門。門分三，中繪一龍，兩偏繪一鳳，用金鍍銅實之。中門常不開，惟車駕出入，兩邊分雙隻日開。兩樓曰文曰武。自文轉東曰來寧館，自武轉西曰會同館，二館皆為本朝使設也。正北曰千步廊，東西對，兩廊之半各有偏門，向東曰太廟，向西曰尚書省。通天門觀高八丈，朱門五，飾以金釘。東西相去裏餘，又設一門，左曰左掖，右曰右掖。南城之正東曰宣華，正西曰玉華，北曰拱辰門。內殿凡九重，殿三十有六，門閣倍之。正中位曰皇帝正位，後曰皇後正位。位之東曰內省，西曰十六位，乃妃嬪所居之地也。西出玉華門為同樂園，瑤池、蓬瀛、杏林盡在是。（《金圖經》）
〔原〕　宮城四圍凡九里三十步。自天津橋之北曰宣陽門，內城之南門也。中門繪龍，兩偏繪鳳，用金釘釘之。上有重樓，製度宏大。三門並立，中門惟車駕出入乃開，兩偏分雙隻日開一門。（《大金國誌》）
〔補〕　天眷元年，析津放第，於廣陽門西一僧寺門上唱名。至遷都後，命宣陽門上唱名，後為定例。（《玉堂嘉話》）
〔原〕　泰和四年三月，大風毀宣陽門鴟尾。（《金史·五行誌》）
〔原〕　宮城之前廊東西各二百餘間，分為三節，節為一門。（《金史》誌）
〔原〕　循東西禦廊北行，將至宮城，廊即東轉，又百許間。其西亦有三門，門中馳道甚闊，兩旁有溝，上植柳。廊脊背覆以青琉璃瓦，宮闕門戶即純用之。（《攬轡錄》）
〔原〕　貞元初，海陵遷燕，乃增廣舊廟，奉遷祖宗神主於新都。三年十一月，奉安於太廟。大定十一年十一月，郊祀前一日，享太廟。有司議薦新禮，正月鮪（明昌間用牛魚，無則鯉代），二月雁，三月韭以卵以葑，四月薦冰，五月筍蒲，羞以含桃，六月彘肉、小麥仁，七月嚐雛雞以黍，羞以瓜，八月羞以茨、以菱、以栗，九月嚐粟與稷，羞以棗以梨，十月嚐麻與稻，羞以兔，十一月羞以麕，十二月羞以魚。（《金史·禮誌》）
〔補〕　金本無宗廟，不修祭祀。自平遼後，所用執政大臣多漢人，往往說天子之孝在尊祖，尊祖在建宗廟，金主方開悟。遂築室於內之東南隅，廟貌雖具，製極簡略。迨亮徙燕，乃築巨闕於南城之南，千步廊之東，曰太廟。標名曰「衍慶之宮」。（《金圖經》）
〔原〕　端門十一間，曰「應天之門」。（《攬轡錄》）
〔原〕　應天門，內城之正南門也。樓高八丈，四角皆垛樓，瓦皆琉璃。金釘朱戶，五門列焉，常扃，惟大禮袷享則由之。東西相去一里許，又各設一門。左曰左掖，右曰右掖，各有武夫守衛。城之正東曰宣華門，正西曰玉華門。殿九重，凡三十有六，樓閣倍之。正中位曰皇帝正位，後曰皇後正位，位之東曰內省，西曰十六位，乃妃嬪居之。（《大金國誌》）
〔原〕　應天門舊名通天門，大定五年更。（《金史》誌）
〔原〕　大定七年四月朔，日食，伐鼓應天門內。九年八月朔，日當食，以雨不見，伐鼓於社，用幣於應天門內。（《金史·天文誌》）
〔原〕　明昌六年二月，震應天門右鴟尾。泰和八年四月，宋獻韓侂胄等首於元帥府。五月丁未，禦應天門，備黃麾，立仗受之。（《金史·章宗紀》）
〔原〕　貞祐元年十二月朔，上禦應天門詔諭軍士。（《金史·宣宗紀》）
〔原〕　鑾駕出宮前一日，有司設大駕鹵簿於應天門外，尚輦進玉輅於應天門內，受尊號。群臣次於大安門外，奉迎冊寶，至應天門。宣赦日於應天門外設香案。（《金史·禮誌》）
〔原〕　門內有左右翔龍門及日華、月華門。（《金史》誌）
〔原〕　皇太後冊立，乘輿至翔龍門。（《金史·禮誌》）
〔原〕　前殿曰大安，左右掖門，內殿東廊曰敷德門。（《金史》誌）
〔原〕　大定五年六月，大安殿楹產芝，其色如玉。（《金史·五行誌》）
〔原〕　大定七年正月，上服袞冕禦大安殿受尊號冊寶禮。二十七年三月，禦大安殿受皇太孫冊寶。（《金史·世宗紀》）
〔原〕　世宗遺詔，移梓宮壽安宮。章宗詔百官議，皆謂當如遺詔移。拉裏獨曰：「非禮也。天子七月而葬，同軌畢至，其可使萬國之臣朝大行於離宮乎？」上曰：「朕日夜思之，舍正殿而奠於別宮，情有所不忍，且於禮未安。」遂殯於大安殿。（《金史》本傳。按：拉裏，滿洲語爽利也，舊作「剌履」，今譯改。）
〔原〕　明昌四年九月朔，天壽節，禦大安殿受朝賀。（《金史·章宗紀》）
〔原〕　凡受尊號，百官習儀於大安殿庭。皇太子冊立，設禦座於大安殿。（《金史·禮誌》）
〔增〕　趙秉文《甲子元日大安早朝》詩：闕角蒼龍建鬥杓，衣冠萬國大安朝。使臣未入分班立，殿陛先升按笏招。彩仗中間瞻北極，丹墀側畔聽簫韶。太初甲子天元朔，萬歲常瞻玉燭調。（《滏水集》）
〔原〕　大安殿基今為酒家壽安樓。（《金台集》）
〔臣等謹按〕　壽安樓在燕京金皇城內東華門之西街，見《析津誌》。
〔原〕　果囉洛納延詩：夢斷朝元閣，來尋賣酒樓。野花迷輦路，落葉滿宮溝。風雨青城暮，河山紫塞愁。老人頭雪白，扶杖話幽州。（《金台集》。按：果囉洛舊作「葛邏祿」，今從八旗姓譜改正。納延，蒙古語八十數也，舊作「乃賢」，今譯改。）
〔原〕　大安殿之東北為東宮。（《金史》誌）
〔原〕　大定七年七月，幸東宮視皇太子疾。十月，敕有司於東宮涼樓前增建殿位，孟浩諫曰：「皇太子雖為儲貳，宜示以儉德，不當與至尊宮室相侔。」乃罷之。（《金史·世宗紀》）
〔原〕　十一月，皇太子生日，宴群臣於東宮。（《金史》列傳）
〔原〕　明昌五年，複以隆慶宮為東宮，慈訓殿為承華殿。承華殿者，皇太子所居之東宮也。（《金史注》）
〔臣等謹按〕　《金史·世宗紀》：大定二十九年正月，名太後宮曰「仁壽」，二月更名「隆慶」。至章宗明昌五年，禮官言宜易隆慶宮為東宮，慈訓殿為承華殿，從之。
〔原〕　赫舍哩執中以皇太後儀仗迎莊獻太子入居東宮。（《金史》本傳。按：赫舍哩舊作「紇石烈」，今從八旗姓譜改正。）
〔原〕　正北列三門，中曰粹英，為壽康宮，母後所居也。（《金史》誌）
〔原〕　貞元三年十月，皇太後至中都，居壽康宮。十一月，上朝太後於壽康宮。（《金史·海陵紀》）
〔原〕　西曰會通門，門北曰承明門，又北曰昭慶門，東曰集禧門，尚書省在其外。其東西門，左右嘉會門也。門有二樓，大安殿後門之後也。其北曰宣明門，則常朝後殿門也。北曰仁政門，內有仁政殿，常朝之所也。（《金史》誌）
〔原〕　由會通門承明門入左嘉會門，趨而南，至幕次。少頃，鳴鍾，鍾罷，衛士山呼。百官裏見有曳玉帶者五人先出，後知為東宮親王平章令公也。頃之，入宣明門，次仁政門，於隔門上麵序立，三節自東入，拜於大氈上。上有一品至七品黑漆黃字牌子，蓋其朝序也。一氈可容數百人，遍地製成龍鳳。殿九楹，前設露台，柱以文繡。兩廊各三十間，中有鍾鼓樓，廊外垂金漆簾額，飾以繡。廊之西，馬有韝紅繡鞍者數匹，乃高麗所進。殿門外衛士二三百人分兩旁立，盡戴金花帽錦袍。宣明門外直至外廊，皆甲士，青縚甲居左，旗執黃龍，紅縚甲居右，旗執紅龍。外廊皆銀槍，左掖門入皆金槍，人依一柱以立。凡門屋下皆青隊，執弓矢人數各有差。北宮營繕之製，初雖取則東都，終殫土木之費。瓦悉覆以琉璃，役兵民一百二十萬，數年方就。（《北轅錄》）
〔原〕　入嘉會門，至幕次，黑布拂廬侍班。有頃，入宣明門，門內庭中列衛士二百許人，貼金雙鳳襆頭，圍花紅錦衫，散手立。入至仁政殿下，團鳳大花氈可半庭。殿兩旁有朵殿，朵殿上兩高樓，曰東西上閣門。兩廊悉有簾幕。中有甲士。東西禦廊循簷各列甲士。東立者紅茸甲，金纏竿槍，黃旗，畫青龍。西立者碧茸甲，金纏竿槍，白旗，畫黃龍。至殿下皆然。惟立於門下者錦袍持弓矢。殿兩階雜列儀物幢節之屬，如道家醮壇威儀之類。使人由殿下東行，上東階，卻轉南，由露台北行入殿閾，謂之「欄子」。金主襆頭，紅袍，玉帶，坐七寶榻，背有龍水大屏風。四壁帟幕皆紅繡龍，拱鬥皆有繡衣。兩檻間各有大出香金獅蠻，地鋪禮佛毯可一殿。兩旁玉帶金魚或金帶者十四五人相對列立，遙望前後殿屋崛起甚多，製度不經，工巧無遺力。煬王亮始營此都，規摹出於孔彥舟，役民八十萬，兵夫四十萬，作治數年，死者不可勝計。金朝北宮營製宮殿，其屏扆窗牖皆破汴都輦致於此。汴中宮匠有名燕用者，製作精巧，凡所造下刻其名，及用之於燕，而名已先兆。（《攬轡錄》）
〔原〕　天會四年正月，始朝日於乾元殿。天眷二年，定朔望朝日儀，帝南向拜。大定十五年，有司上言：宜遵古製東向拜。十八年，帝拜日於仁政殿，始行東向之禮。（《金史·禮誌》）
〔原〕　世宗謂宰臣曰：「宮殿製度苟務華飾，必不堅固。今仁政殿遼時所建，全無華飾，但見他處歲歲修完，惟此殿如舊，以此見虛華無實者不能經久也。」（《金史·世宗紀》）
〔原〕　貞祐元年閏月，拜日於仁政殿。（《金史·宣宗紀》）
〔臣等謹按〕　明昌四年八月，國史院進《世宗實錄》，上服袍帶禦仁政殿降座受之。見《金史·章宗紀》。
〔原〕　貞元三年十一月，宴百官於泰和殿。（《金史·海陵紀》）
〔原〕　大定二年正月，禦泰和殿，宴百官宗戚命婦。（《金史·世宗紀》）
〔原〕　承安四年五月朔，奏事於泰和殿。（《金史·章宗紀》）
〔原〕　泰和殿，泰和二年，更名慶寧殿。（《金史》）
〔原〕　泰和四年四月，張行信召見於泰和殿。（《金史》本傳）
〔臣等謹按〕　金章宗有《泰和殿五月牡丹》詩，見《中州集》。
〔原〕　魚藻池瑤池殿位，貞元元年建。有神龍殿，又有觀會亭，又有安仁殿、隆德殿、臨芳殿。皇統元年有元和殿。（《金史》誌）
〔原〕　泰和三年五月，以重五拜天射柳，上三發三中。四品以上官侍宴魚藻殿。（《金史·章宗紀》）
〔原〕　大定二年，宮人稱心等於十六位放火，延燒泰和、神龍殿。（《金史》列傳）
〔原〕　大定二年閏月，神龍殿十六位焚，延及泰和、厚德殿。（《金史》誌）
〔原〕　有司乞罷修神龍殿涼位工役，上即日使趙興祥傳詔罷之。（《金史》本傳）
〔原〕　大定二十八年三月朔，宴於神龍殿，諸王公主以次捧觴上壽。（《金史·世宗紀》）
〔原〕　泰和二年八月，元妃生皇子特哩，宴五品以上於神龍殿，六品以下宴於東廡下。（《金史·後妃傳》。按：特哩，蒙古語齊整也，舊作「忒鄰」，今譯改。）
〔原〕　光英生日，宴百官於神龍殿。（《金史·海陵諸子傳》）
〔原〕　《金史·禮誌》：受尊號儀，帝服袞冕禦元和殿。按：此當即遼之元和殿，非魚藻池之元和殿也。（《北平古今記》）
〔原〕　常武殿、廣武殿為擊球習射之所。（《金史》誌）
〔原〕　金因遼舊俗，以重五、中元、重九日行拜天禮。重五於鞠場，中元於內殿，重九於都城外。其製刳木為盤，如舟狀，赤為質，畫雲鶴文，為架高五六尺，置盤其上，薦食物其中，聚宗族拜之。若至尊則於常武殿築台為拜天所。（《金史·禮誌》）
〔原〕　大定三年五月，以重五幸廣樂園射柳，皇太子、親王、百官皆射，勝者賜物有差。上複禦常武殿賜宴擊球。自是歲以為常。（《金史·世宗紀》）
〔原〕　泰和元年五月，擊球於臨武殿。八年十一月，禦臨武殿試護衛。（《金史·章宗紀》）
〔原〕　正隆元年二月，禦宣華門觀迎佛。（《金史·海陵紀》）
〔原〕　承安四年二月，禦宣華門觀迎佛。（《金史·章宗紀》）
〔原〕　凡受尊號，導引冊寶床由宣華門入。（《金史·禮誌》）
〔原〕　知近侍局副使圖克坦張僧遣人召平章，已到宣華門外。（《金史·後妃傳》。按：圖克坦舊作「徒單」，今從八旗姓譜改正。）
〔原〕　蕭裕執布達出宣華門。（《金史》本傳。按：布達，滿洲語飯也，舊作「白」，今譯改。）
〔原〕　拱辰，內城正北門也，又曰後朝門。製度守衛一與宣華、玉華等。金碧翬飛，規模宏麗。（《大金國誌》）
〔原〕　崇慶元年七月，有風自東來，吹帛一段，高數十丈，飛動如龍，墜於拱辰門內。（《金史·衛紹王紀》）
〔原〕　西至玉華門曰同樂園，若瑤池、蓬瀛、柳莊、杏村盡在於是。（《大金國誌》）
〔補〕　大定十年，燕群臣於同樂園之瑤池，語及古帝王成敗之跡，大率以不嗜殺人為本。數年休兵，民力稍蘇，獨貪殘之吏去行朝稍遠，恐為百姓蠹，宜時加稽察。知中書省貝勒稽首曰：「陛下言及此，社稷之福也。」（同上。按：貝勒義見前，舊作「孛詰烈」，今譯改。）
〔原〕　師拓《同樂園》詩：晴日明華構，繁陰蕩綠波。蓬丘滄海近，春色上林多。流水時雖逝，遷鶯暖自歌。可憐歡樂地，鉦鼓散雲和。（《中州集》。《歸潛誌》作「尹無忌詩」）
〔原〕　趙秉文《同樂園》詩：春歸空苑不成妍，柳影毿毿水底天。過卻清明遊客少，晚風吹動釣魚船。（《滏水集》）
〔原〕　京城北離宮有大寧宮，大定十九年建。後更為「壽寧」，又更為「壽安」。明昌二年，更為萬寧宮。（《金史》誌）
〔原〕　大定十九年五月，幸大寧宮。二十年四月，大寧宮火。（《金史·世宗紀》）
〔原〕　張僅言護作大寧宮，引宮左流泉溉田，歲獲稻萬斛。（《金史》本傳）
〔原〕　明昌六年五月，命減萬寧宮陳設九十四所。泰和四年四月，萬寧宮端門災。（《金史·章宗紀》）
〔原〕　舒穆嚕明安攻萬寧宮克之。取富昌、豐宜二關。（《元史》本傳。按：舒穆嚕舊作「石抹」，今從八旗姓譜改正。）
〔臣等謹按〕　金趙秉文有《扈蹕萬寧宮》詩，見《滏水集》。
〔原〕　瓊林苑有橫翠殿、寧德宮，西園有瑤光台，又有瓊華島，又有瑤光樓。皇統元年有宣和門。正隆二年有宣華門，又有薩哈門。（《金史》誌）
〔補〕　壽寧宮有瓊華島，絕頂廣寒殿，近為黃冠輩所毀。（《遺山集》）
〔原〕　郝經《瓊華島賦》：歲癸丑夏，經入於燕。五月初吉，由萬寧故宮登瓊華島。徜徉延佇，臨風肆矚，想見大定之治與有金百年之盛，慨然有懷，乃作賦焉。其辭曰：楛矢飛燕，遼傾宋奔。中夏壯觀，萃於金源。鬱天居之宏麗，開陸地之海山。忽陵飛而阜走，見虎踞而龍蟠。建瓴水於河朔，浩不知其波瀾。沉沉覃覃，旋坤轉乾。赤城紫府，幻出塵寰。粵惟瓊華之一島，突兀乎其間。崑崙之顛，海風怒掀。劈濤頭而迸落，結水麵之青蓮。岩岩磐磐，僵立孱顏。嶷如鼇頭，冠日觀而卻走；傴如鱷背，負月窟而橫高寒（其頂有廣寒殿，故雲）。瑤光樓起，金碧鉤連。斷霓飲海，頡地頏天。華陽九州之塵，遼海百年之蘊，烽湧煙填。慶雲佳氣，鬱鬱芊芊。時屬清平，天下宴然。倒淮南之戈而荊楚帖，崩統萬之角而安西安。神武不殺而日趨於平泰，信誓既結而無事乎開邊。明珠白雉不召而麇至，蒲梢騄耳無用而複還。一人高拱於其上，無所為而樂穆清之燕。大臣優遊於其下，無所為而興禮樂之盛。萬物鈞化而無間，四海被澤而不偏。風俗既厚，綱紀日完。財不聚而富。刑不用而措，政不更張而治，士不作聰明而賢。民日遷善而不知其所以然而然。嶷嶷乎魏孝文，駸駸乎漢孝宣。宜乎於此樂天下之樂，軼邁往而追羲軒。收萬方之瑰詭，盡九土之纖妍。紆青雲之環佩，奏鈞天之管弦。禦長風於絕頂，訪蓬壺之飛仙。開八荒之壽域，正一氣之陶甄。躋斯民於仁壽，而君臣與焉。挈斯民於遂樂，而君臣享焉。涵浸醲鬱，上格於天。舒愉粹暢，下達於泉。濟濟洋洋，殆三十年，見始終之全。倏九龍之飛去，墮神鼎於羽淵。宗沉社僨，而乃屢遷。雖則屢遷，竟不能永其傳。功如是，德如是，不克負荷，一舉而棄捐。孰為之司而使之然？涸金源於汴蔡，臥一島於蒼煙。悲風射關（謂居庸也），枯石荒殘。瓊花樹死，太液池幹。遊子目之而興歎，故老思之而淚潸。蓋餘恩遺烈，膏於骨髓，著於肺肝。雖死而若生，雖亡而若存。有與析津同沛箕尾共騫者，雖曰假山而實德山也。彼虐政虐世，昏君暴主，以萬人之力，肆一己之欲，刳吾乾坤，穢吾山川。雖曰石山，而實血山。民欲與之俱亡，卒聚而殲旃。寧不愧於茲焉？（《陵川集》）
〔補〕　王惲《燕城書事》詩：都會盤盤控北陲，當年宮闕五雲飛。崢嶸寶氣沉箕尾，慘憺陰風貯朔威。審勢有人觀督亢，封章無地論王畿。荒寒照破龍山月，依舊中原半落暉。（《秋澗集》）
〔補〕　又《西苑懷古和劉懷州韻》：彩鳳簫聲徹曉聞，宮牆煙柳接龍津。月邊橫吹非清夜，鏡裏瓊華總好春。行殿基存焦作土，踏錐舞歇草留茵。野花豈解興亡恨，猶學宮妝一色勻。（同上）
〔補〕　又《同劉懷州過西園懷古作》：錦摛西苑正隆修，大定明昌事宴遊。海露恩波鼇抃首，花翻瑤豔雪迷樓。三千歌舞繁華歇，一片風煙慘憺愁。興廢算來無五紀，至今靈沼詠西周。（同上）
〔補〕　劉景融《西園懷古》詩：瓊苑韶華自昔聞，杜鵑聲裏過天津。殿空魚藻山猶碧，水涸龍池草自春。民樂尚歌身後曲，月彎不見舞時茵。絳桃誰植宮牆外，露濕胭脂恨未勻。（《秋澗集附錄》）
〔朱昆田原按〕　四詩皆有感金故宮而作。
〔原〕　史學《宮詞》：寶帶香褠水府仙，黃旗彩扇九龍船。薰風十里瓊華島，一派歌聲唱采蓮。（《中州集》）
〔補〕　劉秉忠《遊瓊華島江城子詞》：瓊華昔日賀新成。與蒼生，樂昇平。西望長山，東顧限滄溟。翠輦不來人換世，天上月，自虛盈。樹分殘照水邊明。雨初晴，氣還清。醉卻興亡，惟有酒多情。收取晉人腮上淚。千載後，幾新亭。（《藏春詩集》）
〔原〕　西華潭，金之太液池也。（《金台集》）
〔原〕　朱瀾《宮詞》：太液芙蓉上下天，秋波澹澹白生煙。采蓮宮女分花了。笑把蘭篙學刺船。（《中州集》）
〔原〕　果囉洛納延詩：秋水清無底，涼風起綠波。錦帆非昨夢，玉樹憶清歌。帝子吹笙絕，漁郎把釣多。磯頭浣紗女，猶恐是宮娥。（《金台集》）
〔原〕　妝台，李妃所築，今在昭明觀後。妃嚐與章宗露坐，上曰：「二人土上坐。」妃應聲曰：「一月日邊明。」上大悅。（同上）
〔臣等謹按〕　據《析津誌》，妝台在金故宮之西，壽安酒樓之北。
〔原〕　章宗為李宸妃建梳妝台於都城東北隅，今禁中瓊華島妝台，本金故物也。目為遼蕭後梳妝樓，誤。（《堯山堂外紀》）
〔原〕　章宗元妃李氏師兒，大定末以監戶女子入宮。是時宮教張建教宮人，師兒與諸宮女從之學。故事，宮教以青紗隔障蔽內外不得麵見，有問，自障內映紗指字以請，宮教自障外口說教之。諸女子中惟師兒易為領解。建不知其誰，但識其音聲清亮。章宗問建：「女子誰可教者？」建對曰：「就中音聲清亮者為最。」章宗以建言求得之。宦者梁道譽師兒才美，勸章宗納之。章宗好文詞，妃性慧黠，能作字，知文義，尤善伺候顏色，迎合意旨，遂大愛幸。明昌四年，封昭容，明年，進封淑妃，已，進封元妃。（《金史·後妃傳》）
〔原〕　果囉洛納延《妝台》詩：廢苑鶯花盡，荒台燕麥生。韶華如逝水，粉黛憶傾城。野菊金鈿小，秋潭玉鏡清。誰憐舊時月，曾向日邊明？（《金台集》）
〔朱彝尊原按〕　妝台相傳俱雲遼蕭後遺跡，易之去金不遠，其謂李元妃所築，可正其訛。
〔原〕　大定元年十二月，至中都，禦貞元殿受群臣朝。二年四月，宴夏使貞元殿。（《金史·世宗紀》）
〔補〕　燕京城內地大半入宮禁，百姓絕少。其宮闕壯麗，延亙阡陌，上切霄漢，雖秦阿房、漢建章不過如是。予奉使至燕山，朝見之日，見金主儀衛華整，過於中國。其禦榻以七寶為飾。夾坐有狻猊二，高丈餘。金主亮麵黧黑，目下視，長鬛，於貞元殿見其狀。（《海陵集》）
〔原〕　自此以後即無貞元殿之稱，或以海陵年號為嫌而改之也。（《北平古今記》）
〔補〕　大定十六年春正月，國主禦正隆殿受印寶：一曰「承天休延萬億永無極」，二曰「受命於天既壽永昌」，三曰「天子之寶」，四曰「天子行寶」，五曰「天子信寶」，六曰「皇帝之寶」，七曰「天子神寶」，八曰「禦書之寶」，九曰「皇帝恭膺天命之寶」，十曰「天下同文之寶」。置符寶郎，隸門下省，大朝會則陳之。（同上）
〔原〕　承安元年七月，天壽節，禦紫宸殿受賀。（《金史·章宗紀》）
〔原〕　大定八年十月，進幣，宴百官於慶和殿。（《金史》列傳）
〔原〕　二十五年十月朔，宰相以下朝見世宗於慶和殿。（《金史·顯宗紀》）
〔原〕　十一月，立皇太孫，賜六品以上宴於慶和殿。（《金史》列傳）
〔原〕　大定二十六年，皇曾孫生滿三月，宴於慶和殿，賜曾孫金鼎，金香合，重彩二十端，骨都犀吐鶻玉山子兔兒垂頭一副，名馬二匹。章宗進玉雙駝鎮紙、玉琵琶撥玉鳳駒骨都犀具佩刀，衣服一襲，世宗禦酒，歡歌一夜，方罷。（同上）
〔原〕　二十八年十二月，上不豫，詔皇太孫璟攝政，居慶和殿東廡。（《金史·世宗紀》）
〔原〕　泰和二年十二月，禦慶和殿浴皇子。（《金史·後妃傳》）
〔原〕　七年正月，詔禦史大夫崇肅等十有四人同對於慶和殿。（《金史·章宗紀》）
〔原〕　召布薩揆赴闕，戒以師期，宴於慶和殿。（《金史》本傳。按：布薩舊作「仆散」，今從八旗姓譜改正。）
〔原〕　宴內族襄於慶和殿，上親舉酒飲，解所服玉貝佩刀以賜。（《金史》本傳）
〔原〕　泰和七年正月，詔百官同對於廣仁殿。（《金史·章宗紀》）
〔原〕　大定十四年四月，上禦垂拱殿。（《金史·世宗紀》）
〔原〕　路鐸召對於崇政殿。（《金史》本傳）
〔原〕　世宗召皇太子諸王侍食於清輝殿。（《金史·太祖諸子傳》）
〔原〕　完顏守道懇求致仕，特賜宴於慶春殿。（《金史》本傳）
〔原〕　完顏匡朝京師，賜宴於天香殿。（同上）
〔原〕　承安二年六月，詔罷瑤光殿工作。（《金史·章宗紀》）
〔原〕　大定二十五年十一月，宰相入見於香閣，既退，圖克坦克寧請屏左右，奏立皇太孫。（《金史》本傳）
〔原〕　承安四年三月，戶部尚書孫鐸、郎中李仲略、國子祭酒趙帆始轉對香閣。（《金史·章宗紀》）
〔原〕　泰和三年十月，右丞布薩揆至自北邊。丙辰，召至香閣慰勞之。（同上）
〔原〕　八年，以吏部尚書賈益謙等十三員，分路同本路按察司官一員，推排民戶物力，上召至香閣親諭之。（《金史·食貨誌》）
〔原〕　大定二十九年正月，名皇太後宮曰「仁壽」。二月，更各「隆慶宮」。（《金史·章宗紀》）
〔原〕　正隆六年六月，大風毀承天門鴟尾。（《金史·五行誌》）
〔原〕　大軍發大炮擊碎西承天門樓。（《大金國誌》）
〔原〕　受尊號儀，恭謝祖廟，還禦宣和門。（《金史·禮誌》）
〔原〕　貞元三年，登寶昌門觀角牴。（《金史·海陵紀》）
〔原〕　海陵登寶昌門樓，殺昭媛徹伯爾。（《金史·後妃傳》。按：徹伯爾，蒙古語廉潔也，舊作「察八」，今譯改。）
〔原〕　海陵禦寶昌門，臨軒觀試。（《金史》列傳）
〔原〕　中都圍急，詔於東華門置招賢所，內外士庶皆得言事。（同上）
〔原〕　赫舍哩執中命聚薪焚東華門。（《金史》本傳）
〔原〕　大安三年十二月，大軍攻南順門。完顏天驥設拒馬於南柳街，縱其入，以槊禦之。且縱火燒兩行民屋，街狹屋倒，大軍死傷甚眾。（《大金國誌》）
〔原〕　至寧元年八月，呼沙呼殺知大興府圖克坦南平、刑部侍郎圖克坦穆延於廣陽門西。（《金史·衛紹王紀》。按：呼沙呼，滿州語鴟鴞也，舊作「胡沙虎」，今譯改。穆延舊作「沒撚」，今從八旗姓譜改正。）
〔原〕　圖克坦南平行至廣陽門西寓義坊，馬上與赫舍哩執中相見，執中手槍刺殺之。（《金史》本傳）
〔原〕　崇慶元年，大軍至城下，一城中乏薪，拆絳綃殿、翠霄殿、瓊華閣材分給四城。（《大金國誌》）
〔原〕　大定十三年四月，上禦睿思殿，命歌者歌女直詞。顧謂皇太子諸王曰：「朕思先朝所行之事，未嚐暫忘，故時聽此詞，亦欲令汝輩知之。」（《金史·世宗紀》）
〔原〕　海陵登瑞雲樓納涼，命楊伯雄賦詩。（《金史》本傳）
〔原〕　道陵中秋賞月瑞光樓，召趙渢文孺對禦賦詩，以清字為韻。渢詩雲：「秋氣平分月正明，蕊珠宮闕對蓬瀛。已驅急雨銷殘暑，不遣微雲點太清。簾外輕風飄桂子，夜深涼露滴金莖。聖朝不奏霓裳曲，四海歌謳即樂聲。」道陵讀至落句，大加賞異，手酌金鍾以賜，且字之曰：「文孺！以此鍾賜汝作酒直。」士林榮之。（《中州集》）
〔原〕　承安三年春，國主幸蓬萊院，陳玉器及諸玩好，視其款識多宣和物，惻然動色。宸妃進曰：「作者未必用，用者未必作。宣和作此以為陛下用耳。」宸妃嚐與主同輦過禦龍橋，見石白如雪愛之，歸白國主，於蘇山輦至，築岩洞於芳華閣，用工二萬人，牛馬七百乘，道路相望。會是冬賞菊於東明園，見屏間畫宣和艮嶽，問內侍餘琬，對曰：「宣和帝運東南花石築艮嶽，致亡其國，先帝命圖之以為戒。」宸妃怒曰：「宣和之亡不緣此石，乃用童貫、梁師成故爾。」蓋譏琬也。宸妃鄭氏，南宋華原郡王居中之曾孫。（《大金國誌》）
〔原〕　大定七年，建社稷壇於中都，社為製，其外四周為垣，南向開一神門，門三間。內又四周為垣，東西南北各開一神門，門三間，各列二十四戟。四隅連飾罘罳無屋，於中稍南為壇位，令三方廣闊一級四陛，以五色土各飾其方，中央覆以黃土。其廣五丈，高五尺。其主用白石，下廣二尺，剡其上，形如鍾，埋其半，壇南栽栗以表之。近西為稷壇，如社壇之製，而無石主。四矰門各五間，兩塾三門，門列十二戟，矰有角樓，樓之麵皆隨方色飾之。饌幔四楹，在北矰門西，北向。神廚在西矰門外，南向。廨在南園牆內，東西向。有望祭堂三楹在其北，雨則於是堂望拜。堂之南北各為屋二楹，三獻及司徒致齋幕次也。堂下南北相向有齋舍二十楹，外門止一間，不施鴟尾，祭用春秋二仲月上戊日。（《金史·禮誌》）
〔原〕　天德四年，於燕京所建原廟，名其宮曰「衍慶」，殿曰「聖武」，門曰「崇聖」。（同上）
〔臣等謹按〕　衍慶宮薦含桃，見金紀貞元二年。
〔原〕　大定十四年十月，詔圖畫功臣二十人於衍慶宮聖武殿左右廡。十七年正月，詔於衍慶宮聖武殿西建世祖神禦殿，東建太宗、睿宗神禦殿。（《金史·禮誌》）
〔原〕　禮官率太廟署官等詣崇聖閣奉世祖禦容，導太宗禦容於聖武殿行禮畢，以次奉安於丕承殿，睿宗禦容奉安於天慶殿。（同上）
〔原〕　大定二十一年閏月，昭祖、景祖奉安燕昌閣上，肅宗、穆宗、康宗奉安閣下，明肅皇帝奉安崇聖閣下。（同上）
〔原〕　泰和七年五月，幸東園射柳。（《金史·章宗紀》）
〔原〕　顯宗殯於南園熙春殿，世宗至自上京，未入國門，先至熙春殿致奠。（《金史·顯宗紀》）
〔原〕　明昌三年，幸熙春園。（《金史·章宗紀》）
〔原〕　南苑有唐舊碑，書貞元十年禦史大夫劉怦葬。上見之曰：「苑中不宜有墓。」以劉頍家本怦後，詔賜頍錢三百貫改葬之。（《金史》本傳）
〔原〕　明昌元年三月，擊球於西苑。五月，拜天於西苑，射柳、擊球。（《金史·章宗紀》）
〔原〕　承安二年三月，幸西園閱軍器。（同上）
〔原〕　明昌五年四月朔，幸北苑。（同上）
〔臣等謹按〕　金趙秉文有《北苑》詩，見《滏水集》。又金紀是年四月乙卯幸景明宮。景明宮名已見前《禁扁》條下，今並識以備參考。
〔原〕　六年十二月，幸後園，閱軍器。（《金史·章宗紀》）
〔原〕　大定三年五月，以重五幸廣樂園，射柳。（《金史·世宗紀》）
〔原〕　大定二十三年正月，廣樂園燈山焚，延及熙春殿。（《金史·五行誌》）
〔臣等謹按〕　《金史·世宗紀》：大定二十六年四月己未幸永安宮。永安宮名，《禁扁》諸書未載。
〔原〕　泰和二年正月，幸芳苑觀燈。（《金史·章宗紀》）
〔原〕　承安元年六月，幸環秀亭觀稼。二年閏月，出西橫門觀稼。（同上）
〔原〕　大興有建春宮。（《金史·地理誌》）
〔原〕　承安元年二月，幸都南行宮春水。三年正月，如城南春水，名行宮曰「建春」。四年，如建春宮。上諭點檢司曰：「自蒲河至長河及細河以東，朕常所經行，官為和買其地，命百姓耕之。仍免其租稅。」（《金史·章宗紀》）
〔臣等謹按〕　《金史·章宗紀》：明昌五年正月丁亥，幸城南別宮。所謂別宮者，即承安時之建春宮也。明昌在承安改元之前，是時尚未有建春之名，故或稱別宮，或稱行宮，無定名焉。
〔原〕　舒穆嚕明安駐軍於京南建春宮。（《元史》本傳）
〔補〕　端平甲午九月初一日抵燕京，守將保喇巴圖出迎，館人使於王楫宅堂。重九日，宴人使，女樂俳優畢集。十二日，同王楫謁宣聖廟，即是金密院。因就看亡金宮室，瓦礫填塞，荊棘成林。（《使蒙日錄》。按：保喇，蒙古語雄駝也；巴圖，堅固也，舊作「布吾剌拔都」，今譯改）
〔原〕　章宗《宮中絕句》：五雲金碧拱朝霞，樓閣崢嶸帝子家。三十六宮簾盡卷，東風無處不楊花。（《歸潛誌》）
〔補〕　元好問《出都作》：漢宮曾動伯鸞歌，事去英雄可奈何。但見觚稜上金爵，豈知荊棘臥銅駝。神仙不到秋風客，富貴空悲春夢婆。行過盧溝重回首，鳳城平日五雲多。曆曆興亡敗局棋，登臨疑夢複疑非。斷霞落日天無盡，老樹遺台秋更悲。滄海忽驚龍穴露，廣寒猶想鳳笙歸。從教盡剗瓊華了，留住西山盡淚垂。（《遺山集》）
〔補〕　遼之正殿曰洪武，元之正殿曰大明，後之國號、年號先見於此，誰謂非定數也？（《春明夢餘錄》）
〔朱昆田原按〕　遼以「大安」名殿，而金以之紀年，亦兆之先見者。
〔補〕　遼主得其臣所獻《黃菊賦》，題其後雲：「昨日得卿黃菊賦，細剪金英題作句。袖中猶覺有餘香，冷落西風吹不去。」元張肯繼孟隱括其辭寄《蝶戀花》曰：「昨日得卿黃菊賦。細剪金英，題作多情句。冷落西風吹不去。袖中猶有餘香度。滄海塵生秋日暮。玉砌雕闌，落葉鳴疏雨。江總白頭心更苦。索琴猶寫幽蘭譜。」繼孟手書於卷，予嚐見之。（《蓴魚攵詞話》）

