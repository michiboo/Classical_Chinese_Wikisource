春耦齋循池西岸而北為紫光閣。（《國朝宮史》）
〔臣等謹按〕　紫光閣在明武宗時為平台，後廢台，改為紫光閣，本朝因之。聖祖仁皇帝，常於仲秋集三旗侍衛大臣校射，復於閣前閱試武進士，至今循以為例。皇上聖武遠揚，平定伊犁回部，拓地二萬餘里。乾隆二十五年上嘉在事諸臣之績，因葺新斯閣，圖功臣自大學士忠勇公傅恆、定邊將軍一等武毅謀勇公戶部尚書兆惠以下一百人於閣內，五十人親為之讚，餘皆命儒臣擬撰。洎四十一年，兩金川大功告成，復命圖大學士定西將軍一等誠謀英勇公阿桂、定邊右副將軍一等果毅繼勇公戶部尚書豐昇額等一百人，列為前後五十功臣。御製前五十功臣讚，命儒臣擬撰後五十功臣讚，一如平定伊犁回部例。宸章巨製，後先輝映，此誠曠古未有之績。彼麟閣雲台，不可以同日語者也。閣額為御書。聯曰：「幹羽兩階崇禮樂，車書萬里集冠裳。」左右向南壁間，恭懸御製平定伊犁及平定回部告成太學碑文。左壁為伊犁全圖，右壁為回部全圖。東西廊壁，恭懸御製平定兩金川告成太學碑文，及兩金川全圖，並御製報捷凱歌十首。閣上尊藏得勝靈纛，及俘獲軍器。正中繪平定西陲凱宴圖，左壁繪西陲獻馘圖，右壁繪平定回部郊勞圖。聯曰：「天衢翊運風雲會，策府銘勳日月光。」
聖祖仁皇帝御製《秋日紫光閣射》：碧漢層雲斂，金風別館開。騶虞賓射禮，士馬羽林材。隊引花間入，鑣分柳外催。桓桓心膂寄，堪許屬車陪。
皇上御製《紫光閣五十功臣像讚（有序）》：西師之役，賴天佑，乘時運，資眾力，拮挶擘畫，幸底厥績，固非予一人所敢逆料敢期必也。然稍可以謝眾論愜深衷者，無他，則以賞罰信而應機速耳。語云：「目中必熭，操刀必割。」言應機宜速也。《書》曰：「罪疑惟輕，功疑惟重。」言賞罰宜信也。機之來，發於無窮之源而應以萬變之極，蓋難言之。若夫信賞罰，似非難事，而亦有所難者，則以不能因物付物有所容心於其間耳。且罪疑而後從輕，若不疑而亦從輕，則偷生者何懼焉？功不疑而從重，其理固當然，涉疑而屢從重，則冒賞者生心，而真功反有向隅者矣。是知疑不可也。夫不疑而功惟真功，賞斯重焉；罪惟真罪，罪斯必焉。則捨命灰軀冒矢石投鋒鏑之倫孰不勸以懲乎？茲者事定功成，寫諸功臣像於紫光閣，朕親禦丹鉛，各係以讚。不過譽，不尚藻，惟就諸臣實事錄之，並闡其義如右。雲台二十有八，淩煙閣二十有四，而此五十人者，則以國家中外一統，宣力者眾，然此猶舉其尤赫者。若夫斬將搴旗，建一績，致一命者，亦不忍其泯滅無聞，將亦圖其形而命儒臣綴辭焉。　世胄元臣，與國休戚。早年金川，亦建殊績。定策西師，惟汝予同。侯不戰，宜居首功（大學士一等忠勇公傅恆）。　濟爾哈朗，喀喇烏蘇。兩番襲迫，均保無虞。以智濟險，以誠感眾。卓哉崇勳，辟我提封（定邊將軍一等武毅謀勇公戶部尚書兆惠）。　元戎率師，平定伊犁。而何阿逆，叛亂乘危。變出不期，投軀西漠。故里櫬歸，痛哉酬酌（原定北將軍一等誠勇公兵部尚書班第）。　我懷賢勞，命將往代。正值黑水，猖獗鼠輩。以二百眾，陷萬賊中。因緣徇節，勇濟以忠（原靖逆將軍三等義烈公工部尚書納木劄爾）。　拍馬彎弓，無敵所向。不曾讀書，如古名將。和落霍斯，少勝眾彼。超勇親王，額駙之子（定邊右副將軍親王品級超勇郡王策布登劄布）。　古雲福將，信有其言。所遇均吉，勇冠軍門。不寧一勇，兼善於謀。吉林拔萃，特賜封侯（定邊右副將軍一等靖遠成勇侯理藩院尚書富德）。　彼中宰桑，識時早歸。副帥以往，克讚戎機。拔身戰出，不忘本朝。雲胡不死，責備則澆（原定邊右副將軍二等超勇伯內大臣薩拉爾）。　外任封疆，內司綸綍。俾理儲胥，經權弗詘。殫誠盡智，事協予心。未同凱宴，痛惜曷任（原大學士三等忠勤伯陝甘總督黃廷桂）！　惟科爾沁，世連姻戚。魯館承訓，王廷宜力。參讚軍務，賊營夜侵。中創弗退，嘉乃忠心（參讚大臣和碩親王固倫額駙色布騰巴爾珠爾）。　準夷之叛，奉命在道。賊遮中途，屢戰不撓。其志既篤，其材亦英。蓋自髫年，教養禁廷（參讚大臣固山貝子劄拉豐阿）。　渭陽所出，紥薩穎材。命帥本部，宣力龍堆。及愛隆阿，單騎見虜。降哈薩克，厥功甚巨（參讚大臣紥薩克多羅郡王羅卜藏多爾濟）。　土魯蕃族，早年歸正。命讚軍務，以識回性。知無不言，言無不宜。其心匪石，弗可轉移（參讚大臣多羅郡王額敏和卓）。　屢受重寄，亦屢左遷。厲厥意懦，策厥材賢。白衣白水，聞黑水信。安眾進援，爵秩重晉（參讚大臣工部尚書舒赫德）。　富德入援，次呼爾。趲行戈壁，馬不進焉。以馬濟軍，敵營夜襲。同事建績，曰鄂博什（參讚大臣一等果毅公兵部尚書阿裏袞）。　世臣知書，料善論兵。惜弗通語，遂弗燭情。變起倉卒，力戰命畢。用違其材，實予之失（原參讚大臣三等襄勤伯總督鄂容安）。　椒室懿親，年少誌雄。謂可造就，俾學從戎。獨出獨入，既忠且壯。屢立宏勳，愜予所望（參讚大臣一等承恩毅勇公戶部侍郎副都統明瑞）。　阿克敦子，性頗捷敏。力請從戎，宜哉惟允。身不勝衣，心可幹城。楚材繼出，為國之楨（參讚大臣工部侍郎副都統阿桂）。　率二百人，共詣軍營。臨敵而退，寧謂忠誠？如早聞信，何致殞身？不前不後，失二賢臣（原參讚大臣三等子戶部侍郎副都統三泰）。　其兄徇節，其弟忍使？欲報兄仇，固請不已。黑水之挫，復以捐身。超雪前罪，賞延後昆（原參讚大臣前鋒統領騎都尉又一雲騎尉鄂寶）。　矍鑠請行，索倫巨擘。挽五石弓，尚能殺賊。如鷙之擊，不留飛鳥。馬援來歸，殊恩榮老（領隊大臣內大臣博爾奔察）。　宿將行間，久矣宣力。所董綠旗，遵其律則。隊中獨喪，是有命焉。裹創慰眾，益廑哀憐（原領隊大臣安西提督總兵官豆斌）。　爪牙之將，用不拘資。感予特達，效命何辭。百戰百進，義弗旋踵。怒則麵赤，是謂血勇（原領隊大臣甘肅提督總兵官高天喜）。　將軍黑水，先眾徑渡。固營待軍，實端濟布。眾寡稍挫，倉卒周防。奪回人馬，勇且謀長（領隊大臣副都統塔什巴圖魯端濟布）。　將門傑種，拍張撫髀。受將軍檄，力戰全歸。整師再進，賈勇陷堅。弟巴靈阿，盡節軀捐（領隊大臣護軍統領愛隆阿）。　侍衛從征，奇功屢立。雖賊萬眾，單騎直入。陷陣馬仆，距躍彎弓。賊人咋舌，稱天上雄（領隊大臣前鋒統領墨爾根巴圖魯瑪珝）。　都爾伯特，部中傑驍。嘉其心直，授職本朝。凡與交戰，義弗返顧。師濟和闐，不孤恩遇（領隊大臣內大臣副都統巴圖濟爾噶爾）。　旗籍蒙古，偏校從軍。殺賊則奮，鶻入鴉群。與噶布舒，分守和闐。保眾集事，且有謀焉（散秩大臣穆爾德木圖巴圖魯齊淩紮布）。　躍馬抨弧，先鋒鏖陣。入俄羅斯，得阿逆信。和闐既定，論功策勳。衣錦歸籍，散秩大臣（散秩大臣哈坦巴圖魯噶布舒）。　軍門統事，諸務勤宣。亦能力戰，突將無前。入拔達山，索逆回馘。曉諭殊方，是其偉績（副都統噶畢雅圖巴圖魯額爾登額）。　奉元戎檄，擒達瓦齊。後稍觀望，旋迎我師。同大軍進，被圍黑水。回部望族，居之京邸（郡王霍集斯）。　平伊犁時，歸順勤王。回部傑出，其心允良。往諭和闐，被圍三月。共噶布舒，全守卓越（貝子鄂對）。　前無堅對，後無返思。持槊一呼，千賊披靡。揚揚英氣，洸洸偉身。與薩拉爾，蓋同部人（內大臣鄂齊爾）。　於格登山，賊據險守。率廿四人，間道襲後。諸賊大潰，爰以成功。本厄魯特，降順效忠（散秩大臣喀喇巴圖魯阿玉錫）。　衛拉從征，喑噁吒叱。額駙受創，衛護以出。用賜殊恩，用益奮感。畢命回城，每懷惻慘（原散秩大臣騎都尉達什策淩）。　索倫營總，乙亥出師。老而益壯，頗識戎機。厄魯回部，胥聞其名。聳身馬上，如擊兔鷹（副都統鄂博什）。　生不知懼，戰不知退。亦不受傷，銅額鐵背。弓可擔水，箭如鍫鏵。溫侯名布，是耶非耶（副都統圖布巴圖魯溫布）。　本射生手，狼不暇走。以之殺賊，如探囊取。奇功屢建，亦因閱曆。世職崇階，酬其勞績（副都統克特爾克巴圖魯由屯）。　渾齊潛遁，疏防降謫。從軍贖罪，每戰必力。黑水殞命，豁罪論功。圖像紫光，表忠無窮（原副都統騎都尉又一雲騎尉三格）。　包沁之叛，千賊一身。賜巴圖魯，昉乎斯人。後復屢戰，喪哈薩克。始終於是，曷勝悼惜（原頭等侍衛舒布圖鎧巴圖魯奇徹布）。　哈薩錫拉，叫呶稱亂。趨羊適過，以計解難。後復從軍，屢戰屢進。單馬衝突，獅子奮迅（頭等侍衛博克巴圖魯老格）。　庫車圍攻，命守要害。偵賊來援，周防以待。賊卻乃前，魯前乃卻。引至大隊，是鞣是膊（頭等侍衛墨爾根巴圖魯達克塔納）。　厄魯劫運，構釁互戕。識時拔出，致力疆場。首被掄選，往拔達山。譯語曉譬，共索馘還（頭等侍衛薩穆坦）。　捉生以出，被回所遮。眾寡不敵，矢盡堪嗟。罵賊以死，雖死猶生。時共事者，達什策淩（原二等侍衛固濟爾巴圖魯雲騎尉綽爾圖）。　聞戰則喜，無生有死。五易馬進，終弗卻視。身不及膽，心則乏謀。用以衝陣，勝五百牛（二等侍衛哈朗書巴圖魯塔瑪鼐）。　三巴圖魯，於中之一。要遮色楞，忽墮其術。不及彎弓，白刀揮霍。猶斬數人，之死弗卻（原二等侍衛哈布台巴圖魯富錫爾）。　烈風掃枯，迅其奚難。亦賴眾傑，摧敵攻堅。於塔巴台，射巴雅爾。是其偉績，勇鮮倫比（二等侍衛額爾克巴圖魯海蘭察）。　黑水築柵，未畢賊侵。蜂屯蟻雜，攘攘林林。持將軍令，意氣昂藏。來往慰眾，銃殞堪傷（原二等侍衛雲騎尉富紹）。　狗盜雞鳴，孟嘗不棄。竊馬何害？用人之際。間道進檄，首遴斯人。雙雄比肩，衝出萬軍（三等侍衛賽音博勒克巴圖魯紥奇圖）。　騎二駿馬。縱兩神鶻。回如瓦雀，伏不敢發。共紥奇圖，左旋右抽。卒致軍信，效力獨優（三等侍衛什倫哈什哈巴圖魯阿爾丹察）。　軍檄再發，更掄五英。馳驛逾月，迅至北京。捨身報國，不可數算。舉其尤者，圖形作讚（三等侍衛卓裏克圖巴圖魯五十保）。
御製《平定金川五十功臣像讚（有序）》：金川既平定，圖功臣像於紫光閣，序而讚之，一依伊犁回部之例。其故其義，前序言之詳矣。茲復何言？而不能無言者，誠以諸臣宣力攄猷，或定策於樽俎之間，或衝堅於石矢之隊，且捐軀盡節者指不勝屈，寧忍令泯沒無聞，而弗壽厥儀表彰厥名聲者哉！夫用兵蓋難言之矣。無應機之謀，乏識人之鑒，而徒俾推轂，是藉寇兵而齎盜糧也。溫福之僨軍，朕深引以為愧，而阿桂終能集事，朕又略因解嘲。至於午夜廢寢，當食忘餐，籲，亦勞矣！夫無此勞而徒曰有兵有將，汝其為我征伐，則真窮兵黷武而付其天下之成敗於不問者，朕弗為也。觀此序者，或諒朕非窮兵黷武之為，幸何如之！冀何如之！而朕之子孫尚以佳兵為戒，苟不得已而用之，必深體此序之意，弗以冒昧行焉，則我大清億萬年無疆之休基於是矣。前圖逮今甫十六載，事故過去者即十分之九，為之愴然。而後生疊奮，繼前人之光，為國家之用，林林源源以出，因又為之慶矣。其兩被圖形如阿桂之倫，豈非德業之光輝，人臣之厚幸，而較衛霍英鄂之流更為榮遇超越乎！　西師參讚，經歷多年。茲為巨擘，掄掌兵權（西師之役，阿桂為參讚大臣，著有勞績。因其嫻習軍務，特授為定西將軍，統兵剿兩金川。阿桂承命以來，籌畫盡心，不憚艱險，用能掃蕩賊巢，俘擒逆黨，大勳克集，實為首功。錫爵圖形，優加章服，懋昭酬庸之典）。誠而有謀，英弗恃勇。集眾出奇，成勳克鞏（定西將軍一等誠謀英勇公協辦大學士吏部尚書阿桂）。　宜喜弗動（癸巳夏，因促浸賊人勾通趲拉降番，潛出滋擾。時豐昇額駐兵宜喜，諭令就近赴大板昭堵剿。豐昇額得旨時已知有木果木之事，又未得阿桂軍營信息，恐將綽斯甲布一路兵力分單，徒去無益，竟未移兵前往。奏至，嘉其有識，特降旨獎勵之），定見識機。後副西路，親勵戎衣。遜克爾宗，督兵進取。國之藎臣，勇繼乃祖（遜克爾宗地最險要，且在我軍之後。豐昇額督兵進攻，或斫寨而入，或梯牆而進，遂爾得碉殲賊。嘉其勇敢，無愧乃祖巴圖魯公額亦都之風。因於所襲果毅公爵加「繼勇」二字以旌之。定邊右副將軍一等果毅繼勇公加一等子戶部尚書豐昇額）。　獨統一路，頗有斬獲。姻戚少年，世承恩澤（明亮為孝賢皇后親侄，察其少年誠篤，俾習軍旅，命為副將軍，在南路統兵，隨即攻取馬尼，繼復移兵襲取宜喜山樑，遂於北路進剿尋克日旁沙爾尼一帶，亦屢著功績）。建績抒誠，是用褒嘉。俾司將印，永靖筰巴（兩金川既平，於其地設鎮安營駐守，因授明亮為成都將軍以控馭之。定邊右副將軍一等襄勇伯成都將軍明亮）。　土爾扈特，安集邊城（辛卯夏，土爾扈特汗渥巴錫等率全部歸順，特調舒赫德為伊犁將軍，經理其事，安措極為妥協。旋授為大學士。甲午秋，命統兵剿捕山東逆匪王倫，甫六日而藏事）。命入綸閣，速定臨清。金川之役，未悉端委。書旨承行，時亦讚理（大學士舒赫德）。　內地土司，事須漢字（國家用兵一切機宜率以清字書旨，茲金川乃內地土司，軍書往來多用漢字。五年以來，於敏中始終其事，稟受機宜，承旨書諭，頗著勤勞。既加恩賞以世職，並賜雙眼孔雀翎，圖形紫光閣，尤儒臣從來未有之榮遇）。自始至終，勤勞弗替。相機擬諭，厥功茂焉。賜翎寫像，儒臣孰肩（大學士一等輕車都尉於敏中）。　父定復叛，子嘗愧之（戊辰金川之役，大學士傅恆前往經略。時以莎羅奔郎卡畏罪投誠，遂奏聞受降。未十年，郎卡即滋擾鄰封，其子索諾木益背恩反噬，實深悔前此之姑息，非一舉而殄滅之不能永除後患。福隆安因此屢懇赴軍營自效，皆未允所請，留之禁近，俾習讚軍務）。是用稽首，躬請出師。留於左右，俾習規畫。頗有嘉謀，協予廣益（兵部尚書一等忠勇公和碩額駙福隆安）。　伊犁宣力，屢立戰功。金川參讚，仍勵勇忠。抱病軍營，弗令奏聞。惜竟不起，未觀成勳（原參讚大臣固倫額駙贈和碩親王色布騰巴爾珠爾）。　射巴雅爾，超授侍衛。洊至都統，參畫軍計。堅碉險寨，無不先登。勇而有謀，封侯實應（參讚大臣一等超勇侯都統海蘭察）。　虎槍隨圍，覺與眾殊。命往剿賊，攘臂以愉。閱曆既多，遂參謀議。獨當一面，亦復集事（參讚大臣一等嫻勇男護軍統領副都統額森特）。　八旗子弟，總屬世臣。菁莪造就，命以從軍。勇弗搴旗，智堪入幕。北路讚機，時資其略（參讚大臣護軍統領舒常）。　兄終王事，至今為恨（奎林乃毅勇公明瑞親弟，皆孝賢皇后親侄也。明瑞為將軍，督兵征剿，緬匪陣亡，朕每以為恨，不忍更命從軍。乃奎林力請不已，因許之，奮勇屢著功績）。　屢請效力，披堅斫陣。心源落落，膽氣堂堂。世家英器，是予所臧（領隊大臣一等承恩武勇公加一等男都統奎林）。　襲父恤職（和隆武之父將軍和起，征剿準噶爾時，在辟展為莽噶裏克等所害，議恤予以世襲子爵。和隆武襲之。此次征剿金川，不意其勇敢超眾若此，因晉封侯爵），少年老成。囊錐脫穎，竟善用兵。略日旁寨，獨擅偉勳。楚材繼出，既憐以欣（領隊大臣三等果勇侯都統和隆武）。　代兄以往，繼父而奮（福康安，福隆安之弟也）。　矜許廑勵，王臣之藎。登碉奪寨，那須蒙甲。嘉勇錫名，世傳勳業（領隊大臣內大臣都統戶部侍郎三等嘉勇男福康安）。　父是日，子非弄（普爾普之父巴圖濟爾噶爾，以都爾伯特部宰桑來降，隨征回部，於和闐立功，仕至都統。普爾普臨陣奮勇，頗能繼其父誌，因特錫男爵）。　命往剿賊，盡力無遺。金戈鐵衣，冰山雪窖。能入能出，敵不敢校（領隊大臣副都統三等奮勇男普爾普）。　憶當國初，創業開基。宗室王公，宣力率師。承平襲慶，安享榮華。董軍建勳，斯為可嘉（領隊大臣荊州將軍輔國公興兆）。　中土回人，性多拳勇。哈其大族，每出將種。向略趲拉，屢舉險要。中道病殂，成功未告（原參讚大臣西安提督哈國興）。　西師效勇，早著旗常。命剿逆番，盡力以[B194]。搘橋渡河，奪卡據水。用濟我師，井井有理（領隊大臣西安提督馬彪）。　挾翼雖英，禦須造父。設非其人，良材徒苦。陷木果木，將軍僨轅（溫福頓兵昔嶺，株守不進，以所統二萬眾散布各卡，遂以分而見少，致為賊人所輕。趲拉降番七圖甲噶爾思甲布等約促浸許為內應。賊眾各由間道潛出，擾溫福後路，漸逼木果木軍營。綠旗懦卒聞風驚潰，溫福率十餘人突出，遇賊被害，馬全在後抵禦，遂沒於陣。英材為庸帥所誤，雖加恩贈恤，至今惜之）。　殿後捐軀，愧惜難言（原領隊大臣江南提督馬全）。　本非習戰，遇戰即奮。恐孤父名（書麟乃大學士高晉之子），偉哉後進。功成事定，提督鬱林。攻則壯誌，守則小心（領隊大臣廣西提督書麟）。　本射生手，獸無跳走。以之射賊，探囊物取。冒險屢進，誌篤且純。受創獨重，祿養終身（三保在軍營，每戰勇往，不避矢石，因攻甲橐賊寨，右臂受鳥槍傷甚劇，久治不瘥。憐其臂已殘廢，免令入直當差，仍留副都統之任，俾得祿以贍。領隊大臣副都統綽克托巴圖魯三保）。　有足如鑷，有手如翼。削壁尖峰，行無難色。領隊奮勇，屢克碉堅。羌兒畏之，若雀遇鸇（領隊大臣副都統法福裏巴圖魯烏什哈達）。　木思工噶，躍入賊碉。督眾鞣膊，勇不目逃。巴占牽敵，俾無遮[A085]。番人望之，弗戰辟易（領隊大臣副都統多布坦巴圖魯瑚尼爾圖）。　奎林深入，賊刃將及。發矢斃之，險中救急。同心合力，共集大勳。寫圖旌壯，惇史流芬（領隊大臣副都統劄克博巴圖魯爾格德）。　喀咱奎林，及和隆武。絕地被遮，餘勇猶賈。曰阿爾都，據險牽賊。二人乃出，其功尤特（領隊大臣副都統咱爾親巴圖魯阿爾都）。　跬步皆山，麵前萬仞。無著足處，攀騰奮迅。遂破劄古（劄古即劄烏古，急呼之則為兩字），既翹且英。人中獅子，實稱其名（阿爾薩朗，國語謂獅子也。鄰隊大臣副都統阿爾杭阿巴圖魯阿爾薩朗）。　率健銳營，訓練有素。節制之師，五步六步。礌叢中，鼓眾身先。勞而不伐，是用稱賢（領隊大臣副都統穆騰額巴圖魯舒亮）。　堂堂之陣，亦藉出奇。潛行僻路，附葛踔巇。直越峰頂，火攻石碉。破二百寨，色格功高（科瑪於沙壩山率兵潛行，攀陟山頂，為賊所阻。即分兵搶占色格落喀爾都等處，拋入火彈，燒賊寨二百餘間。原領隊大臣副都統銜納親巴圖魯科瑪）。　有賊必戰，有戰必先。率我勁旅，攻其中堅。誌不顧身，勇能知義。噶占進棧，丹格建幟（領隊大臣副都統銜紥濟克巴圖魯伊蘭保）。　功成一將，那保無虞。爭前恥後，舊風未渝。當噶之戰，直進身殞。使我心惻，優恤惟允（原領隊大臣副都統銜紥爾巴圖魯佛倫泰）。　信勇世家，誌不愧祖（富興為信勇公費英東之曾孫，以有足疾不能登陟攻戰，而駐守要隘則甚得力）。　徒以窳痿，艱於步武。蠶叢鳥道，登進則遲。據險守要，千軍不移（領隊大臣副都統三等信勇公富興）。　賊之所恃，據碉堅守。我之所利，柵進取。知彼知己，正以出奇。邀隙攢射，善手是資（領隊大臣副都統德赫布）。　索倫善射，其中稱最。西師建勳，紫閣形繪。逞其猿臂，搜彼蟻封。不虞創重，歎惜何窮（原領隊大臣副都統莽喀察）。　資哩美諾，皆樹奇績。奪昆色爾，攀枝援壁。固資眾力。率先必親。事定酬庸，命鎮天津（領隊大臣直隸天津鎮總兵噶布什海巴圖魯海祿）。　甘涼宿將，屢立戰功。以其驍習，俾伐蠻賨。於巴布裏，攻其恃固。乘雪拔之。有如李（領隊大臣貴州鎮遠鎮總兵巴格巴圖魯敖成）。　連環火攻，國之雄器。率領得人，無往不利。及至近碉，斫門穴孔。大呼直入。嘉乃獨勇（領隊大臣山西大同鎮總兵巴爾丹巴圖魯官達色）。　沉舟側畔，鼓棹為難。受創復進，其心審丹。似若而人，不勝屈指。養育八旗，報非虛飾（葉。領隊大臣四川川北鎮總兵賽尚阿巴圖魯成德）。　承平日久，敢恃內安。永憶文子，厥有名言。嘉我諸臣，遇兵則奮。竭力敵愾，世承家訓（領隊大臣陝西固原鎮總兵法福裏巴圖魯圖欽保）。　始由偏裨，洊至總戎。騎牆殺賊，受傷捐躬。賞延於世，為之惜悼。季世朱門，歌舞以笑（原甘肅肅州鎮總兵劄親巴圖魯曹順）。　父歿王事（保寧之父納木劄爾以靖逆將軍征剿回部，於黑水陣亡，恤贈義烈公。保寧襲爵，因其力請出師，遂允之。在軍營屢著功績），襲爵為公。不忘忠藎，力請從戎。雖屬少年，乃如宿將。持重戒輕，心精膽壯（領隊大臣陝西興漢鎮總兵三等義烈公保寧）。　誰謂世家，而多紈絝。後生可畏，不忘祖父（葉。特成額為原果毅公策楞之子，其高祖即巴圖魯公額亦都也）。　是予所嘉，是予所憐。願予世臣，綿此萬年（領隊大臣山西太原鎮總兵特成額）。　平生若懦，戰則倍勇。雖屢受傷，進不旋踵。功成事定，賊寨火延。沒於弗值，實可嗟焉（將軍等既平促浸賊巢，掃蕩數日後，噶喇依寨內忽火起，延及火藥局。烏爾納督兵往救。不意藥轟石飛，傷腦而沒。為之悼惜，因敕部照陣亡例議恤。原領隊大臣陝西延綏鎮總兵烏爾納）。　披堅破銳，突將無前。眾誌成城，而各力宣。威震邛筰，拉朽摧枯。宜喜已克，惜哉捐軀（原署福建建寧鎮總兵敦柱）。　七校護衛，無殊眾人。及至臨敵，其膽包身。地道深入，木城超躍。遂克勒圍，厥功允卓（頭等侍衛紥卓穆巴巴圖魯額爾特）。　每戰俱前，三遇三克。勝彼忠嗣，（王）耀武漠北。漠北可馬，此步而攀。冰萬仞，所以為難（頭等侍衛揚達克巴圖魯托爾托保）。　一大曷支，眾擎易舉。嘉我諸臣（欽保、泰斐英阿），心同力努。人自為戰，各有所成。攻康薩爾，直進賊營（二等侍衛拉布凱巴圖魯泰斐英阿）。　於戰可觀，人之立志。或挺而前，或退而避。受傷雖多，其節弗逾。如柏淩冬，壯矣丈夫（二等侍衛崇蒨巴圖魯柏淩）！　或仰而攻，或俯而壓。仰似鷹抄，俯如馬蹋。麼{麻骨} 跡遁，鬼蜮魂銷。追奔逐北，處處功高（原二等侍衛額依巴爾巴圖魯達蘭泰）。　賊之長伎，在於善守。反而用之，柵進取（德赫布、薩爾吉岱）。　滴博蓬婆，威名遠服。惜哉陣亡，於阿穰曲（原二等侍衛善巴巴圖魯薩爾吉岱）。　賊之所懼，勁弓長箭。飛鋒蝟集，對則色變。索倫捷手，射番最多。每據要害，其功弗磨（索倫佐領舒克丹巴圖魯特爾惇澈）。　黷武豈願，詰戎敢忘！因弗得已，曉夜徬徨。良材總總，為國宣猷。寫圖表績，永示千秋（貴州副將奢特陳巴圖魯興奎）。
乾隆四年御製《紫光閣閱武舉射》詩：掄材臨別苑，射策對明廷。養士百年久，幹城九塞寧。周弓懸滿月，羽箭迅流星。為問赳桓輩，能通黃石經。
〔臣等謹按〕　御製《紫光閣閱武射》詩，恭載首見之篇，餘不備錄。
乾隆二十六年御製《紫光閣寫功臣像及諸戰圖畢集宴落成爰賦六韻仍疊四章（有序）》：勳標偃伯，煙銷濛汜之氛；跡炳圖形，雲擁陂之勝。時則掄偉績而係讚，先教褒鄂傳神；逮一善亦臚名，乃屬鄒枚紀實。匪詡天經地緯，恰符五數之重；真逾漢史唐書，能覯百賢之萃。且聚米狀山川阨塞，壁間八陣常存；而列星占旌纛飛揚，磧裏參斿盡掃。試按昇平王會，詎惟萬里而遙？為思宵旰軍書，何幸五年式集？昨者歸而飲至，行觴趁上巳良辰；茲焉落以慶成，展席繼先庚嘉宴。凡在股肱心膂，藉國家翊運多才；應知竹帛旗常，承天祖垂庥永靖。維億載綏遐有象，已被丹青；予一人持滿彌殷，長鐫金石。　閣就勝朝址（見《日下舊聞》），圖標昭代勳。格慚虞帝羽，數過漢時雲（閣中圖功臣像勳績顯著者五十人，朕親製題讚，餘命儒臣擬為者又五十人，視雲台二十八將不啻倍蓰）。大造無私佑，諸臣實盡勤。五年勞突將，此日幸休軍。有覺上林表，斯幹液水濆。落成緣戢武，錫宴重（去聲）摛文。　建置惟旌績，運籌匪詡勳。永期紀勞勩，寧為（去聲）賞煙雲。保大天垂貺，開遐予敢勤。帑原出內庫，督未命將軍。掄武駐冬日（每科武殿試，例於閣下校閱騎射及諸技勇），慶成臨沼濆。詰戎求世德，寶訓揭鴻文（恭讀太宗、聖祖、世宗實錄中飭武備懲晏安為萬世大法者，敬勒石閣中，以昭彝訓）。　伊犁征不戰，五月已成勳。將謂業安石，誰知事幻雲。驅馳常廑遠，擘畫不辭勤。最恨庫車轍，深虞黑水軍（事均見曆年詩章）。轉旋叨昊縡，仍執竟淮濆。始末親籌筆，其觀勒壁文（經畫西師前後所製詩文，於成功端委運籌次第綜彙刻石壁間，示誌實也）。　衛拉勞前烈（厄魯特舊謂之四衛拉特），重華與放勳。敢雲成不日，惟凜望如雲。載先（去聲）傳柑宴，允嘉荷戟勤。歸春舞幹旅，洗雨伏波軍。風嫩中和樂，冰酥太液濆。賡歌鴛鷺侶，可以共論文。
又御製《紫光閣落成錫宴即席得句》：落成勳閣液池濱，廣宴都陪宣力人（宴間以功臣圖畫為次，其西陲建績者並令預坐）。幸際時休頌照燭，宜聯句亦引垂紳。嬉文恬武由來戒，保泰持盈一再申。旭日春雲欣協象（是日曉陰微雪，宴時略晴，既而復陰），祥花滋麥冀沾頻。
又御製《尊藏得勝靈纛於紫光閣詩以紀事（有序）》：亭鄣靖金牙，威宣載旆；燧烽銷洱海，德表結旌。爰開高閣以圖形，並弆靈斿為守器。原夫一麾臨閫外，彌文不侈禡禨；七宿炳壇中，壯誌初傳鐃鼓。方過祁連而壓陣，千山風鶴騰聲；更驅疏屬以揮軍，百部沙蟲掃跡。昔也緬李程刁斗，遜是森羅；今焉輝褒鄂弓刀，逾其英特。彼龍堆邈矣，詎惟銅柱齊標？而虎紐累然，合與金符同譜。從此電霜生色，匪徒充武庫之儲；還將日下承華，庶永隸奉常之掌。　麟閣圖形例紫光，大師靈纛並尊藏。招遙伊古資神佑，功績從今紀太常。信是元戎篤忠悃，肯忘群力效疆場。持盈知足懷乾貺，敢復佳兵恃盛強。
又御製《弆藏西師俘獲軍器於紫光閣詩以誌事（有序）》：幕庭收絕域，運翊風雲；台閣應中台，圖兼將相。軍儲森列，旗常已炳尚方；陣獲便蕃，仗械胥登武庫。甲函青瑣，得自前驅脫胄之時；槍委綠沉，出諸後隊伏弢之會。貫矢詎來肅慎？應知貳負先僵；佩刀疑壓赫連，早識溫禺久釁。掃蚩尤之長彗，還帶氂纓；轟屍逐之鋒車，曾資鉛彈。凡此勳銘百戰，無須漂杵矜奇；方當跡著九功，用藉包戈紀實雲爾。　高閣巍巍表藎忠，弆藏俘獲類從同。戢幹櫜矢肆時夏，奪鎧搴旗藉眾功。信可傳神留百世，寧稱屈指數三雄！器書名例太常紀（甲冑旗纛之類，孰所獲者各書名其上，以誌永久），一善吾惟憶莫窮。
又御製《紫光閣曲宴外藩紀事》：聲三作翕如隨，琴上春溫動檿絲。中外一家宜愷樂，耕桑九服正熙怡。紫光佳話從今紀，豐澤恩筵合此移（每歲宴朝正外藩例於豐澤園設大幄次，茲以紫光閣落成，遂移筵宴於此）。戢武毋怠詰戎戒，皇清奕葉奉天禧。
乾隆二十七年御製《新正紫光閣賜外藩小宴即席得句》：歲歲名藩賀正入，筠衝今益覲光臣。元朝式序群公拜（蒙古汗、王、貝勒、公等各視品級，敘於內親王、貝勒、公等之次行禮），曲宴還教三接申。勒壁畫圖思偉績（閣中備列功臣畫像並讚），開筵酒醴款嘉賓（蒙古諸王優稱之曰賓客）。呼韓位在侯王上，漢室偏誇服遠人。
乾隆二十八年御製《紫光閣錫宴外藩並各回部即席得句》：紫閣高黃幕低，舊藩新部賀正齊。宜頒湛露聯疏逖，恰看卿雲蔚配藜。德愧眾星拱北極，疆逾大夏譯東鞮。謾詢計裏為多少，拔達克山西更西。
乾隆二十九年御製《元正二日紫光閣賜蒙古王公及回部宴即席得句》：元正才過綺筵排，節賜先期為值齋（上元前例宴外藩，並行賜賚。茲以值齋，故先期於初二日即頒宴賞）。遂試冰嬉千隊出（是日並令觀冰嬉），旋歌露湛八音諧。舊藩已似世臣藎，新部胥嫻國禮佳。紫閣猶然戰圖繪，旌功益切奠遐懷。
乾隆三十五年御製《紫光閣賜宴外藩疊去年題句韻》：正節欣逢天澤行（初三日大雪繽紛，自晨達午，積可四五寸。田家五行以是日為上正三節，適遇祥霙，尤征稔兆），池冰鋪雪閃光晶。筵開紫閣諸藩侍，樂奏彤墀萬舞呈。巡酒都遵令儀什，聽歌敢忘敕幾情。驃蠻歸命王師返（去歲紫光閣賜宴，有「壁勒戰圖思往績，逾年征緬底遲成」之句。蓋其時正籌進兵剿緬。及冬月師抵老官屯，攻圍方急，顧其地水土惡劣，兵有病者，因傳諭撤軍。旨未至而緬酋適遣其頭目詣軍營籲乞歸誠，傅恆等具奏，遂俯從所請班師），亦可雲然告武成。
乾隆三十六年御製《紫光閣賜宴外藩即事有詠》：外藩輪歲覲新正，例有恩筵示惠榮。久罷池邊張廣幕（向於液池旁張黃幕賜宴，後因紫光閣武成殿構成，遂每於閣中設席），仍因岸側構層甍。六清賜醴迓春祉，四壁繪圖告武成。禮樂雖雲聊暨備，惕乾敢曰此昇平？
乾隆三十七年御製《紫光閣賜宴外藩即席成什》：起中和奏樂韺，肆筵紫閣午曦明。底須九拜遵朝典，惟是三巡聯眾情。新附烏孫來北漠（土爾扈特），舊班雁仆熟西瀛（回部）。撫茲敢曰能開創？益切冰淵惕守成。
乾隆三十八年御製《紫光閣曲宴外藩即席得句》：昆西漠北共朝趨，三接聯情惠有孚。筵列雕盤裝粔籹，茵連華服逮鐻鍋（都爾伯特台吉等向以未出痘，隻遣人賀正。今亦有出痘可入關者。茲親王策淩烏巴什之子公爵索諾木雍忠即以出痘親來賀正，因令入座）。辰良日吉答韶令，長治久安懷永圖。燕語家人寧藉譯（向接外藩王公等皆用蒙古語，蓋素所熟諳。近則回語並已通習，即新疆伯克等亦不藉舌人傳譯矣）？卻非籲咈與都俞。
乾隆三十九年御製《紫光閣曲宴外藩即席成什》：層閣紫光太液濱，外藩曲宴錫昌辰。禮非元會朝儀肅，情洽聯茵燕語申。需雅還同笳吹奏（是宴升座行禮，奏中和韶樂，賜酒時則奏笳吹番樂，以外藩等所習知也），承筐別繼列觴陳（宴後例有賞，內府大臣司其事）。上正三節宜行慶（是日正月三日），撫序垂衣倍敬寅。
乾隆四十年御製《紫光閣宴外藩即事成什》：外藩恩宴例初年，協洽情宜與眾聯。共慶蠶登稻昌卜（見《淮南子》），合教樂備禮明宣。促成宴什榜鄰舊，將寫戰圖廡展前（向年平定西域，曾繪戰圖張紫光閣壁。即日蕩平金川，擬於閣外展接前廡，以備繪圖紀績）。兩紀崇勳藉輿力，惻然意覺勝欣然。
乾隆四十一年御製《紫光閣曲宴外藩即席得句》：廊展前楹布席寬，果然逮繪戰圖觀（昔西師凱旋，曾錄其功績，繪為戰圖張壁。今征剿金川，集勳在即，而自進攻促浸以來，摧堅奪隘，戰績尤多，擬添繪新圖紀盛，預展前楹以待，當於凱宴時張之）。聯情雖合此中外，效力那忘彼赳桓。將是承筐祗循例，及陳凱宴此真歡。鐻鍋近已習生痘，彩服欣看捧爵盤（蒙古以未出痘者為生身，不敢至內地。是以策淩烏巴什雖歸誠二十餘年，惟於熱河朝覲。昨歲渠已出痘，因亦來京朝正，即命其於筵前進酒）。
又御製《四月廿八日紫光閣凱宴成功諸將士（有序）》：績宣西僰，洗兵波靖金川；凱葉南薰，錫宴筵開紫閣。旋蹕舉勞還之典，昨朝才解征衣；禦樓受俘獲之儀，詰旦全陳係組。念徼外棧穿冰雪，瘁以五年；指壁間米聚山川，成於百戰。功宜懋賞，允茲晉爵加章；實稱循名，遂爾圖形係讚。繄此日同堂之愷樂，酬諸臣曆歲之藎誠。酌酒親頒，一釂沾殊非易；承筐共拜，千緡賚亦奚多？撫陳跡以增懷，難忘視昔；幸後來之繼踵，益勉從今。六章詎曰侈文？億載願言偃武。　己巳班師原赦罪（己巳之奏凱，非受降，乃赦罪。彼乃所屬土司，逆命則討之，服罪而赦之，安得與外夷相提並論謂之受降哉），丙申宴凱信成功。樊崇甫以十年叛（郎卡自赦罪之後，未及十年即侵擾鄰境，念番俗構爭乃其常事，遂置不問），莽布奚當六戰雄？蠶食狼貪終弗改，雞連鯢取孰矜窮？五年宵旰勞西顧，幸睹酬勳禮樂融。　郊勞昨還曉受俘，禮應凱宴答功膚。修儀偃伯斯宜矣，夜雨朝晴有是乎（廿七夜半後快澍渥沾，未曉而霽。夜雨朝晴最為難得，於盛典尤覺相宜）！紫閣貌圖俾績顯，金卮手賜按名呼（宴間，召將軍阿桂、豐昇額，參讚海蘭察、額森特，領隊大臣奎林、和隆武、福康安、普爾普，並擇其餘勞績茂著之人及軍機大臣舒赫德、於敏中、福隆安等至坐前，親賜卮酒，以示優眷）。鋋瘢著處恫關切，念此何敢耀武吾？　美諾重徵得重易，勒圍多戰信多勞（初攻趲拉，雖經歲始平，及收復美諾諸境，則未旬日而蕆事。至促浸則層層險阻，賴阿桂不憚艱瘁，將士奮勇宣勞，每因難以奏績，前後不啻百戰）。詎予隴蜀無已望，念彼孽芽有藉薅。資哩卡了消雪窟，木思西裏化冰曹。而今都是光明境，屯戍相將事挈槔。　上將歸來是近臣（阿桂、豐昇額俱軍機大臣兼領侍衛內大臣，其餘亦在御前乾清門行走者多），國朝家法萬年循。解兵笑彼一杯酒，示澤欣茲滿座春。夷樂寧須辟僸佅？俘歌合此奏童侲。（阿桂等所俘番童有習鍋莊及斯甲魯者，即番中儺戲也。亦命陳之宴次）。鴻勳集矣雨暘若，隻恐驕生誌倍寅。　紫光閣峙液池邊，為寫戰圖廊展前（紫光閣壁間舊列西師戰圖已滿，昨歲展拓前楹以備繪金川戰績，命將軍等具稿以進，擇其事最大戰最偉者繪之）。幸矣竟如操左券，嘉哉所賴掌中權。揚威搗險重無藉，橐劍弢弓合有然。五載劬勞信不易，一為歡喜一為憐。　伊犁回部早成勳，又勒畫圖新舊分。詎我佳兵不知戢？奈其伏莽敢忘勤（索諾太濟其父惡，蠶食鄰封，與僧格桑狼狽為奸，背恩反噬，不得不聲罪致討。今幸成功，而追憶艱險，不啻痛定之思矣）。頻思舊績翻因戚，多出翹才繼以欣（平定伊犁回部時所繪一百功臣，今存者不過十之一二，撫念慨然。今所繪功臣中世家子弟及新進之人頗不乏翹材，則又為之欣幸雲）。湛露採薇重賦罷，益欽保泰敢云云。
又御製《尊藏得勝靈纛於紫光閣詩以紀事（有序）》：師中麾督劘旌，軍勝壯風雲之色；徼外績成偃伯，兵銷騰日月之光。郊台既列拜以告勳，紫閣遂尊藏而誌武。溯自虎符申命，壁壘新而一將宣勞；因之貔旅同心，弓刀利而八旗鼓勇。應指揮以破險，咸勵赳赳桓桓；運鈐略以出奇，仍合堂堂正正。艱辛百戰，先登則蟻聚就殲；摩蕩七斿，並舉則鷹揚奮擊。顧壁間之圖畫，建牙稱是英姿；振地角之鼓鉦，展旆知其勇號。韜函媲昔，與西陲珠飾以交輝；櫜戢從今，葉北斗玉衡而永定。　郊台武定叩蒼穹，陳列靈旒凱禮雄。宣力勤勞資眾將，坐謀籌畫賴元戎。建時吉氣占剛日，豎處軍祥符勝風。例以伊犁及回部，尊藏高閣紀成功。
又御製《弆藏所獲金川軍器於紫光閣並誌以詩（有序）》：邛籠刂淨，深林無伏莽之遺；槃木俘來，遠徼有戢戈之喜。指點戰圖張壁，懾我威弧；檢稽獲簿陳庭，收其脫帽。金巢已拋殘重甲，嗤犀兕之尚多；鉛丸惟懸剩空囊，識蟲沙之早化。短鋒誰佩，漫矜犵黨之銛；左插何施，自斂脫光之影。蕩兩川而兵洗，金氣全消；鑄九鼎以勳銘，銅標詎比？虎皮韜櫝，連函用誌武成；鳳咮濡毫，長律寧誇文具？　出師寧曰圖俘物？弆器亦因紀武功。具甲蠻刀胥就獲，搴旗斬將並稱雄。金川金小穴俱掃（兩金川分東西，東為小金川，西為金川，俗亦謂之大金川雲），白鹿白狼跡豈同？那肯事平忘眾力？惟應泰保慎吾衷。
乾隆四十二年御製《紫光閣曲宴即席成什》：紫閣筵開迓始春，每教卜日先（去聲）於人（是日為人日前一日）。民安物阜期引翼，北溟西戎仰集鱗（時朝正新舊諸藩年班回部哈薩克來使及輪班覲謁之土司等咸集，並命與宴）。眾土司都欣得所，兩金川那更侵鄰。戰圖左右陳前廡（預拓閣之前廡以待紀功，今張戰圖於壁），叨沐天庥倍敬寅。
〔臣等謹按〕　平定伊犁回部及兩金川武功告成，銘勳紀事，悉仰宸章，謹依次臚載。至節年錫宴外藩之什，謹繹有關紀述事實者，恭載卷內，餘不備錄。

