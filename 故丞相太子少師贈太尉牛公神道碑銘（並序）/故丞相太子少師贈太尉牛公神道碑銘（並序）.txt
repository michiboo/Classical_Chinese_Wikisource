天球河圖，有國之大寶；麒麟鳳凰，王者之嘉瑞。方於賢彥，即又次焉。天佑我唐，才傑間出，輔時興化，代有其人。
公諱僧孺，字思黯，隴西狄道人。本子姓。漢有牛崇，為隴西主簿，因家焉。代為西州豪族。八代祖宏，仕隋為吏部尚書，封奇章公，佐佑文帝，有重名於時。高祖鳳，中宗時為春官侍郎，掌國史。曾祖休克，集州刺史，贈給事中。祖父紹，太常博士，贈太尉。父幼聞，華州鄭縣尉，贈太保。公七歲而孤，依倚外族周氏。嶽嶽卓卓，有老成之風。以喪禮自處，未嚐戲弄。年十五，知先奇章公城南有隋室賜田數頃，書千卷。乃辭親肄習，孜孜矻矻，不舍蚤夜。洎四五年，業成舉進士，軒然有聲。
時韋崖州作相，網羅賢雋。知公名，願與交。公袖交往謁，一見如舊。由是公卿籍甚，名動京師。得上第，聯以賢良方正舉，又冠甲科。策中盛言時事，無有隱避。持權者深忌之，出為伊闕尉。名府賢侯，羔雁繼至。封章屢薦，每為中執事所沮，皆不滿秩。從潞帥郗士美簡授管記，三奏不得請，竟除河南尉。會有次對大寮，因言事解於上前，遷監察御史。丁太夫人憂，服闋，除本官，轉殿中。公以文高氣直，累歲堙屈，問望所屬，推美於台閣間，入省拜禮部員外郎。時孟尚書簡有重望，以地官貳卿，兼領綱憲，薦公知雜，轉都官員外兼侍御史，免憲職，授考功員外郎集賢學士。
穆宗即位，宰相稱其能，遷庫部郎中，掌書命。召對與語，上德之，麵賜五品服。未幾，遷中丞。每對延英必移時，盡言天下事。有武將李直臣為宿州刺史，豪奪聚斂，以貨數百萬厚結權貴。公按之，為有力者排，幾不勝。竟以詞堅理直，上意回，直臣乃得罪。由是上以清直知，又麵賜金紫，拜戶部侍郎。時望允塞。中書令韓宏以財投分，公拒而不受，上因他事知之，愈賢公，遂作相。持重顧大體，不言細事。嚐謂同列諸相曰：「致理之本，流品為先。彝倫攸敘，蓋謂此也。」每惜名器，力與同列爭。方鎮以不廉聞者，輒奏貶；以賄賂求進者，必阻之。先是李司徒逢吉與杜循州元穎同作相，穆宗寢疾，議建儲貳，與公不協。後元穎出鎮井絡，逢吉銜之，恩有釋憾，於政事堂謂公曰：「西川前有廢立謀，上熟知之。來日延英發其事，公不知，慎勿沮議。」公曰：「王導有言，我雖不殺伯仁，伯仁由我而死。正近此耳。又安得不言哉？」逢吉喑嗚而止。
敬宗年少嗣位，公雅善敷奏，每言一事，必本末陳之，上甚倚愛。同列挾中助力赫赫，妒公之賢。公亦思避其鋒，三上疏求外任。上以武昌善地，建節幢兼相印以授之。既至，問人所病害。鹹言鄂土疏薄，歲一修城，役工誅茅，人用諮怨。公默許心計，埏泥範磚，未及三年，盡換舊制。崇墉堅壁，人到於今賴之。文宗嗣位二年，公入覲，詔複相位。上雅知公名，一見恨得之晚。會宋相申錫以廉介聞。巨奸鄭注，挾北軍勢，卜射取財貨，富侔於國。忌宋之直，陰畫詭計，誣與藩邸通，因內臣而上其變。造作似是，眾皆符會。上驚聞激怒，下法吏議其罪，諫官伏閣爭不得。公入侍密啟，上意乃寬。止於郡佐，公實有力。
今李崖州鎮劍南西川，上言西蕃別屯以維州降，帶甲之士甚銳，其地要害，得之足以壯邊部，徐圖河湟，此其漸也。上疑不決，下南宮議。百執事皆是西川奏，公獨曰：「國家近與昆夷歃血，四鎮晏然。今若自虧大信，犬戒恃眾，見詰渝盟，彼直我曲，未可量也。」上曰：「丞相之言是。」詔還維州。初德裕承籍地勢，自負機術，公介特素不與之交，及是大不平，遂成宿憾。公與李尚書宗閔同輔政，出入殿省，進退有度。上偏目公曰：「卿才類霍光，異日可屬大事。」公懼滿辭位。再陳封章，寵加端寮。出鎮淮海，不改相印，再登將壇。揚州當江淮之衝，習偷薄之俗。公清淨簡易，化人移風。俾及五年，臻於至理，倉廩實，禮義行。刑措政成，脫屣歸洛。優詔屢降，雅誌不回。拜檢校司空東都留守。文宗將有大制置大除授，必降中使，假於他方，入皇城宣密旨，獻可替否，如在君前。其信重也如此。俄以左僕射徵，王人就賜官告，特明異禮。公感恩雖厚，退身愈堅，一對而歸，不詣相第。亦有中阻，未諧人情。又加相印，出為漢南節度使。制出，上悔之，欲追成命。公固辭，上曰：「且不與卿周歲別，出都門，特賜清廟器六事，皆範金飾玉，如古時制。」宣曰：「以卿精忠，用以貺別。」寵待之禮，當時無儔。公到襄州，均井稅，薄地征，人用胥悅，鹹歌來暮。
武宗初纘極，聽信未一。行險者乘時而起，凶德參會，倒置天下事。清賢名輩，多被斥逐。惟公位高德重，最難搖撼。臲卼齟齬，幾至二年。屬大水壞居人廬舍，公以實上聞。仇家得以逞誌，舉兩漢故事，坐災異策免，降授太子少師。時議不平。又還檢校司徒兼太子太保，俄又改太傅，再臨東郊。劉從諫死，劉稹自擅，以昭義軍阻命。天兵誅討，五年方克，上喜甚。素忌公者，媒孽鍛煉，誣公與從諫交，上怒下詔，旬日三貶公至循州長史。鑿空指鹿，四海之士感冤之。公推運達命，恬然如得好官。時逾嶺越險，二年在海上無所苦。今上即位，大明善惡，三遷至少保，轉少師，牽複高位，分司東洛。池台琴酒，逍遙自娛，賢士大夫，尚其執躅。未半歲，遘疾薨於東都城南之別墅。
自嬰疾至於捐館，譚笑言語，宴居自若，口占理命，纖悉無遺。上聞為之軫悼，聯日不視政。公卿相吊，正人雪涕。冊贈太尉，遣大僚弔祭。公端明簡重，忠厚誠愨。平居私室，如見大賓。不喜釋老，唯宗儒教。早與韓吏部、皇甫郎中為文章友，其名相上下，晚與白少傅、劉尚書為詩酒侶，其韻無高卑。前後作鎮，皆佩相印。辟署多名人，難其進而勇於退。儉必中禮，貴而不奢。知命達理，保和居易。三領大鎮，接護軍以禮貌，不至交歡；再入中書，待樞使以公平，不容請托。有恩必報，有仇不校。韋崖州於公恩也，嫁二女歸名士，薦長子登周行。李崖州於公仇也，恤竄謫之窮途，厚供待於逆旅。其厚德歟，亦難能也！
夫人同郡辛氏，贈僕射秘之女。賢明懿淑，稱於族姻。有子五人。曰蔚、曰叢，能嗣其業，皆擢進士第，蔚監察御史，叢使府協律。曰奉倩，洛陽尉。二人未知名。公以大中戊辰歲十二月二十九日薨，以大中己巳歲五月十九日葬。
小子不佞，早棲門牆。考選第叨殊等之科，開賓筵忝入幕之吏。國士相過，筆劄見知。周旋款眷，垂三十載。刊石表墓，分也難辭。公曆官三十一政，作相一十九年，逮事六宗，光輔四帝。承主恩必由直道，解相印實無罪名。自少及長，不失色於人；佐時理家，無悖入之貨。持身斤斤，履道甚夷。嚐病在高位者不知止足，終日抗論，剋期拜章，竟不及年，俾孤美誌。銘曰：
公之生兮稟星辰，公之道兮侔古人。公之才兮渾而真，公之性兮威且仁。公之文兮班馬鄰，公之藝兮遊夏均。公之儉兮自我身，公之簡兮無雜賓。公之貞兮肅人倫，公之慎兮質鬼神。公之相兮平如鈞，公為邦兮政如春。公不幸兮罹數屯，公無辜兮介於循。天開日明兮堯舜為君，舉直措枉兮幽冤必伸。牽複高資兮言旋洛濱，逍遙琴築兮無異隱淪。屈指懸車兮歉然十旬，素懷未遂兮美疹來臻。悲纏冕旒兮哀動搢紳，寵贈加等兮冠於台臣。有司職喪兮歸葬鹹秦，觀者歎息兮國人酸辛。袁安餘慶兮令嗣兟兟，陳實道廣兮門生振振。乃纘徽猷兮刻於貞瑉，碑生金字兮名德長新。
