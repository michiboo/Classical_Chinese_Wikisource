　　欽定四庫全書
　　慎子
　　周　慎到　撰
　　威徳一
　　天有明不憂人之暗地有財不憂人之貧聖人有徳不憂人之厄也天雖不憂人暗闢戶牖必取已明焉則天無事也地雖不憂人貧伐木刈草必取已富焉則地無事也聖人雖不憂人之危百姓準上而比於下其必取巳安焉則聖人無事也故聖人處上能無害人不能使人無巳害也則百姓除其害矣聖人之有天下也愛之也非敢取之也百姓之於聖人也養之也非使聖人養己也則聖人無事古者工不兼事士不兼官工不兼事則事省省則易勝士不兼官則職寡寡則易守故士位可世工事可常百工之子不學而能者非生巧也言有常事也今也國無常道官無常法是以國家日繆教雖成官不足官不足則道理匱矣古者立天子而貴者非以利一人也曰天下無一貴則理無由通通理以為天下也故立天子以為天下非立天下以為天子也立國君以為國非立國以為君也立官長以為官非立官以為官長也法雖不善猶愈於無法所以一人心也夫投鈎以分財投䇿以分馬非鈎䇿為均也使得美者不知所以徳使得惡者不知所以怨此所以塞願望也明君動事分〈缺〉由慧定〈缺〉分財由法行徳制中由禮故欲不得干時愛不得犯法貴不得踰親祿不得踰位士不得兼官工不得兼事以能受事以事受利若是者上無羨賞下無羨財
　　因循二
　　天道因則大化則細因也者因人之情也人莫不自為也化而使之為我則莫可得而用是故先王不受祿者不臣不厚祿者不與入人不得其所以自為也則上不取用焉故用人之自為不用人之為我則莫不可得而用矣此之謂因
　　民雜三
　　民雜處而各有所能者不同此民之情也大君者大上也兼畜下者也下之所能不同而皆上之用也是以大君因民之能為資盡包而畜之無能取去焉是故必執於方以求於人故所求者無一足也大君不擇其下故足不擇其下則為下易矣易為下則莫不容容故多下多下之謂大上君臣之道臣有事而君無事也君逸樂而臣任勞臣盡智力以善其事而君無與焉仰成而已事無不治治之正道然也人君自任而獨為善以先下則是代下負任𫎇勞也臣反逸矣故曰君人者好為善以先下則下不敢與君爭善以先君矣皆稱所知以自覆掩有過則臣反責君逆亂之道也君之智未必最賢於衆也以未最賢而欲善盡被下則下不贍矣若君之智最賢以一君而盡贍下則勞勞則有倦倦則衰衰則復返於人不贍之道也是以人君自任而躬事則臣不事事也是君臣易位也謂之倒逆倒逆則亂矣人君任臣而勿自躬則臣臣事事矣是君臣之順治亂之分不可不察也
　　徳立四
　　立天子不使諸侯疑立諸侯不使大夫疑立正妻不使羣妻疑立嫡子不使庶孽疑疑則動兩動兩則爭雜則相傷害在有與不在獨也故臣有兩位者國必亂臣兩位國不亂者君在也恃君不亂矣失君則亂子有兩位者家必亂子兩位而家不亂者父在也恃父不亂矣失父則亂臣疑君而無不危國孽疑宗而無不危家
　　君人五
　　君人者舍法而以身治則誅賞予奪從君心出然則受賞者雖當望多無窮受罰者雖當望輕無已君舍法以心裁輕重則同功殊賞同罪殊罰矣怨之所由生也是以分馬之用䇿分田之用鈎非以䇿鈎為過於人智所以去私塞怨也故曰大君任法而弗躬則事㫁於法法之所加各以分𫎇賞罰而無望於君是以怨不生而上下和矣
　　小人食於力君子食於道〈以下十二則載意林〉
　　詩往志也書往誥也春秋往事也
　　愛赤子不慢其保絶險者不慢其御
　　措鈞石使禹察之不能識也懸於權衡則釐髪識矣兩貴不相事兩賤不相使家富則疎族〈闕〉家貧則兄弟離不聰不明不能王不瞽不聾不能公海與山爭水海必得之
　　有權衡者不可欺以輕重有尺寸者不可差以長短有法度者不可巧以詐偽
　　一兔走百人追之積兔於市過而不顧非不欲兔分定不可爭也
　　孝子不生慈父之家忠臣不生聖君之下
　　匠人成棺不憎人死利之所在忘其醜也
　　廊廟之材非一木之枝粹白之裘非一狐之腋
　　藏甲之國必有兵遁市人可驅而戰安國之兵不由忿起
　　以力役法者百姓也以死守法者有司也以道變法者君長也〈以下載文獻通考自分內外篇不知何本而五篇止載第一之半〉
　　君明臣直國之福也父慈子孝夫信妻貞家之福也故比干忠而不能存殷申生孝而不能安晉是皆有忠臣孝子而國家滅亂者何也無明君賢父以聴之故孝子不生慈父之家忠臣不生聖君之下
　　王者有易政而無易國有易君而無易民湯武非得伯夷之民以治桀紂非得蹠蹻之民以亂也民之治亂在於上國之安危在於政
　　夏箴曰小人無兼年之食遇天饑妻子非其有也大夫無兼年之食遇天饑臣妾輿馬非其有也戒之哉與天下於人大事也煦煦者以為惠而堯舜無徳色取天下於人大嫌也潔潔者以為汚而湯武無愧容惟其義也
　　有虞之誅以幪巾當墨以草纓當劓以菲履當刖以艾韠當宮布衣無領當大辟此有虞之誅也斬人肢體鑿其肌膚謂之刑畫衣冠異章服謂之戮上世用戮而民不犯也當世用刑而民不從
　　行海者坐而至越有舟也行陸者立而至秦有車也秦越逺途也安坐而至者械也
　　日月為天眼目人不知徳山川為天下衣食人不能感有勇不以怒反與怯均也
　　小人食於力君子食於道先王之訓也故常欲耕而食天下之人矣然一身之耕分諸天下不能人得一升粟其不能飽可知也欲織而衣天下之人矣然一身之織分諸天下不能人得尺布其不能暖可知也故以為不若誦先王之道而求其說通聖人之言而究其㫖上説王公大人次匹夫徒步之士王公大人用吾言國必治匹夫徒步之士用吾言行必修雖不耕而食饑不織而衣寒功賢於耕而食之織而衣之者也
　　法非從天下非從地出發於人間合乎人心而已治水者茨防決塞雖在夷狄相似如一學之於水不學之於禹也
　　古之全大體者望天地觀江海因山谷日月所照四時所行雲布風動不以智累心不以私累已寄治亂於法術託是非於賞罰屬輕重於權衡不逆天理不傷情性不吹毛而求小疵不洗垢而察難知不引繩之外不推繩之內不急法之外不緩法之內守成理因自然禍福生乎道法而不出乎愛惡榮辱之責在乎已而不在乎人故至安之世法如朝露純樸不散心無結怨口無煩言故車馬不敝於逺路旌旗不亂於大澤萬民不失命於冦戎豪傑不著名於圖書不錄功於盤盂記年之牒空虛故曰利莫長於簡福莫久於安
　　鷹善撃也然日撃之則疲而無全翼矣驥善馳也然日馳之則蹶而無全蹄矣
　　能辭萬鍾之祿於朝陛不能不拾一金於無人之地能謹百節之禮於廟宇不能不弛一容於獨居之餘蓋人情每狎於所私故也
　　不肖者不自謂不肖也而不肖見於行雖自謂賢人猶謂之不肖愚者不自謂愚也而愚見於言雖自謂智人猶謂之愚
　　法者所以齊天下之動至公大定之制也故智者不得越法而肆謀辯者不得越法而肆議士不得背法而有名臣不得背法而有功我喜可抑我忿可窒我法不可離也骨肉可刑親戚可滅至法不可闕也
　　善為國者移謀身之心而謀國移富國之術而富民移保子孫之志而保治移求爵祿之意而求義則不勞而化理成矣
　　始吾未生之時焉知生之為樂也今吾未死又焉知死之不樂也故生不足以使之利何足以動之死不足以禁之害何足以恐之明於死生之分達於利害之變是以目觀玉輅琬象之狀耳聴白雪清角之聲不能以亂其神登千仞之谿臨蝯之岸不足以淆其和夫如是身可以殺生可以無仁可以成
　　鳥飛於空魚游於淵非術也故為鳥為魚者亦不自知其能飛能游茍知之立心以為之則必墮必溺猶人之足馳手捉耳聴目視當其馳捉聴視之際應機自至又不待思而施之也茍須思之而後可施之則疲矣是以任自然者久得其常者濟
　　周成王問鬻子曰寡人聞聖人在上位使民富且夀若夫富則可為也若夫夀則在天乎鬻子對曰夫聖王在上位天下無軍兵之事故諸侯不私相攻而民不私相鬬也則民得盡一生矣聖王在上則君積於徳化而民積於用力故婦人為其所衣丈夫為其所食則民無凍餓民得二生矣聖人在上則君積於仁吏積於愛民積於順則刑罰廢而無夭遏之誅則民得三生矣聖王在上則使人有時而用之有節則民無癘疾民得四生矣

　　慎子
