初，予與子袁子同為太學官，子袁子錄也，予博士也。志同志，行同行，言同言也。後一年，子袁子分教嚴陵。後一年，予出守臨漳，相見於嚴陵，相勞苦，相樂且相楙以學。子袁子因出書一編，蓋《通鑑》之本末也。予讀之，大抵搴事之成以後於其萌，提事之微以先於其明，其情匿而泄，其故悉而約，其作窕而摦，其究遐而邇，其治亂存亡，蓋病之源、醫之方也。予每讀《通鑑》之書，見其事之肇於斯，則惜其事之不竟於斯。蓋事以年隔，年以事析，遭其初莫繹其終，攬其終莫志其初，如山之峨，如海之茫。蓋編年繫日，其體然也。今讀子袁子此書，如生乎其時，親見乎其事，使人喜，使人悲，使人鼓舞未既而繼之以嘆且泣也。嗟乎！由周秦以來，曰諸侯，曰大盜，曰女主，曰外戚，曰宦官，曰權臣，曰夷狄，曰藩鎮，亦不一矣，而其源不一哉！蓋安史之亂則林甫之為也，藩鎮之禍則令孜之為也，其源不一哉！得其病之之源，則得其醫之之方矣，此書是也。有國者不可無此書，前有姦而不察，後有邪而不悟。學者不可以無此書，進有行而無徵，退有憤而無宗。此書也，其入《通鑑》之戶歟？雖然，覬人之病，戚人之病，理人之病，得人之病，至於身之病，不懵焉，不諱焉，不醫之距焉，不醫而繆其醫焉，古亦稀矣。彼闇而此昭，宜也。切於人，紓於身，可哀也。夫子袁子名樞，字機仲。其為人也，正物以己，正枉以直，有不可其意，憤怒見於色辭，蓋折而不靡，躓而不悔者。孔子曰︰「剛毅木訥近仁。」子袁子有焉。〈《誠齋集》卷七八。又見《通鑑紀事本末》卷首，《直齋書錄解題》卷四，《南宋文錄錄》卷五，《皕宋樓藏書志》卷二二。〉
