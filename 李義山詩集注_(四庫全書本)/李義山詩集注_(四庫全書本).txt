　　欽定四庫全書　　　　　集部二
　　李義山詩集注　　　　　別集類一〈唐〉
　　提要
　　〈臣〉等謹案李義山詩集注三巻
　　國朝朱鶴齡注鶴齡字長孺吳江人李商隠詩舊無注本故元好問論詩絶句有詩家總愛西崑好只恨無人作鄭箋之語明末釋道源始為作注王士禎論詩絶句所謂獺祭曾驚博奧殫一篇錦瑟解人難千秋毛鄭功臣在尚有彌天釋道安者即為道源是注作也然其書徴引雖繁實冗雜寡要多不得古人之意鶴齡刪取其什一補輯其什九以成此注一掃諸家穿鑿附㑹之說繁簡頗為得當故後來注商隠集者如程夢星姚培謙諸家大抵以鶴齡為藍本惟商隠以婚於王茂元之故為令狐綯所擠淪落終身特文士輕於去就苟且目前之常態鶴齡必以為茂元黨李徳裕綯父子黨牛僧孺商隠之從茂元為擇木之智渙丘之公然則令狐楚方盛之時何以從之受學令狐綯見讐之後何以又屢啟陳情新舊唐書班班具在鶴齡所論未免為回護之詞至謂其詩寄託深㣲多寓忠憤不同於溫庭筠段成式綺靡香艷之詞則所見特深為從來論者所未及所作年譜排比時事與其詩互相㕘證亦頗有條理惟於乙卯年有感二首詠文宗甘露之變者引錢龍惕箋以李訓鄭注為奉天討死國難則觸於明末黨禍有激而言與詩中如何夲初輩自取屈氂誅臨危對盧植始悔用龎萌諸句顯相背觸殊失商隠之本旨又重有感一首所謂竇融表已來闗右陶侃軍宜次石頭者竟以稱兵犯闕望劉從諫所見至為乖刺鶴齡又引龍惕之語附和其說不加駁正亦未免昧於事理然如據房中曲定錦瑟為悼亡於無題諸作注家所呶呶而爭者亦闕所不知不主曲說其摧陷廓清之功固超出諸家之上矣乾隆四十五年正月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









　　原序
　　申酉之嵗予箋注杜工部詩於紅豆山莊既卒業有友人謂予曰玉溪生詩沈博絶麗王介甫稱為善學老杜惜從前未有為之注者元遺山雲詩家総愛西崑好只恨無人作鄭箋子何不併成之以嘉恵來學予因繙覈新舊唐書本傳以及箋啓序狀諸作所載於英華文粹者反復參考乃喟然嘆曰嗟乎義山葢負才傲兀抑塞於鈎黨之禍而傳所云放利偷合詭薄無行者非其實也夫令狐綯之惡義山以其就王茂元鄭亞之辟也其惡茂元鄭亞以其為賛皇所善也賛皇入相薦自晉公功流社稷史家之論每曲牛而直李茂元諸人皆一時翹楚綯安得以私恩之故牢籠義山使終身不為之用乎綯特以仇怨賛皇惡及其黨因併惡其黨賛皇之黨者非真有憾於義山也太牢與正士為讐綯父楚比太牢而深結李宗閔楊嗣復綯之繼父深險尤甚㑹昌中賛皇擢綯臺閣一旦失勢綯與不逞之徒竭力排陷之此其人可附離為死黨乎義山之就王鄭未必非擇木之智渙邱之公此而目為放利偷合詭薄無行則必將朋比奸邪擅朝亂政如八關十六子之所為而後謂之非偷合非無行乎且吾觀其活獄𢎞農則忤廉察題詩九日則忤政府於劉蕡之斥則抱痛巫咸於乙卯之變則銜寃晉石太和東討懐積骸成莽之悲黨項興師有窮兵禍胎之戒以至漢宮瑤池華清馬嵬諸作無非諷方士為不經警色荒之覆國此其指事懐忠鬱紆激切直可與曲江老人相視而笑㫁不得以放利偷合詭薄無行嗤摘之者也或曰義山之詩半及閨闥讀者與玉䑓香奩例稱𠛼公以為善學老杜何居予曰男女之情通於君臣朋友國風之螓首蛾眉雲髪瓠齒其辭甚䙝聖人頋有取焉離騷托芳草以怨王孫借美人以喻君子遂為漢魏六朝樂府之祖古人之不得志於君臣朋友者往往寄遙情於婉孌結深怨於修以序其忠憤無聊纒綿宕往之致唐至太和以後閹人橫黨禍蔓延義山阨塞當塗沈淪記室其身危則顯言不可而曲言之其思苦則荘語不可而謾語之計莫若瑤䑓璚宇歌筵舞榭之間言之可無罪而聞之足以動其梓州吟雲楚雨含情俱有託早巳自下箋觧矣吾故曰義山之詩乃風人之緒音屈宋之遺響葢得子美之深而變出之者也豈徒以徴事奧博擷采妍華與飛卿柯古爭覇一時哉學者不察本末類以才人浪子目義山即愛其詩者亦不過以為帷房暱媟之詞而巳此不能論世知人之故也予故博考時事推求至隠因箋成而發之以復於友人且以為世之讀義山集者告焉順治巳亥二月𦍤朱鶴齡書於猗蘭堂




