　　欽定四庫全書　　　　　經部十
　　急就篇　　　　　　　小學類二〈字書之屬〉提要
　　臣等謹案急就篇四卷漢史㳺撰漢書藝文志注稱㳺為元帝時黃門令葢宦官也其始末則不可考矣是書漢志但作急就一篇而小學類末之敘錄則稱史㳺作急就篇故晉夏侯湛抵疑稱鄉曲之徒一介之士曾諷急就通甲子北齊書稱李鉉九嵗入學書急就篇或有篇字或無篇字初無一定隋志作急就章一卷魏書崔浩傳亦稱人多托寫急就章是改篇為章在魏以後然考張懷瓘書斷曰章草者漢黃門令史㳺所作也王愔雲〈案此葢引王愔文字志之語〉漢元帝時史㳺作急就章解散隸體漢俗簡惰漸以行之是也然則所謂章草者正因㳺作是書以所變草法書之後人以其出於急就章遂名章草耳今本每節之首俱有章第幾字知急就章乃其本名或稱急就篇或但稱急就乃偶然異文也其書自始至終無一複字文詞雅奧亦非䝉求諸書所可及玉臺新詠載梁蕭子顯烏棲曲有帬邊雜佩琥珀龍句馮舒校本改龍為紅今檢此書有繫臂琅玕虎魄龍句乃知子顯實用此語馮氏不知而誤改之則遺文瑣事亦頗賴以有徴不僅為童䝉識字之用矣舊有曹夀崔浩劉芳顔之推注今皆不傳惟顔師古一卷存王應麟又補注之釐為四卷師古本比皇象碑多六十三字而少齊國山陽兩章止三十二章應麟藝文志考證標真定常山至髙邑句以為此二章起於東漢最為精確其注亦考証典核足補師古之闕別有黃庭堅本李燾本朱子越中本字句小有異同應麟所注多從顔本蓋以其考證精審較他家為可據雲乾隆四十六年十月恭校上
　　總纂官臣紀昀臣陸錫熊臣孫士毅
　　總　校　官　臣　陸　費墀












　　急就篇原序
　　急就篇者其源出於小學家昔任周宣粵有史籒〈音胄〉演暢古文初著大篆秦兼天下罷黜異書丞相李斯又撰蒼頡中車府令趙髙繼造爰歷太史令胡毋〈音無〉敬作博學篇皆所以啓導青衿垂法錦帶也逮至炎漢司馬相如作凡將篇俾效書寫多所載述務適時要史游景慕擬而廣之元成之間列於祕府雖復文非清靡義闕經綸至於包括品類錯綜古今詳其意趣〈七句反〉實有可觀者焉然而時代遷革亟經喪亂傳寫湮訛避諱改易漸就蕪舛莫能釐正少者闕而不備多者妄有增益人用己私流宕〈徒浪反〉忘返至如蓬門野賤窮鄉幼學逓相承稟猶競習之既無良師衹增僻謬若夫縉紳秀彥膏粱子弟謂之鄙俚恥於窺渉遂使博聞之說廢而弗明備物之方於茲寢滯師古家傳蒼雅廣綜流畧尤精訓故待問質疑事非稽考不妄談說必則古昔信而有徴先君〈師古父思魯〉常欲注釋急就以貽後學雅志未申昊天不弔奉遵遺範永懷罔極舊得皇象鍾繇衞夫人王羲之等所書篇本備加詳覈足以審定凡三十二章究其真實又見崔浩及劉芳所注〈後魏太宗元年敕崔浩解劉芳續注音義證三卷〉人心不同未雲善也遂因暇日為之解訓皆據經籍遺文先達舊㫖非率愚管斐然妄作字有難識隨而音之別理兼通亦即並載可以祛發未寤矯正前失振幽翳之學攄制述之意庶將來君子裁其衷焉顔師古序








