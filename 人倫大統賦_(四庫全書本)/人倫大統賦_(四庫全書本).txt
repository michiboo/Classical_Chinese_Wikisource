　　欽定四庫全書　　　　　子部七
　　提要
　　人倫大統賦一卷　　　術數類五〈命書相書之屬〉臣等謹案人倫大統賦一卷金張行簡撰行簡字敬甫莒州日照人禮部侍郎暐之子大定十九年進士累官禮部尚書翰林學士承㫖太子太傅贈銀青榮祿大夫諡文正事蹟具金史本傳行簡世為禮官於天文術數之學皆所究心史稱其文章十五卷禮例纂一百二十卷㑹同朝獻禘祫喪葬皆有記録及清臺皇華戒嚴為善自公等記藏於家而獨不載是書之目黃虞稷千頃堂書目有人倫大統賦一冊亦不著撰人姓名惟永樂大典所録皆題行簡所撰且有薛延年字夀之者為之注序末稱皇慶二年皇慶乃元仁宗年號與金時代相接所言當必不誤蓋本傳偶然脫漏也其書専言相法詞義頗為明簡延年序謂提綱挈領不三二千言囊括相術殆盡條目疏暢而有節良非虛譽惟意欲自神其術中間不無語渉虛誇此亦五行家附㑹之常不足為病至延年之注雖推闡詳盡而於不待注而明者亦復槩行贅入冗蔓過甚轉不免失之淺陋耳原本卷帙無多而檢勘首尾完具當為足本金源著述傳世者稀今特加釐訂著之於録庶考術數者尚得以窺見崖畧雲乾隆四十六年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




　　原序
　　夫閱人之道氣色難辨骨法易明骨法者四體之幹有形象列部分一成而不可變欲識貴賤貧富賢愚夀夭章章可驗矣至於氣色通於五臟之分心為身之君志為氣之帥心志有動氣必從氣從則神知神知則色見如蜂排沬蠶吐絲隠現無常欲別旺相定休咎於氣色則見矣非老於是者不能若精是術必究是書是書蔓延於世甚夥茍不抉擇而欲遍覽猶入海筭沙成功幾日善乎金尚書張行簡人倫大統賦與芟諸家之冗繁撮百世之機要提綱挈領不三二千言囊括相術殆盡條目䟽暢而有節文辭華麗而中理其心亦勤矣是以初入其門者未免鑽仰之勞僕觸僭竊之非以尠聞管見附註音釋其下仍括諸家之善以解之目之曰音注集解庶使學者有所依藉然而知靣之部分莫知適從亦徒勞耳靣圖世傳者多指龜為鱉近獲郃陽簿李庭玊所圖靣部凡六其部分行運氣色骨法紋痣至真且悉其義愈明而意愈彰可為發蹤指示之標的也故弁諸賦首庶學者披圖按賦相為表裏決人㓙吉如示諸掌可謂胷中天眼不枯矣豈無補哉雖然獲兎魚必由筌蹄能樂〈五教切〉學必興其藝有心於是而欲齊唐舉之肩接許負之踵諒亦不能不自此始爾皇慶二年蒼龍癸丑端陽日秋潭薛〈延年〉夀之序









