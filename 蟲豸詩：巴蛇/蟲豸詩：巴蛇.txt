巴蛇千種毒，其最鼻褰蛇。
掉舌翻紅焰，盤身蹙白花。
噴人豎毛髮，飲浪沸泥沙。
欲學叔敖瘞，其如多似麻。
越嶺南濱海，武都西隱戎。
雄黃假名石，鷣鳥遠難籠。
詎有隳腸計，應無破腦功。
巴山晝昏黑，妖霧毒濛濛。
漢帝斬蛇劍，晉時燒上天。
自茲繁巨蟒，往往壽千年。
白晝遮長道，青溪蒸毒煙。
戰龍蒼海外，平地血浮船。
