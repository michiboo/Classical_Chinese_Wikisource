
張公性嗜酒，豁達無所營。
皓首窮草隸，時稱太湖精。
露頂據胡牀，長呌三五聲。
興來灑素壁，揮筆如流星。
下舍風蕭條，寒草滿戶庭。
問家何所有，生事如浮萍。
左手持蟹螯，右手執丹經。
瞪目視霄漢，不知醉與醒。
諸賓且方坐，旭日臨東城。
荷葉裹江魚，白甌貯香秔。
微祿心不屑，放神於八紘。
時人不識者，即是安期生。

