
朝發淇水南，將尋北燕路。
魏家舊城闕，寥落無人住。
伊昔天地屯，曹公獨中據。
羣臣將北面，白日忽西暮。
三臺竟寂寞，萬事良難固。
雄圖安在哉？衰草霑霜露。
崔嵬長河北，尚見應劉墓。
古樹藏龍蛇，荒茅伏狐兔。
永懷故池館，數子連章句。
逸興驅山河，雄詞變雲霧。
我行覩遺跡，精爽如可遇。
斗酒將酹君，悲風白楊樹。

