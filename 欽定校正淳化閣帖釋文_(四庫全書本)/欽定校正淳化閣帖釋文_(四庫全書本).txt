<史部,目錄類,金石之屬,欽定重刻淳化閣帖釋文,[釋文]>
<史部,目錄類,金石之屬,欽定重刻淳化閣帖釋文,[釋文]>
　　御製淳化軒記
　　淳化軒何為而作也以藏重刻淳化閣帖石而作也葢自伏滔崆峒之銘石虹堯碑之文歴代相傳石刻尚焉然物有其成必有其壊世逺年湮真偽莫辨則漢唐且難得其全者無論周秦以上矣故言帖必以趙宋為猶近而宋帖必以淳化為最美重刻之由考稽之故已見於帖前之㫖冊後之跋茲不複記記所以藏石作軒之故云石刻既成凡若干頁使散置之慮其有失也爰於長春園中含經堂之後就舊有之迴廊每廊砌石若干頁恰得若干廊而帖石畢砌焉廊之中原有蘊真齋因稍移齋於其北即舊基而拓為軒事起藏帖則以帖名名之夫淳化宋太宗之紀年也為人君者即不能以唐堯虞舜為師亦當以夏甲周成為軌所謂取法乎上僅能得中耳若宋太宗始終家國之間慙徳多矣吾所不取而又有何慕於淳化而以之名軒為哉
　　壬辰清和御筆
　　朕幾餘不自暇逸典學之優時及臨池曩曾輯內府所藏前人墨蹟刻為三希堂墨妙軒二帖廣示藝林復念古帖流傳可補墨蹟所未備者惟宋淳化閣帖鐫集尤為美富遠出大觀太清樓諸本之上但惜初搨與賜者絶尠或雲版尋殘損當時已為難得後來翻刻愈繁真意寖失有志追摹者末由津逮內府舊藏淳化閣帖極多而此畢士安所得賜本搨最精好爰特勅選工鉤摹上石冀復舊觀苐王著昧於辨別其所排類標題舛陋滋甚不當聴其沿譌以誤後學因命于敏中等詳加考正以次呈閲候朕參定分識各卷並命蒐採諸家釋文依字旁註其互異者折衷附記於後以資省覽是於考文稽古之中兼寓舉墜訂譌之益用嘉惠海內操觚之士焉特諭
　　乾隆三十四年二月六日御筆


　　欽定四庫全書
　　欽定校正淳化閣帖釋文
　　提要
　　〈臣〉等謹案
　　欽定校正淳化閣帖釋文十卷乾隆三十四年奉詔以
　　內府所藏宋畢士安家淳化閣帖賜本詳加釐正重勒貞珉首冠以
　　御題寓名藴古四字及
　　御題淳化軒記
　　命諸臣校正摹勒
　　諭㫖末載原帖舊跋及諸臣書後其中古帖次第一從舊刻而於朝代之先後名字之標題皆援證史文裁以書法碑不乖於春秋之義每卷皆㳟摹
　　御筆論㫁昭示權衡又叅取劉次莊黃伯思姜夔施宿顧從義王㴻諸説而以大觀太清樓諸帖互相考校凡篆籕行草皆注釋文於字旁復各作訂異以辨正是非別白疑似誠為墨林之極軌書苑之大觀乾隆四十三年侍郎金簡以石刻貯在
　　禁庭自
　　宣賜以外罕得瞻仰乃㳟録釋文請以聚珍板摹印俾共窺八法之精微由是流布人間遂衣被于海內考張彥逺法書要録末有右軍書記一卷所載王羲之帖四百六十五附王獻之帖十七並一一為之釋文劉克莊之釋閣帖葢即以是為藍本然彥逺書傳寫多訛克莊書至南北宋間陳與義已奉勅作法帖釋文刋誤一卷今附刻韋續墨藪之末則克莊所釋不盡足據可知苐諸家雖知其有訛而辨正未能悉當逓相駁詰轉益多岐㳟逄我
　　皇上天縱聰明游心翰墨裁成頡籀陶鑄鍾王訓示儒臣詳為釐定書家乃得所指南是不惟臨池者之幸抑亦漢晉以來能書者之至幸矣乾隆四十六年十一月㳟校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









