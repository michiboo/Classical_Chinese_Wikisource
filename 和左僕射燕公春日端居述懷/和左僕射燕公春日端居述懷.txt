
豐野光三傑，媯庭贊五臣。
綈緗歌美譽，絲竹詠芳塵。
聖曆開環象，昌年降甫申。
高門非捨築，華構豈垂綸。
鳳邸摶霄翰，龍池躍海鱗。
玉鼎昇黃閣，金章謁紫宸。
禮闈通政本，文昌總國均。
調風振薄俗，清教敘彝倫。
星迴應緹管，日御警寅賔。
葉上曾槐變，花發小堂春。
思掛五都冕，言訪北山巾。
赫赫容臺上，千祀耀平津。

