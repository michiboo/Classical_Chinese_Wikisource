
金鎖流珠引卷之二十二
中華總真大仙宰王方平張道陵趙升王長司命李仲甫茅盈許玉斧等係代撰述
中華仙人李淳風註
餅果十一盤，
餅子須新潔，果子取棗栗時新。
酒罇杓各二杯四十五，鹿脯四十五楪，
今併脯安果拌。
香爐三具，監豉各一，拌燈八盞，
各安纂上。
三台三盤，九杯一燈，九兩脯作一楪，茶十片，熟十四盞，席八領，銀錢二千二百貫，
或只醮，即不用。
小經案一面，安置訖，即解穢如法，步至壇，如常法。
起平立。
先叩齒一十二通。
小醮，若三十六通，著大醮。
次發爐。
太上玄元，五靈老若。當召功曹使者，左右龍虎君，捧香使者，三一正神，速上關啟三天玄元太上老君。臣今正爾燒香列案，設醮行道。願得太上十方正真生炁，來降臣身中。為人醮即某人臣等。所啟速達，逕御至真無極玉皇上帝幾前。畢，乃平坐。
次三上酒。
次讀醮儀。
次思存，見將軍吏兵一半，從天門西北來，赴醮筵座。一半從額間出赴醮。
泰玄都云云，臣則雲今於某處，奉設醮禮。
謹上請北斗七星尊神君，再拜。
謹請貪狼陽明星尊神君，
謹請巨門陰精星尊神君，
謹請祿存真人星尊神君，
謹請末回玄冥星尊神君，
謹請廉貞丹元星尊神君，
謹請武曲北極星尊神君，
謹請破軍天關星尊神君，
謹請三台星神君，
謹請東方七宿角亢氐房心尾箕星官，
謹請北方七宿斗牛女虛危室壁星官，
謹請西方七宿奎婁胃昴畢觜參星官，
謹請南方七宿井鬼柳星張翼軫星官。
所請星宿神官，及司命君，司錄君，解厄君，解刑君，消災君，散禍君，具官來下臨饗醮禮。臣某稽首再拜。
因伏席，思請神降在座上，三上酒上香。
次長跪曰：
臣某謹上啟
北斗七星真人府君尊神，及諸星官。臣某肉人庸微，叨預道炁，得居榮祿，久積歲年。今年若干歲某月某日生，本命胎炁，不知善惡。行年支幹，不測吉凶。幸蒙冥祐，以至今日。但為形神衰弊，疹疾侵染，魂魄不寧，夢寐虛妄。或前身宿釁，今身以來，積值凶害之氣，多處刑殺之中，致有四殺，兼併，五刑交集，三丘五墓，天年歲殺，懸屍六害，孤辰寡宿，九宮八卦，絕命刑禍，天羅所纏，地網所繞，深恐身命，不能保全。自非玄恩拯拔，莫之得免。臣某歸心至誠，啟祈恩福，輒營醮禮，仰希照納。伏惟
七星北鬥鬥中真人，及某所屬某等星尊神，歆納薄禮，昭允誠請。臣某稽首再拜。
三上酒上香。
臣某謹上啟北斗星君一切尊神，
臣某如為人醮，即稱彼人名。
立身以來，心跡愆過。或違禮教，或多傷殺，為四司所糾，三官所罰，書記罪名，日加深重。因今醮謝，輒乞哀原。伏惟
北斗七星尊神，二十八宿，三十五星官，司命君，司錄君，解厄君，解刑君，消災君，散禍君，一切諸神君，為某上消天災，下滅地禍，調理陰陽，改易凶咎，解除年命厄會，三五刑尅，非災橫禍，官私口舌，惡人凶鬼。乞蒙道炁，常保貞吉。臣某稽首再拜。
三上酒上香。
臣某謹上啟斗星天宿闔座威靈，臣凡愚不閑儀軌，陳詞誼雜，犯性威靈，千罪萬過，並希矜恕。唯乞長生久視，臣某乙謹稽首再拜，奉送。
伏席，思神忽然上昇。
次讀內神咒曰：
臣設醮事訖，向所出臣身中將吏，功曹使者，一切諸官君，各從衆妙門而入，在左還左，在右還右，各還宮室，纏身繞骨，彌綸天地，經衛百脈，無令錯互，須召復出，一如故事。
次起，把取章函，誦復爐咒三：香官使者，左右龍虎君，侍香諸靈官。當令臣此設醮之所，自然生金液丹碧芝英，衆真百靈，交會在此香火爐前。當令臣學道得道，求仙得仙，舉家受福，天下蒙恩，十方仙童玉女，侍衛香煙，傳奏所言，徑詣至真無極玉皇大天帝御前。然四散酒食，即手把取簡起，退步，還從束南角出，先右腳著履，揖辭壇。
次咒曰：
出陰入陽，萬事開通。關啟事竟，各備仙宮。訖，任意束西，當房宅內，十二之神，門丞戶尉，宅舍將軍，井竈之神，普同飲饗。與臣羅列，鎮守房宅，使災不過門，疫不過戶，邪精鬼賊，莫敢當向。大道盟威，正一祕法，事在不輕。若守鎮有功，興福助善，三會吉日，同章舉遷，不得懈怠，依法彈糾，一如天師律令。散酒食。如忽有急切，及疾病事，須祈解一不可待本命，即用此日。
註：此不寫，已有在《醮本命儀》第二卷同。
太上老君曰：夫志人
凡志人學道，常以切心謹慎，師事於師，視師顏色，常恐師不教妙用之法訣。得訣志若穿石，不移習，不休轉，尚年深，至誠不退，謂之志心取道，道不負人。今人有口無心，用心不真，非道無神。
修學志道生明，驅使七星北斗之法。法以助國安家護身，救人濟物通神。是以萬兵不能執，百鬼不能欺，千災自滅，萬禍敢為，入水入火，不溺不燒，驚畏之地莫測，心皆預知，通靈通神，成仙無疑，所願皆得，志人不為。
夫志人心切慕道，不為諸法，除救人疾病之外不行。
後聖君曰：大道之使者，莫過於中斗也。
下界人呼為北斗是。
有九星，不見二星。常在斗中，一星名帝尊，是天地罰惡記善，萬星之主。
經云：中斗九星，二星不見。一星主天地之星，使應大道，名曰帝尊。但九野中星，除五行六甲大星之外，總是帝尊一星君差為使，所主使也甚要。執權一星，是名玉帝，主天地之間星宿，天神地衹，人神龍鬼，精邪姦祆，皆是此星君所部主也。有善功於天地人物，盡主也。有善功於天地人物，此星君勑天關使者關奏，上啟玉皇上帝道君，以善功立，數遷階進品祿，非獨長生仙人，世之官將人民，皆所主也。若有凶惡祆逆之罪，亦主之。即令天關使隨罪輕重，貶殺之也。天關者，上將也。
一星名玉帝君，上主關奏，啟太上無極大道玉皇帝大道君也。故衆官呼為玉帝星君。
主前注說。
老君曰：夫欲轉天關，伐凶逆，助國安人之法。先帶入兵虎符，入靖室中，以躡地紀，順、倒、反三遍，飛天綱三遍。
順、倒、反三遍也。
訖，下綱，散為禹步三步九跡，又反為十二步，又再為十五步，足下綱配衣，左手把出軍符，轉天關，九指有逆國賊之方賊衆，大呼其賊名。
近則呼聲小，及人多亦如之。
即咒曰：惡逆某乙，為賊逆君，妄集妖群，盜劫財物，損殺平人。太上不許，大惡大瞋，令勑消轉斗關津，三度九指，殺滅某賊群，一切禁制，口令傳臣。命臣行法，轉斗攝殺。急急如律令。捻刀支訣，訣隨五方筭，東來木人刀支，云云。一日之中，三度指，不逾百日，自敗。此法甚驗妙。
昔黃石姿用教太公姜子牙，用之甚驗。太公後不傳此法，有訣，訣在後注中。
老君曰：人者是五行所生，六甲始運，有盛衰。盛則南斗所主，衰則北斗所主。
南斗六星，故曰六甲。北斗七星，故曰七宿。南斗主生，北斗主死，故曰生死屬二斗所管也。若人犯惡非違，便北斗所轉天指也。
人之衰盛，皆屬二斗所察。若造惡惡貫已滿，天必誅之，則南斗落名，北斗斬形。
人造惡，皆是北斗之所殺也。
今若有五惡，反道背師，反君背父，如此之者，天早自知。更有志善之人，為國君，為師父，收凶逆，滅祆惡，行正道，安人物，其功可大可久，太上喜之，上補仙官，同治十天之任，位登上清太真之位。
餘行用救身家，約此行用，用符術前法。
老君告司命隸君曰：
上古司命是隸君，非後隸君也。今韓君替，是此君位也。
中斗與南斗、北斗，此三斗性直，不愛無故干亂，啟告求福，反招其禍。學道之人，須內自知之為上。
昔有志學之人郭聲子，日夜燒香，禮念北斗不絕。如此一七年，被北斗君追責之曰：我北斗是糾察之官也，正直行法，一日一夜，迴巡九天。若有星宿有罪有善，我皆先知，然始奏於上帝。帝頻勑天使仙官，聽察糾司，恐行不正偏黨之事。我等九司，常懼罪及於己。汝是何人，如許凡愚，夜夜燒香，公天啟於我等，求覓何物。令我九星之衆，交見不安。今見上動五行，下驚二十八宿，總來問我，此人無事，妄以淫亂，天司糾察，何不前殺而後奏。我緣汝是凡下，不曉之故，不是故行毒心所有。聲子再拜謝之，聲子死罪之有餘，將以燒香，供養斗君，求覓功德，及長生之福。不知反招其罪。但以拜謝，死不敢辭。仁恐罪及於上仙。北斗上真君曰：此是汝招罪有三。一入妄，無故無疾病厄難，救告天關，令轉關使者瞋責，何人何物。二常燒香，遙禮北斗，斗君恐被辰星所糾，糾舉我即入通人私受之罪。三北斗女星君是女性，以沉重靜而清潔難犯，犯觸枉殺子身。及北斗帝尊君、玉帝君，此二星性直難犯。今且放汝歸，輒更勿為。聲子得放再活，早死經五日，親友問故，都更不言。後書於醮七星及二十八宿文儀中，令後人不為。
如有急難，被賊圍宅，縣官口舌，及病重啟告。啟告訖，步綱躡紀，轉天關，消之無妨，甚有應驗，速於水火。後聖君告大王君曰：中斗、北斗有急難之心，求救有應，妄白禍生。
具前注說。
夫修至道心人，先以助國濟人物以為上。如國不清，
有妖氣也。
人不安，道不行，行道不能，如此用心，即非志道心之人。
此亦是老君言也。
昔伏夏子
是伏犧之小弟也，學道得仙。
學在人間，取小竹排以吹之，學鳳聲。
今之笙也。
有仙人下看，看訖告夏子曰：汝有兵厄也。夏子起再拜，而請問出兵厄之法。仙人曰：汝可以龍迴，
龍迴是令躡地紀法之步也。
虎跳，
是今之飛鋼之步也。
出陣，
心思破陣出。
引星，
即今之配衣也。
轉殺於指指之。
即今之轉天關是也。
而從基向壞，
基者，即今之日月建地也。壞者，即今之日破地是也。兵家筭孤虛之法，相似此地，甚有憑驗之極，上古神人悉皆用也。
擊出得之。子既得出後，以此法救急難有道之人。
老君曰：道友及內親，被賊圍繞，欲伐殺者。如有計救得者，可以於行中躡金地紀之勢，順、倒、反三遍。訖配衣，轉天關，九度指之。又把入兵符，指也。捻賊某命人刀支。
刀支者，東來木人刀支，南來火人刀支，西來金人刀支，北來水人刀支，四季上來者土人刀支。辰戌丑未為四季。夫捻刀支，以當手自捻。訖，又以隨色塗之。木刀支以金白色塗之，金刀支以火赤色塗之。水刀支以土黃色塗之，火刀支以水黑色塗之，土刀支以木青色塗之。
訖，更取出兵符，遙指之九度，須臾賊心自退，解圍而去，不損彼反親。若不肯解圍去者，陰軍擊之，自相反相誅相害而死盡。此法微妙秘要，非人勿令見示。
後聖君告天師曰：此法入軍
入軍助國救人，出軍救友及己身也。
有符，
虎王符也。以金銅為之，方二寸，或一寸半。令本師度勑，後錦袋盛之，永不得人見。唯得四人見。一本師保舉師。如保舉師遙克保舉，度時不見，後亦永不得見。二則君受臣，臣受君。三父受子，子受父得見。四則夫妻得看。餘人永不得看。但是道友內親，欲帶治病，但重重封之，與病人帶之，病立差。若病人偷看，病即立發，發直至死也。
出軍
出軍者，自身領兵被圍，衆破彼陣出，須繫符左肘。
有符，
白虎破強陣符也，亦金銅為之，方一寸半，行用法訣同前符注。
皆以金銅鑄，繫之左肘
入軍符左，出軍符右。
右肘。並式禁制加臨相助，必獲己勝，彼崩敗如山，大驗，非人勿令見視。
老君曰：昔西胡有大國王好道，吾令學胡仙，改號為佛。
佛是仙之別名也，胡呼為佛。
四天國不伏，各擁強兵四十萬人，來圍達此國城數重中。王乞解放，不肯。此王正心思存，吾於空中，見念吾求救。吾以躡地紀散輝，禹步轉關，指之三度，即走出軍一符，往胡王案上。胡王見，帶符左手肘，後開國門與戰，與此王戰者，皆自仰倒，兵眾大敗，被城中兵殺之。須臾之間，天地大瞋，雷風震天動地，白雨連殺四天軍，軍及王各散走歸國，不失其位。故知符力之聖者，莫過於此，慎勿令非人見視，見視彼此被考，天大威之即死。事非輕小，慎之慎之。
太上老君曰：救者，助國之功，救國之難。
國王帝主，差大臣攻伐逆賊，卻被賊圍者。夫是掌法志道之人，與國救之，上赤章，使天兵，轉天關救之，速於水火之急。
得國強賊退，兩不損傷為上。若彼賊強梁不伏，奏上天公
今呼天公為玉皇上帝。
書言罪，此是為天施功。
功大天不伐躡殺之罪著，為救人之陰功也。
安養人物。此天大喜，與計陰功。後聖言改書為赤章，章奏反臣章，言泰玄都云云。
上言謹按文書，某州縣某人云雲。
言某乙為某事反。
今國命某臣云云。某乙為將將，統兵若干萬兵馬，往某州界，伐某賊衆若干千萬。恐彼衆強逆壯，麤勃故殺，平人應當，拒敵兇強，不受收伏。今某卻被所圍，在某城營中，不得出，恐命被誅，立在須臾。求臣救命。臣上請天兵，伏願下九天大威神兵大將軍九人，兵士九十萬人，一合下，與臣籙兵九千萬人，攝九地社廟神兵九千萬衆，陰中布陣行立。聞臣某乙陽兵發角打鼓，即聲中發兵，助伐彼賊。其衆兇媨之徒，一時令崩，如山傾倒粉碎，
一雲石碎。
砂崩鹿走，歸伏開路，與某將軍兵衆出生。又請白虎符將吏一萬九千人，能伏衆兵，威動天震地，力可拔山竭海。與臣某助某將軍，擊伐某賊云云。
後聖君告天師曰：卿須以意，想他是反君主，即可。如非，不可。慎之。勿妄下此兵權，罪及卿己。老君曰：大道無不可，用心即行。但以人心自，以量測可否，不得妄為。夫與志親志道友之人，欲上此章，即須前量上章人身及己身無過，乃可與上。如上章人有過，傍人似無過，亦不得及己，更有過。此是二人自告天言，罪損身立即，須臾弟子反師，師卻奏靈官章，
此章本在《大章儀》中具載，今更再書於此引中。
主降伏弟子及俗惡人，孤恩負道，卻奏靈官，請解章使復病，如初章。
雜章儀有此，更不寫，已具其目。
天地水三官之中，有凶惡凶人，神龍鬼精妖等是。
老君曰：告天頭禁師羅文能強
姓羅文，名能強。
曰：夫人者，三才之數，除天地之外，以人為貴。萬物之尊，莫不以重其身，而安養其性。
當思道法，常衛身命。
存師想道。
存金籙之師。金籙之師。金籙師即《金鎖流珠》度師是也。想金籙之道，金籙後聖改為《金鎖流珠》是也。
上古
真人重金籙之符，尊金符度師也。
出金籙之神兵，咄叱鬼神，走檄符，常救命，此即是吾弟子也。是道玄孫符計
檄，衛己衛人，取功甚易，後當得道，為上等真人。不從聲
聲是經誦聲，讚修齋，念道歎道之聲是也。
像，
像是立尊殿容像，官觀神廟之屬，皆為像教也。
能得。
老君曰：聲像是人間之善，以訓小童蒙小人之初門，令其小兒心起志善，善中漸以長成，即知有道，故名聲像起善心之教，教而精學，久而無所獲，為心不及。若能奔有為之言，反心更入至道，修行不言之教，進服陰功，精而行，即得入無為之德而成道。
吾道皆行陰德，借著陰功，功滿道成，吾此道輸轉，年劫數滿，皆以因師見遇，得受此書。受後勿妄傳非人。世有賢達，信金玉而傳。
老君告善行真人言曰：如志人傳志教，人賢無信，以將心為信。志苦好樂，便與傳之，而師共弟子衆辦信供，乃曰：告天而付授之，勿絕上天之道也。
賢而無財，師弟共辦而傳，不可無信不傳，不可有財寶非賢達人，受財妄傳。師弟俱死，被天責泄露天寶之罪。慎之慎之。
