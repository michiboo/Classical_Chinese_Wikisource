
綠琴胡笳誰妙彈，山人杜陵名庭蘭。 
杜君少與山人友，山人沒來今已久。 
當時海內求知音，囑付胡笳入君手。 
杜陵攻琴四十年，琴聲在音不在弦。 
座中為我奏此曲，滿堂蕭飋如窮邊。 
第一第二拍，淚盡蛾眉沒蕃客。 
更聞出塞入塞聲，穹廬氈帳難為情。 
胡天雨雪四時下，五月不曾芳草生。 
須臾促軫變宮徵，一聲悲兮一聲喜。 
南看漢月雙眼明，卻顧胡兒寸心死。 
迴鶻數年收洛陽，洛陽士女皆驅將。 
豈無父母與兄弟，聞此哀情皆斷腸。 
杜陵先生證此道，沈家祝家皆絕倒。 
如今世傷雅風衰，若箇深知此聲好。 
世上愛箏不愛琴，則明此調難知音。 
今朝促軫為君奏，不向俗流傳此心。

