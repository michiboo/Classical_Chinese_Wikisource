高明上覆日月星辰，沉潛下載風雨龍神。
〈夫高明者，天也。性雖至剛，而有柔克，謂能行健不息，運三光而照臨下土也。君尊象天，當以柔克，而納賢直之言，譽百揆而撫萬民也。沉潛者，地也。性雖至柔，而有剛克，謂能興雲雨，調四時，成百實，產金石也。臣象地，當以剛克，揆文武，均賞罰，勸諸侯，法五常，正三綱也。是為三才之象。天垂七曜，曆數之本，無違地出，五雲升降之元。長定君王修德，則五嶽不差；將相謙和，則四時成序。上下一而時雨降，天地交而萬物亨也。〉
占斗光之明暗，分月色之初新。魁畔黑雲，見霑滋於當夜。罡前黃炁，知潤澤於來辰。
〈魁乃斗也，若黑雲犯斗，半夜雨作。黃炁蔽罡，明朝潤行。此侯斗之徵也。〉
徧掩映於三日，獨溟濛而半旬。
〈星黑炁沖斗，三丈餘而色潤者，三日內必雨。無雨則主有憂，大人不安也。一望四郊，皆無雲翳，惟斗中上下，獨有雲炁濛濛覆而潤者，後五日必雨。如雲黑低濃下廣布四厚者，即當夜雨至也。〉
戊子六龍若魚行，而大灑。
〈雲若魚行戊癸生，主子遁乖而化火，水一土五，故曰：六龍夜斗中間，旦日上下，若有蒼潤色雲如魚遊，必主粗灑，雲多雨之兆也。〉
斗間五象如龜動，以長津。
〈旦日夜斗，斗居中天，以主四極，其類為五色總四方，故曰：五象夜斗閒，旦日下，若有五色祥雲似龜動形而蒼潤者，必主粗雨。若黑雲蔽滿，則為多雨也。〉
類南天兮炎火，同中嶽兮飄塵。
〈夜觀斗，中間赤雲黃炁蔽者，當大熱殺人。若是黃雲濛蔽，及日月上下，或不甚密者，多風塵之象。南天之色赤，中嶽之色黃，故以類之。〉
𩲃白雲，而大遭風雨。
〈斗白炁掩斗而廣布者，必有大風惡雨。〉
節丹霞，而甚益農人。
〈節候四季八節，六候之日，日暮雲霞四出者，主此月多雨。〉
甲日晴空，一旬竭定，雲炁東出，五行逐回。
〈六甲日候上下，若無雲翳，則一旬多晴；有青雲，甲乙雨；有赤雲，丙丁雨；黃雲，戊己日雨；白雲，庚辛日雨；黑雲，壬癸日雨。隨色侯雨，故曰：五行逐回。〉
五卯同木，四方之象，同因六甲從蒼，諸干之形定變。
〈六甲同五卯日占，與六甲日同。若是旦掩日，主當日雨多。暮掩日者，則當夜雨少也。〉
紫烏白兔降未升，而雨霑。
〈日月開光，纂曰：天炁既降，地炁未升，厚則日紫，薄則日赤，於月則白，此為將雨之候。若遊炁蔽天，日月失色者，雨信也。〉
素日丹蟾升未降，而災煽。
〈地炁升，天炁未降，厚則日黃，薄則日白，於月則赤，乃旱之兆；赤少雨多露之象也。〉
陽碧陰綠未交兮，景色將寒。
〈天炁既降，地炁未升，上下未交，晝則日青，夜則月綠，乃將寒之侯，此天地之變徵也。〉
奇黑偶青未密兮，而虹霓或見。
〈二炁升降，上下雖交，而炁未密，晝則日黑，夜則月青，將雨不雨，主必變霾霧，或為暈皆虹霓之屬，奇陽為日，偶陰為月。〉
若乃重占卯日，雲聚中央，景色寒冽，大風木折四方。
〈五卯日雲聚中央，景色寒冽，大風木折，四方昏翳。隨雲多少驗之，多即大風頻至，如黑雲多，壬癸日有雨。〉
電瀉須頻，無則別生災沙，兵攢必急，有之則更起災殃。
〈凡遇卯日，如前天色微變、而後無雨者，必別生災沙，定兵起急變之事，應在五日內也。〉
斷五音之宮羽。
〈子午日為官，卯酉日為羽，辰戌為商，己亥為角，丑未寅申徵，納音則水，羽土官金，商木角火徵也。若羽日官風官日，羽風皆至有雨。或壬辰癸巳，及壬戌癸亥等日，卯時風暴，或卯酉上來潤炁兼之，主有大水，百川央溢，溝瀆盈滿。如風勢叫怒者，即主刑殺相會，水中賊起之事，宜加審。若徵日風時，加丑未寅申，必主火災。角日風時，加巳亥，必主死喪災病。商日風時，加辰戌，必主兵起。陽日主外，陰日主內也。〉
裁六意之柔剛。
〈凡風雨失時者，須詳六情，以次其事。寅午康貞，主慶事懼樂。巳酉寬大，主使客和好。亥未公主，執仇見喜忻悅。申子貴狼，主侵財奪貨，竊盜卒起。亥卯陰，主劫賊傷切害。辰未奸邪，主好人入國，非淫相殺。其風清不寒，則事淺；若昏濁激觸破屋折樹，則禍重也。〉
壬子至丁高燥，則龍藏計候，朝雲蔽日低濃，則雨遍諸鄉。
〈壬子至丁巳幾六日，所管各從三日壬子，管戊午己未庚申癸丑，管辛酉壬戌癸亥甲寅，管甲子乙丑丙寅乙卯，管丁卯戊辰己巳丙辰，管庚午辛未壬申丁，己，管癸酉甲戌乙亥六日，次第推測，其主日雲炁低濃，則所管從日亥，多雨，高燥則多旱。又隨地分，而占望之九州分野，在後可詳察。〉
丙子起之辛巳，行盡一日，主占六辰，詳認。
〈與前法同。但一主日，管五從日也。如丙子管壬午癸未甲申乙酉丙戌之類，詳注於後。〉
連窺天漢蛇衝，而霧集雲屯。累顧銀河豬越，而風調雨順。
〈天河六甲五卯日，天河有雲如蛇，或豬狀往來者，主有雨。若黑罷而復興者，主風雨順時也。〉
無雲掩映，當旬之草木不滋，有潤經過見，則田園益潤。
〈天河六甲五卯日，及壬癸丙丁水火二限之辰，有黑雲潤炁渡河者，不主是何形，皆主有雨，無則旬輕爽。〉
黑牛夜半，如龍在震，以辰期青龍，旦前似馬，當離而午位。
〈日色上下，常以癸丑日夜半，屬甲寅日辰前，及於甲寅日平旦，東方雲有象如龍，則辰日雨；如馬，則午日雨。餘倣此，以類推之。〉
月初雨曜青炁潤明，旬當數雨，黃赤乾晴。
〈初一、二、三日出時看，幾月初日，月色帶青黑潤明者，主月內多雨。又占一日管上旬，二日管中旬，三日管下旬。如色赤黃乾枯，月內多旱也。〉
旦候孤光，雲帶中央而不動，日高三丈，雨施四面以頻行。
〈日出，凡日高三丈以來，有雲如帶，長引貫日而潤者，名為陰蔽陽，主多雨之象。或旦黑白雲帶潤，為積陰也。〉
晨辨東方積土之形便瀉，暮窺酉上累蓋之象尋傾。
〈旦視東方，有雲如積土之形色，及如累蓋之狀，作層而起者，主尋時有雨。或落在己酉庚戌，暮覘亦然。凡雲積聚日傍，上下起者，為雨之兆也。〉
色象北方，雲多黃黑，炁運南行，雨多。玄則。
〈旦視北方，有雲黃潤，厚如二里許大小，南行者，主壬癸日雨。蓋壬癸之色黑，故曰玄則。〉
躍躍豬狀山奔而七子之裁蔚蔚離風乾受以八表之測。
〈旦日出時，有黑霧雲如緒狀者，主雨子日時，必雨數當也。故曰：七子之裁，或北雲蔚南容蒼蒼，兼有南風，其雲回北者，後八日內爻雨。若西南行者，主便雨，不然則旱。露之相北行，則當日鈴有雨。惟黑霧掩日者，必雨。〉
雲帶橫列，寅卯為甲乙之名。日輪所當，辰巳為丙丁之澤。
〈凡有陰精雲帶，或白或黑，在寅卯時，或寅卯方上者，甲乙日雨。若在辰巳日，及方上者，丙丁日雨。或陰精雲帶，有潤炁隨之者，其時立有雨也。〉
午未見(⿱雨吟)，戊己以無，差坤申行雲，庚辛而不忒。
〈雲帶在午未上，及午未日時者，主戊己日雨。坤申時者，主庚辛日雨。其或酉戌上，及日入時見者，丁癸日必雨也。〉
若當災旱，觀象入於天河，或遇淋，淫見星繁於漢陌。
〈天漢及奎角二宿之散，其本日水，一名天河，夜見漢中星繁，則主雨，星少則為旱。雷電六星在室西南，若明動，則主雷電。霹靂雲雨四星在室東南方，明動則多雨也。〉
五色交雜，赤黑相兼，天威雹凍，神怒雲𩅼。
〈旦有雲炁五色交錯，或赤黑相兼者，及天之威怒，必有雹凍也。𩅼者，有災。言雲霎小而不濡物，神不敬也。凡旺相之日降雨者，為長生萬物。囚死日降雨者，為殺伐萬物也。〉
漫灑輕吹遠邇兮，尊王敬愛。迅飄傾注高低兮，逆主情猜。
〈凡微雨漫風，不損禾苗者，乃人情吹化，上下同心之兆也。若急雨惡風，轉觸崩騰，平地水高，漂蕩人物者，惡人謀逆也。〉
君正臣忠，後雨先風，而詳察上驕下諂，始雨終風而禍占。
〈感情符曰：風為陽物配之於君，雨為陰物配之為臣。凡風先後雨者，為禎為祥，乃君正臣忠之象。先雨後風者，乃上慢下暴之象也。若止雲雨而無風者，雨為陽物，雲為陰物。凡雨後便晴者，德化流行，君臣和睦之象。若止後猶有雲炁蔽天不散者，政令乖違，上下不和之象也。若夜沉露而晝舒晴明者，為君正臣忠，上律下恭之象也。晝沉露而夜晴明者，為臣逆君，下圖上之象。晝夜俱沉(⿱雨吟)者，乃上下相謀之象也。〉
鎮逆入河，法令急，而淋澇。熒回犯木，政理乖，而旱災。
〈犯奎角之星，天官之書曰：土星逆行入河中，主天下大水，法令嚴急。或流入津者，亦為渡水溺之相。火星逆行犯守木星，主災旱，入河主天下大旱，貴人有災。火星犯木為滋墨，乃君過愆之所致也。〉
歲月日時，精靈攢聚，掩迫關係，神祇相遇。
〈歲月日時，占法太乙，主十二月有掩迫關係，四時開生十精併聚之日，且有黑雲濃潤掩日者，當日必雨。青雲，甲乙雨。赤雲，丙丁日雨。又青主寅卯日時雨，白主申酉日時雨也。一曰天皇申子辰，三甲旬首，年月日時，起武順行十二辰，四隅重留。二曰帝符申子辰，三甲旬前，起陰主順行十二辰，四隅重留。三曰天時五子並，起占甲順行十二辰，周而復始。四曰天行事甲子辰，月日起八官，一逆行六二四，周而復始。五曰飛烏上元甲子，起一中元甲子，起七下元甲子，起四皆少至多行九官，周而復始。六曰天乙上元甲子，起八中元甲子，起六下元甲子，起九皆少至多行八官，周而復始。七曰八風上元甲子，起二中元甲子，起八下元甲子，起五九官，周而復始。八曰五風上元甲子，起一中元甲子，起四下元甲子，起七皆少至多越一位行九官，周而復始。〉
四位加變，朝中夕半以興雲。
〈太衝、勝光、從魁、神後，凡四仲年月日時，皆太乙移官之日。每移官之時，有雲掩日青黑潤者，必雨。朝卯、中午、夕酉、夜半子時，凡雲起濃潤，則有雨。彗掃日，則多風。薄微，則多主晴。若乾黃赤熙，多旱也。〉
六壬發傳龍水干支以致雨。
〈軒轅氏《六壬占經》常以月符加月建，及月朔見神後下，為大雨；大沖下，為小雨。日又以六甲旬，天上壬癸下，為雨。日又以大吉加月朔神後下，為大雨；大沖下，為小雨。幾起雲起以月將加正時，上見登明、神後、功曹、大沖為大雨。青龍、六合、天后、玄武、雲吟為小雨。金、土、神後、騰蛇、白虎臨時日者，為大風雨。太乙、勝光、朱雀、勝蛇臨日辰，為必晴。凡有雨不晴者，以日符加月建及月朔，見太乙、勝光臨日辰，及天上丙丁，為晴日也。日辰則春辰、夏未、秋戌、冬丑，日符則甲寅、乙卯、丙辰、丁巳、戊午、庚申、辛酉、壬子、癸亥是也。〉
日辰兩位非其所以無多宮宿十精是本方而褊博。
〈《神樞靈轄經》云：甲為齊魯分，乙為東夷分，丙為吳越分，丁為楚蠻，戊為鄭陳，己為魏蔡，庚為晉衛，辛為秦蜀，壬為燕韓，癸為趙魏分。子為韓分、齊青，丑為翟衛，昊楊寅為趙楚漢，燕幽卯為鄭豫，辰為鄧鄭，鄭兗巳為衛郡，荊楚午為秦西京，周三河未為梁楚山，秦雍申為齊、晉、魏分，晉益酉為魯分，趙翼戌為趙分，魯齊亥為燕、代、衛、並，此乃九州分野雲熙。此法，占日辰支幹年月日時，皆有法。八節冬至起少至九多，夏至後起九多至一少，此五日一移官，一官主雨冀州、趙州，主霰判州、漢、楚分，三官主風雷青州、齊分，四官主淋淫徐州、魯分，五官主蟲災豫州、宋分，六官主霜雹雍州、秦分，七官主霾霧梁州、晉分，八官主雲(⿱雨吟)兗州、鄭分，九官主災火揚州、吳分，今人號九州。右法，冬至起甲子順飛八官，夏至後中官起甲子逆飛。〉
金水出入起風霧，以連天畢月相逢，布雲雷於下土。
〈金水二星躔箕畢，金水出入，主有風雨。月會箕多風，會畢則多雨，所謂多風多雨也。〉
銅雀屏炁池枯，而徵烏翅張，石燕翔空川溢，而商羊鼓舞。
〈感情符，歲旱澇不熟，則銅雀韜青蚍䗮蛇四翼，名微烏，見處有三年天旱。識者，多種大麥，以防飢，謂大麥奈旱也。歲將豐，則商羊鼓舞。所謂天將雨，商羊舞是也。水馬亦名石燕，飛則主多雨之兆。〉
載君之德，五徵不亂以迎新，謂相之賢，十義無虧而效證。
〈日月盈昃，各有常度，功理大小，各有常法，所以治成而化通。五徵未備，風以動物，雨以潤物，燠以長物，陽以化物，寒以成物。五徵備，而休咎明正，與君能聖治，則風雨順之。如有濛暗，則將風。順之君能昭敬，則時雨順之。如乃狂望，則將雨。順之君能明哲，則時暘順之。如有僭差，則將暘。順之君能謀慮，則時寒順之。謂各依其時者，為休徵也。昔舜禪禹，卑官室，而盡力乎溝洫，以安百姓。故八風遁用，五徵不差。如昔殷紂之君，不敬上天，降災下民，沉湎冒色，罪人以族，官人以世，為官室臺榭，陂池侈服，以殘害萬姓，焚炙忠良，刳剔孕婦。皇天震怒，亂禍四起，霖雨不時，冬溫夏寒，五徵皆錯。此天助武王滅殷之象也。禮運喜怒憂懼愛惡欲，七者不學而能，乃人之情也。父慈子孝，兄友弟恭，夫義婦敬，君仁臣忠，師嚴友信，十者不學而後全，乃人之義也。所以敦情義、興信睦、行辭讓、去爭奪。惟聖人者，能之。〉
尊天貴地，惟妙法以推成，鬼重神欽，結玄機而完備。
〈明陰陽關節之數，建玄機運行之圖，尋其義也，皆先聖之遺文究彼情焉。從後賢之初，貫通天地之玄，號風雲之賦。〉

