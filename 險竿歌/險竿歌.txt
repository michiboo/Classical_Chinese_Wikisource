
宛陵女兒擘飛手，長竿橫空上下走。 
已能輕險若平地，豈肯身為一家婦。 
宛陵將士天下雄，一下定卻長稍弓。 
翻身掛影恣騰踢，反綰頭髻盤旋風。 
盤旋風，撇飛鳥。 
驚猿繞，樹枝褭。 
頭上打鼓不聞時，手蹉腳跌蜘蛛絲。 
忽雷掣斷流星尾，矐睒劃破蚩尤旗。 
若不隨仙作仙女，即應嫁賊生賊兒。 
中丞方略通變化，外戶不扃從女嫁。

