
君不見昆吾鐵冶飛炎煙，紅光紫氣俱赫然。
良工鍛鍊凡幾年，鑄得寶劒名龍泉。
龍泉顏色如霜雪，良工咨嗟歎奇絕。
琉璃玉匣吐蓮花，錯鏤金環映明月。
正逢天下無風塵，幸得周防君子身。
精光黯黯青蛇色，文章片片綠龜鱗。
非直結交遊俠子，亦曾親近英雄人。
何言中路遭棄捐，零落漂淪古獄邊。
雖復塵埋無所用，猶能夜夜氣衝天。

