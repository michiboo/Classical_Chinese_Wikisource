臣等謹案。孔子編年五卷，舊本題宋胡舜陟撰，考書首有紹興八年舜陟序，乃自靜江罷歸之日，命其子仔所撰，非舜陟自作也。陟，字汝明，績溪人。大觀三年進士，靖康間，官侍御史。南渡初，知廬州，有禦寇功，更厯數鎮，最後爲廣西經略使。欲爲秦檜父建祠，高登不可，因劾登以媚檜。以他事忤檜意，亦逮治，死於獄。仔，字元任，後流寓吳興，嘗輯詩話行於世，即所謂《苕溪漁隱》者是也。是書輯錄孔子言行，以《論語》、《春秋三傳》、《禮記》、《家語》、《史記》、《世家》所載，按歲編排體例，亦如年譜。其不曰年譜，而曰編年，尊聖人也。自周秦之間讖緯雜出，一切詭異神怪之說率託諸孔子，大抵誕謾不足信。仔獨依據經傳，考尋事實大旨，以《論語》爲主而附以他書，其採掇頗爲審慎，惟諸書紀錄聖言不能盡載其歲月。仔既限以編年，不免時有牽合，如《左氏·襄公二十一年》，鄭人遊鄉校，傳仲尼聞是語也云云。杜預注謂仲尼是十歲，長而後聞之，知孔子爲此言不當在是年也。仔仍繋其事於十歲之下，殊爲疎舛。又《禮記·儒行篇》對魯哀公云云則繋之六十八歲，哀公問篇大禮如何云云，則又繋之七十二歲，不知何所據而雲，然此類尤失於穿鑿。然宋以後，纂集聖蹟者，其書日多，亦猥雜日甚。仔所論次猶爲近古，故錄𠜍傳紀之首以見濫觴所自焉。乾隆四十六二月恭較上。
聖人達而在上者制治之法，成於周公。聖人窮而在下者制行之法，成於孔子。周公之制度，其詳見於周官之書，與五經並行於世，可得而考。若夫孔子，動而世為天下道，行而世為天下法者，雜出於春秋三傳、禮記、家語與夫司馬遷世家，而又多偽妄。惟論語為可信，足以證諸家之是非。余令小子仔採摭其可信者，而為編年。凡五巻，起襄公二十二年，訖哀公十六年。自孔子始生，而至於終，言動出處亦畧具矣。夫以天縱之將聖生乎？亂世而時無賢，君莫能用之，故去魯凡十三年，適衛者五，適陳適蔡者再，適曹適宋適鄭適葉適楚者一，而復自衛反魯，豈茍然哉！所以或仕或處，或久或速，莫非翔而後集，色斯舉矣。然轍環天下，卒老於行者，天也，非人也。如天欲平治天下，必有尊徳樂道之君出焉。而吾夫子見用，周公之事業復顯於當世矣。故嘗嘆曰：鳯鳥不至，河不出圖，吾已矣夫。又曰：甚矣，吾衰也。久矣，吾不復夢見周公。觀其為魯中都宰一年，為司空二年，為司寇三年，經文緯武，更制定令，內以移風易俗，外以折衝禦侮，而大邦震懼，四方取則。則夫子所謂茍有用我者，期月而已可也，豈欺我哉？惜乎未嘗有所終，三年淹也，卒不見其有成，豈非天乎？當時游於諸侯，有以致弟子之不説，而起後世之疑者，莫不以見南子，從弗擾、佛肸為非，此蓋未之思也。業已適其國，而南子方用事，欲見而不見，則其取辱必有甚於見矣。然使聖人屈已而見所不見，是天之厄也。違天不祥，故曰：予所否者，天厭之。弗擾、佛肸之召欲往而卒不往者，明聖人有可見之道。欲為天下後世訓，則不必往矣。非從容中道者能之乎？〈太常案：今之道學先生，徒以不為為中道，動輒罪人輕浮，然弗擾、佛肸之召，亦未嘗能拒。〉余嘗考論語鄉黨一篇，見聖人動作威儀之則，至纎至悉，及其他篇，見其所謂子之燕居，申申夭夭，子溫而厲，威而不猛，子與人歌，子所雅言之類，皆弟子所記，而聖人動容周旋中禮，瞭然在人目前，學者得以取法也。今編年所書七十三，年應世之行，有出處去就之大節，孟子所謂集大成，金聲玉振，聖智之事，舉在是矣。善學聖人者，必有取於斯焉。紹興八年三月壬子，績溪胡舜陟序。

