　　欽定四庫全書　　　　史部十二
　　三事忠告　　　　　　　職官類二〈官箴之屬〉提要
　　〈臣〉等謹案三事忠告四卷元張養浩撰養浩字希孟號雲莊濟南人官至禮部尚書㕘議中書省事天歴中拜陜西行臺中丞卒諡文忠事跡具元史本傳養浩為縣令時著牧民忠告二卷凡七綱七十二子目為御史時著風憲忠告一卷凡十篇入中書時著廟堂忠告一卷亦十篇其言皆切實近理而不涉於迂濶葢養浩留心實政舉所閲歴者著之非講學家務為髙論可坐言而不可起行者也明張綸林泉隨筆曰張文忠公三事忠告誠有位者之良規觀其在守令則有守令之式居臺憲則有臺憲之箴為宰相則有宰相之謨醇深明粹真有德者之言也考其為人能竭忠徇國正大光明無一行不踐其言云雲其推挹可謂至矣三書非一時所著本各自為編明洪武二十二年廣西按察司僉事州黃士宏合為一卷刻之總題曰為政忠告陳璉為之序〈案此本序文中稱為政忠告而其標題雲三事忠告序葢重刻所追改〉宣德六年河南府知府李驥重刻改名三事忠告考書稱任人準夫牧作三事詩稱三事大夫皆在王左右之尊階施於廟堂忠告猶為近之御史縣尹不在是列如曰以三職所治為三事則自我作古轉不及為政之名為該括一切矣葢明人書帕之本好立新名而不計其合於古義否也相沿已數百年不可復正今姑以通行之名著録而附訂其乖舛如右乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
　　三事忠告序
　　為政之道載在六經子史昭如日星然浩瀚無涯莫識其要識其要者固鮮此忠告之書所由作也且秉鈞衡司風紀者為人君腹心朝廷耳目而任民社者又教化之源職此三事信重匪輕較然矣蓋人生萬有不齊欲求其平居所為盡善十無二三況為政者風俗羙惡係焉生民休戚闗焉可不知其出治之要乎是以濟南雲莊希孟張先生自其為縣令臺臣及登政府時所著牧民風憲廟堂忠告之書各一卷為仕者規然皆散出難以並觀於是憲僉黃公士𢎞懼覧者弗一遂取先生所著三書合為一卷總九十四條名曰為政忠告訂訛質謬粲然明白若珠璧之為輝菽粟之為味自事君省已治民之要靡不具載公維揚人由胄監發身來任廣西風憲在官六年政聲昭著豈非得是書之要者耶公不私諸已命工鋟梓以廣其傳用心亦厚矣間屬余序其端余謂序者所以序其作之之意觀是書為説備矣餘尚奚言雖然是書之編厥目則繁大要有三曰忠曰敬曰仁而已誠能忠以事上敬以持巳仁以恤民則伊傅功名韓范風采卓然史冊者豈得専美於前哉將見皇風清明黎民富庶雍熙之治實見於今曰也洪武二十二年二月二十二日陳璉序
　　牧民忠告者濵國張文忠公所著書也公以道徳政事名於天下其為學則卓乎有所見而不雜於權衡其操行則確乎有所守而不奪於勢利凡見諸論議文字之間施諸動靜云為之際蓋無一不本於仁義孝弟之心也故自為縣令為御史為參議中書為中丞西臺皆即其所行著之簡䇿有曰風憲忠告曰廟堂忠告而牧民忠告則為今時著也間嘗盡得而讀之廢書而歎曰是何忠厚之至哉因記弱冠時先子文靖府君語師泰曰我昔在朝當皇慶延祐間人物最盛一時相知固不少然求其志同道同者莫清河元復初濟南張希孟若也二人嘗聫鑣過我慷慨論議曰昃不忍捨去且相顧曰世豈復有相得如吾三人孰先死則後死者當銘諸使子孫世世無相忘也後三十年師泰承乏閩海憲使而公之子惟逺亦僉司事間語其故則相對悽愴不已遂請此書刻諸學宮以規夫牧民者嗚呼數年以來州郡多故黎民瘡痍每思一賢守令以安靖吾民而不可得乃知忠告之有補於世教也深矣使天下之為守今者家藏一書遵而行之雖單父武城之化不外是矣奚漢循吏之足論哉至正十五年秋九月乙巳後學宣城師泰序曩聞崇安令鄒從吉甫能以忠信使民民亦樂其治予過崇安㑹從吉問所治何先即出書一卷曰某不敏粗效一官者此書之力也予閲其書則濵國張文忠公為縣令時所著采比古人嘉言善行自正心修身以至事上恵下擿姦決疑䘏隠治賦凡可為郡縣楷式者無不曲盡其宜且簡而易行約而易守名之曰牧民忠告及余客京師嘗於臺臣之家見所謂風憲忠告者言風紀要務凡十章亦公為御史時所著也今年余謁閩海監憲莊公出風憲忠告將鋟梓以廣其傳俾令序之餘得重觀是書則歎曰文忠真仁人也仁者恥獨善於己巳為令長得牧民之道欲使天下牧民之吏人人盡其道已為憲臣能振紀綱慎舉刺言人所難言欲使天下為憲臣者人人皆然公其心於天下而不私其身雖令尹子文之忠不及此也傳曰仁人之言其利溥哉是書可謂仁人之言矣時文忠公之子引來僉閩憲克濟世徳雲至正乙未秋林泉生序
　　士君子之生斯世也力學以行其道立言以明其道故雖沒猶不沒也吾鄉雲莊張先生希孟元之名臣也道徳文章著聞當時顥生也晚不獲親炙先生之門嘗侍先君子聞先生有牧民忠告風憲忠告廟堂忠告等書而不一見又聞先生為西臺中丞時憫民饑死作詩白於朝有曰西風疋馬過長安饑殍盈途不忍看十里路埋千百冢一家人哭兩三般犬銜枯骨筋猶在鴉啄新屍血未乾寄語廟堂賢宰相鐵人聞此也心酸即發粟賑貸民頼以活者不可勝數先生之竒功碩徳類蓋如此今年夏予以公務過髙州謁先聖廟儒學教授髙某知予齊人因出先生所著廟堂忠告諸編予得盡讀之則昔之不慊於心者釋然矣嗟夫公之用心仁矣哉不惟有以善諸已又欲有以淑諸人夫仁心仁政無古今前後之殊但聖人先得我心之所同然爾茍得其所同然雖越千百載猶一日也嗟夫事君之要為政之方具在此書豈敢獨私是用命工鋟梓傳諸四方與同志共之洪武二十三年庚午六月朔廣東等處承宣布政使司左參議靳顥序





