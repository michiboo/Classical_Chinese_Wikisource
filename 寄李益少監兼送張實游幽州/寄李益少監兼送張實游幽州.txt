大雅廢已久，人倫失其常。
天若不生君，誰複為文綱。
迷者得道路，溺者遇舟航。
國風人已變，山澤增輝光。
星辰有其位，豈合離帝傍。
賢人既遐征，鳳鳥安來翔。
少小慕高名，所念隔山岡。
集卷新紙封，每讀常焚香。
古來難自達，取鑒在賢良。
未為知音故，徒恨名不彰。
諒無金石堅，性命豈能長。
常恐一世中，不上君子堂。
偉哉清河子，少年志堅強。
篋中有素文，千里求發揚。
自顧音韻乖，無因合宮商。
幸君達精誠，為我求回章。

