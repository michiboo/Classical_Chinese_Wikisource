
鄭公經綸日，隋氏風塵昏。 
濟代取高位，逢時敢直言。 
道光先帝業，義激舊君恩。 
寂寞臥龍處，英靈千載魂。
代公實英邁，津涯浩難識。 
擁兵抗矯徵，仗節歸有德。 
縱橫負才智，顧盻安社稷。 
流落勿重陳，懷哉為悽惻。
梁公乃貞固，勳烈垂竹帛。 
昌言太后朝，潛運儲君策。 
待賢開相府，共理登方伯。 
至今青雲人，猶是門下客。

