
四十九變化，一十三死生。
翕忽玄黃裏，驅馳風雨情。
是非紛妄作，寵辱坐相驚。
至人獨幽鑒，窈窕隨昏明。
咫尺山河道，軒窗日月庭。
別離焉足問，悲樂固能幷。
我輩何爲爾，棲皇猶未平。
金臺可攀陟，寶界絕將迎。
戶牖觀天地，階基上杳冥。
自超三界樂，安知萬里征。
中國要荒內，人寰宇宙榮。
弦望如朝夕，寧嗟蜀道行。

