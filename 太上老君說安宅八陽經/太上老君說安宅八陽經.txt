爾時太上老君在福德天中，召集十方聖眾、天神地祇，俱來集會，講說妙法，有太極真人，端簡上告老君：為見閻浮眾生修造宅舍，頻遭厄難，作何方便，以救凡愚？
老君答曰：若有善男子善女人，起造宅舍，驚動龍神，屋宇嗚喚，地華土裂，南堂北屋，東廊門戶、井竈碓磨、庫藏船車、寓止六畜欄圈、莊舍寺院，但是屋宇房廊窟穴，觸犯天煞地煞年煞月煞日煞時煞，四方諸煞，五方地祇，青龍白虎朱雀玄武將軍太歲，黃旛豹尾十二時神六甲禁忌，土公土母土府伏龍一切惡煞，宜轉此經禳謝，所犯神煞悉皆隱藏，遠送四方，各鎮方隅，不敢為害，念誦此經，是諸惡鬼，皆自消滅，疾病驅除，身強體輕，念誦此經，功德無量。若有善男子善女人匡保蠶桑，至心念誦此經，福德報應。或起造屋宇，修營倉庫、牛欄、馬坊、猜圈、雞棲，掘鑿動土，轉誦此經三徧至百徧，令土府相生，陰陽和合，向坐宜良，龍神匡贊，百福咸臻，眷屬和平，悉無障礙，所求皆得，所願皆成。於是大眾聞說此經，皆大歡喜，作禮而退，信受奉行。
