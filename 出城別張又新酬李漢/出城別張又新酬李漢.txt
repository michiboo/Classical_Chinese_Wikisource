李子別上國，南山崆峒春。
不聞今夕鼓，差慰煎情人。
趙壹賦命薄，馬卿家業貧。
鄉書何所報，紫蕨生石雲。
長安玉桂國，㦸帶披侯門。
慘陰地自光，寳馬踏曉昏。
臘春戲草苑，玉輓鳴𨏈轔。
綠網縋金鈴，霞卷清池漘。
開貫瀉蚨母，買冰防夏蠅。
時宜裂大袂，劍客車盤茵。
小人如死灰，心切生秋榛。
皇圖跨四海，百姓拖長紳。
光明靄不發，腰龜徒甃銀。
吾將譟禮樂，聲調摩清新。
欲使十千歲，帝道如飛神。
華實自蒼老，流采長傾湓。
沒沒暗齰舌，涕血不敢論。
今將下東道，祭酒而別秦。
六郡無勦兒，長刀誰拭塵。
地理陽無正，快馬逐服轅。
二子美年少，調道講清渾。
譏笑斷冬夜，家庭疎篠穿。
曙風起四方，秋月當東懸。
賦詩面投擲，悲哉不遇人。
此別定霑臆，越布先裁巾。

