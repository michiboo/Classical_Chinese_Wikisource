師干久不息，農為兵兮民重嗟。
騷然縣宇，土崩水潰。
畹中無熟穀，壠上無桑麻。
王春判序，百卉茁甲含葩。
有客避兵奔逰僻，䟦履險阨至三巴。
貂裘蒙茸巳敝縷，鬢髮蓬舥。
雀驚鼠伏，寧遑安處。
獨臥旅舍無好夢，更堪走風沙。
天人一夜剪瑛琭，詰旦都成六出花。
南畝未盈尺，纎片亂舞空紛拏。
旋落旋逐朝暾化，簷間氷柱若削出交加。
或低或昂，小大瑩潔，隨勢無等差。
始疑玉龍下界來人世，齊向茅簷布爪牙。
又疑漢高帝，西方未斬虵。
人不識，誰為當風杖莫邪？
鏗鏜氷有韻，的皪玉無瑕。
不為四時雨，徒於道路成泥柤；
不為九江浪，徒為汨沒天之涯；
不為雙井水，滿甌泛泛烹春茶；
不為中山漿，清新馥鼻盈百車；
不為池與沼，養魚種芰成霪䨟；
不為醴泉與甘露，使名異瑞世俗誇。
特稟朝澈氣，潔然自許靡間其邇遐。
森然氣結一千里滴，瀝聲沈十萬家。
明也雖小，暗之大不可遮。
勿被曲瓦，直下不能抑羣邪。
奈何時逼，不得時在我目中，倐然漂去無餘㱔。
自是成毀任天理，天於此物豈宜有忒賖。
反令井蛙壁蟲變容易，背人縮首競呀呀。
我願天子回造化，藏之韞櫝翫之生光華。

