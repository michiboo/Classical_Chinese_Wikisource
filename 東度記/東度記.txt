東度記，全名《掃魅敦倫東度記》，二十卷一百回。卷首有〈掃魅敦倫東度記序〉，署「崇禎乙亥歲立夏前一日世裕堂主人題」。又有「華山九九老人撰」的〈引〉和〈閱東度記八法〉。卷前署「滎陽清溪道人著，華山九九老人述」。清溪道人即明方汝浩。華山九九老人無考。此書現存最早版本為明崇禎八年乙亥（1635） 金閶萬卷樓刊本，題《新編掃魅敦倫東度記》，又稱《續証道書東游記》。另有清初刻本，題「雲林藏版」，將序署年代改為「康熙己酉」。此本據北京大學圖書館藏崇禎本影印，板式與萬卷樓本同，因牌記已佚，未知刊刻堂名。
粵稽禪家，歷代通載。見南印度國，有不如密多尊者，繼達摩老祖，發願普度眾生，闡揚宗教。自南而東，化及有情，靡非欲人克復本來，一歸善道。又稽晉魏崔寇，偏縱己私，不忠君父，報惡昭彰。異哉！乃始謂世法，作善者不降之以祥，作惡者不降之以殃，則於天道恢恢、疏而不失之語謬矣。信乎！要知前世因，今生受者是；要知後世因，今生作者是。顧作者一言，從何地生根，自何門入室？大哉聖學，有天地，有君親，有師長，有茲名教，便有茲實踐。從此實踐中，生根入室，思過半矣。清溪道人喜談禪，樂勸善，雖於盡虛空界昭然，無色相處解悟，然解悟者明心之宗教，而立意者有情之世法。人豈能盡離世法？故道人假聖僧東度，而發明人倫。昔人撰《西遊》，借金公木母、意馬心猿之義。而此記，借酒色財氣、逞邪弄怪之談。一魅恣，則以一倫掃。掃魅還倫，盡歸實理。人曰聖僧之教不言，予曰道人說魅掃魅。觀者有感，願為忠良，願為孝友。莫謂天道人倫不孚，試看善人獲福。至於編中，徵諸通載者一，矢談無稽者九。總皆描寫人情，發明因果，以期砭世。勿謂設於牛鬼蛇神之誕，信為勸善之一助雲。
清溪道人下愚先人，喜談禪，而好行善事。嘗云：晉魏間禪家，如密多尊者，洎達磨老祖，自南印度而東土度人。所度者何？若曰：見性明心，成佛作祖。噫！說之理奧，愚者未明智者過，揣度得者又幾何？總來談空說妙，不知範圍世法，而指人道實理。克盡斯理，超乘而上，全茲男子身，自可成佛道。第世事深言則晦，實言有幾？而世多好奇信誕，故於深言處，設為淺誕雲，語以引人敦倫作善。夫善心萌而陽生．陽生而吉祥獲福。誰謂斯記不感發興起，為勸懲之一機耶？
不厭倫理正道，便是忠孝傳家。
任其鋪敘錯綜，只顧本來題目。
莫雲僧道玄言，實關綱常正理。
雖說荒唐不經，卻有禪家宗旨。
尊者教本無言，暫借師徒發奧。
中間妖魔邪魅，不過裝飾鬧觀。
總來直關風化，不避高明指摘。
若能提警善心，便遂作記鄙意。
