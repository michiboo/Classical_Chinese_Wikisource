張功曹，署也。公與張以貞元二十一年二月二十四日赦自南方，俱徙掾江陵，至是俟命於郴，而作是詩。公在江陵《祭郴州李使君》云：「輟行謀於俄頃，見秋月之三彀。逮天書之下降，猶低回以宿留。」此其證也。詩怨而不亂，有《小雅》之風。
纖雲四卷天無河，清風吹空月舒波。沙平水息聲影絕，[1]一杯相屬君當歌。[2]君歌聲酸辭且苦，不能聽終淚如雨。[3]洞庭連天九疑高，[4]蛟龍出沒猩鼯號。十生九死到官所，[5]幽居默默如藏逃。下床畏蛇食畏藥，海氣濕蟄熏腥臊。[6]昨者州前捶大鼓，嗣皇繼聖登夔臯。[7]赦書一日行萬里，[8]罪從大辟皆除死。[9]遷者追回流者還，滌瑕蕩垢朝清班。[10]州家申名使家抑，[11]坎軻祗得移荊蠻。[12]判司卑官不堪說，[13]未免捶楚塵埃間。[14]同時輩流多上道，天路幽險難追攀。君歌且休聽我歌，我歌今與君殊科。[15]一年明月今宵多，[16]人生由命非由他，有酒不飲奈明何！
