舊本題曰《李深之文集》，唐李絳撰。深之，絳字也，隴西人。擢進士。補渭南尉。歷中書門下平章事。事跡具《新唐書》本傳。今考其書，乃唐史官蔣偕編絳奏議之文與論諫之事。雖以集名，實魏徵《諫錄》之類也。前有大中五年偕《自序》，稱今中執法夏侯公授余以公平生所論諫，凡數十事。其所爭皆磊磊有直臣風概，讀之令人激起忠義。始自內廷，終於罷相，次成七篇，著之東觀，目為《李相國論事集》云云。其說本明。此本標題，殆後人傳寫所妄改歟。《偕序》稱七篇，今佚其一。所存惟為翰林學士時四十六事，為戶部侍郎時四事，為宰相時十五事，其六十五條。敘事樸拙，頗乏文采。謝狀、賀表之類，雜錄其間，多與論諫無關。又「批答賀屏風」一條、「宣示李栻密疏」一條、「盛夏對宰臣」一條，皆憲宗之事，尤與絳無涉。編次蕪雜，亦乖體例。然遺聞舊事，紀錄頗詳。多新、舊《唐書》所未載，亦足以備考核。王楙《野客叢書》引其「救鄭絪」一條、「論采擇良家子」一條，謂足補《唐書》之疏。葉夢得《避暑錄話》引其「論吐突承璀安南寺碑樓」一條，訂《唐書》之誤。是亦有裨史事之一證矣。《陸遊集》有此書《跋》，稱舊有兩本，其一本七卷，無《序》；其一本一卷，史官蔣偕作《序》。以《序》考之，偕所序蓋七卷者。今一卷之本未見，而此為七卷之殘本，乃有《偕序》。豈後人以《遊跋》更正歟？
公元和二年四月，以監察御史選充翰林學士。未幾，改主客員外郎，依前充學士。逾年，轉司勛員外郎。年來改本司郎中，依前充學士。自始直內署，周旋凡五年，不獨以文章號令為應職，意欲極直諫之道，開天子之耳目，致生人於仁壽，以為己任。是時因抗言論事，面命授中書舍人，賜之金紫。時憲宗固以為南司，大用矣。不逾年，自戶部侍郎遂平大政。其後二十年間，崇踐中外，卒以剛鯁，致奸兇之大禍。大中初，有詔史官差第元和間相臣五人、將臣五人，將命圖形以補淩煙二十四人之次，有司即以公之名跡列在選中，及上奏，獨公之名留中不報。噫！自古忠臣不得其死者，自兩漢王嘉、李固，至西晉張華，如國朝褚河南、裴河東之類，剛毅不回，有類公之遺烈。於公之生，（此下似有脫文）今中執法夏侯公，乃授余以公平生所論諫，凡數十事。其所爭，皆磊磊有直臣風概，讀之令人激起忠義。始自內庭，迄於罷相，次成七篇，著之東觀，目為《李相公論事集》。下以楷模於後代，上以顯元和聖后納諫之德。昇平之運，可惜其致云爾。大中五年辛未歲冬十月，史臣蔣偕序。

