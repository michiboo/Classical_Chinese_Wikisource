　　欽定四庫全書　　　　　子部十二
　　神異經　　　　　　　　小説家𩔖二〈異聞之屬〉提要
　　〈臣〉等謹案神異經一卷舊本題漢東方朔撰所載皆荒外之言怪誕不經共四十七條陳振孫書録解題已極斥此書稱東方朔撰張茂先傳之偽今考漢書朔本傳厯敘朔所撰述言凡劉向所録朔書俱是世所傳他事皆非其贊又言後世好事者取竒言怪語附著之朔云云則朔書多出附㑹在班固時已然此書既劉向七略所不載則其為依託更無疑義晉書張華本傳亦無註神異經之文則併華注亦屬假借振孫所欵誠為有見然隋志載此書已稱東方朔撰張華注則其偽在隋以前矣觀其詞華縟麗格近齊梁當由六朝文士影撰而成與洞㝠拾遺諸記先後並出其中西北𮎰金闕銀盤明月珠事陸倕石闕銘引用之其中王女投壺事徐陵玉臺新詠序引用之流傳既久固不妨過而存之以廣異聞又考廣韻去聲四十一漾㺊字説文玉篇皆所不載注稱獸似獅子實本此經北方有獸焉其狀如獅子名曰㺊之文則小學家已相援據不但文人詞藻轉相採摭已也隋志列之史部地理𩔖唐志又列之子部神仙𩔖今核所言多世外恍惚之事既有異於輿圖亦無闗於修煉其分𨽻均屬未安今從文獻通考列小説𩔖中庶得其實焉乾隆四十五年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


　　欽定四庫全書
　　神異經
　　漢　東方朔　撰
　　東方𮎰外有豫章焉〈樟木〉樹主九州其髙千丈圍百丈本上三百丈本如有條枝敷張如帳上有𤣥狐黒猿枝主一州南北並列靣向西南有九力士操斧伐之以占九州吉㓙斫復其州有福遲者州伯有病積歳不復者其州滅亡〈亡言州伯死復者木創復也〉
　　東方有桑樹焉髙八十丈敷張自輔其葉長一丈廣六七尺其上自有蠶作繭長三尺繰一繭得絲一斤有椹焉長三尺五寸圍如長〈此桑是闕桑但樹長大〉
　　𮎰外有火山其中生不晝之木晝夜火燃得暴風不猛猛雨不滅
　　南方大𮎰之中有樹焉名曰柤稼𣘗柤柤梨也稼株稼也𣘗親𣘗也三千歳作花九千歳作實其花蘂紫色其實赤色其髙百丈或千丈也敷張自輔東西南北方枝各近五十丈葉長七尺廣四尺色如緑青禾皮如桂樹理如甘草味飴實長九尺圍如長無瓤核竹刀割之如酥得食復見實即滅矣〈張茂先注曰言復見後實熟者壽一萬二千歲〉
　　南方大𮎰有樹焉名曰如何三百歳作花九百歳作實花色朱其實正黃髙五十丈敷張如蓋葉長一丈廣二尺餘似菅薴色青厚五分可以絮如厚朴材理如支九子味如飴實有核形如𣗥子長五尺圍如長金刀剖之則酸蘆刀剖之則辛食之者地仙不畏水火不畏白刄〈刃刀之屬言地仙者不能飛在地從人去也〉
　　東方有樹焉髙百丈敷張自輔葉長一丈廣六七尺名梨如今之柤梨但樹大耳其子徑三尺剖之少瓤白如素和羮食之為地仙衣服不敗辟穀可以入水火也東南𮎰中有邪〈音耶〉木焉髙三千丈或十餘圍或七八尺其枝喬直上不可𨚗也葉如甘瓜二百歳葉落而生花花形如甘瓜復二百歳落盡而生蕚蕚下生子三歳而成熟成熟之後不長不減子形如寒瓜〈似冬瓜也〉長七八寸徑四五寸蕚復覆生頂〈言發蕚而得成實〉此不取萬世如故若取子而留蕚蕚復生子如初年月復成熟復二年則成蕚而復生子其子形如甘瓤少⿰〈音練〉甘美食之令人身澤不可過三升令人㝠醉半日乃醒木髙人取不能得唯木下有多羅之人縁能得之〈多羅國名〉一名無葉世人後生不見葉故謂之無葉也一名倚驕〈張茂先注曰驕直上不可那也〉
　　東方有樹髙五十丈葉長八尺名曰桃其子徑三尺二寸小核味和和核羮食之令人益壽食核中仁可以治𠻳小桃溫潤嘅嗽人食之即止
　　北方𮎰中有棗林焉其髙五十丈敷張枝條數里餘疾風不能偃雷電不能摧其子長六七寸圍過其長熟赤如朱乾之不縮氣味潤澤殊於常棗食之可以安軀益於氣力此棗枝條盛於常棗亦益氣安軀赤松子云北方大棗味有殊既可益氣又安軀
　　南方𮎰中有涕〈音泲〉竹長數百丈圍三丈五六尺厚八九寸可以為船其筍甘美煮食之可以止創癘〈張茂先注曰子筍也〉
　　南方山有𤮽⿰之林其髙百丈圍三尺八寸促節多汁甜如咋嚙其汁令人潤澤可以節蚘蟲人腹中蚘蟲其狀如蚓此消穀蟲也多則傷人少則穀不消是甘蔗能減多益少凡蔗亦然
　　不晝木火中有鼠重千斤毛長二尺餘細如絲但居火中洞赤時時出外而毛白以水逐而沃之即死取其毛績紡織以為布用之若有垢涴以火燒之則浄也北方層氷萬里厚百丈有磎䑕在氷下土中焉形如䑕食草木肉重千斤可以作脯食之已𤍠其毛八尺可以為褥臥之卻寒其皮可以𫎇皷聞千里其毛可以來䑕此尾所在䑕聚今江南䑕食草木為災此𩔖也
　　西方山中有蛇頭尾差大有色五彩人物觸之者中頭則尾至中尾則頭至中腰則頭尾並至名曰率然〈張茂先注曰㑹稽常山最多此蛇故孫子兵法三軍勢如率然者是也〉
　　北海有大鳥其髙千尺頭文曰天胷文曰侯左翼文曰鷖右翼文曰勒頭向東正海中央捕魚或時舉翼而飛其羽相切如風雷也
　　北方𮎰中有石湖方千里岸深五丈餘恆氷惟夏至左右五六十日解耳有橫公魚長七八尺形如鯉而目赤晝在湖中夜化為人刺之不入煮之不死以烏梅二枚煮之則熟食之可止邪病其湖無凸凹平滿無髙下南方蚊翼下有蜚蟲焉目明者見之毎生九卵復未常有毈復成九子蜚而俱去蚊遂不知亦食人及百獸食者知言蟲小食人不去也此蟲既細且小因曰細蠛陳章對齊桓公小蟲是也此蟲常春生以季夏藏於鹿耳中名嬰蜺亦細小也
　　八𮎰之中有毛人焉長七八尺皆如人形身及頭上皆有毛如獼猴毛長尺餘𣬺𣰿見人則瞑目開口吐舌上唇覆靣下唇覆胸喜食人舌鼻牽引共戱不與即去名曰髯公俗曰髯麗一名髯狎小兒髯狎可畏也〈𣬺𣰿字未詳〉西海之外有鵠國焉男女皆長七寸為人自然有禮好經編跪拜其人皆夀三百歳行如飛日行千里百物不敢犯之惟畏海鵠過輒吞之亦壽三百歲此人在鵠腹中不死而鵠亦一舉千里〈張茂先注曰陳章與齊桓公論小兒是也〉
　　西北𮎰中有玊饋之酒酒泉注焉廣一丈長深三丈酒美如肉澄清如鏡上有玊尊玊籩取一尊一尊復生焉與天同休無乾時石邊有脯焉味如獐鹿脯飲此酒人不生死此〈闕〉間人與天生同雖男不〈闕〉婦故言不生死西𮎰中有人焉靣目手足皆人形而脇下有翼不能飛名曰苗民書曰竄三苗於三危西裔為人饕餮淫泆無禮故竄於此
　　西北𮎰中有小人長一分其君朱衣𤣥冠乗輅車馬引為威儀居人遇其乗車抓而食之其味辛終年不為〈闕〉所咋並識萬物名字又殺腹中三蟲三蟲死便可食仙藥也〈一分字恐有誤〉
　　南有人焉周行天下其長七丈腹圍如其長朱衣縞帶以赤蛇繞其項不飲不食朝吞惡鬼三千暮吞三百此人以鬼為飯以露為漿名曰尺郭一名黃父
　　西方日宮之外有山焉其長十餘里廣二三里髙百餘丈皆大黃之金其色殊美不雜土石不生草木上有金人髙五丈餘皆純金名曰金犀入山下一丈有銀又入一丈有錫又入一丈有鈆又入一丈有丹陽銅似金可鍛以作錯塗之器也〈張茂先注曰淮南子術曰餌丹陽之為金是也〉
　　西𮎰之中有人焉長短如人著敗衣手虎爪名獏㺔伺人獨行輒食人腦或舌出盤地丈餘人先聞聲燒大石以投其舌乃氣絶而死不然食人腦矣
　　南𮎰之外有火山晝夜火燃火中有䑕重百斤毛長二尺餘細如絲可以作布恆居火中時時出外而白以水逐而沃之乃死取其毛緝織以為布
　　南方之獸如鹿豕頭善依人求五穀名無損獸人割取肉不病肉自復其肉惟可作鮓使⿰肥美而咋肉不壊吞之不入⿰盡更澡肉復作鮓如初愈美名不盡鮓是也
　　西南𮎰中出訛獸其狀若菟人靣能言常欺人言東而西言惡而善其肉美食之言不真矣
　　東海之外𮎰海中有山焦炎而峙髙深莫測蓋稟至陽之為質也海水激浪投其上噏然而盡計其晝夜噏攝無極若熬鼎受其灑汗耳
　　大𮎰之東極至鬼府山臂沃椒山腳巨洋海中昇載海日蓋扶桑山有玊雞玊雞鳴則金雞鳴金雞鳴則石鷄鳴石雞鳴則天下之雞鳴悉鳴則潮水應之矣
　　西南大𮎰中有人焉長一丈其腹圍九尺踐龜蛇戴朱鳥右手凴青龍左手凴白虎知河海斗斛識山石多少知天下鳥獸言語知百穀草木鹽苦名曰聖一名哲一名賢一名無不達凡人見而拜者令人神智又西北海外有人焉長二千里兩腳中間相去千里腹圍一千六百里但日飲天酒五斗〈張華注曰天酒甘露也〉不食五穀魚肉惟飲天酒好遊山海間不犯百姓不干萬物與天地同生名無路之人一名仁一名信一名神
　　西𮎰中獸如虎豪長三尺人靣虎足口牙一丈八尺人或食之獸鬬終不退卻唯死而已𮎰中人張捕之復黠逆知一名倒夀焉
　　東方外有東明山有宮焉左右有闕而立其髙百尺畫以五色青石為墻髙三仭門有銀榜以青石碧鏤題曰天地長男之宮
　　西北𮎰有遺酒追復脯焉其味如鹿獐食一斤復一斤東南𮎰中邪木髙二三十丈葉如甘瓜子如寒瓜蔓覆其頂子味甘如食之令人身有澤不可過三升令人冥醉半日乃醒惟多羅氏之民緣能得之
　　東海滄浪洲生強木焉洲人多用作舟楫其上多以珠玊為戲物終無所負其木方一寸可載百許斤縱石鎮之不能沒矣
　　木梨生南方梨徑三尺剖之少瓤白素和羮食之地仙可以水火不焦溺矣
　　木栗出東北𮎰中有木髙四十丈葉長五尺廣三寸名栗其實徑三尺二寸其殻赤其肉黃白味甜食之令人短氣而渴也
　　崑崙山上有柰冬生子碧色須玊井水洗之方可食也刀味核生南𮎰中樹形髙五十丈實如棗長五尺金刀剖之則甜若竹刀剖之則飴木刀剖之則酸蘆刀剖之則辛食之地仙不畏水火白刅
　　東南隅大𮎰中有樸父焉其髙千里腹圍自輔
　　西方深山中有山臊長尺餘犯人則病長爆竹聲西北裔外有大夏山有宮以金為墻南方裔外岡明山有宮以赤石為墻西南裔外老夀山有宮以黃銅為墻東南裔外闠清山有宮以青石為墻西方裔外西明山有宮以白石為墻
　　北方異國有銀盤大五十丈中有明珠大數丈照千里窮其獸似牛而色狸尾長曵地其聲似狗狗頭人形鈎爪鋸牙逢忠信之人嚙而食之逢姦邪者則擒禽獸而飼之迅疾亦食諸禽獸也
　　東方𮎰中有木名曰栗有殻徑三尺三寸殻刺長丈餘實徑三尺殻亦黃其味甜食之多令人短氣而渴東南海中有烜洲洲有溫湖鰩魚生焉長八尺食之冝暑辟風寒北方有石湖其水恆赤
　　西北𮎰中有二金闕相去百丈有明月珠徑二尺光照二千里
　　東方裔外有建山其上多橘柚





　　神異經
