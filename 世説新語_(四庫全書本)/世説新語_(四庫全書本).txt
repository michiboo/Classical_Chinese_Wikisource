　　欽定四庫全書　　　　　子部十二
　　世説新語　　　　　　　小説家𩔖一〈雜事之屬〉提要
　　〈臣〉䓁謹案世説新語三卷宋臨川王劉義慶撰梁劉孝標註義慶事跡具宋書孝標名峻以字行事跡具梁書黃伯思東觀餘論謂世説之名肇於劉向其書已亡故義慶所集名世説新書叚成式酉陽雜爼引王敦澡豆事尚作世説新書可証不知何人改為新語葢近世所傳然相沿已乆不能復正矣所記分三十八門上起後漢下迄東晉皆軼事𤨏語足為談助唐書藝文志稱劉義慶世説八卷劉孝標續十卷崇文總目惟載十卷晁公武讀書志謂當是孝標續義慶元本八卷通成十卷又謂家有詳畧二本逈不相同今其本皆不傳惟陳振孫書錄觧題作三卷與今本合其每巻析為上下則世傳陸游所刋本已然葢即舊本至振孫載汪藻所云敘錄二卷首為考異繼列人物世譜姓字異同末記所引書目者則佚之乆矣自明以來世俗所行凡二本一為王世貞所刋註文多所刪節殊乖其舊一為袁褧所刋葢即從陸本翻雕者雖板已刓敝然猶屬完書義慶所述劉知幾史通深以為譏然義慶本小説家言而知幾䋲之以史法儗不於倫未為通論孝標所注特為典贍髙似孫緯畧極推之其紏正義慶之紕繆尤為精核所引諸書今已佚其十之九惟頼是註以傳故與裴松之三國志註酈道元水經註李善文選註同為考証家所引據焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
　　世說新語原序
　　嘗攷載記所述晉人話言簡約𤣥澹爾雅有韻世言江左善清譚今閱新語信乎其言之也臨川撰為此書採掇綜敘明暢不繁孝標所注能收録諸家小史分釋其義詁訓之賞見於髙似孫緯畧余家藏宋本是放翁校刋本謝湖躬耕之暇手披心寄自謂可觀爰付梓人傳之同好因嘆昔人論司馬氏之祚亡於清談斯言也無乃過甚矣乎竹林之儔希慕沂樂蘭亭之集詠歌堯風陶荊州之勤敏謝東山之恬鎮解莊易則輔嗣平叔擅其宗析梵言則道林法深領其乘或詞冷而趣逺或事瑣而意奧風旨各殊人有興託王茂𢎞祖士雅之流才通氣峻心翼王室又班班載諸冊簡是可非之者哉詩不云乎濟濟多士文王以寧余以瑯琊王之渡江諸賢𢎞贊之力為多非強說也夫諸賢晤言率遇藻裁遂為終身品目故𩔖以標格相髙𤣥虛成習一時雅尚有東京廚俊之流風焉然曠達拓落濫觴莫拯取譏世教撫卷惜之此於諸賢不無遺憾焉耳矣刻成序之嘉靖乙未歳立秋日也吳郡𡊮褧撰













