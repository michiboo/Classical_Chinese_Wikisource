　　欽定四庫全書　　　　　子部一
　　新語　　　　　　　　　儒家類
　　提要
　　〈臣〉等謹案新語二卷舊本題漢陸賈撰案漢書賈本傳稱著新語十二篇漢書藝文志儒家陸賈二十七篇蓋兼他所論述計之隋志則作新語二卷此本卷數與隋志合篇數與本傳合似為舊本然漢書司馬遷傳稱遷取戰國策楚漢春秋陸賈新語作史記楚漢春秋張守節正義猶引之今佚不可考戰國策取九十三事皆與今本合惟是書之文悉不見於史記王充論衡本性篇引陸賈曰天地生人也以禮義之性人能察已所以受命則順順謂之道今本亦無其文又榖梁傳至漢武帝時始出而道基篇末乃引榖梁傳曰時代尤相牴牾其殆後人依託非賈原本歟考馬總意林所載皆與今本相符李善文選註於司馬彪贈山濤詩引新語曰楩柟仆則為世用於王粲從軍詩引新語曰聖人承天威承天功與之爭功豈不難哉於陸機日出東南隅行引新語曰髙臺百仞於古詩第一首引新語曰邪臣之蔽賢猶浮雲之蔽日月於張載雜詩第七首引新語曰建大功於天下者必垂名於萬世也以今本核校雖文句有詳畧異同而大致亦悉相應似其偽猶在唐前惟王海稱陸賈新語今存於世者道基術事輔政無為資賢至徳懷慮纔七篇此本十有二篇乃反多於宋本為不可解或後人因不完之本補綴五篇以合本傳舊目也今但據其書論之則大㫖皆崇王道黜霸術歸本於修身用人其稱引老子者惟思務篇引上徳不徳一語餘皆以聖賢為宗所援據多春秋論語之文漢儒自董仲舒外未有如是之醇正者流傳既乆其真其贋存而不論可矣所載衛公子鱄奔晉一條與三傳皆不合莫詳所本中多闕文亦無可校補所稱文公種米曽子駕羊諸事劉晝新論馬總意林皆全句引之知無訛誤然皆不知其何説又據犁嗝報之語訓詁亦不可通古書佚亡今不盡見闕所不知可也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀




　　欽定四庫全書
　　新語卷上
　　漢　陸賈　撰
　　道基第一
　　傳曰天生萬物以地養之聖人成之功徳參合而道術生焉故曰張日月列星辰序四時調陰陽布氣治性次置五行春生夏長秋収冬藏陽生雷電陰成雪霜養育羣生一茂一亾潤之以風雨曝之以日光溫之以節氣降之以殞霜位之以衆星制之以斗衡苞之以六合羅之以紀綱改之以災變告之以禎祥動之以生殺悟之以文章故在天者可見在地者可量在物者可紀在人者可相故地封五嶽畫四瀆規洿澤通水泉樹物養類苞殖萬根暴形養精以立羣生不違天時不奪物性不藏其情不匿其詐故知天者仰觀天文知地者俯察地理跂行喘息蜎飛蠕動之類水生陸行根著葉長之屬為寧其心而安其性葢天地相承氣感相應而成者也於是先聖乃仰觀天文俯察地理圖畫乾坤以定人道民始開悟知有父子之親君臣之義夫婦之道長㓜之序於是百官立王道乃生民人食肉飲血衣皮毛至於神農以為行蟲走獸難以養民乃求可食之物嘗百草之實察酸苦之味教民食五穀天下人民野居穴處未有室屋則與禽獸同域於是黃帝乃伐木搆材築作宮室上棟下宇以避風雨民知室居食穀而未知功力於是后稷乃列封疆畫畔界以分土地之所宜闢土殖穀以用養民種桑麻致絲枲以敝形體當斯之時四瀆未通洪水為害禹乃決江疏河通之四瀆致之於海大小相引髙下相受百川順流各歸其所然後人民得去髙險處平土川谷交錯風化未通九州絶隔未有舟車之用以濟深致逺於是奚仲乃橈曲為輪因直為轅駕馬服牛浮舟杖檝以代人力鑠金鏤木分苞燒殖以備器械於是民知輕重好利惡難避勞就逸於是臯陶乃立獄制罪縣賞設罸異是非明好惡檢奸邪消佚亂民知畏法而無禮義於是中聖乃設辟雍庠序之教以正上下之儀明父子之禮君臣之義使強不凌弱衆不暴寡棄貪鄙之心興清潔之行禮義之行綱紀不立後世衰廢於是後聖乃定五經明六藝承天統地窮事〈缺一字〉微原情立本以緒人倫宗諸天地〈缺一字〉修篇章垂諸來世被諸鳥獸以匡衰亂天人合策原道悉備智者達其心百工窮其巧乃調之以管絃絲竹之音設鐘鼓歌舞之樂以節奢侈正風俗通文雅後世淫邪増之以鄭衛之音民棄本趨末技巧橫出用意各殊則加雕文刻鏤傳致膠漆丹青𤣥黃琦瑋之色以窮耳目之好極工匠之巧夫驢騾駱駞犀象瑇瑁琥珀珊瑚翠羽珠玉山生水藏擇地而居潔清明朗潤澤而濡磨而不磷湼而不淄天氣所生神靈所治幽閒清浄與神浮沉莫之効力為用盡情為器故曰聖人成之所以能統物通變治情性顯仁義也夫人者寛博浩大恢廓宻微附逺寕近懷來萬邦故聖人懷仁仗義分明纎微忖度天地危而不傾佚而不亂者仁義之所治也行之於親近而疎逺悅修之於閨門之內而名譽馳於外故仁無隠而不著無幽而不彰者虞舜蒸蒸於父母光耀於天地伯夷叔齊餓於首陽功美垂於萬代太公自布衣昇三公之位累世享千乗之爵知伯仗威任力兼三晉而亾是以君子握道而治〈缺一字〉徳而行席仁而坐杖義而彊虛無寂寞通動無量故制事因短而動益長以圓制規以矩立方聖人王世賢者建功湯舉伊尹周任呂望行合天地徳配隂陽承天誅惡克暴除殃將氣養物明〈缺一字〉設光耳聼八極目覩四方忠進䜛退直立邪亡道行姦正不得兩張〈缺二字〉本理杜漸消萌夫謀事不並仁義者後必敗殖不固本而立髙基者後必崩故聖人防亂以經藝工正曲以凖繩徳盛者威廣力盛者驕衆齊桓公尚徳以霸秦二世尚刑而亡故虐行則怨積徳布則功興百姓以徳附骨肉以仁親夫婦以義合朋友以義信君臣以義序百官以義承曽閔以仁成大孝伯姬以義建至貞守國者以仁堅固佐君者以義不傾君以仁治臣以義平鄉黨以仁恂恂朝廷以義便便美女以貞顯其行烈士以義〈缺一字〉其名陽氣以仁生隂節以義降鹿鳴以仁求其羣闗雎以義鳴其雄春秋以仁義貶絶詩以仁義存亡乾坤以仁和合八卦以義相承書以仁敘九族君臣以義制忠禮以仁盡節樂以禮升降仁者道之紀義者聖之學學之者明失之者昬背之者亡陳力就列以義建功師旅行陣徳仁為固仗義而強調氣養性仁者夀長美才次徳義者行方君子以義相褒小人以利相欺愚者以力相亂賢者以義相治穀梁傳曰仁者以治親義者以利尊萬世不亂仁義之所治也
　　術事第二
　　善言古者合之於今能述逺者考之於近故説事者上陳五常之功而思之於身下列桀紂之敗而戒之於己則徳可以配日月行可以合神靈登髙及逺達幽洞㝠聼之無聲視之無形世人莫覩其兆莫知其情校修五經之本末道徳之真偽既〈缺一字〉其意而不見其人世俗以為自古而傳之者為重以今之作者為輕淡於所見甘於所聞惑於外貎失於中情聖人貴寛而世人賤衆五穀養性而棄之於地珠玉無用而寶之於身故舜棄黃金於嶄嵓之山禹捐珠玉於五湖之淵將以杜淫邪之欲絶琦瑋之情道近不必出於乆逺取其致要而有成春秋上不及五帝下不至三王述齊桓晉文之小善魯之十二公至今之為致足以知成敗之效何必於三王故古人之所行者亦與今世同立世者不離道徳調絃者不失宮商天道調四時人道治五常周公與堯舜合符瑞二世與桀紂同禍殃文王生於東夷大禹出於西羌世殊而地絶法合而度同故聖賢與道合愚者與禍同懷徳者應以福挾惡者報以凶徳薄者位危去道者身亡萬世不易法古今同紀綱故良馬非獨騏驥利劍非惟干將美女非獨西施忠臣非獨呂望今有馬而無王良之御有劍而無砥礪之功有女而無芳澤之飾有士而不遭文王道術蓄積而不舒羙玉韞匱而深藏故懷道者須世抱樸者待工道為智者設馬為御者良賢為聖者用辯為智者通書為曉者傳事為見者明故制事者因其則服藥者因其良書不必起仲尼之門藥不必出扁鵲之方合之者善可以為法因世而權行故性藏於人則氣達於天纎微浩大下學上達事以類相從聲以音相應道唱而徳和仁立而義興王者行之於朝匹夫行之於田治末者調其本端影者正其形養其根者則枝葉茂志氣調者即道沖故求逺者不可失於近治影者不可㤀其容上明而下清君聖而臣忠或圖逺而失近或道塞而路窮季孫貪顓臾之地而變起於蕭牆之內夫進取者不可不顧難謀事者不可不盡忠故形立而徳散佞用而忠亡詩云或訛爾心以蓄萬邦言一心化天下而〈缺二字〉國治此之謂也
　　輔政第三
　　夫居高者自處不可以不安履危者任杖不可以不固自處不安則墜任杖不固則仆是以聖人居髙處上則以仁義為巢乗危履傾則以聖賢為杖故髙而不墜危而不仆者堯以仁義為巢舜以禹稷契為杖故髙而益安動而益固然處髙之安乘克讓之敬徳配天地光被四表功垂於無窮名傳於不朽蓋自處得其巢任杖得其材也秦以刑罰為巢故有覆巢破卵之患以趙髙李斯為杖故有傾仆跌傷之禍何哉所任非也故杖聖者帝杖賢者王杖仁者覆杖義者強杖䜛者滅杖賊者亡故懐剛者乆而缺持辱者乆而長躁疾者為厥速遲重者為常存尚勇者為悔近溫厚者行寛舒懷促急者必有所虧柔懦者制剛強小慧者不可以禦大小辨者不可以説衆商賈巧為販賣之利而屈為貞良邪臣好為詐偽自媚飾非而不能為公方藏其端巧逃其事功故智者之所短不如愚者之所長文公種米曽子駕羊相士不熟信邪失方察察者有所不見恢恢者何所不容樸直質者近忠便巧者近亡君子逺熒熒之色於錚錚之聲絶恬羙之味䟱嗌嘔之情天道以大制小以重顛輕以小治大亂度千貞䜛夫似賢美言似信聼之者惑觀之者㝠故蘇秦尊於諸侯商鞅顯於西秦世無賢者之君孰能別其形故堯放驩兜仲尼誅少正卯甘言之所嘉〈缺一字〉不為之傾惟堯知其實仲尼見其情故千聖王者誅遏賢君者刑遭凡王者貴觸亂世者榮鄭儋亡齊而歸魯齊有九合之名而魯有乾時之恥夫據千乗之國而信䜛佞之計未有不亡者也故詩云䜛人罔極交亂四國衆邪合黨以回人君邦危民亡不亦宜乎
　　無為第四
　　夫道莫大於無為行莫大於謹敬何以言之昔虞舜治天下彈五之琴歌南風之詩寂若無治國之意漠若無憂民之心然天下治周公製作禮樂郊天地望山川師旅不設刑格法懸而四海之內奉供來臻越裳之君重譯來朝故無為也〈有誤〉乃無為也秦始皇帝設為車裂之誅以斂姦邪築長城於戎境以備胡越征大吞小威震天下將帥橫行以服外國蒙恬討亂於外李斯治法於內事逾煩天下逾亂法逾滋而姦逾熾兵馬逾設而敵人逾多秦非不欲為治然失之者乃舉措暴衆而用刑太極故也是以君子尚寛舒以苞身行中和以統逺民畏其威而從其化懷其徳而歸其境美其治而不敢違其禁民不罰而畏罪不賞而歡悅漸漬於道徳被服於中和之所致也夫法令者所以誅惡非所以勸善故曾閔之孝夷齊之亷豈畏死而為之哉教化之所致也故曰堯舜之民可比屋而封桀紂之民可比屋而誅者教化使然也故近河之地濕近山之地燥以類相及也故山川出雲雨丘阜生〈缺一字〉氣四瀆東流百川無不從小者從大少者從多夫王者之都南面之君百姓之所取法〈缺二字〉舉措動作不可失法則也昔者周襄王不能事後母出居於鄭而下多叛其親秦始皇驕奢靡麗好作髙䑓榭廣宮室則天下豪富制屋宅者莫不倣之設房闥備廐繕雕琢刻畫之好博𤣥黃琦瑋之色以亂制度齊桓公好婦人之色妻姑姊妹而國中多淫於骨肉楚平王奢侈縱恣不能制下檢民以徳増駕百馬而行欲令天下人饒財富利明不可及於是楚國逾奢君臣無別故上之化下猶風之靡草也王者尚武於朝〈缺一字〉農夫繕甲於田故君之御下民奢侈者則應之以儉驕淫者則統之以理未有上仁而下殘上義而下爭者也孔子曰移風易俗豈家至之哉先之於身而已矣
　　辨惑第五
　　夫舉事者或為善而不稱善或不善而稱善者何視之者謬而論之者誤也故行惑合於世惑順於耳斯乃阿上之意從上之㫖操直而乖方懷曲而合邪因其剛柔之勢為作縱橫之術故無忤逆之言無不合之義者昔哀公問於有若曰年饑用不足如之何有若對曰盍徹乎葢損上而歸之於下則忤於耳而不合於意遂逆而不用也此所謂正其行而不苟合於世也有若豈不知阿哀公之意為益國之義哉夫君子直道而行知必屈辱而不避也故行不敢苟合言不為苟容雖無功於世而名足稱也雖言不用於國家而舉措之言可法也故殊於世俗則身孤於士衆夫邪曲之相銜枉橈之相錯〈缺一字〉直故不得容其間諂佞之相扶䜛口之相譽無髙而不可上無深而不可往者何以當背衆多而辭語諧合夫衆口之毀譽浮石沈木羣邪所抑以直為曲視之不察以白為黒夫曲直之異形白黒之異色天下之易見也然自謬也或不能分明其是非者衆邪誤之矣至如秦二世之時趙髙駕鹿而從行王曰丞相何為駕鹿髙曰馬也王曰丞相誤也以鹿為馬髙曰陛下以臣言不然願問羣臣臣半言鹿半言馬當此之時秦王不能自信其自夫從邪臣之説夫馬鹿之異形衆人所知也然不能分別是非也況於闇昧之事乎易曰二人同心其義斷金羣黨阿意以傾一人孰不移哉昔人有與曽子同姓亦名參有人告其母參殺人母織如故有人復來告如是者三曽子母乃投杼踰垣而去曽子之母非不知子不殺人也言之者衆夫流言之並至雖真聖不敢自安況凡人乎魯定公之時與齊侯㑹於夾谷孔子行相事兩君升壇兩相處下兩相欲揖君臣之禮濟濟備焉齊人鼓譟而起欲執魯公孔子厯階而上不盡一等而立謂齊侯曰兩君合好以禮相率以樂相化臣聞嘉樂不野合犧象之薦不下堂夷狄之民何求為命司馬請止之定公曰諾齊侯逡巡而避席曰寡人之過退而自責大夫罷㑹齊人使優旃儛於魯公之幕下傲戱欲𠉀魯侯之隙以執定公孔子歎曰君辱臣當死使司馬行法斬焉首足異河而出於是齊人懼然而恐君臣易操不安其故行乃歸魯四邑之侵地終無乘魯之心隣〈缺一字〉振動人懷嚮魯之意強國驕君莫不恐懼邪臣佞人變行易慮天下之政〈缺二字〉而折中而定公拘於三家陷於衆口不能卒用孔子者內無獨見之明外惑邪臣之黨以弱其國而亡其身權歸於三家邑土單於疆無以制其剛詩云有斧有柯言何以治之也
　　慎微第六
　　夫建大功於天下者必先修於閨門之內大名於萬世者必先行之於纎微之事是以伊尹負鼎屈於有莘之野修達徳於草廬之下躬執農夫之作意懷帝王之道身在衡門之裏志圖八極之表故釋負鼎之志為天子之佐尅夏立商誅逆征暴除天下之患辟殘賊之類然後海內治百姓寕曽子孝於父母昬定晨省調寒溫適輕重勉之於糜粥之間行之於衽席之上而徳羙重於後世此二者修之於內著之於外行之於小顯之於大顔回一簞食一瓢飲在陋巷之中人不堪其憂回也不改其樂是已若當時定公不覺悟信季孫之計背貞臣之策以獲拘弱之名而喪丘山之功不亦惑乎故邪臣之蔽賢猶浮雲之障日月也非得神靈之化罷雲霽翳令歸山海然後乃得覩其光明暴天下之濡濕照四方之晦㝠今上無明王聖主下無貞正諸侯誅鋤姦臣賊子之黨解釋凝⿰紕繆之結然後忠良方直之人則得容於世而施於政故孔子遭君暗臣亂衆邪在位政道隔於王家仁義閉於公門故作公陵之歌傷無權力於世大化絶而不通道徳施而不用故曰無如之何者吾末如之何也已矣夫言道因權而立徳因勢而行不在其位者則無以齊其政不操其柄者則無以正其時夫禮以行之遜以出之葢力學而誦詩書凡人所能為也若欲移江河動太山故人能所不能也如調心在已背惡向善不貪於財不苟於利分財取寛服事取勞此天下易知之道易行之事也豈有難哉若造父之御馬羿之用弩則所謂難也君以不以其難為之也故不知以為善也絶氣力尚徳也夫目不能別黒白耳不能別清濁口不能言善惡則所謂不能也故設道者易見曉所以通凡人之心而達不能之行道者人之所行也夫大道履之而行則無不能故謂之道孔子曰道之不行也言人不能行之故謂顔淵曰用之則行舎之則藏惟我與爾有是夫言顔淵道施於世而莫之用猶人不能懷仁行義分別纎微忖度天地乃苦身勞形入深山求神仙棄二親捐骨肉絶五穀廢詩書背天地之寶求不死之道非所以通世防非者也若湯武之君伊呂之臣因天時而行罰順隂陽而運動上瞻天文下察人心以寡服衆以弱制強革車三百甲卒三千征敵破衆以報大讐討逆亂之君絶煩濁之原天下和平家給人足匹夫行仁商賈行信齊天地致神河出圖洛出書因是之道寄之天地之間豈非古之所謂得道者哉夫播布革亂毛髪登髙山食木實視之無優游之容聼之無仁義之辭忽忽若狂癡推之不往引之不來當世不䝉其功後代不見其才君傾而不扶國危而不持寂寞而無鄰寥廓而獨寐可謂避世非謂懷道者也故殺身以避難則非計也懷道而避世則非忠也是以君子居亂世則合道徳採㣲善絶纎惡修父子之禮以及君臣之序乃天地之通道聖人之所不失也故隠之則為道布之則為文詩在心為志出口為辭矯以雅僻砥礪純才彫琢文邪抑定狐疑道塞理順分別然否而情得以利而性得以治綿綿漠漠以道制之察之無兆遁之恢恢不見其形不覩其仁湛然未悟久之乃殊論思天地動應樞機俯仰進退與道〈缺二字〉藏之於身優游待時故道無廢而不興器無毀而不治孔子曰有至徳要道以順天下言徳行而天下順之矣









　　新語卷上
　　欽定四庫全書
　　新語卷下
　　漢　陸賈　撰
　　資執第七
　　質羙者以通為貴才良者以顯為能何以言之夫楩柟豫章天下之名木生於深山之中産於溪谷之傍立則為太山衆木之宗仆則為萬世之用浮於山水之流出於㝠㝠之野因江河之道而達於京師之下因斧斤之功而舒其文彩之好精捍直理宻緻博通蟲蠍不能穿水濕不能傷在髙柔軟入地堅強無膏澤而光潤生不刻畫而文章成上為帝王之御物下則賜公卿庶賤不得以備器械絶以闗梁及隘於山阪之阻隔於九𡵻之隄仆於崑崔之山䪺於窅㝠之溪樹䝉籠蔓延而無間石崔嵬嶄岩而不開廣者無舟車之通狹者無步擔之蹊商賈所不至工匠所不窺知者所不見見者所不知功棄而徳亾腐朽而枯傷轉於百仞之壑惕然而獨僵當斯之時不如道傍之枯楊𡻭𡻭結屈委曲不同然生於大都之廣地近於大匠之名工則材器制㫁規矩度量堅者補朽短者續長大者治罇小者治觴飾以丹漆斁以明光上備大牢春秋禮庠褒以文采立禮矜莊冠帶正容對酒行觴卿士列位布陳宮堂望之者目近之者鼻芳故事閑之則絶次之則通抑之則沈興之則處地楩梓賤於枯楊徳美非不相絶也才力非不相懸也彼則槁枯而逺棄此則為宗廟之器者通與不通亦如是也夫窮澤之民據犁嗝報之士或懷不羈之才身有堯舜臯陶之美綱紀存乎身萬世之術藏於心然身不用於世者〈缺二字〉之通故也夫公卿之子弟貴戚之黨友雖無過人之才然在尊重之位者輔助者強飾之者巧靡不達也昔扁鵲居宋得罪於宋君出亡之衛衛人有病將死者扁鵲至其家欲為治之病者之父謂扁鵲曰吾子病甚篤將為迎良醫治之非子所能治也退而不用乃使靈巫求福請命對扁鵲而咒病者卒死靈巫不能治也夫扁鵲天下之良醫而不能與靈巫爭用者知與不知也故事求逺而失近廣藏而狹棄斯之謂也昔宮之竒為虞公畫計欲辭晉獻公璧馬之賂而不假之夏陽之道豈非金石之計哉然虞公不聼者惑於珍恠之寶也鮑丘之徳行非不髙於李斯趙髙也然伏隠於嵩廬之下而不録於世利口之臣害之也凡人莫不知善之為善惡之為惡莫不知學問之有益於已怠戱之無益於事也然而為之者情慾放溢而人不能勝其志也人君莫不知求賢以自助近賢以自輔然賢聖或隠於田裡而不預國家之事者乃觀聼之臣不明於下則閉塞之譏歸於君閉塞之譏歸於君則忠賢之士棄於野忠賢之士棄於野則佞臣之黨存於朝佞臣之黨存於朝則下不忠於君下不忠於君則上不明於下上不明於下是故天下所以傾覆也
　　至徳第八
　　夫欲建國彊威避地服逺者必得之於民欲立功興譽垂名流光顯榮華者必取之於身故據萬乗之國持百姓之命苞山澤之饒主衆士之力而功不在於身名不顯於世者乃統理之非也天地之性萬物之類儴道者衆歸之恃刑者民畏之歸之則附其側畏之則去其域故設刑者不厭輕為徳者不厭重行罰者不患薄布賞者不患厚所以親近而致䟱逺也夫形重者則身勞事衆者則心煩心煩者則刑罰縱橫而無所立身勞者則百端𮞉邪而無所就是以君子之為治也塊然若無事寂然若無聲官府若無吏亭落若無民閭里不訟於巷老㓜不愁於庭近者無所議逺者無所聼郵譯無夜行之吏鄉閭無夜名之徵犬不夜吠烏不夜鳴老者息於堂丁壯者耕耘於田在朝者忠於君在家者孝於親於是賞善罰惡而潤色之興辟雍庠序而教誨之然後賢愚異議亷鄙異科長㓜異節上下有差強弱相扶小大相懷尊卑相承鴈行相隨不言而信不怒而威豈恃堅甲利兵深刑刻法朝夕切切而後行哉昔晉厲齊莊楚靈宋襄秉大國之權杖衆民之威軍師橫出陵轢諸侯外驕敵國內克百姓隣國之讐結於外臣下之怨積於內而欲建金石之功終傳不絶之世豈不難哉故宋襄死於水之戰三君死於臣子之手皆輕用師而尚威力以至於斯故春秋重而書之嗟嘆而傷之是三君皆強其盛而失國急其刑而自賊斯乃去事之戒來世之師也魯莊公一年之中以三時興築作之役規固山林草澤之利與民爭田魚薪菜之饒刻角丹楹曜靡麗収十二之稅不足以供回邪之欲饍不用之好以〈缺一字〉婦人之目財盡於驕淫人力罷於不急上困於用下饑於食乃遣臧孫辰請〈缺二字〉於齊倉廩空匱外人知之於是為宋陳衛所伐賢臣出叛臣亂子般殺而魯〈缺二字〉公子牙慶父之屬敗上下之序亂男女之別位者無所定逆亂者無所懼於是齊桓公遣大夫髙子立僖公而誅夫人逐慶父而還季子然後社稷復存子孫反業豈不謂㣲弱者哉故為威不強還自亡立法不明還自傷魯莊公之謂也故春秋榖〈缺〉
　　懷慮第九
　　〈缺二字〉慮者不可以立計持兩端者不可以定威故治外者必調內平逺者必正近綱〈缺一字〉天下勞神八極者則憂不存於家養氣治性思通精神延夀命者則志不〈缺一字〉於外據土子民治國治衆者不可以圖利治産業則教化不行而政令不從蘇秦張儀身尊於位名顯於世相六國事六君威振山東橫説諸侯國異辭人異意欲合弱而制彊持橫而御縱內無堅計身無定名功業不平中道而廢身死於凢人之手為天下所笑者乃由辭語不一而情慾放佚故也故管仲相桓公詘節事君專心一意身無境外之交心無欹斜之慮正其國如制天下尊其君而屈諸侯權行於海內化流於諸夏失道者誅秉義者顯舉一事而天下從出一政而諸侯靡故聖人執一政以繩百姓持一槩以等萬民所以同一治而明一統也故天一以大成數人一以〈缺一字〉成倫楚靈王居千里之地享百邑之國不先仁義而尚道徳懐竒伎〈缺四字〉隂陽合物恡作乾谿之臺立百仞之髙欲登浮雲窺天文然身死於棄〈缺三字〉魯莊公據中土之地承聖人之後不修周公之業先人之體尚權杖威有萬人之力懐兼人之強不能存立子紏國侵地奪以洙泗為境夫世人不學詩書行仁義〈缺一字〉聖人之道極經藝之深乃論不騐之語學不然之事圖天地之形説災變之異〈缺二字〉王之法異聖人之意惑學者之心移衆人之志指天畫地是非世事動人以邪變驚人以竒恠聼之者若神視之者如異然猶不可以濟於厄而度其身惑觸罪〈缺二字〉法不免於辜戮故事不生於法度道不本於天地可言而不可行也可聼而不可傳也可〈缺一字〉翫而不可大用也故物之所可非道之所宜道之所宜非物之所可是以制事者不可〈缺一字〉設道者不可通目以精明耳以主聼口以別味鼻以聞芳手以之持足以之行各受一性不得兩兼兼則心惑二路者行窮正心一堅久而不㤀在上不逸為下不傷執一統物雖寡必衆心佚情散雖髙必崩氣泄生疾夀命不長顛倒無端失道不行故氣感之符清潔明光情愫之表恬暢和良調宻者固安靜者祥志定心平血脈乃強秉政圖〈缺一字〉兩失其中方戰士不耕朝士不商邪不奸直圓不亂方違戾相錯撥㓨難匡故欲理之君閉利門積徳之家必無災殃利絶而道著武讓而徳興斯乃持久之道常行之法也
　　本行第十
　　〈缺二字〉徳為上行以仁義為本故尊於位而無徳者黜富於財而無義者刑賤而好徳者尊貧而有義者榮段干木徒步之士修道行徳魏文侯過其閭而軾之夫子陳蔡之厄豆飯菜羮不足以接餒二三子布弊褞袍不足以避寒倥傯屈厄自處甚矣然而夫子當於道二三子近於義自布衣之士上〈缺一字〉天子下齊庻民而累其身而匡上也及閔周室之衰㣲禮義之不行也厄挫䪺仆厯説諸侯欲匡帝王之道反天下之政身無其立而世無其主周流天下無所合意大道隠而不舒羽翼摧而不申自〈缺三字〉深授其化以厚終始治去事以正來世案紀圖録以知性命表定六藝以〈缺三字〉善惡不相干貴賤不相侮強弱不相凌賢與不肖不得相踰科第相序為萬〈缺三字〉而不絶功傳而不衰詩書禮樂為得其所乃天道之所立大義之所行也豈以〈缺三字〉威耶夫人之好色非脂粉所能飾大怒之威非氣力所能行也聖人乗天威合天氣承天象符天容而不與為功豈不難哉夫酒池可以泛舟糟丘可以望逺豈貧於財哉統四海之權主九州之衆豈弱於力哉然功不能自存威不能自守非為貧弱乃道徳不存乎身仁義不加於天下也故察於財而昬於道者衆之所謀也果於力而寡於義者兵之所圖也故君子篤於義而薄於利敏於事而慎於言所〈缺三字〉功徳也故曰不義而富且貴於我如浮雲夫身帶璧玉膺環佩服府藏珍〈缺四字〉酌含銀刻鏤可以夸小人非所以厚於已而濟於事也髙臺百仞金〈缺四字〉𬖄雕飾所以疲百姓之力非所以扶弱存亡者也故聖人卑宮室而髙道徳〈缺二字〉服而謹仁義不損其行以増其容不虧其徳以飾其身國不興無事之功家不藏無用之器所以稀力役而省貢獻也璧玉珠璣不御於上則翫好之物棄於下雕刻綪畫不納於君則淫伎曲巧絶於民夫釋農桑之事入山海採珠璣求瑤琨探沙谷捕翡翠〈缺一字〉瑇𤦛摶犀象消筋力散布泉以極耳目之好以快淫邪之心豈不謬哉未見先道而後利近徳而逺色者也
　　明誡第十一
　　君〈缺二字〉政可以及逺臣篤於信可以致大何以言之湯以七十里之封而升帝王之位周公以〈缺四字〉比徳於五帝斯乃口出善言身行善道之所致也安危之効吉凶之〈缺一字〉一出於身〈缺二字〉之道成敗之驗一起行堯舜不易日月而興桀紂不易星辰而亡天道不改而人道易也夫持天地之政操四海之綱〈缺二字〉不可以失度動作不可以離道謬誤出於口則亂及萬里之外況刑及無罪於獄而殺及無辜於市乎故世衰道亡非天之所為也乃國君者有所取之也惡政生於惡氣惡氣生於災異蝮蟲之類隨氣而生虹蜺之屬因政而見治道失於下則天文度於上惡政流於民則蟲災生於地賢君智則知隨變而改縁類而試思之於〈缺三字〉變聖人之理恩及昆蟲澤及草木乗天氣而生隨寒暑而動莫不延〈缺四字〉傾耳而聼化聖人察物無所遺失上及日月星辰下至鳥獸草木昆蟲〈缺三字〉鷁之退飛治五石之所損所以不失纎微至於鴝鵒來冬多糜言鳥獸之類〈缺三字〉也十有二月李梅實十月殞霜不煞菽言寒暑之氣失其節也鳥獸草木尚欲各得其所綱之以法紀之以數而況於人乎聖人承天之明正日月之行録星辰之度因天地之利等髙下之宜設山川之便平四海分九州同好惡一風俗易曰天象見吉凶聖人則之天出善道聖人得之言御占圖厯之變下衰風化之失以匡衰盛紀物定世後無不可行之政無不可治之民故曰則天之明因地之利觀天之化推演萬事之類散之於〈缺二字〉之間調之以寒暑之節養之以四時之氣同之以風雨之化故絶國異俗莫不知〈缺三字〉樂則歌哀則哭葢聖人之教所齊一也夫善道存之於身無逺而不至惡行著〈缺三字〉而不去周公躬行禮義郊祀后稷越裳奉貢重譯而臻麟鳯草木縁化而應殷紂〈缺二字〉㣲子棄骨肉而亾行善則鳥獸悅行惡則臣子恐是以明者可以致逺鄙者可以〈缺一字〉近故春秋書衛侯之弟鱄出奔晉書鱄絶骨肉之親棄大人之位越先人之境附他人之域窮渉寒饑織履而食不明之效也
　　思務第十二
　　夫長於變者不可窮以詐通於道者不可驚以怪審於辭者不可惑以言逺於義者不可動以〈缺一字〉是以君子廣思而博聼進退循法動作合度聞見欲衆而采擇欲謹學問欲〈缺四字〉欲敦見邪乃知其直觀花乃知其實目不淫燿之色耳不亂阿〈缺六字〉之以晉楚之富而志不回談之以喬松之夀而行不易然後能一其道而定其操〈缺六字〉功凢人則不然目放於富貴之榮耳亂於不死之道故多棄其所長而求其所短得其所亡而失其所有是以吳王夫差知度艾陵之可勝而不誤勾踐將以破凶也故〈缺二字〉或見一利而喪萬幾求一福而致萬禍夫學者通於神靈之變化曉於天地之開闔〈缺三字〉弛張性命之短長富貴之所在貧賤之所亡則手足不勞而耳目不亂思慮不〈缺一字〉計策不誤上訣是非於天文其次定狐疑於世務廢興有所據轉移有所守故道〈缺五字〉事可法也昔舜禹因盛而治孔子承衰而作功聖人不空出賢者不虛生〈缺六字〉而歸於善斯乃天地之法而制其事則世之便而設其義故聖人不必同道〈缺六者〉好者不必同色而皆美醜者不必同狀而皆惡天地之數斯命之象也日〈缺八字〉八宿並列各有所主萬端異路千法異形聖人因其勢而調之使小大不得相〈缺一字〉方圓不得相干分之以度紀之以節星不晝見日不夜照雷不冬發霜不夏降臣不凌君則隂不〈缺二字〉陽盛夏不暑隆冬不霜黒氣苞日彗星楊〈缺二字〉虹蜺冬見蟄蟲夏藏熒惑亂宿衆星失行聖人因天變而正其失理其端而正其本堯承蚩尤之失而思欽〈缺三字〉君子見惡於外則知變於內桀紂不〈缺一字〉則湯武不仁才惑於衆非者而改之於〈缺七字〉亂之於朝廷而匹夫治之於閨門是以接輿老菜所以避世於窮〈缺五字〉而逺其尊也君子行之於幽閒小人厲之於士衆老子曰上徳不徳〈缺六字〉虛也夫口誦聖人之言身學賢者之行久而不弊勞而不廢雖未為君〈缺六字〉巳孔子曰行夏之時乗殷之輅服周之冕樂則韶舞放鄭聲逺佞人〈缺三字〉道而行之於世雖非堯舜之君則亦堯舜也今之為君者則不然治不法〈缺三字〉而曰今之世不可以道徳治也為臣者不師稷契周公之政則曰今之民不可以〈缺四字〉為子者不執曽閔之賢朝夕不休盡節不倦則曰家人不敦也學者無〈缺四字〉晝夜懈循禮而動則曰世所不行也自人君至於庶人未有法聖人〈缺五字〉為善者寡為惡者衆易曰豐其屋蔀其家闚其戶閴其無人〈缺四字〉治之耳故仁者在位而仁人來義士在朝而義士至是以墨子之門多〈缺四字〉之門多道徳文武之朝多賢良秦王之庭多不祥故善者必有所〈缺三字〉惡者必有所因而來善惡不空出禍福不妄作唯心之所向志之所行而已








　　新語卷下
