　　欽定四庫全書　　　　　集部十
　　天籟集　　　　　　　　詞曲類一〈詞集之屬〉提要
　　〈臣〉等謹案天籟集二巻元白樸撰樸字仁甫一字太素號蘭谷真定人父寓齋失其名仕金為樞密院判官會世亂父子相失樸嘗鞠於元好問家得其指授金亡後被薦不出徙居金陵放浪詩酒尤精度曲與闗鄭齊名識者謂逈出東籬小山之上是本乃所作詞集世久失傳康熙中六安楊希洛始求得於白氏之裔凡二百篇前有王博文序後有孫作序及曹安贊希洛以示朱彝尊彝尊分為二巻序而傳之樸詞清雋婉逸意愜韻諧可與張炎玉田詞相匹雖其學出於元好問而詞則有出藍之目足為倚聲家正宗惜以製曲掩其詞名故選録者多未之及彝尊輯詞綜亦以不得樸詞為憾其實在元初諸家中洵可稱矯矯拔俗者也乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











　　天籟集原序
　　明寧獻王權譜元人曲作者凡一百八十有七人白仁甫居第三雖次東籬小山之下而喻之鵬摶九霄其矜許也至矣余少時避兵練浦村舍無書覽金元院本心賞仁甫秋夜梧桐兩劇以為出關鄭之上及纂唐宋元樂章為詞綜一編憾未得仁甫之作意世無復有儲蔵者康熈庚辰八月之望六安楊秀才希洛千里造余袖中出蘭谷天籟集則仁甫之詞也前有王尚書子勉序述仁甫家世本末頗詳始知仁甫名檏又字太素為樞判寓齋之子後又有洪武中助教江隂孫大雅序及安丘教諭松江曹安賛余因考元人諸集則匪獨遺山元氏與樞判衿契若秋澗王氏雪樓程氏皆有與白氏父子往來贈送之詩蓋寓齋子三人仁甫仲氏也其伯叔則誠甫敬甫敬甫官江西理問雪樓送其之官有思君還讀寓齋詩之句此亦敬甫昆友之父執矣白氏於明初由姑孰徙六安希洛得之於其裔孫某將鋟木以行屬余正其誤乃析為二巻序其端秀水朱彛尊















　　天籟集原序
　　樂府始於漢著於唐盛於宋大槩以情致為主秦晁賀晏雖得其體然哇滛靡曼之聲勝東坡稼軒矯之以雄辭英氣天下之趣向始明近時元遺山每㳺戲於此掇古詩之精英備諸家之體製而以林下風度消融其膏粉之氣白樞判寓齋序雲裕之法度最備誠為確論宜其獨步當代光前人而冠來者也元白為中州世契兩家子弟每舉長慶故事以詩文相往來太素即寓齋仲子於遺山為通家姪甫七嵗遭壬辰之難寓齋以事逺適明年春京城變遺山遂挈以北渡自是不茹葷血人問其故曰俟見吾親則如初嘗罹疫遺山晝夜抱持凡六日竟於臂上得汗而愈蓋視親子弟不啻過之既讀書穎悟異常兒日親炙遺山謦欬談笑悉能黙記數年寓齋北歸以詩謝遺山雲顧我真成䘮家狗頼君曾䕶落巢兒居無何父子卜築於滹陽律賦為專門之學而太素有能聲號後進之翹楚者遺山每過之必問為學次第常贈之詩曰元白通家舊諸郎獨汝賢未幾増長見聞學問博覽然自幼經喪亂倉皇失母便有山川滿目之歎逮宋亡恆鬱鬱不樂以故放浪形骸期於適意中統初開府史公將以所業力薦之於朝再三遜謝棲遲衡門視榮利蔑如也太素與予有三十年之舊曩㑹江東嘗與予言作詩不及唐人未可輕言詩平生留意於長短句散失之餘僅二百篇願吾子序之讀之數過辭語遒嚴情寄髙逺音節協和輕重穏愜凡當歌對酒感事興懐皆自肺腑流出予因以天籟名之噫遺山之後樂府名家者何人殘膏賸馥化為神竒亦於太素集中見之矣然則繼遺山者不屬太素而奚屬哉知音者覽其所作然後知予言之不為過太素名檏舊字仁甫蘭谷其號雲至元丁亥春二月上休日正議大夫行御史臺中丞西溪老人王博文子勉序

