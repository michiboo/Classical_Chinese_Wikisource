
風霜枯萬物，退谷如春時。 
窮冬涸江海，杯湖澄清漪。 
湖盡到谷口，單船近階墀。 
湖中更何好，坐見大江水。 
攲石為水涯，半山在湖裡。 
谷口更何好，絕壑流寒泉。 
松桂蔭茅舍，白雲生坐邊。 
武昌不干進，武昌人不厭。 
退谷正可遊，杯湖任來泛。 
湖上有水鳥，見人不飛鳴。 
谷口有山獸，往往隨人行。 
莫將車馬來，令我鳥獸驚。

