
　　《隋志》：《後漢書》八十五卷，本一百二十二卷，晉祠部郎謝沈撰。《唐志》：一百二卷，又《漢書外傳》十卷[2]。《晉書·謝沈傳》[3]：沈字行思，會稽山陰人。郡命為主簿，功曹，察孝廉[4]，太尉郄鑑[5]辟，並不就。會稽內史何充[6]引為參軍，以母老去職。平西將軍庾亮[7]命為功曹，征北將軍蔡謨[8]牒為參軍，皆不就。康帝[9]即位，以太學博士徵，以母憂去職。服闋，除尚書度支郎。何充庾冰[10]並稱沈有史才，遷著作郎，撰《晉書》三十餘卷。會卒，年五十二。沈先著《後漢書》百卷及《毛詩》[11]《漢書外傳》，所著述及詩賦文論皆行於世，其才學在虞預[12]之右。案《隋志》無《外傳》者，或疑本在《後漢書》百二十二卷中，《唐志》乃復析出之，然據本傳當為別書，今無遺文，不復可考；惟《後漢書》尚存十餘條，輒綴輯為一卷。
　　　　　　　　　※　　　　　　　※　　　　　　　　※
這部作品也可能在本國本地版權期限更長，但對外國外地作品應用較短期限規則的國家以及地區，屬於公有領域。

