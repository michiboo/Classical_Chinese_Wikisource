　　欽定四庫全書　　　　　經部九
　　鐘律通考　　　　　　　樂類
　　提要
　　〈臣〉等謹案鐘律通考六卷明倪復撰復字汝新寧波人是書凡二十七章始於黃鍾本原定法章終於風雅十二詩圖譜章其中有標卷目者又有不標卷目者葢編次之失或抄録者所合併也卷首有嘉靖丙戌張邦竒序謂其本之儀禮經傳參之西山蔡氏之説厯考古今制度辨正百家之得失以求合乎聲氣之元今考其書大端能守古訓而亦間有好竒之癖如呂氏春秋黃鐘三寸九分與厯代律書九寸之説自不得合而為一而復則謂三寸者三三九寸也九分者九方分也其論亦本何瑭及鄭世子而穿鑿無義何闗典訓五聲二變明有國語伶州鳩之説可證而是書乃謂宮屬君周加變宮因誅紂徴屬事周加變徴示革啇之舊政也説皆杜撰又所載六十調圖若黃鍾五調亦無射為商夷則為角仲呂為徴夾鍾為羽之故説同時韓邦奇於蔡氏舊圖疏解甚詳而此書乃不之及俱不免於漏畧然其中亦間有採者如左氏傳中聲以降五降之後不容彈矣蔡元定謂五聲之後二變不容為調朱子謂㽔賔以下不可為宮是書謂朱子之説與禮記所云旋相為宮似有未合故特從元定又若黃鍾生十一律倍其實四其實三其法及角音六十四變變宮變徴之類能並列朱蔡異同之法參互詳審頗為不苟亦可謂勤於此事者矣乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
　　鐘律通考序
　　四明倪子好古樂本之儀禮經傳參之西山蔡氏之説厯考古今制度辨正百家之失得以求合乎聲律之元名曰通考間以示予予讀之累日喟然而歎曰懿哉深乎釐千古之謬也復二帝之隆也庶幾其在茲乎雖然吾見其難也季札所歎魏文聴之而恐臥亡陳所奏隋文聞之而心説夫情性之藴不足以通天地之元而能復古樂者否矣雖然世有升降而天地之元無變也體而行之存乎人倡而和之存乎㑹道苟是也失於今必獲於後伯牙之破琴寳常之焚書吾病其志之弗廣也倪子志用世精思力索鈎𤣥析微極千古百家之言而久弗克售豈天固窮之以精其術乎雖然聖天子建中和之極考大章諧韶濩茲惟其時安知是書弗遂試於今日耶倪子其少俟哉倪子名復字汝新以嘉靖丙戌秋七月書成是嵗冬十月朔旦同郡張邦奇謹序
