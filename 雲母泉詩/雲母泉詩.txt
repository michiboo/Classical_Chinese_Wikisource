
晨登玄石嶺，嶺上寒松聲。 
朗日風雨霽，高秋天地清。 
山門開古寺，石竇含純精。 
洞徹淨金界，夤緣流玉英。 
澤藥滋畦茂，氣染茶甌馨。 
飲液盡眉壽，餐和皆體平。 
瓊漿駐容髮，甘露瑩心靈。 
岱谷謝巧妙，匡山徒有名。 
願言構蓬蓽，荷鍤引泠泠。 
訪道出人世，招賢依福庭。 
此心不能已，寤寐見吾兄。 
曾結潁陽契，窮年無所成。 
東西同放逐，蛇豕尚縱橫。 
江漢阻攜手，天涯萬里情。 
恩光起憔悴，西上謁承明。 
秋色變江樹，相思紛以盈。 
猿啼巴丘戍，月上武陵城。 
共恨川路永，無由會友生。 
雲泉不可忘，何日遂躬耕。

