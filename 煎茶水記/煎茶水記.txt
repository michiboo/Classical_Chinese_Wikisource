故刑部侍郎劉公諱伯芻，於又新丈人行也。為學精博，頗有風鑒稱。較水之與茶宜者凡七等。揚子江南零水第一，無錫惠山寺石水第二，蘇州虎邱寺石水第三，丹陽縣觀音寺水第四，揚州大明寺水第五，吳松江水第六，淮水最下第七。斯七水余嘗俱瓶於舟中，親挹而比之，誠如其說也。客有熟於兩浙者，言搜訪未盡，余嘗志之。及刺永嘉，過桐廬江，至嚴子瀨。溪色至清，水味甚冷。家人輩用陳黑壞茶潑之，皆至芳香。又以煎佳茶，不可名其鮮馥也。又愈於揚子南零殊遠。及至永嘉，取仙岩瀑布用之，亦不下南零。以是知客之說誠哉信矣。夫顯理鑒物，今之人信不迨於古人，蓋亦有古人所未知而今人能知之者。
元和九年春，予初成名，與同年生期於薦福寺。余與李德垂先至，憩西廂元鑒室。會適有楚僧至，置囊有數編書。余偶抽一通覽焉，文細密皆雜記，卷末又一題云《煮茶記》。云代宗朝李季卿刺湖州，至維揚，逢陸處士鴻漸。李素熟陸名，有傾蓋之歡。因之赴郡，抵揚子驛。將食，李曰：「陸君善於茶，蓋天下聞名矣。況揚子南零水又殊絕。今者二妙千載一遇，何曠之乎？」命軍士謹信者，挈瓶操舟，深詣南零。陸利器以俟之。俄水至，陸以杓揚其水曰：「江則江矣，非南零者。似臨岸之水。」使曰：「某擢舟深入，見者累百，敢虛紿乎！」陸不言。既而傾諸盆，至半，陸遽止之，又以杓揚之曰：「自此南零者矣。」使蹶然大駭，伏罪曰：「某自南零齎至岸，舟蕩覆半。懼其鮮，挹岸水增之。處士之鑒神鑒也，其敢隱焉！」李與賓從數十人皆大駭愕。李因問陸，既如是，所經歷處之水，優劣精可判矣。陸曰：「楚水第一，晉水最下。」李因命筆口授而次第之：「廬山康王穀水簾水第一；無錫縣惠山寺石泉水第二；蘄州蘭溪石下水第三；峽州扇子山下，有石突然，泄水獨清冷，狀如龜形，俗雲蝦黁口，水第四；蘇州虎邱寺石泉水第五；廬山招賢寺下方橋潭水第六；揚子江南零水第七；洪州西山西東瀑布水第八；唐州柏岩縣淮水源第九（淮水亦佳）；廬州龍池山頭水第十；丹陽縣觀音寺水第十一；揚州大明寺水第十二；漢江金州上遊中零水第十三（水苦）；歸州玉虛洞下香溪水第十四；商州武關西洛水第十五（未嚐泥）；吳松江水第十六；天台山西南峰千丈瀑布水第十七；郴州圓泉水第十八；桐廬嚴陵灘水第十九；雪水第二十（用雪不可太冷）。此二十水，余嘗試之，非係茶之精粗，遇此不之知也。夫茶烹於所產處，無不佳也。蓋水土之宜，離其處水功其半，然善烹潔器全其功也。」李置諸笥焉，遇有言茶者即示之。
又新刺九江，有客李滂門生劉魯封言嘗見說，余醒然思往歲僧室獲是書，因盡篋，書在焉。古人云：「瀉水置瓶中，焉能辨淄澠？」此言必不可判也，萬古以為信然，蓋不疑矣。豈知天下之理，未可言至。古人研精，固有未盡，強學君子，孜孜不懈，豈止思齊而已哉！此言亦有裨於勸勉，故記之。
