　　欽定四庫全書　　　　　集部四
　　岳武穆遺文　　　　　　別集類三〈宋〉
　　提要
　　〈臣〉等謹案岳武穆遺文一巻宋岳飛撰飛事跡具宋史本傳陳振孫書録解題載岳武穆集十巻今已不傳此遺文一卷乃明徐階所編凡上書一篇劄十六篇奏二篇狀二篇表一篇檄一篇跋一篇盟文一篇題識三篇詩四篇詞二篇其辭鎮南軍承宣使僅有第三奏辭開府僅有第四劄辭男雲轉官僅有第二劄辭男雲特轉恩命僅有第四劄辭少保僅有第三劄第五劄乞敘立王次翁下僅有第二劄乞解樞柄僅有第三劄辭除兩鎮僅有第二劄則其佚篇葢不可殫數史稱万俟卨白秦檜簿録飛家取當時御札蔵之以滅跡則奏議文字同遭毀棄固勢所必然矣然宋髙宗御書聖賢像贊刻石大學秦檜作記勒於後明宣徳中宋訥乃磨而去之飛之零章斷句後人乃掇拾於蠧蝕灰燼之餘是非之公千古不冺固不以篇什之多少論矣階所編本附録岳廟集後前冠以後人詩文四巻已為倒置其中明人惡札如提學僉亊蔡兗詩曰千古人來笑㑹之㑹之卻恐笑今時若教似我當鈞軸未必相知岳少師尤為頂上之穢今併芟除而獨以飛遺文著録集部用示
　　聖朝表章之義焉乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀



　　欽定四庫全書
　　岳武穆遺文
　　宋　岳飛　撰
　　南京上高宗書略
　　陛下已登大寶黎元有歸社稷有主已足以伐敵人之謀而勤王御營之師日集兵勢漸盛彼方謂吾素弱未必能敵正宜乘其怠而擊之而黃濳善汪伯彥輩不能承陛下之意恢復故疆迎還二聖奉車駕日益南又令長安維揚襄陽准備巡幸有茍安之漸無逺大之略恐不足以係中原之望雖使將帥之臣戮力於外終亡成功為今之計莫若請車駕還京罷三州巡幸之詔乗二聖䝉塵未乆敵勢未固之際親帥六軍迤邐北渡則天威所臨將帥一心士卒作氣中原之地指期可復
　　乞復襄陽劄
　　鎮南軍承宣使神武後軍統制江南西路舒蘄州制置使臣岳飛劄奏臣竊惟善觀敵者當逆知其所始善制敵者當先去其所恃今外有金人之冦攘內有楊麼之竊發俱為大患上軫宸襟然以臣觀之楊麼雖近為腹心之憂其實外假李成以為脣齒之援今日之計正當進兵襄陽先取六郡李成不就縶縛則亦喪師逺逃於是加兵湖湘以殄羣盜要不為難而況襄陽六郡地為險要恢復中原此為基本臣今已厲兵飭士惟竢報可指期北向伏乞睿斷速賜施行庶幾上流早見平定中興之功次第而致不勝天下之幸取進止
　　乞出師劄
　　臣伏自國家變故以來起於白屋實懷捐軀報國復讐雪恥之心幸憑社稷威靈前後粗立薄効而陛下録臣微勞擢自布衣曾未十年官至太尉品秩比三公恩數視二府又增重使名宣撫諸路臣一介賤微寵榮超躐有踰涯分今者又䝉益臣軍馬使濟恢圖臣實何人誤辱神聖之知如此敢不晝度夜思以圖報稱臣揣敵情所以立劉豫於河南而付之齊秦之地葢欲荼毒中原生靈以中國而攻中國尼堪因得休兵養馬觀釁乗隙包藏不淺臣不及此時稟陛下睿筭妙略以伐其謀使劉豫父子隔絶五路叛將還歸兩河故地漸復則金人詭計日生他時浸益難圖臣愚慾望陛下假臣日月勿復拘臣淹速使敵莫測臣舉措萬一得便可入則提兵直趨京洛據河陽陜府潼關以號召五路叛將則劉豫必捨汴都而走河北京畿陜右可以盡復至於京東諸郡陛下付之韓世忠張俊亦可便下臣然後分兵濬滑經畧兩河劉豫父子斷可成擒如此則金人有破滅之理為陛下社稷長乆無窮之計實在此舉假令汝潁陳蔡堅壁清野商於虢洛分屯要害進或無糧可因攻或難於餽運臣須歛兵還保上流彼必追襲而南臣俟其來當率諸將或挫其銳或待其疲敵利速戰不得所欲勢必復還臣當設伏邀其歸路小入則小勝大入則大勝然後徐謀再舉設若敵見上流進兵併力來侵淮上或分兵攻犯四川臣即長驅擣其巢穴敵困於奔命勢窮力殫縱今年未盡平殄來歲必得所欲亦不過三二年間可以盡復故地陛下還歸舊京或進都襄陽關中惟陛下所擇也臣聞興師十萬日費千金邦內騷動七十萬家此豈細事然古者命將出師民不再役糧不再籍葢慮用足也今臣部曲逺在上流去朝廷數千里平時每有糧食不足之憂是以去秋臣兵深入陜洛而在寨卒伍有饑餓閃走故臣急還不遂前功致使敵地陷偽忠義之人旋被屠殺皆臣之罪今日唯賴陛下戒勑有司廣為儲備俾臣得一意靜慮不為兵食亂其方寸則謀定計審仰遵陛下成筭必能濟此大事也異時迎還太上皇帝寜德皇后梓宮奉邀天眷歸國使宗廟再安萬姓同懽陛下高枕無北顧憂臣之志願畢矣然後乞身還田裡此臣夙昔所許者伏惟陛下恕臣狂易臣無任戰汗取進止〈高宗批答雲覽奏事理明甚有臣如此顧復何憂進止之機朕不中制惟敕諸將廣布寛恩無或輕殺咈朕至意〉
　　乞出師劄
　　逆豫逋誅尚穴中土陵寢乏祀皇圖偏安陛下六飛時巡越在海際天下之愚夫愚婦咸願伸鋤奮挺以致死於敵而陛下審重此舉累年於茲雖嘗分命將臣鼎峙江漢僅令自守以待敵不敢逺攻而求勝是以天下忠憤之氣日以沮喪中原來蘇之望日以衰息歲月易乆汙染漸深趨向一背不復可以轉移此其利害誠為易見臣待罪閫外不能宣國威靈致神州隔於王化死有餘罪敢逃司敗之誅陛下比者寢閣之命咸謂聖斷已堅何至今日尚未決䇿北向臣願因此時上稟陛下睿筭不煩濟師止以本軍進討庶少塞瘝官之咎以成陛下寤寐中興之志順天之道因民之情以曲直為壯老以逆順為強弱萬全之效茲焉可必惟陛下力斷而行之
　　辭鎮南軍承宣使第三奏
　　竊念臣將天威而逺討致敵巢之一空妙䇿竒謀悉遵聖訓破堅卻敵鹹得士心臣實何能輒膺殊賞既慙過量復付重權是誠叨冒以踰勲非謂謙辭而避寵況九江乃控扼之重地連武昌為襟帶之要衝用得其人周瑜所以敗曹公於赤壁禦失其䇿隋何所以取黥布於湓江難使非才濫膺此寄伏望吝此嚥喉之付以屬大臣俯從螻蟻之誠使安愚分所有上件恩命乞賜寢罷干冒天威死有餘罪謹録奏聞伏候勅㫖
　　乞侍親疾劄
　　鎮南軍承宣使神武後軍統制江南西路舒蘄州兼荊南鄂岳黃復州漢陽軍德安府制置使臣岳飛劄子奏臣輒具危懇仰瀆睿聰臣愚戅之跡奮身單微初無尺寸之先容獨賴聖明之特眷雖捐軀致命曾不足以仰酬恩遇之絲毫思報之心寜有窮已臣近者奉命復收襄漢去家逺涉六月餘日臣老母姚氏年幾七十侵染疾病連月未安近復腿腳註痛起止艱難別無兼侍以奉湯藥人子之心實難安處伏望聖慈察臣悃愊無他規避蹔乞許臣在假以全侍奉之養將本軍人馬權蹔令統制官王貴張憲主管候臣老母稍安依舊管幹職事恭聽驅䇿結草銜環誓圖報効冒犯雷霆之威臣無任戰懼激切之至取進止
　　辭開府劄子貼黃
　　臣待罪二府理有當言不敢緘黙夫敵情姦詐臣於面對已嘗奏陳切惟今日之事可危而不可安可憂而不可賀可以訓兵飭士謹備不虞而不可以行賞論功取笑中外事關國政不容不陳初非立異於衆人實欲盡忠於王室慾望速行追寢示四方以不可測之意萬一臣冒昧而受將來強敵叛盟則似傷朝廷之體仍望以此貼黃畱中不出保全臣子臣不勝至情伏乞睿照
　　辭開府第四劄子
　　鎮寜崇信軍節度使神武後軍都統制荊湖南北襄陽府路蘄黃州制置使臣岳飛劄子奏臣已三貢辭章出於誠悃冒犯天威罪不容赦聖恩廣大一賜溫詔兩降劄命捫心揣分感極涕零伏念臣草芥固陋備數戎昭曽無尺寸之功仰報天地之德竊以亞保之位實預三孤之貴所以賞有功而進豪傑也如臣何人輒膺斯寵是以心不自安終難冒受不避譴誅再伸前懇非敢徒為辭遜伏望聖慈矜察愚衷早還成命庶令臣少安分守臣不勝䖍祈俟命之至取進止
　　乞止班師詔奏畧
　　契勘金人重兵盡聚東京屢經敗衂銳氣沮喪內外震駭聞之諜者敵欲棄其輜重疾走渡河況今豪傑嚮風士卒用命天時人事強弱已見功及垂成時不再來機難輕失臣日夜料之熟矣惟陛下圖之
　　辭宣撫副使劄子
　　檢校少保鎮寜崇信軍節度使湖北襄陽府路招討使兼本路營田使臣岳飛劄子奏臣近叨受招討使不容牢辭又䝉聖恩授以前件差遣切念臣一介寒賤誤膺器使顧土宇恢復之跡未見尺寸而厚恩醲賞涯分已踰且以宣撫之重名實寄專征之大事自非廊廟近臣勲伐高世者豈當冒躐而居異時付託失人或誤驅䇿雖粉臣骨曷足以謝陛下兼招討使權不為不重若更加以甚高非常之寵必起負乗斯奪之悔所有宣撫副使恩命實難祗受伏望追寢誤恩庶安愚分臣無任悚懼恭聽宸命之至取進止
　　乞終制劄子
　　草土臣岳飛劄子奏臣今月十二日江州瑞昌縣界准樞密院奏勘㑹岳飛丁母憂已即降制起復縁目今人馬無人主管及見措置進兵渡江不可等待奉聖㫖先次行下岳飛特起復仍日下主管軍馬措置邊事不得辭免伏念臣孤賤之跡㓜失所怙鞠育訓導皆自臣母國家平燕雲之初臣方束髮從事軍旅誓期盡瘁不知有家自從陛下渡河以來而臣母淪陷河朔凡遣人一十八次始能般挈得脫兵禍驚悸致疾遂以纒綿臣以身服戎事未嘗一日獲侍親側躬致湯藥之奉今者遭此大難荼毒哀苦每加追念輒欲無生而陛下恩眷有加即命起復在臣麼微固深銜戴然臣重念為人之子生不能致菽水之歡死不能終衰絰之制面顔有靦天地弗容且以孝移忠事有本末若內不克盡事親之道外豈復有愛主之忠臣已般挈扶䕶前來欲於江州或南康軍界營葬伏望聖慈矜憐餘生許終服製取進止
　　辭男雲轉三官第二劄子
　　起復檢校少保武勝定國軍節度使湖北京西路宣撫副使兼營田使臣岳飛劄子奏臣近具奏辭免男雲特轉三官恩數今月二十日准尚書省劄子奉聖㫖不允伏念臣本以凡材誤䝉陛下付以方面若臣不能與士卒一律則亦不能整齊其心昨者之戰士卒冒犯矢石有斬將陷陣立竒功者臣方列上事狀得霑一級而男雲何從超進崇資臣正恐士卒有無功之謗陛下致濫予之譏且陛下方謹惜名器以磨厲天下將昭復大業而乃因臣私恩廢公議臣不自安伏望聖慈特降睿㫖收還上件恩命臣父子幸甚取進止
　　辭男雲特轉恩命第四劄子
　　臣岳飛劄子奏臣聞惟名與器不可以假人故循守資格自有常法必有非常之功而後有非常之賞如臣男雲始就義方尚存乳臭雖累經於行陣曾未見於事功比者伏䝉聖恩曲埀異眷超資躐等驟進官聨不惟雲志氣怠惰而臣益切滿盈之愧況臣既已仰竊國恩致身顯位固有僥冒之名矣今併與其子而僥冒其可乎伏望陛下揭離照之明體乾徤之斷特賜睿㫖追還誥命庶使雲粗知官爵之難得勉力學業他日或能備效驅䇿受之未晩取進止
　　辭少保第三劄子
　　臣岳飛劄子奏臣聞忠臣之事君計功而受賞量力而受官不為茍得以貪爵祿況師旅方興事功未著臣方同士卒之甘苦明將佐以恩威冀成尺寸之功仰報君父之德豈可身被厚寵而恝然不以當鋒刃冒矢石者為心哉所有少保恩命臣實不敢祗受伏望陛下日月照臨乾坤覆載察臣肺腑追寢異恩臣願憑陛下雷霆之威託宗廟山嶽之福罄竭駑鈍期効涓埃候將來功績有成臣將拜手稽首祗承休命矣誠懇迫切至於再三干冒天威臣不任戰悸恐懼之至取進止
　　辭少保第五劄子
　　臣岳飛劄子奏臣伏䝉聖恩特降誥命除臣少保加食邑七百戸食實封三百戸臣已四具劄子辭免八月三十日准尚書省劄子三省同奉聖㫖不允令日下秪受仍依累降詔㫖不得再有陳請者臣之事君義無有已若夫貪慕爵祿務榮一身而不以國家為念則非臣之所忍為也比者金人敗盟再犯河南之地肆為殘忍人神共憤臣方將䇿駑厲鈍冀效尺寸以報陛下天地生成之德今則敵騎冦邊未見殄滅區區之志未效一二臣復以身為謀惟貪爵祿則誠恐不足為將士之勸而報恩無所萬誅何贖伏望睿慈追寢成命特賜俞音姑詔有司留以為臣異時涓埃之賞取進止
　　辭男雲特轉恩命劄子
　　臣岳飛劄子奏臣於今月二十六日准誥授臣男雲左武大夫忠州防禦使臣聞君之馭臣固不吝於厚賞父之教子豈可責以近功臣昨恭依睿算決戰於陳穎之間雲隨行迎敵雖有薄効殊未曾立到大功遽超橫列仍領郡賞曲過優寵義不遑處所有誥命臣不敢令雲祗受伏望聖慈俯埀天鑒追還異恩庶使雲激勵懦庸別圖報効取進止
　　乞敘立王次翁下第二劄子
　　少保樞密副使臣岳飛劄子奏臣契勘叅政與樞副敘位朝廷自有定例豈可為臣忝竊孤卿敘位使在叅知政事之上不免再具誠懇仰瀆聖聽伏望睿慈曲埀昭鑒許臣只依近例敘位在叅知政事之下庶使庸愚不致僭越取進止
　　乞解樞柄第三劄子
　　少保樞密副使臣岳飛劄子奏臣已累具劄子乞解罷樞密副使職事伏䝉聖恩降詔不允者露章待罪自驚寵數之過優溫詔示恩猶閟俞音之下逮再陳愚懇仰瀆淵聰伏念臣濫厠樞庭誤陪國論貪榮滋甚補報蔑然豈惟曠職之可虞抑亦妨賢之是懼冀保全於終始宜逺引於山林伏望聖慈察其誠心實非矯飾速降睿㫖許罷機政取進止
　　辭除兩鎮乞在外宮觀第二劄子
　　少保臣岳飛劄子奏臣今月十二日伏䝉聖恩賜臣少保武勝定國軍節度使充萬壽觀使誥一軸仍奉朝請臣已謝恩外縁臣見具劄子辭免已將誥命寄納臨安府今月十四日伏奉詔命不允竊以兩鎮節旄國朝盛典非有大勲豈容輕授臣前此叨據常懼弗稱自惟智術短淺坐糜歲月攷其績用初無絲毫安可更爾冒榮矧內祠之任得侍清光朝廷所以貴老尊賢用昭異數在臣愚分非所宜處顧待遇之愈隆夙夜以思雖粉身碎骨何以圖報萬一愧深汗溢感極涕橫重念臣才疎德薄人微望輕若不自列濫當優寵必致顛隮上辜宸眷慾望聖慈追寢成命除臣一在外宮觀差遣取進止
　　申劉光世乞進兵狀
　　武功大夫昌州防禦使通泰州鎮撫使兼知泰州岳飛狀申竊念飛以行伍賤𨽻辱知朝廷䝉被厚恩殞歿難報每以為國家之難雖非所命猶當戮力矧承楚之事危迫如許累准朝廷指揮催督此正飛等捐身狥義之秋切縁王鎮撫林郭鎮撫仲威等並不見差撥軍馬前來使司王統制雖聞已起發即日尚未知屯駐去處據探金人急攻楚州切恐萬一踈虞於淮南諸鎮利害不細飛已於今月十五日具申使司去訖飛一面起發前往承州措置𠞰除外伏乞鈞慈特捐一二千之衆別差總統制官一員前來犄角庶不致上誤國事謹具申安撫相公使司伏候指揮
　　申劉光世乞兵馬糧食狀
　　武功大夫昌州防禦使通泰州鎮撫使兼知泰州岳飛狀申飛昨奉聖㫖指揮差充前件差遣於八月十五日還至常州宜興縣於十八日起發前來祗赴新任二十二日至江陰軍歇泊據探報金人見圍楚州飛遂逐急權差統制王貴管押兵馬等船濟渡切慮遲滯有失事機不免親躬先入泰州於二十六日夜二更到泰州城外承准八月十九日指揮令飛與趙鎮撫立犄角飛遂措置調發兵夫糧食並不住差人勾喚王貴等軍馬實縁舟船數少今月初九日方盡到泰州飛已差張憲權行守城見今大軍屯駐三墩與金人大寨不逺惟是新復建康之後所有士馬瘡痍尚新羸𡚁方甚兼自到任未及一旬芻茭糗糧一一窘乏本未能即從王事重以承楚之急甚於倒埀不可以頃刻安居理宜前進慾望鈞慈捐一二千之衆假十餘日之糧令飛得激厲士卒徑赴敵壘解二州之圍掃戎馬之跡下以禆相公之盛烈上以寛主上之深憂不勝幸甚謹具申安撫相公使司伏候指揮
　　謝講和赦表
　　武勝定國軍節度使開府儀同三司湖北京西宣撫使兼營田大使臣岳飛上表言今月十二日准進奏院逓到赦書一道臣已即躬率統制領將佐官屬等望闕宣讀訖觀時制變仰聖哲之宏規善勝不爭實帝王之妙算念此艱難之乆姑從和好之宜睿澤誕敷輿情胥悅臣飛誠歡誠忭頓首頓首竊以婁欽獻言於漢帝魏絳發䇿於晉公皆盟墨未乾顧口血猶在俄驅南牧之馬旋興北伐之師葢佳兵不情要契無信莫守金石之約難充谿壑之求圖蹔安而解倒埀猶之可也顧長慮而尊中國豈其然乎恭惟皇帝陛下大德有容神武不殺體乾之徤行巽之權務和衆以安民迺講信而修睦已漸還於境土想喜見於威儀臣幸遇明時獲觀盛事身居將閫功無補於涓埃口誦詔書面有慚於軍旅尚作聰明而過慮徒懷猶豫而致疑謂無事而請和者謀恐卑辭而益幣者進臣願定謀於全勝期收地於兩河唾手燕雲終欲復讐而報國誓心天地當令稽顙以稱藩
　　奉詔移偽齊檄
　　契勘偽齊僭號竊據汴都舊忝臺臣累䝉任使是宜執節効死圖報國恩乃敢背棄君父無天而行以祖宗涵養之澤翻為叛亂率函夏禮義之俗甘事仇讎紫色餘分擬亂正統想其面目何以臨人方且妄圖襄漢之行欲窺川蜀之路專犯不韙自速誅夷我國家厄運已銷中興在即天時既順人意悉諧所在皆賈勇之夫思共快不平之忿今王師已盡壓淮泗東過海沂驛騎交馳羽檄疊至故我得兼收南陽智謀之士提大河忠孝之人仗義以行乗時而動金洋之兵出其西荊湖之師繼其後雖同心一德足以吞彼國之梟羣然三令五申豈忍殘吾宋之赤子爾應陷沒州縣官吏兵民等元非本意諒皆脇從屈於賊威歸逃無路我今奉辭伐罪拯溺蘇枯惟務安集秋毫無犯儻能開門納欵肉袒迎降或願倒戈以前驅或列壺漿而在道自應悉仍舊貫不改職業盡除戎索咸用漢條如或執迷不悟甘為叛人嗾桀犬以吠堯詈獵師而哭虎議當躬行天罰玉石俱焚禍並宗親辱及父祖掛今日之逆黨遺千載之惡名順逆二途蚤宜擇處兵戈既逼雖悔何追謹連黃榜在前各令知悉
　　御書屯田三事䟦
　　臣聞先正司馬光有言德勝才謂之君子才勝德謂之小人論人者能審於才德之分則無失人矣曹操募百姓屯田許下所在積粟諸葛亮分兵屯田而百姓安堵羊祜懷逺近得江漢之心示以墾田獲利若三子者知重本務農使兵無艱食其謀猷術略皆不在人下才有足稱者然操酷虐變詐掔申商之法術雖號超世之傑豈正直中和者所為乎許劭謂清平之奸賊亂世之英雄其德有貶雲亮開誠心布公道邦域之內畏而愛之祜增修德言以懷柔初附則德過於操逺矣觀亮素志欲龍驤虎視包括四海以興漢室天不假以年遽有渭南之恨祜輔晉武慨然有併吞之心後平吳身不及見二子有意於功名而志弗克伸惜哉臣庸德薄才誠不敢妄論古人伏䝉陛下親灑宸翰鋪述二三子屯田足食之事俯以賜臣臣敢不䇿駑礪鈍仰副聖意萬一夫服田力穡乃亦有秋農夫職爾用屯田以足兵食誠不為難臣不揆願遲之歲月敢以奉詔要使忠信以進德不為君子之棄則臣將勉其所不逮焉若夫鞭撻四夷尊強中國扶宗社於再安輔明天子以享萬世無疆之休臣竊有區區之志不知得伸歟否也紹興十年正月初一日武勝定國軍節度使開府儀同三司湖北京西路宣撫使兼營田大使武昌郡開國公食邑四千戸實封一千七百戸臣岳飛謹書
　　五嶽祠盟
　　自中原版蕩戎馬交侵余發憤河朔起自相臺總髮從軍歴二百餘戰雖未能逺入窮荒洗蕩巢穴亦且快國讐之萬一今又提一旅孤軍振起宜興建康之城一鼔敗敵恨未能使匹馬不囬耳故且養兵休卒蓄鋭待敵嗣當激厲士卒功期再戰北踰沙漠蹀血疆場迎二聖歸京闕取故地上版圖朝廷無虞主上奠枕余之願也河朔岳飛題
　　題廣德軍金沙寺壁
　　余駐大兵宜興沿幹王事過此陪僧僚謁金仙徘徊暫憩遂擁鐡騎千餘長驅而往俟立竒功復三關迎二聖使宋朝再振中國安強他時過此得勒金石不勝快哉建炎四年四月十二日河朔岳飛題
　　題東松寺
　　余自江陰軍提兵起發前赴饒郡與張招討㑹合﨑嶇山路殆及千里過祁門西約一舍餘當途有庵一所問其僧曰東松遂邀後軍王團練並幕屬隨嬉焉觀其基址乃鑿山開地創立廟廡三山環聳勢凌碧落萬木森鬱密掩煙甍勝景瀟灑實為可愛所恨不能欵曲進程遄速俟他日殄滅盜賊凱旋迴歸復得至此即當聊結喜縁以慰庵僧紹興改元仲春十有四日河朔岳飛題
　　永州祁陽縣大營驛
　　權湖南帥岳飛被㫖討賊曹成自桂嶺平蕩巢穴二廣湖湘悉皆安妥痛念二聖逺狩沙漠天下靡寜誓竭忠孝賴社稷威靈君相賢聖他日掃清中原復歸故國迎兩宮還朝寛天子宵旰之憂此所志也顧蜂蟻之羣豈足為功過此因留於壁紹興二年七月初七日
　　送紫巖張先生北伐
　　號令風霆迅天聲動北陬長驅渡河洛直擣向燕幽馬蹀沙場血旗翻朔野秋歸來報明主恢復舊神州〈自檄至此皆舊録〉
　　寄浮圖慧海
　　湓浦廬山幾度秋長江萬折向東流男兒立志扶王室聖主專師報國讐功業要刋燕石上歸休終伴赤松遊丁寜寄語東林老蓮社從今著力修
　　池州翠微亭
　　經年塵土滿征衣特特尋芳上翠微好水好山看不足馬蹄催趂月明歸
　　題新淦蕭寺壁
　　雄氣堂堂貫鬥牛誓將直節報君讐斬除頑惡還車駕不問登壇萬戸侯
　　滿江紅
　　怒髮衝冠憑䦨處瀟瀟雨歇擡望眼仰天長嘯壯懷激烈三十功名塵與土八千里路雲和月莫等閒白了少年頭空悲切　靖康恥猶未雪臣子恨何時滅駕長車踏破賀蘭山缺壯志肯忘飛食肉笑談欲灑盈腔血待從頭收拾舊山河朝天闕
　　小重山
　　昨夜寒蛩不住鳴驚回千里夢已三更起來獨自遶堦行人悄悄𬖄外月籠明　白首為功名舊山松竹老阻歸程欲將心事付瑤琴知音少斷有誰聽
　　岳武穆遺文
