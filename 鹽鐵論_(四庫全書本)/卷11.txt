　　欽定四庫全書
　　鹽鐡論卷十一
　　漢　桓　寛　撰
　　明　張之象　註
　　論功第五十二
　　大夫曰匈奴無城郭之守溝池之固修㦸強弩之用倉廩府庫之積上無義法下無文理君臣嫚〈音慢〉易上下無禮織栁為室旃〈音氊〉廗〈音帶〉為葢素弧〈音胡〉骨鏃馬不粟食內則備不足畏外則禮不足稱夫〈音扶〉中國天下腹心賢士之所總禮義之所集財用之所殖也〈殖生長也〉夫〈音扶〉以知〈去聲〉謀愚以義伐不義若因秋霜而振落葉春秋曰桓公之與戎狐驅之爾況以天下之力乎〈春秋曰齊人伐山戎公羊傳曰此齊侯也其稱人何貶也曷為貶子司馬子曰葢以操之為已蹙矣此葢戰也何以不言戰春秋敵者言戰桓公之與戎狄驅之耳江統曰周室失統諸侯専征以大兼小轉相殘滅封疆不固而利害異心戎狄乘間得入中國或招誘安撫以為巳用故巾繒之禍顛覆宗周襄公要秦遽興姜戎當春秋時義渠大荔居秦晉之域陸渾隂戎處伊洛之間鄋瞞之屬害及濟東侵入齊宋陵虐邢衞南夷與北戎交侵中國不絶如綫齊桓攘之存亡繼絶北伐山戎以開燕路故仲尼稱管仲之力嘉左袵之功〉
　　文學曰匈奴車器無銀黃絲漆之飾素成而務堅絲無文采裙褘〈音揮〉曲襟之制都成而務完男無刻鏤竒巧之事宮室城郭之功女無綺繡淫巧之貢纎綺羅紈〈音丸〉之作事省而致用易成而難𡚁雖無修㦸強弩戎馬良弓家有其備人有其用一旦有急貫〈音官〉弓上馬而已〈貫穿也又聨續也〉資糧不見〈音現〉案首而支數十日之食因山谷為城郭因水草為倉廩法約而易辦求寡而易供是以刑省而不犯指麾而令從嫚〈音慢〉於禮而䔍於信略於文而敏於事故雖無禮義之書刻骨卷衣百官有以相記而君臣上下有以相使〈匈奴傳曰匈奴居於北邊隨畜牧而轉移逐水草遷徙毋城郭常處耕田之業然亦各有分地毋文書以言語為約束〉羣臣為縣官計者皆言其易而實難是以秦欲驅之而反更亡也〈嚴尤曰匈奴為害所從來久矣未聞上世有必征之者也後世三家周秦漢征之然皆未有得上䇿者也周得中策漢得下䇿秦無䇿焉秦始皇不忍小忿而輕民力築長城之固延袤萬里轉輸之行起於負海疆境既完中國內竭以喪社稷是為無策〉故兵者兇器不可輕用也其以強為弱以存為亡一朝爾也〈劉安曰兵者凶事一方有急四而皆從恐變故之生姦邪之作由此始也周易曰髙宗伐方三年而克之方小蠻夷髙宗殷之盛天子也以盛天子伐小蠻夷三年而後克言用兵之不可不重也主父偃曰怒者逆徳也兵者兇器也爭者末節也古之人君一怒必伏屍流血故聖王重行之夫務戰勝窮武事者未有不悔者也鼂錯曰兵兇器戰危事也以大為小以彊為弱在俛仰之間耳〉
　　大夫曰魯連有言秦權使其士虜使其民〈司馬貞曰秦人以權詐使其戰士以奴虜使其人民言無恩以恤下也〉故政急而不長髙皇帝受命平暴亂功徳巍巍惟天同大焉而文景承緒潤色之及先帝征不義攘無徳以昭仁聖之路純至徳之基聖王累年仁義之積也今文學引亡國失政之治而況之於今其謂匈奴難圖宜矣〈驃騎將軍霍去病徵匈奴立克勝之功吾丘夀王作士大夫之論稱武帝之徳曰士或問於大夫曰側聞強秦之用兵也南不踰五嶺北不渡大河海內愁怨以喪其國漢興六十餘載矣命將帥以抗憤用干戈於四荒南排朱崖北建朔方東越滄海西極河源拓地萬里海內晏然鄙人不識敢問其蹤大夫曰昔秦之得天下也以力而不以徳以詐而不以誠內用商鞅李斯之謀外用白起王翦之兵窺間伺隙既並海內之後以威力為至道以權詐為要術遂非唐笑虞絶滅舊章防禁文學行是古之戮嚴誹謗之誅十餘年遂滂沲而盈溢是故皇天疾滅更命大漢反秦政務在敦厚至今六世可謂富安天子文明四夷向風徒觀朝廷下僚門戶之士謀如湧泉動如駭機皆能安中國吞四夷君臣若茲何慮而不成何征而不尅雖㧞泰山填滄海可也〉
　　文學曰有虞氏之時三苖不服禹欲伐之舜曰是吾徳未喻也退而修政而三苖服〈君道篇曰當舜之時有苖氏不服其所以不服者太山在其南殿山在其北左洞庭之波右彭蠡之川因此險也所以不服禹欲伐之舜不許曰諭教猶未竭也究論教焉而有苖氏請服天下聞之皆非禹之義而歸舜之徳〉不牧之地不覊之民聖王不加兵不事力焉以為不足煩百姓而勞中國也〈劉安曰自三代之盛胡越不與受正朔非彊弗能服威弗能制也以為不居之地不牧之民不足以煩中國也〉今明王修聖緒宣徳化而朝〈音潮〉有權使之謀尚首功之事臣固怪之夫〈音扶〉人臣席天下之勢〈席藉也資也因也〉奮國家之用身享其利而不顧其主此尉佗〈音駝〉章邯〈音寒〉所以成王秦失其政也〈主父偃曰兵久則變生事苦則慮易乃使邉境之民靡敝愁苦而有離心將吏相疑而外市故尉佗章邯得以成其私也夫秦政之所以不行者權分乎二子此得失之效也故周書曰安危在出令存亡在所用〉孫子曰今夫〈音扶〉國家之事一日更百變然而不亡者可得而革也逮出兵乎平原廣牧鼓鳴矢流雖有堯舜之知〈去聲〉不能更也戰而勝之退修禮義繼三代之跡仁義附矣戰勝而不休身死國亡者吳王是也〈道應篇曰魏武侯問於李克曰吳之所以亡者何也李克對曰數戰而數勝武侯曰數戰數勝國之福其獨以亡何故也對曰數戰則民罷數勝則主憍以憍主使罷民而國不亡者天下鮮矣憍則恣恣則極慮上下俱極吳之亡猶晚矣夫差之所以自剄於干遂也故老子曰功成名遂身退天之道也〉
　　大夫曰順風而呼者易為氣因時而行者易為力〈子思曰順風而呼聲不加疾而聞者衆登丘而招臂不加長而見者逺故魚乘於水鳥乘於風草木乘於時叢談曰時不至不可強生也事不究不可強成也循流而下易以至倍風而馳易以逺因時易以為仁因道易以逹人〉文武懐餘力不為後嗣計故三世而徳衰昭王南征死而不還〈左傳曰齊侯以諸侯之師侵蔡蔡潰遂伐楚楚子使與師言曰君處北海寡人處南海唯是風馬牛不相及也不虞君之渉吾地也何故管仲對曰昔召康公命我先君太公曰五侯九伯女實征之以夾輔周室賜我先君履東至于海西至於河南至於穆陵北至於無棣爾貢包茅不入王祭不共無以縮酒寡人是徴昭王南征而不復寡人是問對曰貢之不入寡君之罪也敢不共給昭王之不復君其問諸水濵師進次於陘拾遺記曰成康以降世禩陵衰昭王不能𢎞逺業垂聲教南遊荊楚義乖廵狩溺精靈於江漢且極於幸由水濵所以招問春秋以為深貶嗟二姬之殉死三良之貞節精誠一至視殞若生格之正道不如強諫楚人憐之失其死矣〉凡伯囚執而使〈去聲〉不通〈春秋曰天王使凡伯來聘戎伐凡伯於楚丘以歸公羊傳曰凡伯者何天子之大夫也此聘也其言伐之何執之也執之則其言伐之何大之也曷為大之不與夷狄之執中國也其地何大之也〉晉取郊沛〈春秋曰晉人圍郊左傳曰春王正月壬寅朔二師圍郊癸夘郊鄩潰丁未晉師在平隂王師在澤邑王使告間庚戌還公羊傳曰郊者何天子之邑也曷為不擊於周不與伐天子也〉王師敗於茅戎〈春秋曰王師敗績於茅戎左傳曰王人來告敗公羊傳曰孰敗之葢晉敗之或曰貿戎敗之然則曷為不言晉敗之王者無敵莫敢當也〉今西南諸夷楚荘之後〈西南夷傳曰始楚威王時使將軍荘蹻將兵狥江上略巴蜀黔中以西荘蹻者故楚荘王苖裔也蹻至滇池池方三百里旁平地肥饒數千里以兵威定蜀楚欲歸報會秦擊奪楚巴黔中郡道塞不通因還以其衆王滇變服從其俗以長之〉朝鮮之王燕之亡民也〈朝鮮傳曰朝鮮王滿者故燕人也自始全燕時嘗略屬真畨朝鮮為置吏築障塞秦滅燕屬遼東外徼漢興為其逺難守復修遼東故塞至浿水為界屬燕燕王盧綰反入匈奴滿亡命聚黨千餘人魁結蠻夷服而東走出塞渡浿水居秦故空地上下鄣稍役屬真畨朝鮮蠻夷及故燕齊亡命者王之都王險會孝恵髙後時天下初定遼東太守即約滿為外臣保塞外蠻夷無使盜邉諸蠻夷君長欲入見天子勿得禁止以聞上許之以故滿得兵威財物侵降其旁小邑真畨臨屯皆來服屬方數千里傳子至孫〉南越尉佗〈音駝〉起中國自立為王徳至薄然皆亡天下之大各自以為一州倔〈音掘〉強倨敖〈倔強梗戾貌〉自稱老夫〈南越傳曰南越王尉佗者真定人也姓趙氏秦時已並天下略定楊越置桂林南海象郡以謫徙民與越雜處十三嵗佗秦時為南海龍川令至二世時南海尉任囂病且死佗即移檄告橫浦陽山湟谿闗曰盜兵且至急絶道聚兵自守因稍法誅秦所置長吏以其黨為假守秦已破滅佗即擊並桂林象郡自立為南越武王閩越西甌駱役屬焉東西萬餘里廼乘黃屋左纛稱制與中國侔〉先帝為萬世度恐有冀州之累南荊之患於是遣左將軍樓舩〈音船〉平之兵不血刃咸為縣官也〈漢武紀曰元鼎五年夏四月南越王相呂嘉反殺漢使者及其王王太后遣伏波將軍路博徳出桂陽下湟水樓舩將軍楊僕出豫章下湞水歸義越侯嚴為戈舩將軍出零陵下離水甲為下瀨將軍下蒼梧皆將罪人江淮以南樓舩十萬越馳義侯遺別將巴蜀罪人發夜郎兵下牂牁江咸會畨禺六年冬十月行東將幸緱氏至左邑桐鄉聞南越破以為聞喜縣春至汲新中鄉得呂嘉首以為獲嘉縣馳義侯遺兵未及下上便令征西南夷下之遂定越地以為南海蒼梧鬱林合浦交趾九真日南珠厓儋耳郡定西南夷以為武都牂柯越嶲沈黎文山郡南越傳曰南越已平樓舩將軍以推鋒䧟堅為將梁侯自尉佗王凡五世九十三嵗而亡漢武紀曰元封二年夏朝鮮王攻殺遼東都尉廼募天下死罪擊朝鮮秋遣樓舩將軍楊僕左將軍荀彘將應募罪人擊朝鮮又遣將軍郭昌中郎將衞廣發巴蜀兵平西南夷未服者㠯為益州郡三年夏朝鮮斬其王右渠降㠯其地為樂浪臨屯𤣥莵真畨郡〉七國之時皆據萬乘〈去聲〉南面稱王提珩〈提舉也珩佩上玉也所以節行止也〉為敵國累世然終不免首係虜於秦今匈奴不當〈去聲〉漢家之巨郡非有六國之用賢士之謀由此觀難易察然可見也
　　文學曰秦滅六國虜七王沛然有餘力自以為蚩〈音癡〉尤不能害黃帝不能斥及二世殺死望夷子嬰係頸降楚曽不得七王之俛〈音免〉首使六國並存秦尚為戰固未亡也何以明之自孝公以至於始皇世世為諸侯雄百有餘年及兼天下十四嵗而亡何則外無敵國之憂而內自縱恣也自非聖人得志而不驕佚〈音逸〉者未之有也
　　論鄒第五十三
　　大夫曰鄒子疾晩世之儒墨不知天地之𢎞昭曠之道將一曲而欲道九折守一隅而欲知萬方猶無凖平而欲知髙下無規矩而欲知方圓也〈禮書曰䋲者直之至也衡者平之至也規矩者方圓之至也故䋲誠陳則不可欺以曲直衡誠懸則不可欺以輕重規矩誠錯則不可欺以方圓〉於是推大聖終始之運以喻王公列士中國名山通谷以至海外所謂中國者天下八十分之一名曰赤縣神州而分為九川谷阻絶陵陸不通乃為一州有八瀛〈音盈〉海圜〈音環〉其外此所謂八極而天下際焉禹貢亦著山川髙下原隰而不知大道之遙故秦欲逹九州而方瀛〈音盈〉海牧胡而朝〈音潮〉萬國諸生守畦畆之慮閭巷之固未知天下之義也〈騶衍傳曰騶衍睹有國者益淫侈不能尚徳若大雅整之於身施及黎庶矣乃深觀隂陽消息而作怪迂之變終始大聖之篇十餘萬言其語閎大不經必先騐小物推而大之至於無垠先序今以上至黃帝學者所共術大並世盛衰因載其禨祥度制推而逺之至天地未生窈㝠不可考而原也先列中國名山大川通谷禽獸水土所殖物類所珍因而推之及海外人之所不能睹稱引天地剖判以來五徳轉移治各有宜而符應若茲以為儒者所謂中國者於天下乃八十一分居其一分耳中國名曰赤縣神州赤縣神州內自有九州禹之序九州是也不得為州數中國外如赤縣神州者九乃所謂九州也於是有禆海環之人民禽獸莫得相通者如一區中者乃為一州如此者九乃有大瀛海環其外天地之際焉其術皆此類也然要其歸必止乎仁義節儉君臣上下六親之施始也濫耳封禪書曰自齊威宣之時騶子之徒論著終始五徳之運及秦帝而齊人奏之故始皇採用之而宋毋忌正伯僑充尚羨門子髙最後皆燕人為方僊道形解銷化依於神之事騶衍以隂陽主運顯於諸侯而燕齊海上之方士傳其術不能通然則怪迂阿諛苟合之徒自此興不可勝數也〉
　　文學曰堯使禹為司空平水土隨山刋木定髙下而序九州〈司馬相如曰昔者洪水沸出氾濫衍溢民人升降移徙崎嶇而不安夏后氏蹙之乃湮洪塞源決江疏河沈澹災東歸之於海而天下永寧當斯之勤豈惟民哉心煩於慮而身親其勞躬腠胝無胈膚不生毛故休烈顯乎無窮聲稱浹乎來茲〉鄒衍非聖人作怪誤惑六國之君以納其説此春秋所謂匹夫熒惑諸侯者也〈鄒衍傳曰王公大人初見其術懼然顧化其後不能行之是以騶子重於齊適梁恵王郊迎執賔主之禮適趙平原君側行襒席如燕昭王擁彗先驅請列弟子之座而受業築碣石宮身親徃師之作主運其游諸侯見尊禮如此孔子曰匹夫而熒惑諸侯者罪當誅司馬貞曰熒惑謂經營而惑亂也家語作營侮也〉孔子曰未能事人焉能事神近者不達焉能知瀛〈音盈〉海〈列子曰凡可度者小也可數者少也至大非度之所能及也至衆非數之所能領也故九州不可頃畆也八極不可道里也太山不可丈尺也江海不可斗斛也〉故無補於用者君子不為無益於治者君子不由〈説林訓曰人莫欲學御龍而皆欲學御馬莫欲學治而皆欲學治人急所用也〉三王信經道而徳光於四海戰國信嘉言破亡而泥山昔秦始皇已吞天下欲並萬國亡其三十六郡欲逹瀛〈音盈〉海而失其州縣知大義如斯不如守小計也
　　論菑第五十四
　　大夫曰巫祝不可與並祀〈泰族訓曰陳簠簋列樽俎設籩豆者祝也齋明盛服而不言神之所依淵黙者屍也〉諸生不可與逐語信徃疑今非人自是夫〈音扶〉道古者稽之今言逺者合之近日月在天其徴在人菑異之變夭夀之期隂陽之化四時之敘水火金木妖祥之應神之靈祭祀之福日月之行星辰之紀曲言之故何所本始不知則黙無苟亂耳
　　文學曰始江都相〈去聲〉董生推言隂陽四時相繼父生之子養之母成之子藏之故春生仁夏長〈音掌〉徳秋成義冬藏禮此四時之序聖人之所則也〈董仲舒傳曰武帝即位舉賢良文學之士前後百數而仲舒以賢良對䇿焉對既畢天子以仲舒為江都相事易王易王帝兄素驕好勇仲舒以禮誼匡正王敬重焉仲舒治國以春秋災異之變推隂陽所以錯行故求雨閉諸陽縱諸隂其止雨反是行之一國未嘗不得所欲中廢為中大夫先是遼東髙廟長陵髙園殿災仲舒家居推説其意草藁未上主父偃𠉀仲舒私見嫉之竊其書而奏焉上召視諸儒仲舒弟子呂歩舒不知其師書以為大愚於是下仲舒吏當死詔赦之仲舒遂不敢復言災異董仲舒曰天者羣物之祖也故徧覆包涵而無所殊建日月風雨以和之經隂陽寒暑以成之故聖人法天而立道亦溥愛而亡私布徳施仁以厚之設誼立禮以道之春者天之所以生也仁者君之所以愛也夏者天之所以長也徳者君之所以養也霜者天之所以殺也刑者君之所以罰也繇此言之天人之徴古今之道也是故王者上謹於承天意以順命也下務明教化民以成性也正法度之宜別上下之序以防欲也修此而大本舉矣〉刑不可任以成化故廣徳教言逺必考之邇故由恕以行是以刑罰若加於已勤勞若施於身又安能忍殺其赤子以事無用罷〈音疲〉𡚁所恃而達瀛〈音盈〉海乎蓋越人美蠃〈音螺〉蚌而簡太牢鄙夫樂咋〈音翟〉唶〈音惜〉而怪韶濩故不知味者以芬香為臭不知道者以美言為亂耳〈修務訓曰夫以徴為羽非之罪以廿為苦非味之過楚人有烹猴而召其鄰人以為狗美也而甘之後聞其猴也據地而吐之盡寫其食此未始知味者也邯鄲師有出新曲者托之李竒諸人皆爭學之後知其非也而皆棄其曲此未始知音者也〉人無夭夀各以其好〈去聲〉惡〈音汚〉為命羿奡以功力不得其死知〈去聲〉伯以貪狼亡其身〈論語解曰羿有窮之君善射滅夏後相簒其位其臣寒浞又殺羿而代之奡春秋傳作澆浞之子也力能陸地行舟後為夏後少康所誅權謀篇曰智伯請地於魏宣子宣子不予任増曰何為不予宣子曰彼無故而請地吾是以不予任増曰彼無故而請地者無故而與之是重欲無厭也彼喜必又請地於諸侯諸侯不與必怒而伐之宣子曰善遂與地智伯喜又請地於趙趙不與智伯怒圍晉陽韓魏合趙而反智氏智氏遂滅魏策曰智伯索地於魏桓子魏桓子弗予任章曰何故弗予彼其無故索地鄰國必恐重欲無厭天下必懼君予之地智伯必憍憍而輕敵鄰國懼而相親以相親之兵待輕敵之國智氏之命不長矣周書曰將欲敗之必姑輔之將欲取之必姑與之君不如與之以驕智伯君何釋以天下圖智氏而獨以吾國為智氏質乎君曰善乃與之萬家之邑一智伯大說因索蔡臯梁於趙趙弗與因圍晉陽韓魏反於外趙氏應之於內智氏遂亡顔師古曰狼性皆貪故謂貪為貪狼也老聃曰柔弱者生之徒也剛強者死之徒也夫生者毀而必復死者破而愈亡吾是以知柔之堅於剛也叔向曰兩軍相加而柔者克之兩仇爭利而弱者得焉桓公曰金剛則折革剛則裂金人銘曰強梁者不得其死好勝者必遇其敵〉天菑之證禎祥之應猶施與之望報各以其類及故好〈去聲〉行善者天助以福符瑞是也易曰自天祐之吉無不利好〈去聲〉行惡者天報以禍妖災是也春秋曰應是而有天菑〈叢談曰天地無親常與善人天道有常不為堯存不為桀亡積善之家必有餘慶積惡之家必有餘殃衆正之積福無不及也衆邪之積禍無不建也力勝貧謹勝禍慎勝害戒勝災為善天報以徳為不善者天報以禍敬慎篇曰妖孽者天所以警天子諸侯也惡夢者所以警士大夫也繆稱訓曰身有醜夢不勝正行國有妖祥不勝善政劉峻曰神害盈皇天輔徳故宋公一言法星三徙殷帝自翦千里來雲若使善惡無徴未洽斯義且於公髙門以待封嚴母掃墓以望䘮此君子所以自強不息也如使仁而無報奚為善立名乎〉周文武尊賢受諫敬戒不殆純徳上休神祗相貺詩云降福穰穰降福𥳑𥳑日者陽陽道明月者隂隂道㝠君尊臣卑之義故陽先盛於上衆隂之類消於下月望於天蚌蛤盛於淵〈說山訓曰月盛衰於上則蠃蠬應於下同氣相動不可以為逺許慎曰月盛則蠃蠬內減故曰蠃蠬應於下月隂精也蠃蠬亦隂也故曰同氣也惟能相感故曰不可為逺〉故臣不臣則隂陽不調日月有變政教不均則水旱不時螟〈音㝠〉螣〈音特〉生此災異之應也〈覽㝠訓曰夫物類之相應𤣥妙深㣲知不能論辯不能解故東風至而酒湛溢蠶咡絲而商絃絶或感之也畫隨灰而月運闕鯨魚死而彗星出或動之也天文訓曰天道曰圓地道曰方方者主幽圓者主明明者吐氣者也是故火曰外景幽者含氣者也是故水曰內景吐氣者施含氣者化是故陽施隂化天地之偏氣怒者為風天地之含氣和者為雨隂陽相薄感而為雷激而為霆亂而為霧陽氣勝則散而為雨露隂氣勝則凝而為霜雪毛羽者飛行之類也故屬於陽介鱗者蟄伏之類也故屬於隂日者陽之主也是故春夏則羣獸除日至而麋鹿解月者隂之宗也是以月虛而魚腦減月死而蠃蠬膲火上蕁水下流故鳥飛而髙魚動而下物類相動本標相應故陽燧見日則燃而為火方諸見月則津而為水虎嘯而谷風至龍舉而景雲屬麒麟闘而日月食鯨魚死而彗星出蠶咡絲而商絶賁星墜而渤海決人主之情上通乎天故誅暴則多飄風枉法令則多蟲螟殺不辜則國赤地令不收則多淫雨四時者天之吏也日月者天之使也星辰者天之期也虹蜺彗星者天之忌也泰族訓曰精神感於內形氣動於天則景星見黃龍下祥鳳至醴泉出嘉榖生河不滿溢海不溶波故詩云懐柔百神及河喬岳逆天暴物則日月薄蝕五星失行四時干乖晝㝠宵明山崩川涸冬雷夏霜詩曰正月繁霜我心憂傷天之與人有以相通也故國危亡而天文變世惑亂而虹蜺見萬物有以相連精祲有以相蕩也〉四時代序而人則其功星列於天而人象其行常星猶公卿也衆星猶萬民也列星正則衆星齊常星亂則衆星墜矣〈天文志曰凡天文在圖籍昭昭可知者經星常宿中外官凡百一十八名積數七百八十三星皆有州國官宮物類之象其伏見早晚邪正存亡虛實闊陿及五星所行合散犯守陵歴闘食彗孛飛流日月薄蝕暈適背宂抱珥䖝蜺迅雷祅風怪雲變氣此皆隂陽之精其本在地而上發於天者也政失於此則變見於彼猶景之象形鄉之應聲自然之符也〉大夫曰文學言剛柔之類互勝相代生易明於隂陽書長於五行春生夏長〈音掌〉故火生於寅木陽類也秋生冬死故水生於申金隂物也四時五行迭廢迭興隂陽異類水火不同器金得土而成得火而死金生於巳何說何言然乎〈白虎通曰尚書一曰水二曰火三曰木四曰金五曰土水位在北方北方者隂氣在黃泉之下任養萬物水之為言濡也隂化沾濡任生木木在東方東方者隂陽氣始動萬物始生木之為言觸也陽氣動躍火在南方南方者陽在上萬物垂枝火之為言委隨也言萬物布施火之為言化也陽氣用事萬物變化也金在西方西方者隂始氣萬物禁止金之為言禁也土在中央中央者主吐含萬物土之為言吐也五行所以更王何以其轉相生故有終始也木生火火生土土生金金生水水生木是以木王火相土死金囚水休五行所以相害者天地之性衆勝寡故水勝火也精勝堅故火勝金剛勝柔故金勝木専勝散故木勝土實勝虛故土勝水也〉
　　文學曰兵者兇器也甲堅兵利為天下殃以母制子故能久長聖人法之厭〈音噎〉而不〈老子曰兵者不祥之器不得已而用之韓非子曰夫戰者萬乘之存亡也且聞之曰削跡無遺根無與禍鄰禍乃不存尉繚子曰兵者兇器也爭者逆徳也事必有本故王者伐暴亂本仁義焉〉詩云載戢干戈載櫜〈音髙〉弓矢我求懿徳肆於時夏衰世不然逆天道以快暴心僵〈音姜〉屍流血以爭壤土牢人之君滅人之祀殺人之子若絶草木刑者肩靡於道以巳之所惡〈音汙〉而施於人是以國家破滅身受其殃秦王是也〈班固曰秦始皇即位三十九年內平六國外攘四夷死人如亂麻暴骨長城之下頭盧相屬於道不一日而無兵由是山東之難興四方潰而逆秦秦將吏外畔賊臣內發亂作蕭牆禍成二世故曰兵猶火也弗戢必自焚信矣是以蒼頡作書止戈為武聖人以武禁暴整亂止息兵戈非以為殘而興縱之也易曰天之所助者順也人之所助者信也君子履信思順自天祐之吉無不利也兵畧曰古者天子一畿諸侯一國各守其分不得相侵有不行王道者暴虐萬民爭地侵壤亂政犯禁召之不至令之不行禁之不止誨之不變乃舉兵而伐之戮其君易其黨封其墓類其社卜其子孫以代之晚世務廣地侵壤併兼無已舉不義之兵伐無罪之國殺不辜之民絶先聖之後大國出攻小國城守驅人之牛馬傒人之子女毀人之宗廟遷人之重寳血流千里暴骸滿野以贍貪主之欲非兵之所為生也故兵者所以討暴非所以為暴也〉
　　大夫曰金生於己刑罰小加故薺麥夏死〈地形訓曰木勝土土勝水水勝火火勝金金勝木故禾春生秋死菽夏生冬死麥秋生夏死薺冬生中夏死許慎曰禾者木也春木王而生秋金王而死豆火也夏火王而生冬水王而死麥金也金王而生火王而死也薺水也水王而生土王而死也〉易曰履霜堅氷至秋始降霜草木隕〈音允〉零合冬行誅萬物畢藏〈魯恭曰履霜堅氷隂始凝也馴致其道至堅氷也言五月微隂始起至十一月堅氷至也原道訓曰秋風下霜倒生挫傷鷹鵰搏鷙昆蟲蟄藏〉春夏生長〈音掌〉利以行仁秋冬殺藏利以施刑故非其時而樹雖生不成秋冬行德是謂逆天道月令涼風至殺氣動蜻〈音精〉蛚〈音列〉鳴衣裘成天子行微刑始貙〈音樞〉膢〈音婁〉以順天令〈聲子曰古之治民者勸賞而畏刑賞以春夏刑以秋冬是以將賞為之加膳加膳則飫賜此以知其勸賞也將刑為之不舉不舉則徹樂此以知其畏刑也管子曰法者天地之位象四時之行以治天下四時之行有寒有暑聖人法之故有文有武天地之位有前有後有左有右聖人法之以建經紀春生於左秋殺於右夏長於前冬藏於後生長之事文也收藏之事武也是故文事在左武事在右聖人法之以行法令以治事理也司馬談曰夫陰陽四時八節十二度二十四節各有教令曰順之者昌逆之者不死則亡未必然也故曰使人拘而多畏夫春生夏長秋收冬藏此天道之大經也弗順則無以為天下綱紀故曰天下之大順不可失也魯恭曰夫陰陽之氣相扶而行發動用事各有時節若不當其時則物隨而傷應劭曰刑罰威獄以類天之震燿殺戮也溫慈和惠以放天之生殖長育也是故春一木枯則為災秋一木華亦為異時則訓曰孟秋之月涼風至白露降寒蟬鳴鷹乃祭鳥用始行戮求不孝不弟戮暴傲悍而罰之以助損氣〉文學曰同四時合隂陽尚徳而除刑如此則鷹隼〈音筍〉不鷙〈音至〉猛獸不攫〈音腳〉秋不蒐〈音捜〉獮〈音癬〉冬不田狩者也
　　文學曰天道好〈去聲〉生惡〈音汙〉殺好〈去聲〉賞惡〈音汙〉罰故使陽居於實而宣徳施隂藏於虛而為陽佐輔陽剛隂柔季不能加孟此天賤冬而貴春申陽屈隂故王者南面而聽天下背隂向陽前徳而後刑也霜雪晚至五榖猶成雹霧夏隕〈音允〉萬物皆傷由此觀之嚴刑以治國猶任秋冬以成榖也〈董仲舒曰王者欲有所為宜求其端於天天道之大者在隂陽陽為徳隂為刑刑主殺而徳主生是故陽常居大夏而以生育養長為事隂常居大冬而積於空虛不用之處以此見天之任徳不任刑也天使陽出布施於上而主嵗功使隂入伏於下而時出佐陽陽不得隂之助亦不能獨成嵗終陽以成嵗為名此天意也王者承天意以從事故任徳教而不任刑刑者不可任以治世猶隂之不可任以成嵗也為政而任刑不順於天故先王莫之肯為也丁儀曰天垂象聖人則之天之為嵗也先春而後秋君之為治也先禮而後刑春以生長為徳秋以殺戮為功禮以教訓為美刑以威嚴為用故先生而後殺天之為嵗先教而後罰君之為治也天不以久逺更其春冬而人也得以古今改其禮刑哉〉故法令者治惡之具也而非至治之風也是以古者明王茂其徳教而緩其刑罰也〈孔子曰治國有二機刑徳是也徳者養善而進闕者也刑者懲惡而禁後者也夫刑徳者化之所由興也王者尚其徳而希其刑霸者刑徳並湊強國先其刑而後徳淮南記曰急轡利錣非千里之御也嚴刑峻法非百王之治也政理篇曰政有三品王者之政化之霸者之政威之彊者之政脅之夫此三者各有所施而化之為貴矣夫化之不變而後威之威之不變而後脅之脅之不變而後刑之夫至於刑者則非王者之所得已也是以聖王先徳教而後刑罰則莫不慕義理之榮而惡貪亂之恥矣〉網漏吞舟之魚而刑審於繩墨之外反臻其末而民莫犯禁也〈司馬遷曰漢興破觚而為圜斵琱而為樸號為網漏吞舟之魚而吏治蒸蒸不至於姦黎民乂安由是觀之在彼不在此也〉
　　刑徳第五十五
　　大夫曰令者所以教民也法者所以督姦也令嚴而民慎法設而姦禁網疏則獸失法疏則罪漏罪漏則民放佚〈音逸〉而輕犯禁故禁下必法夫〈音扶〉徼〈音交〉倖誅誡蹠〈音質〉蹻〈音腳〉不犯是以古者作五刑刻肌膚而民不踰矩〈公孫鞅曰行刑重其輕者輕者不至重者不來是謂以刑去刑也韓宣子曰董安於為趙上地守行石阜山見深澗峭如墻深百仭問其鄉左右曰人嘗有入此者乎曰無有有嬰兒狂聾人入此乎曰無有有牛馬犬彘入此乎曰無有安於嘆曰吾能治矣使吾法之無改猶入澗之必死則民莫之犯也〉
　　文學曰道徳衆人不知所由法令衆人不知所辟〈音避〉故王者之製法昭乎如日月故民不迷曠乎若大路故民不惑幽隠逺方折手知足室女童婦咸知所辟〈音避〉是以法令不犯而獄犴〈音寒〉不用也昔秦法繁於秋荼而網密於凝脂然而上下相遁姦偽萌生有司法之若救爛撲焦不能禁非網疏而罪漏禮義廢而刑罰任也〈刑法志曰秦用商鞅連相坐之法造參夷之誅増加肉刑大辟有鑿顛抽脅鑊亨之刑至於秦始皇兼吞戰國遂毀先王之法滅禮誼之官専任刑罰躬操文墨晝斷獄夜理書自程決事日縣石之一而姦邪並生赭衣塞路囹圄成市天下愁怨潰而叛之泰族訓曰張瑟者小急而大緩立事者賤者勞而貴者逸舜為天子彈五之琴歌南風之詩而天下治周公殽臑不撤於前鐘鼓不解於懸而四夷服趙政晝決獄而夜理書御史冠蓋接於郡縣覆稽趨畱戍五嶺以備越築修城以守胡然姦邪萌生盜賊羣居事愈煩而亂愈生故法者治之具也而非所以為治也而猶弓矢中之具而非所以中也〉方今律令百有餘篇文章繁罪名重郡國用之疑惑或淺或深自吏明習者不知所處而況愚民乎此斷獄所以滋衆而民犯禁也〈刑法志曰孝武即位外事四夷之功內盛耳目之好徴發煩數百姓貧耗窮民犯法酷吏擊斷姦軌不勝於是招進張湯趙禹之屬條定法令作見知故縱監臨部主之法緩深故之罪急縱出之誅其後姦軌巧法轉相比況禁罔寖密律令凡三百五十九章大辟四百九條千八百八十二事死罪決事比萬三千四百七十二事文書盈於幾閣典者不能徧睹是以郡國承用者駮或罪同而論異姦吏因縁為市所欲活則傅生議所欲陷則予死比議者咸寃傷之漢元帝曰夫法令者所以抑暴扶弱欲其難犯而易避也今律令煩多而不約自典文者不能分明而欲羅元元之不逮斯豈刑中之意哉漢成帝曰甫刑雲五刑之屬三千大辟之罰其屬二百今大辟之刑千有餘條律令煩多百有餘萬言竒請他比日以益滋自明習者不知所由欲以曉喻衆庻不亦難乎於以羅元元之民夭絶亡辜豈不哀哉泰族訓曰不言而信不施而仁不怒而威是以天心動化者也施而仁言而信怒而威是以精誠感之者也施而不仁言而不信怒而不威是以外貌為之者也故有道以統之法雖少足以化矣無道以行之法雖衆足以亂矣〉詩云宜犴〈音寒〉宜獄握粟出卜自何能榖刺刑法繁也親服之屬甚衆上附下附而服不過五〈五服謂斬衰齊衰大功小功緦麻也〉五刑之屬三千上殺下殺而罪不過五〈五刑謂墨劓剕宮大辟也〉故治民之道務篤其教而已〈泰族訓曰有其性無其養不能遵道繭之性為絲然非得工女煮以熱湯而抽其統紀則不能成絲卵之化為雛非慈雌嘔煖覆伏累日積久則不能為雛人之性有仁義之資非聖王為之法度而教導之則不可使鄉方主術訓曰刑罰不足以移風殺戮不足以禁奸唯師化為貴至精為神塊然保真抱徳推誠天下從之如響之應聲景之像形不施而仁不言而信不求而得不為而成弗招而自來不麾而自往窈窈㝠㝠不知為之者誰而功自成矣〉
　　大夫曰文學言王者立法曠若大路今馳道不小也而民公犯之以其罰罪之輕也千仞之髙人不輕凌千鈞之重人不輕舉商君刑棄灰於道而秦民治〈韓非子曰殷之法刑棄灰於道者子貢以為重問之仲尼仲尼曰知治之道也夫棄灰於街必掩人掩人人必怒怒則闘闘必三族相殘也此殘三族之道也雖刑之可也且夫重罪者人之所惡也而無棄灰人之所易也使人行之所易而無離所惡此治之道也又曰公孫鞅之法也重輕罪者人之所難犯也而小過者人之所易去也使人去其所易無離其所難此治之道夫小過不生大罪不至是人無罪而亂不生也李斯曰商君之法刑棄灰於道者夫棄灰薄罪也而被刑重罰也故唯明主為能深督輕罪夫罪輕且督深而況有重罪乎故民不敢犯也〉故盜馬者死盜牛者加所以重本而絶輕疾之資也武兵名食所以佐邉而重武備也盜傷與殺同罪所以累其心而責其意也猶魯以楚師伐齊而春秋惡〈音汙〉之〈春秋曰公以楚師伐齊取榖左傳曰凡師能左右之曰以寘桓公子雍於榖易牙奉之以為魯援楚申公叔侯戍之桓公之子七人為七大夫於楚榖梁傳曰以者不以者也民者君之本也使民以其死非其正也〉故輕之為重淺之為深有縁而然法之㣲者固非衆人之所知也
　　文學曰詩云周道如砥其直如矢言其易也君子所履小人所視言其明也故徳明而易從法約而易行〈韓嬰曰詩云俾民不迷昔之君子道其百姓不使迷是以威厲而刑措不用也故形其仁義謹其教道使民目晰焉而見之使民耳晰焉而聞之使民心晰焉而知之則道不迷而民志不惑矣詩曰示我顯徳行故道義不易民不由也禮樂不明民不見也詩曰周道如砥其直如矢言其易也君子所履小人所視言其明也睠言顧之澘焉出涕哀其不聞禮教而就刑誅也泰族訓曰治大者道不可以小地廣者制不可以狹位髙者事不可以煩民衆者教不可以苟夫事碎難治也法煩難行也求多難贍也寸而度之至丈必差銖而稱之至石必過石秤丈量徑而寡失簡絲數米煩而不察故大較易為智曲辯難為慧故無益於治而有益於煩者聖人不為無益於用而有益於費者智者弗行也故功不猒約事不猒省求不猒寡功約易成也事省易治也求寡易贍也衆易之於以任人易矣〉今馳道經營陵陸紆〈音於〉周天下是以萬里為民穽〈音阱〉也罻〈音尉〉羅張而縣〈音懸〉其谷辟䧟設而當其蹊繳〈音勺〉弋飾而加其上能勿離〈去聲〉乎聚其所欲開其所利仁義陵遲能勿踰乎〈孔子曰上陣之教而先服之則百姓從風矣躬行不從而後俟之以刑則民知罪矣夫一仞之牆民不能踰百仞之山童子升而遊焉陵遲故也今是仁義之陵遲乆矣能謂民勿踰乎〉故其末途至於攻城入邑損府庫之金盜宗廟之器豈特千仞之髙千鈞之重哉管子曰四維不張雖臯陶不能為士故徳教廢而詐偽行禮義壊而姦邪興言無仁義也〈管子曰國有四維一維絶則傾二維絶則危三維絶則覆四維絶則滅傾可正也危可安也覆可起也滅不可復錯也何謂四維一曰禮二曰義三曰亷四曰恥禮不踰節義不自進亷不蔽惡恥不從枉故不踰節則上位安不自進則民無巧詐不蔽惡則行自全不從枉則邪事不生故曰四維不張國乃滅亡主術訓曰臯陶喑而為大理天下無虐刑有貴於言者也師曠瞽而為大宰晉無亂政有貴於見者也不言之令不視之見此伏羲神農之所以為師也故民之化也不從其所言而從所行又曰國之所以存者仁義是也人之所以生者行善是也國無仁義雖大必亡人無善志雖勇必傷〉仁者愛之效也義者事之宜也故君子愛人以及物治近以及逺傳〈去聲〉曰凡生之物莫貴於人人主之所貴莫重於人故天之生萬物以奉人也主愛人以順天也聞以六畜禽獸養人未聞以所養害人者也魯廐焚孔子罷朝〈音潮〉問人不問馬賤畜而重人也〈董仲舒曰人受命於天固超然異於羣生五榖以食之桑麻以衣之六畜以養之服牛乘馬圈豹檻虎是其得天之靈貴於物也故孔子曰天地之性人為貴呂氏春秋曰仁於他物不仁於人不得為仁不仁於他物獨仁於人猶若為仁仁也者仁乎其類者也故仁人之於民也可以便之無不行也〉今盜馬者罪死盜牛者加乘車馬馳行道中吏舉苛而不止以為盜馬而罪亦死今傷人持其刀劒而亡亦可謂盜武庫兵而殺之乎〈三輔黃圖雲武庫在未央宮蕭何造以藏兵器者也〉人主立法而民犯之亦可以為逆面輕主約乎深之可以死輕之可以免非法禁之意也法者緣人情而制非設罪以陷人也故春秋之治獄論心定罪志善而違於法者免志惡而合於法者誅〈范甯曰孔子因魯史修春秋舉得失以彰黜陟明成敗以著勸戒一字之褒寵踰華袞之贈片言之貶辱過市朝之撻徳之所助雖賤必申義之所抑雖貴必屈故附勢匿非者無所逃其罪潛徳獨運者無所隠其名信不易之宏規百王之通典也春秋元命包曰古者樹棘槐聽訟於其下棘赤心有刺槐之為言歸也言治人者原其心不失赤實事所以刺人真情令各歸實也荀子曰相形不如論心論心不如擇術形不勝心心不勝術形相惡而心術善無害為君子也形相善而心術惡無害為小人也〉念傷民未有所害志不甚惡而合於法者謂盜而傷人者耶將執法者過耶何於人心不厭也古者傷人有創〈音瘡〉者刑盜有贓者罰殺人者死今取人兵刃以傷人罪與殺人同得無非其至意與大夫俛〈音免〉仰未應對
　　御史大夫曰執法者國之轡銜刑罰者國之維檝〈音接〉故轡銜不飭雖王良不能以致逺維檝不設雖良工不能以絶水〈主術訓曰法律度量者人主之所以執下釋之而不用是猶無轡銜而馳也羣臣百姓反弄其上是故有術則制人無術則制於人吞舟之魚蕩而失水則制於螻蟻離其居也猨狖失木而擒於狐狸非其處也許慎曰王良晉大夫御無恤子良也謂御良也一名孫無政為趙簡子御死而託精於天駟星天文有王良星是也〉韓子曰疾有國者不能明其法勢御其臣下富國彊兵以制敵禦難〈去聲〉惑於愚儒之文詞以疑賢士之謀舉浮淫之蠧〈音妬〉加之功實之上而欲國之治猶釋階而欲登髙無銜橛〈音蹶〉而禦駻馬也〈銜馬勒也橛車鉤心也〉今刑法設備而民猶犯之況無法乎其亂必也〈刑法志曰教笞不可廢於家刑罰不可捐於國誅罰不可偃於天下用之有巧拙行之有逆順耳〉
　　文學曰轡銜者御之具也得良工而調法勢者治之具也得賢人而化〈泰族訓曰禹以夏王桀以夏亡湯以殷王紂以殷亡非法度不存也紀綱不張風俗壊也三代之法不亡而世不治者無三代之智也六律具存而莫能聽者無師曠之耳也故法雖在必待聖而後治律雖具必待耳而後聽故國之所以存者非以有法也以有賢人也其所以亡者非以無法也以無聖人也故臧武以其智存魯而天下莫能亡也蘧伯玉以其仁寧衞而天下莫能危也張敞曰懇懇用刑不如行恩孳孳求姦未若禮賢舜舉臯陶不仁者逺隨會為政晉盜奔秦虞芮入境讓心自生化人在徳不在用刑〉執轡非其人則馬奔馳執舳〈音逐〉非其人則舩〈音船〉覆傷昔吳使宰嚭〈披上聲〉持舳〈音逐〉而破其舩〈音船〉秦使趙髙執轡而覆其車〈越絶書曰太宰者官號嚭者名也伯州之孫伯州為楚臣以過誅嚭以困奔於吳是時吳王闔廬伐楚悉召楚仇而近之嚭為人覽聞辯見目達耳通諸事無所不知因其時自納於吳言伐楚之利闔廬用之伐楚令子胥孫武與嚭將師入郢有大功還吳王以嚭為太宰位髙權盛専邦之枋未久闔廬卒嚭見夫差內無柱石之堅外無斷割之勢䛕心自納操獨斷之利夫差終以從焉而忠臣籥口不得一言嚭知徃而不知來夫差至死悔不早誅傳曰見清知濁見曲知直人君選士各象其徳夫差淺短以是與嚭専權伍胥為之惑是之謂也陳琳曰曩者彊秦弱主趙髙執柄専制朝權威福由已時人廹脅莫敢正言終有望夷之敗秦紀曰秦二世夢白虎嚙其左驂馬殺之問占夢涇水為祟二世乃齋望夷宮欲祠涇水使使責讓趙髙以盜事髙懼乃隂與其女壻咸陽令閻樂數二世二世自殺鄒陽曰偏聽生姦獨任成亂〉今廢仁義之術而任刑名之徒則復吳秦之事也夫〈音扶〉為君者法三王為相〈去聲〉者法周公為術者法孔子此百世不易之道也韓非非先王而不遵舍正令而不從卒蹈陷穽身幽囚客死於秦本夫〈音扶〉不通大道而小辯斯足以害其身而已〈韓非傳曰韓非者韓之諸公子也喜刑名法術之學而其歸本於黃老非為人口吃不能道說而善著書見韓之削弱數以書諫韓王韓王不能用故作孤憤五蠧內外儲說林說難十餘萬言人或傳其書至秦秦王見孤憤五蠧之書曰嗟乎寡人得見此人與之游死不恨矣李斯曰此韓非之所為書也秦因急攻韓韓王始不用非及急廼遣非使秦秦王恱之未信用李斯姚賈害之毀之曰韓非韓之諸公子也今王欲並諸侯非終為韓不為秦此人之情也今王不用乆留而歸之此自遺患也不如以過法誅之秦王以為然下吏治非李斯使人遺非藥使自殺韓非欲自陳不得見秦王後悔之使人赦之非已死矣〉















　　鹽鐡論卷十一
<子部,儒家類,鹽鐵論>
