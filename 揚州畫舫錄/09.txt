小東門在舊城東。《嘉靖維揚志》云：小東門樓曰譙樓是也。又雲更鼓銅壺滴漏在此樓上。按今之舊城，即宋大城之西南隅，元至正十七年丁酉。僉院張德林始改築之，約十里，周圍一千七百七十五丈五尺，高倍之。門五，曰海寧，今曰大東，曰通泗，今曰西門，曰安江，今曰南門，曰鎮淮，今曰北門，曰小東，即是門，今仍舊名。南北水關二，引市河水以通於濠。今之新城，即宋大城之東南隅，明嘉靖三十四年乙卯，知府吳桂芳始議興築，後守石茂華踵成之。自舊城東南角起，折而南，循運河而東，折而北，復折而西，極於舊城之東北角止。東與南北三面，約八里有奇，計一千五百四十二丈。門七，曰挹江，今曰鈔關；曰便門，今曰徐寧；曰拱宸，今曰天寧；曰廣儲；曰便門，今曰便益；曰通濟，今曰缺口；曰利津，今曰東關。沿舊城城濠南北水關二，東與南二面，即以運河為城濠，北面作濠，與舊城連，注於運河，此舊城新城之大略也。乾隆三十年，旌德劉茂吉繪揚州兩城圖，大街小巷，舉目瞭然，巡鹽御史高恆為記，今揚州畫舫皆在城外，惟大東小東二門馬頭在城中，故並附茂吉圖於是。茂吉字其暉，習算，明儀器，尤工繪地圖，居旌德玉屏山之陽。岡巒回合，流泉灌輸，中有良田，力耕以食，茶筍魚蟹之出，可供賓客。為是圖時，年已七十，每日履行城內外，夜則然炬，靡不周曆，其諸城市、關津、公廨、裏井、曲巷、通衢，尺幅中小大具舉，廣狹攸分，細若掌文，犁然可辨，而字極蠅頭，標諸名色，令觀者如捫天上之星辰，數局中之黑子，無不瞭然於心目間。今括其大概，記於左。
江都、甘泉二縣同附郭，舊城西半壁，新城南半壁，為江都治；舊城東半壁，新城北半壁，為甘泉治。
舊城南門至北大街，三里半，近南門者謂之南門大街，近北門者謂之北門大街，中謂之院大街。自南門始，路東為南門左城腳、薛副使巷〈（巷內右通舊城東南隅無名小巷，出左城腳，左折為孔北海祠通宋家橋，中有街通壽安寺）〉、壽安寺巷〈（巷右折通孔北海祠，左折通粉妝巷）〉、堂子巷〈（有西雷壇直通卸甲橋）〉、禾嘉巷〈（通張家橋。巷內路北為缸巷、粉妝巷，出常府巷至常府橋永豐巷，通小東門左城腳）〉、路西為南右城腳〈（通水關內義濟橋，右折菊巷，巷路西為慶餘街及城西南隅無名街巷，中有揚州衛署）〉、新橋〈（為新橋西街，路南為菊巷及城西南隅，路北為都府引道，街竟右折為白果樹巷）〉，以上為南門大街。十字路口，街東為甘泉縣街，街西為太平橋〈（橋上有華大王廟）〉。直街以下，路東為李府巷、拈花庵巷、牛錄巷〈（中有例穀倉，巷競為毓賢街）〉、烏衣巷〈（巷竟為紀家灣）〉、安定書院、曾家園〈（通三元巷）〉、鹽院署〈（署前有薰風巷，署東有觀風巷）〉、路西為通泗橋〈（與牛錄巷口對，橋通南小街）〉、三節門〈（亦名清白流芳，以枋楔額名）〉、文津橋〈（過橋即府學）〉、三板橋巷〈（通中小街）〉，以上為院大街。十字路口，街東為大東門大街，街西為開明橋〈（過橋即縣學）〉。直街以下，路東為正誼巷〈（左折小街通忠義關帝廟巷，右折材官巷，出大東門大街，直通大東門右城腳無名街巷）〉、關帝廟巷、北門左城腳巷，路西北門右城腳〈（通北水關奎橋，左折為北小街）〉，以上為北門大街。至此抵北門，三街竟於此。
大東門至西門，一里半，近大東門者謂之大東門大街，近西門者謂之西門大街。自大東門始，路南為大東門左城腳巷〈（城腳巷名有九）〉、鹽院東、同仁牌樓巷、院大街、中小街、江都縣西街、係馬樁、西門右城腳巷，路北為大東門右城腳巷、材官巷、北門大街、北小街、縣學、葉家門樓〈（俗名十八灣）〉、四望亭〈（通雙井）〉、舊書院〈（即維揚書院舊址）〉、鄭家樓〈（內有螃蟹巷、泄水汪）〉、西門左城腳巷，至此抵西門，二街乃竟。
南水關抵北水關市河，東岸直街為南門、鹽院、北門三大街，西岸直街為南、中、北三小街。小街自南門之菊巷口起，迤北路東為太平橋、通泗橋〈（南小街止）〉、文津橋、三板橋、開明橋〈（中小街止）〉、奎橋〈（北小街止）〉，路西為卞公祠古巷〈（通裏街孫官人巷，巷竟為白果樹巷）〉，石獅子巷〈（巷有關帝廟，左折出府照壁）〉、府東圈門〈（府西直街入鵝頸項灣，至昇平街口，對過為楊家廟，通西街。由府西右折為府西街，有邗江書院課士堂、觀音寺、舊柳巷及城西城腳無名街巷）〉、清軍署府學〈（府學右為江都縣，縣右為縣西街，對過縣丞署、城隍廟、禹王廟、石塔寺，通府縣兩西街。路西為張回巷、梅家巷，通係馬樁）〉、縣學西、方寺巷〈（內通北王巷）〉、東嶽廟街〈（通雙井）〉、均右折至奎橋，三小街乃竟。
小東門城腳至大東門城腳有九條巷，其上有兩層街。自小東門右城腳起，為兵馬司巷頭巷、二巷、三巷〈（內有真武廟）〉、四巷、五巷、六巷、七巷、八巷、九巷，抵大東門大街。上一層街自小東門大街起，路西為糙米巷、旌忠寺巷〈（俗傳梁昭明太子著《文選》於此，因於寺後建樓，額曰「梁昭明太子文選樓」。按是地昔名曹憲巷）〉、仁豐裏孝子坊、三元巷、楊府關帝廟〈（內有三絕碑在誌，旁有火星廟，一名德星街）〉，右折抵大東門大街。上二層街自小東門大街起，路西為李府巷、拈花庵巷，過小司徒廟、毓賢巷、九蓮廟巷，過紀家灣、曾家園、同仁牌坊、觀風巷，右折抵大東門大街，以上皆舊城街巷。
新城東關至大東門大街，三里，近東關者謂之東關大街，近大東門者謂之彩衣街。自東關始，路北為便益門大街〈（街東皆城腳無名小巷，街西為仁壽庵巷、草巷〔一名張家橋〕、姚家巷、劉家巷，抵便益門，以上凡街西之巷，皆通二郎廟）〉、宗家店、二郎廟神道〈（廟東為兜兜巷、汪家祠堂，西通萬家園）〉。啞官人巷、剪刀巷〈（通萬家園）〉、疏理道，〈（直路至準提庵，庵東為萬家園，西為小關帝廟、曇花庵庵後為光景好，皆通廣儲門大街。疏理道右折為後街，通安家巷）〉，過臣止馬橋、廣儲門街口〈（街抵廣儲門，街東為安家巷、留佩對過巷，西為安家店巷、廣濤巷，內為樊家園，通天寧門大街）〉、百歲坊〈（即彌陀寺巷）〉、天寧門街口〈（街通天寧門，街東小巷通彌陀巷，街西為磨坊巷，通姜家墩，墩下無名小巷，北至城腳，西至河邊）〉、姜家墩，抵大東門釣橋，路南田家巷〈（河下街由此始，右折通瓊花觀巷）〉、古家巷、羊巷〈（通芍藥巷，二巷相通處名銀錠橋）〉、問亭巷〈（通財神廟小巷，出現巷，西通鹽義倉）〉；觀巷〈（直通羅灣，右折地官第，右折瓊花現）〉、馬監〈（通三祝庵，街西為禮拜寺巷）〉、施家巷〈（通三祝庵橋）〉、薛家巷、萬家巷〈（通鬥雞場）〉、北圈門〈（即運司前）〉、北柳巷口〈（一名龍背）〉、董公祠、坡兒下，抵大東門釣橋，街竟於此。
闕口門至小東門大街，三里，近闕口門者謂之闕口大街，上為左衛街、多子街，抵小東門街。自闕口始，路北為河下街宏文巷、崇德巷、北始巷、井巷〈（皆通流水橋）〉、皮市口、方家巷〈（通石牌橋）〉、劉家巷、打銅巷、轅門橋口、大儒坊口，路南為河下街堂子巷、油坊巷〈（通劉備井）〉、南始巷〈（通洪水汪）〉、蔣家橋、五城巷〈（皆通丁家灣）〉、三十家〈（通三元宮）〉、傅家店〈（通蘇唱街）〉、史家店、青蓮巷〈（通犁頭街）〉、磚街頭〈（街東為犁頭街、蘇唱街、羊肉巷、演法庵巷，左折萬安宮，左折引市直路、李官人巷。出河下街，蒼巷在引市路東，街西為達士巷，右折官溝頭。出木香巷，抵河下街，出連城巷，抵埂子上）〉、十三灣〈（通達士巷，出埂子上）〉、埂子口，至小東門釣橋，街竟於此。
鈔關至天寧門大街，三里半，近鈔關者謂之埂子上，上為南柳巷、北柳巷，至天寧門，謂之天寧門大街。自鈔關起，鈔關署東為河下街，西為埂子上，路東為達士巷、連城巷〈（通達士巷，出磚街）〉、多子街口、新盛街口〈（南柳巷與教場相起止，蓋教場以新盛街為前街，賢良街為後街，南柳巷為西營外一層，永勝街為東營外一層。新盛街北松風巷通教場，直街通三義閣，閣通打銅巷，東折而北，通永勝街，抵古旗亭）〉、賢良街〈（直路至南圈門口，運司署與北柳巷相起止，賢良街為運司前一層，彩衣街為運司後一層，南圈門至北圈門為運司街，大儒坊至龍背為北柳巷。運司圈門三，南圈門外直路至教場、轅門橋，通多子街，西折為古旗亭，東折為賢良街，北圈門內探花巷通鬥雞場，門外出彩衣街；東圈門直街通三祝庵橋、地官第，出現巷，路北小巷皆通東關大街，路南小巷皆通黃家園、古旗亭、灣子上）〉、彩衣街口至天寧門大街，路西為龍頭關巷〈（內通外城腳，至小東門釣橋）〉、小東門口〈（過此入大儒坊，名南柳巷）〉、水巷、董公祠、坡兒下〈（通大東門釣橋）〉、磨坊巷〈（在天寧門街）〉，至天寧門，街竟於此。
鈔關東沿內城腳至東關，為河下街。自鈔關至徐寧門，為南河下，徐寧門至闕口門，為中河下；闕口門至東關，為北河下，計四里。自鈔關始，路北為木香巷〈（通官溝）〉、李官人巷〈（通引市至萬安宮）〉、黃家店、高家店〈（皆通倉巷）〉、居士巷〈（內有花園巷、大樹巷，通離明宮）〉、徐寧門街口、樊家店〈（通徐寧門大街）〉、雙橋巷〈（一名楊鬍子巷，中有古墓道，磚橋二，相距三武，江春名之曰三步兩個橋，刻石嵌橋旁磚牆上，巷通油坊巷、徐寧門大街）〉、王達士巷〈（通油坊巷）〉。闕口門街口、石將軍巷〈（北通諸葛花園，南通流水橋）〉、元老府、穿店、夏家店〈（皆通安樂巷）〉、田家巷〈（此即瓊花觀街，街北為古家巷、芍藥巷，街南為小安樂巷、大安樂巷、井巷）〉，至東關，街乃竟〈（路南皆通城腳之無名小巷，不必備載）〉。
徐寧門至羅灣止，計二里，由徐寧門至蔣家橋，為徐寧門大街，由蔣家橋至羅灣，為皮市街。自徐寧門始，路東為樊家店、楊鬍子巷〈（巷西口即名雙橋巷）〉、土地堂巷〈（通劉備井）〉、洪水汪巷，東折火星廟巷〈（中有虛淨庵，通蔣家橋）〉，北折蔣家橋〈（楊州有「三山不出頭」之諺。謂康山、巫山、倚山也。康山在江春家，巫山在禹王廟，倚山在蔣家橋東酒肆內，肆名倚山園，今改茶葉肆）〉，入皮市街〈（近南者為南皮市，近北者為北皮市）〉，彌勒庵橋口〈（橋旁有李亞仙墓）〉、二巷〈（通彌勒庵橋）〉、興教寺街口〈（寺北有東隱庵，中有唐人石幢）〉、小安兒巷〈（通安樂巷）〉。抵羅灣；路西為南河下口、花園巷、刁家巷〈（通坡兒上、方家巷，南折大樹巷，出倉巷，北折蔣家橋斜路，由坡兒上，至如來柱，出丁家灣）〉、描金巷〈（通蔣家橋）〉，北折蔣家橋〈（是地三叉，西折為丁家灣，路南為如來柱、離明宮、三元宮、土地廟巷，路北為五城巷、三十家、傅家店。至此，地名蘇唱街，分為三支，一支直出磚街，一支入青蓮巷，出犁頭巷；一支入後街，出離明宮。其離明宮直街，通居士巷，路西為井廳，通廚子庵，中有泉清洌）〉，入皮市街、風箱巷〈（通石牌樓）〉、宛虹橋口〈（中有都天廟，出灣子上）〉、真君殿巷〈（通板井，出灣子上）〉、板井〈（內為燈草行）〉、東嶽廟後巷〈（通洗馬橋）〉，抵羅灣，街竟於此〈（羅灣上接觀巷，下通灣子上，新城斜街惟此）〉。
灣子上為城中斜街，自羅灣起至打銅巷止，路東為小安兒巷，過洗馬橋，為東嶽廟東首巷〈（通板井）〉、馬市口〈（東通皮市，西通石牌樓）〉、蕭家巷〈（中為蕭家井，通皮市街）〉、石牌樓、劉家巷〈（通左衛街）〉；路西戴家灣〈（過太平巷）〉，過洗馬橋、淘沙汪〈（汪在東嶽廟照壁後，通玉井、古旗亭）〉、玉井巷〈（中有泉清洌）〉、火星廟巷〈（通夾剪橋，出永勝街）〉、餃餌巷、明瓦巷〈（皆通永勝街打銅巷）〉、三義閣神道，入打銅巷，出左衛街而竟。新舊二城斜街，惟灣子上一街，如京師橫街、斜街之類，蓋極新城東北角至西南角之便耳。其羅灣上無斜街，打銅巷下則有犁頭街，過磚街、達士巷，出埂子上，抵鈔關，凡此皆新城街道也。
城河即市河，南出龍頭關，有壩蓄水，與官河隔，謂之針橋；北出大東門水關至高橋，亦有壩蓄水，與官河隔，謂之黃金壩，此古市河也。今龍頭關淤墊，乃於小東門釣橋下築壩，令河北徙，出大東門水關，彙鎮淮門市河，入保障湖，以利東城畫舫，凡小東門外城腳頭敵台、二敵台、頭巷、二巷，皆畫舫馬頭。
龍頭關河道，半為兩岸匽瀦、滮池所集，渾濁汙穢，五色備具，居人恆苦之，素多怪。嘗見兩燈船自河中來，笑語嘈雜，順流出龍頭關而去，觀者是時竟忘是河不通舫也。
龍頭關下水極深，中有一黿，天晴曝背，居人恆見之。冬時水涸，不知所之。相傳其能化人為針線婆。
康熙間，西岸有女子縊死者，祟及鄰裏，每露形誘過客。沈叟年六十矣，為所惑，渡而就之，女以手挽之人，尋以繩促其自縊，叟昏不知人。忽一女自屏後出，推叟於地，令婦縊，婦求免不允，良久，引頸入繩中死。及旦叟醒，尋係繩處，乃一蜘蛛如錢大，垂於擔下，頸折死矣。自是怪絕。
小東門釣橋外，由多子街及左衛街抵缺口門，多子街口南由埂子上抵鈔關口，北由南北柳巷抵天寧門，其西則為小東門街口，由天寧門城內東入彩衣街，左折運司街、教場、轅門橋、多子街、埂子上，出鈔關門，右折花覺行，入九峰園，此小東門外新城御道也。南巡時，墁石清道，如鋪沙藉路之例。
多子街即緞子街，兩畔皆緞鋪。揚郡著衣，尚為新樣，十數年前，緞用八團。後變為大洋蓮、拱璧蘭彥色，在前尚三藍、朱、墨、庫灰、泥金黃，近用膏粱紅、櫻桃紅，謂之福色，以福大將軍征台匪時過揚著此色也。每貨至，先歸綢莊緞行，然後發鋪，謂之抄號。每年以四月二十日為例，謂之鎮江會。緞鋪中有居曉峰者，丹徒人，工於詩。
天瑞堂藥肆在多子街，旌德江氏生業也。江藩字子屏，號鄭堂，幼受業於蘇州余仲林，遂為惠氏之學。又參以江慎修、戴東原二家，著有《周易述》、《禮考工》、《戴氏車製圖翼》、《儀禮補釋》、《石經源流考》，又蠅須館雜記五種，為《槍譜》、《葉格》、《茅亭茶話》、《緇流記》、《名優記》。
埂子上一為鈔關街，北抵天寧門，南抵關口，地脈隆起，南接掃垢山，北接平岡秋望。其上兩畔多名肆，如伍少西氈鋪匾額「伍少西家」四字，為江寧楊紀軍名法者所書；戴春林香鋪「戴春林家」四字，傳為董香光所書雲。
天下香料，莫如揚州，戴春林為上，張元書次之，遷地遂不能為良，水土所宜，人力莫能強也。江畹香署山東巡撫時，為鄉試監臨，以千金與元書製造香料，作漢瓦、奎璧等形，凡鄉試諸生，人給一枚，今元書家依其制為之，稱為狀元香。
童嶽薦，字硯北，紹興人，精於鹽莢，善謀畫，多奇中，寓居埂子上。童玨，字二樹，來揚州時，主其家。玨邃學工詩，善畫梅，所藏古今人詩文集殆備，能精別古畫、銅磁、玉器、金石、錢刀，足跡遍天下，以所蓄玩好自隨。
余觀德，字均懷，行九，徽州余岸人。少貧，賦性豪邁不羈，老居埂子上。創修小東門水倉。乙卯間，以修通龍頭關河道，建太平馬頭，請於任太守兆烱，尚未竣工。
翠花街，一名新盛街，在南柳巷口大儒坊東巷內。肆市韶秀，貨分隧別，皆珠翠首飾鋪也。揚州鬏勒，異於他地，有蝴蝶、望月、花藍、折項、羅漢鬏、懶梳頭、雙飛燕、到枕、八面觀音諸義髻，及貂覆額、漁婆勒子諸式。女鞋以香樟木為高底，在外為外高底，有杏葉、蓮子、荷花諸式，在裏者為裏高底，謂之道士冠，平底謂之底兒香。女衫以二尺八寸為長，袖廣尺二，外護袖以錦繡鑲之，冬則用貂狐之類。裙式以緞裁剪作條，每條繡花兩畔，鑲以金線，碎逗成裙，謂之鳳尾，近則以整假緞折以細糸道，謂之百折，其二十四折者為玉裙，恆服也。硝消皮襖者，謂之毛毛匠，亦聚居是街。
紵秋閣在翠花街，余舊居也。閣外種梅十數株。辛丑間，金棕亭見歌者居紵山、小史李秋枝寓閣中，遂名其閣曰紵秋。跋云：江淹賦恨，無非累德之詞；庾信言愁，大有銷魂之句。擁趙君之絹被，山木能謳，指吳兒之石心，小海獨唱。當歌必慨，下筆能工，麗則協乎詩人，曠達稱為狂客。溯前身於青兕，共歎仙才；舞後隊之紫鸞，應成法曲。紵山名畚金，字名求，長洲人。父居屠，住花巷，好勇，善泅水，少與群兒浴於河，戲殺一兒，係之獄，十年乃歸。生畚金，為聘舟通橋陳氏女鳳姑為婦，及長，善清唱。十六入京師，充某相府十番鼓，以自彈琵琶唱九轉貨郎兒得名。以歸娶出都，至紵娶被盜，陳叟見其貧，令退婚，書券已成，鳳姑泣不許，遂不果退。紵山感鳳姑義，悲己窮困，出齊門投水，不死，遊於揚州，依教師周仲昭，充洪氏家樂，得百金歸長洲，賃屋迎娶。三日後，單棹至惠州，入陳府班為老生，所得纏頭，幾至山積，未幾逸去。舟泊海珠，遇颶風覆舟，瞬息至虎門，為海船賈客所得。尚未死，知為梨園子弟，因留居舟中作青衣，二年乃得返崇明。復毀容入揚州恆知府班為場面，又二年病瘵欲死，投余閣中六閱月，遣人送之歸，甫抵家，見鳳姑不能言，以手畫空而死。鳳姑殮之，葬於支硎山，廬其下，矢誌不嫁。
小東門街多食肆，有熟羊肉店，前屋臨橋，後為河房，其下為小東門碼頭。就食者雞鳴而起，茸裘氈帽，聳肩撲鼻，雪往霜來，窺食膎，探庋伺，以金啗庖丁，遲之又久，先以羊雜碎飼客，謂之小吃；然後進羊肉羹飯，人一碗，食餘重彙，謂之走鍋；漉去浮油，謂之剪尾。狃以成習，亦覺此嚼不惡，惟不能與貪眠者會食，一失其時，殘杯冷炙，絕無風味。
小東門西外城腳無市鋪，卯飲申飯，半取資於小東門街食肆，多糊炒田雞、酒醋蹄、紅白油雞鴨、炸蝦、板鴨、五香野鴨、雞鴨雜、火腿片之屬，骨董湯更一時稱便。至城下間有星貨鋪，即散酒店、庵酒店之類，賣小八珍，皆不經煙火物，如春夏則燕筍、牙筍、香椿、早韭、雷菌、萵苣，秋冬則毛豆、芹菜、茭瓜、蘿菔、冬筍、醃菜，水族則鮮蝦、螺絲、薰魚，牲畜則凍蹄、板鴨、雞炸、薰雞，酒則冰糖三花、史國公、老虎油，及果勸酒，時新酸鹹諸名品，皆門戶家軟盤，達旦弗輟也。
小東門碼頭在外城腳，城腳有五敵台，畫舫馬頭有三，一在釣橋下，一在頭巷，一在二巷。頭巷、二巷在頭敵台，畫舫二十有七，今增至三十有三，最大者高寬丈尺以能出東水關為度，計狹於北門船二尺有奇，矮於天寧門船四尺有奇，上不容雀室，下不容三百斛，舷不容步，艄不容非，河不挨榜，水淺不能施櫓縱槳，往來於路，如耕者讓畔，每逢良辰佳節，群棹齊起，爭先逐進，河道壅閉，移晷不能刺一篙。
吳園茨《揚州鼓吹詞》序云：郡中城內，重城妓館，每夕燃燈數萬，粉黛綺羅甲天下。吾鄉佳麗，在唐為然，國初官妓，謂之樂戶。土風立春前一日，太守迎春於城東蕃厘觀，令官妓扮社火春夢婆一，春姐二，春吏一，皂隸二，春官一。次日打春官，給身錢二十七文，另賞春官通書十本。是役觀前里正司之。至康熙間，裁樂戶，遂無官妓，以燈節花鼓中色目替之。揚州花鼓，扮昭君、漁婆之類，皆男子為之，故俗語「有好女不看春，好男不看燈」之訓。官妓既革，土娼潛出，如私窠子、半開門之屬，有司禁之。泰州有漁網船，如廣東高桅艇之例，郡城呼之為網船浜，遂相沿呼蘇妓為蘇浜，土娼為揚浜，一逢禁令，輒生死逃亡不知所之，今所記載如蘇高三、珍珠娘之類，尚昔年軼事雲。
夏漆工娶梨園姚二官之妹為婦，家於頭巷，結河房三間。漆工善古漆器，有剔紅、填漆兩種，以金銀鐵木為胎，朱漆三十六次，鏤以細錦，合有蔗段、蒸餅、河西三撞兩撞諸式，盤有主圓八角絛環四角牡丹花瓣諸式，匣有長方兩三撞諸式，呼為雕漆器，以此至富，故河房中器皿半剔紅，並飾之楯檻，為小秦淮第一朱欄。
合欣園本亢家花園舊址，改為茶肆，以酥兒燒餅見稱於市。開市為林媼，有女林姑，清盧窺牖，軟語倚閭，遊人集焉，遂致富。於頭敵台開大門，門可方軌，門內用文磚亞子，紅闌屈曲；壘石階十數級而下，為二門，門內廳事三楹，題曰「秋陰書屋」；廳後住房十數間，一間二層，前一層為客座，後一層為臥室，或近水，或依城，遊人無不適意。未幾林媼死，林姑不知所之，遂改是園為客寓。
合欣園東廁在後門河邊，往往有如廁而卒者。其地陰雨，輒為祟，有人語自糞中出，啾唧不明。
蘇州鄔掄元善弄笛，寓合欣園，名妓多訪之，掄元遂教其度曲，由是妓家詞曲，皆出於鄔。妓家呼之為鄔先生，時人呼為烏師。
鄒必顯以揚州土語編輯成書，名之曰《揚州話》，又稱《飛跎子書》。先居姜家墩，後移住二敵台。性溫暾，寡言笑，偶一雅謔，舉座絕倒，時為打油詩、黃鶯兒，人多傳之。後患噎食病，鬻棺自書一詩，以題其和。
蘇高三，名殷，號鳳卿，小字雙鳳，住二敵台下。門內正樓三間，左右皆為廂樓，中有空地十弓，臨河庋版，中開水門。樓上七間，兩廂樓各二間，別為子舍，一間作客座，一間作臥室，皆通中樓。樓下三間，兩間待客，一間以綠玻璃屏風隔之，為高三宴息之所，有聯句云：「愧他巾幗男司馬，餉我盤餐女孟嘗。」林道源與人校射淨香園中，高旁觀久，揎袖前請射，三發而三中焉。林子因作詩記之，一時和者百餘人，阮閣學和詩云：「走上花裀卷翠裘，亭亭風力欲橫秋。眉山影裏開新月，唱射聲中失彩球。好是連枝揉作箭，擬將比翼畫為侯。何當細馬春愁重，銀鐙雙雙著鳳頭。」未幾高病，因自畫蘭竹帳額，自題絕句云：「嫋嫋湘筠馥馥蘭，畫眉筆是返魂丹。旁人慢疑圖花譜，自寫飄蓬與自看。」年未三十，以病死。
某公子者，美豐姿，攜家資百萬遊於淮南，先至蘇州、江寧，繼居小秦淮，所見大江南北佳麗極多，而曲巷幽閨，未經公子見者，皆為村妓。如是有年，所攜資漸減，其族人居顯要，見其流蕩，設策誘之歸，遂無復再遊江南，而公子之名藉藉於諸妓之口者久矣。有方張仙者，為妓家教曲師，值中秋諸妓祀太陰，共以酒邀方飲。方謂諸妓曰：「我在此三十年，始能辨聲，今則能辨影矣。」諸妓請試之。於是納方窗內，於窗上辨諸妓之影，每一走過，輒大聲曰是某，未嘗失一人。間有訛者，窗外告之曰否，輒另舉一人，亦不失也。久之，一妓正過，忽影後隨一男子，長頸長腿，辮髪垂地，後又隨一丈許長人，面貌凸凹，赤身光腿，握拳毆之。大驚，越窗出，汗下如雨。時夜已過半，院中別無男子，諸妓問所見，乃告其故。問適過為誰，則解銀兒也。銀兒聞之，潸潸淚下，曰：「昔年某公子暗以五千金與吾母，書券買予為妾，時吾身娠兩月，值其族人遣歸，謂予曰： 『待我三年而不來，則聽汝所為，惟腹中子不可損，損則我死必厲汝矣。』未三年而敗其盟，今所見必公子也。」眾慰之，遂各散。歸不數旬，銀兒以嘔血死。
珍珠娘，姓朱氏，年十二，工歌，繼為樂工吳泗英女。染肺疾，每一樿杓，落髮如風前秋柳。攬鏡意慵，輒低亞自憐。陽湖黃仲則，見余每述此境，聲淚齊下。美人色衰，名士窮途，煮字繡文，同聲一哭。後以疾殞，年三十有八。數年後，仲則客死絳州，年亦三十有八。
乾隆七年，譚鑰妻陳氏，守貞旌表，建坊在四敵台。其地名貞節牌坊，旁有河房數間，為某姬所居，撫一女，年十二，教之識字。一日偶過牌坊下，仰視石刻，朗朗成誦，遂逸去，不知所之。
貞節牌坊對過女牆上有何首烏藤，赤白二色，交結成塊。每月夜，其神化小兒冉冉而下，見人輒隱去。時作老人形，出遊於街，人稱為何老人。後掘其地，得赤白何首烏，大如栲栳，自是月夜無復有所見矣。
小興化姓李，色中上，豐肌弱骨，霧鬢煙鬟，足小不及三寸，望之亭亭，疑在雲中。
湯二官，不知其籍，其體富麗，其色華豔，善諧謔，後不知所終。
錢三官，揚州人，色不甚佳，而豪邁有氣。某公子愛之忘日夜，伊苦勸其早娶，收心理正務。公子感其意，遂力經紀，成素豐焉。
楊小寶，蘇人，而賣為揚人作女，故咸雲揚浜。絕色，其曲調聲律與朱野東等，黃君驊未遇時，楊識其為貴人。
楊高二、高三者，一為揚州人，一為儀征人。高二韶秀多豐致，然年大於三。三舉止大雅，望之無門戶習氣。與陳某善，陳遊京師，歸頗窘，度歲時，三以三百金贈之。未幾，三病垂絕，必欲得陳一見。陳至，泣曰：「十年之交，不及見君一第而死，良可慟也。」遂絕。
梁桂林，揚州人，年十五鬻於娼家。身小而柔婉，性和緩，靈秀能音律，善三弦及壓笛。喜談詩，間有佳句，如《看菊》絕句有云：「縱教籬落添佳色，過盡春時不算花。」饒有別趣。丙午成申間，應試諸生與之宿而就道者，前後七人發解，故有「嫦娥」小字雲。二十歲外，即從良矣。
自龍頭至天寧門水關，夾河兩岸，除各有可記載者，則詳其本末，若夫歌喉清麗、技藝共傳者，則不能枚舉。如白四娘者，揚州人，因縣吏朱某曾拯其急難，後朱緣事幾置法。伊傾家謀救，得充邊遠軍，不至死。趙大官、趙九官、大金二官、小金二官、陳銀官、巧官、麻油王二官、楊大官、楊三官、吳新官、汪大官、閔得官、閔二官、沈四官、沈大二官、趙三官、陸愛官、佟鳳官、夏大官、小青青、蔣大官、蔣二官、張三官、王大官、小腳陳三官、大腳陳三官，此皆色技俱佳，每舟遊湖上，遇者皆疑為仙至。若麵店王三官者，則又開揚州蘇浜之鼻祖者矣。以技藝見重，不以色也。其妾五官娟好，然遇冶遊詢其年齒姓字，則面紅潛遁，此又蘇浜中之奇人焉。若高小女子，本係揚人，豐姿絕世，而才藝一時無兩，徐九官與之齊名，其實則遜之甚遠也。陳巫雲、瓊子、鳳子、南門高二官、李二官、興化李二官、蔣六子、小丁香、郭三、三揚。陳四俗呼為「鹽豆子」，有女梅梅，年十四，真絕色，後為有力者購去，冀北之群空矣。
亢園在小秦淮，初亢氏業鹽，與安氏齊名，謂之「北安西亢」。亢氏構園城陰，長里許，白頭敵台起，至四敵台止，臨河造屋一百間，土人呼為百間房，至今地址尚存，而亭舍堂室，已無考矣。惟流文蕩畫橋一石，款識十二字雲「丙寅清和八十一老人方文書」，尚嵌在楊高三家水門上。
小秦淮茶肆在五敵臺。入門，階十餘級，螺轉而下，小屋三楹，屋旁小閣二楹，黃石巑岏。石中古木十數株，下圍一弓地，置石幾、石床。前構方亭，亭左河房四間，久稱佳構，後改名東籬，今又改為客舍，為清客評話戲法女班及妓館母家來訪者所寓焉。
顧阿夷，吳門人，征女子為崑腔，名雙清班，延師教之。初居小秦淮客寓，後遷芍藥巷。班中喜官《尋夢》一出，即金德輝唱口。玉官為小生，有男相。巧官眉目疏秀，博涉書籍，為紗帽小生，自製宮靴，落落大方。小玉為喜官之妹，喜作崔鶯鶯，小玉輒為紅娘，喜作杜麗娘，小玉輒為春香，互相評賞。金官憑人傲物，班中謂之「鬥蟲」，而以之演《相約相罵》，如出鬼斧神工。徐狗兒清拔文雅，羸瘦玉削，飲食甚微，坐戲房如深閨，一出歌台，便居然千金閨秀。三喜為人矜莊，一遇稀姓生客，輒深顰蹙額，故其技不工。顧美為阿夷女，淩獵人物，班中讓之，而有離心焉。二官作趙五娘，咬薑呷醋，神理親切。龐喜作老旦，垂頭似雨中鶴。魚子年十二，作小醜，骨法靈通，伸縮間各得其任。季玉年十一，雲情雨意，小而了了。秀官人物秀整，端正寡情，所作多節烈故事，閑時藏手袖間，徐行若有所觀，豐神自不可一世。康官少不慧，涕淚狼藉，而聲音清越，教曲不過一度，使其演《癡訴點香》，甫出歌台，滿座歎其癡絕。瞽婆顧蝶，粥其女於是班，令其與康官演《癡訴》作瞎子，情狀態度最得神，乃知母子氣類相感，一經揣摩，便成五行之秀。申官、酉保姊妹作《雙思凡》，黑子作《紅綃女》，六官作《李三娘》，皆一班之最。後場皆歌童為之，四官小鑼又能作大花面，以《鬧莊救青》為最，其笑如範松年。教師之子許順龍，亦間在班內作正旦，與玉官演《南浦囑別》，人謂之生旦變局。是部女十有八人，場面五人，掌班教師二人，男正旦一人，衣《雜把金鑼》四人，為一班。趙雲崧《甌北集》中有詩云：「一夕綠尊重作會，百年紅粉遞當場。」謂此。
留一目，字繼佩，行二，幼眇，精葉格，串老旦。晚年無故自縊死，無後，其屋遂為妓館。臨水編竹籬，架豆棚，每歌唱時，恍惚中見一目在棚下若聽狀，人亦不以為怪雲。
是河中秋最盛，臨水開軒，供養太陰，繪縵亭彩幄為廣寒清虛之府，謂之月宮紙。又以紙絹為神具冠帶，列素娥於餅上，謂之月宮人。取藕之生枝者謂之子孫藕，蓮之不空房者謂之和合蓮，瓜之大者細鏤之如女牆，謂之狗牙瓜，佐以菱、栗、銀杏之屬。以紙絹作寶塔，士女圍飲，謂之團圓酒。其時弦管初開，薄羅明月，珠箔千家，銀鉤盡卷，舟隨灣轉，樹合溪回，如一幅屈膝燈屏也。
浦琳，字天玉，右手短而捩，稱㧙子。少孤，乞食城中，夜宿火房。及長，鄰婦為之媒妁，㧙子惶恐，婦曰：「無恐。」問女家姓氏，自有美妻也。約以某日至某處成婚，㧙子以為詐。及期婦索㧙子不得，甚急，百計得之。偕至一處，香奩甚盛，納㧙子而強為婚焉。自是㧙子遂為街市灑掃，不復為乞兒。逾年，大東門釣橋南一茶爐老婦授㧙子以呼盧術，㧙子挾之以往，百無一失。由是積金賃屋，與婦為鄰，在五敵台。婦有侄以評話為生，每日皆演習於婦家，㧙子耳濡已久，以評話不難學，而各說部皆人熟聞，乃以己所曆之境，假名皮五，撰為《清風閘》故事。養氣定辭，審音辨物，揣摩一時亡命小家婦女口吻氣息，聞者歡咍嗢噱，進而毛髮盡悚，遂成絕技。㧙子體肥多痰，善睡，兼工笑話口技，多諷刺規戒，有古俳諧之意。晚年好善樂施，金棕亭有《㧙子傳》。
南柳巷在東岸。杭州陳授衣居巷中，後屋臨河，厲樊榭詩中有「柳巷南頭詩老在」句，謂此。
南柳巷中水巷甃小階級，為江園水船、便宜門、西門糞船之馬頭，亦間有遊人於此登舟者，為畫舫捷徑。河中有泉，在水巷口河邊，色清味洌，不減下院井。水長則沒，水落則出，非烹茶、釀酒不常取，郡城烹茶，不取汲於井水，如天寧、廣儲、西、北、大東、小東諸門自保障湖來者，謂之船水，南門、鈔關、徐寧、缺口、東關、便益諸門自官河來者，謂之河水。至城中井水之可用者，天寧門青龍泉、東關廣陵濤二泉，近今青龍泉已眢，廣陵濤在東關南城腳人家中，幾無可考。其餘僅供灌溉，謂之吃水井，無可甲乙。而丁家灣井、亭井、西方寺四眼井為差勝。若是河之井，里中未之知也。若「廣陵濤」之名，辯之者如聚訟，皆以《七發》所云：「觀濤於廣陵之曲江。」謂曲江指今之浙江，以其觀濤也。費滋衡錫璜謂春秋時潮盛於山東，漢及六朝盛於廣陵，唐宋以後，盛於浙江。此地氣自北而南，有莫知其然者。其說以《孟子》「轉附朝儛」句，謂朝儛即潮之舞，故北稱渤海。渤同勃，怒也，逆也，此潮盛於山東之說也。《南齊書》云：「永初三年，檀道濟始為南兗州，廣陵因此為州鎮，土甚平曠，刺史每以八月多出海陵觀濤，與京口對岸，江之壯闊處也。」樂府《長幹曲》云：「逆浪故相邀，菱舟不怕搖。妾家住揚子，便弄廣陵潮。」亦若今之錢塘弄潮也。《南兗州記》云：「瓜步五里有瓜步山，南臨江中，濤水自海大江，衝激六百里，至此岸側，其勢稍衰。」《南徐州記》云：「京江，禹貢北江，春秋分朔，輒有大潮，江乘北激赤岸，尤更迅猛。」並以赤岸在廣陵，以此合之枚叔所云此潮盛於廣陵之說也。駱賓王詩：「門對浙江潮。」唐宋以後，紀載乃稱錢塘，此潮盛於浙江之說也。又曰：「浙江之潮，在春秋已然，觀伍胥、文種皆乘白馬而為濤是也。」凡此皆所以辨廣陵之在揚州者也。郭時若長源嘗謂滋衡曰：「近人說廣陵竟無濤者，非若指東關城下為廣陵濤，亦非汪容甫《廣陵曲江考》力駁秀水朱檢討之說，以《七發》八月觀濤為在廣陵而不在浙江。然而濤在廣陵，必非井泉小水之謂也。」今東關城下之說亦有二，一說在城門外馬頭下，一說在城內小城洞中。蓋始東關茶肆有名廣陵濤者，又浴池有名廣陵濤者，後遂相沿指其地，非廣陵濤之真所也。其實東關城下之泉，味自清洌不可沒。
北柳巷在南柳巷之北，有董子祠。先為正誼書院，明正德間改正誼祠，祀漢丞相董仲舒，又貯《春秋繁露》一書。本朝聖祖賜「正誼明道」額，遂名董子祠。祠門臨北柳巷下岸，路西二門南向，內建祭器庫、宰牲堂、圖書房、致齋所、資任堂、博聞起道二齋，外建下岸樓二進，以居道士。鹽務於此建施藥局，如古之買藥所、和劑局之屬。武生吳仕柏居董子祠，善鼓琴，日與徐錦堂、沈江門、吳重光、僧寶月遊，夜則操縵，三更弗綴。揚州琴學，以徐禕為最。禕字晉臣，受知於年方伯希堯，為之刊《澄鑒堂琴譜》。次之徐錦堂，著有《五知齋琴譜》，謂之二徐。若江門、重光，皆其選也。揚州收藏家多古琴，其最古者，惟馬半查家雷琴，內斫「開元二年雷霄斫」。
吳縣葉御夫裝潢店在董子祠旁，御夫得唐熟紙法，舊畫絹地雖極損至千百片，一入葉手，遂為完物。然性孤直，慎結納，不以技輕許人。
大東門書場在董子祠坡兒下廁房旁。四面團座，中設書台，門懸書招，上三字橫寫，為評話人姓名，下四字直寫，曰「開講書詞」。屋主與評話以單雙日相替斂錢，錢至一千者為名工，各門街巷皆有之。
申申如者，素食肆也，在釣橋外。旁有羊肉店，名曰「回回館」，後樓下即大東門馬頭。
大東門釣橋外百步至街口東為彩衣街，南為北柳巷，北為天寧門街。城河西岸自城門路北街級下入小巷，出河邊，至東水關，東岸自釣橋外路北姜家墩巷階級下，左折出河邊，至東水關。大東門馬頭三，一在釣橋外路南河邊，一在城門路北階級下，一在東水關東岸。
抬轎叟，某醫之輿夫也。清晨即至，不暮即歸，同輩不知其家，有時尋之，恆在釣橋上，如是數十年。能言人生死不爽，人以是奇之。後忽不見，共以為鬼所託雲。
大東門外城腳下，河邊皆屋。路在城下，寬三五尺，里中呼為「攔城巷」。東折入河邊，巷中舊多怪，每晚有碧衣人長四尺許，見人輒牽衣索生肉片，遇燈火則匿去，居人苦之。有道士乞緣，且言此怪易除也。命立「泰山石敢當」，除夕日用生肉三片祭之。以法立石，怪遂帖然。
大東門外城腳河邊，半為居人屋後予牆，半為河邊行路，無河房。惟土娼王天福家，門外有河房三間，半居河中，半在岸上，外圍花架，中設窗欞，東水關最勝處也。
王天福妻行三，體胖，人呼為王三胖子。其妾許翠，字綠萍，常熟人，年十五時，一客以千金啗三胖誘之梳攏，不從，考掠備至，矢誌更堅。三胖乃卻金謝客，客願輸金以成其志。逾四年，有某公子者，年十九，色美多金，往來三胖家三閱月，未嘗一言犯翠，翠愛之而與之私。向之以千金購翠者，於是妒公子而惡翠。適三胖兒婦名小玉奴之戚自蘇州來，索多金於胖子，胖子未有以應，遂以買良為賤，訟之有司，天福夫婦及翠皆係於嶽，公子力護之，翠得免，匿於江寧，有貴公子劫之於武定橋東之河樓，翠急，乘間促過舟，至四條巷，避於熟識武弁葉某居。某思乘其危，翠覺之，適貴公子所遺諜者至，翠急，即以身許武弁。弁與諜者語於前宅，翠又乘間雲欲買花，向弁妻借錢二百，出視宅後，河邊有舟，因誑舟子曰：「我有事，欲往西水關外。」與錢二百，登舟飛槳去。至龍江下關，遇大風，眾舟皆泊，翠高聲曰：「吾母病於六合將死，誰能渡吾去，重謝之。」忽漁舟應往，翠入漁舟，乘大風推帆至中流，漁人有不良意，翠心識之，因脫綢綾衣及金簪釧，並解腰間鈔袋，出銀數錠，向漁人曰：「我隨身物盡於是，能急渡吾至六邑，則此物皆以與子。」漁人樂其物，冒險渡至六邑，藏寄某寓。貴公子偵知趕至，急持之，翠大窘，因佯鳴曰：「欲我為妾，何必如是惡作？可覓肩輿來同登舟。」公子喜，促輿，翠得暫釋，即舉茶甌向眾曰：「我雖娼家婢，不能受此威脅，請從此逝矣。」因碎甌而刎。貴公子嚇，急掛帆而去。三胖及天福尋至攜歸，翠從此煙花之意頓澹，捐落金粉而長齋繡佛矣。
徐二官，字硯雲，江陰人。身小神足，肌理白膩，善吹簫諧謔，每一吐語，四座嘩笑。住合欣園，拳勇絕倫。與官家子某至密，一日雨中，官家子招之，雨如注，輿不能行，因著男子服，躍馬越敵臺下，倒城坡而進，時人遂以「飛仙」稱之。
曹三娘，金陵人，體豐肥，有「肉金剛」之號。閑居喜北人所弄石銷戲。有某公子者，揚州武生，自負拳捷，一日與三娘對面坐榻上，戲三娘曰：「我欲打爾。」三娘曰：「是好漢即來。」公子以手撲其乳，三娘一發手，公子跌於地，自是以能撲跌名。後有識者云：「此金陵拳師某之女也。」
徐五庸以拳勇稱，不受睚眥，凡里閈不平之事，五庸力爭之。於是市井諸無賴憚其力，稱之曰「都老大」。許奎生者，素以力自雄，屈於徐，思有以報徐。時崇明張千觔名傑，拳勇世無比者，許潛訪之。至其家，再拜告以故。千觔延之入室，款三日，謂之曰：「報施之道，須準公平，我即勝徐，子終不勝徐也。」因擲一柬示之，乃禮物單款式，署「門下徐五庸叩首上節敬五百兩，年敬一千兩。」許默然自悟，辭歸，師事徐，盡得其技。徐晚年蓄一婢名珠娘，吳門人，腰細善舞，教之拳。及五庸死，珠娘名噪一時，過者咸謂為青樓之俠。其鄉人錢梅庵為之繪《珠娘拳式圖》，江寧金虞廷、杜九煙、隨敬堂皆有詩，吾鄉黃秋平為之跋。
王氏收生堂，即媼婆也。年六十，諳婦人生產之理，刻《達生編》行於世。
如意館食肆在大東門釣橋大街路北，前一進平房，後一進庋板為地，設梯而下，又一層為樓下房橋，牆旁小廊即館中樓下房廊。故老相傳，雲舊時此館每席約定二錢四分，酒以醉為程，名曰包醉。有周大腳者，體豐性妒，好勝爭奇，始於舊城城隍廟前賣豬肚得名，中年為是館走堂者。秋鬥蟋蟀，冬鬥鵪鶉，所費不貲，傾家繼之，亦無賴中之豪俠者。
姜家墩在大街之北巷內，由倉聖祠、樂善庵抵天寧門內城腳，西接城河東岸，東接天寧門街之磨房巷。天心墩在姜家墩西河邊下岸。
倉聖祠在姜家墩路西，蜀僧大岩自巴州得倉聖像供奉，入江南，居樂善庵。乾隆己酉，遷於是祠，祠記為朱立堂森桂撰，應叔雅灃書，扁對為汪損之大黌書。是秋，階下生芝草大如掌，亦色。
淨業庵在倉聖祠旁，康熙間，一富室女通佛典，善刺繡，所繡佛像極多。一夕閉戶將就寢，忽見一僧持錫杖，戴鬥笠，方額長髯，來女前禮拜。驚問之不答，叱之不退，走則張袖遮之，欲呼口噤不出，倒地昏死，移時復蘇，視之見僧坐床上，方脫笠解衣褲坐被中。良久，放帳幔，復起披衣立案前，滅火，復啟帳放帳，帳鉤叮咚有聲，床笫咿啞如不勝載。少頃齁齁然，鼻息出入，聲如巨雷，或咥語，或夢笑。良久轉身，泠泠若溺，溺畢復睡，良久杳然。時天漸明，女股慄大呼，家人往救之，床幔安帖如故，惟帳幔上淡墨橫寫「淨業庵」三字，拭之如灰而滅。迨四十年後，女之夫子皆亡，剃髮為尼，於姜家墩路南建庵自居，遂名曰淨業。女死，惟一女道人守之。乾隆己酉，即庵屋改建史公祠。
顧姬，行四，字霞娛。工詞曲，解詩文，住姜家墩天心庵旁。會錢湘舲三元棨過揚州，於謝未堂司寇公宴席中品題諸妓，以楊小保為女狀元，霞娛為女榜眼，楊高為女探花。趙雲崧觀察有詩云：「酒綠燈紅紺碧花，江鄉此會最高華。科名一代尊沂國，絲竹千年屬謝家。拇陳酣摧拳似雨，頭銜豔稱臉如霞。無雙才子無雙女，並作人間勝事誇。」
天心庵即天心墩，歲久為居民房舍侵佔。今之天心庵，即古天心墩舊址。至今之所謂墩者，乃古之墩旁一土阜耳。庵居女尼，乾隆三十年間，一尼坐化，玉箸雙垂。
如意庵，劉家相出家處也。家相幼愛梵聲，長入梨園為小醜，聲音嘹亮，蓋於一部。年未老，髮禿僅存數莖，人稱之為「劉歪毛」。遂不復剃髮，屏棄世故為頭陀，買姜家墩如意庵，奉母修行。每日蓬頭著大紅袈裟，擔雲板木牌，揚聲誦佛號曰：「南無藥師琉璃光如來。」高視闊步，行走如飛，街弄閭巷，足跡殆遍，風雨寒暑，罔或間斷。如是數十年，募金巨萬，見大寺觀之坍塌者，出金修整，如建隆石塔諸大剎，半賴歪毛之力。平時入市，一見生物，出錢買放之，如無錢，則合掌禮拜，皆以既見生物，必得放之為願，故其時磚街中雞柵鵝籠，魚盆肉肆，一聞擊板聲，輒匿去生物，歲以為常，迨年八十，高旻寺方丈延之入納老堂。
樂善庵即譯經台舊址，國初吳氏於此構別墅，謂之吳園。雍正間，蜀僧大岩，膂力過人，年四十，黥其身，自頂至腹，為一串肉菩提子。自置鐵香爐一，燭台二，重百數十斤，一肩擔之，遇里閈不平，輒挺身解圍。四方勇士，投贈金帛無算。大將軍嶽鍾琪深賞之。大岩欲往江南，將軍給劄十通，所過舟車行贐，迎送不絕。大岩素不識字，故供奉倉頡聖像。及去蜀，迎像於舟，鐵香爐、燭台，亦載之行。居天台山十年，移揚州天寧寺。愛天心墩譯經台，遂即其址為倉聖殿。四面即吳園，荒亭花樹，整而新之。復華嚴堂，建山門於姜家墩路西。門內層折石級，上二山門，額曰「樂善庵」。會將軍以金川事過揚州，訪之於庵，贈聯句云：「有月即登台，無論春冬秋夏；是風皆入座，不分南北東西。」岩自來是庵，漸富，技勇亦疏。里中有武生三人，一曰魏五，善騎射，通馬語，狼山總戎閱兵揚州營時，營馬齊鳴，魏謂人曰：「三月後總戎當死。」已而果然；一曰張飲源，善雙刀；一曰薛三，能挽五十石弓，人稱之為「魏馬張刀薛硬弓」。平時與岩談藝不及，而受其睚眥，由是怨之，逡巡二十年。一日薛至庵中，擎鐵爐擲之，岩接以手，薛遂嘔血死。數日後，張來又與之鬥，亦不能勝。魏五曰：「是非陰謀不能得也。」岩多癬疥，日必入混堂浴，魏俟其入，乘不備踣而毆之，岩膝斷而勇漸退，後死於庵中。其徒寶月，善棋好琴，廣結納。孫先機，字淨緣，以琴棋世其傳，每彈普唵咒諸曲，石莊恆吹簫和之。
天心墩在河東岸，綿亙數十丈，高與城齊。深藤密菁，岩鶻騫騰，登者側身捫蘿，乃得上。俯視屋舍，與蒿裏相錯，墩上遺事古跡，載在《幽怪錄》及郡誌中。
黃秀才文暘，字時若，號秋平，居天心墩。工詩古文詞。得古錢數百品，自上古至今，一一摹之而係以說，為《古金通考》六卷。辨安陽平陽為戰國錢，識神農錢為倒文，皆極精細。又錄金元以來雜劇院本，標其目而係以說，為《曲海》數卷。又《隱怪叢書》十二卷，《丙官集》數卷。好葫蘆，門庭牆溷皆有之，長短大小，累累如貫珠，壁上畫水墨葫蘆無數，著《葫蘆譜》，闡陰陽消長之精，《糖霜》、《百菊》不足比也。妻張淨因，名因，工詩畫，著《淑華集》。子無假，名金，得庸人絕句法。江北一家能詩者，黃氏其一焉。又著《通史發凡》三十卷。
清靜庵居河東岸大槐樹下，本樂善下院，今改紫尼居三世矣。庵外舊多怪，每夕水中有聲，如魚跳然。
東水關東岸，地本低窪，注水最深之地，謂之王家汪。因修城時委積瓦礫，填平遂為居民房舍。汪之舊址，則今朱鶴巢所居也。汪中昔有怪，每夜火出旋轉如球，自汪填實，而昔之火球遂移至天寧門街，每夜或大或小，或飛或走。一夕有老嫗乞食，嫗走化為火球，旋轉而去。又有如廁者見此嫗，立而趨之，又化為火。二人自見此嫗，一患瘧幾死，一三日後死其子。
米景泉住河東岸，於天寧門街開糕鋪。工詩，好籠養。是時鹽務商總以安綠村為最，一日過其鋪，聞籠中八哥言曰：「安公買我。」綠村喜，重值購之。蓋止教此一語，亦善於取利矣。朱震，字青藜，江都人。工詩。居東水關，前門臨河，小東門劃子船皆倒撐至其門則轉頭。後門倚天心墩，拾級而上，接樂善庵之後門。朱氏每逾墩上街，謂之過嶺。
東水關兩岸甃石，上設板，船過抽板，人過則搭板，以各城管鑰啟閉為常。
小秦淮之名，不載誌乘。按王文簡《虹橋遊記》云：「出鎮淮門，循小秦淮折而北，為虹橋。」則小秦淮當在虹橋之上。《平山堂圖志》云：「小秦淮為小東門內夾河。」又以小東門夾河為小秦淮。今皆依《圖志》所稱，而舊名遂無知者。胡善麐，徽州祁門縣人，有《小秦淮賦》云：「揚州城西而北，有虹橋焉，天下豔稱之。其水號小秦淮，蓋與金陵相較而遜焉者也。名之舊矣，而知者尚少。幽居多暇，因為賦之。其詞曰：試問吳城舊址，隋苑餘基，十三樓之丹碧，念四橋之漣漪。雲山起閣，九曲名池，莫不蔓草迷離，煙光明滅，望裏荒寒，尋來淒切。入名區而訪勝，孰停驂而駐轍？惟一水之瀠洄，抱高城之載嵲。爾乃源從蜀嶺，委注韓溟，近穿廛閈，遠入郊。鏡流寫月，劍臥涵星，映層巒而凝紫，照芳隴以呈青，延緣遠岸，窈窕回汀，北界黃金之壩，西通保障之湖，南帶瀠而沼彙，東箭直於城隅。條四達而無礙，綿十里而有餘。其中則有官柳連堤，野桃散穀；處處榆，家家桑竹；碧梧風嫋，蒼松雨沐；檜是龍文，槐為兔目；林杏飄紅，嶺梅綻綠；海棠如錦，木蘭似玉；拒霜低映，銀杏高矗。既匝地以千章，亦參天而萬族。又有鼠姑台回，芍藥田低，菰蒲接畛，芹茆仍畦。蘆荻蕭蕭，中山詩裏之壘；蓼花的的，放翁夢處之溪。池荷掩冉於左右，隴菊迤邐於東西。彼凡葩之誰尚，雜庶草而難稽。於是別館綦布，名園鱗次；傑閣華堂，瑤階玉砌；廣榭山巔，孤亭水際；門掛藤蘿，牆封薜荔；疏籬鹿眼，長廊鳳翅。復有巍峨紺宇，縹緲琳宮；花明塔裏，風語鈴中；回環台敞，屭贔碑豐；經聲爐氣，暮鼓晨鍾。似青蓮之湧地，若彩雲之東空。更復煙靄摘星之樓，樹蔚平山之奧。路畔酒壚，橋邊茶灶。園丁豆下之棚，花叟松間之幬。間雜平坻，紛紜曲隩。當夫春風初暖，冬冰未徹，暑雨乍收，秋雲正潔。相與呼儔命侶，絡繹紛綸，乘畫舫，出重，隨輕飆，泛清淪。絲管競奏，餚核雜陳。或賞靜於蒙密，或樂曠於空明；或觀奇而暫止，或趨勝而徑行；或孤遊而自得，或駢進而紛爭；或魚貫而委蛇，或胃集而縱橫。遊鯈匿影，啼鳥藏聲。齊姜宋子，厭深閨之寂寞；越女吳姬，受風物而流連。亦復畫輪遠出，錦纜徐牽，粉光簾外，鬢影欄前。留衣香之陣陣，露花笑之娟娟，既而晚煙漸起，明霞已沒，華燈張，蘭膏發，火樹炫熿，銀花蓬勃。倒海之觴頻催，遏雲之曲靡歇。散萬點之疏星，冷中天之皓月。一歲之中，非夫重陰冱寒，未有寂曆湖光；空濛林樾，信為費日之場而銷時之窟也。蓋俗尚輕揚，邑居繁庶，日為之因自然而培護。於以怡心神，鳴悅豫，而風流才士，文章宿老，更與揚其光華，傅其麗藻。以故未臻此者，望虹橋如在銀河，思法海若遊蓬島，方將與明湖而相埒，何為較秦淮而稱小哉！」
