
揚州自郡志、邑志外，又有汪光祿應庚《平山堂攬勝志》、程太史夢星《平山堂小志》、趙轉運之璧《平山堂圖志》，言之詳矣。江都汪明經中嘗慨志書考古未精，於是撰《廣陵通典》，於土地之沿革及歷代人物典禮，言之詳矣。後之作者莫能或之先也，惟專考古事，略於近世，則以體裁有如是耳。
斗幼失學，疏於經史，而好游山水，嘗三至粵西，七游閩浙，一往楚豫，兩上京師。退而家居，則時泛舟湖上，往來諸工段間，閱歷既熟，於是一小巷一廁居無不詳悉。又嘗以目之所見，耳之所聞，上之賢士大夫流風餘韻，下之瑣細猥褻之事，詼諧俚俗之談，皆登而記之。自甲申至於乙卯，凡三十年，所集既多，刪而成帙。以地為經，以人物記事為緯。按揚州郡城之地，自上方寺至長春橋為草河，自便益門至天寧寺為新城北，自豐樂街至轉角橋為城北，自瓜洲至古渡橋為城南，自古渡橋至渡春橋為城西，自小東門至東水關為小秦淮，而皆會於虹橋。於是自「荷浦薰風」至「水雲勝概」為橋東，自「長堤春柳」至蓮性寺為橋西，而會於蓮花橋。又自「白塔晴雲」至「錦泉花嶼」為岡東，自「春台祝壽」至尺五樓為岡西，而會於蜀岡三峰。依此次敘之為卷帙，其工段營造之制及畫舫之名附於卷末。凡志書所詳別無異聞者概不載入，或事有可錄而聞見有未及者，遺漏之譏，亦所不免。倘有以益我者，俟更為續錄以補之。
