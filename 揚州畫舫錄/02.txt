「臨水紅霞」即桃花庵，在長春橋西。野樹成林，溪毛礙槳，茅屋三四間在松楸中，其旁厝屋鱗次，植桃樹數百株，半藏於丹樓翠閣，倏隱倏見。前有嶼，上結茅亭，額曰「螺亭」。亭南有板橋接入穆如亭。亭北砌石為階，坊表插天，額曰「臨水紅霞」。折南為桃花庵，大門三楹，門內大殿三楹，殿後飛霞樓三楹，樓左為見悟堂，堂後小樓又三楹，為僧舍，庵之檀越柴賓臣延江寧僧道存居之。樓右小廊開圓門，門外穿太湖石入廳事，復三楹，額曰「千樹紅霞」，庵中呼之為紅霞廳。迤東曲廊數折，兩亭浮水，小橋通之。再東曰桐軒，右為舫屋。又過橋入東為枕流亭。穿曲廊，得小室，曰「臨流映壑」。室外無限煙水，而平岡又雲起矣。平岡為古「平岡秋望」之遺阜，北郊土厚，任其自然增累成岡，間載盤礴大石。石隙小路橫出，岡磽中斷，盤行縈曲，繼以木棧，倚石排空，周環而上。溪河繞其下，愈繞愈曲。岸上多梅樹，花時如雪，故庵後名「平岡豔雪」。
桃花庵僻處長春橋內，過橋沿小溪河邊折入山徑，嵽嵲難行。小澳夾兩陵間，嶼亦分而為兩，左右有螺亭、穆如亭。嶼竟，琢石為階，庵門額為朱思堂轉運所書。溪水到門，可以欹身汲流漱齒，中多水鳥，白毛初滿，時得人稀水深之樂。
湖上園亭，皆有花園，為蒔花之地。桃花庵花園在大門大殿階下。養花人謂之花匠，蒔養盆景，蓄短松、矮楊、杉、柏、梅、柳之屬。海桐、黃楊、虎刺以小為最，花則月季、叢菊為最，冬於暖室烘出芍藥、牡丹，以備正月園亭之用。盆以景德窯、宜興土、高資石為上等。種樹多寄生，剪丫除肄，根枝盤曲而有環抱之勢。其下養苔如針，點以小石，謂之花樹點景。又江南石工以高資盆增土疊小山數寸，多黃石、宣石、太湖、靈璧之屬，有圠有山，有罅有槓，蓄水作小瀑布傾瀉危溜。其下空處有沼，畜小魚游泳呴嚅，謂之山水點景。
大殿供大悲佛，四圍紅闌。殿前右楹門構靠山廊，廊外多竹，夏可忘暑。殿後簷左楹山牆門外為茶室，通僧廚。
飛霞樓在大殿後一層，樓前老桂四株，繡球二株，秋間多白海棠、白鳳仙花。聯云：「四野綠雲籠稼穡〈（杜荀鶴）〉，九春風景足林泉〈（薛稷）〉。」
紅霞廳面河，後倚石壁，多牡丹。廳內開東西牖，東牖外多竹，西牖外淩霄花附枯木上，婆娑作蔭。夏間池荷盛開，園丁踏藕來者，時自牖上送入。廳前多古樹，有拿雲攫石之勢，樹間一桁河路，橫穿而來。河外對岸，平原如掌，直接蜀岡三峰。白塔紅廟，朱樓粉郭，了在目前。
見悟堂在飛霞之左。聯云：「花藥繞方丈〈（常建）〉，清流湧坐隅〈（元結）〉。」是堂為庵僧方丈。僧道存，字石莊，上元人，剃染江寧承恩寺。蓮香社因湖上建三賢祠，延石莊為住持。迨石莊為淮陰湛真寺方丈，以三賢祠付其徒竹堂。迨石莊卸湛真寺徙是庵，遂迎三賢神主於庵之桐軒。其時竹堂亦下世。自是三賢祠復為筱園，石莊則獨居是庵矣。石莊工畫，善吹洞簫，其徒西崖、竹堂、古濤，皆工畫，自是庵以畫傳。竹堂兼工刻竹根圖書，與潘老桐齊名。孫甘亭，畫如其師，詩人朱篔與之善。甘亭之徒善田，字小石，善彈琴，工畫側柏樹。竹堂以上，皆上元人，甘亭以下，皆揚州人，因蓮香社為石莊祖堂，故令其裔開爽居之。
見悟堂後樓，額曰「蓮香閣」，石莊自署名也。閣為石莊所居，所蓄玩好有三，一大筆筒倒署摺疊扇數百柄，皆故人贈答，積自六七十年；一紫竹簫，長二尺一寸，九節五孔，周櫟園亮工題曰「虞帝制音，王褒作賦，仲謙取材，乃為獨步」；一癭瓢細毛如拳髮，滑澤如秋水，色如紫糖，圓如明月，不在蔣若柳《椰經》諸品之下。
是地多鬼狐，庵中道人嘗見對岸牌樓彳亍而行，又見女子半身在水，忽有吠犬出竹中，遂失所在。又一夕有二犬嬉於岸，一物如犬而黑色，口中似火焰，長尺許，立噙二犬去。又張筠穀嘗乘月立橋上，聞異香，有女子七八輩，皆美姿，互作諧語，喧笑過橋，漸行漸遠，影如淡墨。黃秋平《庵中夜坐》詩云：「黃狐拜月四更時，螢火光青烏繞枝。世上可憐白日短，輸他鬼唱鮑家詩。」
壬子除夕石莊死。死之前一夕，畢園居人見師衣白袷衣，桐帽棕鞋，手拄方竹杖，往茱萸灣大路去，呼之不應，忽憶師已病半月矣。白是草河人家皆卜師將西歸。師在日蓄一貓，及師死，臥遺舄中，七日不食而斃。甘亭葬之庵後門外，呼之曰「義貓墳」。是年正月十五夜，一船自長春橋來，撒幔無客，惟一人立船尾搖櫓而行，至則師也。庵中人見之，跪哭不忍視，而款乃直下，神色自若，無顧盼意。是日，承恩寺大殿作上元會，一僧見師立二山門，托其寄信蓮香社僧開爽，令其出，出則杳無人焉。城中葉含青秀才逢恩，於六月中病垂死，恍惚至萬山中，扶頭軟腳，百體不快，忽遇師攜手至塔廟深處，身如禦風，入一草堂，額上有十一字云：「此地有崇山峻嶺茂林脩竹。」由堂入禪房，又有額，上書「空空如也」四字。兩旁聯句云：「溪聲閑處安詩幾，山翠濃中置畫床。」其下幾榻筆硯，宛然如舊遊。與之語舊事移時，甚暢。含青作詩云：「拄杖尋詩扣竹關，雨餘青擁一房山。此間真是神仙地，乞坐蒲團不欲還。」師和詩曰： 「結屋松門不閉關，也留風月也留山。君家本有逍遙地，莫謾勾留且自還。」促之行，送至山下，一揖而覺，病遂霍然失體矣。
石莊畫以查二瞻為師，所與交皆名家，惟不善作書，故凡題識皆所交書家代作，於是僧窩而為書畫舫矣。揚州書畫家極多，兼之過客往來，代不乏人。考之志乘，書畫無專門，皆附入方伎部。而康熙府縣志所載不過數人，雍正縣志得十三人，較前略多。迨甘泉分縣修誌，得六十六人，而國朝畫家不過十四人，皆揚州土著，書家不過三人，則其遺失多矣。茲自國初迄今各名家，先畫後書，附錄於此，至曾館於各工商家者，則另附錄於諸園亭之後。
孫蘭，江都人。工書畫，精於天文，詩學深邃，著《輿地隅說》四卷。其友畢銳，為武弁，工畫山水。
徐又陵，字坦庵，畫花卉有天趣，工詩詞製曲，有《坦庵六種》，又著《蝸亭雜記》、《青白眼》諸書。
宗元鼎，字定九，號梅岑，別號小香居士，又號賣花老人。工畫著色山水。
施原，工山水。晚居北湖，性好驢，蓄驢數十，凡有客至，與客騎驢談論，田間道左，謦咳風生。因畫驢，成神品，謂之施驢兒。
李寅，字白也，江都人。與蕭靈曦齊名，畫《桃花楊柳圖》，稱神品，載在縣志。
湯禾，字秋穎，江都人。工花卉。點染得生趣，謂可參趙昌名筆，曾繪《香阜寺菩提樹圖》進呈，載縣志。
唐誌契，揚州人。精繪事，興寄所託，便齎糧遊名山大川，經月坐臥其下，故畫筆蕭散清遠，有元人風。著《繪事微言》。弟誌尹，花鳥得呂紀、王偕之傳，時稱二唐。事載《江南通志》。
宗灝，字開先，江都人。工山水，見《歷代畫家姓氏韻編》。
朱玨，字二玉，江都人。工人物、山水、花草，見《畫法紀事》。李翊如，字祚鉻，江都人。工山水，見《歷代畫家姓氏韻編》。
張翀，字子雨，廣陵人。工人物、山水、花鳥，見《畫法紀年》。桑豸，字楚執，揚州人。工山水，見《歷代畫家姓氏韻編》。
王璽，字鶴裏，揚州人。工山水蘭石，見《歷代畫家姓氏韻編》。
蕭晨，字靈曦，江都人。以人物擅長，神理具足，不屑屑於步趨前人。詩在倪、黃之間。
胡春生，字夏昌，一字赤岸。工水墨山水，寸軸萬里，煙雲變態，隨手出沒。載縣志。
馬驤，江西人。工山水，有元人矩，為揚州清軍同知。載在侯肩復《畫征錄》。
王雲，字漢藻，揚州人。工筆樓閣學小李將軍，以宋塚宰犖薦，待詔畫苑，比之閻立本丹青雲。趙有彬，字岷江，揚州生員。工書畫，與龔半千、查二瞻齊名。
禹之鼎，字上吉，號慎齋，江都人。工人物，幼師藍瑛，後出入宋元，遂成一家。寫真多白描，不襲公麟之舊，而用吳生蘭葉法，兩顴微用脂赬暈之，娟媚古雅，曾為澤州相國寫《水亭玩鵝圖》。康熙中，授鴻臚寺序班，遂歸洞庭，朱竹有送之出都詩。
顛道人，江寧人，流寓揚州。善飲酒，醉後作畫，任意揮灑，山水花卉，皆有奇趣。
釋道濟，字石濤，號大滌子，又號清湘陳人，又號瞎尊者，又號苦瓜和尚。工山水、花卉，任意揮灑，雲氣進出。兼工壘石，揚州以名園勝，名園以壘石勝，餘氏萬石園出道濟手，至今稱勝跡。次之張南垣所壘「白沙翠竹」、「江村石壁」，皆傳誦一時。若近今仇好石壘怡性堂「宣石山」，淮安董道士壘「九獅山」，亦藉藉人口。至若西山王天於、張國泰諸人，直是石工而已。
江都文命時，工畫蘭，以羊毫筆蘸墨寫之，佐以竹石。自言與可後無傳人，至己而盡得其法。性孤傲，隱於湖中，故傳之不遠。《畫征錄》以文命時之蘭，比吳秋聲之竹，黃筠庵之石。雲三家之法會而通之，足成一家，未深知文蘭者也。命時傳於子秋陵，秋陵傳於其甥焦潤，潤之後蓋無傳焉。
虞沅，字畹之，江都人。工花卉、翎毛，勾染工整得法。
查士標，字二瞻，號梅壑散人。與華亭同干支，又號後乙卯生，休寧人，居江都。性迂，家多古銅器及宋元人真跡。書法華亭，畫初學倪高士，後參以梅花道人、董文敏，與孫逸、汪之端、釋洪仁稱四家。延王石穀至其家，乞潑墨作雲西、雲林、大癡、仲圭四家筆法，蓋有所取資也。晚年不遠姬侍，晚起最遲，凡應酬臨池，揮灑必於深夜，不以為苦，而筆更超邁，真窺元人之奧。作《獅子林冊》，宋漫堂寶之，為立傳並序其詩。年八十四，葬山麓。死後百年，查觀察淳訪其墓，為之封樹焉。
袁江，字文濤，江都人。善山水樓閣，初學仇十洲，中年得無名氏臨古人畫，遂大進。
張宗蒼，字默存，一字墨岑，號篁村，吳縣人。山水出黃尊古之門，以畫供奉內庭。
蔡嘉，字松原，丹陽人。花卉、山石、翎毛稱逸品，予嘗於黃園觀所畫扇面《豆棚閑話圖》，村落溪山，茅屋裏舍，人物須眉，神理具足。
鮑楷，字端人，號棠村，又號去邪子，嘉興人，遷居揚州。少工花草，師法南田，後客沈凡民署。畫山水不用稿，疏朗秀潤，得古人意。
孫人俊，字瑤原，江寧人。以畫驢得名，山水學巨然，畫古樹皴染得古人法則。
熊維熊，字偉男，歲貢生，一歲七試皆第一，王文簡特置國士之目。工詩畫，著《瓜洲貞烈志》。
丁裕，字文華，號石門。工花卉，與禹之鼎齊名，吳雲從之學。子芳字芳杜，以時文見知於陸麟度師，為名諸生；覽字葦江，號曠亭，皆工畫。
方士庶，字洵遠，號小師，歙縣人。時年畫山水，運筆構思，天機迅發，中年受學於黃尊古，氣韻駘宕，有出塵之目。年未五十而死。門人黃溱，字正川，號山𦡱，徐柱字桐立，號南山樵人，皆小師嫡派。
高翔，字鳳岡，號西唐，甘泉人。善山水。高甲，字幹亭，風岡之侄，善花卉，尤工八分。汪士慎，字近人。工八分，書畫花卉與張乙僧、金㦷齊名。
鄭燮，字克柔，號板橋，興化人。進士。蘭、竹、石稱三絕。工隸書，後以隸楷相參，自成一派。關帝廟道士吳雨田從之學字，可以亂真。李葂，字嘯村，上江人。工花卉、翎毛，來揚州居賀園。
李鱓，字宗揚，號復堂。興化孝廉，官知縣。花鳥學林良，縱橫馳騁，不拘繩墨，而得天趣。往來揚州，與賀吳村友善。其時陳撰字楞山，寫生與鱓齊名。陳馥字松亭、戴禮字石屏，皆從學焉。
金農，字壽門，號冬心，仁和人。從事於畫，涉筆即古，脫畫家之習。畫竹師竹石老人，號稽留山民。畫梅師白玉蟾，號昔耶居士。畫馬自謂曹、韓法，趙王孫不足道也。畫佛像，號心出家盦粥飯僧。花木奇柯異葉，設色非復塵世間所睹，蓋皆意為之，而托為貝多龍窠之類。
黃慎，字躬懋，號癭瓢，福建人。師上官周，為工筆人物。久寓揚州，晚年以粗筆畫仙佛，徑丈許，其工筆不可多得也。題句法二王草書。
汪師虞，字樵水，湖北人。畫牡丹，稱逸品。其徒陶鼎，字立亭，揚州人，亦稱畫中能品。奚岡，字鐵生，浙江錢塘人。往來揚州，畫山水得唐宋人筆意。
丹陽蔣璋，字鐵琴，居揚州。畫大幅人物，與癭瓢齊名，尤工指頭。善歌，城中唱口宗之，謂蔣派。又呼之為蔣胯子。
伊齡阿，字精一，滿洲人。官侍郎。書學孫過庭，工詩，畫法梅花道人。巡鹽兩淮時，於扇面畫梅花蘭竹，稱逸品，至今勒於石。
錢塘康濤，字石舟，號天篤山人，又號蓮蕊峰頭不朽人，又號茅心老人。畫山水、花卉、翎毛，工白描，善書法。
汪元麟，字石恬，休寧進士。山水法梅道人，以畫《長堤春柳圖》得名。汪滌崖，歙縣人。畫學大癡，嘗畫《黃山圖》於法淨寺之平樓。
吳麐，字栗園，歙縣人。山水學黃子久，生平有古君子風。居揚州汪貽士家，其家有饒州景德鎮土窯產秘色器，與唐熊年三窯並稱，謂之吳窯。
仲鶴慶，字松嵐，泰州進士。畫有生氣，書卷盎然。團時根、宮國苞、李頑石，並泰州人，俱工詩畫。湯密，字入林，通州人。工詩畫，墨竹法文與可，號個中人。
江都張傑，字柯亭，工花卉。洪承祖，字林士，號紫霞山人，畫學惲南田。項佩魚，字孔亭，山水、花卉皆精緻。
謝野臣，字庭逸，其先世河南郟州人，徙家於宜興，為匡山隱者毛乾乾之婿。明天文曆算之學，與宣城梅文鼎、吳江王夤旭同時，在揚州主汪氏。著《推步全儀》，以銅為之，凡勾股弧矢之微，靡不畢具。畫龍最神。時周尋字錕來亦畫龍，知不能居其右，乃用紅金襯墨，遂成惡狀。子身灌，字曉山，山水多著色，為世所稱。性尤精巧，北郊工段檔子用蒲包山石，為曉山所創。久居揚州，死於文選樓。生平嘗蓄石琴，有聲鏗然。又六合硯為唐人物，皆終身隨之，未嘗頃刻離也。
方元鹿，號竹樓，儀征人。工詩詞，書法二王，畫竹學東坡，有《虹橋春泛圖》。
王濤，字素行，江南人，移家揚州。畫著色花卉、翎毛，有元人筆意。
張士教，字石民，號宣傳，臨潼人，家揚州。畫法得華秋嶽一派。
年汝鄰，字寄濤，號瘦生，順天人，居揚州。畫山水好仿古人，若榮邱、北苑諸派，臨之頗能得其形似。
張賜寧，字桂岩，北平人。作人物、山水多不依舊法，唯以氣韻過人。著色花卉，獨稱絕技。牛培，字因之，天津人，從之學畫，大有師法。
餘棟，字棟木，長洲人。工畫，仿王石穀，惜其時為小師道人所掩。
管希寧，字平原，江都人。工詩畫，筆墨雅淡，極盡山林之變，不苟作。兼長於醫。年五十無子。妻素有賢譽，早死，死之日發其笥獲白金五十，遺書一封，以此金為買妾之資。平原晚年與洪疏穀訂為忘年友，平原歿，喪葬之事，疏穀任之，韋書城進士為作墓誌銘，序其詩集行於世。
羅聘，字兩峰，號花之寺僧。初學金壽門梅花，後仿古仙佛畫法，有《鬼趣圖》，為世所稱。妻方白蓮，子允紹、允纘，俱工畫。
釋方珍，字席隱，號小山，居城中地藏庵。工詩畫，陳古漁《所知集》中，謂其作畫不讓古人。
周瓚，字采岩，吳縣人。少學花卉。既成，學界畫白描人物，而大幅工筆山水，出奇無窮，遂成名家。兄蘭坡，精於醫。孔繼幹，字樗穀，曲阜人。工畫墨梅，官江都縣知縣。
王正，字端肅，江都閨秀。善畫花草，布置工穩。能詩，受知於徐大宗伯倬，後入都，馬相國齊延之教其女。
傳真為畫家一派，《西京雜記》載毛延壽、陳敞諸人，晉顧長康傳神阿堵，皆其技也。陶九成《輟耕錄》載其法而未詳。丹陽丁皋，字鶴洲，居甘泉，精於是技，撰《傳真心領》二卷。分三停五部，先從匡廓畫起，以為肖與否，皆係於是。次及陰陽虛實之法，次及天庭兩顴，目光海口，鼻準眉耳，各有定法。部位定，次及染法，次及上血色法，終之以提神。又申言旁側俯仰之理，及謄法朽法，皆備焉。盧雅雨轉運為之敘云：「畫像之興，由來尚矣。伊尹從湯，言素王九王之事，皆圖畫其形。高宗夢傅說，使百工寫其形，旁求天下。孔子觀乎明堂，有堯舜之容，桀紂之像，有周公相成王朝諸侯之圖。其在於漢，則自六經諸子，賢士列女，以及問禮講學，皆有圖，凡以廣見聞，垂鑒誡，用意自深遠也。惟人子之肖其父母也，未詳所始。然古者祭必有屍，屍廢則畫像興。人子之情，有所必至。特以時代之遙，春秋之隔，几筵榱桷之間，聚其精神以求其嗜欲，發其慨聞僾見之思，其事誠不可苟，而其術尤豈易言者哉。古傳畫學，眾體各有師法，而肖像無專門，亦未有勒成一書者，不可謂非藝林之缺事也。丹陽丁君鶴洲，世傳其業，運思落墨，直臻神解，隨人之妍媸老少，偏側反正，並其喜怒哀樂皆傳之。近為餘繪十二圖，圖各有景，見者驚歎，以為須眉畢肖，而神色舒肅，悉與景會。餘固疑丁君之有天授，非學力所能到。而丁君曰：『不然，是固有法也。法可以言傳，而法外之意，必由心領。』因出其《傳真心領》一書示餘，並乞餘為之序。其書凡二十餘篇，曰部位，曰起稿，曰心法，曰陰陽虛實，曰天庭，曰鼻，曰兩顴地角，曰眼光，曰海口，曰眉，曰須，曰耳，曰染法，曰面色，曰氣血，曰提神，曰旁背俯仰，曰謄像，曰筆墨，曰紙，曰絹，曰擇室。凡者不惜言之詳意之盡，法傳而法外之意與之俱傳，信從來未有之書也。學者得以矩，參以會悟，破除俗師相傳之陋，以上窺唐虞三代以來不傳之秘鑰，而仁人孝子亦不自覺而油然生其尊祖敬宗之心。則是書所關，良非淺鮮，豈特畫像一家之學已哉。」鶴洲子以誠，字義門，傳父業亦能精肖，四方來求者，遠至數千里。某寵姬病，延之肖形，十餘日改易六七次，姬視之，皆曰不肖，義門自視所畫，則肖之極矣。明日至，不摹其形，自為絕色女子，姬笑曰肖矣。君真解人也。義門善弈，書法效董香光，間為詩亦清雅有致。撰《續心領》四卷，論朽染之法尤詳，雖不知畫人閱之，可以肖像也。任世禮，字漢修，與鶴洲交，得聞其法，摹之二十年，畫合其旨。性豪俠，善彈琴，工時曲。又有蔣文波者，寫生次於義門。海州吳焯，字俊三，寫生兼工山水人物，皆畫之能肖。蓋是技以肖為工，不肖無足論也。義門之徒塗冬，居小秦淮，凡妓之來者，塗必摹其形，不下百數十人矣。人之短視者多帶眼鏡，除之則面必變，塗能畫短視不帶眼鏡而能肖，其技亦巧矣。又梁師武與義門交，善畫花卉翎毛，尤工寫生。
陸鼎，字鐵簫，長洲人，放翁先生之裔。工詩畫，山水花卉翎毛，有宋元氣韻。
方嵩，字峙泉，號桐庵，徽州歙縣人。工山水大幅，小師老人不能出其右。家資巨萬，好畫不治生業，遂貧無立錐。其族仕煌，字又輝，號晴岩，名諸生，工小楷。
吳嘉謨，字虞三，號蕙軒，如皋人。工蘭竹，書法《聖教序》。為人磊落有奇氣，嘗遊京師，書畫與朱野雲齊名。後歸揚州，主蔡誌蕙家，與之友善。誌蕙字艾山，善畫蘭竹。
汪鳴珂，字瑤圃，吳江人。工書畫，官知州。袁慰祖，字竹室，長洲人。工詩畫，山水有王石穀之風。
胡量，字眉峰，長洲人。工詩畫，山水為毛繡亭後一人，王述庵司寇深契之。黃恩長，字宗易，號蒼雅，長洲人。工花卉。
徐午，字芝田，揚州舉人。工山水，中年自成一家，有宋元人氣味。錢東，字玉魚，嘉興人。畫以花卉為最，工詩詞。朱烜，字丙南，杭州人。畫花卉山水，尤工梅花。
揚州閨秀吳政肅，字靜嫻，工山水，筆力老健，風神簡古，有《秋山讀書圖》。張因，字淨因，工詩畫，花卉翎毛，稱逸品。朱漣，字若賢，揚州人。工花卉翎毛，亦時畫美人。
蕭椿，江都舉人，以畫傳。潘恭壽，丹徒人。工山水花卉人物，每畫必王夢樓題之。張焯，字筠穀，淮安人。工花卉，精於小楷，石莊延之教其徒。
倪名燦，甘泉人。工筆人物，人呼之為小倪。
施胖子，山陰人。始從繼父學寫真，兼畫美人。居揚州小秦淮客寓，凡求其畫美人者，長則丈許，小至半寸，皆酬以三十金，謂之施美人。同時楊良，字白眉，工畫驢，一驢換牛肉一斤，謂之楊驢子。
鄒若泉，善畫人物山水，以畫興教寺萬佛樓壁五百應真得名。
張恕，字近仁，工泰西畫法，自近而遠，由大及小，毫釐皆準法則，雖泰西人無能出其右。
葉彌廣，字博之，江都貢士，工書。譚宗，字公子，餘姚人，客揚州，善書。宋曹，字彬臣，號射陵，鹽城中書，善書。《甘泉縣志》所錄書家，此三人耳。
汪楫，字舟次，江都人。書法以骨勝，有楊凝式、米芾之神。舉博學鴻詞，授撿討，充封琉球正使，為其國王書殿榜，縱筆為擘窠大書，王驚以為神。著《琉球使錄》。
高承爵，三韓人，善擘窠書。為揚州太守，民人愛慕，每歲暮，鄉民求書福字以為瑞。一民伺太守出，持所書請曰：「求易一福字。」太守熟視之曰：「書此字時，筆不好耳。」至今傳為美談。
鄭簠，字穀口，江寧人。精於醫，工隸書。來往揚州，主徐氏。平山堂額出其手，朱竹有詩紀其事。
金壇王澍，字虛舟，官吏部員外。揚州搢紳扁聯，多出其手。法淨寺西園中「天下第五泉」字，是所書也。蔣衡，字湘繁，號江南拙老人，虎臣修撰之侄。嘗於蕃厘觀寫《十三經》，馬曰璐裝潢，大學士高斌進之，奉命刊於辟雍，授官學正。觀中建寫經樓，法淨寺旁「淮東第一觀」，是所書也。子和，字醉峰，工書畫，著《說文集解》，四庫館議敘，成孝廉。又恭摹禦考太學《石鼓文》縮小本刻石。阮芸台閣學《石渠記》云：「蔣衡書《十三經》冊，凡十二年始成。衡於乾隆初年嘗薄遊揚州，故此經半在揚州所寫。其書先歸於鹽務，為兩淮運使盧見曾所賞，言之總督高斌，遂裝潢以進，〈（其裝潢為吾鄉馬曰璐征君任之，費數千金）〉賜國子監學正。翰林勵宗萬以序石經校勘一過，記其異同，書成一冊，今庋之懋勤殿書閣上。乾隆五十七年，因敕纂《石渠寶笈》，及於此冊，特命刊石立學宮。」
景考祥，字履齋，江都人，於禮子，占籍河南。成進士，官御史。工書，天寧寺旁「杏園」石額，是所書也。於禮字介人，以孝友稱。劉重選，字文叔，為揚州同知，書法學褚河南。
江起權，字子權，甘泉人。虛舟門生。揚州府學「七十二賢神主」為其所書。
曹寅，字子清，號棟亭，滿洲人。官兩淮鹽院，工詩詞，善書，著有《楝亭詩集》。刊秘書十二種，為《梅苑》、《聲畫集》、《法書考》、《琴史》、《墨經》、《硯箋》、《劉後山千家詩》、《禁扁》、《釣磯立談》、《都城紀勝》、《糖霜譜》、《錄鬼簿》。今之儀征餘園門榜「江天傳舍」四字，是所書也。餘園餘熙，以字傳。
曾曰唯，字貫之，江都人，襄湣八世孫。書精楷法。嗜牛肉，不苟合於世，與之交，如糜鹿不可接。觀劇至忠孝處，輒慟哭。演《鳴鳳記》，長跪不起視。客有遺貂裘者，剪碎以二葛表裏紉之，其傀異若此。同里王憲，字可法，號楷亭，性至孝，以雙鉤法肖貫之書，可以亂真。
汪膚敏，字公碩，號春泉，江都人。書法歐、褚。性廉介，安麓村延之弗就，就之弗見。使人要於路，掖之人，見則命書戲目數出。公碩為其所迫，書而進之。命掖入密室中，良久，數仆延至一堂，麓村迓於階下，曰：「先生古君子，前特相戲耳。」乃款留堂上，水陸競獻，笙歌錯陳，所奏戲文，即為所書戲目也。盡歡而罷，歸為麓村母書壽序一通。時程亶字實夫，號秋槎，汪舸字可舟，書法與公碩齊名，皆居揚州。
釋藥根，居城中祗園庵，字學蔣湘繁，善刻符。
釋昌泰，六安人。以三指撮管端作書，字體法鮮于伯機。來揚州主法淨寺。
俞瀚，字楚江，紹興人。精於篆籀，以金陵懷古詩受知於尹製軍，著有《壺山詩鈔》。在揚州與石莊友善，卒年自蘇寫詩寄儀研園屬其索題。不數日訃音至，石莊設位哭於庵中，研園出詩，同吊者共題之。
儀堉，字則厚，山西人，居揚州。書《十七帖》，與鮑步江聯社南湖，謂之二分明月社。
閻穀年，字貽孫，揚州人。工書，以大幅箋以作擘窠書己作詩，別具蒼涼之致。劉嘉玨，字二如，揚州人。書《十七帖》。
朱鬥南，字星堂，揚州武生員。工書。其父行九，以槍法為安麓村所知。揚州白蠟旱之傳，自朱九始。沈春，字既堂，嘉興人。工書。久居揚州曾家苑，有硯癖。
葛柱，字二峰，甘泉人。行三，體胖，人呼為葛牛。善章草。好飲，嘗醉於虹橋酒肆壚下，永夜呼糖炒栗子不置。
沈業富，字既堂，高郵人。甲戌進士，官河東轉運使。工行書，風韻天然。
王方魏，字薌城，一號大名，江都人。祖納諫，父玉藻，科名甚盛。方魏隱居黃玨橋。工書，得晉人最深。著《周易纂解》二卷，《大名集》一卷。
黃袞，江都人，居公道橋。工草書，求者輒以「鵝」字應之。詹淇，高郵歲貢生，居陳家集。書法雄健。
阮匡衡，字瑤岑，居公道橋。康熙癸未武進士，官滁州衛掌印守備。工《十七帖》，年七十餘，猶日臨不倦。侄金堂，字宣廷，儀徵文學，亦工草書。金堂子二，承春字再颺，儀邑文學，輯有《顏子》二卷，承鴻字逵陽，名諸生。
焦熹，字效朱，江都人，居黃玨橋。官古北口都司，日訓行陳，能關重弓。暇作小楷，法極於古。侄繼軾，字熊符，亦工書。善為謎詩，有《梅花百韻詩》，每首隱一物，一時傳之。
楊法，字巳軍，江寧人。工篆籀，黃園中「柳下風來桐間月上」八字，是所書也。來揚州寓地藏庵，與小山上人善。
梁巘，字文山，亳州人。進士。書法秀潤，尺五樓之延山堂扁出其手。
馬榮祖，字力本，號石蓮，江都人。雍正壬子舉人，官閩鄉知縣。工古文，善書法，幼為桐城方望溪、金壇王耘渠所重，長與山陰胡稚威、丹徒張圌東、仁和沈萩林、錢塘桑弢甫齊名。著有《文頌》九十二章、文集二卷傳世。
顧錫躬，字萬峰，興化人。工書能詩，有《澥陸詩鈔》四卷。興化陸驂，字白義。書法懷素。汪元長，儀征人。書得唐人法，所書石碣碑刻最多。張瑾，揚州孝廉。善仿退翁。
趙之璧，寧夏人。字學退翁，能擘窠書。以世襲一等子，官兩淮運司。泰州葉雯以箸書，鄧琬以指書。琬性迂，人呼為獃子。常執桓，字友伯，揚州人。書法《聖教序》。
吳焯，字淩州，揚州人，退翁門弟子。子溥，字茶溪，繼之。
白雲上，字秋齋，河南人，以遊擊鎮揚州。工書，於慧因寺書「瞭然」二字，今刻石陷樓壁。葉敬，字義方，揚州人。工書。牛翊祖，字湘南，天津人。為揚州清軍同知，書法鍾繇。
蘇楞額，字智堂，滿洲人。官巡鹽御史，以書名家。陳起文，字退山，江都人。工隸書。方輔，字密庵，歙縣人。工書。巴慰祖，字禹籍，徽州人，居揚州。工八分書，收藏金石最富。
葉天賜，字孔章，號詠亭，儀征人。書運中鋒，多逸趣。汪燾，字石蘭，徽州人。書法米顛。同時殷俊揚者，以箸書傳。汪大黌，字鬥張，號損之，徽州人。工隸書。
林李，字九標，號鐵簫。少時得鐵簫於眢井中，吹之清越，遂佩以自隨，兼可辟邪。書法《聖教序》，稱於世。
葉勇復，字英多，號霜林，江都諸生。好歐陽通書法，摹之逼肖。善評話，言古人忠孝事，慷慨激發，座客凜然。陸甲林，字縉喬，高郵人。己酉拔貢。書作顏平原。
王式序，蘇州人。身短，人呼為矮王。初為海府班串客，工楷隸，來揚州為內班教師。岑仙築群芳圃，扁聯多出其手。又有周仲昭者，為十番教師，亦精小楷。
桐軒在飛霞樓後，地多梧桐。聯云：「涼意生竹樹〈（張說）〉，疏雨滴梧桐〈（孟浩然）〉。」是軒祀三賢神主，三賢為宋歐陽文忠公、蘇文忠公及王文簡公。盧轉運聯云：「一代兩文忠，到處風流標勝跡；三賢同俎豆，何人尚友似先生。」鄭燮聯句云：「遺韻滿江淮，三家一律；愛才如性命，異世同心。」軒旁由六角門入桐蔭書屋，屋後小亭，額曰「枕流」。聯云：「鳥宿池邊樹〈（賈島）〉。花香洞裏天〈（許渾）〉。亭右石隙有瀑布入澗中，澗旁築亭，額曰「臨流映壑」。聯云：「新水乳侵青草路〈（雍陶）〉，疏簾半卷野亭風〈（李群玉）〉。」至此「臨水紅霞」之景畢矣。是園本周楠所建，楠字訒庵，工詩，嘗與申拂珊副憲甫往來湖上，唱和有詩。子二，長子炎，字受堂，為國子監學正，次子兆蘭，宇香泉，為南康府知府。
周炎，字受堂，號竹樵，順天□□科舉人。工文詞，精於醫。同時卞垣綸，字如堂。□□科舉人，官江西縣令，亦精於醫。均以是技名於京師。周兆蘭，字香泉，順天□□科舉人，工文詞，有經濟才，丙午為安徽太和知縣。時大饑，民入山掘得黑米，救一邑之命，上官以為邑宰所感，遂上聞，擢太守，補南康府。其友尹正，字方水，江浦諸生，工書法，精於製義。揚州醫學罕見，北鄉黃叔林精於脈訣，而用藥失當，土人稱之曰黃半仙。此一人之後，無有繼之者。若受堂、如堂，可謂讀書明醫之士矣。次之朱培五，博涉群書，多有引據，亦工詩。瘍痘科自楊天池之後，遂失真傳。劉崑山、張秉天次之。鄧馨儒講究五運六氣，著《時行痧疹說》，最精確。
是園周氏，後歸於王履泰、尉濟美，二家皆山西人。王、尉本北省富室，業鹽淮南，而家居不親籌算。王氏任之柴宜，尉氏任之柴賓臣，皆深諳鹺法者。是河兩岸園亭，皆用檔子法，其法京師多用之，南北省人非熟習內府工程者莫能為此。朱鋐，字鶴巢，諸生，有經濟才，柴氏重之。其兄東曙，精於弈。姚玉調，蘇州人，工小楷，精於醫。子蔚池，有異才，善圖樣，平地頑石，構製天然。朱棠字惠南，深明算學。史松喬出樣異常。其子椿齡，字壽莊，名諸生，皆其選也。若王世雄工琺琅器，好交遊，廣聲氣，京師稱之為「琺琅王」，又良工也。他如一工之奇，一技之巧，見聞所及者，各附於諸家工次。
長春橋界迎恩河及保障湖之間，橋內為迎恩河，橋外為保障湖。白石甃基，刻奇獸蹲踞，上覆飛亭枋楔，廣丈許，修百餘步。北循黃園後樓小徑，過宵市橋，通北門街。南過「水雲勝槩」園門，入觀音山路。
