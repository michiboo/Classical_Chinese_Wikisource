便益門在新城東北，創於嘉靖丙辰。以倭變，用副使何城、舉人楊守誠之議，都御史陳儒、御史吳百朋、崔楝、知府吳桂芳、石茂華，先後任其事。城外護城河本名市河，知府吳秀所浚，初引官河水注其中，曆久內河高於官河，仍於官河口築堤以蓄內河之水。堤外為官河，堤內有吊橋，為便益門，渡遊船皆集於是。右岸有都天廟、三清院、聞角庵，左依東城下，蔀屋茆簷，桑柘雞犬，皆極蕭疏衝淡之致。
都天廟在大儀鄉磚道上，道旁荒塚如弈。草深沒踝，路燈如螢，連貫不絕。有如來石塔，八棱，刻佛像，以鎮鬼也。
三清院在右岸磚路旁，高風岡以八分書題其門額，方士林東崖居之。林通五雷法，善治鬼，後為鬼魘，死於渡春橋水中。其徒黃鳴謙傳其術。朱思堂運使贈聯云：「爐火純青銷劍氣，霜花欲白映仙根。」
魚市亦謂之魚攤，在廣儲門者，由都天廟磚路而來者也。彭岔子目毛能見鬼物，嘗挑魚至是，以力乏睡於路，夢中聞鬼作挑擔聲，魘不能起。及醒，所挑魚已失所在。
聞角庵本木商會館，以閑屋賃過客。有寓者善相人，好酒。有王叟者，亦好酒，相與友善，每夕共入市沽飲。久之，謂相士曰：「我陰也，知人死期，我語子，子以相人。」於是相人者能定人之死日，邑人以為神。又久之，叟謂曰：「某日將別子去，然而嫂可為我寓也。」叟未幾果死。是夜，相者妻腹中有聲，作叟語，其言人死生如故，而相術益神，自是相者之妻未嘗與相士同寢矣。
廣儲門在新城北，亦曰鎮淮門。其城外市河，上通便益門，下通天寧門。遊船所集，與便益門等，左岸有梅花書院、史閣部墓諸古跡。
廣儲倉在梅花嶺下，雍正間葛御史建。倉房製最宏敞，十一檁挑山，面闊一丈三尺，進深四丈五尺，簷柱高一丈二尺五寸，徑一尺大木。做法：用裏金柱、三穿、雙步、單步、五架、三架諸梁、簷枋、墊板、檁木、簷椽、下中上花架簷椽、腦椽、連簷、瓦口、博縫板、山牆上象眼窗、<廠敖>門下檻、間抱柱、閘板，均以見方折工料。三檁氣樓面闊九尺，進深七尺五寸，柱高二尺七寸，寬六寸，厚五寸。用榻角木、三架梁、簷枋、脊枋、墊板、脊瓜柱、檁木、簷椽、連簷、瓦口、博縫板、前後風窗、兩山上下象眼窗。抱廈面闊一丈三尺，進深七尺五寸，柱高九尺五寸，徑八寸。用抱頭梁、隨梁枋、簷枋、墊板、檁木、簷椽、連簷、博縫板，亦均以見方折算。
梅花書院在廣儲門外，明湛尚書若水書院故址也。若水字甘泉，廣東增城縣人。嘉靖間以大司成考績，道出揚州，一時秉贄而謁者幾十人。揚州貢士葛澗與其弟洞早年從之遊，是時因選地城東一里，承甘泉之脈，創講道之所，名曰行窩。門人呂楠以湛公之號與山名不約而同，書「甘泉」二字於門，又撰《甘泉行窩記》。行窩門北有銀杏樹一株，就樹築土為墠，上墠築基為堂，題曰「至止堂」。其《心性圖說》在北墉，鍾磬在東墉，琴鼓在西墉，學習誠明、進脩敬義二齋在東序，燕居在堂北，廚庫在燕居左右，繚以周垣凡六十有二丈。垣外有溝，溝外有樹。先門外有池，池水與溝水襟帶行窩，而池上有橋，當行窩之旁。又置田二十餘畝，以資四方來學者，皆澗所助也。通山朱廷立為巡鹽御史，改名甘泉山書館。厥後御史徐九皋立純正門、禮門，提學御史聞人銓立義路坊，知府侯秩、劉宗仁、知縣正維賢相繼修拓，御史陳蕙增置祠堂射圃等地，御史洪垣增置艾陵湖官莊田八十畝，此嘉靖間湛公書院也。萬曆二十年，太守吳秀開浚城濠，積土為嶺，樹以梅，因名梅花嶺。緣嶺以樓台池榭，名曰平山別墅。東西為州縣會館，名之曰偕樂園。後立吳公木主於園中子舍，名曰吳公祠。三十三年，太監魯保重修，知府朱錦作碑記。當道檄毀之，存其堂與樓，為諸生講學之所。巡按御史牛應元改名之曰崇雅書院，祀湛公木主於堂，又曰湛公祠。崇禎間，書院又廢。國朝雍正十二年，郡丞劉重選倡教造士，邑士馬曰琯重建堂宇，名曰梅花書院。前列三楹為門舍，其左為雙忠祠，右為蕭孝子祠，又三楹為儀門。升階而上，為堂凡五重，復道四周。又進為講堂，亦五重。東號舍六十四間，旁立隙宇，為庖廚浴湢之所。西有土阜，高丈許，即梅花嶺也。嶺上構數楹，虛窗當簷。簷以外憑墉而立，四望煙戶，如列屏障。下嶺則虛亭翼然，樹以雜木。劉公親為校課，匝月一舉。而先後校士院中者，鹺政則有朱續卓，知府則有蔣嘉年、高士鑰，知縣則有江都朱輝、甘泉龔鑒諸公。一時甄拔如劉復、羅敷五、郭潮生、郭長源、周繼濂、周珠、孫玉甲、蔣奭、耿元城、裴玉音、閔鯉翔、楊開鼎、吳誌氵亟、史芳湄諸人。江都教諭吳銳為書院碑記。迨乾隆四年，巡鹽御史三保、轉運使徐大枚酌定諸生膏火，於運庫支給。乾隆初年，復名甘泉書院。戊戌，長白朱孝純由泰安知府轉運兩淮，又名梅花書院，而廓新其宇，於市河之西岸立大門，自書「梅花書院」扁，刻石陷門上。甬道二十餘丈，雕牆高五丈，長十餘丈，牆下浚方塘，種柳栽葦。面塘為大門，雙忠祠、蕭孝子墓、節孝祠在其左，距書院舊址相去丈許矣。書院正堂，制度悉如郡丞劉公之舊。更以浚塘之士，累積於右，樹以梅，以復梅花嶺舊觀。嶺下增構廳事五楹，亭舍閣道，點綴其間。朱公親為校課，匝月一舉，謂之官課。延師校課，亦匝月一舉，謂之院課。主講席者，謂之掌院。延府縣學教諭、訓導一人，點名收卷，支發膏火，謂之監院。在院諸生分正課、附課、隨課，正課歲給膏火銀三十六兩，附課歲給膏火銀十二兩，隨課無膏火。一歲中取三次優等者升，取三次劣等者降。至倉運使以一歲太寬，限以一月，連取三次者升，後又改為連取五次優等者升，第一等第一名給優獎銀一兩，二三名給優獎銀八錢，以下六錢。倉運使又定額一等止取十四名。鹿運使以二等第一名給優獎銀五錢，而一等不拘取數。癸丑，南城曾燠轉運兩淮，親課諸生，又拔取尤者十餘人，置於正課之上，名曰上舍，歲加給膏火銀十八兩。
揚州郡城，自明以來，府東有資政書院，府西門內有維揚書院，及是地之甘泉山書院。國朝三元坊有安定書院，北橋有敬亭書院，北門外有虹橋書院，廣儲門外有梅花書院。其童生肄業者，則有課士堂、邗江學舍、甪裏書院、廣陵書院，訓蒙則有西門義學、董子義學。資政書院在府堂東，建於景泰六年，知府王恕創始。內有群英館，知府鄧義質建，厥後知府馮忠重修，南昌張元徵為記。今圮，尚有舊基。維揚書館在府西門，建於嘉靖五年，巡鹽御史雷應龍創始，徐九皋改新，歐陽德有記，陳蕙、洪垣相繼修飾。內有六經閣祠堂，祀周、程、張、朱。資賢門資賢堂、麗澤門志道堂，湛公有記，厥後御史彭端吾、楊仁願復葺。今圮，已無舊基。安定書院在三元坊，建於康熙元年，巡鹽御史胡文學創始，祀宋儒胡瑗。雍正間，尹鹺使增置學舍，為郡士肄業之所，延師課藝，以六十人為率，並合梅花書院一百二十人。聖祖南巡，賜「經術造士」額懸其上。敬亭書院在北橋，建於康熙二十二年，兩淮商人創始，因御史裘充美論湖口稅商疏，感其德建此，令士子誦讀其中，京口張九徵為記。虹橋書院在北門，康熙間，總督於成龍創始，集郡士肄業。今之郡城校課士子書院，惟安定、梅花兩院。其虹橋書院久圮，敬亭書院僅誌裘公去思，而未嘗校課也。若校課童生書院，今存者惟廣陵書院而已。
朱孝純，字子穎，號思堂，漢軍籍。父倫瀚，官御史。工指頭畫，得舅氏高且園法，與錢塘李山、平湖楊泰基齊名。公詩、字、畫稱三絕，以「一水漲渲人語外，萬山青到馬蹄前」句得名。轉運兩淮時，復梅花書院，修節孝、雙忠諸祠，皆其舉也。
姚鼐，字姬傳，安徽桐城縣人。進士，官翰林。風規雅峻，獎誘後學，賴以成名者甚多。通經，善屬文，著有《姬傳文集》、《春秋說》。弟子胡虔，字雒君，盡得其屬文之法，謝蘊山太守撰《西魏書》，虔任校閱之事。
王文治，字夢樓，丹徒人。乾隆庚辰進士一甲第二人。工詩，尤精書法。城中祠廟，湖上亭榭，碑文、榜聯多出其手。恆集禊帖字為聯雲。
張賓鶴，字堯峰，杭州人。為人不拘小節，時人謂之張瘋。熟於七言長古詩，書法顏魯公。
朱篔，字二亭，江都人。天性肫篤。工詩，與朱青雷震齊名，時稱二朱。受知於果親王，王屢招之弗就。公為泰安太守，延之登岱。後轉運兩淮時，屢與文宴，有詩集行於世。
羅聘，字兩峰，自稱花之寺僧，江都人。工詩。居天寧門內彌陀巷，額其堂曰「朱草詩林」。善畫，作《鬼趣圖》，題者百餘人。妻方婉儀，字白蓮，受詩於沈大成，著有《白蓮半格詩》。子允紹，字介人；允纘，字練堂，一字小峰，俱善畫。
明新，字春岩，滿州人。工詩畫。為泰州伍佑場大使，為公屬吏，有《虹橋待月圓》傳於世。
張道渥，字竹畦，浮山人。工詩畫。為人傲岸不羈，官通州分司，於郡城官舍書其門云：「楊柳江城臨畫稿，梅花官閣寄詩魂。」
王至淳，字樸山，江寧隱賢庵羽士，幼工詩，書法如米襄陽。公招之來揚州，唱和靡倦。
劉重選建梅花書院，親為校士，而無掌院。迨劉公後，歸之有司，皆屬官課。朱公修復，乃與安定同例，均歸鹽務延師掌院矣。安定書院自王步青始，梅花書院自姚鼐始。安定掌院二十有三人，王步青，字罕皆，號巳山，雍正癸卯進士；吳濤，字柱中，號旭亭，康熙戊戌進士；儲大文，字六雅，號畫山，康熙辛丑進士；王竣，字次山，雍正甲辰進士，查祥，字星南，號雲在，康熙戊戌進士；陳祖範，字亦韓，號見復，雍正癸卯進士；王喬林，字文河，雍正癸卯進士；張仕遇，雍正癸卯進士；邵泰，字北崖，康熙辛丑進士；蔣恭棐，字西圃，康熙辛丑進士；沈起元，字子大，號敬亭，康熙辛丑進士；劉星煒，字圃之，號印子，乾隆戊辰進士；王延年，字湧輪，號介眉，雍正丙午進士；杭世駿，字大宗，號堇浦，乾隆丙辰博學鴻詞；沈慰祖，字礪齋，雍正庚戌進士；儲麟趾，字梅夫，康熙己未進士；蔣士銓，字心餘，號清容，乾隆丁丑進士；吳玨，字並山，乾隆癸未進士；吉夢熊，字渭崖，乾隆壬申進士；周升桓，字山茨，乾隆甲戌進士；趙翼，字雲崧，號甌北，乾隆辛巳進士；張燾，字暮青，號礪齋，乾隆辛巳進士；王嵩高，字少林，乾隆癸未進士。梅花掌院五人，姚鼐，乾隆癸未進士；茅元銘，字耕亭，乾隆壬辰進士；蔣宗海，字春農，乾隆壬申進士；張銘，字警堂，乾隆丁卯舉人。蔣之前則吳玨，自安定移席焉。以安定肄業諸生掌梅花書院者，唯蔣宗海舍人一人。掌安定書院者，唯王嵩高太守一人。廣陵書院在東關大街，知府恆豫創始。掌院三人，謝浤生，字海漚，乾隆壬午舉人；杜諤，乾隆戊戌進士；郭均，字直民，號筱村，乾隆丁未進士。
自立書院以來，監院互用府縣學，學師皆知名有道之士。以所知者，略詳於左。
金兆燕，全椒人。為教授時，於市購得小銅印，刻「椶亭」二字。乃自取為號。且構椶亭於署之西偏。所著述數尺矣，有勸之刻者，答曰：「人人知吾為椶亭，而椶亭之名，實得諸市間，奈何以一生心血為椶亭所攘乎！」後升國子監博士，書院諸生汪夢桂等十數人，餞之於平山堂，各有詩，山長吳並山先生為之序。
顧惇量，崑山人。歲貢士，舉鴻博未就。工詩，長洲夏穀香秉衡為刻製藝行於世。夏賓，字於門，六合人。精於醫，有制藝行於世。
李保泰，字嗇生。庚子進士。博綜經史，能括其義理之所在，善詩古文詞，於趙宋人文集最熟。秉鐸揚州，諸生徒執業問道者，日絡繹不絕。寧謐白守，讀書論文外，不及他事。與嘉定錢辛楣宮詹、元和王西莊侍郎、仁和盧抱經學士、桐城姚姬傳太史交，諸先生皆深重之。
俞升潛，婺源人。戊子科舉人。工於製藝，性情和易，善於教人。
王嵩伯，字□□，元和人。廩貢生，康熙壬辰殿撰世琛之侄。工詩古文辭。
範鑒，字賜湖，江寧人。丁酉舉人。善詩文，倜儻多能，篤於交誼，循循善誘，生徒樂與之親。
安定、梅花兩書院，四方來肄業者甚多，故能文通藝之士萃於兩院者極盛。自裴之仙至程讚普數十人，詳其本末於左。
裴之仙，鎮江丹徒人。善屬文。眇一目。一舉人肄業安定書院，康熙□□會試，院中扶乩，卜會元何人，乩書一「貴」字。及開榜，之仙獲雋，乃知「貴」字為「中一目人」也。
管一清，字穆軒。進士，點庶常，散館為魏縣知縣，移任增城。善屬文，工詩，著有詩文集。子之桂，亦工詩，著有《穆軒詩集》。
楊開鼎，字致堂，老年稱奯竹居士。進士，官翰林，終於湖南郴桂道。官御史詩，頗以勁直著名。工八分書，著有詩集。梁國治，字階平，浙江人。進士，官至大學士。少時肄業於此。
謝溶生，字未堂，儀征人，東晉太傅之後。工製義，與兄浤生齊名，稱「二謝」。時陳桂林相國守揚州，賞其文，以女妻之。成進士，官至刑部侍郎。子士松、士樗、士樹，皆名諸生。
蔣宗海，字春農，鎮江丹徒人。進士，官內閣中書。博覽典籍，學在何義門、陳少章之間。
秦黌，字序堂，號西岩，江都人。進士，官翰林編修，出為嶽常澧道。工詩文，有詩文集若干卷。子恩復，字惇夫，進士，官翰林編修，淹通經史，有校訂《鬼穀子》及《封氏見聞錄》諸書。
王嵩高，字少林，寶應人。進士，官知府。乞終養歸裏，以詩鳴於時。
王世球，字熙堂，甘泉人。工文，盧轉運延之幕中為經師。弟世錦，字濯江，亦工文，尤長於詩，時稱為「甘泉二王」。
任大椿，字子田，興化人，後山先生之孫。進士，官御史，詔修《四庫全書》，充纂修官。於學無所不窺，著有《字林考逸》、《深衣釋例》。其弟子汪廷珍，字瑟庵。山陽人，己酉榜眼，官祭酒，充石經館纂修官，分校《論語》，多所考證。
揚州唐氏，以文章世其家，居舊城前李府巷。學中稱海屋唐，河南觀察侍陛、進士仁埴，皆其裔也。
楊文鐸，字曉先，昭武將軍之孫。舉人，官知府。工詩文，著《雙桐軒集》。昭武將軍名捷，以擒於七及平閩功，加是職。其子懋紹，字漁山，官觀察，有詩集。其裔孫文錦及鑄字怡齋，□字在田，炯字朗如，進士；炤字鑒庭，參戎，大壯字靜亭，皆工詩文。
申甫。字笏山。舉人。官總憲。有《笏山詩集》。
何融，字心恬，號默堂。舉人，以明通進士授知縣不就。主京都金台書院講席時，生徒僅數十人，而一時鄉會中式者皆數人。又乙酉、戊子兩科解元，皆出其門。壬辰探花俞大猷，亦其門弟子。後官六安教諭。子孫錦，字文伯，舉人，與鍾保其懷、王東山文泗俱以詩文齊名。
佘瀛，字灩堂。進士，官知縣，有政績。侍朝，字鷺川。進士，官翰林。淹通經史之學，工詩文。
趙廷煦，字滌齋；宗武，字京西，兄弟舉人。官知縣，以詩文名。其嗣鶴壽，字尺坡，磊落有奇氣，與喜起字雨亭、劉文樞字南樓及餘為文字交，起戊申舉人，文樞諸生。廷煦弟宗文，字貽豐，名諸生。
郭聯，字星珠，江都明經，海若先生之子，南江先生之徒，現台先生之侄也。郭氏以製藝世其家，明經能守其傳，後起之秀，半出其門。子貽燕、賓燕，皆蜚聲黌序。
吳楷，字一山，儀徵人。召試中書，工詩文詞賦，善小楷，好賓客。精於烹飪，揚州蛼螯糊塗餅，其遺法也。
段玉裁，字若膺，一字懋堂，鎮江金壇人。乾隆庚辰舉人，官玉屏知縣。受業於戴東原，與御史王念孫齊名。著《六書音均表》、《古文尚書考證》、《許氏說文讀》。弟玉成，丙午舉人，亦為訓詁之學，受知於李學使因培，令其肄業安定，同學稱為「二段」。
李惇，字孝臣，高郵人。通《三禮》，精律數之學。生平重氣節，學者稱為醇儒。其師賈稻孫卒於泰州，時學使謝少宰行拔貢事，重孝臣之學，將取之。李經紀稻孫之喪，不往試。時人大重之，後成進士。
王念孫，字懷祖，一字石渠，高郵尚書之子。進士，官吏科給事中。深於聲音訓詁之學，海內宗之。其學不蹈於虛，不拘於實，能發戴、惠之所未及，著《廣雅疏證》。子引之，字伯申，傳父學。
宋錦初，字守端，高郵人。丁酉拔貢生，官五河縣教諭。善屬文，著《韓詩考證》四卷。子保，字定之，工詩古文辭。
汪中，字容甫，江都人。丁酉拔貢生。善屬文，涉獵子史百家，精於金石之學，著述學內外二篇，又著《廣陵通典》、《春秋後傳》若干卷。同時高郵賈田祖字稻孫好學，多所瞻涉，容甫所學，半取資焉。
劉台拱，字端臨，寶應人。辛卯舉人，官丹徒教諭。與李惇、汪中友善，為漢儒之學，精於《三禮》。殷盤，字銘載，江都人。博學，曾校刊《周官鄭注》一書。
徐步雲，字蒸遠，興化人。召試中書，工書法。
楊倫，字西禾，常州陽湖人。進士。工詩，著《杜學指南》行於世。
韋佩金，字書城，號友山，江都人。進士，官知縣。工古今體詩、長短句，尤深於時文，同學稱為文虎。有制藝詩文詞諸集若干卷。
洪亮吉，本名禮吉，字稚存，常州武進人。庚戌榜眼，官編修。博通經史，精於地理之學。詩與黃景仁齊名，號「洪黃學」。與刑部孫星衍齊名，號「孫洪」。著《三國疆域志》、《乾隆府州縣志》、《卷施閣詩文集》。
貴徵，字一堂，進士，官吏部。善屬文，尤工漢魏六朝駢麗之作，姚姬傳山長知之最先。江漣，召試中書，善屬文，常撰內閣謝摺三次，皆蒙上獎。
金科，字侶張；劉號，字香南，皆精於製藝。善詩古文詞，出其門者，多達人也。
萬應馨，字黍維，號華亭，常州宜興人，蒲仙太史之孫。進士，官廣東知縣。善屬文，尤工詩。
孫星衍，字季逑，號淵如，常州武進人。丁未榜眼，官刑部。幼工駢體文，既博涉百家，於天文曆數、陰陽形宅、篆籀古文、聲音訓詁之學，靡所不精。著《古文尚書注表》、《晏子春秋音義》、《問字堂集》。妻王玉瑛，字採薇，工詩，早卒，不再娶。先是毗陵有「七子」之目，為楊西禾、楊蓉裳、趙億生、徐書受、洪稚存、黃仲則及淵如七人。畢秋帆製軍沅刻《吳會英才集》，為方子雲、洪稚存、顧敏恆、黃仲則、王秋塍、楊西禾、徐書受、楊蓉裳、高東井、陳理堂及淵如、採薇十二人。
餘鵬飛，字伯扶，安慶懷寧人。丙午順天舉人。豪飲能詩，善拳勇擊刺之狀，著《曹州牡丹譜》。弟鵬衝，字少雲，工詩畫，朱笥河太史、翁覃溪侍郎稱其詩不讓古人，年未三十而卒。
朱申之，字自天，江都人。工詩，著《抱經堂詩集》。有園在東鄉大橋東之浦頭周家莊，名曰念莪草堂，程午橋載之《揚州名園志》中。
顧九苞，字文子，興化人。進士。善屬文，貫通經史。李鶴峰學使按試揚州，以三荼三杞問諸生，文子獨反復詳言之，由是知名。子鳳毛，字超宗，戊申副榜，邃於學，博聞強記，一時無比。
程讚普，字一亭，善屬文，篤於交友，年三十而卒。阮芸台閣學挽之以聯云：「惟有錦囊比長吉，尚無白髮似安仁。」
蕭孝子墓在梅花書院之左，華表在市河西岸，有「奇孝可風」、「肝腸猶生」二石額墓門。夾道栽纓絡松十數株，周環磚壙。旁建節孝祠，供孝子蕭日黃、節婦俞氏木主，嫡孫希文守之。希文死，與其婦徐氏葬於書院之右。《府志》云：人子刲股割肝抉目以療親疾，是以親遺體行，殆非孝之經也。顧如蔣伍、卜勝、孫諫、張汝化、蕭日黃之行孝，雖愚而情可憫，亦何忍概沒之？爰因舊誌所傳，錄而存之，其餘則各書名於後，以警世之恝視其親者。其言略而不詳。甘泉黃文暘《隱怪叢書》記蕭孝子事云：孝子以割股療母被旌，縣志載其事僅寥寥數言。予婦兄張桐村為蕭氏婿，桐村妻母張節婦，孝子之侄婦也。二十歲夫死，守節五十餘年，暮不逾閾，暑不短衣，禮法蔪然，戚黨敬若神明。予嘗拜問孝子割肝始末，節婦述之甚詳，乃知世所傳者十不得三四耳。丁酉讀書梅花嶺，拜節孝墓，徘徊仰止，不能自己，遂焚香滌硯，紀其軼事曰：孝子名日黃，字毅庵，江都人蕭廷貴之子也。日黃平日孝謹純篤，母朱氏病危，醫藥無效，號泣數晝夜，計無所出，為文告天，願以身代。願念徒死無益，欲割肝和藥，冀或得效。然不知肝之所在，自以手捫胸脅，彷彿其處，積思甚苦，恍惚聞神言人肝在左脅第幾骨下。日黃聞則大喜，俟夜靜磨利刃，焚香燃燭於庭，肅叩甫起，驟見一室光明，纖毫皆睹。風大作，屋瓦曆曆若眾足踐踏，左右似有弓刀衣甲之聲，恐人覺其事，急解衣捫數脅骨，得其處，以刀劃之，創小，手不得入，再剖數寸，肝尖從裂中躍出。下刃甫割，覺奇痛徹心肺，殆不可忍，手戰刀欲墮，急切齒握固，割一片置案上，掩衣謝天。起覓肝，已失所在，皇急，袒視劃處，血竟不流，肝已縮入。手進探之，無所得，急於前劃數寸下再力劃之，左手啟創，沒腕入索，復得肝曳之出，再割一片銜口中。忽前所割者宛然在案上無恙，即並持奔藥灶，置肝銚中，覓火索炭，欲然煮之，血大溢不可支，遂反身入寢室臥。黃妻俞氏，方夜侍姑側，見黃久不至，疑甚，入室索之，突見所懸素帳血濺數幅，大駭，謂黃刲股肉矣。啟帳見黃面色似黃葉，襟下血湧如注，俞急解其衣，創見，橫六七寸許，翕然而張，洞見髒腑，驚呼大慟。黃急搖手禁勿聲，俞乃飲泣覓帛，束之數周，血稍止。黃強坐揮俞出，曰：「慎無言，銚中物即熟，進母。」俞掩淚趨藥灶，漸聞旃檀氣馥馥盈鼻，見灶上炭大然，湯已百沸。檢視銚中，赤物二，大半掌許，心怔仲若突喉欲出，急潔器瀉之，赤物不復見矣。捧湯而趨，身四周履聲藉藉，若數十人旋繞，手搖搖屢欲傾覆。奔床前飲姑，飲半，神稍王，飲畢，漸復而能呻。走告家人，皆大驚。父廷貴入室，見妻蘇，則欣喜合十，入子舍撫兒，則痛傷不知所為。皇擾間，天漸達曙，家人方欲出覓醫藥。聞叩門聲甚急，開視則親知數人已來探其事。家人指庭中香燼燭淚，視之，刃在案，血淫淫猶濕也。顧念門未開，彼等何由知之。方疑問間，邑之名醫數輩先後至，親知逕揖之入室視孝子。方共議藥，邑之巨家富商絡繹送參苓來，聞孝子未死，則大喜。方群相賀，郡邑守令又聯輿至，問孝子割肝狀，悉其事，則皆手額嘉歎。廷貴紛紜顧揖，愧謝不暇，益大惑不能測。漸探得其原，則蕭之鄰徐姓者，受役陰曹，是夜方睡即醒，顧其妻曰：「今夜諸神皆集蕭家，不知何事，吾欲往探，汝勿驚我。」遂復睡，三更又醒，擊床大叫曰：「奇事！奇事！」妻驚問之，徐曰：「適吾至蕭家欲入，邑神部下眾官數十人列門外，拒不許。伏狗竇中窺之，見庭中設香案，雙燭大才如指，而光長二尺餘，燦如列炬。蕭二相公袒而執刀自剖其脅，關聖立於右，以袍袖覆其肩，文昌立於左，視之點頭，庭下神從雁列，邑神立屋簷，四顧若指揮。予悚然急出，遇同曹陰役問之，役謂予曰：『蕭孝子割肝救母，諸神在此鑒察。邑神令吾曹數十輩驅逐強魂厲鬼，汝可急避。』」徐語婦未畢，鄰人已來叩門詳問。蓋徐細民室隘，與鄰僅隔一板，適所言已曆曆聞之。而里中居人是夜皆聞旃檀香襲鼻，又空中衣甲輪蹄鬼神呼嘯之聲不絕，驚不敢臥。徐言一播，喧動裏巷，須臾四達，通邑皆沸，故諸人不期自至，而探聽觀望者又肩背相連，蕭氏之門遂塞。次日饋藥候問者益多，無論識與不識，莫不哀感泣下，婦人童稚皆合十誦佛佑孝子。越七日，創漸合，復潰。又二十日，血盡瀕危，囑家人曰：「我死移屍於外，勿哭，恐傷我母心。」環抱父身，上下撫摩，泣且歎曰：「兒代母死，誌幸遂，兒不能報父矣。」遂死。是日巷哭裏哀，遠近之人，無不感慟，弔奠盈門，銘誄塞戶，郡邑申請立祠於梅花嶺祀之。孝子既死，母亦漸強。家人體孝子意，默治喪事，不令母知。母問日黃，家人紿以暫出作客即歸。孝子妻節婦俞氏，出則麻衣絰帶，哀毀盡禮，入則易服婉容，躬親湯藥，母遂康豫如平時。家人移孝子柩於庭側小室，常以蘆葦數十束苫蔽之。母日倚門望兒，節婦輒先意承誌，百方慰悅，如是十二年。賣菜傭憩於門，母與閑話，傭問曰：「老母係孝子何人？」母駭然詳詰，其事遂泄。發旁舍，得孝子樞，大慟，病復作，遂死。日黃柩乃得隨母柩出葬於梅花嶺孝子祠側。節婦無子，養異姓女，贅婿於家，年益老，禮法益修謹。八十一歲五月五日，女治酒侍節婦解粽，節婦謂之曰：「昨夜夢女父著朱衣來，言天帝嘉其孝，命為雷部上神，約今日午時來接我去，當不得與女久聚也。」女猶笑解之。節婦索水沐浴，入室逕臥。時赤日停空，天無纖雲，忽霹靂大作，電旗雷鼓，轟繞於室。家人懾伏不敢動，漸聞音樂隱隱直上，起視節婦，目已瞑矣。遂與孝子合葬，有司具其夫婦事上於朝，旌曰「節孝」。
草堰陳周森，事母至孝，家貧，以舟為生，年二十未娶。母病革，禱宿於里中金龍大王廟。夜夢王坐殿上，顏色甚霽，謂曰：「爾母病用馬肝一葉煎服可愈。」覺後喜有可救之藥，憂無買馬之資。乃奉母岸上住，賣船買馬，剖其腹，得肝煎奉，飲之病更劇。周森復禱宿廟中，夜夢王為怒色，而語如故，命衛士掖之出，遂怖而覺。因思夢中顯赫，而再為買馬，則無其資。且殺馬傷生，為我之母，傷馬之命，前藥罔效，宜也。惟以己之肝醫母之病可耳。乃引刀剖左脅下，入手探得肝一葉，割出血流不止，以針線紉之。忍痛煎奉，母飲之立愈。周森瘡口，數日亦平，而一小口如米大，有水浸出，終年涓涓不斷，而不自知。其生於雍正丙午，是屬馬也。乾隆戊戌春，朱轉運巡淮南，聞其事，命來郡城謁蕭孝子墓，出百金作文以贈之。
雙忠祠在蕭孝子墓旁，祀南宋李庭芝、姜才二公，事見《宋史》。祠為朱轉運重修。
興隆禪院在梅花書院大門之右，門臨市河，女尼居之。院中多老樹。
玉清宮在興隆禪院之右，門臨市河，道士居之。中多老樹，皆元明間物。
史閣部墓在玉清宮右，古梅花嶺前，明太師史可法衣冠葬所也。祠在墓側，建於乾隆壬辰。墓道臨河，祠居墓道旁。大門亦臨河，門內正殿五楹，中供石刻公像木主。廊壁嵌石，刻公四月二十一日家書及復睿親王書，御製七言律詩一章、書事一篇，大學士於敏中、梁國治，尚書彭元瑞、董誥、劉墉，侍郎金士松、沈初，翰林陳孝泳恭和諸詩。又公像原卷內胡獻徵、秦松齡、顧貞觀、姜兆熊、王耆、王、顧彩各題跋。先是乾隆癸未翰林蔣士銓於琉璃廠破書畫中得公遺像一卷，幀首敝裂，又手簡二通為一卷，出金買歸。明日侍郎汪承霈索觀，乃取公家書及胡獻徵諸人各題跋重裝像卷之首。壬辰，彭元瑞視學江南，值蔣士銓主安定書院講席，恭逢內府輯宗室王公功績表傳，上見睿親王致公書，引《春秋》之法，斥偏安之非。因索公報書，不可得。及檢內閣庫中典籍，乃得其書，御製書事一篇以紀始末。彭元瑞因取蔣士銓所藏遺像家書奏呈，奉旨修墓建祠於梅花嶺下，題曰「褒慰忠魂」。
祥符史氏，族係繁衍。乾隆庚子，其族裔史鴻義刻《褒忠錄》，即今祠壁拓本，並蔣心餘詩跋，萃之成帙。公裔之在揚州者，即《明史》本傳所云「可法無子，遺命以副將史德威為之後」是也。自德威傳至纂，纂傳至山清，山清傳至開純、友慶。乾隆甲辰，開純編列公付遺稿奏疏筆劄，敬繕宸章，冠諸卷首，附以史誌記讚題詞，顧光旭為之序，題其目曰《史忠正公集》。計繕賜諡諭旨、《欽定勝朝殉節諸臣錄》、《御製題像詩》、《御製書明臣史可法復書睿親王事》、賜題遺像諭旨，及於敏中、梁國治、沈初、彭元瑞、董誥、劉墉、金士松、陳孝泳恭和詩，公《請浚河濟運疏》、《祭二陵畢疏》、《請定京營製疏》、《議設四藩疏》、《請頒敕印給軍需疏》、《請尊上權化水火疏》、《乞下撫臣黃家瑞等處分疏》、《報高兵移屯瓜洲疏》、《請頒詔敕定人心疏》、《請遣北使疏》、《請進取疏》、《論人才疏》、《請行徵辟保舉疏》、《論從逆南還疏》、《請出師討賊疏》、《請旌淮人忠義疏》、《論從逆法宜從重疏》、《請勵戰守請緊急防守疏》、《辭加銜疏》、《請飭禁門戶疏》、《自劾師久無功疏》、《請早定廟算疏》、《復攝政睿親王書》、《致某》、《答左公子》、《復左公子》、《致劉允平同年》、《致孫魯山胡吉雲夏國山》、《致金楚畹》、《與楊公祖》、《與李餘我》、《復劉允平同年》、《復傅鶴汀》、《與楊某》、《致副總馬元度》、《復徽州紳士》、《與金正希》、《復左武康》、《復孫魯山》諸書，又家書十四、遺書五、《四月二十一日遺筆》、《甲申討李賊布告天下檄》、《祭左忠毅公文》、《祭廬州殉難官紳士民文》、《邀助左公子啟》、《乞閑詠》、《序六安署》、《病中感懷詩》、《憶母詩》、《燕子磯口占詩》、《子曰若聖與仁一章四書文》。附錄《明史》本傳，《畿輔志》、《揚州府志》、《甘泉縣志》、《祥符縣志》諸列傳，及公《懇留在朝疏》、張斯善功德記、宋之正六安生祠記、黎士宏《書殉揚州事》。王士正《池北偶談》、方苞《左史逸事》、謝啟昆《墓祠記》、程之光《公請留六安祠碑呈》，王像記，胡獻徵、顧貞觀、姜兆熊像讚，秦松齡像跋，顧彩、夏慎樞、劉藻、蔣士銓、袁枚、高文照題像詩，王士正、彭定求、王特選、郭家鼎、陸朝璣、閔華、吳岐、吳賢、李因培、袁義璧拜墓詩，顧貞觀《拜六安生祠》，朱續卓《春秋祭文》，子德威，孫纂，元孫開純、友慶家祭文，共六卷。
費家花園本費密故宅，草屋三四楹，與藝花人同居。自密移家入城，是地遂為蓄養文魚之院。密孫軒，字執禦，有《揚州夢香詞》，與董偉《揚州竹枝詞》並傳於世；偉字恥夫，《竹枝詞》九十九首，有古風人譏刺之意，而無和平忠厚之旨，論者少之。時又有《揚州好》者，與《夢香詞》等，而失作者姓氏。
柳林在史閣部墓側，為朱標之別墅。標善養花種魚，門前栽柳，內圍土垣，植四時花樹，盆花庋以紅漆木架，羅列棋布，高下合宜。城中富家以花事為陳設，更替以時，出標手者獨多。柳下置砂缸蓄魚，有文魚、蛋魚、睡魚、蝴蝶魚、水晶魚諸類。《夢香詞》云：「小隊文魚圓似蛋，一缸新水翠於螺。」謂此。上等選充金魚貢，次之遊人多買為土宜，其餘則用白粉盆養之，令園丁鬻於市。有屋十數間為茶肆，題其簾曰「柳林茶社」。田雁門焯題詩云：「閑步秋林倚瘦筇，碧闌干外柳陰重。賴君乳穴烹仙掌，飽聽鄰僧飯後鍾。」
光明庵在史閣部墓之右，過此為北岸圓磚門，上磚路至天寧寺。
