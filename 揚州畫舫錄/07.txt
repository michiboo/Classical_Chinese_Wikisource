瓜洲在大江北岸，康熙間，總河於成龍請瓜洲儀征口交江防同知管理。趙總河世顯請於息浪庵護城堤埽工。雍正間，江溜北趨，嵇總河曾筠於瓜洲沿江拋填碎石，增修埽工。高總河晉以瓜洲城郭並無倉庫，沿江一帶，多係空曠，原非尺寸必爭之地。不如將城收小，讓地與江，不致生工，今因之，故於新港口收江。南巡至此，乃出揚郡；回鑾至此，乃入揚郡。而炮台口之柳城，已成廢隍，今呼為「鬼臉城」。御製詩注云：「蔡寬夫詩話，潤州大江本與揚子橋對岸，瓜洲乃江中一洲耳。」李紳詩「揚州郭裏見潮生」。白瓜洲以閘為限，潮遂不至揚州。夫唐時揚州尚見潮，何況於漢。著述家遷就枚乘賦語，俱以「曲江觀潮」為是杭非揚，且謂廣陵舊治甚大，錢塘當在所轄之內者，與刻舟膠柱之見何異。既為之辨，復作詩云：「江裏洲傳瓜字曾，廣陵潮昔有明徵。開元以後襟喉要，乾道之間城堡興。占地其來亦已久，讓川雖妥卒何能。去年異漲坍沙磧，幸保安然惕倍增。」
吳園即大觀樓舊址，樓在瓜洲城南隅。順治間，海舟入犯，毀於火。康熙間，防江郡丞遼東劉藻治城堞，增置樓櫓斥堠，別擇地建大觀樓，王文簡為之記。而大觀樓舊址，則為歙人吳氏別墅，賜名錦春園，及「竹淨松蕤」扁。園門外甃石為岸，中建御書樓，樓前為東暖房，後有梅花廳、漁台、水閣、江城閣、桂花廳，皆繞池四面，樓左建宮門，中為前正房、後正房、後照房，皆仿坐落做法，吳氏名家龍，子光政同建。
三汊河在江都縣西南十五里，揚州運河之水至此分為二支，一從儀征入江，一從瓜洲入江。岸上建塔名天中塔，寺名高旻寺，其地亦名寶塔灣，蓋以寺中之天中塔而名之者也。聖祖南巡，賜名「茱萸灣」，行宮建於此，謂之塔灣行宮。上御製詩有「名灣真不愧」句，即此地也。
高旻寺大門臨河，右折，大殿五楹，供三世佛，殿後左右建禦碑亭，中為金佛殿。殿本康熙間撤內供奉金佛，遣學士高士奇、內務府丁皂保，齎送寺中供奉，故建是殿。殿後天中塔七層，塔後方丈，左翼僧寮。最後花木竹石，相間成文，為郡城八大剎之一。是寺康熙間賜名高旻寺，並「晴川遠適」、「禪悅凝遠」、 「菉蔭軒」三扁；及「龍歸法坐聽禪偈，鶴傍松煙養道心」一聯，「殿灑楊枝水，爐焚柏子香」一聯。碑文一首，俱載郡誌。今上南巡，賜「江月澂觀」扁，及「潮湧廣陵，磬聲飛遠梵；樹連邗水，鈴語出中天」一聯。敕賜「關帝廟」扁、「氣塞宇宙」扁、天中塔「雲表天風」扁。舟行至此，金山在望。御製詩「金山不速客，暫爾隱江煙」謂此。
行宮在寺旁。初為垂花門，門內建前中後三殿、後照房，左宮門前為茶膳房，茶膳房前為左朝房。門內為垂花門、西配房、正殿、後照殿，右宮門入書房、西套房、橋亭、戲台、看戲廳。廳前為閘口亭，亭旁廊房十餘間，入歇山樓；廳後石版房、箭廳，萬字亭、臥碑亭。歇山樓外為右朝房，前空地數十弓，乃放煙火處。郡中行宮以塔灣為先，係康熙間舊制。今上南巡，先駐是地，次日方入城至平山堂。御製詩有「紆棹平山路」句，詩注云：自高旻寺行宮策馬度郡，至天寧行宮，易湖船，歸亦仍之。以馬便於船，且百姓得以近光，謂此。蓋丁丑以前皆駐蹕是地，天寧寺僅一過而已。迨天寧寺增建行宮，自是由崇家灣抵揚，先駐天寧行宮，次駐高旻行宮。由瓜洲回鑾，先駐高旻行宮，次駐天寧行宮。是地賜有「邗江勝地」、「江表春暉」、「罨畫窗」三扁；「眾水回環蜀岡秀，大江遙應廣陵濤」一聯，「碧漢雲開，晴階分塔影；青郊雨足，春陌起田歌」一聯。東佛堂，「法雲回蔭蓮花塔，慈照長輝貝葉經」一聯。西佛堂，「塔鈴便是廣長舌，香篆還成妙鬘雲」一聯；「綠野農歡在，青山畫意堆」一聯。「罨畫窗」本避暑山莊內扁額，因是地相似，故以總名名之。詩云：「虛窗正對綠波涯，名借山莊號水齋，卻似石渠披妙跡，水容山態各臻佳。」
寺僧照月，守戒律，闡宗風，足不履限，脅不至席，化千人，主席十數年如一日，後示寂於華山律院。同時常州無錫南禪寺僧靜蓀，號雪舟。幼時能詩，與吳門王西莊、王蘭泉、吳竹嶼、錢辛楣、趙損之、曹仁虎、王文蓮七子遊；中年遍參知識，主南禪講席。三千戒子，八百付法。著《禪宗心印大悲懺觀注》，時人謂之南靜北照。二僧皆非常人，故能繼臨濟正法眼藏。
自塔灣河道至館驛前，南岸有洋子橋、文峰塔、智珠寺、福緣庵，北岸有龍衣庵、五里茶庵，河道紆折。南巡多由塔灣船橋渡至北岸御道，至安江門，故是地陸路多勝跡。
館驛，前揚州皇華亭也。郡中沿運河之城門，為便益、東關、缺口、徐寧、鈔關五門，皆無皇華亭。至鈔關二道溝，下館驛前，乃建馬頭郵亭，為來往長宮候館，額曰「春滿江城」。亭後大路入南門，此依省、郡、州、縣古制皇華亭在朝陽門之例。郡城北來之客，多於北橋設松亭彩樓，謂之馬頭差，平時送餞，皆於是地。若南巡時，則於是地備如意船。
安江門在舊城正南，即南門，嘉靖《維揚志》謂之鎮淮。城外有子城，子城中有隍，通響水橋，上建頭釣橋。釣橋之外，又有子城，子城中有隍，通二道溝，上建二釣橋。《嘉靖維揚志》云：「南門月城三重，餘皆二重」是也。響水橋即古市河閘，在西半鋪。兩岸植木為杙，中實磚石，上為衡木，加厚版，又甃石屈鐵鍵之。液堧埴之左右廣袤二十餘丈，中為閘，下置版蓄水，水與版齊。版滿水概，即以泄水。河出頭釣橋分二支：一從南水關出北水關，一沿城出西門頭釣橋，入轉角橋，與保障湖通。二道溝製法與響水橋同，即古城河閘水出二釣橋，會於市河，於古渡橋入硯池。池南有嶼，池北皆蘆葦，深處與花山澗、保障湖通，出南紅橋，彙為巨津。郡誌云：「湖自南門古渡橋北抵紅橋，西繞法海寺。」自雍正十年長白尹製府浚市河時，博陵尹太守復浚保障與炮山通，使古炮山河襟帶蜀岡，繞法海寺，彙於古渡橋；又於南紅橋西浚深，會市河於轉角橋。至是炮山、保障、市河皆通。賈人鳴榔，遊人鼓枻，紛紜爭渡，款乃相聞。是河南水關一支，過利濟橋、新橋、太平橋、通泗橋、文津橋、開明橋，奎橋，凡七，出北水關會於外隍。北水關終年不啟，南水關尚以時啟閉，水關內萍藻牉合，稿刺不開。門洞上水氣鬱蒸凝結，而垂如簷溜鍾乳。畫舫入門，抵利濟橋輒止；而城南遊人，間有於此上畫舫者。
南門關帝廟在子城內，有周將軍靈異最著。慈谿縣成衣王某者，妻為狐奪，王患之，羽士理醮無所應。王苦之，挈妻移居三元庵，狐尋至，為禍愈烈。適張真人舟過運河，王控狐，真人可其請，狐知之，以酒肉錢帛賂王，王為之求免，不許。命法官於中埂街備法壇，又命王於家急備銀炭二百斤，大鐵火盆一，蠟燭二百斤，沉檀五十斤。次日法官以小圓鏡一，徑三寸，小銅劍一，長五寸，命王供於庭中。幾上爇香置鐵盆，實以炭。將午，法官至，書符於炭上，令王守炭，自往法壇。自是每日中，法官來於炭火上書符而去。狐又以金賂王，王復為之求免，真人怒，命鞭之，王忽自伏地上如笞狀，起立跛一足。是夜城中十二門齊噪，城樓上有一黑物長四尺許墮地匿去。至暮，狐來曰：「南門周將軍於城上遍插旗幟，我不得出，奈何？」及第六日，法官四十餘人來至庭中，圍立火盆步罡鬥，焚符無數。第七日令王妻出房，諸法官移火盆劍鏡入房，法官遞更書符，羽士林東厓等七十餘人齊奏法曲。至夜半，諸法官鵠立房中，若有所待。一法官忽杖劍出房，若接引狀，復至房，諸法官齊書符，移火入瓦罐中，火焰出罐口丈餘，焰中作狐語。法官乃以泥封罐口，貯南門子城內周將軍足下。
知己食在頭橋上，宰夫楊氏，工宰肉，得炙肉之法，謂之熏燒，肆中額雲「絲竹何如」。人皆不得其解，或以雖無絲竹管弦之盛語解之，渭其意在觴詠。或以絲不如竹，竹不如肉語解之，謂其意在於肉。然市井屠沽，每藉聯扁新異，足以致金，是皆可以不解解之也。
南門馬頭在響水橋下，市河出頭釣橋北岸，循城南岸。沿中埂下岸，至古渡橋，復西折入西門。畫舫於此，分上下馬頭：在頭釣橋內者，為南門上馬頭；頭釣橋外者，為古渡橋下馬頭。篙師沙戶，皆江船浜中人，故此二地多搖船。
明月樓茶肆在二釣橋南，南岸外為二道溝，中皆淮水，逢潮汐則江水間之。肆中茶取於是，飲者往來不絕，人聲喧闐，雜以籠養鳥聲，隔席相語，恆以眼為耳。
草草館在中埂上岸，本南門草廠。瓜洲人艑載江蘆，謂之蘆商，其船謂之柴艑，至此為柴艑馬頭。先駁運上岸，地名貯草坡，坡上為南門街之西，多屋舍以寓蘆商，即是館也。貯草坡豆腐乾姚氏為最，稱為「姚乾」。
中埂在南門街之西。江北無高山峻嶺，公安曾氏曰：「水裏龍神不上山」，故堪輿家於郡中多用平洋法。間有土阜高隆，則為平洋中真龍。如北柳巷之龍背，鈔關之埂子上是也。埂子上即上埂，中埂氣脈與埂子上不斷，街口建九峰園枋楔。
秀野園酒肆在硯池北，對岸為掃垢山。春暖鶯飛，禽聲雜出，湖外黃花爛縵，千頃一色。
「硯池染翰」在城南古渡橋旁。歙縣汪氏得九蓮庵地，建別墅曰南園。有「深柳讀書堂」、「穀雨軒」、「風漪閣」諸勝。乾隆辛巳，得太湖石九於江南，大者逾丈，小者及尋，玲瓏嵌空，竅穴千百。眾夫輦至，因建「澄空宇」、「海桐書屋」，更圍「雨花庵」入園中，以二峰置「海桐書屋」，二峰置「澄空宇」，一峰置「一片南湖」，三峰置玉玲瓏館，一峰置雨花庵屋角，賜名九峰園。御製詩二，一云：「策馬觀民度郡城，城西池館暫遊行。平臨一水入澄照，錯置九峰出古情。雨後蘭芽猶帶潤，風列梅朵始敷榮。忘言似泛武夷曲，同異何妨細致評。」一云：「觀民後轡度蕪城，宿識城南別墅清。從目軒窗饒野趣，遣懷梅柳入詩情。評奇都入襄陽拜，筆數還符洛社英。小憩旋教追煙肪，平山翠色早相迎。」注云：「園有九奇石，因以名峰，非山峰也。」
硯池即南池。誌云：「元豐七年，詔京東淮南築高麗館，以待朝貢之使，廢於建炎。後郡守向子固於紹興間重建，扁其門曰『南浦』，以為迎餞之所。」或曰：今之「春滿江城」距南池不遠，疑南池即南浦。誌又曰：「南池距九蓮庵不遠，南池即蓮花池。」又誌載：「磨劍池西有隋鑄錢監。」或又曰：今南池距鈔關不遠，南池即磨劍池。三說皆無所征。《平山堂圖志》云：「隔岸文峰寺有塔，俗稱「文筆」，故稱南池為硯池。汪氏因於南園題曰『硯池染翰』。」
九峰園大門臨河，左右子舍各五間。水有牂牁係舟，陸有木寨係馬。門內三楹，設散金綠油屏風，屏內右折為二門，門內多古樹。右建廳事，名曰「深柳讀書堂」。堂前構玻璃房，三四折入「穀雨軒」，右為「延月室」，其東南閣子，額曰：「玉玲瓏館」。是屋兩面在牡丹中，一面臨湖。軒後多曲室，車輪房結構最精，數折通御書樓。樓右為雨花庵，庵屋四面接簷，中為觀音堂，右為水廊，廊外即市河。樓前門上，石刻「硯池染翰」四字。門外石版橋，過荷塘至堤上，方亭顏曰：「臨池」，東構小廳事，顏曰「一片南湖」，至此全湖在目。旁為「風漪閣」，左有長塘畝許，種荷芰，沿堤芙蓉稱最。最東小屋虛廊在叢竹間，更幽邃不可思擬。閣後曲室廣廈，軒敞華麗，窗欞皆置玻璃，大至數尺，不隔纖翳。窗外點宣石山數十丈，賜名「澄空宇」扁額，廳右小室三楹，室前黃石壁立，上多海桐，顏曰 「海桐書屋」，屋右開便門，門外乃園之第二層門也。
深柳讀書堂聯云：「會須上番看成竹〈（杜甫）〉，漸擬清陰到畫堂〈（薛遠）〉。」堂前黃石疊成峭壁，雜以古木陰翳，遂使冷光翠色，高插天際。蓋堂為是園之始，故作此壁，欲暫為南湖韜光耳。旁有辛夷一樹，老根隱見石隙，盤踞兩弓之地，中為惡蟲蝕空，不絕如縷，以杖柱之，其上兩三嫩條，生意勃然，花時如玉山頹。
穀雨軒種牡丹數千本，春分後植竹為枋柱，上織蘆荻為簾旌，替花障日。花時綺牖洞開，聯云：「曉豔遠分金掌露〈（韓琪）〉，夜風寒結玉壺冰〈（許渾）〉。」 軒旁為延月室，聯云：「開簾見新月〈（李端）〉，倚樹聽流泉〈（李白）〉。」東南構玉玲瓏館，聯云：「北榭遠峰閑即望〈（薛能）〉。南園春色正相宜〈（張謂）〉。」辟 「卍」字徑，開「川」字畦，朝日夕陽，蓮炬明月，最稱佳麗。花過後各戶全扃。
穀雨軒旁多小室，中一間窗牖作車輪形，謂之「車輪房」，一名「蜘昧網」。
御書樓即雨花庵舊址，樓右開門，嵌「雨花庵」舊額石刻於門上。中供千手眼準提像，昏鍾曉磬，園丁司之。
雨花庵門外嵌石刻曰「硯池染翰」。聯云：「高樹夕陽連古巷〈（盧綸）〉，小橋流水接平沙〈（劉兼）〉。」門前石版橋三折，橋頭三人立，其洞穴大可蛇行，小者僅容蟻聚，名曰「玉玲瓏」，又名「一品石」。《圖志》雲，相傳為海嶽庵中舊物。趙雲崧詩云：「九峰園中一品石，八十一竅透寒碧。」蓋謂此也。園中九峰，奉旨選二石入禦苑，今止存七石。高東井文照《九峰園詩》云：「名園九個丈人尊，兩叟蒼顏獨受恩；也似山王通籍去，竹林惟有五君存。」
石版橋外湖堤上建方亭，額曰「臨池」，聯云：「古調詩吟山色裏〈（趙嘏）〉，野聲飛入研池中〈（杜荀鶴）〉。」亭前為園中艤舟處，有畫肪名曰移園，為汪氏自製。
硯池例備水圍。先下水網，用三槳船，分左右翼，方舟沿岸棹入合圍。拊鴻罿，禦矰繳，水鳥群飛，鳥槍競發，墮羽殲鱗，不可勝計。平時土人取魚，亦往往在是。
臨池亭旁，由山徑入，一石當路，長二丈有奇，廣得其半，巧怪巉岩，藤蘿蔓衍，煙靄雲濤，吞吐變化，此石為九峰之一。旁構小廳，額曰「一片南湖」；聯云：「層軒皆畫水〈（杜甫）〉，芳樹曲迎春〈（張九齡）〉。」是屋窗欞，皆貯五色玻璃，園中呼之為「玻璃房」。
「一片南湖」之旁，小廊十餘楹，額曰「煙渚吟廊」。聯云：「階墀近洲渚〈（高適）〉，亭院有煙霞〈（郭良）〉。」其東斜廊直入水閣三楹，額曰「風漪」，聯云：「隔岸春雲邀翰墨〈（高適）〉，繞城波色動樓台〈（溫庭筠）〉。」是閣居湖北漘，湖水極闊。中有土嶼，松榆梅柳，亭石沙渚，共為一邱。其下無數青萍，每秋冬間，艾陵野鳧，揚子鴻雁，北郊寒雅，皆覓食於此。風雨時作激湧，狀如下石。鍾山對岸，南堤澗中，飛動成采，此湖上水局最勝處也。高東井詩云：「蘆芽短短釣船低，向晚濃煙失水西。半晌風漪亭上立，無情聽殺郭公啼。」
風漪閣後東北角有方沼，種芰荷，夾堤栽芙蓉花。沼旁構小亭，亭左由八角門入虛廊三四折，中有曲室四五楹，為園中花匠所居，蒔養盆景。
「煙渚吟廊」之後，多落皮鬆、剝皮檜。取黃石疊成翠屏，中置兩卷廳，安三尺方玻璃，其中或綴宣石，或點太湖石。太湖即九峰中之二峰，名之曰玻璃廳，上懸禦扁「澄空宇」三字，及「雨後蘭芽猶帶潤，風前梅朵始敷榮」一聯，「縱目軒窗饒野趣，遣懷梅柳入詩情」一聯，「名園依綠水，野竹上青霄」一聯。
石工張南山嘗謂「澄空宇」二峰為真太湖石。太湖石乃太湖中石骨，浪激波滌，年久孔穴自生，因在水中，殊難運致。惟元至正間吳僧維則門人運石入城，延朱德潤、趙元善、倪元鎮、徐幼文共商，疊成獅子林，有獅子含輝吐月諸峰，為江南名勝。此外未聞有運致者，若郡城所來太湖石，多取之鎮江竹林寺、蓮花洞、龍噴水諸地所產。其孔穴似太湖石，皆非太湖島嶼中石骨。若此二峰，不假矣。
海桐書屋聯云：「峭壁削成開畫障〈（吳融）〉，垂楊深處有人家〈（劉長卿）〉。」室後二峰屹立，至是九峰乃全。是本九蓮庵故址，九蓮本名「二分明月」。庵為宏覺國師木陳建，取唐人「古渡月明聞棹歌」句，自入園中，庵遂不復重建。
汪玉樞，字辰垣，號恬齋，歙縣人。早歲能詩，山林性成。南園之盛，由恬齋始也。康熙間，王躬符曾於是園征《城南宴集詩》，為吳泰瞻、梁嘉稷、汪洋度、張師孔、費錫琮、王棠、張潛、顏敏、費錫璜、蕭暘、閔奕佐、劉珊、閔奕佑、程元愈、汪荃、陳庭、陳於堂、程啟、王朝瓛、汪天與、汪涵仙、汪艾、卞恆久、張曰倫、程鍾、李潞、王文著、汪玉樹、費軒、費繼起、汪兼、王文樞、王文奎、唐繼祖、汪漢倬，暨恬齋計三十六人，各賦七言古詩一首，鏞州廖騰煃序其事，一時稱為勝遊。玉樞年七十，嘗於易松滋抱山堂中作重九會，有「北雁去來霜鬢攵，黃花開謝故人稀」句，比歸，無疾而終，社中謂為詩讖。子五：長德，字愚穀；次長仁，字梅穀；長馨字樹穀；潢字秋明；長豐字憲度。孫寶光，字峙山，俱工詩。又裒集《恬齋遺詩》若干首，杭世駿為之序。愚穀、梅穀、樹穀曾與王藻、陳皋、張士科暨世駿七人為《硯池聯句》，詩載《道古堂集》中。
是園前為九蓮庵故地，庵為轉運何煟所建。轉運字謙之，浙江山陰人。幼熟南河，好善樂施，官至河南總督。子裕城，字福天，官巡撫。孫鍾，字立齋，官同知；銑字慎齋，官郎中，錡字朗齋，官知州。金字純齋，官中書。其族元錫，字夢華，工詩，博考金石文字。
癸丑秋，曾員外燠，轉運兩淮，脩禊是園，為吳穀人翰林錫麒、吳退庵□□煊、詹石琴孝廉肇堂、徐閬齋孝廉嵩、胡香海進士森、吳蘭雪上舍嵩梁、吳白廠明經照。丹徒陸曉山繪圖。轉運序云：「莫春脩禊，厥事尚已。若乃魯都作賦，公幹稱二七之祓；曲水侍宴，謝朓有濯流之詞。前代益罕聞之，今世無復行者，歲在癸丑，符蘭亭之年；序維上秋，落淮南之葉。下官係出先賢，誌希風浴，矧茲淮海之會，兼有林穀之勝。公事方暇，素商屆節，不有嘉集，曷申雅懷？乃以七月朔越三日，會賓客於邗水之上，秋禊是舉。於時水天一色，風露滿衣，羽觴浮而荷氣香，鬥槎泛而銀河近。憶仙人之鶴駕，悲帝子之螢光。鮑賦斯成，牧詩載詠，自有禊事以來，未聞盛於此日者也。古用上巳，今行始秋，用陳潔清之義，匪泥祓除之旨。與斯會者，咸繪於圖，凡八人。序之雲爾。」轉運蒞揚州，旦接賓客，夕誦文史，部分如流。觴詠多暇，著有《邗上題襟集》，《秋禊詩》載其中。至於北郊諸名勝，轉運燕遊唱和，如《十一月望日黃建齋邀遊平山堂夜飲湖上即席和韻奉答穀日蜀岡探梅用昌黎人日城南登高韻》、《康山留客》諸詩，皆傳誦一時。
甲辰，管松厓幹珍巡視南漕，駐揚州。謝未堂司寇、秦西岩觀察、沈既堂轉運、吳杜村翰林、趙雲崧觀察公宴是園，各賦詩以紀其勝。管公有「雨師若為淮山石，洗出芙蓉九點青」，一時傳為名句。
南門外城腳，草生時，為放馬牧馬之地。古渡橋北路，昔為市河，西岸有影園，今城湖中長嶼。東岸由南門大街財神廟巷，為靜慧園大路。出壇巷過美人橋，至南紅橋，接掃垢山大路，至西門大街，凡此皆南湖兩岸也。
古渡橋以石為之，狹小不通畫舫，往來惟漁艇而已。《天祿識餘》云：「揚州北三橋、中三橋、南三橋，號九橋，不通舟，不在二十四橋之數。」此類是也。
古渡禪林在湖中長嶼上，為金山下院，詩人儀堉與徐晁玖、陳仲公結社於此，謂之「二分明月社」，堉為文跋其事。
御舟水室在古渡禪林後堤，庋屋水上，一舟庋屋五楹，龍鳳各二舟，庋屋四層。兩旁用紅黃竹蓆圍之，以避風雨，名曰「藏舟浦」。此內河御舟，與外河馬頭備用如意船有別。是舟用四槳，船首刻龍鳳，布雲母，或庋板屋飛廬，翠幃羽蓋，或用廠船。其餘隨從船，或六槳、八槳、二槳、八艫，謂之官船。二槳即今劃子船，謂之差船。差後各歸工次，謂之園船。惟御舟入藏舟浦，有官司之。自是而北，則西城外矣。
