乾隆二十二年，高御史開蓮花埂新河抵平山堂，兩岸皆建名園。北岸構「白塔晴雲」、「石壁流淙」、「錦泉花嶼」三段，南岸構「春台祝壽」、「條園花瑞」、「蜀岡朝旭」、「春流畫舫」、尺五樓五段。
「白塔晴雲」在蓮花橋北岸，岸漘外拓，與淺水平。水中多巨石，如獸蹲踞；水落石出，高下成階。上有奇峰壁立，峰石平處刻「白塔晴雲」四字。階前高屋三間名曰「桂嶼」；嶼後為花南水北之堂，堂右為積翠軒，軒前建半青閣，閣臨園中小溪河，溪西設紅板橋；橋西梅花里許，築「之字廳」，廳外種芍藥，其半為芍廳。前為蘭渚，後為蒼筤館，復數折入林香草堂，堂後入種紙山房，其旁有歸雲別館，外為望春樓，樓右為西爽閣。
橋南小嶼，種桂數百株，構屋三楹，去水尺許。虎鬥鳥厲，攢巒互峙。屋前縛矮桂作籬，將嶼上老桂圍入園中。山後多荊棘雜花，後構廳事，額曰「花南水北之堂」，聯句云：「別業臨青甸〈（李嶠）〉，前軒枕大河〈（許渾）〉。」積翠軒在嶼北樹間，聯云：「疊石通溪水〈（許渾）〉，當軒暗綠筠〈（劉憲）〉。」
嶼西半青閣聯云：「才看早春鶯出穀〈（韋莊）〉，更逢晴日柳含煙〈（蘇頲）〉。」閣前嵌石隙，後倚峭壁，左角與積翠軒通，右臨小溪河。窗拂垂柳，柳闌繞水曲，閣外設紅板橋以通嶼中人來往。橋外修竹斷路，瀑泉吼噴，直穿岩腹，分流竹間，時或貯泥侵穴。薄暮漁艇乘水而入，遙呼抽橋，相應答於緣樹蓊鬱之際。而嶼東村春塢笛，又莫之聞也。
園中芍藥十餘畝，花時植木為棚，織葦為簾，編竹為籬，倚樹為關。遊人步畦町，路窄如線、縱橫屈曲，時或迷不知來去。行久足疲，有茶屋於其中，看花者皆得契而飲焉，名曰芍廳。
芍廳後於石隙中種蘭。早春始花，至於初夏，秋時花盛，一幹數朵，謂之蘭渚。渚上築室三間，聯云：「名園依綠水〈（杜甫）〉，仙塔儷雲莊〈（馬懷素）〉。」過此竹勢始大。築小室在竹中，額曰「蒼筤館」，聯云：「竹高鳴翡翠〈（杜甫）〉，溪暖戲〈（劉長卿）〉。」
春夏之交，草木際天，中有屋數椽，額曰「林香草堂」，聯云：「歌繞夜梁珠宛轉〈（羅隱）〉，山連河水碧氤氳〈（陳上美）〉。」堂後小屋數折，屋旁地連後山，植蕉百餘本，額曰「種紙山房」。
種紙山房之右，短垣數折，松石如黛，高閣百尺，額曰「西爽」。其西竹煙花氣，生衣袂間，渚宮碧樹，乍隱乍現，後山暖融，彩翠交映。得小亭舍，曰「歸雲別館」。聯云：「小院迴廊春寂寂〈（杜甫）〉，碧桃紅杏水潺潺〈（許渾）〉。」
望春樓前有園池，左右設二石橋，曲如蟹螯，額曰「一渠春水」，聯云：「北榭遠峰閑即望〈（薛能）〉，月華星采望來收〈（杜甫）〉。」池前高屋五楹，露台一方。台外即新河灣處，大石側立，作驚濤怒浪，篙刺蜂房。飛樓傑閣，崛起於雲霄之間，復道四通於樹石之際。朱金丹青，照耀陸離，額曰「小李將軍畫本」，聯云：「萬井樓台疑繡畫〈（杜甫）〉，千家山郭靜朝暉〈（張九齡）〉。」屋後小卷對望春樓，聯云：「飛閣淩芳樹〈（張九齡）〉，雙橋落彩虹〈（李白）〉。」
西爽閣前夾河外，堤上樹木蒼茂。構小屋，高不盈四五尺，枋楣樑柱，皆木之去膚而成者，名曰「木假亭」，如蘇老泉「木假山」之類。今謂之「天然木」。是園為程宗揚建，今歸巴權保。
「石壁流淙」，一名徐工，徐氏別墅也。乾隆乙酉，賜名「水竹居」，御製詩云：「柳堤係桂雙，散步俗塵降。水色清依榻，竹聲涼入窗。幽偏誠獨擅，攬結喜無雙。憑底靜諸慮，試聽石壁淙。」是園由西爽閣前池內夾河入小方壺，中築廳事，額曰「花潭竹嶼」。廳後為靜香書屋，屋在兩山間，梅花極多。過此上半山亭，山下牡丹成畦，圍以矮垣，垣門臨水，上雕文磚為如意，為是園之水馬頭，呼為「如意門」。門內構清妍室，室後壁中有瀑入內夾河。過天然橋，出湖口，壁中有觀音洞，小廊嵌石隙，如草蛇雲龍，忽現忽隱，蒔玉居藏其中。壁將竟，至閬風堂，壁復起折入叢碧山房，與霞外亭相上下；其下山路，盡為藤花占斷矣。蓋石壁之勢，馳奔雲矗，詭狀變化，山榴海柏，以助其勢，令遊人攀躋弗知何從。如是里許，乃漸平易，因建碧雲樓於壁之盡處，園內夾河亦於此出口。樓右築小室四五間，賜名「靜照軒」。軒後復構套房，詭製不可思擬，所謂「水竹居」也。園后土坡上為鬼神壇，壇左竹屋五六間，自為院落，園中花匠居之。
自望春樓入夾河，上庋水閣，入水廳，碧緣四溢，潭深無底，菱芡鬱興，蹙水生花，無數水鳥踏浪而飛，層層成梯，令遊其中者人面煙水不相隔也。
廳西嶼上築屋兩三間，名曰「小方壺」。
水廊西斜，蓼浦蘭皋，接徑而出，中有高屋數十間，題曰「花潭竹嶼」。聯云：「天上碧桃和露種〈（高蟾）〉，門前荷葉與橋齊〈（張萬頃）〉。」屋後危樓百尺，欄檻塗金碧。楹柱列錦繡，望之如天霞落地。右入淺岸，種老梅數百株，枝枝交讓，盡成畫格。中建靜香書屋，汲水護苔，選樹編籬，自成院落，如隔人境。聯云：「飛塔雲霄半〈（劉憲）〉，書齋竹樹中〈（李頎）〉。」
靜香書屋之左，土徑如線，隱見草際。幹松濕雲，怪石路齒，建半山亭以為遊人憩息之所。
「石壁流淙」，以水石勝也。是園輦巧石，磊奇峰，瀦泉水，飛出巔崖峻壁，而成碧澱紅涔，此「石壁流淙」之勝也。先是土山蜿蜒，由半山亭曲徑逶迤至此，忽森然突怒而出，平如刀削，峭如劍利，襞積縫紉。淙嵌洑岨，如新篁出籜，匹練懸空，掛岸盤溪，披苔裂石，激射柔滑，令湖水全活，故名曰「淙」。淙者眾水攢衝，鳴湍疊瀨，噴若雷風，四面叢流也。
如意門中牡丹極高，花時可過牆而出。中築清妍室，聯云：「露氣暗連青桂苑〈（李商隱）〉，春風新長紫蘭芽〈（白居易）〉。」室右環以流水，跨木為渡，名「天然橋」。橋取朽木，去霜皮，存鐵幹，使皮中不住聚脂，而鬱跂頓挫。欄楯皆用附枝，委婉屈曲，偃蹇光澤，又一種木假詭製也。
天然橋西，汀草初豐，渚花亂作，大石屏立，疑無行路；度其下者，亦疑其必有殊勝。乃步淺岸，攀枯藤，尋絕徑，猿鳥助忙，迎人來去。行人苦難，幽賞不倦。移時晃晃昱昱，自亂石出，長廊靚深，不數十步，金碧相映，如寒星垂地，由廊得一石洞，深黑不見人，持燭而入，中有白衣觀音像，遊者至廣，迥非世間煙霞矣。
自清妍室後，危崖絕壁，斷齶相望。闖然而過，甫得平地，上建小室，額曰「蒔玉居」。集杜聯云：「山月映石室，春星帶草堂。」
伏流既回，萬石乃出。崖洞盤鬱，散作疊巘；尖削為峰，平夷為嶺，懸石為岩，有穴為岫；小者類兔，大者如虎，立者如人。松生石隙，涼颺徐來，文苔小草，嵌合石隙，梓檜之屬，拳曲安命。其下小屋數椽，露台一弓，廳事五楹，顏曰「閬風堂」。聯云：「紅桃綠柳垂簷向〈（王維）〉，碧石青苔滿樹陰〈（李端）〉。」堂後種竹十餘頃，構小屋三四間，為叢碧山房。
石壁中古藤數本，植木為架。春時新綠在杏花前，花開累累如纓絡。行其下者，及肩拗項，如身在繡傘蓋中。鼠語嘖嘖，枝葉搖動。秋夏之交，深碧斷路；秋盡筋骨纏裹，霜皮盡露，滿地成冰裂紋。嶼上構草亭，為看東岸藤花之地。藤花既盡，土阜復起，阜上築霞外亭。
土阜西南，危樓切雲，廣十餘間。水檻風欞，若連艫縻艦，署曰「碧雲樓」。聯云：「煙開翠幌清風曉〈（許渾）〉，花壓蘭幹春晝長〈（溫庭筠）〉。」樓北小室虛徐，疏欞秀朗，蓋靜照軒也。
靜照軒東隅，有門狹束而入，得屋一間，可容二三人。壁間掛梅花道人山水長幅，推之則門也。門中又得屋一間，窗外多風竹聲。中有小飛罩，罩中小棹，信手摸之而開，入竹間閣子。一窗翠雨，著須而凝，中置圓幾，半嵌壁中。移幾而入，虛室漸小，設竹榻，榻旁一架古書，縹緗零亂，近視之，乃西洋畫也。由畫中入，步步幽邃，扉開月入，紙響風來，中置小座，遊人可憩，旁有小書廚，開之則門也。門中石徑逶迤，小水清淺，短牆橫絕，溪聲遙聞，似牆外當有佳境，而莫自入也。向導者指畫其際，有門自開，粗險之石，穿池而出。長廊架其上，額曰「水竹居」。階下小池半畝，泉如濺珠，高可逾屋，溪曲引流，隨雲而去。池旁石洞逼仄，可接樓西山翠，而遊者終未之深入也。是地供奉御賜「水竹居」扁及「水色清依榻，竹聲涼入窗」一聯。石刻臨蘇軾詩卷，並書「取徑眉山」四字。
徐讚侯，歙縣人，業鹽揚州。與程澤弓、汪令聞齊名。家南河下街，與康山草堂比鄰。有晴莊、墨耕學圃、交翠林諸勝。毀垣即與江氏康山為一。南巡時，江氏借之為康山退園，故亦得以恭迓翠華，傳為勝事，遂與北郊之水竹居並稱矣。
徐履安，讚侯兄弟之子孫也。有詭氣，善弄水。幼與群兒爭浴河畔，能水面吹花；長與海船進洋篙篷成絕技。善烹飪，岩鎮街沒骨魚面，自履安始。嫻女工，嘗繡十八尊者像，為世罕有。工篆籀，人呼為「鐵筆針神」。作紙鳶置燈，以照夜行。後來揚州，徐氏任以煮鹽事。學算半月，能科計豆人寸馬，衣裳鞍轡，不溢一黍。丁丑間為園中杉木對聯，仿斜塘楊彙髹槍金法，以黑漆為地，針刻字畫，傅以金箔，光彩異豔。作水法，以錫為筒一百四十有二伏地下，下置木桶高三尺，以羅罩之，水由錫筒中行至口。口七孔，孔中細絲盤轉千餘層。其戶軸織具，桔槔轆轤，關捩弩牙諸法，由械而生，使水出高與簷齊，如趵突泉，即今之水竹居也。
齊召南，字次風，號瓊台，晚號思園，天台人。幼稱神童，年二十三拔貢，有王姚江一輩之目。館於徐氏。雍正己酉副榜，癸丑舉博學鴻詞，授庶吉士，纂修《大清一統志》。明年，官檢討，校勘經史，纂修《明鑒綱目》、《大清會典》、《文獻通考》，勘定《通禮》，稱經學儒臣。後官至禮部右侍郎，以入直墮馬回籍。會其族齊周華逆書之事革職，以病卒。著有《考證尚書》、《禮記》、《春秋三傳》、《史記功臣表》、《漢書後漢書郡國考》、《隋書律曆天文》、《舊唐書律曆天文》各若干卷，《水道提綱》三十卷，《史漢功臣侯第考》一卷，《歷代帝王表》十三卷，《後漢公卿表》一卷，《宋史目錄》若干卷。
程瑤田，字易田，歙縣人。孝廉，官太倉州嘉定縣教諭。能詩文，與戴東原、方希園窮經數十年，著《通藝錄辨》、《九穀溝洫》諸考，皆能發古人所未發。以羊子戈證考工之制，與東原之說不同。是為戴氏之學而不偏護其說者也。尤精鐵筆，書法步武晉唐，均為其學問所掩，以是世無知者。往來揚州主徐氏。子培，字伯厚，能讀父書。今業鹺，寓於揚。
葉敬，字義方，揚州人。工書，館徐氏，著有《日華堂詩集》。
金農，字壽門，號冬心，浙江仁和人。與丁龍泓、吳西林號「浙西三高士」。好古力學，工詩文，精鑒賞，善別古書畫，書法漢隸。年五十，妻亡，僑居揚州，從事於畫，涉古即古，脫盡畫家之習。畫竹師竹室，自號稽留山民。畫梅花師白玉蟾，號昔耶居士。畫馬自謂能得曹韓法，趙王孫不足道也。畫佛像號心出家盦粥飯僧。花木奇柯異葉，設色非復塵世間所睹，蓋皆意為之，則曰「貝多龍窠」之類。與徐氏往來，以其學圃改名「交翠林」。著有《冬心詩鈔》，其餘詩文十種，皆其門人羅聘搜索而成，沈大成為之序。
方輔，字密庵，徽州人。工詩，書法蘇、米，能擘窠大書。善製墨，來揚州主徐氏，著有詩文集，刻以行世。洪爾鑒，字照堂，歙縣人。徐氏姻婭，工詩。
黃占濟，字槎山，歙縣人。主徐氏，工詩，書法各體備具，為人慷爽。吳士岐，字樂耕，歙縣人，工詩。
韓奕，字仙李，揚州人。買園湖上，名曰「韓園』。工詩，善鼓板。蓄砂壺，為徐氏客。
韓姓，逸其名，揚州人。性古直，為徐氏客。晚年居園後鬼神壇旁，草屋三楹而已，年九十餘乃卒。
「錦泉花嶼」，張氏別墅也。徐工之下，漸近蜀岡，地多水石花樹，有二泉：一在九曲池東南角，一在微波峽，遂題曰「錦泉花嶼」。由菉竹軒、清華閣一路濃陰淡冶，曲折深邃，入籠煙篩月之軒，至是亭沼既適，梅花繽紛。山上構香雪亭、藤花書屋、清遠堂、錦雲軒諸勝，旁構梅亭。山下近水，構水廳，此皆背山一面林亭也。山下過內夾河入微波館，館在微波峽之東岸。館後構綺霞、遲月二樓，復道潛通，山樹鬱興。中構方亭，題曰「幽岑春色」，館前小嶼上有種春軒。
菉竹軒居蜀岡之麓，其地近水，宜於種竹，多者數十頃，少者四五畦。居人率用竹結屋，四角直者為桂楣，撐者榱棟，編之為屏，以代垣堵。皆仿高觀竹屋、王元之竹樓之遺意。張氏於此仿其制，構是軒，背山臨水，自成院落。盛夏不見日光，上有煙帶其杪，下有水護其根。長廊雨後，劚筍人來；虛閣水腥，打魚船過。佳構既適，陳設益精，竹窗竹檻，竹床竹灶，竹門竹聯。聯云：「竹動疏簾影〈（盧綸）〉，花明綺陌春〈（王維）〉。」蓋是軒皆取園之惡竹為之，於是園之竹益修而有致。
過菉竹軒，舍小於舟，垂簾一桁，碎搖日月之影；飛鳥嘐嘎，鳥路上窗，蓋清華閣也。
籠煙篩月之軒，竹所也。由菉竹軒過清華閣，土無固誌，竹有爭心，遊人至此，路塞語隔，身在竹中，不聞竹聲。湖上園亭，以此為第一竹所。
竹外一亭翼然，額曰「香雪」，聯云：「香中別有韻〈（崔道融）〉，天意不教遲〈（熊噭）〉。」
藤花榭，長里許，中構小屋，額曰「藤花書屋」。聯云：「雲遮日影藤蘿合〈（韓翊）〉，風帶潮聲枕簟涼〈（許渾）〉。」
綠榭既盡，碧天漸闊；雨斬雲除，曠遠斯出；疊石構嶺，閑宴乃張，遂構清遠堂於藤花書屋之北，以為是園宴賓客之地。聯云：「窗含遠色通書幌〈（李賀）〉，雲帶東風洗畫屏〈（許渾）〉。」
錦雲軒在東岸最高處，多牡丹，園中謂之牡丹廳，聯云：「平分造化雙苞出〈（徐仲雅）〉，獨占人間第一香〈（皮日休）〉。」
九曲池西南角有二泉，水極清洌，謂之雙泉，即錦泉也。張氏於此築水口，引入園中夾河，即東岸觀音山尾，任嘉卉惡木，不加斧斤，令其氣質敦厚。中有古梅數株，遊人不能辨識，惟花時香出，拔荊斬棘巡之，乃可得見。爰於其上建梅花亭，亭外半里許，竹疏木稀，岸與水平，臨流築室，稱曰「水廳」。
微波峽，兩山夾穀，波路中通，樹木青叢，拂蓬牽船，狹束已至。行之若窮，山轉水折，忽又無際。東岸構微波館，聯云：「川源通霽色〈（皇甫冉）〉，楊柳散和風〈（韋應物）〉。」畫舫至，舟子輒理篙楫入峽。
館後綺霞樓，集晉人句云：「春秋多佳日〈（陶潛）〉，山水有清音〈（左思）〉。」樓後復道四達，層構益高，額曰「遲月樓」。樓後峽深嵐厚，美石如驚鴻遊龍，怪石如山魈木客，偃蹇峞巍，匿於松杉間。老桂掛岸盤溪，披苔裂石，經冬不凋。構亭其上，額曰「幽岑春色」。館前宛轉橋渡入小嶼，嶼上構種春軒，如杭州之水月樓，馮積困之無波艇。是園為張氏所建。張正治，字賓尚，諸生。
