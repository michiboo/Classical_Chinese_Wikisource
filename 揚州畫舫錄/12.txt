「荷浦薰風」在虹橋東岸，一名江園。乾隆三十七年，皇上賜名「淨香園」。御製詩二首，一云：「滿浦紅荷六月芳，慈雲大小水中央。無邊願力超塵海，有喜題名曰淨香。結念底須懷爛縵，洗心雅足契清涼。片時小憩移舟去，得句高齋興已償。」一云：「雨過淨依竹，夏前香想蓮。不期教步緩，率得以神傳。幾潔待題研，窗含活畫船。笙歌題那畔，可入牧之篇。」園門在虹橋東，竹樹夾道，竹中築小屋，稱為水亭。亭外清華堂、青琅玕館，其外為浮梅嶼。竹竟為春雨廊、杏花春雨之堂，堂後為習射圃，圃外為綠楊灣。水中建亭，額曰「春禊射圃」。前建敞廳五楹，上賜名「怡性堂」。堂左構子舍，仿泰西營造法，中築翠玲瓏館，出為蓬壺影。其下即三卷廳，旁為江山四望樓。樓之尾接天光雲影樓，樓後朱藤延曼，旁有秋暉書屋及涵虛閣諸勝。又有春波橋，橋外有來薰堂、浣香樓、海雲龕、艤舟亭，橋裏有珊瑚林、桃花館、勺泉、依山二亭，由此入筱溪莎徑，而至迎翠樓。
江園門與西園門衡宇相望，內開竹徑，臨水築曲尺洞房，額曰「銀塘春曉」。園丁於此為茶肆，呼曰「江園水亭」，其下多白鵝。
清華堂臨水，荇藻生足下，聯云：「芰荷疊映蔚〈（謝靈運）〉，水木湛清華〈（謝混）〉。」堂後篔簹數萬，搖曳簾際。左望一片修廊，天低樹微，樓閣晻暖；堂後長廊逶迤，修竹映帶。由廊下門入竹徑，中藏矮屋，曰「青琅玕館」。聯云：「遙岑出寸碧〈（韓愈）〉，野竹上青霄〈（杜甫）〉。」是地有碑亭，御製詩云：「萬玉叢中一逕分，細飄天籟迥幹雲。忽聽牆外管弦沸，卻恐無端笑此君。」
接青琅玕館之尾，復構小廊十數楹，額曰「春雨廊」。廊竟，廣築杏花春雨之堂，聯云：「明月夜舟漁父唱〈（孟於賓）〉，隔簾微雨杏花香〈（韓愈）〉。」今其堂已墟為射圃矣。
修廊之外，水中亂石漂泊，為浮梅嶼，河至此分為二，杭大宗詩「才過虹橋路又叉」謂此。嶼上建碑亭，供奉石刻禦賜扁「淨香園」三字及「雨過淨猗竹，夏前香想蓮」一聯。是嶼丹崖青壁，眠沙臥水，宛然小矚。
廊下開門為水馬頭，額曰「綠楊灣」。聯云：「金塘柳色前溪曲〈（溫庭筠）〉，玉洞桃花萬樹春〈（許渾）〉。」門外春禊亭在水中，有小橋與浮梅嶼通。聯云：「柳占三春色〈（溫庭筠）〉，荷香四座風〈（劉威）〉。」
綠楊灣門內建廳事，懸禦扁「怡性堂」三字及「結念底須懷爛縵，洗心雅足契清涼」一聯。棟宇軒豁，金鋪玉鎖，前廠後蔭。右靠山用文楠雕密箐，上築仙樓，陳設木榻，刻香檀為飛廉、花檻、瓦木階砌之類。左靠山仿效西洋人製法，前設欄楯，構深屋，望之如數什百千層，一旋一折，目炫足懼，惟聞鍾聲，令人依聲而轉。蓋室之中設自鳴鍾，屋一折則鍾一鳴，關捩與折相應。外畫山河海嶼，海洋道路。對面設影燈，用玻璃鏡取屋內所畫影，上開天窗盈尺，令天光雲影相摩蕩，兼以日月之光射之，晶耀絕倫。更點宣石如車箱側立，由是左旋，入小廊，至翠玲瓏館，小池規月，矮竹引風，屋內結花籬。悉用贛州灘河小石子，甃地作連環方勝式。旁設書櫝，計四，旁開櫝門，至蓬壺影。聯云：「碧瓦朱甍照城郭〈（杜甫）〉，穿池疊石寫蓬壺〈（常元旦）〉。」是地亦名西齋，本唐氏西莊之基，後歸土人種菊，謂之唐村。村乃保障舊埂，俗曰唐家湖，江氏買唐村，掘地得宣石數萬，石蓋古西村假山之埋沒土中者。江氏因堆成小山，構室於上，額曰「水佩風裳」。聯云：「美花多映竹〈（杜甫）〉，無處不生蓮〈（杜荀鶴）〉。」是石為石工仇好石所作。好石年二十有一，因點是石，得癆瘵而死。
怡性堂後竹柏叢生。取小徑入圓門，門內危樓切雲，名曰「江山四望樓」。聯云：「山紅澗碧紛爛縵〈（韓愈）〉，竹軒蘭砌共清虛〈（李咸用）〉。」
涵虛閣在江山四望樓之左，凡四間，後窗在綠楊灣之小廊內，遊人多憩息於此。聯云：「圓潭寫流月〈（孫逖）〉，華岸上春潮〈（清江）〉。」
天光雲影樓在江山四望樓之尾，曲尺相接，樓下不相通，而樓上相通。聯云：「簷橫翠嶂秋光近〈（吳融）〉，波上長虹晚景搖〈（羅鄴）〉。」
秋暉書屋在天光雲影樓左一層，為江山四望樓後第一層，製如臥室，遊人多憩息於此。聯云：「詩書敦夙好〈（陶潛）〉，山水有清音〈（左思）〉。」江園最勝在怡性堂後，曩嘗作遊記一首，因附錄之。記云：「辛卯七月朔，越六日乙巳，客有邀余湖上者。酒一甕、米五斗、鐺三足、燈二十有六、掛棋一局、洞簫一品，篙二手，客與舟子二十有二人，共一舟，放乎中流。有倚檻而坐者，有俯視流水者，有茗戰者，有對弈者，有從旁而諦視者，有憐其技之不工而為之指畫者，有撚須而浩歎者，有訟成敗於局外者，於是一局甫終，一局又起，顛倒得失，轉相戰鬥。有脫足者，有歌者、和者，有顧盼指點者，有隔座目語者，有隔舟相呼應者，縱橫位次，席不暇暖。是時舟入綠楊灣，行且住，舍而具食。食訖，客病其囂，戒弈，亦不遊，共坐涵虛閣各言故事。人心方靜，詞鋒頓起，舉唐、宋小說誌異諸書，盡入麈下。自龐眉禿髮以至白晰年少，人如其言而言如其事。又有寓意於神仙鬼怪之說，至於無可考證，耀采繽紛。或指其地神其說曰：『某時某事，吾先人之所聞也；某鄉某井，吾童子時所親見也。』纂組異聞，網羅軼事，猥瑣贅餘，絲紛櫛比，一經奇見而色飛，偶爾豔聆而絕倒。乃瑣至曲諧謔，釋梵巫咒，儺逐伶倡，如擎至寶，如讀異書，不覺永日易盡。是時夕陽晚紅，煙出景暮，遂飲閣中。酒三巡，或拇戰，或獨酌，或歌，或飲，聽客之所為。酒酣耳熱，簫聲於於，搖艇入煙波中。兩岸秋花，哀紅自矜。暮雲斷處，銀河水淺，牽牛相與。芳草為螢，的曆照人；哀蟬戀樹，咽夜互鳴。新月無力，易於沉水；夜靜山空，扁舟容與。燈火燦爛，菱蔓不定；竹喧鳥散，曙色慾明。寺鍾初動，舟中人皆有離別可憐之色。今夕何夕？蓋古之所謂七夕也。歸舟共臥於天光雲影樓下。七夕既盡，八日復同登天光雲影樓；不洗盥，不飲食，不笑語；仰首者輒負手，巡簷者半搖步，倚欄者皆支頤，注目者必息氣，欠伸者餘睡情，箕踞者多睥尼，各有瀟灑出塵之想。」
涵虛閣外構小亭，置四屏風，嵌「荷浦薰風」四字。過此即珊瑚林、桃花館。對岸即來薰堂、海雲龕、而春波橋跨園中內夾河。橋西為「荷浦薰風」，橋東為「香海慈雲」。是地前湖後浦，湖種紅荷花，植木為標以護之；浦種白荷花，築土為堤以護之。堤上開小口，使浦水與湖水通。上立枋楔，左右四柱，中實「香海慈雲」之額，為尹相國繼善所書。
來薰堂在春波橋東，前湖後浦，左為榮，右靠山。入浣香樓，堂中聯云：「煙開翠扇清風曉〈（許渾）〉，日暖金階晝刻移〈（羊士諤）〉。」樓中聯云：「穀靜秋泉響〈（孟浩然）〉，樓深復道通〈（柴宿）〉。」
「香海慈雲」枋楔，立於外河東岸。由枋楔下水門，入荷浦，中設檔木，通水不通舟。浦中建圓屋，屋之正面對水門，左設板橋數折，通來薰堂，屋上有重屋，窗欞上嵌合「海雲龕」三字。屋中供觀音像，坐菡萏，有機捩如轉輪藏，朱輪潛運，圜轉如飛。聯云：「高座登蓮葉〈（慧淨）〉，晨齋就水聲〈（法照）〉。」龕上供千手眼大士像。二臂合掌，餘擎蓮花、火輪、劍、杵、鐧、槊，並日月輪火焰之屬；身著袈裟，金碧錯雜，光彩陸離。聯云：「紫雲盛寶界〈（鄭情）〉，彩舫入花津〈（權德輿）〉。」昔金棕亭詩云「慈雲一片香海中」謂此。
艤舟亭，浦中小泊地也。聯云：「階墀近洲渚〈（高適）〉，來往在煙霞〈（方幹）〉。」
涵虛閣之北，樹木幽邃，聲如清瑟涼琴。半山檞葉當窗檻間，碎影動搖，斜暉靜照，野色運山，古木色變，春初時青，未幾白，白者蒼，綠者碧，碧者黃，黃變赤，赤變紫，皆異豔奇采，不可殫記。顏其室曰「珊瑚林」。聯云：「豔采芬姿相點綴〈（權德輿）〉，珊瑚玉樹交枝柯〈（韓愈）〉。」由珊瑚林之末，疏桐高柳間，得曲尺房櫳，名曰「桃花池館」。聯云：「千樹桃花萬年樂〈（元稹）〉，半潭秋水一房山〈（李洞）〉。」北郊上桃花，以此為最，花在後山，故遊人不多見。每逢山溪水發，急趨保障湖，一片紅霞，汨沒波際，如掛帆分波，為湖上流水桃花一勝也。
江園中勺泉，論水者皆弗道。不知保障湖中皆有泉，其味極甘洌，故今東城水船，皆取資於此。勺泉本在保障湖心，江氏構亭，穴其上，上安轆轤，下用闌檻，園丁遊人，汲飲是賴。後因旁築土山，歲久遂隨地脈走入湖中，而亭中之井眢矣。
由倚山亭之北，築牆十數丈，中種梧竹，顏曰「藤蹊竹徑」。蓋至此夾河已會於湖，於湖口構「迎翠樓」。聯云：「金澗流春水〈（王昌齡）〉，虹橋轉翠屏〈（宋之問）〉。」黃園之錦鏡閣，即在樓南。
江方伯名春，字穎長，號鶴亭，歙縣人。初為儀征諸生，工製藝，精於詩，與齊次風、馬秋玉齊名。先是論詩有「南馬北查」之譽。迨秋玉下世，方伯遂為秋玉後一人。體貌豐澤，美須髯，為人含養圭角，風格高邁，遇事識大體。居南河下街，建隨月讀書樓，選時文付梓行世，名《隨月讀書樓時文》。於對門為秋聲館，飼養蟋蟀，所造製沉泥盆，與宣和金戧等。徐寧門外鬻隙地以較射，人稱為江家箭道。增構亭榭池沼，藥欄花徑，名曰「水南花墅」。乾隆己卯，芍藥開並蒂一枝，庚辰開並蒂十二枝，枝皆五色。盧轉使為之繪圖征詩，錢尚書陳群為之題「襲香軒」扁。自著有《水南花墅吟稿》。東鄉構別墅，謂之「深莊」，著《深莊秋詠》。北郊構別墅，即是園。有黃芍藥種，馬秋玉為之徵詩。丁丑改為官園，上賜今名。移家觀音堂，家與康山比鄰，遂構康山草堂。郡城中有「三山不出頭」之諺：三山謂巫山、倚山、康山是也。巫山在禹王廟，倚山在蔣家橋今茶葉館中，康山即為是地，或稱為康對山讀書處。又於重寧寺旁建東園，凡此皆稱名勝。方伯以獲逸犯張鳳，欽賞布政使秩銜；復以兩淮提引案就逮京師，獲免。曾奉旨借帑三十萬，與千叟宴，其際遇如此。方伯死，泣拜於門不言姓氏者，日十數人。或比之陳孟公之流，非其倫也。子振鴻，字頡雲，好讀書，長於詩。江氏世族繁衍，名流代出，壇坫無虛日。奇才之士，座中常滿，亦一時之盛也。
江昉，字旭東，號硯農，又號橙裏。方伯之弟。家有紫玲瓏館。工詞，著有《隨月讀書樓詞鈔》、《練湖漁唱》若干卷。子振鷺，字起堂，工詞。
江立，字玉屏，初名炎、字聖炎，號雲溪。工詞，與昉齊名，稱「二江」，為厲樊榭高足。王蘭泉侍郎為刻其遺集。子安，字定甫，工詩。
江蘭，字芳穀，號畹香，官巡撫。工詩文，有集。弟蕃，字君佐，號春圃，居揚州，購黃氏容園以為觴詠之地。弟蕃，字芬揚，工詩歌，熟於鹽筴。其子侄士相，字得祿，工詩，鑒別書畫古器；士栻、士梅業儒。
江晟，字聿亭，號平西。少喜乘馬，足跡遍天下。晚年與安弄齋製車輪輈，皆仿古制，尺寸不失，用兩人前後駕引，上張帷幕枕衾，稱巧構。遂因弄齋之字，西平之號，名「平安車」。汪昌言寫貌，方士庶繪圖、刻石，傳為盛跡。江振鶤，字岷高，工詩畫。
江昱，字賓穀。工詩文，精於金石，著有《詩集韻歧》、《瀟湘聽雨錄》。
江恂，字禹九，號蔗畦，官蕪湖道。工詩畫，收藏金石書畫，甲於江南。子德量，字秋史，乾隆庚子榜眼，官御史。好金石，盡閱兩漢以上石刻，故其隸書卓然成家，所書《武安王廟碑》，筆力遒勁。善畫人物，得古法。死之前一年，忽以端石數寸許作漢碑式，囑其弟墨君鐫其姓氏爵裏，筆畫精妙，時以為識。德地字墨君，布衣。
江炳炎，字硯南，號冷紅，徽州籍，居浙江。詩、字、畫稱三絕。
江增，字兆年，號臞生。性好山水，於黃山下構臥雲庵自居。製茶擔以濟勝，行列甚都，名曰「遊山具」。刳柳木令扁，以繩係兩頭擔之，謂之「扁擔」。蒙以填漆，上書庵名。擔分兩頭，每一頭分上中下三層：前一頭上層貯銅茶酒器各一，茶器圍以銅，中置筒，實炭，下開風門，小頸環口修腹，俗名茶鏙；酒器如其制，而上覆以銅，四旁開寶，實以酒插，名曰「酒鏙」，俗呼為四眼井。旁置火箸二，小夾板二，中夾臥雲庵五色箋，小落手袖珍《詩韻》一，硯一，墨一，筆二。中層貯錫胎填漆黑光面盆，上刺庵名。濃金填掩雕漆茶盤一，手巾二，五色聚頭扇七。下層為櫝，貯銅酒插四，瓷酒壺一，銅火函一，銅洋罐一，宜興砂壺一，煙合一。布袋一，捆炭作橐，置之袋中，此前一頭也。後一頭上層貯秘色瓷盤八。中層磁飲食台盤三十，斑竹箸一十有六，錫手爐一，填漆黑光茶匙八，果叉八，錫茶器一。取火刀石各一，截竹為筒，以閉火。下層貯銅暖鍋煮骨董羹，傍列小盤四，此後一頭也。外具乾瓠盛酒為飄齎，截紫竹為簫，以布捆老斑竹煙袋，並掛蒲團大小無數於扁擔上。江鄭堂為之作《遊山具記》。每一出遊，湖上人皆知為臞生居士來也。
江士玨，字荔田，居徽州。善鼓琴，能擘窠書，精於刻石。住黃山數十年，號天都山人。常於山中懸崖令采炭人縋己，下臨萬丈，於崖壁上刻方丈大字，或曰「荔田讀書處」，或曰「荔田彈琴處」，不一而足。始信峰有山人琴台。乾隆乙卯來揚，寓桃花庵半年。
方貞觀，字南塘，安徽桐城人。鶴亭方伯延之學詩字，寓秋聲館二十年，論詩多補益。有小行楷唐詩十二帙，方伯刊於石。
阮元，字芸台，號伯元，儀征人。方伯甥孫，家公道橋。乾隆己酉進士，官侍郎。工隸書，經學深邃。嘗分校《石經儀禮》，著《石經校勘記》三卷，又《考工車製圖考》二卷、《大戴禮注》、《毛詩補箋》若干卷。
熊之勳，字清來，江寧人。工詩善書。其家有「小西湖」之勝。與方伯為戚，常居康山草堂。
林道源，字仲深，號庾泉，安徽天長縣人。方伯之表甥。性豪邁，善騎射。工詩，不存稿，阮侍郎伯元嘗欲裒輯之，未全也。居是園十年，舊時為鹽務水巡，後經裁去。嘗落魄，冬無裘衣，或以數十金贈；故舊巡役以饑故向林乞，林慨然以金市紙，窮日夜畫蘭百餘幅，且畫且題，散給令易錢。其輕財重氣誼，大率類此。
羅士玨，字庭珠，號雪香，方伯內侄。工詩善書，古帖搜摩極富。
王步青，字罕皆，號巳山，金壇人。進士，官翰林。精於製藝，主安定書院時，方伯師事之。
沈大成，字學子，號沃田，松江華亭人。父矞堂，字韓城。官青縣時，河工欲盡用民力，遂自經死，以護青人。大成，邑諸生，通經吏百家之書，與惠棟友善，棟稱其學，一物一事，必窮其源。著有《學福齋集》。
黃裕，字北，江都人。工詩，著《金竹居詩存》，收絕句三百首。死於真州，汪曉岩收恤之。
施安，字竹田，杭州錢唐人。好交遊，廣聲氣，連船並轡，促席題襟，風格在孟、信之間。工詩，著《篾舫集》。善隸書，為方伯書「隨月讀書樓」額。
吳獻可，太倉州人。梅村之孫，西齋之子。通經史，究名法之學，方伯延於家二十年。子完夫，工鐫印，琢硯，極奇巧之技。
穀麗成，蘇州人。精宮室之制，凡內府裝修由兩淮製造者，圖樣尺寸，皆出其手。潘承烈，字蔚穀，亦精宮室裝修之制，而畫得董、巨天趣。
郭尚文，字霞峰，江都縣人。少以筆墨遊公卿間，方伯延之管理文彙閣所貯書籍。其人愛作詩，好賓客。
顧廉，字又簡，蘇州人。精鑒識古器。慕蔣某之學，延於家為幼子課讀。有古玉值萬金，蔣失手碎之，又簡不顧而去，亦終不問。蔣多逋負，出數千金代償之。由貧困起家，而能慷慨若是，有識者服焉。
壽腹公，號菊士，浙江會稽人。方伯總辦東巡，差菊士任其事。時朱思堂都轉守太安，事多繁劇，菊士為之謀畫，朱深服其才。
吳履黃，徽州人，方伯之戚。善培植花木，能於寸土小盆中養梅，數十年而花繁如錦。
趙鴻遠，字仰葵，蘇州人。醫，能治奇疾。有患鶴膝風者，膝蓋已遷於旁，諸醫以治八味丸不效，皆束手。仰葵診視，細詢其自幼至壯起居嗜好，遂於八味丸加細辛三分，服二帖而骨正；又進，而痛漸止；六劑而愈。或詢其故？趙曰：「此風在三陰，非虛症也。八味達三陰，不能去風，得細辛逐風，故得愈也。」其他類此。
汪彥超亦精於醫。有患風疾者，諸醫莫治，延彥超診之。彥超笑曰：「用疏風散者不錯，加以破蕉箑邊為引，則愈矣。」試之果然。
李鈞，字振聲，精仲景法。方伯族人患傷寒，見陽明症，時醫治以寒劑，延月餘，殆甚。方伯延鈞診之，曰：「此寒症也，宜溫中。」用附子一兩，服則病益劇，欲絕。鈞曰：「劑輕故，加附子至二兩，與人參二兩同服。」眾醫難之。鈞曰：「吾自見及，試坐此待之如何？」力迫之服，至明日霍然矣。謂諸醫曰：「病之寒熱，辨於脈之往來，此脈來動而去滯，知其中寒而外熱。仲景所已言，諸君未見及耳。」所著有《金匱要略注》，多發前人所未發。
陳撰，字玉幾，號楞山，浙江錢塘人。自言鄮人，家世係出勾甬。性孤潔，舉博學鴻詞不就。工詩，著《繡鋏秋吟集》。秋無師承，畫絕摹仿。張浦山征君錄之於《畫征錄》。晚年無子，方伯為築壽藏南屏之陽。女嫁於南徐許濱。濱字穀陽，號江門，丹陽人，畫入神品，與撰同館方伯家。女死，翁婿意見遂不侔。
康燾，字石舟，號天篤山人，又號茅心道人，又號蓮蕊峰頭不朽人，浙江錢塘人。畫山水花卉翎毛，書法尤精，年七十能作蠅頭小楷。
徐麟趾，字荔村，□□人。工詩。為尹元長製軍所知，晚居康山草堂。
金兆燕，字鍾樾，號棕亭；全椒人。蔣宗海，字春農，丹徒人。皆館於秋聲館。
程兆熊，字孟飛，號香南，又號楓泉、澹泉、壽泉、小迂，儀真人。工詩詞，畫筆與華岩齊名。書法為退翁所賞，揚州名園甲第，榜署屏障，金石碑版之文，皆賴之。早年受知於高製軍晉，巡鹽御史恆，為之寫《固哉亭集》。晚居隨月讀書樓。子法，字宗李，號硯紅，書法得其家傳，畫畫眉尤精。
黃樹穀，字松石，杭州仁和人。官學博，精於篆隸。子易，字小松，傳其書法。陸飛，字筱飲，浙江仁和人。乾隆壬午解元，博學工詩。
汪舸，字可舟，歙縣人。詩學黃涪翁，嘗校定《山谷集》並《山中白雲詞》。著有《曆崖山人詩》。子大本，字中也，號雪礓。師事陳玉幾、厲樊榭、江冷紅，鑒賞古畫及銅玉器，得秘法。
黃溱，字正川，號山臞，揚州人。畫法方洵遠，與項佩魚齊名。陳起文，字退山，江都人。工篆隸。
葉天賜，字孔章，號韻亭，又號誰莊，儀真人。工詩，書運中鋒，法鍾、王，多逸趣。廣交遊，戶外之履常滿。居缺口門街路北鴻文、崇德二巷之間，題其門曰：「高風崇德，大雅鴻文。」方伯治事多資之。嘗隨方伯議公事某所，眾脅方伯將作花押，天賜越階奪筆捽之。眾問為何如人鹵莽至此？葉大呼曰：「吾齧江之飯，所以報之者在此時也。」江亦出門去，事賴以不失。
李肇輔，字相宜，號於亭，江都人。工詩。常執桓，字友伯，江都人。善書法章草。喬伸懷，字有佳，江都人。工詩。楊維新，字蓮坡，江都人。性醇樸，工詩。
鮑元標，字雲表，歙縣人。少孤力學，工小楷書。為人謙謹敦睦，不輕言笑，凡五服內婦女以節孝稱者，捐資請旌建坊不一。嘗過市見古簫，欣然買之，眾以為異，暇則吹之，五日而能成調，不一月且精。自此凡音律入耳者，皆知其優劣。
徐柱，字桐立，號南山樵人，徽州人。工畫，得小師嫡派。
黃大笙，字詩六，精音律。能左手臨孫過庭《書譜》，作反字，背觀毫髮無異。自出新意白描《水滸傳》人物。
文起，字鴻舉，江都人。博學，精於工程做法，所見古器極多，稱賞鑒家。馬文壇，字查堂，工詩，能擘窠書。
汪大黌，字鬥張，號損之，歙縣人。工隸書，精於製自鳴鍾，所蓄碑版極富。陳振鷺，字裏門，號春渠，杭州人。工詩畫，亦工隸書。
「四橋煙雨」，一名黃園，黃氏別墅也。上賜名「趣園」，御製詩云：「多有名園綠水濱，清遊不事羽林紛。何曾日涉原成趣，恰值雲開亦覺欣。得句便前無係戀，遇花且止足芳芬。問予喜處誠奚托？宜雨宜暘利種耘。」黃氏兄弟好構名園，嘗以千金購得秘書一卷，為造製宮室之法，故每一造作，雖淹博之才，亦不能考其所從出。是園接江園環翠樓，入錦鏡閣，飛簷重屋，架夾河中。閣西為「竹間水際」下，閣東為「回環林翠」，其中有小山逶迤，築叢桂亭；下為四照軒，上為金粟庵。入漣漪閣，循小廊出為澄碧堂。左築高樓，下開曲室，暗通光霽堂。堂右為面水層軒，軒後為歌台。軒旁築曲室，為雲錦淙，出為河邊方塘，上賜名「半畝塘」，由竹中通樓下大門。
「四橋煙雨」，園之總名也。四橋，虹橋、長春橋、春波橋、蓮花橋也。虹橋、長春、春波三橋，皆如常制。蓮花橋上建五亭，下支四翼，每翼三門，合正門為十五門。《圖志》謂四橋中有玉版，無虹橋。今按玉版乃長春嶺旁小橋，不在四橋之內。
錦鏡閣三間，跨園中夾河。三間之中一間置床四，其左一間置床三，又以左一間之下間置床三。樓梯即在左下一間下邊床側，由床入梯上閣，右亦如之。惟中一間通水，其制仿《工程則例》暖閣做法，其妙在中一間通水也。集韓聯云：「可居兼可過，非鑄復非鎔。」
閣之東岸上有圓門，顏曰「回環林翠」。中有小屋三楹，為園丁侯氏所居。屋外松楸蒼鬱，秋菊成畦，畦外種葵，編為疏籬。籬外一方野水，名侯家塘。
閣之西一間，開靠山門，聯云：「扁舟蕩雲錦，流水入樓台。」閣門外嶼上構黃屋三楹，供奉御賜扁「趣園」石刻及「何曾日涉原成趣，恰直雲開亦覺欣」 一聯。亭旁竹木蒙翳，怪石蹲踞。接水之末，增土為嶺，嶺腹構小屋三椽，顏曰「竹間水際」。聯云：「樹影悠悠花悄悄〈（曹唐）〉，晴雲漠漠柳毿毿〈（韋莊）〉。」
閣之東一間開靠山門，與西一間相對。門內種桂樹，構工字廳，名「四照軒」。聯云：「九霄香透金莖露〈（於武林）〉，八月涼生玉宇秋〈（曹唐）〉。」軒前有叢桂亭，後嵌黃石壁。右由曲廊入方屋，額曰「金粟庵」，為朱老匏書。是地桂花極盛，花時園丁結花市，每夜地上落子盈尺，以彩線穿成，謂之桂球；以子熬膏，味尖氣惡，謂之桂油；夏初取蜂蜜，不露風雨。合煎十二時，火候細熟，食之清馥甘美，謂之桂膏；貯酒瓶中，待飯熟時稍蒸之，即神仙酒造法，謂之桂酒；夜深人定，溪水初沉，子落如茵，浮於水面，以竹筒吸取池底水，貯土缶中，謂之桂水。
漣漪閣在金粟庵北，聯云：「紫閣丹樓紛照耀〈（王勃）〉，修篁灌木勢交加〈（方幹）〉。」閣外石路漸低，小欄款敦，絕無梯級之苦，此欄名「桃花浪」，亦名 「浪裏梅」。面路皆冰裂紋。堤岸上古樹森如人立，樹間構廊，春時沉錢謝絮，塵積茵覆，不事箕帚，隨風而去。由是入面水層軒，軒居湖南，地與階平，階與水平。聯云：「春煙生古石〈（張說）〉，疏柳映新塘〈（儲光羲）〉。」水局清曠，闊人襟懷。歸舟爭渡，小憩故溪，紅燈照人，青衣行酒，琵琶碎雨，雜於櫓聲，連情發藻，促膝飛觴，亦湖中大聚會處也。
漣漪閣之北，廳事二，一曰「澄碧」，一曰「光霽」。平地用閣樓之制，由閣尾下靠山房一直十六間，左右皆用窗欞，下用文磚亞次。閣尾三級，下第一層三間，中設疏寮隔間，由兩邊門出；第二層三間，中設方門出；第三層五間，為澄碧堂。蓋西洋人好碧，廣州十三行有碧堂，其制皆以連房廣廈，蔽日透月為工，是堂效其制，故名「澄碧」。聯云：「湖光似鏡雲霞熱〈（黃滔）〉，松氣如秋枕簟涼〈（何上元）〉。」由澄碧出，第四層五間，為光霽堂。堂面西，堂下為水馬頭，與「梅嶺春深」之水馬頭相對。聯云：「千重碧樹鎖青苑〈（韋莊）〉，四面朱樓卷畫簾〈（杜牧）〉。」是地有一木榻，雕梅花，刻趙宦光「流雲」二字，董其昌、陳繼儒題語。御製《木榻詩》云：「偶涉亦成趣，居然水竹鄉。因之道彭澤，從此擅維揚。目屬高低石，步延曲折廊。流雲憑木榻，喜早晤宦光。」
光霽堂後，曲折逶迤，方池數丈，廊舍或仄或寬，或整或散，或斜或直，或斷或連，詭製奇麗。樹石皆數百年物，池中苔衣，厚至二三尺，牡丹本大如桐，額曰「雲錦淙」。聯云：「雲氣生虛壁〈（杜甫）〉，荷香入水亭〈（周瑀）〉。」
過雲錦淙，壁立千仞，廊舍斷絕，有角門可側身入，潛通小圃。圃中多碧梧高柳，小屋三四楹。又西小室側轉，一室置兩屏風，屏上嵌塔石。塔石者，石上有紋如塔，以手摸之，平如鏡面。從屏風後，出河邊方塘，小亭供奉御匾「半畝塘」石刻，及「目屬高低石，亭延曲折廊」一聯；「妙理靜機都遠俗，詩情畫趣總怡神」一聯；「瀠水和抱中和氣，平遠山如蘊藉人」一聯。石刻「有淩雲意」四字，臨蘇軾書一卷。
「水雲勝概」在長春橋西岸，亦名黃園。黃園自錦鏡閣起，至小南屏止，中界長春橋，遂分二段，橋東為「四橋煙雨」，橋西為「水雲勝概」。「水雲勝概」園門在橋西，門內為吹香草堂，堂後為隨喜庵。庵左臨水，結屋三楹，為「坐觀垂釣」，接水屋十楹，為春水廊。廊角沿土阜，從竹間至勝概樓，林亭至此，渡口初分，為小南屏。旁築雲山韶之台，黃園於是始竟。
吹香草堂聯云：「層軒靜華月〈（儲光羲）〉，修竹引薰風〈（韋安石）〉。」南入隨喜庵，供白衣觀音像，為「普陀勝境」。
「坐觀垂釣」三楹，與春水廊接山。春水廊中用枸木，無梁無脊；「坐觀垂釣」則用歇山做法，以此別於廊製也。聯云：「秋花冒綠水〈（李白）〉，雜樹映朱欄〈（王維）〉。」
春水廊，水局極寬處也。北郊諸水合於長春嶺，西來則九曲池、炮山河、甘泉、金櫃諸山水，出蓮花、法海二橋；北來則保障湖，出長春橋；南來則硯池、花山澗，出虹橋，皆彙於是。波光滑笏，有一碧千頃之勢。臨水甃岸，構矮屋名「春水廊」，眾流彙合，皆如褰裳昵就於廊中者。聯云：「夾路濃華千樹發〈（趙彥昭）〉，一渠流水兩家分〈（項斯）〉。」
勝概樓在蓮花橋西偏，聯云：「怪石盡含千古秀〈（羅鄴）〉，春光欲上萬年枝〈（錢起）〉。」樓前面湖空闊，樓後苦竹參天，沿堤豐草匝地，對岸樹木如昏壁畫。登樓四望，天水無際，五橋峙中，諸橋羅列，景物之勝，俱在目前。此樓仿瓜洲勝概樓製。瓜洲勝概樓創自明正統間，王尚書英曾為記。
蓮花橋北岸有水鑰，康熙間為土人火氏所居。林亭極幽，比之淨慈寺，山路稱為小南屏。厲樊榭與閔廉夫、江賓穀、樓於湘諸人遊序謂：「小泊虹橋，延緣至法海寺，極蘆灣盡處而止。」即此地也。後鬻於園中，構方亭，即以小南屏舊名額之。聯云：「林外鍾聲來知寺〈（李中）〉，柳邊人歇待船歸〈（溫庭筠）〉。」
靈山韶之台，聯云：「佳氣俘丹穀〈（李山甫）〉，安歌送好音〈（羊士諤）〉。」
黃氏本徽州歙縣潭渡人，寓居揚州。兄弟四人，以鹽筴起家，俗有「四元寶」之稱。晟字東曙，號曉峰，行一，謂之「大元寶」。家康山南，築有易園。刻《太平廣記》、《三才圖會》二書。易園中三層台，稱傑構。履暹字仲升，號星宇，行二，謂之「二元寶」。家倚山南，有十間房花園。延蘇醫葉天士於其家，一時座中如王晉三、楊天池、黃瑞雲諸人，考訂藥性。於倚山旁開青芝堂藥鋪，城中疾病賴之。刻《聖濟總錄》，又為天士刻《葉氏指南》一書。「四橋煙雨」、「水雲勝概」二段，其北郊別墅也。履昊字昆華，行四，謂之「四元寶」。由刑部官至武漢黃德道。家闕口門，有容園。履昂字中荷，行六，謂之「六元寶」。家闕口門，有別圃。改虹橋為石橋。其子為蒲築「長堤春柳」一段，為荃築桃花塢一段。
楊天池，幼醫也，精於痘疹，呼之為「痘神」。相傳有小兒患痘者，辭不治，其弟子江昆池強治之而愈。兒之父母以酒酬江，兼請楊，楊灑然至。方演劇，兒聞鑼聲，死矣。楊笑謂江曰：「此痘聞鑼則死，爾未知也。」至今言此事皆曰神，余謂非也，果聞鑼而死，則不鑼可不死，何不戒其家禁鑼而治之，必待以鑼死而後言？將曰故待其死以自喜，是為不仁；妒其徒是為不義。以天池之擁重名，恐必不出此，此無學者傅會之耳。按小兒之生，以種痘為要，不然，則治法有二：其一用升提托補以催其膿，聶久吾《活幼心法》發其端，朱錫嘏《痘疹定論》詳之；其一為通下以瀉其毒，始於《救偏瑣言》，而揚其流於《痘科正宗》。蓋痘毒原於先天，勢宜外發，不容內解以常法治之，則聶氏之說為勝。或因天行感染，則其病與瘟疫相表裏，則《正宗》攻下之法為宜。此仲景《傷寒》治法，與吳又可《瘟疫論》所以並行不悖者也。近世時醫偏用瀉下，一二好古之士，執聶以嗬斥之，不知皆偏論也。
黃其林，字仰岑，歙縣人，寓居江都。為人方正不苟，樂施與，每途遇爭者，必為之解。友人嘗戲扃之於妓室，終夜危坐，妓不敢犯。子二，長德煦，字次和，性豪邁，善鑒別古物，所蓄宋元人書畫最多。
黃承吉，字謙牧，仰岑次子也。學唐人詩律有得。年十二，以《白蝶詩》為金棕亭博士所賞。嘗論詩云：「五言之源，倡於蘇、李，觀文舉數詩，實足為漢魏之先導。蘇詩有之：『俯觀江漢流，仰視浮雲翔。』李善注之，以為『江漢流不息，浮雲去靡依』，以喻良友各在一方，播遷而無所託，可謂得詩人之本意矣。乃東坡謂其在長安作，不應言『俯視江漢』，遂以為後人偽托。而洪景盧更附會其說云：『漢法觸諱者死，李陵詩言「獨有盈觴酒」，盈字觸惠帝諱，其偽無疑。』吉嘗遍檢漢代著作，觸諱者不一而足，而韋、孟諷諫詩，至雲『實絕我邦，我邦既絕』，若以此致死，則其罪不更大於李陵十倍哉！」觀此可知其深於詩矣。亦從事於經，有《讀周官記》若干卷。
李鍾源，字嵩泉，傳其父紫峰星命之學。少孤，家赤貧；弟鍾泗年幼。鍾源以星命糊口，得錢以酒食養母，餘以供弟之衣食。每夜課弟讀，偶怠則泣涕責之，鍾泗亦跪泣而受也。養母給弟，錢猶有餘，則與街市之貧而乞者。鍾泗既為弟子員，肄業書院。或會文友家，鍾源必持燈往接，雖甚雨，立雨中待之。孝友如鍾源，真不愧矣。年三十不娶，竭力為弟娶，未幾以病卒。鍾泗幼聰慧，師事黃進士洙。鍾泗以貧故，改於市肆中學負販。負販主人見之曰：「君非吾輩，姑待之。」 適洙聞其改業，急覓至市中呼歸責之。泗泣告以貧不能養母，洙乃授以學而時給其家。鍾泗能強記，經書文詞，過目一二遍即背誦，張山長木青嘗試之以書院課卷，果然，大奇之。與黃謙牧交最深，謙牧好為高論，同人有非之者。濱石醇謹，人人好焉。
黃標，字時準，棟字建宇，楫字蘭舟：兄弟以鹽筴起家。楫工詩，與千叟宴。楫子文暉，召試中書。
阮亨，字仲嘉，號梅叔，儀征副榜。性慷慨，工詩文，著有《珠湖草堂詩鈔》、《瀛舟筆談》、《珠湖草堂筆記》。子禜，字少梅，附生；祚，字華甫，附生；祁，字小仲。孫恩甲，字鼎孚；恩會，字際侯。
