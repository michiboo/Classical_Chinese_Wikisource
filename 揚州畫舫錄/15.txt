「春台祝壽」在蓮花橋南岸，汪氏所建。由法海橋內河出口，築扇面廳，前簷如唇，後簷如齒，兩旁如八字，其中虛欞，如折疊聚頭扇。廳內屏風窗牖，又各自成其扇面。最佳者，夜間燃燈廳上，掩映水中，如一碗扇面燈。
廳後太湖石壁，攀峰脊，穿岩腹，中有石門，門中石路齒齒，皆冰裂紋。路旁老樹盤踞，與遊人爭道，小廊橫斜而出，逶迤至含珠堂。聯云：「野香襲荷芰〈（皎然）〉，池色似瀟湘〈（許渾）〉。」
園中池長十餘丈，與新河僅隔一堤。池上構樓，舊名「鏡泉」，今易名「環翠」。聯云：「冉冉修篁依戶牖〈（包何）〉，瞳瞳初日照樓台〈（薛逢）〉。」
池高於河，多白蓮。堤上築花籬，為疏欞間之，使內外水氣相通。上置方屋，顏曰「玲瓏花界」。聯云：「花柳含丹日〈（宋之問）〉，樓台繞曲池〈（盧照鄰）〉。」「玲瓏花界」之後，小屋兩間。屋後小池，方丈許，潛通園中。大池亦種荷，顏曰「綺綠軒」。
熙春台在新河曲處，與蓮花橋相對，白石為砌，圍以石欄，中為露台。第一層橫可躍馬，縱可方軌，分中左右三階皆墄。第二層建方閣，上下三層。下一層額曰「熙春台」，聯云：「碧瓦朱甍照城郭〈（杜甫）〉，淺黃輕綠映樓台〈（劉禹錫）〉。」柱壁畫雲氣，屏上畫牡丹萬朵。上一層舊額曰「小李將軍畫本」，王虛舟書，今額曰「五雲多處」。聯云：「百尺金梯倚銀漢，〈（李順）〉九天鈞樂奏雲韶〈（王淮）〉。」柱壁屏幛，皆畫雲氣，飛甍反宇，五色填漆，上覆五色琉璃瓦，兩翼復道閣梯，皆螺絲轉。左通圓亭重屋，右通露台，一片金碧，照耀水中，如崑崙山五色雲氣變成五色流水，令人目迷神恍，應接不暇。
廿四橋即吳家磚橋，一名紅藥橋，在熙春台後。「平泉湧瀑」之水，即金匱山水，由廿四橋而來者也。橋跨西門街東西兩岸，磚牆庋版，圍以紅欄，直西通新教場，北折入金匱山。橋西吳家瓦屋圍牆上石刻「煙花夜月」四字，不著書者姓名。《揚州鼓吹詞序》云：「是橋因古之二十四美人吹簫於此，故名。」或曰即古之二十四橋，二說皆非。按二十四橋見之沈存中《補筆談》，記揚州二十四橋之名，曰濁河橋、茶園橋、大明橋、九曲橋、下馬橋、作坊橋、洗馬橋、南橋、阿師橋、周家橋、小市橋、廣濟橋、新橋、開明橋、顧家橋、通泗橋、太平橋、利國橋、萬歲橋、青園橋、驛橋、參佐橋、山光橋、下馬橋，實有二十四名。美人之說，蓋附會言之矣。程午橋《揚州名園記》，謂後人因姜白石《揚州慢》詞「念橋邊紅藥」句，遂以紅藥名是橋，且謂白石詞中「念橋」二字，即古之二十四橋。不知本詞云：「二十四橋仍在，波心蕩冷月無聲。念橋邊紅藥，年年知為誰生？」念字作思字解，是思二十四橋邊紅藥年年為誰生之意耳，非橋名也。
聽簫園在廿四橋西岸，編竹為籬門，門內栽桃、杏花，橫掃地軸。簾取松毛縛棚三尺，溪光從茅屋中出，桑雞桂魚，山茶村釀，朱唇吹火，玉腕添薪。當爐之婦，膾炙一時，故遊人多集於是，題詠亦富。《夢香詞》云：「揚州好，橋接聽簫園。粉壁漫題今日句，水牌多賣及時鮮。能到是前緣。」金棕亭集聯云：「聖代即今多雨露，酒壚終古擅風流。」管希寧為之作圖。
筱園本小園，在廿四橋旁，康熙間土人種芍藥處也。孫豹人有《小園芍藥詩》云：「幾度江南勞客思，今年江北繞花行。便教風雨猶多態，花況好時天更晴。」園方四十畝，中墾十餘畝為芍田，有草亭，花時賣茶為生計。田後栽梅樹八九畝，其間煙樹迷離，襟帶保障湖，北挹蜀岡三峰，東接寶祐城，南望紅橋。康熙丙申，翰林程夢星告歸，購為家園；於園外臨湖浚芹田十數畝，盡植荷花，架水榭其上。隔岸鄰田效之，亦植荷以相映。中築廳事，取謝康樂「中為天地物，今成鄙夫有」句，名「今有堂」，種梅百本，構亭其中。取謝疊山「幾生修得到梅花」句，名「修到亭」。鑿池半規如初月，植芙蓉，畜水鳥，跨以略約，激湖水灌之，四時不竭，名「初月沜」。今有堂南築土為坡，亂石間之，高出樹杪，躡小橋而升，名「南坡」。於竹中建閣，可眺可詠，名「來雨閣」。又築平軒，取劉靈預《答竟陵王書》「暢餘陰於山澤」語，名「暢餘軒」。堂之北偏，雜植花藥，繚以周垣，上覆古松數十株，名「館松庵」。芍山旁築紅藥欄，欄外一籬界之，外壁湖田百頃，遍植芙渠。朱華碧葉，水天相映，名曰「藕糜」。〈（《毛詩》「糜」與「湄」通）〉軒旁桂三十株，名曰「桂坪」。是時紅橋至保障湖，綠楊兩岸，芙渠十里。久之湖泥淤澱，荷田漸變而種芹。迨雍正壬子浚市河，翰林倡眾捐金，益浚保障湖以為市河之蓄泄，又種桃插柳於兩堤之上，會構是園，更增藕塘蓮界，於是昔之大小畫舫至法海寺而止者，今則可以抵是園而止矣。是園向有竹畦，久而枯死，馬秋玉以竹贈之，方士庶為繪《贈竹圖》，因以「筱」名園。庚申冬，復於溪邊構小亭，澄潭修鱗，可以垂釣，蓮房芡實，可以樂饑。仿宋葉主簿杞栩漪南別墅之名，名之曰「小漪南」。顧南原學博藹隸書「夕陽雙寺外，春水五塘西」一聯，至今尚存。公父名文正，字笏山，江都人，工詩古文詞，善書法。康熙辛未進士，仕至工部都水司主事，著有詩文稿。公名夢星，字伍喬，一字午橋，號洴江，又號香溪。康熙壬辰進士第，官編修，著《今有堂集》。詩格在韋、柳之間，於藝事無所不能，尤工書畫彈琴，肆情吟詠。每園花報放，輒攜詩牌酒榼，偕同社遊賞，以是推為一時風雅之宗。園圖為程松門鳴、許穀陽濱合作。其宗族友朋之盛，附記於後。
程名世，字令延，號筠榭，工詩。著《坐雨安居詩》、《飲淥吟稿》、《雲山小稿》、《小酉館詩存》、《柘溪集》、《撈蝦集》、《柘溪續集》、《海上集》、《海上續集》、《紀遊集》、《春雨樓集》、《秋水芙蓉館稿》、《老屋吟稿》、《海上吟稿》若干卷，詞一卷，樂府一卷。有《左傳識小錄》、《國策取譬》、《莊子貴言》、《老管荀韓四子》、《楞嚴法華維摩詰三經注本》藏於家。晚年與叔午橋葺《揚州名園記》，僅成朱自天念莪草堂、王家玉樹、倪俊民耕隱草堂《三園圖記》而卒。子四：長讚和，字中之，丁酉選拔；讚寧，乙卯恩科副榜；讚皇、讚普，皆名諸生。
程晉芳，先名誌鑰，字魚門，又名廷璜，字蕺園。夢天開榜有晉芳名，故易今名。家淮安，召試以中書用，官至編修。善屬文，勤於學，著有《尚書集注》、《左傳通解》諸書。晚年客死陝西，畢秋帆製軍沅經紀其喪，贍其遣孤。程斁，字聖澤，鹽筴多經濟，亦家淮安。
程茂字蓴江，程衛芳字述先，皆工詩，有專集行於世。
程誌乾，字學堅，一字書舸，工詩。世傳其七夕詩「人當離別真難遣，事縱荒唐亦可憐」句。自名世至誌乾，皆午橋侄。
程鳴，字友聲，號松門，占籍儀征。邑庠生。工畫，幹筆枯墨，運以中鋒，純以書法成之，此學石濤又參以穆倩者也。詩出王文簡之門，文簡嘗曰：「松門詩名為其丹青所掩。」
程沆，字晴嵐。進士，官庶吉士。弟洵，字邵泉，官舍人。為午橋侄孫，皆工詩文。
韋謙恆，字藥仙，一字藥齋，蕪湖人，癸未探花。先是來揚州與隻園庵藥根友善，公於家中構玉山心室，延之校書五年。與筱園賓客集，字不拘體，有竊字者，皆為韋公司罰焉。
陳徵君撰，來揚州初主鑾江項氏。項氏彝鼎圖書之富甲天下，徵君矜鑒賞，去取不苟。後館於筱園十年，舉鴻博。晚年江鶴亭延之入康山草堂，杭堇浦太史為徵君小傳，中隻述其主項、江二家，而不及筱園，是未知之深也。
余元甲，字葭白，一字柏岩，號茁村，江都邑諸生，工詩文。雍正十二年，通政趙之垣以博學鴻詞薦，不就。築萬石園，積十餘年殫思而成。今山與屋分，入門見山，山中大小石洞數百，過山方有屋。廳舍亭廊二三，點綴而已。時與公往來，文酒最盛。葭白死，園廢，石歸康山草堂。著有《濡雪堂集》，選韓、白、蘇、陸四家詩行於世。是園文酒之盛，以雍正辛亥胡復齋、唐天門、馬秋玉、汪恬齋、方洵遠、王梅沜、方西疇、馬半查、陳竹畦、閔蓮峰、陸南圻、張喆士園中看梅，以「二月五日花如雪」為起句為最盛，載在《邗江雅集》。
喬椿齡，宇樗友，性情正直，同人憚焉。善易數，雖至友不輕為卜。詩文之格，唐以下不屑規仿也。其弟子阮芸台元已貴，未嘗通一劄。及阮按試山東，禮請衡文，乃去。卒於青州，嘗榜其齋云：「四方名士皆知己，入座門生正少年。」
盛唐，字一槎，江都布衣。以孝聞於鄉里，工書，館於筱園最久。
張銓，江都諸生，有山水之癖，足跡遍天下。弟鋆，宇方穀，號可鄉，為人端謹，精鑒古人書畫，工畫，主程氏。金、焦山又《揚州二十四景圖》皆出其手。弟鎧，字丹崖，諸生，能詩。長子宗泰，字登封，己酉拔貢生，官天長教諭。次子海觀，字筱軒，並能精究六書，稱博物。季子治觀，字叔平，幼能讀書，著《毛詩草木蟲魚疏補正》十卷、《□爾雅》一卷、《楚辭芳草譜今釋》一卷，注黃子發《相雨書》一卷。年十九歿，死之日賦絕命詞十章，傳於世。
三賢祠即筱園，乾隆乙亥，園就圮，值盧雅雨轉運兩淮，與午橋為同年友，葺而治之。以春雨閣祀宋歐陽文忠公、蘇文忠公、國朝王文簡公。以小漪南水亭改名「蘇亭」，以今有堂改名「舊雨亭」。時枝上村、彈指閣改入官園，因於堂後仿彈指閣式建樓，名曰「仰止樓」，以「夕陽雙寺外，春水五塘西」一聯懸之。復於藥欄中構小室十數間，招僧竹堂居之，以守三賢香火。其下增小亭，顏曰「瑞芍」。逾年，午橋卒，轉運僦園貲贍其後人，且議祀午橋於三賢下，未果行。程令延為繪《三賢祠圖》，今已散佚。
「筱園花瑞」即三賢祠。乾隆甲辰，歸汪廷璋，人稱為「汪園」。於熙春台左撤蘇亭，構閣道二十四楹，以最後之九楹，開閣下門為筱園水門。初盧轉運建亭署中，鄭板橋書「蘇亭」二字額，轉運聯云：「良辰盡為官忙，得一刻餘閑，好誦史幡經，另開生面；傳舍原非我有，但兩番視事、也栽花種竹，權當家園。」後因筱園改三賢祠，遂移是額懸之小漪南水亭上。聯云：「東坡何所愛〈（白居易）〉，仙老暫相將〈（杜荀鶴）〉。」因題曰「三過遺蹤」，列之牙牌二十四景中。後復改名 「三過亭」，今俱撤為閣道。
翠霞軒即三賢舊殿。先是祠之建，本於康熙間祀宋韓魏公、歐陽文忠公、太守刁公、王公、蘇文忠公於平山堂之真賞樓，以國朝司李王文簡公、太守金公、刑部汪公為配，後居民有歐、蘇二公及司李王公三賢之請。其時胡庶子潤督學江南，為文簡辛未會試所得士，有是舉而未行。至盧轉運蒞揚州，乃以文簡配兩文忠，而諸賢從祧。自歸汪氏，又撤三賢神主於桃花庵，以殿為園中廳事，旁植牡丹百本，構翠霞軒，聯云：「日映文章霞細麗〈（元稹）〉，山張屏幛綠參差〈（白居易）〉。」
舊雨亭本盧雅雨所建，延惠徵君棟纂修漁洋山人《感舊集》之地也。亭中花草有三絕，一架古藤，一畝老桂，一牆薜荔。
仰止樓前窗在竹中，後窗在園外，可望過江山色，東山牆圓牖為薜荔所覆，西山牆圓牖中皆芍田。花時人行其中，如東雲見鱗，西雲見爪。樓下懸「夕陽雙寺外，春水五塘西」一聯，仍是午橋舊物。是樓因枝上村僧文思彈指閣改入官園，因於是地仿其制為之，亦求舊之遺意也。
藥欄十五間在仰止樓西，欄外即芍田，中有一水界之，即昔之藕糜。以上七間面西為遊人看花處，下八間面東為竹堂僧廬，開竹下門，通三賢殿。竹堂為桃花庵僧石莊之孫，精篆籀，工畫，善製竹器，與潘老桐齊名。迨三賢神主遷桃花庵，竹堂亦死，遂以下八間均開面西窗，而竹下門扃矣。
瑞芍亭在藥欄外芍田中央。盧公轉運揚州時，三賢祠花開三蒂，時以為瑞。以馬中丞祖常「瑞芍」額於亭，聯云：「繁華及春媚〈（鮑照）〉，紅藥當階翻〈（謝朓）〉。」杭堇浦太史有詩云：「紅泥亭子界香塍，畫榜高標瑞芍稱。一字單提人不識，不知語本馬中丞。」又云：「交枝並蒂倚東風，幻出三頭氣自融。細測天心征感應，為公他日兆三公。」又云：「瑟瑟清歌妙入時，雕闌深護猛尋思。可知十萬娉婷色，祇要翻階一句詩。」皆誌此時勝事也。揚州芍藥冠於天下，乾隆乙卯，園中開金帶圍一枝，大紅三蒂一枝，玉樓子並蒂一枝，時稱盛事。
汪廷璋，字令聞，號敬亭，歙縣稠墅人。自其先世大千遷揚州以鹽莢起家，甲第為淮南之冠，人謂其族為「鐵門限」。父交如，聲如洪鍾，咳嗽聞於數里，雙眸炯炯，中夜有光，術士謂其命為天狗，守財帛，富至千萬，壽八十。子二，令聞其長子也。好蓄古玩，晚築「六淺村舍」自居。次子覲侯，勇力過人。令聞子燾，字春明；次熙，字宇周。孫二：玉坡、元坡，並工詩畫。覲侯子坦，字碩公，妻為張方頤之女，能主持門戶。子三，承璧字觀成，承基字培初，承塾字起群。筱園自令聞後，碩公更葺之。
汪允俶，字載南，交如之弟。好善樂施，諳藥性，施紫雪丹、再造丸，一粒千金弗屑也。歲暮周恤孤寡，世稱篤行君子。子廷珍，字君讚、好謙，一生循牆，未嘗偶一肩輿。孫二，羲字暨和，義字質夫，一生友愛。質夫，江鶴亭之婿也。兄弟與朱思堂運使友善，家貧後，會運使公子朱爾登額出為江南驛傳道，贍其子孫。
汪允□，字學山，載南之弟。子廷埏，字度昭，立瓜洲普濟堂，活幾千人，載在《兩淮鹽法志》。孫灝，字右梁，號竹農，性古雅，工詩畫，家蓄古人名畫極富，交遊皆一時名士，「西園曲水」即其別墅也。
汪廷琯，字魯佩，號樸園，性好山水，一生九遊黃山。晚年好佛，隱於真州西石人頭別墅。
汪□，字楷亭，令聞之弟。邑諸生，博學通經。子字蘭圃，博學工詩，書法為程香南高弟子。
汪焜，字象炎，號亭山。工詩，書法《聖教序》。幼從江劍門刑部權入蜀，時劍門知重慶府。亭山為幕府賓客，經猷大著。出蜀時，下三峽遇水花覆舟，耳為水花所掩，由是重聽。來揚州業鹽筴，握算持籌無遺策。善飲酒，嘗於其族中立飲百餘升。
汪端光，本名龍光，字劍潭。辛卯舉人，官國子監學正。工詩詞，書法米襄陽。母梁氏，字蘭漪，工詩。汪文錦，字繡穀。工詩詞，書工篆籀，精於鐵筆。
方貞觀，字南堂，桐城人。工詩，書法唐人小楷，有《南堂集》。館於汪氏。與方息翁為兄弟，時號為桐城方。館程氏者息翁也，館汪氏者南堂也。
王宗獻，字起津，杭州人，工書。
方士庶，主汪氏。時令聞以千金延黃尊古於座中。以是士庶山水大進，氣韻駘宕，有出藍之目。
黃溱，字正川，揚州人，與令聞友善。時洵遠往來筱園，正川山水亦由是大進，折節稱弟子。同時黃頤安亦與正川師洵遠，而拳勇騎射最精，尤深史學。
金時儀，字朝九，畫師其父天德之學，仿梅花道人，為世所稱。於學無所不窺，而詩字畫一時稱三絕。
康以寧，字靜之，錢塘人，石舟之子。性磊落，為人直率，工詩畫。好飲酒，立飲千鍾，時與汪焜為一門酒友。
姜彭，字又籛，揚州人，畫翎毛第一手。山水學唐子畏，花卉學元人，老而益精，惜不能作書。子吉士，圍棋國工之技。王鏡香，揚州人，工畫，載在《國朝畫征錄》。
張洽，宇月川，浙江人。工山水，有大癡神理。晚年買山棲霞，畫家多從之遊。右梁延之於家，結為畫友，由是右梁山水氣韻大進。
薛含玉，性好山水，遍遊五嶽，嘗登黃山頂。精於鑒別古畫。子銓，字衡夫，山水得董巨神髓，近今揚州畫家，以衡夫為第一手。陳燮，字理堂，泰州人，丁酉拔貢生，工詩，館於右梁家。
畢考祥，字旋之，儀征諸生，工詩，精於小楷。初居其族秋帆製軍幕中，歸裏與右梁交，號為詩友。黃晉疇，字錫之，歙人，襄臣之孫，汪懋脩之婿。工詩。
「蜀岡朝旭」，李氏別墅也。李誌勳築初日軒、「眺聽煙霞」、「月地雲階」諸勝，今歸臨潼張氏。至乾隆壬午，是園臨河建樓，恭逢賜名「高詠」，御製詩云：「高樓蘇跡久氈鄉，今古風流翰墨場。八詠遙年符瘦沈，一時風氣近歐陽。山塘返棹閑留憩，畫閣開窗納景光。知憶髯公擬閣筆，似聞公語語何妨。」又賜「清韻堂」額，樓前本保障湖後蓮塘。張氏因之，輦太湖石數千石，移堡城竹數十畝，故是園前以石勝，後以竹勝，中以水勝。由南岸堤上過筱園外石版橋，為園門，門內層岩小壑，委曲曼回。石盡樹出，樹間築來春堂，廳後方塘十畝，萬竹參天，中有竹樓，竹外為射圃。其后土山又起，上指顧三山亭，過此為園後門，門外即草香亭。
來春堂聯云：「一片彩霞迎旭日〈（楊巨源）〉，萬條金線帶春煙〈（施吾肩）〉。」堂之前激清儲陰，細草雜花，布滿岩穀，水色紺碧，積溜脂滑，方之雲林，當不過是。
數椽瀟灑臨溪屋，在來春堂左。小室如畫舫，有小垣高三尺餘，中嵌花瓦，用文磚鏤刻「蜀岡朝旭」四字，與堤逶迤。東南角立鞦千架，高出半天，令人見之愈覺矮垣之妙。由堤入山，山盡步小堤上。
曠如亭在東岸小山上，過此山平水闊，水中築雙流舫，後增丁字屋，周以紅欄，設宛轉橋，改名「流香艇」。聯云：「重簷交密樹〈（王勃）〉。隔岸上春潮〈（清江）〉。」至是有長廊數十丈。
高詠樓本蘇軾題《西江月》處，張軼青登三賢祠高詠樓詩云：「享祀名賢地最幽，新刪修竹起高樓。岡形西去連三蜀，山色南來自五洲。可惜典型徒想像，若經觴詠更風流。人間行樂何能再，聊倚欄杆散暮愁。」張喆士詩云：「肅穆靈祠一水傍，更深層構納秋光。竹間雲氣隨吳岫，簾外松聲下蜀岡。異代同時俱寂寞，西風落木正蒼涼。登臨不盡千秋感，獨憑花欄向夕陽。」今樓增枋楔，下甃石階。樓高十餘丈，樓下供奉御賜「山堂返棹留閑憩，畫閣開窗納景光」一聯。樓上聯云：「佳句應無敵〈（崔桐）〉，蘇侯得數過〈（杜甫）〉。」
是園池塘本保障湖旁蓮市，塘中荷花皆清明前種，開時出葉尺許，葉大如焦，周以垂柳冪ャ，廣廈䆗窱，避暑為宜。高詠樓後，築屋十餘楹如弓字，一曰「含青室」，樓角小門通之。聯云：「日交當戶樹〈（蘇頲）〉，花繞榜池山〈（祖詠）〉。」室旁小屋十數間，曰「眺聽煙霞軒」，聯云：「松排山面千重翠〈（白居易）〉，日較人間一倍長〈（陸龜蒙）〉。」一曰「初日軒」，本名承露軒，今仍用其舊。聯云：「池塘月撼芙渠浪〈（方千）〉，羅綺晴嬌綠水洲〈（孟浩然）〉。」軒後度板橋入規門，有十字廳，顏曰「青桂山房」，聯云：「從此不知蘭麝貴〈（裴思謙）〉，相期共鬥管弦來，〈（孟浩然）〉。」弦廳老桂數十株，靠山多玉蝶梅。廳後方塘數畝，高柳四圍，秋間蟬聲不絕。塘北後山崛起，構亭翼然，顏曰「指顧三山」。其下竹畦萬頃，中構小竹樓，樓下為射圃。
草香亭在堤上，香輿寶馬至此，由卷牆門入司徒廟山路。
張蘭，字芳貽，臨潼人，善畫，與方士庶齊名。子緒增，字敬業，工書善詩。自其先世起賢、含英移家揚州，代不乏人，賓客亦皆偉人奇士，今附於後。
張世瀛，字仙舟，好佛樂施，感夢金仙，築掃垢精舍。子士科，字喆士，號漁川，工詩。築讓圃為「韓江雅集」，與盧運使友善，著有詩詞集。
張世進，字軼青，號嘯齋，顧書宣之甥，詩與二馬齊名。居王家園，與街南書屋相距甚近。嘯齋有贈馬氏詩云：「簷扉隻隔三條巷，筆硯相依十載情。」著有詩詞《名遊集》。子四履，字表東，工詩善書，成名家。
張世掌，工畫，山水仿宋人。
張四可，字薪南，篤行君子，載在郡誌。子霞，字蔚彤，工會計之事，累富至千萬，好以琴弦為衣帶。孫裔增，字封諼，諸生，工書法。
張四教，字宣傳，號石民。工畫，學新羅山人。四傑，字偉堂，畫花卉翎毛。
張馨，字秋芷，解元，成進士，官御史。弟坦，字松枰，進士，官翰林。兄弟以文名於世，著有詩文集。
巴貞女者，張緒增之子婦也。許嫁未親迎而張之子死，過門撫前妻之子如己出。或援歸震川之說短之，江都焦循作《貞女辨》云：「或謂古無貞女之名，非也。《後漢書百官志》：三老掌教化，凡有孝子順孫，貞女義婦，皆扁誌其門以興善行。然則今之旌表貞女，自漢已然。或曰古之貞女非今之貞女也，《魏書列女傳》：貞女兕先氏許嫁彭老生，未及成禮，老生逼之，不肯從，被殺。詔曰：雖處草萊，行合古跡，宜賜美名，號曰貞女。則貞女者，非未昏夫死，守貞不嫁之謂也。嗚乎，引是說者，蓋讀書不廣矣。劉向《列女傳》卷四《貞順傳》，首列召南申女，稱其許嫁於酆，夫家禮不備而欲迎之，不肯往，遂致之獄。作詩曰：『雖速我獄，室家不足。』兕先之事，黯與此合，故其時謂之合古跡，以貞女號之。《列女傳》又云：衛宣夫人者，齊侯之女也。嫁於衛，至城門而衛君死，入持三年之喪畢。弟立請曰：衛小國也，不容二庖。請願同庖，終不聽，作詩曰：『我心匪石，不可轉也，我心匪席，不可卷也。』詩人美其貞一，故舉而列之於詩，此即未昏夫死不嫁者也。兕先合於申女之事，得以貞女名。世之未昏夫死不嫁者，乃不容附諸衛宣夫人之列，說者罪矣。劉向為魯詩學，經之所傳，漢儒之所重，可知也。」 〈（右《貞女辨》上）〉「古之貞女少，今之貞女多，何也？古男女議昏晚，聘與取一時事，故如衛宣夫人者偶也，今人齠齔議昏，或遲五年，或遲十年，甚二三十年，聘與取縣隔甚遠，其中死亡疾病，自不能免。且古之昏禮以親迎為定。故曾子問未親迎以前或遭父母之喪，可以另取另嫁。親迎在路，聞婿之父母死，則改服而趨喪；又親迎之日已定而女死，則婿服齊衰，婿死則女服斬衰，是古之夫婦以親迎為定也。今則不然，國律：許嫁女已報昏書，及有私約而輒悔者，笞五十。雖無昏書，但曾受聘財者亦是。一報昏書受聘財，而上以之聽民訟，下以之定姻好，不必親迎而夫婦之分定。古定以親迎，則未親迎而夫死，嫁之可也；今定以納采，則一納采而夫死，嫁之不可也。《禮》曰：『生乎今之世，反古之道，菑必逮夫身。』吾為議貞女者危之。」〈（右《貞女辨》下）〉
史申義，字蕉飲，甘泉人。工詩，與張氏友。進士，官給事中。一日，內廷遣中使至直盧，問翰林中能詩為誰？大學士陳廷敬以申義對。著有《蕪城》、《使滇》、《過江》諸集。
蔣德，字秋涇，秀水孝廉。乾隆庚午來揚州，主張氏，多唱和。吳廷寀，字葑田，徽州人，工詩。史肇夔，世進之甥，工詩。
僧離幻，姓張氏，蘇州人。幼好音樂，長為串客。曾在含芳班與熊蠻作寫狀，得罪御史被笞，遂為僧。但飲酒，不茹葷。好蓄宣爐砂壺，自種花卉盆景，一盆值百金。每來揚州，玩好盆景，載數艘以隨。插瓶花不用針與鐵絲，每一瓶贈銀四流。精於醫，善鼓琴，遊京師歸過揚州落魄，張氏贈金始歸。兄崗，字昆南，工詩，與鎮江楊石漁磊、同里沙鬥初維杓兩布衣友善。磊死，崗營磊壙，與其夫婦同域。
「萬松疊翠」在微波峽西，一名吳園，本蕭家村故址，多竹。中有蕭家橋，橋下乃炮山河分支由炮石橋來者。春夏水長，溪流可玩。上構廳事三楹，廳後多桂，築「桂露山房」。下為「春流畫舫」，由是過蕭家橋，入清陰堂。堂左登曠觀樓，樓左步水廊，顏曰「嫩寒春晚」。廳後為涵清閣，閣左築水廳，顏曰「風月清華」。至此山勢漸起，松聲漸近，於半山中建綠雲亭，題曰「萬松疊翠」。
是園勝概，在於近水。竹畦十餘畝，去水隻尺許，水大輒入竹間。因蕭村舊水口開內夾河通於九曲池，遂緣舊堤為嶼，嶼外即微波峽西岸，近水樓台，皆於此生矣。
竹外「桂露山房」，聯云：「回風入座飄歌扇〈（李邕）〉，冷露無聲濕桂花〈（王建）〉。」前有小屋三四間，半含樹際，半出溪漘；開靠山門，仿舫屋式，不事雕飾，如寒塘廢宅，橫出水中，顏曰「春流畫舫」。聯云：「仙扉傍岩〈（皮日休）〉，小楹俯澄鮮〈（張祐）〉。」
過蕭家橋入樹石中，得屋四五楹；冉冉而轉，入廳事三楹，與水更近，顏曰「清陰堂」。聯云：「風生北渚煙波闊〈（權德輿）〉，雨歇南樓積翠來〈（李憕）〉。」
曠觀樓十二間如弓字，每間皆北向，蓋至此三山漸出矣。聯云：「煙草青無際〈（周伯奇）〉，溪山畫不如〈（杜牧）〉。樓後老梅三四株，中有一水如江村通潮，可以單棹而入；水上構兩間小屋，題曰「嫩寒春曉」。聯云：「鶴群常繞三株樹〈（司空圖）〉，花氣渾如百和香〈（杜甫）〉。」
昔蕭村有倉房十楹，臨九曲池，是園因之為水廊二十間，由露台入涵清閣。聯云：「雲林頗重疊〈（賈島）〉，池館亦清閑〈（白居易）〉。」旁增水廳五楹，水大時，石礎松欞，間在水中，紫荇白蘋，時來屋裏，題曰「風月清華」，聯云：「舟將水動千尋日〈（張說）〉，樹出湖東幾點煙〈（曹鄰）〉。」過此土脈隆起，構綠雲亭。聯云：「山深松翠冷〈（朱慶餘）〉，樹密鳥聲幽〈（崔翹）〉。」亭旁石上題曰「萬松疊翠」，吳園至此乃竟。
紫霞居在山口，為尺五樓水馬頭。編竹為籬，植月季數十種。中屋三楹，後屋短垣及肩，消納隔江山色。秋時蓼花垂垂，居人視之，如農之於稼，較晴量雨，以卜豐歉。王叟者，以選茶品水為生，嘗謂人曰：「一生不屑飲天下第六泉水。」
蘇式小飲食肆在炮石橋路南，門面三楹，中藏小屋三楹。於梅花中開向南窗，以看隔江山色。旁有子舍十餘間，清潔有致。
尺五樓在九曲池角坡上，大門在炮石橋路北。門內聽事三楹，西為十八峰草堂，東為延山亭，亭東為尺五樓。樓後為藥房，「十八峰草堂」謂黃山有十八峰，汪氏居黃山下，舊有是堂，因擇園內是屋名之。吳杉亭詩云：「闌檻憑虛望，峰峰積翠浮；琅玕千個晚，鍾磬數聲秋。塔影明流外，人煙古渡頭。重來玩涼月，桂樹小山幽。」杭大宗詩云：「草堂俯春郊，列岫青不舍。一一排闥來，秀色堪玩把。地勝辰又良，於此揜群雅，東風不是情，密雨亂飄灑。俄焉頑雲封，危畫露者寡。遠望接混茫，目營力難假。既虞妨履綦，聊且薦杯斝。亟呼米於菟，濃墨恣塗寫。酒闌雨未闌，簌簌響簷瓦。」
延山亭在竹樹中，亭扁為梁巘所書。左右廊舍，比屋連甍。由竹中小廊入尺五樓，樓九間，面北五間，面東四間。以面北之第五間靠山，接面東之第一間，於是面東之間數，與面北之間數同。其寬廣不溢一黍，因名曰「尺五樓」。其象本於曲尺，其制本於京師九間房做法。
尺五樓面東之第五間樓，下接藥房。先築長廊於藥田中，曲折如阡陌。廊竟，小屋七八間，營築深邃，短垣鏤績，文磚亞次，令花氣往來，氤氳不隔。
微波峽在兩山之間，峽東為「錦泉花嶼」，峽西為「萬松疊翠」。峽中河寬丈許，不能容二舟，故畫舫至此方舟者皆單棹而入。入而復出，為九曲池，山圍四匝，中凹如碗，水大未嘗溢，水小未嘗涸，今謂之「平山堂塢」。塢中建接駕廳，八柱重屋，飛簷反宇，金絲網戶，刻為連文，遞相綴屬，以護鳥雀。方蓋圓頂，中置塗金寶瓶琉璃珠，外敷鎏金。廳中供奉御製《平山堂詩》石刻。後設板橋，橋外則水窮雲起矣。是園為汪光祿孫冠賢彝士所建。
