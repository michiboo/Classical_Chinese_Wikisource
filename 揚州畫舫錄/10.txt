「虹橋脩禊，元崔伯亨花園，今洪氏別墅也。洪氏有二園，「虹橋脩禊」為大洪園，「卷石洞天」為小洪園。大洪園有二景，一為「虹橋脩禊，一為「柳湖春泛」。是園為王文簡賦《冶春詩》處，後盧轉運脩禊亦於此，因以「虹橋脩禊」名其景，列於牙牌二十四景中，恭邀賜名倚虹園。園門在渡春橋東岸，門內為妙遠堂，堂右為餞春堂，臨水建飲虹閣，閣外「方壺島嶼」、「濕翠浮嵐」。堂後開竹徑，水次設小馬頭，逶迤入涵碧樓。樓後宣石房，旁建層屋，賜名致佳樓。直南為桂花書屋，右有水廳面西，一片石壁，用水穿透，杳不可測。廳後牡丹最盛，由牡丹西入領芳軒。軒後築歌台十餘楹，台旁松柏杉櫧，鬱然濃陰。近水築樓二十餘楹，抱灣而轉，其中築脩禊亭。外為臨水大門，築廳三楹，題曰「虹橋脩禊」。旁建碑亭，供奉御製詩二首。一云：「虹橋自屬廣陵事，園倚虹橋偶問津。鬧處笙歌宜遠聽，老人年紀愛親詢。柳拖弱絮學垂手，梅展芳姿初試顰。預借花朝為上巳，冶春慣是此都民。」一云：「情知石墅郡城西，遂艤蘭舟步蘚堤。花木正佳二月景，人家疑住武陵溪。笙歌隔水翻嫌鬧，池館藏筠致可題。片刻徘徊還進舫，蜀岡秀色重相徯。」
妙遠堂，園中待遊客地也。湖上每一園必作深堂，飭庖寢以供歲時宴遊，如是堂之類。聯云：「河邊淑氣迎芳草〈（孫邈）〉，城上春陰覆苑牆〈（杜甫）〉。」堂右築餞春堂，聯云：「鶯啼燕語芳菲節〈（毛熙震）〉，蝶影蜂聲爛縵時〈（李建勳）〉。」旁通水閣十餘間如曲尺，額曰「飲虹閣」，峭廊飛梁，朱橋粉郭，互相掩映，目不暇給。
涵碧樓前怪石突兀。古松盤曲如蓋，穿石而過，有崖峻嶒秀拔，近若咫尺。其右密孔泉出，進流直下，水聲泠泠，入於湖中。有石門劃裂，風大不可逼視，兩壁搖動欲摧。崖樹交抱，聚石為步，寬者可通舟。下多尺二繡尾魚，崖上有一二釣人，終年於是為業。樓後灌陰鬱莽，濃翠撲衣。其旁有小屋，屋中疊石於梁棟上，作鍾乳垂狀。其下巑岏華嵽，千疊萬復，七八折趨至屋前深沼中。屋中置石幾榻，盛夏坐之忘暑，嚴寒塞域墐，幾上加貂鼠彩絨，又可以圍爐鬥飲，真詭製也。
致佳樓五楹，供奉御扁石刻，及「花木正佳二月景，人家疑住武陵溪」一聯。是樓亦在崔園舊址之內。樓後皆新辟荒地，並轉角橋西口之冶春茶社圍入園中。自是園始三面臨水，水局乃大。中築桂花書屋，逶迤連絡小室數十間，令遊者惝恍弗知所之。
倚虹園之勝在於水，水之勝在於水廳。自桂花書屋穿曲廊北折，又西建廳事臨水，窗牖洞開，使花、山澗、湖光、石壁褰裳而來。夜不列羅幃，晝不空畫屏。清交素友，往來如織。晨餐夕膳，芳氣竟如涼苑疏寮，雲階月地，真上黨慰鬥台也。
湖上水廊以「四橋煙雨」之春水廊為最，水閣以九峰園之風漪閣、「四橋煙雨」之錦鏡閣為最，水館以「錦泉花嶼」之微波館為最，水堂以「荷蒲薰風」之來薰堂為最，水樓則以是園之脩禊樓為最，蓋以水局勝也。樓在園東南隅，灣如曲尺，樓下開門，上供奉御扁「倚虹園」三字，及「柳拖弱縷學垂手，梅展芳姿初試顰」一聯。門前即水馬頭。
園門右廳事三楹，中楹屏間鼓兒上刻「虹橋脩禊」四字，大徑尺餘。旁築短垣。開便門通轉角橋。
王士禛，字子真，一字貽上，號阮亭，別號漁洋山人，山東新城人。高祖名重光，官貴州布政使。曾祖名之垣，官戶部左侍郎。祖名象普，官浙江布政使。父與敕，貢入太學。兄士祿，官員外郎；士禧，貢生。弟士祐，進士。公順治乙未進士，曆官刑部尚書，諡文簡。著有《帶經堂集》、《精華錄》定本及十種詩話。公以文學詩歌為當代稱，總持風雅數十年。先是順治己亥選揚州府推官，庚子三月抵郡城，八月充江寧鄉試同考官。辛丑三月有事江寧，居秦淮邀笛步，有《白門集》。壬寅春與杜浚、張養重、邱象隨、陳允衡、陳維崧修禊虹橋，公作《浣溪紗》三闋，為《虹橋唱和集》。癸卯冬充江寧武闈同考試官。甲辰春復同林古度、杜浚、張綱孫、孫枝蔚、程邃、孫默、許承宣、承家賦《冶春詩》，此皆公脩禊事也。吳偉業曰：「貽上在廣陵，晝了公事，夜接詞人。」冒襄曰：「漁洋文章結納遍天下，客之訪平山堂、唐昌觀者，日以接踵。漁洋詩酒流連，曲盡款洽，客相對永日，亦終不忍幹以私。嘗有一莫逆臨別，公曰：『隗官貧無以為長者壽，署有十鶴，敬贈其二，誌素交也。』」徐釚曰：「虹橋在平山堂法海寺側，貽上司理揚州，日與諸名士遊宴，於是過廣陵者多問虹橋矣。」宋商邱曰：「阮亭謁選得揚州推官，遊刃行之。與諸士遊宴無虛日，如白、蘇之官杭，風流欲絕。」劉體仁曰：「采明珠，耀桂旗，麗矣。或率兒拜，或袂從風，如欲仙去。《冶春詩》獨步一代，不必如鐵崖遁作別調，乃見姿媚也。」王士祿曰：「貽上負夙慧，神姿清徹，如瓊林玉樹，朗然照人。為揚州法曹，日集諸名士於蜀岡、虹橋間，擊缽賦詩，香清茶熟，絹素橫飛，故陽羨陳其年有「兩行小吏豔神仙，爭羨君侯腸斷句」之詠。至今過廣陵者，道其遺意，彷彿歐、蘇，不徒憶樊川之夢也。」宗元鼎詩云：「休從白傅歌楊柳，莫遣劉郎唱竹枝。五日東風十日雨，江樓齊唱冶春詞。」今以脩禊諸人及文簡在揚州所與往來者，附載於後。 
杜浚，初名詔，宇於皇，號茶村，湖廣黃岡人。工詩。僑居江寧雞嗚山之右，往來揚州，與文簡友善。脩禊時，浚後至，文簡詩云：「杜陵老叟窮可憐，猶能鬥酒詩百篇。今朝何處爐頭醉，知有人家送酒錢。」死後，陳蒼洲太守鵬年葬於江寧太平門之麓。著有《變雅堂集》。
張養重，字子瞻，號虞山，別號椰冠道人，山陽人。工詩。見文簡於揚州，文簡曰：「夙愛足下『南樓楚雨三更遠，春水吳江一夜增』，平生如此好句復有幾？」子瞻退謂邱季貞曰：「昔快意之作，不意阮亭一見，便能道出。」時人謂之張山陽。
邱象隨，字季貞，山陽人。拔貢生，詩與兄曙戒侍講齊名。舉博學鴻詞，官太子洗馬。著《西山紀年集》。
朱克生，字國禎，號秋厓，寶應人。巡按克簡之弟，射陽湖中有環溪別墅。
陳允衡，字伯璣，御史本子，建昌人。工詩。東湖亂後，與劉遠公流寓鳩茲。晚歸東湖，葺雲卿蔬圃故址居之。熊雪堂、黎左岩、邢孟貞、顧與治皆稱其五字詩。著有《寶琴館集》。
陳維崧，字其年，宜興人。工詩詞、四六文。年四十尚為諸生，日者謂之曰：「君至五十，必入翰林。」梅杓司贈詩云：「朝來日者橋邊過，為許功名似馬周。」後舉博學鴻詞，官檢討，與徐仲鴻、吳農祥、王嗣槐、吳任臣、毛奇齡同為大學士馮公延致邸第，稱「佳山六子」。文簡《冶春詩》，其年題其後云：「官舫銀鐙賦冶春，琅琊風調更誰倫。玉山筵上頹唐甚，意氣公然籠罩人。」王西樵曰：「其年『浪卷前朝去』，英雄語也。」又曰：「其年短髯，不修邊幅，吾對之隻覺其嫵媚可愛，以伊胸中有數千卷書耳。」王於一曰：「唐開寶以後，七百年無有其年此等四六之文。」其年著有《湖海樓集》、《檢討集》。皖江程師恭叔才為《檢討四六文注》，徐紫雲，字雲郎，揚州人，冒辟疆家青童，儇巧善歌，與其年狎。
林古度，字茂之，一字那子，福建福清人，崇禎間移居江寧。工詩。年八十，貧甚，冬夜眠敗絮中，有「恰如孤雁入蘆花」之句。方爾止文寄詩云：「積雪初晴鳥曬毛，閑攜幼女出林皋。家人莫怪兒衣薄，八十五翁猶縕袍。」時文簡與之善，常來揚州，文宴於虹橋、平山堂之間，文簡親為撰杖。
張綱孫，字祖望，一名丹，字泰亭，別號竹隱君，浙江錢塘人。性恬淡，工詩，美須髯，長尺餘，手足胸背皆有毫寸許，夏月好坦腹臥大樹下，好遊山水，不避蛇虎，得意輒長嘯。詩名在西泠十子之間，著有《西泠二子從野堂》等集。文簡公《冶春詩》云：「錢塘張髯詩絕倫。」謂此。
孫枝蔚，字豹人，陝西三原人。身長八尺，聲如洪鍾，龐眉廣額，以詩文名。少為諸生，遭流寇，奮戈逐賊，後走江都與王幼華、吳野人、郝羽吉、汪舟次為五友。文簡《冶春詩》云：「雍州孫郎筆有神。」謂此。晚年舉博學鴻詞被放，詔布衣處士八人授司經局洗馬，枝蔚與是選。時杜越年八十四，傅山年七十三，未與試先歸。中旨越、山與枝蔚三人同授中書舍人。後歸老江都，立生壙於梅花書院之側，作自挽詩。
程邃，字穆倩，號江東布衣，又號垢道人，歙縣人。博學，工詩文，精金石、篆刻、鑒別古書畫及銅玉器，家藏亦夥。善畫山水，純用枯筆，寫巨然法，別具神味。工隸書。為人品行端愨，敦崇氣節，早從漳浦黃公道周、清江楊公廷麟遊，晚年僑居江都。文簡《冶春詩》云：「白嶽黃山兩逸民。」即謂邃與孫默也。秀水曹侍郎溶過揚州，作長歌贈之。
孫默，字無言，休寧人。工詩。廣交遊，急友誼，風雅聲氣，不介而孚。早年居揚州，晚歸黃山舊隱，海內名士以詩文送之，滿匣盈帙。
許承宣，字力臣，江都人。康熙丙辰進士，官至給事中。首陳揚州水利、賦役二疏。辛酉典試陝西，陳秦晉間利弊六事，請刊御製文集，悉見嘉納。歸卒於家，與其父明賢、弟承家並祀鄉賢。承家字師六，康熙乙丑進士，授編修，辛未會試充同考官，詩文與兄齊名，著《獵微閣集》。文簡《冶春詩》云：「雲間洛下齊名士。」謂此。子昌齡，官刑部主事。孫迎年，康熙庚辰進士，官中書舍人，道章，辛卯舉人；溯中，癸巳解元。迎年子佩璜，官開封府上河同知，以博學鴻詞舉；信瑞，乾隆戊午副榜。
吳偉業，字駿公，號梅村，太倉州人。崇正進士，官國子監祭酒。工詩，與陳臥子齊名。辛亥元旦，夢上帝召為泰山府君。是歲病革，作絕命詞云：「忍死偷生念載餘，而今罪孽怎消除。受恩欠債終須補，縱比鴻毛也不如。」時有浙僧能前知，訪之，至曰：「今年元旦已夢告公矣，何必更問老僧。」遂卒。
冒襄，字辟疆，號巢民，如皋人。父宗起，崇禎末以吏部郎出鎮鄖、襄。襄以明經用為司李，不就。以氣節尚，與陳定生、方以智、吳次尾善，稱「四公子」。家有水繪園，園有逸園、梅塘、湘中閣、洗缽池、玉帶橋、寒碧堂、小三吾、小浯溪諸勝。乙巳春，文簡有事如皋，與邵潛、陳維崧、許嗣隆、毛師桂脩禊於是，歌兒紫雲捧研於湘中閣，杜浚後至，不及會。
邵潛，字潛夫，號五嶽外臣，江南通州布衣，僑居如皋。工詩。年八十，苦徭役，文簡以按部至縣，屏從造訪，與潛飲酒賦詩而還，立除其役。著《友誼錄》、《循吏傳》。
許嗣隆，字山濤。毛師桂，字亦史。
徐釚，字電發，號虹亭，吳江人，文簡高弟子。舉博學鴻詞，官翰林檢討。晚號楓江漁父。
宋犖，字牧仲，商邱人，文康公塚子。工詩文。以侍衛往來殿廷交戟之間，常畫蘇子瞻像，貌己侍其側。筮仕竟以黃州通守始，既而南臨江淮，北俯碣石，開府江右，累官至大塚宰。折節下士，天下士多稱之，謂之商邱先生。
劉體仁，字公<甬戈>，潁州人。父廷傳，字惟中，散家業以養客，食常百數，暇則兵法部署之。體仁成進士，官吏部考功司。工詩，有《蒲庵集》。未歿前一日，與其友蘇茂斿銘在鳳陽龍興寺禪喜竟日，歸旅舍遂化去。是夕見夢於蘇，吟詩云：「六十年來一夢醒，飄然四大禦風輕。與君昨日龍興寺，猶是拖泥帶水行。」
王士祿，字於底，號西樵山人，文簡之兄。進士，官吏部考功司員外郎。工詩文、經史之學，著有《表餘堂》、《十笏草堂》、《辛甲上浮》、《然脂》諸集。餘如《讀史蒙拾》、《米鳥逸史》、《賓客別錄》、《閨閣語林》、《南榮曝餘錄》、《群言》、《頭屑》諸書，率未卒業。
張琴，字桐峰，江都人，文簡高弟子。進士，授內閣中書。深明吏治，著有《淮黃交會開浚海口》諸議，及《漕運鹽法》諸篇。工詩，有《涉園》、《耐庵》等集。
宗元鼎，字定九，號梅岑，別號小香居士，興化人。名世之孫，觀之子。名世字良弼，居江都，萬曆己丑進士，任紹興教授，行至夢筆橋，夢江淹授三筆曰：「俾爾三世享文名。」後官至工部主事，著《蒙史略》、《含香堂文集》。觀字鶴問，副榜，以詩傳。元鼎工詩，善才調集，與楊因之思本齊名。著有《芙蓉齋》、《新柳堂》等集。善畫，似錢舜舉。晚年隱於宜陵，構東原草堂，有古梅一株，名「宗郎梅」。有《冬日草堂洗燕巢詩》盛傳於世。手藝草花數十種，每辰擔花向虹橋坐賣，得錢沽酒，市人笑之，謂之「花顛」。自著《賣花老人傳》。文簡與之友，嘗畫虹橋小景寄之。文簡詩云：「辛夷花照明寒食，一醉虹橋便六年。好景匆匆逐流水，江城幾度沈郎錢。」又云：「紅橋秋柳最多情，露葉蕭條遠恨生。好在東原舊居士，雨窗著意寫蕪城。」
費密，字此度，成都人。少遭流寇，竄身西域，後溯漢江，下淮南，居江都野田莊。授徒賣文以自活。跛一足，以「大江流日夜，孤艇接殘春」句見知於文簡，稱之為「跛道士」。晚年往蘇州謁孫鍾元，稱弟子，輯有《宏道書聖門舊章》及自著詩文若干卷。子錫琮、錫璜，皆能文。
丁宏誨，字景呂，江西南昌人。官獲鹿知縣，往贈文簡詩有云：「風神欺玉樹，逸興問瓊花。」後果遇於揚州。
趙三騏，字乾符，號石渠，江西韓城人。官泰州同知。工詩。文簡嘗曰：「吾衙官屈、宋矣。」著有《似園集》。馬之驦，字旻徠，直隸雄縣人。為江都主簿，以詩文見知於文簡。後補壽張簿。著《詩訪》、《張秋志》。
鄒隻謨，字訂士，號程村，武進人。進士。天資穎異，過目靡所遺忘，上自經史子集，以及天文、宗教、百家之書，細及古今人爵裏、姓氏、世次、年譜，無不委記。在揚州，文簡與之撰《倚聲集》，起萬曆，迄順治，以繼卓珂月、徐野君《詞綜》之後。著有《遠誌齋集》，並《麗農詞》。
許必，字天玉，號星齋，福建侯官舉人。工詩。在揚州貧甚，文簡有「許必送窮邗水上」句。著《梁園集》。
顧樵，字樵水，吳江人。工畫，嘗寫文簡《平山堂詩》「摘星樓閣浮雲裏，一傍危欄坐楚江」句為之圖，今已散佚。自杜浚至於顧樵，皆文簡時往來者。後數十年，復以風雅之稱，歸諸盧抱孫轉運。
盧見曾，字抱孫，號雅雨山人，山東德州人。父道悅，字喜臣，號夢山，康熙辛丑進士，官知縣，入祀鄉賢，著有《公餘漫草》、《清福堂遺稿》。公工詩文，性度高廓，不拘小節，形貌矮瘦，時人謂之「矮盧」。辛卯舉人，曆官至兩淮轉運使。築蘇亭於使署，日與詩人相酬詠，一時文宴盛於江南。乾隆乙酉，揚州北郊建「拳石洞天」、「西園曲水」、「虹橋攬勝」、「冶春詩社」、「長堤春柳」、「荷浦薰風」、「碧玉交流」、「四橋煙雨」、「春台明月」、「白塔晴雲」、「三過留蹤」、「蜀岡晚照」、「萬松疊翠」、「花嶼雙泉」、「雙峰雲棧」、「山亭野眺」、「臨水紅霞」、「綠稻香來」、「竹樓小市」、「平岡豔雪」 二十景。丁丑脩禊虹橋，作七言律詩四首云：「綠油春水木蘭舟，步步亭台邀逗留。十里畫圖新閬苑，二分明月舊揚州。空憐強酒還斟酌，莫倚能詩漫唱酬。昨日宸遊新侍從，天章捧出殿東頭。重來脩禊四經年，熟識虹橋頓改前。瀦汊暢交零雨後，浮圖高插綺雲巔。雕欄曲曲生香霧，嫩柳紛紛拂畫船。二十景中誰最勝，熙春台上月初圓。溪劃雙峰線棧通，山亭一眺盡河東。好來鬥茗評泉水，會待圍荷受野風。月度重欄香細細，煙環遠郭影蒙蒙。蓮歌漁唱舟橫處，儼在明湖碧漲中。
迤邐平岡豔雪明，竹樓小市賣花聲。紅桃水暖春偏好，綠稻香含秋最清。合有管弦頻入夜，那教士女不空城。冶春舊調歌殘後，獨立詩壇試一更。」其時和脩禊韻者七千餘人，編次得三百餘卷。乙酉後，湖上復增「綠楊城郭」、「香海慈雲」、「梅嶺春深」、「水雲勝概」四景。署中文宴，嘗書之於牙牌，以為侑觴之具，謂之「牙牌二十四景」。後休致歸裏，有留別詩云：「力憊宜勤敢自憐，薄才久任受恩偏。齒加孫冕餘三歲，歸後歐公又九年。犬馬有情仍戀主，參苓無效也憑天。養屙得請懸車日，五福誰雲尚未全。祖道長筵舟滿河，綠揚城郭動驪歌。重來節使經三考，歸去輿人賦五紽。絳帳唱酬通籍在，潘門交際紀群多。二分明月尊前判，半照離人返薜蘿。平山回望更關愁，標勝家家醉墨留。十里林亭通畫舫，一年簫鼓到深秋。每看絳雪迎朱旆，轉似青山戀白頭。為報先疇墓田在，人生未合死揚州。長河一曲繞柴門，荒徑遙憐松菊存。從此風波消宦海，才知煙月足家園。榆社集牛歌好，伏臘筵開鶴發尊，癡願無多應易遂，杖朝還有引年恩。」公兩經轉運，座中皆天下士，而貧而工詩者，無不折節下交。後趙雲崧觀察吊之，有詩云：「虹橋脩禊客題詩，傳是揚州極盛時。勝會不常今視昔，我曹應又有人思」。其一時風雅，可想見矣。公子二，長謙，仕至武漢黃德道；次謨，十歲工詩，善擘窠書。孫四，蔭浦、蔭惠、蔭恩、蔭□，位皆通顯。其時賓客，備記於左。
戴震，字東原，休寧人。為漢儒之學，精於音均律算。少與江慎修遊，得其底蘊。後來揚州，為公坐上客，惠棟、沈大成見之，目為奇人。遊京師，秦大司寇蕙田延之纂《五體通考》。乾隆壬午，舉於鄉，奉詔重輯《永樂大典》。與邵晉涵、周永年、楊昌霖、餘集同入館分纂《四庫全書》。戊戌，成進士，賜翰林院庶吉士，官至編修，歿於京師。著書滿家，半皆未成之作，曲阜孔葒穀刻其遺書《考工圖注》、《七經小記》、《屈原賦注》、《日編》、《水經注》、《水地記》、《聲類表》、《孟子字義疏證》、《方言疏注》、《策算鉤股割圜記》、《東原文集》。在館所校之書，則為《水經注》、李如圭《儀禮集釋文》。嘗注《難經》、《傷寒論》、《金匱》諸書，亦未卒業。
鮑皋，字步江，號海門，鎮江丹徒人。幼以詩見知尹鹺使，極稱賞之。舉博學鴻詞，辭疾不就。公延之署中，著《海門集》。子之鍾，字雅堂，進士，官體部郎中。
惠棟，字定宇，號松厓，蘇州元和人。硯溪先生之孫，半農先生之子，以孝聞於鄉。博通今古，與陳祖範、顧棟高同舉經學。公重其品，延之為校《乾鑿度》、《高氏戰國策》、《鄭氏易》、《鄭司農集》、《尚書大傳》、《李氏易傳》、《匡謬正俗》、《封氏見聞記》、《唐摭言》、《文昌雜錄》、《北夢瑣言》、《感舊集》，輯《山左詩抄》諸書。著有《周易述》、《易漢學》、《易例》、《易微言》、《九經古義》、《古文尚書考》、《明堂大道錄禘說》、《山海經訓纂》、《後漢書訓纂》、《精華錄訓纂》、《紅豆山房古文集》。大江南北為惠氏之學者，皆稱之曰「紅豆三先生」。
汪舟次方伯、馬秋玉主政兩家，多藏書，公每借觀，因題其所寓樓為「借書樓」。贈方伯孫祓江詩云：「弓衣織遍海東頭，博奧曾聞貫九邱。猶喜遺編仍藻繡，更番頻到借書樓。」贈秋玉詩云：「玲瓏山館辟疆儔，邱索搜羅苦未休。數卷論衡藏秘笈，多君慷慨借荊州。」
吳玉搢，字山夫，淮安山陽人。精於小學，為公幕友。後入京師，秦尚書聘之修《五體通考》，著有《別雅》五卷、《金石存》若干卷。
嚴長明，字東友，召試中書，官侍讀。著有《歸求草堂詩文全集》及雜著二十六種。子觀，著有《元和補志》六卷。
朱稻孫，字稼翁，嘉興秀水人。彝尊孫。舉博學鴻詞，書法得唐人墓銘逸趣，有詩集行於世。
汪棣，字韡懷，號對琴，又號碧溪，儀征廩生。為國子博士，官至刑部員外郎。工詩文，與公為詩友，虹橋之會，凡業鹺者不得與，唯對琴與之。多蓄異書，性好賓客，樽酒不空，一時名下士如戴東原、惠定宇、沈學子、王蘭泉、錢辛楣、王西莊、吳竹嶼、趙損之、錢籜石、謝金圃諸公，往來邗上，為文酒之會。子晉藩、掌庭，皆名諸生。
易諧，字松滋，歙縣人，居揚州。工詩。築抱山堂以延四方名士，與公為詩友。抱山者，取孟郊「好詩恆抱山」句也。中年家貧，與東野同其遇，著「抱山堂詩選」。
鄭燮，字克柔，號板橋，興化人。進士，官知縣。宰範時，有富家欲逐一貧婿，以千金為宰壽。燮收其女為義女，復潛蓄其婿在署中，及女入拜見，燮出金合巹，令其挽車同歸，時稱盛德。後以報災事忤大吏，罷歸鄉里。嘗作一大布囊，凡錢帛食物，皆置於內，隨取隨用，或遇故人子弟及同里貧善之家，則傾與之。往來揚州，有「二十年前舊板橋」印章。與公唱和甚多，著有《板橋詩詞鈔》及《家書》、《小唱》。工畫竹，以八分書與楷書相雜，自成一派，今山東濰縣人多效其體。
李葂，字嘯村，安徽人。能詩畫，公之高足也。嘗為公作《虹橋攬勝圖》。
張宗蒼，字默存，一字墨岑，號篁村，蘇州吳縣人。畫山水出黃尊古之門，以淮北鹽官為公僚屬，與之定友。乾隆十六年南巡，進畫冊，命入京隻候內廷，授戶問主事。
王又樸，字從先，號介山，直隸天津人。為河工縣丞，以詩學受知於公，為詩友，著有《大學古木》。
高鳳翰，字西園，號南村，別號南阜老人，又自稱老阜，膠州人。舉孝友端方，為歙縣丞，公薦為泰州分司。工詩畫，善書法，稱三絕。後與公同被逮，抗辭不屈，事因以得白。病痺，右臂不仁，作書用左手，號尚左生，又號丁巳殘人。愛硯，著《硯史》。自為壙銘曰：「知其生何必知死，見其首何必見尾，嗟爾！死生類如此。」後窮餓死，公哭之詩云：「乞米鴻歸箋正裁，俄聞訣去豈勝哀。巫咸不為劉蕡下，縣宰誰迎杜甫來。落落清華蘭社盡，堂堂著作玉樽開。年來衰老愁傷逝，況是凋零僅剩才。最風流處卻如癡，顛米迂倪未是奇。再散千金仍托缽，已輸一臂尚臨池。殷生瀟灑談元日，戴椽昂藏對簿詞。見說淮南傳故事，遺文爭患少人知。」
祝應瑞，字荔庭，鎮江丹徒人。為茫稻河閘官。工詩，著有《見山樓集》，告休後始知之。作詩題其《老漁圖》云：「披圖重認舊同官，白眼名流謝過難。煙月一竿綸在手，而今真作老漁看。」
張輅，字樸存，江都布衣。少簡靜，不修邊幅，孤直自喜，有雄才偉略，善草書。喪妻不再娶，購一美人畫懸帳中，衾影相對。不自炊，寄食鄉黨中，雖一面之識，造其廬飲啖自若。工詩，年六十作《落花詩》，江外女子見之而死。時公脩禊詩和者殆遍，惟惠棟不與，輅不和韻，並稱於時。輅名由是大起。輅善奕，其友戒之曰：「與轉運奕，須勝其一，負其二。」輅許之。及入，四局皆勝，座客為之色變。
焦五斗，鎮江丹徒人，孝然裔孫。嘗作《焦山志》，忽失去，其子復得之於郡城骨董鋪中。公由是修《金焦二山志》。
吳均，字梅查，歙縣人。工詩，構別墅名青棠觀，與揚州二馬相唱和。公數招之為詩牌之會。沈廷芳，字椒園。
梁巘，字文山，亳州人。壬午副榜。館於公署。書法潤澤，骨肉均勻，尺五樓、延山亭額，其手跡也。
錢載，字坤一，號籜石，浙江嘉興人。工畫蘭竹，以詩文見知於虞山相國。舉經學及博學鴻詞科不售。乾隆壬申，成進士，授編修，曆官至工部侍郎。著《籜石齋集》。與公友善，居使署一年，多唱和。
陳大可，字餘庭，浙江紹興人。工篆隸，二十四景榜聯多出其手。
周榘，字幔亭，江寧人。工詩，善八分書，以《松影入窗無》句受知於公，折節造廬，書「德馨堂」額贈之。招來揚州，有《壽高御史生辰詩》，膾炙一時。
胡裘錞，字西，浙江山陰人。工詩。貧甚，上詩於公云：「駒隙奔馳又歲闌，蕭蕭身世托江幹。布金地暖回春易，列戟門高載拜難。庾信賦成悲老大，孟郊詩在惜孤寒。自憐七字寒無力，封上梅花閣下看。」公極賞之，遂訂交焉。
金兆燕，字鍾樾，號棕亭，全椒人。父榘，字絜齋，工詩，有《泰然齋集》。兆燕幼稱神童，與張南華詹事齊名。工詩詞，尤精元人散曲，公延之使署十年，凡園亭集聯及大戲詞曲，皆出其手，中年以舉人為揚州校官，後成進士，選博士，入京供職。三年歸揚州，遂館於康山草堂。著有《贈雲軒詩文集》。子台駿，字條村，名諸生。孫璡，字退穀，十二稱神童，十五為附生，十六為廩膳生，十七而死。自榘至現，稱為「金氏四才子」。
宋若水，字遠仲，號蘭石，一號澹泉；弟森桂，字樹芳，號立堂，涇縣人，兄弟以詩齊名。公延之掌兩淮國課。著有《壎篪集》、《西峰唱和小草》。立堂耽吟，老而弗輟。自訂詩集數百卷。
張永貴，字靜遠，號樂齋，廣寧人。舉於鄉，官淮北監製同知。工詩，公與之多唱和。
倪炳，字赤文，善鬻古書，列肆天寧街，額曰「帶經堂」。為公刻《雅雨》十種。
文山為靜慧寺僧，書學退翁。受知於公，為書蘇亭額，公子謨十歲師事之。能擘窠書，其時牙牌二十四景，半出其手。
汪履之為董公祠道士，性恬淡，有氣節，以奕受知於公。值公被逮出塞，汪隨之三年。公詩云：「桃花潭上水潺潺，戀客情深詩早傳。更有汪倫能送遠，八千里外住三年。」後為甘肅主簿，死於長沙。自戴震至於汪履之，皆抱孫賓客也。
「虹橋脩禊」、「柳湖春泛」，名大洪園。「卷石洞天」一段，在轉角橋對過，名小洪園。
洪征治，字魏笏，歙縣人。子肇根，字向宸；肇松，字奎芳，並世其父鹺業。奎芳子錫豫，字建侯，工於詩。
洪肇柱，字殿書，肇根弟，有「佛菩薩」之號。樂施，常以參桂濟人。
方本，字立堂，儀征籍。工於屬文，善楷書。與弟穀同中己酉科舉人。子仕燮，字菊人，仕傑，字月查，並深於詩。婿洪薌林，任俠自豪，能急朋友之難。
吳烺，字杉亭，一字筍叔，全椒人。父敏山征君，工詩，久居揚州，著《金木山房集》、《周髀算經補注》。烺幼稱才子，召試授中書，與金兆燕齊名。
顧天昭，吳人。工於算學。其門弟子顧楷，字妙台，盡得其術。
徐柱臣，字題客，號雅宜，崑山人。工詩文，書法蘇、米。來往揚州，主於洪氏。
史夢琦，字□□，陽湖人。進士，官吏部郎中，出為福建汀漳道。洪氏嘗延之館於家。
萬涵，字石書，儀征人。工草書，於學無所不通，食有兼人之量。朱棠，字英軒，蘇州吳縣人。乙卯副榜，工於詩文。
柳夢廌，字東藜，儀征人。工詩。少遊幕，長為巡鹽御史所知，聲名鵲起，後館於其家。
法嘉蓀，字辛侶，丹徒人。儲潤書，字玉琴，宜興人。皆工詩，館於其家，與應澧齊名。澧字叔雅，仁和人，工詩善書，杭堇浦之婿也。
「柳湖春泛」在渡春橋西岸，士阜蓊鬱，利於栽柳。洪氏構草閣，題曰「輞川圖畫」。閣後山徑蜿蜒入草亭，曰流波華館。館西步平橋入湖心亭，復於東作版廊數折入舫屋，曰小江潭。皆用檔子法，謂之點景，如「邗上農桑」、「杏花村舍」之類。
輞川圖畫閣三楹，在楊柳間，樹光蒙密，日色玲瓏，禽鳥上下，水紋清妍。聯云：「此地惟堪圖畫障〈（白居易）〉，不妨遊更著南華〈（皮日休）〉。」
流波華館後牆在湖漘，前榮在湖中，地上庋板，板上以文磚亞次，步之一片清空。聯云：「澗道餘寒曆冰雪〈（杜甫）〉，浪花無際似瀟湘〈（溫庭筠）〉。」館右復作板廊數折入湖心亭，左作宛轉橋，曲折上小江潭。聯云：「竹室生虛白〈（陳子昂）〉，波瀾動遠空〈（王維）〉。」
冶春詩社在虹橋西岸。康熙間，虹橋茶肆名冶春社，孔東塘為之題榜。旁為王山藹別墅，厲樊榭有詩云：「王家樓子不多寬，五月添衣怯晚寒。樹底鳴蟬樹頭雨，酒人泥殺曲欄杆。」即此地也。後歸田氏，並以冶春社圍入園中，題其景曰「冶春詩社」。由輞川圖畫閣旁卷牆門入叢竹中，高樹或仰或偃，怪石忽出忽沒，構數十間小廊於山後，時見時隱。外構方亭，題曰「懷仙館」。館左小水口，引水注池中，上覆方版，入秋思山房，其旁構方樓，通閣道，為冶春樓。樓南有槐蔭廳，樓北有橋西草堂，樓尾接香影樓。後山構山亭二，一曰歐譜，一曰雲構。
懷仙館八柱四榮，重屋十脊，臨水次。前榮對鎮淮門市河，聯云：「白雲明月偏相識〈（任華）〉，行酒賦詩樂未央〈（杜甫）〉。」
秋思山房在水樹間，聯云：「天氣涵竹氣〈（張說）〉，山光滿湖光〈（馮戴）〉。」憶余昔年夏間暑甚，同人出小東門，打槳而行，濁河渾流，狹束偪仄，揮汗如雨。迨出東水門，山氣如墨，白鷺翻波。無何，風雨驟至，艤舟鬥姥宮，舟幾覆。雨小，舟子沿岸牽至冶春樓，上岸入樓中，乃敞其室而聽雨焉。園丁沽酒薦蔬，逾時箸落杯空。雨止，湖上濃陰，經雨如揩，竹濕煙浮，輕紗嫌薄。東望倚虹園一帶，雲歸別峰，水抱斜城。北望江雨又動，寒色生於木末。因移入樓南臨水方亭中待之，不覺秋思漸生也。
是園閣道之勝比東園，而有其規矩，無其沉重，或連或斷，隨處通達。由秋思山房後，廳事三楹，額曰「槐蔭廳」。聯云：「小院迴廊春寂寂〈（杜甫）〉，朱闌芳草綠纖纖〈（劉兼）〉。」由廳入冶春樓，聯云：「風月萬家河兩岸〈（白居易）〉，菖蒲翻葉柳交枝〈（盧綸）〉。」樓上三面躡虛，西對曲岸林塘，南對花山澗，北自小門入閣道。兩邊束朱闌，寬者可攜手偕行，窄者僅容一身，漸行漸高，下視闌外，已在玉蘭樹蔈。廊竟接露台，置石幾一，磁墩四，飲酒其上，直可方之石曼卿巢飲。旁點黃石三四級，閣道愈行愈西，入香影樓，蓋以文簡「衣香人影」句名之。聯云：「堤月橋邊好時景〈（鄭穀）〉，銀鞍繡轂盛繁華〈（王勃）〉。」樓北小門又入一層，樓外作小露台，台缺處疊黃石，齒齒而下，即是園之樓下廳也。額曰「橋西草堂」。聯云：「綠竹漫侵行徑裏〈（劉長卿）〉，飛花故落舞筵前〈（蘇頲）〉。」堂後旱門，通虹橋西路。
橋西草堂，右由露台一帶，土氣積鬱，疊以黃石，嶙峋稜角，老樹眠臥侍立，各盡其狀。中構六角亭，名曰「歐譜」，四方亭名曰「雲構」。聯云：「山雨樽仍在〈（杜甫）〉，亭香草不凡〈（張祐）〉。」
土人周叟，有田數畝，屋數椽，與園為鄰。田氏以金購之，弗肯售，願為園丁於園內種花養魚。其子扣子，得葉槑夫養菊法，稱絕技。是園有園票，長三寸，寬二寸，以五色花箋印之，上刻「年月日園丁掃徑開門」，旁鈐「橋西草堂」印章。
六安秀才葉槑夫，善種菊，與傍花村種法異。不接艾梗，不植籧篨，先去螻蟻蚯蚓薦食諸病根，松青紫杞，都歸自然。著有《將就山房花譜》，以色分類，如「銅雀爭輝」、「老圃秋容」皆異豔絕世。槑夫負性孤寂，酒後耳熱，雖名花價值百縑持贈自若，若不屑與，雖重值弗顧也。以獨得之奇，思以種遍布天下。歲丁酉來揚，寓是園年餘，土人多於其酒酣時餂得之，至今尚傳其種，然視槑夫所自植，色減其半矣。
虹橋即紅橋，在保障湖中。《府志》云：「在北門外，一名虹橋，朱闌跨岸，綠楊盈堤，酒簾掩映，為郡城勝遊地。」《鼓吹詞序》云：「在城西北二里，崇禎間形家設以鎖水口者。朱闌數丈，遠通兩岸，彩虹臥波，丹蛟截水，不足以喻。而荷香柳色，曲檻雕楹，鱗次環繞，綿亙十餘里。春夏之交，繁弦急管，金勒畫船，掩映出沒於其間，誠一郡之舊觀也。」文簡《遊記》云：「出鎮淮門，循小秦淮折而北，陂岸起伏，竹木蓊鬱，人家多因水為園亭溪塘，幽窈明瑟，頗盡四時之美，孥小艇循河西北行，林下盡處，有橋宛然，如垂虹下飲於澗，又如麗人靚妝照明鏡中，所謂紅橋也。紅橋原係板橋，橋樁四層，層各四樁，橋板六層，層各四板，南北跨保障湖水口，圍以紅欄，故名紅橋，丙辰黃郎中履昴改建石橋，辛未後巡鹽御史吉慶、普福、高恆相次重建。上建過橋亭，『紅』改作『虹』。」國初製府於公建虹橋書院，亦紀此橋之勝也。宗定九有《虹橋小景圖》，盧雅雨有《虹橋攬勝圖》，方耦堂有《虹橋春泛圖》，明春岩有《虹橋待月圖》，今皆不存。惟程令延《虹橋圖》在《揚州名園記》中。
揚州為南北之衝，四方賢士大夫無不至此。予見聞所囿，未能遍記。有遊跡數至而無專主之家，以虹橋為文酒聚會之地。謹述於此，以為湖山增色雲。
梅文鼎，字定九，宣城人。通天文律算之學，所著書百餘種，詳見杭堇浦太史《道古堂集》中。嘗遊揚，和卓子任爾堪無題詩云：「廿四橋邊載野航，六銖縹緲浣紅妝。生兒應取桃花，鸞尾湘鉤出短牆。新詞吟罷倚雲鬟，清婉爭傳士女班。紅葉禦溝成往事，重留詩話在人間。」爾堪，江都人，嘗從李文襄公討耿逆，為右軍前鋒，有桃花嶺、常山、玉山、並壓潮、源口諸險之戰。六年以母老辭歸，放情山水。嘗於上巳日與孔東塘、吳薗次、鄧孝威、李艾山、黃仙裳、宗定九子發、查二瞻、蔣前民、閔賓連、王武、徵景州、歙州喬東湖、朱恭、朱西柯、張楷石、楊爾公、吳彤本、趙念昔、王孚嘉、楚士允、文閔義行紅橋脩禊。此在漁洋之前，東塘為主人。鹿墟詩云：「晴暖正逢脩禊日，泛舟難得使君閑。廟堂有議還開海，賓客乘時且看山。隨苑池塘青草外，杏花樓館綠楊間。笙歌更逐輕鷗去，遍采芳蘭水一灣。」
朱彝尊，字錫鬯，號竹，浙江秀水人。舉博學鴻詞，授檢討。歸過揚州，安麓村贈以萬金。著《經義考》，馬秋玉為之刊於揚州。
閻若璩，字百詩，山西太原人，僑寓山陽。舉博學鴻詞不用，用力古學，著有《古文尚書疏證》、《四書釋地》、《喪服翼注》、《博湖掌錄》、《孟子生卒年月考》、《日知錄補注》、《眷西堂集》、《毛朱詩說》、《校正困學紀聞》、《續朱子古文疑》、《宋劉邠李燾馬端臨王應麟四家逸事》。身後，子學林聚其未成之書為《潛邱劄記》。數來揚州，有懷古詩。
朱筠，字竹君，順天大興人。進士，官翰林，督學安徽、福建。以世不明六書，刻許氏《說文》以行於世。庚子在揚州，泛舟虹橋，於安定、梅花兩書院中訪績學能文之士。身後刻有文集。
錢大昕，字曉征，號辛楣，一號竹汀，嘉定人。甲戌進士，官詹事。學無不通，謙以下士，尤好獎進後學。著有《潛研堂詩文集》、《廿二史考異》、《金石文字跋尾》、《三統曆述》，精深純粹，合惠、戴二家之學集為大成。弟大昭，字晦之，號可廬，邑諸生，著有《廣疋疏義》、《詩古訓》、《兩漢書辯疑》、《後漢書補表》、《說文統釋》。晦之子□□，亦精六書，著有《孟子疏義》。
王昶，字述庵，號蘭泉，青浦人。進士，從大將軍累建軍功，以江西布政使司入為刑部侍郎，經學以鄭康成為宗，自名其齋曰鄭學齋。獎勵後學，好揚人善。著有《古今金石考》、詩文集若干卷。又類集所知識之詩古文詞，訂為《湖海詩傳》、《湖海文傳》二書。侍郎自未第及執政時，往來邗上最多。
沈初，字雲椒，浙江平湖人，進士，現官總憲。工詩古文詞，江南文士宗之。總憲有《揚州筱園看芍藥詩》云：「筱園北達蜀岡偏，婪尾今看奪眾妍。環十畝花濃似繡，坐三間屋敞於船。暖風晴拂香尤釅，清露晨流色倍鮮。攜得春光滿歸肪，自疑袖衫惹爐煙。」又有《平山堂僧房看芍藥詩》云：「寂寞閑庭位置宜，不堪相謔靜相依。可憐嫋嫋婷婷裏。豔影偏侵壞色衣。佳種園林見者稀，山僧特為數芳菲。小紅大白尋常有，珍重稱名金帶圍。」所著有《蘭雪堂集》。
袁枚，字子才，浙江錢塘人。幼有才名，舉博學鴻詞不用，成進士，入翰林，官江寧知縣，有政聲。罷官築清涼山中隨園，著有《小倉山房詩文集》、《新齊諧》諸書。年八十餘，每逢平山堂梅花盛時，往來邗上，以詩求見者，如雲集焉。
王鳴盛，字鳳喈，號禮堂，一號西莊，太倉人。進士，官光祿寺卿。幼時才學橫軼，雄於屬文，敏而好學，勤於著述。有《尚書後案》、《十七史商榷》、《蛾術編》、《周禮軍賦說》、《苔岑集》、《西莊始存稿》。吳中後學有所著述，無不以光祿一言以驗是否。
金榜，字輔之，歙縣人。壬辰狀元，官修撰。幼與戴東原從事於江布衣慎修之門，得其《說禮》之旨，著《禮箋》二卷。徽之士翕然從之。
李汪度，字寶幢，浙江仁和人。工詩古文辭，以孝友世其家，官翰林學士，終養歸裏。甲辰間南巡時，迎鑾揚州上方寺前童莊道旁，特邀異數。子鎔，字古陶，進士，官翰林編修；慶曾，字愚公，舉人，與兄同年，官教諭。
盧文召，字召弓，號抱經，浙江仁和人。進士，官翰林學士。為馮山公景之外孫，傳外祖之所學，所校訂有董子《繁露》、賈子《新書》、《白虎通》、《方言》、《西京雜記》、《釋名》、《顏氏家訓》、《獨斷》、《經典釋文》、《孟子音義》、《封氏見聞記》、《三水小牘》、《荀子》、《韓詩外傳》，皆稱善本。所著有《儀禮新校》、《鍾山劄記》、《群經拾補》。來揚州主秦西岩觀察家。
邵晉涵，字二雲，餘姚人。辛卯進士，開四庫館舉用，官至詹事。所著《爾雅正義》，可補邢氏之陋略。又有《公羊傳》、《孟子》等疏義，未行於世。家居時，甘泉令延修誌書。二雲以甘泉自雍正間始分，誌書宜從此起，而未分縣以前，皆入江都縣。時有不合其議者，遂未果。
陸師，字麟度，歸安人。以時文名家。官儀真令，公明廉能，邑人誦之。嘗燕大僚於湖上，席終成四書文七篇，同僚驚以為神。死之後因家焉。其裔寧芝，少聰慧，為邑中名諸生。又戴潤字雨峰，儀真生員，工詩，多平山堂遊宴詩，傳為絕唱。
張書勳，吳縣人。丙戌狀元。遊揚州時，街市婦女，聚而觀之，既見其面，一噱而散。張適晤李進士道南，問以故，李曰：「先生為戲劇中狀元所累耳。」張乃大笑。
鈕玉，字匪石，元和人。業賈販木棉，舟船車騾之間，必載經史以隨，歸則寂坐一室，著書終日，每負販往來，必經邗上，留與邑中經學之士講論數日乃去。
周大綸，字理夫，直隸天津人。官彰化縣丞。台匪叛，執之，囚數日，罵賊而死。賊平，贈雲騎尉。長子琦負骨歸葬，至揚，琦卒，停柩湖上兩月，為詩吊者甚多。理夫與牛太守翊祖為姻戚，十年前在揚屢為湖上之遊，虯須赤面，予猶及見之也。
汪啟淑，字秀峰，浙江杭州人。官刑部員外郎。性情古雅不群，刻有許氏《說文係傳》、鄭樵《通志》、《纈芳集》一百卷，漢印圖書譜無算。因《纈芳集》少二十卷，征詩來揚州，持論與汪中多所抵捂，拂衣而去。
顧文烜，字玉田，吳縣人。精於醫，以張仲景為法，尤通《素問》、《靈樞》之理，揚州人以千金求其一至為幸。子之逵，字抱衝，邑諸生，好藏書，築小讀書堆。同郡黃丕烈，字蕘圃，亦藏書最多，與抱衝並稱。抱衝弟廣圻，字千里，從段懋堂學六書音韻之學，最精遍。
談泰，字星符，江寧丙午舉人，官山陽教諭。學天文算術於錢辛楣少詹，述錢氏《周徑新說》云：「割圜舊法，用六邊四邊起算，內容外切，屢求勾股至無數多邊，推得圜徑一億，周三億一千四百一十五萬九千二百六十五。自劉宋祖衝之、元趙友欽以及近日西人，無不皆然。但就其法細推之，似猶有未盡者，其屢次所求之勾股弦，皆有其零不盡，半以上收之，半以下棄之，雖為數無幾，而合全邊計之，亦不為不多矣。嘗以方圓形互校，欲求周徑之率，必先知周徑之冪，大抵方徑冪一，方周冪十六，圓徑冪一，圓周冪十，此自然比例反覆不衰者。試設員經徑冪一億，則員周冪十億。以一億開方，得一萬，為員徑之數，以十億開方，得三萬一千六百六十六〈（六六六六不盡）〉，為員周之數，比舊法多二百五十有奇，比所得之數，亦有餘零。然先設之冪積，本係全數，則開方本餘雖有不盡，亦甚微矣。舊法以一次之勾股弦，又為二次之勾股弦，是本數先有其零，反覆相求，未有不衰者也。且即以周率之三億一千四百一十五萬九千六百六十五自乘，得九兆八千六百九十六萬○四百三十億八千五百三十四萬○二百二十五，與十兆之數相近，然則周冪為徑。冪之十倍，又何疑焉。乃自劉宋以來，用之至今，並無乖舛。必謂周率少無可考者，不知尋常推算周徑，不過尺寸之間，則周數所差，隻在分厘。若設圓徑十丈。則周三十一丈六尺六寸六分有奇，比舊法多二尺五寸強，而圓冪亦多六尺二十六寸有餘矣。今擬新率於後，圓徑一，圓周三一六六六六六六六，圓冪七九一六六六六六六。」少詹弟子又有李銳、張焱、賈士璣。焱字復庵，嘉定人，善篆書，通六書之學。士璣字玉衡，震澤人，深於經學。銳字尚之，吳縣人，精天文推步。少詹深許之。每自以為不及。尚之以推步自疏而密，欲自三統以來，推中法由疏而密之漸；自九執回回以來，推西法由疏而密之漸。為布衣江艮庭推恆星東移度數，艮庭深服之。艮庭，名聲，元和人，為惠定宇高弟子，守許、鄭之學最堅，著有《尚書集注音疏》。生平不為楷書，雖日用記賬，皆小篆，故所刻皆篆書焉。子鏐，字貢廷，號補僧，亦深於六書，而篤於佛。
蔣莘，字於野；征蔚，字蔣山；夔字青荃，蘇州元和人，兄弟也，為明兵備道蔣燦之後。父曾煊，有經濟才。莘工詩文，著有《水竹莊詩鈔》。讀書好客，有《水竹莊圖》，東南文人，染翰殆遍。征蔚自天文地理、句股算術、詩文詞曲，無所不通。年方弱冠，沈心疑格，雙耳遂聾。於經史之學尤邃，以鄭康成為漢末大儒，所注《三禮詩箋》及《周易》、《今文尚書》，近今有通之者，而《論語》、《孝經》無人闡發，雖有惠氏所集《王厚齋古注》，而因陋就簡，不足以當闡發之目，因作《論語鄭註疏證》十卷，又有《天學難問》二卷、《北齊書證誤》二卷，補注《周髀算經》、《穆天子傳》、《吳語解嘲》諸書，阮芸台閣學為刻其寫經室詩文集。夔工詩，精於溫、李，著有《青荃集》。學者稱為「吳中三蔣」。
尤蔭，字貢夫，儀征人。工詩畫。從果親王出塞，著有《出塞集》。虹橋遊詠詩多絕唱，當代文士重之。畫以蘭竹擅名，偶一潑墨，皆成傳作。
陳實孫，字又群，號師竹，如皋諸生。工詩，善書法，精於醫，好交遊，廣聲氣，著有《春草堂集》。
程世淳，字□□，徽州人。進士，官翰林。書法二王，有雲姿鶴態。往來揚州，湖上多真跡。
曹文埴，字竹虛，徽州人。進士，官戶部尚書。子錤，字六佘，業鹽，居揚州，淮北人多賴之；振鏞，進士，官翰林侍讀。族子雲衢，官員外，天姿穎秀，豪氣慨爽，來往揚州，篤於交遊，湖上人盛稱之。
胡先聲，涇縣人。進士，工詩，有《秋夜遊平山堂詩》云：「幾個流螢飛石起，淡雲疏雨又黃昏。」
耿蕙，字石圃，善射，成進士，有儒風，官衛輝參將。孫弓，字安叔，磊落多奇氣，亦善射，有命中之技。
奇豐額，字麗川，滿洲人。工詩，官江蘇巡撫，有善政。往來揚州，觴詠平山堂，稱盛事。仁和詩人林遠峰，性豪放不羈，中丞延之座中。
江紹莘，字耕野，號吟草，徽州人。工詩。性磊落，好交遊，與吳穀人太史友善。著有詩文集。
趙廷樞，字介南，江都人。工詩文。□□科副榜。好獨立虹橋，予恆於風雨時遇之。薛廷吉，字藹人，號漁莊，家儀征樸樹灣。少工詩，精於書法，弱冠時為莊中丞有恭所識，召試二等，盧轉運延之幕中。子溶，字西青，名諸生。女泳，字綠漪，工詩文，事母至孝，為鄭西橋御史爔子婦，以賢孝傳。
阮承裕，字衣穀，號溶江，諸生。性孝友，篤於鄉，稱長者，著有《德星堂文集》。子嗣興，字咢香，為人慷爽，好遊山水。
江嘉理，字文密，徽州人。美須髯，性豪邁。工書，善烹飪。精於醫，得小兒瘍痘秘法。與分司楊廷俊友善。子貫誠，以醫傳。婿宮廷，泰州舉人。廷俊字西亭，有經濟才，不識一字，熟於史事。
董洵，字小池，□□人。工詩，善篆書，精於鐵筆。往來揚州，多重之。
文元星，字城北，工詩，城南人多從之遊。城南王秇林，字希亭，磊落瑰奇，熟於史事，與陳嘉蕙、王晉藩以藏書稱。
淮南藏書家以呂四劉氏為最。劉椿齡字華蔭，□□字貢九，皆如皋名諸生。通州有楊世倫、徐淩萬、蘇子揚三家，石港有周步文、張繼堂二家，孫汝寅家有王羲之墨跡。
汪坤，字元至，號玉屏，旌德人。上詩，廣交遊，嘗於揚州集詩人為會，刻有《吟香館合稿》。會中李天澂，字九淵，號疲仙，窮而工詩；汪俊，字傑士，號碧峰，工詩畫；湯振家，字紹先，號繡穀；蕭炳，字永著，號晴岩，吳仁煜，字春陵；李澍，字澍千，號漁莊；張鏐字子貞，號老薑，工詩畫；秦昱，字德明，號岑棋；李桐，字於湯，號琴軒；許善，字松圃，胡保泰，字東山，山陰人；葉建侯，字冠伯，號春屏，丹徒人；查善，字楚珍，號大其，海昌人。李嗇生教授為之序。
巴源綬，字金章，歙縣人，慰祖之兄。少時有鄰女夜奔者，閉戶拒之。鄉里稱盛德。長來揚州，以鹽筴起家。好遊湖上，家有畫舫。子樹恆，字士能，世其業，運鹽場灶，多奇計。
洪錫恆，字得天，號芰塘。年十二，成諸生，稱神童。工詩文。
