影園在湖中長嶼上，古渡禪林之北，旁為鄭氏忠義兩先生祠，祠祀鄭超宗、讚可二公。園為超宗所建，園之以影名者，董其昌以園之柳影、水影、山影而名之也。公童時，其母夢至一處，見造園，問誰氏，曰：「而仲子也。」比長，工畫。崇正壬申，其昌過揚州，與公論六法，值公卜築城南廢園，其昌為書「影園」額。營造逾十數年而成，其母至園中，恍然乃二十年前夢中所見也。園在湖中長嶼上，古渡禪林之右，寶蕊棲之左，前後夾水，隔水蜀崗蜿蜒起伏，盡作山勢，柳荷千頃，萑葦生之。園戶東向，隔水南城腳岸皆植桃柳，人呼為「小桃源」。入門山徑數折，松杉密布，間以梅杏梨栗。山窮，左荼蘼架，架外叢葦，漁罟所聚，右小澗，隔澗疏竹短籬，籬取古木為之。圍牆甃亂石，石取色斑似虎皮者，人呼為「虎皮牆」。小門二，取古木根如虯蟠者為之，入古木門，高梧夾徑，再入門，門上嵌其昌題「影園」石額。轉入穿徑多柳，柳盡過小石橋，折入玉勾草堂，堂額鄭元嶽所書。堂之四面皆池，池中有荷，池外堤上多高柳，柳外長河，河對岸，又多高柳，柳間為閻園、馮園、員園。河南通津。臨流為半浮閣，閣下係園舟，名曰「泳庵」。堂下有蜀府海棠二株，池中多石磴，人呼為「小千人坐」。水際多木芙蓉，池邊有梅、玉蘭、垂絲海棠、緋白桃，石隙間種蘭，蕙及虞美人、良姜洛陽諸花草。由曲板橋穿柳中得門，門上嵌石刻「淡煙疏雨」四字，亦元嶽所書。入門曲廊，左右二道入室，室三楹，庭三楹，即公讀書處。窗外大石數塊，芭蕉三四本，莎羅樹一株，以鵝卵石布地，石隙皆海棠。室左上閣與室稱，登之可望江南山。時流寇至鄰邑，鹺使鄧公謂閣高懼為賊據，因毀去改為小閣。庭前多奇石，室隅作兩岩，岩上植桂，岩下牡丹、垂絲海棠、玉蘭、黃白大紅寶珠山茶、磬口臘梅、千葉榴、青白紫薇、香櫞，備四時之色。石側啟扉，一亭臨水，有姜開先題「菰蘆中」三字，山陰倪鴻寶題「漷翠亭」三字，懸於此。亭外為橋，橋有亭，名湄榮，接亭屋為閣，曰榮窗。閣後徑二，一入六方竇，室三楹，庭三楹，曰一字齋，即徐碩庵教學處。階下古松一，海榴一，台作半劍環，上下種牡丹、芍藥，隔垣見石壁二松，亭亭天半。對六方竇為一大竇，竇外曲廊有小竇，可見丹桂，即出園別徑。半閣在湄榮後徑之左，陳眉公題「媚幽閣」三字。閣三面臨水，一面石壁，壁上多剔牙松，壁下石澗，以引池水入畦，澗旁皆大石怒立如鬥，石隙俱五色梅，繞三面至水而窮，一石孤立水中，梅亦就之。閣後窗對草堂，園至是乃竟。園之旁有餘地一片，去園十數武，有荷池、草亭，預蓄花木於此，以備揀絀。公友人王先民結寶蕊棲為放生處，亦在其旁，先民死，閻舍卿以先民木主祀其中。公自記其園亭之勝如此。百餘年來，遺址猶存，《江都縣志》雲在城南，《揚州府志》雲在城東，按今園址，自當以縣志為是。而影園門額久已亡失，今買賣街蕭叟門上所嵌之石，即此園物也。
鄭氏忠義兩先生祠在影園之南，祠門臨河，對岸為南門外城腳，門內堂五楹，供明兵部職方司主事鄭公元勳、明榮祿大夫右軍都督府都督同知鄭公元化二木主，左廡下門通影園虎皮牆下便門。鄭氏居歙之長齡村，自其祖道同御史、居貞參政同死前明建文靖難之後，積德累功，凡七世，至二公，其族始大。二公皆著績明末，而二公前之道同、居貞，則有雙忠祠，二公後之俠如、為光、為旭，則入本朝鄉賢祠，惟二公之德為獨隱，故里人於元勳死後，於影園之側立是祠焉。元勳字超宗，號惠東，之彥第二子。生而穎異，應童子試，張賓王識為國器。年二十一，天啟甲子，領應天鄉試第六名。時江淮間頻饑，道瑾相望，捐金以濟族子，鳩坊郭米麥千石，為粥於天寧寺，以食饑者。一友觸怒大璫，璫欲置危法相中，勳藏之別室，璫大索不得。會璫敗事，乃送之出。豫章羅萬藻途遇暴客被創，過揚州，勳舍之，又醫藥以資其行。南昌萬時華客死揚州，勳親視含殮，附身附棺，勿之有悔，執紼送之。初構影園，延名碩賦詩飲酒無虛日。崇禎癸未，園放黃牡丹一枝，大會詞人賦詩，且征詩江楚間，糊名易書，評定甲乙，第一以黃金二觥鐫黃牡丹狀元字贈之，一時傳為盛事。癸未，勳中會試第三名。釋褐後假歸，會高傑留屯儀揚，時居守者巡撫黃家瑞、兵備副使馬鳴錄、司李湯來賀、江都令李日成，鳴錄故與來賀有隙，來賀父與公同榜進士，以是交善，鳴錄每事疑勳，數相傾覆。傑嘗為裨將，獲罪當斬，勳為之請，得免，傑深德之。是時，公曰：「事急矣，吾不惜此身以排鄉人之難。」單騎造之，家僮蔣自明遮馬諫，勳叱之曰：「揚民安，雖喪身何傷！」遂入傑營，曉以大義，且責其剽掠狀，傑為心折，曰：「前事特我裨將楊成為之耳。」出令退舍，且誅楊成〈（楊成本名誠祖，秦人，為調防都司。所轄皆西北兵，南來兵將，西北居多，與誠祖頗親狎，誠祖因乘機擄劫，為眾兵偶語。詳絳州馮士高《別影樓詩序》。今為楊成非是，或雲楊誠亦非是）〉，更出其通商符券數百張納公袖中，而斂兵五里外，城中之門於西北者，因得暫啟以薪粟。勳遇人輒舉袖呼而與之券，且行且給，至半途而符券盡，後索者不能得，則謂公有所吝，或驚疑告人曰：「高傑以免死牌與鄭某矣，非其親昵不得，非賄不得，有死爾。」語一夕遍。適鳴騄以矢石暗中傑兵，傑兵憾甚，日逼城下嘩噪，如將攻者。城者中夜狂噪，稱鄭某果賊黨，又訛傳誅楊成為揚城。露刃圍之數重，頃刻刃起，遂及於難。義仆殷起，奮身以殉。事見《揚州府志》及陸麟度《儀征縣志》，元和杭堇浦《道古堂集》言之尤詳。元化字讚可，壯歲以勳戚官右軍都督府都督同知，慷慨多雄略，不避權貴，見世多故，敝屣一官，伯仲兄皆起家通顯，化終老菟裘，布衣蔬食，泊如也。惟型仁讓義，篤行誼於鄉，一時咸尊尚之。子為旭一人，今嘉樹園即公隱居地也。二公世係傳家，忠貞溯自九世，雙忠以後，事見《三修休園志》及鄭氏望族，附記於是。
鄭景濂，字惟清，居歙縣長齡村，其地有龍潭，潭水清，因自號為潔清翁。舊產為族豪暴占垂罄，夫婦辭家行，生五歲兒不顧，留祖母哺之。越五年，始遷揚州。鹽筴起家，食指千數，同堂共爨，有張公藝、陸子靜之風。
鄭之彥，字仲雋，號東裏，即潔清翁辭家時五歲兒也。七歲，隨祖母徒跣數百里，索母於池陽。年十九，補揚州郡秀才。入成均，精於青鳥家言，明利國通商之事，比之鹽筴祭酒，儒林丈人。子四，元嗣、元勳、元化、俠如。
鄭俠如，字士介，號俟庵。鄭氏數世同居，至是方析箸。兄元嗣，字長吉，構有五畝之宅。二畝之間，及王氏園，超宗有影園，讚可有嘉樹園，士介有休園，於是兄弟以園林相競矣。初，士介中崇禎己卯副榜，是科新製，副榜先正榜一日出，謂之中貢。赴成均考，以不次用，由是士介文名與兄相等。時分宜袁繼咸以御史出為揚州副使，會中官楊顯名飭理兩淮鹽務，御史轉運使以下，跪拜趨謁，繼咸獨不屈，顯名不悅，劾退之。通城歡嘩，閉城門遮留者十餘日，同官紳衿皆遠嫌，惟超宗與士介二人獨往，侃侃言地方事，於利弊罔不中，遂出勸城中人啟門，繼咸乃出，去揚州。庚辰，繼咸治鄖，以襄事被逮，又黃石齋道周亦以建言被逮，均道揚州，至者益罕，俠如挺身操舟逆之。其逆繼咸時，左右見緹騎，目攝之，繼咸自前執其手，曰：「苟不死，當相見。」其時舟中惟王於一猷定一人。迨超宗死難，士介徒步入應天，哀泣上書得白。當事見其誠篤，交章薦，授工部司務。值請開寧國煤山，乃昌言是役牟利勞民，議遂寢。事跡載在府志。國初辭歸休園，園在流水橋畔，本朱氏園，其地產諸葛菜，亦名諸葛花。園寬五十畝，南向，在所居住宅後，間一街，乃為閣道而下行如阪，阪盡而徑，徑盡而門，門內為休園。先是，住宅後有含英閣、植槐書屋、碧廠耽佳、止心樓諸勝，園中有空翠山亭、蕊棲、挹翠山房、琴嘯、金鵝書屋、三峰草堂、語石樵、水墨池、湛華衛書軒、含清別墅、定舫、來鶴台、九英書塢、古香齋、逸圃、得月居、花嶼、雲徑繞花源、玉照亭、不波航、枕流、城市山林、園隱、浮青諸勝，中多文震孟、徐元文、董香光真跡。止心樓下有美人石，樓後有五百年棕櫚，墨池中有蟒，來鶴台下多產藥草。子為光，輯《休園志》若干卷。
揚州詩文之會，以馬氏小玲瓏山館、程氏筱園及鄭氏休園為最盛。至會期，於園中各設一案上置筆二、墨一、端研一、水注一、箋紙四、詩韻一、茶壺廣、碗一、果盒茶食盒各一，詩成即發刻，三日內尚可改易重刻，出日遍送城中矣。每會酒肴俱極珍美，一日共詩成矣。請聽曲，邀至一廳甚舊，有綠琉璃四，又選老樂工四人至，均沒齒禿髮，約八九十歲矣，各奏一曲而退。倏忽間命啟屏門，門啟則後二進皆樓，紅燈千盞，男女樂各一部，俱十五六歲妙年也。吾聞諸員周南云：「詩牌以象牙為之，方半寸，每人分得數十字或百餘字，湊集成詩，最難工妙。休園、筱園最盛。近共傳者，張四科云：「舟棹恐隨風引去，樓台疑是氣噓成。」藥根和尚云：「雨窗話鬼燈先暗，酒肆論仇劍忽鳴。」黃北云：「流水莫非遷客意，夕陽都是美人魂。」汪容甫云：「葉脫辭窮巷，蓮衰埽半湖。」皆警句也。
鄭元禧、天禧，丁卯舉人，崇禎辛未進士陳於泰榜。
鄭為虹，超宗之侄。生甫彌月，一嫗抱謂超宗曰：「昨日得異夢，他年小郎君當與主同作進士。」及癸未，為虹與元勳同中會試，謁選為浦城令。唐王立於閩，擢之為監察御史巡視仙霞關。丙戌八月，大兵至，執之，遂自刺死，年二十有五。事見《明史》。
鄭為旭，字方旦，順治辛卯拔貢，授中書，遷工部主事。榷廣東太平橋稅，減耗恤商，擢監察御史。巡視東北兩城，多所建白，如選官須加驗看，視學應遣詞臣；申講讀律令之條，以厚民俗，分進士舉貢拔例班次，以疏銓政；飭臬司遇命案不得率結，罪人發烏喇減等者，即中途遇赦，並在部未結諸人，皆應照例寬恤等疏，俱次第舉行。卒祀鄉賢。
鄭為光，字次岩，號晦中。由廩膳生順治甲午拔入成均，丁酉舉順天鄉試，府試擢前列，己亥成進士，殿試二甲第二人，授翰林院清書庶吉士，辛丑改授監察御史。甲辰，巡視中城，禁強橫，出冤獄，以州縣稅賦叢弊，請設巡環簿稽之。剔揚州關鈔積弊。及請科舉廣額，收推升實效，節鳳米浮費諸疏，皆報可。卒於官。著疏稿詩文集，入祀鄉賢。
鄭貞女，俠如女也，幼許字程賓吾子起善為婦。程移家，夜泊嚴州，炎起燒船席，起善躍出救父，隨江死。賓吾攜孝子柩歸。女悲哀失容，遂成疾，逾年病劇，父母問其願，答願以身殉，苟得生入程門守孝子節，俾為立後，於願畢矣。父母許之，馳書走新安，白女守貞狀，賓吾趣裝來揚州迎女，乃得嬪於程門。是日，親族迎送以百計，皆隕涕。越三日，賓吾為孝子位，預卜繼嗣，女趨拜承服。又半載，病篤遂卒，年十有八。陳堯勳為之作《孝子貞女傳》。
鄭潮，字秋塘，善音律，工詩。弟壇，字楓人，壬午舉人，官至浙江督糧道。生平論詩，深於少陵，刻杜詩全集行於世。秋塘子柏，字新甫，善小楷。能詩，戊申科舉人，所書《洛神賦》不下數百本。
南紅橋本南湖狹處，編木渡水，後湖嘴漸出，輒植木成槓，謂之南橋，紅其欄，謂之南紅橋。春草夏蒲，秋芡冬葦，遠浦明滅，小橋出入，一段水局最盛。過橋西岸，入秋雨庵路。
美人橋在掃垢山尾硯池，南岸自中埂以下，地脈隆起，直趨塔灣，靜慧園即在中埂分支。壇巷以上，土阜隆起，直趨掃垢山，秋雨庵即在掃垢山尾。其中湖田十數頃，水大為湖，水小為田，謂之美人峒。峒口建石橋，謂之美人橋。夢香詞雲「聽鶯宜近美人橋」即此。西為社稷壇，居民築屋其上，謂之壇巷。其下乃掃垢山，接西門二釣橋西岸之都天廟巷，此皆由南門大街財神廟巷而來者也。
靜慧寺本席園舊址，順治間僧道態木陳居之，御書「大護法不見僧過，善知識能調物情」一聯，七言詩一幅。康熙賜名靜慧園，及「真成佛國香雲界，不數淮南桂樹叢」一聯，七言詩一首。寺周里許，前有方塘，後有竹畦，樹木蒙翳，殿宇嵯峨，木陳塔在其中，為南郊名剎。木陳之後，寺將頹廢，歙縣人吳家龍重修，至今兩淮煙盒貢及高旻寺煙盒皆在此設局製造。家龍字步李，繈褓而孤，奉母至孝，好施與，與汪應庚齊名，達於朝，賜鹽運副使。
秋雨庵本里人楊氏出家之地，臨潼張仙洲感於夢，構為庵，名曰掃垢精舍。康熙五年，靈隱大殿落成後，八月十三日，早落月中桂子，浙僧戴公過揚州，遺四五粒於庵中種之，因又改名金粟庵。庵四圍皆竹，竹外編籬，離內方塘，塘北山門，門內大殿三楹，院中綠萼梅一株，白藤花一株，緣木而生。兩廡各五楹，環繞殿之左右。後樓五楹，為方丈。庵左為桂園，園中桂樹是月中種子，花開皆紅黃色。右為竹圃，又名筍園，園中有六方亭，名曰竹亭，張世進、士科諸人皆有竹亭詩。庵僧祖道，字竹溪，本範姓，文正公之後，先主寶筏寺，乾隆辛丑歸是庵，善琴工詩，有《離六堂集》。盧運使深契之，訂方外交，嘗單騎訪之，竹溪作詩云： 「公暇捐賓從，來尋釋子家。風光近重九，籬落有黃花。一曲冰弦操，三杯雪乳茶。論詩情未已，歸騎日初斜。」
掃垢山本名騷狗山，夢香詞雲「走馬試來騷狗地」即此。山無樹石，古塚累累，兩山之介，容一人行。出山口乃西門都天廟，廟中每夜經聲不絕，廟外多石柱燒路燈。甲寅歲，殿前忽生一泉，能治病，求水者日數百人，月餘而竭。
徐復，字心仲，西南鄉董家老壩人。其鄉重耕而輕讀，復不欲為農，寄食都天廟中，供灑埽之事，暇則讀書，雖冬月無被不輟也。江都焦明經循適寓廟中，壯其志，邀之於家，授以《毛詩》、《周官》、《禮》諸經，徐稍稍通之，尋補弟子員。於《九章》、六書之學，頗有得焉。近著《論語疏證》。
通泗門即西門。釣橋二，頭釣橋跨子城內市河，二釣橋跨子城外市河，橋下即花山澗與南湖通處，畫舫馬頭在二釣橋下。過橋陸路分二支，一抵廿四橋，一抵雙橋。前明吳兆遊揚州主徐司理署，有與張學禮遊平山堂詩云：「並轡城西門，彌迤亙平陸。秋原野火燒，寒郊獵騎逐。」即此。古司理署在江都縣西，以地之遠近論，司理出郭，自西門為近耳。
康熙間，門卒李祥工詩有「馬緩落花深」句。
西門頭釣橋在通泗橋外，東西跨市河，右為南紅橋外城腳，左為倚虹園，對岸石堤。
轉角橋在城西北角，俗名仙鶴膆，木橋三孔，有橋渡二夫司啟閉，日中橋不庋板，以通畫舫。用舟渡人，有壯人宋三侉子者，為渡夫數十年，雖暮夜不離，嘗聞水中有鬼，屢語人勿夜行。一夕，宋醉臥舟上，有牽其衣者，宋叱之，恍惚已臥草中，眾鬼壓伏，重如鐵石，遂氣絕。天明犬來噬其鼻，犬口中氣入宋鼻中，乃蘇。湖上人笑之，呼為狗度氣。
西門二釣橋在頭釣橋外，上通硯池，下入花山澗，為南湖入口處，其下為西門馬頭。渡春橋在花山澗中，三孔皆方，上用黃石嵌冰裂文，最稱詭製。上通二釣橋，下通澗中，橋東接紅橋修禊，西在掃垢山下，橋旁立如來柱。
陸壽芝為麟度大令之孫，寄居儀征，幼有才名，嘗醉跨橋上作騎馬狀，忽一履墮澗中，因更舉一履投之曰：「天下無用之物若此履者，皆可棄也。」
張維貞，字繼堂，江都副榜，好甘石之學，居渡春橋畔，每夜往社稷壇看星，天明始歸。
姚澍，字雨田，江都明經，工製藝，居雙橋，從之學者如雲。弟子入泮，試卷皆書「雙橋書屋課藝」。今館於揚州周氏，周氏以酒為業。揚州市酒以戴氏為最，謂之戴蠻，次則周氏，謂之周六槽坊，皆鬻木瓜酒，若鎮江府百花酒，揚州盛行之，則有郭咸泰。郭氏丹徒人，郭晉字霽堂，官中書。弟堃，字厚庵，諸生，皆工詩文。同時，甘泉李周南字冠三，亦多門弟子，稱盛事。
