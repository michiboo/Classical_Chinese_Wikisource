〈（以下全文。）〉
揚州自郡志、邑志外，又有汪光祿應庚《平山堂攬勝志》、程太史夢星《平山堂小志》、趙轉運之璧《平山堂圖志》，言之詳矣。江都汪明經中嘗慨志書考古未精，於是撰《廣陵通典》，於土地之沿革及歷代人物典禮，言之詳矣。後之作者莫能或之先也，惟專考古事，略於近世，則以體裁有如是耳。
斗幼失學，疏於經史，而好游山水，嘗三至粵西，七游閩浙，一往楚豫，兩上京師。退而家居，則時泛舟湖上，往來諸工段間，閱歷既熟，於是一小巷一廁居無不詳悉。又嘗以目之所見，耳之所聞，上之賢士大夫流風餘韻，下之瑣細猥褻之事，詼諧俚俗之談，皆登而記之。自甲申至於乙卯，凡三十年，所集既多，刪而成帙。以地為經，以人物記事為緯。按揚州郡城之地，自上方寺至長春橋為草河，自便益門至天寧寺為新城北，自豐樂街至轉角橋為城北，自瓜洲至古渡橋為城南，自古渡橋至渡春橋為城西，自小東門至東水關為小秦淮，而皆會於虹橋。於是自「荷浦薰風」至「水雲勝概」為橋東，自「長堤春柳」至蓮性寺為橋西，而會於蓮花橋。又自「白塔晴雲」至「錦泉花嶼」為岡東，自「春台祝壽」至尺五樓為岡西，而會於蜀岡三峰。依此次敘之為卷帙，其工段營造之制及畫舫之名附於卷末。凡志書所詳別無異聞者概不載入，或事有可錄而聞見有未及者，遺漏之譏，亦所不免。倘有以益我者，俟更為續錄以補之。
揚州御道自北橋始。乾隆辛未、丁丑、壬午、乙酉、庚子、甲辰，上六巡江、浙，江南總督恭紀典章，泐之成書，謹名《南巡盛典》。內載向導統領努三、兆惠奏自直隸廠登舟，過淮安府，閱看高郵東地南關、車絡壩等處河道堤工，攏揚州平山堂，渡揚子江至金山，三百七十七里，分為八站，此江北地也。又自崇家灣，三里腰鋪，九里竹林寺，四里昭關壩，七里邵伯鎮，三里六閘，二里金灣壩，一里金灣新滾壩，二里西灣壩，六里鳳皇橋，七里壁虎橋，三里灣頭閘，由北橋七里香阜寺御道，旱路八里天寧寺行宮，計程六十二里，此揚州水程一站也。《盛典》載御製詩云：「清晨解纜發秦郵，落照維揚駐御舟。」謂此自天寧寺行宮入天寧門，出鈔關馬頭登舟，四里文峰寺，四里九龍橋，八里高旻寺行宮，計十六里，此水程第二站也。自高旻寺行宮十六里錦春園，一里陳家灣，一里由閘，五里江口，計程二十三里，此水程第三站也。又云：徐家渡至直隸廠，由小五台至平山堂、高旻寺等處，由錢家港至江寧府，由蘇州至靈岩、鄧尉等處，由杭州至西湖，由紹興至禹陵、南鎮等處，俱係旱路。蓋江南皆水程，其由小五台至平山堂、高旻寺等處旱路者，乃由於十六年天寧寺未建行宮，香阜寺皆設大營。由香阜寺入天寧門出鈔關馬頭，此一段為旱路，即今之北橋御道也。由陸路至江南清江浦為水程，御舟向例在清江浦，倉場侍郎及坐糧廳司之。舟名安福艫、翔鳳艇、湖船、撲拉船，皆所謂大船也。其餘上用船隻，裝載什用等物及隨從官兵船，例給票監放。御舟前派御前侍衛、乾清門侍衛各二員，前引船隻派兩對出兩邊行走，船旁令一人騎馬在河路行走，以備差遣。拉船幫纖，侍衛四員，四副撒袋，令在拉幫纖侍衛後行走，纖手用河兵沙飛馬溜，添纖用州縣民壯鹽快，不敷，雇民夫。升蹕御舟，凡御前大臣、侍衛內大臣、軍機大臣、御前侍衛、乾清門侍衛船，及載御馬船，上駟院侍衛、官員批本奏事軍機處、侍衛處、內閣、兵部官員船，以有事承辦，俱在前行走。兩岸支港汊河、橋頭村口，各安卡兵，禁民舟出入。纖道每裏安設圍站兵丁三名，令村鎮民婦跪伏瞻仰。於應迴避時，令男子退出村內，不禁婦女。
馬頭皆距府州縣城門一二里或三四里。馬頭大營例五十丈，皇太后大營例二十五丈，居住船上備帶三丈四方帳房一架，二丈正房圓頂帳房一架，一丈五尺帳正房帳房一架，耳房帳房一架，於馬頭支蓋，清早拆卸。兵部船例在豹尾槍後，與軍機一處行走，駐營時將船在布城後角灣住，以便接遞。牛羊船係京城備帶。茶房所用乳牛三十五頭，膳房所用牛三百隻。布棚外皆諸號沙飛馬溜，傳宣接遞用小快船，名「草上飛」。迨上岸時，大船令其先行，恐不能趕到馬頭。另備如意船先在馬頭伺候，今鈔關馬頭御舟即如意船也。
乾隆辛未、丁丑南巡，皆自崇家灣一站至香阜寺，由香阜寺一站至塔灣，其蜀岡三峰及黃、江、程、洪、張、汪、周、王、閔、吳、徐、鮑、田、鄭、巴、餘、羅、尉諸園亭，或便道，或於塔灣紆道臨幸，此聖祖南巡例也。後增天寧寺行宮，香阜寺大營遂改坐落。迨乙酉上方寺建坐落，方於北橋設御馬頭，至此策馬由御道幸上方寺。其馬頭例鋪棕毯，奉諭不准紅黃等氈。御道用文磚，亞次暫用石工，餘照二十二年定例用土鋪墊。此即至上方寺過運河東岸香阜寺，復過運河西岸高橋、梅花嶺、天寧門、天寧街、彩衣街、司前三鋪、教場、轅門橋、多子街、埂子上，出鈔關、花覺行至鈔關馬頭御道也。道旁或搭彩棚，或陳水嬉，共達呼嵩誠悃，所過皆然。乾隆乙酉，遊上方寺，萬民隨馬足趨瞻，或有踐踏麥苗者，御製詩云「馬足紛隨定何礙，躪蹂惟惜麥苗芒」謂此。
「竹西芳徑」在蜀岡上。岡勢至此漸平，《嘉靖志》所謂蜀岡迤邐，正東北四十餘里，至灣頭官河水際而微之處也。上方禪智寺在其上，門中建大殿，左右廡序冀張，後為僧樓，即正覺舊址。左序通芍藥圃，圃前有門，門內五楹。中為甬路，夾植槐榆。上為廳事三楹，左接長廊，壁間嵌三絕碑，為吳道子畫寶誌公像，李太白讚，顏魯公書，後有趙子昂跋。歲久石泐，明僧本初重刻。又蘇文忠公次伯固韻送李孝博詩石刻。廊外有呂祖照面池，由池入圃，圃前有泉在石隙，誌曰蜀井，今曰第一泉。寺有八景，在寺外者，月明橋一，竹西亭二，昆邱台三；在寺內者，三絕碑一，蘇詩二，照面池三，蜀井四，芍藥圃五。
月明橋傍，石刻橋名，西僧禪山所書，筆勢飛動。下有河跡，蜿蜒入城，土人指為濁河故道。《紹熙志》：楊吳時，徐知訓與其主隆演泛舟濁河，賞花禪智寺。即此地。
上方寺牌樓在山門前，額曰「鷲嶺雲宮」。山門石額「敕賜上方禪智寺」七字最古。
寺左建竹西亭，亭名本取小杜詩「誰知竹西路，歌吹是揚州」句，因建亭於北岸皂角樹下，後改名歌吹，屢毀屢復，又改祀王竹西，今移建寺左，舊址遂墟。吾鄉女史徐德音字淑則，徐清獻公女，嫁許荔生中書，嘗欲復是亭未果。後程午橋翰林夢星力主其議，事亦寢。淑則詩云：「昔日虛亭繞籜龍，荒蕪誰復辨西東。力謀構復高僧疏，首唱儲才太史公。地勢分明枕昆軸，闌干約略倚花宮。那知歌吹樊川句，重辟寒煙蔓草中。」淑則晚年自號綠淨老人，論詩者以為閨秀第一。
寺中三絕碑，長五尺，闊三尺有奇，陷廊壁，石泐不可拓。一時名流來遊者，循牆而讀，皆流連不忍去。然是碑為重刻本，余嘗訪揚州金石最古者，附錄於左。
周太僕銅鬲，周器也，藏鹺商徐氏家，華秋嶽岩繪圖，楊已軍法書。其文山陽吳玉搢山夫《金石存》載之。為釋文者，吳玉搢之後，則為紹興俞楚江瀚、儀徵江秋史德量、曲阜孔光生、甘泉江鄭堂藩四家。江藩釋文云：「周太僕散邑，乃即散周田□〈（未詳，或雲獻字）〉，自□〈（當是□ 字）〉涉□南至於大沽，一表，以降，二表，至於邊柳，復涉□，降雩□□□。□西，表於<番支>郭楂木，表於若□〈（未詳）〉，表於若導內。降若，登於廠汝，表割曆□陵剛曆，表於獸導，表於原導，表於周導。□東，表於遊東強右導，表於□〈（未詳）〉導□南，表於溪□〈（未詳）〉導□西，至於鴻莫，□ 〈（未詳）〉井邑田，自槨木導左至於井邑。表，導□東。一表，導以西。一表，降剛。三表，降□南。表於同導，降州剛。登曆、降□二表，大人有司□〈（未詳）〉田，義租，牧戎人、西宮襄、豆人虞丁、原貞、師人右相、小門人<豸係>、原人虞芊準、司工□〈（未詳）〉孝嗣登父、鴻人有司刑丁、井一右五夫。子□〈（未詳）〉大舍散田，司土□〈（未詳）〉□、〈（未詳）〉司馬獸墨、牧人司工京君、宰導父，散人子〈（孫小為發，或雲小子二字）〉□〈（未詳）〉田戎、牧父、效栗人父，□〈（未詳）〉之有司橐、州享、攸儵鬲、井散有司一夫。唯王九月亥十乙卯，大畀義祖奰旅誓曰，我孫付散人田器，有爽實。餘有散人毋貸，則援千罰千。傳□〈（未詳）〉□。義且罪旅則誓。乃畀西宮襄。戎父誓曰，我戎父則誓。右幸圖大王於豆祈宮東廷，右左執廖史子中鬲。」
漢慮虒銅尺，為建初六年八月十五日造。曲阜孔尚任著《銅尺考》，畢秋帆製軍沅、阮芸台閣學元同編《山左金石志》，以此尺編入。尚任考云：「江都閔義行，博雅好古，所藏銅尺一，朱碧繡錯，為賞鑒家所玩。予既得之，乃不敢以玩物蓄焉。古者黃鍾、律曆、疆每、冕服、圭璧、尊彝之屬，皆取裁於尺。而周尺為準，自王制不講，鄉遂都鄙之間，各從其俗，於是布帛營造等尺，代異區分，遺法蕩然，況禮樂之大者乎？此尺有文曰：『慮篪銅尺，建初六年八月十五日造。』慮篪乃太原邑，建初則東漢章帝年號也〈（原註：按慮篪讀盧夷，即今五台縣）〉。考章帝時，冷道舜祠下〈（原註：按冷道在今永州府寧遠縣東，即春陵）〉。得玉律，以為尺，與周尺同，因鑄為銅尺頒郡國，謂之漢官尺。此或其遺與？漢代去周末遠，且《禮經》皆出漢儒，漢尺之存，即周尺之存也。聞之先王製法，近取諸身，遠取諸物，然後尺寸之度起。何休曰：「側手為膚，按指知寸，布手知尺，此則尺之取諸身者也。《律曆志》謂一黍之廣為分，十分為寸，十寸為尺，此則尺之取諸物者也。指有長短，黍有巨細，每不相符，漢儒因有指黍二尺之辨。此尺取指取黍，固不能定，今以中指中節量之，適當一寸，無毫髮差，及累黍試之，正足一百，何指與黍之偶符若此耶？廣一寸，厚五分，重抵廣法十八兩，歸之闕里，凡造禮樂器皆準之，準周尺也。」《周尺考》云：「虞書同律，度量衡，三代共之。至秦不師古，而後紛綸莫定，迨六朝割裂之餘，乃有大升、大兩、長尺不等。當時調鍾律，測晷景及冠冕禮制用小者，餘公私俱用大者。宋人考定製度，集古尺法為十五種，曰周尺，曰晉田父玉尺，曰梁表尺，曰漢官尺，曰魏尺，曰晉後尺，曰後魏前尺，曰中尺，曰後尺，曰東魏後尺，曰蔡邕銅篪尺，曰宋氏尺，曰隋水尺，曰雜尺，曰梁俗間尺，而必以周尺為之本，蓋非周尺無以定諸尺之失。蔡邕《獨斷》曰：「夏十寸為尺，殷九寸為尺，周八寸為尺。」何以知其八寸為尺也？《王制》曰：「周尺八寸為步。」《司馬法》曰：「一舉足曰珪，篪三尺；兩舉足曰步，步六尺。」《儀禮注》：「武，跡也。中人之跡尺二寸。五武為步，步六尺。故《禮書》以周六尺四寸為步。」又《說文》云：「伸臂一尋八尺。」徐鍇曰：「六尺曰尋」。《小爾雅》曰：「四尺為仞，倍曰尋。」包咸、鄭康成皆以仞為七尺。應劭以為五尺六寸。《顏籀》曰：「八尺為仞，取人臂一尋語。為山九仞。」《釋文》曰：「仞七尺，孟子掘井九仞。」注，仞八尺。然皆不越乎八與六之間，故《禮書》以周六尺四寸為尋。六尺四寸者，十寸之尺也，十寸之尺六尺四寸，乃八寸之尺八尺也。兩足步之如是，兩手尋之亦如是。按《禮記》周尺鄭注，周猶以十寸為尺，六國變法度，或言周尺八寸，然亦非也。所雲周尺八寸者，蓋以當時所用尺較周尺之長短，止當八寸，故云周尺八寸，而非但用八寸也。《考工記》於案言十有三寸，於鎮圭言尺有二寸，則是周之長尺有十寸，周之短尺亦有十寸。文公《家禮》言古尺五寸五分，周尺七寸五分，則又以宋時布帛尺較之矣。郎瑛曰：周八寸為尺，秦比周七寸四分，前漢官尺比周一尺三分七毫，劉歆銅斛尺、後漢建武銅尺與周同〈（原註：建初間，得周玉律，以為尺，謂之後漢官尺，疑非建武）〉。三國蜀、吳同周，魏比周一尺四寸七毫，後魏前尺比周一尺二寸七厘，中尺比周一尺二寸一分一厘，後尺比周一尺二寸八分一厘，晉田父玉尺〈（原註：《世說》田父於野中得周時玉尺）〉。與梁法又比周一尺七厘，後晉比周一尺六分二厘，宋、齊尺比周一尺六分四厘，梁表尺比周一尺二分，陳尺同，後晉、東魏比周一尺五寸八厘，市尺與後魏後尺同，隋開皇宮尺同上〈（市尺、官尺皆鐵尺）〉。萬寶常所造木尺，比周一尺一寸八分六厘〈（以前多銅為之，至此用木）〉。唐尺與古玉尺同〈（貞觀中，武延秀為太常，得玉尺，以為奇玩，獻而失之，其跡猶存，所定得六之五）〉。開元尺度以十寸為尺，尺二寸為大尺。五代世時短，多相應襲，誌無考也。惟周王樸所定尺比周一尺二分有奇，及宋景表尺比周一尺六分有奇，胡瑗《樂書》黍尺比周一尺七分，司馬光布帛尺比周一尺三寸四分。元尺傳聞至長，誌無考。明部定官尺，皆依《家禮》布帛尺，凡田每、布帛、營造所用悉同，雖南北稍有參差，然必以部定官尺為準。五尺為尋，十尺為丈，一百八十尺為一里；五尺為步，十尺為弓，二百四十步為一每。茲建初銅尺，當明所用官尺七寸五分。明所用官尺，即宋布帛尺也。布帛尺比周一尺三寸四分，固知銅尺與周尺無二。周尺八寸為步，八尺為尋，今以銅尺較，止足六尺六寸五分。或者今人身短小，故步、尋較古減一尺。若用明官尺六尺為步、六尺為尋，而銅尺乃足八尺之數，若再分銅尺為八寸，更益八寸，則是古十寸尺當得六尺四寸之數。我朝丈田，稍增尺數，每尺加一寸，以明官尺五尺五寸為一步尋，而銅尺又當用七尺四寸矣。去古日遠，遺法莫考，幸得漢銅尺與周尺相準，歷代制度，瞭然無疑。因詳書之，以俟後賢參考焉。」《周尺辨》云：世儒考制度皆本周尺，蓋三代損益，惟周為詳，本之是已。然亦何所得周尺而本之哉？或者皆臆說耳。宋潘時舉注《家禮》曰：「程先生本往之制，取象甚精，可以為萬世法。」然用其制者，多失其真，往往不考周尺之長短故也。蓋周尺當今省尺七寸五分弱，而陳氏文集與溫公《書儀》多誤注為五寸五分弱。而所謂省尺者，亦莫知其為何尺，時舉舊常質之晦庵先生。答云：「省尺乃是京尺，溫公有圖，所謂三司布帛尺者是也。」繼從會稽司馬侍郎家求得此圖，其間有古尺數等，周尺居其右，三司布帛尺居其左。以周尺較之布帛尺，正是七寸五分弱，因圖二尺長短，而著伊川之說於其旁，庶幾用其制者，可以曉然無惑。予觀《家禮》三尺圖，各分十寸，為冊幅所限，僅圖尺形，而非尺準也。《會稽古尺圖注》云：「當今省尺五寸五分弱。」《周尺圖注》云：「當三司布帛尺七寸五分弱，當浙尺八寸四分。」《三司布帛尺圖注》云：「即是省尺，又名京尺，比上周尺更加三寸四分，當周尺一尺三寸四分，當浙尺一尺一寸二分。」蓋司馬公家有石刻本，故其說可據。今刻本已不可見，而世但以《家禮》所圖為尺式，豈知乃尺形，非尺準也。如為尺準，何以短二寸五分之周尺，與長三寸五分之布帛尺式相等也？世儒紛紜傅會，止據《家禮》之尺形，予故知其皆臆斷也。今既得建初銅尺與周尺同，周尺既定，何尺不定。因定曰建初銅尺與周尺同，當古尺一尺三寸六分，當漢末尺八寸，與唐開元尺同，當宋省尺七寸五分，當宋浙尺八寸四分，當明部定官尺七寸五分弱，當今工匠尺七寸四分，當今裁尺六寸七分，當今量地官尺六寸六分，當今河北大布尺四寸七分。予之能定者，以有建初銅尺在也，設無之，此說亦臆矣。
石闕漢畫，一邊為孔子見老子像及庖廚，一邊為一力士持盾，一鳳皇。本在寶應湖側，汪容甫明經中移歸，今在其家。唐人尊勝陀羅尼經石幢，缺其二，今存二，石在東隱庵。
五代吳太祖楊行密女，年十六，適舒州刺史彭城劉公，生男女十二人，以順義七年薨，年三十八，乾貞二年葬江都縣興寧鄉嘉墅村，稱長公主。閩縣丞危德興作《尋陽公主墓誌》。時村農掘地得石，今藏原烏程令羅素心家。
鹺商安氏，業鹽揚州，刻孫過庭《書譜》數石，今陷康山草堂壁上。寺中蘇文忠公《次韻伯固遊蜀岡送李孝博奉使嶺表詩》，凡十韻。石刻在寺中，斷仆已久，上有嘉靖辛丑蜀岡盛儀、萬曆己卯沔陽陳文燭二跋。康熙辛丑新城王文簡公士正為司理時，訪之，命僧陷舊石於方丈壁，次韻紀事，為《禪智唱和詩》。乾隆甲午，謝翰林啟昆守揚州，翁閣學方綱托其訪拓，且續唱和故事。丙申間，謝公與朱轉運孝純追和二首刻石，增構數楹，砌石於壁，和者數十家，為《續禪智唱和詩》一卷。翁閣學跋云：「蘇伯固，名堅，鎮江人，博學能詩，與文忠會於揚，李孝博亦自山陽守以治行拜廣東提點刑獄，見《徐仲車節孝傳》。孝博字淑升，而此跡作淑師，當以墨跡為正也。今此石本師字半泐。適門人張警堂銘以河南郡郟縣亦有此詩石刻，拓以見寄，與此跡筆法正同，而其事特異。文忠晚居陽羨，疾不起，叔黨兄弟得吉壤於汝州郟城之小峨嵋山，因葬焉。後人遂家於潁昌。事見晁以道所為墓誌中。明末盜伐其塚柏，順治三年秋，知縣濟南張石隻篤行謁墓下，復為封樹立碑。其夜夢一青衣曰：「東坡遣致謝。」問：「先生今何在？」曰：「在臨汝，公至彼當相見。」是年七月，以事至汝州，有青衣叩門遺一卷，乃東坡墨跡《蜀岡送李孝博之嶺南詩》，青衣忽不見。張異之，因命工摹泐於石，自為長歌記之。文簡《池北偶談》載其事，而今日之跡適合，豈非翰墨精靈，天假以緣者耶！第二句集作「老鶴方翳蟬」，墨跡作「初翳」，亦當以墨跡為正也。
謝啟昆，字蘊山，南康人。進士入翰林，出為揚州太守，扶養士氣，主持風雅者數年。嗣升河庫道，晉浙江按察使司、山西布政使司，文章經術為一時宗仰。著有《西魏書》，可補正魏收之闕。書之梗概，吾友淩仲子進士廷堪敘之最詳。其詞云：「南康謝蘊山先生撰《西魏書》二十四卷，凡紀一，表三，考四，傳十二，載記一。既成，以示廷堪，命為後序。廷堪受而讀之，終篇，乃作序曰：『夫班、馬以降，紀載迭興；自宋逮元，史法漸失。主文辭者其弊或至於空疏，寄褒貶者厥咎遂鄰於僣妄，雖家自謂繼龍門之軌，人自謂續麟經之筆，然求諸體例，尋其端委，罕有當焉。先生以金匱之才，曆石渠之選，網羅放失於千數百載以上，編次事實於二十餘年之中，有休文、伯起之明備，無子京、永叔之簡陋。卷帙不廣，條目悉具。編年紀月以經之，旁行斜上以緯之。詳於因革損益，著其興衰治亂，洵足以存南董之權度，為東觀之規矩者矣。約舉大綱，其善有六，載繹微旨，可得言焉。夫承祚以武王作紀，而孝獻孱主，範史自升之；房喬以文帝係年，而高貴衝人，陳誌自進之。良以帝係所關，義無漏略，未聞拓跋末造，附載於宇文；水運季朝，借垂於水德。而長安四主，竟乏專書，豈因有延壽總錄之北朝，遂可置佛助就刪之西國乎？是曰補闕，其善一也。寶符已禪於延康，志士猶尊章武，神器久移於天祐，後人尚右升元，何者？聊紹劉宗，蹔延唐祚。況夫出帝儼存，清河遽立，永熙未改，天十遂元，然則抑彼鄴下，扶茲關中，齊寶炬於天王，廁善見於列國，方之蕭常、謝陛之表章西蜀，陸遊、馬令之纂輯南唐，孰短孰長，必能辨之。是曰存統，其善二也。至於仲達子上篇不見於當塗，獻武文襄傳不列於元魏，功業雖著，人臣以終，圖籙詎膺，帝制乃僣。按其時世，固有依違，揆諸史裁，寧雲允協。於是除太祖之追美，而大書黑獺，削《唐紀》之溢稱，直登孝虎。發古人未發之公，抉前史未抉之隱。是曰正名，其善三也。若乃卿士之設，悉仿《周官》；詔令所頒，咸規《大誥》。始祖配帝，聿崇郊祀之儀；屬國來王，爰修聘勤之典。或同時所未遑，或前代所希有，講明古禮，尤宜愛惜。而令狐乏誌，湮墮良多。所幸者杜君卿典標八日，偶存棠溪之碎金；於誌寧誌貫五朝，間具崑山之片玉。裘集狐腋，冠聚鷸毛。是曰搜軼，其善四也。管幼安誤收《國志》，本未仕曹；嵇叔夜濫入《晉書》，何嘗臣馬？又若齊社屋而叔朗西行，陳鼎遷而德章北面，而王晞仍存於河朔，袁憲莫擯於江右，凡此之類，更仆難終，徒豐其薛，未艮其限。故萬紐效績於荊襄，究非魏之勳舊；尉遲建功於庸蜀，自屬周之臣子。但錄其事，不載其人。是曰嚴戒，其善五也。毋邱、諸葛，魏室之藎臣；劉秉、袁粲，宋家之誼士。以及子勳舉義，攸之勤王，衡其終始，都無可議。乃或以忠作叛，以順就逆，皆是曲筆，豈為讜言。猶之孝武謀去疆臣，非為失德，而橫謂斛斯椿為群小，王思政為諂佞，巧言亂其皂白，俗語流為丹青，不合不公，未足為訓。今一洗之，概從其實。是曰辨誣，其善六也。因思六善，運厥三長，集簡冊之遺聞，闡古今之通論。其考紀象也，兼正光之推步，較天象而益精焉；其考疆域也，訂大統之版圖，較地形而更密焉；其考氏族也，厘代都之門望，較官氏而尤詳焉；其封爵大事諸表也，則於《魏書》所未備者，取法於遷、固而加核焉。是書也，雖劉知幾之苛於論世，必當首肯；鄭漁仲之嚴以律人，亦為心折者矣。夫八代之書具存，南北之史復撰，宋景文之新書，洎劉句同著，薛子平之舊史，與歐陽並傳。矧《紹統續志》，可輔範詹事之全書；《太素逸篇》，會入魏著作之闕卷。行見儲於中秘，彙於上庠，夫豈柯奇純之等所能望其肩背，王損仲之徒所能窺其堂戶也哉。」
沈雲椒總憲初於蘊山太守官揚州時，嘗與太守及寅和齋鹺使著、朱子潁轉運遊康山。園主江春求詩，總憲吟四絕句，傳為盛事。詩云：「高興眉公一起予，名園駐轡度行徐。振衣直上康山頂，十里揚州畫不如。」〈（都轉示余揚州全圖，及登山四望，遠近歷歷在眼，更覺瞭然）〉「風流故事說當年，地誌新收御府編。〈（康山載入《欽定古今圖書集成》，主人書列堂楣）〉試聽松濤聲入細，為曾吹上琵琶弦。」「幾層瘦石間疏欞，點綴秋英勝畫屏。怪底主人清似鶴，日看雙鶴對梳翎。」「射堂歌席一相娛，深夜留賓買玉壺。今夕燈光人影裏，重教舊夢落西湖。」〈（鹺使昔在杭州，余時得過從，其尚衣署中「買春室」，余所題也。）〉
康熙乙巳，文簡解司理任，七月，會諸名士祖道禪智寺碩撥方丈，是為《漁洋山人禪智唱和集》，又名《禪智別錄》。文簡有「四年只飲邗江水，數卷圖書萬首詩」句，徐電發銑曰：「司理去日作江南數詞，予曾於畫舫白板上見之，似樂天憶西湖諸作。」
邗溝大王廟在官河旁，正位為吳王夫差像，副位為漢吳王濞像。《左傳》哀公九年，秋，吳城邗溝通江、淮。此今之運河自江入淮之道也。自茱萸灣通海陵、如皋、蟠溪，此吳王濞所開之河，今運鹽道也。運道在《左傳》稱邗溝，《國語》稱深溝，《吳越春秋》稱為渠，《水經注》稱幹江，漢晉間稱漕渠，或曰合瀆渠，或曰山陽濁，隋稱山陽瀆，郡誌稱山陽溝。河名不一，徙復無常，郡縣志乘，載而弗詳。今按廟前之河，即唐寶曆二年鹽鐵使王播奏，自城南閶門西七里港向東屈曲，取禪智寺橋，通舊官河，開鑿一十九里之河也。是廟靈異，殿前石爐無頂，以香投之，即成灰燼，爐下一水竅，天雨積水不竭，有沙漲起水中，色如銀。康熙間，居人輒借沙淘銀，許願繳還，乃獲銀。後借眾還少，沙漸隱。今則有借元寶之風，以紙為鈔，借一還十，主庫道士守之，酬神銷除。每歲春香火不絕，謂之財神勝會，連艑而來，爆竹振喧，簫鼓竟夜。及歸，各持紅燈，上簇「送子財神」四金字，相沿成習。
小五台在官河東岸，土阜隆起，為蜀岡伏脈處，如龍之昂角，御製詩有「伏龍知有角」句，又「土阜縱無奇，名與清涼配」句。上有五台寺，聖祖賜名香阜寺，又名香清梵扁，上賜「台麓化成」扁、「紺宇晴空翠嵐浮蜀阜，祗林香靄禪月湛邗流」一聯。寺由上方寺御道至高公渡，鎖艑為橋。過官河，東岸華表二，一曰華封獻祝，一曰雲蒸霞蔚。寺中門殿堂寢，製凡五楹，左右廊翼，百數十間。寺左宮門三楹，甬道上行殿三楹，乃坐落工程做法。是地本為大營，因天寧寺增建行宮，乃改是為坐落。復由東岸過渡，抵西岸高橋馬頭。御製詩注云：從香阜寺易輕舟，由新河直抵天寧門行宮。乃眾商新開，既表敬公之心，且以工代賑，即此地也。
黃金壩在府城西北，嘉靖《維揚志》謂為黃巾壩，久廢。今在府城北高橋東，以蓄內河之水，土惡不能堤，故以薪代壩，上皆魚市。郡城居江、淮之間，南則三江營，出鰣魚，瓜洲深港出鮆刀魚，北則艾陵、甓社、邵伯諸湖，產魚尤眾。由官河乘風而下，城肆販戶於此交易。肆中一日三市，早挑、中挑、晚挑，皆沿湖諸村鎮中人為之。村鎮設行，漁戶取魚自行交易，挑者輸於城中，其行若飛，或三四十里，多至六七十里，俄頃即至，以行之遲速分優劣。鯿魚、白魚、鯽魚為上，鯉魚、季花魚、青魚、黑魚次之，鯿魚、羅漢魚為下，其蒼鯿，勒魚、紅蓼魚、鞋底魚，則自海至也。蟹自湖至者為湖蟹，自淮至者為淮蟹，淮蟹大而味淡，湖蟹小而味厚，故品蟹者以湖蟹為勝。壩上設八鮮行，八鮮者，菱藕、芋、柿、蝦、蟹、蛼、螯、蘿蔔。魚另有行在城內。
淮南魚鹽甲天下。黃金壩為郡城鮑魚之肆，行有二，曰咸貨，曰醃切。地居海濱，鹽多人少，以鹽漬魚，納有福室，糗乾成薨，載入郡城，謂之醃臘。船到上行，黑鰦白鰷，委積塵封，黃鯗如寧波，海鯉如武昌。大者鯊，皮有珠文，肥甘可食，小者以竹貫，為乾成魥，最小為銀魚。沿海拾蟶鮮者鮑之，不能鮑者幹之，其肥在鼻。海魚割其翼曰魚翅，䖳魚割其肉曰䖳蛇頭，其裙曰䖳皮。石首春產於江，秋產於海，故狼山以下人家，八月頓頓食黃魚也。風乾其䖳曰膘，木經需之以聯物者，取魫為甫曰𦟜，以鹽冰之曰醃魚子，凡此皆行貨也。行貨半入於南貨。業南貨者多鎮江人，京師稱為南酒，所販皆大江以南之產，又署其肆曰海味。
高橋在城東北五里，嘉靖《維揚志》謂之上方磚橋。《漕河通志》云：改名北來橋，南北跨古邗溝，正統十二年，僧如臽募造。蓋雲上方磚橋者，以橋屬之上方寺也；雲北來橋者，以橋屬之北來寺也。《漕河通志》改名註明僧如臽募造，則是僧為北來寺僧可知。國朝府志雲今名高橋，故因之。
新河古名市河，嘉靖《維揚志》云：在府治東二十步，由南水門至北水門，城外四圍皆通舟。國朝府志云：市河自府城便益門外高橋運河口起，曆保障河硯池口至南門外，出二道溝而接運河，又自便益門吊橋起，繞城東北。一從新城拱宸門水關至挹江門水關，出針橋而接運河，一從舊城北水關至南水關，出向水橋而東接運河。明嘉靖間，巡鹽御史吳悌同、知府劉宗仁開浚，萬曆知府吳秀重浚，國朝知府金鎮復浚，後又浚保障河以瀦內河之水，皆今之所謂新河。御製詩注云：從香阜寺易輕舟由新河直抵天寧門行宮。今因之。是地新河，即自高橋至硯池之市河故道，辛未浚深，兩岸設檔點景，名其景曰「華祝迎恩」，故又謂之迎恩河。又此河舊為運草入城便道，故又謂之草河。河自高橋起，至迎恩亭下，分為二支，一支北去，出長春橋，入保障；一支南去，出鞠橋，抵北門。
高橋馬頭在橋下，有檥有杙，畫舫集焉。御製詩云「畫舫於斯易」即此地也。湖上有十二馬頭，小舠大舸，皆屬畫舫，若園有家艇，寺有僧舟，嶼有渡楫，及柴草糞水等船，十二馬頭弗收焉。迎恩橋俗名鳳凰橋，橋距高橋二里，東西跨草河。國朝府志云：俗呼迎門橋，久圮，雍正五年，邑人陸時達重造。按嘉靖《維揚志》中宋三城、宋大城、明揚州府城隍三圖，皆有迎恩橋。宋三城圖是橋在大城內開明橋之下，小市橋之上，過小市出北門為夾城，出夾城為寶祐城，今小市橋在葉公橋之下，可知昔之迎恩橋當在葉公橋左右。又宋大城圖迎恩小市二橋之東為壽寧街，街北有章武殿，壽寧街即今天寧寺後街，章武殿即在今建隆寺內。以此二者考之，則今之小市橋，與古之小市橋非二地，而古之迎恩橋當在今葉公橋左右，更無疑矣。又宋大城由南至北有五橋，為太平、通泗、開明、迎恩、小市，明城由南至北，亦有五橋，為新橋、太平、通泗、文津、開明，以此考明之於宋，城已南徙。南增新橋於城內，北割迎恩、小市二橋於城外，其小市橋，今昔非二地，而昔之迎恩當在葉公橋左右無疑矣。今建磚橋於高橋下，復名迎恩，亦存古之遺意也。
「華祝迎恩」為八景之一。自高橋起至迎恩亭止，兩岸排列檔子，淮南北三十總商分工派段，恭設香亭，奏樂演戲，迎鑾於此。檔子之法，後背用板牆蒲包，山牆用花瓦，手卷山用堆砌包托，曲折層疊青綠太湖山石，雜以樹木，如松、柳、梧桐、木日紅、繡球、綠竹，分大中小三號，皆通景像生。工頭用彩樓，香亭三間五座，三面飛簷，上鋪各色琉璃竹瓦，龍溝鳳滴，頂中一層用黃琉璃，彩樓用香瓜銅色竹瓦，或覆孔雀翎，或用椶毛，仰頂滿糊細畫，下鋪椶，覆以各色絨氈，間用落地罩、單地罩、五屏風、插屏、戲屏、寶座、書案、天香幾、迎手靠墊。兩旁設綾錦綏絡香仆，案上爐瓶五事，旁用地缸栽像生萬年青、萬壽蟠桃、九熟仙桃及佛手香櫞盤景，架上各色博古器皿書籍。次之香棚，四隅植竹，上覆錦棚，棚上垂各色像生花果草蟲，間以幡幢傘蓋，多錦緞、紗綾、羽毛、大呢之屬，飾以博古銅玉，中用三層台、二層台，平台三機四權，中實賓鐵。每出一幹，則生數節，巨細尺度必與根等，上綴孩童襯衣，紅綾襖袴，絲絛緞靴，外扮文武戲文，運機而動。通景用音樂鑼鼓，有細吹音樂、吹打十番、粗吹鑼鼓之別，排列至迎恩亭，亭中雲氣往來，或化而為嘉禾瑞草，變而為矞雲醴泉。御製詩云：「夾岸排當實厭鬧，殷勤難卻眾誠殫。卻從耕織圖前過，衣食攸關為喜看。」
高橋、迎恩橋，作法同。兩崖甃石鯨獸，欄楯鏤鐫如玉，中流駕木貫鐵纖連之。過橋亭雕簷峻宇，出沒雲霞，上可結駟，下可方舟。過此南去，有橋四，為小迎恩橋、小市橋、葉公橋、鞠橋，小迎恩橋、鞠橋皆磚橋，小市、葉公皆石橋，皆無過橋亭。
自迎恩橋直行向西，有邗上農桑、杏花村舍、平岡豔雪、臨水紅霞四段，至長春橋而止。自迎恩橋少西南行，至北門橋止，為草河內支流，亦稱草河。
小迎恩橋在迎恩橋南，自是越小市橋、鞠橋，會於北護城市河，東岸有葉公墳、傍花村、畢園，西岸為北門外大街。揚州街道以臨河者為下岸，如南北柳巷之街，西半臨小秦淮，中北小街之路，東臨城河，及此北門街路，西臨草河，皆是。是街上岸有建隆寺、竹林寺、鐵佛寺、龍光寺、靈鷲寺、碧天觀、茶庵、木蘭分院、天雷壇，下岸有醉白園酒樓、雙虹樓茶肆。
郡城以園勝。康熙間有八家花園，王洗馬園即今舍利庵，卞園、員園在今小金山後方家園田內，賀園即今蓮性寺東園，冶春園即今冶春詩社，南園即今九峰園，鄭御史園即今影園，條園即今三賢祠。《夢香詞》雲「八座名園如畫卷」是也。卞園傳有王文簡聯云：「梅花嶺畔三山月，宵市橋頭一草堂。」
小金山圓如伏釜，四圍環水，遠近十里中皆埋鐵鑊，古治水者以此壓水，俗稱李王鍋。近稱長春嶺為小金山，與此小金山異。畢園在小金山後里許，門前用竹籬圍大樹數十株，廳事三楹，額曰「柳暗花明村舍」，方西疇聯云：「洗桐拭竹倪元鎮，較雨量晴唐子西。」廳後住房三楹，左廊有舫屋二三折在樹間，右圃種桂，構方亭，李仙根書曰「瑤圃」。馬曰琯畢園詞云：「綠雲間住欄杆外，似做出秋情態，病骨年來差健在。廢池吹縠，野田方罣，著眼都如畫。小山招隱寒香墜，雁落吳天數聲碎，喚艇支筇惟我輩。碧搖蕉影，響分竹籟，幽思今朝最。」
葉公墳，明刑部侍郎葉公相之墓也。墓后土阜，高十餘丈，前臨小迎恩河，右有石橋，土人稱之為葉公橋。相傳為駱駝地，其上石枋、石幾、翁仲、馬羊，陳列墓道。里人於清明時墳上放紙鳶，擲瓦礫於翁仲帽上，以卜幸獲，謂之「飛堶」。重陽於此登高，浸以成俗。
北郊蟠蟀，大於他處。土人有鳴秋者，善豢養，識草性，著《相蟲譜》，題曰「鳴氏純雄」。秋以此技受知於歙人汪氏，遂致富。
傍花村居人多種菊，薜蘿周匝，完若牆壁。南鄰北，園種戶植，連架接蔭，生意各殊。花時填街繞陌，品水征茶。沈學子大成詩云：「杖藜城外去，一徑入煙村。碧樹平圍野，黃花直到門。亂雅投屋背，老孛擊籬根。寂寞深秋意，王蒙小筆存。」
建隆寺，揚州八大剎之一。八剎，建隆、天寧、重寧、慧因、法淨、高旻、靜慧、福緣也。寺在寧壽街堂子巷，山門大殿後有章武殿，兩廡有庫庾庖沼，方丈有連理柏一株。宋時第寺之甲乙，建隆為巨，本朝已圮。乾隆乙丑，華山僧宗森開法重興，歙人黃氏因感異夢，發願建如舊規。廟已落成，欲於大殿書「大雄之殿」四字，字長丈許，以千金索曾貫之書，貫之弗許。布客某分四字書之，以「大」、「之」二字皆少筆，宜結體厚重，「雄」、「殿」二字多畫，宜結體瘦勁，使各相稱。書成合之，今之殿額是也。宗森字品木，姓張氏，海寧人。父嗣寧知有宿因，捨入安因寺為僧。既長，移主石塔寺，恭逢世宗開藏經館，品木與焉。事竣求《龍藏》供奉寺中，乃入華山依方丈長老海公，留為首座。華山為律門祖庭，品木佐理內外，應接雲水，海公倚毗得人。後來江北，乃至建隆為常住大律師，傳徒復顯。
龍光寺在北門街顧家巷，聖祖賜「香台」二字額；竹林寺在北門街南古壽寧街，聖祖賜五言詩一幅，今二寺皆在重寧寺後。鐵佛寺在堡城，本楊行密故宅，先為光孝院僧伽顯化第二處。方丈內有梅三株，中一株兼三色，遠近多紅葉。諸暨陳洪綬字章侯，嘗攜妾淨發往來看紅葉，命寫一枝懸帳中，指相示曰：「此揚州精華也。」後江春於寺西築「秋集好聲寮」別墅。僧古水，工於詩。壽安寺在大儀鄉，謂之北壽安木蘭分院，為城內石塔寺下院，竹柏最幽。僧誦苕，工於詩。
碧天觀在北門街，雍正間最盛。里人許庭芳修真於是，後為真人府法官。後樓存貯降伏鬼妖符火瓦罐極多，今已墟矣。每逢陰霾黑夜，居者時聞鐃吹聲自後樓出。山門墟地，危牆神像尚存，北門乞兒多宿其下。一日日中，歸憩宿處，見諸神像瞳人炯炯，屢瞬不已，乞兒驚走。及晚，安宿如故。
天雷壇在小金山後。初某祀呂祖甚虔，將立壇祈於呂祖，乩指今地使立之。某曰：「是地為菜園，汙甚。」乩曰：「吾已遣五雷，將擊之矣。」某遂營度今壇地，選吉開工。及期，雷自地出擊之，聲五，盡翻汙泥為黃土，高七尺，居人買之，因名是壇為天雷。某居壇修煉，為羅天醮凡四十九日，時有白鶴二十四雙蟠舞空中，繼有元鶴四雙飛來，蟠舞如白鶴狀，良久，一鶴黃色，來懸於半空，移時乃去。闔郡士民見之，以為靈感所致，因作《降鶴圖》，又製木鶴，狀黃鶴之態。太守金葆詠其事，遂顏其壇曰「黃鶴飛來」。降鶴後，撒供物，中有時大彬砂壺，蓋與口合，如膠漆不能開，搖之中有水聲，斟之無點滴，數十年如一日。迨醮畢，天忽雷，擊木鶴，說者謂木鶴俟醮滿，輒能飛，以雷擊，故不能飛。至今木鶴尚存，惟首能運動，以定時刻，子時首向外，午時首向內，因名曰「子午鶴」。
靈鷲庵在碧天觀後，向為天寧下院。旦和尚字貫豁，居是庵，工詩，與詩人朱篔友善，愛畜貓，與貓同寢數十年，一夜為貓噬死，庵遂廢。
浴池之風，開於邵伯鎮之郭堂，後徐寧門外之張堂效之，城內張氏復於興教寺效其制以相競尚，由是四城內外皆然。如開明橋之小蓬萊，太平橋之白玉池，缺口門之螺絲結頂，徐寧門之陶堂，廣儲門之白沙泉，埂子上之小山園，北河下之清纓泉，東關之廣陵濤，各極其盛。而城外則壇巷之顧堂，北門街之新豐泉最著。並以白石為池，方丈餘，間為大小數格，其大者近鑊水熱，為大池，次者為中池，小而水不甚熱者為娃娃池。貯衣之櫃，環而列於廳事者為座箱，在兩旁者為站箱。內通小室，謂之暖房。茶香酒碧之餘，侍者折枝按摩，備極豪侈。男子親迎前一夕入浴，動費數十金。除夕浴謂之「洗邋遢」，端午謂之「百草水」。
北郊酒肆，自醉白園始，康熙間如野園、冶春社、七賢居、且停車之類，皆在虹橋。壺觴有限，不過遊人小酌而已。後里人韓醉白於蓮花埂構小山亭，遊人多於其家聚飲，因呼之曰韓園。迨醉白死，北門街構食肆慕其名而書之，謂之「醉白園」。園之後門，居小迎恩河西岸，畫舫多因之飲食焉。
雙虹樓，北門橋茶肆也。樓五楹，東壁開牖臨河，可以眺遠。吾鄉茶肆，甲於天下，多有以此為業者。出金建造花園，或鬻故家大宅廢園為之。樓台亭舍，花木竹石，杯盤匙箸，無不精美。轅門橋有二梅軒、蕙芳軒、集芳軒，教場有腕腋生香、文蘭天香，埂子上有豐樂園，小東門有品陸軒，廣儲門有雨蓮，瓊花觀巷有文杏園，萬家園有四宜軒，花園巷有小方壺，皆城中葷茶肆之最盛者。天寧門之天福居，西門之綠天居，又素茶肆之最盛者。城外占湖山之勝，雙虹樓為最。其點心各據一方之盛。雙虹樓燒餅，開風氣之先，有糖餡、肉餡、幹菜餡、莧萊餡之分；宜興丁四官開蕙芳、集芳，以糟窖饅頭得名，二梅軒以灌湯包子得名，雨蓮以春餅得名，文杏園以稍麥得名，謂之鬼蓬頭，品陸軒以淮餃得名，小方壺以菜餃得名，各極其盛。而城內外小茶肆或為油鏇餅，或為甑兒糕，或為松毛包子，茆簷蓽門，每旦絡繹不絕。
自小迎恩橋至此為草河支流，在南則接城河為「城清梵」矣。〈（詳見《城北錄》）〉
「邗上農桑」、「杏花村舍」二景，在迎恩河西。仿聖祖《耕織圖》做法，封隈為岸，建倉房、饁餉橋、報豐祠。祠前擊鼓吹豳台，左有礱房，右有浴蠶房、分箔房、綠葉亭。亭外桑陰鬱鬱，時聞斧聲。樹間建大起樓，樓下長廊至染色房、練絲房。房外為練池，池外有春及堂。堂右有嫘祖祠、經絲房、聽機樓。樓後有東織房、紡絲房。房外板橋二三折，至西織房、成衣房，接獻功樓。自此以南，一片丹碧，塞破煙霧，盡在長春橋外矣。
西岸矮屋比櫛，屋前地平如掌，轆軸參橫，草居霧宿，豚柵雞棲，繞屋左右。閑田數頃，農具齊發，水車四起，地阞不行，秧針刺出。雞頭菱角，熟於池沼。葭蒼然，遠浦明滅。打穀之歌，盈於四野。山妻稚子，是任是負。其瓴甋杗廇，屹如山立者，倉房也。集唐人句為對聯云：「<廠敖>庾千箱在〈（薛存誠）〉，芳華二月初〈（趙冬曦）〉。」集句始於盧雅雨轉運見曾征金棕亭博士兆燕集唐人句為園亭對聯，亦間用晉宋人句。
報豐祠以祀先世之始耕者。殿前後三楹，廡殿各二。聯云：「息饗報嘉瑞〈（顏延年）〉，膏澤多豐年〈（曹植）〉。」祠外建戲台，顏曰「擊鼓吹豳」，土人報功演劇在於是。聯云：「川原通霽色〈（皇甫冉）〉，簫鼓賽田神〈（王維）〉。」
礱房，舂、揄、簸、蹂地也。聯云：「岸端白雲宿〈（何遜）〉，」「屋上春鳩鳴〈（王維）〉。邗上農桑」止於此。
「杏花村舍」自浴蠶房始，河至此愈曲愈幽，鷗鷺往來，清風泛於樽俎，高柳映人家，奇松襯樓閣。由礱房屋角至浴蠶房。聯云：「金屋瑤筐開寶勝〈（崔日用）〉，小橋流水接平沙〈（劉兼）〉。過此有小水口，上覆板橋，過橋至綠桑亭，堤隨河轉，屋亦西斜，為分箔房。聯云：「樹影悠悠花悄悄〈（曹唐）〉，羅衫曳曳繡重重〈（王建）〉。」大起樓接於分箔房尾，竹木護村，邱園自適，巔風作力，披闥而入。聯云：「碧樹紅花相掩映〈（慈恩寺仙）〉，天香瑞彩合絪縕〈（溫庭筠）〉。」
蜀岡諸山之水，細流縈折，潛出曲港，宣洩歸河。大起樓南，以池分之，千絲萬縷，五色陸離，皆從此出，謂之練池。池之東西，以廊繞之，東繞於染色房止。聯云：「染就江南春水色〈（白居易）〉，結成羅帳連心花〈（青童）〉。西繞於練絲房止。聯云：「舊絲沉水如雲影〈（李質）〉，籠竹和煙滴露梢〈（杜甫）〉。」江南染房，盛於蘇州。揚州染色，以小東門街戴家為最，如紅有淮安紅，本蘇州赤草所染，淮安湖嘴布肆專鬻此種，故得名。桃紅、銀紅、靠紅、粉紅、肉紅，即韶州退紅之屬。紫有大紫、玫瑰紫、茄花紫，即古之油紫、北紫之屬。白有漂白、月白。黃有嫩黃，如桑初生，杏黃、江黃即丹黃，亦曰緹，為古兵服，蛾黃如蠶欲老。青有紅青，為青赤色，一曰鴉青，金青古皂隸色，元青元在緅緇之間，合青則為<冥色>，蝦青青白色，沔陽青以地名，如淮安紅之類。佛頭青即深青，太師青即宋染色小缸青，以其店之缸名也。綠有官綠、油綠、葡萄綠、蘋婆綠、蔥根綠、鸚哥綠。藍有潮藍，以潮州得名。睢藍以睢寧染得名，翠藍昔人謂翠非色，或雲即雀頭三藍。《通志》云：藍有三種，蓼藍染綠，大藍淺碧，槐藍染青，謂之三藍。黃黑色則曰茶褐，古父老褐衣，今誤作茶葉。深黃赤色曰駝茸，深青紫色曰古銅，紫黑色曰火薰，白綠色曰餘白，淺紅白色曰出爐銀，淺黃白色曰密合，深紫綠色曰藕合，紅多黑少曰紅綜，黑多紅少曰黑綜，二者皆紫類。紫綠色曰枯灰，淺者曰朱墨，外此如茄花、蘭花、栗色、絨色，其類不一。元滋素液，赤草紅花，合成市未，經緯豔異，凡此美名，皆吾鄉物產也。練池以西，河形又曲，岸上建春及堂，四面種老杏數十株，鐵幹拳而擁腫飛動。聯云：「夕陽楊柳岸〈（李父）〉，微雨杏花村〈（李渾）〉。」
嫘祖祠，祀馬頭娘也。聯云：「明堂靈響期昭應〈（王昌齡）〉，桑葉扶疏問日華〈（曹唐）〉。」昔傳嫘為黃帝正妃，又作雷，為雷祖次妃，皆不可考。
祠右沼堤種竹，竹後長廊數丈，廊竟，橫置小舍三間，為經絲房，經機所持絲也。聯云：「軟縠疏羅共蕭屑〈（溫庭筠）〉，霏紅遝翠晚氛氳〈（孟浩然）〉。」屋右接聽機樓。聯云：「繡戶夜攢紅燭市〈（韋莊）〉。繅絲聲隔竹籬間〈（項斯）〉。」
樓台疏處栽桑樹數百株，濃綠蔭阪，下多野水，分流注沼。沼旁為紡絲房，與經絲房對，居其右。織房十餘間，以東西分。東織房聯云：「露氣暗聯青桂色〈（李商隱）〉，天孫為織錦雲裳〈（蘇軾）〉。」西織房聯云：「花須柳眼如無賴〈（李商隱）〉，蕊亂雲濃相間深〈（溫庭筠）〉。」
成衣房十餘間，紡磚刀尺，聲聲相聞。聯云：「越羅蜀錦金粟尺〈（杜甫）〉，寶殿香娥翡翠裙〈（戎昱）〉。」
獻功樓五楹。聯云：「青筐葉蓋蠶應老〈（溫庭筠）〉，剪綵花時燕始飛〈（劉憲）〉。」
「杏花村舍」止於此，平時園牆版屋，盡皆撤去。居人固不事織，惟蒲漁菱芡是利，間亦放鴨為生。近年村樹漸老，長堤草秀，樓影入湖，斜陽更遠，樓台疏處，野趣甚饒也。是地為「臨水紅霞」之對岸，稍南則長春橋矣。
「平岡豔雪」在「邗上農桑」之對岸，「臨水紅霞」之後路。迎恩河至此，水局益大，夏月浦荷作花，出葉尺許，鬧紅一舸，盤旋數十折，總不出裏橋外橋中。其上構清韻軒，前後兩層，粉垣四周，修竹夾徑，為園丁所居。山地種蔬，水鄉捕魚，采蓮踏藕，生計不窮。餘每愛此地人家，本色清言，尋常茶飯，絕俗離世，令人憮然。
自清韻軒後，梁空磴險，山徑峭拔，遊人有攀躋偃僂之難。有豔雪亭，聯云：「苔染渾成綺〈（皮日休）〉，春生即有花〈（馬戴）〉。」
水心亭在豔雪亭之側，築土為堵，一溪繞屋。聯云：「楊柳風來潮未落〈（趙嘏）〉，梧桐葉下雁初飛〈（杜牧）〉。」
「漁舟小屋」居「平岡豔雪」之末，湖上梅花以此地為勝，蓋其枝枝臨水，得疏影橫斜之態。集杜聯云：「水深魚極樂，雲在意俱遲。」再南為「臨水紅霞」。
「臨水紅霞」即桃花庵，在長春橋西。野樹成林，溪毛礙槳，茅屋三四間在松楸中，其旁厝屋鱗次，植桃樹數百株，半藏於丹樓翠閣，倏隱倏見。前有嶼，上結茅亭，額曰「螺亭」。亭南有板橋接入穆如亭。亭北砌石為階，坊表插天，額曰「臨水紅霞」。折南為桃花庵，大門三楹，門內大殿三楹，殿後飛霞樓三楹，樓左為見悟堂，堂後小樓又三楹，為僧舍，庵之檀越柴賓臣延江寧僧道存居之。樓右小廊開圓門，門外穿太湖石入廳事，復三楹，額曰「千樹紅霞」，庵中呼之為紅霞廳。迤東曲廊數折，兩亭浮水，小橋通之。再東曰桐軒，右為舫屋。又過橋入東為枕流亭。穿曲廊，得小室，曰「臨流映壑」。室外無限煙水，而平岡又雲起矣。平岡為古「平岡秋望」之遺阜，北郊土厚，任其自然增累成岡，間載盤礴大石。石隙小路橫出，岡磽中斷，盤行縈曲，繼以木棧，倚石排空，周環而上。溪河繞其下，愈繞愈曲。岸上多梅樹，花時如雪，故庵後名「平岡豔雪」。
桃花庵僻處長春橋內，過橋沿小溪河邊折入山徑，嵽嵲難行。小澳夾兩陵間，嶼亦分而為兩，左右有螺亭、穆如亭。嶼竟，琢石為階，庵門額為朱思堂轉運所書。溪水到門，可以欹身汲流漱齒，中多水鳥，白毛初滿，時得人稀水深之樂。
湖上園亭，皆有花園，為蒔花之地。桃花庵花園在大門大殿階下。養花人謂之花匠，蒔養盆景，蓄短松、矮楊、杉、柏、梅、柳之屬。海桐、黃楊、虎刺以小為最，花則月季、叢菊為最，冬於暖室烘出芍藥、牡丹，以備正月園亭之用。盆以景德窯、宜興土、高資石為上等。種樹多寄生，剪丫除肄，根枝盤曲而有環抱之勢。其下養苔如針，點以小石，謂之花樹點景。又江南石工以高資盆增土疊小山數寸，多黃石、宣石、太湖、靈璧之屬，有圠有山，有罅有槓，蓄水作小瀑布傾瀉危溜。其下空處有沼，畜小魚游泳呴嚅，謂之山水點景。
大殿供大悲佛，四圍紅闌。殿前右楹門構靠山廊，廊外多竹，夏可忘暑。殿後簷左楹山牆門外為茶室，通僧廚。
飛霞樓在大殿後一層，樓前老桂四株，繡球二株，秋間多白海棠、白鳳仙花。聯云：「四野綠雲籠稼穡〈（杜荀鶴）〉，九春風景足林泉〈（薛稷）〉。」
紅霞廳面河，後倚石壁，多牡丹。廳內開東西牖，東牖外多竹，西牖外淩霄花附枯木上，婆娑作蔭。夏間池荷盛開，園丁踏藕來者，時自牖上送入。廳前多古樹，有拿雲攫石之勢，樹間一桁河路，橫穿而來。河外對岸，平原如掌，直接蜀岡三峰。白塔紅廟，朱樓粉郭，了在目前。
見悟堂在飛霞之左。聯云：「花藥繞方丈〈（常建）〉，清流湧坐隅〈（元結）〉。」是堂為庵僧方丈。僧道存，字石莊，上元人，剃染江寧承恩寺。蓮香社因湖上建三賢祠，延石莊為住持。迨石莊為淮陰湛真寺方丈，以三賢祠付其徒竹堂。迨石莊卸湛真寺徙是庵，遂迎三賢神主於庵之桐軒。其時竹堂亦下世。自是三賢祠復為筱園，石莊則獨居是庵矣。石莊工畫，善吹洞簫，其徒西崖、竹堂、古濤，皆工畫，自是庵以畫傳。竹堂兼工刻竹根圖書，與潘老桐齊名。孫甘亭，畫如其師，詩人朱篔與之善。甘亭之徒善田，字小石，善彈琴，工畫側柏樹。竹堂以上，皆上元人，甘亭以下，皆揚州人，因蓮香社為石莊祖堂，故令其裔開爽居之。
見悟堂後樓，額曰「蓮香閣」，石莊自署名也。閣為石莊所居，所蓄玩好有三，一大筆筒倒署摺疊扇數百柄，皆故人贈答，積自六七十年；一紫竹簫，長二尺一寸，九節五孔，周櫟園亮工題曰「虞帝制音，王褒作賦，仲謙取材，乃為獨步」；一癭瓢細毛如拳髮，滑澤如秋水，色如紫糖，圓如明月，不在蔣若柳《椰經》諸品之下。
是地多鬼狐，庵中道人嘗見對岸牌樓彳亍而行，又見女子半身在水，忽有吠犬出竹中，遂失所在。又一夕有二犬嬉於岸，一物如犬而黑色，口中似火焰，長尺許，立噙二犬去。又張筠穀嘗乘月立橋上，聞異香，有女子七八輩，皆美姿，互作諧語，喧笑過橋，漸行漸遠，影如淡墨。黃秋平《庵中夜坐》詩云：「黃狐拜月四更時，螢火光青烏繞枝。世上可憐白日短，輸他鬼唱鮑家詩。」
壬子除夕石莊死。死之前一夕，畢園居人見師衣白袷衣，桐帽棕鞋，手拄方竹杖，往茱萸灣大路去，呼之不應，忽憶師已病半月矣。白是草河人家皆卜師將西歸。師在日蓄一貓，及師死，臥遺舄中，七日不食而斃。甘亭葬之庵後門外，呼之曰「義貓墳」。是年正月十五夜，一船自長春橋來，撒幔無客，惟一人立船尾搖櫓而行，至則師也。庵中人見之，跪哭不忍視，而款乃直下，神色自若，無顧盼意。是日，承恩寺大殿作上元會，一僧見師立二山門，托其寄信蓮香社僧開爽，令其出，出則杳無人焉。城中葉含青秀才逢恩，於六月中病垂死，恍惚至萬山中，扶頭軟腳，百體不快，忽遇師攜手至塔廟深處，身如禦風，入一草堂，額上有十一字云：「此地有崇山峻嶺茂林脩竹。」由堂入禪房，又有額，上書「空空如也」四字。兩旁聯句云：「溪聲閑處安詩幾，山翠濃中置畫床。」其下幾榻筆硯，宛然如舊遊。與之語舊事移時，甚暢。含青作詩云：「拄杖尋詩扣竹關，雨餘青擁一房山。此間真是神仙地，乞坐蒲團不欲還。」師和詩曰： 「結屋松門不閉關，也留風月也留山。君家本有逍遙地，莫謾勾留且自還。」促之行，送至山下，一揖而覺，病遂霍然失體矣。
石莊畫以查二瞻為師，所與交皆名家，惟不善作書，故凡題識皆所交書家代作，於是僧窩而為書畫舫矣。揚州書畫家極多，兼之過客往來，代不乏人。考之志乘，書畫無專門，皆附入方伎部。而康熙府縣志所載不過數人，雍正縣志得十三人，較前略多。迨甘泉分縣修誌，得六十六人，而國朝畫家不過十四人，皆揚州土著，書家不過三人，則其遺失多矣。茲自國初迄今各名家，先畫後書，附錄於此，至曾館於各工商家者，則另附錄於諸園亭之後。
孫蘭，江都人。工書畫，精於天文，詩學深邃，著《輿地隅說》四卷。其友畢銳，為武弁，工畫山水。
徐又陵，字坦庵，畫花卉有天趣，工詩詞製曲，有《坦庵六種》，又著《蝸亭雜記》、《青白眼》諸書。
宗元鼎，字定九，號梅岑，別號小香居士，又號賣花老人。工畫著色山水。
施原，工山水。晚居北湖，性好驢，蓄驢數十，凡有客至，與客騎驢談論，田間道左，謦咳風生。因畫驢，成神品，謂之施驢兒。
李寅，字白也，江都人。與蕭靈曦齊名，畫《桃花楊柳圖》，稱神品，載在縣志。
湯禾，字秋穎，江都人。工花卉。點染得生趣，謂可參趙昌名筆，曾繪《香阜寺菩提樹圖》進呈，載縣志。
唐誌契，揚州人。精繪事，興寄所託，便齎糧遊名山大川，經月坐臥其下，故畫筆蕭散清遠，有元人風。著《繪事微言》。弟誌尹，花鳥得呂紀、王偕之傳，時稱二唐。事載《江南通志》。
宗灝，字開先，江都人。工山水，見《歷代畫家姓氏韻編》。
朱玨，字二玉，江都人。工人物、山水、花草，見《畫法紀事》。李翊如，字祚鉻，江都人。工山水，見《歷代畫家姓氏韻編》。
張翀，字子雨，廣陵人。工人物、山水、花鳥，見《畫法紀年》。桑豸，字楚執，揚州人。工山水，見《歷代畫家姓氏韻編》。
王璽，字鶴裏，揚州人。工山水蘭石，見《歷代畫家姓氏韻編》。
蕭晨，字靈曦，江都人。以人物擅長，神理具足，不屑屑於步趨前人。詩在倪、黃之間。
胡春生，字夏昌，一字赤岸。工水墨山水，寸軸萬里，煙雲變態，隨手出沒。載縣志。
馬驤，江西人。工山水，有元人矩，為揚州清軍同知。載在侯肩復《畫征錄》。
王雲，字漢藻，揚州人。工筆樓閣學小李將軍，以宋塚宰犖薦，待詔畫苑，比之閻立本丹青雲。趙有彬，字岷江，揚州生員。工書畫，與龔半千、查二瞻齊名。
禹之鼎，字上吉，號慎齋，江都人。工人物，幼師藍瑛，後出入宋元，遂成一家。寫真多白描，不襲公麟之舊，而用吳生蘭葉法，兩顴微用脂赬暈之，娟媚古雅，曾為澤州相國寫《水亭玩鵝圖》。康熙中，授鴻臚寺序班，遂歸洞庭，朱竹有送之出都詩。
顛道人，江寧人，流寓揚州。善飲酒，醉後作畫，任意揮灑，山水花卉，皆有奇趣。
釋道濟，字石濤，號大滌子，又號清湘陳人，又號瞎尊者，又號苦瓜和尚。工山水、花卉，任意揮灑，雲氣進出。兼工壘石，揚州以名園勝，名園以壘石勝，餘氏萬石園出道濟手，至今稱勝跡。次之張南垣所壘「白沙翠竹」、「江村石壁」，皆傳誦一時。若近今仇好石壘怡性堂「宣石山」，淮安董道士壘「九獅山」，亦藉藉人口。至若西山王天於、張國泰諸人，直是石工而已。
江都文命時，工畫蘭，以羊毫筆蘸墨寫之，佐以竹石。自言與可後無傳人，至己而盡得其法。性孤傲，隱於湖中，故傳之不遠。《畫征錄》以文命時之蘭，比吳秋聲之竹，黃筠庵之石。雲三家之法會而通之，足成一家，未深知文蘭者也。命時傳於子秋陵，秋陵傳於其甥焦潤，潤之後蓋無傳焉。
虞沅，字畹之，江都人。工花卉、翎毛，勾染工整得法。
查士標，字二瞻，號梅壑散人。與華亭同干支，又號後乙卯生，休寧人，居江都。性迂，家多古銅器及宋元人真跡。書法華亭，畫初學倪高士，後參以梅花道人、董文敏，與孫逸、汪之端、釋洪仁稱四家。延王石穀至其家，乞潑墨作雲西、雲林、大癡、仲圭四家筆法，蓋有所取資也。晚年不遠姬侍，晚起最遲，凡應酬臨池，揮灑必於深夜，不以為苦，而筆更超邁，真窺元人之奧。作《獅子林冊》，宋漫堂寶之，為立傳並序其詩。年八十四，葬山麓。死後百年，查觀察淳訪其墓，為之封樹焉。
袁江，字文濤，江都人。善山水樓閣，初學仇十洲，中年得無名氏臨古人畫，遂大進。
張宗蒼，字默存，一字墨岑，號篁村，吳縣人。山水出黃尊古之門，以畫供奉內庭。
蔡嘉，字松原，丹陽人。花卉、山石、翎毛稱逸品，予嘗於黃園觀所畫扇面《豆棚閑話圖》，村落溪山，茅屋裏舍，人物須眉，神理具足。
鮑楷，字端人，號棠村，又號去邪子，嘉興人，遷居揚州。少工花草，師法南田，後客沈凡民署。畫山水不用稿，疏朗秀潤，得古人意。
孫人俊，字瑤原，江寧人。以畫驢得名，山水學巨然，畫古樹皴染得古人法則。
熊維熊，字偉男，歲貢生，一歲七試皆第一，王文簡特置國士之目。工詩畫，著《瓜洲貞烈志》。
丁裕，字文華，號石門。工花卉，與禹之鼎齊名，吳雲從之學。子芳字芳杜，以時文見知於陸麟度師，為名諸生；覽字葦江，號曠亭，皆工畫。
方士庶，字洵遠，號小師，歙縣人。時年畫山水，運筆構思，天機迅發，中年受學於黃尊古，氣韻駘宕，有出塵之目。年未五十而死。門人黃溱，字正川，號山𦡱，徐柱字桐立，號南山樵人，皆小師嫡派。
高翔，字鳳岡，號西唐，甘泉人。善山水。高甲，字幹亭，風岡之侄，善花卉，尤工八分。汪士慎，字近人。工八分，書畫花卉與張乙僧、金㦷齊名。
鄭燮，字克柔，號板橋，興化人。進士。蘭、竹、石稱三絕。工隸書，後以隸楷相參，自成一派。關帝廟道士吳雨田從之學字，可以亂真。李葂，字嘯村，上江人。工花卉、翎毛，來揚州居賀園。
李鱓，字宗揚，號復堂。興化孝廉，官知縣。花鳥學林良，縱橫馳騁，不拘繩墨，而得天趣。往來揚州，與賀吳村友善。其時陳撰字楞山，寫生與鱓齊名。陳馥字松亭、戴禮字石屏，皆從學焉。
金農，字壽門，號冬心，仁和人。從事於畫，涉筆即古，脫畫家之習。畫竹師竹石老人，號稽留山民。畫梅師白玉蟾，號昔耶居士。畫馬自謂曹、韓法，趙王孫不足道也。畫佛像，號心出家盦粥飯僧。花木奇柯異葉，設色非復塵世間所睹，蓋皆意為之，而托為貝多龍窠之類。
黃慎，字躬懋，號癭瓢，福建人。師上官周，為工筆人物。久寓揚州，晚年以粗筆畫仙佛，徑丈許，其工筆不可多得也。題句法二王草書。
汪師虞，字樵水，湖北人。畫牡丹，稱逸品。其徒陶鼎，字立亭，揚州人，亦稱畫中能品。奚岡，字鐵生，浙江錢塘人。往來揚州，畫山水得唐宋人筆意。
丹陽蔣璋，字鐵琴，居揚州。畫大幅人物，與癭瓢齊名，尤工指頭。善歌，城中唱口宗之，謂蔣派。又呼之為蔣胯子。
伊齡阿，字精一，滿洲人。官侍郎。書學孫過庭，工詩，畫法梅花道人。巡鹽兩淮時，於扇面畫梅花蘭竹，稱逸品，至今勒於石。
錢塘康濤，字石舟，號天篤山人，又號蓮蕊峰頭不朽人，又號茅心老人。畫山水、花卉、翎毛，工白描，善書法。
汪元麟，字石恬，休寧進士。山水法梅道人，以畫《長堤春柳圖》得名。汪滌崖，歙縣人。畫學大癡，嘗畫《黃山圖》於法淨寺之平樓。
吳麐，字栗園，歙縣人。山水學黃子久，生平有古君子風。居揚州汪貽士家，其家有饒州景德鎮土窯產秘色器，與唐熊年三窯並稱，謂之吳窯。
仲鶴慶，字松嵐，泰州進士。畫有生氣，書卷盎然。團時根、宮國苞、李頑石，並泰州人，俱工詩畫。湯密，字入林，通州人。工詩畫，墨竹法文與可，號個中人。
江都張傑，字柯亭，工花卉。洪承祖，字林士，號紫霞山人，畫學惲南田。項佩魚，字孔亭，山水、花卉皆精緻。
謝野臣，字庭逸，其先世河南郟州人，徙家於宜興，為匡山隱者毛乾乾之婿。明天文曆算之學，與宣城梅文鼎、吳江王夤旭同時，在揚州主汪氏。著《推步全儀》，以銅為之，凡勾股弧矢之微，靡不畢具。畫龍最神。時周尋字錕來亦畫龍，知不能居其右，乃用紅金襯墨，遂成惡狀。子身灌，字曉山，山水多著色，為世所稱。性尤精巧，北郊工段檔子用蒲包山石，為曉山所創。久居揚州，死於文選樓。生平嘗蓄石琴，有聲鏗然。又六合硯為唐人物，皆終身隨之，未嘗頃刻離也。
方元鹿，號竹樓，儀征人。工詩詞，書法二王，畫竹學東坡，有《虹橋春泛圖》。
王濤，字素行，江南人，移家揚州。畫著色花卉、翎毛，有元人筆意。
張士教，字石民，號宣傳，臨潼人，家揚州。畫法得華秋嶽一派。
年汝鄰，字寄濤，號瘦生，順天人，居揚州。畫山水好仿古人，若榮邱、北苑諸派，臨之頗能得其形似。
張賜寧，字桂岩，北平人。作人物、山水多不依舊法，唯以氣韻過人。著色花卉，獨稱絕技。牛培，字因之，天津人，從之學畫，大有師法。
餘棟，字棟木，長洲人。工畫，仿王石穀，惜其時為小師道人所掩。
管希寧，字平原，江都人。工詩畫，筆墨雅淡，極盡山林之變，不苟作。兼長於醫。年五十無子。妻素有賢譽，早死，死之日發其笥獲白金五十，遺書一封，以此金為買妾之資。平原晚年與洪疏穀訂為忘年友，平原歿，喪葬之事，疏穀任之，韋書城進士為作墓誌銘，序其詩集行於世。
羅聘，字兩峰，號花之寺僧。初學金壽門梅花，後仿古仙佛畫法，有《鬼趣圖》，為世所稱。妻方白蓮，子允紹、允纘，俱工畫。
釋方珍，字席隱，號小山，居城中地藏庵。工詩畫，陳古漁《所知集》中，謂其作畫不讓古人。
周瓚，字采岩，吳縣人。少學花卉。既成，學界畫白描人物，而大幅工筆山水，出奇無窮，遂成名家。兄蘭坡，精於醫。孔繼幹，字樗穀，曲阜人。工畫墨梅，官江都縣知縣。
王正，字端肅，江都閨秀。善畫花草，布置工穩。能詩，受知於徐大宗伯倬，後入都，馬相國齊延之教其女。
傳真為畫家一派，《西京雜記》載毛延壽、陳敞諸人，晉顧長康傳神阿堵，皆其技也。陶九成《輟耕錄》載其法而未詳。丹陽丁皋，字鶴洲，居甘泉，精於是技，撰《傳真心領》二卷。分三停五部，先從匡廓畫起，以為肖與否，皆係於是。次及陰陽虛實之法，次及天庭兩顴，目光海口，鼻準眉耳，各有定法。部位定，次及染法，次及上血色法，終之以提神。又申言旁側俯仰之理，及謄法朽法，皆備焉。盧雅雨轉運為之敘云：「畫像之興，由來尚矣。伊尹從湯，言素王九王之事，皆圖畫其形。高宗夢傅說，使百工寫其形，旁求天下。孔子觀乎明堂，有堯舜之容，桀紂之像，有周公相成王朝諸侯之圖。其在於漢，則自六經諸子，賢士列女，以及問禮講學，皆有圖，凡以廣見聞，垂鑒誡，用意自深遠也。惟人子之肖其父母也，未詳所始。然古者祭必有屍，屍廢則畫像興。人子之情，有所必至。特以時代之遙，春秋之隔，几筵榱桷之間，聚其精神以求其嗜欲，發其慨聞僾見之思，其事誠不可苟，而其術尤豈易言者哉。古傳畫學，眾體各有師法，而肖像無專門，亦未有勒成一書者，不可謂非藝林之缺事也。丹陽丁君鶴洲，世傳其業，運思落墨，直臻神解，隨人之妍媸老少，偏側反正，並其喜怒哀樂皆傳之。近為餘繪十二圖，圖各有景，見者驚歎，以為須眉畢肖，而神色舒肅，悉與景會。餘固疑丁君之有天授，非學力所能到。而丁君曰：『不然，是固有法也。法可以言傳，而法外之意，必由心領。』因出其《傳真心領》一書示餘，並乞餘為之序。其書凡二十餘篇，曰部位，曰起稿，曰心法，曰陰陽虛實，曰天庭，曰鼻，曰兩顴地角，曰眼光，曰海口，曰眉，曰須，曰耳，曰染法，曰面色，曰氣血，曰提神，曰旁背俯仰，曰謄像，曰筆墨，曰紙，曰絹，曰擇室。凡者不惜言之詳意之盡，法傳而法外之意與之俱傳，信從來未有之書也。學者得以矩，參以會悟，破除俗師相傳之陋，以上窺唐虞三代以來不傳之秘鑰，而仁人孝子亦不自覺而油然生其尊祖敬宗之心。則是書所關，良非淺鮮，豈特畫像一家之學已哉。」鶴洲子以誠，字義門，傳父業亦能精肖，四方來求者，遠至數千里。某寵姬病，延之肖形，十餘日改易六七次，姬視之，皆曰不肖，義門自視所畫，則肖之極矣。明日至，不摹其形，自為絕色女子，姬笑曰肖矣。君真解人也。義門善弈，書法效董香光，間為詩亦清雅有致。撰《續心領》四卷，論朽染之法尤詳，雖不知畫人閱之，可以肖像也。任世禮，字漢修，與鶴洲交，得聞其法，摹之二十年，畫合其旨。性豪俠，善彈琴，工時曲。又有蔣文波者，寫生次於義門。海州吳焯，字俊三，寫生兼工山水人物，皆畫之能肖。蓋是技以肖為工，不肖無足論也。義門之徒塗冬，居小秦淮，凡妓之來者，塗必摹其形，不下百數十人矣。人之短視者多帶眼鏡，除之則面必變，塗能畫短視不帶眼鏡而能肖，其技亦巧矣。又梁師武與義門交，善畫花卉翎毛，尤工寫生。
陸鼎，字鐵簫，長洲人，放翁先生之裔。工詩畫，山水花卉翎毛，有宋元氣韻。
方嵩，字峙泉，號桐庵，徽州歙縣人。工山水大幅，小師老人不能出其右。家資巨萬，好畫不治生業，遂貧無立錐。其族仕煌，字又輝，號晴岩，名諸生，工小楷。
吳嘉謨，字虞三，號蕙軒，如皋人。工蘭竹，書法《聖教序》。為人磊落有奇氣，嘗遊京師，書畫與朱野雲齊名。後歸揚州，主蔡誌蕙家，與之友善。誌蕙字艾山，善畫蘭竹。
汪鳴珂，字瑤圃，吳江人。工書畫，官知州。袁慰祖，字竹室，長洲人。工詩畫，山水有王石穀之風。
胡量，字眉峰，長洲人。工詩畫，山水為毛繡亭後一人，王述庵司寇深契之。黃恩長，字宗易，號蒼雅，長洲人。工花卉。
徐午，字芝田，揚州舉人。工山水，中年自成一家，有宋元人氣味。錢東，字玉魚，嘉興人。畫以花卉為最，工詩詞。朱烜，字丙南，杭州人。畫花卉山水，尤工梅花。
揚州閨秀吳政肅，字靜嫻，工山水，筆力老健，風神簡古，有《秋山讀書圖》。張因，字淨因，工詩畫，花卉翎毛，稱逸品。朱漣，字若賢，揚州人。工花卉翎毛，亦時畫美人。
蕭椿，江都舉人，以畫傳。潘恭壽，丹徒人。工山水花卉人物，每畫必王夢樓題之。張焯，字筠穀，淮安人。工花卉，精於小楷，石莊延之教其徒。
倪名燦，甘泉人。工筆人物，人呼之為小倪。
施胖子，山陰人。始從繼父學寫真，兼畫美人。居揚州小秦淮客寓，凡求其畫美人者，長則丈許，小至半寸，皆酬以三十金，謂之施美人。同時楊良，字白眉，工畫驢，一驢換牛肉一斤，謂之楊驢子。
鄒若泉，善畫人物山水，以畫興教寺萬佛樓壁五百應真得名。
張恕，字近仁，工泰西畫法，自近而遠，由大及小，毫釐皆準法則，雖泰西人無能出其右。
葉彌廣，字博之，江都貢士，工書。譚宗，字公子，餘姚人，客揚州，善書。宋曹，字彬臣，號射陵，鹽城中書，善書。《甘泉縣志》所錄書家，此三人耳。
汪楫，字舟次，江都人。書法以骨勝，有楊凝式、米芾之神。舉博學鴻詞，授撿討，充封琉球正使，為其國王書殿榜，縱筆為擘窠大書，王驚以為神。著《琉球使錄》。
高承爵，三韓人，善擘窠書。為揚州太守，民人愛慕，每歲暮，鄉民求書福字以為瑞。一民伺太守出，持所書請曰：「求易一福字。」太守熟視之曰：「書此字時，筆不好耳。」至今傳為美談。
鄭簠，字穀口，江寧人。精於醫，工隸書。來往揚州，主徐氏。平山堂額出其手，朱竹有詩紀其事。
金壇王澍，字虛舟，官吏部員外。揚州搢紳扁聯，多出其手。法淨寺西園中「天下第五泉」字，是所書也。蔣衡，字湘繁，號江南拙老人，虎臣修撰之侄。嘗於蕃厘觀寫《十三經》，馬曰璐裝潢，大學士高斌進之，奉命刊於辟雍，授官學正。觀中建寫經樓，法淨寺旁「淮東第一觀」，是所書也。子和，字醉峰，工書畫，著《說文集解》，四庫館議敘，成孝廉。又恭摹禦考太學《石鼓文》縮小本刻石。阮芸台閣學《石渠記》云：「蔣衡書《十三經》冊，凡十二年始成。衡於乾隆初年嘗薄遊揚州，故此經半在揚州所寫。其書先歸於鹽務，為兩淮運使盧見曾所賞，言之總督高斌，遂裝潢以進，〈（其裝潢為吾鄉馬曰璐征君任之，費數千金）〉賜國子監學正。翰林勵宗萬以序石經校勘一過，記其異同，書成一冊，今庋之懋勤殿書閣上。乾隆五十七年，因敕纂《石渠寶笈》，及於此冊，特命刊石立學宮。」
景考祥，字履齋，江都人，於禮子，占籍河南。成進士，官御史。工書，天寧寺旁「杏園」石額，是所書也。於禮字介人，以孝友稱。劉重選，字文叔，為揚州同知，書法學褚河南。
江起權，字子權，甘泉人。虛舟門生。揚州府學「七十二賢神主」為其所書。
曹寅，字子清，號棟亭，滿洲人。官兩淮鹽院，工詩詞，善書，著有《楝亭詩集》。刊秘書十二種，為《梅苑》、《聲畫集》、《法書考》、《琴史》、《墨經》、《硯箋》、《劉後山千家詩》、《禁扁》、《釣磯立談》、《都城紀勝》、《糖霜譜》、《錄鬼簿》。今之儀征餘園門榜「江天傳舍」四字，是所書也。餘園餘熙，以字傳。
曾曰唯，字貫之，江都人，襄湣八世孫。書精楷法。嗜牛肉，不苟合於世，與之交，如糜鹿不可接。觀劇至忠孝處，輒慟哭。演《鳴鳳記》，長跪不起視。客有遺貂裘者，剪碎以二葛表裏紉之，其傀異若此。同里王憲，字可法，號楷亭，性至孝，以雙鉤法肖貫之書，可以亂真。
汪膚敏，字公碩，號春泉，江都人。書法歐、褚。性廉介，安麓村延之弗就，就之弗見。使人要於路，掖之人，見則命書戲目數出。公碩為其所迫，書而進之。命掖入密室中，良久，數仆延至一堂，麓村迓於階下，曰：「先生古君子，前特相戲耳。」乃款留堂上，水陸競獻，笙歌錯陳，所奏戲文，即為所書戲目也。盡歡而罷，歸為麓村母書壽序一通。時程亶字實夫，號秋槎，汪舸字可舟，書法與公碩齊名，皆居揚州。
釋藥根，居城中祗園庵，字學蔣湘繁，善刻符。
釋昌泰，六安人。以三指撮管端作書，字體法鮮于伯機。來揚州主法淨寺。
俞瀚，字楚江，紹興人。精於篆籀，以金陵懷古詩受知於尹製軍，著有《壺山詩鈔》。在揚州與石莊友善，卒年自蘇寫詩寄儀研園屬其索題。不數日訃音至，石莊設位哭於庵中，研園出詩，同吊者共題之。
儀堉，字則厚，山西人，居揚州。書《十七帖》，與鮑步江聯社南湖，謂之二分明月社。
閻穀年，字貽孫，揚州人。工書，以大幅箋以作擘窠書己作詩，別具蒼涼之致。劉嘉玨，字二如，揚州人。書《十七帖》。
朱鬥南，字星堂，揚州武生員。工書。其父行九，以槍法為安麓村所知。揚州白蠟旱之傳，自朱九始。沈春，字既堂，嘉興人。工書。久居揚州曾家苑，有硯癖。
葛柱，字二峰，甘泉人。行三，體胖，人呼為葛牛。善章草。好飲，嘗醉於虹橋酒肆壚下，永夜呼糖炒栗子不置。
沈業富，字既堂，高郵人。甲戌進士，官河東轉運使。工行書，風韻天然。
王方魏，字薌城，一號大名，江都人。祖納諫，父玉藻，科名甚盛。方魏隱居黃玨橋。工書，得晉人最深。著《周易纂解》二卷，《大名集》一卷。
黃袞，江都人，居公道橋。工草書，求者輒以「鵝」字應之。詹淇，高郵歲貢生，居陳家集。書法雄健。
阮匡衡，字瑤岑，居公道橋。康熙癸未武進士，官滁州衛掌印守備。工《十七帖》，年七十餘，猶日臨不倦。侄金堂，字宣廷，儀徵文學，亦工草書。金堂子二，承春字再颺，儀邑文學，輯有《顏子》二卷，承鴻字逵陽，名諸生。
焦熹，字效朱，江都人，居黃玨橋。官古北口都司，日訓行陳，能關重弓。暇作小楷，法極於古。侄繼軾，字熊符，亦工書。善為謎詩，有《梅花百韻詩》，每首隱一物，一時傳之。
楊法，字巳軍，江寧人。工篆籀，黃園中「柳下風來桐間月上」八字，是所書也。來揚州寓地藏庵，與小山上人善。
梁巘，字文山，亳州人。進士。書法秀潤，尺五樓之延山堂扁出其手。
馬榮祖，字力本，號石蓮，江都人。雍正壬子舉人，官閩鄉知縣。工古文，善書法，幼為桐城方望溪、金壇王耘渠所重，長與山陰胡稚威、丹徒張圌東、仁和沈萩林、錢塘桑弢甫齊名。著有《文頌》九十二章、文集二卷傳世。
顧錫躬，字萬峰，興化人。工書能詩，有《澥陸詩鈔》四卷。興化陸驂，字白義。書法懷素。汪元長，儀征人。書得唐人法，所書石碣碑刻最多。張瑾，揚州孝廉。善仿退翁。
趙之璧，寧夏人。字學退翁，能擘窠書。以世襲一等子，官兩淮運司。泰州葉雯以箸書，鄧琬以指書。琬性迂，人呼為獃子。常執桓，字友伯，揚州人。書法《聖教序》。
吳焯，字淩州，揚州人，退翁門弟子。子溥，字茶溪，繼之。
白雲上，字秋齋，河南人，以遊擊鎮揚州。工書，於慧因寺書「瞭然」二字，今刻石陷樓壁。葉敬，字義方，揚州人。工書。牛翊祖，字湘南，天津人。為揚州清軍同知，書法鍾繇。
蘇楞額，字智堂，滿洲人。官巡鹽御史，以書名家。陳起文，字退山，江都人。工隸書。方輔，字密庵，歙縣人。工書。巴慰祖，字禹籍，徽州人，居揚州。工八分書，收藏金石最富。
葉天賜，字孔章，號詠亭，儀征人。書運中鋒，多逸趣。汪燾，字石蘭，徽州人。書法米顛。同時殷俊揚者，以箸書傳。汪大黌，字鬥張，號損之，徽州人。工隸書。
林李，字九標，號鐵簫。少時得鐵簫於眢井中，吹之清越，遂佩以自隨，兼可辟邪。書法《聖教序》，稱於世。
葉勇復，字英多，號霜林，江都諸生。好歐陽通書法，摹之逼肖。善評話，言古人忠孝事，慷慨激發，座客凜然。陸甲林，字縉喬，高郵人。己酉拔貢。書作顏平原。
王式序，蘇州人。身短，人呼為矮王。初為海府班串客，工楷隸，來揚州為內班教師。岑仙築群芳圃，扁聯多出其手。又有周仲昭者，為十番教師，亦精小楷。
桐軒在飛霞樓後，地多梧桐。聯云：「涼意生竹樹〈（張說）〉，疏雨滴梧桐〈（孟浩然）〉。」是軒祀三賢神主，三賢為宋歐陽文忠公、蘇文忠公及王文簡公。盧轉運聯云：「一代兩文忠，到處風流標勝跡；三賢同俎豆，何人尚友似先生。」鄭燮聯句云：「遺韻滿江淮，三家一律；愛才如性命，異世同心。」軒旁由六角門入桐蔭書屋，屋後小亭，額曰「枕流」。聯云：「鳥宿池邊樹〈（賈島）〉。花香洞裏天〈（許渾）〉。亭右石隙有瀑布入澗中，澗旁築亭，額曰「臨流映壑」。聯云：「新水乳侵青草路〈（雍陶）〉，疏簾半卷野亭風〈（李群玉）〉。」至此「臨水紅霞」之景畢矣。是園本周楠所建，楠字訒庵，工詩，嘗與申拂珊副憲甫往來湖上，唱和有詩。子二，長子炎，字受堂，為國子監學正，次子兆蘭，宇香泉，為南康府知府。
周炎，字受堂，號竹樵，順天□□科舉人。工文詞，精於醫。同時卞垣綸，字如堂。□□科舉人，官江西縣令，亦精於醫。均以是技名於京師。周兆蘭，字香泉，順天□□科舉人，工文詞，有經濟才，丙午為安徽太和知縣。時大饑，民入山掘得黑米，救一邑之命，上官以為邑宰所感，遂上聞，擢太守，補南康府。其友尹正，字方水，江浦諸生，工書法，精於製義。揚州醫學罕見，北鄉黃叔林精於脈訣，而用藥失當，土人稱之曰黃半仙。此一人之後，無有繼之者。若受堂、如堂，可謂讀書明醫之士矣。次之朱培五，博涉群書，多有引據，亦工詩。瘍痘科自楊天池之後，遂失真傳。劉崑山、張秉天次之。鄧馨儒講究五運六氣，著《時行痧疹說》，最精確。
是園周氏，後歸於王履泰、尉濟美，二家皆山西人。王、尉本北省富室，業鹽淮南，而家居不親籌算。王氏任之柴宜，尉氏任之柴賓臣，皆深諳鹺法者。是河兩岸園亭，皆用檔子法，其法京師多用之，南北省人非熟習內府工程者莫能為此。朱鋐，字鶴巢，諸生，有經濟才，柴氏重之。其兄東曙，精於弈。姚玉調，蘇州人，工小楷，精於醫。子蔚池，有異才，善圖樣，平地頑石，構製天然。朱棠字惠南，深明算學。史松喬出樣異常。其子椿齡，字壽莊，名諸生，皆其選也。若王世雄工琺琅器，好交遊，廣聲氣，京師稱之為「琺琅王」，又良工也。他如一工之奇，一技之巧，見聞所及者，各附於諸家工次。
長春橋界迎恩河及保障湖之間，橋內為迎恩河，橋外為保障湖。白石甃基，刻奇獸蹲踞，上覆飛亭枋楔，廣丈許，修百餘步。北循黃園後樓小徑，過宵市橋，通北門街。南過「水雲勝槩」園門，入觀音山路。
便益門在新城東北，創於嘉靖丙辰。以倭變，用副使何城、舉人楊守誠之議，都御史陳儒、御史吳百朋、崔楝、知府吳桂芳、石茂華，先後任其事。城外護城河本名市河，知府吳秀所浚，初引官河水注其中，曆久內河高於官河，仍於官河口築堤以蓄內河之水。堤外為官河，堤內有吊橋，為便益門，渡遊船皆集於是。右岸有都天廟、三清院、聞角庵，左依東城下，蔀屋茆簷，桑柘雞犬，皆極蕭疏衝淡之致。
都天廟在大儀鄉磚道上，道旁荒塚如弈。草深沒踝，路燈如螢，連貫不絕。有如來石塔，八棱，刻佛像，以鎮鬼也。
三清院在右岸磚路旁，高風岡以八分書題其門額，方士林東崖居之。林通五雷法，善治鬼，後為鬼魘，死於渡春橋水中。其徒黃鳴謙傳其術。朱思堂運使贈聯云：「爐火純青銷劍氣，霜花欲白映仙根。」
魚市亦謂之魚攤，在廣儲門者，由都天廟磚路而來者也。彭岔子目毛能見鬼物，嘗挑魚至是，以力乏睡於路，夢中聞鬼作挑擔聲，魘不能起。及醒，所挑魚已失所在。
聞角庵本木商會館，以閑屋賃過客。有寓者善相人，好酒。有王叟者，亦好酒，相與友善，每夕共入市沽飲。久之，謂相士曰：「我陰也，知人死期，我語子，子以相人。」於是相人者能定人之死日，邑人以為神。又久之，叟謂曰：「某日將別子去，然而嫂可為我寓也。」叟未幾果死。是夜，相者妻腹中有聲，作叟語，其言人死生如故，而相術益神，自是相者之妻未嘗與相士同寢矣。
廣儲門在新城北，亦曰鎮淮門。其城外市河，上通便益門，下通天寧門。遊船所集，與便益門等，左岸有梅花書院、史閣部墓諸古跡。
廣儲倉在梅花嶺下，雍正間葛御史建。倉房製最宏敞，十一檁挑山，面闊一丈三尺，進深四丈五尺，簷柱高一丈二尺五寸，徑一尺大木。做法：用裏金柱、三穿、雙步、單步、五架、三架諸梁、簷枋、墊板、檁木、簷椽、下中上花架簷椽、腦椽、連簷、瓦口、博縫板、山牆上象眼窗、<廠敖>門下檻、間抱柱、閘板，均以見方折工料。三檁氣樓面闊九尺，進深七尺五寸，柱高二尺七寸，寬六寸，厚五寸。用榻角木、三架梁、簷枋、脊枋、墊板、脊瓜柱、檁木、簷椽、連簷、瓦口、博縫板、前後風窗、兩山上下象眼窗。抱廈面闊一丈三尺，進深七尺五寸，柱高九尺五寸，徑八寸。用抱頭梁、隨梁枋、簷枋、墊板、檁木、簷椽、連簷、博縫板，亦均以見方折算。
梅花書院在廣儲門外，明湛尚書若水書院故址也。若水字甘泉，廣東增城縣人。嘉靖間以大司成考績，道出揚州，一時秉贄而謁者幾十人。揚州貢士葛澗與其弟洞早年從之遊，是時因選地城東一里，承甘泉之脈，創講道之所，名曰行窩。門人呂楠以湛公之號與山名不約而同，書「甘泉」二字於門，又撰《甘泉行窩記》。行窩門北有銀杏樹一株，就樹築土為墠，上墠築基為堂，題曰「至止堂」。其《心性圖說》在北墉，鍾磬在東墉，琴鼓在西墉，學習誠明、進脩敬義二齋在東序，燕居在堂北，廚庫在燕居左右，繚以周垣凡六十有二丈。垣外有溝，溝外有樹。先門外有池，池水與溝水襟帶行窩，而池上有橋，當行窩之旁。又置田二十餘畝，以資四方來學者，皆澗所助也。通山朱廷立為巡鹽御史，改名甘泉山書館。厥後御史徐九皋立純正門、禮門，提學御史聞人銓立義路坊，知府侯秩、劉宗仁、知縣正維賢相繼修拓，御史陳蕙增置祠堂射圃等地，御史洪垣增置艾陵湖官莊田八十畝，此嘉靖間湛公書院也。萬曆二十年，太守吳秀開浚城濠，積土為嶺，樹以梅，因名梅花嶺。緣嶺以樓台池榭，名曰平山別墅。東西為州縣會館，名之曰偕樂園。後立吳公木主於園中子舍，名曰吳公祠。三十三年，太監魯保重修，知府朱錦作碑記。當道檄毀之，存其堂與樓，為諸生講學之所。巡按御史牛應元改名之曰崇雅書院，祀湛公木主於堂，又曰湛公祠。崇禎間，書院又廢。國朝雍正十二年，郡丞劉重選倡教造士，邑士馬曰琯重建堂宇，名曰梅花書院。前列三楹為門舍，其左為雙忠祠，右為蕭孝子祠，又三楹為儀門。升階而上，為堂凡五重，復道四周。又進為講堂，亦五重。東號舍六十四間，旁立隙宇，為庖廚浴湢之所。西有土阜，高丈許，即梅花嶺也。嶺上構數楹，虛窗當簷。簷以外憑墉而立，四望煙戶，如列屏障。下嶺則虛亭翼然，樹以雜木。劉公親為校課，匝月一舉。而先後校士院中者，鹺政則有朱續卓，知府則有蔣嘉年、高士鑰，知縣則有江都朱輝、甘泉龔鑒諸公。一時甄拔如劉復、羅敷五、郭潮生、郭長源、周繼濂、周珠、孫玉甲、蔣奭、耿元城、裴玉音、閔鯉翔、楊開鼎、吳誌氵亟、史芳湄諸人。江都教諭吳銳為書院碑記。迨乾隆四年，巡鹽御史三保、轉運使徐大枚酌定諸生膏火，於運庫支給。乾隆初年，復名甘泉書院。戊戌，長白朱孝純由泰安知府轉運兩淮，又名梅花書院，而廓新其宇，於市河之西岸立大門，自書「梅花書院」扁，刻石陷門上。甬道二十餘丈，雕牆高五丈，長十餘丈，牆下浚方塘，種柳栽葦。面塘為大門，雙忠祠、蕭孝子墓、節孝祠在其左，距書院舊址相去丈許矣。書院正堂，制度悉如郡丞劉公之舊。更以浚塘之士，累積於右，樹以梅，以復梅花嶺舊觀。嶺下增構廳事五楹，亭舍閣道，點綴其間。朱公親為校課，匝月一舉，謂之官課。延師校課，亦匝月一舉，謂之院課。主講席者，謂之掌院。延府縣學教諭、訓導一人，點名收卷，支發膏火，謂之監院。在院諸生分正課、附課、隨課，正課歲給膏火銀三十六兩，附課歲給膏火銀十二兩，隨課無膏火。一歲中取三次優等者升，取三次劣等者降。至倉運使以一歲太寬，限以一月，連取三次者升，後又改為連取五次優等者升，第一等第一名給優獎銀一兩，二三名給優獎銀八錢，以下六錢。倉運使又定額一等止取十四名。鹿運使以二等第一名給優獎銀五錢，而一等不拘取數。癸丑，南城曾燠轉運兩淮，親課諸生，又拔取尤者十餘人，置於正課之上，名曰上舍，歲加給膏火銀十八兩。
揚州郡城，自明以來，府東有資政書院，府西門內有維揚書院，及是地之甘泉山書院。國朝三元坊有安定書院，北橋有敬亭書院，北門外有虹橋書院，廣儲門外有梅花書院。其童生肄業者，則有課士堂、邗江學舍、甪裏書院、廣陵書院，訓蒙則有西門義學、董子義學。資政書院在府堂東，建於景泰六年，知府王恕創始。內有群英館，知府鄧義質建，厥後知府馮忠重修，南昌張元徵為記。今圮，尚有舊基。維揚書館在府西門，建於嘉靖五年，巡鹽御史雷應龍創始，徐九皋改新，歐陽德有記，陳蕙、洪垣相繼修飾。內有六經閣祠堂，祀周、程、張、朱。資賢門資賢堂、麗澤門志道堂，湛公有記，厥後御史彭端吾、楊仁願復葺。今圮，已無舊基。安定書院在三元坊，建於康熙元年，巡鹽御史胡文學創始，祀宋儒胡瑗。雍正間，尹鹺使增置學舍，為郡士肄業之所，延師課藝，以六十人為率，並合梅花書院一百二十人。聖祖南巡，賜「經術造士」額懸其上。敬亭書院在北橋，建於康熙二十二年，兩淮商人創始，因御史裘充美論湖口稅商疏，感其德建此，令士子誦讀其中，京口張九徵為記。虹橋書院在北門，康熙間，總督於成龍創始，集郡士肄業。今之郡城校課士子書院，惟安定、梅花兩院。其虹橋書院久圮，敬亭書院僅誌裘公去思，而未嘗校課也。若校課童生書院，今存者惟廣陵書院而已。
朱孝純，字子穎，號思堂，漢軍籍。父倫瀚，官御史。工指頭畫，得舅氏高且園法，與錢塘李山、平湖楊泰基齊名。公詩、字、畫稱三絕，以「一水漲渲人語外，萬山青到馬蹄前」句得名。轉運兩淮時，復梅花書院，修節孝、雙忠諸祠，皆其舉也。
姚鼐，字姬傳，安徽桐城縣人。進士，官翰林。風規雅峻，獎誘後學，賴以成名者甚多。通經，善屬文，著有《姬傳文集》、《春秋說》。弟子胡虔，字雒君，盡得其屬文之法，謝蘊山太守撰《西魏書》，虔任校閱之事。
王文治，字夢樓，丹徒人。乾隆庚辰進士一甲第二人。工詩，尤精書法。城中祠廟，湖上亭榭，碑文、榜聯多出其手。恆集禊帖字為聯雲。
張賓鶴，字堯峰，杭州人。為人不拘小節，時人謂之張瘋。熟於七言長古詩，書法顏魯公。
朱篔，字二亭，江都人。天性肫篤。工詩，與朱青雷震齊名，時稱二朱。受知於果親王，王屢招之弗就。公為泰安太守，延之登岱。後轉運兩淮時，屢與文宴，有詩集行於世。
羅聘，字兩峰，自稱花之寺僧，江都人。工詩。居天寧門內彌陀巷，額其堂曰「朱草詩林」。善畫，作《鬼趣圖》，題者百餘人。妻方婉儀，字白蓮，受詩於沈大成，著有《白蓮半格詩》。子允紹，字介人；允纘，字練堂，一字小峰，俱善畫。
明新，字春岩，滿州人。工詩畫。為泰州伍佑場大使，為公屬吏，有《虹橋待月圓》傳於世。
張道渥，字竹畦，浮山人。工詩畫。為人傲岸不羈，官通州分司，於郡城官舍書其門云：「楊柳江城臨畫稿，梅花官閣寄詩魂。」
王至淳，字樸山，江寧隱賢庵羽士，幼工詩，書法如米襄陽。公招之來揚州，唱和靡倦。
劉重選建梅花書院，親為校士，而無掌院。迨劉公後，歸之有司，皆屬官課。朱公修復，乃與安定同例，均歸鹽務延師掌院矣。安定書院自王步青始，梅花書院自姚鼐始。安定掌院二十有三人，王步青，字罕皆，號巳山，雍正癸卯進士；吳濤，字柱中，號旭亭，康熙戊戌進士；儲大文，字六雅，號畫山，康熙辛丑進士；王竣，字次山，雍正甲辰進士，查祥，字星南，號雲在，康熙戊戌進士；陳祖範，字亦韓，號見復，雍正癸卯進士；王喬林，字文河，雍正癸卯進士；張仕遇，雍正癸卯進士；邵泰，字北崖，康熙辛丑進士；蔣恭棐，字西圃，康熙辛丑進士；沈起元，字子大，號敬亭，康熙辛丑進士；劉星煒，字圃之，號印子，乾隆戊辰進士；王延年，字湧輪，號介眉，雍正丙午進士；杭世駿，字大宗，號堇浦，乾隆丙辰博學鴻詞；沈慰祖，字礪齋，雍正庚戌進士；儲麟趾，字梅夫，康熙己未進士；蔣士銓，字心餘，號清容，乾隆丁丑進士；吳玨，字並山，乾隆癸未進士；吉夢熊，字渭崖，乾隆壬申進士；周升桓，字山茨，乾隆甲戌進士；趙翼，字雲崧，號甌北，乾隆辛巳進士；張燾，字暮青，號礪齋，乾隆辛巳進士；王嵩高，字少林，乾隆癸未進士。梅花掌院五人，姚鼐，乾隆癸未進士；茅元銘，字耕亭，乾隆壬辰進士；蔣宗海，字春農，乾隆壬申進士；張銘，字警堂，乾隆丁卯舉人。蔣之前則吳玨，自安定移席焉。以安定肄業諸生掌梅花書院者，唯蔣宗海舍人一人。掌安定書院者，唯王嵩高太守一人。廣陵書院在東關大街，知府恆豫創始。掌院三人，謝浤生，字海漚，乾隆壬午舉人；杜諤，乾隆戊戌進士；郭均，字直民，號筱村，乾隆丁未進士。
自立書院以來，監院互用府縣學，學師皆知名有道之士。以所知者，略詳於左。
金兆燕，全椒人。為教授時，於市購得小銅印，刻「椶亭」二字。乃自取為號。且構椶亭於署之西偏。所著述數尺矣，有勸之刻者，答曰：「人人知吾為椶亭，而椶亭之名，實得諸市間，奈何以一生心血為椶亭所攘乎！」後升國子監博士，書院諸生汪夢桂等十數人，餞之於平山堂，各有詩，山長吳並山先生為之序。
顧惇量，崑山人。歲貢士，舉鴻博未就。工詩，長洲夏穀香秉衡為刻製藝行於世。夏賓，字於門，六合人。精於醫，有制藝行於世。
李保泰，字嗇生。庚子進士。博綜經史，能括其義理之所在，善詩古文詞，於趙宋人文集最熟。秉鐸揚州，諸生徒執業問道者，日絡繹不絕。寧謐白守，讀書論文外，不及他事。與嘉定錢辛楣宮詹、元和王西莊侍郎、仁和盧抱經學士、桐城姚姬傳太史交，諸先生皆深重之。
俞升潛，婺源人。戊子科舉人。工於製藝，性情和易，善於教人。
王嵩伯，字□□，元和人。廩貢生，康熙壬辰殿撰世琛之侄。工詩古文辭。
範鑒，字賜湖，江寧人。丁酉舉人。善詩文，倜儻多能，篤於交誼，循循善誘，生徒樂與之親。
安定、梅花兩書院，四方來肄業者甚多，故能文通藝之士萃於兩院者極盛。自裴之仙至程讚普數十人，詳其本末於左。
裴之仙，鎮江丹徒人。善屬文。眇一目。一舉人肄業安定書院，康熙□□會試，院中扶乩，卜會元何人，乩書一「貴」字。及開榜，之仙獲雋，乃知「貴」字為「中一目人」也。
管一清，字穆軒。進士，點庶常，散館為魏縣知縣，移任增城。善屬文，工詩，著有詩文集。子之桂，亦工詩，著有《穆軒詩集》。
楊開鼎，字致堂，老年稱奯竹居士。進士，官翰林，終於湖南郴桂道。官御史詩，頗以勁直著名。工八分書，著有詩集。梁國治，字階平，浙江人。進士，官至大學士。少時肄業於此。
謝溶生，字未堂，儀征人，東晉太傅之後。工製義，與兄浤生齊名，稱「二謝」。時陳桂林相國守揚州，賞其文，以女妻之。成進士，官至刑部侍郎。子士松、士樗、士樹，皆名諸生。
蔣宗海，字春農，鎮江丹徒人。進士，官內閣中書。博覽典籍，學在何義門、陳少章之間。
秦黌，字序堂，號西岩，江都人。進士，官翰林編修，出為嶽常澧道。工詩文，有詩文集若干卷。子恩復，字惇夫，進士，官翰林編修，淹通經史，有校訂《鬼穀子》及《封氏見聞錄》諸書。
王嵩高，字少林，寶應人。進士，官知府。乞終養歸裏，以詩鳴於時。
王世球，字熙堂，甘泉人。工文，盧轉運延之幕中為經師。弟世錦，字濯江，亦工文，尤長於詩，時稱為「甘泉二王」。
任大椿，字子田，興化人，後山先生之孫。進士，官御史，詔修《四庫全書》，充纂修官。於學無所不窺，著有《字林考逸》、《深衣釋例》。其弟子汪廷珍，字瑟庵。山陽人，己酉榜眼，官祭酒，充石經館纂修官，分校《論語》，多所考證。
揚州唐氏，以文章世其家，居舊城前李府巷。學中稱海屋唐，河南觀察侍陛、進士仁埴，皆其裔也。
楊文鐸，字曉先，昭武將軍之孫。舉人，官知府。工詩文，著《雙桐軒集》。昭武將軍名捷，以擒於七及平閩功，加是職。其子懋紹，字漁山，官觀察，有詩集。其裔孫文錦及鑄字怡齋，□字在田，炯字朗如，進士；炤字鑒庭，參戎，大壯字靜亭，皆工詩文。
申甫。字笏山。舉人。官總憲。有《笏山詩集》。
何融，字心恬，號默堂。舉人，以明通進士授知縣不就。主京都金台書院講席時，生徒僅數十人，而一時鄉會中式者皆數人。又乙酉、戊子兩科解元，皆出其門。壬辰探花俞大猷，亦其門弟子。後官六安教諭。子孫錦，字文伯，舉人，與鍾保其懷、王東山文泗俱以詩文齊名。
佘瀛，字灩堂。進士，官知縣，有政績。侍朝，字鷺川。進士，官翰林。淹通經史之學，工詩文。
趙廷煦，字滌齋；宗武，字京西，兄弟舉人。官知縣，以詩文名。其嗣鶴壽，字尺坡，磊落有奇氣，與喜起字雨亭、劉文樞字南樓及餘為文字交，起戊申舉人，文樞諸生。廷煦弟宗文，字貽豐，名諸生。
郭聯，字星珠，江都明經，海若先生之子，南江先生之徒，現台先生之侄也。郭氏以製藝世其家，明經能守其傳，後起之秀，半出其門。子貽燕、賓燕，皆蜚聲黌序。
吳楷，字一山，儀徵人。召試中書，工詩文詞賦，善小楷，好賓客。精於烹飪，揚州蛼螯糊塗餅，其遺法也。
段玉裁，字若膺，一字懋堂，鎮江金壇人。乾隆庚辰舉人，官玉屏知縣。受業於戴東原，與御史王念孫齊名。著《六書音均表》、《古文尚書考證》、《許氏說文讀》。弟玉成，丙午舉人，亦為訓詁之學，受知於李學使因培，令其肄業安定，同學稱為「二段」。
李惇，字孝臣，高郵人。通《三禮》，精律數之學。生平重氣節，學者稱為醇儒。其師賈稻孫卒於泰州，時學使謝少宰行拔貢事，重孝臣之學，將取之。李經紀稻孫之喪，不往試。時人大重之，後成進士。
王念孫，字懷祖，一字石渠，高郵尚書之子。進士，官吏科給事中。深於聲音訓詁之學，海內宗之。其學不蹈於虛，不拘於實，能發戴、惠之所未及，著《廣雅疏證》。子引之，字伯申，傳父學。
宋錦初，字守端，高郵人。丁酉拔貢生，官五河縣教諭。善屬文，著《韓詩考證》四卷。子保，字定之，工詩古文辭。
汪中，字容甫，江都人。丁酉拔貢生。善屬文，涉獵子史百家，精於金石之學，著述學內外二篇，又著《廣陵通典》、《春秋後傳》若干卷。同時高郵賈田祖字稻孫好學，多所瞻涉，容甫所學，半取資焉。
劉台拱，字端臨，寶應人。辛卯舉人，官丹徒教諭。與李惇、汪中友善，為漢儒之學，精於《三禮》。殷盤，字銘載，江都人。博學，曾校刊《周官鄭注》一書。
徐步雲，字蒸遠，興化人。召試中書，工書法。
楊倫，字西禾，常州陽湖人。進士。工詩，著《杜學指南》行於世。
韋佩金，字書城，號友山，江都人。進士，官知縣。工古今體詩、長短句，尤深於時文，同學稱為文虎。有制藝詩文詞諸集若干卷。
洪亮吉，本名禮吉，字稚存，常州武進人。庚戌榜眼，官編修。博通經史，精於地理之學。詩與黃景仁齊名，號「洪黃學」。與刑部孫星衍齊名，號「孫洪」。著《三國疆域志》、《乾隆府州縣志》、《卷施閣詩文集》。
貴徵，字一堂，進士，官吏部。善屬文，尤工漢魏六朝駢麗之作，姚姬傳山長知之最先。江漣，召試中書，善屬文，常撰內閣謝摺三次，皆蒙上獎。
金科，字侶張；劉號，字香南，皆精於製藝。善詩古文詞，出其門者，多達人也。
萬應馨，字黍維，號華亭，常州宜興人，蒲仙太史之孫。進士，官廣東知縣。善屬文，尤工詩。
孫星衍，字季逑，號淵如，常州武進人。丁未榜眼，官刑部。幼工駢體文，既博涉百家，於天文曆數、陰陽形宅、篆籀古文、聲音訓詁之學，靡所不精。著《古文尚書注表》、《晏子春秋音義》、《問字堂集》。妻王玉瑛，字採薇，工詩，早卒，不再娶。先是毗陵有「七子」之目，為楊西禾、楊蓉裳、趙億生、徐書受、洪稚存、黃仲則及淵如七人。畢秋帆製軍沅刻《吳會英才集》，為方子雲、洪稚存、顧敏恆、黃仲則、王秋塍、楊西禾、徐書受、楊蓉裳、高東井、陳理堂及淵如、採薇十二人。
餘鵬飛，字伯扶，安慶懷寧人。丙午順天舉人。豪飲能詩，善拳勇擊刺之狀，著《曹州牡丹譜》。弟鵬衝，字少雲，工詩畫，朱笥河太史、翁覃溪侍郎稱其詩不讓古人，年未三十而卒。
朱申之，字自天，江都人。工詩，著《抱經堂詩集》。有園在東鄉大橋東之浦頭周家莊，名曰念莪草堂，程午橋載之《揚州名園志》中。
顧九苞，字文子，興化人。進士。善屬文，貫通經史。李鶴峰學使按試揚州，以三荼三杞問諸生，文子獨反復詳言之，由是知名。子鳳毛，字超宗，戊申副榜，邃於學，博聞強記，一時無比。
程讚普，字一亭，善屬文，篤於交友，年三十而卒。阮芸台閣學挽之以聯云：「惟有錦囊比長吉，尚無白髮似安仁。」
蕭孝子墓在梅花書院之左，華表在市河西岸，有「奇孝可風」、「肝腸猶生」二石額墓門。夾道栽纓絡松十數株，周環磚壙。旁建節孝祠，供孝子蕭日黃、節婦俞氏木主，嫡孫希文守之。希文死，與其婦徐氏葬於書院之右。《府志》云：人子刲股割肝抉目以療親疾，是以親遺體行，殆非孝之經也。顧如蔣伍、卜勝、孫諫、張汝化、蕭日黃之行孝，雖愚而情可憫，亦何忍概沒之？爰因舊誌所傳，錄而存之，其餘則各書名於後，以警世之恝視其親者。其言略而不詳。甘泉黃文暘《隱怪叢書》記蕭孝子事云：孝子以割股療母被旌，縣志載其事僅寥寥數言。予婦兄張桐村為蕭氏婿，桐村妻母張節婦，孝子之侄婦也。二十歲夫死，守節五十餘年，暮不逾閾，暑不短衣，禮法蔪然，戚黨敬若神明。予嘗拜問孝子割肝始末，節婦述之甚詳，乃知世所傳者十不得三四耳。丁酉讀書梅花嶺，拜節孝墓，徘徊仰止，不能自己，遂焚香滌硯，紀其軼事曰：孝子名日黃，字毅庵，江都人蕭廷貴之子也。日黃平日孝謹純篤，母朱氏病危，醫藥無效，號泣數晝夜，計無所出，為文告天，願以身代。願念徒死無益，欲割肝和藥，冀或得效。然不知肝之所在，自以手捫胸脅，彷彿其處，積思甚苦，恍惚聞神言人肝在左脅第幾骨下。日黃聞則大喜，俟夜靜磨利刃，焚香燃燭於庭，肅叩甫起，驟見一室光明，纖毫皆睹。風大作，屋瓦曆曆若眾足踐踏，左右似有弓刀衣甲之聲，恐人覺其事，急解衣捫數脅骨，得其處，以刀劃之，創小，手不得入，再剖數寸，肝尖從裂中躍出。下刃甫割，覺奇痛徹心肺，殆不可忍，手戰刀欲墮，急切齒握固，割一片置案上，掩衣謝天。起覓肝，已失所在，皇急，袒視劃處，血竟不流，肝已縮入。手進探之，無所得，急於前劃數寸下再力劃之，左手啟創，沒腕入索，復得肝曳之出，再割一片銜口中。忽前所割者宛然在案上無恙，即並持奔藥灶，置肝銚中，覓火索炭，欲然煮之，血大溢不可支，遂反身入寢室臥。黃妻俞氏，方夜侍姑側，見黃久不至，疑甚，入室索之，突見所懸素帳血濺數幅，大駭，謂黃刲股肉矣。啟帳見黃面色似黃葉，襟下血湧如注，俞急解其衣，創見，橫六七寸許，翕然而張，洞見髒腑，驚呼大慟。黃急搖手禁勿聲，俞乃飲泣覓帛，束之數周，血稍止。黃強坐揮俞出，曰：「慎無言，銚中物即熟，進母。」俞掩淚趨藥灶，漸聞旃檀氣馥馥盈鼻，見灶上炭大然，湯已百沸。檢視銚中，赤物二，大半掌許，心怔仲若突喉欲出，急潔器瀉之，赤物不復見矣。捧湯而趨，身四周履聲藉藉，若數十人旋繞，手搖搖屢欲傾覆。奔床前飲姑，飲半，神稍王，飲畢，漸復而能呻。走告家人，皆大驚。父廷貴入室，見妻蘇，則欣喜合十，入子舍撫兒，則痛傷不知所為。皇擾間，天漸達曙，家人方欲出覓醫藥。聞叩門聲甚急，開視則親知數人已來探其事。家人指庭中香燼燭淚，視之，刃在案，血淫淫猶濕也。顧念門未開，彼等何由知之。方疑問間，邑之名醫數輩先後至，親知逕揖之入室視孝子。方共議藥，邑之巨家富商絡繹送參苓來，聞孝子未死，則大喜。方群相賀，郡邑守令又聯輿至，問孝子割肝狀，悉其事，則皆手額嘉歎。廷貴紛紜顧揖，愧謝不暇，益大惑不能測。漸探得其原，則蕭之鄰徐姓者，受役陰曹，是夜方睡即醒，顧其妻曰：「今夜諸神皆集蕭家，不知何事，吾欲往探，汝勿驚我。」遂復睡，三更又醒，擊床大叫曰：「奇事！奇事！」妻驚問之，徐曰：「適吾至蕭家欲入，邑神部下眾官數十人列門外，拒不許。伏狗竇中窺之，見庭中設香案，雙燭大才如指，而光長二尺餘，燦如列炬。蕭二相公袒而執刀自剖其脅，關聖立於右，以袍袖覆其肩，文昌立於左，視之點頭，庭下神從雁列，邑神立屋簷，四顧若指揮。予悚然急出，遇同曹陰役問之，役謂予曰：『蕭孝子割肝救母，諸神在此鑒察。邑神令吾曹數十輩驅逐強魂厲鬼，汝可急避。』」徐語婦未畢，鄰人已來叩門詳問。蓋徐細民室隘，與鄰僅隔一板，適所言已曆曆聞之。而里中居人是夜皆聞旃檀香襲鼻，又空中衣甲輪蹄鬼神呼嘯之聲不絕，驚不敢臥。徐言一播，喧動裏巷，須臾四達，通邑皆沸，故諸人不期自至，而探聽觀望者又肩背相連，蕭氏之門遂塞。次日饋藥候問者益多，無論識與不識，莫不哀感泣下，婦人童稚皆合十誦佛佑孝子。越七日，創漸合，復潰。又二十日，血盡瀕危，囑家人曰：「我死移屍於外，勿哭，恐傷我母心。」環抱父身，上下撫摩，泣且歎曰：「兒代母死，誌幸遂，兒不能報父矣。」遂死。是日巷哭裏哀，遠近之人，無不感慟，弔奠盈門，銘誄塞戶，郡邑申請立祠於梅花嶺祀之。孝子既死，母亦漸強。家人體孝子意，默治喪事，不令母知。母問日黃，家人紿以暫出作客即歸。孝子妻節婦俞氏，出則麻衣絰帶，哀毀盡禮，入則易服婉容，躬親湯藥，母遂康豫如平時。家人移孝子柩於庭側小室，常以蘆葦數十束苫蔽之。母日倚門望兒，節婦輒先意承誌，百方慰悅，如是十二年。賣菜傭憩於門，母與閑話，傭問曰：「老母係孝子何人？」母駭然詳詰，其事遂泄。發旁舍，得孝子樞，大慟，病復作，遂死。日黃柩乃得隨母柩出葬於梅花嶺孝子祠側。節婦無子，養異姓女，贅婿於家，年益老，禮法益修謹。八十一歲五月五日，女治酒侍節婦解粽，節婦謂之曰：「昨夜夢女父著朱衣來，言天帝嘉其孝，命為雷部上神，約今日午時來接我去，當不得與女久聚也。」女猶笑解之。節婦索水沐浴，入室逕臥。時赤日停空，天無纖雲，忽霹靂大作，電旗雷鼓，轟繞於室。家人懾伏不敢動，漸聞音樂隱隱直上，起視節婦，目已瞑矣。遂與孝子合葬，有司具其夫婦事上於朝，旌曰「節孝」。
草堰陳周森，事母至孝，家貧，以舟為生，年二十未娶。母病革，禱宿於里中金龍大王廟。夜夢王坐殿上，顏色甚霽，謂曰：「爾母病用馬肝一葉煎服可愈。」覺後喜有可救之藥，憂無買馬之資。乃奉母岸上住，賣船買馬，剖其腹，得肝煎奉，飲之病更劇。周森復禱宿廟中，夜夢王為怒色，而語如故，命衛士掖之出，遂怖而覺。因思夢中顯赫，而再為買馬，則無其資。且殺馬傷生，為我之母，傷馬之命，前藥罔效，宜也。惟以己之肝醫母之病可耳。乃引刀剖左脅下，入手探得肝一葉，割出血流不止，以針線紉之。忍痛煎奉，母飲之立愈。周森瘡口，數日亦平，而一小口如米大，有水浸出，終年涓涓不斷，而不自知。其生於雍正丙午，是屬馬也。乾隆戊戌春，朱轉運巡淮南，聞其事，命來郡城謁蕭孝子墓，出百金作文以贈之。
雙忠祠在蕭孝子墓旁，祀南宋李庭芝、姜才二公，事見《宋史》。祠為朱轉運重修。
興隆禪院在梅花書院大門之右，門臨市河，女尼居之。院中多老樹。
玉清宮在興隆禪院之右，門臨市河，道士居之。中多老樹，皆元明間物。
史閣部墓在玉清宮右，古梅花嶺前，明太師史可法衣冠葬所也。祠在墓側，建於乾隆壬辰。墓道臨河，祠居墓道旁。大門亦臨河，門內正殿五楹，中供石刻公像木主。廊壁嵌石，刻公四月二十一日家書及復睿親王書，御製七言律詩一章、書事一篇，大學士於敏中、梁國治，尚書彭元瑞、董誥、劉墉，侍郎金士松、沈初，翰林陳孝泳恭和諸詩。又公像原卷內胡獻徵、秦松齡、顧貞觀、姜兆熊、王耆、王、顧彩各題跋。先是乾隆癸未翰林蔣士銓於琉璃廠破書畫中得公遺像一卷，幀首敝裂，又手簡二通為一卷，出金買歸。明日侍郎汪承霈索觀，乃取公家書及胡獻徵諸人各題跋重裝像卷之首。壬辰，彭元瑞視學江南，值蔣士銓主安定書院講席，恭逢內府輯宗室王公功績表傳，上見睿親王致公書，引《春秋》之法，斥偏安之非。因索公報書，不可得。及檢內閣庫中典籍，乃得其書，御製書事一篇以紀始末。彭元瑞因取蔣士銓所藏遺像家書奏呈，奉旨修墓建祠於梅花嶺下，題曰「褒慰忠魂」。
祥符史氏，族係繁衍。乾隆庚子，其族裔史鴻義刻《褒忠錄》，即今祠壁拓本，並蔣心餘詩跋，萃之成帙。公裔之在揚州者，即《明史》本傳所云「可法無子，遺命以副將史德威為之後」是也。自德威傳至纂，纂傳至山清，山清傳至開純、友慶。乾隆甲辰，開純編列公付遺稿奏疏筆劄，敬繕宸章，冠諸卷首，附以史誌記讚題詞，顧光旭為之序，題其目曰《史忠正公集》。計繕賜諡諭旨、《欽定勝朝殉節諸臣錄》、《御製題像詩》、《御製書明臣史可法復書睿親王事》、賜題遺像諭旨，及於敏中、梁國治、沈初、彭元瑞、董誥、劉墉、金士松、陳孝泳恭和詩，公《請浚河濟運疏》、《祭二陵畢疏》、《請定京營製疏》、《議設四藩疏》、《請頒敕印給軍需疏》、《請尊上權化水火疏》、《乞下撫臣黃家瑞等處分疏》、《報高兵移屯瓜洲疏》、《請頒詔敕定人心疏》、《請遣北使疏》、《請進取疏》、《論人才疏》、《請行徵辟保舉疏》、《論從逆南還疏》、《請出師討賊疏》、《請旌淮人忠義疏》、《論從逆法宜從重疏》、《請勵戰守請緊急防守疏》、《辭加銜疏》、《請飭禁門戶疏》、《自劾師久無功疏》、《請早定廟算疏》、《復攝政睿親王書》、《致某》、《答左公子》、《復左公子》、《致劉允平同年》、《致孫魯山胡吉雲夏國山》、《致金楚畹》、《與楊公祖》、《與李餘我》、《復劉允平同年》、《復傅鶴汀》、《與楊某》、《致副總馬元度》、《復徽州紳士》、《與金正希》、《復左武康》、《復孫魯山》諸書，又家書十四、遺書五、《四月二十一日遺筆》、《甲申討李賊布告天下檄》、《祭左忠毅公文》、《祭廬州殉難官紳士民文》、《邀助左公子啟》、《乞閑詠》、《序六安署》、《病中感懷詩》、《憶母詩》、《燕子磯口占詩》、《子曰若聖與仁一章四書文》。附錄《明史》本傳，《畿輔志》、《揚州府志》、《甘泉縣志》、《祥符縣志》諸列傳，及公《懇留在朝疏》、張斯善功德記、宋之正六安生祠記、黎士宏《書殉揚州事》。王士正《池北偶談》、方苞《左史逸事》、謝啟昆《墓祠記》、程之光《公請留六安祠碑呈》，王像記，胡獻徵、顧貞觀、姜兆熊像讚，秦松齡像跋，顧彩、夏慎樞、劉藻、蔣士銓、袁枚、高文照題像詩，王士正、彭定求、王特選、郭家鼎、陸朝璣、閔華、吳岐、吳賢、李因培、袁義璧拜墓詩，顧貞觀《拜六安生祠》，朱續卓《春秋祭文》，子德威，孫纂，元孫開純、友慶家祭文，共六卷。
費家花園本費密故宅，草屋三四楹，與藝花人同居。自密移家入城，是地遂為蓄養文魚之院。密孫軒，字執禦，有《揚州夢香詞》，與董偉《揚州竹枝詞》並傳於世；偉字恥夫，《竹枝詞》九十九首，有古風人譏刺之意，而無和平忠厚之旨，論者少之。時又有《揚州好》者，與《夢香詞》等，而失作者姓氏。
柳林在史閣部墓側，為朱標之別墅。標善養花種魚，門前栽柳，內圍土垣，植四時花樹，盆花庋以紅漆木架，羅列棋布，高下合宜。城中富家以花事為陳設，更替以時，出標手者獨多。柳下置砂缸蓄魚，有文魚、蛋魚、睡魚、蝴蝶魚、水晶魚諸類。《夢香詞》云：「小隊文魚圓似蛋，一缸新水翠於螺。」謂此。上等選充金魚貢，次之遊人多買為土宜，其餘則用白粉盆養之，令園丁鬻於市。有屋十數間為茶肆，題其簾曰「柳林茶社」。田雁門焯題詩云：「閑步秋林倚瘦筇，碧闌干外柳陰重。賴君乳穴烹仙掌，飽聽鄰僧飯後鍾。」
光明庵在史閣部墓之右，過此為北岸圓磚門，上磚路至天寧寺。
拱宸門在新城西北，亦曰天寧門。城內天寧坊，亦曰天寧街，名起於城外之天寧寺也。寺左有蘭若，為寺中東園下院。北折為東園便門，又東折為梅花嶺。寺右有杏園，為寺中西園下院。沿岸入豐樂街過街樓岔路，分上下買賣街抵北門。
天寧街口乃古天寧寺山門舊址，舊有華表，俗稱牌樓口。牌樓高二十丈，額曰「朝天福地」。宇下蝙蝠以萬計，又稱其地為「萬福來朝」。柱下棲乞兒數百。迨改建新城，寺在城外，華表遂廢。
天福居在牌樓口，有花市，花市始於禪智寺，載在郡誌。王觀《芍藥譜》云：揚人無貴賤皆戴花，開明橋每旦有花市。蓋城外禪智寺，城中開明橋，皆古之花市也。近年梅花嶺、傍花村、堡城、小茅山、雷塘皆有花院，每旦入城聚賣於市，每花朝於對門張秀才家作百花會，四鄉名花集焉。秀才名繸，字飲源，精刀式，謂之「張刀」。善蒔花，梅樹盆景與姚誌同秀才、耿天保刺史齊名，謂之「三股梅花剪」。其後張其仁、劉式、三鬍子、吳松山道士效其法。繸子居壽，字仁粹，號舊山，窮而工詩。
撲缸春酒肆在街西。遊屐入城，山色湖光，帶於眉宇，烹魚煮筍，盡飲縱談，率在於是。青蓮齋在街西，六安山僧茶葉館也。僧有茶田，春夏入山，秋冬居肆，東城遊人，皆於此買茶供一日之用。鄭板橋書聯云：「從來名士能評水，自古高僧愛鬥茶。」
青龍泉本在天寧寺內。西域梵僧佛馱跋陁羅在寺譯《華嚴經》，有兩青蛇從井中出，變形為青衣童子供事，故以名泉。既建新城，泉界入天寧門內。雍正間，寺僧理宗募買隙地，勒石其上，旱年亦多於此祈雨。乾隆戊子後，泉竭遂不復浚。至今理宗碑石尚嵌壁間。
天寧門為新城七門之一。前明太守吳平山浚西北城壕，甃以石堤。太守郭光復甃石壕堤，未竟者四百餘丈。故今城外釣橋西皆石岸，東皆土岸。
天寧寺居揚州八大剎之首，寺之始末基址，郡誌未經核實，故古跡多所重出。考誌載天寧寺在新城拱宸門外。世傳柳毅舍宅為寺，寺有柳長者像。又傳晉時為謝安別墅，義熙間，梵僧佛馱跋陁羅尊者譯《華嚴經》於此。右衛將軍褚叔度特往建業請於謝司空琬，求太傅別墅建寺。又《華嚴經》序云：「尊者於謝司空寺別造履淨華嚴堂譯經。」 又曰：「寺西杏園內枝上村文思房有銀杏二株，大數圍，高百三十餘丈，謝太傅別墅在此。」雍正間，徐太史葆光為題「晉樹亭」額。又城中《法雲寺志》云：「晉寧康三年，謝安領揚州刺史，建宅於此。至太元十年，移居新城，其姑就本宅為尼，建寺名法雲，手植雙檜。」又曰：「謝太傅祠，安故宅，內有法雲寺，舊有雙檜。」又《墨莊漫錄》云：「揚州呂甫觀文宅，乃晉征西將軍謝安宅。在唐為法雲寺，有雙檜，建炎後遂亡。」又云：「按《十國春秋》，光啟三年，海陵鎮遏使帥民兵入廣陵，楊行密伏兵殺於法雲寺，寺外數里皆赤。」又曰：「寺有藏經院，釋迦院。」又誌樂善庵云：「在大東門外天心墩。」雍正十一年，尹公會一碑記云：「梵僧佛馱跋陀羅尊者，譯《華嚴經》於此。」《華嚴經序》亦云：「尊者別建履淨華嚴堂。自謝太傅舍宅為寺，寺域甚廣，墩列於前，亦屬寺界。明嘉靖丙辰，漕院鄭曉加築城，始截寺前數百武地於城內。」按諸說萃於一書，而天寧、法雲、樂善分三地。於天寧曰跋陀羅譯經於此，於樂善又曰跋陀羅譯經於此，其同一也；於天寧曰尊者於謝司空宅造履淨華嚴堂，於法雲又曰謝太傅宅於此，尊者別建履淨華嚴之堂，其同二也；於法雲曰寺有藏經院、釋迦院，而今之天寧寺旁蘭若內有藏經院，其同三也。據尹會一曰「墩列其前」，再曰「截寺數百武地於城內」二語，則樂善本在天寧寺址內已明。惟法雲之於天寧，舍宅舍墅同，華嚴同，藏經同，而誌中分為兩地，未加考定，遂習焉不察耳。以今考之，今天寧寺距拱宸門數武，門內為天寧街，長三百餘步。法雲寺後址居北柳巷之半，其半二百餘步，合而計之，縱不過二百餘步。今杏園蘭若為寺東西址，杏園距天心墩百數十步，由杏園至蘭若二百餘步。由此計之，約縱不過千步，橫不過五百步，天寧居其北，樂善居其東，法雲居其南，其實皆謝宅也。古之謝宅，當自法雲起，至天寧止，並今之彩衣街之半，北柳巷之半，為民居者皆是也。今天寧、法雲於晉為廣陵城外地，自截入城後，人遂視天寧、法雲為兩地，且視天寧、樂善為兩地也。又《晉書》有云：「太和十年，謝安出鎮廣陵之步邱，築壘曰新城。」按《晉書》，新城當在今新城之東北隅，其半仍當在拱宸門外。古雲水際之謂步。《太平寰宇記》云：「江都南對丹徒之京口，舊闊四十餘里。今瓜洲渡江僅闊十里，對岸已是銀山。」是則古之闊四十里者，凡今之高旻寺、揚子橋諸地，皆在江心。其揚州江岸，當距法雲不遠，而步邱亦當距法雲不遠矣。誌云：甲杖樓在步邱。
天寧門城河兩岸甃石，上橫巨木，架紅欄為釣橋。橋外華表屹然，下為天寧寺大山門。第一層為天王殿，中供布袋羅漢像，旁置魔魅，作戲弄狀。殿右設大畫鼓，左懸鍾。古者鍾樓用風字腳，四柱並用渾成梗木，若散木，不可低，低則掩，聲不遠。宜在左。寺廊下作平棋盤頂，開樓，盤心透上直見鍾作六角欄幹，則聲遠百里。是寺鍾晝夜撞之，有緊十八、慢十八之號。寺鼓在右，即宋孚禪師聞之悟道處。鍾鼓樓旁，矗兩寶剎，高數丈，剪綵為幡幢。第二層大殿上置白石香爐蓮炬，高與殿齊，中供大佛三座，旁列梵相：或衣雲衲，倚竹杖，橫梵書貝帙；或抱膝聳肩，狀若鬼王；或閉目枯坐萬山中；或長眉拂地，側膝跣足；或面目羸瘦，神清氣足；或著水田衣趺坐，意思蕭適；或芒鞋竹杖，傴僂如老人形；或四體毛生，儀貌間別；或軒鼻呴口，手撚數珠，坐娑羅樹下；或亢眉瞪目；或揮扇坐槎櫟樹下，豐骨清峭；或雞皮駘背，兩手有所事，如抓蚤捫虱；或被袈裟執經，宛然僧相；或合掌而坐；或被衣揮扇；或髯而長；或陋且怪，而焚香捧經之僧隅坐焉，所謂十八應真也。殿後供大悲千手眼菩薩像，螺髻纓絡，足履菡萏。第三層中供阿彌陀佛，佛火炎上如凡火狀，下陳經案香盆，為萬壽經壇。第四層後樓三層，樓下為方丈，中為僧房，上為萬佛樓。計佛萬有一千一百尊，佛形大小不一，小者如黍米半菽，眉目口耳，螺髻毫相，無不畢具。郡中三層樓以蕃厘觀彌羅寶閣為最，是樓次之。樓旁列兩小殿，供白衣大士、文武帝君像。兩廊百數十楹，皆供諸天佛號及道人俞普龍像，而柳毅像至今無考焉。
天寧寺恭逢聖祖賜扁四：為「蕭閑淨因」、「皓月禪心」、「寄懷蘭竹」、「般若妙源」；聯二：「禪心澄水月，法鼓聚魚龍」一，「珠林春日永，碧漵好風多」二。上賜扁七，為「淮南香界」、「浮山華海」、「淮南麗矚」、「神威擁護」、「省方設教」、「大雄寶殿」、「萬佛樓」。聯八：「花雨南天，靈文傳妙諦；香空蜀阜，藩墅表名區」一，「閭里謳歌聞樂愷，軒窗煙景遍清嘉」二，「楚尾吳頭開畫鏡，林光鳥語入吟軒」三，「定地生歡喜，香台普吉祥」四，「眾香馥鬱凝華蓋，多寶光明駐法輪」五，「琉璃瓶水資功德，纓絡龕雲現吉祥」六，「西竺駐祥輪，三摩合證；東山留淨業，二諦俱融」七，「商鼎周彝自典重，檻花苑樹相芬芳」八，皆供奉大殿。又御製七言律詩四首，泐石供奉碑亭。
明天寧寺僧茂陵睿略工詩，著《松月軒集鈔》。爪髮塔在今讓圃鴨腳樹下，姚少師榮上為塔銘。《松月軒集》板藏於馬主政叢書樓中。國朝天寧寺僧詠堂，工詩，退院後，別號覷壁，居塔院，名曰廬塔。
枝上村，天寧寺西園下院也，在寺西偏，今歸禦花園。舊有晉樹二株，門與寺齊。入門竹徑逶迤，花瓦牆周圍數十丈。中為大殿，旁建六方亭於兩樹間，名曰「晉樹亭」為徐葆光所書。南構彈指閣三楹，三間五架，製極規矩。閣中貯圖書玩好，皆希世珍。閣外竹樹疏密相間，鶴二，往來閑逸。閣後竹籬，籬外修竹參天，斷絕人路，僧文思居之。文思字熙甫，工詩，善識人，有鑒虛、惠明之風，一時鄉賢寓公皆與之友。又善為豆腐羹、甜漿粥，至今效其法者，謂之文思豆腐。汪對琴員外棣有《彈指閣錄別圖》。
行庵，馬主政家庵也，在枝上村西偏，今歸禦花園。門在枝上村竹徑中，門內供韋馱像，大殿供三世佛，殿前梧桐三株。由殿東角門入，小屋四間；復由屋西角門入，套房二間，過此則為枝上村竹園。葉震初有《行庵文宴圖》，今已無存。馬主政曰琯，字秋玉，號嶰穀，祁門諸生，居揚州新城東關街。好學博古，考校文藝，評騭史傳，旁逮金石文字。南巡時，賜兩御書克食。嘗入祝聖母萬壽於慈寧宮，荷豐貂宮紵之賜。歸裏以詩自娛，所與遊皆當世名家。四方之士過之，適館授餐，終身無倦色。著有《沙河逸老詩集》。嘗為朱竹刻《經義考》，費千金為蔣衡裝潢所寫《十三經》。又刻許氏《說文》、《玉篇》、《廣韻》、《字鑒》等書，謂之「馬板」。弟曰璐，字佩兮，號半查，工詩，與兄齊名，稱揚州二馬。舉博學鴻詞不就，有《南齋集》。子裕，字元益，號話山，工詩文，尤精於長短句，小字阿買，見杭堇浦《道古堂集》中。佩兮於所居對門築別墅曰街南書屋，又曰小玲瓏山館，有看山樓、紅藥階、透風透月兩明軒、七峰草堂、清響閣、藤花書屋、叢書樓、覓句廊、澆藥井、梅寮諸勝。玲瓏山館後叢書前後二樓，藏書百廚。乾隆三十八年奉旨采訪遺書，經鹽政李質穎諭借，其時主政已故，子振伯恭進藏書，可備采擇者七百七十六種。三十九年奉上諭：「國家當文治休明之會，所有古今載籍，宜及時搜羅大備，以光策府，而裨藝林，因降旨命各督撫加意采訪，彙之於朝。旋據各省陸續奏送，而江、浙兩省藏書家呈獻者種數尤多，廷臣中亦有紛紛奏進者。因命詞臣分別校勘應刊、應錄，以廣流傳。其進書百種以上者，並命擇其中精醇之本，進呈一覽。朕幾餘親為評詠，題識簡編。復命將進到各書，於篇首用翰林院印，並加鈐記，載明年月、姓名於面頁，俟將來辦竣後，仍給還各本家自行收藏。其已經題詠諸本，並令書館先行錄副，將原書發還，俾收藏之人益增榮幸。今閱進到各家書目，其最多者如浙江之鮑士恭、範懋柱、汪啟淑，兩淮之馬裕四家，為數至五六七百種，皆其累世弆藏，子孫克守其業，甚可嘉尚。因思內府所有《古今圖書集成》，為書城巨觀，人間罕覯。此等世守陳編之家，宜俾專藏勿失，以永留貽。鮑士恭、範懋柱、汪啟淑、馬裕四家，著賞《古今圖書集成》各一部，以為好古之勸。又如進書一百種以上江蘇之周厚堉、蔣曾榮，浙江吳玉墀、孫仰曾、汪汝栗及朝紳中黃登賢、紀昀、勵守謙，汪如藻等，亦俱藏書舊家，並著每人賞給內府初印之《佩文韻府》各一部，俾亦珍為世寶，以示嘉獎。以上應賞之書，其外省各家，著該督撫鹽政派員赴武英殿領回分給。其在京各員，即令其親赴武英殿祗領，仍將此通諭知之。欽此。」《古今圖書集成》共五千二百卷，分類三十二典，振伯敬謹珍藏，裝成五百二十匣，藏貯十櫃，供奉正廳。繼又賜平定伊犁御製詩三十二韻、平定金川御製詩十六韻，並得勝圖三十二幅。又禦題《鶡冠子》詩云：「鈇器原歸厚德將，雜刑匪獨老和黃。朱評陸注同因顯，柳謗韓譽兩不妨。完帙倖存書著楚，失篇卻勝代稱唐。帝常師處王友處，戒合書紳識弗忘。」現皆裝成冊頁，供奉其家。
讓圃，張士科、陸鍾輝別墅也。在行庵西，今屬杏園，本為天寧寺西院廢址。先是張氏典賃，未經年復鬻與陸氏。張氏偵知陸氏所鬻，而不知為鍾輝也，以未及期為辭。會陸氏知其故，讓於張氏，張氏故辭不受。馬主政為之介，各鬻其半，構亭舍為別墅，名曰讓圃。門在枝上村竹徑中。前種桃花，築含雨亭，門中構松月軒，復圍明簡庵略禪師退院入圃中。退院舊有銀杏一株，樹下石塔，即簡公爪髮所。軒右為雲木相參樓，樓右開蘿徑，通黃楊館、開梅坪。旁有遺泉，建廳事，額曰「碧梧翠竹之間」。其後即枝上村竹圃，周牧山有《讓圃圖記》，方洵遠有《讓圃老樹圖》，今已無存。張士科字喆士，號漁川，臨潼人。陸鍾輝字南圻，又字渟川，號環溪，歙縣人，官員外郎，出為南陽司馬。「韓江雅集」即在讓圃，一時之盛與圭塘、玉山相埒。今以集中人附錄於是：
胡期恆，字復齋，湖廣武陵人，宗伯統虞之孫，方伯獻征之子。獻徵字存人，幼奉母居揚州，工詩古文詞，善仿松雪行楷，蔭補兵部郎官，仕至江蘇布政使。復齋生長揚州，舉順天，由翰林仕至甘肅巡撫。罷官歸裏，與馬氏結「韓江雅集」，稱盛事。
唐建中，字天門，號南軒，進士，官翰林。有詩文集。後死於行庵，口念西園不置。主政厚賻以歸其喪。
程夢星，字伍喬，一字午橋，號香溪，歙縣人。進士，官翰林。事跡載《筱園》中。汪玉樞，字辰垣，號恬齋，歙縣人。事跡載《九峰園》中。
厲鶚，字太鴻，號樊榭，杭州人。來揚州主馬氏。工詩詞及元人散曲，舉博學鴻詞，與同里布衣丁敬身同學，時有丁厲之目。著有《遼史拾遺》、《宋詩紀事》、《南宋雜事詩》、《東城雜記》、《南宋院畫錄》、《湖船錄》、《樊榭山房詩詞集》。年六十無子，主政為之割宅蓄婢。後死於鄉，訃至，為位於行庵祭之。
方士庶，工於詩，有《環山集》數百首。既歿，其叔息翁為刪存一卷，今全稿尚存其家。
王藻，字載陽，號梅沜，吳江人。工詩。早以販米為生，有「相看何物同塵世，隻有秦時月在天」句，為世所稱。吳荊山尚書薦藻應博學鴻詞科，罷歸與二馬交，性好古，所蓄宋板書、青田石無算。
方士𢈻，字右將，士庶同母弟。業鹽淮南，居揚州。於北郊壽安寺西築西疇別業，因號蜀泉，又名西疇。士庶為繪《西疇蓮塘圖》。
陳章，字授衣，號竹町，杭州人。幼業香蠟，長贅於揚州。年三十，聞竹韻學詩，駸駸大成。館遊擊唐公署齋，家於南柳巷。江都令某延致幕中，與同館姚世鈺友善，詔舉博學鴻詞，相約弗就。世鈺題授衣像讚云：「寫正鋒字，吟中唐詩，窮年矻矻，一卷是披。或以為齊贅婿淳于髡，或以為王儉府庾杲之，要非竹町子本來面目，請視此大布之衣。」弟皋，字江皋，號對鷗，工詩，兄弟齊名，號二陳。皋少遊天津，主查氏，從吳通守東璧研究三禮。時查氏兄弟方緝《題襟集》，皋矯尾厲角，名噪京西。後歸揚州，與兄章入馬氏詩社，時人比之二應、二謝。著有《吾盡吾意齋詩集》、《對鷗閣漫語》。
閔華，字玉井，亦字蓮峰，江都人。工詩，著有《澄秋閣詩集》。
全祖望，字謝山，浙江鄞縣人。工詩文，舉博學鴻詞，官庶常。在揚州與主政友善，寓小玲瓏山館。得惡疾，主政出千金為之勵醫師。後盧轉運延之幕中。著有《鮚埼亭集》數卷、《五經問答》數卷。
高翔，字鳳岡，號西唐，江都人。工詩畫，與僧石濤為友。石濤死，西唐每歲春掃其墓，至死弗輟。
洪振珂，歙縣人，居海濱。母馬氏，以節孝稱。著有《因樹樓集》。
鄭江，字璣尺，號筠穀，浙江錢塘人。進士，官侍讀。主敷文書院，識周玉章、吳嗣富、陸秩、胡際泰，與龔鑒為友。視學山東、安徽，累申冤抑。所學無不貫，尤邃於經。著《春秋集義》二十卷、《詩經訓詁》四卷、《禮記集注》二卷、《筠穀詩鈔》七卷、《書帶草堂詩鈔》三十卷、文集八卷、賦四六一卷、詞一卷、《析酲錄》三卷、《粵東紀遊》一卷。
張世進，字軼青，號嘯齋，臨潼人。士科之叔，教授。
趙昱，字功千，號穀林；弟信，字意林，浙江仁和人。家有園，名「二林吟屋」，沈個庭、符藥林、吳繡穀、厲樊榭、杭堇浦往來園中唱和，稱盛事。穀林舉博學鴻詞，著有《愛日堂吟稿》十六卷。穀林子一清，字誠夫，工古文，有《趙勿藥文集》。
丁敬，字敬身，號鈍丁，浙江錢塘人。布衣，釀酒為生。好金石文，窮岩絕壁，手自摹拓，著《武林金石錄》。分隸入古，於篆尤篤。嗜嘯堂《集古》，吾丘《學古》，兼入其室。非性命之契，不能得其一字。秦漢銅器，宋元名跡，入手即辨。居武林，與金農比鄰，構小樓，樓上鍧㞏滿室，叢殘不整，皆異書也。一日與吳西林布衣作十日談，數典不窮，一時稱為盛事。收古泉，多異品。長於詩。其鐵筆有求之者，白鏹十金，為鐫一字，方製府觀成索一二方不得。愛龍井山水，因晚年號龍泓居士。子三：健為杭堇浦之婿，傳從謝廷逸學律算，佺工詩，善八分書。
杭世駿，字大宗，號堇浦，浙江仁和人。舉博學鴻詞，官翰林院編修。來揚州主馬氏，與盧轉運友善。著《史漢疏證》、《兩漢書蒙拾》、《文選課虛》、《三國志補注》、《諸史然疑》、《桂堂詩話》、《續方言》、《石經考異》、《道古堂詩文集》、《榕城詩話》。
陳祖範，字亦韓，號見復，雍正癸卯進士。有貴官愛之，欲其一見，逃歸，作詩云：「生平不滿昌黎處，三上河東宰相書。」時人高其風節。舉經學，來揚州主安定書院講席，與馬氏唱和成集。
查祥，字星南，號雲在。進士。主安定講席。
劉師恕，字秘書，一字補齋，號艾堂，寶應人。進士，官直隸總督。有詩文集。王文充，字涵中，江都人。進士，由翰林官處州知府。以詩名。
姚世鈺，字玉裁，號薏田，吳興人。與同鄉王立甫敬所齊名，時人謂之「王姚」。後敬所以事逮係西曹，迨解網歸，不逾年死。世鈺以貧困授徒江都，與陳章同舉博學鴻詞，時又謂之「陳姚」。後世鈺客死揚州，馬氏為之經紀其喪，刻其《蓮花莊集》。
方世舉，字扶南，號息翁，桐城人。性簡易，語默動靜皆合於法，人呼為「揭諦神」。時揚州方氏最盛，士庶、士𢈻稱歙縣方；世舉、貞觀稱桐城方。
邵泰，字北厓。進士。工詩文，主安定講院。其後曉，字晴岩，名諸生。樓錡，字於湘，浙江名諸生，工於詩，年長未婚，馬氏為之擇配完家。集中有前五君後五君之目，前五君為胡期恆、唐建中、方士庶、厲樊榭、姚世鈺；後五君為劉師恕、程夢星、馬曰琯、全祖望、樓錡。後錡客死揚州，陳竹町為輯其遺稿。
陸錫疇，字我田，號茶塢，蘇州人。工詩。團昇，字冠霞，泰州人。工詩畫。
錢蒼佩，湖州烏程人，精別宋槧元板。寄業書肆，叢書樓中人也。子時霽，字景開，一字聽默，世其業。工詩。詔開四庫館，采訪江南遺書，皆賴其選擇。
褚竣，字千峰，陝西邰陽人。以鬻碑版為業，天下金石，搜羅殆盡。與牛運震取漢刻唐碑為續本，名《金石經眼錄》。
杏園在寺西偏，昔為讓圃，行庵舊址，今為是園，一名西園下院。門臨御馬頭。門上「杏園」石額，為景考祥書。門內土阜隆起，西皆僧寮，中構住房三進，以備隨營之用。東接行宮，建廊房十餘楹。
蘭若在寺東偏，即寺之東園下院。門額為桑應張所書。中有進玉樓、藏經院、待漏館、山磬房諸精舍。丹陽燈客，恆寓於是。
重寧寺在天寧寺後，本「平岡秋望」故址，為郡城八景之一。或曰東嶽廟舊址，有高阜名太山者是也。雍正間，戴文李借寺後隙地構辨儀亭，為賓客飲射之所，榜於門曰「入林」。乾隆四十八年於此建寺，禦賜「普現莊嚴」、「妙香花雨」二扁。門外植古榆數十株，構大戲台。山門第一層為天王殿，第二層三世佛殿。佛高九尺五寸，下視後瞻若仰，前瞻若俯；衣紋水波；左手矯而直，右手舒而垂，肘掌皆微弓，指微張而膚合。雕以楠木，叩有聲，鏗鍧若金石，輕如髹漆，傅以鎏金，巍然端像。旁肖十六應真像。殿後三門：中曰「普照大千」，左曰「香林」、右曰「寶華」。門內屋立四柱，空中如樓，上不<屍支>板，下垂四阿若重屋，供瓦窯聖，類牟尼；左供阿赤爾馬儀，類普賢；右供紅勝撥帝，類觀音。四邊飾金玉，沉香為罩，芝草塗壁，菌屑藻井，上垂百花苞蒂，皆轅門橋像生肆中所製通草花、絹蠟花、紙花之類，像散花道場，此即天女九退相也。迤東有門，門內由廊入文昌閣，凡三層，登者可望江南諸山，過此則為東園矣。
八大剎佛作，媲美蘇州。而重寧寺佛作，則照內工做法。佛像鐫胎用鋸匠，砍造坯木匠，合縫、較驗、下膠木匠、雕鑾匠。不拘文武，雕做胎形，眉眼衣紋、天衣風帶、頭盔甲胃，護法勇士站像，攢裝胎骨法身，皆以高之尺寸，照行七坐五涅盤三歸之，歸後以自乘。自乘後，行用十九歸除，坐用十三歸除，涅用七，因以見方尺。魚膠剉草，折料分等，增胎立骨，糙泥一次，襯泥一次。長面像衣紋一次。挑眉眼衣折，光壓細泥二次，細泥粘做又一次；髒膛朱紅油二次。黃土、西紙、砂子、麥糠、麻莖，屬之塑工。橔木、柏木、銀朱、光油、雨點釘、黃米條、鐵絲，屬之木工。文武站像，半文半武，甲胃武扮，折料增損有差。脫沙堆塑泥子坐像，法身折料，增以秫秸、油灰。脫紗使布十五次。長面像衣紋，熟漆灰一次，墊光漆二次，水磨二次，漆灰粘做一次，髒膛朱紅漆二次。桐油、夏布、魚子、磚灰、嚴生漆、籠罩漆、退光漆，漆珠、土子面，屬之脫紗匠。又鐫胎汁漿一次，長面像衣紋，包紗溜縫布二次，壓布灰、中灰、細灰各一次，墊光漆水磨各二次，漆灰粘做一次，髒膛珠砂漆二次，折料如脫紗，屬之包紗匠。糙漆颺金，增以潮腦紅金、黃金，屬之彩漆匠，篩掃有差。又五彩裝顏，全身渾放水金、瀝粉、貼金。天衣風帶描泥金做法，廣膠、白礬、青粉、土粉、白礬、西紙、砂紙、定粉、赭石、廣花、珠砂、雄黃、川二珠、石黃、藤黃、胭脂、天大青、天二青，南梅花青、石大綠、石二綠、石三綠、紅金、黃金、貼金、雞蛋，屬之裝顏匠。文扮武扮，半文半武，番佛、跟伴、娃娃、鬼判、難人、赤身妝各樣肉色，短衣、腰裙、護肩、頭箍、花冠、耳環、鐲釧、纓絡、人頭數珠，開眉眼，點朱唇，鏇螺髮，哨黑髮、珠髮有差；如華蓋、琵琶、降魔杵、九環錫杖、流雲托、多寶瓶、寶塔鈴、救度佛母腳蓮葉瓣、豹尾槍、鉞斧、牛耳刀、弓箭、翕篁弦扣、藤牌、獸面、鬃纓、奔巴瓶、龍文寶珠盤、寶幡、方旗、風火輪、劍輪尖鋒、雲頭、三楞火焰杵、紅白蘿蔔、巴裏果、連環圈、番草、寶珠、哈搭棒、仙枕、經板、哈巴裏鼓、噶巴裏碗、雕江洋血水、骷髏棒、羽扇，皆為雕鑾之職。缽盂、數珠，屬之鏇匠。若寶座、寶床、佛座、佛龕、築地、平等座、托泥、圭角、棚牙，起線雕做分心花、番草葉、方色條、巴達馬面板、底板、托根、穿帶豎棖、替本、菱花、岔角、金剛柱、八寶淨瓶、仰覆蓮，大鵬、孔雀、羚羊、獅、象、海馬、異獸，開眉眼唇齒牙爪，細撕鬃髮，羽翼翎毛，背光八字托皮條線、紫草邊雕做番草，底板攢做穿帶、開挖鏡光口槽、三寶珠、龍女雕做面像衣紋天衣風帶、草獸頭雕做唇齒麟甲角須、流雲鏡托、渠花蓮瓣、韋馱流雲、背光、腳托、穿帶、布袋床屏風、托腮、玲瓏搭腦、墜腳、耳子、羅漢床卷珠、雲連、三寶塔、佛龕、夾堂、跕板、歡門、襯平、魚門、香草邊同腰箍帶、巴達馬、寶塔三疊落、八角座子、十三天、四出軒、須彌座帶、仰覆蓮座之類，皆以松橔椴木為最，合縫摔口，雕鑾有差。至於執事寶座，金漆油畫則例同科。佛座、獅吼、象、神馬、神騾、神牛、鞍占、鞦轡、纓絡、虎、豹、熊、犬、羊、狼、鶴、鶯、鸚鵡諸類，金漆油畫亦同科。其彩畫廊牆，一為進貢、奏樂、仙人、山水、樹木、橋梁、彩雲、地景；一為十王、司主、諸星、童子、插屏、帳幔、牆垣、地景；一為關帝、二十四功曹、二十四註解、北極、五祖、天師出跡；一為淡五色救八難、菩薩、神將、仙人、進貢童子；一為青龍、白虎、朱雀、元武、出入巡、萬聖朝禮、祖師從神等；一為番像、羅漢、菩薩、喇嘛、從神、仙人；一為四值功曹；一為印子佛、背光、蓮座；一為龜蛇、水獸、裝草、綠色龜背錦。其花冠、耳環、袍服、執事、頭箍、補服、盔甲、靠背、屏風，均同科。惟佛像銅胎十六臂至三十六臂滲金，黴洗見新，司之於黴洗匠。所用折料，為堿、烏梅、木柴、粗白布。
佛龕例闊五尺九寸三分，進深一尺七寸五分，高四尺七寸。用柱四，垂柱四，雕西番蓮箍頭枋四，簾櫳枋四，頂盤一，兩一板二，後身板一。其須彌座、托泥、面枋、束腰、串帶、心子板三方、上下仰覆蓮、絛環牙子。迎面采台雕凹面漢文、夔龍，荷葉、淨瓶；欄杆挖魚門；洞中雕如意香草牙子二，起螳螂肚、雕菊花心；欄杆柱子雕回文錦、歡門、虎爪牙子。毗盧帽三，起香草如意線，雕西洋蓮瓣、藏字、金鈴、寶杵，諸式備具。供桌亦曰龍供案，例闊六尺，進深二尺，高三尺，番草、卷珠、灣腿、香草、夔龍、絛環、螳螂肚、菊花心、牙板、羅頭鼓牙，通起兩柱香線，如意雲頭成做。香圓幾，周圍絛環、折柱、托腮、鼓牙、蜻蜓腿、番草、卷珠、素線、雲頭成做。供櫃長二尺七八寸至八尺不等，寬二尺，高二尺七寸，四面幫板，荷包牙子，或灣腿鼓牙。經桌長四尺、寬一尺一寸五分，高一尺七寸，束腰，折柱，托腮、琴眼、抽屟具備。坐床長四尺，寬二尺，高七寸，琴眼、束腰做法。藥師壇城，外面方亭柱磉、翼飛簷，寶頂鑲嵌城門、城垛子、城樓，每夜燃燈，謂之藥師燈。供獻備五號供托，椴木雕各色果子及荷包、靈芝、珊瑚樹。
三世佛殿上，仿永明寺塔式，鑄銅塔二座，設於兩楹。用紫檀木做托泥、圭角、方色、巴達馬、束腰、穿帶、托棖。月牙座，用銅做葫蘆寶頂、火焰狻、花岔角、羚羊、獅、象、西洋闌杆、淨瓶。塔門大銅框，連做梓口月牙，塔身龍面，挖做瓦壟，周圍護如意雲，吉祥寶珠、珠雲方勝、鯰魚墜角、墜纓、太極圖、寶帶、番草邊、卷珠、玲瓏、羚羊、獅、象、龍女，無不具備。《景福殿賦》雲「窶數矩設」，古之陳設大半以雙不以單。昔廣州光孝寺建塔二，凡七層，合相蓮花座，崇二丈有二尺，並立一屋中，修短不齊，一記一題名，後之屋中立雙塔者本此。至以一塔陳設者，則天寧寺行宮鐵塔，已入大內。今揚州肆中有玉寶塔一，仿報恩寺塔式，按九宮、八卦、三元，高九尺九寸，計九層，合塔材、大木、雕鑾，鏇、鋸、瓦匠，土工，發券、地丁、錠鉸、裝修，及斗科、各斗口、平身、柱頭角科諸作之事，皆以玉為之。柱桁之屬，則如砍刨出細；榫眼則開透極管腳雌雄之制。其他起槽、起線、平囊、分刂縫、分刂囊、穿捎、穿帶、落堂、下槽，極盡詭異，拆俱成片段。第一層白玉佛四，八方殿宇牆垣，皆刻玉佛八十有八。其餘八層，內貯金佛四尊，門外以青金石為扁額。惟無陳石亭文、盛雲浦賦、焦淡園《乞化緣疏》為憾事。此又備一塔為陳設者也。
方丈在大殿西廊。門內四圍皆竹，中有方塘，水木明瑟，繚白縈青，松幢葆蓋，清香透毛骨。山門右廊，沿塘入方丈門內，前堂後閣，右為禪堂、僧廚。沿塘至對面為飯堂。開山僧了凡，陽羨人，幼以梵學著名，與萬應馨友善，學者依之。甲辰主寺講席，每一出，擁輿者百餘人，巷陌聚觀，喧闐雞犬，酬唱妙語，不減蓮社。了凡後，蓮性寺僧傳宗主之。了凡以善相稱，傳宗以善數稱，皆絕技。揚州相術，胡文炳為最，田子豐次之。數學則有希賢子、滴露齋、攖寧居士十三家。喬樗友、吳曰達、李如松次之。
東園，在重寧寺東。先是郡中東園有二：天寧寺之東園，即蘭若，係天寧寺下院分房；蓮性寺之東園，即賀園，皆非今江氏所構之東園也。江氏因修梅花書院，遂於重寧寺旁復梅花嶺，高十餘丈，名曰東園。建枋楔，曰麟遊鳳舞園。門面南，高柳夾道，中建石橋，橋下有池，池中異魚千尾。過橋建廳事五楹，賜名「熙春堂」及「春色芳菲入圖畫，化機活潑悟鳶魚」一聯。御製詩云：「重寧寺側堂，詄蕩靄韶光。老柏蔚今色，時梅發古香。玲瓏湖石逕，淡沱繡漪塘。適以熙春額，同民樂未央。」堂後廣廈五楹，左有小室；四圍鑿曲尺池，池中置磁山，別青、碧、黃、綠四色。中構圓室，頂上懸鏡，四面窗戶洞開，水天一色，賜名「俯鑒室」及「水木自清華，方壺納景；煙雲共澄霽，圓鏡涵虛」一聯。御製詩云：「流水泌圍階，文魚游可數；匡床近潛置，鑒影座中俯。開奩照須眉，覯面忘賓主。設雲堪喻民，其情大可睹。」是室屋脊作卍字吉祥相。室外石筍迸起，溪泉橫流。築室四五折，逾折逾上，及出戶外，乃知前曆之石橋熙春堂諸勝，尚在下一層。至此平台規矩更整，登高眺遠，舉江外諸山及南城外帆檣來往，皆環繞其下。堂右廳事五楹，中開竹徑，賜名「琅玕叢」。其後廣廈十數間，為三卷廳，廳前有門，門外即文昌閣。
古梅花嶺舊址無考，今因重寧寺旁土阜增而成嶺。皆土山間石，石骨暴露，任石之怪，不加斧鑿，鋒棱如削，飄然有雲姿鶴態。栽梅花數百株，皆玉蝶種，花比十畝梅園遲開一月。極高處有山亭，六角，花時便不見亭。
東園牆外東北角，置木櫃於牆上，鑿深池，驅水工開閘注水為瀑布。入俯鑒室，太湖石罅八九折，折處多為深潭。雪濺雷怒，破崖而下，委曲曼延，與石爭道。勝者冒出石上，澎湃有聲；不勝者凸凹相受，旋縈洄。或伏流尾下，乍隱乍見，至池口乃噴薄直瀉於其中，此善學倪雲林筆意者之作也。門外雙柏，立如人，盤如石，垂如柳，遊人謂水樹以是園為最。
東園水法皆在園外過街樓，過此路西有東園便門，路東有梅花書院便門，直路出磚門，西折繞梅花嶺北，又為東園重寧寺便門。折入北岸，抵天寧寺。至今趙良相書「古梅花嶺」石額尚嵌磚門上。道旁屋舍如買賣街做法，謂之十三房，亦以備隨營貿易也。
香雪居在十三房，所鬻皆宜興土產砂壺。茶壺始於碧山冶金，呂愛冶銀，泉駛茗膩，非扃以金銀，必破器染味，砂壺創於金沙寺僧，團紫砂泥作壺具，以指羅紋為標識。有吳學使者，讀書寺中，侍童供春見之，遂習其技，成名工，以無指羅紋為標識。宋尚書時彥裔孫名大彬，得供春之傳，毀甓以杵舂之，使還為土，範為壺，燀以熠火，審候以出，雅自矜重。遇不愜意，碎之，至碎十留一；皆不愜意，即一弗留。彬技，指以柄上拇痕為標識。大彬之後，則陳仲美、李仲芳、徐友泉、沈君用，陳用卿、蔣誌雯諸人。友泉有雲罍，、蟬觶、漢瓶、僧帽、提梁卣、苦節君、扇面，美人肩、西施乳、束腰、菱花、平肩、蓮子、合菊、荷花、竹節、橄欖、六方、冬瓜段、分蕉、蟬翼、柄雲、索耳、番象鼻、沙魚皮、天雞、篆耳諸式。仲美另製鸚鵡杯，吳天篆《磁壺賦》云：「翎毛璀璨，鏤為鸚鵡之杯。」謂此。後吳人趙璧變彬之所為，而易以錫。近時則以歸復所製錫壺為貴。
行宮在揚州有四，一在金山，一在焦山，一在天寧寺，一在高旻寺。天寧寺右建大宮門，門前建牌樓，下甃白玉石，圍石闌杆。甬道上大宮門、二宮門、前殿、寢殿、右宮門、戲台、前殿、垂花門、寢殿、西殿、內殿、禦花園。門前左右朝房及茶膳房。兩邊為護衛房。最後為後門，通重寧寺。禦賜扁二，為「大觀堂」、「靜吟軒」。聯六，為「窗意延山趣，春工鬯物情」一；「樹將暖旭輕籠牖，花與香風並入簾」二；「麗日和風春淡蕩，花香鳥語物昭蘇」三；「鈞陶錦繡化工鬯，松竹笙簧仙籟諧」四；「成陰喬木天然爽，過雨閑花自在香」五；「窗虛會爽籟，坐靜接朝嵐」六。玉井綺闌，鉛砌銀光，交疏對霤，雲石龍礎，莫可殫究。駕過後，各門皆檔木棚，遊人不敢入。
後宮門在重寧寺旁，多隙地，平時為藝花人所居。南巡時，諸有司居之。小門為進膳房。外一層為營造局、牲口房。又一層為官廳堆房、兵房，以居守街、潑水、點更、提鈴之屬。牆後通龍光寺。
左掖門通天寧寺西廊，為便門。右掖門通禦花園。園本天寧寺西園枝上村舊址，起造樓閣，點綴水石。造鐵塔高丈許，仿正覺寺式，結訝塔頂，黃綠琉璃寶珠，塔燈、覆盂、仰盂，諸天韋馱，四門佛像皆合。後入大內。晉樹圍入園中西南角，其讓圃之半，今歸杏園。
御書樓在禦花園中。園之正殿名大觀堂，樓在大觀堂之旁，恭貯頒定《圖書集成》全部，賜名「文彙閣」，並「東壁流輝」扁。壬子間奉旨：江、浙有願讀中秘書者，如揚州大觀堂之文彙閣，鎮江口金山之文宗閣，杭州聖因寺之文瀾閣，皆有藏書。著四庫館再繕三分，安貯兩淮，謹裝潢線訂。文彙閣凡三層：杗廇楹柱之間，俱繪以書卷；最下一層，中供《圖書集成》，書面用黃色絹；兩畔櫥皆經部，書面用綠色絹；中一層盡史部，書面用紅色絹；上一層左子右集：子書面用玉色絹，集用藉合色絹。其書帙多者用楠木作函貯之。其一本二本者用楠木版一片夾之，束之以帶；帶上有環，結之使牢。文宗閣江都汪容甫管之。文彙閣儀征謝士松管之。汪容甫嘗欲以書之無刻本或有刻本而難獲者，以漸梓刻，未果行而死。今容甫所管，改為申嘉祐、吳載庭管之。申為笏山副憲之子，工詩。
杏園大門內土阜，如京師翰林院大門內之積沙。房廡如京師八旗官房。房以三間為進，一進一門，以設六位處六部，及百司皆有攸處。中建廳事，周以垣牆，以待軍機。耳房張帷帳。
買賣街上岸建官房十號，如南苑官署房三層共十八間之例，以備隨從官宿處，名曰十號公館。乾隆十五年定例：離水次十里內仍回本船住宿，如相距甚遠，酌備房屋棲止。故是地建設公館。迨十七年，扈從官員已給船乘載，概不預備公館。故是地公館雖設而居者甚少。駕過後，則鹽務候補官居之。
天寧門至北門，沿河北岸建河房，仿京師長連短連、廊下房及前門荷包棚、帽子棚做法，謂之買賣街。令各方商輦運買珍異，隨背為市。題其景曰「豐市層樓」。
恩奉院在買賣上街路北，門內土阜隆起，下開便門，通禦花園。四圍廊房內建官房數十間，以備隨營管領關防宿處。
空地屯隨從官兵執事人等，閑時則為鹽務候補官所居。園後空地，周圍木柵養馬。中建黃木柵，為御馬廠。四圍欄綠旗各標營馬四千匹，踢纓上鐫某營某兵馬匹宇樣，武弁守之。江北向撥綠旗各標營馬，江南向撥江寧、京口駐防營馬各四千匹。綠營馬通省四千有零，於藩庫各官養廉馬價內，給銀采買馬匹餵養添補。京口營馬亦隻四千有零，調撥江西省六百匹添補。至大臣官員拜唐阿自乘馬匹及駝隻，前於登舟時交山東巡撫彼地餵養。其隨從駝隻渡河來者，另立木柵，謂之駱駝營。北郊多空地，備隨營官兵施帳房布罩，立風旗識別，掘地為土灶。夜懸晃燈於旗竿上，竿下拴馬匹。割草打柴，設草廠柴關，晚出帳巡邏。謂之「唧嘍喊」。向例侍衛揀派三班，兵丁揀派一千名，各處官員拜唐阿等酌派。早路紮營則備大城、蒙古包帳房、樁、橛；至江南水路，兵丁減半。章京四十員，虎槍侍衛兵丁一百三十七員中揀派四十，皆謂之隨營官兵，給船乘載。故是地幔房，祗唧嘍喊一門人等。若城門、馬頭、園亭、寺觀，皆有隸人給事，著卒衣，題識其上為某營兵某，狼山總兵司之。兵丁多揚州營及調撥奇兵泰州、青山、瓜洲、三江水師諸營馬步戰等，鹽務準借一月糧餉。
各園水旱門派兵稽察。凡工商、親友、仆從、料估、工匠、梨園等，例佩腰牌，驗明出入，印給腰牌，巡鹽御史司之。
上買賣街前後寺觀皆為大廚房，以備六司百官食次。第一分頭號五簋碗十件：燕窩雞絲湯、海參彙豬筋、鮮蟶蘿蔔絲羹、海帶豬肚絲羹、鮑魚彙珍珠菜、淡菜蝦子湯、魚翅螃蟹羹、蘑菇煨雞、轆轤錘、魚肚煨火腿、鯊魚皮雞汁羹、血粉湯、一品級湯飯碗；第二分二號五簋碗十件：鯽魚舌彙熊掌、米糟猩唇豬腦、假豹胎、蒸駝峰，梨片伴蒸果子狸、蒸鹿尾、野雞片湯、風豬片子、風羊片子、兔脯、奶房簽、一品級湯飯碗；第三分細白羹碗十件：豬肚假江瑤鴨舌羹、雞筍粥、豬腦羹、芙蓉蛋、鵝肫掌羹、糟蒸鰣魚、假班魚肝、西施乳、文思豆腐羹、甲魚肉片子湯、繭兒羹、一品級湯飯碗；第四分毛血盤二十件：貜炙哈爾巴小豬子、油炸豬羊肉、掛爐走油雞鵝鴨、鴿臛、豬雜什、羊雜什、燎毛豬羊肉、白煮豬羊肉、白蒸小豬子小羊子雞鴨鵝、白面餑餑卷子、十錦火燒、梅花包子；第五分洋碟二十件，熱吃勸酒二十味，小菜碟二十件，枯果十徹桌，鮮果十徹桌，所謂「滿漢席」也。
後門外圍牛馬圈，設毳帳，以應八旗隨從官、禁衛、一門祗應人等，另置庖室食次。第一等奶子茶、水母膾、魚生麵、紅白豬肉、火燒小豬子、火燒鵝、硬麵餑餑；第二等杏酪羹、炙肚䏠、炒雞、炸炊餅、紅白豬肉、火燒羊肉；第三等牛乳餅羹、紅白豬羊肉、火燒牛肉、繡花火燒；第四等血子羹、火燒牛羊肉、豬羊雜什、大燒餅；第五等奶子餅酒、醋燎毛大豬大羊、肉片子、肉餅兒。
天寧寺本官商士民祝釐之地。殿上敬設經壇，殿前蓋松棚為戲台，演《仙佛》、《麟鳳》、《太平擊壤》之劇，謂之「大戲」。事竣拆卸。迨重寧寺構大戲台，遂移大戲於此。兩淮鹽務例蓄花、雅兩部，以備大戲：雅部即崑山腔；花部為京腔、秦腔、弋陽腔、梆子腔、羅羅腔、二簧調，統謂之「亂彈」。崑腔之勝，始於商人徐尚誌征蘇州名優為老徐班；而黃元德、張大安、汪啟源、程謙德各有班。洪充實為大洪班，江廣達為德音班，復徵花部為春台班；自是德音為內江班，春台為外江班。今內江班歸洪箴遠，外江班隸於羅榮泰。此皆謂之「內班」，所以備演大戲也。
乾隆丁酉，巡鹽御史伊齡阿奉旨於揚州設局改曲劇，曆經圖思阿並伊公兩任，凡四年事竣。總校黃文暘、李經，分校淩廷堪、程枚、陳治、荊汝為，委員淮北分司張輔、經歷查建珮、板浦場大使湯惟鏡。
黃文暘事另見。李經，字理齋，江寧諸生。官廣東鹽場大使。
淩廷堪，字仲子，又字次仲，歙縣監生。僑居海州之板浦場，以修改詞曲來揚州。繼入京師，遊於豫章、雒陽，中戊申科副榜，己酉科舉人，庚戌科進士，官安徽寧國府教授。始不為時文之學。既與黃文暘交，文暘最精於製藝，仲子乃盡閱有明之文，得其指歸，洞徹其底蘊。每語人曰：「人之剌剌言時文法者，終於此道未深，時文如詞曲，無一定資格也。」善屬文，工於選體，通諸經，於《三禮》尤深，好天文、曆算之學，與江都焦循並稱。焦循字裏堂，事另見。裏堂稱以歙縣淩仲子、吳縣李銳尚之、歙縣汪萊孝嬰為文論三友。仲子有與裏堂論弧三角書云：「去年奉到手書並《釋弧》數則，雖未窺全豹，即此讀之，足見用心之犀利也。戴氏《句股割園記》，唯斜弧兩邊夾一角及三邊求角，用矢較不用餘弦，為補梅氏所未及〈（矢較即餘弦也，用餘弦，則過象限與不過象限，有加減之殊，用矢較，則無之）〉。其餘皆梅氏成法，亦即西洋成法，但易以新名耳，如上篇即平三角舉要也。中篇即塹堵測量也〈（塹堵測量，雖通西洋於中法，然亦用八線，究與郭刑台舊法無涉也）〉。下篇即環中黍尺也。其所易新名，如角曰觚，邊曰距，切曰距分，弦曰內矩分，割曰經引，數同式形之比例曰同限互權，皆不足異。最異者經緯倒置也，夫地平上高弧，此緯線也。此線以天頂言之，則自上而下，以北極言之，則自北而南。而緯度皆在其上，故今法以南北為緯也。地平規，此經線也。此線自卯至酉，而經度皆在其上；卯為東而酉為西，故今法以東西為經也。然剖緯線為緯度者，是距等圈。其圈與高弧，皆作十字東西線，蓋受緯度雖南北線，而成此緯度實東西線也。剖經線為經度者，是高弧線皆過天頂而交於地平圈，為南北線，蓋受經度者雖東西線，而成此經度者實南北線也。故《大戴禮》曰：「凡地東西為緯，南北為經，與此相成，無相反也。」而戴氏誤據之易經為緯，易緯為經，於西人本法，初無所加，轉足以疑誤後學。又《記》中所立新名，懼讀之者不解，乃托吳思孝注之，如矩分今曰正切云云。夫古有是名，而雲今曰某某可也。今戴氏所立之名皆後於西法，是西法古而戴氏今矣，而反以西為今何也？凡此皆竊所未喻者。鄙見如此，幸足下教之。予於推算之學，全無所知，獲與仲子、裏堂交，每聞其緒論，汪、李兩君，予未之識。裏堂有與李尚之書云：「循於天步之學，好之最深，所處村僻，學五師授。曾以所擬作《釋弧》三卷，就正於辛楣宮詹，蒙其許可，中指摘謬誤一二處，感服之至。循又有《釋輪》二卷，所以明七政諸輪及所以用弧三角之法，雖已脫稿，意有未定。有如火星之次輪，既有本天之差，又有太陽之差，當太陽火星同在最高時相加，視同在最卑時極大。江布衣慎修言，火星與日同體，故他星應太陽並行，此獨應太陽本體，然以此理細為究之，不能了了。又五星之次輪與日天同大，故金，水在日天內太大不能用，改用伏見輪。月天尤在金水之內，其次輪何以轉小，其天道至大，止可以實測得之，未可強致其所以然乎？梅勿庵征君言：「次輪嘗向太陽。以月言之，行倍離，必如是而朔、望兩弦之數始合，頗殊嘗向太陽之說。」或者勿庵止為五星言之，不可執以求太陰歟。惟江布衣說，反覆思之，不能深信，其江君求其故不得，姑以是解之乎？前曾以此求教於辛楣宮詹，敢又就正於仁兄也。」又李尚之答裏堂書云：「讀足下與竹汀師書，足下於推步之學甚精，議論俱極允當，不可移易。蓋月體之於次輪，既行倍離之度，則其體勢，自與七政之在本輪不同。而月體既周於次輪，則圍繞一周，自不能成大圈與本天等。火星歲輪徑既有大小，則其軌跡，自不能等於本天。反覆數四，覺前人所說，止舉其大分，而足下更能推極其精密，曷勝承教，佩服之至。惟雲有其當然亦必有其所以然，銳愚以為其所以然不外乎所當然也。何者，古法自三統以來，見存者約四十家，其於日月之盈縮遲疾，五星之須留伏逆，皆言其當然而不言其所以然。本朝時憲書甲子元用諸輪法，癸卯元用橢法，以及穆尼閣新西法，用不同心天。蔣友仁所說地動儀，設太陽不動，而地球如七曜之流轉，此皆言其當然，而又設言其所以然。然其當然者，悉憑實測；其所以然者，止就一家之說衍而極之，以明算理而已。是故月五星初均次均之加減，其故由於有本輪次輪，而其實月五星之所以有本輪次輪，其故仍由於實測之時當有加減也。以是推之，則月體一周，不能成大圈與本天等，其故由於有次輪。而所以有次輪之故，則由於朔望以外當有加減也。火星軌跡不能等於本天，其故由於歲輪徑有大小，而所以輪徑有大小之故，則由於以無消長之輪徑算火星，猶有不合，而更宜有加減也。若不此之求，而或於諸曜之性情冷熱，別究其交關之故，則轉屬支離矣。以質高明，是否有當，統祈裁正。」予按推步之學，梅氏、江氏、戴氏為最精，而仲子、裏堂、尚之三君，復推其所不足而有以補之。因詳係於仲子之後。
程枚，字時齋，海州板浦場監生。長於詞曲，有《一斛珠傳奇》最佳。陳治，字桐嶼，浙江海寧監生。荊汝為，字玉樵，鎮江丹徒拔貢生。
修改既成，黃文暘著有《曲海》二十卷，今錄其序目云：「乾隆辛丑間，奉旨修改古今詞曲。予受鹽使者聘，得與修改之列，兼總校蘇州織造進呈詞曲。因得盡閱古今雜劇傳奇，閱一年事竣。追憶其盛，擬將古今作者各撮其關目大既，勒成一書。即成，為總目一卷，以記其人之姓氏。然作是事者多自隱其名，而妄作者又多偽託名流以欺世，且其時代先後，尤難考核。即此總目之成，已非易事矣。
《漢宮秋》、《薦福碑》、《三醉嶽陽樓》、《陳摶高臥》、《黃粱夢》、《青衫淚》、《三度任風子》〈（七種，馬致遠作）〉。《金錢記》、《揚州夢》、《玉簫女》〈（三種，喬孟符作）〉。《玉鏡台》、《謝天香》、《望江亭》、《救風塵》、《金線池》、《竇娥冤》、《蝴蝶夢》、《魯齋郎》〈（八種，關漢卿作）〉。《合汗衫》、《薛仁貴》、《相國寺》〈（三種，張國寶作）〉。《風花雪月》、《東坡夢》〈（二種，吳昌齡作）〉。《趙禮讓肥》、《東堂老》〈（二種，秦簡夫作）〉。《燕青博魚》〈（李文蔚作）〉。《臨江驛》、《酷寒亭》〈（二種，顯楊之作）〉。《李亞仙》、《秋胡戲妻》〈（二種，石君寶作）〉。《楚昭王》、《後庭花》、《忍字記》〈（三種，鄭廷玉作）〉。《梧桐雨》、《牆頭馬上》〈（二種，白仁甫作）〉。《老生兒》、《生金閣》、《玉壺春》〈（三種，武漢臣作）〉。《虎頭牌》〈（李直夫作）〉。《鐵拐李樂》〈（嶽伯川作）〉。《翠紅鄉》〈（楊文奎作）〉。《風光好》〈（戴善甫作）〉。《伍員吹簫》〈（李壽卿作）〉。《勘頭巾》〈（孫仲章作）〉。《雙獻功》〈（高文秀作）〉。《倩女離魂》、《王粲登樓》、《搊梅香》〈（三種，鄭德輝作）〉。《賢母不認屍》〈（王仲文作）〉。《麗春堂》〈（王實甫作）〉。《範張雞黍》〈（宮大用作）〉。《竹葉舟》〈（範子安作）〉。《紅黎花》〈（張壽卿作）〉。《意馬心猿》、《玉梳記》、《蕭淑蘭》〈（三種，賈仲名作）〉。《灰闌記》〈（李行夫作）〉。《單鞭奪槊》、《氣英布》、《柳毅傳書》〈（三種，尚仲賢作）〉。《三度城南柳》〈（穀子敬作）〉。《留鞋記》〈（曾瑞卿作）〉。《劉行首》〈（揚景賢作）〉。《誤入桃源》〈（王子一作）〉。《魔合羅》〈（孟漢卿作）〉。《竹塢聽琴》〈（石子章作）〉。《趙氏孤兒》〈（紀君祥作）〉。《李逵負荊》〈（康進之作）〉。《還牢末》〈（李致遠作）〉。《張生煮海》〈（李好古作）〉。《桃花女》〈（王驊作）〉。《吳天塔》〈（朱凱作）〉。《馮玉蘭》、《碧桃花》、《貨郎旦》、《看錢》、《連環計》、《抱妝盒》、《百花台》、《盆兒鬼》、《度柳翠》、《梧桐葉》、《誶範叔》、《漁樵記》、《馬陵道》、《清風府》、《神奴兒》、《小尉遲》、《陳蘇秦》、《珠砂擔》、《龐居士》、《鴛鴦被》、《殺狗勸夫》、《風魔蒯通》、《陳州糶米》、《合同文字》、《舉案齊眉》、《冤家債主》、《隔江鬥智》、《三虎下山》〈（二十八種，無名氏）〉。
《弦索西廂》〈（董解元作）〉。
《西廂記》〈（王實甫作，關漢卿續）〉。
《伏虎絛》〈（今德音班演此，相傳為元人作，附於此）〉。
《桃花人面》、《英雄成敗》、《死裏逃生》、《花舫緣》、《紅顏年少》〈（五種，孟稱舜作）〉。《女狀元》、《雌木蘭》、《翠鄉夢》、《漁陽弄》〈（四種，徐渭作）〉。《武陵春》、《龍山宴》、《午日吟》、《南樓月》、《赤壁遊》、《同甲會》、《寫風情》〈（七種，許潮作）〉。《崑崙奴》〈（梅鼎祚作）〉。《遠山戲》、《高堂夢》、《洛水悲》、《遊五湖》〈（四種，汪道昆作）〉。《絡水絲》、《春波影》〈（二種，許翽作）〉。《鞭歌妓》、《簪花髻》、《霸亭秋》〈（三種，沈自微作）〉。《紅線女》、《紅綃》〈（二種，梁伯龍作）〉。《碧連紈繡符》、《丹桂鈿盒》、《北邙說法》、《團花鳳》、《夭桃紈扇》、《素梅玉蟾》、《易水寒》〈（七種，葉憲祖作）〉。《虯髯翁》〈（淩初成作）〉。《蘭亭會》、《太和記》〈（二十四出，故事六種，每事四折。以上二種，楊慎作）〉。《脫囊穎》、《有情癡》〈（二種，徐陽輝作）〉。《昭君出塞》、《文姬入塞》〈（二種，陳與郊作）〉。《曲江春》〈（王九思作）〉。《中山狼》〈（康海作）〉。《鬱輪袍》、《哭倒長安街》、《真傀儡》、《沒奈何》〈（四種，王衡作）〉。《廣陵月》〈（汪廷訥作）〉。《魚兒佛》〈（僧湛然作）〉。《逍遙遊》〈（王應遴作）〉。《青虯記》〈（林章作）〉。《不伏老》〈（北海馮氏作）〉。《雙鶯傳》〈（幔亭仙史作）〉。《齊東絕倒》〈（竹癡居士作）〉。櫻桃夢〈（澹居士作）〉。《蕉鹿夢》〈（蘧然子作）〉。《男王後》〈（秦樓外史作）〉。《一文錢》〈（破慳道人作）〉；《紅蓮債》〈（亟三館作）〉。《再生緣》〈（蘅蕪室作）〉。〈（以上八種，無名氏可考）〉《相思譜》、《錯轉輪》〈（二種，無名氏）〉。
《讀離騷》、《吊琵琶》、《黑白衛》、《清平調》〈（四種，尤侗作）〉。《買花錢》、《大轉輪》、《浮西施》、《拈花笑》〈（四種，徐又陵作）〉。《鴛鴦夢》〈（吳江女史葉小紈作）〉。《裴航遇仙》、《張旭觀公孫大娘舞劍》、《鬱輪袍》〈（三種，石牧作）〉。《盧從史》、《老客歸》、《長門賦》、《燕子樓》〈（四種，群玉山樵作，一名《鋤經堂樂府》）〉。《藍采和》、《阮步兵》、《鐵氏女》〈（三種，元成子作，一名秋風三疊）〉。《義犬記》、《淮陰侯》、《中山狼》、《蔡文姬》〈（四種，林於閣作）〉。《驀忽姻緣》〈（即空觀主人作）〉。《鈿盒奇緣》、《蟾蜍佳偶》、《義妾存姑》、《人鬼夫妻》〈（四種，西冷野史，無枝甫合作）〉。《祭畢陶》〈（二鄉亭主人作）〉。《揚州夢》、《讀離騷》〈（二種，抱犢山農作）〉。《萬家春》、《萬古情》、《豆棚閑話》〈（一名《三幻集》，無名氏）〉。《笳騷》、《長生殿補闕》〈（二種，蝸寄居士作）〉。《四弦秋》、《一片石》、《忉利天》〈（三種，蔣士銓作）〉。《珊瑚珠》、《舞霓裳》、《藐姑仙》、《青錢賺》、《焚書鬧》、《罵東風》、《三茅宴》、《玉山宴》〈（八種，萬樹作，未刻）〉。《勘鬼獄》、《瑤池會》、《翠微亭》、《補天夢》、《可破夢》、《王維》、《裴航》、《飲中八仙》、《杜牧》〈（一名《四才子》，以上無名氏）〉。
《琵琶》〈（高則誠作）〉。《荊釵》〈（柯丹邱作）〉。《金印》〈（蘇復之作）〉。《連環》〈（王雨舟作）〉。《雙忠》、《金丸》、《精忠》〈（三種，姚靜山作）〉。《寶劍》、《斷髮》〈（二種，李開先作）〉。《銀瓶》、《三元》、《龍泉》、《嬌紅》〈（四種，沈壽卿作）〉。《五倫》、《投筆》、《舉鼎》、《羅囊》〈（四種，邱瓊山作）〉。《千金》、《還帶》、《四節》〈（三種，沈練川作）〉。《香囊》〈（邵給諫作；）〉《桃符》、《義俠》、《埋劍》、《分相》、《十孝》、《分錢》、《結髮》、《珠串》、《雙魚》、《博笑》、《四異》、《墜釵》、《合衫》、《奇節》、《鴛衾》、《鑿井》、《紅渠》、《耆英會》、《翠屏山》、《望湖亭》、《一種情》〈（二十一種，吳江沈璟作）〉。《櫻桃夢》、《靈寶刀》〈（二種，任誕先作）〉。《紫簫》、《紫釵》、《還魂》、《南柯》、《邯鄲》〈（五種，湯顯祖作）〉。《玉玦》、《大節》、《繡糯》〈（三種，鄭若庸作）〉。《乞麾》、《冬青》〈（二種，卜世臣作）〉。《金鎖》、《玉麟》、《四豔》、《雙卿》、《鸞鎞》〈（五種，葉憲祖作）〉。《紅梅》〈（周夷玉作）〉。《露綬》、《蕉帕》〈（二種，單槎仙作）〉。《錦箋》〈（周螺冠作）〉。《明珠》、《南西廂》、《懷香記》、《椒觴》、《分鞋記》〈（五種，陸采作）〉。《紅拂》、《虎符》、《竊符》、《扊扅》、《祝髮》、《平播》、《灌園》〈（七種，張鳳翼作）〉。《扊扅》〈（端鏊作，此在張伯起之前）〉。《葛衣》、《義乳》、《青衫》、《風聲編》〈（四種，顧大典作）〉。《浣紗》〈（梁伯龍作）〉。《玉石》〈（梅鼎祚作）〉。《種玉》、《獅吼》、《天書》、《長生》、《同升》、《三祝》、《高士》、《二閣》、《投桃》〈（九種，汪廷訥作）〉。《彩毫》、《曇花》、《修文》〈（三種，屠赤水作）〉。《藍橋》〈（龍膺作）〉。《白練裙》、《旗亭》、《勺藥》〈（三種，鄭之文作）〉。《量江》〈（余聿文作）〉。《雙雄》〈（馮夢龍作）〉。《青蓮》《靺鞨》〈（二種，戴子晉作）〉。《彈鋏》、《四夢》〈（二種，車任遠作）〉。《雙珠》、《鮫綃》、《青瑣》、《分鞋》〈（四種，沈鯨作）〉。《蛟虎》〈（黃伯羽作）〉。《存孤》〈（江都陸弼作）〉。《清風亭》〈（天台李鳴雷作）〉。《四喜》〈（上虞謝讜作）〉。《鸚鵡洲》〈（海寧陳與郊作）〉。《金蓮》《紫懷》〈（二種，會稽陳汝元作）〉。《泰和》〈（靖州許潮作）〉。《紅拂》〈（錢塘張太和作）〉。《忠節》〈（錢塘錢直之作）〉。《符節》〈（錢塘章大綸作）〉。《呼盧》〈（鄭縣金天垢作）〉。《玉香》、《望雲》〈（二種，仁和程文修作）〉。《節孝》、《玉簪》〈（錢塘高濂作）〉。《題橋》〈（無錫陸濟之作）〉。《雙烈》〈（張午山作）〉。《驚鴻》〈（烏程吳世美作）〉。《鳴鳳》〈（王世貞作）〉。《八義》〈（徐叔回作）〉。《夢磊》、《合紗》〈（史考叔作）〉。《題紅》〈（祝金粟作）〉。《五鼎》〈（顧懋仁作）〉。《椒觴》〈（顧懋儉作）〉。《春蕪》〈（錢塘汪錂作）〉。《奇貨》、《三普》、《犀珮》〈（杭州胡全庵作）〉。《金縢》〈（喬夢符作）〉。《神鏡》〈（呂大成作）〉。《玉魚》〈（湯賓陽作）〉。《玉釵》〈（陸江樓作）〉。《牡丹》〈（朱春霖作）〉。《綠綺》〈（武進楊柔勝作）〉。《禁煙》〈（無錫盧鳩江作）〉。《歌風》〈（杭州庚生子作）〉。《錕鋙》〈（兩宜居士作）〉。《奪解》〈（秋閣居士作）〉。《合璧》〈（王恆作）〉。《雙環》〈（鹿陽外史作）〉。《玉鏡臺》〈（崑山朱鼎作）〉。《金魚》〈（宜興吳鷗作）〉。《純孝》〈（張從懷作）〉。《焚香》〈（王玉峰作）〉。《龍劍》〈（徽州吳大震作）〉。《龍膏》、《錦帶》〈（二種，楊第白作）〉。《龍綃》〈（台州黃惟楫作）〉。《遇仙》〈（杭州心一子作）〉。《佩印》〈（杭州顧懷琳作）〉。《玉丸》〈（上虞朱期作）〉。《玉鐲》〈（李玉田作）〉。《釵釧》〈（月榭主人作）〉。《玉杵》〈（餘姚楊之炯作）〉。《分釵》〈（溧陽張漱濱作）〉。《溉園》〈（上虞趙心武作）〉。《覓蓮》〈（溧陽鄒海門作）〉。《丹筦》〈（徽州汪宗姬作）〉。《護龍》〈（彭澤馮之可作）〉。《指腹》〈（溧陽沈祚作）〉。《白璧》〈（黃廷奉作）〉。《狐裘》、《靖虜》〈（二種，杭州謝天佑作）〉。《合釵》〈（邱瑞吾作）〉。《繡被》、《香裘》、《妙相》、《八更》、《望雲》、《完福》、《寶釵》、《桃花》、《摘星》〈（九種，會稽金懷玉作）〉。《藍田》〈（龍渠翁作）〉。《紅梨》〈（陽初子作）〉。《合劍》〈（太華山人作）〉。《想當然》〈（大名盧次梗作）〉。《策杖》〈（函陽子作）〉。《雙金榜》、《牟尼盒》、《忠孝環》、《春燈謎》、《燕子箋》〈（五種，阮大鉞作）〉。《玉煥》、《張葉》、《牧羊》、《孤兒》、《玉環》、《教子》、《彩樓》、《百順》、《鸞釵》、《白兔》、《躍鯉》、《雙紅》、《四景》、《尋親》、《金雀》、《水滸》、《鶼釵》、《雙孝》、《玉佩》、《千祥》、《羅衫》、《麒麟》、《異夢》、《七國》、《黑鯉》、《題門》、《殺狗》、《東郭》、《投梳》、《金花》、《錦囊》、《情郵瑞玉》、《蟠桃》、《吐絨》、《衣珠》、《四豪》、《三桂》、《花園》、《青樓》、《硨渠》、《紅絲》、《霞箋》、《犀盒》、《赤松》、《鑲環》、《綈袍》、《箜篌》、《東牆》、《江流》、《鴛簪》、《五福》、《離魂》、《菱花》、《金台》、《南樓》、《臥冰》、《節俠》、《飛丸》、《四賢》、《琴心》、《運甓》、《幽閨》〈（或曰施君美作，無可考）〉。《飛丸》、《雙紅》、《目蓮救母》〈（六十六種古本，無名氏可考）〉。
《秣陵春》〈（太倉吳偉業作）〉。《畫中人》、《療妒羹》、《綠牡丹》、《西園》〈（四種，宜興吳石渠作）〉。《花筵賺》、《鴛鴦棒》、《倩畫姻》、《勘皮靴》、《夢花酣》〈（松江範令香作）〉。《西樓》〈（吳縣袁昭令作）〉。《索花樓》、《荷花蕩》、《十錦塘》〈（吳縣馬亙生作）〉。《羅衫合》、《天馬媒》、《小桃源》〈（三種，劉晉充作）〉。《書生願》、《醉月緣》、《戰荊軻》、《蘆中人》、《昭君夢》、《狀元旗》〈（吳縣薛既揚作）〉。《一捧雪》、《人獸關》、《永團圓》、《占花魁》、《麒麟閣》、《風雲會》、《牛頭山》、《太平錢》、《連城璧》、《眉山秀》、《旻天塔》、《三生果》、《千鍾祿》、《五高風》、《兩須眉》、《長生像》、《鳳雲翹》、《禪真會》、《雙龍佩》、《千里舟》、《洛陽橋》、《虎邱山》、《武當山》、《清忠譜》、《掛玉帶》、《意中緣》、《萬里緣》、《萬民安》、《麒麟種》、《羅天醮》、《秦樓月》〈（三十一種，吳縣李元玉作）〉。《萬事足》、《風流夢》、《新灌園》〈（三種，吳縣馮夢龍作）〉。《琥珀匙》、《女開科》、《開口笑》、《三擊節》、《遜國疑》、《英雄概》、《八翼飛》、《人中人》〈（八種，吳縣葉稚裴作）〉。《太極奏》、《玉素珠》、《軒轅鏡》、《蓮花筏》、《吉慶圖》、《飛龍鳳》、《錦雲裘》、《瑞霓羅》、《禦雪豹》、《石麟鏡》、《九蓮燈》、《纓絡會》、《贅神龍》、《萬花樓》、《建黃圖》、《乾坤嘯》、《豔雲亭》、《奪秋魁》、《萬壽冠》、《雙和合》、《壽榮華》、《五代榮》、《寶曇月》、《漁家樂》、《牡丹圖》〈（二十五種，吳縣朱良卿作）〉。《虎囊彈》、《黨人碑》、《百福帶》、《幻緣箱》、《歲寒松》、《禦袍恩》、《鬧句闌》〈（五種，常熟邱嶼雪作）〉。《振三綱》、《一著先》、《萬年觴》、《錦衣歸》、《未央天》、《狻猊璧》、《忠孝閭》、《四聖手》、《聚寶盆》、《十五貫》、《文星見》、《龍鳳錢》、《瑤池宴》、《朝陽鳳》、《全五福》〈（十五種，吳縣朱素臣作）〉。《紅勺藥》、《竹葉舟》、《呼盧報》、《三報恩》、《萬人敵》、《杜鵑聲》〈（六種，吳縣畢萬侯作）〉。《奈何天》、《比目魚》、《蜃中樓》、《憐香伴》、《風箏誤》、《慎鸞交》、《鳳求皇》、《巧團圓》、《玉搔頭》、《意中緣》、《偷甲記》、《四元記》、《雙鍾記》、《魚藍記》、《萬全記》〈（十五種，錢塘李漁作）〉。《大白山》、《竹漉籬》、《八仙圖》、《火牛陣》、《竟西廂》、《福星臨》、《指南車》、《衤弟袍贈》、《萬金資》、《鏡中人》、《金橙樹》、《玉鴛鴦》〈（十二種，周坦綸作）〉。《如是觀》、《醉菩提》、《海潮音》、《釣魚船》、《天下樂》、《井中天》、《快活三》、《金剛鳳》、《獺鏡緣》、《芭蕉井》、《喜重重》、《龍華會》、《雙節孝》、《雙福壽》、《讀書聲》、《娘子軍》〈（十六種，張心其作）〉。《春秋筆》、《雙奇俠》、《貂裘賺》、《千金笑》、《聚獸牌》、《錦中花》、《掔香園》、《古交情》、《四美坊》、《眉仙嶺》、《如意冊》、《風雪緣》、《固哉翁》、《續青樓》〈（十四種，會稽高奕作）〉。《人中龍》、《飛龍蓋》、《胭脂雪》、《雙虯判》〈（吳縣盛際時作）〉。《清風寨》、《五羊皮》〈（吳縣史集之作）〉。《靈犀鏡》、《齊案眉》、《照膽鏡》、《人面虎》、《石點頭》、《小蓬萊》、《別有天》、《龍燈賺》、《赤須龍》、《兒孫福》、《兩乘龍》、《萬壽鼎》〈（十二種，吳縣朱雲從作）〉。《雙冠誥》、《稱人心》、《彩衣歡》〈（長洲陳二百作）〉。《三合笑》、《玉殿元》、《歡喜緣》〈（三種，陳子玉作）〉。《非非想》、《黃金台》〈（二種，王香裔作）〉。《珊瑚鞭》、《九奇逢》〈（江都徐又陵作）〉。《長生殿》〈（洪防思作）〉。《傳燈錄》〈（即《歸元鏡》，釋智達作）〉。《玉麟記》〈（張世漳作，與明人葉桐柏作不同）〉。《玉符記》〈（吉衣道人作）〉。《鈞天樂》〈（尤侗作）〉。《香草吟》、《載花舲》〈（二種，耶溪野老作）〉。《珊瑚鞭》、《元寶媒》〈（二種，可笑人作）〉。《廣寒香》〈（蒼山子作）〉。《五倫鏡》〈（雪龕道人作）〉。《梅花夢》〈（陽羨陳貞禧作）〉。《息宰河》〈（唵庵孚中道人作）〉。《翻西廂》、《賣相思》〈（二種，研雪子作）〉。《醉鄉記》〈（白雪道人作）〉。《忠孝福》〈（石牧作）〉。《陰陽判》〈（他山老人作）〉。《宣和譜》〈（介石逸叟作）〉。《合箭記》〈（薦清軒作）〉。《鴛簪合》〈（夢覺道人作）〉。《英雄報》〈（蝸寄居士作）〉。《河陽覲》〈（吳玨滉作）〉。《風前月下》〈（江左詞憨曹岩作）〉。《紅情言》〈（大原王介人作）〉。《壺中天》〈（華亭朱龍作）〉。《定蟾宮》〈（朱確，遏孟起、盛國琦三人同作）〉。《兩度梅》、《錦香亭》、《天燈記》、《酒家傭》〈（石恂齋作）〉。《三生錯》〈（西湖放人去村作）〉。《玉獅墜》、《懷沙記》〈（玉燕堂張漱石作）〉。《雙報應》〈（抱犢山農嵇留山作）〉。《風流棒》、《空青石》、《念八翻》、《錦塵帆》、《十串珠》、《黃金甕》、《金神鳳》、《資齊鑒》〈（八種，陽羨萬樹作）〉。《花萼吟》、《杏花村》、《南陽樂》、《無瑕璧》、《廣寒梯》、《瑞筠圖》〈（六種，夏惺齋作）〉。《月中人》〈（月鑒主人作）〉。《玉劍緣》〈（江都李本宣作）〉。《拜針樓》〈（蕪湖王墅作）〉。《雙仙記》〈（研露老人作）〉。《東廂記》〈（楊國賓作）〉。《長命縷》〈（勝樂道人作）〉。《雙忠廟》〈（周冰持作）〉。《煙花債》、《情中幻》〈（二種，崔應階作）〉。《旗亭記》、《玉尺樓》〈（二種，德州盧見曾作）〉。《鑒中天》〈（女道士姜玉潔作）〉。《添繡鞋》〈（離幻老人作）〉。《香祖樓》、《雪中人》、《臨川夢》、《桂林霜》、《冬青樹》、《空穀香》〈（六種，蔣士銓作）〉。《風流院本》〈（朱京樊作）〉。《精忠旗》、《麒麟罽》、《綱常記》、《芝龕記》、《鐵面圖》、《北孝烈》、《義貞記》、《四大癡》、《蝴蝶夢》、《鳳求皇》、《納履記》、《丹忠記》、《十義記》、《赤壁遊》、《魚水緣》、《藍橋驛》、《飲中仙》、《夢中緣》、《石榴記》、《化人遊》、《財神濟》、《雙翠圓》、《翠翹記》、《續牡丹亭》、《慈悲願》、《夫容樓》〈（焦裏堂《曲考》以《夫容樓》為雙溪廌山作）〉。《千鍾祿》、《雷峰塔》〈（二十八種，原有姓名，失記應考）〉。《曲春衣》、《爛柯山》、《浮邱傲》、《落花風》、《埋輪亭》、《籌邊樓》、《隋唐》、《壽為先》、《盤陀山》、《十錯記》〈（《曲考》雲，即《滿床笏》，龔司寇門客作）〉。《後漁家樂》、《十美圖》、《鬧花燈》、《倭袍》、《長生樂》。以上抄本。
《大吉慶》、《杜陵花》、《清風寨》、《陀羅尼》、《百福帶》、《兩情合》、《螭虎釧》、《情中岸》、《七才子》、《東塔院》、《一枝梅》、《三奇緣》、《百子圖》、《鴦鴛結》、《錦繡旗》、《黃鶴樓》、《倒銅旗》、《燕台築》、《上林春》、《瑤池宴》、《金蘭誼》、《逍遙樂》、《文星劫》、《錦衣歸》、《合虎符》、《蟠桃會》〈（四十一種，詞曲佳而姓名不可考者）〉。《人生樂》、《霄光劍》、《安天會》、《萬倍利》、《元寶湯》、《江天雪》、《沉香亭》、《花石綱》、《四屏山》、《翻浣紗》、《藍關道曲》〈（皆耍孩兒小調）〉。《平妖傳》、《西川圖》、《黎筐雪》、《續尋親》、《狀元香》、《昭君傳》、《風流烙》、《紫金魚》、《贅人龍》、《報恩亭》、《平頂山》、《翻七國》、《玉燕釵》、《三異緣》、《歲寒松》、《鸞鳳釵》、《快活仙》、《八寶箱》、《補天記》、《祥麟見》、《珍珠塔》、《姊妹緣》、《奉仙緣》、《醉西湖》、《三鼎爵》、《英雄概》、《遍地錦》、《雙瑞記》、《梅花簪》、《玉杵記》、《後一捧雪》、《定天山》、《長生樂》、《南樓月》、《山弄詞餘》、《雄精劍》、《還帶記》〈（四十八種，詞曲平、無姓名者，皆抄本）〉。《後西廂》、《飛熊兆》、《紫瓊瑤》、《賜繡旗》、《齊天樂》、《悲翠園》、《玉麟符》、《粉紅闌》、《喜聯登》、《狀元旗》〈（另一本，非薛既楊作）〉。《雙和合》〈（非朱良卿作）〉。《三笑姻緣》、《碧玉燕》、《九曲珠》、《四奇觀》、《後繡襦》、《折桂傳》、《飛熊鏡》、《白鶴圖》、《白羅衫》、《乾坤鏡》、《還魂記》〈（一名《玉龍珮》）〉。《後珠球》、《好逑傳》、《四大慶》、《青蛇傳》、《四安山》、《天然福》、《摘星樓》、《雲合奇蹤》、《萬花樓》、《醉將軍》、《描金鳳》、《吉祥兆》、《續千金》、《劉成美》、《青缸嘯》、《軟藍橋》、《天緣配》、《桃花寨》、《雙錯巹》、《沉香帶》、《鴛鴦幻》、《三世修》、《文章用》、《造化圖》、《祝家莊》、《彩樓記》、《鳳鸞裳》、《陰功報》、《福鳳緣》、《觀星台》、《督亢圖》、《征東傳》、《北海記》、《三俠劍》、《千秋鑒》、《千里駒》、《雙珠鳳》、《十大快》、《鸞釵記》、《禪真逸史》、《春富貴》、《翻天印》、《黃河陣》、《古城記》、《月華緣》、《五虎寨》、《五福傳》〈（非古本）〉。《昇平樂》、《賜錦袍》、《百花台》、《為善最樂》、《雙螭璧》、《遍地錦》、《雙姻緣》、《鬧金釵》、《三鼎甲》、《鴛鴦被》、《天貴圖》、《錕鋼俠》、《一疋布》、《封神榜》、《滄浪亭》、《二龍山》、《天平山》、《河燈賺》、《玉麒麟》、《通天犀》、《碧玉串》、《鐵弓緣》、《未央天》、《二十四孝》、《千祥記》、《佐龍飛》、《順天時》、《混元盒》、《彩衣堂》、《珍珠旗》、《元都觀》、《金花記》、《金瓶梅》、《後嶽傳》、《合歡慶》、《三鳳緣》、《太平錢》〈（另一俗本，非李元玉作）〉。《合歡圖》、《鴛鴦孩》、《開口笑》〈（一百零九種，詞曲劣，無姓名，皆抄本）〉。
共一千一十三種，焦裏堂《曲考》載；此目有所增益，附於後：
《洞天元記》〈（明楊慎作）〉。《空堂話》〈（國朝鄒兌金作）〉。《汨羅江》、《黃鶴樓》、《滕王閣》〈（西神鄭瑜作）〉。《蘇園翁》、《秦廷築》、《金門戟》、《鬧門神》、《雙合歡》〈（五種，芧僧曇作）〉。《半臂寒》、《長公妹》、《中郎女》〈（三種，南山逸史作）〉。《眼兒媚》〈（孟稱舜作）〉。《孤鴻影》、《夢幻緣》〈（芥庵周如璧作）〉。《續西廂》〈（查繼佐作）〉。《西台記》〈（陸世廉作）〉。《衛花符》〈（伊令堵廷棻作）〉。《魴詩讖》〈（土室道民作）〉。《城南寺》〈（黃家舒作）〉。《不了緣》〈（碧蕉軒主人作）〉。《櫻桃宴》〈（張來宗作）〉。《旗亭燕》〈（張龍文作）〉。《餓方朔》〈（孫源文作）〉。《脫穎》、《茅廬》、《章台柳》、《韋蘇州》、《申包胥》〈（五種，皆張國壽作）〉。《倚門》、《再醮》、《淫僧》、《偷期》、《督妓》、《孌童》、《懼內》〈（六種，題陌花軒雜劇，黃方印作）〉。《北門鎖鑰》〈（高應玘作）〉。《蓬島潏瑤》、《花木題名》〈（二種，田民撰）〉。以上雜劇。
《放偷》、《買嫁》〈（二種，連廂詞，蕭山毛大可作）〉。《廣寒香》、《易水歌》〈（二種，廌山作）〉。《富貴神仙》〈（影園灌者鄭含成作）〉。《姻脂虎》〈（江都徐又陵作）〉。《空穀香》〈（蔣士銓作）〉。《四奇觀》、《血影石》、《一捧花》〈（三種，朱良卿作）〉。《紫雲歌》〈（失名）〉。《相思硯》〈（錢塘女史梁夷素作）〉。《芙蓉峽》〈（錢夫人林亞青作）〉。《綰春園》〈（三種，沈嵊作，即唵庵孚中道人）〉。《虎媒記》〈（明顧景星作）〉。《紅情言》、《榴巾怨》、《詞苑春秋》、《博浪沙》〈（四種，明嘉興王翊作）〉。《崖州路》、《麒麟夢》、《鴛鴦榜》、《黃金盆》〈（四種，通州張異資作）〉。《犢鼻褌》〈（興化李棟作）〉。《籌邊樓》〈（王鶴尹作）〉。《宰戍記》〈（明錢塘沈孚中作）〉。《梧桐雨》、《一文錢》〈（二種，徐復祚作。即陽初子。《宵光劍》、《紅梨》亦其作也）〉。以上傳奇。
共雜劇四十二種，傳奇二十六種，葉廣平《納書楹曲譜》所載名目，前所未備者，附於後。
《古城記》、《單刀會》、《兩世姻緣》、《唐三藏》、《漁樵》、《蘇武還朝》、《鬱輪袍》、《彩樓》、《吟風閣》、《蓮花寶筏》、《珍珠衫》、《千鍾祿》、《葛衣》、《雍熙樂府》、《金不換》、《風雲會》、《東窗事犯》、《天寶遺事》、《俗西遊》、《江天雪》、《五香球》、《小妹子》、《思凡》〈（以上無名氏）〉。
城內蘇唱街老郎堂，梨園總局也。每一班入城，先於老郎堂禱祀，謂之掛牌；次於司徒廟演唱，謂之掛衣。每團班在中元節，散班在竹醉日。團班之人，蘇州呼為「戲螞蟻」，吾鄉呼為「班攬頭」。吾鄉地卑濕，易患癬疥，吳人至此，易於沾染，班中人謂之「老郎瘡」。梨園以副末開場，為領班；副末以下老生、正生、老外、大面、二面、三面七人，謂之男腳色；老旦、正旦、小旦、貼旦四人，謂之女腳色；打諢一人，謂之雜。此江湖十二腳色，元院本舊制也。蘇州腳色優劣，以戲錢多寡為差，有七兩三錢、六兩四錢、五兩二錢、四兩八錢、三兩六錢之分，內班腳色皆七兩三錢。人數之多，至百數十人，此一時之勝也。
徐班副末余維琛，本蘇州石塔頭串客，落魄入班中。面黑多須，善飲，能讀經史，解九宮譜，性情慷慨，任俠自喜。嘗於小東門羊肉肆見吳下乞兒，脫狐裘贈之。其時王九皋為副末副席。
老生山昆璧，身長七尺，聲如鎛鍾，演《鳴鳳記》寫本一出，觀者目為天神。自言袍袖一遮，可容張德容輩數十人。張德容者，本小生，聲音不高，工於巾戲。演《尋親記》周官人，酸態如畫。
小生陳雲九，年九十演《彩毫記》吟詩脫靴一出，風流橫溢，化工之技。董美臣亞於雲九，授其徒張維尚，謂之董派。美臣以《長生殿》擅場，維尚以《西樓記》擅場，維尚遊京師時，人謂之《狀元小生》，後入洪班。
老外王丹山，氣局老蒼，聲振梁木。同時孫九皋為外腳副席，九皋戲情熟於丹仙，而聲音氣局，十不及半，後入洪班。
大面周德敷，小名黑定，以紅黑面笑叫跳擅場。笑如《宵光劍》鐵勒奴，叫如《千金記》楚霸王，跳如《西川圖》張將軍諸出。同時劉君美、馬美臣並勝。馬文觀，字務功，為白面，兼工副淨，以《河套參相》、《遊殿議劍》諸出擅場。白面之難，聲音氣局，必極其勝，沉雄之氣寓於嘻笑怒罵者，均於粉光中透出。二面之難，氣局亞於大面，溫暾近於小面，忠義處如正生，卑小處如副末，至乎其極。又服婦人之衣，作花面丫頭，與女腳色爭勝。務功兼工副淨，能合大面二面為一氣，此所以白面擅場也。其徒王炳文，謹守務功白面諸出，而不兼副淨，故凡馬務功之戲，炳文效之，其神化處尚未能盡。
二面錢雲從，江湖十八本，無出不習。今之二面，皆宗錢派，無能出其右者。同時錢配林，技藝雖工，過於端整，為雲從所掩。後入洪班，方顯其技。三面以陳嘉言為最，一出《鬼門》，令人大笑，後與配林合入洪班。
老旦余美觀，兼工三弦，本京腔班中人，後歸江南入徐班。正旦史菊觀，演《風雪漁樵記》在任瑞珍之上。瑞珍口大善泣，人呼為闊嘴。幼時在沈陽從一縣令，會縣令被逮，瑞珍左右之。縣令死，瑞珍經紀其喪，始得歸裏。後入洪班。
小旦謂之閨門旦，貼旦謂之風月旦，又名作旦，兼跳打謂之武小旦。吳福田，字大有，幼時從唐榷使英學八分書，能背《通鑒》，度曲應笙笛四聲。蘇州葉天士之孫廣平，精於音律，稱「大有為無雙唱口」。許天福，汪府班老旦出身，余維琛勸其改作小旦；「三殺」、「三刺」，世無其比。後年至五十，仍為小旦。馬繼美年九十為小旦，如十五六處於。王四喜以色見長，每一出場，輒有佳人難再得之歡。
徐班以外，則有黃、張、汪、程諸內班，程班三面周君美，與郭耀宗齊名。君美即陳嘉言之婿，盡得其傳。正生石湧塘，學陳雲九風月一派，後入江班，與朱治東演《獅吼記》梳妝跪池，風流絕世。大面馮士奎，以《水滸記》劉唐擅場。韓興周以紅黑面擅場。老生王采章，即張德容一派。小旦楊二觀，上海人，美姿容；上海產水蜜桃，時人以比其貌，呼之為「水蜜桃」。家殷富，好串小旦，後由程班入江班，成老名工。老外倪仲賢，有王丹山氣度。老旦王景山，眇一目，上場用假眼睛如真眼，後歸江班。黃班三面顧天一，以武大郎擅場，通班因之演《義俠記》全本，人人爭勝，遂得名。嘗於城隍廟演戲，神前鬮《連環記》，台下觀者大聲鼓譟，以必欲演《義俠記》。不得已演至服毒，天一忽墜台下，觀者以為城隍之靈。年八十餘演《鳴鳳記》報官，腰腳如二十許人。張班老外張國相，工於小戲，如《西樓記》拆書之周旺，《西廂記》惠明寄書之法本稱最，近年八十餘，猶演《宗澤交印》，神光不衰。老生程元凱，為朱文元高弟子，寫本諸出，得其真傳。劉天祿小唱出身，後師余維琛，為名老生；兼工琵琶，其彈詞一出稱最。張明祖為小生，與沈明遠齊名，後從其父為洪班教師。三面顧天祥，以羊肚盜印、鸞釵朱義為絕技。同時謝天成爪指最長，亦工羊肚諸技。大面陳小扛，為馬美臣一派。小旦馬大保，為美臣子，色藝無雙，演《占花魁》醉歸，有嬌鳥依人最可憐之致。老旦張廷元，小醜熊如山，精於江湖十八本，後為教師，老班人多禮貌之。汪穎士本海府班串客，後為教師，淪沒手身段如《邯鄲夢》雲陽、《漁家樂》羞父最精，善相術，間於茶肆中為人相面。
洪班半徐班舊人，老生張德容之後為陳應如。應如本織造府書吏，為海府班串客，因入是班。次以周新如，以《西聲猿狂鼓史》得名。又次之則朱文元。文元小名巧福，為程伊先之徒，演《邯鄲夢》全本，始終不懈。先在徐班，以年未五十，故無所表見；至洪班則聲名鵲起，班中人稱為「戲忠臣」。
徐班散後，腳色歸蘇州，值某權使拘之入織造府班；迨洪班起，諸人相繼得免。惟吳大有「朱文元二人總管府班，不得免。家益貧，交益深，乃相約此生終始同班；逾年，文元逸去，入洪班三年乃歸。大有偵知之，拘入府班十年。是時大有家漸豐，文元貧欲死，挽大有之友代謝罪。大有恨其背己，而知其貧也，乃求於榷使罷之，遂歸德音班。先是文元去後，洪班遂無老生，不得已以張班人代之。及江班起，更聘劉亮彩入班。亮彩為君美子，以《醉菩提》全本得名，而江鶴亭嫌其吃字，終以不得文元為憾。及文元罷府班來，鶴亭喜甚，乃舟甫抵岸，猝暴卒。
小生汪建周，一字不識，能講四聲。李文益豐姿綽約，冰雪聰明，演《西樓記》於叔夜，宛似大家子弟。後在蘇州集秀班，與小旦王喜增串《紫釵記》陽關、折柳，情致纏綿，令人慾泣，沈明遠師張維尚，舉止酷肖，聲音不類，後入江班。
白面以洪季保擅場，紅黑面以張明誠擅場。明誠為明祖之弟，本領平常，惟羅夢一出，善用句容人聲口，為絕技。
任瑞珍自史菊官死後，遂臻化境。詩人張樸存嘗云：「每一見瑞珍，令我整年不敢作泣字韻詩。」其徒吳仲熙，小名南觀，聲入霄漢，得其激烈處。吳端怡態度幽閑，得其文靜處，至《人獸關》掘藏一出，端怡之外無人矣。後南觀入程班，端怡入張班，繼入江班。老外孫九江，年九十八演《琵琶記》遺囑，令人慾死。同時法揆、趙聯璧齊名。周維伯曲不入調，身段闌珊，惟能說白而已。
老旦費坤元，本蘇州織造班海府串客，頤上一痣，生毛數莖，人呼為「一撮毛」，喉歌清腴，腳步無法。
副淨陳殿章，細膩工致，世無其比。惡軟以冷勝，演《鮫綃記》寫狀一出稱絕技。惡軟，蘇州人，忘其姓名。小醜丁秀容，打渾插科，令人絕倒。孫世華唇不掩齒，觸處生趣，獨不能扮武大郎、宋獻策，人呼為長腳小花面。
小旦余紹美，滿面皆麻，見者都忘其醜。金德輝步其後塵，不相上下。範三觀工小兒戲，如安安小官人之類，啼笑皆有可憐之態。潘祥齡神光離合，乍陰乍陽，號「四面觀音」。德輝後入德音班，江班亦洪班舊人，名曰德音班。江鶴亭愛余維琛風度，命之總管老班，常與之飲及葉格戲，謂人曰：「老班有三通人，吳大有、董掄標、余維琛也。掄標，美臣子，能言史事，知音律，《牡丹亭記》柳夢梅，手未曾一出袍袖。
小旦朱野東，小名麒麟觀，善詩，氣味出諸人右。精於梵夾，常欲買庵自居。老生劉亮彩，小名三和尚，吃字如書家渴筆，自成機軸，工《爛柯山》朱買臣。
副末沈文正、俞宏源並稱。宏源演《一捧雪》中莫成，謂之「中到邊」。善飲酒，徹夜不醉，鼻子如霜後柿。
大面王炳文，說白身段酷似馬文觀，而聲音不宏。朱道生工《尉遲恭》揚鞭一出，今失其傳。二面姚瑞芝、沈東標齊名，稱國工。東標蔡婆一出，即起高東嘉於地下，亦當含毫邈然。趙雲崧《甌北集》中有《康山席上贈歌者王炳文沈東標》七言古詩。
王喜增，姿儀性識特異於人，詞曲多意外聲，清響飄動梁木。金德輝演《牡丹亭》尋夢、《療妒羹》題曲，如春蠶欲死。周仲蓮喜《天門陣》產子、《翡翠園》盜令牌、《蝴蝶夢》劈棺，每一梳頭，令舉座色變。董壽齡工為侍婢，所謂倩婢、松婢、淡婢、逸婢、快婢、疏婢、通婢、秀婢，無態不呈。
大面範松年為周德敷之徒，盡得其叫跳之技，工《水滸記評話》，聲音容貌，摸寫殆盡。後得嘯技，其嘯必先斂之，然後發之，斂之氣沉，發乃氣足，始作驚人之音，繞於屋樑，經久不散；散而為一溪秋水，層波如梯。如是又久之，長韻嘹亮不可遏，而為一聲長嘯。至其終也，仍嘐嘐然作洞穴聲。中年入德音班，演《鐵勒奴》蓋於一部，有周德敷再世之目。其徒奚松年，為洪班大面，聲音甚宏，而體段不及。
二面蔡茂根演《西廂記》法聰，瞪目縮臂，縱膊埋肩，搔首踟躕，興會飆舉，不覺至僧帽欲墜。斯時舉座恐其露髮，茂根顏色自若。小丑滕蒼洲短而肥，戴烏紗，衣皂袍，著朝靴，絕類虎邱山「拔不倒」。
洪班副末二人：俞宏源及其子增德；老生二人：劉亮彩、王明山；老外二人：周維柏、楊仲文；小生三人：沈明遠、陳漢昭、施調梅；大面二人：王炳文、奚松年；二面二人：陸正華、王國祥；三面二人：滕蒼洲、周宏儒；老旦二人：施永康、管洪聲；正旦二人：徐耀文及其徒王順泉；小旦則金德輝、朱冶東、周仲蓮及許殿章、陳蘭芳、孫起鳳、季賦琴、範際元諸人。周維柏善外科，施藥不索謝，敬惜字紙，遇凶災之年，則施棺槥，此又班中之好施者也。
後場一曰場面，以鼓為首。一面謂之單皮鼓，兩面則謂之撾薺鼓，名其技曰鼓板。鼓板之座在上鬼門，椅前有小搭腳、仔凳，椅後屏上係鼓架。鼓架高二尺二寸七分，四腳方一寸二分，上雕淨瓶頭，高三寸五分。上層穿枋仔四八根，下層八根；上層雕花板，下層下絛環柱子、橫櫎仔尺寸同。單皮鼓例在椅右下枋。荸薺鼓與板例在椅屏間。大鼓箭二，小鼓箭一，在椅墊下。此技徐班朱念一為最，聲如撒米，如白雨點，如裂帛破竹。一日登場時鼓箭為人竊去，將以困之也。念一曰： 「何不竊我手去？」後入洪班，其徒季保官左手擊鼓，右手按板，技如其師，而南曲熨貼處不逮遠甚。後自京病廢，歸江班。張班陸松山亦左手擊鼓。江班又有孫順龍，洪班有王念芳、戴秋朗，皆以鼓板著名。弦子之座後於鼓板，弦子亦鼓類，故以面稱。弦子之職，兼司雲鑼、鎖哪、大鐃。此技有二絕：其一在做頭斷頭，曲到字出音存時謂之腔，弦子高下急徐謂之點子。點子隨腔為做頭，至曲之句讀處如昆吾切玉為斷頭。其一在弦子讓鼓板，板有沒板、贈板、撤贈、撤板之分。鼓隨板以呈其技，若弦子復隨鼓板以呈其技。於鼓板空處下點子謂之讓，惟能讓鼓板，乃可以蓋鼓板，即俗之所謂清點子也。此技徐班唐九州為最。九州本蘇州祝獻出身，無曲不熟，時人呼為「曲海」。同時薛貝琛，曲文不能記半句，登場時無不合拍，時人呼為仙手。今洪班則楊升聞為最。升聞小名通匾頭，九州之徒，盡得其傳。其次則陸其亮、璩萬資二人。笛子之人在下鬼門，例用雌雄二笛，故古者笛床二枕，笛托二柱。若備用之笛，多係椅屏上。笛子之職，兼司小鈸，此技有二絕，一曰熟，一曰軟：熟則諸家唱法，無一不合；軟則細致縝密，無處不入。此技徐班許松如為最。松如口無一齒，以銀代之。吹時鑲於斷齶上，工尺寸黍不爽。次之戴秋閬最著。莊有齡以細膩勝，鬱起英以雄渾勝，皆入江班。有齡指離笛門不過半黍。今洪班則陳聚章、黃文奎二人。笙之座後於笛，笙之職亦兼鎖哪。笙為笛之輔，無所表見。故多於吹鎖哪時，較弦子上鎖哪先出一頭。其實用單小鎖哪若《大江東去》之類，仍為弦子掌之。戲場桌二椅四，桌陳列若丁」字，椅分上下兩鬼門八字列。場面之立而不坐者二：一曰小鑼，一曰大鑼。小鑼司戲中桌椅床凳，亦曰走場，兼司叫顙子。大鑼例在上鬼門，為鼓板上支鼓架子，是其職也。至於號筒、啞叭、木魚、湯鑼，則戲房中人代之，不在場面之數。
郡城花部，皆係土人，謂之本地亂彈，此土班也。至城外邵伯、宜陵、馬家橋、僧道橋、月來集、陳家集人，自集成班，戲文亦間用元人百種，而音節服飾極俚，謂之草台戲。此又土班之甚者也。若郡城演唱，皆重崑腔，謂之堂戲。本地亂彈隻行之禱祀，謂之台戲。迨五月崑腔散班，亂彈不散，謂之火班。後句容有以梆子腔來者，安慶有以二簧調來者，弋陽有以高腔來者，湖廣有以羅羅腔來者，始行之城外四鄉，繼或於暑月人城，謂之趕火班。而安慶色藝最優，蓋於本地亂彈，故本地亂彈間有聘之入班者。京腔用湯鑼不用金鑼，秦腔用月琴不用琵琶，京腔本以宜慶、萃慶、集慶為上。自四川魏長生以秦腔入京師，色藝蓋於宜慶、萃慶、集慶之上，於是京腔效之，京秦不分。迨長生還四川，高朗亭入京師，以安慶花部，合京秦兩腔，名其班曰三慶，而曩之宜慶、萃慶、集慶遂湮沒不彰。郡城自江鶴亭征本地亂彈，名春台，為外江班。不能自立門戶，乃徵聘四方名旦，如蘇州楊八官、安慶郝天秀之類；而楊、郝復采長生之秦腔，並京腔中之尤者，如《滾樓》、《抱孩子》、《賣餑餑》、《送枕頭》之類，於是春台班合京秦二腔矣。熊肥子演《大夫小妻打門吃醋》，曲盡閨房兒女之態。
樊大旱其目而善飛眼，演《思凡》一出，始則崑腔，繼則梆子、羅羅、弋陽、二簧，無腔不備，議者謂之戲妖。
儀征小鄢，本救生船中篙師之子，生而好學婦人。其父怒投之江，不死，流落部中為旦，後舍其業販繒，死於水。
郝天秀，字曉嵐，柔媚動人，得魏三兒之神。人以「坑死人」呼之，趙雲崧有《坑死人歌》。
長洲楊八官作盛夏婦入私室宴息，迫於強暴和尚，幾為所汙，謂之《打盞飯》。謝壽子扮花鼓婦，音節淒婉，令人神醉。陸三官花鼓得傳，而熟於京秦兩腔。
曹大保，性好遊，每旦放舟湖上。嘗以木蘭一本，斫為劃子船，計長二丈二尺，廣五之一。入門方丈，足布一席，屏間可供臥吟，屏外可貯百壺。兩旁帳幔，花晨月夕，如乘彩霞而登碧落，若遇驚飆蹴浪。顛樹平橋，則卸闌卷幔，輕如蜻蜓。中置一二歌童擅紅牙者，俾佐以司茶酒。湖上人呼之曰「曹船」。
京師萃慶班謝瑞卿，人謂之小耗子，以其師名耗子而別之也。工《水滸記》之閻婆惜。每一登場，座客親為傅粉；狐裘羅綺，以不得粉漬為恨。關大保演閻婆惜效之，自是揚州有謝氏一派。
四川魏三兒，號長生，年四十來郡城投江鶴亭，演戲一出，贈以千金。嘗泛舟湖上，一時聞風，妓舸盡出，畫槳相擊，溪水亂香。長生舉止自若，意態蒼涼。
凡花部腳色，以旦醜、跳蟲為重，武小生，大花面次之。若外末不分門，統謂之男腳色。老旦、正旦不分門，統謂之女腳色。醜以科諢見長，所扮備極局騙俗態，拙婦挨男，商賈刁賴，楚咻齊語，聞者絕倒。然各囿於土音鄉談，故亂彈致遠不及崑腔。惟京師科諢皆官話，故醜以京腔為最。如淩雲浦本世家子，工詩善書，而一經傅粉登場，喝采不絕。廣東劉八，工文詞，好馳馬，因赴京兆試，流落京腔，成小醜絕技。此皆余親見其極盛，而非土班花面之流亞也。吾鄉本地亂彈小醜，始於吳朝、萬打岔，其後張破頭、張三網、痘張二、鄭士倫輩皆效之。然終止於土音鄉談，取悅於鄉人而已，終不能通官話。近今春台聘劉八入班，本班小醜效之，風氣漸改。劉八之妙，如演《廣舉》一出，嶺外舉子赴禮部試，中途遇一腐儒，同宿旅店，為群妓所誘。始則演論理學，以舉人自負；繼則為聲色所惑，衣巾盡為騙去，曲盡迂態。又有《毛把總到任》一出，為把總以守汛之功，開府作副將。當其見經略，為畏縮狀；臨兵丁，作傲倨狀；見屬兵升總兵，作欣羨狀、妒狀、愧恥狀；自得開府，作謝恩感激狀；歸晤同僚，作滿足狀；述前事，作勞苦狀；教兵丁槍箭，作發怒狀；揖讓時，作失儀狀；經略呼，作驚愕錯落狀，曲曲如繪。惟勝春班某醜效之能彷彿其五六，至《廣舉》一出，竟成《廣陵散》矣。
本地亂彈以旦為正色，醜為間色，正色必聯間色為侶，謂之搭夥。跳蟲又醜中最貴者也，以頭委地，翹首跳道及錘鐧之屬。張天奇、岑賡峽、郝天、郝三皆其最也。賡峽名仙，磊落不受鄉里睚眥。年四十，厚積數萬，施之梵覺禪寺造萬佛樓，建坐韋馱殿，辟群芳圃，護火焚晉樹二株。鑄大鐵鑊，飯行腳僧。趺坐念佛，不拘僧相。自稱曰岑道人。郝三曾隨福貝子康安征台灣，半年而返。劉歪毛本春台班二面，後為僧，赤足被袈裟，敲雲板，高聲念南無藥師琉璃光如來佛。得錢則轉施丐者，或放生，數年，坐化於高旻寺。
戲具謂之行頭，行頭分衣、盔、雜、把四箱。衣箱中有大衣箱、布衣箱之分。大衣箱文扮則富貴衣〈（即窮衣）〉、五色蟒服、五色顧繡披風、龍披風、五色顧繡青花五彩綾緞襖褶、大紅圓領、辭朝衣、八卦衣、雷公衣、八仙衣、百花衣、醉楊妃、當場變、補套藍衫、五彩直襬、太監衣、錦緞敞衣、大紅金梗一樹梅道袍、綠道袍、石青雲緞掛袍、青素衣、袈裟、鶴氅、法衣、鑲領袖雜色夾緞襖、大紅雜色綢小襖；武扮則紥甲、大披掛、小披掛、丁字甲、排須披掛、大紅龍鎧、番邦甲、綠蟲甲、五色龍箭衣、背搭、馬掛、劊子衣、戰裙；女扮則舞衣、蟒服、襖褶、宮裝、宮搭、披蓮衣、白蛇衣、古銅補子、老旦衣、素色老旦衣、梅香衣、水田披風、采蓮裙、白綾裙、帕裙、綠綾裙、秋香綾裙、白繭裙。又男女襯褶衣、大紅褲、五色顧繡褲、桌圍、椅披、椅墊、牙笏、鸞帶、絲線帶、大紅紡絲帶、紅藍絲綿帶、絲線帶、絹線腰帶、五色綾手巾、巾箱、印箱、小鑼、鼓、板、弦子、笙、笛、星湯、木魚、雲鑼。布衣箱則青海衿、紫花海衿、青箭衣、青布褂、印花布棉襖、敞衣、青衣、號衣、藍布袍、安安衣、大郎衣、斬衣、鬃色老旦衣、漁婆衣、酒招、牢子帶。盔箱文扮平天冠、堂帽、紗貂、圓尖翅、尖尖翅、葷素八仙巾、汾陽帽、諸葛巾、判官帽、不論巾、老生巾、小生巾、高方巾、公子巾、淨巾、綸巾、秀才巾、石聊巾、圓帽、吏典帽、大縱帽、小縱帽、皂隸帽、農吏帽、梢子帽、回回帽、牢子帽、涼冠、涼帽、五色氈帽、草帽、和尚帽、道士冠；武扮紫金冠、金紥鐙、銀紥鐙、水銀盔、打仗盔、金銀冠、二郎盔、三義盔、老爺盔、周倉帽、中軍帽、將巾、抹額、過橋勒邊、雉雞毛、武生巾、月牙金箍、漢套頭、青衣紥頭、箍子、冠子：女扮觀音帽、昭容帽、大小鳳冠、妙常巾、花帕紥頭、湖縐包頭、觀音兜、漁婆纈、梅香絡、翠頭髻、銅餅子簪、銅萬卷書、銅耳挖、翠抹眉、蘇頭髮及小旦簡妝。雜箱鬍子則白三髯、黑三髯、蒼三髯、白滿髯、黑滿髯、蒼滿髯、虯髯、落腮、白吊、紅飛鬢、黑飛鬢、紅黑飛鬢、辮結、一撮一字。靴箱則蟒襪、妝緞棉襪、白綾襪、皂緞靴、戰靴、老爺靴、男大紅鞋、雜色彩鞋、滿幫花鞋、綠布鞋、跴場鞋、僧鞋。旗包則白綾護領、妝緞紥袖、五色綢傘、連幌腰子、小絡鬥、連幌幌子、人車、搭旗、背旗、飛虎旗、月華旗、帥字旗、清道旗、精忠報國旗、認軍旗、雲旗、水旗、蜘蛛網、大帳前、小帳前、布城、山子、又加官臉、皂隸臉、雜鬼臉、西施臉、牛頭、馬面、獅子、全身玉帶、數珠、馬鞭、拂塵、掌扇、宮燈、疊摺扇、紈扇、五色串枝、花鼓、花鑼、花棒棰、大蒜頭、敕印、虎皮、令箭架、令牌、虎頭牌、文書、鉶硯、簽筒、梆子、手靠、鐵煉、招標、撕發、人頭草、鸞帶、燭台、香爐、茶酒壺、筆硯、筆筒、書、水桶、席、枕、龍劍、掛刀、短把子刀、大鑼、鎖哪、啞叭、號筒。把箱則鑾儀兵器備焉，此之謂「江湖行頭」。鹽務自製戲具，謂之「內班行頭」，自老徐班全本《琵琶記》請郎花燭，則用紅全堂，風木餘恨則用白全堂，備極其盛。他如大張班，《長生殿》用黃全堂，小程班《三國志》用綠蟲全堂。小張班十二月花神衣，價至萬金；百福班一出北餞，十一條通天犀玉帶；小洪班燈戲，點三層牌樓，二十四燈，戲箱各極其盛。若今之大洪、春台兩班，則聚眾美而大備矣。
程誌輅，字載勳，家巨富，好詞曲。所錄工尺曲譜十數櫥，大半為世上不傳之本。凡名優至揚，無不爭欲識。有生曲不諳工尺者，就而問之。子澤，字麗文，工於詩，而工尺四聲之學，尤習其家傳。納山胡翁嘗入城訂老徐班下鄉演關神戲，班頭以其村人也，紿之曰：「吾此班每日必食火腿及松蘿茶，戲價每本非三百金不可。」胡公一一允之。班人無已。隨之入山，翁故善詞曲，尤精於琵琶。於是每日以三百金置戲台上，火腿松蘿茶之外，無他物。日演《琵琶記》全部，錯一工尺，則翁拍界尺叱之，班人乃大慚。又西鄉陳集嘗演戲，班人始亦輕之，既而笙中簧壞，吹不能聲，甚窘。詹政者，山中隱君子也，聞而笑之，取笙為點之，音響如故，班人乃大駭。詹徐徐言數日所唱曲，某字錯，某調亂，群優皆汗下無地。胡翁久沒，詹亦下世，惟程載勳尚存，然亦老且貧，曲本亦漸散失。德音班諸工尺，汪損之嘗求得錄之，不傳之調，往往而有也。
豐樂街一名上買賣街，即恩奉院門口街道是也。近今下岸長春巷改為買賣街，遂呼是為上買賣街，下岸為下買賣街。上買賣街路北有甘露庵、都土地廟、都天廟、恩奉院、城隍行宮，路南解脫庵、《送子觀音閣》及諸肆市，題其景曰「豐市層樓」。
甘露庵三楹，左山牆依豐樂街過街樓之左，稍間中，供地藏王菩薩。夏月施茶功德山香市，廣結茶緣。
都土地廟例於中元祀之，先期賽會，至期迎神於城隍行宮，迨城隍會回宮。迎神於畫肪。幾座屏風，幡幢傘蓋，報事刑具，威儀法度，如城隍例。選僧為瑜珈焰口，造盂蘭盆，放荷花燈；中夜開船，張燈如元夕，謂之盂蘭會。蓋江南中元節，每多婦女買舟作盂蘭放焰口，然燈水面，以賭勝負，秦淮最盛。吳杉亭詩云：「青溪北接進香河，七月盂蘭賽會多。齊舁金仙臨畫舫，紅燈千點落微波。」
都天廟中多古銀杏樹，大可合抱，其上鳥巢不可勝數。春夏之間，啄木蟲最多。大殿三楹，匾聯多土人祈報之語。
厲壇即城隍行宮，每歲清明、中元、下元三節，先期羽士奏章，吹螺擊鈸，窮山極海，變錯幻珍，百姓清道，香火燭天，簿書皂隸，男婦耆稚，填街塞巷，寓錢鬼燈，跨山彌阜。及旦迎神，於是升堂放衙，如人世長官制度。及暮，台閣傘蓋，彩繃幡幢，小兒玉帶金額，白腳嗬唱，站立人肩，恣為嬉戲；或帶鎖枷詣廟，亦免災難。銀花火樹，光焰競出，爆竹之聲發如雷，一時之盛也。
宣立揚工醫，善泥塐古器，鼎瓶款識，悉如古制，時謂之宣銅。其徒戴矮子，置小泥器鬻於山堂。高不盈二寸，而龍文夔首，雲雷科蚪，直三代物。
天寧門馬頭在行宮前御馬頭下。
下買賣街即長春巷。路南河房，多以租燈為業，凡湖上燈船，皆取資於此。一燈八錢。
買賣街路北，依上街高岸，而下築屋一間。圍以避箭小牆，中置花瓦，開小門；門內左折，層級而下，稚柳一株覆之。中構屋，十字脊，飛簷反宇，三面開窗，南臨下街，東倚上街高岸。多古木，盛夏濃陰，可以蔽日。其下矮松小竹間，取仄徑逶迤而上，半山以竹柵界之。柵外春城當戶，寺雲繽紛，遠水危橋，穿樹而來。其西開門在梅花中，冬日最多，夏日南至，為城所掩，惟申酉間一林夕陽而已。北倚一號公館山牆，西北隅安置茶灶，土人高霜珩購之為茶屋，里中呼為高莊。
大東門水關在天寧門南岸，亦建於嘉靖丙辰，關外建紅板橋，高與關齊，以利兩東門畫舫過橋。岸上負郭人家，老樹倚門，修竹繞屋，皆舟子所居，通北門橋，過橋則為北門馬頭。
鎮淮門在舊城正北，本為南門，嘉靖間曰拱辰，今曰鎮淮，考《嘉靖維揚志》雲，周圍九里二百八十六步四尺，高二丈五尺，上闊一丈五尺，下闊二丈五尺，女牆高五尺。城門樓觀五座，南門樓曰鎮淮，北門樓曰拱辰。今以拱辰署之天寧門樓，即以鎮淮署於此樓，而南門樓名曰安江矣。城門釣橋為明簽院張德林改建。南岸沿城地名松濠畔，即北水關外地。北岸小水口，即古市河之通高橋者。上有磚橋通行旅，土人鞠氏所築，謂之鞠家橋，或曰橋北傍花村多菊，故名。今兩傍甃磚，上覆橋板。東岸雙虹樓，飛角峭出；西岸觀音庵為女尼所居。門外為租馬局，馬驢皆駑駘之屬，鞭策所不能施。湖上人租之，取其緩行以代步耳，是地即北門馬頭。
舍利律院即今慧因寺，建自宋寶祐間，謂之舍利庵。本朝世祖章皇帝御書「敬佛」匾賜僧具足。乾隆辛未，上賜名慧因寺及「慈緣勝果」匾。寺旁舊為王洗馬園，今皆歸入寺中。寺右建「城清梵」牌樓，沿堤甃石岸，設階級為馬頭，其上即慧因寺。樓下大門，寺樓十楹，樓下門供布袋像，大殿供三世佛、十八應真，對面為樓下經堂。殿左為方丈，右為雲堂。雲堂兩廡為僧寮。中設講座，座後設屏，屏後小川堂，入大士堂。兩旁縣十八尊者石刻，為永明寺慈化定慧師道潛請於忠懿王求塔下金剛羅漢像之拓本。其外為禦碑亭，珠宮璿室，鹿苑鸚林，北郊景致，乃其始也。是地皆畢本恕建，今歸羅氏。
「城清梵」在北門北岸，北岸自慧因寺至虹橋凡三段：「城清梵」一，「卷石洞天」二，「西園曲水」三也。自慧因寺至鬥姥宮及畢、閔兩園，皆在「城清梵」之內。由寺之大士堂小門至香悟亭，四面種木樨，前開八方門，右臨河為涵光亭、雙清閣、聽濤亭。曲廊水榭，低徊映帶。一層建文武帝君殿，右為鬥姥宮。山門外設水馬頭，中甃玉板石。正殿供老君，殿上為鬥姥樓。殿右小屋六楹，旁設小門，由長廊入邃室，額曰「南漪」。後一層建廳事，額曰「綠楊城郭」，其中有山有池，山上有亭翼然，額曰「棲鶴亭」。之西南小室，中有門通芍園。
香悟亭聯云：「潭影竹間動〈（綦母潛）〉。天香雲外飄〈（宋之問）〉。」《圖志》謂取釋氏木樨香來之意。
涵光亭面城抱寺，亭右築小垣，斷岸不通往來，寺外遊人至此，廢然返矣。亭中水氣如雨，人煙結雲，僅此一亭，湖水之氣已足，聯云：「臨眺自茲始〈（高適）〉，煙霞此地多〈（朱放）〉。」亭右通雙清閣，此園羅氏，羅於饒為淮南長者，子向榮、學含精於鹽笑，其族彥修工詩。天隨子曰：「野廟有媼而尊嚴者曰姥，鬥姥宮之類是也。」中殿供三清三皇。按《雲麓漫抄》云：「宋時更定醮儀，設上九位，失於詳究。以旻天上帝列於周柱史之下，為景祐之制。是以奉三清於殿，以為祖；醮則祭旻天上帝於壇，以為宗。是殿三清三皇合而奉之是也。」老君像形體尺寸、耳門、耳附及耳全像，眉毛尺寸、毛色，目瞳、額項、容顏，腹身尺寸、毛色，頂上紫氣，悉如《酉陽雜俎》所雲。而後知湖上寺觀足為千古勝境，其上鬥姥樓、天人玉女台殿，麟鳳外引，執幢擁節之神，旁侍散位，奇偉異狀，如寧州羅川縣金華洞二十七位仙王像，而下及鬼官。樓外九子鈴，風時與湖上白塔相應答。推窗睹之，一片煙雲，此身已在竹梢木末之上，直如常融玉龍，梵渡覆奕在三界外也。
殿左三元帝君殿，上元執簿，神氣飛動。殿後即鬥姥宮大門。殿右住屋三楹，為待賓客之地。屋後復三楹，以居道士。北郊諸園皆臨水，各有水門，而園後另開大門以通往來，是為旱門，即鬥姥宮大門之類。
鬥姥官小門由廊入河邊船房，額曰「南漪」，聯云：「紫閣丹樓紛照耀〈（王勃）〉，桃蹊柳陌好經過〈（張籍）〉。」後簷置橫窗在剝皮鬆間。樹下因土成阜，上構棲鶴亭。
棲鶴亭西構廳事三楹，池沼樹石，點綴生動，額曰「綠楊城郭」。聯云：「城邊柳色向橋晚〈（溫庭筠）〉，樓上花枝拂座紅〈（趙嘏）〉。」此為閔園，今歸羅氏。
勺園，種花人汪氏宅也。汪氏行四，字希文，吳人，工歌。乾隆丙辰來揚州，賣茶枝上村，與李復堂、鄭板橋、詠堂僧友善。後構是地種花，復堂為題「勺園」額，刻石嵌水門上。中有板橋所書聯云：「移花得蝶，買石饒雲。」是園水廊十餘間，湖光灩瀲，映帶幾席。廊內芍藥十數畦，廊西一間，懸「溪雲」舊額，為朱晦翁書。廊後構屋三間，中間不置窗櫺，隨地皆使風月透明。外以三腳幾安長板，上置盆景，高下淺深，層折無算。下多大甕，分波養魚，分雨養花。後樓二十餘間，由層級而上，是為旱門。
「卷石洞天」在「城清梵」之後，即古鄖園地，鄖園以怪石老木為勝，今歸洪氏。以舊制臨水太湖石山，搜岩剔穴，為九獅形，置之水中。上點橋亭，題之曰「卷石洞天」，人呼之為小洪園。園自芍園便門過群玉山房長廊，入薜蘿水榭。榭西循山路曲折入竹柏中，嵌黃石壁，高十餘丈；中置屋數十間，斜折川風，碎搖溪月。東為契秋閣，西為委宛山房。房竟多竹，竹砌石岸，設小欄點太湖石。石隙老杏一株，橫臥水上，天矯屈曲，莫可名狀；人謂北郊杏樹，惟法淨寺方丈內一株與此一株為兩絕。其右建修竹叢桂之堂，堂後紅樓抱山，氣極蒼莽。其下臨水小屋三楹，額曰「丁溪」，旁設水馬頭。其后土山透迤，庭宇蕭疏，剪毛栽樹，人家漸幽，額曰「射圃」，圃後即門。
群玉山房聯云：「漁浦浪花搖素壁〈（司空曙）〉，玉峰晴色上朱欄〈（李群玉）〉。」過此，構廊與河蜿蜒，入薛蘿水榭。後壁萬石嵌合，離奇夭矯，如乳如鼻，如齶如臍。石骨不見，盡衣蘿薜。榭前三面臨水，欹身可以汲流漱齒。聯云：「雲生磵戶衣裳潤〈（白居易）〉，風帶潮聲枕簟涼〈（許渾）〉。」獅子九峰，中空外奇，玲瓏磊塊，手指攢撮，鐵線疏剔，蜂房相比，蟻穴湧起，凍雲合遝，波浪激衝，下水淺土，勢若懸浮，橫豎反側，非人思議所及。樹木森戟，既老且瘦。夕陽紅半樓飛簷峻宇，斜出石隙。郊外假山，是為第一。
樓之佳者，以夕陽紅半樓、夕陽雙寺樓為最。橋之佳者，以九獅山石橋及春台旁磚橋、「春流畫舫」中蕭家橋、九峰園美人橋為最。低亞作梗，通水不通舟。
薜蘿水榭之後，石路未平，或凸或凹，若蹄若齧，蜿蜒隱見，綿亙數十丈。石路一折一層至四五折。而碧梧翠柳，水木明瑟，中構小廬，極幽邃窈窕之趣。顏曰「契秋閣」，聯云：「渚花張素錦〈（杜甫）〉，月桂朗衝襟〈（駱賓王）〉。」過此又折入廊，廊西又折；折漸多，廊漸寬，前三間，後三間，中作小巷通之。覆脊如工字。廊竟又折，非樓非閣，羅幔綺窗，小有位次。過此又折入廊中，翠閣紅亭，隱躍欄檻。忽一折入東南閣子，躐步淩梯，數級而上，額曰「委宛山房」。聯云： 「水石有餘態〈（劉長卿）〉，鳧鷺亦好音〈（張九齡）〉。」閣旁一折再折，清韻丁丁，自竹中來。而折愈深，室愈小，到處粗可起居，所如順適。啟窗視之，月延四面，風招八方，近郭溪山，空明一片。遊其間者，如蟻穿九曲珠，又如琉璃屏風，曲曲引人入勝也。
循委宛山房而出，漸入修竹叢桂之堂。聯云：「老幹已分蟾窟影〈（申時行）〉，采竿應取錦江魚〈（林雲鳳）〉。」
揚州城郭，其形似鶴。城西北隅雉埤突出者，名仙鶴嗉；鶴嗉之對岸，臨水築室三楹，顏曰「丁溪」。蓋室前之水，其源有二，一自保障湖來，一自南湖來，至此合為一水。而古市河水經鶴嗉北岸來會，形如丁字，故名「丁溪」，取巴江學字流之意也。聯云：「人煙隔水見〈（甫皇冉）〉，香徑小船通〈（許渾）〉。
季雪村居射圃，地寬可較射。中構小室四五楹，皆雪村所居。雪村有水癖，雨時引簷溜貯於四五石大缸中，有桃花、黃梅、伏水、雪水之別。風雨則覆蓋，晴則露之使受日月星之氣，用以烹茶，味極甘美。
小洪園後門為舊時且停車茶肆，其旁為七賢居，亦茶肆也。二肆最盛於清明節放紙鳶、端午龍船市、九月重陽九皇會，鬥蟋蟀，看菊花，歲時記中勝地也。
「西園曲水」，即古之西園茶肆，張氏、黃氏先後為園，繼歸汪氏。中有濯清堂、觴詠樓、水明樓、新月樓、拂柳亭諸勝。水明樓後，即園之旱門，與江園旱門相對，今歸鮑氏。
觴詠樓聯云：「香溢金杯環滿座〈（徐彥伯）〉，詩成珠玉在揮毫〈（杜甫）〉。」樓之左作平台，通東邊樓，樓後即小洪園、射圃，多梅。因於樓之後壁開戶，裁紙為邊，若橫披畫式，中以木槅嵌合。俟小洪園花開，趣抽去木桶，以樓後梅花為壁間畫圖。此前人所謂「尺幅窗、無心畫」也。
濯清堂聯云：「十分春水雙簷影〈（徐寅）〉，百葉蓮花萬里香〈（李洞）〉。」堂前方池，廣十餘畝，盡種荷花。
觴詠樓西南角多柳，構廊穿樹，長條短線，垂簷覆脊，春燕秋鴉，夕陽疏雨，無所不宜。中有拂柳亭，聯云：「曲徑通幽處〈（高適）〉，垂楊拂細波〈（溫庭筠）〉。」北郊楊柳，至此曲盡其態矣。
水明樓本杜工部「殘夜水明樓」句而名之也。《圖志》謂仿西域形製。蓋樓窗皆嵌玻璃，使內外上下相激射，故名。聯云：「盈手水光寒不濕〈（李群玉）〉，入簾花氣靜難忘〈（羅虯）〉。」
水明樓後，即西園後門，後門即野園酒肆舊址。康熙間，林古渡、劉公<甬戈>、陳其年曾飲於此。其年詩云：「遲日和風泛綠蘋，飛花落絮罩紅巾。此間簾影空於水，何處琴聲細若塵？波上管弦三月飲，坐中裙屐六朝人。獨憐長板橋頭客，白髮推南又暮春。」
徽州歙縣棠樾鮑氏，為宋處士鮑宗岩之後，世居於歙。志道字誠一，業鹺淮南，遂家揚州。初，揚州鹽務，竟尚奢麗，一婚嫁喪葬，堂室飲食，衣服輿馬，動輒費數十萬。有某姓者，每食，庖人備席十數類，臨食時，夫婦並坐堂上，侍者抬席置於前；自茶麵葷素等色，凡不食者搖其頤，侍者審色則更易其他類。或好馬，蓄馬數百，每馬日費數十金，朝自內出城：暮自城外入，五花燦著，觀者目炫。或好蘭，自門以至於內室，置蘭殆遍。或以木作裸體婦人，動以機關，置諸齊閣，往往座客為之驚避。其先以安綠村為最盛，其後起之家，更有足異者。有欲以萬金一時費去者，門下客以金盡買金箔，載至金山塔上，向風颺之，頃刻而散，沿江草樹之間，不可收復。又有三千金盡買蘇州不倒翁，流於水中，波為之塞。有喜美者，自司閽以至灶婢，皆選十數齡清秀之輩，或反之而極，盡用奇醜者，自鏡之以為不稱，毀其面以醬敷之，暴於日中。有好大者，以銅為溺器，高五六尺，夜欲溺，起就之。一時爭奇鬥異，不可勝記。自誠一來揚，以儉相戒。值鄭鑒元好朱程性理之學，互相倡率，而侈靡之風至是大變。誠一擁資巨萬，然其妻婦子女，尚勤中饋箕帚之事，門不容車馬，不演劇，淫巧之客不留於宅。先是商家賓客奴僕，薪俸公食之數甚微，而凡有利之事，必次第使之，不計賢否，誠一每用一客，必等其家一歲所費而多與之。果賢則重委以事，否則終年閑食也。子二：長席芬，主理家事，勤慎自守，次勳茂，字樹堂，召試內閣中書。鮑方陶，誠一之弟，好賓客，多慷慨。幼貧苦，《論語》、《孟子》無善本，請里中富者刻之，皆挪揄其愚。既移家揚州業鹺，家漸富，乃細加校正付刻，藏諸家塾。
朱棫，字敬亭，蘇州元和人，工詩，善書。弟槐，詩與兄齊名。
程囗，字晉涵，歙人，工字畫，善蓄古器。弟鑄，字冶夫，號竹門，工詩。程嘉賢，字少伯，歙人，工詩，書效董文敏。
黃德煦，字次禾，仰岑長子也。少有奇氣，長篤孝友，博學善識古器。於古人書畫，尤精鑒別。其族黃仲昭，工詩，有古人風。
劉大觀，字松嵐，山東邱縣拔貢生，工詩善書。官廣西知縣，丁艱時，為江南浙江之遊。揚州名園，江外諸山，以及滸墅、西湖諸勝跡，極乎天台、雁蕩之間，揮素擘箋無虛日。歸過揚州，主朱敬亭家，嘗遊鮑氏園，贈之以畫。嘗謂人曰：「杭州以湖山勝，蘇州以市肆勝，揚州以園亭勝，三者鼎峙，不可軒輊。」洵至論也。詩學唐人，著有《嵩南詩集》、《詩話》數十卷。聞揚州名妓銀兒以怨死，求得其墓，邀同人作詩吊之。服除，改授奉天開原縣，擢寧遠知州，稱循吏。時與甘泉林蘇門交，予於蘇州得松嵐書云：「邗江小聚，大快平生，別來延想，不啻天壤。客歲冬抵沈陽，越二十餘日，委治承德。自抗塵容，益鮮雅狀。回想昔時步月尋僧，看花對酒，杳然不可復得矣。幸上遊不以俗吏相待，猶得以書生本來面目，與部下子民相安於無事，此可告慰者也。邇來禦承德事，又委治開原。幸此地事簡民淳，可以不廢吟詠，甚適意耳。茲當天氣晴和，景物間美，遙維居處，酒思詩情，當復不淺。方菊人、月查兄弟，汪味芸、甘亭和尚，並此致之。」蘇門字步登，號嘯雲，吾鄉磊落之士，山東衍聖公廟辟之為六品官。
汪中，字容甫，江都人。謝少宰督學江蘇時，自遜以為己學不及中，拔為貢生，名冠大江南北。鹽政全公，延之經理金山御書樓。為經史之學，尤工屬文，嘗選《哀江南》以下數十篇為《傷心集》。所著有《述學》內外篇二卷，中有《廣陵對》一篇最精確。其詞云：「乾隆五十二年正月，中謁大興朱侍郎於錢塘，侍郎謂中曰：『余先世籍蕭山，本會稽地，今適奉使於此。嘗覽朱育對濮陽興語，熹其該洽，度後之人不能也。吾子諮於故實而多識前言往行，亦可以廣陵之事諗余乎？』對曰：『中幼而失怙，未更父兄之訓；長遊四方，又有昏瞀之疾，故書疋記，十不窺一，何足以酬明問？抑聞不知而言不知，知而不言不忠，二者中之所不敢出也，昔者黃帝迎日推筴，分天以為十有二次。南斗牽牛，是為星紀，七政會焉。布算者於是乎托始，而後歲月日時，鹹得其序。揚州之域，是其分野。自漢以來，或治曆陽，或治壽春，或治建業，而廣陵卒專其名，其占應之。崑崙之山，實維西極，河出其北，江出其南；自麗江至於高闕，其距八千里，萬折而東，夾廣陵以入於海，而邗溝貫之，江河於是乎合焉。於辰為維首，於水為歸墟，故廣陵者，天地之所以成始而成終也。竊嘗求之人事，稽其善敗之跡，比於蒙誦，其庶幾乎。夫秦滅六國，楚最無罪。當首陳王事而死，楚地之眾，未有所屬；其有矯命項氏，引兵渡江，以爭天下。遂戰鉅鹿，西屠咸陽，則召平首建大謀，以報秦仇也。漢室傾危，董卓幹紀，百城拊心，莫敢先發。其有區區郡吏，無爵於朝，而義感邦君，結盟討罪，升壇慷慨，必死為期。則藏洪說張超起兵，糾合牧守，以誅賊臣也。祖約、蘇峻，稱兵犯闕，幼主幽厄，京師塗炭。其有固守孤壘，大誓三軍，力遏賊衝，以保東土；西師稱之，遂殄狂寇。則郗鑒董率義旅，犄角上遊，以匡晉室也。桓元負豪傑之名，藉累世之資，挾荊州之眾，乘晉道中衰，本末俱弱，易姓受命，人無異心。其有手梟逆徒，協謀京口，既克建康，偏師獨進，凶旅盡夷，乘輿反正，祀晉配天，不失舊物，則劉毅舉州兵以平桓氏，光復大業也。侯景反噬，二宮在難，諸鎮不務徇君父之急，而日尋干戈，甚者望風請命，委身賊手。其有居圍城之中，無謀人軍師之責，而唱義勤王，有死無二，則祖皓、來嶷，襲斬董紹先，馳檄討景，為梁忠臣也。武氏淫虐，人倫道盡，臨朝稱製，唐祚將傾。其有控引江淮，奉辭討賊，功雖不成，其所披泄，亦足伸大義於天下。則徐敬業舉兵匡復，殺身亡宗，以酬國恩也。且夫武氏之立，績實讚之，敬業既心在王室，又以蓋前人之愆，忠孝存焉。』侍郎曰：『敬業不直趨洛陽，而覷金陵王氣，固忠臣與？』中曰：『兵者兇器。當唐全盛之時，武氏積威所劫，海內莫不聽命，敬業舉烏合之眾，起而與之抗，故欲掃定江表，厚集其力，先為不可勝，以待敵之可勝。發謀之始，義形於色，握兵日淺，未有不臣之跡，安可逆料其心而備責之哉？春秋賢守，經禮毋測，未至推斯義也，雖與日月爭光可也。』侍郎曰：『善，願卒聞之。』曰：『藝祖擢自行間，典兵宿衛，受周厚恩，幸主少國，疑而自立。其有前代懿親，不樂身事二姓，陳兵守竟，城孤援絕，舉族徇之，則李重進以淮南拒命，握節而死，下見世宗也。宋氏極衰，元兵南伐，勢若摧枯，列郡土崩，不降則潰。其有孤城介立，血戰經年，行在失守，三宮北遷，而焚詔斬使，勇氣彌勵，忠盛於張巡，守堅於墨翟。則李庭芝乘城百戰，國亡與亡也。當明季世，流寇滔天，南都草創，奸人在朝，方鎮擅命，國勢亦殆哉不可為矣。其上匡暗主，下撫驕將，內攬群奄，外而直鞠躬進力，死而後已。則史可法效命封疆，終為社稷臣也。故以廣陵一城之地，天下無事，則鬻海為鹽，使萬民食其業，上翰少府，以寬農畝之力；及川渠所轉，百貨通焉，利盡四海。一旦有變，進則翼戴天子，立桓、文之功，退則保據州土，力圖興復。不幸天長喪亂，知勇俱困，猶復與民守之，效死勿去，以明為人臣之義，曆十有八姓，二千餘年，而亡城降子，不出於其間。由是言之。廣陵何負於天下哉？』侍郎曰：『卓哉言乎！昔陳郡袁氏，世有死節之臣，矜其門地，不與人伍。今聞吾子之言，天下百郡，洵無若廣陵者，後之過者，式其城焉可也。抑聞之危事不可以為安，死事不可以為生，則無為貴知矣。此數君子者，劉毅材武，故有戰功，郗鑒名德，雍容而已。自祖皓以下，敗亡接踵，意川土平曠，非用武之地與？其民脆弱，不可以即戎與？若其建名立義，類多守土之臣，又虞翻所謂外來之君，非其土人者也，子其有以語我？』中曰：『蔡澤有言，人之立功，豈可期於成全邪？身與名俱全者上也，名可法而身死者其次也，名在僇辱而身全者下也。必若所言，求之前代，功成名遂，抑有人焉，孫策用兵，彷彿項羽，既定江東，威震海內，舉十倍之眾，叩城請戰。陳登出奇制勝，再破其軍，由是畫江以守。吳雖西略，而北不益地尺寸，則匡琦之戰為之也。金人乘百戰百勝之勢，挾齊南下，其鋒不可當，韓世忠要之半塗，多所俘馘，諸將用命，同時奏功，戰勝之威，民氣百倍，由是開府山陽，屹為重鎮，而淮東久不被兵，則大儀之戰為之也。李全聯京東以為餌，通朔北以為窟，屢賊帥臣，厚索稟賜，乍服乍叛，十有六年，朝廷姑息，有似養虎。既連陷州縣，進薄三城，飛炮之禍，近在旦夕，趙葵建議討賊，身肩其事，輕兵迭出，所向有功。由是長鯨授首，餘寇息平，迅掃淮堧，復為王土。敵國寢謀，宗社再安，則新塘之戰為之也。三者保竟卻敵之功至壯也，非地不利人不勇也。苻堅強盛，禹跡所奄，九州有其七，傾國南侵，目無晉矣。謝元以北府之兵，選鋒列陳，使數十萬之眾，應時崩摧，秦因以亡，由是再復洛陽，進軍臨鄴，國威中振，尊諡曰武，則淝水之戰為之也。開皇始議平陳，賀若弼獻其十策，已而潛師濟江，據其要害，直抵近郊，於時建康甲士，尚十餘萬人。魯達忠勇，人有死心，而弼力戰摧鋒，破其銳卒，禽其驍將，由是陳諸軍皆潰。新林之師，鼓行而進，江左以平，則白土岡之戰為之也。朱溫雄據大梁，並吞諸鎮，悉其精兵猛將，三道臨淮。當是時，淮南不守，錢氏、馬氏必不能自立。溫之兵力，極於嶺海，地廣財富，則難圖也。楊行密、朱瑾決計攻瑕，梟其上將，偏敗眾攜，長驅逐北。由是保據江淮，奉唐正朔，闢土傳世。終梁之亡，不能得志於吳，則清口之戰為之也。夫晉之與秦，吳之與梁，皆非敵也。然舉一國之命，決機於兩陳之間，小則兵敗將死，大則國破君亡若是矣。又況南北區分，垂三百年，一戰而天下合於一，以此行師，其孰能禦之？《詩》曰：「武王載旆，有虔秉鉞，如火烈烈，則莫我敢曷！」廣陵有焉。若夫異人間出，邦家之光，前之所陳，固猶未盡，為其事之不係於廣陵也。則請備言之：桓、靈之際，常侍擅朝，朝野切齒，劉瑜以宗室明經，身侍禁闥，協心陳竇，議誅宦官，仰觀天文，俾其速斷。謀之具違，並隕其族，而漢業亦衰。同姓之臣，與國升降，屈平之志也。王敦專製朝政，有無君之心。戴淵忠諒，盡心翼衛。及戎車犯順，石頭失守，雖逼凶威，抗辭不撓。主辱臣死，卒蒙其難。正色立朝，人莫敢過，而致難於其君，孔父之義也。武氏始以色升，浸成驕橫，來濟諫之，上官儀謀廢之，納君於善，繼之以死，比幹之仁也。龐勳既陷武寧，泗為巡屬，又當長淮之衝，在所必爭，辛讜出萬死不顧一生之計，冒圍求救，往反十二。是時賊兵北及泰山，南至橫江，主帥既戕，官軍屢創，而肘腋之下，一城獨完。苦身愁思，以憂社稷，申包胥之哭也。黃巢豨突京師，僭稱大號，乘輿播於遐裔。群盜蜂起，跨州連郡，唐之政令，不復行於四方。當此之時，天命去矣。王鐸連十道之兵，總九伐之任，承製封拜，以係海內之心，王師既奪，賊遂走死，而唐社之復延者且三十年。二相干位，諸侯宗周，共和之政也。宋氏武功不競，西夏跳梁，宇內騷然，當寧旰食，張方平建議赦其罪而與之更始，由是元昊請臣，而中國之民，得以休息，及熙寧用兵，再進苦口，謀臣不忠，遂成靈州永樂之禍，而神宗以此飲恨而終，王者務德而無勤民於遠，祭公謀父之諫也。故廣陵自周以前，越在荒服，其時人士，未聞於上國，秦漢而下，始有可紀。然當三代盛時，忠臣烈士之行事，所震耀於天壤者，先民有作，舉足以當之，此亦才之至盛已。至政事法理，經緯乎民生，文學道藝，立言不朽；里閭耆德，孝子貞婦，一至之行，蓋以千百計，非國家之所以廢興存亡者，則皆略之。考其事跡，則如彼，語其人才，則如此。惟桑與梓，必恭敬止，故君子尤樂道焉，夫子詳之。』侍郎曰：『善乎子之張廣陵也，辭富而事核，可謂有徵矣。古者誦訓之官，掌道方誌，以詔觀事，王巡狩則夾王車，故曰，山川能說，可以為大夫，吾子其選也。朱育之對，何足以當之？』中謝不敏，退而發筴謹錄為是篇。」
自鞠橋西岸，右折入裏路，以達虹橋東岸，即古壽寧街，路南有且停車、七賢居、西園、野園諸茶坊酒肆。今改為鬥姥宮、閔園、勺園、小洪園。西園旱門路北有靈土地廟，其下為過街亭。凡喪殯出城，廟僧有路祭。方幾圓榼，實以果蔬，陳於道左，僧出禮拜，誠敬之意，如所親昵齎送之狀，雜踏於芻靈明器、丹旌彩翣間，以此為終歲盂飯計。惟風雪苦寒不能出戶時，枕上聞千百人行聲，或語或笑，或歌或哭，不絕於耳，輒生寶山空回之感。廟中集聯云：「到處雲山到處佛〈（金農）〉，當坊土地當坊靈〈（鄭燮）〉。」金壽門冬心先生集中《登嵩雜述》詩有云：「手閑卻懶注蟲魚，且就嵩高十笏居。到處雲山到處佛，淨名小品倩誰書。」鄭板橋題如皋土地廟聯，有「鄉里鼓兒鄉里打，當坊土地當坊靈」句。今集為聯，集聯一趣也。
北水關在舊城鎮淮門旁，嘉靖《維揚志》云：「南水門通舟楫，北水門廢塞，嘉靖十八年，巡鹽御史吳悌、知府劉宗仁疏通，修築水門，並浚城內市河及西北城濠。其濠周圍一千七百五十七丈五尺，即此水門也。」今城內市河久湮，水門皆設而長關。門外則為鎮淮門市河，即昔之所謂小秦淮也。其護城河岸，即昔之所謂松濠畔也。門外建板橋以通遊人，岸上隻為 「堞雲春暖」一景。「堞雲春暖」在松濠畔，為巡撫江蘭與其弟藩之別墅也。護城河岸上為屋十餘間，長與對岸慧因寺至丁溪相起止，前建韻協琅敖戲台，台與慧因寺對。聯云：「三花秀色通書幌〈（劉禹錫）〉，一曲笙歌繞畫梁〈（曹松）〉。」台左開窄徑，沿層坡得竹間閣子，復取路蜿蜒，窄不盈尺，入敞室為榮春居，復由竹中小廊入廳事，網戶朱綴，據一園之盛。旁設平台，由台而下，入屋三楹，為水石林，遊船過此，直是一片綠屏。
西炮子寨在城西北角，一名仙「鶴嗉」，相傳城形如仙鶴，是處如鶴嗉，《羅香詞》雲「北郭寒煙凝鶴嗉」，即此。此地有橋名「轉角」，橋板不設，以通西南門畫舫。凡松濠畔乞兒，每於農隙勝遊之日，男婦眾多，沿城隨船展手叫化，多裏謠頌禱之詞。其風始於病癱老婦，肘行膝步，歌《釘打鐵曲》。其詞云：「釘打鐵，鐵打釘，燒破綾羅沒補釘。打紅傘，抬官轎，吹著篳栗掌著號。動動手，年年遊湖又吃酒；開開口，一直過到九十九。」是皆廣東「布刀歌」之屬。丐者至轉角橋而止，謂之「斷橋」，或笑之謂其地為「歎氣灣」。
瓜洲在大江北岸，康熙間，總河於成龍請瓜洲儀征口交江防同知管理。趙總河世顯請於息浪庵護城堤埽工。雍正間，江溜北趨，嵇總河曾筠於瓜洲沿江拋填碎石，增修埽工。高總河晉以瓜洲城郭並無倉庫，沿江一帶，多係空曠，原非尺寸必爭之地。不如將城收小，讓地與江，不致生工，今因之，故於新港口收江。南巡至此，乃出揚郡；回鑾至此，乃入揚郡。而炮台口之柳城，已成廢隍，今呼為「鬼臉城」。御製詩注云：「蔡寬夫詩話，潤州大江本與揚子橋對岸，瓜洲乃江中一洲耳。」李紳詩「揚州郭裏見潮生」。白瓜洲以閘為限，潮遂不至揚州。夫唐時揚州尚見潮，何況於漢。著述家遷就枚乘賦語，俱以「曲江觀潮」為是杭非揚，且謂廣陵舊治甚大，錢塘當在所轄之內者，與刻舟膠柱之見何異。既為之辨，復作詩云：「江裏洲傳瓜字曾，廣陵潮昔有明徵。開元以後襟喉要，乾道之間城堡興。占地其來亦已久，讓川雖妥卒何能。去年異漲坍沙磧，幸保安然惕倍增。」
吳園即大觀樓舊址，樓在瓜洲城南隅。順治間，海舟入犯，毀於火。康熙間，防江郡丞遼東劉藻治城堞，增置樓櫓斥堠，別擇地建大觀樓，王文簡為之記。而大觀樓舊址，則為歙人吳氏別墅，賜名錦春園，及「竹淨松蕤」扁。園門外甃石為岸，中建御書樓，樓前為東暖房，後有梅花廳、漁台、水閣、江城閣、桂花廳，皆繞池四面，樓左建宮門，中為前正房、後正房、後照房，皆仿坐落做法，吳氏名家龍，子光政同建。
三汊河在江都縣西南十五里，揚州運河之水至此分為二支，一從儀征入江，一從瓜洲入江。岸上建塔名天中塔，寺名高旻寺，其地亦名寶塔灣，蓋以寺中之天中塔而名之者也。聖祖南巡，賜名「茱萸灣」，行宮建於此，謂之塔灣行宮。上御製詩有「名灣真不愧」句，即此地也。
高旻寺大門臨河，右折，大殿五楹，供三世佛，殿後左右建禦碑亭，中為金佛殿。殿本康熙間撤內供奉金佛，遣學士高士奇、內務府丁皂保，齎送寺中供奉，故建是殿。殿後天中塔七層，塔後方丈，左翼僧寮。最後花木竹石，相間成文，為郡城八大剎之一。是寺康熙間賜名高旻寺，並「晴川遠適」、「禪悅凝遠」、 「菉蔭軒」三扁；及「龍歸法坐聽禪偈，鶴傍松煙養道心」一聯，「殿灑楊枝水，爐焚柏子香」一聯。碑文一首，俱載郡誌。今上南巡，賜「江月澂觀」扁，及「潮湧廣陵，磬聲飛遠梵；樹連邗水，鈴語出中天」一聯。敕賜「關帝廟」扁、「氣塞宇宙」扁、天中塔「雲表天風」扁。舟行至此，金山在望。御製詩「金山不速客，暫爾隱江煙」謂此。
行宮在寺旁。初為垂花門，門內建前中後三殿、後照房，左宮門前為茶膳房，茶膳房前為左朝房。門內為垂花門、西配房、正殿、後照殿，右宮門入書房、西套房、橋亭、戲台、看戲廳。廳前為閘口亭，亭旁廊房十餘間，入歇山樓；廳後石版房、箭廳，萬字亭、臥碑亭。歇山樓外為右朝房，前空地數十弓，乃放煙火處。郡中行宮以塔灣為先，係康熙間舊制。今上南巡，先駐是地，次日方入城至平山堂。御製詩有「紆棹平山路」句，詩注云：自高旻寺行宮策馬度郡，至天寧行宮，易湖船，歸亦仍之。以馬便於船，且百姓得以近光，謂此。蓋丁丑以前皆駐蹕是地，天寧寺僅一過而已。迨天寧寺增建行宮，自是由崇家灣抵揚，先駐天寧行宮，次駐高旻行宮。由瓜洲回鑾，先駐高旻行宮，次駐天寧行宮。是地賜有「邗江勝地」、「江表春暉」、「罨畫窗」三扁；「眾水回環蜀岡秀，大江遙應廣陵濤」一聯，「碧漢雲開，晴階分塔影；青郊雨足，春陌起田歌」一聯。東佛堂，「法雲回蔭蓮花塔，慈照長輝貝葉經」一聯。西佛堂，「塔鈴便是廣長舌，香篆還成妙鬘雲」一聯；「綠野農歡在，青山畫意堆」一聯。「罨畫窗」本避暑山莊內扁額，因是地相似，故以總名名之。詩云：「虛窗正對綠波涯，名借山莊號水齋，卻似石渠披妙跡，水容山態各臻佳。」
寺僧照月，守戒律，闡宗風，足不履限，脅不至席，化千人，主席十數年如一日，後示寂於華山律院。同時常州無錫南禪寺僧靜蓀，號雪舟。幼時能詩，與吳門王西莊、王蘭泉、吳竹嶼、錢辛楣、趙損之、曹仁虎、王文蓮七子遊；中年遍參知識，主南禪講席。三千戒子，八百付法。著《禪宗心印大悲懺觀注》，時人謂之南靜北照。二僧皆非常人，故能繼臨濟正法眼藏。
自塔灣河道至館驛前，南岸有洋子橋、文峰塔、智珠寺、福緣庵，北岸有龍衣庵、五里茶庵，河道紆折。南巡多由塔灣船橋渡至北岸御道，至安江門，故是地陸路多勝跡。
館驛，前揚州皇華亭也。郡中沿運河之城門，為便益、東關、缺口、徐寧、鈔關五門，皆無皇華亭。至鈔關二道溝，下館驛前，乃建馬頭郵亭，為來往長宮候館，額曰「春滿江城」。亭後大路入南門，此依省、郡、州、縣古制皇華亭在朝陽門之例。郡城北來之客，多於北橋設松亭彩樓，謂之馬頭差，平時送餞，皆於是地。若南巡時，則於是地備如意船。
安江門在舊城正南，即南門，嘉靖《維揚志》謂之鎮淮。城外有子城，子城中有隍，通響水橋，上建頭釣橋。釣橋之外，又有子城，子城中有隍，通二道溝，上建二釣橋。《嘉靖維揚志》云：「南門月城三重，餘皆二重」是也。響水橋即古市河閘，在西半鋪。兩岸植木為杙，中實磚石，上為衡木，加厚版，又甃石屈鐵鍵之。液堧埴之左右廣袤二十餘丈，中為閘，下置版蓄水，水與版齊。版滿水概，即以泄水。河出頭釣橋分二支：一從南水關出北水關，一沿城出西門頭釣橋，入轉角橋，與保障湖通。二道溝製法與響水橋同，即古城河閘水出二釣橋，會於市河，於古渡橋入硯池。池南有嶼，池北皆蘆葦，深處與花山澗、保障湖通，出南紅橋，彙為巨津。郡誌云：「湖自南門古渡橋北抵紅橋，西繞法海寺。」自雍正十年長白尹製府浚市河時，博陵尹太守復浚保障與炮山通，使古炮山河襟帶蜀岡，繞法海寺，彙於古渡橋；又於南紅橋西浚深，會市河於轉角橋。至是炮山、保障、市河皆通。賈人鳴榔，遊人鼓枻，紛紜爭渡，款乃相聞。是河南水關一支，過利濟橋、新橋、太平橋、通泗橋、文津橋、開明橋，奎橋，凡七，出北水關會於外隍。北水關終年不啟，南水關尚以時啟閉，水關內萍藻牉合，稿刺不開。門洞上水氣鬱蒸凝結，而垂如簷溜鍾乳。畫舫入門，抵利濟橋輒止；而城南遊人，間有於此上畫舫者。
南門關帝廟在子城內，有周將軍靈異最著。慈谿縣成衣王某者，妻為狐奪，王患之，羽士理醮無所應。王苦之，挈妻移居三元庵，狐尋至，為禍愈烈。適張真人舟過運河，王控狐，真人可其請，狐知之，以酒肉錢帛賂王，王為之求免，不許。命法官於中埂街備法壇，又命王於家急備銀炭二百斤，大鐵火盆一，蠟燭二百斤，沉檀五十斤。次日法官以小圓鏡一，徑三寸，小銅劍一，長五寸，命王供於庭中。幾上爇香置鐵盆，實以炭。將午，法官至，書符於炭上，令王守炭，自往法壇。自是每日中，法官來於炭火上書符而去。狐又以金賂王，王復為之求免，真人怒，命鞭之，王忽自伏地上如笞狀，起立跛一足。是夜城中十二門齊噪，城樓上有一黑物長四尺許墮地匿去。至暮，狐來曰：「南門周將軍於城上遍插旗幟，我不得出，奈何？」及第六日，法官四十餘人來至庭中，圍立火盆步罡鬥，焚符無數。第七日令王妻出房，諸法官移火盆劍鏡入房，法官遞更書符，羽士林東厓等七十餘人齊奏法曲。至夜半，諸法官鵠立房中，若有所待。一法官忽杖劍出房，若接引狀，復至房，諸法官齊書符，移火入瓦罐中，火焰出罐口丈餘，焰中作狐語。法官乃以泥封罐口，貯南門子城內周將軍足下。
知己食在頭橋上，宰夫楊氏，工宰肉，得炙肉之法，謂之熏燒，肆中額雲「絲竹何如」。人皆不得其解，或以雖無絲竹管弦之盛語解之，渭其意在觴詠。或以絲不如竹，竹不如肉語解之，謂其意在於肉。然市井屠沽，每藉聯扁新異，足以致金，是皆可以不解解之也。
南門馬頭在響水橋下，市河出頭釣橋北岸，循城南岸。沿中埂下岸，至古渡橋，復西折入西門。畫舫於此，分上下馬頭：在頭釣橋內者，為南門上馬頭；頭釣橋外者，為古渡橋下馬頭。篙師沙戶，皆江船浜中人，故此二地多搖船。
明月樓茶肆在二釣橋南，南岸外為二道溝，中皆淮水，逢潮汐則江水間之。肆中茶取於是，飲者往來不絕，人聲喧闐，雜以籠養鳥聲，隔席相語，恆以眼為耳。
草草館在中埂上岸，本南門草廠。瓜洲人艑載江蘆，謂之蘆商，其船謂之柴艑，至此為柴艑馬頭。先駁運上岸，地名貯草坡，坡上為南門街之西，多屋舍以寓蘆商，即是館也。貯草坡豆腐乾姚氏為最，稱為「姚乾」。
中埂在南門街之西。江北無高山峻嶺，公安曾氏曰：「水裏龍神不上山」，故堪輿家於郡中多用平洋法。間有土阜高隆，則為平洋中真龍。如北柳巷之龍背，鈔關之埂子上是也。埂子上即上埂，中埂氣脈與埂子上不斷，街口建九峰園枋楔。
秀野園酒肆在硯池北，對岸為掃垢山。春暖鶯飛，禽聲雜出，湖外黃花爛縵，千頃一色。
「硯池染翰」在城南古渡橋旁。歙縣汪氏得九蓮庵地，建別墅曰南園。有「深柳讀書堂」、「穀雨軒」、「風漪閣」諸勝。乾隆辛巳，得太湖石九於江南，大者逾丈，小者及尋，玲瓏嵌空，竅穴千百。眾夫輦至，因建「澄空宇」、「海桐書屋」，更圍「雨花庵」入園中，以二峰置「海桐書屋」，二峰置「澄空宇」，一峰置「一片南湖」，三峰置玉玲瓏館，一峰置雨花庵屋角，賜名九峰園。御製詩二，一云：「策馬觀民度郡城，城西池館暫遊行。平臨一水入澄照，錯置九峰出古情。雨後蘭芽猶帶潤，風列梅朵始敷榮。忘言似泛武夷曲，同異何妨細致評。」一云：「觀民後轡度蕪城，宿識城南別墅清。從目軒窗饒野趣，遣懷梅柳入詩情。評奇都入襄陽拜，筆數還符洛社英。小憩旋教追煙肪，平山翠色早相迎。」注云：「園有九奇石，因以名峰，非山峰也。」
硯池即南池。誌云：「元豐七年，詔京東淮南築高麗館，以待朝貢之使，廢於建炎。後郡守向子固於紹興間重建，扁其門曰『南浦』，以為迎餞之所。」或曰：今之「春滿江城」距南池不遠，疑南池即南浦。誌又曰：「南池距九蓮庵不遠，南池即蓮花池。」又誌載：「磨劍池西有隋鑄錢監。」或又曰：今南池距鈔關不遠，南池即磨劍池。三說皆無所征。《平山堂圖志》云：「隔岸文峰寺有塔，俗稱「文筆」，故稱南池為硯池。汪氏因於南園題曰『硯池染翰』。」
九峰園大門臨河，左右子舍各五間。水有牂牁係舟，陸有木寨係馬。門內三楹，設散金綠油屏風，屏內右折為二門，門內多古樹。右建廳事，名曰「深柳讀書堂」。堂前構玻璃房，三四折入「穀雨軒」，右為「延月室」，其東南閣子，額曰：「玉玲瓏館」。是屋兩面在牡丹中，一面臨湖。軒後多曲室，車輪房結構最精，數折通御書樓。樓右為雨花庵，庵屋四面接簷，中為觀音堂，右為水廊，廊外即市河。樓前門上，石刻「硯池染翰」四字。門外石版橋，過荷塘至堤上，方亭顏曰：「臨池」，東構小廳事，顏曰「一片南湖」，至此全湖在目。旁為「風漪閣」，左有長塘畝許，種荷芰，沿堤芙蓉稱最。最東小屋虛廊在叢竹間，更幽邃不可思擬。閣後曲室廣廈，軒敞華麗，窗欞皆置玻璃，大至數尺，不隔纖翳。窗外點宣石山數十丈，賜名「澄空宇」扁額，廳右小室三楹，室前黃石壁立，上多海桐，顏曰 「海桐書屋」，屋右開便門，門外乃園之第二層門也。
深柳讀書堂聯云：「會須上番看成竹〈（杜甫）〉，漸擬清陰到畫堂〈（薛遠）〉。」堂前黃石疊成峭壁，雜以古木陰翳，遂使冷光翠色，高插天際。蓋堂為是園之始，故作此壁，欲暫為南湖韜光耳。旁有辛夷一樹，老根隱見石隙，盤踞兩弓之地，中為惡蟲蝕空，不絕如縷，以杖柱之，其上兩三嫩條，生意勃然，花時如玉山頹。
穀雨軒種牡丹數千本，春分後植竹為枋柱，上織蘆荻為簾旌，替花障日。花時綺牖洞開，聯云：「曉豔遠分金掌露〈（韓琪）〉，夜風寒結玉壺冰〈（許渾）〉。」 軒旁為延月室，聯云：「開簾見新月〈（李端）〉，倚樹聽流泉〈（李白）〉。」東南構玉玲瓏館，聯云：「北榭遠峰閑即望〈（薛能）〉。南園春色正相宜〈（張謂）〉。」辟 「卍」字徑，開「川」字畦，朝日夕陽，蓮炬明月，最稱佳麗。花過後各戶全扃。
穀雨軒旁多小室，中一間窗牖作車輪形，謂之「車輪房」，一名「蜘昧網」。
御書樓即雨花庵舊址，樓右開門，嵌「雨花庵」舊額石刻於門上。中供千手眼準提像，昏鍾曉磬，園丁司之。
雨花庵門外嵌石刻曰「硯池染翰」。聯云：「高樹夕陽連古巷〈（盧綸）〉，小橋流水接平沙〈（劉兼）〉。」門前石版橋三折，橋頭三人立，其洞穴大可蛇行，小者僅容蟻聚，名曰「玉玲瓏」，又名「一品石」。《圖志》雲，相傳為海嶽庵中舊物。趙雲崧詩云：「九峰園中一品石，八十一竅透寒碧。」蓋謂此也。園中九峰，奉旨選二石入禦苑，今止存七石。高東井文照《九峰園詩》云：「名園九個丈人尊，兩叟蒼顏獨受恩；也似山王通籍去，竹林惟有五君存。」
石版橋外湖堤上建方亭，額曰「臨池」，聯云：「古調詩吟山色裏〈（趙嘏）〉，野聲飛入研池中〈（杜荀鶴）〉。」亭前為園中艤舟處，有畫肪名曰移園，為汪氏自製。
硯池例備水圍。先下水網，用三槳船，分左右翼，方舟沿岸棹入合圍。拊鴻罿，禦矰繳，水鳥群飛，鳥槍競發，墮羽殲鱗，不可勝計。平時土人取魚，亦往往在是。
臨池亭旁，由山徑入，一石當路，長二丈有奇，廣得其半，巧怪巉岩，藤蘿蔓衍，煙靄雲濤，吞吐變化，此石為九峰之一。旁構小廳，額曰「一片南湖」；聯云：「層軒皆畫水〈（杜甫）〉，芳樹曲迎春〈（張九齡）〉。」是屋窗欞，皆貯五色玻璃，園中呼之為「玻璃房」。
「一片南湖」之旁，小廊十餘楹，額曰「煙渚吟廊」。聯云：「階墀近洲渚〈（高適）〉，亭院有煙霞〈（郭良）〉。」其東斜廊直入水閣三楹，額曰「風漪」，聯云：「隔岸春雲邀翰墨〈（高適）〉，繞城波色動樓台〈（溫庭筠）〉。」是閣居湖北漘，湖水極闊。中有土嶼，松榆梅柳，亭石沙渚，共為一邱。其下無數青萍，每秋冬間，艾陵野鳧，揚子鴻雁，北郊寒雅，皆覓食於此。風雨時作激湧，狀如下石。鍾山對岸，南堤澗中，飛動成采，此湖上水局最勝處也。高東井詩云：「蘆芽短短釣船低，向晚濃煙失水西。半晌風漪亭上立，無情聽殺郭公啼。」
風漪閣後東北角有方沼，種芰荷，夾堤栽芙蓉花。沼旁構小亭，亭左由八角門入虛廊三四折，中有曲室四五楹，為園中花匠所居，蒔養盆景。
「煙渚吟廊」之後，多落皮鬆、剝皮檜。取黃石疊成翠屏，中置兩卷廳，安三尺方玻璃，其中或綴宣石，或點太湖石。太湖即九峰中之二峰，名之曰玻璃廳，上懸禦扁「澄空宇」三字，及「雨後蘭芽猶帶潤，風前梅朵始敷榮」一聯，「縱目軒窗饒野趣，遣懷梅柳入詩情」一聯，「名園依綠水，野竹上青霄」一聯。
石工張南山嘗謂「澄空宇」二峰為真太湖石。太湖石乃太湖中石骨，浪激波滌，年久孔穴自生，因在水中，殊難運致。惟元至正間吳僧維則門人運石入城，延朱德潤、趙元善、倪元鎮、徐幼文共商，疊成獅子林，有獅子含輝吐月諸峰，為江南名勝。此外未聞有運致者，若郡城所來太湖石，多取之鎮江竹林寺、蓮花洞、龍噴水諸地所產。其孔穴似太湖石，皆非太湖島嶼中石骨。若此二峰，不假矣。
海桐書屋聯云：「峭壁削成開畫障〈（吳融）〉，垂楊深處有人家〈（劉長卿）〉。」室後二峰屹立，至是九峰乃全。是本九蓮庵故址，九蓮本名「二分明月」。庵為宏覺國師木陳建，取唐人「古渡月明聞棹歌」句，自入園中，庵遂不復重建。
汪玉樞，字辰垣，號恬齋，歙縣人。早歲能詩，山林性成。南園之盛，由恬齋始也。康熙間，王躬符曾於是園征《城南宴集詩》，為吳泰瞻、梁嘉稷、汪洋度、張師孔、費錫琮、王棠、張潛、顏敏、費錫璜、蕭暘、閔奕佐、劉珊、閔奕佑、程元愈、汪荃、陳庭、陳於堂、程啟、王朝瓛、汪天與、汪涵仙、汪艾、卞恆久、張曰倫、程鍾、李潞、王文著、汪玉樹、費軒、費繼起、汪兼、王文樞、王文奎、唐繼祖、汪漢倬，暨恬齋計三十六人，各賦七言古詩一首，鏞州廖騰煃序其事，一時稱為勝遊。玉樞年七十，嘗於易松滋抱山堂中作重九會，有「北雁去來霜鬢攵，黃花開謝故人稀」句，比歸，無疾而終，社中謂為詩讖。子五：長德，字愚穀；次長仁，字梅穀；長馨字樹穀；潢字秋明；長豐字憲度。孫寶光，字峙山，俱工詩。又裒集《恬齋遺詩》若干首，杭世駿為之序。愚穀、梅穀、樹穀曾與王藻、陳皋、張士科暨世駿七人為《硯池聯句》，詩載《道古堂集》中。
是園前為九蓮庵故地，庵為轉運何煟所建。轉運字謙之，浙江山陰人。幼熟南河，好善樂施，官至河南總督。子裕城，字福天，官巡撫。孫鍾，字立齋，官同知；銑字慎齋，官郎中，錡字朗齋，官知州。金字純齋，官中書。其族元錫，字夢華，工詩，博考金石文字。
癸丑秋，曾員外燠，轉運兩淮，脩禊是園，為吳穀人翰林錫麒、吳退庵□□煊、詹石琴孝廉肇堂、徐閬齋孝廉嵩、胡香海進士森、吳蘭雪上舍嵩梁、吳白廠明經照。丹徒陸曉山繪圖。轉運序云：「莫春脩禊，厥事尚已。若乃魯都作賦，公幹稱二七之祓；曲水侍宴，謝朓有濯流之詞。前代益罕聞之，今世無復行者，歲在癸丑，符蘭亭之年；序維上秋，落淮南之葉。下官係出先賢，誌希風浴，矧茲淮海之會，兼有林穀之勝。公事方暇，素商屆節，不有嘉集，曷申雅懷？乃以七月朔越三日，會賓客於邗水之上，秋禊是舉。於時水天一色，風露滿衣，羽觴浮而荷氣香，鬥槎泛而銀河近。憶仙人之鶴駕，悲帝子之螢光。鮑賦斯成，牧詩載詠，自有禊事以來，未聞盛於此日者也。古用上巳，今行始秋，用陳潔清之義，匪泥祓除之旨。與斯會者，咸繪於圖，凡八人。序之雲爾。」轉運蒞揚州，旦接賓客，夕誦文史，部分如流。觴詠多暇，著有《邗上題襟集》，《秋禊詩》載其中。至於北郊諸名勝，轉運燕遊唱和，如《十一月望日黃建齋邀遊平山堂夜飲湖上即席和韻奉答穀日蜀岡探梅用昌黎人日城南登高韻》、《康山留客》諸詩，皆傳誦一時。
甲辰，管松厓幹珍巡視南漕，駐揚州。謝未堂司寇、秦西岩觀察、沈既堂轉運、吳杜村翰林、趙雲崧觀察公宴是園，各賦詩以紀其勝。管公有「雨師若為淮山石，洗出芙蓉九點青」，一時傳為名句。
南門外城腳，草生時，為放馬牧馬之地。古渡橋北路，昔為市河，西岸有影園，今城湖中長嶼。東岸由南門大街財神廟巷，為靜慧園大路。出壇巷過美人橋，至南紅橋，接掃垢山大路，至西門大街，凡此皆南湖兩岸也。
古渡橋以石為之，狹小不通畫舫，往來惟漁艇而已。《天祿識餘》云：「揚州北三橋、中三橋、南三橋，號九橋，不通舟，不在二十四橋之數。」此類是也。
古渡禪林在湖中長嶼上，為金山下院，詩人儀堉與徐晁玖、陳仲公結社於此，謂之「二分明月社」，堉為文跋其事。
御舟水室在古渡禪林後堤，庋屋水上，一舟庋屋五楹，龍鳳各二舟，庋屋四層。兩旁用紅黃竹蓆圍之，以避風雨，名曰「藏舟浦」。此內河御舟，與外河馬頭備用如意船有別。是舟用四槳，船首刻龍鳳，布雲母，或庋板屋飛廬，翠幃羽蓋，或用廠船。其餘隨從船，或六槳、八槳、二槳、八艫，謂之官船。二槳即今劃子船，謂之差船。差後各歸工次，謂之園船。惟御舟入藏舟浦，有官司之。自是而北，則西城外矣。
影園在湖中長嶼上，古渡禪林之北，旁為鄭氏忠義兩先生祠，祠祀鄭超宗、讚可二公。園為超宗所建，園之以影名者，董其昌以園之柳影、水影、山影而名之也。公童時，其母夢至一處，見造園，問誰氏，曰：「而仲子也。」比長，工畫。崇正壬申，其昌過揚州，與公論六法，值公卜築城南廢園，其昌為書「影園」額。營造逾十數年而成，其母至園中，恍然乃二十年前夢中所見也。園在湖中長嶼上，古渡禪林之右，寶蕊棲之左，前後夾水，隔水蜀崗蜿蜒起伏，盡作山勢，柳荷千頃，萑葦生之。園戶東向，隔水南城腳岸皆植桃柳，人呼為「小桃源」。入門山徑數折，松杉密布，間以梅杏梨栗。山窮，左荼蘼架，架外叢葦，漁罟所聚，右小澗，隔澗疏竹短籬，籬取古木為之。圍牆甃亂石，石取色斑似虎皮者，人呼為「虎皮牆」。小門二，取古木根如虯蟠者為之，入古木門，高梧夾徑，再入門，門上嵌其昌題「影園」石額。轉入穿徑多柳，柳盡過小石橋，折入玉勾草堂，堂額鄭元嶽所書。堂之四面皆池，池中有荷，池外堤上多高柳，柳外長河，河對岸，又多高柳，柳間為閻園、馮園、員園。河南通津。臨流為半浮閣，閣下係園舟，名曰「泳庵」。堂下有蜀府海棠二株，池中多石磴，人呼為「小千人坐」。水際多木芙蓉，池邊有梅、玉蘭、垂絲海棠、緋白桃，石隙間種蘭，蕙及虞美人、良姜洛陽諸花草。由曲板橋穿柳中得門，門上嵌石刻「淡煙疏雨」四字，亦元嶽所書。入門曲廊，左右二道入室，室三楹，庭三楹，即公讀書處。窗外大石數塊，芭蕉三四本，莎羅樹一株，以鵝卵石布地，石隙皆海棠。室左上閣與室稱，登之可望江南山。時流寇至鄰邑，鹺使鄧公謂閣高懼為賊據，因毀去改為小閣。庭前多奇石，室隅作兩岩，岩上植桂，岩下牡丹、垂絲海棠、玉蘭、黃白大紅寶珠山茶、磬口臘梅、千葉榴、青白紫薇、香櫞，備四時之色。石側啟扉，一亭臨水，有姜開先題「菰蘆中」三字，山陰倪鴻寶題「漷翠亭」三字，懸於此。亭外為橋，橋有亭，名湄榮，接亭屋為閣，曰榮窗。閣後徑二，一入六方竇，室三楹，庭三楹，曰一字齋，即徐碩庵教學處。階下古松一，海榴一，台作半劍環，上下種牡丹、芍藥，隔垣見石壁二松，亭亭天半。對六方竇為一大竇，竇外曲廊有小竇，可見丹桂，即出園別徑。半閣在湄榮後徑之左，陳眉公題「媚幽閣」三字。閣三面臨水，一面石壁，壁上多剔牙松，壁下石澗，以引池水入畦，澗旁皆大石怒立如鬥，石隙俱五色梅，繞三面至水而窮，一石孤立水中，梅亦就之。閣後窗對草堂，園至是乃竟。園之旁有餘地一片，去園十數武，有荷池、草亭，預蓄花木於此，以備揀絀。公友人王先民結寶蕊棲為放生處，亦在其旁，先民死，閻舍卿以先民木主祀其中。公自記其園亭之勝如此。百餘年來，遺址猶存，《江都縣志》雲在城南，《揚州府志》雲在城東，按今園址，自當以縣志為是。而影園門額久已亡失，今買賣街蕭叟門上所嵌之石，即此園物也。
鄭氏忠義兩先生祠在影園之南，祠門臨河，對岸為南門外城腳，門內堂五楹，供明兵部職方司主事鄭公元勳、明榮祿大夫右軍都督府都督同知鄭公元化二木主，左廡下門通影園虎皮牆下便門。鄭氏居歙之長齡村，自其祖道同御史、居貞參政同死前明建文靖難之後，積德累功，凡七世，至二公，其族始大。二公皆著績明末，而二公前之道同、居貞，則有雙忠祠，二公後之俠如、為光、為旭，則入本朝鄉賢祠，惟二公之德為獨隱，故里人於元勳死後，於影園之側立是祠焉。元勳字超宗，號惠東，之彥第二子。生而穎異，應童子試，張賓王識為國器。年二十一，天啟甲子，領應天鄉試第六名。時江淮間頻饑，道瑾相望，捐金以濟族子，鳩坊郭米麥千石，為粥於天寧寺，以食饑者。一友觸怒大璫，璫欲置危法相中，勳藏之別室，璫大索不得。會璫敗事，乃送之出。豫章羅萬藻途遇暴客被創，過揚州，勳舍之，又醫藥以資其行。南昌萬時華客死揚州，勳親視含殮，附身附棺，勿之有悔，執紼送之。初構影園，延名碩賦詩飲酒無虛日。崇禎癸未，園放黃牡丹一枝，大會詞人賦詩，且征詩江楚間，糊名易書，評定甲乙，第一以黃金二觥鐫黃牡丹狀元字贈之，一時傳為盛事。癸未，勳中會試第三名。釋褐後假歸，會高傑留屯儀揚，時居守者巡撫黃家瑞、兵備副使馬鳴錄、司李湯來賀、江都令李日成，鳴錄故與來賀有隙，來賀父與公同榜進士，以是交善，鳴錄每事疑勳，數相傾覆。傑嘗為裨將，獲罪當斬，勳為之請，得免，傑深德之。是時，公曰：「事急矣，吾不惜此身以排鄉人之難。」單騎造之，家僮蔣自明遮馬諫，勳叱之曰：「揚民安，雖喪身何傷！」遂入傑營，曉以大義，且責其剽掠狀，傑為心折，曰：「前事特我裨將楊成為之耳。」出令退舍，且誅楊成〈（楊成本名誠祖，秦人，為調防都司。所轄皆西北兵，南來兵將，西北居多，與誠祖頗親狎，誠祖因乘機擄劫，為眾兵偶語。詳絳州馮士高《別影樓詩序》。今為楊成非是，或雲楊誠亦非是）〉，更出其通商符券數百張納公袖中，而斂兵五里外，城中之門於西北者，因得暫啟以薪粟。勳遇人輒舉袖呼而與之券，且行且給，至半途而符券盡，後索者不能得，則謂公有所吝，或驚疑告人曰：「高傑以免死牌與鄭某矣，非其親昵不得，非賄不得，有死爾。」語一夕遍。適鳴騄以矢石暗中傑兵，傑兵憾甚，日逼城下嘩噪，如將攻者。城者中夜狂噪，稱鄭某果賊黨，又訛傳誅楊成為揚城。露刃圍之數重，頃刻刃起，遂及於難。義仆殷起，奮身以殉。事見《揚州府志》及陸麟度《儀征縣志》，元和杭堇浦《道古堂集》言之尤詳。元化字讚可，壯歲以勳戚官右軍都督府都督同知，慷慨多雄略，不避權貴，見世多故，敝屣一官，伯仲兄皆起家通顯，化終老菟裘，布衣蔬食，泊如也。惟型仁讓義，篤行誼於鄉，一時咸尊尚之。子為旭一人，今嘉樹園即公隱居地也。二公世係傳家，忠貞溯自九世，雙忠以後，事見《三修休園志》及鄭氏望族，附記於是。
鄭景濂，字惟清，居歙縣長齡村，其地有龍潭，潭水清，因自號為潔清翁。舊產為族豪暴占垂罄，夫婦辭家行，生五歲兒不顧，留祖母哺之。越五年，始遷揚州。鹽筴起家，食指千數，同堂共爨，有張公藝、陸子靜之風。
鄭之彥，字仲雋，號東裏，即潔清翁辭家時五歲兒也。七歲，隨祖母徒跣數百里，索母於池陽。年十九，補揚州郡秀才。入成均，精於青鳥家言，明利國通商之事，比之鹽筴祭酒，儒林丈人。子四，元嗣、元勳、元化、俠如。
鄭俠如，字士介，號俟庵。鄭氏數世同居，至是方析箸。兄元嗣，字長吉，構有五畝之宅。二畝之間，及王氏園，超宗有影園，讚可有嘉樹園，士介有休園，於是兄弟以園林相競矣。初，士介中崇禎己卯副榜，是科新製，副榜先正榜一日出，謂之中貢。赴成均考，以不次用，由是士介文名與兄相等。時分宜袁繼咸以御史出為揚州副使，會中官楊顯名飭理兩淮鹽務，御史轉運使以下，跪拜趨謁，繼咸獨不屈，顯名不悅，劾退之。通城歡嘩，閉城門遮留者十餘日，同官紳衿皆遠嫌，惟超宗與士介二人獨往，侃侃言地方事，於利弊罔不中，遂出勸城中人啟門，繼咸乃出，去揚州。庚辰，繼咸治鄖，以襄事被逮，又黃石齋道周亦以建言被逮，均道揚州，至者益罕，俠如挺身操舟逆之。其逆繼咸時，左右見緹騎，目攝之，繼咸自前執其手，曰：「苟不死，當相見。」其時舟中惟王於一猷定一人。迨超宗死難，士介徒步入應天，哀泣上書得白。當事見其誠篤，交章薦，授工部司務。值請開寧國煤山，乃昌言是役牟利勞民，議遂寢。事跡載在府志。國初辭歸休園，園在流水橋畔，本朱氏園，其地產諸葛菜，亦名諸葛花。園寬五十畝，南向，在所居住宅後，間一街，乃為閣道而下行如阪，阪盡而徑，徑盡而門，門內為休園。先是，住宅後有含英閣、植槐書屋、碧廠耽佳、止心樓諸勝，園中有空翠山亭、蕊棲、挹翠山房、琴嘯、金鵝書屋、三峰草堂、語石樵、水墨池、湛華衛書軒、含清別墅、定舫、來鶴台、九英書塢、古香齋、逸圃、得月居、花嶼、雲徑繞花源、玉照亭、不波航、枕流、城市山林、園隱、浮青諸勝，中多文震孟、徐元文、董香光真跡。止心樓下有美人石，樓後有五百年棕櫚，墨池中有蟒，來鶴台下多產藥草。子為光，輯《休園志》若干卷。
揚州詩文之會，以馬氏小玲瓏山館、程氏筱園及鄭氏休園為最盛。至會期，於園中各設一案上置筆二、墨一、端研一、水注一、箋紙四、詩韻一、茶壺廣、碗一、果盒茶食盒各一，詩成即發刻，三日內尚可改易重刻，出日遍送城中矣。每會酒肴俱極珍美，一日共詩成矣。請聽曲，邀至一廳甚舊，有綠琉璃四，又選老樂工四人至，均沒齒禿髮，約八九十歲矣，各奏一曲而退。倏忽間命啟屏門，門啟則後二進皆樓，紅燈千盞，男女樂各一部，俱十五六歲妙年也。吾聞諸員周南云：「詩牌以象牙為之，方半寸，每人分得數十字或百餘字，湊集成詩，最難工妙。休園、筱園最盛。近共傳者，張四科云：「舟棹恐隨風引去，樓台疑是氣噓成。」藥根和尚云：「雨窗話鬼燈先暗，酒肆論仇劍忽鳴。」黃北云：「流水莫非遷客意，夕陽都是美人魂。」汪容甫云：「葉脫辭窮巷，蓮衰埽半湖。」皆警句也。
鄭元禧、天禧，丁卯舉人，崇禎辛未進士陳於泰榜。
鄭為虹，超宗之侄。生甫彌月，一嫗抱謂超宗曰：「昨日得異夢，他年小郎君當與主同作進士。」及癸未，為虹與元勳同中會試，謁選為浦城令。唐王立於閩，擢之為監察御史巡視仙霞關。丙戌八月，大兵至，執之，遂自刺死，年二十有五。事見《明史》。
鄭為旭，字方旦，順治辛卯拔貢，授中書，遷工部主事。榷廣東太平橋稅，減耗恤商，擢監察御史。巡視東北兩城，多所建白，如選官須加驗看，視學應遣詞臣；申講讀律令之條，以厚民俗，分進士舉貢拔例班次，以疏銓政；飭臬司遇命案不得率結，罪人發烏喇減等者，即中途遇赦，並在部未結諸人，皆應照例寬恤等疏，俱次第舉行。卒祀鄉賢。
鄭為光，字次岩，號晦中。由廩膳生順治甲午拔入成均，丁酉舉順天鄉試，府試擢前列，己亥成進士，殿試二甲第二人，授翰林院清書庶吉士，辛丑改授監察御史。甲辰，巡視中城，禁強橫，出冤獄，以州縣稅賦叢弊，請設巡環簿稽之。剔揚州關鈔積弊。及請科舉廣額，收推升實效，節鳳米浮費諸疏，皆報可。卒於官。著疏稿詩文集，入祀鄉賢。
鄭貞女，俠如女也，幼許字程賓吾子起善為婦。程移家，夜泊嚴州，炎起燒船席，起善躍出救父，隨江死。賓吾攜孝子柩歸。女悲哀失容，遂成疾，逾年病劇，父母問其願，答願以身殉，苟得生入程門守孝子節，俾為立後，於願畢矣。父母許之，馳書走新安，白女守貞狀，賓吾趣裝來揚州迎女，乃得嬪於程門。是日，親族迎送以百計，皆隕涕。越三日，賓吾為孝子位，預卜繼嗣，女趨拜承服。又半載，病篤遂卒，年十有八。陳堯勳為之作《孝子貞女傳》。
鄭潮，字秋塘，善音律，工詩。弟壇，字楓人，壬午舉人，官至浙江督糧道。生平論詩，深於少陵，刻杜詩全集行於世。秋塘子柏，字新甫，善小楷。能詩，戊申科舉人，所書《洛神賦》不下數百本。
南紅橋本南湖狹處，編木渡水，後湖嘴漸出，輒植木成槓，謂之南橋，紅其欄，謂之南紅橋。春草夏蒲，秋芡冬葦，遠浦明滅，小橋出入，一段水局最盛。過橋西岸，入秋雨庵路。
美人橋在掃垢山尾硯池，南岸自中埂以下，地脈隆起，直趨塔灣，靜慧園即在中埂分支。壇巷以上，土阜隆起，直趨掃垢山，秋雨庵即在掃垢山尾。其中湖田十數頃，水大為湖，水小為田，謂之美人峒。峒口建石橋，謂之美人橋。夢香詞雲「聽鶯宜近美人橋」即此。西為社稷壇，居民築屋其上，謂之壇巷。其下乃掃垢山，接西門二釣橋西岸之都天廟巷，此皆由南門大街財神廟巷而來者也。
靜慧寺本席園舊址，順治間僧道態木陳居之，御書「大護法不見僧過，善知識能調物情」一聯，七言詩一幅。康熙賜名靜慧園，及「真成佛國香雲界，不數淮南桂樹叢」一聯，七言詩一首。寺周里許，前有方塘，後有竹畦，樹木蒙翳，殿宇嵯峨，木陳塔在其中，為南郊名剎。木陳之後，寺將頹廢，歙縣人吳家龍重修，至今兩淮煙盒貢及高旻寺煙盒皆在此設局製造。家龍字步李，繈褓而孤，奉母至孝，好施與，與汪應庚齊名，達於朝，賜鹽運副使。
秋雨庵本里人楊氏出家之地，臨潼張仙洲感於夢，構為庵，名曰掃垢精舍。康熙五年，靈隱大殿落成後，八月十三日，早落月中桂子，浙僧戴公過揚州，遺四五粒於庵中種之，因又改名金粟庵。庵四圍皆竹，竹外編籬，離內方塘，塘北山門，門內大殿三楹，院中綠萼梅一株，白藤花一株，緣木而生。兩廡各五楹，環繞殿之左右。後樓五楹，為方丈。庵左為桂園，園中桂樹是月中種子，花開皆紅黃色。右為竹圃，又名筍園，園中有六方亭，名曰竹亭，張世進、士科諸人皆有竹亭詩。庵僧祖道，字竹溪，本範姓，文正公之後，先主寶筏寺，乾隆辛丑歸是庵，善琴工詩，有《離六堂集》。盧運使深契之，訂方外交，嘗單騎訪之，竹溪作詩云： 「公暇捐賓從，來尋釋子家。風光近重九，籬落有黃花。一曲冰弦操，三杯雪乳茶。論詩情未已，歸騎日初斜。」
掃垢山本名騷狗山，夢香詞雲「走馬試來騷狗地」即此。山無樹石，古塚累累，兩山之介，容一人行。出山口乃西門都天廟，廟中每夜經聲不絕，廟外多石柱燒路燈。甲寅歲，殿前忽生一泉，能治病，求水者日數百人，月餘而竭。
徐復，字心仲，西南鄉董家老壩人。其鄉重耕而輕讀，復不欲為農，寄食都天廟中，供灑埽之事，暇則讀書，雖冬月無被不輟也。江都焦明經循適寓廟中，壯其志，邀之於家，授以《毛詩》、《周官》、《禮》諸經，徐稍稍通之，尋補弟子員。於《九章》、六書之學，頗有得焉。近著《論語疏證》。
通泗門即西門。釣橋二，頭釣橋跨子城內市河，二釣橋跨子城外市河，橋下即花山澗與南湖通處，畫舫馬頭在二釣橋下。過橋陸路分二支，一抵廿四橋，一抵雙橋。前明吳兆遊揚州主徐司理署，有與張學禮遊平山堂詩云：「並轡城西門，彌迤亙平陸。秋原野火燒，寒郊獵騎逐。」即此。古司理署在江都縣西，以地之遠近論，司理出郭，自西門為近耳。
康熙間，門卒李祥工詩有「馬緩落花深」句。
西門頭釣橋在通泗橋外，東西跨市河，右為南紅橋外城腳，左為倚虹園，對岸石堤。
轉角橋在城西北角，俗名仙鶴膆，木橋三孔，有橋渡二夫司啟閉，日中橋不庋板，以通畫舫。用舟渡人，有壯人宋三侉子者，為渡夫數十年，雖暮夜不離，嘗聞水中有鬼，屢語人勿夜行。一夕，宋醉臥舟上，有牽其衣者，宋叱之，恍惚已臥草中，眾鬼壓伏，重如鐵石，遂氣絕。天明犬來噬其鼻，犬口中氣入宋鼻中，乃蘇。湖上人笑之，呼為狗度氣。
西門二釣橋在頭釣橋外，上通硯池，下入花山澗，為南湖入口處，其下為西門馬頭。渡春橋在花山澗中，三孔皆方，上用黃石嵌冰裂文，最稱詭製。上通二釣橋，下通澗中，橋東接紅橋修禊，西在掃垢山下，橋旁立如來柱。
陸壽芝為麟度大令之孫，寄居儀征，幼有才名，嘗醉跨橋上作騎馬狀，忽一履墮澗中，因更舉一履投之曰：「天下無用之物若此履者，皆可棄也。」
張維貞，字繼堂，江都副榜，好甘石之學，居渡春橋畔，每夜往社稷壇看星，天明始歸。
姚澍，字雨田，江都明經，工製藝，居雙橋，從之學者如雲。弟子入泮，試卷皆書「雙橋書屋課藝」。今館於揚州周氏，周氏以酒為業。揚州市酒以戴氏為最，謂之戴蠻，次則周氏，謂之周六槽坊，皆鬻木瓜酒，若鎮江府百花酒，揚州盛行之，則有郭咸泰。郭氏丹徒人，郭晉字霽堂，官中書。弟堃，字厚庵，諸生，皆工詩文。同時，甘泉李周南字冠三，亦多門弟子，稱盛事。
小東門在舊城東。《嘉靖維揚志》云：小東門樓曰譙樓是也。又雲更鼓銅壺滴漏在此樓上。按今之舊城，即宋大城之西南隅，元至正十七年丁酉。僉院張德林始改築之，約十里，周圍一千七百七十五丈五尺，高倍之。門五，曰海寧，今曰大東，曰通泗，今曰西門，曰安江，今曰南門，曰鎮淮，今曰北門，曰小東，即是門，今仍舊名。南北水關二，引市河水以通於濠。今之新城，即宋大城之東南隅，明嘉靖三十四年乙卯，知府吳桂芳始議興築，後守石茂華踵成之。自舊城東南角起，折而南，循運河而東，折而北，復折而西，極於舊城之東北角止。東與南北三面，約八里有奇，計一千五百四十二丈。門七，曰挹江，今曰鈔關；曰便門，今曰徐寧；曰拱宸，今曰天寧；曰廣儲；曰便門，今曰便益；曰通濟，今曰缺口；曰利津，今曰東關。沿舊城城濠南北水關二，東與南二面，即以運河為城濠，北面作濠，與舊城連，注於運河，此舊城新城之大略也。乾隆三十年，旌德劉茂吉繪揚州兩城圖，大街小巷，舉目瞭然，巡鹽御史高恆為記，今揚州畫舫皆在城外，惟大東小東二門馬頭在城中，故並附茂吉圖於是。茂吉字其暉，習算，明儀器，尤工繪地圖，居旌德玉屏山之陽。岡巒回合，流泉灌輸，中有良田，力耕以食，茶筍魚蟹之出，可供賓客。為是圖時，年已七十，每日履行城內外，夜則然炬，靡不周曆，其諸城市、關津、公廨、裏井、曲巷、通衢，尺幅中小大具舉，廣狹攸分，細若掌文，犁然可辨，而字極蠅頭，標諸名色，令觀者如捫天上之星辰，數局中之黑子，無不瞭然於心目間。今括其大概，記於左。
江都、甘泉二縣同附郭，舊城西半壁，新城南半壁，為江都治；舊城東半壁，新城北半壁，為甘泉治。
舊城南門至北大街，三里半，近南門者謂之南門大街，近北門者謂之北門大街，中謂之院大街。自南門始，路東為南門左城腳、薛副使巷〈（巷內右通舊城東南隅無名小巷，出左城腳，左折為孔北海祠通宋家橋，中有街通壽安寺）〉、壽安寺巷〈（巷右折通孔北海祠，左折通粉妝巷）〉、堂子巷〈（有西雷壇直通卸甲橋）〉、禾嘉巷〈（通張家橋。巷內路北為缸巷、粉妝巷，出常府巷至常府橋永豐巷，通小東門左城腳）〉、路西為南右城腳〈（通水關內義濟橋，右折菊巷，巷路西為慶餘街及城西南隅無名街巷，中有揚州衛署）〉、新橋〈（為新橋西街，路南為菊巷及城西南隅，路北為都府引道，街竟右折為白果樹巷）〉，以上為南門大街。十字路口，街東為甘泉縣街，街西為太平橋〈（橋上有華大王廟）〉。直街以下，路東為李府巷、拈花庵巷、牛錄巷〈（中有例穀倉，巷競為毓賢街）〉、烏衣巷〈（巷竟為紀家灣）〉、安定書院、曾家園〈（通三元巷）〉、鹽院署〈（署前有薰風巷，署東有觀風巷）〉、路西為通泗橋〈（與牛錄巷口對，橋通南小街）〉、三節門〈（亦名清白流芳，以枋楔額名）〉、文津橋〈（過橋即府學）〉、三板橋巷〈（通中小街）〉，以上為院大街。十字路口，街東為大東門大街，街西為開明橋〈（過橋即縣學）〉。直街以下，路東為正誼巷〈（左折小街通忠義關帝廟巷，右折材官巷，出大東門大街，直通大東門右城腳無名街巷）〉、關帝廟巷、北門左城腳巷，路西北門右城腳〈（通北水關奎橋，左折為北小街）〉，以上為北門大街。至此抵北門，三街竟於此。
大東門至西門，一里半，近大東門者謂之大東門大街，近西門者謂之西門大街。自大東門始，路南為大東門左城腳巷〈（城腳巷名有九）〉、鹽院東、同仁牌樓巷、院大街、中小街、江都縣西街、係馬樁、西門右城腳巷，路北為大東門右城腳巷、材官巷、北門大街、北小街、縣學、葉家門樓〈（俗名十八灣）〉、四望亭〈（通雙井）〉、舊書院〈（即維揚書院舊址）〉、鄭家樓〈（內有螃蟹巷、泄水汪）〉、西門左城腳巷，至此抵西門，二街乃竟。
南水關抵北水關市河，東岸直街為南門、鹽院、北門三大街，西岸直街為南、中、北三小街。小街自南門之菊巷口起，迤北路東為太平橋、通泗橋〈（南小街止）〉、文津橋、三板橋、開明橋〈（中小街止）〉、奎橋〈（北小街止）〉，路西為卞公祠古巷〈（通裏街孫官人巷，巷竟為白果樹巷）〉，石獅子巷〈（巷有關帝廟，左折出府照壁）〉、府東圈門〈（府西直街入鵝頸項灣，至昇平街口，對過為楊家廟，通西街。由府西右折為府西街，有邗江書院課士堂、觀音寺、舊柳巷及城西城腳無名街巷）〉、清軍署府學〈（府學右為江都縣，縣右為縣西街，對過縣丞署、城隍廟、禹王廟、石塔寺，通府縣兩西街。路西為張回巷、梅家巷，通係馬樁）〉、縣學西、方寺巷〈（內通北王巷）〉、東嶽廟街〈（通雙井）〉、均右折至奎橋，三小街乃竟。
小東門城腳至大東門城腳有九條巷，其上有兩層街。自小東門右城腳起，為兵馬司巷頭巷、二巷、三巷〈（內有真武廟）〉、四巷、五巷、六巷、七巷、八巷、九巷，抵大東門大街。上一層街自小東門大街起，路西為糙米巷、旌忠寺巷〈（俗傳梁昭明太子著《文選》於此，因於寺後建樓，額曰「梁昭明太子文選樓」。按是地昔名曹憲巷）〉、仁豐裏孝子坊、三元巷、楊府關帝廟〈（內有三絕碑在誌，旁有火星廟，一名德星街）〉，右折抵大東門大街。上二層街自小東門大街起，路西為李府巷、拈花庵巷，過小司徒廟、毓賢巷、九蓮廟巷，過紀家灣、曾家園、同仁牌坊、觀風巷，右折抵大東門大街，以上皆舊城街巷。
新城東關至大東門大街，三里，近東關者謂之東關大街，近大東門者謂之彩衣街。自東關始，路北為便益門大街〈（街東皆城腳無名小巷，街西為仁壽庵巷、草巷〔一名張家橋〕、姚家巷、劉家巷，抵便益門，以上凡街西之巷，皆通二郎廟）〉、宗家店、二郎廟神道〈（廟東為兜兜巷、汪家祠堂，西通萬家園）〉。啞官人巷、剪刀巷〈（通萬家園）〉、疏理道，〈（直路至準提庵，庵東為萬家園，西為小關帝廟、曇花庵庵後為光景好，皆通廣儲門大街。疏理道右折為後街，通安家巷）〉，過臣止馬橋、廣儲門街口〈（街抵廣儲門，街東為安家巷、留佩對過巷，西為安家店巷、廣濤巷，內為樊家園，通天寧門大街）〉、百歲坊〈（即彌陀寺巷）〉、天寧門街口〈（街通天寧門，街東小巷通彌陀巷，街西為磨坊巷，通姜家墩，墩下無名小巷，北至城腳，西至河邊）〉、姜家墩，抵大東門釣橋，路南田家巷〈（河下街由此始，右折通瓊花觀巷）〉、古家巷、羊巷〈（通芍藥巷，二巷相通處名銀錠橋）〉、問亭巷〈（通財神廟小巷，出現巷，西通鹽義倉）〉；觀巷〈（直通羅灣，右折地官第，右折瓊花現）〉、馬監〈（通三祝庵，街西為禮拜寺巷）〉、施家巷〈（通三祝庵橋）〉、薛家巷、萬家巷〈（通鬥雞場）〉、北圈門〈（即運司前）〉、北柳巷口〈（一名龍背）〉、董公祠、坡兒下，抵大東門釣橋，街竟於此。
闕口門至小東門大街，三里，近闕口門者謂之闕口大街，上為左衛街、多子街，抵小東門街。自闕口始，路北為河下街宏文巷、崇德巷、北始巷、井巷〈（皆通流水橋）〉、皮市口、方家巷〈（通石牌橋）〉、劉家巷、打銅巷、轅門橋口、大儒坊口，路南為河下街堂子巷、油坊巷〈（通劉備井）〉、南始巷〈（通洪水汪）〉、蔣家橋、五城巷〈（皆通丁家灣）〉、三十家〈（通三元宮）〉、傅家店〈（通蘇唱街）〉、史家店、青蓮巷〈（通犁頭街）〉、磚街頭〈（街東為犁頭街、蘇唱街、羊肉巷、演法庵巷，左折萬安宮，左折引市直路、李官人巷。出河下街，蒼巷在引市路東，街西為達士巷，右折官溝頭。出木香巷，抵河下街，出連城巷，抵埂子上）〉、十三灣〈（通達士巷，出埂子上）〉、埂子口，至小東門釣橋，街竟於此。
鈔關至天寧門大街，三里半，近鈔關者謂之埂子上，上為南柳巷、北柳巷，至天寧門，謂之天寧門大街。自鈔關起，鈔關署東為河下街，西為埂子上，路東為達士巷、連城巷〈（通達士巷，出磚街）〉、多子街口、新盛街口〈（南柳巷與教場相起止，蓋教場以新盛街為前街，賢良街為後街，南柳巷為西營外一層，永勝街為東營外一層。新盛街北松風巷通教場，直街通三義閣，閣通打銅巷，東折而北，通永勝街，抵古旗亭）〉、賢良街〈（直路至南圈門口，運司署與北柳巷相起止，賢良街為運司前一層，彩衣街為運司後一層，南圈門至北圈門為運司街，大儒坊至龍背為北柳巷。運司圈門三，南圈門外直路至教場、轅門橋，通多子街，西折為古旗亭，東折為賢良街，北圈門內探花巷通鬥雞場，門外出彩衣街；東圈門直街通三祝庵橋、地官第，出現巷，路北小巷皆通東關大街，路南小巷皆通黃家園、古旗亭、灣子上）〉、彩衣街口至天寧門大街，路西為龍頭關巷〈（內通外城腳，至小東門釣橋）〉、小東門口〈（過此入大儒坊，名南柳巷）〉、水巷、董公祠、坡兒下〈（通大東門釣橋）〉、磨坊巷〈（在天寧門街）〉，至天寧門，街竟於此。
鈔關東沿內城腳至東關，為河下街。自鈔關至徐寧門，為南河下，徐寧門至闕口門，為中河下；闕口門至東關，為北河下，計四里。自鈔關始，路北為木香巷〈（通官溝）〉、李官人巷〈（通引市至萬安宮）〉、黃家店、高家店〈（皆通倉巷）〉、居士巷〈（內有花園巷、大樹巷，通離明宮）〉、徐寧門街口、樊家店〈（通徐寧門大街）〉、雙橋巷〈（一名楊鬍子巷，中有古墓道，磚橋二，相距三武，江春名之曰三步兩個橋，刻石嵌橋旁磚牆上，巷通油坊巷、徐寧門大街）〉、王達士巷〈（通油坊巷）〉。闕口門街口、石將軍巷〈（北通諸葛花園，南通流水橋）〉、元老府、穿店、夏家店〈（皆通安樂巷）〉、田家巷〈（此即瓊花觀街，街北為古家巷、芍藥巷，街南為小安樂巷、大安樂巷、井巷）〉，至東關，街乃竟〈（路南皆通城腳之無名小巷，不必備載）〉。
徐寧門至羅灣止，計二里，由徐寧門至蔣家橋，為徐寧門大街，由蔣家橋至羅灣，為皮市街。自徐寧門始，路東為樊家店、楊鬍子巷〈（巷西口即名雙橋巷）〉、土地堂巷〈（通劉備井）〉、洪水汪巷，東折火星廟巷〈（中有虛淨庵，通蔣家橋）〉，北折蔣家橋〈（楊州有「三山不出頭」之諺。謂康山、巫山、倚山也。康山在江春家，巫山在禹王廟，倚山在蔣家橋東酒肆內，肆名倚山園，今改茶葉肆）〉，入皮市街〈（近南者為南皮市，近北者為北皮市）〉，彌勒庵橋口〈（橋旁有李亞仙墓）〉、二巷〈（通彌勒庵橋）〉、興教寺街口〈（寺北有東隱庵，中有唐人石幢）〉、小安兒巷〈（通安樂巷）〉。抵羅灣；路西為南河下口、花園巷、刁家巷〈（通坡兒上、方家巷，南折大樹巷，出倉巷，北折蔣家橋斜路，由坡兒上，至如來柱，出丁家灣）〉、描金巷〈（通蔣家橋）〉，北折蔣家橋〈（是地三叉，西折為丁家灣，路南為如來柱、離明宮、三元宮、土地廟巷，路北為五城巷、三十家、傅家店。至此，地名蘇唱街，分為三支，一支直出磚街，一支入青蓮巷，出犁頭巷；一支入後街，出離明宮。其離明宮直街，通居士巷，路西為井廳，通廚子庵，中有泉清洌）〉，入皮市街、風箱巷〈（通石牌樓）〉、宛虹橋口〈（中有都天廟，出灣子上）〉、真君殿巷〈（通板井，出灣子上）〉、板井〈（內為燈草行）〉、東嶽廟後巷〈（通洗馬橋）〉，抵羅灣，街竟於此〈（羅灣上接觀巷，下通灣子上，新城斜街惟此）〉。
灣子上為城中斜街，自羅灣起至打銅巷止，路東為小安兒巷，過洗馬橋，為東嶽廟東首巷〈（通板井）〉、馬市口〈（東通皮市，西通石牌樓）〉、蕭家巷〈（中為蕭家井，通皮市街）〉、石牌樓、劉家巷〈（通左衛街）〉；路西戴家灣〈（過太平巷）〉，過洗馬橋、淘沙汪〈（汪在東嶽廟照壁後，通玉井、古旗亭）〉、玉井巷〈（中有泉清洌）〉、火星廟巷〈（通夾剪橋，出永勝街）〉、餃餌巷、明瓦巷〈（皆通永勝街打銅巷）〉、三義閣神道，入打銅巷，出左衛街而竟。新舊二城斜街，惟灣子上一街，如京師橫街、斜街之類，蓋極新城東北角至西南角之便耳。其羅灣上無斜街，打銅巷下則有犁頭街，過磚街、達士巷，出埂子上，抵鈔關，凡此皆新城街道也。
城河即市河，南出龍頭關，有壩蓄水，與官河隔，謂之針橋；北出大東門水關至高橋，亦有壩蓄水，與官河隔，謂之黃金壩，此古市河也。今龍頭關淤墊，乃於小東門釣橋下築壩，令河北徙，出大東門水關，彙鎮淮門市河，入保障湖，以利東城畫舫，凡小東門外城腳頭敵台、二敵台、頭巷、二巷，皆畫舫馬頭。
龍頭關河道，半為兩岸匽瀦、滮池所集，渾濁汙穢，五色備具，居人恆苦之，素多怪。嘗見兩燈船自河中來，笑語嘈雜，順流出龍頭關而去，觀者是時竟忘是河不通舫也。
龍頭關下水極深，中有一黿，天晴曝背，居人恆見之。冬時水涸，不知所之。相傳其能化人為針線婆。
康熙間，西岸有女子縊死者，祟及鄰裏，每露形誘過客。沈叟年六十矣，為所惑，渡而就之，女以手挽之人，尋以繩促其自縊，叟昏不知人。忽一女自屏後出，推叟於地，令婦縊，婦求免不允，良久，引頸入繩中死。及旦叟醒，尋係繩處，乃一蜘蛛如錢大，垂於擔下，頸折死矣。自是怪絕。
小東門釣橋外，由多子街及左衛街抵缺口門，多子街口南由埂子上抵鈔關口，北由南北柳巷抵天寧門，其西則為小東門街口，由天寧門城內東入彩衣街，左折運司街、教場、轅門橋、多子街、埂子上，出鈔關門，右折花覺行，入九峰園，此小東門外新城御道也。南巡時，墁石清道，如鋪沙藉路之例。
多子街即緞子街，兩畔皆緞鋪。揚郡著衣，尚為新樣，十數年前，緞用八團。後變為大洋蓮、拱璧蘭彥色，在前尚三藍、朱、墨、庫灰、泥金黃，近用膏粱紅、櫻桃紅，謂之福色，以福大將軍征台匪時過揚著此色也。每貨至，先歸綢莊緞行，然後發鋪，謂之抄號。每年以四月二十日為例，謂之鎮江會。緞鋪中有居曉峰者，丹徒人，工於詩。
天瑞堂藥肆在多子街，旌德江氏生業也。江藩字子屏，號鄭堂，幼受業於蘇州余仲林，遂為惠氏之學。又參以江慎修、戴東原二家，著有《周易述》、《禮考工》、《戴氏車製圖翼》、《儀禮補釋》、《石經源流考》，又蠅須館雜記五種，為《槍譜》、《葉格》、《茅亭茶話》、《緇流記》、《名優記》。
埂子上一為鈔關街，北抵天寧門，南抵關口，地脈隆起，南接掃垢山，北接平岡秋望。其上兩畔多名肆，如伍少西氈鋪匾額「伍少西家」四字，為江寧楊紀軍名法者所書；戴春林香鋪「戴春林家」四字，傳為董香光所書雲。
天下香料，莫如揚州，戴春林為上，張元書次之，遷地遂不能為良，水土所宜，人力莫能強也。江畹香署山東巡撫時，為鄉試監臨，以千金與元書製造香料，作漢瓦、奎璧等形，凡鄉試諸生，人給一枚，今元書家依其制為之，稱為狀元香。
童嶽薦，字硯北，紹興人，精於鹽莢，善謀畫，多奇中，寓居埂子上。童玨，字二樹，來揚州時，主其家。玨邃學工詩，善畫梅，所藏古今人詩文集殆備，能精別古畫、銅磁、玉器、金石、錢刀，足跡遍天下，以所蓄玩好自隨。
余觀德，字均懷，行九，徽州余岸人。少貧，賦性豪邁不羈，老居埂子上。創修小東門水倉。乙卯間，以修通龍頭關河道，建太平馬頭，請於任太守兆烱，尚未竣工。
翠花街，一名新盛街，在南柳巷口大儒坊東巷內。肆市韶秀，貨分隧別，皆珠翠首飾鋪也。揚州鬏勒，異於他地，有蝴蝶、望月、花藍、折項、羅漢鬏、懶梳頭、雙飛燕、到枕、八面觀音諸義髻，及貂覆額、漁婆勒子諸式。女鞋以香樟木為高底，在外為外高底，有杏葉、蓮子、荷花諸式，在裏者為裏高底，謂之道士冠，平底謂之底兒香。女衫以二尺八寸為長，袖廣尺二，外護袖以錦繡鑲之，冬則用貂狐之類。裙式以緞裁剪作條，每條繡花兩畔，鑲以金線，碎逗成裙，謂之鳳尾，近則以整假緞折以細糸道，謂之百折，其二十四折者為玉裙，恆服也。硝消皮襖者，謂之毛毛匠，亦聚居是街。
紵秋閣在翠花街，余舊居也。閣外種梅十數株。辛丑間，金棕亭見歌者居紵山、小史李秋枝寓閣中，遂名其閣曰紵秋。跋云：江淹賦恨，無非累德之詞；庾信言愁，大有銷魂之句。擁趙君之絹被，山木能謳，指吳兒之石心，小海獨唱。當歌必慨，下筆能工，麗則協乎詩人，曠達稱為狂客。溯前身於青兕，共歎仙才；舞後隊之紫鸞，應成法曲。紵山名畚金，字名求，長洲人。父居屠，住花巷，好勇，善泅水，少與群兒浴於河，戲殺一兒，係之獄，十年乃歸。生畚金，為聘舟通橋陳氏女鳳姑為婦，及長，善清唱。十六入京師，充某相府十番鼓，以自彈琵琶唱九轉貨郎兒得名。以歸娶出都，至紵娶被盜，陳叟見其貧，令退婚，書券已成，鳳姑泣不許，遂不果退。紵山感鳳姑義，悲己窮困，出齊門投水，不死，遊於揚州，依教師周仲昭，充洪氏家樂，得百金歸長洲，賃屋迎娶。三日後，單棹至惠州，入陳府班為老生，所得纏頭，幾至山積，未幾逸去。舟泊海珠，遇颶風覆舟，瞬息至虎門，為海船賈客所得。尚未死，知為梨園子弟，因留居舟中作青衣，二年乃得返崇明。復毀容入揚州恆知府班為場面，又二年病瘵欲死，投余閣中六閱月，遣人送之歸，甫抵家，見鳳姑不能言，以手畫空而死。鳳姑殮之，葬於支硎山，廬其下，矢誌不嫁。
小東門街多食肆，有熟羊肉店，前屋臨橋，後為河房，其下為小東門碼頭。就食者雞鳴而起，茸裘氈帽，聳肩撲鼻，雪往霜來，窺食膎，探庋伺，以金啗庖丁，遲之又久，先以羊雜碎飼客，謂之小吃；然後進羊肉羹飯，人一碗，食餘重彙，謂之走鍋；漉去浮油，謂之剪尾。狃以成習，亦覺此嚼不惡，惟不能與貪眠者會食，一失其時，殘杯冷炙，絕無風味。
小東門西外城腳無市鋪，卯飲申飯，半取資於小東門街食肆，多糊炒田雞、酒醋蹄、紅白油雞鴨、炸蝦、板鴨、五香野鴨、雞鴨雜、火腿片之屬，骨董湯更一時稱便。至城下間有星貨鋪，即散酒店、庵酒店之類，賣小八珍，皆不經煙火物，如春夏則燕筍、牙筍、香椿、早韭、雷菌、萵苣，秋冬則毛豆、芹菜、茭瓜、蘿菔、冬筍、醃菜，水族則鮮蝦、螺絲、薰魚，牲畜則凍蹄、板鴨、雞炸、薰雞，酒則冰糖三花、史國公、老虎油，及果勸酒，時新酸鹹諸名品，皆門戶家軟盤，達旦弗輟也。
小東門碼頭在外城腳，城腳有五敵台，畫舫馬頭有三，一在釣橋下，一在頭巷，一在二巷。頭巷、二巷在頭敵台，畫舫二十有七，今增至三十有三，最大者高寬丈尺以能出東水關為度，計狹於北門船二尺有奇，矮於天寧門船四尺有奇，上不容雀室，下不容三百斛，舷不容步，艄不容非，河不挨榜，水淺不能施櫓縱槳，往來於路，如耕者讓畔，每逢良辰佳節，群棹齊起，爭先逐進，河道壅閉，移晷不能刺一篙。
吳園茨《揚州鼓吹詞》序云：郡中城內，重城妓館，每夕燃燈數萬，粉黛綺羅甲天下。吾鄉佳麗，在唐為然，國初官妓，謂之樂戶。土風立春前一日，太守迎春於城東蕃厘觀，令官妓扮社火春夢婆一，春姐二，春吏一，皂隸二，春官一。次日打春官，給身錢二十七文，另賞春官通書十本。是役觀前里正司之。至康熙間，裁樂戶，遂無官妓，以燈節花鼓中色目替之。揚州花鼓，扮昭君、漁婆之類，皆男子為之，故俗語「有好女不看春，好男不看燈」之訓。官妓既革，土娼潛出，如私窠子、半開門之屬，有司禁之。泰州有漁網船，如廣東高桅艇之例，郡城呼之為網船浜，遂相沿呼蘇妓為蘇浜，土娼為揚浜，一逢禁令，輒生死逃亡不知所之，今所記載如蘇高三、珍珠娘之類，尚昔年軼事雲。
夏漆工娶梨園姚二官之妹為婦，家於頭巷，結河房三間。漆工善古漆器，有剔紅、填漆兩種，以金銀鐵木為胎，朱漆三十六次，鏤以細錦，合有蔗段、蒸餅、河西三撞兩撞諸式，盤有主圓八角絛環四角牡丹花瓣諸式，匣有長方兩三撞諸式，呼為雕漆器，以此至富，故河房中器皿半剔紅，並飾之楯檻，為小秦淮第一朱欄。
合欣園本亢家花園舊址，改為茶肆，以酥兒燒餅見稱於市。開市為林媼，有女林姑，清盧窺牖，軟語倚閭，遊人集焉，遂致富。於頭敵台開大門，門可方軌，門內用文磚亞子，紅闌屈曲；壘石階十數級而下，為二門，門內廳事三楹，題曰「秋陰書屋」；廳後住房十數間，一間二層，前一層為客座，後一層為臥室，或近水，或依城，遊人無不適意。未幾林媼死，林姑不知所之，遂改是園為客寓。
合欣園東廁在後門河邊，往往有如廁而卒者。其地陰雨，輒為祟，有人語自糞中出，啾唧不明。
蘇州鄔掄元善弄笛，寓合欣園，名妓多訪之，掄元遂教其度曲，由是妓家詞曲，皆出於鄔。妓家呼之為鄔先生，時人呼為烏師。
鄒必顯以揚州土語編輯成書，名之曰《揚州話》，又稱《飛跎子書》。先居姜家墩，後移住二敵台。性溫暾，寡言笑，偶一雅謔，舉座絕倒，時為打油詩、黃鶯兒，人多傳之。後患噎食病，鬻棺自書一詩，以題其和。
蘇高三，名殷，號鳳卿，小字雙鳳，住二敵台下。門內正樓三間，左右皆為廂樓，中有空地十弓，臨河庋版，中開水門。樓上七間，兩廂樓各二間，別為子舍，一間作客座，一間作臥室，皆通中樓。樓下三間，兩間待客，一間以綠玻璃屏風隔之，為高三宴息之所，有聯句云：「愧他巾幗男司馬，餉我盤餐女孟嘗。」林道源與人校射淨香園中，高旁觀久，揎袖前請射，三發而三中焉。林子因作詩記之，一時和者百餘人，阮閣學和詩云：「走上花裀卷翠裘，亭亭風力欲橫秋。眉山影裏開新月，唱射聲中失彩球。好是連枝揉作箭，擬將比翼畫為侯。何當細馬春愁重，銀鐙雙雙著鳳頭。」未幾高病，因自畫蘭竹帳額，自題絕句云：「嫋嫋湘筠馥馥蘭，畫眉筆是返魂丹。旁人慢疑圖花譜，自寫飄蓬與自看。」年未三十，以病死。
某公子者，美豐姿，攜家資百萬遊於淮南，先至蘇州、江寧，繼居小秦淮，所見大江南北佳麗極多，而曲巷幽閨，未經公子見者，皆為村妓。如是有年，所攜資漸減，其族人居顯要，見其流蕩，設策誘之歸，遂無復再遊江南，而公子之名藉藉於諸妓之口者久矣。有方張仙者，為妓家教曲師，值中秋諸妓祀太陰，共以酒邀方飲。方謂諸妓曰：「我在此三十年，始能辨聲，今則能辨影矣。」諸妓請試之。於是納方窗內，於窗上辨諸妓之影，每一走過，輒大聲曰是某，未嘗失一人。間有訛者，窗外告之曰否，輒另舉一人，亦不失也。久之，一妓正過，忽影後隨一男子，長頸長腿，辮髪垂地，後又隨一丈許長人，面貌凸凹，赤身光腿，握拳毆之。大驚，越窗出，汗下如雨。時夜已過半，院中別無男子，諸妓問所見，乃告其故。問適過為誰，則解銀兒也。銀兒聞之，潸潸淚下，曰：「昔年某公子暗以五千金與吾母，書券買予為妾，時吾身娠兩月，值其族人遣歸，謂予曰： 『待我三年而不來，則聽汝所為，惟腹中子不可損，損則我死必厲汝矣。』未三年而敗其盟，今所見必公子也。」眾慰之，遂各散。歸不數旬，銀兒以嘔血死。
珍珠娘，姓朱氏，年十二，工歌，繼為樂工吳泗英女。染肺疾，每一樿杓，落髮如風前秋柳。攬鏡意慵，輒低亞自憐。陽湖黃仲則，見余每述此境，聲淚齊下。美人色衰，名士窮途，煮字繡文，同聲一哭。後以疾殞，年三十有八。數年後，仲則客死絳州，年亦三十有八。
乾隆七年，譚鑰妻陳氏，守貞旌表，建坊在四敵台。其地名貞節牌坊，旁有河房數間，為某姬所居，撫一女，年十二，教之識字。一日偶過牌坊下，仰視石刻，朗朗成誦，遂逸去，不知所之。
貞節牌坊對過女牆上有何首烏藤，赤白二色，交結成塊。每月夜，其神化小兒冉冉而下，見人輒隱去。時作老人形，出遊於街，人稱為何老人。後掘其地，得赤白何首烏，大如栲栳，自是月夜無復有所見矣。
小興化姓李，色中上，豐肌弱骨，霧鬢煙鬟，足小不及三寸，望之亭亭，疑在雲中。
湯二官，不知其籍，其體富麗，其色華豔，善諧謔，後不知所終。
錢三官，揚州人，色不甚佳，而豪邁有氣。某公子愛之忘日夜，伊苦勸其早娶，收心理正務。公子感其意，遂力經紀，成素豐焉。
楊小寶，蘇人，而賣為揚人作女，故咸雲揚浜。絕色，其曲調聲律與朱野東等，黃君驊未遇時，楊識其為貴人。
楊高二、高三者，一為揚州人，一為儀征人。高二韶秀多豐致，然年大於三。三舉止大雅，望之無門戶習氣。與陳某善，陳遊京師，歸頗窘，度歲時，三以三百金贈之。未幾，三病垂絕，必欲得陳一見。陳至，泣曰：「十年之交，不及見君一第而死，良可慟也。」遂絕。
梁桂林，揚州人，年十五鬻於娼家。身小而柔婉，性和緩，靈秀能音律，善三弦及壓笛。喜談詩，間有佳句，如《看菊》絕句有云：「縱教籬落添佳色，過盡春時不算花。」饒有別趣。丙午成申間，應試諸生與之宿而就道者，前後七人發解，故有「嫦娥」小字雲。二十歲外，即從良矣。
自龍頭至天寧門水關，夾河兩岸，除各有可記載者，則詳其本末，若夫歌喉清麗、技藝共傳者，則不能枚舉。如白四娘者，揚州人，因縣吏朱某曾拯其急難，後朱緣事幾置法。伊傾家謀救，得充邊遠軍，不至死。趙大官、趙九官、大金二官、小金二官、陳銀官、巧官、麻油王二官、楊大官、楊三官、吳新官、汪大官、閔得官、閔二官、沈四官、沈大二官、趙三官、陸愛官、佟鳳官、夏大官、小青青、蔣大官、蔣二官、張三官、王大官、小腳陳三官、大腳陳三官，此皆色技俱佳，每舟遊湖上，遇者皆疑為仙至。若麵店王三官者，則又開揚州蘇浜之鼻祖者矣。以技藝見重，不以色也。其妾五官娟好，然遇冶遊詢其年齒姓字，則面紅潛遁，此又蘇浜中之奇人焉。若高小女子，本係揚人，豐姿絕世，而才藝一時無兩，徐九官與之齊名，其實則遜之甚遠也。陳巫雲、瓊子、鳳子、南門高二官、李二官、興化李二官、蔣六子、小丁香、郭三、三揚。陳四俗呼為「鹽豆子」，有女梅梅，年十四，真絕色，後為有力者購去，冀北之群空矣。
亢園在小秦淮，初亢氏業鹽，與安氏齊名，謂之「北安西亢」。亢氏構園城陰，長里許，白頭敵台起，至四敵台止，臨河造屋一百間，土人呼為百間房，至今地址尚存，而亭舍堂室，已無考矣。惟流文蕩畫橋一石，款識十二字雲「丙寅清和八十一老人方文書」，尚嵌在楊高三家水門上。
小秦淮茶肆在五敵臺。入門，階十餘級，螺轉而下，小屋三楹，屋旁小閣二楹，黃石巑岏。石中古木十數株，下圍一弓地，置石幾、石床。前構方亭，亭左河房四間，久稱佳構，後改名東籬，今又改為客舍，為清客評話戲法女班及妓館母家來訪者所寓焉。
顧阿夷，吳門人，征女子為崑腔，名雙清班，延師教之。初居小秦淮客寓，後遷芍藥巷。班中喜官《尋夢》一出，即金德輝唱口。玉官為小生，有男相。巧官眉目疏秀，博涉書籍，為紗帽小生，自製宮靴，落落大方。小玉為喜官之妹，喜作崔鶯鶯，小玉輒為紅娘，喜作杜麗娘，小玉輒為春香，互相評賞。金官憑人傲物，班中謂之「鬥蟲」，而以之演《相約相罵》，如出鬼斧神工。徐狗兒清拔文雅，羸瘦玉削，飲食甚微，坐戲房如深閨，一出歌台，便居然千金閨秀。三喜為人矜莊，一遇稀姓生客，輒深顰蹙額，故其技不工。顧美為阿夷女，淩獵人物，班中讓之，而有離心焉。二官作趙五娘，咬薑呷醋，神理親切。龐喜作老旦，垂頭似雨中鶴。魚子年十二，作小醜，骨法靈通，伸縮間各得其任。季玉年十一，雲情雨意，小而了了。秀官人物秀整，端正寡情，所作多節烈故事，閑時藏手袖間，徐行若有所觀，豐神自不可一世。康官少不慧，涕淚狼藉，而聲音清越，教曲不過一度，使其演《癡訴點香》，甫出歌台，滿座歎其癡絕。瞽婆顧蝶，粥其女於是班，令其與康官演《癡訴》作瞎子，情狀態度最得神，乃知母子氣類相感，一經揣摩，便成五行之秀。申官、酉保姊妹作《雙思凡》，黑子作《紅綃女》，六官作《李三娘》，皆一班之最。後場皆歌童為之，四官小鑼又能作大花面，以《鬧莊救青》為最，其笑如範松年。教師之子許順龍，亦間在班內作正旦，與玉官演《南浦囑別》，人謂之生旦變局。是部女十有八人，場面五人，掌班教師二人，男正旦一人，衣《雜把金鑼》四人，為一班。趙雲崧《甌北集》中有詩云：「一夕綠尊重作會，百年紅粉遞當場。」謂此。
留一目，字繼佩，行二，幼眇，精葉格，串老旦。晚年無故自縊死，無後，其屋遂為妓館。臨水編竹籬，架豆棚，每歌唱時，恍惚中見一目在棚下若聽狀，人亦不以為怪雲。
是河中秋最盛，臨水開軒，供養太陰，繪縵亭彩幄為廣寒清虛之府，謂之月宮紙。又以紙絹為神具冠帶，列素娥於餅上，謂之月宮人。取藕之生枝者謂之子孫藕，蓮之不空房者謂之和合蓮，瓜之大者細鏤之如女牆，謂之狗牙瓜，佐以菱、栗、銀杏之屬。以紙絹作寶塔，士女圍飲，謂之團圓酒。其時弦管初開，薄羅明月，珠箔千家，銀鉤盡卷，舟隨灣轉，樹合溪回，如一幅屈膝燈屏也。
浦琳，字天玉，右手短而捩，稱㧙子。少孤，乞食城中，夜宿火房。及長，鄰婦為之媒妁，㧙子惶恐，婦曰：「無恐。」問女家姓氏，自有美妻也。約以某日至某處成婚，㧙子以為詐。及期婦索㧙子不得，甚急，百計得之。偕至一處，香奩甚盛，納㧙子而強為婚焉。自是㧙子遂為街市灑掃，不復為乞兒。逾年，大東門釣橋南一茶爐老婦授㧙子以呼盧術，㧙子挾之以往，百無一失。由是積金賃屋，與婦為鄰，在五敵台。婦有侄以評話為生，每日皆演習於婦家，㧙子耳濡已久，以評話不難學，而各說部皆人熟聞，乃以己所曆之境，假名皮五，撰為《清風閘》故事。養氣定辭，審音辨物，揣摩一時亡命小家婦女口吻氣息，聞者歡咍嗢噱，進而毛髮盡悚，遂成絕技。㧙子體肥多痰，善睡，兼工笑話口技，多諷刺規戒，有古俳諧之意。晚年好善樂施，金棕亭有《㧙子傳》。
南柳巷在東岸。杭州陳授衣居巷中，後屋臨河，厲樊榭詩中有「柳巷南頭詩老在」句，謂此。
南柳巷中水巷甃小階級，為江園水船、便宜門、西門糞船之馬頭，亦間有遊人於此登舟者，為畫舫捷徑。河中有泉，在水巷口河邊，色清味洌，不減下院井。水長則沒，水落則出，非烹茶、釀酒不常取，郡城烹茶，不取汲於井水，如天寧、廣儲、西、北、大東、小東諸門自保障湖來者，謂之船水，南門、鈔關、徐寧、缺口、東關、便益諸門自官河來者，謂之河水。至城中井水之可用者，天寧門青龍泉、東關廣陵濤二泉，近今青龍泉已眢，廣陵濤在東關南城腳人家中，幾無可考。其餘僅供灌溉，謂之吃水井，無可甲乙。而丁家灣井、亭井、西方寺四眼井為差勝。若是河之井，里中未之知也。若「廣陵濤」之名，辯之者如聚訟，皆以《七發》所云：「觀濤於廣陵之曲江。」謂曲江指今之浙江，以其觀濤也。費滋衡錫璜謂春秋時潮盛於山東，漢及六朝盛於廣陵，唐宋以後，盛於浙江。此地氣自北而南，有莫知其然者。其說以《孟子》「轉附朝儛」句，謂朝儛即潮之舞，故北稱渤海。渤同勃，怒也，逆也，此潮盛於山東之說也。《南齊書》云：「永初三年，檀道濟始為南兗州，廣陵因此為州鎮，土甚平曠，刺史每以八月多出海陵觀濤，與京口對岸，江之壯闊處也。」樂府《長幹曲》云：「逆浪故相邀，菱舟不怕搖。妾家住揚子，便弄廣陵潮。」亦若今之錢塘弄潮也。《南兗州記》云：「瓜步五里有瓜步山，南臨江中，濤水自海大江，衝激六百里，至此岸側，其勢稍衰。」《南徐州記》云：「京江，禹貢北江，春秋分朔，輒有大潮，江乘北激赤岸，尤更迅猛。」並以赤岸在廣陵，以此合之枚叔所云此潮盛於廣陵之說也。駱賓王詩：「門對浙江潮。」唐宋以後，紀載乃稱錢塘，此潮盛於浙江之說也。又曰：「浙江之潮，在春秋已然，觀伍胥、文種皆乘白馬而為濤是也。」凡此皆所以辨廣陵之在揚州者也。郭時若長源嘗謂滋衡曰：「近人說廣陵竟無濤者，非若指東關城下為廣陵濤，亦非汪容甫《廣陵曲江考》力駁秀水朱檢討之說，以《七發》八月觀濤為在廣陵而不在浙江。然而濤在廣陵，必非井泉小水之謂也。」今東關城下之說亦有二，一說在城門外馬頭下，一說在城內小城洞中。蓋始東關茶肆有名廣陵濤者，又浴池有名廣陵濤者，後遂相沿指其地，非廣陵濤之真所也。其實東關城下之泉，味自清洌不可沒。
北柳巷在南柳巷之北，有董子祠。先為正誼書院，明正德間改正誼祠，祀漢丞相董仲舒，又貯《春秋繁露》一書。本朝聖祖賜「正誼明道」額，遂名董子祠。祠門臨北柳巷下岸，路西二門南向，內建祭器庫、宰牲堂、圖書房、致齋所、資任堂、博聞起道二齋，外建下岸樓二進，以居道士。鹽務於此建施藥局，如古之買藥所、和劑局之屬。武生吳仕柏居董子祠，善鼓琴，日與徐錦堂、沈江門、吳重光、僧寶月遊，夜則操縵，三更弗綴。揚州琴學，以徐禕為最。禕字晉臣，受知於年方伯希堯，為之刊《澄鑒堂琴譜》。次之徐錦堂，著有《五知齋琴譜》，謂之二徐。若江門、重光，皆其選也。揚州收藏家多古琴，其最古者，惟馬半查家雷琴，內斫「開元二年雷霄斫」。
吳縣葉御夫裝潢店在董子祠旁，御夫得唐熟紙法，舊畫絹地雖極損至千百片，一入葉手，遂為完物。然性孤直，慎結納，不以技輕許人。
大東門書場在董子祠坡兒下廁房旁。四面團座，中設書台，門懸書招，上三字橫寫，為評話人姓名，下四字直寫，曰「開講書詞」。屋主與評話以單雙日相替斂錢，錢至一千者為名工，各門街巷皆有之。
申申如者，素食肆也，在釣橋外。旁有羊肉店，名曰「回回館」，後樓下即大東門馬頭。
大東門釣橋外百步至街口東為彩衣街，南為北柳巷，北為天寧門街。城河西岸自城門路北街級下入小巷，出河邊，至東水關，東岸自釣橋外路北姜家墩巷階級下，左折出河邊，至東水關。大東門馬頭三，一在釣橋外路南河邊，一在城門路北階級下，一在東水關東岸。
抬轎叟，某醫之輿夫也。清晨即至，不暮即歸，同輩不知其家，有時尋之，恆在釣橋上，如是數十年。能言人生死不爽，人以是奇之。後忽不見，共以為鬼所託雲。
大東門外城腳下，河邊皆屋。路在城下，寬三五尺，里中呼為「攔城巷」。東折入河邊，巷中舊多怪，每晚有碧衣人長四尺許，見人輒牽衣索生肉片，遇燈火則匿去，居人苦之。有道士乞緣，且言此怪易除也。命立「泰山石敢當」，除夕日用生肉三片祭之。以法立石，怪遂帖然。
大東門外城腳河邊，半為居人屋後予牆，半為河邊行路，無河房。惟土娼王天福家，門外有河房三間，半居河中，半在岸上，外圍花架，中設窗欞，東水關最勝處也。
王天福妻行三，體胖，人呼為王三胖子。其妾許翠，字綠萍，常熟人，年十五時，一客以千金啗三胖誘之梳攏，不從，考掠備至，矢誌更堅。三胖乃卻金謝客，客願輸金以成其志。逾四年，有某公子者，年十九，色美多金，往來三胖家三閱月，未嘗一言犯翠，翠愛之而與之私。向之以千金購翠者，於是妒公子而惡翠。適三胖兒婦名小玉奴之戚自蘇州來，索多金於胖子，胖子未有以應，遂以買良為賤，訟之有司，天福夫婦及翠皆係於嶽，公子力護之，翠得免，匿於江寧，有貴公子劫之於武定橋東之河樓，翠急，乘間促過舟，至四條巷，避於熟識武弁葉某居。某思乘其危，翠覺之，適貴公子所遺諜者至，翠急，即以身許武弁。弁與諜者語於前宅，翠又乘間雲欲買花，向弁妻借錢二百，出視宅後，河邊有舟，因誑舟子曰：「我有事，欲往西水關外。」與錢二百，登舟飛槳去。至龍江下關，遇大風，眾舟皆泊，翠高聲曰：「吾母病於六合將死，誰能渡吾去，重謝之。」忽漁舟應往，翠入漁舟，乘大風推帆至中流，漁人有不良意，翠心識之，因脫綢綾衣及金簪釧，並解腰間鈔袋，出銀數錠，向漁人曰：「我隨身物盡於是，能急渡吾至六邑，則此物皆以與子。」漁人樂其物，冒險渡至六邑，藏寄某寓。貴公子偵知趕至，急持之，翠大窘，因佯鳴曰：「欲我為妾，何必如是惡作？可覓肩輿來同登舟。」公子喜，促輿，翠得暫釋，即舉茶甌向眾曰：「我雖娼家婢，不能受此威脅，請從此逝矣。」因碎甌而刎。貴公子嚇，急掛帆而去。三胖及天福尋至攜歸，翠從此煙花之意頓澹，捐落金粉而長齋繡佛矣。
徐二官，字硯雲，江陰人。身小神足，肌理白膩，善吹簫諧謔，每一吐語，四座嘩笑。住合欣園，拳勇絕倫。與官家子某至密，一日雨中，官家子招之，雨如注，輿不能行，因著男子服，躍馬越敵臺下，倒城坡而進，時人遂以「飛仙」稱之。
曹三娘，金陵人，體豐肥，有「肉金剛」之號。閑居喜北人所弄石銷戲。有某公子者，揚州武生，自負拳捷，一日與三娘對面坐榻上，戲三娘曰：「我欲打爾。」三娘曰：「是好漢即來。」公子以手撲其乳，三娘一發手，公子跌於地，自是以能撲跌名。後有識者云：「此金陵拳師某之女也。」
徐五庸以拳勇稱，不受睚眥，凡里閈不平之事，五庸力爭之。於是市井諸無賴憚其力，稱之曰「都老大」。許奎生者，素以力自雄，屈於徐，思有以報徐。時崇明張千觔名傑，拳勇世無比者，許潛訪之。至其家，再拜告以故。千觔延之入室，款三日，謂之曰：「報施之道，須準公平，我即勝徐，子終不勝徐也。」因擲一柬示之，乃禮物單款式，署「門下徐五庸叩首上節敬五百兩，年敬一千兩。」許默然自悟，辭歸，師事徐，盡得其技。徐晚年蓄一婢名珠娘，吳門人，腰細善舞，教之拳。及五庸死，珠娘名噪一時，過者咸謂為青樓之俠。其鄉人錢梅庵為之繪《珠娘拳式圖》，江寧金虞廷、杜九煙、隨敬堂皆有詩，吾鄉黃秋平為之跋。
王氏收生堂，即媼婆也。年六十，諳婦人生產之理，刻《達生編》行於世。
如意館食肆在大東門釣橋大街路北，前一進平房，後一進庋板為地，設梯而下，又一層為樓下房橋，牆旁小廊即館中樓下房廊。故老相傳，雲舊時此館每席約定二錢四分，酒以醉為程，名曰包醉。有周大腳者，體豐性妒，好勝爭奇，始於舊城城隍廟前賣豬肚得名，中年為是館走堂者。秋鬥蟋蟀，冬鬥鵪鶉，所費不貲，傾家繼之，亦無賴中之豪俠者。
姜家墩在大街之北巷內，由倉聖祠、樂善庵抵天寧門內城腳，西接城河東岸，東接天寧門街之磨房巷。天心墩在姜家墩西河邊下岸。
倉聖祠在姜家墩路西，蜀僧大岩自巴州得倉聖像供奉，入江南，居樂善庵。乾隆己酉，遷於是祠，祠記為朱立堂森桂撰，應叔雅灃書，扁對為汪損之大黌書。是秋，階下生芝草大如掌，亦色。
淨業庵在倉聖祠旁，康熙間，一富室女通佛典，善刺繡，所繡佛像極多。一夕閉戶將就寢，忽見一僧持錫杖，戴鬥笠，方額長髯，來女前禮拜。驚問之不答，叱之不退，走則張袖遮之，欲呼口噤不出，倒地昏死，移時復蘇，視之見僧坐床上，方脫笠解衣褲坐被中。良久，放帳幔，復起披衣立案前，滅火，復啟帳放帳，帳鉤叮咚有聲，床笫咿啞如不勝載。少頃齁齁然，鼻息出入，聲如巨雷，或咥語，或夢笑。良久轉身，泠泠若溺，溺畢復睡，良久杳然。時天漸明，女股慄大呼，家人往救之，床幔安帖如故，惟帳幔上淡墨橫寫「淨業庵」三字，拭之如灰而滅。迨四十年後，女之夫子皆亡，剃髮為尼，於姜家墩路南建庵自居，遂名曰淨業。女死，惟一女道人守之。乾隆己酉，即庵屋改建史公祠。
顧姬，行四，字霞娛。工詞曲，解詩文，住姜家墩天心庵旁。會錢湘舲三元棨過揚州，於謝未堂司寇公宴席中品題諸妓，以楊小保為女狀元，霞娛為女榜眼，楊高為女探花。趙雲崧觀察有詩云：「酒綠燈紅紺碧花，江鄉此會最高華。科名一代尊沂國，絲竹千年屬謝家。拇陳酣摧拳似雨，頭銜豔稱臉如霞。無雙才子無雙女，並作人間勝事誇。」
天心庵即天心墩，歲久為居民房舍侵佔。今之天心庵，即古天心墩舊址。至今之所謂墩者，乃古之墩旁一土阜耳。庵居女尼，乾隆三十年間，一尼坐化，玉箸雙垂。
如意庵，劉家相出家處也。家相幼愛梵聲，長入梨園為小醜，聲音嘹亮，蓋於一部。年未老，髮禿僅存數莖，人稱之為「劉歪毛」。遂不復剃髮，屏棄世故為頭陀，買姜家墩如意庵，奉母修行。每日蓬頭著大紅袈裟，擔雲板木牌，揚聲誦佛號曰：「南無藥師琉璃光如來。」高視闊步，行走如飛，街弄閭巷，足跡殆遍，風雨寒暑，罔或間斷。如是數十年，募金巨萬，見大寺觀之坍塌者，出金修整，如建隆石塔諸大剎，半賴歪毛之力。平時入市，一見生物，出錢買放之，如無錢，則合掌禮拜，皆以既見生物，必得放之為願，故其時磚街中雞柵鵝籠，魚盆肉肆，一聞擊板聲，輒匿去生物，歲以為常，迨年八十，高旻寺方丈延之入納老堂。
樂善庵即譯經台舊址，國初吳氏於此構別墅，謂之吳園。雍正間，蜀僧大岩，膂力過人，年四十，黥其身，自頂至腹，為一串肉菩提子。自置鐵香爐一，燭台二，重百數十斤，一肩擔之，遇里閈不平，輒挺身解圍。四方勇士，投贈金帛無算。大將軍嶽鍾琪深賞之。大岩欲往江南，將軍給劄十通，所過舟車行贐，迎送不絕。大岩素不識字，故供奉倉頡聖像。及去蜀，迎像於舟，鐵香爐、燭台，亦載之行。居天台山十年，移揚州天寧寺。愛天心墩譯經台，遂即其址為倉聖殿。四面即吳園，荒亭花樹，整而新之。復華嚴堂，建山門於姜家墩路西。門內層折石級，上二山門，額曰「樂善庵」。會將軍以金川事過揚州，訪之於庵，贈聯句云：「有月即登台，無論春冬秋夏；是風皆入座，不分南北東西。」岩自來是庵，漸富，技勇亦疏。里中有武生三人，一曰魏五，善騎射，通馬語，狼山總戎閱兵揚州營時，營馬齊鳴，魏謂人曰：「三月後總戎當死。」已而果然；一曰張飲源，善雙刀；一曰薛三，能挽五十石弓，人稱之為「魏馬張刀薛硬弓」。平時與岩談藝不及，而受其睚眥，由是怨之，逡巡二十年。一日薛至庵中，擎鐵爐擲之，岩接以手，薛遂嘔血死。數日後，張來又與之鬥，亦不能勝。魏五曰：「是非陰謀不能得也。」岩多癬疥，日必入混堂浴，魏俟其入，乘不備踣而毆之，岩膝斷而勇漸退，後死於庵中。其徒寶月，善棋好琴，廣結納。孫先機，字淨緣，以琴棋世其傳，每彈普唵咒諸曲，石莊恆吹簫和之。
天心墩在河東岸，綿亙數十丈，高與城齊。深藤密菁，岩鶻騫騰，登者側身捫蘿，乃得上。俯視屋舍，與蒿裏相錯，墩上遺事古跡，載在《幽怪錄》及郡誌中。
黃秀才文暘，字時若，號秋平，居天心墩。工詩古文詞。得古錢數百品，自上古至今，一一摹之而係以說，為《古金通考》六卷。辨安陽平陽為戰國錢，識神農錢為倒文，皆極精細。又錄金元以來雜劇院本，標其目而係以說，為《曲海》數卷。又《隱怪叢書》十二卷，《丙官集》數卷。好葫蘆，門庭牆溷皆有之，長短大小，累累如貫珠，壁上畫水墨葫蘆無數，著《葫蘆譜》，闡陰陽消長之精，《糖霜》、《百菊》不足比也。妻張淨因，名因，工詩畫，著《淑華集》。子無假，名金，得庸人絕句法。江北一家能詩者，黃氏其一焉。又著《通史發凡》三十卷。
清靜庵居河東岸大槐樹下，本樂善下院，今改紫尼居三世矣。庵外舊多怪，每夕水中有聲，如魚跳然。
東水關東岸，地本低窪，注水最深之地，謂之王家汪。因修城時委積瓦礫，填平遂為居民房舍。汪之舊址，則今朱鶴巢所居也。汪中昔有怪，每夜火出旋轉如球，自汪填實，而昔之火球遂移至天寧門街，每夜或大或小，或飛或走。一夕有老嫗乞食，嫗走化為火球，旋轉而去。又有如廁者見此嫗，立而趨之，又化為火。二人自見此嫗，一患瘧幾死，一三日後死其子。
米景泉住河東岸，於天寧門街開糕鋪。工詩，好籠養。是時鹽務商總以安綠村為最，一日過其鋪，聞籠中八哥言曰：「安公買我。」綠村喜，重值購之。蓋止教此一語，亦善於取利矣。朱震，字青藜，江都人。工詩。居東水關，前門臨河，小東門劃子船皆倒撐至其門則轉頭。後門倚天心墩，拾級而上，接樂善庵之後門。朱氏每逾墩上街，謂之過嶺。
東水關兩岸甃石，上設板，船過抽板，人過則搭板，以各城管鑰啟閉為常。
小秦淮之名，不載誌乘。按王文簡《虹橋遊記》云：「出鎮淮門，循小秦淮折而北，為虹橋。」則小秦淮當在虹橋之上。《平山堂圖志》云：「小秦淮為小東門內夾河。」又以小東門夾河為小秦淮。今皆依《圖志》所稱，而舊名遂無知者。胡善麐，徽州祁門縣人，有《小秦淮賦》云：「揚州城西而北，有虹橋焉，天下豔稱之。其水號小秦淮，蓋與金陵相較而遜焉者也。名之舊矣，而知者尚少。幽居多暇，因為賦之。其詞曰：試問吳城舊址，隋苑餘基，十三樓之丹碧，念四橋之漣漪。雲山起閣，九曲名池，莫不蔓草迷離，煙光明滅，望裏荒寒，尋來淒切。入名區而訪勝，孰停驂而駐轍？惟一水之瀠洄，抱高城之載嵲。爾乃源從蜀嶺，委注韓溟，近穿廛閈，遠入郊。鏡流寫月，劍臥涵星，映層巒而凝紫，照芳隴以呈青，延緣遠岸，窈窕回汀，北界黃金之壩，西通保障之湖，南帶瀠而沼彙，東箭直於城隅。條四達而無礙，綿十里而有餘。其中則有官柳連堤，野桃散穀；處處榆，家家桑竹；碧梧風嫋，蒼松雨沐；檜是龍文，槐為兔目；林杏飄紅，嶺梅綻綠；海棠如錦，木蘭似玉；拒霜低映，銀杏高矗。既匝地以千章，亦參天而萬族。又有鼠姑台回，芍藥田低，菰蒲接畛，芹茆仍畦。蘆荻蕭蕭，中山詩裏之壘；蓼花的的，放翁夢處之溪。池荷掩冉於左右，隴菊迤邐於東西。彼凡葩之誰尚，雜庶草而難稽。於是別館綦布，名園鱗次；傑閣華堂，瑤階玉砌；廣榭山巔，孤亭水際；門掛藤蘿，牆封薜荔；疏籬鹿眼，長廊鳳翅。復有巍峨紺宇，縹緲琳宮；花明塔裏，風語鈴中；回環台敞，屭贔碑豐；經聲爐氣，暮鼓晨鍾。似青蓮之湧地，若彩雲之東空。更復煙靄摘星之樓，樹蔚平山之奧。路畔酒壚，橋邊茶灶。園丁豆下之棚，花叟松間之幬。間雜平坻，紛紜曲隩。當夫春風初暖，冬冰未徹，暑雨乍收，秋雲正潔。相與呼儔命侶，絡繹紛綸，乘畫舫，出重，隨輕飆，泛清淪。絲管競奏，餚核雜陳。或賞靜於蒙密，或樂曠於空明；或觀奇而暫止，或趨勝而徑行；或孤遊而自得，或駢進而紛爭；或魚貫而委蛇，或胃集而縱橫。遊鯈匿影，啼鳥藏聲。齊姜宋子，厭深閨之寂寞；越女吳姬，受風物而流連。亦復畫輪遠出，錦纜徐牽，粉光簾外，鬢影欄前。留衣香之陣陣，露花笑之娟娟，既而晚煙漸起，明霞已沒，華燈張，蘭膏發，火樹炫熿，銀花蓬勃。倒海之觴頻催，遏雲之曲靡歇。散萬點之疏星，冷中天之皓月。一歲之中，非夫重陰冱寒，未有寂曆湖光；空濛林樾，信為費日之場而銷時之窟也。蓋俗尚輕揚，邑居繁庶，日為之因自然而培護。於以怡心神，鳴悅豫，而風流才士，文章宿老，更與揚其光華，傅其麗藻。以故未臻此者，望虹橋如在銀河，思法海若遊蓬島，方將與明湖而相埒，何為較秦淮而稱小哉！」
「虹橋脩禊，元崔伯亨花園，今洪氏別墅也。洪氏有二園，「虹橋脩禊」為大洪園，「卷石洞天」為小洪園。大洪園有二景，一為「虹橋脩禊，一為「柳湖春泛」。是園為王文簡賦《冶春詩》處，後盧轉運脩禊亦於此，因以「虹橋脩禊」名其景，列於牙牌二十四景中，恭邀賜名倚虹園。園門在渡春橋東岸，門內為妙遠堂，堂右為餞春堂，臨水建飲虹閣，閣外「方壺島嶼」、「濕翠浮嵐」。堂後開竹徑，水次設小馬頭，逶迤入涵碧樓。樓後宣石房，旁建層屋，賜名致佳樓。直南為桂花書屋，右有水廳面西，一片石壁，用水穿透，杳不可測。廳後牡丹最盛，由牡丹西入領芳軒。軒後築歌台十餘楹，台旁松柏杉櫧，鬱然濃陰。近水築樓二十餘楹，抱灣而轉，其中築脩禊亭。外為臨水大門，築廳三楹，題曰「虹橋脩禊」。旁建碑亭，供奉御製詩二首。一云：「虹橋自屬廣陵事，園倚虹橋偶問津。鬧處笙歌宜遠聽，老人年紀愛親詢。柳拖弱絮學垂手，梅展芳姿初試顰。預借花朝為上巳，冶春慣是此都民。」一云：「情知石墅郡城西，遂艤蘭舟步蘚堤。花木正佳二月景，人家疑住武陵溪。笙歌隔水翻嫌鬧，池館藏筠致可題。片刻徘徊還進舫，蜀岡秀色重相徯。」
妙遠堂，園中待遊客地也。湖上每一園必作深堂，飭庖寢以供歲時宴遊，如是堂之類。聯云：「河邊淑氣迎芳草〈（孫邈）〉，城上春陰覆苑牆〈（杜甫）〉。」堂右築餞春堂，聯云：「鶯啼燕語芳菲節〈（毛熙震）〉，蝶影蜂聲爛縵時〈（李建勳）〉。」旁通水閣十餘間如曲尺，額曰「飲虹閣」，峭廊飛梁，朱橋粉郭，互相掩映，目不暇給。
涵碧樓前怪石突兀。古松盤曲如蓋，穿石而過，有崖峻嶒秀拔，近若咫尺。其右密孔泉出，進流直下，水聲泠泠，入於湖中。有石門劃裂，風大不可逼視，兩壁搖動欲摧。崖樹交抱，聚石為步，寬者可通舟。下多尺二繡尾魚，崖上有一二釣人，終年於是為業。樓後灌陰鬱莽，濃翠撲衣。其旁有小屋，屋中疊石於梁棟上，作鍾乳垂狀。其下巑岏華嵽，千疊萬復，七八折趨至屋前深沼中。屋中置石幾榻，盛夏坐之忘暑，嚴寒塞域墐，幾上加貂鼠彩絨，又可以圍爐鬥飲，真詭製也。
致佳樓五楹，供奉御扁石刻，及「花木正佳二月景，人家疑住武陵溪」一聯。是樓亦在崔園舊址之內。樓後皆新辟荒地，並轉角橋西口之冶春茶社圍入園中。自是園始三面臨水，水局乃大。中築桂花書屋，逶迤連絡小室數十間，令遊者惝恍弗知所之。
倚虹園之勝在於水，水之勝在於水廳。自桂花書屋穿曲廊北折，又西建廳事臨水，窗牖洞開，使花、山澗、湖光、石壁褰裳而來。夜不列羅幃，晝不空畫屏。清交素友，往來如織。晨餐夕膳，芳氣竟如涼苑疏寮，雲階月地，真上黨慰鬥台也。
湖上水廊以「四橋煙雨」之春水廊為最，水閣以九峰園之風漪閣、「四橋煙雨」之錦鏡閣為最，水館以「錦泉花嶼」之微波館為最，水堂以「荷蒲薰風」之來薰堂為最，水樓則以是園之脩禊樓為最，蓋以水局勝也。樓在園東南隅，灣如曲尺，樓下開門，上供奉御扁「倚虹園」三字，及「柳拖弱縷學垂手，梅展芳姿初試顰」一聯。門前即水馬頭。
園門右廳事三楹，中楹屏間鼓兒上刻「虹橋脩禊」四字，大徑尺餘。旁築短垣。開便門通轉角橋。
王士禛，字子真，一字貽上，號阮亭，別號漁洋山人，山東新城人。高祖名重光，官貴州布政使。曾祖名之垣，官戶部左侍郎。祖名象普，官浙江布政使。父與敕，貢入太學。兄士祿，官員外郎；士禧，貢生。弟士祐，進士。公順治乙未進士，曆官刑部尚書，諡文簡。著有《帶經堂集》、《精華錄》定本及十種詩話。公以文學詩歌為當代稱，總持風雅數十年。先是順治己亥選揚州府推官，庚子三月抵郡城，八月充江寧鄉試同考官。辛丑三月有事江寧，居秦淮邀笛步，有《白門集》。壬寅春與杜浚、張養重、邱象隨、陳允衡、陳維崧修禊虹橋，公作《浣溪紗》三闋，為《虹橋唱和集》。癸卯冬充江寧武闈同考試官。甲辰春復同林古度、杜浚、張綱孫、孫枝蔚、程邃、孫默、許承宣、承家賦《冶春詩》，此皆公脩禊事也。吳偉業曰：「貽上在廣陵，晝了公事，夜接詞人。」冒襄曰：「漁洋文章結納遍天下，客之訪平山堂、唐昌觀者，日以接踵。漁洋詩酒流連，曲盡款洽，客相對永日，亦終不忍幹以私。嘗有一莫逆臨別，公曰：『隗官貧無以為長者壽，署有十鶴，敬贈其二，誌素交也。』」徐釚曰：「虹橋在平山堂法海寺側，貽上司理揚州，日與諸名士遊宴，於是過廣陵者多問虹橋矣。」宋商邱曰：「阮亭謁選得揚州推官，遊刃行之。與諸士遊宴無虛日，如白、蘇之官杭，風流欲絕。」劉體仁曰：「采明珠，耀桂旗，麗矣。或率兒拜，或袂從風，如欲仙去。《冶春詩》獨步一代，不必如鐵崖遁作別調，乃見姿媚也。」王士祿曰：「貽上負夙慧，神姿清徹，如瓊林玉樹，朗然照人。為揚州法曹，日集諸名士於蜀岡、虹橋間，擊缽賦詩，香清茶熟，絹素橫飛，故陽羨陳其年有「兩行小吏豔神仙，爭羨君侯腸斷句」之詠。至今過廣陵者，道其遺意，彷彿歐、蘇，不徒憶樊川之夢也。」宗元鼎詩云：「休從白傅歌楊柳，莫遣劉郎唱竹枝。五日東風十日雨，江樓齊唱冶春詞。」今以脩禊諸人及文簡在揚州所與往來者，附載於後。 
杜浚，初名詔，宇於皇，號茶村，湖廣黃岡人。工詩。僑居江寧雞嗚山之右，往來揚州，與文簡友善。脩禊時，浚後至，文簡詩云：「杜陵老叟窮可憐，猶能鬥酒詩百篇。今朝何處爐頭醉，知有人家送酒錢。」死後，陳蒼洲太守鵬年葬於江寧太平門之麓。著有《變雅堂集》。
張養重，字子瞻，號虞山，別號椰冠道人，山陽人。工詩。見文簡於揚州，文簡曰：「夙愛足下『南樓楚雨三更遠，春水吳江一夜增』，平生如此好句復有幾？」子瞻退謂邱季貞曰：「昔快意之作，不意阮亭一見，便能道出。」時人謂之張山陽。
邱象隨，字季貞，山陽人。拔貢生，詩與兄曙戒侍講齊名。舉博學鴻詞，官太子洗馬。著《西山紀年集》。
朱克生，字國禎，號秋厓，寶應人。巡按克簡之弟，射陽湖中有環溪別墅。
陳允衡，字伯璣，御史本子，建昌人。工詩。東湖亂後，與劉遠公流寓鳩茲。晚歸東湖，葺雲卿蔬圃故址居之。熊雪堂、黎左岩、邢孟貞、顧與治皆稱其五字詩。著有《寶琴館集》。
陳維崧，字其年，宜興人。工詩詞、四六文。年四十尚為諸生，日者謂之曰：「君至五十，必入翰林。」梅杓司贈詩云：「朝來日者橋邊過，為許功名似馬周。」後舉博學鴻詞，官檢討，與徐仲鴻、吳農祥、王嗣槐、吳任臣、毛奇齡同為大學士馮公延致邸第，稱「佳山六子」。文簡《冶春詩》，其年題其後云：「官舫銀鐙賦冶春，琅琊風調更誰倫。玉山筵上頹唐甚，意氣公然籠罩人。」王西樵曰：「其年『浪卷前朝去』，英雄語也。」又曰：「其年短髯，不修邊幅，吾對之隻覺其嫵媚可愛，以伊胸中有數千卷書耳。」王於一曰：「唐開寶以後，七百年無有其年此等四六之文。」其年著有《湖海樓集》、《檢討集》。皖江程師恭叔才為《檢討四六文注》，徐紫雲，字雲郎，揚州人，冒辟疆家青童，儇巧善歌，與其年狎。
林古度，字茂之，一字那子，福建福清人，崇禎間移居江寧。工詩。年八十，貧甚，冬夜眠敗絮中，有「恰如孤雁入蘆花」之句。方爾止文寄詩云：「積雪初晴鳥曬毛，閑攜幼女出林皋。家人莫怪兒衣薄，八十五翁猶縕袍。」時文簡與之善，常來揚州，文宴於虹橋、平山堂之間，文簡親為撰杖。
張綱孫，字祖望，一名丹，字泰亭，別號竹隱君，浙江錢塘人。性恬淡，工詩，美須髯，長尺餘，手足胸背皆有毫寸許，夏月好坦腹臥大樹下，好遊山水，不避蛇虎，得意輒長嘯。詩名在西泠十子之間，著有《西泠二子從野堂》等集。文簡公《冶春詩》云：「錢塘張髯詩絕倫。」謂此。
孫枝蔚，字豹人，陝西三原人。身長八尺，聲如洪鍾，龐眉廣額，以詩文名。少為諸生，遭流寇，奮戈逐賊，後走江都與王幼華、吳野人、郝羽吉、汪舟次為五友。文簡《冶春詩》云：「雍州孫郎筆有神。」謂此。晚年舉博學鴻詞被放，詔布衣處士八人授司經局洗馬，枝蔚與是選。時杜越年八十四，傅山年七十三，未與試先歸。中旨越、山與枝蔚三人同授中書舍人。後歸老江都，立生壙於梅花書院之側，作自挽詩。
程邃，字穆倩，號江東布衣，又號垢道人，歙縣人。博學，工詩文，精金石、篆刻、鑒別古書畫及銅玉器，家藏亦夥。善畫山水，純用枯筆，寫巨然法，別具神味。工隸書。為人品行端愨，敦崇氣節，早從漳浦黃公道周、清江楊公廷麟遊，晚年僑居江都。文簡《冶春詩》云：「白嶽黃山兩逸民。」即謂邃與孫默也。秀水曹侍郎溶過揚州，作長歌贈之。
孫默，字無言，休寧人。工詩。廣交遊，急友誼，風雅聲氣，不介而孚。早年居揚州，晚歸黃山舊隱，海內名士以詩文送之，滿匣盈帙。
許承宣，字力臣，江都人。康熙丙辰進士，官至給事中。首陳揚州水利、賦役二疏。辛酉典試陝西，陳秦晉間利弊六事，請刊御製文集，悉見嘉納。歸卒於家，與其父明賢、弟承家並祀鄉賢。承家字師六，康熙乙丑進士，授編修，辛未會試充同考官，詩文與兄齊名，著《獵微閣集》。文簡《冶春詩》云：「雲間洛下齊名士。」謂此。子昌齡，官刑部主事。孫迎年，康熙庚辰進士，官中書舍人，道章，辛卯舉人；溯中，癸巳解元。迎年子佩璜，官開封府上河同知，以博學鴻詞舉；信瑞，乾隆戊午副榜。
吳偉業，字駿公，號梅村，太倉州人。崇正進士，官國子監祭酒。工詩，與陳臥子齊名。辛亥元旦，夢上帝召為泰山府君。是歲病革，作絕命詞云：「忍死偷生念載餘，而今罪孽怎消除。受恩欠債終須補，縱比鴻毛也不如。」時有浙僧能前知，訪之，至曰：「今年元旦已夢告公矣，何必更問老僧。」遂卒。
冒襄，字辟疆，號巢民，如皋人。父宗起，崇禎末以吏部郎出鎮鄖、襄。襄以明經用為司李，不就。以氣節尚，與陳定生、方以智、吳次尾善，稱「四公子」。家有水繪園，園有逸園、梅塘、湘中閣、洗缽池、玉帶橋、寒碧堂、小三吾、小浯溪諸勝。乙巳春，文簡有事如皋，與邵潛、陳維崧、許嗣隆、毛師桂脩禊於是，歌兒紫雲捧研於湘中閣，杜浚後至，不及會。
邵潛，字潛夫，號五嶽外臣，江南通州布衣，僑居如皋。工詩。年八十，苦徭役，文簡以按部至縣，屏從造訪，與潛飲酒賦詩而還，立除其役。著《友誼錄》、《循吏傳》。
許嗣隆，字山濤。毛師桂，字亦史。
徐釚，字電發，號虹亭，吳江人，文簡高弟子。舉博學鴻詞，官翰林檢討。晚號楓江漁父。
宋犖，字牧仲，商邱人，文康公塚子。工詩文。以侍衛往來殿廷交戟之間，常畫蘇子瞻像，貌己侍其側。筮仕竟以黃州通守始，既而南臨江淮，北俯碣石，開府江右，累官至大塚宰。折節下士，天下士多稱之，謂之商邱先生。
劉體仁，字公<甬戈>，潁州人。父廷傳，字惟中，散家業以養客，食常百數，暇則兵法部署之。體仁成進士，官吏部考功司。工詩，有《蒲庵集》。未歿前一日，與其友蘇茂斿銘在鳳陽龍興寺禪喜竟日，歸旅舍遂化去。是夕見夢於蘇，吟詩云：「六十年來一夢醒，飄然四大禦風輕。與君昨日龍興寺，猶是拖泥帶水行。」
王士祿，字於底，號西樵山人，文簡之兄。進士，官吏部考功司員外郎。工詩文、經史之學，著有《表餘堂》、《十笏草堂》、《辛甲上浮》、《然脂》諸集。餘如《讀史蒙拾》、《米鳥逸史》、《賓客別錄》、《閨閣語林》、《南榮曝餘錄》、《群言》、《頭屑》諸書，率未卒業。
張琴，字桐峰，江都人，文簡高弟子。進士，授內閣中書。深明吏治，著有《淮黃交會開浚海口》諸議，及《漕運鹽法》諸篇。工詩，有《涉園》、《耐庵》等集。
宗元鼎，字定九，號梅岑，別號小香居士，興化人。名世之孫，觀之子。名世字良弼，居江都，萬曆己丑進士，任紹興教授，行至夢筆橋，夢江淹授三筆曰：「俾爾三世享文名。」後官至工部主事，著《蒙史略》、《含香堂文集》。觀字鶴問，副榜，以詩傳。元鼎工詩，善才調集，與楊因之思本齊名。著有《芙蓉齋》、《新柳堂》等集。善畫，似錢舜舉。晚年隱於宜陵，構東原草堂，有古梅一株，名「宗郎梅」。有《冬日草堂洗燕巢詩》盛傳於世。手藝草花數十種，每辰擔花向虹橋坐賣，得錢沽酒，市人笑之，謂之「花顛」。自著《賣花老人傳》。文簡與之友，嘗畫虹橋小景寄之。文簡詩云：「辛夷花照明寒食，一醉虹橋便六年。好景匆匆逐流水，江城幾度沈郎錢。」又云：「紅橋秋柳最多情，露葉蕭條遠恨生。好在東原舊居士，雨窗著意寫蕪城。」
費密，字此度，成都人。少遭流寇，竄身西域，後溯漢江，下淮南，居江都野田莊。授徒賣文以自活。跛一足，以「大江流日夜，孤艇接殘春」句見知於文簡，稱之為「跛道士」。晚年往蘇州謁孫鍾元，稱弟子，輯有《宏道書聖門舊章》及自著詩文若干卷。子錫琮、錫璜，皆能文。
丁宏誨，字景呂，江西南昌人。官獲鹿知縣，往贈文簡詩有云：「風神欺玉樹，逸興問瓊花。」後果遇於揚州。
趙三騏，字乾符，號石渠，江西韓城人。官泰州同知。工詩。文簡嘗曰：「吾衙官屈、宋矣。」著有《似園集》。馬之驦，字旻徠，直隸雄縣人。為江都主簿，以詩文見知於文簡。後補壽張簿。著《詩訪》、《張秋志》。
鄒隻謨，字訂士，號程村，武進人。進士。天資穎異，過目靡所遺忘，上自經史子集，以及天文、宗教、百家之書，細及古今人爵裏、姓氏、世次、年譜，無不委記。在揚州，文簡與之撰《倚聲集》，起萬曆，迄順治，以繼卓珂月、徐野君《詞綜》之後。著有《遠誌齋集》，並《麗農詞》。
許必，字天玉，號星齋，福建侯官舉人。工詩。在揚州貧甚，文簡有「許必送窮邗水上」句。著《梁園集》。
顧樵，字樵水，吳江人。工畫，嘗寫文簡《平山堂詩》「摘星樓閣浮雲裏，一傍危欄坐楚江」句為之圖，今已散佚。自杜浚至於顧樵，皆文簡時往來者。後數十年，復以風雅之稱，歸諸盧抱孫轉運。
盧見曾，字抱孫，號雅雨山人，山東德州人。父道悅，字喜臣，號夢山，康熙辛丑進士，官知縣，入祀鄉賢，著有《公餘漫草》、《清福堂遺稿》。公工詩文，性度高廓，不拘小節，形貌矮瘦，時人謂之「矮盧」。辛卯舉人，曆官至兩淮轉運使。築蘇亭於使署，日與詩人相酬詠，一時文宴盛於江南。乾隆乙酉，揚州北郊建「拳石洞天」、「西園曲水」、「虹橋攬勝」、「冶春詩社」、「長堤春柳」、「荷浦薰風」、「碧玉交流」、「四橋煙雨」、「春台明月」、「白塔晴雲」、「三過留蹤」、「蜀岡晚照」、「萬松疊翠」、「花嶼雙泉」、「雙峰雲棧」、「山亭野眺」、「臨水紅霞」、「綠稻香來」、「竹樓小市」、「平岡豔雪」 二十景。丁丑脩禊虹橋，作七言律詩四首云：「綠油春水木蘭舟，步步亭台邀逗留。十里畫圖新閬苑，二分明月舊揚州。空憐強酒還斟酌，莫倚能詩漫唱酬。昨日宸遊新侍從，天章捧出殿東頭。重來脩禊四經年，熟識虹橋頓改前。瀦汊暢交零雨後，浮圖高插綺雲巔。雕欄曲曲生香霧，嫩柳紛紛拂畫船。二十景中誰最勝，熙春台上月初圓。溪劃雙峰線棧通，山亭一眺盡河東。好來鬥茗評泉水，會待圍荷受野風。月度重欄香細細，煙環遠郭影蒙蒙。蓮歌漁唱舟橫處，儼在明湖碧漲中。
迤邐平岡豔雪明，竹樓小市賣花聲。紅桃水暖春偏好，綠稻香含秋最清。合有管弦頻入夜，那教士女不空城。冶春舊調歌殘後，獨立詩壇試一更。」其時和脩禊韻者七千餘人，編次得三百餘卷。乙酉後，湖上復增「綠楊城郭」、「香海慈雲」、「梅嶺春深」、「水雲勝概」四景。署中文宴，嘗書之於牙牌，以為侑觴之具，謂之「牙牌二十四景」。後休致歸裏，有留別詩云：「力憊宜勤敢自憐，薄才久任受恩偏。齒加孫冕餘三歲，歸後歐公又九年。犬馬有情仍戀主，參苓無效也憑天。養屙得請懸車日，五福誰雲尚未全。祖道長筵舟滿河，綠揚城郭動驪歌。重來節使經三考，歸去輿人賦五紽。絳帳唱酬通籍在，潘門交際紀群多。二分明月尊前判，半照離人返薜蘿。平山回望更關愁，標勝家家醉墨留。十里林亭通畫舫，一年簫鼓到深秋。每看絳雪迎朱旆，轉似青山戀白頭。為報先疇墓田在，人生未合死揚州。長河一曲繞柴門，荒徑遙憐松菊存。從此風波消宦海，才知煙月足家園。榆社集牛歌好，伏臘筵開鶴發尊，癡願無多應易遂，杖朝還有引年恩。」公兩經轉運，座中皆天下士，而貧而工詩者，無不折節下交。後趙雲崧觀察吊之，有詩云：「虹橋脩禊客題詩，傳是揚州極盛時。勝會不常今視昔，我曹應又有人思」。其一時風雅，可想見矣。公子二，長謙，仕至武漢黃德道；次謨，十歲工詩，善擘窠書。孫四，蔭浦、蔭惠、蔭恩、蔭□，位皆通顯。其時賓客，備記於左。
戴震，字東原，休寧人。為漢儒之學，精於音均律算。少與江慎修遊，得其底蘊。後來揚州，為公坐上客，惠棟、沈大成見之，目為奇人。遊京師，秦大司寇蕙田延之纂《五體通考》。乾隆壬午，舉於鄉，奉詔重輯《永樂大典》。與邵晉涵、周永年、楊昌霖、餘集同入館分纂《四庫全書》。戊戌，成進士，賜翰林院庶吉士，官至編修，歿於京師。著書滿家，半皆未成之作，曲阜孔葒穀刻其遺書《考工圖注》、《七經小記》、《屈原賦注》、《日編》、《水經注》、《水地記》、《聲類表》、《孟子字義疏證》、《方言疏注》、《策算鉤股割圜記》、《東原文集》。在館所校之書，則為《水經注》、李如圭《儀禮集釋文》。嘗注《難經》、《傷寒論》、《金匱》諸書，亦未卒業。
鮑皋，字步江，號海門，鎮江丹徒人。幼以詩見知尹鹺使，極稱賞之。舉博學鴻詞，辭疾不就。公延之署中，著《海門集》。子之鍾，字雅堂，進士，官體部郎中。
惠棟，字定宇，號松厓，蘇州元和人。硯溪先生之孫，半農先生之子，以孝聞於鄉。博通今古，與陳祖範、顧棟高同舉經學。公重其品，延之為校《乾鑿度》、《高氏戰國策》、《鄭氏易》、《鄭司農集》、《尚書大傳》、《李氏易傳》、《匡謬正俗》、《封氏見聞記》、《唐摭言》、《文昌雜錄》、《北夢瑣言》、《感舊集》，輯《山左詩抄》諸書。著有《周易述》、《易漢學》、《易例》、《易微言》、《九經古義》、《古文尚書考》、《明堂大道錄禘說》、《山海經訓纂》、《後漢書訓纂》、《精華錄訓纂》、《紅豆山房古文集》。大江南北為惠氏之學者，皆稱之曰「紅豆三先生」。
汪舟次方伯、馬秋玉主政兩家，多藏書，公每借觀，因題其所寓樓為「借書樓」。贈方伯孫祓江詩云：「弓衣織遍海東頭，博奧曾聞貫九邱。猶喜遺編仍藻繡，更番頻到借書樓。」贈秋玉詩云：「玲瓏山館辟疆儔，邱索搜羅苦未休。數卷論衡藏秘笈，多君慷慨借荊州。」
吳玉搢，字山夫，淮安山陽人。精於小學，為公幕友。後入京師，秦尚書聘之修《五體通考》，著有《別雅》五卷、《金石存》若干卷。
嚴長明，字東友，召試中書，官侍讀。著有《歸求草堂詩文全集》及雜著二十六種。子觀，著有《元和補志》六卷。
朱稻孫，字稼翁，嘉興秀水人。彝尊孫。舉博學鴻詞，書法得唐人墓銘逸趣，有詩集行於世。
汪棣，字韡懷，號對琴，又號碧溪，儀征廩生。為國子博士，官至刑部員外郎。工詩文，與公為詩友，虹橋之會，凡業鹺者不得與，唯對琴與之。多蓄異書，性好賓客，樽酒不空，一時名下士如戴東原、惠定宇、沈學子、王蘭泉、錢辛楣、王西莊、吳竹嶼、趙損之、錢籜石、謝金圃諸公，往來邗上，為文酒之會。子晉藩、掌庭，皆名諸生。
易諧，字松滋，歙縣人，居揚州。工詩。築抱山堂以延四方名士，與公為詩友。抱山者，取孟郊「好詩恆抱山」句也。中年家貧，與東野同其遇，著「抱山堂詩選」。
鄭燮，字克柔，號板橋，興化人。進士，官知縣。宰範時，有富家欲逐一貧婿，以千金為宰壽。燮收其女為義女，復潛蓄其婿在署中，及女入拜見，燮出金合巹，令其挽車同歸，時稱盛德。後以報災事忤大吏，罷歸鄉里。嘗作一大布囊，凡錢帛食物，皆置於內，隨取隨用，或遇故人子弟及同里貧善之家，則傾與之。往來揚州，有「二十年前舊板橋」印章。與公唱和甚多，著有《板橋詩詞鈔》及《家書》、《小唱》。工畫竹，以八分書與楷書相雜，自成一派，今山東濰縣人多效其體。
李葂，字嘯村，安徽人。能詩畫，公之高足也。嘗為公作《虹橋攬勝圖》。
張宗蒼，字默存，一字墨岑，號篁村，蘇州吳縣人。畫山水出黃尊古之門，以淮北鹽官為公僚屬，與之定友。乾隆十六年南巡，進畫冊，命入京隻候內廷，授戶問主事。
王又樸，字從先，號介山，直隸天津人。為河工縣丞，以詩學受知於公，為詩友，著有《大學古木》。
高鳳翰，字西園，號南村，別號南阜老人，又自稱老阜，膠州人。舉孝友端方，為歙縣丞，公薦為泰州分司。工詩畫，善書法，稱三絕。後與公同被逮，抗辭不屈，事因以得白。病痺，右臂不仁，作書用左手，號尚左生，又號丁巳殘人。愛硯，著《硯史》。自為壙銘曰：「知其生何必知死，見其首何必見尾，嗟爾！死生類如此。」後窮餓死，公哭之詩云：「乞米鴻歸箋正裁，俄聞訣去豈勝哀。巫咸不為劉蕡下，縣宰誰迎杜甫來。落落清華蘭社盡，堂堂著作玉樽開。年來衰老愁傷逝，況是凋零僅剩才。最風流處卻如癡，顛米迂倪未是奇。再散千金仍托缽，已輸一臂尚臨池。殷生瀟灑談元日，戴椽昂藏對簿詞。見說淮南傳故事，遺文爭患少人知。」
祝應瑞，字荔庭，鎮江丹徒人。為茫稻河閘官。工詩，著有《見山樓集》，告休後始知之。作詩題其《老漁圖》云：「披圖重認舊同官，白眼名流謝過難。煙月一竿綸在手，而今真作老漁看。」
張輅，字樸存，江都布衣。少簡靜，不修邊幅，孤直自喜，有雄才偉略，善草書。喪妻不再娶，購一美人畫懸帳中，衾影相對。不自炊，寄食鄉黨中，雖一面之識，造其廬飲啖自若。工詩，年六十作《落花詩》，江外女子見之而死。時公脩禊詩和者殆遍，惟惠棟不與，輅不和韻，並稱於時。輅名由是大起。輅善奕，其友戒之曰：「與轉運奕，須勝其一，負其二。」輅許之。及入，四局皆勝，座客為之色變。
焦五斗，鎮江丹徒人，孝然裔孫。嘗作《焦山志》，忽失去，其子復得之於郡城骨董鋪中。公由是修《金焦二山志》。
吳均，字梅查，歙縣人。工詩，構別墅名青棠觀，與揚州二馬相唱和。公數招之為詩牌之會。沈廷芳，字椒園。
梁巘，字文山，亳州人。壬午副榜。館於公署。書法潤澤，骨肉均勻，尺五樓、延山亭額，其手跡也。
錢載，字坤一，號籜石，浙江嘉興人。工畫蘭竹，以詩文見知於虞山相國。舉經學及博學鴻詞科不售。乾隆壬申，成進士，授編修，曆官至工部侍郎。著《籜石齋集》。與公友善，居使署一年，多唱和。
陳大可，字餘庭，浙江紹興人。工篆隸，二十四景榜聯多出其手。
周榘，字幔亭，江寧人。工詩，善八分書，以《松影入窗無》句受知於公，折節造廬，書「德馨堂」額贈之。招來揚州，有《壽高御史生辰詩》，膾炙一時。
胡裘錞，字西，浙江山陰人。工詩。貧甚，上詩於公云：「駒隙奔馳又歲闌，蕭蕭身世托江幹。布金地暖回春易，列戟門高載拜難。庾信賦成悲老大，孟郊詩在惜孤寒。自憐七字寒無力，封上梅花閣下看。」公極賞之，遂訂交焉。
金兆燕，字鍾樾，號棕亭，全椒人。父榘，字絜齋，工詩，有《泰然齋集》。兆燕幼稱神童，與張南華詹事齊名。工詩詞，尤精元人散曲，公延之使署十年，凡園亭集聯及大戲詞曲，皆出其手，中年以舉人為揚州校官，後成進士，選博士，入京供職。三年歸揚州，遂館於康山草堂。著有《贈雲軒詩文集》。子台駿，字條村，名諸生。孫璡，字退穀，十二稱神童，十五為附生，十六為廩膳生，十七而死。自榘至現，稱為「金氏四才子」。
宋若水，字遠仲，號蘭石，一號澹泉；弟森桂，字樹芳，號立堂，涇縣人，兄弟以詩齊名。公延之掌兩淮國課。著有《壎篪集》、《西峰唱和小草》。立堂耽吟，老而弗輟。自訂詩集數百卷。
張永貴，字靜遠，號樂齋，廣寧人。舉於鄉，官淮北監製同知。工詩，公與之多唱和。
倪炳，字赤文，善鬻古書，列肆天寧街，額曰「帶經堂」。為公刻《雅雨》十種。
文山為靜慧寺僧，書學退翁。受知於公，為書蘇亭額，公子謨十歲師事之。能擘窠書，其時牙牌二十四景，半出其手。
汪履之為董公祠道士，性恬淡，有氣節，以奕受知於公。值公被逮出塞，汪隨之三年。公詩云：「桃花潭上水潺潺，戀客情深詩早傳。更有汪倫能送遠，八千里外住三年。」後為甘肅主簿，死於長沙。自戴震至於汪履之，皆抱孫賓客也。
「虹橋脩禊」、「柳湖春泛」，名大洪園。「卷石洞天」一段，在轉角橋對過，名小洪園。
洪征治，字魏笏，歙縣人。子肇根，字向宸；肇松，字奎芳，並世其父鹺業。奎芳子錫豫，字建侯，工於詩。
洪肇柱，字殿書，肇根弟，有「佛菩薩」之號。樂施，常以參桂濟人。
方本，字立堂，儀征籍。工於屬文，善楷書。與弟穀同中己酉科舉人。子仕燮，字菊人，仕傑，字月查，並深於詩。婿洪薌林，任俠自豪，能急朋友之難。
吳烺，字杉亭，一字筍叔，全椒人。父敏山征君，工詩，久居揚州，著《金木山房集》、《周髀算經補注》。烺幼稱才子，召試授中書，與金兆燕齊名。
顧天昭，吳人。工於算學。其門弟子顧楷，字妙台，盡得其術。
徐柱臣，字題客，號雅宜，崑山人。工詩文，書法蘇、米。來往揚州，主於洪氏。
史夢琦，字□□，陽湖人。進士，官吏部郎中，出為福建汀漳道。洪氏嘗延之館於家。
萬涵，字石書，儀征人。工草書，於學無所不通，食有兼人之量。朱棠，字英軒，蘇州吳縣人。乙卯副榜，工於詩文。
柳夢廌，字東藜，儀征人。工詩。少遊幕，長為巡鹽御史所知，聲名鵲起，後館於其家。
法嘉蓀，字辛侶，丹徒人。儲潤書，字玉琴，宜興人。皆工詩，館於其家，與應澧齊名。澧字叔雅，仁和人，工詩善書，杭堇浦之婿也。
「柳湖春泛」在渡春橋西岸，士阜蓊鬱，利於栽柳。洪氏構草閣，題曰「輞川圖畫」。閣後山徑蜿蜒入草亭，曰流波華館。館西步平橋入湖心亭，復於東作版廊數折入舫屋，曰小江潭。皆用檔子法，謂之點景，如「邗上農桑」、「杏花村舍」之類。
輞川圖畫閣三楹，在楊柳間，樹光蒙密，日色玲瓏，禽鳥上下，水紋清妍。聯云：「此地惟堪圖畫障〈（白居易）〉，不妨遊更著南華〈（皮日休）〉。」
流波華館後牆在湖漘，前榮在湖中，地上庋板，板上以文磚亞次，步之一片清空。聯云：「澗道餘寒曆冰雪〈（杜甫）〉，浪花無際似瀟湘〈（溫庭筠）〉。」館右復作板廊數折入湖心亭，左作宛轉橋，曲折上小江潭。聯云：「竹室生虛白〈（陳子昂）〉，波瀾動遠空〈（王維）〉。」
冶春詩社在虹橋西岸。康熙間，虹橋茶肆名冶春社，孔東塘為之題榜。旁為王山藹別墅，厲樊榭有詩云：「王家樓子不多寬，五月添衣怯晚寒。樹底鳴蟬樹頭雨，酒人泥殺曲欄杆。」即此地也。後歸田氏，並以冶春社圍入園中，題其景曰「冶春詩社」。由輞川圖畫閣旁卷牆門入叢竹中，高樹或仰或偃，怪石忽出忽沒，構數十間小廊於山後，時見時隱。外構方亭，題曰「懷仙館」。館左小水口，引水注池中，上覆方版，入秋思山房，其旁構方樓，通閣道，為冶春樓。樓南有槐蔭廳，樓北有橋西草堂，樓尾接香影樓。後山構山亭二，一曰歐譜，一曰雲構。
懷仙館八柱四榮，重屋十脊，臨水次。前榮對鎮淮門市河，聯云：「白雲明月偏相識〈（任華）〉，行酒賦詩樂未央〈（杜甫）〉。」
秋思山房在水樹間，聯云：「天氣涵竹氣〈（張說）〉，山光滿湖光〈（馮戴）〉。」憶余昔年夏間暑甚，同人出小東門，打槳而行，濁河渾流，狹束偪仄，揮汗如雨。迨出東水門，山氣如墨，白鷺翻波。無何，風雨驟至，艤舟鬥姥宮，舟幾覆。雨小，舟子沿岸牽至冶春樓，上岸入樓中，乃敞其室而聽雨焉。園丁沽酒薦蔬，逾時箸落杯空。雨止，湖上濃陰，經雨如揩，竹濕煙浮，輕紗嫌薄。東望倚虹園一帶，雲歸別峰，水抱斜城。北望江雨又動，寒色生於木末。因移入樓南臨水方亭中待之，不覺秋思漸生也。
是園閣道之勝比東園，而有其規矩，無其沉重，或連或斷，隨處通達。由秋思山房後，廳事三楹，額曰「槐蔭廳」。聯云：「小院迴廊春寂寂〈（杜甫）〉，朱闌芳草綠纖纖〈（劉兼）〉。」由廳入冶春樓，聯云：「風月萬家河兩岸〈（白居易）〉，菖蒲翻葉柳交枝〈（盧綸）〉。」樓上三面躡虛，西對曲岸林塘，南對花山澗，北自小門入閣道。兩邊束朱闌，寬者可攜手偕行，窄者僅容一身，漸行漸高，下視闌外，已在玉蘭樹蔈。廊竟接露台，置石幾一，磁墩四，飲酒其上，直可方之石曼卿巢飲。旁點黃石三四級，閣道愈行愈西，入香影樓，蓋以文簡「衣香人影」句名之。聯云：「堤月橋邊好時景〈（鄭穀）〉，銀鞍繡轂盛繁華〈（王勃）〉。」樓北小門又入一層，樓外作小露台，台缺處疊黃石，齒齒而下，即是園之樓下廳也。額曰「橋西草堂」。聯云：「綠竹漫侵行徑裏〈（劉長卿）〉，飛花故落舞筵前〈（蘇頲）〉。」堂後旱門，通虹橋西路。
橋西草堂，右由露台一帶，土氣積鬱，疊以黃石，嶙峋稜角，老樹眠臥侍立，各盡其狀。中構六角亭，名曰「歐譜」，四方亭名曰「雲構」。聯云：「山雨樽仍在〈（杜甫）〉，亭香草不凡〈（張祐）〉。」
土人周叟，有田數畝，屋數椽，與園為鄰。田氏以金購之，弗肯售，願為園丁於園內種花養魚。其子扣子，得葉槑夫養菊法，稱絕技。是園有園票，長三寸，寬二寸，以五色花箋印之，上刻「年月日園丁掃徑開門」，旁鈐「橋西草堂」印章。
六安秀才葉槑夫，善種菊，與傍花村種法異。不接艾梗，不植籧篨，先去螻蟻蚯蚓薦食諸病根，松青紫杞，都歸自然。著有《將就山房花譜》，以色分類，如「銅雀爭輝」、「老圃秋容」皆異豔絕世。槑夫負性孤寂，酒後耳熱，雖名花價值百縑持贈自若，若不屑與，雖重值弗顧也。以獨得之奇，思以種遍布天下。歲丁酉來揚，寓是園年餘，土人多於其酒酣時餂得之，至今尚傳其種，然視槑夫所自植，色減其半矣。
虹橋即紅橋，在保障湖中。《府志》云：「在北門外，一名虹橋，朱闌跨岸，綠楊盈堤，酒簾掩映，為郡城勝遊地。」《鼓吹詞序》云：「在城西北二里，崇禎間形家設以鎖水口者。朱闌數丈，遠通兩岸，彩虹臥波，丹蛟截水，不足以喻。而荷香柳色，曲檻雕楹，鱗次環繞，綿亙十餘里。春夏之交，繁弦急管，金勒畫船，掩映出沒於其間，誠一郡之舊觀也。」文簡《遊記》云：「出鎮淮門，循小秦淮折而北，陂岸起伏，竹木蓊鬱，人家多因水為園亭溪塘，幽窈明瑟，頗盡四時之美，孥小艇循河西北行，林下盡處，有橋宛然，如垂虹下飲於澗，又如麗人靚妝照明鏡中，所謂紅橋也。紅橋原係板橋，橋樁四層，層各四樁，橋板六層，層各四板，南北跨保障湖水口，圍以紅欄，故名紅橋，丙辰黃郎中履昴改建石橋，辛未後巡鹽御史吉慶、普福、高恆相次重建。上建過橋亭，『紅』改作『虹』。」國初製府於公建虹橋書院，亦紀此橋之勝也。宗定九有《虹橋小景圖》，盧雅雨有《虹橋攬勝圖》，方耦堂有《虹橋春泛圖》，明春岩有《虹橋待月圖》，今皆不存。惟程令延《虹橋圖》在《揚州名園記》中。
揚州為南北之衝，四方賢士大夫無不至此。予見聞所囿，未能遍記。有遊跡數至而無專主之家，以虹橋為文酒聚會之地。謹述於此，以為湖山增色雲。
梅文鼎，字定九，宣城人。通天文律算之學，所著書百餘種，詳見杭堇浦太史《道古堂集》中。嘗遊揚，和卓子任爾堪無題詩云：「廿四橋邊載野航，六銖縹緲浣紅妝。生兒應取桃花，鸞尾湘鉤出短牆。新詞吟罷倚雲鬟，清婉爭傳士女班。紅葉禦溝成往事，重留詩話在人間。」爾堪，江都人，嘗從李文襄公討耿逆，為右軍前鋒，有桃花嶺、常山、玉山、並壓潮、源口諸險之戰。六年以母老辭歸，放情山水。嘗於上巳日與孔東塘、吳薗次、鄧孝威、李艾山、黃仙裳、宗定九子發、查二瞻、蔣前民、閔賓連、王武、徵景州、歙州喬東湖、朱恭、朱西柯、張楷石、楊爾公、吳彤本、趙念昔、王孚嘉、楚士允、文閔義行紅橋脩禊。此在漁洋之前，東塘為主人。鹿墟詩云：「晴暖正逢脩禊日，泛舟難得使君閑。廟堂有議還開海，賓客乘時且看山。隨苑池塘青草外，杏花樓館綠楊間。笙歌更逐輕鷗去，遍采芳蘭水一灣。」
朱彝尊，字錫鬯，號竹，浙江秀水人。舉博學鴻詞，授檢討。歸過揚州，安麓村贈以萬金。著《經義考》，馬秋玉為之刊於揚州。
閻若璩，字百詩，山西太原人，僑寓山陽。舉博學鴻詞不用，用力古學，著有《古文尚書疏證》、《四書釋地》、《喪服翼注》、《博湖掌錄》、《孟子生卒年月考》、《日知錄補注》、《眷西堂集》、《毛朱詩說》、《校正困學紀聞》、《續朱子古文疑》、《宋劉邠李燾馬端臨王應麟四家逸事》。身後，子學林聚其未成之書為《潛邱劄記》。數來揚州，有懷古詩。
朱筠，字竹君，順天大興人。進士，官翰林，督學安徽、福建。以世不明六書，刻許氏《說文》以行於世。庚子在揚州，泛舟虹橋，於安定、梅花兩書院中訪績學能文之士。身後刻有文集。
錢大昕，字曉征，號辛楣，一號竹汀，嘉定人。甲戌進士，官詹事。學無不通，謙以下士，尤好獎進後學。著有《潛研堂詩文集》、《廿二史考異》、《金石文字跋尾》、《三統曆述》，精深純粹，合惠、戴二家之學集為大成。弟大昭，字晦之，號可廬，邑諸生，著有《廣疋疏義》、《詩古訓》、《兩漢書辯疑》、《後漢書補表》、《說文統釋》。晦之子□□，亦精六書，著有《孟子疏義》。
王昶，字述庵，號蘭泉，青浦人。進士，從大將軍累建軍功，以江西布政使司入為刑部侍郎，經學以鄭康成為宗，自名其齋曰鄭學齋。獎勵後學，好揚人善。著有《古今金石考》、詩文集若干卷。又類集所知識之詩古文詞，訂為《湖海詩傳》、《湖海文傳》二書。侍郎自未第及執政時，往來邗上最多。
沈初，字雲椒，浙江平湖人，進士，現官總憲。工詩古文詞，江南文士宗之。總憲有《揚州筱園看芍藥詩》云：「筱園北達蜀岡偏，婪尾今看奪眾妍。環十畝花濃似繡，坐三間屋敞於船。暖風晴拂香尤釅，清露晨流色倍鮮。攜得春光滿歸肪，自疑袖衫惹爐煙。」又有《平山堂僧房看芍藥詩》云：「寂寞閑庭位置宜，不堪相謔靜相依。可憐嫋嫋婷婷裏。豔影偏侵壞色衣。佳種園林見者稀，山僧特為數芳菲。小紅大白尋常有，珍重稱名金帶圍。」所著有《蘭雪堂集》。
袁枚，字子才，浙江錢塘人。幼有才名，舉博學鴻詞不用，成進士，入翰林，官江寧知縣，有政聲。罷官築清涼山中隨園，著有《小倉山房詩文集》、《新齊諧》諸書。年八十餘，每逢平山堂梅花盛時，往來邗上，以詩求見者，如雲集焉。
王鳴盛，字鳳喈，號禮堂，一號西莊，太倉人。進士，官光祿寺卿。幼時才學橫軼，雄於屬文，敏而好學，勤於著述。有《尚書後案》、《十七史商榷》、《蛾術編》、《周禮軍賦說》、《苔岑集》、《西莊始存稿》。吳中後學有所著述，無不以光祿一言以驗是否。
金榜，字輔之，歙縣人。壬辰狀元，官修撰。幼與戴東原從事於江布衣慎修之門，得其《說禮》之旨，著《禮箋》二卷。徽之士翕然從之。
李汪度，字寶幢，浙江仁和人。工詩古文辭，以孝友世其家，官翰林學士，終養歸裏。甲辰間南巡時，迎鑾揚州上方寺前童莊道旁，特邀異數。子鎔，字古陶，進士，官翰林編修；慶曾，字愚公，舉人，與兄同年，官教諭。
盧文召，字召弓，號抱經，浙江仁和人。進士，官翰林學士。為馮山公景之外孫，傳外祖之所學，所校訂有董子《繁露》、賈子《新書》、《白虎通》、《方言》、《西京雜記》、《釋名》、《顏氏家訓》、《獨斷》、《經典釋文》、《孟子音義》、《封氏見聞記》、《三水小牘》、《荀子》、《韓詩外傳》，皆稱善本。所著有《儀禮新校》、《鍾山劄記》、《群經拾補》。來揚州主秦西岩觀察家。
邵晉涵，字二雲，餘姚人。辛卯進士，開四庫館舉用，官至詹事。所著《爾雅正義》，可補邢氏之陋略。又有《公羊傳》、《孟子》等疏義，未行於世。家居時，甘泉令延修誌書。二雲以甘泉自雍正間始分，誌書宜從此起，而未分縣以前，皆入江都縣。時有不合其議者，遂未果。
陸師，字麟度，歸安人。以時文名家。官儀真令，公明廉能，邑人誦之。嘗燕大僚於湖上，席終成四書文七篇，同僚驚以為神。死之後因家焉。其裔寧芝，少聰慧，為邑中名諸生。又戴潤字雨峰，儀真生員，工詩，多平山堂遊宴詩，傳為絕唱。
張書勳，吳縣人。丙戌狀元。遊揚州時，街市婦女，聚而觀之，既見其面，一噱而散。張適晤李進士道南，問以故，李曰：「先生為戲劇中狀元所累耳。」張乃大笑。
鈕玉，字匪石，元和人。業賈販木棉，舟船車騾之間，必載經史以隨，歸則寂坐一室，著書終日，每負販往來，必經邗上，留與邑中經學之士講論數日乃去。
周大綸，字理夫，直隸天津人。官彰化縣丞。台匪叛，執之，囚數日，罵賊而死。賊平，贈雲騎尉。長子琦負骨歸葬，至揚，琦卒，停柩湖上兩月，為詩吊者甚多。理夫與牛太守翊祖為姻戚，十年前在揚屢為湖上之遊，虯須赤面，予猶及見之也。
汪啟淑，字秀峰，浙江杭州人。官刑部員外郎。性情古雅不群，刻有許氏《說文係傳》、鄭樵《通志》、《纈芳集》一百卷，漢印圖書譜無算。因《纈芳集》少二十卷，征詩來揚州，持論與汪中多所抵捂，拂衣而去。
顧文烜，字玉田，吳縣人。精於醫，以張仲景為法，尤通《素問》、《靈樞》之理，揚州人以千金求其一至為幸。子之逵，字抱衝，邑諸生，好藏書，築小讀書堆。同郡黃丕烈，字蕘圃，亦藏書最多，與抱衝並稱。抱衝弟廣圻，字千里，從段懋堂學六書音韻之學，最精遍。
談泰，字星符，江寧丙午舉人，官山陽教諭。學天文算術於錢辛楣少詹，述錢氏《周徑新說》云：「割圜舊法，用六邊四邊起算，內容外切，屢求勾股至無數多邊，推得圜徑一億，周三億一千四百一十五萬九千二百六十五。自劉宋祖衝之、元趙友欽以及近日西人，無不皆然。但就其法細推之，似猶有未盡者，其屢次所求之勾股弦，皆有其零不盡，半以上收之，半以下棄之，雖為數無幾，而合全邊計之，亦不為不多矣。嘗以方圓形互校，欲求周徑之率，必先知周徑之冪，大抵方徑冪一，方周冪十六，圓徑冪一，圓周冪十，此自然比例反覆不衰者。試設員經徑冪一億，則員周冪十億。以一億開方，得一萬，為員徑之數，以十億開方，得三萬一千六百六十六〈（六六六六不盡）〉，為員周之數，比舊法多二百五十有奇，比所得之數，亦有餘零。然先設之冪積，本係全數，則開方本餘雖有不盡，亦甚微矣。舊法以一次之勾股弦，又為二次之勾股弦，是本數先有其零，反覆相求，未有不衰者也。且即以周率之三億一千四百一十五萬九千六百六十五自乘，得九兆八千六百九十六萬○四百三十億八千五百三十四萬○二百二十五，與十兆之數相近，然則周冪為徑。冪之十倍，又何疑焉。乃自劉宋以來，用之至今，並無乖舛。必謂周率少無可考者，不知尋常推算周徑，不過尺寸之間，則周數所差，隻在分厘。若設圓徑十丈。則周三十一丈六尺六寸六分有奇，比舊法多二尺五寸強，而圓冪亦多六尺二十六寸有餘矣。今擬新率於後，圓徑一，圓周三一六六六六六六六，圓冪七九一六六六六六六。」少詹弟子又有李銳、張焱、賈士璣。焱字復庵，嘉定人，善篆書，通六書之學。士璣字玉衡，震澤人，深於經學。銳字尚之，吳縣人，精天文推步。少詹深許之。每自以為不及。尚之以推步自疏而密，欲自三統以來，推中法由疏而密之漸；自九執回回以來，推西法由疏而密之漸。為布衣江艮庭推恆星東移度數，艮庭深服之。艮庭，名聲，元和人，為惠定宇高弟子，守許、鄭之學最堅，著有《尚書集注音疏》。生平不為楷書，雖日用記賬，皆小篆，故所刻皆篆書焉。子鏐，字貢廷，號補僧，亦深於六書，而篤於佛。
蔣莘，字於野；征蔚，字蔣山；夔字青荃，蘇州元和人，兄弟也，為明兵備道蔣燦之後。父曾煊，有經濟才。莘工詩文，著有《水竹莊詩鈔》。讀書好客，有《水竹莊圖》，東南文人，染翰殆遍。征蔚自天文地理、句股算術、詩文詞曲，無所不通。年方弱冠，沈心疑格，雙耳遂聾。於經史之學尤邃，以鄭康成為漢末大儒，所注《三禮詩箋》及《周易》、《今文尚書》，近今有通之者，而《論語》、《孝經》無人闡發，雖有惠氏所集《王厚齋古注》，而因陋就簡，不足以當闡發之目，因作《論語鄭註疏證》十卷，又有《天學難問》二卷、《北齊書證誤》二卷，補注《周髀算經》、《穆天子傳》、《吳語解嘲》諸書，阮芸台閣學為刻其寫經室詩文集。夔工詩，精於溫、李，著有《青荃集》。學者稱為「吳中三蔣」。
尤蔭，字貢夫，儀征人。工詩畫。從果親王出塞，著有《出塞集》。虹橋遊詠詩多絕唱，當代文士重之。畫以蘭竹擅名，偶一潑墨，皆成傳作。
陳實孫，字又群，號師竹，如皋諸生。工詩，善書法，精於醫，好交遊，廣聲氣，著有《春草堂集》。
程世淳，字□□，徽州人。進士，官翰林。書法二王，有雲姿鶴態。往來揚州，湖上多真跡。
曹文埴，字竹虛，徽州人。進士，官戶部尚書。子錤，字六佘，業鹽，居揚州，淮北人多賴之；振鏞，進士，官翰林侍讀。族子雲衢，官員外，天姿穎秀，豪氣慨爽，來往揚州，篤於交遊，湖上人盛稱之。
胡先聲，涇縣人。進士，工詩，有《秋夜遊平山堂詩》云：「幾個流螢飛石起，淡雲疏雨又黃昏。」
耿蕙，字石圃，善射，成進士，有儒風，官衛輝參將。孫弓，字安叔，磊落多奇氣，亦善射，有命中之技。
奇豐額，字麗川，滿洲人。工詩，官江蘇巡撫，有善政。往來揚州，觴詠平山堂，稱盛事。仁和詩人林遠峰，性豪放不羈，中丞延之座中。
江紹莘，字耕野，號吟草，徽州人。工詩。性磊落，好交遊，與吳穀人太史友善。著有詩文集。
趙廷樞，字介南，江都人。工詩文。□□科副榜。好獨立虹橋，予恆於風雨時遇之。薛廷吉，字藹人，號漁莊，家儀征樸樹灣。少工詩，精於書法，弱冠時為莊中丞有恭所識，召試二等，盧轉運延之幕中。子溶，字西青，名諸生。女泳，字綠漪，工詩文，事母至孝，為鄭西橋御史爔子婦，以賢孝傳。
阮承裕，字衣穀，號溶江，諸生。性孝友，篤於鄉，稱長者，著有《德星堂文集》。子嗣興，字咢香，為人慷爽，好遊山水。
江嘉理，字文密，徽州人。美須髯，性豪邁。工書，善烹飪。精於醫，得小兒瘍痘秘法。與分司楊廷俊友善。子貫誠，以醫傳。婿宮廷，泰州舉人。廷俊字西亭，有經濟才，不識一字，熟於史事。
董洵，字小池，□□人。工詩，善篆書，精於鐵筆。往來揚州，多重之。
文元星，字城北，工詩，城南人多從之遊。城南王秇林，字希亭，磊落瑰奇，熟於史事，與陳嘉蕙、王晉藩以藏書稱。
淮南藏書家以呂四劉氏為最。劉椿齡字華蔭，□□字貢九，皆如皋名諸生。通州有楊世倫、徐淩萬、蘇子揚三家，石港有周步文、張繼堂二家，孫汝寅家有王羲之墨跡。
汪坤，字元至，號玉屏，旌德人。上詩，廣交遊，嘗於揚州集詩人為會，刻有《吟香館合稿》。會中李天澂，字九淵，號疲仙，窮而工詩；汪俊，字傑士，號碧峰，工詩畫；湯振家，字紹先，號繡穀；蕭炳，字永著，號晴岩，吳仁煜，字春陵；李澍，字澍千，號漁莊；張鏐字子貞，號老薑，工詩畫；秦昱，字德明，號岑棋；李桐，字於湯，號琴軒；許善，字松圃，胡保泰，字東山，山陰人；葉建侯，字冠伯，號春屏，丹徒人；查善，字楚珍，號大其，海昌人。李嗇生教授為之序。
巴源綬，字金章，歙縣人，慰祖之兄。少時有鄰女夜奔者，閉戶拒之。鄉里稱盛德。長來揚州，以鹽筴起家。好遊湖上，家有畫舫。子樹恆，字士能，世其業，運鹽場灶，多奇計。
洪錫恆，字得天，號芰塘。年十二，成諸生，稱神童。工詩文。
虹橋為北郊佳麗之地，《夢香詞》云：「揚州好，第一是虹橋。楊柳綠齊三尺雨，櫻桃紅破一聲簫。處處住蘭橈。」遊人泛湖，以秋衣、蠟屐打包，茶鬴、燈遮，點心、酒盞，歸之茶擔，肩隨以出。若治具待客湖上，先投柬帖，上書「湖舫候玉」。相沿成俗，寢以為禮，平時招攜遊賞，無是文也。《小郎詞》云：「丟眼邀朋遊妓館，扌棄頭結伴上湖船。」此風亦復不少。
每歲正月，必有盛集。二月二日祀土神，以虹橋靈土地廟為最，謂之「增福財神會」。
畫舫有市有會，春為梅花、桃花二市，夏為牡丹、芍藥、荷花三市，秋為桂花、芙蓉二市；又正月財神會市，三月清明市，五月龍船市，六月觀音香市，七月盂蘭市，九月重陽市。每市，遊人多，船價數倍。
龍船自五月朔至十八日為一市。先於四月晦日試演，謂之「下水」；至十八日牽船上岸，謂之「送聖」。船長十餘丈，前為龍首，中為龍腹，後為龍尾，各占一色。四角枋柱，揚旌拽旗，篙師執長鉤，謂之「跕頭」。舵為刀式，執之者謂之「拿尾」。尾長丈許，牽彩繩令小兒水嬉，謂之「掉梢」。有「獨占鼇頭」、「紅孩兒拜觀音」、「指日高升」、「楊妃春睡」諸戲。兩旁槳折十六，前為頭折，順流而折，謂之「打招」。一招水如濺珠，中置戽鬥戽水。金鼓振之，與水聲相激。上供太子，不知何神，或曰屈大夫，楚之同姓，故曰太子。小船載乳鴨，往來畫舫間，遊人鬻之擲水中，龍船執戈競鬥，謂之「搶標」。漢有以土瓶實錢果為標者，以豬胞實錢果使浮水面為標者，舟中人飛身泅水搶之，此技北門王啞巴為最。迨端午後，外河徐寧、缺口諸門龍船由響水閘牽入內河，稱為客船。「送聖」後奉太子於畫舫中禮拜，祈禱收災降福，舉國若狂。
畫肪有堂客、官客之分，堂客為婦女之稱。婦女上船，四面垂簾，屏後另設小室如巷，香棗廁籌，位置潔淨。船頂皆方，可載女輿。家人挨排於船首，以多為勝，稱為堂客船。一年中惟龍船市堂客船最多。唐赤子翰林端午詩云：「無端鐃吹出空舟，賺得珠簾盡上鉤。小玉低言嬌女避，郎君倚扇在船頭。」皆此類堂客船也。迨至燈船夜歸，香輿候久，棄舟登岸，火色行聲，天寧寺前，拱宸門外，高卷珠簾，暗飄安息，此堂客歸也。《夢香詞》云：「揚州好，扶醉夜踉蹡。燈影看殘街市月，晚風吹上筍兒香。剩得好思量。」
城內富貴家好晝眠，每自旦寢，至暮始興，燃燭治家事，飲食燕樂，達旦而罷，復寢以終日。由是一家之人晝睡夕興，故泛湖之事，終年不得一日領略。即有船之家，但閑泊浦嶼，或偶一出遊，多於申後酉初，甫至竹橋，紅日落盡，習慣自然。
貴遊家以大船載酒，穹篷六柱，旁翼闌楹，如亭榭然。數艘並集，銜尾以進，至虹橋外，乃可方舟。盛至三舟並行，賓客喧闐，每遙望之，如駕山倒海來也。
郡城畫舫無灶，惟「沙飛」有之，故多以沙飛代酒船。朱竹《虹橋詩》雲「行到虹橋轉深曲，綠楊如薺酒船來」是也。城中奴僕善烹飪者，為家庖；有以烹飪為傭賃者，為外庖。其自稱曰廚子，稱諸同輩曰廚行。遊人賃以野食，乃上沙飛船。舉凡水䀁筅帚、西烓箸□、醬瓿醋<步瓜>、鑷勺盉鐺、茱萸芍藥之屬，置於竹筐，加之僵禽斃獸，鎮壓枕藉，覆冪其上，令拙工肩之，謂之廚擔。廚子隨其後，各帶所用之物，裹之以布，謂之刀包。拙工司炬，窺伺廚子顏色，以為炎火溫蒸之候。於是畫舫在前，酒船在後，櫓篙相應，放乎中流，傳餐有聲，炊煙漸上，冪ャ柳下，飄搖花間，左之右之，且前且卻，謂之行庖。
烹飪之技，家庖最勝，如吳一山炒豆腐，田雁門走炸雞，江鄭堂十樣豬頭，汪南溪拌鱘鰉，施胖子梨絲炒肉，張四回子全羊，汪銀山沒骨魚，江文密車螯餅，管大骨董湯、鮆魚糊塗，孔訒庵螃蟹面，文思和尚豆腐，小山和尚馬鞍喬，風味皆臻絕勝。
歌船宜於高棚，在座船前。歌船逆行，座船順行，使船中人得與歌者相款洽。歌以清唱為上，十番鼓次之，若鑼鼓、馬上撞、小曲、攤簧、對白、評話之類，又皆濟勝之具也。
清唱以笙笛、鼓板、三弦為場面，貯之於箱，而氍毹、笛床、笛膜盒、假指甲、阿膠、弦線、鼓箭具焉，謂之家夥。每一市會，爭相鬥曲，以畫舫停篙就聽者多少為勝負。多以熙春台、關帝廟為清唱之地。李嘯村詩云「天高月上玉繩低，酒碧燈紅夾兩堤。一串歌喉風動水，輕舟圍住畫橋西」謂此。郡城風俗，好度曲而不佳，繩之元人《絲竹辨偽》、《度曲須知》諸書，不啻萬里。元人唱口，元氣漓淋，真與唐詩、宋詞爭衡。今惟臧晉叔編《百種》行於世，而晉叔所改《四夢》，是孟浪之舉。近時以葉廣平唱口為最，著《納書楹曲譜》，為世所宗，其餘無足數也。清唱以外、淨、老生為大喉嚨，生、且詞曲為小喉嚨，醜、末詞曲為小大喉嚨。揚州劉魯瞻工小喉嚨，為劉派，兼工吹笛。嘗遊虎邱買笛，搜索殆盡，笛人云：「有一竹須待劉魯瞻來。」魯瞻以實告，遂出竹。吹之曰：「此雌笛也。」復出一竹，魯瞻以指擫之，相易而吹，聲入空際，指笛相謂曰：「此竹不換吹，則不待曲終而笛裂矣。」笛人舉一竹以贈。其唱口小喉嚨，揚州唯此一人。大喉嚨以蔣鐵琴、沈苕湄二人為最，為蔣、沈二派。蔣本鎮江人，居揚州，以北曲勝，小海呂海驢師之。沈以南曲勝，姚秀山師之。其次陳愷元一人。直隸高雲從，居揚州有年，唱口在蔣、沈之間，此揚州大喉嚨也。蘇州張九思為韋蘭穀之徒，精熟九宮，三弦為第一手，小喉嚨最佳。江鶴亭延之於家，佐以鄒文元鼓板、高昆一笛，為一局。朱五呆師事九思，得其傳。王克昌唱口與九思抗衡，其串戲為吳大有弟子。蘇州大喉嚨之在揚州者，則有二面鄒在科，次之王炳文。炳文小名天麻子，兼工弦詞，善相法，為高相國門客。按清唱鼓板與戲曲異，戲曲緊，清唱緩；戲曲以打身段下金鑼為難，清唱無是苦而有生熟口之別。此技蘇州顧以恭為最。先在程端友家，繼在馬秋玉家，與教師張仲芳同譜《五香球傳奇》。次之周仲昭、許東陽二人，與文元並駕。揚州以莊氏龍生，道士兄弟鼓板、三弦合手成名工。次之湯殿颺一人。蘇州葉雲升笛，與昆一齊名，兼能點竄工尺，從其新譜。次之邱禦高，能點新曲，兼識古器，皆雲升流亞。今大喉嚨之效蔣、沈二派者，戴翔翎、孫務恭二人，皆蘇州人，而揚州絕響矣。串客本於蘇州海府串班，如費坤元、陳應如出其中，次之石塔頭串班，余蔚村出其中。揚州清唱既盛，串客乃興，王山靄、江鶴亭二家最勝，次之府串班、司串班、引串班、邵伯串班，各占一時之勝。其中劉祿觀以小唱入串班為內班老生，葉友松以小班老旦入串班，後得瓜張插花法；陸九觀以十番子弟入串班，能從吳暮橋讀書，皆其選也。
十番鼓者，吹雙笛，用緊膜，其聲最高，謂之悶笛，佐以簫管，管聲如人度曲；三弦緊緩與雲鑼相應，佐以提琴；鼉鼓緊緩與檀板相應，佐以湯鑼；眾樂齊乃用單皮鼓，響如裂竹，所謂「頭如青山峰，手似白雨點」，佐以木魚檀板，以成節奏。此十番鼓也。是樂不用小鑼、金鑼、饒鈸、號筒，隻用笛、管、簫、弦、提琴、雲鑼、湯鑼、木魚、檀板、大鼓十種，故名十番鼓。番者更番之謂，有《花信風》、《雙鴛鴦》、《風擺荷葉》、《雨打梧桐》諸名。後增星鈸，器輒不止十種，遂以星、湯、蒲、大、各、勺、同七字為譜。七字乃吳語狀器之聲，有聲無字，此近今庸師所傳也。若夾用鑼鐃之屆，則為粗細十番。如《下西風》、《他一立在太湖石畔》之類，皆係古曲，而吹彈擊打，合拍合{個}。其中之《蝶穿花》、《鬧端陽》，為粗細十番。下乘加以鎖哪，名曰「鴦鴛拍」，如《雨夾雪》、《大開門》、《小開門》、《七五三》，乃鑼鼓，非十番鼓也。《夢香詞雲》：「揚州好，新樂十番佳。消夏園亭《雨夾雪》，冶春樓閣《蝶穿花》。」以《雨夾雪》為十番，可謂強作解事矣。是樂前明已有之，本朝以韋蘭穀、熊大璋二家為最。蘭穀得崇禎間內苑樂工蒲鈸法，傳之張九思，謂之韋派。大璋工二十四雲鑼擊法，傳之王紫稼，同時沈西觀竊其法，得二十面。會紫稼遇禍，其四面遂失傳。西觀後傳於其徒顧美掄，得十四面。美復傳於大璋之孫知一，謂之熊派。蘭穀、九思，蘇州人；大璋、知一，福建人；西觀，蘇州人；美掄，杭州人。至今揚州蒲鈸出九思之門，而十四面雲鑼，福建尚有能之者。其後有周仲昭、許東陽二人，仲昭書似方南堂，工尺牘，亦此中錚錚皦者。他如張天順、顧德培、朱五呆子之類，以十番鼓作帽兒戲，聲情態度如老洪班，是又不專以十番名家，而十番由是衰矣。
鑼鼓盛於上元、中秋二節，以鑼鼓鐃鈸，考擊成文，有《七五三》、《鬧元宵》、《跑馬》、《雨夾雪》諸名。土人為之，每有參差不齊之病。鎮江較勝，謂之粗鑼鼓。南巡時延師演習，謂之辦差鑼鼓。
「馬上撞」即軍樂演唱亂彈戲文，城中市肆剪生、開張及畫舫、財神、三聖諸會多用之。
小唱以琵琶、弦子、月琴、檀板合動而歌。最先有《銀鈕絲》、《四大景》、《倒扳槳》、《剪靛花》、《吉祥草》、《倒花籃》諸調，以《劈破玉》為最佳。有於蘇州虎邱唱是調者，蘇人奇之，聽者數百人，明日來聽者益多，唱者改唱大曲，群一噱而散。又有黎殿臣者，善為新聲，至今效之，謂之「黎調」，亦名「跌落金錢」。二十年前尚哀泣之聲，謂之「到春來」，又謂之「木蘭花」；後以下河土腔唱《剪靛花》，謂之「網調」。近來群尚《滿江紅》、《湘江浪》，皆本調也。其京舵子、起字調、馬頭調、南京調之類，傳自四方，間亦效之，而魯斤燕削，遷地不能為良矣。於小曲中加引子、尾聲，如《王大娘》、《鄉里親家母》諸曲，又有以傳奇中《牡丹亭》、《占花魁》之類譜為小曲者，皆土音之善者也。陳景賢善小曲，兼工琵琶，人稱為「飛琵琶」；潘五道士能吹無底洞簫以和小曲，稱名工；蘇州牟七以小唱冠江北，後多須，人稱為牟七鬍子；朱三工四弦，江鶴亭招之入康山草堂。
鄭玉本，儀征人，近居黃玨橋。善大小諸曲，嘗以兩象箸敲瓦碟作聲，能與琴箏簫笛相和。時作絡緯聲、夜雨聲、落葉聲，滿耳蕭瑟，令人惘然。
評話盛於江南，如柳敬亭、孔雲霄、韓圭湖諸人，屢為陳其年、余淡心，杜茶村、朱竹所賞鑒。次之季麻子平詞為李宮保衛所賞。人參客王建明瞽後，工弦詞，成名師。顧翰章次之。紫瘌痢弦詞，蔣心佘為之作《古樂府》，皆其選也。郡中稱絕技者，吳天緒《三國志》，徐廣如《東漢》，王德山《水滸記》，高晉公《五美圖》，浦天玉《清風閘》，房山年玉蜻蜓，曹天衡《善惡圖》，顧進章《靖難故事》，鄒必顯《飛駝傳》，謊陳四《揚州話》，皆獨步一時。近今如王景山、陶景章、王朝幹、張破頭、謝壽子、陳達三、薛家洪、諶耀廷、倪兆芳、陳天恭，亦可追武前人。大鼓書始於漁鼓簡板說孫猴子，佐以單皮鼓檀板，謂之「段兒書」；後增弦子，謂之「靠山調」。此技周善文一人而已。
徐廣如始為評話，無聽之者，在寓中自摑其頰。有叟自外至，詢其故，自言其技之劣，且告以將死。叟曰：「姑使余聽之可乎？」徐諾。叟聆之，笑曰：「期以三年，當使爾技蓋於天下也。」徐隨侍叟，令讀漢魏文三年，曰：「可矣。」故其吐屬淵雅，為士大夫所重也。
吳天緒效張翼德據水斷橋，先作欲叱吒之狀，眾傾耳聽之，則唯張口努目，以手作勢，不出一聲，而滿室中如雷霆喧於耳矣。謂其人曰：「桓侯之聲，詎吾輩所能效，狀其意使聲不出於吾口，而出於各人之心，斯可肖也。」雖小技，造其極，亦非偶然矣。
大松、小松，兄弟也，本浙江世家子，落拓後賣歌虹橋。大松彈月琴，小松拍檀板，就畫舫互唱覓食。逾年，小松饑死。大松年十九，以月琴為燕趙音，人多與之。嘗遊京師，從貴官進哨，置帳中；獵後酒酣，令作壯士聲，恍如殺虎山中，射鵰營外，一時稱為進哨曲。又嘗為《望江南》曲，如泣如訴，及旦，鄰婦聞歌而死。過東阿，山水驟長，同行失色，大松匡坐車中歌《思歸引》，聞者泣下如雨。晚年屏跡，不知所終。
井天章善學百鳥聲，遊人每置之畫舫間與鳥鬥鳴，其技與畫眉楊並稱。次之陳三毛、浦天玉、謊陳四皆能之。
匡子駕小艇遊湖上，以賣水煙為生。有奇技，每自吸十數口不吐，移時冉冉如線，漸引漸出，色純白，盤旋空際；復茸茸如髻，色轉綠，微如遠山；風來勢變，隱隱如神仙雞犬狀，須眉衣服，皮革羽毛，無不畢現；久之色深黑，作山雨欲來狀，忽然風生煙散。時人謂之「匡煙」，遂自榜其船曰「煙艇」。
畫舫多作牙牌、葉格諸戲，以為酒食東道。牙牌以竹代之，四人合局，得四為上，謂之「四狠」，色目有「四翻身」、「自來大」諸名。以末張為上者，謂之「添九」，色目有「三長四短」、「自尊大結」諸名。二人對局為「扛」，有蘇、揚之分，蘇扛雙出，有「上扛飛釣」、「四六加開」色目；揚扛單出，關門不釣。三四人合局，以點大得者為負，謂之「擠黃」。葉格以「馬吊」為上，揚州多用京王合譜，謂之「無聲落葉」，次之碰壺，以十壺為上。四人合局，三人輪鬥，每一人歇，謂之「作夢」。馬吊四十張，自空堂至於萬萬貫，十萬貫以下，均易被攻。非謹練，鮮無誤者。九文錢以上，皆以小為貴，至空堂而極，作者所以為貪者戒也。紙牌始用三十張，即馬吊去十子一門，謂之「鬥混江」；後倍為六十，謂之「擠矮」；又倍之為一百二十張。五人鬥，人得二十張，為「成坎玉」；又有「坎後」、「六麼」、「心算」諸例。近今盡鬥十壺，而諸例俱廢，又增以福、祿、壽、財、喜五星，計張一百二十有五。五星聚於一人，則共賀之。色目有「斷麼」、「飄壺」、「全葷」諸名目。
畫舫多以弈為遊者，李嘯村《賀園詩》序有云：「香生玉局，花邊圍國手之棋。」是語可想見湖上圍棋風景矣。揚州國工隻韓學元一人而已；若寓公則樊麟書、程懶予、周東侯、盛大有、汪漢年、黃龍士、範西屏、何闇公、施定庵、姜吉士諸人，後先輝映。懶予曾與客弈於畫舫，一劫未定，鎮淮門已扃。終局後將借宿枝上村，逡巡摸索，未得其門；比天明，乃知身臥古塚。定庵父歿，從母改適范氏，生西屏。施、範同時稱國手，範著《桃花泉弈譜》，施著《弈理指歸》，皆傳於世。今之言棋者，動曰施、範，乃二君渡江來揚時，嘗於村塾中宿，定庵戲與館中童子弈，不能勝；西屏更之，亦不能勝。又西屏遊於甓社湖，寓僧寺，有擔草者。範與之弈數局，皆不能勝，問姓名，不答，曰：「今盛稱施、範，然第吾兒孫輩耳。弈，小數也，何必出吾身與兒孫爭虛譽耶？」荷擔而去。
程蘭如弈棋不及施、範，而象棋稱國手。近有周皮匠者，亦精於象，未嘗負。得錢沽酒，則是日不復局，亦不復攻皮矣。
風箏盛於清明，其聲在弓，其力在尾，大者方丈，尾長有至二三丈者。式多長方，呼為「板門」，餘以螃蟹、蜈蚣、蝴蝶、蜻蜓、福字、壽字為多。次之陳妙常、僧尼會、老駝少、楚霸王及歡天喜地、天下太平之屬，巧極人工。晚或係燈於尾，多至連三連五。近日新製洋燈，取象風箏而不用線。其法用綿紙無瑕穴者，長尺四寸，闊尺二寸，搓之滅性，綴其端如轂，削竹蔑作環如紙大，以紙附之；中交午係兩銅絲，交處置極薄銅片，周圍上喬作牆，中鋪薴蔗。蔗用膏粱酒浸熟者，上鋪黃白蠟、流磺、潮腦、狼糞，以火燃之；令有力者四人持其紙之向上無篾環者，爇藥而升，不縱自上，大如經星，終夜乃落。
小秦淮妓館常買棹湖上，妝掠與堂客船異。大抵梳頭多雙飛燕、到枕松之屬。衣服不著長衫，夏多子兒紗，春秋多短衣，如翡翠織絨之屬；冬多貂覆額、蘇州勒子之屬。船首無侍者，船尾僅一二仆婦。遊人見之，或隔船作吳語，或就船拂須握手；倚欄索酒，傾卮無遺滴。甚至湖上市會日，妓舟齊出，羅幃翠幕，稠疊圍繞。韋友山詩云「佳話湖山要美人」謂此。
燈船多用鼓棚，楣枋朸簷，有鐕有釒微；中覆錦棚，垂索藻井，下向反披，以宮燈為最麗。其次琉璃，一船連綴百餘，窋{穴吃}而出。或值良辰令節，諸商各於工段臨水張燈，兩岸中流，交輝煥采。時有駕一小舟，絕無燈火，往來其間，或匿樹林深處，透而望之，如近鬥牛而觀列宿。查悔餘有燈船詩云：「琉璃一片映珊瑚，上有青天下有湖。岸岸樓台開晝錦，船船弦索曳歌珠。二分明月收光避，千隊驪龍逐伏趨。不為水嬉誇盛世，萬人連夕樂康衢。」
花船於市會插花畫舫中，大者用磁缸，小則瓶洗之屬，一瓶動值千金。插花多意外之態，此技瓜洲張某最優，時人稱為瓜張。優者葉友松一人，亦傳其法。十番教師朱五呆亦能之。
虹橋馬頭，地名虹橋爪，其下舊為采菱、踏藕、罱撈、沉網諸船所泊，間有小舟，則寺僧所具也。近年增有絲瓜架劃子船，自成其一浜，為虹橋馬頭。
虹橋爪為長堤之始，透迤至司徒廟上山路而止。「長堤春柳」、「桃花塢」、「春台祝壽」、「條園花瑞」、「蜀岡朝旭」五景，皆在堤上。城外聲技飲食集於是，土風遊冶，有不可沒者，先備記之。
喬姥於長堤賣茶，置大茶具，以錫為之，少頸修腹，旁列茶盒，矮竹幾杌數十。每茶一碗二錢，稱為「喬姥茶桌子」。每龍船時，茶客往往不給錢而去。杜茶村嘗謂人曰：「吾於虹橋茶肆與柳敬亭談寧南故事，擊節久之。」蓋謂此茶桌子也。
大觀樓者，糖名也。以紫竹作擔，列糖於上，糖修三寸，周亦三寸，中裹鹽脂豆餡之類，貴至十數錢一枚，其偽者則價廉不中食矣。又有提籃鳴鑼唱賣糖官人、糖寶塔、糖龜兒諸色者，味不甚佳，止供小兒之弄。或置竹釘數十於竹筒中，其端一亦而餘皆黑，以錢貫之。適中赤者則得糖，否則負。口中喚唱，音節入古。
清明前後，肩擔賣食之輩，類皆俊秀少年，競尚妝飾。每著藍藕布衫，反紉鉤邊，缺其衽，謂之琵琶衿。袴縫錯伍取窄，謂之棋盤襠。草帽插花，蒲鞋染蠟。賣豆腐腦、茯苓糕，喚聲柔雅，渺渺可聽。又夏月有賣洋糖豌豆，秋月有賣芋頭芋苗子者，皆本色市夫矣。
謝身山寓文選樓，多奇技。每和泥貫以竹蔑，置數十枚於袖中。行至堤上，啟袖放之，如燕雀騰飛，軋軋有聲。
每晨多城中籠養之徒，攜白翎雀於堤上學黃鸝聲。白翎雀本北方鳥，江南人好之，飼於籠中，一鳥動輒百金。籠之價值，貴者如金戧盆，中鋪沙斫石，令雀於其上鼓翅，謂之「打蓬」。若畫舫中，每懸之於船楣，以此為戲。次則畫眉、黃脰之屬，不可勝數。
堤上多蟬，早秋噪起，不聞人語。長竿黏落，貯以竹筐，沿堤貨之，以供兒童嬉戲，謂之「青林樂」。
北人王蕙芳，以賣果子為業。清晨以大柳器貯各色果子，先貨於蘇式小飲酒肆，次及各肆，其餘則於長堤盡之。自稱為「果子王」。其子八哥兒賣檳榔，一日可得數百錢。
鳳陽人蓄猴令其自為冠帶演劇，謂之猴戲。又圍布作房，支以一木，以五指運三寸傀儡，金鼓喧闐，詞白則用叫顙子，均一人為之，謂之肩擔戲。二者正月城內極多，皆預於臘月抵郡城，寓文峰塔壺蘆門客舍。至元旦進城，上元後城中已遍，出郭求鬻於堤上。二者至此，湖山春色闌矣。
雜耍之技，來自四方，集於堤上。如立竿百仞，建幟於顛，一人盤空拔幟，如猱升木，謂之「竿戲」。長劍直插喉嗉，謂之「飲劍」。廣筵長席，滅燭罨火，一口吹之，千碗皆明，謂之「壁上取火，席上反燈」。長繩高係兩端，兩人各從兩端交過，謂之「走索」。取所佩刀令人盡力刺其腹，刀摧腹皤，謂之「弄刀」。置盤竿首，以手擎之，令盤旋轉；復兩手及兩腕、腋、兩股及腰與兩腿，置竿十餘，其轉如飛。或飛盤空際，落於原竿之上，謂之「舞盤」。戲車一輪，中坐數女子，持其兩頭搖之，旋轉如環，謂之「風車」。一人兩手執箕，踏地而行，揚米去糠，不溢一粒，謂之「簸米」。置丈許木於足下，可以超乘，謂之「跴高蹻」。以巾覆地上，變化什物，謂之「撮戲法」。以大碗水覆巾下，令隱去，謂之「飛水」。置五紅豆於掌上，令其自去，謂之「摘豆」。以錢十枚，呼之成五色，謂之「大變金錢」。取斷臂小兒，令吹笙，工尺俱合，謂之「仙人吹笙」。癸丑秋月，諸雜耍醵資買棹，聚於熙春台，各出所長，凡數日而散。一老人年九十許，曳大竹重百餘斤，長三四丈，立頭上，每畫舫過，與一錢。黃文暘為之立傳。
汪某以串客傾其家，至為乞兒。遂傅粉作小醜狀，以五色箋紙為戲具，立招其上，曰「太平一人班」。有招之者，輒出戲簡牌，每出價一錢。
王大頭尖而不頤，置碗頭上，碗中立紙絹人數寸，跪拜跳踉，至於偃仆，其碗不墜，後改業為賈，販東郊董家莊所產布帶。以竹筐貯貨戴頭上，反喉穿齒作聲，呼小紅帶子。閭巷婦女，不出門庭，聞聲知名，謂其貨真價實。其後安慶武部習其技，置燈頭上，謂之「滾燈」。此技亦羯鼓歌中「頭如青山峰」之法耳。
北人宋二，貌魁梧，色黝黑，嗜酒，好與禽獸伍，禽獸亦樂與之狎。得一奇異之物，置大桶中，繪圖鳴金炫售，以為日奉酒錢。一日奇貨盡，以犬納桶中，炫售如故。見者嘲之，謂之「宋犬」。
兩人裸體相撲，藉以覓食，謂之「擺架子」。韋莊詩：「內官初賜清明火，上相閑分白打錢。」楊用修謂：「白打錢名未知指何事？」周櫟園辯為「白戰」，蓋此技也。
江寧人造方圓木匣，中點花樹、禽魚、怪神、秘戲之類，外開圓孔，蒙以五色毒瑁，一目窺之，障小為大，謂之「西洋鏡」。
北郊多螢，土人製料絲燈，以線係之，於線孔中納螢；其式方、圓、六角、八角及畫舫、寶塔之屬，謂之火螢蟲燈。近多以蠟丸爇之，每晚揭竿首鬻賣，遊人買作土宜。亦間取西瓜皮鏤刻人物、花卉、蟲魚之戲，謂之西瓜燈。近日城內多用料絲作大山水燈片。薛君采詩云「霏微狀蟬翼，連娟侔網線」謂此。
遊孝女，字文元，以賣卜、拆字養其親。金棕亭國博見之，率其子台駿、孫璡同作《遊孝女歌》。一時縉紳如秦西岩觀察、汪劍潭國子、潘雅堂戶部，皆有和詩。倉轉運聖裔聞之，招入使署，令教其女，為擇婿配之。棕亭詩中有「試覓赤繩為係足」之句，謂此。
玉版橋王廷芳茶桌子最著，與雙橋賣油糍之康大合本，各用其技。遊人至此半饑，茶香餅熟，頗易得錢。玉版橋乞兒二，一乞剪紙為旗，揭竹竿上，作報喜之詞；一乞家業素豐，以好小曲蕩盡，至於丐，乃作男女相悅之詞，為《小郎兒曲》。相與友善，共在堤上。每一船至，先進《小郎兒曲》，曲終繼之以報喜，音節如樂之亂章，人豔聽之。《小郎兒曲》即《十二月》、《採茶》、《養蠶》諸歌之遺，呢呢兒女語，恩怨相爾汝。詞雖鄙俚，義實和平，非如市井中小唱淫靡媚褻可比。予嘗三遊珠江，近日軍工廠有揚浜，問之土人，皆雲揚妓有金姑最麗，因坐小艇子訪之。甫聞其聲，乃知為裏河網船中冒作揚妓者。其唱則以是曲為土音，嶺外傳之，及於惠、潮，與木魚布刀諸曲相埒。郡中剞劂匠多刻詩詞戲曲為利，近日是曲翻板數十家，遠及荒村僻巷之星貨鋪，所在皆有，乃知聲音之道，感人深也。
野食謂之餉。畫舫多食於野，有流觴、留飲、醉白園、韓園、青蓮社、留步、聽簫館、蘇式小飲、郭漢章館諸肆，而四城遊人又多有於城內肆中預訂者，謂之訂菜，每晚則於堤上分送各船。城內食肆多附於面館，面有大連、中碗、重二之分。冬用滿湯，謂之大連；夏用半湯，謂之過橋。面有澆頭，以長魚、雞、豬為三鮮。大東門有如意館、席珍，小東門有玉麟、橋園，西門有方鮮、林店，缺口門有杏春樓，三祝庵有黃毛，教場有常樓，皆此類也。乾隆初年，徽人於河下街賣松毛包子，名「徽包店」，因仿岩鎮街沒骨魚，面名其店曰「合鯖」，蓋以鯖魚為面也。仿之者有槐葉樓火腿面。合鯖復改為坡兒上之玉坡，遂以魚面勝。徐寧門問鶴樓以螃蟹勝。而接踵而至者，不惜千金買仕商大宅為之。如湧翠、碧薌泉、槐月樓、雙松圃、勝春樓諸肆，樓台亭榭，水石花樹，爭新鬥麗，實他地之所無。其最甚者，鰉魚、蛼螯、班魚、羊肉諸大連，一碗費中人一日之用焉。
「荷浦薰風」在虹橋東岸，一名江園。乾隆三十七年，皇上賜名「淨香園」。御製詩二首，一云：「滿浦紅荷六月芳，慈雲大小水中央。無邊願力超塵海，有喜題名曰淨香。結念底須懷爛縵，洗心雅足契清涼。片時小憩移舟去，得句高齋興已償。」一云：「雨過淨依竹，夏前香想蓮。不期教步緩，率得以神傳。幾潔待題研，窗含活畫船。笙歌題那畔，可入牧之篇。」園門在虹橋東，竹樹夾道，竹中築小屋，稱為水亭。亭外清華堂、青琅玕館，其外為浮梅嶼。竹竟為春雨廊、杏花春雨之堂，堂後為習射圃，圃外為綠楊灣。水中建亭，額曰「春禊射圃」。前建敞廳五楹，上賜名「怡性堂」。堂左構子舍，仿泰西營造法，中築翠玲瓏館，出為蓬壺影。其下即三卷廳，旁為江山四望樓。樓之尾接天光雲影樓，樓後朱藤延曼，旁有秋暉書屋及涵虛閣諸勝。又有春波橋，橋外有來薰堂、浣香樓、海雲龕、艤舟亭，橋裏有珊瑚林、桃花館、勺泉、依山二亭，由此入筱溪莎徑，而至迎翠樓。
江園門與西園門衡宇相望，內開竹徑，臨水築曲尺洞房，額曰「銀塘春曉」。園丁於此為茶肆，呼曰「江園水亭」，其下多白鵝。
清華堂臨水，荇藻生足下，聯云：「芰荷疊映蔚〈（謝靈運）〉，水木湛清華〈（謝混）〉。」堂後篔簹數萬，搖曳簾際。左望一片修廊，天低樹微，樓閣晻暖；堂後長廊逶迤，修竹映帶。由廊下門入竹徑，中藏矮屋，曰「青琅玕館」。聯云：「遙岑出寸碧〈（韓愈）〉，野竹上青霄〈（杜甫）〉。」是地有碑亭，御製詩云：「萬玉叢中一逕分，細飄天籟迥幹雲。忽聽牆外管弦沸，卻恐無端笑此君。」
接青琅玕館之尾，復構小廊十數楹，額曰「春雨廊」。廊竟，廣築杏花春雨之堂，聯云：「明月夜舟漁父唱〈（孟於賓）〉，隔簾微雨杏花香〈（韓愈）〉。」今其堂已墟為射圃矣。
修廊之外，水中亂石漂泊，為浮梅嶼，河至此分為二，杭大宗詩「才過虹橋路又叉」謂此。嶼上建碑亭，供奉石刻禦賜扁「淨香園」三字及「雨過淨猗竹，夏前香想蓮」一聯。是嶼丹崖青壁，眠沙臥水，宛然小矚。
廊下開門為水馬頭，額曰「綠楊灣」。聯云：「金塘柳色前溪曲〈（溫庭筠）〉，玉洞桃花萬樹春〈（許渾）〉。」門外春禊亭在水中，有小橋與浮梅嶼通。聯云：「柳占三春色〈（溫庭筠）〉，荷香四座風〈（劉威）〉。」
綠楊灣門內建廳事，懸禦扁「怡性堂」三字及「結念底須懷爛縵，洗心雅足契清涼」一聯。棟宇軒豁，金鋪玉鎖，前廠後蔭。右靠山用文楠雕密箐，上築仙樓，陳設木榻，刻香檀為飛廉、花檻、瓦木階砌之類。左靠山仿效西洋人製法，前設欄楯，構深屋，望之如數什百千層，一旋一折，目炫足懼，惟聞鍾聲，令人依聲而轉。蓋室之中設自鳴鍾，屋一折則鍾一鳴，關捩與折相應。外畫山河海嶼，海洋道路。對面設影燈，用玻璃鏡取屋內所畫影，上開天窗盈尺，令天光雲影相摩蕩，兼以日月之光射之，晶耀絕倫。更點宣石如車箱側立，由是左旋，入小廊，至翠玲瓏館，小池規月，矮竹引風，屋內結花籬。悉用贛州灘河小石子，甃地作連環方勝式。旁設書櫝，計四，旁開櫝門，至蓬壺影。聯云：「碧瓦朱甍照城郭〈（杜甫）〉，穿池疊石寫蓬壺〈（常元旦）〉。」是地亦名西齋，本唐氏西莊之基，後歸土人種菊，謂之唐村。村乃保障舊埂，俗曰唐家湖，江氏買唐村，掘地得宣石數萬，石蓋古西村假山之埋沒土中者。江氏因堆成小山，構室於上，額曰「水佩風裳」。聯云：「美花多映竹〈（杜甫）〉，無處不生蓮〈（杜荀鶴）〉。」是石為石工仇好石所作。好石年二十有一，因點是石，得癆瘵而死。
怡性堂後竹柏叢生。取小徑入圓門，門內危樓切雲，名曰「江山四望樓」。聯云：「山紅澗碧紛爛縵〈（韓愈）〉，竹軒蘭砌共清虛〈（李咸用）〉。」
涵虛閣在江山四望樓之左，凡四間，後窗在綠楊灣之小廊內，遊人多憩息於此。聯云：「圓潭寫流月〈（孫逖）〉，華岸上春潮〈（清江）〉。」
天光雲影樓在江山四望樓之尾，曲尺相接，樓下不相通，而樓上相通。聯云：「簷橫翠嶂秋光近〈（吳融）〉，波上長虹晚景搖〈（羅鄴）〉。」
秋暉書屋在天光雲影樓左一層，為江山四望樓後第一層，製如臥室，遊人多憩息於此。聯云：「詩書敦夙好〈（陶潛）〉，山水有清音〈（左思）〉。」江園最勝在怡性堂後，曩嘗作遊記一首，因附錄之。記云：「辛卯七月朔，越六日乙巳，客有邀余湖上者。酒一甕、米五斗、鐺三足、燈二十有六、掛棋一局、洞簫一品，篙二手，客與舟子二十有二人，共一舟，放乎中流。有倚檻而坐者，有俯視流水者，有茗戰者，有對弈者，有從旁而諦視者，有憐其技之不工而為之指畫者，有撚須而浩歎者，有訟成敗於局外者，於是一局甫終，一局又起，顛倒得失，轉相戰鬥。有脫足者，有歌者、和者，有顧盼指點者，有隔座目語者，有隔舟相呼應者，縱橫位次，席不暇暖。是時舟入綠楊灣，行且住，舍而具食。食訖，客病其囂，戒弈，亦不遊，共坐涵虛閣各言故事。人心方靜，詞鋒頓起，舉唐、宋小說誌異諸書，盡入麈下。自龐眉禿髮以至白晰年少，人如其言而言如其事。又有寓意於神仙鬼怪之說，至於無可考證，耀采繽紛。或指其地神其說曰：『某時某事，吾先人之所聞也；某鄉某井，吾童子時所親見也。』纂組異聞，網羅軼事，猥瑣贅餘，絲紛櫛比，一經奇見而色飛，偶爾豔聆而絕倒。乃瑣至曲諧謔，釋梵巫咒，儺逐伶倡，如擎至寶，如讀異書，不覺永日易盡。是時夕陽晚紅，煙出景暮，遂飲閣中。酒三巡，或拇戰，或獨酌，或歌，或飲，聽客之所為。酒酣耳熱，簫聲於於，搖艇入煙波中。兩岸秋花，哀紅自矜。暮雲斷處，銀河水淺，牽牛相與。芳草為螢，的曆照人；哀蟬戀樹，咽夜互鳴。新月無力，易於沉水；夜靜山空，扁舟容與。燈火燦爛，菱蔓不定；竹喧鳥散，曙色慾明。寺鍾初動，舟中人皆有離別可憐之色。今夕何夕？蓋古之所謂七夕也。歸舟共臥於天光雲影樓下。七夕既盡，八日復同登天光雲影樓；不洗盥，不飲食，不笑語；仰首者輒負手，巡簷者半搖步，倚欄者皆支頤，注目者必息氣，欠伸者餘睡情，箕踞者多睥尼，各有瀟灑出塵之想。」
涵虛閣外構小亭，置四屏風，嵌「荷浦薰風」四字。過此即珊瑚林、桃花館。對岸即來薰堂、海雲龕、而春波橋跨園中內夾河。橋西為「荷浦薰風」，橋東為「香海慈雲」。是地前湖後浦，湖種紅荷花，植木為標以護之；浦種白荷花，築土為堤以護之。堤上開小口，使浦水與湖水通。上立枋楔，左右四柱，中實「香海慈雲」之額，為尹相國繼善所書。
來薰堂在春波橋東，前湖後浦，左為榮，右靠山。入浣香樓，堂中聯云：「煙開翠扇清風曉〈（許渾）〉，日暖金階晝刻移〈（羊士諤）〉。」樓中聯云：「穀靜秋泉響〈（孟浩然）〉，樓深復道通〈（柴宿）〉。」
「香海慈雲」枋楔，立於外河東岸。由枋楔下水門，入荷浦，中設檔木，通水不通舟。浦中建圓屋，屋之正面對水門，左設板橋數折，通來薰堂，屋上有重屋，窗欞上嵌合「海雲龕」三字。屋中供觀音像，坐菡萏，有機捩如轉輪藏，朱輪潛運，圜轉如飛。聯云：「高座登蓮葉〈（慧淨）〉，晨齋就水聲〈（法照）〉。」龕上供千手眼大士像。二臂合掌，餘擎蓮花、火輪、劍、杵、鐧、槊，並日月輪火焰之屬；身著袈裟，金碧錯雜，光彩陸離。聯云：「紫雲盛寶界〈（鄭情）〉，彩舫入花津〈（權德輿）〉。」昔金棕亭詩云「慈雲一片香海中」謂此。
艤舟亭，浦中小泊地也。聯云：「階墀近洲渚〈（高適）〉，來往在煙霞〈（方幹）〉。」
涵虛閣之北，樹木幽邃，聲如清瑟涼琴。半山檞葉當窗檻間，碎影動搖，斜暉靜照，野色運山，古木色變，春初時青，未幾白，白者蒼，綠者碧，碧者黃，黃變赤，赤變紫，皆異豔奇采，不可殫記。顏其室曰「珊瑚林」。聯云：「豔采芬姿相點綴〈（權德輿）〉，珊瑚玉樹交枝柯〈（韓愈）〉。」由珊瑚林之末，疏桐高柳間，得曲尺房櫳，名曰「桃花池館」。聯云：「千樹桃花萬年樂〈（元稹）〉，半潭秋水一房山〈（李洞）〉。」北郊上桃花，以此為最，花在後山，故遊人不多見。每逢山溪水發，急趨保障湖，一片紅霞，汨沒波際，如掛帆分波，為湖上流水桃花一勝也。
江園中勺泉，論水者皆弗道。不知保障湖中皆有泉，其味極甘洌，故今東城水船，皆取資於此。勺泉本在保障湖心，江氏構亭，穴其上，上安轆轤，下用闌檻，園丁遊人，汲飲是賴。後因旁築土山，歲久遂隨地脈走入湖中，而亭中之井眢矣。
由倚山亭之北，築牆十數丈，中種梧竹，顏曰「藤蹊竹徑」。蓋至此夾河已會於湖，於湖口構「迎翠樓」。聯云：「金澗流春水〈（王昌齡）〉，虹橋轉翠屏〈（宋之問）〉。」黃園之錦鏡閣，即在樓南。
江方伯名春，字穎長，號鶴亭，歙縣人。初為儀征諸生，工製藝，精於詩，與齊次風、馬秋玉齊名。先是論詩有「南馬北查」之譽。迨秋玉下世，方伯遂為秋玉後一人。體貌豐澤，美須髯，為人含養圭角，風格高邁，遇事識大體。居南河下街，建隨月讀書樓，選時文付梓行世，名《隨月讀書樓時文》。於對門為秋聲館，飼養蟋蟀，所造製沉泥盆，與宣和金戧等。徐寧門外鬻隙地以較射，人稱為江家箭道。增構亭榭池沼，藥欄花徑，名曰「水南花墅」。乾隆己卯，芍藥開並蒂一枝，庚辰開並蒂十二枝，枝皆五色。盧轉使為之繪圖征詩，錢尚書陳群為之題「襲香軒」扁。自著有《水南花墅吟稿》。東鄉構別墅，謂之「深莊」，著《深莊秋詠》。北郊構別墅，即是園。有黃芍藥種，馬秋玉為之徵詩。丁丑改為官園，上賜今名。移家觀音堂，家與康山比鄰，遂構康山草堂。郡城中有「三山不出頭」之諺：三山謂巫山、倚山、康山是也。巫山在禹王廟，倚山在蔣家橋今茶葉館中，康山即為是地，或稱為康對山讀書處。又於重寧寺旁建東園，凡此皆稱名勝。方伯以獲逸犯張鳳，欽賞布政使秩銜；復以兩淮提引案就逮京師，獲免。曾奉旨借帑三十萬，與千叟宴，其際遇如此。方伯死，泣拜於門不言姓氏者，日十數人。或比之陳孟公之流，非其倫也。子振鴻，字頡雲，好讀書，長於詩。江氏世族繁衍，名流代出，壇坫無虛日。奇才之士，座中常滿，亦一時之盛也。
江昉，字旭東，號硯農，又號橙裏。方伯之弟。家有紫玲瓏館。工詞，著有《隨月讀書樓詞鈔》、《練湖漁唱》若干卷。子振鷺，字起堂，工詞。
江立，字玉屏，初名炎、字聖炎，號雲溪。工詞，與昉齊名，稱「二江」，為厲樊榭高足。王蘭泉侍郎為刻其遺集。子安，字定甫，工詩。
江蘭，字芳穀，號畹香，官巡撫。工詩文，有集。弟蕃，字君佐，號春圃，居揚州，購黃氏容園以為觴詠之地。弟蕃，字芬揚，工詩歌，熟於鹽筴。其子侄士相，字得祿，工詩，鑒別書畫古器；士栻、士梅業儒。
江晟，字聿亭，號平西。少喜乘馬，足跡遍天下。晚年與安弄齋製車輪輈，皆仿古制，尺寸不失，用兩人前後駕引，上張帷幕枕衾，稱巧構。遂因弄齋之字，西平之號，名「平安車」。汪昌言寫貌，方士庶繪圖、刻石，傳為盛跡。江振鶤，字岷高，工詩畫。
江昱，字賓穀。工詩文，精於金石，著有《詩集韻歧》、《瀟湘聽雨錄》。
江恂，字禹九，號蔗畦，官蕪湖道。工詩畫，收藏金石書畫，甲於江南。子德量，字秋史，乾隆庚子榜眼，官御史。好金石，盡閱兩漢以上石刻，故其隸書卓然成家，所書《武安王廟碑》，筆力遒勁。善畫人物，得古法。死之前一年，忽以端石數寸許作漢碑式，囑其弟墨君鐫其姓氏爵裏，筆畫精妙，時以為識。德地字墨君，布衣。
江炳炎，字硯南，號冷紅，徽州籍，居浙江。詩、字、畫稱三絕。
江增，字兆年，號臞生。性好山水，於黃山下構臥雲庵自居。製茶擔以濟勝，行列甚都，名曰「遊山具」。刳柳木令扁，以繩係兩頭擔之，謂之「扁擔」。蒙以填漆，上書庵名。擔分兩頭，每一頭分上中下三層：前一頭上層貯銅茶酒器各一，茶器圍以銅，中置筒，實炭，下開風門，小頸環口修腹，俗名茶鏙；酒器如其制，而上覆以銅，四旁開寶，實以酒插，名曰「酒鏙」，俗呼為四眼井。旁置火箸二，小夾板二，中夾臥雲庵五色箋，小落手袖珍《詩韻》一，硯一，墨一，筆二。中層貯錫胎填漆黑光面盆，上刺庵名。濃金填掩雕漆茶盤一，手巾二，五色聚頭扇七。下層為櫝，貯銅酒插四，瓷酒壺一，銅火函一，銅洋罐一，宜興砂壺一，煙合一。布袋一，捆炭作橐，置之袋中，此前一頭也。後一頭上層貯秘色瓷盤八。中層磁飲食台盤三十，斑竹箸一十有六，錫手爐一，填漆黑光茶匙八，果叉八，錫茶器一。取火刀石各一，截竹為筒，以閉火。下層貯銅暖鍋煮骨董羹，傍列小盤四，此後一頭也。外具乾瓠盛酒為飄齎，截紫竹為簫，以布捆老斑竹煙袋，並掛蒲團大小無數於扁擔上。江鄭堂為之作《遊山具記》。每一出遊，湖上人皆知為臞生居士來也。
江士玨，字荔田，居徽州。善鼓琴，能擘窠書，精於刻石。住黃山數十年，號天都山人。常於山中懸崖令采炭人縋己，下臨萬丈，於崖壁上刻方丈大字，或曰「荔田讀書處」，或曰「荔田彈琴處」，不一而足。始信峰有山人琴台。乾隆乙卯來揚，寓桃花庵半年。
方貞觀，字南塘，安徽桐城人。鶴亭方伯延之學詩字，寓秋聲館二十年，論詩多補益。有小行楷唐詩十二帙，方伯刊於石。
阮元，字芸台，號伯元，儀征人。方伯甥孫，家公道橋。乾隆己酉進士，官侍郎。工隸書，經學深邃。嘗分校《石經儀禮》，著《石經校勘記》三卷，又《考工車製圖考》二卷、《大戴禮注》、《毛詩補箋》若干卷。
熊之勳，字清來，江寧人。工詩善書。其家有「小西湖」之勝。與方伯為戚，常居康山草堂。
林道源，字仲深，號庾泉，安徽天長縣人。方伯之表甥。性豪邁，善騎射。工詩，不存稿，阮侍郎伯元嘗欲裒輯之，未全也。居是園十年，舊時為鹽務水巡，後經裁去。嘗落魄，冬無裘衣，或以數十金贈；故舊巡役以饑故向林乞，林慨然以金市紙，窮日夜畫蘭百餘幅，且畫且題，散給令易錢。其輕財重氣誼，大率類此。
羅士玨，字庭珠，號雪香，方伯內侄。工詩善書，古帖搜摩極富。
王步青，字罕皆，號巳山，金壇人。進士，官翰林。精於製藝，主安定書院時，方伯師事之。
沈大成，字學子，號沃田，松江華亭人。父矞堂，字韓城。官青縣時，河工欲盡用民力，遂自經死，以護青人。大成，邑諸生，通經吏百家之書，與惠棟友善，棟稱其學，一物一事，必窮其源。著有《學福齋集》。
黃裕，字北，江都人。工詩，著《金竹居詩存》，收絕句三百首。死於真州，汪曉岩收恤之。
施安，字竹田，杭州錢唐人。好交遊，廣聲氣，連船並轡，促席題襟，風格在孟、信之間。工詩，著《篾舫集》。善隸書，為方伯書「隨月讀書樓」額。
吳獻可，太倉州人。梅村之孫，西齋之子。通經史，究名法之學，方伯延於家二十年。子完夫，工鐫印，琢硯，極奇巧之技。
穀麗成，蘇州人。精宮室之制，凡內府裝修由兩淮製造者，圖樣尺寸，皆出其手。潘承烈，字蔚穀，亦精宮室裝修之制，而畫得董、巨天趣。
郭尚文，字霞峰，江都縣人。少以筆墨遊公卿間，方伯延之管理文彙閣所貯書籍。其人愛作詩，好賓客。
顧廉，字又簡，蘇州人。精鑒識古器。慕蔣某之學，延於家為幼子課讀。有古玉值萬金，蔣失手碎之，又簡不顧而去，亦終不問。蔣多逋負，出數千金代償之。由貧困起家，而能慷慨若是，有識者服焉。
壽腹公，號菊士，浙江會稽人。方伯總辦東巡，差菊士任其事。時朱思堂都轉守太安，事多繁劇，菊士為之謀畫，朱深服其才。
吳履黃，徽州人，方伯之戚。善培植花木，能於寸土小盆中養梅，數十年而花繁如錦。
趙鴻遠，字仰葵，蘇州人。醫，能治奇疾。有患鶴膝風者，膝蓋已遷於旁，諸醫以治八味丸不效，皆束手。仰葵診視，細詢其自幼至壯起居嗜好，遂於八味丸加細辛三分，服二帖而骨正；又進，而痛漸止；六劑而愈。或詢其故？趙曰：「此風在三陰，非虛症也。八味達三陰，不能去風，得細辛逐風，故得愈也。」其他類此。
汪彥超亦精於醫。有患風疾者，諸醫莫治，延彥超診之。彥超笑曰：「用疏風散者不錯，加以破蕉箑邊為引，則愈矣。」試之果然。
李鈞，字振聲，精仲景法。方伯族人患傷寒，見陽明症，時醫治以寒劑，延月餘，殆甚。方伯延鈞診之，曰：「此寒症也，宜溫中。」用附子一兩，服則病益劇，欲絕。鈞曰：「劑輕故，加附子至二兩，與人參二兩同服。」眾醫難之。鈞曰：「吾自見及，試坐此待之如何？」力迫之服，至明日霍然矣。謂諸醫曰：「病之寒熱，辨於脈之往來，此脈來動而去滯，知其中寒而外熱。仲景所已言，諸君未見及耳。」所著有《金匱要略注》，多發前人所未發。
陳撰，字玉幾，號楞山，浙江錢塘人。自言鄮人，家世係出勾甬。性孤潔，舉博學鴻詞不就。工詩，著《繡鋏秋吟集》。秋無師承，畫絕摹仿。張浦山征君錄之於《畫征錄》。晚年無子，方伯為築壽藏南屏之陽。女嫁於南徐許濱。濱字穀陽，號江門，丹陽人，畫入神品，與撰同館方伯家。女死，翁婿意見遂不侔。
康燾，字石舟，號天篤山人，又號茅心道人，又號蓮蕊峰頭不朽人，浙江錢塘人。畫山水花卉翎毛，書法尤精，年七十能作蠅頭小楷。
徐麟趾，字荔村，□□人。工詩。為尹元長製軍所知，晚居康山草堂。
金兆燕，字鍾樾，號棕亭；全椒人。蔣宗海，字春農，丹徒人。皆館於秋聲館。
程兆熊，字孟飛，號香南，又號楓泉、澹泉、壽泉、小迂，儀真人。工詩詞，畫筆與華岩齊名。書法為退翁所賞，揚州名園甲第，榜署屏障，金石碑版之文，皆賴之。早年受知於高製軍晉，巡鹽御史恆，為之寫《固哉亭集》。晚居隨月讀書樓。子法，字宗李，號硯紅，書法得其家傳，畫畫眉尤精。
黃樹穀，字松石，杭州仁和人。官學博，精於篆隸。子易，字小松，傳其書法。陸飛，字筱飲，浙江仁和人。乾隆壬午解元，博學工詩。
汪舸，字可舟，歙縣人。詩學黃涪翁，嘗校定《山谷集》並《山中白雲詞》。著有《曆崖山人詩》。子大本，字中也，號雪礓。師事陳玉幾、厲樊榭、江冷紅，鑒賞古畫及銅玉器，得秘法。
黃溱，字正川，號山臞，揚州人。畫法方洵遠，與項佩魚齊名。陳起文，字退山，江都人。工篆隸。
葉天賜，字孔章，號韻亭，又號誰莊，儀真人。工詩，書運中鋒，法鍾、王，多逸趣。廣交遊，戶外之履常滿。居缺口門街路北鴻文、崇德二巷之間，題其門曰：「高風崇德，大雅鴻文。」方伯治事多資之。嘗隨方伯議公事某所，眾脅方伯將作花押，天賜越階奪筆捽之。眾問為何如人鹵莽至此？葉大呼曰：「吾齧江之飯，所以報之者在此時也。」江亦出門去，事賴以不失。
李肇輔，字相宜，號於亭，江都人。工詩。常執桓，字友伯，江都人。善書法章草。喬伸懷，字有佳，江都人。工詩。楊維新，字蓮坡，江都人。性醇樸，工詩。
鮑元標，字雲表，歙縣人。少孤力學，工小楷書。為人謙謹敦睦，不輕言笑，凡五服內婦女以節孝稱者，捐資請旌建坊不一。嘗過市見古簫，欣然買之，眾以為異，暇則吹之，五日而能成調，不一月且精。自此凡音律入耳者，皆知其優劣。
徐柱，字桐立，號南山樵人，徽州人。工畫，得小師嫡派。
黃大笙，字詩六，精音律。能左手臨孫過庭《書譜》，作反字，背觀毫髮無異。自出新意白描《水滸傳》人物。
文起，字鴻舉，江都人。博學，精於工程做法，所見古器極多，稱賞鑒家。馬文壇，字查堂，工詩，能擘窠書。
汪大黌，字鬥張，號損之，歙縣人。工隸書，精於製自鳴鍾，所蓄碑版極富。陳振鷺，字裏門，號春渠，杭州人。工詩畫，亦工隸書。
「四橋煙雨」，一名黃園，黃氏別墅也。上賜名「趣園」，御製詩云：「多有名園綠水濱，清遊不事羽林紛。何曾日涉原成趣，恰值雲開亦覺欣。得句便前無係戀，遇花且止足芳芬。問予喜處誠奚托？宜雨宜暘利種耘。」黃氏兄弟好構名園，嘗以千金購得秘書一卷，為造製宮室之法，故每一造作，雖淹博之才，亦不能考其所從出。是園接江園環翠樓，入錦鏡閣，飛簷重屋，架夾河中。閣西為「竹間水際」下，閣東為「回環林翠」，其中有小山逶迤，築叢桂亭；下為四照軒，上為金粟庵。入漣漪閣，循小廊出為澄碧堂。左築高樓，下開曲室，暗通光霽堂。堂右為面水層軒，軒後為歌台。軒旁築曲室，為雲錦淙，出為河邊方塘，上賜名「半畝塘」，由竹中通樓下大門。
「四橋煙雨」，園之總名也。四橋，虹橋、長春橋、春波橋、蓮花橋也。虹橋、長春、春波三橋，皆如常制。蓮花橋上建五亭，下支四翼，每翼三門，合正門為十五門。《圖志》謂四橋中有玉版，無虹橋。今按玉版乃長春嶺旁小橋，不在四橋之內。
錦鏡閣三間，跨園中夾河。三間之中一間置床四，其左一間置床三，又以左一間之下間置床三。樓梯即在左下一間下邊床側，由床入梯上閣，右亦如之。惟中一間通水，其制仿《工程則例》暖閣做法，其妙在中一間通水也。集韓聯云：「可居兼可過，非鑄復非鎔。」
閣之東岸上有圓門，顏曰「回環林翠」。中有小屋三楹，為園丁侯氏所居。屋外松楸蒼鬱，秋菊成畦，畦外種葵，編為疏籬。籬外一方野水，名侯家塘。
閣之西一間，開靠山門，聯云：「扁舟蕩雲錦，流水入樓台。」閣門外嶼上構黃屋三楹，供奉御賜扁「趣園」石刻及「何曾日涉原成趣，恰直雲開亦覺欣」 一聯。亭旁竹木蒙翳，怪石蹲踞。接水之末，增土為嶺，嶺腹構小屋三椽，顏曰「竹間水際」。聯云：「樹影悠悠花悄悄〈（曹唐）〉，晴雲漠漠柳毿毿〈（韋莊）〉。」
閣之東一間開靠山門，與西一間相對。門內種桂樹，構工字廳，名「四照軒」。聯云：「九霄香透金莖露〈（於武林）〉，八月涼生玉宇秋〈（曹唐）〉。」軒前有叢桂亭，後嵌黃石壁。右由曲廊入方屋，額曰「金粟庵」，為朱老匏書。是地桂花極盛，花時園丁結花市，每夜地上落子盈尺，以彩線穿成，謂之桂球；以子熬膏，味尖氣惡，謂之桂油；夏初取蜂蜜，不露風雨。合煎十二時，火候細熟，食之清馥甘美，謂之桂膏；貯酒瓶中，待飯熟時稍蒸之，即神仙酒造法，謂之桂酒；夜深人定，溪水初沉，子落如茵，浮於水面，以竹筒吸取池底水，貯土缶中，謂之桂水。
漣漪閣在金粟庵北，聯云：「紫閣丹樓紛照耀〈（王勃）〉，修篁灌木勢交加〈（方幹）〉。」閣外石路漸低，小欄款敦，絕無梯級之苦，此欄名「桃花浪」，亦名 「浪裏梅」。面路皆冰裂紋。堤岸上古樹森如人立，樹間構廊，春時沉錢謝絮，塵積茵覆，不事箕帚，隨風而去。由是入面水層軒，軒居湖南，地與階平，階與水平。聯云：「春煙生古石〈（張說）〉，疏柳映新塘〈（儲光羲）〉。」水局清曠，闊人襟懷。歸舟爭渡，小憩故溪，紅燈照人，青衣行酒，琵琶碎雨，雜於櫓聲，連情發藻，促膝飛觴，亦湖中大聚會處也。
漣漪閣之北，廳事二，一曰「澄碧」，一曰「光霽」。平地用閣樓之制，由閣尾下靠山房一直十六間，左右皆用窗欞，下用文磚亞次。閣尾三級，下第一層三間，中設疏寮隔間，由兩邊門出；第二層三間，中設方門出；第三層五間，為澄碧堂。蓋西洋人好碧，廣州十三行有碧堂，其制皆以連房廣廈，蔽日透月為工，是堂效其制，故名「澄碧」。聯云：「湖光似鏡雲霞熱〈（黃滔）〉，松氣如秋枕簟涼〈（何上元）〉。」由澄碧出，第四層五間，為光霽堂。堂面西，堂下為水馬頭，與「梅嶺春深」之水馬頭相對。聯云：「千重碧樹鎖青苑〈（韋莊）〉，四面朱樓卷畫簾〈（杜牧）〉。」是地有一木榻，雕梅花，刻趙宦光「流雲」二字，董其昌、陳繼儒題語。御製《木榻詩》云：「偶涉亦成趣，居然水竹鄉。因之道彭澤，從此擅維揚。目屬高低石，步延曲折廊。流雲憑木榻，喜早晤宦光。」
光霽堂後，曲折逶迤，方池數丈，廊舍或仄或寬，或整或散，或斜或直，或斷或連，詭製奇麗。樹石皆數百年物，池中苔衣，厚至二三尺，牡丹本大如桐，額曰「雲錦淙」。聯云：「雲氣生虛壁〈（杜甫）〉，荷香入水亭〈（周瑀）〉。」
過雲錦淙，壁立千仞，廊舍斷絕，有角門可側身入，潛通小圃。圃中多碧梧高柳，小屋三四楹。又西小室側轉，一室置兩屏風，屏上嵌塔石。塔石者，石上有紋如塔，以手摸之，平如鏡面。從屏風後，出河邊方塘，小亭供奉御匾「半畝塘」石刻，及「目屬高低石，亭延曲折廊」一聯；「妙理靜機都遠俗，詩情畫趣總怡神」一聯；「瀠水和抱中和氣，平遠山如蘊藉人」一聯。石刻「有淩雲意」四字，臨蘇軾書一卷。
「水雲勝概」在長春橋西岸，亦名黃園。黃園自錦鏡閣起，至小南屏止，中界長春橋，遂分二段，橋東為「四橋煙雨」，橋西為「水雲勝概」。「水雲勝概」園門在橋西，門內為吹香草堂，堂後為隨喜庵。庵左臨水，結屋三楹，為「坐觀垂釣」，接水屋十楹，為春水廊。廊角沿土阜，從竹間至勝概樓，林亭至此，渡口初分，為小南屏。旁築雲山韶之台，黃園於是始竟。
吹香草堂聯云：「層軒靜華月〈（儲光羲）〉，修竹引薰風〈（韋安石）〉。」南入隨喜庵，供白衣觀音像，為「普陀勝境」。
「坐觀垂釣」三楹，與春水廊接山。春水廊中用枸木，無梁無脊；「坐觀垂釣」則用歇山做法，以此別於廊製也。聯云：「秋花冒綠水〈（李白）〉，雜樹映朱欄〈（王維）〉。」
春水廊，水局極寬處也。北郊諸水合於長春嶺，西來則九曲池、炮山河、甘泉、金櫃諸山水，出蓮花、法海二橋；北來則保障湖，出長春橋；南來則硯池、花山澗，出虹橋，皆彙於是。波光滑笏，有一碧千頃之勢。臨水甃岸，構矮屋名「春水廊」，眾流彙合，皆如褰裳昵就於廊中者。聯云：「夾路濃華千樹發〈（趙彥昭）〉，一渠流水兩家分〈（項斯）〉。」
勝概樓在蓮花橋西偏，聯云：「怪石盡含千古秀〈（羅鄴）〉，春光欲上萬年枝〈（錢起）〉。」樓前面湖空闊，樓後苦竹參天，沿堤豐草匝地，對岸樹木如昏壁畫。登樓四望，天水無際，五橋峙中，諸橋羅列，景物之勝，俱在目前。此樓仿瓜洲勝概樓製。瓜洲勝概樓創自明正統間，王尚書英曾為記。
蓮花橋北岸有水鑰，康熙間為土人火氏所居。林亭極幽，比之淨慈寺，山路稱為小南屏。厲樊榭與閔廉夫、江賓穀、樓於湘諸人遊序謂：「小泊虹橋，延緣至法海寺，極蘆灣盡處而止。」即此地也。後鬻於園中，構方亭，即以小南屏舊名額之。聯云：「林外鍾聲來知寺〈（李中）〉，柳邊人歇待船歸〈（溫庭筠）〉。」
靈山韶之台，聯云：「佳氣俘丹穀〈（李山甫）〉，安歌送好音〈（羊士諤）〉。」
黃氏本徽州歙縣潭渡人，寓居揚州。兄弟四人，以鹽筴起家，俗有「四元寶」之稱。晟字東曙，號曉峰，行一，謂之「大元寶」。家康山南，築有易園。刻《太平廣記》、《三才圖會》二書。易園中三層台，稱傑構。履暹字仲升，號星宇，行二，謂之「二元寶」。家倚山南，有十間房花園。延蘇醫葉天士於其家，一時座中如王晉三、楊天池、黃瑞雲諸人，考訂藥性。於倚山旁開青芝堂藥鋪，城中疾病賴之。刻《聖濟總錄》，又為天士刻《葉氏指南》一書。「四橋煙雨」、「水雲勝概」二段，其北郊別墅也。履昊字昆華，行四，謂之「四元寶」。由刑部官至武漢黃德道。家闕口門，有容園。履昂字中荷，行六，謂之「六元寶」。家闕口門，有別圃。改虹橋為石橋。其子為蒲築「長堤春柳」一段，為荃築桃花塢一段。
楊天池，幼醫也，精於痘疹，呼之為「痘神」。相傳有小兒患痘者，辭不治，其弟子江昆池強治之而愈。兒之父母以酒酬江，兼請楊，楊灑然至。方演劇，兒聞鑼聲，死矣。楊笑謂江曰：「此痘聞鑼則死，爾未知也。」至今言此事皆曰神，余謂非也，果聞鑼而死，則不鑼可不死，何不戒其家禁鑼而治之，必待以鑼死而後言？將曰故待其死以自喜，是為不仁；妒其徒是為不義。以天池之擁重名，恐必不出此，此無學者傅會之耳。按小兒之生，以種痘為要，不然，則治法有二：其一用升提托補以催其膿，聶久吾《活幼心法》發其端，朱錫嘏《痘疹定論》詳之；其一為通下以瀉其毒，始於《救偏瑣言》，而揚其流於《痘科正宗》。蓋痘毒原於先天，勢宜外發，不容內解以常法治之，則聶氏之說為勝。或因天行感染，則其病與瘟疫相表裏，則《正宗》攻下之法為宜。此仲景《傷寒》治法，與吳又可《瘟疫論》所以並行不悖者也。近世時醫偏用瀉下，一二好古之士，執聶以嗬斥之，不知皆偏論也。
黃其林，字仰岑，歙縣人，寓居江都。為人方正不苟，樂施與，每途遇爭者，必為之解。友人嘗戲扃之於妓室，終夜危坐，妓不敢犯。子二，長德煦，字次和，性豪邁，善鑒別古物，所蓄宋元人書畫最多。
黃承吉，字謙牧，仰岑次子也。學唐人詩律有得。年十二，以《白蝶詩》為金棕亭博士所賞。嘗論詩云：「五言之源，倡於蘇、李，觀文舉數詩，實足為漢魏之先導。蘇詩有之：『俯觀江漢流，仰視浮雲翔。』李善注之，以為『江漢流不息，浮雲去靡依』，以喻良友各在一方，播遷而無所託，可謂得詩人之本意矣。乃東坡謂其在長安作，不應言『俯視江漢』，遂以為後人偽托。而洪景盧更附會其說云：『漢法觸諱者死，李陵詩言「獨有盈觴酒」，盈字觸惠帝諱，其偽無疑。』吉嘗遍檢漢代著作，觸諱者不一而足，而韋、孟諷諫詩，至雲『實絕我邦，我邦既絕』，若以此致死，則其罪不更大於李陵十倍哉！」觀此可知其深於詩矣。亦從事於經，有《讀周官記》若干卷。
李鍾源，字嵩泉，傳其父紫峰星命之學。少孤，家赤貧；弟鍾泗年幼。鍾源以星命糊口，得錢以酒食養母，餘以供弟之衣食。每夜課弟讀，偶怠則泣涕責之，鍾泗亦跪泣而受也。養母給弟，錢猶有餘，則與街市之貧而乞者。鍾泗既為弟子員，肄業書院。或會文友家，鍾源必持燈往接，雖甚雨，立雨中待之。孝友如鍾源，真不愧矣。年三十不娶，竭力為弟娶，未幾以病卒。鍾泗幼聰慧，師事黃進士洙。鍾泗以貧故，改於市肆中學負販。負販主人見之曰：「君非吾輩，姑待之。」 適洙聞其改業，急覓至市中呼歸責之。泗泣告以貧不能養母，洙乃授以學而時給其家。鍾泗能強記，經書文詞，過目一二遍即背誦，張山長木青嘗試之以書院課卷，果然，大奇之。與黃謙牧交最深，謙牧好為高論，同人有非之者。濱石醇謹，人人好焉。
黃標，字時準，棟字建宇，楫字蘭舟：兄弟以鹽筴起家。楫工詩，與千叟宴。楫子文暉，召試中書。
阮亨，字仲嘉，號梅叔，儀征副榜。性慷慨，工詩文，著有《珠湖草堂詩鈔》、《瀛舟筆談》、《珠湖草堂筆記》。子禜，字少梅，附生；祚，字華甫，附生；祁，字小仲。孫恩甲，字鼎孚；恩會，字際侯。
「長堤春柳」在虹橋西岸，為吳氏別墅，大門與冶春詩社相對。
跨虹閣在虹橋爪，是地先為酒鋪，迨丁丑後，改官園，契歸黃氏，仍令園丁賣酒為業。聯云：「地偏山水秀〈（劉禹錫）〉，酒綠河橋春〈（李正封）〉。」閣外日揭簾，夜懸燈，簾以青白布數幅為之，下端裁為燕尾，上端夾板燈，上貼一「酒」字。土酒如通州雪酒、泰州枯、陳老枯、高郵木瓜、五加皮、寶應喬家白，皆為名晶，而遊人則以木瓜為重。近年好飲紹興，間用百花；今則大概飲高粱燒，較本地所釀為俗矣。造酒家以六月三伏時造曲，曲有米麥二種，受之以範，其方若磚。立冬後煮瓜米和曲，謂之起酵，酒成謂之「醅酒」。瓜米者，糯稻碾五次之稱。碾九次為茶米，用以作糕粽；五六次者為瓜米，用以作酒，亦稱酒米。醅酒即木瓜酒，以此米可造木瓜酒，故曰瓜米。酒用米曲則甘美，用麥曲則苦烈。燒酒以米為之，曰米燒；以麥為之，曰麥燒。又有自酵酒糟中蒸出，謂之糟燒。其高梁、蕎麥、菉豆均可蒸，亦各以其穀名為名，城外村莊中人善為之。城內之燒酒，大抵俱來自城外，驢駝車載，絡繹不絕。秋成新篘，為「時酒」，又曰「紅梅酒」，一曰「生酒」。時酒一斤，合燒羽之半，曰「火對」。合燒酒十分之二，曰「篩兒」。合撓酒、醅酒各均，為「木三對」。八月「紅梅」新熟，各肆擇日貼帖，曰「開生」，人爭買之，曰「嘗生」。至二月驚蟄後止，謂之「剪生」。酒以斤重，斤以䑝計，䑝以大竹為之，自一兩至一斤，䑝準此為大小，《夢香詞》雲「巨䑝時酒論篩沽」是也。鋪中斂錢者為掌櫃，燙酒者為酒把持。凡有沽者斤數，掌櫃唱之，把持應之，遙遙贈答，自成作家，殆非局外人所能猝辨，《夢香詞》雲量酒唱籌通夜市」是也。其燒酒未蒸者，為「酒娘兒」，飲之鮮美。以泉水燒酒和之，則成燒蜜酒，《夢香詞》雲「鶯聲巷陌酒娘兒」是也。酒鋪例為人燙蒲包豆腐幹，謂之「旱團魚」。
揚州宜楊，在堤上者更大，冬月插之，至春即活，三四年即長二三丈。髡其枝，中空，雨餘多產菌如碗。合抱成圍，癡肥臃腫，不加修飾。或五步一株，十步雙樹，三三兩兩，跂立園中。構廳事，額曰「濃陰草堂」，聯云：「秋水才添四五尺〈（杜甫）〉，綠陰相間兩三家〈（司空圖）〉。」又過曲廊三四折，盡處有小屋如丁字，謂之丁頭屋，額曰「浮春」，楹聯云：「綠竹夾清水〈（江淹）〉，游魚動圓波〈（潘安仁）〉。」
掃垢山至此，蓊鬱之氣更盛，種樹無不宜，居人多種桃樹。北郊白桃花，以東岸江園為勝，紅桃花以西岸桃花塢為勝。是地為桃花塢比鄰，桃花自此方起，花中築「曉煙亭」，聯云：「佳氣溢芳甸〈（趙孟頫）〉，宿雲澹野川〈（元好問）〉。」
曙光樓面東，以曉色勝，城中人海於夏月侵曉出城看露荷，多在是。聯云：「間津窺彼岸〈（蘇頲）〉，把釣待秋風〈（杜甫）〉。」
吳氏尊德，字賓六，徽州人，世業鹽法。弟尊楣，字載玉，工詩，為張松坪太史之婿。吳氏為徽州望族，分居西溪南、南溪南、長林橋、北岸岩鎮諸村。其寓居揚州者，即以所居之村為派。
吳老典初為富室，居舊城，以質庫名其家。家有十典，江北之富，未有出其右者，故謂之為「老典」。今已中落，里人尚指其門曰：「老典破門樓。」
吳景和以一文起家，富至百萬。子秘，字衡山，聰明過人，一目七行，世以孝稱。
吳楷，字一山，召試中書。工詩文詞賦，善小楷，好賓客，精烹飪。揚州蛼螯餅，其遺法也。女以節孝旌表建坊。吳家龍，字步李。好善樂施，載在郡誌。
吳誌涵，字蘊千。副榜，工製藝。吳重光，字宣三。舉人，官代州知州。
吳承緒，字芬瑜。舉人，官贛南道。工製藝，與李鳴謙選《春霆集》。吳之黼，字竹屏，官按察使。工詩，畫蘭竹。吳紹淓，字淯南。工書，法孫過庭。
吳紹燦，字澂野；紹浣，字杜村：兄弟翰林。吳應詔，字殿颺。舉人中書，為人慷慨多經濟。吳魯，字宣國，號暮橋。工詩詞。吳均，字梅查；吳應瑞，字鶴沙。均以詩稱。
李鳴謙，字得心，拔貢生。子文暘，割股救父。父江行失足墮水，以身投江，均獲生。父死，一痛而絕，朝廷旌其孝。考誌乘以割股為愚孝，文暘割股，可謂愚矣。投江救父，父死，一痛而絕，誠哉孝也。以視前乎割股者，其愚不可及也。
周叔球工畫，以白描美人得名。與吳氏友善，是園位置林亭，皆出其手。年不逾三十，戀一女妓，鍾情而死，時比之「鴛鴦塚」雲。
韓園在長堤上，國初韓醉白別墅。孫豹人有《同宗定九韓醉白飲虹橋酒家》詩云：「酒家臨水復臨橋，畫舫中吹紫玉簫。破費杖頭拚不管，可憐天氣近花朝。」「衛娘歌處宜年少，潘令花邊愧老身。聽罷韓生《新柳詠》，英英矯矯酒中人。」謂此。後為韓奕別墅，繼又改名「名園」，築小山亭。聯云：「茂竹臨幽漵〈（李益）〉，晴雲出翠微〈（權德輿）〉。」閑時開設酒肆，常演窟儡子，高二尺，有臀無足，底平，下安卯栒，用竹板承之；設方水池，貯水令滿，取魚蝦萍藻實其中，隔以紗障，運機之人在障內遊移轉動。金鼇《退食筆記》載水嬉，此其類也。
桃花塢在長堤上，堤上多桃樹。鄭氏於桃花叢中構園，門在河曲處，與關帝廟大門相對。
園門開八角式，石刻「桃花塢」三字額其上，為朱思堂運使所書。內構廳事，額曰「疏峰館」，集韋莊聯云：「千重碧樹籠青苑，一桁青山倒碧峰。」
桃花塢與韓園比鄰，竹籬為界。籬下開門，門中方塘種荷，四旁幽竹蒙翳。構響廊，庋版架水上，額曰「澄鮮閣」，聯云：「隔沼連香芰〈（杜甫）〉，中流泛羽觴〈（陳希烈）〉。」自是由水中宛轉橋接於疏峰館之東。
疏峰館之西，山勢蜿蜒，列峰如雲，幽泉漱玉，下偪寒潭。山半桃花，春時紅白相間，映於水面。花中構「蒸霞堂」，聯云：「桃花飛綠水〈（李白）〉，野竹上青霄〈（杜甫）〉。」復構紅閣十餘楹於半山，一面向北，一面向西，上構八角層屋，額曰「縱目亭」，聯云：「地勝林亭好〈（孫逖）〉，月圓松竹深〈（無可）〉。」至此，則長春嶺、蓮性寺、紅亭、白塔皆在目前。
中川亭樹多竹柏，構亭八翼，四面皆靠山脊，中聳重屋。聯云：「小松含瑞露〈（鄭穀）〉，好鳥鳴高枝〈（曹植）〉。」
由蒸霞堂閣道，過嶺入後山，四圍矮垣，蜿蜒逶迤，達於法海橋南。路曲處藏小門，門內碧桃數十株，琢石為徑，人傴僂行花下，鬚髮皆香。有草堂三間，左數椽為茶屋，屋後多落葉松，地幽僻，人不多至。後改為酒肆，名曰「挹爽」，而遊人乃得攬其勝矣。
鄭鍾山，字峙漪，儀征人。業鹽淮南，與江春齊名。性淳樸，以讀書世其家。弟鑒元，字允明，能文章，好程朱之學，年八十，講誦不倦。鍾山子宗彝，字萃五，進士，官刑部；次子宗洛，字景純，召試中書。鑒元子長涵，廩膳生，早卒；宗汝，字翼之，官員外郎。孫兆玨，舉人。族廣英多，率皆清華之選。浵字灩江，進士，官戶部；文明，字鑒堂，進士，官刑部：皆以文學顯者也。兆玨能讀史，好經學，門無雜賓，一二有道之士，會文講學而已。今附於此。
李道南，字晴山，江都人，進士。性嚴正不阿，在京時友人醵五百金贈之，卻不受。見劉文正公，文正偶欠伸，李揖求退。文正曰：「方坐未一言，而退何也？」李曰：「《禮》有之：君子欠伸，侍坐者請退。故未言而去也。」文正以是重之，書張橫渠「學顏子之學、誌伊尹之志」二語贈之。歸而授徒於家，生徒數百人，郡中文學之士，半出其門。著《寸草錄》、《四書集解》。
汪兆宏，字文錫，從事道南，門內之行，重於鄉里。中甲午科舉人。將赴禮部試，臨行，母以遠為憂，乃不行。母死，居三年喪，合乎禮。中己酉科進士，選旌德縣知縣，不就，改鳳陽府教授。朱石君尚書撫安徽時，甚重其為人，稱以古君子雲。
焦循，字裏堂，北湖明經。熟於《毛詩》、《三禮》，好天文律算之學。鄭兆玨、鄭偉、王準皆與之遊。所著有《毛詩草木鳥獸蟲魚釋》三十卷、《毛詩釋地》七卷、《群經宮室圖》二卷、《禮記索隱》數十卷、《焦氏教子弟書》二卷，又有《釋交》、《釋弧》、《釋輪》、《釋橢》、《乘方釋例》、《加減乘除釋》，共二十卷，皆言算術也。本朝推步之術，王梅之後，則有歙縣江慎修永、休寧戴東原震、嘉定錢曉徵大昕，錢視二家尤精。與裏堂友者，歙縣汪孝嬰萊、淩仲子廷堪、吳縣李尚之銳，並通是學。李尤善，為錢之高弟子，錢稱其愈己焉。裏堂之子白，字廷琥，亦善三角八線之法。
顧鳳毛，字超宗，興化人，深於經學。鑒元延之教其孫兆玨。兆玨能文章，善六書之學。
王準，字欽萊，湖南人，生於福建汀州，為鑒元之戚。善屬文，私淑朱晦庵。著有《汀鷗文集》。
鄭偉，字耀廷，丹徒人。父錫五以繼父病不起，割股致卒。母俞氏，年未二十，守節三十餘年。偉性摯，多巧思，學九數句股之術，設疑難之題與焦循相問難。又仿西人圖作算器，皆合其式。
羅浩，字養齋，歙人，居海州之板浦場，與淩廷堪為戚。自經史書數，無不涉獵，最精星命之學。嘗曰：「自李虛中以來，均以富貴貧賤壽夭，定命之高下，吾則以賢不肖為之經，貧富壽夭為之緯。賢者雖貧夭，命為上；不肖雖富壽，命為下。」人多迂之，實至論也。兆玨與之友。
汪夢桂，字文舟，道南弟子。工時文之學，每構一藝，撚須摩腹，夜以繼日。
陸甲林，工於書法。與景純舍人交，陸死，舍人為之籌喪葬之事，盡力盡善。舍人重交友，不輕唯諾，多類於此。
「梅嶺春深」即長春嶺，在保障湖中，由蜀岡中峰出脈者也。丁丑間，程氏加葺虛土，豎木三匝，上建關帝廟。廟前疊石馬頭，左建玉板橋，右構嶺上草堂。堂後開路上嶺。中建觀音殿。嶺上多梅樹，上構六萬亭。嶺西復構小屋三楹，名曰「釣渚」。程氏名誌銓，字元恆，午橋之兄。築是嶺三年不成，費工二十萬，夜夢關帝示以度地之法，旬日而竣。後歸余氏。余熙字次修，工詩善書，嶺西垣門「梅嶺春深」石額，其自書也。山僧平川，淮安人，性樸實，居此三十年。熙弟照，字冠五，亦工於詩。
嶺在水中，架木為玉板橋，上構方亭，柱欄簷瓦，皆裹以竹，故又名竹橋。湖北人善製竹，棄青用黃，謂之反黃，與剔紅琺琅諸品，同其華麗。郡中善反黃者，惟三賢祠僧竹堂一人而已。是橋則用反黃法為之。
關帝廟殿宇三楹，昔名關神勇廟，居民水旱皆禱於是。廟右由宛轉廊入嶺上草堂，堂在嶺東，負山面西，全湖在望。聯云：「碧落青山飄古韻〈（杜牧）〉，綠波春浪滿前陂〈（韋莊）〉。」
堂東構舫屋五楹，築堤十餘丈，北對春水廊，南在湖中。大竹籬內，上種杉桐榆柳，下栽芙蓉。堤盡構方亭，為遊人觀荷之地。蓮市散後，敗葉盈船，皆城內富賈大肆春時預定者。花瓣經冬，風乾治凍瘡最效。
嶺西一亭依麗，額曰「釣渚」。聯云：「浩歌白蘭渚〈（徐彥伯）〉，把釣在秋風〈（杜甫）〉。」亭下有水馬頭，碧蘚時滋，地衣盡澀，悄無人跡，水容鮮妍。
西麓石骨露土，苔蘚澀滯：遊屐蹂躪，印窠齒齒。中有山峒，峒口壘石甃磚為門，塗紫泥牆，額石其上，題曰「梅嶺春深」。由是入山，路窄如線，在梅花中蜿蜒而上，枝枝礙人。其下大石當路，色逾銅繡，仰視嶺上，路直而滑，不可著足。穿岩橫穴，遍地皆梅，對面隔樹，不通話語。中一亭如翼，南望瓜口，微微辨縷，狐兔避客，鷹隼盤空。又轉又折，鳥聲更碎，野竹深箐，山絕路隔，忽得小徑，攀條下閣道，過觀音殿，始登平台。由台階數十級下平路，寬可五尺，數步至嶺上草堂。是嶺本以「梅嶺春深」門為上山正路，迨增建觀音殿，乃以嶺上草堂為山前路，梅嶺春深門為山後路。至觀音殿下，由過山樓入僧房六七楹，雜樹蒙密，周以箐竹，開小竹門，是為僧廚，遊者罕經焉。
法海橋在關帝廟前，東西跨炮山河。炮山河受蜀岡、金匱、甘泉諸山水，由廿四橋出是橋，乃得與保障湖通，故炮山河亦名保障河。尹太守記云：「襟帶蜀岡，繞法海以南，通古渡」謂是。迨開蓮花埂，浚河通山堂，湖上畫舫，皆過蓮花橋，不復過法海橋。遂不知法海橋內河，正古炮山河故道也。是橋創建已久，府志以明火指揮重建為始；其時馬知縣駙記中有「創造經始莫可考」之語。惟法海寺建於元至元間，寺既有徵，橋以寺名，自當斷以元至元間為始。
東岸乃保障湖舊堤，上築歌台，圍矮垣數十丈，緣堤曲直委宛，至「春台祝壽」之扇面亭而止。歌台即子雲亭故址。
關帝廟在法海橋西岸，本三義廟，臨汾人重建，改今名。門與橋對，門內大殿三楹，殿角便門通觀音堂。
觀音堂門在橋南，有「旃檀香界」石額，圍以紅垣。門內層級上平台，台上建禦碑亭，供奉聖祖御製《上巳日再登金山詩》一首、書唐人絕句一首。亭旁建送子觀音殿，一名百子堂，城中求繼嗣者祈禱於此。堂本法海樓舊址，其地名「十里荷花」。殿角便門通賀園。
蓮性寺在關帝廟旁，本名法海寺，創於元至元間，聖祖錫今名，並御製《上巳日再登金山詩》一首，書唐人絕句一首，臨董其昌書絕句一首。上賜「眾香清梵」扁，皆石刻建亭，供奉寺中。寺門在關帝廟右，中建三世佛殿，旁廡十餘楹，通郝公祠，後建白塔，仿京師萬歲山塔式。塔左便門，通得樹廳，廳角便門通賀園，廳外則為銀杏山房。趙賸翁詩序云：「出天寧門近郊二里，有法海寺精舍一區，曲水當門，石樑濟渡，凡遊平山者，以此為中道。」僧牧山，字隻得，工於詩。
寺中多柏樹，門殿廊舍，皆在樹隙，故樹多穿廊拂簷。所塑神像，出蘇州名匠手，皆極盛制。而文殊普賢變相，三首六臂：每首三目，二臂合掌，餘四臂擎蓮花、火輪、劍杵、鐧槊並日月輪、火焰之屬。繈身著虎皮裙，蛇繞胸項間，努目直視，金塗錯雜，光彩陸離，製更奇麗。殿後柏樹上巢鶴鳥無數，其下松花苔蘚，作紺碧色；加之鳥糞盈尺，遊人罕經。中建台五十三級，台上造白塔，塔身中空，供白衣大士像。其外層級而上，加青銅纓絡，鎏金塔鈴，最上簇鎏金頂。寺僧牧山、開山，年例於十二月二十五日燃燈祈福。徒傳宗，精術數。乾隆甲辰，重修白塔甫成，傳宗謂向來塔尖向午由左窗第二隙中倒入，今自右窗第二隙中側入，恐不直，遂改修。按歐陽《歸田錄》，記開寶寺塔，為都料匠預浩所造。初成，望之不正而勢傾，浩曰：「京師地平無山，多西北風，吹之不百年當正。」此則因地制宜，又非拙工可同日語也。
寺廡為方丈，旁有小屋六楹，為僧寮。左界白塔，右界郝公祠，後界得樹廳，皆寺僧所居。方丈門外，壁間陷石二：為王漁洋《紅橋遊》記，張養重所書；孫豹人《法海寺詩》，有「懷人一悵望，作記舊時曾」謂此。寺為郎中王統、中書許復浩及張子翴、劉方烜同建。
明郝太僕忠節公祠在蓮性寺白塔之右，祠祀公及公子，公僕祔焉。公名景春，字際明，一字和滿，號乃今，別號自古，江都人。萬曆壬子舉於鄉，授鹽城教諭，以事見出，謁部改選。親戚演《梨園祖道》，公命演《鳴鳳記》，至忠湣棄市，乃浮一大白曰：「好奇男子！」遂作《忠湣年譜》。起陝西苑馬寺萬安監錄事，量移黃州照磨。崇禎十年閏四月初三日，署知黃安縣。闖賊遍黃屬，明日，報整世王至烏龍潭劄營六十里，突至城下，急攻西南二門，箭集城垛如飛蝗。公與東門守正戶部主事耿應昌、南門守正廩員盧爾惇、巡簡司郭上學，炮矢並發，應昌家丁放大將軍炮，打死賊十八人，繼以火箭，被焚者十五人，賊退。爾惇身冒一矢，仍挽弓射死前鋒黠賊二人。生員吳成龍射死當先賊二人，縣民壯何一先殺死跨馬賊一人。賊稍退，及暮復圍城。天明群至，公命煙兵上屋拋瓦石，家丁王思重、伯壽放火箭，副榜耿應衡火箭殺上關廂焚屋賊十二人，生員耿應衝、秦耘射死挖城賊二人，武童秦文戴射死抬梯賊五人，耿薦舉弩手射死賊五人、金盔賊一人。賊引退，集西北城下，負梯扛門扒城。耿薦舉令家丁放火箭，射死坐纛前穿紅賊首一人，鳥銃打死負門賊一人。賊退，復督壯士呂文彪等埋伏北壇岡；賊至，家丁謝君寵銃傷賊五人。須臾賊又逼城，家丁張要、謝君雄、李芳等背城而戰，城上炮打死賊七人，生員耿應衢射殺賊二人，武舉秦在中射死攻打關廂賊二人，賊退。初六日賊撤營，東北颺去，至梁興寨，遇寨主生員梁維中領鄉兵梁光秦等掩襲，生擒賊首李應科，脅從難民劉年等六人，奸細殷士才一人，公命斬之府城。官生周世權領鄉兵赴援，斬賊首八大王，獲其器械無算，公以犒之。遂增築一字層台，新建楓香橋，台名靈武，以備兵患，黃岡祝世美為之記。事聞，擢公知房縣。公歸揚州省母，攜其次子鳴鸞，倍宜陵人陳宜為仆。如房時，流賊張獻忠、羅汝才降於經理熊文燦。文燦為楊嗣昌門生，先為福撫，降大盜鄭芝龍，再為廣撫，除大盜劉香老，由是聲氣通於朝貴，交口譽之。值朝遣采藥大璫陰相之，文燦待之厚，酒酣，抵掌談寇亂，璫壯之，露其銜命意，遂重賂璫。璫言於朝，命文燦總理湖、湘，督師襄、鄖。文燦復用招海盜之策，加撫流賊。賊稱陸梁者十三家，惟李自成、張獻忠、羅汝才不受撫。獻忠部下一賊渠，為首輔韓城之侄，勸其降。又獻忠為列校時，犯法當刑，總兵陳洪範丐其命。今洪範與左良玉同討賊，獻忠遂遺洪範言於文燦，至十一年二月受降。安插獻忠於穀城，謂之「西營八大王」。時汝才率其黨白貴、黑雲祥二十餘隊屯房之東西，汝才謂之「曹操」，白貴謂之「小秦王」，黑雲祥謂之「整十萬」。分支肆虐，公上文請剿，不報，遂或戰或守，擊殺賊妾暨頭目數十人。賊懼，聞獻忠降，亦求撫而猶豫未決。公單騎至其營，與汝才歃血盟，汝才遂率所部歸款。安插房、竹間，解甲耕屯，分營居野。東關之湯池關、宜陽店、馬欄鋪，為「曹操」安塘排馬處。過河高墩山、狗兒灣、土地嶺、白窩村，為「曹操營」。過陽關店通均州，為「小秦王營」。西關之七里河、軍馬鋪、廖家巷、雷家灣，為「整十萬營」。南關之反子口、南板畈、張家灣、栗花山、大黃溝，潵澥堰，至西南深山，北關之石炭、五將山、羅家灣、五龍口，為「曹操營」。馬欄堰、連三坡通鄖陽，為「小秦王營」。皆於南關開集，令百姓與降丁一例生理，謂之「撫局」。諸賊既降，文燦不能撫以威信，惟責其寶賂無厭。獻忠、汝才等思叛，不肯解甲，亦不受調遣，時出劫掠，穀、房囂然。文燦令監軍僉事張大經來穀鎮撫，亦不能禦屯據。穀縣知縣阮之鈿，字實甫，桐城人，往說獻忠，陽應不改。之鈿憂憤成疾，題壁云：「讀盡聖賢書籍，成此浩然心性，勉哉殺身成仁，無負賢良方正。」末寫「穀邑小臣阮之鈿拜闕恭辭」。房縣亦民不聊生。八月，公與主簿朱邦聞、篁將楊道選議戰守機宜；敦請四門參謀舉人向紫垣；南門守正貢士吳廷訓、守副貢士楊爾知、百總孫致中、袁文；東門守正生員向照、守副生員廖承芳、百總廖一致、黨守邦；北門守正生員許調鼎、守副生員徐一瑾；百總楊楚文、樂流芳。西門守正生員雷驚寰、守副生員車渾、百總李三剛、王民化，南門置鼓，東門置梆，北門置鑼，西門置鍾，有警則擊之。建四門城樓角樓各四，大窩鋪三十六，月城重門八，大炮台四，小炮台十四，牆一百三十丈，城頭垛口一千三百五十二，挑浚城濠五百四十七丈。五方大旗六，飛虎旗四，燈杆一百二十，大將軍十五位，三眼銃十五門，單眼銃十五門，鉤鐮長槍二百杆，火藥三十五石，鉛子四百斤，五旬而成。十月，降丁踞西關窺城擄掠，公上文不報。道選領兵丁鄉勇擊殺其騾馬，炮傷其頭目。公子鳴鸞，字子強，擐甲入汝才營，謂曰：「若不念香火盟乎？慎毋從亂！」汝才陽諾。公子知其偽，歸告公，公與道選授兵登陴。二十二日，安官、居光祖、李大捷奉理憲牌到房；汝才賄安官，令其復命時，偽言公囚安官，意欲反。事聞，提督李太監題參，行牌告示差官呂鳴瑞等三人，於十七日到房，先往「曹營」，後始進城。略雲「汝才等數歲萑苻，一朝悔悟，斂九營赤子之心，戢曩時綠林之性，兇殘頓改，殊屬秉彝。而該縣營叫罵打仗，更拘囚兩院差官，汝該欲反乎？」諭士民確遵撫局，不得輕啟禍端。由是民情大懼，半散四方。公申文待罪。越日，降丁環逼城下，「曹營」移西關殺掠；踞北關。公遵文與汝才約，二十四日開集貿易。差官佯言欲撤城中兵，民間大恐，食亦殆盡，具文乞援。鳴瑞住賊營，數日乃歸，未向公索報命。十二年正月初一日，賊分領踞城外十五鄉。五月初六日獻忠劫穀庫，放囚。之鈿飲鴆未絕，索印，叱之，為賊所刃。縱火焚燒，脅御史林鳴球上疏，求封於襄陽，不從，遇害。十二日理憲文至，令公戒嚴。越日，獻忠前鋒至房東門，筸兵查成龍、宋應聘、張文明等對敵，擊斬其將上天龍，遣使縋城乞援於文燦，公至此已乞援八請矣。刑廳詳曰：「房縣之急，不下睢陽，望救焚而拯溺，不禁大聲而疾呼，若思捧漏而沃焦，可無狂奔而盡氣。由來霽雲之齧指，進明之擁兵，彥仙之遣人，曲端之衡命，彰彰可考矣。」治院復曰：「房、竹之間，久稱無事，盤錯方見利器，門下其善所以運量之機。」理院復曰：「吾輩當此時勢，勿駭非常之舉，宜收宴如之效。」守道復曰：「房縣人習於刁訟，一毫小事，匿名歌謠，變亂是非，搖惑人心，向無正氣，縣官致此，相習成俗。不佞於門下望之。」又曰：「上台謂打賊打安官為門下之罪，不過一時安賊之心。」又曰：「不佞於鄖鎮，猶門下於房縣；不佞籲上台而不能救，猶門下籲不佞而不能救也。」知府復曰：「彼中情形，繪之紙上，有不墮淚者，非人也。今日悠悠忽忽，局未易結，彼此相蒙，上下相狃，正不識將來作何底止也？」時賊氛甚熾，乞援又上，至十四請不報。二十四日，賊大至，獻忠張白幟，汝才張赤幟，俄二幟相雜攻城。獻忠與汝才手畫口說，獻忠以撫穀監軍張大經檄諭降公。時大經已降，公大罵，碎其檄。獻忠遺書要公讓城，公怒曰：「郝老頭可斬，城不可讓！」獻忠攻西門，汝才、貴雲祥攻東北門，獻忠隊下之一丈青、一條龍攻南門。公命邦聞與百戶魯儒守東門，道選守南門，典史王胤奎守西門，所官張三錫守北門。西南角樓，公與公子主之；東南角樓，千總張士英督之。城上燃草投石，賊多死。賊立雲梯以鉤鉤之，放銃擊斃數百人。賊掘人墓，取棺戴之首以攻城，又負板穴城。城將崩，公子以火爇油灌之，降石擊傷獻忠左足，殺其馬。獻忠將引去，公用間入賊壘，陰識獻忠所臥帳，將襲擒之。二十八日午時，三錫縋一賊上城，北門遂陷。三錫揖汝才入，道選巷戰死。大經冠紅纓乘白馬手短槍入，曰：「知縣何在？」嗾獻忠使汝才勸公降，以分其過。汝才使十騎擁公上馬至「曹營」，邦聞、陳宜散髮跣足隨之。汝才見公，哭相謂曰：「事勢如此，奈何？」因勸公降。時公子散失，公曰：「為求吾兒來。」汝才使一卒執旗遍求之，時城中殺人如草，積屍如山，求之不得。營鼓二下，天雨如注，忽傳西南隅有縣公子在，卒排眾而入，公子正與「曹操」幹兒金翅周席地危坐而哭。卒遣人先報。甫明，卒偕公子見公，抱頭大哭。公曰：「汝記家中演《鳴鳳記》耶？」公子曰：「兒不見父，所以苦，見則願從於地下矣！」公以手畫其頸曰：「此下亦不甚慟。」汝才聞之，流涕曰：「好人好人！」謂公子曰：「不妨不妨！」知公不可屈，欲活公，令避之。公曰：「豈有避賊知縣耶！」乃與邦聞往見獻忠。時典史王胤奎為賊所獲，公見獻忠，大罵「死賊」，獻忠怒，命殺胤奎與—守備恐之。公罵不已，問倉庫銀米安在，罵曰：「有，豈被汝死賊破乎！」大經在旁曰：「公宜觀變。」獻忠指大經曰：「彼九省監軍如此恭謹，況汝耶！」公罵愈烈，獻忠、大經俱怒叱，曳出西門河上。忽一騎一人蓬頭垢面，後隨一卒，大哭而來，則公子也。公曰：「好好，來來！」公遂遇害。公子、邦聞、陳宜伏屍大罵。賊回刃均殺之。卒報，獻忠曰：「誰教你殺他兒子？」曰：「他也罵大王。」是時二十九日未刻也。越三月，冷水道人以公死事寄至揚州，公母命其長孫明龍如房，明龍至荊門謁撫院，不得見，投呈於刺史堂。次日過雲口，見緹騎數十輩北去，問誰何，曰蘄水。蓋是時撫局已壞，逮文燦伏法死西市矣。後元輔楊嗣昌督師鹿門，明龍候楊出獵峴山歸，訴道左。越二日，去穀城，途中遇司李範有韜，攜之入鄖，盡出公筆劄付之，命之居守道周養正園，會司農張伯繩移鎮襄陽，命來衙署。居半月，出寓隆興寺。遇一角巾深衣紫袍朱履者，見而泣下，蓋冷水道人也。道人不知姓名，終日飲水，出入諸督撫幕中，參其謀略，又能得賊陰事豫以告，且於吉凶皆前知。曩兩至房，深契公，及公殉節，寄書明龍，慨然以顯公幽忠為己任。今知明龍來襄，特先訪之，遂訂交。一夕，道人戎衣狐帽，短劍怒馬，來告曰：「適飲相公所，言之矣。」語畢，策馬去。越三日，伯繩曰：「相公已奏爾父事。」因叱一麾下士偕往謝之，歸寺中候旨。旨下，襄陽府贈百金，出官舫送之歸。詔贈公與之鈿太僕寺卿；公以下死事者皆得恤。諭葬公於揚州金匱山，建祠於法海寺旁，子鳴鸞、仆陳宜祔之。明龍蔭入監。明龍字雲蒸，諸生，入監之後，粗衣蔬食，絕意仕進，鄉里稱其孝友。是時三錫為官所獲，梟首示眾，大經被官軍殺於瑪瑙山下。公著有《秦關秋籟詩》，甘泉姚思孝、張伯鯨、如皋徐葆光為序；《數奇紀聞》，周之訓為序。明龍自輯公遺事，彙成《褒忠錄》。首繪房縣賊營圖說，載《明史》本傳、《江南通志》、《揚州府志》，塚墓，《防禦詳文》、《提督李太監行縣牌》、《行賊營諭票》、《密稟》、《待罪請》、《乞救八請》、《諸院回劄》、《黃安縣報捷文》、《秦關秋籟詩》、《數奇紀略》、《楊忠湣公年譜小引》、《楊武陵疏稿》、《兵韶覆奏》、《劄付》、《範司李詳文》、《萬知府詳文》、《範有韜杜補堂祭文》、《有韜傳》、《祝世美靈武台記》、《白水道人表忠記》、《張伯鯨懷忠紀言》、《杜補堂王岩傳》、《冷水道人劄》、《明龍殉難紀略》、《入鄖紀聞》、佚事。郝翎、郝梅題後，陳桂林相國、如皋姜忠基為序。原板久失，忠基重刻。江春為之募勸修祠，杜補堂甲為之首倡賦詩以紀其事，時稱盛事。橫雲山人《明史稿》及郡誌俱載其事。
杜甲，字補堂，江都人，以詩名。官河間府知府，素有政聲。於通州毀故相魏藻德祠，罷城廂及張家灣酒稅。時通州采運宣化賑米、古北口兵糈、密雲倉粟，部主事同州牧交賕，短估米直，經九門提督劾交刑部。獄上屬實，公無絲毫染。事大白，即拜寧波太守，轉任紹興；創建越王祠，葺劉念台蕺山書院，罷修三江閘以便農田。後改河間，立書院，修獻王舊封，平魏閹祖墳，毀肅寧福田寺香火院，縛筏保景州水災，尋故明衛輝死節總兵卜楚善墓，畫《野寺尋碑圖》，著《吳越春秋稿》、《越絕書越國君臣讚》。晚歸裏以詩酒自娛，復郝公祠，里人甚稱之。
東園即賀園舊址，賀園有翛然亭、春雨堂、品外第一泉、雲山閣、呂仙閣、青川精舍、醉煙亭、凝翠軒、梓潼殿、駕鶴樓、杏軒、芙蓉沜、目綿台、對薇亭、偶寄山房、踏葉廊、子雲亭、春江草外山亭、嘉蓮亭。今截賀園之半，改築得樹廳、春雨堂、夕陽雙寺樓、雲山閣、菱花亭諸勝。其園之東面子雲亭改為歌台，西南角之嘉蓮亭改為新河，春江草外山亭改為銀杏山房，均在園外。另建東園大門於蓮花橋南岸，其雲山閣便門，通百子堂。
春雨堂柏樹十餘株，樹上苔蘚深寸許，中點黃石三百餘石，石上累土，植牡丹百餘本，圍牆高數仞，盡為薜荔遮斷。堂後虛廊架太湖石，上下臨深潭。有泉即「品外第一泉」，其北菱花亭集聯云：「苔色侵衣桁〈（李嘉佑）〉，河香入水亭〈（周瑤）〉。」亭北為夕陽雙寺樓，高與蓮花橋齊，俯視畫舫在竹樹顛。聯云：「玉沙瑤草連溪碧〈（曹唐）〉，石路流泉兩寺分〈（白居易）〉。」
雲山閣在夕陽雙寺樓西，相傳為呂申公守是郡時所建。《寶祐志》云：「熙寧間，陳升之建雲山閣於城西北隅，後呂公著嘗宴其上」，則知閣非申公創造也。其址久已無考。又鄭興裔撤玉鉤亭，改雲山觀，賈似道復雲山觀於小金山。此「雲山觀」，非「雲山閣」。今亦隻小金山可考，而雲山觀亦無考矣。賀園於此建閣，復名「雲山」，今因之。聯云：「水曲山如畫〈（羅鄴）〉，溪虛雲傍花〈（杜甫）〉。」朱佐湯續題賀園雲山閣之「醉月花陰竹影，吟風水檻山亭」一聯，至今尚懸閣中。
得樹廳銀杏二株，大可合抱，枝柯相交，集杜聯云：「雙樹容聽法，三峰意出雲。」金壽門詩云：「精廬淨於水，雙樹綠縹初；石琴托心謠，竹扇擅草書。騶從時罕逢，隼來已虛；惟有秋燈下，曲生不我疏。」
橋外子雲亭，橋內紫雲社，皆康熙初年湖上茶肆也。乾隆丁丑後，紫雲社改為銀杏山房，由蓮花橋南岸小屋接長廊，復由折徑層級而上，面南築屋三楹，與得樹廳比鄰。暇時仍為酒家所居，易名青蓮社。
賀園始於雍正間，賀君召創建。君召字吳村，臨汾人，建有翛然亭、春雨堂、品外第一泉，雲山、呂仙二閣，青川精舍。迨乾隆甲子，增建醉煙亭、凝翠軒、梓潼殿、駕鶴樓、杏軒、芙蓉沜、目綿台、對薇亭、偶寄山房、踏葉廊、子雲亭、春江草外山亭、嘉蓮亭。丙寅間，以園之醉煙亭、凝翠軒、梓潼殿、駕鶴樓、杏軒、春雨堂、雲山閣、品外第一泉、目綿台、偶寄山房、子雲亭、嘉蓮亭十二景，征畫士袁耀繪圖，以遊人題壁詩詞及園中扁聯，彙之成帙，題曰《東園題詠》。
乾隆甲子五月，是園落成，開白蓮，中有紅白一枝，時以為瑞。御史準泰為之唱，同作者江昱、江恂、江德征誠夫、周來謙沂塘、古斌、史璋琢夫、張秉彝、程侖、王伸維蘭穀，張文炳靜園、易羲文園河、周漪蓮亭、徐節征、朝鮮布樂亨在公、王桓、陳鍾應亭、魏嘉瑛、李鱓、孔毓璞輝山、程元英薌溪、柯一騰蘭墀、龔導江、繆孟烈毅齋、陳章，沈泰瘦吟，君召自書「杏軒」扁。雲山閣聯云：「供桑梓謳吟，幾處亭台成小築；快春秋遊覽，一隅邱壑是新開。」對薇亭聯云： 「夜月橋邊留畫舫，春風陌上引香車。」
黃之雋，字右牧，號<廣吾>堂，華亭人。進士，官中允。乾隆丙寅，巡鹽御史準泰延之來揚州修《兩淮鹽法志》，宴於園中春雨堂，因為《東園題詠》序文。
準泰，滿洲人，官兩淮御史。丙寅間，為題「襟懷頓爽」四字於春雨堂。淝上李旭字旦初，即席賦七言律一首。
高士鑰，字景萊，襄平人，官揚州知府。丙寅六月，園中開並蒂蓮一枝。太守與懷寧李葂、揚州吳能廉同賦詩，書「駕鶴樓」、「品外第一泉」二額。梓潼殿聯云：「舉陰騭而垂訓，鑒槐區德行，權衡富貴，億萬年造化樞機；積忠孝以成神，典桂籍科名，予奪後先，十五國文章司命。」
高文清，字靜軒，襄平人。有宴集七言古一首，同作為高山姜郡伯、程午橋太史、陳鶴亭都閫、寧文山文學、朱梅村司馬、翟裕堂文學、琴師徐錦堂、僧大岩。
蔣溥，字恆軒，常熟人。進士，官大學士，諡文恪。題「息機」二字於偶寄山房，又詩一首。
丙寅，園中題詠以千計，吳村大會賓客，蓄墨數升，興酣落筆，一時共題雲山閣「登之」、「翛然」二額，春雨堂聯云：「冠飛堞半畝亭台，就金井玉池，坐見鶯花作雨；抗平山四時風月，遮香車畫舫，同流遊覽長春。」杏軒聯云：「渡江折蘆葦，蘸雪吃冬瓜。」踏葉廊聯云：「三山入望松筠在，雙樹無言水月新。」傳為盛事。
魏嘉瑛，字瓜圃，揚州人，丙寅間為《東園題詠序》。髓駕鶴樓聯云：「真道每吟秋月淡，至言長詠碧波寒。」雲山閣聯云：「檻前春色長堤柳，閣外秋聲蜀嶺松。」
趙虹，字賸翁，嘉定人。賦詩二章，序云：「出天寧門，近郊二里，有法海寺精舍一區，曲水當門，石樑濟渡，凡遊平山者，此為中道焉。丙寅『韓江雅集』方盛秋，禊是園。胡復齋先至，各賦七律一首，時程午橋獨成二首。作詩者為胡復齋、唐天門、程午橋、厲樊榭、馬秋玉、馬半查，陳竹町、方西疇、閔玉井、張漁川十人。劉艾堂以病未往，為跋寄之。」又東園分詠，胡復齋詠品外泉，程午橋詠醉煙亭，汪恬齋詠凝翠軒，陳竹町詠小鑒湖，閔玉井詠駕鶴樓，馬秋玉詠春雨堂，馬半查詠春水步，方環山詠蘋風檻，方西疇詠目綿台，陸南圻詠嘉蓮亭，張漁川詠踏葉廊，黃北詠雪山閣。胡復齋題「醉煙亭」額，唐天門題「冶春銷夏延秋款冬」八字。程午橋題醉煙亭聯云：「隄畔鶯花橋畔月，竹邊歌吹柳邊舟。」
王鐸，字覺斯，進士，官尚書。題東園額，又芙蓉沜聯云：「花間漁艇近，水外寺鍾微。」汪由敦，字謹堂，休寧人。進士，官大學士，諡文端。題對薇亭聯云：「當階瑞色新紅藥，臨水文光淨綠天。」
孫嘉淦，進士，官侍郎，題文昌殿聯云：「天開參井文章府，星煥山河孝友師。」
張照，字得天，華亭人。進士，官尚書。題春雨堂聯云：「萬樹琪花千圃藥，一莊修竹半床書。」
嵇璜，號拙修，無錫人。官大學士，題芙蓉沜聯云：「一沜芙蓉新出水，千層芳草遠浮山。」王師題「曲阿留雲」四字，懸之對薇亭。
王澍題雲山閣聯云：「三山近將引，紫極遙可攀。」又聯云：「數片石從青嶂得，一條泉自白雲來。」
陸培，字恬浦，平湖人。丙寅間與浙江吳嗣丹字愛廬題十二絕句於春雨堂，江昱為跋。
李苑《穀雨放船吟序》云：「時逢穀雨，偶緣賀監之招，人比德星，不減陳門之聚〈（文學陳皋師席）〉。海空一棹，座滿諸賢。將軍則是主是賓〈（李元戎文攀，蓮幕茂才繆毅齋）〉。輕裘緩帶；名士則難兄難弟，玉仲金昆。〈（江松泉、蔗畦兩秀才）〉。叔度征君，雅量波澄千頃〈（松石學博）〉。奎章學士，豪情竹寫雙鉤〈（柯蘭墀孝廉。用九思、敬仲事）〉。高鷲嶺之風，錫追獨鶴〈（遠村、藥耕兩上人）〉。闡龍潭之秘，亭玩群鷗〈（汪春泉書史。用彥幸事）〉。古先生天竺依然〈（賸樓孝廉）〉。李供奉開元再見〈（復堂明府）〉。香生玉局，花邊圍國手之棋〈（樊麟書郡丞、程懶予國於奕）〉。味憶蓴羹，日下返步兵之駕〈（張又牧孝廉）〉。壓倒何論元白，舊價新聲〈（楊希齋司馬。用楊汝士事）〉。吟披直逼《陽春》，曲高和寡。〈（宋愚者司馬）〉。賤子叨居末座，技獻雕蟲；群公集仿西園，才方繡虎。敢雲炫玉，竊效拋磚。」按是集中詩惟古斌、江昱、江恂三人，餘俱散失。而桐城張裕犖，字鐵船，有七律二首，亦載入《穀雨放船吟》之末，李序曾未之及。葂居揚州，以詩畫擅長，與李鱓同時稱二李，均與君召友善。葂為《東園題詠》序及凝翠軒聯云：「終古招邀山色遠，幾人愛惜月明多。」
王協踏葉廊聯云：「青徐平野闊，幽薊五雲飛。」鄧鍾嶽，四川人，題「春雨堂」額。鄭簠春雨堂聯云：「煙雲送客歸瑤水，山木分香繞閬風。」
王又樸來揚州，會君召宴集諸客於園中，有七言絕句四首，並題「平野青徐」四字於春雨堂。
龔賢，字半千，號柴丈人。工詩畫，有《草香亭集》。丙寅題雲山閣聯云：「定香生寂磬，山翠滴疏欞。」
古斌一名典，字賸樓，江寧人。孝廉。工草書，題「偶寄山房」額，目綿堂聯云：「竹影參差，鳥聲上下。」
董文驥書李雲書句題醉煙亭聯云：「半在山隈半水涘，亦如石屋亦濠梁。」
丙寅六月二十日，園中開紅白蓮一枝。江昱、江恂、古斌、李葂同賦五言律詩以紀事。周來謙字沂塘，汾州人，追和其韻。安弄齋繪二色蓮圖。鐵嶺耿紅道挾仙、竹齋趙慈伯雲、城西種菊野農、西城王堂同賦詩，君召以圖刻石。銀州鄭之輝、白門秦大土、歙浦莊采復作詩題之。天池釋實如、寄舟作《瑞蓮歌》。餘杭沈雙承字南陔、烏程溫鶴立作《滿庭芳》詞。
董權文，字彤庵，遼陽人，官太守。題駕鶴樓聯云：「竹裏登樓，風引三山不去；花間看月，溪流四序如春。」復作七言絕句三首。
朱藻，字鹿圃，題「風來月到」四字於醉煙亭。復作五言律三首七言絕句二首。李鱓題凝翠軒聯云：「出郭此間堪歇腳，登樓一望已開懷。」
俞鶴，字橫江，丹徒人。題春雨堂聯云：「疏鍾聲遠流何處，明月多情在此間。」
劉敬輿，福建人。題對薇亭聯云：「宛轉通幽處，玲瓏得曠觀。」謝升題「含溪懷穀」四字於雲山閣。金農書目綿台扁，題品外泉聯云：「寒玉作響，飛泉仰流。」
褚竣，郃陽人，題踏葉廊聯云：「幾處好山供客座，一川寒月淨塵襟。」
沈雙承、溫鶴立以詞齊名。題《三台詞》於園中，往來多疊韻，時稱盛事。
王定掄題對薇亭聯云：「風景滿清聽，群山靄遐矚。」雲山閣聯云：「晴空頓覺紛華隔，山色常疑煙雨多。」王文充題「芙蓉沜」三字。
黃樹穀題「踏葉廊」三字，江昱為之書扁。江恂題春雨廊聯云：「近水樓台開梵宇，平山闌檻倚晴空。」
田懋，字退齋，題凝翠軒聯云：「醉倚晴雲留作賦，閑邀明月夜調弦。」
潘偉，字松穀，題駕鶴樓聯云：「樓台突兀排青嶂，鍾磬虛餘下白雲。」
程南溟，字軼青，吳江人。題雲山閣聯云：「風情合作湖山主，歌吹寧虛花月辰。」
王承先，字護澤。題駕鶴樓聯云：「灣過茱萸，松竹三霄水碧；階翻紅葉，亭台四序天香。」
王掞，婁江人。書駕鶴亭聯云：「草衣木食留仙詠，碧落蒼梧識道心。」
張嗣衍，字神山。題偶寄山房聯云：「紅樹借鄰影，北窗聞水聲。」盧秉純書「春江草外山亭」六字。
震澤沈斌，為州校官，書「雲上林泉」四字，又題杏軒聯云：「檻外山光，曆春夏秋冬，萬千變幻，總非凡境；窗中雲影，任南北東西，去來淡蕩，洵是仙居。」
黨琮，字石鄰，書「挹波」二字於偶寄山房。
梁文山書康節句於凝翠軒云：「雨後靜觀山意思，風前閑看月精神。」
張祖慰，字小柏，書「侔蘭」二字於凝翠軒，又春江草外山亭聯云：「欲因蓮舫尋詩社，可借荷錢質酒爐。」閔寬書「嘯遠」二字於醉煙亭。張文繡書「塵外心清」、「湖光山影」二額。
朱佐湯，汾州人。春江草外山亭聯云：「醉月花陰竹影，吟風水檻山亭。」
劉藻，字素存，山東人，舉博學鴻詞，官巡撫。題駕鶴樓聯云：「一邱藏曲折，縱步有躋攀。」葉敬書「文昌司祿梓潼帝君」扁。
僧牧山，字隻得，題醉煙亭聯云：「繞檻溪光供瀲灩，隔江山色露嵯峨。」僧天池書「林外野人家」五字於偶寄山房，僧一庵書對薇亭額。
園中古人聯扁，有無名氏「山亭璿源」一扁，朱晦翁「寒竹松風」一扁，文三橋「凝翠軒」一扁，米襄陽「雲披月滿」一扁，枝山「四面有山皆入畫，一年無日不看花」一聯，皆真跡也。
園中題名：浙右朱星渚漢源、竹西孫玉甲殿雲、程名世筠榭，蒲城王文寧櫟門、孔繼元、京江何龍池讓庵、桐城石文成聞涿、桐山方霖筍峰、上元米玉麟舊山、錢塘龔謙藥房、李紹孔、吳楷、孫人俊、牛鳴老農、八寶吳自強民懷、汪膚敏、宗珩澹園、朱震青藜、蒲城陳裔虞述韶、汪舸、釋行吉遠、蕪湖張達蕉衫、東氵陶錢純一誠、天都汪寶裘為山、陳近禦斌齋、溪南吳倉文、王宗羲西溪、陳侖秋岩、吳授玉花溪、張錦濤補齋、李少白滄穀、江都閔廷揆耐愚、程欽師源、鑾江施淇衛濱、張繹柔嶺、施瀛繼登、江都嵇山、張廷珪、陳俶稼先、張延祺老牧、錢塘許徐德音淑則〈（閨秀）〉。高禦臨軒、京江陸繼忠、焦曰貴氵亟齋、萊陽宋邦憲梅亭、錢塘沈鏊、金陵李本宣蘧門、西蜀費天修強子、金陵陳永銳築岩、臨汾樊元勳麟書、陳汝渠漁村、高平陳綱義三、成墅李根葵、石城姚寧諡齋、金陵周鐸警夫、白下汪濟川、汪濬川、金陵傅利仁樂川、海陽俞高松亭、鍾山馬璉汝器、石城許上達超雲、秣陵姚瑩玉亭、江浦王之翰麥勻、鍾山屈景賢思齋、江寧龔元忠、江寧張道正孟表、上元姚宋錫、秣陵蕭鎮、蕭容鼐珩、白門龔如章雲若、白下黃士圻繡村、白門龔如舍最侯、江寧呂律、上元鮑惠、白門宋天爵味山、襄陽米世蕃、楚陽許果育齋、王新銘、岑山程仁樂山、張學詩振斯、周莊煩指、蕭文蔚鄧林、康棣歆箬、易祖拭、袁耀昭道、王文倬鵝圃、浙右米禾、楊法、濟源段元文、宋旭、厲自英鳴堂、壽廷倫藥坪、上元王遜從謙、桐城方求瑤官莊、文星巢雲、禹川王養濤山來、興化李培源稻園、海寧陳灌夫、高密高綱、錦江朱榕、許濱、釋汛、天門唐毓薊石士、富春竹裴文漪〈（閏秀）〉，漢陽戴喻讓景皋、山陰陳齊紳香林。
蓮花橋在蓮花埂，跨保障湖，南接賀園，北接壽安寺茶亭。上置五亭，下列四翼洞，正側凡十有五。月滿時每洞各銜一月，金色滉漾。乾隆丁丑，高御史創建。
乾隆二十二年，高御史開蓮花埂新河抵平山堂，兩岸皆建名園。北岸構「白塔晴雲」、「石壁流淙」、「錦泉花嶼」三段，南岸構「春台祝壽」、「條園花瑞」、「蜀岡朝旭」、「春流畫舫」、尺五樓五段。
「白塔晴雲」在蓮花橋北岸，岸漘外拓，與淺水平。水中多巨石，如獸蹲踞；水落石出，高下成階。上有奇峰壁立，峰石平處刻「白塔晴雲」四字。階前高屋三間名曰「桂嶼」；嶼後為花南水北之堂，堂右為積翠軒，軒前建半青閣，閣臨園中小溪河，溪西設紅板橋；橋西梅花里許，築「之字廳」，廳外種芍藥，其半為芍廳。前為蘭渚，後為蒼筤館，復數折入林香草堂，堂後入種紙山房，其旁有歸雲別館，外為望春樓，樓右為西爽閣。
橋南小嶼，種桂數百株，構屋三楹，去水尺許。虎鬥鳥厲，攢巒互峙。屋前縛矮桂作籬，將嶼上老桂圍入園中。山後多荊棘雜花，後構廳事，額曰「花南水北之堂」，聯句云：「別業臨青甸〈（李嶠）〉，前軒枕大河〈（許渾）〉。」積翠軒在嶼北樹間，聯云：「疊石通溪水〈（許渾）〉，當軒暗綠筠〈（劉憲）〉。」
嶼西半青閣聯云：「才看早春鶯出穀〈（韋莊）〉，更逢晴日柳含煙〈（蘇頲）〉。」閣前嵌石隙，後倚峭壁，左角與積翠軒通，右臨小溪河。窗拂垂柳，柳闌繞水曲，閣外設紅板橋以通嶼中人來往。橋外修竹斷路，瀑泉吼噴，直穿岩腹，分流竹間，時或貯泥侵穴。薄暮漁艇乘水而入，遙呼抽橋，相應答於緣樹蓊鬱之際。而嶼東村春塢笛，又莫之聞也。
園中芍藥十餘畝，花時植木為棚，織葦為簾，編竹為籬，倚樹為關。遊人步畦町，路窄如線、縱橫屈曲，時或迷不知來去。行久足疲，有茶屋於其中，看花者皆得契而飲焉，名曰芍廳。
芍廳後於石隙中種蘭。早春始花，至於初夏，秋時花盛，一幹數朵，謂之蘭渚。渚上築室三間，聯云：「名園依綠水〈（杜甫）〉，仙塔儷雲莊〈（馬懷素）〉。」過此竹勢始大。築小室在竹中，額曰「蒼筤館」，聯云：「竹高鳴翡翠〈（杜甫）〉，溪暖戲〈（劉長卿）〉。」
春夏之交，草木際天，中有屋數椽，額曰「林香草堂」，聯云：「歌繞夜梁珠宛轉〈（羅隱）〉，山連河水碧氤氳〈（陳上美）〉。」堂後小屋數折，屋旁地連後山，植蕉百餘本，額曰「種紙山房」。
種紙山房之右，短垣數折，松石如黛，高閣百尺，額曰「西爽」。其西竹煙花氣，生衣袂間，渚宮碧樹，乍隱乍現，後山暖融，彩翠交映。得小亭舍，曰「歸雲別館」。聯云：「小院迴廊春寂寂〈（杜甫）〉，碧桃紅杏水潺潺〈（許渾）〉。」
望春樓前有園池，左右設二石橋，曲如蟹螯，額曰「一渠春水」，聯云：「北榭遠峰閑即望〈（薛能）〉，月華星采望來收〈（杜甫）〉。」池前高屋五楹，露台一方。台外即新河灣處，大石側立，作驚濤怒浪，篙刺蜂房。飛樓傑閣，崛起於雲霄之間，復道四通於樹石之際。朱金丹青，照耀陸離，額曰「小李將軍畫本」，聯云：「萬井樓台疑繡畫〈（杜甫）〉，千家山郭靜朝暉〈（張九齡）〉。」屋後小卷對望春樓，聯云：「飛閣淩芳樹〈（張九齡）〉，雙橋落彩虹〈（李白）〉。」
西爽閣前夾河外，堤上樹木蒼茂。構小屋，高不盈四五尺，枋楣樑柱，皆木之去膚而成者，名曰「木假亭」，如蘇老泉「木假山」之類。今謂之「天然木」。是園為程宗揚建，今歸巴權保。
「石壁流淙」，一名徐工，徐氏別墅也。乾隆乙酉，賜名「水竹居」，御製詩云：「柳堤係桂雙，散步俗塵降。水色清依榻，竹聲涼入窗。幽偏誠獨擅，攬結喜無雙。憑底靜諸慮，試聽石壁淙。」是園由西爽閣前池內夾河入小方壺，中築廳事，額曰「花潭竹嶼」。廳後為靜香書屋，屋在兩山間，梅花極多。過此上半山亭，山下牡丹成畦，圍以矮垣，垣門臨水，上雕文磚為如意，為是園之水馬頭，呼為「如意門」。門內構清妍室，室後壁中有瀑入內夾河。過天然橋，出湖口，壁中有觀音洞，小廊嵌石隙，如草蛇雲龍，忽現忽隱，蒔玉居藏其中。壁將竟，至閬風堂，壁復起折入叢碧山房，與霞外亭相上下；其下山路，盡為藤花占斷矣。蓋石壁之勢，馳奔雲矗，詭狀變化，山榴海柏，以助其勢，令遊人攀躋弗知何從。如是里許，乃漸平易，因建碧雲樓於壁之盡處，園內夾河亦於此出口。樓右築小室四五間，賜名「靜照軒」。軒後復構套房，詭製不可思擬，所謂「水竹居」也。園后土坡上為鬼神壇，壇左竹屋五六間，自為院落，園中花匠居之。
自望春樓入夾河，上庋水閣，入水廳，碧緣四溢，潭深無底，菱芡鬱興，蹙水生花，無數水鳥踏浪而飛，層層成梯，令遊其中者人面煙水不相隔也。
廳西嶼上築屋兩三間，名曰「小方壺」。
水廊西斜，蓼浦蘭皋，接徑而出，中有高屋數十間，題曰「花潭竹嶼」。聯云：「天上碧桃和露種〈（高蟾）〉，門前荷葉與橋齊〈（張萬頃）〉。」屋後危樓百尺，欄檻塗金碧。楹柱列錦繡，望之如天霞落地。右入淺岸，種老梅數百株，枝枝交讓，盡成畫格。中建靜香書屋，汲水護苔，選樹編籬，自成院落，如隔人境。聯云：「飛塔雲霄半〈（劉憲）〉，書齋竹樹中〈（李頎）〉。」
靜香書屋之左，土徑如線，隱見草際。幹松濕雲，怪石路齒，建半山亭以為遊人憩息之所。
「石壁流淙」，以水石勝也。是園輦巧石，磊奇峰，瀦泉水，飛出巔崖峻壁，而成碧澱紅涔，此「石壁流淙」之勝也。先是土山蜿蜒，由半山亭曲徑逶迤至此，忽森然突怒而出，平如刀削，峭如劍利，襞積縫紉。淙嵌洑岨，如新篁出籜，匹練懸空，掛岸盤溪，披苔裂石，激射柔滑，令湖水全活，故名曰「淙」。淙者眾水攢衝，鳴湍疊瀨，噴若雷風，四面叢流也。
如意門中牡丹極高，花時可過牆而出。中築清妍室，聯云：「露氣暗連青桂苑〈（李商隱）〉，春風新長紫蘭芽〈（白居易）〉。」室右環以流水，跨木為渡，名「天然橋」。橋取朽木，去霜皮，存鐵幹，使皮中不住聚脂，而鬱跂頓挫。欄楯皆用附枝，委婉屈曲，偃蹇光澤，又一種木假詭製也。
天然橋西，汀草初豐，渚花亂作，大石屏立，疑無行路；度其下者，亦疑其必有殊勝。乃步淺岸，攀枯藤，尋絕徑，猿鳥助忙，迎人來去。行人苦難，幽賞不倦。移時晃晃昱昱，自亂石出，長廊靚深，不數十步，金碧相映，如寒星垂地，由廊得一石洞，深黑不見人，持燭而入，中有白衣觀音像，遊者至廣，迥非世間煙霞矣。
自清妍室後，危崖絕壁，斷齶相望。闖然而過，甫得平地，上建小室，額曰「蒔玉居」。集杜聯云：「山月映石室，春星帶草堂。」
伏流既回，萬石乃出。崖洞盤鬱，散作疊巘；尖削為峰，平夷為嶺，懸石為岩，有穴為岫；小者類兔，大者如虎，立者如人。松生石隙，涼颺徐來，文苔小草，嵌合石隙，梓檜之屬，拳曲安命。其下小屋數椽，露台一弓，廳事五楹，顏曰「閬風堂」。聯云：「紅桃綠柳垂簷向〈（王維）〉，碧石青苔滿樹陰〈（李端）〉。」堂後種竹十餘頃，構小屋三四間，為叢碧山房。
石壁中古藤數本，植木為架。春時新綠在杏花前，花開累累如纓絡。行其下者，及肩拗項，如身在繡傘蓋中。鼠語嘖嘖，枝葉搖動。秋夏之交，深碧斷路；秋盡筋骨纏裹，霜皮盡露，滿地成冰裂紋。嶼上構草亭，為看東岸藤花之地。藤花既盡，土阜復起，阜上築霞外亭。
土阜西南，危樓切雲，廣十餘間。水檻風欞，若連艫縻艦，署曰「碧雲樓」。聯云：「煙開翠幌清風曉〈（許渾）〉，花壓蘭幹春晝長〈（溫庭筠）〉。」樓北小室虛徐，疏欞秀朗，蓋靜照軒也。
靜照軒東隅，有門狹束而入，得屋一間，可容二三人。壁間掛梅花道人山水長幅，推之則門也。門中又得屋一間，窗外多風竹聲。中有小飛罩，罩中小棹，信手摸之而開，入竹間閣子。一窗翠雨，著須而凝，中置圓幾，半嵌壁中。移幾而入，虛室漸小，設竹榻，榻旁一架古書，縹緗零亂，近視之，乃西洋畫也。由畫中入，步步幽邃，扉開月入，紙響風來，中置小座，遊人可憩，旁有小書廚，開之則門也。門中石徑逶迤，小水清淺，短牆橫絕，溪聲遙聞，似牆外當有佳境，而莫自入也。向導者指畫其際，有門自開，粗險之石，穿池而出。長廊架其上，額曰「水竹居」。階下小池半畝，泉如濺珠，高可逾屋，溪曲引流，隨雲而去。池旁石洞逼仄，可接樓西山翠，而遊者終未之深入也。是地供奉御賜「水竹居」扁及「水色清依榻，竹聲涼入窗」一聯。石刻臨蘇軾詩卷，並書「取徑眉山」四字。
徐讚侯，歙縣人，業鹽揚州。與程澤弓、汪令聞齊名。家南河下街，與康山草堂比鄰。有晴莊、墨耕學圃、交翠林諸勝。毀垣即與江氏康山為一。南巡時，江氏借之為康山退園，故亦得以恭迓翠華，傳為勝事，遂與北郊之水竹居並稱矣。
徐履安，讚侯兄弟之子孫也。有詭氣，善弄水。幼與群兒爭浴河畔，能水面吹花；長與海船進洋篙篷成絕技。善烹飪，岩鎮街沒骨魚面，自履安始。嫻女工，嘗繡十八尊者像，為世罕有。工篆籀，人呼為「鐵筆針神」。作紙鳶置燈，以照夜行。後來揚州，徐氏任以煮鹽事。學算半月，能科計豆人寸馬，衣裳鞍轡，不溢一黍。丁丑間為園中杉木對聯，仿斜塘楊彙髹槍金法，以黑漆為地，針刻字畫，傅以金箔，光彩異豔。作水法，以錫為筒一百四十有二伏地下，下置木桶高三尺，以羅罩之，水由錫筒中行至口。口七孔，孔中細絲盤轉千餘層。其戶軸織具，桔槔轆轤，關捩弩牙諸法，由械而生，使水出高與簷齊，如趵突泉，即今之水竹居也。
齊召南，字次風，號瓊台，晚號思園，天台人。幼稱神童，年二十三拔貢，有王姚江一輩之目。館於徐氏。雍正己酉副榜，癸丑舉博學鴻詞，授庶吉士，纂修《大清一統志》。明年，官檢討，校勘經史，纂修《明鑒綱目》、《大清會典》、《文獻通考》，勘定《通禮》，稱經學儒臣。後官至禮部右侍郎，以入直墮馬回籍。會其族齊周華逆書之事革職，以病卒。著有《考證尚書》、《禮記》、《春秋三傳》、《史記功臣表》、《漢書後漢書郡國考》、《隋書律曆天文》、《舊唐書律曆天文》各若干卷，《水道提綱》三十卷，《史漢功臣侯第考》一卷，《歷代帝王表》十三卷，《後漢公卿表》一卷，《宋史目錄》若干卷。
程瑤田，字易田，歙縣人。孝廉，官太倉州嘉定縣教諭。能詩文，與戴東原、方希園窮經數十年，著《通藝錄辨》、《九穀溝洫》諸考，皆能發古人所未發。以羊子戈證考工之制，與東原之說不同。是為戴氏之學而不偏護其說者也。尤精鐵筆，書法步武晉唐，均為其學問所掩，以是世無知者。往來揚州主徐氏。子培，字伯厚，能讀父書。今業鹺，寓於揚。
葉敬，字義方，揚州人。工書，館徐氏，著有《日華堂詩集》。
金農，字壽門，號冬心，浙江仁和人。與丁龍泓、吳西林號「浙西三高士」。好古力學，工詩文，精鑒賞，善別古書畫，書法漢隸。年五十，妻亡，僑居揚州，從事於畫，涉古即古，脫盡畫家之習。畫竹師竹室，自號稽留山民。畫梅花師白玉蟾，號昔耶居士。畫馬自謂能得曹韓法，趙王孫不足道也。畫佛像號心出家盦粥飯僧。花木奇柯異葉，設色非復塵世間所睹，蓋皆意為之，則曰「貝多龍窠」之類。與徐氏往來，以其學圃改名「交翠林」。著有《冬心詩鈔》，其餘詩文十種，皆其門人羅聘搜索而成，沈大成為之序。
方輔，字密庵，徽州人。工詩，書法蘇、米，能擘窠大書。善製墨，來揚州主徐氏，著有詩文集，刻以行世。洪爾鑒，字照堂，歙縣人。徐氏姻婭，工詩。
黃占濟，字槎山，歙縣人。主徐氏，工詩，書法各體備具，為人慷爽。吳士岐，字樂耕，歙縣人，工詩。
韓奕，字仙李，揚州人。買園湖上，名曰「韓園』。工詩，善鼓板。蓄砂壺，為徐氏客。
韓姓，逸其名，揚州人。性古直，為徐氏客。晚年居園後鬼神壇旁，草屋三楹而已，年九十餘乃卒。
「錦泉花嶼」，張氏別墅也。徐工之下，漸近蜀岡，地多水石花樹，有二泉：一在九曲池東南角，一在微波峽，遂題曰「錦泉花嶼」。由菉竹軒、清華閣一路濃陰淡冶，曲折深邃，入籠煙篩月之軒，至是亭沼既適，梅花繽紛。山上構香雪亭、藤花書屋、清遠堂、錦雲軒諸勝，旁構梅亭。山下近水，構水廳，此皆背山一面林亭也。山下過內夾河入微波館，館在微波峽之東岸。館後構綺霞、遲月二樓，復道潛通，山樹鬱興。中構方亭，題曰「幽岑春色」，館前小嶼上有種春軒。
菉竹軒居蜀岡之麓，其地近水，宜於種竹，多者數十頃，少者四五畦。居人率用竹結屋，四角直者為桂楣，撐者榱棟，編之為屏，以代垣堵。皆仿高觀竹屋、王元之竹樓之遺意。張氏於此仿其制，構是軒，背山臨水，自成院落。盛夏不見日光，上有煙帶其杪，下有水護其根。長廊雨後，劚筍人來；虛閣水腥，打魚船過。佳構既適，陳設益精，竹窗竹檻，竹床竹灶，竹門竹聯。聯云：「竹動疏簾影〈（盧綸）〉，花明綺陌春〈（王維）〉。」蓋是軒皆取園之惡竹為之，於是園之竹益修而有致。
過菉竹軒，舍小於舟，垂簾一桁，碎搖日月之影；飛鳥嘐嘎，鳥路上窗，蓋清華閣也。
籠煙篩月之軒，竹所也。由菉竹軒過清華閣，土無固誌，竹有爭心，遊人至此，路塞語隔，身在竹中，不聞竹聲。湖上園亭，以此為第一竹所。
竹外一亭翼然，額曰「香雪」，聯云：「香中別有韻〈（崔道融）〉，天意不教遲〈（熊噭）〉。」
藤花榭，長里許，中構小屋，額曰「藤花書屋」。聯云：「雲遮日影藤蘿合〈（韓翊）〉，風帶潮聲枕簟涼〈（許渾）〉。」
綠榭既盡，碧天漸闊；雨斬雲除，曠遠斯出；疊石構嶺，閑宴乃張，遂構清遠堂於藤花書屋之北，以為是園宴賓客之地。聯云：「窗含遠色通書幌〈（李賀）〉，雲帶東風洗畫屏〈（許渾）〉。」
錦雲軒在東岸最高處，多牡丹，園中謂之牡丹廳，聯云：「平分造化雙苞出〈（徐仲雅）〉，獨占人間第一香〈（皮日休）〉。」
九曲池西南角有二泉，水極清洌，謂之雙泉，即錦泉也。張氏於此築水口，引入園中夾河，即東岸觀音山尾，任嘉卉惡木，不加斧斤，令其氣質敦厚。中有古梅數株，遊人不能辨識，惟花時香出，拔荊斬棘巡之，乃可得見。爰於其上建梅花亭，亭外半里許，竹疏木稀，岸與水平，臨流築室，稱曰「水廳」。
微波峽，兩山夾穀，波路中通，樹木青叢，拂蓬牽船，狹束已至。行之若窮，山轉水折，忽又無際。東岸構微波館，聯云：「川源通霽色〈（皇甫冉）〉，楊柳散和風〈（韋應物）〉。」畫舫至，舟子輒理篙楫入峽。
館後綺霞樓，集晉人句云：「春秋多佳日〈（陶潛）〉，山水有清音〈（左思）〉。」樓後復道四達，層構益高，額曰「遲月樓」。樓後峽深嵐厚，美石如驚鴻遊龍，怪石如山魈木客，偃蹇峞巍，匿於松杉間。老桂掛岸盤溪，披苔裂石，經冬不凋。構亭其上，額曰「幽岑春色」。館前宛轉橋渡入小嶼，嶼上構種春軒，如杭州之水月樓，馮積困之無波艇。是園為張氏所建。張正治，字賓尚，諸生。
「春台祝壽」在蓮花橋南岸，汪氏所建。由法海橋內河出口，築扇面廳，前簷如唇，後簷如齒，兩旁如八字，其中虛欞，如折疊聚頭扇。廳內屏風窗牖，又各自成其扇面。最佳者，夜間燃燈廳上，掩映水中，如一碗扇面燈。
廳後太湖石壁，攀峰脊，穿岩腹，中有石門，門中石路齒齒，皆冰裂紋。路旁老樹盤踞，與遊人爭道，小廊橫斜而出，逶迤至含珠堂。聯云：「野香襲荷芰〈（皎然）〉，池色似瀟湘〈（許渾）〉。」
園中池長十餘丈，與新河僅隔一堤。池上構樓，舊名「鏡泉」，今易名「環翠」。聯云：「冉冉修篁依戶牖〈（包何）〉，瞳瞳初日照樓台〈（薛逢）〉。」
池高於河，多白蓮。堤上築花籬，為疏欞間之，使內外水氣相通。上置方屋，顏曰「玲瓏花界」。聯云：「花柳含丹日〈（宋之問）〉，樓台繞曲池〈（盧照鄰）〉。」「玲瓏花界」之後，小屋兩間。屋後小池，方丈許，潛通園中。大池亦種荷，顏曰「綺綠軒」。
熙春台在新河曲處，與蓮花橋相對，白石為砌，圍以石欄，中為露台。第一層橫可躍馬，縱可方軌，分中左右三階皆墄。第二層建方閣，上下三層。下一層額曰「熙春台」，聯云：「碧瓦朱甍照城郭〈（杜甫）〉，淺黃輕綠映樓台〈（劉禹錫）〉。」柱壁畫雲氣，屏上畫牡丹萬朵。上一層舊額曰「小李將軍畫本」，王虛舟書，今額曰「五雲多處」。聯云：「百尺金梯倚銀漢，〈（李順）〉九天鈞樂奏雲韶〈（王淮）〉。」柱壁屏幛，皆畫雲氣，飛甍反宇，五色填漆，上覆五色琉璃瓦，兩翼復道閣梯，皆螺絲轉。左通圓亭重屋，右通露台，一片金碧，照耀水中，如崑崙山五色雲氣變成五色流水，令人目迷神恍，應接不暇。
廿四橋即吳家磚橋，一名紅藥橋，在熙春台後。「平泉湧瀑」之水，即金匱山水，由廿四橋而來者也。橋跨西門街東西兩岸，磚牆庋版，圍以紅欄，直西通新教場，北折入金匱山。橋西吳家瓦屋圍牆上石刻「煙花夜月」四字，不著書者姓名。《揚州鼓吹詞序》云：「是橋因古之二十四美人吹簫於此，故名。」或曰即古之二十四橋，二說皆非。按二十四橋見之沈存中《補筆談》，記揚州二十四橋之名，曰濁河橋、茶園橋、大明橋、九曲橋、下馬橋、作坊橋、洗馬橋、南橋、阿師橋、周家橋、小市橋、廣濟橋、新橋、開明橋、顧家橋、通泗橋、太平橋、利國橋、萬歲橋、青園橋、驛橋、參佐橋、山光橋、下馬橋，實有二十四名。美人之說，蓋附會言之矣。程午橋《揚州名園記》，謂後人因姜白石《揚州慢》詞「念橋邊紅藥」句，遂以紅藥名是橋，且謂白石詞中「念橋」二字，即古之二十四橋。不知本詞云：「二十四橋仍在，波心蕩冷月無聲。念橋邊紅藥，年年知為誰生？」念字作思字解，是思二十四橋邊紅藥年年為誰生之意耳，非橋名也。
聽簫園在廿四橋西岸，編竹為籬門，門內栽桃、杏花，橫掃地軸。簾取松毛縛棚三尺，溪光從茅屋中出，桑雞桂魚，山茶村釀，朱唇吹火，玉腕添薪。當爐之婦，膾炙一時，故遊人多集於是，題詠亦富。《夢香詞》云：「揚州好，橋接聽簫園。粉壁漫題今日句，水牌多賣及時鮮。能到是前緣。」金棕亭集聯云：「聖代即今多雨露，酒壚終古擅風流。」管希寧為之作圖。
筱園本小園，在廿四橋旁，康熙間土人種芍藥處也。孫豹人有《小園芍藥詩》云：「幾度江南勞客思，今年江北繞花行。便教風雨猶多態，花況好時天更晴。」園方四十畝，中墾十餘畝為芍田，有草亭，花時賣茶為生計。田後栽梅樹八九畝，其間煙樹迷離，襟帶保障湖，北挹蜀岡三峰，東接寶祐城，南望紅橋。康熙丙申，翰林程夢星告歸，購為家園；於園外臨湖浚芹田十數畝，盡植荷花，架水榭其上。隔岸鄰田效之，亦植荷以相映。中築廳事，取謝康樂「中為天地物，今成鄙夫有」句，名「今有堂」，種梅百本，構亭其中。取謝疊山「幾生修得到梅花」句，名「修到亭」。鑿池半規如初月，植芙蓉，畜水鳥，跨以略約，激湖水灌之，四時不竭，名「初月沜」。今有堂南築土為坡，亂石間之，高出樹杪，躡小橋而升，名「南坡」。於竹中建閣，可眺可詠，名「來雨閣」。又築平軒，取劉靈預《答竟陵王書》「暢餘陰於山澤」語，名「暢餘軒」。堂之北偏，雜植花藥，繚以周垣，上覆古松數十株，名「館松庵」。芍山旁築紅藥欄，欄外一籬界之，外壁湖田百頃，遍植芙渠。朱華碧葉，水天相映，名曰「藕糜」。〈（《毛詩》「糜」與「湄」通）〉軒旁桂三十株，名曰「桂坪」。是時紅橋至保障湖，綠楊兩岸，芙渠十里。久之湖泥淤澱，荷田漸變而種芹。迨雍正壬子浚市河，翰林倡眾捐金，益浚保障湖以為市河之蓄泄，又種桃插柳於兩堤之上，會構是園，更增藕塘蓮界，於是昔之大小畫舫至法海寺而止者，今則可以抵是園而止矣。是園向有竹畦，久而枯死，馬秋玉以竹贈之，方士庶為繪《贈竹圖》，因以「筱」名園。庚申冬，復於溪邊構小亭，澄潭修鱗，可以垂釣，蓮房芡實，可以樂饑。仿宋葉主簿杞栩漪南別墅之名，名之曰「小漪南」。顧南原學博藹隸書「夕陽雙寺外，春水五塘西」一聯，至今尚存。公父名文正，字笏山，江都人，工詩古文詞，善書法。康熙辛未進士，仕至工部都水司主事，著有詩文稿。公名夢星，字伍喬，一字午橋，號洴江，又號香溪。康熙壬辰進士第，官編修，著《今有堂集》。詩格在韋、柳之間，於藝事無所不能，尤工書畫彈琴，肆情吟詠。每園花報放，輒攜詩牌酒榼，偕同社遊賞，以是推為一時風雅之宗。園圖為程松門鳴、許穀陽濱合作。其宗族友朋之盛，附記於後。
程名世，字令延，號筠榭，工詩。著《坐雨安居詩》、《飲淥吟稿》、《雲山小稿》、《小酉館詩存》、《柘溪集》、《撈蝦集》、《柘溪續集》、《海上集》、《海上續集》、《紀遊集》、《春雨樓集》、《秋水芙蓉館稿》、《老屋吟稿》、《海上吟稿》若干卷，詞一卷，樂府一卷。有《左傳識小錄》、《國策取譬》、《莊子貴言》、《老管荀韓四子》、《楞嚴法華維摩詰三經注本》藏於家。晚年與叔午橋葺《揚州名園記》，僅成朱自天念莪草堂、王家玉樹、倪俊民耕隱草堂《三園圖記》而卒。子四：長讚和，字中之，丁酉選拔；讚寧，乙卯恩科副榜；讚皇、讚普，皆名諸生。
程晉芳，先名誌鑰，字魚門，又名廷璜，字蕺園。夢天開榜有晉芳名，故易今名。家淮安，召試以中書用，官至編修。善屬文，勤於學，著有《尚書集注》、《左傳通解》諸書。晚年客死陝西，畢秋帆製軍沅經紀其喪，贍其遣孤。程斁，字聖澤，鹽筴多經濟，亦家淮安。
程茂字蓴江，程衛芳字述先，皆工詩，有專集行於世。
程誌乾，字學堅，一字書舸，工詩。世傳其七夕詩「人當離別真難遣，事縱荒唐亦可憐」句。自名世至誌乾，皆午橋侄。
程鳴，字友聲，號松門，占籍儀征。邑庠生。工畫，幹筆枯墨，運以中鋒，純以書法成之，此學石濤又參以穆倩者也。詩出王文簡之門，文簡嘗曰：「松門詩名為其丹青所掩。」
程沆，字晴嵐。進士，官庶吉士。弟洵，字邵泉，官舍人。為午橋侄孫，皆工詩文。
韋謙恆，字藥仙，一字藥齋，蕪湖人，癸未探花。先是來揚州與隻園庵藥根友善，公於家中構玉山心室，延之校書五年。與筱園賓客集，字不拘體，有竊字者，皆為韋公司罰焉。
陳徵君撰，來揚州初主鑾江項氏。項氏彝鼎圖書之富甲天下，徵君矜鑒賞，去取不苟。後館於筱園十年，舉鴻博。晚年江鶴亭延之入康山草堂，杭堇浦太史為徵君小傳，中隻述其主項、江二家，而不及筱園，是未知之深也。
余元甲，字葭白，一字柏岩，號茁村，江都邑諸生，工詩文。雍正十二年，通政趙之垣以博學鴻詞薦，不就。築萬石園，積十餘年殫思而成。今山與屋分，入門見山，山中大小石洞數百，過山方有屋。廳舍亭廊二三，點綴而已。時與公往來，文酒最盛。葭白死，園廢，石歸康山草堂。著有《濡雪堂集》，選韓、白、蘇、陸四家詩行於世。是園文酒之盛，以雍正辛亥胡復齋、唐天門、馬秋玉、汪恬齋、方洵遠、王梅沜、方西疇、馬半查、陳竹畦、閔蓮峰、陸南圻、張喆士園中看梅，以「二月五日花如雪」為起句為最盛，載在《邗江雅集》。
喬椿齡，宇樗友，性情正直，同人憚焉。善易數，雖至友不輕為卜。詩文之格，唐以下不屑規仿也。其弟子阮芸台元已貴，未嘗通一劄。及阮按試山東，禮請衡文，乃去。卒於青州，嘗榜其齋云：「四方名士皆知己，入座門生正少年。」
盛唐，字一槎，江都布衣。以孝聞於鄉里，工書，館於筱園最久。
張銓，江都諸生，有山水之癖，足跡遍天下。弟鋆，宇方穀，號可鄉，為人端謹，精鑒古人書畫，工畫，主程氏。金、焦山又《揚州二十四景圖》皆出其手。弟鎧，字丹崖，諸生，能詩。長子宗泰，字登封，己酉拔貢生，官天長教諭。次子海觀，字筱軒，並能精究六書，稱博物。季子治觀，字叔平，幼能讀書，著《毛詩草木蟲魚疏補正》十卷、《□爾雅》一卷、《楚辭芳草譜今釋》一卷，注黃子發《相雨書》一卷。年十九歿，死之日賦絕命詞十章，傳於世。
三賢祠即筱園，乾隆乙亥，園就圮，值盧雅雨轉運兩淮，與午橋為同年友，葺而治之。以春雨閣祀宋歐陽文忠公、蘇文忠公、國朝王文簡公。以小漪南水亭改名「蘇亭」，以今有堂改名「舊雨亭」。時枝上村、彈指閣改入官園，因於堂後仿彈指閣式建樓，名曰「仰止樓」，以「夕陽雙寺外，春水五塘西」一聯懸之。復於藥欄中構小室十數間，招僧竹堂居之，以守三賢香火。其下增小亭，顏曰「瑞芍」。逾年，午橋卒，轉運僦園貲贍其後人，且議祀午橋於三賢下，未果行。程令延為繪《三賢祠圖》，今已散佚。
「筱園花瑞」即三賢祠。乾隆甲辰，歸汪廷璋，人稱為「汪園」。於熙春台左撤蘇亭，構閣道二十四楹，以最後之九楹，開閣下門為筱園水門。初盧轉運建亭署中，鄭板橋書「蘇亭」二字額，轉運聯云：「良辰盡為官忙，得一刻餘閑，好誦史幡經，另開生面；傳舍原非我有，但兩番視事、也栽花種竹，權當家園。」後因筱園改三賢祠，遂移是額懸之小漪南水亭上。聯云：「東坡何所愛〈（白居易）〉，仙老暫相將〈（杜荀鶴）〉。」因題曰「三過遺蹤」，列之牙牌二十四景中。後復改名 「三過亭」，今俱撤為閣道。
翠霞軒即三賢舊殿。先是祠之建，本於康熙間祀宋韓魏公、歐陽文忠公、太守刁公、王公、蘇文忠公於平山堂之真賞樓，以國朝司李王文簡公、太守金公、刑部汪公為配，後居民有歐、蘇二公及司李王公三賢之請。其時胡庶子潤督學江南，為文簡辛未會試所得士，有是舉而未行。至盧轉運蒞揚州，乃以文簡配兩文忠，而諸賢從祧。自歸汪氏，又撤三賢神主於桃花庵，以殿為園中廳事，旁植牡丹百本，構翠霞軒，聯云：「日映文章霞細麗〈（元稹）〉，山張屏幛綠參差〈（白居易）〉。」
舊雨亭本盧雅雨所建，延惠徵君棟纂修漁洋山人《感舊集》之地也。亭中花草有三絕，一架古藤，一畝老桂，一牆薜荔。
仰止樓前窗在竹中，後窗在園外，可望過江山色，東山牆圓牖為薜荔所覆，西山牆圓牖中皆芍田。花時人行其中，如東雲見鱗，西雲見爪。樓下懸「夕陽雙寺外，春水五塘西」一聯，仍是午橋舊物。是樓因枝上村僧文思彈指閣改入官園，因於是地仿其制為之，亦求舊之遺意也。
藥欄十五間在仰止樓西，欄外即芍田，中有一水界之，即昔之藕糜。以上七間面西為遊人看花處，下八間面東為竹堂僧廬，開竹下門，通三賢殿。竹堂為桃花庵僧石莊之孫，精篆籀，工畫，善製竹器，與潘老桐齊名。迨三賢神主遷桃花庵，竹堂亦死，遂以下八間均開面西窗，而竹下門扃矣。
瑞芍亭在藥欄外芍田中央。盧公轉運揚州時，三賢祠花開三蒂，時以為瑞。以馬中丞祖常「瑞芍」額於亭，聯云：「繁華及春媚〈（鮑照）〉，紅藥當階翻〈（謝朓）〉。」杭堇浦太史有詩云：「紅泥亭子界香塍，畫榜高標瑞芍稱。一字單提人不識，不知語本馬中丞。」又云：「交枝並蒂倚東風，幻出三頭氣自融。細測天心征感應，為公他日兆三公。」又云：「瑟瑟清歌妙入時，雕闌深護猛尋思。可知十萬娉婷色，祇要翻階一句詩。」皆誌此時勝事也。揚州芍藥冠於天下，乾隆乙卯，園中開金帶圍一枝，大紅三蒂一枝，玉樓子並蒂一枝，時稱盛事。
汪廷璋，字令聞，號敬亭，歙縣稠墅人。自其先世大千遷揚州以鹽莢起家，甲第為淮南之冠，人謂其族為「鐵門限」。父交如，聲如洪鍾，咳嗽聞於數里，雙眸炯炯，中夜有光，術士謂其命為天狗，守財帛，富至千萬，壽八十。子二，令聞其長子也。好蓄古玩，晚築「六淺村舍」自居。次子覲侯，勇力過人。令聞子燾，字春明；次熙，字宇周。孫二：玉坡、元坡，並工詩畫。覲侯子坦，字碩公，妻為張方頤之女，能主持門戶。子三，承璧字觀成，承基字培初，承塾字起群。筱園自令聞後，碩公更葺之。
汪允俶，字載南，交如之弟。好善樂施，諳藥性，施紫雪丹、再造丸，一粒千金弗屑也。歲暮周恤孤寡，世稱篤行君子。子廷珍，字君讚、好謙，一生循牆，未嘗偶一肩輿。孫二，羲字暨和，義字質夫，一生友愛。質夫，江鶴亭之婿也。兄弟與朱思堂運使友善，家貧後，會運使公子朱爾登額出為江南驛傳道，贍其子孫。
汪允□，字學山，載南之弟。子廷埏，字度昭，立瓜洲普濟堂，活幾千人，載在《兩淮鹽法志》。孫灝，字右梁，號竹農，性古雅，工詩畫，家蓄古人名畫極富，交遊皆一時名士，「西園曲水」即其別墅也。
汪廷琯，字魯佩，號樸園，性好山水，一生九遊黃山。晚年好佛，隱於真州西石人頭別墅。
汪□，字楷亭，令聞之弟。邑諸生，博學通經。子字蘭圃，博學工詩，書法為程香南高弟子。
汪焜，字象炎，號亭山。工詩，書法《聖教序》。幼從江劍門刑部權入蜀，時劍門知重慶府。亭山為幕府賓客，經猷大著。出蜀時，下三峽遇水花覆舟，耳為水花所掩，由是重聽。來揚州業鹽筴，握算持籌無遺策。善飲酒，嘗於其族中立飲百餘升。
汪端光，本名龍光，字劍潭。辛卯舉人，官國子監學正。工詩詞，書法米襄陽。母梁氏，字蘭漪，工詩。汪文錦，字繡穀。工詩詞，書工篆籀，精於鐵筆。
方貞觀，字南堂，桐城人。工詩，書法唐人小楷，有《南堂集》。館於汪氏。與方息翁為兄弟，時號為桐城方。館程氏者息翁也，館汪氏者南堂也。
王宗獻，字起津，杭州人，工書。
方士庶，主汪氏。時令聞以千金延黃尊古於座中。以是士庶山水大進，氣韻駘宕，有出藍之目。
黃溱，字正川，揚州人，與令聞友善。時洵遠往來筱園，正川山水亦由是大進，折節稱弟子。同時黃頤安亦與正川師洵遠，而拳勇騎射最精，尤深史學。
金時儀，字朝九，畫師其父天德之學，仿梅花道人，為世所稱。於學無所不窺，而詩字畫一時稱三絕。
康以寧，字靜之，錢塘人，石舟之子。性磊落，為人直率，工詩畫。好飲酒，立飲千鍾，時與汪焜為一門酒友。
姜彭，字又籛，揚州人，畫翎毛第一手。山水學唐子畏，花卉學元人，老而益精，惜不能作書。子吉士，圍棋國工之技。王鏡香，揚州人，工畫，載在《國朝畫征錄》。
張洽，宇月川，浙江人。工山水，有大癡神理。晚年買山棲霞，畫家多從之遊。右梁延之於家，結為畫友，由是右梁山水氣韻大進。
薛含玉，性好山水，遍遊五嶽，嘗登黃山頂。精於鑒別古畫。子銓，字衡夫，山水得董巨神髓，近今揚州畫家，以衡夫為第一手。陳燮，字理堂，泰州人，丁酉拔貢生，工詩，館於右梁家。
畢考祥，字旋之，儀征諸生，工詩，精於小楷。初居其族秋帆製軍幕中，歸裏與右梁交，號為詩友。黃晉疇，字錫之，歙人，襄臣之孫，汪懋脩之婿。工詩。
「蜀岡朝旭」，李氏別墅也。李誌勳築初日軒、「眺聽煙霞」、「月地雲階」諸勝，今歸臨潼張氏。至乾隆壬午，是園臨河建樓，恭逢賜名「高詠」，御製詩云：「高樓蘇跡久氈鄉，今古風流翰墨場。八詠遙年符瘦沈，一時風氣近歐陽。山塘返棹閑留憩，畫閣開窗納景光。知憶髯公擬閣筆，似聞公語語何妨。」又賜「清韻堂」額，樓前本保障湖後蓮塘。張氏因之，輦太湖石數千石，移堡城竹數十畝，故是園前以石勝，後以竹勝，中以水勝。由南岸堤上過筱園外石版橋，為園門，門內層岩小壑，委曲曼回。石盡樹出，樹間築來春堂，廳後方塘十畝，萬竹參天，中有竹樓，竹外為射圃。其后土山又起，上指顧三山亭，過此為園後門，門外即草香亭。
來春堂聯云：「一片彩霞迎旭日〈（楊巨源）〉，萬條金線帶春煙〈（施吾肩）〉。」堂之前激清儲陰，細草雜花，布滿岩穀，水色紺碧，積溜脂滑，方之雲林，當不過是。
數椽瀟灑臨溪屋，在來春堂左。小室如畫舫，有小垣高三尺餘，中嵌花瓦，用文磚鏤刻「蜀岡朝旭」四字，與堤逶迤。東南角立鞦千架，高出半天，令人見之愈覺矮垣之妙。由堤入山，山盡步小堤上。
曠如亭在東岸小山上，過此山平水闊，水中築雙流舫，後增丁字屋，周以紅欄，設宛轉橋，改名「流香艇」。聯云：「重簷交密樹〈（王勃）〉。隔岸上春潮〈（清江）〉。」至是有長廊數十丈。
高詠樓本蘇軾題《西江月》處，張軼青登三賢祠高詠樓詩云：「享祀名賢地最幽，新刪修竹起高樓。岡形西去連三蜀，山色南來自五洲。可惜典型徒想像，若經觴詠更風流。人間行樂何能再，聊倚欄杆散暮愁。」張喆士詩云：「肅穆靈祠一水傍，更深層構納秋光。竹間雲氣隨吳岫，簾外松聲下蜀岡。異代同時俱寂寞，西風落木正蒼涼。登臨不盡千秋感，獨憑花欄向夕陽。」今樓增枋楔，下甃石階。樓高十餘丈，樓下供奉御賜「山堂返棹留閑憩，畫閣開窗納景光」一聯。樓上聯云：「佳句應無敵〈（崔桐）〉，蘇侯得數過〈（杜甫）〉。」
是園池塘本保障湖旁蓮市，塘中荷花皆清明前種，開時出葉尺許，葉大如焦，周以垂柳冪ャ，廣廈䆗窱，避暑為宜。高詠樓後，築屋十餘楹如弓字，一曰「含青室」，樓角小門通之。聯云：「日交當戶樹〈（蘇頲）〉，花繞榜池山〈（祖詠）〉。」室旁小屋十數間，曰「眺聽煙霞軒」，聯云：「松排山面千重翠〈（白居易）〉，日較人間一倍長〈（陸龜蒙）〉。」一曰「初日軒」，本名承露軒，今仍用其舊。聯云：「池塘月撼芙渠浪〈（方千）〉，羅綺晴嬌綠水洲〈（孟浩然）〉。」軒後度板橋入規門，有十字廳，顏曰「青桂山房」，聯云：「從此不知蘭麝貴〈（裴思謙）〉，相期共鬥管弦來，〈（孟浩然）〉。」弦廳老桂數十株，靠山多玉蝶梅。廳後方塘數畝，高柳四圍，秋間蟬聲不絕。塘北後山崛起，構亭翼然，顏曰「指顧三山」。其下竹畦萬頃，中構小竹樓，樓下為射圃。
草香亭在堤上，香輿寶馬至此，由卷牆門入司徒廟山路。
張蘭，字芳貽，臨潼人，善畫，與方士庶齊名。子緒增，字敬業，工書善詩。自其先世起賢、含英移家揚州，代不乏人，賓客亦皆偉人奇士，今附於後。
張世瀛，字仙舟，好佛樂施，感夢金仙，築掃垢精舍。子士科，字喆士，號漁川，工詩。築讓圃為「韓江雅集」，與盧運使友善，著有詩詞集。
張世進，字軼青，號嘯齋，顧書宣之甥，詩與二馬齊名。居王家園，與街南書屋相距甚近。嘯齋有贈馬氏詩云：「簷扉隻隔三條巷，筆硯相依十載情。」著有詩詞《名遊集》。子四履，字表東，工詩善書，成名家。
張世掌，工畫，山水仿宋人。
張四可，字薪南，篤行君子，載在郡誌。子霞，字蔚彤，工會計之事，累富至千萬，好以琴弦為衣帶。孫裔增，字封諼，諸生，工書法。
張四教，字宣傳，號石民。工畫，學新羅山人。四傑，字偉堂，畫花卉翎毛。
張馨，字秋芷，解元，成進士，官御史。弟坦，字松枰，進士，官翰林。兄弟以文名於世，著有詩文集。
巴貞女者，張緒增之子婦也。許嫁未親迎而張之子死，過門撫前妻之子如己出。或援歸震川之說短之，江都焦循作《貞女辨》云：「或謂古無貞女之名，非也。《後漢書百官志》：三老掌教化，凡有孝子順孫，貞女義婦，皆扁誌其門以興善行。然則今之旌表貞女，自漢已然。或曰古之貞女非今之貞女也，《魏書列女傳》：貞女兕先氏許嫁彭老生，未及成禮，老生逼之，不肯從，被殺。詔曰：雖處草萊，行合古跡，宜賜美名，號曰貞女。則貞女者，非未昏夫死，守貞不嫁之謂也。嗚乎，引是說者，蓋讀書不廣矣。劉向《列女傳》卷四《貞順傳》，首列召南申女，稱其許嫁於酆，夫家禮不備而欲迎之，不肯往，遂致之獄。作詩曰：『雖速我獄，室家不足。』兕先之事，黯與此合，故其時謂之合古跡，以貞女號之。《列女傳》又云：衛宣夫人者，齊侯之女也。嫁於衛，至城門而衛君死，入持三年之喪畢。弟立請曰：衛小國也，不容二庖。請願同庖，終不聽，作詩曰：『我心匪石，不可轉也，我心匪席，不可卷也。』詩人美其貞一，故舉而列之於詩，此即未昏夫死不嫁者也。兕先合於申女之事，得以貞女名。世之未昏夫死不嫁者，乃不容附諸衛宣夫人之列，說者罪矣。劉向為魯詩學，經之所傳，漢儒之所重，可知也。」 〈（右《貞女辨》上）〉「古之貞女少，今之貞女多，何也？古男女議昏晚，聘與取一時事，故如衛宣夫人者偶也，今人齠齔議昏，或遲五年，或遲十年，甚二三十年，聘與取縣隔甚遠，其中死亡疾病，自不能免。且古之昏禮以親迎為定。故曾子問未親迎以前或遭父母之喪，可以另取另嫁。親迎在路，聞婿之父母死，則改服而趨喪；又親迎之日已定而女死，則婿服齊衰，婿死則女服斬衰，是古之夫婦以親迎為定也。今則不然，國律：許嫁女已報昏書，及有私約而輒悔者，笞五十。雖無昏書，但曾受聘財者亦是。一報昏書受聘財，而上以之聽民訟，下以之定姻好，不必親迎而夫婦之分定。古定以親迎，則未親迎而夫死，嫁之可也；今定以納采，則一納采而夫死，嫁之不可也。《禮》曰：『生乎今之世，反古之道，菑必逮夫身。』吾為議貞女者危之。」〈（右《貞女辨》下）〉
史申義，字蕉飲，甘泉人。工詩，與張氏友。進士，官給事中。一日，內廷遣中使至直盧，問翰林中能詩為誰？大學士陳廷敬以申義對。著有《蕪城》、《使滇》、《過江》諸集。
蔣德，字秋涇，秀水孝廉。乾隆庚午來揚州，主張氏，多唱和。吳廷寀，字葑田，徽州人，工詩。史肇夔，世進之甥，工詩。
僧離幻，姓張氏，蘇州人。幼好音樂，長為串客。曾在含芳班與熊蠻作寫狀，得罪御史被笞，遂為僧。但飲酒，不茹葷。好蓄宣爐砂壺，自種花卉盆景，一盆值百金。每來揚州，玩好盆景，載數艘以隨。插瓶花不用針與鐵絲，每一瓶贈銀四流。精於醫，善鼓琴，遊京師歸過揚州落魄，張氏贈金始歸。兄崗，字昆南，工詩，與鎮江楊石漁磊、同里沙鬥初維杓兩布衣友善。磊死，崗營磊壙，與其夫婦同域。
「萬松疊翠」在微波峽西，一名吳園，本蕭家村故址，多竹。中有蕭家橋，橋下乃炮山河分支由炮石橋來者。春夏水長，溪流可玩。上構廳事三楹，廳後多桂，築「桂露山房」。下為「春流畫舫」，由是過蕭家橋，入清陰堂。堂左登曠觀樓，樓左步水廊，顏曰「嫩寒春晚」。廳後為涵清閣，閣左築水廳，顏曰「風月清華」。至此山勢漸起，松聲漸近，於半山中建綠雲亭，題曰「萬松疊翠」。
是園勝概，在於近水。竹畦十餘畝，去水隻尺許，水大輒入竹間。因蕭村舊水口開內夾河通於九曲池，遂緣舊堤為嶼，嶼外即微波峽西岸，近水樓台，皆於此生矣。
竹外「桂露山房」，聯云：「回風入座飄歌扇〈（李邕）〉，冷露無聲濕桂花〈（王建）〉。」前有小屋三四間，半含樹際，半出溪漘；開靠山門，仿舫屋式，不事雕飾，如寒塘廢宅，橫出水中，顏曰「春流畫舫」。聯云：「仙扉傍岩〈（皮日休）〉，小楹俯澄鮮〈（張祐）〉。」
過蕭家橋入樹石中，得屋四五楹；冉冉而轉，入廳事三楹，與水更近，顏曰「清陰堂」。聯云：「風生北渚煙波闊〈（權德輿）〉，雨歇南樓積翠來〈（李憕）〉。」
曠觀樓十二間如弓字，每間皆北向，蓋至此三山漸出矣。聯云：「煙草青無際〈（周伯奇）〉，溪山畫不如〈（杜牧）〉。樓後老梅三四株，中有一水如江村通潮，可以單棹而入；水上構兩間小屋，題曰「嫩寒春曉」。聯云：「鶴群常繞三株樹〈（司空圖）〉，花氣渾如百和香〈（杜甫）〉。」
昔蕭村有倉房十楹，臨九曲池，是園因之為水廊二十間，由露台入涵清閣。聯云：「雲林頗重疊〈（賈島）〉，池館亦清閑〈（白居易）〉。」旁增水廳五楹，水大時，石礎松欞，間在水中，紫荇白蘋，時來屋裏，題曰「風月清華」，聯云：「舟將水動千尋日〈（張說）〉，樹出湖東幾點煙〈（曹鄰）〉。」過此土脈隆起，構綠雲亭。聯云：「山深松翠冷〈（朱慶餘）〉，樹密鳥聲幽〈（崔翹）〉。」亭旁石上題曰「萬松疊翠」，吳園至此乃竟。
紫霞居在山口，為尺五樓水馬頭。編竹為籬，植月季數十種。中屋三楹，後屋短垣及肩，消納隔江山色。秋時蓼花垂垂，居人視之，如農之於稼，較晴量雨，以卜豐歉。王叟者，以選茶品水為生，嘗謂人曰：「一生不屑飲天下第六泉水。」
蘇式小飲食肆在炮石橋路南，門面三楹，中藏小屋三楹。於梅花中開向南窗，以看隔江山色。旁有子舍十餘間，清潔有致。
尺五樓在九曲池角坡上，大門在炮石橋路北。門內聽事三楹，西為十八峰草堂，東為延山亭，亭東為尺五樓。樓後為藥房，「十八峰草堂」謂黃山有十八峰，汪氏居黃山下，舊有是堂，因擇園內是屋名之。吳杉亭詩云：「闌檻憑虛望，峰峰積翠浮；琅玕千個晚，鍾磬數聲秋。塔影明流外，人煙古渡頭。重來玩涼月，桂樹小山幽。」杭大宗詩云：「草堂俯春郊，列岫青不舍。一一排闥來，秀色堪玩把。地勝辰又良，於此揜群雅，東風不是情，密雨亂飄灑。俄焉頑雲封，危畫露者寡。遠望接混茫，目營力難假。既虞妨履綦，聊且薦杯斝。亟呼米於菟，濃墨恣塗寫。酒闌雨未闌，簌簌響簷瓦。」
延山亭在竹樹中，亭扁為梁巘所書。左右廊舍，比屋連甍。由竹中小廊入尺五樓，樓九間，面北五間，面東四間。以面北之第五間靠山，接面東之第一間，於是面東之間數，與面北之間數同。其寬廣不溢一黍，因名曰「尺五樓」。其象本於曲尺，其制本於京師九間房做法。
尺五樓面東之第五間樓，下接藥房。先築長廊於藥田中，曲折如阡陌。廊竟，小屋七八間，營築深邃，短垣鏤績，文磚亞次，令花氣往來，氤氳不隔。
微波峽在兩山之間，峽東為「錦泉花嶼」，峽西為「萬松疊翠」。峽中河寬丈許，不能容二舟，故畫舫至此方舟者皆單棹而入。入而復出，為九曲池，山圍四匝，中凹如碗，水大未嘗溢，水小未嘗涸，今謂之「平山堂塢」。塢中建接駕廳，八柱重屋，飛簷反宇，金絲網戶，刻為連文，遞相綴屬，以護鳥雀。方蓋圓頂，中置塗金寶瓶琉璃珠，外敷鎏金。廳中供奉御製《平山堂詩》石刻。後設板橋，橋外則水窮雲起矣。是園為汪光祿孫冠賢彝士所建。
蜀岡在大儀鄉，顧祖禹《讀史方輿紀要》云：「蜀岡在府西北四里，西接儀征、六合縣界，東北抵茱萸灣，隔江與金陵相對。」洪武《揚州府志》云：「揚州山以蜀岡為首。」嘉靖誌云：「蜀岡上自六合縣界，來至儀征小帆山入境，綿亙數十里，接江都縣界，迤邐正東北四十餘里，至灣頭官河水際而微；其脈復過泰州及如皋赤岸而止。」祝穆《方輿勝覽》云：「舊傳地脈通蜀，故曰蜀岡。」陸深《知命錄》云：「蜀岡蓋地脈自西北來，一起一伏，皆成岡陵，誌謂之廣陵，天長亦名廣陵，以與蜀通，故云。」姚旅《露書》云：「《爾雅釋山》謂獨者蜀，蟲名，好獨行，故山獨曰蜀。汶上之蜀山，維揚之蜀岡，皆獨行之山也。」府志：「蜀岡一名昆岡，鮑照賦『軸以昆岡』，故名。」《太平寰宇記》按《郡國志》云：「州城置在陵上」。《爾雅》雲「大阜曰陵」，一名阜岡，一名昆岡。鮑照《蕪城賦》云：「拖以漕渠，軸以昆岡。」《河圖括地象》云：「崑崙山橫為地軸，此陵交帶崑崙，故曰廣陵也。」《平山堂圖志》按《朱子語類》云：「岷山夾江兩岸而行，一支去為江北許多去處。」又云：「自皤漢水之北，生下一支，至揚州而盡，正謂蜀岡也。」凡此皆蜀岡之見於諸書者也。今蜀岡在郡城西北大儀鄉豐樂區，三峰突起：中峰有萬松嶺、平山堂、法淨寺諸勝；西峰有五烈墓、司徒廟及胡、範二祠諸勝；東峰最高，有觀音閣、功德山諸勝。岡之東西北三面，圍九曲池於其中。池即今之平山堂塢，其南一線河路，通保障湖。
功德山亦名觀音山，高三十三丈，在大儀鄉，為蜀岡東岸。上建觀音寺，一名觀音閣，在宋《寶祐志》為摘星寺。明《維揚志》雲「即摘星亭舊址」，《方勝輿覽》謂之摘星樓。元僧申律開山，明僧惠整建寺，名曰功德山，又曰功德林。後僧善緣建額山門曰「雲林」，嚴運使貞為記，本朝商人汪應庾重新之。丁丑後，商人程栴子勺瓚復加修葺，上賜「功德林」、「天池」二扁，「淥水入澄照，青山猶古姿」一聯，「峻拔為主」四字，臨吳琚《說帖》卷子，均泐石供奉寺中。
功德山蜿蜒數里，東南通於蓮花埂，即今蓮花橋；北大路即為觀音香路。過街門上有「功德山」石額，過街屋即壽安寺茶亭。直路上山，謂之觀音街，亦名花子街。香市以二月、六月、九月為觀音聖誕，比之江南大小九華、三茅諸山之勝。上山諸路：東由上方寺過長春橋，入觀音街上山；南由鎮淮門外虹橋裏路，過法海橋、蓮花橋，入觀音街上山；西由西門街過廿四橋，上司徒廟神道，逾蜀岡西、中二峰上山。若水馬頭則在九曲池東，甃石為岸，上建枋楔，顏曰「鷲嶺雲深」。
「鷲嶺雲深」上岸，過「山亭野眺」之過街亭，右折入功德山頭門。門旁塑土地像，進香人於此盥手。門內石路蜿蜒至大山門，向南可以眺遠，《方輿勝覽》所謂「江淮南北，一覽可盡」，即謂是地。門內丈八金身對立，兩予間中甃磚路。左折上二山門，門內塑金剛、彌勒、韋陀像。殿後地上立三足鐵鼎，每逢聖誕，光焰照耀三十里之內。大殿五楹，中供神像坐島石上，左侍龍女，右侍善才。上覆幡幢，皆真珠織成，珊瑚間之，此即蔣山八功德水塑觀音像也。其旁十八應真，分坐兩予間，後牆畫五十三參故事。後為地藏殿，亦蔣山八功德水所塑。旁奉十王殿，分立兩予間。殿左小殿三楹，為百子堂。山門外右有平台便門，中構廳事，有方池，池邊小屋數折，即御書「天池」處。大殿右廡便門，土逕下山，山下即松風水月橋。
土俗以二月、六月、九月之十九日為觀音聖誕，結會上山，盛於四鄉，城內坊鋪街巷次之。會之前日，迎神轎齋戒祀禱，至期貯沉檀諸香於布袋中，書曰 「朝山進香」，極旗章、傘蓋、幡幢、燈火、儺逐之盛。土人散髮赤足，衣青衣，持小木凳，凳上焚香，一步一禮，誦《朝山曲》，其聲哀善，謂之「香客」。上山路以蓮花橋北之觀音街為最勝，兩旁乞丐成群，名「花子街」。街上遍設盆水，呼人盥手，謂之「淨水」。十八日晚上山者謂之「夜香」，天明上山者謂之「頭香」。儺在平時，謂之「香火」，入會謂之「馬披」。馬披一至，鑼鳴震天，先至者受福，謂之「開山鑼」；殺雞噀血，謂之「剪生」。上殿獻舞，鬼魅離立，莫可具狀。日夜罔間，寢以成市，莫可易也。
山下陂池，即得勝湖。程氏種荷，築水樓三楹，板廊四五折，額曰「芰荷深處」。聯云：「山翠萬重當檻出〈（許渾）〉，白蓮千朵照廊明〈（薛逢）〉。」
觀音街中建過街亭，凡上山香客於此憩止。亭外多酒肆，以郭章為最，名得勝園。
「山亭野眺」在觀音山水馬頭，有遠帆亭，聯云：「稼收平野闊〈（杜甫）〉，風正一帆懸。〈（王灣）〉。」亭旁築台三四楹，榭五六楹。廊腰縵回，閣道淩空。集許渾聯云：「朱閣簟涼疏雨過。遠山雲晚翠光來。」
「雙峰雲棧」在九曲池。《九朝編年錄》云：「宋藝祖破李重進，駐蹕蜀岡寺，有龍鬥於九曲池，命立九曲亭以紀其事。是後又稱波光亭。」《江都縣志》云：「乾道二年，郡守周淙重建，以『波光亭』匾揭之，陳造有賦。已而亭廢池塞。慶元五年，郭果命工浚池，引注諸池之水，建亭於上，遂復舊觀。又築風台、月榭，東西對峙，繚以柳陰，亦一時清境也。」又五龍廟亦作九龍廟，府志云：「在九曲池側，陳造有記。」又府志云：「宋熙寧間，郡守馬仲甫於九曲池築亭，名曰借山，有詩云：『平野綠陰蔽，亂山青黛浮。』厥後向子固重建。」又縣志云：「借山亭下有竹心亭，宋淳熙二年吳企中建，此皆九曲池古跡。今之『雙峰雲棧』，即是地也。」「雙峰雲棧」在兩山中，有聽泉樓、露香亭、環綠閣諸勝。兩山中為峒，今峒中激出一片假水，漩於萬折棧道之下，湖山之氣，至此愈壯。
蜀岡中，東兩峰之間，猿扳蛇折，百陟百降，如龍遊千里，雙角昂霄；中有瀑布三級，飛瓊濺雪，洶湧澎湃，下臨石壁，屹立千尺，乃築聽泉樓。樓下聯云：「瀑布松杉常帶雨〈（王維）〉，橘州風浪半浮花〈（陸龜蒙）〉。」樓上聯云：「風生碧澗魚龍躍〈（曹松）〉，月照青山松柏香〈（盧綸）〉。」
環綠閣在功德山石隙中。聯云：「碧樹銷金穀〈（柳宗元）〉，遙天倚翠岑〈（韋莊）〉。」下有瀑布瀉入池中，旁有露香亭，聯云：「澤蘭浸小徑〈（王勃）〉，流水響空山〈（法振）〉。」上建棧道木橋，道上多石壁。橋旁壁上刻「松風水月」四字，為高御史恆所書。
平山堂馬頭在中峰下。蜀岡三峰，中峰與東峰斷，與西峰連，中峰之東，山脊聳峙，上多松柏，即萬松嶺。嶺上建萬松亭，江外諸山，至此一覽可盡。嶺內空地多梅樹，即十畝梅園，嶺外水塘即九曲池。嶺下即平山堂馬頭，砌石寬三丈有奇，其上石路寬丈許，兩旁土岸皆艤舟處。是地繁華極盛，玩好戲物，筐筥鱗次，遊人鬻之，稱為土宜，一時風俗，不可沒也。
山轎二乘，即竹兜子，閑時貯一粟庵，遇官舟抵岸則出。至四城堂客，上山多步行，富貴家則自備女輿，行走若飛，謂之「飛轎」；步碎而軟，謂之「溜步」。轎夫謂之「樓兒」，隨轎侍兒謂之「跑樓兒」。
山堂無市鬻之舍，以布帳竹棚為市廬，日晨為市，日夕而歸，所鬻皆小兒嬉戲之物。末開新河時，皆集蓮花埂上，故孫殿雲詩有「蓮花埂上橋畔寺，泥車瓦狗徒兒嬉」之句。自開新河後，此輩遂移於此，故《夢香詞》云：「揚州好，畫舫到山堂。屈膝窗兒黏翡翠，折腰盤子飣鴛鴦。花月總生香。」
雕繪土偶，本蘇州「拔不倒」做法。二人為對，三人以下為台，爭新鬥奇，多春台班新戲，如《倒馬子》、《打盞飯》、《殺皮匠》、《打花鼓》之類。其價之貴，甚於古之鄜畤田所製泥孩兒也。
蘇州人以五色粉糍狀人形貌，謂之「捏像」。鬻者如市，手不停作，截竹五寸，上開七孔，為簫吹之，謂之「山叫子」。或以銅為之，置舌間可以唱小曲諸調。
紙馬，於項下墜泥彈子，用鐵絲懸脊骨上，令其自動，謂之「點頭馬」。上坐泥人，或甲冑，或繡衣。每一會市，所鬻不止千群。
用火漆為水族狀，羅列一盤；中作一漁翁持漁具，雙眸炯炯，神氣畢肖。
黑髹紙扇，團面長柄，以手撾之如骨朵。夏間用之，爽利過於蒲葵蕉桐。
削木為盤盂碗{西皿}之屬，又以木作妝域，上覆如笠，下懸如針，俗謂之碾轉。其小兒所弄小木塔，委積如山。
秋冬間拾蛼螯甲，畫戲文於甲裏，每一甲一錢。《焦氏說楛》云：「沈辨之得蛼螯，上畫男女淫褻狀，」則此物由來久矣。
跌成，古博戲也，時人謂之「拾博」。用三錢者為三星，六錢者為六成，八錢者為八乂。均字均幕為成，四字四幕為天分。天分必幕與幕偶，字與字偶，長一尺，不雜不斜，以此為難。蓋跌成之戲，古謂之「純」。元李文蔚有《燕青博弈曲》，其詞云：「憑著我六文家銅鏝。」又云：「你若是博嗬，要五純六純。」五純今謂之「拗一」，六純即「大成」。又為《金盞兒》曲云：「比及五陵人，先頂禮二郎神，哥也，你便博一千博，我這肐膊也無些兒困。我將那竹根的蠅拂子綽了這地皮塵，不要你蹲著腰虛土裏縱；疊著指漫磚上礅，則要你平著身往下撇，不要你探著手可便往前分。」又《油葫蘆》曲云：「則這新染來的頭錢不甚昏，可不算先道的準。手心裏明明白白擺定一文文，呀呀呀，我則見五個鏝兒乞丟磕塔穩，更和一個字兒急溜骨碌滾。唬的我咬定下唇，掐定指紋，又被這個不防頭愛撇的磚兒隱，可是他便一博六渾純。」二曲摹寫極工。此技遍於湖上，是地更勝。所博之物，以茉莉、玫瑰二花最多。四時不絕，則「水老鼠」。
萬松嶺，歙人汪應庚所建。就東、中二峰岡勢中斷，旁尾下削；由峒口松風水月橋山麓細路三四折上嶺，岡連阜屬，蒼蒼蓊鬱，上建萬松亭，亭中供奉御書「小香雪」石刻。應庚，字上章，號雲穀，人因是嶺稱之為「萬松居士」。居揚州，家素豐，好施與。如放賑施藥、修文廟、資助貧生、讚襄嬰育、激揚節烈、建造橋船、濟行旅、拯覆溺之類，動以十數萬計，與朱與白、吳步李齊名。當事聞於朝，賜光祿寺少卿。乾隆五年民饑，兩淮立八廠，應庚獨力捐賑，活數十萬人。台省入告，貞瑉於蜀岡之顛。
小香雪即十畝梅園，在今萬松嶺內，西界平樓，東至萬松亭後坡下。其北壽藤古竹，翏轕不分。修水為塘，旁築草屋竹橋，製極清雅，上賜名「小香雪居」。御製詩云：「竹裏尋幽徑，梅間卜野居。畫樓真覺遜，茆屋偶相於。比雪雪昌若，曰香香澹如。浣花桂甫宅，聞說此同諸。」注云：「平山向無梅，茲因鹽商捐資種萬樹，既資清賞，兼利貧民，故不禁也。」時曹楝亭御史扈蹕至揚州詩，有「老我曾經香雪海，五年今見廣陵春」之句，蓋紀勝也。
法淨寺即古大明寺，《寶祐志》云：「大明寺即古棲靈寺，在縣北五里，又名西寺。寺枕蜀岡，上舊有浮圖九級，見於《大觀圖經》。」《平山堂小志》云：「宋孝武紀年，以大明寺適創於其時，故曰「大明寺」。棲靈之名，見於唐劉長卿諸人詩，似在大明後。誌云：「大明寺即古棲靈寺，則棲靈又似在大明前，未知所所。」釋讚寧《高僧傳》云：「釋懷信者，居廣陵，初無奇跡。會昌三年，武宗將欲湮滅教法，有淮南劉隱之薄遊四明。旅泊之宵，夢中如泛海，回顧見塔一所，東渡，是棲靈寺塔。其塔第三層見信與隱之交談，且曰『暫送塔過東海數日』。隱之歸揚州，即往謁信。信曰：『記得海上見時否？』隱之瞭然省悟。後數日，天火焚塔俱盡。」嘉靖誌云：「宋景純中，僧可政復募民財建塔七級，名曰『多寶』。郡守王化基以聞於朝，賜名『普惠』。既而塔與寺俱圮。」又《小志》云：明萬曆間，郡守吳平山即其址建寺，復圮。崇禎間，巡漕御史楊仁願重建。本朝順治間，郡人趙有成捐募增修；康熙間，聖祖賜「澄曠」扁及內織綾幡。雍正間，汪應庚再建前殿、後樓、山門、廊廡、庖滔。金壇蔣衡書「淮東第一觀」五大字，刻石嵌門外壁上。寺東建藏經樓、雲蓋堂、平樓。世宗賜「萬松月共衣珠朗，五夜風隨禪錫鳴」一聯。乾隆間，應庚孫立德、秉德於寺西增建文昌閣、洛春堂，上賜「蜀岡慧照」扁，及 「淮海奇觀，別開清淨地；江山靜對，遠契妙明心」一聯，並石刻石經、觀音像一軸。石刻《心經》塔一軸，「福」字三個。寺門面南，始於明火光祿文津所辟。前建枋禊，四柱三簷，木皆香材。簷下藏凍雀數萬，危苦鶻棲，仰如傘蓋。下甃白玉石地，古樹對立，拿雲攫石。雨予牆八字向；右予西折為平山堂大門；左予東折牆上即蔣湘繁所書「淮東第一觀」石刻處。門內天王、地藏、三世佛殿，萬佛樓，均如叢林制度。殿左右棲靈塔基，即《覽勝志》云：「塔址在今雲蓋堂」是也。殿後為萬佛樓五楹。康熙十五年五月朔，江北地震，樓傾，此汪氏復修者。樓後廳事三楹，為方丈。中有老杏一株。諸山皆以是寺為郡中八大剎之首。
平遠樓，仿平遠堂之名為名也。樓本三層，最上者高寺一層，最下者矮寺一層，其第二層與寺平，故又謂之平樓。尹太守為之記。汪滌崖於此樓畫黃山諸峰，稱神品。樓建後關帝殿，旁為東樓，樓下便門通小香雪，即題「松嶺長風」處。
順治間，郡人趙有成，延受宗旨和尚主方丈，乃曹洞山三十世正傳，其徒道宏嗣之。道宏名德南，字介庵，建山門，與其嗣麗杲昱和尚退居吉祥禪庵，乃為洞山三十一世正傳。破暗燈和尚嫡孫受宗旨和尚法嗣。其後為敏修玉和尚，由焦山定慧寺來主方丈。程午橋詩云「猶帶焦公洞裏雲」謂此。其僧眾中工詩者，則行吉最著，詠堂、秋圃次之。昔寺中有一僧，能作打油詩，不著名字，即號平山，刻有《平山打油詩》。如《詠貓詩》云：「春叫貓兒貓叫春，看他越叫越精神。老僧也有貓兒意，爭敢人前叫一聲。」時來一遠僧，名牛山，能作「放屁詩」，刻有《牛山四十放》。如《湖上詩》云：「遊春公子體面乎，者也之乎滿口鋪。行到馬頭齊上岸，開元八個跌成無。」二僧相遇訂交，乃刻《二山詩》，見者謂略具禪理。
平山堂在蜀岡上，《寰宇記》曰：「邗溝城在蜀岡上。宋慶曆八年二月，廬陵歐陽文忠公繼韓魏公之後守揚州，構廳事於寺之坤隅。江南諸山，拱揖檻前，若可攀躋，名曰「平山堂」。寄魏公書有云：「平山堂占勝蜀岡，一目千里」謂此。其時公攜客往遊，遣人走邵伯湖折荷花，遣妓取花傳客，事載諸家說部中。嘉祐初，公遷翰林學士，知制誥，新喻劉敞知揚州，有《登平山堂寄永叔內翰詩》，公與都官員外郎宣城梅堯臣俱有和詩。八年，直史館丹陽刁約自工部郎中領府事，堂圮，復修，又封其庭中為行春台。察訪使錢塘沈括為之記。熙寧四年，蘇文忠公過廣陵，有《會三同舍》詩。登州王居卿知揚州，文忠去杭知密州任，過揚州，有《平山堂唱和詩》。元豐三年，自熙城移守吳興，過揚州，有《西江月詞》，蓋距潁州陪宴，時將十年。公卒於熙寧五年，故有「三過」「十年」之語。及元祐七年，文忠知揚州半載，改兵部尚書，有遊蜀岡送李孝博詩，獨無平山堂詩，後人疑其集中失載。紹興末，堂圮。隆興元年，長興周淙由濠梁守進徽猷閣帥維揚，復修。鄱陽洪邁為記。淳熙間，龍圖趙子濛加修，承宣鄭興裔更創而大之。開禧間，堂圮，其時郭倪知揚州，吏部閻蒼舒贈詩云：「平山堂上一長歎，但有衰草埋荒邱。歐仙蘇仙不可喚，江南江北無風流」是也。嘉定三年，大理少卿趙師石除右文殿修撰，起帥維揚，復修。寶慶間，史岩之加修。紹定四年，李全宴北使於是。景定初，李庭芝主管兩淮製置司時，元兵至，構望火樓於是，張平弩以射城中，庭芝乃築大城包之，名曰「平山堂城」。自是平山堂入城中。魯奐謂淮東扼要有六：海陵、喻口、鹽城、寶應、清口、盱眙，皆以揚州為根本，根本之地，蜀岡也。揚州城隍雜見於《寰宇記》、《漢書地理志》、《水經注》、《名勝志》、《宋名臣言行錄》諸書，陸無從考之甚詳。而賈秋壑所謂「包平山而瞰雷塘」者，僅傳李庭芝平山堂城，餘概不可得而考。山堂曆元、明兩朝，興廢亦不得其詳，惟元季孝元詩有「蜀岡有堂已改作」句，舒頔詩有「堂廢山空人不見」句。趙汸有《登平山堂詩》；迨前明諸家詩文，多不及此。萬曆間，烏程吳平山領郡事，重修，司李章邱趙拱極為記。本朝康熙元年改為寺。十二年，山陰金長真鎮知揚州府事，舍人汪蛟門懋麟修復平山堂。堂之大門仍居寺之坤隅，門內種桂樹，緣階數十級，上行春台，台上構廳事，額曰「平山堂」。時蕭山毛奇齡、寧都魏叔子、群人宗觀及長真、蛟門皆有記。會太守遷驛傳道，十四年過郡，蛟門拓堂後地建真賞樓，樓下為晴空閣，樓上祀宋諸賢；堂下為講堂，額其門曰「歐陽文忠公書院」。乾隆元年汪應庚重建，增置洛春堂，又於堂西建西園，自是改門額為「平山堂」，書院之名始革。此山堂興廢之大略也。本朝聖祖賜「平山堂」、「賢守清風」、 「怡情」、「澄曠」四匾，上賜「詩意豈因今古異，山光長在有無中」一聯、「時和筆暢」四字，臨《定武蘭亭》卷、《梅花扇生秋詩》草書一卷，今皆石刻供奉山堂中。
山堂大門在寺坤隅，門內植老桂百餘株。琢石為階，凡三十餘級，上築石台，即行春台。台上老梅四五株，即歐公柳、薛公柳、左司、糜師旦屬揚帥種柳處。上建廳事，顏曰「平山堂」，扁長一丈六尺，為鄭穀口八分書。朱竹檢討賦穀口詩云：「平山堂成蜀岡湧，百里照耀連雲榱。工師斫扁一丈六，眾賓歎息相瞠眙。須臾望見簠來至，井水一斗研隃糜。由來能事在獨得，筆縱字大隨手為。觀者但妒不敢訾，五加皮酒浮千鴟。」
真賞樓本「晴川閣」舊址，閣名取「平山欄檻倚晴空」句，為孔東塘尚任所書。旁懸章藻功聯云：「雨今雨舊，乃知晴亦為佳；無想無因，那不空諸所有？」自金觀察按郡過揚州，汪氏改閣為樓，取「遙知為我留真賞」句，遂以「真賞」名。上祀歐、韓、劉、刁、王、蘇諸公，以王文簡、金太守、汪刑部配享。迨建三賢祠，是祀乃停。樓下即以「晴川閣」舊扁懸之。今樓下貯《御製壬午平山堂絕句八首》石屏，不禁民拓。
洛春堂在真賞樓後，多石壁，上植繡球，下栽牡丹。洛春之名，蓋以歐公《花品敘》有「洛陽牡丹天下第一」之語，因有今名。郡城多繡球花，恆以此配牡丹，繡球之下，必有牡丹；牡丹之上，必有繡球。相沿成俗，遍地皆然。北郊園亭尤甚，而是堂又極繡球、牡丹之盛。繡球種名不一：有名「聚八仙」者，昔人又因有「瓊花」為「聚八仙」者，遂相沿以繡球為瓊花。府志中有《瓊花考》，其中引據諸書，如《方輿紀要》、曆朝府縣志書、《齊東野語》、杜遊《瓊花記》、鄭思肖《詩序》、宋次道《春明退朝錄》、宋景文《筆記》、葛常之《韻語陽秋》、康駢《劇談》、楊慎《瑾戶錄》、吳應麟《說斿》、瞿佑《吟堂詩話》、王辟之《澠池筆談》、《代醉編》，宋張開、元郝經《瓊花賦》二序，可謂廣搜博採。而周必大《玉蕊辨證》、周渾《清波雜志》、張浩《雲穀雜編》三書，未之采也。《玉蕊辨證》所引據，自《春明退朝錄》始斷以瓊花為玉蕊。《雲穀雜編》兼引宋景文《摘碎》、姚令威《西溪叢語》、曾端伯《高齋詩話》、楊汝士與白《二十二帖》、程文簡《雍錄》、洪文敏《容齋隨筆》、李肇《翰林志》、《賈氏談錄》，李德裕、劉禹錫、白樂天文集諸書，皆折衷辨證瓊花以玉蕊為斷，而《玉蕊》以《翰林志》、《談錄》二書為斷。所謂「玉蕊」，每跗萼上花分五朵，實同一房，謂之連房玉蕊，則瓊花之為玉蘭而斷非繡球可知矣。郡中既以繡球為瓊花，而繡球牡丹栽同一處，如桃花楊柳之不可離。而《清波雜志》中並瓊花牡丹合為一條考證，絕類今人合繡球牡丹為一局之意。輝且自雲「輝家海陵」，其時海陵隸揚州，視為鄉里；則其揚州氣習未除，已可概見，又安知周輝不且以瓊花為繡球耶？芍藥產於揚州。崔豹《古今注》謂芍藥有草木二種，俗呼牡丹。可知牡丹亦郡中所宜木，而特不知接法，遂不得不資於洛種耳。郡中影園黃牡丹稱於世，其次隻赤、粉二色。若汾州眾香寺白牡丹，唐裴給事宅紫牡丹，曹州青、綠、黑樓子牡丹，則未之見矣。陳竹畦《平山堂看牡丹詩》云：「閑行隨蛺蝶，方便入僧家。春色迷歸路，人情向此花。苔箋刪綺語，風幔味新茶。可識諸天相，前身是晚霞。」蓋即此牡丹也。
汪懋麟，字季角，號蚊門，生於前明。城破日，母赴井死，家人縋出之。及父死，李氏自課其子，茹素五十餘年，稱賢母。蛟門幼聰慧，童時登蜀岡憑吊歐陽文忠公遊賞勝概，慨然有復古之志。及冠，與兄耀麟請於守令議復，以他事見阻。尋蚊門以康熙丁未進士官舍人，每入直，攜書卷竟夜展讀。有楚人朱二眉，號神仙，傾動公卿。蛟門著《辨道論》，力詆其妄。夢十二硯入懷，遂以名齋，朱竹為之記。自號覺堂居士。癸丑中，汝守金長真以移知揚州府事來京，寓蛟門。遂請以復山堂為急務。金公性好古，守汝時，考淮西舊碑，勒段、韓二文於碑之陰陽。迨移守揚州，軍興旁午，公日觴詠蜀岡，興文教，繼風雅。值蛟門丁母憂歸裏，膺薦舉博學不赴，遂捐貲修復山堂。蛟門以八分書平山堂額，夜夢歐公命書聯句雲「登斯樓也，大哉觀乎」八字，故祗園庵僧藥根詩有「一聯曾入詩入夢，兩字長留太守吟」之句。同時儀征黃北因宋劉京原父出守是州，與蛟門修復山堂時皆官舍人，故黃詩有「終始全憑兩舍人」句。山堂落成，金公有《朝中措》詞云：「烽煙鍾磬總成空，往事夕陽中；重構雕欄畫檻，還他明月清風。廬陵杳邈千年，此地精爽猶鍾。留我名山片席，還教做主人翁。」其時和者吳園茨、程崑崙、毛大可、孫豹人、宗鶴問、彭桂、華龍楣、歸允恭、龔半千、黃石閭，凡此皆一時之勝。後金公遷按察，驛傳道移江寧，按部過郡，與蛟門構真賞樓祀宋諸賢。停車蓋，步曲巷，訪寧都魏叔子禧，其折節下士，有古人風。蛟門真賞樓有《人日大雪同人賦四十韻》詩，又同人展拜歐陽木主，各賦七言古詩。其時同作為孫豹人、宗鶴問、華龍楣、程穆倩、鄧孝威、陶季深、王仔園諸人。服闋，以主事銜入史館與修《明史》，三年補刑部，著《百尺梧桐閣集》二十三卷，復以鄭樵《通志》浩繁，手為刪訂。死後葬於山堂側。康熙間，土人以王文簡公從祀真賞樓；雍正間以金公及蛟門從祀。土人唐心廣於修復山堂時任鳩工之役，竹頭木屑，纖毫無遺憾，蛟門記云：「心廣勞不可沒，例得書。」兄耀麟，字叔定，著《抱耒堂集》二十六卷。
山堂遊跡，自王文簡始，有《九日與方爾止、黃心甫、鄒訝士、盛珍示宴集詩》，載集中。其時如鄧孝威、朱竹、龔半千、杜茶村、孫豹人、林茂之、張祖望、孫無言、許力臣、師六兄弟，袁於令、宗鶴問、吳園茨、陳其年、宗定九、王西樵、施愚山、汪舟次諸人，皆散見各家詩文集中。迨山堂修復時，文簡有寄豹人、定九、孝威詩。金長真有《修復山堂詩》。其時如曹秋□、吳方漣、陸求可、汪苕文、秦對岩，丁飛濤、陳說岩、彭羨門、宋漫堂、許竹隱、朱竹、李良年、毛大可諸人皆有詩。康熙間，崔平華轉運揚州，脩禊山堂，其時又如彭桂、高澹人、汪退穀、曹貞吉諸人皆有詩。傅太守澤洪與山堂僧麗杲、詩人潘雪帆有詩。曹楝亭巡視兩淮，其時如卓爾堪、孔東塘諸人有詩。何延己有《上巳山堂脩禊詩》。王樓村殿撰式丹山堂結詩社，今可知者，杜紫綬、黃雲二人。唐天門有《山堂宴集詩》，皆「邗江雅集」中人。王木瓶《花朝招集山堂詩》，則徐陶璋、唐繼祖、方肇夔諸人。趙藹人吉士有《山堂詩次先東山韻》，許承宗為跋，泐山堂石壁。盧雅雨初轉運兩淮，有《脩禊山堂詩》。甲戌轉運與嵇拙修漕運璜、錢集齋侍郎陳群有《山堂紀遊和韻詩》，集齋手錄一卷，泐石平樓。集齋跋云：「予病差可，泛舟遊邗上，盧同年自長蘆移駐於此。錫山嵇司農督修高堰告竣，請假省親經邗上，邀遊山堂，予亦與焉。明日，嵇君揚帆去，郵寄原韻，則予已還。槜李都轉以和詩及原唱彙致，促予成詩，屬手錄一卷。予書不足珍重，而都轉風流，真足步漁洋後塵矣。」時李文園編修中簡服闋來揚州和韻，柘南居士手錄一通，跋云：「文園有追和嵇司農之作，雅雨有壽石之舉，即請予書付去。歐陽內召後，梅、劉諸君多用其韻郵寄，遂成佳話。文園或有意於此歟？」轉運跋云：「《山堂紀遊詩》既出，海內名公，和者寢眾，乃隨寄到之先後，勒石於平樓，以貽後之覽者。樓在堂之西偏，丁巳年光祿卿汪應庚重修，遊人宴集，多在斯樓雲。」繼之程午橋編修，王孟亭太守箴輿、秦澗泉殿撰大士、田退齋侍郎懋覲、彭芝庭殿撰啟豐、周蘭坡學士長發、熊秋林編修本、王穀原主事又曾、錢稼軒殿撰維城、李晴洲文學朗，後先追和，澗泉續書泐石。澗泉跋云：「雅雨同錢香樹、嵇黼庭遊山堂，為長歌張壁間，嗣是凡名公卿朝士道經茲土，往往次韻留題而去，或別後於郵筒卻寄，乃鐫諸貞瑉，以誌一時文藻之盛。」先是司寇錢公彙書一卷，摹泐上石，以次若干首，雅雨命拙書續之，猥以譾陋，廁名壇坫之末，其有餘榮矣。厥後朱曉園觀察若東又追和之，今皆泐石陷樓壁。
廬陵歐陽洽，字文達，文忠公裔孫也。善堪輿家言，尹製軍繼善與之善。高御史重修山堂，辨方定位，皆出其手。蜀岡地脈見於顧祖禹《讀史方輿紀要》、祝穆《方輿勝覽》、陸深《知命錄》、姚旅《露書》、《太平寰宇記》、《朱子語類》諸書，時人誤以「江東十八龍」之法用之，置平洋於弗問。文達從《知命錄》以地脈自西北來，一起一伏，不得以山上龍神目之，遂著《堪輿理數略》一書，劉相國綸為之序。
乾隆初年，一人於春夕月下見數人圍坐山堂門外石版地上，闐委雜陳。趨視之，有體質癰瘇、飲食過人者；有形貌瘦瘠、慵態可掬者；有衰朽無狀、神色索然者；有患惡疾、須眉墮落、鼻樑斷壞者，飲啗殊致，流涎錯喉，昏月之下，不辨所食何物。中一人顧而舉所食之餘與之，則馬矢也。見者恚甚，疑為乞兒相戲。去不數步，忽杳無人，地上皆鮮荔支殼，始知前乞兒皆仙雲。
西園在法淨寺西，即塔院西廊井舊址，盧轉運《虹橋脩禊詩序》云：「自乾隆辛未，始修平山堂禦苑，即此地。園內鑿池數十丈，瀹瀑突泉，庋宛轉橋，由山亭南入舫屋。池中建覆井亭，亭前建荷花廳。緣石磴而南，石隙中陷明徐九皋書『第五泉』三字石刻。旁為觀瀑亭，亭後建梅花廳，廳前奇石削天，旁有泉泠泠，說者謂即明釋滄溟所得井。良常王澍書『天下第五泉』五字石刻，今嵌壁上，《圖志》所謂是地擬濟南勝境者也。」
是園以泉勝，蜀岡中峰之泉，見於閻九《經隱語記》。考張又新《煎茶水記》，以「天下第五泉」久已無考。迨張邦基《墨莊漫錄》，有塔院西廊井及下院蜀井之分，是則大明寺水本有二泉。《小志》云：「明僧滄溟掘地得泉，並有《大明禪寺碑》，火光祿建亭，金知府重修，此梅花廳旁石隙中井也。是時蜀岡仍是一泉。」及《攬勝志》云：「應庚鑿山池，得古井，中有唐景福錢數十，古磚刻『殿司』二字，謂為《墨莊漫錄》之塔院井，此覆井亭中之井也。至是蜀岡始有二泉。蓋蜀岡本以泉勝，隨地得之，皆甘香清冽。故天下高山易無水，蜀岡乃為貴耳。」是地覆井亭中之泉，不必據為古之塔院真跡，而梅花廳旁石中之泉，不必據為滄溟所得；總之大明寺水自與諸水不同也。
覆井亭在池中，高十數丈，重屋反宇，上置轆轤，效古美泉亭之制。先是雍正辛亥間，王虛舟為馬秋玉書「天下第五泉」五字，欲嵌入小玲瓏山館廊下舊泉之側，忽為劉景山索去。迨應庚建是園得泉，遣人往索虛舟書；時虛舟痔作不得書，因命來者往惠山歇馬亭拓其少時所書「天下第二泉」石刻，即以「二」字改 「五」字，故是地「天下第五泉」石刻之字與惠山同。
梅花廳奇石為壁，兩壁夾澗，壁中有「第五泉」，黝黑不測。洞外石隙，層級而上，築閣嶺際，中有便門通行春台。昔時剖竹相接，釘以竹丁，引五泉水貯僧廚，即入此門。杜工部詩所謂「竹竿嫋嫋細泉分」，仁和李夫人詩所謂「引泉竹溜穿廚入」，即此。
西園之右，山勢折入西南。山民編竹為籬，種樹為園，藤蘿雜卉，列若牆壁。內構矮瓦三四楹。樹間多鶴，清夜輒唳。秋深風栗霜柿，綴若繁星。居人逢市會則置竹凳、茶灶於門外，以供遊人勝賞，謂之「西園茶棹子」。《鼓吹時》序云：「蜀岡上有井，相傳地脈通蜀，郡人之藝花者居之。」即此類也。
五烈墓在蜀岡西峰。先是西峰有雙烈墓，康熙四十六年，鴻臚寺丞李天祚、中書吳菘、州同江世棟諸人建祠，祀池、霍二烈女。池烈女，貧家子，幼喪母，及笄，父以字吳氏長子廷望。望從軍，死於粵。吳欲改配其次子，女知之，聞父出，自縊死。霍九女，民家子，事親至孝。許字李正榮，甫十日正榮死，女自殺以殉。里人同葬於是，督學中允楊中訥為之銘。銘曰：「蜀岡之巔，平山之側，鬱乎蒼蒼，憑高西望而歎息，曰：有同邑二烈女，此其幽宅。」此雍正十二年事也。逾年，有孫大成妻裔氏，居黃玨橋，幼以孝稱。初歸大成，見其母與妹不潔，月餘，歸寧母家，臨別以清白線與母曰：「兒必不辱母家。」一日，姑與二女方同客飲，客且裸逼氏，欲與亂，氏扃門以青白線二縷縫紉其袒袒，自縊死。明日，其母至，姑轉以不孝論於縣，且波及氏弟振遠為盜其家物。縣受訟，將笞振遠，蓋其姑所私客，縣吏也。鄰人某知娥事，且閔振遠冤，訴於府。知府孔毓璞義之，刑其姑及客，而為之立墓於雙烈之側，呼為「烈娥」。宋介山為作傳，一時詠詩以紀其事者八十五人。又項起鵠妻程氏，亦甫婚，夫賈粵西，死於岑溪縣。訃至周氧，自經死。死時在雍正二年，里人葬於是，邑令王元穉題碣曰「烈婦項陳氏之墓」。至是皆得與旌，遂稱為「四烈墓」。其旁原有江寧陳國材妻周氏墓。陳僑居江都，死時二十六歲。周從容就義，積二十日，粒米勺水不入口而死。時以陳江寧人，不在土著烈婦之列。後經甘泉令龔鑒詳請題旌表，馬力本為撰墓表，汪應庚遂修「五烈墓」；以昔之雙烈祠亦增塑三烈像，為五烈祠。以督學楊中允銘、馬力本墓表、龔甘泉記，及修祠年月，皆泐石祠壁。《圖志》云：「又有卓氏四烈墓，事跡詳翰林院侍講趙定求所撰墓銘，並載藝文，石刻藏司徒廟。」
東關街鞋工郭宗富，娶妻王氏，美而賢。里中少年儲淳羨之，以金啗其鄰孫嫗，嫗為之謀，勸郭貸儲家金自開鋪。郭謀之妻，王曰：「此惡少年，不可貸也。」郭遂謝嫗。趙數日，郭暮歸，嫗牽衣入室，值儲在，嫗曰：「儲君念爾貧，願以金借爾。」郭甫謝，而儲銀已出懷袖納入郭懷，共飲而散。郭歸語於王，王曰：「物各有主，何其易也？易則恐其變生，奸人叵測，我慮滋甚！」郭猶豫未決。及早，儲候於門，攜之出為營廛舍，肆遂成。一日，儲伺王入肆間，猝入戶以手拍其肩曰：「飯熱否？」王回顧見儲，大呼「殺人！」嫗入謂王曰：「儲相公手無寸鐵，何雲殺人？且爾家貸他銀，無筆券，正為爾今日之事，事已成，爾焉逃？」 王改容曰，適殺人之語戲也，以好語緩之；乘間，猝出戶呼救。鄰人夏子筠聞而來，儲遂逸去。及郭歸，王以實告。郭曰：「貸人者受制於人，忍之可也。」詰朝郭出，王忿恚，閉戶自縊死。郭歸殮之，而未聞之於婦家也。王父名鵬飛，為金壇縣皂隸，貧甚。越二年，渡江視女，至則死矣。問之鄰婦孫嫗，嫗曰：「是郭毆死。」復問之夏，夏不言。遂訴之官，呈結請檢。時盛暑，甘泉署令王公驗報勒傷，郭將伏法。值原令龔公回縣，復讞其事，以郭罪無可辨而夏言含糊，因細鞠子筠，子筠畏事不吐。越二日天雨，忽雷霆擊孫嫗於縣之西街客舍中。公曰：「冤將申矣！」乃刑夾子筠，儲事遂敗。申請復檢，得縊傷，寘儲極刑。詳求題旌，祀之於貞烈祠，遂移葬於五烈墓側。龔公名鑒，字齡上，一字明水，號碩果，浙江錢塘人。幼以孝聞。以拔貢知甘泉縣，書「此之謂民之父母」七字懸於堂。邃於經學，以安溪李文貞公為宗。
詩僧行吉，字遠村，依麓庵上人居棲靈寺東廊，一時士大夫往來唱和，樂與之遊。死葬於是。錢塘陳竹畦題其碣曰「詩僧遠村墓」。一日，西山農夫係驢於墓，過東峰，驢嚼其墓樹，及回，失驢所在。視之，見一僧乘驢下山，追之弗及，至家而驢已係於其門矣。
閔麟嗣，字賓連，歙縣人。工詩。寓江都南城，題其居曰「南郭草堂」。與王於一定九、魏易堂禧、吳良禦符驤友善。著有《廬遊草》、《悟雪草堂集》。賓連死後，僅存一子，仲孝，傫然重兩耳。良禦為卜炮石橋路旁地封之，作墓表，立石曰「詩人閔賓連之墓」，程午橋書丹。墓在今西峰總路下。
五司徒廟在西峰。《南史王琳傳》云：「琳赴壽陽，城陷被執，陳將吳明徹殺之城東北二十里，傳首建康，懸之於市。琳故吏梁驃騎府倉曹參軍朱瑒，致書陳尚書僕射徐陵求琳首，許之，與開府主簿劉韶慧等持其首還於淮南，權瘞八公山側。瑒等乃間道北歸，別議迎接。尋有揚州茅智勝等五人密送喪柩達於鄴。」《增補搜神記》云：「揚州英顯司徒茅、許、祝、蔣、吳五神君，居揚州日，結為兄弟，好畋獵。其地舊多虎狼，人罹其害。山溪畔遇一老婦，五神詢問，孑然無親，饑食溪泉。五神請於所居之廬，呼為母。侍養未久，五人出獵，而歸不見其母，五人曰，多被虎啖。俱奮身逐捕山間，有虎迎前，伏地就降，由此虎患始息。後人思其德義，立廟祀之，凡所祈禱，隨求隨應。」廟今在江都縣東興鄉金匱山之東。至隋時，封司徒廟加號。宋紹定辛卯，逆賊李全數來寇境，禱於神，不吉，以神像割剖之。不三日，全被戮於新塘，肢散落，猶全之施於神者。賊平，帥守趙、範親率僚屬致享祠下，以答神貺。擴其廟而增廣之，錄其陰助之功。奏請於朝，賜廟額曰「英顯」。後平章賈似道來守是邦，有禱於神前，遇旱暵則飛雨，憂霖則返照，救焚則焰滅，散雪則瑞應。其護國佑民，無時不顯。復為奏請加封王號。陸容《菽園雜記》：「廣陵之墟，有五子廟。雲是五代時群盜，嘗結義兄弟，流劫江淮間，衣食豐足，皆以不及養其父母為憾。乃求一貧嫗為母，事之至孝。凡所舉動，惟命是從，因化為善。鄉人義之，歿後勝有靈異，因為立廟。」《攬勝志》云：「司徒廟跡莫考，《搜神》、《菽園》所載，似屬俗傳，證以《南史》，於理頗合。未敢臆斷，姑存以俟考。」《小志》云：「江都有廟、不知始自何時？元江淮路總管成鐸題其碑曰『司徒靈顯感應之碑』，而無碑文。」萬曆《江都縣志》：「洪武十六年重建。正統成化問，相繼修理。嘉靖六年，巡鹽御史雷應龍毀之，立胡安定祠。后土人復立廟於祠東。」又《小志》云：「明正德、萬曆間，皆嘗重修；右都御史金獻民、揚州郡守吳秀皆有記。國朝康熙三十一年，縣令熊開楚因旱禱雨有應，為立廟碑。雍正十一年，春雨浹旬，郡守尹會一過廟祈晴立霽。入夏彌月不雨，又虔禱於廟，甘雨大沛。因陳牲昭報，並檄行縣，令每歲春秋，永遠致祭。」又按南史稱揚州茅智勝，而《通鑒》作壽陽，蓋爾時壽陽隸揚州淮南郡，而今之揚州，則東廣州廣陵郡也。壽陽在晉、宋間或為揚州，或為豫州。梁太清二年屬魏，稱揚州，北齊因之。琳事在齊武平四年，此後壽陽遂為陳有，復稱豫州矣。瑒等雖致琳首還壽陽，權瘞於八公山側，而未能即持其喪至鄴；方間道北歸別議，而五人乃能瑒等之所不能，其義烈有足多者。琳前鎮壽陽，頗多遺愛。此五人實壽陽之義民，今乃不祀於壽陽，而揚州為立廟，豈神所歆哉？揚州地勢平衍，而壽陽多山，即以驅虎事言之，亦不當誤以壽陽為今之揚州也。《增補搜神》及《菽園》二記所載，皆無足置辨。
司徒廟神道直通廿四橋，廟前建枋楔，兩旁石馬、羊各二，大門三楹，中懸額曰「顯應司徒廟」，兩予塑泥馬。入為二門三楹，左右開角門，中楹建歌台，大殿供五司徒像，殿後空舍三楹。廟中碑石皆嵌左角門牆，詳載司徒事跡，引述《南史》、《搜神記》、《菽園雜記》、《攬勝志》、《小志》諸書，及元江淮路總管陳鐸題「司徒靈顯感應之碑」、明金總憲獻民、吳太守秀記、本朝熊知縣開楚記，暨土人祈報捐修姓氏諸碑。其中一碑，有文而無姓氏者，則明御馬監太監魯保也。每年春初，祭報祈禱，日夜罔間，巫覡牲牢，闐委雜陳。守香火為揚州謝氏。
司徒廟在康熙年間頗荒廢，邑紳汪天與重加修飾。大殿後無屋宇，係大小塘，汪增構其地後，置一後殿。殿之寬闊如前殿，上有大樓，下有兩廊。樓上供司徒五位神像，下有「棲神壯觀」大額，有長聯。汪天與，字蒼孚，號畏齋，歙人。戶部山西司員外，刑部福建司郎中，漁洋門人，工詩，有《沐青樓集》。
五烈祠，邑紳汪應庚亦重加修飾。應庚以捐賑賜光祿寺少卿銜，即修飾平山堂之萬松居士。
范文正公祠在西峰，明崇禎間，巡按御史範良彥建，以公四子配享。本朝增祀大學士範文程、尚書範承謨。守香火為其裔孫。商邱宋牧仲犖撫吳，以水潦行賑江都，居是祠，自捐五千石。兩淮商綱亭戶立碑建亭於祠內，謂之「宋亭」，朱竹為之記。
安定胡公祠在西峰，本為安定書院故址，後改為司徒廟，今復改為公祠。內祀公一人，繼增祀竹西王公居正、樂庵李公衡為三先生祠；復又增祀泗泉李公樹敏、艾陵沈公琳為五先生祠。今復專祀公一人。
一粟庵在司徒廟神道東南山麓，庵本高郵龍珠寺下塔院，今庵後有平陽法嗣森鑒上人塔。
新教場在西峰司徒廟神道下，南圍蜀岡三峰，北列江上諸山，東接破山口，西繞新河。乾隆庚寅，白秋齋雲上鎮揚州，相度是地以農隙講武，正月擇吉辰操演，謂之遊府出行；九月祭旗纛，謂之迎霜降，二者皆湖上嘉會。後公自中河告休，寓居江都，與山僧相往還。一日早，乘青馬登平山堂與寺僧吃蔬面，忽有所感，肩輿而歸，遂卒。卒時湖上人皆見公乘青馬上蜀岡而去雲。
陸征君墓在新教場。明陸君弼，一名弼，號無從，江都人。九歲詠紫牡丹詩知名，與唐伯虎並稱兩才子。少遊京師，譏李西涯為「伴食中書」，投刺而去。隆慶間廷試，授州刺史不就。肆力古學，著《正始堂集》、《毛詩鄭箋》、《廣陵耆舊傳》、《芳樹齋集》、《北戶集補注》諸書。沈蛟門相公折簡招之不往。時江淮間關榷稅重，當事以弼舊作《枕上聽莎雞詩》奏聞，得減恤。後神宗舉山林隱逸不赴，何元朗嘗激賞其「匣有魚腸堪結客，世無狗監莫論才」之句。趙貞吉當國修史，請征知縣王一鳴、故同知魏學禮、太學生王穉登及弼入史館與纂修，未上而罷。卒年八十有五，葬於蜀岡下新教場東南隅。江都李紫裳庸德為作墓碑甚詳，無從修《江都縣志》，證疑考信，後世賴之。
造屋者先平地盤，平地盤又先於畫屋樣，尺幅中畫出闊狹、淺深、高低尺寸，搭簽註明，謂之「圖說」。又以紙裱使厚，按式做紙屋樣，令工匠依格放線，謂之「燙樣」。工匠守成法，中立一方表，下作十字，拱頭蹄腳，上橫過一方，分作三分，開水池，中表安二線垂下，將小石墜正中心。水池中立水鴨子三個，所以定木端正，壓尺十字，以平正四方也。
平基惟土作是任。土作有大小夯𡪝，灰土、黃土、素土之分，以虛土折實土，夯築以把論。先用大𡪝排底，將灰土拌勻下槽，頭夯充開海窩。每窩打夯頭，築銀錠，餘隨充溝，充剝大小梗，取平。落水壓渣子，起平夯，打高夯，取平。旋滿築拐眼落水，起高夯、高夯，至頂步平串𡪝，此夯築法也。夯築填墊房屋地面、海墁素土，每槽用夯五把，雁別翅四夯頭，築打取平，落水撤渣子，復築打後，起高𡪝一遍，頂步平串𡪝一遍，此平基法也。平基之始，即今俗所謂動土曰，陳希夷《玉鑰》中，最忌犯土皇方。若刨槽壓槽，另法有差；其房身遊廊，諸柏木丁、橋樁、土樁，皆謂地丁。及刨夫壯夫，工用有制。若柵木牆、竹籬、柳藥欄、刨溝子，每四丈用壯夫一名。
古者亭郵立木以文其端，名曰華表，即今牌樓也。大木做法、謂之「三檁垂花門」法：在中柱以面闊加四定長，面闊十之一見方。所用中柱、邊柱、垂蓮柱、脊額枋、棋枋、坐斗枋、正心簷脊枋、懸山桁條、簷脊檁木、麻葉抱頭梁、穿插枋、簷額枋、簷椽、飛簷椽、連簷、瓦口、裏口、椽碗、博縫板；兩山博縫頭、抱鼓石上壺瓶牙子、兩山穿插枋下雲拱雀替、三伏雲子、拱子、十八斗。廂穿插擋用假雀替墊拱板，廂象眼用角背及象眼板，簷脊檁、柱頭科大斗及斗科諸件，見方折數。
碑亭方圓互用，大木有四角攢尖。方亭做法，用簷柱、箍頭簷檁、四角花梁頭、桁條、抹角梁、四角交金槨、金枋、金桁、雷公柱、仔角梁、老角梁、戧枕頭木、簷椽、翼角翹椽、飛簷椽、翹飛椽、腦椽、大小連簷、瓦口、閘檔橫望諸板。六柱圓亭做法：進深以面闊加倍定，面闊以進深減半定，用簷柱、圓柱、花梁頭、圓桁條、扒梁、井口扒梁、交金槨、金枋、金桁，由戧、雷公柱、六面簷椽、飛簷椽、腦椽、大小連簷、瓦口、閘檔望墊諸板，四柱八柱同科。
大木做法：以面闊進寬寬厚高長見方，以斗口尺寸分數為準。如九檁單簷廡殿圍廊翹昂做法，用簷柱、金柱、大小額枋、平板枋、挑突梁、隨梁枋、挑簷桁枋、正心桁、裏外兩拽枋、兩機枋、井口枋、老簷桁、天花梁、枋板、七架梁、柁槨、上下金枋、順扒梁、四角空金槨、五架梁、土金瓜柱、角背、交金瓜柱、三架梁、脊瓜柱、脊角背、脊枋桁、扶脊木、仔角梁、老角梁、上下花架由戧、脊由戧、兩枕頭木、簷椽、上下花架椽、腦椽、飛簷椽、翼角翹椽、翹飛椽、椽仔、閘檔板、連簷、瓦口，裏口翹飛翼角，並墊望諸板。九檁歇山轉角前後廊單翹單昂，做法與廡殿同。多采步金枋、交金槨、雨山出梢、啞叭花架、腦椽、榻腳木、單架柱子、山花博望板諸件。次之七檁有轉角、六檁有前出廊轉角兩做法：七檁轉角房，見方以兩邊房之進深，得轉角之面闊進深，柱高徑寸，與兩邊房屋同，如簷柱、假簷柱、裏金柱、斜雙步梁、斜合頭枋、金瓜柱、斜單步梁、斜三架梁、脊瓜柱、脊角背、簷枋、裏外金檁、脊檁、仔角梁、老角梁、花架由戧，脊由戧、裏掖角、花架由戧、角梁、腦椽、簷椽、仔角粱、枕頭木、簷椽、花架椽、腦飛簷椽、翼角椽、翹飛椽、連簷瓦口、裏口、閘檔板、椽碗，並望墊諸板，見方尺寸有差。六檁前出簷轉角，與七檁轉角同法。如斜抱梁、斜穿插枋、遞角梁、隨梁枋，另科見方。自此以下，硬山、懸山做法：接柱高加三，出簷一丈以外，如將面闊、進深、柱高改放寬敞高矮，均照法尺寸加算。其耳房、配房、群廊諸房，照正房配合高寬。次之有九檁、八檁、七檁、六檁、五檁、四檁及五檁川堂之法。九檁做法，柱檁枋桁與六七檁轉角法同，多抱頭梁、懸山桁、帽兒梁、貼梁、單枝條、連二枝條諸件。八檁多頂瓜柱、月梁、機枋條子、頂椽諸件；七檁多山柱、單雙步梁諸件；六檁多合頭枋、後簷封護簷椽諸件；五檁同四檁，即為四架梁；五檁川堂，即用三五架梁法，增象眼板並脊，餘同科。至於小式大木，則有七檁、六檁、五檁、四檁之分，與前法同，而無飛簷。
上簷七檁三滴水歇山正樓、下簷斗口單昂做法：明間例以城門洞寬定面闊，次稍間以斗科攢數定面闊，以城牆頂寬收一廊定進深，此樓製之例也。做法用下簷柱、裏外金柱，下簷大額枋、平板枋、正斜采步梁、穿插枋、隨梁承椽、仔角梁、老角梁、正心桁枋、挑簷桁枋、簷椽、飛簷椽、翼角翹椽、翹飛椽、翹飛翼角、裏口、連簷、瓦口、椽碗、枕頭木、順望閘檔板諸件。次之平台品字斗科做法：平台海墁下桐柱，即平台簷柱，法與下簷同。多掛落枋、沿邊木、滴珠板門枋、承重、楞木、樓板諸件。次之中覆簷斗口重昂斗科做法，與下簷同。多擎簷柱、貼梁、海墁元花、四角頂柱。次之覆簷與中覆簷同。多桐柱、七五三架梁、上下金柁槨、脊瓜柱、金脊桁枋、後尾壓科枋、兩山出稍啞叭花架、腦椽、扶脊木、榻腳木、單架柱子、山花博縫板諸件。又重簷七檁歇山轉角樓台四層做法：下簷面闊、進深以斗科攢數而定，用下簷柱、前簷金柱、山柱、轉角房山柱、下中二層承重、轉角斜承重、下層間枋、中上層間枋、上中下三層楞木、上層桃簷承重梁、斜挑簷承重、樓板三層、兩山四角桃簷、采步梁、正心桁枋、挑簷桁枋、坐斗枋、采斗枋、仔角梁、老角梁、枕頭木、承椽枋、簷椽、飛簷椽、翼角翹椽、翹飛椽、橫望板、裏口、閘檔板、連簷、瓦口、椽碗、周圍榻腳木。其上簷單翹單昂斗科做法，用桐柱、大額枋、平枋板、正斜三五七架隨梁枋、兩山由額枋、扒梁、采步金枋、遞角梁、上下金柁槨、四角瓜柱、脊瓜柱、正心桁枋、挑簷桁枋、拽枋、後尾壓科枋、轉角諸桁枋、裏掖角、外面假桁條、枕頭木、四面脊由戧諸件。前接簷一檁轉角雨搭做法：以正樓面闊與廡坐平分定進深，用桐柱，簷桁枋、墊板、靠背走馬板、正斜穿插枋、裏角梁、簷椽、博縫山花板諸件。雨搭前接簷三檁轉角廡坐做法，用簷柱、大額枋、正斜承重、正斜五三架遞角梁、柁槨、脊瓜柱、金脊桁枋、坐斗枋、采斗板、正心桁、挑簷桁枋、仔角、老角、裏角諸椽，飛簷同。七檁歇山箭樓四層做法：以斗科攢數，定面闊進深，所用與角樓同。五檁歇山轉角閘樓做法：明間以門洞之寬定面闊，稍間以明間面闊十之七定面闊，以甕城牆之頂寬折半定進深，用上下簷柱、承重枋、楞木、樓板、墜千金棧轉柱、轉杆、兩旁承重枋、上簷順扒梁、采步金枋、四角交金槨三五架梁、金瓜脊瓜諸柱、簷枋桁、墊板、金脊桁、兩山代梁頭、四角花梁頭、仔角老角諸梁、枕頭木及飛簷全。五檁硬山閘樓做法，與歇山閘樓同。
折料法則：柱以淨徑加荒，淨長加小頭荒；至不足之徑，分瓣分刂攢，以瓣數加荒；十二瓣以外，加寬荒。一丈內以槨木加荒，一丈外用圓木。以本身高厚湊高，均分一半，用七五歸及七歸，得徑寸，分刂楞長蓋，加法加荒如柁梁、采步金角梁、由戧、平板枋、承重間枋、承椽枋、瓜柱、柁槨、斗盤、代梁、大小額枋、金脊簷枋、天花隨梁、博脊壓科、正心枋、機枋、挑簷枋、枋梁枋、采斗板、由額墊板、金脊簷墊板、天花墊板、井口板、桁條、帽兒梁、扶脊木、榻腳木、襯頭木、角背、雀替、雲拱、替木、草架柱子、圓方椽、飛羅鍋連簷瓦口諸椽、椽碗、椽中板機枋條，燕尾枋、貼梁支條、穿帶、沿邊木、脊樁、順望橫望諸板、山花博縫、過木、樓板、榻板、滴珠諸板、上下楹、連楹、托泥、替樁、抱框、風檻、折柱、間柱、各邊挺、抹頭、穿帶、轉軸、拴杖、巡杖、橫拴之屬皆是也。如絛環、簾櫳諸板、槅扇、檻窗、橫披、簾架、支窗、頂格、橫直欞子、穿條、琵琶柱、連二楹、單楹、拴斗、荷葉槨、插關、門槅壺、銀錠扣、門簪、門枕、襆頭、鼓子、引條之屬，均用槨木。其門心、餘塞、走馬、棋枋、隔斷、裝板、壁板、山花、象眼、間板諸件，與順望同科。若菱花槅心，用椴木。大抵圓徑木概加長荒五寸，槨不五尺內加長荒一寸，一丈內加長荒二寸。其楠、柏、椴、杉、檜、檀諸木不與焉。魚膠見方，折料有差。
斗科做法，有平身科、柱頭科、角科，及內裏棋盤板上安裝品字科、隔架科之分。算斗科上升斗拱翹諸件長短高厚尺寸，以平身科迎面安翹昴斗口寬尺寸為度，有頭等寸至十一等寸之別。頭等六寸，以下降一等減五分。凡桁碗及頭二昂、螞蚱頭、撐頭木、斗科分檔，各為法乘之；所算名件如大斗；單重翹、正心瓜拱、萬拱、頭二昂、螞蚱頭、撐頭木、單材瓜拱、萬拱、廂拱、把臂廂拱、十八斗、三才、槽升、挑尖梁頭、斜頭二翹、搭角正頭二翹、搭角鬧頭二翹、斜角頭二昂、裏連頭、貼斜翹昂升斗、蓋斗板、斗槽板、斜蓋板、寶瓶、挑金溜金平身斗科、麻葉雲母、三福雲、秤桿、夔龍尾、伏運捎、菊花頭、荷葉、雀替之屬，安裝有法，以層數分件數；其斗口單昂、斗口重昂、單翹單昂、單翹重昂、重翹單昂、重翹重昂、裏挑金、一斗二升交麻葉、三滴水品字、內裏品字科、隔架科，其法有差；至斗口單昂、平身科、柱頭科、角科、斗口，自一寸名件尺寸起，至六寸止，凡十有一條，升一等，增五分，用料則按斗口之數以丈槨。
自喻皓造《木經》，丁緩、李菊，遂為殿中無雙。後世得其法，揣長楔大，理木有僝，削木有斤，平木有鏟，析木有鋸，並膠有櫓，釘木有檻，隱括蒸矯，以制其拘。凡不得入者利其拴，不得合者利其榫。造千廡萬廈於斗達到中，不溢禾芒蛛網於層樓之上。估計最尊，謂之料估先。次之大木匠，而鋸工、雕工、斗科工、安裝菱花匠隨之，皆工部住坐雇覓之輩。大木匠見方折工，舉榫眼、榫窌、椽椀、下槽頭、圓平面、開口、交口，舊料錛砍、油皮分刂補、刮刨諸活計以折算。鋸工二八加鋸，以面數加飛頭見方折算，及四號拉扯，有葫蘆、人字、丁字、十字、一字、拐字、平面、過河、三四五岔之制，並舊料鋸解截鋸諸活計。雕工司山花、博縫、雀替、雲拱之屬。斗科匠以斗口尺寸折算，加草架擺驗諸活計。安裝匠司斗科裝修諸活計。歷代宮室，各有其制，本朝工部厘定營建製造之法，刊定則例，供奉內廷，而圓明園工程又按現行則例，較之部司之例為詳。至於朝廟、宮室、名物、黃章，考古則見之焦裏堂循《群經宮室圖》，證今則見之吳太初長元《宸垣識略》，可坐而定也。
木植見方之法：每一尺在松槨三十斤、桅杉二十斤、紫檀七十斤、花梨五十九斤、楠二十八斤、黃楊五十六斤、槐三十六斤八兩、檀四十五斤、鐵梨七十斤、楠柏三十四斤、北柏三十六斤八兩，椵三十斤、楊柳二十五斤，桐皮槁以根計。入山伐木，忌犯穿山日，宜定成開明星黃道月德。入場忌堆黃殺方，起工、架馬，分新宅、舊宅，坐宮、移宮，日宜黃道天成，月空天月德。
搭材匠，木瓦、油漆、裱畫諸作之所必需者也。殿宇房座堅立大木架子，皆折方給工，所用架木、撬棍、紥縛繩、壯夫、以架見方有差。打戧、撥直桁條徑一尺外者，掛天枰，有坐簷、齊簷、踩盤、腳手、平台諸架子。搭戧橋，凡重覆簷上簷，折卸簷步椽望、頭停錠、椽望，找補大木，拆𡧗頭停，找補連簷瓦口、舊疏璃、頭停錠、天花板、支條、貼梁、安裝斗科、堆雲步、高峰、高泊岸、舊布瓦、歇山、挑山、廡殿諸房，座下橋樁，房身樁，豎棋杆，皆用之。砌高式牆，以五尺至八尺為一巤，八尺至一丈三尺為二巤，以此遞增。牌樓、大門、琉璃大式門座、安上重大過木、調脊、𡧗瓦、石角梁、斗科、石科、井欄、胡同、拴掛天秤、諸作搭架子，皆以見方折工料。一秤用秤頭繩一，秤紐繩一，秤尾繩一，澀索繩一。凡大料重至千斤用二秤；千五百斤用三秤。千五百斤以外，日上料四件；二千以外，日上料三件；三千以外，日上料二件；四千以外，日上料一件。盩杆以上，吻犬九樣，琉璃曲脊，及不拆頭停、搬罾、挑牮、撥正、歸安榫木，抽換柱木、打戧頂柱。其貫架、吻架、菱角、券洞、盤諸架子，各見方有差，隨油漆、裱畫、作腳手架子亦同科。油畫遮陽縫席，用竹竿大席連二繩，折料以見方論。偏廈遮陽棚、牆脊、仰塵、吊箔、鋪地，皆用席棚，座頭停席牆。見方按層折料，以十五層為率。凡此皆搭材匠之職。而折卸工用有差，如綁夾杆圈席，落井桶，掌罐掏泥水，則用杉槁、丈席、紥縛繩、井繩、榆木滑車，職在井工，拉罐用壯夫。
營舍之工，黃河以北稱為泥水匠，大江以南稱為瓦匠，瓦匠貌不潔，皮皸膚瘃，不為燥濕寒暑變色。緣高如都盧國人，搜瘃索偶，與木匠同售其術，瓦之器，唯釫而已。
𡧗瓦，以面闊得隴數。頭號筒板瓦口寬八寸二號筒板瓦口寬七寸；三號筒板瓦口寬六寸；十樣筒板瓦口寬三寸八分。以寬定隴，以進深出簷加舉得長，安瓪加㼧，壓七露三，以得露明，俗謂陰陽瓦。每坡每隴除滴水花邊分位，頭號筒瓦長一尺一寸，二號筒瓦長九寸五分，三號筒瓦長七寸五分，十樣筒瓦長四寸五分。每隴每坡，除勾頭分位，以得其數，瓦垂簷際。瓪㼧有霤，上曰簷牙，下曰滴水，古謂瓦頭。「長毋相忘」、「長年益壽」諸瓦頭是也。古者刻龍形於椽頭，水注龍口，其下置承溜器，一名重溜，即今勾漏。其在後簷牆出水者，即古匽豬彪池之屬，今謂天溝。至苫，山黃、草苫、席箔、葦子、椶片、樺皮，折料各有差。至瓦色，則王府用綠瓦，餘平房用朱漆筒瓦。貝勒用朱漆筒瓦，貝子用朱漆板瓦，工部常制有差。
墁地，以進深面闊折見方丈，除牆基、柱頂、檻墊石、階條石加兩出簷、馬尾、𥔣䃰。以明間面闊定寬，以台基高加二定長。踏垛背後，隨踏垛長寬，以台基高折半，除踏垛石一分定高，墊囊以進深分路，有七路、十二路、十八路、二十五路、三十二路之別。砌階沿、月台、甬道、台基、踏垛、𥔣䃰、及用石做細做糙，鑿做花獸，皆以見方折料。𡧗石片板、魚鱗石、虎皮石、冰紋石、墁石子、石望板、盆景樹、池山，皆以丈見方尺。虎皮石掏丁當一方，用白灰千五百斤；打並縫一方厚一尺者，用油灰五十斤，鐵絲四斤；厚二尺五寸者，用白灰千五百斤；其糙砌折並縫，工用有差。
大脊，以通面闊定長，除吻獸寬尺寸各一分為淨長，用板瓦取平，苫背沙滾子磚襯平。瓦條，混磚、斗板、脊筒瓦，層數、背餡灌漿有差。吻座用圭角一、麻葉頭一、天混一、天盤一、吻一、劍靶一、背獸一、其混磚斗板兩頭中間則花草磚、統花磚、龍鳳諸類無定製。垂脊，以坡之長分三分，上二分為垂脊，所用瓦條、混磚、停泥、通脊板層數有差；扣脊筒瓦一層，方磚鑿獸座，垂獸一，獸角二。下一分為岔脊，用瓦條混磚各一層，上安獅馬式五件、七件，圭角一，尚風頭一。清水脊，長隨面闊加山牆外出，板瓦苫背，瓦條二層，混磚一層，扣脊筒瓦一層。每頭鼻子一、盤子一、攛頭二、勾頭二。琉璃脊有二樣、三樣、四樣、五樣、六樣、七樣、八樣、九樣，脊料瓦料，料以件計，件以折工。工在筒羅、勾頭、夾隴、提節、分隴、花邊，屬之瓦匠；剔係順色，屬之窯匠。白灰、青灰、紅土、麻刀、江米、白礬，折料有差。布通脊，以頭二三號為例。花脊、牆頂、擺筒板瓦，又花脊、清水脊製法，各有分科。
牆腳根曰掐砌，攔上柱頂石下柱曰碼磉墩。牆有山牆、簷牆、檻牆、隔斷牆諸成砌之別。成砌有磚砌、石砌、土坯砌及群域另砌上身之分。磚砌始於發券。發券以平水牆券口加折歸除，得頭券磚塊之數，五券五伏，次分純灰插泥二種，及透骨灰抹飾，泥底灰面抹飾，插灰泥抹飾、構泯諸類，碎磚碎石做法有差。歇山、硬山、山牆、碼單磉墩、碼連二磉墩，以柱頂石定長見方；攔上按進深面闊定長；地皮以下埋頭，以九檁深一尺，按檁遞減；台以階條石定長；硬山群肩以進深定長，柱徑定厚；上身隨群肩，山尖隨山柱；懸山山牆伍花成造，以布架定高，柱徑定厚；砌懸山山花象眼，以步架定寬，瓜柱定高；兩山折一山，前後簷牆，以面闊定長，簷柱定高，以柱徑厚出三之二，封護加平水檁徑椽徑各一分，望一寸。凡用磚，皆除柱徑、柁枋、門窗檻框、榻板木料，及角柱、壓磚板、挑簷石，各分位核之。以順水立牆肩分位，襯腳取平，隨牆長短，而高隨墁地磚分位。其次扇面牆、檻牆、隔斷牆、廊牆各有差。如大中小三才墀頭，隨出簷收線磚、混磚、囂磚、盤頭戧簷、連簷、雀兒台層數尺寸定長，隨簷柱加平水檁徑一分。除停泥滾子磚、砍做線磚、乾擺混磚、囂磚、盤頭戧簷層數尺寸定高外，加連簷厚一分半，以做戧簷斜長入榫，分位有差。排山勾滴，以進深加舉定長，按瓦料之號、分隴得個數。抹飾以長高見方丈。白灰、青白灰、泥底灰、插灰泥、紅黃泥提漿鏟舊，剔去抅抿、灰道灰梗描刷，折料工用又有差。
砍磚匠，瓦匠中之一類也。金磚以二尺、尺七為度；方磚以二尺、尺七、尺四、尺二為度；新舊樣城磚長一尺三寸五分，寬六寸五分，厚三寸二分。臨清城磚同。停泥滾子磚、沙滾子磚，長八寸，寬四寸，厚二寸。停泥斧刃磚，與停泥滾子同。沙斧刃磚，與沙滾子同。砍磚工作，在砍磨城角轉頭、扌尚白、截頭、夾肋、剔漿、齊口、掛落、券臉及車網、立柱、畫柱、垂柱、圭角、角雲、獸座、照頭、捺花、龍頭、鼻盤，桁條、耳子、素寶頂、雲拱頭、花墊板、脊瓜柱、花垂柱、花氣眼、花雀替、博縫頭、古老錢、馬蹄磉、三岔頭、花捎扒頭、花通脊板、牡丹花頭、客枋、四面披、小博縫、松竹梅、花草、須彌座花柱、圓椽達望板、窗戶素線磚、垂花門立柱、箍頭枋、方椽、飛簷椽、連簷、裏口、線枋花心、轉頭香草雲、垂脊板、如意頭、象鼻頭、天盤、西洋牆、寶塔、寶瓶諸活計。鑿花匠，又砍磚匠之一類也。鑿花工作在檻牆下花磚、花龍鳳、分心雲頭、岔角、梅花窗、海棠花窗、草花圓窗、線枋磚花窗、雲子草、八角雲各色，又三十三號物背獸、劍靶、吻座、垂獸、獸座、戧獸、仙人走獸。而剁磨、鏟磨、磨平、見方、計工、仍職在瓦匠，所謂水磨也。湖上水磨牆、地文磚，亞次規矩者，為藻井紋，橫斜者為象眼紋，八方者為八卦紋，半斧者為魚鱗紋，參差者為冰裂紋，一為肺碎紋，上嵌梅花，謂之冰片梅。
琉璃瓦九樣什料，自二樣始。二樣吻，每隻計十三件，高一丈五尺，重七千三百斤，為劍靶背獸、吻座、獸頭連座、仙人、走獸、赤腳黃道、大群色、垂脊、攛頭、扌尚扒、大連磚、套獸、吻匣、博通脊、滿面黃、合角獸、合角劍靶，群色條、鉤子、滴水、筒瓦、板瓦、正當溝、斜當溝、壓帶條、平口條諸件。三樣吻，每支計十一件，高九尺二寸，重五千八百斤，什料同。四樣吻，每隻高八尺，重四千三百斤，什料同。五樣吻，每隻五尺三寸，尾寬八寸五分，重六百斤，多戧獸戧脊、三連磚、掛尖托泥。六樣吻，每隻三塊，通高三尺三寸，重三百二十斤，多獅馬。七樣吻，每隻高二尺四寸五分，長二尺七寸，寬七寸五分，重一百三十斤，多羅鍋、列角盤、魚鱗折腰。八樣吻，每隻重一百二十斤，什料同。九樣吻，每隻高一尺九寸，長一尺五寸，寬四寸五分，重七十斤，多滿山紅，掛落磚、隨山半混、羅鍋半混、羊蹄筒瓦板瓦、雙羊蹄筒瓦板瓦。此九樣什料也。至迎吻於璃琉窯，迎祭於大清正陽諸門，典制綦重，載在工部。
糙尺七、尺四、尺二方磚，出細減一寸；糙新城磚，出細減九斤十二兩；糙停磚沙磚，出細減一斤；頭號、二號、三號、四號、十號筒羅勾頭滴水板瓦，斤數有差。定磉日忌正四廢天賊建破；拆屋用除日；蓋屋用成開日；泥屋用平成日；開渠用開平日；砌地與動土同。
石有漢白玉、青玉、青砂、花斑、豆渣、虎皮諸類。拽運以旱船。計打荒、做糙、做細、占斧、扁光、擺滾子、叫號，灌漿，石匠壯夫並用。捧請座子入正位，壯夫至三百人。石匠職在做糙，謂之落坯工。出細則衝打、箍槽、打稻、鑽取、掏眼、打眼、打邊、退頭、榫窌、起線、出線、剔鑿、扁光、掏空當、細撕、灑砂子、帶磨光、對縫、灌漿、構抿；舊石閃裂歸壟、拴架、鑲條、合角、落梓口、開旋螺紋諸役。石以長高寬厚見方論工：檻墊石以面闊除柱頂定寬；階條石以出簷柱頂除回水定厚；硬山加堆頭金邊，連好頭石，懸山加挑山、硬山兩山條石，與階條同；斗板石按露明處以台基高除石條厚定寬；土襯石按露明處以斗板厚加金邊定寬；踏垛石以面闊除垂帶一分寬，按台基分級數；燕窩石以石面闊加垂帶金邊定長；平頭上襯石以斗板土襯金邊外皮，至燕窩裏皮定寬；象眼石以斗板外皮燕窩裏皮定長；垂帶石以踏垛級數加舉定長；如意石與燕窩同；角柱石以簷寬三之一除壓磚板定長，以簷柱徑定寬，折半定厚；金山角柱石以柱徑定寬，本身寬折半定厚；琵琶角柱石以金山角柱收二寸定寬，硬山壓磚板出廊加墀頭退一分定長；裏外腰線石按山牆除前後壓磚板分位定長；內裏群肩下平頭土襯石按進深出廊，除柱頭分位定長；挑簷石以出廊加墀頭梢定長，壓磚石收一寸定寬；埋頭柱腳石按台基高除階條厚定長，階條寬見方；分心石以出廊定長，金柱頂見方一寸半定寬；垂花門中間滾墩石以進深收分一尺定長，門口高三之一定高，方柱一尺加十之六定寬；門枕石以門下檻十之七定高，本身加二寸守寬，兩頭寬加下檻厚一分定長。折料灌漿用白灰、白礬、江米；粘補焊藥用黃蠟、芸香、木炭、白布；補石配藥較焊藥增石面；石縫抅抿白灰桐油。見方斤重、長短有差。須彌座則做圭角、奶子、唇子、抅空當、卷雲落托腮、梟兒、束腰瑪瑙金剛柱子、椀花結帶、卷金臥蠶、水池荷葉溝、菱花窗；柱頂周圍做蓮瓣、巴達馬、香草雲花卉、行龍、麒麟、夔龍、八寶、搭袱子、滾墩開壺牙子、立鼓腔、掐鼓釘、鼓兒、門枕諸役。龜獸座三采疊落山峰、剔撕汪洋海水、壽帶。花盆座法與須彌同，如意雲、萬字迥紋錦、四面壽帶、細撕筋紋，西番蓮、蓮子、花心、玲瓏欄杆、石榴頭、壽帶、抅空當諸役。蓮花盆座法與須彌同，剔山林花草宮燈出細，則如石榴頭、伏蓮頭、淨瓶頭、麻葉頭、珠子、蓮瓣、荷葉、西番蓮。龍分氣雲陽龍，掐鱗爪、撕鬃發腿、虎肚、火肚、鼓肚黃戧刺、海水江牙、村山撕水；玲瓏口岔分齒舌、做須眉、鑿扁、畫八掛龜背錦襯、脊梁骨、尾巴。獅子分頭、臉、身、腿、牙、胯、繡帶、鈴鐺、旋螺紋、滾鑿繡珠出鑿崽子，西洋踏腳、琴腿、起口線、龍胎、鳳服，鳳毛、做管子、新雲八寶、摔帶子、象眼、落盤子、地伏頭、古子滾胖、雲子寶瓶、楞裹禪杖、龍鳳花卉、仰覆蓮、通瓦隴溝、券𦢠石、番草、摔帶子、六角、八角、花石角梁繩、出頭獸、戲水獸面、橋翅柱子、前出角、後八角、抱鼓、雲頭、素線、橋面仰天、落色蓮、開打壺瓶、牙口子、是頭鼓子、馬蹄磉石、古老錢耳子、水溝、千斤石做鉤頭、披水、銀錠橋瓦楞起線諸役。其法亦見方為科。
湖上地少屋多，遂有裹角之法。「角」，古之所謂「榮」也。東榮、西榮、北榮、南榮，皆見之《禮》及司馬相如《上林賦》。宇不反則簷不飛，反宇法於反唇，飛簷法於飛鳥；反宇難於楣，飛簷難地椽；楣若衫袖之卷者則反，椽若梳櫛之斜者則飛。其間增桴重棼，不一其法，皆見之斗科做法平身科、柱頭科、角科三等。屋多則角眾，地少則角犄，於是以法裹之；縱橫迥旋，正當面，顧背面，度四面，邱中舉維精展；結隅利棱鋒，抓造計秒忽，至增一角多，減一角少，此裹角之法也。葉夢得判案有云：「東家屋被西家蓋，子細思量無利害。」此語可與裹角法參之。然薛野鶴嘗曰：「住屋須三分水，二分竹，一分屋。」顧東橋嘗曰：「多栽樹，少置屋。」二說又可為裹角者進一解也。
頂為浮圖，其名本金製。一品傘用銀浮圖，二三品用紅浮圖，四五品用青浮圖之屬。今湖上亭塔頂多鎏金，次則磚頂、磁頂。景德鎮秘色窯得一硃砂窯變，價值千金。近恆以花瓶倒安於上，其法稱便。
裝修作司安裝門槅之事。槅以飛簷椽頭下皮，與槅扇掛空檻上皮齊，下安槅扇，下檻掛空檻分位，上安橫披並替樁分位。掛空一名中檻，一名上檻，替樁一名上檻。安裝槅扇，以廊內穿插枋下皮，與掛空檻下皮齊，次梢間安裝檻窗，上替樁橫披掛空檻，俱與明間齊。上抹頭與槅上抹頭齊，下抹頭與槅群板上抹頭齊，餘係風檻牆榻板檻牆分位。所用名物，有上檻、抱框、腰枋、褶柱、邊挺、抹頭、轉軸、拴杆、支杆、槅心、平欞、欞子、方眼、支窗、推窗、方窗、圓光、十樣、直欞、橫穿、橫披、替樁、簾架、荷葉、拴斗、銀錠、扣架心、螞蟻腰，及絛環、滴珠、簾籠、揭板，群板諸件，單楹、連二楹有差。凡楠柏木桶扇，以用碧紗廚罩腿大框為上線，以卷珠為上混面。凹面有門尖、花心、玲瓏之制；槅心有實替、夾紗之分；花頭有臥蠶、夔龍、流雲、壽字、槅字、工字、岔角、雲團、四合雲、漢連環、玉玦、如意、方勝、疊落、蝴蝶、梅花、水仙、海棠、牡丹、石榴、香草、巧葉、西番蓮、吉祥草諸式。工兼雕匠、水磨燙蠟匠、鑲嵌匠三作。至菱花槅心之法，三交燈球六椀菱花、三交六椀嵌橄欖菱花、丈葉菱花、又三交滿天星六椀菱花、古老錢菱花、又雙交四椀菱花諸式，則屬之菱花匠。實替一曰「糊透」，夾紗一曰「夾堂」。
古者在牆為牖，在屋為窗。《六書正義》云：「通竅為冏，狀如方井倒垂，繪以花卉，根上葉下，反植倒披，穴中綴燈，如珠窋䆛而出，謂之天窗。」《太山記》云：「從穴中置天窗是也。」今之蓬壺影、俯鑒室，均用其法。古者牖穿壁孔，兩旁植槏，以三寸為度。今則有柱有枋，中起棋盤線、劍脊線、擴線、關花牙、三灣勒水、出色線、雙線、起雙釣，極陰陽榫之變，有方圓圭角之式。中實槅扇，大曰疏，小曰窗，相並曰方軒。槅心花樣，如方眼、卍字、亞字、冰裂紋、金縷絲、金線鉤蝦蟆之屬。一窗兩截，上係梁棟間為馬釣窗，疏欞為太師窗。門製上楣下閾，左右為棖，雙曰闔，單曰扇；有上、中、下三戶門，及州縣、寺觀、庶人房門之別。開門自外正大門而入，次二重，宜屈曲，步數宜單；每步四尺五寸，自屋簷滴水處起，量至立門處止。門尺有曲尺、八字尺二法。單扇棋盤門，大邊以門訣之吉尺寸定長，抹頭、門心板、穿帶、插間梁、拴杆、檻框，餘塞板、腰枋、門枕、連檻、橫拴、門簪、走馬板、引條諸件隨之。古者外門內戶，《文選》註：「大門為門，中門為闥。」《說文》云：「半門曰戶。」《玉篇》云：「一屏曰戶。」諸說異解同趣。門有制，戶無制。今之園亭，皆有大門，門仿古制。至園內房櫳、廂個、巷廄、藩溷，皆有耳門，不免間作奇巧。如圓圭、六角、八角、如意、方勝、一封書之類，是皆古之所謂戶也。曲尺長一尺四寸四分，八字尺長八寸，每寸堆曲尺一寸八分，皆謂門尺，長亦維均。八字：財、病、離、義、官、劫、害、本也。曲尺十分為寸：一白，二黑，三碧，四綠，五黃，六白，七赤，八白，九紫，十白也。又古裝門路用九天元女尺，其長九寸有奇。匠者繩墨，三白九紫，工作大用日時尺寸，上合天星，是為壓白之法。
建造橋梁，有木橋做法：以寬長丈尺橋孔數目，折料計工。尺五樁木，連入土長二丈七尺，一木一樁；二尺管木長一丈二尺，一木二根；尺六橋面，楞木長一丈五尺；簽錠樁木，安裝管頭楞木，用八六寸扒頭釘，斤兩有差。鋪墁橋面磚，以寬長丈尺，除引條分位，橫鋪立墁，鋪墁先用土墊平，折方有差。盤硪打夯，搭腳手，用麻斤兩，及木匠剴砍樁尖，做出鏨鑿管頭，鋪錠面木橋板，關磚引條，安裝欄幹，定間柱、戧柱，瓦匠鋪墁，日記夫、油漆匠油飾關磚引條，露明欄幹、間柱戧柱。桐油、陀僧、定紅斤兩，熬油打雜各有差。裹頭雁翅，亦以寬長折料計工；石硪、跳板借用不估。此木橋做法也。石橋做法：以金門由身、雁翅寬高折料計工。雁翅迎水，頂底牽長，下分水頂底，用石陡砌，每裏計長九十六丈四尺。底石下鋪錠梅花樁，安頓底石，每丈用樁二十段。尺五木一木三樁，迎面排樁；尺四木一木二樁。砌面石每丈油灰二斤，裏石每丈灌漿石灰一百斤，米汁有差。扛抬上住，每丈壯夫二名，此石橋做法也。石岸做法，與雁翅同科。若堤壩工程，築堤先牽頂寬、底寬、高、長丈尺用土見方，底寬以入水丈尺，除水深丈尺折方。寬有築寬幫寬，高有築高幫高。幫寬幫高，謂之幫築；在旁幫築，謂之幫戧；平面加高，謂之普面；水深用柴鋪墊，謂之二面防風，以備積築。柴以束計，謂之正柴；用料以土方數目折束，搬柴廂柴，夫工有差。取土以道路遠近折料，謂之新土。隔河取土，及湖中撈挖，用船運送，均於土方加料築壩，以面底寬、長丈尺，中心填土見方。壩長於水面，每丈用排樁七、斯木一、蘆芭二、纖纜一。工完銷土，屬之日記夫。
雕鑾匠之職，在角梁頭、博縫頭、順梁額、枋箍頭、挑尖梁頭、花梁頭、角雲、拱番草素線雀替、角背、絛環、拖泥、牙子、四季花門簪、荷葉枕橔、淨瓶頭、蓮瓣芙蓉垂頭、枉連楹、疙疽楹雕座、荷葉簾架橔、大小山花結帶、麻葉梁頭、群板滿雕夔龍鳳博古花卉、起如意線、三伏雲、素線響雲板、菱花梅花錢眼、起線護炕琴腿、圈臉番草雲、槅扇雜眼、象鼻拴、玲瓏雲板、連籠板、琵琶柱子、荷葉、壺瓶牙子、支杆荷葉、采斗板、伏蓮頭、燕尾、折柱，並斗口各科，工用有差。水磨、燙蠟、乾磨諸匠，與雕鑾互用，皆屬之楠木作。凡楠木匠一百，加安裝匠十，鋸匠二十。做舊裝修，另折方以計工。燙蠟物料，用黃蠟、剉草、白布、黑炭、桃仁、松仁有差。此外包鑲匠，別楠、柏、紫檀、海梅、花梨、鐵梨、黃楊，木植以折見方計工。鏇匠職在鼓心、圓珠簾、滑子、淨瓶、大垂頭、仰覆蓮、西番蓮頭、束腰連珠、鏇牙、粗牙諸役。水磨茜色匠，職在象牙淨瓶、闌杆、柱子、凹面玲瓏夔龍書格、牙子、如意、畫別諸役。雕匠有假湘妃竹藥欄做法，楠柏木挖做竹子式，掛簷上板貼半圓竹式，竹式有如意雲、圓光、連環套、萬字團諸名。攢竹匠職在刮黃、刮節、去青、去網成開，做榫窌有十三合頭、九合頭、五合頭攢做之分，膠以縫計。錠鉸匠職在鐵箍拉扯、大鐵葉、角梁、由戧、寶瓶樁釘、分刂錠枋梁、釣搭、雙爪釒曲鎖提捎、挺鉤、鑽三四寸釘椽眼連簷、傅縫、山花、過木、沿邊木、諸鋦簽錠、斗科升耳包昂嘴、門葉錠、門泡釘、門鈸、門橋、鐵葉、雨點釘、梭葉、鈶鈒、雙卓拐角葉、雙人字葉、看葉、獸面帶仰月千年釣、壽山福海、釘釣、菱花釘、風鈴、吻鋦、簷網、剪葉、天花釘、大小黃米條、銅鐵絲網，掛網剪碗口，以尺寸折料，以料數折工。
琉璃轉盤鼓兒影壁，高六尺三寸五分，寬三尺六寸，用柱子二，間柱二，抹頭二，腰棖二，夾堂餘腮板、四面絛環群板二，裏口框一；四抹轉盤大框，高三尺五寸七分，寬二尺八寸。群板絛環，采間柱餘腮絛環、雕凹面香草夔龍，有鑲嵌、素鑲、並鑲、門桶之別。夾層落堂如意瓶式：高五尺二寸，寬二尺三寸，二面貼落金邊，中嵌夔龍團草。扇抹頭、推門槅扇拴杆、琵琶柱子、欄幹、起線雕艾葉、淨瓶頭、連珠束腰、西番蓮柱頭四、托泥、地伏、琴頭、捎子、踢腳、隱板、欄幹心，床上筆管欄幹皆備。飛罩有落地明、連三飛罩、連十五飛罩、單飛單諸做法。碧紗廚柱子，與影壁同，槅心用夾紗做法，皆屬之楠木作。
覆寮，今之木頂格也。《夢溪筆談》云：「古藻井即綺井，又曰覆海，今謂之斗八，吳人謂罳頂，蓋後至壞，前至簷，左右至兩予，上合群板，下橫經緯，中如方罫，所以使屋不呈材也。」木頂槅周圍有貼梁、邊抹、欞子、木釣掛，一欞六空，橫直兩頭，進深面闊有常制。上畫水草，說者謂厭火祥，莖皆倒垂殖，其華下向反披，古謂井斡。《天台野人存論》云：「仰臥室中觀藻井，得古井田法。」謂此。
銅料做法：門釘九路、七路、五路之分。鈶鈒獸面，每件帶仰月、千年釣；門鈒帶鈕頭圈子。包門葉有正面鈶鈒、大蟒龍；背面流雲做法：壽山福海，鉤搭釒了釣，門槅同科；槅扇有雲壽鈶鈒、雙拐角葉、雙人字葉、看葉諸式。看葉帶鉤花鈕頭圈子，若雲頭梭葉、素梭葉，則宜單用；其他菱花釘、小泡釘、殿角風玲、琉琉吻、合角吻、琉璃獸、八樣銅瓦帽、大小黃米條、銅絲網；物料重輕有差。
亮鐵槽活：什件為大二門鈸、雲頭裹葉拴環、搭鈕榻板雲頭、合扇支窗雲頭、葵花齊頭諸合扇、板門摘卸合扇、牆窗仔邊合扇、槅扇屏門檻窗鵝拐軸鵝項、碧紗廚鵝項、檻鬥海窩拴鬥、起邊凹面鵝項、簾架掐子、回頭鉤子、絲瓜鉤子、西洋鉤子、八寶環、八字雲頭葉、支窗雲頭、齊頭裏葉、有無樓子、西洋撥浪、各色挺鉤捎子、各色直子釣邊、釒了釣、折疊釒了釣、各色鉤搭、過河鉤搭、圓捎子、紗帽捎子、掃黃捎子索子、大小冒釘、單雙撥浪、各色挺鉤、鶴嘴挺鉤、壽山福海、人字面葉、大小抱柱葉子、萬字式箍、雙雲頭面葉、鈕頭釣牌、雲頭角葉、大樣掐判門圈子、一二三寸圈子、五寸靶圈諸件，折價給工有差。
油漆匠三麻二布七灰糙油墊光油朱紅飾做法：計十五道，蓋捉灰、捉麻、通灰、通麻、薴布、通灰、通麻、薴布、通灰、中灰、細灰、拔漿灰、糙油、墊光油、遍光油十五道也。用料為桐油、線麻、薴布、紅土、南片紅土、銀朱、香油，見方折料。次之二麻一布七灰糙油墊光朱紅油飾，又次之二麻五灰、一麻四灰、三道灰、二道灰諸做法。其他各色油飾做法，如朱紅、紫朱廣花諸磚色；定粉、廣花、煙子、大碌、瓜皮碌、銀朱、黃丹、紅土煙子、定粉、土粉、靛球、定粉磚色、柿黃、三碌、鵝黃、松花綠、金黃、米色、杏黃、香色、月白諸色。次之，油飾紅色瓦料鑽糙滿油各一次，及天大青刷膠、柿黃油飾、洋青刷膠、花梨木色、楠木色、煙子刷膠、紅土刷膠諸法。所用料為煙子、南煙子、廣靛花、定粉、大碌、三碌、彩黃、黃丹、土粉、靛球、梔子、槐子、青粉、淘丹、土子、水膠、天大青、洋青、蘇木、黑礬諸物。桐油加白灰、白面、土子、陀僧、黃丹、白絲、絲棉，油飾菱花加牛尾，其煎油木柴另法有準。挑水、劈柴、燒火、捶麻、篩碾磚灰，渚壯夫給工有差。斗科使灰用油，及頭停打滿地面磚鑽夾生油，舊料鏨砍，另法折工。若竹蓆、葦席、刷柿黃、罩白及搓清紅黑油；又粉油上灑玉石砂子；又滿糊高麗紙，搓油燙蠟金砂各磚，窗戶紙上噴油，工料同科。
畫作以墨金為主、諸色輔之，次論地仗、方心、線路、岔口、箍頭諸花色。墨有金、琢煙、琢、細、雅五墨之用，金有大小點之用；地仗、方心瀝粉及各色花樣之用。線路、岔口、箍頭貼金及諸彩色，隨其花式所宜稱。花式以蘇式彩畫為上。蘇式有聚錦、花錦、博古、雲秋木、壽山福海、五福慶壽、福如東海、錦上添花、百蝠流雲、年年如意、福緣善慶、福祿綿綿、群仙捧壽、花草方心、春光明媚、地搭錦袱、海墁天花聚會諸式。其餘則西番草、三寶珠、三退暈、石碾玉、流雲仙鶴、海墁葡萄、冰裂梅、百蝶梅、夔龍宋錦、晝意錦、垛鮮花卉、流、雲飛蝠、袱子喳筆草、拉木紋、壽字團、古色螭虎、活盒子、爐瓶三色、歲歲青、瓶雲芝、茶花團、寶石草、黃金龍、正面龍、升澤龍、圓光、六字正言、雲鶴、寶仙、金蓮水草、天花、鮮花、龍眼、寶珠、金井玉欄幹、萬字、梔子花、十瓣蓮花、柿子花、菱杵、寶祥花、金扇面、江洋海水諸式。惟貼金五爪龍，則親王用之，仍不許雕刻龍首；降一等用金彩四爪龍，貝勒貝子以下則貼各樣花草，平民不許貼金。用料則水膠、廣膠、白礬、桐油、白面、土子面、夏布、薴布、白絲、絲棉、山西絹、潮腦、陀僧、牛尾、香油、白煎油、貼金油、磚灰、木明、雞蛋、松香、硼砂、酸梅、梔子、黃丹、土黃、油黃、螣黃、赭石、雄黃、石黃、黃滑石、彩黃、廣靛花、青粉、瀝青、梅花青、南梅花青、天大二青、乾大碌、石大二三碌、淨大碌、鍋巴碌、松花石碌、硃砂、紅標朱、黃標朱、川二朱、銀朱片、紅土、蘇木、胭脂、紅花、香墨、煙子、南煙子、土粉、定粉、水銀、光明漆、點生漆、生熟黑漆、西生漆、黃嚴生漆、退光漆、籠罩漆、漆朱、連四退光漆、血漆、見方紅黃金、魚子金、紅黃泥金諸料物。
「六典」中裝潢匠，今之裱作也；隔井天花，海墁天花，今之裱背頂裱也。裱做在托夾堂、裱面層、糊頭層底。錠鉸匠壓錠、托裱紙、纏秫秸、紥架子諸法，其糊飾樑柱、裝修木壁板牆槅扇次之。紙有棉榜、頭二三號高麗、西紙、山西絹、棉方白、二方樂、竹紙、料連四、清水、連四毛邊、連四抄紙、錦紙、蠟花、呈文、宮青、西青、皂青、方稿、裱料、銀箋、蠟花、宮箋、氍紅、硃砂箋、小青、倭子、京文、桑皮諸紙。所用白面、白礬、薴布、秫秸、雨點釘、線麻、耗紙、包鑲、出線、鏇花、對花、壓條，工用有差。紗絹綾錦畫片，以見方折工料，此所謂采飾纖縟，浥以藻繡，文以朱綠者也。近今有組織竹篾為頂蓬者，民間物耳。
花架有一面夾堂之分，方罫象眼諸式，蓋以圍護花樹之用。諸園皆有之，多種寶相、薔薇、月季之屬，謂之架花。架以見方計工，料用杉槁、楊柳木條、薰竹竿、黃竹竿、荊笆、籀竹片、花竹片、椶繩。花樹價值有常，保固有限。保三年者：千松、小馬尾松、大小刺松、羅漢松、小柏樹、青楊、垂柳、觀音柳、山川柳、柿樹、栗樹、核桃樹、軟棗樹、桑樹、梧桐樹、秋樹、槐樹、紅白櫻桃樹、接甜棗樹、蘋果樹、檳子樹、李子樹、千葉李、沙果子樹、莎羅樹、石榴樹、小白果樹、梨子樹、紅梨花、玉梨花、錦堂梨、香水梨、珍珠花、山裏紅、紫丁香、白丁香、紅丁香、紅白丁香、百日紅、棣棠花、文宮果、山桃、白碧桃、紅碧桃、波斯桃、粉碧桃、鴛鴦桃、千葉杏、大小山杏、接杏樹、大玫瑰、馬英花、蘭枝花、白梅花、紅梅花、黃刺梅花、佛梅花、采春花、紅黃壽帶、藤花、紫荊花、明開夜合花、十姊妹、扒山虎、山葡萄、芭蕉、貼根海棠、硃砂海棠、垂絲海棠、龍爪花、白玉棠花、菠子、長春花、金銀花、沙白芍藥、楊妃芍藥、粉紅芍藥、千葉蓮芍藥、大紅芍藥、菠利諸種；保二年者：西府海棠；不保年者：大柏樹、大羅漢松、頭二號馬尾松、大白果樹、小山裏紅、小玫瑰榛子果、歐子果諸種。京師以車載論，城內每一車給價二錢，出城十里內，加給一錢；十里外海裏加給二分。如人夫抬運，照人數給工。湖上樹木，多自堡城來者，無水通舟，故僅照人數給工之例。
匾有龍頭、素線二種，四圍邊抹，中嵌心字板，邊抹雕做三采過橋，流雲拱身宋龍，深以三寸為止，謂之龍匾；素線者為鬥字匾。龍匾供奉御書，其各園鬥字匾，則概係以亭、台、齋、閣之名。
廳事猶殿也，漢、晉為「聽」，六朝加廠為「廳」。《老學庵筆記》云：「路寢，今之正廳，治官處之廳多廠，今謂廠廳。」《靈光賦》雲「三間兩表」，即今廳之有四榮者；如五間，則兩稍間設槅子或飛罩，今謂明三暗五，宋排當雲「三間五𢉤」，《輟耕錄》雲「三間兩夾」，皆是也。湖上廳事，署名不一：一曰「福字廳」，本朝元旦朝賀，自王公以下至三品京堂官止，例得恭邀頒賜「福」字，各官敬裝匾、供奉中堂，以為奕世光寵。南巡時各工皆賞 「福」字，如辛未，則與石刻《坐秋詩》、《水嬉賦》同賞之類。工商敬裝龍匾，恭摹於心字板上，擇園中廳事未經署名者懸之，謂之「福字廳」。如皆已有名，則添造廳事，或去舊匾換「福」字，如冶春詩社之秋思山房，「荷浦薰風」之清華堂之屬，皆是今之福字廳。其次有大廳、二廳、照廳、東廳、西廳、退廳、女廳。以字名如一字廳、工字廳、之字廳、丁字廳、十字廳；以木名如楠木廳、柏木廳、桫欏廳、水磨廳；以花名如梅花廳、荷花廳、桂花廳、牡丹廳、芍藥廳；若玉蘭以房名，藤花以榭名，各從其類。六面庋板為板廳；四面不安窗欞為涼廳；四廳環合為四面廳；貫進為連二廳及連三、連四、連五廳；柱檁木徑取方為方廳；無金柱亦曰方廳；四面添廊子飛椽攢角為蝴蝶廳；仿十一檁桃山倉房抱廈法為抱廈廳；枸木椽脊為卷廳；連二卷為兩卷廳；連三卷為三卷廳；樓上下無中柱者，謂之樓上廳、樓下廳；由後簷入拖架為倒坐聽。
正寢曰堂，堂奧為室，古稱一房二內，即今住房兩房一堂屋是也。今之堂屋，古謂之房；今之房，古謂之內；湖上園亭皆有之，以備遊人退處。廳事無中柱，住室有中柱，三楹居多；五楹則藏東、西兩稍間於房中、謂之套房，即古密室、復室、連房、閨房之屬。又岩穴為室潛通山亭，謂之洞房。各園多有此室，江氏之蓬壺影、徐氏之水竹居最著。又今屋四周者謂之四合頭，對溜為對照，三面連廡謂之三間兩廂，不連廡謂之老人頭。凡此又子舍、丙舍、四柱屋、兩徘徊、兩廈屋，東西溜之屬。其二面連廡者，謂之曲尺房。
正構皆謂閣，旁構為閣道。加飛椽攢角為飛閣，露處為飛道，露處有階為磴道，磴道曲折紆徐者為步頓，是皆閣之制也。湖上閣以錦鏡閣為最，閣道以筱園為最；飛閣、飛道、磴道、步頓以東園為最。
兩邊起土為台，可以外望者為陽榭，今曰月台、曬台。晉塵曰：「登臨恣望，縱目披襟，台不可少。依山倚巘，竹頂木末，方快千里之目，湖上熙春台，為江南台製第一傑作。」
樓與閣大同小異。梯式創於黃帝；今曲梯折磴，極窈窕深邃，非持火莫能登，謂之螺螄轉。京師柏林寺大悲閣，最稱詭製。湖上以平樓第三層梯效之，崇屋欹前為榭，蓋樓台中之斜者，即「錦泉花嶼」中藤花榭之屬。
行旅宿會之所館曰亭。重屋無梯，聳檻四勒，如溪亭、河亭、山亭、石亭之屬。其式備四方，六、八角，十字脊，及方勝圓頂諸式。亭製以《金鼇退食筆記》九梁十八柱為天下第一，湖上多亭，皆稱麗矚。
古者肅齊，不齊曰齋。黃岡石刻東坡墨跡一帖，有思無邪齋。《晉塵》曰：「齋宜大雅，窗欞朗明，庭苑清幽，門無輪蹄，徑有花鳥。」
浮桴在內，虛簷在外，陽馬引出，欄如束腰，謂之廊。板上甃磚，謂之響廊；隨勢曲折，謂之遊廊；愈折愈曲，謂之曲廊；不曲者修廊；相向者對廊；通往來者走廊；容徘徊者步廊；入竹為竹廊；近水為水廊。花間偶出數尖，池北時來一角，或依懸崖，故作危檻；或跨紅板，下可通舟，遞迢於樓台亭榭之間，而輕好過之。廊貴有欄，廊之有欄，如美人服半背。腰為之細，其上置板為飛來椅，亦名美人靠。其中廣者為軒，《禁扁編》云：「窗前在廊為軒。」
大屋中施小屋，小屋上架小樓，謂之仙樓。江南工匠，有做小房子絕藝。
古者依水為屋，謂之船房。凡三間屋靠山開門，概以船房名之，全椒金絜齋榘詩云：「啟關竟穿蔣詡徑，入室還住張融舟。」謂此。
陳設以寶座屏風為首務。玻璃圍屏用四抹心子板，腰圍魚門洞，鑲嵌凹面口線；海棠式雙如意魚門洞鑲嵌凹面口線諸做法。通景圍屏，用絛環牙子上陰陽疊落，雕玲瓏寶仙花諸做法。畫片玻璃圍屏，用大框、碎框、壁子、梓框、二畫片、魚門洞、心子板、玻璃轉盤、方窗諸做法。三屏風，連三須彌座，上下方色連巴達馬，束腰線枋，中峰雁翅四抹大框，內鑲大理石落堂板一分，替板一分，背板梓框，上下絛環，二面雕漢文夔龍搭腦立牙諸做法。插屏門高六尺一寸，寬三尺一寸六分，內榻雜木二，二面雕凹面漢文夔龍、柱子二、托棖一、鎖砌棖一、背後閘檔板一、二抹大框一、篷牙一、砧牙二諸做法。四抹玻璃門，高五尺三寸三分，壁板一、絛環一、一面采台雕凹面漢文夔龍捧壽諸做法。頭號寶座，面闊四尺有奇，進深三尺有奇，高一尺六寸有奇，三方靠背束腰、托腮方肚、蓬牙象鼻、卷珠灣腿、周圍托泥、扶手雲頭諸做法。平面腳踏，與座等，漢文腿、束腰托泥俱備。二號矮寶座，面闊三尺六寸，進深二尺八寸六分，高七寸；上下方金蓮、巴達馬、束腰、杉口、梓口、地平排捎、地平床面、包鑲中為暖板諸做法。次之燈彩鋪墊，燈以掛計。錫燈有洋燈、三面、四面、六面、鏡插、滿堂紅，高燈之屬；建珠燈有山水、花卉、禽獸、人物、字畫之屬，琉璃燈有四方、八方、冬瓜、荸薺、皮球之屬；玻璃燈有方架、滾子、大洋、小洋、五色、吹片之屬。其餘各色洋縐堆花、耿絹畫各舊稿、各色紗堆花、白雲紗、銀條紗、刮絨堆花、紅金線、泥金紗羅，上覆朱纓，角垂風帶者，謂之宮燈；竹架上蒙納縐者，謂之膝褲腿；蔑絲無影，謂之氣殺風；置鐵竹長柄懸之者，謂之鵝頸項。彩子用五色綾，紥珠網罘罳，以為簷飾。
結彩屬之官樂部，里中呼為吹鼓手。是業有二，一曰鼓手，一曰蘇唱，有棚有坊。民間冠婚諸事，鼓手之價，蘇唱半之。蘇唱顏色半伺鼓手為喜怒，其族居城內蘇唱街。
鋪地用棕氈，以胡椒眼為工，四圍用押定布竹片，上覆五色花氈。氈以黃色長毛氆氌為上，紫絨次之，藍白毛絨為下，鑲嵌有緞邊綾邊布邊之分，門簾桌登椅炕諸套同例。炕有炕幾、炕墊、炕枕、帽架、唾盂、搭腳諸什物；椅有圈椅、靠背、太師、鬼子諸式；凳有圓、方、三六八角、海棠花及連凳、春凳諸式。
民間廳事，置長幾，上列二物，如銅磁器及玻璃鏡、大理石插牌，兩旁亦多置長幾，謂之靠山擺。今各園長幾，多置三物，如京式。屏間懸古人畫，小室中用天香小幾，畫案書架。小幾有方、圓、三角、六角、八角、曲尺、如意、海棠花諸式。畫案長者不過三尺。書架下櫝上空，多置隔間。幾上多古硯、玉尺、玉如意、古人字畫、卷子、聚頭扇、古骨朵、剔紅蔗葭、蒸餅；河西三撞兩撞漆合、磁水盂，極盡窯色，體質豐厚；靈壁、太湖諸硯山、珊瑚筆格；宋蠟箋，書籍皆宋元精槧本、舊抄秘種及毛鈔、錢鈔。隔間多雜以銅、磁、漢玉古器。其白玉本于闐玉河所產，于闐有烏、白、綠，三河所產之玉，如河之色，最勝於「獅子王」，為古玉關以西地。《遊宦紀聞》及《于闐行程記》載之甚詳。今入版圖，其玉遂為方物。賈人用生牛皮束縛，人夫馬騾，運至內地，以斤兩輕重為換頭。蘇州玉工用寶砂金剛鑽造辦仙佛、人物、禽獸、爐瓶、盤盂，備極《博古圖》諸式。其碎者則鑲嵌風屏、掛屏、插牌，謂之玉活計。最貴者大白件，次者為禮貨，最下者謂之老兒貨。他如雉尾扇、自鳴鍾、螺蜔器、銀累絛、銅龜鶴、日圭、嘉量、屏風鞈匝、天然木幾座、大小方圓古鏡、異石奇峰、湖湘文竹、天然木拄杖、宣銅爐。大者為宮奩，皆炭色紅、胡桃紋、鷓鴣色，光彩陸離；上品香頂撞、玉如意，凡此皆陳設也。
揚州畫舫，始於鼓棚。鼓棚本泰州駁鹽船，至朽腐不能裝載，輒牽入內河，架以枋楣椽柱。大者可置三席，謂之「大三張」，小者謂之「小三張」。駁鹽船之腳船，枋楣椽柱如瓜蓏架者謂之「絲瓜架」。木頂船謂之「飛仙」，製如蘇州酒船，本於城內沙氏所造，今謂之「沙飛」，皆用篙戙。沙飛梢艙有灶，無灶者謂之「江船」，用櫓者為「搖船」，前席棚後木頂者謂之「牛舌頭」，用槳者為「劃子船」，雙槳為「雙飛燕」，亦曰「南京篷」。杭堇浦《道古堂集》中所謂「八柱船開蕩槳斜」謂此。沙飛重簷飛艫，有小卷棚者謂之「太平船」，覆椶者為「椶頂」，以玻璃嵌窗者謂之「玻璃船」。至於四方客卿達官以及城內仕宦向有官船。皆住北門馬頭，非遊人所得乘也。
筆錠如意　胡敬德洗馬　小秦王跳澗〈（前明湖中遊船，謂之遊湖船。船皆有扁，扁上皆用繪事，式如句容剃頭擔等髮盤上繪事。至康熙中，乃易佳名。此三扁尚為前明舫扁，李嘯村得之於天寧門街骨董鋪中）〉。
盧大眼高棚子〈（棚子即「大三張」。其時畫舫無考，惟盧大眼以販鹽犯罪，改業為舟子，故至今稱之）〉，紅橋爛〈（大三張無灶，惟此船設茶灶於船首，可以煮肉，自馬頭開船，至紅橋則肉熟，遂呼此船為「紅橋爛」）〉，芙蓉舟虎頭牌〈（船戶之面如是，在便益門馬頭）〉，一腳散〈（是船極薄，人以是語笑之，船遂得名）〉。
平安吉慶〈（自國初至此，以繪事為扁，此為碩果耳）〉。野樂　水馬〈（舫扁書嘉名自此始。二字本張芝叟「小舟勝養馬」句）〉。勝景遊　王家富絲瓜架〈（自舫扁書嘉名，凡船皆用粉扁，以待遊人題名，無人題者，皆以舟子之名呼之）〉。曹世芳絲瓜架
雙柿　扇面〈（二者皆舫扁式也，因無人題，遂以其扁式呼之）〉。樂也　一條梁〈（船底用一木，此江船製法也。搖船自此入內河）〉。平山堂　季元普〈（此舟子名也，三字筆勢遒勁，不知何人所書）〉。蓮舟　殷實舟　太平船　太平舟　錦春遊　富春遊〈（舫扁至此）〉漸〈（有佳名，此皆丁丑以前之船，迨丁丑後，鑿蓮花埂，浚河通平山堂，遂為巨津，畫舫日增，馬頭分焉，故丁丑後畫舫，另分之於十二馬頭）〉。
星槎　乘龍　發財　淩風舸　如意船　相江行　空明舟　大如意船　雪篷煙艇花月雙清　菊嶼荷塘　且暫蕭閑　李家大三張　王林絲瓜架　李三劃子船　高二劃子船　王三西餅船　王七虎大三張　潘寡婦大三張　陳三驢絲瓜架　冷大娘絲瓜架　桃花庵劃子船　黃毛毛匠大三張
分波　水仙　載鶴　鏡中遊　碧湖春　錦湖行〈（是舫有鄭板橋聯句云：「搖到四橋煙雨裏，撥開一片水雲天。」）〉黃金錠　如意舟　便宜船　春蕙舫　駕雲遊　彩鷁舟　奪金魁　駕葉舟　衣香人影　元寶絲瓜架　宋上橋絲瓜架　何奶奶劃子船　小張二大三張　大張三大三張　小張三大三張〈（小張三即大張三之子，是二船本一船也）〉駱家酒店劃子船
代步　依李　大發　一舸　尋春　大元寶　第一舟　黃花舟　沙棠舟　可以遊　吉祥舟　滿天星〈（舟子名。）〉明月舟　宋七江船　孫劃子船　飛江江搖船　王家沙飛船　孔五牛舌頭　一搠一個洞〈（是船本小秦王跳澗，至是巳朽，李復堂題此五字，遂得名）〉王奶奶劃子船　馬回子牛舌頭　方世章大三張　沈鬍子草上飛　王氏兄弟劃子船
舫如　扁舟　觀流　舫居　問虹　飛虹　一方　棲雲　代步　問渠　友溪　太平舟　太平船　如意舟　得意舟　下鷗舫　鏡中行　歌峽舫　不係園　飛湖引　水雲天〈（《夢香詞》云：「揚州好，畫舫是飛仙。十扇紗窗和月淡，一枝柔櫓撥波圓。人在水雲天。」）〉富春舟　書石舟　剡溪舟　壑藏舟　錦春遊　天受引　落霞孤鶩　小太平船　王七江船〈（亦名水馬，已無其扁）〉　袁九大馬溜　落日放船好　顧家飛雲罩　王奶奶劃子船　薛二和尚牛舌頭　孫二侉子大搖船　曹大寶官劃子船
靜觀　四槳西洋船〈（是二船皆官船，北人謂之「水住房，南人謂之「水公館，非達官不能乘，故每閑泊嶼渚，以資榜人畫眠）〉　蓬萊　係園　帶月　訪戴〈（舟子湯酒鬼，卯飲午醉，醉則睡，睡熟則大呼酒來，故每載人至夜歸，皆舟中客理篙楫，至岸杯盤狼藉，任客收拾，惟聞船尾鼻息齁齁而已。田雁門為題是扁）〉　翔鳧　富舟　宛在水月　鳴鶴　雲鼇　一葉　輕舫　野舫〈（原詩本「野艇卻受兩三人」。以航為大舟，不止受兩三人。見《清波雜志》。是扁以誤傳誤耳）〉　卻受　容與　款乃　一葦　渠花艓　康樂舟　昌齡舟　小自在　映花遊　金沙舟　蘇石舟　書畫舫　米家船　青雀舫〈（詞人方竹樓嘗題黃秋崖妻吳靜嫻《秋山讀書圖》云：「幾番幽訪，攜上晴湖青雀舫。」即此）〉　歌峽舫　水一方　季卿葉　寶卿葉　孔三張〈（此大三張也，中有孔東塘書「壺觴須就陶彭澤，風俗猶傳晉永和」一聯）〉合漏船〈（是船二人合撐，固有是名。）〉　余家玻璃船　趙家劃子船　湯家劃子船　笏板絲瓜架　椶頂沙飛船〈（頂上以椶覆之）〉　唐寡婦劃子船　許椿子劃子船　韓錢氏劃子船〈（是婦以債結訟共傳為韓錢氏，遂呼是名）〉　十七點劃子船〈（舟子某以十七點得會金，乃造是船，遂名）〉　葉道人雙飛燕〈（是船亦名「南京涼篷」。道人上元人，四十不茹葷，五十辟穀，方笠白袷，打槳白蘋蓼間，旁若無人）〉南京老唐涼篷　慧因寺智慧舫　關帝廟劃子船〈（僧平川之舟）〉　蓮性奇玻璃〈（僧傳宗之舟）〉　陶肉頭沒馬劃子船〈（是船夜宿渚嶼，日駕遊人，特馬頭船數足額，不能在岸招客，惟於湖中覓生計耳。時人嗤之，謂之「肉頭」，即以沒馬頭之名呼其船也）〉。
〈（是地畫舫本二十有七，今增至三十有三，其六船無扁，舟子姓名亦不可考。）〉
步月　仙樓　同春回雲　舫如　小天遊　一卷書　玻璃船　太平船　百花舟　白雲舟　百花州　且趙遙　暫蕭閑　固始艓　煙波畫船　謝氏劃子船　洗澡劃子船　餘家劃子船　薑茶爐江船　俞家私鹽船〈（此外河私鹽船，歸塢變價，牽入內河者）〉沈金鐲劃子船　劉大鐲劃子船〈（以泥金塗欄幹上連環，謂之「金鐲」。是門劃子船，以此為勝）〉金孝官霅上船〈（此棕亭先生畫舫也）〉陳妙常牛舌頭〈（舟子陳七，美豐姿，時人呼為「陳妙常」）〉蘇高三劃子船　王寡婦七號劃子船　煙月舫
芥隱〈（本宋龔頤正書室名，有《芥隱筆記》卷子）〉觀瀾　畫舫　大發財　玉鏡光　天然圖畫　鄭家蒲鞋頭〈（亦名「關快」。關快即滸墅關快船也）〉
泳庵〈（鄭氏影園舟名）〉聽簫　卻要〈（北門有「卻受」舫扁，此改「受」為「要」。考昔李庾有女奴名卻要，可知此二字出處）〉有餘　元寶　冶春　迪吉　載鶴　飛雲　鶴航　南浦　借樹　春螺　雲淡　福雲舟　駕葉舟　誌和舫　採珠遊　西溪行　一湖春色　何消說江船〈（舟子與人言，以「何消說」三字作助語詞，時人譏之，遂以此名之）〉五四劃子船　通天篙樓船　汪府大三張〈（有高西園書「桐間月上柳下風來」橫扁）〉九峰園　彩舫
飛鴻　百福　移園　梳煙　春才　春財　一葉　法二劃子船　陳家小三張　高二小二張。
流霞　觀濤　鳴鶴　陳鬍子餅船　孔大芹菜船　王家灰糞船〈（船長三丈，闊五尺，以載灰糞為生，惟清明節龍船市洗淨載人，間逢司徒廟演戲，則載戲箱。）〉桃花庵劃子船〈（庵中道人陳大駕是舟，牛湘南太守為之修念。陳大死，其予苟子秀出，打槳如飛）〉
元寶　童奶奶絲瓜架　法淨寺五泉水船
