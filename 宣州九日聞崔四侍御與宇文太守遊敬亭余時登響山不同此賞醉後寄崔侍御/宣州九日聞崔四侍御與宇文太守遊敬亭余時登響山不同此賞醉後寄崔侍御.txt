
九日茱萸熟，插鬢傷早白。
登高望山海，滿目悲古昔。
遠訪投沙人，因爲逃名客。
故交竟誰在，獨有崔亭伯。
重陽不相知，載酒任所適。
手持一枝菊，調笑二千石。
日暮岸幘歸，傳呼隘阡陌。
彤襜雙白鹿，賓從何輝赫。
夫子在其間，遂成雲霄隔。
良辰與美景，兩地方虛擲。
晚從南峰歸，蘿月下水壁。
卻登郡樓望，松色寒轉碧。
咫尺不可親，棄我如遺舃。
九卿天上落，五馬道傍來。
列戟朱門曉，褰幃碧嶂開。
登高望遠海，召客得英才。
紫綬懽情洽，黃花逸興催。
山從圖上見，溪即鏡中迴。
遙羨重陽作，應過戲馬臺。


