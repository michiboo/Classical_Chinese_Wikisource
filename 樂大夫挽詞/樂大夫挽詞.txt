
可歎浮生促，吁嗟此路難。
丘陵一起恨，言笑幾時懽。
蕭索郊埏晚，荒涼井徑寒。
誰當門下客，獨見有任安。
蒿里誰家地，松門何代丘。
百年三萬日，一別幾千秋。
返照寒無影，窮泉凍不流。
昔去梅笳發，今來薤露晞。
彤騶朝帝闕，丹旐背王畿。
城郭猶疑是，原陵稍覺非。
九原如可作，千載與誰歸。
一旦先朝菌，千秋掩夜臺。
青烏新兆去，白馬故人來。
草露當春泣，松風向暮哀。
寧知荒壠外，弔鶴自裴徊。
忽見泉臺路，猶疑水鏡懸。
何如開白日，非復覩青天。
華表迎千歲，幽扃送百年。
獨嗟流水引，長掩伯牙弦。

