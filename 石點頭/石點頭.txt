作者:馮夢龍
石點頭者，生公在虎丘說法故事也。小說家推因及果，勸人作善，開清凈方便法門，能使頑夫倀子，積迷頓悟，此與高僧悟石何異。而或謂石者無知之物，言於晉，立於漢，移於宋，是皆有物焉憑之。生公遊戲神通，特假此一段靈異，以聳動世人信法之心，豈石真能點頭哉？是不然。人有知，則用其知，故聞法而疑。石無知，因生公而有知，故聞法而悟。頭不點於人，而點於石，固其宜矣。且夫天生萬物，賦質雖判，受氣無別，凝則為石，融則為泉，清則為人，濁則為物。人與石兄弟耳！
盲人不知視，聾人不知聽，粗人不知文，是人亦無知也。月林有光明石，能照人疾，則石而知醫；陽州北峽中有文石，人物、溪橋、山林、樓閣畢具，則石而知畫；晉平海邊有越王石，郡守清廉則見，否則隱，則石而知吏事；是石亦有知也。望夫江郎，登山而化，人未始不為石。金陵三古石，為三舉子，向吳太守仲度乞免煨燼，石亦未始不為人。丈人丈人之雲，安在石之不如人乎？浪仙氏撰小說十四種，以此名編。若曰生公不可作，吾代為說法，所不點頭會意，憣然皈依清凈方便法門者，是石之不如者也。
古吳龍子猶
