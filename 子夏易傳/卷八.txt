
八卦成列，象在其中矣。因而重之，爻在其中矣。剛柔相推，變在其中矣。繫辭焉，而命之動在其中矣。吉凶悔吝者生乎，動者也。剛柔者立本者也。變通者，趣時者也。吉凶者，貞勝者也。天地之道，貞觀者也。日月之道，貞明者也。天下之動，貞夫一者也。夫乾確然示人易矣。夫坤隤然示人簡矣。爻也者，效此者也。象也者，像此者也。爻象動乎內，吉凶見乎外。功業見乎變，聖人之情見乎辭。
剛柔相推，而八卦成矣。八卦既列，象在其中矣。天地山澤，雷風水火，天下之大象也。健順動止，離險巽說，庶情之大端也。可得而見矣。相因而重之，爻動其中，兩而相求，情偽可得而吉凶形矣。剛柔相易，變化可觀也。繋辭以辨其動，吉凶悔吝之所明也。故可以觀其辭而效其動。剛柔者，素定其位而立其本也。變而通之者，就其吉而違諸凶，易其所也。從其時而歸其貞，可貞勝矣。夫貞者，得其分，恆其一，不徇於外也。則於物不惑矣。得事之幹也。當吉而保其吉，當凶而索其凶，天地以是貞也。得萬物之觀而為人之則也。日月以是貞也。得萬物之瞻而保其明也。天下萬物得其生動，皆得其貞一，故能繼其續也。夫乾運天之神，堅其一而不雜，確然易也。坤得地之順也。守其一而成物，隤然簡也。皆保一以成，其施而無情巧焉。示其以易，簡也。而物從之得矣。爻者，人得效此而動也。象者，人得像此而制也。爻象動於內，可得而觀也。吉凶見乎外，可徴而從也。功業見乎變，因變而成也。聖人之情見乎，辭可得，極於深而至之也。
天地之大徳曰生，聖人之大寶曰位。何以守位曰仁，何以聚人曰財。理財正辭，禁民為非曰義。古者包犧氏之王天下也，仰則觀象於天，俯則觀法於地，觀鳥獸之文與地之冝，近取諸身，逺取諸物，於是始作八卦，以通神明之徳，以類萬物之情。作結□而為網罟，以佃以漁，蓋取諸離。
天設四時而寒暑周焉。地設剛柔而生長遂焉。此天地之徳而厚其生也。聖人者，合天地之德，備萬物之情，帝人之器也。故有位而其道乃行，位其大寶者，與能守其位者仁也。何以仁，能聚其財，財也者，得物之財而資人以為財也。故設罟網作耒耜，通舟楫，易交貨，是類者民得物之財，成聖人之仁也。故得安其所聚，保其所居財之利爭斯興也。故治其分，正其名，禁其非，制而得冝曰義。故始於垂衣而列貴賤，中於重門而擊柝，終於弦木為弧矢，以示其禁而得易之變。此聖人之義而保其仁也。太古，鳥獸萬物多而人寡，不待易物之財。人人自保其資也。至於人寖而盛，物斯鮮矣。食用艱矣，則智者有易。仰觀象於天，得四時之易也。俯觀法於地，承天時而易也。觀鳥獸之文，類聚羣分，就利違害，而從其易也。觀其情而得其冝也。健以施下，順以承上，可則動之否，則止之險，則經之親，則麗之外。柔以說之，內順以巽之，近得於身也。天乾而地坤，雷動而山止，日照而雨濡，風散而澤潤，物之大者也。在乎萬物其生也。含隂陽而生其受也。偏象之氣，故乾為馬，坤為牛。震為龍，巽為雞。離為雉，坎為豕。艮為狗，兊為羊。是以天下之受可得矣。於是始畫八卦，見其象，察其數，運於無形，明於顯著。混萬物而為一，而鹹得其情則知其所麗矣。網罟內虛而外堅，維之離之象也。魚禽麗之而不脫弱，能麗其強，離之義也。遂犧而供其庖焉。天下之利，衆歸往而取法焉，故曰庖犧氏之王天下。立其位而行其道也。
包犧氏沒，神農氏作。斵木為耜，揉木為耒，耒耨之利，以教天下，蓋取諸益。
神農氏之時，人育而繁，腥毛不足供給其食，脩易其變，觀天地之冝，相五榖之種可食者，收而藝之。易物之才而生財也，其在於器乎。故斵木為耜，揉木為耒，木可以揉曲直於斯得之，為象能動木也。其義益之大也，神而化之，得農之道。是以取諸益。
日中為市，致天下之民，聚天下之貨，交易而退，各得其所。蓋取諸噬嗑。
上古人質而自守其居，自費其用，而不相往來。財貨之有餘，不足不知其均也，故為之市。致天下之民，聚天下之貨而交易之，各得其所，齊其有餘而退，噬嗑之義也。日中者，明也。萬物皆相見，而不相昧。動於明之象也。是以取之噬嗑。
神農氏沒，黃帝堯舜氏作。通其變，使民不倦，神而化之，使民冝之。易窮則變，變則通，通則久，是以自天祐之，吉無不利。黃帝堯舜垂衣裳而天下治，蓋取諸乾坤。
古之厚民者，興其利，未設其禁也。及世久而民盛，利薄而無分，則民殫其力，不足以為養民，患其競，不足以相禁。故聖人慮其患，因時而易變，故黃帝堯舜氏制度數采，章封土田，建官分賢不肖，而等其貴賤，通物之財，以為用。易物之力，以待勞。攻物之能，以相禦。使物之能，以相濟。是以神而化之，民得冝之，易窮則變，變則通，通則久。易天下之物，成天下之務。終乾坤，極萬物，而易行於無窮。是以自天佑之，吉無不利。天保其尊，地保其卑，聖人安上，衆民安下，其象天上地下也。其義上健而無為，下順職事也。上下旣位可久而無替也。是以取諸乾坤。
刳木為舟，剡木為楫，舟楫之利，以濟不通。致遠以利天下，蓋取諸渙。
木之為物，浮於水也。可以行險而不窮也。故虛木而舟之，剡木而楫之，以濟乎水，渙之象也。得其散適而致其遠，渙之義也。是以取諸渙。
服牛乗馬，引重致遠，以利天下，蓋取諸隨。
牛者，堅壯之物，可以牽引其重。馬者，健速之物，可以乗而致遠。柔弱乗其剛壯之物，隨之象也。動而說之，隨物之性而牽致之義。是以取諸隨。
重門擊柝，以待暴客，蓋取諸豫。
以柔順之道，則物之生心也。剛動於外，以閑之豫之象也。則暴客無至也。順而動之，得其備矣。豫之義也。是以取諸豫。
斷木為杵，掘地為臼。臼杵之利，萬民以濟，蓋取諸小過。
杵動於上，臼止於下。上動而小，小過之象也。小器設而萬民獲濟，小能濟大，小過之義也。是以取諸小過。
弦木為弧，剡木為矢。弧矢之利，以威天下，蓋取諸睽。
睽小事吉。象不合而爻用也。是其全用而外合，以為用。得其小用也。睽衆才以為小器，睽之象也。利威逺而合諸睽者，睽之義也。是以取諸睽。
上古穴居而野處，後世聖人易之以宮室，上棟下宇，以待風雨，蓋取諸大壯。
上古人淳而未得其器之適也，故穴居以求其溫。野處以薄其燠，未免於墊隘風雨也。土弱脃之物，棟宇堅壯之物也。易之以宮室，上棟下宇，自下而壯，大壯之象也。則可以待風雨而極其宮室之用也。大壯之義是以取諸大壯。
古之葬者，厚衣之以薪，葬之中野，不封不樹，喪期無數。後世聖人易之以棺槨，蓋取諸大過。
太古之人，朴而未散，哀樂之情無係也。故生而求充其體，死而葬諸中野，以為無知而異類也。後世淳漓情智外散，故親其親，子其子，而哀樂惡欲之心盈矣。是以聖人因遵其情，而成其敎明，神道立上，下修五禮，設五敎以養生送死，以達其情而天下聽矣。設棺槨，穴地而葬之，其象入於澤也。其義不忘死而過厚之也。是以取諸大過。
上古結繩而治，後世聖人易之，以書契百官以治萬民以察，蓋取諸夬。
上古官職未設，人自為治，記其命而巳，可以結繩也。至於道散，於是聖人始立百官，造書契，萬民不待力求而以之察之。夬，剛長而至於五也。上下百官皆在其位，夬之象也。小人之道外其義，可以決而治矣。是以取諸夬。象者像也，義者財也，有其象則備其財矣。故制器者先得其象焉。
是故易者象也。象也者像也。彖者材也。爻也者效天下之動者也。是故吉凶生而悔吝著也。陽卦多隂，隂卦多陽，其故何也。陽卦竒，隂卦耦，其德行何也。陽，一君而二民，君子之道也。隂，二君而一民，小人之道也。易曰：憧憧往來，朋從爾思。子曰：天下何思何慮，天下同歸而殊塗。一致而百慮，天下何思何慮。日往則月來，月往則日來。日月相推而明生焉。寒往則暑來，暑往則寒來，寒暑相推而歳成焉。往者屈也，來者信也，屈信相感，而利生焉。尺蠖之屈以求伸也，龍蛇之蟄以存身也，精義入神以致用也，利用安身以崇徳也。過此以往未之或知也。窮神知化德之盛也。易曰：困於石，據於蒺藜，入於其宮，不見其妻，凶。子曰：非所困而困焉，名必辱。非所據而據焉，身必危。既辱且危，死期將至。妻其可得見邪。易曰：公用射隼於髙墉之上，獲之。無不利。子曰：隼者，禽也。弓矢者，器也。射之者，人也。君子藏器於身，待時而動，何不利之。有動而不括，是以出而有獲。語成器而動者也。子曰：小人不恥，不仁，不畏，不義，不見利，不勸，不威，不懲。小懲而大誡，此小人之福也。易曰：屨校滅趾，無咎。此之謂也。善不積不足以成名，惡不積不足以滅身。小人以小善為無益，而弗為也。以小惡為無傷，而弗去也。故惡積而不可掩，罪大而不可解。易曰：何校滅耳，凶。子曰：危者，安其位者也。亡者，保其存者也。亂者，有其治者也。是故君子安而不忘危，存而不忘亡，治而不忘亂。是以身安而國家可保也。易曰：其亡其亡，繫於苞桑。子曰：德薄而位尊，知小而謀大，力小而任重，鮮不及矣。易曰：鼎折足，覆公餗，其形渥，凶。言不勝其任也。子曰：知幾其神乎，君子上交不諂，下交不瀆。其知幾乎。幾者，動之□，吉之先見者也。君子見幾而作，不俟終日。易曰：介於石，不終日，貞吉。介如石焉，寧用終日，斷可識矣。君子知微，知彰，知柔，知剛，萬夫之望。子曰：顔氏之子，其殆庶幾乎。有不善，未甞不知。知之未甞復行也。易曰：不逺復，無祗，悔。元吉。天地絪緼，萬物化醇，男女搆精，萬物化生。易曰：三人行則損一人，一人行則得其友。言致一也。子曰：君子安其身，而後動易其心，而後語定其交，而後求。君子修此三者，故全也。危以動，則民不與也。懼以語，則民不應也。無交而求，則民不與也。莫之與，則傷之者至矣。易曰：莫益之，或擊之，立心勿恆，凶。
易者：聖人寄其物，而設其象也。象者，可觀其物冝人，得而象。彖者：言乎卦之卦義，可觀其辭，而得其歸也。爻者：效天下之動也。動而吉凶悔吝之所生也。貞一而可以勝之矣。夫隂陽者，相求之物也。勝而往居為之主也，情性之所歸也，故其偶寡者而得其主也。其德行者，陽者明也。無私而體物之理也，可以施其令而保其尊也，一之道也。故陽卦一君子而二小人從，順之道也。隂者，暗也。昧於時之務也，承命而力其事，小人之職二之道也。故隂卦一小人而二君子，顚其道也，反其行也。而貴於形也。夫以形累而不以神遇者，非君子。貞一之道也。天下之器廣矣，其為物多矣，繫而憧憧，往來不離其形，而求其至，使從其思者，不亦劣乎。思而慮之，自喪之矣。何暇至於物哉。故聖人無思也，無慮也，寂然貞一，而不可惑也。以同也。而歸其殊塗以一也，而致其百慮，物自有其終始也。何所思慮哉。是以貞一之道，無不歸其同也。至於日往則月來，月往則日來，用捨相推也，往者不用也，來者用也。以不用而保其用，守其貞一也。故明焉。寒來則暑徃，暑徃則寒來，寒暑相代，故能成其歳，本於止而後動也。故時之往則不用也，止也，故為之屈。時之來則用也，動也，故為之伸。屈而伸之，乃利生也。故尺蠖之屈以求伸也。龍蛇之蟄以存身也。皆本其止也。以是聖人窮理而盡性，止於無方，行於無形者，所以致神之用也。致其利用，能安其身者，修廣其德，用之而不殆也。道極乎是矣。故能窮神之所自知變之所化，此德之盛也。易之大歸也。聖人之至矣。是以君子保其貞一，得其所安，然後名可達也。非所困而困焉，非所據而據也，不量其力，危辱及矣。死期將至，雖至親而畔也。妻其可見乎，此不能安其身而愼其求也。夫保其身者，動而無失也。修德者，利其用也。是以公用射隼於髙墉之上，獲之無不利。德之備時之動，故能獲其位也。得位而蒞於民者，不可以不察於小人。為人之上者，本乎仁也。愛而過之，失其仁也。故小懲而大誡，乃小人之福也。御之以道仁，在其中矣。是以屨校滅趾，無咎至乎。惡積而累之罪大而誅之，無及之矣。則小人滅其身，而君子失其刑也。是以何校滅耳，凶。居其位而不失御其下之道，則可矣安。而盈之自喪之矣。歛身慮危，乃可全也。故君子安而不忘危，存而不忘亡，治而不忘亂，是以身安而國家可保也。故曰，其亡其亡，繫於苞桑，然後能保其位也。愼在於謀大任重乎不可以不審也，過斯敗之矣。故德薄而位尊，智小而謀大，力小而任重，鮮不及矣。是以鼎折足，覆公餗，其形渥，凶。不勝其任者也。夫能知其事之微者，可以從其大也。履其大任，其重雖萬變而得其神也。夫知幾則禍福之源明矣。幾者，事之來也。介然如石，不可以利，變也。觀吉而動，何不利焉。故上交不諂，不苟容也。下交不瀆，不輕怠也。知則吉矣。豈待於終日乎。故知微，知彰者，知其終始也。知柔，知剛者，識變化之為也。君子能知此者，萬夫之所望，可則而象也。此聖人之道至也。無以加矣。靜而無思，而得其神焉。見幾而後動，顔子者也。動而後知，知非而復，近尚於幾也。近而復之，不適於悔，好學者也。故曰，顔氏之子，其殆庶幾乎。有不善，未甞不知。知之未甞復行。是以不逺復，無祗，悔。元吉。知天之幾者，能通天下之志也。雖逺也，學而可以至之也。學以求之，其至者非一，以求之不可得也。故天地絪緼相繼，男女感應，相與皆一而通之乃能化醇也。學而二三，則其志惑矣。何以應哉。積一以求之，乃得其有。易曰「蒙亨，匪我求童蒙，童蒙求我。」志求而應，然後能自化也。是以三人行則損一人，一人行則得其友。言致其一也。君子學以致其道者，身得其安也。則動而不失其節矣。心得其易也，則語而得其當也。辨而得其交也。應而供其求也。君子修此三者，故能全也。故危以動，則民莫與。懼以語，則民不應。無交而求，則民不與。莫與之，則傷之者至矣。是以莫益之，或擊之，立心勿恆，凶。心無主矣。於物不辨矣。何以為恆哉。修是而可以周矣。
子曰：乾坤，其易之門邪。乾陽，物也。坤隂，物也。隂陽合德而剛柔有體，以體天地之撰，以通神明之德，其稱名也。雜而不越於稽其類，其衰世之意邪。夫易，彰往而察來，而微顯闡幽，開而當名辨物，正言斷辭，則備矣。其稱名也。小其取類也，大其□，逺其辭，文其言，曲而中其事，肆而隱因貳，以濟民行，以明失得之報。
乾坤相求而為八卦，八卦重錯而窮。天下之象，皆生於乾坤也。非易之門邪。故乾陽物也。坤隂物也。隂陽各合德，而有剛柔之體以體象天地之為。以通神明之德，其取象稱名，雖雜細也，而吉凶之分不過於理。故聖人考其辭義，而歎之不敢正言也。其衰世之意邪。憂其傷也。夫易，明其旣往而察其將來，顯其微而闡其幽，開物之狀而當名辨物正言，而吉凶備，斷於辭矣。其稱名者，小可以藏其取類也。大可以廣其陳也。其□逺可以探賾，其辭文可以玩其意也。其言委曲而直於理，其事放肆而伏藏其奧焉。此立本於小也。近也，曲也，放也，觀其□有以副，而明之則大也，逺也，中也，深也。故因貳而索之，可以濟民之行。明而動之，可否而失得來報，以治其本也。
易之興也。其於中古乎，作易者，其有憂患乎。是故履德之基也。謙德之柄也。復德之本也。恆德之固也。損德之修也。益德之裕也。困德之辨也。井德之地也。巽德之制也。履和而至謙，尊而光，復小而辨於物，恆雜而不厭，損先難而後易益。長裕而不設困。窮而通井，居其所而遷巽，稱而隱，履以和行，謙以制禮，復以自知。恆以一德，損以逺害。益以興利，困以寡怨，井以辨義，巽以行權。
易之興也，當於中古乎世衰道喪，而患其憂。情實相逺，而詐怨之蔓也。故其思深，其防曲，原天下之理，窮變化之□。則吉凶悔吝其我之所自乎。故履徳之基也，其德所治而有別也。則不失亂矣。別而寡，親和之，乃為至也。別而履之，和而從之，禮樂之道。可以立德而成行矣。用而交者，謙也。卑以自牧，得人之尊，其道光也。故能制其履，而保其所履也。往而不知復，無其本也。知悔而復，復於本也。不逺而復，在其小而來著乎。自知者也。德之本也，道之所由生也。定於內外之分者，可久之道也。其德固矣。定於內矣，雖多雜而不厭也。恆其一德者也。損己奉上，德之修也。損以減己，固先難矣，而說以與其道，易也。可以附其安矣。其何害乎。益其下者也。得寛而容也。長而能寛，不設備而民信也。自上與下，得下之竭興利者也。困也者，君子辨其失而考德，困與窮而修之，故能終通也。不責於人也。其寡怨矣。君子保德，猶井之不渝也。德遷而及民，養而不窮。井之德也。施而不求其報，君子之義也。巽而下民者，非虧君子之道也。志有所之而為制也，稱於物之情而□隱乎其中。所以行權而制事也。事不巽則不能制也。此君子行於易而周其患也。
易之為書也，不可逺為道也。屢遷變動不居。周流六虛，上下無常，剛柔相易。不可為典要，唯變所適，其出入以度外。內使知懼，又明於憂患與。故無有師保，如臨父母。初率其辭而揆其方，旣有典常，茍非其人道，不虛行。
易之為書也，中於務而不可逺其為，道也。因時而易，不滯於固。周流六位，而不見其狀。上下無常，剛柔相易，各指其要，惟變所適。象其物宜，觀其吉凶，得其出入之度。則內外知懼，而進退之分著也。又明於憂患與，憂患之所從，則凶悔之兆。儼乎其前，如父母師保之臨也。初修其文而度其義，可得時之適，為守常之道。得其道而後行。
易之為書也，原始要終以為質也。六爻相雜，唯其時物也。其初難知，其上易知，本末也。初辭擬之，卒成之終。若夫雜物撰德，辨是與非，則非其中爻不備。噫，亦要存亡吉凶，則居可知矣。知者觀其彖辭則思過半矣。二與四同功而異位，其善不同。二多譽，四多懼。近也。柔之為道，不利逺者，其要無咎，其用柔中也。三與五同功而異位，三多凶，五多功。貴賤之等也。其柔危其剛勝邪。
易之為書，原始要終以為體也。夫物生而後有象，象成而後有數。窮數極變而為終。君子觀之可以知其歸也。六爻之設，隂陽之位，尊卑之分，剛柔之處，吉凶之報，象其時物也。初始象也。擬其形而則之，故難知也。其數窮變，極道之終也，故易知。初以辭擬之，其終得其體也。本難知而末易見也。是故雜類其事，思察為德，辨其是非，要其吉凶。觀夫中而得之矣，歸其主之制也。智者觀其彖辭，得象之大□，則六爻之雜，變化之理，□之則吉，違之則凶。蓋得其半矣。三與四同功而異位，隂耦也，承陽之道也。二多譽，四多懼，四近於尊，疑其逼也。柔之道也。逺而不利，二得柔中，中不邪也。柔奉上也。故多□而吉焉。故柔而居之，吉也。三與五同功而異位，微以及著，隂陽分佈，三則陽緫下，象也，臣之道也。兩三才積，剛柔而至於五，大君之道也。故同功而異位。三多凶，有民而上，乗髙而難居也。五多功尊，無過也。為上者能斷其制也。故柔居之而危其剛勝者也。
易之為書也，廣大悉備，有天道焉，有人道焉，有地道焉。兼三才而兩之，故六。六者，非他也，三才之道也。道有變動，故曰爻，爻有等，故曰物，物相雜，故曰文，文不當故，吉凶生焉。
易之為書也，廣大悉備矣。明三才之道焉。八卦小成，體其象矣。因而重之，耦天下之情，以極其剛柔之理也。故三才之道，以六位而成文也。道有變動，情之求也。故六爻效其動焉。位有隂陽，處有剛柔，得其等列，當其行事，故曰物。物雜而剛柔有閒，故曰文。文之不當，則不能治也，故有吉凶之及焉。
易之興也，其當殷之末世，周之盛德邪。當文王與紂之事邪。是故其辭危，危者使平。易者使傾，其道甚大，百物不廢，懼以終始其要，無咎。此之謂易之道也。
易之興也，當末殷周之盛德也。殷紂反正，文王受幽，憂於危亡，故積其行事，極其象類，窮其變化，作為易之書。以違其凶悔而明其道也。使憂者，謹愼而得其平民所助也。易之不戒者，自致其傾衆所棄也。所以推其亡而固其存也。其道甚大，而百事得舉也。懼其凶害，閑其進退，則始終□其無咎，此易之道也。
夫乾天下之至健也，德行恆易以知險。夫坤天下之至順也，德行恆簡以知阻。能說諸心，能研諸侯之慮，定天下之吉凶，成天下之亹亹者。是故變化云為吉事有祥，象事知器，占事知來，天地設位聖人成能，人謀鬼，謀百姓，與能八卦，以象告爻。彖以情言，剛柔雜居而吉凶可見矣。變動以利，言吉凶以情遷，是故愛惡相攻，而吉凶生。逺近相取而悔吝生，情偽相感而利害生。凡易之情近而不相得，則凶或害之，悔且吝。將叛者其辭慙中，心疑者其辭枝。吉人之辭寡，躁人之辭多，誣善之人其辭游，失其守者其辭屈。
夫乾天下之至健也。一而靜，故能通天下之志。知天下之幾，則無險而不知也。知其為者，敗之故能守其易。坤天下之至順也。直而方，達天下之事，識天下之過，故能無阻不察也。則知其執事失之也。故能守其簡健而通之動，而順之，皆得其止。故能說天下之心，窮天下之慮，定天下之吉凶。使天下自曉而不亂也。是故變化之道云為之務，吉事先兆，制器知象，占事知來。天地設位而生化，聖人象之而成能。故將有為也。可以盡其事之始終，謀鬼神於卜筮，則百事歸上之□，而盡力於下矣。八卦備其象，可以象也。爻彖伸其情，可以思也。剛柔與居，達其文理，察其取捨而吉凶可見矣。觀其利而後變動，察其吉凶而後遷其情。此易之道也。故取愛惡相攻而得失者，吉凶生也。逺近相取而差時者，悔吝生也。情以感物者，利之生也。偽以蔽人者，害之及也。夫物不相得，則近而彌凶也。或害之而悔且吝，故將叛者，其辭慙內虛，而求其說也。中心疑者，不知所從，其辭枝也。吉人守之而。闕
