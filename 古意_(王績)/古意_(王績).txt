
幽人在何所？紫巖有仙躅。
月下橫寶琴，此外將安欲。
材抽嶧山榦，徽點崑丘玉。
漆抱蛟龍脣，絲纏鳳凰足。
前彈廣陵罷，後以明光續。
百金買一聲，千金傳一曲。
世無鍾子期，誰知心所屬。
竹生大夏谿，蒼蒼富奇質。
綠葉吟風勁，翠莖犯霄密。
霜霰封其柯，鵷鸞食其實。
寧知軒轅後，更有伶倫出。
刀斧俄見尋，根株坐相失。
裁爲十二管，吹作雄雌律。
有用雖自傷，無心復招疾。
不如山上草，離離保終吉。
寶龜尺二寸，由來宅深水。
浮遊五湖內，宛轉三江裏。
何不深復深，輕然至溱洧。
溱洧源流狹，春秋不濡軌。
漁人遞往還，網罟相縈藟。
一朝失運會，刳腸血流死。
豐骨輸廟堂，鮮腴籍籩簋。
棄置誰怨尤，自我招此否。
餘靈寄明卜，復來欽所履。
松生北巖下，由來人徑絕。
布葉捎雲煙，插根擁巖穴。
自言生得地，獨負凌雲潔。
何時畏斤斧，幾度經霜雪。
風驚西北枝，雹隕東南節。
不知歲月久，稍覺枝榦折。
藤蘿上下碎，枝榦縱橫裂。
行當糜爛盡，坐共灰塵滅。
寧關匠石顧，豈爲王孫折。
盛衰自有時，聖賢未嘗屑。
寄言悠悠者，無爲嗟大耋。
桂樹何蒼蒼，秋來花更芳。
自言歲寒性，不知露與霜。
幽人重其德，徙植臨前堂。
連拳八九樹，偃蹇二三行。
枝枝自相紏，葉葉還相當。
去來雙鴻鵠，棲息兩鴛鴦。
榮蔭誠不厚，斤斧亦勿傷。
赤心許君時，此意那可忘。
彩鳳欲將歸，提羅出郊訪。
羅張大澤已，鳳入重雲颺。
朝棲崑閬木，夕飲蓬壺漲。
問鳳那遠飛，賢君坐相望。
鳳言荷深德，微禽安足尚。
但使雛卵全，無令矰繳放。
皇臣力牧舉，帝樂簫韶暢。
自有來巢時，明年阿閣上。

