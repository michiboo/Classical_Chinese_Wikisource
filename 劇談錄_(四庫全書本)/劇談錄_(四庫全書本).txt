　　欽定四庫全書　　　　　子部十二
　　劇談錄　　　　　　　　小說家𩔖〈異聞之屬〉提要
　　〈臣〉等謹案劇談録三卷唐康駢撰王定保摭言作唐駢葢傳寫之訛故也唐書藝文志作康軿以其字駕言證之二字義皆相合未詳孰是然諸書引之皆作駢疑亦唐志誤也駢池陽人乾符四年登進士第官至崇文館校書是書成於乾寕二年皆記天寳以來𤨏事亦間以議論附之凡四十條今以太平廣記勘之一一相合非當時全部収入即後人從廣記抄合也此本末有臨安府陳道人書籍舗刋行字葢猶影抄宋本如潘將軍一條注中疑為潘鶻硉字今本劍俠傳從廣記剽掇此條訛為潘碎遂不可觧知此本為善矣其中載元微之年老擢第執贄謁
　　李賀一條古夫於亭雜録辨之曰案元擢第既非遲暮於賀亦稱前輩詎容執䞇造門反輕薄小説之不根如此其論最當然稗官所述半出傳聞真偽互陳其風自古未可全以為據亦未可全以為誣在讀者考證其得失耳不以是廢此一家也乾隆四十一年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀






