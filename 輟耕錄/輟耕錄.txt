明陶宗儀撰。宗儀有《國風尊經》，已著錄。此書乃雜記聞見瑣事。前有至正丙午孫作序。書中稱明兵曰集慶軍，或曰江南遊軍，蓋丙午為至正二十七年，猶未入明時所作也。郎瑛《七修類稿》謂宗儀多錄舊書，如《廣客談》、《通本錄》之類，皆攘為己作。今其書未見傳本，無由證瑛說之確否。但就此書而論，則於有元一代法令制度，及至正末東南兵亂之事，紀錄頗詳。所考訂書畫文藝，亦多足備參證。惟多雜以俚俗戲謔之語，閭里鄙穢之事，頗乖著作之體。葉盛《水東日記》深病其所載猥褻，良非苛論。然其首尾賅貫，要為能留心於掌故。故朱彜尊《靜誌居詩話》謂宗儀練習舊章，元代朝野舊事，實偕此書以存，而許其有裨史學。則雖瑜不掩瑕，固亦論古者所不廢矣。
余友天台陶君九成，避兵三吳間，有田一廛，家於松南，作勞之暇，每以筆墨自隨。時時輟耕休於樹陰，抱膝而嘯，鼓腹而歌，遇事肎綮，摘葉書之，貯一破盎，去則埋於樹根，人莫測焉。如是者十載，遂累盎至十數。一日，盡發其藏，俾門人小子萃而錄之，得凡若干條，合三十卷，題曰《南村輟耕錄》。上兼六經百氏之旨，下極稗官小史之談；昔之所未考，今之所未聞，其採摭之博，侈於白貼；研核之精，擬於洪筆。論議抑揚，有傷今慨古之思；鋪張盛美，為忠臣孝子之勸。文章制度，不辨而明，擬似根據，可覽而悉。蓋唐宋以來，專門史學之所未讓，雖周室之藏，郯子之對，有不待環轍而後知，又豈抵掌談笑以求賢於優孟者哉！九成名宗儀，少工舉子業，晚乃棄去，闔戶著書。此其一雲。
至正丙午夏六月江陰孫作大雅序
