
寫山水訣
黃子久散人（公望），自號大癡，又號一峰。本姓陸，世居平江之常熟，繼永嘉黃氏。穎悟明敏，博學疆記。畫山水宗董巨，自成一家，可入逸品。其所作《寫山水訣》，亦有理致。邇來初學小生多效之，但未有得其彷彿者，正所謂畫虎刻鵠之不成也。近代作畫，多宗董源、李成二家筆法，樹石各不相似，學者當盡心焉。樹要四面俱幹有與枝，蓋取其圓潤。樹要有身分，畫家謂之紐子。要折搭得中，樹身各要有發生。樹要偃仰稀密相間，有葉樹枝，面後背有仰枝。畫石之法，先從淡墨起，可改可救。漸用濃墨者，為上。石無十步。真石看三面，用方圓之法，須方多圓少。董源坡腳下多有碎石，乃畫建康山執，董石謂之麻皮皴。坡腳先向筆畫邊僅僅起，然後用淡墨破。其深凹處，著色不離乎此。石著色要重。董源小山石，謂之礬頭。山中有雲氣，此皆金陵山景。皴法要滲軟，下有沙地，用淡墨掃屈曲之，再用淡墨破。山論三遠，從下相連不斷，謂之平遠。從近隔開相對，謂之闊遠。從山外遠景，謂之高遠。山水中用筆法，謂之筋骨相連，有筆有墨之分。用描處糊突其筆，謂之有墨。水筆不動描法，謂之有筆。此畫家緊要處。山石樹木皆用此。大概樹要填空（去聲）。小樹大樹，一偃一仰，向背濃淡，各不少相犯。繁處間疏處，須要得中。若畫得純熟，自然筆法出現。畫石之妙，用勝黃水浸入墨筆，自然潤色。不可用多，多則要滯筆。間用螺青入墨，亦妙。吳妝容易入眼，使墨士氣。皮袋中，置描筆在內。或於好景處見樹有怪異，便當模寫記之。分外有發生之意，登樓望空闊處氣韻，看雲采即是山頭景物。李成、郭熙、皆用此法。郭熙畫石如云：「古人云天開圖畫者，是也。」山水中唯水口最難畫。遠水無灣，遠人無目。水出高源，自上而下，切不可斷脈，要取活流之源。山頭要折塔轉換，山脈皆順，此活法也。眾峰如相揖遜，萬樹相從，如大軍領卒，森然有不可犯之色。此寫真山之形也。山坡中可以置屋舍，水中可置小艇，從此有生氣。山腰用雲氣，見得山執高不可測。畫石之法，最要形象。不要石有三面，或在上，在左側，皆可為面。臨筆之際，殆要取用。山下有水潭，謂之瀨，畫此甚有生意。四邊用樹簇之。畫一窠一石，當逸墨撇脫，有士人家風，才多，便入畫工之流矣。或畫山水一幅，先立題目，然後著筆，若無題目，便不成畫。更要記春夏秋冬景色。春則萬物發生，夏則樹木繁冗，秋則萬象肅殺，冬則煙雲黯淡，天色模糊，能畫此者，為上矣。李成畫坡腳，須要數層，取其濕厚。米元章論李光丞，有後代兒孫昌盛，果出為官者最多。畫亦有風水存焉。松樹不見根，喻君子在野。雜樹喻小人崢嶸之意。夏山欲雨，要帶水筆。山上有石小塊堆在上，謂之礬頭。用水筆暈開，加淡螺青，又是一般秀閏畫，不過意思而已。冬景借地為雪，要薄粉暈山頭。山水之法，在乎隨機應變。先記皴法不雜，布置遠近相映，大概與寫字一般，以熟為妙。紙上難畫，絹上礬了，好著筆，好用顏色，易入眼。先命題目。此為之上品。古人作畫，胸次寬闊。布景自然，合古人意趣。畫法盡矣。好絹用水噴濕，石上槌眼匾，然後上幀子。礬法：春秋膠礬停，夏月膠多礬少，冬天礬多膠少。著色：螺青拂石上，藤黃入墨畫樹，甚色潤好看。作畫只是個理字最緊要。吳融詩云：「良工善得丹青理。」作畫用墨最難。但先用淡墨，積至可觀處，然後用焦墨濃墨，分出畦徑遠近。故在生紙上有許多滋潤處。李成惜墨如金，是也。作畫大要去邪、甜、俗、賴四個字。
鄧山房
平江會道觀主鄧山房道樞，綿州人，在宋季，為道士。時齋法已精，際遇理度兩朝。一日，謝後遣巨榼召至內後門，泣降德音，且令其責軍令狀，使無他泄。後謂曰：「吾昨夜夢見濟王，怒甚。以為吾且將兵由獨松關入，滅汝社稷矣。吾此夢頗可怪，汝可就南高峰頂，為膽心章，哀告上帝。」已而黃頭先鋒斬關而來。宋亡後，鄧遂築今觀。
狗站
高麗以北名別十八，華言連五城也。罪人之流奴兒幹者，必經此。其地極寒，海亦冰，自八月即合，至明年四五月方解，人行其上，如履平地。征東行省每歲委官至奴兒幹給散囚糧，須用站車，每車以四狗挽之。狗悉諳人性，站有狗分例。若克滅之，必嚙其主者，至死乃已。
五馬入門
吾鄉陳剛中先生（孚），臨海縣人。國初時，嘗為僧，以避世變。一日，大書所作詩於其父執某之粉墻上云：「我不學寇丞相，地黃變發發如漆；又不學張長史，醉後揮毫掃狂墨。平生紺發三十丈，幾度和雲眠石上。不合感時怒沖寇，天公罰作圓頂相。肺肝本無兒女情，亦豈惜此雙鬢青。只憶山間秋月冷，搔首不見髼鬆影。」父執見之，曰：「此子欲歸俗也。」呼來，館榖之，命養發，經半年餘。謂曰：「汝當娶，吾將以女事汝。」先生辭謝再三，既而命寓他所，遣媒妁行言，擇日迎歸。父執喜曰：「五馬入門矣。」先生雖獲偶，自妻母以至妻之兄姊弟妹皆不然，遂挈家入京，館閣諸老，交章薦舉，入翰林，會朝廷遣使交趾，授先生禮部郎中。副之，至交州。嘗有詩曰：「老母越南垂白髮，病妻塞北倚黃昏。蠻煙瘴雨交州客，三處相思一夢魂。」及抵安南國，以文字言語諭之，其國遂降，將其世子並國相入朝。後以功授治中，典鄉郡，終老焉。若父執者，可謂識人也已。
隱逸
吾鄉呂徽之先生（□□），家仙居萬山中，博學能詩文，問無不知者，而安貧樂道，常逃其名，耕漁以自給。一日，楮幣詣富家易谷種，值大雪，立門下，人弗之顧。徐至庭前，聞東閣中有人分韻作雪詩，一人得「勝」字，苦吟弗就。先生不覺失笑。閣中諸貴遊子弟輩聞得，遣左右詰之。先生初不言，眾愈疑，親自出見，先生露頂短褐，布襪草屨，輒侮之，詢其見笑之由。先生不得已，乃曰：「我意舉滕王蛺蝶事耳。」眾始歡伏，邀先生入坐。先生曰：「我如此形狀，安可廁諸君子間？」請之益堅，遂入閣。眾以藤藤二字請先生足之。即援筆書曰：「天上九龍施法水，人間二鼠嚙枯藤。騖鵝聲亂功收蔡，蝴飛來妙過勝。」復請和雲字韻詩，又隨筆寫云：「萬里關河凍欲含，渾如天地尚函三。橋邊驢子詩何惡，帳底羔兒酒正酣。竹委長身寒郭索，松埋短發老瞿雲。不如乘此拎元濟，一洗江南草木慚。」寫訖，便出門。留之，不可得。問其姓字，亦不答，皆驚訝曰：「嘗聞呂處士名，欲一見而不能，先生豈其人邪。」曰：「我農家，安知呂處士為何如人？」惠之谷。怒曰：「我豈取不義之財？必易之。」刺船而去，遣人遙尾其後。路甚僻遠，識其所而返。雪晴，往訪焉，惟草屋一間，家徒壁立。忽米桶中有人，乃先生妻也。因天寒，故坐其中。試問徽之先生何在，答曰：「在溪上捕魚。」始知真為先生矣。至彼，果見之，告以特來候謝之意。隔溪謂曰：「諸公先到舍下，我得魚，當換酒飲諸公也。」少頃，攜魚與酒至，盡歡而散。回至中途，夜黑，不良於行，暫憩一露棚下，適主人自外歸，乃嘗識面者，問所從來，語以故。喜曰：「是固某平日所願見者。」上客宿，翼旦，客別。主人躡其蹤，則先生已遷居矣。又一日，先生與陳剛中治中遇於道。治中策蹇驢，時猶布衣，見先生風神高簡。問曰：「得非呂徽之乎？」曰：「然。足下非陳剛中乎？」曰：「然。」握手若平生歡，共論驢故事。先生言一事，治中答一事，互至四十餘事，治中止矣。先生曰：「我尚記得有某出某書，某出某傳。」又三十餘事，治中深敬之。
關節梯媒
《社陽雜編》云：「元載寵姬薛瑤英，善為巧媚。載惑之。瑤英之父曰宗本，兄曰從義於趙娟相遞出入。以構賄賂，號為關節。趙娟本岐王愛妾，後出為薛氏妻，生瑤英三人。更與中書主吏卓倩等為腹心，而宗本輩以事告者，載未嘗不領之。天下賫寶貨求大官，無不恃載權執，指薛卓為梯媒。又李肇《國史補》總敘進士科云：「造請權要，謂之關節。」《牛軻牛羊日曆》云：「由是輕薄奔走，揚鞭馳騖，以關節緊慢為甲乙。」以此推之，則諺所謂打關節、有梯媒者，不為無祖矣。
利市
利市之說，到處皆然。《易·說卦》：巽為利市三倍。
老苗
楊完者，字彥英，武岡綏寧之赤水人，為人陰鷙酷烈，嗜斬殺。初，群無賴嘯聚溪洞，完者內深賊，持權詐，故眾推以為長。王中日棘，湖廣陶夢禎氏舉師勤王，聞苗有眾，習鬥擊，遣使往招之。由千戶累階至元帥。夢禎死，樞密院判阿魯恢總兵駐淮西，仍用招納。既得旁緣入中國，不復可控制。略上江，順流而下，直抵揚州。禽獸之行，絕天逆理，民怨且怒。共起義，攻殺之，余黨奔潰。度揚子，宿留廣德吳興間。至正十六年春二月朔，淮人陷平江，時江浙行中書省丞相塔失帖木兒，有旨得便宜從事。嘉興北連平江，南去杭州無二百里，為藩鎮喉舌。有司告援急星火，驛使交道中不絕。丞相兵少，策無所出，以完者來守之。完者取道自杭，以兵劫丞相，陞本省參知政事，填募民入粟空名告身予之，即拜添設左丞所，統苗獠洞猺答剌罕等，無尺籍伍符，無統屬，相謂曰阿哥，曰麻線，至稱主將亦然。喜著班斕衣，製衣，袖廣狹修短與臂同，衣幅長不過膝。袴如袖，裙如衣。總名曰草裙草褲。固ㄕ以獸皮，曰護項。束要以帛，兩端懸尻後若尾。無間晴雨，被氈毯，狀絕類犬。按《邕管雜記》、《溪蠻叢笑》等書所載，五溪之蠻，盡盤瓠種屬，曰貓、曰猺、曰𤣟、曰犵狑、曰犵狫，字皆從犬，則諺所謂苗犬者、信然。軍中無金鼓，雜鳴小鑼，以節進止。其鑼若賣貨郎擔人所敲者。夜遣士卒伏路，曰坐草。軍行尚首功，資抄掠。抄掠曰檢刮。檢刮者，盡取而靡有孑遺之意，所過無不殘滅。擄得男女，老羸者、甚幼者、色陋者、殺之。壯者曰士乖，幼者曰子，皆驅以為奴。人之投其黨者，曰入火。婦人艷而皙者，畜為婦，曰夫娘。人有三四婦，多至十數，一語不合，即剚以刃。與之處者，得至日莫無恙，則心竊自賀。古云：「好則人，怒則獸。」形容盡之矣。是月，丞相又以王與敬攝元帥事，守松江。與敬據郡應平江，完者遣部將蕭亮員成來，與敬奔。苗有松江，火一月不絕，城邑殆無噍類，偶獲免者，亦舉刖去兩耳。掠婦女，劫貨財，殘忍貪穢，慘不忍言。官庾尚有粟四十萬餘，籍為己有。越五十日，平江兵破澱湖柵，苗夜遁去。秋，平江兵入杭，苗將吳大量一敗，完者自嘉興來，駐兵城中菜市橋外。未即進，民自為戰勝，完者兵淫刑以逞。嘉興僅保孤城，城之外悉遭兵焚，有窮目力所至，無寸草尺木處。完者離陽浮尊事丞相，生殺予奪，於己是決，丞相僅得署成案。然浙江之南則行御史臺總督官邁裏古思，建德路則達魯花赤古篤魯丁，各自為守，苗不敢犯共境。完者之威令，僅行於杭州、嘉興兩郡而已。築營德勝堰，周圍三四里，子女玉帛皆在焉。且以為郿塢計，用法刻深，任執立威。而鄧子文、金希尹、王彥良之徒，又悉邪佞輕佻，左右交煽，氣焰翕忽。時左丞李伯升、行樞密同知史文炳、行樞密同僉呂珍等、皆先魁淮旅而降順者，丞相以其眾攻殺之。既受圍，遣吏致牲酒於文炳，為可憐之意曰：「願少須臾毋死，得以底裹上路，報不可。」完者乘躁力戰，敗。盡殺所有婦女，自經以死。獨平章慶童女以先往在富陽得免。平章女已嘗許嫁親王，為完者強委禽焉。至是，未及三月，故數其罪者此居首。諸軍開門納款，惟恐弗先。文炳解衣裹屍瘞之，祭哭盡哀十八年秋八月也。完者部將宋興在嘉興閉城自守，亦攻降之。城中燔毀者三之二，民遇害者十之七。《南村野史》曰：「苗人華夏，民之不幸，亦國家之不幸也。國以民為本，本不固矣，邦奚以寧？為之將若相者，在於明黜陟，嚴賞罰，奉將天威，降者招之，逆乾討之，以培國家之本，可也。顧於此而不為，又無他奇謀遠略，而乃借重於非類，正猶開虎兒之匣而使赴犬羊耳。尚冀保民命，為社稷計，一何愚哉！罪惡貫盈，天怒於上，敗亡戮辱，身膏草野，民以為快。實亦自取之也。惟完者則有說焉。完者寵榮過望，豈有貳誌？忠君愛民之道，頗亦見諸行事。獨矜己犯分，貪財好色，固夷性所然。君子責備賢者，於此可以略之，則罪亦未至於死也。兼以所部吏卒，視完者起身等寒微，故威令有所不信，急之則恐內變，緩之則壞法敗度，遂卒至於如此。亦可哀矣。又惜乎草草之舉，斷自一時，吾恐國家之本，鏟刈殆盡。雖有智謀之士，亦無如之何矣！天乎人乎？吾不得而知也。
雙硯堂
周待制月巖先生（仁榮），買地於府城之鄭捏兒坊，創義塾以淑後進。築時，掘地深才數尺，有青石，獲雙硯。硯有款識，乃唐鄭司戶虔故物。塾既成，遂名雙硯堂。爾後，先生之弟本道先生（仔肩），登庚申科，仕至惠州判官。虔字弱齊，俗訛為捏兒雲。
嫁妾猶處子
先師錢先生（璧），字伯全，壬申科進士。端重清慎，語不傷氣。嘗內一女鬟，風姿秀雅，殊可人意。室氏勸先生私之，正色而答曰：「我之所以置此者，欲以侍巾櫛耳，豈有他意哉！汝乃反欲敗吾德耶！」即具貲嫁之，果處子也。先生雲間人。
聶碧窓詩
京口天慶觀主聶碧窓，江西人，嘗為龍翔宮書記。國初時，詔赦至，感而有詩曰：「乾坤殺氣正沈沈，又聽燕臺降德音。萬口盡傳新詔好，累朝誰念舊恩深。分茅列土將軍誌，問舍求田父老心。麗正立班猶昨日，小臣無語淚沾襟。」又哀被虜婦云：「當年結髮在深閨，豈料人生有別離。到底不知因色誤，馬前猶自買胭脂。」又詠胡婦云：「雙柳垂鬟別樣梳，醉來馬上倩人扶。江南有眼何曾見，爭卷珠簾看固姑。」
玉腴
江鄰幾《雜志》云：「丁正臣賫玉腴來館中。」沈休文云：「福州人謂之佩羹，即今魚脬是也。」
蟹斷
陸龜蒙《蟹志》云：「稻之登也，率執一穗以朝其魁，然後任其所之。作曹沸指江而奔，漁者緯蕭承其流而障之，名曰蟹斷。然緯蕭二字尤奇。」
作今樂府法
喬孟符（吉），博學多能，以樂府稱。嘗云：「作樂府亦有法，曰鳳頭豬肚豹尾六字是也。大概起要美麗，中要浩蕩，結要響亮。尤貴在首尾貫穿，意思清新。茍能若是，斯可以言樂府矣。」此所謂樂府，乃今樂府，如《折桂令》、《水仙子》之類。
岷江綠
太師伯顏擅權之日，剡王徹徹都、高昌王貼本兒不花，皆以無罪殺。山東憲吏曹明善，時在都下，作《岷江綠》二曲以風之，大書揭於五門之上。伯顏怒，令左右暗察得實，肖形捕之。明善出避吳中一僧舍，居數年，伯顏事敗，方再入京。其曲曰：「長門柳絲千萬縷，總是傷心處，行人折柔條。燕子銜芳絮，都不由鳳城春做主。長門柳絲千萬結，風起花如雪。離別重離別，折復攀折，苦無多舊時枝葉也。」此曲又名《清江引》，俗曰《江兒水》。
溫暾
南人方言曰溫暾者，乃懷暖也。唐王建宮詞：「新晴草色溫暾。」又白樂天詩：「池水溫暾。」則古已然矣。
飛雲渡
飛雲渡風浪甚惡，每有覆舟之患。有一少年子，放縱不羈，嘗以所生年、月、日時就日者問平生富貧壽夭。有告曰：「汝之壽莫能躍三旬。」及偏叩他日者，言亦多同。於是意謂非久於人世，乃不娶妻，不事生產作業，每以輕財仗義為誌。嘗俟船渡傍，見一丫鬟女子，徘徊悲戚，若將赴水，少年亟止之。問曰：「何為輕生如此？答曰：「我本人家小婢，主人有姻事，暫借親眷珠子耳環一雙，直鈔三十餘，定今日送還，竟於中途失去。寧死耳，焉敢歸？」少年曰：「我適拾得，但不審果是汝物否？」方再三磨問顆數裝束，實是。遂同造主人，主人感謝，欲贈以禮，辭不受。既而主人怒此婢，遣嫁業梳剃者，所居去渡所只尺間。期歲，少年與同行二十有八人將過渡，道遇一婦人，拜且謝。視之，乃失環女也。因告其故於夫，屈留午飯。餘人先登舟，俄風濤大作，皆葬魚腹。蓋少年能救人一命，而造物者亦救其一命以答之。後少年以壽終。渡在溫之瑞安。
漢子
今人謂賤丈夫曰漢子。按北齊魏愷，自散騎常侍遷青州長史，固辭。文宣帝大怒曰：「何物漢子，與官不就。」又段成式《戶陵官下記》：韋令去西蜀時，彭州刺史被縣令密論訴，韋前期勘知。屈刺史詣府陳謝，及迥日，諸縣令悉遠迎，所訴者為首。大言曰：「使君今日可謂朱研益丹矣。」刺史笑曰：「則公便是研朱漢子也。」
長年
吾鄉稱舟人之老者曰長老。長上聲，蓋唐已有之矣。杜工部詩云：「長年三老歌聲裏，白書攤錢高浪中。」《古今詩話》謂川峽以篙手為三老，乃推一船之最尊者言之耳。因思海舶中以司柁曰大翁，是亦長老三老之意。
龍見嘉興
檇李郭元之言，至正乙未秋七月三日，城東馬橋上白龍掛。盲風怪雨，天暗黑若深夜然，壞民居五百餘所。大木盡拔，木自半空墜下，悉折為二。雜以萬瓦亂飛，溪水直立，人皆叫號奔走。不暇顧妻子。龍由馬橋歷城北北麗橋，望太湖而去。時方在家，家去城可三里許，如聞萬屋齊壓，急出戶四望，黑雲洶湧，失府城所在。經一二時，方乃開霽。不一年，為戰鬥之地。凡龍所過處，荊棘寒煙，衰草野鄰。視昔時之繁華，如一夢也。
星入月
松江孫元璘言，至正己未七月六日認自平江歸，泊舟城西柵口，方掀蓬露坐，忽見一星，大如杯碗，色白而微青，尾長四五丈，光焰燭天，砑然有聲，由東北方飛入月中而止。此時月如仰瓦，正乘之，無偏倚，若人以手拾置其中者。嘗記宋張端義《貴耳》集云：「丁亥年，余為儀真錄參。十月二十三日夜，因觀天象，見一星人月。算歷者鄒淮，絕早相別，云：「昨夜星入月，恐兩淮兵動。不可住，徑喚渡過建康。余問之，古有此否？鄒云：漢獻帝時，一次星入月，今再見也。十一月十二日，劉倬舉兵僇孝姑，姑反戈，一城狼狽，僅以身免。繼此兵禍未泯也。」據此說，則松江之禍，亦非偶然。松江自丙申二月十八日軍亂，越三日，苗來克復。首尾兩月之間，焚殺擄掠，十里之城，悉化瓦礫之區。視他郡尤可畏。是則星入月不知此時在於何所分野，顧乃松江獨應其兆與？
軍中禮士
浙省參政董公摶霄，字孟起，以名行。當至正癸巳之間，總兵戌昱嶺獨松千秋三關日，號令嚴肅，民賴以安。及克復諸郡，不殺擄，不抄掠，其禦將帥也，凜然不可犯。而四方之士歸之者，禮遇勤至，尊酒在前。起立捧觴，既恭且和。然復取其所長而任之，若董公者，可謂得待士之體矣。
不耐煩
不耐煩三字，見《宋書》庾登之弟《仲文傳》。
阿誰
阿誰二字，見《三國志·龐統傳》。
