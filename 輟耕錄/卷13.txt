
中書鬼案中書省準陜西行省咨，察罕腦兒宣慰司呈，八匝街禮敬坊王弼告：至正三年九月內，到義利坊平易店，見有算卦王先生，因問來歷致爭。當月二十九日夜，睡房窗下，似風吹葫蘆聲，不時有之。請到李法師遣送。虛空人言：「算卦先生使我來。」哭聲內稱枉。弼祝之曰：「爾神爾鬼，明以告我。」鬼雲：「我是豐州黑河村周大親女月惜。至正二年九月十七日夜，因出後院。被這王先生將我殺了，做奴婢使喚，如今需在你家作怪。」哭者索要衣服。抄寫所說，赴官陳告，差盧捕盜等，與社長吳信甫，於王先生房內搜獲木印二顆，黑羅繩二條。上釘鐵針四個，魘鎮女身小紙人入個，五色采，五色絨，上俱有頭發相纏。又小葫蘆一個，上拴紅頭繩一條，內盛琥珀珠二顆，外包五色絨，朱書符命一沓。又告：十一月初三日，有鬼空中言：「我是奉元路南坊開張機房耿大第二男頑驢。這先生改名頑童。我年一十八歲，被那老先生引三個伴當殺了我。」二十二日，又有鬼空中雲：「我是察罕腦兒李帖家兒延奴，又名搶灰，那老賊殺了我，改名買賣。我被殺時，年十四歲。」勘問得犯人王萬里（即王先生）狀招，年五十一歲，江西省吉安路民，於襄陽周先生處習會陰陽課命。至順二年三月內，到興元府，逢見劉先生，雲：「我會使術法迷惑人心，收采生魂，使去人家作禍，廣得財物。我有收下的，與你一個。」隨於身畔取出五色采帛，並頭發相結一塊。言稱這個小名喚延奴。我課算。揀性格聰明的童男童女，用符命法水咒語迷惑，活割鼻口唇舌尖耳朵眼睛，咒取活氣，剖腹，掏割心肝各小塊，曬幹，搗羅為末，收裹，及用五色采帛，同生魂頭發相結，用紙作人形樣，符水咒遣往人家作怪。根隨到伊下處。至夜，劉先生焚香念咒燒符，聽得口言，不見影。問師父：「你教我誰家裹？索甚去？」劉先生分付李延奴：「你與這先生做伴去。」說罷。將咒語收禁，萬時與訖鈔七十五兩，買得五色采帛頭發相結一塊，稱說可改名買賣。傳教采生、遣使、收禁符命咒水。又雲，牛狗肉破法，休吃。續後於房州山地面經過，逢見廣州舊識鄺先生，雲：「我亦會遣使鬼魂。我有收下的生魂，賣與你。」萬里與訖鈔一錠。鄺先生取出五色采帛頭發相結紙人兒一個，雲此名耿頑童，萬里將與李買賣一處遣使，以課處為由。前到大同路豐州黑河村地面往來。至正二年八月內，到於周大家課命，將伊女周月惜八字看算，性格聰慧，要將殺害，收采生魂。至九月十七日夜，於周大住宅後院墻下黑影內潛藏間，見一人往後院內來，認得系是月惜。在彼出後，萬里密念咒語，向前拖拽，往東奔走。將月惜禁止端立，脫下沿身衣服，用元帶魚刀、將其額皮割開，扯下懸蓋眼膽。及將頭發割下一縷，用紙人並五色采帛絨線相結作塊，一如人形樣，然後割下鼻口唇舌耳尖眼睛手十指梢腳十趾梢。卻剖開胸腹，才方倒地氣絕。又將心肝肺各割一塊，幹搗末，裝於小葫蘆內，至正三年九月內，來到察罕腦兒平易店安下，開張卦肆，與王弼相爭挾讎。令生魂周月惜等三名前往本家作禍。為買馬肉食，因店內將牛肉作馬肉賣與。因此不能收禁。事發到官，及責得李福寶（即李帖）狀結。生到孩兒延奴，常有疾病，於五嶽觀口許出家，落在紙灰內，改名搶灰。天歷二年二月內。令其趕牛牧放，不歸。此時饑荒，想得被人虧害，不曾根尋」。及行移奉元路鹹寧縣，並大同路豐州。照勘耿頑童、周月惜、致死緣由，相同。呈乞咨請施行，準此，送據刑部。擬得王萬里殘忍不道，合令淩遲處死，其妻子遷徙海南安置。
鳥寶傳余幼時，嘗見胡石塘先生《玄寶傳》，今不能記其全篇，有人出永嘉高則誠（明）《鳥寶傳》相示，雖曰以文為戲，要亦有關於世教。傳曰：「鳥寶者，其先出於會稽褚氏。世尚儒，務詞藻，然皆不甚顯。至寶厭祖父業，變姓名從墨氏遊，盡得其通神之術，由是知名。初，寶之先有錢氏者，亦以通神之術顯。迨寶出，而錢氏遂廢。然其術亦頗相類，故不知者猶以為錢雲。寶輕薄柔默，外若方正，內實垢汙。善隨時舒捲，常自得人一貫之道，故無入而不自得。流俗多惑，凡謀於寶，小大輕重，多寡精粗，無不曲隨人所求。自公卿以下，莫不敬愛。其子姓蕃衍，散處郡國者，皆官給廬舍、而加守護焉。其有老死者，則官為聚其屍而焚之。蓋知墨之末俗也。寶之所在，人爭迎取邀致。茍得至其家，則老稚婢隸無不忻悅。且重扃邃宇，敬事保愛，惟恐其他適也。然素趨勢利，其富室執人，每屈輒往。雖終身服役弗厭。其窶人貧氓，有傾心願見，終不肯一往，尤不喜儒。雖有暫相與往來者，亦終不能久留也。蓋儒墨之素不相合若此。寶好逸惡勞，愛儉素，疾華侈，常客於弘農田氏，田氏樸且嗇，寶竭誠與交。田氏沒，其子好奢靡，日以聲色宴遊為事。寶甚厭之。鄰有商氏者，亦若田氏父之為也，遂挈其族往依焉。蓋墨之道貴清凈故也。然其為人也多詐，反覆不常。凡達官勢人，無不願交，而率皆不利敗事。故其廉介自持者，率不與寶交。自寶之術行，挾詐者往往偽為寶術以售於時，後皆敗死，故寶之術益尊是時，崑崙抱璞公、南海玄珠子、永昌從革生皆能濟人，與世俯仰，曲隨人意。而三人者亦願為寶交，茍得寶一往。則三人亦無不可致，故術譽鹹歸於寶焉。寶族雖夥，然其狀貌技術亦頗相似。知與不知、鹹謂之鳥寶雲。」論曰：鳥氏見於春秋。世本姓苑。若存余枝鳥獲，皆為顯仕，至唐，承恩重，胤始盛，迨寶而益著。寶裔本褚氏，而自謂烏氏，則變詐亦可知矣。寶之學雖出於墨，而其害道傷化尤甚。雖孟軻氏復生，不能辟也。然使寶生於唐虞三代時，其術未必若是顯。然則寶之得行其誌者，亦其時有以使之。嗚呼！豈獨寶之罪哉？
緣窗遺稿新喻傅汝厲先生（若金）嘗誌其妻殯雲：君諱淑，字蕙蘭，姓孫氏。其先汴人，年二十三，歸我於湘中，五月而卒。君高朗秀惠，生六歲，母卒，父教以書。稍長。習女工。晨起，獨先盥櫛。適父母所，問安畢，佐諸母具食飲，退治女工。晡時，觀經史，或鳴琴自休。既夕，聚家人瞑坐，說古貞女孝婦傳。燭至，治女工如初。富貴家多求婚，父不許，及以許余，家人不悅。一日，有幸余疾者，欲因動之。君曰：「大人以愛子許人，必慎所擇矣。即有不諱，命也。若等謂我且慕世俗富貴而改聘耶，有死而已。」皆愧謝，不敢復言。事繼母，盡孝道。死之日，母大慟。既瞑目，久，忽徐起止母哭，令自寬。及母出，私泣告余曰：「妾為父母所偏愛，即死必傷其心，然終必死矣，為將奈何。君後富貴，幸念之。」言既，復瞑目。泰定五年八月廿有一日也。後三日，寓殯湘中，及序其遺稿雲。故妻孫氏蕙蘭，早失母，父周卿先生，以《孝經》、《論語》及《凡女誡》之書教之。詩固未之學也，因其弟受唐詩家法於庭，取而讀之，得其音格，輒能為近體五七言，語皆閑雅可誦，非茍學所能至者。然不多為。又恆毀其稿，家人或竊收之，令毀，則曰：「偶適情耳。女子當治織組糸川以致其孝敬，辭翰非所事也。既卒，家人哭而稱之。因出其稿，得五言七首，七言十一首，五七言未成章者廿六句，持為編集成帙，題曰綠窗遺稿，序而藏之。五言詩曰：「窗裹人初起，窗前柳正嬌。卷簾沖落絮，開鏡見垂條。坐對分金線，行防拂翹。流鶯空巧語，倦聽不須調。」（右一）「「小閣烹香茗，疏簾下玉鉤。燈光翻出鼎，釵影打沈甌。婢捧消春困，親嘗散暮愁。吟詩因坐久，月轉晚妝樓。」（右二）「燈前催曉妝，把酒向高堂。但願梅花月，年年映壽觴。」（右三）「采閣閉朝寒，妝成擬問安。忽聞春雪下，喚婢卷簾看。」（右四）「粲粲梅花樹，盈盈似玉人。甘心對冰雪，不愛艷陽春。」（右五）「小小春羅扇，團團秋月生。蟠桃花樹裹，繡得董雙成。」（右六）「自拂雙眉黛，何曾慣得愁。若教如翠柳，便恐不禁秋。」（右七）七言詩曰：「樓前楊柳發青枝，樓下春寒病起時。獨坐小穿無氣力，隔簾風亂海棠絲。」（右一）「綠窗寂寞掩殘春，繡得羅衣懶上身。昨日翠帷新病起，滿簾飛絮正愁人。」（右二）「小妹方才習孝經，可憐嬌怯性偏靈。自尋女誡窗前讀，嗔道家人不與聽。」（右三）「幾點梅花發小盆，冰肌玉骨伴黃昏。隔窗久坐憐清影，閑劃金釵記月痕。」（右四）「繡被寒多未欲眠，梨花枝上聽春鵑。明朝又是清明節，愁見人家買紙錢。」（右五）「春雨隨風濕粉墻，園花滴滴斷人腸。愁紅怨白知多少，流過長溝水亦香。」（右六）「春風昨夜碧桃開，正想瑤池月滿臺。欲折一枚寄王母，青鸞飛去幾時來。」（右七）「空階日晚雨才乾，小婢相隨倚畫闌。金釵誤掛緋桃落，羅袖愁依翠竹寒。」（右八）「小窗今夕繡針閑，坐對銀蟾整翠鬟。凡世何曾到天上，月宮依舊似人間。」（右九）「乞巧樓前雨乍晴、鸞鸞新月伴雙星。鄰家小女都相學，鬥取金盆看五生。」（右十）「庭院深深早閉門，停針無語對黃昏。碧紗窗外初生月，照見梅花欲斷魂。」（右十一）「未成章詩曰，露下庭梧葉。風吹月桂花，登樓聞過雁。開戶見棲鴉。」「繡簾當雪卷，銀燭背風然。雪晴山顯翠，風暖水生紋。萱草當階綠，櫻桃落地紅。芍藥開時病，荼蘼落處愁。」「玉釵簪築茉莉，羅扇繡芙蓉。窗前垂柳分春色，鏡裹幽蘭對曉妝。」「花間影過那知燕，柳外聲來不見鶯。慈親教婢回金剪，驕妹嗔人奪繡針。」「妝成寶鏡楊花過，行出珠簾燕子歸。自傾甕裹春泉水，親灌階前石竹花。」「海棠帶雨胭脂重，楊柳凝煙翡翠濃。」先生既喪妻，哀戚之情，多見於詩。掉亡曰：「驚飈吹羅幕，明月照階虛。春草忽不芳，秋蘭亦同死。斯人蘊淑德，夙昔明詩禮。靈質奄獨化，孤魂將安止。迢迢湘西山，湛湛江中水。水深有時極，山高有時已。憂思何能齊，日月從此始。」（右一）「皇天平四時，白日一何遽。勤儉畢婚姻，新人忽復故。衾裳斂遺襲，棺槨無完具。送葬出北門，徘徊怛歸路。玉顏不可恃，況乃紈與素。累累花下墳，鬱鬱塋西樹。他人亮同此，胡為獨哀慕。」（右二）「新婚誓偕老，恩義永且深。旦暮為夫婦，哀戚奄相尋。涼月燭西樓，悲風鳴北林。空帷奠巾櫛，中房虛織。辭章余婉孌，琴瑟有餘音。卷言瞻故物，惻愴內不任。豈無新人好，焉知諧我心。掩冗撫長暮，涕下沾衣襟。」（右三）「人生貴有別，室家各有宜。貧賤遠結婚，中心兩不移。前日良宴會，今為死別離。親戚各在前，臨訣不成辭。傍人拭我淚，令我要裁悲。共盡固人理，誰能心勿思。」（右四）感獨曰：「幽幽蕙草晚，靡靡蘭芒斷。皎皎夜泉人，冥冥不復旦。流塵棲暗壁，涼吹經虛幔。無論歡意消，日復愁思亂。魂傷夕方永，氣變秋將晏。當窗慘斷素，捐篋悲柔翰。憶初成好合，誓且同憂患。何言遂長終，獨處增永嘆。寤寢忽如在，展轉驚復散。念茲何嗟及，哀至聊自判。」百日曰：「人生悲死別，矧在心相知。新婚未及久，杳沓遽何之。昔為連理木，今為斷腸枝。相去時幾何，百日奄在茲。虧月有圓夕，逝水無還期。棄置非人情，何以為我思。」入室曰：「妝閣閉長夜，幽蘭坐復春。猶疑挑錦字，不見掩羅巾。故物空在目，蕭條生網塵。」（右一）「虛窗明月滿，芒砌綠苔滋。花間時染翰，尚憶解題詩。寂寞幽泉下，貞心空自知。」（右二）追和蕙蘭曰：「小窗開盡碧桃枝，憶得青鸞化去時。昨夜秋風妒幽怨，夢中吹斷素琴絲。」（右一）「江上愁時復值春，帶園寬盡不宜身。階前舊種櫻桃樹，日暮飛花故著人。」（右二）嗟夫！孫氏之詩，依乎禮義。先生之詩，哀而不傷。舉得性情之正，是可傳也已。
為將嗜殺王皮者，住鳳翔府城外八九里許。盛暑中，入城買皮料，歸至中途，噓道傍大樹下，忽有二卒來前，狀貌奇怪，似非凡世間人。遽問曰：「汝王皮與？」王竊疑懼，然不敢不以實對，乃曰：「某是已。」卒曰：「陰府攝汝。」王曰：「某平生無他過惡，望賜矜憐。」卒不諾，又告曰：「容到家與妻子一別可乎。」卒乃諾。將及門，卒力挽之，不能入，王大叫：「救我！救我！比妻子來前，王已仆地氣絕。既斂，胸間微暖如生。經宿，未敢蓋棺。王於冥漠中隨卒至一所，儼若王者之庭，儀衛吏隸，無不備具。問曰：「汝為秦白起偏將，坑趙降卒四十萬，知其罪否？」王答曰：「某傭工，平生不曾讀書，不知白起為何人，亦不知降卒為何事。」於是令王起，凡再歷二庭，問亦如之，答亦如之。乃反接王一大池邊，取池中泥塗其胸。寒氣凜冽，洞腹透背。王即悟曰：「某已記前身事矣，遂解其縛，復引至原問第三庭。」王告曰：「某曾為白起偏將，其當年殺趙降卒時，某曾力諫，不從，非某之罪。」頃間，牽一荷鐵校者跪王側，王認得似是白起。而形骸骨立，又若非似，蓋因久囚故也。起見王曰：「子來矣，余復何言。」方招承，庭吏發王還第一庭，檢錄陽壽，及閱籍，尚有若干年。即命原攝卒引至原噓樹下，一推，而王乃在棺中跳躍而起，妻子親鄰既驚且喜，叩問之，備言其故。有傳之至京師者，差進士哲篤來鳳翔覆察，果實。時王元吉為本府照磨，元吉能備言其詳，且有抄錄公文。此一事然雖若幻誕，端可為為將而嗜殺人之戒，故略節大概如上。
釋怨結姻揚州泰興縣馬駝沙農夫司大者，其裏中富人陳氏之佃家也。家貧，不能出租以輸主，乃將以所佃田轉質於他姓。陳氏田傍有李慶四者，亦業佃種，潛賂主家兒，約能奪田與我而不以與陳氏者，以所酬錢十倍之一分之。家兒素用事，因以利徐其主，主聽奪田歸李氏，司固無可奈何。既以谷田不相侔，輕其十之一。司愈不平，會歸，而李興嘗所用力及為立券者，殺雞飲酒。司因隨所之，李欲卻司，輒取先將一卮酒飲之。司忿恨去。對妻語所以與李怨仇之故，妻苦口諫曰：「吾之窮命也，奈何仇人哉。」不聽，夜持炬火往燒其家。忽聞得內有人娩，司竊念：「吾所讎者，其家公也，何故殺其母子。」遂棄火溝中而歸。司無以為養生計，即所償錢為豆乳釀酒，貨賣以給食。久之，不復乏絕，更自有餘。而李日益貧。更十年。李復出所佃田質陳氏，司還用李計復其田。過種之錢比前又損其一。為券悉值前。人相視驚嘆，司紀為李所辱時，今幸可一報復。遂具雞酒，飲亦如之。李忘前過，不自責，反怨薄己，怒甚，歸積膏火破盎中，夜抵司家。司妻方就蓐，李猶豫間，聞人啟戶，懼事覺，遺火亟走。而司家實不有人。旦，得火器場中，驗器底有李字，因悟昔我焚彼家，以其家人產子，不欲焚。今彼焚我家，而我之妻亦產子，而不被焚。此天也，非人也。持錢五千往李，曰：「昨日小人無狀，失禮義，不得共飲，茲願少伸謝意，幸毋督過。」李疑，紿以疾，臥不起。強請不已，遂同之酒家，邀酤兒與飲。酒半，自起酌酒，勸李曰：子之孫某年月日夜子時生，而吾子亦夜者子時生。怨仇之事，慎勿復為。」具白前所仇事，瀝酒為誓，語酤兒曰：「子識之，試用此警世間人，不善慎勿為也。」劇飲盡歡，乃更約為婚姻。自是李亦不貧，家至今豐給。此在至正初元間。吾謂司氏婦之極諫，與司氏之易慮時，天固以監之，所以李不復可加害也。向使司氏決快所欲，未必能復田。縱復田，未必其無禍。一念之善，從而兩家子孫皆蒙其利澤。《書》曰：「天道福善禍淫。」又曰：「惟上帝不常。作善，降之百祥。作不善，降之百殃。」鳴呼！天豈遠人哉？天豈遠人哉？
杜荀鶴詩嘗讀杜荀鶴詩。其《亂後逢村叟》曰：「經亂衰翁居破村，村中何事不傷魂。因供寨木無桑柘，為著鄉兵絕子孫。還似平寧徵賦稅，未嘗州縣略安存。至於雞犬皆星散，日落前山獨倚門。」《山中寡婦》曰：「夫因兵死守蓬茅，麻薴衣衫鬟發焦。桑柘廢來猶納稅，田園荒後尚征苗。時挑野菜和根煮，旋斫生柴帶葉燒。任爾深山更深處，也應無計避征徭。」《旅泊遇郡中亂》曰：「握手相看誰敢言，軍家刀劍在要邊。偏搜寶貨無藏處，亂殺平人不怕天。古寺拆為修寨木，荒墳掘作城磚。郡侯逐去渾閑事，正是鑾輿幸蜀年。」然方之今日，始信其非寓言也。
太公今人謂曾祖父曰太公，此蓋相承之謬，當稱祖父為是。後漢李固之父為司空，固女當固伏誅日，曰太公以來雲。註。太公，謂祖父卻也。
剛介御史臺準陜西行臺咨、監察御史烏古孫良禎呈狀聞：「綱常者，天之所以經天下者也，天子所以為天守綱常者也。臣而不忠，子而不孝，凡觸罪於綱常者，不容於死，又烏可處以相位，俾之重任乎？謹按遼陽行省丞相答失帖木兒，（即駙馬丞相也）心懷陰險，行畜奸邪，敗壞彜倫，反側不道，通天之罪，無所容。昔在晉邸，擢登首相，居百僚之上，極一品之榮，受任託孤，躬承顧命，君臣分義，至重且深。及乎大事之時，幹戈之際，盡領北土之兵，以救顛危。本官陰畜二心，坐觀成敗。南至紅橋，逗留不進。致於敗亡，不能死義。許面入降，大虧臣節，反以藉口，矜為己功。天下義士聞之，莫不為恥。昔丁公為項王一將耳，嘗二心於漢，及天下定，高帝誅之，後世稱其明斷。方楚之與漢，敵國之勢未分，尚以大義責之，以示垂戒，今答失帖木兒之於晉邸，爵祿之寵已崇，君臣之分素定，較之丁公，不忠之罪，又有甚焉。況天歷之初，營充樞密知院，御史已嘗料言，又復賄賂權臣，出為江西行省丞相，兩居江浙。至與房鄰拜降都運，賄賂交通，壞亂鹽法，至今官民皆被其害。中間徇私敗政，不可枚舉。所至之處，流毒一方。今則移置遼陽，遼陽民奚罪焉。原其本官、昔既不忠，今豈盡節？又兼遼陽即系東方重鎮，反覆之人，豈宜處此？脫有邊釁，關系非輕，似此賣國賣臣之罪，使其人已死，猶當追貶；今既未死，得以幸逭天誅，設居相位，是國法不行，邪正不辯，愚恐奸臣賊子接跡仿效，甚非國家之福。伏望聞奏，為天下正綱常之義，將答失帖木兒流竄遐荒，追奪累受宣命，庶幾人臣分嚴。罪於綱常者，死有餘辜。以為不忠不道之勸，其於治道不為小補，天下幸甚。公論幸甚，至正元年八月十二日。」別理怯不花怯薛。第一日，忽魯禿、納缽裹，有時分，雲都赤、汪家奴，殿中伯撒裏、大夫亦憐真班、經歷藏吉、蒙古必赤朵朵等奏。臺官備著西臺文書。俺商量來行與省家文書，將他見行的勾當黜罷丁呵，怎生奏呵，奉聖旨，那般者，欽此。初，良禎之父江東建康道肅政廉訪使潤甫公（澤）年五十，未有子。夫人杜氏深以為憂，屢請公再聘，公不允。仕西廣時，聞寡居王安人者，美而宜子，夫人自為公謀聘之。既歸，執婦禮甚恭長夫人數歲，夫人推讓正寢以居之，相處雍睦，宛若姊娣，飲食起居，罔有不同。公獨內不自安。越明年，夫人生良禎。一日，王氏告公曰：「君自有婦，所以再娶妾者，為嗣續計耳。今夫人既生子，妾又何事焉？」既出道家冠服一襲以示，曰：「妾之誌決矣，請從此辭。」夫人固留不得，公因謂夫人曰：「向吾再娶，懼無後也。若不改圖，人其以我為汰乎？」乃聽王氏去，奩貲萬金悉返之。自是出居一女道庵，戒行嚴謹人未嘗能見其面。而夫人歲時問遺彌至。後良禎貴顯，迎以歸，事之如親母。嗟夫，自古求忠臣於孝子之門，今良禎外有嚴君，內有賢母，教誨造就之道，有過人者，宜乎在家為孝子而在朝為忠臣也，然其＜攵＞歷臺省，秉性剛介，不畏疆禦，事無不言，言必有中。如駙馬丞相、恃居國戚，莫敢孰何，乃必發其底裹，直使去位而後已，推此一節，則凡忠君之事，類可知矣。後至中書左丞而卒。
發墓至元間釋氏豪橫，改宮觀為寺，削道士為髡，且各處陵墓發掘迨盡。孤山林和靖處士墓，屍骨皆空，惟遺一玉簪。時有人作詩以悼之曰：「生前不系黃金帶，身後空餘白玉簪。」
