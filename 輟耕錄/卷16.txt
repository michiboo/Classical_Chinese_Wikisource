
陶氏二譜宋泰山王質所著《雲韜堂紹陶錄》，錄中首載栗裏華陽二譜。惟先生之大節高風，流播千古，而質者乃能次第其出處。作為年譜，且以名吾書紹陶之誌，是可尚已，遂錄於此雲。《書陶栗裏譜》元亮高風，發於宋晉去就之際。君曾祖事晉，懋著勛勞。自宋武帝芟元復馬，逆揣其末流，即不出。武帝將收賢士以系人心，見要亦不應。陶謝皆世臣，君世地色言俱僻，而靈運為武帝秉任。最後乃欲詭忠義雜江海遠師送君過虎溪，而卻靈運不入蓮社素心皆所鑒知，譜具左方。
△興寧三年乙丑（晉哀帝）君生於潯陽柴桑，今德安縣楚城市是。父軼名，命子詩雲：「於穆仁考，淡焉虛止。寄跡風雲，宜茲慍喜。」陶氏自侃以武功擅世，後裔稍襲故風，多流亂岐。蓋折翼之祥，發之旁派，傳淡，傳君父子，皆以隱德著稱。侃女適孟嘉，嘉女適君父，是生君。其氣所傳，造化必有可言者。
△大元元年丙子（晉武帝）君年十二，失母。祭妹文雲：「慈妣早世，我年二六。」
△大元九年甲申君年二十。失妾。楚調詩雲：「弱冠逢世阻，始室喪其偏。」妾翟氏偕老，所謂夫耕於前，妻於後，當是翟，湯家湯莊、矯、法、賜，四世以隱行知名。（亦柴桑）
△大元十九年甲午君年三十。有《歸園田》詩雲：「誤落塵綱中，一去三十年。」初為州祭酒，當在其前，不堪，乃解歸。故雲：「久在樊籠裏，復得返自然。」尋亦卻主簿。
△隆安四年庚子（晉安帝）君年三十六。五月，有《從都還阻風規林》詩。當是參鎮軍，銜命自京都上江陵，故在始作《鎮軍參軍經曲阿》詩後。父在柴桑，故雲一欣侍溫顏，又雲「久遊戀所生」，父為人度不肯適都，當是已舍單行，見《還舊居》詩，軍僚差疆郡吏，故雲：「時來茍冥會，婉戀憩通衢。投策命晨裝，暫與田園疏。」
△隆安五年辛丑君年三十七。正月，有《遊斜川》詩雲：「開歲倏五十。」方三十七，作五日是。當是故歲五月還潯陽，今歲七月適江陵。有《赴假還江陵夜行途中》詩，留潯陽逾年，當是予告在鄉。至是，往赴，雲「閑居三十載」。自未參鎮軍以前，得三十六年，當是不堪勞役，遂起歸意。故雲：「詩書敦宿好，園林無俗情。如何舍此去，遙遙至南荊。」《失父祭妹文》雲：「昔在江陵，重罹天罰。觸事未遠，書疏猶存。」當是妹自武昌報。江陵時，父在柴桑。
△元興二年癸卯君年三十九。正月，有《始春懷古田舍》詩，當是自江陵歸柴桑，復適京都。宅憂居家，思湓城，故有《懷古田舍》。又雲《良苗懷新》。十二月，有與從弟敬詩雲：「寢跡衡門下」，在都亦當是處野。
△元興三年甲辰君年四十。有《連雨獨飲》詩雲：「仰四十年」。有《飲酒詩》雲：「是時向立年，誌氣多所恥。遂盡分然介，終死歸田裏」。當是在壬辰癸巳為州祭酒之時。所謂「投耒去學仕」，又雲：「冉冉星氣流，亭亭復一紀」。至是，得十二年。
△義熙元年乙巳君年四十一。三月，有《為建威參軍使都經錢溪》詩，當是故歲自都還裏即吉。庚子，始事鎮軍，繼事建威，中經罹憂。至是，得六年。復銜命至都，其家尚未歸柴桑。《還舊居》詩雲：「疇昔家上京，六載去還歸」。往來時經鄉閭，不常留，稍成疏，故雲：「阡陌不移舊，邑屋或時非。履歷周故居，鄰老罕復遺。」至是，始定居，斷他適。十一月，有《歸去來辭》。九月，家留柴桑，身往彭澤。至是，免歸。當是不堪軍役，故求縣。不堪縣役，故歸家。所謂「風波未定，心憚遠役，彭澤去家百里，公田足以為酒，」少日，眷然有歸與之情，平生之誌始決。見序及辭甚。失妹所謂情在駿奔，自免去職。是歲，劉將軍錄尚書。
△羲熙三年丁未君年四十三。有《祭程氏妹》文。自乙巳至是，所謂服制再周。
△義熙四年戊申君年四十四。有《六月遇火詩》雲：「奄出四十年。」
△義熙五年己酉君年四十五。有《九日》詩。
△義熙六年庚戌君年四十六。有《西田獲早稻》詩。
△義熙七年辛亥君年四十七。有《祭從弟敬遠》文雲：「絕粒委務，考般山陰。晨采上藥，夕閑素琴。」當時同誌，見文甚詳。
△義熙十年甲寅君年五十。有《雜詩》雲：「奈何五十年。」棄官來歸。至是，得十年。故雲：「荏苒經十載，暫為人所羈。」
△義熙十一年乙卯君年五十一。有《與子儼等疏》雲：「年過五十。」又雲：「見樹木交蔭，時鳥變聲，亦復欣然。五六月，北窗下臥，遇涼風暫至，自號羲皇上人。」見疏甚詳。
△義熙十二年丙辰君年五十二。有《下氵巽田舍獲詩》雲：「曰余為此來，三四星火頹。」當是得此在癸丑甲寅之間。
△義熙十四年戊午君年五十四。《楚調》雲：「仰六九年。」召為著作佐郎，不應。是歲，宋公為相國。
△元熙元年己未（晉恭帝）君年五十五，王休元為江州，自造不得見，遣其故人龐通之等賫酒於半道栗裏要之，即引酌野亭，休元出與相聞，極觀終日。嘗九日把菊無酒，休元餉之。有《九日閑居》詩，所謂「秋菊滿園，時醪靡至」。當是未獲所遺。休元在江州幾六載，未審的在何年。自乙巳至丁卯，訖死未嘗他適，獨暫為休元入州。
△水初元年庚申（宋武帝）君年五十六。同隱周續之召至都，為顏延之連挫。義熙間，檀韶為江州，邀續之，在城北講禮讎書。有《示周掾祖謝詩》雲：「馬隊非講肆，校書亦已勤。」又雲：「但願還渚中，從我穎水濱。」江城尚不欲周往，奚況京師？劉遺民亦同隱。有《和劉柴桑詩》雲：「挈杖還西廬」。又雲：「春醪解饑劬」。其還以春，有《酬劉柴桑》雲：「嘉穗眷南疇」。又雲：「慨然知已秋」。其還至是及秋。初自西廬移南村，有《移居詩》雲：「聞多素心人，樂與數朝夕」。又雲：「過門更相呼，有酒基酌之」。遷居殆為遺民之徒，尋還西廬。度相距亦不遠，與遺民更相酬酢，不改賞文析義之時，未審的在何年。或恐劉柴桑似縣令劉，或嘗為此縣，存此呼，或有命不為。猶續之嘗命為撫軍參軍，不就，因呼周掾，皆不可知。但非時為宰者，語皆冷交，非熟官。《丁柴桑詩》雲：「秉直司聰，於惠百里」。此乃當官無疑。尋詩，鐘情於劉，過厚於周，遺民自隱之餘無聞，續之在隱之中微婉。君與周、劉，號潯陽三隱。校情義，稍有淺深。是歲，宋武帝踐祚。
△景平元年癸亥（晉營陽王）君年五十九。顏延之為始安。過潯陽日，造飲酣醉。臨去，留二萬錢送酒家。相知久間，驟兒益，延之未審何時來柴桑。所謂自爾分居，及我多假。伊好之洽，接檐聆舍」。當是不詣劉穆之之時。又未審何時去柴桑，當是為豫章世子參軍之時。據誄，參傳，略見。
△元嘉三年丙寅（宋文帝）君年六十二。檀道濟為江州。時抱羸疾，多瘠餒。往候，饋以粱肉，不受。
△元嘉四年丁卯君年六十三。有《自祭文》雲：「律中無射」。擬輓歌詩雲：「嚴霜九月中，送我出遠郊。」當是杪秋下世。顏延之誄雲：「視化如歸，臨兇若吉，藥劑弗嘗，禱祠弗恤。」其臨終高態，見誄甚詳。君平生好談歸盡，蕭統以為處百齡之內，居一世之中，倏忽白駒，寄寓逆旅。與大塊而榮枯，隨中和而放蕩，豈能勞於憂畏，役於人間，最知深心。形贈影答神釋本趣略見所謂「縱浪大化中，不喜亦不懼。應盡便須盡，無復獨多慮」。惟患不知，既已洞知，安坐待此，夫復何言？杜甫許避俗，未許達道，識者更詳之。《書陶華陽譜》通明高風，發於梁齊宋去就之際。君祖父皆食宋祿，身又生宋代，自齊高帝代宋，旋引去。梁武帝代齊，益退藏。平時以師待君，然大節有定操，豈復以恩禮推移？暫至丹陽，應簡文之命。不少至京都，慰武帝之懷。抑何其堅忍，壯年果於遺世。照之審，故判之不疑，譜具左方。
△孝建三年丙申（宋世祖）君生於丹陽秣陵，今上元縣治村是。母郝氏、夢兩夫人持壚香來前，有娠。今世為君，再世為孫思邈，兩世肇啟於郝，故其兆先形。當是本居天仙趣，報盡還入人趣，植根弗凡，受形亦異。生以火年火月，又夏至極陽日，悉稟純陽，多起飛心，累功積行，所升當益高。推佛言，參君跡，略見。
△大明四年庚子君年五歲，常持荻畫灰學書。
△泰始元年乙巳（宋明帝）君年十歲。得葛洪《神仙傳》，即有誌養生，語人：「仰青天。睹白日，不覺為遠。」及長，博讀書，邃解文武諸伎。自後天文地理人事，雖至淵妙，鹹臻底極。當時已罕傳，歷年愈遠，行世寢稀。《梁傳》所載十二種，今傳惟三種，傳不能紀十種，《唐誌》所載九種。今傳惟四種，傳有誌無八種，傳無誌有五種。《本草》後入增衍。考正益詳，間與集註差異。
△元徽二年甲寅（宋蒼梧王）君年十九。蕭將軍錄尚書，引為諸王侍讀。故事，止典文學，無他務。除奉朝請，故事，止奉朝會請召，本不為官，雖在宦途，亦居靜地。及求縣，乃不遂，緣執可見。
△永明十年壬申（齊世祖）君年三十七。家貧，求宰縣，不遂，脫朝服掛神武門去。止句曲山。體即輕捷，性嗜山水，所歷必吟詠盤旋不已。語人：「吾見朱門廣廈，雖適其華樂，而無欲往之心。望高巖，瞰大澤，知難立止，自常欲就之。」永明中，求祿得，輟差舛，不爾。豈得為今日之事，亦緣執使然。此語甚真。是事先有根，次有緣，次有勢，相符乃入。所謂「道生之，德畜之，物形之，勢成之。」惟難契，故曠世難就。
△隆昌元年癸酉（齊鬱林王）君年三十八。沈約為東陽，屢要不至。自棲句曲不出。所謂遍歷名山，求訪仙藥，或未然。一至句章，禮育王塔。一至丹陽，應太子召。他適皆無考。又言，往東陽從孫遊嶽，授符圖經法，亦無考。惟楊羲靈寶五符，傳句容葛粲，粲以傳陸修靜，陸以傳孫。許敘二景歌，東陽章靈民出都遇得，以與孫。度所得止在秣陵句曲之間，非遠適而後傳。
△永元元年己卯（齊東昏侯）君年四十四。在句曲，築樓高三層，身處其上，弟子居其中，賓客至其下。與物遂絕，不娶，無子，他眷亦不通。先斷此根，可議他事。特愛松風，庭院皆植松，聆響為樂。閑獨遊泉石。此門忌濁，便清神仙。上景多雲霞，下景多山水。物多金玉，色多紫碧。他皆類是。所謂熟之養之覆之。若欲成辨，必加將護，大要離塵換境為上。
△中興元年辛巳（齊和帝）君年四十六。蕭都督至新林，遣弟子戴猛之迎謁。初，齊未作水醜木之歌。至是，援讖文成梁字，令弟子進之，遂以梁建國。後覆沒，亦預言朱點，巳巳詩嘆朝陽重離七元。卒驗。雖隱茅山，不卻人主詢謀。中大通初，獻善勝成勝二刀，度武帝狃陳慶之覆魏洛陽，好大之心寢侈。參會侯景，大觸駭機，豈盡忘救世者，但觀時耳。蚤慕張良甚深。黃石編書，蓋傳真秘諜。兵法、其間餘事，推己及物，亦致平緒術。此門隱除魔，顯定亂。學道者問及，君著水鏡握鏡當是早為，豈掛晚念。
△天監元年壬午（梁高祖）君年四十七。梁武帝在西邸，與遊。及即位，恩禮彌篤，問訊弗絕。屢招不出，畫兩牛一枚，放水草之間，一金絡頭人執杖驅之，知不可復。致旁族季直，亦不肯事梁。武帝嘗嘆：「梁有天下，遂不見此人門風，何繇乃爾。」
△天監四年乙酉君年五十。移居積金澗。泉石益奇，無蛇虎，有佳木及雜藥。初乏青林。及來居，皆自茂，在句曲東壟。
△中大通元年己酉君年七十四。遇異人宣喧，以本草用虻蟲水蛭之屬，傷物，遲一紀，可解形。至期，果化，屍解，凡十餘種。世傳喧自青城來句曲。先升，以君聞，帝錄其積水之功。化後，為蓬萊都水監。見《仙傳》及《拾遺》，甚略。今茅山相傳稍詳，但微涉異。
△大同二年丙辰君年八十一。雙眼或方。夢勝力菩薩授菩提記，乃詣貿阝縣，禮阿育王塔，自誓受戒。世傳呂巖從鐘離權受劍訣，後二百餘年，來參黃龍惠南，始竟佛言。不修正覺，別得生理。休止深山大島，絕於人境。報盡還來，散入諸趣。晚年，始堅此願，《唐誌》有所著《草堂法師傳》。當時佛教雖隆，禪宗未開，圓覺以大通五年至，以是年去，留臺城十九日，度君不及相見。
△大同六年庚申君年八十五。逆克亡日，仍為《告逝詩》。及卒，顏色如常，香氣彌山。華陽頌雲：「號期行當滿，亥數未終丁。迨乃承唐世，將賓來聖庭。」化後，一遇丁亥，為陳臨海王光大元年。再遇丁亥，為唐太宗貞觀元年。昇平之盛，降古所稀，聖庭當是此時。初，隋文帝輔周，以國子博士召孫思邈，不應。密言：「後五十年，有聖人出，吾且助以濟人。」宣政元年至貞觀元年，適滿五十年，應命來見，太宗官之，不受，辭歸太白山，風素類隱居。他無種不類，形有轉移，神無變易。自是至丁卯，獨孤信鎮洛陽之時，正七歲。至丁亥，太宗召至長安之時，得八十七歲。暮齡有少容，所以驚嗟。慮照鄰稱其自謂生開皇辛酉，當時已不信。若爾，豈得聖童之稱，博士之召？貞觀丁亥，方二十七歲，豈得少容之嘆！若言數百歲，豈得七歲弱冠之譽！度思邈之生，適繼隱居之沒，其為後身何疑？挺契頌又雲：「重離倘或似，」謂簡文與武帝俱非令終；又雲：「七夕乃扶胥，」謂武帝凡七改元。世稱推戴為策立侯景嘗為懷朔鎮功曹吏。至是，篡梁，稱漢。故雲「扶胥」，所謂篇中字皆有義旨。後人自以篇中事求之，則機萌一頌二十字顧豈虛設，矧又彰明？業運頌又雲：「濟神既有在，去留從所宜。」神既濟矣，在於何所？華原孫氏，即其所在也已。當知佛言報盡還來，及捨生趣生，至確何信，識者更推之。
藥譜
《清異錄》二卷，乃宋陶翰林谷所撰。凡天文、地理、君道、官誌、人事、女行、君子、麼麼、釋族、仙宗、草木、花果、蔬藥、禽獸、蟲魚、支體、作用、居室、衣服、莊飾、陳設、器具、文用、武器、酒漿、茗Η、饌羞、喪葬、鬼妖，皆創為異名新說，而「藥譜」一則尤奇甚，因備錄之。芻清本良於醫，藥數百品，各以角貼。所題名字詭異，余大駭。究其源底，答言天成中進士侯寧極戲造藥譜一卷，盡出新意，改立別名，因時多艱，不傳於世。余以禮求假一通，用娛閑暇。假君子（牽牛）昌明童子（川鳥頭）淡伯（厚樸）木叔（胡椒）雪眉同氣（白扁豆）含丸使者（椒）馘毒仙（預知子）貴老（陳皮）遠秀卿（沈香）化米先生（神麥）九日三官（吳茱萸）焰叟（硫黃）三閭小玉（白芷）中黃節士（麻黃）時美中（蒔蘿）道河豚（木豬苓）嗽神（五味子）削堅中尉（三棱）曲方氏（防風）白大壽（吳術）洞庭奴隸（枳殼）黃英古（檀香）綠劍真人（菖蒲）魏去疾（阿魏）禹孫（澤瀉）橐尊師（仙靈脾）風棱禦史（史君子）雪如來（白芨）風味團頭（縮砂）赦肺侯（款冬花）骨鯁元君（萆）苦督郵（黃苓）調睡參軍（酸棗仁）墨司令（蓯蓉）知微老（白薇）太青尊者（樸硝）既濟公（升麻）冷翠金剛（石楠葉）脫核嬰兒（桃仁）澀翁（訶梨勒）抱雪居士（香附子）隨湯給事中（甘遂）斜枝大士（草龍膽）野丈（白頭翁）建陽八座（蛇床子）玄房仲長統（皂莢）生藥王（覆益子）仁棗（川楝子）石仲寧（滑石）命門錄事（安息香）隱上座（郁李）水狀元（紫蘇）飛風道者（牙硝）畢和尚（蓽澄茄）金山力士（自然銅）麝男（甘松）冰尉（薄荷）草東床（大腹皮）腎曹都護（葫蘆巴）壽祖（威靈仙）玲瓏霍去病（藿香）千眼油（蕤人）延年卷雪（桑白皮）水銀臘（輕粉）黃香影子（梔子）六停劑（五味子）顯明犭巴（阿膠）出樣珊瑚（木通）中央粉（蒲黃）瘡帚（何首烏）支解香（丁皮）洗瘴丹（檳榔）海臘（麒麟竭）水磨橄欖（金鈴子）無名印（地榆）無憂扇（楷杷葉）鬼木串（槐角）黑殺星（夜明砂）續命筒（乾漆）蠻龍舌血（沒藥）清涼種（香薷）羽化魁（五加皮）度厄錢（連翹）聖蘢松（瞿麥）翻胃木（常山）湯主（山茱萸）醒心杖（遠誌）王黃瓜（馬兜鈴）偷蜜珊瑚（甘草）德兒（杏仁）混沌螟蛉（寄生）永嘉聖脯（幹姜）紅心石（赤石脂）藥本（五靈脂）靜風尾（荊芥）正坐丹砂（附子）迎湯子（菟絲子）山屠（黃蘗）脾家瑞氣（肉豆蔻）甜面淳於（密陀僧）剔骨香（青皮）痰宮霹靂（半夏）玉虛飯（龍腦）鎖眉根（苦參）黑龍衣（鱉甲）小帝青（青鹽）百辣雲（生薑）綬帶米（麥蘗）半夏精（天南星）夜金（雄黃）沙田髓（黃精）舞聲虎（大黃）小昌明（草烏頭）草兵（巴豆）巢煙九肋（烏梅）百子堂（草果子）雛面還丹（人參）琥珀孫（松脂）賊參（薺｛艹尼｝）不死面（伏苓）火泉（竹瀝）比目沈香（烏藥）陸續丸（蔓荊子）地白（瓜蔞根）天豆（破故紙）滴膽芝（黃連）新羅白肉（白附子）瘦香嬌（丁香）破關符（蓬莪術）玉絲皮（杜仲）血櫃（牡丹皮）川元蠢（川芎）九女春（鹿茸）百藥綿（黃蓍）英華庫（益智）通天柱杖（牛膝）赤天佩（姜黃）丹田霖雨（巴戟）百文須（石斛）飛天蕊（旋覆花）安神隊杖（麥門冬）鄆芝（天麻）錦繡根（芍藥）草魚目（薏苡）茅君寶莢（蒼術）尉佗圭（桂）煉形松子（柏子仁）蘆頭豹子（柴胡）醜寶（牛黃）肚裹屏風（艾）九畹菜（澤蘭）女二天（當歸）大通綠（木香）旱水晶（硼砂）還元大品（地黃）兩平草（羌活）死冰（白僵蠶）一寸樓臺（蜂窠）二屍（枸杞）無情手（宣砂）拔萃團（麝香）綠須姜（細辛）笑靨金（菊花）走根梅（幹葛）八月珠（茄香）銀條德星（山藥）吉祥杵（桔梗）金母蛻（鬱金）線子檀（茅香）良醫匕首（亭歷）前家大器（秦芄）滴金卵（延胡索）鬼丹（蘆薈）宜州樣子（白豆蔻）瓦壟斑（貝母）孝梗（知母）萬金茸（紫苑）秦尖（蒺藜）西天蔓（前胡）蕨臣（卷柏）五福臠（白蘞）保生業（槁本）狨奴（狗眷）蒜腦懸（百合）修身弩（芫花）帝膏（蘇香）玉靈片（石膏）
世系宋馬永卿《畜真子錄》雲：「古人重譜系，故雖世胄綿遠，可以考究。」淵明《命子詩》雲：「天集有漢，眷於湣侯。赫赫湣侯，運當攀龍。撫劍風邁，顯茲武功。參誓山河，啟土開封。」按漢功臣表：開封湣侯舍、以左司馬從漢破代，封侯。昔高帝與功臣盟雲：「使黃河如帶，泰山若礪，國以永存，爰及苗裔。」所謂「參誓山河」，謂此盟也。高帝功臣百有二十人。舍，其一也。又雲：「丞相，允迪前從。渾渾長源，鬱鬱洪柯。群川載導，眾條載羅，時有語默，運同隆窳，此蓋謂青也，功臣表：「開封湣侯，舍、封十一年薨。十二年。夷侯青嗣，四十八年薨。」所謂「群川眾流」，以諭支派之分散也。「語默隆窳」，以言自青後未有顯者也。淵明乃長沙公之曾孫，然侃傳亡不載，世家獨於此見之。後世累經亂離，譜籍散亡，然又士大夫因循滅裂，不如古人，所以家譜不傳於世，惜哉！
