
古銅器
宋番昜張世南《宦遊紀聞》云：「辨博書畫古器，前輩蓋嘗著書矣。其間有論議而未詳明者，如臨、摹、硬黃、響榻，是四者各有其說。今人皆謂臨摹為一體，殊不知臨之與摹，迥然不同。臨、謂置紙在旁，觀其大小濃淡形勢而學之。若臨淵之臨，摹、謂以薄紙覆上，隨其曲折婉轉用筆，曰摹。硬黃，謂置紙熱熨鬥上，以黃蠟塗勻，儼如枕角，毫釐必見。響榻，謂以紙覆其上，就明窗牖間，映光摹之。辨古器，則有所謂款識。臘茶色、硃砂斑、真青綠井口之類。方為真古。其製作，有雲紋、雷紋、山紋、輕重雷紋、垂花雷紋、鱗紋、細紋、粟紋、蟬紋、黃目、飛廉、饕餮、蛟螭、虬龍、麟鳳、熊虎、龜蛇、鹿馬、象鸞、夔犧、隹鳧、雙魚、蟠虺、如意、圜絡、盤雲、百乳、鸚耳、貫耳、偃耳、直耳、附耳、挾耳、獸耳、虎耳、獸足、夔足、百獸、三螭、オ草、瑞草、篆帶（若蚪結之勢）、星帶（四旁飾以星象）、輔乳（鐘名，用以節樂者）、碎乳（鐘名，大乳三十六，外復有小乳周之）、立夔、雙夔之類，凡古器制度，一有合此，則以名之。如雲雷鐘、鹿馬洗、鸚耳壺之類，是也。如有款識，則以款識名。如周叔液鼎、齊侯鐘之類，是也。古器之名，則有鐘（大曰特，中曰鐘，小曰編）、鼎、尊、、彜、舟（類洗而有耳）、卣（音酉，又音由。中尊器也。有攀蓋足，類壺）、瓶、爵、斗（有耳，有流，有足。流即觜也）、卮、觶（之豉切，酒觴也）、角（類彜而無柱）、杯、敦、簠（其形方）、簋（類鼎而矮蓋，有四足）、豆、（牛偃切，無底甑也）、錠（徒徑切，又都定切）、、觚、鬲（形制同鼎。《漢志》謂空足曰鬲）、釒復（方宥切。《玉篇》云：「似釜而大。」其實類小甕而有環）、（戶戈切，又胡臥切。盛五味之器也，似鼎，而有蓋，有觜，有執攀）、壺（其類有四：曰圓，曰匾，曰方，曰溫）、［B161］（於含切，覆蓋也似洗樣而腰大，有足，有提攀）、瓿（蒲後切。類壺而矮）、鋪（類豆，鋪陳薦獻之義）、罌（類釜）、鑒（盛水器。上方如鬥，鏤底如風窗，下設盤以盛之）、匜（代支切，沃盥器）、盤、洗、盆、玄（呼玄切，類洗。《玉篇》云：「小盆也」）、於、磬、百、鐸、征（類鐘而矮）、鐃、戚、鐓、（飾物柄者）奩、鑒、（即鏡）節、鉞、矛、盾、弩、機、表坐、旂鈴、刀筆、杖頭、蹲龍（宮廟乘輿之飾，或雲闌楯間物）、車（兒戲之具）、提梁、龜蛇硯滴、車輅、托轅之屬，此其大概，難於盡備。然知此者，亦思過半矣。所謂款識，乃分二義。款，謂陰字，是凹入者，刻畫成之。識，謂陽字，是挺出者。正如臨之與摹，各自不同也。臘茶色、亦有差別。三代及秦漢間器，流傳世間，歲月浸久，其色微黃而潤澤。今士大夫間論古器，以極薄為真，此蓋一偏之見也。亦有極薄者，有極厚者，但觀製作色澤，自可見也。亦有數百年前句容所鑄，其藝亦精。今鑄不及，必竟黑而燥。須自然古色，方為真古器也。趙希鵠《洞天清錄·集古鐘鼎彜器辨》云：夏尚忠，商尚質，周尚文。其制器亦然。商器質素無文，周器雕篆細密，此固一定不易之論。而夏器獨不然。余嘗見夏雕戈，於銅上相嵌以金，其細如發。夏器大抵皆然。歲久金脫，則成陰，以其刻畫者成凹也。銅器入土千年，純青如鋪翠。其色子後稍淡，午後乘陰氣，翠潤欲滴。間有土蝕處，或穿或剝，並如蝸篆自然。或有斧痕，則是偽也。銅器墜水千年，則純綠色，而瑩如玉。未及千年，綠而不瑩。其蝕處如前。今人皆以此二品體輕者為古，不知器大而厚者，銅性未盡，其重止能減三分之一，或減半，器小而薄者，銅性為水土蒸淘亦盡，至有擊破處，並不見銅色，惟翠綠徹骨，或其中有一線紅色如丹。然尚有銅聲。傳世古，則不會入水土，惟流傳人間，色紫褐而有原砂班，甚者，其班凸起，如上等辰砂。入釜，以沸湯煮之，良久，斑愈見。偽者，以漆調朱為之，易辨也。三等古銅，並無腥氣。惟土古新出土，尚帶土氣，久則否。若偽作者，熟熱摩手心以擦之，銅腥觸鼻。所謂識紋款紋亦不同。識、乃篆字，以紀功，所謂「銘書鐘鼎」，夏用鳥跡篆，商則蟲魚，周以蟲魚大篆，秦用大小篆，漢以小篆隸書，三國隸書，晉宋以來用楷書，唐用楷隸。三代用陰識，謂之偃蹇字，其字凹入也。漢已來，或用陽識。其字凸，間有凹者。或用刀刻，如鐫碑。蓋陰識難鑄，陽識易為，決非三代物也。款，乃花紋，以為飾。古器款居外而凸，識居內而凹。夏周器有款有識，商器多無款有識。古人作事精緻，工人預四民之列，非若後世賤丈夫之事。故古器款必細如發，勻整分曉，無纖毫模糊。識文之筆畫，宛宛如仰瓦，而不深峻，大小深淺如一。亦明凈分曉，無纖毫模糊。此蓋用銅之精者，並無砂顆，一也；良工精妙，二也；不吝工夫，非一朝夕所為，三也。今設有古器，款稍或模糊，必是偽作。質色臭味，亦自不同。句容器非古物，蓋自唐天寶間，至南唐後主時，於昇州句容縣置官場以鑄之，故其上多有監官花押，其輕薄漆黑款細雖可愛，要非古器。歲久亦有微青色者。世所見天寶時大鳳環瓶，此極品也。偽古銅器，其法以水銀雜錫末，即今磨鏡藥是也。先上在新銅器上，令勻，然後以釅醋調細宣砂末，筆蘸勻上，候如臘茶麵色，急入新汲水滿浸，即成臘茶色。候如漆，急入新水浸，成漆色。浸稍緩，即變色矣。若不入水，則成純翠色。三者並以新布擦，令光瑩。其銅腥為水銀所匱，並不發露，然古銅聲微而清。新銅聲濁而，不能逃識者之見。古人惟鐘鼎祭器、稱功頌德，則有識。盤盂寓戒，則有識。他器亦有無識者，不可遽以為非。但辨其體質、款紋、顏色、臭味，足矣。夫二書之論銅器，固已粲然具備，然清修好古之士，又不可不讀經傳紀錄，以求其源委。如薛尚功款識、法帖及重廣鐘鼎韻七卷者、宣和博古圖、呂大臨考古圖、王俅《嘯堂集古錄》、黃睿東觀余論、董迥廣川書跋等書，皆當熟味遍參，而斷之以經，庶可方精鑒也。
石取當今人家正門適當巷陌橋道之沖，則立一小石將軍，或植一小石碑，鐫其上曰石敢當，以厭禳之。按西漢史遊急就章云：「石敢當」，顏師古註曰：衛有石昔、石買、石惡，鄭有石制，皆為石氏。周有石速，齊有石之紛如。其後以命族。敢當，所向無敵也。據所說，則世之用此，亦欲以為保障之意。
方頭俗謂不通時宜者為方頭，陸魯望詩云：「頭方不會王門事，塵土空緇白紵衣。」
七十二《玉臺》詩：「入門時左顧，但見雙鴛鴦。鴛鴦七十二，羅列自成行。」孟東野和薔薇歌：「仙機軋軋飛鳳凰，花開七十有二行。」詩皆用七十二，不知何所祖。
旃檀佛
京師旃檀佛，以靈異著聞海宇。王侯公相、士庶婦女。捐金莊嚴，以丐福利者，歲無虛日。故老相傳云：其像四體無所倚著，人君有道，則至其國。國初時，尚可通一線無礙，今則不然矣。按翰林學士程鉅夫《瑞像殿碑刻》云：「釋迦如來，初為太子，生七日，母摩耶棄世，生忉利天。佛既成道，思念母恩，遂升忉利天，為母說法。優填國王、自以久失瞻仰於如來，欲見無從，乃刻旃檀為像。目健連尊者、慮有闕陋，躬以神力，攝三十二匠，升忉利天，諦觀相好。三返，乃得其真。既成，國王臣民奉之具佛焉。及佛自忉利天復至人間，王率臣庶同往迎佛，此像騰步空中，向佛稽首。佛為摩摩授記曰：『我滅度千年之後，汝從震旦（東士也）廣利人天，由是西土一千二百八十五年，龜茲六十八年，涼州十四年，長安一十七年，江南一百七十三年，淮南三百六十七年，復至江南二十一年，汴梁一百七十七年，北至燕京，居聖安寺十二年，北至上京大儲慶寺二十年，南還燕宮內殿五十四年。』丁丑歲三月，燕宮火，迎還聖安寺居，今五十九年乙亥歲，當今大元世祖皇帝至元十二年也。帝遣大臣孛羅等四眾，備法駕仗衛音伎，迎奉萬壽山仁智殿。丁丑，建大聖安寺。己丑歲，自仁智殿迎安寺之後殿，大作佛事。瑞像，計自優填王造始之歲，至今延祐丙辰，凡二千三百有七年。」又《釋氏感通錄》云：「梁武帝遣郝騫等往天竺國迎佛旃檀像，其王模刻一像付騫。天監十年，至建康，帝迎奉太極殿，建齋度僧，大赦斷殺。自是蔬食絕欲。」據此說，又與碑文不同。即今聖安寺所安之像，抑優填之所刻歟？天竺之摹刻歟？
傳席今人家娶婦，輿轎迎至大門，則傳席以入，弗令履地。然唐人已爾。樂天《春深娶婦家》詩云：「青衣轉（去聲）氈褥，錦繡一條斜。」
歸婦吟吉之永豐劉氏女，天兵南下日，為東平王郎中（宥）所虜。後王聞其父母兄弟舅姑夫子咸在，因放之歸。且作《歸婦吟》以送之。詩曰：「烈火都將玉石焚，死生契闊憶中分。信音一絕思青鳥，望眼雙穿見白雲，殘日鴿還有難，北風鴻雁正離群。新詩送爾還家去，重續當年織錦紋。」籲，固雖劉氏有莫大之幸，而王亦仁人者矣。
穿耳或者謂晉唐間人所畫士女，多不帶耳環，以為古無穿耳者。然莊子曰：「天子之侍御，不叉扌前，不穿耳。」自古亦有之矣。
丫頭吳中呼女子之賤者為丫頭，劉賓客《寄贈小樊》詩：「花面丫頭十二三，春秋綽約向人時。」
點心今以早飯前及飯後午前午後晡前小食為點心。《唐史》：「鄭亻參為江淮留後，家人備夫人晨饌，夫人顧其弟曰：『治妝未畢，我未及餐，爾且可點心。』則此語唐時已然。
奴婢今蒙古色目人之臧獲，男曰奴，女曰婢，總曰驅口。蓋國初平定諸國日以俘到男女匹配為夫婦，而所生子孫永為奴婢。又有曰紅契買到者，則其元主轉於人，立券投稅者是也。故買良為驅者有禁。又有陪送者，則В撥隨女出嫁者是也。奴婢男女止可互相婚嫁，例不許聘娶良家。若良家願娶其女者，聽。然奴或致富，主利其財，則俟少有過犯，杖而錮之，席捲而去，名曰抄少估。亦有自願納其財以求脫免奴籍，則主署執恁付之，名曰放良。刑律：私宰牛馬，杖一百。毆死驅口，比常人減死一等，杖一百七。所以視奴婢與馬牛無異。按《周》禮：其奴、男子入於皂隸，女子入於舂槁。《說文》：「奴婢皆古罪人。」夫今之奴婢，其父祖初無罪惡，而世世不可逃，亦可痛已。又奴婢所生子，亦曰家生孩兒。按《漢書·陳勝傳》：「秦令少府章邯免驪山徒人奴產子。」師古曰：「奴產子、猶人云家生奴也。」則家生兒亦有所據。
慍羝慍羝，謂腋氣也，唐崔令《欽教坊記》云：「範漢女大娘子亦是竿木家。開元二十一年出內，有姿媚而微慍羝。」
天子爭臣張公可與者，濟南人，律身廉正，持法公平，茍可以納忠於國，雖斧鉞有所不避。為中書郎中日，先帝時、一大奸以元惡受顯戮，後二子夤緣入侍，幸沭天眷，特各授行省平章。陛辭，叩首言曰：「先臣在九原，弗獲沾一命之榮，當不瞑目，臣敢昧死請。」上命左右傳旨中書，獨公不奉詔。越數日，上召丞相面諭之，丞相退。謂公曰：「聖意寵遇之深，當復柰何？」公曰：「朝廷果欲舉行贈典，必須雪其非罪。若然，是先帝不合誅之。以先帝為何如主哉？則上之於先帝，反不若大奸之有後矣，不孝孰大焉？丞相備公言以聞，上為動容而止，公以病在告。都堂有人訴宗室謀逆，奏送刑部問狀。逮鞫，有證驗，而死於獄。宗室之妻見上泣曰：「臣妾夫某、無罪枉死。上但知送部，而不謂其已死。」聖怒，命御史臺鞫問。丞相懼，謀之公。即扶疾至省，取牘補署花押，眾皆愕然。丞相曰：「恐掾史所行有錯，欲照略耳，非謂此也。」公曰：「自丞相以下，皆當聽問，某何獨求免邪？」既而緘牘令該掾抱詣臺。臺官首問曰：「張郎中曾書卷否？曰然，臺官議曰：「張郎中所行，未嘗差錯。況此一事，中書得旨施行，執法者復何罪？」因覆奏曰：「臣等取省案根勘，宗室（某）之死不枉。」上頷之，其事遂寢。如公者，慶誠天子之爭臣也矣。
嬸妗宋張文潛《明道雜志》云：「經傳中無嬸妗二字，嬸字乃世母字二合呼，妗字乃舅母字二合呼也。二合，如真言中合兩字音為一。」
黃金縷
蘇小小，見諸古今吟詠者多矣。而世又圖寫以玩之，一何動人也如此哉！《春渚紀聞》云：「司馬才仲初在洛下，晝寢，夢一美姝，牽帷而歌曰：『妾本錢唐江上住，花開花落、不管流年度。燕子銜將春色去，紗窗幾陣黃梅雨。』才仲愛其詞，因詢曲名，雲是黃金縷。且曰，『後日相見於錢唐江上。』及才仲以東坡先生薦，應制舉中等，遂為錢唐幕官。其廨舍後堂，蘇小墓在焉。時秦少章為錢唐尉、為續其詞後云：『斜插犀梳雲半吐，檀板輕敲、唱徹黃金縷夢斷采雲無覓處，夜涼明月生春浦。』不逾年而才仲得疾，所乘畫水輿，絮泊河塘。柁工遽見才仲攜一麗人登舟，即前聲喏，而火起舟尾。蒼忙走報。家已慟哭矣。」《能改齋漫錄》云：「劉次莊樂府解題曰：錢唐蘇小小歌。蘇小小非唐人，世見樂天夢得詩多稱詠，遂謂與之同時耳。」次莊雖知蘇小小非唐人，而無所據。余按郭茂倩所編引廣題曰：蘇小小，錢唐名娼也，蓋南齊時人，西陵在錢唐江之西，故古辭云：「何處結同心，西陵松析下。」余嘗記《虞美人》長短句云：「槐陰別院宜清晝，入坐春風秀。美人圖子阿誰留，都是宣和名筆內家收。鶯鶯燕燕分飛後，粉淡梨花瘦。只除蘇小不風流，斜插一枝萱草鳳釵頭，亦蘊藉可喜，乃元遺山先生所作也。
哨遍
某人以善經紀，積貲至鉅萬計，而既鄙且嗇。不欲書其姓名，其尊行錢素庵者，（抱素）逸士也。多遊名公卿間，善詩曲，有集行於世。（某）嘗以貴富驕之，故作今樂府一闋譏警焉。【哨遍】試把賢愚窮究，看錢奴、自古呼銅臭。徇己苦貪求，待不教、泉貨周流。忍包羞，油鐺插手，血海舒拳，肯落他人後。曉夜尋思機彀。緣情鉤鉅，巧取旁搜。蠅頭場上苦驅馳，馬足塵中廝追逐。積攢下，無厭就。捨死忘生，出乖弄醜。【耍孩兒】安貧知足神明佑，好聚斂、金招悔尤。王戎遺下舊牙籌，夜連明、計算無休。不思日月搬烏兔，只與兒孫作馬牛、添消瘦。不調裀鼎，瓷逞戈矛。【十煞】漸消磨雙臉春，已雕颼兩鬢秋。終朝不樂眉長皺。恨不得、櫃頭錢五分息招。人借架上緒，一周年不放贖。狠毒性，如狼狗。把平人骨肉，做自己同。【九】有心待拜五侯，教人喚甚半州。忍饑寒、贊得家私厚。待壘做錢山兒，倩軍士喝號提鈴守。怕化做錢龍兒，請法官行罡布氣留。半炊兒，八遍把牙關叩。只願得、無支有管，少出多收。【八】虧心事，盡意為。不義財，盡力掊。那裏問，親弟兄親姊妹親姑舅。只待要、春風金谷嬌王凱，一任教、夜雨新豐困馬周。無親舊，只知敬明侔皓齒，不想共肥馬輕裘。【七】資生利轉多，貪婪意不休。為錙銖、捨命尋爭關。田連阡陌心猶窄，架插詩書眼不瞅。也學采東籬菊子，是個裝呵元亮，豹子浮丘。【六】恨不得、楊子江變做酒，棗穰金積到鬥。為幾文＜貝覃＞背錢，受了些旁人咒。一斗粟、與親眷分了顏面，二斤麻、把相知結下冠仇。真紕繆，一味的驕而且吝，甚的是樂以忘憂。【五】這財、曾然了董卓臍，曾梟了元載頭，聚而不散遭殃咎。怕不是、堆金積玉連城富，眨眼早、野草閑花滿地愁，幹生受。生財有道，受用無由。【四】有一日、大小運並在命宮，死困限纏在卯酉。甚的散得疾，子為你聚來得驟。恰待調和新曲歌金帳，逼臨得佳人墜玉樓，難收救，一壁相、投河奔井，一壁相、爛額焦頭。【三】窗隔每都颭颭的飛，椅卓每都出出的走，金銀錢米，都消為塵垢。山魈木客相呼喚，寡宿孤辰廝趁逐，喧白晝。花月妖將家人狐媚，虛耖鬼把倉庫潛偷。【二】惱天公，降下災。犯官刑，系在囚。他用錢時難參透。待買他、土木驢釘子輕輕釘，吊脊筋鉤兒淺淺鉤。便用殺，難寬宥。魂飛蕩蕩，魄散悠悠。【尾】出落他、平生聚斂的情，都寫做、臨刑犯罪由。將他死骨頭告示向通衢裹甃，任他日炙風吹慢慢的朽。樂府中押逐贖菊字韻者，蓋中州之音輕，與尤字韻相近故也。此曲雖曰為某而作，然亦可以為世勸。
花蕊夫人蜀主孟昶、納徐匡璋女，拜貴妃，別號花蕊夫人。意花不足擬其色，似花蕊之輕也。或以為姓費氏，則誤矣。
崔麗人余向在武林日，於一友人處。見陳居中所畫唐崔麗人圖，其上有題云：「並燕鶯為字，聯徽氏姓崔。非煙宜采畫，秀玉勝江梅。薄命千年恨，芳心一寸灰。西廂舊紅樹，曾與月徘徊。余丁卯春三月，禦命陜右，道出於蒲東普救之僧舍。所謂西廂者，有唐麗人崔氏女遺照在焉。因命畫師陳居中繪模真像，意非登徒子之用心、迨將勉情鐘始終之戒。仍拾四十言，使好事者知百勞之歌以記雲。泰和丁卯林鐘吉日，十洲種玉大志宜之題。延祐庚申春二月。余傳命至東平，顧市粥雙鷹圖。觀久之，弗見主人而歸。夜宿府治西軒，夢一麗人，綃裳玉質，逡巡而前曰：「君玩雙鷹圖，雖佳，非君幾席間物。妾流落久矣，有雙鷹名冠古今，願托君為重。」覺在怪之，未卜其何祥。遲明，欲行，忽主人攜鷹圖來，且四軸。余意麗人雙鷹符此數耳。繼出一小軸，乃夢所見，有詩四十字，跋語九十八。識曰，泰和丁卯。出蒲東普救僧舍，繪唐崔氏鶯鶯真，十洲種玉大志宜之題。」畫詩書皆絕神品也。余驚詫詫良久。時有司群官吏環視，因縮不目，托以跋語佳勝，贖之。籲物理相感，果何如耶！豈法書名畫自有靈耶？抑名不朽者隨神耶？遇合有定數耶？余嘗謂關雎碩人，姿德兼備，君子之配也；琴心雪句，才艷聯芳，文士之偶也。自詩書道廢，丈夫弗學，況女流乎？故近世非無秀色，往往脂粉腥穢，鴉鳳莫辨。求其彷彿待月章之萬一，絕代無聞焉。此亦慨世降之一端也。因歸於我，義弗辭已。宜之者，蓋前金趙愚軒之字，曾為鞏西簿。遺山謂泰和有詩名，五言平淡，他人未易造。信然。泰和丁卯，迨今百十四年雲、其月二日。壁水見士思容題。右共五百九字。雖不知壁水見士為何如人，然二君之風韻可想見矣。因俾嘉禾繪工盛懋臨寫一軸，適舅氏趙公待制（雍）見而愛之，就為錄文於上，按唐元微之傳奇鶯鶯事，以為張生寓蒲之普救寺，適有崔氏孀婦，亦止茲寺，崔氏婦、鄭氏也，生出於鄭，視鄭則異派之從母。因丁文雅軍擾掠蒲人，鄭惶駭不知所措。生與將之靈善。請吏護之，不及於難。鄭厚生德，謂曰：「姨之弱子幼女，當以仁兄之禮奉承。」命鶯鶯出拜，顏色艷異，光輝動人。生問其年紀。鄭曰：「十七歲矣。」生自是之，私禮鶯鶯之侍婢紅娘，間道其意，既而詩章往復，遂酬所願。中間離合多故，然不能終諧伉儷。說者以為生即張子野。宋王性之著《傳奇辨正》，按微之作《姨母鄭氏墓銘》云：其既喪夫，遭軍亂，微之為保護其家。又作《陸氏志》云：餘外祖睦州刺史鄭擠。白樂天作《微之母鄭氏志》，亦言鄭濟女。而唐崔氏譜：永寧尉鵬，娶鄭濟女，則鶯鶯乃崔鵬之女，於微之為中表也。傳奇言生年二十二，樂天作微之墓誌，以大和五年薨，年五十三。即當以大曆十四年己未生，至貞元庚辰，正二十二歲。凡此數端，決為微之無疑。特托他姓以避就耳，事具《侯鯖錄》中。
江浙省地分江浙行省，建治所於杭。陸路赴都，三千九百二十四里。若水程，則四千四百四十里。東至大海，四百九里。順風，海洋七日七夜可到日本國，西至鄱陽湖，接連江西省南康路界，一千三百四十五里。南至汀洲路，接連廣東湖州界，二千四百二十里。北至楊子江，接連淮南省楊州界，七百二十里。東到大海，四百九里。西到江西省南康路，一千七百五里。南到廣東潮州路，二千五百一十里。北到淮南省楊州路，七百六十五里。東南到漳州路，海岸二千四百九十九里。西南到江西省建昌路，一千五百九十里。東北到松江，海岸五百二十二里。西北到池州路，接連河南省安慶路，一千三百四十二里。此四至八到也。今割福建道立行省，則又不同矣。
改常今人謂易其所守者曰改常。《北夢鎖言》：「左軍容使嚴遵美，閹官中仁人也。嘗一日發狂，手足舞蹈。傍有一貓一犬，貓忽謂犬曰：「軍容改常。」
