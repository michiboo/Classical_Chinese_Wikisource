
正統辨
至正二年壬午春三月十有四日，上御咸寧殿，中書右丞相脫脫等奏命史臣纂修宋、遼、金三史，制曰可。越二年甲申春三月，進《遼史本紀》三十卷，《志》三十一卷，《表》八卷，《列傳》四十六卷。冬十一月，進《金史本紀》一十九卷，《志》三十九卷，《表》四卷，《列傳》七十三卷。又明年乙酉冬十一月，進《宋史本紀》四十七卷，《志》一百六十二卷，《表》三十二卷，《列傳世家》二百五十五卷。初，會稽楊維禎嘗進《正統辨》，可謂一洗天下紛紜之論，公萬世而為心者也。惜三史已成，其言終不見用。後之秉史筆而續通鑒綱目者，必以是為本矣。維禎，字廉夫，號鐵崖，人咸稱之曰鐵史先生。泰定丁卯李黼榜相甲及第，以文章名當世。表曰：「至正三年五月日，伏覩皇帝詔旨，起大梁張京兆杜本等，爵某官職，專修宋、遼、金三史。越明年，史有成書，而正統未有所歸。臣維禎謹撰《三史正統辨》，凡二千六百餘言。謹表以上者，右。」伏以一代離合之殊，固緊乎天數盛衰之變，萬年正閏之統，實出於人心是非之公。蓋統正而例可興，猶綱舉而目可備。前代異史，今日兼修，是非之論既明，正閏之統可定。奈三史雖雲有作，而一統猶未有歸。共惟世祖皇帝，以湯武而立國；皇帝陛下，以堯舜而為君。建極建中，致中和而育物，惟精惟一，大統以書元。嘗怪遼、金、史之未成，必列趙宋編而全備。蕓臺大啟，草澤高升，宜開三百載之編年，以垂千萬代之大典。豈料諸儒之謙筆，從為三國之志書。《春秋》之首例未聞，綱目之大節不舉。臣維禎素讀《春秋》之王正月，公羊謂大一統之書，再觀目之紹《春秋》，文公有在正統之說。故以始皇二十六年而繼周統。高祖成功五年而接秦亡，晉始於平吳，而不始於泰和。唐始於滅盜，而不始於武德。稽之千古，證之於今。況當世祖命伯顏平江南之時，式應宋祖命曹彬下江南之歲，親傳詔旨，有過唐不及漢之言；確定統宗，有繼宋不繼遼之禪。故臣維禎敢痛排浮議，力建公言，挈大宋之編年，包遼、金之紀載。置之上所，用成一代可鑒之書，傳之將來，永示萬世不刊之典，冒幹天聽，深懼冰競，下情無任瞻天望闕激切屏營之至。辨曰：「正統之說，何自而起乎？起於夏後傳國。湯武革世，皆出於天命人心之公也。統出於天命人心之公，則三代而下，歷數之相仍者，可以妄歸於人乎？故正統之義，立於聖人之經，以扶萬世之綱常。聖人之經，《春秋》是也。《春秋》，萬代之史宗也。首書王正於魯史之元年者，大一統也。五伯之權，非不強於王也，而《春秋》必黜之，不使奸此統也。吳楚之號，非不竊於王也，而《春秋》必外之，不使僭此統也。然則統之所在，不得以割據之地。強梁之力，僭偽之名而論之也。尚矣，先正論統於漢之後者。不以劉蜀之祚促與其地之偏而奪其統之正者，《春秋》之義也。彼志三國降昭烈以儕吳魏，使漢嗣之正、下與漢賊並稱，此春秋之罪人矣。復有作元經自謂法《春秋》者，而又帝北魏，黜江左，其失與志三國者等耳。以致尊昭烈，續江左兩魏之名不正而言不順者，大正於宋朱氏之綱目焉。或問朱氏述綱目主意，曰在正統，故綱目之挈統者在蜀晉，而抑統者則秦昭襄唐武氏也。至不得已，以始皇之廿六年而始繼周。漢始於高帝之五年，而不始於降秦晉始於平吳，而不始於泰和。唐始於群盜既夷之後，而不始於降武德之元。又所以法《春秋》之大一統也。然則今日之修宋、遼、金三史者，宜莫嚴於正統與大一統之辨矣。自我世祖皇帝立國史院，嘗命承旨百一王公修遼、金二史矣。宋亡，又命詞臣通修三史矣。延祐天歷之間，屢勤詔旨，而三史卒無成書者，豈不以二史正統之議未決乎？夫其議未決者，又豈不以宋渡於南之後，拘於遼金之抗於北乎？吾嘗究契丹之有國矣，自灰牛氏之部落始廣。其初，枯骨化形戴豬服豕，荒唐怪誕，中國之人所不道也。八部之雄，至於阿保機披其黨而自尊。迨耶律光，而其執浸盛。契丹之號，立於梁貞明之初。大遼之號，復改於漢天福之日。自阿保機訖於天祚凡七主，歷二百一十有五年，夫遼固唐之邊夷也，乘唐之衰，草竊而起。石晉氏通之，且割幽燕以與之，遂得窺釁中夏，而石晉氏不得不亡矣。而議者以遼乘晉統，吾不知其何統也。再考金之有國矣，始於完顏，實又臣屬於契丹者也，至阿骨打，茍逃性命於道宗之世。遂敢萌人臣之將，而篡有其國，僭稱國號於宋重和之元，相傳九主，凡歷一百一十有七年。而議者又以金之平遼克宋，帝有中原，而謂接遼宋之統，吾又不知其何統也。議者又謂完顏氏世為君長，保其肅慎。至太祖時，南北為敵國，素非群臣。遼祖神冊之際，宋祖未生。遼祖比宋前興五十餘年。而宋嘗遣使卑辭以靠告和，結為兄弟。晚年且遼為翁而宋為孫矣。此又其說之曲而陋也，漢之匈奴，唐之突厥，不皆興於漢唐之前乎？而漢唐又與之通和矣。吳魏之於蜀也，亦一時角立而不相統攝者也，而秉史筆者必以匈奴、突厥為紀傳，而以漢唐為正統，必以吳魏為分緊，而以蜀漢為正統。何也？天理人心之公，閱萬世而不可泯者也。議者之論五代，又以朱梁氏為篡逆，不當合為五代史，其說似矣。吾又不知，朱晃之篡，克用氏父子以為仇矣，契丹氏背唐兄弟之約而稱臣於梁，非逆黨乎？《春秋》誅逆，重誅其黨；丹氏之誅，為何如哉？且石敬瑭事唐，不受其命而篡唐。謂之承晉可乎？縱承晉也，謂之統可乎？又謂東漢四主，遠兼郭周。宋至興國四年，始受其降，遂以周為閏，以宋統不為受周禪之正也。吁！茍以五代之統論之，則南唐李升嘗立大唐宗廟而自稱為憲宗五代之孫矣。宋於開寶八年滅南唐，則宋統繼唐不優於繼周繼漢乎？但五代皆閏也，吾無取其統。吁！天之歷數自有歸，代之正閏不可紊。千載歷數之統，不必以承先朝續亡主為正，則宋興不必以膺周之禪接漢接唐之統也。宋不必膺周接漢接唐以為統，則遂謂歐陽子不定五代為南史，為宋膺周禪之張本者，皆非矣。當唐明宗之祝天也，自以夷盧，不任社稷生靈之主。願天早生聖人，以主生靈，自是天人交感而宋祖生矣。天厭禍亂之極，使之君主中國，非欺孤弱寡之所致也。朱氏綱目，於五代之年，皆細註於歲之下，其餘意固有待於宋矣。有待於宋，則直以宋接唐統之正矣，而又何計其受周禪與否乎？中遭陽九之厄，而天猶不泯其社稷，瓜瓞之系，在江之南，子孫享國又凡百五十有五年。金泰和之議，以靖康為遊魂餘魄。比之昭烈在蜀，則泰和之議固知宋有遺統在江之左矣。而金欲承其絕為得統，可乎？好黨君子，遂斥紹興為偽宋。吁！吾不忍道矣。張邦昌迎康邸之書曰：「由康邸之舊藩，嗣宋朝之大統。漢家之厄十世，而光武中興。獻公之子九人，而重耳尚在。茲惟天意，夫豈人謀？」是書也，邦昌肯以靖康之後為遊魂餘魄而代有其國乎？邦昌不得革宋，則金不得以承宋。是則後宋之與前宋，即東漢前漢之比耳。又非劉蜀牛晉，族屬疏遠，馬牛疑迷者之可以同日語也。論正閏者，猶以正統在蜀，正朔相仍在江東。彌嗣祚親切比諸光武重耳者乎？而又可以偽斥之乎？此宜不得南渡為南史也明矣。再考宋祖生於丁亥，而建國於庚申。我太祖之降年，與建國之年亦同。宋以甲戌渡江，而平江南於乙亥丙子之年，而我王師渡江平江南之年亦同。是天數之有符者不偶然，天意之有屬者不茍然矣。故我世祖平宋之時，有過唐不及漢。宋統當絕，我統當續之喻。是世祖以歷數之正統歸之於宋，而以今日接宋統之正者自屬也。當時一二大臣又有奏言曰：其國可滅，其史不可滅也。是又以編年之統在宋矣。論而至此，則中華之統，正而大者，不在遼、金，而在於天付生靈之主也昭昭矣。然則論我元之大一統者，當在平宋，而不在平遼與金之日。又可推矣。夫何？今之君子，昧於《春秋》大一統之旨，而急於我元開國之年，遂欲接遼以為統。至於天數之符，悖世祖君臣之喻逆萬世是非之公論而不恤也。吁！不以天數之正，華統之大，屬之我元，承乎有宋，如宋之承唐，唐之承隋承晉承漢也；而妄分閏代之承，欲以荒夷非統之統屬之我元。吾又不知今之君子待今日為何時？待今聖人為何君也哉？於乎！《春秋》大統之義，吾已悉之，請復以成周之大統明之於今日也。文王在諸侯凡五十年，至三分天下有其二，遂誕膺天命，以撫方夏。然猶九年而大統未集，必至王十有三年，代商有天下。商命始革，而大統始集焉。蓋革命之事，間不容髮。一日之命未絕，則一日之統未集。當日之命絕，則當日之統集也。宋命一日而未革，則我元之大統亦一日而未集也，成周不急文王五十年武王十三年而集天下之大統，則我元又豈急於太祖開國五十年及世祖十有七年而集天下之大統哉！抑又論之。道統者，治統之所在也。堯以是傳之舜，舜以是傳之禹、湯、文武、周公、孔子。孔子沒，幾不得其傳百有餘年，而孟子傳焉。孟子沒，又幾不得其傳千有餘年，而濂洛周、程諸子傳焉。及乎中立楊氏，而吾道南矣。既而宋亦南渡矣，楊氏之傳，為豫章羅氏，延平李氏，及於新安朱子。朱子沒，而其傳及於我朝許文正公。此歷代道統之源委也。然則道統不在遼金而在宋，在宋而後及於我朝。君子可以觀治統之所在矣。於乎！世隔而後其議公事久而後其論定。故前代之史，必修於異代之君子，以其議公而論定也。《晉史》修於唐，《唐史》修於宋，則《宋史》之修，宜在今日而無讓矣。而今日之君子，又不以議公論定者自任，而又諉曰付公論於後之儒者，吾又不知後之儒者又何儒也。此則予為今日君子之痛惜也。今日堂堂大國，林林鉅儒，議事為律，吐辭為經，而正統大筆，不自豎立，又闕之以遺將來，不以貽千載綱目君子之笑為厚恥。吾又不知負儒名於我元者，何施眉目以誦孔子之遺經乎！洪惟我聖天子當朝廷清明四方無虞之日，與賢宰臣親覽經史，有志於聖人《春秋》之經制，故斷然定修三史，以繼祖宗未遂之意，甚盛典也！知其事大任重，以在館之諸賢為未足，而又遣使草野，以聘天下之良史才，負其任以往者。有其人矣，而問之以《春秋》之大法綱目之主意，則概乎其無以為言也。於乎！司馬遷易編年為紀傳，破《春秋》之大法，唐儒蕭茂挺能議之。孰謂林林鉅儒之中，而無一蕭茂挺其人乎？此草野有識之士之所甚惜而不能倡其言於上也，故私著其說，為宋、遼、金正統辨，以伺千載綱目之君子云。若其推子午卯酉及五運之王閏以分正之說者，此日家小技之論，君子不取也，吾無以為論。
貞烈
至元十三年丙子，春正月八日，淮安王〈（伯顏）〉，以中書右相統兵入杭，宋謝全兩後以下皆赴北。有王昭儀者，題《滿江紅》詞於驛云：「太液芙蓉，渾不似，舊時顏色。會記得，春風寸露，玉樓金闕，名蘭簪妃後裏。暈潮蓮貅君王側。忽一朝，鼙鼓揭天來，繁華歇。龍虎散，風雲滅，千古恨，憑誰說。對山河百二，淚沾襟血。驛館夜驚塵上夢，宮車曉碾關山月。願嫦娥、相顧肯從容，隨圓缺。」昭儀名清蕙，字沖華，後為女道士。五月二日，抵上都，朝見世皇。十二日夜，故宋宮人安定夫人陳氏，安康夫人朱氏，與二小姬，沐浴整衣焚香，自縊死。朱夫人遺四言一篇於衣中云：「既不辱國，倖免辱身。世食宋祿，羞為北臣。妾輩之死，守於一貞。忠臣孝子，期以自新。丙子五月吉日，泣血書。」明日，奏聞，上命斷其首縣全後寓所。夫此四人之貞烈，視前日之託隱憂於辭章者，相去蓋萬萬矣。是年，丞相偏師徇台。台之臨海民婦王氏者，美姿容，被掠至師中。千夫長殺其舅姑與夫，而欲私之，婦誓死不可。自念且被汙，因陽曰：「能俾我為舅姑與夫服期月，乃可事主君。」千夫見其不難於死，從所請，仍使俘婦雜守之。師還，挈行至嵊，過上清風嶺。婦仰天竊嘆曰：「吾知所以死矣。」即嚙拇指出血。寫口占詩於崖石上曰：「君王無道妾當災，棄女拋男逐馬來。夫面不知何日見，此身料得幾時回。兩行清淚偷頻滴，一片愁眉鎖未開。回首故山看漸遠，存亡兩字實哀哉。」寫畢，即投崖下以死。死之日，距今且將八、九十年，石上血僨起，如始寫時，不為風雨所剝蝕。予昔過其下，尚能讀所寫詩。嵊丞徐君端，樹石祠，刻碑於死所。浙東元帥白野泰不華公〈（字兼獸，狀元及第）〉，守越日，為立廟像，鄉之人私表曰「貞婦」。著作李五峰先生〈（孝光）〉為記郡，上其事於朝，請封如民所表。先是岳州破時，韓氏為遊卒所掠，以獻諸主將。韓知必不免，乘間赴水死。越三日，有得其屍，於練裙中題五言長句曰：「宋未有天下，堅正臣禮秉。開國百虎功，每陣惟雄整。及侍周幼主，臣心常炯炯。帝曰卿北伐，山戎今有警。死狗莫擊尾，此行當緊頸。即日辭陛下，盡敵心欲逞。陳橋忽兵變，不得守箕穎。禪讓法堯舜，民物普安靜。有國三百年，仁義道馳聘。未改祖宗法，天胡肆大眚。細思天地理，中有幸不幸。天果喪中原，大似裂冠衽。君誠不獨活，臣實無魏丙。失人焉得人，垂戒嘗耿耿。江南無謝安，塞北有王猛。所以戎馬來，飛渡以陵境。大江限南北，今此一舴艋。本期固封疆，誰謂如畫餅。烈火燎昆岡，不辨金玉礦。妾本良家子，性僻守孤梗，嫁與尚書兒，銜署紫蘭省。直以才德合，不棄宿瘤癭。初結合歡帶，誓比日月昞。鴛鴦會雙飛，比目願常並。豈期金石堅，化作桑榆景。旄頭執正然，蚩尤氣先屏。不意風馬牛，復及此燕郢。一方遭劫虜，六族死俄頃。退鷁落迅風，孤鸞弔空影。簪堅折白玉，瓶沈斷青綆。一死空冥府，憂心長炳炳。意堅志不移，改邑不改井。我本瑚璉器，安肯作溺皿。志節菲轉石，氣噎如吞鯁。不作爝火然，願為死灰冷。貪生念麥蛾，乞憐羞虎井。藉此清江水，葬我全首領。皇天如有知，定作血面請。願魂化精衛，填海使成嶺。」此時士大夫多稱道之。韓名希孟，年十有八，魏公五世孫襄陽賈尚書之子瓊之婦，死且三十年。而其英爽不昧，復能託夢趙魏公，為書其詩，則節婦之名，因公之翰墨而愈不朽矣。又岳州徐君寶妻某氏，亦同時被虜來杭，居韓斬王府。自嶽至杭，相從數千里，其主者數欲，而終以巧計脫。蓋某氏有令姿，主者弗忍殺之也。一日，主者怒甚，將即強焉，因告曰：「俟妾祭謝先夫，然後乃為君婦不遲也。君奚用怒哉？」主者喜諾。即嚴妝焚香，再拜默祝，南向飲泣，題《滿庭芳》詞一關於壁上，已，投大池中以死。詞曰：「漢上繁華，江南人物，尚遺宣政風流。綠窗朱戶，十里爛銀鉤。一旦刀兵齊舉，旌旗擁，百萬貔貅，長驅入。歌樓無榭，風卷落花愁。清平三百載，典章文物，掃地俱休。幸此身未北，猶客南州。破鑒徐郎何在？空惆悵，相見無由。從今後，斷魂千里，夜夜岳陽樓。」杭徐子祥與韓府居相鄰，嘗聞長老嗟悼之，及見所書詞，故能言其詳。某氏余偶忘其姓。噫！使宋之公卿將相貞守一節若此數婦者，則豈有賣降核國之禍哉！宜乎秦賈之徒為萬世之罪人也。
岳鄂王
岳武穆王飛墓，在杭棲霞嶺下，王之子雲焉。自國初以來，墳漸傾圯。江州嶽氏諱士迪者，於王為六世孫，與宜興州嶽氏通譜，合力以起廢。廟與寺復完美，久之，王之諸孫有為僧者，居墳之西。為其廢壞，廟興寺靡有孑遺。天臺僧可觀以訴於官，時何君頤貞為湖州推官。河妖敬仲〈（《九思》）〉以書白其事，田之沒於人者復歸。然廟與寺無寸椽片瓦，會李君全初為杭總管府經歷，慨然以興廢為己任。而鄭君明德〈（元祐）〉為作疏語曰：「西湖北山褒忠演福禪寺。」竊見故宋贈太師武穆嶽鄂王，忠孝絕人，功名蓋世，方略如霍驃姚，不逢漢武，徒結志於亡家。意氣如祖豫州，乃遇晉元。空誓言於擊楫，賜墓田棲霞嶺下，建禮祠秋水觀西。落日鼓鐘，長為聲冤於草木；空山香火，猶將薦爽於淵泉。豈期破蕩子孫，盡壞久長規制，典初田，隳佛宇，春秋無所嘗。塞墓道，毀神棲，風雨遂頹廟貌。休留夜啼拱木，躑躅春開斷垣，淚落路人，事關世教。蓋忠臣烈士，每詔條有致祭之文，豈狂子野僧，挽國典出募緣之疏，望明有司告之臺省，異聖天子錫之圭璋，褒忠義在天之靈。激生死為臣之勸，周武封比幹墓，事著遺經。唐宗建白起祠，恩覃異代。疏成，郡人王華父一力興建，於寺與廟又復完美。且杭州申明浙省，轉咨中書，以求褒贈。適趙公子期在禮部，倡議癸聞，降命搬封並如宋，止加「保義」二字。自我元統一函夏以來，名人佳士，多有詩吊之，不下數圩百篇，其最膾炙人口者，如葉靖逸先生〈（紹翁）〉云：「萬古知心只老天，英雄堪恨亦堪憐。如公少緩須臾死，此虜安能八十年。漠漠凝塵空偃月，堂堂遺像在淩煙。早知埋骨西湖路，悔不鴟夷理釣船。」趙魏公〈（孟頫）〉云：「岳王墳上草離離，秋日荒涼口獸危。南渡君臣輕社稷，中原父老望旌旗。英雄已死嗟何及，天下中分遂不支。莫向西湖歌此曲，水光山色不勝悲。高則誠先生〈（明）〉云：「莫向中州嘆黍離，英雄生死系安危。內廷不下班師詔，絕漠全收大將旗。父子一門甘伏節，山河萬里竟分支。孤臣尚有埋身地，二帝遊魂更可悲。」潘子素先生〈（純）〉云：「海門寒日淡無輝，偃月堂深晝漏遲。萬竈貔貅江上老，兩宮環珮夢中歸。內園閹鼓催花發，小殿珠簾看雪飛。不道帳前胡旋舞，有人行酒著青衣。」林清源先生〈（泉生）〉云：「誰收將骨葬西湖，已卜他年必沼吳。孤冢有人來下馬，六陵無樹可棲烏。廟堂短計慚嫠婦，宇宙惟公是丈夫。往事重觀如敗局，一龕燈火屬浮屠。」讀此數詩而不墮淚者幾希。然賊檜欺君賣國，雖擢髮不足以數其罪，翻四海之波不足以湔其惡。而武穆之精忠，零然與天地相終始，死猶生也。彼思陵者，信任奸邪，竟無父兄之念，亦獨何心哉！故余亦有詩云：「精忠祠宇西湖上，再拜荒墳感昔遊。斷碣草深蒙奰𠫍，空山日落叫句周。天移宋祚難恢復，帝幸燕雲困虜囚。逆檜陰圖傾大業，思陵無意問神州。偷安甫遂邦家志，飲痛甘忘父母讎。信使北和憐屈膝，策文南駐忍含羞。兩宮五國瞻征幟，丹詔班師下節樓。萬里長城真自壞，中興武續遂雲休，烏乎竟死奸邪手。顛沛誰為社稷憂，黯黯冤魂遊狴犴。紛紛雨淚灑貔貅，唯余滿地萇弘血。不見中流祖逖舟，氛𡌦已塵金匼匝。冕旒終換鐵兜鍪，姓名竹帛書千載。父子英雄土一丘，老樹尚知朝禹冗。遺黎總解說王猷，復田起廢憐僧寺。移檄褒嘉賴省侯，聖世即今崇社典。佇看寵渥到松楸，精忠、宋所賜廟額。」此詩在未會加封前作，故云。時至正己丑也。
木乃伊
回回田地有年七十八歲老人，自願捨身濟眾者，絕不飲食，惟澡身啖蜜。經月，便溺皆蜜，既死，國人殮以石棺，仍滿用蜜浸鐫志歲月於棺蓋，瘞之。俟百年後，啟封，則蜜劑也。凡人損折肢體，食少許，立愈。雖彼中亦不多得，俗曰蜜人，番言木乃伊。
