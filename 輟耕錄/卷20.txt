
納音
六十甲子之有納音，世人鮮知其理。嘗觀《筆談》有曰：「六十甲子納音，蓋六十律旋相為宮也。」一律合五音，十二律納六十音也。凡氣始於東方而右行，音起於西方而左行。陰陽相錯而生變化，所以氣始於東方者，四時始於木，右行，傳於火，火傳於土，土傳於多，金傳於水。所謂音始於西方者，五音始於金，左旋，傳於火，火傳於木，木傳於水，水傳於土。（納音與易納甲同法。乾納甲而坤納癸，始於乾而終於坤。納音始於金。金，乾也。終於土。土，坤也）納音之法，同類娶妻，隔八生子。（此《漢誌》語也）此律呂相生之法也。五行先仲而後孟，孟而後季，此遁甲三元之紀也。甲子，金之仲，（黃鐘之商）同位娶乙丑。（大呂之商，同位，謂乙，丙與丁之類。下皆仿此）隔八下生壬申，金之孟，（夷則之商。隔八，謂大呂下生夷則也。下皆仿此）壬申同位娶癸酉。（南呂之商）隔八上生庚辰，金之季，（姑洗之商，此金三元終。若只以陽辰言之，則依遁甲逆轉仲、孟、季。若兼妻言，則順傳。孟仲，季也）庚辰同位娶辛巳，（仲呂之南）隔八下生戊子，火之仲，（黃鐘之徵，金三元終，則左行傳南方火也）戊子娶己丑。（大呂之徵）生丙申，火之孟，（夷則之徵）丙申娶丁酉。（南呂之徵）生甲辰，火之季，（幻洗之徵）甲辰娶乙巳。（仲呂之徵）生壬子，木之仲。（黃鐘之角，火三元終，則左行傳於東方木）如是左行，至於丁巳。中呂之宮，五音一終，復自甲午金之仲娶乙未，隔八生壬寅，一如甲子之法，終於癸亥。（謂蕤賓娶林鐘，上生太簇之棱）自子至於巳為陽，故自黃鐘至於中呂皆下生。自午至於亥為陰，故自林鐘至於應鐘皆上生。（甲子乙丑金，與甲午乙未金雖同，然甲子乙丑為陽律，陽律皆下生。甲午乙未為陽呂，陽呂皆上生。六十律相反，所以分為一紀也）」得此一說，固已判然。及讀《瑞桂堂暇錄》，亦論及此，則尤明白簡易，其曰：「六十甲子之納音，此以金木水火土之音而明之也。一六為水，二七為火，三八為木，四九為金，五十為土。然五行之中，惟金木有自然之音，水火土必相假而後成音。蓋水假土，火假水，土假火，故金音四九，木音三八，水音五十，火音一六，土音二七。此不易之論也。何以言之？甲巳，子午，九也。乙庚，醜未，八也。丙辛，寅申，七也。丁壬，卯酉，六也。戊癸，辰戌，五也。己亥，四也。甲子乙丑，其數三十有四。四者，金之音也，故曰金。戊辰己巳，其數二十有八。八者，木之音也，故曰木。庚午辛未，其數三十有二。二者，火也。土以火為音，故曰土。甲申乙酉，其數三十。十者，土也。水以土為音，故曰水。戊子己丑，其數三十有一。一者，水也。火以水為音，故曰火。凡六十甲子皆然，此納音之所起也。大抵六十甲子，歷也。納音，律也。支幹，納音之別也。此天地自然之數。河圖，生數也。生者左旋，故以中央之土而生西方之金，西方之金而生北方之水，北方之水而生東方之木，東方之木而生南方之火，南方之火而復生中央之土。洛書，克數也。克者右轉，故以中央之土而克北與西北之水，北與西北之水而克西與西南之火，西與西南之火而克南與東南之金，南與東南之金而克東與東北之木，東與東北之木而又克中央之土。此圖書生克自然之數也。」又見日家一書，專解海中爐中之類，其辭雖鑿，亦自頗通，因並錄之，曰：「甲子乙丑海中金者，子屬水，又為湖，又為水旺之地。兼金死於子，墓於醜，水旺而金死墓，故曰海中金也。丙寅丁卯爐中火者，寅為三陽，卯為四陽。火既得地，又得寅卯之木以生之。此時天地開爐，萬物始生，故曰爐中火也。戊辰己巳大林木者，辰為原野，巳為六陽，木至六陽，則枝榮葉茂，以茂盛之木而在原野之間，故曰大林木也。庚午辛未路傍土者，未中之木而生午位之旺火。火旺，則土於斯而受刑。土之始生，未能育物，猶路傍土若也，故曰路傍土也。壬申癸酉劍鋒金者，申酉，金之正位，兼臨官申，帝旺酉，金既生旺，則成剛矣，剛則無逾於劍鋒，故曰劍鋒金也。甲戌乙亥山頭火者，戌亥為天門，火照天門，其光至高，故曰山頭火也。丙子丁丑澗下水者，水旺於子，衰於醜，旺而反衰，則不能為江河，故曰澗下水也。戊寅己卯城頭土者，天幹戊己屬土，寅為艮山，上積而為山，故曰城頭土也。庚辰辛巳白蠟金者，金養於辰，生於巳，形質初成，未能堅利，故曰白蠟金也。壬午癸未楊柳木者，木死於午，墓於未，木既死墓，雖得天幹壬癸之水以生之，終是柔弱，故曰楊柳木也。甲申乙酉井泉水者，金臨官申，帝旺酉。金既生旺，則水由以生。然方生之際，力量未洪，故曰井泉水也。丙戌丁亥屋上土者，丙丁屬火，戌亥為天門。火既炎上，則土非在下而生，故曰屋上土也。戊子己丑霹靂火者，醜屬土，子屬水，水居正位，而納音乃火。水中之火，非龍神則無，故曰霹靂火也。庚寅辛卯松柏木者，木臨官寅，帝旺卯。木既生旺，則非柔弱之比，故曰松柏木也。壬辰癸巳長流水者，辰為水庫，巳為金長生之地。金生則水性已存，以庫水而逢生金，則泉源終不竭，故曰長流水也。甲午乙未沙中金者，午為火旺之地，火旺則金敗。未為火衰之地，火衰則金冠帶。敗而方冠帶，未能砟伐，故曰沙中金也。丙申丁酉山下火者，申為地戶，酉為日入之門，日至此時而藏光，故曰山下火也。戊戌己亥平地木者，戌為原野，亥為木生之地。夫木生於原野，則非一根一株之比，故曰平地木也。庚子辛丑壁上土者，醜雖土家正位，而子則水旺之地。土見水多，則為泥也，故曰壁上土也。壬寅癸卯金箔金者，寅卯為木旺之地，木旺則金羸。又金絕於寅，胎於卯，金既無力，故曰金箔金也。甲辰乙巳覆燈火者，辰為食時，巳為禺中，日之將中，艷陽之勢，光於天下，故曰覆燈火也。丙午丁未天河水者，丙丁屬火，午為火旺之地，而納音乃水，水自火出，非銀漢不能有也，故曰天河水也。戊申巳酉大驛土者，申為坤，坤為地，酉為兌，兌為澤，戊己之土加於坤澤之上，非其他浮薄之土也，故曰大驛土也。庚戌辛亥釵釧金者，金至戌而衰，至亥而病，金既衰病，則誠柔矣，故曰釵釧金也。壬子癸丑桑柘木者，子屬水，醜屬金，水方生木，金則伐之，猶桑柘方生，人便以餵蠶，故曰桑柘木也。甲寅乙卯大溪水者，寅為東北維，卯為正東，水流正東，則其性順，而川澗池沼俱合而歸，故曰大溪水也。丙辰丁巳沙中土者，土庫辰絕巳，而天幹丙丁之火，至辰冠帶，巳臨官，土既庫絕旺，火復與生之，故曰沙中土也。戊午己未天上火者，午為火旺之地，未中之木又復生之。火性炎上，及逢生地，故曰天上火也。庚申辛酉石榴木者，申為七月，酉為八月，此時木則絕矣，惟石榴之木反結實，故曰石榴木也。壬戌癸亥大海水者，水冠帶戌，臨官亥，水臨官冠帶，則力厚矣，兼亥為江，非他水之比，故曰大海水也。」
化氣甲、己土，乙、庚金，丁、壬木，丙、辛水，戊、癸火，此十幹化五行真氣也。其法：取歲首月建之幹如甲己丙作首，丙屬火，火生土，故化土。余仿此。又一說亦通，謂遇龍則化。龍，辰也，甲己得戊辰，戊屬土，故化土。乙庚得庚辰，庚屬金，故化金。丙辛以下皆然。
應聘不遇胡石塘先生嘗應聘入京，世皇召見於便殿，趨進張皇，不覺笠子欹側。上問曰：「秀才何學？」對曰：「修身齊家治國平天下之學」。上笑曰：「自家一笠尚不端正，又能平天下耶？」然憐其貧，時授揚州路儒學教授。籲，以先生之學行，而不見遇於明君，是果命矣夫。
皇舅墓河間路景州縣河滸一土阜，相傳為皇舅墓。自國家奄混區夏，即有謠雲：「皇舅墓門閉，運糧向北去。水淹墓門開。運糧卻回來。」至正辛卯，中原大水，舟行木杪間。及水退，土阜崩圮，墓門顯露。繼後天下多事，海道不通，先是。張蛻庵（翥）嘗有詩雲：「青州刺史河上墳，墳不可識碑仍存。維舟上讀半磨滅，使君乃緣戚裏恩。當時賜葬宜過厚，冢闕樹立須雄尊。豈知陵谷有遷變，石馬盡沒龜趺蹲。驛夫指我元傍岸，縣官恐墜移高原。岸濱往往多古冢，零落空餘秋草根。至今父老傳讖記，野人之語那足論。我疑其藏必深錮，或謂已被湍流吞。安得壯士塞河水，萬古莫令開墓門。」讀公之詩，傷今之世，則讖緯之說誠不可誣矣。
真率會林《田間書》載會友人遊山檄雲：「人有殘縑敗素，繪一山一水，愛之若實，售之必千金。至於目與真景會，則略不加喜，毋乃貴偽而賤真耶？求樂之真，今日正在我輩。春雪既霽，春風亦和，或坐釣於鷗邊，或行歌於犢外，百年瞬息，歡樂幾何。餚核杯盤，隨意所命，毋以豐約拘也。檄書馳告，盍勇而前。」此文殊清新，向予避兵雲間泗濱時，其地有林泉之勝，而無烽燧虞。同時嘉遁者，皆文人高士。因仿司馬溫公故事，俾予作約語雲：「百歲光陰，萬物乃天地逆旅。四時行樂，我輩亦風月主人。幸居同泗水之濱，況地接九山之勝。盡可傍花隨柳，庶幾遊目聘懷。節序，莫負芒鞋竹杖。杯盤草草，何慚野蔌山餚。雖雲一餉之清歡，亦是百年之嘉話。敢煩同誌，互作遨頭。慨元之耆英，衣冠遠矣。集永和之少長，觴詠依然。訂約既勤，踐言弗替。用附於此，以見真率之會不讓遊山之樂也。
珠廉秀歌兒珠簾秀、姓朱氏，姿容姝麗，雜劇當今獨步。胡紫山宣極鐘愛之，嘗擬《沈醉東風》小曲以贈雲：「錦織江邊翠竹，絨穿海上明珠。月淡時，風清處，都隔斷落紅塵土，一片間情任卷舒，掛盡朝雲暮雨。」馮海粟先生亦有《鷓鴣天》雲：「十二闌幹映遠眸，醉香空斷楚天秋，蝦須影薄微微見，龜背紋輕細細浮。香霧斂，翠雲收，海霞為帶月為鉤。夜來卷盡西山雨，不著人間半點愁。」皆詠珠簾以寓意也，由是聲譽益彰。
漢兒字聖旨至元丙子秋八月，宋揚州守臣朱煥以城降，後以煥之孫道存家，欽睹世祖招諭詔旨，其文曰：「上天眷命大元皇帝聖旨：諭淮安州安撫朱煥，據陳楚客奏，臣與朱安撫同年，又有通家之好，自戊午歸順之後，不相見者十有八載。今王師吊伐，諸道並進，數內一路，領漣河清河將士，攻取淮東未附州郡。切恐城陷之日，玉石俱焚。臣於故人情分，不容緘默。且彼所以嬰在自守者，無他，原其本心，但未知趨向之方，初無執迷抗拒之意。今大江南北，西至全蜀，悉入版圖。若蒙聖慈，特發使命，宣示德音，開其生路，彼亦識時達變之士也，寧不以數萬生靈為念乎？臣昧死上言，伏候搬旨。準奏。今遣使特旨前去，宣布大信。若能識時達變，可保富貴。應在城守禦將帥同謀歸順者，意不殊此。故茲詔示，想宜知悉。至元十二年七月日，白麻正書。「北方謂之漢兒字聖旨。此詔歲月在城未降一載先，則煥之來歸必先有所期矣。煥之子德輝，承父蔭，仕至漢陽同知。道存、德輝之子也，亦以父蔭仕至江陰知事。既而復受偽周戶部主事之職，將命揚州，被執至淮安，殺之。弟兄子侄客居上海，又悉死於苗獠之劫掠，煥之宗族，所遺殆無噍類。夫煥既不能盡忠於前，而道存又不能盡忠於後。被執遭戮之地，適在揚州淮安。天之報施，固其宜也。謾書於此，以為叛逆之勸。
碧瀾妾吳興趙公碧瀾、宋宗室也，老而益貧，二妾方少艾，慮無以安其心，因遣之去，鹹弗肯嫁。數獻餚酒，致殷勤焉。公於卒也，覆諸水，曰：「慎毋再見，昔吾割情忍愛以去爾，爾弗我忘，只攪我心耳。」既而各與其父母俱至，泣而言曰：「妾家每歲請給，足可養贍。願執事，終身為尼，以報主恩。」公遂復留之。他日，公死，果如所言。公有寡女，復資育之。四明黃伯成先生（）嘗有詩曰：「感之以誠感必深，應之以真應必捷。真情一合了弗離，聽我長歌碧瀾妾。碧瀾亦是諸王孫，世殊事異老且貧。少陵尚愛燕玉暖，況是當時真貴人。春衣典盡春寒峭，二妾朱顏正姝好。忍將羅帶拆同心，懊恨浮生頭白早。珠鈿翠靨幸僅存，此時猶及嫁夫君。十二樓頭燕子去，揮手不可留仙裙。去妾相悲兩相約，既去猶煩送餚酌。主君詎忍覆棄之，見此翻令心緒惡。一心專天天得知，忍著主衣還事誰。遂攜衾ゎ與俱來，後君死者當為尼。碧瀾堂下雙溪水，使客往來豈知此。不願新歡戀舊恩，千萬人中兩人耳。」
箕仙詠史懸箕扶鸞召仙，往往皆古名人高士來格。所作詩文，間有絕佳者。意必英爽不昧之鬼，依憑精魄，以闡揚其靈怪耳。友人李顧元凱（舜舉）亦善此術。嘗召一仙至，大書曰；「獨樂園主也。」可命題。眾以詠史請，鸞不停留，作成長篇。自非熟於史學者弗能焉。殊不知此等為何如鬼也。詩曰：「三皇之前不可傳，堯舜垂衣化自然。夏衰商敗兵革起，征討有罪非傳賢。蒼姬種德極深厚，歷載八百何綿綿。孔丘孟軻不得位，唯有文字登書編。春秋筆削嚴一字，誅惡褒善持大權。丘明作傳詳本末，下迨戰國何茫然。秦皇並吞六王畢，始廢封建迷井田。功高自謂傳萬世，仁義不施徒托仙。東遊弗返祖龍死，赤靈火德明中天。漢朝文景稱至治，刑措可比成康前。無端雜用黃老術，是以未得稱其全。王莽賊臣篡漢祚，賴有光武如周宣。雲臺名將應列宿，婉婉良策扶戎軒。絕勝高祖醢彭越，可比周召終天年。崇儒往謁曲阜廟，典章燦燦羅星躔。後人不省創業苦，寵任閹皆皆貂蟬。西園粥爵誠可恥，黨錮忠士災何延。一朝曹氏帝稱魏，銅駝荊棘生荒煙。關張早死後主弱，典午自帝開坤埏。五湖雲擾亂中國，五馬南渡何翩翩。六朝興廢有得失，豈知合並歸楊堅。瓊花城裏建宮闕，汴河春水浮龍船。亂離思治否復泰，唐室高祖催飛騫。秦王神武不可及，遂承天祚傳高玄。大綱不正有慚色，我嘗撫卷思其淵。紛紛女禍握神器，擾擾藩鎮橫弋鋌，乘輿避亂數奔竄，翠華幾度遊西川。黃巢殘賊不忍說，白骨山積血成泉。侵淩漸使唐祚絕，江海雖大猶涓涓。朱溫降將乃一賊，僭號暫時得復失。後唐石晉既知遠，但以功利不尚德。周家亦僭登天基，獨有世宗明治術。我朝列聖皆深仁，天下蒼生得蘇恩。史書浩浩充屋棟，人主欲觀寧遍及。小臣纂集作通鑒，治亂興亡明似日。願言乙夜細垂觀，比美成王戒無逸。」
夫婦同棺張春兒、葉縣軍士李青之妻也，年二十，青疾革，顧謂春曰：「吾殆矣，汝其善事後人。」春截發示信，誓弗再適。未幾，青死，春慟垂絕，且囑匠人曰：「造棺宜極大，將以盡納亡者衣服弓劍之屬。」匠如其言。既斂，乃自經。鄰裏就用此棺同葬之。事奏上於朝，旌其墓，時至正戊子也。嗚呼！春兒生長寒微，不閑禮節，尚知夫婦大義如此，顧世之名門巨族，動以衣冠自眩，往往有夫骨未寒而求匹之念已萌於中者，豈不為春兒萬世之罪人也與？
宋幼主詩「寄語林和靖，梅花幾度開。黃金臺下客，應是不歸來。」此宋幼主在京都所作也。始終二十字，含蓄無限淒戚意思，讀之而不興感者幾希。
孔掾史孔某者，皇慶癸丑間，為江浙省掾史。身軀短小，僅與堂上公案相等。凡呈署牘文，必用低凳閣足令高。脫歡丞相以其先聖子孫，而且才學優長，甚禮遇之。時有詔許文正公從祀夫子廟庭，公之子參知政事惡孔風度不雅，因小過，叱之退。丞相曰：「他祖公容得參政父親坐，參政反不容他一個子孫立耶？許大慚。
挽文教授詩至元間，宋文丞相有子，出為郡教授，行數驛而卒，人皆作詩以悼之。閩人翁某一聯雲：「地下修文同父子，人間讀史各君臣。」獨為絕唱。
狷潔鄭所南先生（思肖）福州連江人，宋太學上舍，應博學宏詞科，剛介有立誌。會天兵南，叩闕上疏，犯新禁，眾爭目之。由是遂變今名，曰肖，曰南，義不忘趙北面他姓也。隱居吳下，一室蕭然。坐必南向，歲時伏獵，望南野，哭而再拜，乃返。人莫識焉。誓不與朔客交往，或於朋友坐上見有語音異者，使引去。人鹹知其狷潔，亦弗為怪。工畫墨蘭，不妄與人，邑宰求之不得。聞先生有田三十畝，因脅以賦役取。先生怒曰：「頭可砟，蘭不可畫。」嘗自寫一卷，長丈余，高可五寸許，天真爛熳，超出物表。題雲：「純是君子，絕無小人。深山之中，以天為春。」過齊子芳之書墊雲：「此世但除君父外，不曾別受一人恩。」寒菊雲：「禦寒不籍水為命，去國自同金鑄心。」其忠肝義膽，於此可見。晚年究竟性命之學，以壽終。
雁書「零落風高恣所如，歸期回首是春初。上林天子援弓繳，窮海纍臣有帛書。中統十五年九月一日放雁，獲者勿殺。國信大使郝經書於真州忠勇軍營新館。」右五十九字，郝公書也。公字伯常，澤州陵川人，世皇召居潛邸，歲己未，扈從濟江，授江淮宣慰司副使。中統元年，拜翰林侍讀學士，充國信使。宋館於真州，凡十有六年，始得歸。此書當在至元十一年。是時南北隔絕，但知紀元為中統也。先是，有以雁獻，命畜之。雁見公，輒鼓翼引吭，似有所訴者。公感悟，擇日，率從者具香案北向拜，舁雁至前，手書尺帛，親緊雁足而縱之。後虞人獲之苑中，以聞，上惻然曰：「四十騎留江南。曾無一人雁比乎？」遂進師南伐越。二年，宋亡。至今秘監帛書尚存。
碑刻印識李和，錢唐人。國初時尚存，粥故書為業，尤精於碑刻。凡博古之家或有贗本求一印識，毅然弗從。其印文，李和鑒定，石刻印。
九姑玄女課吳楚之地，村巫野叟及婦人女子輩，多能卜九姑課。其法：折草九莖，屈之為十八，握作一束，祝而呵之，兩兩相結，止留兩端。已而抖開，以占休咎。若續成一條者，名曰黃龍儻仙。又穿一圈者，名曰仙人上馬圈。不穿者，名曰喜窠落地，皆吉兆也。或紛錯無緒，不可分理，則兇矣。又一法：曰九天玄女課。其法：折草一把，不計莖數多寡，茍用算籌亦可。兩手隨意分之，左手在上，豎放。右手在下，橫放。以三除之。不及者，為卦。一豎一橫曰大陽，二豎一橫曰靈通，二豎二橫曰老君，二豎三橫曰太吳，三豎一橫曰洪石，三豎三橫曰祥雲，皆吉兆也。一豎二橫曰太陰，一豎三橫曰懸崖，三豎三橫曰陰中，皆兇兆也。愚意俗謂九姑，豈即九天玄女歟？《離騷經》雲：「索｛艹｝茅以筵｛專｝兮，命靈氛為余卜。」註曰：「｛艹｝茅、靈草也，筵小破竹也。楚人名結草折竹以卜曰｛艹｝。據此。則亦有所本矣。
白翎雀白翎雀者，國朝教坊大曲也。始甚雍容和緩，終則急躁繁促，殊無有餘不盡之意。竊嘗病焉。後見陳雲嶠先生雲：「白翎雀生於烏桓朔漠之地。雌雄和鳴，自得其樂。世皇因命伶人碩德閭制曲以名之。曲成，上曰：『何其未有怨怒衰婺之音乎？』時譜已傳矣故至今卒莫能改。」會稽張思廉（憲）作歌以詠之曰：「真人一統開正朔，馬上鞍手親作，教坊國手碩德閭，傳得開基太平樂。檀槽＜含牙＞呀鳳凰＜齒Ф＞，十四銀環掛冰索。摩訶不作兜勒聲，聽奏筵前白翎雀。霜霍々風殼殼，白草黃雲日色薄。玲瓏碎玉九天來。亂撒冰花灑氈幕。玉翎起盤礴，左旋右折入寥廓。｛山律｝孤高繞羊角，啾啁百鳥紛參錯。須臾力倦忽下躍，萬點寒星墜叢薄，然一聲震雷撥，一十四弦喑一秣。駕鵝飛起暮雲平，鷙鳥東來海天闊。黃羊之尾文豹胎，玉液淋漓萬壽杯。九龍殿高紫帳暖，踏歌聲裏歡如雷。白翎雀，樂極哀。節婦死，忠臣摧。八十一年生草萊，鼎湖龍去何時回？」
天下士《漫浪野錄》雲：「蘇子瞻泛愛天下士，無賢不肖歡如也。嘗自言：『上可以陪玉皇大帝，下可以陪卑田院乞兒。』子由晦默，少許可，戒子瞻擇交。子瞻曰：『吾眼前見天下無一個不好人。』此乃一病。」以余言之，先生，天下士也，此其所以愛天下士。顧今之忌才嫉能，口堯舜而心盜跖者，使先生視之，乃土苴之不若矣。
