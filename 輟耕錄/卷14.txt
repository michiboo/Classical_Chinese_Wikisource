
蕭景茂、漳州龍溪隔洲里人，儒而有文，以謹厚信扵鄉里。後至元間，漳冦亂，景茂率鄊人立柵保險，堅不可破。㑹旁里有人導之從間道入，景茂被執，賊使拜，曰：「汝賊也，何拜？」賊欲脅之降，以従民望，景茂罵曰：「逆賊！國家何負汝，而反？汝族汝里何負汝而坐累之？」賊相語曰：「吾殺官軍將吏多矣，至吾砦，皆愞靡求生，未有若此餓夫之倔彊者。察其志終不為吾用，留之祗取辱耳。」遂縛之扵樹，刲其肉，使自㗖之，且嚼且罵曰：「我食我肉，無若汝賊行將萬叚，狗彘棄不食。」賊怒，絶其舌而死。又江州路總管李黼，字子威，汝寧人。泰定丁卯，狀元及第，至正十年庚寅，來守是郡。政修民和。明年辛卯夏五月，紅巾冦逼淮西，公即申告江西行省，以謂九江為豫章藩屏之地，蘄黃乃九江唇齒之邦，不可不早為進兵守護。或者非其過慮。公乃張文榜以諭民曰：「為臣死忠，為子死孝，在黼之分，惟知盡死守土而已，所謂城存與存，城亡與亡者也。」聞者悚然。秋九月，冦侵蘄黃屬邑，公復上言，宜速乘機進援。茍淮西失守，長江之險，與彼共之，非所恃矣。行省不報，既而蘄州䧟。冬十月，黃州䧟。十一月二十五日，行省平章禿堅不花，奉中書省命，領兵至。公極陳攻守之策，禿堅不花以隄備把截為辭。越明年壬辰，春正月初二日，行省左丞孛羅帖木兒、奉總兵御史大夫領樞宻院也先帖木兒命，領兵進攻淮西，亦來屯住，逗遛不前。十四日，武昌䧟，十六日，藩王大臣官民舟航蔽江而下，我民觧散。十九日，禿堅不花、孛羅帖木兒皆遯去。僚佐司屬悉為一空。公亟發廩賑民，收召士卒。數日，稍輯，機務繁劇，不遑寢食。以二十三日臥病。然猶扶憊乗肩輿領兵出境。行省以公忠誠昭著，授本省參知政事，行江州南康軍民都總管，便宜行事。二月初九日，禿堅不花懼臺憲公議，自三山移兵入城。十一日，冦忽至城下甘棠湖，縱火焚西門。公立城上，身當矢石。禿堅不花從北門遯去。日中，勢益熾，分衆攻北門，城遂䧟。公猶執鐵撾指揮左右迎戰。衆驚潰，公被執，脅以刃，不肯降。口罵不絶聲，遂殺之。姪男秉昭亦遇害。初，武昌䧟時，公謂子秉方曰：「我，國之守臣，當死此土，汝可奉母往下江依伯父，以存吾後。」秉方曰：「父死國，子死父，有何不可。」公怒曰：「汝不遵命，是不孝也。」秉昭亦告其兄曰：「兄不去，則叔父無後，不孝莫大扵是。某當與叔父同死生矣，兄無慮焉。」秉方不獲已，買舟奉母夫人行。舟次何家堡，遲留不忍捨。公聞之，手批責以大義，遂去。不半月，公死。又江浙行省參知政事樊執敬，字時中，鄆人。是年秋七月初十日，紅巾自徽犯杭。時公守宿衛於省，有報已入北闗門。省吏皆次第引去，公獨被甲上馬，率宿衛兵急出省。將捄闗従，者止之。公曰：「吾封疆之守，不守而去，是以私利廢臣道。」行至清河坊口，遇他走將，又以兵孤且散，控其馬首返。公怒，引佩刀斫其人曰：「城不守，何適？」遂躍馬逆戰以死，死時猶嚼齒罵不絶聲。死之所，則天水橋也。又福寧州尹王伯顏，字伯敬，濵州人。由湖廣行省知印，歴官至茲任，撫字多方，政敎大行。是年春，除福建鹽運司同知。將行，㑹鄰境賊衆勢頗張，州民羣擁馬前，拜且泣曰：「公、吾之父母，豈容捨我去？」方今兵戈蠭起，公去，吾民將孰賴？」父老千餘人詞上司乞留公，遂復留。至秋，賊衆自邵武間道迫福寧。公募民兵得一千五百餘人，為守禦備。冬十一月庚辰，賊進至青皎，屯楊梅嶺。公與中子相引兵直抵其營，與戰，破之。既而益衆，復進。我兵僅千餘人，乃分為二道拒之，公以五百人還守州治。壬午，賊衆萬餘，平旦攻西門。衆寡不敵，吏卒奔潰。公獨身奮以死自誓。俄，馬中流矢，遂為賊所執，其魁首王兼善者，謂曰：「聞公廉能著稱，欲屈再尹此州。」公厲聲叱曰：「我天子守臣，義當殺賊，不幸敗，有死耳。」魁怒，令公跪。公曰：「此膝豈跪賊耶？」魁益怒，令左右毆之。公曰：「我為人臣，當為國死。」乃嚙舌出血，噴其面，罵曰：「殺我即殺，毆何也？」然可殺我，不可害吾民。官軍旦暮且至，殺爾等無噍𩔖矣。」㑹其執達魯花赤、阿撒都剌至，責之曰：「汝何得與王君同起兵拒我？」阿撒都剌股慄口噤，不能對。公曰：「吾義當起兵殺賊，何名拒汝？」因大罵不絶口，且曰：「吾死當為神以殺汝曹。」魁大怒，遂害之。臨死，色不變，立而受刃，頸斷，㣲有血如乳，時年七十矣。子相亦被執，魁欲官之。相曰：「汝逆吾君，又殺吾父，義不共戴天。我忠臣子，詎能事賊耶？」魁知不可屈，亦殺之。相妻潘氏逃民間，有惡少欲亂之，不従，執獻魁。潘慟哭曰：「吾既失所天，義豈受辱？」乃絶不飲食，及其二幼女皆死。又溧陽儒學敎授林夢正，字古泉，吾鄉人，中書以著述薦，得官。是嵗，賊衆寇溧陽，獲其魁張某，先生問曰：「爾何人也？」應曰：「我父為軍千戶，紅巾入境，逼我父為帥，父以年老，不堪從事，令我代。」先生痛罵之曰：「爾之父祖，世為國家臣子，而爾忍偽耶？」既而其勢復盛，竟奪張去，下令曰：「生得林敎授者有賞，先生匿他處，捜得。」張曰：「前日罵我者非爾耶？」先生曰然，張曰：「降，我則俾爾為元帥，同享富貴。」先生曰：「爾偽也，我何為降？」再三，終不屈。縛於樹，不觧衣冠而殺之。又江浙行省員外郎楊乗，字文載，濵州人。蚤為天官小史，辟中書參議掾歴。官至榖城介休二縣尹，拜監察御史，擢今任。是年，杭州䧟，公與郎中赫徳爾、王仲溫、員外𦜩難、都事張鏞、俱坐黜。公退居松江之青龍鎮。後御史臺以公等職在賛理，不當罪，宜復其官爵。上之，事遂白。十六年丙申，淮人䧟平江，連䧟松江。秋七月十八日，遣所署官吳縣丞張經等、齎禮幣造請。公遣人告曰：「吾廢處田裡乆，不足以辱使者。吾當擇日受命，請以幣置里門外。」經等如其言，公命子卣卓具牲醴告祖禰。既竣事，復命酒飲。逮暮，起行後圃中，頋西日晴好，慨然曰：「晚節如是，足矣。」命卣等治畦，處置家事，如平日。撫其孫虎林，若怡怡自得也。歸，坐至夜分，二子立侍。命曰：「二子行且休，吾將就寢。」公儉約，無姬侍，其燕息寢處人莫得與俱。詰旦，卣等怪寢門未啓，發視之，則公已自經，得手書遺語，大意言死生晝夜之理，且以得全晩節為快。又西臺監察御史張公、謝職居雄山縣。而䧟賊，賊魁者素聞公有治績，置公上坐，脅之受偽官。公唾罵之，遂縛公妻奴九人至前。先殺妾，次殺子女以及妻，每殺一人，則諭公曰：「御史若降，餘可免。」公弗為動容，其罵如初。魁怒：拽下坐，殺之。此在至正辛卯秋八月間。公諱桓，字彥威。南村野史曰：天下之事戰爭，十有餘年於茲矣。為臣辱國，為將辱師，敗降奔竄，不可勝計。甚者含詬忍恥，偷生冐榮，以為得志，名節大閑，一蕩去弗頋。求其忠義英烈，於千百之中莫克什一。噫！忠義英烈雖出扵天性，要亦講之有素，處之甚安。故扵造次顛沛之際，決然行之而無疑。如李總管黼、王州尹伯顏、樊參政執敬、張御史桓、林敎授夢正、蕭處士景茂之殺身成仁，視死如歸，是必講之熟而處之當。一旦出扵人所不肯為，遂以驚動天下，而精英忠烈之氣在宇宙間與嵩華相髙者，自不容冺。若桓之居在閒地，乗之久坐廢黜。夢正之分顓講敎，視握將帥之權，受民社之託，任大而責重者，有間矣。一皆従容就義，是尤難也。景茂、里中一儒生耳。初未嘗得斗升之祿以養其父母，尺寸之組以榮其身，始扵保民，終扵保國，臨大節而不可奪，古稱烈丈夫，又豈能過是與？至於子為父死，婦為夫死，聲光赫奕，照映史冊，使百世而下，知綱常大義之不可廢，天理人心之不可滅如此，其有功扵名敎為何如。是亦深仁厚澤涵養所致，孰謂百年之國而無人哉！
瘞鶴銘，華陽真逸譔，上皇山樵書：
 鶴，夀不知其紀也。壬辰嵗，得於華亭。甲午嵗，化扵朱方天。其未遂吾翔寥廓耶，奚奪之遽也，迺裹以玄黃之幣，蔵茲山之下。仙家無𨼆晦之志，我等故立石旌事，篆銘不朽。詞曰：相此胎禽，浮邱著經，乃徵前事。我傳爾銘，余欲無言。爾其蔵靈，雷門去鼓。華表留形，義惟彷彿。事亦㣲㝠，爾將何之。觧化惟寧，後蕩洪流。前固重扄，右割荊門。歴下華亭，奚集真侶。瘞爾作銘，丹陽外仙尉江隂真宰。右刻在鎮江焦山下頑石上，潮落方可模。相傳為晉王右軍書。惟宋黃睿東觀餘論、云為陶𨼆居書。良是。其曰：今審定文格字法，殊𩔖陶弘景。弘景自號華陽𨼆居，今號真逸者，豈其別號與？又其著真誥，但云己卯嵗，而不著年名，其他書亦爾。今此銘壬辰嵗甲午嵗，亦不書年名。此又可證雲。壬辰嵗、梁天監十一年也。甲午者，十三年也。按𨼆居天監七年東㳺海嶽，權駐㑹稽。永嘉十一年乙未嵗，始還茅山。其弟子周子良仙去，為之作傳。即十一年十三年正在華陽矣。後又有題丹陽尉江隂宰數字，當是效陶書故題扵石側也。王逸少以晉恵帝大安二年癸亥嵗年五十九，至穆帝昇平五年辛酉嵗卒，則成帝咸和九年甲午嵗，逸少方年二十三。至永和七年辛亥嵗，年三十八，始去㑹稽閒居，不應二十三嵗已自稱真逸也。又未官扵朝，及閒居時，不在華陽，以是考之。決非王右軍書也審矣。歐陽文忠公以為不𩔖王右軍法，而𩔖顔魯公；又疑是頋況，雲道號同；又疑王瓉；皆非。睿字長孺，號雲林子，邵武人。又董逌書跋第六卷，載南陽張舉子厚所記云：瘞鶴銘、今存扵焦山。凡文章句讀之可識及㸃畫之僅存者，百三十餘言。而所亡失幾五十字。計其完書蓋九行，行之全者二十五字，而首尾不預焉。熙寧三年春，余索其逸遺扵焦山之隂，偶得十二字扵亂石間，石甚迫隘，偃臥其下，然後可讀，故昔人未之見，而世不傳，其後又有丹陽外仙江隂真宰八字。與華陽真逸、上皇山樵為似是真侶之號。今取其可考者，次序之如此，又董君自書其後云：文忠《集古録》謂得六百字，今以石校之，為行凡十八，為字二十五，安得字至六百？疑書之誤也。余扵崖上又得唐人詩，詩在貞觀中已列銘後，則銘之刻非頋況時可知。《集古録》豈又並詩繫之耶？君字彥逺，號廣川，東平人。又國朝鄭枃《衍極》第二巻，論《瘞鶴銘》，而劉有定釋云：潤州圖經，以為王羲之書。或曰：華陽真逸、頋況號也。蔡君謨曰：瘞鶴文非逸少字，東漢末多善書，惟𨽻最盛。至扵晉魏之分，南北差異，鍾王楷法，為世所尚。元魏間，盡習𨽻法。自隋平陳，中國多以楷𨽻相參。瘞鶴文有楷𨽻筆，當是隋代書。曹士冕曰：焦山瘞鶴銘，筆法之妙，為書家冠冕。前輩慕其字而不知其人。最後雲林子以為華陽𨼆居為陶弘景，及以句曲所刻𨼆居朱陽館帖參校，然後衆疑釋然。其鍳賞可謂精矣。以余考之，一本，山樵下，有書字。真宰下，有立石二字。一本，我傳爾銘、作出扵上真，爾其蔵靈，作紀爾嵗辰。張舉本，作丹陽外仙。邵亢本，作丹陽仙尉。又有作丹陽外仙尉者，且中間詞句亦多先後不同。尚俟拏舟過揚子，手自模印，以稽其得失之一二，可也。
吾鄉柯敬仲先生〈九思〉際遇文宗，起家為奎章閣鍳書博士，以避言路居吳下。時虞邵菴先生在館閣，賦《風入松》長短句寄博士云：「畫堂紅袖倚清酣，華髮不勝簮。幾回晚直金鑾殿，東風軟，花裏停驂。書詔許傳宮燭，香羅初翦朝衫。御溝氷泮水挼藍，飛燕又呢喃。重重簾幕寒猶在，憑誰寄、錦字泥緘。報道先生歸也，杏花春雨江南。」詞翰兼美，一時爭相傳刻，而此曲遂徧滿海內矣，「翦」、一作「試」。
睦人邵玄同先生〈桂子〉嘗作忍黙恕退四卦，掲之坐隅，真得保身慎言絜矩知止之道者矣。其忍卦曰：忍、亨。初難終吉。利君子貞，不利小丈夫。彖曰：忍，剛發乎內柔制乎外，故亨。初若甚難，乃終有吉。惟君子為能動心忍性，不利小丈夫，其中淺也。象曰：刃在心上，忍。君子以含容成徳，初一，小不忍則亂大謀。象曰：小不克忍，成大亂也，次二，必有忍，其乃有濟，象曰，能忍於中，事克濟也。次三，一朝之忿，亡其身，以及其親。象曰：一朝之忿，至易忍也。亡身及親，禍孰大焉。次四，出於跨下，以成漢功，韓信以之，象曰：跨下之辱，小辱也。成漢之功，大功也。次五，張公藝九世同居，書一忍字以對於天子。象曰：同居之義，忍克致也。積而九世，有容徳也。上六，血氣方剛，戒之在鬬。象曰：方剛之氣，忍則滅也。形而為鬬，自求禍也。其黙卦曰：、黙無咎，可貞，不利有所言。彖曰：，黙不言也。亂之所生也，則言語以為階。是以君子慎宻而不出，故無咎。黙以自守，其道可貞也。不利有所言，尚口乃窮也。象曰：口尚玄曰黙。君子以去辨養靜。初一，守口如瓶，終吉。象曰：守口如瓶，謹所出也。其初能黙，終則吉也。次二，多言不如守中。象曰：言不如黙，得中道也。次三，駟不及舌，有悔。象曰：駟不及舌，滕口說也。一言之失，悔何追也。次四，無以利口亂厥官，卿士戒之。象曰：位髙而言輕，亦可戒也。次五，聖人之敎，不言而信。象曰：不言而信，淵黙之化也。上六，君子之道，或黙或語。象曰：時然後言，黙不可長也。其恕卦曰：恕、有孚，終吉。彖曰：恕之為道，善推其所為而已。以己之心，合人之心。己所不欲，勿施扵人。故有孚。能以一言終身而行之，其吉可知矣。象曰：如心，恕，君子以明好惡、同物我。初一，強恕而行，求仁莫近焉。象曰：強而行之，恕之始也。行而不已，違道不逺也。次二，君子有絜矩之道。象曰：絜矩之道，恕也。次三，好人之所惡，惡人之所好。是謂拂人之性，菑必逮夫身，象曰：拂人從欲。身之菑也。次四，己欲立，而立人。己欲逹，而逹人。象曰：立而逹，恕以從人也。次五，聖人與衆同欲。象曰：與衆同欲，聖人之恕也。上六，責己重以周，待人輕以約。象曰：待人之法，可用恕也。責己之道，不可自恕也。其退卦曰：退，勿用有攸往，彖曰：退，止也。勿用有攸往，知止也。日中則退而昃，月盈則退而虧。四時之運，成功者退，而況扵人乎？退之時義大矣哉。象曰：艮止其所退，君子以晦蔵扵宻。初一，退無咎。象曰：其進未銳，義無咎也。次二，難進易退。象曰：難進易退，可事君也。次三：兼人凶。象曰：兼人之凶，勇不知退也。次四，見可而進，知難而退。象曰：知難而退，終無尤也。次五，終日如愚。以退為進。顔子以之。象曰：顔子之退，進不可御也。上六，蝜蝂升髙，躓而不悔，象曰，蝜蝂升髙，其道窮也。躓而不悔，亦可戒也。
文章用事填塞故實，舊謂之「㸃鬼録」，又謂之堆垜死屍。見江氏𩔖苑。
今人以邪僻不經之術，如運氣、逆流、采戰之𩔖，曰房中術，按《史》：周有房中樂，《漢書·禮樂志》，髙祖時，有房中詞樂，唐山夫人所作。武帝時，有房中歌，又曰：房中者，情性之極，至道之際，是以聖王制外樂以禁內情，而為之節文。樂而有節，則和平夀考。及迷者弗頋，以生疾而殞性命。《禮記·曾子問》：「衆主人、卿大夫士、房中皆哭。」註：「房中，婦人也。」然房中之謂，豈取此一書與？
娘子、俗書也，古無之。當作孃。按《說文》：頻擾也，肥大也，從女，襄聲。女良切。其義如此。今乃通為婦女之稱。故子謂母曰娘。而世謂穏婆曰老娘，女巫曰師娘，都下及江南謂男覡亦曰師娘，娼婦曰花娘，達旦又謂曰草娘，苖人謂妻曰夫娘，南方謂婦人之無行者亦曰夫娘，謂婦人之卑賤者曰某娘，曰幾娘，鄙之曰婆娘。考之《風俗通》，漢何敞為鬼蘇珠娘，按誅亭長龔夀。《隋書》：韋世康為絳州刺史，與子弟書雲況：娘春秋已髙溫凊，宜奉。《敎坊記》北齊時，丈夫着婦人衣行歌，傍人齊和，雲踏謡娘。《南史》：梁元徐妃與帝左右暨季江私通。季江曰：「徐娘雖老，尚猶多情。」又梁臨川王宏侵魏，魏遺以《巾幗歌》曰：「不畏蕭娘與吳姥，但畏合肥有韋虎。」謂韋睿呂僧珍也。《大業拾遺》：隋煬帝宮婢曰雅娘。《唐史》：張旭草書，見公孫大娘舞劒器而通神。又武承嗣聞喬知之婢窈娘美，奪取之。杜工部詩：「耶娘妻子走相送，」又：「黃四娘家花滿蹊。」白樂天詩：「吳娘暮雨蕭蕭曲。」韋應物詩：「春風一曲杜韋娘。」栁子厚下殤女墓磚記：始名和娘。《樂府雜録》：張紅紅唱歌丐於市，韋青納為姬。敬宗召入宮，號記曲娘。又《望江南曲》，始自朱崖李太尉鎮浙西日，為姬謝秋娘所製。《明皇雜録》：呼白鸚鵡為雪衣娘。《甘澤謡》：武三思晚獲一妓，曰綺娘。狄仁傑至，遂逃壁隙中，曰：「我天上花月之妖也。」《樊川集》：杜秋娘、年十五，為李錡妾，錡敗，入宮，後坐譴歸故里。又竇桂娘，父良，建中初，為汴州戶曹掾。李希烈破汴州，取桂娘去。《李賀集》：賀撰申鬍子觱篥歌成，翔客喜，擎觴起立，命花娘出幙，徘徊拜客。《劉賔客集》：泰娘，本韋尚書家主謳者。《河東記》：唐進士叚何臥病，遇妊娘留詩而愈，《傳竒》：崔氏鸎鸎婢曰紅娘。《霍小玉傳》：長安中，有媒氏鮑十二娘，薛蒼駙馬青衣也。《余媚娘敘録》：陸希聲娶余媚娘。媚娘約媒曰：「陸郎中若必得兒侍巾櫛，須立誓不置側室及女奴。」《圖經》：「蠶神謂之馬頭娘」。《杜陽雜編》：南海貢竒女盧媚娘，工巧無比。《麗情集》：陳敏兄妾越娘，貌美。兄死，遂與欵狎。《續齊諧記》：齊穎寓山隂，夜見前宰妾萬文娘。《墨荘漫録》：李後主令宮嬪窅娘，以帛繞腳令纎小，右畧舉一二，不能悉載。是則今之云云，皆有所本。然都下自庶人妻以及大官之國夫人，皆曰娘子，未嘗有稱夫人郡君等封贈者。載考之史，隋柴紹妻李氏，起兵應李淵，與紹各置幕府，號娘子軍。唐平陽公主兵與秦王定京師，號娘子軍。花蕋夫人宮詞：「諸院各分娘子位。」韓昌黎有祭周氏二十娘子文。以此推之，古之公主宮妃，已與民間共稱娘子。則今之不分尊卑，亦自有來矣。
至正壬辰春，城平江，扵古城基內掘得一碑。其文云：「三十六，十八子。寅卯年，至辰巳。合收張翼同為利。不在常，不在揚，切湏欵欵細思量。且卜水，莫問米，浮圖倒地莫扶起。修古岸，重開河，軍民拍手笑呵呵。日出屋東頭，鯉魚山上逰。星従月裏過，㑹在午年頭。」右不曉所言何事，姑識之。或者以為三十六、四九也。張翼，巳午之交也。今張太尉第行九四，而同首亂者適十八人也。豈其然與。
今世女子之笄曰上頭，而倡家處女初得薦寢扵人亦曰上頭，花蕊夫人宮詞：「年初十五最風流，新賜雲鬟使上頭。」又天癸曰月事，《黃帝內經》：「女子二七而天癸至，月事以時下。」又曰：「女子不月。」《史記》：「濟北王侍者韓女，病月事不下，診其腎脈，嗇而不屬，故曰月不下。」又「程姬有所避、不願進」。註：天子諸侯、羣妾以次進御。有月事者，止不御，更不口說。故以丹注面目的的為識，令女史見之。王察《神女賦》：「施玄的的」，即上所云也。然入月二字尤新，王建宮詞：「宻奏君王知入月，喚人相伴洗裙裾。」
至正乙巳春，平江金國寳，袖人臘出售。余獲一觀。其形長六寸許，口耳目鼻與人無異，亦有髭須，頭髮披至臋下，須髪皆黃色，間有白髪一根。徧身黃毛長二分許。臍下隂物，乃男子也，相傳云：至元間，世皇受外國貢獻，以賜國公阿你哥者。無幾何時即死，因剖開背後，剜去腸臓，實以他物，仍縫合烘乾，故至今無恙。按《漢武故事》：東郡送一短人，長七寸，名巨靈。《神異經》：西海有一鶴國，人長七寸。《山海經》：有小人國，名靖人，詩含神霧。東北極有人長九寸，殆為此小人也。「靖」或作「竫」，音同，然古尺短。今六寸，比之周尺，將九寸矣。則所臘者，豈其人與？
「天子臨軒授鉞頻，東南無地不紅巾。鐵衣逺道三軍老，白骨中原萬鬼新。義士精靈虹貫日，仙家談笑海揚塵。都將兩眼淒涼淚，哭盡平生幾故人。」此至正辛丑間，張蛻菴承㫖翥在都下寄浙省周玉坡參政〈伯琦〉詩也，夫翰苑詞臣而寓言如此，則感時之意從可知矣。
