
聖聰
至元六年二月二十五日，上御玉德殿，命史臣榻前草詔，黜謫太師伯顏。詔文有云：「其各領所部，詔書到日，悉還本衛。」上曰：「自蚤至暮，皆一日也。可改日字作時字。」時伯顏以飛放為名，挾持皇太子在柳林，意將犯分。詔既成，遣中書平章只理瓦歹，賫至彼處開讀，奉皇太子歸國，而各枝軍馬即時散去。蓋一字之中，利害緊焉。亶聰明，作元後，於此有以見之矣。
隆師重道
文定王〈（沙剌班）〉，今上之師也。為學士時，嘗在上左右。一日，體少倦，遂於便殿之側偃臥，因而就寐。上因以籍坐方褥，國語所謂朵兒別真者，親扶其首而枕之。後嘗患癤額上，上於金缽中取佛手膏躬與貼之。上之隆師重道，可謂至矣盡矣。王字敬臣，號山齋，畏吾人。
受佛戒
累朝皇帝，先受佛戒九次。方正大寶，而近侍陪位者，必九人或七人，譯語謂之暖答世。此國俗然也。今上之初人戒壇時，見馬哈剌佛前有物為供，因問學士沙剌班曰：「此何物？」曰：「羊心。」上曰：「會聞用人心肝者，有諸？」曰：「嘗聞之，而未嘗目睹。請問剌馬。」剌馬者，帝師也。上遂命沙剌班傳旨問之，答曰：「有之，凡人萌歹心害人者，事覺，則以其心肝作耳。」以此言復奏。上再命問曰：「此羊會宏大人乎？」帝師無答。
減御膳
國朝日進御膳，例用五羊。而上自即位以來，日減一羊。以歲計之，為數多矣。
聖儉
太府少監呵魯，奏取黃金三兩，為御韉刺花用，上曰：「不可。」因請易以銀而鍍金者，上曰：「亦不可。金銀，首飾也。今民間所用何物？」對曰：「用銅。」上曰：「可。」右五事，楊太史〈（瑀）〉所言。太史居官時，日侍上，故知其詳。
後德
今上皇太子之正位東宮也，設諭德，置端本堂，以處太子講讀。忽一日，帝師來啟太子母后曰：「向者太子學佛法，頓覺開悟。今乃使習孔子之教，恐壞太子真性。」後曰：「我雖居於深宮，不明道德。嘗聞自古及今，治天下者，須用孔子之道。舍此他求，即為異端。佛法雖好，乃餘事耳，不可以治天下。安可使太子不讀書？」帝師赧服而退。
端本堂
皇太子方在端本堂讀書。近侍之嘗以飛放縱者，輒臂鷹至廊廡間，喧呼馳逐，以惑亂之，將勾引出遊為樂。太子授業異，徐令左右戒之曰：「此讀書之所，先生長者在前，汝輩安取褻狎如此，急引去，毋召責也。」從皆驚懼而退，右二事乃貢尚書〈（師泰）〉授經宣文閣下日所目見者。至正丙申間，避地雲間，每談朝廷典故，因及此。
徵聘
中書左丞魏國文正公魯齋許先生〈（衡）〉，中統元年，應召赴都日，道謁文靖公靜修劉先生〈（因）〉，謂曰：「公一聘而起，毋乃太速乎。」答曰：「不如此，則道不行。」至元二十年，徵劉先生至，以為贊善大夫，未幾，辭去。又召為集賢學士，復以疾辭。或問之，乃曰：「不如此，則道不尊。」
治天下匠
中書令耶律文正王〈（楚材）〉，字晉卿，在金為燕京行省員外郎。國亡，歸於我朝，從太祖征伐諸國。夏人常八斤者，以治弓見知於上，詫王曰：「本朝尚武，而明公欲以文進，不已左乎？」王曰：「且治弓尚須弓匠，豈治天下不用治天下匠耶？」上聞之，喜，自是用王益密。
以官為氏
中書平章政事廉希憲，字善甫，封恆陽王，謚文正，本畏吾氏。王之父諱布魯凱，為回鶻王，歸朝，官至順德諸路宣慰使，封魏國公，謚孝懿。拜廉訪使之命，時適王生，顧曰：「是兒必大吾門。吾聞古者以官受氏，天將以廉氏吾宗乎？吾其從之，舉族承命。」
受孔子戒
世祖一日命廉文正王受戒於國師。王對曰：「臣已受孔子戒。」上曰：「汝孔子亦有戒邪？」對曰：「為臣當忠，為子當孝。孔門之戒，如是而已。」上喜。
不食死
謝君直先生〈（枋得）〉，號疊山，信州弋陽人，宋景定甲子，江東漕闈校文，發策問，權奸誤國趙氏必亡。忤賈似道，貶興國軍。三年，遇赦得還。天兵南下，邵城潰，棄家入閩。至元二十三年，御史程文海，承旨留夢炎等，交薦，累召不赴。二十六年春正月，福建行省參知政事魏天祐復被詔旨。集守令戍將，迫蹙上道。臨行，以詩別常所往來者曰：「雪中松析愈青青，扶植綱常在此行。天下豈無龔勝潔，人間不獨伯夷清。義高便覺生堪舍，禮重方知死甚輕，南八男兒終不屈，皇天上帝眼分明。」夏四月，至京師，不食死，年六十有四。秋八月，子定之奉柩歸葬，門人誄而題之曰：文節先生謝公墓。嗟乎！伯夷叔齊，在周雖為頑民，而在商則為義士。孰謂數千載後，有商義士之風者，復見先生焉。
染髭
中書丞相史忠武王〈（天澤）〉，髭髯已白。一朝，忽盡黑。世皇見之，驚問曰：「史拔都，汝之髯何乃更黑邪？」對曰：「臣用藥染之故也。」上曰：「染之欲何如？」曰：「臣覽鏡見髭髯白，竊傷年且暮，盡忠於陛下之日短矣。因染之使玄，而報效之心不異疇昔耳！」上大喜。人皆以王捷於奏對，推此一事，則餘可知矣。漢人賜名拔都者，惟王與太師張獻武王〈（弘範）〉及真定新軍張萬戶〈（興福）〉耳。
殺虎張
真定新軍張萬戶〈（興祖）〉，中山無極人。至元十九年，丞相楚國文定公〈（阿里海涯）〉，以中書右丞南取漢郢，公實從，有功，授前職。平生射虎數十。一日，遇虎，一發而踣。語人曰：「吾聞生虎之髭別齒疾，可已風。因拔之，虎怒爪，韉裂，賴其氣息垂盡，不能傷足。」由是人目之曰殺虎張。後以國言賜名拔突，拔突即拔都。都與突，字雖異而聲相近，蓋譯語無正音故也。
御史舉薦
姚文公先生〈（燧）〉，為中臺監察御史時，忽御史大夫謂曰：「我天子以汝賢，故擢居耳目之官。今且歲餘，至如興利除害之事，未嘗有片言及之，但惟以薦舉為務，何邪？」先生答曰：「某所薦者百有餘人，皆經世之才。其在中外，並能上裨聖治，則某之報效亦勤矣，又何待屑屑於興利除害然後為監察御史之職任乎？」大夫曰：「真宰相器也。」嘆賞久之。
切諫
太宗素嗜酒，晚年尤甚，日與大臣酣飲。耶律文正王數言之，不聽。一日，持酒槽之金口以進，曰：「此乃鐵耳，為酒所蝕，尚致如此，況人之五臟，有不損耶？」上說，賜以金帛，仍搬左右日惟進酒三鐘而止。夫以王之切諫不已，而上終納之。可謂君明臣良者矣。
丁祭
內翰王文康公〈（鶚）〉，字百一，開州東明人。國初，自保定應聘北行，時故人馬雲漢以宣聖畫像為贈。既達北庭，值秋丁，公奏行釋奠禮，世祖說，即命舉其事。公為祝文，行三獻禮。禮畢，進胙於上。上既飲福，熟其胙，命左右均沾所賜。自是春秋二仲，歲以為常。蓋上之所以尊師重道者，實公有以啟之也。
高學士
國朝儒者，自戊戌選試後，所在不務存恤，往往混為編氓。至於奉一紮十行之書，崇獎秀藝正戶籍，免徭役，皆翰林學士高公〈（智耀）〉奏陳之力也。公河西人，今學校中往往有祠之者。
大黃愈疾
丙戌冬十一月，耶律文正王從太祖下靈武，諸將爭掠子女玉帛，王獨取書籍數部，大黃兩駝而已。既而軍中病疫，惟得大黃可愈，所活幾萬人。吁！廉而不貪，此固清慎者能之。若其先見之明，則有非人之所可及者。
置臺憲
御史臺，至元五年置，秩從二品。二十一年，升正二品。大德十一年，升從一品。臺有大夫一人，後增一人，中丞二人，後又增二人。隨復故。侍御史二人，治書侍御史二人，殿中侍御史二人，治朝著之事。典事二人，掌幕府文書之事。後改為都事三人。後又以都事之長蒙古若色目一人為輕歷。檢法二人，後廢。管勾三人，其一人兼照磨。監察御史十二人，後增至十六人，皆漢人。又增蒙古色目人，如漢人之數。今三十二人。至元十四年，既取宋，置南行臺。二十七年，專蒞江南之地，號江南諸道行御史臺，秩如內臺。而監察御史今二十四人。西行臺，初由雲南廉訪司升行臺。大德元年，移治陜西，號陜西諸道行御史臺，蒞陜西、甘肅、四川、雲南之地。延祐間，暫廢，隨復其官，秩如南臺。而監察御史今二十人，各道提刑按察司。至元六年置，正三品，有使、副使、僉事、察判、經歷、知事。二十八年，改肅政廉訪司，使、副使、僉事、各二人。大司農奏罷各道勸農司，以農事歸憲司，增僉事二人，經歷、知事、照磨、各一人。今天下凡二十二道，始建臺時，大夫則塔察兒也。
內御史署銜
內監察御史銜無「御史臺」三字，以為天子耳目之官，非御史大夫以下所可制也。行臺則不然。
令史
國朝凡省臺院吏曰掾史，獨江南行臺作令史者，蓋緣至元十四年初立行臺日，御史大夫授三品秩故也。後雖升一品，而樂因循者，不為申明改正。西臺立，視南臺已升品秩，則曰掾史焉。
臺字
三臺，凡公文所書中字，並從士從口，不敢作其字頭。若然，則偽文也，按許氏說文：臺，從至從之從高省，則土乃之之正書耳，當從土從口為是。
詔西番
累朝皇帝於踐祚之始，必布告天下，使咸知之。惟詔西番者，以粉書詔文於青繒，而繡以白絨，綱以真珠。至御寶處，則用珊瑚，遣使齋至彼國，張於帝師所居處。
五刑
國初立法以來，有笞、杖、徒、流、死之制。凡七下至五十七下用笞，六十七下至一百七十用杖。徒之法，徒一年，杖六十七。一年半，杖七十七。二年，杖八十七。二年半，杖九十七。三年，杖一百七。此麗徒者杖數也。鹽徒既決而又鐐之，使居役也，數用七者。建元以前，皆用成數。今匿稅者笞五十，犯私鹽茶者杖七十，私宰馬牛者杖一百。舊法猶有存者。大德中，刑部尚書王約數上言，國朝用刑寬恕，笞杖十減其三，故笞一十減為七。今之杖一百者，宜止九十七。不當反加十也。議者憚於變更，其事遂寢。流、則南之遷者之北，北之遷者之南。死，則有斬、有淩遲而無絞。
錢幣
世皇嘗以錢幣問太保劉文貞公〈（秉忠）〉。公曰：「錢用於陽，楮用於陰。華夏，陽明之區；沙漠，幽陰之域。今陛下龍興朔漠，若臨中夏。宜用楮幣。俾子孫世守之，若用錢，四海且將不靖。」遂絕不用錢。迨武宗，頗用之。不久，輒罷。此雖術數讖緯之學，然驗之於今，果如所言。
巴而思
河南江北行中書省參知政事姚忠肅公〈（天福）〉，字君祥，平陽人。至元十一年，拜監察御史。彈擊權臣，無所顧畏。世祖賜名巴而思，國言虎也。後條奏宰相阿合馬罪二十有四。召廷辯，公枚數之。彼輒引服。數至於三，氣沮色喪。上曰：「此三者，罪已不在宥。」因目公曰：「巴而思，臣下有違太祖之制幹朕之紀者，汝抨擊毋隱。」廷臣皆震悚。時方倚相理財，姑釋不問。眾人莫不為公危之。公之太夫人有賢識，勖之曰：「為國者忘其家。汝第盡力效忠，果不測，吾追蹤陵母，死日猶生年也。」公泣謝，白其長曰：「萬一得譴，乞不以老母連坐。」語聞，上嘆曰：「是母子有古義烈。」敕侍臣符寶郎董文忠宣付史館書之。
善諫
至元二十四年，桑哥之為尚書丞相也。專權擅政，虐焰薰天，賄賂公行，略無畏避。中書平章武寧正獻王〈（徹理）〉，時為利用監，獨奮然數其奸贓於上前。上怒，以為醜詆大臣，命左右批其頰。王辨不為止，且曰：「臣思之熟矣。國家置臣子，猶人家率犬。譬有賊至而犬吠，主人初不見賊，乃棰犬。犬遂不吠，豈良犬哉？」上悟，收桑哥，籍其家。明日，王拜御史中丞。余按北史宋遊道傳。畢義雲奏劾遊道，揚遵彥曰：「譬之畜狗，本取其吠。今以數吠殺之，恐將來無復吠犬。」詔除名，則王之以犬自況，為有所本矣。
使交趾
翰林學士元文敏公〈（明善）〉，字復初，清河人。參議中書日，會朝廷遣蒙古大臣一員使交趾，公副之。將還，國之偽主賫以金，蒙古受之，公固辭，偽主曰：「彼使臣已受矣，公獨何為？」公曰：「彼所以受者，安小國之心；我所以不受者，全大國之體。」偽主歡服。
刻名印
今蒙古色目人之為官者，多不能執筆花押，例以象牙或木，刻而印之。宰輔及近侍官至一品者，得旨則用。玉圖書押字，非特賜不敢用。按周廣順二年，平章李谷，以病臂辭位，詔令刻名印用。據此，則押字用印之始也。
國璽
文宗開奎章閣，作二璽，一曰天歷之寶，一曰奎章閣寶。命臣虞〈（集）〉，篆文。今上作二小璽，一曰明仁殿寶，一曰洪禧，命臣楊〈（瑀）〉篆文，洪禧璞純白，而龜紐墨色。
宣文閣
天歷初，建奎章閣於西宮興聖殿之西廊，為屋三間，高明敞爽。南間以藏物，中間諸官人直所，北間南鄉設御座，左右列珍玩，命群玉內司掌之。閣官署銜，初名奎章閣，階正三品，隸東宮屬官。後文宗復位，乃升為奎章閣學士院，階正二品。置大學士五員，並知經筵事，侍書學士二員，承制學士二員，供奉學幹二員，並兼經筵官。幕職置參書二員，典簽二員，並兼經筵參贊官。照磨一員，內椽四名，內二名兼檢討，宣使四名，知印二名，譯史二名，典書四名，屬官則有群玉內司，階正三品。置監群玉內司一員，司尉一員，亞尉二員，僉司二員，典簿一員，令史二名，典吏二名，司鑰二名，司膳四名，給使八名，專掌秘玩古物。藝文監，階正三品，置太監兼檢校書籍事二員，少監同檢校書籍事二員，監丞參檢校書籍事二員。或有兼經筵官者，典簿一員，照磨一員，令史四名，典吏二名，專掌書籍。鑒書博士司，階正五品。置博士兼經筵參贊官二員，書吏一名，專一鑒辨書畫，授經郎，階正七品。置授經郎兼經筵譯文官二員，專一訓教層薛官，大臣子孫，藝林庫，階從六品。置提典一員，大使一員，副使一員，司吏二名，庫子一名，專一收貯書籍。廣成局，階從七品。置大使一員，副使一員，直長二員，司吏二名，專一印行祖宗聖訓及國制等書。特恩創制象齒小牌五十，上書奎章閣三字，一面篆字，一面蒙古字與畏吾兒字，分散各官懸佩，出人宮門無禁。學士院凡與諸司往復，惟紮送參書廳行移而已。命侍讀學士虞集撰記，御書，刻石閣中。今上皇帝改奎章曰宣文，其記曰：「大統既正，海內定一，乃稽古右文，崇德樂道。以天歷二年三月，作奎章之閣，備燕閑之居，將以淵潛思，繩熙典學，乃置學幹融。俾頌乎祖宗之成訓，毋忘乎創業之艱難而守成之不易也。又俾陳夫內聖外王之道，興亡得失之故，而以自敬焉。其為閣也，因便殿之西廡，釋高明而有容，不加飾乎采斬，不重勞於土木，不過啟乎牖。以順清燠，樹庋閣，以樓圖書而已。至於器玩之陳，非古製作，中法度者，不得在列。其為處也，跬步戶庭之間，而清嚴邃密。非有朝會、祠享、時巡之事，幾無一日而不禦於斯，於是宰輔有所奏請，宥密有所圖回，爭臣有所繩糾，侍從有所獻替，以次人對，從容密勿，蓋終日焉。而聲色狗馬，不軌不物者，無因而至前矣。自古聖明睿知，善於怡心養神，培本浚源，泛應萬變而不窮者，未有易乎此者也。蓋聞天有恆運，日月之行不息矣；地有恆勢，水土之載不匱矣；人君有恆居，則天地民物有所系屬而不易矣。居是閣也，靜焉而天為一，動焉而天弗違。庶乎有道之福，以保我子孫黎民於無窮哉。至順辛未孟春二日記。」
占驗
傅初庵先生〈（立）〉，以占筮起東南。時杭州初內附，世皇以故都之地，生聚浩繁，貲力殷盛，得無有再興者，命占其將來如何。卦既成，對曰：「其地六七十年後，會見城市生荊棘，不如今多也。」今杭連厄於火。自至正壬辰以來，又數毀於兵。昔時歌舞之地，悉為草莽之墟。軍旅填門，畜豕載道，乃知立之占亦神矣。立乃番易祝卜泌甥，泌精皇極數。
權臣擅政
中書右丞相伯顏所署官銜，計二百四十六字，曰元德上輔廣忠宣義正節振式佐運功臣、太師、開府儀同三司、秦王、答剌罕、中書右丞相、上柱國錄軍國軍事、監修國史、兼徽政院侍正、昭功萬戶府都總使、虎符威武阿速衛親軍都指揮使司達魯花赤、忠翊侍衛親軍都指揮使、奎章閣大學士、領學士院知經筵事、太史院、宣政院事、也可千戶哈必陳千戶達魯花赤、宣忠幹羅思扈衛親軍都指揮使司達魯花赤、提調回回漢人司天監、群牧監、廣惠司、內史府、左都威衛使司事、欽察親軍都指揮使司事、宮相都總管府、領太禧宗禮院、兼都典制、神御殿事、中政院事、宣鎮侍衛親軍都指揮使司達魯花赤、提調宗人蒙古侍衛親軍都指揮使司事、提調哈剌赤也不幹察兒、領隆祥使司事。當其擅政之日，前後左右無非陰邪小輩，惟恐獻諂進佞之不至，孰能告以忠君愛民之事？有一王爵者譯奏雲，薛禪二字，人皆可以為名。自世祖皇帝廟號之後，遂不敢用。今太師伯顏功高德重，可以薛禪名字與之。時御史大夫貼木兒不花亦其心腹，每陰嗾省臣奏允其請。文定王沙剌班時為學士，從容言於上曰：「萬一曲從所請，關系非輕，遂命學士歐陽玄、監丞揭徯斯會議，以「元德上輔四字」代之，加於功臣之上。又典端院都事某建言，凡省官提調軍馬者必佩虎符。今太師伯顏難與他人同，宜錫龍鳳牌以寵異之。制可。遂制龍鳳牌一面，其三珠各函徑寸真珠一枚，而飾以紅剌鴉忽寶石，牌身脫鈒「元德上輔功臣」號字，仍用白玉嵌造。牌成，計直數萬錠。既被貶黜，毀其牌，就以珠寶給還物主。蓋督勒有司和賈元價尚未酬也。又京畿都運納速剌上言：太師伯顏，功勛蓋世，所授宣命，難與百官一體。合用泥金書詞，以尊榮之。省臺院官議不可行，宛轉稟白，止金書「上天眷命皇帝聖旨」八字，余仍墨筆雲。
懷孟蛙
大德間，仁宗在潛邸日，奉答吉太后駐輦懷孟特，苦群蛙亂喧，終夕無寐。翼旦，太后命近侍傳旨諭之曰：「吾母子方憒憒，蛙忍惱人耶。自後其毋再鳴。」故至今此地雖有蛙而不作聲。後仁宗人京，誅安西王阿難答等，迎武宗即位，時大德十一年也。越四年而仁宗繼登大寶，則知元後者天命攸歸。豈行在之所，雖未踐祚，而山川鬼神以陰來相之。不然，則蟲魚微物耳，又能聽令者乎？但迄今不鳴，尤可異矣。
賊臣攝祭
至治癸亥十月六日甲子，先一夕，因晉邸入繼大統，告祭太廟之頃。陰風北來，殿上燈燭皆減。良久，方息。蓋攝祭官鐵失也先貼木兒、赤斤貼木兒等，皆弒君之元惡也。時全思誠以國子生充齋郎，目擊之。此無他，必祖宗威靈在上，不使奸臣賊子得以有事於太廟，而明示嚴譴之耳。彼徒罪無所逃至於身誅族赤而後已。吁！可畏哉。
叛黨告遷地
至元二十四年，宗王乃顏叛，後伏誅，徙其餘黨於慶元之定海縣。延祐間，倚納脫脫公來為浙相，其黨屢以水土不便為訴，乞遷善地。公曰：「汝輩自尋一個不死人的田地，當為汝遷之。」眾遂不敢再言。
土人作掾
至元間，別兒怯不花公為江浙丞相，議以本身所轄土人不得為掾史。時左丞佛住公謂曰：「若然，則中書掾當用外國人為之矣。」相有赧色，議遂不行。
蕭先生
蕭貞敏公𣂏，字維斗，京兆人。蚤歲，吏於府。一日，呈牘尹前。尹偶墜筆，目公拾之。公陽為不解，而止白所議公事。如此者三。公曰：「某所言者王事也。拾筆責在皂隸，非吏所任。」尹怒，公即辭退。隱居十五年，惟以讀書為誌。從公遊者，屢交戶外。平章咸寧王野仙聞其賢，薦之於世祖，徵不至，授陜西儒學提舉。繼而成宗、武宗、仁宗，累徵，授國子司業、集賢直學士，未赴。改集賢侍講，又以太子右諭德徵，始至京師。授集賢學士、國子祭酒。尋復得告還山，年七十七，以壽終。謚貞敏。
端厚
文貞王〈（阿憐貼木兒）〉嘗言，婁師德唾面自乾，以為美事。我思之，雖狗亦不可惡他。且如有一狗自臥於地，無故以足蹴之，或擲以物，狗固不便咬人，亦吠數聲而去，卻有甚好聽處。
㢧字
㢧即「卷」字，《真誥》中謂一卷為一㢧。或以為「弔」字及「篇」字者，皆非。
