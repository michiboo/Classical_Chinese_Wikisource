
各行省鄉試，則有人取發解進士姓名一如登科記，鋟梓印行，以圗少利。至正四年甲申，江浙揭曉後，乃有四六長篇，題曰《非程文》，語與抄白省榜同時版行，不知何人所造，而路府州縣盛傳之。語曰：「設科取士，深感聖世之恩，倚公挾私，無奈吏胥之弊。豈期江浙之大省，壊於禹疇之小劉〈名錫，眉山人，當該掾史〉。斯文孔艱，衷情痛憤，待士無禮，呼名散餅於路傍。懐璧有謀，打號貼圖於墻上。廚傳用猾吏，內外之消息可通。試官取貪夫，上下之機關不泄。陽揭題駕言無弊，實自生姦宄之心。覔厚賂力舉還魂，特欲箝是非之口。五服之親不避，故違國朝之典章。雜犯之卷俱抄，恐失手本之名字。應才〈杭州〉鼓勇於終塲之日，局長之信已通。劉環〈即環翁，杭州〉知名於未榜之前，代筆之錢盡去。萬戶侯之關節可驗，丈人峯之氣力何勤。呂將〈鉛山萬戶呂天澤〉監門，進樂平之八子〈許援、董彛、徐復、鄒成、操琬、汪緈、許道傅、戴用〉；海郎〈吳縣主簿海魯丁〉受卷，通括蒼之二林〈松慶彬祖〉。本生之地増輝，同列之情不薄。黃璋〈松江〉稱幹首，二三月已買試官。鮑恂〈嘉興〉在榜中，十四名全頼妻父。〈建徳知事俞鎮〉藉開元真人之力，葉氏〈葉瓉，信州〉禮經。依永嘉縣尹〈林泉生〉之門，江郎兄弟〈輝、晃，建寕〉。劉大〈希賢，慶元〉在列，頼為省郎之師。沈小〈惟時，杭州〉登科，誰知運吏之壻。黃岩趙藺〈友藺〉，得家兄〈海丞由欽〉為𬖄外之官。瑞安高明，託館主有堂上之友。紛紛在眼，歴歴難言。許瑗〈饒州〉作魁，三百定賣幾千株之木。鄒成〈饒州〉駝牓，十八日納七萬戶呂〈天澤〉之錢。左者如斯，右其可見。尺牘先來於柏府，仕宦勢高。槀文潛出於𣗥闈，師生情宻逓。手帖全憑廵綽，寫懐挾不避軍人。四子入塲，代筆有此劉之手。一家在牓，瞞人起各路之文。所謀不臧，其忠何在。王賀〈紹興，〉偹牓省中典吏，不讀書亦解成名。李思〈思齊〉婺山村童，未知禮焉宜中選。錯春秋之年分，臨海夢龍。〈姓趙，備牓〉亂周易之隂陽，平江俞鼎。耳目之所及者如此，心術之潛運者難知。姑舍舉人，更陳坐主。俞鎮〈建德知事〉夤縁考試，這番豐卒嵗之貲。吳暾〈峽州知事〉買題登科，方得證舊時之本。麟經錯亂因賂取，林泉之生生何如〈永嘉尹林泉生〉？易義駁雜以名尋，夏日之孜孜安用〈會滑尹夏日孜〉？其餘汎汎，不必叨叨。分經考卷，得便私情，自開科曽無此例。出院改文，以欺公論，雖刋板乃是訛傳。歴觀解據之非，益見文衡之繆。指實告官者，反罹其罪。懐才抱藝者，虛費其勞，趙俶、蔣堂，空仰天而歎息。江孚、沈幹，徒踏地以咨嗟。潘伯修、蔡餘慶、兩舉奚為。聞夢吉、陸居仁，再來告免。嗚呼！文運已矣，吾道安之？何等主司，汙濫壊今年之選舉。既生聖世，進修冀異日之公明。此非一口之經陳，實乃衆賢之願告。有人心者，念天理焉。」至二十二年壬寅，復有作彈文云：「文運重開，多士歡騰於此日。科塲作弊，醜聲莫甚於今年。啟姦人僥倖之門，負賢相賔興之意。事既如此，人其奈何。切惟考試官實文章之司命，詎宜偽定於臨期？員外郎執科舉之權衡，安可公然而受賂？憸謀既遂，清議難容。聞人樞膚淺之學，翰林懐賔主之舊情。啜靄山游狹之徒，座主念梓桑之宿好。只因厚契，便擢科名，屍位憲賔，進鄉閭之十子。居喪臺掾，升里閈之三王。沈庭珪錯破書經，混死生於同列。戰惟肅不明詩意，強今古於已然。朱舜民乃瀕海之強梁，喻宜之實許門之童子。新昌庭瑞，輸彩叚之幾縑。霅水莫孜，奉白金之一錠。張誼罔知彖象，皆徐中造就之私。楊明不辨《春秋》，拜周溥作成之賜。施省憲貼書之手叚壊，鄉閭整肅之綱常。唐肅以詞賦而見收，明經安在？柯理以梯媒而得中，對䇿何長？舍弟致謀，甚矣有心之唐溥。家兄代筆，嗟哉無學之鄭沂。靖而思之，良可醜也。白頭錢宰，感綈袍戀戀之情。碧眼倪中，發倉廩陳陳之粟。俞潛徐鼎，三月初早買試官。邱民韓明，五日前預知題目。元孚乃泉南之大賈，揮金不啻於泥沙，許徵實雲間之富家，納粟猶同於瓦礫，㧞頴之於陋巷，餘波有自於楊明，超宋祀於窮途，主意必資於張誼。既正榜之若此，則備選之可知。姑舍前言，更陳餘意。屈仲孚於受卷，易經可謂失人。進公甫於考文，麟史大孤衆望。不分報賽，叔通豈可與言詩？繆講進修，孺子烏足以論易？重載連檣之白粲，始諧校藝於青藜。逯信止素乏文才，嗟老夫之已耄。孟天暐每稱好觜，奈舉業之乆疏。大壊士風，難逃輿論。嗚呼！天之將喪斯文，實係興衰之運。士欲致用於國，豈期貢舉之私。此非一口之誣謀，實乃衆情之公論。用書既徃，以警將來。」
丞相伯顏，嘗至于闐國。於其國中鑿井，得一玉佛，高三四尺，色如截肪。照之，皆見筋骨脈絡。即貢上方，又有白玉一叚，高六尺，闊五尺，長十七歩。以重，不可致。
杜清碧先生〈本〉應召次錢唐，諸儒者爭趨其門。燕孟初作詩嘲之，有「紫藤帽子高麗靴，處士門前當忮薛」之句，聞者傳以為笑。用紫色㯶藤縛㡌，而製靴作高麗國様，皆一時所尚。忮薛，則內府執役者之譯語也。
松江府儒學直學沈伯雲，因花破錢糧，乃與教授陳仲微有隙。伯雲之父曰君實者，老吏也。一日，率婢妾詈箠仲微於途，適憲僉呂公思誠分按至府，具狀以訴。公怒其詬辱師表，有傷風化，勾攝赴官。服辜。君實年逾七旬，乞以銅贖。公判云：「既能為不能為之事，正當受不當受之刑。」卒杖斷之。
張起，字起之，四明人，有詩名，嘗作一聨云：「別來越樹長為客，看盡吳山不是家。」未幾，卒。詩亦有䜟歟？
邱機山，松江人。宋季元初，以滑稽聞於時，商謎無出其右。遨遊湖海間，嘗至福州，譏其秀才不識字。衆怒，無以難之。一日，構思一對，欲令其辭屈心服。對云：「五行金木水火土。」邱隨口荅曰：「四位公侯伯子男。」其博學敏捷類如此。
杭州楊鎮一兇徒，素不孝於母，尤凌虐其妻。有子三歲，愛惜甚至。妻常抱負，偶失手，攧損其頭。泣而謂姑曰：「夫歸，婦必被毆死，不若先溺水之為幸。」姑曰：「汝第無憂，但云是我之誤。我卻去避汝小姑處，俟其怒息而還。」至晚，夫歸，見兒頭破，徑捽妻，欲殺之。妻告曰：「非我過也，婆攧之耳，懼汝怒，已徃小姑家去。」遂釋之。次日，持刀尋母，中途，藏諸石下。卻到妹家，好言誘母還。至石邊，忿躁詈罵，取刀殺母，竟失藏刀所在。惟見巨蛇介道。畏怯退縮。不覺雙足䧟入地中，湏臾，即沒至膝，七竅流血，聲罪自咎。母急扶抱，無計可施。走報於婦，婦掘地，隨掘隨䧟。啖以飲食，三日乃死。觀者日數千人，莫不稱快。時至正甲辰六月也。
杭州薦橋側首，有高樓八間，俗謂八間樓，皆富實囘囘所居。一日，娶婦，其昬禮絶與中國殊，雖伯叔姊妹有所不顧。街巷之人，肩摩踵接，咸來窺視。至有攀縁簷闌窓牖者，踏翻樓屋，賔主壻婦咸死。此亦一大怪事也。郡人王梅谷戱作下火文云：「賔主滿堂歡，閭里盈門看。洞房忽崩摧，喜樂成禍患。壓落瓦碎兮，倒落沙泥。彆都釘析兮，木屑飛揚。玉山摧坦腹之郎，金谷墜落花之相。難以乘龍兮，魄散魂消。不能跨鳳兮，筋斷骨折。氁絲脫兮塵土昏，頭袖碎兮珠翠黯。壓倒象鼻塌，不見貓睛亮。嗚呼！守白頭未及一朝，賞黃花卻在半餉。移廚聚景園中，歇馬飛來峯上。阿剌〈郎葛反〉一聲絶無聞，哀哉樹倒胡孫散。」阿老瓦、倒刺沙、別都丁、木偰非，皆囘囘小名。故借音及之。象鼻、貓睛，其貎，氁〈上聲〉絲、頭袖，其服色也。阿剌，其語也。聚景園，囘囘叢冡在焉。飛來峯，猿猴來徃之處。
嘉興白縣尹得代，過姚莊訪僧勝福州，閒遊市井間，見婦人女子皆濃粧艶飾，因問從行者。或答云：「風俗使然，少艾者，僧之寵。下此則皆道人所有。」白遂戱題一絶於壁云：「紅紅白白好花枝，盡被山僧折取歸。祗有野薇顔色淺，也來鈎惹道人衣。」勝見，亟命去之，然已盛傳矣。
秀之斜塘，有故宋大姓居焉。家富饒，田連阡陌。宗族雖盛衍，而子孫多不肖。祖父財産，廢敗罄盡。郡人金方所，談辭滑稽，為賦誦，好嫚戱，因摭其事成近。體一律云：「興廢從來固有之，爾家忒煞欠扶持。諸墳掘見黃泉骨，兩觀番成白地皮。宅眷皆為撐目兎，舍人總作縮頭⻱。強奴猾幹欺凌主，說與人家子弟知。」夫兎撐目望月而孕，則婦女之不夫而妊也。其家有道觀二所。語雖鄙俚，然為人後者見此，寧不知懼也哉！
韃靼樂器，如箏、秦琵琶、胡琴、渾不似之類，所彈之曲，與漢人曲調不同。
哈巴爾圖口溫也葛儻兀
輝和爾閔古里起土苦裡
䟦四土魯海舎舎弼揺落四
蒙古揺落四閃彈揺落四阿耶兒虎
桑哥兒苦不丁〈江南謂之孔雀，雙手彈〉答罕〈謂之白翎雀，雙手彈〉苦只把失〈品弦）〉
阿廝闌扯弼〈回盞曲，雙手彈〉阿林捺〈紅花〉哈兒火失哈赤〈黑雀兒呌〉洞洞伯
曲律買者歸牝疇兀兒
把擔葛失削浪沙馬哈
相公仙鶴阿下水花
伉里馬黒某當當清泉當當
周申父〈之翰〉寒夜擁罏爇火，見缾內所挿折枝梅花氷凍而枯，因取投火中，戱作下火文云：「寒勒銅瓶凍未開，南枝春斷不歸來。這囘勿入梨雲夢，卻把芳心作死灰。共惟地罏中處士梅公之靈，生自羅浮，𣲖分庾嶺，形若槁木，稜稜山澤之臞，膚如凝脂。凜凜雪霜之操，春魁占百花頭上，歲寒居三友圖中。玉堂茅舍總無心，金鼎商羮期結果。不料道人見挽，便離有色之根。夫何氷氏相凌，遽返華胥之國。玉骨擁罏烘不醒，氷魂剪紙竟難招。紙帳夜長，猶作尋香之夢。筠窓月淡，尚疑弄影之時。雖宋廣平鐡石心腸，忘情未得。使華光老丹青手叚，摸索難真。卻愁零落一枝春，好與茶毗三昧火。惜花君子，還道這一㸃香魂，今在何處。咦，烱然不逐東風散，只在孤山水月中。」
一人娶妻無元，袁可潛贈之《如夢令》云：「今夜盛排筵宴，准擬尋芳一遍。春去已多時，問甚紅深紅淺。不見不見，還你一方白絹。」
世有男子雖娶婦而終身無嗣育者，謂之天閹，世俗則命之曰黃門。晉海西公嘗有此疾，北齊李庶生而天閹。按《黃帝鍼經》曰：「人有具傷於隂隂，氣絶而不起。隂不能用，然其鬚不去。宦者之獨去何也？願聞其故？岐伯曰：『宦者去其宗筋，傷其衝脈，血寫不復。皮膚內結，唇口不榮，故鬚不生。』黃帝曰：『其有天宦者，未嘗被傷，然其鬚不生，其故何也？』岐伯曰：『此天之所不足，其任衝不盛，宗筋不成，有氣無血，唇口不榮，故鬚不生。』」又《大般若經》載五種黃門云：「梵言扇搋〈皆切〉半釋迦，唐言黃門。其類有五：一曰半釋迦，總名也。有男根用，而不生子；二曰伊利沙半釋迦。此雲妬，謂他行欲即發，不見即無。亦具男根，而不生子；三曰扇搋半釋迦。謂本來男根不滿，亦不能生子；四言博叉半釋迦。謂半月能男，半月能女。五曰留拏半釋迦。此雲割，謂被割形。者此五種黃門，名為人中惡趣受身處。」然《周禮·閹人》鄭氏註云：「閹，真氣藏者。」宋趙忠惠帥維揚日，幙僚趙參議有婢慧黠，盡得儕輩之歡。趙昵之，堅拒不從。疑有異，強即之。則男子也。聞於有司，蓋身二形，前後姦狀不一。遂寘之極刑。近李安民嘗於福州得徐氏處子，年十五六。交際一再，漸具男形。蓋天真未破，則彼亦不自知。然小説中有池州李氏女及婢添喜事，正相類，而此外絶未見於古今傳記等書，豈以為人之妖，而汙筆墨，不復載乎？晉《五行志》謂之人痾，惠帝時，京洛有人，兼男女體，亦能兩用人道，而性尤淫亂。此亂氣所生也。《玉厯通政經》：「男女兩體，主國淫亂。」而二十八宿真形圖，所載心房二星，皆兩形。與丈夫婦女更為雌雄，此又何耶？《異物志》云：「靈狸一體自為隂陽。故能媚人。」褚氏《遺書》曰：「非男非女之身，精血散分。」又曰：「感以婦人，則男脈應診。動以男子，則女脈順指。皆天地不正之氣也。」事載周宻《癸辛雜識》。
中原紅冦未起時，花山賊畢四等僅三十六人，內一婦女尤勇捷。聚集茅山一道宮，縱橫出沒，畧無忌憚，始終三月餘。三省撥兵，不能收捕，殺傷官軍無數。朝廷召募鹺徒朱陳，率其黨與，一鼓而擒之。從此天下之人視官軍為無用。不三五年，自河以南，盜賊充斥，其數也夫。
宇文公諒字子貞，湖州人。初領鄉貢，入浙省試院。頭塲，占一席舍。其案上有宇文同知四字，不知何人書。試官考卷，以文不中式，將黜之。時坐主龍麟洲先生，江西老儒也，年八十餘，始過江浙，力主此卷，卒置榜中。及㑹試，果登髙第，授同知婺源州事。雖曰爵祿前定，蓋亦陰徳所致，人鮮有知者。公年少時，嘗館授巨室，其閨愛中夜來奔，堅拒不納。明旦，託以他故，歛書告別。此非陰徳也與？
俞俊，其先嘉興人，今占籍松江上海縣。娶也先普化次兄醜驢女。也先普化長兄觀觀死，蒸長嫂而妻之。次兄醜驢死。又蒸次嫂而妻之。俊妻母也，既而亦死，俊縛彩繪為祭亭，綴銀盤十有四於亭兩柱，書詩聯盤中云：「清夢斷柳營風月，菲儀表梓里葭莩。」蓋柳營暗藏亞夫二字；菲儀，謂菲人；表梓，謂婊子，總賤娼濫婦之稱；葭莩，皆是夫也。郡人莫不多期其才而譏其輕薄如此。又嘗詣妻父墓所，題於廬壁曰：「柏舟在河，可謂節乎？二嫂治棲，可謂義乎？覆宗絕祀，可謂孝乎？」先刺妻母，中刺也先普化，末剌妻之弟博顏帖木兒也。博顏帖木兒無他兄弟，因利也先之財，願繼其後，竟不恤親父小宗之祀為重，故云。博顏帖木兒將赴鄉試，謂人曰：「若忝一薦，有司以禮敦遣。」先就北宅上馬，赴府公宴畢，卻歸新宅下馬。北宅，醜驢所居；新宅，也先普化所居。人戲之曰：「昔人有二天，今子有二父，何其幸歟！」博顏帖木兒赧甚。俊弱冠時，從顧琛淵白遊，負氣敖物。當伯顏太師柄國日，嘗賦《清平樂》長短句云：「君恩如草，秋至還枯槁。落落殘星猶弄曉，豪傑消磨盡了。放開湖海襟懷，休教鷗鷺驚猜。我是江南倦客，等閒容易安排。」手槀留葉起之處。後與葉交惡，竟訴於官，必欲搆成其罪。寅緣賄賂，浙省移，准中書省咨，劄付儒學提舉司議得。古人寄情遣興，作為閨怨詩詞，多有指夫為君者，然此亦當禁止。以故獲免罪戾，而所費已幾萬定矣。至正丙申春，張士誠僣號誠王。據有平江日，又以賄通松江偽尹鄭煥，署宰華亭。用酷刑朘剝，邑民恨入骨髓。郡士𡊮海叟有詩曰：「四海清寧未有期，諸公袞袞正當時。忽然一日天兵至，打破王婆醋鉢兒。」或者不知醋鉢之義，以問叟，叟曰：「昔有不軌伏誅，暴屍於竿。王婆買醋，經過其下，適索朽屍墜。醋鉢為其所壓，着地而碎。王婆年老無知，將謂死者所致，顧謂之曰：汝只是未曽喫惡官司來。」聞者皆絶倒。
《通玄集》《通逺集》《清逺集》《清樂集》《幽玄集》《機深集》《増廣通逺集》《玄玄集》《忘憂集》
謝景陽居松江北郭，結壇於家，行召鬼法。至正十一年，官兵下海勦捕方國珍，傳雲賊中有人能呼召風雨，必得破其法者，乃可擒討。千戶也先等遂以謝薦，總兵官給傳致請。省劄有云：「參裁軍事，必訪異人既達天時，其為世用。」時知府王克敏廉介端嚴，有聲於時，不得已親造其廬。起赴軍前，其術一無所驗，自後全軍敗衂。吁！宰臣統大兵數十萬，勦除草竊，如拉朽耳。而乃延一方士，則其機畧安在哉？
嘉興總管凌師德、以文章政事自居，同僚莫敢與抗。然其行實貪汙。頗聞人有譏議，因出對云：「竹本無心，外面自生枝節。」貢推官對云：「藕因有竅，中間抽出絲毫。」蓋諷之也。
平江承天寺遭囘祿，殿宇一空。僧悅楚南來住持，施財者雲集，遂大興土木之工，金碧殊勝，有加於昔。或勸題梁，悅不從。曰：「當有俗人來暫居。」悅陞領徑山，卒。高郵兵攻破城，張士誠據以為宮，佛像悉毀壊，銅觀音鑄為錢。既投降，作太尉，別造府。越四五年，復為寺。
吳興錢泰窩云：至正初，二賈自嘉興來平江，買舟至海口，收市舶貨。行二十餘里，兩道人詣舟求渡，一負磬，一持鬼神像。既上舟，去巾服，乃兩甲者，從像中出二長刀，叱曰：「吾逐盜至此，汝真盜也。」舟人陽應曰：「我固知為盜，顧無以發。今壯士誠與吾意合。此未可，前途乃可耳。」故紆行。且曰：「二盜已落公手願治酒助公勇。」遂命妻取酒勸甲者。遲暮，醉，抽其刀斫賊。其一躍起。復斫之，二盜盡死，舟還。二賈泣且拜曰：「非公吾幾不免虎口。」遂以白金二餅為舟人夀。吁，決死生於阽危之際，不負賈之託，不謂之義丈夫可乎？
至正庚子，秋七月九日，飲松江泗濵夏氏清樾堂上，酒半，折正開荷花，置小金巵於其中，命歌姬捧以行酒。客就姬取花，左手執枝。右手分開花瓣，以口就飲。其風致又過碧筩逺甚。余因名為解語盃。坐客咸曰然。
張句曲戱題黃大癡小像云：「全真家數，禪和口鼓，貧子骨頭，吏員臓腑。」唐伯剛題邾仲誼小像云：「七尺軀威儀濟濟，三寸舌是非風起，一雙眼看人做官，兩隻腳沿門報喜。」仲誼云：「是誰是誰？」伯剛云：「是你是你。」
張明善作北樂府《水仙子》譏時云：「鋪眉苦眼早三公，裸袖揎拳享萬鍾。胡言亂語成時用，大綱來，都是烘〈上聲〉。英雄誰是英雄，五眼雞岐山鳴鳳，兩頭蛇南陽臥龍，三腳貓渭水非熊。」
今人卜卦以銅錢代蓍，便於用也。又有以錢八文，周圍鋪轉，而取六爻名曰金井闌。但乾卦初爻及復之泰不可變，蓋止有六十二卦耳。此法不可用。
至正十二年歲壬辰秋，蘄黃徐夀輝賊黨攻破昱嶺關，徑抵餘杭縣。七月初十日，入杭州城。偽帥項蔡、楊蘇一屯明慶寺，一屯北關門妙行寺，稱「彌勒佛出世」以惑衆。浙省參政樊執敬死於天水橋，寶哥與妻同溺於西湖。其賊不殺不淫，招民投附者，署姓名於簿。籍府庫金帛，悉輦以去。至二十六日，浙西廉訪使自紹興率鹽塲竈丁過江，同羅木營官軍尅復城池，賊遂潰散。三平章定定逃徃嘉興，郎中脫脫過江南。越數日，攜省印來㑹，權署省事，至是，亦囘。四平章教化自湖州統軍歸，舉火焚城，殘蕩殆盡。附賊充偽職者范縣尹等，明正典刑。里豪施遵禮、顧八，為迎敵官軍剮於市，家産悉沒縣官，明慶妙行亦然。省都事以下，坐失守城池，罷黜不敘。省官復任如故。朝廷法度既隳，刑賞失宜，欲天下宴安，不可復得矣。
