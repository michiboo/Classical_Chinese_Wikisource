
寫像秘訣王思善（釋）自號癡絕生。其先睦人，居杭之新門，篤誌好學，雅有才思。至正乙酉間，攜李葉居仲（廣居）寓思善之東裏，教授。余從永嘉李五峰先生（孝光）往訪之，時思善在諸生中，年方十二三，已能丹青，亦解寫真。先生即俾作一圓光小像，面部僅大如錢，而宛然無毫髮異。先生喜，作文以華之。爾後余復託交於非惟人日華（形），遂與思善為忘年友。思善繼得吳中顧周道（逵）緒言開發，益造精微，是故於小像特妙。其尊貌人之形似，抑且得人之神氣。嘗授余秘訣並采繪法，今著於此，與好事者共之。凡寫像須通曉相法。蓋人之面貌部位，與夫五嶽四瀆，各各不侔，自有相對照處。而四時氣色亦異，彼方叫嘯談話之間本真性情發見，我則靜而求之，默識於心，閉目如在目前，放筆如在筆底。然後以淡墨霸定，逐旋積起。先蘭臺庭尉。次鼻準；鼻準既成，以之為主。若山根高，取印堂一筆下來。如低，取眼堂邊一筆下來。或不高不低，在乎八九分中，則側邊一筆下來。次人中，次口，次眼堂，次眼，次眉，次額，次頰，次發際，次耳，次，次頭，次打圈；打圈者，面部也。必宜如此一一對去，庶幾無纖毫損失，近代俗工，膠柱鼓瑟，不知變通之道，必欲其正襟危坐，如泥塑人，方乃傳寫。因是萬無一得，此又何足怪哉？籲，吾不可奈何矣。
采繪法
凡面色，先用三朱膩粉方粉藤黃檀子土黃京墨合和襯底，上面仍用底粉薄籠，然後用檀子墨水斡染。面色白者，粉入少土黃，燕支不用，胭脂則三朱；紅者，前件色入少土朱；紫堂者，粉檀子老青入少胭脂；黃者，粉土黃入少土朱；青黑者，粉入檀子土黃老青各一點，粉薄罩，檀墨斡。已上看顏色清濁加減用，又不可執一也。
口角：燕支淡。如要帶笑容，口角兩筆略放起。眼中：白染瞳子外兩筆，次用煙子點睛，墨打圈，眼梢微起，有摺，便笑。
口唇上：胭脂騫。鼻色：紅胭脂微籠。面雀斑：淡墨水斡。麻：檀水斡。髯色：黑者，依鬢發渲；紫者：檀墨間渲；黃紅者：藤黃檀子渲。發色：先用墨染，次用煙子渲，有間渲、排渲、亂渲，當自取用。
手指甲：先用胭脂染，次用粉染根。凡染婦女面色，胭脂粉襯，薄粉籠，淡檀墨斡。凡染法，白紙上先染後卻罩粉，然後再染提掇。絹則先襯背後。凡調合服飾器用顏色者，緋紅、用銀朱紫花合。
〇桃紅，即銀朱胭脂合。
〇肉紅，用粉為主，入胭脂合。
〇柏枝綠，用枝條綠入漆綠合。
〇黑綠，用漆綠入螺青合。
〇柳綠，用枝條綠入槐花合。
〇官綠，即枝條綠是。
〇鴨頭綠，用枝條綠入高漆綠合。
〇月下白，用粉入京墨合。
〇柳黃，用粉入三綠標並少藤黃合。
〇鵝黃，用粉入槐花合。
〇磚褐，用粉入煙合。
〇荊褐，用粉入槐花螺青土黃標合。
〇艾褐，用粉入槐花螺青土黃檀子合。
〇鷹背褐，用粉入檀子煙墨土黃合。
〇銀褐，用粉入藤黃合。
〇珠子褐，用粉入藤黃胭脂合。
〇藉絲褐，用粉入螺青胭脂合。
〇露褐，用粉入少土黃檀子合。
〇茶褐，用土黃為主，入漆綠煙墨槐花合。
〇麝香褐，用土黃檀子入煙墨合。
〇檀褐，用土黃入紫花合。
〇山谷褐，用粉入土黃標合。
〇枯竹褐，用粉土黃入檀子一點合。
〇湖水褐，用粉入三綠合。
〇蔥白褐，用粉入三綠標合。
〇棠梨褐，用粉入土黃銀朱合。
〇秋茶褐，用土黃入三綠槐花合。
〇油裹墨，用紫花土黃煙墨合。
〇玉色，用粉入高三綠合。
〇邢色，用粉漆綠標墨入少土黃合。
〇＜毛莫＞子，用粉土黃檀子入墨一點合。
〇藍青，用三青入高三綠合。
〇金黃，用槐花粉入胭脂合。
〇雅青，用蘇青襯，螺青罩。
〇鼠毛褐，用土黃粉入墨合。
〇不老紅，用紫花銀朱合。
〇葡萄褐，用粉入三綠紫花合。
〇丁香褐，用肉紅為主，入少槐花合。
〇杏子絨，用粉墨螺青入檀子合。
〇＜毛莫＞綾，用紫花底，紫粉搭花樣。
〇番皮，用土黃銀朱合。
〇鹿胎，用白粉底，紫花樣。
〇水獺顫，用粉土黃合。
〇牙笏，用好粉一點，土黃粉凝。
〇皂靴，用煙墨標。
〇柘木交椅，用粉檀子土黃煙墨合。
〇金絲柘同上，不入墨。
〇紫袍，用三青胭脂合。
〇其餘一一不能備載，在對物用色可也。凡合用顏色細色，頭青、二青、三青、深中青、淺中青、螺青與蘇青、二綠、三綠、花葉綠、枝條綠、南綠、油綠、漆綠、黃丹、飛丹、三朱、土朱、銀朱、枝紅、紫花、藤黃、槐花、削粉、石榴、顆綿、胭脂、檀子，其檀子用銀朱淺入老墨胭脂合。
相地理江陰州，宋季時，兵馬司在州治東南里許平地上。司之後置土牢。歸附後，有善地理者，以為宜帝王居之。人問其故，曰：「君山龍脈正結於此，是以知其然也。」皆弗之信。越數年。就其上起蓋三皇廟，亦奇術哉。君山，州之主山也。
狎娼遭毒姑蘇鄭君輔、放浪不羈，為漕府小吏。時督運至直沽，狎遊群娼，挑達太甚，殊弗堪之。或有進藥於鄭曰：「此助陽奇劑也。」鄭試傅之，數日後，陰器消縮，若閹宦然，竟以此終其身。漫書為後人戒。
夢應之
紹（才）錢唐人，以鄉貢下第，任嘉興學正。丁父憂，仍寓居授徒。至正壬辰秋，避難於其諸生李氏子家，去城數十里，曰奉賢鄉。李之從祖號太無，為道士，住持紫虛觀之紹，一見若平生歡。八月廿九日，太無得中風疾，之紹饋藥療之，獲蘇，日一再詣問。九月四日，又自紫虛問疾，還寓，忽得疾，一中而殂。其妻楊氏，太史同僉之女，就所館治喪。且以訃其母若弟於海寧及嘉興城中。紫虛之徒以其疾與太無同，不以告。是夜將半，太無忽呼弟子卓處潛輩謂曰：「適得夢甚怪。」俾取紙筆書之。雲於本觀所奉嶽祠之前，見有某姓名一吏，及卒二人，押男女各一，並持公文而來。因讀其詞曰：「嘉興路城隍司準海寧州城隍司牒：為陸小連告至正八年內溺水事，冤未伸。今發陳喜兒、應偉，前去勒要應才，同解嶽祠周府君取問。太無詢來使之詳，答曰：「陸小連者，嘉興百福坊人，而應才之婢也。為其妻妒，逐之，遂赴水死。陳喜兒者，才之母也，時居海寧，偉字之奇，才之弟也，居嘉興城東。謂彼時不為救護，故連逮耳。太無見陳氏帶鎖，衣白衣黃裙，問之。年六十有四，就偉荷校，衣青衣，錄其罪狀，皆歷歷可記。來使雲：「今若貴司移牒溫都統，為之解釋，則尚可也。」遂覺，始知之紹已逝。王昌言與之紹有交承之好，同寓其所。明旦，來紫虛，太無因問應母之年及之奇之貌，皆如所夢，乃以告之。昌言馳報楊氏，楊即詣紫虛，拜懇太無於床下，謂夢中事皆實有之，復自訴其詳，且言其夫胸間尚溫，手足猶軟，故求移文解釋，仍躬禱嶽祠，冀之紹之復生也。是日午後，之奇自城東來，衣青衣，雲昨日亦得疾，與兄同，所見如太無夢。今雖少蘇，猶憒憒莫知所以然。至夜，楊氏以憂懼，亦疾作，旋即無他，而之紹氣已絕矣。時建德邵清溪偶宿紫虛，目擊其事。翌日遂行，不知往訃陳氏者歸報何如、及之奇之死生耳。
白醉開元時，高太素隱商山，起六逍遙館，各制一銘，其三為冬日初出。銘曰：「折膠墮指，夢想負背，金鑼騰空，映檐白醉。」見《清異錄》。樓攻鬼嘗取「白醉」二字以銘閣。
賢母辭拾遺鈔聶以道宰江右一邑。日有村人早出賣菜，拾得至元鈔十五定，歸以奉母。母怒曰：「得非盜來而欺我乎？縱有遺失，亦不過三兩張耳，寧有一束之理？況我家未嘗有此，立當禍至。可急速送還，毋累我為也。」言之再，子弗從。母曰：「必如是，我須訴之官。」子曰：「拾得之物，送還何人？」母曰：「但於原拾處俟候，定有失主來矣。」子遂依命攜往。頃間，果見尋鈔者。村人本樸質，竟不詰其數，便以付還。傍觀之人皆令分取為賞，失主靳曰：「我原三十定，方才一半，安可賞之？」爭鬧不已。相持至廳事下。聶推問村人，其詞實。又密喚其母審之，合，乃俾二人各具失者實三十定，得者實十五定。文狀在官後，卻謂失主曰：「此非汝鈔，必天賜賢母以養老者。若三十定，則汝鈔也。可自別尋去。」遂給付母子，聞者稱快。
女奴義烈朵那者，杭城東偉兀氏之女奴也，年十九，勤敏謹願。主卒某郡官所。朵那奉主婦日謹，主婦亦委以腹心。至正壬辰秋七月初十日，寇陷杭，劫官民府庫，至偉兀氏家。不得物，乃反接主婦柱下，拔刀礪頸上。諸侍俾皆散走，朵那獨以身覆主婦，請代死，且告曰：「將軍利吾財，豈利殺人哉？凡家人之貨寶，皆我所藏，主母固弗知。若免主母死，我當悉與將軍，不吝。」寇允解主婦縛，朵那乃探金銀珠玉幣帛等，散置堂上。寇爭奪之，竟又欲犯朵那身。朵那持刀欲自屠，曰：我主二千石，我誓不奴他姓主，況汝賊乎？」寇驚異，舍而去。朵那泣拜主婦曰：「棄主貨，全主命，權也；妾受命主鑰貨，今失貨而全身，非義也，請從此死。」遂自殺。時人莫不稱之曰義烈義烈雲。
龍廣寒龍廣寒，江西人，移居錢唐，挾預知之術，遊湖海間，鹹推為異人，或謂專持寂感報耳秘咒故爾。寂感、即俗所謂萬回哥可師號也。釋氏《傳燈錄》：師姓張，九歲乃能語，兄戍安西父母遣問訊，朝往夕返以萬里而回，號萬回。又《護法論》：虢州閿鄉張萬回法雲公者，生於唐貞觀六年五月五日，有兄萬年，久征遼左，相去萬里。母程氏思其信音，公早晨先母而往，至暮，持書而還。《護法論》乃宋無盡居士張商英撰，必有所據。按此，則師之靈通容有之。廣寒又行服氣導引之法，常佩小龜十數於身。至晚，乃解飼之，事母至孝。六月一日，母生辰，方舉觴為壽，忽見北窗外梅花一枝盛開。人皆以為孝行所感，士大夫遂稱之曰孝梅，贈詩者甚多。惟張菊存一篇最可膾炙。曰：「南風吹南枝，一白點萬綠。歲寒誰知心，孟宗林下竹。」至治初間，廣謇寒卒。時年百有八歲，猶童顏綠發雲。
夜航船凡篙師於城埠市鎮人煙湊集去處招聚客旅裝載夜行者，謂之夜航船。太平之時，在處有之。然古樂府有夜航船曲，皮日休詩有「明朝有物充君信，攜酒三樽寄夜航」之句。則此名亦古矣。
不快世謂有疾曰不快。陳壽作《華陀傳》，亦然。
雷雪至正庚子二月六日，浙西諸郡震霆掣電，雪大如掌。頃刻，積深尺余，人甚驚異。後閱李復中《青唐雜記》雲：「宋元符二年九月廿一日夜，鎮洮大雷。自初更至四鼓，凡一百三十餘。雷雪深二尺。後旬日，西羌叛。以有備無患，出師大捷。」又周密《癸辛雜識》雲：「庚寅正月二十九日癸酉，余至博陸，大雷，雪下如織，而雷不止，天地為之黑。平生所未見。」據二說如此。然杭州自去歲十二月被圍，至三月兵退，豈即青唐之讖與？
分疏人之自辨白其事之是否者，俗曰分疏。疏，平聲，《漢書·袁盎傳》以不親為解，顏師古註曰：「解者，若今分疏矣。」《北齊書·祖鐳》：高元海奏鐳不合作領軍，並與傳廣寧王交結。鐳亦見帝，令引人自分疏。
西皮髹器謂之西皮者，世人誤以為犀角之犀，非也。乃西方馬醒，自黑而丹，自丹而黃，時復改易，五色相疊。馬鐙磨擦有凹處，粲然成文，遂以髹器仿為之。事見《因話錄》。
暖屋今之入宅與遷居者，鄰裏醵金治具，過主人飲，謂之曰暖屋，或曰暖房。王建宮詞：「太儀前日暖房來。」則暖屋之禮，其來尚矣。
鬼室溫州監郡某，一女及笄，未出室，貌美而性慧，父母之所鐘愛者。以疾卒，命畫工寫其像，歲序張設哭奠。常時則庋置之。任滿，偶忘取去。新監郡復居是屋，其子未婚，忽得此，心竊念曰：「娶妻能若是，平生願事足矣。」因以懸於臥室。一夕，見其下從軸中，詣榻前，敘殷勤，遂與好合，自此無夜不來。逾半載，形狀羸弱，父母詰責，以實告，且雲至必深夜，去以五鼓。或賫佳果啖我，我答與餅餌，則堅卻不食。父母教其此番須力勸之。既而女不得辭，為咽少許，天漸明，竟不可去，宛然人耳，特不能言語而已。遂真為夫婦，而病亦無恙矣，此事余童子時聞之甚熟，惜不能記兩監郡之名。近讀杜荀鶴《松窗雜記》雲：「唐進士趙顏，於畫工處得一軟障。圖一婦人，甚麗。顏謂畫工曰：『世無其人也，如可令生，余願納為妻。』工曰：『余神畫也，此亦有名，曰真真。呼其名百日，晝夜不歇，即必應之。應，則以百家采灰酒灌之，必活。』顏如其言，乃應曰諾，急以百家采灰酒灌之，遂活。下步言笑，飲食如常。終歲，生一兒，兒年兩歲，友人曰：『此妖也，必與君為患。余有神劍，可斬之。』其夕，遺顏劍。劍才及顏室。真真乃曰：『妾，南嶽地仙也，無何為人畫妾之形，君又呼妾名，既不奪君願，今疑妾，妾不可住。』言訖，攜其子卻上軟障，睹其障，惟添一孩子，皆是畫焉。」讀竟，轉懷舊聞，己三十餘年，若杜公所書不虛，則監郡子之異遇有之矣。
牙郎今人謂駔儈者為牙郎。本謂之互郎，謂主互市事也。唐人書互作牙，互與牙字相似。因訛而為牙耳。
墓屍如生松江蟠龍塘普門寺側，一無主古墓，至正己亥春，為其裏之張雕盜發。有誌石，乃宋時錢參政良仁妹，諱惠凈，以該恩奏封孺人，生一男五女，年六十有五。嘗舍田入寺，因於紹興四年十月，夫墓之右。破棺，無穢氣，顏色如生，口脂面澤，若初傅者。冠服鮮新，亦不朽腐。得金銀首飾器皿甚多。至放其繡履，傳相玩弄，人以為異。余聞漢廣川王去疾、發魏王子且渠冢，無棺槨，有石床，床下悉是雲母末。上二屍，一男一女，皆年二十餘。東首裸臥，顏色如生人，鬢發亦如生人。此恐雲母之功。今此婦葬日距今百七八十年，而亦不損壞，其理又何邪。
枯井有毒平江在城峨嵋橋葉剃者門首檐下有一枯井，深可丈許。偶所畜貓墮入，適鄰家浚井，遂與井夫錢一緡，俾下取貓。夫父子諾，子既入井，久不出，父繼入視之，亦不出。葉惶恐，緊索於腰，令家人次第放索，將及井底，亟呼救命，比拽起，下體已僵木如屍，而氣息奄奄。鄉裏救活之，白於官。官來驗視，令火下燭。彷彿見若有旁空者，向之死人。一橫臥地上，一斜倚不倒。鉤其發提出，遍身無恙，止紫黑耳。眾議以恐是蛟蜃之屬，實之土焉。余意山崗蠻瘴尚能殺人，何況久年幹涸，陰毒凝結，納其氣而死，復奚疑哉！此事在至正己亥秋八月初旬也。後讀《酉陽雜俎》有雲：「凡冢井間氣，秋夏多殺人。先以雞毛投之，直下，無毒。迥舞而下者，不可犯。當以泔數鬥澆之，方可入矣。」得此一章，信余意之誠是也。
賢孝前至元間，杭州有鄭萬戶者，天性峻急，不能有所容。而奉事母夫人備極孝道。母誕日垂至，預市文繡＜毛莫＞段，制袍為壽。針工持歸，縫綴既成，為油所汙。時估貴重，工莫能償，自經不死。鄰婦有識其母者，潛送入白之。至日，臥不起。子至，候問安否，見有憂色，請其故。曰：「昨莫偶視新袍。適幾上油缶翻，濺漬成玷，我情思殊不佳耳。子告曰：「一袍壞，復制一袍，可也，夫人何重乃爾？」母陽為自解，遂起受子孫拜賀，如常歲儀。人鹹以此為賢母，而益見萬戶之孝。國朝婦人禮服，達靼曰袍，漢人曰團衫，南人曰大衣。無貴賤皆如之，服章但有金素之別耳。惟處子則不得衣焉。今萬戶有姓者，而亦曰袍，其母豈達靼與？然俗謂男子布衫曰布袍，則凡上蓋之服或可概曰袍。
事物異名暇日讀書，遇事物之異名者，偶記一二，以備采覽雲。割政（割剝之政也。《史記·帝記三》）父馬（牡馬也。《史記·平準書》）毛布（也。《說文》曰：西胡毳布）香物（《夢書》曰：夢得香物，婦女歸也）藏魚（《說文》：，藏魚也）清室（獄也。《史記·袁盎傳》）猊糖（獅子乳糖也。《後漢·顯宗記》）令草（宜男花也。《傅玄賦》）毛席（氈也。《後漢·西域傳》註）竹絲（竹布也。《庾翼與燕王書》曰：「竹三端」）竹萌（荀也。《說文》）練香（和香也。李賀詩：「練香薰宋鵲」）南威（橄欖也。《太平廣記》）石密（櫻桃也。同上）木蜜（棗子也。同上）雜馥（合香也。《通典》四十三）脂炬（燭也。《杜陽雜編》）竹胎（荀也。《說文》）調香（和香也。《華嚴經》曰：「粥香長者善調香」）毛布（褐也。《詩·七月》箋）獵碣（石鼓曰獵碣。蘇勖《載記》）玉窪（酒器也。《緯略》）挾日（從甲至甲，凡十一日也。《周禮·天官》）挾辰（辰十二辰。自子至亥也。《左傳·成九年》）丹若（石榴也。《酉陽雜俎》）
金刺肉木八刺字西瑛，西域人，其軀幹魁偉，故人鹹曰長西瑛。一日，方與妻對飯，妻以小金刺臠肉，將入口，門外有客至，西瑛出肅客，妻不及啖，且置器中，起去治茶。比回，無覓金處，時一婢在測執作，意其竊取，栲問萬端，終無認辭，竟至損命。歲餘，召匠者整屋掃瓦瓴積垢，忽一物落石上有聲，取視之，乃向所失金也，與朽骨一塊同墜。原其所以，必是貓來偷肉，故帶而去。婢偶不及見，而含冤以死。哀哉！世之事有如此者甚多，姑書焉，以為後人鑒也。
杭人遭難杭民尚淫奢，男子誠厚者十不二三，婦人則多以口腹為事，不習女工。至如日用飲膳，惟尚新出而價貴者。稍賤，便鄙之縱欲買，又恐貽笑鄰裏。至正己亥冬十二月，金陵遊軍斬關而入，突至城下，城門閉三月余，各路糧道不通，城中米價湧貴，一斗直二十五緡。越數日，米既盡，糟糠亦與常日米價等，有貲力人則得食，貧者不能也。又數日，糟糧亦盡，乃以油車家糠餅搗屑啖之。老幼婦女，三五為群，行乞於市。雖姿色艷麗而衣裳濟楚，不暇自愧也，至有合家父子夫婦兄弟結袂把臂共沈於水，亦可憐已。一城之人，餓死者十六七。軍既退，吳淞米航幅輳，籍以活，而又太半病疫死。豈平昔浮靡暴殄之過，造物者有以警之與？
承天閣平江承天寺，初畜大木，將造千佛閣。會浙省災，責有司籍所在木植，官酬以價。寺一黠僧，於閣木上皆鑿萬歲閣三字，於是有司不敢取。及閣成，其字固在。諸寺觀凡起造，必作儷語題梁間，其餘則記住持持檀越主名。此所必然，獨承天諸殿俱否。至正丙申春。今張太尉（士誠）未歸順時，偽稱誠王，國號大周，改元天佑，歷曰明時。由淮渡浙，攻破平江，即承天以居。盡撤去殿上像，設坐於其中，且以僧元鑿字名其閣。豈亦有定數乎。
阿＜疒會＞々淮人寇江南日，於臨陣之際，齊聲大喊阿傍傍，以助軍威。按《朝野僉載》：武後時，滄州南皮縣丞郭勝靜，每巡鄉，喚百姓婦，托以縫補，而奸之。其夫至，縛勝靜，鞭數十。主簿李懋往救解之。勝靜羞，諱其事，低身答雲，忍痛不得，口唱阿＜疒會＞々，勝靜不被打，阿＜疒會＞々。」據此，乃有所本。
海運國朝海運糧儲自朱清、張宣始，以為古來未嘗有此。按杜工部詩《出塞》雲：「漁陽豪俠地，擊鼓吹笙竽。雲帆轉遼海，粳稻來東吳。」又《昔遊》雲：「幽燕盛用武，供給亦勞哉。吳門持粟帛，泛海淩蓬萊。」如此，則唐時已有海運矣，朱張特舉行耳。
夫婦死孝杜陽父（友開）江陰人，隱居教授，妻吳，辟幸以資之。天歷間，折右荒。米價騰踴。學這徒散支。困之饑餓。吳之兄弟、屢勸斬丘木，粥基地，以和延余息。陽父堅持不可，繼欲挈吳歸。吳曰：「夫既盡孝，妾獨以不義自處。寧不食若粟。」遂相枕藉則卒。
豬妖至正辛卯春。江陰永寧鄉陸氏家，一豬產十四兒。內一兒，人之首、面、手、足而豬身。
