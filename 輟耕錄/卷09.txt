
文章宗旨
盧疏齋先生《文章宗旨》云：「大凡作詩須用三百篇與《離騷》。言不關於世教，義不存於比興，詩亦徒作。夫詩發乎情，止乎禮義。《關雎》樂而不淫，哀而不傷，斯得性情之正。古人於此觀風焉。賦者，古詩之流也。前極宏侈之規，後歸簡約之制。故班固二都之賦，冠絕千古。前極鋪張饒麗，故後必稱典謨訓誥之作終焉。厥後十數作者，仿而效之。蓋詩人之賦必麗以則也。古今文章大家數，甚不多見。六經，不可尚矣。戰國之文，反覆善辨。孟軻之條暢，莊周之奇偉，屈原之清深，為大家。西漢之文，渾厚典雅。賈誼之俊健，司馬之雄放，為大家。三國之文，孔明之二表，建安諸子之數書而已。西晉之文，淵明《歸去來辭》，李令伯《陳情表》，王逸少《蘭亭敘》而已。唐之文，韓之雅健，柳之刻削，為大家。夫孰不知，然古文亦有數。漢文，司馬相如、楊雄、名教罪人，其文古。唐文，韓外，元次山近古，樊宗師作為苦澀，非古。宋文章家尤多。老歐之雅粹，老蘇之蒼勁，長蘇之神俊，而古作甚不多見。蓋清廟茅屋謂之古。朱門大廈，謂之華屋，可；謂之古，不可。太羹玄酒謂之古。八珍，謂之美味，可；謂之古，不可。知此者，可與言古文之妙矣。夫古文以辨而不華，質而不俚為高。無排句，無陳言，無贅辭。夫記者，所以紀日月之遠近，工費之多寡，主佐之姓名，敘事如書史法。《尚書》顧命是也。敘事之後，略作議論以結之，然不可多。蓋記者，以備不忘也。夫敘者，次序其語。前之說勿施於後，後之說勿施於前，其語次第不可顛倒。故次序其語曰敘。《尚書敘》、《毛詩敘》，古今作序大格樣。書序首言畫卦書契之始，次言皇墳帝典三代之書，及夫子定書之由，又次言秦亡漢興求書之事。詩序首言六義之始，次言變風變雅之作，又次言二南王化之自。碑文惟韓公最高，每碑行文言道，人人殊面目，首尾決不再行蹈襲。神道碑揭於外，行文稍可加詳。埋文壙記最宜謹嚴，銘字從金，一字不用。善為文者，宜如古詩雅頌之作。行實之作，當取其人平生忠孝大節，其餘小善寸長，書法宜略。為人立傳之法亦然。跋，取古詩狼跋其胡之義，犯前則躐其胡。跋語不可多，多則冗，尾語宜峻峭，以其不可復加之意，說則出自己意。橫說豎說，其文詳瞻抑揚，無所不可，如韓公《師說》是也。真公編次古文，自西漢而下，他並不錄，迄唐，惟尊韓公四記，柳公《遊西山六記》而已。古文之難，豈其然乎？」
麻答把曆
耶律文正王，於星曆筮卜、雜算、內算、音律、儒、釋、異國之書，無不通究。嘗言：「西域曆，五星密於中國。」乃作麻答把曆，蓋回鶻曆名也。
續演雅發揮
白湛淵先生《續演雅十詩發揮》云：海青羽中虎，燕燕能制之。小隙沈大舟，關尹不吾欺者。海青俊禽也，而群燕緣撲之即墜，物受於所制者，無小大也。（右一）草食押不蘆，雖死元不死，未見滌腸人，玩聞棄簀子者。漠北有名押不蘆，食其汁立死，然以他藥解之即蘇。華佗洗腸胃攻疾，疑先服此也。（右二）誰令珠玉唾，出彼藜藿腸，仁人不為寶，良賈宜深藏者。和林有尼，能吐珠玉雜寶也。（右三）嬰啼聞木枝，羝乳見茅茹，何如百年身，反爾無根據者。漠北種羊角，能產羊，其大如兔，食之肥美。（嬰啼木枝，見《山海經》所載。）（右四）西狩獲白麟，至死意不吐。代北有角端，能通諸國語者。（角端，北地異獸也，能人言，其高如浮圖。）（右五）才脫海鶴啄，已登方物輿，仰面勿啾啾。我長非僑如者，小人長僅七寸，夫婦二枚，形體畢具也。（右六）羯尾大如斛，堅車載不起，此以不掉滅。彼以不掉死者，西漢有羯尾大於身之半，非車載尾，不可行也。（右七）八珍餚龍鳳，此出龍鳳外。荔枝配江辛。徒誇有風味者，謂迤北八珍也。（所謂八珍，則醍醐、麈沆、野駝蹄、鹿唇、駝乳糜、天鵝炙、紫玉漿、玄玉漿也。玄玉漿即馬姝子。）（右八）灤人薪巨松，童山八百里，世無奚超勇。惆悵度易水者，取松煤於灤陽。（即今上都。去上都二百里，即古松林。千里，其大十圍，居人薪之將八百里也。）（右九）兩駝侍雪立，終日饑不起，一覺沙日黃。肉屏那足擬者，沙漠雪盛，命兩駝趺其旁，終夜不動，用斷梗架片氈其上，而寢處於下，勝肉屏，且不起心兵也。（右十）
面花子
本婦人面飾用花子，起自唐昭容上官氏所製，以掩黥跡，大曆已前，士大夫妻多妒悍，婢妾小不如意，輒印面，故有月黥錢黥。事見《酉陽雜俎》。
奇疾
今上之長公主之駙馬剛哈剌咱慶王，因墜馬，得一奇疾，兩眼黑睛俱無，而舌出至脅。諸醫罔知所措，廣惠司卿聶只兒，乃也裏可溫人也。嘗識此證，遂剪去之。頃間，復生一舌，亦剪之又於真舌兩側各去一指許，卻塗以藥，而愈。時元統癸酉也。廣惠司者，回回之為醫者隸焉。
磨兜
襄州穀城縣城門外道傍石人缺剝，腹上有字云：「磨兜軛，慎勿言。」是亦金人之流也。距縣四五十里，有故石人二，相偶而立，腹上題刻，一雲「巳及」，一雲「未匝」，不可得而詳也。（《浮休閱日集》）
葛大哥
吾鄉臨海章安鎮有蔡木匠者，一夕，手持斧斤自外歸，道由東山。東山，眾所殯葬之處。蔡沈醉中，將謂抵家，捫其棺，曰：「是我榻也。」寢其上，夜半，酒醒，天且昏黑，不可前，未免坐以待旦。忽聞一人高叫，棺中應云：「喚我何事？」彼云：「某家女病損證，蓋其後園葛大哥淫之耳。卻請法師捉鬼，我與你同行一觀如何。」棺中云：「我有客至，不可去。」蔡明日詣主人曰：「娘子之疾，我能愈之。」主人驚喜，許以厚謝。因問屋後曾種葛否，曰然。蔡偏地翻掘，內得一根，甚巨，斫之，且有血，煮啖女子，病即除。
萬柳堂
京師城外萬柳堂，亦一宴遊處也。野雲廉公，一日於中置酒，招疏齋盧公、松雪趙公同飲。時歌兒劉氏名解語花者，左手摺荷花，右手執，歌小聖樂云：「綠葉陰濃，偏池亭水閣，偏趁涼多。海榴初綻，朵朵蹙紅羅。乳燕雅鶯弄語，對高柳鳴蟬相和，驟雨過，似瓊珠亂撒，打遍新荷。人生百年有幾？念良辰美景，休放虛過。富貧前定，何用苦張羅。」命邀賓宴賞飲芳醑，淺基低歌。且酩酊，從教二輪，來往如梭。既而行酒，趙公喜，即席賦詩曰：「萬柳堂前數畝池，平鋪雲錦蓋漣漪。主人自有滄洲趣，遊女仍歌白雪詞。手把荷花來勸酒，步隨芳草去尋詩。誰知只尺京城外，便有無窮萬里思。」此詩集中無。小聖樂乃小石調曲，元遺山先生（好問）所制，而名姬多歌之，俗以為「驟雨打新荷」者是也。
樹鳴
金石草木之變異，雜見於傳記。數年來，天下擾攘，怪事尤甚，信前人之書不誣也。至正丙申，浙西諸郡皆有兵。正月，嘉興楓涇鎮戴君實門首柳樹若牛鳴者三，主人與仆從悉聞之。斬其樹，不一月，苗軍抄掠貲產。又兩月，屋毀於兵。是歲寒食日，海監州趙初心，率子姓輩詣先壟汛掃松楸，忽聞如老鶴作聲，不絕，審聽所在，乃是一柏樹。頃間，眾樹同聲和之，一二時方止。舉家惶惑。至八月，苗軍火其居。明年六月，紅軍掠貨財婦女。而侄善如死於難。予親見君實館賓黃伯成與初心之孫元衡說。元衡，善如子也。其事雖遲速不同，而二家之遭禍則一。籲，誠異哉！
松江官號
至正丙申正月，常熟州陷，松江府印造官號，給散吏兵佩帶，以防奸偽。號之製作，畫為圓圈，繞圈皆火焰。圈之內一府字，以府印印府字上。圈之外四角，府官花押。民間謠曰：「滿城都是火，府官四散躲。城裏無一人，紅軍府上坐。」不二月破城，悉如所言。
割執
杭州赤山之陰，曰簫箕泉，黃大癡所嘗結廬處。其徒弟沈生、狎近側一女道姑，同門有欲白之於師。沈懼，引廚刀自割其執，幾死，眾救得活，而瘡口流血，經月餘不合。偶問諸閹奴，教以煆所割執，搗粉酒服。如其言，不數日而愈。
題屏謝客
三寶柱，字廷珪，色目人，頗以才學知名。雖湛於酒色，而能練達吏事，剛正有守。為浙省郎中日，大書四句於門屏之上曰：「逆刮蛟龍鱗，順捋虎豹尾。若將二伎論，尤比於人易。」其意蓋以杜絕人之求請耳。然亦隘矣哉，終不顯達，而死於難。
婚啟
至元間，平原郡公趙氏（與芮）宋福王也，其子娶全竹齋少保之女。婚啟內一聯云：「休光薊北，茍安公位之居；回首江南，惟重母家之念。」盡有味。
陶母碑
陶侃母得古正之道，發人倫之本，將示教於天下，謂樸散俗壞，樂潰禮闕，有子不教，不至於道。若失大訓，不可登於偉望。乃求師傅，延英茂，終日迫於用，不欲子卻客。俄而車蓋載止，餼饋並竭。茍失其人，子將不進。計劃始成，確然獨斷，謂發可棄，訓不可失，乃金刀既止，黑髮雲散。怡然無咨嗟之色，儼若待賓之具。上恐不足以顯恭，下未可謂訓子。顧其母激忿填膺，寸晷是學，不迨於至，以超聖人之域，煥乎賢者之業。且禮信仁義，君子之事，婦人何得而知？蓋世道大喪，其俗已亂，故婦人賢者得以行其事。千古之下，厥行獨明，當時為人之父，為人之母，見斯行，聞斯舉，得不激厲乎？茍天下皆如陶母之志，則天下皆陶之子也。蓋人謂子幼而蒙稚，不致精訓，致悖大亂人紀，良可惜哉！銘曰：發也者，為養之具。賓也者，致教之英。茍非異禮，孰能作世之程？千載之下，如陶之母，安可繼乎齊英？（宗儀）因讀唐皇甫持正先生（翥）文集，見陶母碑不覺淚數行下。追惟先妣拳拳於教子，真陶母之志。是故今翰林承旨蛻庵張先生（翥）所撰墓銘，有曰：夫家貧，劬力紡續，以給諸子。無廢學之辭，自顧不肖。不克勉於學，以成令名，罪莫大焉。謹錄於此，庶亦可以自懼也。
許文懿先生
婺州許白雲先生（謙），字益之，隱居金華山，四十年不入城府，著書立言，足以垂教後世。浙東廉使王公繼學，訪先生於山中。謂先生清氣逼人，可畏。既退，明日，出學行薦於朝。有錄其舉文至者，先生方講說，目不一少視，其無意於仕宦如此。先生歿，追謚文懿先生。
謠言
後至元丁丑夏六月，民間謠言，朝廷將采童男女，以授韃靼為奴婢。且俾父母護送，抵直北交割。故自中原至於江之南，府縣村落，凡品官庶人家，但有男女十二三以上，便為婚嫁。六禮既無，片言即合。至於巨室，有不待車輿親迎，輒徒步以往者，蓋惴惴焉惟恐使命戾止，不可逃也。雖守土官吏，與夫韃靼色目之人，亦如之，竟莫能曉。經十餘日才息。自後有貴賤、貧富、長幼、妍醜、匹配之不齊者，各生侮怨。或夫棄其妻，或妻憎其夫，或訟於官，或死於夭。此亦天下之大變，從古未之聞也。吳中僧祖伯，號子庭者，素稱滑稽，口占絕句曰：「一封丹詔未為真，三杯淡酒便成親。夜來明月樓頭望，惟有娥不嫁人。」又有人集古句云：「悲翠屏風燭影深，良宵一刻值千金。共君今夜不須睡，明日池塘是綠陰。」可謂深於命意者矣。
獸醫
世以療馬者曰獸醫，療牛者曰牛醫。《周禮·天官·冢宰篇》：「痼醫，下士八人。」註：「獸，牛馬之屬。」按此，則療牛者亦當曰獸醫矣。
想肉
天下兵甲方殷，而淮右之軍嗜食人，以小兒為上，婦女次之，男子又次之。或使坐兩缸間，外逼以火，或於鐵架上生炙。或其手足，先用沸湯澆潑，卻以竹帚刷去苦皮。或乘夾袋中，入巨鍋活煮。或■作事件而淹之。或男子則止斷其雙腿，婦女則特剜其兩乳，酷毒萬狀，不可具言。總名曰「想肉」，以為食之而使人想之也。此與唐初朱粲，以人為糧，置搗磨寨，謂啖醉人如食糟豚者無異，固在所不足論。唐張新《朝野僉載》云：「武后時，杭州臨安尉薛震，好食人肉。有債主及奴詣臨安，止於客舍，飲之醉，並殺之，水銀和煎，並骨銷盡。後又欲食其婦，婦知之，躍墻而遁，以告縣令。令詰之，具得其情，申州錄事奏，奉搬杖一百而死。段成式《酉陽雜俎》：李廓在穎州，獲火光賊七人。前後殺人，必食其肉。獄具，廓問食肉之故。其首言：某教於巨盜，食人肉者，夜入人家，必昏沈，或有魘不寤者。《盧氏雜說》云：唐張如為節鎮，頻吃人肉，及除統軍到京，班中有人問曰：「聞尚書在鎮好人肉，虛實。」笑曰：「人肉腥而且韌，爭堪吃？」《五代史》云：萇從簡，家世屠羊。從簡仕至左金吾衛上將軍，嘗歷河陽忠武武寧諸鎮好食人肉，所至多潛捕民間小兒以食之。趙思綰好食人肝，及長安城中食盡，取婦女幼稚為軍糧，每犒軍，輒屠數百人。《三國志》云：吳將高澧，好使酒，嗜殺人而飲其血。日暮，必於宅前後掠行人而食之。宋莊季裕《雞肋編》云：自靖康丙午歲，金狄亂華，盜賊之兵以至居民更互相食，全軀暴以為臘。登州范溫，率忠義之人，泛海到錢唐。有持至行在猶爭者，老瘦男子，庾詞謂之饒把火。婦人少艾者，名之不美羹。小兒呼為和骨爛，又通目為兩腳羊。趙與時《賓退錄》云：『本朝王繼勛，孝明皇后母弟。太祖時，屢以罪貶。後以右監門衛率府副率，分司西京。殘暴愈甚，強市民間子女，以備給使，小不如意，即殺而食之。太宗即位，會有訴者，暫於洛陽。又知欽州林千之，坐食人肉削籍隸海南，嗟夫！食人之肉，人亦食其肉。此兵革間之流慘耳。君子所不願聞者，其薛震輩，當天下宴安之日，而又身為顯宦，豈無珍羞美膳，足以厭其口腹？顧乃喜啖人肉，是雖人類而無人性者矣。終至於誅斬鼠逐而後已，天之報施，不亦宜乎。
王眉叟
王眉叟（壽延），號溪月，杭州人，出家為道士。受知晉邸，後以弘文輔道粹行真人管領君郡之開元宮。浙省都事劉君時中（致）者，海內名士也。既卒，貧無以為葬。躬往吊哭，周其遺孤。舉其柩葬於德清縣，與已之壽穴相近，春秋祭掃不怠。然此事行之於異教中，尤不易得。
錢唐
錢唐二字，其來甚遠。按《史記·始皇本紀》：「至駢雲夢，浮江下丹陽，至錢唐，臨浙江，上會稽，立石刻頌秦德。」西漢《地理志》，亦有錢唐縣。今唐字從土，則誤矣。蓋以錢易土，及捐錢築塘等事。皆傳會之辭，自註世說者已然，況後世乎？
漱芳亭
道士張伯雨（雨），號句曲外史，又號貞居，嘗從王溪月真人入京。初，燕地未有梅花，吳間閑宗師（全節），時為嗣師，新從江南移至，護以穹廬，扁曰「漱芳亭」。伯雨偶造其所，恍若與西湖故人遇，徘徊既久，不覺熟寢於中。真人終日不見伯雨，以為憂，意其出外迷失街道也。夢覺，日已莫矣，歸道所由，嗣師笑曰：「伯雨素有詩名，宜作詩以贖過。」伯雨遂賦長詩，有「風沙和不憚五千里，將身跳入仙人壺」之句。嗣師大喜，送翰林集賢嘗所往來者，袁學士伯長，謝博士敬德，馬御史庸，吳助教養浩，虞修撰伯生，和之。他日，伯雨往謁謝諸公，惟虞先生全不言儒者事，只問道家典故。雖答之，或不能詳。末問能作幾家符篆。曰：「不能。」先生曰：「某試書之，以質是否。」連書七十二家。伯雨汗流浹背，輒下拜曰：「真吾師也。」自是託交甚契。故與先生書，必稱弟子焉。伯雨，杭州人。
食品有名
水之鹹淡相交處產河豚。河豚、魚類也，無鱗類，怒氣滿腹，形殊弗雅，然味極佳。煮治不精，則能殺人。所以東坡先生在資善堂與人談河豚之美雲。據其味，真是消得一死。浙西惟江陰人尤珍之。每春首初出時，必用羞祭品畢，然後作羹。而鄰里間互相饋送以為禮。腹中之率，曰西施乳。夫西施，一美婦也，豈乳亦異於人耶？顧千載而下，乃使人道之不置如此，則夫差之亡國非偶然矣。若鱭魚子名螳螂子，及松江之上海，杭州之海寧人、皆喜食蟛蜞螯，名曰鸚哥嘴，以有極紅者似之故也。二物象形而雲，又非西施之比矣。按《類篇·魚部》引《博雅》云：忻心，（盈之反）信也，背青腹白，觸物即怒，其肝殺人。正今人名為河豚者也，然則豚當為信。
火災
至正辛巳，莫春之初，江浙行省平章政事只理瓦臺人城之任之日，衣紅。兒童謠曰：「火殃來矣。」至四月十九日，杭州災，毀官民房屋、公廨、寺觀一萬五千七百五十五間，燒死七十四人。明年壬午四月一日，又災，尤甚於先，自昔所未有也。數百年浩繁之地日就雕弊，實基於此。
落水蘭亭
予嘗見《落水蘭亭》一卷，乃五字不損本。今吳中分湖陸氏所藏，而趙彜齋之物也。彜齋，宋宗室子，諱孟堅，字子固，齋，其自號。居嘉興之廣戌，酷嗜古法書名畫，能作墨花，於水仙尤長。此貼，姜白石舊藏。後歸霅川俞壽翁。彜齋復從壽翁易得，喜甚，乘夜回棹，至升山，大風覆舟，行李皆淹溺無餘。彜齋立淺水中，手持此貼，示人曰：「蘭亭在此，余不足介吾意也。」因題八字於巷云：「性命可輕，至寶是保。」
陰府辯詞
李子昭者，松江府提控案牘李宗慶子也，側室刁氏有娠，妻怒之。棰撻撻苦楚，晝夜不息。數次自經與溺，以省覺，不得死。竊自念曰：「我苦就蓐，亦必死耳。等死，何自求早死之為幸？」因多食海蟄與冷水。胎既落，血上充心，而身遂亡。不數日，鬼怪百出。妻得奇疾，宛若死者，但只心肋微溫，支體不僵。其家就床褥作一竅，任其便溺。時以少飲納口中，輒咽。不與，亦不言饑。經三年余，形骸枯槁，無復生理，家人益厭之。一夕，忽詣舅姑所，扣寢室戶。舅姑曰：「汝惡得至此，必為鬼矣。」曰：「妾以復生，實非鬼也。願見舅姑，具告所然。」舅姑驚恐，呼家人悉起，取火燭之，果此病軀。及覘其臥榻，已空，始信之，因問其詳。曰：「妾為亡婢訴冤，攝至陰府，即今獄祠也。命妾與婢對詞。妾以汝懷孕時，打罵則或有之，然未嘗令汝吞藥損墮。」婢仇執甚堅，妾不得白，遂招承，枷禁幽圄中。日得小叔以餅餌粥飯之類相饋，故不餒。今復得送妾還，入門，弄其兒，戲撻之一下，兒哭，遂推妾置竈上，即若夢覺者。但覺怠倦，故勉強至此。舅姑曰：「汝既被禁，何自得釋？」曰：「會上帝有赦故也。」急呼小郎妻問之，曰：「適間兒子驚啼，雲，夢見乃父擊其首。」小郎蓋提控之次子泰甫，先為其妹夫金可大所殺者。此婦至今強健，與夫見寓府城西郭，又復生兩子矣。誌怪古或多，然漫書於此，以為世之妒婦勸。
詩法
趙魏公云：「作詩用虛字，殊不佳。中兩聯填滿方好。出處才使唐已下事，便不古。」
姓名者
莊綽《雞肋編》云：「太史公作《伯夷傳》，但云：「伯夷、叔齊、孤竹君之二子也。而《論語音註》引《春秋·少陽篇》，謂伯夷姓墨，名允。一名元，字公信。叔齊名智，字公達。夷、齊、謚也。陸德明取之。不知《少陽篇》何人所著。今世猶有此書否？吾衍間居錄雲，孤竹君，姓墨（音眉），名臺（音怡），初見《孔叢子註》。中子名伯遼，周見雲史詩註：伯，當作仲。若如吾說，則伯夷叔齊似又是名，非謚矣。
女諫買印
淮海龔翠巖先生開，寓吳門日，一僧權道衡者，頗聰慧，識道理，先生與之遊。偶市肆粥漢印一顆，權嘗酬價。歸取鏹，先生適見。主人以實告，遂用十五緡買之。語諸女，女曰：「大人乃亦奪人所好。」先生驚悟，即持送權。曰：「先生愛而收藏。奚以贈？」曰：「在彼猶在此也。」權固辭。曰：「在彼猶在此也。」相讓久之，沈諸淵而別。籲，若先生者，可謂善矣！孰謂異端中有此哉！然先生之女尤可敬也。
吳江塔顛箭
吳江華嚴寺浮圖之顛，望之，二矢著其上，竿羽宛然可辨。相傳宋南渡初，金人粘罕乘快一發而中。又賈似道出督時，祝矢自誓，亦中焉。故留題者有至今塔抄留遺跡，猶是元戎金僕姑之句。大德庚子，其寺主僧善信大修浮圖，更其而新之。視向二矢，實圓鐵條二，交貫橫亙，蓋必昔人以示輔顛，且以防鸛鶻之巢故耳。傳者所謂，大妄也。且著此，以祛後世之惑。長樂郭德基、嘗有《華嚴塔穎辨疑》，行於時，蓋郭嘗官此州，目擊其非。
素領
項後白髮曰素領。漢馮唐白首為郎官，素髮垂領。
