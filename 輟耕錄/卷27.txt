
四位配享封爵顏子。唐玄宗太極元年壬子二月，贈太子太師，配享孔子廟。宋真宗大中祥符二年己酉□月。封兗國公。曾子。同前贈太子太保，配享孔子廟。宋理宗咸淳三年癸卯二月。封兗國公。配食大成殿。子思。宋度宗咸淳三年丁卯二月，封沂國公，配食大成殿。孟子。宋神宗元豐七年甲子五月，追封鄒國公，配享先聖，位次兗國公下。宋黃震云：往歲顏孟配享，並列先聖左。近升曾子子思，又並列先聖左，而虛其右，不以相向。震聞太學博士陸鵬舉云：初制，顏孟配享，左顏而右孟。熙豐新經盛行，以王安石為聖人，沒而躋之配享，位顏子下。故左則顏子及安石，右則孟子。未幾，安石女婿蔡卞當國，謂安石不當在孟子下，遷安石於右，與顏子對，而移孟子位第三，次顏子之下。遂左一顏孟而右列安石。又未幾，蔡卞再欲升安石壓孟子，漸次而升。為代先聖張本，優人有以藝諫於殿下者，設一大言之士，戲薄先聖。顏子出爭之，不勝。子貢出爭之，不勝。子路出而盛氣爭之，又不勝。然後設為公冶長，有系其首而叱之曰：「汝何不出一爭，且看他人家女婿。」蓋蔡卞安石婿，而公冶長先聖婿也。蔡卞聞之，遂不敢進安石於顏子上。顏孟左而安石右，遂為定製。南渡後，安石罷配享，宜遷孟子以對顏子，如舊制。議者失於討論，故安石既去，其右遂虛。而顏子並列於左。岳珂嘗記其事。近歲增曾子子思，又並列於左，亦未有討論者。
金果成都府江瀆廟前，有樹六株，世傳自漢唐以來即有之。其樹高可五六十丈，圍約三四尋。挺直如矢，無他柯幹。頂上才生枝葉，若棕櫚狀，皮如龍鱗，葉如鳳尾，實如棗而加大。每歲仲冬，有司具牲饌祭畢，然後採摘，金鼓儀衛迎入公廨，差點醫工，以刀逐個剝去青皮，石灰湯焯過，入熬熟。冷蜜浸五七日，漉起控幹，再換熟蜜。如此三上四次，卻入瓶缶，封貯進獻。不如此修制，則生澀不可食。泉州萬年棗三株，識者謂即四川金果也。番中名為苦魯麻棗，蓋鳳尾蕉也。
李哥貞烈河南理幕沈易云：灞州倡女李哥，年十二三時，母教之歌舞。哥泣曰：「女率有工，ム我獨為此乎？」母告以業不可廢。哥曰：「若此聽母，母亦當從我好，否則有死而已。」母陽許之，因是不粉澤，不茹葷，所歌多仙曲道情。有召者。必先詢主客姓名然後往。人亦預相戒母戲狎。哥凝立筵前，酒行歌闋，目不流盼。與之酒，弗飲。州判官嘗忤哥，徑還，誓不與兒。孟津縣達魯花赤厚賂哥母，夜抵舍。哥懷利刃，閉臥內，罵之曰：「汝職在牧民，而狗彘之不若。可急去，不且血汙吾刃矣。」慚怒以回。明日，知州聞之，嘆曰：「州有貞女，而吾不知，是一失也，吾次子明經舉秀才，真若配，以禮聘娶之。」未幾，紅巾入寇，夫婦被執，見哥妍麗，將殺其夫。哥走前抱夫項大呼曰。「吾斷不從汝求活！」寇並殺之。
劉節婦劉節婦、冀之衡水人，通古文孝經小學書，適同郡曹泰財。紅巾陷河朔，因避兵聯城村。賊掩至，大掠。見節婦居群人中，特妍整，持刀驅之行。節婦曰：「吾婦人，惟知從夫而已，不從賊也。」賊欲移其心，乃盛陳金玉珠璣，仍用錦繡衣服被節婦身，節婦裂碎之強擁上馬，墮地者數四。賊怒，繩其項，就馬上曳之。節婦以手爪地，以頭觸石流血，罵賊不絕聲，遂遇害。
病潔毗陵倪元鎮有潔病。一日，眷歌姬趙買兒，留宿別業中。心疑不潔，俾之浴，既登榻，以手自項至踵，且捫且嗅。捫至陰，有穢氣，復俾浴。凡再三，東方既白，不復作巫山之夢，徒贈以金。趙或自談，必至絕倒。
雜劇曲名稗官廢而傳奇作，傳奇作而戲曲繼，金季國初，樂府猶宋詞之流，傳奇猶宋戲曲之變。世傳謂之雜劇。金章宗時，董解元所編西廂記，世代未遠，尚罕有人能解之者。況今雜劇中曲調之冗乎？因取諸曲名分調類編，以備後來好事稽古者之一覽雲。
△正宮端正好袞繡球倘秀才脫布衫小梁州朝天子四換頭十二月堯民歌收尾叨叨令醉太平呆古朵笑和尚蠻姑兒伴讀書剔銀燈道和柳青娘雙鴛鴦攤破滿庭芳月照庭塞鴻秋白鶴子（中呂出入）快活三（中呂出入）
△黃鐘願成雙醉花陰喜遷鶯出隊子刮地風四門子神伏兒掛金索水仙子興龍引金殿樂三臺侍香金童降黃龍袞塞雁兒接接高
△南呂一枝花梁州第七賀新郎牧羊關隔尾紅芍藥菩薩梁州三煞罵玉郎感皇恩朵茶歌隨煞尾鬥蝦麻四塊玉哭皇天烏夜啼隔尾黃鐘煞攤破採茶歌楚天秋隔尾隨煞
△中呂粉蝶兒醉春風迎仙客石榴花鵪鶉上小樓快活三（正宮出入）鮑老兒般涉哨遍耍孩兒收尾紅繡鞋喜春來堯民歌滿庭芳鮑老來醉高歌十二月普天樂叫聲雙鴛鴦白鶴子（正宮出入）窮河西朝天子幹荷葉剔銀燈菩薩蠻墻頭花喬捉蛇鶻打兔酥棗兒鎮江回鵪鶉兒鴛鴦兒風流體賣花聲蔓菁菜
△仙呂賣花時點絳唇油葫蘆天下樂那叱令鵲踏枝六麼序後庭花青歌兒賺煞混江龍金盞兒醉中天村裏迓鼓元和令上馬嬌聖葫蘆江西後庭花柳葉兒寄生草賺煞尾攤破天下樂醉扶歸低過金盞兒八聲甘州遊四門賺尾憶王孫一半見得勝樂雁兒襖神急翠裙腰六麼遍大安樂柳葉兒
△商調集賢賓逍遙樂梧葉兒後庭花雙雁兒金菊香浪來裏醋葫蘆青哥兒上京馬隨調煞柳葉兒（仙呂，出入）黃鶯兒踏莎行垂絲釣蓋天旗
△大石青杏子好觀音六國朝念奴嬌歸塞北初問口怨離別擂鼓體雁過南樓憨郭郎催拍子玉翼蟬荼蘼香女冠子林裏雞近驀山溪喜秋風凈瓶兒鷓鴣天
△雙調新水令駐馬聽甜水令折桂令落梅風沈醉東風小將軍清江引碧玉簫雁兒落德勝令喬牌兒掛玉鉤川撥棹殿前歡七弟兄梅花酒收江南水仙子滴滴金鴛鴦煞步步嬌攪箏琶豆葉黃風入松撥不斷慶東原沽美酒太平令一錠銀荊湘怨阿納忽夜行船鎮江回（中呂出入）胡十八掛玉鉤序伍供養行香子梧桐樹離亭宴煞鴛鴦兒煞尾太平歌十棒鼓小婦孩兒掛打燈喬木查蝶戀花慶宣和棗卿調石竹子山石榴山丹花醉娘子駙馬還朝大拜門雕剌鴣不拜門喜人心忽都白倘兀歹風流體（中呂出入）
燕南芝庵先生唱論
△古之善唱者三人韓秦娥沈古之石存符
△帝王知音者五人唐玄宗後唐莊宗南唐後主宋徽宗金章宗
△三教所尚道家唱情僧家唱性儒家唱理
△近世所謂大曲蘇小小蝶戀花鄧千江望海潮蘇東坡念奴嬌辛稼軒摸魚子晏叔原鷓鴣天柳耆卿雨霖鈴吳彥高春草碧朱淑真生查子蔡伯堅石州慢張子野天仙子
△歌之格調抑揚頓挫頂疊垛換縈紆牽結敦拖嗚咽推題九轉搖欠遏透
△歌之節奏停聲待拍偷吹拽棒宇真句篤依腔貼調
△凡歌一聲，聲有四節起末過度簪扌顛落
△凡歌一句，句有聲韻一聲平，一聲背，一聲圓。聲要圓熟，腔要徹滿。
△凡一曲中，各有其聲變聲敦聲杌聲聲困聲
△三過聲偷氣取氣換氣歇氣就氣愛者有一口氣
△歌聲變件三臺破子遍子扌顛落實催全篇尾聲賺煞隨煞隔煞羯煞本調煞拐子煞三煞十煞
△唱曲門戶小唱寸唱慢唱壇唱步虛道情撒煉帶煩瓢叫
△唱曲題目曲情鐵騎故事采蓮擊壤叩角結席添壽宮詞采詞化詞湯詞酒詞燈詞江景雪景夏景冬景秋景春景凱歌輓歌漁歌輓歌楚歌杵歌
△歌之所桃花扇竹葉尊柳枝詞桃葉怨堯民鼓腹壯士擊節牛童馬仆閭閻女子天涯遊客洞裏仙人閨中怨女江邊商婦場上少年優伶華屋蘭堂衣冠文會小樓狹閣月館風亭雨窗雪屋柳外花前
△凡聲音各應律呂，分六宮、十一調，共十七宮調：仙呂宮唱清新綿邈南呂宮唱感嘆傷悲中呂宮唱高下閃賺黃鐘宮唱富貴纏縣正宮唱惆悵雄壯道宮唱飄逸清幽大石唱風流醞藉小石唱旖旎嫵媚高平唱條拗漾般涉唱拾掇坑塹歇指唱急並虛歇商角唱悲傷宛轉雙調唱健棲激裊商調唱棲愴怨慕角調唱嗚咽悠楊宮調唱典雅沈重越調唱陶寫冷笑有子母調，有姑舅兄弟，有字多聲少。有聲少字多，所謂一串驪珠也。比如仙呂呂點絳唇、大石青杏兒、人喚作殺唱的劊子。有愛唱的，有學唱的，有能唱的，有會唱的，有高不揭、低不咽，有排字兒、打截兒、放指兒、唱意兒、有明兒、暗兒、長兒、短兒、碎兒。
△有一曲入數調者如啄木兒、女冠子、拋球樂、鬥鵪鶉、黃鶯兒、金盞兒之類是也。
△凡唱曲有地所東平唱木蘭花慢大名唱摸魚子南京唱生查子彰德唱木斛沙陜西唱陽關三疊黑漆弩
△凡唱所忌子弟不唱作家歌浪子不唱及時曲男不唱艷詞女不唱雄曲南人不唱北人不歌凡人聲音不等，各有所長。有川嗓，有堂聲，皆合破簫管。有唱得雄壯的，失之村沙，唱得蘊拽的，失之乜斜。唱得輕巧的，失之寒賤；唱得本分的，失之老實；唱得用意的，失之穿鑿，唱得打稻的，失之本調。凡唱節病。有困的、灰的、涎的、叫的、大的。有樂宮聲、撒錢聲、拽鋸聲、貓叫聲、不入耳、不著人、不徹腔、不入調、工夫少、遍數少、步力少、官場少、字樣訛、文理差、無叢林、無傳授、嗓拗劣、調落架、漏氣。
△凡唱聲病散散焦焦乾乾冽冽啞啞嗄嗄尖尖低低雌雌雄雄短短憨憨濁濁＜走山＞々格嗓囊鼻搖頭歪口合眼張口撮唇撇口昂頭咳嗽
△凡添字病則他兀那是他家俺子道我不見兀的不呢一條弓唇撒了一片子團子茄子了大忌：鄭衛之淫聲續雅樂之後，絲不如竹，竹不如肉，以其近之也。又云：「取來歌裏唱，勝向笛中吹。」成文章曰樂府，有尾聲曰套數，時行小令曰葉兒。套數當有樂府味，樂府不可似套數。詞山曲海，千生萬熟，三千小令，四十大曲。
莊蓼塘藏書莊蓼塘，住松江府上海縣青龍鎮，嘗為宋秘書小史。其家蓄書數萬卷，且多手抄者。經史子集，山經地誌，醫卜方伎，稗官小說，靡所不具。書目以甲乙分十門，蓼塘既沒，子孫不知保惜，或為蟲鼠蝕嚙，或為鄰識盜竊，或供飲博之需，或應糊覆之用。編帙散亂，所存無幾，至正六年，朝廷開局修宋遼金三史，詔求遺書。有以書獻者，予一官。江南藏書多者止三家，莊其一也。繼命危學士樸特來選取。其家慮恐兵遁圖讖幹犯禁條，悉付祝融。迨及收拾燼余，存者又無幾矣。其孫群玉悉載入京，覬領恩澤。宿留日久，仍布衣而歸。書之不幸如此。
買假山陳愛山買顧氏廢族石假山一所，移置家園。一日，邀淵白觀之，指而謂曰：「此公族中之物。」淵白笑答曰：「東搬西倒。」陳默然。
戴氏絕嗣華亭楓涇戴君實，其家巨富。妻王氏，妒悍無比。僅有一女，贅謝季初為婿。君實納一妾於嘉興外舍，得男。王聞之，蚤夜怒詈。君實不得已，遣其妾，取兒以歸。而女恐其長大分我財產，遂於繈褓中酷加陵虐，致成驚疾，又不容醫療，竟就夭亡。大為喜幸。越三年，自孕將產，夢抱此兒，及娩，得男，後隨殞於蓐，兒亦不育，此婦女妒悍之報。今戴氏絕嗣，天道豈遠也哉！事在至正十五年四月上旬也。
妓妾守志汪佛奴，歌兒也，姿色秀麗。嘉興富戶濮樂閑，以中統鈔一千錠娶為妾。一日，桂花盛開，濮置酒。佛奴奉觴，濮有感於中，潸然墮淚，佛奴請問其故，濮曰：「吾老矣，非久於人世者。汝宜善事後人。」佛奴亦泣下，誓無貳誌。人莫之信。既而濮果死，佛奴獨居尼寺。深藏簡出，操行潔白，以終其身。
譏伯顏太師重紀至元間，太師丞相伯顏專權蠹政，貪惡無比。以罪左遷南恩州達魯花赤。至隆興，卒，寄棺驛舍。滑稽者題於壁云：「百千萬定猶嫌少，垛積金銀北斗邊。可惜太師無運智，不將些子到黃泉。」
譏方士丙子歲，松江亢旱，聞方士沈雷伯道術高妙，府官遣吏賫香幣過嘉興迎請以來。驕傲之甚，以為雨可立致，結壇仙鶴觀，行月孛法，下鐵簡於湖泖潭井，日取蛇燕焚之，了無應驗。羞赧，宵遁。僧柏子庭有詩，其一聯云：「誰呼蓬島青頭鴨，來殺松江赤鏈蛇。」聞者絕倒。
燕都賦攜李顧淵白、恃才傲物，嘗入京獻燕都賦。翰長元公復初不喜，曰：「今大朝四海一統，六合一家，燕蓋昔時戰國名，何燕之稱？」慚恨而歸。晚年始得領教，嶽陽高照庵先生以詩送之云：「豪氣欲吞天下士，冷官初到嶽陽城。」切中其實。淵白自出一對句云：「天下秀才爺。」有刀鑷人對之曰：「村中和尚種。」
裱背十三科世人但知醫有十三科，畫有十三科，殊不知裱背亦有十三科。一織造綾錦絹帛，一染練上件，一抄造紙紮，一染制上件顏色，糊料麥面，一糊藥礬蠟，一界尺裁版桿帖，一軸頭，（或金或玉，或石，或瑪瑙水晶，珊瑚，沈檀，花梨，烏木。每軸上用一色，所以只歸一科）一糊刷，一鉸煉，一條，一經帶，一裁刀。數內闕其一，則不能成全畫矣。其糊刷裁尺，亦皆有名。糊刷棕軟者，謂之平分，棕硬者謂之糊搠。大得中者，謂之粘合，狹小者，謂之寸金。裁尺極等闊者曰滿手，次等曰三指，又次等曰兩指，最狹者曰單指。
厲狄越人朱仲桓武云：「至正丙申歲，大旱，余在蕭山觀，方士陳希微禱雨於北嶺將軍廟，累日，俄降筆云：「吾秦人厲狄也，與項羽起事山陰。雖功不竟而死，然有德於民。其父老不忘我者，俾血食於此。爾來幾千五百年，世代雲變，遂湮我姓名，至蔑焉無聞，故以相告。」目擊其事，感嘆彌日。
旗聯中原紅軍初起時，旗上一聯云：「虎賁三千，直抵幽燕之地。龍飛九五，重開大宋之天。」其後毛貴一賊橫行山東，侵犯畿甸，駕幸灤京，賊勢猖獗。無異唐末。
桃符讖張之翰，字周卿，邯鄲人，由翰林學士除授松江知府。自題桃符云：「雲間太守過三載，天下元貞第二年。」是歲卒。亦讖也。
金甲嘉定州大場沈氏，因下番買賣致巨富。一日，自番中還，先報家信有云：「番船今到何處，發金甲先回。」金甲者，碓坊甲頭也。後因逐一幹仆，仆出此書首告，以為玉印未到，金甲先回。沈厚賂官府。得理。聞者亦可為戒。
蘭節婦許叔瑛（璞）云：陳友諒部屬稱鄧平章者，陷江西某縣。有婦蘭氏，其夫以財雄一鄉，因賂鄧之帥某，丐免剽戮。帥聞蘭有殊色，輒殲其家，獨生蘭及四歲嬰。將納之，蘭曰：「帥貴人，妾事之，無恨。然吾良人以禮幣聘妾為婦者若干年，與生二子，妾不忍即背恩。軍中禮不備，請持一月喪服，乃為帥婦未晚。」帥許之，服未終，移兵別縣。帥曰：「吾如汝約，今夕諧吾婚乎？」蘭曰諾。既而帥上馬他之，使二卒守。蘭曰：「為取雞酒，具香火，今夕吾為帥婦，敢告先良人靈。」卒俱出，乃先殺嬰，嚙指血書壁曰：「涇渭難分濁與清，此身不幸厄紅巾。孤兒未忍更他姓，烈婦何曾嫁二人。白刃自揮心似鐵，黃泉欲到骨如銀。荒村日落猿啼處，過客聞之亦慘神。」書罷，即自刎。帥返，驚嘆，訊二卒，欲罪之。卒指壁間題，倩人讀其詩，馳白鄧，鄧聞之陳，陳為立廟旌表雲。
忠孝裏至正壬辰秋七月，紅巾陷錢唐。九月，陷吳興延陵。冬十月，陷江陰州。州大姓許晉，字德昭者，有武略，善格鬥，仲子如璋，亦英勇，遂相謀曰：「烏合之眾，敗亡可待。我族我裏，何妨忍坐累焉。」乃潛聚無賴惡少，資以飲食，保護鄰井。日有餘黨四散抄掠，則誘使深入，悉殪而理之。所居素隱僻，賊無知者。尋聞官軍駐近郊，陰遣人約為內應。十一月八日，浙東宣慰元帥觀孫統兵入城，晉率所募應之。官軍少卻，晉弗之知，尚與賊戰於城北之祥符寺前。會賊黨自他所來，掎其後，如璋遂與家僮往救，手刃數人，破圍而入，偕父力戰。眾寡不敵，父子皆死。明日，官軍復進攻，賊遂潰。家人得父子屍，斂而葬之，柩車相繼於道，見者無不墮淚。鄉之父老誄之曰：「父死於忠，子死於孝。」私表其裏曰忠孝。郡上其事於朝，不報。
胡仲彬聚眾胡仲彬，乃杭州勾闌中演說野史者，其妹亦能之。時登省官之門，因得夤註授巡檢。至正十七年七月內。招募遊食無藉之徒，文其背曰「赤心護國誓殺紅巾八字」作號，將遂作亂，為乃叔首告，搜其書名簿，得三冊。才以冊到官，余火之，亦誅三百六十餘人。
扶箕詩「天遣魔軍殺不平，不平人殺不平人。不平人殺不平者，殺盡不平方太平。」此扶箕語，驗之今日，果然。
