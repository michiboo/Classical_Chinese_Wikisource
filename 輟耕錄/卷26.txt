
傳國璽禦
史中丞崔進傳國璽箋曰：「資德大夫御史中丞臣崔言，至元三十一年，歲次甲午，春正月既旦，臣番直宿衛，御史臺通事臣闊闊即衛所告曰：『太師國王之孫曰拾得者，嘗官同知通政院事。今既歿矣，生產散失，家計窘極，其妻脫脫真縈病，一子甫九歲，托以玉見貿，供朝夕之給。』及出玉，印也。闊闊，蒙古人，不曉文字，茲故來告。聞之、且驚且疑，乃還私家取視之，色混青綠而玄，光彩射人。其方可黍尺四寸，厚及方之三不足。背紐盤螭，四厭方際。紐盡璽Ф之上，取中通一橫，可徑二分，舊貫以韋條。面有象文八，刻畫捷徑，位置勻適，皆若蟲鳥魚龍之狀，別有彷彿有若命字若壽字者。心益驚駭。意謂無乃當此昌運，傳國璽出乎？急召監察御史臣楊桓至，即讀之曰：『受命於天，既壽永昌。』此傳國寶璽文也。聞之，果合前意，神為肅然。乃加以凈綿，復以白帕，率御史臣楊桓、通事臣闊闊等，直趨青宮，因鎮國上將軍都指揮使詹事王慶端、嘉議大夫家令臣阿散罕、少中大夫詹事院判臣僕散壽、導謁進獻皇太后御前（微仁裕聖皇后）。啟曰：『此古傳國璽也，秦以和氏璧所造，厥後有天下者寶之，以君萬國。然自前代失之久矣。今當宮車晚出，諸大臣僉議迎請皇太孫（成宗）龍飛之時，不求而見，此乃天示其瑞應也，宜早達於皇太孫行殿，以符靈貺。』已蒙嘉納，翼日，令資善大夫中書右丞詹事臣張九思、少中大夫詹事院判臣僕散壽、傳皇太孫，親為付授。此蓋皇太妃懿慮深遠，非臣愚所能及也。臣前又啟：『收藏寶璽之家，不知甄別，循常以玉求粥。臣見而識之，特持來獻，彼猶未知。望恩恤其家，傳旨賜收玉之家楮幣二千五百貫，並逮臣等進辨其實者三人，衣段各一表裏，紋金綺素有差，以為異日旌實之徵。臣等已詣府前敬受託，自惟無狀，不勝慚赧』是日，金紫光祿大夫中書右丞相臣完澤、率集賢翰林侍從諸臣入賀御前，命出寶璽遍示群臣。此又出於皇太妃至正至大之量。翰林學士臣董文用等前啟曰：『此誠神物，出當其時。若非皇太妃皇太孫聖感，何以臻此？丞相以下臺臣等次第上壽，自是內外稱慶，咸曰天命有歸。臣聞詩序曰：『文王有明德，故天復命武王。今神寶之出，蓋因先帝有明德，故天命復歸於皇太孫也。』又曰：『皇天親有德，享有道。以言皇天非有德有道則不親不享也。』又聞之書曰：『皇天無親，惟德是輔。』又曰：『天命有德，克享天心。』受天明命，作善，降之百祥。歷觀上世詩書之旨，未有無德而能致天命之歸也。欽惟太祖聖武皇帝、秉資神格，始為天下除禍定亂，隆功盛德，簡在天心，受命而為天下主，以至我憲天述道仁文義武太光孝皇帝，德配乾坤，功包海嶽，孝格宗廟，子育黎元，輿地所記。悉主悉臣，照臨無幽，咸遂生樂。施及明孝太子，天錫仁慈之德，上感君親之悅，下系億兆之望。至元建號，日月重明，無為而治者迨廿年。雖由太子進德修業之洪溢，亦賴元妃內助之淵密也。敬惟皇太妃聰明淑懿，母儀崇嚴，德量溥厚，孝敬慈恕，出乎天性，往古未有也。自明孝太子升遐，內則皇孫翼翼，訓導端嚴。外則百司班班，臨御整飭。由是聖上君父，大見倚重。雖於時皇太孫未昭儲副之託，而詹事之司未嘗一日廢闕。以見皇天定命於青宮之位無時不在，誠非人力所能為也。欽惟皇太孫殿下，德資剛明，才兼文武，英謀獨斷，大肖祖宗。族屬系望，遐邇歸心。聖祖憲天述道仁文義武太光孝皇帝、灼知天命之所在，久存隆顧，將付以撫軍之重。於至元三十年夏六月二十二日，賜以皇太子金寶，大正儲位，而後詔以出師之期。天下聞之，室家胥慶，和氣穰穰，出於兩間。是歲秋稔，數年罕遇。臣切念天象無言，託命不爽。期又於大行皇帝宮車晚出之後甫八日，傳國神寶，不求而出於大功臣子孫之家，速由臺諫耳目之司，直達於皇太妃御前。斯蓋皇天授命，皇太孫誕膺龍飛，以正九五之位，俾符寶璽之文。既壽而永，永而又昌。臣又見持天之心、大賴我皇元繼體之君。不疾不遲，景命適至，以允四海之望者，其瑞應之兆有三，按《唐史》代宗之將為太子，先封楚王。及位正儲副而監國，楚州獻定國寶一十有三。因曰，楚者、太子之封。今天降寶於楚。宜建元寶應，蓋以寶為太子瑞應也。昔明孝太子，封為燕王。今皇太孫，燕王之子也，將主神器，而神寶出於燕，適與前事相符。此瑞應之兆一也。又寶璽之出，正當皇元聖天子六合一統之時，宮車晚之近期，以見天心正為繼體之君設也。此瑞應之兆二也。又寶璽之出，適當月之三十日，有終而復始之象，以見先聖皇帝御世太平之功既成，俾繼體之君復其始也。此瑞應之兆三也。今以此三兆觀之。益見天命之來際合於青宮也。臣區區之情。無任傾響。輒罄所見，以贊其萬一。謹將寶璽之出處古今始末，詳據考按。許慎《說文》，璽，玉者印也，以守土。故為文從璽從土，其義蓋曰，天付璽此器，之以守璽土也，至周太史籀，易為從爾從玉。義取天付爾此玉寶，以為天下君也。三代以上，璽文無所考。諸史籍並寶璽篆文圖說曰：傳國璽、方四寸，其文文飾如前。楚以卞和所獻之璞琢而成璧，後求昏趙，以納聘焉。秦昭王請以十城易之而不獲。始皇並六國，得之，命李斯篆其文，玉工孫壽刻之。《太平御覽》又以為藍田玉所刻。二世子嬰、奉璽降沛公於軹道旁。高祖即位，服其璽。因世傳之，謂為傳國璽，厥後孺子未立，藏於長樂宮。及莽篡位，使安陽侯王舜迫太后求之，太后怒罵而不與；舜言益切，出璽投之地，璽因歸莽。及更始滅莽，校尉公賓得璽，詣宛獻於更始。赤眉殺更始，立盆子，璽為盆子所有。後盆子面縛奉璽於光武。至獻帝，董卓作亂，掌璽者投於井中。孫堅征董卓，於井中得之。袁術奪於堅妻。術死。荊州刺史徐璆、聞帝為曹操迎在許昌，以璽送之。帝後遜位。並以璽歸魏帝。道鄉公禪位，璽歸於晉。懷帝遇劉聰之害，璽歸於聰。聰死，歸曜。曜為石勒所滅，璽入於勒。勒滅，入於冉閔。閔敗。見收於閔之將軍蔣幹。晉征西將軍謝尚風得之，以還東晉，時穆帝永和八年也。自璽寄於劉石，共五十三年。晉復得之，是後宋齊梁陳相傳，以至於隋滅陳。蕭後與太子正道、並傳國璽並入於突厥。唐太宗即位，寶璽未獲，乃自刻玉曰：『皇帝景命，有德者昌。』貞觀四年，蕭後與正道自突厥奉璽歸於唐，唐始得焉。朱溫篡唐，璽入於溫。莊宗定亂，璽入於後唐。莊宗遇害，明宗嗣立，再傳養子從珂，是為廢帝。後氏篡立，自焚，自是璽不知所在。至宋哲宗，咸陽民段義獻玉璽，及徽宗為金所虜，凡有寶璽，金皆取之。內璽一十有四，青玉傳國璽一，其色與今所獻玉璽相同，則知宋之南遷二百年，無此寶璽也明矣。然自金既取於宋之後，寶璽出處得失，亦未見明說。以及我元，適集皇太孫寶命所歸之際，應期而出。臣職總御史，親會盛事，不可以不錄。又圖中別有璽，其文亦八。旁註曰：『此傳國璽背文也。』今見寶璽之背，皆刻螭形蟠屈，凹凸不齊。遍廢厭四際，無地可置此文。按《太平御覽》：秦光十九年，邕州刺史郤恢表，慕容永稱藩，奉璽方六寸，厚七分，蟠螭為鼻，今高四寸六分，四邊龜文。下有字曰：『受天之命，皇帝壽昌。』原其所由，未詳厥始。以斯言之，別是一璽，非今傳國璽也。此又不可不辨。臣誠惶誠恐頓首頓首謹奉箋上進以聞，伏希聽覽，微臣不勝瞻望之至。謹言。此文乃桓所撰。桓字武子，兗州人，幼警悟，為人寬厚，事親篤孝，博覽群籍，尤精篆籀之學。由儒學教授仕至國子司業，卒。闊闊，拓跋氏。成宗即位，近臣以其事聞，授漢中廉訪司僉事，仕至湖廣廉訪使，卒。國史於按禮兒傳，謂拾得乃國王速渾察之子，謂桓辯其文曰：『受命於天，既壽永昌。』於桓傳，謂桓辯其文曰，受天之命，既壽永昌，蓋秦別有受『天之命皇帝壽昌』一璽，又非此璽。此則史之誤也。今取宋薛尚功此編歷代鐘鼎彜器款識法帖碑本第十八卷內璽文模勒於後，以備博古者之一覽雲。尚功云：「二璽文本只一器。緣傅摹字畫不同，形制大小有異，因並刻之。亦疑以傳疑之意也。」「受天之命皇帝壽昌」印
瑞應泉湖州長興州金沙泉，唐時用此水造紫筍茶進貢。泉不常出。有司具牲空牢祭之，始得水。事訖即涸。宋季屢加浚治，泉迄不出。至元十五年歲戊寅，中書省遣官致祭。一夕，水溢，可溉田千畝，遂賜名瑞應泉。
疑冢曹操疑冢七十二，在漳河上。宋俞應符有詩題之曰：「生前欺天絕漢統，死後欺人設疑冢。人生用智死即休，何有餘機到丘壟。人言疑冢我不疑，我有一法君未知。直須盡發疑冢七十二，必有一冢藏君屍。」此亦詩之斧鉞也。
盧橘世人多用盧橘以稱枇杷，按司馬相如遊獵賦雲，盧橘相夏熟，黃柑橙揍，枇杷然（而善切）柿。」無盧橘與枇杷並列，則眠橘非枇杷明矣。郭璞註：「蜀中有給客橙，冬夏花實相繼，通歲食之，謂即盧橘也。」意者橙橘惟熟於冬，而盧橘夏亦熟，故舉以為重歟。唐三體詩裴庾註云：「《廣州記》，盧橘皮厚，大如柑，酢多，至夏熟。土人呼為壺橘，又曰盧橘。」
五龍車葉公李為宋太學生時，上書極言賈似道權奸誤國，幾為所害。及世祖平江南，即召見，官之，至中書右丞。凡有軍國大事，必問曰：「曾與蠻子秀才商量否？」蓋指李也。一日，議事大廷，乃不在列。問其故，則病足。遂以所禦五龍車召之至，命坐而決焉。嘗於其孫以道處，見當時所畫應召圖，五龍車中，坐一山野質樸之老，其遭遇有如此者。使無賈似道以發其正大之論，直一書生耳。而望功名顯天下，亦難矣。
伏波將軍瓊州一水，南北有兩伏波將軍廟。世人莫明其故，嘗考之《史記》及東漢書，蓋漢元鼎五年，衛尉路博德為伏波將軍，出桂林，下匯水，不特馬援為伏波將軍也。
至元鈔料至元印造通行寶鈔，分一十一料貳貫壹貫伍伯文叄伯文貳伯文壹伯文伍拾文叄拾文貳拾文壹拾文伍文
雕傳某人浮湛里中，無以為生，偵民有小不平，嗾之訟，佐之請謁，已旁緣自資。且既餌臨政者，因持其短長，以蠹民梗政。遂有人作《雕傳》以警之，傳曰：「昔黃帝少皥氏之世，鳳鳥適至，故為鳥師而鳥名，命鳳凰為百禽長。當是時，南山有鳥，其名曰雕。雕之性，鷙而健，貪而狡。稻梁之甘，木實之美，雕不屑焉。資眾禽之肉以為食，雕之徒實繁。其與雕同氣而異質者，鷹、鳶隼、鷂鶻、鴟鶚，皆助雕為虐者也。其異類而同性者，鴟、鵂留、梟鴆、訓狐、鬼車，其惡與雕同，特其材異爾。然雕有大小。小者從鷦鸚雀，力可制則制之。大者雖鴻鵠不畏也。故雕之所在，眾禽皆逃散遠去，В枝無安巢，灌叢無息羽。雕無所得食，則遣操詭辭，招眾禽之過而諸鳳曰：『鴻雁背北而來南，是叛者也；鸚鵡舍禽言習人語，是奸者也；倉庚出幽谷遷喬木，是冒越者也；意鴯秋冬遠遁，是避役者也；烏知吉凶，言妖祥以惑眾聽，鵲填河以阻水利，鳩攘鵲之居，鴛鴦荒淫無度，鷗好閑，雞好鬥毆相傷，鳧鷖鵝鴨習水戰，鸕鶿白鷺得魚不稅，孔雀有異相，杜鵑催歸，令戍卒逃亡，提壺勸人飲酒生事，是皆有罪。不治，將益甚。』鳳凰惑焉。命爽鳩氏治之。雕與爽鳩相為表裏，窮山谷，搜林麓。禽之出者，搏之逐之，攫之拏之。啄胔扼吭，裂肪絕筋，磔毛揚風，漬血殷地，凡遇之者無噍類，其餘皆周章振掉，謀所以免禍者。毀巢破殼，空所積以奉爽鳩，且以賂雕，使勿執，於是雕之勢益張，而眾禽之生理日蹙。其爪距稍利者，慕雕所為，則起而效之。其鈍者，深藏遠竄，餒死於草莽，相藉也。而鳳凰始憂之，聞蓬萊之顛。有胎仙焉。胎仙名鶴，號青田翁，廉介而潔白，和平而好生。於是徵爽鳩使鶴乘軒而治之。鶴乃與鳳凰謀曰：『夫雕，其始一而已。自子之不戒，而使之蔓延。今之為雕者何其多耶！昔之雕，名雕，字雕，形雕，性雕，本為雕者也。今有非雕而雕者何也？雕則得食，不雕則不得食，雕則有利而無害，不雕則利未見而害常隨之，故不容其不雕也。今禽之產子者願為雕，雛之習飛者學為雕。形狀與雕異者，又冒為雕，不誅其渠魁殲其凶醜，以勵其餘，吾恐鸞神雀大鵬金翅皆化為雕耳。』鳳凰曰善，奏請於帝。帝遣虞人持弓矢，張網羅，隨雕而磔之。雕之徒盡，敕天下無留雕。故其餘黨皆屏跡匿形不敢出，眾禽始得安於生養，以盡其天年。此皆少皥氏之恩，鳳凰與鶴之力也。太史公曰：『雕，奸禽也，暴惡受誅，固宜。吾獨懼今之人子，務養雕意，有所欲舉。雕而放之，求眾禽之血肉以肥其軀。殊不知少皥氏之戒也。嗟夫！害物而日益者，刑雖未及，天必譴之。其雕豈足恤哉？」
三瓦戒陳眾仲先生嘗題樂全堂，有「能守不成三瓦戒」之句，人多不知所出。按《史記·龜筮傳》云：天尚不全，故世為屋。不成三瓦而陳之。」註：陳，猶居也。」
酸齋辭世詩貫酸齋先生臨終有辭世詩曰：「洞花幽草結良緣，被我瞞他四十年。今日不留生死相，海天秋月一般圓。」洞花、幽草，乃先生二妾名。
高昌世家虞文靖公集撰高昌王世勛碑序。其世家曰：畏吾兒之地，有和林山，二水出焉，曰虎忽剌，曰薛靈哥。一夕，有天光降於樹，在兩河之間，國人即而候之。樹生癭，若人妊身然。自是光恆見者越九月。又十日，而癭裂，得嬰兒五，收養之。其最稚者，曰卜吉可罕。既壯，遂能有其民人土田而為之君長，傳三十餘君。是為王倫的斤。數與唐人相攻戰。久之，乃議和親，以息民而罷兵。於是唐以金蓮公主妻玉倫的斤之子葛勵的斤。居和林別力跛力答，言婦所居山也。後遷交州。至太祖龍飛朔漠。當是時，巴而木阿而忒的斤亦都護在位，亦都護者，其國王號也。舉國入朝，太祖嘉之，妻以公主曰也立安敦。自是子孫皆封王。
後德今上皇后弘吉剌氏，名伯顏忽都，武宗宣懿惠聖皇后之侄，毓德王孛羅帖木兒女。後至元二年丁丑三月立。性節儉，不妒忌，動以禮法自持。第三皇后奇氏素有寵，居興聖西宮，帝希幸東內，左右以為言。後無幾微怨望意。嘗從帝時巡上京，次中道。帝遣內官傳旨欲臨幸，辭曰：「莫夜非至尊往來之時。」內官往來再三，竟拒不納。帝益賢之，居坤德殿。終日端坐。未嘗妄逾戶閾。至正二十五年乙巳八月丁未崩，年四十二。
文宗能畫文宗居金陵潛邸時，命臣臣房大年畫京都萬歲山。大年辭以未嘗至其地。上索紙，為運筆布畫位置，令按稿圖上。大年得稿，敬藏之。意匠經營，格法道整。雖積學專工，所莫能及。
武當山降筆至元十三年，江南初內附。民間盛傳武當山真武降筆書長短句曰：《西江月》者。鋟刻於梓，黃紙模印，貼壁間。其詞云：「九九乾坤已定，清明節候開花。米田天下亂如麻，直待龍蛇繼馬（繼一作暨）。依舊中華福地，古月一陣還家。當初指望作生涯，死在西江月下。」
箕仙有驗虞邵庵先生布衣時，落落不偶。久客錢唐，一日，偕友人楊公仲弘、薛公宗海、范公德機，訪方外宰淵微煉師於西湖之曲，求召鬼仙，以卜行藏。煉師即置箕縣筆，書符作法。有頃，箕動筆運而附降云：「某非仙，乃當境神也。」煉師叱曰：「吾不汝召，汝神何來？」神附云：「某欲乞虞公撰一保文，申達上帝，用求遷升耳。」因眾勸先生其無辭神請，先生遂諾。翼日，文成，火於潮濱。逾旬，再詣煉師禱卜，神復降云：「某已獲授城隍，謹候謁謝，公必貴顯，幸毋自忽。」既而先生由校官至奉章閣侍書學士，贈江西行中書省參知政事，封仁壽郡公，謚文靖，以文章名四海。豈非先世積有餘慶，天將報施於先生之躬，而鬼神預有知耶？
詩畫題三絕高文簡公一日與客遊西湖，見素屏潔雅，乘興畫石古木。數日後，文敏公為補叢竹。後為戶部楊侍郎得。虞文靖公題詩其上云：「不見湖州三百年，高公尚書生古燕。西湖醉歸寫古木，吳興有補幽篁妍。國朝名筆誰第一？尚書醉後妙無敵。老蛟欲起風雨來，星隨天河化為石。趙公自是真天人，獨與尚書情最親。高懷古誼兩相得，慘淡酬酢皆天真。侍郎得此自京國，使我觀之三嘆息。今人何必非古人，淪落文章付陳跡。」此圖遂成三絕矣。
浙西園苑浙江園苑之勝，惟松江下砂瞿氏為最古。宋秀州守方嶽亦有詩留題壁間，後紫陽虛谷翁來遊，繼題十絕。其一云：「壁間墨客掃龍蛇，所寫詩佳字亦佳。忽見一詩增感慨，吾家宗伯老秋崖。」是也。次則平江福山之曹，橫澤之顧。又其次則嘉興魏塘之陳，當愛山全盛時，春二三月間，遊人如織。及其卒，未及數月，花木一空，廢弛之速，未有若此者。自後其地吳氏之園曰竹莊，蓋元有池陂數十畝，天然若湖。瑩之嘗買得水殿圖，據圖位置，構亭水心，瀟灑莫比。軒訐之徒，欲聞諸官。亟塑三教像於中，易曰三教堂，人不可得而入矣。瑩之卒，薦遭兵燹，今無一存者。福山、橫澤、下砂，皆無有久矣，可勝嘆哉！
吳江長橋吳江長橋、七十二間。作橋者，僧從雅師立總其役，崇敬率眾以給其費，居士姚行獨任勞以終事經始於泰定乙丑二月期年而成後，九年，州守的斤海牙作巨閣，奉觀音像於上。
