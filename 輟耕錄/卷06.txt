
蘭亭集刻
蘭亭一百一十七刻，裝褫作十冊，乃宋理宗內府所藏。每版有內府圖書鈴縫玉池上，後歸賈平章。至國朝有江南，八十餘年之間，凡又易數主矣。往在錢唐謝氏處見之，陸國瑞攜至松江，因得再三披閱，並錄其目。真傳世之寶也。
▲甲集一十二刻〈（州郡）〉
修城本〈（葉仲山跋）〉　定武濶行〈（若合一契行濶）〉　定武肥　定武瘦　定武板刻〈（霍子明跋）〉　定武缸石　定武斷石　定武古刻　雨京斷石　永興　古懿郡齋　宣城
▲乙集一十三刻
舊梅花　三衢板刻　安吉古苔真草　臨川麻石　臨賀　豫章二　靜江府　復州　鼎州〈（後有武陵二字）〉　古潭　新梅花　宣城南陵
▲丙集一十刻
蘇州府治　福州府治　福州棗木　道州　金陵三米〈（米芾、米尹仁、米尹知）〉　永嘉　古霅斷石　隆州　郴州　蘭亭重言
▲丁集一十刻
紹興府治二　紹興倉司　紹興府學　紹興古刻　餘姚縣治　曲水詩蘭亭　曲水詩前　曲水詩後　婺州府治〈（褚遂良摹）〉
▲戊集十一刻〈（內府）〉
高宗臨定武〈（米友仁跋）〉　唐貞觀　太清開皇　秘首　內殿　內司四　京師玉堂
▲己集九刻〈（雜集）〉
玉枕　花石　柳誠懸〈（大字）〉　唐人硬黃臨　唐人雙鈎　晉唐刻　孫過庭草　京師鵝黃棗木〈（黃紙印）〉　彭城小字
▲庚集一十一刻〈（故家）〉
蔡君謨臨　薛紹彭　秦少遊小字　安定家藏　辛道宗　建康晁謙之　紹興湯氏　南昌京氏　廬陵胡氏　蜀劉涇　唐摹刻
▲辛集一十四刻
吳詵草書　吳璜　劉無言臨　龍潭潘氏　方朔習寫　周平所藏　臨江張氏　天台丁氏　新安汪氏　江西故家　廬山甲秀堂　九江陶氏　循王家藏〈（米芾跋云：「壬午閏六月九日，大江濟川亭艤寶晉齋，對紫金浮玉群山，迎快風消暑，重裝」）〉　番昜洪氏
▲壬集一十四刻
金陵畢氏　廬山吳氏　紹興會氏　紹興石氏二　毘陵尤遂初　李忠愍所刻　新唐李氏　江陰丘氏二　東陽郭氏　昌谷曹氏三
▲癸集一十四刻
趙虛齋　吳氏家藏　建鄴朱氏　大梁曾樸　陸子與　韓松　陸載之　胡氏將　玉林二　趙菊坡　不題名二　錢唐李和
禊貼考
姜白石先生《禊貼偏傍考》云：
右法如此甚多，略舉其大概。持此法，亦可以觀天下之蘭亭矣。五字損本者，「湍」、「流」、「帶」、「右」、「天」五字有損也。
喪師衰絰
顧德玉，字潤之，攜李人，自幼從寧國路儒學教授俞觀光先生學。先生無子，嘗與人曰：「吾昔寢疾於杭，潤之侍湯藥，情至切，若父子。醫為之感動，弗忍受金。今我行且老，必托之以死。」既而訪醫吳中，病且革，趣舟歸。潤之進次尹山，卒時，後至，元初元閏十二月戊子也。明日，乃至攜李，潤之奉其屍斂於家。衰絰就位，邦人士為潤之來吊者。潤之拜之，越明年，葬於海監，近顧氏之先塋，歲時祭享惟謹。或曰：「斂於家，禮與？」曰：「吾聞師哭諸寢。」又云：「生於我乎館，死於我乎殯。非家斂之，則將師屍委諸草莽。生服其訓，死而委諸草莽，有人心者弗為也。曰：「師無服，而為衰絰，固近於掠美者矣。」曰：「疑衰，加麻之絰帶，禮也。故曰，二三子絰而出，至葬，除之，心喪戚容終三年。夫民生於三，師居其一，於父子也何異。今吾則加一等以行之，蓋出於人心天理之本然。若之何其惑也？聞者嘆伏。先生諱長孺，越之新昌人。吁！聖遠方湮，世道不古久矣。翰為師生而莫若途人者，比比皆是。潤之乃獨能行人之所難行於不可行之時，蓋絕無而僅有者，真仁矣哉。天下後世之為人弟子而忘其師，聞潤之之言，寧不有動於中歟？
法貼譜系
《法貼譜系》云：「熙陵以武定四方，載橐弓矢，文治之餘，留意翰墨，乃出御府歷代所藏真跡，命侍書王著摹勒，刻板禁中，釐為十卷，各於卷尾題『奉聖㫖模勒入石』。」此歷代法貼之祖。
評貼
劉後村先生云：「閣貼為祖〈（十㢧）〉，絳貼次之〈（二十㢧）〉，臨江又次之，潭又次之。武岡又次之，大觀尤妙。武岡佳者可亂絳，臨江佳者可亂閣。潭乃僧希白所模，有江左風味。希白工於摹字，拙於尋行數墨，文理錯繆，然則雖工，其如難讀何？其字比之淳化貼為勝。東坡推潭貼勝閣貼，韓侂胄家開群玉貼，字好。薛紹彭亦有家墊貼，好。
淳化祖石刻
大梁劉衍卿〈（世昌）〉云：「大德己亥，婦翁張君錫，攜余同觀淳化祖石貼，卷尾各有題識。第一卷邊，高平范仲淹曾觀，年、月、日題。第五卷，東坡、張文潛等題，又有姜白石小楷三四十字。第六卷，洛陽伊川老夫，不知為何人。又太學博士陳士元雲。此正祖石，又有蘇舜欽題。第七卷陳簡齋奉旨觀於秋香亭下，云：「魏晉法書，非人間合有。自我太宗皇帝刻石，寵錫下方，見不滿十數，臣與義頓首謹書。」第八卷，蘇頌云：「此貼世不多見。是日，賞牡丹，得觀於相君西齋。」張舜民題，亦在此卷。第十卷，太宗書，淳化四年六月廿日，賜畢士安，賜字上寶。後段，畢丞相黃字書，子孫保享等語百餘字。逐卷有高宗內府印百餘顆，後有賈氏長字印，又有一小印合縫，雲是蔡太師印，山和尚錦裝褫，簽頭題云：「淳化祖石刻。」及見吳郡陸友仁又云：「嘗觀褚伯秀所記，江南李後主，命徐鉉以所藏古今法貼入石，名升元貼。此則在淳化之前，當為法貼之祖。」劉陸之說，殊不相合。偶讀劉跋暇日記，亦載此事云：「馬傳慶說，此貼本唐保大年摹上石，題云：『保大七年』。倉曹參軍王文炳摹勒，校對無差。國朝下江南，得此石。淳化中，太宗令將書館所有，增作十卷，為版本，而石本復以火斷缺。人家時收得一二卷。然閣貼於各卷尾篆書題云：『淳化三年壬辰歲十一月六日，奉聖㫖模勒上石。』此侍書王著筆也。而陳簡齋亦云太宗刻石，則衍卿所謂祖石刻。豈即南唐時貼乎？抑太宗增刻者？但不知南唐亦作十卷否。」徐鉉、馬傳慶二說又不同。今世言淳化閣貼用銀錠閂棗木板刻，而以澄心堂紙，李廷珪墨印者，則傳慶板本之說合。故趙希鵠《洞天清錄集》亦云：「用棗木板摹刻，故時有銀錠紋。用李廷珪墨打，手揩之，不汙手。」余嘗見閣本數十，止三本真者，其紙墨法度，種種迥別。妙在心悟，固難以言語形容。然又傳仁宗嘗詔僧希白刻石於秘閣，前有目錄，卷尾無篆書題字，所謂祖石刻者，豈即此與？
家翁
世言家之尊者曰家主翁，亦曰家公。唐代宗謂郭子儀曰：「鄙諺有云：『不癡不聾，不作家翁。』」
奴材
世之鄙人之不肖者為奴材。郭子儀曰：「子儀諸子，皆奴材也。」
沙魘
湖南益陽州，夜中，同寢之人，無故忽自相打，每每有之，名曰沙魘，土人熟此，不以為異，惟取冷水噴噀。候稍息，飲之湯，徐就醒，然猶二三日如醉餘。不知者殊用驚駭。
孝行
延祐乙冬，平江常熟之支塘裏民朱良吉者，母錢氏，年六十餘，病將死。良吉沐浴禱天，以刀剖肋，割取心肉一臠，煮粥以飲母。母食粥而病癒，良吉心痛，就榻不可起。鄰里憐其且欲絕，乃裒財，命頤貞觀道士馬碧潭者告神明，祈陰祐之。是日，邑人俞浩齋聞而過其家，觀良吉肋間瘡裂幾五寸，氣騰出，痛莫能言。俞為納其心，以桑白皮線縫合，未及期月，已無恙矣。予因述其事以為勸，郡宋翠巖先生有詩紀之。其小序曰：「夫孝為百行宗，人以父母遺體而生，乳哺鞠育，教誨劬勞，其恩號罔極。然而剖心股，恐其傷生而或死也。父母存而子死，故又有禁止之令焉。觀今世降俗薄，悖逆其父母者，視良吉何如哉？如良吉者，自當旌異，為世教勸，而有司曾莫能省。原其一念之純，剖心之際，動天地，感鬼神，固不待賞之於有司，而天地神明固已陰錄其孝矣。《太上感應篇》所謂若人者人敬之，天佑之，福祿隨之，眾邪遠之，神靈衛之。今日謝世，明日為地下主，進補仙階。若良吉者，有焉，故為顯白其孝，以為人子之勸省也。」〈（宗儀）〉之先人，有孝感一事，人多傳道。會稽張君思廉，嘗書於楊鐵崖先生所撰墓銘之後矣，今並錄於此云：「元故白雲漫士陶明元氏，諱煜，弱冠時，用道家法，事所謂玄武神，甚謹。明元母病心痛，痛則拍張跳躅，床簀衾褥，號叫以紓苦楚，歲瀕死者六七發，醫莫能愈。明元每掐心嚼舌以代母痛。一日，危甚，計無所出，走禱玄武前曰：『刲股割肝，非先王禮，在法當禁，某非不知也。今事急矣，敢犯死取一臠為湯劑，神爾有靈，疾庶幾其瘳。」禱畢，即引刀欲下，忽有二童自外躍入。叱曰：「毋自損，我天醫也。』明元大駭，伏地乞哀。童子取案上筆，書十數字於幾面，擲筆。二童子咸仆地，隨呼家人救之，噀以水，良久，蘇，乃鄰氏兒也。叩之，無所知焉，視其書，藥方也，隨讀隨隱，明元私喜曰：『此必玄武神也，吾母其瘳矣。』即如方治之，藥甫及口，而痛已失，終母身不再舉。張子曰：「齊諧誌怪，聖人不道；左氏尚誣，君子非之。明元之事，遂昌鄭元祐狀行，會稽先生楊維禎誌墓，皆不書。非逸也，畏譏而削之也。彼以謂玄武神者，西北方之氣也，莽蒼無知，非如俞跗岐扁，能切脈察色，投湯熨火，抉腸剔胃，以取人疾。在理所不通，故不書。雖然，動天地，感鬼神，莫大乎孝。焉知冥冥中英魂烈氣不散者，或如俞跗岐扁，依馮精魄，以遂孝子之請也？不然，何穹然漠然之體而有所謂天醫乎？明元子〈（宗儀）〉與余友善。其寓殯又在玉笥山下，去余居不遠，以是得其實尤詳。故寧受左氏之譏，不敢沒明元之孝。書曰：『與其殺不辜，寧失不經。先王之過蓋如此。』會稽張憲撰。」
廉使長厚
徐文獻公為浙西廉使，時治所尚在平江，有旨遷置於杭。歲雲莫矣，擇日啟行。一書吏者，掌照刷支郡諸司案牘官吏，合受稽違罪，責己皆取狀，至是，引決。公謂曰：「正旦在邇，此曹乃職官俸吏，禮宜陪位，望闕致賀，受刑而從事，無恥也。否則為不敬，動別議之。」吏以白於幕官，因進曰：相公長厚之道固如此，然將若之何？」公曰：「奚難？立案候明年分司施行可也。」庭下歡聲如雷。此亦厚風化之一端，故記之。
私第延賓
公既遷司至杭。一日，有本路總管與一萬戶謁公私第，公以賓禮延之上坐。適書吏從外來，見而趨避。伺其退，入見曰：「總管、萬戶，皆屬官耳。得無禮貌之過與？」公曰：「在公府，則有尊卑之辨。若私宅，須明主客之分。我輩能廉介，則百司自然知懼。何待恃威執以驕淩之然後為尊嚴乎？」吏赧甚。
句曲山房熟水
句曲山房熟水法：削沈香釘數個，插入林禽中，置瓶內，活以沸湯，密封瓶口。久之，乃飲。其妙莫量。
吾竹房先生
吾子行先生衍，大末人，大父為宋太學諸生，因家錢唐。先生疏曠，故高不事之節。其所厭棄者或請謁，從樓上遙謂曰：「吾出有間矣。」顧琴，吹洞簫，撫弄如意不輟。求室委巷，教小學常數十人，與客對笑談喧，樓上下群童一是肅安。其所著述，有《尚書要略》、《聽玄集》、《造玄集》、《九歌譜》、《十二月樂譜辭》、《重正卦氣》、《楚史儡杌》、《晉文春秋》。兼通聲音律呂之學，工篆書。初，先生年四十未娶，所知宛丘趙君天錫，為買酒家孤女為妾。年饑，女嘗事人，後夫知妻在先生所，訟之，因逮妾父母。父母至，客先生家。又偽楮幣事覺，因言舍主人。先生固弗知，因邏ㄏ辱生南出數百步。錄事張君景亮識先生，叱邏曰：「是不知情，攝之何為？」即解縱遣歸，先生不勝慚。明日，持玄條緇笠，詣仇山村先生別。值晨出，因留詩一章。詩有「西橋外斷橋邊」之句，意將從巫均於斯。明日，有得遺履於橋上者，後衛大隱以六壬筮之，得亥子醜，順流象。曰：「是其骨朽淵泥九十日矣。」西湖多寶院僧可權，從先生學，聞先生之死，哭甚哀，乃葬先生遺文於後山，與其師骨塔相對。曰：「皆吾師。」仍乞銘於胡石塘先生。庶幾先生有後世名。銘曰：「生弗瀆，死弗辱，貞哉白。」余習篆書，極愛先生翰墨，得一紙半幅，如獲至珍，以故於書法頗有助。偶與鄭遂昌先生談先生之始末，就識之竹房。竹素、貞白，皆先生號也。
抗䟽諫伐宋
何公巨川者，京師長春宮道士也，會世皇將取宋，乃上䟽抗言宋未有可伐之罪。遂命副國信使翰林學士郝文忠公〈（經）〉使江南，歿於真州。至正間，詔追贈二品官。有人作詩悼之云：「奇才不泄神仙事，抗䟽會干世祖知。每恨南邦本無罪，比留北使欲何為。忠魂久掩孤城館，褒詔新鐫二品碑。地上若逢奸似道，為言故國黍離離。」
發䐈
婦人頭髪有時為膏澤所黏，必沐乃解者，謂之䐈，按《攷工記·弓人·註》云：「䐈，亦黏也，音職。」則髪䐈之䐈，正當用此字。
鬼贓
陜西某縣一老嫗者，住村莊間，日有道流乞食，與之，無吝色。忽問曰：「汝家得無為妖異所苦乎？」嫗曰：「然。」曰：「我為汝除之。」即命取火焚囊中符篆。頃之，聞他所有震霆聲。曰：「妖已誅殛。才遁其一，廿年後，汝家當有難。今以鐵簡授汝，至時，亟投諸火。」言訖而去。自是久之，嫗之女長而且美，一日，有曰大王者，騎從甚都，借宿嫗家，遣左右謂曰：「聞嘗得異人鐵簡，可出示否？」蓋嫗平日數為他人借觀，因造一偽物，而以真者懸腰間，不置也。遂用偽獻。還，謂曰：「可呼汝女行酒？」以疾辭，大王怒，便欲為奸意。嫗竊思道流之說，計算歲數又合，乃解所佩鐵簡投酒竈火內，既而電掣雷轟，煙火滿室。須臾，平息，擊死獼猴數十，其一最巨，疑即向之逃者。所賫隨行器用，悉系金銀寶玉。赴告有司，籍入官庫。泰不華元帥為西臺御史日，閱其案朱語，曰鬼臟雲。余親聞泰公說甚詳，且有鈔具案文，惜不隨即記錄，今則忘邑里姓名歲月矣。
居士
今人以居士自號者甚多。考之六經中，惟《禮記玉藻》有曰：「居士錦帶。」註：「謂道藝處士也。」吳僧《能改齋漫錄》云：「居士之號，起於商周之時。」按《韓非子》書曰：「太公封於齊，東海上有居士任矞、華仕，昆弟二人，立議曰：『吾不臣天子，不友諸侯，耕而食之，掘而飲之。吾無求於人。』無上之史，無君之祿，不仕而事力雲。」然則居士雲者，處士之類是已。
官奴
今以妓為官奴，即官婢也。《周禮》天官酒人，奚三百人。註：今之待史官婢。
寶晉齋研山圖
YXL＿PICTURE＿研山寶石圖/TU/555466CGL＿2.bmp
右此石是南唐寶石，久為吾齋研山，今被道祖易去，中美舊有詩云：「研山不易見，移得小翠峰。潤色裛書幾，隱約煙朦朧。巉巖自有古，獨立高崧擂。安知無雲霞，造化與天通。立璧照春野，當有千丈松。崎嶇浮漢瀾，偏仰蟠蛟龍。蕭蕭生風雨，儼若山林中。塵夢忽不到，觸目萬慮空。公家富奇石，不許常人同。研山出層碧，崢嶸實天工。淋漓上山泉，滴瀝助毫端。揮成驚世文，主意皆逢原。江南秋色起，風遠洞庭寬。往往人佳趣，揮掃出妙言。願公珍此石，美與眾物肩。得必嵩少隱，可藏為地仙。」今每誦此詩，必懷此石。近余亦有作云：「研山不復見，哦詩徒嘆息。唯有玉蟾蜍，向余頻淚滴。」此石一入渠手，不得再見。每同交友往觀，亦不出示，紹彭公真忍人也。余今筆想成圖，彷彿在目。從此吾齋氣秀尤不復泯矣。崇寧元年八月望，米芾書。餘二十年前，嘉興吳仲主為畫圖，錢唐吳孟思書文。後攜至吳興，毀於兵。偶因清暇，默懷往事，漫記於此。
衛夫人
《翰墨志》云：「衛夫人，名肋，字茂漪，晉汝陰太守李矩妻。善鐘法，能正書，入妙。王逸少師之，《西溪叢語》云：「夫人，廷尉展之弟，恆之從妹，中書郎李充之母。」
