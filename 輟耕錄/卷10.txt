
御史五常周景遠先生，馳名能文。為南臺御史時，分治過浙省。每日與朋友往復，其書吏不樂，似有舉刺之意。大書壁上曰：「御史某訪某人。」某日某人來訪，御史忽見，呼謂曰：「我嘗又訪某人，汝乃失記何也？」第補書之，因復謂曰：「人之所以讀書為士君子者，正欲為五常主張也。使我今日謝絕故舊。是為御史而無一常，寧不為御史，不可滅人理。」吏赧服而退。
官倉入粟今官府收斂秋糧之際，比先涓吉啟倉，於青龍方敖房入粟六石六斗六升六合以應日。蓋國家初無定製，不知各處何以一皆如此。予意必取上下四方六合之意耳。
食物相反凡食河豚者，一日內不可服湯藥，恐內有荊芥，蓋與此物大相反；亦惡鳥頭附子之屬。鄧在江陰時，親見一儒者因此喪命。其子尤不可食，能使人脹死。嘗水寢試之，經宿，顆大如芡實。世傳中其毒者，亟飲穢物乃解，否則必亡。又聞不必用此。以龍腦浸水，或至寶丹，或橄欖，皆可解。後得一方，用槐花微炒過，與乾燕支各等分同搗粉，水調灌，大妙。
先輩諧謔趙魏公刻私印曰「水晶宮道人」，錢唐周草窗先生密以「瑪瑙寺行者」屬比之，魏公遂不用此印。後見先生同郡崔進之藥肆懸一牌曰「養生主藥室」。乃以敢死軍醫人對之。進之亦不復設此牌，魏公語人曰：「吾今日方為水晶宮吐氣矣。」先輩雖諧謔，自是可喜。
馬判馮公士啟（夢弼）嘗言為八番雲南宣慰司令史，日嘗因公差抵一站，日已莫矣。站吏告曰：「今夜馬判上岸，麻線須暫停驛程以避之。」問其故，閉目搖手不敢言。公怒，便上馬，行數十裏，至大溪，忽見一物如屋，所謂烏刺赤者。下馬跪泣，若告訴狀。呼問何為，亦閉目搖手弗答。於是下馬祝之曰：「某許昌人，竊祿來此。茍天命合盡，爾其啖之，否則容我行。」祝畢，即轉入溪中。腥風臭霧，觸人口鼻。既而各上馬，比曙，抵前站。站吏驚曰：「是何麻線，大膽若是耶？」公問此為何物，始敢言曰：「馬蟥精也。」麻線，方言曰官人；烏刺赤，站之牧馬者。公官至禮部尚書。
字訓善字訓「多」字，《詩》載馳：「女子善懷。」鄭箋：「善，猶多也。」《漢書》：「岸善崩。」善亦多也。
丘真人大宗師長春真人，姓丘氏。名處機，字通密。號長春子。登州棲霞縣濱都里人也。祖父業農，世稱善門。金皇統戊辰正月十九日生。生而聰敏，有日者相之，曰：「此子當為神仙宗伯。」大定丙戌，年十九，辭親居崑崙山，依道者修真。丁亥，謁重陽全真開化王真君（嘉）於海寧，請為弟子。戊申，召見闕下，隨還終南山。貞乙亥，太祖平燕城，金主奔汴。丙子，復召，不起。己卯，居萊州。時魯齊入宋，宋遣使來召，亦不起。是年五月，太祖自乃蠻國遣近侍劉仲祿持一手詔致聘。十一月，至隱所，詔文雲：「制曰：天厭中原，驕華大極之性。朕居北野，嗜欲莫生之情。反樸還淳，去奢從儉，每一衣一食，與牛豎馬圉共弊同饗。視民如赤子，養士若兄弟，謀素和，恩素畜，練萬眾以身人之先，臨百陣無念我之後。七載之中成大業，六合之內為一統。非朕之行有德，蓋金之政無恆。是以受天之佑，獲承至尊，南連趙宋，北接回紇，東夏西夷，悉稱臣佐。念我單於國，千載百世以來，未之有也。然而任太守，重治平，猶懼有闕。且夫刳舟剡楫，將欲濟江河也；聘賢選佐，將以安天下也。朕踐祚已來，勤心庶政，而三九之位，未見其人。訪聞丘師先生，體真履規，博物洽聞，探賾窮理，道沖德著，懷古君子之肅風，抱真上人之雅操；久棲巖谷，藏身隱形，闡祖宗之遺化，坐致有道之士，雲集仙逕，莫可稱數。自幹戈而後，伏知先生猶隱山東舊境。朕心仰懷無已，豈不聞渭水同車，茅盧三顧之事。奈何山川懸闊，有失躬迎之禮。但避位側身，齋戒沭浴，選差近侍官劉仲祿，備輕騎素車，不遠千里。謹邀先生暫屈仙步，不以沙漠悠遠為念；或以憂民當世之務，或以恤朕保身之術。朕親侍仙座，欽惟先生將咳唾之餘，但授一言斯可矣。今者聊發朕之微意萬一，明於詔章。誠望先生既著大道之端要，善無不應，亦豈違眾生之願哉！故茲詔示，惟宜知悉。五月初一日筆。」庚辰正月，北行。二月，至燕。欲候駕回朝謁，仲祿令從官曷刺馳奏。真人進表陳情。表曰：「登州棲霞縣誌道丘處機，近奉宣旨。遠召不才，海上居民，心皆恍惚，處處自念，謀生太拙，學道無成，辛苦萬端，老而不死，名雖播於諸國，道不加於眾人。內顧自傷，衷情誰測？前者南京及宋國屢召不從，今者龍庭一呼即至何也？伏聞皇帝天賜勇智，今古絕倫，道協威靈，華夷率服。是故便欲投山竄海，不忍相違；冒雪沖霜，圖其一見。蓋聞車駕只在桓撫之北，及到燕京，聽得車駕遙遠，不知其幾千里，風塵滿釁洞，天氣蒼黃，老弱不堪，切恐中途不能到得，假之皇帝所，則軍國之事，非己所能。道德之心，令人戒欲，悉為難事。遂與宣差劉仲祿商議，不若且在燕京德興府等處盤桓住坐。先令人前去奏知。其劉仲祿不從，故不免自納奏帖。念處機肯來歸命，遠冒風霜，伏望皇帝早下寬大之詔，詳其可否。兼同時四人出家，三人得道，惟處機虛得其名，顏色憔悴，形容枯槁。伏望聖裁。龍兒年三月日奏。」十月。曷剌回。復奉敕旨曰：「成吉思皇帝，敕真人丘師：省所奏應召而來者，具悉。惟師道逾三子，德重多方。命臣奉厥玄星，馳傳訪諸滄海。時與願適，天不人違。兩朝屢召而弗行，單使一邀而肯起。謂朕天啟，所以身歸。不辭暴露於風霜，自願跋涉於沙磧。書章來上，喜慰何言！軍國之事，非朕所期。道德之心，誠雲可尚。朕以彼酋不遜，我伐用張，單旅試臨，邊陲底定。來從去背，實力率之故。然久逸暫勞，冀心服而後已，於是載揚威德，略駐車徒。重念雲軒既發於蓬萊，鶴馭可遊於天竺。達磨東邁，元印法以傳心；老氏西行，或化胡而成道。顧川途之雖闊。瞻幾杖以非遙。爰答來章，可明朕意。秋暑，師比平安好。旨不多及。十四日辛巳。」十一月，至邪迷思幹城。壬午三月，過鐵門關。四月，達行在所。時上在雪山之陽，舍館定。入見，上勞曰：「他國徵聘皆不應，今遠逾萬里而來，朕甚嘉焉，賜坐，就食。設二帳於禦幄之東以居之。約日問道。以回紇叛，親征，不果。至九月，設庭燎，虛前席，延問至道。真人大略答以節欲保躬、天道好生惡殺、治向無為清凈之理。上說，命左史書諸策。癸未，乞東還。賜號神仙，爵大宗師，掌管天下道教。甲申三月，至燕。八月，奉旨居太極宮。丁亥五月，特改太極為長春。七月九日，留頌而逝，年八十。至元己巳。（正月）旨詔贈五祖七真徽號。而曰長春演道主教真人已上見《蟠溪集》、《鳴道集》、《西遊記》、《風雲慶會錄》、《七真年譜》等書。初，真人自行在歸，道由宣德日。一富家新居落成，禮致下顧，將冀一言以為福。既人其室，默然無語，輒以所持鐵拄杖於窗戶墻壁上，頗毀數處而出。主人再拜希解悟，曰：「爾屋完矣，美矣；完而必毀，理勢然也。吾不爾毀，爾將無以圖厥終。今毀矣，爾宜思其毀而欲完，克保全之，則爾與爾子子孫孫，庶幾歌斯哭斯，永終弗替。」主人說服。籲，真人真知道哉！
南池宋季，城信州，掘土處為濠百畝許，在郡南，曰南池。池之旁可居，舊為裏有屋。歸附後，達魯花赤滅徹據有其地。每春夏之交，群蛙聒耳，寢食不安。會三十八代天師張廣微（興材）朝京回，因以告。天師朱書符篆新瓦上，使人投池中，戒之曰：「汝蛙毋再喧。」自是至今寂然。
雁子《漢書》：「太液池中，鳧雛雁子，布滿充積。」用雁子甚佳。王維詩：「蘆筍穿荷葉，菱花雁兒。」又新。
趙辦官錢浙省廣濟庫，歲差杭城腥實戶若干名充役庫子，以司出納。比一家中侵用官錢太多，無可為償，府判王某，素號殘忍，乃拘其妻妾子女於官。又無可為計。則命小舟載之，求食於西湖，以貲納官。鬼妾鬼馬，不肖輩群趨焉。鮮於伯幾先生（樞）作湖邊曲雲：「湖邊蕩漿誰家女，綠慘紅愁差不語。低回忍淚傍郎船，貪得船頭強歌舞。玉壺美酒不須憂，魚腹熊蹯棄如土。陽臺夢短匆匆去，鴛鎖生寒愁日暮。安得義士擲千金，遂令桑濮歌行路。」後王之子孫有為娼者。天之報施一何捷也。
鼎作牛鳴義興王子明，家饒於財，所藏三代彜鼎、六朝以來法書名畫，實冠浙右。每年必祈一簽於烈帝廟。以卜休咎。一歲，簽詞有曰：「開溝鑿井，當得古鼎。」殊不以為意，家人以商賈至汴，夾谷郎中者，藏一商彜，絕精妙。示之曰：「恐爾主翁未必有此物也。」歸以白，即遣賫金購得之。比舊藏，皆不能及。至正壬辰，寇起蘄黃將，由義興取道犯浙西。子明罄其所藏，深窖以埋之，彜亦在列。既入窖，作牛鳴者七夜，頗可怪。取出寄田家。其窖後遭發掘，獨此彜獲存。
鏖糟俗語以不潔為鏖糟。按《霍去病》傳鏖臯蘭下註，以世俗謂盡死殺人為鏖糟。然義雖不同，卻有所出。
越民考邁裏古思、字善卿，西夏人，僑居松江。家貧，授徒以養母。性至孝，然落落不羈。善諧謔，名人士多與之遊。至正甲午，進士及第，授紹興路錄事司達魯花赤。比視篆，天下雲擾，所在悉痼瘵。君撫字周至，民愛之如父母。乙未秋，杭破。遄即克復。浙省左丞楊完者，以本部苗將持露布至，統洞蠻甚眾，意實覘視虛實，又將流毒於我民也，縱虐瓷暴，民皆束手，惴惴不敢與爭。故劫府架閣照磨陳修家，妻妾幾被汙。君激怒填膺，指揮吏兵收之。郡民歡呼從事，苗遂盡死。後完者聞越民結義且固，終不敢調兵渡浙江。方集慶陷時，江南行臺官流避抵慶元，奉旨置治所於越。遂檄君總統義民護城池。君更募得勇悍者二千餘人，以「果毅」二字為號，曰「果毅軍」，練習武事，分撥守要害。乃日與常所往來者，擊鮮飫猩，酣詠叫嘯，以為娛樂。雖戶外上官坌至，不少延納。永康寇起，據有縣境。君收復，朝廷旌其功。除江南浙西道廉訪司知事。未上，又除江東建康道經歷。浙省丞相塔失帖木兒，便宜除行樞密院判官。君即自署諸參謀為幕官，曰經歷，曰都事者，不可枚舉。時御史大夫拜住哥，任情禍吏為爪牙，又自統軍三千，曰「臺軍」，紀律不嚴，民橫被擾害，有訴於君。君輒抑之。眾軍皆怨怒。然拜委瑣齷齪，惟以鉤距致財為務。君不禮之。或以諫君曰：「吾知上有君，下有民耳，安問其他？」拜聞，頗銜之。遂與臺軍元帥列占、永安張某、萬戶閻塔思不花、王哈剌帖木兒等謀殺之。未得間，戊戌十月廿二日，首事，出兵逾曹娥江，與平章方國珍部下萬後馮某鬥。既不利，駐軍東關，單騎馳歸。拜意決矣。廿三日遲明，召君私第議事。入至中門，左右以鐵槌撾殺之。初甚秘，守閽軍自相謂：「無已殺總督官，我輩幸也。」民始有聞之者，走白君部將浙東僉元帥黃中。諸參謀聞變，奔避不顧，至有墜城以出行四五十裏者。初夜二鼓，中提軍入城，屯戒珠山，拜未及知。中臥病，方飲藥，得少汗，尚昏潰困頓。左右扶翼，擐甲上馬，遇臺軍於江橋，鬥十數合。破陣陷堅，身當矢石。郡民老幼皆號泣曰：「殺我總督官，我尚何生為！」壯者助中軍殊死戰，臺軍一敗塗地。屠其二營，入拜家，姬侍奴隸死者相枕藉，一女為隊官陳某所掠，舉君屍，無元。大索三日，得於溺池中。拜與二子匿梵宇幽隱處，民搜見之，齊唾其面，且罵曰：「瞎賊！我總督官何罪，而令致於此耶？」不自殺，執以歸中，冀中殺之。中解其縛，率諸軍羅拜之，曰：「總督官忠肝義膽，照映天地，人神所共知，公信任奸邪，使國家之柱石隕於無辜。我之復仇，明大義也，殺我主將者，既已斬之。公幸毋罪。」拜執中以泣曰：「我之罪尚何言？尚何言？」繼而軍民為君持服為位以祭私。謚曰「越民考」。越六日。拜自劾，納印綬去。其印是夜遺失。中以白金百兩購得於一卒以還行臺者。君未死先三日。有星大如杯碗，紅洮燭天，墜鎮粵門，化為石。及君出師，識者已卜君之有死兆矣。至是，果驗雲。南村野史曰：兵，兇器也。戰，逆德也。聖人不得已而用之。故吾夫子必以臨事而懼，好謀而成。答子路行三軍之問，夫邁裏古思受任之初，殊有古賢縣令之風。一握兵柄，誌滿意得，酣觴廢事，輕謀首亂，不旋踵而身首異處，蓋亦平昔越己之過有以釀成此禍與？微中，則老母稚子亦皆幾上之肉耳！原其忠君愛民之心。欣然與日星相昭明者，則無可議也。拜住為國大臣，坐鎮四省，百官庶司，孰不聽令？邁之不奉臺檄，擅興師旅，明問其罪，黜之可也，斬之可也，而乃陰結小醜，作為此態，是盜殺之，非公論矣。民心之所以不服，良以是也。噫！享有尊爵重祿，而當國步艱難之日，既不思涓埃補報之道，又不責自己貪饕之非，反以謀害忠良為先務，謂之無罪，得乎？故其妻妾子女遭罹戮辱，實自取之，尚復可憐哉？
三姑六婆三姑者：尼姑、道姑、卦姑也；六婆者：牙婆、媒婆、師婆、虔婆、藥婆、穩婆也，蓋與三刑六害同也。人家有一於此，而不致奸盜者，幾希矣。若能謹而遠之，如避蛇蠍，庶乎凈宅之法。
不中用不中用，不可用也。《左傳·成二年》卻子曰：「克於先大夫無能為役。」杜預註：「不中為之役使。」
國字杜清碧先生（本）字伯原，有所編五聲韻。自大上篆分隸真草，以至於外蕃書，及國朝蒙古新字，靡不收錄。題曰「華夏同音」。至正壬午，中書奏修三史，以翰林待制聘先生，起至武林。辭疾不行，盤桓久之，浙省平章康裏子山公夔夔時來訪一日，語及聲律之學，因問國字何以用可侯（此喉音也有音無字）字為首？先生曰：「正如嬰兒初墮地時作此一聲，乃得天地之全氣也。」平章甚說服。
水畜陶朱公《養魚經》曰：「夫治生之法有五，水畜第一。」水畜，魚也。此二字亦奇。
纏足張邦基《墨莊漫錄》雲：「婦人之纏足，起於近世，前世書傳，皆無所自。」《南史》齊東昏侯為潘貴妃鑿金為蓮花以帖地，令妃行其上。曰：「此步步生蓮花。」然亦不言其弓小也，如古樂府、玉臺新詠，皆六朝詞人纖艷之言，類多體狀美人容色之姝麗，及言妝飾之華、眉目唇口要支手指之類，無一言稱纏足者。如唐之杜牧之、李白、李商隱之輩，作詩多言閨幃之事，亦無及之者。韓《香奩集》有詠履子詩雲：「六雨膚圓光緻緻。」唐尺短，以今校之，亦自小也，而不言其弓。惟道山新聞雲：「李後主宮嬪娘，纖麗善舞。後主作金蓮，高六尺，飾以寶物細帶纓絡，蓮中作品色瑞蓮。令娘以帛繞腳，令纖小，屈上作新月狀。素襪舞為雲中，迴旋有淩雲之態。唐鎬詩曰：「蓮中花更好，雲裹月長新。」因娘作也。由是人皆效之。以纖弓為妙。」以此知劄腳自五代以來方為之。如熙寧元豐以前人猶為者少，近年則人人相效，以不為者為恥也。
溺水不躍漳州龍溪縣澳裏人陳端才之妻蔡氏三玉，後至元間，本處寇起，掠其裏。裏媼集裏中婦女同舟避難，寇追及，三玉亟以水漬衣，寇視三玉有姿色，欲先之，三玉紿曰：「衣濕，更求衣。」間寇取衣，投水死。寇曰：「溺者必躍，以長竿絡鉤，俟其躍，而舉之，屍竟不躍。寇退。三玉之父端廣，舟次上流，屍遂逆流附父舟，捭之不去。移舟逆河而上，屍從之上者三。父異甚，視，則其女也。夫三玉一婦人耳，寧死不辱，出於天性，宜其貞爽不昧如此。
鎖陽韃靼田地野馬或與蛟龍交，遺精入地，久之，發起如筍，上豐下儉，鱗甲櫛比，筋脈連絡，其形絕類男陰，名曰「鎖陽」。即肉從容之類。或謂裏婦之淫者就合之，一得陰氣，勃然怒長。士人掘取，洗滌去皮，薄切曬乾，以充藥貨，功力百倍於從容也。
輥吝諞三卦淮南潘子素（純）嘗作輥卦，譏世之仕宦人以突梯滑稽而得顯爵者。雖曰資一時之謔浪調笑，不為無補於名教。卦辭曰：「輥亨，可小事，亦可大事；彖曰：輥亨。天地輥而四時行，日月輥而晝夜明，上下輥而萬事成。輥之時義大矣哉。象曰：地上有木。輥，君子以容身固位。初六，輥出門，無咎。象曰：出門便輥，又何咎也。六二，傳於鐵惺。象曰：「傳於鐵惺。天下可行也。六三，君子終日輥輥，厲無咎。象曰：終日輥輥，雖危無咎也。九四，模稜吉。象曰：模稜之吉，以隨時也。六五，神輥。象曰：六五神輥，老於事也。上六，或錫之高爵，天下揶揄之。象曰：以輥受爵，亦不足敬也。」此篇或者又謂自宋末即有，非潘所造，未審是否。後平江蔡宗魯（衛）作吝卦爻配之曰：「吝亨，利居閑，不利有所為。彖曰：吝，鄙嗇也，利居閑，無所求也，不利有所為，恐致禍也。初六，居富，吝於周急，悔亡，無攸利。象曰：吝於周急，不恤其貧也。悔亡無攸利，已終有望也。六二，聽婦言，至吝。不養其親，不恤其弟，貞兇。象曰：聽婦言，昵於私也；不養其親，忘大恩也；不恤其弟，失大義也。雖養弗時，亦致災也，故貞兇。九三，極吝，吝其財，不吝其身，於行非宜。象曰：吝其財，斯致富也；不吝其身，乃輕生也。六四，太吝，君子吉，小人兇。象曰：吝於君子，雖有言，無尤也；吝於小人，雖不有言，終有悔也。六五，不吝於色，務所欲，終以死亡，兇。朋來，吝於酒食，弗克歡，無咎。象曰：不吝於色，惑於淫也；務所欲，樂其順從也；終以死亡，兇可知也；朋來，從其類也。吝於酒食，誠大謬也。雖弗克歡，而無咎也。上九，居其家，不吝於內，吝於教子，弗葉吉。象曰：居其家，妄自尊也；不吝於內，畏寡也；吝於教子，終無所成也。」近扶風馬文璧（琬）又作諞卦曰：「諞，貞亨，初吉終兇。利見小人，不利於君子。彖曰：貞、正也，亨、通也。通乎正言，諞或庶幾也。終兇，諞不由初也。利見小人，猶同類也。不利於君子，入於邪也。象曰：麗口掉舌，諞，君子以求名幹祿。初九，諞於同朋，無咎。象曰：同朋於諞，又誰咎也。九二，略施於民，吉。象曰：九二之吉，以新眾聽也。六三，來其諞，酒食用享。象曰：來其諞，民取則也；享其酒食，以崇功也。九四，飾言如簧，以娛彼心，用獲南金。象曰：人獲金，不足道也。九五，君子終日高諞，王用徵，安車以迎，終歲弗寧，後有兇。象曰：以諞受徵，不羞也，終歲弗寧，只足煩勞也，後有兇，不副實也。上六，莽諞不己，四方欲殺之。象曰：莽諞眾怒。殺之何過也。右三卦切中時病，真得風刺之正。因並錄之。
鳥蜒戶廣東採珠之人，懸興於腰，沈入海中，良久得珠，撼其興，舶上人挈出之，葬於黿鼉蛟龍之腹者，比比有焉。有司名曰烏蜒戶。蜒，音但。仁宗登極，特旨故免。時敬公戴卿為江西行省參知政事，俾該管掾史立案，令廣東帥府抄具鳥蜒戶一一籍貫姓名，置冊申解他省。官曰：「中書咨文無是，恐不必也。」公曰：「萬一乃申明舊典，庶不害及良民。」未幾，太後中使至。人鹹服公先見之明。
重臺凡婢役於婢者，俗謂之重臺。按左氏傳，昭公五年，日之數十，故有十時，亦當十位。自王以下，其二為公，其三為卿。註雲：「日中為王，食時為公，平旦為卿，雞鳴為士，夜半為皂，人定為輿，黃昏為隸，日入為僚，晡時為仆，日刑為臺，型、日中、出、闕，不在第等。王公曠其位。」又昭公七年。天有十日，人有十等。故王臣公，公臣大夫，大夫臣士，士臣皂，皂臣輿，輿臣臺。則所謂臺者，十等之至卑，今豈亦本是與？然加以重字，尤有意。
日子文選曹公檄吳將校部曲文，年月朔日子。註：發檄時也。
