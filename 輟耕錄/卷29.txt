
張士誠弟兄四，淮南泰州白駒塲人。泰州地濵海，海上鹽塲三十有六，𨽻兩淮運鹽使司。士誠與弟士義、士德、士信、並駕運鹽綱船，兼業私販。初無異於人。先是，中書省右丞相脫脫在任，災異疊見，黃河變遷。至正十一年，遣工部尚書賈魯役民夫一十五萬，軍二萬，決河故道，民不聊生。河南韓山童首事作亂，以「彌勒佛出世」為名，誘集無頼惡少，燒香結㑹，漸致滋蔓，䧟淮西諸郡。繼而湖廣江西荊襄等處皆淪賊境。山東杜遵道，以李氏子為主，起汝寧蕭縣。李二、老彭、張君用攻䧟徐州。李二號芝麻李。鄒普勝、徐夀輝、即真一據蘄黃，鎮南班據江東。又有毛貴、陳友諒輩，不可枚數，分據各處。方國珍弟兄嘯聚台州海上。朱定一、陳賢五、江宗三作亂江隂。初，王克柔者，亦泰州人，家富好施，多結游俠。將為不軌，高郵知府季齊收捕於獄。李華甫與麫張四素感克柔恩，謀聚衆刼獄。齊以克柔解發揚州，後招安華甫為泰州判，四為千夫長。十三年五月，士誠又與華甫同謀起事。未幾，士誠黨與十有八人共殺華甫，遂併其衆，焚掠村落，驅民為盜䧟，通泰高郵，自號誠王，改元天祐，設官分職，把截要衝，南北梗塞。立淮南行中書省於楊州，以扼其勢，既而亦招安之，立義兵元帥府以官其黨。然狙詐百出，卒不就降，殺知府季齊。十五年五月，攻破楊州路，殺淮南行省參政趙璉，士義被獲，伏誅。既而退還高郵。至九月二十五日，又攻破楊州適湖廣行省右丞阿魯恢引苖軍來。十月初一日，復退，丞相脫脫親總大軍以擒之，衆號百萬，旌旗輜重，首尾千里，以為高郵刻日可平。然脫脫與弟御史大夫也先帖木兒專權日乆，及出師，遂有議其後者，詔脫脫安置淮安路，也先帖木兒安置寧夏路，別選相臣統其兵。詔未下時，部將董摶霄每對脫脫言：「天兵南下，勢如破竹。今老師費財，何面目歸報天子？不若先攻其易。」脫脫從其言，分兵破天長六合，賊皆潰散，所殺者悉良民。及攻高郵，墮其外城，城中震恐。自分亡在旦夕，忽聞詔解其權，勇氣百倍，出城拒敵。諸衛鐡甲軍抱不平者，盡皆散去，或相聚山林為盜，高郵不可得而復矣。江隂羣冦互相吞啖，江宗三、朱英分黨戕殺。宗三將入城殺英，時英就招安，為判官，州之僚佐無如之何，遂申白江浙行省，雲朱英謀反。省差元帥觀孫壓境，觀孫利其貨賂，逗遛不進，英因乘間挈家逸去，過江求救於士誠仍質妻子，借兵復讐。士誠初亦疑惑，弗聽。英盛陳江南土地之廣，錢糧之多，子女玉帛之富，以動其中。於是先遣士德，率高郵賊衆，擊橫坍，渡鏑山。十六年正月朔，攻破常熟州。江南自兵興以來，官軍死鋒鏑，郡縣薦罹饑饉，鄉村農夫離父母，棄妻子，投充壯丁。生不習兵，而驅之死地，以故烏合瓦解，卒無成功。江浙行省丞相達識帖木兒，有㫖得便宜行事，陞漕運萬戶。脫因為叅政，統領官軍民義，捍禦境上。平江達魯花赤六十病亡，陞松江府達魯花赤哈散沙為平江達魯花赤，領兵出戰，除都水庸田使。貢師泰為平江總管，巡守城池。吳江境上，止有元帥王與敬。官軍一戰而敗，死者過半，殘兵千餘。欲走入城，城中閉門不納。退屯嘉興，旋抵松江。士誠賊衆纔三四千人，長驅而前，直造北門，弓不發矢，劒不接刃。明旦，縁城而上，遂據有平江路。二月壬子朔也，刼掠姦殺，慘不忍言。脫因匿俞家園，自刎不死，游兵殺之。哈散沙在境外，聞城破，自溺死。既而崑山嘉定崇明州人相繼來降。維揚蘇昌齡，比先避亂居吳門，士德用為叅謀，稱曰蘇學士。毀承天寺佛像為王宮，易平江路為隆平郡，立省院六部百司。凡有寺觀菴院、豪門巨室，將士爭奪，分占而居，了無虛者。幾月，進攻嘉興，全師覆沒。與敬據松江叛，以城降。常州豪俠黃貴甫，間道歸欵，許為內應，不戰而城破，易為毘陵郡。分兵入湖州，一鼓而得，易為吳興郡。隆平太守周仁，家本鍜工，稍習吏事，性資深刻，與士德同心僇力，躬親細故。三月癸巳，士誠來自高郵，服御器用，皆假乘輿，改至正十六年為天佑三年，國號大周，厯曰明時。設學士員，開弘文館，以隂陽術人李行素為丞相，弟士德為平章，提調各郡兵馬。蔣輝為右丞，居內省，理庶務。潘元明為左丞，鎮吳興。史文炳為樞宻院同知，鎮松江。郡州縣正官，郡稱太守，州稱通守，縣仍曰尹。郡同知稱府丞，知事曰從事，餘則損益而已。南向欲取嘉興，嘉興則有參政楊完者。統領苖獠猺獞，名曰答剌罕，守禦甚堅，屢攻不克。秋八月，文炳大舉兵臨其東門，悉為所殱，文炳僅以身免。士德又與與敬提兵入杭州，軍氣甚鋭，杭州大軍歛鋒不敵，丞相退避蕭山。士德軍檢刮虜掠，羅木營萬戶普賢奴，乃慶元路萬戶全駒兒之子，年未弱冠，智勇過人，率兵先出，完者圖領苖軍繼進，民亦挺身巷戰。士德大潰，收拾殘兵，十喪八九。及攻海鹽，又為乍浦鍾氏所撓。後得馬道驍勇，禽獲苖軍無算。西南接境，頼此無虞。不然，松江非士誠有矣。崑山數為方國珍海軍攻擊，託丁氏徃來説合，結為婚婣崑。山之民，幸遂蘇息。湖之長興武康，與廣德相界，花鎗軍出沒之地。雖互為勝負，然亦不勝其苦。所跨三州，皆鄰勍敵，可畏者特集慶一軍最盛。陸路則無錫宜興長興，水路則太湖，士馬震耀，舳艫相銜。自後長興䧟，常州又䧟，士德戰敗被擒，俘致集慶，俾其作書勸士誠歸附。士德以身徇之，終無降意。士誠勢窮力迫，願就丞相招安。使者徃返，訖莫成就。仁親詣江浙省堂，具陳自願休兵息民之意。議始定，時十八年秋八月也。朝廷詔赦其罪，後授士誠太尉，開府平江，士誠以下，授爵有差。立江淮分省江浙分樞宻院於平江，以設其官屬。
道家者流，為人典行醮事，曰高功。其有行業精白者，則必移檄南嶽魏夫人，請借仙鶴。或二隻，或四隻，青鸞導衛，翔騖澄空。昭揚道妙，徃徃親見之。偶讀《本草》有云：「降真香出黔南。伴和諸雜香，燒煙直上天，召鶴，得盤旋於上。」註：按仙傳雲，燒之或引鶴降，醮星辰，燒之甚。為第一度籙。燒之，功力極驗。若然，則鶴之來，香所致也。非歟？
長編所載宋二十一帝，蓋自順、宣、僖三祖及太祖、太宗、真、仁、英、神、哲、徽、欽、高、孝、光、寧、理、度、少帝，並端宗、帝昺也。
吾衍子行《閒居録》云：舜生諸馮，及馮婦等，皆音皮氷切，古不音符容切也。馮婦與徐夫人皆男子，三國時有暨艶，乃吳人。附陸杭傳，當音結，不音暨也。
綘侯周亞夫，自未侯為河內守時，許負相之，曰：「君後三歲而侯。」見《史記·綘侯傳》。註謂索隱曰：應劭云：負河內溫人，老嫗也。按《楚漢春秋》，高祖封負為鳴雌侯。是知婦人亦有封邑。
趙公琪，字元德，官至贈湖廣行省參政，諡文惠。臨淄人，飄然有神仙思，常使方士燒水銀硫黃硃砂黃金等物為神丹，以資服食。有玉溪李簡易先生者，得道為神仙，數訪公，授以其術。，乆乆隱去。人或以為不死，公思之。一日，見其至，喜而固留之。先生曰：「吾逺來，甚熱，請具浴。」公即具浴，先生就浴室。乆之，不聞聲，日且暮，公親候之，見有光昱然在水上，圓如初日出。不復見先生所在。先生書藏公家，今稍稍傳人間。虞文靖序其事如此雲。
嘗讀金黃華老人詩，有「招客先開四十雙」之句，殊不可曉。近讀《雲南雜誌》曰：「夷有田，皆種稻。其佃作三人，使二牛前牽，中壓而後驅之，犁一日，為一雙。以二乏為己，二己為角，四角為雙。約有中原四畆地，則老人之詩意見矣。
骨咄犀，蛇角也，其性至毒，而能解毒，蓋以毒攻毒也。故曰蠱毒犀。唐書有古都國，必其地所産，今人訛為骨咄耳。
奉化陳氏婦，以貞節稱者五人。初陳元娶竺氏，生子侗。而元卒，竺氏年纔二十二，義不再適，後三十三年卒。侗娶璩氏，生子瑞泰二人。侗亦以疾夭，璩氏年二十六，後五十八年卒。瑞娶王氏，生子通甫。而瑞復夭，王氏年三十，後五十五年卒。通甫娶樓氏，樓氏甫笄，歸於陳。至二十六而寡。父母欲奪其志，泣不從。其姑王氏年老，樓氏事之尤謹。姑卒，歛葬悉如禮。子四人，長養才，娶樓氏，生子孟雍孟熈。而養才遇疾不愈，方卒時，樓氏年二十六，所守如其姑雲。
隴西李子平氏子茂德，聘同郡張氏女，年十七，歸李氏，生子庸甫，六歲而寡。舅姑憐其少也，欲嫁之，使左右風之，即引刀截髮以見志，乃止。茂德之弟仲德，亦早卒，其妻張氏、年二十有八，生子慶，方齓，亦誓不再適。從弟希賢妻陳氏，二十有四，希賢卒，時其子度方孕四月，守志益堅。一門三婦，以貞白聞。庸，至正間，仕至同知濟南路總管府事，推恩贈父同知益州路總管府事、隴西郡伯，母封隴西郡夫人。再調關襄宣慰，階中奉大夫，而夫人始卒。
黃龍洞在吳興郡北，去城闉廿里。枕太湖。其山皆怪石林立，中有一石最尊，上大，其本小，危立，如種自石上湧起。輕撼則揺動，稍加力排，輒不動，人甚異之。洞旁壁立千仞頫。瞰不能見底。投以石，不應。以聲呼，則相答。深窅不測。每歲旱，郡民禱之。東坡先生曽遊，題詩述龍之跡。山谷先生書黃龍洞三字，刻猶存。
王古心先生筆録內一則云：方外交青龍鎮隆平寺主藏僧永光，字絶照，訪予觀物齋，時年已八十有四。話次因問光，前代藏經，接縫如一線，日乆不脫，何也？光云：「古法用楮樹汁、飛麫、白笈末三物調和如糊，以之黏接紙縫，永不脫解，過如膠漆之堅。」先生，上海人。
人慾娶妻而未得，謂之尋河覔井。已娶而料理家事，謂之擔雪填井。男婚女嫁，財禮奩具，種種不可闕，謂之投河奔井。凡納婢僕，初來時，曰擂盤珠，言不撥自動。稍乆，曰算盤珠，言撥之則動。既乆，曰佛頂珠，言終日凝然，雖撥亦不動。此雖俗諺，實切事情。
一錢太守劉寵廟，在紹興錢清鎮。王叔能參政過廟下，賦詩曰：「劉寵清名舉世傳，至今遺廟在江邊。近來仕路多能者，也學先生揀大錢。」
《全真紀實》云：金主亮貞元元年，有吏員咸陽人王中孚者，倡全真教，談馬邱劉和之，其教盛焉。章宗泰和四年，元學士作《紫微觀記》，所載詳悉。
馬伯傑，山東鄒縣人。父某，拜江南行臺監察御史，不以家行，傑獨與母居。盜起汝頴，轉畧齊魯境。傑負母匿草間。母死，倉卒不能具棺歛，聚石葬鄆地西。盜入鄆城，傑伏於墓上，衆欲驅而前，脅以白刃，傑大慟曰：「母在此！母在此！」盜曰：「此孝子也。」乃舍之，復遺以衣糧。既而邑刳於兵，失墓所在。求之二年，得於榛莽中，故衣尚存。始克遷祔祖塋。御史轉浙西憲僉，留江南者八年，遂冐鋒鏑間走數千里省之。錢唐人咸稱為馬孝子云。
天台金沙里女王靜安，年十七，歸同邑楊伯瑞。瑞為樞宻院斷事官，未幾，死於兵。靜安守節不嫁，權貴爭求之，至截髮自剄不殊。
宋葉寘垣齋筆衡云：陶器自舜時便有，三代迄於秦漢，所謂甓器是也。今土中得者，其質渾厚，不務色澤。末俗尚靡，不貴金玉而貴銅磁，遂有秘色窯器。世言錢氏有國日，越州燒進。不得臣庶用，故云祕色。陸⻱蒙詩：「九秋風露越窯開，奪得千峯翠色來。如向中霄盛沆瀣，共稽中散鬭遺桮。」乃知唐世已有，非始於錢氏。本朝以定州白磁器有芒，不堪用，遂命汝州造青窯器，故河北唐鄧耀州悉有之，汝窯為魁。江南則處州龍泉縣，窯質頗麤厚。政和間，京師自置窯燒造，名曰官窯。中興渡江，有邵成章提舉後苑，號邵局，襲故京遺製，置窯於修內司，造青器，名內窯。澄泥為範，極其精製，油色瑩徹，為世所珍。後郊壇下別立新窯，比舊窯大不侔矣。餘如烏泥窯餘、杭窯、續窯，皆非官窯比。若謂舊越窯，不復見矣。
上古無墨，竹挺㸃漆而書。中古方以石磨汁，或雲是延安石液。至魏晉時，始有墨丸，乃漆煙松煤夾和為之。所以晉人多用凹心硯者，欲磨墨貯瀋耳。自後有螺子墨，亦墨丸之遺製。唐高麗歲貢松煙墨，用多年老松煙和麋鹿膠造成。至唐末，墨工奚超，與其子廷珪，自易水渡江，遷居歙州。南唐賜姓李氏，廷珪父子之墨，始集大成，然亦尚用松煙。廷珪初名廷邽，故世有奚廷珪墨，又有李廷珪墨，或有作庭珪字者，偽也，墨亦不精。宋熈豐間，張遇供御墨，用油煙入腦麝金箔，謂之龍香劑。元祐間，潘谷墨見稱於時。自後蜀中蒲大韶、梁杲、徐伯常及雪齋、齊峯、葉茂實、翁彥卿等出，世不乏墨。惟茂實得法，清黒不凝滯，彥卿莫能及。中統至元以來，各有所傳，可以倣古。
唐
祖敏　奚鼐〈易水〉　奚鼎〈鼐之弟〉　奚起〈鼐之子〉　陳朗〈兗州〉　王君得
柴珣〈並唐末五代〉
南唐
李超〈鼐之子，始居歙州，南唐賜姓李氏〉　李廷珪
李廷寛　李承宴〈皆超之子〉　李文用〈承宴之子〉　李惟慶　李惟一　李仲宣〈皆文用子〉
耿遂仁〈歙州〉　耿文政　耿文夀〈皆遂仁子〉
耿德　耿盛　盛匡道〈宣州〉
盛通　盛真　盛舟
盛信　盛浩
宋
張遇　潘衡
蒲大韶〈款曰：書窓輕煤，佛帳餘韻〉　葉世英〈嘗造德夀宮墨〉
朱知常〈款曰：朱知常香齊〉　梁杲
李世英〈款曰：叢佳堂李世英〉　胡友直
潘衡孫秉𢑴　徐知常　葉邦憲〈嘗造復古殿墨〉　雪齋〈款曰：雪齋墨寳〉　周朝式　李世英男克恭
樂溫　蒲彥輝　劉文通
郭忠厚　鏡湖方氏　黃表之
齊峯　劉士先〈嘗造緝熈殿墨〉　寓菴〈得李潘心法〉
俞林　丘攽　謝東
徐禧　葉茂實〈三衢〉　翁彥卿
元
潘雲谷〈清江〉　胡文忠〈長沙〉　林松泉〈錢唐〉　於材仲〈宜興〉　杜清碧〈武夷〉　衛學古〈松江〉　黃修之〈天台〉　朱萬初〈豫章〉　丘可行〈金溪〉　丘世英　丘南傑〈皆可行子〉
隋
趙取利
唐
雷霄　雷盛　雷珏
雷文　雷迅　郭亮〈一作諒，皆蜀人〉
沈鐐　張鉞〈皆江南人〉　金儒〈大中進士〉　僧三慧大師
宋
蔡睿　朱仁濟　衛中正〈慶厯中道士〉　趙仁濟〈興國中〉　馬希仁　馬希先〈一作仙，崇寧中〉　金淵〈紹興初〉　金公路〈即金道，紹興初〉　陳亨道〈高宗朝〉
嚴樽　馬大夫　梅四官人
龔老〈應奉〉林杲〈東卿〉
元
嚴古清〈恭，字子安，樽之孫，梅四之壻〉　施溪雲
施谷雲　施牧州
冰清　春雷　玉振　黃鵠　秋嘯　鳴玉　瓊響　秋籟　懐古　南薰大雅　松雪　浮磬　奔雷　存古寒玉　百衲　響泉　冠古　韻磬渉深　天球
混沌材　萬壑松　雪夜冰　玉澗鳴泉
石上清泉　秋塘寒玉
九霄環珮
至正丙申，高郵兵累攻嘉興不克。或人撰戱語云：史帥一日下令行兵，叅謀掌史進言：「自古行師，必先祭旗。」史曰：「王元帥破松江時，曽祭否？」答曰：「不祭。」史曰：「王元帥不祭，我也不祭。」蓋「祭」、「濟」字音同，傳以為笑。又有一説，紅軍與苖軍戰不勝，稟主帥曰：「彼中軍前有十丈大旗，旗上篆字，『大元統兵官』五字。」帥曰：「我此間亦效之。」旗成，軍吏稟所寫何字？帥曰：「八分書寫『趙王令』。」既而寫趙字未成，纔寫得走字，傳報：「苖軍到，走，走，走。」二說皆可捧腹。
日家者流，以日月五星及計羅炁孛四餘氣躔度過宮遲留伏逆，推人之生年日月時。可以知休咎，定夀夭。其書曰《百中經》，經首有安命法，曰「周天宿度十二宮」。安命例凡十葉，有術士以其例節為一葉，簡明易見。其法，但看本生日太陽所躔何度，便以本生時加在上向下逐宮虛數。如下面已盡，則又於此行自上而下，見夘住，即是此度安命。真㨗徑也。
泗州塔下，相傳泗州大聖鎻水母處，謬也。按《地誌》云：水神在臨淮縣⻱山之下，形若獼猴。縮鼻高額，青軀白首，金目雪牙，頸伸百尺，力踰九象。禹獲之，鎻其頸於⻱山之足，淮水乃安流注海。邇來漁者知鎻所在。《古嶽瀆經》云：「禹治水，三至桐栢山，獲淮渦水神，曰無支祈。乃命庚辰制之，鎻於⻱山之足，淮水乃安。唐永泰初，楚州有漁人夜釣山下，其鈎為物所掣。瀋水視之，見大鐡鎻繞山足，一獸形如青猿，兀若昏醉，涎沫腥穢，不可近。」又東坡濠州塗山詩：「川鎻支祈水尚渾。」註：程演曰：「《異聞集》載《古嶽瀆經》，禹治水，至桐栢山，獲淮渦水神，名曰巫支祈，善應對，辨淮之淺深，源之逺近。而神曰庚辰者，鎻於⻱山之足，淮乃安流。唐時有漁者，釣得一古鎻，牽出，其末有如獼猴者，蓋此物也。」國史補曰：「楚州漁人於淮中釣得古鐡鎻，刺史李陽大集人力引之。鎻窮，有青獼猴躍出水而逝。」《山海經》：「水獸好為雲雨，禹鎻於軍山之下，其名無支祈。」
洞庭劉氏，有夫葉正甫，乆客都門，因寄衣，侑以詩云：「情同牛女隔天河，又喜秋來得一過。歲歲寄郎身上服，絲絲是妾手中梭。剪聲自覺和腸斷，線腳那能抵淚多。長短只依先去様，不知肥瘦近如何。」〈先去亦作舊時〉
