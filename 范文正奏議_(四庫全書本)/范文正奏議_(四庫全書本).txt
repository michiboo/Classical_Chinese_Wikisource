　　欽定四庫全書　　　　　史部六
　　範文正奏議　　　　　　詔令奏議𩔖二〈奏議之屬〉提要
　　〈臣〉等謹案範文正奏議二巻宋范仲淹撰仲淹字希文其先邠州人後徙家江南遂為吳縣人大中祥符八年進士歴官資政殿學士戶部侍郎知青州卒贈兵部尚書諡文正事蹟具宋史本𫝊仲淹自慶厯三年拜㕘知政事五年罷為陜西四路宣撫使在政府者首尾三載是編皆其時奏劄故以為名分治體邊事薦舉雜奏四𩔖凡八十五篇皇祐五年韓琦為河東經略安撫使始序而行之稱輯之者為寺丞君謂仲淹子純仁也宋史藝文志載仲淹奏議十五巻與此本不同考琦序稱奏議十七巻政府論事二巻所謂十七巻者當即宋志所載特宋志荒謬誤七為五所謂二巻者當即此本特名曰論事不名曰奏議然陳振孫書錄解題有范文正公奏議二巻則其名奏議久矣史稱方仲淹執政時仁宗鋭意治平數問以當時要務嘗開天章閣手詔諮詢仲淹退而條上十事仁宗悉採用之獨府兵法衆以為不可而止今集中答詔條陳治道一篇蓋即其事又請以輔臣兼制諸曹其疏亦在集中蓋仲淹以天下為己任意在裁削倖濫考覈官吏而論者多不以為然自所陳之十事既行任子之恩薄磨勘之法宻僥倖者益不便相與造作謡謗仲淹因不安其位而去其所施為亦遂稍稍沮罷觀於是集其條制規畫猶略可考見史賛所稱宏毅之器足任斯責者亦庶乎無愧矣乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀















　　範文正奏議序
　　琦嘗謂自古國家之治否生民之休戚在人不在天人或不然之今於文正范公然後知其説之勝或者不足疑而於教之有補也公以王佐之才遇不出世之主竭忠盡瘁知無不為故由小官擢諌任危言鯁論建明規益身雖可絀義則難奪天下正人之路始公闢之其後恤災南方扜冦西垂貳機政陪宰席宏謀大䇿出入仁義朝思夕慮條疏深切志欲膏澤中夏鞭笞四𡗝使我宋之基萬世不拔不幸經逺而責近識大而合寡故其言格而未行或行而復沮者㡬十四五逮公之亡也聞聴所及莫不咨嗟感動惜公所藴不克盡施於世甚則推諸天謂人謀之不足為也嗚呼公之所陳用於時者大則恢永圖小則革衆弊為不少矣其未用者今副稿所存爛然可究一旦朝廷舉而行之興致太平如指掌之易耳此天乎哉必在乎人而已矣次子寺丞君緝公遺文得奏議十七巻政府論事二巻以琦昔帥西兵翊內樞與公並任而出處之與公同也俾序以冠其首夫以公之文武兼備乃靖王室朝野所論謂道之亨塞時之重輕率繫公之用不用則其徳業之著於天下也久矣惡假鄙文而後知哉但以忝縁僚舊飫公盛美義不敢讓且慰賢嗣之意雲具位韓琦序










