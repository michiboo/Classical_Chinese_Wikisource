繪事之傳尚矣，代有名家，格因品殊。考厥生平，率多高士，凡為畫訣，散在藝林。六法六長，頗聞要略。然人非其人，畫難為畫，師心踵習，迄無得焉。聊攄所見，輯以成篇，纖計小談，俟夫知者〈繪苑流傳，大都高人韻士，寫其胸中逸氣，此言人與畫合，真為定論〉。
夫山川氣象，以渾為宗，林巒交割，以清為法〈畫家最重章法。清渾二語，通體段落，始兩得之〉。形勢崇卑，權衡小大，景色遠近，劑量淺深。山之旁脅易寫，正麵難工；山之腰腳易成，峰頭難立。主山正者客山低，主山側者客山遠。眾山拱伏，主山始尊；群峰盤互，祖峰乃厚。土石交覆，以增其高；支隴勾連，以成其闊。一收複一放，山漸開而勢轉；一起又一伏，山欲動而勢長〈起伏收放，括盡縱橫運用之法〉。背不可睹，側其峰勢；恍麵陰崖，坳不可窺，鬱其林叢，如藏屋宇。山分兩麓，半寂半喧；崖突垂膺，有現有隱。近阜下以承上，有尊卑相顧之情；遠山低以為高，有主客異形之象〈山頭山足，俯仰照顧有情。近峰遠峰，形狀勿令相犯。此章法要緊處，學者勿輕放過〉。
危岩削立，全依遠岫為屏；巨嶺橫開，還藉群峰插笏。一抹而山勢迢遙，貴腹內陵阿之層轉；一峰而山形崒嵂，在嶺邊樹石之繽紛。數徑相通，或藏而或露；諸峰相望，或斷而或連。峰夭矯以欲上，仰而瞰空；砂迤邐以同奔，俯而薄地。山從斷處而雲氣生，山到交時而水口出。山脈之通，按其水徑；水道之達，理其山形〈水道乃山之血脈貫通處，水道不清，則通幅滯塞。所當刻意研求者〉。地勢異而成路，時為夷險；水性平而畫沙，未許欹斜。近山瀠洄，每於村邊石腳；遠沙迢遞，見之峰頂山腰。樹中有屋，屋後有山，山色時多沉靄；石旁有沙，沙邊有水，水光自愛空濛。平遠一派，水陸有殊。
江湖以沙岸蘆汀、帆檣鳧雁、剎竿樓櫓，戍累漁罾為映帶；村野以田廬籬徑，菰渚柳堤，茅店板橋，煙墟渡艇為鋪陳〈畫中平遠最難作。此分江湖、村野、雨景、晚景處，即是畫法。野景以趙大年為宗，江景則江燕諸公為妙。觀此點綴，畫法盡矣〉。
山本靜，水流則動；石本頑，樹活則靈。土無全形，石之巨細助其形；石無全角，石之左右藏其角。土載石而宜審重輕，石壘石而應相表裏〈山水中畫石，與尋常畫法不同，須令土石渾成。雖極奇險之致，而位置天然，方為合格〉。石之立勢正，走勢則斜；坪之正麵平，旁麵則反。半山交夾，石為齒牙；平壘逶迤，石為膝趾。山脊以石為領脈之綱，山腰用樹作藏身之幄。山實，虛之以煙靄；山虛，實之以亭台。山形欲轉，逆其勢而後旋；樹影欲高，低其餘而自聳。山麵陡麵斜，莫為兩翼；樹叢高叢矮，少作並肩。石壁巑岏，一帶傾欹而倚盼；樹枝撐攫，幾株向背而紛。橫崖泉落，景已伏而忽通；孤嶂石飛，勢將墜而仍綴。樹排蹤以衛峽，石頹臥以障虛。山外有山，雖斷而不斷；樹外有樹，似連而非連〈此段言隱現斷續之妙，如文章家龍門敘事法，變化無方〉。
榆柳茂於村舍，鬆檜鬱乎岩阿。坡間之樹扶疏，石上之枝偃蹇。短樹參差，忌排一片；密林蓊翳，尤喜交柯。密葉偶間枯槎，頓添生致；紐幹或生剝蝕，愈見蒼顏。枝綴葉而參伍錯綜，弗生窒礙；葉附枝而橫斜紆直，欲使聯翩。菀枯或因發葉之早遲，舒屈多由引幹之老稚。一本之穿插掩映，還如一林；一林之倚讓乘承，宛同一本。正標側杪，勢以能透而生；葉底花間，影以善漏而豁。透則形脞而似長，漏則體肥而若瘦〈作畫樹居其半，諸家畫法，變態多種，不過為造化傳神。若非靜觀，難得其理。此段洗發，曲盡玄微。一本一林，透漏之法，畫樹秘要，前人所不傳。今於江上先生發之，令人玩索不盡〉。
煙中之幹如影，月下之枝無色。雨葉暗而淋漓，風枝亞而搖曳。木皮之膚理如生，蟠根之植立宜固。春條擢秀，夏木垂陰。霜枝葉零，寒柯枝瑣。表挺而修立，影互而成行。幽岩古枿，老狀離奇。片石疏叢，天真爛熳。山擁大塊而虛腹，木攢多種而疏巔。眾沙交會，借叢樹以為深；細路斜穿，綴荒林而自遠。沙如漂練，分水勢而複羅村勢；樹若連柵，圍山足而兼襯山巒。沙邊水蕩，偶借石防；峰裏雲生，還容樹影〈沙之交插處，作樹有法，惟癡翁最為擅勝。荒林細路，南宋諸公妙境也〉。林麓互錯，路暗藏於山根；岩穀遮藏，境深隱於樹裏。密樹憑山，而根株迭露，能令土石分明；近山嵌樹，而坡岸稍移，便使柯條別異。樹根無著，因山勢之橫空；峰頂不連，以樹色之遙蔽。峰棱孤側，草樹為羽毛；坡腳平斜，石叢為綴嵌。樹惟巧於分根，即數株而地隔；石若妙於劈麵，雖百笏而景殊〈妙在心傳，非能口授〉。
石看三面，有圭端刀錯，玉尺銀瓶，香案琴墩，蟲窠魚砌，覆盂欹帽，缺斨蹲獸，蚌殼螺軀，鳥罩犀首之異狀，須離象而求；樹分單夾，有散蝶聚蜂，蛇驚鴉集，雞翎燕剪，珠綴冰淩，竹個棕團，簾垂繐結，飄縷簇角，攢針累紈之殊形，貴相機而作〈形容樹石之法，不離此種種。而其妙處，全在筆墨脫化〉。石有剝鮮之色，土有膏澤之容。樹勁則清，水柔則秀。麓拖沙而勢匝，背隱樹而境深。瀑亂瀉者源長，岩倒懸者腳穩。原交回，起空嵐而氣豁；雲岩聳矗，互修阪而勢悠。山巍腳遠，水無近麓之情；地廓村遙，樹少參天之勢。山淺莫為懸瀑，樹大無作高山。沙勢勿先成，背峰頭而後定；遠墅勿先作，待山空而徐添。懸坪疊石，即作山巒；低岸交沙，便成津浦。瀨層層如浪卷，石泛泛似漚浮。眾水彙而成潭，兩崖逼而為瀑。闊狹因乎石磧，夷險視乎岩梯。無風而澗平，觸石而湍激。折瀏如傾沸，湧浪若騰驤。派流遠近，為斷續之分；波紋有無，由起滅之異。水漲闊而沙岸全無，水煙浮而江湖半失。平波之行筆容與，激湍之運腕迴旋。浪花迅卷而筆繁，濤勢高掀而筆蕩。山隔兩崖，樹欹斜而援引；水分雙岸，橋蜿蜒以交通〈五代北宋諸公，多工畫水。溪澗江湖，畫法迥異。玩此不特取勢之法明析無餘，而運筆之妙，發揮略盡〉。
布局觀乎縑楮，命意寓於規程。統於一而締構不棼，審所之而開闔有準。尺幅小山水宜寬，尺幅寬丘壑宜緊。卷之上下，隱截巒垠；幅之左右，吐吞岩樹。一縱一橫，會取山形樹影；有結有散，應知境辟神開〈畫法不離縱橫聚散四字，所謂一陰一陽之謂道〉。巧在善留，全形具而妨於湊合；圓因用閃，正勢列而失其機神。眼中景現，要用急追；筆底意窮，須從別引〈二語畫禪玄要也。知其解者，日暮遇之〉。偶爾天成，加以人工而或損；此中佳致，移之彼處而多違。理路之清，由低近而高遠；景色之備，從澹簡而綢繆。絜小以成巨，心欲其靜；完少以布多，眼欲其明。目中有山，始可作樹；意中有水，方許作山〈目中有山四句，即所謂胸有成竹也。今人作畫，胸中了無主見，信筆填砌，縱令成圖，神氣索然。參此方悟畫法〉。
作山先求入路，出水預定來源。擇水通橋，取境設路。分五行而辨體，峰勢同形，諳於地理；象庶類以殊容，景色一致，昧其物情。樹無表裏，不知隱見之方；山少陰陽，豈識渲皴之訣。水遲引導，難以奔流；樹早生根，無從轉換。瀑水若同簷溜，直瀉無情；石塊一似土坯，模稜少骨。坡寬石巨，崇山翻似培；道直沙粗，遠地猶同咫尺〈講究丘壑，隻在路徑水口二者安置穩貼，丘壑之理，思過半矣。此下論繪事中疵病，洗剔略盡。若不細加體認，即蹈其弊轍，猶爾茫然〉。坪憎桶案之形，山厭瓜棱之狀。地薄崖危未帖，峰高樹壯非宜。近山平田，患其壁立；離村列樹，勿使籬橫。
挺然者樹容，木本毋同草本；油然者樹色，生枝休使伐枝。峰巒雄秀，林木不合蕭疏；島嶼孤清，屋舍豈宜叢雜。異境未可多為，田圃隻堪戲作。宮殿鬱盤而壯麗，寺觀清邃而嵯峨。園亭之屋幽敞，旅舍之屋駢闐。漁舍荒寒，田家樸野。山居僻其門徑，村聚密其井煙。界畫之工，無虧折算；寫意之妙，頗擅縱橫〈屋宇畫法，諸家體格不同。大約意象用筆〉。
人屋質無傷於雅，沙草劇不失於文。雪意清寒，休為染重；雲光幻化，少作勾盤。雨景霾痕宜忌，風林狂態堪嗔。曉霧昏煙，景色何容交錯；秋陰春靄，氣候難以相幹。前人有題後畫，當未畫而意先；今人有畫無題，即強題而意索。雲裏帝城，山龍盤而虎踞；雨中春樹，屋鱗次而鴻冥。仙宮梵剎，協其龍沙；村舍茅堂，宜其風水。山門敞豁，鬆杉森列而成行；水閣幽奇，藤竹蕭疏而垂影。平沙渺渺，隱葭葦之蒼茫；村水溶溶，映垂楊之曆亂。林帶泉而含響，石負竹以斜通。草媚芳郊，蒲緣幽涘。潮落沙交，水光百道；山寒石出，樹影千欞。愛落景之開紅，值山嵐之送晚。宿霧斂而猶舒，柔雲斷而還續。危峰障日，亂壑奔江。空水際天，斷山銜月。雪殘青岸，煙帶遙岑。日落川長，雲平野闊。地表千鐔，高標插漢；波間數點，遠黛浮空。匿秀嶺於重巒，立奇峰於側嶂。兩崖峭壁，倒壓溪船；一架危樓，下穿岩瀑。孤亭樹覆，危磴闌扶。溪深而猿不得下，壁峭而鳥不敢飛。驚濤拍於怒石，叢木擁乎飛梁。江上千峰雪積，海中孤島雲浮。霞蔚林皋，陰生洞壑。雨氣漸沉暮景，夜色乍分晨光。散秋色於平林，收夏雲於深岫。月映園林之瀟灑，風生野渚之飄颻。雲擁樹而林稀，風懸帆而岸遠。修篁掩映於幽澗，長鬆倚薄於崇崖。近漵鷺飛，色明初霽；長川雁度，影帶沉暉。水屋輪翻，沙堤橋斷。鳧飄浦口，樹夾津門。石屋懸於木末，鬆堂開自水濱。春蘿絡徑，野筱縈籬。寒甃桐疏，山窗竹亂。柴門設而常關，蓬窗係而如寄。樵子負薪於危峰，漁父橫舟於野渡。臨津流以策蹇，憩古道而停車。宿客朝餐旅店，行人暮入關城。幅巾杖策於河梁，被褐擁鞍於棧道。賈客江頭夜泊，詩人湖畔春行。樓頭柳揚，陌上花飛。散騎秋原，荷鋤芝嶺。高士幽居，必愛林巒之隱秀；農夫草舍，長依隴畝以棲遲。擁書水檻，須知五月江寒；垂釣砂磯，想見一川風靜。寒潭曬網，曲徑攜琴。放鶴空山，牧牛盤穀。尋泉聲而躡足，戀鬆色以支頤。濯足清流之中，行吟絕壁之下。登高而望遠，臨水以送歸。臥看滄江，醉題紅葉。鬆根共酒，洞口觀棋。見丹井而如逢羽客，望浮屠而知隱高僧。看瀑觀雲，偶成獨立；尋幽訪友，時見兩人〈此段論畫中諸景，凡畫家無有不知者。但筆墨粗疏，即竭意布置，終不能逼出真景。是有景與無景同也。覽者勿徒愛其詞句之佳，當於景色中有會心處〉。
人不厭拙，隻貴神清；景不嫌奇，必求境實。董巨峰巒，多屬金陵一帶；倪黃樹石，得之吳越諸方。米家墨法，出潤州城南；郭氏圖形，在太行山右。摩詰之輞川，關荊之桃源。華原冒雪，營邱寒林。江寺圖於希古，鵲華貌於吳興。從來筆墨之探奇，必係山川之寫照。善師者師化工，不善師者撫縑素。拘法者守家數，不拘法者變門庭。叔達變為子久，海嶽化為房山。黃鶴師右丞，而自具蒼深；梅花祖巨然，而獨稱渾厚。方壺之逸致，松雪之精妍，皆其澄清味象，各成一家，會境通神，合於天造。畫工有其形，而氣韻不生；士夫得其意，而位置不穩。前輩脫作家習，得意忘象；時流托士夫氣，藏拙欺人。是以臨寫工多，本資難化；筆墨悟後，格製難成〈資分格力，兼之者難。百年以來，不一二覯。故有章而習之，老無所得。或恃其聰明，終虧學力。此成家立名之所以不易也〉。十幅如一幅，胸中丘壑易窮；一圖勝一圖，腕底煙霞無盡。全局布於心中，異態生於指下。氣勢雄遠，方號大家；神韻幽閑，斯稱逸品。寓目不忘，必為名跡；轉瞬若失，盡屬庸裁。山下盡似經過，即為實境；林間如可步入，始足怡情。聚林屋於盈寸之間，招峰巒於千里之外。仰示苕嶢，訝躋攀之無路；俯觀叢邃，喜尋覽之多途。無猿鶴而恍聞其聲，有湍瀨而莫睹其跡。近睇鉤皴，潦草無從摹榻；遠覽形容，生動堪使留連。濃淡疊交，而層層相映；繁簡互錯，而轉轉相形〈畫家六法，以氣韻生動為要。人人能言之，人人不能得之。全在用筆用墨時，奪取造化生氣。惟有煙霞丘壑之癖者，心領神會。不然，雖畢生模古法，終隔數塵〉。
無層次而有層次者佳，有層次而無層次者拙。狀成平褊，雖多丘壑不為工；看入深重，即少林巒而可玩。真境現時，豈關多筆；眼光收處，不在全圖。合景色於草昧之中，味之無盡；擅風光於掩映之際，覽而愈新。密緻之中，自兼曠遠；率易之內，轉見便娟〈此篇中闡發氣韻最微妙處也。其議論精微，語無虛下。學者字字作禪句參之，默契其旨〉。山之厚處即深處，水之靜時即動時。林間陰影，無處營心；山外清光，何從著筆。空本難圖，實景清而空景現；神無可繪，真境逼而神境生。位置相戾，有畫處多屬贅疣；虛實相生，無畫處皆成妙境〈凡理路不明，隨筆填湊，滿幅布置，處處皆病。至點出無畫處，更進一層，尤當尋味而得之。人但知有畫處是畫，不知無畫處皆畫。畫之空處，全局所關，即虛實相生法。人多不著眼空處，妙在通幅皆靈，故雲妙境也〉。
得勢則隨意經營，一隅皆是；失勢則盡心收拾，滿幅都非。勢之推挽，在於幾微；勢之凝聚，由於相度。畫法忌板，以其氣韻不生，使氣韻不生，雖飛揚何益；畫家嫌稚，以其形模非似，使形模非似，即老到奚容。粗簡或稱健筆，易入畫苑之魔；疏拙似非畫家，適有高人之趣。披圖畫而尋其為丘壑則鈍，見丘壑而忘其為圖畫則神〈丘壑忘為圖畫，是得天地之靈氣也。所謂藝遊而至者，則神傳矣〉。
蓋山容憑皴淡以相像，無泥皴淡而著其偽；樹態假點抹以形容，勿拘點抹而忽其真。鉤之行止，即峰巒之起跌；皴之分搭，即土石之紋痕。頓挫乃鉤劈之流行，淺深為渲染之變化。虛白為陽，實染為陰。山坳染重，多因陰影相遮；山麵皴空，多是陽光遠映。山以分按脊生，石用重鉤麵出。山腳伏而皴側，坡脊起而皴圓。麻皮虛腳而山空，兼讓長林之得致。釘頭露額而石豁，又資叢樹以托根。墨帶燥而蒼，皴兼於擦；筆濡水而潤，渲間以烘。襯複而內暈，鉤簡而外工。鉤靈動，似乎皴；皴細碎，同於擦。劈而不皴，知烘染之有法；皴而不染，知鉤劈之意全。著筆為皴，留空痕以成廓；運墨為染，間滃跡以省鉤。點之圓活，與皴無殊；皴之沉酣，示染匪異。鉤之漫處，可以資染；染之著處，即以代皴。複染於鉤內，而石麵稜稜；增染於廓外，而石脊隱隱。皴未足，重染以發其華；皴已足，輕染以生其韻。解索動而麻皮靜，爛草質而牛毛文。釘頭莽於木，長短相施；豆瓣潑於芝麻，小大易置。卷雲雨點各態，亂柴荷葉分姿。劈斧近於作家，文人出之而峭；鬼臉易生習氣，名手為之而遒。大劈內帶鑿痕，小劈中含鏽跡。石淩麵而隱疊千層，山沒骨而融成一片。灰堆乃礬頭之變境，疊糕即斧劈之後塵〈從古畫家，各立門戶，皆由皴法不同。自唐五代南北宋以至元明，其筆法有如方枘圓鑿之難入者。然其中自有一貫通之理，故能精於一家法，而得其變化離合處。則諸家畫法一以貫之，更無凝滯。今人之蔽，隻在不能專攻一家，故諸家皆無入處也。觀此論皴法精詳，開墨妙之玄秘，補前人之缺略，真六法之微言也。畫中惟皴法最難，所宜亟講。各家畫法，未易兼綜，然須畫北宋，勿使一筆入南宋法；畫南宋，勿使一筆入元人法；畫元人，亦勿使入南宋諸家法。諸家各有門庭，勿相混淆。惟通其理而化其偏，讀此可以豁然開悟〉。
鉤多圭角而俗態生，皴若團圞而清韻少。皴之俯仰，披似風蘆，而垂如露草；皴之縝密，明同屋漏，而隱若紗籠。連鉤帶染，機到筆隨；似石如山，形忘意會。點分多種，用在合宜。圓多用攢，側多用疊。禿鋒用衄，破筆用鬆。擲筆者芒，按筆者銳。含潤若滴，帶渴為焦。細等纖塵，粗同墜石。淡以破濃，聚而隨散。繁簡恰有定形，整亂因乎興會〈濃淡聚散，點法要訣，更須以各家法參之。論設色之妙，於下文數語盡之〉。丹青競勝，反失山水之真容；筆墨貪奇，多造林丘之惡境。怪僻之形易作，作之一覽無餘；尋常之景難工，工者頻觀不厭。墨以破用而生韻，色以清用而無痕。輕拂軼於穠纖，有渾化脫化之妙；獵色難於水墨，有藏青藏綠之名。蓋青綠之色本厚，而過用則皴淡全無；赭黛之色本輕，而濫設則墨光盡掩。粗浮不入，雖濃鬱而中幹；渲暈漸深，即輕勻而肉好。間色以免雷同，豈知一色中之變化；一色以分明晦，當知無色處之虛靈〈此言一色中變化，已造妙境。至論及無色處，精微之理，幾於入道〉。宜濃而反淡，則神不全；宜淡而反濃，則韻不足。學山樵之用花青，每多齷齪；仿一峰之喜淺絳，亦涉扶同。乃知慘淡經營，似有似無，本於意中融變；即令朱黃雜遝，或工或誕，多於象外追維。千筆萬筆易，當知一筆之難；一點兩點工，終防多點之拙。山川之氣本靜，筆躁動則靜氣不生。林泉之姿本幽，墨粗疏則幽姿頓減〈畫至神妙處，必有靜氣。蓋掃盡縱橫餘習，無斧鑿痕，方於紙墨間靜氣凝結。靜氣今人所不講也。畫至於靜，其登峰矣乎〉。
山隈空處，筆入虛無；樹影微時，墨成煙霧。筆中用墨者巧，墨中用筆者能。墨以筆為筋骨，筆以墨為精英。筆渴時墨焦而屑，墨暈時筆化而熔。人知搶筆之鬆，不知鬆而非懈；人知破墨之澀，不知澀而非枯。墨之傾潑，勢等崩雲；墨之沉凝，色同碎錦。筆有中峰側峰之異用，更有著意無意之相成。轉折流行，鱗遊波駛。點次錯落，隼擊花飛。拂為斜脈之分形，傑作偃坡之折筆。啄毫能令影疏，策穎每教勢動。石圓似弩之內擫，沙直似勒之平施。故點畫清真，畫法原通於書法；風神超逸，繪心複合於文心。抒高隱之幽情，發書卷之雅韻。點筆閑窗，寓懷知己；偶逢合作，庶幾古人〈此複拈八法示人，以見書畫同源，真千古不易之論。此笪先生《書筏》《畫筌》並著之意也。「高隱」下四句，尤為作畫根本要義，勿輕讀過〉。
至於人物花卉，鳥獸蟲魚，冠服審其時代，衣紋應有專家。顧盼想其性情，爪發更無遺憾。春葩秋萼，花葉全師造化，寫豔如浮其香；雲翼霜蹄，飛走合於自然，傳神兼肖其貌。鮮鱗繚繞於溪潭，荇蘩弄影；草蟲飛綴於條葉，風日搖姿。顧吳陸李，韓戴徐黃，昔號擅長，世珍遺跡。援毫傅彩，造於精深。能事此者，覽而自悟。繪法多門，諸不具論。其天懷意境之合，筆墨氣韻之微，於茲編可會通焉。
仆以患足，守拙深山，離群索居，同於木石。偶著有《書筏》《畫筌》二篇，聊用遣懷，非敢自謂解事也。時庚申夏，訪醫湖上，稿本為童子攜置行笥，秋嶽曹先生見而悅之，命仆付梓。竊笑藝林卮言，無裨身世，謝以未遑。及返棹吳門，虞山王子石穀、毗陵惲子正叔兩友人，過訪虎阜，討論詩畫，索觀此篇，深為許可。因相與縱談生平所見唐宋元明諸大家流傳真跡，幸篇中無不吻合者，遂參較評閱，力慫餘鏤板以為初學者鉛槧之助。同所編《書筏》一篇，取正大方為幸也。
笪重光識


