
束帶自衡門，奉命宰王畿。
君侯枉高鑒，舉善掩瑕疵。
斯民本已安，工拙兩無施。
何以酬明德，歲晏不磷緇。
時節乃來集，欣懷方載馳。
平明大府開，一得拜光輝。
溫如春風至，肅若嚴霜威。
羣屬所載瞻，而忘倦與飢。
公堂燕華筵，禮罷復言辭。
將從平門道，憩車灃水湄。
山川降嘉歲，草木蒙潤滋。
孰雲還本邑，懷戀獨遲遲。

