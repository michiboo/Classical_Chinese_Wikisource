
張丞相好草書而不工，當時流輩皆譏笑之，丞相自若也。一日得句，索筆疾書，滿紙龍蛇飛動，使姪録之。當波險處，姪罔然而止，執所書問曰：「此何字也？」丞相熟視久之，亦自不識，詬其姪曰：「胡不早問，致予忘之。」
沈東陽《野史》曰：「晉桓溫少與殷浩友善，殷嘗作詩示溫，溫玩侮之，曰：『汝愼勿犯我，犯我當出汝詩示人。』」
李丹大夫客都下，一年無差遣，乃受昌州。議者以去家遠，乃改受鄂倅。淵材聞之，吐飯大歩往謁李，曰：「今日聞大夫欲受鄂倅，有之乎？」李曰：「然。」淵材悵然曰：「誰爲大夫謀？昌，佳郡，奈何棄之。」李驚曰：「供給豐乎？」曰：「非也。」「民訟簡乎？」曰：「非也。」曰：「然則何以知其佳？」淵材曰：「天下海棠無香，昌州海棠獨香，非佳郡乎？」聞者傳以爲笑。
淵材迂濶好怪，嘗畜兩鶴，客至，指以誇曰：「此仙禽也。凡禽卵生，而此胎生。」語未卒，園丁報曰：「此鶴夜産一卵，大如梨。」淵材面發赤，訶曰：「敢謗鶴也。」卒去，鶴輒兩展其脛伏地，淵材訝之，以杖驚使起，忽誕一卵。淵材嗟咨曰：「鶴亦敗道，吾乃爲劉禹錫《佳話》所誤。自今除佛、老子、孔子之語，餘皆勘驗。」予曰：「淵材自信之力，然讀《相鶴經》未熟耳。」又嘗曰：「吾平生無所恨，所恨者五事耳。」人問其故。淵材斂目不言，久之曰：「吾論不入時聽，恐汝曹輕易之。」問者力請説，乃答曰：「第一恨鰣魚多骨，第二恨金橘大酸，第三恨蓴菜性冷，第四恨海棠無香，第五恨。曾子固不能作詩。」聞者大笑，而。淵材瞠目曰：「諸子果輕易吾論也。」
靈源禪師住龍舒太平精舍，有日者能課，使之課，莫不奇中。蘇朝奉者至寺使課，無驗，非特爲蘇課無驗，凡爲達官要人言皆無驗。至爲市井凡庸、山林之土課，則如目見而言。靈源問其故，答曰：「我無徳量，凡見尋常人，則據術而言，無所縁飾。見貴人則畏怖，往往置術之實，而務爲諛詞。其不驗，要不足怪。」
韓魏公客郭注者，才而美，然求室則病。行年五十，未有室家。魏公憐之，百計賙恤，爲求婚，將遂，其人必死。公以侍兒賜之，未及門而注死。郭注殆可與范公客同科也。魏范功名富貴如太山黃河，日月所不能老，兩客乃爾可笑耶。
僧伽，龍朔中遊江淮間，其跡甚異。有問之曰：「汝何姓？」答曰：「姓何。」又問：「何國人？」答曰：「何國人。」唐李邕作碑，不曉其言，乃書傳曰：「大師姓何，何國人。」此正所謂對癡人説夢耳。李邕遂以夢爲眞，眞癡絶也。僧賛寧以其傳編入《僧史》，又從而解之曰：「其言姓何，亦猶康會本康居國人，便命爲康僧會。詳何國在碎葉東北，是碎葉國附庸耳。」此又夢中説夢，可掩卷一笑。
徐鉉曰：「江南處士朱貞，毎語人曰：『世皆云不欺神明，此非天地百神，但不欺心，即不欺神明也。』」予聞司馬溫公曰：「我平居無大過人，但未嘗有不可對人語者耳。」此不欺神明也。
《孔叢子》有言：昔有人聞逺方能不死之術者，裹糧往從之。及至，而其人已死矣，然猶歎恨不得聞其道。予愛其事有中禪者之病。佛法浸逺，眞僞相半，唯死生禍福之際不容僞耳。今目識其僞，猶惑之，可笑也。
髙仲靈作遠公影堂記六件事，且罪學者不能深考遠行事，以張大其徳，著明於世。予曰：「仲靈寧嘗自考其事乎？謝靈運欲入社，遠拒之，曰：是子思亂，將不令終。盧循反，而遠與之執手言笑。謂遠知人，則何暗於循；謂不知人，則何獨明於靈運。遠自以宗教爲己任，而授《詩》《禮》於宗、雷輩，與道安諫符堅勿伐洛陽同科。父子於釋氏，其可謂純正而知大體者邪？」
筠溪快山有虎，嘗搏牧牛童子，爲兩牛所逐，虎既去，牛捍護之，童子竟死。石門老衲文公爲予言之，爲作詩記之，以諷含齒被髮而不義者。然予徒能諷之，其能已之哉！「快山山淺亦有虎，時時妥尾過行路。一豎坐地牧兩牯，以捶捶地不復顧。虎搏豎如鷹搦兔，兩牛來奔虎棄去。因往荷癢挨老樹，牯則喘視同守護。虎竟不能得此豎，豎雖不救牯無負。一村囂傳共鳴鼓，而虎已逃不知處。嗟哉異哉兩大武，髙義可與貫髙伍。今走仁義名好古，臨事眞情乃愧汝。此事可信文公語，爲君落筆敏風雨。」
龔徳莊罷官河朔，居京師新門。劉野夫上元夕以書約徳莊曰：「今夜欲與君語，令閤必盡室出觀燈，當淸淨身心相候。」徳莊雅敬其爲人，危坐，三鼓矣，家人輩未還，野夫亦竟不至。俄火自門而燒，徳莊窘，持誥牒犯烈焰而出。頃刻，數百舍爲火礫之塲。明日，野未來吊，且欣曰：「令閤已不出，是吾憂；幸出，可賀也。」徳莊心異野夫，然不欲詰之也。
淵材好談兵，曉太樂，通知諸國音語。嘗咤曰：「行師頓營，毎患乏水，近聞開井法甚妙。」時館大淸觀，於是日相其地而掘之，無水。又遷掘數尺觀之，四旁遭其掘鑿，孔穴棋布。道士月夜登樓望之，顰頞曰：「吾觀爲敗龜殼乎？何四望孔穴之多耶？」淵材不懌。又嘗從郭太尉遊園，咤曰：「吾比傳禁蛇方甚妙，但咒語耳，而蛇聽約束，如使稚子。」俄有蛇甚猛，太尉呼曰：「淵材可施其術。」蛇舉首來奔，淵材無所施其術，反走汗喘，脫其冠巾，曰：「此太尉宅，神不可禁也。」太尉爲一笑。嘗獻樂書，得協律郎，使予跋其書曰：「子落筆當公，不可以叔姪故溢美也。」予曰：「淵材在布衣，有經綸志。善談兵，曉太樂，文章蓋其餘事。獨禁蛇、開井，非其所長。」淵材視之，怒曰：「司馬子長以酈生所爲事事奇，獨説髙祖封六國爲失，故於本傳不言者，著人之美爲完傳也。又於子房傳載之者，不欲隱實也。奈何書禁蛇、開井乎？」聞者莫不絶倒。
紹聖初，曾子宣在西府，淵材往謁之。論邊事，極言官軍不可用，用士爲良，子宣喜之。既罷，與余過興國寺河上，食素分茶甚美。將畢，問奴楊照取錢，奴曰：「忘持錢來，奈何？」淵材色窘，予戲曰：「兵計將安出。」淵材以手捋鬚良久，目予，趨自後門出，若將便旋然。予追逐，淵材以手拏帽搴衣，走如飛，予與奴楊照追逐二相公廟，淵材乃敢回顧，喘立，面無人色，曰：「編虎頭，撩虎鬚，幾不免於虎口哉！」予又戲曰：「在兵法何如？」淵材曰：「三十六計，走爲上計。」
