
舒王嗜佛書，曾子固欲諷之，未有以發之也。居一日，會於南昌，少頃，潘延之亦至，延之喜談禪，王問其所得，子固熟視之。已而又論人物，曰：「某人可秤。」子固曰：「介甫老而逃佛，亦可一秤。」舒王曰：「子固失言也，善學者讀其書，唯理之求。有合吾心者，則樵牧之言猶不廢。言而無理，周孔所不敢從。」子固笑曰：「前言弟戲之耳。」
陳了翁罪予不當稱「甘露滅」，近不遜，曰：「得甘露滅覺道成者，如來識也。子凡夫，與僕輩俯仰，其去佛地如天淵也，奈何冒其美名而有之耶？」予應之曰：「使我不得稱『甘露滅』者，如言蜜不得稱『甜』，金不得稱『色黃』。世尊以大方便曉諸衆生，令知根本，而妙意不可以言盡，故言『甘露滅』。滅者，寂滅；甘露，不死之藥，所謂寂滅之體而不死者也。人人具足，而獨僕不得稱，何也？公今閑放，且不肯以『甘露滅』名我。脫爲宰相，寧能飾予美官乎？」瑩中愕然，思所以爲折難予，不可得，乃笑而已。
大覺璉禪師，學外工詩，舒王少與遊。嘗以其詩示歐公，歐公曰：「此道人作肝臟饅頭也。」王不悟其戲，問其意，歐公曰：「是中無一點菜氣。」璉蒙仁廟賞識，留住東京淨因禪院甚久，嘗作偈進呈，乞還山林，曰：「千簇雲山萬壑流，閑身歸老此峰頭。慇懃願祝如天壽，一炷淸香滿石樓。」又曰：「堯仁況是如天闊，乞與孤雲自在飛。」
靚禪師，有道老宿也，初主筠之三峰。嘗赴供民家，渡溪漲，靚重遲，爲溪流所陷。童子掖之至岸，坐沙石間，垂頭如雨中鶴。童子意必怒，且遭詬逐，不敢仰視。靚忽指溪作詩曰：「春天一夜雨霶𩃱，添得溪流意氣多。剛把山僧推倒卻，不知到海後如何。」靚後住汝州香山，無疾而化。
三峰靚禪師，初住寶雲。邑有巨商，尚氣不受僧化，曰：「施由我耳，豈容人勸。」靚宣言：「唯吾獨能化之。」其人聞靚至，果不出。靚題其壁而去，曰：「去年巢穴畫梁邊，春暖雙雙繞檻前。莫訝主人簾不捲，恐銜泥土汙花磚。」其人喜不怒，特自傷追還，厚施之。靚笑謂人曰：「吾果能化之。」
智覺禪師，住雪竇之中巖，嘗作詩曰：「孤猿叫落中巖月，野客吟殘半夜燈。此境此時誰得意，白雲深處坐禪僧。」詩語未工，而其氣韻無一點塵埃。予嘗客新呉車輪峰之下，曉起臨髙閣，窺殘月，聞猿聲，誦此句大笑，棲鳥驚飛。又嘗自朱崖還瓊山，渡藤橋，千萬峰之間，聞其聲類車輪峰下時，而一笑不可得也，但覺此詩字字是愁耳。老杜詩曰：「感時花濺涙，恨別鳥驚心。」良然，眞佳句也。親證其事，然後知其工也。
鄧峰永菴主，南禪師子也，未嘗開法。南公所至，輒隨之。魯直聞其風而悅之，眼不及識。有自慶者，事永甚久，即以慶主黃龍。宜州爲作疎，語特竒峻，叢林於慶改觀。又見之，與語多解體，又嗣法南公。宜州過永舊菴，題其壁曰：「奪得胡兒馬便休，休嗟李廣不封侯。當時射殺南山虎，子細看來是石頭。」
東呉僧惠詮，佯狂垢汙，而詩句絶淸婉。嘗書湖上一山寺壁曰：「落日寒蟬鳴，獨歸林下寺。柴扉夜未掩，片月隨行屨。唯聞犬吠聲，又入靑蘿去。」東坡一見，爲和於後曰：「惟聞煙外鐘，不見煙中寺。幽人夜未寢，草露濕芒屨。惟應山頭月，夜夜照來去。」詮竟以詩知名。
唐僧多佳句，其琢句法,比物以意而不指言某物，謂之「象外句」。如無可上人詩曰：「聽雨寒更盡，開門落葉深。」是以「落葉」比「雨聲」也。又曰：「微陽下喬木，遠燒入秋山。」是以「微陽」比「遠燒」也。
西湖僧淸順，頤然淸苦，多佳句。嘗賦十竹詩云：「城中寸土如寸金，髙人種竹只十箇。春風慎勿長兒孫，穿我階前緑苔破。」又有林下詩曰：「久服林下遊，頗識林下趣。縱渠緑陰繁，不礙淸風渡。閑來石上眠，落葉不知數。一鳥忽飛來，啼破幽寂處。」荊公遊湖上，愛之，爲稱揚其名。坡晩年亦與之遊，亦多唱酬。
東呉僧道潛，有標致。嘗自姑蘇歸湖上，經臨平，作詩云：「風蒲獵獵弄輕柔，欲立蜻蜓不自由。五月臨平山下路，藕花無數滿汀洲。」東坡赴官錢塘，過而見之，大稱賞。已而相尋於西湖，一見如舊。及坡移守東徐，潛往訪之，館於逍遙堂，士大夫爭欲識面。東坡饌客罷，與倶來，而紅粧擁隨之。東坡遣一妓前乞詩，潛援筆而成曰：「寄語巫山窈窕娘，好將魂夢惱襄王。禪心已作沾泥絮，不逐春風上下狂。」一座大驚，自是名聞海內。然性偏尚氣，憎兄子如仇。嘗作詩云：「去歳春風上苑行，爛窺紅紫厭平生。如今眼底無姚魏，浪蘂浮花懶問名。」士論以此少之。
桂林僧景淳，工爲五言詩。詩規模淸寒，其淵源出於島、可，時有佳句。元豐之初，南國山林人多傳誦。居豫章乾明寺，終日閉門，不置侍者，一室淡然。聞鄰寺齋鐘即造焉，坐海衆食堂前，飯罷徑去。諸剎皆敬愛之，見其至，則爲設鉢。其或陰雨，則諸剎爲送食，住二十年如一日。有四時不出，謂大風雨極寒熱時。景福老衲爲予言，淳詩意苦而深，世不可遽解，如曰：「夜色中旬後，虛堂坐幾更。隔溪猿不叫，當檻月初生。」又曰：「後夜客來稀，幽齋獨掩扉。月中無旁立，草際一螢飛。」有深意。予時方十六七，心不然之，然聞淸修自守，是道人活計，喜之耳。
余居鍾山最久，超然山水間，夢亦成趣。嘗乘佳月登上方，深入定林，疲臥松下石上。四更，自寶公塔路還合妙齋，月昃虛幌，淨几兀然，童僕憨寢甫鼾。凭前檻無所見，時有流螢穿戸牖，風露浩然，松聲滿院。作詩曰：「雨過東南月淸亮，意行深入碧蘿層。露眠不管牛羊踐，我是鍾山無事僧。」又曰：「未饒拄杖挑山衲，差勝袈裟裹草鞋。吹面谷風衝過虎，歸來松雨撼空齋。」
福州僧可遵，好作詩。暴所長以蓋人，叢林貌禮也，而心不然。嘗題詩湯泉壁間，東坡遊廬山，偶見，爲和之。遵曰：「禪庭誰立石龍頭，龍口湯泉沸不休。直待衆生塵垢盡，我方淸冷混常流。」東坡曰：「石龍有口口無根，龍口湯泉自吐呑。若信衆生本無垢，此泉何處覓寒溫。」遵自是愈自矜伐。客金陵，佛印元公自京師還，過焉。遵作詩贈之曰：「上國歸來路幾千，渾身猶帶御爐煙。鳳凰山下敲蓬戸，驚起山翁白晝眠。」元戲答曰：「打睡禪和萬萬千，夢中趍利走如煙。勸君抖擻修禪定，老境如蚕蠶已再眠。」元詩雖少縕藉，然一時快之。
