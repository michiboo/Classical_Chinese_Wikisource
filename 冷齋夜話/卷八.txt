
劉跛子，靑州人，拄一拐，毎歳必一至洛中看花，館范家園，春盡即還京師。爲人談噱有味，范家子弟多狎戲之。有范老見之，即與之二十四金，曰：「跛子喫碗羹。」於是以詩謝伯仲曰：「大范見時二十四，小范見時喫碗羹。人生四海皆兄弟，酒肉林中過一生。」
初，張丞相召自荊湖。跛子與客飲市橋，客聞車騎過其都，起觀之，跛子挽其衣，使且飲，作詩曰：「遷客湖湘召赴京，車歸迎迓一何榮。爭如與子市橋飲，且免人間寵辱驚。」陳瑩中甚愛之，作長短句贈之，其略曰「槁木形骸，浮雲身世，一年兩到京華。又還乘興，閑看洛陽花。説甚姚黃魏紫，春歸後，終委泥沙。忘言處，花開花謝，都不似我生涯」云云。予政和改元見於興國寺，以詩戲之曰：「相逢一拐大梁間，妙語時時見一班。我欲從公蓬島去，爛銀堆裏見靑山。」予姻家許中復大夫宜人，趙參政槩之孫女，云：「我十許歳時，見劉跛子來覓酒喫，笑語終日而去。」計其壽百四十五年許。嘗館於京師新門張婆店三十年，日坐相國寺東廊，邸中人無有識之者。
劉野夫留南京，久未入都，淵材以書督之。野夫答書曰：「跛子一生別無道路，展手教化，三饑兩飽，目視雲漢，聊以自誑。元神新來，被劉法師、徐神翁形跡得不成模樣。深欲上京相覷，又恐撞著丈人泥陀佛，驀地被乾拳濕踢，著甚來由。」其不羈如此。嘗自作長短句曰：「跛子年來，形容何似，儼然一部髭鬚。世上許大，拐上有工夫。選南州北縣，逢著處，酒滿葫蘆。醺醺醉，不知來日，何處度朝晡。洛陽花看了，歸來帝里，一事全無。又還與瓠羹不託，依舊再作門徒。驀地思量，下水輕船上，蘆席橫鋪。呵呵笑，睢陽門外，有個好西湖。」
淵材遊京師貴人之門十餘年，貴人皆前席。其家在筠之新昌，其貧至饘粥不給，父以書召其歸，曰：「汝到家，吾倒懸解矣。」淵材於是南歸，跨一驢，以一黥挾以布橐，橐、黥背斜絆其腋。一邑聚觀，親舊相慶三日，議曰：「布橐中必金珠也。」予雅知其迂闊，疑之，乃問曰：「親舊聞淵材還，相慶曰：『君官爵雖未入手，必使父母妻兒脫凍餒之厄。』橐中所有，可早出以慰之。」淵材喜見鬚眉，曰：「吾富可埒國也，汝可拭目以觀。」乃開橐，有李廷珪墨一丸，文與可墨竹一枝，歐公《五代史》橐草一巨編，餘無所有。
雲菴住洞山時，嘗過檀越家，經大林間，少立，聞哀聲雜流水，臨澗下窺，有蹲水中者。使兩夫下扶，猿臂而上，乃盲女子，年十七八許。問其故，曰：「我母死，父傭於遠方，兄貧無食，牽我至此，猛推下我而去。」雲菴意惻，不自知涕下，顧其人力曰：「汝無婦，可畜以相活，我給與一世。」力拜諾，即以所乘筍兜舁歸山，雲菴歩隨之。盲女後生三子，皆勤院事。雲菴雖領衆他山，歳時遣人給衣食，如子姪然。雲菴髙世之行，若此之類甚衆。
仲殊初遊呉中，自負一蓋，見賣餳者，從乞一錢，餳者與之，即就買餳食之而去。嘗客館古寺中，道俗造之，輒就覓錢，皆相顧羞縮，曰：「初不多辦來，奈何？」殊曰：「錢如蜜，一滴也甜。」
萬安軍南並海石崖中，有道士，年八九十歳，自言本交趾人，渡海，船壊於此岸，因菴焉。養一鷄，大如倒掛，日置枕中，啼即夢覺。又畜王孫，小於蝦蟆，風度淸臒，以線繫几案間。道士飯，則跳躑登几唇危坐，分殘顆而食之。又有龜，狀如錢，置合中，時掲其蓋，使出戲衣褶間。予謁之，示此三物，從予乞詩。予熟視曰：「公小人國中引道神，吾詩詎能摹冩髙韻。」
黃魯直，元祐中晝臥蒲池寺。時新秋雨過，涼甚，夢與一道士褰衣升空而去，望見雲濤際天。夢中問道士：「無舟不可濟，且公安之？」道士曰：「與公遊蓬萊。」即襪而履水，魯直意欲無行，道士強要之。俄覺大風吹鬢，毛骨爲戰慄。道士曰：「且斂目。」唯聞足底聲如萬壑松風，有狗吠，開目不見道士，唯見宮殿張開，千門萬戸。魯直徐入，有兩玉人導升殿，主者降接之。見仙官執玉塵尾，仙女擁侍之，中有一女，方整琵琶。魯直極愛其風韻，顧之，忘揖主者，主者色莊，故其詩曰：「試問琵琶可聞否，靈君色莊妓搖手」。頃與予同宿湘江舟中，親爲言之，與今《山谷集》語不同，蓋後更易之耳。
周貫者，不知何許人，雅自號木雁子。治平、熙寧間，往來西山，時時至髙安。與予大父善，日酣飲，畜一大瓢，行沽，夜以爲溺器。工作詩，詩成癖。嘗宿奉新龍泉觀，半夜槌門，道士驚，科髮披衣，啓關問其故。貫笑曰：「偶得句當奉告。」道士殊不意，業已問之，因使口誦。貫以手指畫，吟曰：「彈琴傷指甲，蓋席損髭鬢。」是夜貫寒甚，以席自覆故爾。又至袁州，見市井李生者有秀韻，欲攜以同歸林下。而李嗜酒色，意欲無行，貫指煮藥鐺作偈示之曰：「頑鈍天教合作鐺，縱生三腳豈能行。雖然有耳不聽法，只愛人間戀火坑。」尋死於西山，方將化，人問其幾何歳，貫曰：「八十西山作酒仙，麻鞋軋斷布衣穿。相逢甲子君休問，太極光陰不計年。」後有見於京師州橋，附書與袁州李生云：「我明年中秋夕當上謁也。」至時，果造李生。生時以事出，乃以白土大書其門而去，曰：「今年中秋夕，來赴去年約。不見破鐵鐺，彈指空剝剝。」李生後竟墮馬，折一足。
石曼卿隱於酒，謫仙之流也，然善戲。嘗出報慈寺，馭者失控，馬驚，曼卿墮馬。從吏驚，遽扶掖升鞍，市人聚觀，意其必大詬怒。曼卿徐著鞍，謂馭者曰：「賴我石學士也，若瓦學士，則固不破碎乎？」
《髙僧傳》有神仙史宗者，著麻衣，加衲其上，號麻衣道者。喜怒不常，體癬疥，日坐廣陵白土埭，謳歌自適，夜不知歸宿處。江都令檀祗召至與語，詞多無畔岸，索紙賦詩曰：「有欲苦不足，無欲即無憂。未若淸虛者，帶索披麻裘。浮遊一世間，泛若不繫舟。要當畢塵累，棲息老山丘。」檀祗異之。{{ProperNoun|陶淵明}]所説白土埭逢三異比丘，此其一也。有狂道士借海鹽令所畜小兒，登小山，山有屋數椽，道人三四輩相勞苦，其言小兒一不解，但得食一塸如熟艾。有問道士者：「謫者何時竟？」答曰：「在徐州江北廣陵白土埭上，計其謫，行當竟矣。」問者作書授道士，曰：「爲達之。」即繫小兒衣帶還。海鹽令喜，問曰：「衣中有何？」曰：「書疎耳。」又呼問小兒至何處，小兒曰：「前爲道士投杖，飄然去，但聞足下波浪聲，至山中，山中人寄書與白土埭上。」即引衣帶示令，令一不能曉。小兒詣史宗，{{ProperNoun|史宗}]大驚曰：「汝乃蓬萊山中來耶！」神仙之有無，吾不能知，然觀其詩句，脫去畛封，有超然自得之氣，非尋常介夫所能作也。
范堯夫謫居永州，閉門，人稀識面。客苦欲見者，或出，則問寒暄而已。僮掃榻具枕，於是揖客，解帶對臥，良久，鼻息如雷霆。客自度未可起，亦熟睡，睡覺常及暮而去。
李伯時善畫馬，東坡第其筆，當不減韓幹。都城黃金易得，而伯時馬不可得。師讓之曰：「伯時爲士大夫，而以畫行，已可恥也。又作馬，忍爲之耶？」伯時恚曰：「作馬無乃例能蕩人心、墮惡道乎！」師曰：「公業已習此，則日夕以思其情狀，求爲神駿，繫念不忘，一日眼花落地，必入馬胎無疑，非惡道而何？」伯時大驚，不覺身去坐榻曰：「今當何以洗其過？」師曰：「但畫觀音菩薩。」自是畫此像妙天下。故一時公卿服師之善巧者也。
《東坡集》中有《觀宋復古畫序》一首曰：「舊説房琯開元中嘗宰盧氏，與道士邢和璞過夏口村，入廢佛寺，坐古松下。和璞使人鑿池，得甕中所藏婁師德與永禪師畫，笑謂琯曰：『頗憶此耶？』因悵然悟前生之爲永禪師也。故人栁子玉寶此畫，蓋唐本，宋復古所臨者。」
尹師魯謫官過大梁，與一老衲語。師魯曰：「以退靜爲樂。」衲曰：「孰若退靜兩忘。」師魯頓若有所得。及移鄧州，時范文正守南陽，師魯手書與文正別。文正馳至，則師魯已沐浴，衣冠而坐，少頃而化。文正哭之甚哀，師魯忽舉首曰：「已與公別，安用復來。」文正驚問所以，師魯笑曰：「死生常理也，希文豈不達此。」又問後事，曰：「此在公耳。」乃揖希文，復逝。俄頃，又舉首謂希文曰：「亦無鬼，亦無恐怖。」言訖長往。沈存中曰：「師魯所養至此，可謂有力。然尚未脫有無之見，何也？得非退靜兩忘尚存胸中乎。」獨無爲子楊次公曰：「存中識藥矣，然未識藥之忌也。」
