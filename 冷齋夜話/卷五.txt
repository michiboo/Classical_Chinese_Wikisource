
王文公居鍾山，嘗與薛處士棋，賭梅詩，輸一首，曰：「華髮尋香始見梅，一枝臨路雪培堆。鳳城南陌他年憶，杳杳難隨驛使來。」又嘗與兪秀老至報寧，公方假寐，秀老私跨公驢，入法雲謁寶覺禪師，公知之。有頃，秀老至，公佯睡，睡起，遣秀老下階曰：「爲僧子乃敢盜跨吾驢。」秀老叩頭，願有以自贖其罪，寺僧亦爲解勸。公徐曰：「罰松聲詩一首。」秀老立就，其詞極佳，山中之人忘之，予爲補之曰：「萬壑搖蒼煙，百灘渡流水。下有跨驢人，蕭蕭吹醉耳。」
舒王在鍾山，有客自黃州來。公曰：「東坡近日有何妙語？」客曰：「東坡宿於臨臯亭，醉夢而起，作《成都聖像藏記》千有餘言，點定纔一兩字。有寫本，適留船中。」公遣人取而至。時月出於東南，林影在地，公展讀於風簷，喜見眉鬚，曰：「子瞻，人中龍也，然有一字未穩。」客曰：「願聞之。」公曰：「『日勝日負』，不若曰『如人善博，日勝日貧』耳。」東坡聞之，拊手大笑，亦以公爲知言。
荊公嘗訪一髙士，不遇，題其壁曰：「牆角數枝梅，淩寒特地開。遙知不是雪，爲有暗香來。」
荊公曰：「前輩詩云『風定花猶落』，靜中見動意。『鳥鳴山更幽』，動中見靜意。」山谷曰：「此老論詩，不失解經旨趣，亦何怪耶。」唐詩有曰「海日生殘夜，江春入暮年」者，置早意於殘晩中。有曰「驚蟬移別栁，鬭雀墮閒庭」者，置靜意於喧動中。東坡作《眉子研》詩，其略曰：「君不見長安畫手開十眉，橫雲卻月爭新奇。遊人指點小顰處，中有漁陽胡馬嘶。」用此微意也。
舒王宿金山寺賦詩，一夕而成長句，妙絶。如曰：「天多剩得月，月落聞津鼓。」又曰「乃知像教力，但渡無所苦」之類，如生成。山谷在星渚，賦道士快軒詩，點筆立成，其略曰：「吟詩作賦北窗裏，萬言不及一盃水，願得靑天化爲一張紙。」想見其髙韻，氣摩雲霄，獨立萬象之表，筆端三昧，遊戲自在。
舒王晩年詩曰：「紅梨無葉庇華身，黃菊分香委路塵。歳晩蒼官纔自保，日髙靑女尚橫陳。」又曰：「木落岡巒因自獻，水歸洲渚得橫陳。」山谷謂予曰：「『自獻』、『橫陳』事，見相如賦，荊公不應完用耳。」予曰：「《首楞嚴經》亦曰：『於橫陳時，味同嚼蠟。』」
唐詩有曰：「長因送客處，憶得別家時。」又曰：「舊國別多日，故人無少年。」而荊公用其意，作古今不經人道語。荊公詩曰：「木末北山煙冉冉，草根南澗水泠泠。繰成白雲桑重緑，割盡黃雲稻正靑。」東坡曰：「桑疇雨過羅紈膩，麥隴風來餅餌香。」如《華嚴經》舉因知果，譬如蓮花，方其吐華，而果具蘂中。
造語之工，至於荊公、東坡、山谷，盡古今之變。荊公曰：「江月轉空爲白晝，嶺雲分暝與黃昏。」又曰：「一水護田將緑繞，兩山排闥送靑來。」東坡《海棠》詩曰：「只恐夜深花睡去，髙燒銀燭照紅粧。」又曰：「我攜此石歸，袖中有東海。」山谷曰：「此皆謂之句中眼，學者不知此妙語，韻終不勝。」
舒王以李太白、杜少陵、韓退之、歐陽永叔詩，編爲《四家詩集》，而以歐公居太白之上，世莫曉其意。舒王嘗曰：「太白詞語迅快，無疎脫處；然其識汙下，詩詞十句九句言婦人酒耳。歐公，今代詩人未有出其右者，但恨其不修《三國志》而修《五代史》耳。」如歐公詩曰「行人仰頭飛鳥驚」之句，亦有佳趣，第人不解耳。
范仲淹少時，求爲秦州西溪監鹽，其志欲呑西夏，知用兵利病耳。而廨舍多蚊蚋，文正戲題其壁曰：「飽去櫻桃重，饑來栁絮輕。但知離此去，不要問前程。」雖戲笑之語，亦愷悌渾厚之氣逼人，況其大者乎。
栁子厚詩曰：「漁翁夜傍西巖宿，曉汲淸湘然楚竹。煙消日出不見人，𣤃〈音『奧』〉藹一聲山水緑。回看天際下中流，巖上無心雲相逐。」東坡云：「詩以『竒趣』爲宗，反常合道爲『趣』，熟味此詩，有奇趣。然其尾兩句雖不必亦可。」𣤃藹，三老相呼聲也。
予遊儋耳，及見黎氏爲予言，東坡無日不相從乞園蔬。出其臨別北渡時詩：「我本儋耳民，寄生西蜀州。忽然跨海去，譬如事遠遊。平生生死夢，三者無劣優。知君不再見，欲去且少留。」其末云：「新醞佳甚，求一具，臨行寫此詩，以折菜錢。」又登望海亭，柱間有擘窠大字曰：「貪看白鳥橫秋浦，不覺靑林沒暮潮。」又謁姜唐佐，唐佐不在，見其母。母迎笑，食予檳榔。予問母：「識蘇公否？」母曰：「識之，然無奈其好吟詩。公嘗杖而至，指西木橙，自坐其上。問曰：『秀才何往哉？』言入村落未還。有包燈心紙，公以手拭開，書滿紙，祝曰：『秀才歸，當示之。』今尚在。」予索讀之，醉墨欹傾，曰：「張睢陽生猶罵賊，嚼齒空齦；顏平原死不忘君，握拳透爪。」
王冀公鎭金陵，以書致錢塘講師遵式，遵式以病辭。及愈，將謁公，乃過孤山和靖先生林逋，逋以詩送之曰：「虎牙熊軾隱鈴齋，棠樹陰陰長碧苔。丞相望崇賓謁少，淸談應喜道人來。」
韓子蒼曰：「丁晉公海外詩曰：『草解忘憂憂底事，花能含笑笑何人。』世以爲工。及讀東坡詩曰：『花非識面嘗含笑，鳥不知名時自呼。』便覺才力相去如天淵。」
予嘗自并州還江南，過都下，上元，逢符寶郎蔡子，因約相見相國寺。未至，有道人求詩，且曰：「覺範嘗有寒巖寺詩懷京師，曰：『上元獨宿寒巖寺，臥看靑燈映薄紗。夜久雪猿啼嶽頂，夢回山月上梅花。十分春瘦縁何事，一掬歸心未到家。卻憶少年行樂處，軟風香霧噴東華。』今當爲作京師上元懷山中也。」予戲爲之曰：「北遊爛熳看幷山，重到皇州及上元。燈火樓臺思往事，管絃音律試新翻。期人未至情如海，穿市歸來月滿軒。卻憶寒巖曾獨宿，雪牕殘夜一聲猿。」
有村校書，年已七十，方買妾饌客。東坡杖藜相過，村校喜，延坐其東，起爲壽，且乞詩。東坡問：「所買妾年幾何？」曰：「三十。」乃戲爲詩，其略曰：「侍者方當而立歳，先生已是古稀年。」此老滑稽於文章如此。又曰：「世間事無有無對，第人思之不至也。如曰：『我見魏徴嘗嫵媚。』則對曰：『人言盧杞是姦邪。』」又曰：「無物不可比類，如蠟花似石榴花，紙花似罌粟花，通草花似梨花，羅絹花似海棠花。」
