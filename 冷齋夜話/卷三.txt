
李格非善論文章，嘗曰：「諸葛孔明《出師表》、劉伶《酒德頌》、陶淵明《歸去來辭》、李令伯《乞養親表》，皆沛然從肺腑中流出，殊不見有斧鑿痕。是數君子，在後漢之末、兩晉之間，初未嘗以文章名世，而其意超邁如此。吾是以知文章以氣爲主，氣以誠爲主。」故老杜謂之詩史者，其大過人在誠實耳。誠實著見，學者多不曉。如玉川子《醉歸》詩曰：「昨夜村飲歸，健倒三四五。摩挲靑莓苔，莫嗔驚著汝。」王荊公用其意作《扇子詩》曰：「玉斧修成寶月團，月邊仍有女乘鸞。靑冥風露非人世，鬢亂釵橫特地寒。」
晝公云：「『池塘生春草，園柳變鳴禽』之句，謂有神助，其妙意不可以言傳。」而古今文士多從而稱之，謂之確論。獨李元膺曰：「予反覆觀此句，未有過人處，不知晝公何從見其妙？」蓋古今佳句在此一聯之上者尚多。古之人意有所至，則見於情，詩句蓋其寓也。謝公平生喜見惠連，夢中得之，蓋當論其情意，不當泥其句也。如謝東山喜見羊曇，羊叔子喜見鄒湛，王述喜見坦之，皆其情意所至，不可名狀，特無詩句耳。
予自并州還故里，館延福寺。寺前有小溪，風物類斜川，予兒童時戲劇處也。嘗春深獨行溪上，作小詩曰：「小溪倚春漲，攘我釣月灣。新晴爲不平，約束晩來還。銀梭時撥刺，破碎波中山。整釣背落日，一葉軟紅間。」又嘗暮寒歸見白鳥，作詩曰：「剩水殘山慘淡間，白鷗無事釣舟閑。個中著我添圖畫，便似華亭落照灣。」魯直謂予曰：「觀君詩説煙波縹緲處，如陸忠州論國政，字字坦夷。前身非篙師、沙戸種類耶？」有詩，其略曰：「吾年六十子方半，槁項頂螺忘歳年。脫卻衲衣著簑笠，來佐涪翁刺釣船。」予嘗對淵材誦之，淵材曰：「此退之《贈澄觀》『我欲收斂加冠巾』換骨句也。」
集句詩，山谷謂之百家衣體，其法貴拙速，而不貴巧遲。如前輩曰：「晴湖勝鏡碧，衰柳似金黃」，又曰：「事治閑景象，摩挲白髭鬚」，又曰：「古瓦磨爲硯，閑砧坐當床」，人以爲巧。然皆疲費精力，積日月而後成，不足貴也。
「曉披雲夢澤，笠釣靑茫茫。」又曰：「暮騎紫雲去，海氣侵肌涼。」東坡曰：「此語非李太白不能道也。」嘗作賛曰：「天人幾何同一漚，謫仙非謫乃其遊。揮斥八極隘九州，化爲兩鳥鳴相酬，一鳴一止三千秋。開元有道爲少留，縻之不可矧肯求。東望太白橫峨岷，眼髙四海空無人。大兒汾陽中令君，小兒天台坐忘身。生平不識髙將軍，手汚吾足乃敢嗔，作詩一笑君應聞。」
東坡曰：「羅浮有野人，山中隱者或見之，相傳葛稚川之隸也。有鄧道士者，嘗見其足跡。」予偶讀韋蘇州詩《寄全椒道士》云：『今朝郡齋冷，忽念山中客。澗底束荊薪，歸煮白雲石。遙持一樽酒，遠慰風雨夕。落葉滿空山，何處尋行跡。』跡其風度，則全椒道士豈亦鄧君之流乎？因以酒問，依蘇州韻作詩寄之曰：『一杯羅浮春，遠餉採薇客。遙知獨酌罷，醉臥松下石。幽人不可見，淸嘯聞月夕。聊戲菴中人，飛空本無跡。』」
舒王在鍾山，有道士來謁，因與棋，輒作數語曰：「彼亦不敢先，此亦不敢先。惟其不敢先，是以無所爭。惟其無所爭，故能入於不死不生。」舒王笑曰：「此特棋隱語也。」
許彥周曰：李元膺作南京教官，喪妻，作長短句曰：「去年相逢深院宇，海棠下，曾歌《金縷》。歌罷花如雨。翠羅衫上，點點紅無數。		今歳重尋攜手處，空物是人非春莫。回首靑門路。亂紅飛絮，相逐東風去。」李元膺尋亦卒。
秦國大長公主薨，神考賜輓詞三首曰：「海闊三山路，香輪定不歸。帳深空翡翠，珮冷失珠璣。明月留歌扇，殘霞散舞衣。都門送車返，宿草自春菲。」又曰：「曉發城西道，靈車望更遙。春風空魯館，明月斷秦蕭。塵入羅衣暗，香隨玉篆銷。芳魂飛北渚，那復可爲招。」又曰：「慶自天源發，恩從國愛申。歌鐘雖在館，桃李不成春。水折空還沁，樓髙已隔秦。區區會稽市，無復獻珠人。」元豐初，臣魏泰載之於詩話中，雖穆王《黃竹》、漢髙《大風》之詞，皆莫可擬其彷彿。噫！豈特前代帝王，蓋古今詞人之工者，無此作也。
山谷云：「天下淸景，初不擇賢愚而與之遇，然吾特疑端爲我輩設。荊公在鍾山定林，與客夜對，偶作詩曰：『殘生傷性老耽書，年少東來復起予。各據槁梧同不寐，偶然聞雨落階除。』東坡宿餘杭山寺，贈僧曰：『暮鼓朝鐘自撃撞，閉門欹枕對殘缸。白灰旋撥通紅火，臥聽蕭蕭雪打窗。』」人以爲山谷之言爲確論。
少遊謫雷，悽愴，有詩曰：「南土四時都熱，愁人日夜倶長。安得此身如石，一時忘了家鄕。」魯直謫宜，殊坦夷，作詩曰：「老色日上面，懽情日去心。今既不如昔，後當不如今。」「輕紗一幅巾，短簟六尺床，無客日自靜，有風終夕涼。」少遊情鍾，故其詩酸楚；魯直學道休歇，故其詩閒暇。至於東坡，《南中》詩曰：「平生萬事足，所欠惟一死。」則英特邁往之氣，不受夢幻折困，可畏而仰哉！
司馬溫公童稚時，與群兒戲於庭。庭有大甕，一兒登之，偶墮甕水中。群兒皆棄去，公則以石撃甕，水因穴而迸，兒得不死。蓋其活人手段已見於齠齔中，至今京洛間多爲小兒撃甕圖。
唐詩有「竹逕通幽處，禪房花木深」之句，歐陽文忠公愛之，毎以語客曰：「古人工爲發端，心雖曉之，才莫逮。欲仿此爲一聯，終莫之能。」以文忠公之才而謂不能，詩蓋未易識也。
老杜詩云：「身輕一鳥過。」文忠公、梅聖兪初得一本而失「過」字，諸公續之曰「一鳥疾」、「一鳥落」、「一鳥去」，及得善本，乃「過」字。乃知一字之工，才力有短長也。
