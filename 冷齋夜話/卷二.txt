
韓魏公罷政判北京，作《園中行》詩：「風定曉枝蝴蝶舞，雨勻春圃桔槹閑。」又嘗以謂意趣所至，多見於嗜好。歐陽文忠喜士爲天下第一，嘗好誦孔北海「坐上客常滿，樽中酒不空」。范文正公淸嚴，而喜論兵，常好誦韋蘇州詩「兵衞森畫戟，燕寢凝淸香」。東坡友愛子由，而味著淸境，毎誦「何時風雨夜，復此對床眠」。山谷寄傲士林，而意趣不忘江湖，其作詩曰：「九陌黃塵烏帽底，五湖春水白鷗前。」又曰：「九衢塵土烏靴底，想見滄洲白鳥雙。」又曰：「夢作白鷗去，江湖水貼天。」又作《演雅》詩曰：「江南野水碧於天，中有白鷗閑似我。」
予問山谷：「今之詩人，誰爲冠？」曰：「無出陳師道無己。」問：「其佳句如何？」曰：「吾見其作溫公輓詞一聯，便知其才不可敵。曰：『政雖隨日化，身已要人扶。』」
洪駒父曰：「桞子厚詩曰：『𣤃靄一聲山水緑。』𣤃，音『奧』，而世俗乃分『𣤃』爲二字，誤矣。如老杜詩曰：『雨腳泥滑滑。』世俗易爲『兩腳泥滑滑。』王元之詩曰：『春殘葉密花枝少，睡起茶親酒盞疎。』世以爲『睡起茶多酒盞疎』。多此類。」
予與李德修、游公義過一新貴人，貴人留食。予三人者皆以左手舉箸，貴人曰：「公等皆左轉也。」予遂應聲曰：「我輩自應須左轉，知君豈是背匙人。」一座大笑，噴飯滿案。
歐陽公《黃牛廟》詩曰：「石馬繫祠門。」東坡《錢塘》詩曰：「我識南屏金鯽魚。」二句皆似童稚語，然皆記一時之事。歐陽嘗夢至一神祠，祠前有石馬缺左耳，及謫夷陵，過黃牛廟，所見如夢。西湖南屏山興教寺，池有鯽十餘尾，皆金色，道人齋餘，爭倚檻投餅餌爲戲，東坡習西湖久，故寓於詩詞耳。
予嘗館州南客邸，見所謂常賣者，破篋中有詩編寫本，字多漫滅，皆晉簡文帝時名公卿，而詩語工甚。有古意樂府曰「繡幕圍香風，耳節朱絲桐。不知理何事，淺立經營中。護惜如窮袴，隄防託守宮。今日牛羊上丘壟，當時近前靣發紅」云云。前輩多全用其句，老杜曰：「意象慘淡經營中。」李長吉曰：「羅幃繡幕圍香風。」山谷曰：「今日牛羊上丘壟，當時近前左右瞋。」予見魯直，未得此書。窮袴，漢時語也，今襠袴是也。
范文正公鎭鄱陽，有書生獻詩甚工，文公禮之。書生自言：「天下之至寒餓者，無在某右。」時盛習歐陽率更字，薦福寺碑墨本直千錢。文正爲具紙墨，打千本，使售於京師。紙墨已具，一夕，雷撃碎其碑。故時人爲之語曰：「有客打碑來薦福，無人騎鶴上揚州。」東坡作《窮措大》詩曰：「一夕雷轟薦福碑。」
歐公、王禹玉倶在翰苑，立春日當進詩貼子。會溫成皇后薨，閣虛不進，有旨亦令進。歐公經營中，禹玉口占促寫曰：「昔聞海上有三山，煙鎖樓臺日月閑。花似玉容長不老，只應春色勝人間。」歐公喜其敏速。禹玉，歐公門生也，而同局，近世盛事。其詩略曰：「當年叨入武成宮，曾看揮毫氣吐虹。夢寐閑思十年事，笑談今此一樽同。喜君新賜黃金帶，顧我今爲白髮翁」云云。
老杜詩曰：「竹根稚子無人見，沙上鳧雛並母眠。」世不解「稚子無人見」何等語。唐人《食筍》詩曰：「稚子脫錦繃，駢頭玉香滑。」則稚子爲筍明矣。贊寧《雜志》曰：「竹根有鼠，大如貓，其色類竹，名『竹豚』，亦名『稚子』。」予問韓子蒼，子蒼曰：「筍名『稚子』，老杜之意也，不用《食筍》詩亦可。」
老杜《北征》詩曰：「唯昔艱難初，事與前世別。不聞夏商衰，終自誅褒妲。」意者明皇覽夏商之敗，畏天悔過，賜妃子死也。而劉禹錫《馬嵬》詩曰：「官軍誅佞幸，天子舍夭姬。羣吏伏門屏，貴人牽帝衣。」白樂天《長恨》詞曰：「六軍不發爭奈何，宛轉蛾眉馬前死。」乃是官軍迫使殺妃子，歌詠祿山叛逆耳。孰謂劉白能詩哉！其去老杜何啻九牛毛耶。《北征》詩識君臣之大體，忠義之氣與秋色爭髙，可貴也。
沈存中、呂惠卿吉甫、王存正仲、李常公澤，治平中同在館中夜談詩。存中曰：「退之詩，押韻之文耳，雖健美富贍，然終不近詩。」吉甫曰：「詩正當如是，吾謂詩人亦未有如退之者。」正仲是存中，公澤是吉甫，於是四人者交相攻，久不決。公澤正色謂正仲曰：「君子群而不黨，公獨黨存中。」正仲怒曰：「我所見如此，偶因存中便謂之黨，則君非黨吉甫乎？」一坐大笑。予嘗熟味退之詩，眞出自然，其用事深密，髙出老杜之上。如《符讀書城南》詩「少長聚嬉戲，不殊同隊魚」，又「腦脂蓋眼臥壯士，大招掛壁何由彎」，皆自然也。襄陽魏泰曰：「韓退之詩曰：『剝苔吊班林，角黍餌沈塚。』竹非墨點之斑也，楚竹初生，蘚封之，土人斫之，浸水中，洗去蘚，故蘚痕成紫暈耳。」
鄒志完南遷，自號道鄕居士。在昭州江上爲居，屋近崇寧寺，因閲《華嚴經》於觀音像前。有修竹三根生像之後，志完揭茅出之，不可，乃垂枝覆像，有如世畫寶陀山巖竹，今猶在。昭人扃鎖之，以爲過客遊觀。北還，過永州淡山巖，巖有馴狐，凡貴客至則鳴。志完將至，而狐輒鳴。寺僧出迎，志完怪之，僧以狐鳴爲對。志完作詩曰：「我入幽巖亦偶然，初無消息與人傳。馴狐戲學仙伽客，一夜飛鳴報老禪。」
王中令既平蜀，捕逐餘寇，與部隊相遠，饑甚，入一村寺中。主僧醉甚，箕踞。公怒，欲斬之，僧應對不懼，公奇而赦之，問求蔬食。僧曰：「有肉無蔬。」公益奇之。餽之以蒸豬頭，食之甚美，公喜，問：「僧止能飲酒食肉耶，爲有他技也？」僧自言能爲詩，公令賦食蒸豚，操筆立成，曰：「嘴長毛短淺含臕，久向山中食藥苗。蒸處已將蕉葉裹，熟時兼用杏漿澆。紅鮮雅稱金盤飣，軟熟眞堪玉筯挑。若把羶根來比並，羶根只合吃藤條。」公大喜，與紫衣師號。東坡元祐初見公之玄孫訥，夜話及此，爲記之。
王平甫熙寧癸丑歳，直宿崇文館，夢有人要之至海上。見海中央宮殿甚盛，其中作樂，笙簫鼓吹之伎甚衆，題其宮曰「靈芝宮」。平甫欲與倶往，有人在宮側，隔水謂曰：「時未至，且令去，他日當迎之。」至此恍然夢覺，時禁中已鐘鳴。平甫頗自負不凡，爲詩記之曰：「萬頃波濤木葉飛，笙歌宮殿號靈芝。揮毫不似人間世，長樂鐘來夢覺時。」
安世髙者，安息國王之嫡子也，爲沙門。漢桓帝建和初至長安，靈帝末關中大亂，謂人曰：「我有道伴在江南，當往省之。」人曰：「遊宦乎？沙門乎？」曰：「以嗔故爲神，然吾亦往廣州償債耳。」世髙舟次廬山亭湖廟下，廟甚靈，能分風送往來之舟。世髙舟人捧牲請福，神輒降曰：「舟有沙門，乃不倶來耶？」世髙聞之，爲至廟下。神復語曰：「我果以多嗔致此業，今家此湖，千里皆所轄，以雖嗔而好施，故多寶玩。以縑千匹、黃白物付君，爲建佛寺爲冥福。」今洪州大安寺是也。秦少遊南遷，宿廟下，登岸縱望久之，歸臥舟中，聞風聲，側枕視，微波月影縱橫，追繹昔嘗宿雲老惜竹軒，見西湖月夜如此，遂夢美人，自言維摩詰散花天女也，以維摩詰像來求贊。少遊極愛其畫，默念曰：「非道子不能作此。」天女以詩戲少遊曰：「不知水宿分風浦，何似秋眠惜竹軒。聞道詩詞妙天下，廬山對眼可無言。」少遊夢中題其像曰：「竺儀華，夢瘴面囚首，口雖不言，十分似九。應笑舌覆大千作師子吼，不如博取妙喜如陶家手。」予過雷州天寧，與戒禪師夜話，問少遊字畫。戒出此傳爲示，少遊筆蹟也。
