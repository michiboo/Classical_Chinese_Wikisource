宋僧惠洪撰。惠洪一名德洪，字覺範，筠州人。大觀中遊丞相張商英之門。商英敗，惠洪亦坐累謫朱厓。是書晁公武《讀書志》作十卷，與今本相合。然陳善《捫虱新話》謂，山谷《西江月》詞「日側金盤墜影」一首為惠洪贗作，載於《冷齋夜話》。又引《宋百家詩選》云《冷齋夜話》中僞作山谷贈洪詩，韻勝不減秦少覿，氣爽絶類徐師川云云。今本無此兩篇，蓋已經後人刪削，非其完本。又每篇皆有標題，而標題或冗沓過甚，或拙鄙不文，皆與本書不類。其最刺謬者，如洪駒父《詩話》一條，乃引洪駒父之言以正俗刻之誤，非攻洪駒父之誤也，其標題乃云洪駒父評詩之誤，顯相背觸。又䢼亭湖廟一條，捧牲請福者乃安世高之舟人，故神云舟有沙門，乃不俱來耶，非世高自請福也。又追敘漢時建寺乃為秦觀作維摩贊緣起，非記世高事也，其標題乃云安世高請福䢼亭廟。秦少遊宿此，夢天女求贊，既乖本事，且不成文。又蘇軾寄鄧道士詩一條，用韋應物寄全椒山中道士詩韻，乃記蘇詩，非記韋詩也，而其標題乃云韋蘇州寄全椒道人詩，更全然不解文義。又惠洪本彭氏子，於彭淵材為叔侄，故書中但稱淵材，不繫以姓，而其標題乃皆改為劉淵材，尤為不考。此類不可殫數，亦皆後人所妄加，非所本有也。是書雜記見聞，而論詩者居十之八，論詩之中稱引元祐諸人者又十之八，而黃庭堅語尤多，蓋惠洪猶及識庭堅，故引以為重。其庭堅夢遊蓬萊一條，《山谷集》題曰《記夢》。洪駒父《詩話》曰，余嘗問山谷云，此記一段事也。嘗從一貴宗室攜妓遊僧寺。酒闌，諸妓皆散入僧房中，主人不怪也，故有曉然夢之非紛紜句。惠洪乃稱庭堅曾與共宿湘江舟中親話，有夢與道士遊蓬萊事，且云今《山谷集》語不同，蓋後更易之。是殆竄亂其說，使故與本集不合，以自明其暱於庭堅，獨知其詳耳。晁公武詆此書多誕妄僞託者，即此類歟？然惠洪本工詩，其論詩實多中理解，所言可取則取之，其託於聞之某某，置而不論可矣。

