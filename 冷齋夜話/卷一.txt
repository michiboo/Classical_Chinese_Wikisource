
王榮老嘗官於觀州，欲渡觀江，七日風作，不得濟。父老曰：「公篋中必蓄寶物，此江神極靈，當獻之得濟。」榮老顧無所有，惟玉塵尾，即以獻之，風如故。又以端硯獻之，風愈作。又以宣包虎帳獻之，皆不驗。夜臥念曰：「有魯直草書扇頭，題韋應物詩曰：『獨憐幽草澗邊生，上有黃鸝深樹鳴。春潮帶雨晩來急，野渡無人舟自橫。』」即取視，儻恍之際，曰：「我猶不識，鬼寧識之乎？」持以獻之，香火未收，天水相照，如兩鏡展對，南風徐來，帆一餉而濟。予謂：觀江神必元祐遷客之鬼；不然，何嗜之深也？
東坡初未識秦少遊，少遊知其將復過維揚，作坡筆語題壁於一山中寺。東坡果不能辯，大驚。及見孫莘老，出少遊詩詞數百篇，讀之，乃歎曰：「向書壁者豈此郎也？」
予往臨川景德寺，與謝無逸輩升閣，得禪月所畫十八應眞像甚奇，而失第五軸。予口占嘲之曰：「十八聲聞解埵根，少叢林漢亂山門。不知何處邏齋去，不見雲堂第五尊。」明日有女子來拜，敘曰：「兒南營兵妻也，寡而食素，夜夢一僧來，言曰：『我本景德僧，因行失隊，煩相引歸寺，可乎？』既覺，而鄰家要飯，入其門，壁間有畫僧，形狀瞭然，夢所見也。」時朱世英守臨州，異之，使迎還，爲閣藏之。予方少年時，羅漢且畏予嘲，及其老也，如梵吉者亦見悔，可怪也。
東坡倅錢塘日，夢神宗召入禁，宮女環侍，一紅衣女捧紅靴一雙，命軾銘之。覺而忘，其中一聯云：「寒女之絲，銖積寸累。歩武所及，雲蒸雷起。」既畢，進御。上極歎其敏，詔使宮女送出。睇視裙帶間有六言詩一首曰：「百疊依依水縐，六銖縰縰雲輕。植立含風殿廣，微聞環珮搖聲。」
東坡作《海棠》詩曰：「只恐夜深花睡去，髙燒銀燭照紅粧。」事見《太眞外傳》，曰：「上皇登沈香亭，詔太眞妃子。妃於時卯醉未醒，命力士從侍兒扶掖而至。妃子醉顏殘粧，鬢亂釵橫，不能再拜。上皇笑曰：『是豈妃子醉，眞海棠睡未足耳。』」作《尼童》詩曰：「應將白練作仙衣，不許紅膏汙天質。」事見則天長壽二年詔書，曰：「應天下尼，當用細白練爲衣。」作《橄欖》詩曰：「待得微甘囘齒頰，已輸崖蜜十分甜。」崖蜜事見《鬼谷子》，曰：「照夜靑，螢也；百花醲，蜜也；崖蜜，櫻桃也。」作《贈舉子》詩曰：「平生萬事足，所欠惟一死。」事見梁僧史，曰：「世祖宴東府，王公畢集，詔䟦陀羅至。䟦陀羅皤然淸痩，世祖望見，謂謝莊曰：『摩訶衍有機辯，當戲之。』跋陀趨外陛，世祖曰：『摩訶衍不負遠來，惟有一死在。』即應聲曰：『貧道客食陛下三十載，恩德厚矣，無所欠，所欠者惟一死耳。』」李太白詩曰：「昔作芙蓉花，今爲斷腸草，以色事他人，能得幾時好？」陶弘景《仙方註》曰：「斷腸草，不可食，其花美好，名芙蓉。」
陳瑩中爲予言：神宗皇帝一日行後苑，見牧豭豘者，問何所用。牧者對曰：「自祖宗以來，長令畜之，自稚養以至大，則殺之，又養稚者。前朝不敢易，亦不知果安用？」神宗沉思久之，詔付所司，禁中不得復畜。數月，衞士忽獲妖人，急欲血澆之，禁中卒不能致。神宗方悟太祖遠略亦及此。
東坡南遷，侍兒王朝雲者請從行。東坡佳之，作詩，有序曰：「世謂樂天有鬻駱放楊枝詞，佳其至老病不忍去也。然夢得詩云：『春盡絮飛留不得，隨風好去落誰家？』樂天亦云：『病與樂天相伴住，春同樊素一時歸。』則是樊素竟去也。予家有數妾，四五年相繼辭去，獨朝雲隨予南遷。因讀樂天詩，戲作此贈之云：『不學楊枝別樂天，且同通德伴伶玄。伯仁絡秀不同老，天女維摩總解禪。經卷藥爐新活計，舞裙歌板舊因縁。丹成隨我三山去，不作巫陽雲雨仙。』」蓋紹聖元年十一月也。三年七月五日，朝雲卒，葬於棲禪寺松林中，直大聖塔。又和詩曰：「苗而不秀豈其天，不使童烏與我玄。駐景恨無千歳藥，贈行唯有小乘禪。傷心一念償前債，彈指三生斷後縁。歸臥竹根無遠近，夜燈懃禮塔中仙。」又作《梅花》詞曰「玉骨那愁瘴霧」者，其寓意爲朝雲作也。秦少遊曰：「唐詩閨怨詞曰：『繡閤開金鎖，銀臺點夜燈。長征君自慣，獨臥妾何曾。』此正語病之著者，而選詩自謂精之，果精乎？」參廖子曰：「林下人好言詩，纔見誦貫休、齊己詩，便不必問。」
前輩訪人不遇，皆不書壁。東坡作行記，不肯書牌，惡其特地，止書壁耳。候人未至，則掃墨竹。
東坡毎曰：「古人所貴者，貴其眞。」陶淵明恥爲五斗米屈於鄕里小兒，棄官去。歸久之，復遊城郭，偶有羨於華軒。漢髙帝臨大事，鑄印銷印，甚於兒戲。然其正眞明白，照映千古，想見其爲人。問士大夫蕭何何以知韓信，竟未有答之者。
東坡嘗曰：「淵明詩初看若散緩，熟看有奇句。」如「日暮巾柴車，路暗光已夕。歸人望煙火，稚子候簷隙。」又曰：「採菊東籬下，悠然見南山。」又曰：「靄靄遠人村，依依墟裏煙。犬吠深巷中，鷄鳴桑樹顚。」大率才髙意遠，則所寓得其妙，造語精到之至，遂能如此。似大匠運斤，不見斧鑿之痕。不知者疲精力，至死不知悟，而俗人亦謂之佳。如曰：「一千里色中秋月，十萬軍聲半夜潮。」又曰：「蝴蝶夢中家萬里，子規枝上月三更。」又曰：「深秋簾幕千家雨，落日樓臺一笛風。」皆如寒乞相，一覽便盡。初如秀整，熟視無神氣，以其字露也。東坡作對則不然，如曰「山中老宿依然在，案上《楞嚴》已不看」之類，更無齟齬之態。細味對甚的而字不露，此其得淵明遺意耳。
東坡曰：「予少官鳳翔，行山邸，見壁間有詩曰：『人間無漏仙，兀兀三杯醉。世上沒眼禪，昏昏一覺睡。雖然沒交渉，其奈略相似。相似尚如此，何況眞箇是。』」故其海上作《濁醪有妙理賦》曰：「常因既醉之適，方識此心之正。」然此老言人心之正，如孟子言人性善，何以異哉！
東坡詩曰：「客來茶罷渾無有，盧橘微黃尚帶酸。」張嘉甫曰：「盧橘何種果類？」荅曰：「枇杷是矣。」又曰：「何以驗之？」答曰：「事見相如賦。」嘉甫曰：「『盧橘夏熟，黃甘橙榛，枇杷橪柿，亭奈厚樸。』盧橘果枇杷，則賦不應四句重用。應劭註曰：『《伊尹書》曰：「箕山之東，靑鳥之所，有廬橘，常夏熱。」』不據依之何也？」東坡笑曰：「意不欲耳。」
東坡嘗對歐公誦文與可詩曰：「美人卻扇坐，羞落庭下花。」歐公笑曰：「與可無此句，與可拾得耳。」世徒知與可掃墨竹，不知其髙才兼諸家之妙，詩尤精絶。戲作《鷺鷥詩》曰：「頸細銀鈎淺曲，腳髙緑玉深翹。岸上水禽無數，有誰似汝風標。」
東坡曰：世間之物，未有無對者，皆自然生成之象。雖文字之語亦然，但學者不思耳。如因事，當時爲之語曰：「劉蕡下第，我輩登科。」則其前有「雍齒且侯，吾屬何患」。太宗曰：「我見魏徴常媚嫵。」則德宗乃曰：「人言盧杞是姦邪。」
東坡在儋耳，有姜唐佐者從乞詩。{{ProperNoun|唐佐}]，朱崖人，亦書生。東坡借其手中扇，大書其上曰：「滄海何曾斷地脈，朱崖從此破天荒。」又書司命宮楊道士息軒曰：「無事此靜坐，一日是兩日。若活七十年，便是百四十。黃金不可成，白髮日夜出。開眼三十秋，速於駒過隙。是故東坡老，貴汝一念息。時來登此軒，望見過海席。家山歸未得，題詩寄屋壁。」有黎女插茉莉花，嚼檳榔，戲書姜秀郎几間曰：「暗麝著人簪茉莉，紅潮登頰醉檳榔。」其放浪如此。
山谷云：「詩意無窮，而人之才有限。以有限之才，追無窮之意，雖淵明、少陵不得工也。然不易其意而造其語，謂之換骨法；規模其意形容之，謂之奪胎法。」如鄭谷《十日菊》曰：「自縁今日人心別，未必秋香一夜衰。」此意甚佳，而病在氣不長。西漢文章雄深雅健者，其氣長故也。曾子固曰：「詩當使人一覽語盡而意有餘，乃古人用心處。」所以{{ProperNoun|荊公}]作《菊詩》則曰：「千花百卉彫零後，始見閒人把一支。」東坡}則曰：「萬事到頭終是夢，休，休，休，明日黃花蝶也愁。」又如李翰林詩曰：「鳥飛不盡暮天碧。」又曰：「靑天盡處沒孤鴻。」然其病如前所論。山谷作《登達觀臺》詩曰：「瘦藤拄到風煙上，乞與遊人眼界開。不知眼界闊多少，白鳥去盡靑天回。」凡此之類，皆換骨法也。顧況詩曰：「一別二十年，人堪幾回別。」其詩簡緩而立意精確。舒王作《與故人詩》曰：「一日君家把酒杯，六年波浪與塵埃。不知烏石江頭路，到老相逢得幾回。」樂天詩曰：「臨風杪秋樹，對酒長年身。醉貌如霜葉，雖紅不是春。」東坡《南中作》詩曰：「兒童悞喜朱顏在，一笑那知是醉紅。」凡此之類，皆奪胎法也。學者不可不知。
詩人多用方言，南人謂象牙爲「白暗」，犀爲「黑暗」，故老杜詩曰：「黑暗通蠻貨。」又謂睡美爲「黑甜」，謂飲酒爲「軟飽」，故東坡詩曰：「三盃軟飽罷，一枕黑甜餘。」
白樂天毎作詩，令一老嫗解之，問曰：「解否？」嫗曰解，則録之；不解，則易之。故唐末之詩近於鄙俚。
歐陽文忠公慶暦末，宿採石。舟人甫鼾，潮至月黑，公方就寢，微聞呼聲曰：「去未？」舟尾有答者曰：「有叅政船宿此，不可擅去，齋料幸爲攜至。」五鼓，岸上獵獵馳驟聲，舟尾者呼曰：「齋料幸見還。」有且行且答者曰：「道場不淸淨，無所得而皈領，略多嗟恨之詞。」公異之。後遊金山，與長老{{ProperNoun|瑞新}]語，新曰：「某夜還有水陸，有施主攜室至，忽乳一子，俄覺腥風滅燭，大衆恐。使人問其時，乃公宿採石之夜。」其後蔡州求退之鋭者，亦其前知然耶？時公自參知政事除蔡州。黃魯直熙寧初宿石塘寺，寺有鬼靈異，若獨足公之類，然獨足寺僧敬信之。一夕夢曰：「分寧黃刑部至。」僧曰：「侍郎乎？尚書乎？」曰：「侍郎也。」魯直南遷已六十，親故憂其禍大，又南方瘴霧，非菜肚老人所宜。魯直笑曰：「宜州者，所以宜人也。且石塘鬼非村落間無智愚鬼，侍郎之言，豈欺我哉！」魯直竟歿於宜州。較採石之鬼，何愚智相去三十里。豈魯直癡絶，故欺之耶？
宋太祖將問罪江南，李後主用謀臣計，欲拒王師。法眼禪師觀牡丹於大內，因作偈諷之曰：「擁毳對芳叢，由來趣不同。髮從今日白，花是去年紅。艶曳隨朝露，馨香逐晩風。何須待零落，然後始知空。」後主不省，王師旋渡江。
