
陳瑩中謫通州，夜讀《洛浦録》，乃大有所悟。斂目長息曰：「此句唯覺範可解，然渠在海外，吾無定光佛手，何能招之。」又曰：「吾甥李郁光祖者，覺範所愛，當呼來，授以此句。覺範倘有生還之幸，而吾以去死不遠，恐隔生，則托光祖授之，如大陽直掇付遠録公耳。」於是光祖自邵武跰足至通，瑩中熟視彌月，曰：「非寄附所可，姑置之。」明年，予還自朱崖，館於髙安大愚。瑩中自台州載其家來漳浦，過九江，愛廬山，因家焉。督予兼程來，予以三日至湓城。瑩中曰：「自此公可禁作詩，無益於事。」予曰：「敬奉教。然予兒時好食肉，母使持齋，予叩頭乞先飫食肉一日，母許之。今亦當準食肉例，先吟兩詩，喜吾二人死而復生，如何？」瑩中許之，予詩曰：「雁蕩天台看得足，盡般兒女寄蓬窗。徑來漳水謀二頃，偶愛廬山家九江。名節逼眞如醉白，生涯領略似襄龐。向來萬事都休理，且聽棲鐘一夜撞。」「與公靈鷲曾聽法，遊戲人間知幾生。夏口甕中藏畫像，孤山月下認歌聲。翳消已覺華無蒂，礦盡方知珠自明。數抹夕陽殘雨外，一番飛絮滿江城。」瑩中喜而謂曰：「此詩如岐下豬肉也，雖美，無多食。」後三年，予客漳水，見瑩中姪勝柔自九江來，出詩示予曰：「仁者雖逢思有常，平居愼勿示何妨。爭先世路機關惡，近後語言滋味長。可口物多終作疾，快心事過必爲傷。與其病後求良藥，不若病前能自防。」予謂勝柔曰：「公癡叔詩如食鰣魚，唯恐遭骨刺耳。與岐下豬肉，不可同日而語也。」
景祐中，光梵大師惟淨以梵學著聞天下。皇祐中，大覺禪師懷璉以禪宗大振京師。淨居傳法院，璉居淨因院，一時學者依以揚聲。景靈宮鋸鏞解木，木既分，有蟲鏤紋數十字，如梵書字旁行之狀，因進之。上遣都知羅宗譯經潤文，夏英公竦詣傳法院導譯，冀得祥異之語以讖國。淨焚香導譯逾刻，乃曰：「天竺無此字，不通辯譯。」右璫恚曰：「諸大師且領上意，若稍成文，譯館恩例不淺。」而英公以此意諷之，淨曰：「幸若蠹紋稍可箋辯，誠教門光也。異日彰謬妄，萬死何補！」上又嘗賜璉以龍腦鉢盂，璉對使者焚之，曰：「吾法以壞色衣，以瓦銕食，此鉢非法。」使者歸奏，上佳歎之。
富鄭公毎語客，此兩道人可謂佛弟子也，倘使立朝，必能盡節。以其人品不凡，故隨所遇輒盡其才。今則淨、璉輩何其少也耶。
予遊褒禪山，石涯下見一僧，以紙軸枕首，跣足而臥。予坐其傍，久之乃驚覺，起相向，熟視予曰：「方聽萬壑松聲，泠然而夢，夢見歐陽公，羽衣，折角巾，杖藜，逍遙潁水之上。」予問師：「嘗識公乎？」曰：「識之。」予私自語曰：「此道人識歐公，必不凡。」乃問曰：「師寄此山久如？」曰：「一年矣。」「道具何在？伴侶爲誰？」僧笑曰：「出家欲無累，公所言，袞袞多事人也。」曰：「豈不置鉢耶？」曰：「食時寺有椀。」又曰：「豈不畜經卷耶？」曰：「藏中自備足。」曰：「豈不備笠耶？」曰：「雨即吾不行。」曰：「鞋履亦不用耶？」曰：「昔有之，今弊棄之，跣足行殊快人。」予愕曰：「然則手中紙軸復何用？」曰：「此吾度牒也，亦欲睡枕頭耳。」予甚愛其風韻，恨不告我以名字鄕里，然識其呉音也，必湖山隱者。南還海岱，逢佛印禪師元公出山，重荷者百夫，擁其輿者十許夫，巷陌聚觀，喧吠鷄犬，予自笑曰：「使褒禪山石崖僧見之，則子爲無事人也。」
唐《忠義傳》，李澄之子源，自以父死王難，不仕，隱洛陽惠林寺。年八十餘，與道人圓觀遊甚密，老而約自峽路入蜀。源曰：「予久不入繁華之域。」於是許之，觀見錦襠女子浣，泣曰：「所以不欲自此來者，以此女也。然業影不可逃，明年某日，君自蜀還，可相臨，以一笑爲信。吾已三生爲比丘，居湘西岳麓寺，有巨石林間，嘗習禪其上。」遂不復言，已而觀死。明年如期至錦襠家，則兒生始三日，源抱臨明簷，兒果一笑。卻後十二年，至錢塘孤山，月下聞扣牛角而歌者，曰：「三生石上舊精魂，賞月臨風不要論。慚愧情人遠相訪，此身雖壞性常存。」東坡刪削其傳，而曰圓澤，而不書嶽麓三生石上事。賛寧所録爲圓觀，東坡何以書爲「澤」，必有據，見叔黨當問之。
毗陵承天珍禪師，蜀人也，巴音夷面，眞率不事事，郡守忘其名，初至，不知其佳士，未嘗與語。偶攜客來遊，珍亦坐於旁，守謂客曰：「魚稻宜江淮，羊麵宜京洛。」客未及對，珍輒對曰：「世味無如羊肉大美，且性極暖，宜人食。」守色變瞋視之，徐曰：「禪師何故知羊肉性暖？」珍應曰：「常臥氈知之，其毛尚爾暖，其肉不言可知矣。如明公治郡政美，則立朝當更佳也。」
趙悅道休官歸三衢，作髙齋而居之，禪誦精嚴，如老爛頭陀。與鍾山佛慧禪師爲方外友，唱酬妙語，照映叢林。性喜食素，日須延一僧對飯，可以想見其爲人矣。
法雲秀關西，鐵面嚴冷，能以理折人。魯直名重天下，詩詞一出，人爭傳之。師嘗謂魯直曰：「詩多作無害，艶歌小詞可罷之。」魯直笑曰：「空中語耳，非殺非偸，終不至坐此墮惡道。」師曰：「若以邪言蕩人淫心，使彼逾禮越禁，爲罪惡之由，吾恐非止墮惡道而已。」魯直領之，自是不復作詞曲耳。
徐師川曰：「予於東坡、山谷、瑩中三君子，但知敬畏者也，然其瑕疵，予能笑之。如東坡議論諫諍，眞所謂殺身成仁者，其視死生如旦夜爾，安能爲哉！而欲學長生不死。山谷赴官姑熟，既至，未視事，聞當罷，不去，竟俯就之，七日符至乃去。問其故，曰：『不爾，無舟吏可遷。』夫士之進退本體，欲分明不可茍也，豈以舟吏爲累耶？瑩中大節昭著，其能必行其志者，視爵祿如糞土，然猶時對日者説命。此皆顛倒也，吾固笑之。」
臨川謝逸字無逸，髙才，江南勝士也。魯直見其詩，歎曰：「使在館閣，當不減晁、張。」朱世英爲撫州，舉八行，不就，閒居多從衲子遊，不喜對書生。一日，有一貢士來謁，坐定曰：「毎欲問無逸一事，輒忘之。嘗聞人言歐陽修者，果如何人？」無逸熟視久之，曰：「舊亦一書生，後甚顯達，嘗參大政。」又問：「能文章否？」無逸曰：「也得。」無逸之子宗野，方七歳，立於旁，聞之，匿笑而去。
大通禪師言：吾頃過南都，謁張安道於私弟，道話一夕。安道曰：「景徳初，西土有異僧到都下，閲《永嘉證道歌》，即作禮頂戴久之。譯者問其故，僧曰：『此書流播五天，稱《眞丹聖者所説經》，發明心要者甚多。』又問大律師宣公塔所在：『吾欲往禮謁。』譯者又問：『此方大士甚衆，何獨求宣公哉？』曰：『此師持律，名重五天。』」
洪州武寧安和尚者，天衣懷禪師之嗣也，與秀關西爲同行。秀已應詔住法雲寺，其威光可以挾其法友登雲天而翔也。而安止荒村破院，單丁三十年，秀時以書致安，安未嘗視，棄之。侍者不解其意，因間問之。安曰：「吾始以秀有精彩，乃今知其癡。夫出家兒塚間樹下辦那事，如救頭然。無故於八達衢頭架大屋，養數百閑漢，此眞開眼尿床也，何足復對語哉！吾宗自此蓋亦微矣，子曹猶當見之。」
王荊公居鍾山時，與金華兪秀老過故人家飲，飲罷歩至水亭，顧水際沙間有饌器數件，皆黃白物，意吏卒竊之，故使人問司之者。乃小兒適聚於此食棗栗，食盡棄之而去。荊公謂秀老曰：「士欲任大事，閲富貴如群兒作息乃可耳。」
朱世英言：予昔從文公於定林數夕，聞所未聞，嘗曰：「子曾讀《遊俠傳》否？移此心學無上菩提，孰能禦哉？」又曰：「成周三代之際，聖人多生吾儒中；兩漢以下，聖人多生佛中；此不易之論也。」又曰：「吾止以雪峰一句語作宰相。」世英曰：「願聞雪峰之語。」公曰：「這老子嘗爲衆生，自是什麼。」
石㙮長老戒公，東坡居士昔赴登文，戒公迓之。東坡曰：「吾欲一見石塔，以行速不及也。」戒公起曰：「這著是磚浮屠耶？」坡曰：「有縫奈何？」戒曰：「若無縫，爭解容得世間螻蟻。」坡首肯之。
范文正公在睢陽，遣堯夫於姑蘇取麥五百斛。堯夫時尚少，既還，舟次丹陽，見石曼卿，問：「寄此久近？」曼卿曰：「兩月矣。三喪在淺土，欲喪之西北皈，無可與謀者。」堯夫以所載舟付之，單騎自長蘆捷徑而去。到家拜起，侍立良久。文正曰：「東呉見故舊乎？」曰：「曼卿爲三喪未舉，留滯丹陽，時無郭元振，莫可告知。」文正曰：「何不以麥舟與之？」堯夫曰：「已付之矣。」
東坡夜宿曹溪，讀《傳燈録》，燈花墮卷上，燒一僧字，即以筆記於窗間曰：「山堂夜岑寂，燈下讀《傳燈》。不覺燈花落，荼毘一個僧。」梵志詩曰：「城外土饅頭，餡草在城裏。一人喫一箇，莫嫌沒滋味。」魯直曰：「既是餡草，何縁更知滋味？」易之曰：「須先以酒澆，且圖有滋味。」
盛學士次仲、孔舍人平仲同在館中，雪夜論詩。平仲曰：「當作不經人道語。」曰：「斜拖闕角龍千丈，淡抹腰牆月半稜。」坐客皆稱絶。次仲曰：「句甚佳，惜其未大。」乃曰：「看來天地不知夜，飛入園林總是春。」平仲乃服其工。
嶺外梅花與中國異，其花幾類桃花之色，而唇紅香著。東坡詞曰：「玉質那愁瘴霧，冰姿自有仙風。海仙時遣探芳叢，倒掛緑毛幺凰。素麵常嫌粉涴，洗粧不退唇紅。髙情已逐曉雲空，不與梨花同夢。」魯直詞曰：「天涯也得江南信，梅破知春近。夜闌風細得香遲，不道曉來開遍向南枝。玉簫弄粉人應妬，飄到眉心住。平生個裏傾盃深，去國十年老盡少年心。」
黃魯直使余對句，曰：「呵鏡雲遮月。」對曰：「啼粧露著花。」魯直罪余於詩深刻見骨，不務含蓄。余竟不曉此論，當有知之者耳。
蔡元度焚黃餘杭，舟次泗洲，病亟。僧伽塔吐光射其舟，萬人瞻仰，中有棺呈露。士大夫知元度不起矣，至髙郵而沒。元度生於髙郵，而沒於此，異事。世言元度蓋僧伽侍者木叉之後身，初以爲誕，今乃信然。
