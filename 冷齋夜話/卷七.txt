
哲宗問右璫陳衍：「蘇軾襯朝章者何衣？」衍對曰：「是道衣。」哲宗笑之。及謫英州，雲居佛印遣書追至南昌，東坡不復答書，引紙大書曰：「戒和尚又錯脫也。」後七年，復官，歸自海南，監玉局觀，作偈戲答僧曰：「惡業相纏四十年，常行八棒十三禪。卻著衲衣歸玉局，自疑身是五通仙。」
東坡遊廬山，至東林，作偈曰：「溪聲便是廣長舌，山色豈非淸淨身。夜來八萬四千偈，他日如何舉似人。」
「橫看成嶺側成峰，遠近看山了不同。不識廬山眞面目，祇縁身在此山中。」《題西林壁》魯直曰：「此老人於般若橫説豎説，了無剰語。非其筆端有口，安能吐此不傳之妙哉！」
華亭船子和尚偈曰：「千尺絲綸直下垂，一波纔動萬波隨。夜靜水寒魚不食，滿船空載月明歸。」叢林盛傳，想見其爲人。宜州倚曲音成長短句曰：「一波纔動萬波隨。簑笠一鈎絲，金鱗正在深處，千尺也須垂。呑又吐，信還疑，上鈎遲。水寒江靜，滿目靑山，載月明歸。」
東坡在惠州，盡和淵明詩。魯直在黔南聞之，作偈曰：「子瞻謫海南，時宰欲殺之。飽喫惠州飯，細和淵明詩。淵明千載人，子瞻百世士。出處固不同，風味亦相似。」尋又遷儋耳，久之，天下盛傳子瞻己仙去矣。後七年北歸，時章丞相方貶雷州。東坡至南昌，太守葉公祖洽問曰：「世傳端明已歸道山，今尚耳遊戲人間耶？」東坡曰：「途中見章子厚，乃廻反耳。」
東坡自海南至虔上，以水涸不可舟，逗留月餘，時過慈雲寺浴。長老明鑒，魁梧如所畫慈恩，然叢林以道學與之。東坡作偈戲之曰：「居士無塵堪洗沐，老師有句借宣揚。窗間但見蠅鑽紙，門外時聞佛放光。遍界難藏眞薄相，一絲不掛且逢場。卻須重説圓通偈，千眼熏籠是法王。」又嘗要劉器之同參玉版和尚，器之毎倦山行，聞見玉版，忻然從之。至廉泉寺，燒筍而食，器之覺筍味勝，問：「此筍何名？」東坡曰：「即玉版也。此老師善説法，要能令人得禪悅之味。」於是器之乃悟其戲，爲大笑。東坡亦作偈曰：「叢林眞百丈，嗣法有橫枝。不怕石頭路，來參玉版師。聊憑柏樹子，與問籜龍兒。瓦礫猶能説，此君那不知。」
東坡鎭維揚，幕下皆奇豪。一日，石塔長老遣侍者投牒求解院，東坡問：「長老欲何往？」對曰：「歸西湖舊廬。」即令出，別候指揮。東坡於是將僚佐，同至石塔，令撃鼓，大衆聚觀。袖中出疎，使晁無咎讀之，其詞曰：「大士何曾出世，誰作金毛之聲？衆生各自開堂，何關石塔之事？去無作相，住亦隨縁。戒公長老開不二門，施無盡藏。念西湖之久別，亦是偶然。爲東坡而少留，無不可者。一時稽首，重聽白槌。渡口船廻，依舊雲山之色。秋來雨過，一新鐘鼓之聲。謹疎。」予謂戒公甚類杜子美黃四娘耳，東坡妙觀逸想，托之以爲此文，遂與百世倶傳也。
陳瑩中謫合浦時，予在長沙，以書抵予，爲負《華嚴》入嶺。有偈曰：「大士遊方興盡回，家山風雨絶纖埃。杖頭多少閑田地，挑取《華嚴》入嶺來」。予和之曰：「因法相逢一笑開，俯看人世過飛埃。湖湘嶺外休分別，圓寂光中共往來。」又聞嶺外大雪，作二偈寄之曰：「傳聞嶺外雪，壓倒千年樹。老兒拊手笑，有眼未曾睹。故應潤物材，一洗瘴江霧。寄語牧牛人，莫教頭角露。」又曰：「遍界不曾藏，處處光皎皎。開眼失卻蹤，都縁大分曉。園林忽生春，萬瓦粲一笑。遙知忍凍人，未悟安心了。」
蘇子由初謫髙安時，雲菴居洞山，時時相過。有聰禪師者，蜀人，居聖壽寺。一夕，雲菴夢同子由、聰出城迓五祖戒禪師，既覺，私怪之，以語子由，語未卒，聰至。子由迎呼曰：「方與洞山老師説夢，子來亦欲同説夢乎？」聰曰：「夜來輒夢見吾三人者，同迎五祖戒和尚。」子由拊手大笑曰：「世間果有同夢者，異哉！」良久，東坡書至，曰：「已次奉新，旦夕可相見。」三人大喜，追筍輿而出城，至二十里建山寺，而東坡至。坐定無可言，則各追繹向所夢以語坡。坡曰：「軾年八九歳時，嘗夢其身是僧，往來陝右。又先妣方孕時，夢一僧來托宿，記其頎然而眇一目。」雲菴驚曰：「戒，陝右人，而失一目，暮年棄五祖來遊髙安，終於大愚。」逆數蓋五十年，而東坡時年四十九歳矣。後東坡以書抵雲菴，其略曰：「戒和尚不識人嫌，強顏復出，眞可笑矣。既是法契，可痛加磨礪，使還舊觀，不勝幸甚。」自是常衣衲衣。
張文定公方平爲滁州日，遊瑯琊，周行廊廡，神觀淸淨。至藏院，俛仰久之。忽呼左右梯其梁間，得經一函。開視之，則《楞伽經》四卷，餘其半未寫。公因點筆續之，筆跡不異。味經首四句曰：「世間離生滅，猶如虛空花。智不得有無，而興大悲心。」遂大悟流涕，見前世事。蓋公生前嘗主藏於此，病革，自以寫經未終，願再來成之故也。公立朝正色，自慶暦以來，名臣爲人主所敬者，莫如公。暮年出此經示東坡居士，居士爲重寫，題公之事於其後，刻於浮玉山龍遊寺。
雲峰悅禪師，叢林敬畏爲明眼尊宿，與興化詵公友善。詵城居三十餘年，老矣，猶迎送不已。悅嘗誡曰：「公乃不袖手山林中去，尚此忍垢乎？」郡僚愛詵多，久不果去。一日，送大官出郊，墮馬損臂，呻吟月餘，以書哀訴於悅。悅恨其不聽言，作偈戲之曰：「大悲菩薩有千手，大丈夫兒誰不有。興化和尚折一枝，猶有九百九十九。」南華恭長老同嗣大愚，然少叢林，有書來敘法乳。悅作偈戲之曰：「與師萍跡寄江湖，共憶當年在大愚。堪笑堪悲無限事，甜瓜生得苦葫蘆。」
寶覺禪師老，菴於龍峰之北。魯直丁家難，相從甚久，館於菴之傍兩年。寶覺見學者，必舉手示之曰：「喚作拳是觸，不喚拳是背。」莫有契之者，叢林謂之「觸背闗」。張丞相奉使江西日，將造其廬，至兜率，見悅禪師，遂甘稱其門人。及見寶覺，乃作偈曰：「久嚮黃龍山裏龍，到來只見住山翁。須知背觸拳頭外，別有靈犀一點通。」靈源叟時爲侍者，乃作賛，其略曰：「聞時富貴，見後貧窮。老年浩歌歸去樂，從他人喚住山翁。」魯直大笑曰：「天覺所言靈犀一點，此藞苴爲虛空安耳穴。靈源作賛分雪之，是寫一字不著畫。」
呉有異比丘，號毛僧，日遊聚落，飲食無所撰。輕薄子多狎玩之，貴勢要之不詣。忽謂人曰：「吾其死矣。」乃危坐，説偈曰：「毛僧毛僧，事事不能，死了燒了，卻似不曾。」言卒遂化。嗟乎，異哉！其端師子、戒闍梨之徙乎？
謝逸字無逸，臨川縣人，勝士也，工詩能文。黃魯直讀其詩曰：「晁張流也，恨未識之耳。」無逸詩曰：「老鳳垂頭噤不語，枯木槎牙噪春鳥。」又曰：「貪夫蟻旋磨，冷官魚上竹。」又曰：「山寒石髮瘦，水落溪毛雕。」爲魯直所稱賞。
朱世英以徳行薦於朝，當入學，意不欲行，不得已詣之，信宿而還。所居溪堂，生涯如龎蘊。予嘗過之，小君方炊，稚子宗野汲水，而無逸誦書掃除。顧見予，放帚大笑曰：「聊復爾耳。」予作偈曰：「老妻營炊，稚子汲水。龐公掃除，丹霞適至。棄帚迎門，一笑相視。不必靈照，多説道理。」世英聞之，亦作偈曰：「提籃靈照，掃地謝公。一般是麫，做作不同。不假語黙，通透玲瓏。更若不會，換手搥胸。」
