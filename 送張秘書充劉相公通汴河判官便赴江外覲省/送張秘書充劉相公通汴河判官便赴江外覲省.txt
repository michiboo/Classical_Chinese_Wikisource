
前年見君時，見君正泥蟠。 
去年見君處，見君已風摶。 
朝趨赤墀前，高視青雲端。 
新登麒麟閣，適脫獬豸冠。 
劉公領舟楫，汴水揚波瀾。 
萬里江海通，九州天地寬。 
昨夜動使星，今旦送征鞍。 
老親在吳郡，令弟雙同官。 
鱸鱠賸堪憶，蓴羹殊可餐。 
既參幕中畫，復展膝下歡。 
因送故人行，試歌行路難。 
何處路最難，最難在長安。 
長安多權貴，珂珮聲珊珊。 
儒生直如弦，權貴不須干。 
斗酒取一醉，孤琴為君彈。 
臨岐欲有贈，持以握中蘭。

