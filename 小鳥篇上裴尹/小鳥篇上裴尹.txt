
藩籬小鳥何甚微，翩翩日夕空此飛。 
只緣六翮不自致，長似孤雲無所依。 
西城黯黯斜暉落，眾鳥紛紛皆有託。 
獨立雖輕燕雀群，孤飛還懼鷹鸇搏。 
自憐天上青雲路，弔影徘徊獨愁暮。 
銜花縱有報恩時，擇木誰容託身處。 
歲月蹉跎飛不進，羽毛憔悴何人問。 
繞樹空隨烏鵲驚，巢林只有鷦鷯分。 
主人庭中蔭喬木，愛此清陰欲棲宿。 
少年挾彈遙相猜，遂使驚飛往復迴。 
不辭奮翼向君去，唯怕金丸隨後來。

