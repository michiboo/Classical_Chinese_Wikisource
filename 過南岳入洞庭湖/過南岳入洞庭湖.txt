
洪波忽爭道，岸轉異江湖。
鄂渚分雲樹，衡山引舳艫。
翠牙穿裛槳，碧節上寒蒲。
病渴身何去，春生力更無。
壤童犂雨雪，漁屋架泥塗。
欹側風帆滿，微冥水驛孤。
悠悠迴赤壁，浩浩略蒼梧。
帝子留遺恨，曹公屈壯圖。
聖朝光御極，殘孽駐艱虞。
才淑隨廝養，名賢隱鍛鑪。
邵平元入漢，張翰後歸吳。
莫怪啼痕數，危檣逐夜烏。

