　　欽定四庫全書　　　　　集部二
　　陸士龍集　　　　　　　別集類一〈晉〉
　　提要
　　〈臣〉等謹案陸士龍集十巻晉陸雲撰雲與兄機齊名時稱二陸史謂其文章不及機而持論過之今觀集中諸啟其執辭諫諍陳義鯁切誠近於古之遺直至其文藻麗密詞㫖深雅與機亦宜上下平吳二俊要亦未易優劣也隋書經籍志載雲集十二巻又稱梁十巻録一巻是當時所傳之本已有異同新唐書藝文志但作十巻則所謂十二巻者已不復見至南宋時十巻之本又漸湮沒慶元間信安徐氏瞻始得之於秘書省與機集並刋以行然今亦未見宋刻世所行者惟此本考史稱雲所著文詞凡三百四十九篇此僅録二百餘篇似非足本葢宋以前相傳舊集乆已亡佚此特裒合散亡重加編緝故敘次頗叢雜如答兄平原詩二首其行矣怨路長一首乃機贈雲之作故馮惟訥詩紀収入機詩內而此本誤作雲答機詩又緑房含青實四語及逍遙近南畔二語皆自藝文類聚芙蕖部嘯部摘出佚其全篇故詩紀以為失題系之巻末但注見藝文某部此乃直標曰嘯殆明人不學者所編又出詩紀之後矣特是雲之原集既不可見惟藉此以傳什一故悉仍其舊録之始以存其梗概焉乾隆四十二年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



　　欽定四庫全書　　　　　集部二
　　陸士龍集目録　　　　　別集類一〈晉〉
　　巻一
　　賦〈箴附〉
　　巻二
　　詩
　　巻三
　　詩
　　巻四
　　詩
　　巻五
　　誄
　　巻六
　　頌
　　巻七
　　騷
　　巻八
　　書
　　巻九
　　啟
　　巻十
　　書答









