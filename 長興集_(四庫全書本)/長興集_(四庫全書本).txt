　　欽定四庫全書　　　　　集部三
　　長興集　　　　　　　　別集類二宋
　　提要
　　〈臣〉等謹案長興集十九巻宋沈括撰括有夢溪筆談已著錄陳振孫書錄觧題載括集四十一巻南宋髙布嘗合沈遼沈遘二集刻於括蒼題曰呉興三沈集此本巻末題從事郎處州司理叅軍髙布重校一行葢即括蒼所刻本也括博聞強記一時罕有其匹所作筆談於天文算數音律醫卜之術皆能發明考證洞悉源流而在當時乃不甚以文章著然學有根柢所作亦宏贍淹雅具有典則其四六表啟尤凝重不佻有古作者之遺範惜流傳既乆篇帙脫佚闕巻一至巻十二又闕巻三十一又闕巻三十三至四十一共二十二巻勘騐諸本亦皆相同知斷爛蠧蝕已非一日宋文鑑及侯鯖錄諸書載括詩什頗多而集中乃無一首又史稱括為河北西路察訪使條上三十一事皆報可其他建白甚衆而集中亦無奏劄一門葢皆在闕巻之中矣又案三沈之中以括集列遘集之後實則行軰括為長書錄觧題曰括於文通為叔〈案文通沈遘之字也〉而年少於文通世傳文通常稱括叔今四朝史本傳以為從弟者非也文通之父扶扶之父同括之父周皆以進士起家官皆至太常少卿王荊公誌周與文通墓及文通弟遼誌其伯父振之墓可考云云其辨證甚明元修宋史仍以括為遘之從弟殊為舛誤今據陳氏之説附正其失用以見宋史踈舛不足盡為典據焉乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
