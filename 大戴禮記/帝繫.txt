
少典產軒轅是爲黃帝。
黃帝產元囂，元囂產蟜極，蟜極產高辛，是為帝嚳。
帝嚳產放勳，是為帝堯。
黃帝產昌意，昌意產高陽，是為帝顓頊。
顓頊產窮蟬，窮蟬產敬康，敬康產句芒，句芒產蟜牛，蟜牛產瞽叟，瞽叟產重華，是為帝舜，及產象敖。
顓頊產鯀，鯀產文命，是為禹。
黃帝居軒轅之邱，娶於西陵氏，西陵氏之子謂之嫘祖氏，產青陽及昌意。青陽降居泜水，昌意降居若水。昌意娶於蜀山氏，蜀山氏之子謂之昌濮氏，產顓頊。
顓頊娶於滕奔氏，滕奔氏之子謂之女祿氏，產老童。
老童娶於竭水氏，竭水氏之子謂之高緺氏，產重黎及吳回。吳回氏產陸終。陸終氏娶於鬼方氏，鬼方氏之妹謂之女隤氏，產六子，孕而不粥，三年，啟其左脅，六人出焉。其一曰樊，是為昆吾；其二曰惠連，是為參胡；其三曰籛，是為彭祖；其四曰萊言，是為雲鄶人；其五曰安，是為曹姓；其六曰季連，是為羋姓。季連產附祖氏，附祖氏產穴熊，季通之裔孫鬻熊，九世至於渠。
渠有子三人，其孟之名為無康，為句亶王；其中之名為紅，為鄂王；其季之名為疵，為越章王。
昆吾者，衛氏也；參胡者，韓氏也；彭祖者，彭氏也；雲鄶人者，鄭氏也；曹姓者，邾氏也；季連者，楚氏也。
帝嚳卜其四妃之子，而皆有天下。上妃有邰氏之女也，曰姜嫄氏，產后稷；次妃有娀氏之女也，曰簡狄氏，產契；次妃曰陳鋒氏之女也，曰慶都氏，產帝堯；次妃陬訾氏之女也，曰長儀氏，產帝摯。
帝堯娶於散宜氏，散宜氏之子謂之女皇氏。
帝舜娶於帝堯，帝堯之子謂之女匽氏。
鯀娶於有莘氏，有莘氏之子謂之女志氏，產文命。
禹娶於塗山氏，塗山氏之子謂之女憍氏，產啟。
