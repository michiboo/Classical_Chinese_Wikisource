　　欽定四庫全書　　　　　集部四
　　鶴山集　　　　　　　　別集類三〈宋〉
　　提要
　　〈臣〉等謹案鶴山集一百九巻宋魏了翁撰了翁字華父邛州蒲江人慶元五年進士歴官資政殿學士福建安撫使卒贈太師諡文靖事蹟具宋史儒林傳了翁文章極富本各自為集此本乃後人取生平著作合編而成其三十五巻下題渠陽集三十七巻下題朝京集九十巻下題自庵類稿則猶仍其舊名刋削未盡者也史稱了翁年十五時為韓愈論抑揚頓挫已有作者之風其根柢極為深厚故自中年後篤志經術造詣精粹所作醇正有法紆徐宕折出乎自然絶無講學者空疎板腐之病所上奏議亦多秉義切劘誠意懇到蓋載遒之言與窮經之㫖醖釀而成卓然不愧大家之目正不獨其人為足傳矣集原本一百巻見於焦竑經籍志前有淳熙己酉宛陵呉淵序凡詩十二巻牋表制誥奏議等十八巻書牘七巻記十三巻序銘字説跋等十五巻啟三巻誌狀二十一巻祭文輓詩三巻策問一巻長短句三巻雜文四巻其自一百一巻至一百十巻皆註雲新増則刋行者所續入為制學文三巻周禮折衷四巻拾遺一巻師友雅言二巻元明間集板湮廢嘉靖辛亥四川兵備副使髙翀等始重刻於邛州而校訂草率與目多不相應或書中有此文而目反佚之疑有所竄改已非其舊又目凡一百十巻而呉鳯後序稱一百七巻蓋重訂時失於檢勘以周禮折衷併為三巻以師友雅言併為一巻又缺拾遺一巻故實止此數然世間僅存此本流傳甚稀今重加校定仍其所闕析其所併定為一百九巻而原目之參錯不合者則削而不錄焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











　　鶴山集原序
　　藝祖救百王之𡚁以道理為最上一語開國以用讀書人一念厚蒼生文治彬郁垂三百年海內興起未艾也而文章亦無慮三變始也厭五季之萎薾而崑體出漸歸雅醇猶事織組則楊晏為之倡已而逥瀾障川黜雕返樸崇議論勵風節要以闗世教逹國體為急則歐蘇擅其宗已而濓溪周子出焉其言重道徳而謂文之能藝焉耳於是作通書著極圖大本立矣餘有所及雖不多見味其言藹如也由是先哲軰出易傳探天根西銘見仁體通鑑精纂述擊壤豪詩歌論奏王朱而講說呂范可謂和順積中而英華發外矣後生接響謂性外無餘學其弊至於志道忘藝知有語録而無古今始欲由精逹粗終焉本末俱舛然則言之無文行之不逺亦豈周子之所尚哉此予於鶴山公之文而重有感也南渡後惟朱文公學貫理融訓經之外文膏史馥騷情雅思體法畢偹又未幾而公與西山真公出焉予生晚不及見考亭之典刑獨幸接二公之緒論嵗在丙申公假督鉞道吳門予時兼制置之事故讀公詩文為尤熟公沒十二年而近思近愚公之二子也萃遺稿刻梓用傳屬予序之竊惟公天分頴抜早從諸老㳺書無不讀而見道卓守道約故作為文率深衍閎暢微一物不推二氣五行之所以運微一事不述三綱九法之所以尊言已必致知力行言人必均氣同體神怪必不語老佛必斥攘以至一紀述一詠歌必勸少諷多必情發禮止千態萬變卒歸於正及究其所以作則皆尚體要而循法度浩乎如雲浮空而莫可狀凜乎如星寒芒而莫可干蔚乎如風激波而皆自然也其理到之言與其有徳之言與程張之問學而發以歐蘇之體法與公文視西山而理致同醇麗有體同而豪贍雅健則所自得故近世言文者曰真魏要皆見道君子與公早掇峻第晚踐政途然身未嘗安於朝廷之上使得行其言以措諸用如藝祖之訓而用之詎止如今所存者而天不假以年故所可見者文而已惜哉淳祐已酉夏宛陵吳淵序














