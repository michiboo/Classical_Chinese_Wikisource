　　【甲戌墨批：《紅樓夢》旨意　是書題名極多，《紅樓夢》是總其全部之名也。又曰《風月寶鑒》，是戒妄動風月之情。又曰《石頭記》，是自譬石頭所記之事也。此三名則書中曾已點睛矣。如寶玉做夢，夢中有曲，名曰《紅樓夢》十二支，此則《紅樓夢》之點睛。又如賈瑞病，跛道人持一鏡來，上面即鏨風月寶鑒四字，此則《風月寶鑒》之點睛。又如道人親見石上大書一篇故事，則系石頭所記之往來，此則《石頭記》之點睛處。然此書又名曰《金陵十二釵》，審其名，則必系金陵十二女子也。然通部細搜檢去，上中下女子豈止十二人哉？若雲其中自有十二個，則又未嘗指明白系某某，極至「紅樓夢」一回中，亦曾翻出金陵十二釵之簿籍，又有十二支曲可考。】
　　【書中凡寫長安，在文人筆墨之間，則從古之稱；凡愚夫婦兒女子家常口角，則曰中京，是不欲著跡於方向也。蓋天子之邦，亦當以中爲尊，特避其東南西北四字樣也。】
　　【此書只是著意於閨中，故敘閨中之事切，略涉於外事者則簡，不得謂其不均也。】
　　【此書不敢幹涉朝廷，凡有不得不用朝政者只略用一筆帶出，蓋實不敢以寫兒女之筆墨唐突朝廷之上也。又不得謂其不備。】
　　〈按：此段批語混入正文。〉【甲戌、庚、蒙批：此書開卷第一回也，作者自云：因曾曆過一番夢幻之後，故將真事隱去，而借通靈之說，撰此《石頭記》一書也。故曰「甄士隱夢幻識通靈」。但書中所記何事，又因何而撰是書哉？自又云：今風塵碌碌，一事無成，忽念及當日所有之女子，一一細推了去，覺其行止見識，皆出於我之上。何我堂堂之鬚眉，曾不若彼裙釵哉！【蒙側批：何非夢幻，何不通靈？作者託言，原當有自。受氣清濁，本無男女之別。】實愧則有餘，悔又無益之大無可奈何之日也！當此時，則自欲將已往所賴，上賴天恩，下承祖德，錦衣紈絝之時、飫甘饜美肥之日，背父母教育之恩，負師兄規訓之德，已至今日一事無成、半生潦倒之罪，【蒙側批：明告看者。】編述一記，以告普天下人。我之罪固不能免，然閨閣中本自歷歷有人，萬不可因我之不肖，自護其短，則一併使其泯滅也。【蒙側批：因爲傳他，併可傳我。】雖今日之茆椽蓬牖，瓦灶繩床，其風晨月夕，階柳庭花，亦未有傷於我之襟懷筆墨者。雖我未學，下筆無文，何爲不用假語村言，敷演出一段故事來，以悅人之耳目哉。故曰「風塵懷閨秀」，乃是第一回題綱正義也。開卷即雲「風塵懷閨秀」，則知作者本意原爲記述當日閨友閨情，並非怨世駡時之書矣。雖一時有涉於世態，然亦不得不敘者，但非其本旨耳，閱者切記之。詩曰：】
　　【浮生著甚苦奔忙？盛席華筵終散場。】
　　【悲喜千般同幻渺，古今一夢盡荒唐。】
　　【謾言紅袖啼痕重，更有情痴抱恨長。】
　　【字字看來皆是血，十年辛苦不尋常！】

