
提琴一萬里，負書三十年。 
晨攀偃蹇樹，暮宿清冷泉。 
翔禽鳴我側，旅獸過我前。 
無人且無事，獨酌還獨眠。 
遙聞彭澤宰，高弄武城弦。 
形骸寄文墨，意氣托神仙。 
我有壺中要，題為物外篇。 
將以貽好道，道遠莫至旃。 
相思勞日夜，相望阻風煙。 
坐惜春華晚，徒令客思懸。 
水去東南地，氣凝西北天。 
關山悲蜀道，花鳥憶秦川。 
天子何時問，公卿本亦憐。 
自哀還自樂，歸藪復歸田。 
海屋銀為棟，雲車電作鞭。 
倘遇鸞將鶴，誰論貂與蟬。 
萊洲頻度淺，桃實幾成圓。 
寄言飛鳧舄，歲晏同聯翩。

