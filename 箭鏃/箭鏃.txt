箭鏃本求利，淬礪良甚難。
礪將何所用，礪以射兇殘。
不礪射不入，不射人不安。
爲盜即當射，寧問私與官。
夜射官中盜，中之血闌干。
帶箭君前訴，君王悄不歡。
頃曾爲盜者，百箭中心攢。
競將兒女淚，滴瀝助辛酸。
君王責良帥，此禍誰爲端。
帥言發硎罪，不使刃稍刓。
君王不忍殺，逐之如迸丸。
仍令後來箭，盡可頭團團。
發硎去雖遠，礪鏃心不闌。
會射蛟螭盡，舟行無惡瀾。

