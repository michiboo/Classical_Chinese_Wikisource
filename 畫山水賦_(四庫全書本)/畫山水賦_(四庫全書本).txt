　　欽定四庫全書　　　　　子部八
　　畫山水賦　　　　　　　藝術類一〈書畫之屬〉提要
　　〈臣〉等謹案畫山水賦一巻附筆法記一卷〈浙江鮑士恭家藏本〉舊本題唐荊浩撰案劉道醇五代名畫補遺曰荊浩字浩然河南沁水人五季多故隠於太行之洪谷自號洪谷子著山水訣一卷湯垕畫鑒亦曰荊浩山水為唐末之冠作山水訣為范寛輩之祖則此書本名山水訣此本載詹景鳯王氏畫苑補益中獨題曰畫山水賦考荀卿以後賦體數更而自漢及唐未有無韻之格此篇雖用駢詞而中間或數句有韻數句無韻仍如散體強題曰賦未見其然又以浩為豫章人題曰豫章先生益誕妄無稽矣別有筆法記一卷載王氏畫苑中標題之下註曰一名畫山水録案唐書藝文志載荊浩筆法記一卷陳振孫書録解題則作山水受筆法一卷沁水荊浩浩然撰今撿記中稱石鼓岩前遇一叟講授筆法則陳氏所記乃其本名唐志所載乃省文呼之王氏畫苑所註又後人改名也二書文皆拙澁中間忽作雅詞忽叅鄙語似藝術家稍知字義而不知文格者依託為之非其本書以相傳既久其論亦頗有可采者姑録存之備畫家一説雲爾乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　欽定四庫全書
　　畫山水賦
　　宋　荊浩　撰
　　山水賦
　　凡畫山水意在筆先丈山尺樹寸馬豆人此其格也逺人無目逺樹無枝逺山無皴高與雲齊逺水無波隠隠似眉此其式也山腰雲塞石壁泉塞樓臺樹塞道路人塞石看三面路看兩蹊樹觀頂𩕳水看岸基此其法也凡畫山水尖峭者峰平夷者嶺峭壁者崖有宂者岫懸石者岩形圓者巒路通者川兩山夾路者壑兩山夾水者澗注水者溪泉通者谷路下小土山者坡極目而平者坂若能辨別此類則粗知山水之彷彿也觀者先看氣象後辨清濁分賔主之朝揖列羣峰之威儀多則亂少則慢不多不少要分逺近逺山不得連近山逺水不得連近水山腰回抱寺觀可安斷岸亂堤小橋可置有路處人行無路處林木岸斷處古渡山斷處荒村水濶處征帆林宻處店舎臨岸古木露根而藤纒臨流石岸嵌空而水痕凡作林木逺者疎平近者高宻有葉者枝柔無葉者枝硬松皮如鱗栢皮纒身生於土者脩長而淨直長於石者拳曲而伶仃古木節多而半死寒林扶疎而蕭森春景則霧鎖煙籠樹林隠隠逺水拖藍山色堆青夏景則林木蔽天緑蕪平坂倚雲瀑布行人羽扇近水幽亭秋景則水天一色簌簌疎林雁橫煙塞蘆裊沙汀冬景則樹枝雪壓老樵負薪漁舟倚岸水淺沙平凍雲黯淡酒帘孤村風雨則不分天地難辨東西行人傘笠漁父蓑衣有風無雨但看樹枝有雨無風枝葉垂下雨霽則雲收天碧山光添翠網曬斜暉曉景則千山欲曙霧靄霏霏朦朧殘月曉色熹㣲暮景則山銜殘日帆卸江湄路人歸急半掩柴扉或煙斜霧橫或逺岫雲歸或秋江晩渡或古塜斷碑如此之類須要筆法布置更看臨期山形不得犯重樹頭不得整齊山借樹為衣樹借山為骨樹不可繁要見山之秀麗山不可亂要顯樹之精神若留意於此者須心㑹於𤣥㣲














　　畫山水賦
　　欽定四庫全書
　　筆法記
　　宋　荊浩　撰
　　太行山有洪谷其間數畆之田吾常耕而食之有日登神鉦山四望廻跡入大岩扉苔徑露水怪石祥煙疾進其處皆古松也中獨圍大者皮老蒼蘚翔鱗乗空蟠虬之勢欲附雲漢成林者爽氣重榮不能者抱節自屈或廻根出土或偃截巨流掛岸盤溪披苔裂石因驚其異遍而賞之明日攜筆復就寫之凡數萬本方如其真明年春來於石鼓岩間遇一叟因問具以其來所由而答之叟曰子知筆法乎曰叟儀形野人也豈知筆法耶叟曰子豈知吾所懐耶聞而慚駭叟曰少年好學終可成也夫畫有六要一曰氣二曰韻三曰思四曰景五曰筆六曰墨曰畫者華也但貴似得真豈此撓矣叟曰不然畫者畫也度物象而取其真物之華取其華物之實取其實不可執華為實若不知術茍似可也圖真不可及也曰何以為似何以為真叟曰似者得其形遺其氣真者氣質俱盛凡氣傳於華遺於象象之死也謝曰故知書畫者名賢之所學也耕生知其非本翫筆取與終無所成慙惠受要定畫不能叟曰嗜慾者生之賊也名賢縱樂琴書圖畫伐去雜慾子既親善但期終始所學勿為進退圖畫之要與子備言氣者心隨筆運取象不忒韻者隠跡立形備儀不俗思者刪撥大要凝想形物景者制度時因搜妙創真筆者雖依法則運轉變通不質不形如飛如動墨者髙低暈淡品物淺深文彩自然似非因筆復曰神妙竒巧神者亡有所為任運成象妙者思經天地萬類性情文理合儀品物流筆竒者蕩跡不測與真景或乖異致其理偏得此者亦為有筆無思巧者雕綴小媚假合大經強寫文章增貌氣象此謂實不足而華有餘凡筆有四勢謂筋肉骨氣筆絶而斷謂之筋起伏成實謂之肉生死剛正謂之骨跡畫不敗謂之氣故知墨太質者失其體色㣲者敗正氣筋死者無肉跡斷者無筋茍媚者無骨夫病有二一曰無形二曰有形有形病者花木不時屋小人大或樹髙於山橋不登於岸可度形之類是也如此之病不可改圖無形之病氣韻俱冺物象全乖筆墨雖行類同死物以斯格拙不可刪修子既好寫雲林山水須明物象之源夫木之生為受其性松之生也枉而不曲遇如宻如疎匪青匪翠從㣲自直萌心不低勢既獨髙枝低復偃倒掛未墜於地下分層似疊於林間如君子之德風也有畫如飛龍蟠虬狂生枝葉者非松之氣韻也栢之生也動而多屈繁而不華捧節有章文轉隨日葉如結線枝似衣麻有畫如蛇如索心虛逆轉亦非也其有楸桐椿櫟榆桞桑槐形質皆異其如逺思即合一一分明也山水之象氣勢相生故尖曰峰平曰頂圓曰巒相連曰嶺有宂曰岫峻壁曰崖崖間崖下曰岩路通山中曰谷不通曰峪峪中有水曰溪山夾水曰澗其上峰巒雖異其下岡嶺相連掩映林泉依稀逺近夫畫山水無此象亦非也有畫流水下筆多狂文如斷線無片浪髙低者亦非也夫霧雲煙靄輕重有時勢或因風象皆不定須去其繁章採其大要先能知此是非然後受其筆法曰自古學人孰為備矣叟曰得之者少謝赫品陸探微為勝今已難遇親蹤張僧繇所遺之圖甚虧其理夫隨類賦彩自古有能如水暈墨章興我唐代故張璪員外樹石氣韻俱盛筆墨積㣲真思卓然不貴五彩曠古絶今未之有也麴庭與白雲尊師氣象幽妙俱得其元動用逸常深不可測王右丞筆墨宛麗氣韻髙清巧寫象成亦動真思李將軍理深思逺筆跡甚精雖巧而華大虧墨彩項客山人樹石頑澀稜角無蹤用墨獨得𤣥門用筆全無其骨然於放逸不失真元氣象元大剙巧媚吳道子筆勝於象骨氣自髙樹不言圖亦恨無墨陳員外及僧道氛以下粗昇凡格作用無竒筆墨之行甚有形跡今示子之徑不能備詞遂取前寫者異松圖呈之叟曰肉筆無法筋骨皆不相轉異松何之能用我既教子筆法乃齎素數幅命對而寫之叟曰爾之手我之心吾聞察其言而知其行子能與我言詠之乎謝曰乃知教化聖賢之職也祿與不祿而不能去善惡之跡感而應之誘進若此敢不恭命因成古松讚曰
　　不凋不容惟彼貞松勢髙而險屈節以恭葉張翠蓋枝盤赤龍下有蔓草幽隂𫎇茸如何得生勢近雲峰仰其擢幹偃舉千重巍巍溪中翠暈煙籠竒枝倒掛徘徊變通下接凡木和而不同以貴詩賦君子之風風清匪歇幽音凝空
　　叟嗟異乆之曰願子勤之可忘筆墨而得真景吾之所居即石鼓岩間所字即石鼓岩子也曰願從侍之叟曰不必然也遂亟辭而去別日訪之而無蹤後習其筆術嘗重所傳今遂修集以為圖畫之軌轍耳


　　筆法記
