白日已昭昭，干戈亦漸消。
迎師親出道，從諫早臨朝。
佞倖威權薄，忠良寵錫饒。
丘陵今一變，無復白雲謡。
觀風欲廵洛，習戰亦開池。
始改三年政，旋聞七月期。
陵分內外使，官具吉凶儀。
渭北新園路，簫笳遠更悲。
曉日龍車動，秋風閭闔開。
行帷六宮出，執紼萬方來。
慘慘郊原暮，遲遲挽唱哀。
空山煙雨夕，新陌遶陵臺。
