臣等謹案，《建炎以來繫年要錄》二百卷，宋工部侍郎井研李心傳撰。心傳精於史學，通知故實，詳見《宋史•儒林傳》中。是書乃纂述高宗朝三十六年事蹟，仿《通鑑》之例，編年繫月，與李燾《長編》相續，寧宗時嘗被旨取進《永樂大典》，別載賈似道跋，稱寶祐初曾刻之揚州，而元代修宋、遼、金三史時，廣購逸書，其目具見。袁桷、蘇天爵二集並無此書之名，是當時流傳已絕，故修史諸臣均未之見。至明初，始得其遺本錄之，而文淵閣書目祗有一部二十冊藏諸祕府，其他諸家書目亦並未有諸及之者，蓋其失傳久矣，誠已軼，僅存之善本者也。
宋自南渡後，史學盛行，紀述之書最稱該備。迄今存者固多，而蹖駁者亦復不少。獨心傳是編以國史日曆爲主，而參之以稗官野記、家乘誌狀、案牘奏報、百司題名，無不臚採異同，以待後來論定，故文雖繁而不病其冗，其於一切是非得失之跡，皆據實詮敘，絕無軒輊緣飾於其間，尤史家所僅見。即如宋人議論多右張浚心傳獨能直書不諱，並朱子行狀亦不敢盡從，未嘗以蜀人稍爲掩覆。《宋史》本傳謂其重川屬而簿東南之士，實有不盡然者。綜而論之，其書雖取法李燾，而精審較勝，至視熊克、陳均、趙甡之諸家，相去殆懸絕矣。
原本所載秦熺、張匯諸論，是非錯謬，疑是後人攙入。又於本註外載有留正《中興聖政》、呂中《大事記》、何俌《龜監》諸書，當亦修《永樂大典》時所附入者。今既無別本可證，姑依文錄存，間加駁正，有與《宋史》互異者，亦各爲辨證，附註下方。其書中所載金人地等名音譯，均多舛誤，僅依《欽定金史國語》之例，詳加訂正，別爲考證，附載篇末，用以訂訛傳言，仍依原第釐爲二百卷。
至此書命名，《文獻通考》作《繫年要記》，《宋史本傳》作《高宗要錄》互有不同。今據心傳《朝野雜記》自跋及王應麟《玉海》，定爲《繫年要錄》，編次如左。
乾隆三十八年十一月恭校上。
