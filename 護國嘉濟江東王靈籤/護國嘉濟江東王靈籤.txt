聖濟廟者，初興於贛，漸流布於四方，所在郡縣多有之。神蓋姓石氏，名固，贛人也，生於秦代，既歿，能發祥為神。
漢高六年，遣潁陰灌懿侯嬰略定江南，至贛。贛時屬豫章郡，與南粵接壤。尉陀寇邊，嬰將兵擊之，神降於絕頂峯，告以克捷之期，已而有功。館神於崇福里，人稱為石固王廟。
唐大中元年，里民周諒被酒為魅所惑，墜於崖下；符爽行賈長汀，舟幾覆。咸有所禳，諒即返其廬，爽見神來護之。於是卜貢江東之雷岡，相率造新廟，塐石為像奉焉。相傳廟初建時，天地為之晦冥，錄事吳君暨司戶蕭君，令康、黃二衙官先後往視，皆立化，二君亦繼亡，逮今祀為配神雲。自時厥後，神屢顯嘉應。州之東北有二洲，曰藍澱，曰乾渡。每當長夏水易涸，隱起若岡阜，舟楫不通。
宋嘉祐八年，趙抃報政而歸，適遘焉，亟徼靈於廟，水清漲者八尺。清漲，俗謂無雨而水自盈也。
元祐元年夏，五月不雨，遍絺山川弗應。郡守孔平仲迎神至鬱孤臺，燭未見跋，甘霖如瀉。四年，東城災，風烈火熾，將延於庫庾。林顏正佩郡章急呼神曰：「盍憫我蒸民？」俄，反風滅火。六年復災，耄倪遙望雷岡而拜，月明如晝，忽陰雲四合，大雨驟至，虐焰頓息。
建炎三年，隆祐太后孟氏駐蹕於贛，金人深入至造水，彷彿睹神擁陰兵甚眾，乃旋。
紹興十九年，鄱陽許中為郡，欲新神之宮，召大姓二十人立庭下諭之，眾推張銳、郭文振心計開敏，宜為糾率。二人謝不能。許乃分一番紙，如其人之數，書二為正、副字，雜封之，令自得墨者職如書。各取其一開之，則得書者二人也。眾以神與心通，不日而宮成。二十七年，禁兵合山寇據城逆命，子女玉帛，驅輦殆盡。高宗命都統制李耕殲之，陰霾挾逆風為患，士卒弗能前。耕私祈焉，頃之，風順天朗，一鼓而城平。自是王師南征。無不祠以牲牢，乞陰兵為助者。
淳熙十六年，歲當大比，州人士劉文粲以夢徵於神，夢三十人執高竹而立，因更名筌，遂入鄉選。
嘉定十年夏，大霖雨，江水暴溢，城不浸者一版，民懼為魚，泣禱甚哀，水尋退亡害。
紹定三年，黥卒朱先率其徒陳達、周進、蔡發以叛。有旨除荊襄監軍陳塏提刑江西，仍護諸將致討。夜駐廬陵，夢神告曰：「先將竄番禺，爾宜速圖。」塏密命胡岩起、李強疾趨至贛，合三寨兵戮之。
淳祐七年，湖南夷獠曾甲嘯眾倡亂，聲搖江右，部使者鄭逢辰檄王舜進攻，如有神立青霄上，兇徒沮駭，卒就殄滅。九年，安遠崔文廣為變，倚石壁作窟穴。潼川姚希得來持憲節，駐兵守之，久且弗拔。寇見雲中若旗幟飛翻，其膽遂落，渠魁乃擒。
景定三年，郡有黎氏獄，胥吏受賕，搒掠良民，使之承。左司吳革疑焉，神告以生兆，卒白其冤。
元至元十七年，閩卒張彥真入廟，舌吐數寸，足懸半空，自述其陰私頗悉，類有人鞫讞之。
蓋神之顯靈，其事不翅數百，而於雨暘疫癘之禱，驗者尤夥，備見於唐、宋碑碣及《嘉濟實錄》。濂唯各舉其著者書之，所不書者可以例知也。
宋寶慶間，莆田傅燁為贛縣東尉，豔神之為，撰為繇辭百章，俾人占之，其響答吉凶，往往如神面語之者，此亦陰翊治化之一端也。吳楊溥時，以神能禦菑捍患，有合祭法，署為昭靈王。宋五封至崇惠顯慶昭烈忠佑王，賜廟額曰「嘉濟」。元三易，封為護國普仁崇惠靈應聖烈忠佑王，復更之以今額，其褒揚光署可謂備矣。至若高宗所賜赭黃袍、纏絲馬腦帶，及南唐李煜五龍硯，至今猶藏廟中雲。
濂稽諸經，國有凶荒則索鬼神而祭之，士有疾病則行禱於五祀。先王必以神為可依，故建是祠祝之制也。世之號為儒者，多指鬼神於茫昧，稍與語及之，弗以為誣，則斥以為惑，不幾於悖經矣乎？有若神者，功在國家，德被生民，自漢及今，孰不依之？雖近代名臣，若劉安世，若蘇軾兄弟，若洪邁，若辛棄疾，若文天祥，亦勤勤致敬而弗少怠。是數君子者，將非儒也邪？何其與世人異也？
濂初被召而起，神示以文物之祥，後果入翰林為學士，心久奇之。今故特徇祝史韋法凱之請，為撰《靈跡碑》一通，使刻焉。或謂高帝未嘗伐粵，第遣陸賈齎璽綬立佗為南粵王。濂按傳記所載，嬰之略定豫章在六年庚子，佗之稱臣在十一年乙巳，其未臣之前，惡知不來侵境而嬰擊退之邪？恐史家以其事微，故略之爾。敢並及之，係之以詩曰：
神雷之岡翠谷嵯，五螭夭矯含精徽。崇祠四阿儼翬飛，像變翕赩五采施。陰爽襲人動曾醿，發祥傳自炎劉初。粵氛侵徼告捷期，豈或天星隕魄為。
降靈於人讚化機，以石為氏理則宜。大中卜遷墨食龜，有聲惣惣達四垂。風霆號令疑所司，斥逐厲鬼暘雨時。禾役穟穟歲不饑，民萌鼓腹酣以嬉。
建炎火德值中衰，宮車駐蹕贛水糜。完顏黥卒大步追，神兵暗樹雲中旗。卷甲疾走如竄狸，蠻猺嘯呼引獠夷。禁軍荷祋據城陴，屠劉壯健到嬰兒。
威神有赫助王師，一殲凶豎無孑遺。貢江水落洲如坻，巨舟皆膠牢弗移。鞠躬再拜叩靈墀，赤日火烈雲不衣。洪濤清漲沒石磯，陰翊王度功何疑。
紫泥鸞誥自天題，爵為真王手執圭。風馬雲輿時往來，赭袍籠黃帶纏絲。五龍寶現角鬛奇，襲藏山中夜吐輝。陽陰斡運無端倪，焄蒿淒愴如見之。
休咎有徵神所持，委以惚恍邈難知，奚不來索庭中碑。

