
虜障天驕起，秦城地脈分。
柏壇飛五將，梅吹動三軍。
鋒刃奔濤色，旌旗焰火文。
朔風吹汗漫，飄礫灑轒輼。
海氣如秋雨，邊烽似夏雲。
二庭無歲月，百戰有功勳。
形影隨魚貫，音書在雁羣。
歸來拜天子，凱樂助南薰。

胡騎犯邊埃，風從丑上來。
五原烽火急，六郡羽書催。
冰壯飛狐冷，霜濃候雁哀。
將軍朝授鉞，戰士夜銜枚。
紫塞金河裏，蔥山鐵勒隈。
蓮花秋劒發，桂葉曉旗開。
秘略三軍動，妖氛百戰摧。
何言投筆去，終作勒銘回。

