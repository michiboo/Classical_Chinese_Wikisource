　　欽定四庫全書　　　　　子部五
　　御定醫宗金鑑　　　　　　醫家類
　　提要
　　〈臣〉等謹案
　　御定醫宗金鑑九十卷乾隆十四年奉
　　勅撰首為訂正傷寒論注十七卷次為訂正金匱要畧注八卷蓋醫書之最古者無過素問次則八十一難經然皆有論無方〈案素問有半夏湯等一二方然偶然及之非其通例也〉其有論有方者自張機始講傷寒及雜證者亦以機此二書為宗然傷寒論為諸醫所亂㡬如爭大學之錯簡改本愈多而義愈晦病其説之太襍金匱要畧雖不甚聚訟然注者罕所發明又病其説之不詳是以首訂二書糾訛補漏以標證治之正軌次為刪補名醫方論八卷輯醫方者往往僅題某丸某散治某病不知病狀相似者病本多殊古人隨證消息君臣佐使有其宜攻補緩急有其序或以相輔為用或以相制為功甚或以相反相激巧投而取效必明制方之意而後能詳審病源以進退加減故方論並載也次為四脈要訣一卷取崔紫虛脈訣叅以內經闡虛實表裏之要紫虛者宋道士崔嘉彥之號也其書簡括而精宻李時珍瀕湖脈學嘗録以弁首故茲亦取以為凖次運氣要訣一卷闡素問五運六氣之理葢運氣雖不可拘泥亦不可竟廢故次於診法次為諸科心法要訣五十四卷以盡雜證之變次為正骨心法要㫖五卷則古有是術而自薛已正體類要以外無専門之書故補其遺皆有圖有説有歌訣俾學者既易考求又便誦習也自古以來惟宋代最重醫學然林億髙保衡等校刋古書而已不能有所發明其官撰醫書如聖濟總録太平恵民和劑局方等或博而寡要或偏而失中均不能實禆於治療故聖濟總録惟行節本而局方尤為朱震亨所攻此編仰體
　　聖主仁育之心根據古義而能得其變通叅酌時冝而必求其徴騐寒熱不執成見攻補無所偏施於以拯濟生民同登夀域
　　涵濡培飬之澤真無微之不至矣乾隆四十三年
　　五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





　　欽定四庫全書
　　御纂醫宗金鑑首卷
　　奏疏
　　太醫院院使加光祿寺卿銜〈臣〉錢斗保等謹
　　奏為欽奉
　　上諭事乾隆四年十一月十七日右院判〈臣〉王炳御醫
　　〈臣〉呉謙
　　奉
　　上諭爾等衙門該修醫書以正醫學欽此〈臣〉等聞命之下曷勝惶懼欣躍醫道廢弛師範不立乆矣皆因
　　醫書駮雜人不知宗今我
　　皇上聖慈仁心視民如子欲其同登壽域德意之厚與天無極此乃萬世夀民公事隨㑹同院使〈臣〉錢斗保左院判〈臣〉陳止敬御醫〈臣〉劉裕鐸合詞恭
　　謝
　　天恩〈臣〉等竊聞上古之醫通天之紀察地之理調其運和其化使上下合德皆神聖為之其道大也如此周時以冡宰領其職上保
　　聖躬下全民命其任重也如此至漢而降醫入方技然習之者猶非常人淳于意張機之屬迨後視醫甚輕習之者僅為一己衣食計並不存心濟世自好之士恥與同儔是以良醫代乏其道日衰其術失傳今惟我
　　皇上仰體
　　聖祖仁皇帝
　　世宗憲皇帝聖心未就下頒修醫書之
　　㫖〈臣〉等思維醫雖小道實天下蒼生性命所關非諸末藝之可比也考醫之書天元玉冊本草靈樞素問三經始自伏羲氏神農氏軒轅黃帝與臣岐伯等所作也殷時伊尹著湯液本草戰國時扁鵲著難經後漢時張機著傷寒論其書世逺詞奧難明且多編次傳寫錯譌自晉而下至今醫書甚夥不能枚
　　舉雖諸大家多所發明然亦各自成家或博而不精或雜而不一間有自相牴牾反足惑人者皆當改正註釋分別諸家是非先自張機書起蓋以前之書皆有法無方傷寒論金匱要畧雜病論創立方法格式始有法有方誠醫宗之正派啟萬世之法程實醫門之聖書也故先改正錯譌註釋以利天下時用〈臣〉等請將
　　大內所有醫書發出再
　　命下京省除書坊現行醫書外有舊醫書無板者新醫書未刻者並家藏秘書及世傳經驗良方著地方官婉諭購買或借抄録或本人願自獻者集送太醫院
　　命官纂修上自三皇以至我
　　朝分門聚類刪其駮雜採其精粹發其餘藴補其未備成書二部其小而約者以便初學誦讀其大而博者以便學成參考使為師者必由是而敎為弟子者必由是而學則醫學昌明夀民於萬萬世矣其纂修照何館例書成如何頒給之處仰候
　　欽定謹此
　　奏
　　聞乾隆四年十二月初二日
　　奏奉
　　㫖著大學士鄂爾泰酌議具奏其一應纂修事宜幷著總管考核欽此








　　太保議政大臣大學士三等伯總管醫書館事務〈臣〉鄂爾泰謹
　　奏為遵
　　㫖酌議事太醫院院使錢斗保等為欽奉
　　上諭纂修醫書等因一摺奉
　　㫖著大學士鄂爾泰酌議具奏其一應纂修事宜幷著總管考核欽此〈臣〉查修書各館舊例所用纂修官提調官收掌官及考取謄録生監以及供事紙匠俱酌量人數足用多寡不等請
　　㫖遵行在案今䝉
　　皇上特命纂修醫書以正醫學〈臣〉謹詳加酌議所修醫書不必另行開館即於太醫院衙門內將現在閒房照例量加修葺儘可充用該醫院官員到館辦事亦稱近便其纂修官祇需八員總修官須用二員御醫呉謙劉裕鐸應令充總修官仍兼纂修外其餘纂修官八員應令太醫院堂官並吳謙劉裕鐸等將平日眞知灼見精通醫學兼通文理之人保舉選派如不足數再於翰林院及各部院官員內有通曉醫學者酌量查派蓋因前代醫書詞義深奧詮解不易而分門別類考訂成書既欲理明亦須辭達既貴詳晰尤須貫串此醫理文理分修總修四者缺一必不能成完書以垂諸乆逺者也再院使錢斗保左院判陳止敬右院判王炳俱有本衙門辦理事件且
　　內庭差事所關重大難以分任修書之事請將該館一切應行事務令錢斗保等三員照看經理其收掌官酌用二員亦令該醫院堂官於所屬人員內選派再於該醫院効力人等內選取字畫尚好者以備謄録如不敷用照例行文國子監直隸學政將生監秉公考試務擇字畫端楷咨送本館以憑選取供事酌用四名紙匠二名亦照例於內閣取用其在館官員人役月支桌飯工食銀兩俱照八旗志書館例支領其應用桌凳什物紙張筆墨等項照例酌量向各該處咨取至院使錢斗保等奏摺內請將
　　大內所有醫書發出再請
　　勅下直省除書坊現行醫書外有舊醫書無板者新醫書未刻者並家藏秘書及世傳經驗良方著地方官婉諭購買或暫借抄録或本人願自獻者俱集送太醫院等語應照所奏咨明該部行文各省督撫轉飭地方官遵照辦理可也〈臣〉未敢擅便謹
　　奏請
　　㫖於乾隆四年十二月十二日
　　奏奉
　　㫖醫書館與修書各館不同該館纂修等官公費著照修書各館例減半支給餘依議欽此



　　照管醫書館事務和碩和親王〈臣〉𢎞晝謹
　　奏為遵
　　㫖議奏事乾隆五年二月初七日奉
　　㫖太醫院設館纂修醫書一事著〈臣〉詳細查明妥議具奏欽此欽遵〈臣〉謹查得院使錢斗保等以古今醫書甚繁雖諸大家多所發明或博而不精或雜而不一皆當改正註釋以利天下時用請將
　　大內所有醫書發出
　　命下京省令將新舊醫書並家藏秘書及世傳經驗良方集送太醫院纂修成書等情經大學士伯鄂爾泰遵
　　㫖議稱纂修醫書不必另行開館即於太醫院閒房內修葺充用所需總修官二員應令呉謙劉裕鐸充當仍兼纂修外其餘纂修官祗需八員收掌官二員再於該院人員內選取字畫尚好者以備謄録仍酌用供事四名紙匠二名該館一切應行事務令錢斗保等三員照看經理至官員人役月支桌飯工食銀兩俱照八旗志書館例支領所需桌凳紙張筆墨等項向各處咨取應用所請
　　大內醫書發出
　　命下京省將新舊醫書併家藏秘書及世傳經驗良方集送太醫院之處應照所奏施行等因具
　　奏奉
　　㫖醫書館與修書各館不同該館纂修等官公費照修書各館例減半支給餘依議欽此欽遵〈臣〉
　　復詳加確查該院遵
　　㫖將纂修事宜工食什物等項咨查各館尚未移覆及行取各省醫書之處亦未咨部通行其需用人員且未選定是以至今未曾開館〈臣〉將未即速辦情節詢於錢斗保等據呉謙詞稱以前之書有法無方惟傷寒論金匱要畧雜病論等書創立始有法有方謙於餘暇已詳加刪訂書成八九稍加增減即可告竣等語竊思呉謙既稱刪訂已成八九兼之
　　大內頒發醫書詳加參考誠如
　　聖諭縱天下之書亦未必有過於此者也請將
　　大內所有醫書及呉謙刪訂未成之書一併發與太醫院選擇吉期即行開館纂修其應行事宜俱照原議辦理今既有
　　大內之書併呉謙未成之書足可纂修應將行文各省咨取醫書之處毋庸議等因於乾隆五年二月十六日具
　　奏奉
　　㫖這所奏是館內事宜亦著和親王照看欽此




　　欽定四庫全書
　　御纂醫宗金鑑首卷
　　照管醫書館事務和碩和親王〈臣〉𢎞晝等奉
　　勅纂修醫書今已告成謹奉
　　表恭
　　進者伏以
　　帝德播生成易簡協隂陽之撰
　　皇仁大胞與中和闡位育之功
　　歛箕福以敷民統寒燠雨暘而厪念
　　辨禹圖而正位合剛柔燥濕以咸宜體好生之心以為心五辰順布本博濟之學以為學二氣均調蕩蕩難名薄海藴恬熙之化巍巍莫並普天䝉樂利之休〈臣〉等誠惶誠恐稽首頓首上言竊惟醫書肇自靈素方藥著於漢唐倉扁以前禁方每多不傳之秘宋元而後著述皆屬補救之文乃法立理明往哲示圓機之妙而執方廢法後世鮮淹貫之儒非有明鏡以燭其源流萬物何以盡歸仁夀必比玉䇿以通其表裏羣言乃能得所㑹歸欽惟
　　皇帝陛下
　　道接羲軒
　　業隆參贊
　　沛膏雨於山陬海澨蔀屋春生
　　扇仁風於雲牖松扉瑤階日麗既已登斯民於袵席更欲進斯世於吉康
　　念天時之寒暑不齊人事之寢興難節將正醫門之㫖
　　以昭愛養之方爰發
　　宮府藏書徧集古今典籍
　　特命〈臣〉等纂修既往以詔將來誠億萬年未遇之鴻恩千百世難逢之
　　曠典〈臣〉等四診未諳五味粗分聞
　　命自
　　天悚惶無地愼選醫員細陳綱目焚膏繼晷不辭午夜丹鉛分校合叅務竭一心研悅飲蔗漿以解熱旁搜摩詰之詩進昌陽以引年逺證昌黎之説理求精當不尚竒衺詞謝浮華惟期平易證詳表裏隂陽虛實寒熱方按君臣佐使性味功能酌古以凖今芟繁而摘要書凡九十卷類分十一科恭輯書成敬呈
　　御覽經
　　宸衷之鑑定彌覺義理精深䝉
　　聖主之披陳益見微文燦著
　　欽定嘉名醫宗金鑑
　　赤文緑字誠哉壽世鴻編
　　雲笈瑤函允矣仁民妙術懸之九市不妨家遇越人寶之千秋正使代生岐伯實乃萬方之慶誰雲一家之言伏願
　　澤永春臺
　　恩覃夏甸
　　修善政於六府水火金木土榖大德常流
　　培元化於一心知仁聖義中和神功默運將見陽回天上人歌舜日之舒長瑞溢寰中世戴堯天之廣大矣〈臣〉等無任瞻
　　天仰
　　聖激切屏營之至謹奉
　　表恭
　　進以
　　聞

　　乾隆七年十二月十五日





　　欽定四庫全書
　　御纂醫宗金鑑首卷
　　諸臣職名
　　武英殿監理照管醫書館事務和碩和親王〈臣〉𢎞　晝太保議政大臣大學士三等伯總管醫書館事務〈臣〉鄂爾泰經理提調官
　　太醫院院使加光祿寺卿銜食三品俸紀録三次〈臣〉錢斗保內務府坐辦堂郎中紀録三次〈臣〉吉　慶
　　內務府總管六庫郎中紀錄三次〈臣〉普　福內務府郎中兼佐領雲騎尉紀録三次〈臣〉興　貴太醫院左院判食五品俸紀録三次〈臣〉陳止敬內　務府總領紀録三次〈臣〉福　寧
　　總修官
　　太醫院右院判食五品俸兼經理事紀録三次〈臣〉呉　謙太醫院右院判食五品俸紀録三次〈臣〉劉裕鐸纂修官
　　太醫院御醫加二級紀録三次〈臣〉李毓清
　　太醫院御醫加二級紀録三次〈臣〉武維籓
　　太醫院御醫加二級紀録三次〈臣〉花三格
　　太醫院御醫加三級紀録三次〈臣〉施世德
　　太醫院御醫加一級紀録二次〈臣〉鄧錫璋
　　太　醫院御醫　加　一　級〈臣〉樊君彩
　　太醫院八品吏目加一級紀録二次〈臣〉劉　紳太醫院八品吏目加一級紀録二次〈臣〉甄　瀚太醫院八品吏目紀録三次〈臣〉何徵圖
　　太醫院九品吏目紀録二次〈臣〉章垣采
　　太醫院額外九品吏目加一級紀録二次〈臣〉金世榮太醫院額外吏目加　一　級〈臣〉劉　植
　　原　任　欽　天　監　博　士〈臣〉劉裕錫遴　　選　廩　貢　　生〈臣〉孫埏柱
　　効力副纂修官
　　太　醫　院　御　醫　加　二　級〈臣〉俞士烜太醫院八品吏目紀録二次〈臣〉朱伯德太醫院九品吏目紀録二次〈臣〉栗　堅太醫院九品吏目紀録二次〈臣〉張　隆太　醫院醫士紀録　三次〈臣〉張聖格太　醫院醫士紀録　三次〈臣〉李國勳太　醫院恩糧紀録三　次〈臣〉屠文彬遴選監生　考授　縣　丞〈臣〉祁宏源太　醫　院　頂　帶　吏　目〈臣〉肯國忠太　醫　院　遴　選　醫　生〈臣〉孫　銓太　醫　院　遴　選　醫　生〈臣〉呉　灝遴　　　選　　　生　　　員〈臣〉任永年校閲官
　　太　醫院御醫紀録二次〈臣〉沈恆寀
　　太　醫院御　醫　加　二　級〈臣〉盛繼祖太醫院御醫加二級紀録二次〈臣〉施世琦太醫院御醫加一級紀録二次〈臣〉陳　燦太醫院御醫加二級紀録二次〈臣〉龔可法
　　太醫院八品吏目加四級紀録二次〈臣〉朱廷錦太醫院八品吏目紀録二次〈臣〉朱嘉猷
　　太醫院吏目加一級軍功紀録二次又二次〈臣〉陶起麟太　醫院醫士紀録二　次〈臣〉周　翯
　　太　醫院醫士紀録二　次〈臣〉姬　斌
　　收掌官
　　太醫院額外吏目　加　一　級〈臣〉崔生偉太醫院額外吏目　加　一　級〈臣〉甘　仁謄録官
　　監　　生　　捐　職　州　同〈臣〉福　海
　　監　　　　　　　　　　　　生〈臣〉改師立
　　監　　　　　　　　　　　　生〈臣〉唐明俊
　　監　　　　　　　　　　　　生〈臣〉孫　燕
　　監　　　　　　　　　　　　生〈臣〉薩克愼
　　監　　　　　　　　　　　　生〈臣〉姜起蛟
　　生　　　　　　　　　　　　　員〈臣〉馬　玢
　　生　　　　　　　　　　　　　員〈臣〉張爾諶
　　生　　　　　　　　　　　　　員〈臣〉於　鐸
　　生　　　　　　　　　　　　　員〈臣〉李成琯
　　武　　　　　　　　　　　　　生〈臣〉楊　瑛効力謄録官
　　監　　生　捐　職　　州　　同〈臣〉陳　誠監　　生　考　授　　縣　　丞〈臣〉伍𢎞傑監　　生　考　授　　吏　　目〈臣〉舒𢎞量
　　監　　　　　　　　　　　　　生〈臣〉鄭尚橒
　　生　　　　　　　　　　　　　員〈臣〉呉秉乾
　　生　　　　　　　　　　　　　員〈臣〉劉文炯
　　生　　　　　　　　　　　　　員〈臣〉孫宏度
　　生　　　　　　　　　　　　　員〈臣〉馬　琰
　　生　　　　　　　　　　　　　員〈臣〉雷開基
　　生　　　　　　　　　　　　　員〈臣〉馮　洲
　　生　　　　　　　　　　　　員〈臣〉章繼輪
　　醫　　　　　　　　　　　　生〈臣〉朱　觀
　　武英殿監造
　　內務府南苑郎中兼佐領加五級紀録十次〈臣〉雅爾岱內務府錢糧衙門郎中兼佐領加五級紀録十一次〈臣〉永　保內務府愼刑司員外郎紀録一次〈臣〉永　忠同　知　加　一　級　紀　録　九　次〈臣〉英　亷內務府廣儲司司庫加　二　級〈臣〉三　格監　　造　　加　　一　　　級〈臣〉李　保
　　監　　　　　　　　　　　　造〈臣〉鄭桑格
　　庫　　　　　　　　　　　　掌〈臣〉李延偉
　　庫　　　　　　　　　　　　掌〈臣〉虎什泰



　　御纂醫宗金鑑首卷諸臣職名
　　欽定四庫全書
　　御纂醫宗金鑑首卷
　　總目
　　卷一
　　訂正傷寒論註
　　辨太陽病衇證併治上篇
　　卷二
　　訂正傷寒論註
　　辨太陽病衇證併治中篇
　　卷三
　　訂正傷寒論註
　　辨太陽病衇證併治下篇
　　卷四
　　訂正傷寒論註
　　辨陽明病衇證併治全篇
　　卷五
　　訂正傷寒論註
　　辨少陽病衇證併治全篇
　　卷六
　　訂正傷寒論註
　　辨太隂病衇證併治全篇
　　卷七
　　訂正傷寒論註
　　辨少隂病衇證併治全篇
　　卷八
　　訂正傷寒論註
　　辨厥隂病衇證併治全篇
　　卷九
　　訂正傷寒論註
　　辨合病併病衇證併治篇
　　卷十
　　訂正傷寒論註
　　辨差後勞復食復隂陽易病衇證併治篇
　　卷十一
　　訂正傷寒論註
　　辨壞病衇證併治篇
　　卷十二
　　訂正傷寒論註
　　辨溫病衇證併治篇
　　卷十三
　　訂正傷寒論註
　　辨痙濕暍病衇證併治篇
　　卷十四
　　訂正傷寒論註
　　辨霍亂病衇證併治篇
　　卷十五
　　訂正傷寒論註
　　辨可汗病衇證篇
　　辨不可汗病衇證篇
　　辨可吐病衇證篇
　　辨不可吐病衇證篇
　　辨可下病衇證篇
　　辨不可下病衇證篇
　　卷十六
　　訂正傷寒論註
　　平衇法篇
　　辨衇法篇
　　卷十七
　　訂正傷寒論註
　　正誤
　　存疑
　　陶隱居名醫別録合藥分劑法則
　　三隂三陽經衇圖註
　　傷寒刺灸等穴圖
　　卷十八
　　訂正金匱要畧註
　　藏府經絡先後第一
　　痙濕暍第二
　　卷十九
　　訂正金匱要畧註
　　百合狐惑隂陽毒第三
　　瘧病第四
　　中風歴節第五
　　血痺虛勞第六
　　肺痿肺癰欬嗽上氣第七
　　卷二十
　　訂正金匱要畧註
　　奔豚氣第八
　　胸痺心痛短氣第九
　　腹滿寒疝宿食第十
　　五藏風寒積聚第十一
　　驚悸吐衄下血胸滿瘀血第十二
　　卷二十一
　　訂正金匱要畧註
　　痰飲欬嗽第十三
　　消渴小便利淋第十四
　　水氣病第十五
　　卷二十二
　　訂正金匱要畧註
　　黃疸病第十六
　　嘔吐噦下利第十七
　　瘡癰腸癰浸淫第十八
　　跌蹶手指臂腫轉筋隂狐疝蛔蟲第十九
　　卷二十三
　　訂正金匱要畧註
　　婦人妊娠第二十
　　婦人產後病第二十一
　　婦人雜病第二十二
　　雜療第二十三
　　卷二十四
　　訂正金匱要畧註
　　禽獸蟲魚禁忌第二十四
　　果食菜穀禁忌第二十五
　　卷二十五
　　訂正金匱要畧註
　　正誤
　　存疑
　　卷二十六
　　刪補名醫方論
　　獨參湯起至硃砂安神丸止〈計二十五方〉
　　卷二十七
　　刪補名醫方論
　　補中益氣湯起至五味子散止〈計二十五方〉
　　卷二十八
　　刪補名醫方論
　　續命湯起至香薷飲止〈計二十四方〉
　　卷二十九
　　刪補名醫方論
　　黃連解毒湯起至外臺茯苓飲止〈計二十七方〉
　　卷三十
　　刪補名醫方論
　　礞石滾痰丸起至托裏消毒飲止〈計二十四方〉
　　卷三十一
　　刪補名醫方論
　　桂枝湯起至十棗湯止〈計二十九方〉
　　卷三十二
　　刪補名醫方論
　　大承氣湯起至茵蔯蒿湯止〈計二十五方〉
　　卷三十三
　　刪補名醫方論
　　小柴胡湯起至白頭翁湯止〈計二十方〉
　　卷三十四
　　四診要訣
　　望色聞聲問證切衇診法
　　卷三十五
　　運氣要訣
　　太虛圖起至衝陽諸衇穴圖止
　　卷三十六
　　傷寒心法要訣
　　傷寒傳經從陽化熱從隂化寒原委起至隂毒止
　　卷三十七
　　傷寒心法要訣
　　表熱裏熱起至隂陽易止
　　卷三十八
　　傷寒心法要訣
　　類傷寒五證起至河間兩解利法止
　　卷三十九
　　雜病心法要訣
　　眞中風
　　類中風
　　傷風
　　痓病
　　痺證
　　痿證
　　腳氣
　　卷四十
　　雜病心法要訣
　　內傷
　　虛勞
　　勞瘵
　　自汗盜汗
　　失血
　　消渴
　　卷四十一
　　雜病心法要訣
　　神病
　　癲狂癎
　　諸氣
　　遺精
　　赤白濁帶
　　痰飲
　　欬𠻳
　　喘急哮吼
　　脹滿水腫
　　卷四十二
　　雜病心法要訣
　　瘧疾
　　霍亂
　　嘔吐噦
　　翻胃噎膈
　　泄瀉
　　痢疾
　　黃疸
　　積聚
　　疝
　　卷四十三
　　雜病心法要訣
　　頭痛暈
　　眼目
　　牙齒口舌
　　咽喉
　　肩背痛
　　心腹諸痛
　　胸脇痛
　　腰痛
　　小便閉癃
　　遺尿不禁
　　大便燥結
　　卷四十四
　　婦科心法要訣
　　調經
　　經閉
　　卷四十五
　　婦科心法要訣
　　崩漏
　　帶下
　　癥瘕積痞痃癖疝
　　嗣育
　　卷四十六
　　婦科心法要訣
　　胎前諸證
　　卷四十七
　　婦科心法要訣
　　產後諸證
　　卷四十八
　　婦科心法要訣
　　產後諸證
　　卷四十九
　　婦科心法要訣
　　乳證
　　前隂諸證
　　雜證
　　卷五十
　　幼科心法要訣
　　四診總括起至虎口三關部位
　　初生門〈上〉
　　卷五十一
　　幼科心法要訣
　　初生門〈下〉
　　驚風
　　癎證
　　卷五十二
　　幼科心法要訣
　　疳證
　　吐證
　　瀉證
　　卷五十三
　　幼科心法要訣
　　感冒
　　瘟疫
　　暑證
　　霍亂
　　痢疾
　　瘧疾
　　欬𠻳
　　喘證
　　卷五十四
　　幼科心法要訣
　　痰證
　　疝證
　　淋證
　　頭痛
　　腹痛
　　黃疸
　　水腫
　　腹脹
　　卷五十五
　　幼科心法要訣
　　發熱
　　積滯
　　癖疾
　　汗證
　　失血
　　雜證
　　卷五十六
　　痘疹心法要訣
　　痘門證治
　　卷五十七
　　痘疹心法要訣
　　痘疹併證治
　　卷五十八
　　痘疹心法要訣
　　痘中雜證〈上〉
　　卷五十九
　　痘疹心法要訣
　　痘中雜證〈下〉
　　男婦年長出痘門
　　疹門證治
　　卷六十
　　種痘心法要旨
　　種痘諸法
　　卷六十一
　　外科心法要訣
　　人身經絡圖歌起至藥筒拔法歌止
　　卷六十二
　　外科心法要訣
　　腫痬主治類方
　　腫痬敷貼類方
　　潰痬主治類方
　　洗滌類方
　　膏藥類方
　　痲藥類方
　　去腐類方
　　生肌類方
　　卷六十三
　　外科心法要訣
　　頭部
　　面部
　　卷六十四
　　外科心法要訣
　　項部
　　背部
　　腰部
　　卷六十五
　　外科心法要訣
　　眼部
　　鼻部
　　耳部
　　口部
　　脣部
　　齒部
　　卷六十六
　　外科心法要訣
　　舌部
　　喉部
　　胸乳部
　　卷六十七
　　外科心法要訣
　　腹部
　　腋部
　　肋部
　　內癰部
　　卷六十八
　　外科心法要訣
　　肩部
　　臑部
　　臂部
　　手部
　　卷六十九
　　外科心法要訣
　　下部
　　臀部
　　卷七十
　　外科心法要訣
　　股部
　　膝部
　　卷七十一
　　外科心法要訣
　　脛部
　　足部
　　卷七十二
　　外科心法要訣
　　發無定處〈上〉
　　卷七十三
　　外科心法要訣
　　發無定處〈中〉
　　卷七十四
　　外科心法要訣
　　發無定處〈下〉
　　卷七十五
　　外科心法要訣
　　雜證部
　　卷七十六
　　外科心法要訣
　　嬰兒部
　　卷七十七
　　眼科心法要訣
　　目睛原始歌起至胎患內障歌止
　　卷七十八
　　眼科心法要訣
　　外障總名歌起至附外治方止
　　卷七十九
　　刺灸心法要訣
　　九鍼原始起至十二經衇氣血多少歌止
　　卷八十
　　刺灸心法要訣
　　諸經起止全圖起至足三陽經總穴名止
　　卷八十一
　　刺灸心法要訣
　　手太隂肺藏圖起至脾經分寸歌止
　　卷八十二
　　刺灸心法要訣
　　手少隂心藏圖起至心包絡經分寸歌止
　　卷八十三
　　刺灸心法要訣
　　足少隂腎藏圖起至肝經分寸歌止
　　卷八十四
　　刺灸心法要訣
　　奇經八衇總歌起至隂維衇分寸歌止
　　卷八十五
　　刺灸心法要訣
　　前面要穴圖起至足部主病要穴歌止
　　卷八十六
　　刺灸心法要訣
　　灸難產圖起至煮鍼藥方止
　　卷八十七
　　正骨心法要旨
　　外治手法
　　卷八十八
　　正骨心法要旨
　　圖形併內外證治諸法
　　卷八十九
　　正骨心法要旨
　　圖形併內外證治諸法
　　卷九十
　　正骨心法要旨
　　雜證治法


　　御纂醫宗金鑑首卷總目
　　欽定四庫全書
　　御纂醫宗金鑑首卷
　　凡例
　　一醫書自靈素而後惟漢張機傷寒論金匱要畧二書實一衇相承但義理淵深方法微奧領㑹不易且多譌錯舊註隨文附㑹難以傳信今於其錯譌者悉為訂正逐條詳加註釋更集諸註之實足闡發微義者以備叅考
　　一方者一定之法法者不定之方也古人之方即古人之法寓焉立一方必有一方之精意存於其中不求其精意而徒執其方是執方而昧法也舊有醫方考醫方解等書尚未能暢發前人之精意今於各書中能透發古方之精意者萃而集之不當者刪之未備者補之
　　一天時之不齊民病所由生也素問言五運六氣特詳醫不明此則不識亢害承制淫勝鬱復之理不足以稱醫之良也但經文散見諸篇學者每有望洋之歎今搜集成編俾一覽無遺庶易於融㑹貫通
　　一望聞問切古聖稱為聖神工巧蓋醫者之首務也經雲能合色衇可以萬全又雲聞其聲而知其人之疾苦問其苦欲而知其病之所在是雖聖人不能舍此以為法也而況後學乎今取崔紫虛四言衇訣上合靈素之言望聞問切者集為一編學者熟讀玩味臨證之時自有得心應手之妙
　　一婦科諸證與方衇無異惟經帶崩漏胎産癥瘕不同茲集於此數證折衷羣書詳加探討病情方藥要歸正當其他諸證與方衇同者仍當於雜證門求之
　　一嬰兒氣血未充形神怯弱藏府柔脆風痰驚食諸邪易乘難去故急則為驚緩則成疳即吐瀉感冒等證治之稍不如法皆足變生不測前賢稱為難醫不誠然哉非理明心細識精膽大未易擅塲茲分門別類博採羣書撮其精粹以為幼科指南
　　一痘疹亦嬰兒之一證也而必耑其科者以其傳變迅速猶方衇之傷寒不可以時日待也雖然治痘誠難而得其要㫖則難者易矣蓋痘自稟賦天時人事以及發熱見㸃起脹灌漿結痂落痂莫不有順險逆之三候順證不藥而愈險證非藥不愈逆證雖藥無濟業是科者能於此辨之明審之確更詳察其虛實寒熱所兼所挾之證而治之則於以挽回造化也無難矣疹證雖有數種惟痳疹一證變幻莫測更宜詳究若夫種痘一法則又去逆就順化險為平欲以人定勝天者也自宋以後始有是法皆互相授受未有成書今取耑科世業屢經試驗方法載之於書
　　一眼科自靈樞大惑篇數語已足該後世五輪八廓之義千金外臺又演其旨銀海精微列證百餘條龍木論分為五輪八廓內障外障七十二證宋金元明諸賢著述各有發明可謂既詳且盡矣然五輪之説尚本於經而八廓則憑臆立論三因病情未見精切茲特據經訂正採輯諸書精藴棄其駮雜
　　一靈樞經為刺灸家鼻祖其文精微詳盡銅人一圖星羅棋布甲乙千金等書闡其意旨然精斯術者恆不易得何也誠以經衇流行交㑹支別過接之際與夫井滎兪經合原等穴毫釐一差千里遂謬非窮究博考口傳心授鮮能得其奧旨近世惟天星奇穴猶有得其傳者其他未之嘗聞今取靈樞各家之書精研詳究考其分寸明其行列一一繪圖立説
　　一人身藏府根於內經絡行於外氣血流貫於其中醫固無內外之可分也苐以證之形於外故稱之曰外科經雲六府不和留結為癰亦可知無外之非本於內矣是集繪圖立説外以辨其形色部位經絡內以察其藏府氣血與夫隂陽虛實六淫七情病因方藥內治外治諸法詳載於篇
　　一正骨科向無成書各家著述惟凖䋲稍備然亦只言其證藥而於經絡部位骨度名目手法俱未嘗詳言之今考靈素骨度篇及十二經絡與所傷部位及外治內治藥餌手法器具一一繪圖立説彚集成書
　　一證候傳變難以言盡而其要不外隂陽表裏寒熱虛實八者而已是集凡論一證必於是八者反覆詳辨故謂之心法經雲知其要者一言而終不知其要流散無窮此之謂歟
　　一醫者書不熟則理不明理不明則識不精臨證游移漫無定見藥證不合難以奏效今於古今之言病機病情治法方藥上叅靈素棄其偏駮録其精粹編為歌鈐學者易於成誦故曰要訣















　　御纂醫宗金鑑首卷凡例
<子部,醫家類,御纂醫宗金鑑>

　　欽定四庫全書
　　御纂醫宗金鑑卷一
　　訂正仲景全書凡例
　　一傷寒論與金匱要畧原是一書自林億校刋遂分為二殊失先賢之意後趙開美仍合為一書今復其舊使後學知傷寒與雜證原非有二也
　　一全書經文諸家舊本或字有增減或節有分合或重出不書衍文或正誤各不相同是集則以仲景全書為凖而參之各家以昭畫一
　　一傷寒論金匱要畧法律本自井然但係千載遺書錯誤頗多雖經歴代註家編次詮解然各執己見位置無常難以為法茲集傷寒分經仍依方有執條辨而次序先後則更為變通金匱門類悉照林億校本而綱領條目則詳為分別並不拘泥前人惟在啓發後學足禆實用
　　一經中凡錯簡遺誤文義不屬應改補刪移者審辨精覈皆詳於本條經文之下其有全節文義不相符合絶難意解者雖勉加註釋終屬牽強然其中不無可採之句故另彚二帙一曰正誤一曰存疑附之卷末以備參考金匱要畧倣此
　　一書中辭精義奧註釋誠難若徒尚辭華必支離蔓衍何以闡發微言是註惟期簡易明顯發揮經旨間或旁參互證亦惟援引本經不事虛文用滋惑
　　一傷寒論自成無已創註以來踵之者百餘家金匱要畧自趙良衍義後繼之者十餘人各有精義羽翼經文然或渉浮泛或近隱晦醇疵並見難以適從茲汰其重複刪其冗㳫取其精確實有發明者集註於右用資考證
　　一上古有法無方自仲景始有法有方其規矩變化之妙立法成方之旨各有精義皆當眀晰茲於每方必審究其立方主治之理君臣佐使之相輔功能性味之相合一一解於其後即方中用水之甘瀾麻沸火之宜文宜武煎之緩急漬之遲速服之頻頓莫不各有適病之宜前人或置而不論者必備録而詳解之
　　一是集傷寒則首六經次合病併病次差後勞復食復隂陽易次壊病溫病痙濕暍霍亂次可汗不可汗可吐不可吐可下不可下次平衇辨衇法此一書之次第也首綱領次具證次出方次因誤致變次因逆成壊此一篇之次第也首經文次註釋次集註次方藥次方解集解其經文有缺誤者則加辨論於經文之下以按字冒之其與本條互相發明而非専論本條者加辨論於本註之後亦以按字冒之此逐條之次第也俾後學瞭然心目易於融㑹貫通金匱要畧序法倣此
　　一金匱二十五章內有與傷寒文同者十之一二雖為重出然亦間有義別之處今將傷寒論中已有専註者則不復贅釋其與本經切要者必重加發明以闡揚其旨
　　一古人姓氏有傳記詳明者昭昭可考若僅書其字則無從知其名矣夫以其人竭慮殫精乆而冺其跡所不忍也故於無考者書其字可考者書其名以示不沒其善之意









　　御纂醫宗金鑑卷一凡例
　　欽定四庫全書
　　御纂醫宗金鑑卷一
　　訂正仲景全書傷寒論註太陽上篇目録
　　桂枝湯
　　桂枝加附子湯
　　五苓散
　　麻黃杏子石膏甘草湯
　　十棗湯
　　桂枝加人參湯
　　葛根黃芩黃連湯
　　桂枝去芍藥湯
　　桂枝去芍藥加附子湯
　　桂枝加厚朴杏子湯
　　𤓰蒂散
　　大陷胸湯
　　小陷胸湯
　　三物白散
　　大陷胸丸
　　文蛤散












　　御纂醫宗金鑑卷一目録
