有鳥自南翔，口銜一書札，逹我山之維。
開緘金玉煥陸離，乃是盧仝結交詩。
此詩峭絶天邊格，力與文星色相射。
長河拔作數條絲，太華磨成一拳石。
莫嗟獨笑無往，還月中芳桂難追攀。
況値亂邦不平年，迴陵倒谷如等閑。
與君俛首大艱阻，喙長三尺不得語，因君今日形章句。
羨獮猴兮著衣裳，悲蚯蚓兮安翅羽。
上天不識察，仰我為遼天失所，
將吾劍兮切淤泥，使良驥兮捕老鼠。
昨日脫身卑賤籠，卯星借與老人峯。
抱鋤劚地芸芝術，偃蓋參天舊有松，術與松兮保身世。
臥居居兮起于于，潄潺潺兮聆嘒嘒。
道在其中可終歲，不敎辜負堯為帝。
燒我荷衣摧我身，回看天地如砥平。
鋼刀剉骨不辭去，卑躬君子今明明。
俛首辭山心慘惻，白雲雖好戀不得。
看雲且擬直須臾，疾風又卷西飛翼。
為報覃懷心結交，死生富貴存後凋。
我心不畏朱公叔，君意須防劉孝標。
以膠投漆若不早，就中相去萬里道。
河水悠悠山之間，無由把袂攄懷抱。
憶仝吟能文，洽臭成蘭薫。
不知何處清風夕，擬使張華見陸雲。

