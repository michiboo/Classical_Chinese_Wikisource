　　欽定四庫全書　　　　史部七
　　儒林宗派　　　　　　傳記類三〈總録之屬〉提要
　　〈臣〉等謹案儒林宗派十六卷
　　國朝萬斯同撰斯同有廟制圖考已著録是編紀孔子以下迄於明末諸儒授受源流各以時代為次其上無師承後無弟子者別附著之自伊洛淵源録出宋史遂以道學儒林分為二傳非惟文章之士記誦之才不得列之於儒即自漢以來傳先聖之遺經者亦幾幾乎不得列於儒儒遂專屬於心性又孟子厯陳道統雖由堯舜以來然理則同源分則各別
　　國家
　　傳心殿之祀上羲農而不及孔子帝王授受之統也太學
　　大成殿之祀上溯孔子而不及羲農師儒傳述之緒也講學者遞相標榜務自尊大明以來談道統者併黃農堯舜一概引之為儒儒且上侔於帝王揚已凌人互相排軋卒釀門戶之禍明社遂墟斯同目擊其𡚁因著此書所載斷自孔子以下杜僣王之失以正綱常凡漢後書前傳經之儒一一具列除排濟之私以消朋黨其持論獨為平允惟其附録一門旁及老荘申韓之流未免矯枉過正又唐啖助之學傳之趙匡陸質宋孫復之學傳於石介皆卓然自立一家宋代説經實濫觴於二子乃列之散儒之中不入宗𣲖亦有所未安至於朱陸二派在元則金吳分承在明則薛王異尚四百年中出此入彼淵源有自派絡不誣亦未可以朝代不同不為明其宗系如斯之類雖皆未免少疎然較之學統學案諸書則可謂湔除錮習無畛域之見矣世所傳本僅十二卷此本出自厯城周氏較多四卷蓋其末年完偹之定本雲乾隆四十六年十二月恭校上
　　總纂官〈臣〉紀昀〈臣〉陸熊〈臣〉孫士毅
　　總　校　官　〈臣〉　陸　費　墀









