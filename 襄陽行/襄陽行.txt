
玉盤轉明珠，君心無定準。
昨見襄陽客，剩說襄陽好無盡。
襄漢水，峴山垂，漢水東流風北吹。
只言一世長嬌寵，那悟今朝見別離。
君渡清羗渚，知人獨不語，
妾見鳥棲林，憶君相思深。
莫作雲間鴻，離聲顧儔侶。
尚如匣中劔，分形會同處。
是君婦，識君情，怨君恨君為此行。
下牀一宿不可保，況乃萬里襄陽城。
襄陽傳近大堤北，君到襄陽莫回惑。
大堤諸女兒，憐錢不憐德。

