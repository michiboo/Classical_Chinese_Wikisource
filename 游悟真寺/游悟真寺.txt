
聞道黃金地，仍開白玉田。
擲山移巨石，呪嶺出飛泉。
猛虎同三徑，愁猨學四禪。
買香然綠桂，乞火蹈紅蓮。
草色搖霞上，松聲泛月邊。
山河窮百二，世界接三千。
梵宇聊憑視，王城遂渺然。
灞陵纔出樹，渭水欲連天。
遠縣分朱郭，孤村起白煙。
望雲思聖主，披霧憶羣賢。
薄宦慚屍素，終身擬尚玄。
誰知草菴客，曾和柏梁篇。

