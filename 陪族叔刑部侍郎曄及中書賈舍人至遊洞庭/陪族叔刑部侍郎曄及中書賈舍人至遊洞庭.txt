
洞庭西望楚江分，水盡南天不見雲。
日落長沙秋色遠，不知何處弔湘君。
南湖秋水夜無煙，耐可乘流直上天。
且就洞庭賒月色，將船買酒白雲邊。
洛陽才子謫湘川，元禮同舟月下仙。
記得長安還欲笑，不知何處是西天。
洞庭湖西秋月輝，瀟湘江北早鴻飛。
醉客滿船歌白薴，不知霜露入秋衣。
帝子瀟湘去不還，空餘秋草洞庭間。
淡掃明湖開玉鏡，丹青畫出是君山。

