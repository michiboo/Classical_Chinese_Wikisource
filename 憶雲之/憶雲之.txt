為魚實愛泉，食辛寧避蓼。
人生既相合，不復論窕窕。
滄海良有窮，白日非長皎。
何事一人心，各在四方表。
泛若逐水萍，居為附松蔦。
流浪隨所之，縈紆牽所繞。
百齡頗侷促，況復迷壽夭。
芟發君已衰，冠歲予非小。
娛樂不及時，暮年壯心少。
感此幽念綿，遂為長悄悄。
中庭草木春，曆亂遞相擾。
奇樹花冥冥，竹竿鳳褭褭。
幽芳被蘭徑，安得寄天杪。
萬里瀟湘魂，夜夜南枝鳥。
