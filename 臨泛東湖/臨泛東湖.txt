
郡庭日休暇，湖曲邀勝踐。
樂職在中和，靈心挹上善。
乘流坐清曠，舉目眺悠緬。
林與西山重，雲因北風卷。
晶明畫不逮，陰影鏡無辨。
晚秀復芬敷，秋光更遙衍。
萬族紛可佳，一遊豈能展。
羇孤忝邦牧，顧己非時選。
梁公世不容，長孺心亦褊。
永念出籠縶，常思退疲蹇。
歲徂風露嚴，日恐蘭苕剪。
佳辰不可得，良會何其鮮。
罷興還江城，閉關聊自遣。

