
武皇齋戒承華殿，端拱須臾王母見。
霓旌照耀麒麟車，羽蓋淋漓孔雀扇。
手指交梨遣帝食，可以長生臨宇縣。
頭上復戴九星冠，總領玉童坐南面。
欲聞要言今告汝，帝乃焚香請此語。
若能鍊魄去三屍，後當見我天皇所。
顧謂侍女董雙成，酒闌可奏雲和笙。
紅霞白日儼不動，七龍五鳳紛相迎。
惜哉志驕神不悅，歎息馬蹄與車轍。
複道歌鐘杳將暮，深宮桃李花成雪。
爲看青玉五枝燈，蟠螭吐火光欲絕。


