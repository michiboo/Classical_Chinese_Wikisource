
申甫生周日，宣慈舉舜年。
何如偶昌運，比德邁前賢。
寵獲元良密，榮瞻端揆遷。
職優三事老，位在百僚先。
北極迴宸渥，南宮飾御筵。
飛文瑤札降，賜酒玉杯傳。
謬列台衡重，俱承雨露偏。
誓將同竭力，相與效塵涓。〈《紀事》云：「融爲張說所惡，欲先事中傷說。張九齡謂說：『融辯給多詐，不可忽。』說曰：『狗鼠何能。』其後乃與崔隱甫廷劾說受賕事，帝詔說致仕而出融。詩有『誓將同竭力，相與効塵涓』之語，欣附說之辭也。」〉

