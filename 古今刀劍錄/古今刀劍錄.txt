此為四庫全書鏈接
夫刀劍之由出，已久矣。前王後帝，莫不鑄之，但以小事記註者，不甚詳錄，遂使精奇挺異，空成湮沒，慨然有想，遂為記雲。
夏禹子帝啟，在位十年。以庚戌八年，鑄一銅劍，長三尺九寸，後藏之秦望山腹。上刻二十八宿，文有背面，面文為星辰，背記山川日月。
啟子太康，在位二十九年。歲在辛卯，三月春鑄一銅劍，上有八方面長，三尺二寸頭方。
孔甲，在位三十一年。以九年歲次甲辰，采牛首山鐵，鑄一劍，銘曰「夾」，古文篆書，長四尺一寸。
殷太甲，在位三十二年。以四年歲次甲子，鑄一劍，長二尺，文曰「定光」，古文篆書。
武丁，在位五十九年。以元年歲次戊午，鑄一劍，長三尺，銘曰「照膽」，古文篆書。
周昭王瑕，在位五十一年，以二年歲次壬午，鑄五劍，各投五嶽，銘曰「鎮嶽尚方」，古文篆書，長五尺。
簡王夷，在位十四年。以元年歲次癸酉，鑄一劍，長三尺，銘曰「駿」，大篆書。
秦昭王稷，在位五十二年。以元年歲次丙午，鑄一劍，長三尺，銘曰「誡」，大篆書。
秦始皇，在位三十七年。以三年歲次丁巳，采北祇銅，鑄二劍，名曰「定秦」，小篆書。李斯刻埋在阿房宮閣下，一在觀臺下，長三尺六寸。
前漢劉季，在位十二年。以始皇三十四年，於南山得一鐵劍，長三尺，銘曰「赤霄」，大篆書。及貴，常服之，此即斬蛇劍也。
文帝恆，在位二十三年。以初元十六年，歲次庚午，鑄三劍，長三尺六寸，銘曰「神龜」，多刻龜形，以應大橫之兆。帝崩，命入玄武宮。
武帝徹，在位五十四年。以元光五年，歲次乙巳，鑄八劍，長三尺六寸，銘曰「八服」，小篆書。嵩、恆、霍、華、泰山五嶽皆埋之。
宣帝詢，在位二十五年。以本始四年，鑄二劍，長三尺，一曰「毛」，二曰「貴」，以足下有毛，故為之，皆小篆書。
平帝衎，在位五年。以元始元年，歲次辛酉，掘得一劍，上有帝名，因服之，大篆書。
王莽，在偽位十七年。以建國五年，歲次庚午，造威鬥及神劍，皆煉五色石，為之銘曰「神勝萬里伏」，小篆書，長三尺六寸。
更始劉聖公，在偽位二年。自造一劍，銘曰「更國」，小篆書。
後漢光武秀，在位三十三年。未貴時，在南陽鄂山，得一劍，文曰「秀霸」，小篆書，帝常服之。
明帝莊，再位十八年。以永平元年，歲次戊午，鑄一劍，上作龍形，沈之於洛水中。水清時，常有見之者。
章帝炟，在位十三年。以建初八年，鑄一金劍，令投於伊水中，以厭人膝之怪。弘景按：《水經》云：「伊水有一物，如人膝，頭有爪，人浴輒沒，不復出」。
安帝祜，在位十九年。以元初六年，鑄一劍，藏峨眉山，疑「山王」也。
順帝保，在位十九年。以永建元年，鑄一劍，長三尺四寸，銘曰「安漢」，小篆書，後改年號。
靈帝宏，在位二十二年，以建寧三年，鑄四劍，文曰「中興」。一劍無故自失，並小篆書。
魏武帝曹操，以建安二十年，於幽谷得一劍，長三尺六寸，上有金字，銘曰「孟德」，王常服之。
齊王芳，以正始六年，鑄一劍，常服之。無故自失，但有空匣如故。後有禪代之事，兆始於此，尋為司馬氏所廢。
蜀主劉備，以章武元年，歲次辛丑，採金牛山鐵，鑄八劍，各長三尺六寸。一備自服，一與太子禪，一與梁王理，一與魯王永，一與諸葛亮，一與關羽，一與張飛，一與趙雲。並是亮書，皆作風角，處所有令，稱元造刀五萬口，皆連環及刃口，列七十二煉柄中，通之兼有二字。〈房子容曰：「唐人尚書郎李章武本名『方古』，貞元季年，為東平帥李師古判官，因理第，掘得一劍，上有『章武』字。方古�《博物志》張茂先亦曰『蜀相諸葛孔明所佩劍也』，乃改名。師古為奏，請為『章武』焉。蓋蜀主八劍之一也。」〉[1]
後主禪，延熙二年，造一大劍，長一丈二尺。鎮劍口山，往往人見光輝，後人求之不獲。
吳王孫權，以黃武五年，采武昌銅鐵，作千口劍，萬口刀，各長三尺九寸。刀頭方，皆是南銅越炭作之，文曰「大吳」，小篆書。又赤烏年中，有人得淮陰侯韓信劍，帝以賜周瑜。
孫亮，以建興二年，鑄一劍，文曰「流光」，小篆書。
孫皓以建衡元年，鑄一劍，文曰「皇帝吳王」，小篆書。
晉武帝司馬炎，以咸寧元年，造八千口刀，銘曰「司馬」。
懷帝熾，以永嘉元年造一劍，長五尺，銘曰「步光」，小篆書。
成帝衍，以咸和元年，造十三口刀，銘曰「興國」。
穆帝聃，以永和五年於房山造五口劍，銘曰「五方單符」，隸書。
孝武帝昌明，以大元元年，於華山頂埋一劍，銘曰「神劍」，隸書。
宋武帝劉裕，以永初元年，鑄一刀，銘其背曰「定國」，小篆書，長四尺，後入於梁。
少帝義符，以景平元年，造一刀，銘曰「五色」，小篆書。
後廢帝昱，以元徽二年，於蔣山頂造一劍，銘曰「永昌」，篆書。
順帝準，以升明元年，掘得一刀，銘曰「上血」，其刀照一室。帝奇之，至二年七月，帝使楊玉候織女，玉候女不得，懼死，用以弒帝，果如銘。故知吉兇其徵先見矣。
齊高帝蕭道成，以建元二年，造一刀，銘曰「定業」，長五尺，篆書，自製之。
明帝鸞，以建武二年，造一刀，銘曰「朝儀」，長四尺，小篆書。
梁武帝蕭衍，以天監二年即位，至普通中，歲在庚子，命弘景造神劍十三口，用金、銀、銅、鐵、錫五色合為之，長短各依劍術法，文曰「服之者永治四方」，並小篆書。
前趙劉淵，以元熙二年，造一刀，長三尺九寸，文曰「滅賊」，隸書。
後趙石勒，以建平二年，造一刀，用五百金，工用萬人，頭尖三尺六寸，銘曰「建平」，隸書。勒未貴時，耕地得一刀，銘曰「石氏昌」，篆書。
石季龍，以建武十四年，造一刀，長五尺，銘曰「皇帝石氏」，隸書。
後蜀李雄，以晏平元年，造刀五百口，文曰「騰馬」，隸書。
前涼張實，造刀百口，無故刀盡失，文曰「霸」。
後魏昭成帝拓跋犍，以建國元年，於赤治城鑄刺刀十口，金鏤「赤治」字。
道武帝珪，以登國元年，於嵩阿鑄一劍，銘曰「鎮山」，隸書。
明元帝嗣，以泰常元年，造一劍，長四尺，銘背曰「太常」。至真君元年，有道士繼天師白，為帝造劍，長三尺六寸，隸書。因改元真君。
宣武帝恪，以景明元年，於白鹿山造一刀，文曰「白鹿」，隸書。
前秦符堅，以甘露四年，造一刀，用五千工，銘曰「神術」，隸書。
前燕慕容儁，以元璽元年，造二十八口刀，銘曰「二十八將」，隸書。
後燕慕容垂，以建興元年，造二刀，長七尺，一雄一雌，隸書。若別處之，則鳴。
後秦姚萇，以建初元年，造一刀，銘曰「中山」，長三尺七寸，隸書。
西秦乞伏國仁，以建義三年，造一刀，銘曰「建義」，隸書。
後涼呂光，以麟嘉元年，造一刀，銘背曰「麟嘉」，長三尺六寸。
南涼禿髮烏孤，以太初三年，造一刀，狹小，長二尺五寸，青色。匠人曰：「當作之時，夢見一人被朱服，云：『吾是太乙神，來看汝作』雲！」此刀有獻必鳴，後落突厥可汗所有也。
南燕慕容玄明，以建平元年，作刀四口，文曰「建平」，隸書。
西京李皓，以永建元年，造珠碧刀一口，銘曰「百勝」，隸書。
北涼沮渠蒙遜，以永安三年，造刀百口，銘曰「永安」，隸書。
夏州赫連勃勃，以龍升二年，造五口刀，背刃有龍雀環，兼金鏤作一龍形，長三尺九寸，銘曰「古之利器，吳楚湛盧，大夏龍雀，名冠神都，可以懷遠，可以柔邇，如風靡草，威服九區」。宋王劉裕破長安，得此刀，後入於梁。
周瑜，作南郡太守，造一刀，背上有「蕩寇將軍」字，八分書。
蔣欽，拜列郡司馬，造一刀，文曰「司馬」，隸書。
周幼平，擊曹公，勝，拜平虜將軍，因造一刀，銘背曰「幼平」。
董元成，少果勇，自打鐵作一刀。後討黃祖於蒙沖河，元成引刀斷沖頭為二流，拜大司馬，號「斷蒙刀」。
潘文，拜偏將軍，為擒關羽，拜固陵太守，因造一刀，銘曰「固陵」。
朱理君，少受征討，黃武中，累功拜安國將軍，作一佩刀，文曰「安國」。
關羽，為先主所重，不惜身命，自采都山鐵為二刀，銘曰「萬人」。及羽敗，羽惜刀，投之水中。
張飛，初拜新亭侯，自命匠煉赤朱山鐵為一刀，銘曰「新亭侯蜀大將也」。後被范強殺，將此刀入於吳。
諸葛亮，定黔中，從青石祠過，遂抽刀刺山，投刀不拔而去，行人莫測。
黃忠，漢先主定南郡得一刀，赤如血，於漢中擊夏侯軍，一日之中，手刃百數。
鍾會，克蜀，於成都土中得一刀，文曰「太一」。會死，入帳下王伯升，伯升後渡江，刀遂飛入水。
鄧艾，年十二，曾讀陳太丘碑，碑下掘得一刀，黑如漆，長三尺余。刀上常有氣淒淒然，時人以為神物。
董卓，少時耕野，得一刀，無文字，四面隱起作山雲文，斸玉如泥。及卓貴，示五官郎將蔡邕，邕曰「此項羽之刀也」。
袁紹，在黎陽夢有一神授一寶刀，及覺，果在臥所，銘曰「思召」。紹解之曰：「思召，紹字也」。
郭淮，於太原得一刀，文曰「宜為將」。後遂為將軍，及與蜀將戰，敗失此刀。
王雙，曾於市中買得一刀，賣人曰：「得之者貴。」因不見。雙後佩之，為魏將，後與曹真一刀換也。
