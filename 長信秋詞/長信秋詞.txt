
金井梧桐秋葉黃，珠簾不捲夜來霜。
熏籠玉枕無顏色，臥聽南宮清漏長。
高殿秋砧響夜闌，霜深猶憶御衣寒。
銀燈青瑣裁縫歇，還向金城明主看。
奉帚平明金殿開，且將團扇暫裴回。
玉顏不及寒鴉色，猶帶朝陽日影來。
真成薄命久尋思，夢見君王覺後疑。
火照西宮知夜飲，分明復道奉恩時。
長信宮中秋月明，昭陽殿下擣衣聲。
白露堂中細草跡，紅羅帳裏不勝情。

