
亭亭心中人，迢迢居秦關。
常緘素札去，適枉華章還。
憶在灃郊時，攜手望秋山。
久嫌官府勞，初喜罷秩閑。
終年不事業，寢食長慵頑。
不知爲時來，名籍掛郎間。
攝衣辭田裡，華簪耀頹顏。
卜居又依仁，日夕正追攀。
牧人本無術，命至茍復遷。
離念積歲序，歸途眇山川。
郡齋有佳月，園林含清泉。
同心不在宴，罇酒徒盈前。
覽君陳跡遊，詞意俱悽妍。
忽忽已終日，將詶不能宣。
甿稅況重疊，公門極熬煎。
責逋甘首免，歲晏當歸田。
勿厭守窮轍，慎爲名所牽。

