
劉向新序目錄
　　卷第一　雜事一　卷第二　雜事二
　　卷第三　雜事三　卷第四　雜事四
　　卷第五　雜事五　卷第六　剌奢
　　卷第七　節士上　卷第八　節士下
　　卷第九　善謀上　卷第十　善謀下
古之治天下者一道徳同風俗蓋九州之廣萬
民之衆千歳之遠其教旣明其政旣成之後所
守者一道所傳者一説而己故詩書之文歷世
數十作者非一而言未甞不相爲終始化之如
此其至也當是之時異行者有誅異言者有禁
防之又如此其備也故二帝三王之際及其中
間甞更衰亂而餘澤未熄之時百家衆説未有
能岀其間者也及周之末世先王之教化法度
旣廢餘澤旣熄世之治方術者蓋得其一偏故
人奮其私意家尚其私學者蠭起於中國皆明
其所長而昧其所短務其所得而諱其所失天
下之士各自爲言而不能相通世人之不復知
夫學之有統道之有歸也先王之遺文雖在皆
絀而不講況至於秦爲世所大禁哉漢興六藝
皆得於散絶殘脫之餘世復無明先王之道爲
衆説之所蔽闇而不明鬰而不發而怪竒可喜
之論各師異見皆自名家者誕漫於中國一切
不異於周之末世其弊至於今尚在也自斯以
來天下學者知折於聖人而能純於道徳之
羙者楊雄氏而止耳如向之徒皆不免爲衆説
之蔽而不知有折者也孟子曰待文王而後
興者凡民也豪傑之士雖無文王猶興漢之士
豈特無明先王之道以一之者哉亦其岀於是
時者豪傑之士少故不能特起於流俗之中絶
學之後也蓋向之序此書於今最爲近古雖不
能無失然逺至舜禹而次及於周秦以來古人
之嘉言善行亦徃徃而在也要在愼取之而巳
故臣旣惜其不可見者而校其可見者特詳焉
亦足以知臣之志者豈好辯哉蓋臣之不得已
也編校書籍臣曽鞏上

