　　欽定四庫全書　　　　　經部八
　　四書或問　　　　　　　四書類
　　提要
　　〈臣〉等謹案四書或問三十九卷宋朱子撰朱子既作四書章句集註復以諸家之説紛錯不一因設為問答明所以去取之意以成此書凡大學二卷中庸三卷論語二十卷孟子十四卷其書非一時所著中庸或問原與輯畧俱附章句之末論語孟子則各自為書其合為一帙葢後來坊賈所併也中問大學或問用力最久故朱子答潘恭叔問嘗自稱諸書修得一過大學所改尤多比舊已極詳宻中庸或問則朱子平日頗不自愜語類載游某問中庸編集如何曰縁前輩諸公説得多了其間儘有差舛處人不欲盡駁難他底所以難下手不比大學都未曾有人説又載朱子以中庸或問授黃㽦雲亦未嘗滿意處如評論程子諸子説處尚多觕云云是其意猶以為未盡安也至論孟或問則與集註及語類之説往往多所牴牾後人或遂執或問以疑集註不知集註屢經修改至老未已而或問則無暇重編故年譜稱或問之書未嘗出以示人書肆有竊刋行者亟請於縣官追索其板又晦菴集中有與潘端叔書曰論語或問此書久無工夫修得只集註屢更不定卻與或問前後不相應云云可見異同之跡即朱子亦不諱言並錄存之其與集註合者可曉然於折衷衆説之由其與集註不合者亦知朱子當日原多未定之論未可於語錄文集偶摘數語即據為不刋之典矣乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀














