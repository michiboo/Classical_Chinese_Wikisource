　　楊州有張姓者，富冠郡邑。家有一女，小字麗春，年十有七。美姿容，善詩賦。遠近締姻者，其門如市。張翁不之許，嘗曰：「相女配夫，古之道也。吾惟得佳婿，貧富有不較焉。」
　　同里曹姓者，家雖貧簍，一子聰俊，名壁，尤工文詞。年十六，未有室。張固垂意於彼。彼以貧富肉量，不敢啟齒。張一日開塾於家，令人招生過塾讀書。生果負笈而至，麗春於花下窺之，見生儀容清雅，舉止端詳，竊念曰：「必得此郎，平生願足矣。」張亦暗喜，尋命生宿於西軒靜室，以便肄業。
　　時值菊節，張拉師出外登高暢飲。生兀坐書齋，不勝岑寂，乃長吟一絕，以遣悶云：
　　　　時值重陽令節邊，滿城風雨寂寥天。
　　　　可憐不帶登高興，孤負黃花又一年。
　　麗春潛聽，情不能已，乃於窗外踵韻，繼吟之曰：
　　　　花月空照兩人邊，安得團圓共一天。
　　　　可惜風流人未會，錯教烏兔送青年。
　　生聽其詩，趨出相見。麗春亦不迴避，彼此交會，其札甚恭。麗春笑曰：「子知家君館穀之意乎？東牀之選，其在茲矣。子宜鄭重，妾亦忍死以待。」正敘話間，侍婢報曰：「家主回矣。」遂各散去。
　　翌日，麗春命侍兒蘭香持彩箋，作詞一闋以寄生，詞曰：
　　　　清朝幔雲，翠幕香凝。羅幃夢杳，深閨翡翠衾寒。可是一春惟悴，倦倚欄杆。最怪好花無主，狂蜂浪蝶幾翩翻。傷情處，枝頭杜宇，血淚成丹，蕩蕩游絲舞飛絮，奈芳心牽引，更有多般。歎香銷玉減，愁鎖朱顏。望赤繩繫足，定應合浦珠還。洞房內，紅搖花燭，魚水同歡。
　　生得詞，喜不自勝。審知女有相從之意，乃吟詩一律，書以復之，云：
　　　　曲欄深處遇嬌姿，一日相思十二時。
　　　　自是琴中逢卓女，何須畫裡見崔徽。
　　　　繩牽絲幕應留意，腹袒東牀定有期。
　　　　昨夜嫦娥降消息，廣寒已許折高枝。
　　麗春得詩，衷情悒怏。一夕，生明燭獨坐，忽聞叩門聲。生啟視之，乃麗春也。延入寢室，揖遜而坐。麗春從袖中出花箋一幅，上書詩四絕，笑曰：「妾效唐人，作回文四時詞，請君改教。」
　　其一：
　　　　花枝幾朵紅垂檻，柳樹千絲綠繞堤。
　　　　鴉鬢兩蟠烏裊裊，徑苔行步印香泥。
　　其二：
　　　　高梁畫棟棲雙燕，葉展荷錢小疊青。
　　　　腰細褪裙羅帶緩，銷魂暗淚滴圍屏。
　　其三：
　　　　明月晚天清皎皎，凜霜晴露冷悠悠。
　　　　情傷暗想閒長夜，淚血垂胸鎖恨愁。
　　其四：
　　　　天冷雪花香墮指，日寒霜粉凍凝腮。
　　　　懸懸意想空吁氣，夜月閒庭一樹梅。
　　生誦畢，深贊其妙，將欲賡詠，麗遽曰：「不必和也。家君新構別墅，已狀四景，士夫題詠甚富，但無作回文者。敢請不吝珠玉，光輝蓬蓽，是所願也。」生按題揮筆，亦作回文體四絕雲。
　　其一：
　　　　東西岸草迷煙淡，遠近汀花逐水流。
　　　　虹跨短橋橫曲徑，石粼粼砌路悠悠。
　　其二：
　　　　牆矮築軒當綠野，樹高連屋近青山。
　　　　香清散處殘紅落，酒興詩懷遣日閒。
　　其三：
　　　　溪曲繞村流水碧，小橋斜傍竹居清。
　　　　啼烏月落霜天曉，岸泊閒舟兩葉輕。
　　其四：
　　　　歧路曲盤蛇裊裊，亂山群舞鳳層層。
　　　　枝封雪蕊梅依屋，獨坐閒窗夜伴燈。
　　麗春誦之，歎曰：「下筆立成，才高七步也。」時漏下二更，生懇欲求合，麗春正色曰：「所謂歸妹愆期。遲歸有待。君姑俟之，終有結之會耳。」遂各歸寢。
　　張公倩媒，擇日下聘，贅生入門。花燭洞房，鸞交鳳友，其樂可知矣，已而與生交會，極盡綢繆。麗春謂生曰：「曩夕之會，非逆君情，第以妾非桑間婦，君非棄金夫，終為鶉奔誚耳。今日名正言順，其樂豈不宏長乎哉！」生曰：「高見也。」自此，兩情愈密，歡愛殊深。
　　咸淳未，海寇犯揚州。官軍敗績，城遂陷。賊眾大掠，市肆一空。殆至張宅，家人奔竄，生女臥榻，適臨大池，倉卒無避，恐致辱身，乃相摟共溺池中而死。逾年，其中忽生並蒂蓮花，紅香可愛，人爭以為異，觀者如市。士大夫題詠甚多，彔其尤者於：
　　　　佳人才子是前緣，不作天仙作水仙。
　　　　白骨不埋黃壤土，清魂長浸碧波天。
　　　　生前曾結同心帶，死後仍開並蒂蓮。
　　　　千古風流千古恨，恩情不斷藕絲牽。
　　詩詞成帙，名之曰《並蒂蓮集》，至今傳誦不絕。
　　元大德二年戊戌，孛羅以故相齊國公子，拜宣徽院使，奢都刺為僉判，東平王榮甫為經歷。三家聯住海子橋西。宣徽生自相門，窮極富貴，第宏麗，莫與為比。然讀書能文，敬禮賢士，故時譽翁然稱之。私居後有杏園一所，取「春色滿園關不住，一枝紅杏出牆來」之意。花卉之奇，庭榭之好，冠於諸貴家。每年春，宣徽諸妹諸女，邀院判經歷宅眷於園中，設鞦韆之戲，盛陳飲宴，歡笑竟日。各家亦隔一日設饌，自二月末至清明後方罷，謂之鞦韆會。
　　適樞密同金帖木耳不花子拜住過園外，聞笑聲，於馬上欠身望之，正見鞦韆競就，歡哄方濃，潛於柳陰中窺之，睹諸女皆絕色，遂久不去。為閣者所覺，走報宣徽，索之亡矣。拜住歸，具白於母。母解意，乃遣媒於宣徽家求親。宣徽曰：「得非窺牆兒乎？吾正擇婿，可遣來一觀。若果佳，則當許也。」媒歸報同僉，飾拜住以往。宣徽見其美少年，心稍喜，但未知其才學，試之曰：「爾喜觀鞦韆，以此為題，《菩薩蠻》為調，賦南詞一闋，能乎？」拜住揮筆，以國字寫之，曰：
　　　　紅繩畫板柔荑指，東風燕子雙雙起。誇俊要爭高，更將裙繫牢。

　　　　牙牀和困睡，一任金釵墜，推枕起來遲，紗窗月上時。
　　宣徽雖愛其敏捷，恐是預構，或假手於人，因盛席待之，席間再命作《滿江紅》詠鶯。拜住拂拭藤，用漢字書，呈宣徽。宣徽喜曰：「得婚矣。」遂面許第三夫人女速哥失里為姻，且召夫人並呼女出，與拜住相見。他女亦於窗隙中窺之，私賀速哥失里曰：「可謂門欄多喜氣，女婿近乘龍也。」
　　擇日，遣聘，禮物之多，詞翰之雅，宣傳都下，以為盛事。拜住鶯詞附彔於此：
　　　　嫩日舒晴，韶光豔，碧天新霽。正桃腮半吐，鶯聲初試。孤枕乍聞弦索俏，曲屏時聽笙簧細。愛綿蠻柔舌韻，東風愈嬌媚。

　　　　幽夢醒，閒愁泥。殘香褪，重門閉，巧音芳韻，十分流麗。人柳穿花來又去，欲求好友真無計。望上林，何日得雙棲，心迢遞。
　　既而，同僉豪宕，簠簋不飾，竟以墨敗，繫御史臺獄。得疾囹圄間，以大臣例，蒙疏放回家醫治。未逾旬，竟爾弗起，闔室染疾，盡為一空，獨拜住在。然冰消瓦解，財散人亡。宣徽將呼拜住回家教而養之，三夫人堅然不肯。蓋宣徽內劈雖多，而三夫人獨秉權，專寵。見他姬女皆歸富貴之門，獨己婿家反凋敝如此，決意悔親。速哥失里諫曰：「結親即結義，一與訂盟，終不可改。兒非不見諸姊妹家榮盛，心亦慕之。但寸絲為定，鬼神難欺，豈可以其貧賤而棄之乎？」父母不聽，另議平章闊闊出之子僧家奴。儀文之盛，視昔有加，暨成婚，速哥失里行至中道，潛解腳紗縊於轎中。比至，而死矣。夫人以其愛女輿回，悉傾家奩及夫家聘物殮之，暫寄清安僧寺。
　　拜住聞變，是夜私往哭之，且叩棺曰：「拜住在此。」忽棺中應曰：「可開柩，我活矣。」周視四隅，漆釘牢固，無由可啟。乃謀於僧曰：「勞用力，開棺之罪，我一力承之，不以相累，當共分所有也。」僧素知其厚殮，亦萌利物之意，遂斧其蓋。女果活。彼此喜極，乃脫金釧及首飾之半謝僧。計其餘，尚值數萬緡，因托僧買漆整棺，不令事露。拜住遂摯速哥失里走上都。住一年，人無知者。所攜豐厚，兼拜住又教蒙古生數人，復有月俸，家道從容。
　　不期宣徽出尹開平，下車之始，即求館客。而上都儒者絕少。或曰：「近有士自大都摯家寓此，亦色目人。設帳民間，誠有學術。府君欲覓西賓，惟此人為稱。」亟召之，則拜住也，宣徽意其必流落死矣，而人物整然。怪之，問：「何以至此，且娶誰氏？」拜住實告。宣徽不信，命舁至，則真速哥失里。一家驚動，且喜且悲。然猶恐其鬼假人形，幻惑年少，陰使人詣清安詢僧，其言一同。及發殯，空櫬而已。歸以告，宣徽夫婦愧歎，待之愈厚，收為贅婿，終老其家。
　　拜住三子，長教化，仕至遼陽等處行中書省左丞，早卒。次子忙古歹、幼子黑廝俱為內怯薛帶御器械。忙古歹先死。黑廝官至樞密院使。天兵至燕，順帝御清寧殿，集三宮后妃皇太子同議避兵。黑廝與丞相失列門哭諫曰：「天下者，世祖之天下也。當以死守。」不聽，夜半開建德門而遁。黑廝隨入沙漠，不知所終。
　　張紅橋，閩縣良家女也。居於紅橋之西，因自號日「紅橋」。聰敏博學，雅善屬文。豪宗右族，爭欲聘之，張悉不從。父母問其故，張曰：「欲得才如李青蓮者事之耳。」於是操觚之士聞之，咸託五字為媒。張但第其優劣，終無所答。邑人王恭寄以詩曰：
　　　　重簾空見月昏黃，絡緯啼來也斷腸。
　　　　幾度繫書君不答，雁飛應不到衡陽。
　　永泰王偁尤所鍾念，乃稅其鄰舍以居。一日，張方睡起，偁竊見之，遂寄以詩曰：
　　　　象牙筠簟碧紗籠，綽約佳人睡正濃。
　　　　半抹曉煙籠芍藥，一泓秋水浸芙蓉。
　　　　神遊蓬島三千界，夢繞巫山十二峰。
　　　　誰把棋聲驚覺後，起來香汗濕酥胸。
　　張得之，怒其輕薄，遂深居不出。久之，偁悒悒而歸。最後偁之友福清林鴻道過其居，留宿東鄰，適見張焚香庭前，因託鄰嫗投之詩曰：
　　　　桂殿焚香酒半醒，露華如水點銀屏。
　　　　含情慾訴心中事，羞見牽牛織女星。
　　張捧詩為之啟齒，援筆而答曰：
　　　　梨花寂寂鬥嬋娟，銀漢斜臨繡戶前。
　　　　自愛焚香消永夜，從來無事訴青天。
　　嫗持詩賀鴻曰：「張娘子自束髮以來，持詩求通者，無慮數十，曾未揮毫。今得君詩而為此以答，誠所希有。」鴻亦大喜過望。因使嫗通慇懃，越月餘，始獲命。鴻遂舍於其家，以外室處之，定情之夕，鴻作詩曰：
　　　　雲娥酷似董妖嬈，每到春來恨未消。
　　　　誰道蓬山天樣遠，畫欄咫尺是紅橋。
　　張詩曰：
　　　　芙蓉作帳錦重重，比翼和鳴玉漏中。
　　　　共道瑤池春似海，月明飛下一雙鴻。
　　自是唱和推敲，情好日篤。
　　王偁聞其事，即盛飾訪鴻，求張一見。張愈自匿。鴻謂張曰：「卿獨不聞龐公之妻，拜司馬德操乎？」張曰：「以吾之不可，學柳下惠之可，不亦可乎？」於是，鴻不能強。偁乃密賂侍者，潛窺室內，見鴻適與張狎。因作《酥乳》、《雲鬢》二詩以戲之。《酥乳》詩曰：
　　　　一雙明月貼胸前，紫禁葡萄碧玉圓。
　　　　夫婿調疏（酥）綺窗下，金莖幾點露珠懸。
　　《雲鬢》詩曰：
　　　　香鬟三尺絡芙蓉，翠聳巫山雨後峰。
　　　　斜倚玉牀春色去，鴉翎蟬翼半蓬鬆。
　　張愈恚怒。
　　偁知其意，乃挽鴻游三山。越數日，鴻絕逃歸，夜至所居，張方倚橋而望。鴻作詩曰：
　　　　溶溶春水漾瓊瑤，兩岸菰蒲長綠苗。
　　　　幾度踏青歸去晚，卻從燈火認紅橋。
　　其二曰：
　　　　素馨花發暗香飄，一朵斜簪近翠翹。
　　　　寶馬未歸新月上，綠楊影裡倚紅橋。
　　其三曰：
　　　　玉階涼露滴芭蕉，獨倚屏山望斗勺。
　　　　為惜碧波明月色，鳳頭鞋子步紅橋。
　　張屬而和曰：
　　　　桂輪斜落粉樓空，漏水丁丁燭影紅。
　　　　露濕暗香珠翠冷，赤欄橋上待歸鴻。
　　其二曰：
　　　　橋紅千花照碧空，美人遙隔水雲東。
　　　　一聲寶馬嘶明月，驚起沙汀幾點鴻。
　　其三曰：
　　　　草香花暖醉春風，郎去西湖水向東。
　　　　斜倚石欄頻悵望，月明孤影笑飛鴻。
　　後一年，鴻有金陵之游，乃作《大江東》一闋留別：曰：
　　　　鍾情太甚，人笑我，到老也無休歇。月露煙雲多是恨，況與玉人離別。軟語叮嚀，柔情婉戀，熔盡肝腸鐵。歧亭把酒，水流花謝時節。

　　　　應念翠袖籠香，玉壺溫酒，夜夜銀屏月。蓄喜含嗔多少態，海岳誓盟都設。此去何之，碧雲春樹，合晚翠千疊。圖將羈思，歸來細與伊說。
　　張亦依韻賦別曰：
　　　　鳳凰山下，玉漏聲，恨今宵容易歇。一曲陽關歌未畢，棲烏啞啞催人別。含怨吞聲，兩行珠淚，漬透千重鐵。柔腸幾寸，斷盡臨歧時節。還憶浴罷畫眉，夢回攜手，踏碎花間月。謾道胸前懷豆，今日總成虛設。桃葉渡頭，河冰千里，合凍雲疊疊。寒燈旅邸，熒熒與誰閒說。
　　又明年，鴻寄《摸魚兒》一闋，絕句七首。其詞曰：
　　　　記得紅橋，少年遊冶，多少雨情雲緒。金鞍幾度歸來晚，香靨笑迎朱戶。斷腸處，半醉微醒，燈暗夜深，語問情幾許？情應似吳蠶吐繭，撩亂千萬縷。

　　　　別離處，淡月乳鴉啼曙。淚痕深，紅袖污。深懷遐想何年了，空寄錦囊佳句。春欲去，恨不得長纓繫日留春住。相思最苦。莫道不消魂，衷腸鐵石，涕淚也如雨。
　　其詩曰：
　　　　女螺江上送蘭橈，長憶春纖折柳條。
　　　　歸夢不知江路遠，夜深和月到紅橋。
　　其二曰：
　　　　驪歌聲斷玉人遙，孤館寒燈伴寂寥。
　　　　我有相思千點淚，夜深和雨滴紅橋。
　　其三曰：
　　　　殘燈暗影別魂消，淚濕鮫人玉線綃。
　　　　記得雲娥相送處，淡煙斜月過紅橋。
　　其四曰：
　　　　春衫初試淡紅絹，寶鳳搔頭玉步搖。
　　　　長記看燈三五夜，七香車子度紅橋。
　　其五曰：
　　　　一襟擁恨怨魂消，閒卻鳴鸞白玉蕭。
　　　　燕子不來春事晚，數株楊柳暗紅橋。
　　其六曰：
　　　　傷春雨淚濕鮫綃，別雁離鴻去影遙。
　　　　流水落花多少恨，日斜元語立紅橋。
　　其七曰：
　　　　綺窗別後玉人遙，濃睡才醒酒未消。
　　　　日午捲簾風力軟，落花飛絮滿紅橋。
　　先是，張自鴻去後，獨坐小樓，居常鬱鬱無聊，及鴻詩詞至，遂感念成疾，不數月而卒。無何，鴻歸，遽往訪之，道中作詩曰：
　　　　三千客路動行鑣，遠別歸來興欲飄。
　　　　只恐鳳樓人待久，玉鞭催馬上紅橋。
　　及至紅橋，聞張已卒，失聲號絕。仿惶之際，忽見牀頭玉佩玦懸一緘。拆之，有《蝶戀花》一闋及七絕句。其詞曰：
　　　　記得紅橋西畔路，郎馬來時，繫在垂楊樹。
　　　　漠漠梨雲和夢度，錦屏翠幕留春住。
　　其詩曰：
　　　　牀頭絡緯泣秋風，一點殘燈照藥叢。
　　　　夢吉夢凶都不定，朝朝望斷北來鴻。
　　其二曰：
　　　　井落金瓶信不通，雲山渺渺暗丹楓。
　　　　輕羅露濕鴛鴦冷，閒聽長宵嘹唳鴻。
　　其三曰：
　　　　寂寂香閨枕簟空，滿階秋雨落梧桐。
　　　　內家不遣園陵去，音信何緣寄塞鴻。
　　其四曰：
　　　　玉簪雙垂滿頰紅，關山何處寄書筒。
　　　　綠窗寂寞無人到，海闊天高怨落鴻。
　　其五曰：
　　　　衾寒翡翠怯秋風，郎在天南妾在東。
　　　　相見千回都是夢，樓頭長日妒雙鴻。
　　其六曰：
　　　　半簾明月影瞳瞳，照見鴛鴦錦帳中。
　　　　夢裡玉人方下馬，恨他天外一聲鴻。
　　其七曰：
　　　　一南一北似飄蓬，妾意君心恨不同。
　　　　他日歸來也無益，夜臺應少繫書鴻。
　　鴻得詩詞悲感哀怨，殆不勝情，因賦物詞曰：
　　　　柔腸百結淚懸河，瘞玉埋香無奈何。
　　　　明月也知留佩玦，曉來長想畫青蛾。
　　　　仙魂已逐梨雲夢，人世空傳薤露歌，
　　　　自是忘情惟上智，此生長抱怨情多。
　　王偁亦以詩哭之，曰：
　　　　濕雲如醉護輕塵，黃蝶東風滿四鄰。
　　　　新綠只疑銷曉黛，落紅猶記掩歌唇。
　　　　舞樓春去空殘月，月榭香飄不見人。
　　　　欲覓梨雲仙夢遠，坐臨芳沼獨傷神。
　　自後，鴻每再過紅橋，輒為之吁悒累日。
　　翠翠，姓劉氏，淮安民家女也。生而穎悟，能通詩書。父母不奪其志，就令入學。同學有金氏子者，名定，與之同歲，亦聰明俊雅。諸生戲之曰：「同歲者當為夫婦。」二人亦私自許。金生贈翠翠詩曰：
　　　　十二欄杆七寶臺，春風隨處豔陽開。
　　　　東園桃樹西園柳，何不移來一處栽。
　　翠翠和之曰：
　　　　平生每恨祝英臺，懷抱何為不早開。
　　　　我願東君勤用意，早移花樹向陽栽。
　　已而，翠翠年長，不復至學，父母為其議親，輒悲泣不食。以情問之，初不肯言，久乃曰：「西家金定，妾已許之矣。若不相從，有死而已，誓不登他門也。」父母不得已而聽焉，遂卜日結婚。凡幣帛之類，羔雁之屬，皆女家自備。迎入門，二人相見，喜可知矣。是夕，翠翠於枕畔作《臨江仙》一闋贈生曰：
　　　　曾向書窗同筆硯，故人今作新人。洞房花燭十分春，汗沾蝴蝶粉，身惹鷹香塵，雨尤雲渾未慣，枕邊眉黛羞顰，輕憐痛惜莫辭頻。顧郎從此始，日近日相親。
　　邀生繼和，生遂次韻曰：
　　　　記得書齋同筆硯，新人不是他人。扁舟來訪武陵春。仙居鄰紫府，人世隔紅塵。海誓山盟心已許，幾番淺笑深顰。向人猶自語頻頻。意中無別意，親外有誰親？
　　二人相得之樂，雖翡翠之在赤霄，鴛鴦之游綠水，未足喻也。
　　未有一載，張士誠兄弟起兵高郵，盡陷淮東諸郡。翠為其部下將李將軍者所掠。至正末，士誠納款元朝，願奉正朔，道途始通，行李無阻。生於是辭別內外父母，願求其妻。星霜屢移，囊橐又竭，然而此心終不少阻。草行露宿，丐乞於人，僅而得達湖州。則李將軍方貴重用事，威燄隆赫。生仁立門牆，躊躇窺伺，將進而未能，欲言而不敢。閽者怪而問焉，生曰：「僕，淮安人也。喪亂以來，聞有一妹在於貴府。今不遠千里至此，欲求一見，非有他也。」閽者曰：「然則汝何名姓，妹年貌若干？吾得一聞，以審虛實。」生曰：「僕姓劉，名金定。妹名翠翠，識字能文。當失去時，年始十七，以歲月計之，今則二十有四矣。」閽者聞之曰：「府中果有劉氏者，淮安人也。年二十餘，識字，善為詩，性又慧巧。本使寵之專房，汝言信不虛，吾將告之於內，汝且以此以待。」遂奔走入告。須臾，令生入見。將軍坐於廳上，生再拜而起，具述其由。將軍，武人也，信而不疑。即命內豎告於翠翠曰：「汝兄自鄉中來此，當出見之。」翠翠承命而出，以兄妹之禮見於廳前。不能措一詞，但悲傷硬咽而已。將軍曰：「汝既遠來，道途疲倦，且於吾門下休息。吾當徐為之所。」即出新衣一襲，令其服之。並以幃帳衾席之屬，設於門西小館，令生處焉，翌日，謂生曰：「汝妹既能識字，汝亦通書否？」生曰：「僕在鄉中，以儒為業，以書為本。凡六經群史，諸子百家，涉獵盡矣，又何疑哉？」將軍喜曰：「某自少失學，乘亂崛起。今方見用於時，趨附者眾，賓客盈門，無人延款；書肩盈案，無人裁答。汝便處吾門下，足充一記室矣。」生，明敏者也。性既溫和，才又秀髮，處於其門，益自檢束。應上接下，鹹得其歡，代書回簡，曲盡其意。將軍大以為得人，待之甚厚。
　　然而，生之來此，本為求訪其妻。自廳前一見之後，不可再得。閨閣深遠，內外頗嚴。欲達一意，終無間可乘。荏苒數月，時及授衣，西風夕起，白露為霜。生獨處空齋，終夜不寐，乃成一詩曰：
　　　　好花移入玉欄杆，春色無緣得再看。
　　　　樂處豈知愁處苦，別時雖易見時難。
　　　　何時塞上重歸馬，此夜庭中獨舞鸞。
　　　　霧閣雲煙深幾許，可憐辜負月團圓。
　　詩成，題於片紙，拆布衣之領而縫之。以百錢納於小豎，而告之曰：「天道已寒，吾衣甚薄，望持入付於吾妹，令其拆而縫紉之，將以禦寒耳。」小豎如言，持入。翠翠解其意，拆衣而詩見。大加傷感，吞聲而位，別為一詩，亦縫於衣領之內，付出還生。詩曰：
　　　　一自鄉關動戰鋒，舊愁新恨幾重重。
　　　　腸雖已斷情難斷，生不相從死亦從。
　　　　長使德言藏破鏡，終教子建賦游龍。
　　　　綠珠碧玉心中事，今日誰知也到儂。
　　生得詩，知其以死許之，無復致望。但愈加抑鬱，遂感沉疾。翠翠聞之，請於將軍，始得一至牀前問候，而生病已亟矣。翠翠以臂扶生而起，生引首側視，凝淚滿眶，長吁一聲，奄然死於其手。將軍憐之，葬於道場山麓。
　　翠翠送殯而歸，是夜得疾，不復飲藥，展轉衾席，將及一月。一旦，告將軍曰：「妾棄家相從，已得八載。流離外郡，舉眼無親。只有一兄，今又死矣。病必不能起，乞埋骨兄側，使黃泉之下，庶有依託，不至作他鄉孤鬼也。」言盡而卒。將軍不違其志，竟附葬於生墳左，宛然東西二丘焉。
　　洪武初，張氏既滅，翠翠家有一舊僕，以商販為業，道由湖州過道場山下，見華屋數間，槐柳扶疏，翠翠與金生並肩而立於門。遽呼之入，問父母存亡及鄉井舊事，因留之宿。明早以一啟與之。父母得書，甚喜。其父即貨舟訪焉。至道場山下，向日相遇留宿之處，則荒煙野草，狐兔之跡交道，前所見華屋，乃東西兩墳耳，時日已暮，因宿於墳下。三更後，忽見翠翠與金生拜於前，悲啼宛轉。父驚而撫問之，翠翠乃具述其始末曰：「往者亂起，蕭牆禍生，衽席不能效竇氏女之死，乃致為沙咤利之驅，忍恥偷生，離鄉去國。恨以蕙蘭之弱質，配茲狙獪之下材。惟知奪石家買笑之姬，豈暇憐息國不言之婦。叫九閽而無路，度一日如三秋。良人不棄舊恩，特蒙遠訪。托兄妹之名，而僅獲一見；隔夫婦之義，而終遂不通。彼感疾而先殂，妾含冤而繼殞。欲求附葬，遂得同歸。大略如斯，微言莫盡。」言畢，因抱其父而大哭。父遂驚覺，乃一夢也。明以牲酒奠於墓下，與僕返棹而歸。至今往來者，指為金翠墓雲。
　　太曼生者，東海人。風流爾雅，從父宦遊四方，年十九。自吉州還閩，僦寓城東，惡其囂雜妨功，因稅居於委巷。屋雖數椽，而主人之園圃近焉。草樹扶疏，花柳間植，有濠濮間想。生常散步園中，吟詠自適。一日，偶值雙鬟導一女郎，年可十六七，後園彩花，不知生之先在也。生逡巡避之。女見生風神俊爽，且聞其善詞章，情亦不能自禁。回眸轉盼，百倍撩人。生自是神爽飛越，讀書之念頓灰。
　　越旬餘，復於園內遇向者雙鬟，因慇懃詢之曰：「君家女郎識字乎？」鬟曰：「女郎時手一編，日夕不輟，豈不識字乎？」生曰：「吾有一詩，欲致之，能為一達否？」鬟曰：「郎君善詩，女郎稔知之。某當為作寄詩郵耳。」生遂賦一絕云：
　　　　春園花事鬥芳菲，萬綠叢中見茵衣。
　　　　自愧含毫非子建，水邊能賦洛川妃。
　　女得詩，見其詞翰雙絕，吟不置口。遂次其韻以答之，云：
　　　　小園芳草綠菲菲，粉蝶聯翩展畫衣。
　　　　首愧一雙蓮步闊，隔花人莫笑潘妃。
　　自此槐黃期迫，生以省試促歸，不敢通問。及秋不第，復攜書於別業。女時時遣雙鬟慰勞之。由此荏苒，遂結同心。定情之後，倍相狎昵。因贈生玉玦半規，紫羅囊一枚。生賦詩云：
　　　　數聲殘漏滿簾霜，青鳥銜箋事渺茫。
　　　　剖贈半規蒼玉玦，分將百合紫羅囊。
　　　　空傳垂手尊前舞，新結愁眉鏡裡妝。
　　　　一枕遊仙終是夢，桃花春色誤劉郎。
　　時生已約婚，而女亦受彩。女常居花樓之下，所著有《花樓吟》一卷，其寄生詩甚多。有云：
　　　　重門深鎖斷人行，花影參差月影清。
　　　　獨坐小樓長倚恨，隔牆空聽讀書聲。
　　逾年，生當就婚，女亦適人，蹤跡遂永絕焉。然詩札往來，歲猶一二。至越數載，生舉賓薦，戒行有日，女寄書以通慇懃。生賦《柳梢青》一闋別之：
　　　　茸鶯聲吞，蛾眉黛蹙，總是銷魂。銀燭光沉，蘭閨夜永，月滿尊樽。羅衣空濕啼痕。腸斷處，秋風暮猿，潞水寒冰，燕山殘雪，誰與溫存？
　　後隔數月，女因念生得瘵疾，臥牀日久，思一見生。實出無名，生乃託為醫以診脈進。女見生，揮涕如永訣狀。遂不交一言而出。是夕，女一拗而卒。生哭之以詩，曰：
　　　　玉殞珠沉思悄然，明中流淚暗相憐。
　　　　常圖峽蝶花樓下，記刺鴛鴦繡幕前。
　　　　只有夢魂能結雨，更無心膽似非煙。
　　　　朱顏皓齒歸黃土，脈脈空尋再世緣。
　　不數日，而生亦卒。
　　林生子真，讀書烏石山房。往返里巷間，有一姝，素服淡妝，倚門露半面曰：「徐徐行，誰氏郎君耶？」林愕然大驚，且口噤，猝無可語。行道之人復沓至，目招而過之，陽顧侍兒言他事。侍兒心知微指，志其居。歸，令復往通慇懃。因訪鄰嫗，知為張壁娘。
　　張壁娘者，良家女也，於歸半歲夫亡。壁娘光麗豔美，妖冶動人。里中少年，聞其新寡，競委幣焉，張皆不受。獨竊從戶窺林，心悅而好，恐不得當也。
　　張所居後即山，山上折而數十武，即林讀書處。張即期以旦日踏青來會。當是時，載酒游者，趾相錯也。張出，適與諸游者會，諸游者薄而觀之。林亦混其中，各自引嫌，不交一語而歸。林鬱鬱不自得，乃賦詩云：
　　　　秋波頻傳瞥檀郎，脈脈低回暗斷腸。
　　　　只為傍人羞不語，縞衣縹緲但聞香。
　　張所居妝臺之上，又有復閣枕山麓，甚秘。先是林遣侍兒至張所，張陰教置之。是夕，張使侍婢引林匿復閣中。夜靜，張篝燈至，遂為長夜之歡。平明，林從山麓而出。如是者累月。而張亦時詣林讀書山房，謔浪綢繆，無所不至。無何，林移家臨汀，就父公署。臨別之夕，不復與言，但與張極歡痛飲而已。明日登車逕去。久之，張始知林去遠，忽忽若有亡。又以林去不為一言，輕負其德，感想懊恨，遂成沉痾。因為詩一章，以寄林云：
　　　　黃消鵝子翠消鴉，簟拂層波帳凡華。
　　　　裙帛褪來腰束素，釧金鬆盡臂纏紗。
　　　　牀前弱態眠新柳，枕上回鬟壓落花。
　　　　不信登牆人似玉，斷腸空盼宋東家。
　　林得詩，始知張病，惟日飲泣而已，因覓入會城者，附書問起居，且與為約。而張於數日前死矣。使者歸言其狀，林失聲投地，幾不自勝。因作悼亡二絕云：
　　　　有客何來自越城，聞君去伴董雙成。
　　　　相期總在瑤池會，不向人間哭一聲。
　　　　潘岳何須賦悼亡，人間無驗返魂香。
　　　　更憐三載窮途淚，猶灑秋風一萬行。
　　明年，林自臨汀歸閩，逡巡過張所居。塵網妝樓，燕鳴故壘，而張已埋玉西郊矣。林自是不復讀書舊館，復賦感舊詩二章曰：
　　　　落梅到地夜無聲，㡘掛空階碎月明。
　　　　徙倚朱欄人不見，雙懸清淚聽寒更。
　　　　梅花歷落奈愁何，夢裡朱樓掩淚過。
　　　　記得去年今夜月，美人吹入笛聲多。
　　壁娘素善音，而尤善吹蕭，往詣林書房，曾倚梅三弄，故林詩及之雲。
　　林澄字太清，侯官人。年十七。與同時戴貴共學，館於戴之西軒。一日，購得佳書，期貴分彔，澄匝旬猶未卒業，而貴五日已繕寫成帖，且點畫媚人。澄心異之，徵其故。貴曰：「余女弟伯磷，素閒翰墨，為我分其任，故速成耳。」時生未議聘，而女亦未字人，因陰有所屬，第不敢白之父母耳。一日，適貴他往，女刺繡簾中，窺生容顏韶秀，相視目成者久之。生歸西軒，情不自禁，乃題一詩於團扇之上，云：
　　　　目似秋波鬢似雲，繡簾深處見紅裙。
　　　　東風裊裊吹香氣，夢裡猶聞百和薰。
　　女有侍兒名壽娘者，頗亦解事。值以他故之西軒，而見生所題之扇，因攜以示女。女見詩，知生之屬意有在也。乃密賦古風一章，命壽娘以寄生，云：
　　　　妾本葑菲姿，青春誰為主。
　　　　欲結箕帚緣，嚴親猶未許。
　　　　憐君正年少，胸中富經史。
　　　　相逢荷目成，愁緒千萬縷。
　　　　咫尺隔重簾，脈脈不得語。
　　　　願君盟勿渝，早諧鸞鳳侶。
　　　　莫學楚襄王，夢中合雲雨。
　　自後，書札往還，無間晨夕。上元之夜，女至西軒，赴生期約。雞鳴而別，且訂偕老之期。生因賦詩云：
　　　　四鄰歌吹玉缸紅，始信藍橋有路通。
　　　　無賴汝南雞唱曉，驚回魂夢各西東。
　　女亦有詩云：
　　　　風透紗窗月影寒，鬢雲掩亂晚妝殘。
　　　　胸前羅帶無顏色，盡是相思淚染斑。
　　蹤跡由是益密，家人莫之覺也。
　　中秋之夕，生復會女於繡房。枕席綢繆，極其款曲。漏下四鼓，甫畢餘歡，而貴之家奴貴郎陰知其事，因持斧突入，意有所挾。而生急奔出，不謂觸斧遽殞。女見生氣絕，乃取羅帕自經，雙手抱生屍而死。兩家父母聞之，無不嗟悼。檢其篋，得詩數十首，皆情至之語。不忍讀竟焚之。女兄貴素與生深交，議為合葬。因殯於東郊清貴里，題曰「雙鴛家」雲。時有文士吳子明為之銘曰：
　　　　壁碎珠沉，蘭摧玉折。生願同衾，死期共穴。塚號鴛鴦，魂為蝴蝶：華山畿，英臺墓，連理枝，合歡樹，古有之，今再遇。
　　時正德三年事也。
　　木生字元經，少有俊才。成化中，以鄉薦入大學，嘗登泰山觀日出。夜宿秦觀峰，夢有老婦攜一女子，相見甚歡，如有平生之分。既又遺一詩扇，展誦未終，忽鐘鳴驚寤而起。其所夢道路第宅，歷歷皆能記憶。明年，將入都，道出武清，散步柳陰中。過一溪橋，道旁有遺扇在草中。收視之，上有詩云：
　　　　煙中芍藥朦朧睡，雨底梨花淺澹妝。
　　　　小院黃昏人定後，隔牆遙辨麝蘭香。
　　彷彿是夢中所見者，珍襲藏之。行未幾，遙見一女郎從二女侍游樹下，迤邐將近，生移避之。時為三月既望，新雨初霧，微風扇暖。女郎徐邀二侍穿別徑結伴而去。生仁立轉盼，但見帶袂飄舉，環佩鏘然。百步之外，異香襲道，綽約若神仙中人。遂以所佩錯刀，削樹為白，題一絕句曰：
　　　　隔江遙望綠楊斜，聯袂女郎歌落花。
　　　　風定細聲聽不見，茜裙紅人那人家。
　　徙倚彌望，乃行前至野店中，問諸村民。或曰：「此去里許，有田將軍園林，豈即其家眷屬乎？」生明日又往樹下，竟日無所遇。惟見溪水中落花流出，復題一絕句，續書於樹曰：
　　　　異鳥嬌花不奈愁，湘簾初卷月沉鉤。
　　　　人間三月無紅葉，卻任桃花逐水流。
　　自後，不復相聞。然前所得遺扇，每遇良辰勝會，未嘗不出入懷袖，把玩諷詠，愛如珙壁。
　　壬午，生謁選天官，隸名營繕。當春，牡丹盛放，生擬閒遊。因勒馬道旁。值馬渴奔水，左右皆前逐馬。生下立井畔民家，其家以貴客在門，召一鄰翁延入。初經重屋，僅庇風日，再過曲徑，越小院，其中樓臺欄　，金碧輝耀，恍非人世。生稍憩，便欲辭出。翁曰：「內人乃老夫寡妹，年亦逾五旬矣。幸暫留，伺馬至，行無傷也。」生起，揮扇逍遙，歷覽畫壁。翁從旁見其扇，進曰：「此扇何從得之？」生曰：「吾數年前過武清，所得道旁遺棄也。」翁借觀，遽持入內。頃之，出告生曰：「天下事，萍梗遭逢，固有出於偶然者。適見扇頭詩，疑為吾甥女手筆。入示吾妹，果非誤也。」生初入其室廬，皆若夢中所經行者，心已異之；及聞翁言，愈駭異。再引入一曲室，幃帳妍麗，金玉煥然。至一几榻整潔，琴瑟靜好，莫能名狀。須臾，一老婦出拜。自言：「姓錢氏，老夫田忠義，官至上輕車都尉。往歲扈從西征，為流矢所中，輿疾歸武清。小女娟娟，時年十四，隨侍湯藥。偶遺此扇，不意乃入君子之手。今夫亡三載矣，睹物興懷，不覺遂生傷感。然當時溪樹上有二絕句，不知何人所書？小女因尋扇，再至其地，經覽而歸，至今吟哦不絕於口。」生請誦之，即其舊題也。老婦因請命娟娟出見。傳呼良久，不至。母自入謂女曰：「客即樹上題詩人也。」娟娟強起，嚴服靚妝，與母相攜而出。至則玉姿芳潤，內美難徵，嚴然秦觀峰夢中所見也。生又以夢告母，共相歎異久之。馬至，珍重辭謝而去。
　　明日，鄰翁以娟母命來，請以弱女為君子姬侍。生喜出望外，遂以其年四月成禮。娟娟妙解音律，通貫經史，凡諸戲博雜藝，靡不精曉，情好甚篤。未閱月，生以督運南行，乃鎖院而去。母先亦暫至武清，遣人間問。娟娟從門隙中附詩於母，寄生曰：
　　　　聞郎夜上木蘭舟，不數歸期只數愁。
　　　　半幅御羅題錦字，隔牆裹贈玉搔頭。
　　是夕，生適自潞還，娟出迎。生曰：「方從馬上得詩，未有以復。」
　　即口占贈娟娟曰：
　　　　碧窗無主月纖纖，桂影扶疏玉漏嚴。
　　　　秋蒲芙蓉偏獻笑，半窗斜映水晶簾。
　　其冬十月，生以大夫人憂去職。河冰既合，娟適病不能偕。生存亡抱恨，計無所出。邀母與娟同居，約以冰解來迎，相與悲咽而別。明年春，娟病轉劇，遣翁子錢郎，即以詩寄生曰：
　　　　楚天風雨繞陽臺，百種名花次第開。
　　　　誰遣一番寒食信，合歡廊下長莓苔。
　　生遣使往迎，比至則不起匝月矣。辛卯冬，生再入都過母家，見娟娟畫像，題詩其上曰：
　　　　人生補過羨張郎，已恨花殘月減光。
　　　　枕上遊仙何迅速，洞中烏兔太匆忙。
　　　　秦娘似比當時瘦，李衛慚多舊日狂。
　　　　梅影橫斜啼鳥散，繞天黃葉倚繩牀。
　　時人多傳誦焉。
