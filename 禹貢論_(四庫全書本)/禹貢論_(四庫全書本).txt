　　欽定四庫全書　　　　經部二
　　禹貢論　　　　　　　書類
　　提要
　　〈臣〉等謹案禹貢論五卷後論一卷山川地理圖二卷宋程大昌撰大昌有易原已著録宋史藝文志載大昌禹貢論五卷後論一卷又禹貢論圖五卷陳振孫書録解題則謂論五十二篇後論八篇圖三十一王應麟玉海則謂淳熙四年七月大昌上禹貢論五十二篇後論八篇詔付秘閣不及其圖蓋偶遺也今諸論皆存其圖據歸有光跋稱吳純甫家有淳熙辛丑泉州舊刻則嘉靖中尚有𫝊本今已久佚故通志堂經解惟刻其前後論而所謂禹貢山川地理圗者則僅刻其敘説今以永樂大典所載校之祗缺其九州山水實證及禹河漢河二圖而其餘二十八圗巋然並在誠世所未覯之本今依通志堂圖敘原目倂為二卷而大昌之書復完大昌喜談地理之學所著雍録及北邊備對皆刻意冥搜考尋舊蹟是書論辨尤詳周密癸辛雜識載大昌以天官兼經筵進講禹貢闕文疑義疏説甚詳且多引外國幽奧地理阜陵頗厭之宣諭宰執雲六經斷簡闕疑可也何必強為之説且地理既非親歴雖聖賢有所不知朕殊不曉其説想其治銓曹亦如此既而補外云云與自序及陳應行後序所言殊相乖剌夫帝王之學與儒者異大昌講尚書於經筵不舉唐虞三代之法以資啟沃而徒博奧此誠不解事理然以詁經而論則考證不為無功蓋其失在不當於經筵講禹貢而不在辨定禹貢之山水也其前論於江水河水淮水漢水濟水弱水黒水皆糾舊𫝊之誤後論則專論河水汴水之患陳振孫譏其身不親歴烏保其皆無牴牾亦如孝宗之論歸有光亦證其以鳥鼠同穴指為二山之非要其援據釐訂實為博洽至今註禹貢者終不能廢其書也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀








