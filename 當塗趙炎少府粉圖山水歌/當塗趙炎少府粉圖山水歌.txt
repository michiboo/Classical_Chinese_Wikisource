
峨眉高出西極天，羅浮直與南溟連。
名公繹思揮彩筆，驅山走海置眼前。
滿堂空翠如可掃，赤城霞氣蒼梧煙。
洞庭瀟湘意渺綿，三江七澤情洄沿。
驚濤洶湧向何處，孤舟一去迷歸年。
征帆不動亦不旋，飄如隨風落天邊。
心搖目斷興難盡，幾時可到三山巔。
西峯崢嶸噴流泉，橫石蹙水波潺湲。
東厓合沓蔽輕霧，深林雜樹空芊綿。
此中冥昧失晝夜，隱几寂聽無鳴蟬。
長松之下列羽客，對坐不語南昌仙。
南昌仙人趙夫子，妙年歷落青雲士。
訟庭無事羅衆賓，杳然如在丹青裏。
五色粉圖安足珍，真仙可以全吾身。
若待功成拂衣去，武陵桃花笑殺人。

