
　　百越有金甌山者，濱海之南，巍然矗立。每值天朗無雲，山麓蔥翠間，紅瓦鱗鱗，隱約可辨，蓋海雲古剎在焉。相傳宋亡之際，陸秀夫既抱幼帝殉國崖山，有遺老遁跡於斯，祝髮為僧，晝夜向天呼號，冀招大行皇帝之靈。故至今日，遙望山嶺，雲氣蔥鬱；或時聞潮水悲嘶，尤使人欷歔憑弔，不堪回首。今吾述剎中寶蓋金幢，俱為古物。池流清淨，松柏蔚然。住僧數十，威儀齊肅，器缽無聲。歲歲經冬傳戒，顧入山求戒者寥寥，以是山羊腸峻險，登之殊艱故也。
　　一日凌晨，鐘聲徐發，余倚剎角危樓，看天際沙鷗明滅。
　　是時已入冬令，海風逼人於千里之外。讀吾書者識之，此日為餘三戒俱足之日。計余居此，忽忽三旬，今日可下山面吾師。後此掃葉焚香，送我流年，亦復何憾！如是思維，不覺墮淚，歎曰：「人皆謂我無母，我豈真無母耶？否否。余自養父見背，雖煢煢一身，然常於風動樹梢，零雨連綿，百靜之中，隱約微聞慈母喚我之聲。顧聲從何來，余心且不自明，恆結轖凝想耳。」繼又歎曰：「吾母生我，胡弗使我一見？亦知兒身世飄零，至於斯極耶？」
　　此時晴波曠邈，光景奇麗。余遂披袈裟，隨同戒者三十六人，雙手捧香魚貫而行。升大殿已，鵠立左右。四山長老雲集。《香贊》既闋，萬簌無聲。少選，有尊證闍黎以悲緊之音唱曰：「求戒行人，向天三拜，以報父母養育之恩。」余斯時淚如綆縻，莫能仰視，同戒者亦哽咽不能止。既而禮畢，諸長老一一來相勸勉曰：「善哉大德，慧根深厚，願力莊嚴。此去謹侍親師，異日靈山會上，拈花相笑。」余聆其音，慈悲哀愍，遂頂禮受牒，收淚拜辭諸長老，徐徐下山。
　　夾道枯柯，已無宿葉，悲涼境地，惟見樵夫出沒，然彼焉知方外之人，亦有難言之痛？此章為吾書發凡，均紀實也。
