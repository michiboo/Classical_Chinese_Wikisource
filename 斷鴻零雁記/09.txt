
　　入夜，余作書二通，一致吾乳媼，一致羅弼牧師。二書均言余平安抵家，得會余母，並述余母子感謝前此恩德，永永不忘。余母復附寄百金與吾乳媼，且囑其母子千萬珍衛，良會自當有期。迨二書竟，余疲極睡矣。逾日既醒，紅日當窗，即披衣入浴室。浴罷，登樓，見芙蓉峰湧現於金波之上，胸次為之澄澈。此日余母精神頓復，為余陳設各事無少暇。
　　余歸家之第三日，天甫遲明，余母攜余及弱妹趁急行車，赴小田原掃墓。是日陰寒，車行而密雪翻飛，途中景物，至為蕭瑟。迨車抵小田原驛，雪封徑途矣。荒村風雪中，固無牽車者，余母遂僱一村婦負余妹。又至驛旁，購鮮花一束。既已，余即扶將母氏步行可三里，至一山腳。余仰睇山頂積雪中，露紅牆一角，余母以指示余曰：「是即龍山寺，爾祖及父之墓即在此。」
　　余等遂徐徐踏石蹬而上。既近山門，有聯曰：
　　　　蒲團坐耐江頭冷，香火重生劫後灰。
　　余心謂是聯頗工整。方至殿中，一老尼龍鍾出，與余母問訊敘寒暄畢，尼即往燃香，並攜清水一壺，授余母。余與弱妹隨阿母步至浮屠之後，見王父及先君兩墓並立，四圍繞以鐵柵，柵外復立木柱。柱之四面，作悉曇文，書「地，水，火，風，空」五字，蓋密宗以表大日如來之德者也。余與弱妹拾取松枝，將墳上積雪推去。余母以手提壺灌水，由墓頂而下。少選，汛灑嚴淨，香花既陳，余母復摘長青葉一片，端置石案之中，命余等展拜。余拜已，掩面而哭。余母曰：「三郎，雪彌劇，余等遄歸。」
　　余遂啟目視墳台，積雪復盈三寸，新陳諸物，均為雪蔽。
　　余母以白紙裹金授老尼，即與告別，冒雪下山。余母且行且語余曰：「三郎，若姨昨歲卜居箱根，去此不遠，今且與爾赴謁若姨。須知爾幼時，若姨愛爾如雛鳳，一日不見爾，則心殊弗擇。先時余攜爾西行，若姨力阻；及爾行後，阿姨肝腸寸斷矣。三郎知若姨愛爾之恩，弗可忘也。」
