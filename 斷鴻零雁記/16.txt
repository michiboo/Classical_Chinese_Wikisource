
　　余胸震震然，知彼美言中之骨也。余正怔忡間，轉身稍離靜子所立處，故作漫聲指海面而言曰：「吾姊試諦望海心黑影，似是魚舸經此，然耶？否耶？」
　　靜子垂頭弗余答。少選，復步近余胸前，雙波略注余面。
　　余在月色溟濛之下，凝神靜觀其臉，橫雲斜月，殊勝端麗。
　　此際萬籟都寂，余心不自鎮；既而昂首矚天，則又烏雲彌布，只餘殘星數點，空搖明滅。余不覺自語曰：「吁！此非人間世耶？
　　今夕吾何為置身如是景域中也？」
　　余言甫竟，似有一縷吳綿，輕溫而貼余掌。視之，則靜子一手牽余，一手扶彼枯石而坐。余即立其膝畔，而不可自脫也。
　　久之，靜子發清響之音，如怨如訴曰：「我且問三郎，先是姨母，曾否有言關白三郎乎？」
　　余此際神經已無所主，幾於膝搖而牙齒相擊，垂頭不敢睇視，心中默念，情網已張，插翼難飛，此其時矣。
　　但聞靜子連復同曰：「三郎乎，果阿姨作何語？三郎寧勿審於世情者，抑三郎心知之，故弗背言？何見棄之深耶？余日來見三郎愀然不歡，因亦不能無瀆問耳。」余乃力制驚悸之狀，囁嚅言曰：「阿娘向無言說，雖有，亦已依稀不可省記。」
　　余言甫發，忽覺靜子筋脈躍動，驟鬆其柔荑之掌。余知其心固中吾言而愕然耳。余正思言以他事，忽爾悲風自海面吹來，乃至山嶺，出林薄而去。余方凝佇間，靜子四顧皇然，即襟間出一溫香羅帕，填余掌中，立而言曰：「三郎，珍重。
　　此中有繡角梨花箋，吾嬰年隨阿母挑繡而成，謹以奉贈，聊報今晨傑作。君其納之。此閒花草，寧足雲貢？三郎其亦知吾心耳！」
　　余乍聞是語，無以為計。自念拒之於心良弗忍；受之則睹物思人，寧可力行正照，直證無生耶？余反覆思維，不知所可。
　　靜子故欲有言，余陡聞陰風怒號，聲振十方，巨浪觸石，慘然如破軍之聲。靜子自將箋帕襲之，謹納余胸間。既訖，遽握余臂，以腮熨之，嚶嚶欲泣曰：「三郎受此勿戚，願蒼蒼者祐吾三郎無恙。今吾兩人同歸，朝母氏也。」余呆立無言，惟覺胸間趯趯而躍。靜子嬌不自勝，攙余徐行。及抵齋中，稍覺清爽，然心緒紛亂，廢棄一切。此夜今時，因悟使不析吾五漏之軀，以還父母，又那能越此情關，離諸憂怖耶？
