
　　余既辭海雲寺，即駐荒村靜室，經行侍師而外，日以淚珠拭面耳。吾師視餘年幼，固已憐之。顧吾師雖慈藹，不足以殺吾悲。讀者試思，余殆極人世之至戚者矣！
　　一日，余以師命下鄉化米，量之可十餘斤，負之行，思覓投宿之所，忽有強者自遠而來，將余米囊奪去。余付之一歎。
　　爾時天已薄暮，彳亍獨行，至海邊，已不辨道路。徘徊久之，就沙灘小憩，而駭浪遽起，四顧昏黑。余躊躇間，遙見海面火光如豆，知有漁舟經此，遂疾聲呼曰：「請漁翁來，余欲渡耳。」
　　已而火光漸大，知舟已迎面至，余心殊慰。未幾，舟果傍岸，漁人詢余何往。曰：「余為波羅村寺僧，今失道至此，幸翁助我。」
　　漁人搖手曰：「烏，是何言！余舟將以捕魚易利，安能載爾貧僧？」言畢，登舟駛去。
　　余莫審所適，悵然涕下。忽耳畔微聞犬吠聲，余念是間殆有村落，遂循草徑行。漸前，有古廟，就之，中懸漁燈，余入，蜷臥石上。俄聞戶外足音，余整衣起，瞥見一童子匆匆入。余曰：「小子何之？」童子手持竹籠數事示余曰：「吾操業至勞，夜已深矣，吾猶匿頹垣敗壁，或幽岩密菁間，類偷兒行徑者，蓋為此唧唧者耳，不亦大可哀耶？」余曰：「少年英俊，胡為業此屑小事？」
　　童子太息曰：「吾家固有花圃，吾日間挑花以售富人，富人倍吝，故所入滋微，不足以養吾慈母。慈母老矣，試思吾為人子，安可勿盡心以娛其晚景？此吾所以不避艱辛，而兼業此。
　　雖然，吾母尚不之知，否則亦必尼吾如是。吾前日見廟側有蟋蟀跨蜈蚣者，候此已兩夜，尚未得也。天乎！使此微蟲早落吾手，待鄰村墟期，必得善價，當為慈母市羊裘一領，使老母雖於冬深之日，猶在春溫。小子之心，如是慰矣。
　　吾豈荒傖市儈，盡日孳孳愛錢而不愛命者耶？」
　　余聆小子言，不禁有所感觸，泣然淚下。童子相余頂，從容曰：「敢問師奚為露宿於是？」
　　余視童貌甚莊肅，一一告以所遇。童子慨然曰：「師苦矣。寒舍尚有空闥，去此不遠，請從我歸，否則村人固凶恣，誣師為賊，且不堪也。」
　　余感此童誠實，諾之，遂行。俄入村，至一宅。童子辟扉，復自闔之，導余曲折度迴廊。苑內百花，暗香沁鼻。既忽微聞老人語曰：「潮兒今日歸何晚？」
　　余諦聽之，奇哉，奇哉，此人聲音也。乃至廳事，則赫然余乳媼在焉。
