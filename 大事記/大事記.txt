臣等謹案，《大事記》十二卷，通釋三卷，解題十二卷，宋呂祖謙撰。取司馬遷年表大事記之目，編年系月，以記春秋後事。復採《左氏傳》歷代史、《皇極經世通鑑》、《稽古錄》輯而廣之，始自周敬王三十九年，迄漢武帝征和三年。書法皆視太史公所錄，不盡用策書、凡例。其書作於淳𤋮七年，每以一日排比一年之事，本欲起春秋後迄於五代，會以疾作而罷，此蓋其未經卒業之本也。
祖謙於史學最長，而謙不以筆削自任，故每條下各注從某書修云云，以自附於述而不作之義。至其通釋，則如說經家之綱領，專錄經典中之要義格言以及歷代名儒議論。其解題則如經之有傳略，具本末而附已見。凡史漢同異及通鑑得失皆爲縷析而詳辨之
https://ctext.org/library.pl?if=gb&file=3838&by_title=%E5%A4%A7%E4%BA%8B%E8%A8%98&page=5
