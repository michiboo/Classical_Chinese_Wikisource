
系高頊之玄冑兮，氏中葉之炳靈。
颻颽風而蟬蛻兮，雄朔野以颺聲。
皇十紀而鴻漸兮，有羽儀於上京。
巨滔天而泯夏兮，考遘愍以行謠。
終保己而貽則兮，里上仁之所廬。
懿前烈之純淑兮，窮與達其必濟。
咨孤蒙之眇眇兮，將圮絕而罔階。
豈余身之足殉兮，違世業之可懷。
靖潛處以永思兮，經日月而彌遠。
匪黨人之敢拾兮，庶斯言之不玷。

魂煢煢與神交兮，精誠發於宵寐。
夢登山而迥眺兮，覿幽人之髣彿。
攬葛藟而授余兮，眷峻谷曰勿墜。
吻昕寤而仰思兮，心矇矇猶未察。
黃神邈而靡質兮，儀遺讖以臆對。
曰乘高而遌神兮，道遐通而不迷。
葛綿綿於樛木兮，詠南風以為綏。
蓋惴惴之臨深兮，乃二雅之所祗。
既訊爾以吉象兮，又申之以炯戒。
盍孟晉以迨群兮，辰倏忽其不再。

承靈訓其虛徐兮，竚盤桓而且俟。
惟天地之無窮兮，鮮生民之晦在。
紛屯邅與蹇連兮，何艱多而智寡。
上聖迕而後拔兮，雖群黎之所禦。
昔衛叔之御昆兮，昆為寇而喪予。
管彎弧欲斃讎兮，讎作後而成己。
變化故而相詭兮，孰雲預其終始！
雍造怨而先賞兮，丁繇惠而被戮。
栗取弔於逌吉兮，王膺慶於所慼。
叛迴穴其若茲兮，北叟頗識其倚伏。
單治裏而外凋兮，張脩襮而內逼。
聿中龢為庶幾兮，顏與冉又不得。
溺招路以從己兮，謂孔氏猶未可。
安慆慆而不萉兮，卒隕身乎世禍。
遊聖門而靡救兮，雖覆醢其何補？
固行行其必凶兮，免盜亂為賴道。
形氣發於根柢兮，柯葉彙而零茂。
恐魍魎之責景兮，羌未得其雲已。

黎淳耀於高辛兮，羋彊大於南汜。
嬴取威於伯儀兮，姜本支乎三趾。
既仁得其信然兮，仰天路而同軌。
東鄰虐而殲仁兮，王合位乎三五。
戎女烈而喪孝兮，伯徂歸於龍虎。
發還師以成命兮，重醉行而自耦。
震鱗漦於夏庭兮，匝三正而滅姬。
巽羽化於宣宮兮，彌五辟而成災。
道脩長而世短兮，敻冥默而不周。
胥仍物而鬼諏兮，乃窮宙而達幽。
媯巢姜於孺筮兮，旦筭祀於契龜。
宣曹興敗於下夢兮，魯衛名謚於銘謠。
妣聆呱而劾石兮，許相理而鞫條。
道混成而自然兮，術同原而分流。
神先心以定命兮，命隨行以消息。
斡流遷其不濟兮，故遭罹而嬴縮。
三欒同於一體兮，雖移易而不忒。
洞參差其紛錯兮，斯衆兆之所惑。
周賈盪而貢憤兮，齊死生與禍福。
抗爽言以矯情兮，信畏犧而忌鵩。

所貴聖人至論兮，順天性而斷誼。
物有欲而不居兮，亦有惡而不避。
守孔約而不貳兮，乃輶德而無累。
三仁殊於一致兮，夷惠舛而齊聲。
木偃息以蕃魏兮，申重繭以存荊。
紀焚躬以衛上兮，皓頤志而弗傾。
侯草木之區別兮，苟能實其必榮。
要沒世而不朽兮，乃先民之所程。
觀天網之紘覆兮，實棐諶而相訓。
謨先聖之大猷兮，亦鄰德而助信。
虞韶美而儀鳳兮，孔忘味於千載。
素文信而厎麟兮，漢賓祚於異代。
精通靈而感物兮，神動氣而入微。
養流睇而猿號兮，李虎發而石開。
非精誠其焉通兮，苟無實其孰信？
操末技猶必然兮，矧耽躬於道真。
登孔昊而上下兮，緯群龍之所經。
朝貞觀而夕化兮，猶諠己而遺形。
若胤彭而偕老兮，訴來哲而通情。

亂曰：
天造草昧，立性命兮。
復心弘道，惟聖賢兮。
渾元運物，流不處兮。
保身遺名，民之表兮。
捨生取誼，以道用兮。
憂傷夭物，忝莫痛兮。
皓爾太素，曷渝色兮。
尚越其幾，淪神域兮。
