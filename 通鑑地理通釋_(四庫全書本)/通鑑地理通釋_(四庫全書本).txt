　　欽定四庫全書　　　　　　史部二
　　通鑑地理通釋目録　　　編年類
　　卷一
　　厯代州域總敘
　　卷二
　　厯代州域總敘
　　卷三
　　歴代州域總敘
　　卷四
　　厯代都邑攷
　　卷五
　　十道山川攷
　　卷六
　　周形埶攷
　　卷七
　　名臣議論攷
　　卷八
　　七國形埶攷
　　卷九
　　七國形埶攷
　　卷十
　　七國形埶攷
　　卷十一
　　三國形埶攷
　　卷十二
　　三國形埶攷
　　卷十三
　　晉宋齊梁陳形埶攷
　　河南四鎮攷
　　卷十四
　　東西魏周齊相攻地名攷
　　唐三州七闗十一州攷
　　石晉十六州攷
　　〈臣〉等謹案通鑑地理通釋十四卷宋王應麟撰應麟字伯厚慶元府人淳祐元年進士寶祐中復中博學宏辭科官至禮部尚書兼給事中事蹟具宋史儒林傳所著詩攷詩地理攷困學記聞諸書均已別著於録是書以通鑑所載地名異同沿革最為糾紛而險要阸塞所在其措置得失亦足為有國者成敗之鑒因各為條列釐訂成編首厯代州域次厯代都邑次十道山川次厯代形勢而終以唐河湟十一州石晉燕雲十六州書本十四卷宋史本傳作十六卷疑傳刻之訛也其中徵引浩博考核明確而敘列朝分據戰攻尤一一得其要領於史學最為有功原書無序後人以書後應麟自跋移冠於前所云上章執徐橘壯之月乃元世祖至元十六年庚辰之八月是時宋亡已三年葢用陶潛但書甲子之義書內稱梓慎為梓謹亦猶為宋諱雲乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀











　　通鑑地理通釋自序
　　太極肇分天先成而地後定天依形地附氣地囿於天者也而言地理者難於言天何為其難也日月星辰之度終古而不易郡國山川之名屢變而無窮是故圖以經之書以緯之仰觀俯察其用一也虞書九共先儒以為九丘其篇軼焉傳於今者禹貢職方而止耳若山海經周書王㑹爾雅之釋地管氏之地員呂覽之有始鴻烈之墬形亦好古愛竒者所不廢然諸儒之傳注異厯代之區㝢殊禹之九河班志僅得其三商之八遷孔疏未聞其四漢水東西之分積石大小之辨荊山之於荊豫梁岐之於冀雍潛在荊者未見蔡在圻內者未詳三江九江五邦三亳則書之説異焉還之為營禰之為坭以著為齊地以韓城為涿郡自土之為自杜倭遲之為郁夷鄒虞之為梁鄒二南之為南郡南陽則詩之説異焉紆在冀而爾雅以為秦盧水在濟北而康成讀為雷漳水之為潞吳山之為嶽五湖混於具區潁湛列於荊浸此職方之疑也豫章在江南而江北之地未知中牟在河南而河北之地難攷許田魯地而非近許鄢鄭邑而非鄢陵穀小穀之有別父城城父之不同此春秋之疑也二地而一名者若王城葵丘酒泉貝丘鍾離之類一地而二名者若白羽夾谷夷垂葭發陽之類方城細栁丹水之有三塗山厯山東陽武城之有四瞻彼洛矣與東都之洛異導洛自熊耳與宜陽之熊耳殊首陽空桐新城石門石城丹陽白沙硤石之屬其地非一畢萬之魏為河中之永樂而以元城為大名失矣自廬振廩為襄陽之中廬而以合肥為廬國失矣潘岳賦西征不知成師之曲沃在河東韓臯論廣陵散不知魏之州治夀春韓文公南陽人在河內之修武而誤曰鄧州史記鄖闗在漢中之長利而誤曰洵陽杜子美詩三竒戍在彭州之導江而誤改曰三城荀卿蘭陵非常州也孔明渡瀘非瀘州也公琰屯涪非涪州也公瑾赤壁非黃也元規南樓非鄂也郢都白雪誤於郢州東海二疎誤於海州以塗山為㑹稽以齧桑為採桑以大別為安豐以東陵為廬江以楚丘為成武以街亭為南鄭襲訛踵繆不可殫紀漢沔一也而或二之吳會二也而或一之江統誤酇於沛郡皇甫謐誤商丘於濮陽顏師古誤卭都於卭州青衣於嘉州南陵於宣州注文選不知夷庚注本草不知沙苑博見疆志者猶或失之舊蹟湮沒如濟絶於滎碣石淪于海昆明鑿而鎬京為池隋城立而漢都為苑南北僑置如青有太原豫有廣陵六合之為秦郡項城之為秣陵玉門之為㑹稽潯陽在蘄而移柴桑當塗在濠而寓姑孰郡名非古如雲之雲中平之北平薊之漁陽縣名非古如京兆之武功豐州之九原皆非秦漢之舊或若異而同或似是而非不可謂博識為玩物而不之攷也余閒居觀通鑑將箋釋其地名舉綱提要首以州域次以都邑推表山川叅以樂毅王朴之崇論谹議稽左氏國語史記戰國策通典所敘厯代形勢以為興替成敗之鑒大易設險守國春秋書下陽彭城虎牢之義也河湟復而唐衰燕代割而遼熾述其事終焉若昔對白題羊腸帝丘內黃問松亭栁河者以該洽見稱今豈無其人乎孤陋寡聞未免闕誤以俟博雅君子山河不改陵谷屢遷亦以發㩜古之一慨雲上章執徐嵗橘壯之月應麟自序










