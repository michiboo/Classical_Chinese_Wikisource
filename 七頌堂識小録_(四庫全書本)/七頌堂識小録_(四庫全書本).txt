　　欽定四庫全書　　　　　　子部十
　　七頌堂識小録　　　　　　雜家類四〈雜品之屬〉提要
　　〈臣〉等謹案七頌堂識小録一卷
　　國朝劉體仁撰體仁字公勇諸書或作公㦷㦷即古勇字也河南棣川衛人順治乙未進士官至吏部郎中王士禎居易録記體仁喜作畫而不工恆蓄一人代筆有宣州兎毛褐真不如假之戱至今以為口實然其賞鑑則特精所撰七頌堂集中有與張實水尺牘稱近日仿煙雲過眼録為識小録一冊即是書也所記書畫古器凡七十四條多稱孫承澤梁清標諸舊家物蓋體仁當時與汪琬王士禎為同榜進士以詩文相倡和而與承澤等又以博古相髙也每條必詳其所藏之人與其授受所自皆可以資考證王宏撰山志曰近劉公勇撰識小録中有雲王山史亦有五字未損蘭亭本宋搨豫章本也有米元暉跋與宋仲溫跋若出一手為蛇足耳汪苕文大不然之予嘗馳簡公勇雲米元暉跋固疑其贗然與宋仲溫跋用筆逈異足下謂如出一手何也今遂望足下刪改此稿不然失言矣云云其跋今未之見然恐亦好事之家自矜所有未足為定論也惟蘇軾所書醉翁亭記春明夢餘録以為出中州士人白麟之手髙拱誤為真蹟勒之於石體仁亦稱人疑其贗或指為鍾生所摹而謂定州有軾草書中山松醪賦殘碑筆與此同軾一書每為一體忽作顛張醉素何可謂其必無殆以鄉曲之私囘䕶其詞耶末二條一為陸竺僧遇魔事一為韋際飛池河驛見雌雄猿事皆與賞鑒無關疑偶記冊末而其子並據以入梓未及刋除也乾隆四十六年十月恭校工
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀













　　欽定四庫全書
　　七頌堂識小録
　　吏部郎中劉體仁撰
　　定武五字不損本蘭亭今在孫少宰家有姜白石二跋趙子固一跋所謂落水蘭亭也所可疑者後有趙文敏題字耳王宗伯書數字於押縫籖後有白抱一印所謂五字者湍流帶右天也餘偏傍皆如白石所考㣲異者崇字山下作三㸃領無山之盛盛字上蝕處作昂首⻱形由字中直如申字
　　絳帖二十卷原為馮涿鹿物今歸孫少宰毎幅有一軒二字印印幾方廣二寸元初方一軒也押裝池有三城王印間有無此二印者紙皆橫簾搨手亦精傳聞內府凡數部皆不全涿鹿擇其精者合成之也後仍淳化舊題識十卷後帝王書以宋太宗為首二王書皆割裂襍以頭方十七帖大令數帖尤偽王宗伯有言古人碑皆自書雖久而筆尚可尋閣帖經數摹神氣盡矣乃世人以閣帖為書學六經何也
　　王元章梅花一卷前曰印水梅影後自題雲我家洗硯池頭樹個個花開淡墨痕不要人誇好顔色只留清氣在柴門
　　楊補之竹一莖數葉筆筆皆書法也後有野涉翁題字不知何人也
　　趙子固山水卷疎密橫斜遇糾紛處目不給賞真化工也八分自題戊午子固右三卷皆少宰物
　　顔魯公鹿脯帖真蹟在常州一舊家今為王長安購得紙墨如新精神奕奕能攝人於十步外
　　禇河南兒寛賛真蹟為王長安所得嵗丁未冬見之京師楮書方寸餘後書禇遂良應被詔所書二帖皆希世之寳
　　王額駙長安又出一玉盃臥蠶紋內有血斑初視之玉情闇然酒滿則浸色外見若出水芙渠亦異物也
　　右軍集書金剛經世不多見所見者華隂王山史所藏雲舊為渭南南氏物
　　聖教序不損本向為范質公先生物表裏裝作小冊今在華隂王家
　　王山史名𢎞撰亦有五字不損本蘭亭宋搨豫章本也有米元暉跋與宋仲溫跋若出一手為蛇足耳
　　巨然山水卷今在梁宗伯家疑非全幀上有淡墨灘隠隠作煙樹田塍迷離狀莫尋其筆痕墨跡向為孫氏得之內府者今歸真定梁玉立先生
　　巨然又有鷺鷥大幅其立處渲墨作堅圓狀非石非灘若水落而泥凝者山水之外此為僅見老杜至今江海上雙影日蕭蕭似為此句傳神亦北海先生物
　　高房山大幅山水全用米家法題雲元氣淋漓孫北海藏舊為分宜物曽入內　國初嘗以內府書畫　賜大臣外有標籖多宸濠江陵分宜沒入者宸濠真贗半江陵多贗分宜多真此老有鈐山堂詩超超得王孟意趣眼光固自殊而為猘子所累可惜
　　海天落照圖趙千里作橫卷長幾丈餘輪廓用泥金樓閣界畫如髪人物小如麻子蠕蠕欲動位置雄麗令人有褰裳濡足意本嘉興項氏物今為杞縣馬布菴所得
　　柴窰無完器近復稍稍出馬布菴見示一洗圓而撱面徑七寸黝然深沉光色不定雨後青天未足形容布菴曰予目之為絳霄
　　王叔明山水小幅何御史元英物叔明趙文敏甥筆與文敏大異皴法變自北苑也此幅萬松圍合枝皆垂而末仰松針用筆重於松身但覺風聲謖謖竒為蔚薈矣
　　何御史有右軍墨跡三行亦出自內府蓋唐人臨本國初有發隗囂墓者官覺而追之得陶器數十見一酒琖於京師色如龍泉之淡黃者外皆自然蕉紋內有團花砂底豐上斂下口徑三寸許
　　官窰螭耳洗宋修內司窰盃直如筒色如豬肝皆北海物
　　漢三耳壺今在京師宋子飛家
　　肅府帖人賤其近北海先生謂勝前人其原本余曽見之缺二冊猗氏有荊君得之歳甲辰攜往江南今不知所在矣
　　富春山圖黃子久作草草若不經意神品也今歸泰興季氏
　　王摩詰溪山殘雪千巖萬壑林木叢雜向為周又新所有
　　蘇東坡草書醉翁亭記鄢陵有刻本吾家司㓂所摹也人疑其又有知其為鍾生所臨者墨蹟在劉相公家然余過定州看雪浪石壁間嵌殘碑乃草書中山松醪賦語筆與此同按坡公嘗鈔書一書每為一體則忽作顛張醉素何可遽謂必無其字畫輕重不一重則稜角森然又顔法也
　　漁人於京口網一石致於市有以百錢得之者朝夕玩弄疑其中有痕如線因試剖之劃然為二乃硯也復售得千錢有識之者以計鈎致去蓋玉硯也其外之似石者璞也後在中州
　　宋板書所見多矣然未有踰前漢書者於中州見一本本出王元美家前有趙文敏小像陸師道亦寫元美小像於次帙標籖文衡山八分書
　　鄢陵家司宼好彈琴所藏有輕如一葉者甚珍之別業有樓三層繞樓柿林數十畝嘗攜琴其上一日晝眠聞琴聲寤見一黃衣人坐而彈愛其異音心識其節奏曲終乃起問之無所見矣自此琴在壁亦嘗作聲後碎於宼
　　文王鼎所見凡二馮涿鹿孫退谷二家所藏形制皆同孫氏翡翠尤勝固倣作然均非漢以後物
　　李伯時畫馬一卷一人魋結肩一旗立髙阜馬布山谷狀態各備又一簇百餘匹鬛首相亞皆一狀駸駸走也梁園宋氏物
　　倪雲林十萬圖冊本荊溪陳定生物梁園侯朝宗為之作記而海內知有此圖後朝宗攜歸梁園既歿子皆不肖近聞為一有力人脅取去矣
　　浮月盃陶盃也口㣲缺以金錮之酒滿則一月皛皛浮酒面先朝中州王邸物後不知所歸
　　蕉葉觚欵作子字下蟲紋上純作水銀色太倉王相公物合肥王納言思齡有之
　　顔魯公送劉太沖敘真蹟在合肥王思齡納言家亦渭南南氏物
　　玉器入土與銅器同處久銅之青緑玉受之天然瑩浸大梁王半菴先生得一玉觥如是遂以寳觥名齋其子雁澤亦博學好古向猶見於其家
　　智永千文舊雲人間合有數百本今則寥寥山隂張文肅公有一本白麻紙書百衲裝潢成冊間有缺者真書鋒頴森峭非復枯禪入定草書內押時不免俗尋其本韻大似米老狡獪變化也
　　宣徳朝尚繪事御筆㸃染工細特甚京師人家藏所畫黒猿攀檻懸臂取果極為生動即布地菱藕諸果實亦非孫漢陽輩所及上有御寳
　　浮光胡蒼恆藏宣徳花卉卷獨寫長春一叢設色之妙無比所謂當午月季也
　　憫忠寺有羅漢十六軸梵像竒古雲是貫休筆
　　邢子願好臨米老登海岱樓詩稿停雲館刻米老九帖真蹟在嘉禾髙氏後分為三賀中來得海岱樓詩稿有米友仁跋穆考功題字今在王納言思齡家
　　太原有李晉王像側坐調箭善避獨眼之誚後二武士擎韔箙一人唐巾玉帶拱立於前者莊宗也氊笠佩劍立者明宗也其一人懸椎而侍者安敬孜也行纒而履示賤也冠虎示服猛也傳亞子命工寫之時安已死念其勇也
　　太原北吉祥寺僧藏舎利本出故晉府玻璃缾貯之大如菽白色舊五粒今忽生三粒
　　太原有觀音大士塑像唐塑也莊嚴妙好土人述其靈異甚衆晉寺十六應真羅漢亦倣唐塑按塑列畫苑今人不復講矣
　　范寛名中立性緩故時人號之曰寛山水大幅今在梁園宋氏上有王文安題字字效家廟碑
　　中立又有山水大幅在孫少宰北海家樹葉皆草草枝榦皆有自內挺外之勢山石鈎斫皆有力神品第一宣和帝題曰范寛真蹟鈐以萬機清暇小印
　　宋文康公有梅道人山水一軸橋道曲折叢樹工甚世人但以攢㸃擬之是未夢見在
　　東坡竹橫幅在北海先生家酣滿俊逸足移人情墨分七層予轉疑東坡先生未能工妙至此先生言明季亂有掠書畫賣者取直甚廉獨此幅索厚直蓋賈豎無不知有東坡者矣
　　王納言思齡家有蔡忠惠二帖草草處皆得晉人三昧句曲笪在莘題字亦有意
　　京口張氏世博雅好古所藏有虞永興夫子廟堂碑真蹟字小於碑本當時試筆所作黃庭結搆妙合自然可異也考永興此碑成搨無虛日唐末已斷泐盡矣世所傳陜搨乃五代時王彥超重摹上石者余見初搨本出大內與今大異宋元皆未見此真蹟耶
　　張禮存太史又出右軍三帖唐人雙鈎也奉橘帖不逮如何帖有王勝之題字趙文敏評者謂有游閒公子之風張素存太史出大仰山興國禪寺碑真蹟獨謹嚴有風骨
　　馮涿州宋元畫冊二戊申冬歸之孫北海先生己酉人日余獲觀焉
　　元唐子華大幅山水在山隂胡夫子家全倣郭河陽越窯矮足爵栗殻浮青轉側皆翡翠呉越王所供當時民間禁不敢用故存者極少
　　李迪鹿一幅叢樹流泉蔚為幽邃故諸態皆天全也斫渲俱非近今法
　　王若水花一幅葉似玉簮而花似萱目所未見或曰波羅花也設色極竒右二幅皆文康公家賜物
　　江貫道長江萬里圖張爾唯學曾所藏順治甲午赴蘇州太守任孫北海龔孝升曹秋岳三先生偕王元照王文孫於都門宴別各出所藏名蹟相較諸公欲裂而分之爾唯大有窘色北海集古句戲之曰剪取呉淞半江水惱亂蘇州刺史腸一座絶倒
　　董北苑夏景山口待渡圖見宣和譜己酉見之京師前有天厯之寶元文宗奎章閣物也後有天厯三年正月奎章閣侍書臣柯九思鑒定恭跋奎章閣侍書學士臣虞集詩又有奎章閣承制學士臣李泂奎章閣參書臣雅琥二詩雅琥𫎇古人
　　觀山口待渡圖之次日又見米南宮山水一幅山樹㸃法簡而能厚室宇人物舟楫皆工細已乃悟其從北苑來古人學有原本如是也有黃子久印沈石田印王文安題裝池之左千山萬山青如空大樹小樹如游龍井西道人出神去飛過蓬萊第一峰老鐵在小蓬臺書大癡為叔敬作此橫幅兼海岳北苑而成茫茫真氣浮動也
　　伏生圖席地凴幾短鬚雞皮真九十老人而睂目靜逺則大儒也宣和帝題王維冩伏生數字字極楷上用乾卦印背亦精絹裝
　　韓幹馬一幅有劉巨濟米元章黃山谷題字為李龍眠物右二幅下背後有臥用半印存司印一字俟考
　　黃子久天台石壁圖大幅樹石皆一筆冩成與富春山圖異體同韻袁宗徹家藏物也
　　黃子久王若水合作大幅山水上有杜伯原本八分題字沂陽董復家藏
　　郭熙古木寒泉圖大幅坡陀迴復二大古木一挺一盤衆木擁之淒神寒骨有不可久居之氣
　　倪髙士迂作廬清曉圖峯巒麗密林木森秀極為工到荊關古法然也自題小詞其上曰春渚芹蒲秋郊棃棗西風沃野收紅稻簷前炙背媚晴陽天涯轉眼淒芳草魯望漁村陶朱煙島髙風峻節今如掃黃雞啄黍濁醪香開門笑迎東隣老字畫挾八分最有逸趣
　　倪元鎮獅子林圖今在楚中程端伯家
　　子敬好冩洛神賦今所存者十三行耳餘所見十三行與停雲館諸刻大異又見一搨本迺全文右軍亦有全文榻本不知何時所刻原出之內府右軍全學鍾太𫝊時作行草闌入索史子敬則駸駸曹娥碑法滿騫異題識字在子敬全文下不在十三行下
　　文與可垂竹一枝䙰褷軒翥生氣滿紙與東坡大幅迥殊迺雲吾墨竹一派近在彭城此不可以形似求也
　　子父鼎今在額駙王長安家
　　孟彛口徑三寸許漫水銀色平肩耳內有作孟彛二字欵
　　周小鼎無欵識髙五寸徑三寸許從鼎也
　　黃山谷草書秋浦歌長卷真蹟得之丹陽蔣虎臣極賞之
　　呂氏族譜見於定逺民家卷首八字題曰山谷老人書下有印方二寸許曰學士之章下有敘作呂東萊書又有蘇轍魏了翁虞允文文天祥文與可諸人題字印文皆前學士之章觀前後手蹟皆出一人蓋呂氏子孫錄本也二敕書一為呂𫎇正一為呂夷簡皆有制書之寶小璽敕書書法亦草草獨二公畫像寥寥數筆神度煥然非宋之髙手不能也
　　常郡陸竺僧度辛巳館於俞容自家好吐納𨗳引從北地韓道學未百日晚坐院中棃花盛開一婦人倚垂楊注視瞥見之意謂容自家人遂入戶轉憶之訝其非時世粧自是數相見偶違其意輒見一蝶入其口若有物縶其心者遂覺已委其身而去至宮殿見貴人侍者皆武切責之轉屠其家竺僧忽自念予一心也何事而為彼縶諸縁放休而已臥醒在床矣如是數月乃滅余謂竺僧此已魔非鬼物
　　韋際飛致雲言於池河驛見貢猿雌雄各一抱一子傍聚獮猴數十擲跳喧⿰貢者言猿惡人間哭泣聲聞則腸絶故以是亂之雌白而黑環其面頸以下亦黑若衣領雄黑而白環其面領縁亦白與之棗栗伺其引手接則引逺猿必引臂及之左長則右縮信通臂也猿聲悲故有峽中沾裳之謠茲乃畏人之聲悲異哉







　　七頌堂識小録
