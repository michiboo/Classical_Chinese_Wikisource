　　文苑英華辨證原序
　　叔夏嘗聞太師益公先生之言曰校書之法實事是正多聞闕疑叔夏年十二三時手鈔太師皇帝實錄其間雲興衰治口之源闕一字意謂必是治亂後得善本迺作治忽三折肱爲良醫信知書不可以意輕改文苑英華一千巻字畫魚魯篇次混淆比他書尤甚曩經孝宗皇帝乙覽付之御前校勘官轉失其真詳見益公序篇公既退老丘園命以校讎膚見淺聞寧免謬誤然攷訂商確用功爲多散在本文覽者難徧因薈稡其説以類而分各舉數端不復具載小小異同在所弗錄原注頗略今則加詳〈謂如一作某字非者今則聲説〉其未注者仍附此篇〈初不注者後因或人議及今存一二〉勒成十卷名曰文苑英華辨證雲嘉泰四年冬十有二月己丑朔鄉貢進士廬陵彭叔夏謹識


