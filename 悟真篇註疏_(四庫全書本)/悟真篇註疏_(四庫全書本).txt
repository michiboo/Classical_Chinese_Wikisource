　　欽定四庫全書　　　　　子部十四
　　悟真篇註疏　　　　　　道家𩔖
　　提要
　　〈臣〉等謹案悟真篇註疏三卷附直指詳説一卷宋張伯端撰翁葆光注而戴起宗所重増䟽義也伯端一名用成字平叔天台人熈寧中逰蜀遇異人傳金丹火候之秘元豐中成道於荊湖以無生留偈而逝其徒焚之若釋氏所謂舍利者千百後七年復有人見之王屋山中故世俗相傳以為仙去是書專明金丹之要與參同契並道家所推為正宗其中所云要知産藥川源處只在西南是本鄉者即參同契三日出為爽震生庚西方之㫖其雲藥重一斤須二八者即參同契上兌數八下艮亦八之㫖其雲三五一都三箇字古今明者實然稀者即參同契三五與一天地至精可以口訣難以書傳之㫖其雲木生於火本蔵鋒要須制伏覔金公者即參同契河上奼女得火則飛將欲制之黃芽為根之㫖彼此闡發指藴極為深奧學道者罕得真解乾道中象川翁葆光始析為三篇作注以申繹其義又附以悟真直指詳説一篇傳之既乆或訛為薛道光撰而葆光之名不顯逮元至順間集慶戴起宗訪得真本重加訂正於是定為葆光之注而已復為之疏相輔而行二人□丹術頗深故言之皆有根柢如所云假真隂真陽之二物奪天地之一氣以為丹餌歸丹田氣海之中以御一身後天地之氣翕然歸之若衆星之拱北辰其説實能括丹家之秘悟真篇注釋雖多其明白切要未有能過於是本者故録而存之以備道家之一説焉乾隆四十五年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉　陸　費　墀














　　悟真篇註疏原序
　　悟真篇分性命為二宗訓人各進分內外為二藥訓人同進實為千古丹經之祖垂世立教可與周易參同契並傳不朽自葉文叔未註之前道𫝊於師無註其義者自葉文叔既註之後人晦於道無辨其錯者予所見數十家註皆以獨修偏解或以旁術妄箋致使金丹大道世不得聞茫然無蹊徑以入其門奧而師傳亦殆絶既絶於師則從何聞焉是以能聞者寡又安有能行之者乎世𫝊紫賢所註徒以真人的傳而珍其文亦不知世人竊翁葆光之註易為道光之註予詳辯於篇末矣無名子亦真人的𣲖昔於乾道癸巳見文叔所註舛謬恐後迷晦大道乃為解義敷明詳演讃一粒之神分三乘之理盡泄天機以明師㫖昔予在瑞陽有以世𫝊紫賢所解悟真篇數條示余見其箋註與諸家異又證以父師所授者皆不合深竊疑之讀之再三稍知其妙及獲全文反復尋繹忘飡廢寢一字一句深究綿思與先兄仲甫縣丞或詰或答或難或攷讀之數年乃知與參同契大丹㫖合蓋予於參同契夙䝉𤣥教以縁未合無他用工惟於悟真篇自此雖知㫖而悟真又有內外之分一時之𤣥又未能洞明況乎諸仙盡秘諸書不述欲叅師而無師可訣欲考文而無文可考以是介心念念不忘天誘其衷於至順辛未夏遇師得訣歸以語兄喜而不寐厥後及見無名子註若合符契乃知天仙可學元神不死鍾呂諸仙皆同斯道片餉工夫立躋聖域宜乎上天所秘誓不傳人嗚呼余自延祐癸亥紹興路儒學教授年五十有二矣患難相仍幾致性命遂志棄捐名利專以了性了命為事好之之篤參之之勤不負道心遇師授道使余渉順境不過塵累百金官增數級而止汨汨一生何益於己今知之不煉自取愚癡一失人身千劫難遇又況於聞道乎當時聞道已後立願普度中夜以思不敢妄泄天機則將何以示人循逕縱入不避天譴故違師誓述於文字形於語言世人乆迷焉能信因裒集歴代祖師所破旁門使人知其為此必無成天仙之效庶可以返思從何入道故標之曰學仙破惑惑既破矣又將何以示人入道閫奧因選諸仙經道典同一揆者凡十篇以師傳秘㫖推明仙意述為註解明仙道之正故標之曰學仙正宗具載別集豈期先兄奄棄不偕修煉愈增警省年日衰邁恪志速修因以無名子註文間有未暢法象未能悉具乃述各章疏義以明其未盡之機金丹法象以顯其互用之理又以悟真篇所述內外殊訣故多辭同句異既曰安爐立鼎又曰漫守藥爐不用柴炭既曰一時成又曰一日成十月熟或以一物立諭而所用之訣不同或以衆名取譬而所指之物則一如此之𩔖句異甚多故讀者易迷或證於彼則失於此或證於此而失於彼致使人之易見曲合旁門知之既偏迷之愈固將錯自修以錯教人迷迷不已深可歎也今以詩詞各分𩔖聚標題於左但讀正文已見大意何況註疏詳明昭然易見得斯書者與仙有縁聞斯道者與仙有分聞斯道者修無疑方將投僻於道路抱一而空心全夫三乘之真修庶不虛度一生得傳諸仙之後勉力精進何敢自怠若夫最上一乘必須自悟又不在文字語言之傳今以口耳之學墮於外道之空混為仙道之𤣥二宗皆非二藥偏用溺於迷流者多所願學仙之士必務於同進融於各進其登天之品異可以申酬師真父兄恩徳之萬一雲至元元年集慶空𤣥子戴起宗同甫謹序
　　西山許真君上昇之日曰吾上昇後一千二百四十載五陵之內有八百人得仙豫章江中生出大洲橫過江口是其時也距今淳熈甲子凡一千二百二十六載大洲橫江若合符契噫天生旌陽主仙事於晉室今垂䜟如此吾知夫五陵之內坐進此道者非悟真的子即悟真的孫蓋天將扇真風於宇宙契仙䜟於豫章堂堂我宋挺生悟真出掌仙籍宻賛皇家不然安得獲加紫𤣥之號於九霄耶悟真仙翁聞道於青城之上餌丹於荊湖之間一傳而廣益子出焉再傳而無名子出焉是真神仙之地鍾靈孕秀於五陵之內兆洪都之仙䜟也奈何悟真一書穿鑿者衆其不可廽狂瀾於既倒障百川而東之乎無名子援毫而箋之字字渾金句句璞玉有功於斯道隆矣一日出以示余余為序其大槩雲爾武陵紫陽翁陳達靈序
　　空𤣥子曰餌丹於荊湖之間按白玉蟾西山法語雲張平叔得馬都運而後事遂道光得張環衛而後丹成今雲餌丹於荊湖是依馬處厚而修煉也真人成道之後又值馬處厚之河東臨行以悟真篇劄處厚流傳詳述於陸彥孚記中一傳而廣益子出焉劉永年自號順理廣益子於紹興壬申年刋行參同契分章通真義其自序雲參同契喻陳金丹機要備矣不能推窮此經者止於隨傍風采丹於金石堅執凡火可以成丹愈謬正經永年紹興戊午嘗遇至人親授口訣仍訓永年但㸔參同契與我訣俱同永年謹依師説觀閲道理昭然以此無惑因廣求衆本何止千數慤誠校正印行鬻之使好事者得達真𧼈豈小果哉起宗及見其所刋之本蓋是時閣本未出其文義猶有訛舛余讀參同契當以鮑仲琦所校秘閣本為真然鮑氏所校尚有小差蓋取通真義則當依彭真一所解之正文起宗為標註較勘於本文矣
　　紫陽陳仙翁武夷人有語録傳世為六十四説分言性命二宗內外二藥又雲不讀古文龍虎上經不知兩金水之妙不讀參同契不知日月一斤之精不讀悟真篇不知二章金碧之神斯道也妙中之妙𤣥中之𤣥必也採龍虎未分之氣吸⻱蛇初孕之精三百爻中或文或武六十卦內曰屯曰蒙結丹於片餉之間成道於九年之上又雲道在內來安爐立鼎卻在外道在外來真鉛真汞卻在內內一斤外一斤紫金化紫粉紫粉化金丹此先天內藥外藥之辨如斯二者之同出又斯二者之異名內外之道至矣盡矣不可以有加矣所以道外藥還入內藥內通外亦須通以此觀之紫陽之道與悟真同也
　　夫子嘗謂余曰天台仙翁道成受命於上帝為紫𤣥真人黙相皇家時嘗隠顯於世人莫之識也仙翁少偕成祖肄業辟雍惟翁不第夙挺靈根因翫佛書忽生繫竹之感頓悟無生直超真空清淨性海晚年遇青城丈人於城都盡得金丹妙㫖洞曉隂陽顛倒互用之機天地返復生成之理故能修真復命煉形升入於無形抱一虛心性命咸臻於空寂是以形神俱妙與道合真變化無窮普現法界即茲妙用廣度羣迷向在元豐間與劉奉真之徒廣宣佛法以無生留偈而入寂奉真之徒已焚其蛻獲舍利千百其大如芡後七年奉真之徒到王屋山復㑹仙翁如故此又示其形神俱妙性命兩全之𤣥也仙翁藴性仁慈慷慨豁達窮理盡性以至於命三宗一致妙用無殊不欲獨善諸身乃作悟真篇提誨後學先以神仙命道誘其修煉故以金丹之術首詠是篇終以真如空性遣其幻妄故以禪宗歌詠畢其卷末所謂金丹之要者少二八真隂真陽之物立為爐鼎誘先天之一氣歸斯爐鼎之中變成一粒大如黍米號曰太一含真𪸓是以首列七言四韻一十六首以表二八真隂真陽之數也次詠五言四韻一首以表太一之竒即金丹一粒也既得一粒餌歸丹田然後運火依約六十四卦而行之故續以絶句六十四首以按周易六十四卦也天運火之功有十月並沐浴共十有二月故又續添西江月一十二首以應周天之嵗律也十月功備胎圓而形化為純陽之炁故總吟成律詩八十一首象生純陽九九之數也形化氣矣然後抱元九載煉氣成神以神合道故得形神俱妙升入無形與道合真㝠而不測是以形神性命俱歸於究竟空寂之本源也故以禪宗性道歌頌詩詞三十六首畢其卷末已上皆取象金丹大㫖次序如此乃若藥物火候口訣纎微悉寓意在歌詠之中覽者自可尋文解悟也顧後傳之寖廣文理次序頗有不同又多舛謬惟龍圖陸公之孫思誠所蔵家本為真此乃仙翁親授之本也思誠亦自序其所得之詳於卷末矣余因遊洞庭得斯真本改而正之始悟仙翁所作之意次序篇章莫不取金丹之法象也其文雖約而妙理該著寓意雖微而比𩔖親切誠為學者之真規羣經之要覽也今之學者多取旁門非𩔖而證之或以天庭至寳玉壺圭丹混元胎息之𩔖妄亂穿鑿終莫際其深根固蔕之要又有葉文叔者以太極大衍之數釋而辯之復撰為圖附於卷未謂之悟真篇外𫝊遂乃𬖄瞻幕影定馬為乾非惟紊亂真經致使學者愈滋惑悞仙翁有言曰靡肯自思己錯更將錯路教人誤他永世在迷津似恁欺心安忍其文叔之謂乎殊不知金丹一粒即太極之一氣也聖人假借二八之物擒此一氣於一時之中變成一粒珠不出一時辰中餌之立超聖地故仙翁曰一時辰內管丹成又曰一粒靈丹吞入腹始知我命不由天豈虛言哉文叔不達斯理反以一時為非若以非止用一時而言之是非三年必九載矣豈為至簡至易而仙翁何以有都來片餉工夫永保無窮樂之語耶又以一粒為一日有一日之丹妄引真一子日食一粒之語為證尤不曉真一子之意也若以日食一粒與一日有一日之丹而推之三年九載必食千有餘粒矣豈仙翁獨以一粒之語而誑人乎舉此兩端足知文叔不得金丹之術明矣是以妄亂箋註訛謬非一抑不知太極大衍之數其實運火之託象似是而非也若以託象求金丹之至道是猶描龍致雨畫餅充饑不亦難乎余固不敏幸踵仙翁之遺躅既承真䕃寅夕不忘安忍緘黙坐視紅紫亂朱而不能廣仙翁之意辭而闢之以救將來而示未悟者耶是以不懼天譴直泄天機課解真文謹依仙翁之秘㫖曰夫煉金丹大藥先明天地未判之前混沌無名之始氣立為丹基次辨真隂真陽同𩔖有情之物各重八兩立為爐鼎假此爐鼎之真氣施設法象運動周星誘此先天之始𪸓不越半箇時辰結丹一粒附在鼎中大如黍米此名金丹也取此金丹一粒吞入五內擒伏一身之精𪸓猶貓捕䑕如鸇搦鳥不能飛走矣然後運以隂陽之真氣謂之隂符陽火養育精氣化成金液之質忽尾閭有物直衝夾脊雙關厯厯有聲逆上泥丸觸上齶顆顆降入口中狀如雀卵馨香甘美此名金液還丹也徐徐嚥下丹田結成聖胎十月胎圓火足即脫胎沐浴化為純陽之軀而無饑渇寒暑之患刀兵虎兕之不能傷而為陸地神仙方始投於靜僻之地兀兀面壁九年以空其心謂之抱一九年行滿形神自然俱妙性命雙圓與道合真變化不測矣此名九轉金液大還丹也丹雖分三道實揆一必自小而中自中而大此修丹入道之次序也余故分為三卷上卷以煉金丹為強兵戰勝之術中卷以運火符金液還丹為富國安民之法下卷以九轉大還丹為神仙抱一之道謂之三乘大法以應隂符經之正義此乃無上無極上品天仙之甲科至真之妙道也五師宗祖口口相傳惟此一法耳其要至簡至易不逾片言聖人恐泄天機故以乾坤爐鼎龍虎鉛汞之𩔖以至不可勝舉之異名無過比喻金丹法象而已余今攅集異名一一指其至當罔敢遺漏纎微又恐學者未明作用之妙是以覼縷再三復撰悟真直指詳説三乗秘要論三乗秘要詩附於卷末罄竭精微可謂大泄天地之真機全露仙翁之秘㫖矣願貽同志俾易研精灼然直際悟真之真永為正眼法印而不惑於邪宗曲𣲖之説也時皇宋乾道癸巳中秋象川無名子翁葆光謹序
　　空𤣥子曰無名子分為上中下三卷謂之三乗大法以應隂符經之正義蓋本乎金華真人解隂符經㫖金華解曰強兵戰勝之術者是金液煉形之術也乃積陽魂而消隂魄以陽兵戰退隂賊也以五行相尅八卦相盪歸根復命赫然成丹還丹百數其要在神水華池故人生於天地之間不知天地之理被隂邪所盜光景易遷精神耗散所以衰謝聖人乃設其法象誘真陽之氣結成神丹延駐其形神合其道如國被寇侵擾須以強兵制禦惜其珍寳資其國用必令豐盈之後乃行神仙抱一之道讃曰華池神水玉汞金鉛乾坤資用日月烹煎屯䝉發火進退精研抽添沐浴九轉一年坎離首功行三千持之勿怠化形而仙富國安民之法者是煉氣之法也老子內經曰一身之設一國之象也聖人以身為國以心為君以精氣為民民安國泰民散國虛人若惜精愛氣所以長生也以國君之愛民如赤子常設法以養之令民安國豐謂之富國安民之法也人之身形蓋稟父母精血而成是元氣所化也中黃真人曰骨肉以精血為根靈識以元氣為本神之與氣性命之本也神為氣子氣為神母謂之形中子母也常令子母不相離氣乃湛然住于丹臺之內自然成變化也讃曰天門常開地戶須閉永存綿綿勿令暫廢吸至於根呼徹於蔕子謂之神母謂之氣如雞抱卵似魚在水結就聖胎自然蟬蛻神仙抱一之道皆是煉神之道也本元自然之道遇道之人常能抱一守中乃得神𪸓不散逍遙自在為真人矣讃曰道為性本性是心源心性同體應化無邊百姓日用亦曰自然若能了悟忘象忘言虛心實腹抱一而遷功成九轉乃得成仙又曰行煉神之道當為神仙謂形沉而神超乃得逍遙行煉𪸓之法當為胎仙謂煉形之人神𪸓交感氤氳相符結胎育嬰如蟬蛻也行煉形之術及返老還少留形住世之術也謹備述其文以見無名子祖述分為三卷之本㫖別本無名子字淵明



　　悟真篇原序
　　嗟夫人身難得光隂易𨗇罔測短修安逃業報不自及早省悟惟只甘守待終若臨期一念有差立墮三塗惡趣則動經塵劫無有出期當此之時雖悔何及故老釋以性命學開方便門教人修種以逃生死釋氏以空寂為宗若頓悟圓通則直超彼㟁如有習漏未盡則尚狥於有生老氏以煉養為真若得其樞要則立躋聖位如其未明本性則猶殢於幻形其次周易有窮理盡性至命之辭魯論有毋意必固我之説此又仲尼極臻乎性命之奧也然其言之常略而不至於詳者何也蓋欲序正人倫施仁義禮樂有為之教故於無為之道未常顯言但以命術寓諸易象以性法混諸微言故耳至於莊子推窮物累逍遙之性孟子善養浩然之氣皆切幾之矣迨夫漢魏伯陽引易道隂陽交姤之體作參同契以明大丹之作用唐忠國師於語録首敘老荘言以顯至道之本末如此豈非教雖分三道乃歸一奈何後世黃緇之流各自專門互相非是致使三家宗要迷沒邪教不能混一而同歸矣且今人以道門尚於修命而不知修命之法理出兩端有易遇而難成者有難遇而易成者如煉五芽之𪸓服七耀之光注想按摩納清吐濁念經持呪噀水叱符叩齒集神休妻絶粒存神閉息運眉間之思補腦還精習房中之術以至服煉金石草木之𩔖皆易遇難成者已上諸法於修身之道率皆滅裂故施功雖多而求效莫驗若勤心苦志日夕修持止可辟病免其非橫一旦不行則前功漸棄此乃遷延嵗月必難成功慾望一得永得還嬰返老變化飛昇不亦難乎深可痛傷蓋近世修行之徒妄有執著不悟妙法之真卻怨神仙謾語殊不知成道者皆因煉金丹而得恐泄天機遂託數事為名其中惟閉息一法如能忘機息慮即與二乗坐禪頗同若勤而行之可以入定出神奈何精神屬隂宅舍難固不免常用遷徙之法既未得金汞還返之道又豈能回陽換骨白日而昇天哉夫煉金液還丹者則難遇而易成須要洞曉隂陽深達造化方能追二氣於黃道㑹三性於元宮攅簇五行和合四象龍吟虎嘯夫唱婦隨玉鼎湯煎金爐火熾始得𤣥珠成象太乙歸真都來片餉工夫永保無窮樂至若防危慮險慎於運用抽添養正持盈要在守雌抱一自然返初生之𪸓剝隂殺之形節氣既周脫胎神化名題仙籍位號真人此乃大丈夫功成名遂之時也今之學者有取鉛汞為二氣指臓腑為五行分心腎為坎離以肝肺為龍虎用神𪸓為子母執津液為鉛汞不識浮沉寧分主客何異認他財為己物呼別姓為親兒又豈知金木相尅之幽微隂陽互用之奧妙是皆日月失道鉛汞異爐欲結還丹不亦難乎僕幼親善道渉躐三教經書以至刑法書算醫卜戰陣天文地理吉凶死生之術靡不留心詳究惟金丹一法閲盡羣經及諸家歌詩論契皆雲日魂月魄庚虎甲龍水銀丹砂白金黑錫坎男離女能成金液還丹終不言真鉛真汞是何物色又不説火候法度涵養指歸加以後世迷徒恣其臆説將先聖典教妄行箋註乖訛萬狀不惟紊亂仙經抑亦惑誤後學僕以至人未遇口訣難逢遂至寢食不安精神疲顇雖詢求徧于海嶽請益盡於賢愚皆莫能通曉真宗開照心臓後至熈寧巳酉嵗因隨龍圖陸公入成都以夙志不回初誠愈恪遂感真人授金丹藥物火候之訣其言甚簡其要不繁可謂指流知源語一悟百霧開日瑩塵盡鑑明校之仙經若合符契因謂世之學仙者十有八九而達其真要者未聞一二僕既遇真詮安敢𨼆黙罄所得成律詩九九八十一首號曰悟真篇內七言四韻一十六首以表二八之數絶句六十四首按周易諸卦五言一首以象太一之竒續添西江月一十二首以周嵗律其如鼎器尊卑藥物斤兩火候進退主客後先存亡有無吉凶悔吝悉備其中矣及乎編集既成之後又覺其中惟談養命固形之術而於本源真覺之性有所未究遂翫佛書及𫝊燈録至於祖師有擊竹而悟者乃形於歌頌詩曲雜言三十二首今附之卷末庶幾達本明性之道盡於此矣所期同志覽之則見末而悟本捨妄以從真時皇宋熈寧乙夘嵗旦天台張伯端平叔序












