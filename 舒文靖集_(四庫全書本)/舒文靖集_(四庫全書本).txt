　　欽定四庫全書　　　　　　集部四
　　舒文靖集　　　　　　　　別集類三〈宋〉
　　提要
　　〈臣〉等謹案舒文靖集二巻宋舒璘撰璘字元質一字元賓奉化人補入太學張栻官中都璘往從之又從陸九淵朱子呂祖謙諸人㳺故於性命之㫖深有所窺舉乾道八年進士初授徽州教授擢知平陽縣終宜州通判淳祐中特諡文靖事跡具宋史儒林傳璘平生未嘗官於朝故集中不著章疏然即尋常酬答之丈亦無不原本於學術本傳謂璘教授新安作詩禮講解家傳人習自是其學寖盛今觀集中與陳倉劄子論常平義倉茶鹽保長之法深切時弊皆其教授新安時所作則璘之成績不特著於學校如宋史所云也又考本傳稱璘釋之後兩除郡教授不就未著其所除者何郡今觀所作先君承議壙銘末有曰子璘迪功郎信州州學教授則是所稱兩郡之一而史失之者又本傳稱璘為徽州學官司業汪逵首欲薦璘或謂璘舉員已足逵曰吾職當舉教官舎斯人將誰先卒剡薦之今集中有申謝傅漕及張守陳倉三人薦舉劄子又有謝李提舉書乃獨不及汪逵其與樓大防書雲前張守所惠薦章蒙示回簡方知所自與王大卿書亦云荷禮書尤丈漕使傅丈倉使陳丈惠然相舉皆出提奨之賜亦均不及逵名豈此集猶有佚篇抑或所傳異詞故史與集多有不符歟乾隆四十六年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
