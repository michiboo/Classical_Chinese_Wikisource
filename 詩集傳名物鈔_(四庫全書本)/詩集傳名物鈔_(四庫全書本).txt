　　欽定四庫全書　　　　　經部三
　　詩集傳名物鈔　　　　　詩類
　　提要
　　〈臣〉等謹案詩集傳名物鈔八卷元許謙撰謙有讀書叢說已著錄謙雖受學王柏而醇正過之研究諸經亦多明古義故是書所考名物音訓頗有根據足以補集傳之闕遺惟王柏作二南相配圖移甘棠何彼禯矣於王風而去野有死麕使召南亦十有一篇適如周南之數師心自用竄亂聖經殊不可訓而謙篤守師說列之卷中猶未免門戶之見至柏所刪國風三十二篇謙疑而未敢遽信正足見其是非之公吳師道作是書序乃反謂已放之鄭聲何為尚存而不削於謙深致不滿是則以不狂為狂非謙之失矣卷末譜作詩時世其例本之康成其説則改從集傳葢淵源授受各尊所聞然書中實多采用陸徳明釋文及孔頴達正義亦未嘗株守一家名之曰鈔葢以此雲乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀











　　詩集傳名物鈔序
　　白雲先生許公益之讀四書叢説師道既為之序其徒復有請曰先生所論著獨詩集傳名物鈔為成書嚮聞屢以示子而一二説亦厠子名於其間子曷有以播其説師道竊惟詩之興尚矣當周盛時在下則有二南之風在上則有雅頌之作周公取以列之經幽厲之後風雅俱變夫子於諸國之風則刪其淫邪於公卿大夫之作則取其可為訓戒者東遷之後王國並列於國風而於商周之初考其遺失又得商頌之類至魯頌則因其所用之樂歌以著其實以是合於周公之所取而為三百篇若自衛反魯樂正雅頌各得其所則指周公之經殘缺失次者爾是詩之為經始定於周公再定於夫子遂為不刋之典不幸厄於秦火中可疑者多而諸傳不察由漢以來毛鄭之學專行歴唐至宋一二大儒始略出己意然程純公呂成公猶主序説子朱子灼見其謬汛掃廓清本義顯白每篇則定其人之作每章則約以賦比興之分叶音韻以復古用吟哦上下不加一字之法略釋而使人自悟破拘攣發䝉蔀復還溫柔敦厚平易老成之舊自謂無復遺恨嗚呼詩一正於夫子而制定再正於朱子而義明朱子之功萬世永賴此名物鈔之所為作也自北山何先生基得勉齋黃公淵源之傳而魯齋王先生柏仁山金先生履祥授受相承逮公四傳有衍無間益大以尊公念朱傳猶有未備者旁搜博採而多引王金氏附以己見要皆精義㣲㫖前所未發又以小序及鄭氏歐陽氏譜世次多舛一從朱子補定正音釋考名物度數粲然畢具其有功前傳嘉惠後學羽翼朱傳於無窮豈特小補而已哉然有一事關於詩尤重者不可黙而弗言王先生嘗謂今之三百篇非盡夫子之舊秦火詩書同禍書亡缺如此何獨詩無一篇之失如素絢唐棣貍首轡柔先正等篇何以皆不與而已放之鄭聲何為尚存而不削劉歆言詩始出時一人不能獨盡其經或為雅或為頌相合而成葢聞夫子三百篇之數而不全則以世俗之流傳管之濫在者足之而不辯其非朱子固嘗疑桑中溱洧諸篇用之祀何神享何賔客何詞之諷何禮義之正不得已則取曾氏所以論國策者謂存之而使後世知其非知所以放之之意金先生屢載於論語考證謂諸傳皆然師道嘗舉以告公公方遵用全經宜不得而取也今鈔中二南相配圖王先生所定者葢合各十有一篇退何彼穠矣甘棠於王風而削去野有死麕則公固有取於斯矣以公之謹重慮夫啟其末流破壊之𡚁然卓然有見寤疑辨惑如王先生之言使淫邪三十五篇悉從屏黜之例豈非千古一快朱子復生必以為然也惜斯論未究而公不可作矣姑識於序篇之末以俟後之君子考焉至元重紀之五年歳在己卯六月戊子朔友生呉師道序


