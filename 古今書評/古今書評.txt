王右軍書如謝家子弟，縱復不端正者，爽爽有一種風氣。
王子敬書如河洛間少年，雖有充悅，而舉體沓拖，殊不可耐。
羊欣書如大家婢為夫人，雖處其位，而舉止羞澀，終不似真。
徐淮南書如南岡士大夫，徒好尚風範，終不免寒乞。
阮研書如貴胄失品次，叢悴不復排突英賢。
王儀同書如晉安帝，非不處尊位，而都無神明。
施肩吾書如新亭傖父，一往見似揚州人，共語便音態出。
陶隱居書如吳興小兒，形容雖未成長，而骨體甚駿快。
殷鈞書如高麗使人，抗浪甚有意氣，滋韻終乏精味。
袁崧書如深山道士，見人便欲退縮。
蕭子雲書如上林春花，遠近瞻望，無處不發。
曹喜書如經論道人，言不可絕。
崔子玉書如危峰阻日，孤松一枝，有絕望之意。
師宜官書如鵬羽未息，翩翩自逝。
韋誕書如龍威虎振，劍拔弩張。
蔡邕書骨氣洞達，爽爽有神。
鐘司徒書字十二種意，意外殊妙，實亦多奇。
邯鄲淳書應規入矩，方圓乃成。
張伯英書如漢武帝愛道，憑虛欲仙。
索靖書如飄風忽舉，鷙鳥乍飛。
梁鵠書如太祖忘寢，觀之喪目。
皇象書如歌聲繞梁，琴人舍徽。
衛恆書如插花美女，舞笑鏡臺。
孟光祿書如崩崖，人見可畏。
李斯書世為冠蓋，不易施平。

張芝經奇，鐘繇特絕，逸少鼎能，獻之冠世。四賢共類，洪芳不滅。羊真、孔草、蕭行、范篆，各一時絕妙。

右二十五人，自古及今，皆善能書。奉敕遣臣評古今書，臣既愚短，豈敢輒量江海。但聖旨委臣，斟酌是非，謹品字法如前，伏願照覽，謹啟。普通四年二月五日，內侍中尚書令袁昂啟。

敕旨具之，如卿所評。臣謂鐘繇書意氣密麗，若飛鴻戲海，舞鶴遊天。行間茂密，實亦難過。蕭思話書走墨連綿，字勢屈強，若龍跳天門，虎臥鳳閣。薄紹之書字勢蹉跎，如舞女低腰，仙人嘯樹。乃至揮毫振紙，有疾閃飛動之勢。臣淺見無聞，暗於明滅。寧敢謬量山海，以聖命自天，不得不斟酌過失是非，如獲湯炭。

