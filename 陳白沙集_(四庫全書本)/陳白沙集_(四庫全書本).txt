　　欽定四庫全書　　　　　集部六
　　陳白沙集　　　　　　　別集類五〈明〉
　　提要
　　〈臣〉等謹案白沙集九巻明陳獻章撰獻章字公甫新㑹人正統丁卯舉人以薦授翰林院檢討追諡文恭従祀孔廟事蹟具明史儒林傳其集為門人湛若水校定萬厯間何熊祥重刋之凡文四巻詩五巻行狀誌表附於後獻章為學以靜為主其教學者但令端坐澄心於靜中養出端倪弟子相傳為白沙學派與諸家互有同異所為文章論者頗以質直少之其詩亦自擊壤集中來另為一格至今毀譽各半然平情而論譽者過情毀者亦多失實大抵皆門戶相軋之見惟王世貞謂其詩不入法文不入體而其妙處有超出法與體之外者可謂兼盡其短長矣近人又有輯獻章論學之語為白沙語録行世者核其所載乃即於此集中摘出排比而成並非別有一書也乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀










