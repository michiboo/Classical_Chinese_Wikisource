
　　何謂附會？謂總文理，統首尾，定與奪，合涯際，彌綸一篇，使雜而不越者也。若築室之須基構，裁衣之待縫緝矣。夫才量學文，宜正體製，必以情志為神明，事義為骨髓，辭采為肌膚，宮商為聲氣，然後品藻玄黃，摛振金玉，獻可替否，以裁厥中。斯綴思之常數也。凡大體文章，類多枝派，整派者依源，理枝者循幹，是以附辭會義，務總綱領，驅萬塗於同歸，貞百慮於一致；使衆理雖繁，而無倒置之乖，羣言雖多，而無棼絲之亂，扶陽而出條，順陰而藏跡，首尾周密，表裏一體，此附會之術也。夫畵者謹髮而易貌，射者儀毫而失墻，銳精細巧，必踈體統。故宜詘寸以信尺，枉尺以直尋，棄偏善之巧，學具美之績，此命篇之經略也。
　　夫文變無方，意見浮雜，約則義孤，博則辭叛，率故多尤，需為事賊。且才分不同，思緒各異，或製首以通尾，或片接以寸附；然通製者葢寡，接附者甚衆。若統緒失宗，辭味必亂，義脈不流，則偏枯文體。夫能懸識湊理，然後文節自會，如膠之粘木，豆之合黃矣。是以四牡異力，而六轡如琴，馭文之法，有似於此。去留隨心，脩短在手，齊其步驟，總轡而已。
　　故善附者異旨如肝膽，拙會者同音如胡越；改章難於造篇，易字艱於代句，此已然之驗也。昔張湯疑奏而再卻，虞松草表而屢譴，竝理事之不明，而辭旨之失調也。及倪寬更草，鍾會易字，而漢武歎奇，晉景稱善者，乃理得而事明，心敏而辭當也。以此而觀，則知附會巧拙，相去遠哉！若夫絕筆斷章，譬乘舟之振楫。克終底績，寄在寫以遠送。若首唱榮華，而媵句憔悴，則遺勢鬱湮，餘風不暢，此周易所謂「臋無膚，其行次且」也。惟首尾相援，則附會之體，固亦無以加於此矣。
　　贊曰：
篇統間關，情數稠疊。原始要終，踈條布葉。
道味相附，懸緒自接。如樂之和，心聲克協。
