詩人多清峭，餓死抱空山。
白雲既無主，飛出意等閒。
久病床蓆屍，護喪童僕孱。
故書窮鼠齧，狼藉一室間。
君歸新鬼鄉，我面古玉顏。
羞見入地時，無人叫追攀。
百泉空相吊，日久哀潺潺。
唧唧復唧唧，千古一月色。
新新復新新，千古一花春。
邙風噫孟郊，嵩秋葬盧殷。
北邙前後客，相吊為埃塵。
北邙棘針草，淚根生苦辛。
煙火不自暖，筋力早已貧。
幽薦一杯泣，瀉之清洛濱。
添為斷腸聲，愁殺長別人。
棘針風相號，破碎諸苦哀。
苦哀不可聞，掩耳亦入來。
哭弦多煎聲，恨涕有餘摧。
噫貧氣已焚，噫死心更灰。
夢世浮閃閃，淚波深洄洄。
薤歌一以去，蒿閉不復開。
登封草木深，登封道路微。
日月不與光，莓苔空生衣。
可憐無子翁，蚍蜉緣病肌。
攣臥歲時長，漣漣但幽噫。
幽噫虎豹聞，此外相訪稀。
至親唯有詩，抱心死有歸。
河南韓先生，後君作因依。
磨一片嵌岩，書千古光輝。
賢人無計校，生苦死徒誇。
他名潤子孫，君名潤泥沙。
可惜千首文，閃如一朝花。
零落難苦言，起坐空驚嗟。
耳聞陋巷生，眼見魯山君。
餓死始有名，餓名高氛氳。
戇叟老壯氣，感之為憂雲。
所憂唯一泣，古今相紛紛。
平生與君說，逮此俱云云。
初識漆鬢髮，爭為新文章。
夜踏明月橋，店飲吾曹床。
醉啜二杯釀，名鬱一縣香。
寺中摘梅花，園裏翦浮芳。
高嗜綠蔬羹，意輕肥膩羊。
吟哦無滓韻，言語多古腸。
白首忽然至，盛年如偷將。
清濁俱莫追，何須罵滄浪。
前賢多哭酒，哭酒免哭心。
後賢試銜之，哀至無不深。
少年哭酒時，白髮亦已侵。
老年哭酒時，聲韻隨生沉。
寄言哭酒賓，勿作登封音。
登封徒放聲，天地竟難尋。
同人少相哭，異類多相號。
始知禽獸癡，卻至天然高。
非子病無淚，非父念莫勞。
如何裁親疏，用禮如用刀。
孤喪鮮匍匐，閉哀抱鬱陶。
煩他手中葬，誠信焉能褒。
嗟嗟無子翁，死棄如脫毛。
聖人哭賢人，骨化氣為星。
文章飛上天，列宿增晶熒。
前古文可數，今人文亦靈。
高名稱謫仙，升降曾莫停。
有文死更香，無文生亦腥。
為君鏗好辭，永傳作謐寧。
