經名：太上感應篇。原題宋李昌齡傳，宋鄭清之贊。三十卷。底本出處：《正統道藏》太清部。

臣瑩微言，凝旎重道，深嘉太上之格言；鋟梓迄工，幸畢微臣之素願。輒僭聞於淵聽，用祇答於( )恩。臣惶懼惶懼，頓首頓首。臣竊觀寶藏之諸經中，有瑤編之大訓，本慈悲而救物，爰諄複以誨人。謂善惡感召之由，端類樞機之發；而禍福應驗之理，捷於影響之隨。千二百懇懇之辭，億萬載昭昭之誡，然必賴明良之敷闡，迺能率眾庶以皈依。恭惟皇帝陛下垂拱視朝，緝熙典學，講貫雖專於六籍，搜羅旁及於羣書。道訪窈冥，繼聖祖下風之請；化流清靜，邁漢皇當日之規。怡神政事之餘，玩意天人之際，將推行而傳遠，故裒集以加詳。羲畫丁寧，冠驪珠之八字；甘盤敘贊，擅鴻筆於一家。煥乎，函笈之光；榮矣，簪裳之遇。臣么麼無取樸野，何庸焚修濫厠於竹宮，名姓誤塵於楓陛。曩已躐教門之陛，擢今又叨睿旨之使。令寵拜賜金，冒司鏤牒，誓竭眇綿之力，少伸報效之私。慨念先臣，每懼斯文之廢闕；不圖回祿，愈增吾道之宣明。董摹刻以既周，謹緘熏而恭進。伏望皇帝陛下俯留一覽，誕布四方，俾爾民皆遷善之歸，自樂從於教化，則是書為扶世之助，庶不負於君師。臣謹以所刊御題《太上感應篇》一部八卷，隨表上進以聞。臣瑩微惶懼惶懼，頓首頓首，謹言。
紹定六年八月日，右街鑒義主管教門公事，太一宮焚修臣胡瑩微上表。
先儒有言：天理人慾，同行異情。故飲食男女，謂之欲矣。然於其間，理欲所由分，邪正所由辯，於是善惡殊途，相去遠矣。使皆以飲食男女為人慾，則是閉口枵腹，然後可以得飲食之正，絕滅種類，然後可以得人倫之正，是惡有此理哉？使夫人而渴飲飢食，男室女家，舉是兩端，驗之心術之微，達之家國天下，念念不離乎天理之正，則是諸惡莫作，眾善奉行也已。夫如是則感應篇不必有可也。奈之何好善，未必能如好好色、惡惡，未必能如惡惡臭，始而涓涓，終而滔滔，始而萌於一念慮，終而散為千萬端，善念不勝惡念之多，君子不勝小人之眾也。此感應篇所由作，而注者之功，出入三教、網百家，因事引類，旁引曲證，孜孜勸人為善之意也。是書在故宋時，嘗刊版於虎林之東、太一宮前，有李宗題識：諸惡莫作，眾善奉行八大字，其時大儒，若真西 山 先生、鄭安晚丞相，皆有序引內附已，七十餘年其為版不存久矣。余鄉備員永嘉莫府，時刊積善錄諸書。今入吳得四書集注，並小學善本，皆已勒諸梓，欲復刊是篇，則心力有所不迨矣。吳人 溫懷仁 君壽，家藏是篇，恆恐磨滅，於是捐金刊諸梓，不足則募施者以足之。經始於至正七年之冬，更九年秋八月，刊工告完，君壽刊是篇時，以余有意為善也，實謀於余。餘力雖不能振之，而時時勉之，以有終始，則余不為無助，刊完乞余為之序，故不敢以俗陋辭，承德郎平江路總管府推官許昌馮夢周敘。
太上感應篇舊出道藏宗季刊版、臨安太一宮，其首題八字，蓋宋理宗御書，其以次序述之者，鄭安晚丞相，真西山先生，餘皆其時宗工鉅儒，觀其意無非勉人為善之意也。懷仁生長吳下，自先人以來，莫不好善，至於懷仁，克守先業，今犬馬之齒且望五十，竄身民籍中，及保父母遺體，要皆不敢為惡之所致也。於是敬以此篇刻諸梓，庶與四方善人，因是篇也，日加修省，幾不孤太上開示之旨，敘者注者誘掖之意雲，平江溫懷仁謹敘。
史遷述老子傳，參舉萊子史儋之倫，未始定於一，殆不知孰為老氏者，而葛稚川以為所歷非一世，所出非一人，其論去遷遠矣。遷之言曰：無為而自化，清靜而自定，則老氏者，吾不知其為天人也耶。唐興推其祖之所自出，躋於上帝，尊之也至矣。今讀其所著道德之篇言：用天下國家者莫詳焉。至其窮極激妙，旁羅祕隱，於是莊周列禦冠之徒，始以其說，滂洋乎天下，而莫適於實用，載讀感應靈篇，與蜀士李昌齡之註，是殆推本道德之旨，發明禍福之端，究詰天人之證，嚴於訓戒，以警悟人心者乎？雖然人道邇，天道遠，人之盡，天之合也。蓋曰：善而無所勸則沮，惡而無所戒則流，使人知所勸而勉於善，知所戒而懼於為不善，則夫保衛良心，適其情性之正，惕然不敢自肆，以速戾於厥躬，有關於治化審矣。天以天為，不可不信，以己為，不可欺，以人為，不可逆，以物，不可不愛。順而行之，何往非福，反是則禍之招也。可不謹與，論者曰：順德者祥，反正者殃，此天道也。為善以邀福，不幾於有所為而為之乎？蓋視履考祥者理也。小善未孚，覬心已生，則人事之作止，而天道之遠邇係焉，故貴乎誠之也。或者又曰：顏夭而跖壽，慶富而憲貧，董秦之官爵，黔婁之衣巾，天之報施，又何難諶之若此。蓋修人事而契天道，所以盡性也，順天道以修人事，所以至命也。人性無一之不善，則是訓是行而不貳其心，抑亦可以立命矣。故知戒懼之不可忘，而充於至誠之久，知是心之不可妄用，而達於清靜無為之妙。讀是書者，所當盡心焉。迺若注釋之搜冥抉怪、旁引曲喻，是又當嘉其用心之廑而審取焉，則可矣。紹定癸巳季夏，中澣九峰真逸陳奐子敬父序。
太上無言，不得已而言，其言感應篇雲者，律程嚴備，逵徑朗分，策之使趨，尼之使辟，總一千二百七十有四字，始之曰：禍福無門，唯人自召。終之諸惡莫作，眾善奉行，指歸精切，不過此一十六字。愚夫愚婦，易知易行，李註言逾十萬，不既多乎矧蔓，而為序為跋未已也。且天地之間，惟一感應，心吾心也，無欠無假，感之在我，應之亦在我，故善者常福，不善者常禍，感而為應，應復為感，循環無端，有以類至，宜非可以文寶索也。彼託文字而傳者，削之又削之，至於不容削，繇文字而悟者，忘之又忘之，至於無可忘，銷聲剝華，呈真露樸，心與道混，隨感隨應。若是則文字誠不足尚矣。雖然動而之乎情，其不謬於感應者，幾何人哉。性命之薄，文字之滋也。集眾妙以鈎其玄，揭諸徵以昭其信，曾謂疏略簡淡之辭，可以振遺響於大道將隱之後耶。編牘爛熳，主一善而已，使人人果能以善為感應根，則諸福之物，皆其心官統之，雖太上此篇，藏諸金匱可也，吾亦將守中焉。端平乙未長至後三日，方厓龔幼釆謹跋。
是書也以感應名篇，豈苟雲哉。世人每以感應二字，作一句輕讀過，豈知有感，此有應感者，在我應者，在彼固未有，無感而自應者也。幸今吾邑刊是書，則人皆可以有是書矣。人有是書要須心有是書，使心無是書，雖模以紙侈其帙，壓架充棟猶無書也。詩曰：上帝臨女，毋貳爾心，心乎、心乎，其有是書之心乎。嘉熙戊戌歲閏月朔日，谷口鄭大惠謹題。
太上感應篇之作，正所以開千萬世愚夫愚婦，為善之門也。感隨於應，應孚於感，其機甚速，可不謹哉。若夫感不在物而在心，應不在近而在遠，則士君子者，尤當默會於自然之中可也，真氏子其勉之。熙戌立夏後十靜軒先挺跋。
太史公作伯夷傳有曰：近世操行不軌，專紀忌諱，而終身逸樂，及原累世不絕，或擇地而蹈之時，然後言行不由，徑非公正，不發墳而遇笑禍者，不可勝數也。范孟博誡諸子：吾欲使汝為惡，惡不可為，使汝為善，則我不為惡，合二子之論而觀之，而感應之說遂窮，使後世為善者懼，為惡者肆，未必不繇此也。余謂有天道，有人道，福善禍淫，天之道也，趨善遠惡，人之道也。為人行人而已，而禍福何知焉。感應篇之作，為不能擇善而行者設爾。人心未嘗無所畏，上焉畏義，其次畏禍。讀是書者，見為惡得禍之可畏，充畏禍之心，而畏善之心萌焉，則庶矣。端平丙申二月既望，里人葉應輔謹書。
世謂感應之云：獨出於老佛氏非也，書有作善降祥之訓，易有積善餘慶之言，大抵皆此理也。顧嘗思之，所謂善者，果何事耶？傳稱活千人者有封，而殺降者殃及三世，然則有志於善者，必其權足以生人、殺人，然後可也。陋巷簞瓢之士，將焉從而用力乎？否則嚴禱祀，以徼福於鬼神，植因果以希報於冥漠，此又利心之尤，而不足以言善者也，然則當奈何。余聞諸孟子曰：鷄鳴而起，孳孳為善，舜之徒也。又曰：存其心，養其性，所以事天也。夫鷄鳴而起，未與接物，善焉乎施，存心養性，此人事也，於天何與？鳴呼，知乎此，而後知為善之本矣。益天命之性，賦之於人本，皆至善自，夫淚之以私，亂之以欲，然後反善而之惡爾。心者所以主乎性者也。吾能兢畏齋果，如臨君父，如封神明，則本心常存，而性不失矣。循性而行，何往非善，是為不負天之所予者，此既所以事天也。鷄嗚而起，孳孳一善者，為此而已，能存乎此，則天下之善，皆此焉出，雖功被萬物，澤及百世，亦自是而充之爾，予故曰：此為善之本也。李公註感應篇以諭人，子懼世人不求諸內，而求諸外，顧以力弗足而怠焉。又或出於僥求覬幸之私，而反流於不善也。故書之篇末，以告觀者，庶不失感應之本指雲。端平二年上元日，西山居士真德秀敬跋。
七天昌謹齋心三復太上感應之旨，金輝玉映，如日之必燥，雨之必潤，炊之必熟，種之必生也。恭惟皇上御灑，八字簡明，二理該貫，真三十六部之喉衿，萬八千篇之管轄也。敬閱大丞相妙贊，心鏡瞭然，輸關透鐍，隨筆呈露，所以開人心之蒙昧，獨步杳冥之日月也。若夫 李 君集註，世網蝟如，懲妄破譎，迎刃解散，所以去人心之危疑，直躋霄漢之風雲也，是理也，吾儒講之熟矣。達者施於政，窮者蹈於身，未嘗不深切著明也。是書之旁引曲諭，特以發明是理，其有功於輔教者哉。君子由是而行，夫己之所未行，以覺夫人之所未覺，庶愚夫愚婦，皆知遷善遠罪，極而至於天人一心，物我同視戶始不辜刊行是書者之本意也。時嘉熙戊戌夏五朔，謙堂陳天昌謹書。
天道福善禍淫，人之積善積惡，殃慶各以類至，間有為善而得惡，為惡而得善，或者修省之念從而怠焉，是未明夫熟與未熟之論耳。老氏言：禍兮福所倚，福兮禍所伏，倚伏之幾，誰其屍之，惟君子率性而行，不雜以偽，正其義而不謀其利，明其道而不計其功，此感應篇之本旨也。觀是書者，無徒知之，宜允蹈之。嘉熙戊戌夏至，易隱太初子應辰謹跋。
昔峨眉令奉議郎王湘，紹興辛巳歲，因觀此篇，焚香誓行數十件事，後氣疾昏悶殊絕，更衣而臥，男女環泣，覺身在半空，聞哭聲微如蜂蠅，少頃有人云：王湘方欲行感應篇，真樂善者，且速放還，已而遂甦。
遂寧府周箎，因獲此篇，日逐觀閱，又好與人演說。紹興二十一年二月二十一日暴死，經日還魂，謂妻曰：有人追去陰司，見庭下皆立籃縷人，各有力士，執州府旗號管押，箎被驅立本州旗下，顧盻左右，半是鄉里餓死者，心甚恐怖。俄頃呼至殿下，瞻殿上坐者，如人間畫星官像，呼箎喻曰：汝本在饑饉籍中，今以汝欽奉太上感應篇，為人演說，汝雖欲行，未及一二，然聞而回心，為善者多，亦有行持，而證仙果者，皆因汝之功，今一槩追至，已改注壽祿籍訖，放還之後，堅固善心，可證大道，不復來此，箎既出忽一吏戒曰：汝還陽間，更宜將感應篇廣行流布，若一方受持，一方免難，天下受持，天下豐治。傳受之士，功業不淺。非但脫水火盜賊疾苦之厄，凡能平心待物，亦可祈求男嗣，添注壽祿，廣而充之，可造神仙，箎因省敬，錄其事以警世人，噫即此知彼，二人福興，一念而報應已，若是其有信心力行，更相開導，引接未來，積之以漸，持之以久，則天地鬼神，森列昭布，豈無助於冥冥之中哉。
台州仙居縣城西王竺，有次男王淨年四歲，嘉定乙亥 六月十二日 午時生，因戊寅年 二月二十三日 ，竺帶出閑嬉，被邪祟侵害，回家不能語言。至二十六日戌時，身死。竺情切發心，命工刊太上感應篇印施，欲求亡男王淨魂魄，再投母胎，人為兒子，果蒙感應，妻黃四九娘己卯春有妊。至前三月二十八日夜，夢到黃嚴縣定光觀黃籙普度大會，附薦所同亡男王淨，共轎歸家，夢覺胎妊微動，至 十月十八日 申時，生長男子，捨在東嶽行宮，取名師回。至乙酉年，妻復有孕，得病甚篤。 四月二十八日 ，命工上此篇板，即有報應。次日下手刊行，病則繼痊。此段報應，乃邑士施秉文得之於妻弟鄭時俊見居嚴嶼。
新都楊道機，字明夫。雲吾鄉友人學諭宋子止，一日嘗與子言曰：慶元改元，夏 六月十二日 早，有雲遊道人，以久病死於所居之壁後至晚，忽引首相視，若有言者，因詢之曰：貧道死，良久而甦，略有怪事，願聽其說，貧道姓張，天彭人也，家以酒業破蕩，遂慕道流，落於嘉眉黎雅間，口傳太上感應篇緣化，以充旦暮。至雅安有一茶肆，日供齋饌，令貧道念誦此經。雖為至誠轉誦，然止能誦其半，而未究全篇，每以為愧，數日前，以病故臥於此，適早困絕。初夜之時，見一鬼吏，呼之前行，至一官府，恍若嘉州憲司。方入門見飢餓者無數，又過一門，有一大庭，見庭下旗幟羅列，鎗戟滿前，有一人坐於廳上，遂引至前，問曰：爾在生之日，誦太上感應篇，何故止誦其半，貧道竟不敢答。又曰：汝雖有過，而亦有功，令還人間，更受辛苦百日。吏遂引出，謂曰：汝以誦經，不及全篇，所以至此，今既生還，若到人間，可究全篇，及化世人誦念此經，即可免汝之罪，言訖而覺，又泣而告曰：貧道所見如是，恨此身穢惡，不能化人，乞為作一方便，以太上感應篇普勸念誦，一以願奉道之人，消災集福，一以少贖貧道，不誦全篇之罪，方知太上感應篇，其為冥司取重如此，雖誦而不全，其報應尚爾，況知有太上感應篇，而略不念誦奉行者乎？
簡州進士王巽，於開禧丁卯之冬，染病困篤，為陰府所攝，比至一山，樓宇壯麗，金釘朱門，金字大書曰：東嶽府，內則廊廡清肅，階陛峻嚴，有青衣道士數輩，如以職役於下，仰視殿左一碑，高可丈餘，乃金書一太上感應篇。誦讀敬禮而出，復經從一所在，宛如官府，榜曰：速報司，方竦然而身已至於庭矣。人亦眾聚，有縶縛者，有從容者，半可面識，似各以善惡照對所拘，不相存問，俄聞乎巽姓名曰：太上聖訓，汝既面覩，切宜欽奉，從此當持殺戒，聞之釋然，其疾頓愈。
黃嚴縣郭進士楊琛，因覩刊感應篇，遂占助一版。甲午春，夢神人告曰：已排君在第三甲第十七名，意謂應在科舉，次日刊局發版樣請金，乃刊琛名在第二卷第十七版。丁酉春版將成就，刊局欲再作小卷，刊施本文，使人便於持誦，庶幾由誦而覺，由覺而行，進士沈球，因內子項氏有娠多病，發心刊施，至三月庚申日刊成，刊者捧版至門，項氏即產，不移時刻，母子俱慶，且無少艱至。若真大圭竭誠，募刊是篇，繼獲嗣續，及凡能至誠助刊者，亦多獲嘉應，今不敢隱其感應之實，姑述其略，用勸善男信女，恪意受持，正真在我，則自應於彼矣。
