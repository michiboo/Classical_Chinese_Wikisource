　　漢武帝與近臣宴會於未央殿，忽聞人語云：『老臣冒死自陳。』乃見屋樑上有一翁，長八九寸，拄杖僂步，篤老之極；緣柱而下，放杖稽首，默而不言；因仰首視殿屋，俯指帝腳，忽然不見。東方朔曰：『其名「藻居」，兼水木之精，春巢幽林，冬潛深河。今造宮室，斬伐其居，故來訴於帝。曰仰視宮殿，殿名未央，訴陛下方侵其居宅未央也；俯指陛下腳者，足也，願陛下宮殿足於此，不願更造也。』上為之息宮寢之役。居少時，帝親幸河都，聞水底有弦歌之聲，又有善芥。須臾，前樑上老翁及年少數人，絳衣素帶，纓佩乘藻，甚為鮮麗，淩波而出，衣不沾濡。帝問曰：『聞水底奏樂聲，為君耶？』老翁對曰：『老臣前昧死歸訴，幸蒙陛下天地之施，即止息斧斤，得全其居宅，不勝嘉歡，故私相慶樂耳。』獻帝一紫螺殼，狀如牛脂。帝曰：『朕闇無以識君，東方生知耳；君可思以珍異貽之。』老翁乃顧命取洞穴之，一人即受命下沒泉底，倏忽還到，奉大珠徑寸，明耀絕世。帝甚翫焉，問朔：『何以識此珠為洞穴之寶？』朔曰：『河底有洞穴之寶。』帝以五十萬錢賜朔，取其珠。〈《書鈔》一百五十八〉
　　建安中，河間太守劉照夫人卒於府。後太守至，夢見一好婦人，就為室家；持一雙金鏆〈古喚切〉與太守，不能名，婦人乃曰：『此錗〈竹恚切〉鏆。』錗鏆者，其狀如紐珠，大如指，屈伸在人。太守得置枕中。前太守迎喪，言有錗鏆，開棺，見夫人臂果無復有錗鏆焉。〈《御覽》七百十八〉
　　吳未亡前，常有紫赤色氣見牛斗之間，星官及諸善占者咸憂吳方興；惟張先於天文尤精，獨知為神劍之氣，非江南之祥。〈《御覽》六〉
　　陶太尉微時，喪當葬，家貧，親自營作塼；有一斑?牛塼，已載致，忽然失去，便自尋覓。忽於道中逢一老翁，雲『君欲何所覓？』太尉具荅。更舉手指云：『向於山岡上見一牛眠山圩中，必是君牛。此牛所眠，便好作墓安墳當之，致極貴；小復不當，位極人臣，世為方嶽矣。』又指一山云：『此山亦好，但不如向耳，亦當世出刺史耳。』言訖，便不復見。太尉墓之，皆如其言。〈《御覽》九百〉
　　義興郡溪渚長橋下有蒼蛟吞噉人，周處執劍橋側伺；久之，遇出，於是懸自橋上投下蛟背而刺蛟，數創，流血滿溪，自郡渚至太湖句浦乃死。〈《初學記》七〉
　　晉懷帝永嘉中，譙國丁祚渡江至陰陵界。時天昏霧，在道北有社，見一物如人，倒立，兩眼垂血從額下，聚地兩處，各有升餘。祚與從弟齊聲喝之，滅而不見。立處聚血皆化為螢火數千枚，縱橫飛散。〈《御覽》九百四十五〉
　　隆安中，陳悝於江邊作魚䇻〈正匪切〉。潮去，於䇻中得一女人，長六尺，有容色，無衣服；水去不能動，臥沙中，與語不應。人有就辱之。悝夜夢云：『我是江黃，昨失道落君䇻，小人遂見加淩；今當白尊神殺之。』悝不敢移，潮來自逐水去。奸者尋病。〈《御覽》六十八〉
　　建康小吏曹著見廬山夫人，夫人為設酒饌。〈《御覽》引作『噉』〉餘鳥啄甖，其中鏤刻奇飾異形，非人所名；〈已上四句《御覽》引有〉下七子盒盤，盤中亦無俗間常餚敉。〈《書鈔》一百十四，《御覽》八百四十九〉夫人命女婉出與著相見。婉見著欣悅，命婢瓊林令取琴出，婉撫琴歌曰：『登廬山兮鬱嵯峨，唏陽風兮拂紫霞，招若人兮濯靈波。欣良運兮暢雲柯，彈鳴琴兮樂莫過，雲龍會兮樂太和。』歌畢，婉便辭去。〈《御覽》五百七十二〉
　　建康小吏曹著，為廬山使君所迎，配以女婉。著形意不安，屢求請退；婉潛然垂涕，賦詩敘別，並贈織成褌Template:《書鈔》一引作『單衫』也。〈《書鈔》七十七，又一百二十九，《初學記》二十六〉
　　吳中書郎盛沖〈《御覽》一引作『仲』，下同。〉至孝，母王氏失明。沖蹔行，敕婢為母作食；婢乃取蠐螬蒸食之，王氏甚以為美，而不知是何物。兒還，王氏語曰：『汝行後，婢進吾一食，甚甘美極；然非魚非肉，汝試問之。』既而問婢，婢服曰：『實是蠐螬！』沖抱母慟哭，母目霍然開明。〈《珠林》四十九，《御覽》四百十一，又九百四十八〉
　　吳中有一士大夫，於都假還，行至曲阿塘上，見一女子，容貌端正，便呼即來，〈二句《書鈔》引有〉便留住宿。士解臂上金鈐〈《御覽》引一作『鈴』，一作『合』，下同。〉繫其臂，〈《御覽》一引作『肘下』。〉令暮更來，遂不至。明日，更使尋求，都無此色。忽過一豬圈邊，見母豬臂上〈《御覽》一引作『胛』〉繫金鈐。〈《御覽》九百三十，又七百十七，《書鈔》一百三十五〉
　　廷尉徐元禮嫁女，從祖與外兄孔正陽共詣徐家。道中有土牆，見一小兒，裸身，正赤手持刀，長五六寸，企牆上磨甚駃，獨語；因跳車上曲闌中坐，反覆視刀，輒櫶之。至徐家門前桑樹下，又跳下，坐灰中，復更磨刀。日晡，新婦就車中，見小兒持刀入室，便刺新婦，新婦應刀而倒；扶還解衣，視小腹紫色，如酒槃大，炊頃便亡。鬼子出門鳷刀，上有血，塗桑樹葉，火然，斯須燒。〈《御覽》三百四十五〉
　　苟晞為兗州鎮，去京師五百里。有貢晞珍異食者，欲貽都邑親貴，慮經信宿之間，不復鮮美；募有牛能日行數百里者，當厚賞之。有人進一牛云：『此日行千里。』晞乃命具丁車善馭，書疏發遣。旦發，日中到京師；取荅書還，至一更始進便達。晞以其駿快，筋骨必將有異，遂殺而觀之；亦無靈異，惟雙肋如小竹大，自頭挾脊著肉裹故外不覺也。〈《御覽》九百〉
　　騫保至壇丘塢上北樓宿，暮鼓二中，有人著黃練單衣白帢，將人持炬火上樓。保懼，藏壁中。須臾，有三婢上帳，使迎一女子上，與白帢人入帳中宿。未明，白帢人輒先去。如此四五宿。後向晨，白帢人纔去，〈已上十三字《御覽》引有。〉保因入帳中，問侍女子：『向去者誰？』荅曰：『桐郎；道東廟樹是。』至暮鼓二中，桐郎復來，保乃斫取之，縛著樓柱。明日視之，形如人長，三尺餘。檻送詣丞相，渡江未半，風浪起；桐郎得投入水，風波乃息。〈《類聚》八十八，《御覽》九百五十六〉
　　會稽山陰東郭氏女，先與縣人私通，此人估還於縣東靈慈橋；女往入船就之，因共寢接，為設食鰍蝥。食畢，女將兩鰍蝥上岸去。船還來至郭，逢人語此女已死。乃往省之，尚未殯也；發衾視之，兩手各把一鰍蝥。〈《御覽》九百四十三〉
