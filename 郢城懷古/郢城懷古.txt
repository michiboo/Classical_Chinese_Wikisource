
客心悲暮序，登墉瞰平陸。
林澤窅芊綿，山川鬱重複。
王公資設險，名都拒江隩。
方城次北門，溟海窮南服。
長策挫吳豕，雄圖競周鹿。
萬乘重沮漳，九鼎輕伊谷。〈紀事無此二句〉
大蒐雲夢掩，壯觀章華築。
人世更盛衰，吉凶良倚伏。
遽見鄰交斷，仍睹賢臣逐。
南風忽不競，西師日侵蹙。
運圯屬馳驅，時屯恣敲朴。
莫救夷陵火，無復秦庭哭。
鄢郢遂丘墟，風塵俄慘黷。
狐兔時遊踐，霜露日霑沐。
釣渚故池平，神臺層宇覆。
陣雲埋夏首，窮陰慘荒谷。
悵矣舟壑遷，悲哉年祀倏。
雖異三春望，終傷千里目。

