惟王元祀正月既生霸，大姒夢見商廷唯棘，乃小子發取周廷梓樹於厥外，化為松柏棫柞。寤驚，告王。王弗敢占，詔太子發，俾靈名總祓。祝祈祓王，巫率祓大姒，宗丁祓太子發，敝告宗祊社稷，祈於六末山川，攻於商神，望，烝，占於明堂。王及太子發並拜吉夢，受商命於皇上帝。興，曰：「發！汝敬聽吉夢。朋棘讎梓松，梓松柏副，棫包柞，柞化為雘。嗚呼！何警非朋？何戒非商？何用非樹？樹因欲，不違材。如天降疾，旨味既用，不可樂，時不遠。惟商戚在周，周戚在商。擇用周，果拜不忍，綏用多福。惟梓敝，不義芃於商。俾行量亡乏，明明在向，惟容納棘，抑欲惟柏夢，徒庶言：『逢中有物。』亡秋明武畏，如棫柞無根。嗚呼，敬哉！朕聞周長不貳，務亡勿用，不惎，思卑柔和順，生民不災，懷允。嗚呼！何監非時？何務非和？何畏非文？何保非道？何愛非身？何力非人？人謀強，不可以藏。後戒，後戒，人用汝謀，愛日不足。」
