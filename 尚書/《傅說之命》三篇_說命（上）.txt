惟殷王賜說於天，庸為失仲使人。王命厥百工向，以貨徇求說於邑人。惟弼人得說於傅巖，厥俾繃弓，引關辟矢。說方築城，縢降庸力，厥說之狀，腕肩如椎。王迺訊說曰：「帝抑（有學者將此字釋為「繄」。甚是。譯文從此）爾以畀余，抑非？」說迺曰：「惟帝以余畀爾，爾左執朕袂，爾右稽首。」王曰：「亶然。天迺命說伐失仲。」失仲是生子，生二牡豕。失仲卜曰：「我其殺之」，「我其已，勿殺」。勿殺是吉。失仲違卜，乃殺一豕。說於圍伐失仲，一豕乃旋保以逝，迺踐，邑人皆從，一豕隨仲之自行，是為赦俘之戎。其惟說邑，在北海之州，是惟圜土。說來，自從事於殷，王用命說為公。
