
王若曰：「伯冏！惟予弗克於德，嗣先人宅丕後。怵惕惟厲，中夜以興，思免厥愆。昔在文、武，聰明齊聖，小大之臣，咸懷忠良。其侍御僕從，罔匪正人，以旦夕承弼厥辟，出入起居，罔有不欽，發號施令，罔有不臧，下民祗若，萬邦咸休。惟予一人無良，實賴左右前後有位之士，匡其不及。繩愆糾謬，格其非心，俾克紹先烈。今予命汝作大正，正於群僕侍御之臣，懋乃後德，交修不逮；慎簡乃僚，無以巧言令色，便辟側媚，其惟吉士。僕臣正，厥後克正，僕臣諛，厥後自聖；後德惟臣，不德惟臣。爾無昵於憸人，充耳目之官，迪上以非先王之典；非人其吉，惟貨其吉；若時瘝厥官；惟爾大弗克祗厥辟，惟予汝辜。」王曰：「嗚呼！欽哉！永弼乃後於彝憲。」
