武王旣克殷三年，王不豫，有遲。二公告周公曰：「我其爲王穆卜。」周公曰：「未可以蹙吾先王。」周公乃爲三壇同墠，爲一壇於南方，周公立焉，秉璧戴珪。史乃冊，祝告先王曰：「爾元孫發也，遘害虐疾，爾毋乃有服子之責在上。惟爾元孫發也，不若旦也，是佞若巧能，多才，多藝，能事鬼神。命於帝庭，溥有四方，以定爾子孫於下地。爾之許我，我則厭璧與珪；爾不我許，我乃以璧與珪歸。」周公乃納其所爲攻，自以代王之說，於金縢之匱，乃命執事人曰：「勿敢言。」就後，武王陟，成王猶幼，在位。管叔及其羣兄弟乃流言於邦，曰：「公將不利於孺子。」周公乃告二公曰：「我之□□□□無以復見於先王。」周公宅東三年，禍人乃斯得。於後，周公乃遺王詩，曰《鴟鴞》。王亦未逆公。是歲也，秋大熟，未穫。天疾風以雷，禾斯偃，大木斯拔。邦人□□□□弁，大夫端，以啓金縢之匱。王得周公之所自以爲攻，以代武王之說。王問執事人，曰：「信。繄公命我勿敢言。」王搏書以泣，曰：「昔公勤勞王家，惟余沖人亦弗及知。今皇天動威，以彰公德。惟余沖人其親逆公，我邦家禮亦宜之。」王乃出逆公至郊。是夕，天反風，禾斯起，凡大木之所拔，二公命邦人盡復築之。歲大有年，秋則大穫。
