伊尹申誥於王曰：「嗚呼！惟天無親，克敬惟親，民罔常懷，懷於有仁；鬼神無常享，享於克誠；天位艱哉！德惟治，否德亂；與治同道，罔不興！與亂同事，罔不亡！終始慎厥與，惟明明後；先王惟時懋敬厥德，克配上帝。今王嗣有令緒，尚監茲哉！若升高必自下，若陟遐必自邇；無輕民事惟難，無安厥位惟危，慎終於始。有言逆於汝心，必求諸道；有言遜於汝志，必求諸非道。嗚呼！弗慮胡獲，弗為胡成，一人元良，萬邦以貞，君罔以辯言亂舊政，臣罔以寵利居成功。邦其永孚於休！」

