羲和湎淫，廢時亂日，胤往征之。作《胤征》。
惟仲康肇位四海，胤侯命掌六師，羲和廢厥職，酒荒於厥邑，胤後承王命徂征。告於眾曰：嗟予有眾！「聖有謨訓。明徵定保。」先王克謹天戒，臣人克有常憲，百官修輔厥後，惟明明。每歲孟春，「遒人以木鐸徇於路，官師相規，工執藝事以諫。」其或不恭，邦有常刑，惟時羲和，顛覆厥德，沈亂於酒。畔（宮）〔官〕離次，俶擾天紀，遐棄厥司。乃季秋月朔，「辰弗集於房，瞽奏鼓，嗇夫馳，庶人走。」羲和屍厥官，罔聞知，昏迷於天象，以干先王之誅。政典曰：「先時者殺無赦，不及時者殺無赦。」今予以爾有眾，奉將天罰。爾眾士同力王室，尚弼予，欽承天子威命。火炎崑岡，玉石俱焚。天吏逸德，烈於猛火。殲厥渠魁，脅從罔治，舊染汙俗，咸與惟新。嗚呼！「威克厥愛，允濟。」愛克厥威，允罔功。其爾眾士，懋戒哉！
自契至於成湯八遷，湯始居亳，從先王居。作《帝告》、《釐沃》。
湯征諸侯，葛伯不祀，湯始征之。作《湯征》。
伊尹去亳適夏，既醜有夏，復歸於亳。入自北門，乃遇汝鳩汝方。作《汝鳩》、《汝方》。

