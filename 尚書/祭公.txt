王若曰：「祖祭公，哀余小子，昧其在位，旻天疾威，余多時叚懲。我聞祖不豫有遲，余惟時來見，不淑疾甚，余畏天之作威。公其告我懿德。」祭公拜手稽首，曰：「天子，謀父朕疾惟不瘳。朕身尚在茲，朕魂在朕辟昭王之所，無圖不知命。」王曰：「嗚呼，公，朕之皇祖周文王、烈祖武王，宅下國，作陳周邦。惟時皇上帝度其心，享其明德，付弼四方，用膺受天之命，敷聞在下。我亦惟有若祖周公暨祖召公，茲迪襲學於文武之曼德，克夾紹成康，用畢成大商。我亦惟有若祖祭公，修和周邦，保乂王家。」王曰：「公稱丕顯德，以余小子揚文武之烈，揚成、康、昭主之烈。」王曰：「嗚呼，公，汝念哉！遜措乃心，盡付弼餘一人。」公懋拜手稽首，曰：「允哉！」乃召畢桓、井利、毛班，曰：「三公，謀父朕疾惟不瘳，敢告天子，皇天改大邦殷之命，惟周文王受之，惟武王大敗之，成厥功。惟天奠我文王之志，董之用威，亦尚寬壯厥心，康受亦式用休，亦美懋綏心，敬恭之。惟文武中大命，戡厥敵。」公曰：「天子、三公，我亦上下譬於文武之受命，皇啟方邦，丕惟周之旁，丕惟後稷之受命是永厚。惟我後嗣，旁建宗子，丕惟周之厚屏。嗚呼，天子，監於夏商之旣敗，丕則無遺後，至於萬億年，萬億年參敘之。旣沁，乃有履宗，丕惟文武之由。」公曰：「嗚呼，天子，丕則寅言哉。汝毋以戾茲辠辜無時遠大邦，汝毋以嬖御疾爾莊後，汝毋以小謀敗大作，汝毋以嬖士疾大夫、卿、李，汝毋各家相而室，然莫恤其外。其皆自時中乂萬邦。」公曰：「嗚呼，天子、三公，汝念哉。汝毋泯泯芬芬，厚顏忍恥，時惟大不淑哉。」曰：「三公，敷求先王之恭明德；刑四方，克中爾罰。昔在先王，我亦不以我辟陷於難，弗失於政，我亦惟以沒我世。」公曰：「天子、三公，余惟弗起朕疾，汝其敬哉。茲皆保胥一人，康□之，蠥服之，然毋夕□，維我周有常刑。」王拜稽首譽言，乃出。
