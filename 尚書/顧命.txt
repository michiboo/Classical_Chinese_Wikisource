
成王將崩，命召公、畢公率諸侯相康王，作《顧命》。
惟四月，哉生魄，王不懌。甲子，王乃洮頮水，相被冕服，憑玉幾。乃同召太保奭、芮伯、彤伯、畢公、衛侯、毛公、師氏、虎臣、百尹、御事。王曰：「嗚呼！疾大漸，惟幾；病日臻，既彌留，恐不獲誓言嗣，茲予審訓命汝。昔君文王、武王，宣重光，奠麗陳教則肄；肄不違，用克達殷集大命。在後之侗，敬迓天威，嗣守文武大訓，無敢昏逾。今天降疾、殆，弗興弗悟；爾尚明時朕言，用敬保元子釗，弘濟於艱難。柔遠能邇，安勸小大庶邦。思夫人自亂於威儀，爾無以釗冒貢於非幾。」茲既受命還，出綴衣於庭。越翼日乙丑，王崩。太保命仲桓、南宮毛，俾爰齊侯呂伋，以二干戈、虎賁百人，逆子釗於南門之外；延入翼室，恤宅宗。丁卯，命作冊度。越七日癸酉，伯相命士須材。狄設黼扆、綴衣。牖間南向，敷重篾席、黼純；華玉仍幾。西序東向，敷重厎席、綴純，文貝仍幾。東序西向，敷重豐席、畫純，雕玉仍幾。西夾南向，敷重筍席、玄紛純，漆仍幾。越玉五重：陳寶、赤刀，大訓、弘璧，琬、琰，在西序；大玉、夷玉、天球、河圖，在東序。胤之舞衣，大貝、鼖鼓，在西房；兌之戈、和之弓、垂之竹矢，在東房。大輅在賓階面，綴輅在阼階面，先輅在左塾之前，次輅在右塾之前。二人雀弁執惠，立於畢門之內；四人綦弁，執戈、上刃，夾兩階戺；一人冕執劉，立於東堂；一人冕執鉞，立於西堂；一人冕執戣，立於東垂；一人冕執瞿，立於西垂；一人冕執銳，立於側階。王麻冕黼裳，由賓階隮。卿士邦君，麻冕蟻裳，入即位。太保、太史、太宗，皆麻冕彤裳。太保承介圭，上宗奉同、瑁，由阼階隮。太史秉書，由賓階隮，御王冊命。曰：「皇后憑玉幾，道揚末命，命汝嗣訓，臨君周邦，率循大卞，燮和天下，用答揚文武之光訓。」王再拜，興。答曰：「眇眇予末小子，其能而亂四方，以敬忌天威？」乃受同、瑁，王三宿，三祭，三叱。上宗曰：「饗。」太保受同，降。盥，以異同，秉璋以酢。授宗人同；拜，王答拜。太保受同，祭、嚌、宅。授宗人同；拜，王答拜。太保降，收。諸侯出廟門俟。
