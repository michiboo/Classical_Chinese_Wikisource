禹別九州隨山濬川。任土作《貢》。
禹敷土，隨山刊木，奠高山大川。
冀州：既載壺口，治梁及岐。既修太原，至於岳陽；覃懷厎績，至于衡漳。厥土惟白壤，厥賦惟上上錯，厥田惟中中。恆、衛既從，大陸既作。島夷皮服，夾右碣石入於河。
濟河惟兗州。九河既道，雷夏既澤，灉、沮會同。桑土既蠶，是降丘宅土。厥土黑墳，厥草惟繇，厥木惟條。厥田惟中下，厥賦貞，作十有三載乃同。厥貢漆絲，厥篚織文。浮於濟、漯，達於河。
海岱惟青州。嵎夷既略，濰、淄其道。厥土白墳，海濱廣斥。厥田惟上下，厥賦中上。厥貢鹽絺，海物惟錯。岱畎絲、枲、鉛、松、怪石。萊夷作牧。厥篚檿絲。浮於汶，達於濟。
海、岱及淮惟徐州。淮、沂其乂，蒙、羽其藝，大野既豬，東原厎平。厥土赤埴墳，草木漸包。厥田惟上中，厥賦中中。厥貢惟土五色，羽畎夏翟，嶧陽孤桐，泗濱浮磬，淮夷蠙珠暨魚。厥篚玄纖、縞。浮於淮、泗，達於河。
淮海惟揚州。彭蠡既豬，陽鳥攸居。三江既入，震澤厎定。篠、簜既敷，厥草惟夭，厥木惟喬。厥土惟塗泥。厥田唯下下，厥賦下上，上錯。厥貢惟金三品，瑤、琨、篠、簜、齒、革、羽、毛惟木。鳥夷卉服。厥篚織貝，厥包橘柚，錫貢。沿於江、海，達於淮、泗。
荊及衡陽惟荊州。江、漢朝宗于海，九江孔殷，沱、潛既道，雲土、夢作乂。厥土惟塗泥，厥田惟下中，厥賦上下。厥貢羽、毛、齒、革惟金三品，杶、榦、栝、柏，礪、砥、砮、丹，惟菌、簵、楛；三邦厎貢厥名。包匭菁茅，厥篚玄纁璣組，九江納錫大龜。浮於江、沱、潛、漢，逾於洛，至於南河。
荊河惟豫州。伊、洛、瀍、澗既入於河，滎波既豬。導菏澤，被孟豬。厥土惟壤，下土墳壚。厥田惟中上，厥賦錯上中。厥貢漆、枲，絺、紵，厥篚纖、纊，錫貢磬錯。浮於洛，達於河。
華陽、黑水惟梁州。岷、嶓既藝，沱、潛既道。蔡、蒙旅平，和夷厎績。厥土青黎，厥田惟下上，厥賦下中，三錯。厥貢璆、鐵、銀、鏤、砮磬、熊、羆、狐、狸、織皮，西傾因桓是來，浮於潛，逾於沔，入於渭，亂於河。
黑水、西河惟雍州。弱水既西，涇屬渭汭，漆沮既從，灃水攸同。荊、岐既旅，終南、惇物，至於鳥鼠。原隰厎績，至於豬野。三危既宅，三苗丕敘。厥土惟黃壤，厥田惟上上，厥賦中下。厥貢惟球、琳、琅玕。浮於積石，至於龍門、西河，會於渭汭。織皮崐崘、析支、渠搜，西戎即敘。
導岍及岐，至於荊山，逾於河；壺口、雷首至於太岳；厎柱、析城至於王屋；太行、恆山至於碣石，入于海。
西傾、朱圉、鳥鼠至於太華；熊耳、外方、桐柏至於陪尾。
導嶓冢，至於荊山；內方，至於大別。
岷山之陽，至于衡山，過九江，至於敷淺原。
導弱水，至於合黎，餘波入於流沙。
導黑水，至於三危，入於南海。
導河、積石，至於龍門；南至於華陰，東至於厎柱，又東至於孟津，東過洛汭，至於大伾；北過降水，至於大陸；又北，播為九河，同為逆河，入于海。
嶓冢導漾，東流為漢，又東，為滄浪之水，過三澨，至於大別，南入於江。東，匯澤為彭蠡，東，為北江，入于海。
岷山導江，東別為沱，又東至於澧；過九江，至於東陵，東迆北，會於匯；東為中江，入于海。
導沇水，東流為濟，入於河，溢為滎；東出於陶丘北，又東至於菏，又東北，會於汶，又北，東入于海。
導淮自桐柏，東會於泗、沂，東入于海。
導渭自鳥鼠同穴，東會於灃，又東會於涇，又東過漆沮，入於河。
導洛自熊耳，東北，會於澗、瀍；又東，會於伊，又東北，入於河。
九州攸同，四隩既宅，九山刊旅，九川滌源，九澤既陂，四海會同。六府孔修，庶土交正，厎慎財賦，咸則三壤成賦。中邦錫土、姓，祗台德先，不距朕行。
五百里甸服：百里賦納總，二百里納銍，三百里納秸服，四百里粟，五百里米。
五百里侯服：百里采，二百里男邦，三百里諸侯。
五百里綏服：三百里揆文教，二百里奮武衛。
五百里要服：三百里夷，二百里蔡。
五百里荒服：三百里蠻，二百里流。
東漸于海，西被於流沙，朔南暨聲教訖於四海。禹錫玄圭，告厥成功。

