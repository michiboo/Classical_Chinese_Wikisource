昔在帝堯，聰明文思，光宅天下，將遜於位，讓於虞舜，作堯典。
虞舜側微，堯聞之聰明，將使嗣位，歷試諸難，作舜典。
帝釐下土方，設居方，別生分類。作汨作、九共九篇、稾飫。
臯陶矢厥謨，禹成厥功，帝舜申之。作大禹、臯陶謨、益稷。
禹別九州，隨山濬川，任土作貢。
啟與有扈戰於甘之野，作甘誓。
太康失邦，昆弟五人，須於洛汭，作五子之歌。
羲和湎淫，廢時亂日，胤往征之，作胤征。
自契至於成湯八遷，湯始居亳，從先王居。作帝告、釐沃。
湯征諸侯，葛伯不祀，湯始征之，作湯征。
伊尹去亳適夏，旣醜有夏，復歸於亳。入自北門，乃遇汝鳩汝方。作汝鳩、汝方。
伊尹相湯伐桀，升自陑，遂與桀戰於鳴條之野，作湯誓。
湯旣勝夏，欲遷其社，不可。作夏社、疑至、臣扈。
夏師敗績，湯遂從之，遂伐三朡，俘厥寶玉。誼伯仲伯作典寶。
湯歸自夏，至於大坰，仲虺作誥。
湯旣黜夏命，復歸於亳，作湯誥。
咎單作明居。
成湯旣沒，太甲元年，伊尹作伊訓、肆命、徂後。
太甲旣立，不明，伊尹放諸桐。三年，復歸於亳，思庸，伊尹作太甲三篇。
伊尹作咸有一德。
沃丁旣葬伊尹於亳，咎單遂訓伊尹事，作沃丁。
伊陟相大戊，亳有祥桑穀共生於朝。伊陟贊於巫咸，作咸乂四篇。
太戊贊於伊陟，作伊陟、原命。
仲丁遷於囂，作仲丁。
河亶甲居相，作河亶甲。
祖乙圯於耿，作祖乙。
盤庚五遷，將治亳殷，民咨胥怨。作盤庚三篇。
高宗夢得說，使百工營求諸野，得諸傅巖，作說命三篇。
高宗祭成湯，有飛雉升鼎耳而雊，祖己訓諸王，作高宗肜日、高宗之訓。
殷始咎周，周人乘黎。祖伊恐，奔告於受，作西伯戡黎。
殷旣錯天命，微子作誥父師少師。
惟十有一年，武王伐殷。一月戊午，師渡孟津，作泰誓三篇。
武王戎車三百兩，虎賁三百人，與受戰於牧野，作牧誓。
武王伐殷，往伐，歸獸，識其政事，作武成。
武王勝殷殺受，立武庚，以箕子歸。作洪範。
武王旣勝殷，邦諸侯，班宗彝，作分器。
西旅獻獒，太保作旅獒。
巢伯來朝，芮伯作旅巢命。
武王有疾，周公作金縢。
武王崩，三監及淮夷叛，周公相成王，將黜殷，作大誥。
成王旣黜殷命，殺武庚，命微子啟代殷後，作微子之命。
唐叔得禾，異畝同穎，獻諸天子。王命唐叔歸周公於東，作歸禾。
周公旣得命禾，旅天子之命，作嘉禾。
成王旣伐管叔、蔡叔，以殷餘民封康叔，作康誥、酒誥、梓材。
成王在豐，欲宅洛邑，使召公先相宅，作召誥。
召公旣相宅，周公往營成周，使來告卜，作洛誥。
成周旣成，遷殷頑民，周公以王命告，作多士。
周公恐王怠於政，作無逸。
召公為保，周公為師，相成王為左右；召公不說，周公作君奭。
蔡叔旣沒，王命蔡仲踐諸侯位，作蔡仲之命。
成王東伐淮夷，遂踐奄，作成王政。
成王旣踐奄，將遷其君於蒲姑，周公告召公，作將蒲姑。
成王歸自奄，在宗周，誥庶邦，作多方。
周公輔王，念桀之暴，言天乙之功，司百官以立邦，作立政。
成王旣黜殷命，滅淮夷，還歸在豐，作周官。
成王旣伐東夷，肅慎來賀。王俾榮伯作賄肅慎之命。
周公在豐，將沒，欲葬成周。公薨，成王葬於畢，告周公，作亳姑。
周公旣沒，命君陳分正東郊成周，作君陳。
成王將崩，命召公、畢公率諸侯相康王，作顧命。
康王旣屍天子，遂誥諸侯，作康王之誥。
康王命作冊畢，分居里，成周郊，作畢命。
穆王命君牙，為周大司徒，作君牙。
穆王命伯冏為周太僕正，作冏命，呂命
穆王訓夏贖刑，作呂刑。
平王錫晉文侯秬鬯、圭瓚，作文侯之命。
魯侯伯禽宅曲阜，徐夷並興，東郊不開。作費誓。
秦穆公伐鄭，晉襄公帥師敗諸崤，還歸，作秦誓。
