
王若曰：「嗚呼！君牙，惟乃祖乃父，世篤忠貞，服勞王家，厥有成績，紀於太常。惟予小子，嗣守文、武、成、康遺緒，亦惟先正之臣，克左右亂四方。心之憂危，若蹈虎尾，涉於春冰。今命爾予翼，作股肱心膂。纘乃舊服，無忝祖考，弘敷五典，式和民則。爾身克正，罔敢弗正，民心罔中，惟爾之中。夏暑雨，小民惟曰：『怨咨。』冬祁寒，小民亦惟曰：『怨咨。』厥惟艱哉！思其艱以圖其易，民乃寧。嗚呼！丕顯哉，文王謨；丕承哉，武王烈。啟佑我後人，咸以正罔缺。爾惟敬明乃訓，用奉若於先王。對揚文、武之光命，追配於前人。」王若曰：「君牙，乃惟由先正，舊典時式，民之治亂在茲。率乃祖考之攸行，昭乃辟之有乂。」
