
王若曰：「父義和！丕顯文武，克慎明德，昭升於上，敷聞在下，惟時上帝集厥命於文王。亦惟先正，克左右昭事厥辟；越小大謀猷，罔不率從。肆先祖懷在位。嗚呼！閔予小子嗣，造天丕愆；殄資澤於下民，侵戎，我國家純。即我御事，罔或耆壽俊在厥服，予則罔克。曰惟祖惟父，其伊恤朕躬。嗚呼！有績，予一人永綏在位。父義和！汝克昭乃顯祖；汝肇刑文武，用會紹乃辟，追孝於前文人。汝多修，捍我於艱；若汝，予嘉。」王曰：「父義和！其歸視爾師，寧爾邦。用賚爾秬鬯一卣；彤弓一，彤矢百；盧弓一，盧矢百；馬四匹。父往哉！柔遠能邇，惠康小民，無荒寧，簡恤爾都，用成爾顯德。」
