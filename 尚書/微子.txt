微子若曰：「父師、少師，殷其弗或亂正四方。我祖厎遂陳於上；我用沈酗於酒，用亂敗厥德於下。殷罔不小大，好草竊奸宄，卿士師師非度，凡有辜罪，乃罔恆獲。小民方興，相為敵讎。今殷其淪喪，若涉大水，其無津涯。殷遂喪，越至於今。」
曰：「父師、少師，我其發出狂？吾家耄遜於荒？今爾無指告予，顛隮若之何其？」父師若曰：「王子！天毒降災荒殷邦，方興沈酗於酒。乃罔畏畏，咈其耇長、舊有位人。今殷民，乃攘竊神只之犧牷牲，用以容，將食無災。降監殷民，用乂；讎斂，召敵讎不怠。罪合於一，多瘠罔詔。商今其有災，我興受其敗。商其淪喪，我罔為臣僕。詔王子出迪，我舊雲刻子；王子弗出，我乃顛隮。自靖，人自獻於先王，我不顧行遯。」
