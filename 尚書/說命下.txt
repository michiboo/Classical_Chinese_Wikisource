王曰：「來！汝說。臺小子舊學於甘盤，既乃遯於荒野，入宅於河。自河徂亳，暨厥終罔顯。爾惟訓於朕志。若作酒醴，爾惟麴糵；若作和羹，爾惟鹽梅。爾交修予，罔予棄，予惟克邁乃訓。」
說曰：「王！人求多聞，時惟建事。學於古訓，乃有獲。事不師古，以克永世--匪說攸聞。惟學遜志，務時敏，厥修乃來。允懷於茲，道積於厥躬。惟教學半，念終始典於學，厥德修罔覺。監於先王成憲，其永無愆。惟說式克欽承，旁招俊乂，列於庶位。」
王曰：「嗚呼！說！四海之內，咸仰朕德，時乃風。股肱惟人，良臣惟聖。昔先正保衡，作我先王，乃曰：『予弗克俾厥後惟堯、舜，其心愧恥，若撻於市。』一夫不獲，則曰：『時予之辜！』佑我烈祖，格於皇天。爾尚明保予，罔俾阿衡，專美有商。為後非賢不乂，惟賢非後不食。其爾克紹乃辟於先王，永綏民！」說拜稽首，曰：「敢對揚天子之休命！」

