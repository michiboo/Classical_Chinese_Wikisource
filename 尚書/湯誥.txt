湯既黜夏命，復歸於亳，作《湯誥》。
王歸自克夏，至於亳，誕告萬方。王曰：「嗟爾萬方有眾，明聽予一人誥！惟皇上帝，降衷於下民。若有恆性，克綏厥猷惟後，夏王滅德作威，以敷虐於爾萬方百姓，爾萬方百姓罹其兇害，弗忍荼毒。並告無辜於上下神只。天道福善禍淫，降災於夏，以彰厥罪；肆臺小子，將天命明威，不敢赦，敢用玄牡，敢昭告於上天神後，請罪有夏。
「聿求元聖，與之戮力，以與爾有眾請命。上天孚佑下民，罪人黜伏，天命弗僭，賁若草木，兆民允殖。俾予一人，輯寧爾邦家，茲朕未知獲戾於上下。慄慄危懼，若將隕於深淵。凡我造邦，無從匪彝，無即慆淫。各守爾典，以承天休。爾有善，朕弗敢蔽，罪當朕躬，弗敢自赦。惟簡在上帝之心。其爾萬方有罪，在予一人。予一人有罪，無以爾萬方。嗚呼！尚克時忱，乃亦有終。」
咎單作《明居》。

