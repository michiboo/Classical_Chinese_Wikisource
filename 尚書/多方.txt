
惟五月丁亥，王來自奄，至於宗周。周公曰：「王若曰：『猷，告爾四國多方，惟爾殷侯尹民。我惟大降爾命，爾罔不知。洪惟圖天之命，弗永寅念於祀。惟帝降格於夏，有夏誕厥逸，不肯戚言於民；乃大淫昏，不克終日勸於帝之迪：乃爾攸聞。厥圖帝之命，不克開於民之麗；乃大降罰，崇亂有夏，因甲於內亂。不克靈承於旅，罔丕惟進之恭，洪舒於民。亦惟有夏之民，叨懫日欽，劓割夏邑。天惟時求民主，乃大降顯休命於成湯，刑殄有夏。「惟天不畀純，乃惟以爾多方之義民，不克永於多享。惟夏之恭多士，大不克明保享於民，乃胥惟虐於民；至於百為，大不克開。乃惟成湯，克以爾多方，簡代夏作民主。慎厥麗，乃勸；厥民刑，用勸。以至於帝乙，罔不明德慎罰，亦克用勸。要囚，殄戮多罪，亦克用勸；開釋無辜，亦克用勸。今至於爾辟，弗克以爾多方享天之命。』「嗚呼！王若曰：『誥告爾多方，非天庸釋有夏，非天庸釋有殷；乃惟爾辟，以爾多方，大淫圖天之命，屑有辭。乃惟有夏，圖厥政，不集於享；天降時喪，有邦間之。乃惟爾商後王，逸厥逸，圖厥政，不蠲烝；天惟降時喪。惟聖罔念作狂，惟狂克念作聖。天惟五年須暇之子孫，誕作民主；罔可念聽。天惟求爾多方，大動以威，開厥顧天。惟爾多士，罔堪顧之。惟我周王，靈承於旅，克堪用德，惟典神天。天惟式教我用休，簡畀殷命，尹爾多方。「今我曷敢多誥？我惟大降爾四國民命，爾曷不忱裕之於爾多方？爾曷不夾介乂我周王，享天之命？今爾尚宅爾宅，畋爾田，爾曷不惠王熙天之命？爾乃迪屢不靜，爾心未愛；爾乃不大宅天命，爾乃屑播天命；爾乃自作不典，圖忱於正。我惟時其教告之，我惟時其戰要囚之，至於再，至於三。乃有不用我降爾命，我乃其大罰殛之。非我有周秉德不康寧，乃惟爾自速辜。』「王曰：『嗚呼！猷，告爾有方多士，暨殷多士：今爾奔走臣我監五祀，越惟有胥伯小大多正，爾罔不克臬。自作不和，爾惟和哉！爾室不睦，爾惟和哉！爾邑克明，爾惟克勤乃事。爾尚不忌於兇德，亦則以穆穆在乃位，克閱於乃邑，謀介爾乃自時洛邑，尚永力畋爾田；天惟畀矜爾。我有周惟其大介賚爾，迪簡在王庭，尚爾事，有服在大僚。』「王曰：『嗚呼！多士！爾不克勸忱我命，爾亦則惟不克享，凡民惟曰不享。爾乃惟逸惟頗，大遠王命；則惟爾多方探天之威，我則致天之罰，離逖爾土。』王曰：『我不惟多誥，我惟祗告爾命。』又曰：『時惟爾初；不克敬於和，則無我怨。』」
