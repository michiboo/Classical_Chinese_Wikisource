惟一月壬辰，旁死魄，越翼日癸巳，王朝步自周，於征伐商。厥四月哉生明，王來自商至於豐。乃偃武修文。歸馬於華山之陽，放牛於桃林之野，示天下弗服。丁未，祀於周廟，邦甸、侯、衛，駿奔走，執豆籩。越三日庚戌，柴望大告武成。既生魄，庶邦冢君，暨百工，受命於周。王若曰：「嗚呼！群後，惟先王建邦啟土。公劉克篤前烈，至於大王，肇基王跡，王季其勤王家。我文考文王，克成厥勛，誕膺天命，以撫方夏。大邦畏其力，小邦懷其德。惟九年，大統未集。予小子其承厥志。厎商之罪，告於皇天后土，所過名山大川。曰：『惟有道曾孫周王發，將有大正於商。』今商王受無道，暴殄天物，害虐烝民，為天下逋逃主，萃淵藪。予小子既獲仁人，敢祇承上帝，以遏亂略。華夏蠻貊，罔不率俾，恭天成命。肆予東征，綏厥士女。惟其士女，篚厥玄黃，昭我周王。天休震動，用附我大邑周。惟爾有神，尚克相予，以濟兆民，無作神羞。」既戊午，師逾孟津，癸亥，陳於商郊，俟天休命。甲子昧爽，受率其旅若林，會於牧野。罔有敵於我師，前徒倒戈，攻於後以北，血流漂杵。一戎衣，天下大定。乃反商政，政由舊。釋箕子囚，封比干墓，式商容閭。散鹿臺之財，發鉅橋之粟。大賚於四海，而萬姓悅服。列爵惟五，分土惟三。建官惟賢，位事惟能。重民五教。惟食喪祭。惇信明義，崇德報功，垂拱而天下治。
