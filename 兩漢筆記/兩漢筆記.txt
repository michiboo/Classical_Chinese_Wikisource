臣等謹案，《兩漢筆記》十二卷，宋錢時撰。時有《融堂書解》已著錄此書，皆評論漢史。嘉熙二年嘗經奏進，前有尚書省劄稱十二卷，與此本合葉，《盛水東日記》以爲不完之本，非也。
其例以兩漢書舊文爲綱，而各附論斷於其下，前一二卷頗染胡寅《讀史管見》之習，如蕭何收秦圖籍則責其不收六經，又何勸高帝勿攻項羽歸蜀則責其出於詐術，以曹參文帝爲陷溺於邪說而歸其過於張良，於陸賈《新語》則責其不知仁義，皆故爲苛論以自矜高職。
三卷以後，乃漸近情理，持論多得是非之平。其中如於張良諫封六國後，論封建必不可復，郡縣不能不置，於董仲舒請限民田論井田必不可行，於文帝除內刑亦不以爲過，尤能滌講學家，胸無一物，高談三代之窠臼。至其論董仲舒對策，以道之大原不在天而在心則金谿學派之宗旨，論元帝以客禮待呼韓邪，論光武閉闗謝西域，皆極稱其能忍善讓。則南渡和議之飾詞所爲有爲言之者，置而不論，可矣。乾隆四十二年，五月，恭校上。
