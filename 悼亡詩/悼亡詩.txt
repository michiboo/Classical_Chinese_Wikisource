
↑ 返回《玉臺新詠》

荏苒冬春謝，寒暑忽流易。
之子歸窮泉，重壤永幽隔。
私懷誰克從，淹留亦何益？
僶俛恭朝命，迴心反初役。
望廬思其人，入室想所歷。
帷屏無髣髴，翰墨有餘跡。
流芳未及歇，遺掛猶在壁。
悵怳如或存，周遑忡驚惕。
如彼翰林鳥，雙棲一朝隻。
如彼遊川魚，比目中路析。
春風緣隟來，晨霤承檐滴。
寢息何時忘，沈憂日盈積。
庶幾有時衰，莊缶猶可擊。

皎皎窗中月，照我室南端。
清商應秋至，溽暑隨節闌。
凜凜涼風升，始覺夏衾單。
豈曰無重纊，誰與同歲寒？
歲寒無與同，朗月何朧朧。
展轉眄枕席，長簟竟牀空。
牀空委清塵，室虛來悲風。
獨無李氏靈，髣彿覩爾容。
撫衿長歎息，不覺涕霑胸。
霑胸安能已？悲懷從中起。
寢興目存形，遺音猶在耳。
上慙東門吳，下媿蒙莊子。
賦詩欲言志，此志難具紀。
命也可奈何！長戚自令鄙。

曜靈運天機，四節代遷逝。
淒淒朝露凝，烈烈夕風厲。
奈何悼淑儷，儀容永潛翳。
念此如昨日，誰知已卒歲。
改服從朝政，哀心寄私制。
茵幬張故房，朔望臨爾祭。
爾祭詎幾時，朔望忽復盡。
衾裳一毀撤，千載不復引。
亹亹期月周，戚戚彌相愍。
悲懷感物來，泣涕應情隕。
駕言陟東阜，望墳思紆軫。
徘徊墟墓間，欲去復不忍。
徘徊不忍去，徙倚步踟躕。
落葉委埏側，枯荄帶墳隅。
孤魂獨煢煢，安知靈與無？
投心遵朝命，揮涕強就車。
誰謂帝宮遠？路極悲有餘。

