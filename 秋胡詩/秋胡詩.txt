
↑ 《昭明文選·卷二十一》
↑ 《玉臺新詠》

椅梧傾高鳳，寒谷待鳴律。
影響豈不懷，自遠每相匹。
婉彼幽閑女，作嬪君子室。
峻節貫秋霜，明豔侔朝日。
嘉運既我從，欣願自此畢。

燕居未及好，良人顧有違。
脫巾千里外，結綬登王畿。
戒徒在昧旦，左右來相依。
驅車出郊郭，行路正威遲。
存為久離別，沒為長不歸。

嗟余怨行役，三陟窮晨暮。
嚴駕越風寒，解鞍犯霜露。
原隰多悲涼，迴飆卷高樹。
離獸起荒蹊，驚鳥縱橫去。
悲哉遊官子，勞此山川路。

超遙行人遠，宛轉年運徂。
良時為此別，日月方向除。
孰知寒暑積，僶俛見榮枯。
歲暮臨空房，涼風起座隅。
寢興日已寒，白露生庭蕪。

勤役從歸願，反路遵山河。
昔醉秋未素，今也歲載華。
蠶月觀時暇，桑野多經過。
佳人從此務，窈窕援高柯。
傾城誰不顧，弭節停中阿。

年往誠思勞，事遠闊音形。
雖為五載別，相與昧平生。
捨車遵往路，鳧藻馳目成。
南金豈不重？聊自意所輕。
義心多苦調，密比金玉聲。

高節難久淹，朅來空復辭。
遲遲前塗盡，依依造門基。
上堂拜嘉慶，入室問何之？
日暮行采歸，物色桑榆時。
美人望昏至，慚歎前相持。

有懷誰能已？聊用申苦難。
離居殊年載，一別阻河關。
春來無時豫，秋至恆早寒。
明發動愁心，閨中起長歎。
慘悽歲方晏，日落遊子顏。

高張生絕弦，聲急由調起。
自昔枉光塵，結言固終始。
如何久為別，百行愆諸己？
君子失明義，誰與偕沒齒？
愧彼行露詩，甘之長川汜。

