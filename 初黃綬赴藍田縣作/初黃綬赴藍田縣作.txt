
蟠木無匠伯，終年棄山樊。 
苦心非良知，安得入君門。 
忽忝英達顧，寧窺造化恩。 
螢光起腐草，雲翼騰沈鯤。 
片石世何用，良工心所存。 
一叨尉京甸，三省慚黎元。 
賢尹正趨府，僕夫儼歸軒。 
眼中縣胥色，耳裡蒼生言。 
居人散山水，即景真桃源。 
鹿聚入田逕，雞鳴隔嶺村。 
餐和俗久清，到邑政空論。 
且嘉訟庭寂，前階滿芳蓀。

