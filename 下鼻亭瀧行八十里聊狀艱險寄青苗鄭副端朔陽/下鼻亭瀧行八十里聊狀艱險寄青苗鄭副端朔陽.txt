
瀧水天際來，鼻山地中坼。
盤渦幾十處，疊溜皆千尺。
直寫卷沈沙，驚翻衝絕壁。
淙淙振崖谷，洶洶竟朝夕。
人語不自聞，日光亂相射。
艤舟始搖漾，舉棹旋奔激。
既下同建瓴，半空方避石。
前危苦未盡，後險何其迫。
倏閃疾風雷，蒼皇蕩魂魄。
因隨伏流出，忽與跳波隔。
遠想欲回軒，豈茲還泛鷁。
雲涯多候館，努力勤登歷。

