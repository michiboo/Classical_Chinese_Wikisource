　　欽定四庫全書　　　　　　集部六
　　青霞集目録　　　　　　別集類五〈明〉
　　巻一
　　文集〈上〉
　　巻二
　　文集〈中〉
　　巻三
　　文集〈下〉
　　巻四
　　賦
　　巻五
　　詩集〈上〉
　　巻六
　　詩集〈中〉
　　巻七
　　詩集〈下〉
　　巻八
　　論草
　　巻九
　　兵說
　　巻十
　　尺牘〈上〉
　　巻十一
　　尺牘〈下〉
　　巻十二
　　年譜
　　臣等謹按青霞集十一巻年譜一巻明沈錬撰鍊字純甫㑹稽人嘉靖十七年進士除溧陽知縣後官錦衣衛經厯疏論邊事並劾嚴嵩廷杖謫戍復為嵩黨路楷搆入蔚州妖人閆浩案中棄市天下寃之隆慶初贈光祿少卿萬厯中追謚忠愍是編本十六巻前為詩文後附年譜事紀祠集鍊子襄有刻集紀原言方鍊被禍時籍其家燬其著述又榜禁毋許藏匿副本是編葢襄所口誦而心記者然僅什之一二後復得武崇文所藏本始編次成集其文章勁健有氣詩亦鬰勃磊落肖其為人以詞藻論雖不及鈐山堂之工然嵩集至使天下不欲讀當時為作序者如湛若水崔銑諸人至以為文章之玷而誦鍊集者至今肅然起敬此則流芳遺臭視其自為人心是非之公有不知然而然者矣今録其原集十一巻而以年譜一巻附之至錬之事跡彰彰史冊日月爭光不假後人之表章其事紀祠集所載賛頌諸作則槩從刪薙焉乾隆四十五年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
　　青霞集原序
　　青霞沈君由錦衣經厯上書詆宰執宰執深嫉之方力搆其罪頼明天子仁聖特薄其譴徙之塞上當是時君之直諌之名滿天下已而君累然攜妻子出家塞上㑹宣大數告警而帥府以下束手閉壘以恣冦之出沒不及飛一鏃以相抗甚且及冦之退則割中土之戰沒者野行者之馘以為功而父之哭其子妻之哭其夫兄之哭其弟者往往而是無所控籲君既上憤疆塲之日弛而下痛諸將士之日管刈我人民以䝉國家也數嗚咽欷㱆而以其所飲鬱發之於詩歌文章以泄其懷即集中所載諸什是也君故以直諌為重於時而其所著為詩歌文章又多所譏刺稍稍傳播上下震恐始出死力相煽搆而君之禍作矣君既沒而中朝之士雖不敢訟言其事而一時閫寄所相與讒君者尋且坐罪罷去又未㡬故宰執之讎君者亦報罷而君之故人俞君於是裒輯其平生所著若干巻刻而傳之而其子襄來請余序之首簡茅子受讀而題之曰若君者非古之志士之遺乎哉孔子刪詩而小弁之怨親巷伯之刺讒而下其間忠臣寡婦幽人懟士之什並列之為風疏之為雅不可勝數豈皆古之中聲也哉然孔子不遽遺之者特憫其人矜其志猶曰發乎情止乎禮義言之者無罪聞之者足以為戒焉耳予嘗按次春秋以來屈原之騷疑於怨伍胥之諫疑於脅賈誼之疏疑於激叔夜之詩疑於憤劉蕡之對疑於亢然推孔子刪詩之㫖而裒次之當亦未必無録之者君既沒而海內之薦紳大夫至今言及君無不酸鼻而流涕嗚呼集中所載鳴劍籌邊諸什試令後之人讀之其足以寒賊臣之膽而躍塞垣戰士之馬而作之愾也固矣他日國家采風者之使出而覽觀焉其能遺之也乎予謹識之至於文詞之工不工及當古作者之㫖與否非所以論君之大者也予故不著嘉靖癸亥孟春望日歸安茅坤拜手序
