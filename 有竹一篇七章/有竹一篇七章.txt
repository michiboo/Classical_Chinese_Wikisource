
有竹斯竿，於閣之前。
君子秉心，惟其貞堅兮。

有竿斯竹，於閣之側。
君子秉操，惟其正直兮。

彼蔚者竹，蕭其森矣。
有開者閤，宛其深矣。
迴簷幽砌，如翼如齒。

冬之霄，霰雪斯瀌。
我有金鑪，熺其以歊。

夏之日，炎景斯鬱。
我有珍簟，淒其以栗。

彼紛者務，體其豫矣。
有旨者酒，歡其且矣。
友僚萃止，跗蕚載韡。

彼美公之姓兮，那歟應積慶兮，期子惟去之柄兮。

