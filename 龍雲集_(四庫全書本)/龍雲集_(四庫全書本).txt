　　欽定四庫全書　　　　集部三
　　龍雲集　　　　　　　別集類二〈宋〉
　　提要
　　〈臣〉等謹案龍雲集三十二巻宋劉弇撰弇字偉明安福人元豐二年進士復中博學宏詞科初知峩眉縣改博士元符改元進南郊大禮賦除秘書省正字歴實録院檢討事跡具宋史本傳是集名曰龍雲者書録解題謂龍雲安福鄉名弇所居也其文不名一格大都氣體宏整詞致敷腴周必大作是集序謂其醺經飫史吞吐百氏為足繼歐陽修之後而上接韓文推許未免溢分宋史本傳稱其文剷削瑕纇卓詭不凡庶㡬乎近其實矣詩雖才地稍弱要亦峭㧞不俗異乎庸音之足曲也其集初刻於浦城僅二十五巻紹興四年其鄉人羅良弼搜求別本益以彭德源曽如晦等所編又得宏詞時議論諸篇於郭明叔家總六百三十一首釐為三十二巻後附誌銘及良弼䟦歲久板佚明𢎞治中劉璋復序而重刋呉之振撰宋詩鈔不及弇集曹庭棟撰宋詩存始補收之葢傳本較稀故之振偶未見雲乾隆四十六年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　臣　陸　費　墀








　　龍雲集原序
　　廬陵郡自歐陽文忠公以文章續韓文公正傳遂為本朝儒宗繼之者龍雲劉公也公諱弇字偉明居安福縣之龍雲鄉文忠薨於潁公方冠不及從之游然斯文未喪何害為韓門籍湜也先是汴京及麻沙劉公集二十五巻紹興初予故人會昌尉羅良弼徧求別本手自編纂増至三十二巻凡六百三十餘篇嘉泰三年賢守豫章胡元衡平一表鄭公之鄉里訪襄陽之耆舊欲廣其書激厲後學予亟屬羅尉之子泌繕寫定本授侯刻之頃嘗與鄉人論公之文如南郊賦氣格近先漢已為泰陵簡擢詩書序記往往祖述韓栁間或似之銘誌豐腴規摹文忠讀者可以自得至於才學出處具載李彥弼誌銘羅氏䟦語皆月旦評之不可昜者也四年六月某日少傅觀文殿大學士致仕益國公周必大序

