蟻子生無處，偏因濕處生。
陰霪煩擾攘，拾粒苦嚶嚀。
床上主人病，耳中虛藏鳴。
雷霆翻不省，聞汝作牛聲。
時術功雖細，年深禍亦成。
攻穿漏江海，噆食困蛟鯨。
敢憚榱𣡵蠹，深藏柱石傾。
寄言持重者，微物莫全輕。
攘攘終朝見，悠悠卒歲疑。
詎能分牝牡，焉得有蝝蚳。
徙市竟何意，生涯都幾時。
巢由或逢我，應似我相期。
