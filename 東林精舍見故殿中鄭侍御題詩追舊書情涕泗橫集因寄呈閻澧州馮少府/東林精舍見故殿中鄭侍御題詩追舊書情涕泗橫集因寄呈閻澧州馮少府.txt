
仲月景氣佳，東林一登歷。
中有故人詩，淒涼在高壁。
精思長懸世，音容已歸寂。
墨澤傳灑餘，磨滅親翰跡。
平生忽如夢，百事皆成昔。
結騎京華年，揮文篋笥積。
朝廷重英彥，時輩分珪璧。
永謝柏梁陪，獨闕金門籍。
方嬰存歿感，豈暇林泉適。
雨餘山景寒，風散花光夕。
新知雖滿堂，故情誰能覿。
唯當同時友，緘寄空悽慼。

