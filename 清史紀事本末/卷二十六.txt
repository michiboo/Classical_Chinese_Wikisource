世宗雍正元年，秋八月，青海羅卜藏丹津率衆內犯，命川陝總督年羹堯備兵迎擊。青海自康熙三十七年內屬中國，常資其力以捍準部。西藏之役，青海諸部長皆從征，以功晉封王公者甚衆。至羅卜藏丹津襲和碩親王爵，自以青海及西藏，舊皆和碩特屬土，而己又顧實汗嫡孫，當回復先人霸業，總長諸部。聞帝新立，欲乘機脫中國羈絆，，乃誘諸部聯盟於察罕陀羅海，令各復故號，不得稱王、貝勒、公等爵，而自號達賴渾台吉以統之。又誘使青海大喇嘛察罕諾門從己，復陰約準噶爾部長策妄阿喇布坦爲後援，於是青海與準部之聯合成。而遠近遊牧剌麻二十餘萬同時騷動，惟丹津之同族郡王額爾得尼及親王察罕丹津不從，先後挈衆內奔，丹津率兵追之。帝聞，命青海理事大臣侍郎常壽傳諭丹津，令罷兵。丹津不奉詔，反誣額爾得尼等謀據西藏，因諸部不服，將率衆與決勝負，至是已渡黃河。廷議調西寧兵，於其渡河時，邀擊之於渡口，故有是命。　冬十月，命年羹堯爲撫遠大將軍，駐西寧，相機進勦羅卜藏丹津，以四川提督岳鍾琪參贊軍務。丹津以沙拉圖爲根據地，遣兵分窺西寧附近堡驛，先兵誘執侍郎常壽、筆帖式多爾濟，幽之堪布廟中。羹堯既奉詔督師，乃分兵北扼布隆吉河[1]，防其內犯；南守巴塘、裏塘等地，斷其入藏之路，又請勅靖逆將軍富寧安，調都統穆森、吐魯番駐防副將軍阿喇衲，分屯吐魯番及噶斯湖，絕其與準部之交通，而令鍾琪自松潘至西寧，沿途防堵，於是丹津屢次遣兵分寇西寧，皆敗去。時多爾濟已不屈死，丹津送常壽歸而上表請和，帝不許。
二年，春二月，奮威將軍岳鍾琪率師直抵青海之沙拉圖，羅卜藏丹津遁，擒其家屬，青海平。先是帝知丹津窮蹙，益趣羹堯進兵，羹堯請於四月草生時，由西寧、松潘、甘州、布隆吉河分四路進攻，鍾琪則以分攻非策，願乘青草未生時，兼程進，以擣其不備。廷議壯之，授鍾琪奮威將軍，專任西征事。鍾琪遂以是月初八日出師，由布爾哈屯趨沙拉圖，沿途殲敵哨探，直抵其帳，敵始知兵至，倉皇驚潰，自出兵至此，前後僅十五日。帝大悅，詔封鍾琪三等公，羹堯及其父遐齡均一等公，晉太傅，青海悉定。
七年，春三月，以內大臣公傅爾丹爲靖邊大將軍，出北路；川陝總督公岳鍾琪爲寧遠大將軍，出西路，往征準噶爾。初，羅卜藏丹津往投準噶爾策妄阿喇布坦，朝廷屢遣使索之，不奉詔，時西北兩路之師已撤。雍正五年冬，策妄阿喇布坦死，子噶爾丹策零立，帝欲乘喪討之，大學士朱軾、都御史沈近思皆以時未至，惟大學士張廷玉主用兵。時傅爾丹襲爵，爲領侍衛內大臣，以容儀修偉，薦爲帥，至是築大將壇，率師五萬行，諸蒙古藩臣皆執靮以從。都統達福力諫，帝曰：「策逆已死，噶逆新立，何雲不可？」達福曰：「策逆雖死，老臣固在；噶逆親賢，諸酋長皆感其先德，力爲捍衛。我以千里轉餉之勞，攻彼效死之衆，臣未見其可。況溽暑未易興師乎？」廷玉曰：「六月興師，載諸小雅，君未知耶？」達爭愈力。帝曰：「然則命汝副傅爾丹行，尚敢辭耶？」遂出師，命達福從征。
八年，夏五月，詔岳鍾琪、傅爾丹回京，命侍郎杭奕祿、衆佛保，偕準噶爾使臣特磊，前往議和。先是雍正七年十月，鍾琪師抵陶賴、大板、斥𢰡，適策零遺特磊至，詭稱已解送羅卜藏丹津前來，以聞出師而止，至是復遣特磊至京，請朝廷赦其已往，當以丹津獻。帝信之，命暫緩進兵，遺杭奕祿等偕特磊往議，且詔兩大將軍回京，而以副將軍巴賽、提督紀成斌分攝兩路軍事。　冬十二月，準噶爾兵犯西路闊舍圖卡倫，刦牧場，總兵官樊廷等擊退之。初，岳鍾琪奉詔入覲，紀成斌既權西路軍衆，命副參領查廩領卒萬人牧駝馬，廩以偏裨督五十人牧放，己率衆避寒山谷間，置酒高會爲樂。策零乘不備，越卡倫，縱掠駝馬，廩棄軍走。總後曹勷聞警，率兵往救，敗績，兵兵官樊廷率副將冷大雄等，以兵二千轉戰七畫夜，救出卡倫守兵，會合總兵官張元佐等，擊殺敵兵無算，駝馬牲畜悉奪回。廩見成斌，委罪於勷，成斌哂之曰：「滿洲人之勇固如是乎？」收廩，將斬之，而鍾琪自京回營，成斌告其故，鍾琪驚曰：「君今族矣！滿洲爲國舊人，吾儕豈可與抗以干其怒耶？」解廩縛，以善言撫之，而委罪於勷，斬以狥，廩反恨鍾琪刺骨。後總督查郎阿閱邊，故廩戚也，入廩言，劾鍾琪，逮獄論死，斬成斌於軍，廩竟得免。
九年，夏六月，傅爾丹敗績於和通泊，副將軍馬賽等戰死。策零遣大策零敦多布，以兵三萬犯北路。先遺諜至科布多，佯爲我獲，詭言準部連年與可薩克交戰，駝馬羸弱，可襲而破。此時大隊未至，其前隊千餘，駝馬二萬，在博克託嶺，距此三日程。傅爾丹欲進師，副都統定壽、海壽、侍郎永國等力諫，傅爾丹艴然曰：「國家所以無敵者，以武臣不畏死耳，君等安可蹈漢兒弱習哉？」命整軍以進。主事何溥扣馬諫，傅爾丹曰：「蕞爾漢儒，安識兵事？」以鞭折抶其手而去。翌日，前軍至和通淖爾[2]，聞胡笳遠作，氊裘四合如黑雲，遂爲敵軍所爲。傅爾丹策後軍往援，前鋒四千悉戰役，直犯中軍。傅爾丹命蒙古兵禦之，科爾沁蒙古偃紅旗首遁，土默特蒙古奮身入敵疊。衆見白旗，謂索倫兵敗，駭曰：「白纛，兵陷敵矣！」諸軍遂大潰，終夜甲仗聲不絕。傅爾丹舉止失措，惟撫馭滿洲士卒曰：「慎勿隧家聲也！」於是自副將軍巴賽、查弼納以下，蘇圖、馬爾齊、西彌賴、海蘭戴豪等，先後戰死，及自殺者凡十餘人。定壽、海壽、永國、何溥、達福與焉，皆一時將帥之選也，得還科布多者僅二千人。敵獲塔爾岱，以皮繩穿其脛，盛以皮囊，載諸馬後，從容唱胡歌返，科爾沁王匿龿符中免，以鉅金賄傅爾丹，傅爾丹受賄，反謂土默特兵先敗，收公沙律斬之，士卒皆忿。敗報聞，帝大慟曰：「悔不聽達福言！」詔以大學士馬爾賽爲撫遠大將軍，屯歸化城，降傅爾丹振武將軍，而以順承郡王錫保代之。移科布多營於察罕�爾。初，岳鍾琪赴傅爾丹穹廬中會議進兵，見四壁刀槊森列，問何所用，傅爾丹曰：「此吾所素習，懸以勵衆。」鍾琪出語，人曰：「爲大將者，不恃謀而恃勇，亡無日矣。」至是如所料。
十年，秋八月，和碩親王額駙策凌大破準兵於厄爾得尼昭，準將小策零郭多布西進。策凌爲元裔，自幼侍內廷，尚公主，尋攜屬歸塔米爾河，累從征漠北有功。雍正九年九月，噶爾丹策零既敗傅爾丹於和通泊，乘勝東犯喀爾喀，取道阿爾泰山南入。策凌迎擊於鄂登楚勒河，大破其衆。是年七月，策零遣其將小策零來犯厄得爾河，錫保檄策凌，禦諸木博圖。策凌既西，策零乃突襲其帳於塔米爾河，掠其子女牲畜。策凌聞警，即回師馳救，並請錫保發兵夾攻，至是大破小策零之衆於厄爾得尼昭[3]。敵三萬，幾盡殲。而錫保之援兵不至，小策零得從推河遁去。策凌急檄馬爾賽於拜達里克河，邀擊之，馬爾賽閉關不出，曰：「吾奉命屯戍於此，未奉退賊之命也。」軍士登城，望見敵騎過者紛雜，不復成行列，請開城迎擊。其副師都統李杖以鞭揮衆曰：「緊閉門，越者斬！」諸將益忿。裨將傅鼐慷慨言曰：「相公奉命，遢敵歸路，今豕突至此，奈何任其𩗺去？」率本部斬關出，擊斬千計，而小策零已從前隊過。事聞，斬馬爾賽及李杖以狥，黜錫保王爵。

十二年，秋八月，降旨罷征準噶爾，遺侍郎傅鼐、學士阿克敦前往議和。策零自厄爾得尼昭大創之後，稍稍徙去，兩路將軍陳師邊境，欲誘之使來，以便邀擊。而策凌持重，究不至，至是經略鄂爾泰出巡阿克蘇歸，言準部未可猝滅，擾蔽中華無益，遂降旨罷兵。北路撤歸鄂爾坤河，西路撤歸哈密巴里坤，遣鼐等往準噶爾議清盡疆界事。計自康熙五十六年備邊以來，穈餉七千餘萬，勞師十六七載，至是始克有平和之希望。然至乾隆間，又乘準部之內亂，而遠征軍紛紛出發矣。