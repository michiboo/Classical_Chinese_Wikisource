
聖祖康熙六十一年冬十一月，世宗即位，命貝勒胤禩、十三阿哥胤祥、大學士馬齊、尚書隆科多總理事務，召撫遠大將軍十四阿哥胤禵馳驛回京。封胤禩和碩廉親王，胤祥和碩怡親王，胤祹多羅履郡王，二阿哥胤礽子弘晳多羅履郡王。先是，康熙中，胤礽居儲位，會聖祖親征準噶爾，胤礽奉命監國。以性仁弱故，爲政務寬大，不爲聖祖所喜，於是諸皇子希冀非份，相與蓄術術，結宦官，，爲祕密之運動以傾陷之。聖祖不察，胤礽卒以此召禍，一再冊立，仍被廢斥。及世宗嗣立，恐諸人仍前固結，將不利於己，以胤礽、胤禔久被幽繋，不復能有所爲，胤禟等庸懦，無足慮。惟胤禩才望爲諸王冠，思有以籠絡之。胤禩而能翰誠輔己者，王黨勢孤，日京消滅，自無與朝廷爲亂者。乃封胤禩親王，令與馬齊等同理政務，餘晉爵親王、郡王有差。又以胤禵爲胤禩同母弟，其出征西寧時，中外羣相揣測，謂聖祖試用胤禵，使之立大功於國家，爲將來定儲地。此時胤禵擁重兵在外，深得西北方人心，恐其生異志，特召令還京師，而改胤禟派往軍前。發遣前，編脩陳夢雷父子於關外，夢雷前緣事發往關東，後聖祖東巡時，以其學問優裕，帶回京師，令在誠親王處，幫同編輯《古今圖書集成》一書。誠王素以文學著稱，夢雷日侍左右，世宗忌之。至是，坐以招搖不法，並其子再發遣。命諸王阿哥，名上一字改爲允字，以與世宗御名同也。
世宗雍正元年春正月，禁侍衛、官員等私在諸王門下行走。二月，發遣內大臣勒什亨往西寧，隨貝子允禟效力。先是，允禟派往軍前時，怏怏不欲行，曰：『我何罪而斥我萬里？且居喪未過百日俟，陵寢回時再往亦未遲。』帝怒，誅其太監何玉桂、管領漢給事秦道。然處治二人時，帝語勒什亨，不必記在檔案，而勒什亨記之，故有是譴。三月，晉封輔國公阿布蘭爲多羅貝勒，賞給佐領總理事務，時阿布蘭不應，出班跪接。又宗人府建立碑亭，阿布蘭擬文勒石，不應頌揚大將軍功德，著革去貝勒，撤其佐領。夏四月，帝自山陵回京，命貝子允禵留駐陵寢附近之湯泉。五月，召從理郡王弘晳於鄭家莊，去北京二十餘里。晉封貝子允禵爲郡王，語王大臣曰：『允禵心志高傲，從此不自改悔，則國法具在，朕不得不治其罪。』允禵來時，將此傳諭知之。冬十二月，革履郡王允祹王爵，仍在原固山貝子上行走。以其自封王以來，並不感激效力之故。
二年夏四月，革郡王允䄉爵，禁錮宗人府。因奉使出口，遷延不行也。五月，革貝子弘春爵，弘春，允禵子。六月，降貝子允祹爲鎮國公，以冊封貴妃金冊有舛錯故。發遣貝勒蘇努、內大臣德寧於右衛，刑部尚書七十於三姓地方，皆坐黨附諸王也。秋七月，郡王允禵謫守景陵，允禵自立功西藏，中外頗稱道之，故帝忌之特甚。冬十月，發遺刑部尚書二等公阿爾松阿於奉天，坐交通藩邸也。十一月革世子弘晟爲閑散宗室，弘晟，允祉子。革裕新王保泰爵，坐黨廉邸故。二阿哥允礽薨，追封和碩理親王，諡曰密。
三年春二月，發遣二等公鄂倫岱於奉天，因其黨阿廉邸也。夏四月，解年羹堯川陝總督大將軍任，補授杭州將軍。羹堯爲藩邸舊人，帝初登極時，慮諸王爲變，常令羹堯衷甲以從。前後以平西藏、青海、莊浪積功，爵上公、晉太傅、賜金黃服飾[1]、三眼花翎[2]、四正龍補袿[3]，共寵異之如此，實前後勲臣所未有。後帝委以密訪允禵在軍中時劣跡，戒曰：『得狀，吾必有以厚酬汝。』羹堯察其無可議，乃力爲奏辦，帝深滋不悅。至是，以羹堯賀表內朝乾夕惕誤作夕惕朝乾，帝怒曰：『羹堯既不以朝乾夕惕許朕，則羹堯青海之功亦在朕許與不許之間。其自恃有功，故爲怠慢耶？抑或殺戮過甚，致此昏潰也？觀其平日帶兵，尚屬勤於操練，可改授杭州將軍。』六月，革年羹堯之子年斌子爵、年富男爵、隆科多之子玉柱鑾儀衛使職。秋七月，撤隆科多太堡銜，坐狥庇年羹堯也。並革年羹堯杭州將軍職，授閑散章京，在杭州效力行走。革貝子允禟爵，因山西巡撫伊都立參奏其縱屬毆民也。九月，革輔國公普照爵，普照，羹堯妻叔。削去太傅一等公年羹堯職銜，逮京審，擬正法。冬十一月，革內務府總管來保職，以其阿附誠王故。十二月，降郡王允禵爲固山貝子，謂允禵爲大將軍時，任意妄爲也。賜年羹堯自盡。帝久欲殺年羹堯，然以其功大不予保全，恐有烏盡弓藏之誚，因猶豫久之，會四川巡撫蔡珽被羹堯劾入京，因面陳羹堯不法諸款，命將軍督撫提鎮議奏。諸臣迎合參奏，請速加誅戮，議政處遂臚列羹堯九十二大罪，應立正典刑，帝令羹堯自裁，子富立斬，餘十五歲以上之子發遣極邊煙瘴地方充軍，妻孫宗室之女遣還母家，族中文武革職，其嫡親子孫將來長至十五歲陸續發遣，永不赦回。有厝養其子孫者，以黨附叛逆例治罪。父太傅一等公遐齡，兄工部侍郎希堯俱革職。遐齡時年八十餘，初亦坐死，大學士朱軾力爭，言以子刑父非法，得免。
四年春正月，詔允禩、允禟、蘇努、吳爾占削籍離宗，革去黃帶子。允禩改授民王，妻革去福晉，休回外家，嚴行看守。初，允禩冊封親王，其妻黨往賀，福晉語來賓曰：『有何喜可賀？今日封王，明日不能保首領耳！』帝聞而惡之，至是並坐。革隆科多職，派往阿爾泰地方辦理界務。隆科多爲帝元舅，頗有機幹，帝之獲當壁也。隆科多與有力焉，故帝即位伊始，不時召見，造縢密語，頻與飲至更深。隆科多或至沈醉，令人輿送出宮。初令其承襲父佟國維一等公爵，尋加太保，授吏部尚書兼步軍統領。諭令啓奏處書寫舅舅隆科多，後敘輔政功，復賞一等阿達哈哈番世職。及年羹堯得罪，交部議處，隆科多時長吏部，未將羹堯公爵議革，帝謂其袒羹堯，深惡之。然當時臣工，尚無敢言其罪者，值田文鏡、幕客鄔某者，窺知帝意，爲文鏡草疏劾之。疏上，隆科多果得罪，而文鏡自是寵遇日隆，其得君之專，一時大臣無與倫比。二月，民王允禩、貝子魯賓、簡親王雅爾江阿、鎮國公永謙俱除爵，允禩、魯賓俱監禁高牆。魯賓、雅爾江阿、永謙等皆坐詔附允禩、允禵也。三月，勅改允禩名爲阿其那，允禟名爲塞思黑，譯言豬狗也。時帝必欲殺二人，命諸大臣議其罪，大學士徐元夢泣奏曰：『願上念手足之情，免二人死。』帝怒， 謫元夢中書舍人。撤食侍講奉錢名世職銜，並書『名教罪人』四字，令該管地方官制扁額，張掛其居宅，又令廷臣各賦刺惡詩一併交與名世，自行刊刻進呈。頒示直省各學校，以其嘗贈詩年羹堯，稱頌平藏功德，謂當立碑於聖祖平藏碑之後，故也。夏五月，派兵提解允禵，並其子白起來京，禁錮壽皇殿。殺鄂倫岱及阿爾松阿，戮蘇努及七十屍，革固山貝子滿都，護善郡王訥爾素邈，裕親王廣寧爵，俱監禁宗人府。秋八月，署直隸總督李紱奏奏報允禟病故。先是，詔解允禟回京治罪，都統楚宗，侍衛胡什禮等將允禟用三條鎖鎖掣，至保定，奉旨即在此拘禁，及胡什禮回奏，述李紱有『塞思黑一到，我即便宜行事』之語，帝命胡什禮馳往諭止，尋紱奏稱並無此語，及紱奏報允禟患疾，帝命楚宗、胡什禮揀選名醫用心調治，至是紱以塞思黑病故奏聞。九月，宗人府奏報阿其那病故。先是，帝命將允禩改禁宗人府，旋降旨曰：管理宗人府，順承郡王錫保，才品優長，乃國家費心效力之賢王。令在內廷行走，差遣甚急，着給與親王俸。護衛官員，俱照親王之數給用，至是錫保以阿其那病故報聞。冬十一月，命將塞思黑之妻逐回外家，嚴加禁錮。
五年冬十月，禁錮隆科多於暢春園外。隆科多以帝令宗人府除去允禩等名，因囑輔國公阿蘭私抄王牒底本，存眝家中，欲留爲將來對合地也。帝聞之大怒，革去阿布蘭公爵，圈禁家中，調回隆科多治罪。至是，錫保奏隆科多罪狀凡四十一欵，請正法。命暢春園外附近空地，造屋三間，永遠禁錮。子岳與阿革職，玉柱發黑龍江當差。十二月，禁錮將軍貝勒延信於暢春園外。先是，錫保奏延信罪狀二十欵，請斬決，命與隆科多在一處圈禁。因延信嘗稱允禩爲人樸實，阿靈阿爲人傑，又有旨詢問允禵、年羹堯罪狀，並不據實揭報也。
六年夏六月，降誠親王允祉爲郡王。錫保奏允祉嘗在御前喝責王大臣等，毫無臣禮，應革爵禁錮。帝曰：朕惟此一兄，從寬降爲郡王。其子弘晟著拏交宗人府嚴行鎖錮。
八年夏五月，革允祉王爵，禁錮景山永安亭。宗人府奏其於怡親王喪事舉哀時，全無悲泣之狀，性情殘刻，罪惡日稔，應削去王爵，革退宗室，即行正法。命從寬拘禁，自是帝之兄弟及諸王大臣凡爲帝所猜忌者悉戮，逐無�矣。

