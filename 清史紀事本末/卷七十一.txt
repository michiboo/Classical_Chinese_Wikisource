
德宗光緒十六年，春二月，駐藏大臣升泰與英國總理印度大臣蘭士丹，在孟加臘城，會議藏印條約八款成。初英人既併有印度，急欲北圖西藏。先收哲孟雄、不丹、廓爾喀三國為保護藏人懼英之逼，並憾哲部之私結英人，遂於光緒十四年正月遣兵入哲，築堡塞於龍吐，嚴陳兵備，阻絕商旅。英人將出兵擊之。總理各國事務衙門聞之，與駐京英使威妥瑪定約，停止英兵入藏，而飭令藏人速撤龍吐卡房。駐藏大臣文碩抗疏爭，謂地為藏地，撤無可撤。政府拆其迂謬，撤文碩還，代之以升泰。旋英人麻葛蕌帶兵至哲，攻毀龍吐卡房，藏兵退還。八月，藏兵復與英兵相攻擊，藏兵敗，咱利、亞東、朗熱等隘同時失去，於是升泰派員赴邊，阻至英兵，並自至邊境，勒令藏兵解散。與英員保爾會商界務，總理衙門亦派稅務司赫政往，幫同商議。尋保爾約升泰至獨脊嶺會議，至是約成，計八條：一、訂定藏哲之界。二、中國認哲孟雄為英國屬地。三、開印藏通商之路及外交交涉。四、另訂藏印通商之約。五、另訂哲孟雄界內遊牧之事。六、另訂印藏官員交涉之文移往來。七、此約批准後，限六個月，由駐藏大臣暨英國駐印大臣，各派員會商第四、第五、第六另議之事。八、此約批准六個月內，在倫敦互換正約。
十九年，冬十月，四川越巂營參將何長榮，稅務司赫政與英國政務司保爾在大吉嶺議定藏印通商、交涉、遊牧條約九款，又繼款之條成，此遵十六年之約，妥議界務、商務，詳細章程，計接議條款九條：一、開西藏亞東為通商口岸。二、租傭建置。三、交涉案件。四、洋關稅則。五同六、交涉案件，七、交際儀文。八、同。其內容之最重要者，亞東以光緒二十一年開市，設稅關，以總稅務司赫德轄之。限五年以內不徵稅，惟英人慾於藏哲交界處立界牌，中國不許而英人入藏自由之權利亦不完全。英人怏怏至二十九年，遂有率兵侵藏之事。
三十年，秋八月，命三品卿唐紹儀前往西藏查辦事件。先是，俄人與英人爭藏，英人對藏政策全以威逼，俄人則純用懷柔，於是中日戰爭以後，藏人知中國之不可恃，欲結俄為援翼以禦英，乃傾嚮於俄。及聯軍陷北京之報達拉薩〈（藏京）〉，中國威信墜地，俄乃誘藏結密約。至二十九年，日俄將開戰，英人乘其時，俄人不能南下，乃籍口藏人於光緒十六年、十九年之條約不能履行，於上年九月十八日，遣其大佐榮赫鵬率遠征隊，由印度進兵。十一月初六日，達於藏境之花梨駐軍，三月有奇，俟麥都那將軍大兵之至，會齊，以是年二月十一日指江孜進發，計共步兵八百五十，馬兵百五十，礮六十。五日，抵緇納，藏衛戍地也。是日，藏政府使使入英軍，請忽進。榮赫鵬告以此次之來，帶平和的使命而已。強進不止，藏軍千五百拒之，遂開戰，麥都那幾負傷。俄而，藏兵大敗，死傷五百，捕虜二百。十八日，駐藏大臣有泰〈（即前大臣升泰之弟）〉遣人至英軍，止其前進，不聽，但約有泰赴帕克里議和，照十六年條約辦理，願即休兵。有泰藉口商上不肯支應，烏拉不能啟程，怯不進。二十日，麥都那進臺巴謨阿湖，擊退藏兵八百，傷亡甚眾。翌日，英人派格爾卡斯兵及印度兵，各一中隊，與藏兵戰於嘉維山峽下，歷六小時，英軍傷亡二十五，藏人二百。三月十三日，英軍抵江孜以東峽路，藏軍千五百守之。以發礮不能命中，英軍安然直進。四月十二日，駐英使臣張德彝電達外務部，言已商英藩部，謂電印度總督唵士六停止進兵，所議各條，請與駐畢。英使薩逍義商定，電藏速辦。政府與薩使議不諧，置之。十三日，英軍襲據巴拉村及附近村落。十八日，榮赫鵬牒告有泰，限以本月二十五日至江孜會議。二十四日，藏軍襲坎馬之英軍礮臺，不利，死者百六十四人。時英國兵力總數已有四千六百人。五月十三日，英軍既佔領江孜，仍盼有泰赴議。有泰仍不敢進，日挈藏姬五六人，赴柳林子備酒、跳舞、納涼，藏人皆切齒。十六日，藏人乞英軍休戰，以待拉薩使節之至，英人許之，約以三日。十九日，藏政府代表至江孜，與榮赫鵬會議，不得要領，復展休戰期限三日。二十二日，休戰期滿，榮赫鵬復下命進攻，破江孜礮壘。六月初一日，榮赫鵬傳檄遠近，佈告入拉薩議和之事。翌日，拔隊進行。初七日，英軍至拿亞孜，藏政府代表人來言，拉薩為宗教聖地，非商議國事之所，請回使節，返於江孜，英人不許。二十八日，英軍入拉薩，達賴喇嘛勒朗結遁。七月初六日，榮赫鵬乃往見有泰，告以中國之責任，且詰有泰不赴約之故。有泰自言無權受制商上，不肯支應夫焉，以自明無罪。榮赫鵬笑頷之，即以此據為中國在藏無主權之確證。於二十二日，列條約十款，迫藏眾即畫押：一、西藏番人，現允遵照庚寅〈（光緒十六年）〉約章之第一款，將哲雄孟邊界，重立界碑。二、西藏番人，應允除亞東關外，並在江孜、噶大克二處，開埠通商，英藏商民均可聽便往來，其癸巳年〈（光緒十九年）〉所立商約，所有不妥處須與藏番商議，改定後，以上所開之三地均須遵辦，其商民前往印度，應就現行道路轉運，如另有商務興旺之地，再行商酌添設商埠。三、癸巳約章，甚不妥協，應另案由西藏派番官與英國商改。四、稅則一經訂妥後，不得再加。五、由印度邊界至亞東、江孜、噶大克三處邊界，沿途不得設立關卡等，如各該處道路險峻難行，仍須由藏修理，又該三處應由西藏設立番官，所有駐紮該處之英官，如有文件致駐藏大臣及漢番各官，均應由該官接迎，將來他處添設商埠亦應仿此辦理。六、因藏番不遵約章，開罪英國邊務大臣，妄動兵釁，應由藏賠給兵費五十萬磅，合盧布七百五十萬元，勻作三年付給，以西厯千九百零五年元旦為首期，至該款定於何地交收，應由英國先行咨會，或即在大吉嶺交收。七、因欲將前六款實力辦到，故印兵、英兵仍行留駐春丕〈（即城備）〉，俟三年後，商埠已來，賠款已清，方行撤退，否則仍駐該處。八、由印度邊界至江孜及前藏地方，凡扼塞之區，均須由藏番修改平易。九、此後如不經英國允許，則無論何國人，不得典賣租給西藏土地，又不得預聞一切應辦事宜，又無論何國不得派遣官民薊城，協同藏番辦理各事，又不得干預修道並築路開礦等事，又各樣恆產及一切值錢產業，不得與外人抵押、對換、租賣。十、此約由英國邊務大臣榮赫鵬與達賴喇嘛勒朗結，於九月二日〈（西厯）〉，在西招畫押蓋印，約文用英文及番文繕寫，以英文為準。約既成，翌日有奏據以電告政府，猶以從權辦理先行簽約為請，並言勒朗結潛逃，請即傳旨褫革。詔以西家子違西喇麻代任，而嚴緝勒朗結，卽令有泰與英使協商藏地通商之事。旋俄、德、美、義公使環起抗議，而俄尤劇，其駐京公使璞科第屢向外務部聲言：「中國若輕易開放西藏，則中國須將庫倫、新疆等地事權讓俄，亦須另立專約。」於是政府始發電責有泰，使廢約。有泰電請專派全權，政府仍令其竭力議駁，並命川督錫良赴巴塘，與有泰協商。錫良覆奏藉口於川省患旱，土匪蠭起，辭不往，至是命直隸津海關道唐紹儀開缺，以三品京堂候補，加副都統銜，授爲全權大臣，前往西藏商改《英藏條約》。
三十二年，夏四月，外務部侍郎唐紹儀與英使薩道義訂《藏印正約》六條於北京成。紹儀自三十年八月奉命赴藏，至十一月始成行，於三十一年正月至印度，與英議約專使費利夏議不諧。二月，詔以紹儀接任駐英公使，命直赴英京，毋庸赴藏。時達賴已自庫倫折回西寧，十二月，榮赫鵬忽派兵擁後藏班禪入印，而紹儀在印磋商條約，旣已經年，舌瘏筆禿，迄無成議，由外務部奏請移至京師商辦。時值日俄休戰，日使小村壽太郎來議遼瀋約，乃召紹儀還國。紹儀遂挈參贊梁士詒歸，留參贊張蔭棠於印。紹儀旣歸，仍諭令與薩使交涉藏事，往復磋磨，至是始克就緒，計正約六條。而光緒三十年，榮赫鵬與達賴所訂之《英藏條約》仍附是約之後，一切承認之，惟改稱中英續訂印藏條約而已。遂於是月初四日簽押正約。
 一、光緒三十年七月二十八日，英藏所立之約暨其英文、漢文約本，附入現立之約，作爲附約，彼此允認切實遵守，並將更訂批准之文據，亦附入此約。如遇有應行設法之時，彼此隨時設法，將該約內各節切實辦理。
二、英國國家允不佔倂藏境，及不干涉西藏一切政治。中國國家亦應允不准他外國干涉藏境，及其一切內治。
三、光緒三十年七月二十八日，英藏所立之第九欵內之第四節，所聲明各項權利，除中國獨能享受外，不許他國國家及他人國民享受。惟經與中國商定，在該約第二欵指明之各商埠，英國應得設電線通報印度境內之利益。
四、所有光緒十六、十九年，中國與英國所定兩次《藏印條約》，其所載各欵如與本約及附約無違背者，槪應切實施行。
五、此約分繕中文、英文，業已細較相符，惟辯解之時仍以英文爲準。

六、此約須由兩國大皇帝批准畫押，自兩國全權大臣畫押之日起，限三個月在倫敦互換。此約中文、英文各繕四分，共八分，兩國全權大臣畫押蓋印爲憑。編者曰：當光緒十八年，英國有名之探險家笛羅女史自兩藏歸，語人曰：「中國之對藏番，純用歐人待殖民地之法。」時人皆韙其言。是則乾隆朝所定原約之功效也。自後人奉行不力，任藏人與外國交涉，遂有英人干預之患。而《英藏之約》以成，及在北京更定所設《中英續訂印藏條約》舉前約而一一承認之，於是西藏地方遂至受英人干涉，竟不能與無條約之內地同等，遇有戰事，且阻我進兵矣。然則西藏不仍爲中英公同保護國耶，嗚呼西藏，嗚呼西藏主國！


