德宗光緒十一年，秋九月，命醇親王奕譞總理海軍事務，沿海水師悉歸節制調遣，並命慶郡王奕劻、直隸總督李鴻章會同辦理。正紅旗漢軍都統善慶、兵部右侍郎曾紀澤幫同輸。自法越事定，政府日籌議海防，至是決定先從北洋精練水師一支，以爲之倡，此外分年次第興辦。命李鴻章專司其事，而設海軍衙門於京師。　冬十二月，侍郎黃體芳奏請開去李鴻章會辦海軍差使，並諭令曾紀澤遄歸練師。廷旨，以其跡近亂政，交部議處。
十四年，冬十一月，以總兵丁汝昌爲北洋海軍提督，副將林泰曾、劉步蟾爲左右翼總兵，時北洋海軍已成軍也。汝昌，淮軍陸將，水師學問毫無根底。蒞任後，各兵官皆輕視之[1]。泰曾、步蟾皆閩廠選派，英國學習駕駛畢業優等生，後海軍敗於日本，二人皆列於難，汝昌亦羞憤自盡。
十六年，春閏三月，命臺灣巡撫劉銘傳幫辦海軍事務。時曾紀澤已病故也。
二十年，夏四月，李鴻章會閱海軍畢，覆奏，命交部議敘。北洋海軍自十四年成立以後，十七年四月，派鴻章會同東撫張曜出洋校閱，鴻章覆命，奏稱海軍規模略具，將領頻年訓練，熟精技藝。是年爲第二次校閱之期，復派鴻章及東撫定安會校，並周厯旅順等處，校閱沿海陸軍及臺塢等工事，至是覆奏。盛稱技藝純熟，行陣整齊，及臺塢等工一律堅固。
二十一年，夏閏五月，署兩總督張之洞奏請改練新軍。先練二千數百人爲一軍，名目爲自強軍，允之。自同治元年，蘇撫李鴻章募西人華爾戈登等教練常勝軍，立大功，於是國人乃深信洋操之善。鴻章部署各營，悉改洋操。九年秋，鴻章調任直督，盡改直隸練軍爲新式訓練，然亦徒具表面之形式而已，故卒挫於日本。之洞時督兩江，知兵事之不可亟講，首練自強軍，募土著鄉民，聘德國將弁齊百凱、喀索維基、德特勒夫斯、柏登高森、伏德利西、馬斯凱、南爾多福、那漢斯爲之教習，營制一切仿之德國。全軍兵士，二千八百餘，以德國遊擊子爵來春石泰統之，而副以知府沈敦和、錢恂。
二十二年，春二月，湖廣總督張之洞奏請於武昌開練，先練兩營一哨，允之。即就湖北護軍營兵士，教練洋操，裁武防、武剛鎮南三旗餉抵支，大致與江南自強軍相仿，以德將貝倫可多爾夫爲總教習，津粵武備學生分教，後改用日本將弁，軍制亦改傚日本。
二十五年，夏四月，命協辦大學士戶部尚書剛毅，前往江南一帶查辦事件。先是，政府議建海軍，已籌款鉅萬，繼以總管太監李蓮英之言，多移作建築頤和園之用。李鴻章屢以海軍太絀，不能盡行其志爲言，官中亦不知省。及海陸軍熸於日本，政府乃汲汲於籌款練兵，議整頓關稅，釐金鹽課等項。以江南地大物博，特派剛毅前往認真辦理。尋江南查辦事畢，又命往廣東籌款。剛毅所至搜括，共得數百萬兩。責令廣東七十二行商，每年報效五百萬金，於是捐款繁苛，民益困於無聊矣。
二十七年，秋七月，命各省綠營防勇，限於本年內裁去十之二三，旋命各省將原有各營，嚴行裁汰，精選若干營，教以新法，分爲常備、續備、巡警等軍，並命各省籌建武備學堂。於是將弁學堂、速成學堂、附屬陸軍師範學堂及武備小學堂，所在成立。
二十九年，夏五月，命侍郎鐵良會同直隸總督袁世凱辦理京旗練兵事宜。　冬十一月，設立練兵處，命慶親王奕劻管理，以內閣學士徐世昌，充練兵處提調；道員劉永慶，充軍政司正使；段祺瑞，充軍令司正使；王士琦，充軍學司正使，均賞給副都統銜。時議者言，向例專兵柄者，惟一兵部，而兵部所管者，則舊式之軍也。各省既盡改新軍，非別有一機關以爲之統率，則軍政無由統一也。於是袁世凱、張之洞連名奏請別設練兵處，以別於兵部，推奕劻爲總理，而世凱、之洞爲會辦，鐵良爲襄辦。鐵良又別募八旗子弟，設立京師常備軍，後以駐京，恐仍沾染驕墮之習，仍移屯保定。
三十年，秋七月，命鐵良任江蘇等省查勘財政、武備事宜。自二十五年剛毅南下，拷骨吸髓，所過如洗。天下之人，道路以目。及庚子賠款，胠篋民財，斤肉酒瓶，無不重稅，東南元氣，爲之索然，至是有人以中央集權之說進於政府。其辦理之次第，在於取東南之財，以練北方之兵，因復命鐵良前往江蘇等省，勘移建製造局廠事宜，並查各省進出款項，及經過江南安徽、江西、湖南、湖北、河南等處省分，抽閱營伍學堂。東南士民聞鐵良之來，皆大恐，目爲剛毅第二，或曰義和團第二次之出現。　冬十二月，袁世凱奏請試辦直隸公債票，允之。先是練兵處奏定新陸軍營制餉章，行之全國，以立新軍統一之基礎。至日俄戰事起，中國守局外中立，時袁世凱督北洋，慮守備不足，乃增設北洋六鎮，以鐵良所統者爲第一鎮，世凱所統都爲第二鎮。其經費則募集四百八十萬之公債以充之。以北洋舊有之自強右軍、淮軍，皆解放之，而元字營則專充鐵路守備。明年春，第三鎮成，其年秋，四、五、六三鎮亦成，是爲全國陸軍計劃之始。
三十一年，秋九月，派袁世凱、鐵良爲秋操閱兵大臣，至河間閱操。世凱調集各鎮，分爲南北兩軍，在河間府舉行北洋大操，成效甚著，西人之參觀者，皆嘆其成就之速。
三十二年，秋九月，陸軍會操於河南彰德府，派袁世凱、鐵良爲閱兵大臣。時舉行北洋、湖北兩軍大操，西人來觀者，贊中國南北軍大得訓練之效果。而日人評議，則謂形勢可觀，而精神未足，以無國民之教育故。　改兵部爲陸軍部，以練兵處太僕寺併入。先是釐革官制，以兵部所掌，徒有黜陟武吏之權，乃以兵部改稱陸軍部，合併練兵處太僕寺歸之，擴張其權限，以謀軍政之統一。惟留練兵處之軍令司，改爲軍諮府，蓋如日本之恭謀部。　冬十月，袁世凱奏請以第一、第三、第五、第六四鎮陸軍，歸陸軍部直轄，允之。陸軍京旗第一鎮，及駐保定、錦州、山東、濟南，宿衛京師之第三、五、六等鎮，向隸世凱統轄。陸軍部既成立，世凱即奏請直接歸部管轄。至駐馬廠之第二鎮及駐永平、山海關之第四鎮，仍歸直隸訓練，如所請行。　十二月，以都統鳳山總統一、三、五、六四鎮新軍訓練。鳳山初隨榮祿治武衛軍，曾遊歐洲，考察德、奧陸軍，歸任軍諮府參謀。鐵良尤重之，故有是命。
三十三年，春三月，命奕劻管理陸軍部事務，尋由部議定全國共練三十六鎮，按省分配，限年編練。除近畿四鎮不計外，規畫者爲四川三鎮，直隸、江蘇、湖北、廣東、廣西、雲南、甘肅各兩鎮，江北、安徽、江西、山東、河南、湖南、浙江、福建、青州、山西、陝西、新疆、熱河、奉天、吉林、黑龍江各一鎮，其經費則近畿四鎮由陸軍部任之，餘皆責成該省將軍督撫。時疆吏於籌措政費外，又加此一層負擔，其拮据之狀，益不可以言語形容矣。　夏六月，設軍諮府，以道員馮國璋爲正使。

三十四年，秋八月，因江南、湖北、安徽陸軍在安徽太湖地方秋操，命蔭昌、端方爲閱兵大臣。