

末帝宣統元年，秋七月，頒行資政院章程。自光緒三十二年夏秋之交，攷察政治五大臣回國，釐訂官制，編成資政院官制草案五十二條。翌年八月十三日，有「資政院為博採羣言、應行增設」之諭，是為資政院期始時代。又逾年，訂院章十五條。是年，續訂院章六十五條，附則二條。至是諭令頒行。即院中職權及議事規則所根據也。其內容條件所規定，與各國議院共通之原則大相刺謬，即於原奏欽遵諭旨所決公論之精神，亦多相反背，而文義字句間之不可解者尤甚。
二年，夏四月，諭定於八月二十日召集資政院，並預頒欽選議員名單。皇室、王公、世爵以魁斌、載功、納勒赫、載瀛、載潤、溥霖、全榮、壽全、載鎬、載振、毓盈、載燕、盛昆、慶恕爲議員；滿漢世爵以希璋、黃懋澄、志鈞、榮全、榮增、延秀、增廣鑾、存興、李長祿、敬昌、劉能紀、胡祖蔭爲議員；外藩王公世爵以博迪蘇、貢𣤕諾爾布、色凌教魯布、巴隆托濟勒、勒牡諾爾布、特古斯阿勒坦呼雅克圖、棚楚克車林多爾濟、帕拉穆連木黨、蘇倫那彥圖、索那特木扎木朵、巴勒珠爾拉布坦、司迪克、那木濟、勒錯布丹爲議員；宗室覺羅以定秀、世珣、榮普、成善、景安、宜純爲議員；各部院衙門官以奎濂、陳懋鼎、趙椿年、錫嘏、榮凱、毓善、劉道仁、文哲琿、張緝光、李經畬、林炳章、慶蕃、顧棟臣、何藻翔、陳善同、劉澤熙、魏聯奎、趙炳麟、儼忠、胡駿、王璟芳、文溥、吳敬修、柯邵文、榮厚、胡祁泰、汪榮寶、劉華、長福、曹元忠、吳偉炳、郭家驥爲議員；碩學通儒以吳士鑑、勞乃宣、章宗元、陳寶琛、沈家本、嚴復、江瀚、喻長霖、沈林一、陶葆亷爲議員；續行欽選資政院議員以孫以芾、李士鈺、周廷弼、林紹箕、席綬、王佐良、宋振聲、李湛陽、羅乃馨、王鴻圖爲議員。　秋八月，命修律大臣沈家本充資政院副總裁。先是，三十三年八月，派貝子溥倫、大學士孫家鼐爲資政院總裁，十二月，命侍郎景星、俞廉三、丁振鐸、曹鴻勛、陸元鼎協理開辦資政院事務，旋又命寶熙、沈雲沛爲幫辦，至是，鴻勛病故，命家本充資政院副總裁。　召集資政院議員。諭畧謂：「資政院爲上下議院之基礎，尤爲立憲政體之精神。經歷數年，規模已具。中外觀聽，咸在於茲。今當開院會集之初，朕特命軍機大臣暨參與政務大臣，將各項案件妥慎籌擬，照章交議。爾議員等，其各泯除成見，奮發公心，上爲朝廷竭協贊之功，下爲民庶盡代議之責。弼宏功於未竟，垂令範於將來……」　九月，資政院開院，監國攝政王臨院宣佈布訓調。資政院之建設，發生於五年以前， 設置預備於三年以來，乃得於是月初一日開院，攝政王於是日蒞院讀開會訓詞，讀畢即退，而院中內容笑柄不一。一、是日自開會以至展會，三小時半之時間，費於議事日表以外之問題者，十分之七，費於提票開票者，十分之二，其實在用於議事日表以內之問題者，幾不到十分之一。二、議員沈林一爲政府特派員辯護，引院章十九條，又引細則第四章，謂會議與討論無甚分別。議員雷奮駁之，語極滑稽。三、議事日表，第一、第二項歸併於第六項之特任股員，係勞乃宣登臺發議，多數議員，不俟議員宣告表決，即起立贊成。乃議長宣告表決時，而各議員堅謂已經表決，議長不能爭，但以並未贊成一語了之，聞者囅然。四、選舉特任股員時，有三票寫蒙古字，祕書官不識，傳問譒譯員，亦不識，某議員請詢諸蒙古王公，那桐獨言譒譯之事，議員不能兼任，且言本院設有譒譯，尚有理藩部特派員，不應問及議員。後由祕書官遍詢各蒙古議員，皆不答，卒由議員文哲琿告之。五、當祕書官將選舉票問譒譯，譒譯不能答時，那桐忽拍掌，諸蒙古議員，一時秩序紊亂已極。　冬十二月，資政院閉會。前因資政院會期三月屆滿，議事未竣，諭令延長十日，至是月十一日，延長期閉，又經屆滿，著即於本日閉會。時論謂各國議院，自開會以迄閉會，恆繼績會議。英國常自二三月至六七月，雖著期亦鮮休假；日本常自十二月間至三月，新年前後，率休假旬日。論者且以是誚其議員之放逸，蓋各國通例，皆以議院停會爲政府示威之一法，實解散之先聲也，非不得已，未嚐用之。除被命停會外，則未聞有由院自停者。今資政院間數日始會議一次，此其可議者一也。會期既短，開會次數既少，每次率以兩三點鍾始開會，至五六點遽散會，於短少之中又加短少。各國議院，往往有議事至夜分者，往往有一人演說至四五點鍾之久者，今每次開議，不過數點鍾，議案則動以十計，非草草盲從，即未決而散，此其可議者二也。院中議員，以欽選、民選兩部分組織而成，兩造之分子，隱然若兩黨之對峙。凡民選者，以爲必當攻擊政府；欽選者，以爲必當爲政府辯護。一院之中，劃若鴻溝，此其可議者三也。各國國會議決權之範圍，雖有廣狹，其議決者必效力。今政府於資政院所議決，殆無一不弁毫視之。以言法律，則資政院可決之法律，政府不施行之如故；資政院否決之法律，政府施行之如故；以言預算，資政院所議之預算案，收支不相償者數千萬，而公然敢以提出，於議決削減者，任意不削減，於議決諸爲甲項之用者，任意挪用爲乙項。且政府不經院議，而擬借一萬萬圓之外債，資政院亦不敢抗議，此其可議者四也。本會期中，各議員所提出之議案，有僅付審查而未及列於正式會議者，有僅提出而並未及列於議事日程者。若明知無列議之望，因而逡巡不提出者，且不知凡幾。議員漫無聯絡，致院案叢脞閣置，此其可議者五也。上月十七日，資政院以軍機大臣不負責任，上疏彈劾之，當奉上諭，徵引先朝憲法大綱，謂此事非資政院所得擅預，及第二次彈劾案，既議決，復取銷，既取銷，又重複表決。旬日之間，情實三變，此其可議者六也。資政院於政府兩次議借外債（〈一一萬萬一千五百兩〉）及國會縮短期限，不將議院法、選舉法草案提出，所議預算案，不付議決，院章之改正、行政審判、會計檢查、法之頒定等，皆本會期最重大這問題，皆不議及。而於地方學務、墾務諸章程，費去其極重之𣌿刻，餘如幣制、銀行、鐵路等，皆本會期斷不可少之質問案，皆不一及之，此其可議者七也。
三年，春二月，以大學士世續充資政院總裁，侍郎李家駒充副總裁。世續奏辭，不許。　夏四月，召集資政院第二次常會。　資政院奏請開臨時會議，議決借款、預算兩事，不許。　六月，改訂資政院院章，旋即改定頒行。　秋九月，資政院開院，派禮親王世鐸代臨，行開院禮。　資政院奏參郵傳大臣盛宣懷，違法侵權，激生變亂。命革宣懷職。　資政院奏請取銷內閣暫行章程，不以親貴充國務大臣，從之，並允將憲法交資政院協贊。　資政院奏請頒布憲法信條，宣誓太廟，從之。　資政院奏，懇準此次革命黨人，按照法律，改組政黨，並賜擢用，從之。　資政院奏，遵旨議決山東省紳商、學界代表請願八條，並擬答覆條件，從之。　資政院奏，遵照憲法信條，公舉內閣總理大臣，命袁世凱爲內閣總理大臣。　資政院奏，議決改訂資政院院章，請旨頒布，從之。　冬十月，資政院奏，懇請降旨，即行剪髮，從之。　資政院奏，議決改用陽曆，請旨頒布，命內閣妥速籌辦。　十二月，李家駒開缺，以奉天交涉使許鼎霖充資政院總裁。

