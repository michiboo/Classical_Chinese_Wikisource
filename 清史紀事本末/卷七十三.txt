
德宗光緒三十一年，夏六月，命鎮國公載澤，戶部侍郎戴鴻慈，兵部侍郎徐世昌，湖南巡撫端方分赴東西洋各國，考求一切政治，用日本明治十五年伊藤博文之故事也。晚近時代，世界各國以專治制具俱備者唯中國與俄羅斯。上年日俄之戰，西人某聞之曰：『此非俄日之戰也，乃立憲、專制二治術之戰也。』已而，日果勝而俄果敗，俄民羣起而爲立憲之爭，於是中國士大夫亦紛紛主張其說。前有駐法使臣孫寶琦奏請立憲之舉，繼又有二三疆吏先後以立憲爲請，而樞臣懿親之中亦稍稍持其議。南方之輿論，其勢尤張，至是爲掩飾中外耳目計，特簡載澤等隨帶人員，分赴各國考察政治。詔既下，國人大喜，謂此爲預備立憲之動機矣。　秋七月，續派商部右丞紹英出洋考察政治。　載澤等將出洋考察，至正陽門車站，遇炸彈，載澤、紹英均受微傷，遂改行期。先是，戶部侍郎鐵良南下，搜𢫈民財，東南元氣大損，怒聲載道。有吳樾者，安徽桐城人，素具種族之思想，遂慨然以炸鐵良自任，及間載澤等出洋，考察憲法，樾恐立憲成，益不利於漢族，乃以炸鐵良者轉而炸載澤等。是日，載澤等方至前門車站，樾偕山東人張榕，僞飾僕人裝，攜彈親擲，載澤、紹英皆受微傷，餘無恙，而樾之下身碎，遂自斃，榕逸去。　九月，命山東布政使尚其亨，順天府丞李盛鐸會同載澤、戴鴻慈、端方前往各國，考察政治。徐世昌、紹英遇炸後，不果行，故改派亨、盛鐸二人。　冬十月，命政務處籌定立憲大綱，旋設考察政治館。時雖未明布立憲之說，已隱然以預布立憲之舉動昭示於國人，然憲法必由欽定，不許人民干預，識者知其粉飾觀聽，非真有公天下之心也。　十一月，設立學部，國子監併入。　慶親王奕劻等，與日使訂《中日新約》成。
三十二年，春正月，北海萬善殿焚。　三月，宣示教育宗旨，從學部奏請也。　江西南昌縣民毀法國教堂，戕教士王安之等。安之邀知縣江召棠至天主堂議事，召棠咽喉被創，旋卒，人民聚衆毀教堂，戕安之等。詔撤巡撫胡廷幹任，派侍郎梁敦彥偕法使館人員往查辦，尋以給撫卹賠償銀結案。　夏四月，裁撤各省學政，改設提學使司，提學使。　頒行《破產律》。　派戶部右侍郎鐵良充督辦稅務大臣，署外務部右侍郎唐紹儀爲會辦大臣。　秋七月，宣示預備立憲，命先將將官制分別議定，俟數年後規模粗具，再行宣布立憲實行期限。時載澤等考察各國政治回國，條陳仿行憲政，派醇親王載灃等公同閱看，決定先從官制入手預備，詔略曰：『現在各國交通、政治、法度皆有彼此相因之勢，而我國政令積久相仍，日處阽危，受患迫切。非廣求智識，更訂法制，上無以祖宗大締造之心，下無以慰臣庶平治之望，是以前簡派大臣，分赴各國考察政治。現載澤等回國陳奏，深以國勢不振，實由於上下相暌，內外隔閡，官不知所以保民，民不知所以衛國。而各國之政，經畫政務，無不公之於黎庶，又在各國相師，變通盡利，政通民和，有由來矣。時處今日，惟有及時詳晰甄核，仿行憲政，大權統諸朝廷，庶政公諸輿論，以立國家萬年有道之基。但目前規制未備，民智未開，若操切從事，徒飾空文，何以對國民而昭大信？故廓清積弊，明定責成，必從官制入手，必應先將官制分別議定，次第更張，並將各項法律詳慎釐定，而又廣與教育，清釐財政，整頓武備，普設巡警，使紳民明悉國政以預備立憲基礎。著內外臣工切實振興，力求成效，俟數年後規模粗具，查看情形，參用各國成法，妥議立憲實行期限，再行宣布天下，視進步之遲速，定期限之遠近。著各省將軍督撫曉諭士庶人等，發憤爲學，各明忠君愛國之義，合羣進化之理，勿以私見害公益，以小忿敗大謀，尊崇秩序，保守和平，以預備立憲國之資格，有厚望焉！』　九月，宣示釐定官制，內閣、軍機處、外務部、吏部、學部皆如舊，巡警部改爲民政部；戶部改爲度支部，以財政處、稅務處併入；太常、光祿、鴻臚三寺併入禮部，兵部改爲陸軍部，以練兵處、太僕寺併入；商部改爲農工商部，另設郵傳部，理藩院改爲理藩部。各部除外務部外，均設尚書一員，侍郎二員，不分滿漢；都察院改爲都御史一員，副都御史一員。　命編訂直省官制。　命改刑部爲法部，專任司法。大理寺爲大理院，專司審判。　改政務務爲會議政務處。　改軍機處章京爲實官。　冬十一月，裁廣東陸路提督缺，歸併水師。　升孔子爲大祀。　設京師內外城總廳。
三十三年，春二月，郵傳部尚書張百熙卒，予諡文達。百熙與侍郎唐紹儀因事互相揭參，受申飭歸，恚憤成疾卒。　三月，改盛京將軍爲東三省總督，兼管三省將軍事務。奉天、吉林、黑龍江各設巡撫。　夏四月，御史趙啟霖以奏參疆臣夤緣親貴革職。初，道員段芝貴奉命署理黑龍江巡撫，啟霖具疏斜參，稱慶王奕劻之子貝子銜鎮國將軍尚書載振至東三省查事，還過天津，芝貴以一萬二千金購歌妓楊翠喜以獻，復從天津商會王竹林措十萬金爲慶親王壽禮等語。廷派醇親王載灃、大學士孫家鼐確查，至是查明楊翠喜實爲商人王益孫，實作使女。王竹林係河南候補道，充當天津商務局總辦，實無措金給芝貴之事。覆上，以啟霖污衊親貴重臣名節奪職。時芝貴已命毋庸署理巡撫，載振旋亦奏請開去各項差使，優詔許之，至六月復啟霖職。　五月，命協辦大學士瞿鴻禨閒缺回籍。鴻禨在軍機處與奕劻不協，及奕劻與載振屢次爲言官參劾，中西報紙攻擊之尤不遺餘力，奕劻疑爲鴻禨所使，嗾學士惲毓鼎參鴻禨暗通報館，授意言官，陰結外援，分佈黨羽。疏入，命大學士孫家鼐、尚書鐵良查明具奏，又詔姑免深究，著開缺回籍。　改各省按察使爲提法使，增設巡警、勸業道，裁撤分巡分守各道，分設審判廳，增易佐治員。命由東三省先行開辦，直隸、江蘇兩省亦擇地先爲試辦，其餘各省分年分地，請旨辦理，統限十五年一律通行。　六月，設禮學館。　命嗣後各衙門引見人員，暫歸內科驗放。　設軍諮府。　永定、河南、五工、北四、上訊先後漫口。　允農工商部奏請，設置公園於京師。時農工商部奏請將西直門外之可園〈（俗名三貝子花園）〉量加修葺推廣，改名公園[1]，並由日本運到珍禽異獸多種，並廣植花木以便遊觀。太后時復臨幸，以園中高樓爲傳膳之所，太后自題匾額曰『暢觀樓』，餘如『自在莊』、『豳風堂』，皆太后榜題也。　秋七月，命內外各衙門妥議化解滿漢畛域。時革命排滿之風日甚，而朝堂之上輒以滿漢官職、禮數之不平等，時起暗潮，至是，爲調和兩造之計，因有是命。　命兩廣總督岑春煊開缺。先是，張百熙卒，春煊由川督入掌郵傳部。春煊甫蒞部，即劾罷侍郎朱寶奎，奕劻等惡之。適廣東欽廉及饒平會黨起事，遂藉此出之，以春煊任粵督。春煊疏辭，不許，迨至滬，遂稱疾不行，至是特旨命開缺。　改考察政治館爲憲政編查館，歸併會議政務處於內閣。　派農工商部右侍郎楊士琦往南洋各埠，考察華僑。時南洋華僑商會成立，政府頗爲注意，特遣士琦前往各埠，考察情形，防其與黨人通也。　八月，命外務部右侍郎汪大燮、郵傳部右侍郎于式枚、學部右侍郎達壽分赴英、德、日本國考察憲政。　以商人吳金印仿造籐草帽，賞給五等商標。　詔設資政院。　命各省籌畫駐防旗丁生計。　十月，命禮部及修訂法律大臣議訂滿漢通行禮制、刑律。　命中外大臣薦舉人才。　命各省速設諮議局。　命各省設立調查局，各部院設立統計處。　命孫家鼐等輪班進講經史及國朝掌故。　冬十一月，復設廣東水陸兩提督缺。　諭禁學生干預政治。　諭禁京師開會演說等事。　都察院代遞湖南舉人蕭鶴祥條陳請開國會，不允。先是，都御史陸寶忠等、御史江春霖、給事中忠廉等前後疏請開國會，謂國會爲議院基礎，資政院爲貴族之更名，均下政務處。至是，皆議駁，謂應俟各省議事會、董事會辦有成效，再行議開國會。　命民政部迅速議訂報律。
三十四年，春正月，廣東緝獲日本輪船二展丸，私運軍火。日人抗議，旋以賠欵服禮結案。　二月，命達壽回京供職，改派學部右丞李家駒赴日本國考察憲政。　夏四月，綏遠將軍貽穀，以放墾蒙城浮收漁利，濫殺台吉丹丕爾一家五命，逮問。　頒行遠警律。　五月，加恩咸豐、同治以來功臣子孫有差。　六月，頒行諮議局章程及議員選舉章程。　秋七月，查禁政聞社。　廣東風災，湖南、湖北、廣東水災。　八月，頒布憲法大綱。先是，慶王奕劻等奏進憲法大綱，暨議院法、選舉法要領，及議院未開以前，逐年應行籌備事宜。令刊刻膳黃，分發在京各衙門，在外各督撫、府尹、司道，懸掛堂上，責成依限舉辦，每屆六個月，將籌辦成績臚列奏聞。憲法大綱如下：
臣民權利、義務如下：
編者曰：是役遣人出洋考察政治，所謂爲立憲之預備也。然特簡親貴，隨員又皆宦海中人，以是爲國民代表，國人早知朝廷用意之所在矣，故皆稱爲欽賜之憲法。外人則且從而姍笑之，謂中國將立上議院，議員以內之尚侍九卿，外之督撫爲之，可稱爲非驢非馬之立憲雲。

