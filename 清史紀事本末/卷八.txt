

　　順治元年夏五月，明史可法等奉福王由崧監國南京。王神宗孫，福王常洵子也。時北京凶問至南都，諸大臣議立君，鳳督馬士英移書兵部、尚書史可法及侍郎呂大器，謂王於次序當立，可法以潞王常淓賢。持未決，而士英與誠意伯劉孔昭等密飭，靖南伯黃得功、暨高傑、劉澤清、劉良佐等以兵迎王至奉之監國。明日，行郊天告廟禮、發大行皇帝喪、大赦天下。以史可法、馬士英、高宏圖、姜曰廣、王鐸並爲東閣大學士，士英仍鳳陽等處軍務，餘入閣辦事明福王即帝位於南京，以馬士英掌兵部，入閣辦事。大學士史可法自請督師江上，上許之。士英處以爲有擁戴之功，旦夕冀入相，及督師鳳陽命下，大怒，率兵入朝，至江干，上疏勸進，王遂即皇帝位，以明年爲弘光元年。士英諷可法出，可法亦以陽州重任使他人居之，慮有失，遂請行。京師士民譁曰：「何乃奪我史公？」太學生陳方策等上疏言：「淮陽，門戶也；京師，堂奧也。門戶有人而堂奧無人可乎？」疏中有秦檜在內、李綱在外語，朝野以爲名言。明分江北爲四鎮，以高傑、劉良佐、劉澤清、黃得功分統之。可法疏請分淮陽、廬泗爲四鎮，澤清駐淮安，傑駐泗州，良佐駐臨淮，得功駐廬州。尋進得功靖南侯，封傑平伯、良佐廣昌伯，又進封佐良玉寧南侯。六月，明上崇禎帝後諡號，諡帝曰烈，廟號思；諡後曰孝節。秋七月，明遣兵部侍郎左懋第等來聘，偕使者爲太僕少卿、馬紹愉總兵。陳洪範以白金十萬兩，幣帛十萬匹來，並海運米十萬石餉吳三桂軍，三桂卻之，懋第等至館之鴻臚寺，請祭告諸陵及崇禎帝，不許，乃陳太牢寺廳，率將士三日哭奠，與南明大學士剛林往復辯論，慷慨不撓。剛林嘆曰：「此中國奇男子也！」尋遼遠洪範於途中密啓攝政王，請留懋第、紹愉，自願率兵歸附，並反間中南諸將。既返南都，密奏黃得功、劉良佐有異心，帝曰：「此反間，不足信。」洪範又言北兵旦夕南下，帝曰：「我當自強，清之欵否，原不足恃也。」懋第在北京，卒不屈死。　攝政王多爾袞致書明督師史可法，謂春秋之法，有賊不討則新君不得書即位，且諷以形勢，謂以中華全力，受制潢池而欲以江左一隅兼支大國，勝負之數無待蓍龜。可法報書，歷引漢光武、照烈、晉元帝、唐肅宗、宋高宗中興故事，且謂貴國驅亂除逆，兵以義動，若規此幅員，爲德不卒，則以義始而以利終，將爲賊人所竊笑。　八月，明起阮大鋮爲兵部添註右侍郎，巡視江防。至江上，衣素蟒圍碧玉，見者嗤梨園裝束。　九月，明修《思宗實錄》，明大學士姜曰廣、御史劉宗周罷。　明鳳陽地連震。　太白畫見。　十一月，明鳳陽皇陵災，松柏皆燼。　總兵夏成德取明海州。海州既破，豐、沛盡降。明督師史可法遣兵復宿遷，進援邳州。　日短至，明淮安地震。　琉球入貢於明。　十二月，豫親王多鐸統兵下河南，前鋒渡河，沿河塞堡望風降附，尋入河南府。分兵南下，令沂州、濟甯兵自廟灣南渡，簿邳宿、彰德，衛輝兵自孟津東渡，逼歸徐。
　　二年，春正月，乙酉朔，日食。立春日，流星入紫微垣。　明許定國誘殺興平伯高傑於睢州，尋叛來降。定國時駐睢州，已通欵多鐸，惟畏傑忠勇。傑次師徐州，感可法忠義，進取之志甚銳。聞定國有貳心，親往覩之，爲定國所誘殺。傑部將引軍攻城，破之，定國奔考城，尋來降，可法請以傑甥李本深代統傑軍，朝命衛允文總督其兵馬，尋撤回揚州，改以劉良佐防歸德。　三月，明北來太子至南京，訊之爲王之明，而士民堅執爲真太子。又有自稱福邸妃童氏者。帝指爲假冒，皆下之獄，中外譁然。劉得功、劉良佐、何騰蛟、袁繼咸、史可法皆疏爭之，不聽，左良玉亦自武昌馳疏，言兩案未結。輿論既爭不得，乃以清君賊爲名引兵東下，諸臣謂左兵不足慮，請備淮。帝亦謂良玉必不反，馬士英瞋目大呼曰：「我君臣甯死於清，不可死良玉手。有議守淮者斬！」　夏四月，多鐸取明泗州，渡淮，長驅至揚州，圍之，城陷，明督師史可法死之。初可法聞左軍警，馳入援，聞良玉死，折回，沿途聞盱眙、泗州皆叛降，兼程抵揚州。召河防兵，無至者，獨總兵劉肇基自白洋河以兵四千至，請背城一戰。可法謂野戰不如憑城，與肇基入城固守，亙七畫夜，可法以巨礮下擊，死者數千人。忽報黃蜚兵至，可法命開城迎入，則反戈向，始知其爲詐。俄而城西北崩，兵入，可法被執，多鐸反覆說之降，不可，且曰：「揚州既爲爾有，當待以寬大。而死守者，我也，請毋殺揚州人。」多鐸不答，使左右兵之，屍裂而死。肇基率所部巷戰，一軍盡沒。多鐸留軍十日，屠之而南。　五月，多鐸入南京，明尚書高倬等死之，叛將劉良佐追及明帝於蕪湖，執之。靖國公黃得功力戰死。多鐸師至揚子江，兩軍相持三日，值夜霧，乃編巨筏，列燈火其上，放之中流爲疑兵，而別以數千騎潛從龍潭之哨渡，守兵皆驚潰，遂陷鎮江。由丹陽、句容直抵南京。士英擁太后西走，明帝出奔太平。時劉孔昭先遁入，帝至，閉門不納，乃奔蕪湖，夜幸得功營。得功驚泣曰：「上死守都城，各鎮尚可合兵以圖光復，奈何聽奸人言先出乎？雖然，願效死！」多鐸駐軍南京城外，縱兵大掠十日，始入城，遣良佐追襲明帝。及之蕪湖，得功迎戰，中流矢死。總兵田雄縛帝出，良佐挾之至南京，拘之江甯縣獄。　六月，多鐸遣貝勒博洛進追明潞王於杭州，王降，前大學士高宏圖、都御史劉宗周、江蘇巡撫祁彪佳死之。王既降，馬士英走錢塘。　閏月，明張肯堂等奉唐王聿鍵監國福州，王太祖八世孫、唐王碩熿之孫、世子器墭之子，崇禎間以倡議勤王得罪，禁錮弘光，時釋出，命移駐廣西平樂，行抵杭州。而南都已覆，鄭鴻達等衛之入閩，與肯堂等奉以監國。　月食既，星流竟夕。　明唐王即位於福州，以福建爲京，福州府爲天興府，改元隆武，遙上弘光帝尊號曰「聖安皇帝」，以黃道周等爲大學士，鄭芝龍掌戎政。　明錢肅樂等奉魯王以海監國紹興。王太祖十世孫魯王壽鏞之子，北都陷，王南下，聖安帝命居台州。既降，餘姚、會稽、鄞縣義兵錯起，奉表請王監國，移駐紹興，以張國維等爲大學士。國維督師江上，畫江而守。　秋七月，明大學士黃道周募兵江西，以圖恢復。時閩中戰守機宜，悉鄭芝龍爲政，廷臣日請出關，而芝龍輒以餉絀爲辭，至是道周憤然請出關募兵，且籍以連何騰蛟爲進取計。芝龍復靳餉不與，僅齎空勅數百道而行。　明魯張國維復富陽於潛，國維既連克富陽於潛，樹木城於沿江要害，聯合諸營爲持久計。　監國賜上方劍，總統諸軍。　冬十月，明頒詔浙東，監國魯王不受。時何騰蛟有兵數十萬，分爲十三鎮，布列湖南北。而江右督師楊廷麟一軍在南昌，屢戰克捷，兼取吉安守之，勢頗振。是時，明領土自福建、兩廣、雲貴以外，兼有湖南及江西之一部，因遣給事中劉中藻頒詔於浙，諸將恇惑，監國將避位返台州。督師張國維馳疏閩中，言監國當大勢渙散之日鳩集爲勞，一旦退就藩服，人無所依。閩中鞭長莫及，猝然有變，脣亡齒寒，悔莫可追。明帝悟，尋遣部御史陸清源解餉十萬至浙東犒軍。時方國安守嚴州，馬士英、阮大鋮自錢塘遁至，在其軍中嗾國安刦餉，執殺詔使，且檄守閩中罪。自是，閩浙水火，而脣齒之勢離矣。　明魯方國安等與貝勒博洛兵戰於江上，七戰皆捷，追至杭州而還。是日，國安嚴陣以待，張國維、錢肅樂率本部兵翼後，前鋒副將鍾鼎新用火攻擊殺緋衣大將一，諸將呂宗忠、王國斌、趙天祥等各斬數百級，奪獲軍械無算。連戰十日，諸軍皆有功，第七陣尤捷，追至草橋門下，會大風雨，弓矢不能發而退。時浙西義旗四起，蘇松嘉湖列營數百，杭州危甚。肅樂請率兵由海道窺吳，不聽，說者惜之。　十一月，明帝誓師西郊，以唐王聿釗、㔁王鼎器監國福京，大學士曾櫻留守。是日，駕幸西郊，行推穀禮，以鄭鴻達爲御營左先鋒，出浙江；鄭彩爲御營右先鋒，出江西。舟至芋江五溪，百姓壺漿迎者載道。　十二月，明督師黃道周兵敗於婺源，被執，死之。道周至廣信府募兵得萬人，分道進兵，皆潰，道周爲降將張天祿襲執。洪承疇使人進道周茶，不飲，左右曰：「相國請飲清茶一杯。」道周遽擲於地，大罵遂不屈死。
　　三年，春正月，交阯、日本遣使入貢於明。　三月，明魯武寧侯王之仁與貝勒博洛兵戰於錢塘，大捷，進圍杭州，不克，杭州將士與博洛兵跨江相距，屢戰不利，無復鬬志。之仁憤然上疏曰：「事起日，人人有直取黃龍之志，乃一敗後，遽欲以錢塘爲鴻溝，天下事何忍言？臣願以所隸，沉船一戰。今日死，猶戰而死，他日即死，恐不能戰也。」會博洛驅船開堰入江，張國信檄之仁以水師，從江心襲戰，忽東南風大起，之仁揚帆奮擊，碎舟無數，鄭遵謙獲鐵甲八百餘副，諸軍繼之，遂大捷，乘勝進圍杭州，不克而還。　明帝幸延平府，帝知鄭芝龍有異志，久欲由贛入湘，倚何騰蛟，會江楚迎駕，疏相繼至，遂決意行。芝龍使軍民數萬遮道留駕，不得前，帝不得已駐延平。　夏五月，琉球入貢於明。　明江上兵潰，方國安刦監國魯王走台州，博洛兵以巨礮擊毀國安營黿，國安退至紹興，刦王南行。　明聖安皇崩於北京。聖安與潞王在北京，同日見殺。　六月，博洛兵錢塘江，明監國魯王航海，督師張國維等死之。時方國安遁去，諸將猶嚴守江上，值大旱，江上水寨裳可涉，全軍畢渡，列戍駭潰。馬士英、阮大鋮勸國安執王降，王亟走得脫，航海赴廈門，尋走南澳。博洛兵入義烏，或諷國維走，國維曰：「誤天下事者，文山疊山也！」赴水死。大學士孫嘉績，武寧侯王之仁，尚書余煌、王思任，侍郎陳函輝，大理卿陳潛夫同殉焉。金華嚴備相繼下。　秋八月，明帝崩於汀州。鄭芝龍於是年五月間已通款撤兵，仙霞嶺二百里間遂虛無一人。博洛長驅入，帝在延平聞警，出奔，至汀州，降將李成棟率師追至，帝與曾後同被戕於府堂。尋江西贛州亦陷，楊廷麟、萬元吉皆死之。　冬十月，明丁魁楚等奉桂王由榔監國肇慶。王神宗孫，桂王常瀛子也，崇禎中封永明王，時在粵西，汀州聞變，魁楚等奉之監國。以魁楚與瞿式耜、呂大器並爲東閣大學士。　十一月，明監國桂王奔梧州。丁魁楚聞贛州陷，奉王避之梧州，瞿氏耜諫，不聽。　明蘇觀生立唐王聿𨮁於廣州。聿𨮁隆武帝弟也，前大學士蘇觀生以桂王監國，己未輿立，會聿𨮁至廣州，擁立爲帝，改元紹武。自是二百里內，有兩政府治兵相攻，不暇外禦矣。　明桂王即位於肇慶，丁魁楚聞廣州唐王之立，謂不即位無以厭人心而號召天下，乃即位於肇慶，仍稱隆武二年，以明年爲永歷元年。是日和風旭日，有五色大鳥自南來，士民歡呼，謂中興可卜雲。 明遙上隆武帝後尊號。時聞帝後就執，未知凶訃也。上帝號曰：「思文皇帝」後曰：「思文皇后」　十二月，降將李成棟陷廣州，明唐王聿𨮁殂，大學士蘇觀生自殺。博洛陷漳州，遣成棟取廣東，連破潮、惠，急趨廣州。奪門入，王方會羣臣視學，君臣皆倉猝自縊，周益遼等二十四王皆遇害，明帝復奔梧州。
　　四年，春正月，降將李成棟陷肇慶，明帝奔平樂，尋如桂林。　二月，明監國魯王圍海潛，分兵攻漳州、福州、興化、福清，皆不克，退入海。　三月，明帝幸全州，瞿氏耜留守桂林。李成棟襲至，總兵焦璉禦卻之，成棟自平樂長驅抵桂林，城中虛無甲兵，式耜急召璉於黃沙鎮，璉率騎三百赴之。入城之明日，成棟兵數萬猝至，數十騎乘虛突入文昌門，登樓瞰留守府，矢集留守綸巾。式耜叱之曰：「何敢爾？」呼璉，璉袒臂出，射殺數十人，急閉城，餘棄馬來越城下。璉率三百人開城追之，引騎直貫其營。自寅至午，斬首數千級。衝來兵馬爲三，已復合而圍之，璉大呼殺入，戈刃所及，血雨肉飛，殺數千騎，追奔數十里，桂林獲全。論者謂南渡以來，武功第一。　孫可旺歸於明。可旺張獻忠養子，米脂人，土司沙定州叛明，明石屏副將龍在田招之入滇，定州大敗，遁歸阿迷。可旺連陷明城邑，巡撫楊畏知招安之，賜名可望。　夏五月，明帝駐蹕武岡，改武岡爲奉天府。　明魯周鶴芝復海口，鄭彩復長樂。　降將孔有德、耿仲明、尚可喜再攻桂林，明總兵焦璉大敗之。有德、仲明、可喜皆毛文龍養孫，有德名毛永詩，仲明名毛永傑，可喜名毛永喜。文龍爲袁崇煥所殺，三人皆叛，來降。有德封恭順王，仲明懷順王，可喜智順王。入關後，有德改封定南王，仲明靖南王，可喜平南王。至是合軍抵桂林，猝簿城。氏耜、璉分門守，以西洋銃擊退外兵，璉復開城出戰，以三百人，自辰至午，殺數千人。向晡，雨不息。收兵，明日復出戰。璉奮力衝陣，有德等棄甲仗而奔。璉運槊提鞬，逐北二十里，有德望虞山樹木，皆疑爲兵。　秋七月，明新興伯焦璉復陽朔，遂復平樂。孔有德大挫，而陳子壯、張家玉、陳邦彥同時起兵高州、東筦、端州間，於是，璉乘間盡復廣西所失諸城。　八月，明總後劉承胤以奉天叛降，明帝奔靖州，大學士吳炳，尚書傅作霖，參將謝復榮死之。　明監國魯王復羅源，又復連江。時海師破山鶯、龍門、高公諸島，進復羅源、連江，於是長樂、永福、閩清諸城皆下。　冬十月，明帝如柳州。　太白經天。　明帝如象州。 　十一月，降將孔有德等簿全州，明督師何騰蛟大敗之。有德等連陷湖南永州、衡州、辰州、黔陽、興安諸府縣，進逼全州，騰蛟督郝永忠、焦璉、盧鼎、趙印選諸軍分戰，大敗有德、仲明、可喜兵，斬級無算。有德等遁返湖南，明帝還桂林。時諸師連營間道，亙三百里。
　　五年，春三月，安南入貢於明。　孔有德攻明桂林，敗績。有德兵抵桂林北門，何騰蛟督焦璉、胡一青、周金湯、熊兆佐分門出戰，璉橫矛陷陣，左右衝突，勢如游龍。輿將軍劉起蛟合擊，殺數百人，貫營而出。一青躍馬馳擊，騰躑若飛，能標槍取人數十步外，百發百中。每乘馬必翦其鬃，北兵誤認爲牛，輒相戒曰：「此騎牛蠻子，不可當也。」一青與璉合兵再戰，金湯、兆佐橫擊之，璉標下趙興、白貴殊死戰，有德督軍退二十里，幾被獲，乃北渡甘棠去。時金聲桓據江西，李成棟據廣東，先後反正，騰蛟乘隙發兵，復阮州、寶慶、常德、靖州、奉天，氏耜復梧州，而蜀中義兵紛起，川東、川西皆復，於是明帝有兩廣、雲貴、江西、湖南、四川七省之地，駐蹕肇慶。　秋八月，呂宋入貢於明，歐羅巴人進圖讖。
　　六年，春正月，降將徐勇襲湘潭，明督師何騰蛟死之。騰蛟攜吏卒三十人赴湘潭，會赤心，至則赤心去。徐勇偵知城中無兵，入執騰蛟，擁之去，遂見害。　冬十月，明監國魯王駐舟山。先是，大學士劉中藻敗殃於福安，閩地盡失，王次浙之三盤，會定西侯張名振復健跳所，迎王居之，然寄身舟中，即河艍之頂爲朝房，謂之水殿，時黃斌卿據舟山，名振與蕩平伯阮進、平西伯王朝先合兵擊破之，誅斌卿，迎王駐蹕。　降將孔有德遣兵攻道州，明永國公曹志建禦卻之。有德將馬蛟麟攻道州，敗績遁。　冬十一月，明魯乞師日本，不果。
　　七年，冬十一月，孔有德破桂林，明督師瞿氏耜、總督張同敞死之。有德說二人降，皆大罵，館之別所優待之，如上賓，尋皆不屈死。
　　八年，秋九月，閩浙總督陳錦等破明舟山，大學士張肯堂等死之，監國魯王航於海。先是，安洋將軍劉世勳、左都督張名揚以精兵五百背城戰，殺傷過當，會主事邱元吉等越城降，錦知城中火藥盡，攻益急，城遂陷，名揚闔門自焚死。　明慶國公陳邦傅誘殺宣國公焦璉，以潯州叛降。邦傳通款孔有德，說璉降，不從，自刎死，邦傳率潯州文武降。璉與邦傳爲兒女戚也，邦傳遂引兵取平樂，都督朱閔如死之。
　　九年，春二月，明秦王孫可望遣兵扈明帝至安隆所居之，改安隆所爲安龍府。　秋七月，明西甯王李定國復桂林，殺降將孔有德。定國進攻桂林，有德出戰，大敗，死亡不可勝計，橫屍遍野。有德遁入城，舉家自焚死，惟遺一女孔四貞逸出，定國旋破沅靖、武岡、寶慶、金衡、永彬、桂諸府州縣，南康王劉文秀亦取敘州、重慶。鞏昌侯白文選取辰州，吳三桂退守漢中。數日間，湖南、廣西、四川三省皆復爲明。　冬十一月，敬謹親王尼堪復取明衡州，追李定國，中伏，歿於陣，時定國連斬二名王，兵威大震。
　　十一年，夏四月，明李定國復羅定、新興、石城電、白陽、江陽等縣。
　　十三年，春三月，明李定國、白文選合兵扈明帝入雲南，改雲南爲滇都。先是，明帝患孫可望跋扈，於九年十一月、十年六月兩次密勅定國以兵自衛，而事機不密，朝臣吳貞毓等十六人反爲可望所害，至是定國敗可望於田州，進趨安降。會可望遣文選將兵迎蹕入黔，文選至，定國奉帝走雲南。時劉文秀守滇，迎入城，晉定國晉王，文秀蜀王，文選鞏國公，餘進爵秩有差。　秋八月，大將軍伊爾德襲舟山，明英義伯阮駿等死之，降將田雄引伊爾德由定海大洋攻舟山，駿連日迎戰，皆大捷。是日乘濤出戰，忽南風大發，舟大，膠淺不得脫，與總督陳六御，總兵張晉爵，太常卿陳九徵、俞師範、劉永錫死之。
　　十四年，夏四月，明上聖安帝、思文帝諡號，大赦。聖安曰「安宗簡皇帝」，思文曰「紹宗襄皇帝」。　冬十月，明孫可望來降。可望兩次襲明滇都，皆爲李定國所敗，遁入長沙，投降於經略洪承疇，朝命封爲義王。 　十二月，明復南甯。
　　十五年，春十二月，命貝子洛託爲甯南靖寇大將軍，都統卓布泰，偕降臣吳三桂、洪承疇，線國安等分道取明滇都。時議者以李定國等皆百戰之餘，雲貴川東南地險兵悍，欲止進兵，而承疇、三桂合疏請大舉，遂命洛託會三桂等，分三路進兵。　夏四月，洛託入貴陽，巡撫冷孟銋死之。　吳三桂入遵義。時三桂以浮橋濟黃葛江，渡綦江，歷滴溜三、陂紅關、石壺關諸險，皆峭壁重淵，一夫可守。守將劉正國望風，由水西逃入雲南，將軍郭禮受等迎降，遂入遵義。　冬十月，命信郡王鐸尼統三路兵入滇，抵曲靖，明帝出奔緬甸。
　　十六年，春正月，鐸尼等入滇都，主事劉之謙死之。　二月，明帝至騰越，吳三桂追至永昌，引兵還。過潞江（古怒江）二十里磨盤山，鳥道窔菁屈曲，僅通一騎，李定國設柵數重其間，三伏以待，約俟兵度山顛，號礮起，首尾橫突截攻，必無一騎返。三桂渡江，見無守兵，不復備，隊伍散亂，上山者已萬有二千人。忽明大理卿盧桂生來降，泄其計，三桂以礮發其覆，皆出，三桂大敗，死都統以下十餘人，喪精卒數千。明泰安伯竇民望、總兵王璽陣歿，兵士死者亦衆。　秋七月，明魯督師張煌言率師狥江南北，下二十九城，凡四府三州二十二縣望風歸附，東南大震。
　　十八年，春二月，明晉王李定國，鞏昌王白文選數以兵迎明帝於緬甸，不得，敗緬兵於錫箔江，進據大金沙江，緬兵十五萬拒戰。定國、文選兵不及十一，且戎器耗散，以長刀、手槊、白棓，當其巨象、巨礮，而軍士咸奮擊，大破之，緬兵僵死萬計，其大將邊牙稞死於陣。　秋九月，降將吳三桂追明帝於緬甸。明帝入緬後，朝議以不足爲患，撤兵節餉，而三桂獨具疏謂渠魁不翦，有三患二難，請及時進兵。乃命大臣愛星阿爲定西將軍，率禁旅會勦，檄緬入擒明帝。　冬十二月，緬賊莽猛白刦明帝，送吳三桂軍中。先是，三桂檄緬人獻帝，緬王不可，曰：「因人之危而爲之利，不義，且彼天之所立，中土之所戴，我不能助而爲之害，是逆天也。逆天不祥，不如全之以爲後圖。」會王弟莽猛白弒酋自立，戕明從官幾盡，三桂兵至舊晚坡，緬人舁帝暨太后中宮入三桂營，三桂擁之北旋。
　　清聖祖康熙元年，夏四月，明帝崩於雲南。三桂擁明帝至雲南，居數月，八旗將士有陰謀推戴者。三桂聞之，大驚，輦帝及太子出，以弓弦絞於市。太子時年十二，大罵曰：「黠賊！我朝何負於汝，我父子何仇於汝，乃至此耶？」是日大風霾，雷電交作，空中有二龍蜿蜒而逝，軍民無不悲悼者。叢葬於城北門外。太后馬氏，後王氏皆扼吭死。是年延平郡王朱成功薨於臺灣，晉王李定國薨於猛獵，監國魯王亦殂臺灣，於是明南渡三帝及監國魯王之局以結。明自太祖至此凡十八帝，二百九十四年，至是亡。


