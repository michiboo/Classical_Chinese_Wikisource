

穆宗同治九年，夏五月，天津人民毆斃法國領事，焚毀教堂。命曾國藩馳往查辦。基督教自唐建中二年始入中國，所謂大秦景者也。及元至元二十七年，羅馬教徒若望·高未諾來使於元，得元廷許可，布教北京，建禮堂。迨明正德十二年，日耳曼人路得創立新教，曰『耶穌教』，奉羅馬教者，多幡然從之。其流行中上之教會，勢亦因之不振。時有西班牙人羅耀拉，目覩舊都中衰，結合同志，設耶穌伊德社，欲轉入東洋，力為傳布，以再興舊教於中國。於是義大利人利瑪竇泛海東來，以萬厯八年至廣東，二十八年入北京，倡天主教。朝官徐光啟、李之藻輩習其說，又從之譯受《乾坤體義》、《幾何原本》、《測量法義》諸書行世，以是見重於神宗，令得於京師內外，崇建禮堂。利瑪竇卒，德意志人湯若望繼至，承其業，明廷使當司天之任。明鼎革，若望歸命新朝，世祖優禮之，使掌欽天監，尊為『通玄教師』。自治暦之外，凡外交通譯及測量境土事，悉以任之，並許其設堂京師，自為傳教。故至康熙初年，天主教盛極一時，全國信徒不下數十萬。而此輩久居中土，繪圖測境，消息靈通，遂萌覬覦之漸。及乾嘉兩朝，屢次下詔嚴禁，其勢漸微。自道光二十三年，白門和議成，傳教載入條約。二十五年，復狥法人之請，通商各口，皆設天主教堂。入內地傳教之人，地方官皆優待保護。自是，法人以天主護法自居。在本國則逐之主政教分立之說，在中國則袒之，以為偵探我政俗，攫取我利益之機關，而中國教堂之禍，從此始矣。咸豐八年，廣西西林知縣張鳴鳳處治法國傳教之馬神甫，領事訴於北京，禠鳴鳳職。同治元年，湖南、江西拆毀教堂，各知縣革職，並勒限賠修及嚴懲倡首之人。同時，貴州殺害教士文乃爾等，巡撫田興怒至於遣戍。六年及八年，四川毆斃教士馮弼樂、李國兩案，皆懲犯賞銀，而教民殺死平民，及姦擄焚殺首惡王學鼎、張添興等雖已議罪，終不到案。其司鐸覃輔臣糾眾殺斃團民趙永林二百餘名，地方官不能查辦，民人愈加忿激，仇教之事，遂紛然以起。是年四月，天津有匪人迷拐人口，並傳言有挖眼剖心等事。據獲犯武蘭珍供，為天主教民王三所使。時崇厚在津辦理通商，與法領事豐大業等商定，令道、府、縣帶同武蘭珍赴堂，指勘所厯地方房屋，與原供不符，亦即帶犯歸。旋聞有民人在教堂口角爭，毆正在派並前往彈壓。忽豐大業洶洶來署中，向崇厚施放手槍，並向知縣劉傑放槍。擊死知縣僕從一名。於是民人奮起，群毆豐大業致死，並焚毀教堂，拆毀仁慈堂等處，殺傷教民及貞女數十人，又誤殺俄國商人三名，誤毀英美兩國講堂各一所。天津大擾，直隸總督曾國藩時在病假，朝命馳赴天津查辦。      六月，曾國藩奏籌辦天津教案情形，請將誤斃俄商及誤毀英美兩國講堂，先行議結，從之。時法人籍端要挾，聯英美以迫政府，其欲甚奢。國藩知法人難以理喻，倘四國協以謀我，更難於對付，因請將俄商及英美講堂各項交涉，先行設法議結，不與法人牽混。詔令會同崇厚妥為商辦，以免轇轕。    命崇厚出使法國，以成林辦理通商事務。時英法水師提督已在大沽請示國主，北京政府聞之，深恐決裂，特派遣崇厚前往法都為道歉使。    曾國藩奏，查明津案大概情形，所有挖眼剖心之說，多屬虛誣，請旨通飭各省以釋群疑，允之。國藩抵津後，研訊教民迷拐人口一節，王三雖經供稱授藥與武蘭珍，然尚時供時翻，亦無教堂主使確據。至仁慈堂，查出男女一百五十餘口，逐一訊供，均稱其家送至堂中豢養，並無被拐情形，至挖眼剖心，當國藩初入津郡，士民攔輿遽稟，不下數百餘起，及親加推問地，無一能指實者。詢之天津城內外，亦無遺失幼孩控告之家，而民間紛紛言有眼盈罈，由陳大帥自帶進京。大帥者，俗間稱陳國瑞之名也，時以記名提督，奉召入京，統領神機營，又崇厚專弁到京，亦向總理衙門稱連是說，並有人奏津民焚燬教堂，由堂內起有人眼人心等物，呈交崇厚收執，且聞現已消滅等語。而國藩則謂殺孩壞屍，採生配藥，野番兇惡之族尚不忍爲，而謂歐西文明各國肯出此殘忍之行，以理決之，必無是事。況眼珠若至盈罐，則堂內必有千百無目之人，何無一人見在？即雲殘害，其屍具又將何歸？即仁慈堂之設，其始意亦與中國育嬰堂、養濟院略同，專以收卹窮民爲主，每年所費銀兩甚鉅。彼以仁慈爲名，而反受殘酷之謗，宜其忿忿不平也。至人民之所以猜疑生憤，其原因有五：一堂門終年扃閉，過於祕密，外人莫能窺測底蘊。又堂中皆有地窖，津民未經目覩，但聞地窖深邃，各幼孩幽閉其中，往往被留不出。前任江西進賢知縣魏席珍之女賀魏氏帶女入堂治病，久而不返，其父至婉勸回家，堅執不允，因謂其有葯迷喪本心。一仁慈堂收留無依子女及疾病將死之人，又彼教有施洗之說。施洗者，其人已死，教主以水沃其額而封其目，謂可升天堂。津民見其收及將死之人，聞其親洗新屍之眼，已堪詫異。又由他處車船致送來津者，動輒數十百人，但見其入而不見其出，不明何故。一堂中院落即多，或唸經，或讀書，或傭工，或醫病，分類而處，雖母子之間往往終年而不相見。一是年四五月間，堂中死人過多，其掩埋又多以夜，或有兩屍三屍共一棺者。一日河東叢塜，有為犬所發者，一棺二屍，天津鎮中營游擊左寶貴等曾經目覩死人皆由內先腐，此獨由外先腐，胸腹糜爛，腸肚外露，由是浮言大起，加以平日熟聞各處檄文揭帖之言，已信為實，而又積此種種疑竇，羣懷恚恨。迨至拐匪牽涉教堂，府縣赴堂查訊，領事對官放槍，眾怒乃不可遏矣。國藩既查明以上根源，遂奏請明降諭旨，通飭各省，俾知從前檄文揭帖，所稱教民挖眼剖心、戕害生民之說，均係謠傳，布告天下，咸使聞知，一以雪教堂之冤，一以解士民之惑，並請將津人致疑之端，宣示一二，其行兇首要各犯，及乘機搶奪之徒，已飭屬捕拏嚴懲，並調保定銘軍三千人，駐紮靜海，以資彈壓。另片奏請將道府縣三員革職治罪，均奉旨照準，並飭令神機營統領記名臬司陳中瑞，赴津聽候查問。　命毛昶熙前往天津，會同曾國藩查辦事件，丁日昌幫同商辦，李鴻章酌帶所部，馳赴近畿一帶駐紮。初，國藩聞始教案，立意興崇厚分謗，不獎士民義憤。蓋以粵捻初平，宜堅持和局，不宜與鄰邦構釁。又慮四國合縱敗約，變不測，京師震驚，於是力主和平辦理，為教堂昭雪挖眼剖心之誣，以平其心。其焚毀各國教堂公館，復提款興修，俄國誤傷三人，均給與撫卹。而法使羅淑亞肆意要挾，除懲犯若干人外，必令府縣官及陳國瑞三人議抵，國藩力拒之，疏言府縣官實無大過，送交刑部已屬法重情輕。至陳國瑞不在事中，仍復曲狥所請，飭令來京備質。彼若立意決裂，雖百請百從，難保無事。且外國論強弱，不論是非，若中國有備，和議當易定。已令記名臬司丁日昌統帶張秋銘軍九千人，拔赴滄州，以資防禦。並函商督辦陝西援師。湖廣總督李鴻章酌帶郭松林等，剋日馳赴近畿一帶抌紮，並疏言善全和局，以為保民之道；備禦不虞，以為立國之本。詔嘉納之，而津民不知此義，遂以怨崇厚者怨國藩，內之又為政府頑固黨所掊擊，呼為賣國賊，白簡紛紜，舉國欲殺。旅京湖廣會館，且將國藩匾額，拔除摧燒之。於是，崇厚懼事決裂，奏國藩病勢甚重，請罷免，而以鴻章代之。詔促鴻章迅赴京畿，並寄諭沿江沿海各督撫，嚴行戒備。　八月，調曾國藩為兩江總督，李鴻章為直隸總督。時曾國藩辦理津案，已有眉目，擬於是月二十三日先行奏結。而鴻章自保定行次上書，言：「天津滋事各犯，正法八人，與議罪二十餘人，辦法不為不重。若殺戮太過，實為外人永遠之患，尤非各國厚待中國百姓之心」云云。總理衙門大韙之，於是奏請飭鴻章迅赴津任。適國藩續奏至，中有：「此案棘手甚多，礙敷據守常例，不得不變通辦理。見訊明各犯，擬辦正犯者十五人，擬辦軍徒者二十一人。將來第二批奏結，或再辦首、從犯各數名，或與法人訂定扺償實數，由總理衙門覈定行知……」等語。疏入，大忤政府意，有旨責具拘泥，謂：「此案衡情定罪，惟當以供證爲憑，期無枉緃豈能豫爲懸擬，強人就案？」隨有旨，飭鴻章迅速赴津，會同國藩、崇厚督飭辦理。   九月，以天津疏防民敎起釁，革職知府張光藻、知縣劉傑，發往黑龍江効力贖罪。正法滋事人犯二十人，軍徒二十五人。光藻等逮京後，刑部擬以遣戍軍臺奏，上命從重改發黑龍江。陳國瑞訊與津案無干，著免議，其滋事人民馮瘸子等十五名，及續獲之劉二等五名，卽行正法。小錐王五等二十一名，及續獲之鄧老等四名，分別發配安置。曾國藩辦案歸結後，卽著來京陛見；李鴻章著仍駐天津，籌辦彈壓、撫綏各事宜；崇厚著卽剋期放洋，前往法國，表明惋惜。



