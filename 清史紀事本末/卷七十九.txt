

末帝宣統三年，夏四月，宣示鐵路政策。幹路均歸國有，枝路準商民量力酌行。從前批准鐵咱各案一律取銷，如有抵抗，即照違制論。鐵路國有，發之者，御史石長信。主之者，郵傳大臣盛宣懷，此爲新內閣成立第一政策。先是，宣懷及載澤等，擬借英、美、德、法四國千萬鎊，載澤尚猶豫，宣懷力慫恿之，借約遂成立。至是，以貸款築路宣示天下。而日本人亦要求其政府，願得有債權，宣懷復主張借日欵千鎊以調停之。命既下，直省人民以鐵路商辦，已奉有成案，擬各舉代表，赴京抗議。　以侍郎銜端方充督辦粵漢、川漢鐵路大臣，三品京卿鄭孝胥爲湖南布政使。時湘、粵、川、漢各省士民，皆謂粵漢鐵路始由盛宣懷私售美商合興公司。光緒二十八年，各省人民爭之，不惜竭血汗之資，慘淡經營，僅得收回集股商辦。今政府乃以國有政策與民爭利，是不啻奪我生命財產付諸外人，於是聯會抗爭。語願上達，而政府已入宣懷言，主張用兵威以壓制人民，會員羣議戒嚴暴動，但俟諮議局開常年會，一律不赴召集。各省工商亦同時罷業以示抵抗。政府患之，以端方嘗撫湘鄂，欲倚以籠絡兩省人士，乃起復端方爲督辦粵漢鐵路大臣，而孝胥盛倡國有政策，著論載憲報。至是，遂有孝胥爲湖南布政使之命。　命停止四川、湖南兩省鐵路租股，旋又允湖南京官奏請，停止因路抽收之米鹽捐及房捐。　五月，湖南巡撫楊文鼎代諮議局奏稱湘路力能自辦，不甘借債，奉旨嚴行中飭。時湘省保路風潮激烈，萬衆一心，文鼎慮有他變，因甘言撫慰，許以局議上復，密電政府，描繪開會情狀，謂有匪徒從中煽惑，非挾雷霆萬鈞之力勢，不足示威。宣懷亦力贊其說，乃有格殺勿論之諭。　署四川總督王人文代諮議局奏稱鐵路改爲國有，請飭暫緩接收，奉旨嚴行中飭。先是，川路公司得湘鄂爭路函電，全體贊成，川省京官復再三集議，堅持反對國有及收回股本之說。日本留學界又力主『路存與存，路亡與亡』之議，川人議以不輸租稅爲抗制，人文亦以政府顯拂輿情，慨充代表。時宣懷以四國借欵，勢成騎虎，因運動載澤力言於監國，遂奉旨以鐵路改歸國有，勢無反汗，且籍口上年川路公司人員虧耗鉅欵，並有剝削脂膏，徒歸中飽，殃民誤國，人所共知等語。川中輿情，日益激憤。　宣布川粵漢鐵路收回國有詳細辦法。　御史趙熙、歐家廉奏劾宣懷藉債賣路等二十餘欵，不報。時廣東同鄉京官聯署劾宣懷矇蔽朝聽，侵權違法。湖北京官胡漢章等聯名抗爭，歷數宣懷罪狀，鄂諮議局亦刊布傳單，召集會議，至者數千人，競籌對付之策。趙熙等因疏以入告，政府仍不爲動，僅將原摺發交宣懷閱看而已。　郵傳部奏上英、美、法、德四國代表所議川漢、粵漢鐵路借欵合同，命盛宣懷署押。時宣懷密與載澤、端方議定鐵路辦法，以已成鐵路爲根據，約分四大綱：自京漢南達粵漢爲南幹，京張北接恰克圖爲北幹，京漢東接齊齊哈爾達琿春爲東幹，正太西接同蒲至伊犁爲西幹。載澤乃密告監國，請於借欵合同，趣期署諾，復通電各省，嚴禁開會妄議路事。　粵路公司致電郵傳部，請收回鐵路國有成命。先是，粵人以各省爭路無效，於是月初十日大集股東於公司，籌策對付。主席朱伯乾及各地代表採摭輿論，定議五條：『一、萬衆一心，保持商界之局。致電郵傳部力爭，並請粵督代奏挽回。聯合湘、鄂、川三省同志，堅持至竟；二、倘政府甘悖先朝成命，遣官強佔粵路，粵人宜協力同心，妥籌對付；三、擬先就公司置機關部；四、約十五日開第二次會議；五、商辦宗旨既定，董事所擬五策[1]作爲無效，毋庸投票公決。』議既定，至是電部力爭。旅美粵人亦開會謀對付之法，語極憤激，有雲政府借債築路，名爲國有，直爲各國所有，自棄其人民以與各國，亂命斷難盲從；又曰粵路股銀皆斯民汗血，當執定先朝成案，有刦奪商路者格殺勿論；又曰：路亡國亡。政府雖欲賣國，我粵人斷不能賣路，並倡言國必自滅而後人滅，此後結局尚未可知，萬一決裂，僑民當謀種種對待雲。　四川議員蕭湘、李文熙，湖北議員湯化龍、張國鎔，湖南議員譚延闓、黎尚雯、羅傑等聯合爭路。先是，川紳甘大璋迎合政府，竟私將川路股欵呈請作爲附股，衆大憤，不期而會者十萬人，電請同鄉京官削大璋名籍，並予懲戒，以平人心。蕭湘等以路事聯繫全局，非羣策羣力不爲功，乃於京師全蜀學堂延鄂、湘兩省京官組織鐵路聯合會，一致進行。延闓等亦電請都察院代奏，嚴劾盛宣懷罪狀。化龍等以中書鄭萬膽所上爭路公呈無效力，遂幡然變訃，隱收民有實效，擬定商民股欵，不向政府索回。作爲路股，要求發給股票，並要求郵部許三省商民立查賬會，有稽核度支之權。立論至爲和平，而宣懷不許，蓋意在把持，不容商民有查帳權利也。　兩廣總督張鳴歧嚴示解散粵路股東會。歧於粵路公司開會籌議路事後，復使在籍編修江孔殷授意董事等，運動金融業抵押股票，得三十萬，欲獲投票多數以壓制股東，會潮汕鐵路總理費景棠蒞會，見局董議案，憤不能平，衆遂推景棠爲主席，復訂期會議。景棠草定議案，翌日，鳴歧出示禁止開會，取銷議案。粵人大憤，爭持紙幣赴官辦銀行易銀。華僑聞風，私議將股票屬之外人以爲抵制，事雖未行，自是不復信任政府。　郵傳大臣盛宣懷與督辦鐵路大臣端方議訂鐵路權限。端方羅致湘、蜀有力士紳金肇康、喬銜抩及門生故吏之久官兩湖、夙有聲望者，高凌霨、趙彥濱、馮啟君等，箕收效於無形，私謁奕劻，言視事後，酌用本省辦路員紳，特在泯除意見。奕劻深然之，許其便宜調遣，令宣懷與文約法三章，籍清權限：『一、凡曰省鐵路交涉，統歸督辦大臣負責，郵部不必過問；二、以前借欵交涉，歸郵部擔任，與督辦大臣無涉；三、督辦大臣有奏調辦事人員特權，郵部不得干預。』既定議，端方始摒擋出都，電各省疆吏，商定收買股票辦法，不願意者，不予強迫，換給國家股票，性質與商辦略同，蓋思利用四省士紳，壓制商民也。　湖南教育會會長黃忠浩等陳請諮議局公討盛宣懷賣路誤國罪狀。「湘省自鐵路事起，學堂相繼罷課，人情日益激昂，巡撫楊文鼎舉格殺勿論之諭，益用壓力，嚴禁學生干預路事。忠浩聞之大憤，以路事破壞於宣懷，宣懷一日不去，路事一日不定，乃上書諮議局，請向政府力爭，略謂諮議局章程、職員權限第五欵：議決本省擔任義務之增加；第六欵：議決本省章程規則之增刪修改；第七欵：議決本省權利之存廢。查粵漢湘境鐵路向美國合興公司贖回，湖南派出贖路欵七百餘萬兩，奏由鹽斤口捐項下解付，此實全湘負擔最大之義務。歷經五年，許收二百八十餘萬兩，自奏歸商辦後又收集民股二百餘萬圓，嗣後奏準照川省抽收租股一百二十八萬圓，房捐股四萬餘圓。此項股票，定爲優先、普通二種，按年保息六釐，將來公司獲利，按成分攤，優先股則另提花紅獎勵，此爲全湘應有權利，亦即湘省單行事件。今幹路收歸國有，自積極言之，固係國家行政，屬於資政院應議之範圍，然因行此政策而取銷從前之商辦公司，是就消極而言，實係諮議局章程所列職員權限第五、六、七欵，應由諮議局議決者也。此次幹路收歸國有，但云定爲政策，其屬於國家行政者，既不由資政院通過，其屬於地方權利義務者，又不交諮議局議決。新內閣制甫頒，總協理方辭職，而盛宣懷即運動幹路國有，定為政策，取銷三省公司之鐵案，罔上行私，破壞憲政，百喙奚辭？攷各國議會，問於變更成法之案，視一切議案為特重，良以法律為人民生命財產之保障。若已成之法可依隨時命令更改， 人民生命財產必受莫大之危險，此為野蠻專制之國有之，號稱『立憲』，豈宜出此？忠浩等以為諮議局章程，既為先朝欽定，即為內外臣民所共守。此次盛宣懷熒惑聖聽，擅借外債，橫取商民現營實業，謬稱定為政策，病國殃民，固不得信。即欲定為政策，亦須先由內閣提議，吏改先朝欽定章程，交資政院通過，始得實行。今章程自章程，政策自政策，成法破壞，民無適從，此事不得解決，將來諮議局章程，皆可消滅。即就路事而言，民有幹路，既可隨時取消；民有枝路，亦何不可隨時取消？現在國勢阽危，正賴民力共營實業，此次取消三省商辦成局，名為確定政策，不啻遏絕人民實業生機。諮議局人民代表，竭無限脂膏，費無窮手續，倘章程無效，人民安所訖命？諸公對於路事，既已函電交馳，倘所爭無效，即請將上項理由一面呈請府院代奏，一面速呈資政院。乞宣示中外，此後諮議局章程，何條作為有效，何條作為無效，並請嚴治盛宣懷破壞法律、誤國殃民之罪！書上，為文鼎偵悉，急電鄂督瑞澂，詢對待之策，瑞澂覆電，於路事不置一詞，但謂對於軍警各界，亟宜嚴備，免致革黨乘機煽惑，速派楚有兵輪上駛，冀以壓力施諸湘民。　宜昌宜萬鐵路分公司以停工激成民變，湖廣總督瑞澂檄宜昌鎮總兵潘瀛、荊宜施鶴道吳筠孫會剿。川漢鐵路，宜萬一段，於上年冬間開工，築成三十餘里，工人數千，大半土著。自幹路國有之說起，各省路局以死力爭，而亦萬分公司希政府意，遣散工徒，停建築，股東羣起詰問，不答，股東競赴公司索資，答以路歸國有，應由公家籌還，不得向公司質問，眾股東益憤，至徒手與執事人相搏，工人和之。公司宇舍器皿立毀，警局遣警兵排解不服，亟白宜昌守，即檄駐宜防營整隊往彈壓。眾怒其以威刦民，陡集數千人，爭起抗拒，斃兵士二十餘。紳商聞警，亟事撫慰，始稍引去。亟開會議決，電內閣力爭，守道吳筠孫亟電白瑞澂，遂咨陸軍統制張彪相機剿撫。彪以潘瀛帶兵往。　六月，王人文奏劾盛宣懷貸款合同失敗各節，不報。先是，盛宣懷與端方電告人文，宜昌、夔州路工，準用美國工程司承辦，所需借款，以四川財政作抵。川人大譁，誓死不承認，乃組織保路同志會。既成立，人文蒞會，感川人誠摯，慨然曰：「諸君熱心愛國，吾何惜一官？誓與川人相終始！」遂具疏劾盛宣懷誤國殃民罪狀。疏入，留中。　閏月，瑞徴奏請明定路線以安人心。報聞，端方抵鄂，惑於川人郵傳部參議李穆勳之言，擬改川漢路線。鄂境初擬起宜昌訖漢陽，矩改起宜昌訖廣水，使穆勳為川路總辦，並委江西道員吳清銘調查三省路線。鄂中輿論大譁，商會因其書抗爭，略謂鄂境路線，兒竟起宜昌訖廣水，抑起宜昌訖漢陽，關係全省命脈，必須取決公論。設改為宜廣，運輸極為不便，經濟交通，亦多窒礙。民情疑懼滋甚，並附呈宜漢路線簡明圖說，要求瑞澂代奏，飭部明白宣示，以安人心。瑞澂本與端方不相能，得書大喜，思藉以撓端方，遂據入以告。事下郵部，盛宣懷故左袒端方，適端方電至，述抵鄂種種情形，並謂部中前定收路辦法，多所不協，須詳加商改。又言洋商承工，督辦必須參預。宣懷忌其爭權，遂疏之，自是端方孤立，益鬱鬱無所展布。　王人文以川人爭路風潮幾遍全國入告，請示辦法。嚴旨申飭。川中保路同志會既成立，不一月，各府縣剙成立分會以應之，重慶人謂重慶雖外郡，實川路中心點，薈萃商賈，極杻交通，視省會尤重。郡人集會江西會館，與會者萬五千餘人，人文默覘民志，激而愈甚，因以眾情不順，據實入奏。宣懷疑人文有意反對，至川人肆意要挾，請旨嚴飭之。人文得電憤極，是以去就爭，而戒紳民勿得暴動。　命湖廣總督瑞澂、兩廣總督張鳴歧、四川總督趙爾豐、湖南巡撫余誠格，會辦各省鐵路事宜。盛宣懷以鐵路既歸國有，各疆吏不當坐觀成敗，故有是命。　秋七月，四川保路同志會聚，供先帝位，朝夕哭臨，聞城學校罷課，商賈罷市，各國駐川領事，要求外務部設法保護。是月初一日，川路公司股東開保路大會，決議罷市，學堂亦停課，商民供德宗牌位舉哀。南至邛雅，西訖綿州，北及順慶，東抵榮隆，號泣之聲，達於逮邇。重慶為通商口岸，外人商業所萃，各國領事因照會政府，請設法保護。將軍玉崑、總督趙爾豐等聯名奏請川路歸商辦，政府不允。　四川保路會代表劉聲元上書，請嚴治盛宣懷罪以謝天下，被逮，尋釋之。時川事日亟，川中同鄉京官公呈內閣，歷陳川路現辦情形，並將往來電文彙呈，請迅定辦法，以安人心。時保路會代表劉聲元抵京，以政府大臣，多與盛宣懷比暱，必為宣懷廻護掩飾，不如逮呈監國，民情或可上達。乃兩謁監國，皆為門者所拒。聲元跪地安門外，俟王至，即攔輿呈遞，令逮交步軍衙門訊問。統領烏珍監其誠，禮送聲元歸鄉。　端方奏劾趙爾豐庸懦無能，命端方帶兵入川查辦。端方電劾爾豐敗壞路事，保瑞澂、袁世凱以代之。而朝旨即命端方赴川查辦，端方懼不進，密電商之盛宣懷，宣懷請飭端方自湖北帶兵入川。鄭孝胥初抵湘，知民氣方張，未可以壓力勝，因假會議官制，返京師。至是，端方奏調參贊路政，報可。　度支大臣載澤、郵傳大臣盛宣懷，請以御史趙炳麟總辦廣東鐵路，辭不赴。是月十一日，粵人在香港開保路會成立大會，與會者萬餘人，公推劉少雲、梁楚三代表爭路。代表起啟程時，開哀送會，會員白衣冠送之。宣懷電令張鳴歧解散保路會，端方遣粵紳顧世清調查粵路。川紳羅崇齡專辦廣州至三水鐵路，復以炳麟為人望所歸，電商載澤、宣懷，請以炳麟總辦鐵路。炳麟不為屈，辭甚堅，宣言政府無論如何勸勉，如何迫趣，決不擔任路事。時廣州士紳亦擬公舉炳麟督辦鐵路，炳麟亦峻卻之。　四川保路會代表劉聲元再上書，請慶親王奕劻代奏。諭交步軍統領遞回四川原籍，交地方官嚴加管束。聲元齎書至慶邸，痛陳川中危迫情形，請將盛宣懷立予罷斥治罪。奕劻心雖不善宣懷所為，究目聲元為多事，未幾即有押解四川之旨，旅京川人臨歧哭送者千人。聲元慨然曰：「路亡川亡，川人宜哭川，不宜哭聲元。」聞者益慟，解役亦泣涕不已。　命趙爾豐剿辦爭路人民。川人聞端方督兵入川，益憤，是月十五日，公舉代表詣都署，求阻端方入蜀，爾豐允為代奏，繼以前此代表無效，端方等反資為口實，遂負氣不欲再為過問。代表泣懇再四，諮議局副局長羅綸語稍激，眾和之，爾豐怒，遂拘保路會會長度支部主事鄧孝可，股東會會長編修顏楷，貢生張瀾及諮議局局長法部主事蒲殿俊，舉人羅綸，民政部主事胡嶸，舉人江三乘、葉秉誠、王銘薪等。於署中，人民相率至署哀求釋放，統領田徴葵命衙兵開鎗，擊斃四十餘人。爾豐以川人藉爭路為名，希圖獨立，並發布自保商權書，擁戴羅綸為首領，意在變亂，與路事無涉，飛電入告，故有是命。時近省各縣民團多為官兵焚殺，死者甚眾。　命岑春煊前往四川，會同趙爾豐辦理剿撫事宜。春煊至武昌，與瑞澂譏不合，遂稱疾，會爾豐奏剿辦得手，朝旨許春煊還上海。　瑞徴逮川紳蕭湘於漢口，幽之。川諮議局副議長法部主事蕭湘，自京至漢，清理路款，瑞澂聞其來，懼其鼓動鄂人，亟遣兵警渡江，就漢口鳳臺旅館逮交武昌府看管。　八月，以接收湖北境內粵漢、川漢鐵路辦理迅速，瑞澂等傳旨嘉獎。　以袁世凱為湖廣總督，岑春煊為四川總督。時武昌民軍起，瑞徴遁，武昌、漢陽及漢口，俱為民軍所佔領，重慶亦告急，乃起復世凱督鄂，促春煊即日銷假督川，均著督辦剿撫事宜。　撤去王人文川滇邊務大臣，以趙爾豐代之，又以端方署川督。　廣東提督李準奏劾盛宣懷病國殃民，端方奏劾王人文姑息釀亂，皆不報。人文當爭路掌事，力庇人民，為端方所深忌，凖以川人攻宣懷，政府疑其左袒。摺上，皆留中。　岑春煊條陳川事治本治標二策，下郵傳大臣議。春煊在滬，電致政府，論川事當分本標二策。治本者，當申明鐵路國有，本以利民，許民附股，未忍使川民稍受虧損，特以辦法稍涉操切，且與湘、粵等省顯分厚簿，因而激成忿爭。為川民宣布德意，有不願附股者，一律發還；治標者，則宜先撤李穆勳，以慰川人之心。諭交盛宣懷議奏。　九月，以違法私行，貽誤大局，革郵傳大臣盛宣懷職。　資政院疏參其違法侵權，激生變亂也，並將內閣總理大臣奕劻，協理大臣那桐、徐世昌，交該衙門議處。　命趙爾豐釋放因爭路被捕士紳，並將王人文、趙爾豐交內閣議處，道員田徴葵等革職、遣戍有差。

