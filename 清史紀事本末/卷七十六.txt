
德宗光緒三十四年，冬十二月，命郡王銜貝勒載濤、貝勒毓朗、陸軍部尚書鐵良，專司訓練禁衛軍大臣。時另編禁衛軍由監國攝政王親統，而派載濤等司訓練。
宣統元年，春正月，派肅親王善耆、鎮國公載澤、陸軍部尚書鐵良、海軍統領薩鎮冰籌備海軍，鐵良開去訓練禁衛軍差使。　夏五月，諭以欽遵遺訓，皇帝自爲海陸軍大元帥，未新政以前暫由攝政王代理，並先行專高軍諮處，以毓朗管理，尋又添派載濤管理。　命郡王銜貝勒載洵、薩鎮冰充籌辦海軍大臣。　六月，慶親王奕劻請開去管理管理陸軍部差使，允之。　秋七月，遣載洵、薩鎮冰巡視沿江沿海各省武備，旋又至歐洲各國考察海軍。　冬十一月，以載澤爲督辦鹽政大臣。
二年，春正月，御史江春霖以奏參慶親王奕劻，斥爲莠言亂政，命回原衙門行走。奕劻以宗宣懿親，肩樞機重任，老而務得，貪婪日甚，與其子貝子銜鎮國將軍載振攬權納賄，其門如市，人以比嚴分宜父子。春霖既嚴劾贛撫馮汝騤、皖撫朱家寶，而江督張人駿為之回護。春霖六上疏爭之，不獲，乃出於擒賊擒王之壯舉，專劾奕劻，斥以老奸竊位，多引匪人。如直隸總督陳夔龍為奕劻之乾女壻，安徽巡撫朱家寶之子朱錀為載振之乾兒。疏入，斥其荒誕不經，諭令明白回奏。春霖旋覆上，援引證據，言之確鑿。摺中引包拯奏議彈幸有至七上得請而復己者，謂區區之心，竊願效之。並云：「方今國會未開，諭旨又禁言官毛舉細故，臣慮言路諸臣，小者未不必言，大者又不敢言。仗焉寒蟬，習為容默，而二十二省之憲政，倚辦疆臣之手，敷衍文書，無人舉發。頒佈憲政，其以八年，恐未至八年而天下事已敗壞於督撫之手而不可收拾也。」又云：「樞臣賢否，實為治亂攸關。」又云：「敢懇聖明，攬天下才，極一時選。古人夢卜求賢，版築屠釣，皆立作相。欲建非常之業，必用非常之人。」至是，諭謂：「春霖原摺不應牽涉瑣事，羅織多人，率以數十年前捕風捉影之事，及攻訐陰利之言，恣意牽扯，謬妄已極。國家設立言官，原冀其指陳得失，有裨政治。若如該御史兩次所奏，實屬莠言亂政，有妨大局。親貴重臣，固不應任意詆誣，即內外大臣，名譽所關，亦不當輕於誣衊。似此信口雌黃，意在沽名，實不稱言官之職。江春霖著回衙門行走。」旋經給事中陳田，御史趙炳麟、胡思敬等先後籲請收回成命，不允，於是全臺激憤，公上「言路無所遵循，請明降諭旨」一疏，由給事中忠廉領銜，奏上，亦不省。四川提學使趙啟霖[1]聞之，再抗疏嚴劾奕劻，皆留中不報。啟霖遂乞骸骨，許之。春霖、炳麟、啟霖皆當日臺諫中之錚錚者，時有三霖之目[2]春霖出國門日，撰一楹聯於松筠菴：「三疏留得，枷鎖當年稱義士。一官歸去，錦衣此日愧先生。」菴中所祀，為明楊椒山，故云。　夏四月，以督辦鹽政大臣與各督撫互爭權限，均傳旨申飭。先是，朝命載澤督辦鹽政，因督銷緝私，關涉地方，令各督撫會辦理。旋錫良等電奏：「鹽政章程，諸多窒礙，當飭載澤會商各督撫說議具奏。」及載澤覆陳，謂：「督撫等擬將用人行政，悉歸會辦之督撫，是與從前督撫兼管鹽政無異，朝廷何責有此特舉雲？」乃諭現各督撫於前兩次諭旨：「毫未仰體。至該督辦大臣，受國重寄，應如何力任其難，認真籌辦。乃此次僅據該督等覆電前奏，意存誘卸，殊負委任，均著傳旨申飭。所有鹽務用人行政一切事宜，著照奏定章程辦理。鹽務關繫重要，務各和衷共濟，相與有成。若各懷成見，因循積習，齗齗權限，貽誤要公，即惟該大臣及各督撫等是問！」　夏六月，命籌辦海軍事務大臣載洵充參預政務大臣。載洵考察歐洲各國海軍，於上年冬還京，是月又往日本考察。　諭飭各省督撫嚴治貪官污吏，並飭貴戚及內外大臣，敦品勵行，整躬率屬。　秋七月，命大學士世績開去軍機大臣，內閣學士吳郁生毋庸在軍機大臣上學習行走，以貝勒毓朗協辦大學士，徐世昌為軍機大臣。　諭貝勒毓朗差務較繁，著開去步軍統領差使。　諭貝勒毓朗差務較繁，著開去專司訓練禁衛軍大臣差。　八月，改四川鹽茶道為鹽運使，並設奉天鹽運使。尋以道員尹良為四川鹽運使，熊希齡為奉天鹽運使。從載澤奏請也。　冬十月，派貝子溥倫、鎮國公載澤充纂擬憲法大臣。　十一月，改籌辦海軍處為海軍部，以載洵為海軍大臣。　派海軍提督薩鎮冰統制巡洋長江艦隊，從載洵請也。　諭貝子銜貝勒載洵、載濤，差務較繁，著在內廷行走，毋庸兼當御前行走差使。　慶親王奕劻，奏請開去軍機大臣要差，不許。是日資政院奏，大臣責任不明，難資輔弼，不報。奕劻因疏稱才力竭蹶，無補時艱，懇恩開去軍機大臣要差，溫諭慰留。先是，奕劻欲辭出軍機不獲，而言者仍紛紛攻擊不已，乃再疏奏請開去軍機大臣及總理外務部事務要差。疏入，奉旨：「現在時會艱危，全賴親賢輔弼，慶親王奕劻老成謀國，為先朝倚任，厯數十年，勳勤懋著，中外周知。庚子之役，維持大局，轉危為安，厥功尤偉。戊申十月，連遭德宗景皇帝、孝欽顯皇后大事，四海震動，決疑定計，率致寰宇乂安。是該親王，兩朝開濟，備厯艱辛。盡畫宏謀，洵屬有功宗社，現雖年逾七旬，仍復精神矍鑠。擘畫要政，夙夜競競，職任一無曠誤。當此提前辦理憲政，籌設內閣，庶務繁賾，力求進行之時，該親王分屬懿親，允宜任勞任怨，始終將事，豈妨遽行引退？稍卸仔肩，所請開去要差之處，著毋庸議。該親王務當仰體顧命，勉濟時艱，毋再固辭。用慰朕殷殷眷念之至意。」　十二月，派貝子銜鎮國將軍載振為賀英君加冕專使。
三年，春二月，以貝子溥倫為農工商部尚書，溥頲為熱河都統。　三月，度支部尚書載澤奏借英、美、德、法四國銀行欵一千萬磅合同簽押。　夏四月，設立軍諮府，以載濤、毓朗為軍諮大臣。　閏六月，因永平秋操，派載濤代臨，總監兩軍。　命溥倫、載濤會同宗人府纂擬《皇室大典》。　調善耆為理藩大臣。　秋八月，奕劻奏開去差缺，溫諭慰留。　改鹽政處為鹽政院，以載澤兼任鹽政院大臣。　奕劻、載澤罷，以湖廣總督袁世凱為內閣總理大臣。　載濤罷，以蔭昌為軍諮大臣。　以奕劻為弼德院院長。　毓朗罷，以徐世昌為軍諮大臣。旋又命充訓練禁衛軍大臣。


