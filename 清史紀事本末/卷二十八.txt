
高宗乾隆元年，春正月，詔撤西北兩路兵。　停京師及各省捐納例。　夏四月，命保舉賢良方正。　六月，逮四川巡撫王士俊下獄。初，世宗朝，政令繁苛，專事刻覈，中外爲之騷然。帝即位，欲拯其弊，而矯枉過正，因寬成玩，諸事遂日形廢弛。士俊密摺痛陳其害，略謂近日條陳惟在翻駁前案，甚則對衆揚言有止須將先帝時事翻案，即係好條陳之說。傳之天下，甚駭聽聞。帝覽疏震怒，命逮士俊來京，交法司嚴審，嗣定爲斬監候。然自是用法日趨於繁密，疊興大獄，其爲閭閰之擾累，反視雍正中，有過之無不及矣。
二年，夏四月，以旱，命刑部察獄。　出傅爾丹、陳泰、岳鍾琪於獄。　五月，准新進士條奏地方利弊。　秋七月，永定河決。閏九月，小濬直隸浹水縣拒馬河。
三年，春三月，以旱，命刑部察獄。　夏四月，以旱，求言。　五月，定各省水旱災五分即蠲免例。　秋七月，江南蝗災。　冬十一月，寧夏地震，水湧新渠，寶豐縣治沉沒。
四年，春三月，嵇曾筠卒。曾筠治水用引河殺險之法，前後於河工塘工咸能底績，至是卒，命與前河臣靳輔、齊蘇勒一體祠祀，予諡文敏。　夏四月，以旱，申命求言，清獄。　飭直隸、江南捕蝗。　冬十二月，圈禁理親王弘晳於景山東菓園。因宗人府福寧首告弘晳，聽安泰邪術，大逆不道也。安泰亦坐絞。
五年，春二月，命直隸山東、山西、湖南、廣東等省，招商採煤。　夏五月，以旱，命清獄。　秋七月，禁私售旗地。 　冬十一月，重輯《律例》及《一統志》成。
六年，春三月，賜提督鄂善自盡。因御史仲永壇疏劾其受賄，親訊得實也。擢永壇爲僉都。　秋七月，命北省勸民私開溝洫。　殺山西學政喀爾欽，以賄賣生童，縱僕私營違禁漁色等罪伏法。　冬十一月，尚書徐元夢卒，予諡文定。元夢初以不附明珠，幾爲構死。　十二月，大學士張廷玉請解部務，不許。先是，都御史劉統勲收疏言，外間輿論，動雲張、姚兩姓占卻半部縉紳，請加裁抑。又尚書公納親兼差太多，宜量予減省。帝以疏示廷臣，廷玉因奏辭兼部，帝不允。後二人晚節不終，一如統勲言。
七年，春正月，彗星見。　二月，定選拔爲十二年一次例。因以前六年一舉，爲期太近也。　三月，命舉直臣，以備臺諫之選。　夏四月，停文武鄉會互試例。
八年，春二月，命保舉堪任河工人員。　夏四月，纂修《醫宗金鑑》成。　六月，以旱，申命求言。　冬十一月，彗星見。　令新選州縣官驗看時，摘問律例數條，令其條對，與覆歷並呈，著爲例。　十二月，飭直省控除蝻孽。
九年，春正月，命大學士訥親查閱河南、山東、江南營伍，並勘驗河工海塘。　夏四月，以旱，命察獄。　五月，命大學士劉於義往保定，會同高斌籌畫直隸水利事。　冬十二月，命各省錢穀刑名，年終彙冊報部。
十年，春正月，命會試改期三月，永爲例。　夏四月，申諭各省釐正文體。   以旱，命察獄。　允開貴州大定府畢節縣屬赤水河，從督臣張廣泗請也。由遵義府直達四川重慶府，往來稱便。　五月，停江南河工捐例。　秋九月，禁用非法刑具。　冬十月，命四川嚴查國匪。　十二月，允開雲南金沙江上游之蜈蚣嶺等灘，從督臣張允隨請也。
十一年，春三月，命慶復查閱甘肅營伍，尋召入爲武英殿大學士。　三月，命保選堪勝道府人員。　夏五月，定督撫養廉銀兩。　秋七月，己丑朔，日食。　東南濱海暴風、海嘯。
十三年，夏五月，禁福建商民入天主教。　秋七月，殺浙江巡撫常安，因督臣喀爾吉劾其貪婪，訊實論絞。　閏月，殺湖廣總督塞楞額、知府金文醇，革江南部河周學健、湖廣巡撫彭樹葵、楊錫紱職，罰修直隸城工，皆坐皇后喪中剃頭也。刑部尚書盛安因議文醇罪案從經，論死。　秋九月，諭國朝寶璽。朕依次排定，其數二十有五，印文向兼滿漢。內青玉寶，係清字篆文，乃有識之士時所貽。自是以上四寶，均世代相承，傳爲世寶，不宜輕易。其檀香以下二十一寶，重新定清字篆體改鐫。　冬十一月，諭各處本章，概改用題本。
十四年，秋八月，定歲科考生童默寫經書例，從山西學政德保請也。
十五年，夏五月，癸丑，日食，命臣工直陳闕失。
十六年，夏五月，丁酉朔，日食，停止知縣三年行取例。　冬十二月，禁苗人充補額兵。
十八年，秋八月，銅山縣隄決，殺貽誤工程之同知李焞，守備張賓。
二十年，春二月，乙巳朔，日食。　夏六月，南方霪雨，天氣寒如冬。　秋七月，蝝生，棉穀不賔。　冬十二月，地震。
二十一年，秋七月，定革職人員，概准捐復例。
二十二年，春正月，改會試二聲表文爲五言八律唐律一首。　夏四月，戍內監於榮煥於黑龍江，因倚勢在街市中戲侮巡檢張若瀛。若瀛按法懲治，事聞，命遣戍。　秋九月，賜雲貴總督恆文自盡。坐令屬員買金，短發金價及縱容家丁勒索門包也。　冬十一月，殺山西布政使蔣洲。坐虧帑也。　十二月，命保舉堪管專閫人員。　准呂宋船於廈門貿易。
二十三年，夏四月，諭鄉會試第一場四書文後增性理論一道，從言官吳龍見請也。　冬十二月，癸丑朔，日食[1]。丁卯望，月食。
二十四年，春三月，彗星見南方，月餘乃滅。　夏四月，以旱，命清獄，准臣工言利弊。
二十五年，夏五月，甲辰朔，日食。
二十六年，春正月，紫光閣落成，賜大學士公博恆以下五十人畫像。　夏五月，弛貴州民苗結婚禁。　秋七月，命減緩三次以上人犯罪。
二十七年，秋八月，諭督撫同省不得交布政使攝篆，著爲例。　九月，庚申朔，日食。
二十八年，秋七月，松江府境暴風，三日夜不息，禾盡偃，諸縣田顆粒無收，府署白日被劫。巡撫洪之傑諱災不告，反取句容縣青苗一束，繪嘉禾圖上獻。璽書嘉獎，宣示中外。　九月，乙卯朔，日食。
三十年，春三月，甘肅地震。　秋七月，甘肅地再震。　九月，命各省書院山長，六年後者，有成效者量予議敘，改山長稱爲院長。　冬十月，定舉大挑例。除新科外，直扣一科，其見任教職者不得與挑。
三十一年，冬十月，命問擬發遣人犯越獄，即行正法。　冬十二月，會典成。
三十二年，夏四月，命各省大計，藩、臬兩司由督撫出考。
三十三年，春正月，《御批歷代通鑑輯覽》成。　秋九月，民間人有偷剪髮辮，始於江浙，蔓延直隸、山東各省。帝以各督撫緝捕不力，高晉、明德、彰寶、馮鈐、熊學鵬、永德等俱交部嚴議。　冬十二月，臺灣民黃教作亂，革臺灣道張𤥻職。
三十四年，夏四月，臺匪黃教就擒，前總兵王巍以措置乖方伏法。　五月，壬午朔，日食。　秋七月，彗星見。　東南大風災，臨海居民死者數萬。　冬十月，彗星復見。
三十五年，春二月，殺貴州巡撫良卿，以骫法婪贓故也。　夏五月，以旱，命清獄。　閏月，命侍郎裘日修赴薊州寶坻一帶捕蝗，尋以督捕不力革職。
三十六年，夏四月，以旱，命清獄。　大學士尹繼善卒，予諡文端。繼善四督兩江，前後三十餘年，頗以汲引人才爲務。
三十九年，春正月，命定聚衆結盟罪。　夏四月，以旱，命清獄。　秋七月，殺內監高雲從，以交通閣臣于敏中也，敏中交部嚴議。　八月，壬午朔，日食。　江南老壩口河溢。　九月，江南地震。　山東兗州民王倫作亂，討平之。　冬十月，諭秋審情實人犯，經十次未勾，改入緩決，著爲令。　命各省行保甲法。
四十年，夏五月，以旱，命禮部祈雨。　秋八月，丙子朔，日食。　冬十二月，甲辰朔，日食。
四十一年，春二月，命勘丈寧夏廠地，聽民墾種。　夏四月，湖北沔陽州隄潰。
四十三年，夏四月，京師、河南旱。　閏六月，河南祥符縣河溢。　秋九月，殺錦縣生員金從善。帝自盛京回鑾，從善於道旁呈遞條陳四事，首請建儲，帝惡之，命棄於市。
四十四年，夏六月，直隸漳河、淦河、沙河同時漫口。　秋七月，寧壽宮成。
四十五年，春二月，諭令兩金咱番衆薙髮。　夏五月，正陽門城樓災。　六月，江南睢陽縣郭家渡隄決。　秋七月，永定河東蔡家莊、山東省汶河、張家油房等處河決。　冬十二月，命陳輝祖會同大學士公阿桂往海塘籌畫塘工事。
四十六年，春三月，甘肅回人蘇四十三等作亂，戕知府楊士璣、副將新柱，進據河州，命阿桂由河南地往剿辦。回人因爭立新教，殺傷舊教回人，總督勒爾錦檄士璣等前往查辦，行至河州白莊子，遇回衆千餘，圍之。是夜，士璣等被害。　夏四月，西寧鎮總兵貢楚達爾等收復河州，蘇四十三等竄據蘭州城外山樑。　閏五月，《熱河志》成。　六月，邳睢黃河南岸魏家莊漫口。　領侍衛內大臣海蘭察等攻破回巢，斬蘇四十三等於陣，餘衆退據華林寺。　六月，海蘭察等攻破華林寺，回衆悉殲。　萬錦灘隄潰。　秋七月，陝甘總督勒爾錦，巡撫王亶望、王廷贊等，以揑蝗冒振、侵蝕監損伏法，停止陝甘、新疆捐監例。　八月，四川國匪搶刦梁山、墊江等縣，捕斬胡範年等五十一人，總督文綬以辦理不力革職，遣戍伊犁，調福康安爲四川總督。　九月，江蘇沛縣河溢。　冬十月，定滿州駐防兵年老退休回京就養例。
四十七年，春正月，命江蘇查禁鳥槍。　《四庫全書》告成，命續繕三分，分庋楊州文滙閣、鎮江文宗閣、杭州文淵閣。　夏四月，改譯遼、金、元三史告成。　秋八月，己卯望，月食。　冬十月，賜浙閩總督陳輝祖自盡，以查抄王亶望家產，抽換玉器、字畫故也。藩司國棟等均以扶同狥隱，議斬監候。
四十八年，夏六月，體仁閣災。　秋七月，命各省大挑分發舉人，以知縣佐貳分別捕用。　冬十月，命黃河沿隄植柳，申禁近隄取土。　命編《古今儲貳金鑑》。　命編《貳臣傳》，以明降將劉良臣等百二十餘人爲貳臣，吳三桂等二十餘人爲逆臣。
四十九年，夏四月，准各省試用人員補其尚遠者，呈明回籍，俟到班時，仍回原省補用。　諭綠營告休人員曾臨陣受傷者，准食全俸，著爲令。　甘肅新政回人田五等，以謀興新教，聚衆滋事，命李侍堯、剛塔勦之。　五月，李侍堯奏賊首田五槍斃，餘衆竄馬家堡。帝責其辦理，未臻妥協，命革職，令大學士阿桂、尚書福康安、領侍衛內大臣海蘭察等馳往勦辦。　秋七月，甲寅朔，日食。　賜江西巡撫郝碩自盡，因勒派屬員饋送銀兩也。　《河源紀略》成。　逆回張文慶、馬四娃、李可魁等就擒伏誅，回亂肅清，阿桂等敘賞有差。　八月，辟雍成。　河南睢州河溢。　冬十一月，命各省服官人員，距原籍五百里者迴避。　逮李侍堯、剛塔治罪，尋命李侍堯斬監候，剛塔戍伊犁。
五十年，春正月，以五十年國慶，頒詔天下覃恩有差。　賜千叟宴。自王大臣至蒙古貝勒、貝子，公、台吉、額附，回部，番部，朝鮮國使臣，暨士、商、民、兵等年六十以上者，凡三千人。　二月，詣文廟釋奠，臨辟雍講學。　夏四月，甘肅地震。　六月，湖南巡撫陸耀卒。耀事母孝，居官有清德，撫湖南一年而卒。所著有《甘薯錄》，至今備荒者寶之。　冬十二月，續修《一統志》及遼、金、元三史。《國語解》成。
五十一年，春正月，丙午朔，日食。　三月，諭原任大學士徐本、高斌，將軍伊勒圖，總督方觀承、薩載俱著入祀賢良祠。　秋七月，伊犁地震。　山安清江、淮關一帶河決。　兩廣總督富勒渾以縱容家丁舞弊革職治罪，尋擬斬候。　冬十二月，命整飭苗地邊防。
五十二年，夏五月，湖南鳳凰廳屬句補寨苗人石滿宜等滋事，總後伊德禧討平之。　定滿州蒙古繙譯鄉會試，五年舉行一次例。　六月，山東睢州下汛，十三堡河溢。　秋八月，江南周家溝等處河溢。　冬十一月，諭嗣後葉爾羌和闐每年春季停止採玉，秋季仍令採運，著爲令。　十二月，停鄉會試分經中式例，每科以一經命題，將五經輪流分試。
五十三年，夏四月，以旱，命減徒以下罪。　五月，壬戌朔，日食。　諭川省向有棍徒糾夥搶劫，名爲𠴱嚕，歷經降旨嚴拏究辦，該省奏摺率寫𠴱匪字樣。但𠴱字聲音與國字相近，嗣後遇有此等案件俱著改爲𠴱嚕匪犯。　秋七月，荊江隄決，府城被水衝淹。　九月，禁各省私立班館，私置刑具。
五十四年，夏六月，禁州縣濫用非刑。　冬十月，癸丑朔，月食。　命舉行順天舉人覆試。
五十五年，春正月，以八旬萬壽頒詔天下。　夏六月，王平莊壩決二百八十餘丈，永城、宿州、靈壁等處田廬被淹。
五十六年，春三月，命濬直隸永定河支河，及山東馬頰河。　六月，申諭各省呈控重案，著督撫親提審辦，著爲令。
五十七年，夏四月，以旱，命減徒以下罪。　五月，諭各省呈控重案，著督撫親提審辦，著爲令。　冬十二月，頒《御製十全記》於西藏布達拉山聖祖平藏碑旁豎立。帝以臨御以來，兩定金川，兩定伊犁，一定回部，一入緬甸，一定臺灣，一復安南，兩勝廓爾喀。自謂有十全武功。製《十全記》，豎碑建亭，以志武成十告，自稱十全老人。
五十八年，春二月，東南濱海各省海水生蟲，色赤，狀如蜈蚣，長三四寸，昏暮始見。　秋七月，以旱，命減徒以下罪。　冬十一月，以入冬無雪，命將緩決三次人犯，分別減等。　十二月，有聲如雷，光如電，自箕分至輿鬼而滅，蓋即天狗雲。
五十九年，夏五月，直隸、山東旱。　臺灣民周全作亂，尋捕平之。　六月，申禁小錢，有沙板鵞眼等名目一率嚴禁。　秋七月，永定河溢。　命減徒以下罪。　東南濱海大風、海嘯。　冬十月，停止鄉試覆試。
六十年，春正月，甲申朔，日食。　戊戌望，月食。　夏六月，以旱，命減徒以下罪。　命閩浙兩省會緝洋盜。　秋九月，諭立皇十五子嘉親王顒琰爲皇太子，以明年爲嗣皇帝嘉慶元年。　冬十二月，遣官祭告天地、社稷、宗廟、奉先殿，以來歲丙辰元日，傳位太子故也。

