
聖祖康熙十四年，冬十二月，立次子胤礽爲太子。諸子中，胤禔居長，而非嫡出，嫡子胤礽。時甫二齡，是日御殿受賀，頒詔大赦。
二十九年，秋七月，帝親征準噶爾，中途有疾，還京師。帝次舍里烏珠，召太子馳驛往迎。及太子入見，無戚容，帝不悅，謂其無忠愛君父之心，命即先囬京師。太子性仁弱，率易任性無矯飾，於至尊前，禮節頗多疏忽，而帝輙以此相責望，父子之間，遂漸生猜阻矣。
三十二年，春二月，帝復親征準噶爾，命太子監國。
四十一年，冬十月，帝巡視南河，太子從行，尋以太子有疾，駐德州，召大學士索額圖前往奉侍。時帝惡索額圖效忠太子，太子疾，特令保護起居，意在稍有疏虞，即當坐以罪也。尋太子愈，索額圖奉太子囬京師。
四十二年，夏五月，殺大學士索額圖。先是太子監國，帝不時有疾，行在距京數千里，小人陰附藩府者讒搆萬端，侍從監國之人往往得罪。而諸王覬覦儲位，各植黨暗爭，中以長子胤禔、四子胤禛[1]、八子胤𥜥之運動為尤力。胤禔、胤𥜥皆以母賤，無外家援。世宗元舅隆科多佟氏爲遼左世族，權侔人君，富可敵國。自其傾身擁護，羣臣畏而附之。於是羽翼青宮者少，而樹功雍邸者多矣。即東宮師傳之屬，一時負人望如張英、湯斌、徐元夢、熊賜履輩亦皆潛默歸心焉。加以帝性多猜忌，自舍里烏珠行次，太子視疾不謹，眷愛頓衰，而世宗偶值帝有不豫輙痛哭，陳請入侍，親調湯藥，備極殷勤。帝謂其懇切，愛之，常形諸手諭，故每次巡狩，輙命扈行，軍國大計亦多諮決，禋祀大典恆令以代。胤礽之儲位，自此乃日益岌岌矣。帝還京師，有爲蜚語上聞者，謂立太子時，索額圖倡議，凡太子服御俱用黃色，所定一切儀注幾與帝等，帝深惡之。然以索額圖有大功於國家，隱忍未發也。至是有嗾索額圖家人上變者，告索額圖暗助太子潛謀大事。下廷鞫，無左證，勘問再三，乃坐以前在德州時，索額圖乘馬至太子中門方下，罪應死，棄市，妻妾子孫皆沒官，大臣連坐死者數人。索額圖有謀略，康熙初鰲拜輔政，跋扈甚。嘗託病不朝，要帝幸其第，至寢室，侍衛和託見其色變，趨榻前，揭席刀見。帝趨出，以弈棋召索額圖入謀。數日後，鰲拜入見，忽爲習布庫者所擒，付外廷，遂伏誅。尼布楚之役爲中西交涉之始，索額圖折衝樽俎間，不激不隨，卒占外交優勝而歸，俄人至今稱之。征三藩時掌軍機，料理軍書，調度將帥皆中肯要，吳三桂患之，遣客行暗殺。是夕索額圖秉燭治軍書，客自梁間持匕首下，長跪頫首曰：「吾至良久，見公批視軍機咸如親見，料理軍書竟夕不寐，誠良相也。某雖愚，豈敢刺良相，反接請死。」笑，揮之出，次日，投邸中爲奴，驅使無不如意。後索額圖下獄，潛入饋飲食，及被刑，料理喪殮之事畢，痛哭而去，不知所終。  
四十七年，秋九月，帝次布爾哈蘇台，下詔廢太子胤礽。先期召王大臣至，命太子跪於側，宣布罪狀。中有「胤礽欲爲索額圖復仇，窺伺朕躬，令朕未卜今日被鴆，明日遇害」等語。諭畢痛哭，自投於地，諸臣扶起。帝語諸臣曰：「胤礽不肖，致朕中心憤懣至此。」遂傳旨拘執而殺索額圖之子格爾芬、阿爾吉善，暨二格蘇爾特、哈什太、薩爾邦阿等。餘發遣盛京，皆東宮官屬也。先是一年前，帝一日忽語太子曰：「朕近日意中，時若有一不幸之事將發現者，及朱三太子事出後。」太子曰：「皇父之言驗矣。」帝曰：「尚恐未盡於此也。」朱三太子者，明崇禎第四子，定王慈煥。鼎革後，變姓名爲王士元，後改張用觀，字潛齋，客山東新城李方遠家，居西席。是年正月，爲浙江大嵐山劫賊念一和尚所供，引稱爲朱三太子，致被捕獲，解往浙江，後解京訊，因供係崇禎第四子。帝謂第四子早殤，乃定假冒朱三太子之罪而戮之。而諭旨又但言明代宗室，不言匪徒假冒，令凌遲處死。其子五，兟、𡉚、壬、在、坤、孫鈺寶皆立斬，其案遂結。至是，帝以語諸近侍，且曰：「曩時，朕亦不知所再發現者爲何事，而不意竟有今日之事也。」太子被執後，忽患狂疾，囬京後幽之於上駟院旁。是日召集羣臣於午門，宣諭曰：「儲位重大，未可輕移。近觀胤礽舉動，跡近狂易，似有鬼物憑之者，卿等謂何？」衆言皇上所見至明，臣等不敢有異詞。帝嗚咽不已，久之，始令諸臣起，曰：「朕志已定，當即昭告天地、宗廟、社稷廢黜之，移禁咸安宮。」　冬十月，革胤禩貝勒爲散閒宗室。初拘禁廢太子時，胤禔密言與帝曰：「相士張明德曾相胤禩，後必大貴，請立胤禩爲皇太子，臣當輔之。且言欲誅胤礽，不必出自皇父之手。」帝大驚，叱胤禔爲亂臣賊子，曰：「汝其吳三桂在世耶？」胤禔懼，乃言胤於太子未廢之前，欲令明德暗殺太子，明德言有飛賊十六人，已招致兩人在此。又雲得新滿洲一半，乃可行事。帝大怒，明德坐磔，胤禩降爵。　十一月，詔釋廢太子，革胤禔王位，即幽禁於其府內。太子既廢，帝常思之，至於染疾。連日召見太子，帝意頗適。忽三子胤祉奏言：「直郡王胤禔，前令蒙古剌麻巴漢格隆呪詛廢太子，用術鎮壓。」帝命交廷臣嚴訊，得實，並掘出鎮壓物十餘處。帝大怒，革胤禔爵，磔巴漢格隆，尋詔廢太子及王大臣等入，語之曰：「朕初次中路出師，留太子辦理朝政，舉朝稱善。及朕出師甯夏後，忽傳太子素行變易，自此朕心眷愛稍衰，囬京後，置數人於法，因是外間竊議太子之不孝，及所行不法者。日有所聞，朕特命拘繋之。近日太皇太后及皇后，皆以太子被冤見夢，且執太子之日，天色忽昏，朕進京前一日，大風旋繞駕前。朕詳加體察，太子平日雖有暴怒捶撻下人之事，並未致人於死，亦未嘗干預國政。前此狂疾皆由胤禔壓魅所致，以致本性汨沒耳。每念前事，不釋於心，因召至左右，加意調治，今已痊可矣。特奏請太后釋之，誠朕之福，亦諸臣之福也。顧問廢太子，汝有何語可於衆前悉言無隱。」廢太子曰：「凡事皆臣不德，人始從而陷害之。今臣亦不復有所希冀，若廷臣仍有望子爲太子者，則斷斷不可。」帝因語廢太子曰：「古放太甲，卒成今主，汝其勉之。」
四十八年，春三月，詔復立胤礽爲太子，遣官告祭天地、祖先、社稷，文中有「自此寬釋之後，見其夙夜抵事，憂形於色，藥餌躬親，克盡子職，朕復屢加省視，惟誠謹」云云。
五十年，冬十月，帝在暢春園，召王大臣入，責以詔附太子，援結黨羽之罪，命將步軍統領託合齊磔死，其子督統舒起及尚書耿額、齊世武並坐絞，餘降革有差。語羣臣曰：「朕父子之間，並無他故，皆若輩從中生事耳。」未幾，託合齊死於獄，仍命剉屍揚灰，不準收葬。而隨從太子之德麟，亦坐磔死。且將其父福陵閗防官阿哈占，開棺戮屍。
五十一年，冬十月，再頒詔廢太子，仍禁錮咸安宮。於是羣臣遂日有疑議，謂前此廢太子時，必有默主其事者，豫假帝手以爲之，至是復而再廢，奪嫡之獄遂成。始恍然於前此而諭中所謂「凡人有所甚愛之子，亦有所不甚愛之子」一語，蓋帝意中已早有付託人在也。及雍正二年八月，世宗宣布胤𥜥罪狀時，語諸王宗室曰：「二阿哥爲太子時，因皇考篤愛朕躬，二阿哥恐有妨於己，遂致以非禮相加。」又曰：「從前衆大臣保廉親王爲皇太子，皆視爲奇人」云云，益信世宗在僭邸時，深滋奪嫡之疑謗者，人無實不爲無因也。自是，帝禁言立儲事。羣臣以是爲請者得罪，甚至有陷大辟者。
五十四年，冬十一月，殺太醫賀孟頫，下都統公普奇於獄。先是胤礽之福晉有疾，孟頫入府醫治，胤礽以唾水作書，令孟頫密送普奇，探聽有無釋放消息。至是爲輔國公阿布蘭所首。帝惡諸人交通廢太子，交部重處。
五十七年，春正月，殺檢討朱天保。時覬覦儲位者，恐太子復立，時造蜚語以激帝怒，欲置廢太子重典者屢矣。眾莫敢諫，天保深愛之，上疏略謂皇太子雖以疾廢，然其失良由左右，非人習於驕撗，若選碩德名臣，如趙申、喬革輔導之，潛德益彰，將見皇太子聖而益聖，賢而益賢，否則恐藩臣覬覦儲位，天家骨肉之禍有不可勝言者。疏上，帝欷歔久之，近臣阿靈阿素爲胤𥜥黨，曰：「朱某之言，乃為異日寵幸耳。」帝大怒，置天保及其姊壻戴保於法，其父侍郎朱都訥，亦荷校死，連坐者十餘人，皆革職鞭責。
六十年，春三月，發遣大學士王掞，御史陶彝、柴謙等十三人往西陲軍前效力。王掞年老，命其子少詹事亦清代往，因請立儲忤旨也，時有十三忠臣一孝子之稱。先是，掞於康熙五十六年五月密奏建儲事，懇懇數千言。帝召掞入見，耳語久之，是年正月掞入賀萬壽節，即復前奏事，語加沈痛。至彝等亦先後上書如掞言。帝久惡言太子事，閱之，大不懌，嚴旨申飭。謂朕六十年大慶，王掞等不悅，以朕衰邁，謂宜建儲。王掞等視清朝之安危與彼漢人無涉，故爾如此。且痛詆其祖父錫爵在明神宗朝，力請立泰昌，不久而神宗即崩，令天下大亂，錫爵爲亡明之賊，應剖棺斬首，以祭神宗之陵。王錫爵已滅明朝，王掞以朕爲神宗，意欲搖動清朝耳。時廷臣持國本之章屢上，而帝以爲不入耳之言，深相怨毒。酷罰示威，則有物以蔽之也。究之前星之耀不朗，摘瓜之謀遂行矣。
六十一年，冬十一月，帝疾，世宗三次入宮問疾，諸臣惟隆科多在側。至日入時，諸臣將散值，俄隆科多出，傳駕崩，皇四子雍親王奉遺詔即位矣。君位繼承之事，爲國家重要問題，乃解決於倉猝之間，時中外頗滋疑議焉。

