
仁宗嘉慶四年，春正月，帝親政，詔罷貢獻，諭中有『諸臣以如意進者，朕視之轉不如意』語。時葉爾羌採解大塊五色石，輦至嘉裕關前，令無庸解入，並弛私售葉爾羌、和闐等處玉禁，撤回各卡倫防兵歸伍。一時珠玉之價，驟減十之七八雲。　諭九卿科道奏事，封章密奏，直達御前，不得另具副封關會軍機處。　追贈已故御史大夫曹錫寶副都御史銜。錫寶在乾隆中，嘗劾奏和珅家人劉全倚勢營私，家貲豐厚。至是珅伏法，查抄全家產，數逾二十萬，帝嘉錫寶當日之敢言，特旌之，並令給予一子蔭生。　二月，復宗室會試例，並著自辛酉科爲始，與生監一體鄉試。　夏四月，給降調禮部主事伊壯圖給事中銜。帝念前內閣學士伊壯圖以陳奏各直省倉庫虧缺，降調回籍，深致婉惜，令馳驛來京，將加擢用，至是伊壯圖來京，以母老陳情，乞軍機王大臣代奏，命給予給事中銜，仍令馳驛回籍侍養，並準其在籍奏事，呈由雲南巡撫轉遞。　禁京城開設戲園。　五月，禁止各省攤扣官員養廉及兵丁月餉。　秋七月，東南濱海大風雨，海嘯。　八月，定各省刑具式，有私創及非法濫用者，罪之。　戍翰林院編修洪亮吉於伊犁。亮吉上書成王永理及朱珪、劉權之，言時事，冀其轉奏，書中羅列諂事和珅諸人，現列官中外者四十餘人，末復指斥乘輿，有三四月以來，視朝稍晏，恐有俳優近習熒惑聖聽語。王以聞，帝大怒，即日逮獄治罪，尋命免死，發往伊犁交將軍保寧嚴行管束。　九月，江南洪澤河決。　冬十月，絞殺湖北襄陽道胡齊崙，因經手湖北軍需，任情餽送，至侵蝕至二十餘萬兩，逮京訊實，命即處絞。自勦辦教匪以來，已厯四載，費帑銀數逾七千餘萬，而各省協濟之欵尚不在此數。嗣查川省弊端更甚，建昌道石作瑞吞侵帑銀至五十餘萬兩，延諸將帥會飲多在深菁荒蔍間，一席之費，輒至三四百金，賞賜優伶，犒賞僕從，不與焉。福康安初至，作瑞饋珍珠三斛，蜀錦一萬匹，他物稱是。所侵者固皆蕩盡，至死無殮，人爭快之。　冬十月，命在京大員密保才守出衆人員。　十二月，降國子監祭酒法式善爲翰林院編修。式善於春間條奏事宜，摺首有「新政維新」語，及論八旗出關屯田一節，大忤帝意，擬京察時罷斥。至是，尚書豐仲濟倫，以人才保薦，帝疑有請託，命解任下廷鞠，尋命降調。
五年，夏四月，癸未朔，日食。　以旱，命清獄。　六月，申嚴赴京越訴罪。　秋八月，命王大臣等於自行陳奏事件，須自行呈遞，即各部旗衙門公遞事件，亦應專差值堂官一人，親自到宮門，遞交奏事官接受。　諭出差人員，除軍機大臣等，準其隨帶軍機章京外，其餘各省率行奏請者，即將該大臣治罪。　九月，申諭各省督撫，毋奏留升任他省人員。
六年，春正月，禁鄉會試卷用隱僻子書及書寫卦篆字體。　三月，申嚴匿名文書坐罪例。　夏六月，京師大雨，宮門水深數尺。　永定河溢，桑乾河決。詔曰：「自六月朔日，大雨五畫夜，宮門水深數尺，桑乾河決，漫口四處，京師西南隅幾成澤國。村落蕩然，聞者傷心，見者慘目。小民何辜，皆予之罪也，擬今秋停止巡幸……」云云。　命清獄。
七年，春二月，雲南維西縣傈人臘者布、恆乍綳句結傈僳夷人滋事，命琅玕勦之。　夏四月，諭部院大臣簡放督撫者，除有兵差審案之事，不得奏請隨帶所屬人員。　五月，琅玕奏，擒獲傈首臘者布，攻克康普寨，勦洗北路傈匪。　六月，琅玕奏，兜勦康普葉枝夷匪，西北兩路，全境疏通。　秋七月，帝秋獮木蘭。　八月，己亥朔，日食。　九月，帝還京師。　冬十月，禁止番役子孫出仕應試。　十二月，安徽宿州匪徒滋事，費浮等討平之。
八年，春閏二月，內務府廚役成德犯蹕，捕獲伏誅。是月二十日，帝進齋戒，將入順貞門，成德徑前行刺，固倫額駙喀爾喀親王拉旺多爾濟立擒之。下廷訊，無供，但云事若成，則公等所坐之處即我坐處而已。命不必深詰，並其子祿兒、對兒磔之，迄不知何人所使也。　秋七月，帝秋獮木蘭。　九月，予告尚書彭元瑞卒，贈協辦大學士，諡文勤。元瑞天才敏瞻，與紀昀同有才人之目。所作應舉文字婉麗清新，人爭傳誦。　東河、衡家樓河溢。　帝還京師。　冬十月，開衡工捐例。　十一月，申禁上控案件發原審官。
九年，秋七月，帝秋獮木蘭。　九月，帝還京師。　冬十二月，大學士劉墉卒，予諡文清。墉父統勳，遇事神敏，性復剛勁，有古大臣風，高宗頗敬憚之。乾隆朝大臣，其始終未未曾一入刑部獄者，勳一人而已，卒諡文正。墉以貴公子爲名翰林，書名滿天下，繼父爲宰相，天下呼爲小諸城。
十年，春正月，予告大學士王傑卒於京師，予諡文端。傑在相位，與和珅同列，遇所當執，汔不與同。後珅伏誅，其密贊之力爲多雲。　二月，協辦大學士紀昀卒，予諡文達。昀爲《四庫全書》館總纂官，每進一書，仿劉向、曾鞏例，作提要冠諸簡首，時推爲大手筆。　夏四月，圈禁西洋人德天賜於熟河厄魯特營房，因在內地刊書傳教也。其代爲遞送書信及奉教、傳教人，廣東陳若望等，男婦共六十四人，均發伊犁，給厄魯特爲奴。　六月，永定河溢。　閏月，蚩尤旗見紫微垣，越日，南方大雨。　秋七月，帝秋獮木蘭。　八月，御前大臣都統公額勒登保卒，予諡忠毅。額勒登保，初隸海蘭察部下，每戰輒陷陣。海蘭察語之曰：「子將才，宜略識古兵法。」以其不識字，取譒繹《三國演義》授之，遂爲名將，尤嚴操守。用兵久，諸將多蓄貨財，凱旋日，過盧溝橋，皆輜重累累，額勒登保獨行李蕭然，數奇而已。　九月，帝還京師。
十一年，春正月，定免死改遣罪犯，分別年限減釋例。　三月，嚴禁浙江、江蘇等省販米出洋。　秋七月，帝秋獮木蘭。　九月，還京師。　冬十二月，大學士朱珪卒，予諡文正。珪爲帝師，於大學益利之辯，通鑑治亂之由，反覆陳說不倦。尤以好士聞，通人寒士，必揚其名於朝。
十二年，夏四月，以旱，命清獄。　申禁地方官擅造非刑。　五月，定各省奏咨案件達限處分。　秋七月，有火星見於西方，厯四月而滅。　八月，甘肅大通縣番滋事，討平之。　帝秋獮木蘭。　九月，嚴禁八旗抱養民子爲嗣。　帝還京師。　冬十月，罷武會試內場策論，改令默寫武經。　十一月，天壇齋宮災。
十三年，春三月，命減直隸軍流以下罪。　夏六月，江蘇荷花塘運河溢。　江南七里溝運河溢。　秋七月，帝秋獮木蘭。　九月，試用通判王履泰進呈編輯《畿輔安瀾志》，奉旨留覽。　帝還京師。　冬十月，癸巳朔，日食。
十四年，春正月，絞殺總管內務大臣廣興。廣興初官給事中，以參和珅著直聲，洊擢今職，繼以緞庫官員串通總管太監孫進忠，挑斥宮中支應綢緞數目不符，革職。帝命山東、河南密查廣興前往該兩省審案時劣績，東撫吉綸覆奏：「廣興與都御史周廷棟同在東省審案，周廷棟全無主持，至民間有『周全天下事，廣聚世間財之謠。』」帝大怒，下廷訊，至是命處絞，子蘊秀等戍吉林。陝督長齡，時在東撫任內，聽任藩司邱庭漋動帑辦差，遺戍伊犁，庭漋發黑龍江。是案，中外因連獲嚴譴者十餘人。　二月，罰貝子德麟損修河南要工，追論其父福康安生前簠簋不飭罪也。　三月，西安將軍公德楞泰卒，予諡壯果。德楞泰奮勇敢戰，前在川徵教匪時與額勒登保同心戮力，以底成功。　夏六月，棄山陽知縣王伸漢於市。伸漢辦振浮冒，委員李毓昌將案揭之，伸漢毒斃之以滅口，至是逮京訊實正法，知府王穀處絞，總督鐵保革職。　秋七月，帝秋獮木蘭。　九月，戍浙江學政劉鳳誥於黑龍江，以代辦監臨，有將應試生徐步鑒用聯號情弊也。　帝還京師。　冬十月，左遷山西布政使劉清為刑部員外郎。清前在四川時，招降川東賊二萬，與賊大小百餘戰，斬馘萬計，尤能得民心。王三槐俘至少京廷訊，供言官逼民反，帝問四川一省官皆不善耶，曰惟有劉青天一人，帝立加殊擢，累官至今職，川督勒保深嫉之，奏言清民社有餘，方面不足，遂致左遷，復官至曹州鎮總兵。
十五年，春二月，命試辦海運，以河工弊壞，漕運阻滯故也。　三月，命嚴查攜帶雅片入城。　夏六月，山西大旱。　秋七月，永定河溢。　帝秋獮木蘭。　九月，還京師。　冬十月，河南高堰山盱，兩廳隄壩決。
十六年，夏四月，以京師及河南、山東旱，命清獄。　六月，西北有星芒，溢三四丈。　八月，白虹見。
十七年，春二月，諭凡軍流人犯，有在配所遣人來京呈遞封章者，無論是非虛實，均一體治罪。　降御史榮春一級調用，以訛言偷翦髮辦入奏故也。　秋七月，申諭直省督撫，嚴查所屬私造非刑。
十八年，夏六月，申禁宗室覺羅與漢人爲婚。　命賜浙江生員鮑廷博舉人。廷博於乾隆間，進其藏書之《知不足齋》，至是復進所刻《知不足齋》從書第二十六集，帝嘉其好古績學，老而不倦，故有是命。　秋七月，申禁私販雅片煙，定官民服食罪。　帝秋獮木蘭。　八月，定舉人每屆四科大挑一次，仍照例扣除三科舉人。　九月，帝還京師。
十九年，春正月，復開捐例。自十九年四月至明年五月乃止，謂之豫東例。　閏二月，學士蔡之定請行用楮砂，不許。　諭將乾隆年間增設名糧額數，酌議減汰，仍復舊例，尋部議各省統計裁兵一萬四千二百四十名，馬一千三百五十六匹。　夏六月，庚申朔，日食。　江南旱。　秋七月，江南蘇州、松江、太倉各府州縣，地生白毛如髮。　帝秋獮木蘭。　九月，還京師。  
二十年，夏四月，頒御製官箴二十六則，宣示內外。　四川中瞻對番酋洛布七力作亂，討平之。　六月，乙卯朔，日食。　七月，帝秋獮木蘭。　八月，復兩江總督百齡太子少保銜，晉爵三等男。先是本年春間，湖北、江西、安徽、江蘇等省，捨獲匿名揭帖，上印九龍朱戳，字體詭異，詞語悖逆，命各省督撫偵刺，無蹤，至是百齡遣人於和州、巢縣等地方，緝獲嚴士隴、方榮升等首從百五十人，讞實，抵極法，無漏網者，帝重嘉異之，著賞還官銜、世爵。　九月，帝還京師。　冬十月，山西、河南地震。　十二月，諭飭江南湖北、湖南各督撫，嚴命茶清茶門教匪。有濼州石佛口王姓，其先世自前明以來，倡立白蓮教，自稱聞香教主，流傳二百餘年，改教名爲清茶門，自是爲督臣那彥成拿獲，帝命依律懲治。其直省傳教匪犯，飭各督撫迅速查拿。  
二十一年，秋七月，帝秋獮木蘭。　八月，諭歲舉秋獮，係我朝家法，必當永遠遵循。嗣後每遇進哨，大小臣工概不准以雨水寒冷爲詞，妄生浮議。倘仍造作浮言，希圖阻止，必將其人按軍法治罪，立正典刑，不稍寬貸。　九月，還京師。　冬十一月，兩江總督百齡卒，賜協辦大學士，予諡文敏。百齡少負時望，當局爭欲延覽，而挺勁自異，不屑隨人俯仰，至浮沉冷局二十餘年。嘉慶初，始敭厯重鎮，勲望偉然。  
二十二年，春二月，始命大挑人員，分發河工差委。　夏四月，甲戌朔，日食。　以大旱，命清獄。　五月，命新進士朝考，以詩、疏、論命題，裁去擬詔不用，著爲令。　六月，革大學士松筠職，因諫阻明年幸盛京也。　秋七月，帝秋獮木蘭。　九月，還京師。　絞殺宗室海康、慶遙，俱以學習邪教故。　冬十月，辛未朔，日食。  
二十三年，夏四月，戊辰朔，日食。　京師風霾，室中燃燭。予告大學士董誥卒。誥，邦達子也，父子俱以工繪事，久直南書房，至大用。  
二十四年，夏四月，革盛京將軍松筠、兵部尚書和世泰、侍郎裕恩等職，因兵部遺失行印也。　秋七月，帝秋獮木蘭。　帝崩於避暑山莊行殿，遺詔命皇次子智親王緜寧嗣位，更名旻寧，以明年爲道光元年。帝壽六十有一，葬寶華峪，號昌陵，諡曰睿，廟號仁宗。  


