
末帝宣統元年，春二月，降諭宣示朝廷一定實行預備立憲。先是，光緒三十二年宣示立憲，以九年爲之預備。數年以來，政府不職，百事墮廢，籌備之事，有名無實。至是，以帝初立改元，欲一新圖人之耳目，故爲無聊之頒布，以自文飾。　夏五月，命陝甘總督升允開缺，以奏阻立憲故也。　秋八月，以九月初一日各省詔議局開議，降諭誥，誡議員及各督撫。　冬十一月，革甘肅布政使毛慶蕃職，因玩誤憲政也。　十二月，直隸各省諮議局議員孫洪伊等請速開國會，不允。時國人見時局日亟，僉謂非亟設監督機關，無以促政府之改良。由洪伊等聯合二十餘萬人，上書政府，龥請縮短立憲期限，早開國會。旋奉諭旨，俟將來九年預備業已完全，國民教育普及，屆時必毅然降旨，定期召集議院。　頒行府廳州縣地方自治章程。　頒行法院編製法。
二年，夏四月，頒行現行刑律。　頒行幣制則例。中國幣制單位定名曰『圓』，暫就銀爲本位，以一圓爲主幣，重庫平七錢二分。另以五角、二角、五分一角三種銀幣，及五分銀幣，二分、一分、五釐、一釐四種銅幣爲輔幣。圓、角、分、釐各以十進，永爲定價。　五月，諮議局議員孫洪伊等並各省旗籍、各代表請速開國會，不允。上年國會請願見拒政府後，而民智愈固，至是，以三十萬之大衆爲第二次之請願，各代表上書中有曰：先帝下九年開國會之詔，全由當時時勢與今不同。先帝猶是堯步舜趨之時，我皇上已處禹馳湯驟之世。是月二十一日，奉旨，仍俟九年籌備完全，再行降旨定期，召集議院。　冬十月，各省諮議局及各省人民代表等，請速開國會，組織責任內閣，命縮改於宣統五年實行開設議院，並命即行組織內閣。時國人知舍國會與責任內閣，無以救亡。再聯合各省為第三次請願之舉。各省督撫亦於是年九月二十三日，合詞電奏；資政院於同月二十六日，決議上請。至是月初三日，始有詔，允於宣統五年召集議院，並先將官制釐訂；須即組織內閣，編訂憲法。時論謂政府舍國會而先取內閣，不知國會未開以前，所謂責任內閣者，果何所附屬？且督撫電奏，人民請願，皆雲責任內閣，而詔中刪去責任二字，不知無責任之內閣，吾聞之有之也，既已久矣，何俟宣統三年而始成立，何俟再以詔書為之規定？　諭所有各省代表人等，著民政部及各省督撫剴切曉諭，令其即日散歸，各安職業。　派貝子溥倫、鎮國公載澤，允纂擬憲法大臣。　十一月，資政院奏大臣責任不明，難資輔弼，不省。先是，資政院屢有書責問軍機責任，軍機公然以不負責任覆之，資政院遂具書彈劾軍機大臣責任不明，請別組織責任內閣。奏入，奉旨：「朕維設官制祿及黜陟百官之權，為朝廷大權，載在先朝欽定憲法大綱，是軍機大臣負責任與不負責任。暨設立責任內閣事宜，朝廷自有權衡，非該院總裁等所得擅領，所請著毋庸議。」是諭乃由軍機署名，蓋假詔旨以為護符也。　命民政部步軍統領衙門，將東三省要求速開國會代表，送回原籍，不準逗遛，並命各督撫開導彈壓，如有違抗，查拏嚴辦！　命憲政編查館迅速纂擬內閣官制。　十二月，頒佈新刑律暨暫行章程。　頒佈宣統三年預算案。　發還天津人溫世霖於新疆，以其在津組織四次國會請願也。
三年，春正月，申諭各省停止刑訊。　三月，頒佈全國軍隊訓諭六條。　夏四月，頒佈內閣官制，設立內閣，以軍機大臣慶親王奕劻為總理大臣，大學士那桐、徐世昌為協理大臣，外務部尚書梁敦彥為外務大臣，民政部尚書肅親王善耆為民政大臣，度支部尚書鎮國公載澤為度支大臣，學部尚書唐景崇為學務大臣，陸軍部尚書蔭昌為陸軍大臣，郡王銜貝勒載洵為海軍大臣，法部尚書紹昌為司法大臣，農工商部尚書貝子溥倫為農工商大臣，郵傳部尚書盛宣懷為郵傳大臣，理藩院尚書壽耆為理藩大臣，均為國務大臣，裁撤內閣軍機處、會議政務處，舊設內閣大學士、協辦大學士，仍次於翰林院。時內閣雖成立，而為奕劻所組織，閣雖又以皇族居多數，於是國人皆曉然其意旨之所在，而稱之曰「貴族內閣」　設立弼德院。　頒佈內閣屬官制暨內閣法制院官制，裁撤憲政編查館、吏部等衙門。　六月，都察院代奏直省諮議局議員，請另行組織內閣，不許。時國人以皇族組織內閣，不合君主立憲公例，由諮議局議院請都察院代奏，奉旨以：「黜陟百司，系君上大權，議員不得干預！」　改禮部為典禮院。　命溥倫、載澤纂擬皇室大典。　命裁各省府治首縣，設立地方審判廳。　秋九月，諭撤銷內閣暫行章程，再再以親貴充國務大臣。時湖北武昌民軍起，湖南長沙、江西九江、陝西西安、貴州貴陽、山西太原同時響應，國內人心瓦解。資政院疏稱內閣應負責任，國務大臣不宜委任懿親。是月初九日奉旨：「懿親執政與立憲各國，通例不符。我朝定製，不令親貴干預朝政，實深合立憲國家精義。同治以來，國難未紓，始設議政王以資夾輔，相沿至今。本年設立內閣，仍令王公等充國務大臣，原屬一時權宜之計。朝廷本無所容心，茲據該院奏稱皇族內閣與立憲政體不能相容，請取銷內閣暫行章程，實行內閣完全制度，不以親貴充當國務大臣等語，所陳係為尊皇室而固國基起見，朕心實深嘉納，一俟事機稍定，簡賢得人，即令組織完全內閣，不再以親貴充國務大臣，並將內閣辦事暫以符憲政而立國本。」　資政院奏請頒佈明詔，將憲法交院協贊，允之。　慶親王奕劻等奏，奉職無狀，請立予罷斥，允之。奕劻開去內閣總理大臣，那桐、徐世昌開去協理大臣。　鎮國公載澤等奏國務重要，請另簡賢能，以符憲政而資治理，允之。載澤等均各開去國務大臣。　授袁世凱為內閣總理大臣。


