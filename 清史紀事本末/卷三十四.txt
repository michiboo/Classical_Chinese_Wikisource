
高宗乾隆四十一年，春三月，命戶部侍郎和珅軍機處行走。珅本滿洲官學生，應役鑾儀衛，以選舁御轎。帝見其儀度優雅，因詢其出身，復奏對稱旨，悅之，權充總管，累遷至今職，在軍機大臣上行走。時帝英明，執法嚴，珅務爲恭謹以娟，帝遂寢寢嚮用。
四十五年，夏五月，賜和珅之子名豐紳殷德，指爲十公主額附。時珅已補授尚書，兼御前大臣，自是專寵用事，而性貪黷，督撫司道畏其傾陷，皆曲意輦貨之事。
四十七年，秋七月，山東巡撫國泰，布政使於易簡伏誅。先是，御史錢灃參奏泰貪黷穢亂，虧帑二百萬金。疏上後，帝命灃偕和珅往勘。灃知國泰爲珅私人，乃先數日行，至良鄉，遇珅僕自山東來，灃叱搜其身，得泰復珅書，俱言借款，填庫備查等事，立奏之。珅知謀洩，故治獄無敢傾陂，泰、易簡皆賜自盡。後灃以珅與阿桂不睦，軍機辦事不同一處，慮開朋黨之禍，上疏請飭改正，遂奉稽查軍機處之命而嚴飭珅，珅益嗛灃，每籍事勞辱之，衣食不豫寒悴，感疾以殞。
四十九年，秋七月，調和珅爲吏部尚書，協辦大學士，封一等男。時珅嚮用日專，故無學行，既得志則以聚斂自豐爲惟一之目的。
五十一年，夏五月，革御史曹錫寶職，命留任。錫寶疏劾和珅家人劉銓衣服、車馬、房產踰制。時帝在山莊，有某尚書知其事，飛書告珅，得以豫毀其跡。及留京王大臣奉旨勘查，僭妄蹤跡，竟不可得。部議以錫寶妄奏，鐫三秩，特旨改革職留任。錫寶恨爲友所賣，鬱鬱死。　秋閏七月，命和珅爲文華殿大學士，仍兼吏部尚書，賞給黃帶，四開褉袍。
五十六年，春二月，逮治內閣學士尹壯圖。時和珅貪橫於內，福康安豪縱於外，督撫習爲奢侈，至庫藏空虛。莊圖以假歸雲南省親，帝思之，召來京，將擢用。壯圖至，以整飭吏治入奏，語侵珅，有上下通同一氣，勢不容不交結權貴以作護身之符，此督撫所以揭力趨奉和珅，而官民受困之原因也。疏入，珅忿甚，請將壯圖革職治罪，帝不許，珅乃請即命壯圖馳驛普察各省府庫虧空，而令侍郎慶成監之。每至省會，舉動輒爲成掣肘，無由察實，反劾壯圖妄言。帝大怒，命革壯圖職，即交與成押解至京，下刑部獄。當草疏時，弟英圖屢闚其戶，壯圖笑曰：『子不必代兄憂，兄之首早懸都市矣。弟代養老親天年可也。』時壯圖母在籍，年逾七十矣。
五十八年，春二月，賜浙江巡撫福崧死。兩淮鹽運使柴楨以挪移商人鹽課二十二萬兩伏誅，錄其簿書，中有饋福公金一千兩，實饋尚書福長安者。福崧素爲和珅所嗛，嗾其私人鹺使戴全德，坐贓於崧。帝命解京廷訊，崧揚言當見帝盡發珅隱，珅乃改易獄詞，激帝怒，命於中途賜死。至是於紅花鋪自盡。至今浦人言之，爲稱屈雲。
六十年，冬十一月，閩浙總督伍拉納撫浦霖，按察使錢受椿伏誅。時和珅貪橫日甚，徵求財貨，皇皇如不及，當時督撫，如國泰、王亶望、陳輝祖、郝碩之徒，贓欵累累，屢興大獄，皆珅在內隱爲驅迫，使之不得不貪也。伍拉納督閩，惟以貪酷用事，至倒懸縣令以索賄。爲將軍魁倫劾奏。帝大怒，竝浦霖、受椿檻解入京，珅令途中故緩其行，冀以解帝怒。帝計日不至，命侍衛飛騎召入，於豐澤園廷訊，皆置於法。
仁宗嘉慶二年，秋八月，大學士公阿桂卒。桂雖以元勲上公爲樞府領袖，然十餘年中，常奉朝命赴各省治河、賑災、查案，未嘗寧居，珅亦得以其間竊弄魁柄，漸至行文各省，令凡有章奏，先具副封白軍機處，然後上聞。專政既久，吏風益壞，釀成川楚教徒之變，珅復任意稽查軍報，並令各路統軍將帥虛張功績以邀獎敘。而已亦得晉封伯爵，且於覈算報銷，勒索重賄，以至將帥不得不侵剋軍餉，匪教因之，日益蔓延，幾有不可收拾之勢。及桂歿，珅乃益橫，中外大小臣工順其意則立榮顯，稍忤之則折挫隨之矣。兩廣總督朱珪，帝師傅也，時高宗訓政，有旨內召爲大學士，帝作詩寄賀，柱屬索未竟，珅取以白上皇曰：「嗣皇帝欲市恩於師傅耶？」上皇色動，顧大學士董誥曰：「汝在軍機、刑部之日久，是於律意云何？」誥正容對曰：「聖主無過言。」上皇默然。事雖得解，仍降旨改珪巡撫安徽。軍機章京吳熊光素不爲珅所喜，一日，上皇宣軍機大臣不得，命召章京，惟熊光已上直，入對稱旨。珅至，上皇語以熊光頗練事，可以軍機大臣上行走，珅百計阻撓，上皇不爲動。戴衢亨，珅私人也，珅因奏曰：「戴衢亨出身狀北頭，官學士，用吳不如用戴。」上皇曰：「此豈殿試耶？」珅乃承旨，而熊光在政府六閱月，卒爲珅所齕，出爲直隸布政使。餘如兩江總督耆麟山、山東巡撫長麟之謫戍西域，浙江巡撫福崧之死非其罪，果王弘瞻之抑鬱死，章京管世銘之暴卒，皆以忤珅故。
三年，秋八月，晉軍機大臣大學士伯和珅公爵。時，勒保總統四川軍務，誘匪首王三槐出降，而以生擒首逆入告。上皇大悅，詔晉保及和珅公爵。
四年，春正月，和珅伏誅。自高宗尊寵珅，用事二十餘年，養成內外官吏貪墨之風，吸收民間脂膏以自封殖，百餘年之元氣爲之𣂪喪殆盡。而其專恣不法，一切潛擬帝制，尤爲古今所未見。嘗於密室燈下無人時，懸掛高宗御用朝珠，對鏡徘徊談笑，低聲自語，人不得聞。當帝正儲位未宣諭之先，珅已知之，於先一日呈進如意於帝，以表示由己擁戴意，帝由是深惡其爲人。時高宗嬖之，故隱忍未敢發。是日，高宗崩，珅方爲總理，意得甚。翌日，御史廣興疏發其罪。越三日，奪職下獄，尋宣布其二十大罪，賜自盡，以戶部尚書福長安扶同徇隱，亦坐死，後釋之。珅之得罪，抄沒贓賄，得八百兆有奇，以二十年之宰相，所蓄當一國二十年歲入之半額而強。既盡籍收入官，時人爲之語曰：「和珅跌倒，嘉慶喫飽」雲。


