
聖祖康熙二年，夏五月，詔戮浙江湖州府民人莊廷鑨屍，其父莊胤城，弟莊廷鉞均立斬。初，明故大學士朱國楨私著明史，籍未刊而亡，家亦中落，以稿本質金於廷鑨。廷鑨易自己名刻之，補入崇禎一朝事，中有萬曆間總兵李成梁捕斬建州衛都指揮使王杲語。歸安知縣吳之榮方罷官，謀起復，因舉發其事，廷鉞入賄得免。廷鑨死，其父胤城乃稍易書中指斥語，再版刊行之。榮恨計不售，更購初版，上之法司，遂興大獄。致仕侍郎李令晳為作序，亦坐死，且殺其四子，幼子年十六，法官命滅供一歲，例得免死。幼子不忍獨生，卒不易供而死。序中所稱舊史朱氏者，指國楨也，之榮素怨南潯富人朱佑明，遂嫁禍，且指其姓名以證，並殺其五子。其餘書列名及官吏失察，與刊刻、收藏人株連死者七十餘人，婦女並給邊而之榮卒以此起用，並以所籍朱佑明之產給之，後仕至右僉都。
六年，夏四月，殺江南民人沈天甫、呂中、夏麟奇。天甫等選詩二卷，語多忌諱，嫁名黃蕁素百七十六人作，陳濟生編輯，吳牲等為這序。持向牲元萊所，詐索財物，元萊察其書非故父手蹟，控於巡城御史以聞，下法司嚴審，以天甫等誣陷平民謀叛。皆伏法，諸被誣者雖事終省釋，而生死多不可知矣。
五十二年，春二月，殺翰林院編修戴名世，戮學士方孝標屍。時詔修明史已數十餘年，而館臣採錄遺書，率多忌諱，致屢裁稿而未告成。名世心竊痛之，因著孑遺錄以見其概，又興其門人金生書，謂以弘光之帝南京，隆武之帝閩越，永歷之帝兩粵與滇黔地方數千里，首尾十七八年，曾不得如昭烈之在蜀，帝昺之在厓，史家猶得以備書其事，近日方寬文字之禁，而天下所以避忌諱者，萬端終明之世三百年無史，豈不可嘆？書中又引孝標所著滇黔紀聞，稱其考據確實，是書載入其南山集中，刊行已久。至是都御史趙申喬疏摘其語以聞，名世族皆棄市，孝標戮屍，其子登嶧雲，旅孫世槱並斬，族屬僉妻發遣，編修汪灝、方苞、方正玉、尤雲鍔、劉巖等因連獲遣者，凡三百餘人。金先生病死獄中，申喬發難，構此大獄。不及二年，其子鳳詔以官太原知府，受鉅藏伏法。
世宗雍正三年，冬十二月，殺浙江舉人汪景祺。初，景祺從軍青海，嘗作《西征隨筆》，有詩譏訕聖祖，又為年羹堯作功臣，不可為論，為撫臣福敏查出，入奏。命立斬，家庭發遣。
四年，夏四月，革食侍講奉錢名世職銜，發回原籍。因名世作詩稱誦年羹堯平藏功德，觸帝怒，親書名教罪人扁額，令地方官張掛其居宅，又令朝士等賦刺惡詩，並諭旨一道，交名世刊刻進呈，凡直省學校所在，各頒一部。冬十月，以光祿寺卿王國楝為浙江觀風整俗使，並飭停浙江省鄉試、會試，因歷年以文字獲罪者，多浙江人也。
五年，春二月，革太常寺卿鄒汝魯職，發往荊州府隄工處效力。因汝魯進河清頌，內有「舊染維新，風移俗易」語，謂其語近譏訕也。夏五月，戮禮部侍郎查嗣庭屍。嗣庭典試江西時，題「維民所止」。有訐者謂維止二字乃取雍正斬首之意，繼又搜出日記，於聖祖用人行政大肆譏評。帝大怒，逮嗣庭及其子上克下於獄，至是皆死獄中，命剉屍梟示，子雲立斬，子長椿、大梁、克瓚；兄慎行、嗣瑮；姪克念、念基、聞學俱著流三千里。
七年，冬十二月，殺革職主事陸生杋，罰革職御史謝濟世充當軍中苦差。先是，振武將軍順承王錫保陸辭，帝語之曰：軍前效力之漢官等，若有私自著作，怨懟罔上者，即密以聞。是年六七月間，錫保先後奏報濟世注釋大學，毀謗程朱，於見賢而不能舉兩節，有抒寫怨望之詞。生杋細書《通鑑論》十七篇，中有論封建、立儲、兵制等事，多抗憤不平語，至是分別治罪。
八年，冬十月，殺庶士徐駿。駿在館時，因上書言事，於陛下之「陛」字誤書作「狴」，帝怒其粗率，立斥放歸。至是檢其詩集，內有「清風不識字，何得亂翻書」之句，指為譏訕，命正法。
十年，冬十二月，戮江浙大儒呂留良屍及其子呂葆中屍，次子呂毅中等皆斬。呂留良，石門人，講學鄉邦，學者稱晚村先生，或稱呂夫子。嘗以博學弘儒及山林隱逸薦，誓死不就，至薙髮為僧，至是為曾靜之獄所牽及。先是，湖南永興人曾靜居鄉講學，學者稱蒲潭先生，因應試靖州城，得見留良講義，至夷夏之防及井田封建等篇，始明種族之界。遣弟子張熙至留良家，求其著述，時留良已死，其子毅中悉以父遣書授之，詞多憤激。靜讀之，益傾服，憤然棄青衿，日與留良子弟嚴鴻達、鴻達弟子沈在寬諸人遊，於是深茹種族之痛，志圖光復。時傳聞川陝總督岳鍾祺裔出宋岳飛，與金世仇，將謀報復，又鍾祺兩請入覲，詔不允行，鍾祺深自危疑雲。靜遂遣熙至陝，投書鍾祺，勸舉事。書中歷數帝弒父、屠弟及戮辱功臣諸罪。鍾祺以聞，命逮靜等入京庭訊。帝以留良等罪，尚在曾靜等上，赦靜、熙歸，且詔地方官予以保護。鴻達已死獄中，與留良、葆中皆追戮其屍。毅中、在寬均立斬，子孫遣戍，婦女入官。廣東連州知州朱振基，學政王奇勖不應，設祠奉祀呂留良，與車鼎豐、車鼎賁、孫用克、周敬輿俱坐死，父母、子孫、兄弟、妻女坐發給為奴者二十三家。
十三年，冬十二月，殺湖南儒士曾靜、張熙。初，世宗命釋曾等回歸里，詔地方官紳不得將靜等暗加殺害，違者抵儥。即朕之子孫，將來亦不得以其詆毀朕躬而追戮之。至是，高宗嗣立，竟殺之，並詔直省停講《大義覺迷錄》，繳回頒發原書。論者謂世宗之頒講是書，蓋有深心，而高宗忽從而禁之，又高宗之深心也。
高宗乾隆十八年，秋七月，詔江辦巡撫莊有恭，著照前學政任內所得養廉銀數加罰十倍。先是，乾隆十五年，有恭再視學江蘇，有浙江人士丁文彬獻所著《文武記》、《太公望傳》等書，有恭以為狂，不究，縱之去。文彬復挾書至山東，投衍聖公孔昭煥，轉告巡撫楊應琚以聞。帝震怒，嚴旨詰問有恭，並命查取逆書進呈。有恭以文彬係有精神病人，且事隔五年，細檢原書不得覆奏。帝斥其狡詐，姑念學政無懲辦逆民責任，今免罪罰金。
十九年，秋九月，戍盛京禮部侍郎世臣於黑龍江。世臣詩稿中有「霜侵鬢朽歎窮遠」及「秋色招人懶上朝」、「半輪明月西沈夜，應昭長安爾我家」等句，帝惡其疏懶鳴高，自擬於蘇軾黃州之謫，且卿貳崇階，有何窮途之嘆？況盛京為豐沛故鄉，世臣係滿洲世僕竟忘根本，居心更不可問，故有是譴。
二十年，夏四月，內閣學士胡中藻棄市，廣西巡撫鄂昌賜死，工部侍郎張泰開革職，故大學士鄂爾泰撤出賢良祠。中藻所著詩集曰《堅磨生詩鈔》。帝謂「堅磨」出自魯論，孔子所稱磨湟，乃指佛肸而言，胡中藻以此自號，是誠何心？又其督學廣西時，試題內有乾三又不為象龍說，乾隆乃朕年號，龍與隆同音。並摘其詩句十數語鍛煉成獄，遂被族誅。泰開，故中藻門生，又為之作序，中藻係出鄂爾泰門下，鄂爾泰嘗讚賞中藻之誇。鄂爾泰之姪不合，援引世誼與中藻唱和，又摘鄂昌《塞上吟》中稱蒙古為胡兒，為忘本黨逆，故皆及於禍，旋降嚴旨禁滿洲八旗學習漢文及與漢人唱和，論同年行，革來往。
二十二年，秋七月，賜原任浙江布政使彭家屏死，殺河南生員段昌緒、司存存、司淑信。昌緒家中存有吳三桂檄，昌緒爲之濃圖密點，加評贊賞。家屏收藏《明季野史》、《潞河紀聞》、《日本乞師豫變紀略》、《酌中志》、《南遷錄》等書。又所刻族譜《大彭統紀》牽引得姓之始爲黃帝苗裔，其命名曰大彭與累朝國號同一稱謂。譜中凡遇明神宗年號，於帝御名，皆不闕筆，謂其目無君上已極，賜自盡，並殺昌緒等。
二十九年，秋九月，殺泰州知州賴宏典。以託人謀干遷官書中，有『點兵交戰，不失軍機』諸隱語，指爲逆詞，命正法。
三十二年，冬十二月，磔浙江齊周華。周華以黨呂留良遭遣戍，歸刻其書，撫臣熊學鵬摘其中忌諱語以聞，並誣原任禮部侍郎齊召南犯隱逆詞等罪，詔磔周華，落召南職。
三十三年，春二月，以已故謝濟世所著《梅莊雜著》中多怨望語，飭令江西巡撫宋邦綏燬其書及版。　三月，命江西巡撫吳紹詩銷燬已故李紱、李任渶、傅占衛所著各書版。
三十四年，夏六月，以已故錢謙益所著《初擊集》、《有學集》，其書版均著銷燬。因集中於國語、薙髮兩事，多痛詆語也。
三十七年，春正月，詔直省購訪古今著作進呈。
三十九年，秋八月，催燬直省藏書。　冬十二月，廣東總督李侍堯查出已故屈大均詩文進呈。其詩集中有大都宮詞三首，多紀順治朝掖庭祕事，命銷燬。尋閱文內有雨花臺葬衣冠之事，命確訪其處，速爲刨毀，無使悖逆遺穢，久留黃土雲。
四十年，春正月，發遣呂留良之孫呂懿兼曾孫呂敷光往黑龍江，與窮披甲人爲奴，因其爲大逆緣坐之犯，不合損納監生也。　冬閏十月，詔毀《遍行堂集》、《皇明實紀》、《喜逢春傳奇》各書。《遍行堂集》爲僧澹歸即明給事中金堡所著，《皇明實紀》及《喜逢春傳奇》皆東莞陳建即江甯天笑生所撰。收藏諸書之高秉遣戍。
四十二年，冬十一月，逮江西舉人王錫侯至京下獄。新昌王錫侯刪改《康熙字典》，另刻《字貫》，其序文凡例將聖祖、世宗及帝御名開列。帝大怒，逮獄論死，巡撫至監司均革職。
四十三年，夏四月，山西舉人王爾揚爲同邑李範作墓誌，於考字上用皇字。巡撫巴延三捕獲嚴審請旨，帝謂爾揚迂腐用古，並非叛逆，免誅。　冬十月，戮東台舉人徐述夔及其子徐懷祖屍，其孫徐食田、徐食書並斬。述夔所著《一柱樓詩》中，詠正德杯云：『大明天子重相見，且把壺兒擱半邊。』帝謂『壺兒』即『胡兒』，又有『明朝期振翮，一舉去清都』之句，帝謂其願有欲興明朝去清朝之意，遂大怒，命與懷祖俱戮屍。食田、食書及校對徐首髮、沈成濯，藩司陶易與，幕友陸炎皆坐死，知府謝啟昆，知縣塗濯龍俱革職。　戮前禮部尚書沈德潛屍。德潛子告歸，帝以己著詩集委之改訂，頗多刪潤。德潛死，調其詩集進呈，則平時爲帝點竄捉刀之作，咸錄焉。帝大恚，命革去官爵諡典，撤出鄉賢祠，撲毀所賜祭葬碑文。尋聞其詠黑牡丹詩：『奪朱非正色，異種也稱王』之句，指爲逆詞，令剖棺戮屍。　江蘇贛榆縣民常玉振，於其父行述內有：『於佃戶之貧者，赦不加息，並赦屢年積欠』之語。撫臣楊魁捕獲下獄，同特寶山縣職員范起鵠家藏《亭林集》。江西士人李雍、河南致仕主事余騰蛟皆以逆詩逮審不實，免究。
四十四年，春二月，降福建巡撫黃檢爲真隸正定府知府。以檢不應刊刻其祖父廷桂奏稿，且載入世宗及帝硃批也。　夏四月，殺直隸民人智天豹。帝謁陵回京師，天豹使其徒張九霄於道旁呈獻《大清天定運數》一本，中編大清天號三十餘條，而於乾隆年號僅及五十七年而止，又於聖祖廟諱直書不諱，命立斬，九霄斬監候。
四十六年，夏四月，絞殺在籍大理寺卿尹嘉銓。帝自五台山還至保定府，嘉銓使其子齎表赴行在，爲父會一請諡，且請從祀孔廟。帝怒其狂妄，交刑部治罪，隨據部查出嘉銓所著各書中，多狂悖之語，坐狡立決。
編者曰：自康雍間，屢興文字之獄，時因天下初定，人心未一，人主爲自衛計或非得已。至乾隆朝，各案毛舉細故，誅連滿庭，於是比附妖言，告訐詩文之事紛然而起，御史曹一士嘗疏論之，略謂比年以來，小人不識朝廷誅殛大憨之故，往往挾持睚眥之怨，借影響之詞，攻詰詩書，指摘字句。有司見事生風，多方窮鞫，或致波累師生，牽連親故，破家亡命，甚可憫也。臣愚以井田封建，不過迂腐之常談，不可以爲生今反古。述懷詠史，不遇詞人之習態，不可以爲援古刺今。即有序拔偶遺紀年，亦或草茅一時失檢，非必果懷悖逆，敢於明布篇章。使以此類悉皆比附妖言，罪當不赦。將使天下告訐不休，士子以文爲戒，殊非國家義以正法，仁以包蒙之意云云。觀此則當時文禁之森嚴，冤獄之繁重，蓋可知也。


