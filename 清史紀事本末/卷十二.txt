

世祖順治十八年，春正月，聖祖即位，時年八歲。索尼、蘇克薩哈、遏必隆、鰲拜等遵遺詔輔政，首罷十三衙門，停止各省巡按差，定司道及河工官員久任之法，豁免山東臨街房屋稅及各省田賦，增加餉練，蠲逋賦，禁非刑，中外翕然稱頌。　夏五月，殺江蘇秀才倪用賓等十八人。初江蘇吳縣知縣任維初貪酷，用賓等於世祖遺詔到蘇，巡撫等官哭臨之時，聚哭於文廟，並至府堂進竭貼。巡撫朱國治等指為震驚先帝之靈，聚眾倡亂，搖動人心，請嚴加詰處。朝命侍郎葉尼等往勘，皆定為不分首從處斬。
聖祖康熙二年，秋八月，詔鄉會試停止八股文，改用策論表判。頭場策五篇，二場論二篇，表一篇，判五道，以明年甲申辰科為始，未幾仍復舊例。　復行滿洲、蒙古、漢軍繙譯鄉試。　福建延平等處土匪王鐵佛作亂，討平之。　冬十二月，廣西隴納山民阿仲作亂，討平之。
三年，春正月，裁會試副榜。　夏四月，輔臣鰲拜矯殺內大臣飛揚古。鰲拜與飛揚古有隙，既坐其子倭赫等以擅乘御馬諸罪棄市，並坐飛揚古守陵怨望。其子尼侃、薩哈連俱坐絞。　五月，以旱，禁直省繋囚，毋用非刑苛虐。　秋九月，江南地震，其聲自南而北。　冬十月，彗星見，經五十餘日，厯一十三宿。　十一月，金星生白氣，長三丈餘。
四年，春正月，水西蠻酋安坤作亂，吳三桂討擒之。　彗星見女宿度。　三月，金星畫見。　夏六月，雲南省城迤東土酋王耀祖據新興，僭號大慶，吳三桂破擒之。　冬十月，江南獻玉璽。溧陽縣民顧起龍撈獲玉璽，篆：「人心惟危，道心惟微，惟精惟一，允執厥中」 十六字，總督郎廷佐以獻，命貯內庫。
五年，春正月，雲南土酋祿昌賢作亂，吳三貴討平之。　十二月，鰲拜矯詔絞殺大學士戶部尚書蘇納海、直隸總督朱昌祚、巡撫王登聯。鰲拜與蘇克薩哈不協，鰲拜隸鑲黃旗，蘇克薩哈隸正白旗，乃以私意倡互相圈換之議，蘇納海等言其不便，疏入，鰲拜大怒，欲置三人於死，帝不允，鰲拜矯旨行之。
六年，春二月，吳三桂進征烏撒女酋隴氏，討擒之。　秋七月，帝親政，御太和殿受賀，頒詔赦。　鰲拜矯殺太子太堡內大臣蘇克薩哈。蘇克薩哈既與鰲拜不合，奏求守陵，鰲拜必欲置之死，奏言其有異心，列其二十四大罪，應置極典。帝悉其情，持不下，鰲拜攘臂強奏。累日，竟予絞決，並滅其族。　九月，詔停本年秋決。
七年，春二月，詔訪求精通天文占候者。　三月，命科道缺出，即就有司內舉賢能素著者，行取來京，聽候選用。　停叩閽例，有冤抑者准赴通政使司，登聞鼓衙門告理。　夏五月，金星見午位，色微暗。　浙江嘉善民郁之章有罪，流徙尚陽堡，子郁褒、郁廣爭請代，特並宥之。　六月，以亢旱、地震，飭廷臣修職業，詔內外清理刑獄。　革職漕運總督吳惟華。密疏請徵各州縣鎮市房號銀兩，及江南三十餘州，令民納價耕種。帝惡其害民斂財，交刑部議。　六月，金星畫見，山東地大震，棲霞山震，沂水陷穴，廣數丈，民間井傾，仄不可汲，樓臺南北易向。　秋八月，命刑部酌定見行則例進覽。　九月，金星畫見，停止邊外巡幸。帝欲出邊畋獵，內祕書院侍讀學士熊賜履疏諫，言星變疊見，水旱頻仍，不宜輕出，以致民兵困苦。給事中趙之中亦請收回成命，遂命停罷。
八年，夏四月癸亥朔，日食。　帝幸太學。　五月，鰲拜有罪，下獄。鰲拜驕恣日甚，帝患之，召吏部右侍郎索額圖入謀。索額圖乃請解侍郎任，爲內廷一等侍衛，日選小侍衛十餘人，教之習布庫戲〈（譯言撩腳戲。皆十餘齡小童徒手相搏，而專賭腳力勝敗，以仆地爲定）〉。鰲拜或入奏事，並不之避，益以朝廷弱而好弄，更無復顧及。是日入內，忽爲習布庫者所擒，十數小兒，立執之付詔獄，廷勘罪狀三十欵，令免死，拘禁之。初，熊賜履條奏時政，有曰：「內臣者，外臣之表也。」又曰：「輔臣急功喜事，但知趨目前尺寸之利，以便私圖。」鰲拜惡其侵己，曰：「劾我也！」遂請治以妄言之罪，並請申禁言官，不得上書陳奏。帝弗許，曰：「彼自陳國家事，何與爾等耶？」　秋七月，以旱，命清理刑獄。　九月，京師地震。　冬十二月，復舉人揀選知縣例。　雲南阿戎作亂，討平之。　金星畫見。
九年，夏四月，河決歸仁隄。　秋八月，命改內三院爲內閣。　帝奉太皇太后、皇太后謁孝陵，尋還京師。　九月，命禮部於官學生內，每旗選取十名，交欽天監分科學習，有精通者，以滿漢博士用。　冬十月，改內三院大學士銜，以圖海、巴泰爲中和殿大學士，兼禮部尚書，索額圖、李霨爲保和殿大學士，兼戶部尚書，杜立德、魏裔介爲保和殿大學士，兼禮部尚書，對哈納爲文華殿大學士，管刑部事務。
十年，春正月，罷各部院及各省衙門通事。　夏四月，命截留漕糧六萬石並各倉米四萬石賑濟淮揚饑民。先是，戶部議發銀六萬兩賑饑，帝曰：「饑民待食甚迫，予銀無益也。」　五月，御史趙璟奏請加增外官薪俸，報聞，疏內略稱：「外官薪俸太簿，總督每年支俸五百五十兩，巡撫百三十兩，至知縣止四十五兩，每月三兩零，不足五六日之費。不取百姓，勢必饑寒。若督撫勢必取之下屬，所以懲貪而愈貪也。」　六月，金星畫見，江南旱。　秋七月，禁止百姓保留降調人員，從御史徐旭請也。　九月，帝奉太皇太后、皇太后詣盛京謁陵。　冬十一月，還京師。
十一年，夏四月，召原任大學士衛周祚來京，命入閣辦事。　六月，頒聖諭十六條。
十二年，夏六月，金星畫見。　冬十二月，民人楊起隆詐稱朱三太子，改元廣德，約滿洲各官奴將於元旦起事，匿降將周全斌家，爲鑲黃旗監生郎延樞首告，督統圖海等捕之。起隆逸去，擒其黨李株等數百人，磔於市。
十三年，秋九月，京師地震。
十四年，夏四月，命信郡王鄂札爲撫遠大將軍，大學士圖海副之，率師討蒙古察哈爾，平之。察哈爾，元裔也，崇德時來歸，編旗安置義州，忽擁衆叛。圖海將軍至，連破之，擒斬其王子布爾尼，察哈爾平。　冬十一月，太白畫見。
十五年，夏五月，壬午朔，日食。　是月，有星隕於江南青浦之瓢湖濱，墮地有聲，掘之得黑石，按之尚熱，重凡十九斤。　秋七月，大學士熊賜履免歸，以閣臣索額圖劾之也。
十六年，正月朔，聞雷。　九月，帝獵於邊外。　冬十月，還京師。　十二月，太白畫見。
十八年，秋七月，京師地連震，詔羣臣各言得失。時帝畫夜坐武帳中，憲臣魏象樞直入奏曰：天變若此，乃輔臣植黨市權，引用僉壬，以剝蒸黎之應。帝不答。
十九年，秋八月，大學士索額圖以疾求罷，命於內大臣處上朝。　十月，彗星見於翼。　十一月，彗星見西方。　冬十二月，磔楊起隆於市。大將軍圖海解送陝西起事之朱三太子即楊起隆來京，及與前監禁之楊起隆妻馬氏，及其黨鄭得勝質對，皆不識，部議爲顯係起隆之黨借名造反，罪應磔，從之。
二十年，春正月，命兵部右侍郎溫代疏濬通州運河。　二月，詔開海界。先是，濱海居民私餉臺灣鄭氏，順治十八年遂下令遷界，民多蕩析離居，滿兵復奴其老稚，菙楚不忍聞。閩督姚啟聖屢奏旗兵不服水土，康王體尊亦不宜久暴露，宜撤歸。疏三上，始命班師，兵歸者猶驅子女北行。至是，啟聖又與撫臣吳興祚奏請開邊界，復民業，從之。　頒發帑銀二十萬兩賑山西饑民。　三月，河南地震。　秋八月，辛巳朔，日食。　九月，幸畿甸，自後以肄習水圍、循視河堤，歲常舉行。
二十一年，春二月，殺楚人朱方旦等。方旦，荊州人，刊刻祕書，其徒顧齊宏、陸光旭等爲之標榜，時有宣聖復生之稱。大將軍順承郡王勒爾錦駐荊州時，書贈至人里聖人堂匾額，巡撫張朝珍嘗爲題聖教帝師匾額。方旦等既伏法，帝以勒爾錦見在羈禁，朝珍已病故，俱予免議。　三月，帝獵於烏喇。時鹵簿待發，憲臣徐元文率言官三十人入諫，帝曰：「方春省耕，不出旬日回，非遊牧也。」遂啟行。　夏五月，還京師。　秋七月，彗星見井宿度，尾丈二尺餘。
二十二年，春二月，帝幸五臺山。終帝之世，凡幸五臺山者五，不備紀。　三月，還京師。　夏四月，命邊疆提鎮官有應入覲者，奏聞。時邊陲將士，不習國家法度，帝嘗降勅廣西將軍馬承胤軍中，承胤跪受，諸將驚曰：「我將軍亦跪人耶？！」至是憲臣禧佛疏稱：「海內大定，宜令提鎮次第入覲。」帝因語羣臣曰：「提鎮久握兵權，心意驕縱，故每致生亂。常來朝見，則心生敬畏，如吳三桂輩亦不令來朝，始至於此也。」羣下皆拜服。　六月，帝奉太皇太后出古北口避暑，自是每年五六月出口，不備紀。　秋七月，還京師。
二十三年，九月，帝東巡。先是，詞臣曹禾以帝功德日盛，奏靖封禪，科臣王承祖奏請巡狩，並付廷議。工科給事中任辰旦獨上疏諫，言：「封禪之說，惟秦始皇、漢武帝、宗真宗諸君行之，固猥陋無足道矣。若夫巡狩，載《舜典》、《王制》諸書，古諸侯各君其國，天子巡所守，以協同議禮制度。今天下一家，巡狩之禮亦不可舉。」疏入不報，尋部臣議上，虞舜東巡至岱宗，燔柴致祭，漢高祖遇魯，以太牢事孔子。今皇上盛德神功，同符堯舜，仿古之制，爰事東巡，經過泰山闕里，亦應致祭。至是啟鑾東巡，幸山東，登泰山，渡黃河、楊子江，幸鎮江、江蘇、江寧，還經泗水東境，幸曲阜，謁孔陵，始回鑾。自是南巡凡六次[1]。　冬十一月，還京師。　是年，直隸、河南饑。
二十四年，秋九月，《賦役全書》成。　淮揚饑。　冬十一月，癸卯朔，日食，丁巳望，月食。
二十五年，春二月，詔嗣後武官照文職例丁憂，從四川提臣何傳請也。先是，下廷議時，帝語閣臣曰：「武官不宜久任，在昔唐室藩鎮，驕蹇跋扈，皆由久典兵權耳。乃丁憂之例既定，自不致任久矣。」　夏四月，詔訪求遺書。帝欲統一天下之言論思想，飭令直隸巡撫、學道，購收民間藏書祕錄，務期搜訪罄盡，送部進呈，以免異端詖說流播民間雲。　閏月，江蘇巡撫湯斌奏毀蘇州城上方山五通滛洞，同時閩督郭世隆亦檄毀五顯廟。　秋七月，帝獵於邊外，自後每歲能秋冬農隙講武之時，出邊行獵，不備紀。　八月，還京師。　冬十二月，發遣兵部侍郎蔡毓榮於黑龍江，因前在雲南隱匿吳三桂家口也。毓榮前官綏遠將軍，平三桂大有功，諸滿帥忌之甚，相與構陷，遂獲罪。
二十七年，春二月，琉球遣子弟梁成楫等三人入監讀書。　大學士明珠、李之芳、余國柱，尚書佛倫、熊一灑、科爾坤同日罷，因言官郭琦劾諸人背公營私也。先是二十二年，天久不雨，命庶常德格勒筮之，遇夬卦，曰：「澤上於天，將降矣！而卦義五陽決一陰，小人居鼎鉉，故天屯其膏，決去之即雨。」帝愕然，曰：「安有是？」德遂以明珠對，帝默不應。　夏四月朔，日食。　六月，武昌兵變，推夏違龍爲首。事聞，督統瓦岱往討，平之。
二十八年，秋七月，勒令原任少詹事高士奇、左都御史王鴻緒、編修陳元龍休致，因左都御史郭琇劾諸人植黨營私也。　冬十月，降副都御史許三禮二級調用，以疏劾原任刑部尚書徐乾學潛住京師招搖，及其子樹穀違例考御史事。部議座以誣罔也。
二十九年，夏四月，《大清會典》成。　五月，大學士徐元文等薦舉麻城知縣趙倉壁、清苑知縣邵嗣堯、三河知縣彭鵬、靈壽知縣陸隴其。俱著行取。　八月，己未朔，日食。
三十年，春二月，丁巳朔，日食。
三十一年，春正月，辛亥朔，日食。欽天監占，主有大臣黜，近臣有憂。帝責其附會，嚴斥之。
三十二年，冬十二月，嚴禁順、永、保、河諸府造酒。時以畿輔米價騰踴故也。
三十三年，夏五月，命提督順天學政兵部右侍郎李光地解任，回京守制。光地聞母喪，僅乞假數日治喪，仍視事，言官沈愷曾、楊敬儒交章論劾，給事中彭鵬疏詆光地爲忘親貪位。帝大怒，嚴旨詰問。鵬執奏愈力，並言臣與光地皆閩產，今若此，人人切齒，桑梓汗顏。帝不得已，因令光地解任，在京守制。
三十四年，夏四月，山西平陽地震，壓斃人民甚衆，詔曰：「迺者，畿輔郡縣，災傷疊告。而山西平陽府屬，復有地震之異，朕心祗惕，謂必政事之失宜，方致陰陽之有感。反躬循省，深儆予辜。」　六月，以京師久雨，詔廷臣言事。
三十五年，春正月，京師地震。　夏六月，東南濱海颶大作，海嘯。　秋七月，復大風，壞民居盧舍。　九月，京師地震。　冬十二月，京師地震。
三十六年，春閏三月，辛巳朔，日食。　冬十一月，京師地震。
三十七年，秋七月，京師地震，江南濱海大風，水猝至，平地丈餘。帝奉太后出山海關謁陵。　冬十一月，還京師。
三十八年，冬十一月，逮順天鄉試正副考官修撰李蟠，編修薑宸英下獄，因御史鹿祐疏參是科考試不公，後集中式舉人於內廷覆試，去留有差。蟠遣戍，宸英座於獄。時滿朝臣僚皆知是獄之冤，王士禛亦有：「我爲刑官，令西溟以非罪死，何以謝天下」之語。西溟，宸英字也。
三十九年，春二月，貴州省城地震。
四十年，冬十二月，連人傜人作亂，討平之。
四十一年，夏五月，東南海嘯。　六月，火星入南斗。
四十二年，秋九月，湖南鎮簞紅苗作亂，討平之。　冬十月，帝巡太原。　十二月，還京師。
四十三年，夏四月，革直隸巡撫李光地職，仍留任。先是，給事中黃鼎楫、湯右曾、許志進、朱駿業、王原等，合疏劾光地去歲報災二十餘處，光地身爲撫臣，漫無經理，疏內所稱民沾實惠俱屬空言。疏下，李光地回奏，光地引咎請落職，命留任。　冬十一月，丁酉朔，日食。
四十四年，秋八月，京師地震。
四十五年，春二月，京師地震。　江寧知府陳鵬年落職，命來京在修書處效力。初，江督阿山以帝將復南巡，召屬吏議加賦，鵬年力爭不可，阿山銜之。四十四年，帝至江南，使鵬年辦龍潭行宮差，近侍索賄不與，竊置蚯蚓糞於簞席間。帝召鵬年詰問，將加罪，以致仕大學士張英、織造使曹寅力諫，得免死。駕幸金山，罰鵬年疊石、挽舟諸苦工以辱之。民趨助役，至是阿山劾其受鹽典商年規，蝕龍江關稅，落職，下之獄，命漕督桑額、河督張鵬翮會讞，民皆罷市，揭帛鳴鉦，環制府問太守見劾之由。有司械繫數人，爭就繫。句容八邑生童方京試，譁曰：「讀書何爲也？！」皆火其捲去。讞者以三木訊商人，商人曰：「歲餽，自督撫至州縣皆有之，惟太守不受一錢耳。」既捃摭無所得，則以鵬年嘗遂倡，建亭其地，月朔宣講聖論，爲大不敬，獄成論斬。大學士李光地入諫，得解，幾復授蘇州府知府，復忤總督噶禮下獄，指所作遊虎邱詩爲怨望。帝仍令免罪，入武英殿修書，後終河道總督。　夏四月，戊子朔，日食。　冬十二月，命各省建育嬰堂，從言官周清源請也。
四十六年，春正月，殺雲南民李天極、王枝葉等。天極，廣通縣諸生，與臨安府諸生朱六非等，以枝葉本朱姓，爲明永厯之孫，奉爲主，稱桂王文興三年。潛期先取廣南，次取開化，由蒙自襲省城。督臣貝和諾得標兵首報，發兵擒斬之。　秋八月，貴州普安州三江苗人黃柱漢等作亂，討平之。
四十八年，冬十月，殺編修熊本。本，孝感人，爲故閣臣熊賜履從子。賜履卒於江寧寓室，貧無以殮，本爲之治喪事盡禮。人高其義，及遺疏入，中有薦本語。帝疑其僞，命督臣噶禮確察。噶禮取疏草進，無本名，本落職論死。或曰噶禮迎合忮忌，所呈疏草未可據。
四十九年，春正月，朔，虹見東方。　夏五月，南方霪雨，大水。　秋八月，革福建提督藍理職。理奏永春、德化間有陳五顯等，聚衆二千餘行刼，臣令參將尚之瑨統兵往緝兩次，殺賊八十餘，中傷脫逃者不計其數，附近賊巢仍不廢耕織，照常安業。帝謂數千人爲盜，保得謂百姓不失業，此係掩飾己過，希圖卸罪，命嚴議，至落職。
五十一年，夏六月朔，日食。　冬十月，革江南總督噶禮職。噶禮與江南鄉試副考官趙晉通關節，事發，撫臣張伯行劾之。禮亦訐伯行不出洋捕賊諸疑欵，命俱解任，交欽使張鵬翮等雜治。時鵬翮之子懋誠任懷寧令，故於噶禮多瞻顧，奏晉與新科舉人陳元奎、吳泌賄通關節，擬罪如律。噶禮劾伯行不能清理案件屬實，餘係苛求，應降留，伯行劾噶禮索金事全虛，應奪職發徒，復命尚書穆和倫等覆訊。奏如前，帝以伯行爲天下清官第一，責諸臣變亂是非，命伯行復任，黜噶禮職。　十一月，籍沒福建革職提督藍理，調入旗。初，理在提督任內，好干預民事，或曰：「此有司職也，非所宜問」，理曰：「天下官管天下百姓，腐儒何足以知之。」妒之者因刻匿名帖，繪一虎以比之，多列罪狀。督臣范時崇、撫臣滿保所以參奏，命侍郎和託等往按。左右不承，理曰：「吾大臣，何必辦？」舉筆署曰，皆實，議立斬，追贓八萬，籍其產，特旨免死入旗。　帝出關謁陵。　十二月，回京師。
五十三年，春二月，以旱，詔廷臣言事。　夏六月，詔刑部寬卹獄囚。
五十四年，春二月，革江蘇巡撫張伯行職。伯行劾布政使牟欽元藏匿通洋匪棍張令濤。令濤舊爲噶禮幕客，故伯行必欲死之。命尚書張鵬翮往勘，尋奏令濤良民，伯行誣劾擬斬，帝不允，命來京，入直尚書房，旋擢倉場總督。　夏四月，丙寅朔，日食；望庚辰，月食。　秋七月，東南各省驟風暴作。　冬十月，山西太原府知府趙鳳詔以受贓十七萬有奇，伏法。鳳詔，尚書趙申喬子，申喬自請罷斥，命仍在任供職。
五十五年，春二月，定民間買賣地畝，其丁隨地輸課，從言官董之燧請也。　夏六月，旱。
五十六年，夏四月，嚴禁天主教在各省立堂傳教。天主教來自西洋，康熙八年有旨嚴禁，至是廣東碣石鎮總兵陳昂疏言廣州城內外教堂布滿，乞飭早爲禁絕，部議從之。
五十七年，夏四月，磔河南民袁進，即朱復業等於市。初，蘭陽縣有郭英者，自稱前明勳裔，以同邑幼童朱復業爲明周王之孫，撫養家中，詭名袁進，欲效郭子興撫太祖故事，勾結白蓮教首李雪臣、興邦父子，匿邑諸生李山義家，潛謀舉事，爲縣令偵知捕獲。撫臣張聖佐以聞，命尚書張廷樞察審，論如法。　五月，既望，有羣蟻自海入江南之吳松江，風浪衝擊，團結不散，有大至徑寸者。　秋七月，陝西平涼鞏昌府屬地震。　八月，殺鑲藍旗逃棍孟光祖。光祖稱奉誠王府差遣，往各省誆騙財物，梟於市，江南巡撫佟國勷、四川巡撫年羹堯，不將光祖拿獲，反接受物件，饋送禮物， 國勷革職，羹堯革職留任。
五十八年，春正月，甲戍朔，日食。　命截留漕米四十三萬，貯蘇州、鎮江、江寧、淮安、安慶賑荒。
五十九年，春正月，王大臣等以帝明年御極六十年，請預定慶賀典禮，不許，諭曰：「見在西陲用兵，軍民勞苦。去歲正月朔日食，今年七月朔又值日食。海洋颶風，飄沒官兵船隻。山左東三府不發被淹，黎民飢饉。淮黃大水，僅能搶護。人心風俗未盡醇，官箴政事未盡理。此正君臣孜孜求治之時，慶賀之事，著停止。」　夏六月，禁商船以軍器出洋。
六十年，春三月，會試副考官副都御史李紱奪職，發往永定河工效力。是科會試榜發，下第舉子擁紱邸舍喧嚷，爲言官舒庠等所劾，免官發遣。　夏五月，直隸、山東、山西、河南、陝西、福建、浙江飢。　六月，安徽大旱。　秋九月，河決河南、山東、直隸等處。　冬十月，臺灣風災。
六十一年，春正月，召滿漢文武諸臣及至仕退斥人員，年六十五以上六百八十人，宴於乾清宮前，名千叟宴。　夏四月，福建駐防將軍黃秉鉞奪職，因防兵譁餉也。　帝在熱河，語王大臣等曰：「前有以朕每年出口行園，勞苦軍士者，不知國家承平雖久，豈可不修武備？如前噶爾丹、策妄呵、喇布坦等梗命，朕兩次掃平漠北，救民水火，此皆朕平日不忘武備，勤於練兵之所致也。若前惑於人言，憚勞苦而不加訓練，又何能遠至萬里之外，滅賊立功耶？」 　秋七月，夜有大流星入斗垣。　九月，帝還京師。　冬十一月，帝崩，壽六十有九，四子胤禛嗣立，諡帝曰仁，廟號聖祖，葬遵化州孝陵東馬蘭峪，號景陵。

