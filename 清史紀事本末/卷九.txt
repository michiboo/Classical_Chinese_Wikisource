

　　世祖順治二年，明紹宗隆武元年也。夏閏六月，明賜南安侯鄭芝龍子森國姓，名成功。森即芝龍娶日本肥前人田川氏女所生子也。生之夕，火光燭天，芝龍心異之。芝龍以平海賊劉香功，官都督。森在日本已七歲，屢請於日人，始遣森還，而留翁氏。成功儀容俊偉，倜儻有大志，每東向望母輒掩涕，叔父鴻達甚器之，每摩其頂曰：「此吾家千里駒也。」讀書不治章句，作灑掃應對進退，題文中有曰：「湯武之徵誅，一灑掃也；堯舜之揖讓，一應對進退也。」人咸以英物目之。年十五，補諸生，試高等，食餼，有相士見之曰：「此奇男子，命世雄才，非科甲中物。」弘光時入南京，錢謙益驚其才，字之曰「大木」，至是芝龍引之入見。紹宗奇其貌，與語，大悅之，撫森背曰：「恨朕無女妻卿，當盡忠吾家，無相忘也。」賜國姓，名成功，命爲御營中軍都督，儀同附馬都尉、宗人府宗正。自是，中外稱之爲國姓。日人聞成功貴寵，亦送翁氏至平安。
　　三年，春三月，明封朱成功爲忠孝伯，掛招討大將軍印。時帝在延平，成功條陳據險扼揀，將進取航船合攻通洋裕國事宜。帝嘆爲騂角，授成功大將軍印，予伯爵。時閩中戰守機宜，悉鄭氏爲政，而芝龍有異志，紹宗患之。成功嘗獨入侍，見紹宗有憂容，頓首曰：「陛下鬱鬱，得毋以臣父有異心乎？臣受厚恩，義無反顧，願以死捍陛下矣！」　冬十一月，明朱成功走金門。先是，經略洪承疇言於貝勒博洛，賂芝龍以伯爵，芝龍復書有曰：「遇官兵撤官兵，遇水師撤水師。傾心貴朝，非一日也。」是年六月，芝龍詭稱有海警，馳返安平，盡撤水陸防兵以隨，諸將多不從。紹宗降手勅留之，中使至河干，而芝龍已飛帆過延平矣，博洛遂得長驅入閩。紹宗在汀州遇害，至是博洛遣固山額真韓岱統兵入安平。馳書芝龍，言兩粵未平，已鑄閩廣總督印以相待。芝龍大悅，成功與鴻達痛哭諫，不聽，成功去金門，芝龍召之同行，成功復書拒之。芝龍所部僅五百人，從至福州，皆令雉髮降。　明朱成功率部衆入海，鄭芝龍既降，博洛慮其有反覆，乃分隸其五百人於各旗，令不得相見。夜半，忽拔營起，芝龍曰：「吾子弟皆不馴，今擁兵海上，脫有不測，將奈何？」博洛曰：「此無與爾事，亦非吾所慮及也。」芝龍既北行，成功悉率所部入海，芝豹奉母居安平。　十二月，明朱成功起兵海上以圖恢復。成功初受大將軍印，未幾以母病辭，返延平，故雖受殊恩，未嘗興兵柄一日。已聞父北行，紹宗遇害，乃悲歌慷慨，攜儒冠、儒服赴孔廟哭焚之，曰：「昔爲儒子，今爲孤臣，向背去留，各有作用，惟先師鑒之！」自金門回安平，會文武羣臣誓師恢復，有曰：本爵乃大明之臣子，縞素應然，實中興之將佐。披肝無地，翼諸英傑，共申大義云云。用招討大將軍印，稱罪臣國姓成功，出家帑犒軍，大拜諸將，訓練士卒，整飭船隻，往來島嶼以觀變。
　　四年，夏四月，明朱成功復海澄。先是，博洛使人挾鄭芝龍北行，隨親統馬步兵入安平。芝豹倉卒棄城，率家屬登鑑，泊外海，成功母田川氏獨留守。兵入，掠其宅，氏拔劍剖腹死。成功聞報，痛哭出師，全軍皆縞素。師至，博洛見帆艢雲集，軍容煊赫，大懼，星夜引兵還泉州，成功遂取海澄，入九都。　秋八月，明朱成功會定國公鄭鴻達之師攻泉州，不克。鴻達遣人語成功，言平安地方褊小，且無險要可守，勸之取泉州，願以師助，於是成功至自九都，會師於泉之桃花山，在籍御史沈佺期、光錄寺大夫林橋升、主事郭符甲、推官諸葛斌皆奉兵應，降將提督趙國祚迎拒，敗績，進簿州城，復敗，其援兵斬其援將解應龍。守西城將楊義、鄉宦郭顯約內應斌，事洩，斌以率兵逼城，全軍覆沒，顯一門皆遇害，城中防守益嚴。漳州守將王進，亦降也，揚言合潮州援兵數萬至，直搗安平，成功遂馳歸，練兵積餉，圖再舉。　冬十月，明朱成功頒隆武四年戊子大統歷於海上。時永歷帝已於三年十月即位於粵中，至是成功猶未得確耗，因從大學士路振飛、曾櫻議，仍稱隆武四年，頒歷，用文淵閣印鈐之。
　　五年，夏五月，明朱成功復同安。成功攻同安，守將祁光秋出戰，成功遣將甘輝敗之，光秋遁走，成功取同安。　秋八月，終鼐等復取明同安，屠之，朱成功部將邱縉、林壯猷、金作裕，知縣葉翼雲，教諭陳鼎皆死之。鼐合降臣李率泰、陳錦攻破同安，以城內堅拒，屠之，血流溝渠爲之滿。　明朱成功遣前中書舍人江於燦、黃志高奉表於肇慶，成功至是始知永歷帝立，加額曰：「吾有君矣！」遣於燦等航海赴行在。　明朱成功復詔安。成功在銅山等處募兵練餉，詔安縣人林曰灼獨拒之，成功遣將甘輝擊斬之，遂得詔安。　冬十月，明封朱成功爲威遠侯，成功尋復雲霄，降將張國柱敗沒，守備姚國秦就擒。
　　六年，春三月，明朱成功屯兵分水關，遣將黃山破惠來，海澄、陳斌歸之。斌號大巴掌，有勇力，數百人不敢近，至是來歸，成功授爲後勁鎮。　秋七月，明進封朱成功廣平公。
　　七年，春正月，明朱成功復潮陽，知縣常望鳳降。　夏四月，明朱成功攻揭陽之新埠寨，克之，尋詔安張禮率衆數千歸之。　六月，明朱成功討降將蘇利於碣石衛，不克，旋師圍潮州。成功率舟師討利，風逆不利，回師圍潮州。降將王邦俊聞警，率兵取雲霄詔安，成功部將柯宸樞迎戰，以礮矢盡，全軍皆沒。成功聞之大痛，曰：「不恨失浦詔，恨亡宸樞耳！」遂解圍去。　秋八月，明朱成功取廈門、金門。廈、金兩島爲鄭彩、鄭聯所據，芝鵬、芝莞勸成功取之，成功將施朗說尤力。時彩遠出，惟聯在廈而嗜酒，羣謂不取反資敵，爲非計。成功不得已從之，遂併兩島，軍威大震。　冬十月，降將蘇利陷惠來，明朱成功部將盧爵，知縣汪匯死之。利偵知成功回廈門，潛師襲惠來，爵戰死，匯自刎死。　明朱成功取銅山、南澳、閩安諸島，成功命洪政招安諸島，悉聽約束。　十二月，明朱成功率舟師援粵東。成功聞廣州事急，乃以芝鵬守廈門，自率諸鎮南下勤王。
　　八年，春閏二月，降將總兵馬得功襲入廈門，明前大學士曾櫻死之，得功旋遁去。時成功師次平海衛，降臣巡撫張學聖乘其遠出，檄得功襲廈門，親率大隊繼其後，遇潮大漲，波濤洶涌，學聖大懼，引兵還，得功亦逸去。　夏四月，明朱成功復廈門。成功聞廈門有警，急率兵返，至則馬得功等已去，成功移師屯金門之白沙，親閱各要口，築礮臺撥勁旅守之。會其將施朗有標兵曾德犯法，朗將殺之，成功馳令勿殺。朗斬之，疾走，降於李率泰，改名琅，授副將。　五月，降將總兵王邦俊與明朱成功大戰於漳浦之南溪，敗績，邦俊師潰，遂閉門不出。　冬十一月，降將提督楊名高與明朱成功兵戰於小盈嶺，敗退泉州。明高聞王邦俊敗於馬口，統諸軍繼進，至小盈嶺伏左右，起，兵潰沒幾盡，遂遁返泉州。　十二月，明朱成功復漳浦。成功乘勝進簿漳州城，守將楊世德、陳堯策出降，遂復漳浦。
　　九年，春正月，明朱成功復海澄，浯州人周全斌率衆歸之。　三月，明朱成功復長泰，進攻漳州，降將總督陳錦爲其下所殺。成功攻長泰，錦率師救之，與成功大戰於江東橋，大敗，退返泉州，於是平和、詔安、南靖皆下，進逼漳州。會錦家奴庫成棟等刺殺錦，以首獻成功，成功厚恤成棟家而斬之以殉，曰：「僕隸之人，而皆戕其主，是天下無刑也！」軍中大服。
　　十年，春三月，明朱成功遣定西侯張名振率師入長江。名振破京口，截長江，駐軍崇明，獲叛將金允產於金塘山，磔之，成功復益以師，令陳輝、王秀奇、洪旭、周全斌偕行。至羊山，颶風，折兵十之一，惟名振全軍無恙。　夏四月，固山額真金礪攻海澄，明朱成功禦卻之。時城壞十餘丈，成功坐將臺，指揮自若，忽一夕，礪營空礮遞發，成功驚曰：「敵將臨城矣！」勒兵持斧以待，令曰：「敵至方砍。」礪麾衆登城，城上萬斧齊下，隨砍隨墮，壕爲之平。質明，地道火發，復焚斃無數，礪遁返漳州。　六月，明封朱成功爲漳國公。　冬十二月，明張名振大敗崇明駐防軍於平陽沙，駐防兵萬餘渡江，名振鼓衆迎之，防兵盡殲，無一返者。
　　十一年，春正月，明朱成功復遣張名振率師入長江，海船數百，遡流而上，再入京口，歷儀真，至觀音門，泊金山。登山望祭孝陵，揚帆東下。復以海艘上鎮江，至儀真，以沙船六十入山東登萊諸處，直抵高麗而還。　二月，遣使入閩講欵，明朱成功拒之。時賂成功以海澄公，成功不受，益出兵大擾福興、漳泉諸郡。　秋八月，復遣使入閩講欵，仍不就。時遣學士葉成格、理事阿山，偕鄭芝龍四子渡。入閩，許割福興、漳泉四府地歸明，成功拒之如故。其報兒書末曰：「萬一不幸，父惟有縞素復仇以結忠孝之局耳！」復遺書與渡。有曰：「兄用兵老矣，豈有舍鳳凰而就虎豹者哉？惟吾弟善事父母，勿以兄爲念。」使者返朝，命錮芝龍於高牆，戍芝豹於寧古塔。　冬十一月，明朱成功發水陸師，應李定國於廣東，不利，成功遣林察等配戰鑑送廣東，齊奏諧行在。會定國合師圍廣州，尚可喜、耿繼茂急請滿兵至，定國攻之，不克，引還，林察等亦退。　十二月，明朱成功復漳州。成功襲破漳州，劉國軒等降，十邑皆下。泉州屬邑亦望風歸附。
　　十二年，春正月，明朱成功復仙遊，改中左爲思明州，分所部爲七十二鎮，立儲賢館、諸才館、察言司、賓客司、印局、軍器局，設官理事，勤學取士。奉前監國魯王，暨、盧、溪、甯、靖諸王居金門，禮待避地，遺臣王忠孝等爲上客。　夏五月，明朱成功遣張名振復舟山。成功拜張名振爲元師，陳輝、洪旭、陳六御副之，統二十四鎮入長江。甯波守將張洪德降，進攻舟山，總兵包臣功降，改名臣興。　六月，明朱成功取揭陽，遂取普寧。成功遣將黃廷、萬禮等率二十鎮南下，揭陽、普寧相繼下，閩督劉清泰遺書有曰：「固山枕戈久矣，有不能傾刻待。」成功覽書笑曰：「彼以勁旅挾吾，吾豈懼一固山哉？」不報，朝命鄭王世子濟度爲定遠大將軍，赴閩。成功從馮澄世策，墮安平、漳州、惠安、安南、同安諸城，回師廈門。
　　十三年，夏四月，世子濟度攻明夏門，復攻金門，皆敗還。先鋒韓尚亮掠廈門，會颶風大作，復大雨淋漓，船不得泊，滿兵皆顛眩，斷椗壞䑸之聲震蕩魂魄，其被風飄至島者，皆斷其手掌，縱之歸。時濟度偵知朱成功積聚在金門白沙寨，令王進功攻之，甫出港，遇洪旭哨船乘波酣戰，復大敗，遂退入泉港。　六月，明朱成功部將黃梧以海澄來降。先是，蘇茂以揭陽之敗伏誅，罰梧鎧甲五百，命代王秀奇守海澄，梧尋薙髮來降。陳勦海五策：「一、屯沿海以堵登岸；二、造小舟以圖中左；三、清叛產以裕招徠；四、鋤奸商以絕接濟；五、劃僞瓄以洩衆憤。」朝命以前封成功海澄公之印授梧，梧薦施琅爲副將。　秋七月，明朱成功取閩安，進攻福州，尋退屯閩安。成功三戰三捷，斬副將胡希玠，擒參將張禮，於是守將望風降。成功不爲備，會城外伏兵起，成功倉猝乘潮解椗退。　冬十二月，明朱成功攻羅源，復攻甯德，梅勒章京阿克襄陣沒。濟度聞羅源之警，遣阿克襄往援，與成功將甘煇戰於護國嶺，敗績，煇斬之，全軍潰走。朝命撫臣佟岱致書成功議欵，成功不報。
　　十四年，秋七月，明朱成功攻興化黃巖，遂取台州。天台、太平、海門衛相率歸附，尋閩安爲降臣總督李率泰所誘降，成功恐兩島有失，率舟師回廈門。　冬十一月，明朱成功復鷗汀寨。從陳霸策，取之，以足糧也。　十二月，明遣使冊封朱成功爲延平王、招討大將軍，賜尚方劍，便宜行事。成功欲取江南，乃遣楊廷世、劉九𦤎聞道請旨，引諸葛亮言，謂勢不兩立。朝廷壯之，遣使晉封爵秩，令進師江南，但大義於天下。
　　十五年，秋七月，明延平王朱成功、兵部侍郎張煌言，會師大舉北上，次羊山，颶風作，旋師舟山。成功大舉攻南京，以提督甘煇為前部，總兵馬信、萬禮繼之，自統大衆為合後。侍郎張煌言為監軍，揚帆北上，從行戈甲武士十七萬，五萬習水戰，五萬習騎射，五萬習步擊，以萬人往來策應。選力能舉五百觔者，披鐵鎧，繪以朱碧彪紋，留兩目，執斫馬大刀立陣前，砍馬足，號曰鐵人，望者以爲神兵。左虎衛陳魁統之。師既行，平陽、瑞安守將皆獻城降。次羊山，會颶發，碎巨艦數十，漂流士卒八千。成功之四子濬、七子浴、八子溫皆溺焉。成功冠帶起祝曰：「成功統率三軍，恢復中原，如天命有在，即將諸船沉滅，神其鑒諸。」祝畢，風頓止，乃旋泊舟山理楫，以爲後圖。　九月，明朱成功復象山。成功舟師象山，知縣徐福率父老降。
　　十六年，夏五月，明延平王朱成功、兵部侍郎張煌言復會師大舉北上，以援滇。時聞貝子洛託等兵三道入滇，度江南無備，復乘機出師。　六月，明朱成功復瓜州、鎮江。前烽張煌言抵瓜州，明日，成功率部將甘輝等乘風潮逕進，操江朱衣祚等率師出禦，敗績，成功乘勝進偪，城遂潰。成功留左鎮劉猷等守之，而親統全軍南渡，攻鎮江。守將告急於南京，以鐵騎三千赴援，三進三卻。成功令發大礮，江水騰沸，兩岸屋瓦皆震。於是南京蘇、常諸道援師畢集，分五路大戰於楊蓬山。時成功兵上陸者僅二千，諸會援者皆一時宿將，提督管效忠尤號善戰，而是日激戰之終局，其部眾四千，存者百四十人，援兵僅存什之一。效忠遁南京，嘆曰：「吾自滿洲入中，固十餘年，未有此死戰也！」鎮江既破，屬邑皆下。成功引兵而西，部將甘輝請：「北取揚州，斷山東之師；南據京江，絕兩浙之糧；嚴扼咽喉，號令各郡，南都可不戰而定。」成功不聽。　秋七月，明朱成功師抵南京，謁孝陵，尋兵敗於城北門外，崇明伯甘輝死之。成功既抵南京謁陵，其哨卒七人掠江浦，取之。越五日，蕪湖以降書至，成功使張煌言率所部由蕪湖進取𪧟、徽諸路，安徽列城，望風反正，凡得郡四、州三、縣二十四，維楊、蘇常，旦夕待變。江、楚、魯、衛人士詣軍門受約束歸，許起兵相應，東南大震！成功至觀音門，以黃安督水師，守三㲼河口，親率諸將由儀鳳門登陸，屯岳廟山。總督郎廷佑使人卑詞以說成功曰：「我朝軍律，守城過三十日，罪不及妻孥。乞寬三十日之限。」成功許之。甘輝、潘庚鍾力諫，煌言亦有書至，勸勿爲敵所賣，成功皆不以爲意。時警信至北京，方議親征，而崇明總後梁化鳳知成功無備，以兵卒數千夜穴神策門，直搗其中堅，以騎兵數萬繞山後，出其背，前後夾擊，海師卻，成功登艦退。甘輝、潘庚鍾、萬禮、張英、林勝、藍衍、陳魁、魏標、林世用、洪復等皆力戰死。　九月，明朱成功回師廈門，上表待罪，立廟祀死事諸人。成功還至廈門，哭甘輝而後入曰：「早從將軍言，吾不及此！」立廟祀死難諸臣，以輝爲第一。煌言遇貴州凱旋軍浮江下，亦戰敗，走建德祁門山中，尋出天台以入海。
　　十七年，夏五月，命將軍達素、總督李率泰，分兵出漳州、同安，合搗廈門。明朱成功勒諸部扼守海門以拒戰，手自搴旗起師，風吼濤立，一海皆動，軍士踏浪如飛。北人不習水戰，暈眩不能軍，遂大敗，僵屍滿海。有滿洲精卒數百人棄船降，餘退陷於淖，十死六七。首領哈喇土星被擒，達素回福州自殺，自是終成功世，無敢言覆島者。成功既歸，以廈門勢單弱，方謀所向。途遇荷蘭甲傫〈（通事）〉、南安人何斌，語成功曰：「臺灣，公家之故土也。其地富強，爲四省要害。」且言可取狀，請爲向導。成功覽其地圖，嘆曰：「此亦海外扶餘也！」留子經守廈門，而自以艦隊向臺灣。臺灣，海中荒島也，明崇禎間，閩地大旱，鄭芝龍請於巡撫熊文燦，以舶徙餓民數萬至其地開墾。及芝龍去臺灣，時荷蘭人踞其地，互市。先築安平城，旋築赤嵌城，全土歸其掌握。然城中荷蘭人不過二千，其餘皆鄭氏所遷之民也。  
　　十八年，春三月，明朱成功引兵自安平附近上陸，克赤嵌，進圖安平。荷蘭人告急於馬達維亞總督，總督遣兵艦七艘赴援。中國邊吏，致書臺灣知事可依德，求合攻成功。相持數月，竟無功。　冬十月，棄降將鄭芝龍於市，徙沿海居民，禁舟出海，從降將黃梧請也。鄭氏在京者，無少長，皆被殺。下令遷界，禁漁船、商舟出海。自是五省商民流離蕩析，而萬里皆邱墟矣。　十二月，明朱成功取臺灣。改爲東都，以赤嵌城爲承天府，置天興、萬年二縣。時安平陷重圍者已九月，兵士死者數千，而城堅守不下。成功乃使人告哥依德曰：「此地乃先人故物。今我所欲得者，土地耳，餘悉以歸汝。」哥依德知不能敵，乃請降。成功既占領臺灣，內則組織政府，興農業，脩兵備，定法制，建學校，用處士陳永華言：築館舍以居明宗室、遺臣之渡海者。外則置兵金門、廈門兩島，與相犄角。復通聘斐律賓羣島及西班牙諸國，以結外援焉。  
　　聖祖康熙元年，夏五月，明招討大將軍延平郡王朱成功薨。成功疾革，猶日強起登將臺，持千里鏡，望澎湖諸島。是日登臺罷，冠帶，請太祖訓出，坐胡床，進酒讀。至第二帙，嘆曰：「我有何面目見先帝於地下也？！」兩手掩面而逝。計成功自隆武丙戌起，經營海外十餘載，進取之志，卒未能達。及退據臺灣，越年竟歿，春秋三十有九，子經嗣立。是年永歷帝已先一月被難，而經猶奉其正朔，監國魯王亦殂於臺，兵部尚書張煌言被執，以不屈見殺，建威伯馬信以哭成功過哀，尋亦卒。  
　　八年，春正月，遣使入臺灣。先是康熙四年，降將施琅、周全斌進兵臺灣，不克而歸，至是命大臣明珠、蔡毓榮入閩，與嗣靖南王耿繼茂遣使招撫。加興化知府慕天顏卿銜，偕都督僉事季佺賚詔往。朱經開明珠書函而不肯開詔，陪使季佺因言：「殿下果肯休兵息民則當如朝鮮例，不登岸，不薙髮，易衣冠。」經以明珠書未及此，遣其禮官葉亨、刑官柯平，隨使臣至，覆明珠書，謂必如賠使言而後可。明珠欲令二使由角門入，二使曰：「國有大小，使實一體。」執行客禮，數日不決，乃議相見於孔廟，二使終執朝鮮不薙發例。明珠再遣天顏等賚詔往，以經爲中國人，不宜引朝鮮例，自居荒外爲言。經謂天顏曰：「朝鮮非箕子後乎？如朝鮮例則可，議削髮則雖死不可。」覆總督李率泰書，略謂：「來書引夷齊田橫等語。夷齊千古高義，未易齒冷。即如田橫，不若齊之一匹夫耳！猶知守義不屈，而況不佞世受國恩，恭承先王之訓乎？至衣冠，我自有；爵祿，亦我自有。而重爵厚祿，永襲封之語，其何以動海外孤臣之心哉！」又覆耿繼茂書：「有謂東寧〈（時經改東都爲東寧）〉偏閩，遠在海外，與版圖渺不相涉，雖夷落部曲，日與爲鄰，正如張仲堅遠絕扶餘，以中土讓太原公子，閣下亦曾知其意乎？閣下倘能以休兵息民爲念，即靜飭部曲，慰安邊部，羊陸故事，敢不勉承！若夫疆場之事，一彼一此，勝負之數，自有天在，得失難易，閣下自知之，毋庸贅也！」自是使節頻通，相安無事。經以其間開闢商埠，與西洋各國互市，興販貨物，分遣諸將，耕屯荒地。萊汙日闢，踰年而歲大熟。兵民大和，國勢日盛。  
　　十三年，春三月，明嗣延平郡王朱經出師，取泉、漳、潮三郡之地。先是嗣靖南王耿精忠據福建反正，乞援於臺灣，許以漳、泉二府酬之，經乃親率師渡海而西，與精忠合兵攻廣東。繼而精忠背約，經怒，遂自取泉、取漳、取潮。
　　十四年，夏六月，明朱經遣將劉國軒等圍漳州。先是經遣國軒入潮，與何祐徇屬邑之未下者，大敗尙可喜之兵於鱟母山，追奔四十餘里，斬首二萬有奇，捕虜七千，轔藉死者徧山谷。於是劉國軒、何祐之名震天下。遂入漳州，擒殺嗣海澄公黃芳度，斲黃梧之棺，戮其屍。韶、惠、汀、興、邵諸郡相繼下。
　　十七年，秋七月，明朱經將劉國軒下海澄，遂圍漳、泉。先是康熙十六年二月，都統胡兔復漳泉，經奔廈門，國軒亦棄惠州去，凡七府一時俱潰。至是國軒復出，沿洲堡連下十餘處，兵僅數千，飄驟馳突，鋒銳不可當，當事者委股咋舌，莫敢枝梧。於是嗣海澄公黃芳世、都統穆赫林敗於灣腰樹；將軍喇哈達、都統胡兔敗於鎮北山；將軍賴塔、提督段應舉敗於祖山頭。國軒遂取平和、漳平，進破海澄，斬應舉及總兵黃藍，兵士死者三萬餘，馬萬餘匹，軍勢益振。乘勝下漳平、長泰、同安，略取南安、惠安、安溪、永春、德化諸邑。國軒自圍漳，遣兵圍泉，康王傑書時駐軍福州，不敢進，已而在籍學士李光地爲鄉導，引賴塔兵由安溪間道出同安，泉州圍解，國軒退入海澄，時出窺漳州，相持年餘不決。
　　十九年，春三月，提督萬正色督戰艦，由海赴閩，會總督姚啟聖合攻海澄，劉國軒退至廈門，奉朱經返臺灣。啟聖故仇鄭氏，必欲滅之，間修來館於漳州，以官爵銀幣餌送欵者，臺中心腹遂多攜貳，至是啟聖等以艦隊至，諸戈船皆望風潰，國軒不得已棄海澄入廈門。知廈門亦不可守，乃奉經返臺灣，於是將軍賴塔與經書，略謂：「臺灣本非中國版籍，足下父子自闢荊榛，且睠懷勝國，本朝亦何惜海外一彈丸地，不聽田橫壯士，逍遙其閒乎？若能保境息兵，則從此不必登岸，不必薙髮，不必易衣冠。稱臣入貢可也，不稱臣不入貢亦可也。以臺灣爲箕子之朝鮮，爲徐福之日本，與世無患，與人無爭，而沿海生靈永息塗炭，惟足下圖之。」經報書：「請如約，惟欲留海澄爲互市公所。」啟持不可，議遂輟。
　　二十年，年春正月，明嗣延平郡王鄭經薨，子克塽嗣，仍奉永歷正朔。經謙恭慈讓，好學善射，自兵東歸，潦倒抑鬱，齎志以歿，時臺人所奉永歷三十五年也。年三十有九，凡嗣位十有九年。
　　二十二年，秋七月，降將施琅入臺灣，明嗣延平王朱克塽降，明朔亡。克塽幼弱，諸事皆決於權臣馮錫範，人心益離。姚啟聖務欲滅鄭氏，方經在日，賂其近侍施亥刦經。及克塽立，又賄其行人傅爲霖，密約十三鎮同日叛，凡遣客暗殺劉國軒者再，皆無効，至是與李光地同疏，稱：「鄭氏主少圖亂，時不可失，水師提督施琅習海道可用。」乃命琅率艦三百、水師二萬，自福建出發，又餌道士黃惟震以千戶之職，使入臺爲間。琅兵方扺澎湖，而錫範已遣使來議降矣。琅遂率衆渡臺受降。自成功起迄克塽，奉永歷正朔三十七年，而明朔始亡。
編者曰：自順治十八年成功進窺臺灣，以匹夫之勢力，與歐西雄國爲敵，而卒能剏獨立之局，爲中華民國開其先河，使國姓爺之名顯聞於歐洲者，凡二十三年，傳子若孫乃滅，成功亦人傑哉！又慨自緬甸蒙塵之後，中原之統絕矣！而成功以一旅存故國衣冠於海外，奉其正朔，後之君子亦謂當日明之統未絕也，成功不可謂徒然矣！



