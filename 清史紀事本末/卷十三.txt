
聖祖康熙元年，夏五月，敘平滇功，進封吳三桂親王。初，世祖定鼎，東南時有不靖，因命定南王孔有德循廣西，平南王尚可喜、靖南王耿仲明循廣東，平南王吳三桂循四川及雲南。及南方略定，命諸王各帥所部綠旗兵，留鎮地方。時有德已死，無子，爵除，仲明亦卒，子繼茂襲封，於是王雲南，可喜繼茂王廣東，尋從繼茂王福建。繼茂卒，子精忠嗣，是爲三藩並建之始。三桂西征，留長子應熊於京師，以固朝廷意。應熊旋尚主，居京師，朝政巨細，無所不悉。三桂以是包藏禍心，日伺釁以動。世祖賓天，三桂擁兵入臨，前驅至燕者。人馬塞途，居民走匿，朝廷恐其爲變，令於京城外張幕設奠，三桂哭臨成禮而去。
六年，秋七月，平西王吳三桂以目疾求解雲貴兩省事務，許之。帝親政，欲實行中央集權之制，知藩鎮強大非國家之利，陰爲之備，而諸藩始不自安。三桂因上疏詭稱目疾，疏辭兩省事務以相嘗試。帝令將該藩所管各項事務責令該督撫管理，其大小文官均由部題授。　九月，雲貴總督卞三元，提督張國柱、李本深合詞請命平西王吳三桂仍總管滇黔事務，優詔答曰：「該藩自以年國就衰，奏請改派。今若令王復理事務，非所示體恤。遇有軍機重要，王自知料理也。」
十二年，春三月，命平南王尚可喜撤藩回遼。時之信失愛於父，可喜欲廢之，而立之孝，因疏請歸老遼東，留之信鎮粵，冀得見帝自陳也。廷議慮之信擁衆留粵，跋扈難制，因請令盡從全藩回籍。　秋七月，命靖南王耿精忠統帥藩兵來京候旨，平西王吳三桂移鎮山海關外，精忠、三桂聞允撤粵藩，因亦同時疏請安插以探廷旨。時廷議請勿從滇藩，而尚書米思翰明珠、莫洛等則力主同撤。　冬十一月，吳三桂反於雲南。時侍郎哲可肯等奉命輸撤藩，在滇促行甚急，且時復凌辱其將吏，將吏皆怒，三桂乃下教會諸將曰：「今行期迫矣，朝廷之嚴譴不可逃也，惟事故君永歷帝之陵寢在焉，可無別乎？」諸將皆再拜聽命，於是卜日謁陵。先期復集諸將，謂之曰：「別故君當以故君之衣服見，諸君其預圖之。」皆曰：「諾。」至日，各具漢官威儀，集陵下，三桂方巾素服，酹酒，山呼再拜，慟哭，伏地不能起。三軍皆哭，聲震如雷。人懷異志，將行，復稱疾不起。撫臣朱國治驅之急，三桂堅臥不應，激諸將曰：「老夫與諸君有大勳於王室，章皇帝不以老臣爲不肖，錫之藩封，載在盟府。今撫臣一外吏，相凌乃爾，一旦入圜門，付廷尉，我輩豈有生路耶？！」諸將忿然出，襲執撫臣殺之，三桂乃移檄遠近，發兵反，自稱天下都招討兵馬大元帥，以明年爲周元年。貴州巡撫曹申吉，貴州提督李本深，雲南提督張國柱皆起應之。雲貴總督甘文焜聞變，自貴陽趨鎮遠，戰敗自殺。　十二月，命順承郡王勒爾錦爲寧南靖寇大將軍，統師赴荊州討吳三桂。先遣都統巴爾布等，帥滿洲旗兵守常德；都統珠滿等，以步兵三千守岳州。都督尼雅翰、赫業席布根、特穆占、佟國瑤等，分馳西安、漢中、安慶、袞州、鄖陽、汝寧、南昌諸要地，聽調遣。又以滇蜀接壤，命西安將軍瓦爾哈，帥騎兵赴川中。
十三年，春正月，吳三桂遣其大將馬寶犯湖南，陷沅州常德，澧州、長沙、岳州相繼降。同時四川巡撫羅森，提督鄭懷麟，總後譚洪、吳之茂，以四川應三桂。　二月，撫蠻將軍孫延齡，反於廣西，以應吳三桂，三桂封為臨江王。延齡為孔有德女四貞之婿，初授和碩額駙、內輔政大臣、都勒機昂邦，世襲一等阿思尼哈番。順治十七年，授鎮守廣西將軍，尋特進上柱國光祿大夫。三桂反，廷議以廣西境隣貴州，授延齡為撫蠻將軍，令嚴兵固守，至是叛，自稱安遠大將軍。　三月，耿精忠據福建反，自稱總統天下兵馬大將軍。裕民元年，分三路出寇，曾養性出東路，據浙之溫台；白顯忠出西路，據江西廣信、建昌、饒州；馬九玉出中路，據浙之金嚴、衢徽。又約台灣鄭經、潮州劉進忠，內外夾擊廣東。帝使其弟聚忠赴閩招諭，至衢州，拒不納。命內大臣希爾根為定南大將軍，帥師討之。　夏四月，賜吳三桂子應熊及長孫世霖死。時三桂新赴常德督兵，而令其從子應麟守岳州，布重兵於澧州石首華、容松滋間，為犄角，赴剿諸軍。雲集荊州，無敢遣一旅渡江與之角者。至是命貝勒尚善為安遠靖寇大將軍，助勒爾錦進圖岳州。三桂乃分兵，一由長沙出江西，一由四川窺陝西。其出江西者，分擾袁州吉安境，與耿精忠之軍合，陷三十餘城，聲勢張甚。　秋九月，命安親王岳樂為定遠平寇大將軍，帥師赴廣東。時潮州總後劉進忠暗通耿精忠，引閩兵入潮州，廣西提督馬雄、左江總兵郭義，俱降吳三桂，廣西全省震動。　冬十二月，帝議親征。時陝西提督王輔臣叛於寧羌州，刦殺經略莫洛，定西大將軍貝勒董額退守漢中。帝切責統兵諸將帥，不遵指授，遷延觀望，致有此變，因下親征之議，後以羣臣力諫，乃止。
十五年，春二月，尚之信叛降吳三桂，三桂授之信招討大將軍，封輔德親王。先是之信之父可喜，因東西受敵，又內制於之信，力不支，乞師往援。詔以鎮南將軍舒恕、副都統莽依圖，引兵赴之。之信聞師至，改幟易服以變，嚴兵守可喜府，移檄諸郡，出師侵犯江西。可喜尋以憂卒。　六月，撫遠大將軍都統圖海等，擊敗王輔臣於平涼城北，輔臣降。　秋九月，康親王傑書兵入閩，破馬九玉之眾於衢州。時白顯忠頓兵廣信，窮蹙乞降。　冬十月，傑書兵抵延平，耿精忠降。時精忠兩路之師俱覆，又內迫於鄭氏，聞延平已失，大懼，遣子顯祚赴延平，迎師至福州。精忠帥所屬文武出降，帝命還精忠爵，俾乃統其部眾。　冬十二月，以額駙耿昭忠為鎮閱將軍，駐守福州。　是月，吳三桂遣其從孫琮引兵入桂林，擒殺孫延齡。延齡故與馬雄有怨，雄既降附三桂，三桂以雄為東路總督。延齡與之共事，而畏其逼己，乃復萌反正之意。其妻孔四貞，日夜以恩德為言，勸其反順，計已決矣。雄偵知之，訏諸三桂，謂延齡有異志，宜急除之，遂被害。
十六年，夏五月，莽依圖兵入韶州，尚之信降。先是之信苦三桂徵餉，頗萌悔志，至是聞莽依圖軍至，帥軍民迎降。詔之信襲平南王爵。
十七年，春三月，吳三桂稱帝於衡州，國號大周，建元昭武，尋改利用。升衡州府為定天府。時三桂既失陝西、福建、廣東三大援，又失江西，疆宇日蹙，財力漸竭。知大勢已去，恐將士解體，欲偽示威重，以維人心，於是建號改元，置官封拜，頒製新厯，舉行雲貴鄉試，以號召遠近。三桂初發難時，檄文中以復明為詞，於是洛邑頑民，猶思祿父，故義旗一指，所在響應。及聞西南稱孤，妄自尊大，由是天下解體，角材而至者，皆思有以詘之矣。　夏六月，吳三桂兵攻永興，不克，圍之。　秋八月，吳三桂卒，孫世璠嗣立，改元洪化，遣將馬寶等三面環攻永興，城垂陷。是役也，三桂以永興為衡州門戶，勢在必得。時簡親王喇布軍屯茶陵，不敢救，穆占在郴州，遣兵來援，亦不敢進。都統伊里布、副都統哈克山相繼戰歿，前鋒統領碩岱等，協力死守，城屢瀕於危。會三桂死，諸將拔營回衡州，圍乃解。
十九年，秋八月，平南王和碩額駙尚之信賜死。之信既降，從征廣西，駐軍宣武。會其弟之孝謀襲藩位，令藩下人張士選赴京控之，謂之信心懷怨望，放言訕上。都統王國棟者，故旗下逃人，之信愛之，倚為心腹，至是亦附之孝，構成罪狀，朝命侍郎宣昌河等馳往按問。之信聞詔，即解印還廣州，上疏待罪，詔解京對簿。李天植者，藩下總兵也，惡國棟賣主，誘殺之。撫臣金儁，艷之信富，索賄不得，羅致其獄以聞。天植坐謀反伏誅，同死者一百八人，之信賜死，之節、之瑛、之璋、並坐斬。
二十年，冬十月，定遠平寇大將軍彰泰等，分中路入滇，英世璠自殺，雲貴平。初，世璠既立，不敢居衡陽，退駐貴州，恃川湖貴為屏蔽。時湖南有安親王，廣西有傅宏烈等，四川有平涼提督王進寶，陝西提督趙良棟，皆累戰累捷。吳應麒自岳州走常德，尋復棄城遁，長衡相繼下。同時宏烈等亦攻克桂林，進寶克漢中，王屏藩退守保寧，俄自殺。良棟亦於是時克成都，會朝廷以貝子彰泰代岳樂，進取雲貴，命總督蔡毓榮節制漢兵先進，檄廣西、四川、陝西三道之師，合趨雲貴，而自帥平定湖南之師出沅州，由平越趨貴陽。世璠走雲南，遂乘勝西進，與賴塔會師於曲靖。軍抵雲南，良棟帥川師，與賴塔閩粵之師亦至，合圍攻克之，世璠自刎死，雲貴悉平。
二十一年，春正月，磔靖南王和碩額駙耿精忠，並斬其子耿顯祚，及曾養性、劉進忠等。精忠既降，從康親王征閩，收復興化、漳泉等郡，逐鄭經入臺灣。會其弟昭忠，嗾藩下參領徐鴻弼等，赴部首精忠歸順後，仍蓄不軌之志，同時昭忠亦具疏入告，因召精忠入朝，以其時精忠所屬都統馬九玉，尚握兵權，不敢據發其罪。及雲貴平，九玉解任歸旗，始磔精忠於市，三藩悉平，盡籍藩產充餉，撤藩兵回京師，而於各緊要省郡地方，設八旗兵駐防，不復以兵爵土地，世予臣下，於是封建藩之弊絕，而中央集權之制亦漸以完密矣。
編者曰：方藩變之初起也，清廷猜忌漢武臣愈甚，諸路皆以王貝勒督軍，諸帥皆紈絝，固不知軍旅為何事。及見三桂席捲而出，所至望風歸附，諸將亦各懷二心，至有欲舉襄陽以北降者。賴綏遠將軍蔡毓榮持之以免，故屯兵岳州城下，八年不戰，諸將皆閉營壘，作壁上觀。至三桂死，其兵自退。又聞東西兩路，屢次奏捷，始不得已進兵。及事平，諸將皆蒙上賞，而東西兩路反有以敗亡致罪者。趙良棟被劾幾不免，毓榮竟罣吏議，奪爵削職，至披剃九華寺中。


