
聖祖康熙三年，夏閏六月，頒贈荷蘭國王段匹銀兩。先是，荷蘭於順治十三遣使哥頁及開澤，自爪哇抵京師，以互市爲請。廷議許荷蘭船八歲一至，船數以四艘爲限。其後，鄭成功占領臺灣，荷蘭數遣艦隊助攻金夏有功，至是秋，以求報酬，遣其使臣謌倫，復以巴達維亞總督之命來議約，詔頒，予銀幣有差，他所請皆不許。
四年，春三月，罷欽天監監正湯若望。初，世祖朝德意志宣教師湯若望，以厯學受知遇，命掌欽天監事，尋賜太常寺卿，加通政使，封通元教師。至是，回回教徒新安衛、官生楊光先上書攻擊若望，摘其新法十謬。廷議以本朝厯祚無疆，若望不應止進二百年厯。又選擇榮王安葬日期不慎，論磔。帝以若望有前勛，免死，罷其官。
六年，夏五月，俄使來請互使，帝以俄人連年擾邊，又容納適逃，不許。
八年，春三月，授南懷仁爲欽天監監副。自楊光先劾退湯若望後，以光先爲監正，罷西法不用。既而光先論閏多不合。比利時人南懷仁時任修曆治正，復疏論之，較驗得實，光先削職遣戍，授懷仁監副。未幾，晉監正，加太常寺卿。後三藩事起，任懷仁工部技師長，令督鑄大礮。事平敘功，加工部右侍郎，卒贈禮部侍郎，賜諡勤敏。懷仁等不獨明習曆法，且旁通百技，政府亦利用之，自治曆之外，或令鑄槍礮以佐軍用，或任外交通譯太測量事，故亦不禁其布教，時臣民受洗禮者不下數十萬人，而中國之數學及曆學極東洋一時之盛。北京天文台之壯觀尤爲環球冠。
十四年，夏五月，俄使至，請與中國訂界約，開貿易，交換俘虜，不許。初順治十年，俄軍侵入什爾喀河流域，時土酋根忒木爾帥部衆內從，求保護後，中國有司遇之虐，根忒木爾復奔俄。世祖特遣使莫斯科，令交還中國治罪。俄人不報，至是以此難俄人，謂非交付逃人根忒木爾不可。俄人卒不交出。
二十五年，秋七月，都統彭春等攻取俄羅斯邊境雅克薩城，俄守將圖爾布青戰役，俄人請成，許多。先是，俄羅斯所屬羅剎連年侵擾黑龍江邊境，帝患之，遣春等以行獵爲名渡江偵察情形，歸言羅剎可取狀，乃命春統水陸軍並進，攻陷其城。圖爾布青中彈死，其陸軍大佐伯伊頓代之守。以軍中病疫，思罷兵，帝聞之，亦表示同意，以荷蘭公使杜都爲介紹，致書俄皇，約定邊境。俄皇旋覆書，謂前者中國數贈書於本國，因國中無人能通解漢文，故久不爲報，今已知邊人構釁之罪，請先釋雅克薩之圖師，即當遣使詣邊定界，乃詔春撤兵歸。
二十七年，春三月，以內大臣索額圖、佟國偉、馬喇爲公使，赴色楞格斯克會俄使議界約，尋召還。索額圖等行至喀爾喀界，值土謝圖與噶爾丹構兵，道梗不得前。帝聞，遣侍衛官保往追之，令其退駐汎界。
二十八年，夏四月，命索額圖等赴尼布楚，與俄使會議。先是，俄人來告，改以尼布楚爲會場，帝詔索額圖等赴之，命都統郎談發兵一萬，自黑龍江水陸並進，以爲使臣後援。索額圖等抵尼布楚，駐軍城外，俄將軍烏拉索聞中國軍隊至，疑有他故，飛書阻止。索額圖不應，及俄使費要多羅至色楞格斯克，見中國兵衛甚盛，氣大沮，旋張幕於其地爲會場。兩國公使既會，護兵各二百餘，人皆露刃帳側。俄人復以兵五百列城南當中國陸軍，又以兵五百陳尼布楚河岸當中國水軍。俄使發議，欲劃黑龍江爲兩國國境，以江南地爲中國，而自有其北岸。索額圖則謂東自雅克薩，西至尼布楚、色楞格斯克，凡俄領黑龍江，以及後貝加爾殖民地，當盡以屬中國。俄使不可。翌日復會，索額圖詞少遜，請以尼布楚爲分界，俄使難之。以是議久不能諧，時中國譯官宣教師張誠、徐日昇等調停兩使間，往復數回，索額圖始議北以格爾必齊河及外興安嶺，南以額爾古納河爲界，而俄人於客爾古納河南所築堡寨遷移北界，俄使猶不允，於是索額圖輟議，拔營向尼布楚城，示將宣戰，且招撫蒙古及通古斯人之之降俄者，令爲內應。顧俄使雅不欲決裂，乃允以額爾古納及格爾必齊兩河爲中俄界綫，而索額圖翌日復翻議，致書俄使，謂北境之分界綫非外興安嶺，爲自後貝加爾至朱古特岬之一帶長嶺。俄使大恚，議復梗，宣教師乃言於兩使，謂彼此不得要求過當，平和始克就緒，於是雙方退讓，國界之議乃成。因復及逃人事，俄使謂根忒木爾已在莫斯科受洗禮，更名，不允交付。索額圖亦知其終不可致，亦不復爭，和約乃成。於是年九月交換，凡六條，所謂《尼布楚條約》是也，一名《黑龍江條約》。
 一、自黑龍江支流格爾必齊河，沿外興安嶺以至於海，凡嶺南諸川，注入黑龍江者屬中國，嶺北屬俄。
二、西以額爾古納河爲界，河南屬中國，河北屬俄。 
三、毀雅克薩城。雅克薩居民及物用聽遷往俄境。 
四、兩國獵戶人等毋許擅越國界，違者送所司懲罰。 
五、兩國彼此不得容留逃人。 

六、行旅有官許文票者，得貿易不禁。冬十二月，中俄兩國遣員立碑於格爾必齊河東及客爾古納河南爲界標，書以滿、漢、蒙古、拉丁及俄羅斯五體文字勒之，自是中俄修好，爲中俄交涉之起源。於以見當時外交之優勝。且知有國家者，外交與武力確有相爲表裏之實，而不可缺一者焉。


