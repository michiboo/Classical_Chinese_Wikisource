
高宗乾隆六年，秋七月，帝奉太后幸木蘭行圍，御史叢洞疏諫，不聽，自是每歲七月畋於木蘭，至九月或十一月始還京師〈（後不備記）〉。初，帝慕蘇州風景，欲南巡，使大學士訥親往江浙查道，覆奏曰：『蘇州城外惟虎邱稱名勝，實則一墳堆之大者。城中街道臨河，河道仄逼，翼船𣏰集，午後輙臭不可耐，不足以言風景也。』帝聞之遂止。
八年，秋九月，帝奉太后幸興京、盛京。　冬十月還京師。
十年，秋七月，帝奉太后幸多倫諾爾。　九月還京師。
十一年，秋七月，帝奉太后西巡，幸五臺山，改慶都縣曰：『望都』，因避堯母名也。
十三年，春二月，帝奉太后率後東巡，駐趙北口，侍太后臨閱水圍。至曲阜，謁孔林。至泰安，詣岱嶽廟，登岱。　三月駐濟南，幸趵突泉，侍太后閱兵。幸歷下亭，回鑾至德州。後崩，命莊王、和王奉太后緩程回京。後富察氏，性嚴重，雖在行次，不忘永巷之規。是日，帝在舟中夜讌，後至自他舟，因事進諫，語頗激切。時帝已被酒，怒，頗加詬誶，後羞忿近，失足蹈水死。帝醒，乃大悔，留侍殯殮畢，親扶櫬返京師，飾終之典，視他後獨隆焉。
十五年，春二月，帝奉太后西巡，幸五臺山。　三月，還京師。　冬十月，帝奉太后幸河南，詣中嶽廟，登嵩山，駐開封閱兵，幸吹古臺。　十一月，還京師。
十六年，春正月，帝奉太后南巡。　二月，至蘇州，見靈巖梅可合抱，帝嘆賞不置。時內大臣博爾奔察側，拔刀作欲砍樹狀，帝驚問，對曰：『憾其不生於圓明園，而使上跋涉江湖之險也。』帝知其諷己，不懌者久之。　三月，至杭州，幸觀潮樓，閱兵，渡錢塘江，祭禹陵，還駐杭州，閱兵。召試江南諸生，賜蔣雍等五人舉人，並進士孫夢選，同爲內閣中書。　夏四月，駐泰安，祀東嶽。　五月，還京師。　秋八月，保舉經學顧棟高放歸。棟高保舉經學不赴，論給國子監司業銜。疆吏強舁之入都，及召對，復以老病不任職辭，帝許之，曰：『憐卿年衰，是以允令回籍頤養。將來朕巡至江南，尚可相見。』棟高曰：『上尚欲南巡耶？』帝默然，旋放還山。
十八年，春二月，磔江西撫州衙千總盧魯生，並殺其子盧錫齡、盧錫榮及南昌衛守備劉時達。先是，乾隆十四年十月，江督黃廷桂以該省紳耆士庶，共望翠華臨幸入告，帝大悅，溫旨報可。廷桂旴衡厲色，供張辦，而督責過嚴，屬吏苦之。時大學士孫嘉淦者，當雍正初年，以檢討上封事三，曰：『親骨肉，停捐納，罷西征。』用是直聲震天下，至帝尤倚重之，凡所言無不納。魯生遂與時達等僞爲嘉淦諫止南巡疏彙，累萬言，指斥乘輿，傓劾閣臣鄂爾泰、張廷玉等，傳播遠近。自十六年八月，滇督碩色發其事，窮治年餘，至是始得真相。此案文武吏牽連獲罪者幾及千人，蔓延至於七八省，而嘉淦自是亦不自安，未幾以憂卒。
二十一年，春二月，帝東巡謁孔林，時以平定準噶爾，告功孔廟也。　三月，還京師。
二十二年，春正月，帝奉太后南巡。　二月，幸蘇州、杭州。　三月，幸江甯。　夏四月，幸闕里，釋奠孔廟。　五月，幸木蘭避暑。　秋九月，還京師。帝每年四五月入夏則往熱河避暑，且行圍馬，八九月天漸涼則回燕京，歲以爲常。今於是年俱紀往還，餘不悉載。
二十四年，夏五月，帝在木蘭。先是，沿途建設避暑山莊七十二處，圈地數十里，雜植時花，分置亭榭，所費約計億萬。一日，帝遊至蒼石，四顧茂木修竹，綠草如茵，涼風習習，幾不知盛暑之將至，顧而樂之，語內大臣博爾奔察曰：『此真無愧避暑山莊也！』對曰：『陛下就宮內言之耳。若外閒，城市狹隘，房屋低小，人民皆蝸處其中，兼之戶竈銜接，炎熱實甚，故民間有諺曰：「皇帝之莊真避暑，百姓仍是熱河也。」』帝慍然，揮之出，爲之不怡者累日。
二十六年，春二月，帝奉太后西巡，幸五臺山。　三月，至正定閱兵，至平陽淀行獵，還京師。　冬十一月，太后七旬萬壽，帝以后喜江南風景，於萬壽寺傍造屋，仿江南式，市㕓坊巷畢具，長至數里。奉鑾輿往來遊行，名曰蘇州街。又於同樂園設買賣街，凡古玩估衣以及酒肆茶爐，無不備，甚至攜小筐售瓜子得亦備焉。各大臣入園買物，或集酒館飯肆哺啜。帝遇肆門，聞走堂者呼菜，店小二報帳，司帳者核算，字音雜還，紛然並作，帝每顧而樂之。又每歲祀竈日，坤寧宮正室中之炕上設鼓板，后先至，帝繼至，自擊鼓板，唱訪賢一曲，執事官鵠立環聽，唱畢送神，帝起還宮，至嘉慶時始罷。
二十七年，春正月，帝奉太后南巡。　二月，至京口，閱兵，幸焦山、蘇州。　三月，幸杭州、江寧。　夏四月，命莊主侍太后回京。帝由徐州至曲阜謁孔林，祭岱廟。　五月，還京師。
二十八年，夏五月，帝奉太后幸木蘭行園，至承德，時霪雨浹旬，河水瀑漲，帝欲乘騎渡河，按察使三保扣馬諫，帝以滿洲舊俗習勞尚武爲言，對曰：『上奉太后乘輿同至，即使上渡河安，不識慈輿何恃以濟？』帝動容回營。
三十年，春正月，帝奉太后南巡。　閏二月，至蘇州、杭州，欲幸東浙，召侍郎齊召南入，詢以天台雁宕之勝，召南以未經遊覽對。帝曰：『卿籍隸台州，因何不到？』對曰：『山勢岝㟯，谿流深險，臣有老母在，孝子不登高、不臨深，是以不敢往遊。』帝時奉太后南來，聞之遂命回鑾。　三月，幸焦山，駐江寧，祭江神。　夏四月，還京師。
三十一年，秋七月，后那拉氏崩，命以妃禮葬之。先是，三十年閏二月，帝在杭州，嘗深夜微服登岸遊，后力諫止，至於泣下，帝謂其病瘋，令先程回京。及回鑾，后將以病廢，刑部侍郎覺羅阿永阿欲諫，以母老躊躇。母諭之，阿永阿涕泣別母，侃然上疏，帝大怒曰：『阿某覺羅近臣，乃敢蹈漢人惡習，博一己之名！』，召九卿議罪。閣臣陳宏謀託庸，皆依違其間。刑部尚書錢汝誠獨曰：『阿永阿有母在堂，盡忠不能盡孝。』帝斥之曰：『錢陳羣老病居家，汝爲獨子，何不歸家盡孝？』乃戍阿永阿黑龍江，斥汝誠歸養，而后得以不廢。至是，后崩，諭所有喪儀不便復循皇后大事辦理，止可照妃例行，交內務府承辦。御史李明玉復上疏請行三年喪，亦戍伊犁。二人先後卒於邊。
三十二年，春二月，帝幸天津。　三月，還京師。
三十五年，春三月，帝奉太后東巡，旋還京師。
三十六年，春二月，帝奉太后東巡，以金川平定，告孔廟也。　三月，謁岱廟，登泰山，謁孔林。　夏四月，還京師。
四十一年，春二月，帝奉太后東巡。　三月，至德州，登泰山，謁孔林，賜山東及各省召試諸生黃道㷡等三人舉人，舉人竇汝翼等二人內閣中書。　夏四月，還京師。
四十三年，秋七月，帝幸盛京。　八月，還京師。
四十五年，春二月，帝南巡，幸焦山、蘇州。　三月，幸海寧觀潮，幸尖山，自杭州至江寧。　夏五月，還京師。
四十六年，春二月，帝東巡，幸五臺山。　三月，還京師。
四十八年，秋八月，帝幸盛京，以和闐玉新造，列朝冊寶告成，親送舊冊寶藏於盛京太廟也。　九月，還京師。
四十九年，春正月，帝南巡。　二月，駐曲阜，謁孔林。　三月幸金山、焦山、蘇州、海寧、尖山、杭州，乃至蘇州。　三月，幸江寧，至張家樓，渡江還京師。
五十一年，春三月，帝西巡，幸五臺山。　三月，還京師。
五十三年，春二月，帝幸天津，旋還京師。
五十五年，春二月，帝東巡，至泰安，登岱，至曲阜，謁孔廟、孔林，回鑾。至涿州，有僧人率一幼童迎蹕，言係皇四子履郡王永珹之子，以次妃王氏妒嫉，襁褓逐出。帝以童子入都，會軍大臣會鞠，司官保成指爲僞，斬僧於市，戍童子於伊犁。後松筠奏其自稱皇孫，招搖愚民，斬之。　夏五月，還自京師。
五十七年，春三月，帝西巡，幸五臺山。　夏五月，幸木蘭避暑，以駐蹕臺麓寺行宮北垣外未設堆撥，又不行傳籌，隨扈王大臣等皆嚴議處分。　秋九月，還京師。
五十九年，春三月，帝幸天津，賞銀三萬兩，爲津淀揚芬港豫備龍舟之用。　夏四月，還京師。
編者曰：康熙朝籍閱河爲名，有六度南巡之舉。至乾隆時，循其舊例，南巡者亦六度，東巡者七，西巡者五。至於盛京與興京，近畿之天津、保定、熱河、河南，車駕時出，紀不勝紀。蓋臨御六十年中，每歲春明巡幸東南，秋畋木蘭，無虛歲。內禪後三年中亦如之。所過郡邑，雖亦減其租稅，增廣學額，優禮耆年，召試文學，而供億煩苛，居民已不堪其苦。其時朝臣中亦始無呼戲阻駕，力請回鑾者，然一經抗論，斯嚴譴隨之。編修杭世駿疏論時事，中有謂『巡幸所至，有司一意奉承，其流弊皆及於百姓。』高宗大怒，命置重典，賴侍郎觀保諫免，赦回里。尹會一視學江蘇還，奏言『上次南巡，民間疾苦，怨聲載道。』嚴諭詰之曰：『汝謂民間疾苦，試指出何人疾苦。怨聲載道，試指明何人怨言。』坐謫戍。侍讀學士紀昀嘗從容爲帝言：『東南財力竭矣，上當思所以救濟之。』怒叱之曰：『朕以汝文學尚優，故使領四庫書館，實不過以倡優蓄之，汝何敢妄譚國事？』內閣學士尹壯圖疏言：『督撫籍詞辦差，勒派屬吏，遂致倉庫虧耗。』降旨詢問：『蹙額興嘆，究屬何人？』壯圖回奏：『係下吏怒及督撫，小民怨及牧令。』怒乃稍解，仍命革職。自是而後，朝臣皆相與結舌吞聲，無復有爲民請命者矣。勞民傷財，卒耗元氣，及至末運，而中國無寧歲焉！


