
德宗光緒三十四年，冬十月，授醇親王載灃爲攝政王。帝自上年入秋以來患疾，不御殿者兩載餘，上月達賴喇麻勒朗結來朝二十日，帝猶勉御仁壽殿接見。是月初六日，復御紫光閣賜讌，至初十日，太后萬壽節，勒朗結率徒祝嘏，帝已疾甚，不能親詣行禮，但傳旨加封勒朗結爲誠順贊化西天大善自在佛。至二十日，太后亦不豫，乃命載灃暫設朝政。　命載灃之子溥儀在宮內教養，並在上書房讀書。時太后知帝疾將不起，而未有儲貮，乃於是月二十日取溥儀入宮，命皇后鞠之。生三年矣，其母爲醇邸福晉，故大學士榮祿女也。太后尋命慶王奕劻往奏帝。帝曰：『立嗣以長，不亦順乎？』繼聞醇王攝政，帝喜曰：『付託得人矣！』　帝崩，時是月二十一日酉刻也。遺詔略曰：『朕躬氣血素弱，自去年秋間不豫，醫治至今，日以增劇，以致彌留不起。顧念神器至要，亟宜傳付得人，茲欽奉皇太后懿旨，以攝政王載灃之子溥儀入承大統爲嗣皇帝，必能仰體慈懷，欽承付託。中外臣工，務當恪尊前次諭旨，各按逐年籌備事宜，切實辦理。庶幾九年以後，頒布立憲，克終朕未竟之志！』　太后命以嗣皇帝承繼穆宗爲嗣，兼承大行皇帝之祧。　以攝政王爲監國。　尊太后爲太皇太后，兼祧母后爲皇太后。　太皇太后葉赫那拉氏崩，時是月二十二日未刻也。　安徽馬礮兵變，駐安慶馬礮隊官熊成基欲乘秋操起事。是月二十六日黎明，率衆襲城。城中嚴守不得入，又爲江中兵艦所攻，遂向西北桐城、樅陽等處退走，衆漸潰散。成基復於哈爾濱被捕，死於吉林。　十一月，嗣皇帝即位，以明年爲宣統元年。　上大行皇帝尊諡，曰：『同天崇運大中至正經文緯武仁孝睿智端儉寬勤景皇帝』，廟號：『德宗』，陵曰：『崇陵』。　上大行太皇太后尊諡曰：『孝欽顯皇后』　頒示監國攝政王禮節。　設立變通旗制處。　上太后徽號曰：『隆裕皇太后』　命奕劻以親王世襲罔替，並加恩王公大臣有差。　定諭旨由軍機大臣署名之制。　十二月，另編禁衛軍，由監國攝政王兼統。　大學士王文韶卒，予諡文勤。　收還京漢鐵路。　命軍機大臣袁世凱開缺回籍養苛。　命那桐在軍機大臣上學習行走。　以外務部右侍郎梁敦彥署理外務部尚書。
末帝宣統元年，春正月，郵傳部尚書陳壁以用欵靡費，調員胃濫革職。　以東三省總督徐世昌爲郵傳部尚書。　三月，各國派送德宗景皇帝梓宮專使覲見。　德宗景皇帝梓宮奉移山陵。　追予故戶部尚書立山，兵部尚書徐用儀，吏部侍郎許景澄，內閣學士聯元，太常寺卿袁昶諡。　夏四月，命貝子銜鎮國將軍載振往日本國，法部尚書戴鴻慈往俄國，答謝派遣專使來送梓宮。　命各省財政統歸藩司，或度支司綜核，其餘一切局所，予限一年次第裁撤。　五月間，復前協辦大學士翁同龢原官。　監國攝政王暫行代理海陸軍大元帥，並先行專設軍諮處。　六月，以督辦津浦鐵路大臣呂海寰失察，路局局員李德順營私，開去差使，以郵傳部尚書徐世昌代之。　秋七月，派兩江總督張人駿爲南洋勸業會會長。　與日本訂立東三省五案條款成。日本因安奉鐵路改築事，自由行動，交涉幾致決裂，至是，並其他諸案及吉長貸款契約，訂立條款完案。　八月，大學士張之洞卒，予諡文襄。　福建福州大火大風，死者百餘人，傷者二百餘人，船舶沉沒者二千餘艘。　命法部尚書戴鴻慈在軍機大臣上行走。　九月，以軍機大臣鹿傳霖爲大學士，吏部尚書陸潤庠協辦大學士。　冬十月，直隸總督端方以恣意任性，不知大體，革職。端方因送德宗梓宮，令人在太后行宮外攝影，爲散秩大夫李國傑所劾，乃坐以焚化冥鏹時，乘輿橫衝神路，遂革職。　大學士孫家鼐卒，予諡文正，以陸潤庠爲大學士，戴鴻慈協辦大學士。　十二月，諭誡建言諸臣，不得懷挾私見，及毛舉細故，不知大體。　賞給遊學專門詹天佑、嚴復等進士、舉人有差。　監國面奉太后懿旨，明年正月初十日萬壽，皇帝在宮內行禮，停止慶賀。時太后居延熙宮，大內御花園之東有土阜一區，向以日者之言，不宜建築。帝登極後，於此興修水殿以奉養太后，四圍浚池引玉泉山水環繞之。殿凡九層，層九間，又四角各有一亭，計三十九間。以銅爲棟，以玻璃爲牆，四望空明，入其中者，如置身琉璃世界。牆之夾層中，置水蓄魚，下層地板亦以玻璃爲之，俯首而窺，池中游魚一一可數，荇藻參差，青翠如畫。地板又可開闔，時或揭起，駕小舟直達宮外。中層、上層亦用玻璃，上層頂上，更有玻璃缸數事，爲蓄魚之需。樓梯皆置宮外，由東南亭內曲折環繞漸升而不自知也。太后自題扁額曰『靈沼軒』，而俗呼曰『水晶宮』。聞此次工程費帑已達百萬，以上，遜位之時，尚未畢工也。
二年，春正月，革阿旺雞布藏吐布丹甲錯濟寨汪曲卻勒朗結達賴喇嘛名號。勒朗結自三十年六月避英兵至庫倫，朝命革去達賴喇嘛句號，及勒朗結折回西寧。三十四年，詔諭其來朝賜加封號，上年，並派員護送回藏。至十二月，駐藏大臣趙爾豐忽電告政府，謂勒朗結與俄國訂結協約，請政府牒告各國使臣，謂該曰非經中國皇帝認可，則作爲無效。時爾豐之兄爾巽督川，即派大軍入藏，以爲爾豐干涉藏政之後援。是年正月初三日，川兵至拉薩，勒朗結即於是夜出奔印度，至是命禠去其法號，令爾豐別選靈異幼童擇立，以爲達賴。勒朗結愬政府之暴於英，英公使質於外務部，部答以達賴謀叛，故黜之，吾國對於西藏政治，無所變更也。勒朗結復愬俄，英、俄皆嘖有煩言，而印度佛教徒方擬舉空前絕後之盛儀以歡迎勒朗結雲。　戴鴻慈卒，以郵傳部尚書徐世昌協辦大學士。　命內閣學士吳郁生在軍機大臣上學習行走。　定嗣後內外文武滿漢諸臣陳奏事件，一律稱臣。　二月，山西交城文、水兩縣人民因禁煙暴動，旋討平之。　廣東黨人汪兆銘等謀刺監國攝政王，事洩，被獲，命永遠監禁。先是，兆銘等均定爲死刑，時監國鑒於黨禍日夕相尋，恐益重其怒，乃作釋怨之舉，博寬大之名。肅王善耆又從事贊成，遂飭法部以擾害治安定擬判決二人，皆處以無期徒刑，加重永遠禁錮。　三月，湖南省城饑民暴動，焚毀巡撫衙門及教堂學堂。先是上年，長沙府屬秋收歉薄，是年奸商復運米出省，售於外人，鄉民阻境不獲，米價因之而昂貴。是月初五日，饑民數百擁之撫署，要求平糶。巡撫岑春蓂議勸紳捐，先辦義糶。劣紳王先謙首先梗議，葉德輝積穀萬餘石，不允出糧，遂至變起。莠民痞棍，聚至數千，縱火焚署及教堂學堂。先謙等仍歸咎撫臣激變，電請簡易巡撫，孔憲教、楊鞏倡議，擁戴藩司莊賡良。由少數劣紳推爲巡撫，朋陷撫臣，不遺餘力。事間，朝命春蓂開缺，派湖北藩司楊文鼎前往，暫行署理湖南巡撫，旋命湖廣總督瑞澈會同文鼎，徹底查究。復經查明，地方文武辦理不善，及紳士挾私釀亂，奏請分別懲儆。疏入，文武各員，春蓂、賡良，巡警道賴、承裕，鹽法道柳延熙，長沙協都司貴齡，左營守備周長泰，浦防所所所長遊擊龔培林，警務委員知縣周騰均著革職，餘降調革留察議。劣紳前國子監祭酒王先謙，分省補用道孔憲教均著降五級調用。吏部主事葉德輝，候選道楊鞏均著革職，交地方官嚴加管束。　裁奉天巡撫缺。　夏四月，彗星見於西北，月餘乃滅。　命郵傳部佐侍郎汪大燮出使日本國。　五月，江蘇沛縣男化爲女。縣城東八十里喬厲莊潘氏子，年六歲於夜分時驚哭數聲，次晨自言下體有異，母驗之，已變爲女。　予進士館遊學畢業員項驤等獎勵有差。　六月，山東萊陽、海陽縣人民因抵抗苛稅暴動，爲官兵殺傷數百人。先是，民間以銅元兌納錢糧皆按七折扣算，是年春，海陽縣方奎開徵更按五折釦算，加以火耗、輕封、封尾、鹽金、德麥諸陋規，正供一兩。民間所納需大錢三千七百八十文。民不堪命，亂機遂萌。萊陽則以開辦地方自治，紳士王圻等肆意苛徵，履畝重稅。過於正供，間架有稅，有頭有稅，牛馬亦有常捐。民間稍有抵抗，縣官朱槐之復袒劣紳，苛斂不遂，淫刑以逞，及至釀成禍變。復歸罪於曲思文，謂其煽衆謀亂。調兵剿辦，劫殺淫暴，甚於盜賊。顧猶以兵力之不足，復請朝旨派第五鎮練軍馳赴助剿兇殘劣弁。肆其鋤戮，死傷者幾及千人。　六月，諭飭各督撫慎選牧令，有鑒於萊陽、海陽之禍也。　秋七月，革開缺江西提學，使浙路總理湯壽潛職，不准干預路事。壽潛爲浙江路事，電軍機處詆郵傳部侍郎盛宣懷爲蘇浙路罪魁禍首，不應令其回任，請收回成命，或調離路事以謝天下。廷旨，斥其荒謬、狂悖，予嚴譴。　大學士鹿傳霖卒，予諡文端。　設各省交涉使。　命外務部右丞沈端麟出使奧國。　八月，命外務部右丞劉玉麟出使英國。　命陸軍部尚書蔭昌兼充訓練近畿各鎮大臣。　命近畿陸軍均歸陸軍部直接管轄。裁撤近畿督練公所。　改四川鹽茶道爲鹽運使，並設奉天鹽運使。　以徐世昌爲大學士、吏部尚書，李殿林協辦大學士。　革江海關道蔡乃煌職，因度支部奏參乃煌於辦理欵項罔利營私，居心狡詐，不顧大局，令革職。　九月，四川定鄉兵變，竄䧈雲南中甸，旋被官軍剿平。　賞給遊學畢業生吳乃琛等進士、舉人有差。　予進士館遊學畢業員錢崇威等獎勵有差。　賞給陸軍遊學畢業生黃承恩等舉人，並授軍職有差。　命散秩大臣一等蕭毅侯李國傑出使比國。　冬十一月，賞給陸軍遊學畢業生李宣倜等舉人，並授軍職有差。　賞給北洋大學堂畢業生馮熙敏等進士，並授職有差。　十二月，雲南大姚縣人民暴動，縣城失守，旋爲官軍剿平。　派東三省總督錫良、直隸總督陳夔龍、兩江總督張人駿、湖廣總督瑞瀓、雲貴總督李經義參訂外省官制。　賞給遊學陸軍畢業生李兆綸等、林鳳遊等，工科畢業生陳祖良，法政科畢業生鄭際平舉人，並授職有差。　派貝子銜鎮國將軍載振爲頭等專使往英國，賀英君加冕。時英人以載振爲皇室疏族，於政界又不占重要之位置，且以載振納妓楊翠喜一事，故尤輕視之。及載振抵英，其坐席在三十六位，廁於埃及使之前，印度使之後，與亡國賤奴等視。載振歸，政府憤甚，乃一歸咎於駐英使臣劉玉麟，謂係公文中未將貴州敘出及其他揭詞多有不合，嚴旨申飭之。
三年，春正月，因英兵佔據片馬，命駐英使臣請英政府撤兵。中英緬甸界務久未解決，上年秋間英派兵駐片馬，雲貴總督及雲南紳民屢請力爭，外務部命駐英使臣劉玉麟速與英政府交涉。　東三省疫。　二月，四川德格、春科、高日三土司改流，設邊北道、登科府等官，並改巴塘、打箭爐爲巴安、康定二府，設康安道。　裁撤駐藏幫辦大臣，改設左右參贊。　派全國軍隊訓諭六條。　黃興等起事於廣州，燬總督衙門，被官軍擊退，死者七十二人，興走還香港。先是，有廣東香山人孫文始剏興中會，潛謀革命。光緒二十一年十月，謀起事於廣州，事洩，走海外，會員陸皓東等死之。文至倫敦，爲駐英使臣龔照瑗所捕，因英政府干涉，始得釋放。又有湖南長沙人黃興者，與陳天華、宋教仁等剏華興會，二十六年十月謀舉事於長沙，事洩，走日本。尋文至日本，乃與興等合剏同盟會，密購軍火，糾合會黨，思於閩、廣、雲南起事。三十三年十一月，由越南進攻廣西鎮南關，奪石輔山礮臺三座，旋以軍火不濟而敗。三十四年三月，興又自越南海防攻入雲南河口、南溪等處，分兵攻蠻耗、開化、蒙自等處，旋亦敗退。至宣統二年正月，廣東新軍因與巡警交閧起釁，興等又乘機起事，爲防擊斃數百人，餘衆潰散。是月二十九日午後四時許，興率同志百餘人往攻督署，時署中防範極嚴，不得入。官軍蜂擁至，勢不敵，遂敗，死七十二人，興繾城出渡香港。　夏四月，江蘇諮議局與兩江總督張人駿爭預算案，全體議員辭職。　諭以本年秋季調集禁衛軍及近畿各鎮陸軍，在永平府大操。　吉林省城大火，厯一畫夜始熄，城內官錢局、陸軍糧飼餉局、高等審判廳、檢察廳、財政局、官書局、圖書館皆片瓦無存，監獄燒毀殆半，以度支司署爲尤甚。民居被燬約萬餘戶，財產損失約二十餘萬，人口遭難約三分之二。　六月，太后因帝七月內在毓慶宮入學讀書，派弼德院院長陸潤庠等授讀。　黑虹見天，越九宿復見，起自西北，蜿蜓至東南而沒。　閏月，分行廣東禁財條例。　安徽、江蘇、江西、浙江、湖南、奉天、黑龍江大水。　漠陽大火。是月十六日晚起，一時水際並焚，至翌午五時始熄，計際上被焚之屋八千餘所，水中被焚之船亦千餘艘，舵主焚斃及溺死者百餘人。　木星見，光射東南。　命裁各省府治首縣。　秋七月，監國攝政王校閱禁衛軍。　八月，民軍起事湖北之武昌，湖南、江西、陝西、貴州、山西、雲南、浙江、江蘇、廣西、安徽、廣東、福建、四川先後響應。　九月，乙丑朔，日食。　乙卯望，月食。　冬十二月二十五日，下詔宣布退位。



