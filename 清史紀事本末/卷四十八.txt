
文宗咸豐二年冬十一月，命丁憂侍郎曾國藩在湖南原籍幫同料理本省團練事務。初，道光二十四年，湖南新寧舉人江忠源赴大挑，得教職歸，以新寧地接廣西，民傜雜處多盜，察天下將亂，倡行團練，以兵法部勒鄉人子弟，是爲湖南團練之始。二十七年秋，傜民雷再浩勼衆滋事，忠源率鄉民擣其巢，擒再浩，是爲湖南鄉勇立功之始。
及咸豐元年三月，洪秀全自金田北走象州，朝命大學士賽尚阿出視師，聞忠源知兵，疏調軍前。忠源募故所用鄉勇五百，使弟忠濬率以來，號楚勇。楚勇始至，敝衣槁項，滿蒙軍皆匿笑。時敵氛張甚，屯兵數萬，莫敢前。忠源築壘偪敵營，以五百人出戰，斬首數百，是爲湖南鄉勇出境立功之始。忠源既數立功，於是兵妒勇甚，所屯則私鬬，戰敗固不救，反陷之，忠源遂以病歸。兵所至，且奸掠焚殺。民以爲官兵肆暴虐，則倡議通敵，及結盟拜會，相挻起矣。國藩既奉命幫辦巡撫團練，時湘鄉先立練局，諸生羅澤南、王鑫辦團練有名，巡撫張亮基令各募一營，助戰守，號湘勇，並請國藩主其事。辭母憂不出，且言書生不知兵，已聞武昌破，湖南大震，始至長沙，與亮基治守禦，且疏言：「團練之難，難於捐貲。湖南行伍空虛，以練兵爲要務，自軍興以來，二年有餘，糜餉不爲不多，調集大兵不爲不衆，而往往見賊逃潰，未聞有鏖戰者；所用兵器皆大礮、烏鎗，遠遠轟擊，未聞有短兵交鋒者，其故何哉？由兵未練習，無膽無藝故也。今欲改弦更張，於省城立一大團，擇鄉民壯健樸實者，招募來省。練一人收一人之益，練一月有一月之效。」又曰：「湖南會匪自粵逆入楚，大半附之而去，然猶有串子、紅黑、邊錢香會，成羣嘯聚，如東南衡永柳桂，西南寶慶靖州，萬山叢簿，爲卯育之區。有司亦深知其不可遏，特不欲其禍自我而發，相與掩飾彌縫，苟且一日之安。積數十年，應殺不殺之人而任其橫行，令鄉里無賴之民囂然而不靖，彼見夫命盜首犯，常逍遙於法外也，見夫粵匪猖獗而莫制也，遂以為法律不足憑，官長不足畏。若非嚴刑峻法，無以折其不逞之志。臣欲純用重典以鋤強暴，即良民有安生之日。臣身雖得殘惡嚴酷之名，所不敢辭。今之急務，在使通省無不破之案，而盡除大小各會匪，則滌瑕蕩穢可期也。有曾經搶掠、拜會、結盟者，請即用巡撫令旗、恭靖王命，立行正法。內姦既清，外寇雖至，無能為已。」於是先清內訌，不經有司，掩捕即置重典，十旬中，戮二百餘名，一時謗議四起，至有「曾剃頭」之稱。國藩不顧也，乃以十二月治軍旅，以召募易行伍，盡廢官兵，專選士人、領山農，各自成營。拔攷規制，今古章式，無可仿效，獨戚繼光書，號為「切時用」，因所言變通行之。以三百六十人為一營，中營羅澤南將之，左營王鑫將之，右營鄒壽璋將之，塔齊布將兵勇成二營，周鳳山、儲玫躬各將二營，曾國葆將一營，是為湘軍陸師編制之始。國藩仍欲充廣至六千人，合忠源所將成一萬，為義師。
四年，春三月，湖北軍潰於黃州，曾國藩統水陸軍東下。時國藩聞總督吳文鎔敗死黃州，知時事愈危，勢不得出十全，於是改營制，以塔齊布、周鳳山、儲玟躬、林源恩，鄒世琦、鄒壽璋、湯名聲、曾國葆統之，合水師共萬七千人，建旗東下。其營制，每營設營官一人，分立前、後、左、右四哨，每哨設官一，營官有親兵，有什長。其親兵分六隊，每隊設什長一名，率親兵十名，伙勇一名，計六隊，凡七十二人。哨官有哨長一名，護勇五名，其外有什長，有正勇，有伙勇。一哨分八隊，每隊什長一名，伙勇一名。其擡鎗隊，正勇十二名，合什長、伙勇爲十四名。其刀矛小鎗隊，正勇十名，合什長、伙勇爲十二名。每哨合哨官、哨長、護勇爲一百八人，四哨共四百三十二人，合之營官、親兵爲五百四人。隊官在外，其書記醫匠，或有或無，營官主之。其聯伍之制，親兵六隊，則一隊劈山砲，二隊刀矛，三隊劈山砲，四隊刀矛，五隊小鎗，六隊刀矛。每哨八隊，則擡鎗爲第一隊，刀矛爲第二隊，小鎗爲第三隊，刀矛爲第四隊，擡鎗爲第五隊，刀矛爲第六隊，小鎗爲第七隊，刀矛爲第八隊，總計一營。劈山礮兩隊，擡鎗八隊，小鎗九隊，刀矛十九隊，共爲三十八隊。其搬運輜重、軍裝、行糧，則有長夫、每營營官及幫辦人員。共用長夫四十八名。搬運子藥、火繩及一切軍裝等項，共用長夫三十名。營官親兵隊、劈山砲隊，用長夫三名，刀矛小鎗隊，用長夫二名。計六隊，用長夫十四名。如拔營遠行，營官另撥公夫，幫擡劈山砲。哨官、哨長及護勇五人，共用長夫四名，四哨共夫十六名。其哨隊，每擡鎗隊，用長夫三名，每刀矛小鎗隊，用長夫二名。計四哨擡鎗八隊，用長夫二十四名，刀矛小鎗隊，用長夫二十四名，共長夫四十八名，總共一營用長夫一百八十名，大率百人用長夫三十六名，合之營哨官員各勇人等，共六百八十五人，是爲正額。或數營設統領一員，或十營，或十餘營，統一統領，則視其材之大小，無定製。其軍器，立營時給之，懷敝修之，唯鉛彈、藥繩、帳棚得以時領。營官給十帳，八夾二單；哨官三帳，一夾二單；親兵隊二帳，一夾一單；哨隊二帳，皆單；凡營帳，單者八十，夾者十八。其軍行，以三百五十人，各備戰器，百五十人督長夫護用器。前有探馬，後有押幫，各從其營，無有或錯。其行，率日三四十里，黎明而發，未晡而息，行所至爲疊。營官相其地，準之以繩，從而爲壕。壕丈五尺，復壕土爲牆，厚一丈，其崇八尺。牆壕容二丈遠，其餘土隊爲一棚，棚有𫁘廁，廁有外內。外廁四之，內廁一之。火藥有窖，以堇塗之，塗皆孔之。其軍市設於繩牆疊外，其壘近市，則嚴其門禁，午夜籍之，出入無驗，議而誅之。夜號之字，營官授之。守夜之卒，營五十人，敵近則百人以更爲班，班十人。若二十人，哨官察之。五更咸興，朝暮操練，以聲警之，故行不可速，止不可懈，行速則病，止懈則散。作壕之法，外內重設。外壕廣六尺，深八尺，內壕半之。環而溝之，必有橫塗，相距二丈。疊牆既成，去其外塗，留其內塗。作牆如城，其高七尺，子牆半之。牆厚六尺，左右二門。其作築時，見敵則拼力，無事則長夫之役也。步行，率八刻而行十五里。寒日短，而行易；暑日長，而行難，以畫四十刻率之。行六十刻而三十里。其十六刻以築營疊，餘十二刻而後昏暮，則神暇形壯，可以待敵。溯湘軍之所由起，爲救額兵之敝也。初，額兵習氣深，勝不相讓，敗不相救。國藩練湘軍，謂必萬衆一心，萬人一氣，始可當敵。而湘軍尊上而知禮，畏法而愛民，故軍日強。專滅太平軍、自成軍而出，奏功桑梓，長驅東下，蕩鄂渚，榷江州，規復全皖，旁循蘇浙，然後進克全陵，大功告成。其後且南至交趾，北及承德，東循潮汀，乃渡海開臺灣，西極天山、玉門、大理、永昌、遂度烏孫，水屬長江五千里，擊索聞於海。其兵威之盛，古未有也。後國藩以湘軍用武十年，氣不無稍衰，淮上風氣強悍，宜別立一軍。使其門人李鴻章招募淮軍，親爲定營制，選將官，以湘軍之良教之，名曰淮軍，後以平捻。
編者曰：方湘軍之東下也，文宗以曾國藩一人兼統水陸軍，心憂之，特詔貴州提督布克慎自黃州還，赴其水營，詔總督台誦會其師。及進克武漢、黃，諸郡肅清，提書至京，文宗始喜。語樞臣曰：不意曾某一書生，乃能建此奇功！祁寫藻對曰：曾某以匹夫居閣里，一呼蹶起，從之者萬餘人，恐非國家福。文宗默然，變色者久之。同治初元，彭蘊章條議時事，亦謂湘軍遍天下，曾某權太重，恐有尾大不掉之患，於所以撤湘軍，削曾氏權者三致意焉。迨至東南底定，剿捻事起，僧格林沁敗沒曹州城下，穆宗復召曾氏督師。時湘軍裁撤已盡，曾氏調淮軍，添募徐州勇，訓練成軍率以往。大小數十戰皆捷，捻勢實因此而衰，而是時言路猶數數劾之。御使阿凌阿且訴其驕妄，於是曾氏憂讒畏譏之心日益甚，乃請註銷封爵開缺，以散員留勞效力，故其奏言湘軍平苗、回乃知曾氏暮氣之說，其實非也。然國藩悔已晚矣，而其鄉人卒未得悟，不鏡於國藩以自鞭策也，惜哉！


