
　　明思宗崇禎十七年，春正月，朔，帝視朝，朝班亂。舊例，文臣朝班在東，武臣朝班在西。是日帝御殿，朝臣至者僅一錦衣衛，奏言百官未聞鐘鼓聲，不知駕出，蓋是日帝視朝過早也。帝命鳴鐘，久之，仍未至，乃諭謁太廟後受朝。而司禮奏言鑾輿未備，乃諭受朝後拜廟。再登座，群臣始踉蹌至，以帝注目視，不敢由中門過，於是文官入武班而轉至東班，武官入文班而轉至西班，勉成禮而退。　大風霾，時占者謂風從乾起，主暴兵破城。是日乾清宮後廡有狐跡。　鳳陽地震，皇陵附近廬舍人民，坍壞尤甚。　流賊李自成僭稱王於西安。自成，陝西米脂人，自幼名黃來兒，長名鴻基，與同里劉國龍偕飲言志，自成大言曰：「大丈夫當橫行天下。」自成自立，即改名自成，號鴻基焉。崇禎二年，二月，徵兵勤王，檄至甘州，自成投總兵楊肇基營為隊長，隸參將王國麾下。國奉調遇金縣，兵嘩餉，自成殺縣令及國，遂反。時安塞人高迎祥糾饑民為亂，號闖王，於自成為甥舅，往從之，號闖將，轉掠河州金縣、甘州間。官兵迫之洮河，自成率其眾涉流而渡，先復寇鄖陽、竹山、竹谿、房縣，走紫陽，入漢中。七年六月，陝督陳奇瑜圍之於興安州之車箱峽[1]，會大雨兩月，賊中馬乏芻，倒斃者過半。從其黨顧君恩策，重賄奇瑜左右以請撫，奇瑜受之。自成既出險，即殺監視官，復叛，連陷麟遊、永壽、靈臺、崇信、白水、涇州、扶風七州縣，於是橫行海內者又十餘年，至是乃稱王於西安，僭國號曰順，改元永昌。更名自晟，造甲申厯，置偽官，設科目試士。草偽檄，傳布遠近。有曰：「君非甚暗，孤立而煬蔽實多；臣盡行私，比黨而公忠絕少。」又曰：「獄囚累累，士無報禮之心；征斂重重，民有偕亡之痛。」為其弘文館學士盧氏舉人牛金星屬稿。　左中允、李明睿政請親征，不果行。睿，南昌人，以憲臣李邦華、督臣呂大器特薦，召入對，言宜先幸山東，駐蹕藩邸，即以鳳陽為行在，麾召齊豫之師，二路夾進，西征以破賊。又密陳賊氣甚惡，惟南遷可緩目前之急。帝嘆曰：「朕久有此意，奈諸臣不從何？」並戒忽洩。　工科曾應遴請令紳富捐賑，不報。應遴疏言：「紳富衣租食稅，安坐而吸百姓之髓。平日操奇贏以愚民，獨擁其利。臨事，欲貧民出氣力以相護，有是理乎？「又言：」秦藩富甲天下，賊破西安，府庫不下千百萬。倘平日少取之民，有事發以犒士，未必至此。」　鳳陽巡撫路振飛遣兵防河。振飛，廣平人，時山西逃兵南下，江北震恐。振飛遣副將金聲桓守徐州，周任鳳守泗州，周爾敬守清口，所部皆兩淮間勁卒，約得數萬人。　星入月中，時占者言星入月中，主國破君亡。　遣大學士李建泰出師。建泰曲沃人，性慷慨，負重名，家鉅富，嘗欲輸財以佐軍。未上而賊已渡河，帝臨朝而嘆，建泰曰：「主憂如此，臣敢不竭駕力？願馳至太原，出私財，購死士，倡率鄉里，十萬之眾可集也。」帝大悅，即命督師西發。出師日，帝仿古推穀禮，親餞郊外，曰：「先生此去，如朕親行。」又諄諄勉以真勦直撫，並命欽天監德意志人湯若望隨行修火器。進士程源私語隨員職方司主事淩駟曰：「此行也，兼程抵太原，收拾三晉，猶可濟也。三晉失守，無可為矣。」時建泰恃家財，冀紆國難，比至涿州，聞山西烽火急，其家且破，氣頓沮，逡巡畿內不敢前。　南京地震。　流賊張獻忠陷菱州。獻忠，膚施人，初從軍，犯淫掠當死，亡關中為盜。崇禎三年，王嘉胤倡亂，據府谷，獻忠以米脂十八寨應之，賊中號為八大王。嘗就撫於督師洪承疇，踰年復叛，官兵勦之，累撲累起。引眾出秦中，蹂躪豫皖名城大藩數十，遂沿江而上，既得武昌，僭號西王，建元大順，改武昌為天授府。至是，自荊州趨蜀，陷夔州。方獻忠之謀入蜀中也，石砫土司女將秦良玉圖全蜀形勢，上之撫城陳士奇請益兵守十三隘。士奇不能用，復上之按臣劉勃之。勃之許之，顧無兵可發。賊至巫山梅子坡，見隘口無兵守遂長驅而入。良玉馳援，兵寡敗歸，於是獻忠從容收旁近各郡縣，而奄有西川之土地矣。　二月朔，帝視朝得賊書，是日御朝，得偽封，詞甚悖，末雲限三月望日至順天會同館斬繳，舉朝失色。　李自成陷汾州、陽城、懷慶、太原。　薊遼總督王永吉、巡撫楊鶚、吏科給事中吳麟徵請撤寧遠，吳三桂兵入衛，不果行。時廷臣主人人殊，遂格不議。　帝下詔罪己。時李自成連陷黎城，臨晉，帝乃下罪己詔。　李自成陷忻州，進簿寧武關，總兵周遇吉悉力拒守。遇吉，錦州衛人，自成既得忻州，進攻代州，遇吉憑城固守，連戰十餘日，殺賊萬餘。兵少食盡，退保寧武。　遣內官監制各鎮。帝聞山西全陷，命內官高起潛等分赴寧前、天津、通德、臨津、真定、保定、宣府、順德、彰德、大名、廣平、衛輝、懷慶、大同、薊鎮、中協、西協等鎮，監制諸將。本兵張縉彥疏言：「糧餉中斷，士馬虧折，督撫危擔欲御。若一時添內臣十員，不惟物力不繼，抑且事權分掣，反使督撫藉口，不納。　大雪，人凍死。　保定副將謝嘉福殺巡撫徐標，刧知真定府，邱茂華同叛，降於賊。標，濟寧人，官保定巡撫，時守直定，茂華知府事。聞賊警，先遣家人出城，標執茂華，下之獄。嘉福隸標麾下中軍，伺標登城殺之，出茂華於獄，同降賊。　李自成陷彰德。　徵天下兵勤王，召對群臣。先是，左都御史李邦華疏言：」國家並建二京，原以供時巡，備居守，皇上即不南遷，宜令太子諸王居舊都，一繋天下之望。「且言：「臣南人，必有言臣以遷自便者。臣願隨皇上執管錀，而分遣信臣良將捍牧，圉以南發。」疏未下，命諸臣會議戰守，而眾論狐疑，莫知解決，帝亦以國君死社稷為言，顧帝非不以南遷之議為然。觀前命科臣左懋第往南中察舟師士馬之數，以魏藻德總督河道屯練往天津，方貢岳總督漕運屯練往濟寧，天津撫臣馮元颺請以挽漕之三百艘待命於直沽口，密旨允行。凡此皆南遷地也，蓋不欲出自己意，待舉朝固請而後行之耳。　三月朔，昌平兵變，時官民居室，焚劫一空。　京師戒嚴，時宣府告急，京師洶洶傳賊且至，帝命鎮朔將軍王承胤偵賊所向，宣諭戒嚴。　諸生張鑻請太子監國南京。鑻被召見，言三策，首請以太子監國南京，擇重臣輔之。　李自成陷寧武關，總兵官周遇吉、兵備副使王孕懋死之。自成至關下，大呼五日不下即屠。遇吉悉力拒守，發礮殺賊萬餘。會火藥盡，開門奮擊，復殺數千人。夜率壯士二百入賊營，復大破之，賊為之退二十里，相持旬餘，而外援絕望，乃出城詐降，伏精兵殺其四驍將。部下胡婦二十，皆精騎射，號絕悍，平日支粟視裨將俸，各配以健丁一，如夫婦臨陣。非至急，不役胡婦。故殺賊過當，賊悉力攻破之。遇吉徒步跳蕩，手格殺數十人，矢蝟集，被執罵賊死。遇吉妻劉氏，亦驍勇多能，率婦女登屋而射，矢無虛發。賊縱火焚之，盡死。胡婦二十，伏室中，洞開其門。賊入，胡婦發強弩，斃數百人，矢竭，皆赴火死。孕懋，霸州人，賊營嘗遣人說降，斬其使與遇吉共守，至是自殺。妻揚氏，亦投井殉之。城中士民無降者。自成調查前後戰死將士，計七萬人，曰：「寧武雖破，死傷遏多？此去厯大同、宣府、居庸，重兵數十萬，倘盡如寧武，我輩豈有孑遺哉？不如還陝圖再舉。」夜深，忽報大同總兵姜環、宣武總兵子承胤降表至。承胤且以百騎來迎，自成遂一意長驅而東。　帝召對百官，時帝御中極殿，問諸臣禦寇策，奏對者皆考選科道練兵加餉諸常談。駙馬鞏永固請南巡，徵兵親討，帝意不決。諸臣勸帝南遷者，帝怒曰：「諸卿平日專營門戶，不為朝廷出力。今日死守，夫復何言？」許給城軍豐載糧，而餉實無出，賊復以金誘之，士卒遂解體。　命收葬魏忠賢屍，時起復太監曹化淳守城。化淳故忠賢黨，至是入對。因言忠賢若在，時事必不至此，帝謬信之，乃傳諭收葬忠賢遺骸。　總兵唐通、太監杜之秩叛降於賊。居庸陷，巡撫何謙遁。京師大震。　李自成陷昌平州，總兵李守鑅死之。賊焚十二陵，分兵掠通州。　京營兵潰於新橋，賊簿京師。時襄城伯李國楨練兵守城，謂守不如戰，發三萬人守新橋南。賊至沙河，聞礮聲，三萬人皆潰。　李自成圍京師。是日早朝，諸臣皆噓唏，淚承矓。帝書御案，文武人人可殺，百姓不可殺。時內侍專守城事，百司皆不敢問，有急足叩城下曰：「遠塵銜天，寇深矣。」內侍使騎探之，報曰：「遊騎也。」不為備。須臾，賊大至，攻平則、彰義各門，城軍不復用命。是日，屯平則門外，京營將軍賀珍屯德勝門外，千總徐文樸皆力戰死。　外城陷，內侍曹化淳獻城也。　內城陷，帝崩於萬壽山。外城既陷，帝登萬壽山[2]，望烽火燭天，嘆曰：「苦我民耳！」回宮，命送太子慈烺、定王慈炯、永王慈炤於周奎、田弘遇第，趣後自盡。後已自經，復手刃袁妃及所御妃嬪數人，又揮刃斬斫長平、昭仁兩公主。昧爽，內城亦陷，乃復登萬壽山，與內侍王承恩對縊於萬壽亭。遺詔以諸臣誤國，死無面目見祖宗，令去冠冕，任賊分裂，勿傷百姓雲。


