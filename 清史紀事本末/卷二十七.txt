
世宗雍正四年，春正月，遣革職吏部尚書隆科多等，往楚庫拜姓地方辦理俄羅斯疆界事務。自康熙二十八年十月，尼布楚條約締結以後，中俄邊境之紛議漸泯，未幾，喀爾喀三汗內附，其一切主權皆操之中國，俄人於喀爾喀土謝圖部之貿易轉而與中國政府爲交涉，於是中俄互市之問題以起。逮五十八年，俄這彼得第一遣使臣義斯麻伊兒及蘭給來請改訂商約，當呈遞國書時，政府推與俄使鑿鑿爭覲見禮節，強之行九叩首禮，謂外使至華，當從華俗，則於其所請則置之不答，俄使亦屈從之。既察知中國無議約意，義斯麻伊兒遂徒手返國，留蘭給居京師以徐商改約事，然久之仍不得達其目的。及雍正三年，彼得崩，女帝加他鄰第一立，以是歲遣使拉克青斯奇來申前請，且欲會議喀爾喀與西伯利亞之疆界，帝許之。至是，其使薩丸將蒞楚庫振姓地方，特命隆科多前往，會同喀爾喀郡王額駙策淩、貝勒博貝、散佚大臣伯四格、護軍統領喀爾吉善辦理。阿爾泰界務事竣，即赴楚庫拜姓，會同俄使議定邊界。
五年，夏六月，命吏部侍郎圖理琛會同郡王額駙策淩、內大臣伯四格等往定喀爾喀，與俄羅斯邊界。時隆科多以私抄玉牒事拏問回京，特改派圖理琛往代。　秋八月，議約使策淩等，與俄羅斯公使薩丸會議於後貝加爾洲地方，各遣員審定邊界，約成共十一條，所謂《恰克圖條約》者也，亦稱布拉條約，其要者如下：
 一、兩國邊吏當互查彼此逃人，捕送本國。但逃亡在和約締結以前者勿論。
 二、以恰克圖爲兩國通商地。自額爾古納河岸，至齊克泰奇闌，以楚庫河爲界。自此以西，以博木沙畢鼐爲界。各立界標誌之。
 三、以烏特河地方爲兩國中立地，彼此不得侵佔。
 四、俄國商人得三年一至北京貿易，但人數以二百名爲限。留京不得過八十日。往來當由官定之路徑，不得迂道他往，違者沒收貨物。
 五、京師俄羅斯館，聼嗣後俄人來京者居住。俄公使欲於京師建會堂，中國當予以補助，聼俄國教徒居住。教徒得依本國例規，於堂內讀經拜禮。
 六、遞送公文者，來往當由恰克圖。
 七、兩國邊界，各置頭目，秉公辦理一切。
此條約得兩國政府批准後，兩國文書往復，均不以皇帝之名，中國以理藩院，俄國以薩那特衙門。彼此貿易及國交之端緒，遂日繁密矣。
六年，秋八月，革吏部侍郎圖理琛職。因追議前定界時，與俄使鳴礮謝天，並立木牌於定界邊所，旋焚之，又擅納俄國貿易人入界，遂逮治。
七年，春三月，以革職倉場侍郎托時賞加侍郎銜，出使俄羅斯。時議討準噶爾，恐俄人干涉之，特遣托時往聘，請其嚴守中立。
八年，春二月，復遣侍郎托時往使俄羅斯。時以俄女帝安那宜萬斯新立，往賀即位也。
九年，夏四月，復遣侍郎托時出使俄羅斯。時方用兵準噶爾，而伊利密邇俄疆，恐其爲準部後援，故籍外交政策以欵之。
高宗乾隆五十七年，春正月，庫倫辦事大臣松筠普福會同喀爾喀貝子遜都布多爾濟，與俄羅斯公使色勒裴特增訂恰克圖互市約五條。自雍正五年，與俄訂恰克圖條約成立後，內地商民往恰克圖及庫倫貿易者日衆，其出口貨以煙草、茶葉、緞布爲大宗。至乾隆二年，以監督俄羅斯使館御史赫慶之請，停止俄人於北京之貿易，令統歸恰克圖，命土謝圖親王台吉等董治其事。二十七年，特設庫倫辦事大臣二人，理邊務。一由在京蒙大臣內簡放，一由外蒙札薩克內特派。先是，恰克圖貿易，兩國均不榷稅，於是恰克圖地方百貨雲集，市肆喧闐，漠北荒涼之區一變而爲繁富之域。未幾，俄人漸渝禁約，私收貨稅，兩國邊民又時有偷竊馬匹之事，其數不可稽。俄人移文責償，必浮報其數，帝厭之，乃於二十九年閉恰克圖，不與通市。而辦事大臣等輒乘間舞弊，私與交易，朝廷震怒，於三十年削土謝圖郡王桑齊多濟爵，誅大臣丑達，厲行閉關之策。及三十三年，庫倫大臣慶桂以俄羅斯悔罪請開市入告，遂貿易如初。後四十四年，俄邊吏庇護罪犯，不予會審，大臣索林奏請查辦，復閉關，逾年事始解。而五十年，又以俄屬布哩雅特種人烏哷勒咱等入邊行刦，奉旨絕市，至是松筠等以俄羅斯恭順，乞恩入請，乃復與增訂市約五條。在恰克圖市圈[1]互換。
 〔一〕恰克圖互市，於中國初無利益，大皇帝普愛衆生，不忍俄國小民困苦。又因爾薩那特衙門𥸤請，是以允行，若復失和，罔再希冀開市。
 〔二〕中國與爾國貨物原係兩國商人自行定價。爾國商人應由爾國嚴加管束，彼此貨物交易後，各令不爽約期，即時歸結，勿令負欠，致啓爭端。
 〔三〕今爾國守邊官皆恭順知禮，我遊牧官羣相稱好。爾從前守邊官皆能如此，又何致兩次妄行失和，以致絕市呼？嗣後爾守邊官當慎選賢能，與我遊牧官遜順相接。
 〔四〕恰克圖以西十數卡倫，爾之布哩雅特、哈哩雅特不法，故致有烏哷勒咱之事，今爾國當嚴加禁束，杜其盜竊。
 〔五〕此次通市，一切仍照舊章，已頒行爾薩那特衙門矣。兩邊民人交涉事件，如盜賊人命，各就近查驗緝獲罪犯，會同邊界官員審訊，明確後，本處屬下人由本處治罪，爾處屬下之由爾處治罪，各行文知照示衆。其盜竊之物，或一倍，或幾倍罰賠，一切皆昭舊例辦理。
夏四月，復開恰克圖市。時俄人以閉關七年之故，損失不少，急欲回復市利，故此次交涉極臻平和，而大臣松筠等則以俄羅斯人『感激皇仁、倍申誠敬』等語列欵具奏。帝亦以前次西藏與廓爾哈因貿易上事件啟釁，構兵數載，特訓諭筠等引此爲戒，約束商民，嚴禁欺詐，免啟爭端。又飭事藩院改良外交文書，務主公誠信義，。自是，兩國商民互市不絕焉。

