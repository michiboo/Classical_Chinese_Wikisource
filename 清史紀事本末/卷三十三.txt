
高宗乾隆五十一年，冬十一月，臺灣彰化民林爽文作亂，陷彰化、諸羅、淡水。鳳山民莊大田起兵應之，據鳳山。知府孫景燧，都司王宗武，同知程峻，長庚劉亨基，知縣董啟埏、湯大奎，巡檢馮啟宗等焉。爽文彰化巨族，世居縣之大理杙莊，豪富雄一方，聚衆結祕密社，號曰『天地會[1]』。積數十年，吏無敢問。嗣爲知府孫景燧所聞，檄峻及副將赫生額、遊擊耿世聞，帥兵役往補。不敢入，駐營於五里外土墩，諭村民擒獻，否則村且先焚，鄰近數小村聚以怵之。爽文遂因民怒，集衆夜攻營，全軍盡覆。明日，爽文乘勢陷彰化，尋又隱諸羅，景燧、宗武、長庚、亨基、永川宗悉爲所殺。爽文自稱明主大元帥，大田亦起於鳳山，約合趨府城。
五十二年，春正月，林爽文、莊大田分水陸兩路犯臺灣府。總兵柴大紀禦諸鹽埕橋，爽文敗績。爽文等兵犯府城，大紀遣兵赴南路以拒大田之衆，而自將禦爽文於鹽埕橋，殺其衆千餘。橋距府治五十里，爲水陸交通扼要之區，大紀自守之，敵始不敢窺府城。　二月，命常青督師渡臺勦賊，以李侍堯爲閩浙總督，柴大紀署理水師提督，郝壯猷署理陸路提督。先是，提督黃仕簡、任承恩渡海後，觀望失機，時大紀督率官兵義民收復彰化、鳳山、諸羅、鹿仔港、竹塹等處，郝壯猷在南路亦頗有斬獲，帝聞，命仕簡、承恩解任，令常青自行督師，而以大紀、狀猷分攝水陸提督。　三月，改授藍元枚爲福建陸路提督。時諭旨謂大紀、狀猷因仕簡、承恩等觀望，不無效尤，解大紀署任，以狀猷代之，以元枚熟悉臺灣情形，調補陸路提督。　夏四月，命常青爲將軍，督辦臺灣軍務，以福州將軍恆瑞、陸軍提督藍元枚爲參贊，尋改授元枚水師提督，柴大紀署理陸路提督，逮治黃仕簡、任承恩、郝壯猷等，壯猷尋伏法。先是，仕簡在臺時，檄大紀北取諸羅，壯猷南取鳳山，大紀連戰獲勝，遂復諸羅，壯猷南出二十里即爲敵阻，頓兵五十日始獲入鳳山。鳳山城已空，招民復業，匪混其中，吏復不覺，城復陷。遊擊鄭嵩、延山俱戰歿，壯猷遁歸府城，至是與任簡、承恩同被逮，而斬壯猷以狥軍中。　六月，詔柴大紀補授福建陸路提督，兼管臺灣鎮總兵事務。大紀復諸羅後，爽文屢次分路來犯，大紀連戰擊退，殺獲以數千計，帝深嘉之，故特加擢用。　秋七月，授柴大紀爲參贊，賞給『壯健巴圖魯』名號，以其在軍中一切調度深合機宜也，加太子少保。　八月，命大學士陝甘總督福康安爲將軍，攜帶欽差大臣關防，馳赴臺灣，代常青督辦軍務，以內大臣海蘭察爲參贊大臣，普爾普舒亮領隊大臣。常青至臺後，未幾，藍元枚卒，青與恆瑞引兵出南路，離府城十里，遇敵即退，疏請增兵萬，致敵得以其暇，蠶食各村，於是泉人之不從反者，亦劫使從之。旬日問，驟增衆十餘萬。爽文驅以攻諸羅，諸羅爲府城北障，賴大紀力守，得不陷。青遣兵往援，皆不敢進，恆瑞復張皇敵勢，疏請兵六萬。青本和珅私人，老而耄，在臺畏急甚，日夜流涕，欲棄城遁者再，諸將止之，因密札哀乞珅，請以他將往代，珅婁見奏之，帝知二人不足恃，故遣福康安、海蘭察代之。　冬十一月，詔改諸羅縣爲嘉義縣，封柴大紀爲一等義勇伯，世襲罔替。令浙江巡撫以萬金卹其家屬。時爽文屢以大隊攻諸羅，志在必得。又攻鹽水、鹿仔諸港，以斷府城糧道，大紀皆分兵奪之，決淵潰、破礮車，以守城兵四千當敵衆十餘萬，屢出奇奪賊積糧，食盡則以花生、地瓜、油粇充飢，福康安奉詔赴援，逕留中道，疏請增兵而後進，又嚴旨不准行。大紀力守孤城，已亙豐載，至是敵勢日張。有詔令捍衛兵民出城，再圖進取，而大紀疏言：『諸羅失則府亦危。且數月以來，深壕增壘，守禦甚固，一朝棄去，克復甚難。而城廂內外義民不下四萬，不忍委之於敵，惟有固守待援。』帝覽疏爲之泣下，賞賚有加，獎諭備至，詔中有『大紀當糧盡勢絕之時，惟知以國事民生爲重，雖古名將，何以加茲……』等語。　冬十一月，海蘭察大破賊衆於崙仔嶺，再敗之牛稠山，諸羅圍解，賊遁斗六門。初，福康安統兵援嘉義，從海蘭察策，聲言直抵大理杙，而陰趨縣治，遇敵崙仔嶺。漲蘭察奮勇殺入，連破敵衆，即日抵嘉義城。明日，福康安亦至，爽文等遁入斗六門據守。　十二月，海蘭察攻克斗六門、大理杙等處。林爽文遁入集集埔，海蘭察乘勝攻克斗六門，遂擣大理杙。爽文已攜家走集集埔，福康安止海蘭察勿追，使人傳諭埔內生番，擒爽文出獻，爽文等反得以乘暇布置，據險死守。
五十三年，春正月，海蘭察擒獲林爽文於箐谷。爽文自走入集集埔據溪岸，壘石環數里，海蘭察帥領軍隊騰險而上，爽文與其黨數十走箐谷，至是海蘭察官追至老衢崎寺方，爽文等悉就擒。　二月，海蘭察擒莊大田於牛莊。海蘭察擒林爽文後，即移師攻大田於牛莊，追至極南之琅橋，先以舟師斷其前路，環山圍之，大田亦就俘，餘黨悉定，臺灣平！　秋七月，殺太子少保參選大臣一等伯柴大紀。大紀前以保護府城及固守嘉義縣功，帝與廷臣無不稱其義勇，及福康安至，大紀官兵出迎，咸饑羸無人色。大紀自以參選伯爵，不執纛鞬之禮，福康安遽劾其前後奏報不實，反誣以激變退縮等罪。詞內竝及提督蔡攀龍。帝始猶以爲疑，前後三詔中，略謂福康安於大紀等，遇事吹求，而於恆瑞，又因爲親戚，曲爲瞻狥。大紀等未免因係大臣，且屢經優旨襃嘉，稍涉自滿，於福康安前禮節不謹，致爲所憎，遂直揭其短耳。時福康安已定擬大紀斬決，帝命解京親訊，及後入侍郎德成、侍衛額勒登保之譖，又大紀至京，供內有德成在臺灣連日審訊義民，誘令指出大紀職罪等語。帝怒其攀陷，遂著照福康安所擬，即行處斬，而於擁兵不救嘉義之恆瑞，前後失律之常青、黃仕簡、任承恩、普保吉等反得不死，或加擢用。

