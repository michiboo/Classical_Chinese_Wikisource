

　　明神宗萬曆十一年，春二月，以滿洲部努爾哈赤襲建州左衛都督，授龍虎將軍。滿洲先出肅慎氏，古通古斯族也。有虞氏二十五年，始通中國，獻弓矢，稱息慎。周初數入朝貢，又稱稷慎，蓋息稷與肅音轉之訛也。東漢時亦稱挹婁，其西南別部爲扶餘，有今開原以北地。東南別爲諸沃沮(〈即窩集，譯言森林〉)，有北沃沮、南沃沮、東沃沮諸部。北魏時諸部分裂爲七，曰粟末、曰伯咄、曰安車骨、曰佛揑、曰號室、曰黑水、曰白山，總謂之勿吉。隋唐時稱靺鞨，則南北方言譯對之異也。七部之中以黑水、粟末爲強，始附高麗，姓大氏，名乞仲象。唐初李勣破高麗，大氏退保東年山(〈在瀋陽東二十里〉)，睿宗朝封其部長大祚榮爲渤海郡王，遂改國號曰「渤海」。黑水初亦附高麗，其部長突利稽嘗以兵十五萬助高麗，敗唐太宗於安市(〈在蓋州東北七十里〉)。開元十年，二月，其帥倪屬利稽入朝，置黑水郡，拜都督，授雲麾將軍，兼黑水經略使，賜姓名李獻誠，後服屬渤海，與中國絕。後唐明宗天成元年，通古斯族別部曰契丹(〈即遼國〉)滅渤海，黑水又附於遼，而漸得回復其故土，更號曰女真(〈後避契丹主宗真諱，更爲女直〉)，世居混同江(〈即松花江〉)之東，長白山下。在南岸者隸遼籍，曰「熟女真」(〈即舊滿洲〉)，在北岸者不隸遼籍，曰「生女真」(〈即新滿洲〉)。生女真之始祖哈富自高麗徙居完顏部阿勒楚喀河側，遂爲完顏部人，傳至景祖爲烏古廼。當宋仁宗寶元時，遼以爲生女真節度使。五傳至太祖阿骨打，於宋徽宗政和三年自立爲女真主。叛遼，數破遼兵，征服混同江附近諸部。越二年，建國號曰金(〈以國產大金及有金水源故〉)。至宋理宗端平元年，宋人與蒙古(〈即元室〉)聯軍滅之。蒙古人入主中夏後，其遺族散居混同江南北，共存三部：曰建州、曰海西、曰野人。明初仿唐羈縻州之制，分建術所。而建州衛境內有滿洲部五，長白山部三。清室之先即爲滿洲部之一。滿洲本作滿珠，二字皆平讀，音近曼珠。有國之初，每歲西藏獻丹書，皆稱曼珠師利大皇帝，繙譯名義，曼殊爲妙吉祥。又作曼殊師利，爲釋迦牟尼師昆盧遮那之本師。殊珠音同，室師一音，當是建號之義，實取於此。後漢字相沿，誤爲滿洲，則因洲字義近地名，假借用之耳，實則部族而非地名也。其姓曰愛新覺羅氏，以其國語，謂金曰愛新，覺羅則姓氏之義。言即金姓，與金原爲同族也。當金之末造，有名布庫里雍順者，始定居於長白山東南俄漠惠之野俄朶里城(〈在瑚爾哈河源，勒福善河西岸，去寧古塔西南三百餘里，近金上京地〉)。數傳而後，遭國內亂，舉族被戕，幼子犯察遁荒野得免。又數傳至孟特穆(〈後追諡肇祖〉)。永樂十年十月入貢，勅爲建州左衛都督。孟特穆生有智略，慨然有恢復之志。計誘先世仇人之後四十餘人，至蘇克蘇滸河，虎攔哈達山下，誅其半以雪其仇，釋其半以爲用。遂定居赫圖阿喇(〈在蘇克蘇滸河、嘉哈河之間，後稱興京〉)，即建州左衛地也。孟特穆之長子充善生子三，其季子錫寶齊篇古生子福滿(〈後追諡興祖〉)。福滿生子六，覺昌安(〈後追諡景祖〉)居第四，承先業，居赫圖阿喇地，其餘五子各築城環衛而居。近者四五里，遠者約二十里，稱爲寧古塔六貝勒(〈寧古六數，塔個也，貝勒總治官名〉)。是時近地部落中，有碩色納、加虎二族，每恃強侵陵諸路。覺昌安多才智，子禮敦又英武，率諸貝勒往攻之，破碩色納子九人，滅加虎子七人，盡收五嶺東、蘇克蘇滸河西二百里內諸部，由此國益強盛。覺昌安第四子爲塔克世(〈後追諡顯祖〉)，塔克世長子努爾哈赤，長有武略，善騎射，其國人稱之曰「聰睿貝勒」。先是蘇克蘇滸部之固倫城(〈吉林城西五百六十里〉)有尼堪外蘭者，故塔克世部人，陰導寧遠伯李成梁兵，攻古勒城(〈圖倫東十里〉)。城主阿太章京，故建州衛都指揮王杲之子，其妻乃禮敦女。覺昌安聞警，恐女孫被陷，偕塔克往救，引兵入城。城據山依險，守禦堅，急切不能下。尼堪外蘭說城中人殺阿太出降，已而盡屠之，覺昌安父子皆爲所殺。努爾哈赤聞之大慟，詰邊吏，事聞，遣使歸其喪。與勅三十道、馬三十匹，封龍虎將軍，復給建州左衛都督勅書，俾其襲職。  夏五月，努爾哈赤起兵，取圖倫。先是使者至建州，努爾哈赤復請執送尼堪外蘭，使者不許，努爾哈赤恨益深，日夜以復仇爲念。至是親率其父遺甲十三副，往攻圖倫。尼堪外蘭預知之，先期遁往甲版(〈在承德縣東一百十里〉)，努爾哈赤克其城而歸。　秋八月，努爾哈赤率兵攻甲版，尼堪外蘭奔至撫順所，欲入邊，邊吏不納，乃逃於鵝爾渾(〈在齊齊哈爾城西南三十餘里〉)，築城居之。時諸部中隔，追兵不得越境至，努爾哈赤乃次第收復近部，爲進取之計。
　　十二年，秋七月，滿洲侵董鄂(〈屬建州衛之滿洲部〉)，城垂陷，會大雪，罷攻。努爾哈赤率衆伏濃煙中，城內謂兵已退，引衆出。努爾哈赤出擊之，頗有斬獲。
　　十三年，夏四月，滿洲侵哲陳(〈屬滿洲部〉)，哲陳諜知之，起托漠河、章甲、把爾達、撒爾湖、界凡五城兵迎拒。努爾哈赤率弟穆爾哈齊及近侍顏布錄、兀淩噶直前奮擊，射殺二十餘人，敵兵爭渡河而遁，復率兵追斬四十五級。又與穆爾哈齊追至吉林厓，敵兵多墜厓死。既收軍，努爾哈赤喜曰：「今日之戰，以四人而破八百之衆，天助我也！」  秋九月，滿洲攻蘇克蘇滸河(〈屬滿洲部〉)之安土瓜爾佳城，破之，殺其城主諾一漠混。
　　十四年，夏五月，滿洲攻渾河(〈屬滿洲部〉)之播一混寨，拔之。　秋七月，滿洲攻哲陳之託漠河，下其城，即星馳往鵝爾渾城，攻克之。尼堪外蘭逃至邊，努爾哈赤遣使者齊薩等四十人來請，邊吏執尼堪外蘭，付齊薩，殺之。
　　十五年，春正月，滿洲於碩里口、虎攔、遠東南加哈河兩界中之平岡，築城三層，並建宮室。　夏六月，滿洲破哲陳之山寨，殺寨主阿爾泰。　秋八月，滿洲巴圖魯額亦都率兵取把爾達城，努爾哈赤自率兵取洞城，城主扎海降。
　　十六年，夏四月，哈達(〈屬海西衛之扈倫部〉)貝勒扈爾干以女歸滿洲，努爾哈赤納之。同時，蘇完部主索爾果、董鄂部之何和哩、雅爾古寨之扈喇虎先後率本部軍民歸之。努爾哈赤以索爾果之子費英東佐理政務，以長女妻何和哩，以扈喇虎子扈爾漢爲養子，任侍衛。時努爾哈赤招徠各路，歸附日衆，環境諸國，有拒命者皆削平之，國勢日盛。　秋九月，滿洲攻克王甲城，殺其城主戴度墨爾根。
　　十七年，春正月，滿洲攻兆佳城，克之，殺其城主寧古親。
　　十九年，春正月，滿洲略長白山部(〈屬建州衛〉)之鴨綠江路，盡收其衆，疆域日廓。葉赫(〈屬扈倫部〉)貝勒納林布祿聞之，懼不利於己，遣使告努爾哈赤曰：「扈倫、滿洲言語相通，勢同一國。今所有國土，爾多我寡，蓋於額爾敏、札庫木二地，割一與我。」努爾哈赤叱之，即日遣歸。
　　二十一年，秋九月，葉赫糾合扈倫部之哈達、輝發、烏喇，及蒙古之科爾沁、錫伯、卦勒察、長白山部之朱舍里、納殷九國聯軍侵滿洲，陣渾河北岸。努爾哈赤引軍禦之，至扎喀城，語諸將曰：「彼部長多，兵皆烏合，我以逸待勞，傷其貝勒一二人，其衆自潰。我兵雖少，奮力一戰，可必勝也！」遂於旦日移軍古哷山，據險而陣，發百騎挑戰。葉赫西城貝勒布寨、科爾沁貝勒明安爭先突進，布寨墜馬被殺，明安陷淖，易馬遁，聯軍遂潰。努爾哈赤縱兵掩擊，斬級四千，獲馬三千匹，鎧胄千副，俘烏喇貝勒之弟布占泰，自是軍威大震。　冬十月，滿洲攻朱舍里路，獲其路長紆楞格以歸。　閏十一月，滿洲遣巴圖魯額亦都、費揚古等督兵攻圍訥殷之佛多和山寨，三月乃下，斬寨長搜穩寨克什。
　　二十三年，夏六月，滿洲攻克輝發之多壁城，斬城守，克充格、蘇猛格二人還。
　　二十六年，春正月，滿洲遣貝勒褚英統兵侵安褚拉庫路，取其屯寨二十餘所。
　　二十七年，春二月，滿洲以蒙古字製爲國語，創立滿文，頒行國中。　三月，始開金銀礦、鐵冶。　秋九月，滿洲攻滅哈達國。先是，葉赫與哈達搆兵，哈達貝勒孟格布祿，遣質子至滿洲乞援，努爾哈赤遣費英東率兵二千往。葉赫貝勒納林布祿投書哈達，使其誘執滿州援將，殲其援軍，許妻以女。孟格布祿惑其言，許之。會事洩，努爾哈赤親往哈達，攻其城，克之。大將揚古利生擒孟格布祿，盡服哈達屬城，哈達國亡。
　　三十二年，春正月，滿洲兵侵葉赫，克其二城，曰張、曰阿氣蘭，取其二寨，俘二千餘人還。
　　三十五年，夏五月，滿洲遣貝勒巴雅喇等率兵侵渥集(〈屬野人衛，即東海部〉)，取赫席黑俄漠和蘇魯佛訥、赫拕克索三路之地，以其並附烏喇故也。　秋九月，滿洲攻滅輝發國。
　　三十六年，春正月，滿洲侵烏喇，克其宜罕阿麟城而還。薊遼總督蹇達遣使與滿洲訂約。先是，蹇達於春間疏陳東方隱憂，宜早爲備。朝命守臣嚴備邊，至是遣遼東副將及撫所備禦，與滿洲訂兩國臣民，各守邊境之約，建碑於延邊諸地。
　　三十七年，冬十二月，滿洲遣侍衛扈爾漢取渥集部所屬之滹野路。
　　三十八年，冬十一月，滿洲遣巴圖魯額亦都率兵侵渥集，取那木都魯、綏分、寧古塔、尼馬察四路。
　　三十九年，秋七月，滿洲遣台吉阿巴泰率兵侵渥集，取烏爾古辰、木倫二路。　冬十二月，滿洲遣額駙何和哩率兵克渥集之扎庫塔城。
　　四十年，秋九月，烏喇兵侵滿洲虎爾哈路，努爾哈赤自將禦之。時軍勢甚盛，烏喇兵懼，不戰而退。滿洲兵追之，沿岸而下，克其臨河五城，又取其金州城駐軍。
　　四十一年，春正月，努爾哈赤親率兵侵烏喇，至伏爾哈城，攻拔之，烏喇國亡。時扈倫四國，已滅其三，葉赫大懼，使使來告急，遣遊擊馬時枬、周大歧率礮兵千人，前往守衛，又駐軍開原，以防其內偪。努爾哈赤投書撫順所遊擊李永芳，請中國嚴守中立，不報。
　　四十二年，夏四月，遣使入滿洲賚貢，滿洲貢使不至，遼撫郭光復遣材官蕭伯芝往詰。伯芝入境，責郊迎禮，努爾哈赤屬橐鞬迎於道左，供張甚盛。伯芝詰比年絕貢之故，努爾哈赤以歲歉對，請明年貢市如初，厚贈伯芝以歸。　冬十一月，滿洲侵渥集之雅攬、西臨二路，收降民二百戶，俘千人還。
　　四十三年，冬十一月，滿洲攻渥集之顧納喀、庫倫，克其城，俘獲萬人，收撫其居民五百戶而還。


