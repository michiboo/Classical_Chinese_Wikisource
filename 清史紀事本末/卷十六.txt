

聖祖康熙六十年，夏四月，臺灣民朱一貴作亂。總兵官歐陽凱，水師副將許雲，南路參將苗景龍，遊擊劉得紫、遊崇功，千總陳元等死之。一貴，福建漳州府長泰縣人，小名祖，於康熙五十二年充臺廈道轅役，尋被革，居母頂草地飼鴨爲生。其鴨旦暮編隊出入，愚民異之。時承平日久，守土恬熙，知府王珍稅歙苛虐，以風聞，濫捕結會及私伐山木者二百餘人。株連需索，民不堪其擾，於是鳳山縣民黃殿、李勇、吳外、鄭定瑞等謀變。以一貴朱姓，可托明喬，遂奉以起事，稱中興大元帥，率眾數百夜襲岡山、溏汎。警報至郡，總兵官歐陽凱集將弁議出兵，中營游擊劉得紫請行，不許，令右營游擊周應龍，以兵四百，及新港、目加留灣、肅壟、麻豆四社土番往。應龍軀幹魁偉，議論風生，故主兵重之。是日微雨，應龍率兵番行五里即止，翌日，再進十五里。一貴已於是夜出檳榔林，刦防汎，戕把總，掠軍械，而應龍隔一水不往救，一貴乃旁掠四出，南路民杜君英等起應之。應龍兵至小岡山，遇敵，千總陳元、把總吳益等奮力掩擊，一貴敗走入山，應龍命止兵弗追，但傳令懸賞購殺。土番性兇殘，縱火燔民居，民死無數，人心激忿，各鄉樹幟響應。於是杜君英、陳福壽、劉國基起淡水；郭國正、翁義起草潭；載穆、江圖論起下埤頭；林曹、杜騫、林璉起新園；王忠起小琉球；皆約一貴攻府治。君英合眾襲南路參將苗景龍於下淡水，景龍敗死。應龍聞景往救，日行十五里，越日遇敵於赤山。君英、一貴兩路夾攻之，方激戰，應龍遽以後隊退，陳元陣歿。吳益、周應、李碩等負傷走，而應龍竟回府治，一貴大隊隨之，郡中大震。歐陽凱、劉得紫、許雲共率師千有五百出禦，列營春牛浦以待。忽軍中夜驚，鎮兵四散，黎明，始稍集，然人無戰心。逾日，敵兵大至，許雲躍馬陷陣，敵大敗。時水師游擊游崇功以兵入鹿耳門赴援，遇臺廈道梁文煊、知府王珍等眷屬舟，嘆曰：「官者，兵民之望。官眷逃則人心散，大事去矣！」麾眾馳春牛浦。一貴、君英合隊來犯，鎮兵忽內亂，把總楊泰，綽號違家勇者為內應，刺歐陽凱墜馬死，劉得紫被執，許雲、游崇功等十餘人皆死之，水師游擊張彥賢等率兵千餘人，船四十餘艘，聯䑸楊帆出澎湖，應龍復遁歸內地，文煊等奔澎湖。　五月，臺灣陷，朱一貴僭號於臺灣。一貴既入臺郡，北路賊賴池、張岳等同時陷諸羅，參將羅萬倉死之。凡七日，而全臺盡失。一貴等開府庫，有紅毛樓者，故荷蘭據臺時所築，舊名赤嵌城，後鄭氏以之貯軍火，四十年來莫有啟者，至是發之。得之大小礮位、槍彈、硝磺、銅鐵無算。一貴乃自稱中興王，號永和元年，大封其眾。國師、太師、公侯、都督、將軍、尚書、總兵以下千餘人，優孟衣冠，輝煌道上，民間為之謠曰：「頭載明朝帽，身穿清朝衣。五月稱永和，六月還康熙。」蓋當日雖婦人孺子亦知其必亡也。　六月，南澳鎮總兵藍廷珍，克復臺灣府，朱一貴遁。先是，臺中逃官及難民抵澎湖，澎協將弁皆倉惶失措，以為一貴將長驅至，亦各出眷屬登舟，將竄廈門。右守營備林亮，請主將掣回登舟各家屬，諸將猶豫未決。亮按劍厲聲曰：「朝廷以海外封疆付我等，今鋒刃未血而相率委去，可乎？請整兵配船守要害，俟賊至，決一死戰！戰不捷，公等歸亦未晚。」乃馳出江干，申主將令，拔偑刀，驅官民眷屬各登岸，人心始固。時水師提督施世驃駐廈門，見難民船日至甚眾，始知臺變，而郡中文武竄至澎湖，喘息稱定，然後具文申報至廈，世驃即日率師出港。總督覺羅滿保疾馳抵廈門，咨檄南澳鎮總兵藍廷珍。而廷珍條上進兵事宜之書至，所議悉與吻合，大喜曰：「吾調此君平臺，得人矣。」使總統渡臺水陸兵八千，船四百艘，會提督合兵進剿。師行，滿保躬迼海濱送之，廷珍意氣激昂，從容語總督曰：「草寇不足煩區處，某一登彼岸，大帥可即奏報蕩平也！」抵澎湖，適降將吳良受一貴命，謀取澎湖，赴世驃營前詐降，訊之，盡吐黨中情形，知其黨內亂。一貴、君英互爭雄長，謀相攻，百姓不附。廷珍言於世驃曰：「群盜皆烏合，不足憂，但眾至三十萬，誅之不勝誅。且多殺無益，宜張示止殲渠魁，餘勿問，則人人有生之樂，無死之心，可不血刄平也。」世驃諾之，並戒將士登岸之日，無得妄殺。是日，發澎湖先鋒林亮、董芳，以六舟冒死直進，遙望礮臺、火藥纍積，專以礮注攻，中之轟發如雷，守臺者死無數，遂揚帆直渡鯤身（海河）。敵將蘇天威退保安平鎮，與城守鄭定瑞列隊迎拒。林亮、董芳復先登陷陣，廷珍督大隊繼之，蘇、鄭敗走，廷珍入鎮城。次日，世驃始至，敵二次來犯，皆為廷珍擊退，自是一貴等退入府治，不敢出。有西港民某，願導兵由西港暗渡，距府不遠，呼召立應，又多竹林，可埋伏，彼若以數千人分佈要害，四面掩擊，亮等一軍危矣。宜遣將統大軍繼其後，方可萬全。驃曰：「誰當此者？」廷珍曰：「非他人所以往，某不敢辭。」遂率水師五千五百餘，夜指西港進發，黎明登岸，令空舟悉回安平。諸將請其故，廷珍曰：「示軍士必死，無還心。今日戰勝，明日直抵府治耳。」會敵在蘇厝田與林亮等正激戰，廷珍嚴陳設伏而進，敵望見曰：「此老藍旗幟也！」驚而潰。是夜駐黎頭標，料敵眾必乘夜刦營，伏兵大敗之。比曉抵城下，敵數萬皆遁去。廷珍夜入城，秋毫無所犯，民大悅，自進兵至此裁七日耳，遂復府治。世驃亦同日抵城，獲殺害歐陽凱、許雲、羅萬倉之楊泰、黃龍、陳碧三人，各付其子歐陽敏、許方度、羅世正等自行處死。淩遲、剖腹、碎屍、揚骨，慘極無人理。臺人至今猶談之而色變雲。　閏六月，總兵官藍廷珍復臺南北，朱一貴、杜君英等惡就擒。廷珍分兵收復南北二路，一貴走下加冬，廷珍密遣將林卿等擒之於溝尾莊，與其黨村君英等送京師，磔之，臺灣平。


