
高宗乾隆六十年，秋九月，帝御勤政殿，召皇子、皇孫、王公大臣入見。宣示立皇十五子嘉親王顒琰爲皇太子，以明年爲嗣皇帝嘉慶元年。帝踐祚之初，嘗焚香告天，若得在位六十年，即當傳位嗣子。嗣以次子永璉爲嫡出，且人品貴重，當然繼體。因於乾隆元年七月，循用雍初年成式，親書其名，密置於乾清宮正大光明匾後。旋永璉於三年十月病殤，帝召大臣等啓閱密旨，贈爲端慧太子。後復以七子永琮亦係嫡系，擬書名緘貯，繼念其年尚幼穉而未果，旋亦早世，諡曰悼。至三十八年冬至，祀南郊，帝以今太子名昭告上帝，並默禱如所定嗣子不克負荷，即降之罰，使其夭折，俾得再簡元良，以延宗祐。是日，復遣詣盛京，祀陵，隱然以神器攸歸，面稽於祖也。至是御門宣布冊立緣由。俟長至後，太子移入毓慶宮，以定儲位。即於明年元旦行授受典禮，並兩次宣諭，略謂：『朕今精神康健，視聽不衰，一日不致倦勤，即一日不敢懈馳。歸政後，凡遇軍國大事及用人行政諸大端，仍當躬親指教，俾嗣皇帝將來知所稟承，至中外俱題章疏，及引見文武官員尋常事件，俱由嗣皇帝披閱，奏知朕輸云云。』　冬十二月，諭朕於明年歸政後，凡有繕奏事件，俱書太上皇帝，其奏對稱太上皇。
仁宗嘉慶元年，春正月，朔，舉行授受大典，帝待上皇詣奉先殿堂子行禮，上皇御太和殿，親授帝璽，帝跪授。上皇受賀蹕，還寧壽宮，帝即位受賀。奉上皇傳位詔書，頒行天下，覃恩有差。　帝侍上皇詣壽皇殿行禮，御乾清宮，賜皇子親藩等宴。　帝奉上皇命，冊立嫡妃喜塔臘氏爲後，側妃鈕祜祿氏爲貴妃，劉佳氏爲誠妃，侯佳氏瑩嬪。　帝侍上皇御寧壽宮皇極殿，舉行千叜宴，賜親王大臣、蒙古貝勒、貝子、公、額附、台吉年七十以上者三千人，及回部、朝鮮、安南、暹羅、廓爾貢使等宴，其一品大臣，年屆九十以上者，上皇召至座前，親賜巵酒，餘賞詩章、如意、綿緞、文綺、銀牌等物有差。　二月，帝御乾清門聽政，自是以爲常，在圓明園則御勤政殿。　帝初御經筵，詣傳心殿行禮。　三月，帝侍上皇出京謁陵，幸南苑，行圍七日還京師。　夏五月，帝侍上皇幸木蘭行園。　帝奉上皇命，晉贈故大學士閩浙總督貝子福康安爲郡王，予諡文襄，配享太廟。康安奉命征苗，督七省之兵，與苗相持一年餘，始奏麼麼不足數，及老師曠日，則頻以暴雨山潦漲阻爲辭。先復請益兵數萬，降苗受官弁百餘，月給鹽糧者數萬，旋撫旋叛，軍士中暑毒死者甚衆。數省轉輸，費巨萬計。在軍窮極奢侈，尊若帝天。顧上皇寵任之，屢欲進以王爵，而絀於家法，乃倬總師干，建軍功，以爲分封之基礎。所至之地，簡名將勁旅以輔之。父傳恆，晉貝子，兄靈安、隆安，弟長安皆尚主。至是，康安卒。　六月，己亥朔，日食。　秋八月，還京師。　九月，帝奉上皇命，御出入賢良門，率皇子諸王等習射。　冬十二月，帝侍上皇幸子旻寧[1]所，賜大婚禮。
二年，春二月，後喜塔臘氏崩，諭謂皇后冊立甫及一年，母儀未久，且昕夕承歡，詣取吉祥，此七日內，圓明園值日奏事之王大臣等及引見人員，俱著常服，惟不掛珠。此禮以義起，天下臣民等自當共喻朕崇奉皇父孝思，敬謹遵行，副朕專隆尊養至意。時帝以禮統於尊，一切喪禮從殺，而和珅、福康安等每日進見上皇，必詳詢帝不遇於哀悼皇后否，及在宮內服色。珅等輒對以皇帝孝奉爲務，甚能以禮制情，並不遇於傷感。因奉養太上皇，諸取吉祥，不獨御用係屬常服，即凡隨從太監亦然。上皇聞之，乃大悅。　三月，帝侍上皇幸盤山，越十日還京師。　夏五月，帝奉上皇勅諭，將冊立貴妃鈕祜祿氏爲皇后，先封爲皇貴妃。　帝侍上皇幸木蘭行園。　秋八月，還京師。　冬十月，乾清宮交泰殿災。
三年，夏五月，帝奉上皇幸木蘭行園。　秋七月，帝奉上皇命，以雨，停秋獮。　九月，帝侍上皇回京師。　冬十月，辛卯朔，日食。　戊午己未之夜，衆星交流如織。
四年，春正月，上皇崩。　下和珅、福康安於獄。帝受禪三年中，一切由上皇主政，珅日侍上皇左右，見其耄荒，竊弄威福日盛，帝皆優容之，且外示親厚，呼相公而不名，遇有奏上皇者，皆令珅代白。左右有非之者，帝曰：『朕方倚相公理四海，何可輕也？』珅又薦其師吳省蘭爲帝錄詩集，覘動靜。帝知其意，吟詠中，不露圭角，珅心安之。又帝於臣工條陳章內語有侵珅者，下軍機及部議，時裁去銜名，及摺尾年月日，或止交議一事而裁去其前後文，不欲令人知之，恐其觸怒上皇，取怨權奸也。至是，上皇崩，翌日，御史廣興、廣泰，給事中王念孫、交章劾珅，帝立命儀威二王傳旨逮問，並令勇士阿蘭保監以行，珅旋伏法。


