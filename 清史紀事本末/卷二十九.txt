
高宗乾隆三年，增設八旗養育兵額。初，八旗兵額數二十五萬人，入關既久，餘丁繁多，其不得充伍之閒散滿人，至有窘迫不能養其妻孥者，世宗愀然憂之，亟欲爲謀生計。無長策，欲增編佐領則正餉不敷，因議設八旗養育兵，給予錢糧，俾得贍養。於雍正二年選其下滿洲、蒙古、漢軍共四千八百人爲教養兵，滿、蒙每人月給三兩錢糧，每年共需銀十七萬二千八百兩。每旗滿洲、蒙古、漢軍共六百名，內滿洲每旗四百六十名，蒙古六十名，漢軍八十名。其漢軍之八十名，令爲步兵，食二兩錢糧，就此錢糧數內通融料理，可多得四十名，漢軍每旗選百二十名。此所設教養兵，皆於參領下計數選取，至是復定滿洲、蒙古各旗原設養育兵，每二名出缺，作爲三名，照漢軍例，各給銀二兩。滿洲、蒙古旗，每佐領下，增足養育兵十名，漢軍旗每佐領下增足六名。
四年，設荊州駐防養育兵四十名。
六年，增殺虎口至綏遠城兵額。
七年，增設荊州駐防養育兵四百名。
十年，設江寧駐防養育兵四百名。
十八年，復定養育兵每三名出缺，作爲四名，再恩賞一名，各改給銀一兩五錢。時於原養育兵一萬五千一百二十四名外，勻出缺五千四十四，再恩賞缺五千四十四，共二萬五千二百十二名，食銀四十五萬三千八百十六兩。
二十九年，設綏遠城駐防養育兵四百名。　復定滿洲、蒙古之養育兵二萬三百十五名，每年增食米一萬六千一百石有奇。
三十一年，增設伊犁駐防養育兵二百四十六名。
三十二年，增設成都駐防養育兵一百四十四名。
三十八年，增設烏魯木齊駐防養育兵二百入十名。
三十九年，增設杭州駐防養育兵一百二十八名。
四十四年，增設土魯蕃駐防養育兵四十八名。
四十七年，增添綠營兵額。先是，各直省七十一鎮之中，綠營兵數雖名爲六十四萬，而其實缺額常六七萬。至乾隆四十六年，增兵之議案決，武職坐糧馬乾，另行添設養廉公費，賞卹另行開銷正項。所有空名，悉令挑補實額。直隸省增實兵四千七百七十名，山東省增實兵一千五百八一名，山西省增實兵二千五百九十五名，河南省增實兵九百七十九名，江南省增實兵五千十一名，江西省增實兵一千五百八十七名，福建省增實兵四千七百五十六名，浙江省增實兵三千三十九名，湖北省增實兵二千三百八十名，湖南省增實兵二千五百八十八名，四川省增實兵四千二百七十四名，陝西、甘肅二省增實兵一萬二千七百三十名，廣東省增實兵五千七百七十四名，廣西省增實兵二千三百三十四名，雲南省增實兵五千四百六十名，貴州省增實兵五千二百八十四名。於是舉康雍以來綠營兵之不足者，悉數挑補，一舉而添兵六萬有奇。然歲添新餉幾三百萬焉[1]。
仁宗嘉慶四年，命各省督撫提鎮召募新兵，補實兵額。自苗教軍舉以來，徵調各省營兵開赴前敵，其在軍中死喪逃亡者甚衆，帝恐將來事定歸伍時不敷各省原定兵數，因諭各省督撫提鎮召募新兵。除河南、陝西、四川、雲南募兵較多，所缺無幾，毋庸議外，其餘各省著照派出徵兵現缺之數酌量招募。直隸、山東應先補十分之五，山西、甘肅、廣東應先補十分之四，江西、廣西應先補十分之三，貴州應先補十分之七。
九年，藉給寧陝及陝安等處新兵地價銀兩。白蓮教會之役，以滿、漢額兵徵發不便之故，臨時廣募鄉勇以佐戰守，謂之新兵，復增置郡縣營汛，即以新兵挑補。各地增設之兵額，湖北置襄陽提督一，鄖陽總兵、道員各一，計增兵三千五百。陝西置五郎總兵一，改稱寧陝鎮。餘如陝安鎮營、漢中協營、併陽平關、寧羌、略陽等處，增兵共八千六百一十七。四川置綏定府〈以達州升〉副將一，餘如保定、夔州所屬要害地，各設守備，共增兵千。就中寧陝及陝安等處新兵，因地險糧貴，皆須一律置買地畝，自行開墾，俾裕生計而勤訓練。每名借與地價銀十兩，共八萬六千一百七十兩，於是並地丁項下借支，在於節省馬乾項下分年扣還。至十五年冬季，全數歸欵。
十年，增設滿洲、蒙古八旗養育兵二千二百五十名。帝以八旗生齒日繁，生計不免拮据，諭令將五營馬兵以若干缺歸入滿洲、蒙古八旗閒散人等分別挑充，令都統以下各官悉心妥議。繼思旗籍弟子與綠營兵士一體當差，未免有玷身份，著將差馬撥出二千匹，交與張家口牧放，計每月可省馬乾銀五千兩。於八旗滿洲、蒙古閒散內，每散滿洲增額養育兵二百分，蒙古額增養育兵五十分，八旗共增養育兵二千分。又因每月節省節省馬乾銀五千兩，按照每兵每月給餉銀一兩五錢，共可得三千三百三十分，合較八旗滿洲、蒙古佐領數目，於滿洲八旗每佐領下，增設養育兵四名，共二千七百十八名。蒙古八旗每佐領下，增設養育兵三名，共六百十二名。
十一年，增設京師八旗滿洲、蒙古及各營養育兵四千三百九十六名。先是，諭以八旗人口加增，自應再籌辦理，著閣臣、部臣、都統等妥議，及復奏稱。統俟河工辦峻時，籌出可備生息支用閑欵銀內，再行奏明辦理。而帝以旗人生齒日繁，當急思鞠謀保聚之道。著於廣儲司撥銀十萬兩，造辦處撥銀十萬兩，戶部籌撥銀五十萬兩，共七十萬兩，交商生息，增添養育兵。八旗每佐領下四名，其半分佐領下二名，蒙古每佐領下三名，圓明園護軍營、內外火器營各三百名，健銳營一百五十名。八旗滿洲、蒙古及各營，共增設養育兵四千七十二名。又內務府三旗每佐領下，增設養育兵四名，圓明園內府三旗六十名。增包衣三旗養育兵三百二十四名。
二十年，令青州駐防八旗閒散壯丁內，挑選餘兵二百四十名。青州駐防滿營，額設馬甲一千四百六十名，步甲三百二十名。到防既久，生齒日繁，奏請調劑。帝令將該營所存馬價銀六千兩，再於司庫扣存市平內酌提角二萬四千兩，共成三萬兩，交商生息，隨餉撥解，交該副都統。在於駐防八旗閒散壯丁內，擇其材堪造就者，二百四十名，作為餘兵，與甲兵一體操練，每月支給銀一兩，以資養贍。
宣宗道光元年，添挑太原城守尉駐防養育兵四十名。

