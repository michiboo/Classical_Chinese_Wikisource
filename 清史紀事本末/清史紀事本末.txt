有清一代，文治武功，內政外交，創多於因皆闢前古未有之局。茲就宋袁氏《通鑑紀事本末》例，自滿洲初起至宣統讓位，共成四十萬言，都爲八十卷。每事各詳訖，自爲標題；每篇各編年月，自爲首尾。二百七十餘年之紀載可以一覽瞭然，研究史事者不可不手此編。
另見《清史紀事本末 (民國三年石印本)》及其影印本。
本書沿厯朝紀事本末之例，於前清一代，自初起以至退位二百餘年中事實，擇其有關繋者分類條例，各予標題，共得八十卷。於凡敘述一事皆首尾完具，鉅細靡遺，以備修正史者參攷之資料，且以供學校及自修者研究之用。
各種紀事本末皆一依本事原文，不加修飾。張氏《西夏紀事本末》始雜取宋、遼、金、元諸史。谷氏《明史紀事本末》亦採集私家著述而成。今清史未出，本書大恉均取材於《東華錄》，而酌刪其繫文彙參，以諸家通行可信之書，以成實錄。宣統一朝，則就近事之彰著耳目者，據實直書之間有篇幅稍繁者，以事實所關無省文也。
名從主人修史通例，本書於凡稱帝、稱諭、稱朕之處悉仍《東華錄》原文，惟滿清未入關以前或稱名、或稱主，歿時稱殂。
《東華錄》原書於滿清初起，侈陳仙女朱果諸靈蹟，於諸帝誕生備載聰明神聖種種頌揚之詞，累牘連篇，適足貽譏大雅。本書於此等處嚴加芟薙，但敘其種族之緣起及政治之現象不惟意，存紀實，且以破除迷信鬼神，崇拜君主之習慣。
清初於修《明史》時，自神宗晚節，事涉邊疆者悉汰去不存，意在泯其朝貢稱臣之實蹟。而永樂十年十月入貢，勅爲建州左衛都督事見《明史·朝鮮傳》。萬歴十一年二月，封龍虎將軍，復給都督、勅書事見《東華錄》，今悉依原文書之。
諸私家記載崇禎甲申三月，李自成陷京師，皆大書明亡，此殊未當。清乾隆《通鑑輯覽》將成司事者於此亦即繫以明亡，高宗不可且曰：「此偏私之見，朕實鄙之。」命於此處不得遽書明亡。今於是篇書題曰：「燕京獻賊」蓋本春秋大一統之義，且以別於南京、福京、滇京也。
世人習知吳、耿、尚爲清室三藩，而楊氏《三藩紀事本末》則指明弘光、隆武、永歴三帝而言，實爲大悖。昔南山戴氏之言曰：「今以弘光之帝南京，隆武之帝閩越，永歴之帝兩粵帝，滇黔，地方數千里，首尾十七八年，揆以春秋之義豈遽不如昭烈之在蜀，帝昺之在厓州？」清高宗亦謂弘光可比宋代建炎，隆武、永歴可比帝昰、帝昺。命於《通鑑輯覽》以三帝終明代焉，即緬甸蠻邦，其王不允執送永歴，帝曰：「彼天之所立，中土之所載，況三帝在位時，呂宋，暹羅、琉球、安南諸國，每歲貢使不絕，歐羅巴人獻圖識，即其與清室誼爲敵國，南北區分，交兵搆釁無虛日，固未嘗如石晉之爲契丹所立，南宋之稱臣納幣於金元也，乃猶藩之僭號之，於情理豈得謂協乎？」今紀述三帝事實題曰：「明南渡三帝」名稱正而書，法爲不悖已。
內政外交關繋蓋要，本書於清室內政各條遠如奪嫡、文字、宗室、大臣諸疑獄，近如政變、拳亂、立憲、內閣等事實均纂輯從詳，毫無諱飾。至於康乾以來之邊方用兵，道咸以後之對外交涉，凡關於國際邊事者尤必元元本本悉著於篇。
向來奏報公牘之習慣，往往稱人民抵抗官吏者爲匪、爲逆，不知人民之暴動多由政治之未良。雖間有一二暴徒爲少數人謀私利，並非救民水火者，要究不可以概論。本書於此等稱謂酌加改易，其有滿清舊時奏牘，對於外國亦或稱夷、稱寇者，尤無意識，茲特悉予釐正。
本書內間有義甚簡單，或止一人、一事，如乾隆之巡遊不息，和珅之尊寵用事，驟加兵額，收還鐵路等類，要皆繫於清廷盛衰興亡之故，不容不設立專條，特爲紀自纂《左傳》、通鑑紀事本末即多此例。
清世二百餘年之學術變遷最繁，關繋最切，本書仿陳氏《元史紀事本末》之例，設「諸儒出處學問之概」一篇取其大節足稱。而學有益於人國者，以次彙錄其以曲學阿世，爲社會人心之害者，亦於各節末附論之。
高氏《左傳紀事本末》輒附評論，李氏《遼金紀事本末》中夾牋釋，本書亦略仿其例，間參末議於事。訖其地理官爵譯音互歧者，逐一分註，惟是編者見間甚寡，參攷復多，未備勉成茲編，恐多疏漏之處，所望請達者有以教之。

