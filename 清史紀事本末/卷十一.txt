

明神宗萬厯十五年，春正月，滿洲始定國政。禁悖亂，戢盜賊，法制以立。
四十三年，冬十一月，滿洲置理政聽訟大臣五人，札爾固齊(〈蒙古語理事官也〉)十人佐理國事。凡有聽斷之事，先經札爾固齊十人鞠訊，然後言於五大臣。五大臣親行覆審，然後言於諸貝勒。眾議既定，猶恐有冤抑，國主更詳問之，詳慎訟獄，國人稱之。
十二月，滿洲定兵制。先是萬厯十一年，滿洲以甲十三副攻圖倫城，破之，益厲兵力，得以次削平諸部。初定出兵校獵，不計人數之多寡，各隨族黨屯寨而行。每人各取一矢，凡十人設長一人領之，其長稱為牛錄額真。後於二十九年正月間，以諸國倈服人眾，編三百人為一牛錄，每牛錄設一額真(〈後改稱為牛錄章京，即佐領〉)，至五牛錄設一甲喇額真(〈後改稱甲喇章京，即參領〉)，五甲喇設一固山額真(〈後改稱固山章京，即都統〉)，每固山額真左右設兩梅勒額真(〈後改稱梅勒章京，即副都統〉)。初設有四旗，旗以純色為別，曰黃、曰紅、曰藍、曰白。至是增設四旗，參用其色鑲之，幅之黃、白、藍者，緣以紅；幅之紅者，緣以白，共為八旗。行軍時地廣則八旗並立，地狹則八旗合一路而行。軍士禁喧囂，行伍禁攙越。當兩軍交戰，被堅甲執長矛大刀者為前鋒，被輕甲善射者自後衝擊，俾精兵立馬他處，相機接應焉。
四十六年，夏四月，滿洲頒定練兵之制。其法，每一牛錄製雲梯二，出甲二十以備攻城。凡兵士自出兵日以至班師，各隨牛錄勿離，如離本纛，執而詰問之。甲喇、牛錄等管官不以所頒法令申誡眾軍者，各罰馬一匹。若諭之不聽，敢違軍令者，論死。凡攻城，不得一二人爭先競進，若一二人輕進致受損傷者，賞不及，雖戰死，不為功。迨列陣既定，然後先登者，始錄其功，有一二人先登陷城者，即馳告本旗大臣。俟一軍畢登，然後鳴螺，俾眾軍聽螺聲而並進焉。
四十八年，春三月，滿洲改設八旗官，分總兵官為三等，其副將、參將、遊擊亦如之。各牛錄額真俱為備禦官，每牛錄下設千總四人。後設蒙古、漢軍各八旗，其旗色與滿洲八旗同。　夏六月，滿洲設納言之木於門外，赴訴者，書其狀而縣之木。
熹宗天啟六年，秋九月，滿洲主皇太極嗣位，集諸貝勒議定官制。初，滿洲主努爾哈赤起自部落，諸事草剏，設官甚簡，其後削平諸部，剏制八旗，每旗設總管大臣(〈即固山額真〉)一，佐管大臣(〈即梅勒額真〉)各二，又設理政大臣五，札爾固齊十，往往即以總管或佐管等兼之，不皆分授。至是建議，每旗仍各設總管大臣一，是為八大臣，凡議國政，與諸貝勒偕坐，共議之；出獵行師，各領本旗兵行，一切事務，皆聽稽察。其佐管大臣，每旗仍前設各二，此十六大臣，贊理本旗事務，不令出征。又每旗各設調遣大臣二，此十六大臣出兵駐防，以時調遣。所屬詞訟，仍令審理。(〈後為駐防副都統、前鋒統領、護軍統領諸職〉)
思宗崇禎二年，春三月，滿洲定蒙古軍例。　夏四月，滿洲設立文館，命儒臣分職，一繙譯漢字書籍，一記註朝政得失。　秋八月，滿洲定行軍賞罰例。
四年，春二月，滿洲定出征軍例。　秋七月，滿洲設立六部，每部以一貝勒主之(〈即管部〉)，各有滿洲、蒙古、漢承政(〈即尚書〉)一，參政八(〈即侍郎〉)。惟工部則十員，滿八，蒙、漢各二。啟心郎(〈即繙譯員〉)一，惟工部二，滿、漢各一，筆貼式無定額，視各部之事務繁簡而補授之。
五年，春二月，滿洲主諭刑部禁賭博，定城守官三年考察之例。
九年，春三月，滿洲改文館為內三院。一名內國史院，設大學士一，學士一；一名內秘書院，設大學二，學士一；一名內弘文院，設大學士一，學士二。　夏五月，滿洲設都察院。
十年，夏四月，命貝子堪羅託博議國政。每旗復設議政大臣五員。
十一年，夏六月，滿洲設理藩院，專治蒙古諸部事。　秋七月，滿洲更定部院官制。先是部院諸衙門設滿洲、蒙古、漢承政各三四員，其餘皆為參政，凡二等。至是大學范文程等奏請每衙門止設滿洲承政一員，以下酌量設左右參政、理事、副理事、啟心郎、額者庫(〈即主事〉)各官，凡五等。從之。
清世祖順治元年，冬十月，帝入京師，即位，定內外文武官制。內自閣部至庶司，外藩臬守令，提鎮將弁，略訪明制而損益之，兼用滿、漢人。　又定八旗都統、副都統、統領、駐防、將軍、都統、副都統，均由兵部開列具題補授。守衛陵寢總管、翼領白塔監守，信礮總管、犧牲所所收，黑龍江、吉林管水手官，皆係八旗公中陞補之缺，均由兵部引見補授。在京驍騎參領以下官，駐防協領以下官，由各旗引見補授。前鋒護軍參領以下官，由各該統領引見補授。五品以上，咨兵部月終彙題，六品以下，咨兵部註冊。其駐防嶺催陞補驍騎校，附入月終彙題。　分置滿洲、蒙古、漢軍八旗於京城內。　設驍騎營、親軍、前鋒營、護軍營、領侍衛府、提督九門步軍營、內府三旗、盛京八旗駐防、直省八旗駐防，隨各省形勢設將軍、都統。或但設城守尉、防守尉、直省綠營兵。總督所屬爲督標，巡撫所屬爲撫標，提督所屬爲提標，總兵所屬爲鎮標，副將所屬爲協標，河道總督所屬爲河標，漕運總督所屬爲漕標。外藩札薩克各旗(〈凡二十五部，爲五十一旗〉)，守衛陵寢兵。
二年，夏閏六月，除割腳筋及貫穿耳鼻法。　秋七月，增設御史十五員。
三年，夏四月，裁各府掛銜別駐推官及大小縣主簿。
四年，冬十一月，設四川總督一。
五年，春二月，設六部漢尚書及都察院漢都御史各一員。　夏四月，增戶部十四司漢主事各一。
八年，夏六月，定在京滿漢諸臣犯罪，必奉旨革職，然後關刑部審問。　秋七月，以翰林院官分隸內三院，稱內翰林國史院、內翰林秘書院、內翰林弘文院。
九年，春正月，增都察院御史四十員。　夏四月，裁各道御史二十員。　設宗人府衙門。
十年，夏四月，定御史爲二十員。　六月，制寺人不過四品。
十一年，夏六月，照成例以太師、太傅、太保、少師、少傅、少保及東宮三太、三少用爲文武大臣加銜。
十三年，春三月，選滿漢詞臣八人，以原銜充日講官。　秋七月，定內外大小官員，凡受贓十兩以上者，除依律定罪外，不分枉法不枉法，俱籍其家產入官。　撤各省守催錢滿官。　八月，命三年一大閱，定爲例。　停遣滿官榷關。　冬十月，定每年六月內審定立決重犯，俟七月具奏正法。　裁六科漢軍副理事官。
十五年，夏五月，裁直隸總督，改設巡撫一員。　秋七月，設殿閣大學士，除去內三院秘書、弘文、國史諸名稱。　增設各道御史三十員。　分設閩、浙兩省總督各一。　九月，設中和殿、保和殿、文華殿、武英殿、文淵閣、東閣大學士。　冬十一月，定宮闈女官名數品級及供事宮女名數：乾清宮夫人一，秩一品；淑儀一，二品；婉侍六，三品；柔婉二十，芳婉三十，俱四品；尚宮局尚宮、司紀、司簿各二，司聞四，女史六；尚儀局尚儀一，司藥二，司籍、司寶、司贊各四，女史三；尚服局尚服一，司仗四，司寶、司衣、司飾，女史各二；尚績局尚績一，司製四，司珍、司彩、司計，女史各二；宮正司宮正、女史各二，俱六品；慈寧宮貞容一，二品；慎容一，三品；勤侍無品級。
十六年，春正月，諭吏部：舊制內閣止有大學士及典籍、撰文、辦事中書，原無學士、侍讀學士等員，今見在滿漢學士俱以原官留任，嗣後不必再補，典籍、撰文、辦事中書照舊滿漢兼設，其滿官侍讀學士以下各員，俱改爲中書舍人，仍照見在品級加銜。應用員數，察照職掌，會同內閣議奏。翰林院設滿漢掌院學士外，不必再設滿漢翰林官。　閏三月，申嚴誣告之禁。　五月，照舊例設侍讀學士、侍講學士，侍讀、侍講各三員。　冬十月，定進士除庶吉士外，著俱以推官、知縣用，不得除授知州。因品級太懸也。
十七年，春正月，禁士子不得妄立社名。科衆會盟，其投剌往來，亦不許用同社、同盟字樣，違者治罪。　三月，定八旗漢字官名。固山額真，漢字稱爲都統；梅勒章京，漢字稱爲副都統；甲喇章京，漢字稱爲參領；牛彔章京，漢字稱爲佐領；昂邦章京，漢字稱爲總管。滿字皆依舊。　秋七月，停遣御史巡按各省。　冬十一月，仍設巡按御史。
十八年，夏五月，停各省巡按差。　秋七月，復改內閣爲內三院。　罷進士觀政例。　八月，定直省各設總督一員。　九月，增設直隸、山西、山東、河南、雲南五省提督。　冬十月，裁順天巡撫，歸保定巡撫兼管，以直隸已設總督故也。　十二月，定營千總爲正六品，把總爲正七品。


