

　　順治元年，夏四月，流寇李自成自永平遁還京師，僭帝號於武英殿，遂奔山西。吳三桂破自成於山海關。自成走永平，三桂追至，自成遣使赴其軍中議和。三桂曰：「歸我太子、二王而復可。」自成出太子見三桂，三桂先令守備張成指揮范玉各率兵一千，用賊旗幟東西設伏，俟太子出，疾擊賊營，又令都統耿士良率全軍為應，以奪太子。自成果中伏大敗，怒殺三桂之父襄及其家屬，遂僭號稱大順永昌元年，追尊七代皆為帝後，立妻高氏為皇后，袞冕列仗，郊天受朝賀。是夕，縱火焚宮殿，詰旦狹二王西走。三桂望城火起，知自成已走，傳諭京師，稱護太子入城即大位。攝政王多爾袞不許，檄之西行，三桂乃送太子於高起潛所（旋逸於民間），起兵追自成。　秋七月，李自成遁歸西安。自成既西走至定州，吳三桂追及之於清水河，自成迎戰，復大敗，其將谷可成陣歿，遂走屯真定。三桂與遼東巡撫黎玉田合兵追及之，自成勒精騎迎之，三桂張二翼以進，斬首萬級，自成益兵博戰，率諸將直逼營前，三桂分兵迭戰，自晨至暮，自成中流矢墜馬，掖而騎，拔營西遁，度故關入山西，三桂以兵逐之，及關而止，遂還京師。時多爾袞已定燕京，晉三桂爵平西王。自成至平陽，以讒殺其將李巖。巖故勸自成以不殺收人心。其在京師，諸賊日殺人，而巖於士大夫無所拷掠，又嘗保護懿安皇后出險而俾之從容自死，軍中多稱之。定州之敗，傳言河南州縣多反正，巖請率兵往。牛金星陰告自成曰：「巖，雄武有大略，非久居人下者，且河南，巖故鄉，若以大兵與之，是假蛟龍以雲雨，必不制矣。」因勸自成除之，遂收殺巖及其北車，於是軍士解體，自成遂不能復戰而復歸西安。遣別將攻陷漢中，復分兵出潼關，掠河南及四川之保寧一路。張獻忠出兵拒之，乃還。　八月，都統葉臣敗賊於府谷。自成將李遏自新安糾眾三萬犯府谷，逼大同葉臣出兵擊之，殲殪過車，過中創，竄歸綏德。　冬十月，遣英親王阿濟格、豫親王多鐸分兩路趨西安討李自成。時帝至盛京，近畿諸統兵官先後奏捉，直隸巡撫衛周允等削平真定、大名、順德、廣平四府山寨，都統葉臣等進平三晉，所至迎降。巡撫馬國柱進剿汾州、平陽諸寇，山西悉平。肅王豪格平定清州滿家洞各路，山東諸郡皆定。於是議大舉入陝，分兩路出師，以阿濟格為靖遠大將軍，率吳三桂、尚可喜等，由大同邊外，會諸蒙古兵赴榆林、延安，出陝西之背。以多鐸為定國大將軍，率孔有德等由河南夾攻潼關，期與西安會師。　十二月，多鐸敗賊於洛陽，進攻陝州，破之。多鐸軍渡孟津，敗寇將張有聲於洛陽，收延河寨堡。進至陝州，張有曾據靈寶拒守，前鋒參領索渾等擊破之，盡收潼關外地。
　　二年，春正月，李自成率師援潼關，敗績，遁歸西安。自成將劉宗敏盛兵潼關，為守禦計。多鐸軍至，自成將劉芳亮迎拒，敗之。自成親率兵來援，令宗敏依山為陣以待。時多鐸以大礮未至，遣前鋒將索渾以兵三千，距關二十里立營。宗敏圍之三日，夜，人馬寂然，寇眾莫測，所以不敢擊。及師大集，自成出關迎戰，不利，遣將馬世耀以眾偽降，多鐸斬之。自成欲返據延安，而阿濟格一軍已自保德州，編筏渡河入綏德，連下延安、鄜州，逼西安之北，自成腹背受敵，棄關還西安。　二月，多鐸入西安，李自成走襄陽。潼關之敗自成將谷英、李過俱潰逃，惟李錦以榆林一軍縱之。自成知西安不能守，令田見秀燒倉廩，焚宮室，出東門，由商州龍駒寨走武關以入襄陽。方自之命見秀焚積聚，並爇宮室市里也，會自成已去，見秀曰：秦人饑，留此米活百姓，止燒東城一樓。追及自成於商州曰：「已焚矣！」後劉宗敏等宗族墳墓在秦中者皆被誅毀，獨見秀家獲免。　夏五月，阿濟格追李自成，大破之。自成走死，自成至武昌，左良玉已率眾東下，城中無人。自成諸將田見秀、袁宗第、劉體乾、劉芳亮、張鼎、吳從義、牛萬才等皆從入。眾尚五十萬，分為四十八部，改江夏為瑞符縣，鑄永昌錢，謀奪舟東下取宣城曰：「西北雖不定，東南距再失之。」將發而陰霾四塞，暴雨烈風，旗槍盡折。又恐阿濟格躡其後，誓言往取南京。一夕拔營起，思據湖南，命其四十八部先發，而自以十二騎殿。忽軍騎趨通山之九宮山，入玄帝廟。鄉兵疑為劫盜，刃劈之死，其眾悉投械於明湖廣總督何勝蛟。隆武帝賜其名營曰「忠貞」。騰蛟參以舊軍，分為十三鎮，列湖西北，賜自成子錦名赤心。弟一功名必正，皆掛龍虎將軍，封列侯。妻高氏，忠義夫人。自成亂中國二十年，陷帝都，覆廟社。及死，其眾五十萬，悉歸騰蛟，一時稱異事。而騰蛟口不言功，上疏但言元兇已除，稍洩神人之憤，宜告謝郊廟，人以此多之。　冬十二月，豪格入順慶，獲張獻忠，磔之。獻忠於元年八月據成都，僭號大西，改元大順，名成都曰西京，遣孫可旺、艾能奇、白文選等分屠附近諸郡邑，全蜀數千里無人跡。川中民盡，乃謀窺西安，盡焚成都宮殿廬舍，夷其城。率眾出川北，又欲盡殺川兵，其保寧守將劉進忠故統川兵，獻忠將執之而坑其眾。洩言於聞者，進忠聞之，率一軍逃。會豪格軍至漢中，進忠來奔，請為嚮導。至鹽亭丁充間之鳳凰坡，會大霧，潛勒軍登山，賊諜馳告。獻忠以進忠守朝天關，不虞兵至也，斬之，如是者三，豪格揮鐵騎促之。時方辰時，獻忠含飯命牙將數十人倉皇出視，進忠指善射者章京布蘭射之，中其額。獻忠逃逃伏積薪下，曵出，磔之，其將孫可旺等走遵義。
　　四年，春二月，孫可旺陷明遵義，尋走貴州。賊入遵義，奉獻忠妻劉氏為主，駐桃花洞。已而，豪格師克重慶，可旺乃焚賊後，遁入貴州，流寇悉平。


