
末帝宣統三年秋八月，武昌民軍起，推第二十一混成協統蔡元洪爲都督，總督瑞澂遁。武昌、漢陽及漢口鎮俱爲民軍所佔領。是年三月間，革命軍起事於廣州，影響波及湖北，瑞澂即下戒嚴令，久之寂然。及是月初旬，瑞澂接政府密電，謂革黨將於武漢起事，宜加意防範。瑞澂飭第八鎮統剚張彪，巡防統領陳得龍、巡警道王履康、軍事參謀鐵忠等，嚴行搜捕，凡英、俄兩租界、小朝街、黃土坡、千家街、總督署，隨時發現黨人行蹤及炸彈手槍等物，先後捕獲五十餘人。於十八夜斬劉汝夔、楊宏勝、彭楚藩等三人於都督前，電奏到京，朝旨嘉獎。十九夜，工程第八營左隊忽譁起，槍斃排長、隊官數人。於是工程全隊及步隊同時響應，更迎合駐紮城外之礮隊八標，馬隊八標入城，先奪楚望臺軍械局、輜重營，縱火攻都督，瑞澈、鐵忠履、康輿藩、司連甲倉皇登楚豫兵輪。張彪得龍亦各棄營遁，民軍遂佔武昌。翌晨，分兵下漢陽、漢口，及兵工廠，推元洪為都督，諮議局議長湯化龍為總參議，議員張園溶、夏壽康為副參議。即以諮議局為軍政府，出示安民，秩序井然。復照會駐漢各國領事，略謂貴領事如能承認軍政府為獨立國體，不加干涉，則外人生命財產及租界治安，軍政府擔任保護。自宣告獨立以前，滿洲政府所借外債及賠款，俱照約履行，以後如有借款，則不能承認。各領事會商，當即承認為交戰國，旋又接據駐漢領袖領事、俄領事照會云：『頃據謠傳，鄂都督瑞澈藏匿租界，求本駐署保護。聞此殊堪詫異，竊本總領事奉命駐漢，祇理交涉事宜，其餘毫不干預。矧此次民國軍剏興義舉，本領袖業經聚議，均守中立，決定兩不相助。鞏獲群疑莫釋，即至本駐團密查可也。持此聲明，以釋疑團，隨各電告本政府。』各政府俱贊成，美國首先宣告中立，英、法繼之，俄、日又繼之。二十一日，朝命陸軍大臣蔭昌督兵兩鎮，前往湖北；海軍提督薩鎮冰督兵繼，長江提督程允和督水師赴援。革瑞澈、張彪職，仍令瑞澈署總督，帶罪圖功，並停止秋操。又命各省緩裁綠營巡防隊。三十三日，起復前軍機大臣袁世凱為湖廣總督，岑春煊為四川總督，均督辦剿撫事宜。二十四日，京師戒嚴。
九月，湖南、長沙民軍起，推焦大竑為都督，陳作新為副都督。防營統領總兵黃忠浩死之。先是，湘撫余誡格間鄂警後，已將新軍調駐城外，防範頗嚴，時鄂省以孤軍支持，各省互存觀望，其勢危甚。忠浩又擬調省外巡防各隊，擊鄂軍，大竑時在湘垣，聞之憤然曰：『中國存亡，在此一舉，死生以之，猶豫奚為者！』乃於是月初一日聯絡新軍，分道進攻省城。一為陸軍礮營，大竑自領之，東自小吳門入。一為陸軍標營，作新領之，北自湘春門入。小吳門守城之巡防營尚力抵，大竑因曉之曰：『吾輩同為漢族同袍，何必相苦？』防軍遂開門放入。城外新軍直赴軍械局，搜得槍械、子彈，乃合趨撫署。忠浩時在署中，聞變方謀出阻，已為新軍所戕矣。勸業道曾綬若、營務處王毓江、長沙縣沈瀛均被殺，城格由界後逸出，趨入水師營，而水師亦懸白旗，乃乘湘帆小輪以遁。翌日，軍學各界大會於諮議局，公推大竑為都督，作新為副都督。大竑受事後，知鄂事急，亟發四十九標援之。
江西九江民軍起，推第五十三標標統馬毓寶為都督。初，武漢營報至九江，礮臺營官徐世法運動新軍為響應之預備，毓遂於是月初二日率眾起事。先由金雞坡礮臺舉礮三聲，次由各營發槍三聲以應之，於是九匯道保桓、知府璞良、防營統領張檢均逸去，民軍即於道署內設駐海軍政府，舉毓寶為都督，主持軍務。九江礮臺悉歸世法統轄。
陝西西安民軍起，推張鳳翽為都督。陝西民黨聞武漢獨立，車駕將避陝，欲為先發制人之計，遂於是月初二日懸白旗舉事。新軍先謀起，防營應之，趨入省府，先據藩庫，進據軍裝局，巡撫錢能訓聞警逃，其他官吏或走或降，商民安堵如故。由軍政府宣告滿、漢、回民一視同仁之意，派學生隊代表赴將軍署協商一切。旗兵反，以巨礮轟斃學生四百餘，人情大憤，遂有殘殺旗人之事。
廣州將軍鳳山被刺。是年三月初十日，署廣州將軍孚琦至廣州東門外，觀法人演放飛艇，返至諮議局前，麒麟閣門次，為嘉慶州人溫生材所槍斃。朝命鳳山往代之。鳳山於是月初四日抵粵，甫登岸至南倉關前首約〈（地名分有首、二、三、四等約）〉地方，順德縣人周之貞，伏於倉前街一商店內，由窗隙聯發雙彈，鳳山遂被炸死。
授袁世凱欽差大臣，節制各軍，以馮國璋總統第一軍，段祺瑞總統第二軍。召蔭昌回京。
山西太原民軍起，推混成協協統閻西山為都督。巡撫陸鐘琦死之。先是，鍾琦聞陝西警訊，急派新軍之第一、第二兩營出防潼關，恐其中途折回，續派第三營躡其後。三營中排長王建安者潛赴二營，管帶姚維藩中告密，謂將於途中出不意擊之，俾首尾不相顧。維藩大憤，遂於是月初八日黎明，聯合一營，襲入太原城。槍聲大作，衆勇至巡署，鍾琦親出彈壓，被戕，其子翰林院侍讀陸光熙及協統譚振德、管帶熊國斌皆被殺。不數時，滿駐防城亦擊破。
瑞澈潛逃至上海，命兩江總督張人駿派員擊解來京治罪。
下詔罪己，詔若曰：『朕用人無方，施治寡術。政地多用親貴，則顯戾憲章。路事𤘁於僉壬，則動違輿論。促行新政，則官紳或籍爲罔利之圖。更改舊制，則權豪或祇爲自便之計。民財之取已多，而未辦一利民之事。司法之詔屢下，而實無一守法之人。馴至怒積於下，而朕不知。禍迫於前，而朕不覺云云。』
諭開黨禁，所有此項黨人，均著準其按照法律改組政黨，籍以養成人才，收作國家之用。
雲南省城軍民起，推第三十七協協統蔡鍔爲都督，第十九鎮統制鍾麟同等死之。鄂軍政府檄至滇，是月初九夜九時，新軍即譁起，先由駐紮北校場之七十三標攻入北門，節次進據電報局、軍械局及督學營各署。翌日黎明，七十標抵省，礮營、馬隊、機關槍諸營同時佔領南城、大東城等部。午間，全城大定，總督李經義及司道均先避出，麟同及兵備處總辦、道員王振畿、管帶范鍾岳均被殺。　江西、南昌民軍起，推十七協協統吳介璋爲都督，巡撫馮汝騤死之。南昌自九江事起，亦於是月初十夜宣告獨立。汝騤交出巡撫印信後，由介璋派遣軍隊護送出城，尋自殺。　以袁世凱爲內閣總理大臣，命即回京組織內閣，起復前兩江總督魏光燾爲湖廣總督。　長沙兵變，焦大竑、陳作新均被戕，改舉諮議局議長譚廷闓爲都督。大竑既任湘都督，擬銳志援鄂，領軍北上，曾大會辭職，衆不可。是月初七日，更出示宣言告退，各界又派代表堅留。時忌者密議欲殺之，煽惑軍隊，謂大竑領鄂餉數十萬，私爲己有，並謂焦大竑早爲人所殺，今非本人。初十日午後，有軍人至軍政府詭稱和豐公司有兵騷擾事，紿作薪出城彈壓，而殺之於北門[1]外東嶽宮廟前。　頒布憲法信條，擇期宣示太廟。先是，第二十鎮由奉天調赴前敵，至灤州，統制張紹曾與混成協協統藍天蔚等電奏，要求實行立憲，並憲法由議院制定。疏入，政府大驚，即命資政院起草憲法。是月十三日，先行擬定憲法內重大信條十九條入奏，即命刊刻謄黃，宣示天下。　命統兵大員剴切布告，宣示朝廷德意，妥速安撫，俾皆曉然於朝廷，實心與民更始，不忍再以兵力從事。又命各省統兵大員申明紀律。　賞張紹曾侍衛銜，授爲宣撫大臣，赴長江一帶宣布朝廷德意。　貴州、貴陽民軍起，推新軍教練官楊藎誠爲都督。貴陽於是月十四日宣告獨立，是日由新軍排隊入城，守護藩庫及火葯局，改諮議局爲軍政府。開會，公舉藎誠爲都督，隊官趙德全爲副都督。官界除巡撫沈瑜慶外，一律仍舊，居民安堵如故。　浙江杭州民軍起，推革職江西提學使浙路總理湯壽潛爲都督。初，鄂事起，浙撫增韞疑新軍不爲用，特抽調各路巡防營集省城，以這戒備。時新軍防營已互相聯絡，而增韞不知也。及是月十三夜，諮議局副議長沈鈞儒謁增韞贊成獨立，仍不允。紳商瀕行時，有警告增韞者，亦不省。至夜半二時，城南北之新軍同時起，以炸彈焚燬撫署頭二門，遂佔領之，次據軍械局、礮馬輜各營，分守銀行、教堂，並巡邏街市，秩序整肅。增韞爲民軍所拘，尋以兵護送出境。司道、織造各官均逸去，將軍福濟遂降於民軍，繳鎗械，且戮其協佐領貴林、存炳、哈楚章、量海四人，以爲反抗者戒。旗人悉編入民籍。　江蘇蘇州民軍起，推巡撫程德全爲都督。時江蘇之上海已先二日爲民軍佔領，推陳其美爲都督，警信至蘇，蘇之政、學、軍、警各界領袖及地方人民代表齊至撫署，要求宣布獨立，德全允之，遂於是月十五日宣告光復。　署山西巡撫吳祿貞在石家莊被刺。祿貞任第六鎮統制，以蔭昌兵在漢姦虜燒殺，因奏言蔭昌督師無狀，乃參謀易廼逄迎所致，請旨嚴懲。蔭昌惡之，禁衛軍第一協協統良弼嫉之尤甚，故改命爲晉撫以釋其兵柄，又重賂其部下第十二協協統周符麟，使引旗兵，於是月十七夜刺殺祿貞於石家莊營次。時陸軍部馬兵科科長張世膺以事來營中，亦遇害。　釋汪兆銘、黃復生、羅世勛於獄。兆銘等以上年二月謀刺攝政王未成，處以永遠監禁之罪，至是因開黨禁釋之，發交兩廣總督張鳴岐差委。　廣西桂林民軍起，推巡撫沈秉堃爲都督。廣西聞鄰省相繼獨立，巡撫沈秉堃遂不待士民要求，宣告獨立，士紳欣然，於是月十七日公推秉堃爲都督。　安徽安慶民軍起，推巡撫朱家寶爲都督。先是，鄂軍政府檄至皖中，各新軍咸欲乘機而起，家寶命將第十一、第十二兩標子彈收回，並飭令全體解散。諮議局聞之大譁，於是月十五日提議三大問題，請家寶答復。翌日，答復云：『軍心如此，民心亦如此。各省相繼而行，令人束手無策，請諸公籌畫採擇遵行。』局中仍於十七日開會，所議五條：一、將散兵招回爲民軍；二、巡道已告退，當由諮議局辦理；三、請將江防營撤回以保治安；四、取銷督練公所；五、財政請藩司移交諮議局，各衙門支欵即日停止。十八日，宣布獨立，舉家寶爲臨時都督。　廣東廣州軍民起，推胡漢民爲都督。是月十八日，粵省紳商請於總督張鳴岐，宣布獨立，仍推張鳴岐爲都督，提督龍濟光爲副都督，定於十九日舉行。鳴岐陽許之，屆期，士民賚送都督印信於督署，而鳴岐已於前一夕走香港，乃推漢民爲臨時都督，以陸軍統領陳炯明副之。　福建福州民軍起，推第十鎮統制孫道仁爲都督，總督松壽，將軍樸壽死之。樸壽自聞鄂警，防範新軍甚至，葯庫子彈悉運入旗界，復於界內設大礮，埋伏地雷，又有旗弁文楷等組織殺漢黨，居民聞之惶懼，多遷徙城外。是月十八夜，忽有旗兵數百，擁入漢界縱火，其用水龍灌以石油，激射屋頂，火勢甚烈。新軍即時推舉第二十協協統許索智爲總司令官，督師與旗營宣戰。旗兵披靡，懸白旗乞降，繳軍械，松壽聞而自盡。翌晨，擒樸壽，殺之；都統勝恩、藩司尚其亨，均派兵護送出境。由是人心始安，遂公舉道仁爲都督。　海軍各艦歸附民軍。先是有鏡清幫帶陳復及學生劉樾、劉勲名、楊砥中、常光球等三十餘人，組織敢死隊，於是月二十一夜起事，各輪同時響應，願為民團效力。遂一律開往鎮江，歸於鎮軍都督林述慶，計「鏡清」、「保民」、「楚觀」、「江元」、「江亨」、「建成」、「通濟」、「楚同」、「楚泰」、「飛鷹」、「楚濂」、「虎威」、「江平」及「張」字號魚雷艇共十四艘，皆卸去武裝。　山東省紳士奏請獨立，推巡撫孫寶𤦺為都督。初，濟南士民聞廷議以軍餉浩繁，將向德國借欵三百萬，以山東全省土地作抵，遂於諮議局議決八條，要求寶𤦺電告政府：一、政府不得借外債充軍餉，以殺戮同胞；二、政府須即速布罷戰書，無論南軍要求何件，不得不允許；三、現駐山東境內之新軍，不得調遣出境；四、現在應解協款餉及節省項下，暫停協解，概留本省練兵報荒之用；五、憲法須註明中國為聯邦政體；六、外官制地方稅，皆由本省自定，政府不得干涉；七、諮議局章程即為本省憲法，得自由改定之；八、本省有練兵保衛之自由。旋政府覆電，於要求各件，皆允許。時省垣已聞江浙等省相繼獨立，復於是月二十一日大會，寶琦以次各官及新軍官弁咸至，羣請寶琦贊成獨立，寶琦許之，遂舉寶琦為臨時都督。第五鎮統制賈德懋為副都督。　蘇浙滬民軍會攻南京，推第九鎮統制徐紹禎為聯軍總司令。時上海、蘇州、常州、鎮江、清江、揚州、松江，皆先後獨立，南京士紳曾請江督張人駿贊成獨立，不允，並令紹禎所駐之新軍移紮秣陵關，不給子彈，而調江防會辦張勲之巡防營守城。是月十七日，紹禎率全軍，興由滬、至寧之民軍，進逼雨花臺。張勲聞有內應，閉城搜殺，凡巡士及督署衛隊，多有被殺者。餘如良民，或無辮髮，或身有白布、白帶者，亦被戮，約計不下千人。十九日，民軍攻雨花臺不利，退至鎮江，蘇浙滬各派兵會之。　桂林兵變，改舉提督陸榮廷為都督。桂林軍界有與都督瀋秉堃有隙者，於二十日夜，嗾使巡防營十四、十五兩隊譁變，謀刦藩庫。不得入，轉攻諮議局及電報局，皆毀。事平，秉堃遂萌退志，尋託北伐之名，辭職去。　奉天省城設保安會。奉天紳民謀獨立，因軍界不贊成，乃改設保安會，推總督趙爾巽為正會長。旋吉林、黑龍江兩省亦設保安會，各推巡撫為會長。　江西改舉彭程萬為都督。先是，江西軍界有與都督吳介璋不睦者，貽書介璋，責其不勝都督之任，云：「將以鐵血從事……」旋即偵悉貽書人，各界欲誅之。介璋以保全地方為宗旨，力戒不可輕啟釁端，至陷人民於塗炭。即於是月二十二日，開會解職，各界拘留不獲，乃改舉程萬為臨時都督。　江蘇派張謇，浙江湯壽潛，福建江春霖，湖南譚延闓，廣東梁鼎芬，廣西趙炳麟，四川喬樹柟，江西謝遠涵，山東柯劭忞，山西渠本翹，雲南王人文，陝西高增爵，分赴各屬，撫慰勸導，宣布朝廷實行改革政治宗旨。　命各省選派代表三五人來京，公同會議，以定國是。　安徽兵變，朱家寶出走。當家寶初為皖督也，有王天培者，自稱奉湖北軍政府命，為安徽都督，士民逐之。是月二十四日，有潯軍至，向總司令黃煥章索餉不得，即擁至督署。家寶聞警，縋城逸，潯軍遂焚都督府，奪軍械局，攻新諮議局，刦庫款。是夜，防營復搶掠紳富之家及商會公典，秩序大紊。　袁世凱組織內閣成。世凱既奉任命，屢辭不許，是月二十六日，入閣辦事，薦舉梁敦彥為外務大臣，趙秉鈞為民政大臣，嚴修為度支大臣，唐景棠為學務大臣，王士珍為陸軍大臣，薩鎮冰為海軍大臣，沈家本為司法大臣，張騫為農工商大臣，楊士琦為郵傳大臣，達壽為理藩大臣，並以胡維德等為各部次官。　停泊九江之海容、海籌、海琛三兵艦，又魚雷數艘，歸附於九江民軍政府。　冬十月，四川成都民軍起，推蒲殿俊為都督。是月初二日，四川之重慶府已宣告獨立，成都士紳請將軍玉崑勸諭旗人繳械，歸民軍保護，遂於初七日宣佈獨立。　以克復漢陽功，賞馮國璋二等男爵。　署四川總督端方至資州，為軍士所殺。端方入川，聞湖北民軍起，謀北走陝西，至資州。所帶湖北軍士，斬其首還鄂。　各省民軍政府，舉伍廷芳為外交總長。　各省民軍政府，公推鄂軍政府為中央軍政府。　山東取銷獨立。山東宣告獨立時，孫寶琦曾向紳民宣誓三條：「一、山東全省人民自今對於北京，斷絕一切關係。二、以山東全省加入中華民國政府。三、關於本省內部之組織，分為議決、行政、軍政各部，和衷共濟，俟大局定後，共和政體完全成立，再行變更。」政府聞而大驚，慶王奕劻、內閣總理大臣袁世凱函電交馳，皆責其滷莽。寶琦因而大恚，遂電奏請罪，取銷獨立名義，廷旨且嚴責之。至是，世凱遣張廣建、吳炳湘至濟南，命署布政使及巡警道，聯合第五鎮統制吳鼎元等，取銷獨立，旋以廣建代寶琦為巡撫。　外蒙古庫倫宣告獨立，逐辦事大臣三多。　民軍攻取南京，張人駿等遁。江蘇都督程德全親督民軍攻南京，是月初三日視師舟陽，江浙聯軍推德全為海陸聯軍總司令長，駐高資。前鋒至棲霞山上，初四日倰晨，與防軍遇於孝陵街，民軍戰勝，副將王有宏死於彈，遂佔領烏龍山礮臺。初四日正午，佔領幕府礮臺。午後，佔馬羣孝陵衛一帶。初六日，遂以礮燬太平門北極閣，防軍死傷者三千餘人，而孝陵衛、獅子山、雨花臺皆為聯軍所有。初七夜，攻神策門，總督張人駿、將軍鐵良由北極閣走匿日領事署。初八日，聯軍攻破太平、朝陽兩門，恐伏有地雷，不敢進。初十日，聯軍戰勝於浦口。十二日晨八時，防軍有開太平門以迎聯軍者。九時，防軍將曹榮華率千人，胡令宣率三百人，皆降於聯軍。至午後二時，聯軍進佔雨花臺、獅子山礮臺及清涼山火藥軍械局，即以礮毀南門、儀鳳門、太平門。四時，大隊入城，搜地雷毀之。張勛走徐州，人駿、鐵良乘日本礮艦逃往山東之青島。翌日，民軍推程德全改任江蘇都督，移駐南京。　河南巡撫寶棻開缺，以齊耀琳代之，以倪嗣沖為河南布政使。　武漢南北兩軍議和，停戰三日，嗣又展期三日。　監國攝政王載澶以醇親王退歸藩邸。　以世績徐世昌為太保。　命臣民自由剪髮。　袁世豈委任唐紹怡為全權代表，與民軍議和。　江西改舉馬毓寶為都督。當彭程萬之被推舉為都督也，程萬誓死力辭，眾強之乃允，暫攝都督五日，宣言於五日內迅即組織第三都督，並由各界議決，改舉駐潯都督馬毓寶為江西都督，遣人赴潯迎之，而毓寶以「武漢戰事方亟，九江防務宜嚴」遲至是月十九日始抵南昌，接都督任。　四川成都兵變，改舉尹昌衡為都督。先是，是月十八日，川省先鋒隊三千餘人譁餉，戕官刦庫，焚掠市肆，計官民損失數逾千萬以上。都督蒲殿俊、副都督朱慶瀾皆避去，城中主持無人，擾亂至一畫夜之久。昌衡時為陸軍小學總辦，急入鳳凰山營，激勵將士，率之入城。次日，復涕泣誓師，以掃除亂兵為己任，於是軍心感動，推昌衡為都督，羅綸為副都督。昌衡受事後，極力維持秩序，大局安定。　以馮國璋充禁衛軍總統官。　以良弼為軍諮使。　命前郵傳大臣唐紹怡為全權代表，與民軍議和，代表伍廷芳等會議於上海英租界之市政廳，時又展停戰期十五日，嗣又展期七日。　山西巡撫張錫鑾帶兵至太原。時民軍山西都督閻錫山因兵單退駐平陽府，錫鑾督師攻入娘子關，錫山遁走，軍心因以不固，致潰散，遂棄太原。　十一月，四川成都民軍殺前川督趙爾豐。成都宣告獨立後，爾豐猶擁兵居總督署，十八日之變，爾豐猶用舊總督名議，出示招安亂兵。是月初三日，民軍乃圍攻總督署，擒爾豐，殺之於明遠樓側。　安徽舉孫毓筠為都督。九月二十四日，潯軍譁變於安慶，都督朱家寶遁去。及潯軍政府參謀長李烈鈞率軍至，剿除亂兵，士民乃請烈鈞暫攝都督事，一面公請大通軍政分府黎宗嶽為都督。宗嶽未致，至是月初三日，皖中乃改舉毓筠為都督。　廣東舉副都督陳烱明代理都督。時孫文歸國，遇香港，胡漢民從之至上海，由烱明代攝都督事。　命開臨時國會，公決政體。時南北議和代表，因所主張政體不同情形，電達內閣，故降諭召集臨時國會，付之公決，而命內閣將選舉法妥議施行。　各省民軍代表選舉孫文為臨時大總統。是月初十日，十七省軍政府代表大會於江甯舊諮議局，正式選舉總統孫文當選為臨時大總統。　中華民國臨時大總統孫文在南京就任。民軍以江甯為臨時政府，是月十三日，孫文履任，改用陽曆，以是日為民國元年元旦。　江蘇舉莊蘊寬代理都督。時程德全因病不能視事，故舉蘊寬代理，移駐蘇州。　袁世凱撤銷唐紹怡議和代表。紹怡與伍廷芳等在上海議定國民會議召集方法，電達北京，世凱不允承認，紹怡辭職，允之。世凱致廷芳電，謂嗣後應商事件直接電商。　民國各省代表選舉黎元洪為副總統。　伊犁民軍起，推前任將軍廣福為都督。將軍志銳，死之。　袁世凱途遇炸彈，未傷，護從衛隊隊長袁金標及兩排長隊兵三名皆死之。是月三十日，世凱赴朝，行至王府井大街，遇炸，刺客張先培、黃之萌、楊品三皆被執，絞斃於東菜市口。　十二月，錫封袁世凱一等侯爵，世凱固辭不受。　軍諮使良弼被刦。是月初八日，民黨彭家珍冒名奉天講武堂監督崇泰，至西城紅羅廠，良弼寓宅拜謁。適良弼自肅王府歸，甫下車，與家珍遇，彈發炸良弼，左腿立斷。家珍已傷頭部先斃，良弼死二時始蘇，謂母曰：「殺我者，好英雄也，真知我也。」旋語西席康譔瞿曰：「我死不足惜，惟清廷宗社從此滅亡，為可慟耳！上年，我奏請放釋黨人，請開國會，皆不我聽。今秋變起，請以禁軍赴前敵，又不我用而委之蔭昌。內廷紛爭，外患四起，我宗社之亡，將無日也！我見政府不可為，始組織宗社黨，甫有頭緒，欲實力進行，而我就受此懮慟！我死，清廷亦將之亡也！刺我者已死，我知之也。」延至初十日午間，遂卒。　授袁世凱全權，與民軍商酌退位條件。時第一軍總統官段祺瑞等四十六人電請速定共和政體，隆裕太后諭：「朝廷何忍以一姓之尊榮，貽萬民以實禍？惟是宗廟陵寢以及皇室之優禮、皇族之安全、八旗之生計、蒙古、回藏之待遇均應預為籌畫，故授袁世凱全權，與民軍研究一切辦法。」　隆裕太后下詔，率帝將統治權公諸全國，清亡。袁世凱與民國議和代表議定優待皇室八條：
 一、帝但御政體，不廢尊號。中華民國以待各外國君主之禮相待。
二、皇室經費，歲由中華民國撥用四百萬兩。
三、帝暫居宮禁。
四、宗廟、陵寢由中華民國保護。
五、德宗陵制，如舊妥修。
六、宮內各項執事人員，照常留用，惟不得再招鬮人。
七、皇室私產，由中華民國特別保護。

八、原有之禁衛軍，歸中華民國陸軍部編制，額數、俸餉如舊。待遇皇族四條：
 一、王公世爵仍舊。
二、皇族對於中華民國國家之公權及私權，與國民同等。
三、皇族私產，一體保護。

四、皇族免當兵之義務。待遇滿、蒙、回、藏七條：
 一、與漢人平等。
二、保護其原有之私產。
三、王公世爵仍舊。
四、王公中有生計遇艱難者，設法代籌生計。
五、先籌八旗生計，於未籌定之前，八旗兵弁俸餉仍舊支放。
六、蠲除從前營業、居住等限制，各州縣聽其自由入籍。

七、滿、蒙、回、藏原有之宗教，聽其自由信仰。以上條件，經袁世凱奏入，太后屢召皇室會議，至是月十九日，決定下詔辭位。二十五日，帝退位。滿洲入主中國二百六十八年，至是乃亡。

