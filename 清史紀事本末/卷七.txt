

　　明思宗崇禎十六年秋八月，清世祖襲帝位，以明年爲順治元年。帝時甫六歲，諸王貝勒集議以鄭親王哈朗、睿親王金爾袞輔政。二王皆帝叔父也。　冬十月，豫郡王多鐸以謀奪大學士范文程妻，事覺，審訊得實，罰銀一千兩，奪十五牛彔。肅親王豪格坐知情不舉發，罰銀三十兩。多鐸爲多爾袞同母弟，多爾袞無子，以其子多爾博爲嗣，故敢恃勢怙惡如此。豪格爲帝兄，多爾袞素忌之，故借事苛罰以洩私憤。　十二月，罷諸王貝勒等辦事院判事務，並諭都察院嗣後王貝勒等歸該衙門稽察，有事應糾參者，須據實奏聞。時多爾袞欲獨專盛權，凡王貝勒等管理部務，概行停止。
　　世祖順治元年春正月，鄭親王濟爾哈朗集內三院六部、都察院、理潘院堂官，諭曰：「嗣後凡各衙門辦理事務，或有應白於輔政王者、或有記注者皆先啓知睿親王，檔子書名亦宜先書睿親王名。」多爾袞不願濟爾哈朗預政，濟爾哈朗謹讓之，故有此諭。　二月豫郡王多鐸以擅入戶部衙門，按籍集視八旗女子，下部核實，罰銀五百兩。夏四月，固山額真、河洛會等訐告肅親王豪格言詞悖妄，訊實，廢爲庶人。豪格以多爾袞心懷篡逆，目擊不平，形於詞色。河洛會黨附多爾袞，乃以首告。多爾袞指爲誹謗，即幽之，尋釋，廢爲庶人。俄穆克圖、楊善、伊成格、羅碩等坐附豪格爲亂，不行出首，俱棄市，河洛會、潭泰、圖賴、索尼等舉發有功，各賞銀馬、鞍轡，並籍俄穆克圖等家產給與之，多爾袞尋帥師經略中原。　五月，攝政睿親王多爾袞師至燕京，入朝陽門，內監以故明鹵簿、御輦陳皇城外，啓請乘輦。多爾袞曰：「予法周公輔沖主，不當乘輦。」衆曰：「周公曾負扆攝國事，今王宜乘輦。」曰：「予來定天下，不可不從衆意」乃陳鹵簿、乘輦入武英殿，升御座受賀。　秋九月，帝至京師。　冬十月，加封多爾袞爲皇叔父攝政王，命禮部建碑紀績。齊爾哈朗爲信義輔政叔王，復豪格肅親王爵。英郡王阿濟格、豫郡王多鐸俱晉親王，餘俱受賜有差。
　　二年秋八月，降英親王阿濟格爲郡王。阿濟格，多爾袞同母兄也，於追捕流賊回京時誆報李自成身死，且不候旨班師，又出征時脅令巡撫，釋免逮問道負，及越境過鄂爾多斯土默特地方，索取馬匹，至是議罪，降爲郡王，仍責令追剿流冦。　冬十月，加封和碩豫親王多鐸爲和碩德豫親王。　十二月，皇叔父攝政王多爾袞召集諸王、貝勒、貝子、公、大臣等，遣人傳語曰：「今觀諸王大臣，但知詔媚於予一人，未見有尊崇皇上者，予豈能容此？昔太宗升遐，嗣君未立，英王、豫王跪請予即尊位，予曾以死固辭，遂奉皇上纘承大統。似此危疑之時，且知其不可，今乃欲以此相嘗試乎？嗣後有盡忠皇上者，予重之愛之，否則祖宗法典具在，決不爾宥也！」時諸王貝勒皆以爲然，惟豫王多鐸默然不答。
　　三年夏四月，多爾袞諭內閣：嗣後諸王大臣差遣在外，凡有啓奏，具本御前。予處啓本，着永行停止。
　　四年春正月，罰輔政鄭親王濟爾哈朗銀二十兩，以王殿臺基踰制，及擅用銅獅龜鶴也。　秋七月，多爾袞諭內大臣、各部尚書等曰：「前大臣等，僉以和碩德豫親王爲予季弟，故猶豫未果。然予恭攝大政，簡賢屈不肖，國之鉅典，烏容詹顧。茲爾等可偕諸王定議，以聞衆僉爲然，議上。」於是多爾袞進多鐸而誡之曰：「汝繼子輔政，益加勤勉，斯名譽非小矣。」翌日，帝御太和殿，冊封多鐸爲輔政叔德豫親王，多爾袞尋諭內院、都察院、理潘院等衙門曰：前令輔政德豫親王、和碩親王共聽政務，今和碩鄭親王已經停罷，止令輔政德豫親王與聞。凡各部院事務有親理者，有應輔政德豫親王代理者，開列具奏。
　　五年春三月，降鄭親王爲多羅郡王，貝子屯齊、尚善、齊哈及公扎哈納、富喇塔、努賽等訐告鄭王濟爾哈朗當太宗崩時，欲立肅王豪格爲君，以帝爲太子。詞連諸人，齊集質訊。經王大臣等議上，鄭王、肅王俱論死。得旨，鄭王革去親王爵，降爲多羅郡王，餘得罪者凡數十人。肅親王免死，後以失察兵官冒功事擬死。得旨，如此處分，誠爲不忍，不準行。多爾袞心忌豪格，必欲除之，使諸王內大臣等反覆奏爭，乃命幽繋之。時豪格新自四川立大功，回未久也，尋斃於獄，間者哀之。　冬十一月，覃思大赦，加皇叔父攝政王爲皇父攝政王，凡進呈本章旨意，俱書皇父攝政王。
　　六年，春二月，皇父攝政王多爾袞統兵征大同。　三月，多爾袞師入寇家寨，間輔政豫親王多鐸出痘，即日旋師，至居庸關得訃。是日暮，馳入京城。　夏六月，多爾袞復征大同，諭內三院及部院等衙門官，曰：「予帥師西行，不日言旋，爾等宜各勤執掌。」又諭譚泰、河洛會、冷僧機、剛林、范文程曰：「各部院事務，令爾等裁決，其軍國大事，由英親王等公同商議。可緩者，著候予還，不可緩者，即行啟知。」　秋七月，多爾袞至阿魯席巴爾臺，罷大同之行，獵而還。冬十月，多爾袞帥師征喀爾哈部二楚虎爾，帝親送之。　十一月，多爾袞軍至喀吞布勒克，聞元妃有疾，乃旋師。　十二月，多爾袞元妃博爾濟錦氏卒。
　　七年，春正月，多爾袞以玉寶追封其妃博爾濟錦氏為敬孝忠恭正宮元妃，旋納肅親王豪格福晉博爾濟錦氏為妃。　夏五月，多爾袞率諸王大臣出獵於山海關。　秋七月，多爾袞諭工部，於邊外築城，為夏日避暑之地。一日，貝子錫翰等詣多爾袞王府視疾，多爾袞忿曰：「頃子罹此莫大之憂，體不復快。上雖人主，念些大故，亦宜循家人禮，一為臨幸。若謂上方幼沖，爾等皆親近大臣也。」又曰：「爾等毋以予主擅請臨幸。」頃之駕至，多爾袞讓翰等曰：「爾等故達子令，擅請駕臨，其意以上至，即可藉以釋爾罪乎？」言訖，向翰等跪且拜，至是下翰等鞠訊，降翰為集國公，又以一等精奇尼哈番鼇拜目覩翰等罪狀，不即執訊，降為一等阿思哈番，餘降黜有差。　冬十一月，多爾袞以有疾不樂，率諸王、貝勒、貝子、公等及八旗固山、額真、官兵獵於邊外。　十二月，多爾袞卒於喀喇城，年三十有九，詔臣民易服舉喪。議悉用皇帝禮。尋命王府所有信符，收貯內庫。又命吏部取賞功冊進大內。
　　八年，春正月，祔多爾袞主於太廟，追尊為義皇帝，廟號成宗。英親王阿濟格有罪，賜自盡，其黨議罪正法者數人。　二月，諭戶、工二部停止邊外築城工程，尋有旨，宣佈多爾袞罪狀，撤去廟享，其母、妻封典悉行追奪，籍沒家產，停其嗣子多爾博襲爵，其弟豫親王多鐸降為郡王，大學士剛林、祁充格具以阿附置重典，范文程從寬革職，河洛會、英拜、羅什博爾惠、譚泰、鞏阿岱、錫翰、席訥布庫、冷僧機俱先後伏誅，拜尹圖以年老免死，禁錮獄中。
　　十年，秋八月，廢后博爾濟錦氏降為靜妃，改居側宮。以後乃多爾袞於帝幼沖時，因親定婚，未經選擇故也。
編者曰：初多爾袞與鄭王同受遺詔輔政，欲專大權，日夜謀去鄭王。鄭王為人謹願，遇事遜讓，多爾袞意尤不滿，然以與諸王、貝勒盟誓在先，不敢背眾肆行。及統兵入關，定國開基，以成一統之業，厥功最著，權勢益增，黨附日眾。援引同母北豫王為輔政叔王，停止鄭王聽政，又素忌肅王，因使其黨貝子屯齊等，誣告鄭王定策時，歸心肅王，密謀推戴，幾陷肅王於大辟。其後肅王不得其死，復奪其妃，諸王等始閃然內憤，群為側目矣。多爾袞又自以元輔懿親，倚勢驕據，出入宮禁，逆蹟外昭，君臣之間不復更存形蹟。凡有批擬，即用皇父攝政王之旨，又收信符入其府中。死時恩禮尚厚，未幾其近持蘇克薩哈、詹岱、穆濟倫等，首告其私製帝服，藏匿御用珠寶，指為潛圖不軌之證。詔下廷議，鄭巽、端重、敬謹諸王合詞證成其獄，以致得罪，此固由於多爾袞攝政有年，專擅日久，蓄養群奸。讒構骨肉，諸王惡而畏之，隱忍不敢發言，故於其身後，群起而攻之，以構成此大獄也。鄭王亦叔父也，假令多爾袞能如王之存心克讓，善遠權勢，以道事君，同心輔政，及身克保宗藩，後裔長延帶碾，豈不懿歟？惜乎器小，見不及此也。


