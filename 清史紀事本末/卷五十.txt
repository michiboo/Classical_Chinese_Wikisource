
文宗咸豐十一年，秋七月，帝在熱河不豫。十六日子刻，疾大漸，召宗人府宗令載垣，右宗正端華，御前大臣景壽、肅順，軍機大臣穆蔭、匡源、杜瀚、焦祐瀛至避暑山莊行殿寢宮，受顧命，立皇長子載淳為皇太子，並諭以載垣、端華、肅順、景壽、穆蔭、匡源、杜瀚、焦祐瀛為贊襄政務王大臣。翌日寅刻，帝崩，諸臣請太子即正尊位，詔改明年為祺祥元年。 尊皇后鈕祜祿氏及生母懿貴妃那拉氏均為皇太后。時雖以兩後並尊，而仍微示區別。皇后稱母后皇太后，貴妃稱聖母皇太后，援明萬曆朝故事也。 八月，丁巳朔，日月合璧，五星聯珠。是日也，五星聚張、翼之間，欽天監占，以為楚地有賢才佐，致中興之兆。 以克復安慶及池州、桐城、宿松各郡縣，道員曾國荃獎等擢有差。安慶為太平軍所佔據，已逾九年，上年冬間，國荃統領水陸諸軍合圍，至是月初一日克復，遂乘勢收復池、桐、宿各郡縣。 九月，上兩宮皇太后徽號。初，母后及聖母之稱，帝生母那拉後深滋不悅，至是上太后徽號曰：「慈安皇太后」，生母太后曰：「慈禧皇太后」，並諭嗣後奏牘，以慈安、慈禧並稱，不復有母后、聖母之別矣。 奉天金州地震，壓斃人口百十戶。 帝奉大行皇帝梓宮回京師，啟行後，奉兩宮皇太后先由間道還宮，奉慈安太后居宮東所之綏履殿，慈禧太后居宮西所之平安室，由是俗間有東太后、西太后之稱。 冬十月，授恭親王奕訢為議政王，在軍機處行走；命大學士桂良，尚書沈兆霖，侍郎文祥、寶鋆在軍機大臣上行走；鴻臚少卿曹毓英在軍機大臣上學習行走。 殺怡新王載垣，鄭親王端華，協辦大學士戶部尚書肅順，革御前大臣景壽，兵部尚書穆蔭，吏部左侍郎匡源，署禮部右侍郎杜瀚，太僕寺卿焦祐瀛職。先是，御史董元淳疏言：「皇上沖齡，未能親政，暫請皇太后垂簾聽政，並派近支親王一二人輔政。」疏入，太后召見贊襄王大臣，命照所奏行。載垣等抗論，以為不可。有臣等奉遺詔贊襄，皇上不能聽命於太后等語。退復以本朝家法禁母后臨朝，令軍機處駁還。時恭親王奕訢已至熱河，太后將召見，杜瀚復言恭王於太后嫂叔不通，間太后居喪，尤宜遠嫌。後奕訢設計得見太后，太后慮載垣等專恣，奕訢密謀誅之，召鴻臚少卿曹毓英密擬拏問各旨以備發表。奕訢還京，啟行後，太后亦即下詔回鑾，命肅順護送梓宮，載垣等扈蹕，先從間道行。於是大學士賈楨、周祖培，尚書沈兆霖、趙光合疏請太后垂簾，皖豫督師內閣學士勝保亦奏請簡近支親王輔政。太后既至京師，乃下詔暴載垣等罪狀，並降旨拏問奕訢。俸詔宣示畢，命侍衛執載垣、端華二人擁之宗人府幽之。時肅順方次密雲，亦逮至京。旋賜載垣、端華自盡，棄肅順於市，景壽、穆蔭、匡源、杜翰、焦祐瀛俱革職。穆蔭遣戍軍臺，嚴治黨援。尚書陳孚恩，侍郎黃宗漢、劉崐、成琦，太僕少卿德克津。太京堂富績，太監杜雙全、袁添喜、王喜慶、張保桂、劉二壽均革職，發遣有差，自是垂簾之局已定。　命議皇太后垂簾之儀。　帝行即位禮於太和殿，以明年爲同治元年。初，載垣等擬建元爲祺祥，載垣等遂得罪，遂改爲同治。　諭：「見在一切政務，均蒙兩宮皇太后躬親裁決，惟繕擬諭旨仍應作爲朕意。嗣後議政王、軍機大臣繕擬諭旨，著仍書『朕』字。」　東南方有聲如雷。　停止熱河避暑山莊一切工程。　命欽差大臣兩江總督曾國藩統轄江蘇、安徽、江西、浙江四省軍務。時安慶既復，羣臣爭上書言事，多推湘楚軍功，以爲偏裨皆可督撫，因益重國藩，遂有是命。所有四省巡撫以下各官，悉歸節制。國藩皇恐，三奏辭，不聽。　十一月乙酉朔，帝奉兩宮皇太后御養心殿垂簾聽政。　十二月，諭曾國藩通籌進剿事宜。　詔飭東三省訓練兵丁。　召前任副都統富明阿來京，講求京旗各營訓練事宜。
穆宗同治元年，春正月，命兵部尚書麟魁，兩江總督曾國藩，均協辦大學士。　總理各國事務衙門，奏請飭江蘇等省籌款，購買外洋船砲，從之。　三月，命左副都御史晏瑞書赴廣東，駐紮韶州，督辦通省釐金，接濟浙江等省餉需。　夏四月，命辦山東畝捐，從科爾沁親王僧格林沁奏請也。　五月，臺灣民人戴萬生等起兵，據彰化。命福建巡撫徐宗幹剿辦。　添設長江水師提督，駐紮蕪湖。　六月，直隸蝗災。　秋七月，有衆星西南流，如織。　京師大疫。　八月，廣東省城及近省各屬風災，縱橫及千里，傷斃人口數萬。　九月，詔畿輔行堅壁清野法，時畿輔教、土、捻、幅各黨轟起故也。　冬十一月，己酉朔，日食。　大學士銜管理工部事務翁心存卒，予諡文端。時翁心存之子革職安徽巡撫翁同書，以失守安慶城池下獄，命釋放。　予告大學士彭蘊章卒。蘊章初在政府，以力薦阿桂清被斥，及再起，條議時事，請撤湘楚軍，裁抑曾國藩兵權，政府哂之，由是不獲再用。　是年，黑虹見天，江蘇等見大疫。
二年，春二月，設立同文館於京師。　夏五月，諭減蘇、松、太三屬賦額。三屬賦額，有較他省多至一二十倍者，至是，曾國藩及巡撫李鴻章合詞奏請減之。　金星畫見。
三年，春二月，停山東畝捐，從巡撫閻敬銘奏請也。　三月，蘇、松、太各屬地震。　夏四月，辛未朔，日食。　予西安將軍多隆阿祭葬世職，尋予諡忠勇。多隆阿以黑龍江馬隊隸曾國藩軍，從征楚皖，身經三百餘陣，克城砦二百有奇，生平愛士卒如骨肉，而威令嚴明智能兼備，故屢奏奇功。自提師入陝，剿回幾盡。是年二月，督軍力攻盩厔，中彈傷目，攻益急，遂克之。至是，傷發，薨，聞者莫不傷痛，陝西處處祠之。　五月，御史賈鐸奏：「見聞有太監演戲，一賞十金，並用庫存緞匹裁作戲衣，請飭速行禁止，用以杜漸防微。」旋奉懿旨：「覽奏實堪詫異。方今各省軍務未平，百姓瘡痍滿目，庫帑支絀，山陵未安，深宮隱痛實殷，又何至有如該御史摺內所指情事？況庫存銀緞，非奏準不能擅動，茲事可斷其必無也。」　六月，金陵克復捷聞，封曾國藩等侯伯子男及世職官階。　秋八月，以生擒洪福瑱，予沈葆楨等世爵、世職有差。
四年，春二月，以直隸等省雷雹災異，下詔修省。　三月，命恭親王奕訢毋庸在軍機處議政，並撤一切差使。奕訢以誅載垣等功，兩宮深爲倚任。時太監安得海方有寵於慈禧太后，思用事，嫉奕訢甚，以讒去其議政權。旋惇親王綿愷、醇郡王奕譞、通政使王拯、御史孫翼謀先後奏諫給事中廣泰等，更謂：「廟堂之上先啟猜嫌，根本之間未能和協，駭中外之觀聽，增宵旰之憂勞。」始有懿旨，令：「仍在內廷行走，並仍管理總理各國事務衙門，旋命仍在軍機大臣上行走，毋庸復議政名目以示裁抑。」　五月，江浙水災，居民淹斃十餘萬。　命醇郡王奕譞籌辦京師防範事宜，以僧格林沁陣沒曹州，予諡曰忠，並命配饗太廟。僧格林沁追捻至山東曹州之西，困重圍。及夜，突陣出，前驅反戈，敵乘之。僧格林沁中酒，不能戰，遂全軍覆沒。僧格林沁及總兵何建鰲、內閣學士金順等皆敗死。　六月，增設安徽、安慶、廬滁和道，改鳳穎道為鳳穎六泗道，增設渦陽縣，治雉河集，移鳳臺縣於下蔡鎮。　秋七月，有大星隕，光如月。　冬十二月，以蕩平太平餘眾，封浙江巡撫左宗棠一等伯，賞布政使蔣益澧騎都尉。先是太平餘眾自浙江走江西，入福建，尋入廣東，宗棠奏以益澧護巡撫，而自統全軍，由浙、閩追至嘉應州，盡殲之。　以收復寧夏府城，西安將軍都興阿殺已降回目，並縱兵搶殺，奉旨交部議處，旋調盛京。　是年，皖南大飢，民相食，人肉一斤，價至百二十文。江蘇之句容、溧陽、溧水亦然。
五年，夏四月，大學士文祥勦滅奉天馬賊，撤兵還京。先是，馬賊由口外入擾畿輔，震驚陵寢，命文祥率神機營督剿。至是，殲除殆盡，撤還京師。　六月，閩浙總督左宗棠奏，請於福建擇地設廠，製造火輪船，從之。旋命丁憂巡撫瀋葆楨總司船政事務。　秋九月，予告大學士祁寯藻卒。咸豐中，曾國藩起鄉兵，肅清湖北，捷聞，文宗喜形於色，寯藻力觗排之。及兩江總督何桂清以失律擬斬，寯藻獨上疏力救，為言路卞寶第所糾，舉國稱快。
六年，春二月，帝奉兩宮皇太后幸惇親王綿愷第。先是，侍讀學士夏同善聞有將幸惇邸，傳集梨園之事，上疏力諫，諭旨循舊章以折之。　夏五月，命曾國藩為大學士，四川總督駱秉章協辦大學士，均仍留總督任。　夏至日，京師地震。　以旱，詔清理庶獄，求直言，並數減宮廷用欵。　命大學士倭仁假滿後，即赴總理各國事務衙門之任，仍以疾辭。初，京師設立同文館，朝議擬選閣部翰林官年少聰穎者，入館學習各國語言文字及天算學、造船、製器諸法，宜責成工部督匠役習之。文儒近臣，不當崇尚技能，師法夷裔。疏上，都下一時傳誦，以為至論，於是詞館曹郎皆自以下喬遷谷為恥，竟無一人肯入館者。尋命倭仁在總理衙門行走，並管理同文館事。倭仁屢以疾辭，會因旱求言，候選直隸州知州楊廷熙請都察院代奏，撤銷同文館以彌天變，並痛詆各部院王大臣。諭指為倭仁授意，著假滿後即行赴任。倭仁策騎蒞館，中途故墜馬，遂以足疾請急。　秋七月，永定河溢。　八月，乙巳望，月食。　九月，申諭各省嚴拏哥老會。　冬十月，派美使蒲安臣往有約各國，辦理中外交涉事務，旋又派道員志剛、郎中孫家穀往。時因英國前後所立之約皆以勢脅而力取者，中國欲結好美洲，以為己助，故有是舉。　十二月，以東捻蕩平，欽差大臣李鴻章等，賞加世職等有差。　協辦大學士四川總督駱秉章卒，予謚文忠。秉章公忠推賢，撫湖南，獨任幕僚左宗棠，集餉練兵，援軍四出，捷音望於道。及督蜀，又延劉蓉佐理，資其國以平藍朝鼎、李短褡及石達開之眾。卒之日，士民巷哭罷市，蜀人思其遺愛，謂自漢諸葛亮、唐韋皋後，惟一人云。
七年，夏六月，以西捻蕩平，擢湖廣總督李鴻章協辦大學士，餘加恩賞有差。　秋七月，黃河南岸滎澤汛，十堡漫口。　調兩江總督曾國藩為直隸總督，閩浙總督馬新貽為兩江總督。　命開缺兵部侍郎彭玉麟赴江皖會籌長江水師事宜。　八月，革御史德泰等職。德泰奏請修理園庭，並代進內務府庫守貴祥所擬籌欵章程，請於京外各地方按戶按畝按村鱗次收捐，恭王奕訢以侈端將啟，請旨切責德泰喪心病狂，著即革職，貴祥發給黑龍江披甲人為奴。時有知其事者，謂安得海授意二人云。　永定河溢。　九月，有流星犯織女，大如扇。
八年，春二月，記名布政使席寶田擊敗貴州苗教各眾，克復鎮遠府衛二城。　戊午，日重輪，抱珥，五色。　夏六月，永定河溢。　京師武英殿災。　秋七月，辛未朔，日食。　八月，山東巡撫丁寶楨捕殺太監安得海。得海，直隸南皮人，自恭王奕訢為所中，去議政，握朝士，日奔走其門，聲勢煊赫。帝年寖長，心恆憂之，時於宮中以劍斷泥人首，左右私請其故，則曰：「殺小安子！」會寶楨入覲，帝遣人與寶楨密謀誅得海。寶楨因言，聞安得海將往廣東，必過山東境，請執而殺之，以罪奏聞。是年七月，得海果出都，舟過德州，寶楨即奏其僭擬無度，招搖煸惑。疏甫具即飭知東安府程繩武捕之，踵其後三日，不敢動，復檄總兵王正起發兵追之，及泰安，獲之，械至濟南。得海大言：「我奉皇太后命，織龍衣廣東，汝等自速死耳！」官吏驚焉，寶楨念朝旨未可知，欲先論殺之。知泰安縣何毓福長跪力諫，請少待，寶楨毅然不之顧，遂夜棄得海於市，駢誅其黨二十餘人。方得海之揚帆南下也，自稱欽差，身服龍衣，船上有日形三足鳥旗，船旁有龍鳳旗幟，並帶有前站官、標兵、蘇拉、僧人及妻妾、太監、女樂等數十人，品竹調絲，沿岸觀者如堵。寶楨摺上，越九日而通飭查拏之命始下，時得海已伏法五日矣。　收復布倫托海。額魯特人眾佔據布倫托海，呼圖克圖棍噶扎勒參帶兵收復。　冬十月，席寶田克復勝秉城。
九年，春正月，京師神武門內敬事房木庫災。　廣東陸路提督劉松山攻回酋馬五寨，陣亡，予謚忠壯。　夏六月，永定河溢。　命彭玉麟赴江南，整頓長江水師。　秋七月，兩江總督馬新貽被刺卒，予謚端愍。新貽於署右箭道校閱訖事，還行至西夾道，為河南人張文祥所戕。獲文祥訊供，謂新貽漁色負友，己為友復仇雲。問官以事涉曖昧，不便上聞，故矯為微詞，稱文祥以盜匪餘孽，挾仇戕害大臣，比照謀反叛逆，磔之於市。　有星西流，大如盞。　八月，調曾國藩為兩江總督，李鴻章為直隸總督。　九月，以水旱疊見，下詔修省。　冬十月，裁撤三口通商督辦，歸直隸總督經管，增設津海關道。　席寶田攻克台拱廳城。台拱苗砦數百年，革苗最大，寶田督軍攻之，先取其旁砦，夜破革苗，遂克台拱廳城。　十二月，總兵劉士奇攻克貴州都勻府城。都勻為苗人金幹二久據，至是克復。
十年，春正月，以越南匪徒曾亞治滋擾掠山木馬等處，命廣西提督馮子林馳赴太平，督兵進剿。　二月，浙江暴風，雨雹，傷斃人口數萬。　夏六月，太白畫見。　永定河溢。　草倉河溢。　有流星出天市垣。　秋七月，永定河復決。　草倉河復溢。
十一年，春正月，大學士兩江總督一等毅勇侯曾國藩卒，予謚文正。初，國藩以在籍侍郎，出治鄉兵，征伐徧於十八行省，終以底定四方。中興之功，允為推第一。自軍旅漸平，百務剏舉，凡勸農課桑，修文振窮，緝暴去貧，及鹽務、開壑、請訟、水陸練兵等，國藩皆手定章程，其可行之經久。和議成，國藩陰有爭雄海上之志，設內軍械所安慶，械器局上海，仿造火輪船，奏請挑選聰穎子弟，赴泰西各國，肄習技藝，期十五年還國。其遠略如此。文章尤美，有集百餘卷行世。喪歸，百姓爇香追送，盈路擁喪不得行，江南家家繪像以祀，謳思弗置。　二月，詔起彭玉麟，巡閱長江水師。　三月，以貴州苗悉平，常席寶田騎都尉世職。苗首張秀眉等，自咸豐五年起事，盪陷城池，蹂躪貴東西殆徧，楚蜀邊境騷然。至同治六年十月，寶田統帶湘軍入黔，與提督周達武、唐本有、龔繼昌會，黔軍蘇元春等協力助勦。助勦者懸軍深入，饑困敵糧，夜宿敵疊，行不持營帳，居不依城砦，軍不時至，出不時反。昔岳鍾琪、張廣泗所以制苗蠻也，用兵五千餘，拓地十餘里，破砦數千，殄苗及百萬。十年，九月，寶田感瘴病風痺，乞歸，以繼昌、元春、本有三提督及道員謝蘭階，分統其軍，諸將迭戰，至是遂俘秀眉及奎大五，送長沙磔之，苗疆平。　夏五月，甲申朔，日食。　御史李宏謨奏請勤召對，嚴旨申飭，略謂本年入春以來，慈禧皇太后時有不適，三月以後，始月餘未經視朝，李宏謨竟以逐日召見爲請，冒昧已極，仍傳旨嚴行申飭。　秋七月，御史邊寶泉奏，直隸總督李鴻章呈進瑞麥，恐滋流獘，並請將永定河口合龍保案撤銷，奉旨嘉納飭行。　九月，江蘇地震，有聲，似雨降，自南而北。　陜甘總督左宗棠奏產瑞麥、瑞穀，請宣付史館，不許。並誡以甘省軍務未平，閭閻彫瘵，毋得因地方官呈報稍涉矜誇。　立阿魯特氏爲皇后，富察氏爲慧妃。先是，是年二月間，召諸滿大臣女入宮選後，慈禧太后意屬慧妃，後年稍稚，貌亦較遜，而雍容端莊，慈安太后雅重之。密詢帝，亦以後對，冊立之，議遂定。時備辦大婚，費已千萬，結綵宮門，至十餘萬，而公奏朝廷，動用錢糧，雖以慈安之賢，莫能禁之也。　冬十二月，日重輪，抱珥五色，翌日如之。
十二年，春正月，帝親政。　以黔回肅淸，賞巡撫曾璧光宮銜世職，餘升擢有差。　六月，日使副島種臣、俄使倭良戛里、美使鏤斐迪、英使威妥瑪、法使熱福里、和使費果蓀入紫光閣前覲見，並呈遞國書，賀大婚，且親政也。時新與日本訂約，種臣以特命全權大使居首班，誇爲至榮。　閏月，永定河溢。　以滇回肅淸，賞岑毓英宮銜，改給一等輕車都尉。　秋八月，直隸運河隄決。　冬十月，御史沈淮奏，請緩修圓明園，忤旨，切責之。圓明園爲明武淸侯李偉清華園舊址，康熙間名暢春園，後於園中闢地築室，賜雍邸，命名圓明。雍正三年，乃大宮殿朝署之規，以避暑聽政。乾隆中，大事修飾，增置離宮別館，列景四十，所費不計億萬，厯雍、嘉、道百餘年，每歲皆以夏首幸園，冬初還宮。咸豐初元，粵中兵起，帝傷禍亂，恆夜分痛哭，繼乃託詞抑解，縱情酒色，廣集漢女於園中，分居亭館。有四春之寵，所謂杏花春、武陵春、牡丹春、海棠春者也。十年八月，鴉片之役，英、法、俄、美聯軍主天津，帝方園居，聞警，倉猝出走熱河，英人縱火焚園，三晝夜不絕。同治七年，滿御史德泰奏請修復，未准，且荷嚴譴。十一年，廣東奸民李光昭，覲覦富貴，具呈內務府，請報効木植，重修園庭以備皇太后燕憩，帝允之，賞光昭道員，任爲圓明園工程監督，命往各省採辦木植。命旣下，中外錯愕，淮首上書力爭，帝大怒，謂修葺宮殿爲兩宮娛游休息之地，以資頣養，乃宣淮入見，嚴詞誚譞。淮不爲動，但稱淀園之毀非由天災，今時事艱難，仇人在國，卽庫藏充溢，亦不當遽議興修。皇上謂爲兩宮頤養起見，但臣恐園工落成，兩太后入居其中，反覺愀然不樂。旋同臺游百川亦䄂疏。廷諍諤諤數百言，聲震殿瓦皆不納。　以收復肅州，關內回衆肅淸，擢左宗棠協辦大學士，仍留陜甘總督任，改世職爲輕車都尉。金順、穆圖善、宋慶、張曜皆獎敘有差。
十三年，春正月，諭禁廣東闈姓賭博。　三月，命李鴻章與秘魯國使臣會商事務。　夏五月，彗星見。　秋七月，革候選知府李光昭職，交李鴻章嚴行審辦。光昭本一市井無賴子，緣佞幸以進，藉欽命爲護身符，得游厯川楚江浙諸產木之區，勒索肥己，甫受命卽大書奉旨採辦及圓明園監督銜條旗號，四出招搖。及呈進洋木以五萬餘元之木價揑報三十萬兩，且以交割不淸與法商搆訟，經法領事照會津海關道，請將貴國欽臣李光昭及園工木植一倂扣留，毋使逃逸。鴻章據以上聞，命卽革職，交鴻章究辦，其通同作弊之內務府前後任大臣崇綸、明善、春佑、貴寶及筆帖式成麟等均革職，旋定光昭斬監候並停止圓明園工程，酌量修理三海。　降恭親王奕訢爲郡王，革去親王世襲罔替，並革其子貝勒載澂郡王銜。因是日帝與載澂戲，以細故失歡也，尋奉懿旨賞還，仍勉奕訢當仰體朝廷訓誡之意，嗣後益加勒愼雲。　冬十月，帝不豫，命軍機大臣李鴻藻代批章奏。帝大婚後，因後阿魯特氏才德兼備，於後敬禮有加，而慈禧太后以偏愛慧妃故，每值後入見，從未少假以辭色，且語帝：慧妃賢明，宜加眷豫。皇后年少，未嫺禮節，皇帝每輒至宮中，致妨政務，又陰使內監時復監視之，帝大不懌，故終歲獨宿乾清宮。內侍有陰導帝以微行者，起居多不律，遂以致疾。　十一月，諭朕於本月遇有天花之喜，所有內外各衙門陳奏事件，呈請皇太后披覽裁定。　十二月，帝崩，奉兩宮皇太后懿旨，立醇親王奕譞之子載湉承繼文宗顯皇帝爲子，入承大統，爲嗣皇帝。先是帝疾漸瘳，一夕，宿慧妃宮，翌晨大漸，召李鴻藻入見，與謀以貝勒載㴻承大統，且口授遺詔，令鴻藻書之，凡千餘言。鴻藻出宮，馳赴儲秀宮中，請急對，出袖中草疏以進，慈禧太后閱之大怒，叱鴻藻出，移時駕崩，時是月初五日酉刻也，外間尙祕不之知。是日薄暮，忽奉懿旨，命軍機王大臣入議要政，諸臣趨詣養心殿西煖閣，問帝病狀，慈禧太后時含笑應曰：「皇帝無恙。」語畢，默然，少頃，復言曰：「聖躬頗虛弱，脫有不測，宗室中誰可承大統者？」內務府大臣文鍚首對曰：「請擇溥字輩之賢者而立之。」太后色變，久之，乃曰：「醇親王奕譞之子載湉承繼文宗顯皇帝爲子，入承大統。」諸臣皆唯唯。太后始厲聲曰：「然則皇帝已駕崩矣！」諸臣皆失聲大哭。時嗣皇帝年甫四齡，卽由醇邸移居禁中，卽皇帝位，以明年爲光緒元年，仍由兩宮皇太后垂簾聽政。封皇后爲嘉順皇后，載㴻、文錫皆得罪。旋上大行皇帝謚曰毅，廟號穆宗，葬遵化州雙山峪號惠陵，享年十有九。


