　　欽定四庫全書　　　　　集部五
　　所安遺集　　　　　　　別集類四〈元〉
　　提要
　　臣等謹案所安遺集一卷元陳泰撰泰字志同別號所安長沙茶陵人延祐二年進士除龍泉縣主簿棲遲薄宦惟以吟詠自適竟終於是官其著作亦未成集至其曾孫朴始裒輯以成此編故曰遺編明成化中其來孫銓等重刋巻末有題六字雲後叚蠧損惜哉則併朴所輯亦非完本也泰與歐陽元同舉於鄊以天馬賦得薦考官批其巻曰氣骨蒼古音節悠然天門洞開天馬可以自見矣今賦與批詞俱載集首後元躋膴仕文章震耀一時泰集乃㡬㡬不傳今觀所作七言歌行居十之七八大致氣格近李白而造句則多類李賀溫庭筠雖或不免奔軼太過剽而不留又不免時傷粗獷不及元之風規大雅具有典型要其才氣縱橫頗多竒句亦自有不可湮沒者乆晦而終傳於世亦有由矣乾隆四十六年十月㳟校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸費墀










　　欽定四庫全書
　　所安遺集　　　　　　　　元　陳泰　撰天馬賦〈考試官評曰氣骨蒼古節悠然疑熟於楚辭者然不免悲歎意必山林淹滯之士天門洞開天馬可以自見矣〉
　　若有龍兮渥窪之子榮河之孫産自月窟來於大宛筋權竒而虎脊兮磊磈而峰觀精神變化不可測兮上貫乎星房之垣朝發蹤乎河濟兮晡沒影乎崑崙雖有御勒不暇顧兮彼輿𨽻其焉能援昔遭時之孔阨兮伏皁而中頽隨駑駘而並駕兮又或驕逞而相欺啖芻菣而不飽兮羗豆菽之可期軛鹽車而登太行兮路岧嶤其險﨑羲和廹而將晏兮勢蒼黃而摧萎翩翩之伯樂兮道安適而逢之然為子涕兮爾何困乎此欷世貴賤之不分兮信焉用夫駿為觧劍佩以為質兮吾將待子而西歸欲掃空夫大漠之野兮寧轢𤣥圃而騰崦嵫不然乗雲躡風載周穆而逺覧兮造王母乎瑤池於是天馬俯首噴沫振鬛仰吁物固各有所遇兮遇固各有時向微子之超越兮骨委絶其誰知縱逸氣之凌厲兮獨不為子而徘徊倘一試而遽舍兮駕鼓車兮何悲伯樂復歎而為之歌曰天馬兮風批竹耳兮夾鏡瞳少不自見兮老愈工嗟哉蹭蹬兮吾知爾之為龍
　　留別歐陽𤣥魯伯昭二同年
　　麒麟骨骼虎豹文當年湖湘談兩君胸中磊落當經史豈獨下筆空凡羣貴戚權門皆倒屣南北風雲㑹於此談笑真堪魯仲連風流亦到歐陽子玊堂萬卷圗書新冉冉翳鳯驂星辰天孫雲錦不浪織帝旁已染紅嶶春我身亦生大國楚尊前作歌能楚舞屈原賈誼今已矣世間人才吁可數
　　題趙子昂畵馬歌
　　九原駿骨埋地中一夕盡化霜皮鬆畵史刳松作神墨掃出騏驎帶松骨煙沙漠漠披風髮精氣炯炯房星同天山無人草木白西極日沒黃河東時平使汝困轅軛不得變化騰為龍黃金擲送燕臺下當日君王惜髙價自從汗血去人間老死英雄空見畫千年秖說曹將軍弟子韓幹終無聞今之畫者趙翰林嗚呼三晉賢子孫
　　贈思齊郭處士
　　先生奚為箕頴之清幽忽思洞庭衡岳而南逰南方風氣未宣洩浩與嵩路相沉浮二百年冠冕黼黻亦已極猶有存者𢎞璧琰琬琳琅球先生志趣好竒古欲使天祿四庫題蔵收天髙日月衞辰極五十五度當中州遺經不肯列韓魏精舍徑為河南脩〈郭大梁人今擬創河南書院集羣書於彼河南司馬溫公二程夫子堯夫先生也〉吾聞清廟貴茅屋丹刻踰制非前猷周公不公孔不丘悽愴誕幻蛇為牛撞鐘吹螺日鼎食紺宇珠蓋王公侯朝神雨露不分別稂莠遂勝嘉榖秋我居道徳仁義宅竊為祿補中心憂先生但看持鉢化圖構梵剎為身謀其徒數千人遮道更唱咻髙眀之室鬼所闞頃刻布地金錢流嗚呼民生衣食惟粟帛獨不念靈光殿古梁棟折
　　贈琴士呂中谷
　　象環櫑具青綸巾路人喚作回仙人茆君洞裏醉千日至今彈得華陽春我貧無琴亦無酒提壺問字皆琴友三杯一曲墨淋漓白雪花飛滿晴牖前年醉倒蘭溪邉水雲沃以松風絃醒來月色浩如㵼今夕對月空澘然嗚呼水雲不復起徐公樂章呂公指雖無老成有典刑為我臨流㵼秋水
　　秋江釣月圖歌
　　秋谷李平章所善客鄱陽葉天文隠居不仕其行巻曰秋江釣月圗同年魯伯昭竒爾濟蘇贈之以詩屬余次韻
　　青蘿斷岸苔如髮天清水落魚龍窟中有江南漫浪翁獨棹秋江釣明月秋江月白芙渠深扣舷夜和江神吟不湏槎上泛牛斗樓玉宇空人心千年白石今可煮一掬泉香搗雲母富貴知君已厭看翠黛紅妝夢中舞人間月色儘風波聞道君家月最多我亦扁舟下彭蠡到門相訪定何如
　　將離京師別李朝端陳伯奎二同年
　　陳生射策未三十筆箭如鋒不破的自古英雄感慨多直此裊盧懸一擲文章有命不論巧得䘮窮通兩何惜吾州二妙真豪放白璧眀珠炯相望蜚英已邁時輩先通籍還兼伯兄行霜蹄厯塊千里空風采承恩九天上我辭君歸春正晚天風吹颿落花滿竒㝠浩蕩南極深白日波濤洞庭逺感若惜別重徘徊令我長歌激肝膽雲山之東佳氣濃磔裂華蓋晶熒通紛紛鸞鵠好羽翼莫笑垂翅南飛鴻
　　朔方歌
　　朔方大野何寥哉悲風慘澹從天來初如巨壑吼隂浪忽似晴空行怒雷嚴風吹霜石為裂淅飛砂砭人骨萬里書生二十餘匹馬來為朔方客朔方之人膽如斗不鬬才華鬬身手無復悲歌慷慨聲猶能使氣屠雞狗慿髙仰視大行山山氣空濛紫翠間東西日月自吞吐今古煙雲相往還太行勢盡西山起鳯舞龍蟠聳神偉昨夜燕支雪作圖散落飛花漢宮裏朔方猛士氣凌雲白首防邉未䇿勲馬上相逢淚如㵼嗟我何為朔方野與同年鄒煥同歸舟中望太行山和前韻
　　我行訪道真勞哉豈意萬里逢君來琳宮誤落丹篆筆驚起電火龍池雷龍池雷息丹篆裂蝕食真銓竊仙骨投筆歸來帝未知長揖金華紫薇客相攜厯井捫箕斗側身太行一揮手俯眠蒼茫八極深始悟丹經一芻狗舊傳石髓在茲山惝恍靈光石縫間可憐中散飡不得王烈一去何年還九原刼灰無日起我獨從君探竒偉君知混沌非死生我亦空同無表裏哦詩寄謝山中雲采芝種術非殊勲太行山傾河絶㵼此時正到無何野
　　邯鄲道上書所見
　　馬瓏瓏車碌碌古道茫茫沙撲撲㡌翻翻袖速速丁丁零零西番經軋軋刺刺塞外曲西番經無人聽忽聞馬上琵琶聲烏紗鬒髪䨇娉婷控以黃金勒坐以紫文茵有時喚驢兒玊色微生嗔東風日暮邯鄲塵去去共踏長安春往來只在都門下可笑相逢不識君
　　雙瑞吟
　　平水張仲彬余同年友也男女同日而誕詩以慶之餘昔為張讚梅竹雲吳門幽棲不可奪志付之和羮正在爾子一竿兩竿籜龍晚出
　　蚤生男晚生女蚤晚參差愁嫁娶羨君男女同日生嫁去娶歸無可慮君家堂上筋力強抱哺喜聽啼宮商髙堂記我梅竹讚大笑此䜟非詩狂君不見酆城斗酒結雙瑞一朝飛入延平水一雄一雌本同氣復來平水為兄弟張公神物㑹有時雪花芙蓉照天地樂哉張公我同年我今入室憂綿綿封侯作妃兩不願但願多種南山田十年坐老亰華氊西風落木行湘川別君上馬且歸去嬉笑牽衣亦可憐
　　贈張仲彬黃石公素書並文昌像
　　贈君留侯跽履幽𣺌之遺編侑以文昌示像夭驕之飛鸞雨公往者為時出蒼姬再造炎劉端浮漚變化不離世而我未見徒長嘆世人慾學不死訣強以體殻留神丹豈知英槩自不死明月照海秋空寒前身孝友侯者仲後身忠憤人書韓君胡為乎雲山之間雲山之間七十一峯下有七曲橫江子房赤松乖崖雪後鷹希夷霞外鴻又何必華山白雲千里萬重擕吾書兮吾山中爾從兩君兮或往或來躡層氷而把芙蓉
　　雲朋歌
　　蒙古字學汪掾州人扁其室曰雲朋將歸江東索詩為別因賦雲朋歌以餞之
　　九疑㝠㝠天素秋大江茫茫東海流竹黃梧老鳯凰愁白雲孤飛誰與儔金華美人弄桂舟翩然乘風來逺遊酌子一盃酒送子黃鶴樓古來管鮑餘荒丘至今寒松相䕃雲相酧商山黃綺成長往富春羊裘空悵望安得䕫龍蚤盍簮與君共致青霄上
　　梅南歌
　　陳掾南仲種梅滿屋扁曰梅南介其友譚志仁求詩於余作此以贈之
　　空山舊種江南春含煙照雪疑幽人幽人自看種梅趣醉擁樹歌香巾去年隨春過江北十里春風杏花白北人不慣種梅花失笑南人惟看雪梅南仙梅真絶竒傅巖骨相吳門姿上書未可掛冠去要見著子和羮時
　　碧雲引〈贈相士髙雲臥〉
　　碧虛道人結茆屋千箇萬箇琅玕竹碧水冷冷氷雪生虛中蕩蕩乾坤宿風吹碧雲行竹間時與白雲相往還道人振䇿出雲外長笑始知雲未閒華山髙門不閉頭髪鬅鬙吾欲睡被渠苦勸出山來面頰無光眼睛翳試問渠又無語一碧虛明或歸去桃花流水㡬春秋如此天地吾何愁
　　梅花五友圖
　　古人一水畫十日今我此畫凡㡬筆生綃數幅畫水石獨立寒梅妙難識當其痛飲三百觴胸蟠勁氣不肯降龍牙弄泉噀白雪鶴翅捩漢飛元霜瀟湘之濵渺平楚望美人兮在南浦夢回殘月照寒衾忽見瑤臺澹妝舞此時見畫心悵然吟蛩落木秋無邉化工知我惜花意墨香到骨花能言長松飛來蹙成卷竹色蘭芳靜相見吾廬雖小物色多不待更買鵝溪絹
　　黃石歌
　　黃精瘦硬無人食后土蔵形化為石元氣㝠𡨋兩竅通照見日月相出入劉郎天台歸赤手把突兀山神夜醉失摩訶洞口朝吟空嘆息蘚痕蝕盡花雨乾三月桃膠凍蠭蜜請君愛䕶雙玲瓏菖蒲綠葉搖春風試采松根飡石髓杖藜同訪榖城東
　　松障圖歌
　　何人獨立身堂堂十八公子鬚髯蒼凝冰不遣勢摧折清籟時與髯低昂蘭為兄兮雪為友燕坐松間自呼酒眼花耳熱鱗鬛生千尺龍蛇入揮手手中松月自離筆已見雲煙生蓊鬱倘非白晝堂宇空真恐幽隂鬼神出平生始識顔平原堅苦絶勝甜中邉世間畫史千金價惜哉此松不多畫
　　牧牛歌
　　我昔維舟彭澤縣東村西塢都行遍茅屋深林十數家數家茅屋連秋甸老翁七十蓑笠歸門外繫牛桑下便平原過雨艸生香逺岫餘暉煙似練牧兒騎牛不知倦吹笛山前任回轉自矜牛背穏如舟笑我舟行命如綫況是閭閻日相見辭家萬里非吾願非吾願歸來耕稼逢秋宴田間對爾空三嘆
　　紙帳歌
　　和全初上人韻並柬劉光朝時朝納寵故戱之耳
　　道人於事百不聞嵗晚鶴骨誰相溫禪床蠒光薄如霧宜月宜霜復宜露夢回蘄竹生清寒五月幻得梅花看初疑脆膜輕無力一片凝秋剡中色道人巧手天機深兩杵獨伴堦蛩吟巻舒似聽桔葉音珍重莫遣煙煤侵百年富貴誰能免錦幄彤廬語恩怨可憐老楮嵗寒心用舎在吾難自薦君不見燕山穹廬氊百幅狎坐圍春醉紅玊道人不學製戎衣空煑南山臥茅屋安知幕人席地一希夷長共青山白雲宿
　　湘雲歌〈贈瀟湘雲歸宜春〉
　　宋玉當年作雲賦夢中直與雲相遇心雖拳拳未忘楚何不放雲出山去徒使襄王朝朝暮暮行雨處君家西江西合共西雲住胡為獨愛湘浦雲姓字幡然不分付吾聞宜春舊湘邑無廼湘雲返其故又聞昌黎逐東野四方上下雲同趣君縱不來雲亦度洞庭波寒秋葉稀湘雲冉冉生君衣嶽麓峰前呼白鶴銜出滄洲老子飛明月隨君歸湘雲吳雲誰是非
　　天嶽圖歌並敘
　　雲間康練師來自岳陽稱其友蔡素蟾好道之篤乃作天嶽圖以寄徴余題巻末岳陽予舊遊也爰集杜陵句以贈之
　　知君重毫素好手不可遇壯哉崑崙方壺圖對此興與精靈聚雲來氣接巫峽長影動倒景搖瀟湘湘妃漢女出歌舞矯如羣帝參龍翔大江東流去忽在天一方初月出不髙照我征衣裳憶昔北尋小有洞青楓葉赤天雨霜先生有道出羲皇晚有弟子傳芬芳神仙中人不易得今我不樂思岳陽蔡侯靜者意有餘咸聨豪貴耽文儒致身福地何瀟爽㡬嵗寄我空中書
　　蘓公潁湖觀月聽琴歌
　　使君畏謗如畏虎一生坐詩招謗語使君得潁如得詩日日潁湖作詩主湖邉月落秋聲乾畫船徑作三人看小兒解事笑起立我琴正要秦君彈可憐彭城不肯飲對月吟詩骨清冷曲終月落讀渠詩憂樂死生真幻影舉觴酧月月豈知三百年後我爾誰君不見紫麟山前湘水碧一笑相看月應識
　　引龍珠歌
　　龍溪譚〈缺〉輔葬其室於鰍湖之北於穴中得異石焉喜而名之曰引龍珠求其友作詩索予和之
　　鰍湖之隂龍蛻骨常見羣仙與龍集一朝掘地得龍珠暖霧濃嵐光不沒黃昉細滑凝土脂紫暈斜迴帶泉脈怪來鰍湖雲氣黑何代何年有竒跡乃知非龍亦非珠玉女明星散金碧不是青囊一卷書咫尺幽㝠永相隔蝦鬚蠏眼即龍媒㒺象羵羊應龍出精靈感動誰得知一笑看珠纓斷絶君不見吳城山洞庭浦劍氣飛空人共覩當時蜿蜒顧其母一念能回帝闗虎淚花落石盡成珠珠石固知相比數君家兒女亦純孝見石思親意淒楚惜君㷀㷀在中路虛幌寒衾自朝暮蜀國蛾眉自可憐石鏡沈明照千古
　　桃花硯歌
　　陳楚材忽得一折足桃花硯作詩屬諸公和其韻
　　楚山仙人百好足篋笥深藏紫潭玉池暖濕暈苔青取出摩挲面俱熱我亦因之三嘆息六經曽棄咸陽陌秦人洞裏桃花春硯石生花帶春色漂流於世君能得研盡元霜石為折吁嗟忠臣足見刖痛入肝腸面黧黑晴窗再試春空雲爐煙不動紅蘭熏時平諫草用不靈聊與騷客供吟情
　　竒石歌
　　吾鄉彌陀寺有僧藏竒石雲譚樵翁故物俄而譚君雲隠若洲諸昆季仝遊適見愛之及歸各欲間道往致先為雲隠持去若洲蓋不能平也雲隠字仲祥若洲字仲張
　　禪房柱杖驚衆禽咫尺嵌空生太隂諸君雅興在丘壑陡覺突兀藏胸襟因言牛李灰飛日平原物化餘茲石沉淪嵗乆雷電知迸裂須彌罅中出金仙化作浮海瓊異事驚起羣龍爭天驚雨逗補不得謾解人間千日酲山僧談空雨華息稽首持贈家四壁雲邉老隠先得之竟使若洲懐痼疾蘇公正愛仇池盆晉卿畫馬空駿奔不知君家伯仲好分許半席同朝昏我思世味真如蠟留取寸田並尺宅他年歸臥意何如洲上雲邉一閑客
　　茶竈歌〈時寓興隆為蕭蘭雪賦〉
　　長安食肉多虎頭大鼎六尺誇函牛撾鐘考鼓燕未足鼎折還驚覆公餗山中儒生守蠧魚一朝射䇿升天衢居官廩祿不及口釡甑長年滿塵垢一貧一富俱可傷一饑一飽俱亡羊今我閉門學祀竈祀竈何用神仙方敬為告曰竈兮竈兮但使我生不富不貧適飽適饑朝從爾餐夕從爾糜時時得佳茗與爾同襟期君不見青原山紫芝客獨立清風灑蘭雪蘭雪堂中一事無茶竈筆床相媚悅方其煑茶時自撫一曲琴琴聲落茶鼎宛若鸞鳯鳴客來固自佳客去情亦適坐看茶煙靜松鶴飛相及烹茶得趣惟此君傲睨鍾鼎如浮雲名章俊語出肝肺白雪璀璨蘭芳芬蘭芳芬雲菡萏㵼入磁甌碧香滿更從龎老吸西江卻笑玉川論七椀
　　南山歌〈贈方誠父判官〉
　　嶽麓山前一葉舟夜看明月湘江流湘江月色流不盡洞庭漠漠君山秋回舟喚美酒醉看湖上樓華陽仙人吹鐡篴吹起白浪蛟龍愁明朝布颿向何處直到南臺山下住南臺山窈窕路近桃花源上有吟風之黃鵠下有啼樹之青𤠔君家別墅南山下翠竹千畝如淇園昔君華省乘驄馬出掌銀臺重聲價如何此際不相逢嵗晚論交孺子亭亭前秋月炤湖水宛轉南山如夢裏復從此別心氤氳西山望斷南山雲滄浪有約須乘興把酒南山更共君
　　擬范増碎玉斗歌
　　鴻門醉兮幕張黒雲壓兮芒碭臣令荘兮起舞伯何為兮誤荘重瞳兮日光高準兮龍章風塵澒洞兮誰虜誰王臣所惜兮惟玉之玦斗可碎兮首亦可裂嗚呼爾為漢佐兮為忠臣千秋萬嵗兮爾楚無人
　　擬虞美人歌
　　項羽堅壁垓下夜燕悲歌美人虞氏和之予因廣之雲
　　王倍漢力王輸漢時漢購王首王出安之莫愛匪妾莫馭匪騅騅不能言妾哀致辭辭曰星熒熒兮隕空淚灑灑兮營中妾生誤王兮死無終楚猶競兮天回風王乗騅兮去為龍妾歸骨兮江東
　　送康仁夀之衡陽
　　蒲之濆子所廬我朝夕游息俱今子不樂將焉如彼衡陽為名區蔚俊彥惇詩書子之往也勿躁勿踈毋訾毋譽一龍一蛇張歙卷舒吾送子行兮夕陽兮平林倉庚兮春深臨觴愀兮罷鳴琴望飛鴻之寥廓盍寄我以遺音九日碧溪太守秋巘別駕約㑹定林寺遊翫座間因和碧溪之韻
　　如澠之酒瓊為觴山公擕客酣高陽清談最喜得支遁法雨晝下天華香當時涕淚神州冷枉煞參軍醉中影至今江左舊英雄猶向新亭看風景夕英可飡不可肥苦吟莫作蟲聲微城頭日炤畢逋尾五馬興逐晴雲飛百年心目易為社燕相逢又秋鴈後來二客記風流只有青山臨斷岸
　　奉和趙秋巘閏七夕樂章
　　翠鳯毶毶刷新羽一雲香車洗塵宇秋𤓰老盡畫屏空小扇無人拜星渚武丁去作宮門仙昨暮重開青瑣煙長河十日一到海三疊回波金碧鮮剛風洶湧太古裂天上至尊寧晏眠六龍西行鼓聲急芙蓉卷露旌旗濕今年烏鵲最辛勤禿尾爬沙向龍泣秖憂帝怒星為石八極長懸曙光赤鵲飛入海海未回化石相望見何日
　　謝秋巘杭筆之恵
　　公乃故趙忠靖公之孫時為茶陵別駕
　　清晨學作小楷書忽有兩生來坐隅懐中出贈使君句嶽麓秀氣連西湖西湖製筆天下無我欲𨓏至道路迂使君蓄縮廟堂手吏退聊以詩為娛臨池念我筆乆禿傳教遣與朝夕俱陳元藁面畧不省偶見拂拭還驚吁松雲漠漠弄幽態妙處欲冩旋已逋遙知湖面好秋色綠水一帶明菰蒲安得從公幅巾去小艇盪月輕如鳬吳兒短歌我長嘯看君數筆杭州圖
　　題蒼龍戱海圖
　　天孫織雲春錦紅玉梭誤入乘剛風一夕變化雲㝠濛海水起立為珠宮坐令年年機杼空誰與黼黻上帝躬求梭不得愁鬼工安知入君懐袖中
　　送錢塘琴士汪水雲
　　三十年來䘮耆舊天下彈琴水雲叟猶疑俠氣世間無自說蹉跎晚何有漢宮華麗隂貴人臣忝近嵗居宮門東觀初令習書史寳詔再直行絲綸熈明殿中早朝罷仗內玉輦扶皇君昭容傳詔促侍燕屏棄舊樂嫌繽紛調絃始學鳯凰語度曲便覺聲有神銀山千片潮捲雪天馬萬匹風驅雲龍顔正色動一笑錦幄勸醉葡萄春今時富貴眼看盡異域飄零心尚存流傳弟子竟誰在散落江湖嗟獨聞人生底用誇長徤白首青衫淚如綫尊前指法鬭呼韓玉腕香餘夢中見
　　十二月望雪集守一訪予出示一木禪師所和海粟玉壺歌且邀見一木談話臨別補韻以留為它日證印張本雲
　　高人未厭枯槁質白雲舒捲世莫識凌雲跨海玩九州笑指須彌去天尺法筵龍象精䕶持千萬人中初見一分明一木在手中肯為旁人更拈出入門載拜麻衣仙
　　竹爐芋火深無煙〈缺〉　　　　　　　　天眼有活法疑我骨相非仙緣空堂楳花浄寒玉暫借蒲團參一宿方訪大義香黙聞直把真源到凡俗清夜瀾翻舌如水狂花洗盡今餘㡬人間功業等飛塵往往積聚成高陵安得慧劍光凜然時起頑鈍相磨鐫約身種種是煩惱偶見華髪驚行年寸田焦枯不生穎性天一失何由全窮途雖窮亦有福我願擕鋤耕衍沃問師此去來㡬時明月千江同一掬來時問我事何如擁褐襌床飡糲粟遶床試作獅子聲顛倒虛空自捫腹世人唱曲未知宗更向誰家覔機軸與師擕手遊青都太古一息天為徒還丹臭腐今已無為公踢卻壺公壺
　　丁都䕶
　　城西夜歸戍婦孀哭甚哀為述其情
　　丁都䕶妾夫已死長辛苦結髪相從畏別離身不行軍名在府去年為君製袍衣期君報國封侯歸紅顔白面葬鄉土反媿老大征遼西遼西縱不返馬革垂十年君今葬妾手空受行伍憐相思墳頭種雙樹慟哭青山望歸處妾命如花死即休兒女呻吟恐無據當窗玉龍鏡照影弄春妍團圓不忍見結束隨君還願持鏡入泉下土照見妾心千萬古
　　醉書王元徳徳聚亭
　　前日相逢一樽酒即欲冩向君家亭別來十日不㑹面胸次硉兀愁難醒憶我曽為帝城客客裏論交話疇昔玉樓絃管天下春醉舞楊花日西夕此時聚首情皆真雲萍轉盻難重陳高官坐楫小官拜九州四海知何人長安少年更翾薄一餉飛蛟聚懽樂殘盃冷炙心已悲此士平生慣藜藿君不聞漢時豪傑稱東方列卿太史尚書郎就中亦有貧賤者威動星宿回清光為君痛飲亭邉月懐古傷今重離別丈夫有志江海深匣中雄劍知君心
　　嗟哉行〈和周卓翁韻〉
　　吾聞子房一身皆俠骨萬死計中無一活當時志在報韓仇四海無人九州窄又聞荊卿重義世無有擊築悲歌一杯酒當時感激為燕丹可惜臨終無好手吁嗟今之人何登天兮攀龍而走山兮騎虎世事良難獨輕許感恩報怨兩俱非強弩千鈞摶鼷鼠東家嬉笑西家哭朝見揚眉暮顰蹙綠珠樓外斷楊花紅蠟帳中流淚燭榮枯代謝皆如此遺恨姚黃羞魏紫古來賢聖少成功不及乘雲廣成子綘雲如幕洲如雪卓翁哦詩真卓絶眼看齊楚等樗蒲楚失未應齊獨得雲來南山巔雲去北山麓種稻盈田稻苖綠願雲作雨雨我田爾絃自直兮爾鈎自曲
　　送耒陽劉百川時為余領省檄而歸就赴永庠教
　　君辭蓬萊歸㡬時我住空山那得知城南斗酒醉風雨春透兩頰氷融髭長卿凌雲我何有萬里功名新入手著身天地即英雄忠孝千年堪不朽君方欲識顔平原我亦想像元次山浯溪石刻照肝膽勁氣長在滄浪間驛亭梅花蘸溪水明朝紫薇雨當止梅邉更說杜陵詩青眼高歌望吾子
　　聽玉壺彈琴
　　玉壺彈琴彈入風雷引六月涼颷吹酒醒忽然霹靂三四聲雨急軒窗色淒凜卻又為我彈箕山山中落花人意閒松風摵摵度澗水彷彿𤠔狖啼空巖長清短清取次彈雲影蕩漾生秋瀾我為玉壺草數幅有聲無絃絃陸續相約扁舟駐華亭雙鬟侍立長眉青天台綠蘿懸桂樹更擕此琴浙東去
　　貧女行
　　貧家養女纔十五手足如綿獨當戶阿爺前月去行商小弟伶行未離母筠籃日暮挑菜葵倩人逺糴防朝炊簪花枝重黃垂額汲澗泉深綠照眉生時不得嫁時力卻喜夫家慣耕織堂前奉養老姑存姑為艱難少顔色夜來小弟報平安見說新年百計寛此身豈願獨溫飽父母養我良辛酸
　　翁仲行
　　白楊祠邉石翁仲雨濕苔痕宿泥重前人骸骨後人心丘隴華堂死生共盛時出入多弟兄身騎廐馬千黃金年年酒肉酬寒食秖恐春風霜鬂深春風無情謝桃李流落空阡轉鄰里里中前日賣漿兒簫鼓還來葬新鬼草間翁仲何足論榮枯萬事隨乾坤田父撫劒生怒嗔一朝慷慨彈雍門
　　題劉光朝小景圖
　　時光朝得美寵於武昌善琵琶就戱之
　　江雲慘淡江風驕欲行不行誰度橋舟中漁父晚更急賣魚歸來醉無力漢陽城郭鸚鵡洲我昔曽泛馮夷秋如今此景是何處擬問劉郎辨煙樹
　　題劉光朝歸牧圖
　　平湖草綠生春煙斜陽牧豎乘烏犍日光不動牛背穏後者喘息長䋲牽吾兒讀書懶更魯少小嬌痴那似女微官食祿能㡬何嵗嵗羸驂踏風雨
　　題東野石園阡
　　君家烏石園頭路舊日空阡今日墓㡬看高塜臥麒麟誰似松楸馴鹿䕶客來亭下讀新碑颯颯西風吹蒺藜但使靈祠歌舞在百年荊棘路應迷
　　題安成趙如心孝感集
　　君家此集定不朽前有紹興後徳祐䘮亂干戈何世無往往中間看愈醜嗟哉祿養本人情豈以不幸為身名我雖異代偶同感仰眂風木空屏營
　　三月望日攸輿楚昭王廟觀樂舞以落花遊絲白日靜分韻得靜字祠稱楚昭王聖帝
　　吁嗟乆暴今方定同姓秦徐異衰盛君看芊屈復何存猶有遺民奉昭聖晶熒丹碧飛甍間彷彿章華渚宮靜四時歌舞尚巫覡三月鸎花滿城徑騂弓寳校爭曉出錦帶宮袍與春映卷髪盤龍劒士高細腰勒馬宮娥瑩熊君珥貂當警蹕鷺序稱觴儼朝覲麾幢影散綠雲飛絃索聲遲玉簫並我聞神靈本正直恐有慿依駭觀聽春秋未許僣王章尸祝寧應竊天柄
　　李陵懸軍遇敵圖為秦孝先題
　　壯哉射虎將軍孫惜哉扼虎邉軍魂旌旗半捲日光薄風吹野水秋無言生降孰與死戰樂天子未負將軍恩陣前八駿血為淚仰面不見咸陽門祈連山頭堆苜蓿將軍名馬今何贖
　　謝主簿有客曰李玉田隨君之京詩以為贈
　　大江之南長淮之北衝波浩蕩雲溟濛連檣掛席萬里餘安得附翼於飛鴻謝公俯念老賓客玉田致以任安翁歸來東南月半弓賦詩一二當羣雄戰塲妙思古有法嘆息羿彀良無工背城不肯合餘燼徑欲射䇿開天聰便有九事八為律造物亦肯蘓人窮燕昭臺前送落日望諸祠下吟春風臨岐贈君鐡觱栗他日歸來思老農
　　為秋堂題錢舜舉所畫吳興山水圖
　　畫師小景如傳神自昔水墨無丹青老錢變法米家譜妙在短幅開煙屏煙屏咫尺互明滅赤城霞綺山隂雪松風四月五月時坐定還疑棹歌發秋堂吏隠洪堂都對畫卻憶蓴絲鱸吳興山水雖可摹老錢丹青今世無
　　飛電引〈寄簡魯樵雲祈雨有感〉
　　昔君賦魚魚有靈夜挾震電飛蒼㝠我藏君字入匣永墨光劍氣奔雷霆乖龍因此卻相妬訶叱雷電閟煙霧陽烏薄蝕朱鳥官熒惑慿陵赤蛇度綠章封事朝九闗帝意鴻濛閽者怒客從清溪溪上來為言明府何竒哉清晨坐衙晝飛檄席捲太乙三山囘怪來山前雨不過社鬼山靈獨欺我鳯岡熊峽百里間飄然忽西無不可遙知組轡行秋田老翁拜迎桑樹邉虎髯堂堂有仙氣平原魯公作雷吏
　　贈譚海陽祈雨有感
　　東南夏旱天所惻豈為凶年惜甘澤南雲老守叩天公欲使疲民解饑色紫麟抜秀神所都中有海陽老人之仙宅海陽一生詩酒腸藉以麴櫱和天漿三更擲筆走風雨鼻息無聲雷殷床蛟龍入袖誰敢索但見繞屋飛琳琅天明鐘動官長集雪浪翻空泥一尺海陽熟睡都不知清夢正到華胥時夜來好雨百事足稻花吹香稻苖綠
　　漁父詞
　　蟬聲欲斷蟲聲悲江天月上初時漁翁身老醉無力矯首坐看雲離離癡兒不識老翁意苦道平生貧作祟賣舟買得溪上田昨暮催租人已至君不見長安康莊九復九雨笠煙蓑難入手人間萬事誰得知滄江夜變為春酒
　　仝張秋海飲酒黃家樓和周卓翁韻
　　秋山木落黃樓高晴光潑眼如銀濤看君妙句傾瓊液涼州不復夸葡萄人生相知一杯酒千載陳張我何有章臺走馬春意深莫遣飛霜到蒲柳想君一別行路難留君更醉瓢亭間瓢亭梅花好風月跨鶴重來更棲息
　　龍南縣旱禱於沈公石室有感
　　黑雲童童起東麓俄頃狂風捲茆屋黃昏雨勢盡連山入縣滂沱四更足去年八月蝗蟲多今年奈此潦漲何方當饑饉復憂旱蠻老惟共尋干戈謠言誕漫俱難聽羣吏詢謀起余病沈公遺跡在前山有念叩之無不應我窮落此荒隅中豈意神交得沈公願香未息甘霖注如此嘉恵慚何功巖前古祠空餘竅我欲題詩沈公笑至人應物自無心歸路聨翩月相照
　　贈遊學李生
　　隙光漸暗雲垂垂啾啁凍雀黃桑枝銅罏茗椀共危坐敲氷作雪廬陵詩門前滄浪江水濁門前新豐市酤薄明朝南陵有新作天台故人待高閣
　　周谿南諸公游龍湖時予以病不偕和谿南韻
　　我家衡門接遙碧曽約溪南蠟雙屐花時不往今已秋縹緲望君空佇立山非棄人人棄山三百六旬何時閒風吹巖瀑灑飛雪羨君此日超人寰谿南英姿古仙客更許龍湖弄明月雷公雨師莫久留白石清泉吾欲得
　　贈孟守容齋
　　漢世循良誰與儔孟舒素業傳吾侯雲陽久矣無善治高者慘刻卑貪偷詩書大體厭迂闊幾閣細故窮咨諏差科無常板籍廢紀綱攸斁衣冠羞更張治可用重法如病沉痼今公瘳七年府推芋魁飯昔似臯陶今鄭産吏畏蒲鞭祝頌稀民思襦袴吁來晚薄俗方知徳化尊老成依舊典刑存山中幸有寛閒野歸種甘棠蔽子孫
　　萬里行
　　恨身不及生北方出門萬里無嬴糧饑鷹志豈在狐兔日暮啄雪猶徬徨蚤年結束恥游俠絶處季孟並李陽樗蒱又不學劉毅百萬一擲生輝光縱鱗暫脫騎鯨勢弱羽徒干薦鶚章門下雖通齊相國馬前難拜北平王歸來把鏡但搔首科斗蟲魚負君久金章一笑雷電奔我豈終身合箝口錦嫣鴨綠芙蓉秋𦨻船卷月秦姬樓蛾眉為我歌世事何必愁東邉日出西邉沒南北生人俱白頭
　　別友
　　山中兮清猿澗澑澑兮寒泉白日忽兮下照耿將判兮何言嗟公子兮豹袖愛我兮摻執子之手昔河間之闊兮躊躇又不久曰吾愛子之館兮阿丘之隅彼塲有藿兮可縶爾駒睠子佩此盟兮欲停徵而返顧恐飛潛之異趣兮孰將𢠢吾遲暮望美人兮浩歌翳明月兮松蘿遐不念兮公子撫長鋏兮蹉跎
　　贄呈平山王萬戶
　　將軍壯年不可覊走馬直上長安西腰間白羽浄如雪數肋笑射雙狻猊省中大舅汾陽子文彩風流正當世兩家勲業冠麒麟晚覺王郎更相似去年引見蓬萊宮雲衣跪捧贈天容歸來三軍盡呼舞葛巾羽扇生清風將軍談兵用儒術幕下書生劒三尺槐隂滿地綠如山醉撫桓箏看空碧
　　次仲止秋蓮韻
　　故人別我煙水長獨愛雙井秋風香朝來逺寄湖上作中有片片花雲裳㡬年此花墮結息一落南國愁荒涼平生薄命是天意未死何處無幽芳中有娉婷美絶艶嫁晚索莫羞時粧君不見魏家湖裏載歌舞盪船不識誰家郎朱闌玉砌坐凋歇惟見野芡生中塘風流隔世在我爾貧病願欲辭盃觴欲將此語𢠢今夕誰遣露華悲清商明年煙水我更逺遶亭紅綠君無忘
　　魯山以筠櫛見恵侑之以詩因韻為謝
　　平生羨支離粟鍾薪十束肩高或踰頂㑹撮不諧俗爬搔既無施垢膩常所牧故人相磨礱蕪穢胡不斸試將千畝春為製五㲄玉霜姿削㢘劌風氣合清穆疎疑雪照綜宻比生綃幅紋深髪漸稀技癢心屢覆雖雲漸遭涴竟使光目可憐中書君潦倒賜休沐脫巾謝僚友領此分禍福何嘗勞念漬以爾供泰牘今晨獨何幸偶入鯨仙錄承言受何貺但願笑予禿更欲灑松風相従竹溪六
　　感寓
　　中道迫生理憂患未渠央用此較古今常疑今世長息肩幸一憇忽已鬂髪蒼顛倒百年間悲樂安可量夢中逢故友相與傾壺觴舉觴夢即覺此酒誰復嘗草木依寒暑榮悴尚有當人生顧異此弱質徒皇皇喬松不可願放志聊徜徉
　　劉光朝席上和龍琴臯韻並簡和龍川
　　山中欲歸可歸可遲暮雲在襟袖亦有重來期劉侯好兄弟斗酒相怡怡風流賀監山隂雪乗船馬上青雲姿忽疑鑑湖日又似天台時琴臯仙我為雲爾為龍願得千里萬里長相従人生離合誰得知山中且歸為君更喚丹青師畫出尊前一段竒
　　謝送崖公所畫判官藥方書
　　我従海上歸不得海上方庸醫試餉吻食之斷人腸我従濠梁歸不得濠梁畫詩情勃鬱時強走何由化空山欲雪雲㝠㝠道逢裘兄雙眼青收方蓄畫能通靈快我詩腸頻丁寧君持此方為國醫黎民要使藥籠皆參苓君持此畫獻賦凌煙閣要使天下將相皆褒鄂海頭不生斷腸藥
　　集民謠
　　其一曰苖青青
　　苖青青東阡西陌苖如雲經年不雨過秋半苖穗不實空輪囷田家留苖見霜雪免使糶嵗勞耕耘縣官催租吏胥急糶粟輸官莫論直勸農使不汝恤
　　其二曰蕨澄澄
　　蕨澄澄新春食蕨留蕨根凌晨斸根暮舂杵㶑㶑大甕流黃渾常年春寒粉始凍誰信秋暑霜翻盆窮通有數今已識為死為生尚難測獨立蒼茫靣如雪
　　和陸放翁白薴詞
　　美人獨宿青樓空素煙不斷楊桞風含情脈脈剪刀裏一片湘江明月中去年秋機織雙杵裁寄征夫送寒暑望斷遼陽信不歸長夜停梭聽鸚鵡
　　渭城雨
　　瀟瀟不盡陽闗聲慘慘欲訢陽闗情長安千林萬林桞此地行人勸杯酒行人漸逺征袍乾添入何堪雙淚彈
　　秦淮月
　　沙頭薄暮生林樾煙水茫茫沙雪白女墻夜靜潮無聲惟有中天一片月年年故宮照禾黍年年商船照歌舞
　　蘭臺
　　渚宮飄飄泛崇光青蘋吐花生晚涼犀幄忽動懸璫語嫋嫋腰肢欲輕舉吹雲吹雨暮復朝湘蘭吹老空寥寥
　　隂山雪
　　漢家將軍愁失道閼氏半夜雙蛾老祁連千丈酸風高日日氊車翻海濤誰憐中郎齒如㦸誰憐昭君髪如漆
　　失列門故宅
　　北園之東隅數株桃與李上有黃落實下有羅生椅金窗繡戶綠珠樓萬草千花矗晴綺秀眉窈窕揚袖中起手彈箜篌不見纎纎指一彈夀主君再彈夀帝子願君日醉千石醴玉骨童顔鬂垂耳楊花雪盡草連空高樓月轉啼鵶起
　　詠雙芙蕖
　　雙芙蕖連理發不恨狂風傾刻吹只恐遊人輕易折君莫折花有情不是同心眼前久還他同死復同生
　　賦桃實
　　狂風吹春墮紅雨碧蒂團香上芳樹東方小兒偷不得暗灑齊州三士血仙山日冷一萬嵗黃土清埃遮海水海中無地種千年王母重來漢王死
　　偶成
　　濯足黃河水濯髪濟陽波清者去不回濯者其奈何碧海銀漢落九天瑤鏡分五湖不載宮袍去笑煞江東日暮雲
　　遊太𤣥道院訪尹鍊師琴所師辭以入室不及見
　　塘蒲翳晨綠逕卉分春妍入門見龕燈白日如悟𤣥我從落喧囂浄地長無緣平時山中景遇眼誰復憐道人閩令家著論窮清堅荊扉圍松竹三叩神淒然咫尺不吾論況彼飛空仙
　　秋隂埜坐
　　秋隂何漫漫原野終日晦形羸起彷徨悄愴若有待山高薈蔚尊谷狹漁樵對驚風西北吹祥雲偃飛蓋古來形勝塲蟠屈自千載其間豪俊人生死迭相代幽光浩無窮感發有時㑹若人世所乖邂逅不可再天運豈吾能沈吟寄慷慨
　　客有語予以衞生之術者其說流於固賦此以贈之
　　宇宙真逆旅形骸同贅疣古人有至藥變滅非所憂長生本無方徒以智力求終時受物化莽莽蝶與周無周復無蝶靈運千年儔
　　偕猶溪諸公仝遊青原山謁七祖塔步韻
　　青原山七祖塔悟真寂禪師乃六祖法嗣也其塔中舊有錫杖貝葉出塔之東為井泉者三一曰雷湧二曰飛錫三曰虎跑清洌可愛皆七祖所開者其初參曹溪六祖數契合石牌上具述張公無盡信國公文山皆有詩刻於石今併錄之
　　無盡詩
　　一𣲖青原出少林信衣到此只傳心尋常示衆無人㑹盡向廬陵米價尋
　　信國公詩
　　空亭橫蝃蝀斷碣偃龍蛇活水參禪筍真泉透佛茶晚鐘何處雨春水滿城花夜飲燈前客江西七祖家
　　夢裏青原四十年六朝來覲塔中仙傳燈有記貝書在飛錫無聲霜井圓石壁倚雲僧入室飯鐘縈樹鵲通禪看碑忽悟曹溪㫖擬向人間息萬緣
　　和樵雲韻
　　來詩云沙溪石瀨鯨空釣蘿月松雲鶴有書葢余寄魯二弟用松蘿之字故魯用以答之
　　𤣥風逺嘆結䋲初小邑烹鮮特緒餘門外樹隂彭澤傳窗間艸色鄭𤣥書醉看華髪惟詩在笑撫高懐與世疎聞道九霄鸞鳯集可能橡栗更隨狙
　　風清槐幄雨晴初僮僕炊舂午夢餘鶴怨北山覊客賦鯨歸東海故人書平生翠竹懐千古何日黃金遂兩疏忽有𠉀門來報事又將巾服困猿狙
　　遊定林寺和韻
　　一燈何處起千載續黃梅世與身俱幻吾擕影獨來山空鐘自響日澹鶴將回寄語沙頭鷺相逢慎勿猜
　　夜起
　　霜氣懸中夜星明動大荒竹深聞警鶴屋小近鳴螿寂寞懐三徑徘徊感一涼鄰人不仝詠長篴自相忘
　　送友人適衡陽
　　好去昌吾道誰能滯故鄉壯懐雲萬里吟興月三湘浦闊魚吹浪天低燕語檣祝融青眼在南極想輝光
　　舍弟至
　　弟從故鄉至燈下情依依書中數行字一字千行啼因從慈母心日夜望我歸誰憐在途路嵗晏迷東西
　　戊戌元日
　　夢破空山曉晴光映竹扉一年今日始萬里故人非受嵗無貧富隨時有順違忽驚青眼在池草粲依依
　　隠幾
　　隠幾復何事欲憐還自憐夢驚渠是我坐以日為年榆栁傳新火菖蒲灌活泉離離江上草又帶㡬分煙
　　次胡誠齋冬至韻〈是日辰時冬至〉
　　按厯數開除今年尚不如煙埃隨刼盡天地入辰時過客留題字嬌兒學弄書東鄰避世叟唱好和誰歟
　　馬頭館居
　　入夏樓偏逈推窗揖逺山桞煙籠岸碧梅雨着衣斑喬木年年異幽齋日日閒風流無復見坐待暮鴉還
　　僧房
　　僧房吟坐久孤枕已中宵燈盡寒侵幌梅香夢過橋江湖殘嵗逼風雪故山遙明日又行役天涯影寂寥
　　次尹立大韻
　　有力聊供世無家卻累親獨憐為客意每向故人真枕簟風光入林塘晚色新一樽誰與共愁極好生春鄉闗無百里歸夢秖漫漫月色苦無奈秋聲已似寒悟緣更事入窮為讀書寛尚有東園酒煩君破恨端
　　次禾川賀思明遊衡陽
　　青原有嘉士獨佩楚蘭芳敏手須蟾窟何心念鹿場詞華堪應俗學業更知方早晚迎歸棹江花滿意香
　　送譚志仁
　　聚首分婚冠承家有別離故園花落後此地月圓時適逺誰前料臨期子自思湘船半鄉邑消息定能知
　　元日郊行
　　僧房夢初醒隨意得郊行𦯄屋炊煙白楳花野水明酒旗搖日影林鳥散春聲多少閒吟興東風第一程
　　秋夜次學靜劉先生韻
　　雨過月在窗竹影如掃墨起來秋滿庭露氣清可啜列宿木末明流泉草間咽何處一聲鐘悠悠度林樾
　　題天湖菴
　　交柯夢四榮禽鳥集芳樹沿溪俯清泠濯足脫塵屨沖襟非慕禪將以澹浮慮道人下修廊迎客喫茶去
　　次趙秋巘韻
　　鰲魚雖快意鶴髪上〈缺〉　桂樹招人隠梅花讓客清先
　　秋分袂月〈缺〉　　　　　　淹留久䕫蚿只自憐
　　和筠軒公子韻
　　公子多豪氣〈缺〉　　成如何賦佳句亦自愛秋聲老去懐孤憤逢人愧耦耕江湖長契闊安得話平生湖中為客久溪上已橋成來往扁舟意存亡十載情舊友猶婉娩稚子亦將迎秖有疎狂在從時自變更















　　所安遺集
