　　欽定四庫全書　　　　　子部十二
　　異苑　　　　　　　　　小説家𩔖二〈異聞之屬〉提要
　　〈臣〉等謹案異苑十卷宋劉敬叔撰考敬叔宋書南史俱無傳明胡震亨始採諸書補作之稱敬叔彭城人起家小兵參軍元嘉三年為給事黃門郎太始中卒又稱嘗為劉毅郎中令以事忤毅為所奏免官今案書中稱毅鎮江州𥚹躁愈劇又載毅妻為桓元所得擅寵有身多蓄憾詆毀之詞則震亨之言當為可信惟書中自稱義熈十三年余為長沙景王驃騎參軍以宋書長沙景王道憐傳考之時方以驃騎將軍領荊州刺史與敬叔所記相合而震亨傳中未之及則偶疎也其書皆言神怪之事卷數與隋書經籍志所載相合劉知㡬史通謂晉書載武庫火漢高祖斬蛇劍穿屋飛去乃據此書載入亦復相合惟中間太平御覽所引傅承亡餓一條此本失載又稱宋高祖為宋武帝直舉其國號名諱亦不似當時臣子之詞疑已不免有所佚脫竄亂然核其大致尚為完整與博物志述異記全出後人𥙷綴者不同且其詞㫖簡澹無小説家猥瑣之習㫁非六朝以後所能作故唐人多所引用如杜甫詩中陶侃胡奴事據世説新語但知為侃子小名勘驗是書乃知別有一事甫之援引為精切則有禆於考證亦不少矣乾隆四十二年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


