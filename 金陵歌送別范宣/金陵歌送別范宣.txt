
石頭巉巖如虎踞，凌波欲過滄江去。
鍾山龍盤走勢來，秀色橫分歷陽樹。
四十餘帝三百秋，功名事跡隨東流。
白馬小兒誰家子，泰清之歲來關囚。
金陵昔時何壯哉，席捲英豪天下來。
冠蓋散爲煙霧盡，金輿玉座成寒灰。
扣劒悲吟空咄嗟，梁陳白骨亂如麻。
天子龍沈景陽井，誰歌玉樹後庭花。
此地傷心不能道，目下離離長春草。
送爾長江萬里心，他年來訪南山老。

