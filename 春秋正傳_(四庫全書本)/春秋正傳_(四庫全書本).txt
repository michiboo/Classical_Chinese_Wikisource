　　欽定四庫全書　　　　　經部五
　　春秋正傳　　　　　　　春秋類
　　提要
　　〈臣〉等謹案春秋正傳三十七卷明湛若水撰若水字元明増城人𢎞治乙丑進士厯官南京兵部尚書致仕卒諡文莊事蹟具明史本傳此書大旨以春秋本魯史之文不可強立義例以己見臆說汨之惟當考之於事求之於心事得而後聖人之心春秋之義皆可得因取諸家之釐正之其曰正傳者謂正諸傳之謬而歸諸正也體例大畧先引三傳次列諸儒之言而以己意為之折衷頗與劉敞權衡相近中問如論𨼆公不書即位則謂以不報故不書乃史之文非夫子之所削論宋公陳侯蔡人衛人伐鄭則謂若以稱爵稱人有褒貶則人衛可矣人蔡何為其不人宋又何為決非聖人之義其論衛人立晉則謂衛人者他國稱之之詞諸皆不足泥其論滕侯卒則謂諸侯宜薨而書卒或𦵏或不𦵏皆魯史之舊聖人無所加損論宋公衛侯遇於垂則謂史因報而書之聖人因史而存之前後議論率本此意春秋治亂世之書謂聖人必無特筆於其間亦不免矯枉過正然比事屬辭春秋之教若水能舉向來穿鑿破碎之例一掃空之而求諸實事以得其㫖猶經家之平易可取者也其書嘉靖甲午若水門人卞萊所刋行而髙簡為之序雲乾隆四十三年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


　　春秋正傳序
　　夫春秋正傳之作其有憂乎昔者仲尼慨道不行於天下而文武之法廢是故援魯史而直書以昭掲之使後之覩之者得考其善惡是非以為永鑒焉耳其為心固渾乎其天而皎乎其日月也廼義例興而諸傳出焉而後春秋之學始若法家者流鍜鍊刻深而莫知所紀極也間有明焉者則又通諸此而彼或窒焉至於所謂進退予奪之𩔖以為盡由孔子害義尤甚故眉山蘇氏不得其説而強歸諸魯其亦覺乎此矣甘泉先生憂聖人之心之弗眀也廼即其書法而表章之一本諸孟子正諸𫝊之誤兼采其長而後聖人之心千載之下昭乎如日中天自有春秋以來未見其盛焉者也蓋先生以其灑然平易之心而契之故聖人取義之志躍如於前而不可掩諸儒非不有其心也而義例拘焉或有非聖人之義者矣簡自家食時每讀是經苦諸𫝊之紛紛也而思未有以正之者積恨有年矣廼今得先生所述而讀之始覺吾心豁然開朗絶無瑕翳如親覩洙泗而挹聖範焉於乎盛哉爰與同門江都沈汝淵氏叅詳讐校將圖刻之而未有貲也迺吾徒卞萊亦先生門人遂捐貲刻之以傳夫天下後世讀春秋而不得其心者苟不以予言為然盍自反其初心而契乎聖心則正傳之説人人具足固非先生所得而益之也簡不佞願與四方同志共講焉嘉靖甲午嵗秋七月穀旦門人西蜀髙簡謹序








　　春秋正傳自序
　　甘泉子曰春秋聖人之刑書也刑與禮一出禮則入刑出刑則入禮禮也者理也天理也天理也者天之道也得天之道然後知春秋春秋者聖人之心天之道也而可以易言乎哉然則聖人之心則固不可見乎夫子曰吾志在春秋聖人之心存乎義聖心之義存乎事春秋之事存乎傳夫經識其大者也夫傳識其小者也夫經竊取乎得失之義則孔子之事也夫傳明載乎得失之跡則左氏之事也夫春秋者魯史之文而列國之報也乃謂聖人拘拘焉某字褒某字貶非聖人之心也然則所謂筆則筆削則削者非歟曰筆以言乎其所書也削以言乎其所去也昔夫子沒而微言湮其道在子思孟子親受業於子思之門人得天之道而契聖人之心者莫如孟子故後之知春秋者亦莫如孟子孟子曰晉之乗楚之檮杌魯之春秋一也其事則齊桓晉文其文則史孔子曰其義則丘竊取之矣夫其文則史經之謂也其事則齊桓晉文傳之謂也合文與事而義存乎其中矣竊取之謂也義取於聖人之心事詳乎魯史之文夫春秋魯史之文與晉之乗楚之檮杌等耳然而後世之言春秋者謂字字而筆之字字而削之若然烏在其為魯史之文哉若是聖人之心亦淺矣曰然則所謂孔子作春秋而亂臣賊子懼曰知我者其惟春秋乎罪我者其惟春秋乎夫子於春秋果不作乎曰非是之謂也夫所謂作者筆而書之之謂也其謂知我罪我者我謂我衆人也以言乎天下後世之善惡者讀春秋之所善所惡若美我刺我然也故曰孔子成春秋而亂臣賊子懼懼也者知我罪我之謂也若如後儒之説則孟子自與其文則史之言前後相矛盾矣不亦異乎或曰經為斷案然歟曰亦非也竊取之意存乎經傳以傳實經而斷案見矣譬之今之理獄者其事其斷一一存乎案矣聖人之經特如其案之標題雲某年某月某人某事雲爾其或間有本文見是非者如案標題雲某是非勝負雲爾然亦希矣而其是非之詳自見於案也故觀經以知聖人之取義觀傳以知聖人所以取義之指夫然後聖人之心可得也紫陽朱子曰直書其事而善惡自見此其㡬矣惜也魯史之文世逺而久湮左氏之傳事實而未純其餘皆多臆説耳自三氏百家以及胡氏之傳多相沿襲於義例之蔽而不知義例非聖人立也公榖穿鑿之厲階也其於聖人之心魯史之舊其有合乎是故治春秋者不必泥之於經而考之於事不必鑿之於文而求之於心大其心以觀之事得而後聖人之心春秋之義可得矣予生千載之下痛斯經之無傳諸儒又從而紛紛各以已見臆説而汩之聖人竊取之心之義遂隱而不可見故象山陸氏曰後世之論春秋者多如法令非聖人之指也又曰諸儒説春秋之謬尤甚於諸經蓋有以見此矣後之學者欲治春秋明王道正人心遏讒邪禁亂賊以泝大道之源必於紀事之傳焉核實而訂正之可也水也從事於斯有年矣求春秋之指聖人之心若有神明通之粗有得焉而未敢自信嘆其傳之不全獨遺憾於千載之下取諸家之説而𨤲正焉去其穿鑿而反諸渾淪芟其繁蕪以不汩其本根不泥夫經之舊文而一証諸傳之實事聖人竊取之心似若洞然復明如披雲霧而覩青天也幸與天下後世學者共商之名曰春秋正傳夫正傳雲者正諸傳之謬而歸之正也甘泉湛若水序









　　正朔月論
　　或問正朔月之異甘泉子曰正也者正也其所以為正之月也以為正則亦以為始月也或曰以為始月也則亦可以為春乎曰可人以為正者寅也則夏以為春地以為正者丑也則商以為春天以為正者子也則周以為春曰敢問何義曰三陽之月皆可以為春夫天地人之初也開於子闢於丑生於寅開以始之闢以遂之生以成之故皆可以為春也春也者歳之初也正月也者月之初也陽也者養也王者奉天地以養萬物也或曰其如歳時之不定何曰子月不可以為來歳之始則子時獨可以為來日之始也乎是故君子觀一日之運可以知一歳之運矣夫陽始於子而極於已故可以為春為夏春也者蠢也陽氣蠢然而生也夏也者大也陽氣至此始大也隂始於午而極於亥故可以為秋為冬秋也者抽也至是陽極而隂抽也冬也者終也萬物至是成而告終也或曰三代正朔異而月不可改也如之何曰如正朔改而月不改則名義不正於何稱正於何稱月乎或曰有徵乎曰有吾徴諸書詩春秋語孟耳矣曰其徵諸書也何曰書曰協時月則春夏秋冬之時容有不同者矣月之起容有不同者矣詰之者曰伊訓元祀十有二月非月不改乎曰非也古之舉大事有以正月者有不以正月者以正月者虞書正月上日受終於文祖是也行大事可用正朔者也伊訓元祀十有二月則仲壬初喪太甲告即位不得以擇月日也其徴諸春秋也何曰其用周之子月始者則成十年六月丙午晉侯使甸人獻麥也僖五年十二月丙子朔晉滅虢也僖五年春王正月辛亥朔日南至也其用周之時則僖十年冬大雨雪是以酉戌為冬也哀二十八年春無氷是以子丑月為春也桓四年春正月公狩於郎哀十四年春西狩𫉬麟狩冬田名也是以夏之冬為春也定十三年夏大蒐於比蒲次年又書五月大蒐於比蒲蒐春田名也是以夏之春為夏也春秋書春王正月以正月繫春之下則月之起其隨春乎以王加於正月之上明其為王之正月而非其他之正月矣乎其必有他之正月矣乎又因王之正月其可以見春乃王之春而非其他之春也乎其必有他之春也乎曰其曰他者何曰蓋夏商之餘民各因其故俗而列國或各建正朔以自異容或有不同者也曰其徵之詩也何曰周詩有之四月維夏六月徂暑維夏明周時也徂暑明周候也如曰夏之暑夫人知之何假言乎則其改也已明曰豳詩亡月九月之𩔖何也曰寅月起也一之日二之日何月也曰子月起也並載一詩而不同何也曰詩因民俗者也民俗三代並行之故先王欲協而正焉耳夫人情風俗不同而天象時氣有定故流火之言可以知其為夏之七月觱發栗烈之言可以知其為周之一二月也其月未嘗不改也已明其徵之論語也何曰孔子曰行夏之時時四時春夏秋冬也既曰行夏之時其必有非夏之時也乎其徵之孟子也何曰孟子七八月之間旱未月也苗時也歳十一月徒杠成十二月輿梁成明周制也如曰月不改則夏七八月非憂旱之時矣夏十一二月杠梁為後時之政矣夫三代正朔不同而時月以異也由是觀之則見月令禍福之説為謬作而非先王之書也蓋三代之制以為正則以為春而以起月也蔡氏謂三代正朔不同然皆以寅月起是以正朔為虛器月為無由蓋未之覩耳矣陽明子曰後聖有作者其以子月陽生為春乎甘泉子曰先王有之矣而非以為善也故孔子善夏時蓋隂陽無截然之理故冬也陽生其中矣夏也隂生其中矣故曰動靜無端隂陽無始妙之至也




