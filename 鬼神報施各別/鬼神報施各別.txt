　　浙之某村，有富室端木伯仁者，善營運，籲陌之廣，樓閣之麗，黃白之夥，為一鄉冠。門下尤多食客，皆代司會稽者也。村西為祠山大帝廟，向著靈顯。本奉泥像，里人媚之，更於殿後築作寢宮，倩良工雕木，肖大帝暨夫人行像，以俾賽會時彩輿巡隴畝，香火若雲。
　　由廟達端木所居皆水田，其路則羊腸一線，曲徑甚幽。端木每於日下舂時，短衣芒屨，經行田陌間，觀稼穡之盛以為樂。往往見一異人，方頤廣顙，衣冠甚都，亦復負手眺望，聽蛙鼓喤聒，輒撫掌稱快。見其行徑，知非村中人，欲趨與語，則倏忽不見。間見其詣廟中去，詢廟祝，亦罔知伊誰，心異之，未言也。
　　一日，自他村飲社酒回，欹斜行陌上，突與異人覿面，兩肩相摩。端木富奴，體本黃胖，腰如五石瓠，略摒以臂，則骨冬一聲，異人已失足插田水中，吉莫靴同為泥涴。心方惶恐，意彼必施惡聲，而異人竟含笑不言，自躍上岸，帶水拖泥，仍詣廟中去。端木歸與食客、兒孫語，深以酒眚自咎。是夜，廟祝夢大帝宣召，舉泥靴示之，水漿涔涔，亂滴未已。問僧曰：「爾知吾靴何若是歟？」曰：「不知。」曰：「吾每晚貪眺野色，突於窄路上，遇東村大財星端木官人，兩面皆汪洋，無畔可讓，正欲反奔，詎渠乘醉與吾作惡戲，乃擠墮至此，霑濡兩足，實屬難堪。汝當傳語渠，但為我換靴，除不降殃，反錫以福。區區一靴，本不當較，惟既血食一方，著此太不雅相耳。」僧在夢中問：「渠既慢侮大帝，靈異何難治服一守財虜？」曰：「是何言與！凡大富大貴者，運熾氣壯時，頭上有丈許紅光，神人避道。是本我之懵懂，與渠何尤焉？」僧尚欲有言，聞夫人在幔內有聲，罵端木無禮，帝急禁止，遂互相交謫，幾揮老拳。
　　僧一驚而寤，耳際猶若聞殿上有垢誶聲，篝燈視之，則神靴邋遢，果如神言。晨鐘甫動，即趨叩端木之門，問曰：「公昨夕曾擠一人墮水，有之乎？」曰：「是誠有之，豈上剎寓公遣汝來責償耶？」曰：「非人，乃大帝也。」縷告夢中所見。挈僧趨廟探視，果然，乃驚駭，急購新靴，為大帝更新，焚香叩禱，歉仄悚惶。
　　後誠無恙，然每與門下客譚宴，輒述此事，助談鋒，以富炫奇。其客有江姓者豔羨之，且自入翁門，已侵蝕漸飽私橐，潛以陶朱自期，亦時行村落，冀有所遇。
　　一日，夕照墮崦嵫，新月甫上，江猶隴畔行，其岸為狹道，道左為極大深塘，道右為極凹溝渠，蒲葦叢茂。適欲如廁，而臌脹殊甚，即循坡下草中私焉。忽聞遠遠有呵導聲，心訝此際何能有官長？潛視之，呵聲漸近，前驅二人長二尺餘，後有官人繡花紅袍，圓翅烏紗帽，坐顯轎，兩小人舁之行。官人拈須微笑，顧盼自雄。江審其為鬼，大可效顰，自下狂呼，突起顛僕，官人大眾全行墮入道左深塘，啾啾浮沉，哀呼救命，須臾，濡首且沒頂矣。
　　江癡顧多時，懼而潛返，緘口不言，即妻子前亦從未洩漏。然由是每晚通村聞婦人哀哭聲，且泣且訴曰：「槁砧命薄，甫差竣，得大帝歡心，銓授社公，乃正履新，竟遭水厄耶！郎為社公死，儂不得為社母生，煢煢孤孀，恨不殉藳砧也。」又聞數人若公役持徽纏，沿村偵捕狀，且行且語曰：「冤哉！若社役有一人活，尚可知正犯，茫茫海捕，從何處尋耶？」夜夜如是，滔滔不絕者月餘始寂。
　　村人素敬畏大帝，雖知有異，而不敢言，恐其株連也。時里有阮秀才字咸叔者，館端木家訓子，平生讀關閩濂洛之書，矩步方行，不信詭譎，每聞翁言及其事，輒白眼爭，挑燈作續無鬼論，雒誦聲琅琅。琯律載更，倐又三載，端木偶與先生晚眺話桑麻，江亦趨蹌陪侍其側，翁偶憶前事，不覺笑出於口曰：「此即當日不才擠神落水處也。」阮大怒曰：「翁休矣，若再嘵嘵，僕寧作閉戶先生，不願聽齊東野語。即如大帝名載野史，亦復學窮二酉，力邁五丁，化豕開山，感鵲墮鼓，始得成神，幾與夏禹熊力開轘轅二千餘里同一神跡。翁區區田畯，不過銅臭薰天，但傲措大，豈尚欲傲神祇耶？」江聞之，急趨進曰：「先生可謂少所見，而多所怪矣。翁固從不虛言，即如僕亦曾親於東陌見神見鬼來。」遂縷述官人含笑拈髭狀，兩鬼喝道狀，被顛入水唧唧求援狀。翁方解頤，阮方氣結，忽路旁草內有聲大呼曰：「咄，三年前淹斃社公，乃爾所為耶！我輩累敲撲久矣，且同去吃官司。」翁與阮只聞其聲，而不見其形，視江突變色，目瞪口流沫矣。扶歸，則手足拘攣，呼號終夜死。
　　懊儂氏曰：阮秀才續乃祖無鬼之論，逮至報應昭昭，始啞然而退，固孰甚哉！至汙靴者償靴，斃命者抵命，本無區別。惟大帝之責富兒也，語婉且平，社公之追食客也，律嚴而迫，吾願世之鄉里小兒，不自樹立、依人為命者，切不可妄自效顰，為阮秀才所笑耳。噫，可懼哉！

