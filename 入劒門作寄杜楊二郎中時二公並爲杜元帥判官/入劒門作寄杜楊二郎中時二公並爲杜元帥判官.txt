
不知造化初，此山誰開坼。 
雙崖倚天立，萬仞從地劈。 
雲飛不到頂，鳥去難過壁。 
速駕畏巖傾，單行愁路窄。 
平明地仍黑，停午日暫赤。 
凜凜三伏寒，巉巉五丁跡。 
與時忽開閉，作固或順逆。 
磅礡跨岷峨，巍蟠限蠻貊。 
星當觜參分，地處西南僻。 
陡覺煙景殊，杳將華夏隔。 
劉氏昔顛覆，公孫曾敗績。 
始知德不脩，恃此險何益。 
相公總師旅，遠近罷金革。 
杜母來何遲，蜀人應更惜。 
暫回丹青慮，少用開濟策。 
二友華省郎，俱為幕中客。 
良籌佐戎律，精理皆碩畫。 
高文出詩騷，奧學窮討賾。 
聖朝無外戶，環宇被德澤。 
四海今一家，徒然劍門石。

