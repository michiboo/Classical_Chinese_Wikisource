奇謀入妙，巧思參元，雖一枰之可美，起三隅而邈然，似將軍之出塞，若猛士之臨邊。及其進也，則鳥集雲布，陣合兵連，或參差而易決，或齟齬而難便。開馬眼以防後，張虎口而遮前，磊磊似玉石之相飾，粲粲若眾星之麗天。爾其深思遠慮，知白守黑，以仁義為反道，用詭譎為明德。或意在東南，而偽擊西北，類行藏之通變，同陰陽之不測。於是且侵且戰，不恃不平，雁行絡繹，魚陣縱橫。寧扶危以救死，不貪敗以喪生。或偏攻於略地，或專命於用兵，或轆轤以成劫，或宛轉而入征。雖勞形而竭思，固難得以言名。及夫雌雄有決，疑多勝寡，思悠揚而不定，氣沈吟而未下。名不可竊，智不可假。千慮萬計，複何為者？行必量力，動則相時，其措意也屢巧，其適變也多姿。既得之者榮，失之者辱，此餘而未已，彼懷而詎足。馳神不竭，應運無窮，勢出心外，命懸手中。圍初開而複閉，路欲塞而還通，伊仁智之可玩，豈造化之為功。使夫離婁喪睛，隸首迷術，公子罷宴而驚視，樵客入山而忘出。
