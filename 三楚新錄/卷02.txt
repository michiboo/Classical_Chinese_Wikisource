

周氏，諱行逢，武陵人也，世耕鋤為業，嘗犯法。顯德中，馬氏荒亂，吳命邊鎬將兵伐之，浹旬，盡有湘中之地。時鎬雖克勝，然安撫無策，故民多怨叛。武陵酋豪王逵、劉咬牙等十數人，乘眾心之怨，謀舉兵襲之，未數日而有八千之眾，行逢始預焉。倍道兼行，遇夜，奄至城下，於是鼓譟，斬門而入。時鎬軍驟勝，士卒解甲，不復防禦，又當昏黑之際，忽聞兵入，倉卒驚駭，計無所出，皆束手就戮。遲明，死者十有八九，鎬以單騎遁走。於是逵據其地，上表於朝廷，天子嘉之，就除湖南節度兼中書令。逵素雄豪，得誌之後，不拘小禮，其車服制度擬於王者。先是，吳有術士，言南楚之分，氣色甚盛，以目觀之，將有王氏起焉。偽主聞而憂之，且問曰：「今之諸將處於南楚者，誰為王姓？」或對曰：「有永州刺史王溫耳。」偽主疑其當之，謀殺溫。且遣使拜溫為征南將軍，賜以印綬、巾帶，密於巾中置毒。及使至，溫拜，命著巾。俄頃，腦裂而死。未幾，逵舉兵襲長沙而據之，即其應也。逵好功名，嘗秣馬厲兵，以俟征戰。時行逢已為麾下將，眾頗服其才略，逵因命為副貳。行逢雖受命，然終以逵非君長之才，自是密結心腹以圖之。
未幾，逵自領兵侵南越，留行逢知留後事。而行逢因忽謂所親曰：「王公逵必不返。然以後事付吾者，所謂以雲雨資蛟龍也！吾何憂乎？」及逵方至桂陽，果為越兵所破，逵僅以身免，既而死於路。行逢竟代其位。時軍吏多武陵人，咸有戀土之心，或說行逢曰：「夫富貴不還鄉，如衣錦夜行。公起於徒步，自署為列侯，可謂富且貴矣！然而無西還意，使鄉人父老、平生親知將何以瞻望風采邪？」行逢感悟，即日命駕歸武陵，以武陵為西府。且使人迎其妻潘氏。潘貌素陋，然為性剛烈，雖行逢已為侯王，而待之蔑如也。先是，所侍皆勸之，使詣行逢，笑而對曰：「夫人為心，自非聖賢，必多變動。以吾既老且醜，雖欲往，而公豈以曩時之心相向哉？唯有死而已。」時聞者未以為然。及使至，果不從命。唯躬率婢僕以耕織自給，至於賦稅，亦及時輸納，未嘗逋欠。行逢止之而不從，曰：「賦稅者，官物也，豈以己為主而自免之哉？」行逢聞而有慚色。時兵革之後，郡邑官吏以聚斂為務。行逢患之，乃潛使人察其姓名，一旦卒然除去。自是，管內稍稍清肅。至於建官設職，亦皆慎其選擇。嘗有女婿乞補吏，行逢度其非才，乃曰：「吏，所以理民也。今觀汝不堪其事，吾當為汝置鍬犁數具，汝能用之鋤種以養老幼，亦是美事，何祿之求？」於是竟不補焉。時一方翕然，號為英主。然多猜忌，好發人陰事，故麾下將帥恐其不免，多有謀叛，而行逢亦能預為之備，往往事有未發而誅。於是公府凜然，入者若覆冰雪。先是，前進士何景山為王逵記室，每輕忽行逢。行逢得誌，命景山為益陽令。未幾，因事縛景山，投之於江，謂曰：「汝嘗佐王逵，今王逵已死，且為吾告龍王。」其殘忍皆此類也。
故天策學士徐仲雅有清才，然其性好以滑稽輕薄為事。國破之後，傷於凍餒。行逢素聞其名，且以窮困謂必能改節，因使召之，命為節度判官。初，王逵之起兵也，知設官有輕重，權欲其得眾，茍能應募，皆置司空、太保以誘之。自是，武陵村落、鄽市，豪橫之輩稱司空、太保者無算。及仲雅至，行逢問曰：「自吾遷鎮西土，控雄盛之地，四境懼之乎？」仲雅對曰：「公管內，滿天『太保』，滿地『司空』，何不懼之？」行逢不悅。未幾，大宴僚吏，而仲雅在座。行逢又與之論事。然行逢夷音，每呼字，音多誤。仲雅因戲之曰：「不於五月五日翦卻舌頭，使語音乖錯如此。」行逢大怒。然仲雅嘗歷事馬氏，諸士民信之久矣，故不敢加誅。後仲雅竟以忤旨去職，因退居山寺。暇日，視群僧爭剝棕枝，乃詠其樹曰：「葉似新蒲綠，身如亂錦纏。任君千度剝，意氣自沖天。」蓋怨行逢之斥而謗之也。
有鄧洵美者，連郡人也。登進士第，將歸連，上箋行逢，署館驛巡官。洵美背傴，時謂之「鄧馱」。為性迂僻，皆類其形，眾咸不悅之。故雖處幕府僚，而食貧不暇給。同年王溥為相，聞洵美不得志，乃為詩曰：「彩衣我已登黃閣，白社君猶困故廬。」自是，行逢稍優給之。未幾，給事中李昉至，昉亦洵美同年也，相見話舊，不覺號慟。古人布衣交不及此也。久而忤行逢。無鑒，乃貶為易俗場官。須臾，又使人詐為山賊，突入公署，殺之。聞者無不痛惜。後李昉再奉命祠南嶽，知洵美墳在近，乃為詩吊之曰：「今日向君墳畔過，不勝懷抱暗酸辛。」
李觀象為節度副使，以行逢嚴酷，恐及禍，乃寢紙帳，臥紙被。行逢信而用之，凡軍府事，無輕重，皆決於觀象。而觀象性多嫉忌，好蔽人之善。零陵儒士蔣密，能吟詠，頗得風騷之旨，嘗題《雲桑》：「綺羅因片葉，桃李謾同時。」大為作者所許。觀象聞之，佯驚曰：「此漢詩，何蔣密之能為？」士林以此鄙之。及行逢病，又託疾，復命子保權師尊之，且謂保權曰：「麾下將校有兇狠難制者，除之巳盡，惟衡州張文表耳。吾死之後，此人必叛，萬一不可敵，當舉族北歸，無使骨肉落虎狼之口。」言訖，奄然而逝。未數月，張文表果叛於衡州，舉舟師順流而下，以襲長沙。時行軍司馬廖簡知留後事，方與軍吏聚會，有報「文表至」，簡素輕文表，殊不介意，且謂軍吏曰：「黃口小兒，到而擒之，何憂乎？」乃伐鼓飲酒如初。於是至晚，文表已入城，麾軍直至會所。時簡已醉，不能發弓矢，唯按膝作氣而已。文表親以戈戮之，在坐間遇害者數十人。時保權年方十三，而英爽有膽氣，聞叛，嘆曰：「先君可謂知人矣！僕雖無能，安可使軍國落此賊手乎？」遽命部將楊師璠率萬餘眾討之。及師璠將行，又親出餞送，仍泣對三軍曰：「先君薨背，墳土未乾，而兇賊悖逆，實保權不孝所致也！安敢勞於諸君。幸先君之故，無忘戮力，茍滅此賊，安先君於地下，足矣！各希勉之。」其吐氣發言，義形於色，三軍無不感激。然保權猶慮其敗，且馳表而乞師。未逾旬，而師璠已大破文表於平亭津，仍梟文表之首於是，餘黨皆戮。初，文表將叛，猶豫未定，有從者夜夢文表頷上出一龍，及明以告文表，而文表大悅，曰：「此天命我也！」於是舉兵。及敗，論者以龍神物也，而出於頷，是禍將作，神出焉。保權以文表已滅，且命使止師，不意王師已破江陵，而逼境矣。保權懼，召李觀象議之，觀象曰：「夫請王師者，以討賊張文表故也。今文表已破，而王師不還，豈非朝廷將有事於南地乎？然我國之所恃者江陵之在北境耳，今江陵已束手不能自救，其欲與王師相拒，此所謂魚入沸鼎，而更鼓腮掉尾，其可免乎？惟公善自圖之，無失子孫萬世之利也。」何權不得已，乃出郊迎王師，且請入覲。天子聞而悅之，命以禮遣。既至族宗，封拜有差。
先是，行逢頗以淫祀為患，管內祠廟，自非前代有功及民者，皆令毀拆之，約省祭祀之費三分之一。時有識之士忻然，以為明斷。及末年，酷信釋氏，每一歲之間，設大會齋者四，無非破耗國用。仍度僧建寺，所在不輟。因暇復召群僧於府中講唱，而己自執爐焚香而聽。凡披緇之士，雖三尺童子，皆搶地伏拜之，雖梁武篤好，未之加也，故君子知其不克永世矣。
