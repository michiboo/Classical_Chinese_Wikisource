

高氏，諱季興，字貽孫，峽州峽石人也，東魏司徒昂之後，幼好武而有膽氣。乾符末，所在寇賊競起。時梁祖為元帥，專征伐，潛有飛揚跋扈之志，思得義勇者與之同力。時季興潛察之，乃謁梁祖於郊。梁祖見之，悅，尋拔為制勝軍使。其後，累從征討，以功授宋州團練使。未幾，移授荊南兵馬留後。及梁祖禪代，正拜江陵尹兼管內節度觀察處置等使。季興以江陵古之重地，又當天下多事，陰有割據之志。乃大興力役，重築城壘，執畚者逮十數萬人，皆將校賓友負土助焉。其郭外五十里墳冢，皆令發掘，取磚以甃之。及土功畢，陰慘之夜，皆聞鬼哭，鬼火數起，將撲之，奄然而滅。如此者，累月方定，論者以為發掘墳冢，使幽魂不安故也。
時諸侯爭霸，急於用人。進士梁震登第後，薄遊江陵，季興請為掌書記。震性抗直，臨事敢言。時莊宗反正，下詔征諸侯王入覲。季興忻然，奉詔將行，震諫曰：「朝廷自反正後，有吞並諸侯之心。若我繕甲以自守，猶恐不保其地，況敢拋棄軍國，千里入覲哉？且又今之諸侯為梁朝舊人者唯公耳，安知朝廷不以仇敵相待耶？幸望圖之，無使懷王之患復見於今日也。」季興曰：「吾計決矣！多言奚為？」及至，莊宗果欲留之。及歸，值夜，將吏、父老出迎於郊外，季興乃握震手曰：「不聽君言，幾葬虎口。」初，季興方對，莊宗謂之曰：「今天下負固不服者，唯吳與蜀耳。聯今欲先有事於蜀，而蜀地險阻，尤難之。江南才隔荊南一水耳，朕欲先征之，卿以為何如？」季興對曰：「臣聞蜀國地富民饒，獲之可建大利，江南國貧，地狹民少，得之恐無益。臣願陛下釋吳先蜀。」時莊宗意欲伐蜀，及聞季興之言，大悅。未俞年，莊宗伐蜀，季興私自喜曰：「此吾以計紿之，彼乃信而用耳。」未幾，遣使冊季興為南平王。秀興謂震曰：「此恐吾與蜀連衡故也。」及蜀破，書至，季興方食，落箸而嘆曰：「此吾之失計也！所謂『倒持太阿，授人以柄』。」梁震曰：「大王勿憂，今蜀雖破，未必為福。」未幾，莊宗宴駕，果再亂，一如梁震之言。初，季興嘗從梁祖出征，引軍旦發，至逆旅，未曉，有一嫗秉燭開門而迎，其禮甚謹。季興頗疑而問之，嫗對曰：「妾適夢金甲人推門呼曰：『宜速起，有王者來。』及起開門，果有君子至，豈非所謂王者邪？所以不敢褻慢耳。」季興大悅。後果然。洎季興卒，從誨立，震獨不悅，謂所親曰：「先王平生與吾相見，兄弟之不若也。今日之下，安能屈節北面，復事其子邪？」於是求解職，退處於郊外，灌園鬻蔬為別業，稱處士。每從誨以事召至府，則倒跨黃牛，往往直造廳事前。呼從誨不以官閥，止稱「大郎君」而已。從誨以其先王舊人，不忍以過殺之。
有李載仁者，唐室之後也，唐末避亂於江陵，季興署為觀察推官。載仁自負文學，常感季興見知，每從容接侍，不為少禮。然為性迂緩，一日將赴季興召，方上馬，無何，部曲相毆，載仁怒，且命急於廚中取飯並豬肉，令相毆者對餐之。仍令軍將戒之曰：「如敢再犯，必當於豬肉中加之以酥！」聞者無不笑之。
及從誨嗣立，有孫光憲者，本成都人也，旅遊江陵，方圖進取，從誨辟之，用為掌書記。自是，凡箋奏收檄，皆出其手，載仁屍位而巳。由是，載仁遂與光憲有隙，光憲猶能避之，故論者多光憲。光憲每患兵戈之際，書籍不備，遇發使諸道，未嘗不厚賫金帛購求焉。於是三年間收書及數萬卷，然自負文學，常怏怏如不得志，又嘗慕史氏之作，自恨諸侯幕府不足展其才力，每謂交親曰：「安知獲麟之筆，反為倚馬之用？」因吟劉禹錫詩曰：「一生不得文章力，百日空為飽暖家。」
有梁延嗣者，復州景陵人，唐天成中，將兵守復州監利。季興之入覲也，莊宗欲殺之，既而逃歸，益懷怨憤，遂以兵攻取復之監利、星沙二縣。延嗣兵敗，為季興所獲。至從誨既立，擢為大校，遂承制，授歸州刺史。未幾，又遷復州團練使，仍掌親軍。延嗣雖起非行陣，自以累典戎事。才年十九，諱健兒士卒之語，每聚談，或有傷犯之者，往往交遊變為仇讎。光憲與延嗣年甲相亞居，常自謂筋力不衰。一旦赴球場，上馬左右扶持者甚眾，延嗣且在後笑曰：「孰謂大卿年老而彌壯？觀其上馬輕健，良由扶持者眾爾！」光憲乃回顧曰：「非因眾扶，蓋是老健。」延嗣不勝憤怒。論者以此少之。
有王惠範者，平江軍節度保義之子，美風儀，好讀書。初，保義之奔荊南也，季興以為行軍司馬。未幾，生惠範，及長，以門蔭為文學，累遷觀察推官。從誨立，以女妻之，且以惠範本家將子，欲使自幕府事，掌內外軍政。惠範為人，閑談不羈，聞之不悅，入告從誨，且辭之。自是復以從誨為不知已，至軍國之事，皆不參預，但以金帛購求古書圖畫，日以披玩為志焉。
建隆三年，武安軍節度使周行逢薨，子保權嗣位。衡州刺史張文表不服，舉兵反，直入長沙，殺行軍司馬廖簡。保權懼，告急朝廷，乞王師為援。朝廷遣宣徽使李處耘，領兵萬餘人救之。李以路由江陵，慮繼沖不測，先遣使諭之曰：「比者王師救應，東道之主，誠在足下。然利在急速，故不淹留，但假一向道，使於城外經過，幸矣！」繼沖將許之，猶豫未決。有大校李景威者，素勇悍，越次白繼沖曰：「兵尚權變，城外之說實不可信。以臣觀之，彼實欲乘釁伐我耳！況今精兵數萬，自先王已訓練備矣，景威雖不才，願盡以相付，不顧性命，為大王拒之！」繼沖聞之，曰：「事未可知，爾勿憂也。」及王師至，果如景威之言。繼沖大懼，乃不得已，出郊迎王師。且請李公乞上表入朝，李公飛騎以聞，天子大悅，遣使就除繼沖徐州節度使，便道赴任。蓋孫光憲之謀也。景威以其不用己謀，遂扼喉而死，繼沖聞而傷之。先是，荊南尚使瓷器，皆高其足，而公私競置用之，謂之高足碗。至大軍一臨，舉族東遷，高足之讖，一朝應之。蓋由天命，信矣哉！
