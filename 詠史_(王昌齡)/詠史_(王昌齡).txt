
荷畚至洛陽，杖策遊北門。
天下盡兵甲，豺狼滿中原。
明夷方遘患，顧我徒崩犇。
自慙菲薄才，誤蒙國士恩。
位重任亦重，時危志彌敦。
西北未及終，東南不可吞。
進則恥保躬，退乃爲觸藩。
歎息嵩山老，而後知其尊。
〈本集《詠史》云：「荷畚至洛陽，胡馬屯北門。天下裂其土，豺狼滿中原。明夷方濟世，斂翼黃埃昏。披雲見龍顏，始蒙國士恩。位重謀亦深，所舉無遺奔。長策寄臨終，東南不可吞。賢智苟有時，貧賤安所論。惟然嵩山老，而後知我言。」〉

