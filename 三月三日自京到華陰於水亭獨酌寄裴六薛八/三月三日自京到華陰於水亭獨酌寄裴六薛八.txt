
祗役匪遑息，經時客三秦。 
還家問節候，知到上巳辰。 
山縣何所有，高城閉青春。 
和風不吾欺，桃杏滿四鄰。 
舊友適遠別，誰當接歡欣。 
呼兒命長瓢，獨酌湘吳醇。 
一酌一朗詠，既酣意亦申。 
言筌暫兩忘，霞月祗相新。 
裴子塵表物，薛侯席上珍。 
寄書二傲吏，何日同車茵。 
詎肯使空名，終然羈此身。 
他年解桎梏，長作海上人。

