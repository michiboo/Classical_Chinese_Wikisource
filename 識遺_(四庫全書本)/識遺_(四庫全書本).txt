　　欽定四庫全書　　　　　子部十
　　識遺　　　　　　　　　雜家類二〈雜考之屬〉提要
　　〈臣〉等謹案識遺十卷宋羅璧撰璧字子蒼號嘿耕新安人宋史無𫝊不知其時代據書中前定一條引陳寒在五更頭之䜟稱第五庚申後人十五年而祚移則其成書在宋亡以後矣其人蓋宗仰程朱之學者如謂宋文章多粹自伊洛發明孔孟便覺歐蘇氣象不長又謂夫子之道至晦翁而集大成諸家經解自晦翁斷定然後一出於正云云其本指可見然其所説則多引經述史考訂異同而不屑為性命之空談故其議論往往精博可取中間如論養老之制直謂禮記袒而割牲執醤而饋執爵而酳數語為委巷之談殊屬無稽乂謂班史原於劉歆引葛洪西京雜記後敘為證不知洪敘謂劉子駿有漢書一百卷證之劉歆本𫝊並無其據璧輕信偽書亦失別擇而其他爬梳鈎索徵據繁富要皆能知所折𠂻固不獨錢曽讀書敏求記所舉孔子生卒年月一條為足資考證在宋人雜説中猶可稱言有根柢者也乾隆四十二年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀






