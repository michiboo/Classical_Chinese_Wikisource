沉玉在弱泥，泥弱玉易沉。
扶桑寒日薄，不照萬丈心。
安得潛淵虯，拔壑超鄧林。
泥封泰山址，水散旱天霖。
洗此泥下玉，照耀台殿深。
刻為傳國寶，神器人不侵。
冰置白玉壺，始見清皎潔。
珠穿殷紅縷，始見明洞徹。
鏌鋣無人淬，兩刃幽壤鐵。
秦鏡無人拭，一片埋霧月。
驥局環堵中，骨附筋入節。
虯蟠尺澤內，魚貫蛙同穴。
艅艎無巨海，浮浮矜瀎潏。
棟樑無廣廈，顛倒臥霜雪。
大鵬無長空，舉翮受羈絏。
豫樟無厚地，危柢真卼臲。
圭璧無卞和，甘與頑石列。
舜禹無陶堯，名隨腐草滅。
神功伏神物，神物神乃別。
神人不世出，所以神功絕。
神物豈徒然，用之乃施設。
禹功九州理，舜德天下悅。
璧充傳國璽，圭用祈太折。
千尋豫樟幹，九萬大鵬歇。
棟樑庇生民，艅艎濟來哲。
虯騰旱天雨，驥騁流電掣。
鏡懸奸膽露，劍拂妖蛇裂。
珠玉照乘光，冰瑩環坐熱。
此物比在泥，斯言為誰發。
於今盡凡耳，不為君不說。
