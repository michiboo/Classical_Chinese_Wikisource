　　欽定四庫全書　　　　　子部八
　　繪事備考　　　　　　　藝術類一〈書畫之屬〉提要
　　〈臣〉等謹案繪事備考八卷
　　國朝王毓賢撰毓賢字星聚鑲紅旗漢軍官至湖廣按察司陳鼎留溪外傳記獄吏汪金章事稱毓賢勤於吏治案無留牘則其人本以吏才見然是編即康𤋮辛未官按察使時所作乃又能留心於賞鑒第一卷為總論皆撮録諸家畫法二卷至八卷則取古來畫家姓名事跡以時代分序自軒轅至隋共為一卷遼金元共為一卷唐五代南宋眀俱各為一卷惟北宋家數繁多析為三子卷故總目雖分八卷其實乃十卷也其例每人各立小傳而以諸書所載傳世名蹟附於其人之後大抵以張彥逺歴代名晝記夏文彥圗繪寳鑑為藍本增廣其所未備蒐輯頗為詳贍其中如穆天子傳封膜晝於河水之陽郭璞註明雲膜晝人名張彥逺誤以晝字作畫字遂稱封膜為畫家之祖並妄造璞注以實之毓賢乃沿襲其訛殊失於訂覈又遼常思言人品畫品並髙附見郭若虛圗畫見聞志中諸書並佚其名此亦闕載至於明之畫家僅據韓昂圗繪寳鑑續編所載迄正徳而止嘉靖以後竟不為採摭續添亦殊傷缺畧然前代如李嗣真釋彥悰劉道醇之流往往分別品第時代混淆難於檢核是書仿張夏二家舊例因時類敘一覧可知又芟汰繁冗易於尋討雖多用舊文固不以遞相祖跡為病矣乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀
　　欽定四庫全書　　　　　子部八
　　繪事備考目録　　　　　藝術類一〈書畫之屬〉卷一
　　總論
　　卷二
　　軒轅
　　周
　　齊
　　秦
　　西漢
　　東漢
　　後漢
　　魏
　　吳
　　晉
　　宋
　　南齊
　　梁
　　陳
　　北齊
　　後周
　　隋
　　卷三
　　唐
　　卷四
　　五代
　　卷五〈上〉
　　北宋
　　卷五〈中〉
　　北宋
　　卷五〈下〉
　　北宋
　　卷六
　　南宋
　　卷七
　　遼
　　金
　　元
　　卷八
　　明








　　繪事備考原敘
　　餘生平無大嗜好自公之餘雅躭圖畫而尤悟畫理之通於治理也昔賢謂畫以成敎化助人倫窮神變測幽渺㫖最淵博且勿具論第觀其因物賦形不膠成見穠纖曠宻隨景設施為政者誠悟於此而類推之行乎其所不得不行止乎其所不得不止治不烝烝上古哉而操觚一道亦不異是然則畫之理尚可通於文而為政者或等之彝器古翫慮軼於事而屏置之亦過矣畫始軒轅時之史皇由周秦而漢源流彌盛至六朝唐宋與元而丹青能事㡬侔天地專門大家莫能殫述如南齊髙帝之名畫集梁武帝之昭公録謝赫之古畫品録孫暢之之述畫記姚最之續畫品沙門彥悰之畫後品張懐瓘之畫斷李嗣真之後畫品録韓幹之雜色駿騎録張璪之繪鏡顧況之畫評劉整之續畫評毛惠逺之裝馬譜裴孝源之貞觀公私畫史竇𫎇之畫録拾遺吳恬之畫山水録朱景𤣥之唐朝名畫録張彥逺之歴代名畫記沙門仁顯之廣畫新集辛顯之益州畫録宋迪之竹牕畫品王詵之丹青別紀僧巨然之畫藪吳元瑜之畫紀聞壬端之續畫史牛戩之畫評張敦禮之闗輔小録李景孟之書畫淵藪揚補之之南唐畫舫陳容之畫藻徐鉉之江南畫録拾遺胡嶠之廣梁朝畫目黃休復之總畫集郭若虛之圖畫見聞志夏文彥之圖繪寳鑑鄧椿之畫繼米芾之畫史胡煥之宣和畫譜又亡名氏僧繇録一卷畫説文一卷名畫獵精録二卷梁朝畫目一卷江南畫録二卷皆紀歴來作者姓名爵里與源流同異間及生平嘉言懿行使後學有所稽考然就時論世各囿所聞一臠半豹苦其未備內惟夏氏圖繪寳鑑張氏歴代名畫記二書蒐羅頗富足稱大觀而名畫記則唐大厯以後鮮有述者寳鑑亦止於元而韓昂又續以有明諸君子自洪永以迄正徳然魯魚亥豕類多傳訛襲舛且或一人而先後互見一事而彼此互傳或祖孫父子之倒置或吳魏齊梁之錯編或詳江左而畧中原或昂山林而抑軒冕甚至六朝隋唐之得盛名彰彰史冊者強半僅書姓氏不置一詞而諸家畫苑之載有傳世畫品者亦俱刪抹不録余每撫卷太息思一釐正補綴而南轅北轍未遑也嵗在庚午承乏楚臬憬然思所以仰承
　　聖天子刑期無刑之意而督撫兩臺又昕夕提命事事有所矜式葢及期而庶㡬政通人和焉爰於聴讞之暇折衷諸書刪其繁複訂其謬悞補其漏脫而諸畫之流傳可考者俱附載姓名爵里之後若世所艷傳而畫苑諸書顧無所考見者寧闕以俟後之君子亦存疑存信之意也明自世宗以至啟禎名作林立迨至
　　本朝人文川嶽圖畫星雲上而巖廊碩彥黼黻
　　皇猷下而泉石英才恢張萬彚直可追蹤顧陸詎止方駕徐黃特以耳目方新見聞未備懼涉掛一漏萬之譏當於是書告成之後廣為諮詢以補有明中葉以後之所未備而另纂
　　皇清開國畫統一編俾覽者如登羣玉之山入萬花之谷有奇必露無美不呈雖不敢雲成教化助人倫窮神變測幽渺然因是編而思作者因物賦形隨景設施之妙以施之於有政行乎所不得不行而非有適也止乎所不得不止而非有莫也文章政事且藉是而同悟其源之一矣龜字効靈龍圖啟瑞豈偶然哉剞劂既竣顔曰繪事備考雖然考何易言備也繁複謬誤滲脫之譏固知其不免也夫
　　康熈三十年辛未孟秋三韓王毓賢題






