
辛巳三年正月辛卯朔，帝御奉天殿，始受親王百官朝賀。是日，宴百官於奉天門，頒賞於四夷朝使，作凝命神寶成，詔誥天下。
初元年，得青玉於雪山，為璽，方六寸九分，篆曰：「天命明德，表率萬方，精一執中，宇宙永昌。」至是成，方孝孺有頌。靖難兵還取邱縣，又取威縣。
真定守將吳傑、平安遣兵邀擊，不利。
平安一名保兒，真定槁城人，驍勇有名，決戰善取勝。庚辰四月，以都指揮從李景隆戰白溝河。辛巳閏三月，戰槁城，統卒士萬餘人，大敗北兵於小河。壬午春，充副兵督遼東軍十萬圍通州，大戰單家橋。四月，退至靈壁，大戰，為北將朱能所擒。安常持長槍馳馬追文廟，幾及之，會馬蹶，乃弗克前。至是，上問： 「向若非馬蹶，汝將何為？」安大言曰：「刺殿下若拉朽耳！」上壯其言，歎曰：「高皇帝養下好漢子！」慰勞備至，命掌北平都指揮使事。京師既平，久之，上嘗謂曰：「平保兒尚在邪？」安遂自經死。李賢稱鐵鉉之死之烈，曰平氏有愧焉。又有北平都指揮孫狗皮者，徐州人。革除間，有戰功，以忠義聞。後永樂初，降百戶。
己丑，靖難軍克□□州，真定守將復遣兵邀擊，不利。遂攻德州長圍軍，敗之。戊辰，靖難兵據蠡縣。革廣南府花朵驛。
改建寧府鬆溪縣東關巡司為遂應巡檢司。庚午，革廣西太平府乃積倉。辛未，帝祀大地於大祀殿。是日還宮，群臣賀畢。
壬申，宴群臣於奉天殿，大祀慶成也。是日，群臣大歡會，賦詩紀成，頒天下。
戊子，革瓊州府陵水縣牛嶺巡檢司，改感恩縣延德巡檢司為感恩巡檢司。二月丁未，革武昌府江夏縣寨湖湖泊所。辛未，省平樂府富川縣學訓導二人。
癸丑，革廣西太平府左江驛。甲寅，革贛州府信豐縣稅課司。
乙卯，革廬州府道紀司及無為等州道正司、巢縣、舒城縣道會司。丙辰，革平涼府崇信縣稅課司。三月辛酉，革兗州府魚臺縣僧會司。壬戌，革韶州府曲江縣綿普巡檢司。
癸亥，革平樂府榕津巡檢司。改欽州為欽縣，更置官屬。革廣州府陽山縣，以其□□並三巡檢司。革瓊州府樂安縣丞簿二人。
革會州衛稅課司。丙寅，革成都府灌縣道會司。庚午，革肇慶府四會縣金溪巡檢司。
吳傑、平安帥師於槁城及靖難兵大戰，不利，還真定。靖難兵遂渡滹河而南。丙午，革建昌府廣昌縣巡檢司。甲寅，革永州府江華縣稅課司。
遣大理寺少卿薛岩奉書詣靖難軍。
嵓，陝西閔鄉人。慷慨負志操，有治才，口辯。洪武間，累官大理少卿，大見信任。辛巳春，兵屢敗，方孝孺建議草詔命嵓齎至燕軍，又作宣諭數千言，刊印千餘紙，付嵓，令密散諸將士，使歸心。嵓曰：「上言殿下旦釋甲謁孝陵，暮即下令旋師。」太宗叱其紿己，左右欲殺之，太宗曰：「此天子命使也。」釋之，其謀不行，及平內難，免岩死，謫廣西。永樂初，安南國王為黎季犛所殺，其孫陳天平自老撾來歸。季犛子蒼請還君之上命，廣西總兵官、都督黃中以兵五千送歸其國，中舉嵓為輔行，至芹站，伏發，劫天平嵓，被虜死。
四月己未，靖難兵攻順德府，不克。甲子，革濟南府東昌縣稅課司。乙丑，置揚州府江都縣瓜州倉、儀真縣儀真倉。丙寅，革遼東堰鹽倉。
辛未，置播州宣慰司及僧綱道紀司。壬申，革邵武府建寧縣稅課司。甲戌，復置慶陽府靈益課司大使一員。乙亥，改永寧宣撫司稅課司為司。
庚辰，革辰州府盧溪縣丞簿一員。
壬午，改金華府蘭溪縣氵轂水驛為氵轂江水驛，衢州府停步驛為停步水驛。都指揮吳三帥師至新城縣，敗績。五月二日庚寅，革夔州府並巫山縣二河泊所。
丁未，置平陽府翼城縣東嶺巡檢司、岳陽縣沁村巡檢司、靈石縣高壁巡檢司。壬子，省常州府稅課司副使一員。革大同府馬邑縣稅課司。
甲寅，改思明府利州直隸廣西布政司。詔選武官弟侄為沿海巡檢。
錦衣衛所鎮撫陳直言廣東海南濱巡檢多係人才，不諳操戰禦賊，請於軍官弟侄中不應襲替者保選，上從之。詔在京各衛所選取相應年三十以上者，送吏部查缺選補。
黜刑部左侍郎王良為浙江按察使。
良，字天性，河南開封府人。居常以忠孝自許，後任刑部左侍郎。辛巳五月，減燕人罪輕，左遷浙江按察使，謁岳飛墓，誓曰：「苟愧武穆，非人也。」內難平，良聞變慟哭，會令使來召，良即集本司與各道印於私第，嗟歎躊躇之久。妻問其故，但曰：「我分應死，所以處汝未決耳。」妻笑曰：「我則不難處，君為男子，乃為婦人謀乎？」遂命妾饋食，即抱其子，欷歔如廁，自投於池而死。良久往覓之，子匍匐池亭，其鞋猶在。頃之浮起，良殯殮畢，即列薪於戶，寫遺囑付家人，妻抱幼子往某僉事家〈〔此處似有誤〕〉，以圖存宗祀，遂舉火闔家自焚死。壬午九月也。事聞於朝，上曰：「死是其分，印乃我父皇所制，不宜毀而毀之，特可罪耳！」詔徙其家於邊，其後台人陳遂私記其事，每談及必流涕沾襟云。正德戊寅九月，按察使梁材、提學副使劉瑞於公署之東曰「冰鑒亭」者，改為祠以祀之。
六月戊午朔。革常德府沅江縣稅課局。乙未，增廣州府南海縣主簿一員。戊辰，改邳州遞運所為宿遷遞運所。己巳，革太原府五臺縣稅課局。
壬申，靖難兵次濟寧，潛兵掠沙河、沛縣，徐焚糧舡，京師大震。癸酉，革河間府任邱縣河泊所。甲戌，革衢州府開化縣稅課局、瑞州府新昌縣稅課局。
戊寅，置復臨江府新喻縣鐵治所。庚辰，省荊州、歸州興山縣學訓導二人。
辛巳，革汝寧府上蔡縣崇禮驛，鳳陽府鳳陽縣太平驛、西家驛，懷遠縣柳灘驛，穎州兔崗驛、義塘驛、沈邱驛，穎上縣黃岡驛、淮潤驛，壽州南關驛，東正陽驛，開封府鄢陵縣美化驛，西華縣關口驛，商水縣德政驛，項城縣金雞驛，尉氏縣蓬池驛，潮州府程鄉縣鐵冶所，高州府石城縣，廣州府建寧鐵冶所。
乙酉，省鬆江府稅課司副使一人。
革嚴州府淳安縣、壽昌縣，紹興府新昌縣，徐州豐縣，及金華府蘭溪縣香溪鎮各稅課司。觀海衛指揮張壽伏誅。
壽同□□會飲，議國事安危，為人所告，刑部鞫之，處斬，詔磔於市。遣太僕少卿祝孟獻使朝鮮易馬。
孟獻齎貯絲五千疋、絹四萬疋、布二萬疋、藥材一萬六千斤易馬，未及還，上出奔。七月戊子朔。庚寅，革泉州府惠安縣河泊所。甲午，靖難兵襲破彰德府，軍遂破瓦尖寨。
戊戌，置兗州府濟寧州任城驛。省徽州府、紹興府稅課司副使各一員。
革績溪縣、會稽縣、蒿陵及嚴州府分水縣、和州含山縣四稅課司。
壬寅，大同守將房昭引兵入紫荊關，遂趨保定府。靖難兵還救之，昭退保西山寨。甲辰，革池州府東流縣道會司。丙午，革南寧府武緣縣那馬博合寨二巡檢司。
己酉，增設寧夏衛永寧倉副使一人。甲寅，詔限僧人田五畝，餘以賦民。
戶科給事中陳繼之言江南僧道多占肥腴田，請人給五畝以賦民。上從之，遂敕禮部曰：「朕聞釋道之教，其來久矣，本以清淨空幻為宗，遭事離俗為事。近代以來，俗僧鄙士食著自養，貨殖富豪甚，至田連阡陌。本欲以財自奉，然利害相承，遂不之覺。既有饒足之利，必受官府之擾，況因此不能自守。每罹刑憲，雖身遭戮辱而教亦隳焉。夫佛道本心，陰翊王化，其助弘多。至於末流所習華奢，蠹蝕教門，致使訕毀肆行，貽累厥初，朕甚憫之。原其教驅實自田始，今天下寺庵宮觀，除無田產外，其有田者，每僧道一人各存田五畝，免其租稅，以供香火之費，餘田盡入官。有佃戶者，佃者自承其業；無佃戶者，均給平民如舊。田不及今定數者，不增。若有祖業及歷代撥賜為辭告言者，勿理；如原係本朝撥賜者，不在此例。凡僧道一應丁役並免。其有自相告訐、爭訟，非干軍民詞訟者，仍聽有司受理；其入有司公廳堂理訟者，不許仍服僧道官。洪武年間，已有清理及開設教民榜文，當申明各遵守本教之規。化緣者不在禁限。非奉朝命，不許私竊簪剃。年未五十者，不許為尼及女冠。嗚呼！多藏厚亡，老氏攸戒；除欲去累，大覺所珍。欲利減則善心生，善人多則風俗美。欽茲定製，永底太平爾。禮部及僧錄道司如敕奉行。」
繼之，字□□，福建興化府莆田縣仁壽里十五圖人，庚辰進士。北京不息，間有建白，因肆指斥。嘗言於朝曰：「徐承福，燕之至親，必有陰謀，請誅之。」不聽，已而承福果開門降於敵。靖難兵入城，與黃子澄、齊泰、卓敬、韓永等不服，夷三族。錦衣衛監簿載繼之父四秀，年六十九，發甘肅充軍，十月二十四日次開封府，卒。母黃一姐，年六十五，發甘肅隨住，十月二十九日次鄭州，卒。男徵子四歲，隨母給配，後永樂六年，抄送鎮撫司，十月十六日在屯田所亡。妻饒氏，即姚氏，年四十二，配象奴阿宗。女進奴，年十三，給指揮袁江為奴；次京奴，一歲，永樂初亡。弟俞朔等悉戍邊。
革衛輝府輝縣稅課司。丙辰，革開封府陳留縣稅課司。革播州長官司黃平安撫司儒學。定急選法。
洪武中，吏部凡選官，文選司抄選，具本復奏，附選送吏科，科目類附選簿用寶鈐記，選榜亦送科收。至是定製，升除等項官員，吏部選官之日，將引選過官員就於當日從本部官自行附寫；及不係選官之日，有因急文除授，並逐日實授升調等項，內外官員通類各官實授除授等項，月、日、處所、職名、鄉土，於選官日復奏，附選就用寶鈐，選傍送司禮監收。
八月丁巳朔，置高州府石城縣河泊所。己未，雲南、老撾及八百刀板麵各遣入貢。
丙寅，革汝寧府光州、南陽府舞陽縣、衢州開化縣仙霞關三稅課司。革播州宣慰司、僧綱司、道紀司。丁卯，詔人才不識字及未三十者，歲準放。
洪武中，人才不識字即充校尉，年未三十者，仍免充人才不放。諸人屢以為言，從之。己巳，改慶遠府泗城州直隸廣西布政司。辛未，革臨安府寧遠州吏目一人。
省各布政司參議各一人。甲戌，置夔州府巫山縣□□驛。己巳，增設各布政司理問副。乙亥，置永州府道州填光巡檢司。
戊寅，增設高州府石城縣丞一人。己卯，置慶陽府阜城馬驛。庚辰，省兗州府稅課司副使一人。革鄒縣及青州府博興、臨朐、臨淄、蒙陰四縣凡六稅課司。
辛巳，省雲南府嵩明縣訓導一人。
增寧番衛仙泉、鹽井、新羅等三井，黃市等二井鹽課司各副使一人。癸未，改黃州復湖河泊所，隸黃岡縣。復置瑞州府上高縣麻塘巡檢司。甲申，置河間中衛鎮番衛。
靖難兵圍西山寨，又圍定州。
時房昭結寨西山，以窺北平，至真定守將運糧赴寨。寨險甚，水薪不足，以糧少為憂。北平兵聞真定糧至，邀之，不克，遂圍寨。
九月戊子，詔北方衛所幼官年十七以下不能治軍者，挈家赴京，送南方衛所供給。置贛州府會昌縣長河巡檢司。己丑，置曲靖府陸涼州陸涼驛。
庚寅，革邵武府光澤，九江府瑞昌，袁州府分宜，武昌府通城、大治，凡五縣稅課局。辛卯，改四川行都司廣盈倉大使，未入流。庚子，省金華稅課局副使一人。
革常德府南城，及安陸州荊山縣、郴州興寧縣、汝寧府羅山縣、九江府彭澤縣凡五稅課局。壬寅，革寧番衛瀘州納溪鹽倉。
省富等小三井上流等九泉二鹽課司副使各一人，增設太常寺太祝二人。丙午，革平樂府恭城縣、黃州府黃陂縣鐵治所。
庚戌，革眉州府德縣、濟南府海豐縣、兗州府泗水縣、贛州府會昌縣、雩都縣、襄陽府鄖縣凡七稅課局，又荊州府監利縣稅課司局。
丁巳，真定府守將遣兵援西山寨，與靖難兵戰於峨嵋山下，不利。都指揮葉英以寨降，房昭奔還，遂定。
壬子，改平樂府為平樂州，更置官屬；革平樂府，增置安源鎮巡檢司，革西嶺白面鎮峽三寨巡檢司。
甲寅，改成都府華陽縣馬軍寨巡檢司為保寧府廣元縣七盤關巡檢司。
十月辛酉，省思南府都儒、五保、三坑等處巡檢司為三坑巡檢司及婺川縣丞簿各一人。革建寧府建陽縣後山稅課局。
庚子，革平陽府萬泉縣，沁州及武鄉縣，延安府鄜州、鄜城，南安府南康縣、翊頭，汝寧府信陽縣，永州府祁陽縣、郴州，凡八稅課局。丙寅，置瓊州府陵水縣苗山巡檢司。
己卯，改和州雍家城馬驛為水驛。革廣西太平府稅課司。庚辰，置武守軍民府儒學。甲申，革河南府偃師縣、太原府盂縣二道會司。
十一月乙酉朔。壬辰，革萊州府平度州亭口鎮巡檢司。戊戌，省襄陽府稅課司副使。
革開封府鄭州，彰德府涉縣，南安府南康縣、鱸田，饒州德興縣，西安府咸陽、興平、盩厔、醴泉、鄠五縣，乾州及淳化縣、三水縣，登州府福山縣、黃源，太原府陽曲縣，平陽府榮河縣，大同府山陰縣，及潞州屯留縣，成都府漢中縣，福州府羅源縣，凡十九稅課局。
己亥，革保寧府廣元縣九井馬驛。增設南陽府永平庫大使一人。戊申，革辰州府盧溪縣河泊所。庚戌，改光祿寺司牲司為慈牧所，置司圃所，設大使，未入流。
辛亥，革韶州昌樂縣道會司。省潮州府永豐倉副使一人。韃靼遣使通於靖難兵。壬子，省荊州當陽縣儒學訓導二人。
韃靼寇鐵嶺衛，殺百戶，鼓城。總兵遼東都督楊文帥師圍永平，靖難兵還救永平。十二月丙辰，靖難兵據西山寨，攻真定遊兵。
庚申，革鳳翔府岐山、汧河二縣，登州府招遠縣，大同府渾源州，順慶府大竹縣，夔州府開縣、瞿塘，凡六稅課司。
壬戌，革保寧府紫石水驛，廣元縣問津、朝天二馬驛，閬中縣高橋水驛。丙寅，復置袁州府分宜縣鐵冶所、武昌府興國州鐵冶所。丁卯，改南寧府宣化縣那樓寨巡檢司為那九寨巡檢司。
庚午，置重慶府江津縣五脈巡檢司。丁丑，革成都府茂州汶川縣寨水巡司土巡檢，置流官巡檢一人。戊寅，革潮州府海陽縣黃岡遞運所。辛巳，省黃州府稅課司副使一人。
置神武中衛。置錦州衛。置鎮淮衛。置豐沛衛軍民指揮使。
《兵部冊》係十二月，《備遺錄》以為是年九月。遣駙馬梅殷鎮守淮安。
殷守淮，號令嚴，軍威大震。都御史茅大方以詩勖之曰：「近來消息事如何，聞道將軍志不磨。從有大龍蟠地軸，莫教鐵騎渡天河。關中事業蕭丞相，塞上功勳馬伏波。老我不才無補報，西風一度一悲歌。」後靖難兵入京，不由淮安。文廟召殷還，寵齎甚至。殷不能平，時見辭色。文廟不得已，囑人伺之，竟殺殷於橋，投屍水中。公主聞變，人宮大慟，文廟官其子皆為指揮。孫純，成化辛丑進士，博學性剛，有祖風，嘉靖初卒。
靖難兵焚真定六縣糧。詔內官出使放縱，許有司械送於京。
洪武初，內官奉使出外，約束甚嚴，不得與士民交，然亦恃寵放縱，有司畏之。嘗有魯內官過廣信之弋陽，縱馬於田，蹈食其稼，佃者不知也，擊之傷足。魯詢佃者，知田主富人周也，遂遣人告之，周大懼，償其馬，傾貲賄焉。魯歸，有以擊馬事聞高廟，竟籍周謫戍銅鼓衛。至是有以內官暴橫為言，詔所在有司，但遇內官奉使暴橫虐害士民者，即擒縛送京師以聞，於是內官奪氣，密謀推戴矣。或曰靖難兵起三年，屢戰多勝，衝突千里，罕能禦之。然所過城邑，往往堅守不下，間克之兵，去即殺守帥，復為朝廷及壬午所據者惟北平、永平、保定三郡而已。至是，內官密言於文廟，直搗京師，約為內應，天下可定，文廟然之。壬午春，舉兵直赴京師，不復為歸計，意有所屬，而朝廷不知之也。兵既入城，天下大定，內官言功不已，文廟患之。未幾，諸有謀者皆為邊藩鎮守，假以大權，賜公侯服，儕於侯伯之上。永樂末征胡，出塞數十日不遇虜，軍士困迫，大臣諫者輒鎖之。太監沐敬力爭，文廟罵曰：「反蠻敢爾！」敬乃仰首徐應曰：「不知誰是反蠻？」文廟大怒，命曳出斬之。敬語漸不遜，文廟舍之，乃曰：「吾家養人皆如此，何憂不治。」敬亦與謀者也。
詔吏部考試，翰林編纂士以楊士奇第一，授吳王府副審理，仍居翰林。
士奇自志曰起家文學，除審理副，又云叨祿於朝四十四年，乃歷事四聖，已自遺建文矣。以遼府紀善程通為遼王左長史。
通，字彥亨，徽州績溪人。少有至性，動必遵理，嗜學不倦，鄉先生奇之。年十四，補縣學生。洪武乙丑，以貢入太學，時年二十二。丙寅，遭父喪歸，廬墓下三年，哀慟毀形，妻子至，不相識。戊辰，復上太學，時祖平調戍延安，年已大耋。通乃上書曰：「臣壯而無父，祖猶父也；臣祖老而無子，孫猶子也，更相為命。今邊徼戍卒如林，顧豈少臣祖者。」辭極懇切。書奏，高皇憐之，持其章不下，私命兵部檄召平。既至，乃並召通，東西立石，陛下顧通曰：「汝識此人否？」 祖孫相持，哽咽不能仰視。高廟歎曰：「孝哉若人！」命兵部除其籍，驛送平還鄉。庚午秋，通以尚書舉應天府鄉試。時遣諸王將兵行守邊，以封建策諸貢士於廷，獨通所對稱旨，親擢第一，授遼王府紀善。辛未，從王閱武臨清。壬申，從王之國遼西。時王府未建，以祖喪免歸，復廬墓三年。服闋，復任。未幾，高廟上賓。庚辰，從王渡海南還。辛巳，進左長史，明年始從之國荊州。悉心輔導，王敬禮之，凡一國之事諮焉。府中有衛士紀綱者，用調事得幸，每召而笞戒之。會文廟既正大統，紀綱以入賀留侍，歷官錦衣指揮使，被顧問，因乘間及封事。遂有詔械通詣京師，簿錄其家，得粗田四十畝，遺書千百卷，牯皮數張。
黃希範，洪武未先出知徽州府，雅與通善。至是亦為衛卒所捕，並籍其家，同赴京師。而績溪程姓最眾，幸使者仁恕，罪止一房，餘獲保焉。有文稿百餘卷，悉毀於官。
以戶科給事中龔泰為禮科都給事中。
泰，字叔安，金華義烏人。九歲而孤，母傅氏躬教之，遣就外傳而日記數千言。長從宋濂之門人宋思睿遊。洪武丙子領鄉薦，明年入太學。奉旨閱齊府衛，總畫周密，眾始危而後服之。吏部策試第一，除戶科都給事中。辛巳，遷都給事中。壬午六月，太宗師渡江，泰與其妻傅訣曰：「顧事至此，吾分且死矣。爾等齎敕攜幼稚以歸，否則俱溺於井，辱可免矣。」言未竟，火起內廷，泰赴之，道為兵校所執，見上於金川門，命非奸籍者釋之，泰亦釋，乃遂投城以死，是月十三日也。泰遇事剛果有為，以孝友聞。始居邑庠，出息學宮之陰，俄有狂者，至擠泰於池，幾溺勿救。或請訟官，泰曰：「使誠溺，彼病狂，於我何校？」卒不納。鄉人趙文慶者，為奸所竊，跡之勿得，有謂巫言其應如響，叩之當得其實，願泰俱往。及往，巫見泰，瞠不能出一語，眾由是服泰之正。死時年三十六，鄉人士夫莫不悲之。子永吉，累官兵部右侍郎，改南京大理寺卿，致仕。議者謂泰得釋罪不及族，必有其由。或謂泰懲軍士最嚴，其死蓋仇之者所為也。
右副總兵平安帥遼東兵十萬圍通州，不克。師及靖難兵，大戰九門城。
按《楊文敏公集》，孫岩，鳳陽人。從太祖渡江，擢金吾左衛百戶，尋升燕山中獲衛正千戶。洪武庚申，從王之國。己卯，王起靖難，以岩守通州。南兵大至，城圍數重，起士山臨城，攻西門，毀樓堞。岩率眾捍禦，城賴以完。未幾，兩軍合戰，岩操戈，身先士卒，大呼陷陣。士氣爭奮，追奔逐北，斬馘甚眾，得饋運船三百餘艘，貲糧無算，升指揮僉事。辛巳，兵復至，攻城益急，岩勵將士，登城立戰，矢石交下，敵乃退，升都指揮僉事。壬午春，平安督遼東兵十餘萬逼城，岩語將佐曰：「彼眾我寡，若城守不出，是示弱也。不若及其始至擊之，彼必敗也。」乃率敢死士數百，犯其鋒，而城上亦合勢大呼，安眾大潰，自是畏岩，無敢復來攻者。通城屏蔽冀方，使六師南進而無北顧憂者，岩之力也。事平，封應城伯。永樂戊戌六月二十日卒，贈翼城侯，諡威武。子亨嗣。
