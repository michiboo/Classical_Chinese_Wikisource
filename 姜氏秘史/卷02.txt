
己卯，建文元年春正月癸未，帝祀天地於郊。祀禮始以太祖高皇帝配享。是歲即位，改元，郊見上帝，如歲祀之禮。戊辰，御奉天殿，誓戒百官。是夕，宿於文華殿齋室。己卯，出舍皇邸，尚膳進素食。庚辰夜，合祀天地，配以太祖高皇帝。太祖座西向，帝脫舄登太祀殿，秉圭奠瓚，興俯拜跪，罔弗如禮。昧爽還宮，御奉天殿，受群臣賀。翰林院侍讀方孝孺進郊祀頌，謂是日夜半禮成，天宇澄瑩，父老咸謂未嘗遇。
四日，改行都司昌州為昌州長官司、普洛州為普洛長官司、威龍州為威龍長官司。
詔應天府及十三布政司開科鄉試。應天、北平、山東、山西、陝西、浙江、河南、江西、湖廣、福建、廣東、廣西、雲南、四川□□。十七日，革雲南等十四府照磨所。
二十二日，革武昌府江夏縣金口鎮、鯰魚鎮二巡檢司，立贛州府安遠縣南橋保巡檢司。
二十七日，革會州衛巳松、大龍、會川、黎溪、腰驛凡五驛，革平陽府僧會司。遣使告即位於天下。合祀日神。司業張智詣闕里。
百夷平，征虜將軍何福等師還。先是，十月八日，兵次金齒；十六日，克何登等寨；十八日，克小南和寨；二十二日，還金齒。十一月二日，兵次百夷崖甸，克魯麻等寨；五日次麓川大甸；六日，克刁幹孟寨、朝首賊刁幹孟景；七日，次木邦；十一日，克麻底、浪傍等寨；十三日，克孟斯寨；十六日，克孟別；三十日，還大甸。十二月三日，師還金齒；二十二日，征蒲蠻並木邦、孟定等處；二十三日，次石甸，招諭蒲蠻降；二十六日，克阿哈喇寨、老老姚寨。明年正月二日，克枯阿莽寨；初五日，平要甸；七日，班師。於是百蠻悉平。
敕修《太祖高皇帝實錄》，以禮部左侍郎兼翰林院學士董倫、右侍郎兼翰林院學士王景彰為總裁官，太常寺少卿廖升、翰林院侍讀學士高遜志為副總裁官，翰林院修撰、國子監博士王紳、陝西漢中府學教授鬍子昭、齊府審理副楊士奇、江西崇仁縣學訓導羅恢、雲南馬龍池郎甸長官司吏目程本立等為篡修官，給大官撰，寵眷有加。
景彰，浙江松陽人，名景，以字行。洪武初為懷遠教諭，以文字知名。後擢山西右參政，坐事謫雲南。時修《太祖實錄》，召入翰林，充總裁官。《雪庵集》引曰：「松陽人，名暨，姓不傳。永樂初，年逾壯者矣，始落髮為僧。溯江而上，抵重慶府□□□、善慶里山水奇絕可遁，曳杖而□將至，憩於邑□□□□□，既而善慶杜氏景賢賢之，乃相與陟□親洞諸山復降至□□曰：「盍於是乎寺焉以老。」景賢鳩材構之，寺成而入，昕夕命僧徒誦經咒，聞者□□則易之乾卦也。景賢曰：「上人祖釋而誦儒經，奚其可。」乃易伽梵，而寺以觀音名。嗚呼寺也，豈其心哉。嘗買楚詞，泛小舟於灘之中流，讀一葉，輒投之水而哭焉。如是至於卷斯巳。眾駭之，莫測其意。嗚呼僧也，豈其心哉。□□□聞能破塵臆每脯注一壺以候客，時至者雖□□□拒而與飲漸曛，呼□□□曰： 「我歌爾和，竟而冥□□寐，嗚呼酒也，豈□□□。」侍者曰：「吾師形碩□□□□□□而則星流□□□雲造出見者哉，訝其為□□□□。洪武三□□，□□翰林學士，而今乃滅其跡，子未冠得其又索其遺者藏之，皆手書也。嗚呼，日月逝□□□□人無聞於世也，夫庸言而駸諸梓以傳，即□□□□□者，不知何許人，往來於隆安里間，帕首□□□□□□鍋而食其力，垂老不漏一字，偶值詩□□□□□□□□小酌聯句，適業暇而立於側，怪其語□□□□□者再，諸老怒叱曰：汝能詩，即續吾所未能者，□□□□不得已，拾韻而應之，諸老起，延之上坐，□□□□□□不可強之而後可，僅一絕過此若病□□□□□□□□人，言其與雪庵故僚，反 □□□□□□□□不一也。謹以其詩附於是，集之□□□□□□□□□□□人心白矣豈終言日知□□□□□□。廖升字□□，襄陽人，學行最知名。洪武末由左府斷事□□□上，十□□□□月，擢太常寺少卿□□□。建文初，修《太祖實錄》，學士董倫為總裁，升□□□□□與高遜志為副總裁。會太宗平定內難，升慟哭與家人訣，□□□自縊死。壬午，都御史陳瑛奏升□□□□□□□□與王艮、顏伯瑋皆不順命，而效死於建文君，□□□□□□同，宜追錄之。上憫其忠，不問。高遜志，字士敏，□□州蕭縣人，元末僑居嘉興。自幼好學，□□□□□□□□京師，其一時文章大家如宣城袁□□□□□□□昌、鄭元祐皆在，遜志獲受其業，故其文章典雅□□成一家言。年二十五為質阝山書院山長。洪□□□，徵修《元史》，入翰林為編修，累遷侍講學士。建文初，召為太常寺少卿。庚辰會試，與董倫為考選官，精□□□□，名士胡廣、吳溥、楊子榮、楊浦、胡濙輩，皆入彀□□□人焉。內難既平，遜志存歿莫考。嘗考是科同□□□者，右拾遺朱逢、編修史官吳勤、葉惠仲、趙友士、□□、張秉彝，監試官御史王度、俞士吉，蓋皆一時之選□，葉惠仲、王度死難，餘皆□□□故而。徐旭者，永樂初為吏部郎中，與逢預□□□□□實錄，旭升國子監祭酒。俞士吉，永樂 □□□□□□□□。李貫者，吉水人。革除中，為翰林修□□□□□□□□□宗，一日□於宮中持建文時群□□□□□□□□□□覽一二干犯者，命翰林院侍講 □□□□□□□□□□馬錢糧數目則晉餘干犯者悉燒□□□□□□縉等曰：「爾等宜皆有之。」眾稽首未對，貫□□□□無之，上曰：「爾以獨無為是耶？食其祿，思任其事。國家危急之際，在近侍獨無一言，可乎？朕非惡夫盡心於建文者，但惡導引建文壞祖法亂政經也。爾等前日事彼則忠於彼，今日事朕當忠於朕。不必曲自遮蔽也。」後貫以姻家累，坐罪下獄。
王紳，字仲縉，金華義烏人。父禕，以文行重海內，與宋濂齊名。國初擢儒教校理，曆起居注，出判南康、臨漳二郡。會修《元史》，召為總裁官。尋擢翰林待制，使雲南，仗節死。紳甫十三，聰敏過人，落筆為文，沛然不可御。鞠於伯氏綬，事母何盡孝。及卒，哀毀逾禮。未幾，綬亦沒，紳獨綜理生業，煢煢憂患中，傑然負奇志。暇日益取經史百氏言，窮其旨歸，縱橫磅礴，出入上下，宋濂一見即器之，曰：「王華川其有後乎！」蜀獻王聞其賢，馳幣聘至，待以客禮，俾教授蜀郡。縉痛父遺骼未還丘壟，白其情事，王憫之，給道里費，以□□雲南訪求，不獲，遂即死所奠祭，仰天號慟，幾□□□□之，泣下沾襟，作《滇南慟哭記》以著志，雲南□□□□□重之，作《吊王翰林文》紓其情。還，王慰勞□□□□□，貴賤咸知愛敬。建文即位，召為國子博士□□□□，編修《太祖實錄》。與侯城方孝孺交遊，嘗尊孝□□□代儒宗，勸之著書以淑來世，孝孺不以為然，紳□□益向道德而略文藝。嘗以其父死節事聞於朝，得□贈翰林學士，諡文節。開國以來，文臣有諡者實自禕始。庚辰十二月丙午，縉卒，年四十有一。《繼志集》三十卷藏於家。子稌，事見第五卷。
鬍子昭，字仲常，一字伯尚，嘉定榮縣人，舊名志高，後以避嫌，改居縣之東川鄉。子昭富經術，性忠介。方孝孺為漢中教授，講明理學，往從之學。蜀獻王賦詩贈之。其後由儒士被薦至京師，王紳輩甚重之。革除間為史官，曆升山東按察司僉事、刑部侍郎。壬午九月十一日戮，時年四十一，闔族被擒。父復初，母郭氏，皆年八十餘，編伍。子紹縝、維發習匠，後亦編伍。獨弟志遂為蜀府典賓，匿丹稜以免。近御史熊相於州治西立祠祀之。
楊士奇，名寓，以字行，江西泰和人。早孤，母改適羅戴。奮志力學，郡縣交辟不就。尋以明經授教官，未赴。會修《太祖實錄》，送留翰林編纂。未幾，命吏部考第史館，尚書張紞奏士奇第一，授齊府審理副。明日，復入翰林。
程本立，字原道，嘉興崇德人。少讀書，不務章句，聞金華朱彥修得考亭正傳於白雲許謙，乃就學焉。寓金華最久，造詣日深。洪武丙辰，以明經秀才擢秦府典所引禮舍人，□□秦、晉、燕三府官僚召見奉天門下，賜馬匹、楮幣有差。在任五閱月，以母艱去。庚申，復除補周府禮官。丁卯，從王朝京師，被累，謫雲南馬龍池郎甸長官司吏目，留家大梁，自以一僕之任。時所部百夷煽誘為逆，本立單騎突入，為書開諭逆順利害，由是諸夷咸悅歸順，邊事以息。當王師初靖，餘孽尚驕，時西平侯沐英、布政使張沈以本立統領守禦，因自誓曰：「我當以死救一方之民。」遂不避艱險，山行野宿，自禁雄姚安以逮大理、鶴慶、嚴江、永安，咸賴其撫綏安輯，自是民得安業，軍得著伍，本立之功也。戊寅，奏計京師，應天府尹向瑤、學士董倫，以文學優長、守身廉潔薦，乃徵入翰林，纂修《高廟實錄》。升都察院左僉都御史，階中順大夫，支四品俸。辛巳，以失誤陪祀，調除，仍留翰林纂修。明年，《實錄》完，調江西按察司副使。未行，適靖難兵起渡江，逮入京，本立自盡，壬午六月十三日也。官因追其恩典，家無遺貲，時稱為清。所著有《異隱集》十卷，僉事吳昂刊行於閩，而參政林延昴序之，稱為「今之夷齊」云。時同纂修者學士董倫、禮部郎中夏正善，史官錢塘高讓、廬陵吳勤、趙友士、端孝思，同郡張秉彝、唐耕，侍講王景、修撰李貫，編修吳溥、楊溥、楊子榮、劉覲，侍書劉彥銘，皆不能死節，或見用新朝焉。
唐愚士，名之淳，字愚士，以字行，紹興山陰人。父肅，國初應奉翰林，文字有名。愚士少有奇志，攻學不倦，年二十餘已有聲浙水。父謫死臨濠，辛勤扶喪歸葬。追求其平生所作，不憚荒遠，纂錄收拾，如獲金璧。時伏讀淒切，人為之掩泣。然愚士亦工為文章，且善筆劄，酷似其父。洪武中，屢有薦之者，謝不就。曹國公李景隆勳業第一，好士，聞名，走使者請至家，俾其子師焉。徵行四方皆與俱，曆燕、薊、秦、周，覽前代遺跡，援筆而賦，蹂躪一時。歲辛已，嗣君詔翰林詞臣集數千載經史中事，為書以考治亂、為監戒。命舉優通文學士，方孝孺輩以愚士薦，上亦雅知其名，且謂曹國公之客賢，趣召至殿前，即拜翰林侍讀，賜以冠帶，俾與孝孺俱領修書事，且同以《前漢書》進讀。未幾，病，以閏三月二十三日卒。時景隆以將兵於外，及歸，則愚士病甚不可為矣。賙恤之甚厚。所著有《萍居稿》、《文斷》諸書。
二月六日，都督韓觀練兵於德州。革會川衛儒學。三月，改大理寺卿為大理卿，革司務二員，立典簿一員。改太常寺卿為大常卿。
革鴻臚寺司儀司二署。
改光祿寺卿為光祿卿，寺丞各加左右字，升秩從四品，寺丞從五品。
改太僕寺卿為太僕卿，少卿、寺丞各加左右字。升少卿秩從四品，寺丞從五品。改主簿，增典廄、典牧二署，各設正一員、丞二員、監事二員、吏目一員，典廄署增屬官□騻等一十五郡，郡置長一人，改馬千戶所倉一處副使屬本署，典牧署增屬官，遂生等三郡。
五日，革安遠縣僧會司。七日，增置衡州府來陽縣觀山巡檢司。
九日，改福州府福寧縣青灣巡檢司為相山巡檢司，松山巡檢司為庫溪巡檢司。
十日，追尊懿文皇太子為孝康皇帝，廟號興宗；皇妣敬妃為孝康皇后，立妃馬氏為皇后；封弟允熥為吳王、允熞為衡王、允熙為徐王，詔誥天下。遂命有司舉賢、養老、恤窮、重農、造士、任官、旌義、周恤、裕荒、恤兵、存廢、掩骼，以佐邦國。詔曰：「朕惟有盛德而不享其報者，必垂裕於後昆，履大位而不逮乎親者，必致尊於宗廟，此天下之至理、古今之通義也。昔我太祖高皇帝，平定天下，承千載之大統；皇考懿文皇太子，早登儲位，參決萬幾，默施寬仁，陰讚至治，視斯民如赤子，體天眷之聖，盛錫佑朕躬。太祖皇帝奄棄臣民，肆朕嗣登大位，既諡太祖為高皇帝，孝慈皇后為高皇后，而皇考諡號未稱，朕心實悼焉。邇者采群臣之言，追尊皇考為孝康皇帝，廟號興宗皇帝，妣敬妃為孝康皇后，擇日祔。群臣復謂中宮之號未正，無與共承祭祀，諸弟之封未定，無以夾輔邦家，繼以為請。已冊妃馬氏為皇后，封弟允熥為吳王、允熞為衡王、允熙為徐王。夫尊親所以崇孝敬之道，正家所以厚風俗之厚。嘉興萬邦，同臻至治，布告中外，咸使聞知。一、祖宗廟諡稱號，所以裒顯功德，非所當諱。今後惟廟諱如律迴避，廟諡稱號勿諱。一、民間及山林岩穴有懷才抱德，送來授以祿位，以安黎庶。一、軍民男婦有八十、九十者，賜米一石、肉十斤、酒三斤；九十者加賜帛一疋、綿一斤；其身犯杖罪以上，隸卒、優娼不用此例。一、所在鰥寡孤獨、貧無產業不能自存，有司每歲給米三石，責令親戚收養；如無親戚，鄰里養之，毋致失所。其有田地荒蕪，無人耕種者，從實開報，以憑分豁。一、農桑乃衣食之本，有司勿奪其時，使得盡力耕種，足其依食。一、學乃風化之原，教養英俊以備任用，有司宜加意禮以勸勉，禁其習於浮華，毋得通同擾民。」太后開平忠武王常遇春女。皇太子數歲薨，皇后父金為光祿少卿。洪武丙子九月十三日立為皇太孫妃，至是冊為皇后。吳王國杭州，衡王國衡州，明年之國；徐王幼未行。歲壬午七月，降封吳王為廣澤王，衡王為懷恩王。是歲十二月召至京，皆降為庶人，幽之，後隨駕入北京。至天順元年釋放，無存，惟吳庶人有老姊數人耳。徐王永樂四年封甌寧王，未之國，永樂十五年薨，遷葬太平門外，無子，國除。至今南燕光祿寺歲供節祀，用時俗棹麵酒果所祭之。
二十一日，改廣東鹽課提舉司為廣東都轉運鹽使司、海北鹽課提舉司為北分司。二十二日，革邵武府光澤縣河泊所。
二十五日，革戶部浙江等十三清吏司，立職民、度支、金帛、倉庫四司。革刑部浙江等十二清吏司，立詳憲、比議、職鬥、都官四司，立郎中一人，員外二人，主事八人。
革紹興府在城河泊所。
二十九日，改浙江等十二提刑按察司為浙江十二道肅政按察司，各分巡道改為分司革照磨所。
燕王來朝。《吉安志》載，御史曾鳳韶是日侍班，王由皇道入登陛，不拜。鳳韶劾奏曰：「殿下宜展君臣之禮，宮中乃敘叔侄之情，燕王由皇道，不拜，大不敬。」帝曰：「王至親，勿問。」又南京錦衣衛百戶潘暄《貼黃冊》內載，校尉潘安，二十三日欽撥隨侍燕王還北平任，坐以拿張昺功，升職。據此，則來朝明矣。
戶部侍郎卓敬上書。時燕王來朝，敬密奏曰：「燕王智慮絕人，酷類先帝。夫北平者，強幹之地，金元所由興也。宜徙燕封南昌，以絕禍萌。夫萌而未動者，幾也；量時而為者，勢也，勢非至剛莫能斷，幾非至明莫能察。」上覽奏大驚，袖而入。明日，語敬曰：「燕王骨肉至親，卿何得及此？」敬曰：「楊廣之於隋文，非父子耶？」上默然良久，曰：「卿休矣。」事竟寢。
敬，字惟恭，浙江瑞安人，家卓奧，後徙滄州。少讀書，十行俱下，一日棄不復讀，亦未忘也。七歲，有異人見之，曰：「此奇兒也，第血不華色耳。」年十五六，讀書寶香山。性至孝，晨昏禮雖遠不廢。夜嘗歸，值風雨，路得一牛，騎之歸，及門縱之，則虎也。洪武戊辰登進士，授給事中。好直言，嘗勸上曰：「諸王服飾尚有擬天子者，此亂之道，何以命天下耶？」上笑而納之。他日，與同官見，適八十一人，上命改為元士。尋以六科為政事本源，又更為源士，後復稱給事中。上疏多過直，或戒以太剛則折，敬謝曰：「敬知盡諫諍職耳，禍福非所計也。」言之益力。曆宗人府經歷，進戶部侍郎。後靖難兵入，有執敬數之曰：「此得非前日奏我諸王者耶？」敬厲聲對，辭不遜，且曰：「若用敬言，王何能至此？」上怒，欲殺之，繫之獄，使人諷之受官，不屈。姚廣孝曰：「昔吳不殺范蠡而蠡卒滅吳王，衍不殺石勒而勒終滅衍。夫敬言誠見用，陛下豈有今日？」於是斬敬，夷三族。敬臨刑，神色自如，經日其面如生。敬之死出於廣孝所忮，上實不忍，嘗歎曰：「國家養士三十餘年，卓敬可謂不負君矣。」敬博學多能，談論英發，天文、律曆、地理、兵、刑，靡不造其奧，所著《有道詩》十卷，詩文五十卷。宣德間，門人黃朝光、子養正，齎敬小像並其詩至京師，求編修劉球作傳，稱其與夷齊當不朽，且私諡之曰忠貞。
駙馬都尉郭鎮卒。
鎮，開國初功臣武定侯郭英之子，卒，贈營國武襄公。伯父子興亦以開國公封鞏昌侯，追封陝國宣武公。姑高廟妃，二女弟為遼、郢二王妃。鎮以勳戚子弟，姿貌潔修，儀止詳謹，朝謁之際，太祖屬目。洪武己巳，選尚永嘉公主，時年甫十七。好學，工詩，熟於禮度。每命練兵總事，恭勤不懈。帝即位，命賞遼東兵，事竣，還，中途疾作，至今不能朝。帝令醫治，勿痊，卒於賜第。輟朝三日，殮葬皆遣官賜祭，諸王亦遣祭奠。定襄伯登者，鎮侄也，國朝一門為公侯駙馬伯者，惟郭氏云。
以中軍都督府事宋晟充總兵官，鎮守甘肅。
晟，父朝用、兄國興，皆起定遠田間，累有開國功，朝用官至右督，國興以總管戰歿南臺。晟承兄官，克徽寧，征關陝，三鎮涼州，進官督府。洪武庚午，制充總兵官，征哈密，去肅州千餘里，虜府城也。晟誅其偽王子別立法等三十餘人、獲眾千五百人、金印一、銀印一，送京師，所得馬牛羊咸給將士。明年，征罕東西番，擒誅七千五百餘人，獲馬二千五百、牛羊十萬，遂還京師。甲戌，調中府充總兵，討遼東邊寇，戰腦溫江，大捷。明年，平廣西並像諸寨。又明年，總羽林八軍平五開、平里十三洞。戊寅，率師城萬全諸衛。還京，己卯，以晟久居涼州，回番畏服，遂充總兵官，出鎮甘肅。靖難後來朝，進左朝督，授平羌將軍，復任。永樂乙酉，諭降虜酋把都帖木兒、倫篤倪灰，邊境底寧。命徐都督膺、趙尚書疽持節即里中封西寧侯，子琥、瑛尚安成、咸寧公主，皆為駙馬都尉。琥嗣侯，有罪，改命瑛。
免官民債舍月錢。洪武中，凡無舍者，官自奏吏校人等首告，並從錦衣衛同兵馬司，撥與在市廊房居住，月收債錢，視毀者工部修理。至是悉免月錢，令戶、工二部同管，既而戶部尚書鬱新謂事不歸一，奏令工部專管，行五城兵馬司取勘見數，凡遇官民告討房屋，以兵馬司查勘，即與撥住。
令改憲兩司糾察屬吏。
以戶部右侍郎夏原吉等充采訪使，巡行天下。侍郎夏原吉、給事中徐思勉等二十四人同日拜，命充采訪使，分巡天下，問民所疾苦，賞廉平吏，出貪墨不職者，皆得以便宜行之。原吉在福建號稱寬平，未幾，移鎮蘄州。思勉，華亭人，尋擢山東按察僉事。
革松潘衛。詔求賢，自守令以上皆得薦舉。京師地震。詔求直言敢諫。
三月丁亥，帝祀孔子於太學。駕至文廟，祀先聖孔子，拜跪盥獻，用享廟社。禮畢，御彝倫堂，見師生，賞幣鈔有差。二月，革汝寧府新蔡縣儒學訓導二員。
升布政司為正二品，堂上升一級。七日，革福州府福寧縣河泊所。九日，革應天府及各府照磨所檢校一員。革徽州及各府照磨所司獄司。
十二日，改儀真是清江閘為清江壩。
十三日，改開封杞縣清溝馬驛為雍邱馬驛、祥符縣時和馬驛為陳留縣清賊馬驛、雅川涉平馬驛為葵邱馬驛。革贛州府上館驛。
十四日，以散騎散人張成等七十一人為延海巡檢，以前監生傅以莊為山東南河縣知縣。以莊，舊名中，為監生，洪武中以極刑，家屬放為民，至是舉保選除，後永樂二年，考滿。
十八日，改陝西、山西、甘肅、行太僕寺主簿為典簿，改鴻臚寺主簿為典簿。
二十日，定廣惠庫舊鈔免進天財庫，就庫收放，立廣惠庫，勘合並底簿。二十二日，燕王還國。二十四日，革漢中府略陽縣並儒學。
謫監察御史尹昌隆為福寧縣知縣，尋召還官。昌隆上疏言「奸臣專政，陰盛陽微，謫見於天。是以地震」，執政者惡之，斥知福寧縣。帝初即位，大臣相訐奏者命各道鞫之，同官皆畏縮，昌隆獨不避，一繩以法。巡閩中，去貪苛，理冤獄，所至風裁凜然。還朝，上疏言當節民力、謹嗜欲、勤政治、務正學，不報。比落職福寧，益以清勤自勵。俄坐師巫咒咀下獄，得白，還職。
遣參將宋忠屯兵開平，都督徐凱練兵臨清，都督耿瓛練兵山海關。忠之屯開平也，調沿邊各衛馬步官軍三萬，選燕府護衛，精壯官軍，悉隸麾下，其護衛胡琦、指揮關童等，悉送入京；調永清左衛軍於彰德，右衛軍於德州，以防燕也。
四月四日，改揚州府泰興印莊巡檢司為新河巡檢司。增置通津巡檢司。
六日，革都察院右都御史、僉都御史各一人，止設都御史、副都御史、僉都御史各一人。八日，革留守左右等衛、聚寶等門千戶所並各門吏目。
九日，改和州牛屯巡檢司為新河口巡檢司，革浮沙口巡檢司，革彰德府涉縣偏店巡檢司。十二日，革烏撒軍民府同知一人、推官一人、知事一人。
十六日，改通政司為通政寺，改使為通政卿，左右通政為左右少卿，左右參議為左右寺丞，經歷司為典簿，知事為錄事。增置左右補闕、左右拾遺各一員。
十七日，分太常寺少卿、寺丞為左右，升寺丞秩正五品，分鴻臚少卿、寺丞各為左右，少卿正五品，鳴讚序班改正九品。
十八日，分陝西、山西、甘肅行太僕少卿寺丞為左右。二十四日，革開封府考城、柘城、延津、寧陵四縣儒學訓導各一員。革延平府順昌縣仁壽巡檢司。
二十八日，立鍾山祠祭署，設奉祀、祀丞各一員。革南丹衛，以其官軍附慶遠衛。
湘王柏有罪，自殺，國除。湘王謀逆事覺，守臣奏之，且以兵衛王城，柏窮蹙，縱火焚其宮室、美人，已而乘馬執弓，躍入火中死。《貼黃冊》有是月荊州護衛後所鎮撫王者，逮赴京師，調廣東廉州、欽州千戶所。
齊王榑有罪，廢為庶人，青州中護衛指揮柴真伏誅。青州護衛軍曾名深告王謀反，柴真鞫實，極刑，遂廢榑為庶人，出《貼黃冊》。按是年七月詔書，稱榑謀反，辭連湘王，柏先已自焚死，廢榑為庶人。據此，齊當自湘王反後。以茅大芳為副都御史。
大芳，揚州泰興人。博學能詩文，為宗黨所重。洪武間以儒士應辟，典教淮南，考績入朝，高廟召對，悅之，擢秦府長史，且勉以董子輔相之業，賜齎期待者甚隆。大芳以為特受隆遇，懼無以稱聖天子眷知之恩，益自感激，諫諍彌篤，得大臣體。未逾年，秦國稱治，國書揭其正堂曰「希董」之堂，以章聖訓，且著其志，方孝孺為之記，稱其志偉然廓大，和雅而不諂，深有得於正誼、明道之旨。革除間，累官至副都御史。靖難師起，嘗以詩寄梅隱曰：「幽燕消息近如何，聞道將軍志不磨。縱使大龍蟠地軸，莫教鐵騎過天河。關中事業蕭丞相，塞上功勳馬伏波。老我不才無補報，西風一度一悲歌。」此蓋燕兵初起，為鐵鉉所拒，尚未至淮時。壬午八月十七日，與其子順童、道壽皆戮死。永樂四年十二月初，子文生亦誅焉。
以左補闕胡閏為大理左少卿。
閏，字松友，饒州鄱陽人。學博行修，素以忠直自許。初，太祖征陳友諒時，謁吳芮祠，壁間有閏《題竹詩》曰：「幽人無俗懷，寫此蒼龍骨。九天風雨來，飛騰作靈物。」太祖歎賞久之，陰記其姓名。洪武中，以有薦辟。至闕下，上識之，曰：「此題詩鄱陽廟者也。」拜都督府經歷。革除間，遷右補闕，進大理寺左少卿。靖難兵定京師，閏時坐誅戮，子傳道誅死，次子傳慶等俱戍邊衛，妻汪氏、女二人俱配象奴。郡志稱其忠貞鯁直，節行聞天下云。又聞諸其鄰人云，一女後歸，貧無所依，閭里競以錢米給之，曰：「此忠臣女也。」旬日饒足。節行之感人如此。嘉靖二年，提學副使邵銑立祠祀之。
北平按察使陳瑛有罪，安置廣西。
瑛字□□□人。曆洪武至革除年，初為北平按察使，坐交通藩邸，謫廣西。太宗即位，首召為都察院右副都御史。怨建文諸臣最深，上為帝允炆輟朝五日，瑛請減之，上不從。尋抗奏黃觀、廖升、王叔英、周是修、王艮、顏伯瑋皆從逆，宜追戮之。上曰：「朕初舉義師、誅奸臣，不過齊、黃數輩等。後來二十九人中如張紞、王鈍、鄭賜、黃福、李昌隆皆宥而用之。今汝所言數人，況有不是二十九人之數者，彼食祿自盡其心耳，悉置勿問。」蓋上初入京師，升及自修自縊死，艮在官闔家自焚死。先是，上兵至沛縣，伯瑋不肯下，與其子俱死；觀時守安慶，投江死；叔英守廣德，自縊死。後瑛閱方孝孺等獄辭，遂錄其妻女，皆將給配。觀妻出通濟門，先擠其二子於河，遂自沉死。叔英二女皆就錦衣獄，俱赴並死。其違命忽心如此。後竟以羅織苛刻得罪，誅。至洪熙，諸臣宗族皆釋還田裡。天順中，英宗有釋建文庶人之詔；孝宗朝，有建言欲繼絕褒忠者，於是瑛之罪益不可掩矣。
繆恭，字思敬，號守謙，台州人。學古行高，晚年赴京建言，列為六事上之，其曰：「紹絕屬者，請封建庶人後也。」疏入，通政司官大懼，遂拘留而敕奏之，賴上聖明，不之罪，牧敕有司遣之。王古直作計贈其行。追贈翰林待制，王禕為學士，諡曰文節。□禕洪武中使雲南，死國事。
五月一日，革贛縣黃金稅課局、南安府南昌澤口稅課局。四日，增置臨洮府金河縣濟遠倉。七日，革鎮江府甘露壩，省瀕新港壩官一人。十二日，革東昌府臨清州會固閘。
革荊州府登雲驛，省夷陵州安遠縣學訓導二人。
十四日，改錦衣衛千戶徐斌於蘇州衛。庚戌，斌從察指揮捕賊常州，有功受賞。二十一日，革東昌府聊城縣李海務閘。
選補天下儒學官員。先是，學官缺，以舉人及試中監生通經儒士補之。至是，吏部奏缺眾，詔今天下凡見任未入，及流官，及為事充軍令已替役，但通經者，所在訪舉，試用其後。二年四月十四日，復詔軍司、軍士、軍餘凡有通經者，軍官舉送按、布二司，試中選用。二十二日，革萊州府掖縣柴胡寨、膠州逢猛、即墨縣栲栳島三巡檢司。
改襄陽府釒句州江口巡檢司，置郿縣馬昌口巡檢司。二十三日，革登州府寧海州乳山寨、文登縣辛汪寨溫泉鎮、福山縣孫夼鎮、黃縣馬停鎮，蓬萊縣楊家店、高山，招遠縣東良、海口，萊陽縣行村寨，凡九處巡檢司。
二十六日，革邵武府建寧縣河泊所。二十七日，省廣州府連山縣，以其地入連州。以監察御史戴德彝為左拾遺。
德彝，寧波奉化人。洪武甲戌進士第三人，入翰林院為編修，甫三載，升侍講。上諭之曰：「官翰林者雖以論思為職，然既列近侍，旦夕在朕左右，凡國家政治得失、生民利病，當知無不言者。昔唐陸贄、崔群、李絳之徒，在翰林皆持正言讜論，補益當時，顯名後世，爾盍以古人自期待哉。」德彝與侍讀張信皆頓首謝。由是感奮，思所以稱上意，拾遺補闕，以直聲振於朝。後改監察御史，益善於其職。革除年間，改左拾遺。靖難之師既迫，與太常卿黃子澄、吏部尚書張紞、兵部尚書齊泰、翰林侍講方孝孺、御史大夫練子寧、大理少卿胡閏、宗人府經歷宋徵、戶科給事中韓永等，日夕畫策防禦，後俱死難。
四川岳池縣教諭程濟上書。濟，陝西朝邑人，有法術，以明經為四川岳池縣儒學教諭。岳池去朝邑數千里，濟寢食俱在朝邑，而日治兵岳池，學事不廢。革除間，上書言某月某日西北方兵起，朝廷以為非所宜言，繫至京師，召入，將殺之。濟叩頭曰：「陛下幸囚臣，至期而無兵，臣死未晚也。」遂繫獄。已而兵果起，乃赦出。濟更以為軍師，護諸將行北。與靖難兵先鋒戰於徐州，大捷。會曹國公師退，文皇帝至江上，濟逃去，不知所終。始徐州捷時，諸將乃樹碑載戰次第及統軍者姓名。濟一日夜往祭碑，人莫測其故。後文皇帝過徐州，望見碑，顧左右曰：「碑者何也？」或以狀對。上大怒，趣左右摧碑，一再擊。遽曰：「止！止！為我錄碑來！」乃按碑族誅諸將，無得脫者。濟姓名止因擊處得免，濟曩者之祭蓋禳之也。
以宋徵為宗人經歷。
征字□□，□□人。嘗建議親藩謀逆，削其屬籍，故靖難之兵討焉。事平就戮，其詳不可考。
陝西按察司僉事林嘉猷以給由至京。嘉猷，本名鼎，以字行，台州寧海人。始師事同邑王琦，琦坐累，家徙雲南，姻族無一人顧恤者。嘉猷徒步千里追送，涕泣與之決別，人高其誼。後復行六千里至漢中，求方孝孺而師焉。方氏之門，嗜學之士至者無虛席，而孝孺獨以得嘉猷及鄭叔貞為喜，勖之使進乎聖賢之道，且曰：「匡我者二子也。」洪武丙子，以儒士校四川，蜀獻王謂其名字不相蒙，乃賜之名曰「良顯」，後以字行。由薦辟入史館為史官，累遷至陝西按察司僉事。嘗被燕邸召入居住，得其隱情，至是以告孝孺。其後以靖難師迫，遣錦衣衛千戶張安齎書詣燕，許以世子襲正位，本嘉猷之言也。內難平，坐孝孺之黨逮至京師，壬午九月丁亥被戮。
以文學舉人樓璉為翰林侍讀。
璉，字士連，金華人。嘗從宋濂學。洪武中，以儒士名主寧宣、仁壽二縣簿。至是嗣位，屢下詔求賢。璉以文學舉入翰林，侍經筵，官至侍讀。靖難師入京師，文廟命方孝孺草詔，孝孺哭且罵，授之筆，擲諸地，曰：「身可死，詔不可草。」改命璉為之。方入見時，孝孺受淩遲之刑未畢，璉惶懼受命。歸而憤歎，妻子問之曰：「得毋傷方孝孺耶？」璉曰：「我受刑尚可，正恐累及爾輩耳？」逡巡間，一夕自經死。
以錢芹為戶部司務。
芹，字繼忠，蘇州吳縣人。少負氣節，以奇功自奮。元季以策干諸將，無所遇。洪武初，辟大都督府掾，從大將軍徐達出北平，絕大漠，凱旋。俄以例解職，家居二十年，甘貧守道，為郡守姚善所知，語在善傳。革除初年，詔求遺逸，善以芹應詔。召對稱旨，留中議事，授戶部司務。北陲有警，署行斷事，從征虜將軍諮謀，會軍府遣芹入奏，道病卒。瀕卒，猶條邊事緩急上執政。年七十二，賜棺斂葬黃山。
以浙江仙居縣學訓導王叔英為翰林修撰。
叔英，字元采，台州黃岩人。始從母姓為陳，後復本姓。洪武丁卯，辟為仙居訓導。丁丑，改德安府學，後拜漢陽知縣。高廟晏駕之明年，召拜翰林修撰，上資政八策，曰務學問、曰謹好惡、曰辨邪正、曰納諫諍、曰審才否、曰慎刑賞、曰明利害、曰定法制，皆援古證今，鑿鑿可行。且曰大祖皇帝除奸剔穢，抑強鋤梗，不啻如醫者之去病，農夫之去草；急於去病則或傷於體膚，嚴於去草則或損於禾稼，固自然之勢。然體膚去疾之餘則宜調理其血氣，禾稼去草之後則宜培養其根苗，亦自然之理也。識者知為經濟遠器。靖難師起，叔英奉命募兵廣德。未幾，文廟已渡江，都人皆散走。兵部尚書齊泰來奔，叔英以泰為二令，州人執之。既至，泰告之故，乃釋泰，圖再舉，然知事不可為，乃沐浴，具衣冠，書絕命詞曰：「人生穹壤間，忠孝貴克全。嗟予事君父，自省多過愆。有志未及竟，奇疾忽見纏。肥甘空在案，對之不能咽，意在造化神，有命歸九泉。嘗聞夷與齊，俄死首陽巔。周粟豈不佳，所見良獨偏。高蹤遠難繼，偶爾無足傳。千秋史臣筆，慎勿稱希賢。」又書於案曰：「生既久矣，愧無稱於當時；死亦徒然，庶無慚於後世。」自經而死，時年四十。將死時，以書授祠山道人盛希年曰：「可葬我祠山之麓。希年卒取葬之。蓋希年亦台州人，故托以後事。尋有詔治奸黨，其妻繫獄死，二女俱赴井死。或上其死賦詩，上曰：「彼食其祿，自盡其心耳。」乃置不問。叔英自號靜學，有《靜學集》。與同郡林右、方孝孺二人友善，嘗序之以傳。叔英沒後，竟無完稿。後廣德知州周瑛重修叔英墓，立石為之記。少師楊士奇實英所薦，嘗為祭文以祭之曰：「先生之學，聖賢是師；先生之志，綱常自持，先生之心，金玉其章，先生之行，霜雪其光。」又追稱之曰：「先生學醇行正，子道臣道終其身，無一毫之苟，忠孝二字蓋真足以當之，且不愧其言云。」
六月二日，省贛州府安遠縣儒學訓導一員。革濟南府曆城縣堰頭閘。六日，省興濟縣入青縣。增置臨江府羅漢鎮巡檢司。
八日，改莊浪衛稅課局，隸甘州在護衛。十五日，令金華府雙溪水驛、馬驛為雙溪驛。
省雲南府昆陽州、臨安府通海縣、楚雄府南安州凡三儒學訓導各一人。十九日，置河間府滄州長蘆鎮河南東批驗所。以敘州衛左所官軍置戌縣守禦千戶所。
二十四日，革慶陽府靈州鹽課司。二十五日，革岳州府澤州萬盈倉副使一人。二十六日，革宣課司副使，置聚實門宣課司上坊橋分司。調荊左衛所官軍於大同中屯衛。
召解縉還京為翰林待詔。縉，吉水人，舉洪武戊辰進士，擢中書庶吉士。累上封事，指斥時政，詞甚剴切，太祖多見納用。兵部尚書沈縉嫌其年少，譖改御史，意實苦之。在臺以敢言稱。久之，太祖命其父將歸鄉里，臨遣之，曰：「十年後來，朕必用汝。」及期，而太祖崩，遂奔喪來京師。時縉母喪未葬，父年九十矣。有司以非詔旨，謫河南衛，吏或言其為左右所中。歲餘，帝憐其才，召還，以為翰林待詔，大見信任。靖難兵入，首先迎，後為交趾參議，以漢庶人譖，徵下獄，後三年死獄中，家徙邊。
七月四日，革九江府彭澤縣峰山磯鎮巡檢司、湖口縣茭石磯巡檢司。
五日，燕王舉兵靖難，殺長史葛誠、教授余逢辰、北平布政使張昺、都指揮謝貴，彭二死之。
先是，周王不法，廷臣建議凡王府所在，更置守臣，於是以昺為北平布政使。昺至，以掾吏李友直為才，托以腹心，友直泄之。至是，起兵首執昺及都指揮謝貴，惟昺不屈死，葛誠亦死。城中軍民聞變，悉據九門，城中乃定。以友直為布政司右參議。
今按《南京錦衣衛貼黃冊》載，校尉潘安拿昺，燕山右護衛小旗丁勝從龐來興殺彭二子家，賞紵絲二、表裏銀二十兩。或曰文廟潛邸，術士袁廷玉相之曰： 「須若至臍，當戴白帽。」以王加自即皇也。於是遂有大志。建文建元，悉致群賢，力行古道，仁聲四布，民莫不悅。復密緻廷玉，質以人心所向，廷玉曰：「天之所造，何論民心？」又曰：「渡江來渡天有金帶相者，革命之應也。」意遂決。先是，高廟崩，諸王、庶子及郡王多在京，遺命三年喪畢遣還。時仁廟、漢庶人、趙王皆留。遺詔至北平，稱風痺，屢曰遣人扶掖哭臨，語莫能辨，如是數月。乃乞三子視疾，朝廷以遺詔不可，乃止。明年，疾愈來朝，由是正道入，不拜。御史曾鳳韶劾奏曰：「殿下當展君臣之禮，宮中乃敘叔侄之情。由正道不拜，大不敬，當問。」王大驚，左右顧。上徐曰：「是至親，饒他自是。」日宴便殿，親愛浹洽矣。未幾，復稱疾，以三子請，上不忍違，召輝祖及弟都督增壽議之，增壽獨曰：「臣以一家保不反。」時中山王女為王妃，故朝廷必謀及之，輝祖忠於建文，增壽則厚於文廟也，於是三子得還。至國後稱疾，佯狂走市中，奪食物飲酒，語言蹇亂，或食土壤，或暈仆彌日。昺等嘗問疾殿中，文皇擁紅爐猶呼寒。昺歎息而出，誠密語云：「非病也，不得於上故耳。」昺勿信，防益懈。布置既定，乃稱疾愈，府僚三司皆賀，南面扶雙杖臨朝，遂賜宴。酒酣，進西瓜，令校拳碎之以進，已而曰：「水去不堪，取刀割之。」於是兩廡伏兵盡出，捽昺下，擲杖曰：「我何病？為爾輩奸臣所迫耳！」昺不服，遂斬之以殉。
葛誠，字□□，□□人，不知其所以進。仕為燕府長史，靖難師未起時，王常病中暑，四圍皆著火爐，猶自言寒。三司官入視病，皆懼危篤，獨誠告之以不得於上之故，因令人上變。會王遣人至京奏事，齊泰等言於上，執之。既成獄，即發符逮王府官屬。後謀不果，見殺，族其家。
俞逢辰，南陽鎮平人。兵起時，以泣諫被戮。予嘗見其所寄家書戒子之言，自分必死，而爾等無希富貴之心。此亦持正君子，而人少知之者，故讚陳尚書者，謂宛陵大節惟公一人，不知又有是公也。
七月，增置北平府宛平縣豐儲倉大使一員。革蘇州府崑山縣寧海驛、吳江縣松陵驛。甲戌，靖難兵次通州，指揮房勝以城降。丙子，靖難兵拔薊州，擒都督指揮馬宣、鎮撫曾浚。
馬宣者，革除中都指揮也，守薊州。戊寅七月，靖難師起，宣謀起兵禦之，已而張玉、朱能來戰，宣與鎮撫曾浚等閉城堅守，反復諭之不下。王擁眾急攻，宣率兵出拒。王遣精銳衝入其陣，執而殺之，並殺浚。事聞，革除君哀恤之。初，張玉以衡州東連雄鎮，外接大寧可控引女直諸虜，且兵多騎士。三河、潞河躍馬可渡，不先定將為後患。議未定決，薊州都督指揮馬宣聞變，果起兵迎拒。太宗遂遣玉及朱能將兵攻之，敗於公樂驛，宣旋師守州城，玉等環城攻之，宣率眾出戰，為北將鄭亨所擒，不屈死之。
己卯，革雲南等府兔兒關巡檢司衙門、雲南府高州府所屬河泊所、清江巡檢司，及歸化、楊林、羅次、三泊四縣並歸化河泊所、祿豐縣南平巡檢司，凡革一十六處；大理府屬太和縣神磨洞巡檢司、趙州蔓神寨巡檢司、雲南縣大安倉赤石崖巡檢司、溟穹縣鳳羽鄉巡檢司凡五處；蒙化縣屬蒙化州甸尾巡檢司，臨安府屬西河縣曲陀巡檢司河泊所，通海縣河泊所，翟峨縣鐵治所，寧州河泊所，凡七處；楚雄府呂令巡檢司，定遠縣會基關巡檢司，鎮南巡檢司，凡三處；澂江府稅課司河泊所陽宗遠、河川縣二河泊所，廣西稅課□□□□□府稅課司、景東府景豐倉、曲靖霑益州通運倉、交水稅課司、鶴慶府稅課司、劍川州河泊所、武丁府稅課司和曲州羅摩弭巡檢司、石臼縣皆渡河巡檢司、尋甸府稅課司、沅江府禾摩村巡檢司、麗江府稅課司、通四十八處；又安南府大庾縣楊林、聶都稅課局二處。
革楚雄府咢嘉縣。增置濟南府豐濟倉大使一人。
革雲南黑鹽井鹽課提舉司屬浪井鹽課司，□五井鹽課司改為師井、山井、鹽井三鹽課司。革麗江府臨西縣。革武定府和曲州、祿勸州。
革曲靖府南寧縣。置澂江府泗水縣周苔巡司。
靖難兵克居庸關，俞瑱敗死。進攻懷來，克之，殺參政宋忠、都指揮彭聚、孫太，遂取密雲驢兒領。
北平去居庸關一百二十里。關跨南北四十里，兩山夾峙，一水旁流。《淮南子》所謂天下九塞而居庸其一者也。北兵毀破居庸，於是山後諸州不能守，上谷、雲中守將往往降附。北克懷來，指揮宋忠被執，而開平龍門亦降焉，營皆無完者矣。
宋忠者，始為鳳陽衛指揮使，以智聞。洪武三十一年，都督齊讓討西南夷，無功，以忠代為參將，以虜功奏。革除君尤任之。靖難兵起，忠守懷來，大將俞瑱守居庸關，相為聲援。己卯，靖難將指揮徐安等敗，瑱拔其城，瑱走依忠，而居庸為燕將所守。太宗曰：「非爾等所知，當以智取，難以力論。力則不足，智則有餘。彼眾新集，其心不一，朱忠輕躁寡謀，剛愎自用，乘其未定擊之，必破矣。」癸未，太宗率馬雲、徐祥等馬步精銳八千，卷甲倍道而進。甲申，至懷來。先是，獲敵謀者言諸忠，誑其將士云「爾等家在北平城中，皆為燕所殺，委屍積滿道路，宜為報仇。」。將士聞之，或信或否。燕王聞之，乃命其家人張其舊用旗幟為前鋒，眾遙識其幟，又識其父兄子弟無恙，相呼反應，皆喜曰：「我家固安。」遂多降者。忠舉餘眾倉惶列陣，未成，王麾師渡河，鼓譟直衝其陣，忠大敗，奔入城。燕師乘之而入，忠急匿於廁，搜獲之，遂被戮。忠子謙鎮南指揮充軍，尋賜死，年十六。彭聚以都指揮與同官孫太副、宋忠守懷來，忠之敗也，與都指揮瑱皆見執，聚、太力戰死之，為靖難所俘獲者不可勝計，獨都指揮莊得一軍遁走得脫。其後反間得行，名將卜萬、吳高皆見疑，而耿炳文、李景隆相繼敗衄，雖有大將陣暉、平安、曆城侯盛庸，皆不能軍而亡勢成矣。初，卜萬將陳亨欲降燕，而為萬所制。太宗設奇，乃詐貽卜萬書，盛稱獎萬而極詆毀亨，緘識牢密，召一卒飲之酒，且賞齎之而置書其衣中，俾歸與萬。其同獲之卒竊窺之，問守者，曰：「遣歸通意，故得厚齎。」卒跪告守者曰：「能為我請得偕行，惟命是從，不敢望齎。」守者如所言為請，遂俱遣，而不與齎者終不平，至發其事。劉真陳亨搜卒衣得與卜萬書，遂疑萬，執下獄，籍其家。其間吳高亦用此策云。
丙戌，靖難兵破遵化，指揮僉事鎖住降。
鎖住本朔方人，魁梧英敏，仕元為樞密斷事，國初降附，馬兵長隸興武衛。洪武乙丑正月，太祖夜夢一人，長身廣眉，器宇弘偉，侍衛左右，周旋甚悉。問其姓名，對曰：「鎖住。」次日，即命羽林百戶潘雄宣訪得鎖住，引見，上熟視，狀如所夢將軍。未幾，從軍北征，屢立征功，俾守大寧前衛。乙巳，調守遵化縣，練兵龍山之陽。北兵既破薊州，乘勝度石門，趨遵化，夜入其城，守將拒戰死鎖住遂降，俄與其子祥俱戰歿，太宗官其孫榮為指揮同知。
戊子，革興化府興化縣道會司。十八日，革九江府德化縣南湖嘴巡檢司。庚辰，靖難兵攻永平，指揮郭虎、陳旭、趙彝以城降。
兵自遵化移軍而東，豐潤、玉田、昌黎、樂亭皆下。至永平，指揮同知陳旭、僉事趙彝以城降。旭隨北將徐忠等分兵攻堯深河，轉攻密雲，皆下。
旭，全椒人，靖難後封榮陽伯。彝，虹縣人，洪武中任虎賁百戶，築城沙漠，改官永平，後封忻城伯。增置忠州安撫司經歷司知事一員。省躬殿成，改謹身殿為正心殿。
先是，於乾清、坤寧南北二宮之間，建退朝燕居殿，一所中儲古書聖訓，名曰「省躬」，命侍講方孝孺作記。
二十六日，革漢中府沔縣，以縣屬黃壩、金牛、順政、相林、青陽、楊平六縣驛改隸慶城縣。詔京官還宜納內官勘合。
吏部考功員外盧義言在京官給解省親，俱於應天府給引，有失體統，合照依丁憂例，於吏部給勘合，定限回銷。詔從之。遣長興侯耿炳文佩征虜將軍印，帥師北伐，詔告天下。
詔曰：「朕奉先皇帝遺詔，纂承大統，宵衣旰食，思圖善政，以安兆民。豈意國家不幸，骨肉之親屢謀僭逆。去年周庶人橚譖為不軌，詞連燕、齊、湘三王，皆與同謀。朕以親親之故，不忍暴揚其過，止正棣罪，餘不問。今年齊王榑謀逆事覺，推問犯者，又言與燕王棣、湘王柏同謀大逆。柏自知罪惡難逃，先已自焚死，榑已廢為庶人。朕於燕王，於親最近，未忍究其事。今乃稱兵犯闕，遣長興侯耿炳文等率兵三十萬征討其罪。諮爾中外臣民軍士，各宜懷忠守義，奉職平燕，與國同心，永安至治。布告天下，咸使聞知。」
敘州府戎縣守禦千戶王瑁招安萬里菁首賊王倬等三百處。
八月五日壬寅，改淮安府贛榆縣荻水鎮巡檢司為大興莊圍巡檢司，置漢中府金州茶倉。己巳，革除陝西行都司西寧衛遞運所。
己酉，征虜大將軍耿炳文率師次於真定，遣都督徐凱以兵次於河間，都督潘忠、楊松以兵次於冀州，遂遣兵進次雄縣。
庚戌，革紹興府上虞河泊所、餘姚縣河泊所、桑盆河泊所、蕭山縣河泊所。甲寅，諸軍與靖難兵戰於月樣橋，敗績，都督潘忠、楊松降。
忠、松聞雄縣被圍，引兵往援。太宗謀伏兵於湖，忠渡橋，伏兵起，大敗，全軍皆歿。諸軍不及戰，登城大罵而已。乙卯，革池州銅陵、青陽、石隸、東流、建德五縣稅課司。
革武昌金紫磯鎮巡檢司。戊午，革衢州府常山縣草坪驛。庚申，革杭州府南城河泊所。都督徐真及靖難兵戰於大王莊，敗績。
癸亥，以田州府屬思恩州直隸廣西布政司。省雲南府晉寧州儒學訓導一員。革淮安府清河縣白萍坫遞運所。
帝臨朝諭禮官曰：「今後薦新的品物，教太常寺差一員官常川聚寶門外太常司官處報知合行，薦新品物，增價收買，即便從他貨賣，毋得因而作弊，刁蹬留難，虧折小民，違者治以重罪。恁禮部出榜，都教知道。」
癸亥，耿炳文及靖難兵戰於真定，敗績，左副將軍駙馬都尉李堅、右將軍都督寧忠、左都督顧成皆被執，炳文入城，靖難兵攻之，不克。
耿炳文，濠州人。父君用，元末從高廟取滁，積功為明威將軍、總督。其後，克採石，取金陵，自有功，炳文皆從焉。丙申歲，與張士城戰於宜興，君用賈勇先登而死，炳文代領其眾。明年，取廣德、長沙，擒士誠守將而降其兵。會立元帥府於長興，以炳文為總都元帥守之。辛丑，敗士誠將李伯升，追斬五千餘級，拜指揮使，撫綏有方，湖人安堵。吳元年破蘇州，士誠就擒，論功，召見戟門，降諭曰：「今日之功，雖古名將不能過也。」升大都督府僉事。洪武初年，授鎮國上將軍兼右率府副使。二年，同徐達征陝西，克之，留炳文鎮守。三年正月，授秦王府王相兼陝西行省右丞。十一年，封長興侯。十四年，輔徐達大兵追虜兵於北黃河，復還陝西。二十四年，賜寶鏹五萬錠、鈔二千錠，使造鳳陽，建其先塋，而追爵君用為侯。二十五年，陝西兩當縣妖人作亂，承制總兵聲討，至二十七年始克之。三十年，蜀中盜起，命為征西將軍往剿，平之。三十一年，鎮守遼東。革除改元，靖難兵起，其後年九月，命炳文佩大將軍印，自遼東率二十萬援真定，都督徐凱領兵十萬駐河間，都督潘忠、楊松營莫州，先鋒至雄縣，太宗帥師禦之。中秋，出炳文不虞，破其城，忠、松引眾來援，伏兵起，忠等皆被擒，因得炳文不虞虛實，遂長驅至真定。壬戌靖難將張玉、朱能、潭淵來戰，炳文大敗，幾為所擒，奔還滹沱河東，炳文眾尚數十萬。十月，復與能戰，皆潰降，副將、駙馬都尉李堅，都督寧忠、顧成、都指揮劉遂俱被擒，炳文固守，燕兵攻城二日，不能下而去。炳文老將，長於戰，至是敗覆，建文君始有憂色，遂召之還，以李景隆代之，遂至於亡。
《開國功臣錄》謂炳文戰歿於陣，時年六十有五。子璿，前軍都督僉事，尚懿文長女江都郡主，革除中為駙馬都尉；瓛，為龍虎將軍、後軍都督僉事，嘗率遼東軍馬與江陰使吳高圍燕城有功；瑄，散騎舍人，擢尚寶卿，後皆獲死。
李堅，懷慶武陟人。洪武中，以功臣子選尚太祖女大名公主，為駙馬。革除君即位，公主進封大長公主，堅以軍功封桑城侯。無幾何，命耿炳文伐燕，拜堅為左副將軍。及燕戰於真定時，炳文軍惟備西北，其東南無備，燕師出其不意，夾擊之，炳文幾為所擒。燕將邱福攻堅，堅墮馬，揮刀砍之，堅大呼曰：「我駙馬也，勿殺！」遂生擒之以獻。太宗謂曰：「爾至親也，今至此，尚逃罪乎？」送械北平，遂道死。姑蘇王琦謂堅歿於王事，子莊見宥，當襲爵，公主猶在，懼禍至，納其誥券，莊得流寓南京，娛情詩酒，以壽終焉。崔銑《彰德志》又載堅為郡人，與李讓同時為駙馬都尉，而讓歸附太示，為之宣力。要之，堅實河南產焉。
升六部尚書秩正一品，增左右侍郎。劉俊奏僉押當以勘合為正。遣曹國公李景隆佩征虜大將軍印，北伐。
李景隆，泗州旰台縣人。父文忠，曹國長公主之子，為開國元勳，追諡岐陽武靖王。景隆以洪武十九年四月襲封曹國公。上嘗書「體爾祖禰，忠孝不息」八字以賜之，使之讀書，友儒生，一時韋布有名者，若天台林右輩皆與交流。革除君即位，與魏國公徐輝祖等俱以元勳子見任用。太宗靖難師起，命為征虜大將軍，帥師往伐，賜通犀帶，餞之江滸。遂乘傳至德州，收集耿炳文已敗將卒，悉調各處軍馬五十萬，進營河間。太宗語諸將曰：「九江豢養之子寡謀而驕矜，色厲而中餒，忌刻而自用，況未嘗習兵會見戰陣，而以五十萬付之，是自坑也。漢高祖大度，知人善任，使英雄為用，不過能將十萬。九江何等才而能將兵五十萬？趙括之敗可待矣。」時復召報者問景隆軍中事，上笑曰：「兵法有五敗，景隆皆蹈之。為將政令不修、紀律不整、上下異心、死生離志，一也。今北平早寒，卒褐不足，披冒霜雪，手足皸瘃，甚者墮指。又士無行糧，馬無宿蒿，二也。不量險易，深入趨利，三也。貪而不洽，智信不足，氣盈而愎，仁勇俱無，威令不行，三軍易撓，四也。部曲喧嘩，金鼓無節，好諛喜佞，端任小人，五也。九江五敗悉備，保無能為。然吾在此，必不敢至。今須往援永平，彼知我出，必來攻城，回師擊之，堅城在前，大軍在後，必成擒矣。」諸將曰：「援永平則兵少。」太宗曰：「城中之眾，以戰則不足，以守則有餘，且世子能推誠任之，足辨禦敵。若全軍在城，祗自示弱，彼得專攻，非策之善。兵出在外，奇變隨用，且內外掎角，破敵必矣。吾出非專為永平，直欲誘九江來就擒耳！吳高怯不能戰，聞我來，必走。是我一舉解永平圍而破九江也。」九江，景隆小字。十一月，景隆引兵十萬圍北平城，再戰鄭村壩，大敗，匿不以聞。明年二月癸亥，景隆致書太宗，辭不遜，諸將皆怒。四月丙申，引兵號百萬軍德州，郭英、吳傑等軍真定，漸移近北平。先是，朝廷命中官齎爾書賜景隆斧鉞，俾專征伐，渡江忽沉於水，識者以為不祥。至是復賜之。已而遇靖難師，戰於白溝河，三進三卻，兵將漫散南奔，而德州等處俱失守，景隆亦奔還。朝臣多請誅之，帝不從。靖難兵渡江後，令總領東城兵馬，卒致開門之禍。永樂初，封太師，寵齎莫比。明年，周王以受賄聞，遂執下獄。景隆曰：「非臣，陛下何以有今日？」文皇曰：「幸是朕來，若他人來，汝亦開門耶？」景隆語塞，闔門幽閉者四十餘年，其男女自相婚配云。世傳李文忠與張臘蹋友善，張嘗以斗笠蓑衣為贈，曰：「汝家有奇禍，絕食時令人披戴，仰天呼張仙，當有應。」至是，一老漢尚記其語，攜以入，居數日，未有旨給糧，家大困，乃仰而呼，平地麥出成穗，采之可食，藉以全活云。
詔貴州都司軍士高魏參讚李景隆軍務。
巍，山西遼州人。洪武壬戌，應貢入太學，以孝行被旌，尋授前軍都督府左斷事。乙丑，上疏欲墾河南、山東、北平兵後荒田，及抑末役、慎選舉、惜名器數事。高廟深嘉納之。後以斷事違旨，當罪，以議賢，謫戌貴州關索嶺，仍許以侄代役。上既登極，詔至，巍上表稱賀，大意謂先帝傳位嫡長，大居正也。復舉下武詩，繩其祖武，為體五始之要。未幾，復上疏言事，一曰欲弱藩王之權云云，書奏不報。既而知州王欽辟舉入朝。九月乙卯，吏部言巍失伍，詔還貴州。靖難兵起，乃言：「周公東征，必待三年而滅之，欲三叔、武庚自悔而修耳。今某不軌，命將討之，易皇上好生之心，豈忍赤子肝腦塗地乎！臣顧奉明詔，曉以天命禍福，明親親，有和解之義，無仇殺之理，使罷兵而復守分土。」至是，景隆出師，詔巍參讚，巍遂上書文廟，略曰：「近因天下不幸，我太祖皇帝升遐，天子欽遵遺制，嗣登寶位，誕布維新之政，下養老之詔，天下感戴，莫不願立於朝而忠其事。皆曰內有聖明君王，外有骨肉藩翰，二帝三王之治可待也。忽聞大王與朝廷有隙，張皇三軍，抗禦六師，不知其意何出。今在朝諸臣，文者異之以智，武者奮之以勇，執言仗義，以順討逆焉。有不勝臣，寄跡岩穴，不忍坐視兵連禍結，挺身自投，願效一策。蓋以為一二之欲而覆百萬之生靈，豈仁智之為哉！以為動干戈孰若和解，使帝者復帝，王者復王，君臣之義大明，骨肉之恩愈厚，乃天下萬世之幸也。臣所以奉詔，置死度外來見大王，欲盡一言者，臣宿許太祖殞首結草，豈有要求哉！且天下神器也，不可智力求。秦以智力求，不能以二世守。魏以智力求，不能以三世守。若我太祖乘元亂，提一旅，奄有華夏，豈智力所能，實應乎天而順乎人也。以大王之賢智，躬承先帝聖訓，不為不熟，何以一朝之忿遂以骨肉之親翻為仇敵，其為先帝之累何如哉？昔周公遇流言之謗即避居東，若使大王聞疑謗之言，解護衛、甲兵，釋骨肉猜忌之疑，塞讒邪離間之口，大王安得不與周公比隆哉！大王慮不及此，遂馳檄興至，侵襲疆守，所以任事者得藉口以為大王假誅右班文臣，實欲效漢之吳王倡六國以誅錯為名也。孟子云：『家必自毀而後人毀之。』臣恐奸雄豪傑乘釁突起，萬一失利，大王獲罪，先帝不能辭責矣。今大王據北平，取密雲，下永平，襲雄縣，掩真定，擒將虜士，易若建瓴，雖孫武豈能遇哉。但自興兵以來，雖今數月尚不能出區區蕞爾一隅之地，較之天下，十五而未有一焉，其用兵之際又可知矣。且佳兵者不祥，百戰百勝，兵家不以為奇。今大王兵士大約三十萬眾，與我天子義則君臣，親則骨肉，猶生離間之疑，況三十萬眾，異姓之士，保終身困迫而死於殿下乎？蓋屢戰則疲，疲則離，離則孤，大王其熟思之。臣躬奉聖天子之旨，念及大王以為帝室最近之親，何至如此，未嘗不灑泣流涕。大王若信臣言以為質，上表謝罪，按甲休兵以待，事報朝廷，必宥大王及軍民士之罪，用修親好，則天意順、人心和，太祖在天之靈亦安矣。大王執迷不回，恃小勝，忘大義，以寡敵眾，為此僥幸不可成之悖事，臣不知孰優也。況太祖大喪未終，毒興師旅，恐與伯夷、叔齊、泰伯、仲雍求仁讓國之義有徑庭矣。殿下有清夷朝廷之心，天下臣民以殿下不無篡奪之意，幸而得成，固中大王之計，後世公論以大王為何如？倘有蹉跌，取譏萬世，於斯時也，追論愚臣之言，其可得乎！願大王再思而審處焉。」書奏不報，巍又假周公援引《詩》、《書》，反覆幾千言，末云：「今殿下論親親，最長、最賢，即我朝之周公也，當流言之謗亦如周公。安重自修，無一毫驕吝之態。有則改之，無則加勉。內輔朝廷，外屏四夷，則周公不得專美矣。惟我朝家業同周室、太祖純德同文王，皇后慈惠同后妃。今殿下才美同周公，輔吾皇上守成邁成康，故以周家始終之說言之。巍白髮書生，生死不懼者，久蒙太祖教養，無所補報，故披露肝膽，大陳義理之辭。如果賜死九泉之下，得見太祖，問臣所以，臣亦有以藉口矣。」書奏又不報。庚辰夏，從景隆北伐，軍潰南奔德州，皆降。已而遇督餉參政於臨邑，時遇端陽，酌酒同盟，遂協謀固守濟南，大著勞績。後從征晉陽、雁門等處。壬午夏，聞京師已定，乃縊死驛舍。
九月戊辰朔，監察御史韓鬱上書奏為機密事：「臣聞人主親其親，然後不獨親其親。茲陛下講之有素，行之方篤，而佐之無人，以致激變也。蓋嘗即彼諸王，既廢而言之，以言其親，則太祖之遣體也；以言其貴，則孝康之手足也；以言其尊，則陛下之叔父也。彼雖可廢，則太祖之體不可殘也。親之手足不可缺也，父叔之恩不可虧也，且使二帝在天之靈，有子有孫為天子，而厥弟厥子遭殘戮，是則其心為何如哉？臣每念及此，未嘗不為之流涕也。此皆殘酷豎儒持一己之偏見，廢天下之大公，或者病藩封之太重，謀削貶之權衡，疑之太重，慮之太深，所以流禍而至於此也。方周王不軌之際進言，則曰六國反叛，漢帝未嘗不削也。執法則曰三叔流言，周公未嘗不誅也，遂使周王父子流離播遷，有甚於周公之誅管蔡者矣。夫唇亡齒寒，人人自危，理之常也。矧周王既廢，湘王自焚，代府被推，而齊臣又告王反矣。為計者必曰：兵不舉則禍必加。是則朝廷激變之也。及燕之舉兵，厥今兩月，前後調兵者不下五十餘萬，而乃一矢亡獲，謂之國有謀臣，可乎？夫兵，兇器也；戰，危事也。以危事而用兇器，其可淹久而不勇決乎？經營幾許而軍需猶是告乏，糧餉猶是不給，將不效謀，士不效力，徒使中原無辜赤子困於道路，迫於轉輸，民不聊生，日甚一日。九重之慮無已，出入帷幄與圖大事者，方且洋洋自得，若無事人。由此而觀彼，其勸陛下必削藩國者果何心哉？諺曰：『親者割之而不斷，疏者續之而不堅。』殊有理也。陛下誠不察此，愚臣以為不待十年，必噬臍之悔矣。臣至愚，感恩至厚，不敢不言。伏願少垂洞鑒，興滅繼絕，釋齊王之囚，封湘王之墓，還周王於京師，迎楚蜀為周公。俾其各命世子持書勸燕，以罷干戈之舉，以慰宗廟之靈，明詔天下，使之撥亂反正，以厚親親之恩。如是，宗社幸甚，天下幸甚。」
革兗州府東平金線閘日巡檢司。又改平陰縣滑口鎮巡檢司為潘家口堆巡檢司。遼東總兵官都督耿瓛帥師攻永平府，不克。乙亥，革廣寧中屯等衛於廣寧中衛。
丙子，革池州府東流縣吉陽鎮巡檢司。增置肇慶府陽江縣丞、簿各一人。壬午，改鎮江府丹徒縣京口驛直隸南京。癸亥，改保寧府江油縣西平馬驛為武平馬驛。
己丑，改鞏昌府會寧縣青家驛巡檢司為古城巡檢司。征謫戍官伏離等入京，復為指揮僉事等官。李景隆次於德州，征謫戌武官赴德州操備。調撫州守禦千戶所官軍赴德州聽操。
十月五日辛丑，革四川行都司利濟驛。壬寅，革會州衛河南驛。癸卯，置雲南府昆明縣儒學。增置平陽府，置實庫大使一員。
甲辰，革國子監博士學正學錄，增置助教一十七員。戊申，改贛州府南橋堡巡檢司為安遠巡檢司。辛亥，李景隆以諸軍至北平，攻城不克，遂築壘於九門。
壬子，增置鶴慶府訓導二員。
甲寅，靖難兵襲執寧王權，三衛官軍總兵官都督劉貞遁還京師，守將都指揮朱鑒死之，行軍都督陳亨等降，遂以其眾歸。
或記曰：文廟初起，兵猶未盛，聞景隆將進攻北平，患之。先是，高廟末年，嘗命文廟巡邊，大寧軍隸護衛官軍，相與歡甚。大寧領朵顏三衛，多胡人精銳，不靖，而戌卒皆中州遷徙之眾，北方苦寒，日夜思歸。文廟知之。至是，命仁廟嬰城固守，獨率千餘，倍道趨大寧，遺書寧王，告以窮蹙，求為和解。寧王信之，遂單騎入城，執手大慟，祈請甚切，寧王為之草表陳謝。居數日，情好甚篤，從官稍稍入城，陰結諸胡，並思歸之，士皆許之。既行，寧王餞送郊外，伏兵擁寧王偕行，招諸胡及戌卒皆從。大寧城空，靖難兵自是愈盛矣。世傳文廟善戰，寧王善謀，一時章檄令諭多出其手，嘗有事成中分之約。後京城平，寧王欲建國，遂上奏乞巡視，許之。寧王出以飛旗，諭有司治道。文廟聞之大怒，詔禁飛旗，治有司罪。寧王不自安，悉屏從兵，與老弱中官數人偕往南昌，稱疾，臥城樓，乞封南昌。詔即布政司為府，屋舍無所更曆，武廟殿閣尚黑云。寧王既得請，遂放志神仙，以善終。
貞，合肥人。洪武中，寧獻王封大寧，貞為總兵官。北平兵入大寧，寧王盡以護衛官軍之北平，意貞亦降，籍其家下之獄。俄而貞由海道自福建還京師，家人遂得釋。大寧在喜峰口外石惠州地。國初設大寧行都司，與遼東、宣府二鎮相為聲援，自後棄大寧，與朵顏諸虜都司遷保定，而東邊遂失一藩籬矣。貞女為文廟昭順德妃。
甲子，省順慶府蓬州儒學訓導三員，營山縣儒學訓導二員。乙丑，改貴州思州府平溪馬驛。
革辰州府沅州使溪水驛，改令水驛為使溪馬驛，晃州水馬驛為晃州馬驛。丙寅，省南陽府鎮平縣訓導二員。征雲南官軍入京備征。
十一月五日辛未，李景隆及靖難兵戰於鄭村壩，大敗。壬申，景隆還德州，北平城九壘皆潰。癸酉，靖難兵入城。先是，景隆次德州，徵兵諸路，合五十餘萬。聞文廟東出，遂圍北平。刑部郎中魏校曰：「景隆號令嚴明，莫敢違。初圍北平，築九壘於九門，又結九營於鄭村壩，親督之，以待文廟之還，令壘營人各為戰，非受令不得輕動。文廟謀知之，遂悉銳攻一營，盡殲之，莫有救者。連破七營，遂逼景隆營，景隆不能支，宵遁。翌日，九壘猶固守，次第破其四壘，諸軍始聞景隆走，委棄兵糧，晨夜南奔，景隆遂還德州。」
丁丑，改四川鹽課提舉司屬黑鹽井、白鹽井鹽課司隸會川衛軍民指揮使司，改寧番衛白鹽井二鹽課司隸鹽井衛軍民指揮使司。己卯，改四川寧番衛大寧場鹽課司。
庚辰，革延安府葭州稅課司。辛巳，革池州府貴池縣李陽河巡檢司。癸未，改曲靖府南寧縣白水關馬驛，隸霑益州。壬辰，改福建寧德甫村批驗鹽引所於北茭批驗鹽引所。
罷兵部尚書齊泰，復以茹嫦為戶部尚書。罷太常寺卿黃子澄。時以文廟表列，子澄等罷之。革平夷衛。
李景隆復聚兵於德州，軍聲復振。以副都御史陳性善監景隆軍。
陳性善名復，以字行，山陰人。洪武中，以春秋魁鄉試，列名上第，臚唱時，上見其凝重，屬目久之，謂侍臣曰：「向唱名陳性善者，君子也。」賜進士第出身，授行人司副，已而入翰林為檢討。初，誠意伯劉基薨，上命御史李鐸往取其遺書，基子璉即出觀象、玩占於石室中，從鐸詣闕上之。上簡精楷者數人入便殿翻錄，性善預焉。上天威嚴重，進見者皆惶汗甚，或掣肘不成一字，惟性善動止安雅。既竣，書法端妍，上喜悅，令賜以酒。是時威譴叵測，性善淹留竟日，家人以為必死。既出，莫不大驚。久之，起升禮部左侍郎，薦達薛正言輩雲。前河南布政司使韓宜司，方隸謫籍，亦以性善言，起為副都御史。皇太孫在東宮時已熟性善名，及即位，一日退朝，獨留性善，賜之坐，問以治天下之道要，且使書於紙。以是性善感知遇，盡所欲言，朝廷悉從之。然施行未竟，輒為權奸所更改，性善朝見，曰：「陛下不以臣愚，猥承顧問。臣既僭塵上聽，許臣必行，今而詔書云然，所謂為法自戾，陛下無以信天下矣。」未幾，文皇帝入靖內難，上命性善監李景隆。大戰白溝河，敗績，與大理寺丞彭與明、欽天監副劉伯完、指揮王賀等皆被執以歸，縱遣之，性善朝服躍馬入於河以死。詔加追戮，徙其家屬於邊，後悉赦之還。邑人吳源為傳其事。
十二月十一日丁未，置濟南府長山縣白山遞運所，曆城縣龍山遞運所、鄒平縣青陽遞運所，青州府安邱縣浯河遞運所、浯河驛渠邱遞運所、渠邱驛，益都縣青社、金嶺鎮二遞運所、昌樂、新興遞運所、新興驛。庚戌，革烏撒軍民府在城□□二遞運所。
甲寅，增置營繕虞衡司主事各三人。戊午，革烏撒軍民府趙班巡檢司。辛酉，靖難兵攻廣寧，克之。癸亥，置長蘆運司兩淮運司、廣東運司、福建運司各照磨所。
改威武衛為濟南左衛。改淮南武崇河驛隸桃源縣。置重慶衛石柱宣撫司隘關巡檢司。遣都督瞿能將兵北伐。
岷王楩有罪，廢為庶人，岷府典膳李英等伏誅。革湖廣五開衛武陽千戶所，移蓋州等衛軍實廣寧左右前三所。營州石屯等衛官軍逃詣遼東，詔編發給賞有差。
薊州衛鎮撫曾璿謀起兵還朝，不剋死之。駙馬都尉王寧謀反，幽於其第。改牧馬看見所四所隸孝陵衛。永樂元年封□寧為永春侯，世襲，宣德間止授指揮僉事。
改興州左右二屯衛官軍於營州衛。衛官張倫等率二衛官軍逃還，結盟報效。
詔興州、營州、開平等衛全家在伍者，分房發回，天下衛所軍士死亡，籍止一人者，放為民。此當在三十一年。在禮科給事中鐵鉉為山東參政。
鐵鉉，河南鄧州和豐鄉人。洪武間，由國子監生授禮科給事中。一云初為都督府斷事。奏對詳明，高廟善之，字之曰「鼎石」。凡法司有疑獄未決者，必以屬鐵鉉。文廟潛邸時，有訴違法狀者，召至，屬法司問之，數日獄未成。高廟怒，命鉉鞠之，片時而成，以此益愛重之。未幾，擢山東布政司參政。庚辰，靖難兵起，曹國公李景隆駐師德州，鉉督漕運，飛芻免粟，水陸立進，露集山邱，未嘗缺乏。既而軍敗南奔，與參讚高巍相遇於臨邑，遂協謀固守濟南，被圍月餘不下，城有被攻破者輒完之，以計詐降，開門板候其入，下之，幾中其計。靖難師知不能克，越三月，乃棄去。事聞，遣使賜以白銀練幣，封及三代。鉉入謝，上賜宴，升布政司使，尋升兵部尚書，佐大將軍曆城侯盛庸總天下兵。文廟踐祚，用計擒至，正言不屈，令其一顧，終不可得。去其耳鼻，亦不顧，碎分其體，至死罵方已，壬午十月十七日矣，時年三十七。父仲名，母薛氏，皆逾年八帙，並海南安置。子福安，年十二，發河南編伍七歲鞍轡局充匠，尋皆死。
燕王上書：
　「燕王隸謹奏，為報父仇事，臣稽首頓首百拜昧死言：臣聞天下至尊而大，莫君與親也。故臣之於君，子之於父母，必當盡其禮者，蓋不忘其大本大恩也。所以不敢忘者，亦理之當然也。故臣之於君則止乎忠，子之於父則止乎孝。如臣不忠於君，子不孝於父，是忘大本大恩也，此豈人之類也與！若然，則君親之大本大恩，為臣子既不可以不報，則君親之仇，為臣子者其可不與君親報乎！《禮》：父之仇不共戴天，兄弟之仇不反共。今我太祖高皇帝，臣之君也，父也，君父之仇，其可以不報矣乎！我父皇存日，因春秋高，故每歲宣藩屏諸王曰：『我之所以每歲喚爾諸子來見，我年老，慮有不虞。』父皇健日尚如此，父皇病久，焉得不來宣我諸子者？不知父皇果有病也？亦不知用何藥而勿救，以至於此大故也？父皇五月初十日亥時崩，寅時即殮，不知何為如此之速也？《禮》曰：三日而殮，候復生也。今父皇不一日而殮，禮乎！自天子至於庶人焉，有父死而不報子者，焉有父死而不得奔喪者也！何故父皇賓天一月，才發詔令親王天下百姓知之？如此則我親子與庶民同也。禮乎！《禮》曰：天子七月而葬。今父皇七日即葬，不知何為如此之速也？臣以此禮不知出於何典？今見詔令言燕庶人父子，方知父皇葬以庶人禮也。其可哀也矣！其可痛也矣！父皇賓天，葬禮未期，即將宮殿折毀，掘起地五尺，不知父皇得何罪而至如此也？況陛下即位之初，嘗諭普天下文武百官，其中有云太祖高皇帝用心三十年，大綱紀大法度都擺布定了，如今想著太祖皇帝開基、創業、平定天下，便如做下一所大房子與人住的一般。若是做官的，政事上不同心、不守法度，便是將房子折毀了，卻要房子裏安穩住的一般，世間安有此理旨哉！言乎今陛下聽信奸臣齊尚書等之言，即將祖業折毀，與詔旨大相違背，使天下之人皆欲守其法度亦難矣哉！孔子曰：『父在觀其志，父歿觀其行。三年無改於父之道，可謂孝矣。』我父皇存日，嘗與眾王曰：『我與天子，蓋造宮殿，不過欲壯觀，天下萬邦來朝，使其觀瞻，知中國天子之尊嚴如此也。然此勞民苦軍，費用錢糧，豈易為爾。故我今日蓋造宮殿極為堅久壯麗，使後為帝者享用，不須再造，勞苦軍民也。』今將祖業折毀，禮乎？臣於父皇賓天，便欲詣關究問，恐彼外人不知者以為臣有他心、犯陛下也，故不也一言，吞聲忍氣，而淚從腹中落也。不意在朝左班文臣齊尚書、黃太常卿等官，皆是奸邪小人、貪墨猾吏，皆我太祖皇帝誅不盡之餘黨，又行結構為惡，以陛下年少寬容，每用巧言欺惑，變亂祖法，豈不知《皇明祖訓御製序》云：『凡我子孫，欽承朕命，毋作聰明，亂我已成之法，一字不可改易，非但負朕垂法之意，而天地祖宗亦將孚祐於無窮矣。嗚呼，其欽戒之哉！』齊尚書嘗奏，凡朝几筵，揖而不拜，及乎小祥節屆，亦不親行祭祀，至於各王差官到京行祭祀禮及奏事，將百戶林玉、鄧庸等拿下，囚繫捶楚鍛煉，令其誣王造反，此何禮也！齊尚書又誣親王擅自操練軍馬、造軍器，必有他圖。齊尚書明知《皇明祖訓兵衛》二條：凡王教練軍馬，一月十次，或七八次、五六次；其臨事有警，或王有間暇，則遍數不拘。又云：凡王入朝，其隨侍文武官員、馬步軍旗不拘數目，若王恐供給繁重，斟酌從行者，聽之；其軍士儀衛旗幟甲仗，務要鮮明整齊，及壯臣民之觀。於洪武二十五年春，父皇太祖高皇帝特詔諸王赴京，賜敕內一件，云常歲訓將、練兵，驗視周回封疆險易，造作軍器，務要精堅堪用，庶使奸邪難以口舌惑眾。敕後書曰：『洪武二十五年正月二十一日，早朝後午時分，朕於奉天門命翰林修撰練子寧、許觀、編修吳信三員，執筆聽命，朕口占以成，以示後人，以辨真偽，孫允炆親目之後發行。』故敕臣想太祖皇帝以諸子出守藩屏，使其常歲操練兵馬、造作軍器，欲為防邊禦寇，以保社稷，使帝業萬世固也，豈有他心哉！其奈奸臣齊尚書、黃太卿、左班文職等官，不遵祖法，恣行奸凶。操威福予奪之權；天下之人，但知有齊泰等，不知有陛下也。七月，來詐傳聖旨，使令惡少都督宋忠、指揮謝貴等，來謀殺臣。臣為性命，不得已而動，擒獲反賊宋忠、謝貴等了當，已嘗具本奏聞，拘留宋忠、謝貴等在官，欽候降旨誅決。到今不蒙示諭，其奈齊尚書又行矯詔，令長興侯耿炳文等領軍馬駐營雄縣、真定，來攻北平。臣為保性命，不得已而又行動兵，殺敗逆賊耿炳文等所領軍馬，擒獲駙馬李堅、都督潘忠、寧忠、顧成、都督指揮劉燧、指揮□成等了當。奸臣齊尚書出榜，令軍罵燕賊父子。太祖皇帝，我之父也；罵賊父子，是罵祖與叔父為賊，豈非大逆不道。奸臣齊尚書如此無禮，其罪當何如哉！不意十月初六日，又矯詔令曹國公李景隆總兵，令天下應有軍馬來攻北平城，欲殺臣。臣不免親帥精兵，盡行殺敗，李景隆等夜遁而去。若是如此，齊尚書等必欲殺吾父皇子孫，壞我父皇基業，意在蕩盡無餘，將有以溷天下。此等逆賊，必不與之共戴天。不與父皇報得此仇，臣縱死亦不已也。今臣昧死上奏皇上，陛下憐太祖高皇帝起布衣，奮萬死不顧，一生創業，分封諸子；今陛下聽奸臣之言，父皇賓天未及期年，將父皇諸子誅滅殆盡。伏望陛下俯賜仁慈，留我太祖皇帝一二親子，以奉祖宗香火至幸！陛下累發軍馬攻北平，必欲殺臣。臣為保性命，將十萬之眾，俱是捨死忘生之士，報我父皇太祖皇帝平日恩養之厚，保我父皇子孫，盡力效忠於今日。諺云：一人棄命，千人莫當。縱陛下有數百萬之眾，亦無如之何也。伏望陛下體太上好生之德，莫驅無罪之人死於白刃之下，其恩莫大焉。復請陛下但是父皇宮中曾侍病者宮人並長隨內官，又用藥醫官、營辨葬事及監折宮殿等官，奸臣齊尚書、黃太卿、應有左班文職等官，發來與臣軍前究問。欽願皇帝陛下奉承皇祖之訓以安聖心，永為社稷之主，使天下人民各得其所矣。如陛下聽奸臣之言，執而不發，臣請帥精兵三十五萬，直抵京城索取去也。此等皆我父皇之仇人，臣必不與之共戴天。臣若不得與父皇報得此仇，是臣為子不孝也；為子不孝，此是忘大本大恩也，豈人之類！
　　今將合行奸臣數目開列於後：一宮中侍病老宮人，一長隨內官；一太醫院官，一禮部官；一葬事官，一造孝陵駙馬等官；一奸臣齊尚書、黃太卿、左班文職；一監折毀宮殿工部官內官。
　　如上逆黨，一一如數發來臣軍前，究問的實。即行差官齎押司，具本奏聞，伏取聖明裁決。如果不發奸臣齊泰等來臣，必不已也，兵抵京，赤地千里，臣冒瀆天威，無任激切，恐懼之至。臣棣頓首稽首，百拜昧死謹具奏聞。」
元年十一月初九日，臣棣燕王移檄天下：「燕王令旨，為報父仇事諭天下藩屏諸王、大小各衙門官吏、軍民人等曰：惟我父皇太祖高皇帝，奉天承運，華夷一統天下生民之主。自踐天位以來，誕敷聖澤，廣被萬方；彌扇仁風，溥及八表；使天下雍熙，無一物不得其所，何異唐堯、虞舜之世。我父皇可謂道通邃古，德齊前聖，雖漢開國之君豈能企及哉！然而四海既平，天下底定，以長子立為皇太子，餘子無分嫡庶，悉皆裂土封王，各守藩屏，同享富貴，以為萬代子孫之計。豈期數年以來，不幸皇太子薨逝，秦、晉二王相繼而卒。我父皇慈念皇太子蚤逝，遂立其次子為皇太孫，居東宮。洪武三十一年閏五月初十日，不幸父皇賓天，皇太孫即帝位。然我眾王不敢以叔道自尊，凡表奏稱賀，頓首百拜，萬死言何。因則欽遵父皇明命，不敢為一毫之非禮，臣子之情至矣。然而帝年幼衝，即位以來，任用奸邪小人、貪墨猾吏為六部都察院、左班文職等官，日以甘言巧計蔽君之聰明，使君淫酗酒色，不遵喪制，不孝於祖，不親政事，崇信奸回，放黜師保，屏棄典刑，殘害骨肉。於是穢德怒於天地，京城地震十日，山崩水溢，天火災其上庫。二月，霹靂、大風雨，發屋拔木，蝗出遍生於隴畝。占書曰：地震者，地德至靜，欲其嘗安，不敢動搖。若主弱臣強，地必震動。臣下擅權，則土為不寧，而變怪生焉。陽伏不能出，陰迫不能入，陰陽相激，地必震於宗廟宮殿者。人君失位，國無忠臣，誅伐不能以理，理下不相親也。山崩水溢者，五行失序也。山，公輔之象，賢人退，小人進，則山崩。山無故自崩，國易政，人主失位，必流散也。天火焚其上庫者，賞罰不明也。燒宮室者，君不思道，厥妖火焚宮室也。霹靂大風雨發屋拔木者，小人在位，賢人出走，君用讒言，殺正人。蝗蟲遍生隴畝者，佞臣輔君以貪苛之政，邪臣在位則蟲食苗葉；君用才不當，臣不任職，則蟲食苗節；佞臣在位則蟲食苗心；任用奸邪則蟲食苗根也。籲！天之警戒如此。此皆齊尚書、黃太卿、左班文職等官，讒佞恣行不道，苦軍害民，惟以誅滅親王為心，以致災異如此。先是，父皇有病，付敕宣我第四子來，奸臣齊尚書匿其使命，使我父子不得相見。至於父皇疾革，數問曰：『第四子來否？』豈知佞臣齊尚書陰謀用心如此。所以父皇有病，焉肯令我諸子知之。至於升遐，亦不即報我諸子奔喪。至今父皇得何疾，用何藥而弗救，至於大故。閏五月初十日亥時崩，寅時即斂。禮三日而斂，冀其復生，不知何為如此之速也？停棺不於中殿，七日即葬。古禮天子七月而葬，何為如此之速也？餘以劄不知出於何典，今見詔內言燕庶人父子，方知父皇太祖皇帝葬以庶人之禮也。其可哀也已！其可痛也已！何故父皇賓天一月，方發詔令親王及百姓知之，如此則我親王與庶民同也。禮乎？非禮乎！況父皇賓天，葬禮未具，即毀折宮殿，掘地五尺，不知父皇得何罪而至於如此也！況帝即位之初，嘗諭普天下文武百官，其中有云太祖皇帝用心三十年，大綱紀、大法度都擺布定了。如今想著太祖皇帝開基創業、平定天下，便如做下一所大房子與人住的一般。若是做官的，政事上不用心、不守法度，便是將房子折毀了，卻要在房子裏安穩住的一般，世間安有此禮旨哉！言乎今上任聽信奸臣齊尚書等之言，即將祖業折毀，與詔旨大相違背，使天下之人皆欲守其法度，亦難矣哉！孔子曰：『父在，觀其志；父沒，觀其行。三年無改於父之道，可謂孝矣。』我父皇存日，嘗與我眾王曰：『我為天子蓋造宮殿，不過欲壯觀，天下萬邦來朝，使其觀瞻，知中國天子之尊嚴如此也。然此勞民苦軍，費用錢糧，豈易為爾，故我今日蓋此宮殿極為堅久壯麗，使為帝者饗用，不須再造，勞民苦軍也。』今將祖業折毀，禮乎？及齊尚書嘗奏凡朝几筵，揖而不拜，及乎小祥節屆，亦不親行祭祀。至各王差官到京行祭祀之禮及奏事，將百戶林玉、鄧庸等拿下，囚繫棰楚鍛煉，令其誣王造反，此何理也？齊尚書又誣親王擅自操練軍馬、造軍器，必有他圖。齊尚書明知《皇明祖訓兵衛》內二條，凡王教練軍士，一月十次或七八次、五六次，或臨事有警，或王有間暇，則遍數不拘。凡王入朝，其隨侍文武官員、馬步旗軍，不拘數目。若王恐供給繁重，斟酌隨行者，聽之；其軍士儀衛、旗幟甲仗，務要鮮明整肅，以壯臣民之觀。於洪武二十五年春，父皇太祖高皇帝時詔諸王赴京，賜敕內一件，云常歲訓將練兵，驗視周巡封疆險易，造作軍器，務要精堅堪用，庶使奸邪難以口舌惑聽。敕後書曰：『洪武二十五年正月二十一日，早朝後午時分，朕於奉天門命翰林修撰練子寧、許觀、編修吳信三員，執筆聽命，朕口占以成，以示後人，以辨真偽。孫允炆親目之發行。』故敕臣想太祖皇帝以諸子出守藩屏，使其常歲操練軍馬、造作軍器，欲為防邊禦寇，以保社稷，使帝業萬世固也，豈有他心哉！其奈奸臣齊尚書、黃太卿、左班文職等官，不遵祖法，恣行奸究，操威福子奪之權。天下之人，但知有齊尚書，不知有皇帝在上也。然而帝被奸臣所惑溺甚，故我父皇骨肉未冷，墳土未乾，後母盡妻之。初以流言而罪周王，破其家、滅其國，將周王次妃選入，其宮人悉配於軍士。湘王無罪，聽讒臣之言，賜其焚死。齊王無罪，又聽讒臣之言，降為庶人，拘囚在獄，護衛侍從人等，盡皆撥散。及乎岷王，又聽讒臣左班文武、齊尚書等官之言，以金帛賞王之左右，使其誣告岷王，降為庶人，流於漳州煙瘴地面。想齊尚書、黃太卿等奸邪小人、貪墨猾吏，將我父皇之子孫報其私仇，快其心志，嗚呼！彼人之毒甚於狼虎。我父母能有幾多子孫，受彼之害，能消幾日盡！痛心疾首，豈勝言哉！不意奸臣齊尚書等又使令惡少謝貴等為北平都司官，張昺為布政司官，有本府長史葛誠用心狡詐，來謀殺我於六月，將軍馬圍住外牆，柵木截我端禮四門行路，殺我守王城上軍士。披甲執仗，銳鼓叫呼，聲震城野，使人在城坐食惶懼不安，我亦可耐之。至七月十五日來謀殺我，約申時引兵入王城。當日有都指揮張信來透消息，為保性命，不得已於未時動兵擒獲逆賊謝貴等了當。七日十六日，都督宋忠等領軍馬八千、步軍一萬二千，調山西萬安、懷安宣撫前衛軍馬一萬，前往懷來下營，期會各處軍馬來攻北平。予故不免親帥精騎八千，直抵懷來與忠軍交戰。自辰至午，忠軍大敗，獲馬六千匹，生擒到逆賊宋忠、都指揮孫太、俞填等，盡行殺死，餘眾悉降。八月，奸臣齊尚書等又矯詔使長興侯耿炳文等領軍馬三十萬前來雄縣、真定，期會各處軍馬來攻北平。不免又行親帥軍馬往彼迎敵，於當月十六日破雄縣，斬首九千餘級，獲馬三千匹，生擒到都督潘忠、指揮楊松。二十五日，大破真定，將逆賊長興侯耿炳文所領軍馬盡行殺敗，斬首五萬餘級，獲良馬二萬五千餘匹、生擒左副大將軍駙馬李堅、右副大將軍寧忠、右督都顧成何，都指揮劉遂眾降，咸宥歸於原衛。江陰侯吳高、都督耿瓛、楊文將遼東軍馬來圍永平，我帥騎士一萬九千，倍道兼行，直抵永平，吳高等聞風夙夜逃奔。以太祖皇帝恩養厚德，都指揮房寬領軍馬出城來降，所有逆賊朱鑒萬□淩遲處死了當。惟都督劉貞、陳亨將領軍馬守住松亭關不肯來降，我親帥精銳騎士三萬襲破其營，生擒都督劉貞，陳亨單騎遁去，太寧遂平。奸臣齊尚書出榜令軍民罵燕賊父子，是罵祖與叔父為賊，豈非大逆不道。奸臣齊尚書等如此無理，其罪當何如哉？未幾，奸臣齊尚書、黃太卿等左班文職又行矯詔，使令曹國公李景隆領天下各都司軍馬五十餘萬，於十月初六日來攻北平，圍我之城，必欲殺我。謂天下官軍何不念太祖皇帝恩養厚德，留我一二親王以奉祖宗香火，豈不幸哉！故我仰賴祖宗積德之深，於是親帥軍馬，以寡敵眾，將景隆所領天下軍馬盡行殺敗，斬首一十萬九千餘級，餘眾降者咸宥歸於原衛，景隆等夜遁西而去。然余之用兵，所向克捷，此皆余平日存忠孝之心，故天地、祖宗神明憐而佑我也。若不如是，縱用兵如孫吳亦無能為也。余想奸臣齊尚書等必欲害壞我父皇子孫基業，蕩盡無餘，將以圖天下也，何如此之苦毒也哉。竊惟我父皇親親之心，天下之人所知者。且如靖江王守謙，其祖為惡，至於守謙，景惡不悛，降為庶人。我父皇思念祖宗，尚不忍破其家、滅其國，復立其長子為靖江王，諸子皆為鎮國將軍，享有爵祿，與朝廷同其久遠也。周、齊、湘、代、岷五王，皆父皇親子，縱有惡亦當寬恕，何況無為惡之實跡。《皇明祖訓》法律內一條，凡風憲官以上，小過奏聞，離間親戚者斬。風聞王有大過亦無實跡可驗，輒以上聞者，其罪亦同奸臣齊尚書、左班文職等官，不遵祖訓，助君為惡，而遂至於如此，使我眾王日夜憂愁，飲食睡夢不遑寧處。況子自父皇賓天以來，抱病持服，未嘗一日離苫次，遵其親法，毋敢少犯，惟日守分而已，奈其誅滅五王，又來殺我。顧余雖匪才，乃父皇太祖高皇帝親子，母後孝慈高皇后親生，皇太子親弟，忝居眾王之長。禮曰：父之仇，不共戴天；兄弟之仇，不反兵。今奸臣齊尚書、黃太卿等，余必不與之共戴，不報得此仇，縱死亦不已矣。故用欽遵《皇明祖訓》法律內一條，躬行率領精兵三十萬，誅討左班文職奸臣，獻俘於祖宗神明，令受非常之刑。上以政其君，下以安其軍民，使我父皇基業以永萬世，豈不幸哉！嗚呼！皇天后土常以大中至正而為心，祖宗神明寧無誅奸去邪而為念！故用諭示普天下藩屏諸王，暨大小各衙門官吏、軍民人等，咸使知朝廷左班文職奸邪大逆不道，我父皇之仇，為子者其可不報乎？故諭。」
