
庚辰二年春正月丙寅朔，天下司、寺、郡、縣來朝，免賀。靖難兵圍蔚州，指揮李誠謀叛，伏誅。數日，守將王忠以城降。遂進攻大同，不克。
先是，誠出城哨探，為遊騎所獲。誠素勇，號「衝天李」，文廟釋而禮之。誠欲獻城自效，遂縱遣入城，謀覺，繫獄死。文廟乃悉眾登舊臺，負土下築，高與城齊，急攻之，城乃降。擢忠等官，拘其妻子送北平，遂以其眾進攻大同。
庚辰，革韶州府翁源縣，以其地並桂山岩巡檢司入於英德。革平越衛稅課司。增置萊州府慶豐庫大使二人。丙戌，革平樂府昭平遞運所。
改永州府祁陽縣湘江市巡檢司為和平巡檢司。
庚寅，置應天府知候所於後湖，掌冊人數，設大使、大副使，秩未入流。增本府通判一員。壬辰，革四川行都司來遠驛。
二月二日丁酉，改漢陽府為漢陽州，更置官屬。革僧綱道紀司、稅課司及漢陽縣儒學蔡店、新灘二稅課局，桑臺湖、馬影湖二河泊所百人磯巡檢司，其察店鎮巡檢司仍棣本州。
壬寅，詔禮部右侍郎兼翰林院學士董倫、太常寺右少卿高遜志考試天下貢士。
時知貢舉官禮部尚書陳巡、右侍郎黃觀、同考試官右拾遺朱逢吉，史官吳勤、葉惠仲、趙友士、徐昶、張秉彝，監試宮御史王度、俞士吉□□□。
黃觀，字瀾伯，一字尚濱，池州貴池人。父贅於同邑許氏，生觀，遂從母家姓。習《尚書》，補邑諸生。常作翠微書舍，讀書其間。受業於元翰林待制黃哻。大兵入大都，哻死之，觀益砥礪，以名節自許。洪武庚午貢入胄監。是歲，領鄉薦。明年會試第一，入對御試策，大要以天道福善禍淫之機、人事練兵講武之法為言。高廟嘉之，擢狀元及第，由翰林歷尚寶司卿，禮部右侍郎。革除年間，改官制，增侍中員次，尚書以觀為之，仍掌尚寶司事。奏復其姓。與方孝孺等日見親用。靖難兵起，觀奉命草詔，極陳大義。師既渡淮，奉命徵兵上遊諸郡入援，觀奮不顧家，且行且募兵。至安慶，聞京師已定，痛哭謂人曰：「吾妻素有志節，必不肯受辱。」遂招魂葬之江上。明日，家僮自京逃來，言當國者索傳國寶不得，或言許尚寶已赴上遊起兵矣。因命執其妻翁氏並二女配象奴，叱取釵釧，出市酒淆，翁攜二女率家屬十人，赴淮清橋下溺焉。一云城南濠中觀舟次李陽河，聞上已出奔，過池之建德，而郡臣奉新皇帝即位，今三日矣。自分大事已去，力不能支，乃東向再拜，於羅剎磯湍急處給舟人奮棹，投水而死。舟人急釣之，僅得珠絲棕帽。後追捕者得之以獻，命購其屍，不獲。有匿之者，遂族觀家，且逮其姻黨百餘人，坐繫詔獄。仁廟初悉，釋不問，其謫戍邊徼者又數十人。景泰中，進士邑人孫仁使遼，有老卒朱黻者，給事使館，亦以觀累戍。黻故為諸生，嘗從觀遊。仁問舊事，且泣且言云，翁氏池口人，歿時，有司收其屍並二女，具棺斂，以待朝命，不報。天順中，池人至南京柳林，破棺，猶有存者。詢之，父老咸曰「此黃狀元妻女」云。近知縣龔守愚於所居故址，學宮之西，立祠祀之。或傳故尚書泰州儲雚家藏有觀集，尚存。
王度，字子中，惠州歸善人。嘗肆力經書，稽理修詞，為人所師。部使者以明經儒士薦，起家拜山東道監察御史。繩糾務持大體，疏十餘上，多見用。高皇帝棄群臣，諸藩不靖，兵部尚書齊泰等會議軍事，度與僉謀。庚辰會試，俾度監之，翕然稱得人。時大將軍曹國公李景隆北向敗績，退保濟南，以歷城侯盛庸代之。度密陳便宜，無不可制勝者，乃有東昌之捷。景隆征還，赦不誅，又當軸用事，惡庸等掩已，讒間遂行，度等與謀者皆見疏。辛巳夏六月，濟寧告急，師徒屢敗，將士皆巽耎避敵，度奏請募兵。壬午春，有小河之捷，命度勞師徐州而還。夏五月，鳳陽不守，方孝孺與度等畫策，誓死社稷。秋七月，坐黨禍戍賀縣千戶所，出語得罪，合族被戮。度死，年四十有七。
葉惠仲，台州臨海人。兄刑部主事夷仲，常雅為方孝孺所知，有文名。惠仲亦不愧其兄，時稱「二葉」，各有集以傳。惠仲初任廣武衛知事，洪武末，嘗以知縣充修史官。革除二年會試後，升知府。永樂元年二月二十二日戮死，年六十四。妻蕭氏為奴。
改南雄府為州，更置官屬。革保昌縣，以所屬紅梅、平田、百順三巡檢司棣於州。壬寅，增置會川衛馬剌、畢直、金縣三長官司吏目。癸卯，置滁州關山巡檢司。
甲辰，革贛州府長洛巡檢司。革南安府南康縣潭口鎮巡檢司。庚申，考試官董倫等賜宴於禮部。升都給事中秩正七品，給事中秩從七品。
辛酉，革廬州道紀司無為、六安二州道正司，巢縣道會司。
壬戌，改五城兵馬指揮司為五城兵馬司，指揮為兵馬，副指揮為副兵馬。癸亥，革行人司，改行人於鴻臚寺。
改大理寺左右寺正為都評寺，副司各設評事六員。甲子，改都察院為御史府，革十二道，置察院一，設監察御史二十八員，司獄一員，革司照磨檢校。
詔曰：「頃以斷獄繁，易御史臺號都察院，與刑部分治庶獄。今賴宗廟神靈，斷獄頗簡，其都察院承漢制為御史，員定為二十八人。務為忠厚，以底治平。」
乙丑，革常德府九潭湖河泊所。詔江西、浙江、蘇、鬆人仍授戶部官。
洪武間以戶部掌錢糧，敕禁浙江、江西、蘇、鬆人不得除授，至是除禁。
三月丙寅朔，帝御奉天殿，以敕問試天下貢士，賜狀元胡靖等及第，出身有差。
時奏策王艮第一，上召諸進士閱之，以靖貌逾艮，遂擢靖第一，艮次之，李貫又次之。未幾，授翰林院修撰，艮、貫大見信用。建安楊子榮亦以是年第二甲第三名賜進士出身，除翰林院編修。
靖初名廣，字光大，吉水人。生八歲而孤，自幼好學，日記數千言，至是廷試對策，有親藩陸梁、人心不搖等語。帝以為敢言，擢第一，賜名靖。除翰林修撰，擢侍讀，附大宗，復名廣，拜翰林學士，兼春坊大學士。為上所知，一時制誥戒諭之文，多出其手。詔修《五經》、《四書》、《性理大全》，命廣總裁。嘗從上巡北虜，出居庸關，入沙漠。王師所至，功烈炳耀，廣記述之。十一年春，上幸北京，再扈從出塞，滅虜還。既丁艱，服闋，進文淵閣大學士，兼春坊。嘗上《卻封禪頌》，歷數前代帝王厭務國事，矯誣上天，卒貽天下後世笑，時稱其有識。又上《騶虞》、《神龜》等頌以取媚，自稱澹庵之後，喜談忠義事。嘗集文山事跡為傳記，序之以傳。卒年四十九，累贈少師，諡文穆。與廣同時者解縉、楊士奇、夏原吉、楊溥、楊榮、黃淮、金幼孜、蹇義輩，皆攀龍附鳳，為時大臣云。初，靖難兵入撫州，吳溥為應天學教授，與靖、艮、解縉鄰三人者逾垣集溥舍，靖、縉陳說大義，靖慷慨，艮弗言，但流淚耳。溥曰：「三子名重，受知日深，事在頃刻，若溥去就，固可從容，三人去與？」弼時以童子侍，歎曰：「好胡叔能仗節。」溥曰：「不然，王叔死耳。」語未竟，靖呼曰：「外面鬧甚，看豬。」溥顧歎曰：「一豬不忍，肯自忍乎！」須臾，艮舍哭聲震動矣。縉乃馳謁文皇，入見，甚喜。是日暮歸，靖復會縉曰：「情與君殊，當自決。」縉紿靖入房，曰：「吾與汝不死。」 鑰之而去，告文皇曰：「臣才不及靖，方欲自盡，臣以人守之。」文皇曰：「盍與俱來？」對曰：「非臣力所能，須遣近臣數人，喻以大義，強之庶可。」文皇亟如縉言，靖既至，文皇迎執其手曰：「好個秀才，如何從我蚩兒。」靖遂叩頭，文皇大悅，故信遇特甚，亦縉推重致之也。至今靖支裔在庠序者，人尚目為豬仔云。
王艮，字欽止，吉水人。建文己卯，江西鄉試第一。明年廷試對，帝親擢廣為第一，而以艮次。遵洪武乙丑事例，著首甲皆授修撰，艮與第三人李貫皆與焉。艮聞靖難師起，居常憂輒不食，日就贏憊，以辛巳九月卒。上憫之，遣吏部侍郎黃觀諭祭艮之家。譜所述如此，而《吉安志》乃曰：「文廟繼統先一日，群臣多往迎附，艮闔門與妻子訣，是夜吞腦子死。」非其實也。艮子修亦首舉鄉薦云。
己巳，革詹事府為御史府，賜御史衣宴於新第，詔大預宴。以都察院在太平門北，不便朝參，改於此。壬寅，以備榜舉人選署教諭、訓導。
詔年十九以下願選者，聽給俸稟三年，仍許會試，有登第者，論其徒得中省試，就進士合授官，遞升一級，無則止從合受其下第，而有徒已中省試，許以實授。教訓九載，考滿黜陡其下第，而徒皆不中省試，乃署職，減半俸。
癸酉，革慶遠府忻城縣，以其地入東蘭州。革臨江府新喻縣河泊所。革青州府壽光縣稻田店二遞運所。革高州府廣寧庫。
癸未，革辰州府麻陽縣僧會司。丁亥，置鬆江府渠堰一處。庚寅，革鳳陽府廣儲一倉、二倉、三倉、四倉、五倉。革辰州府沅州平溪巡檢司，置黔陽巡檢司。
乙未，置建寧府歐寧縣滸州巡檢司。遣鎮東將軍、總兵官吳高督遼軍圍永平，不克。以裘義為右府都督僉事。
義，廬江人。國初累立戰功，授楚雄指揮使。洪武庚午入朝，太祖憐其老，命太醫院為染鬚鬢，還治。帝褒用舊將，徵拜都督僉事，尋卒。子聚襲府軍右衛指揮使。
遷肅王於蘭縣。
肅莊王，太祖十三世子，初封甘州，僻在河西。羌虜時時擾害，王乞內徙，遂移度金城關，置府蘭縣東北，甘州中護衛官軍從之。以進士黃鉞為戶科給事中。
鉞，字叔揚，蘇州常熟人。洪武初，以太學生授典史，後登革除庚辰進士，遷戶科給事中，以憂居家。壬午歲，自投琴川橋下死。改左都御史景清為御史大夫。
時改都察院為御史大夫府，遂改左都御史為御史大夫。清，陝西真寧人，本姓耿，以報籍訛。倜儻尚大節，領鄉薦遊國學。時同舍生有秘書，清求焉，弗與，固請但一見即還，曰：「吾縱敏，一夕盡熟之邪？」生不得已，與之，日往索其書，曰：「吾不知何書，初未嘗假汝也。」生急訟於祭酒，清持其所假書往見曰：「此燈窗所業書耳。」即背誦徹卷，及問生，生無以對也。祭酒叱生退，清即以書還生曰：「吾子珍秘特甚，持此相戲耳。」初，清赴學時，主家有女為妖憑，清宿其家，是夜妖不來，去即復來。女詰之，曰：「避景秀才耳。」旦日，女以聞其父。父追及清，語之故，清書「景清在此」四字，令父歸，粘於戶，而妖自是遂絕。後清試甲戌禮部第三，錄《詩》、《書》二經對大廷，第二人及第，入翰林三載，改監察御史。丁丑春召見，嘉其才能，命署都察院左僉都御史。革除間，升左都御史。文廟繼統，練子寧同日死之，而清獨委蛇待朝，人疑焉。一日，清早朝，著緋衣入。先是，星者奏文曲犯帝座甚急，上疑之，因疑清。及朝，清獨緋也，遂收之，而得所帶劍，因加詰責，清不屈而死。死之夕，精英迭見。嗚呼！為主報仇，清豈其倫耶！
四月丙申朔。丁酉，改嘉定州峰門水驛棣眉州清神縣。
戊戌，增置蘇州府吳、長洲、嘉定、崑山、吳江、常熟六隸縣主簿各一員。革杭州府臨安縣稅課司。己亥，增置鬆江府上海、華亭二縣丞簿典史各一員。
壬寅，革襄陽府宜城縣柳陰套河泊所。革鞏昌府階州峰帖山巡檢司。乙巳，革漢中府沔縣柏林青林驛。丙午，李景隆自德州進兵北伐。
丁未，改辰州府沅州水驛為沅陽水馬驛。省保寧府劍州儒學訓導三員，昭化縣儒學訓導二員。
省馬湖、東川、芒部、烏撒、烏蒙、五府同知、推官、知事各三員。辛亥，革安慶府懷寧縣長楓夾鎮巡檢司。乙亥，置西安府咸寧縣乾祐鐵冶所、鞏昌府寧遠縣寧遠鐵冶所。
丙辰，改武定軍民府和曲縣屬金沙江巡檢司，善驛、環州驛隸於元謀縣。乙未，諸軍次於白溝河，靖難兵行，戰不利。
庚申，及靖難兵大戰，陸梁衛指揮滕聚等死之，諸軍大敗，李景隆走德州。
按《開國功臣錄》，俞通海衛，三十二年七月有旨，遣艾端起越雋侯俞通海授豹韜衛指揮使，八月領軍北伐。三十三年四月，死於白溝河之戰。朝廷哀悼，敕葬南門聚寶山虢公墓傍，賜神策老軍劉海等守之，失書於此。
癸亥，置濟南府泰安州新暉驛。甲子，革撫州府臨川縣航埠稅課司。革永州府江華縣錦田巡檢司。五月戊辰，革德安府孝感縣道會司。
己巳，參讚軍務高巍、山東左參政鐵鉉會於臨邑，遂還濟南。
景隆南奔，巍及督餉隨之，次臨邑，諸城堡皆望風奔潰。巍及鉉置酒，同盟協謀固守濟南，以偵後援，遂趨濟南。庚午，革南昌府原儲庫。
革吉安府永新縣河泊所。辛未，李景隆棄德州，走濟南。聞北兵將至，遂遁。癸酉，靖難兵入德州。
戊寅，詔吏部凡官員三日一赴吏部填注。
先是，內外官缺，月報吏部臨選彙缺，赴填注，遂補選。至是吏科請每三日一注，庶免遺漏，從之。革慶遠府宜山縣德勝馬驛、河池縣馬安馬驛。以貴州都指揮使程遲為左軍都督府都督僉事。
己卯，靖難兵攻濟南，李景隆奔還，遂圍城。革韶州府樂昌縣河泊所。庚辰，改廉州府欽州靈山縣直隸本府。壬午，革兩淮小海鹽場課司入於革堰場鹽課司。
徙廣州府陽山縣西岸巡檢司於河南，為巡陽巡檢司。
甲申，改長洲、吳縣二稅課司為蘇州府稅課司，長洲、吳縣分司各設副使一人。置建寧府政和縣黃梅巡檢司。丙戌，革德安府雲夢縣儒學訓導二員。
己丑，革慶遠府忻城縣三寨鎮巡檢司。革會川衛黑鹽井鹽課司副使一員。立濟南中衛，以雄崖千戶所附之。
時路阻不能達，九月，都督盛庸遣兵召雄崖兵至，都督僉事朱榮棄樂城走還，詔誅之。留守左衛指揮同知李申伏誅。
申子讓為燕府儀賓，居守北平甚力，申以故坐誅，沒其產，丁男典刑，幼者收孥，婦女入浣衣局，異姓家屬俱發邊衛充軍。讓，舒城人，靖難兵起，進駙馬都尉。永樂初，掌北平刑部事，封富陽侯。景泰追贈敏公。
六月甲午，革廣信府廣濟倉副使一人。戊戌，置延平府南平縣武步驛。己巳，詹事府增置少師少傅各一員、賓客二員。
置資德院，設資德一員、資善二員，屬官讚讀、讚講、讚書、著作郎各二員，掌籍、典簿各一員。
丙午，置各王府賓輔二員，正三品；伴讀、伴講、伴書各一員，從七品；長史司長史一員，正五品；改左右長左從五品，改審理正、典膳正、奉祠正、良醫正、典簿正為審理、典膳、奉祠、良醫、典簿、審理，副典膳、副奉祠、副良醫、副典簿、副各郡賓友二員，正四品；教授一員，正八品；記室二員，正九品，直史司直史一員，正六品；左右直史各一員，從六品；首領吏目一員，未入流；典印署、典印、典祠署、典祠、典禮署、典禮各一員，正九品；引禮二員，未入流；典饌署、典饌、典藥署、典藥各一員，正九品；儀仗司吏目一員，未入流。詔賓輔、伴讀、伴講、伴書及賓友、教授，進對侍坐，稱名不稱臣，用師賓之儀。
己酉，省常德府沅江縣訓導二員。八百上官刀板麵遣頭目罕入貢方物。己卯，革肇慶府開建縣僧會司。丙辰，革太原府與縣孟家峪巡檢司，革袁州府萍鄉縣河泊所。
壬戌，改陝西行都司儒學為寧夏等衛儒學。徵鳳陽府官軍赴大教場備操。遣御史周觀政典兵徐州。秋七月甲子朔，革典牧所。
革慶遠府忻城縣羅目鎮巡檢司。革濟南府歷城縣堰頭水驛。改衛經歷秩正七品。辛未，改建昌府新城縣飛猿巡檢司。
革福建木蘭陂批驗鹽運所。己卯，革沔縣，以其地附褒城縣。庚辰，置開封府西華縣河清驛。
辛巳，增設欽天監五官監候一員。丁亥，復置河南府新安縣鐵治所、吉水縣關山巡檢司。戊子，革大同府雜造局副使一員。辛卯，改濟南歷城縣堰頭巡檢司為長領巡檢司，隸章邱縣。
置山西河南雜造局，各設大使一員。壬辰，革廬州府英山縣稅課司。遣遼東都督楊文圍永平，不克。以徐實署兵部右侍郎事。
八月癸巳朔，革徽州府新安驛。承天門災，詔求直言。甲午，革袁州府萍鄉縣廬溪稅課司。壬寅，改衢州府上航埠頭馬驛、常山縣廣濟渡為廣濟水馬驛。
革西安縣信安、安山二驛。
癸卯，改承天門為皋門、端門為應門、午門為端門、謹身殿為正心殿。
改大學士為學士，華蓋、文華、武英、正心四殿各置一員，文淵閣一員。各殿增設待詔，無定員。增文淵閣典籍二員。革東閣大學士。甲辰，革廣州府清遠縣橫石馬驛、東莞縣城西水驛。
乙巳，增置翰林院承旨一人、文學博士二人，改孔目為典簿，正九品；省侍講學士、五經博士待詔典籍。置文翰館，設官以侍讀，並中書舍人改為侍書，正七品；內修撰一員，正六品；編修從六品，檢討正七品；居之。
按吏部冊，己卯八月十二日，改中書舍人為侍書，蓋設於翰林院，至是始立文翰館分附焉。戊申，遣都督陳帥兵援濟南。
山東參政鐵鉉謀襲靖難兵，不克，遂大戰於城下。靖難兵大敗，解圍奔還北平，遂復德州諸州縣。以鉉為山東布政使。
北兵圍濟南不下，城中軍民日夜乘城詬罵不已。北兵大怒，築長圍，攻之三月，內外不通。鉉乃詐開門降，密遣壯士提鐵板於樓上，使其入，下之。北兵覺，亟還，鉉知計不獲，遂帥眾出戰。北兵亂，大敗，窘甚，奔還北平，於是德州及諸郡皆復，兵勢大振，捷聞。
上遣檢討陳□勞以金幣，吏部主事魯□賜誥封三代，鉉入謝，擢山東布政使。辛亥，革金華府東陽縣土山關巡檢司。九月十日辛未，復建昌府南豐縣太平巡檢司。
以歷城侯盛庸為總兵官，佩平燕將軍印，帥師北伐。置饒州府餘幹縣康山巡檢司、平陽府臨汾縣汾水巡檢司。革潮州府程鄉縣河泊所。革漳州府漳浦縣後葛巡檢司為古雷巡檢司。
癸酉，革郴州郴江驛。
己亥，革鳳翔府東河橋驛，革漢中府略陽縣峽口驛，褒城縣關山、清橋二驛，南鄭縣黃沙驛、鳳縣、草涼樓、梁山、岔安山四驛，金州稅課局。丁丑，置淮安府南銷倉。
辛巳，淮安分司置東官場鹽課司。癸末，置杭州府錢塘縣諸橋巡檢司、海寧縣長安鎮巡檢司。丙戌，增設太常寺讚禮郎二人。革漢中府略陽縣嘉陵、□泉二驛。
丁亥，革漢中府城固縣稅課局，徙金川茶倉於漢中府。
辛卯，復置贛州府寧都縣寧都寨、馬頭寨二巡檢司。赦流放官員，錄用子孫。
洪武中以過誤逮及得罪者，皆徵其子孫錄用之。十月壬辰朔，改天壇祠祭署為郊壇祠祭署、山川壇祠祭署為籍田祠祭署、泗州祠祭署為泗濱祠祭署、宿州祠祭署為新豐祠祭署。
癸巳，革郴州桂陽縣濠村巡檢司、長樂山口巡檢司，增置興寧縣永成巡檢司。丙申，革慶遠府舊忻城縣來蘇鎮巡檢司。
戊戌，革郴州宜章縣稅課司、德安府雲夢縣二稅課司、荊州府長陽縣稅課局。己亥，革刑部同獄一員。
庚子，定監生歷事各衙門者一年為滿，從本衙門考核，分上中下三等引奏；上等不拘選用，中等、下等仍歷一年，再考上等者，依上等用；中等者不拘品級，隨材任用；下等送監讀書。
洪武中，監生隨本監司務，分勤謹、平常、才力不及、奸懶等用引奏。勤謹者，仍歷俟缺官以次取用，平常再歷，俟缺官以次取用，平常再歷才力不及，送監讀書，奸懶充吏。
己酉，增設兗州府供給倉大使一員。甲寅，革光祿寺各署丞二員，設監事二員。戊午，革金華府蘭溪縣絣塘稅課司。己未，革杭州府昌化縣平窯巡檢司、肇慶府陽春縣古良巡檢司。
省成都府綿、威二州訓導各三員，新繁、雙流、崇寧、安井研、德陽、什方、綿竹、彰明、羅江十一縣，重慶府黔江、豐都、武隆三縣，順慶府蓬州及營山縣，保守府劍州及昭化、廣元、江油、梓橦四縣，敘州府筠連縣，夔州府萬縣，眉州丹稜、彭山、青神三縣，潼川州蓬溪、鹽亭、射洪、中江四縣，嘉定州威遠縣，雅州及榮經、名山、蘆山三縣，凡州省訓導三員，縣省訓導二員，並馬湖府訓導二員。
庚申，靖難兵襲滄州，入其城，追執都督徐凱、程暹，諸軍降，是夜盡坑之。十一月壬戌朔，定京官還家程限。
吏科都給事中汪奏請依監生省親例，往來路程外，許在家三月，先是止一月朔。癸亥，革常州府江陰縣黃田闌、宜興縣張渚批驗茶引所。戊辰，置平涼涇州溫泉鎮巡檢司。
壬申，靖難兵掠景州，次於臨清。甲戌，改靖州會同縣鎮遠巡檢司為江東巡檢司。革鳳翔府郿縣稅課司。乙亥，革延平府南平縣大歷稅課司、潮州府海陽縣園頭稅課司。
丙子，革安慶府宿鬆縣涇江口歸陵灘鎮二巡檢司。改大理府太和縣金沙巡檢司，隸蘭滄衛北勝州。革四川筠連茶司。丁丑，置澄江府路南、新興二州陽宗、江川二縣儒學。
戊寅，改華州潼關倉，隸河南都司潼衛。
庚辰，革鞏昌府兩當縣，以其地並□□花驛，隸於徽州，置兩當巡檢司。壬午，改潮州府揭陽縣鮀補巡檢司。置徐州永福倉，設大使、副使。
甲申，革濟南府堰頭遞運所。
乙丑，革鳳陽府定遠縣豐儲倉，置臨淮縣花圓倉，設大使、副使。四川蒼州歸附。十二月己亥，置真定州永定倉。庚子，增應天府訓導二員。
甲辰，革永寧宣撫司、赤水河貴州宣慰司、畢節二遞運所。己酉，革鳳陽府稅課司，改廣濟關稅課分司為府稅課司。辛亥，復置御史府。
革建寧府建陽、崇安、浦城三縣河泊所及建陽縣後山河泊所。壬午，改封邱縣中欒巡檢司為武陽縣東趙巡檢司。
乙卯，靖難兵攻東昌，都督盛庸帥師拒戰，殺指揮張玉，大破之。先是，上詔諸將戒約軍士：「無使朕有殺叔父之名。」
文廟知之，故每戰挺身獨出，短兵相接，莫敢有加。文廟騎射尤精，進者每為所殺，至是兵大敗奔，文廟猶以一騎殿後，追者數百人不敢近。丙辰，追兵大至，圍之數里，文廟策馬大呼，擊殺數十人，潰圍出，遂奔北平。
置武威中衛，募兵充各衛壯士。擢山東布政使鐵鉉為兵部尚書，佐歷城侯北伐。兵部左侍郎盧淵有罪除名。淵除名煎鹽，永樂初召用。
革牧馬所吏目，改所倉屬太僕寺典廄署。
先是，三十一年五月十二日，所鎮撫王化奏養馬收糧草多，請置倉。遼王渡海來朝，請設官吏，太孫許之。閏五月七日開設。辛亥，置播州長官司長官儒學。
革延平府將樂、龍溪、順昌、沙四縣河泊所及南平縣西芹河泊所。山西都司清遠衛戍卒羅義上書，下獄數日，釋之。
義以朝廷加兵親藩，詣闕上書，乞恩命講和。又上燕王書，其略曰：「昔者武崩成幼，管叔流言，周公誅之。殿下聰明英武，博通經史，今之周公。周公乃叔父也，而相輔焉；管叔流言間王室也，宜以周公之心為心，謹守燕土，則天下皆以為周公之聖復生於今日矣。」又謂：「古之夷齊以國相讓，去隱於首陽山。矧聖賢欲成天下之事，必先明順逆之理，成敗之勢，福禍之機，又得天宜人心之安然後可。今殿下以潘國敵朝廷，如遂其願，愚實羞之。乞早息兵。」 書上忤旨，下獄。太宗即位，以義為戶科給事中，尋升湖廣左參議，又升前湖廣左參議。楊砥為鴻臚寺卿，以其建文時嘗上書請敦親恩、罷兵息民故也。
