
壬午四年春正月甲申朔，都指揮葛進帥兵渡滹沱河，遇靖難兵，戰不利，奔還真定。丙申，省杭州府昌化縣丞、簿各一人。增置仁和、海寧二縣主簿各一人。
丁酉，增設各衛經歷知事一人，理刑。
置錦衣衛經歷，優給武學，設教授一人，啟中等十齋訓導各二人。革柳州永昌縣稅課局。置西安府同官縣金鎖送巡檢司。靖難兵拔兗州府鄒縣。
戊戌，靖難兵拔東平州，通判鄭華死之。
鄭華者，台州臨海人，洪武丙子貢士，丁丑進士。官行人，謫東平州判，將赴任，聞靖難兵至，時鄉人趙次進丞無錫，華以妻托之，馳至東平，力疾戰死。
庚子，靖難兵克汶上縣，遂攻濟陽縣，庠生高賢寧以書諫。城陷，教諭王省死之。
王省，字子職，吉水人。洪武壬子領鄉薦，明年詔免會試，命吏部次第擢用之。省以親老乞歸養，復以文學應徵。高廟親試稱旨，例當殊擢，自稱才薄學疏，親老乞便，遂授浮深教諭。尋丁外艱，赴，改睢陽。八年，改濟陽。靖難兵至濟陽，省為遊軍所獲，從容引譬，辭義慷慨，眾舍之。省乃升明倫堂，召諸生謂曰：「若等如此，當如何名？明倫堂今日且都不說，祇說君臣之義一節如何？」遂大哭，諸生亦哭，遂以頭觸堂柱而死。後有司立祠學宮院祀之。
高賢寧者，濟陽人，建文中國子生。文廟兵至濟南，城未下，以箭書射城中，使亟降。時賢寧適在城中，乃作《周公輔成王論》射城外，請罷兵。未幾城下，賢寧被執，文皇帝曰：「此作論秀才耶，好人也！」欲官之，固辭。其友紀綱勸令就職，賢寧曰：「君是學校棄才。我食稟有年，不可也。」綱言於上，全其志而遣之。後卒，年九十有七。棄才云者，以綱被黜庠生也。
癸卯，革荊州府鬆滋縣、襄陽府穀城縣、兗州府魚臺縣、福州府連江縣四稅課司。丙午，增設金華、蘭溪二縣主簿各一人。
丁未，革保定府神州、辰州府漵浦縣、彰德府武安縣、鳳翔府寶雞縣、太原府寧鄉縣、平陽府浮水縣、敘州府高縣、西安府耀州。
庚戌，靖難兵攻沛縣，守備指揮王顯迎降，知縣顏環、主簿唐子清、典史黃謙皆死之。
環，字伯瑋，以字行，吉安廬陵人，唐魯公之後，以賢良徵授徐州沛縣知縣。文廟舉兵靖難，所過郡縣皆歸附，環獨以死守會。曹國公李景隆出師，駐於德州，環率淮北民給軍餉，措畫有方，未嘗缺乏。辛巳六月，靖難師直搗濟寧，過沛，沛民竄匿，環招來之。九月，設沛豐軍民指揮司，集民壯五千人築堡備禦，尋調三千益前軍。壬午正月，靖難師駐沙河，二十二日攻沛。環遣縣丞胡先詣徐州告急，而度不能支，頂送其子有為使歸，且告之曰：「當還家白太太，子職勿克盡矣！」題察院壁曰：「太守諸公鑒此情，只因國難未能平。丹心不改人臣節，青史誰書縣尹名。一木豈能支大廈，三軍空擬築長城。吾徒雖死終無憾，望采民謠達聖明。」夜二鼓，師入東門，指揮王顯迎降，環冠帶升堂，南面拜，大哭曰：「臣無以報國矣！」乃自經死，時年五十。其子不忍去父，復還，已死矣，遂自刎以從。俄擒主簿唐子清、典史黃謙至，亦死之。縣丞胡先收環父子屍，葬南關，題曰「顏公墓」。正統初，監察御史彭最巡邑，詢諸戶部主事致仕孟式，得其葬處，令有司起墳，立祠祀之。
靖難兵入蕭縣，知縣鄭恕死之。
鄭恕，台州仙居人，由訓導舉升直隸徐州蕭縣知縣。靖難師至，力拒焉，被擒，死時年五十六。二女當配，亦死之，子濂、湜、侄皆從坐。恕之戮也，在壬午八月十七日云。仙居建祠祀恕及其二女，春秋祭之。
癸丑，革東昌府臨清縣臨清閘。靖難兵次徐州，城守不下。置四川英武前衛。何福、陳暉、平安帥師追靖難兵，次於濟寧，盛庸次於淮河。
刑部尚書侯泰督運通濟寧。
泰，字順懷，南和人，累官刑部尚書。靖難師起，泰主抗禦之策。壬午二月，運糧至濟寧諸郡。五月復運糧至淮安，京師已告急。六月赴京，行至高郵，被執，七月十二日就戮。弟敬祖、子玘尋坐死。
蘇州府知府姚善以郡兵入衛京師。
善，字克一，湖廣安陸州人。初姓李，後復今姓，居魚寶。為人志行純篤，學識高遠。為書生時，遍讀書，所曰「待旦軒」，會稽唐之淳為之銘。善工詩，與唐相唱和。洪武中，由鄉舉歷祁門丞，同知廬州、重慶，所至有能聲。三十年，擢同知蘇州。初，上以吳民薰染夷俗，僭靡違法，明法以齊之，囂者或更籍，持短長，賊譎蜂起，號難理。善洞達政體，周悉人情，張弛寬密，各協事宜。每數造諸郡賢哲，考治道，商界民生休戚，俗尚淳漓，以期消息自革。由是吏民頗尚禮義，轉稱大治，為列郡最。隱士王賓獨居陋巷，善往候見，舍車躬詣門。賓問為誰，應曰：「姚善。」乃開門延語，及賓報謁面府門，再拜而去。善自邀還，辭曰：「非公事不敢入也。」又將候韓奕，避入太湖，善歎曰：「韓先生可謂名可得聞，畫不可得而見也。」己卯，靖難師起，善畫策勤王，與有勞焉。壬午，京師平，時黃子澄朝廷索之急，避於善所，約與航海。善曰：「在公則可，在善則不可。善守土之臣，當與城存亡。」子澄去，竟仗節而死。其見危致命，節義可稱云。長子節發戍賀千戶所，幼子繼兒蘇州隨母給配，保兒、頂兒送工部習匠。善以壬午六月二十一日逮問，七月十一日就戮，時年四十三。又考之《太宗實錄》，云燕師日迫，建文與方孝孺用漢破七國之策，貶齊、黃於外。善言於朝曰：「有文武才略可以扶顛濟危者，反置之散地不用。今事狼狽，須急召之。」詢其姓名，不對；再三詢之，則曰：「於今人才豈有過於黃太卿哉！」遂復召二人，不至。則是善嘗在朝也，然其詳不可考矣。正德丙子，巡撫都御史秦金祀之鄉賢祠。
二月丙寅朔。己未，增置蘇州府推官一人。丙寅，論征伐功，榜於德州，升賞有差。雲南左衛副千戶關慶升楚雄衛指揮使。
辛未，改瓊州府寧遠縣藤橋巡檢司為臨川巡檢司。癸酉，革沔陽景陵縣僧會司。
甲戌，革鳳陽府太和縣、延安府宜君縣、鞏昌府寧遠縣、太原府崞縣、潼川州安岳縣四稅課司。
乙亥，改田州府向武縣、都康州直隸廣西布政司，革武林縣，以其地附富勞縣，改隸向武州。丙子，改福州府古田縣穀口巡檢司為水口巡檢司。丁丑，革邵武府泰寧縣道會同。
己卯，省楚雄府稅課司副使一人。更定品級階勳。
尚書為特進資政上卿，侍中資政卿，侍郎資政亞卿，郎中資政中大夫，員外讚政大夫，給事中嘉正中士。三月甲申朔。丙戌，革廣平府廣平縣、真定府趙州二稅課司局。
靖難兵自徐州趨宿州。
丁亥，革武昌嘉魚縣、辰州府辰溪縣，濟南府齊河、長清、肥城、新城、新泰，萊蕪六縣，兗州府巨野、東阿二縣，肇慶府陽江縣，凡十一稅課局。
丁酉，右副總兵都督平安帥師次淝河，擊敗靖難兵，復戰不利。
時安部下胡騎指揮火耳灰素驍勇，及北兵敗，持肖直趨文廟，不敢有加，欲執之，北兵童信引兵射之，蹶其馬，遂降。而復與安戰，安敗績。丙午，改九江府德化縣龍開河鎮巡檢司為瑞昌縣白石巡檢司。
增設西安府稅課司副使一人。改封遼王於荊州府，遂之國。
遼東都指揮帥兵圍薊州，指揮李廣以城降，指揮孫通拒之。北平都指揮陳賢以靖難兵來救，諸軍退送，移師圍保定，不克。遣監察御史魯鳳詔使靖難兵。
靖難兵日迫，朝廷議遣使致書罷兵，無敢行者。風韶獨請，至軍前不納，鳳韶取竹通節入書，鼓風達之，亦不報，既而歸第。鳳韶，江西廬陵人。四月甲寅朔。
丙辰，省重慶府棋江縣訓導二人。
靖難兵次□□，文廟及諸軍戰。自是諸軍及靖難兵按綴行守，互戰不已。庚午，省徽州府永豐倉、池州府、太平府豐積倉副使一人。
革永昌府道州永明縣、郴州桂陽縣、平陽府吉州、大同府沁水縣、廣州府增城縣、嘉定州犍為縣、烏蒙府稅課局。省烏撒、曲靖二府稅課司副使一人。
己巳，置撫州府臨川縣、壇林宗仁縣、□棱宜黃縣止馬、廣信府貴溪縣南津四巡檢司。庚午，總兵官何福帥師次於小河，敗靖難兵。
時上欲還，朱能諫止。小河之戰，指揮同知徐□深入陷陣，連殺十餘人，敵亦辟易莫敢當。忽大風塵起，軍亂，猶奮槊直呼曰：「男兒當於死中求生。」會馬蹶，沒於陣。初，太宗起兵，置勇士一軍自將，皆才力過人者，而徐與焉。永樂初，贈驃騎將軍都指揮使。右見《抑庵文集》。
遼東諸軍復圍保定，積四十日，不克引還。
都督韓觀帥兵次於保定三臺，及靖難兵□都指揮丁□帥師次於小保定縣，靖難兵遂戰，大敗，觀軍還，敗績。辛未，革龍江關副使二人。丙子，何福次於汴河，及靖難兵大戰。丁丑，至齊眉山，復戰。
洪武中，有道士題其門曰「滅煙」，知府聞而從之。至是，靖難兵駐高平坡日，亭午攻城，貴人來覘，以門榜報，文皇大恐，拔營而去。觀此革命之際，豈人謀哉。
丁丑，置雲南府祿豐縣儒學。庚辰，葉蕃寇保寧千戶所，陷之。辛巳，靖難守將敗韓觀於安州西南，及山西右護衛軍。
壬午，靖難兵及諸軍戰於靈壁，悉破營寨，諸軍大敗，執左副總兵陳暉、右副將軍總兵平安，總兵官何福宵遁。
於是文廟慰勞備至，遣將費瓛送暉、安於北，暉中道逸去，不知所終。安後掌北平都司印，後文廟登極，語北平使曰：「平保兒尚在耶？」安遂自經。
五月癸未朔。
戊子，省鳳陽府泗州廣濟倉、廬州府六安州軍儲倉、廣德州和豐倉、臨江府豐儲倉、袁州府永豐倉、吉安府大有倉各副使一人。革貴州都司及福建閩清縣、平陽府汾西縣三稅課司。
靖難兵次泗州，指揮周景以城降。壽州千戶劉源以城降。
辛卯，省泉州府永春縣、興化府興化縣、辰州府辰溪縣各丞簿一人。靖難兵渡淮，都督盛庸敗走，遂克盱眙縣。壬辰，靖難兵據鐵裏寨，及都督韓觀軍戰，大敗。
丙申，置慶陽府靈州巡檢司。遣京衛官軍操戰。戊戌，靖難兵次三河，諸軍迎戰，敗績。
張本，字致中，東河人。洪武中，以國子生擢揚州府江都縣知縣。靖難兵及境，衛府皆已歸附，本猶率民治守具。其母曰：「此天命也，可違天以禍人乎！」遂率民詣軍門，朝事平，升知府。後官兵部尚書，宣德六年正月七日卒。
己亥，揚州衛指揮王禮謀叛，御史王彬、守將崇剛覺之，執禮繫獄；弟王宗誘指揮徐政作亂，遂執剛、彬。庚子，靖難兵至，禮迎降。
政係張勝故人。王彬字文質，東平人。革除中為御史。歲壬午，與指揮崇剛知之，執禮及其黨繫獄。五月乙亥，燕將都指揮吳王招諭揚州，禮弟宗與千戶徐政、張勝率舍人吳麟等數人出禮等於獄，執彬及剛，開門以降。惜彬之死狀無可考也。崇、剛鎮守楊州指揮，語見前。
今按，自建文初年，靖難師興，被執者無慮數十人，不止剛與彬而已。己卯懷來之戰，都指揮俞瑱；莫州之戰，都指揮潘忠、楊鬆；真定之戰，都督寧忠、都指揮劉遂；庚辰白溝河之戰，都指揮何清；滄州之戰，都督徐凱、程暹，都指揮俞琪、趙滸、胡原、李英、張傑；德州之掠千戶蘇瓛；東昌之襲都指揮唐化；辛巳滹河之戰，都指揮鄧戩、陳鵬；真定之圍，都指揮朱榮；定州之戰，都指揮花英、鄭琦、王恭，指揮詹忠；壬午渡衡水，則指揮賈榮；拔東平則指揮詹景；拔汶上則都指揮薛鵬；渦河之戰則胡騎都指揮林帖木兒；淮河之戰則守將丁良、朱彬，都督陳暉、馬溥、徐真，都指揮孫成、指揮王貴等一百八十餘人。及彬與剛見執，則勢已不支矣。又有守將陶銘、胡觀、先鋒孫林、都指揮袁宇、房昭、葛造、何福，皆力戰有功，未嘗被執也，其戰跡與死狀皆未悉，姑備書其姓名以俟知者補之。
靖難兵趨鳳陽渡淮，知府徐安守之，不克。
安，寧波人。洪武中舉人才，官知山東濟南府，後調鳳陽。至是，靖難兵謀自揚州趨南京，微服間道從靈壁出鳳陽。安知之，折浮橋絕舟楫以守，竟獲一漁舟而濟。後上正大統，罷安，放歸田裡，年餘舉遺逸，有司以安姓名上，遂得復仕。居數載，鳳陽諸戚里奏安不體朝廷親親大義，庇護細民，奪還莊業。上始怒曰： 「朕昔猶有所困，況若曹乎！」逮安至，謫戍雲南。
辛丑，靖難兵次六合縣，諸軍與戰，敗績。
壬寅，靖難兵次高郵，守備指揮王傑出降，遂以黃旗入城招諭，城中軍民悉降，於是沿江郡縣多降。甲辰，省襄陽府上津、竹山及房山縣儒學訓導各三人。
諸軍至骷髏，□□遇靖難兵，大潰。徵鳳陽府種馬赴京，次大柳樹驛，遇靖難兵，奪之。
遣刑部侍郎金□、禮部侍郎黃觀、園子監祭酒張顯宗、翰林院修撰王叔英等徵兵於江西等處。
《兵部貼黃冊》有朱進，係常州人，跟金侍郎往江西，六月被南昌左衛百戶□□□縛送京。
張顯宗，汀州寧化人。少喪父，其母黃守志教之。洪武辛未進士第二人，授編修，升太常寺丞。建文中，自國子監祭酒升工部右侍郎，往江西招集壯丁，募民出粟。太宗即位，顯宗及江西布政使楊璉、按察司房安、僉事呂升並為軍卒執，告其罪，釋之不誅，謫戍興州。顯宗有文學，多著述，惜其功名不終。於一時皈附之臣，有政事者如大理卿虞謙、侍郎徐宗實，文學者如侍講王景、司業張智、修撰李貫輩，難免於罪咎，然文廟未嘗重之。顯宗後起為交趾布政。
謙字伯益，金壇人，建文中任杭州知府。永樂初，召為大理寺左少卿。詔天下勤王。寧波知府王璉以海舟入衛京師。
璉字器之，莒州日照人。學通經史，長於《春秋》。初任教授，謫遠方。洪武末以賢能薦，授寧波知府。清儉律己，平易近民，杜私謁，革吏弊，政教兼舉。璉自奉儉約，一日見饌有魚肉，大怒，命撒而瘞之，號「埋羹大守。」惟痛繩武人之不法者，以故軍衛銜之。靖難兵進，方造船航海勤王，為軍衛縛之，往京師請罪。上問造舟何為，對曰：「由海趨瓜州以截來路耳。」上義而釋之，得還田裡。故鄞人黃潤玉《四明文獻錄》稱云：「獨於軍衛痛抑奸貪，卒罹橫逆。」又讚曰：「富貴不淫，患難奚恤，神明其心，終始一德。」蓋指此云。
六月癸丑朔，靖難兵次浦子口，諸軍迎戰，敗之。高煦至，復戰，諸軍不利。帝遣都督陳瑄率水軍往援，瑄以舟師逃降。靖難兵次於江上，都督盛庸會軍南岸禦之。
時戰敗，文廟欲還，適高煦帥兵至，文廟撫其背曰：「兒當再戰，吾力疲矣，世子多疾，天下若定，以爾為太子。」於是高煦殊死戰，竟敗諸軍。
乙卯，靖難兵以陳瑄舟師渡江，盛庸力戰，敗績，遂次於江上。帝遣魏國公徐輝祖、開國公常升等分道禦之，諸宦官喧然謂不如避位，有竊寶敕出見文廟者，李景隆已令金川門守卒解甲，而宮中火起矣。
