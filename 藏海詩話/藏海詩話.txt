
明不虧案：〈明不虧姓名諸書不載，未詳何人。〉《題畫山水扇》詩云：「淋漓戲墨墮毫端，雨濕溪山作小寒。家在嚴陵灘上住，風煙不是夢中看。」後二句《騷》、《雅》。
葉集之詩云：「層城高樓飛鳥邊，落日置酒清江前。」明不虧詩云：「故鄉深落落霞邊，雁斷魚沉二十年。寫盡彩箋無寄處，洞庭湖水闊於天。」「落霞邊」不如「飛鳥邊」三字不凡也。〈評：明詩首包已藏末句在內，此所以佳也，奈何以「飛鳥」、「落霞」較量工拙耶？即葉詩亦未見不凡也。〉
老杜詩云：「行步欹危實怕春。」「怕春」之語，乃是無合中有合。謂「春」字上不應用「怕」字，今卻用之，故為奇耳。
杜詩敘年譜，得以考其辭力，少而銳，壯而肆，老而嚴，非妙於文章不足以致此。如說華麗平淡，此是造語也。方少則華麗，年加長漸入平淡也。
五言詩不如四言詩，四言詩古，如七言又其次者，不古耳。〈評：詩自四言遞降至七言，此風會使然耳。後世論詩只論其工不工，何必問其古不古也。〉
「便可披襟度鬱蒸。」「度」字又曰「掃」，不如「掃」字奇健。蓋「便可」二字少意思，「披襟」與「鬱蒸」是眾人語，「掃」字是自家語，自家語最要下得穩當，韓退之所謂「六字尋常一字奇」是也。
蘇州常熟縣破頭山有唐常建詩刻，乃是「一徑遇幽處」。蓋唐人作拗句，上句既拗，下句亦拗，所以對「禪房花木深」。「遇」與「花」皆拗故也。其詩近刻，時人常見之。〈案：歐陽修《詩話》亦作「遇幽處」。〉
凡作文，其間敘俗事多，則難下語。〈此條館本不載，見李氏《函海》本。〉
唐末人詩，雖格不高而有衰陋之氣，然造語成就。今人詩多造語不成。
畫山水者，有無形病，有有形病；有形病者易醫，無形病則不能醫。詩家亦然。凡可以指瑕飧改者，有形病也。混然不可指摘，不受飧改者，無形病，不可醫也。
余題黃節夫所臨唐元度《十體書》卷末云：「遊戲墨池傳十體，縱橫筆陳掃千軍。誰知氣壓唐元度，一段風流自不群。」當改「遊」為「漫」，改「傳」為「追」，以「縱橫」為「真成」，便覺兩句有氣骨，而又意脈聯貫。
凡看詩，須是一篇立意，乃有歸宿處。如童敏德《木筆花》詩，主意在筆之類是也。
前人詩如「竹影金瑣碎」、「竹日靜暉暉」，又「野林細錯黃金日，溪岸寬圍碧玉天」，此荊公詩也。「錯」謂「交錯」之「錯」。又「山月入松金破碎」，亦荊公詩。此句造作，所以不入七言體格。如柳子厚「清風一披拂，林影久參差」，能形容出體態，而又省力。
白樂天詩云：「紫籐花下怯黃昏。」荊公作《苑中》荊公作《苑中》絕句，其卒章雲「海棠花下怯黃昏」，乃是用樂天語，而易「紫籐」為「海棠」，便覺風韻超然。「人行秋色裡，家在夕陽邊。」有唐人體。韓子蒼云：「未若『村落田園靜，人家竹樹幽』，不用工夫，自然有佳處。」蓋此一聯頗近孟浩然體制。
世傳「酒債尋常行處有，人生七十古來稀」，以為「尋常」是數，所以對「七十」。老杜詩亦不拘此說，如「四十明朝是，飛勝暮景斜」，又雲「羈棲愁裡見，二十四回明」，乃是以連綿字對邊綿數目也。以此可見工部立意對偶處。
余題王晉卿畫《春江圖》，累十數句，事窮意盡，輒續以一對雲「寒煙炯白鷺，暖風搖青萍」，便覺意有餘。
《木蘭詩》云：「磨刀霍霍向豬羊。」「向」字能回護屠殺之意，而又輕清。
「北邙不種田，唯種松與析。松析未生處，留待市朝客。」又《貧女》詩：「照水欲梳妝，搖搖波不定。不敢怨春風，自無台上鏡。」二詩格高，而又含不盡之意，見於言外。
老杜句語穩順而奇特，至唐末人，雖穩順，而奇特處甚少，蓋有衰陋之氣。今人才平穩，則多壓塌矣。
和平常韻要奇特押之，則不與眾人同。如險韻，當要穩順押之方妙。
秦少游詩：「十年逋欠僧房睡，準擬如今處處還。」又晏叔原詞：「唱得紅梅字字香。」如「處處還」、「字字香」，下得巧。
工部詩得造化之妙。如李太白《鸚鵡洲》詩云「字字欲飛鳴」，杜牧之雲「高摘屈宋艷，濃薰班馮香」；如東坡雲「我攜此石歸，袖中有東海。平生五千卷，一字不救饑」，魯直《茶》詩「煎成車聲繞羊腸」，其因事用字，造化中得其變者也。
學詩當以杜為體，以蘇黃為用，拂拭之則自然波峻，讀之鏗鏘。蓋杜之妙處藏於內，蘇黃之妙發於外，用工夫體學杜之妙處恐難到。用功而效少。〈案：「用工」以下有脫文。〉
凡裝點者好在外，初讀之似好，再三讀之則無味。要當以意為主，輔之以華麗，則中邊皆甜也。裝點者外腴而中枯故也，或曰「秀而不實」。晚唐詩失之太巧，只務外華，而氣弱格卑，流為詞體耳。又子由《敘陶》詩「外枯中膏，質而實綺，臞而實腴」，乃是敘意在內者也。
凡詩切對求工，必氣弱。寧對不工，不可使氣弱。〈評：氣自弱耳，何關切對求工耶？〉
凡文章先華麗而後平淡，如四時之序，方春則華麗，夏則茂實，秋冬則收斂，若外枯中膏者是也，蓋華麗茂實已在其中矣。
孟郊詩云：「天色寒青蒼，朔風吼枯桑。厚冰無斷文，短日有冷光。」此語古而老。
老杜詩：「本賣文為活，翻令室倒懸。荊扉深蔓草，土銼冷疏煙。此言貧不露筋骨。如杜荀鶴「時挑野菜和根煮，旋斫青柴帶葉燒」，蓋不忌當頭，直言窮愁之跡，所以鄙陋也。切忌當頭，要影落出。〈案：末句有誤。〉
「秋來鼠輩欺貓死，窺甕翻盆攪夜眠。聞道狸奴將數子，買魚穿柳聘銜蟬。」「聘」字下得好，「銜蟬」、「穿柳」四字尤好。又「狸奴」二字出釋書。
「春陰妨柳絮，月黑見梨花。」「登臨獨無語，風柳自搖春。」鄭谷詩。此二聯無人拈出。〈評：「月黑見梨花」，此語少含蓄，不如義山「自明無月夜」之為佳也。〉
「椎床破面棖觸人，作無義語怒四鄰。尊中歡伯見爾笑，我本和氣如三春。」前兩句本粗惡語，能鍛煉成詩，真造化手，所謂點鐵成金矣。
「吹折江湖萬里心。」「折」字雙使。
魯直《飲酒》九首，「公擇醉面桃花紅，焚香默坐日生東」一絕，其體效《飲中八仙歌》。
東坡計：「已有小舟來賣餅。」曾公卷：「已有小舟來賣魚。」學者當試商略，看優劣如何。
「量大嫌酣酒，才高笑小詩。」「卑枝低結子，接葉暗巢鶯。」雙聲字對。
「綠瓊洲渚青瑤嶂，付與詩翁敢琢磨。」善用材料。
「風來震澤帆初鮑，雨入松江水漸肥。」又盧襄詩：「眼饞正得看山飽，梅瘦聊須著雨肥。」善用「飽」「肥」二字。〈評：上聊不害為佳詩，下二語直村學中捉對耳。蓋先下「饞」「瘦」字便似有意求奇，不似上聯自然合拍也。〉
陳子高詩云：「江頭柳樹一百尺，二月三月花滿天。裊雨拖風莫無賴，為我繫著使君船。」乃轉俗為雅，似《竹枝詞》。
「大書文字提防老，剩買田園準備閒。」「提防」「準備」四字太淺近。
荊公詩云：「黃昏風雨打園林，殘菊飄零滿地金。措得一枝還好在，可憐公子惜花心。」東坡云：「秋花不似春花落，寄語詩人仔細看。」荊公云：「東坡不曾讀《離騷》，《離騷》有云：『朝飲木蘭之墜露，夕餐秋菊之落英。』」〈案：此事《西清詩話》作歐陽修語，《高齋詩話》則與此所記同。胡仔《漁隱叢話》辨其皆出依託。〉
隱巖《古松》云：「勁節端為百木長，治朝無復五株封。」又《和上元》云：「化國風光原有象，春台人物不知寒。」立意下語好。
「細數落花因坐久，緩尋芳草得歸遲。」「細數落花」「緩尋芳草」，其語輕清。「因坐久」「得歸遲」，則其語典重。以輕清配典重，所以不墮唐末人句法中。蓋唐末人詩輕佻耳。
看詩且以數家為率，以杜為正經，餘為兼經也。如小杜韋蘇州王維太白退之子厚坡谷「四學士」之類也。如貫穿出入諸家之詩，與諸體俱化，便自成一家，而諸體俱備。若只守一家，則無變態，雖千百首，皆只一體耳。
石曼卿詩云：「水活冰無日，枝柔樹有春。」語活而巧。
梅聖俞詩云：「遠鐘撞白雲。」無合有合。
「寒樹邀棲鳥，晴天捲片雲。」「邀」「捲」二字奇妙。〈案：杜詩作「落日邀雙鳥，晴天捲片雲」。〉
李光遠《觀潮》詩云：「默運乾坤不暫停，東西雲海焠陽精。連山高浪俄兼湧，赴壑奔漢為逆行。」「默運乾坤」四字重濁不成詩，語雖有出處，亦不當用，須點化成詩家材料方可入用。如詩家論翰墨氣骨頭重，乃此類也。如杜牧之作《李長吉詩序》云：「絕去筆墨畦軫，斯得之矣。」又如「焠」字亦非詩中字；第二聯對句太粗生，少鍛煉。
「白鷗沒浩蕩，萬里誰能馴？」「沒」若作「波」字，則失一篇之意。如鷗之出沒萬里，浩蕩而去，其氣可知。又「沒」字當是一篇暗關鎖也，蓋此詩只論浮沉耳。今人詩不及古人處，惟是做不成。〈案：此語出蘇軾《志林》，蓋論宋敏求之輕改杜詩。此引之而沒其名氏。〉
「野性終期老一村，全勝白髮傍朱門。」使「傍朱門」則不類，若改「白髮」為「微祿」，則稍近之矣。〈評：若改「白髮」，則上句「老」字亦當改矣。〉
「恥為家貧賣寶刀」又雲「不為家貧賣寶刀」，「恥」字不如「不」字。
「矯首朱門雪滿衣，南來生理漫心期。青衫愧我初無術，白髮逢人只自悲。」悲苦太過，露風骨。
「北嶺山礬取次開，清風正用此時來。平生習氣誰料理，愛著幽香未擬回。」學者云：「自公退食入僧定，心與篆香俱寒灰。小兒了不解人意，正用此時持事來。」韓子蒼云：「全用此一句，有甚意思。不欲其此時持事來，用得此語甚妙。」「故人相見眼偏明」，子蒼云：「當有律度，豈容如此道。」
歐公云：「古詩時為一對，則體格峭健。」
七言律詩極難做，蓋易得俗，是以山谷別為一體。
七言律一篇中必有剩語，一句中必有剩字。如：「草草杯盤供笑語，昏昏燈火話平生。」如此句無剩字。
東坡《玉盤盂》一聯，極似樂天。又《次韻李端叔謝送牛戩畫》：「笑指塵壁間，此是老牛戩。」牛戩做不著，此一句蓋語意不足也。
蔡天啟坐有客云：「東湖詩叫呼而壯。」蔡云：「詩貴不叫呼而壯。」此語大妙。「擘開蒼玉巖」、「椎破銅山鑄銅虎」，何故為此語？是欲為壯語耶。「弄風驕馬跑空去，趁兔蒼鷹掠地飛。」山谷社中人皆以為笑。坡暮年極作語，直如此作也。〈案：此處語意未明，當有脫誤。〉
杜牧之《河湟》詩云：「元載相公曾借箸，憲宗皇帝亦留神。」一聯甚陋。唐人多如此。或作云：「唯老杜詩不類此格。」僕云：「『遷轉五州防禦史，起居八座太夫人。』不免如小杜。」子蒼云：「此語不佳。杜律詩中雖有一律驚人，人不能到；亦有可到者。」僕云：「如《蜀相》詩第二聯，人亦能到。」子蒼云：「第三聯最佳。『四更山吐月，殘夜水明樓。』此一聯後，餘者便到了。」又舉「三峽星河影動搖」一聯，僕云：「下句勝上句。」子蒼云：「如此者極多。小杜《河湟》一篇第二聯『旋見衣冠就東市，忽遺弓劍不西巡』，極佳。為『借箸』一聯累耳。」
高荷子勉五方律詩可傳後世，勝如後來諸公。《柳》詩：「風驚夜來雨。」「驚」字甚奇。琴聰云：「向詩中嘗用『驚』字。」坡舉古人數「驚」字。僕云：「東風和冷驚羅幕。」子蒼云：「此『驚』字不甚好。如《柳》詩『月明搖淺瀨』等語，人豈易到？」
歐公稱「身輕一鳥過」，子蒼云：「此非杜佳句。」僕云：「當時補一字者，又不知是何等人。」子蒼云：「極是。」
汪潛聖舊詩格不甚高，因從琴聰，詩乃不凡。如「春水碧泱泱，群魚戲涉茫。誰知管城下，自有一濠梁」，乃是見聰後詩也。
東坡詩不無精粗，當汰之。葉集之云：「不可。於其不齊不整中時見妙處為佳。」
參寥《細雨》云：「細憐池上見，清愛竹間聞。」荊公改「憐」作「宜」。又詩云「暮雨邊」。秦少游曰：「公直做到此也。『雨中』、『雨傍』皆不好，保『雨邊』最妙。」〈評：「雨傍」不成語，「雨中」有何不可？此是秦與之作劇耳，何堪舉作話頭邪？〉又云：「流水聲中弄扇行。」俞清老極愛之。此老詩風流醞藉，諸詩僧皆不及。子蒼云：「若看參寥詩，則洪詩不堪看也。」〈案：洪計不知指何人，豈山谷諸甥耶？〉
孫詩云「雁北還」，下「還」字最不好。「北歸」、「北向」皆妙，獨「還」字不佳。〈案：孫不知何人。〉
有大才，作小詩輒不工，退之是也。子蒼然之。劉禹錫柳子厚小詩極妙，子美不甚留意絕句。子蒼亦然之。子蒼云：「絕句如小家事，句中著大家事不得。若山谷《蟹》詩用『與虎爭』及『支解』字，此家事大，不當入詩中。如『虎爭』詩語亦怒張，乏風流醞藉之氣。『南窗讀書聲吾伊』，詩亦不佳，皆不如《羊》詩醞藉也。」
曾吉父詩云：「金馬門深曾草制，水精宮冷近題詩。」「深」「冷」二字不閒道，若言「金馬門中」、「水精宮裡」，則閒了「中」「裡」二字也。此詩全篇無病，大勝《與疏山》詩。
「筍根稚子無人見」，不當用「稚子」字。蓋古樂府詩題有《雉子斑》。「雉子」「鳧雛」，自是佳對。杜詩有「鳳子」，亦對「鳧雛」。〈案：「鳳子」字出韓渥詩。此可以稽證也。金陵新刊《杜詩》，注云：「稚子，筍也。」此大謬，古今未有此說。韓子蒼云：「冷齋所說皆非，初未嘗有此說。」或有脫文，觀冷齋云云可見。〉
「傾銀注瓦驚人眼。」韓子蒼云：「『瓦』當作『玉』。蓋前句中已有『老瓦盆』，此豈復更用『瓦』字？『瓦』與『銀』『玉』固有異，其為醉則一也。『軒墀曾寵鶴』，當用『軒車』，非『軒墀』。『河內尤宜借寇恂』，非『河內』。」
「功曹非復漢蕭何」，不特見《漢書注》，兼《三國誌》云：「為功曹當如蕭何也。」此說甚分明。劉貢父云：「蕭何未嘗作功曹。」劉極賅博，何為不能記此出處也。
何頡嘗見陳無己，李廌嘗見東坡，二人文字，所以過人。若崔德符陳叔易，恐無師法也。
師川云：「作詩要當無首無尾聲。」山谷亦云。子蒼不然此說。
東湖云：「春燈無復上，暮雨不能晴。」昌黎云：「廉纖晚雨不能晴。」子蒼云：「『暮』不如『晚』。」昌黎云：「青蛙聖得知。」汪彥章云：「燈花聖得知。」子蒼云：「蛙不聖所以言聖，便覺有味；燈花本靈，能知事，輒言聖得知，殊少意味。」
「璇題」，倪巨濟作《謝御書表》用之。子蒼云：「乃椽頭，非題榜也。」
「彈壓山川」，見《淮南子》：「彈出山川，壓而止之。」僕看《後漢》、《黨錮傳》「榮華丘壑」，正可為對。
新燒熅火案：「熅」字字書不載。謂之「熅火」，見《蘇武傳》。燒湯謂之「熅湯」，見《內則》。灶中燒火謂之「煬灶」，見《戰國策》。曉天赤如霞者謂之「陰淪」，見《爾雅》。〈案：《爾雅》無此文。王逸《楚詞注》引陵陽子《明經》曰：「淪陰者，日沒以後赤黃氣也。」又《廣雅》引之作「渝陰」。此蓋誤《廣雅》為《爾雅》，又舛亂其文耳。〉汗曰「鹽汗」，浮漚曰「覆甌，見《淮南子》。
子由曰：「東坡黃州以後文章，餘遂不能追逐。」
蔡天啟云：「米元章詩有惡無凡。」孫仲益、韓子蒼皆雲。子蒼又云：「師川詩無惡而無凡。」不知初學何等詩，致如此無塵埃也。
葉集之云：「韓退之《陸渾山火》詩，浣花決不能作；東坡《蓋公堂記》，退之做不到。碩儒巨公，各有造極處，不可比量高下。元微之論杜詩，以為李謫仙尚未歷其藩翰，豈當如此說。」異乎微之之論也。此為知言。
東坡豪，山谷奇，二者有餘，而於淵明則為不足，所以皆慕之。
山谷詩云：「淵明千載人，東坡百世士。出處固不同，風味要相似。」有以杜工部問東坡似何人，坡云：「似司馬遷。」蓋詩中未有如杜者，而史中未有如馬者。又問荔枝似何物，「似江瑤柱」，亦其理也。
某人詩云：「男兒老大遂功名。」杜詩：「功名遂乃佳。」「遂功名」則不成語矣。
范元長云：「前輩言學詩當先看謝靈運詩。」
東坡《謝李公擇惠詩帖》云：「公擇遂做到人不愛處。」〈評：放翁「詩到無人愛處工」，蓋本東坡也。〉
陳子高云：「工部《杜鵑》詩，乃摹寫庾信《杜鵑》詩。」〈案：今《庾集》無《杜鵑》詩。〉「窮途俗眼還遭白」，便不如「窮途返遭俗眼白」。〈案：此二句文不相屬，疑有脫誤。〉
徐師川云：「工部有『江蓮搖白羽，天棘夢青絲』之句，於江蓮而言搖白羽，乃見蓮而思扇也。蓋古有以白羽為扇者。是詩之作，以時考之，乃夏日故也。於天棘言夢青絲，乃見柳而思馬也。蓋古有以青絲絡馬者。」庾信《[[柳枝詞〈]]》〈案：《庾集》作《楊柳歌》。〉云：〈「空餘白雪案：《庾集》作「獨憶飛〉絮」〉。鵝毛下，無復青絲馬尾聲垂。」又子美《驄馬行》云：「青絲絡頭為君老。」此詩後復用支遁事，則見柳思馬形於夢寐審矣。東坡欲易「夢」為「弄」，恐未然也。
蘇叔黨云：「東坡嘗語後輩，作古詩當以老杜《北征》為法。」
老杜詩云：「一夜水高二尺強，數日不可更禁當。南市津頭有船賣，無錢即買繫籬傍。」與《竹枝詞》相似，蓋即俗為雅。
張嘉父云：「長韻詩要韻成雙不成只；璽敘詩要說事相稱；卻拂體前一句敘事，後一句說景，如『惆悵無因見范蠡，參差煙樹五湖東』，又如『我今身世兩相違，西流白日東流水』。」
《次韻伯氏寄贈蓋郎中喜學老杜之作》，末句云：「獨抱遺編校舛差音叉。」蓋郎中惠詩云雲，次韻解之，末句云：「真成勾踐勝夫差音茶。」兩「差」字不同音，何故作同音押韻？必有來歷，姑記之以俟知者。詩見建本重編《南昌文集》卷第四十一。押韻「夫差」不音茶，當以押韻為證。〈案：押韻二句似後人所注。〉
吳申李詩云：「潮頭高捲岸，雨腳半吞山。」然頭不能捲，腳不能吞，當改「捲」作「出」字，「吞」作「倚」字，便覺意脈聯屬。
凡作詩如參禪，須有悟門。少從榮天和學，嘗不解其詩云：「多謝喧喧雀，時來破寂寥。」一日於竹亭中坐，忽有群雀飛鳴而下，頓悟前語。自爾看詩，無不通者。
幼年聞北方有詩社，一切人皆預焉。屠兒為《蜘蛛》詩，流傳海內，忘其全篇，但記其一句云：「不知身在網羅中。」亦足為佳句也。
元祐間，榮天和先生客金陵，僦居清化市，為學館，質庫王四十郎、酒肆王念四郎、貨角梳陳二叔皆在席下，餘人不復能記。諸公多為平仄之學，似乎北方詩社。王念四郎名莊，字子溫，嘗有《送客》一絕云：「楊花撩亂繞煙村，感觸離人更斷魂。江上歸來無好思，滿庭風雨易黃昏。」王四十郎名松，字不凋。僕寓京師，從事禁中，不凋寄示長篇，僅能記一聯，云：「舊菊籬邊又開了，故人天際未歸來。」陳二叔忘其名，金陵人，號為陳角梳，有《石榴》詩云：「金刀劈破紫穰瓢，撒下丹砂數百粒。」諸公篇章富有，皆曾編集。僕以攜家南奔避寇，往返萬餘里，所藏書畫厄於兵火。今屈指當時詩社集六十餘載，諸公佳句，可惜不傳。今僅能記其一二，以遺寧川好事者，欲為詩社，可以效此，不亦善乎？
