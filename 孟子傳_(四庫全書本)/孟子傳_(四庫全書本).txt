　　欽定四庫全書　　　　經部八
　　孟子傳　　　　　　　四書類
　　提要
　　〈臣〉等謹案孟子傳二十九卷宋張九成撰九成字子韶自號無垢居士其先開封人徙居錢塘紹興二年進士第一授鎮東軍簽判厯宗正少卿兼侍講權刑部侍郎忤秦檜誣以謗訕謫居南安軍檜死起知溫州丐祠歸卒贈太師崇國公諡文忠事跡具宋史本傳案宋史藝文志載九成孟子拾遺一卷今附載橫浦集中又文厭通考載九成孟子解十四卷朱彝尊經義考注云未見此本為南宋舊槧實作孟子傳不作孟子解又盡心篇已佚而告子篇以上已二十九卷則亦不止十四卷蓋通考傳寫誤也九成之學出於楊時又喜與僧宗杲遊故不免雜於釋氏所作心傳日新二録大抵以禪機詁儒理故朱子作雜學辨頗議其非惟注是書則以當時馮休作刪孟子李覯作常語司馬光作疑孟晁説之作詆孟鄭厚叔作藝圃折衷皆以排斥孟子為事故特發明義利經權之辯著孟子尊王賤霸有大功撥亂反正有大用每一章為解一篇主於闡揚宏㫖不主於箋詁文句是以曲折縱橫全如論體又辯治法者多辯心法者少故其言亦切近事理無由旁涉於空寂在九成諸著作中此為最醇至於草芥冦讐之説謂人君當知此理而人臣不可有此心觀其眸子之説謂瞭與眊乃邪正之分不徒論其明暗又必有孟子之學識而後能分其邪正尤能得文外㣲㫖金王若虛滹南老人集有孟子辯惑一卷其自述有曰孟子之書隨機立敎不主故常凡引人於普地而已司馬君實著所疑十餘篇蓋淺近不足道也蘇氏解論語與孟子辨者八其論差勝又細味之亦皆失其本㫖張九成最號深知者而復不能盡如論行仁政而王王者之不作曲為䕶諱不敢正言而猥曰王者王道也此猶是鄭厚叔輩之所見至於對齊宣湯武之問辨任人食色之惑皆置而不能措口云云蓋於諸家注中獨許九成而尚有所未盡慊不知行仁政而王之類文義分明九成非不能解特以孟子之意欲拯當日之戰爭九成之解則欲防後世之僣亂雖郢書燕説於世道不為無益至於湯武放伐任人食色闕其所疑正足見立説之不茍是固不足為九成病也乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　緫　校　官〈臣〉陸　費　墀
