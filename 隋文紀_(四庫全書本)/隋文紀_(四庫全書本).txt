　　欽定四庫全書　　　　集部八
　　隋文紀　　　　　　　　總集類
　　提要
　　〈臣〉等謹案隋文紀八巻明梅鼎祚編隋氏混一南北凡齊周之故老梁陳之舊臣咸薈稡一朝成文章之總滙而人沿舊習風尚各殊故著作之林不名一格四十餘載竟不能自為體裁又世傳小説唐代為多而仁夀大業去唐最近遺篇瑣語真贋相參不能無所附會故鼎祚所録此集又最糅雜其中如隋遺録開河記迷樓記海山記大業拾遺記皆出依託而王度古鏡記尢為迂怪不經搜神異苑之末流暌車夷堅之先路豈可登之總集自穢其書又如甲秀堂帖載煬帝跋曹子建墨跡唐以來收藏賞鑒皆所未聞詞㫖凡庸顯出近代而一概闌入未免失於鑒裁至於唐髙祖太宗褚亮李靖陳叔達溫大雅魏徵諸人不繫於隋無煩擬議乃以其文作於隋末遂爾兼收而李徳林代靜帝之詔作於周時顔之推請考樂之奏上於梁代前則文隨人編後則人隨文列揆以斷限厥例安居若文帝復姓令之誤采史文李徳林之修定五禮詔題為文帝祖君彥移郡縣書與袁子幹書魏徵與郇王慶書皆題為李宻孔徳昭遺秦王書題為竇建徳以及罪蜀王秀文已見一巻復見二巻戴逵皇太子箴已見五巻復見七巻又諸集之通病在所不論矣八巻之末載梁神洊等十二人葢鼎祚文紀以此集為終神洊等時代未詳故統附於此合觀所録雖牴牾罅漏巻巻有之然上起古初下窮八代旁搜博採薈合成編使唐以前之文章源委相承粲然可考斯實萟苑之大觀其功亦不為過掩矣鼎祚尚編有釋文紀裒集唐以前禪觀之文較𢎞明集𢎞明續集尢為賅博別著録子部釋家類中茲不列焉乾隆四十五年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀









