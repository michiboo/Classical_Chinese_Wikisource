家家有芍藥，不妨至溫柔。
溫柔一同女，紅笑笑不休。
月娥雙雙下，楚豔枝枝浮。
洞裏逢仙人，綽約青宵遊。
芍藥誰為婿，人人不敢來。
唯應待詩老，日日殷勤開。
玉立無氣力，春凝且裴徊。
將何謝青春，痛飲一百杯。
芍藥吹欲盡，無奈曉風何。
餘花欲誰待，唯待諫郎過。
諫郎不事俗，黃金買高歌。
高歌夜更清，花意晚更多。
飲之不見底，醉倒深紅波。
紅波蕩諫心，諫心終無它。
獨遊終難醉，挈榼徒經過。
問花不解語，勸得酒無多。
三年此村落，春色入心悲。
料得一孀婦，經時獨淚垂。
