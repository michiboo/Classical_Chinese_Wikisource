
雲南城，天寶中閣羅鳳所規置也。嘗為信州地。城池郭邑皆如漢制。州中南北二十餘里，東西四十五里。帶邑及過山雖有三千餘戶，田疇多廢，閭里少人。諸葛亮分永昌東北置雲南郡，斯即其故地也。西隔山有品<貝僉>賧，亦名清字川，嘗為波州。大池繞山，長二十餘里，波州廢地在池東南隅。故渭北節度段子英，此州人也。故居、墳墓皆在。雲南東第二程有欠舍川，大都部落第三程至石鼓驛，舊化川也。第四程至曲驛，有大覽賧、小覽賧，漢舊覽州也。
弄棟城在故姚州川中，南北百餘里，東西三十餘里。廢城在東巖山上。當川中有平巖，周回五六頃，新築弄棟城在其上。管雜蠻數部落，悉無漢人。姚州百姓陷蠻者，皆被移隸遠處。
柘東城，廣德二年鳳伽異所置也。其地漢舊昆川，故謂昆池。東北有井邑城隍，城西有漢城，土俗相傳雲是莊蹻故城。城之東十餘里有穀昌村，漢穀昌王故地也。貞元十年，南詔破西戎，遷施、順、磨些諸種數萬戶以實其地。又從永昌以望苴子、望外喻等千餘戶分隸城傍，以靜道路。
晉寧州，漢滇河故地也。在柘東城南八十里晉平川，幅員數百里，西爨王墓，累累相望。
石城川，味縣故地也。貞觀中，為郎州，開元初改為南寧州。州城即諸葛亮戰處故城也。城中有諸葛亮所撰文，立二碑，背上篆文曰：「此碑如倒，蠻為漢奴。」近年蠻夷以木搘柱〈(案：《新唐書》謂諸葛亮碑在柘東城，與此不合，蓋《唐書》之誤)〉。臣今春見安南兵馬使郭延宗曾奉使至柘東，停住一月日，館穀勤厚，贈遺不輕〈(案：以上五句與上下文不相屬，疑亦錯簡在此)〉。又有夔鹿弄川，漢同勞縣故地也〈(案：《舊唐書·地理志》郎州有同樂縣，「同勞」疑即「同樂」之誤)〉。在龍河遇川南百餘里。
石城南面有新豐川，漢南寧州新豐縣故地也。廢城墻塹猶在，大小石城川同。
升麻川西川南有曲軛川，漢南寧州同起縣也。
安寧鎮，去柘東城西一日程，連然縣故地也。通海鎮，去安寧西第三程至龍封驛。驛前臨瘴川，去柘東城八日程，漢俞元縣故地也。量水川〈(案：《舊唐書·地理志》黎州有梁水縣，「量水」蓋即「梁水」轉音之訛)〉，漢舊黎州。今吐蕃呼為量水川。通海城南十四日程至步頭，從步頭船行沿江三十五日出南蠻，夷人不解舟船，多取通海城路賈勇步入真、登州、林西原，取峰州路行。量水川西南至龍河，又南與青木香山路直，南至崑崙國矣。
寧北城，在漢碟榆縣之東境也。本無城池，今以浪人詔矣羅君舊宅為理所。東地有野共川，北地有虺川，又北有虺川，又北有郎婆川，又北有桑川，即至鐵橋城北九賧川。又西北有羅眉川，又西牟郎共城，又西至傍彌潛城。西有鹽井，鹽井西有斂尋城。皆施蠻、順蠻部落今所居之地也。又西北至聿賫城，又西北至弄視川。
鐵橋城在劍川北三日程，川中平路有驛。貞元十年，南詔蒙異牟尋用軍破東西兩城，斬斷鐵橋，大籠官已下投水死者以萬計。今西城南詔置兵守禦，東城至神川以來，半為散地。見管浪加萌、於浪、傳兗、長褌、磨些、撲子、河人、弄棟等十餘種。
昆明城，在東瀘之西，去龍口十六日程。正北有諱苴川，正南至松外城，又正南至龍怯河，西南至小婆城，又西南至大婆城，西北至三探覽城，又西北至鐵橋東城。其鐵橋上下乃昆明、雙舍，至松外已東，邊近瀘水，並磨些種落所居之地。
永昌城，古哀牢地，在玷蒼山西六日程。西北去廣蕩城六十日程。廣蕩城接吐蕃界。隔候雪山，西邊大洞川，亦有諸葛武侯城。城中有神廟，土俗咸共敬畏，禱祝不闕。蠻夷騎馬，遙望廟即下馬趨走。西南管柘南城，土俗相傳，呼為要鎮。正南過唐封川，至茫天連。自瀾滄江已西，越賧撲子，其種並是望苴子。俗尚勇力，土又多馬。開元已前閉絕，與六詔不通。盛羅皮始罷柘俞城，閣羅鳳已後，漸就柔服。通計南詔兵數三萬，而永西居其一。又雜種有金齒、漆齒、銀齒、繡腳、穿鼻、裸形、磨些、望外喻等，皆三譯四譯，言語乃與河賧相通。
銀生城在撲賧之南，去龍尾城十日程，東南有通鐙川，又直南通河普川，又正南通羌浪川，卻是邊海無人之境也。東至送江川，南至邛鵝川，又南至林記川，又東南至大銀孔，又南有婆羅門、波斯、闍婆、勃泥崑崙數種。外通交易之處，多諸珍寶，以黃金麝香為貴貨。撲子、長鬃等數十種蠻。又開南城在龍尾城南十一日程，管柳追和都督城，又威遠城、奉逸城、利潤城，內有鹽井一百來所。茫乃道並黑齒等類十部落，皆屬焉。陸路去永昌十日程，水路下彌臣國三十日程。南至南海，去崑崙三日程。中間又管模迦羅、幹泥、禮強子等族類五部落。越禮城在永昌北，管長傍、藤彎。長傍城，三面高山，臨祿{曰鬥}江。藤灣城南至磨些樂城，西南有羅君尋城。又西至柯城，渡水郎陽川，直南過山至押西城。又南至首外川，又西至茫部落，又西至鹽井，又西至拔熬河。麗水城、尋傳大川城，在水東。從上郎坪北裏眉羅苴鹽井，又至安西城，直北至小婆羅門國。東有寶山城，又西渡麗水至金寶城。眉羅苴西南有金生城。從金寶城北牟郎城渡麗水，至金寶城。從金寶城西至道吉川，東北至門波城，西北至廣蕩城，接吐蕃界。北對雪山，所管部落與鎮西城同。鎮西城南至蒼望城，臨麗水，東北至彌城，西北至麗水渡。麗水渡而南至祁鮮山，山西有神龍河柵。祁鮮已西，即裸形蠻也。管摩零都督城在山上，自尋傳、祁鮮已往，悉有瘴毒，地平如砥，冬草木不枯，日從草際沒。諸城鎮官懼瘴癘，或越在他處，不親視事。南詔特於摩零山上築城，置腹心，理尋傳、長傍、摩零、金、彌城等五道事雲。凡管金齒、漆齒、繡腳、繡面、雕題、僧耆等十餘部落。

