
彌諾國、彌臣國，皆邊海國也。呼其君長為壽。彌諾面白而長，彌臣面黑而短，性恭謹，每與人語，向前一步一拜。國無城郭。彌諾王所居屋之中大柱，雕刻為文，飾以金銀。彌臣王以木柵居海際水中，以石獅子為屋四足，仍以板蓋，悉用香木。百姓皆樓居，披婆羅籠，男女多好音樂。樓兩頭置鼓，飲酒即擊鼓，男子攜手樓中舞蹈為樂。在蠻永昌城西南六十日程。大和九年曾破其國，劫金銀，擄其族三二千人，配麗水淘金。
驃國，在蠻永昌城南七十五日程，閣羅鳳所通也。其國用銀錢，以青磚為圓城，周行一日程。百姓盡在城內，有十二門。當國王所居門前有一大像，露坐高百餘尺，白如霜雪。俗尚廉恥，人性和善少言，重佛法，域中並無宰殺。又多推步天文。若有兩相訴訟者，王即令焚香向大像，思惟其非，便各引退。其或有災疫及不安穩之事，王亦焚香對大像，悔過自責。男子多衣白氈，婦人當頂為高髻，以金銀真珠為飾，著青婆羅裙，又披羅緞，行必持房。貴家婦，皆三人五人在傍持扇。有移信使到蠻界河賧，則以江豬、白氈及琉璃、罌為貿易〈（案：「罌」原本作「盟」，「貿易」原本作「加」，今從《新唐書·驃國傳》改正）〉。與波斯及婆羅門鄰接，西去舍利城二十日程。據《佛經》：「舍利城，中天竺國也。近城有沙山，不生草木」。《恆河經》云：「沙山中過」，然則驃國疑東天竺也。蠻賊大和六年劫掠驃國，虜其眾三千餘人，隸配柘東，令之自給。今子孫亦食魚蟲之類，是其種末也。咸通四年正月六日寅時，有一胡僧裸形，手持一仗，束白絹，進退為步，在安南羅城南面。本使蔡襲當時以弓飛箭，當胸中此設法胡僧，眾蠻扶舁歸營幕。城內將士無不鼓譟。
崑崙國，正北去蠻界西洱河八十一日程。出青木香、檀香、紫檀香、檳榔、琉璃、水精、蠡坯等諸香藥、珍寶、犀牛等。蠻賊曾將軍馬攻之，被崑崙國開路放進軍後，鑿其路通江，決水掩浸，進退無計。餓死者萬餘，不死者崑崙去其右腕放回。
大秦婆羅門國，界永昌北，與彌諾國江西正東〈（案：此句疑有脫誤）〉安西城樓接界，東去蠻陽苴咩城四十日程。蠻王善之，街來其國〈（案：此八字文不相屬，疑有脫誤）〉。
小婆羅門，與驃國及彌臣國接界，在永昌北七十四日程。俗不食牛肉，預知身後事。出見齒、<蟲葛>、越諾。其大耳國往來，蠻夷善之，信其國。
夜半國，在蠻界蒼望城，東北隔麗水城。其部落婦人唯與鬼通，能知吉凶禍福，本土君長崇信。蠻夷往往以金購之，要知善惡。
昆明、牂牁界接麗水，相近蠻賊曾攻不得，至今銜恨之。昆明、牂牁，本使臣蔡襲嘗奏請分佈軍馬，從黔府路入〈（案：此條之首，當有脫文）〉。
女王國，去蠻界鎮南節度三十餘日程。其國去驩州一十日程，往往與驩州百姓交易。蠻賊曾將二萬人伐其國，被女王藥箭射之，十不存一，蠻賊乃回。
水真蠟國、陸真蠟國，與蠻鎮南相接，蠻賊曾領馬軍到海畔，見蒼波洶湧，悵然收軍卻回〈（案：此篇乃載南蠻接壤之國，自此以下，皆別說他事，蓋附錄之文，傳寫失其標目耳。今各低一格，以別之）〉。
咸通四年六月六日，蠻賊四千餘人，草賊朱道古下二千人，共棹小船數百隻收郡州〈（案：《通鑒考異》引《唐實錄》以「郡州」為「交州」，《補國史》亦同。是「郡州」乃州名也）〉，得安南都押衙張慶宗、杜存陵、武安州刺史陳行余〈（案：《新唐書·地理志》武安州屬安南都護府）〉，以航舶戰船十餘只，築損蠻賊船三十來只沈溺。臣九月二十一日，於膝州見安南虞候史孝慜，並得兵馬使徐崇雅信，蠻賊不解水，悉皆溺死。吐蕃鐵橋節度本屬吐蕃，貞元十年，蒙異牟尋攻破，今並屬蠻管〈（案：「吐蕃鐵橋」節度以下二十五字，文義與上文不相屬，是亦他處錯簡於此）〉。
異牟尋曾詐臣事吐蕃，吐蕃遂封異牟尋江。西卑賤，〈（案：以下皆紀冊封南詔之事，此二十字文不用周，蓋所紀冊封一事，佚其前段，而此條佚其後段耳，今不可考，姑仍其舊）〉因遣曹長段南羅各同倫判官趙伽寬等九人，與南詔清平官尹輔酋及親信李羅劄將大馬二十匹迎，子弟羽儀六人沿路視事。十五日至安南城。城使段伽諾出步軍二百隊，馬軍一百隊夾道排立，帶甲馬六十隊引前，步槍五百人隨後，去城五十里迎候。十九日到曲驛。鎮使楊盛出馬軍一百三十隊、步軍一百七十隊，夾道排立，帶甲馬二百人引前，步槍三百人隨後，去驛一十里迎接。二十一日過吹舍川。首領父老百餘人，蠻夷百姓數千人，路傍羅列而拜，馬上送酒。雲南節度將五十匹馬來迎。二十三日到雲南城。節度蒙酋物出馬軍一百隊，步軍三百人夾道排立，帶甲馬一十隊引前，步槍五百人隨後，去城十一里迎候。門前父老二百餘人，吐蕃封王數人，在路迎拜。是日，南詔使大軍將兼戶曹長王各苴來迎。二十四日到白崖城。城使尹瑳出馬軍一百隊，步軍二百隊夾路排立，引馬六十匹，步槍五百人，去城五里迎候。南詔遣大軍將李鳳嵐，將細馬一千匹並伎樂來迎。渠斂道中路客館館前父老二百餘人，蠻夷百姓五六十人，路迎馬前。大軍將喻於念出馬步軍三百隊夾路排立，引馬六十匹，步槍三百人，去城五里迎候。南詔妹李波羅諾將細馬一十匹來迎。入龍尾城客館。南詔異牟尋叔父阿思將大馬二百匹來迎。二十六日過大和城，南詔異牟尋從父兄蒙細羅勿〈（案：「羅勿」原本作「四勾」，今據《新唐書》改正）〉及清平官李異傍、大軍將李千傍等，將細馬六十匹來迎，皆金錟玉珂，拂髦振鐸〈（案：「振」原本作「根」，今據《新唐書》改正）〉。夾路馬步軍排隊二十餘里。南詔蒙異牟尋出陽苴咩城五里迎。先飾大象一十二頭引前，以次馬軍隊，以次伎樂隊，以次子弟持斧鉞。南詔異牟尋衣金甲，披大蟲皮，執雙鐸。男蒙閣勸在傍，步槍千餘人隨後，馬上祗揖而退〈（原缺）〉「曰授冊」〈（原缺）〉，貞元十年十月二十七日陽苴咩城具儀註設位，旌節當庭，東西特立。南詔異牟尋及清平官已下，各具儀禮，面北序立，宣慰南詔使東向立，冊立南詔使南向立，宣敕書，讀冊文訖〈（案：此條「冊」字原本俱訛作「開」，今據文改正）〉，相者引南詔蒙異牟尋離位受冊，次受貞元十年曆日。南詔及清平官已下稽顙再拜，手舞足蹈。慶退而言：「牟尋曾祖父開元中冊雲南王，祖父天寶中又蒙冊襲雲南王。自隔大國，向五十年。貞元中，皇帝聖明，念錄微效，今又賜禮命，復睹漢儀，對揚天休，實感心肺。」其日樓下大會，又坐上割牲，用銀平脫馬頭盤二面。牟尋曰：「此是天寶初先人任鴻臚少卿宿衛時〈（案：「衛」上原脫「宿」字，今補入）〉，開元皇帝所賜。比寶藏不敢用，得至今。」又伎樂中有老人吹笛，婦人唱歌，各年近七十餘。牟尋指之曰：「先人歸蕃來國，開元皇帝賜胡部及龜茲音聲各兩部。今死亡零落盡，只餘此二人在國。」酒既行，牟尋自捧杯擎跽勸讓。冊立使袁滋引杯釃酒曰：「南詔當深思祖宗緒業，堅守誠信，為西南藩屏，使後嗣有以傳繼也。」異牟尋噓嘻曰：「敢不承命！」其年十一月七日事畢，發陽苴咩城。雲南王蒙異牟尋以清平官尹輔酋十七人奉表謝恩，進納吐蕃贊普鍾印一面〈（案：《通鑒》吐蕃謂弟為鍾，南詔服吐蕃時，封為贊普鍾日東王）〉並獻鐸鞘、浪川劍、生金、瑟瑟、牛黃、琥珀、白氈、紡絲、象牙、犀角、越賧馬、統備甲馬、並甲文金，皆方土所貴之物也。仍令大軍將王各苴、柘東副使杜伽諾具牛羊，領鞍馬及丁夫三百人提荷食物。其年十一月二十四日送至石門，從石門更十日程到茂州。自後南蠻移心向化，遂與吐蕃讎隙。
伏緣數年之間，當州鎮釐革南詔入朝人數，縱有經過者，郵傳殘薄。兼緣安南大中年〈（案：原本作「大中牟」，今據《唐書》及《通鑒》，宣宗大中十三年，杜棕為西川節度使，奏請節減南蠻習學子弟及入貢傔從人數，南詔怒，自是頗擾邊境，書中所說，當指此事。「牟」字蓋「年」字之訛，謹改正）〉奏請隔絕南詔往來通好，謹按《尚書》云：「撫我則後，虐我則仇」。本使蔡襲去年正月十四日內，四度中矢石，家口並元隨七十餘人，悉殞於賊所。臣長男韜及奴婢一十四口，並陷蠻陬。臣夙夜憂憶本使蔡襲，行坐痛心。切以蠻賊尚據安南，今江源並諸州各自固守，其首領將吏，去年春夏頻請救兵。自是海門〈（案：安南既陷，以海門鎮為行交州）〉不與發遣，並不給與戈甲弓弩，致令蠻賊侵掠州軍。臣以南蠻從古及今，凡虜掠諸處百姓夷獠隸也處則貴。江源首領已下，知其配隸之事，固惜副卿必合戮力齊心，共禦蠻夷之殘暴〈（案：「臣」以下五十一字，文義未詳，且不相屬，當有脫誤）〉。
又黔、涇、巴、夏四邑苗眾，咸通三年春三月八日，因入賊朱道古營柵，竟日與蠻賊將大羌楊阿觸、楊酋盛、柘東判官楊忠義話，得姓名，立邊城，自為一國之由。祖乃盤瓠之後，其蠻賊楊羌等雲綻盤古之後〈（案：「綻」字有訛）〉。此時緣單車問罪，莫能若是〈（案：「若」字有訛）〉。咸通五年六月，左授夔州都督府長史，問蠻、夷、巴、夏四邑根源，悉以錄之，寄安南諸大首領。詳錄於此，為《蠻志》一十卷事，庶知南蠻首末之序〈（案：以下六條，又附錄中旁及之文，今再低一格以別之）〉。
謹按《後漢·南蠻傳》，昔高辛氏有戎寇吳將軍為患其侵暴，乃下敕曰：「有人得戎寇吳將軍頭者，賜金百鎰，封邑萬家，妻以少女。」時帝有犬名盤瓠，後遂之寇所，因嚙得吳將軍頭來，其寇遂平。帝大喜，因以官爵賚賜，犬不起。帝少女聞之，奏曰：「皇帝信不可失！深憂犬之為患。」帝曰：「當殺之。」女曰：「殺有功之犬，失天下之信矣！」帝曰：「善乎！」因請匹之。帝不得已。乃以配盤瓠。盤瓠得女，負入南山，處於石室。其處險阻，不通人跡。後生十二子，六男六女，自相匹偶，緝草木皮以為衣服。帝賜以南山，仍起高欄為居止之。其後滋蔓，自為一國〈（案：此文與今《後漢書·南蠻傳》不同）〉。按王通明《廣異記》云：「高辛時，人家生一犬，初如小特，主怪之，棄於道下。七日不死，禽獸乳之，其形繼日而大，主人復收之。當初棄道下之時，以盤盛葉覆之，因以為瑞，遂獻於帝，以盤瓠為名也。後立功，嚙得戎寇吳將軍頭，帝妻以公主，封盤瓠為定邊侯。公主分娩七塊肉，割之，有七男，長大各認一姓，今巴東姓田、雷、再、向、蒙、旻、叔孫氏也。其後苗裔熾盛，從黔南逾昆、湘、高麗之地，自為一國。幽王為犬戎所殺，即其後也。盤瓠皮骨，今見在黔中，田、雷等家時祀之。」
巴中有大宗，廩君之後也。《漢書》巴郡本有四姓，巴氏、繁氏、陳氏、鄭氏，皆出於武落鍾離山。其山黑、赤二穴，巴氏之子生於赤穴，繁、陳、鄭三姓生於黑穴。未有君長，俱事鬼。乃其擲劍於石穴，約能中者，奉以為君。巴氏子務相獨中之。又令乘土船下夷水到鹽陽，約能浮者為君。務相獨浮，因立務相為君也。遂有神女謂廩君曰：「此地廣大，魚鹽所出，請為留之。」廩君不許。神女暮來取宿，晨則化為飛蟲，群蔽日月，天地晦冥，積十餘日。廩君伺其便射之，天乃開朗。廩君方定居於夷水，三姓皆臣事之。廩君死，魂魄化為白虎，及惠王並巴蜀，以巴夷為蠻夷君，尚女。其人有罪，得以爵除。出賦二千一十六百萬錢，三歲一出義賦一千八百錢，人出幏布八丈二尺，雞羽三十鍭也〈（案：此文與今《後漢書·南郡蠻傳》稍有異同）〉。
巴氏祭其祀，擊鼓而祭，白虎之後也。按《華陽國志》，秦昭王時，白虎為害，多傷人。乃購之曰：「有殺得白虎者，封邑千家，繼以金帛」。於是朐忍夷、廖仲藥等，以竹弩射之，中而死。秦遂刻石，為夷人立盟曰：「夷人頃田不租，十妻不算，傷人不論。秦犯夷，輸黃龍一隻；夷犯秦，輸清酒一鐘。」夷人遂因號虎夷，一名弦頭，剛勇頗有先人之風〈（案：所引《華陽國志》與今本文稍不同）〉。
按《秦紀》，「始皇十八年，巴郡出大人，長二十五丈，一夫兩妻，號曰左右也。」是故左思《蜀都賦》云：「剛勇生其方，風謠尚其武。」
按《夔城圖經》云：「夷事道，蠻事鬼。」初喪，鼙鼓以為道哀，其歌必號，其眾必跳，此乃盤瓠白虎之勇也。俗傳正月初夜，鳴鼓連腰以歌，為踏虎之戲。五月十五日，招命騎健，畫楫圖舟，十船同角，千人齊聲唱鼓扣舷，沿江騰波而下。俗三月八日為大節，以陳祠享，振鐸、擊鼓、師舞為敬也。
夷蜑居山谷〈（「蜑」即蠻之別名）〉，巴夏居城郭。與中土風俗、禮樂不同。
雲南詔蒙異牟尋與中國誓文，臣今錄白進獻。
某年六月二十一日奏狀，今謹錄白獻進〈（案：後題貞元十年奏狀，而此闕其年，亦刊削不盡之文）〉
東蠻和使楊傳盛等，六月十八日到安南，賫蠻王蒙異牟尋與臣絹書一封，並金鏤合子一具。合子有綿，有當歸，有硃砂，有金。石東蠻國王是故雲南詔王閣羅鳳孫，姓蒙，名異牟尋。遣前件使賫表詣闕，於今月十八日到，兼得其王牟尋與臣書，遠陳誠懇，並金鏤合子一枚。其使昧言，送合子中有綿者，以表柔服，不敢更與為生梗；有當歸者，永願為內屬；有硃砂者，蓋獻丹心向闕；有金者，言歸義之意，如金之堅。
又言：蠻王蒙異牟尋積代唐臣，遍沾皇化。天寶年中，其祖閣羅鳳被邊將張乾拖讒構，部落驚懼，遂違聖化，北向歸投吐蕃贊普。以贊普年少，信任讒佞，欲並其國。蒙尋遠懷聖化，北向請命。故遣和使，乞釋前罪，願與部落竭誠歸附。緣道遐阻，伏恐和使不達，故三道遣：一道出石山，從戎州路入；一道出夷獠，從黔府路入；一道出夷獠，從安南路入。其楊傳盛等，今年四月十九日從蠻王蒙異牟尋所理大和城發，六月十八日到安南府。其和使楊傳盛年老，染瘴虐，未得進發。臣見醫療，候獲稍損，即差專使領赴闕廷。其使云：「異牟尋自祖父久背國恩，今者願棄豺狼之思，歸聖人之德。此皆陛下雨露之澤及外夷，故蠻僥遐荒，願為內屬。臣忝領蕃鎮，目睹昇平，踴躍忻歡，倍萬常幸。」右蠻王與臣書及金鏤合子等，謹差十將李茂等隨表奉進，謹奏。貞元十年六月二十一日，安南都護充管內節度觀察處置等使、檢校工部尚書、御史大夫、臣趙昌奏狀。
貞元十年，南詔蒙異牟尋請歸附聖唐，願充內屬，盟立誓言，永為西南藩屏。臣今於安南郡州溪源首領耆老處借得故蠻王蒙異牟尋《誓文》一本，安南都護趙昌貞元十年《奏狀白》一本。伏以故南詔蒙異牟尋嗣孫惠龍不守祖父留訓，既違盟誓，自掇禍殃，尚未悛心，猶恣狂暴，全驅蟻聚之眾，攻劫邕、交之人。五載興兵，三來虜掠。顧生靈之何負，受塗炭之苦辛。臣去年正月二十九日，已錄蠻界程途及山川、城鎮、六詔始末、諸種名數、風俗條教、土宜物產、六名𧸘號、連接諸蕃，共纂錄成十卷，於安南郡州江口附襄州節度押衙張守忠進獻。今臣謹錄故蠻王蒙異牟尋貞元十年《誓文》及趙昌《奏狀白》隨表奉進以上。

