
南俗：務田農菜圃，戰鬥不分文武，無雜色役。每有徵發，但下文書與村邑理人處，克往來月日而已，其兵杖人各自賫，更無官給。百家已上有總佐一，千人已上有理人官一，人約萬家以來，即制都督，遞相管轄。上官授與四十雙，漢二頃也。上戶三十雙，漢一頃五十畝。中戶、下戶各有差降。每家有丁壯，皆定為馬軍，各據邑居遠近，分為四軍，以旗幡色別其東南西北，每而置一將，或管千人，或五百人。四軍又置一軍將統之，如有賦盜入界，即罪在所入處面將。
羅苴子皆於鄉兵中試入，故稱四軍苴子。戴光兜鍪〈(案：《新唐書·南詔傳》作「戴朱鞮鍪」「光」字疑「朱」字之訛)〉負犀皮銅股排，跣足，歷險如飛。每百人，羅苴佐一人管之。
負排，又從羅苴中揀入，無貝數。南詔及諸鎮大軍將起坐不相離捍蔽者，皆負排也。
羽儀亦無員數，皆清平官等子弟充，諸蠻不與焉，常在雲南王左右，羽儀長帳前管系之。
羽儀長八人，如方內節度支衙官之屬。清平官已下，每入見南詔，皆不得佩劍，唯羽儀長得佩劍。出入臥外，雖不主公事，最為心腹親信。
其六曹長即為主外司公務。六曹長六人，兵曹、戶曹、客曹、刑曹、工曹、會曹，一如內州府六司所掌之事。又有斷事曹長，推鞫盜賊；軍謀曹長，主陰陽占候；同倫長兩人〈(案：「同倫」原本訛作「司侖」，今據後文改正)〉，各有副都，主月終唱。〈(案：此字未詳，疑誤)〉。諸曹稽逋如錄事之職。曹官文牒下諸城鎮，皆呼主者。六曹長有課效明著，得遷補大軍將。
大軍將一十二人，與清平官同列。每日見南詔議事，出則領要害城鎮，稱節度。有事跡功勞殊尤者，得除授清平官〈(案：原本以除授為句，今據《唐書·南詔傳》「大軍將出治軍壁。稱節度，次補清平官」之文，是除授下應有「清平官」三字，原本蓋因下條相屬而誤脫耳，今增入)〉。
清平官六人，每日與南詔參議境內大事。其中推量一人為內算官，凡有文書，便代南詔判押處置。有副兩員同勾當。
又外算官兩人，或清平官或大軍將兼領之。六曹公事文書成，合行下者，一切是外算官，與本曹出文牒行下，亦無商量裁製。
又有同倫判官兩人，南詔有所處分，輒疏記之，轉付六曹。近年已來，南蠻更添職名不少。
凡試馬軍，須五次上。射中片板，為一次上；中雙庶子〈(案：二字未詳)〉，為一次上；四十步外走馬據〈(案：此字未詳)〉頗柱，中鬥子，為一次上；盤槍百轉無失，為一次上；能算能書，為一次上。試過，有優給。
步卒須為五次上。玷蒼山頂立旗，先上到旗下，為一次上；驀一丈三尺坑過，為一次上；急流水上浮二千尺，為一次上；弄劍，為一次上；負一石五斗米四十里，為一次上。已上一一試過，得上次者補羅苴也。
蠻王為樓，及諸城鎮林邑，但有空平處，即立木八十尺，刻其上為鬥子，中間以墨三寸規之，名曰「頗柱」。所試人持竹劍，去頗柱四十步外，走馬向前柱，中鬥子者上，中第二規次之，中第一規為下。每農隙之時，邑中有馬者，皆騎馬於頗柱下試習。
每歲十一、十二月，農收既畢，兵曹長行文書境內諸城邑村谷，各依四軍，集人試槍劍甲冑腰刀，悉須犀利，一事闕即有罪，其法一如臨敵。布陣，羅苴子在前，以次弓手排下，以次馬軍三十騎為隊。如此次第，常為定製。臨行交錯，為犯令。
每戰，南詔皆遣清平官或腹心一人在軍前監視。有用命不用命及功大小先後，一一疏記，回具白南詔，憑此為定賞罰。軍將犯令，皆得杖，或至五十，或一百，更重者徙瘴地。諸在職之人，皆以戰功為褒貶黜陟。
朝廷差使到雲南，南詔迎接遠送。自數年來，緣邕、交兩地長吏苛暴，恣殺非事，致令眾蠻告冤，因茲頻來攻掠，伏蒙聖心，征發大軍，指揮期於克復。其容州經管三十四羈縻州〈(案：《新唐書·地理志》嶺南道羈縻州九十二，隸桂管者七州，隸邕管者二十六州，隸安南者四十一州，並無屬容管者，與此稍有不合)〉，伏請委安南大首領為刺史，武定州〈(案：《新唐書·地理志》武定州乃安南都護府所屬羈縻州之一)〉亦請委大首領為長吏者，踵前許經略使眷顧親屬，奏元從押衙為刺史，恐非穩便。臣切知故安南前節度使趙昌相繼十三年，緝理交阯，至今遺愛布在耆老，至境內無事。其時以都押衙杜英策為招討副使，入院判案，每月料錢供給七十貫，以寄客張舟為經略判官，已後舉張舟為都護。自李象古任安南經略使〈(案：原本作「李象古」，今考《唐書》李象古為安南都護，以苛刻失眾，為賊楊清所害，蓋即此人，今改正)〉，恣意貪害，遂至徵兵。續又有李涿繼之誅剝〈(案：原本「涿」上脫「李」字，今據《通鑒》增入)〉，令生靈受害，莫非長吏非人所致。

