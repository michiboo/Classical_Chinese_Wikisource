
安寧城，後漢元鼎二年伏波將軍馬援立銅柱定疆界之所。〈案：馬援定交阯為後漢光武帝建武十九年事。元鼎乃西漢武帝紀年，後漢並無此號，蓋樊綽失於考據之誤。〉去交阯城池四十八日程。漢時城壁尚存，碑銘並在。
苴哶〈上音斜，下符差切。〉城，從安南府城至蠻王見坐苴哶城水陸五十二日程，只計日，無里數。從安南上水至峯州兩日，至登州兩日，至忠誠州三日，至多利州兩日，至奇富州兩日，至甘棠州兩日，至下步三日，至黎武賁柵四日，至賈男步五日。已上二十五日程，並是水路。大中初，悉屬安南管係，其刺史並委首領勾當。大中八年，經略使苛暴，川洞離心，疆內首領旋被蠻賊誘引，數處陷在賊中。從賈勇步登陸至矣符管一日。從矣符管至曲烏館一日，至思下館一日，至沙隻館一日，至南場館一日，至曲江館一日，至通海城一日，至江川縣一日，至進寧館一日，至鄯闡柘東城一日，〈案：柘東，《舊唐書》及《通鑑》俱作拓東，胡三省雲︰「言開拓東境也。」《新唐書》作柘，從木，與此同。〉從柘東節度城至寧寔館一日，安寧館本是漢寧郡城也。從安寧城至龍和館一日，至沙雌館一日，至曲館一日，至沙卻館一日。至求贈館一日，至雲南驛一日，至波大驛一日。至白巖驛一日，至龍尾城一日。李謐伐蠻，於龍尾城誤陷軍二十萬眾，今為萬人塚。至陽〈案︰陽，《新唐書》作羊。〉苴哶城一日。〈蠻王從大和城移在苴哶城。　案︰「蠻王至哶城」十一字，原本誤入正文，今改正。〉
自西川成都府至雲南蠻王府，州、縣、館、驛、江、嶺開塞，並里數計二千七百二十里。
從府城至雙流縣二江驛四十里，至蜀州新津縣三江驛四十里，至延貢驛四十里，至臨邛驛四十里，至順城驛五十里，至雅州百丈驛四十里，至名山縣順陽驛四十里，至嚴道縣延化驛四十里。從延化驛六十里至管長賁關。從奉義驛至雅州界榮經縣南道驛七十五里，至漢昌六十里，〈案：此句上有脫文。〉屬雅州，城名葛店。至皮店三十里，至黎州潘倉驛五十里，至黎武城六十里，至白土驛三十五里，〈過漢源縣十里。〉至通望縣本筤驛四十里．〈去大渡十里。〉至望星驛四十五里，至清溪關五十里，至大定城六十里，至達士驛五十里，〈黎、巂二州分界。〉至新安城三十里，至菁口驛六十里，至榮水驛八十里，至初裏驛三十五里，至臺登城平樂驛四十里，〈古縣，今廢。〉至蘇祁驛四十里，〈古縣。〉至巂州三阜城四十里，〈州城在三阜山上。〉至沙也城八十里，〈故巂州，大和年移在臺登。〉至儉浪驛八十里，至俄淮嶺七十里。下此嶺入雲南界。已上三十二驛，計一千八百八十里。〈案：上文惟三十驛，計一千四百九十五里，與此數不符。〉並屬西川管，差官人將軍專知驛務。
雲南蠻界：從巂州俄淮嶺七十里至菁口驛，三十里至芘驛，六十里至會川鎮，差蠻三人充鎮。五十五里至目集館，七十里至會川，有蠻充刺史，稱會川都督。從目集驛至河子鎮七十里，瀘江乘皮船渡瀘水。從河子鎮至末柵館五十里，至伽毗館七十里，至清渠鋪八十里，渡繩橋〈《雲南行記》雲渠桑驛。〉至藏傍館七十四里，至陽褒館六十里，過大嶺，險峻極。從陽褒至弄棟城七十里，本是姚州，舊屬西川。天寶九載，為姚州都督張乾〈案：乾，《唐書》作虔。〉陀附蠻所陷。從弄棟城至外彌蕩八十里，從外彌蕩至求贈館。〈案：此句下有脫文〉至雲南城七十里，至波大驛四十里，至渠藍趙館四十里，至龍尾城三十里。從龍尾城至陽苴哶城五十里。以上一十九驛，計一千五十四里。〈案：十九驛共計一千六十九里，與此數亦不符。〉
南蠻因姚州之後，屬蠻管係。從邕州路至蠻苴哶城，從黔州路至蠻苴哶城，兩地途程，臣未諳委。伏乞下堂帖令分析。緣南蠻姦猾，攻刦在心，田桑之餘，便習鬬敵。若不四面征戰，凶惡難悛。所以錄其城鎮川原，麈瀆宸扆。或冀破其蟻聚之眾，永清羌虜之夷。臣披瀝懇忱，無任隕越之至。〈案：此條乃附載陳說之詞，如後世著書之案語。原本誤連正文，遂令文義格礙。今低一格以別之，後仿此。〉
從石門外出魯望、昆川至雲南，謂之北路。黎州清溪關出卭部，過會通，至雲南，謂之南路。從戎州南十日程至石門，上有隋初刊記處，云：「開皇五年十月二十五日，兼法曹黃榮領始、益二州石匠，鑿石四孔，各深一丈，造偏梁橋閣，通越析州、津州。」蓋史萬歲南征出於此也。越析州今西河河東一日程，越析州諮長故地也。津州未詳其處。天寶中，鮮于仲通南溪下兵，亦是此路。後遂閉絕。僅五十年來，貞元十年，南詔立功，歸化朝廷，發使冊命。而卭部舊路方有兆吐蕃請鈔隔關。其年七月，西川節度韋臯乃遣巡官監察御史馬益閉石門路，置行館。石門東崖石壁，直上萬仞，下臨朱提江流，又下入地中數百尺，惟聞水聲，人不可到。西崖亦是石壁，傍崖亦有閣路，橫闊一步，斜亙三十餘里，半壁架空，欹危虛險。其安梁石孔，即隋朝所鑿也。閣外至夔嶺七日程，直經朱提江，下上躋攀，傴身側足。又有黃蠅、飛蛭、毒蛇、短狐、沙虱之類。石門外第三程至牛頭山，山有諸葛古城，館臨水，名馬安渡。上源從阿等路部落，繞蒙夔山，又東折與朱提江合。第五程至生蠻阿部落，第七程至蒙夔嶺。嶺當大漏天，直上二十里，積陰凝閉，晝夜不分。從此嶺頭南下八九里，青松白草，川路漸平。第九程至魯望，即蠻、漢兩界，舊曲、靖之地也，曲州、靖州廢城及邱墓碑闕皆在。依山有阿竿路部落。過魯望第七程至竹子嶺。嶺東有暴蠻部落，嶺西有盧鹿蠻部落。第六程至生蠻磨彌殿部落。此等部落皆東爨烏蠻也。男則髮髻，女則散髮，見人無禮節拜跪，三譯四譯，乃與華通。大部落則有鬼主，百家二百牛馬，〈案：此句未詳。〉無布帛，男女悉披牛羊皮。第九程至制長館，於是始有門閣廨宇迎候供養之禮，皆漢地。凡從魯望行十二程方始到柘東。
黎州南一百三十里有清溪峽，乾元二年置關。關外三十里即巂州界也。行三百五十里至卭部川，故卭部縣之地也。下南一百三十里至臺登，西南八十里至普安城，劍南西川節度使重兵大將鎮焉。臺登直北去保塞城八十里，吐蕃謂之北谷，天寶以前巂州柳強鎮也。自入吐蕃，更增修嶮，因城下有路向曩恭地。谷東南一百三十里至羅山城，天寶以後，吐蕃新築，非國家舊城。貞元十年十月，西川節度兵馬與雲南軍併力破保塞、大定，獻俘闕下。十一年正月，西川又拔羅山，置兵固守。邛南驛路由此遂通。臺登城直西有西望川，行一百五十里入曲羅。瀘水從北來，至曲羅縈迴三曲。每中間皆有磨些部落，以其負阻深險，承上莫能攻討。瀘水從曲羅南經劍山之西，又南至會同川。邊水左右，總謂之西蠻。卭部東南三百五十里至勿鄧部落，大鬼主夢衝，地方闊千里。卭部一姓，白蠻五姓，烏蠻初止五姓，在卭部、臺登中間，皆烏蠻也。婦人以黑繒為衣，其長曳地。又束、欽兩姓在北谷，皆白蠻。三姓皆屬夢衝。內受恩賞於國，外私於吐蕃。貞元七年，節度使韋臯使巂州刺史蘇隗殺夢衝，因別立大鬼主。勿鄧南七十里有兩姓部落。〈案：此下當有闕文。〉

