
金馬山在柘東城螺山南二十餘里，高百餘丈，與碧雞山東南西北相對。土俗傳雲，昔有金馬，往往出見，山上亦有神祠。從漢界入蠻路，出此山之下。螺山遍地悉是螺蛤，故以名焉。
碧雞山在昆池西岸上，與柘東城隔水相對。從東來者岡頭數十里已見此山。山勢特秀，池水清淡，水中有碧雞山石，山有洞庭樹，年月久遠，空有餘本。
玷蒼山〈(案：玷《唐書》作點)〉，南自石橋，北抵登川，長一百五十餘里，名為玷蒼。直南北，勸；不甚正。東向洱河，城郭邑居，棋布山底。西面陡絕，下臨平川。山頂高數千餘丈，石棱青蒼，不通人路。冬中有時墮雪。
囊蔥山在西洱河東隅，河流俯嚙山根。土山無樹石，高處不過數十丈。面對賓居、越析，山下有路，從渠斂趙出登川。
高黎其山在永昌西，下臨怒江。左右平川，謂之穹賧，湯浪加萌所居也。草木不枯，有瘴氣。自永昌之越賧，途經此山，一驛在山之半，一驛在山之巔。朝濟怒江登山，暮方到山頂。冬中山上積雪苦寒，夏秋又苦穹賧、湯浪毒暑酷熱。河賧賈客在尋傳羈離未還者為之謠曰：「冬時欲歸來，高黎其上雪。秋夏欲歸來，無梆穹賧熱。春時欲歸來，平中絡賂絕。」〈(絡賂，財之名也)〉
大雪山在永呂西北，從騰充過寶山城，又過金寶城以北大賧，周迥百餘里，悉皆野蠻，無君長也。地有瘴毒，河賧人至彼中瘴者，十有八九死。閣羅鳳嘗使領軍將於大賧中築城，管制野蠻。不逾周歲，死者過半，遂罷棄，不復往來。其山上肥沃，種瓜瓠長丈餘，冬瓜亦然，皆三尺圍。又多薏苡，無農桑，收此充糧。三面皆占大雪山，其高處造天。往往有吐蕃至賧貨易，雲此山有路，去贊普牙帳不遠。
又有水，源出臺登山，南流過巂州，西南至會州諾賧與東瀘，〈(此處似有脫漏)〉古諾水也。源出蕃中節度北，謂之諾矣江，南郎部落，又東折流至尋傳部落，與磨些江合。源出吐蕃中節度西其籠川犛牛石下，故謂之犛牛河。環繞弄視川，南流過<鳥戔>橋上下磨些部落，即謂之磨些江。至尋傳與東瀘水合，東北過會同川，總名瀘水。蜀忠武侯諸葛亮伐南蠻，五月渡瀘水處，在弄棟城北，今謂之南瀘。兩岸葭，大如臂脛。川中氣候常熱，雖至冬，行過者皆袒衣流汗。又東北入戎州界為馬湖，至關邊縣門，與朱提江合，流戎門南城入外江。
昆池在柘東城西，南百餘里，四十五里〈(案：此四字疑衍文)〉。水源從金馬山東北來。柘東城北十數餘里，官路有橋渡此。水闊二丈餘，清深迅急，至碧雞山下，為昆州，因水為名也，土蠻亦呼名滇池〈(案：今晉寧川中，自有大池，在東南，當是滇池。水不可呼池，乃蠻不能別)〉。滇池水亦名東昆池，西南繞山，又西北池流為河，過安寧城下。亙水東西，有橋三十，一闊長三百餘步。徒行七日程與瀘水合。又量水川在滇池南兩日程，漢舊黎州也。川中有大池，其水東泄。流處出一石竇中，流水甚廣，石竇甚狹。土蠻雲，忽竇空，百姓憂溺。新豐川亦有大池甚廣。
瀾滄江，源出吐蕃中大雪山下莎川。東南過聿賫城西，謂之瀨水河，又過順蠻部落。南流過劍川大山之西。瀾滄江南流入海。龍尾城西第七驛有橋，即永昌也。兩岸高險，水迅激。橫亙大竹索為梁，上布簀，簀上實板，仍通以竹屋蓋橋。其穿索石孔，孔明所鑿也。昔諸葛征永昌，於此築城。今江西山上有廢城遺跡及古碑猶存，亦有神祠廟存焉。
又麗水，一名祿𪰍江〈(案：「𪰍」字，字書不載)〉。源自邏些城三危山下。南流過麗水城西，又南至蒼望。又東南過道雙王道勿川。西過彌諾道立柵，又西與彌諾江合流。過驃國南入於海。水中有蛟龍、鱷魚、烏鰂魚。又有水獸似牛，遊泳則波濤沸湧，狀如海潮。《禹貢》：導黑水至於三危，蓋此是也。或雲源當是大月河，恐非也。
又彌諾江在麗水西，源出西北小婆羅門國。南流過湧腋苴川，又東南至兜彌伽木柵，分流繞柵，居沙灘南北一百里，東西六十里。合流正東，過彌臣國，南入於海。

