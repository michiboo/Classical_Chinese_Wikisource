
𧸘者，州之名號也。韋齊休《雲南行記》有十𧸘，字作此𧸘字。案：「𧸘」字，原本誤作「臉」，今從《一統志》改正。又韋齊休《雲南行記》「七」字原本誤作「大」書，今亦改正。
大和、陽苴咩謂之陽𧸘，大厘謂之史𧸘，邆川謂之賧𧸘，蒙舍謂之蒙舍𧸘，白崖謂之勃弄𧸘〈(案：標題稱六𧸘，第十卷亦有六𧸘之文，此所別乃止五𧸘，疑後龍口一城當亦為一𧸘，系傳寫誤脫一句也)〉。雲南、柘東、永昌、寧北、鎮西及開南、銀生等七城則有大軍將領之，亦稱節度。貞元十年，掠吐蕃，鐵橋城，今稱鐵橋節度，其餘鎮皆分隸焉〈(案：自「雲南柘東」至「皆分隸焉」五十二字，與六嶮文不相屬，疑為第六篇「雲南城鎮」條下之文，錯簡於此)〉。
大和城、大厘城、陽苴咩城，本皆河蠻所居之地也。開元二十五年，蒙歸義逐河蠻，奪據大和城。後數月，又襲破苴咩盛羅皮，取大厘城，仍築龍口城為保障。閣羅鳳多由大和、大厘、邆川來往。蒙歸義男等初立大和城，以為不安，遂改創陽苴咩城。
大和城，北去陽苴咩城一十五里。巷陌皆壘石為之，高丈餘，連延數里不斷。城中有大牌，閣羅清平官王蠻利之文〈(案：《舊唐書》閣羅鳳得西瀘令鄭回，甚愛重之，更名「蠻利」，後為清平官。此雲「王蠻利」者，疑即其人也)〉。論阻絕皇化之由，受制西戎之意。
龍口城，閣羅鳳所築。榮抱玷蒼南麓數里，城門臨洱水下。河上橋長百餘步，過橋分三路：直南蒙舍路，向西永昌路，向東白崖城路。
大厘城，南去陽苴洋城四十里，北去龍口城二十五里，邑居人戶尤眾盛，羅皮多在此城。並陽苴咩並邆川，今並南詔往來所居也。家室共守，五處如一。東南十餘里有舍利水城，在洱河中流島上。四面臨水，夏月最清涼，南詔常於此城避暑。
陽苴咩城，南詔大衙門，上重樓，左右又有階道，高二丈餘。甃以青石為蹬。樓前方二三里，南北城門相對。太和來往通衢也。從樓下門行三百步至第二重門，門屋五間，兩行門樓相對，各有榜，並清平官、大軍將、六曹長宅也。入第二重門行二百餘步，至第三重門。門列戟，上有重樓。入門是屏墻，又行一百餘步至大廳，階高丈餘。重屋制如蛛網，架空無柱。兩邊皆有門樓，下臨清池。大廳後小廳，小廳後即南詔宅也。客館在門樓外東南二里。僅前有亭，亭臨方池，周回七里，水深數丈，魚鱉悉有。
邆川城，舊邆川也，南去龍口城十五里。初望父部落居之，後浪穹詔豐咩襲而奪之。豐咩孫鐸望與南詔戰敗，退保劍川南，遂有城。城依山足，東距瀘水，北有泥沙。自閣羅鳳及異牟尋皆填固增修，最為名邑。東北有史郎川，又東祿諾品川，又北俄坤。
蒙舍川，羅盛已上之地。舊為蒙舍州，去龍口城一日程。當五詔俱存，而蒙舍北有蒙巂詔，即楊瓜州也，同在一川，地氣有瘴，肥沃宜禾稻。又有大池，周回數十里，多魚及淩芡之屬。川中水東南與勃弄川合流。南有籠磨些川。凡邆川河，蒙舍謂之川賧。然邑落人眾，蔬果水淩之味，則蒙舍為尤殷。
渠斂趙，本河東州也。西巖有石和城。烏蠻謂之「土山坡陀」者，謂此州城及大和城俱在陂陀山上故也。州中列樹夾道為交流，村邑連甍，溝塍彌望。大族有王、楊、李、趙四姓，皆白蠻也。雲是沮蒲州人，遷涉至此，因以名州焉。東北至毛郎川，又東北至賓居湯，又北至越析川，磨些詔故地也。
白崖城在勃弄川，天寶中附於忠、城、陽等五州之城也。依山為城，高十丈，四面皆引水環流，惟開南北兩門。南隅是舊城，周回二里。東北隅新城，大曆七年閣羅鳳新築也。周回四里。城北門外有慈竹叢，大如人脛，高百尺餘。地內有閣羅鳳所造大廳，修廊曲廳，廳後院橙枳青翠，俯臨北墉。舊城內有池方三百餘步，池中有樓舍，雲貯甲仗。川東西二十餘里，南北百餘里。清平官已下，官給分田，悉在。南詔親屬亦住此城傍。其南二十里有蠻子城，閣羅鳳庶弟誠節母子舊居也。正南去開南城十一日程。

