　　御製題增廣註釋音辨唐栁宗元集
　　文章韓栁稱伯仲邪正立身冬夏然黨入叔文真是謬州憐禹錫㦯猶賢政傳栁郡差可耳廟祀羅池實幸焉終是昌黎敦厚道惜其末路鮮周旋〈栁宗元劉禹錫皆以王叔文黨外貶宗元欲請以栁易播禹錫得改刺連州又宗元在栁州頗有政績州人祀於羅池廟韓愈作誌以為不自愛惜禹錫既以失身獲譴後因裴度之薦還朝録用誌稱宗元不得有力者推挽蓋惜無為之周旋吹噓者耳〉










　　欽定四庫全書　　　　集部二
　　柳河東集注　　　　　別集類一〈唐〉
　　提要
　　〈臣〉等謹案柳河東集注四十三巻舊本題宋童宗説註釋張敦頤音辨潘緯音義宗説南城人始末未詳敦頤有六朝事跡已著録緯字仲賢雲間人據乾道三年吳郡陸之淵序稱為乙丑年甲科官灊山學廣文亦不知其終於何官也之淵序但題柳文音義序中所述亦僅及緯仿祝充韓文音義撰柳氏釋音不及宗説與敦頤書中所註各以童雲張雲潘雲別之亦不似緯自撰之體例蓋宗説之註釋敦頤之音辯本各自為書坊賈合緯之音義刋為一編故書首不以柳文音義標目而別題曰増廣註釋音辯唐柳先生集也其本以宗元本集外集分體排次合而為一已非劉禹錫所編之舊而不收王銍偽龍城錄之類則尚為謹嚴其音釋雖隨文詮解無大考證而於僻音難字一一䟽通以雲詳博則不足以雲簡明易曉以省檢閲篇韻之煩則於讀柳文者亦不為無益矣舊有明代刋本頗多訛字此本為麻沙小字板尚不失其真雲乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







　　栁河東集註序
　　余讀韓栁文常思古人竒字齟齬吾目且柅吾喙也開巻必與篇韻俱撿閲反切終日不能通一紙偶得二書釋音如獲指南猶恨字畫差小不便老眼至灊山郡齋屬廣文是正將大其刻以傳學者一旦廣文攜音訓數帙示余曰昌黎文有江山祝充音義既反切難字又注其所從出亡以復加惟子厚集諸家音義不稱是自詭規模祝充撰柳氏釋音數月書成余實濫觴權輿是書者序引其意詎敢以語言不工為解自小學不興六書罔詔學者平日簡牘間頗有不分㸃畫不辨偏傍任私意失本原雖以字學名世者未免斯𡚁若虞永興不知姓顔平原不知名況下二子者耶甚者以弄璋為麞伏臘為獵金根為銀至於古文竒字能不失句讀辨重輕清濁者幾何人哉惟栁州內外集凡三十三通莫不貫穿經史轇轕傳記諸子百家虞初稗官之言古文竒字比韓文不啻倍蓯非博學多識前言者未易訓釋也廣文中乙丑年甲科恬於進取尚淹選調生平用心於內不求諸外遂能㑹稡所長成一家言將與栁文並行不朽無疑矣非刻意是書者未必知論著之不易也廣文諱緯字仲寳雲間人姓潘氏乾道三年十二月呉郡陸之淵書











　　欽定四庫全書
　　唐柳河東文集序
　　夔州刺史劉禹錫　纂
　　八音與政通而文章與時髙下三代之文至戰國而病渉秦漢復起〈潘雲復扶富切又也又音服孟子聖人復起後以意求〉漢之文至列國而病唐興復起夫政痝而土裂〈痝潘本作厖莫江切離也〉三光五嶽之氣分〈潘雲分元注扶問切廣韻分劑羣經音辨分限也〉大音不完故必混一而後大振初貞元中上方嚮文章昭回之光下飾萬物天下文士爭執所長與時而奮粲然如繁星麗天而芒寒色正〈潘雲芒音忘說文草耑也又星芒角〉人望而敬者五行而已河東柳子厚斯人望而敬者歟子厚始以童子有竒名於貞元初至九年為名進士十有九年為材御史二十有一年以文章稱首入尚書為禮部貟外郎是歲以疎儁少檢〈潘本作雋祖峻切與俊同字當作雋雋絶異也〉獲詘出牧邵州又謫佐永州居十年詔書徴不用遂為柳州刺史五嵗不得召歸病且革〈張雲音亟急也〉留書抵其友中山劉禹錫曰我不幸卒以謫死以遺草累故人禹錫執書以泣遂編次為四十五通行於世子厚之䘮昌黎韓退之誌其墓且以書來弔曰哀哉若人之不淑吾嘗評其文雄深雅健似司馬子長崔蔡不足多也安定皇甫湜〈視力切潘雲常職切持正貌唐皇甫湜字持正〉於文章少所推讓亦以退之言為然凢子厚名氏與仕與年暨行已之大方〈張雲暨其冀切及也〉有退之之誌若祭文在今附於第一通之末雲









　　欽定四庫全書
　　音釋唐柳河東集諸人姓氏
　　中山劉禹錫編
　　河南穆脩敘
　　眉山蘇軾評論
　　胥山沈晦辯
　　南城童宗說音註
　　新安張敦頤音辯
　　新安汪藻記
　　新津張唐英論
　　雲間潘緯音義




