漢公羊壽傳，何休解詁，唐徐彥疏。案《漢書·藝文誌》：「《公羊傳》十一卷。」班固自註曰：「公羊子，齊人。」（案《漢·藝文誌》不題顏師古名者，皆固之自註。）顏師古《註》曰：「名高（案此據《春秋說》彥《疏》、《題詞》之文，見徐彥疏所引。）徐彥《疏》引戴宏《序》曰：「子夏傳與公羊高，高傳與其子平，平傳與其子地，地傳與其子敢，敢傳與其子壽。至漢景帝時，壽乃與齊人胡母子都著於竹帛。何休之《註》亦同。」（休說見《隱公二年》「紀子伯、莒子盟於密」條下。）今觀《傳》中有「子沈子曰」，「子司馬子曰」，「子女子曰」、「子北宮子曰」，又有「高子曰」，「魯子曰」，蓋皆傳授之經師，不盡出於公羊子。《定公元年傳》「正棺於兩楹之間」二句，《穀梁傳》引之，直稱沈子，不稱公羊，是並其不著姓氏者亦不盡出公羊子。且並有「子公羊子曰」，尤不出於高之明證。知《傳》確為壽撰，而胡母子都助成之。舊本首署高名，蓋未審也。又羅璧《識遺》稱公羊、穀梁自高、赤作《傳》外，更不見有此姓。萬見春謂皆姜字切韻腳，疑為姜姓假託。案鄒為邾婁、披為勃鞮、木為彌牟、殖為舌職，記載音訛，經典原有是事。至弟子記其先師，子孫述其祖父，必不至竟迷本字，別用合聲。璧之所言，殊為好異。至程端學《春秋本義》竟指高為漢初人，則講學家臆斷之詞，更不足與辨矣。三《傳》與《經》文，《漢誌》皆各為卷帙。以《左傳》附《經》始於杜預，《公羊傳》附《經》則不知始自何人。觀何休《解詁》但釋《傳》而不釋《經》，與杜異例，知漢末猶自別行。今所傳蔡邕《石經殘字公羊傳》，亦無《經》文，足以互證。今本以《傳》附《經》，或徐彥作《疏》之時所合並歟？彥《疏》，《文獻通考》作三十卷。今本乃止二十八卷。或彥本以《經》文並為二卷，別冠於前，後人又散入《傳》中，故少此二卷，亦未可知也。彥《疏》，《唐誌》不載。《崇文總目》始著錄，稱不著撰人名氏，或雲徐彥。董逌《廣川藏書誌》亦稱世傳徐彥，不知時代，意其在貞元、長慶之後。考《疏》中「邲之戰」一條，猶及見孫炎《爾雅註》完本，知在宋以前。又「葬桓王」一條，全襲用楊士勛《穀梁傳疏》，知在貞觀以後。中多自設問答，文繁語複，與邱光庭《兼明書》相近，亦唐末之文體。董逌所雲，不為無理。故今從逌之說，定為唐人焉。
