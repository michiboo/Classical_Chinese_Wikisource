　　欽定四庫全書　　　　　史部十四
　　絳帖平　　　　　　　　目錄類二〈金石之屬〉提要
　　〈臣〉等謹案絳帖平六卷宋姜夔撰夔字堯章鄱陽人按曺士冕法帖譜系雲絳本舊帖尚書郎潘師旦以官帖私自摹刻者世稱潘駙馬帖又稱潘氏析居法帖石分而為二其後絳州公庫乃得其一於是補刻餘帖是名東庫本逐卷各分字號以日月光天徳山河壯帝居太平何以報願上登封書為別今夔所論每卷字號與士冕所説相合然則夔所得者即東庫本也宋之論法帖者米芾黃長睿以下互有疎宻夔欲折𠂻其論故取漢官廷尉平之義以名其書首有嘉泰癸亥自序雲帖雖小技而上下千載闗涉史傳為多觀是書援據精博可謂不負其言惟第五卷內論智果書梁武帝評書語雲武帝藏鍾張二王書嘗使虞龢陶隱居訂正按虞龢宋人其上法書表在宋孝武帝之世去梁武帝甚逺斯則考論之偶疎耳據墨莊漫録其書本二十卷舊止抄本相傳未及雕刻所載字號止於山字其河字以下亾佚十四卷竟不可復得然殘珪㫁璧終可寳也乾隆四十六年十一月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀





