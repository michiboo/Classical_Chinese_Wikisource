
瓊樹凌霜雪，蔥蒨如芳春。
英賢雖出守，本自玉階人。
宿昔陪郎署，出入仰清塵。
孰雲俱列郡，比德豈爲鄰。
風雨飄海氣，清涼悅心神。
重門深夏晝，賦詩延衆賓。
方以歲月舊，每蒙君子親。
繼作郡齋什，遠贈荊山珍。
高閑庶務理，遊眺景物新。
朋友亦遠集，燕酌在佳辰。
始唱已慙拙，將酬益難伸。
濡毫意僶俛，一用寫悁勤。

