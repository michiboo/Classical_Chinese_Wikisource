文：《葉水心外集》
《終論》上：今天下之害，其膠固而不能解，攣縮而不能伸，宿患積蠹，臣已盡言之矣。解之伸之豈無其道乎？陛下始於出令，必有以慰天下之心，必罷去經總制錢之半。今州縣睽睽，不能安息，人臣之精力，消耗疲竭，不可復有所為者，盡坐此錢而已。罷去其半，稍稍蘇息天下。然後州縣之月椿板帳罷矣；然後民之頭子蹙零勘合牙契之額皆寬減矣；然後罷和買，罷折帛，和買折帛罷，則民所謂不正之斂皆無有矣。三者罷而天下之心慰喜滿足。然則國用安所取給？臣以為二年之後，分畫既定，則朝廷之經費，比今日必十去其五六，所罷者足以當之有餘。而二年之前則未也。陛下會計二年所罷之費為六十萬緡，盡斥內帑封樁以補助之。夫此內藏封樁者，以之罷減三省之苛斂，而以代戶部四總領之用度。其明德興耀新美觀聽，自兩漢以來未有此舉動也。然則乘此以革去朝廷百年之宿弊，無不可者，以之減進士入官可也，以之減任子入官可也，以之破資格可也，以之重銓選可也，以之廢吏胥可也。百年以來，世論所謂動眾而召亂，惴惴然不敢舉，如臣所言之害者，今皆並舉而為之，無難也。如此則朝廷清矣，然後分兩淮、江南、荊湖、四川為四鎮，以今駐紮之兵，各以委之，所謂四鎮者，非盡舉此百餘郡以植立之也。於中各割屬數州，使兵民財賦皆得自用。而朝廷之兵寬矣。朝廷今既減經總制，罷和買折帛，蜀之折估青章，而內出四年之費，以供飠鬼四總領矣，宜任四人者，由郡守攝都統制，召舊帥使歸宿衛，鉤考其隱冒乾沒請給不盡及軍人之罪，聲而治之。然後俾四人者，一聽其所為，而吾無問焉，所問者：吾欲精其軍，使各不過三四萬；吾欲用士之銳，而不並富其家小。夫厲士而養之，將用於死地以求勝也，乃為之立家，是兵為民也。古者民為兵，今者兵為民，宜其消惰而大弱而不可制也。昔者之論欲一當百，又曰欲一當十。夫百十何可當也？姑得以一當一，則精兵也。夫一人得一人之用，則固已十四五萬人矣，用之必死，誰敢敵者？女真之來南也，雜以奚契丹勃海漢兒，前才五六萬，後亦不滿十萬而已。夫用兵者，用其氣也。多兵以先困，氣先索耳。吾之所問者如此。又有所問：更其敝政，行其新令，吾欲其無歡、無動，以惟吾之所命。若此者在用其人而已，各與之數州地使自食，而餘州得寬焉。此二年之內所得為，而二年之外收其效者也。若是，則朝廷寬矣！然則何以治廂禁軍、弓手、士兵而寬州縣？宜先擇一二十州，畀之，使散雜役之廂軍。今之廂軍盡隸官下，無在營者，並與之以一二年之衣糧，使各自為子本以權給之，而州無復給。又散禁軍，夫廂軍可散也，禁軍散且為亂，奈何？曰，禁軍之可畏者，為有以禁切州縣，使不得私役且上教故也。今不上教，散而雜役，如廂軍焉，彼欣然自幸耳，然則散禁軍如散，廂軍、弓手之費稍輕，土軍差小，不急散也，久將消盡，要以必散而止。夫廂禁土兵，不加問焉餘則名屬之而已，而又專擇其人，以各自治其一州。所謂兵民財賦，皆得自用，則朝廷平日所以置四總領、饋其軍輸者，二年之後，皆可無復與彼，以數州之財足養之矣。如此則彼之任專、吾之費輕矣。雖然，以兵與人，以地與人，此今日異常之大事也。然其為之者不驚世，不動眾，陛下一日命之則成矣。成則久，久則安之以為常。然若此者，內以期月之內，盡去民之所患苦；外以二年之外，兵厲士奮可用之於死地，而大功可舉矣。陛下不惜財不吝權，念吾之所大欲者，解膠固，伸攣縮、易於舉動，果於責成，以立大功而已。則減經總制，除和買折帛，以先慰天下之心，而後朝廷所謂煩密不可變之法度者，盡變之，以共由疏通明達之途矣；分江淮川蜀之地，與之兵民財賦，以重人臣之任，而後朝廷所謂專閉不可分之紀綱者，盡分之，以各合於外堅中柔之術矣。若此者，兼兩漢之長，而不襲兩漢之失，待之以成功，而終之以禮樂，則三王之治不難進也。雖然，為此者，官非難也，而士為難；士非難也，而民為難；民非難也，而兵為難。誠今世之大事也。圖兵之難者定，則天下之利盡矣。
《終論》下：致今日之治無他道，上寬朝廷，下寬州縣而已。竭朝廷之力，使不得寬者，四駐紮之兵也。竭州縣之力，使不得寬者，廂禁軍弓手土兵也。然則何以治四駐紮？弓手皆散，何以守其地？自三等以上，籍其家，一人以為兵，蠲其稅役。大州二千人而止，下州八百人而止。州縣各為之，所將校率用其人，秋冬而教，春夏則否，有呼召，不用常法。然其為兵也，必在州縣四方三十里之近家者。此三四年之內所得為，而三四年之外收其效者也。若是，則州縣寬矣！朝廷寬則凡所以取州縣者皆不用，而食租稅之正矣；州縣寬，則凡所以取民者皆不用，而斂租稅之正矣。且又非特此也。朝廷寬則群臣有暇，而人材多矣，不若今之乏也；州縣寬則民有暇，而善良多矣，不若今之薄也。上多人材，下多良民，兵省而精，費省而富，五年之內，二年之外，合其氣勢，用其鋒銳，義聲昭布，奇策並出，不用以滅虜而何所用哉！雖然，為此者無他也，力行而已。按其歲月，在乎二年之外，五年之內。今日行此事，去此弊，某日此弊去，此效見。不見，則易其人，加之意而行之，以日月計，其實效致矣。
《貞觀政要》：論慎終：貞觀十二年，太宗謂侍臣曰：朕讀書見前王善事，皆力行不怠，其所任用公輩數人，誠以為賢。然致理比於三五之代，猶為不逮，何也？魏徵對曰：
今四夷賓服，天下無事，誠曠古所未有也。然自古帝王初即位者，皆欲勵精為政，比跡於堯舜，及其安樂也，則驕侈放逸，莫能終其善。人臣初見任用者，皆欲匡主濟時，追蹤於稷契；及其富貴也，則思茍全官爵，莫能盡其忠節。若使君臣常無懈怠，各保其終，則天下無憂不理，自可超過前古也。太宗曰：誠如卿言。貞觀十三年，魏徵恐太宗不能克終儉約，近歲頗好奢縱，上疏諫曰：臣觀自古帝王，受圖定鼎，皆欲傳之萬代，貽厥孫謀。故其垂拱巖廊，布政天下，其語道也，必先淳樸，抑浮華；其論人也，必貴忠良，鄙邪亻妄。言制度也，則絕奢靡而崇儉約；談物產也，則重谷帛，而賤珍奇。然受命之初，皆遵之以成治；稍安之後，多反之而敗俗，其故何哉？豈不以居萬乘之尊，有四海之富，出言而莫已逆，所為而人必從，公道溺於私情，禮節虧於嗜欲故也！語曰：非知之難，行之惟難；非行之難，終之斯難。所言信矣。伏惟陛下，年甫弱冠，大拯橫流，削平區宇，肇開帝業。貞觀之初，時方克壯，抑損嗜欲，躬行節儉，內外康寧，遂臻至治。論功，則湯武不足方，語德，則堯舜未為遠。臣自擢居左右，十有餘年，每待帷幄，屢奉明旨，常許仁義之道，守之而不失，儉約之誌，終始不渝。一言興邦，斯之謂也；德音在耳，敢忘之乎？而頃年以來，稍乖曩誌，敦樸之理，漸不克終。謹以所聞，列之如左：
陛下貞觀之初，無為無欲，清凈之化，遠被遐荒。考之於今，其風漸墜。聽言，則遠迢於上聖；論事，則未逾於中主，何以言之？漢文晉武，俱非上哲，漢文辭千里之馬，晉武焚雉頭之裘。今則求駿馬於萬里，市珍奇於域外，取怪於道路，見輕於戌狄，此其漸不克終，一也；昔子貢問理人於孔子，孔子曰：懍乎若朽索之馭六馬。子貢曰：何其畏哉？子曰：不以道導之，則吾仇也。若何其無畏？故《書》曰：人惟邦本，本固邦寧。為人上者，奈何不敬？陛下貞觀之始，視人如傷，恤其勤勞愛之如子，每存簡約，無所營為。頃年以來，意在奢縱，忽忘卑儉，輕用人力，乃雲：百姓無事則驕逸，勞役則易使。自古以來，未有由百姓逸樂而致頃敗者也，何有逆畏其驕逸，而故欲勞役之哉？恐非興邦之至言，豈安人之長算？此其漸不克終二也；陛下貞觀之初，損已以利物，至於今者，縱欲以勞人。卑儉之跡歲改，驕侈之情日異。雖憂人之言，不絕於口，而樂身之事實切於心。或時有所營，慮人致諫，乃雲：若不為此，不便我身。人臣之情，何可復諍？此直意在杜諫者之口，豈曰擇善而行者乎？此其漸不克終，三也；立身成敗，則於所染，蘭芷鮑魚，與之俱化，慎乎所習，不可不思。陛下貞觀之初，砥礪名節，不私於物，唯善是與，親愛君子，疏斥小人。今則不然，輕褻小人，禮重君子。重君子也，敬而遠之，輕小人也，狎而近之，近之則不見其非，遠之則莫知其是，莫知其是則不間而自疏，不見其非則有時而自昵，昵近小人，非致理之道，疏遠君子，豈興邦之義？此其漸不克終，四也；《書》曰：不作無益害有益，功乃成，不貴異物賤用物，人乃足。犬馬非其土性不畜，珍禽奇獸弗育於國。陛下貞觀之初，動遵堯舜，捐金抵璧，反樸還淳。頃年以來，好尚奇異，難得之貨，無遠不臻，珍玩之作，無時而至。上好奢靡，而望下敦樸，末作滋興，而求農人豐實，其不可得亦已明矣。此漸不克終五也；貞觀之初，求賢如渴，善人所舉，信而任之，取其所長，恐其不及。近歲以來，由心好惡，或眾善舉而用之，或一人毀而棄之，或積年信而任之，或一朝疑而遠之。夫行有素履，事有成跡，所毀之人未有可信於所舉，積年之行，不應頓失於一朝。且君子之懷，蹈仁義而弘大德，小人之性，好讒亻妄以為身謀。陛下不審察其根源，而輕為之臧否，是使守道者日疏，幹求者日進，所以人思茍免，莫能盡力。此其漸不克終六也；陛下初登大位，高居深視，事唯清靜，心無嗜欲，內除畢弋之物，外絕畋獵之源。數載之後，不能固誌，雖無十旬之逸，或過三驅之禮。遂使盤遊之娛，見譏於百姓，鷹犬之貢，遠及於四夷，或時教習之處，道路遙遠，侵晨而出，入夜方還，以馳騁為歡，莫慮不虞之變，事之不測，其可救乎？此其漸不克終七也；孔子曰：君使臣以禮，臣事君以忠。然則君之待臣，義不可薄。陛下初踐大位，敬以接下。君恩下流，臣情上達，鹹思竭力心，無所隱。頃年以來，多所忽略。或外官充使，奏事入朝，思睹闕庭，將陳所見。欲言則顏色不接，欲請又恩禮不加。間因所短，詰其細過，雖有聰辨之略，莫能伸其忠款。而望上下同心，君臣交泰，不亦難乎？此其漸不克終，八也；傲不可長，欲不可縱，樂不可極，誌不可滿，四者，前王所以致禍，聖賢以為深誡。陛下貞觀之初，孜孜理化，屈已從人，恆若不足。頃年以來，微自矜放，恃功業之大，意蔑前王，負聖智之明，心輕當代，此傲之長也。欲有所為，皆取遂意，縱或抑情從諫，終是不能忘懷，此欲之縱也。誌在嬉遊，情無厭倦，雖不全妨政事，不復專心治道，此樂將極也。率土入安，四夷款服，仍遠勞士馬，問罪遐裔，此誌將滿也。親狎者阿旨而不肯言，疏遠者畏威而莫敢諫，積而不已，將虧聖德，此其漸不克終九也；昔堯舜成湯之時，非無災患，而稱其聖德者，以其有始有終，無為無欲，遇災，則極其憂勤，時安，則不驕不逸故也。貞觀之初，頻年霜旱，畿內戶口並就關外，攜負老幼，來往數千，曾無一戶逃亡，一人怨苦。此誠由陛下矜育之懷，所以至死無攜貳。頃年以來，疲於徭役，關中之人勞弊尤甚，雜匠之徒，下日悉留和雇，正兵之輦，上番多別驅使。和市之物，不絕於鄉閭遞送之步，不絕於道路。既有所弊，易為驚擾，脫因水旱，谷麥不收，恐百姓之心，不能如前日之寧帖。此其漸不克終，十也。臣聞禍福無門，唯人所召，人無釁焉，妖不妄作。伏惟陛下，統天禦宇十有三年。道洽寰中，威加海外。年穀豐稔，禮教聿興，比屋逾於可封，菽麥同於水火。暨乎今歲，天災流行，炎氣致旱，乃遠被於郡國。兇醜作孽，忽近起於轂下。夫天何言哉！垂象示誡，斯誠陛下驚懼之長，憂勤之日也。若見誡而懼，擇善而從同周文之小心，追殷湯之罪己前王所以致理者，勤而行之；今時所以敗德者，思而改之。與物更新，易人視聽，則寶祚無疆，普天幸甚，何禍敗之有乎？然則社稷安危，國家理亂，在於一人而已。當今太平之基，既崇極天之峻；九仞之積，猶虧一簀之功。千載休期，時難再得。明主可為而不為，微臣所以郁結而長嘆者也。臣誠愚鄙，不達事機，略舉所見十條，輒以上聞聖聽。伏願陛下采臣狂瞽之言，參以芻蕘之議，冀千慮一得，袞職有補；則死日生年，甘從斧鉞。疏奏，太宗謂徵曰：人臣事主，順旨甚易，忤情尤難。公作朕耳目股肱，常論思獻納，朕今聞過能改，庶幾克終善事。若違此言，更何顏與公相見，復欲何方以理天下？自得公疏，反復研尋，深覺詞強理直。遂列為屏障，朝夕瞻仰。又錄付史司，冀千載之下，識君臣之義。乃賜徵黃金十斤，廄馬二匹。貞觀十四年，太宗謂待臣曰：平定天下，朕雖有其事；守之失圖，功業亦復難保。秦始皇初亦平六國，據有四海，及末年不能善守，實可為戒。公等宜念公忘私，則榮名高位，可克終其美。魏徵對曰：臣聞之，戰勝易，守勝雖。陛下深思遠慮，安不忘危，功業既彰，德教復洽，恆以此為政，宗社無由傾敗矣。貞觀十六年，太宗問魏徵曰：觀近古帝王，有傳位十代者，有一代二代者，亦有身得身失者，朕所以常懷憂懼，或恐撫養生民，不得其所；或恐心生驕逸，喜怒過度。然不能自知，卿可為朕言之，當以為楷則。徵對曰：嗜欲喜怒之情，賢愚皆同，賢者能節之，不使過度；愚者縱之，多至失所。陛下聖德玄遠，居安思危，伏願陛下常能自制，以保克終之美，萬代永賴。
《分聲類說》：終說
人
吳漢耿合艹各以功名終。趙以趙括代廉頗，而敗於白起；楚以顏真代李牧而敗於王翦；燕以騎劫代樂毅敗於田單。靡不有初，鮮克有終。顧愷之食蔗自尾至首，曰：漸入佳境；子嘉聽樂，從絲及竹，曰：漸近自然。物固於薄於所始，而厚於其所終矣。
物
物有始美而終惡者，離黃之子是也；有始惡而終美者，澤雉之子是也。
事
行百里半於九十，此言未終之難也。
