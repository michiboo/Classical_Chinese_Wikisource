
否極嘗聞泰，嗟君獨不然。 
憫凶纔稚齒，羸疾主中年。 
餘力文章秀，生知禮樂全。 
翰留天帳覽，詞入帝宮傳。 
國訝終軍少，人知賈誼賢。 
公卿盡虛左，朋識共推先。 
不恨依窮轍，終期濟巨川。 
才雄望羔雁，壽促背貂蟬。 
福善聞前錄，殲良昧上玄。 
何辜鎩鸞翮，底事碎龍泉。 
鵩起長沙賦，麟終曲阜編。 
域中君道廣，海內我情偏。 
乍失疑猶見，沈思悟絕緣。 
生前不忍別，死後向誰宣。 
為此情難盡，彌令憶更纏。 
本家清渭曲，歸葬舊塋邊。 
永去長安道，徒聞京兆阡。 
旌車出郊甸，鄉國隱雲天。 
定作無期別，寧同舊日旋。 
候門家屬苦，行路國人憐。 
送客哀難進，征途泥復前。 
贈言為輓曲，奠席是離筵。 
念昔同攜手，風期不暫捐。 
南山俱隱逸，東洛類神仙。 
未省音容間，那堪生死遷。 
花時金谷飲，月夜竹林眠。 
滿地傳都賦，傾朝看藥船。 
群公咸屬目，微物敢齊肩。 
謬合同人旨，而將玉樹連。 
不期先掛劍，長恐後施鞭。 
為善吾無矣，知音子絕焉。 
琴聲縱不沒，終亦繼悲弦。

