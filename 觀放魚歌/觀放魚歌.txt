常州賢刺史，從諫議大夫除。
天地好生物，刺史性與天地俱。
見山客，狎魚鳥。坐山客，北亭湖。
命舟人，駕舫子，漾漾菰蒲。
酒興引行處，正見漁人魚。
刺史密會山客意，複念網羅嬰無辜。
忽脫身上殷緋袍，盡買罟擭盡有無。
鰻鱣鯰鱧鰍，涎惡最頑愚。
鱒魴見豳風，質幹稍高流。
時白噴雪鯽鯉<上決下肉>，此輩肥脆為絕尤。
老鯉變化頗神異，三十六鱗如抹朱。
水苞弘窟有蛟鼉，餌非龍餌唯無鱸。
叢雜百千頭，性命懸須臾。
天心應刺史，刺史盡活諸。
一一投深泉，跳脫不復拘。
得水競騰突，動作詭怪殊。
或透藻而出，或破浪而趨。
或掉尾孑孑，或奮鬣愉愉。
或如鶯擲梭〈一本缺此三字。〉，或如蛇銜珠。
四散漸不見，島嶼徒縈紆。
鸂鶒鴒鷗鳧，喜觀爭叫呼。
小蝦亦相慶，繞岸搖其須。
乃知貪生不獨頑癡夫。
可憐百千命，幾為中腸菹。
若養聖賢真，大烹龍髓敢惜乎。
苦痛如今人，儘是魚食魚。
族類恣飲啖，強力無親疏。
明明刺史心，不欲與物相欺誣。
岸蟲兩與命，無意殺此活彼用賊徒。
亦憶清江使，橫遭乎餘且。
聖神七十鑽，不及泥中鰍。
哀哉托非賢，五臟生冤讎。
若當刺史時，聖物保不囚。
不疑且不卜，二子安能䛕。
二子儻故䛕，吾知心受誅。
禮重一草木，易封稱中孚。
又曰釣不綱，又曰遠庖廚。
故仁人用心，刺史盡合符。
昔魯公觀棠距箴，遂被孔子貶而書。
今刺史好生，德洽民心，誰為刺史一褒譽。
刺史自上來，德風如草鋪。
衣冠興廢禮，百姓減暴租。
豪猾不豪猾，鰥孤不鰥孤。
開古孟瀆三十里，四千頃泥坑為膏腴，刺史視之總若無。
訟庭雀噪坐不得，湖上拔茭植芙蕖。
勝業莊中二桑門，時時對坐談真如。
因說十千天子事，福力當與刺史俱。
天雨曼陀羅花深沒膝，四十千真珠瓔珞堆高樓。
此中怪特不可會，但慕刺史仁有餘。
刺史敕左右兼小家奴，慎勿背我沉毒鉤。
念魚承奉刺史仁，深僻處，遠遠遊。
刺史官職小，教化未能敷。
第一莫近人，惡人唯口腴。
第一莫出境，四境多網罟。
重傷刺史心，喪爾微賤軀。
