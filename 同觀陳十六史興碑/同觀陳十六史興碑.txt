
荊衡氣偏秀，江漢流不歇。 
此地多精靈，有時生才傑。 
伊人今獨步，逸思能間發。 
永懷掩風騷，千載常矻矻。 
新碑亦崔嵬，佳句懸日月。 
則是刊石經，終然繼檮杌。 
我來觀雅製，慷慨變毛髮。 
季主盡荒淫，前王徒貽厥。 
東周既削弱，兩漢更淪沒。 
西晉何披猖，五胡相唐突。 
作歌乃彰善，比物仍惡訐。 
感歎將謂誰，對之空咄咄。

