…
…
…
…
萬曆二十七年閏四月丙戌，以平倭詔告天下。
詔曰：
朕纘承洪緒，統理兆人，海澨山陬，皆我赤子，苟非元惡，普欲包荒。屬者東夷小醜平秀吉，猥以下隸，敢發難端，竊據商封，役屬諸島。遂興薦食之志，窺我內附之邦；伊歧對馬之間，鯨鯢四起。樂浪玄菟之境，鋒鏑交加，君臣逋亡，人民離散，馳章告急，請兵往援。
朕念朝鮮，世稱恭順，適遭困厄，豈宜坐視？若使弱者不扶，誰其懷德？強者逃罰，誰其畏威？況東方為肩臂之藩，則此賊亦門庭之寇，遏沮定亂，在予一人。於是少命偏師，第加薄伐。平壤一戰，已褫驕魂，而賊負固多端，陽順陰逆，求本伺影，故作乞憐。冊使未還，兇威復扇。朕洞知狡狀，獨斷於心。乃發郡國羽林之材，無吝金錢勇爵之賞，必盡弁服，用澄海波。
仰賴天地鴻庥，宗社陰騭，神降之罰，賊殞其魁，而王師水陸併驅，正奇互用，爰分四路，並協一心，焚其芻糧，薄其巢穴。外援悉斷，內計無之。於是同惡就殲，群酋宵遁，舳艫付於烈火，海水沸騰，戈甲積於高山，氛浸淨掃，雖百年僑居之寇，舉一旦蕩滌靡遺。鴻雁來歸，箕子之提封如故；熊羆振旅，漢家之德威播聞。除所獲首功，封為京觀，仍檻致平正秀[1]等六十一人，棄屍稿街，傳首天下，永垂凶逆之鑑戒，大洩神人之憤心。
於戲，我國家仁恩浩蕩，恭順者無困不援；義武奮揚，跳梁者，雖強必戮。
茲用佈告天下，昭示四夷，明予非得已之心，識予不敢赦之意。毋越厥志而干顯罰，各守分義以享太平。
凡我文武內外大小臣工，尚宜潔自愛民，奉公體國，以消萌釁，以導禎祥。更念彤力殫財，為日已久；嘉與休息，正惟此時。諸因東征加派錢糧，一切盡令所司除豁，務為存撫，勿事煩苛，諮爾多方，宜悉朕意。

…
…
…

…