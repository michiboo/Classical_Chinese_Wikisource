
石門媚煙景，句曲盤江甸。
南向佳氣濃，數峰遙隱見。
漸臨華陽口，雲路入蔥蒨。
七曜懸洞宮，五雲抱仙殿。
銀函竟誰發，金液徒堪薦。
千載空桃花，秦人深不見。
東溪喜相遇，貞白如會面。
青鳥來去閑，紅霞朝夕變。
一從換仙骨，萬里乘飛電。
蘿月延步虛，松花醉閑宴。
幽人即長往，茂宰應交戰。
明發歸琴堂，知君嬾爲縣。

