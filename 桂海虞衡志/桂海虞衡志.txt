
《桂海虞衡志》一卷，宋范成大撰。乾道二年，成大由中書舍人出知靜江府。淳熙二年，除敷文閣待制，四川制置使。是編乃由廣右入蜀之時，道中追憶而作。自序謂凡所登臨之處與風物土宜，方志所未載者，萃為一書。蠻陬絕僥，見聞可紀者，亦附著之。共十三篇，曰《志巖洞》，《志金石》，《志香》，《志酒》，《志器》，《志禽》，《志獸》，《志蟲魚》，《志花》，《志果》，《志草木》，《雜志》，《志蠻》，每篇各有小序，皆志其土之所有。惟《志巖洞》僅去城七八里內嘗所遊者。《志金石》準《本草》之例，僅取方藥所須者。《志蠻》僅錄聲問相接者，故他不備載。《志香》多及海南，以世稱二廣出香。而不知廣東香自舶上來，廣右香產海北者皆凡品。《志器》兼及外蠻兵甲之制，以為司邊鎮者所宜知，故不嫌旁涉。諸篇皆敘述簡雅，無誇飾土風、附會古事之習。其論辰砂、宜砂，地脈不殊，均生白石床上，訂《本草》分別之訛。邕州出砂，融州實不出砂，證圖經同音之誤。零陵香產宜、融諸州，非永州之零陵。《唐書》稱林邑出結遼鳥，即邕州之秦吉了。佛書稱象有四牙六牙，其說不實。桂嶺在賀州，不在廣州。亦頗有考證。成大《石湖詩集》，凡經歷之地，山川風土，多記以詩。其中第十四卷，自註皆桂林作，而詠花惟有《紅豆蔻》一首，詠果惟有《盧橘》一首，至詠遊覽，惟有《棲霞洞》一首，《佛子巖》一首。其見於詩註者，亦僅蠻茶、老酒、蚺蛇皮腰鼓、象皮兜鍪四事，不及他處之詳。疑以此志已具，故不更記以詩也。其盧橘一種，《志果》不載。觀其《志花》小序，稱北州所有皆不錄，或《志果》亦用此例。蠻茶一種，《志草木》中亦無之。考詩註稱蠻茶出修仁，大治頭風。而《志草木》中有鳳膏藥，亦云葉如冬青，治太陽痛，頭目昏眩。或一物二名耶？然檢《文獻通考·四裔考》，中引《桂海虞衡志》幾盈一卷，皆《志蠻》之文，而此本悉不載。其餘諸門，檢《永樂大典》所引，亦多在此本之外。蓋原書本三卷，而此本並為一卷，已刊削其大半。則諸物之或有或無，亦非盡原書之故矣。
始余自紫薇垣出帥廣右，姻親故人張飲松江，皆以炎荒風土為戚。余取唐人詩考桂林之地，少陵謂之「宜人」，樂天謂之「無瘴」，退之至，以湘南江山勝於驂鸞仙去。則宦遊之適，寧有逾於此者乎？既以解親友而遂行。乾道八年三月，既至郡，則風氣清淑，果如所聞，而巖岫之奇絕，習俗之醇古，府治之雄勝，又有過所聞者。余既不鄙夷其民，而民亦矜予之拙，而信其誠，相戒毋欺侮。歲比稔，幕府少文書，居二年，余心安焉。承詔徙鎮全蜀，亟上疏，固謝不能留。再閱月，辭勿獲命，乃與桂民別，民觴客於途。既出郭，又留二日始得去。航瀟湘，絕洞庭，溯灩澦，馳驅兩川，半年達於成都。道中無事時，念昔遊，因追記其登臨之處，與風物土宜，凡方志所未載者，萃為一書。蠻陬絕僥見聞可紀者，亦附著之，以備土訓之圖。噫！錦城以名都樂國聞天下，余幸得至焉。然且淃淃於桂林，至為之綴緝，瑣碎如此。蓋以信余之不鄙夷其民，雖去之遠且在名都樂國，而猶弗忘之也。淳熙二年長至日，吳郡范成大至能書。
余嘗評桂山之奇，宜為天下第一。士大夫落南者少，往往不知，而閑者亦不能信。餘生東吳，而北撫幽薊，南宅交廣，西使岷峨之下，三方皆走萬里，所至無不登覽。太行、常山、衡嶽、廬阜皆崇高雄厚，雖有諸峰之名政爾魁然大山峰云者，蓋強名之，其最號奇秀，莫如池之九華，歙之黃山，括之仙都，溫之雁蕩，夔之巫峽，此天下同稱之者，然皆數峰而止耳，又在荒絕僻遠之瀕，非几杖間可得，且所以能拔乎其萃者，必因重岡復嶺之勢，盤亙而起，其發也有自來。桂之千峰，皆旁無延緣，悉自平地崛然特立，玉筍瑤篸，森列無際，其怪且多如此，誠當為天下第一。韓退之詩云：「水作青羅帶，山如碧玉篸。」柳子厚《訾家洲記》云：「桂州多靈山，發地峭豎，林立四野。」黃魯直詩云：「桂嶺環城如雁蕩，平池蒼玉忽嵯峨。」觀三子語意，則桂山之奇固在目中，不待余言之贅。頃嘗圖其真形，寄吳中故人，蓋無深信者，此未易以口舌爭也。山皆中空，故峰下多佳巖洞，有名可紀者三十餘所，皆去城不過七八里，近者二三里，一日可以遍至，今推其尤者，記其略。
讀書巖，在獨秀峰下，直立郡治後，為桂主山。傍無坡阜，突起千丈，峰趾石屋有便房石榻石牖，如環堵之室。顏延年守郡時，讀書其中。
伏波巖，突然而起且千丈，下有洞可容二十榻，穿鑿通透，戶牖傍出，有懸石如柱，去地一線，不合俗名馬伏波。試劍石前浸江濱，波浪洶湧，日夜漱嚙之。
疊彩巖，在八桂堂後，支徑登山太半，有洞曲轉，穿出山背。
白龍洞，在南溪平地半山中，龕有大石屋，由屋右壁入洞，行半途有小石室。
劉仙巖，在白龍洞之陽，仙人劉仲遠所居也。石室高寒，出半山間。
華景洞，高廣如十間屋，洞門亦然。
水月洞，在宜山之麓，其半枕江，天然刓刻作大洞門，透徹山背。頂高數十丈，其形正員，望之端整如大月輪，江別派流貫洞中。踞石弄水，如坐卷蓬大橋下。
龍隱洞，龍隱巖，皆在七星山腳，沒江水中。泛舟至，石壁下有大洞，門高可百丈，鼓棹而入，仰觀洞頂，有龍跡，夭矯若印泥然，其長竟洞。舟行僅一箭許，別有洞門，可出巖。在洞側山半有小寺，即巖為佛堂，不復屋。
雉巖，亦江濱，獨山有小洞，洞門下臨灕江。
立魚峰，在西山後。雄偉高峻，如植立一魚。餘峰甚多，皆蒼石刻峭。
棲霞洞，在七星山。七星山者，七峰位置如北斗。又一小峰在傍，曰輔星。石洞在山半腹，入石門下行百餘級，得平地可坐數十人。傍有兩路，其一西行，兩壁石液凝冱，玉雪晶熒，頂高數十丈，路闊亦三四丈，如行通衢中，頓足曳杖，鏗然有聲，如鼓鐘聲，蓋洞之下又有洞焉。半裏遇大壑，不可進，一路北行，俯僂而入，數步則寬廣，兩傍十許丈，鐘乳垂下累累，凡乳床必因石派而出，不自頑石出也。進里餘所見益奇。又行食頃則多歧，遊者恐迷途不敢進，云通九疑山也。
元風洞，去棲霞傍數百步，風自洞中出，寒如冰雪（元字胡涓切）。
曾公洞，舊名冷水巖。山根石門砑然，入門，石橋甚華，曾丞相子宣所作。有澗水，莫知所從來，自洞中右旋，東流橋下，復自右入，莫知所往。或謂洑流入於江也。度橋有仙田數畝，過田路窄且濕，俯視石罅尺餘，匍匐而進，旋復高曠，可通棲霞。
屏風巖，在平地斷山峭壁之下。入洞門，上下左右皆高廣，百餘丈中有平地，可宴百客。仰視鐘乳森然，倒垂者甚多。躡石磴五十級，有石穴通明，透穴而出，則山川城郭，恍然無際。余因其處作朝天觀，而命其洞曰空明。
隱山六洞，皆在西湖中隱山之上。一曰朝陽，二曰夕陽，三曰南華，四曰北牖，五曰嘉蓮，六曰白萑。泛湖泊舟，自西北登山，先至南華。出洞而西，至夕陽，洞窮有石門可出，至北牖，出洞十許步至朝陽。又西至北牖，穴口隘狹，側身入，有穴通嘉蓮。西湖之外，既有四山，巉巖碧玉，千峰倒影，水面固已奇絕，而湖心又浸陰山諸洞之外，別有奇峰，繪畫所不及，荷花時有，泛舟故事勝賞甲於東南。
北潛洞，在隱山之北，中有石室、石臺、石果之屬。石果作荔枝、胡桃、棗、栗之形，人採取玩之，或以飣盤相問遺。
南潛洞，在西湖中羅家山上。
佛子巖，亦名鐘隱巖。去城十里，號最遠。一山窣起莽蒼中，山腰有上中下三洞。最廣中洞，明敞高百許丈，上洞差窄。一小寺就洞中結架，因石屋為堂室。
虛秀洞，去城差遠。大石室面平野，室左右皆有徑隧，各數十百步，穿透兩傍，亦臨平野。以上所紀，皆附郭可日涉者，餘外邑巖洞尚多，不可皆到。興安石乳洞最勝。余罷郡時過之，上中下亦三洞。此洞與棲霞相甲乙，他洞不及也。陽朔亦有繡山、羅漢、白鶴、華蓋、明珠五洞，皆奇。又聞容州都嶠有三洞，融州有靈巖真仙洞，世傳不下桂林，但皆在瘴地，士大夫尤罕到。
《本草》有玉石部，專主藥物，非療病雖重不錄。此篇亦主為方藥所須者。
生金，出西南州峒。生山谷、田野、沙土中，不由礦出也。峒民以淘沙為生，抔土出之，自然融結成顆，大者如麥粒，小者如麩片，便可鍛作服用，但色差淡耳。欲令精好，則重煉取足色，耗去什二三。既煉則是熟金，丹竈所須生金，故錄其所出。
丹砂，《本草》以辰砂為上，宜砂次之。今宜山人云，出砂處與湖北犬牙山北為辰砂，南為宜砂。地脈不殊，無甚分別。宜砂老者白色，有墻壁如鏡，生白石床上，可入煉，勢敵辰砂。《本草·圖經》乃云：「宜砂出土石間，非白石床所生」，即是未識宜砂也。別有一種，色紅質嫩者，名土坑砂，乃是出土石間者，不甚耐火。邕州亦有砂大者數十百兩，作塊，黑暗少墻壁，嚼之紫黛，不堪入藥，彼人惟以燒取水銀。《圖經》又云：融州亦有砂。今融州元無砂，邕融聲相近，蓋誤云。
水銀，以邕州溪洞硃砂末之入爐燒取，極易成。以百兩為一銚，銚之制，以豬胞為骨，外糊厚紙數重，貯之不漏。鐘乳，桂林接宜融山中洞穴至多，勝連州遠甚。余遊洞，親訪之，仰視石脈湧起處，即有乳床如玉雪，石液融結所為也。乳床下垂如倒數峰，小山峰端漸銳且長，如冰柱，柱端輕薄中空如鵝管，乳水滴瀝未已，且滴且凝，此乳之最精者。以竹管仰盛，折取之，煉治家又以鵝管之端尤輕明如雲母爪甲者為勝。
銅，邕州右江州峒所出。掘地數尺，即有礦。故蠻人好用銅器。
綠，銅之苗也，亦出右江有銅處，生石中。質如石者，名石綠。又有一種脆爛如碎土者，名泥綠，品最下，價亦賤。
滑石，桂林屬邑及猺洞中皆出。有白黑二種，功用相似。初出如爛泥，見風則堅，又謂之冷石。土人以石灰圬壁，及未幹時以滑石末拂拭之，光瑩如玉。
鉛粉，桂州所作最有名，謂之桂粉，其粉以黑鉛著糟壅罨化之。
無名異，小黑石子也。桂林山中極多，一包數百枚。
石梅，生海中。一叢數枝，橫斜瘦硬形色，真枯梅也。雖巧工造作所不能及，根所附著如覆菌。或云木質為海水所化，如石蟹、石蝦之類。
石柏，生海中。一幹極細，上有一葉，宛是側柏。扶疏無小異，根所附著如烏藥，大抵皆化為石矣。此與石梅，雖未詳可以入藥否，然皆奇物，不可不志。
南方火行，其氣炎上，藥物所賦，皆味辛而嗅香，如沈箋之屬，世專謂之香者，又美之所鐘也。世皆云二廣出香，然廣東香，乃自舶上來。廣右香，產海北者，亦凡品。惟海南最勝，人士未嘗落南者，未必盡知。故著其說。
瀋水香，上品出海南黎峒，一名土沈香。少大塊。其次如蔭栗角，如附子，如芝菌，如茅竹葉者佳。至輕薄如紙者，入水亦沈，香之節因久蟄土中，滋液下流，結而為香。采時，香面悉在下，其背帶木性者乃出土上，環島四郡界皆有之。悉冠諸蕃，所出又以出萬安者為最勝。說者謂，萬安山在島正東，鐘朝陽之氣，香尤蘊藉豐美。大抵海南香，氣皆清淑，如蓮花、梅英、鵝梨、蜜脾之類。焚一博投許，氛翳彌室，翻之，四面悉香。至煤燼氣不焦，此海南香之辨也。北人多不甚識，蓋海上亦自難得。省民以牛博之於黎，一牛博香一擔，歸自差擇，得瀋水十不一二。中州人士，但用廣州舶上占城真臘等香。近年又貴丁流眉來者，余試之，乃不及海南中下品。舶香往往腥烈，不甚腥者，意味又短，帶木性尾煙必焦。其出海北者，生交趾及交人得之海外蕃舶，而聚於欽州，謂之欽香。質重實，多大塊，氣尤酷烈，不復風味，惟可入藥，南人賤之。
蓬萊香，亦出海南，即瀋水香結未成者。多成片，如小笠及大菌之狀，有徑一二尺者，極堅實，色狀皆似沈香，惟入水則浮，刳去其背帶術處，亦多瀋水。
鷓鴣班香，亦得之於海南。瀋水、蓬萊及絕好箋香中，槎牙輕松，色褐黑而有白班點，點如鷓鴣臆上毛，氣尤清婉似蓮花。
箋香，出海南，香如胃皮、栗蓬及漁蓑狀，蓋修治時雕鏤費工。去木留香，棘刺森然，香之精鐘於刺端，芳氣與他處箋香復別。出海北者，聚於欽州，品極凡，與廣東舶上生熟速結等香相埒。海南箋香之下，又有重漏生結等香皆下色。
光香，與箋香同品第，出海北及交趾，亦聚於欽州。多大塊，如山石枯槎，氣粗烈如焚松檜，曾不能與海南箋香比。南人常以供日用及常程祭享。
沈香，出交趾。以諸香草合和蜜，調如薰衣香，其氣溫黁，自有一種意味，然微昏鈍。
香珠，出交趾。以泥香捏成小巴豆狀，琉璃珠間之彩絲貫之，作道人數珠，入省地賣，南中婦人好帶之。
思勞香，出日南。如乳香歷青黃褐色，氣如楓香，交趾人用以合和諸香。
排草，出日南。狀如白茅，香芬烈如麝香，亦用以合香，諸草香無及之者。
檳榔苔，出西南海島。生檳榔木上，如松身之艾蒳，單爇極臭。交趾人用以合泥香，則能成溫黁之氣，功用如甲香。
橄欖香，橄欖木脂也，狀如黑膠飴。江東人取黃連木及楓木脂以為欖香，蓋其類出於橄欖。故獨有清烈出塵之意，品格在黃連楓香之上。桂林東江有此果，居人采香賣之。不能多得，以純脂不雜木皮者為佳。
零陵香，宜融等州多有之。土人編以為席薦坐褥，性暖宜人。零陵今永州，實無此香。
余性不能酒。士友之飲少者莫余若，而能知酒者亦莫余若也。頃數仕於朝，遊王公貴人家，未始得見名酒。使金至燕山，得其宮中酒號「金蘭」者，乃大佳。燕西有金蘭山，汲其泉以釀。及來桂林而飲「瑞露」，乃盡酒之妙，聲震湖廣。則雖「金蘭」之勝，未必能頡頏也。
瑞露，帥司公廚酒也。經撫所前有井清烈，汲以釀，遂有名。今南庫中，自出一泉，近年只用庫井酒，仍佳。
古辣泉，古辣本賓橫間墟名。以墟中泉釀酒，既熟不煮，埋之地中，日足取出。
老酒，以麥麯釀酒，密封藏之可數年。士人家尤貴重，每歲臘中，家家造鮓，使可為卒歲計。有貴客，則設老酒冬鮓以示勤。婚娶亦以老酒為厚禮。
南州風俗，猱雜蠻猺。故凡什器多詭異，而外蠻兵甲之制，亦邊鎖之所宜知者。
竹弓，以熏竹為之。筋膠之制一如角弓，惟揭箭不甚力。
黎弓，海南黎人所用，長弰木弓也。以藤為弦，箭長三尺。
無羽鏃，長五寸，如茨菇葉，以舞羽，故射不遠三四丈，然中者必死。
蠻弩，諸峒猺及西南諸蕃，其造作略同。以硬木為弓，樁甚短，似中國獵人射生弩，但差大耳。
猺人弩，又名編架弩。無箭槽，編架而射也。
藥箭，化外諸蠻所用。弩雖小弱，而以毒藥濡箭鋒，中者立死，藥以蛇毒草為之。
蠻甲，惟大理國最工。甲冑皆用象皮，胸背各一大片，如龜殼，堅厚與鐵等。又聯綴小皮片為披膊，護項之屬，制如中國鐵甲葉，皆朱之。兜鍪及甲身內外，悉朱地間黃黑漆，作百花蟲獸之文，如世所用犀毗器，極工妙。又以小白貝累累駱甲縫及裝兜鍪，疑猶傳古貝胄朱綬遺制云。
黎兜鍪，海南黎人所用，以藤織為之。
雲南刀，即大理所作。鐵青黑沈沈不䤾，南人最貴之。以象皮為鞘，朱之上，亦畫犀毗花文。一鞘兩室，各函一刀。靶以皮條纏束，貴人以金銀絲。
峒刀，兩江州峒及諸外蠻無不帶刀者。一鞘二刀，與雲南同。但以黑漆雜皮為鞘。
黎刀，海南黎人所作。刀長不過一二尺，靶乃三四寸，織細藤纏束之。靶端插白角片尺許，如鴟鴞尾，以為飾。
蠻鞍，西南諸蕃所作。不用韉，但空垂兩木，鐙鐙之狀，刻如小龕，藏足指其中。恐入荊棘，傷足也。後鞧鏇木為大錢，累累貫數百，狀如中國騾驢鞧。
蠻鞭，刻木節節如竹根，朱墨間漆之。長才四五寸，其首有鐵環，貫二皮條，以策馬。
花腔腰鼓，出臨桂職田鄉。其土特宜鼓腔，村人專作窯燒之，油畫紅花文以為飾。
銅鼓，古蠻人所用。南邊土中時有掘得者。相傳為馬伏波所遺，其制如坐墩，而空其下，滿鼓皆細花紋，極工致。四角有小蟾蜍，兩人舁行以手拊之，聲全似鞞鼓。
銃鼓，猺人樂。狀如腰鼓，腔長倍之，上銳下侈，亦以皮鞔植於地，坐拊之。
盧沙，搖人樂。狀類簫，縱八管，橫一管貫之。
胡盧笙，兩江峒中樂。
藤合，屈藤盤繞，成柈合狀，漆固護之。出藤梧等郡。
雞毛筆，嶺外亦有兔，然極少。俗不能為免毫筆，率用雞毛，其鋒踉蹡不聽使。
練子，出兩江州峒，大略似薴布。有花紋者，謂之花練。土人亦自貴重。
緂，亦出兩江州峒。如中國線羅，上有遍地小方勝紋。
蠻氈，出西南諸蕃，以大理者為最。蠻人晝披夜臥，無貴賤，人有一番。
黎幕，出海南。黎峒人得中國錦彩，拆取色絲，間木綿挑織而成，每以四幅聯成一幕。
黎單，亦黎人所織。青紅間道，木綿布也。桂林人悉買以為臥具。
檳榔合，南人既喜食檳榔。其法：用石灰或蜆灰並扶留藤同咀，則不澀。士人家至以銀錫作小合，如銀鋌樣，中為三室，一貯灰，一貯藤，一貯檳榔。
鼻飲杯，南人習鼻飲。有陶器如杯碗，旁植一小管若瓶嘴，以鼻就管，吸酒漿。暑月以飲水，云水自鼻入，咽快不可言。邕州人已如此記之，以發覽者一胡盧也。
牛角杯，海旁人截牛角令平，以飲酒，亦古兕觥遺意。
蠻碗，以木刻，朱黑間漆之。侈腹而有足，如敦瓿之形。
竹釜，猺人所用。截大竹筒以當鐺鼎，食物熟而竹不熸，蓋物理自爾，非異也。
戲面，桂林人以木刻人面，窮極工巧，一枚或值萬錢。
南方多珍禽，非君子所問。又余以法禁采捕甚急，故不能多識。偶於人家見之，及有異聞者，錄以備博物。
孔雀，生高山喬木之上，人探其雛育之。喜臥沙中，以沙自浴，拘拘甚適。雄者，尾長數尺，生三年尾始長。歲一脫尾，夏秋復生。羽不可近目，損人。飼以豬腸及生菜，惟不食菘。
鸚鵡，近海郡尤多。民或以鸚鵡為鮓，又以孔雀為臘，皆以其易得故也。此二事載籍所未紀，自余始志之。南入養鸚鵡者云，此物出炎方，稍北，中冷則發瘴，噤戰如人患寒熱，以柑子飼之則愈，不然必死。
白鸚鵡，大如小鵝，亦能言。羽毛玉雪，以手撫之，有粉粘著指掌，如蛺蝶翅。
烏鳳，如喜雀。色紺碧，頸毛類雄雞，鬃頭有冠，尾垂二弱骨，各長一尺四五寸，其杪始有毛羽。一簇冠尾絕異，大略如鳳。鳴聲清越如笙簫，然度曲妙合宮商，又能為百蟲之音。生左右江溪峒中，極難得。然書傳未之紀，當由人罕識云。
秦吉了，如鸜鵒。紺黑色，丹咮黃距，目下連頂，有深黃文，頂毛有縫，如人分發，能人言，比鸚鵡尤慧。大抵鸚鵡如兒女，吉了聲則如丈夫。出邕州溪峒中。《唐書》：「林邑出結遼鳥。」林邑今占城，去邕欽州但隔交趾，疑即吉了也。
錦雞，又名金雞，形如小雉，湖南北亦有之。
山鳳凰，狀如鵝雁，嘴如鳳，巢兩江深林中。伏卵時，雄者以木枝雜桃膠，封其雌於巢，獨留一竅，雄飛求食以飼之。子成即發封，不成則窒竅殺之。此亦異物，然未之見也。
翻毛雞，翮翎皆翻生，彎彎向外，尤馴狎，不散逸，二廣皆有。
長鳴雞，高大過常雞。鳴聲甚長，終日啼號不絕。生邕州溪洞中。
翡翠，出海南，邕賀二州亦有，臘而賣之。
灰鶴，大如鶴。通身灰慘色，去頂二寸許毛始丹，及頸之半，亦能鳴舞。
鷓鴣，大如竹雞而差長。頭如鶉，身文亦然，惟臆前白點正圓如珠，人採食之。
水雀，蒼色似鶺鴒。飛集戶庭，翾翾然與燕雀為伍。
獸莫巨於象，莫有用於馬，皆甫土所宜。余治馬政頗補苴漏隙，其說累牘所不能載。姑著其略，及畜獸稍異者，並為一篇。
象，出交趾山谷，惟雄者則兩牙。佛書云「四牙」又云「六牙」。今無有。
蠻馬，出西南諸蕃，多自毗那自杞等國來。自杞取馬於大理，古南詔也。地連西戎，馬生尤蕃。
大理馬，為西南蕃之最。
果下馬，土產小駟也。以出德慶之瀧水者為最，高不逾三尺。駿者有兩脊骨，故又號雙脊馬，健而喜行。
猿，有三種：金絲者黃，玉面者黑，純黑者面亦黑。金絲、玉面皆難得。或云純黑者雄，金絲者雌。又云雄能嘯，雌不能也。猿性不耐著地，著地輒瀉以死，煎附子汁飲之即愈。
蠻犬，如獵狗，警而猘。
鬱林犬，出鬱林州。極高大，垂耳拳尾，與常犬異。
花羊，南中無白羊，多黃褐白班如黃牛。又有一種深褐黑脊白班，全似鹿。
乳羊，本出英州。其地出仙茅羊，食茅，舉體悉化為肪，不復有血肉，食之宜人。
綿羊，出邕州溪洞及諸蠻國，與朔方胡羊不異。
麝香，自邕州溪洞來者，名土麝。氣臊烈，不及西蕃。
火貍，貍之類不一。邕別有一種，其毛色如金錢豹，但其錢差大耳。彼人云，歲久則化為豹，其文先似之矣。
風貍，狀似黃猿，食蜘蛛。晝則拳曲如蝟，遇風則飛行空中。其溺及乳汁主大風疾，奇效。
懶婦，如山豬而小，喜食禾田。夫以機軸織糸任之器掛田所，則不復近。安平七源等州有之。
山豬，即豪豬。身有棘刺，能振發以射人。二三百為群，以害禾稼，州洞中甚苦之。
石鼠，專食山豆根。賓州人以其腹幹之，治咽喉疾，效如神，謂之石鼠肚。
香鼠，至小僅如指擘大，穴於柱中，行地中，疾如激箭。
山獺，出宜州溪洞，俗傳為補助要藥。洞人云，獺性淫毒。山中有此物，凡牝獸悉避去。獺無偶，抱木而枯，洞獠尤貴重。云能解藥箭毒，中箭者研其骨少許，傅治立消。一枚直金一兩，人或求買。但得殺死者，功力甚劣。
蟲魚微物，外薄於海者，其類庸可既哉？錄偶見聞者萬一。
珠，出合浦海中。有珠池，蜒戶投水采蚌取之。歲有豐耗，多得謂之珠熟。相傳海底有處所，如城郭，大蚌居其中，有怪物守之，不可近。蚌之細碎蔓延於外者，始得而采。
車磲，似大蚌，海人磨治其殼，為諸玩物。
蚺蛇，大者如柱長。稱之，其膽入藥。南人臘其皮，刮去鱗，以鞔鼓。蛇常出逐鹿食，寨兵善捕之。數輩滿頭插花，趨赴蛇。蛇喜花，必駐視，漸近競拊其首，大呼紅娘子。蛇頭益俯不動，壯士大刀斷其首，眾悉奔散，遠伺之。有頃，蛇省覺，奮迅騰擲，傍小木盡拔，力竭乃斃。數十人舁之，一村飽其肉。
玳瑁，形如龜黿輩。背甲十三片，黑白斑文相錯，鱗差以成一背，其邊裙閱闕，嚙如鋸齒，無足而有四鬣，前兩鬣長，狀如楫，後兩鬣極短。其上皆有鱗甲，以四鬣棹水而行。海人養以鹽水，飼以小鱗，俗傳甲子庚申日輒不食，謂之玳瑁齋日。其說甚俚。
蜈蚣，有極大者。
青螺，狀似田螺。其大兩拳，揩磨去粗皮，如翡翠色，雕琢為酒杯。
鸚鵡螺，狀如蝸牛。殼磨治出精采，亦雕琢為杯。
貝子，海傍皆有之。大者如拳，上有紫斑。小者指面大，白如玉。
石蟹，生海南，形真似蟹。云是海沬所化，理不可詰。又有石蝦，亦其類。
鬼蛺蝶，大如扇，四翅，好飛荔枝上。
黑蛺蝶，大如扇，橘蠹所化，北人云玄武蟬。
嘉魚，狀如小鰣魚，多脂，味極腴美，出梧州火山。人以為鮓餉遠。
蝦魚，出灕水，肉白而豐味，似蝦而松美。
竹魚，出灕水，狀似青魚，味如鱖魚。南中魚品如鯉鯽輩，皆有之。而以蝦竹二魚為珍。
天蝦，狀如太飛蟻。秋社後，有風雨則群墮水中，有小翅，人候其墮，掠取之為鮓。
桂林具有諸草花木，牡丹芍藥桃杏之屬，但培溉不力，存形似而已。今著其土產獨宜者，凡北州所有，皆不錄。
上元紅，深紅色，絕似紅木瓜花，不結實，以燈夕前後開，故名。
白鶴花，如白鶴，立春開。
南山茶，葩萼大，倍中州者，色微淡，葉柔薄有毛。別自有一種，如中州所出者。
紅豆蔻，花叢生，葉瘦如碧蘆。春末發，初開花先抽一幹，有大籜包之，籜解花見，一穗數十蕊，淡紅鮮妍如桃杏花色。蕊重則下垂，如葡萄，又如火齊纓絡及翦采鸞枝之狀。此花無實，不與草豆蔻同種，每蕊心有兩瓣相並，詞人托興曰比目連理云。
泡花，南人或名柚花。春末開，蕊圓白如大珠，既拆則似茶花，氣極清芳，與茉莉素馨相逼。番人采以蒸香，風味超勝。
紅蕉花，葉瘦類蘆箬心，中抽條，條端發花葉數層，日拆一兩葉，色正紅如榴花荔子，其端各有一點鮮綠，尤可愛。春夏開，至歲寒猶芳。又有一種，根出土處特肥，飽如膽瓶，名膽瓶蕉。
枸那花，葉瘦長，略似楊柳。夏開淡紅花，一朵數十萼，至秋深猶有之。
史君子花，蔓生，作架植之。夏開，一簇一二十葩，輕盈似海棠。
水西花，葉如萱草，花黃，夏開。
裹梅花，即木槿。有紅白二種，葉似蜀葵，采紅者，連葉包裹黃梅，鹽漬爨幹，以薦酒，故名。玉修花，粉紅色，四季開，象蹄花，如梔子而葉小，夏開至秋深。
素馨花，比番禺所出為少，當由風土差宜故也。
茉莉花，亦少如番禺。以淅米漿日溉之，則作花不絕，可耐一夏。花亦大且多葉，倍常花。六月六日又以治魚腥水一溉，益佳。
石榴花，南中一種，四季常開。夏中既實之後，秋深忽又大發花，且實。枝頭碩果罅裂，而其旁紅英粲然，並花實，折飣盤筵，極可玩。
添色芙蓉花，晨開，正白，午後微紅，夜深紅。
側金盞花，如小黃葵，葉似槿，歲暮開，與梅同時。
世傳南果以子名者百二十，半是山野間草本實，猿狙之所甘，人強名以為果。故余不能盡識，錄其識可食者五十五種。
荔枝，自湖南界入桂林才百餘里便有之，亦未甚多。昭平出槱核，臨賀出綠色者，尤勝。自此而南，諸郡皆有之，悉不宜幹，肉薄味淺，不及閩中所產。
龍眼，南州悉有之。極大者出邕州，圍如當二錢，但肉薄不能遠過常品為可恨。
饅頭柑，近蒂起饅頭，尖者味香勝，可埒永嘉乳柑。
金橘，出管道者為天下冠，出江浙者皮甘肉酸不逮矣。
綿李，味甘美，勝常品，擘之兩片，開如離核桃。
石栗，圓如彈子，每顆有梗，抱附之類杓柄，肉黃白，甘韌，似巴欖子。仁附肉有白靨，不可食，發病。北人或呼為海胡桃。
龍荔，殼如小荔枝，肉味如龍眼，木身，葉亦似二果，故名。可蒸食，不可生啖，令人發癇，或見鬼物。三月開小白花，與荔枝同時。
木竹子，皮色形狀全似大枇杷。肉甘美，秋冬間實。
冬桃，狀如棗，深碧而光，軟爛甘酸，春夏熟。
羅望子，殼長數寸，如肥皂，又如刀豆。色正丹，內有二三實，煨食甘美。
人面子，如大梅李，核如人面。兩目、鼻、口皆具，肉甘酸，宜蜜煎。
烏欖，如橄欖，青黑色，肉爛而甘。
方欖，亦橄欖類。三角或四角，出兩江州洞。
椰子，木身、葉悉類棕櫚桄榔之屬。子生葉間，一穗數枚，枚大如五升器，果之大者謂惟此與波羅蜜等耳。皮中子殼可為器，子中瓤白如玉，味美如牛乳。瓤中酒，新者極清芳，久則渾濁不堪飲。
蕉子，芭蕉極大者，淩冬不雕。中抽幹，長數尺，節節有花，花褪葉根有質，去皮取肉，軟爛如綠柿，極甘冷，四季實，土人或以飼小兒。云性涼去客熱。以梅汁漬，暴幹，按令扁，味甘酸，有微霜，世所謂芭蕉幹者是也，又名牛子蕉。雞蕉，子小，如牛蕉，亦四季實。
芽蕉，子小如雞蕉，尤香嫩，甘美，秋初實。
紅鹽草果，取生草豆蔻，入梅汁鹽漬令色紅。暴幹，以薦酒。
鸚哥舌，即紅鹽草果之珍者。實始結即頻取紅鹽幹之，才如小舌。
八角茴香，北人得之以薦酒。少許咀嚼，甚芳香，出左右江州洞中。
餘甘子，多販入北州，人皆識之，其木可以制器。
五梭子，形甚詭異。瓣五出，如田家碌碡狀，味酸，久嚼微甘，閩中謂之羊桃。
黎朦子，如大梅，復似小橘，味極酸。
波羅蜜，大如冬瓜，外膚礌砢如佛髻。削其皮食之，味極甘，子練悉如冬瓜，生大木上，秋熟。
柚子，南州名臭柚。大如瓜，人亦食之。皮甚厚，打碑者卷皮蘸墨以代氈刷，宜墨而不損紙，極便於用，此法可傳。但北州無許大柚耳。
櫓罟子，大如半升碗。諦視之，數十房攢聚成球，每房有縫，冬生青，至夏紅，破其瓣，食之微甘。
槎檫子，如錐栗，肉甘而微澀。
地蠶，生土中，如小蠶，又似甘露子。
赤柚子，如橄欖，皮青肉赤。（以下並春實）
火炭子，如烏李。
山韶子，色紅，肉如荔枝。（以下八種並夏實）
山龍眼，色青，肉如龍眼。
部諦子，色黃，如火石榴。
木賴子，如淡黃大李。
粘子，如指面大，褐色。
羅晃子，如橄欖，其皮七重。
千歲子，如青黃李，味甘。
赤棗子，如酸棗，味酸。
藤韶子，大如鳧卵柿。（以下十三種並秋實）
古米子，殼黃，中有肉，如米粒。
殼子，如青梅，味甘。
藤核子，生白藤上，如小蒲桃。
木連子，如胡桃，紫色。
羅蒙子，黃如大橙柚。
毛栗，如橡栗。
特乃子，狀似榧，而圓長端正。
不納子，似黃熟小梅。極易爛，爛即破。肉附核，可為經珠，似菩提子。
羊矢子，色狀全似羊矢，味亦不佳。
日頭子，狀如櫻桃，色如蒲桃穗。
秋風子，色狀俱似楝子。
黃皮子，如小棗。
朱圓子，正圓，深紅，狀如楝子。（以下六種皆冬實）
扁桃，大如桃而扁，色正青。
粉骨子，皮黃色，如粉。
塔骨子，扁如大橘，皮裏空虛。
布衲子，類李而黃。
黃肚子，如小石榴。
異草瑰木，多生窮山荒野。其不中醫和匠石者，人亦不採。故余所識者少，惟竹品乃多桀異，並附於錄。
桂，南方奇木，上藥也。桂林以桂名，地實不產，而出於賓宜州。凡木，葉心皆一縱理，獨桂有兩紋，形如圭制字者，意或出此。葉味辛甘，與皮無別而加芳，美人喜咀嚼之。
榕，易生之木，又易高大，可覆數畝者甚多。根出半身，附幹而下以入土，故有「榕木倒生根」之語。禽鳥銜其子寄生他木上，便蔚茂。根下至地，得土氣，久則過其所寄。
沙木，與杉同類，尤高大。葉尖成叢，穗少，與杉異。
桄榔木，身直如杉，又如棕櫚。有節似大竹，一幹挺上，高數丈。開花數十穗，綠色。
思儡木，生兩江州洞。堅實，漬鹽水中，百年不腐。
胭脂木，堅致，色如胭脂，可鏇作。出融州及州洞，桂林屬縣亦有之。
雞桐，葉如楝，其葉煮湯，療足膝疾。
龍骨木，色翠青，狀如枯骨。
風膏藥，葉如冬青，治太陽疼、頭目昏眩。
南漆，如稀飴，氣如松脂，霑霑無力。
蕩竹，葉大且密，略如蘆葦。
澀竹，膚粗澀如木工所用砂紙，可以錯磨爪甲。
人面竹，節密而凸，宛如人面，人采為拄杖。
釣絲竹，類蕩竹，枝極柔弱。
斑竹，中有疊暈。江浙間斑竹，直一淚痕，無暈也。
貓頭竹，質性類箸竹。
桃枝竹，多生石上，葉如小棕櫚，人以大者為杖。
箸竹，刺竹也，芒棘森然。
箭竹，山中悉有。
宿根茄，茄本，不雕，明年結實。
銅鼓草，其實如瓜，療瘡瘍毒。
大菘，容梧道中久無霜雪處。年深滋長，大者可作屋柱，小亦中肩輿之扛。
石發，出海上，纖長如絲縷。
扁菜，細如荇帶，扁如薤菜，長一二尺。
都管草，一莖六葉，辟蜈蚣蛇。
花藤，鏇以為器用，中有花紋。
胡蔓藤，毒草也。揉其草，漬之水，入口即死。
嶠南風土之異，宜錄以備博聞，而不可以部居，謂之雜志。
雪，南州多無雪霜，草木皆不改柯易葉。獨桂林歲歲得雪，或臘中三白，然終不及北州之多。靈川興安之間，兩山蹲踞中，容一馬，謂之嚴關。朔雪至關輒止，大盛則度送至桂林城下，不復南矣。
風，廣東南海有颶風，西路稍北州縣悉無之。獨桂林多風，秋冬大甚，拔木飛瓦，晝夜不息，俗傳「朝作一日止，暮七日，夜半則彌旬」。去海猶千餘里，非颶也。土人自不知其說，余試論之。桂林地勢視長沙、番禺，在千丈之上，高而多風，理固然也。
癸水，桂林有古記，父老傳誦之。略曰：「癸水繞東城，永不見刀兵。」癸水，灕江也。
瘴，二廣惟桂林無之。自是而南，皆瘴鄉矣。瘴者，山嵐水毒與草莽沴氣，鬱勃蒸薰之所為也。其中人如瘧狀，治法雖多，常以附子為急須，不換金正氣散為通用。邕州兩江水土尤惡，一歲無時無瘴。春曰青草瘴，夏曰黃梅瘴，六七月曰新禾瘴，八九月曰黃茅瘴。土人以黃茅瘴為尤毒。
桂嶺，舊不知的實所在。城北五里有尋丈小坡，立石其上，刻曰桂嶺。賀州自有桂嶺縣，相傳名始安嶺，在其地，今小坡非也。
俗字，邊遠俗陋，牒訴券約專用土俗書，桂林諸邑皆然。今姑記臨桂數字，雖甚鄙野，而偏傍亦有依附。■〈不上長下〉（音矮），不長也。■〈門外坐內〉（音穩），坐於門中，穩也。■〈大上坐下〉（亦音穩），大坐，亦穩也。仦（音裊），小兒也。奀（音動），人瘦弱也。■〈不上生下〉（音終），人亡絕也。■〈不上行下〉（音臘），不能舉足也。■〈女大〉（音大），女大及姊也。■〈石上山下〉（音磡），山石之巖窟也。閂（音■〈扌〈戶外〈翾，去羽〉內〉〉），門橫關也。他不能悉記，余閱訟牒二年，習見之。
大理國間有文書至南邊，及商人持其國佛經題識，猶有用圀字者。圀，武后所作國字也。《唐書》稱大理國，今其國止用理字。
卷伴，南州法度疏略，婚姻多不正，村落強暴，竊入妻女以逃，轉移他所，安居自若，謂之卷伴。言卷以為伴侶也。已而復為後人捲去，至有歷數卷未已者。其舅姑若前夫訪知所在，詣官自陳。官為追究，往往所謂前夫，亦是卷伴得之復為後人所卷。惟其親父母兄弟及初娶者所訴，即歸始初被卷之家。
草子，即寒熱時疫。南中吏卒小民不問病源，但頭痛體不佳便謂之草子。不服藥，使人以小錐刺唇及舌尖，出血，謂之挑草子。實無加損於病，必服藥乃愈。
廣西經略使所領二十五郡。其外則西南諸蠻，蠻之區落不可殫記。姑記其聲問相接，帥司常有事於其地者數種：曰羈縻州洞，曰猺，曰蠻，曰黎，曰蜒，通謂之蠻。
羈縻州洞，隸邕州左右江者為多。舊有四道，儂氏謂安平、武勒、忠浪、七源四州，皆儂姓。又有四道：黃氏謂安德、歸樂、露城、田州，皆黃姓。又有武侯、延眾、石門、感德四鎮之民，自唐以來內附。分析其種落，大者為州，小者為縣，又小者為洞。國朝開拓浸廣州縣洞五十餘所，推其雄長者為首領，籍其民為壯丁。其人物獷悍，風俗荒怪，不可盡以中國教法繩治，姑羈縻之而已。有知州，權州，監州，知縣，知洞。其次有同發遣權，發遣之屬，謂之主戶。餘民皆稱提陀，猶言百姓也。其田計口給民，不得典賣，惟自開荒者由己，謂之祖業口分田。知州別得養印田猶圭田也。權州以下無印記者，得蔭免田。既各服屬其民，又以攻剽山獠及博買嫁娶所得生口男女相配，給田使耕，教以武技，世世隸屬，謂之家奴，亦曰家丁。民戶強壯可教勸者謂之田子。田丁亦曰馬前牌，總謂之洞丁。今黃姓尚多，而儂姓絕少。智高亂後，儂氏善良，許從國姓。今多姓趙氏，有舉洞純一姓者。婚姻不以為嫌，酋豪或娶數妻，皆曰媚娘。宜州管下亦有羈縻州縣十餘所，其法制尤疏，幾似化外。其尤者曰南丹州，待之又與他州洞不同，特命其首領莫氏曰刺史。月支鹽料及守臣供給錢，其說以謂宜州僥外，即唐黃家賊之地崇建南丹使控制之。莫氏家人，亦有時相攻奪。今刺史莫延葚，逐其弟延廩而自立，延凜奔朝廷，謂之出宋（凡州洞歸明者皆稱出宋）。
猺，本五溪槃瓠之後。其壤接廣右者，靜江之興安義寧古縣，融州之融水懷遠縣界皆有之。生深山重溪中，椎髻跣足，不供征役，各以其遠近為伍。
獠，在右江溪洞之外，俗謂之山獠。依山林而居，無酋長、版籍，蠻之荒忽無常者也。以射生食動而活，蟲豸能蠕動者皆取食，無年甲姓名。一村中惟有事力者曰郎火，餘但稱火。舊傳其類有飛頭、鑿齒、鼻飲、白衫、花面、赤揮之屬二十一種。今在江西南一帶甚多，殆百餘種也。
蠻，南方曰蠻。今郡縣之外羈縻州洞，雖故皆蠻地，猶近省民，供稅役，故不以蠻命之，遇羈縻則謂之化外，真蠻矣。區落連亙接於西戎，種類殊詭，不可勝記。今志其近桂林者，宜州有西南蕃、大小張、大小王、龍石，滕謝諸蕃，地與牂牁接，人椎髻跣足，或著木履，衣青花斑布，以射獵仇殺為事。又南連邕州南江之外者，羅殿、自杞等，以國名羅孔特磨、白衣九道等。以道名而峨州以西別有酋長無所統屬者，蘇綺、羅坐、夜面、計利、流求、萬壽、多嶺、阿誤等蠻，謂之生蠻。酋自謂太保，大抵與山獠相似，但有首領耳。羅殿等處乃成聚落，亦有文書公文，稱守羅殿國玉。其外又有大蠻落，西曰大理，東曰交趾。大理，南詔國也。交趾，古交州，治龍編，又為安南都護府。
黎，海南四郡隖上蠻也。隖直雷州，由徐閑渡，半日至。隖之中有黎母山，諸蠻環居四旁，號黎人山。極高，常在霧靄中，黎人自鮮識之。久晴海氛清廓，時或見翠尖浮半空云。蠻皆椎髻跣足，插銀銅錫釵。婦人加銅環耳墜垂肩，女及笄，即黥頰，為細花紋，謂之繡面。女既黥，集親客相慶賀。惟婢獲則不繡面。四郡之人多黎姓，蓋其裔族，而今黎人乃多姓王。
蜑 ，海上水居蠻也。以舟楫為家，采海物為生，且生食之。入水能視，合浦珠池蚌蛤，惟蜒能沒水探取。榜人以繩系其腰，繩動搖，則引而上。先煮毳衲極熱，出水急覆之，不然寒慄而死。或遇大魚蛟鼉諸海怪，為鬐鬣所觸，往往潰腹，折支，人見血一縷浮水面，知蜒死矣。

