　　欽定四庫全書　　　　　史部六
　　讜論集　　　　　　　　詔令奏議類二〈奏議之屬〉提要
　　〈臣〉等謹案讜論集五巻宋陳次升撰次升字當時興化仙遊人熙寧二年第進士知安邱縣以薦為監察御史提㸃淮南河東刑獄入為殿中侍御史進左司諫貶南安軍監酒稅徽宗立召還為右諫議大夫復除名編管循州政和中復舊職卒事蹟具宋史本𫝊次升為太學生時即斥王安石字説為秦學坐是屏棄通籍後三居言責建議鯁切為時所憚其最大者在止呂升卿之使嶺南劉安世謂其大有功於元祐諸臣至其彈章惇蔡京蔡卞曽布諸疏尤為明白痛切聳動耳目雖根株不能盡拔卒為所中以致垂老投荒而剛直之氣凜然猶可想見本𫝊載所陳前後凡十餘事皆有闗於賢姦消長政治得失之故為他人所不敢發而謂其他所言曾肇王覿張庭堅賈易李昭玘呂希哲范純禮蘇軾等公議或不謂然今即集中所存諸疏觀之其論王覿也以曽布所善其論曽肇也以布之至親其論呂希哲也亦以韓忠彥之親其論范純禮也以對遼使誤犯御名事各有因與曲加指摘者不同且是是非非雖當代清流亦不肯稍存假藉此正其破除成見毫無黨同伐異之私作史者乃以門戶之局為次升病謬之甚矣是集本次升兄子南安丞安國所編取哲宗顧問之語以名之所録奏疏凡二百七篇久佚不𫝊惟永樂大典中頗散見其篇題採掇編次共得八十六篇又於厯代名臣奏議中増補三十篇較諸原本所存僅十之五六然昌言偉論為史冊所未載者尚可考其梗概謹考證時事次第先後釐為五巻而以行實一篇附於巻末庶讀史者得以㕘證焉乾隆四十六年五月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











　　原序
　　上語樞密曽布曰朕除陳某諌官廷議如何布奏皆謂陛下得人上曰尚未肯供職公知眷意之重受命登對方造膝上遽曰久不聞卿讜論公再乞避言路上曰朕親擢卿復何辭時姦人䜛毀擠陷忠良欲肆誅戮其事尚祕上亦疑之因公奏對上顧問近朝廷有何議論公遂奏曰臣聞小人橫議動揺宣仁徽號如臣所聞宣仁保佑聖躬終始無間上竦然曰卿何自知公曰臣職許風聞陛下無問其所從來願勿聴小人銷骨之謗恐傷國體上虧聖徳下及無辜上首頷之再其議遂不行故待制劉公器之聞之嘆曰陳當時有徳於元祐人深矣瑤華之獄公辨不勝中宮位虛元符末大臣將有建立適判宗濟陽郡王宗景妻亡以妾楊氏為正室公奏葵丘之㑹盟誓之戒猶曰無以妾為妻而宗藩大臣乃爾其於聖朝寧不為累論列激切蓋有諷焉人皆為公危之哲宗聖明納公之言罷宗景黜楊氏大臣愈忌掖庭亦欲公去乘間抵巇無所不至以論大理觀望多致濫獄乞罷京城邏者蓋詆惇卞之苛刻上問大臣觀望者何蔡卞奏謂臣等觀望陛下遂貶監南安軍務表謝哲宗親覽諭宰執與移近地且將復用而哲宗升遐上皇入繼大統正人彚征公還臺端首論堂陛不嚴內侍不恭凌慢無禮將有不可制之患蔡京姦邪凶險詭譎誕謾有過人者交通貴戚親眤閹宦任數挾智結連上下呼吸羣小開國家之大隙是時諫官陳瓘協力彈擊而言及欽聖巳復辟猶預政先以罪去京偃蹇自若孰不畏其凶焰公獨毅然極論京唱為預政之語嚇脅臺諫此京之罪非瓘之罪也瓘以言為職當示曲全京窺伺宮禁罪安可赦京始罷黜時遼主新立聘使往還求為釁端朝廷憂之以公為生辰初使及境接伴使來公設席用花株使人不受公亦不撤沿路所至多不遵故事但云今新主也公一切辨正之到闕先就館賜宴以宰相李儼伴儼詣館力辯用花之禮且曰南朝亦在亮陰中公曰本朝故事虞主祔廟後百官吉服惟不聴樂儼曰花樂相胥既不聴樂何故用花公曰嘗聞三年四海遏密八音未聞禁花儼詞屈就席如禮宴歡告公曰道宗皇帝廷試進士嘗賦以南北永敦信誓為題公曰祖宗盟好誠貫白日兩朝赤子之福也使還京黨復熾援自奧申其勢巳成未㡬遂召公當批駁力莫回天以寳文閣待制出知頴昌府自京竊國柄累謫至削籍投荒勒刻名石縁星變宥罪敘復元官重和元年三月十五日薨於私第遺稾散失幾半與啟沃密者焚之笥篋所存二百七章今編為二十巻標曰讜論集蓋取哲宗皇帝聖語也公平生慎密論事人罕知者去國一十八年絶口不談時政僕於猶子中最䝉顧盼榻前之語蓋嘗預聞謹序於集首以備國史採擇紹興五年五月望日姪右宣教郎知泉州南安縣丞陳安國序

