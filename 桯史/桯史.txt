宋岳珂撰。珂字肅之，號倦翁，又號亦齋，湯陰人，武穆王飛之孫，敷文閣待制霖之子，官至戸部侍郎、淮東總領制置使。是書載南北宋襍事，凡一百四十餘條，其間雖多俳優詼謔之詞。然惟「金華士人」、「看命司」諸條不出小説習氣，爲自穢其書耳。餘則大旨主於寓褒刺，明是非，借物論以明時事，非他書所載，徒資嘲戲者比。所記遺事，惟張邦昌、劉豫二冊文可以不存。又康與之題徽宗畫一條爲張端義貴耳集所駁，敖陶孫譏韓侂胄詩一條與葉紹翁四朝聞見録互異，亦偶然失實。至於「石城堡塞」一條、「汴京故城」一條，皆有關於攻取形勢。「施宜生」一條，「趙希光節槩」一條，「葉少蘊內制」一條，「乾道受書禮」一條，「范石湖一言悟主」一條，「紫宸廊食」一條，「燕山先見」一條，「大散論賞書」一條，「秦檜死報」一條，「鄭少融遷除」一條，「任元受啓」一條，「陳了翁始末」一條，「開禧北征」一條，「二將失律」一條，「愛莫助之圖」一條，「慶元公議」一條，「黃潛善」一條，皆比正史爲詳備。所録詩文，亦多足以旁資考證，在宋人説部之中，亦王明清之亞也。惟其以桯史爲名，不甚可解。考説郛載柳珵常侍言旨，其第一條記明皇遷西內事，末云此事本在朱崖太尉所續《桯史》第十六條內。則李德裕先有此名〈案：此書唐志不著録，疑即德裕次柳氏舊聞之別名也〉，珂蓋襲而用之。然考工記曰：「輪人爲蓋，達常爲圍三寸，桯圍倍之。」注曰：「桯，車槓也。」説文解字曰：「桯，牀前几也。」皆與著書之義不合。至廣韻訓爲「碓桯」，集韻訓與「楹」同，義更相遠。疑以傳疑，闕所不知可矣。毛晉刻本末有附録一卷，前爲岳飛傳及飛遺文併珂詩文各一首，已與此書無關。又附明劉瑞孝娥井銘、王公祠記各一篇，尤足驗非此書所舊有。今並刪之，庶不溷簡牘焉。
亦齋有桯焉，介几間，髹表可書。余或從搢紳間聞聞見見歸，倦理鉛槧，輒記其上，編已，則命小史録臧去，月率三五以爲常。每竊自恕，以謂公是公非，古之人莫之廢也，見睫者不若身歴，滕口〈滕口，張口放言〉者不若目撃，史之不可已也審矣。彼狥時〈狥時，曲全時局〉者持諛以售其身，或張夸以爲窿，或溢厭以爲洿，言則書，書則疑，疑則久，久而亂真，天下誰將質之，茲非稗官氏之辱乎！況戲笑近謔，辭章近雅，辨論近縱，諷議近約，若是而不屑書，殆括囊〈括囊，結紥袋口，亦喩緘口不言。易·坤：「括囊，無咎無譽。」孔疏：「括，結也；囊，所以貯物，以譬心藏知也。閉其知而不用，故曰括囊。」〉者。夫金匱石室之臧，蕘夫〈蕘夫，樵夫〉野人之記，名雖不同，而行之者一也，於是稍裒積爲偏。載筆者聞而譏之曰：「嘻！今朝廷設官盈三館，大槩皆汗青事，詳覈備記，裁以三長，含毫閣筆，猶孫其難而莫之敢議也。彼齊東者何爲哉？子幸生天下無事時，亶竊粟縣官，進不得策名蘭臺以垂信，退不得隱几全其忘言之真，呫呫徒取棟牛累於世，無毫髮益，而猶時四顧出啄木畫，誠可笑詆！」余無以復，則指其桯曰：「汝將多言日朘，如五達之交午乎！汝將嘿嘿養元，如老聃之柱下乎！人言勿䘏，汝姑謂汝將奚擇？」桯㗳然不應。予笑曰：「此真良史也。」遂以爲序。
