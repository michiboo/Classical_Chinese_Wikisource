
渚宮本坳下，佛廟有台閣。
台下三四松，低昂勢前卻。
是時晴景麗，松梢殘雪薄。
日色相玲瓏，纖雲映羅幕。
逡巡九霄外，似振風中鐸。
漸見尺帛光，孤飛唳空鶴。
裴回耀霜雪，顧慕下寥廓。
蹋動樛盤枝，龍蛇互跳躍。
俯瞰九江水，旁瞻萬里壑。
無心眄烏鳶，有字悲城郭。
清角已沉絕，虞韶亦冥寞。
鶱翻勿重留，幸及鈞天作。
