宋張齊賢撰。齊賢字師亮，曹州人，徙居洛陽。太平興國二年進士，累官同中書門下平章事，以司空致仕。卒謚文定。事跡具《宋史》本傳。是書前題乙巳歲，乃真宗景德二年齊賢以兵部尚書知青州時所作。皆述梁、唐以還洛城舊事，凡二十一篇，分為五卷。《書錄解題》目次與此本合，獨晁氏《讀書誌》作十卷。今按自序，明言五卷，而檢《永樂大典》所載此書之文，亦無出此本外者，則《讀書誌》字誤明矣。書中多據傳說之詞，約載事實以為勸戒。自稱凡與正史差異者，並存而錄之，亦別傳外傳之比。然如衡陽周令妻報應、洛陽染工見冤鬼、焦生見亡妻諸條，俱不免涉於語怪。又如李少師賢妻一條，稱契丹降王東丹，朝廷密害之，非命而死，契丹已知之，李肅奉命護喪柩送歸，憂沮不知其計雲雲。案《通鑒》、《五代史》，東丹即遼太祖長子，太宗之兄，奔唐為昭信節度使，賜名贊華。因太宗助石晉起兵，潞王遣宦者秦繼旻、皇城使李彥紳殺之於其第。是東丹之死，實緣潞王以兵敗逞忿，旋即滅亡。晉高祖後為之備禮送歸。時隔兩朝。在晉人本無密害之事，又何所疑嫌而遽形憂沮？此事殆出傳聞之訛，殊不可信。至如紀張全義治洛之功，極為詳備，則舊史多采用之。其他佚事，亦頗有足資博覽者，固可與《五代史闕文》諸書同備讀史之考證也。
余未應舉前，十數年中，多與洛城搢紳舊老善，為余說及唐、梁已還五代間事，往往褒貶陳跡，理甚明白，使人終日聽之忘倦。退而記之，旋失其本。數十年來，無暇著述；今眼昏足重，率多忘失。邇來營丘，事有條貫，足病累月，終朝宴坐，無所用心。追思曩昔搢紳所說及余親所見聞，得二十餘事，因編次之，分為五卷。摭舊老之所說，必稽事實；約前史之類例，動求勸誡。鄉曲小辨，略而不書，與正史差異者，竝存而錄之，則別傳、外傳比也。斯皆搢紳所談，因命之曰《洛陽搢紳舊聞記》。庶可傳信，覽之無惑焉。
宋朝乙巳歲夏六月營丘白序  

