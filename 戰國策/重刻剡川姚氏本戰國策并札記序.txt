曩者顧千里為予言，曾見宋槧剡川姚氏本《戰國策》，予心識之。厥後遂得諸鮑綠飲所，楮墨精好，蓋所謂梁溪高氏本也。千里為予校盧氏雅雨堂刻本一過，取而細讀，始知盧本雖據陸敕先抄校姚氏本所刻，而實失其真，往往反從鮑彪所改及加字並抹除者，未知盧、陸誰為之也。夫鮑之率意竄改，其謬妄固不待言，乃更援而入諸姚氏本之中，是為厚誣古人矣。金華吳正傳氏重校此書，其自序有曰：「事莫大於存古，學莫大於闕疑。」知言也哉！後之君子，未能用此為藥石，可一嘅已！
今年，命工纖悉影橅宋槧而重刊焉。並用家藏至正乙巳吳氏本互勘，為之《札記》，凡三卷。詳列異同，推原盧本致誤之由，訂其失，兼存吳氏重校語之涉於字句者，亦下己意，以益姚氏之未備。大旨專主師法乎闕疑存古，不欲苟取文從字順，願貽諸好學深思之士。
吳氏校每雲「一本」，謂其所見浙、建、括蒼本也。今皆不可復得，故悉載之。宋槧更有所謂梁溪安氏本，今未見。見其影鈔者，在千里之從兄抱沖家。其雲，經前輩勘對疑誤，采正傳補註，標舉行間。惜乎不並存也。非一刻小小有異，然皆較高氏本為遜，故不復論。嘉慶八年八月八日吳縣黃丕烈撰。 
