
迢遞辭京華，辛勤異鄉縣。
登高俯滄海，廻首淚如霰。
同人久離別，失路還相見。
薛侯懷直道，德業應時選。
蔡子負清才，當年擢賓薦。
韓公有奇節，詞賦凌羣彥。
讀書嵩岑間，作吏滄海甸。
伊余寡棲託，感激多慍見。
縱誕非爾情，飄淪任疵賤。
忽枉瓊瑤作，乃深平生眷。
始謂吾道存，終嗟客遊倦。
歸心無晝夜，別事除言宴。
復值涼風時，蒼茫夏雲變。

