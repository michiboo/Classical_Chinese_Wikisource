　　欽定四庫全書　　　　　經部五
　　春秋王霸列國世紀編目錄春秋類
　　卷一
　　一周王　　　　　　二齊桓
　　三宋襄　　　　　　四晉文
　　五晉襄　　　　　　六晉靈成景厲
　　七晉悼　　　　　　八晉平昭
　　九晉頃定　　　　　十魯
　　卷二
　　一蔡　　　　　　　二曹
　　三衞　　　　　　　四晉
　　五鄭　　　　　　　六滕
　　七邢　　　　　　　八郕
　　九同姓㣲國　　　　十陳
　　十一杞　　　　　　十二宋
　　卷三
　　一齊　　　　　　　二許
　　三莒　　　　　　　四薛
　　五邾　　　　　　　六小邾
　　七鄒　　　　　　　八紀
　　九庶爵㣲國　　　　十楚
　　十一吳　　　　　　十二秦
　　十三越　　　　　　十四戎
　　十五狄　　　　　　十六夷狄㣲國
　　十七附夷㣲國
　　〈臣〉等謹案春秋王霸列國世紀編三卷宋嘉定中李琪撰琪字開伯吳郡人其書以諸國為綱而以其國之事見於春秋者類編為目前有序後有論斷第一卷為王朝及霸國霸國之中黜秦穆楚莊而有宋襄又於晉文以下列自襄至定凡十君而附以魯第二卷為周同姓之國附以三恪第三卷皆周異姓之國而列秦楚吳越於諸小國後其位置皆非無故至於譏晉文之借秦抗楚而秦興晉悼之結吳困楚而吳熾則為徽宗之通金滅遼而言譏紀侯鄰於讎敵而不能自強則為高宗之和議而𤼵稱魯於已滅之後至秦漢猶為禮義之國則自解南渡之文弱亦屬顯然蓋借春秋以發議非必於經義一一脗合也然胡安國傳亦借春秋以發議者安國書今既不廢則是書亦可併存矣乾隆四十一年十月恭校上
　　總纂官〈臣〉紀昀〈臣〉陸錫熊〈臣〉孫世毅
　　總　校　官　〈臣〉　陸　費　墀




　　春秋列國世紀編原序
　　春秋一書事變至繁經文至約接王政之末流則可稽世道之升降備伯事之終始則具見中夏之盛衰詳列國之離合則足究人心之聚散夫以二百四十二年之記一百二十四國之行事國各有史晉乘楚杌故典舊章冊書浩博是非紛糾而春秋以萬八千言該之國無不記之事事無不著之實自學者捨經求傳事始繁而晦矣蓋始讀經者睹本末之宏闊而考之於訓辭簡嚴之中錯陳迭見未究前後不知據經以覈傳固有按傳而疑經是不能比其事而觀之也琪少竊妄意敘東周十有四王之統合齊晉十有三伯之目舉諸侯數十大國之系皆世為之紀不失全經之文畧備各代之實每紀之後序其事變之由得失之異參諸傳之紀載以明經之所書雖若詳而不遺於事豈能精而有合於理初學問津或有取焉若夫春秋微㫖奧義則不在是深於經者固自知之也此編作於辛亥之冬列國諸紀櫽括未竟懼其條目破碎援筆輒止諸老先生每索此書無以復命猶子韶為之補續其未成猥加整比越二十年甫為全書非敢以示學經者姑存其藁於家塾雲嘉定辛未秋七月甲子吳郡李琪序











