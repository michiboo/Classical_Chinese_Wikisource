　　欽定四庫全書　　　　　子部九
　　提要
　　茶經　　　　　　　　譜録類二〈飲饌之屬臣〉等謹案茶經三卷唐陸羽撰唐書羽本傳稱羽著茶經三篇不言卷數藝文志載之小説家作三卷與今本同𫝊蓋以一卷為一篇也陳師道後山集有茶經序曰陸羽茶經家𫝊一卷畢氏王氏書三卷張氏書四卷內外書十有一卷其文繁簡不同王畢氏書繁雜意其舊本張氏書簡明與家書合而多脫誤家書近古可考正曰七之事以下其文乃合三書以成之録為二篇藏於家此本三卷其王氏畢氏之書歟抑後山集𫝊寫多訛誤三篇為二篇也其書分十類曰一之源二之具三之造四之器五之煮六之飲七之事八之出九之略十之圖其曰具者皆采製之用其曰器者皆煎飲之用故二者異部其曰圖者乃謂統上九類寫以絹素張之非別有圖其類十其文實九也言茶者莫精於羽其文亦樸雅有古意七之事所引多古書如司馬相如凡將篇一條三十八字為他書所無亦旁資考辨之一端矣
　　茶録　　　　　　　　譜録類二〈飲饌之屬臣〉等謹案茶録一卷宋蔡襄撰襄字君謨莆田人官至端明殿學士諡忠恵事跡具宋史本𫝊是書乃其皇祐中為右正言修起居注時所進前後皆有襄自序前序稱陸羽茶經不第建安之品丁謂茶圖獨論采造之本至於烹試曾未有聞輒條數事簡而易明後序則治平元年勒石時作也分上下二篇上篇論茶下篇論茶器皆所謂烹試之法通考載之作試茶録然考襄二序俱自稱茶録石本亦作茶録則試字為誤增明矣費袞梁谿漫志載有陳東此書䟦曰余聞之先生長者君謨初為閩漕出意造宻雲小團為貢物富鄭公聞之嘆曰此僕妾愛其主之事耳不意君謨亦復為此余時為兒聞此語亦知感慕及見茶録石本惜君謨不移此筆書旅一篇以進云云案北苑貢茶録稱太平興國中特置龍鳯模造團茶則團茶乃正供之土貢苕溪漁隠叢話稱北苑官焙漕司嵗貢為上則造茶乃轉運使之職掌襄特精其製是亦修舉官政之一端東所述富弼之言未免操之已蹙羣芳譜亦載是語而以為出歐陽修觀修所作龍茶録後序即述襄造小團茶事無一貶辭知其語出於依託安知富弼之言不出依託耶此殆因蘇軾詩中有前丁後蔡致養口體之語而附㑹其説非事實也況造茶自慶厯中事進録自皇祐中事襄本閩人不過文人好事夸飾土産之結習必欲加以深文則錢惟演之貢姚黃花亦為軾詩所譏而歐陽修作牡丹譜將併責修以不移此筆注大學中庸乎東所云云所謂言之有故執之成理而實非通方之論者也
　　品茶要録　　　　　　譜録類二〈飲饌之屬臣〉等謹案品茶要録一卷宋黃儒撰儒字道輔陳振孫書録解題作道父者誤也建安人熈寧六年進士此書不載於宋史藝文志明新安程百二始刋行之有蘇軾書後一篇稱儒博學能文不幸早亡云云其文見於閣本東坡外集然東坡外集實偽作〈説詳集部本條下〉則此文亦在疑信間也書中皆論建茶分為十篇一采造過時二白合盜葉三入襍四蒸不熟五過熟六焦釜七壓葉八清膏九傷焙十辯壑源沙溪前後各為總論一篇大㫖以茶之采製烹試各有其法低昻得失所辨甚微園民射利售欺易以淆混故特詳著其病以示人與他家茶録惟論地産品目及烹試器具者用意稍別惟東溪試茶録內有茶病一條所稱烏帶白合蒸芽必熟諸語亦僅略陳端緒不及此書之詳明録存其説可以互資考證也乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





