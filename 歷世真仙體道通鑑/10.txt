
李八百，蜀人也，莫知其名。初來卜居於筠陽之五龍岡，又名赤岡寨，今高安郡治是也，有淬劍池、七星井存焉。歷夏商周，年八百歲，又動則行八百里，時人因號為李八百。或隱山林，或居塵市。後修行於華林山石室，丹成道備，還蜀中。至秦時，知唐公房有志而不遇明師，欲教授之。乃先往試之，為公房作傭客。公房乃不知仙人也，驅使八百，任意過於他人，公房甚愛之。後八百詐為病，困劣欲卒，公房乃命醫合藥，費用數萬錢，不以為損，憂念之意，形於顏色。八百又轉作惡瘡，周褊身體，潰爛臭濁，不可近也。房乃流涕曰:汝為吾家勤苦歷年，而得篤疾。吾甚要汝得愈，無所吝惜，而今正爾，當奈若何？八百曰:吾瘡可愈，須得舐之。公房令三婢舐之，八百又曰:婢舐不能使吾愈，若得君舐之，應愈耳。公房即自舐之。八百言:君舐復不能使吾愈，若得君妻舐之，當差。公房乃復使妻舐之。八百曰:吾瘡已差，欲得三十斛旨酒以沐浴，乃當都愈耳．。公房即為具酒三十斛，致於器中，浴瘡即愈，體如凝脂，亦無餘痕。乃告公房曰:吾是仙人，子有至心，故來相試，子定可教也，今真相授度世之訣矣。使公房夫妻及舐瘡三婢以其浴餘酒澡洗，即皆更少，顏色美悅。以丹經一卷授公房，入雲臺山中合作丹。丹成，乃服之仙去也。一傳載公房作公防，，雲唐公舫，興元府人也，飲李八百仙酒，後拔宅飛昇。今有鬥山觀，是其遺邇。混元實錄雲:李脫學長生之道，周穆王時來居蜀之金堂山龍橋峰下。合九華丹，丹成，去遊五嶽十洞二百餘年。於海上遇飛陽君，授水玉之道。還歸此山煉藥成，又去數百年。或隱或顯，遊於市朝。後復回龍橋峰下，煉金鼎還丹，丹成，已八百歲矣。蜀人歷代見之，因號曰李八百。凡三於此山學道，故世人號此山為三學山一雲棲賢山，今隸懷安軍。《九域志仙居觀圖經》雲:李八百於此上昇。《華林山實錄》雲:李八百於漢州金堂縣三學山白日沖昇，石室在浮雲觀西一百步中峰下，闊一丈，高如之，號八百洞天。東南角又有洞門，纔容人入。行經數丈，漸漸高廣，其深莫測。唐玄宗開元初年，孫天師授得張天師祕訣，藏於此洞，人又呼為孫天師洞。武宗會昌中，邑人龔氏入此洞，獲得六丁祈雨訣一卷，每遇亢旱，祈禱立應。懿宗鹹通五年，高安道士朱元整入此洞，於石函中獲經二卷，上有題雲:真風顯色性。整思曰:性，姓也，色性必朱氏也。遂還高安闡授經教，盛行於時。此洞前後入者甚衆，經歷之狀各異，惟穢濁之人自有阻障。信乎，神仙窟宅，不容無道骨者妄入窺測也。浮雲觀，宋改浮雲山聖壽萬年觀，隸隆興府奉新縣。
匡阜先生姓匡名續，字君平一雲子孝，一雲君季，南楚人也。或曰本夏禹之裔，生而神靈，兒時便有物外志。周武王時，師柱下史老聰，得長生之道，遂結茅於南幛山虎溪之上隱焉。室中無所有，唯置一榻，簡策數編而已。武王聞其名，屢加徵聘，不起。居歲月之久，有少年數詣之，自通曰:姓劉名越，家在前山之左，邀先生過之。且曰:至山下有石，高二尺許，即予舍。續後如約而往，至山下，四顧無居室，果唯一石。乃扣之，石為之開，若雙扉然。有二青衣執絳節前導，先生漸見樓臺參差，金碧輝映，禽烏翱翔，花木珍異。其少年頂玄玉冠，朱紱劍佩，陞堂接引。先生悟非人世，心欲求駐。少年謂先生曰:子陰功未滿，後會可期。遂飲以玉酒三爵，繼索延齡保命湯一啜。先生告別而出，反顧其所，惟巨石宛然。先生自得遇之後，神觀日益精明，而功行不輟。定王嘗問柱史伯陽父方今神仙之在世者，伯陽父舉五嶽諸仙以對，先生其一也。王乃召之，先生遲不見。至威烈王時，復遣使以安車近之。未至之先，先生曰:時至矣。遂白日騰空而去。使者訪其所隱，空存靖廬。使回因奏請以南幛山為靖廬山，邦人亦以先生姓氏呼為匡山，日匡阜，曰匡廬。其後避宋太祖諱，改匡曰康。至今其鄉若社，皆因先生而命名，虎溪由是為三十六福地《混元實錄》雲:按《爾雅□釋名》:土山日阜。此山本名南蟑，言土有三天矛蟑也。古祀潛山為南嶽，而南蟑為儲副，故亦呼南嶽。先生飛昇之後，上帝命司昊楚水旱，及賜以主溫之印，統攝八部溫神，俗因號為和溫康阜先生。先生高弟二人，一號白鹿真人，一號洪子真。今廬山有煉丹洪井、白鹿洞，是其遺邊。漢武帝元封元年南巡狩，登祖天柱，嘗望秩焉。繼而射蛟潯陽江中，顧問此山何神主之，博士劉故奏曰:匡續先生得道於此。帝由是封先生為南極大明公，仍命立祠於虎溪舊隱，列於祀典。迨至束晉，雁門僧慧遠遊羅浮回，夜宿祠下，愛其溪山之勝，謁郡守桓伊曰:昨夢匡先生願捨祠為寺。伊從之今東西二林寺是也，而遷先生祠於山口之乾維。唐開元間，再加興建。天寶初，明皇命使致齋，尊為仙廟。土民水旱癘疫，檮之皆應。南唐保大中，相國周宗控節南服而臨九江，睹廟貌填殘，復加興建。始召道士闕元隱主之，以備香火之奉。復奏賜田莊一所，永充齋贍。宋英宗治平中，賜額為觀，錫名壽聖。行郊杞，降祝版，州遣貳車酌獻，永為彝典。建中靖國元年，徽宗詔封先生為靖明真人。高宗紹興三十二年，避德壽殿尊號，改賜額廣福。瓊山白玉蟾題古風雲:武王笑騎青玉驪，生摯老紂而礫之，四海蒼生盡札癢，林下哲人甘忍饑。有人著書嵩山下，亦有首陽釆薇者。八魅流瘟毒赤子，八絃風車吹火馬。吾聞康續隱靖廬，青牛老人授以書，紫皇錫之斂瘟璽，天下蒼生漸噓枯。既聞人間爵十亂，膠志茹芝飲春澗。定王烈王呼不起，秦王船到崤函岸。及其望夷已蒼苔，中原一鹿走之漢。好仙天子矢江龍，遂封先生大明公。晉僧愛地栽白蓮，訴夢給牧樹佛宮。吾疑老聰昔化龍，公意無乃與聰同。虎溪之水蟠青龍，虎溪之山摩蒼穹。後人因笑葛洪錯，既到廬山還動腳。葛洪去後幾人來，滿洞白雲寒漠漠。
臣道一曰:匡續以周王屢徵之不起，礪志於道，其視王侯之貴，金玉之富，曾土芥之不如矣。卒能功成行滿，白日沖昇。《道德經》曰:雖有拱璧以先駟馬，不如坐進此道。此誠匡續以之。後世得道之士，不事王侯，高尚其事，、或飛昇，或屍解，不知其幾千人矣，其殆本於匡續乎。
玉子者，姓章名震，南郡人也。少學衆經，周幽王徵之不出，乃歎曰:人生世問，去生遠，去死轉近矣。但貪富貴，不如養性，命盡氣絕則死，位為王侯，金玉如山，何益形為灰土乎？獨有神仙度世，可以無窮爾。乃師桑子，具受衆經。乃別造一家之法，著道書百有餘篇。其術以務魁為主，而精於五行之意，演其微妙，以養性治病，消災散禍。能起飄風，伐屋折木，作雷雨雲霧。能以草芥瓦石為六畜龍虎，立便成行，分形為數百千人。能步涉江海，含水噴之，皆成珠玉，遂亦不變也。或時閉氣不息，舉之不起，推之不動，屈之不曲，伸之不直，百日數十日乃復起。與弟子行，各丸泥為馬與之，皆令閉目，須臾皆成大馬，乘之一日行千里。又能吐氣五色起數百丈，飛烏過，指之即墮地。臨淵投符召魚鱉，即皆上岸。又能使諸弟子舉眼即見千里之物，但不能久也。其務魁時以器盛水，著兩魁之問，吹而噓之，水上直有赤光輝輝，起一二丈。以此水治百病，病在內者飲之，在外者澡之，皆便立愈。後入崆峒山合丹，白日昇天。
太陽子姓離名明，本玉子同年之親友也。玉子學道已成，太陽子乃事玉子，盡弟子之禮，不敢懈怠。然玉子特親愛之，有門人三千餘人，莫與其比也。而好酒，常醉。頗以此見責。然善為五行之道，雖鬢髮斑白，而肌膚豐盛，面目光華，三百餘歲猶自不改。玉子謂之曰:汝當理身養性而為衆賢法師，而低迷大醉，功業不修，大藥不合，雖得千歲，猶未足以免死，死數百歲者乎。此凡庸所不為，死於達者乎。對曰:晚學性剛，俗態未除，故以酒自驅其驕慢如此。著《七寶樹之術》，深得道要。服丹得仙，時時在世問，五百歲中，面如少童。多酒，故其鬢髮皓白也。
杜宇，蜀主也。蜀嘗大水，宇與居人避水於長平山在青城味江之上，去縣八十里，築城壘居。第後鱉靈開峽治水、人得陸處。宇禪位與之，自居西山，得道昇天。鱉靈子孫世有蜀土，傳十二葉。至開明尚為秦所並，乃通中國。
李冰、楊磨，皆蜀川得道之士。役禦鬼神，驅斥雲龍，無所不能。當開明氏時，遊息於蜀，故嘗佐開明氏理水，為蜀除息。至秦孝文王時，冰為蜀郡守，開江灌田萬頃。時巫言每歲江伯取童女一人為婦，冰至江祠責之，忽不見。良久有二蒼牛國於岸上，有頃，冰還流汗，謂官屬曰:吾闕大困，能相助邪？南向腰中白者，我變也。頃復闕，主簿刺北曏者，江伯乃死，江水不復為災，亦不復娶矣。冰琢五石犀以厭水，一在青城，二在犀浦，一在成都市橋，一在往中。又於縣北玉女房下白沙堆，立三石人於水中，與江神誓曰:涸不出足，漲不至肩。今如其誓，石人今在江左岸上。蜀人世世祀冰。唐玄宗幸蜀，以冰功及於人，命飾祠宇，追加司空相國。令諸有水泛之處，鄉裏為冰立廟，水勢即止。楊磨亦有神衛，能伏龍虎，亦於大皁往側決水灌田，與龍為誓。
魯般，燉煌人，功俾造化。嘗怨昊人殺其父，於肅城南作一木仙人，手指昊地，昊地大早三年。卜曰:般所為也。齋物謝之，般為斷其手，其月昊中地大雨。
周秦之問，天下鼎沸，強侵弱，衆暴寡，輸轉徵伐，人不遑安。扶風人馬成子睹而歎曰:百年之命，六尺之身不能自保者，舉世然也。天既生我，必有可延之道，何為自投於死乎？我聞道者萬物之祖，察生之元，化生之本，天地之根，歷世不變，湛然常存。我何由得明師，而示我修道之門乎？興此念歷年，遂棄家，訪師求道。聞岐山之陽、決渭之側，有伯陽川，是老君與尹喜經行之所？有老君授西伯至道之臺，乃往尋焉。至伯陽川，適遇一童子問成子曰:何求而登山邪？成子告以求道，童子笑曰:我事老君萬二千歲矣，尚未聞大洞希微之道，今子幾歲遊隘陋蹄涔之內，而欲求道，不亦難乎？成子異其言，再拜稽首，求哀請命曰:朝菌之生，瞬息之命，非聖人延之，將復委朽，壞淪糞土。、一失此身，何時復得聞道，乞聖人哀而教之。童子曰:我太上之侍童爾，年且幼眇，未聞大道，無以教子。但子苦志丘泉，勞邇損神，孜孜念道，亦甚可念。然我聞太上老君昔謂鬱單天王曰:道生萬物，物不離道，得道者生，失道者死，道在於身，不在他人。今子勞涉山川，履此險艱，蓋為有志，然去道遠矣。成子復拜問曰:道之在身，何門修之？童子因授以胎元煉氣之法。乃入蜀臨叩鵠嗚山，隱居石洞中。有一人身長丈餘，鹿裘毛績，策杖而至，詣成子，話隱地之術。因謂成子曰:此山有石鴿，三百年一嗚，嗚則此山之中有得道昇天者。此鵲頻嗚，子當昇天矣。乃授以神丹，告之曰:太上道氣為內丹，藥為外丹，陰功為內丹，金石為外丹。子煉氣胎元，受於黃蓋童子。黃蓋，玄天太陽之子，與金華玉女侍太上左右，歷億劫之數而常若童顏，子遭值此師，與親朝太上亦無異矣。內丹既然，吾外丹亦耳。太上所教太微帝君，太微帝君乃授後聖太平君，太平君以訣授、我。我於中玄之山，鼓八風之蠹，煉五緯之精，運日月之爐，合乾坤之氣，役三元，召萬神，煉之及九九之年而丹成。今以授子，朝九天而服之，當拜太上太極上卿九華侍郎，入侍玉晨，列為高真矣。言訖，乘雲而去。成子敬受服之，謂門人曰:此山道氣非常，常有大功高真功冠三天者於此得道，三百年應爾。遂白日昇天。後天師張道陵亦居此山，太上降之，授三天大法師，領太玄都省，果三百餘年也。
楚康王未見名，本懷王之後也。素有賢行服衆，故國人立之。秦始皇吞併六國，為三十六郡，康王窮蹙，乃逃奔於廬山，遂入山東南深谷以避難。於是潛禱於山神，冀有陰助。時將軍王剪領兵至谷口，見姻霧濛霾，雷雨暴集，洞壑涌溢，不辨道路，蓊始懼退師，康王得免。遙見人馬之邊，其去甚速。今山側有馬到嶺是也。康王乃歎曰:昔舜南巡不返，吾得隱廬山，老林泉，足矣。愈入深谷，不復出。久之，遇異人得道。後人入山，時有見之者。顧其舉動異常問之，得其髻鬍，或自言其名氏。樑大同初，乃立觀其側，武帝韶為康王觀。戴師愈贊曰:陳舜俞廬山，記稱楚康王。昭以春秋魯襄公二十一年卒，魯陳鄭許之君送葬於西門之外，諸侯之大夫皆至於墓。時楚方強，去王蓊滅楚者凡三百二十六年，其問容復有康王邪？殊不知周前有定王瑜，後有定王介，魯前有文公興，後有文公賈，則是周有二定王，魯有二文公也。審此則康王昭之後，復有康王，固無足怪，偶太史公不之載爾。瓦廬山名賢，多不見於正史，而雜出於傳記邪。
秦三將軍者，一名建威。姓唐氏；一名德受，姓李氏；一名雲刁，姓宋氏，悉不知何許人。始皇時，三人皆武士，有大功於國，爵位崇重。既而見秦政日亂，乃相與謀曰:時勢去矣，英雄起矣，方今小人滿朝，正言不用，王道失序，政事乖錯，不早為之所，吾徒其魚肉矣。時有名宦十人，皆正人君子，亦相率而去之。於是十有三人皆棄官學道，訪名山，入姻蘿，如鹿脫獵場，無復反顧之意。遂經廬山之陽，至紫霄峰下，愛其山水之勝，三人慾遂柄焉。十人曰:不然，初志歸群玉洞府，豈可中道而廢。言訖未行，一夕雷電奄至，洪流泛涌。日一視廬舍，左右化成二溪，溪中盤石上有玉簡天篆，雲神化靈溪，金簡標題真人受真玉洞潛棲。十人莫知所往，三武士遂棲於溪側，種桃茹芝為養真之具。建威曰:當惠以施貧。德受曰:當藥以濟病。雲刁曰:當言以滌迷，異衛同功，而遠近蒙其福。久之，但見祥雲遊空，雙鶴飛舞，自是三人得道仙去矣。後人指其居日三將軍洞，而置祠焉。至漢武帝時，賜名靈溪觀。
歷世真仙體道通鑑卷之十竟
