
天師寇謙之字輔真，上谷平昌人，後魏刺史讚之弟也。遠祖仁，漢成帝時隱王屋山，白日飛昇，號明真先生。仁之孫日雋，亦乘龍而去。父馮斕，為河東太守，以秦符堅建元乙丑歲七月七日生天師。年十六，長八尺有餘。至十八歲，乃傾心慕道，幽感上達，有仙人成公興傭於謙之從母家，因易之使墾田。一日，於林下算周髒不合，公興因教之，應手而成。謙之乃嘆賞，有頃忽謂謙之曰:法師有意學道，可相與為隱乎？遂與之遊華山，常採藥食，謙之自此不復飢。又隱於嵩山數年，一日謂謙之曰:某出，當有人將藥相遺，但食之。果如所言，視其藥，皆毒蟲臭惡物，乃恐懼而出。公興還，具對。公興嘆曰:法師未易得仙，但可為王者師。復曰:某不久留，翼日午時當去。公興亡後，先生幸為沐浴，自當有人見迎。公興乃入第三重石室而卒，謙之躬自沐浴。明日日中，有叩石室者，謙之出視，見兩童子，一持法服，一持缽及杖。謙之引入，至公興屍所。公興倏然而起，著衣持缽執杖而去。謙之遂守志嵩陽，不復出。後魏明元帝神瑞二年夏四月一日，遽有二人衣翠衣羽服，冠洞雲冠，乘龍持麾來，曰:老君至。徐聞音樂之聲，斯須太上乘白玉車，九龍縿駕，威儀赫奕，神仙導從，集上山頂。謙之虔心作禮，見闢五宮門，臺殿岌然。太上坐白銀華林下，敕仙伯王方平引謙之前立，曰:吾得中嶽集仙宮主表稱，張道陵登真以來，修真之人無所師授，今有中嶽道士寇謙之行合自然，宜處師位。故吾授汝以天師之任，及雲中音誦新科經戒。自開闢以來，不傳於世。今運數當出，汝宜修之，佐國扶命以化生靈。遂出新科經戒九卷。謙之受訖，五雲臺殿俱隱。太常二年正月十五日，太上復降，又賜新科符錄十餘卷，且戒之曰:前後符錄，得人可授。授非其人，罪及汝身。謙之稽首奉教，而後志行日新。太武帝始光中，朝廷遣洛州刺史樑公率官千餘人詣山，迎師至闕。而朝野未甚信奉，惟司徒崔浩師事之，上疏曰:臣聞聖主受命，則天應以瑞，河圖洛書皆寄言蟲獸，未若今日神人對接也。昔漢高帝雖日英聖，四皓猶不屈之。上悟其言，乃命使奉玉帛告祭嵩嶽，及賜師宮館。前席問道，禮遇益恭。復欲授輔弼之位，師固辭曰:我今聖師，太上四臨，神仙六降，並授天經科法。量其所感，乃真聖也。遂建都壇，創靜輪天宮，製作威儀，一如經戒。於是天下歸仰焉。至庚辰歲，師請為帝祈福於中嶽，精誠通感，太上冥授帝以太平真君之號，並冠服符錄。師還具奏，是歲改為太平真君元年。二年，謙之奏曰:今陛下以真君御世，建靜輸天宮，自古未有，當受符錄以彰聖德。上然其言，乃登壇受之。九年正月七日，謂弟子曰:吾昨夢成公興召我於中嶽仙宮。五月二十五日，果羽化。有青黑若煙出口中，至天半乃消。其體漸縮，識者謂之屍解。降年八十四。至七月十五日，東郡沈猷採藥於嵩嶽頂，見謙之身作銀色，光明如日。由是知為仙人。
李皎為寇謙之弟子，遂服氣絕粒，數十年隱於常山。年九十餘，顏如少童。一日一沐浴冠帶，家人異之。俄而坐化，道士鹹稱其得仙屍解。
法師韋節者，字處元，京兆杜陵人。其族名家，藏書萬餘卷。節幼而好古，通經傳子史，傍及佔候之術，靡不精索。十四歲，後魏武帝擢為東宮侍書。及孝明帝初即位，太後視朝，出守於魯郡。莊帝立，復為陽夏守，以可近嵩山隱真道士趙靜通法師也。既至，遂還簪紱於朝，而謁法師。受三洞靈文，神方祕訣。靜通曰:嵩高是神仙福地，頃浮屠氏棲於此，非有絕俗之行，直欲託名嶽以齋風聲。由是積屍沈魄，穢濁靈山。比者天文氣候怒戾失中，恐災流於此，尚宜安居耶。汝可抵商洛岷益問，吾當遊泰山，或乘檸浮海。節乃卜居華山之陽，人因號華陽子。餌黃精、白木、胡麻、茯苓、丹砂、雄黃，修三一雌一，八道九真。又行黃庭內景、智慧消魔經法。撰為《三洞儀序》，注《妙真》、《西昇》等經及《莊》、《列》《中庸》、《孝經》、《論語》，惟《老子》《周易》有別論八十餘卷。又讀太和真人樓觀先生內傳，復為一卷。周武帝嘗請受靈寶五符赤書真文，有白鶴臨壇，徘徊而去。帝嘉之，屢有錫賜。復詔為修真之曲，遂撰精思法。上嘆仰再四，因賜號精思法師。時有陳國使周洪正，聞師名，欲即問道。帝召與之對，剖析深微，抑揚三教。洪正美而嘆曰:此三界傑人，非止二國之可仰而已。帝特改號玄中大法師。已而廬於山之東嶺，屏諸喧雜，以宅清曠。上聞之，復賜太元精舍。武帝太和四年《外紀》作天康，忽彩雲如蓋，覆其廬，且曰:予當乘此而去。遂不出戶。十有二日，乃寂然解化，降年七十三。
田法師名仕文，右鄂人也。隋文帝開皇七年，試業入道，事韋節法師，傳授三洞經法及符訣。又誦靈寶、生神章二經。居常餌服白木、茯苓，久而有益。每煉氣於靜室，或一旬半月而出，顏色愈光澤。凡八節、十直、庚申日，齋戒修奉，未嘗少報。為人祈福，無不通感。或為人救病，無不平愈。陳綱常請醮，忽袖降棗數顆在壇，食之，則非人問所有者。又道士尹漆一日令佩符錄，函忽墜水，駱然有聲，漆已在岸。其真錄神符之靈，皆此類。常語人曰:世之人有苦必援之。然未之信。時有裏人賀蘭開者，受戒於師。一夕忽卒，為鬼吏所執，至一府庭，如人問有司之所。掌簿者閱之，謂開曰:汝有受戒之名，可復還。由是重蘇。其通幽達冥之效如此，四方之際信尚者多，而受賜不可勝紀。唐太宗貞觀十七年六月十九日羽化，人皆見嬸花羽節迎師而去，且曰:吾今登南宮福堂矣。降年七十有五。門弟子惟尹文操為入室者。
道士徐則者，東海邦人。沉靜寡慾，常懷棲隱之志，乃入縉雲山修道。久之，太極徐真人降謂曰:汝出八十，當為王者師，然後得道。因廬天臺山，絕粒養浩，所資惟鬆水而已。隋煬帝為晉王，鎮揚州，以書召之。謂門人曰:吾今年八十一，王召我，徐真人之言驗矣。既至，晉王請授道法，則辭以日不利。其夕，雖香火如常，朝禮至五更，寂然返真。王命使送還天臺。時自江都道中，人或見師徒步，雲得還。及至舊隱，以經書道法遺弟子。仍掃一室，曰:有客至，宜延之於此。有頃，跨石樑而去，不知所在。翌日，果使至。時年八十有二，晉王追嘆，三遣使圖其形，又命柳誓為贊，曰:可道非道，常道無名。上德不德，至德無營。真風扇矣。粵有夙煉金骨，怡神玉清。石髓方漱，靈丹欲成。言念葛稚，將從茅盈。我王遙屬，爰感虛誠。柱下暫啟，河上沈精。留符信在，化杖龍輕。求思靈邊，曷用據情。
法師岐暉字平定，京兆人也。周武帝太和五年入道。未幾，會武帝沙汰釋老之徒，因復流俗。至隋道法重興，時年二十六，景行之心愈固，遂事蘇法師於通道觀。久之，傳授三洞經法，修按未嘗少息。內以希夷全其真，外以逍遙適其趣。歷年之久，湛然自得。隋大業七年，煬帝親駕徵遼，暉謂門弟子曰:天道將改，吾猶及見之，不過數歲矣。或問曰:不知來者若何？曰:當有老君子孫治世，此後吾教大興。後數年，隋果亂。至唐高祖欽異其德，遣使寶龍綵以祈福。醮夕，有白雲覆壇，雙鹿馴砌。其精感如此。上嘉之，詔修樓觀，壇宇尊像，一皆鼎新。仍以藍田充焚修之費，命師主之。一日，上躬詣祠庭，謂左右曰:老君乃吾聖祖也，今為社稷主，不有洪建，其可已乎。因改觀為宗聖，詔賜粟帛以充齋給。師每為國祈謝之外，修存三守一及外斗之法。嘗以仙經雲欲為仙客入太白，於是擇門人志道者俱往。既至而返，則室中常有神仙談笑。唐太宗貞觀四年七月十八日，忽謂門人曰:翌日巳時，吾當去世。及期果羽化，春秋七十三。
孫思邈，京兆華原人。七歲就學，日誦千言。洛州總管獨孤信見其少，異之曰:聖童也，顧器大難為用耳。及長，好談莊老百家之說。周宣帝時，以王室多事，隱於太白山學道，煉氣養形，求度世之衛。洞曉天文推步，精究醫藥，審察聲色。常蘊仁慈，凡所舉動，務行陰德濟物為功。偶出路行，見牧牛童子殺小蛇，已傷血出，思邈求其童，脫衣贖而救之，以藥封裹，放於草內。復月餘出行，見一白衣少年，僕馬甚整，下馬拜思邈，謝以言曰:小弟蒙道者所救。思邈聞之，不以為意。少年復拜思邈，請以別馬載之，偕行如飛。到一城郭，花木正春，景色和媚，門庭煥赫，人物繁雜，儼若王者之居。少年延思邈入見一人，端正美貌，拾帽絳衣。侍從甚衆，欣喜相接。謝思邈、曰:深思道者，故遣兒子相迎。前者小兒獨出，忽為愚人所傷。賴脫衣贖救，獲全其命。此中血屬非少，共感再生之恩。今得面道者，榮幸足矣。俄頃，延入若宮闈內，中見少年女子領一青衣小兒出，再三拜謝思邈曰:此兒癡駛，為人傷損，賴救象害。思邈省記嘗救青蛇，即訝此何所也。又見左右皆闔人宮妓，呼拾帽君王，呼女子為後妃。心異之，潛問於左右，曰:此涇陽水府也。王者乃命賓僚設酒撰妓樂以宴，思邈辭以闢穀服氣，惟飲酒爾。留連三日，問其所欲，對曰:山居樂道，思真煉神，目雖所視，心固無欲。乃以輕銷珠金贈行，思邈堅辭不受。曰:道者不以此為意耶，何以相報？乃命其子取龍官藥方三十首與思邈，曰:此真道者，可以濟世救人。俄復命僕馬送道者歸山。思邈既歸，深自以為異。歷試諸方，皆若神效。後著《千金方》三十卷，散龍宮方在其內。又以聲色診人之疾，著《脈經》一卷，大行於世。隋文帝輔政，徵為國子博士，不就。嘗謂人曰:過此五十年，當有聖人出，吾方助之，以濟生人。至唐太宗時，召詣京師。上訝其容貌甚少，曰:故知有道者誠可尊重，羨門之徒，豈虛言哉。將授以爵位，固辭不受。高宗初即位，拜諫議大夫，復固辭。時年九十有九，視聽不衰。范陽盧照鄰有時名而染惡疾，嗟稟受之不同，昧遐夭之殊致。問於思邈曰:名醫愈疾，其道如何？對曰:吾聞善言天者必質於人，善言人者必本於天。夫天有四時五行，寒暑迭代。其轉運也，和而為雨，怒而為風，凝而為霜雪，張而為虹霓，天地之常數也。人有四肢五藏，一覺一寐，呼吸吐納，動而為往來，流而為榮衛，，彰而為氣色，發而為音聲，此人之常數也。陽用其精？陰用其形，天地之所同也。及其失也，蒸則生熱，否則生寒，結而為疣贅，陷而為癱疽，奔而為喘息，竭此而為焦枯。診發乎面，變動乎形。推此以及天地，則亦如彼。故五緯盈縮，星辰失度，日月錯行，彗孛流飛，此天地之疾疹也。寒暑不時，此天地之蒸否也。石立土湧，此天地之疣贅也。山崩地陷，此天地之癱疽也。奔風暴雨，此天地之喘乏也。雨譯不時，川源涸竭，此天地之焦枯也。良醫遵之以藥石，救之以砭劑，和之以道德，輔之以人事。故人有可愈之疾，天地有可消之災。照鄰曰:人事奈何？曰:心之為君，君尚恭，故欲小。詩曰:如臨深淵，如履薄冰。小之謂也。膽為之將，以果央為務，故欲大。詩曰:赳赳武夫，公侯幹城。大之謂也。仁者靜地之象，故欲方。傳曰:不為利回，不為義疚。方之謂也。智者動天之象，故欲圓。易曰:見幾而作，不俟終日。圓之謂也。故其文學也穎出，其道術也不可勝紀。復問養性之要。答曰:天有盈虛，人有屯危。不自慎，不能濟也，故養性必先知自慎也。慎以畏為本。士無畏則簡仁義，農無畏則惰稼穡，工無畏則慢規矩，商無畏則貨不殖，子無畏則忘孝，父無畏則廢慈，臣無畏則勳不立，君無畏則亂不治。是以太上畏道，其次畏天，其次畏物，其次畏人，其次畏身。憂於身者，不拘於人。慎於小者，不懼於大。戒於近者，不悔於遠。如此則人事畢矣。高宗後無何制授承務郎，致之尚藥局，不就。永徽三年二月十五日，時年已百有餘歲，晨沐浴，儼其衣冠，端拱以坐。謂子孫曰:我為世人所逼，隱於洞府修煉，將昇無何有之鄉，臣於金闕，不能應召往來。俄而氣絕。遺命令薄葬，不設明器牲牢之奠。月餘，顏色不變。舉屍入棺，如空衣焉。已屍解矣解化年月，仙傳所載與《唐書》合。《唐書》載年百餘歲。《釋氏通鑑》載:唐永淳元年，隱士孫思邈卒。善莊老陰陽醫藥之衛，尤重釋典，世稱孫真人焉。今據所載解化年月，則又後三十餘年，則是一百二十餘歲。合準信史所載，《釋氏通鑑》所載非。至唐明皇幸蜀，夢思邈乞雄黃，乃命中使資十斤送峨媚山頂上。中使上山，見老人幅巾被褐，二青衣童夾侍，曰:有表錄上皇帝。中使視石上，朱書百餘字，遂錄之。隨錄隨滅，須臾白氣漫起，因忽不見。後成都有一僧，誦法華經甚專，雖經兵亂，卒不能害。忽一日有山僕至，雲:先生請師誦經。遂引行，過溪嶺數重，．煙嵐中入一山居。僕曰:先生老病起晚，請誦經至寶塔品，欲一聽之。至此，先生果出。野服杖華，兩耳垂肩。焚香聽經罷，入不復出。遂供僧以藤盤竹箸林飯一盂，杞菊數甌。僧食之，無鹽酪，味美若甘露。並得覦錢一環。僕送出路口，僧因問曰:先生何姓？曰:姓孫。問:何名？僕於僧掌中手書思邈二字，僧大駭，迴視僕，遽失不見。僧乃於山中尋求，竟迷舊路。歸視觀資，乃金錢一百文也。由玆一飯，身輕無疾。至宋真宗天禧中，僧已一百餘歲。後隱去，莫知所之。
臣道一曰:孫思邈煉氣養神，精究醫藥，務行陰德，常蘊仁慈，汲汲以善為務。小蛇之傷，昆蟲之微爾，思邈以藥封而放之，其德及昆蟲，非人可及，至於龍宮之報，感靈異之若此。《道德經》曰:常善救物，故無棄物。孫思邈以之。
胡隱遙者，洞庭山道士也，自雲角裏先生之孫。其山有角裏村角裏廟，累世多得道。隱遙居焦山，學太陰煉形之法，死於巖中。囑弟子曰:常視吾體，無令物犯。六年後若再生，當復我以衣冠。弟子視之，肌體爛壞，惟五臟不變。乃復閉護，及期果再生。遂備湯沐浴，加新衣。其髮鬆而黑，其髯粗而直。後十六年，如前死，更七年復生。如此凡三度，約八十歲，狀貌如三十許人。隋煬帝聞之，召見，恩禮隆異。唐貞觀中，太宗詔入內殿，問攝生之道。對曰:臣所修者，匹夫之志，功不及物。帝王修道，一言之利，萬國蒙福，得道之效尤速。臣區區之學，非九重萬乘之所修也。請歸山，後不知所之。
劉道合者，一名愛道，陳宛丘人也。幼懷隱逸志，住壽春安陽山。隋末遷蘇山，從仙堂觀道士孟說傳道。復入霍山。春分日啟誓文於谷中，返數裏問，雷電而雨，遂止於巖。是夕，夢有人召，覺則恍然有光，見一神人身長丈餘，衣冠劍佩，持符從介甲士六七人。謂道合曰:吾為黃神大威使者，今六天醜類賊害民物，聞子好道，志節不屈，可制魔群。吾以三天正一盟威攝召符契授子。道合受而吞之，自是道法所施，無不驗。唐高祖武德中，入嵩山與潘師正同居。高宗聞之，降詔於所隱立太一觀，使居之。時將封泰山，雨不止。帝使道合禳現，俄霽。得寵，賜輒散貧乏。洛邑苦飛蝗，道合以符示官吏，俾散貼境內，則立消。唐高宗鹹亨中，上召作符。既成，未克進，忽料簡書，汲汲然似有行意。弟子問之，則曰:廬山司命君召吾。有頃，沐浴具冠褐而化。調露中，創奉天宮，遷道合墓。發棺，見賅骨拆，若蟬蛻者一雲惟有空皮，而背上開拆，有若蟬蛻者。帝聞之，曰:為我合丹，而乃自服去耶。
歷世真仙體道通鑑卷之二十九竟
