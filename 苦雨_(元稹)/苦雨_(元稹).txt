江瘴氣候惡，庭空田地蕪。
煩昏一日內，陰暗三四殊。
巢燕汙床蓆，蒼蠅點肌膚。
不足生詬怒，但若寡歡娛。
夜來稍清晏，放體階前呼。
未飽風月思，已為蚊蚋圖。
我受簪組身，我生天地爐。
炎蒸安敢倦，蟲豸何時無。
淩晨坐堂廡，努力泥中趨。
官家事不了，尤悔亦可虞。
門外竹橋折，馬驚不敢逾。
回頭命僮禦，向我色踟躕。
自顧方濩落，安能相詰誅。
隱忍心憤恨，翻為聲喣愉。
逡巡崔嵬日，杲曜東南隅。
已復雲蔽翳，不使及泥塗。
良農盡蒲葦，厚地積潢汙。
三光不得照，萬物何由蘇。
安得飛廉車，磔裂雲將軀。
又提精陽劍，蛟螭支節屠。
陰沴皆電掃，幽妖亦雷驅。
煌煌啟閶闔，軋軋掉幹樞。
東西生日月，晝夜如轉珠。
百川朝巨海，六龍蹋亨衢。
此意倍寥廓，時來本須臾。
今也泥鴻洞，黿鼉真得途。
