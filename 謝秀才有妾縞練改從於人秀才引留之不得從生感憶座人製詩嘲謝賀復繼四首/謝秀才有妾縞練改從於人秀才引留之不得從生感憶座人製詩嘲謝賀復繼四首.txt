誰知泥憶雲，望斷梨花春。
荷絲製機練，竹葉剪花裙。
月明啼阿姊，燈暗會良人。
也識君夫壻，金魚掛在身。
銅鏡立青鸞，燕脂拂紫綿。
腮花弄暗粉，眼尾淚侵寒。
碧玉破不復，瑤琴重撥弦。
今日非昔日，何人敢正看？
洞房思不禁，蜂子作花心。
灰暖殘香炷，髮冷青蟲簪。
夜遙燈熖短，睡熟小屏深。
好作鴛鴦夢，南城罷𢷬碪。
尋常輕宋玉，今日嫁文鴦。
㦸幹橫龍簴，刀環倚桂窗。
邀人裁半袖，端坐據胡牀。
淚溼紅輪重，棲烏上井梁。

