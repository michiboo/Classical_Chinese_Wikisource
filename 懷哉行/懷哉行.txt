
明時無廢人，廣廈無棄材。 
良工不我顧，有用寧自媒。 
懷策望君門，歲晏空遲迴。 
秦城多車馬，日夕飛塵埃。 
伐鼓千門啟，鳴珂雙闕來。 
我聞雷雨施，天澤罔不該。 
何意斯人徒，棄之如死灰。 
主好臣必效，時禁權不開。 
俗流實驕矜，得志輕草萊。 
文王賴多士，漢帝資群才。 
一言並拜相，片善咸居台。 
夫君何不遇，為泣黃金臺。

