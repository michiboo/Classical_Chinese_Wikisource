　　欽定四庫全書　　　　　集部五
　　湛淵集　　　　　　　　別集類四〈元〉
　　提要
　　〈臣〉等謹案湛淵集一卷元白珽撰珽字廷玊錢塘人以李衎薦授太平路儒學正官至蘭溪州判官致仕結廬西湖之金沙灘榜之曰湛淵因以自號晚復自號棲霞山人成化杭州府志載珽湛淵集八卷文淵閣書目尚著録今已久佚此本為近時杭州沈崧町所輯凡賦二首詩六十三首文六首冠以戴表元序而附以宋濂所作墓誌表元序稱其詩甚似渡江陳去非濂誌載劉辰翁之言稱其不為雕刻苛碎有雲山韶護之音又月泉吟社第十八名唐楚友者即珽之寓名謝翺方鳳等亦評其格調甚髙陶九成撰輟耕録載其演雅十首葢珽在宋咸淳中已與仇逺同以詩名入元後二人皆應薦為儒官坎坷不達退老湖山出處亦畧相近其集皆散佚之後經後人重輯畧存什一而逺所撰金淵集以永樂大典全部收入恭逢
　　聖代右文獲邀
　　睿鑒重得刋行而珽集以永樂大典未收無從裒録故所傳祗有此本其中又間襍偽作如成化杭州府志所載三月八日過西馬塍一首中四句全與月泉吟社詩同而第二句以塍字與晴聲名字同押是於至正之初已用洪武正韻其為依託淆混不問可知是則與逺所遭有幸有不幸矣然吉光片羽終足寳貴固不妨與逺並傳也乾隆四十四年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀
　　湛淵集序
　　日余得白廷玉姓字於周義烏往還書中其賦銅浮漚一篇尤清馴可念自是欲識廷玉逢人輙問之而廷玉授書北闗數里外棲棲然窮書生耳時節一入城不能與故人從容立談而去則余無自而接廷玉焉一日儼褒博之衣忽來顧余逆旅中辭傾意酣慨然有古人班荊之喜傾葢之誠又出其自冩詩數十百篇贈余以其有以自重也愈益念之昔者杭為行都士非欲售其業者不至杭詩雖非干世之業而自山林攻詩者一涉足於杭而遷焉若杭人之所自為詩則遷愈甚何也累於知也今夫士大夫之居游於杭者皆無前時之心而余之得廷玉與廷玉之得於余豈不亦有可言者哉廷玉詩甚似渡江陳去非而嘗諱言去非又特好記覽每一篇必欲令注波於六經之淵披條於百氏之畹誠放此不止余何雲以得廷玉哉剡源戴表元帥初父撰

　　欽定四庫全書
　　湛淵集　　　　　　　　　元　白珽　撰西湖賦
　　杭之有西湖不獨如人之有眉目也如楚有金如蜀有錦人得貴而玩之也凡水在天地間由山而出由地而受為里合萬有六千奚止此水可誇絶於天地哉顧一州一縣理所在水之東者皆西湖也潁有之松有之山陽四明類有之獨在杭者齒響諸夏而筆騁羣彥是蓋有明珠玊樹不待斲而成大圭圓璧不待繅而貴者矣是湖也發源南北之諸峯而風氣曼延乎東州之列岫近而秦望逺而桐扣左龍飛之兩乳右鳳凰之孤咮勢將合五州之芳澤集萬山之鮮溜豈惟武林之一泉〈武林即靈隠山也俗稱錢塘門裏太乙宮小阜非〉能專此江北江南之秀原夫竒狀天造勝境〈一作麗景〉人為古稱圖畫之如則陋今曰蓬萊之山亦非若欲知三歎望洋之盛當不憚登一覽衆小之危悵天地之尤物何簡牒之偶遺於鄴侯之六井獲肇見於唐碑盪海濱〈一作瀕〉之瀉鹵弭疾厲於羣黎今衍之而為井十或通貫乎園池繼崇隄而節水將下塘而注陂羌運漕而達河亦溉旱而涵瀰澤及田疇之廣乃繼聞於太傅之記辭錢氏置千兵而設撩陳氏述古資衆僧而繕治既大備於蘇公樹三塔於中流橫六橋於長隄復繼志於趙侯與□〈音籌〉擴波光於板目續麯院之一支亭館日增而月益崇築前䂓而後隨此特表其人為之序廼以見夫天造之機南北兩峯亦有祠宇譬之⻱蒙為望於魯皇妃保叔雙擎窣堵截羣峯之駿奔為西湖之門戶冠之以南屏襟之以赤土宮其湄以致齋圃其墟而閲武煙霞乍舉白雲不去金鐘無聲玊岑有數鵶雞延為向背靈鷲衍為胥附五峯〈飛來白猿蓮花稽留月桂〉指列乎虎林三竺駢羅乎玊女按駝巘而巾子巍如帶束〈一作粟〉山而石甑酷似在水中央孤立一嶼遼鶴不來處士誰與幸庾梅之猶昨惜陳柏之非古由四剎〈報恩智果廣化瑪瑙〉負鰲而徙成太一祝釐之所復有寳蓮瑞石逺暎胥山之輔金地七寳〈南屏至此皆敘遶湖山名〉翠瓦丹柱寫影乎水滸凡此前後聯絡復多嶺隝葛公巳徃而丹井不改仙姥旣去而慈雲如故二麥當風篁之衝臙脂割黃泥之據萬松東接乎宮垣棲霞南沿乎岳墓紫坊鐵冶石人大青之儔散不計其在處中有水竹青芝法華大悲桃花瑞岡之相背巢溝龍駒之並馳詠呉王之楓木表金嫗之楊梅抑不過因人煙之所聚曽不若朱野葛隝之得人而竒洞則有龍香林水樂石屋呼理公之白猿避里人之蒼蝠煙霞〈後即蝙蝠洞〉乾濕二洞〈在棲霞嶺〉徃徃刓巖而嵌谷雖形勢之或殊皆所以發湖光而增山淥泉石井潭澗谷實繁釐為十八合為一源濯惠因之滄浪㺯金沙之潺湲冷可洗耳甘可滌煩〈旁城有甘泉坊〉禱白鱔而祠烏龍記水魚〈龍井〉而碑靈鰻限玊為池跳珠為軒香山六一參寥東遷各井其井各泉其泉終歸於〈一作乎〉一萬頃之湖天若也〈一作夫〉園池樓觀佛宮仙宇辯口不能殫其名巧厯不能知其數余固拙於言辭始槩陳其洩露尚慮齊人不知有稷下徂丘徒知有管仲晏子湖詠維百先言御園爰有聚景圖經所尊致坤宮之孝養據震位以生蕃來四朝之游幸攬衆逺以平吞〈攬逺堂名〉南有翠芳蘭栧在焉〈御舟名〉接蓬萊於中沚〈甘園有水中蓬萊堂〉賓慧日於前軒北有玊壺紅鵑尚存創於鄜王𨽻於慈元去環碧兮百櫂隔水月兮一垣慶樂有梅闗桂林之勝珍鳥異獸之繁〈內畜天鵞牯牛𤣥鹿三尾⻱等〉亭連棟為十錦碑蝕〈一作角〉苔以千言記南園之絶景扁西湖之洞天此皆始屬於禁籞又不但嘗錫之侯藩次則仰真珠之髙寒聽水樂之聲在〈髙寒聲在皆園中堂名〉雲洞居下湖之左古栁列昭慶之外得萬景之天全攬〈一作擅〉九曲之紫翠〈萬景天全堂名前有紫翠間亭〉總宜盡晴雨之竒養樂集雕鎪之藝〈廖氏九經等書鏤板其中〉梅岡班衣擇勝秀野藹梅坡之緑隂逆〈一作通〉花家之紅靄尚名苑與勝圃滋角竒而鬭異矗不知其幾百十所所可言者特言其最堂則有徳生溥泳飛之仁依光覺貪濁之迷偉觀興頑懦之志湖山廣夀樂之基三賢先賢序列一隄表義夫節婦三十九人之樂石儼大人君子千載一心之令儀閎雪江之講肆〈湖侊講堂在新路〉褰氷壑之書帷〈金淵書堂在南山下〉隠居思真玉蓮〈舊名一清〉翠樾九師者美尚可按跡於品題亭稱冷泉旁連壑雷上有天香下有客兒花光巧於公輸通𤣥掩於招提春雨為觀香月為隣水竹院落無邊風月見天地心以總之〈皆賈氏亭舘名〉池有湧金金牛白⻱瑤池白洋分占湖之四涯林塘之鑿花徑之構各擇其地各揭其楣非窺園則莫知禮重崇報有國所祠夏禹據城隍之堞神胥峙輦道之陴旌金祝之奮忠慨朱蹕之蹈危〈皆湖上捍禦金兵死節者〉嘶府君之神馬游宰相之白衣海州死節〈張玘〉鄂國錫圭傳唄林於霍山之阜薦菊泉於嘉澤之墀維廟食於百世皆功徳蒐於祀典〈一作祝司〉非若倚草附木徒禍福於六時陵墓則有后妃𦙍嗣之攢宮侯王君公之塋碑朱少章之節旄已落馬三寳之壺蜂不飛和靖贊寧花翁紫芝〈孫惟信趙師秀〉皆炳乎山靈水秀〈一作婓〉之濳輝惟塔〈闕〉　　　教也太乙奠福曜之臨〈闕〉　䖍先哲之〈闕〉四聖顯應報隂相於中興三茅表忠見闡靈於內向安晚峙玉〈一作上〉清之下初陽臺玉清之上雲濤靈曜崇真希夷明真神仙雖藏幽占爽隠顯於〈一作乎〉此湖要不若佛寺蘭若後先乎重山複水之廣松門九里袁公是崇〈仁敬〉七峯兩澗靈隠其中秀石竒木靈泉怪峯兼幽人禪衲之盛將互見於累代能言之鉅公揵竺有三連甍接墉觀自下而中而上始王囿而臻大士之宮神檜重榮御梅猶紅草堂繞枕流之翠香林掛古藤之虹禮寳掌而登天巖瞻珠鬘而下乳峯前生仙而廣利〈普福寺〉後月桂而洪鐘〈集慶寺〉圓覺藏思陵之扆靈芝抱越王之弓遡雲扉之幽窈〈顯慶寺〉撫靈石之玲瓏〈演福寺〉現長耳之妙相演句麗之慈風南屏列家人之象瑞龍豁竒觀之胷五百應真萬鈞巨釜畫廊絢日鐵塔挿空惟淨慈為南山衆剎之宗瑪瑙而坡鳥窠而叢佛三寸不為小樓十三以龕其像佛百丈不為大舟萬斛以維之蹤借竹智光埽缶中庸惟夀星為北嶺叢林之雄豈唐朝四百八十猶有存者而宋興幾三百載損益其中樓閣則豐樂中峙據湖之㑹叢以亭榭附以闤闠魚莊曼衍栁洲縈帶竹山城而可眺迎光〈張循王園樓〉雲而不礙清曠專負山之美〈南屏山下〉先得俯近山〈一作水〉之快〈即蘇公望湖樓〉紅梅閣於孫沔緑竹閣於居易巢居瘞杖於屏下四照挿峯於鏡外〈二閣在孤山上〉外如延賓望海蓬萊雲漢正遍海㑹顧層見迭出之多而半為白鶴青鸞之所蔽〈皆在道宮佛寺中也〉復有如虹者六御筆仰題西泠處士宛武揚鬐斷橋非荒蘚之舊長橋有古木之依琮老金佛〈二橋在天竺前〉節奔泉之所發行春合澗條衆壑之攸歸餘則凌金跨玉斜斜整整將舉趾而皆迷其或男帬女袿東游西汎畫舫蘭舟輕舠巨艦各標令名明淥清泛金勝小而善疾寳瓶大而宜緩明玉坐百客而有裕總勝列四筵而才半賞心汎淥百花望月皺緑翻篙流蘇颭幔坐若室處行若物換值御舟之游幸從水嬉之宣喚前金吾而不禁後天香之拂靣鱗如翼如恍衆星拱辰於天河之畔非萬斛之能擬豈千丈之為筭〈史記船長千丈謂積數也〉別有龍舟兩兩鼉鼓馮馮花帽表於御愛繡袍見於神歆陳百戲於水面豎六標於湖心〈一作濱〉參前兩後三令五申觀者舟兩行如廣陌迓者錦萬竿如長林五歩一亭酒斾茶裀笙歌沸騰軒鞅紛紜栁行撲地花陣排雲梭門鞦韆出沒乎翠圍舞衣歌扇周旋乎香塵新路習金鷄之跖〈郊祀大禮嵗則御前百戲預於南新路習肆赦之藝〉祠山迎寳馬之羣〈二月八日迎七寳社馬社祭於霍山張祠觀者甚盛〉目不暇瞬步不得循想見進魚羮之宋嫂猶多呈鶴舞之優人翦羅飣採花之藍範飴為穿栁之鱗飾木兵於小桁串家具於修筠篙矢激半空之霹靂紙鳶競九天之經綸柘彈象弩畫棍髹盆〈踏混才潑巨盆皆水戲〉羅襪凌波金釵照春時固多攬紅拾翠之子亦豈無尋幽討勝之賓此特言萬一於春九十之辰薰風動絃清和雲始粲裏湖之梔林拂夾塘之荷翠紫燕瞥過白鷗乍起早崔祠之𥘉度〈磁州府君六月六日誕辰都人於顯慶觀燒香已集湖中為避暑飲〉正盾日之方熾水鏡濯髪〈謂善泅者〉氷山厲齒移舟南向㩦衾夜䂀無人世之熱惱有月宮之寒意豔麗見於水如見於仙醲〈一作釀〉鮮取諸舟如取諸市秋容不淡拒霜已紅映後開之菡萏雜戰水之游龍剖霜柑於驄轡簪露菊於船篷西山賦紅葉之句南山釂紫茰之鍾北風戒寒城人簡出肉輦酒船亦無虛日延祥之紅白梅城呉阜之髙低雪域寳騎躍長隄而蹴瓊瑤幔車穿名園而擿珠瓅是蓋四時之景不同亦各以見賞心樂事之不一爾乃旣聞遨娛之盛請言風土之美水憑山而甘潔土得湖而豐泥菘葍取種於苕霅蓮芡移根於檇李紫芋青菰白藕紅芰文鳬章鸝黃雀錦雉魚甜蠏香筍鮮芹脆松杉檜栢參術蘭芷實鍾此湖山之秀故無物而不備矧佳氣之磅礴至人材而尤異所謂傭兒販婦涵氷玉之不翅況彼都人士褚陶〈晉人十三嵗作賦才徳為張華所稱〉杜棲〈南齊人篤孝為學士〉之文行全琮〈吳人父令賫米數千斛皆以振飢貧者以功為大司馬〉許逺之忠義元綘唐肅〈皆宋人有功徳及物〉廣恩惠於民人伯玉〈姓禇南齊人隠瀑布山累召不至〉君復抱孤貞於林翳禇氏世濟其美於大唐錢氏開國承家於五季顧歡郎蘭之豈弟〈宋齊間人以學術濟人者由聞道而為〉羅隠楊蟠之峻烈豈工詩而已矣惟此人物之盛不可殫紀方外則郭文王復馬湘潘閬管歸真之流以發揮其英聲法照贊寧道潛清順抱一子之徒以陶寫其清氣時人但知游觀之可樂而不知景物縁人之可貴且自有天地即有此湖羣峯注流底而成瀦尚念東漸於海鹹惡所濡草木齧餘而色變山川薄久而氣殂所以消沮沈昧之不已雖有此湖而如無於是築而防之使涇渭各得其所浚而闢之俾鳶魚各遂其初風無大浪雨無奔湍將翺將翔以佃以漁以此知古人有功於此水將舉一朝而利萬世以無餘何〈闕〉寳正以還六龍南渡搜勝抉竒重丹疊素致洞心駭目之觀非晴光雨色之故彼徒知嵗增侈而月益奢至以釜銷金之為喻殊不知神京不返憂勤聖寧千官展轉而擇棲萬姓彷徨而懐土故思極耳目之娛而為安旦夕之具不然中原豈無黃河泰山之雄觀花石艮嶽之竒趣日月雲邁裵𧙪瞻顧嗟居人游女不能不極盤游無度之歡而志士仁人不能不興宴安鴆毒之慮咸淳庚午嵗作
　　游後湖賦〈按此賦又載方回桐江續集〉
　　三月廿又三日張鵬飛及方萬里李和之白廷玉汎湖值雨各賦詩一首萬里曰隄栁春濃萬緑垂開懐消得好風吹絶憐白也詩無敵共賞坡仙雨亦竒興欲狂時呼酒急境當佳處任船遲豈無顧陸丹青手畫與人間後世知余戲作小賦雲
　　栁絮化萍濃緑藏鶯不見其處止聞其聲此豈非春工之極致歟湛然宴坐輕舟自行萬姿千態逺山縱橫透䟱簾而濕衣忽驟雨之若傾甫下矴而閉戶才頃刻而復晴白子酒稍酣矣奮髯而慷慨曰此何為者邪撫流光之倏忽悟慘舒之不常於是誦趙抃表忠之奏歌蘇仙薦菊之章彼割據於五季若錢氏之數王渺丘壟之無跡愴松楸其可傷涸銀海而出金盌穴狐兎而上牛羊豈不亦雄傑一時兮終若雍門之泣孟嘗賦梅處士妙解影香骨可以腐千古不忘鬱孤山其硉兀擁萬樹之青蒼罔蔗節之遺恨保故封猶若堂天道茫茫一雨一暘榮悴隆替柔剛微彰謂偶然不足芥蔕兮曰作善降之百祥謂理有必可恃兮曷顔夭而蹠長二客方李遨頭目張嗔無故而多事掇陳跡而揣量指金叵羅其猶淺兮舉大白而浮〈一作罰〉之觴白子曰不然老隂為六老陽為九老則必變如屈伸肘惟知變者可與長久知六之變固乃可守知九之變健不為首顧此湖中之舟與舟中之人寧常夀而不朽能畏謹以自修庶吉亨而無咎幸乗時而過分負且乗兮致寇環綽約之蛾眉佩金印而如斗管絃沸其前後紫緋奔其左右一旦不能自保率同歸於石友蠢苗竄於三危防風積〈一作橫〉於九畆曾不見或裸體以罩魚或跣足而踏藕侔帶索之榮公甚泥塗之綘叟立層氷而弗寒茹野堇其適口無樂亦復無憂不自知其不偶豈不勝於夢晉而疾顛者乎此莊子所以不為廟犧而李斯所以憶上蔡之狗也舟且抵岸悉闢其牖賦詩各成餚核再取有化而無無化而有雨晴晴雨紛糅結糾斯時也度夕陽猶未至於酉多言數窮姑相與大笑盡樽中之酒
　　吳季子墓
　　聖人如日月下照無黨私藏珠與韞玉所得自華滋恭惟吳季子夙稟明睿姿近取子臧節逺紹泰伯基兩以大國讓亷風起蠻夷觀樂義已燭掛劍心如飴時方尚詐力子獨恪且祗時方事冦攘子獨甘棄遺孔子不到吳聞風重齎咨佳城介申浦采地亦在茲特書寄餘哀豈不遐邇思惋惋龍蛇翥皎皎星日垂禹世懐道義取捨實撃之寄言邦之人無但峴首悲
　　題斬蛟橋
　　桓桓周將軍英烈照千祀少年知自艾成人〈一作仁〉不惜死射虎南山下斫潛北橋底騰拏三日夜灑血四十里激波為嶽立揮刃電亦駛想當批鱗初見義不見水及其立人朝矯矯中不倚文學既英發武事復霆起殱兒善醜正甘作忠義鬼至今有生氣耿耿耀青史蘇公百世豪氣味有相似泊舟蛟川下洗石題所以平生疾惡意十有二言裏豐碑刻祠宇詞翰晉二美二美固足珍吾取不在是
　　同陳太博諸公登六和塔
　　龍山古化城浮屠峙其巔開殿生妙香金碧森貝筵應真儼若生倒飛青金蓮頭陀紺林叢導我丹梯縁初猶藉佛日閟境鯈已𤣥回頭失誰何呌嘯衣相牽且復忍須㬰當見快意天嬌兒詫先登網戶相鉤連炯若蟻在珠九曲隨盤旋爛爛滄海開落落雲氣懸羣峯可俯拾背閲黃鵠騫竒觀興懦夫便欲凌飛仙絶頂按坤維始見南紀偏神京渺何許王氣須停〈一作停須〉躔舟車集百蠻島嶼通人煙一為帝王州氣壓三大千罡風灑毛髪鐸語空蟬聯紅紅杏園花愧乏慈恩篇
　　冷泉亭
　　靈山本清淨一泉渟其中靈山孤飛來此水將無同山影壓不盡照見天玲瓏分明千尺氷不獨疑寒蟲京洛多風塵到此一洗空炎寒無二心凜有操者風泊然守空梵萬刼豈〈一作無〉終窮驪山有溫泉虛〈一作曾〉築華清宮
　　題松雪臨郭河陽溪山漁樂圖
　　逺山近山何歴歴下有長溪橫一碧溪中亦有釣鰲手此手不遮長安目野橋煙樹接草廬飛流如練懸空虛截山白雲凝不去要人寫作巖居圖
　　河南婦〈按輟耕録婦世為河南民家元兵下江南婦被掠姑與夫行求數年得之河南婦已嫁千戶某饒於財情好甚洽視夫姑若塗人㑹有㫖凡婦人被掠許銀贖敢匿者死某懼罪急遣婦婦堅不行夫姑留以俟婦閉其室弗與通遂號慟頓絶而去行未百歩青天無雲而雷回視婦已震死〉
　　從軍古雲樂獲罪禱應難母望明珠復夫求破鏡完押衙逢義士公主奉春官為報河南婦天刑不可干春日田園雜興〈月泉吟社第十八名唐楚友即湛淵先生也〉
　　雨後散幽歩村村社鼔鳴隂晴雖不定天地自分明栁處風無力蛙時水有聲幾朝寒食近吾事及躬耕〈月泉吟社評曰前聮不束於題栁處蛙時一聫題意俱足格調甚髙結亦不浮〉
　　山中懐友
　　幾年音問絶此夕更闗情寒雨人孤坐殘燈鴈一聲干戈猶故國貧病自空城惟有琴堪訴愁深彈不成
　　清和
　　白薴漸相便因知物候遷空山一雨後小檻緑隂前鶯在留春思人幽減晝眠此時風日好元不似梅天
　　餘杭四月
　　四月餘杭道一晴生意繁朱櫻青荳酒緑草白鵞村水滿船頭滑風輕袖影翻幾家事動寂寂晝關門
　　遊宜興張公洞
　　天開福地據雄尊果老張公幾代孫一竅通天纔直上千崖轉石已平吞山頭白鶴來無影石上青騾去有痕我欲放身如脫屣仙凡一轍隔重閽
　　淨慈禪寺
　　奎額昭回龍屈盤入門已覺厭塵寰何當白髪三千丈來寄清風五百間帝子釜搖金㶑灎家人卦剔翠潺顔西湖日日船如織半在南屏第一山
　　湖樓玩雪
　　上湖十里捲簾中幻出瑤華〈一作臺〉第一宮山勢蹴天銀作浪栁行撲〈一作橫〉地玉為虹漁蓑鶴氅同為我〈一作伍〉爵舌羊羔不負公明日鳳池朝退蚤一鞭曾約試吟驄
　　酒邊贈朱處士
　　烏葛唐巾白薴裘掃庭終夕共淹留醉中談論心猶壯老去歌歡淚亦流對客呈詩如獻佛課兒收橘當封侯明年好理西風棹重約三呉爛漫遊
　　遊天竺後山
　　山轉龍一徑深嵐煙吹潤撲衣巾松蘿掩映似無路猿鳥徃來如有人講石尚存天寳字御梅嘗識建炎春城中遮日空西望自與長安隔兩塵
　　竹隂
　　占斷人間瀟灑地全身水墨畫篔簹非煙非霧一林碧似雨似晴三徑涼翠袖佳人黯空谷白髭道士隠南塘數竿醉曰君須記移向西窓補夕陽
　　題蘇東坡書楚頌並菩薩蠻滿庭芳詞卷後
　　南荒九死幸生還種樹書成手自刪赤壁夢難同楚頌洞庭樂不減商山人生墮地少如意老子對天無愧顔千古莵裘有遺恨斷珪殘璧自人間
　　續演雅十詩
　　海青羽中虎燕燕能制之小隙沈〈一作乗〉大舟關尹不吾欺〈海青俊禽也而羣燕縁撲之即墜物受於所制者無小大也〉
　　草食押不蘆雖死元不死未見滌膓人先聞棄簀子〈漠北有名押不蘆食其汁立死然以他藥解之即蘇華陀洗膓胃攻疾疑先服此〉
　　誰令珠玉唾出彼藜藿膓仁人不為寳良賈宜深藏〈和林有尼能吐珠玉雜寳〉
　　嬰啼聞木枝羝乳見茅茹何如百年身反爾無根據〈漠北種羊角能産羊其大如兎食之肥美嬰啼木枝見山海經所載〉
　　西狩獲白麟至死意不吐代北有角端能通諸國語〈角端北地異獸也能人言其髙如浮圖〉
　　纔脫海鶴啄已登方物輿仰面勿啾啾我長非僑如〈小人長僅七寸夫婦二枚形體畢具〉
　　羯尾大如斛堅車載不起此以不掉滅彼以不掉死〈西漠有羯尼大於身之半非車載尾不可行〉
　　八珍殽龍鳳此出龍鳳外荔枝配江䖴徒誇有風味〈謂迤北八珍也所謂八珍則醍醐⿱沆野駝蹄鹿唇駝乳糜天鵞炙紫玉漿𤣥玉漿也𤣥玉漿即馬妳子〉灤人薪巨松童山八百里世無奚超勇惆悵渡易水〈取松煤於灤陽即今上都去上都二百里即古松林千里其大十圍居人薪之將八百里也〉
　　兩駝侍雪立終日饑不起一覺沙日黃肉屏那足擬〈沙漠雪盛命兩駝趺其旁終夜不動用斷梗架片氊其上而寢處於下煖勝肉屏且不起心兵也〉
　　積雪峯訪梁道士〈劉大彬茅山志作積金峯〉
　　驚羽穿林看細碎健輿繞石聴欹斜道人住近茅峯北一簇樓臺五色霞
　　湖居雜興八首
　　御舟初出賞春霏傳是諸王與后妃香霧漸深簾幙暗日斜微見淡黃衣
　　脈脈吹香屋角梅背風移燭小簾開鳯城幾日元宵近一片簫聲水上來
　　龍舟曉發斷橋西別有輕舟兩兩隨春色可人晴較穩酒家爭出栁梢旗
　　相國平泉水竹居呉山〈一作中〉花石世間無遊人馬上休囘首一半春風在裏湖
　　雨後林塘夏亦秋一葫蘆酒在船頭醉來深入荷花去臥看青天飛白鷗
　　三賢猶得仰髙風冠服雖殊氣味同後五百年無繼者桃花含笑夕陽中
　　車魚人散水風腥雨色涼分栁外晴囘首夕陽都落盡忽然東向數峯明
　　萬樹芙蓉兩蘂宮秋風開遍水邊叢白墻遮盡紅墻出只見紅墻一半紅
　　翔泳堂酒邊〈堂在西湖永夀寺〉
　　環辭度得〈一作出〉雪兒歌濃墨斜書碧玉柯醉折芙蓉薰酒盞裏湖涼似外湖多
　　題江貫道百牛圖
　　幾年散放桃林後餘四百蹄猶可騎攬鏡〈一作境〉掛書多自在能騎惟有一凝之
　　題龔翠巖中山出遊圖
　　何處張弧鬼一車中山曾見夜蒐圖紛紛眼底朱成碧後乗鍾家有此姝
　　玉清宮與趙達夫鮮于樞聯句二首〈宮在西湖錦塢宋紹定初建〉
　　湖光〈一作田〉漠漠水禽飛〈達夫〉堤栁斜斜帶夕暉〈樞〉二月江南好天氣〈珽〉初陽臺上愜春衣〈樞〉
　　巾子峰頭艤釣船〈達夫〉初陽臺上坐鳴絃出雲髙樹明殘日〈珽〉過雨蒼苔泣細泉〈樞〉絶俗誰能繼髙〈一作遐〉躅凌雲〈一作虛〉我欲學飛仙〈達夫〉還家正恐鄉人問〈珽〉化鶴歸〈一作重〉來知幾年〈樞〉
　　靈隠寺暮歸
　　山色晚蒼蒼山門下夕陽栴林飄槲葉新月到禪牀逕出千峯秀亭廻一澗長淹留不可及露濕薜衣裳
　　宿上天竺
　　名山倦遊歷掛起手中藤佛國三生石天巖百嵗僧定囘松院磬吟苦雪龕燈愧我心猶雜何因問二乗
　　西湖訪古
　　隠約湖〈一作湘〉山一㸃青秋風歸去阻雲程貝宮珠闕無尋處夜夜凌波哭月明
　　山居懐林處士
　　昔有〈一作在〉林處士結廬鄰峯巔年年不入城梅花有佳聯童鶴三數口負郭十畆田弟姪列朝裾咸平好時年人品既已髙奉養常充然嗟我何為者日用買山錢愛詩不能佳未了區中縁空有一寸心羨殺處士賢飽看貴人靣不若飢看天搥牀呼伯雅且此相周旋有田足幾時卓哉坡翁言
　　題鄭子真畫四季詩意
　　紅杏緑楊永晝野服柴門散仙莫道無人知處東風都在吟箋
　　蓮葉吹香澹澹扁舟撐港斜斜驚散一行白鷺西風捲起梨花
　　贈張知府周卿
　　人品中原説此翁雄文直氣耿心胸幾年天上張公子今日雲間陸士龍來暮已聞歌五袴平反何翅祿千鍾相從愧落諸公後拭目西巖第一峯
　　贈青龍任月山
　　傾蓋相逢意已親風流儒雅邁同倫曾來東閣觀竒士又向西湖見偉人放棹小溪梅皪皪敲棋深院燭燐燐懸知後夜相懐切帆落胥山月一輪
　　題洞霄宮藥圃
　　仙翁曾播植瓊圃尚敷榮春日祥光滿秋風瑞實成黃精宜益夀萱草足忘情候採靈芝服還應羽翼生
　　蛾眉亭
　　秦赭鑿填石不受鞭箠考零落楚江滸相峙矗三島穿松得細逕據一陵二小奔流浩浩來五色爛華藻至寳地不惜絶境天所造誰言兩蛾黛功奪京兆巧終朝對顰蹙似為今古惱然犀磯沉沉跨鯨月皎皎絲綸三千丈蒙衝百萬櫂天風吹過夢多憂只空老今者吾與子所愜在幽討供帳莫悤悤槃觴從草草雅琴鼓一再領此風日好臨崖發清嘯倚樹或顛倒禮存玉帛外縱弛或一道興極不知歸白漚破晴昊
　　李翰林墓
　　出城得佳山兩峰特竒詭一如植躬圭一峰拱而侍我見猶愛之而況謫仙子孤墳在其下政爾直一死謫仙真仙人出處見諸史豈敢傲吾君辛苦植唐祀嗟予偘偘者塵土正如此停車不忍發載拜顙有泚仰止青山髙清風與終始孰謂千載人不在天地裏
　　題如鏡淨講師房
　　娛老林房世路賖塵埃飛不到袈裟西湖草木雖同土北寺煙霞自一家靜敞白閒翻貝葉閒輸赤仄養椒花鑑光炯炯輝今古身後何須用五車
　　春日重過如鏡上人房
　　憶昔敲門賦瑞筠鹿園佳話又重新屋頭能拓三三徑林下知非陸陸人鑿沼何須晉康樂種蓀還憶楚靈均老師鍊得心如鏡更把髙臺比月輪
　　題惠山
　　名山名剎大佳處紺殿翠宇開雲霞陸羽廼事已千載九龍諸峯元一家雨前茶有如此水月裏樹豈尋常花竒竒怪怪心語口無根柱杖任橫斜
　　題碧桃折枝
　　𤣥都千樹欲無枝全得春風爛漫吹曉露未晞紅鬱鬱仙源長在日遲遲
　　弔林處士墓
　　千古西湖見一賢斷碑猶在草芊芊人間豈少題梅者石上誰來酹菊泉陳柏墓門疑是宅唐衣廟貌望如仙可憐遼鶴無消息寂寞春風二百年
　　擊蛇笏
　　孔明廟前柏手版賊其枝枯秭無生氣衆目炫一時何如孔公笏鉄面含霜姿虺蛇何足道正氣屢奸欺祥符慶厯間豈無纖人斯聞之膽為落不在彼在茲聖學億萬年聖源浩無涯八傳得巨源憤學求似之遺經與遺物保䕶如嬰兒萬里去復逺見者咸齎咨況此一尺槐千載孔林思非無原壤杖非無少正鈹用舍各有時小大各有施疇能起叚公共賦甘棠詩
　　寄天香菴恬上人
　　門掩天香竹樹叢了無塵翳此心同東林社散圖空在南國山多夢不通白草秋閒支遁馬黃沙春斷子卿鴻思君記得逢君處一片歸雲海樹空
　　岳武穆精忠廟
　　國勢已如此孤忠天地知死生同父子姦宄繫安危偃月無封檜棲霞有謚碑中原遺老在嵗嵗夢王師
　　三月八日過西馬塍
　　散策好春日湖西古馬塍隂晴雖不定天地自分明栁處風無力蛙時水有聲園家分半席問得御花名〈按此首見成化杭州府志中二聯與田園雜興詩同〉
　　過東寺
　　倚空樓閣競翬飛鐵鳳金鈴一望齊多少流民無片瓦江南四月雨淒淒
　　止征婦哭
　　戰國曾聞挾兩戈病中軍不渡交河一身同為明庭死死敵強於死病多
　　大易集說序
　　易言吉凶悔吝進退存亡無非切已之用邇年以來談易者棼棼藉藉三人是之一人非之則攘袂瞋目而與之爭謙卦謂何三人非之一人是之則揚眉頓足而為之喜頤卦謂何嗚呼徒能言不能行易之道幾乎熄矣蘇臺俞玉吾樂貧安道華皓一節於易則不但能言之又能行之輯先儒諸名家之善為是書條列臚分醇正明白深有益於後學所居榜石澗學者稱石澗先生雲皇慶元年春將仕郎江浙等處儒學副提舉白珽序
　　淮雲寺化縁序
　　佛廟之治有二補飭故物為二梵福崇建新製為三有利崇建之利三謂入海安穩多獲重寳欲作寺且不貪惜也噫凡天下事即以利而後有所為是名未離塵著雖然苟利一一切不間緇褐無論蒼雅皆宜有為但利已不利於人利寡不利於衆豈徒塵著猶之貪惜可也崑山太倉之陳涇前無寺自顧氏由淮而吳占地清曠而通上人與師正庭結茅而棲焉且曰吾里崇明有永寧而民日趨於善惜寺薄海隅濤齧風擊嵗虞欹墊欲遷善地而未能也我佛創四廟兩塔或伽邪山或祗陁園如白雲去來隨所止息無有方所若即此殊勝有所建推原其本顔曰淮雲銳心善果日增月益克臻於有成不四三年紺樓翠宇翬飛金麗若就地湧出栴林嶷嶷法輪囷囷食有堂寢有竂行有廡衍膏腴以豐巾鉢闢崇深以繼薪水首踵寒暑之奉罔有或闕嗚呼今念慈教徧天下招提蘭若如恆河沙數豈繫有無於太倉一漚地哉徒以象教所至如日之無不照雲之無不覆使人觀感興起為善者衆於國家政教與有助焉為是縁果非了通其誰尚勉之哉至大庚戌正月旣望述
　　跋顔魯公劉中使真蹟〈又名瀛州帖〉
　　瀛州帖視魯公他書特大而凜凜忠義之氣如對生面非石刻所能仿彿也餘生平獲見真跡二小字麻姑記與此耳嘗有雲桃源在何處乃見世道汙所以顔魯公細書記麻姑事近荒忽時賢者適嬰多虞世降俗卑陋假異境以明其志殆子欲居夷也雖魯公忠貫日月功載旂常固不待善書名於代況筆精墨妙若是耶昔桓彛渡江傷晉之弱及見王導輩語則知有托足之地余於是觀公剪禽之帖亦知夫唐爝未熄歟史侯處厚尚義士也曠嵗月而得之既得之非尚義者不出示處厚知所尚哉錢塘白珽題
　　跋米海岳臨唐𤣥宗書鶺鴒頌
　　餘生平見米氏真蹟將八九種皆晚年放縱之作其摹學古人者惟諸石搨中見之墨跡不多得邇來得見此帖然後知米氏之劍拔努張悉從小心翼翼中來也論者謂元章之書沈著痛快超妙入神不亞於唐𤣥宗當並肩齊驅耳何故摹之吁此以管窺天未知書之奧妙者也凡天下事最忌自滿器滿則盈舟滿則覆故狂夫之言聖人擇焉君子戒於闕黨也況右頌筆法結搆遒媚精神骨立不狃於世習得自然豐度亦有元章所不能到者今截長補短更覺神韻不凡耳所謂至寳必百鎔煉而後成者耶然元章摹書與他人異元章此帖與他帖異將來必有肯余論者錢唐白珽
　　趙臨禇書跋
　　禇公書六朝衆長而成一家於代何獨枯樹賦而已子昂後五百年一振豪頃奪其符而代之豈規規學禇而能之抑胸中有所謂者也謂予不信有木居士在
　　木齋王公孝感白華頌〈並序〉
　　古孝親之感以致物之異多白故劉殷白雁林攢白烏程袁師白狼梁文貞白兎而詩之素冠白華可見矣若宇文周之王崇神草生庭以有徳感無情登之信史傳以為祥不可誣也今木齋王史君孝母之徴著朱華白實於離根去土之瓶盎此又因心之效貫於神明者錢塘白珽謹拜手為之頌曰
　　草木何知所知者天母也天只隔彼壤泉事死如生將終身焉酌水獻花罔或不䖍潔白之感著於几筵徳有所屆在爾象賢守富守貴孝忠則全國人稱頌〈一作願〉憇棠樹萱斂華就實遺訓乃宣播此徽烈本支永年


　　湛淵集
　　湛淵集附録
　　元故湛淵先生白公墓銘　　　　宋　濓
　　嗚呼是惟湛淵先生白公之墓先生諱珽字廷玉白其姓也出於宋丞相時中之裔世居文水時中之從子翼扈蹕南渡官至防禦使生武畧大夫良輔食邑檇李因家焉武畧之後又至武功大夫顯始占籍於錢塘生修武郎必騰修武生通武郎嶸先生父也妣方氏先生本四明名儒舒少度遺腹子通武育以為嗣五歳能屬對八歳能賦詩十三受經太學習為科舉業轟然有聲塲屋間一時貴人爭欲出其門下甫及壯元丞相巴延平江南聞先生賢檄為安豐丞辭不赴乃客授藏書之家晝繙夜誦燈墜花穴帽不知也如是者一十七年程文憲公鉅夫劉中丞伯宣前後交薦之復以疾辭中歳嘗出遊梁鄭齊魯厯覽河山之勝登臨弔古訊人物風土慨然有尚友千載之意及至燕王公貴人見輒賔禮或欲舉為東宮官者先生復引義固辭南北孤逺士久困逆旅則必昌言甄拔之自是學益充文益富而家益貧宣尉都事鮮于公樞帥一時名士援杜甫邵堯夫故事共買屋使之居㑹李文簡公衎出將使指喟然歎曰有才如是坐視其窮可乎力挽起之授太平路儒學正先生不得己應命未幾攝行教授事悉心官政修建天門採石二書院政成當時事例可貢行臺令史逹官勸之行先生笑曰吾守章縫爾它何覬哉尋轉常州路儒學教授兵燹之後禮殿與堂廡皆廢弗治祭器載籍亦闕先先為完之且復侵疆三千餘畆俄再遷教授慶元未上翰林集賢兩院謀曰白先生淹回下列吾儕不啟齒一言可謂汗顔矣共尉薦之陞江浙等處儒學提舉司副提舉階將仕佐郎時鄧文肅公文原實為之長與先生志氣脗合舉刺得宜文化大行秩既滿銓曹有不知先生者署淮東鹽倉大使先生自以鹽筴非所諳習不俟終更即謝事養疴海陵逺近學徒擔簦相從者殆無虛月先生已六十又七及再遷從事郎州路蘭溪州判官則不復有宦情矣日與韻朋勝友曳杖游衍銜杯賦詩惟恐日之易夕所居西湖有泉自天竺來及門而滙榜之曰湛淵因以自號晚歸老棲霞又號棲霞山人以天厯元年九月十五日卒年八十一其年十一月二日𦵏錢塘縣履泰鄉棲霞山之陽其子遵治命題曰西湖詩人白君之墓雲先生性至孝母病刲股和藥起瀕死者再及歿號慟自擲嘔血至數升父感奇疾醫言必得兎屎可療先生踏氷雪縁崖穴求之三日不得父死抱屍哭絶而復蘇繼母虐不子厥子先生事之愈恭既而改適他氏無儋石之儲先生為營朝夕且負其避兵迄免於難然汲汲行義尤不顧家之窶孤嫠不能昏者嫁之死而無所歸者藁殯之道中拾遺珠待其人訪索審而還之或以質劑假金匱乏不獲償焚而慰之生平無驕辭怠色一以謙抑為事聞人善未嘗不艶慕見揚人過掩身亟避去奉先之外不惑異端不謟凟鬼神疾疢憂患之來一委之於天自幼至老無一日廢問學故能長於詩文紫陽方公回稱其冠絶古今有英雄大丈夫氣剡源戴公表元謂其注波五經之淵披條百氏之畹廬陵劉公辰翁又言其不為雕刻苛碎蒼然者不惟極塵外之趣兼有雲山韶䕶之音皆確論也翰墨雖其餘事亦有晉魏風酒酣命二童持紙懸筆一揮疾如雨風聲光翕然四達而先生素志邱壑以退為進故位不逮名君子惜之先生娶沈氏有賢行前二十七年卒子二賁文林郎南安路總管府經厯采溫州路永嘉縣鎮海東寨廵檢女一歸常州路儒學正鄭禾孫四栩越東明皆蚤世孫女一適平陽宋允恆允恆由紹慶路儒學正陞授新州新興縣福縁寨廵檢賁以子夭命允恆仲子範為後範有學而文能繼其家者也範生子二弢女三先生所著書曰詩曰文曰經子類訓曰集翠裘曰靜語皆二十卷嘗鋟諸梓四方多傳誦嗚呼先生已矣濓生也晚雖不能識先生幸從鄉先生黃文獻公遊聽談杭都舊事有如淮隂龔公開嚴陵何公夢桂眉山家公之巽莆田劉公䕶西秦張公楧虎林仇公逺齊東周公宻凡十餘人相與倡明雅道而先生齒為最少乃與羣公相頡頑南北兩山間其遺跡班班故在僅踰五十春秋而先軰流風遺韻弗可復見不亦悲夫嗚呼死者固不可作若並其言行而不彰將何以為聳善扶俗之勸於是徇範之請鉅細畢書之嗚呼先生之名其果待文而後傳哉銘曰
　　虎林有哲夫兮秉徳良優柔嗜義如嗜利兮避名如避讐指退以為進兮謙抑每自修知分中自定兮不假外物求天經況所惇兮血淚交頥流冠冕百行先兮倫品庶不偷發越見聲詩兮笙鏞間鳴球律品素和協兮八音交相繆雄章落四海兮虹氣日夜浮棲霞有名山兮草木光如油紀徳薦石章兮千古振諸幽


