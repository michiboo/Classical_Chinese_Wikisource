
漸悟集卷上
崑嵛山 馬丹陽撰
祥煙瑞氣常敷布，便覺心歸素；世人為處我無為，更無思無慮。
絳房奼女嬰兒聚，慧目看烏兔；斡旋離坎兩交宮，這些兒誰悟？

衣裝紙襖並麻布，固亙初元素；風前月下撫心琴，並無些塵慮。
雲朋霞友常相聚，看飛烏走兔；玉中養就紫金丹，這些兒誰悟？
扶風全道名通一，道號無憂；見畫骷髏，猛烈收心事事休。
四旬有六霜侵鬢，拂袖雲遊；休要剛留，譬似無常限到頭。

行屍走肉貪名利，分定剛圖；不念身軀，皮與骷髏作殯居。
勸人割斷攀緣索，跳出紅爐；整頓元初，有箇山侗著力扶。

山侗捨俗投玄趣，結正良因；深謝師真，便做逍遙自在人。
我今誓不東歸去，死在西秦；骸骨雖塵，不與兒孫葬海濱。
〈重陽師父百端誘化，予終有攀緣愛念。忽一夜夢，立於中庭，自歎曰：我性命有如一隻細磁碗，失手百碎，言未訖，從空碗墜，驚哭覺來，師翌日乃曰：汝昨晚驚懼，才方省悟。〉
呂公大悟黃粱夢，捨棄華軒；返本還源，出自鐘離作大仙。
山侗猛悟細磁夢，割斷攀緣；煉汞烹鉛，出自風仙性月圓。

內容未顯名先顯，事可傷悲；壞道根基，失了元初更怨誰？
尋思懵懂勝伶俐，做個憨癡；無作無為，綴甚閑詞寫甚詩？
〈誓死赤腳，夏不飲水，冬不向火。〉
我今誓死環牆內，夏絕涼泉；冬鄙紅爐，認正丹爐水火緣。
師恩欲報勤修養，煉汞烹鉛；行滿功圓，做個蓬瀛赤腳仙。
洞天幾陣清清雨，遙指瓊林堪觀；一條玉杖隨行，探得性內金蓮吐。
嬰嬌女奼來相聚，更有真龍真虎；自然顯出祥光，覆載一個靈明主。
伊子癸卯同生世，不覺流年五十二；我先入道搜玄理，自然不敢相遺你。
無分晝夜常留意，詩曲謾書千幅紙；勸公早把家緣棄，免交失腳黃泉底。
清清淨淨祥雲腳，九竅內往來交錯；誰知妙用緣無作，自然理煉成丹藥。
驪龍吐出神珠燦，現萬道霞光罩卻；虛堂瑩徹添光灼，蓬萊路有些期約。
日裏金雞叫一聲，夢初驚；清風枕上有餘清，酒初醒。
霧卷雲收天似水，月初明；虛堂寂寂絕塵情，性初平。
楊柳枝詞掃一篇，寄誰邊；一於一郝二劉仙，訴些言。
好與丘劉譚馬子，共搜玄；九還七返行功全，去朝元。
猛棄榮華兒女妻，悟玄機；騰騰兀兀任無為，做憨癡。
雲水不遊芳草徑，內行持；功成行滿獨何之，赴瑤池。
夢見嬌妻稱是母，又逢愛妾還稱女；因為前生心不悟，心不悟，改頭換面為夫婦。
從此山侗常恐懼，那堪更得風仙度；決要淨清清淨做，清淨做，紫芝彼岸通玄路。

七十光陰能幾日，大都二萬五千日；過了一日無一日，無一日，看看身似西山日。
不做修行虛度日，悟來豈肯經終日；斡運洞天真月日，真月日，蟾宮裡面擎紅日。
奉勸孫姑修大道，時時只把心田掃；殺了三屍並六耗，無煩惱，常清常淨知玄奧。
休問異名爐與灶，沖和上下通顛倒；鉛汞自然成至寶，非常好，霞光簇捧歸蓬島。
奉勸同流聽仔細，斷葷戒酒全容易；不戀浮財渾小事，深可畏，輕輕觸著無明起。
大抵色心難拼棄，算來斷制須由你；便把如讎如活鬼，宜遠離，至於夢寐須迴避。
叮囑庖人常作善，殷勤供養人休倦，莫把煎湯傾地面，攤涼冷，恐傷蟲蟻行方便。
日用柴薪並米麥，無拋無撒無奢儉，內外淨清忘俗念，真堪羨，將來決得居仙院。
牛駕重車逢惡路，奈人不顧艱難處，加力用鞭鞭不住，鞭不住，牛兒忽作人言語。
你為養家子受苦，我今憐汝須詞訴，你若今生心不悟，心不悟，我身便是將來汝。
悟個不生不滅，更不肯拈花摘葉，忻則高歌，醉眠芳草，夢遊仙闕。
有時普勸人人，莫訝我叮嚀切切，走骨行屍，貪財兢色，枉銷年月。
□輪不催生滅，□焰裏蓮開五葉，□得金花、□成芝草，□分無闕。
□生馬鈺愚人，□然悟家緣痛切，□劈恩山、□明千古，□談心月。
身中應候勝清秀，何須律管泥牛土。芝田憑仗雲耕透，更無用扶犁手。
養生布德功夫就，黃芽遍吐勝花柳。玉洞產胎仙，自然飲長生酒。
斗柄運轉初臨震，自然陽氣騰騰，那堪青鳥傳消信，土牛擊知時分。
日行西陸金光瑩，黃芽瑞草靈芝潤，賞玩九還丹，開瓊宴宜齊整。
先生飲罷瓊漿酒，臥月眠雲閑弄斗，依時斡運不交差，這個功夫憑匠手。
滿堂金玉無中有，國富民安神氣秀。玉樓春色十分奇，不是鶯花並綠柳。
識破塵勞苦苦，樂清閒恣情歌舞。有似孤雲來又去，沒牽纏得逍遙，內自補。
日夜調龍虎，時時奼嬰相聚，養就神珠空裏吐放光明，現元初相貌主。
閑論修持，修持非草草。猛舍家緣，方求大道。
滅盡無明，如軻能養浩，肯逐人情似桔槔。

鷲食鶉居，自然無煩惱，垢面蓬頭，心田頻掃。
金木相生，就中成至寶，便覺靈光出一毫。
兩縣三仙，一心同處，遞相傳授玄玄語，水雲溪畔樂逍遙，煙霞洞裏忘恩慮。
煉汞烹鉛，調龍引虎。靜中結正三田主，功成跨鶴去朝元，大羅天上為仙侶。
自在閒人，逍遙烈士，清貧快樂忘塵事，風前月下拂心琴，龍吟虎嘯來參侍。
或隱山林，或居廛市，勸人回首頭頭是，塵中誘化結良緣，雲朋霞友應翹俟。
此個姑姑，謫仙姓呂，肯來販骨為商旅，蓬頭垢面道家風，雲朋霞友非凡侶。
莫騁容儀，一團臭腐，恩情劈碎非斤斧，心灰念斷樂逍遙，大羅天上居仙府。
六出飄揚，萬峰灒翠，瓊花隕地風吹起，穿簾透幕逞逍遙，人前故要呈祥瑞。
漁父莎披，子猷興至，高陽酒價重增貴，萬民何事有餘歡，來年定是成豐歲。
男女雖親，死生難趓，浮名浮利浮雲朵，萬緣一撇恰如無，長生路上修仙果。
玉戶頻開，金關緊鎖，靈珠裡面持經課，功成輕舉踏雲行，大羅天上端嚴坐。
重遇重陽，重重悟道，扶風馬子何愁老，調龍引虎弄明珠，明珠出路應須早。
以鈺為名，字呼玄寶，雲中子得為佳號，木牛小字宇山侗，山侗指日登仙好。
重到興平，廣開言路，驀然興盡思歸去，踏莎行計指長安，願人早早心開悟。
貧富由天，子孫陰注，筭來分定休思慮，聞身康健速修持，真誠博個真師度。
三髻山侗，拜聞張氏。看人佈施終非是，臨淵休羨錦鱗肥，退而結網勝瞻視。
欲住蓬瀛，何勞翹俟。蓬頭垢面忘塵事，焚香百拜本夫心，同修願繼龐居士。
丫髻之中，明藏兩吉，師名頂戴休更易，鐘離昔日亦如斯，姚公仿效寧無益。
性燭修完，命燈挑剔，靈光朗照知無極，迎仙客唱踏雲行，瑤台月裏投端的。
〈師父贈譚仙詞曰：「張公吃酒李公來，李公奪了張公飲」，擊發鈺謹和：〉
豁豁洋洋，詳詳審審，仙家出語何須恁，山侗自揣一鼇魚，金鱗晃日如新錦。
雲水逍遙，身心恣任，欲為上士相爭甚，大家共喜白衣來，玄中玄酒宜同飲。
不說龜毛，無論兔角，幻軀閑想如蟬殼，怎生亦得顯金容，筭來全在心知覺。
志不回還，道非遙邈，洞天白雪成紅雹，化為自在個靈童，自然掌握長生藥。
絕品堪稱，奇名甚當，消磨睡思功無量。仲尼不復夢周公，山侗大笑陳摶強。
七碗盧仝，趙州和尚，曾知滋味歸無上。宰予若得一杯嘗，永無晝寢神清爽。
東布煙蘿，西排雪柳，秦川渭水添清秀。四方八表湧金蓮，祥光瑞氣輕輕覆。
九轉經營，一時功就，自然玉殿成無漏。三清高坐寶花台，誰知此景無中有。
玉液瓊漿，調和玉屑，便教玉案堆冰雪，須憑玉杖作良工，捍成玉餅輕輕疊。
驀聽金聲，金刀細切，金爐裡面烹無歇，馨香軟美餵金牛，金牛飽後無生滅。
根蒂蟠虯，龍須圍繞，枝枝葉葉青青好，三光照曜結雲棚，就中幾穗非常寶。
初似琉璃，終成瑪瑙，攢攢簇簇圓圓小，數珠相似恐人偷，馬風吃了歸蓬島。
三髻軒昂，一般仙格，宜乎花戴青黃白，這些道意少人知，馬風再遇親傳得。
欲要修持，須依法則，日來月往通關脈，烹鉛煉汞結金丹，功成行滿蓬瀛客。
白刃持𣖙，青絲作線，一經一緯挨排遍，功成不敢掛茅簷，全真堂裏垂方便。
隔斷塵囂，內容自見，閑閑不用他人管，月鉤高釣入青霄，恁時爭看扶風面。
馬鈺平生，心平性善，因師釣出牟平縣，逍遙坦蕩過東平，平安無事身康健。
得到興平，治平為念，清平快樂無征戰，雲遊地脈太平宮，平平穩穩行方便。
偶爾心明，自然靈感，寶珠出入驪龍頷，真常常應顯昭彰，性通通達無昏暗。
處世慳貪，則吾豈敢，縕袍共敝而無憾，爭名競利我輸君，眠雲臥月君輸㻇。
真武藏機，真君棄假，榮華富貴須當舍，手持慧劍殺三屍，龜蛇一氣當迎迓。
靈應通明，神清幽雅，知白守黑些兒話，願人省悟踏雲行，好來相伴扶風馬。
高上先生，先生姓李，憐予鄉遠三千里，教言滋味勝瓊漿，尋思不讓元王醴。
見贈予鞋，鞋非鞋履，藏機隱密傳玄理，從今無分踏紅塵，有緣走上青雲裏。
跳出紅爐，身無燒烙，水雲遊歷非流落，晨昏調弄自然琴，清清滋味勝酥酪。
逗引靈童，常叫歡樂，八渠流水成瓔珞，兀誰占得此家風，知心進道長安樂。
不惑之年，心宜不動，常思王杻金枷重，無常一著可傷悲，悟時速把良緣種。
鄙了惺惺，裝成慒懂，修完內貌頻看供，功成行滿去朝元，瑞雲襯步香風送。
〈先祖兄弟四人因唐末去山東，一居萊陽，一住黃縣，一在文登，一居牟平。〉
祖住雲陽，嵯峨山下，自來生計之乎者，卻因唐末去東牟，到今三百餘年也。
數世衰榮，不堪重話，我今因遇家緣舍，水雲遊歷入潼關，超然顯個還鄉馬。
謹寫青詞，專修黃籙，香茶酒果並香燭，鐘聲磬韻透青霄，科儀款款當宣讀。
瑞氣氤氳，祥煙馥鬱，金童玉女傳言速，不惟壽永過松筠，仁人可以同仙福。
遍室清涼，滿堂功德，四方八表無遮塞，靈光萬道出崑崙，人前豈敢誇仙格。
緘口無言，灰心有則，姓名已錄華胥國，逍遙自在看長安，金花玉葉親收得。
走入玄門，牽回白鯉，綴詞感謝吾儕履，從今步步出紅塵，無心著去觀桃李。
採訪幽微，搜尋至理，因師大悟離鄉里，一朝功滿踏雲行，邀公同去青霄裏。
耳聽金經，口餐玉餅，手持象管書心印，雖然事事競相縈，真如不動常清淨。
欲要靈明，須磨內鏡，居塵不染真常應，真常應後顯胎仙，胎仙顯後真常定。
捉住飛烏，牢擒走兔，二輪日月常相聚，光明照耀洞中天，清清雨降如甘露。
撥散浮雲，寧留薄霧，蓬萊仙子時時遇，從斯道號號丹陽，將來決定朝元雲。
□敢輕傳，□專秘訣，□談豈比尋常說。□田震地坎離攢，□珠顆顆須調攝。
□子佳人，□然離別，□圭欲煉朝金闕，□生馬鈺踏雲行，□嚀囑汝心猿歇。
人識山侗字，誰曉山侗意？大貌山侗人倚山，故作山洞謎。
財色山侗棄，玄妙山侗秘，一日山侗樂道成，永占山侗位。

燕至清明近，花到清明盛，奉勸清明遊賞人，別有清明景。
我得清明永，曠劫清明淨，一點清明無價珍，便是清明性。

我為中秋說，休賞中秋節，外景中秋不益人，內景中秋別。
心到中秋歇，塵自中秋絕，金遇中秋結大丹，性似中秋月。

灑掃陽關路，開闡陽關戶，此個陽關無點塵，堪餞陽關侶。
既得陽關趣，怎肯陽關住，放出陽關成道人，起自陽關悟。

師父重陽號，煉就重陽寶，紫詔重陽赴玉京，方顯重陽好。
我為重陽到，庵為重陽造，特為重陽守服居，符合重陽道。

我遇重陽悟，曾得重陽趣，煉就重陽絕盡陰，陰就重陽著。
性命重陽聚，三曜重陽輔，不到重陽不做仙，仙自重陽做。
業重多思筭，豈悟爻和彖，深謝風仙特地來，便把頑愚喚。
忿怒常思難，性燭須叫燦，真樂真歡散盡愁，師弟常為伴。
終日駕鹽車，鞭棒時時打，自歎精神久屈沉，如病馬，怎得常遊冶。
伯樂相師來，見後頻嗟訝，巧計多方贖了身，得志馬，須報師恩也。
天地水三官，下界吹龍笛，驀聽開元虎嘯聲，風伯雨師寂。
至孝養孀親，紅錦蛇吞鼊，六路青牛駕寶車，顯聖功端的。

千祿已無心，唯應三清舉，鐘呂天差做試官，取捨非詩賦。
考校實修持，功行三千數，相應希夷得自然，名錄神仙薄。
恣意逍遙，逍遙恣意，逍遙自在無縈系。行坐逍遙，逍遙似醉，逍遙到處似雲似水。
悟徹逍遙，逍遙養氣，逍遙裡面修仙計，這個逍遙，逍遙無比，逍遙去蓬島十洲有位。
一槍茶，二旗茶，休獻機心名利家，無眠為作差。
無為茶，自然茶，天賜休心與道家，無眠功行加。

紫芝湯，紫芝湯，一遍煎時一遍香，一杯萬事忘。
神砂湯，神砂湯，服罷主賓分兩廂，攜雲現玉皇。
看陽劉，看陽劉，福杖心持占岸頭，眠雲枕逆流。
萬緣休，萬緣休，金木相生性轉柔，丹成赴十洲。

夢軒轅，棄田園，難繼夷門孟四元，惟修性月圓。
縛心猿，認根源，小小蛇兒俯視黿，陽純禮太原。

遇重陽，牧青羊，不著虛名遠遠揚，惟修性日暘。
慕荀楊，樂飄揚，豁豁洋洋豁豁洋，通玄風害佯。
馬風乾，有微言，一別風仙恰二年，思心似倒懸。
去無緣，缺盤纏，乞化長安自肯錢，成人在衆賢。

馬山侗，馬山侗，與個丘仙和不同，心交有始終。
合西東，合西東，慧目相看別有功，時時現內容。

正家風，不爭鋒，猛烈灰心王害風，先歸三島峰。
馬山侗，遇臨潼，三髻頭梳似小童，專專化個同。

入南京，赴蓬瀛，顯出王風九轉成，超然得上升。
寵何榮，辱何驚，三髻山侗絕利名，何愁性不靈。
小張仙，小張仙，款款搜尋汞與鉛，先須縛馬猿。
氣綿綿，氣綿綿，龍虎相交玉藥鮮，金丹一粒圓。
左擎蒼，右牽黃，昔日存心飛走忙，如今萬事忘。
飲瓊漿，宴明堂，瑞氣祥光入絳房，無中得弄璋。

爇銀釭，虎龍降，自在逍遙吸九江，從思惡肉腔。
結紅霜，赴蓬莊，萬朵金蓮簇寶幢，方知好道龐。
長思仙，長思仙，思憶長春子最賢，何時得面圓。
展花箋，展花箋，寫就清吟三兩篇，專憑鸞鶴傳。

功要圓，行要圓，修煉身中子母圓，何愁性不圓。
喜團圓，十分圓，雲水風邀月正圓，無分晝夜圓。

遇重陽，夢純陽，爇起心香禮正陽，三師助我陽。
煉陰陽，固元陽，五色霞光簇太陽，雲中子抱陽。

酒初醒，夢初驚，幻化何須戀利名，灰心遠世情。
月初明，性初平，倒沂清流遇玉京，黃芽漸漸榮。

屋貪多，地貪多，不若灰心厭事多，崇真利益多。
天如何，地如何，富貴榮華待若何，輪回奈我何。
害風仙，害風仙，萬事俱忘理太玄，調和汞與鉛。
結金蓮，結金蓮，九轉功成性月圓，超凡入洞天。
出家兒，處無為，至死如同初出時，何愁道不知？
內慈悲，外憨癡，絕慮忘機無執迷，刀圭有分攜。

朝清清，暮清清，清靜清閒清靜清，清清清更清。
抱靈靈，固靈靈，靈顯靈明靈顯靈，靈靈靈更靈。

壘浮圖，壘浮圖，悟徹浮生惡假軀，回頭認本初。
莫躊躇，莫躊躇，急急修完無價珠，功成蓬島居。
女姑聽，女姑聽，學取麻姑至淨清，依她妙善行。
莫惺惺，莫惺惺，外做憨癡內自靈，功成赴玉京。
休哀人，休哀人，急急灰心哀自身，回頭結善因。
早搜真，早搜真，營養身中神內神，功成禮洞賓。
破故紙，綴襖可防風，坐臥不愁寒水石，雪中敢采麥門冬，從此得從蓉。
浪蕩子，常有自然銅，鼎內硃砂烹煉就，天仙子入白雲中，蟬殼顯山侗。

馬風子，獨自賞元宵，剔正命燈勝白晝，放開心月透青霄，掌握紫芝苗。
金童舞，玉女更吹簫，酒飲瓊漿雖是美，有些閒事不逍遙，惟恨少知交。

馬風子，因遇棄榮華，乞覓殘餘為活計，真清真淨做生涯，烹煉白硃砂。
人莫笑，一志實堪誇，大道朝聞甘夕死，冰清玉潔絕纖瑕，不敢辱師家。

馬風子，昔日在迷津，尋個出期終沒計，欲知山上路兒真，須問去來人。
風仙至，端的話良因，指我一條真捷徑，無差無錯越紅塵，晝夜感師恩。

馬風子，忽想在家時，火院熬煎無限苦，心驚膽顫哭聲悲，悔恨出離遲。
嚎啕罷，感謝我真師，釣出凡籠修不二，逍遙自在處玄機，有分看瑤池。
秋蟬噪。聲細又聲長，飲露餐風聲不閑，聲聲都了顯行藏，使我起悽惶。
堪嗟歎，模樣是蜣螂，尚自超然蟬蛻去，為人寧忍昧三光，急急養鉛霜。
來朝九，今日訪龍山，預賞黃花先落帽，免教鄧穀歎多端，終要久長難。
馬風子，別話一般般，性結重陽花馥鬱，萬年千載不凋殘，永永有餘歡。
酬佳節，爭賞菊花忙，盡說陶潛深得趣，孟嘉落帽與偏長，終久落空亡。
馬風子，別有好風光，陽裡養陽陽養處，木牛牽向牧牛場，永永慶重陽。
今朝菊，人見意闌珊，祗是秋香經一夜，致令鄧穀歎多端，終要久長難。
馬風子，別有一般般，萬頃白雲知去處，金蓮花朵不教殘，永永道人歡。

尋大道，不在路迢迢，雲水清閒真自在，奼嬰相伴做逍遙，此理有誰消。
馬風子，悟徹十分喬，兩腳輕狂街上舞，往來獨許弄風飆，明月杖頭挑。
丘與馬，入道絕貪求，欲報師恩常念念，三年守服豈能休，何處好藏頭。
舊居址，深謝許同修，但願我公同我志，同心同德做同流，同步訪瀛州。

外顛到，愛欲似冤讎，富貴榮華都不顧，人情濃處急抽頭，物外做持修。
內顛倒，真火戲清流，六月降霜麻麥秀，三冬時雨潤丹丘，雲步訪瀛州。

修大道，何必住深山，混俗和光都看破，萬千塵冗不相干，別有一般般。
馬風子，閑裏更尋閑，見個木牛哮吼走，路逢石女笑癡頑，喝去入長安。

馬風子，業障忒愚頑，不認洞天真供養，卻迷俗禮假修完，心意怎清閒？
著外境，欲要塑師顏，建塔修堂並立石，不思施主出錢難，罪業積成山。

馬風子，創置屋三間，動土興工經一載，殺傷螻蟻命須還，死墮鬼門關。
錯中錯，追悔亦應難，造下業緣須受苦，刀山劍樹定躋攀，怎得列仙班。
馬風子，不悟壞修行，雖在環牆居處穩，詩詞引出假聲名，惹得不安寧。
誇伶俐，卻是不惺惺，自愧隱身身不密，空成潦倒白頭生，怎得赴蓬瀛。
真消息，律管定春期，應候土牛先擊碎，芒兒閒散獨何之，此理有誰知。
馬風子，憑仗做修持，恰到人牛俱不見，澄澄湛湛入無為，正是月明時。
〈自勉〉
識破家緣冤苦，忻然跳出鄉閭，秦川秀處作庵居，永住永住永住。
物外逍遙自在，如今寄甚家書，還鄉便得赴仙都，不去不去不去。
昨日道袍破敝，今朝便著新衣，有人問我這因依，且顯同知厚惠。
又恐著他華麗，棄之更不生疑，道家蓑笠最相宜，貧後安眠穩睡。
心內常搜己過，口中不說他非，世人為處我無為，乞食街前不恥。
日日飽餐玉蕊，時時爛飲刀圭，一朝引出化生兒，方顯道家活計。
學道休妻別子，氣財酒色捐除，攀緣愛念永教無，絕盡憂愁思慮。
不得無明暫起，逍遙物外閒居，常清常淨是功夫，相稱全真門戶。
學道休迷導引，不宜修飾容儀，相違世俗處無為，生計水雲無系。
功行修持何幸，施為殺了三屍，一靈性月越瑤池，奇異方知容易。
一則降心滅意，二當絕慮忘機，三須戒說是和非，四莫塵情暫起，
五便完全神氣，六持無作無為，七教功行兩無虧，八得超凡出世。
一道經花玉線，二輪日月烹煎，三車搬運入丹田，四海雲遊走遍。
五色霞光出現，六情變作青蓮，七真攢聚性圓圓，八臂金剛伏善。
地肺重陽師父，呂公專遣雲遊，秘玄隱奧訪東牟，釣我夫妻兩口。
十化分梨匠手，百朝鎖戶機謀，千篇詩曲拽回頭，萬劫同杯仙酒。
不恥蓬頭垢面，不嫌糲糧粗衣，不慚求乞做貧兒，不羨榮華富貴。
一日功成行滿，仙裳天賜威儀，星冠月帔履雲歸，節步玎璫玉佩。
人總貪生盡死，我今認死長生，這般徑路少人行，悟後舍家勇猛。
休說玄元難解，我觀容易分明，要君守拙絕多能，天地悉歸清靜。
休要尋龍尋虎，不須搜奼搜嬰，勿勞講論汞鉛精，儘是虛名惑恁。
只要心中清靜，無為便是功成，慈悲相助氣神凝，如此神仙有準。
大道都來六字，自然清靜無為，有人依得合希夷，視聽何須眼耳。
清靜內容歡喜，無為功就神飛，自然雲步赴瑤池，三島十州仙會。
莫論離龍坎虎，休言赤髓黃芽，勿談搬運紫河車，不說嬰嬌女奼。
絕慮忘機最妙，澄神養浩尤佳，無為無作路無差，豁達靈根無價。
守拙宜乎甯耐，曾分秀氣三台，龍吟虎嘯去還來，明月清風自在。
五道霞光覆載，神珠養就辭胎，一聲霹靂洞門開，始覺山侗奇怪。
一不輕師慢法，二遵清靜仙經，三存精氣養神靈，四把塵勞拂盡。
五戒無明業火，六除俗禮人情，七擒猿馬永安寧，八味瓊漿得飲。
江畔溪邊雪裡，陰陽造化希奇，黃芽瑞草出幽微，別是一般香美。
用玉輕輕研細，烹煎神水相宜，山侗啜罷赴瑤池，不讓盧仝知味。
海島丘劉譚馬，因師各棄榮華，逍遙自在樂無涯，休論高高下下。
不會琴棋書畫，些兒營運無差，眠雲臥月飲流霞，醉後惺惺灑灑。
是是非非遠遠，塵塵冗冗捐捐，人人肯肯解冤冤，步步灣灣淺淺。
善善常常戀戀，玄玄永永綿綿，明明了了這圓圓，杳杳冥冥顯顯。
物物般般認認，常常戰戰兢兢，心心念念恐沉沉，得得來來損損。
日日清清淨淨，時時湛湛澄澄，惺惺灑灑這靈靈，燦燦輝輝永永。
莫訝馬風廝哄，人情且要和同，至於行步敢從容，踏地仍懷恐痛。
無作無為妙用，常清常淨真功，行住坐臥逐王風，豈敢心猿內動。
欲繼許君龐老，捫心自忖須知，同心同德做修持，稍有相違遠離。
三個不如兩個，兩人談是談非，孤雲野鶴任東西，豈有纖毫縈系。
盡說仙家飲酒，仙家不飲糟漿，自然玉液味偏長，澆溉黃芽榮旺。
月下風前清爽，薦杯玉蕊馨香，醉經飽德訪蓬莊，高臥仙宮方丈。
學道惺膻不戒，明知斷了慈悲，五辛爽口欲滋基，怎比米精麥髓。
二物包藏秀氣，吾門啖素相宜，修持功行稍相虧，怎得長生久視。
莫論心肝腎肺，休搜南北東西，勿言震兌坎和離，別有些兒奧旨。
吸盡江河淮濟，星辰日月輝輝，精神氣血赴丹池，便得超凡出世。
運用無時不可，悟來有甚羞慚，前三三與後三三，欲漏天機未敢。
顧我完全玉性，勸人省悟銀蠶，好歸物外訪玄談，認個不增不減。
學道須離火院，搜玄參訪良緣，守清守靜絕般般，乞覓於身大便。
雲水須明內外，牢擒意馬心猿，萬緣不著得神全，酬了修行大願。
心坐勝如打坐，心灰自沒心猿，形如槁木自安然，物外般般怎染。
養氣勿勞呼吸，頤神全在抽添，雲房深處永綿綿，產個胎仙出現。
學道完全性命，養身乞覓殘餘，真功清靜證元初，真行救人疾苦。
此外並無作做，心同鷇食鶉居，逍遙自在恰如愚，應遇三清仙舉。
我會調和美膳，自然入口甘甜，不須醬醋與椒鹽，一遍香如一遍。
滿滿將來不淺，郍人吃了重添，虛心實腹固根元，飽後雲遊仙院。
道隱身披布素，心慈口遠肥甘，逍遙物外住雲庵，昔日作為豈敢。
伶俐番成懵懂，惺惺變作憨憨，段公休說不慳貪，廣占雲煙似唵。
臥化勝如坐化，修行所貴真常，假軀難以做馨香，何必臨歸著相。
說破飛升一著，成仙祗是神光，天宮無用臭皮囊，攜去深山掉樣。
我欲只言清靜，恐人入道徘徊，闡揚龍虎去還來，初地多便奇怪。
我倦論持嬰奼，恐人別意胡猜，誰知男子產嬰孩，回首自然悟解。
□貌先生姓古，□中不講之乎，□壬妙處用功夫，□道是他省悟。
□亦玄門得趣，□飛玉兔金烏，□君相伴化頑愚，□意如同數罟。
□我石榴栗果，□金卻要公猜，□衣引個白衣來，□是人非不採。
□學非幹大道，□元營養嬰孩，□端午正出君懷，□印何曾姓蔡。
范蠡張良當日悟，得寵還驚防患尋歸路，若戀功名艱險處，如何卻得蓬莊住。
或問扶風緣甚去，京兆風仙遠遠親來度，便覺靈明常有主，從今直入長生戶。

物外逍遙修九九，慕樂清貧寂淨無中有，不謁侯門常內守，脫離天地人三殼。
子午門封真卯酉，白虎青龍對鳳頻哮吼，佛面嬰兒披錦綬，蓬瀛路上堪遊走。
起念破清齋，貪愛必為災，靈明何事別三台，竊蟠桃非止兩三次，因謫降出蓬萊。
豈比棟樑材，仙質肯塵埋，大羅天上好安排，煉金丹九轉功成日，重去也免投胎。
一片無為霜雪心，自然塵事不能侵，長舒雲袖舞雙林，
九轉丹砂生紫霧，一溪白玉養黃金，山侗唯恨少知音。
物外修持物外園，搜玄搜妙認根源，勞擒意馬與心猿，
先把虎龍收在鼎，自然鉛汞得歸元，神凝氣結性團圓。
若匪雲遊到渼陂，爭知此處隱瑤池，人人怪我不留題，
壁上珠璣碑上玉，交光燦爛有餘輝，何須馬鈺再吟詩。
萬種千般教得人，怎生教你絕心塵，悟來方可得良因。
怕死自然恩愛斷，忘機決定氣神淳，無為清靜合天真。
自愧無緣去大梁，亦無心意學賢良，夷門道友我思量。
予在環牆調水火，諸公何日絕炎涼，山侗叮囑悟黃梁。
霞友中條鬍子金，金波玉液滌胸襟，襟襟雲水到如今。
今看無為庵妙記，記中字字燦予衿，衿拖光彩怎生禁。
一志投玄絕利名，二無塵事氣神清，三光攢聚永安寧，
四序不分真造化，五般霞彩結成形，六銖衣褂鶴來迎。
好個中條胡講師，通儒明道達禪機，自然悟解這些兒。
石女醉歸金虎窟，鐵牛耕入火龍池，胎仙採得紫靈芝。
七十光陰似箭忙，夜消其半可悲傷，那堪日日頓無常，
更想上床鞋履別，尋思戀個甚郎娘，不如物外做瘋狂。
奉勸須看清靜經，脫仙模子好搜尋，湛然常寂理幽深。
常處真常常應物，自然無欲亦無心，運行日月作知音。
無作無為道庶幾，不須把釣坐漁磯，常清常靜好根基。
玉液通傳心絕慮，金光溉濟性忘機，處玄通妙合三機。
煉到無心正用功，玉堂深處弄清風，到顛顛倒結殷紅。
萬派寒泉枯藥鼎，一輪明月出圭峰，本來面目赴仙宮。
昔日施為狡猾心，聞人活路向前侵，暗生荊棘鬧如林。
不顧傷神並損氣，欲求積玉更堆金，行屍走骨作知音。
今日常行惻隱心，幽微玄妙要人侵，雙垂雲袖舞瓊林。
水裏搜尋木上火。火中營養水中金，雲朋霞友作知音。
澹泊虛行不肯行，常憂凍餒逞多能，豈知飽暖欲情生。
且恁寂寥瀟灑過，休迷塵事與華榮，常清常靜大丹成。
決烈修持是郝仙，孤雲野鶴最悠然，我雖環堵望齊肩。
日日煉心烹藥鼎，時時運火補丹田，功成同上大羅天。
休羨羅幃與絳綃，紅爐跳出碧塵銷，玄中玄妙有緣消。
顛倒陰陽真了了，不分白晝與清宵，一輪性月上丹霄。
玉女瑤仙佩玉瓢，芰荷香里弄風飆，西江月內采芝苗。
九轉功成長壽樂，三田寶結恣逍遙，迎仙客去上青霄。
玄上玄玄且莫尋，日常除剗我人心，清閒歡樂作知音。
莫向靈台留一物，自然結正水中金，恁時雲步上瑤岑。
三髻山侗化臥單，諸公休要做艱難，三條幹布有餘寬，
每幅度量須六尺，通為二九禮長安，不愁炎暑與嚴寒。
瓦𤮴先生俗姓於，三千里路乞殘餘，逍遙坦蕩稱吾徒。
常認此般真活計，自然不受世情拘，修完性月照冰壺。
淨淨清清淨淨清，澄澄湛湛湛澄澄，冥冥杳杳杳冥冥，
永永堅堅堅永永，明明朗朗朗明明，靈靈顯顯顯靈靈。
〔能〕運三車入寶瓶，〔瓶〕花燦爛玉堂明。〔明〕光照耀鬼神驚。
〔驚〕散陰魔精自秘，〔秘〕藏丹顆性靈靈。〔靈〕明出現絕多能。
閑行閑坐閑眠，養丹田，常把東西南北合和煎。
處玄妙波中煉，用抽添，五彩霞光覆載一胎仙。

常清常淨常閑，脫塵凡，自在逍遙，雲水訪龍山。
瓊漿酒無中有，養金丹，煉就重陽，歸去列仙班。
情忘念斷生光瑩，自然現澄清景，瓊花滿樹都無影，於中好掛心鏡。
光明燦爛分邪正，這身體終歸糞，元初面目今番淨，專專候玉童請。
秘奧豈愁天地管，處玄機故然貧懶，守服環牆高而不短，馬風性無寒暖。
常爇心香慵執卷，師恩報何時願滿，功行周圓得歸銀漢，雲步向前相趕。
碧洞深藏真景致，黃白花開金玉異，不住有祥雲，甘露降瑞中增瑞，
孟嘉落帽陶潛志，又爭知這頭瞻視，日日慶重陽，功行滿六銖衣賜。
天水創雲庵，遠勝精藍。雲朋霞友日常參，恰似栽松招引鶴，豈是貪婪。
若肯悟清談，管有香甘。田園分付與兒男，欲住蓬瀛先改作，落魄婪耽。
得遇忻然別東州，訪地肺恣遨遊，水雲自在沒憂愁，這攀緣愛念休。
保護根元二尾牛，運玉汞到顛流，金丹結正不持修，闡玄談般若舟。
乞覓殘餘真活計，無羞無恥無榮，捨身豈是餵饑膺，亦非為虎食，不著假身形。
萬種塵勞齊放下，自然神氣靈靈，心猿意馬兩停停，無緣沉苦海，有分看蓬瀛。
此個隴西明大道，看來俗累難拘，報予天水慕清虛，彭城歸正覺，割愛後來閭。
更有段公明慧性，悟來巧變癡愚，山侗聞得證無餘，忻然如大醉，認得本來如。
杜康造底，昔日文君當罏沽底，驀想古來畢卓新曾偷底，是劉伶十分偏愛底。
帝前李白曾吐底，欒巴起悲救火遙噀底，司馬相公常常專專誠底，又爭知是郎中貴姓底。
