
漸悟集卷下
崑嵛山 馬丹陽撰
在俗非為俗，居塵不染塵，如蓮不著水之因，萬卉千花一葉不沾身。
營養心中性，修完身內神，各人了了繼何人，龐老全家拔宅許真君。
〈予戒酒肉茶果久矣，特蒙公見惠梨棗，就養成亂道一篇：〉
悟徹梨和棗，寧貪酒與茶，我今雲水作生涯，奉勸依予早早早離家。
我得醉醒趣，君當生死趖，同予物外煉丹砂，九轉功成步步步煙霞。
兒女心頭盡，田園意上除，金銀財寶與妻孥，物物般般屏氣恰如無。
卻著人情事，堪嗟性蠢愚，不如一撥守清虛，無作無為便是好功夫。
心地頻頻掃，塵情細細除，莫教坑塹陷毗盧，常清常清方可論元初。
性燭頻挑剔，曹溪任吸呼，勿令喘息氣聲粗，晝夜綿綿端的好功夫。
意動心須動，心除意亦除，無無寂寂寂還無，神氣和同子母得安居。
莫覓曹溪路，何須問尾閭，真清真靜養真如，真樂真閑真個好功夫。
昨日因何喜，今朝為甚悲，喜他向道慕希夷，悲則因他華麗不相宜。
既欲搜玄妙，須當做乞兒，蓬頭垢面觜累垂，意靜心清便是上天梯。
天上初流火，人間乍變秋，鵲橋銀漢瑞雲浮，織女今宵何處喚牽牛。
閨女離閨閣，無愁自起愁，爇香乞巧拜無休，恁肯灰心守拙列仙儔。
夢裏遊郊野，骷髏告我來，哀聲聲切切聲哀，自恨從前酒色氣兼財。
四害於身苦，人心竟不灰，致今萬劫落輪回，悔不當初學道做仙材。
王與馬相見，心交應宿緣，太原梁苑已升天，記得當初留語再相傳。
守服須三載，持心更五年，誘人歸善行功全，此個扶風重禮害風仙。
但願三丹結，何愁兩鬢皤，蓬頭垢面囉唆囉，十二時中謹謹養沖和。
不羨相如志，無心繼伏波，馬風題柱意如何，不做神仙不過灞陵河。
無使名過實，常教實若虛，藏機隱密恰如愚，閑問心王何處用功夫。
性做長生寶，身為大藥爐，煉丹須要飲醍醐，醉臥瓊樓調弄夜明珠。
不羨人先悟，惟愁我未愚，蓬頭垢面觜盧都，身做行庵到處得安居。
不著人情絆，常教我相除，逍遙自在個塵無，物外山侗不解會功夫。
重陽師父談爐灶，全在心田了。山侗亦認本來真，性停命住永永是吾神。
從今內外成顛倒，漸漸通明道。故將詩曲勸多人，猜得春花秋月好為親。
棄財戒酒，藥囊系肘，常清常靜便把虎龍引逗。心起大慈悲，人人盡欲救，化愚迷詩詞如咒。
休要攀花柳，速修神秀，玉壺中有個自然紅狗。日日吠青霄，誰知合著口，便披雲能飛解走。
物外先生姓景，酒色氣財常警，稍稍覺偏頗，不待他人自儆，自儆自儆，得步長生內境。
一志孤清守道，十地遍生芝草，百行謹行持，千日煉成真寶，真寶真寶，萬劫容光轉好。
莫訝邇來栽竹，非戀眼前碧綠，惟愛歲寒心，使我自然不俗，不俗不俗，清淨志堅仙福。
悟道散人姓嶽，秘密玄機把握，終日撫心琴，便是蓬萊仙樂，仙樂仙樂，聒透身中華嶽。
物外洞天金雨，澆溉九還之數，猿馬兩澄澄，自是性停命住，命住命住，產個胎仙飛舉。
三髻山侗愛笑，好弱歸之一笑，不是我如斯，有個內容欣笑，欣笑欣笑，真樂自然歡笑。
妻妾兒孫一假，金玉珠珍二假，三假是榮華，幻化色身四假，知假知假，說破浮名五假。
一避無涯火院，二避名利牽絆，三避敬欽頻，自是田分三段，堪看堪看，金玉結成光燦。
地肺重陽師父，化我百朝扃戶，卻欲報師恩，三載願心環堵，餐素餐素，體掛靈明紙布。
譚馬丘劉四絕，好弱各無分別，因遇別東牟，故訪西秦養拙，養拙養拙，直要清貧做徹。
此個散人姓傅，不戀榮華貴富，物外做修持，玄妙性中分付，分付分付，蓬島將來趨赴。
悟道姑姑姓李，棄了人情俗禮，決烈似男兒，搜獲玄中玄理，玄理玄理，只在西江月裏。
悟徹人生能幾，庇了滿頭蝨蟣，樂道處真常，十二時中煉己，煉己煉己，做個神仙綱紀。
惆悵煙霞伴侶，堅意辭予歸去，不念我伶仃，守一清清環堵，環堵環堵，終日無情無緒。
志在環牆養拙，是是非非不說，終日似憨癡，逗引個中歡悅，歡悅歡悅，便是山侗活業。
馬劣猿顛濁夢，虎繞龍蟠清夢，無作更無為，性住命停仙夢，仙夢仙夢，氣結神凝無夢。
寶殿金門玉鎖，要看搜尋雲采，無影鑰匙兒，便把轉關剔過，剔過剔過，自是無升無墮。
此個散人姓賈，悟徹身軀是假，急急便投真，物外修完純瑕，純瑕純瑕，內飲何須持斚。
歡樂滌除煩惱，清淨自無塵惱，真氣遍三田，結聚琉璃瑪瑙，瑪瑙瑪瑙，自是還金補腦。
權老萬緣一擎，意馬心猿頓歇，杳默湛澄中，無影人人歡悅，歡悅歡悅，性似清風明月。
不得迎之見首，怎得隨之見後，仰視愈彌高，鑽次轉加堅厚，堅厚堅厚，悟徹頭頭觀透。
德茂元公兄弟，月帔星冠遂意，奉勸更修持，爐煉丹砂無比，無比無比，占得蓬瀛仙位。
傳語兩宮道士，日用剪除塵事，爐煉白硃砂，內境內容瞻視，瞻視瞻視，此際山侗參侍。
傳語終南道衆，早把良緣勤種，保守氣精神，調攝烏龜赤鳳，赤鳳赤鳳，化粒金丹高聳。
便把那人喝住，莫使狂行一步，日日處真常，自有神珠堪顧，堪顧堪顧，共作長生伴侶。
此個散人姓謝，富貴榮華不籍，猛烈入玄門，修茸洞天臺榭，台榭台榭，自有花開不謝。
信步如同雲水，看遍秦川八水，不似棟樑間，萬脈逆留神水，神水神水，便是山侗真水。
物外茅齋映竹，一飽殘羹冷粥，樂亦在其中，記得風仙叮囑，叮囑叮囑，保養靈明性燭。
欲要病源除削，便把塵緣拈卻，心上去憂愁，性內真歡真樂，真樂真樂，此者仙家一著。
潑灑無明業火，保守爐中水火，固養本根源，決要水中生火，生火生火，便是山侗真火。
且做虛中急足，有日清閒願足，隨分更隨緣，自是常常知足，知足知足，捉住金烏三足。
一鼓孤眠內守，寶陸用雲耕透，密種紫芝苗，自是洞天無漏，無漏無漏，坎虎離龍交媾。

二鼓孤眠內守，雲綻遍天星宿，日月兩交光，自是寶瓶無漏，無漏無漏，起陸龍蛇戰鬥。

三鼓孤眠內守，重把玄門頻扣，喚覺個中人，自是玉關無漏，無漏無漏，奼女嬰兒攜手。

四鼓孤眠內守，謹謹小心防寇，慧照破邪魔，自是金精無漏，無漏無漏，一點靈光結就。

五鼓孤眠內守，湛寂無中得有，應物處真常，自是神丹無漏，無漏無漏，顯現胎仙清秀。
一鼓乾坤入洞，便把虛無拈弄，離坎自交宮，澄湛寂然無夢，無夢無夢，別我魔軍大慟。

二鼓孤清妙用，顛倒顛倒看供，遍地長黃芽，便覺個中無夢，無夢無夢，八味水流梁棟。

三鼓玉金深種，始覺元陽運動，丹鼎紫煙生，氣奕神清無夢，無夢無夢，一點靈光堪寵。

四鼓嬰兒誇鳳，奼女欣然持控，性命兩停停，自是睡輕無夢，無夢無夢，瑞氣祥光簇捧。

五鼓衆星相拱，應物無勞擒縱，時顯夜明珠，無睡無眠無夢，無夢無夢，五綵雲蹤繼踵。
諸公日日閑團聚，飯罷時時眼廝覷，專專惟望馬風言，怎敢玄玄輕洩露。
常常只把氣神護，謹謹調和龍虎步，徐徐煉就九還丹，個個成仙雲外去。
緣甚修持，風仙釣出侵雲鉤，靈苗秀斡運真，毋非是調羹手。
小過誰無，語失當緘口，班行後怎生依舊，除是隨風走。
自己園亭，無分晝夜宜重構，黃芽秀欲攜雲，毋那裡須垂手。
無相人人，驀地開金口，明先後須當遺舊，拿出元初走。
堪歎人人，波波劫劫貪名利，何時己眼光落地，到此才方悔。
雖有兒孫，要替應難替，辭生淚甚家滋味，想著心先碎。
奉勸人人，塵中莫兢錐刀利，心先己勿欺天地，事在前頭悔。
欲免輪回，休望兒孫替，休垂淚道家真味，把恩愛先錘碎。
昨夜山侗，夢遊蓬島逢鐘呂，文房數一枝純素，不讓蒙恬做。
遠勝江淹，五色何曾汙，相宜處書心開悟，堪應三清舉。
冬至陽生，迎春撥雪黃芽好，人驚早，香如芝草，玉碾勝磨搗，
神水烹煎，自是除陰耗，金童報絕品珍寶，啜罷遊蓬島。
地肺陳公，白毫顯出非常異，人難比，希夷苗裔，肯著塵凡累。
猛舍家緣，無為搜玄理，清心意，自然澆溉，太一沖和氣。
物外高僧，澄澄湛湛真禪剎，真禪剎，心無察察，理趣常搜刷。
玉性玲瓏，處處皆通達，皆通達，無拘無轄，壘起黃金塔。
譚馬丘劉，專專卓個庵兒住，修行處，未知門戶，有個先生許。
翹候嘉音，萬望垂青顧，如無悞，決登雲路，豈敢忘恩府。
去去來來，來來去去何時了，堪失笑，利名纏到，衣換知多少？
奉勸人人，早把元陽保，休虛耗，結成珍寶，得赴蓬萊島。
常守行庵，常清常靜常常快，常搬載，日月常寧耐，自是常交泰。
真樂真歡，應物真常在，真無壞，真如光彩，得做真良價。
物外慵軒，閒居放坦無為作，無為作，自然期約，心腎相交錯。
二氣成形，結就靈丹藥，靈丹藥，銀霞覆卻，展起騰雲腳。
斡運清神境，修完耀洞天，九層臺上聚祥煙，端坐碧霞軒。
開闡瓊林雅宴，賞玩個中深淺，咆哮金虎戲波濤，驚動汞成鼇。
玉女開金殿，金公鎖玉關，真清真靜養胎仙，雲透坎離間。
貪看靈光上下，忘了之乎也者，神珠吐出九般霞，跨鶴赴仙家。
赤子餐青母，紅蛇啖黑龜，祥光瑞氣可成衣，尚自更持危。
調引嬰奼嬉戲，緊把玉關封閉，一輪性月晃，青霄雲步訪三茅。
霞友無塵慮，雲朋絕世情，氣神相結淨中清，談笑大丹成。
好把碧桃采，專獻蓬瀛仙客，大家同共慶重陽，開宴一齊嘗。
休要呼師叔，相看若弟兄，煉心雲補玉京城，何必謁公卿。
因拂心琴益，壽謂飲刀圭戒酒，瑤台上面放瓊花，同去步煙霞。
會握青銅劍，能銜白玉杯，虛心實腹養瓊瑰，平地一聲雷。
唬殺三屍六賊，火裏金蓮開坼，自然顯現個靈童，雲步太虛中。
爐養長生藥，園開不謝花，充饑旋旋采靈芽，消渴飲流霞。
閑看玉蟾光灼，忽見金鼇踴躍，兩般遊戲上青蓮，鳳曆怎排年。
醉臥琉璃帳，閑看翡翠簾，自然俗慮絕毫纖，寶鼎玉花添。
爇起心香性燭，引動麟飛鳳舞，龍蟠虎繞戲神珠，丹結赴仙都。
黃鶴松間睡，青鸞澗畔棲，白牛困臥紫靈芝，丹鳳宿瑤池。
唯有靈童放耍，來往恣情遊冶，通天徹地月明中，顯現至真功。
洞裏乾坤異，翛然看不窮，虎龍鬥入白雲中，不見往來蹤。
奼女嬰兒忒曬，爭把崑崙頂戴，瓊台撞透出靈胎，跨鶴去蓬萊。
玉線穿三穴，金針透九關，自然得見內容顏，雲袖憑朱欄。
正看瓊花爛漫，驀地青衣叫喚，紫微詔下赴蓬萊，仙籍已安排。
性燭生青焰，心香嫋紫煙，命燈結正玉花鮮，慧目看金蓮。
此個山侗雅趣出，自然風仙師父，一朝九轉大丹成，玉帝詔仙卿。
馬風兒悟玄理，不向簷楹看您成家計，參從風仙何事喜，無袖輕搖撼動聲清美。
勝驊騮無牽系，不戀銀鞍免使人鞭捶，驀地玎璫聲韻起，自在逍遙直上青霄裏。

鬧角兒梳得好，妙手奇功悟後呈些巧，個個疏來去倚靠，個個惺惺蟣虱須教少。
張打由李骲老，見我風狂鼓掌呵呵笑，此個機關人怎曉，返老還童內外成顛倒。
耳門聞心煩惱，日日憂愁不覺容顏老，眼做看門招病早，口是禍門德喪身亡了。
鼻玄門通大道，日用不勤喘息綿綿好，傳透九宮成至寶，久視長生雲步歸蓬島。
此回來緣甚故，不謂營生不為兒和女，不謂榮華誇五褲，思憶勳勞特地辭墳墓。
奠酒時開地府，九祖升天共結神仙侶，非是修行難救度，何必三牲祭祀千千般。
棄榮華披破席，養假崇真茶飯須求覓，忘了從前親與識，此別鄉關恣意閑遊歷。
主人翁須愛惜，六賊三屍慧劍頻頻劈，逗引靈童常跳躑，真樂真閑大道成無極。
苦海中勞四大，兢利爭名個個皆寧耐，爭把元陽都損壞，前有輪回著甚機謀解。
道門中超三界，太上巾包悟者欣然戴，意淨心清無掛礙，固養靈根性命長長在。
有微言深可說，兔死狐悲傷類聲淒切，人見人亡寧喜悅，大限來時莫也無分別。
願回頭搜秘訣，猛舍家緣頻把心猿歇，修煉金丹收白雪，九轉功成永永無生滅。
出凡籠無系絆，落魄婪耽日作無常觀，十四兒孫都棄捐，自在逍遙風月為吾伴。
背葫蘆攜鐵罐，壺貯瓊漿罐內靈芝按，渴飲饑餐增壽筭，天助真風有個郎兒喚。
遇王風風傳我，風發颼颼風害家緣破，拈弄風飈團水火，風子飍飍風韻閑吟和。
順風行迎風坐，飲罷真風更枕清風臥，施布仁風功行大，自許扶風風裏成因果。
好雲遊是馬鈺，幸遇華宗一見如親族，拜禮從今為骨肉，仰荷恩憐終日閑相逐。
告吾兄聽我囑，莫慮兒孫自有兒孫祿，願早灰心明性燭，占取清閒修取將來福。
晏先生惠我麵，親做庖人妙手搋和軟，細細搓來成玉線，致在鍋中水火同烹煉。
覺馨香成美膳，四個平分個個無深淺，欲要充饑須九轉，飽後雲遊處處行方便。
害風王扶風馬，各做心風總把家緣舍，吟詠清風明月下，風裏尋風搜得真風雅。
順風行隨風耍，處處風傳結正風無價，掌握風飆持玉斚，馳騁風流共把風雲跨。
不慳貪不狡詐，不憶家緣不說鄉中話，不著世情不著假，不做詩詞不敢言行化。
志彌高心轉下，雲水清閒內養丹無價，樂在其中欣放耍，姓氏人詢倦應扶風馬。
遇風仙心開悟，人我心無無愛無憎妒，一切女男同父母，三教門人儘是予師父。
好清閒喜歌舞，晝乞殘餘夜宿悲田所，上下中丹常密護，九轉功成蓬島通雲路。
穿茶坊入酒店，後巷前街日日常遊遍，只為饑寒仍未免，度日隨緣展手心無倦。
願人人懷吉善，舍一文錢亦是行方便，休笑山侗無識見，內養靈明自有長生驗。
李先生難舍俗，出去還來壞了崑山玉，覆水重收弦斷續，一事無成惹得空撈漉。
悔前非明性燭，火滅煙消心上休懷毒，欲為馬風閑廝逐，直待年深看透伊心腹。
羊兒皮虎兒質，害物心機晝夜無寧息，雖惡肯將兒子食，休逞威風真性宜調習。
親非親識非識，雲水清閒內外常遊歷，日用三餐憑乞覓，滅盡無明便是菠蘿蜜。
舍家緣須用斧，辟碎恩山豈肯重修補，猛烈灰心尋出路，自在逍遙認個清閒處。
有因緣方可悟，改變衣裝道服惟麻布，莫訝鄉中求乞去，滅盡無明直上青霄步。
清淨門柔弱戶，忍辱家風樸實為公據，無作無為成活路，自在逍遙雲水通行步。
絕聰明效愚魯，兀兀騰騰不起閑思慮，面垢頭蓬身糞土，萬事俱忘堪應三清舉。
不梳頭不洗面，餒在其中吃飯心懷倦，無病閑眠身懶轉，有客來尋問著仍慵喘。
不燒香不禮念，落魄婪耽酬了今生願，日用不勤功怎見，紫詔來宣大道無為願。
清叟冠伯功履，見惠山侗別有非常意，使我頂天並立地，俯仰觀瞻無怍兼無愧。
得斯因無限喜，出戶迎賓何患殊無禮，更向就中搜真旨，上下沖和得赴青霄裏。
環牆圍合洞中天，瑞氣祥光愈接連，白鹿懷中常穩坐，青牛背上得閒眠。
驪山不到經三載，華嶽相違近四年，霞友雲朋應怪我，爭知此處結金蓮。
清虛雖好戀家緣，著甚因由上得天，頂戴恩山猶論道，身居苦海尚擎拳。
是非窟裏功難就，名利業中果怎圓，若不回頭尋出路，如何只恁做神仙。
冬雖無火抱元陽，夏絕清泉飲玉漿，蠟燭不燒明性燭，沉香無用爇心香。
三年赤腳三年願，一志青霄一志長，守服山侗環堵內，無恩相報害風王。
馬風甯海遇重陽，西人關來放肆狂，好看梅溪楊柳渡，喜遊竹徑杏花網。
秦川鋪錦宜春睡，渭水橫絲系日長，勝景無窮吟不盡，命工圖畫比仙鄉。
盧仝七碗已升天，撥雪黃芽傲睡仙，雖是旗槍為絕品，亦憑水火結良緣。
兔毫盞熱鋪金蕊，蟹眼湯煎瀉玉泉，昨日一杯醒宿酒，至今神奕不能眠。
閒人相訪有何妨，唯恐閒人話短長，真樂真閑無議論，至微至妙絕商量。
是非欲說氣神散，名利才言道德忘，不若澄心常默默，自然彼此得清涼。
男兒決烈在言談，口契相違亦害慚，雖是韓三疏馬二，奈何馬二憶韓三。
養家便是甘苦中，學道須知苦裏甘，甘苦苦甘還省悟，出離火院住雲庵。
家書接得急開封，正值糊窗要辟風，我意難隨你意去，道心不與俗心同。
行功未滿大千數，雲水須游太一宮，傳話兒孫並弟侄，後來書至撇牆東。
心香爇起唱行香，真樂真閑意味長，便覺眉頭無利鎖，何愁身上有名韁？
昔年曾作肥家子，今日還為出舍郎，到此逍遙常自在，哩唆哩囉又何妨？
修行何處用功夫，馬劣猿顛速剪除，牢捉牢擒生五彩，暫停暫住免三塗。
稍令自在神丹漏，略放縱容玉性枯，酒色氣財心不盡，得玄得妙恰如無。
道人財色酒雖無，一點無明著甚除，惡念不生歸瑩素，觸來勿兢證元初。
我人起處愁無極，煙火消時樂有餘，欲學神仙須忍辱，莫叫燒了那真如。
斬釘截鐵不思家，永絕狐疑永棄家，足履白雲尋羽客，杖挑明月訪仙家。
鄉中園館非吾宅，物外蓬瀛是我家，自在逍遙無宿慮，何須重話舊時家。
人人學道總勞勞，個個心高志不高，煙火靡除生怨惡，塵情不斷起貪饕。
欲搜玄妙消三業，猛向根芽下一刀，常淨常清常忍辱，無為無作列仙曹。
昔年常被利名枷，苦海波中喜戴枷，堂下兒孫如玉杻，眼前妻妾似金枷。
至迷馬鈺因何悟，得遇風仙便脫枷，閑裏尋閑得閒趣，如今寧肯複投枷。
勸人休要問前緣，但肯回頭是宿緣，不想浮生難猛悟，稍知虛患近良緣。
無心入道須無分，有意投玄是有緣，自古神仙皆出離，在家怎得好因緣。
風仙風害得真風，留下家風要害風，通密丘仙能繼踵，山侗馬鈺應扶風。
勸人休作夢中夢，學我能尋風裡風，或問風因親說破，投玄遠俗做心風。
不須遠遠遠尋師，自是神仙自是師，真淨真清真至理，至微至妙至真師。
愛憎不盡難求道，人我仍存枉拜師，你意不能隨我意，我心怎做你心師。
秦川勝景果非常，最好終南珍藏鄉，竹徑梅溪生秀氣，鳳巢龍窟吐祥光。
雲庵處處成雲集，道友多多論道長，劉蔣村名今改變，人人傳說會仙莊。
勤勤物外修，謹謹心中掃，漸漸絕塵緣，細細通玄奧。
靈靈大藥成，燦燦神光好，得得遇仙槎，穩穩歸蓬島。
三光固下元，六度清中闕，九轉上元燈，照見長生月。
無分晝夜明，光彩連綿發，顯出個胎仙，生死今番越。
休心絕是非，滅意除人我，酒色氣財無，生死輪回趓。
祥光結寶花，玄露成珠穎，自是遇仙槎，便得攜雲朵。
名成好息心，利遂堪回首，猿馬不輕狂，龍虎相交媾。
常教玉戶開，莫使金關漏，九轉大丹成，萬劫神清秀。
養家苦，火坑深，萬塵埋沒不能禁，遇風仙，物外尋。
修行好，煉陽陰，淨清能見水中金，顯光輝，罩寶岑。

養家苦，鎮常忙，忙來忙去到無常，作陰囚，住鬼房。
修行好，不曾忙，閑閑閑裏守真常，得修完，玉洞房。

養家苦，瞻他人，衣豐食足尚嫌貧，運機心，喪了真。
修行好，作閒人，自然憂道不憂貧，煉頑心，養至真。

養家苦，似蜂處，採花成蜜為誰甜，肯堤防，蛛網粘。
修行好，作風處，舌生津液玉漿甜，溉黃芽，無惹粘。

養家苦，特貪饕，家豐又待望官高，遇危難，無計逃。
修行好，不貪饕，埋光隱跡恐名高，處無為，生死逃。

養家苦，戀塵緣，鋪謀活計望千年，奈凡軀，不久堅。
修行好，結良緣，功成行滿不排年，做神仙，因志堅。

養家苦，沒程頭，一朝身死作陰囚，見閻王，不自由。
修行好，有程頭，三千功滿不為囚，做神仙，得自由。

養家苦，喜相違，常常思想死生危，怕從前，火院圍。
修行好，處無為，神珠光彩透簾幃，現靈童，相貌威。

養家苦，沒休期，危危險險似圍基，被人瞞，無禱祈。
修行好，最稀奇，奼嬰爭把虎龍騎，獻胎仙，鳳與麟。

養家苦，為妻男，是非榮辱飽經諳，限臨頭，事怎甘。
修行好，子端南，神丹燦爛裏行庵，宴瑤池，德飽酣。

修行易，斷情難，始初分解最艱難，譬無常，破盡難。
心開悟，沒疑難，覺從前事養家難，學神仙，有甚難。

思微妙，想塵緣，兩般搜索要精研，但知空，向道堅。
心清淨，意通玄，自然知道沒言傳，達無為，作大仙。
山侗猛省因師法旨，覺從前不是不是，剔正根源要日月壺中並至，透玄關應希夷理。
龍吟虎嘯能行能止，剖昏迷慧刀鋒利，練就神丹金盤托聊充微禮，獻風仙博本師喜。

摧強挫銳常搜己過，處真常毋勞打坐，每向人前須做小無心作大，坎離中虎眠龍臥。
不憎不愛無人無我，又何愁飛災橫禍，自在逍遙與雲朋霞友唱和，占清閒自家幾個。
脫塵子，逃生死，物外逍遙雲水似，起真慈起真慈，暗助真功常常得自知。
引蛟龍，歸虎兕，水裏燈光明久視，結靈芝結靈芝，攜去蓬瀛專專獻我師。
子端午，龍蟠虎，莫使馬猿偷眼睹，氣神蘇氣神蘇，海底靈龜依從鼻吸呼。
女奼嬰嬌雲裏聚，欲赴蓬瀛路上去，煉江湖煉江湖，結就金丹方知玉性孤。
怎分曉，迷虛矯。愛戀家緣何日了，著塵囂著塵囂，鐵做人人遭他火院銷。
猛悟無常非事小，跳出凡籠搜密妙，樂逍遙樂逍遙，坎虎離龍降來入玉瓢。
心清步步入玄門，意靜𣂼𣂼溉本根，驀地聽聞沒口論，性無昏，一點靈光萬劫存。
長安雲步去還來，萬朵金蓮火裏開，獨飲刀圭勝濁醅，兩三杯，滌盡凡心有甚災。
麻衣紙襖度冬寒，暖閣紅爐永不看，認正些兒理的端，氣神安，結就無為九轉丹。
休要強貪名利，休要戀妻男，免輪回生死苦，做癡憨。
清淨自然明道，神氣自相參，功成朝玉帝，跨雲驂。
欲要靈明瑩徹，向心上速宜解結，便莫受家緣火熁，棄妻男產業。
逞俊寧如養拙，引龍虎休教急切，自然悟神仙妙訣，本來真難滅。
無涯火院常籠罩，似醉夢難分曉，賣弄惺惺非耍俏，爭財兢氣戀妻男，筭到底終須掉。
譬似無常坑窖了，便急急搜玄妙，固養靈根真火燎，澄澄湛湛證元初，大藥就天書詔。
調笑論微妙，月內銀蟾端午跳，中宵日裏金雞叫，
坎虎離龍圍繞，忽然撞著奼嬰召，共守丹爐了了。

山峭彩霞照，一顆神珠常吐耀，無窮瑞氣長籠罩，
更有祥煙嫋嫋，三清專遣青童詔，報導無為功要。
丘劉譚馬，幸遇風仙親教化；一別山東，雲水秦川興不窮。
清貧快樂，自在逍遙無做作；清淨門庭，闡出家風合聖經。
丘仙通密，隱跡磻溪人不識；通妙劉仙，永住終南屏萬緣。
譚仙通正，志在清貧修大定；三髻山侗，願處環牆也放慵。
神翁苗裔，骨格非凡人怎比；猛舍家緣，物外搜尋玄上玄。
天長地久，走玉飛金常在手；營養黃芽，道號從今稱碧霞。
謫仙猛悟，富貴榮華都不顧；改變衣裝，道服雲包飄帶長。
擒猿捉馬，不騁容儀多婭奼；玉性無塵，相稱煙霞一散人。
譚仙通正，悟徹長真修玉性；馬鈺山侗，豁豁洋洋似害風。
劉仙通妙，把握長生真了了；通密丘仙，修養長春不夜天。
處端通正，道號長真真上認；自在逍遙，撼碎岩前汲水瓢。
處玄通妙，道號長生真了了；慎勿先歸，且伴長春丘處機。
山侗馬鈺，學道宜乎除愛欲；卻殢詩詞，怎得功成現紫微。
如何猛悟，減字木蘭花裏訴；百拜詩魔，休似從前返到何。
詩詞作孽，妨我清閒仙舉業；猛悟心驚，如向深淵履薄冰。
便疏筆硯，卻與氣神相眷戀；懶裏尋慵，無作無為是馬風。
□今拜別，□住逍遙金王宅。□處門開，□裹人人不復來。
□金成寶，□脈嬰兒擎碼碯。□與山侗，□去蓬瀛禮呂公。
□兵辱我，□戟叢中誰解禍。□辯如鋒，□木和同是夏公。
□今清脫，□兔日烏同作活。□底然香，□謝恩人魚鼓張。
絕攀緣，心上生光瑩。朗然變化，無窮異景，這密妙、教賢省。
內貌宜乎速整，悟後分凡聖。亙初靈明，火內正勁，鍛煉出、清中靜。
水雲自在逍遙客，木金聚更無隔，嬰奼從此認知識，看無中顏色。
虎龍戰鬥曹溪側，鼎爐內煉黃白，大丹成就有誰嘗，蔡先生消得。
急性更為緩性，意靜自然心靜，憎愛兩俱忘，絕炎涼。
虎繞龍蟠光瑩，丹結玉童邀請，舞袖出昆罔，赴蓬莊。
撞著鯨鯢須索鉤，拋香餌時時引調，洋洋不顧迷波淼，休要相趖，與你如膠鰾。
擲下金鉤常攪擾，如回首牽歸玄妙，將來決定成仙了，朝拜三清，出自我金雞叫。
日日朝朝常報曉，誰知道人人錯了，孽孽為利貪虛矯，性命俱忘財色心奸狡。
惡業無涯陰德少，將來事一場不小，無常限滿酆都召，鬼使拿拿嗔不悟我金雞叫。
日日朝朝常報曉，徒人省搜玄搜妙，孽孽為善回光照，堪破浮生便把家緣掉。
九曲明珠安九竅，絲連蟻火光頻燎，往來穿透功夫了，得赴蓬瀛，出自我金雞叫。
火院中間常火燎，憂兒女形容衰了，傍人替你生煩惱，投獻詩詞萬望心明曉。
不測無常非事小，悟來後便搜玄妙，蓬萊雲路通關要，煉就金丹，出自我金雞叫。
外騁惺惺非是俏，內修持些兒最妙，真如一點三光照，爇起心香自有祥煙罩。
李四高人如悟曉，無中有非常冥杳，胎仙舞袖麾靈耀，跨鶴騰空，出自我金雞叫。
元是神仙何不曉，聽予勸家緣事小，迷津苦海須當跳，一個靈明免使塵籠罩。
物外澄心通密妙，常清淨龍蟠虎繞，神丹結正騰輝耀，返老還童，出自我金雞叫。
日暮殘輝何不曉，好收心迴光返照，宜乎急急搜玄妙，疾速修持莫待西沉了。
物外修仙非是矯，早認取言鉤語釣，詩詞香餌吞些小，躍出迷津，悟得我金雞叫。
入道已蒙相許了，火坑深宜乎猛跳，男兒出語無虛矯，慎勿遲疑休使傍人笑。
斷制家緣回日早，休似鶴留言華表，從斯馬鈺登高眺，奉勸吾兄，莫忘我金雞叫。
三髻山侗閑失笑，離鄉井無愁無惱，憂他性命無心了，終日哀人忘了自家道。
堪可垂鉤須索釣，且不免廝煎打炒，耐羞耐恥頻頻告，謹勸賢家，早悟我金雞叫。
許我年時來入道，想賢家心無虛矯，勸公早早家緣掉，稍稍遲遲做出諸宮調。
若肯回頭何事好，樂清閒持杯歡笑，拂琴月下沉香嫋，搜獲玄機，別有個金雞叫。
些兒微妙非常好，猛焰裏自然芝草，玉虎與金龍，密護三田寶。
丹成九轉青童報，便授取紫微宣誥，體掛六銖衣，跨鶴歸蓬島。
阮郎歸改道成歸，修行人喜知，松峰影裏樂希夷，何須唱豔詞。
奼嬰動，虎龍隨，雲耕坎與離，三千功滿赴瑤池，神光相貌奇。
□年苦志不求奇，□公尋者希，□夷猛悟笑微微，□華枉用機。
□予偃，□嬰肥，□宮祥瑞園，□傳心印謹相依，□靈神自飛。
日中烏月中兔，走飛子午何曾住，虎隨龍龍隨虎，東西來往自是明瓊路。
奼娘歌嬰子舞，玉堂裡面金為主，雲為朋霞為侶，逍遙自在開闡全真戶。
崑嵛山上丹陽子，真得得遇風仙，今生相應前生約，訪秦川居地肺結良緣。
離清坎靜水生火，嬰奼睡虎龍眠，神凝氣聚靈光現，駕雲軒透祥煙去朝元。
師也師也，重陽師也，處玄機靜中清也，起金蓮玉花社有誰知也，化人人漸歸道也。
這扶風非開悟亦非愚也。辯假真稍能明也，細尋思心豁暢略無疑也，想師範沒人過也。
難也難也，舍家難也，絕愛憎屏塵難也，處無為清淨有始終難也。譬如死又何難也。
論玄元談微妙要人聽也，但小童肯來詢也，便須當開言路與其進也，我不能保其往也。
