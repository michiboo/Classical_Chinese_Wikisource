
　　嗚呼！世之遭時不偶者，可勝道哉！夫人生天地間，或負氣節，或抱經濟，或擅長學問文章，類宜顯名當世，際會風雲，顧乃考其生平，則又窮年偃蹇，湮沒以終。豈士伸於知己，而屈於不知己歟？抑何其不幸也！雖然「嫫母乘時，則嬙施晦跡」，前人早言之矣。嘗見夫偽才自飾者，往往膺高官，享重祿，亦豈不馳聲海內，交重一時？紀載章章，更僕難數，固不得謂之異事也。語云：「千里馬常有，而伯樂不常逢。」此抑塞磊落之奇士，所以悲歌慷慨，而不能自已歟！吳門慕真山人心慨之，頃出其所撰《青樓夢》來乞為序。其書張皇眾美，尚有知音，意特為落魄才人反觀對鏡，而非徒矜言綺麗為也。噫嘻！美人淪落，名士飄零，振古如斯，同聲一哭。覽是書者，其以作感士不遇也可，倘謂為導人狹邪之書，則誤矣。
　　光緒四年戊寅古重陽日，金湖花隱倚裝序於蘇臺行館。
