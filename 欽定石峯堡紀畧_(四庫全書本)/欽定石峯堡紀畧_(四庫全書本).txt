　　欽定四庫全書
　　欽定石峯堡紀畧
　　提要
　　〈臣〉等謹案石峯堡紀畧二十一卷乾隆四十九年奉
　　勅撰甘肅疆界與西域毗連白㡌之族錯居內地
　　生息蕃衍種類日繁
　　聖朝統馭四瀛義無岐視列為編戶久䓁齊民其間禮拜誦經自行彼教者亦王法之所不禁乃不逞之徒倡為新教致有蘇四十三之事
　　天弧申討迅速翦除從逆者咸見誅鋤效順者仍
　　加㴠育
　　恩威並濟自宜懐畏兼深詎狼子難馴鴞音不改㒺知懲創自外生成甲辰四月復有田五等煽亂之事封疆大吏其初既經理乖方迨孽黨蔓延復不能仰承
　　指示迅合機宜致穽獸釜魚暫稽旦夕
　　皇上乃
　　特命重臣
　　宻授方畧雲羅四合飛走路窮掃穴焚巢西陲大
　　定諸臣敬述始末用紀
　　神謨其事雖肇於鹽茶㕔而逆渠營窟之地在石峯堡羣凶授首之地亦在石峯堡用以名編紀其實也首為
　　御製詩文一卷次排比月日凡諸章奏
　　批答自出師奏凱以及善後諸事宜無不詳列〈臣〉
　　等伏而讀之仰見
　　睿照如神先㡬制勝在事諸臣凡仰遵
　　籌策者無不操劵而奏功凡稍違
　　訓示者無不僨轅而失律誠所謂
　　凝神九天之上而
　　揆幾萬里之外者矣伏考書契以來以兵定天下者莫盛於黃帝世傳其巾機之銘大㫖在於日中必熭不失其時故能動必應機方行無敵今恭讀是編而敬繹
　　聖論遲速之義恍然見
　　心矩所周精若權衡騐如影響較諸黃帝所言更深切而著明焉豈非萬世武功之軌範哉乾隆五十四年二月恭校上
　　總纂官〈臣〉紀昀〈臣〉陸熊〈臣〉孫士毅
　　總　校　官　〈臣〉　陸　費　墀






