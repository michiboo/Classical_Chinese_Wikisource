岩谷不自勝，水木幽奇多。
朔風入空曲，涇流無大波。
迢遞徑難盡，參差勢相羅。
雪霜有時洗，塵土無由和。
潔冷誠未厭，晚步將如何。

出曲水未斷，入山深更重。
泠泠若仙語，皎皎多異容。
萬響不相雜，四時皆有濃。
日月互分照，雲霞各生峰。
久迷向方理，逮茲聳前蹤。

荒策每恣遠，戇步難自回。
已抱苔蘚疾，尚淩潺湲隈。
驛驥苦銜勒，籠禽恨摧頹。
實力苟未足，浮誇信悠哉。
顧惟非時用，靜言還自咍。

朔水刀劍利，秋石瓊瑤鮮。
魚龍氣不腥，潭洞狀更妍。
磴雪入呀谷，掬星灑遙天。
聲忙不及韻，勢疾多斷漣。
輸去雖有恨，躁氣一何顛。
蜿蜒相纏掣，犖確亦迴旋。
黑草濯鐵髮，白苔浮冰錢。
具生此雲遙，非德不可甄。
何況被犀士，制之空以權。
始知靜剛猛，文教從來先。

空谷聳視聽，幽湍澤心靈。
疾流脫鱗甲，疊岸沖風霆。
丹巘墮環景，霽波灼虛形。
淙淙豗厚軸，稜稜攢高冥。
弱棧跨旋碧，危梯倚凝青。
飄飄鶴骨仙，飛動鼇背庭。
常聞誇大言，下顧皆細萍。

百尺明鏡流，千曲寒星飛。
為君洗故物，有色如新衣。
不飲泥土汙，但飲雪霜饑。
石棱玉纖纖，草色瓊霏霏。
谷磑有餘力，溪舂亦多機。
從來一智萌，能使眾利歸。
因之山水中，喧然論是非。

入深得奇趣，升險為良躋。
搜勝有聞見，逃俗無蹤蹊。
穴流恣回轉，竅景忘東西。
戇獸鮮猜懼，羅人巧罝罤。
幽馳異處所，忍慮多端倪。
虛獲我何飽，實歸彼非迷。
斯文浪雲潔，此旨誰得齊。

屑珠瀉潺湲，裂玉何威瑰。
若調千瑟弦，未果一曲諧。
古駭毛髮栗，險驚視聽乖。
二老皆勁骨，風趨緣欹崖。
地遠有餘美，我遊采棄懷。
乘時幸勤鑒，前恨多幽霾。
弱力謝剛健，蹇策貴安排。
始知隨事靜，何必當夕齋。

昔浮南渡飆，今攀朔山景。
物色多瘦削，吟笑還孤永。
日月凍有棱，雪霜空無影。
玉噴不生冰，瑤渦旋成井。
潛角時聳光，隱鱗乍漂冏。
再吟獲新勝，返步失前省。
愜懷雖已多，惕慮未能整。
頹陽落何處，升魄銜疏嶺。
聖朝搜岩谷，此地多遺玩。
怠惰成遠遊，頑疏恣靈觀。
勁飆刷幽視，怒水懾餘懦。
曾是結芳誠，遠茲勉流倦。
冰條聳危慮，霜翠瑩遐眄。
物誘信多端，荒尋諒難遍。
去矣朔之隅，翛然楚之甸。
