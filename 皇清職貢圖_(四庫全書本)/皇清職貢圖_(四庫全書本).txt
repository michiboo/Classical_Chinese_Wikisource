　　乾隆十六年六月初一日大學士忠勇公〈臣〉傅恆奉
　　上諭我朝統一區宇內外苗夷輸誠向化其衣冠狀貌各有不同著沿邉各督撫於所屬苗猺黎獞以及外夷畨衆仿其服飾繪圖送軍機處彚齊呈覽以昭王㑹之盛各該督撫於接壤處俟公務徃來乗便圖冩不必特派専員可於奏事之便傳諭知之欽此









　　御製題皇清職貢圖詩
　　累洽重熙四海春
　　皇清職貢萬方均書文車軌誰能外方趾圓顱莫不親那許防風仍後至早聞干呂已咸賔塗山玉帛千秋述商室共球百祿臻詎是索疆恢此日亦惟
　　謨烈賴
　　前人唐家右相堪依例畫院名流命寫真西鰈東鶼覲王㑹南蠻北狄秉元辰丹青非為誇聲教保泰承庥慎拊循
　　乾隆辛巳秋日






　　恭和詩
　　〈臣〉劉統勲恭和
　　梯航環望
　　帝京春翊戴遙歡
　　聖澤均端為
　　王猷昭赫濯盡教海宇識
　　尊親充庭玉帛三重陛殊製冠裳九列賔
　　烈覲
　　光功徳溥逺來近悅後先臻竒厖共訝新增部安樂渾忘異地人名未耳聞身已到形因目睹繪偏真江河別派歸溟渤星宿周天共北辰職貢圖成
　　奎藻詠萬斯年永典章循
　　〈臣〉梁詩正恭和
　　覃敷
　　帝澤煦如春按牒欣看列貢均豈有昄章分內外早知拜舞並尊親飛車久已通重譯覘律咸來備九賔鞮寄東西殊俗紀共球大小萬邦臻階前干羽恢
　　先烈域外梯航奉
　　聖人掌隸職方疆索廓編成王㑹畫圖真恰同蓋地
　　陳西母合並周天拱北辰指㸃
　　皇風遐鬯處千秋綏逺識遵循
　　〈臣〉劉綸恭和
　　一家中外奉
　　王春舊隸新藩式
　　化均貢道夏書規自狹職方周制屬尤親冠裳異用俾從朔臣僕同稱敢備賔九埜昧荒伊古限
　　萬年清晏我
　　朝臻名簽別部通臚句字譯旁行彚舌人物土陳風
　　資考
　　治披圖系説取存真寅承
　　開國徠庭日快覩
　　恢疆輯瑞辰賡
　　詠恰宜隨
　　凱奏星軺里鼓記堪循
　　〈臣〉金徳瑛恭和
　　藻采新橅萬彚春披來
　　聖澤邇遐均明堂日月
　　恩威溥屬國梯航翼戴親犬馬有情知戀
　　主雁鴻依候似來賔
　　皇風景應蕃釐集王㑹歡從
　　夀域臻敢附凌煙聨劍珮欣隨舞獸覲
　　天人書中舊闕傳聞異班外新增面目真比物鑄形
　　存鼎鼐
　　膺圖作繪麗星辰永蔵冊府超前古覆載無私帝率循
　　〈臣〉薫邦達恭和
　　無邊大地沐陽春厎貢
　　彤庭辨土均八表車書同暨訖萬方玉帛共尊親明駝毳帳開蔥嶺細馬金韉織罽賔折箠自看咸率俾浮航寜敢憚遄臻虞階干羽承
　　前烈禹甸璆琳致逺人玉府駢羅琛賮盛緹囊省識畫
　　圖真雨風和㑹凝
　　皇極星宿周環拱
　　北辰斧藻丹黃宣立本圖披王㑹更重循
　　〈臣〉裘曰修恭和
　　職貢圖開六合春東西南朔服維均淘金撈玉方輿異海誌山經覩記親心似露葵知所向身隨陽鴈逺來賔唐虞以上初無紀秦漢而還未克臻地或不毛咸我土類雖非種亦吾人寜妨舊俗衣冠陋但被仁風面目真貳負詎能殊甲子支祈早已付庚辰丹青冊府垂彪炳世世䝉
　　庥永率循
　　〈臣〉于敏中恭和
　　王㑹圖登四表春獻琛奉朔凜惟均
　　定功誕播同風盛歸極羣懐就
　　日親奚啻旅獒西厎貢還看𠉀鴈北來賔漠裘䝉帕
　　心咸讋闐玉宛駒跡並臻卭筰翾依
　　干羽陛溟瀛鱗集卉皮人博陵漫詡塲能擅司馬應
　　慙傳失真輿地誌兼踰戊巳勲臣
　　贊共紀庚辰
　　天章式示
　　詒謀逺文軌從今奕葉循
　　〈臣〉介福恭和
　　鴻圖式廓一家春亥步遙瞻道里均露犬紈牛歸職貢雕題漆齒識
　　尊親漢庭漫説通烏弋唐室徒誇服罽賔寳玉河干
　　乗月現名駒海外籋雲臻虬鬚酷肖
　　咨名手
　　鳯藻髙翔仰
　　至人歸極永傳
　　今有赫鑿空始信古非真三階景運
　　三朝慶萬國歡心
　　萬夀辰武偃文修彰格被漸摩
　　聖化日循循
　　〈臣〉觀保恭和
　　帝澤能回絶漠春歸仁欣𨽻職方均共球大小懐柔
　　逺
　　雲日光華覆被親寳獻玉河咸輯瑞
　　威宣月竁悉來賔占風測水何堪擬航海梯山莫不
　　臻五服葵傾遵土訓四門鱗集
　　詔行人載稽烏譯狼歌廣爰寫文衣革履真繪事傳
　　神輝
　　冊府版章式廓辨星辰自茲絡繹趨王㑹按籍憑將粉本循
　　〈臣〉王際華恭和
　　六幕羣霑我澤春丹青寰宇邇遐均瞻雲豈憚重研㑹縮地從教萬里親籍按皇輿恢亥步圖開昧谷接寅賔南夷象賂頻求獻青海龍媒況畢臻寜為旅獒登異物偶縁孔鳥紀方人明堂作繪還依古花面添毫卻肖真彌望風邱都入畫未分星夜共朝辰充庭寫像邀
　　鴻藻格被
　　勲髙仰
　　舜循
　　〈臣〉錢汝誠恭和
　　紹庥
　　聖緒澤如春規外飱
　　恩效貢均鱗集氊茸元日㑹象來琛賮百蠻親典儀菉幣臚方物畫史圖形備逺賔寳玉名駒魚貫列雕題緩耳鴈行臻凥連欵塞編都䕶體薦迎門委舌人盤礴丹青毛髪動經營縑素服裳真拓疆方喜逾西極受吏同趨拱北辰直軼周書唐粉本永垂
　　隆軌萬年循
　　〈臣〉錢維誠恭和
　　風調六幕徧生春屬國來同道里均如日方中咸覆冒光天之下共尊親黃支烏弋通千𠉀丹穴空桐列九賔
　　累葉重熙增式廓諸蕃徯應恰駢臻分明繁露爻閭㑹指㸃雕題闟耳人僕鑒衣冠描欲肖兜離言語譯偏真朝宗直擬川歸海環向遙同星拱辰拓土況今踰二萬
　　威行捐毒與休循
　　〈臣〉竇光鼐恭和
　　我
　　皇厎治澤如春綿宇
　　聲名職貢均
　　謨烈自承
　　三聖逺車書共識一家親為依故事圖王㑹正喜新疆徠國賔置尉列郵皆綺錯制駝駕象盡雲臻扶桑東影無分土弱水西流有度人海色嶽形全欲似雕題深目各成真珍同蓋地輝元圃象法周天拱北辰保業底須君奭訓
　　敷言作極萬年循
　　〈臣〉蔣檙恭和
　　騐風入貢世如春四海梯航
　　帝澤均
　　徳播外方皆面內
　　威加疏屬亦來親千屯麥熟輸都䕶九府流泉逮罽
　　賔自
　　昔幅員原式廓於
　　今琛賮更咸臻明都聲暨寒門域日際光臨月竁人吚嗢展時聴稍辨䫜顤列處寫全真豈誇右相昌唐蹟直邁成周㑹洛辰永共球圖昭世寳
　　宸章炳煥億年循















　　欽定四庫全書　　　　史部十一
　　皇清職貢圖　　　　　　地理類三〈都㑹郡縣之屬〉
　　提要
　　〈臣〉等謹案
　　皇清職貢圖九卷乾隆十六年奉
　　勅撰以朝鮮以下諸外藩為首其餘諸藩諸蠻各
　　以所𨽻之省為次㑹
　　聖武逺勘定西域拓地二萬餘里河源月𩨳之外梯航鱗集琛賮旅來乃増繪伊犁哈薩克布魯特烏什巴達克山安集延諸部兵為三百餘種分圖系説共為七卷告成於乾隆二十二年迨乾隆二十八年以後愛烏罕霍罕啟齊玉蘇烏爾根齊諸部咸奉表入覲土爾扈特全部自俄羅斯來歸雲南整欠景海諸土目又相繼內附乃廣為續圖一卷每圖各繪其男女之狀及其諸部長屬衆衣冠之別凡性情習俗服食好尚㒺不具載考南史載梁武帝使裴子野撰方國使圖廣述懐來之盛自荒服至海表凡二十國張彥逺厯代名畫記載梁元帝有職貢圖史繩祖學齋佔畢引李公麟雲元帝鎮荊州作職貢圖狀其形而識其土俗凡三十餘國其為數較今所繪不及十分之一至山海經所載諸國多出虛撰槩不足憑漢書西域傳以下史家所述多出傳聞核以道里山川亦往往失實又不及今之所繪或奉贄貢篚親覩其人或仗鉞乗軺實經其地允攝提合雒以來所未覩之隆軌然伏讀
　　御題長律方以
　　保泰承庥殷殷咨儆此
　　景命所以重申
　　天聲所以益播也自今以往占風騐海而至者當又不知其凡㡬珥筆之臣且翹佇新圖之更續矣乾隆四十三年八月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀











