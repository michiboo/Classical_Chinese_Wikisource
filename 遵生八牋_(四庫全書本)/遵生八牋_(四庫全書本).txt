　　欽定四庫全書　　　　　子部十
　　遵生八牋　　　　　　　雜家類四〈雜品之屬〉提要
　　〈臣〉等謹案遵生八牋十九卷明髙濂撰濂字深父錢塘人其書分為八目卷一卷二曰清修妙論牋皆養身格言其宗㫖多出於二氏卷三至卷六曰四時調攝牋皆按時修養之訣卷七卷八曰起居安樂牋皆室宇器用可資頤養者卷九卷十曰延年卻病牋皆服氣導引諸術卷十一至卷十三曰飲饌服食牋皆食品名目附以服餌諸物卷十四至卷十六曰燕閒清賞牋皆論賞鑑清玩之事附以種花卉法卷十七十八曰靈秘丹藥牋皆經騐方藥卷十九曰塵外遐舉牋則厯代隱逸一百人事蹟也書中所載專以供閒適消遣之用標目編類亦多涉纎仄不出明季小品積習遂為陳繼儒李漁等濫觴又如張即之宋書家而以為元人範式官廬江太守而以為隱逸其訛誤亦復不少特抄撮既富時有助於檢核其詳論古器彚集單方亦間有可採以視勦襲清言強作雅態者尚差勝焉乾隆四十六年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀







