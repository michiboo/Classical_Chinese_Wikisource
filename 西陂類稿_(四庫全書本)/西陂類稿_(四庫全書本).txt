　　欽定四庫全書　　　　　集部七
　　西陂類稿　　　　　　　別集類六　〈國朝〉提要
　　臣等謹案西陂類稿三十九巻
　　國朝宋犖撰犖有滄浪小志已著録是編凡詩二十二巻詞一巻雜文八巻奏疏六巻其詩之目曰古竹圃稿曰嘉禾堂稿曰栁湖草曰將母樓稿曰古竹圃續稿曰都官草曰雙江倡和集曰囘中集曰西山倡和詩曰續都官草曰海上雜詩曰漫堂草曰漫堂倡和草曰嘯雪集曰廬山詩曰述鹿軒詩曰滄浪亭詩曰迎
　　鑾集曰紅橋集曰迎
　　鑾二集曰清徳堂詩曰迎
　　鑾三集曰藤隂倡和集曰樂春閣詩曰聫句集凡二十有五其初本各自為集晩年致仕居西陂乃手自訂定彚為茲帙惟初刻綿津山人詩集刪除不載蓋以早年所作格調稍殊故別為一編不欲使之相混也犖雖以任子入官不由科目而淹通典籍練習掌故詩文亦為當代所推名亞於新城王士禎其官蘇州巡撫時長洲邵長蘅選士禎及犖詩為王宋二家集一時頗以獻媚大吏為疑趙執信尤持異論併士禎而掎軋之平心而論犖詩大抵縱橫奔放刻意生新其淵源出於蘇軾王士禎池北偶談記其嘗繪軾像而已侍立其側後謁選果得黃州通判為軾舊㳺地又施元之蘇詩註久無傳本犖在蘇州重價得殘缺為校讐補綴刋板以行其宗法可以概見故其詩雖不及士禎之超逸而清剛雋上亦拔㦸自成一隊其序記奏議等作亦皆疏暢條達有眉山軌度士禎寄犖詩有曰尚書北闕霜侵鬢開府江南雪滿頭當日朱顏兩年少王揚州與宋黃州言二人少為卑官即已齊名不自長蘅合刻始所以釋趙執信之疑也然則士禎亦未嘗不引為同調矣乾隆四十六年十二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀









　　西陂類稿序
　　吾友商丘先生所為詠歌風雅之文曰某稿某集者數之凡三十有四而書奏序記辭令之文稱是焉於是綜其條貫列其敘位次其時月別其游處臚其嚮所名者匯為全編名西陂類稿西陂者舊廬也是時先生居西陂以書來謂余曰吾愛子之為文幸序而述之予發書慚汗厯旬涉月坐臥誦之行道則戒僮御持載以從蓋予之能卒業於先生之文大抵在車馬馳遂徒侶雜沓之時而習復呻吟忘其罷憊廢亂而有息焉㳺焉之樂者此心則在西陂煙水之間也山水之樂亦恆人之常情而予之息焉游焉以西陂煙水之間者凢以先生之文之美矣夫世之彯華纓曳髙裾駕輕䇿肥以㳺於名利失得之塲飄忽震蕩而不知止者蓋其所樂在彼而不在此也先生有道而能文得之於心行之於已澤加於天下其達於製述徴於比興者西陂之樂蓋無時而忘之故能興感於人心學者隨其所見皆有以自得於塵𡏖之表忘其所憂而樂其所樂也歟先生恬澹寡慾有超然逺覽之志自其服膺文獻紹美前光學成而仕游厯中外常以書巻自隨晩而彌篤故其文閎深雋永尤長於諷諭之言以予之思雜風塵樂而不倦則亦豈徒耽文辭翫耳目而已哉其得於先生者亦已多矣雖然今歸老故山白首學道而茫然如故吾也先生有道而能文其何以教我哉客有言者曰先生之文先生之道之所存也子既樂之道在是已予嗒然移時曰敢不勉乎公教我矣併書之以為西陂類稿序康熈五十年辛卯三月澤州陳廷敬撰





