《參同契》者，辭寡而道大，言微而旨深。列五帝以建業，配三皇而立政。若君臣差殊，上下無准，序以為政，不至太平。伏食其法，未能長生。學以養性，又不延年。至於剖析陰陽，合其銖兩，日月弦望，八卦成象，男女施化，剛柔動靜，米鹽分判，以易為證。用意健矣，故為立注，以傳後賢。惟曉大象，必得長生。強己益身，為此道者，重加意焉。
