
耳臨清渭洗，心向白雲閑。
〈《紀事》云：「唐雋秀諸科，初皆考功主之。開元二十四年，昂爲員外，主試事。昂性剛急，集貢士與之約，有請託者，當首落之。既而昂外舅舉進士李權，昂召權，庭數之，且斥其章句之瑕以辱焉。權應曰：『人或相知，竊聞左右，非敢求也，鄙文不臧，既聞命矣。執事昔有雅什，愚將切磋，可乎？』昂怒而嬉笑曰：『有何不可？』權曰：『耳臨清渭洗，心向白雲閑。非執事詞耶？昔唐堯讓天下於許由，由惡聞，故洗耳。今天子春秋鼎盛，不揖讓於足下，而洗耳，何哉？』昂聞，駭而起，不知所酬，訴執政下權吏。自後以省郎位輕，不足臨多士，以禮部侍郎專之。」〉

