　　欽定四庫全書　　　　　集部六
　　大復集目録　　　　　　別集類五〈明〉
　　巻一
　　賦
　　巻二
　　賦
　　巻三
　　辭
　　巻四
　　古詩
　　巻五
　　樂府雜調
　　巻六
　　樂府雜調
　　巻七
　　五言古詩
　　巻八
　　五言古詩
　　巻九
　　五言古詩
　　巻十
　　五言古詩
　　巻十一
　　七言歌行
　　巻十二
　　七言歌行
　　巻十三
　　七言歌行
　　巻十四
　　七言歌行
　　巻十五
　　五言律詩
　　巻十六
　　五言律詩
　　巻十七
　　五言律詩
　　巻十八
　　五言律詩
　　巻十九
　　五言律詩
　　巻二十
　　五言律詩
　　巻二十一
　　五言律詩
　　巻二十二
　　五言律詩
　　巻二十三
　　五言排律
　　巻二十四
　　七言律詩
　　巻二十五
　　七言律詩
　　巻二十六
　　七言律詩
　　巻二十七
　　七言律詩
　　七言排律
　　巻二十八
　　五言絶句
　　六言律詩
　　六言絶句
　　七言絶句
　　巻二十九
　　七言絶句
　　巻三十
　　何子
　　巻三十一
　　內篇
　　巻三十二
　　疏書
　　巻三十三
　　記問説
　　巻三十四
　　序
　　巻三十五
　　序
　　巻三十六
　　碑文墓誌
　　巻三十七
　　行狀
　　巻三十八
　　誄祭文雜著
　　〈臣〉等謹案大復集三十八巻明何景明撰景明字仲黙信陽人𢎞治壬戌進士官至陜西提學副使事跡具明史文苑傳是集凡賦三巻詩二十六巻文九巻傳誌行狀之屬附録於末正嘉之間景明與李夢陽俱倡為復古之學天下翕然從之文體一變然二人天分各殊取徑稍異所尚亦復有不同故集中與夢陽論詩諸書反覆詰難齗齗然兩不相下自薛蕙有俊逸終憐何大復粗豪不解李空同之句論者往往左何而右李平心而論摹擬蹊徑二人之所短畧同至夢陽雄邁之氣與景明諧雅之音亦各有所長正不妨離之雙美也景明於七言古體深崇四傑轉韻之格見所作明月篇敘中王士禎論詩絶句有曰接跡風人明月篇何郎妙悟本從天王楊盧駱當時體莫逐刀圭誤後賢乃頗不以景明為然其實七言肇自漢氏率乏長篇魏文帝燕歌行始自為音節鮑照行路難始別成變調繼而作者實不多逄至永明以還蟬聫換韻宛轉抑揚規模始就故初唐以至長慶多從其格即杜甫諸歌行魚龍百變不可端倪而洗兵馬髙都䕶驄馬行等篇亦不廢此一體士禎所論以防浮艶塗飾之𡚁則可必以景明之論足誤後人則不免於懲羮而吹虀也乾隆四十三年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀



　　大復集序
　　古今論曰文以代變非也要之存乎人焉耳矣唐虞三代禮樂敷教詩書𢎞訓義㫖溫雅文質彬彬體之則德植達之則政修寔斯文之㑹極也漢魏而下較諸古昔殊矣厥辭繁厥道寡厥致辯厥㫖近日趍於變然爾若所謂代變也及考夫董賈揚馬李杜韓栁諸賢各運機衡以追往訓當世文軌靡得而拘今綜八子視之殆自致羽翮凌駕文囿者矣非存乎其人何哉吾友大復何子蚤歲能文下筆輒數千言不休十有六齡即舉於鄉至京師學士大夫慕其神藻無不降重造謁以求識靣及登第與北郡李獻吉為文社交稽述往古式昭逺模擯棄積俗肇開賢藴一時修辭之士翕然宗之稱曰李何雲今詳其文侵謨匹雅欱騷儷選遐追周漢俛視六朝溫醇典雅丰容色澤靡不備舉標而彰之將並日月朗於太虛豈非髙邁獨立出世離類不爲時拘者耶古稱雄視百代斯文信矣浚川子往與孟望之論大復乃間世精氣所鍾造化靈秘之久一旦勃勃附化何所不神耶故生而即文即知事即賢即老成即有古人風節非神解之故乃爾能之耶夫人墳籍孰不探道㫖孰不詮文辭孰不脩風調孰不循德履孰不習終格於不類者天畀之解未神爾正德末余督學四川大復督學闗中一日走書曰孔孟藐矣學漸支離塗岐矣後生汶汶以塞邇得論説數十欲與君約境上之㑹期越月之講然竟不果來今集亦不見有此論豈終未成耶抑遺之耶悲哉悲哉其未之究竟者若此天實爲之矣漁石唐子曰以何子之才而得夀考廓而大之綸而不息殆潏乎河漢而無涯也嗟嗟豈不信然哉大復集辭賦三巻四言古詩一巻樂府二巻使集二巻家集五巻京集七巻秦集一巻內篇一巻外篇四巻通二十六巻別論若干巻刻在潞州斯集棗行久矣尚未託有序列其甥王君朝良泣謂余曰公吾舅氏之知已也茲言非公其誰嗟乎造化奪大復去矣斯文出於元精應與元氣並存雖造化亦不得而奪之古謂華質長潛而靈跡不滅者其以是夫其以是夫嘉靖十六年六月初伏日儀封王廷相子衡撰













　　大復集序
　　何子仲黙生而敏悟童子時即執簡賦詩邈焉寡儔長益肆力焉探㝠抉竒增華潄潤軋晉魏而上之惜乎三十九而卒乃已焉矣康子德涵張子時濟皆何子之友也何子既沒張子收其逸稿訪康子於滸西之野而共揚㩁之凡得若干首洋洋纚纚一唱三嘆而有遺音焉時闗中執事君子咸興嘉樂之懷乃檄而傳之得非以古昔有詩之教邪夫詞不雅與雅而闕於行者皆弗得傳即傳弗逺何子詞則雅矣其行履復皭然而有令名則傳之也固宜嗚呼以何子之才而得夀考廓而大之綸而不息殆潏乎河漢而無涯涘也天顧阨而夭之而俾弗竟其緖乎予聞天之大化理以經之數以緯之以理御數則履其常數角而勝焉變斯出矣是故牛之行羸然而疾也囬之仁隕然而夭也誠格於數即古之大賢猶俛而從之何子其若之何抑諸斷鵠之劍照乘之珠天下之至寳也假於塗之人則主人匍匐往索之而不俟越宿焉是故李賀夜夢神人請賦白玉樓覺即屬纊殆又一道已乎何子斷鵠之劔照乘之珠也則天恆靳其光矣而能不收之邪是亦不可不謂之數也嘉靖三年三月既望蘭谿唐龍撰












　　大復集序
　　明興百六十年其文遐哉盛矣然作者接轍於域中其敦致古昔逖稱先王人人能矣而義意繁猥溢於往訓摹倣摽敓逺於事實予猶以為過雲𢎞治時上興化重文士大夫翕然從之文視昔盛焉是時仲黙為中書舍人而予以次第為翰林修撰一時能文之士凡予所交與者不可勝計予顧獨以仲黙爲難能仲黙時方弱冠也予每見仲黙之作嘆曰嗟乎文其在茲乎夫敘述以明事要之在實論辨以稽理要之在明文辭以達是二者要之在近厥指意凡仲黙之作三者備焉故予欣慕歎息於一時交逰中獨以仲黙為難非私之也武宗皇帝之三年予以憂罷修撰歸十有三年仲黙以提學來闗中數能以公事過予出其所論著凡數萬言皆當實不修可以上薄屈宋董賈有相如子長之風顧世無知之者獨曰何子有詩人之遺意厥覿淺矣仲黙豈獨工於詩者故仲黙名徧天下然實無知仲黙者此也漢魏以降訖於開成世代既移音節斯異修辭之士能無惡厥趨斯已優矣復能引而上之不沉於流俗由載籍所覩若仲黙者豈非鮮哉十六年秋仲黙既卒又三年予次苐其文為若干巻首賦次詩次文皆隨體區裁因製列巻題曰何仲黙集録存家笥以待後來讀其文思考其世可以知予言所指矣仲黙才髙而意宏德純而識遠榮辱毀譽一無所動於中予別有傳記茲不載方予定次仲黙集時値張子時濟過予所見與予甚同因更與定之如此集雲嘉靖三年二月甲子武功友生康海序






　　何大復集序
　　敬皇帝朝化休而融昌異時諸先生業文章顯甚重矣學士大夫固欣然稱說耳相慕也而獨北地李子以非心所好謝去之亡何而又有信陽何子者何子雖稍晩出其材質敏秀瑰麗各以長相當然而李子得何子為益雄也鄙人之言何知仁義嚮利則德是二君子抉草莽倡㣲言非有父兄師友之素而奪天下已嚮之利而自為德於乎難哉去其始可一甲子詩而亡舉大厯下者文亡舉東京下者即誰力也然二君子之徒不能長縁其師所繇得毛舉論難之語以好為勝而它工易者惡津筏者往往左袒何子而齕李子則又似非何子意也夫百羽集於詞林而二子雄飛或撇捩逆羊角而橫舉或順飈而肆翔其九萬里同也李源風何源雅風故長變以明志耳夫覩其沈深莽宕激卭鼓壯喑鳴憯悽忽正而竒正若嶽厲竒若海𩗗則李子哉是固少孫要之其縁情即象觸物比類靡所不遂璧坐璣馳文霞淪漪緖颷搖曵春華徐發驟而如淺復而彌深疑無能隃何子而上者何子為文刻工左史韓非劉向家言大抵於詩鴈行雲而闗中康氏喬氏其鄉人樊孟氏則盛惜何子志業屈於年未竟世之談說經綸抵掌事勛者其敖何子以不及如耶令何子不死而稱為名公卿已耳所以削滌卑𤨏振頽習扶昌運開中興者何物也功於經綸孰多於是何子之甥袁燦來謂王生若為何子敘其遺言王生曰何子彬彬大家也易言之有親則可久李得助而久何子之功李子偉矣夫二子之功天下則偉矣夫嘉靖戊午後學吳郡王世貞撰





