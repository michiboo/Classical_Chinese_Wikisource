　　欽定四庫全書　　　　　集部六
　　芻蕘集　　　　　　　　別集類五〈明〉
　　提要
　　〈臣〉等謹案芻蕘集六巻明周是修撰是修初名徳以字行泰和人洪武中舉明經授霍邱訓導遷周王府紀善王多不法是修動繩以禮今集中修已十箴與保國直言二篇皆是時作也王敗之後官屬皆縁坐是修以能諫得免改調衡王府紀善既而入直翰林預纂修建文四年燕王反兵薄京城是修與楊榮楊士竒胡靖金幼孜等約同死國難諸人陽諾之燕兵既入士竒等爭先推戴是修乃獨詣尊經閣自經乾隆丙申
　　賜諡忠節事跡具明史本傳後解縉為作誌銘但稱歸京師為紀善預翰林纂修以死竟沒其殉節事楊士竒為作傳乃言其自經應天府學葢縉作誌在永樂元年士竒作傳則在宣徳四年也傳又稱是修數論國家大計至指斥用事者誤國用事者怒衆共挫折之云云葢欲明是修非齊黃之黨以避時忌然革除之際取義成仁但問臨難死不死不問持議同不同縱使有黨亦不害其為忠臣不能以是抑是修也是集為其孫應鰲所刋凡詩三巻賦及襍文三巻非惟風節凜凜溢於楮墨即以文章論之亦復無愧於作者末附縉所作誌銘士竒所作傳可謂白茅之藉矣姑並存之益以彰是修也乾隆四十三年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀

