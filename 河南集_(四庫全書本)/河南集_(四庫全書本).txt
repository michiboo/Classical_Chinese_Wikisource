　　欽定四庫全書　　　　　集部三
　　河南集　　　　　　　　別集類二〈宋〉
　　提要
　　臣等謹案河南集二十七巻宋尹洙撰洙字師魯河南人天聖二年進士授綘州正平主簿以薦為館閣校勘累遷右司諫知渭州兼領涇原路經畧公事以爭水洛城事徙慶州復為董士㢘所訟貶崇信軍節度副使監均州酒稅卒事蹟具宋史本傳洙為人內剛外和能以義自守久厯邊塞灼知敵情凡所措置多有成效其沒也歐陽修為墓誌韓琦為墓表而范仲淹為序其集皆一代名賢蓋其氣節幹濟均有足重者至所為文章古峭勁潔繼栁開穆修之後一挽五季浮靡之習尤卓然可以自傳邵伯溫聞見録稱錢維演守西都起雙桂樓建臨園驛命歐陽修及洙作記修文千餘言洙止用五百字修服其簡古又稱修早工偶儷之文及官河南始得師魯乃出韓退之之文與之學蓋修與師魯於文雖不同而為古文則居師魯後也云云蓋有宋古文修為巨擘而洙實開其先故所作具有原本自修文盛行洙名轉為所掩宋之史官遂謂洙才不足以望修殊非公論矣聞見録又稱修作五代史嘗約與洙分撰今集中五代春秋二巻紀事亦簡核有體應即其時所作集凡二十七巻與宋史藝文志所載合晁公武郡齋讀書志雲二十巻者蓋傳冩之脫漏其雙桂樓臨園驛記集中未載疑編録時其文已佚雲乾隆四十六年六月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀

　　河南集原序
　　予觀堯典舜歌而下文章之作醇醨迭變殆無窮乎惟抑末揚本去鄭復雅左右聖人之道者難之近則唐貞元元和之間韓退之之主盟於文而風雅最盛懿僖以降寖及五代其體薄弱皇朝栁仲塗起而麾之髦俊率從焉仲塗門人能師經探道有文於天下者多矣洎楊大年以應用之才獨歩當世學者刻詞鏤意以希髣髴未暇及古也其甚者専事藻飾破碎大雅反謂古道不適於用廢而弗學者乆之洛陽尹師魯少有高識不逐時輩與穆伯長逰力為古文而師魯深於春秋故其文謹嚴辭約而理精章奏䟽議大見風采士林始聳慕焉復得歐陽永叔從而振之由是天下之文一變而正是大有功於道也其吾儒之盛歟師魯天聖二年登進士第後中㧞萃科從事於西都時洛守王文正沂公王文康公繼加禮遇遂引薦於朝寘之文館㝷以論事切直貶監郢州市征後起為陜西經畧判官屢更邊任遷起居舍人直龍圖閣知潞州以前守平涼日貸公食錢於將佐議者不以情復貶漢東節度副使歲餘監均州市征予方守南陽郡一旦師魯舁疾而來相見無一言家人問後事不答予即告之曰師魯之文行將與韓公稚圭歐陽永叔述之以貽後代君家雖貧當共捐俸以資之君其端心靖神無或後憂師魯舉手曰公言盡矣我不復雲翌日往視之不復見傳言曰已別矣遂隠幾而卒故人諸生聚而泣之且嘆其精明如是剛決如是死生不能亂其心可不謂正乎死而不失其正君子何少哉師魯之才之行與其履厯則有永叔為之墓銘稚圭為之墓表此不備載噫師魯有心於時而多難不夀所為文章亦未嘗編次有先傳於人者索而類之成二十七巻亦足見其志也已故序之高平范仲淹


