
天卿小冢宰，道大名亦大。
醜正在權臣，建旟千里外。
楚山俯江漢，汴水連譙沛。
兩持方伯珪，再轉諸侯蓋。
恬淡輕黜陟，優游邈千載。
乾象變台衡，羣賢盡交泰。
聿徠股肱郡，河嶽即襟帶。
盛德滋冀方，仁風清汾澮。
四封盡高足，相府軺車最。
超超青雲器，婉婉竹林會。
賤士敢知言，成頌文明代。
燕雀依大廈，期之保貞悔。

