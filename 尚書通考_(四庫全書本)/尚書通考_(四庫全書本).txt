　　欽定四庫全書
　　尚書通考敘意
　　書載二帝三王之政政者心與事之所形也是故道徳仁聖統乎心製作名物逹於事內外之道合而帝王之政備矣然統乎心者先後古今脗合無二逹於事者儀章器物因革無存故求帝王之心易而考帝王之事難矧後儒稽古不過以周為據而秦人滅學周典亦多殘缺廼欲以不完之文以徴隆古之舊斯益難矣然昔者紫陽夫子之教必語學者以有業次如所謂堯舜典厯象日月星辰律度量衡五禮五樂禹貢山川洪範九疇之類湏一一理㑹令透蓋讀書窮理即器㑹道乃學者之當務也余方授児輩以書閒或有問不容立荅則取關渉考究者㑹萃抄撮或不可言曉者規畫為圗以示之至衆家之有所不通則間述臆見以附於下如舊圗舊說已備者不復贅出其有未盡則隨條辨析焉歳月積累寖成卷帙兒輩乃請次其顛末以便考尋名曰尚書通考竊謂學有夲末道無精粗禮樂官名聖人猶問則讀是經者安得不求其故哉方將就正於博洽君子然後退授於家俾為格致之助亦庻乎紫陽夫子之教雲耳時天厯三年歳名上章敦牂月旅太蔟日得壬子昭武黃鎮成謹識










