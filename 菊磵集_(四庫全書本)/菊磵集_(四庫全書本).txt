　　欽定四庫全書　　　　　集部四
　　菊磵集　　　　　　　　別集類三〈宋〉
　　提要
　　〈臣〉等謹案菊磵集一巻宋髙翥撰翥字九萬號菊磵餘姚人孝宗時遊士也有菊磵集二十卷久佚不存至
　　國朝康熙二十六年其裔孫士竒於徐乾學宋槧書中採得遺詩一百九首合以家藏三十二首又於他集中得十三首續得朱彝尊宋刻江湖集所載四十七首刪除重複共得詩一百八十九首刻之題曰信天巢遺稿信天巢者翥所居室之名然巻首元貞元年姚燧序本稱曰菊磵集不知何以改名也後附林湖遺稿為翥姪鵬飛字南仲者所撰江邨遺稿則翥父選及其叔邁之詩選邁皆紹興間登第選官武當軍節推邁官縣尉此巻之中又附質齋遁翁二人之詩則髙氏譜中所載僅存其號即士竒亦莫能舉其名矣最後附髙似孫疎寮小集似孫即撰緯略者文獻通考載疎寮集三卷此所刻甚少尚有他選所有而此刻無之者其集在宋末頗著稱陳振孫謂其作文怪澀詩猶可觀劉克莊謂其詩能參誠齋活句不知此刻何以採輯轉不完備然士竒後序中初未言及附刻疎寮集疑又為士竒後人所加更不暇博採歟乾隆四十四年三月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉陸　費　墀




　　菊磵集原序
　　菊磵集者髙君九萬翁之所作也九萬舜江人諱翥號菊磵世居越之餘姚少頴㧞不覊抗志厲節好讀奇書厭科舉學退然信有天命隱居教授師道尊嚴弟子造其門者隨其材器教之皆有成就家雖貧非其義一介不取扁所居曰信天巢而樂乎道採菊英酌磵水蕭然遊憇操詠歌凡所交皆碩士既而遊錢塘越金陵浮洞庭彭蠡弔古今名山大川蓄諸心胸發於聲詩以鳴當世載諸羣選耄年躭西湖之形勝周君文璞詩酒相與遂卒於寓舍杭之葛嶺談家山平生特崇志節出乎人表煥爛文章在人心目其姪鄉貢進士南仲甫痛其文墨外遺十亡八九殘編綴之斷簡拾之僅存者百七十章成集而家傳焉今曾孫名師魯者持其集屬予序予盥手閲之知其氣象渾厚不務險恠艱湥哀樂皆適其中辭氣圓美流轉如彈丸則其功也精矣足有闗於風化者哉實當代之儒宗良有以備後之觀也惟公父曰選叔父曰邁紹興間繼登科第伯任武當軍節推叔任縣尉各有婿一為寳學尚書王佐一為宗正少卿史彌大榮冠當時迄今詩禮相襲道義相宣藹然而盛實自菊磵翁啟之也今遺墨之存非專美於家之有傳而亦幸於世之有傳矣為其子若孫者當景仰而慕之予與髙氏斯文久契序可得而辭乎於是書其要於巻首旹元貞元年春三月既望榮祿大夫翰林學士承㫖姚燧序
　　寒家本燕人宋開國初寳臣公諱瓊者隨宋太祖決策定難歴官忠武軍節度封衛國公加太尉遂家於汴再傳紹先公諱繼勲生子六人遵甫公為宣仁皇太后外戚俱有武功世封王爵南渡時賜第臨安子孫多官禁衛慮為賈秋壑所嫉散居杭之海寧越之餘姚使各奉祠祀菊磵公者㓜習科舉學下筆輒異長乃卓越不覊曰此不足為吾學也放情吟嘯所交如杜仲髙張荃翁周晉仙皆一時名流共相倡和紫髯廣顙尤善談論與人欵欵無間言忽值莊語則凜不可狎陳復齋宓許錬菴復道交誼最篤二公遊宦多與之俱晚年歸隱西湖棄竒就實淳祐元年卒於湖上年七十有二葬葛嶺談家山載郡誌實宋之隱君子也餘十四歲時從先君子歸姚江過上林湖拜節推縣尉墓松杉髙茂掩映湖水四百餘年封植如故可謂子孫善守矣自是住深栁讀書堂者兩月堂為先曾祖講學之所門臨清溪深栁成巷先君子更増植之髙氏家祠在堂之西偏規模𢎞敞堂室門廡畢具族人子弟肄業其中堂後樓五楹藏當年誥勅書籍舊刻菊磵南仲兩公詩藁及姚承㫖王學錄原序缺略不全詢諸父老雲自明嘉靖間遭倭冦焚掠散失殆盡亦無從得其遺本補輯之若節推縣尉之詩僅存數首又有質齋遯翁譜失其名詩亦清逈余恐殘板久復漶漫洗而錄之頃在都門從御史大夫徐公所藏宋板書籍中得菊磵詩一百有九首合向之所録三十二首又於他集中得十三首頃同年朱竹垞復從宋刻江湖集中𢯱示四十七首統計重出者十二首前後凡五七言近體詩一百八十九首竊念先賢遺稿忍使湮沒不傳遂併南仲節推縣尉之詩同付剞劂而附質齋遯翁詩於巻尾海內藏書家或有收其遺集者毋吝寄示獲成全璧實至望焉康熙丁夘十二月朔日江村髙士竒











　　欽定四庫全書
　　菊磵集
　　宋　髙翥　撰
　　春日即事
　　人間閒日月春後乍晴隂半夜雨聲急一谿流水深鳥嗁花自發詩就客能吟短䇿西湖路幽芳信意㝷
　　送別
　　老去情懷怕別離年來不作送行詩人前舉似終難信問着垂楊便可知
　　春日北山二首
　　人縁白石㴑清溪手剝蒼苔認舊題春色滿山歸不去拆桐花裏畫眉嗁
　　揷花吹笛兩山中桃李尊前日日同待得馬頭飛絮滿更來沽酒看殘紅
　　僧房夜坐
　　萬枝松裏一篝燈知是山房第㡬層靜夜數聲清磬響上方應有誦經僧
　　訪諸葛鍊師不遇
　　青銅留着布囊中去謁人間小臥龍乆欲共君謀一醉有錢卻又不相逢
　　雜興二首
　　新分菊本自鋤山手縛枯藤作矮闌比似著書空用力種花猶得一年看
　　二十年前欲住山不禁寂寞揜柴闗如今寂寞禁當得欲揜柴闗又卻難
　　秋日田父辭二首
　　啄黍黃雞沒骨肥繞籬緑橘綴枝垂新釀酒旋裁衣正是昏男嫁女時
　　少婦挼藍旋染裙大兒敲葛自漿巾新摘摘笑欣欣相喚相呼看賽神
　　孤山雪後
　　雪後騎驢行歩遲孤山何似灞橋時近來行輩無和靖見說梅花不要詩
　　天台曹園
　　蔡嶺桑麻地曺家桃李莊谿流春水滑梅度晚風香竹屋解留客筍輿休俶裝平生看花灋不學蜜蜂忙
　　西湖春雪
　　小艇沿湖看雪飛正當騎馬蹋春時是誰乞與楊花舞先占東風一月期
　　閒居雜興三首
　　開門遣蠻童買花供銅佛春風隨花來為我一披拂風和花氣清下簾休放出回施佛因果供此老詩骨㸃鐙酌春酒襞紙題小詩讀盡列仙傳引調學語兒自飲復自笑不覺春漏遲且了今日事眀日還任之杜䳌休忉忉布糓休聒聒無田不湏耕無家自能活行藏莫非時造化安可奪更放心地寛出門行路闊
　　春日湖上
　　乗興行新路凝情獨老翁馬蹄春艸上人影夕陽中飛絮沿湖白殘花染浪紅晚歸雲氣合雙槳破空濛
　　春懷
　　江南春盡尚春寒添盡征衣獨掩闗日暮酒醒聞謝豹所歡多在水雲間
　　過臨平
　　江颿一似白鷗輕起揭船篷看曉晴梅子着花霜壓岸自披風帽過臨平
　　古廟
　　古廟依喬木開門對淺沙短籬紅槿樹深徑碧苔花屋破香煙濕庭空日腳斜山寒無賽鼓鳴噪集神鴉
　　古寺
　　山路荒涼出小亭土墻斑駁帶枯藤欹斜古殿三尊佛黯淡寒篝一㸃燈碣石半磨天寳字禪房空老政和僧頭陀禮拜迎人說門外浮屠欠兩層
　　卜居
　　結屋離黃道開門對白沙一莊千古月三徑四時花客至旋沽酒身閒自煮茶相聞蟲鳥外不復聽喧譁
　　秋日三首
　　旋買扁舟載一翁片颿吹下夕陽東西風欲織江頭錦催染秋林葉葉紅
　　庭艸銜秋自短長悲蛩傳響答寒螿豆花似解通鄰好引蔓殷勤逺過墻
　　獨客飄然物外遊江南江北總宜秋芭蕉昨夜縁何事和雨和風作許愁
　　松谿廟
　　廟自何年立門深晝不扃寒藤扶壞壁秋艸帶疏櫺谿接東西碧山分逺近青老巫逢客至謾說有神靈
　　蓮實
　　膩玉肌膚碧玉房纍纍波面趂紅芳坐㤀佛土三生夢來結人間一夏涼青子綻時仙掌濕緑包分處蜜脾香尊前笑摘醻風露猶記西湖古栁傍
　　無題二首
　　獨展羅衾無夢成寳香熏徹轉愁生癡心不願郎思妾只願郎今厭客情
　　風竹蕭蕭淡月眀孤眠真箇可憐生不知昨夜相思夢去到伊行是㡬更
　　秋興
　　數聲新鴈夜初長曉起開門衣袂涼籬菊褪黃秋興懶瓦溝才試一痕霜
　　秋晚即事
　　江頭風葉舞低回催得濃雲頃刻開萬里碧天紅日晚數聲新鴈送寒來
　　毋自欺齋夜宴
　　毋自欺齋清更嚴齋中人物斗之南七朝宰相得瞻仰四海詩人交笑談古調喜聽琴再弄深杯休惜酒重添玉堂今夜無宣喚且與江湖作小叅
　　曉出黃山寺
　　曉上籃輿出寳坊野塘山路盡春光試穿松影登平陸已覺鐘聲在上方草色谿流髙下碧菜花楊栁淺深黃杖藜切莫匆匆去有伴行春不要忙
　　育王寺
　　曉䇿烏藤上育王入山隨處得徜徉碑頭龍護先皇字塔下魚懸外國香徧謁僧房甞苦茗閑聽社媼說豪光山深日短行難盡僧遣頭陀辦客牀
　　春日湖上
　　清波門外放船時盡日輕寒戀客衣花下笑聲人共語栁邉檣影燕初飛曉風不定棠梨瘦夜雨相連薺麥肥最憶故山春更好夜來先遣夢魂歸
　　黃居士山房
　　浮利浮名心已灰三間茅屋白雲堆先生自釀松精酒侍女能持藤癭杯飬鹿曉隨原艸去放猿時摘野花來近聞身口渾無累槲葉黃青繞宅栽
　　育王寺
　　精藍遊歴地景物自情親鶴引登山客僧迎禮塔人名花千佛供喬木萬夫身碑刻東坡作重來為拂塵
　　送春
　　韶光催去太無情祗為東君去住輕雖欲遲留芳艸夢如何禁得杜鵑聲桐花快落春風老梅子㣲酸晚雨晴從此嬉遊時節少不湏日日報詩成
　　秋山散歩
　　乍晴沙路軟於塵新着芒鞵更可人誰道秋山不宜客桂花多處勝行春
　　即事
　　秋來髙處不宜登閒卻西樓最上層讀罷黃庭窗戸晚自敲清磬上香鐙
　　烏鎮普靜寺寺沈休文故居也
　　寂寞梁朝寺深廊十數間碑存知殿古香冷覺僧殘斷岸舟橫浦平坡樹補山休文如好在依舊帶圍寛
　　渡錢塘
　　小立晴江上潮生落照邉晚花低映水春艸暗迷煙燕子飛官驛鷗羣引客船闗情南浦別相對獨依然
　　七夕
　　一枕新涼供醉眠覺來風物已悽然山雲帯雨重重合宮樹鳴秋葉葉顛滿進一杯酬好節休看兩鬢換流年雙星回〈闕〉癡兒等容我長齋繡佛前
　　荊棘中見梅花
　　荊棘叢中數㸃春春雲態度月精神依然竹屋茅櫩下靚女盈盈不嫁人
　　感春
　　人事日紛紛不知春已分問梅成緑葉看杏落紅雲燕向晴空語蛙從夜靜聞感時傷老大孤坐對罏熏
　　送劉允叔主簿歸山中
　　浮利浮名挽不來故山歸去恰春回馬蘭旋摘和松鬻枸杞新生𢔚菊栽庭樹夜留山鳥宿洞門早為野雲開眀年我亦天台寺相伴芒鞵蹋古苔
　　江居曉詠
　　家住清江江上村江雲山影自平分㡬回早起開門看不見青山見白雲
　　題二小姬扇二首
　　慶娘顰翠眉春瘦怯羅衣笑問採花蝶如何成對飛湘湘未識羞獨坐抱箜篌貪學耆婆舞擡身拜部頭
　　小樓雨中
　　雲浮江雨暗獨客苦淹留白髮羞眀鏡青山對小樓酒功書下下心事付悠悠安得并州剪從頭翦斷愁
　　首夏
　　漾漾池塘碧染衣隂隂草樹緑成圍江村寂寞春歸後一㸃楊花不見飛
　　寄方巖
　　緑髮仙人山澤癯出遊入息㡬曽拘種花甚少四時有諌艸不多千古無閱世眼髙磨日月好賢名重滿江湖行藏到得無心處鐘鼎山林豈異塗
　　自賦
　　蝸角蠅頭總是虛何湏留戀市朝居老於親戚情當宻貧與公卿分合疎小澗艸荒元種菊故山塵滿舊鈔書㡬時歸去重經理嘯月眠雲得自如
　　蕺山登髙
　　醉眼橫斜看菊枝又成客裏過佳期去年行路猶持酒今日登髙嬾賦詩老淚怕從衣褏見閒情但有帽櫩知阿髯故國才歸得嵗嵗湏來舉一巵
　　戌婦吟二首
　　將身託戰爭世事百無情相對坐離別渾如落葉輕辭家出戍邉北望隔青煙怕作沙塲夢秋宵不敢眠
　　重遊無量院
　　佛屋欹斜老翠㣲小軒猶記昔遊時江雲帶雨涼生竹野水迎潮暗入籬門外風波僧自識山中朝暮客曽知眼眀素壁闗情乆十載才能為此詩
　　春霽
　　積雨才収雲盡歸長空一色碧琉璃日移簾影臨書案風颭瓶花落硯池巢燕學飛猶戀母籠鷄得食旋呼兒眼看景物闗情甚喜為新晴賦此詩
　　嵗除登岝㟧山精舎
　　蕭寺經行無盡情倚闌長是眼増眀谿因宿雨十分急山為凝寒一味清竹外飛花隨晚吹樹頭幽鳥識春聲重來又是眀年事臨出門猶欵欵行
　　張氏曲江
　　一曲澄江兩派分滿山修竹緑齊雲矮窗風月侵颿腹小徑煙霞隱屐痕白鷺夜依花影宿清猿時共艣聲聞主人與客心如水同倚䦨幹得細論
　　登九華樓
　　髙閣臨江可契心興來時得一登臨山雲浦樹重重合野水汀蒲日日深鴉背夕陽供晚哺蟬迎涼吹試秋吟倚䦨盡見諸𡶶出如對風流李翰林
　　趙仲莊都鈐山居
　　一官難換北山薇結屋栽花度四時果熟不妨禽摘盡酒香惟恐客來遲小蘋低唱花間曲何廣髙吟李下詩客乆辦心分半隠尚嫌風骨欠仙姿
　　船戶
　　盡將家具載輕舟來徃長江春復秋三世兒孫居柁尾四方知識㑹沙頭老翁曉起占風信少婦晨粧照水流自笑此生漂泊甚愛渠生理付浮悠
　　歸寓舎
　　門前流水碧粼粼嵗晚歸來亦可人梅欲開時多是雨艸才生處便成春嬌兒對面兩癡絶老子闗情一欠伸快取竹篘篘濁酒舉杯先為洗京塵
　　憶西湖
　　西湖春二月結客少年遊駿馬黃金勒長身紫綺裘愛花論擔買嗜酒滿船浮兩載縁何事台州又越州
　　小樓雨中
　　長安市上僦樓居閒裏身心儘自如十日雨聲春對酒一窗鐙影夜觀書茶經未展愁先醒藥錄才看病已除所欠短櫩晴景好拆桐花下共扶踈
　　喜鄉友來
　　蕭蕭春夜雨有客渡江來世事攅眉說鄉談信口開晚餚供苦筍時果薦青梅甚欲澆離恨呼鐙撥酒醅
　　春寒
　　料峭東風破客衣春寒不比臘前時絶憐墻角櫻桃樹全似梅花雪後枝
　　昌國縣普濟寺小亭
　　鯨海中流地龍峰小洞天亭髙先得月樹老乆㤀年大士居鄰境閒僧指便船若為風浪息更結補陀縁
　　春情四首
　　樓頭上馬苦匆匆百計相留無計從正好看花郎卻去江邉春色為誰濃
　　天涯海角水雲寛人在吳頭楚尾間彈徹箜篌難寄恨海棠庭院獨憑䦨
　　深院沉沉照落暉寳香熏徹舊時衣一春行樂誰為伴羞見花前蛺蝶飛
　　鬬艸歸來上玉階香塵㣲涴合歡鞵全籌贏得無人賞依舊春愁自滿懷
　　晚春即事
　　輕煙終日鎖樓臺細雨絲絲半濕苔杜宇一聲青嶂外谿流時送落花來
　　蕺山戒珠寺寺王右軍故居也
　　葉葉東風吹客衣昌安寺裏晚遊時欹斜竹屋羲之宅磨滅經幢帥府碑佛化是誰留實相鵞亡猶自見方池逄僧小作煎茶供畧問源流笑不知
　　冬日即事
　　江上凝冰約水痕門前殘雪綴谿雲杖藜獨立梅梢月成就清寒到十分
　　訪銛朴翁不遇二首
　　亂花飛絮趂長髯來訪西湖竹裏庵行晝白雲三十里詩人又在白雲南
　　乗興㝷僧入翠㣲山中無限野薔薇主人不見從誰賞折得繁枝自挿歸
　　聚景園口號二首
　　淺碧池塘連路口淡黃楊栁護櫩牙舊時嵗嵗春風裏長見君王出看花
　　竹影參差臨斷岸花隂歴寂浸清流遊人難到闌干角盡日垂楊蓋御舟
　　恭䟦思陵宸翰拓本巻後
　　淡黃越紙打殘碑盡是先皇御賜詩白髮內人和淚讀為曾親見寫詩時
　　山行即事二首
　　落盡桐花春已休過墻新竹籜初抽山行歩歩黃泥滑小立谿橋聽雨鳩
　　捲地東風晚更狂櫻桃吹子落泥墻谿雲自為催詩黒忙殺條桑窈窕娘
　　寄林徴君
　　老無閑事上雙眉問着窮通盡不知兩鶴忽飛因客到一牛方病得妻醫案頭㡬巻隂功錄壁上諸家勸世詩見說今年公八十鬢邉才有數莖絲
　　曉行
　　跨馬登長路聞鷄度逺闗水光斜漾月雲影倒薶山人跡霜橋外禽聲煙樹間自慚林下客清夢未曽還
　　三峰廢寺
　　荒林依約舊山門秋艸離離故跡存雙瀑有聲傳宿雨一龕無地住閒雲蝸沿壞壁丹青古龜負殘碑字畫昏三歎廢興誰可問亂鴉鳴噪自成羣
　　下塘二首
　　河水新添三尺髙河邉蘆葦有龜巢波流夜夜飄漁箔空㸃籃燈照樹梢
　　日出移船日又斜蘆根時復見人家水鄉占得秋多少岸岸紅雲是蓼花
　　行淮
　　老翁八十鬢如絲手縛黃蘆作短籬勸客莫嗔無凳坐去年今日是流移
　　蘭亭
　　老來渾不愛春遊來對蘭亭爛漫秋亭下水非當日曲山前竹似舊時修二三客子因懷古八百餘年續勝流試與山靈論徃事不知還肻㸃頭不
　　贈丁子植撫幹
　　幕府歸來赴調時清聲籍籍滿京師真如白璧藏竒石判得黃金博斷碑借宅先尋籠鶴地買盆權作養魚池客中髙致猶如此眀日還山樂可知
　　天章寺
　　地勝秋清人慾仙倚䦨時節月初圓不知寺在煙霞表但覺身臨星斗邉寳墨舊歸天上去髙名今向世間傳登臨莫作匆匆㑹去後重來又㡬年
　　天衣寺
　　萬壑千巖非浪聞十𡶶雙澗不湏論袈裟旋化空王服宮觀曾招帝子魂山向馬頭回禹穴谿分燕尾入雲門秋行既了登臨願艸艸題詩對緑尊
　　毅齋鄭秘書道山領客
　　羣玉堂前春晝隂主人領客歩清深上方圖畵無真贗東壁詩書有古今手轉玉璣看測日指揮金井試為霖山翁不作蓬萊夢但願時來洗此心
　　元日
　　長憶兒時二老傍元正嵗嵗有風光攙先禮數修人事着好衣裳侍酒觴回首不堪追日月感情空嘆換星霜尚期我老如親老卻看兒童作節忙
　　重五日懷舊
　　獨守空庭日欲晡滿斟濁酒不湏沽白頭兄弟三年別青眼交遊一字無醉看葵榴懷舊事饞思櫻筍夢吾廬向時癡絶今愁絶自讀離騷些老夫
　　贈番陽程克已
　　見說番陽有老程與人懷抱亦分眀一千里外未識面二十年間長慕名因聽酒邉談舊事便從客裏定交情他時我老君猶健海內重逢即弟兄
　　初聞雷聲
　　二月寒猶在春雲濕未開灑窗終夜雨發軔數聲雷薺麥緑生腦棠梨紅拆腮西湖花事動從此日裴回
　　靈巖寺
　　天柱峰髙逼太清靈巖端足擅髙名人間有石皆奴僕天下無山可弟兄樵徑雪深多虎跡清谿風暖盡猨聲客身元是山林種見此如何不動情
　　秋夜
　　小屏相對兩眉攅長夜迢迢不肯殘䑕向燈前窺坐臥人從夢裏說悲歡故山無計行秋晚客路從誰守嵗寒留得濁醪相慰藉酒腸猶喜十分寛
　　寄王仲彝仲彝留三衢乆不歸省因以箴之
　　別君三見雁南飛夢裏相逢覺又非書去不知何日到人來先問㡬時歸正堪燈火親書巻莫遣塵埃染客衣二老倚門知己乆交情於此亦依依
　　李將
　　自小在行伍得官因用兵籌邊頭髮䜿入陣骨毛輕戰馬惜如命寳刀都有名酒酣常罵坐嫌客話昇平
　　無錫縣春日
　　吳楚新岐路江湖舊散人放船來古縣沽酒供閒身花卸一村雨鳥啼千樹春野塘風捲地無復見芳塵
　　常熟縣破山寺
　　古縣滄浪外精藍縹緲間木枯曾閲世龍老解分山鳥道秋迷跡禪房晝掩闗詩成遊子去流水自潺潺
　　曹娥浦泊舟
　　夜宿曺娥浦停舟是㡬更聞鐘知寺近聽艣信潮生風向沙頭起天從柁尾眀夢回無意緒兩岸杜鵑聲
　　拜林和靖墓
　　玉函香骨老雲根占斷孤山水月村薦菊泉清涵竹影種梅地冷帯苔痕生前已自全名節身後從誰問子孫惟是年年寒食日遊人來與酹清尊
　　多景樓
　　一帯青山欲盡頭精藍深處着危樓下無餘地容車馬上有重櫩接鬥牛鴉落野田長趂晚鴈沉煙渚最宜秋江南好景從來少北望空多故國愁
　　賞心亭
　　江亭如倚釣魚磯面面雲櫩勢欲飛西望汀洲依白鷺東連巷陌接烏衣六朝更代人何在千古興亡事總非客子猶憐風景好倚䦨長是欲忘歸
　　夜過馬當山
　　獨載詩書趂野航自憐漂泊度時光殘年準擬登牛首連夜匆忙過馬當古廟荒寒江浸影斷崖淒慘石凝霜壯懷未分甘衰老回首長淮恨更長
　　送方秋崖
　　忠言歴歴未曽行盡載圖書出帝京餘子但知才可忌先生當以去為榮門䦨竹石闗心乆部曲溪山照眼眀長嘯歸歟莫惆悵浙江風定自潮平〈時人謂與劉改之送王侍御詩匹敵〉喜杜仲髙移居清湖〈稼軒為仲髙開山田仲髙有辛田記〉
　　笑攜雞犬入城居無復游從嘆闊疎河水通船堪載酒桐隂近屋可修書飯香休憶辛田米羮美何慙丙穴魚我亦買山湖上住效芹時擬貢園蔬
　　自題信天巢〈有序〉
　　容齋五筆載瀛鄚二州之境塘濼之上有禽二種其一類鵠色蒼而喙長凝立水際不動魚過其下則取之終日無魚亦不易地名曰信天縁其一類鶩奔走水上不分腐草泥沙必盡索乃已無一息少休名曰漫畫均度一日無饑色而反加壯大二禽稟性不同如此予每讀之竊有感焉因牓其所居曰信天巢正甫老於文學為予作記故併刻諸巢中
　　信天巢小僅容身中有圖書障俗塵不與世爭閑意氣且隨時養老精神破鐺安穏齊鐘鼎短褐參差比縉紳渴飲三杯饑二飯主人日用未為貧
　　靜對
　　靜對爐煙一縷霞謝天成就澹生涯安排瓦硯臨章草收拾甆瓶揷鄭花莫問家儲無儋石休嫌人事似團沙三杯竟醉醒時晚臥看春雲送日斜
　　無計
　　無計留連日爭來斷送春落花終日雨流水一溪雲山鳥呼名急林梢著色新詩成真漫興吾懶事因循
　　喜南仲姪來
　　自從清曉到黃昏閒坐閒眠深閉門猶子雨中來息擔老夫燈下起開樽故山墳墓何人守舊宅園亭㡬處存問答恍然如隔世若非沉醉定消魂
　　清眀日對酒
　　南北山頭多墓田清眀祭掃各紛然紙灰飛作白蝴蝶淚血染成紅杜鵑日落狐狸眠塜上夜歸兒女笑燈前人生有酒湏當醉一滴何曽到九泉
　　趙忠定公帥蜀時題雪錦樓有扁舟衡岳問歸程之句後人以為䜟題䟦者甚多邵使君以墨本見贈敬書其後
　　九鼎重安國勢牢功名易辦謗難逃手扶日月掃雲霧身在江湖直羽毛雪錦詩成如䜟兆金縢書啟見勤勞紛紛論定知忠定不負中朝兩字褒
　　客枕
　　客枕眠僧舎巍然鶴髪翁事如前日異心與少年同一夜送春雨五更臨曉風夢回思徃事愁在不言中
　　度仙霞嶺
　　盡日度仙霞西風吹鬢華乍寒拋白薴臨晚見黃花山險全無路溪晴半是沙嶺雲逢宿處斜月帶棲鴉
　　廬山道中
　　沿路梅花管送迎廬山初別雪初晴若無急事相驅役有酒人家便不行
　　採石
　　採石興亡地聲名宇宙齊山眉間吳楚江口折東西今古多遺恨英䧺㡬噬臍征塵何日盡北望轉悲悽
　　嘆息
　　嘆息閒身不自如長年借屋客中居事多隻為人情熟貧甚還因世法疎兄弟候歸應有夢交遊散去更無書攅心萬感爭催老白髪蕭騷欲滿梳
　　拜尹和靖先生墓〈先君受業先生之門〉
　　和靖祠堂在半村敬瞻遺像憶師門洛中雖去名猶重吳下曽來道益尊言立豈徒規後學書存端可識真源瓣香再拜公應鑒自愧傳衣忝嫡孫
　　經李謫仙墓
　　蕭蕭髙塜倚雲根父老相傳太白墳白骨定隨風月冷青山常共姓名存平生出處猶如見一死浮沉那可論客子開元書記後故來澆酒些消魂
　　輦下酒市多祭二郎祠山神
　　簫鼓喧天閙酒行二郎賽罷賽張王愚民可煞多㤀本香火何曽到杜康
　　重陽述懷
　　年年客裏過佳期時節難逢莫皺眉酒量且為重九盡杯行不必再三辭登髙興懶詩仍賦懷古情深淚自垂縱使西風落烏帽黃花猶戀鬂邉絲
　　歸來
　　歸來成倦客隨分樂閒居供佛換新水課兒溫舊書已荒三逕菊且種一園蔬來徃多鄰舍餘無長者車
　　秋夜遊無量院
　　僧閑甘寂寞寺古絶紛華鳥摘過墻棗猿爭守樹楂雨多溪沒井藤老蔓緣笆莫坐庭前石怕傷苔蘚花
　　破屋
　　破屋三間書五車一翁醉髪老髿髿蕭墻甚窄難栽竹草地雖平不種花井淺自能供日用樓髙誰怕被雲遮過門人問何人住題扇橋西百姓家
　　雜興
　　短帽輕盈出晚巒兒童夾道競來看老夫何足驚人眼為有猿猴把釣竿
　　冬日書懷用正甫韻
　　慣將雙手托虛空嵗事雖窮道不窮身健不知行路逺心安還與在家同客攜酒至一樽緑兄寄書來三印紅看罷兄書斟客酒閒愁無事置胸中
　　挽陳復齋二首
　　封章字少納忠多袖疏前陳無奈何但得中天行日月不愁平地起風波臺官論罪終投筆山賊聞名亦倒戈惆悵脊樑如鐵硬天奚忍使閟山阿
　　憂世心勞鬂易斑笑顰還與世相闗秋霜烈日君臣際和氣春風母子間學道期傳千載統獻言先辦一生閑堂堂仰止人何在只有名如不動山
　　同周晉仙夜宿
　　〈闕〉　　　　　　　　　　　　　更有詩人窮似我夜深來共紙衾眠
　　桂
　　玉蕊琅玕樹天香知易薫露寒清透骨風定逺含芬
　　對菊三首
　　白白黃黃自嵗寒詩翁但作菊花看牡丹茉莉非吾事自是時人被眼瞞
　　親向東籬手自栽夕陽小徑重徘徊花應得似人乖覺過了重陽爛漫開
　　愛花千古說淵眀肻把秋光不似春我重此花全晚節賸栽三徑伴閒身
　　贈相士錢子章
　　先生受命聖眀朝鳳詔欣然脫錦袍流落子孫從有失等閒軒冕未容招家貧術不因錢賣勢合平生為酒豪近日人間能食肉請君著眼看班超
　　謝人恵書籍
　　曽問韋編䇿重勲羣書分選張吾軍標題濟楚令心賞字畫分眀慰眼昏揷架有時防䑕嚙藏家無力買香薫不如隨處堆床幾檢閲時時似對君
　　謝張致逺嵩嶽圖
　　先世前蹤不可追君從何處得全碑上橫嵩嶽㡬千丈下列齊公二四詩室號揖仙懷舊事庵名面壁認頽基青氊真是吾家物慾以瓊瑤厚報之
　　過平原故相宅
　　拂曉官家簿錄時未曽吹徹玉參差旁人不忍聽鸚鵡猶向雕籠喚太師
　　雨中
　　霍地春歸喚不譍客中容易鬢星星漫山風雨櫻桃紫繞屋煙雲薜荔青姑惡恨誰能自苦子規催客厭人聽閉門獨坐難拋酒生怕離愁到短屏
　　輓章朋舉
　　相逄便拜十年兄自此交遊得盡情艸紙抄書傳遁甲竹筩沽酒命添丁他時結屋期來往今日登門隔死生從此苕溪眀月夜小舟不復為君停
　　春夜
　　小牕兀兀守更殘案上詩書亦嬾觀頻剪燭花聽夜雨盡垂簾影隔春寒破除夢幻從頭了安置身心向下看老子靜中消日月全然不是客長安
　　楊花
　　萬縷千絲拂水濵盡催飛絮送殘春風前輕薄佳人命天外飄零蕩子身繞路鋪時成素毯就泥沾處襯芳塵江頭雨過遺蹤盡留得柔條折贈人
　　秋興
　　老去無心世事輕但從景物略闗情曉看鴈陣驚秋晚夜聽鶴聲知月眀石鼎鬻茶論水品土墻題字記花名出門更自有真樂閒向通衢穏歩行
　　山行即事
　　籃輿破曉入山家獨木橋低小徑斜屋角盡懸牛蒡菜籬根多發馬蘭花主人一笑先呼酒勸客三桮便當茶我已經年無此樂為憐身乆在京華
　　靈鷲寺
　　靈鷲名山萬古名㡬回無事繞廊行殿前流水晴猶急塔上春雲晚自生鶴傍經牀聽梵語鳥窺齋鉢候鐘聲我來借得團蒲坐歸去閒眠夢亦清
　　老將
　　垂頭終日坐當門兩臂蒼龍隠墨紋笑撚白鬚傳陣法手攤黃紙說君恩中年主帥皆為鬼晚嵗虞兵見領軍每勸兒孫學刀箭解衣教看舊瘢痕
　　秋夜書懷
　　眀滅孤鐙縹緲香沉沉更漏隔宮墻秋風倦客家千里夜雨懷人天一方世事從他多鉏鋙生涯如我亦淒涼亟湏喚酒消長夜休夢黃花繞澗傍
　　投老
　　投老纔營一把茅前臨官路後林坳最憐鷄犬無鄰舎好放牛羊有近郊春韭採來勝市食秋鱸留取續山餚吾廬誰道難尋覔古樹排門盡鵲巢
　　虎丘寺
　　西出吳門歩屧輕浮屠喚客入山行石從試劒何年製池自通泉盡日平煙徑逺傳僧磬響雲龕深鎖佛鐙眀移舟更宿楓橋寺要聽踈鐘半夜鳴
　　焦山
　　山擁中流翠作堆四圍竹樹鬱崔巍殿前雲向櫩牙出門外潮從海口來乞食僧歸齋鼓動打碑人去渡頭開焦公羽化將名跡付與瞿曇亦壯哉
　　蛾眉寺
　　千尺懸崖巨浪撞危亭髙峙對㣲范逺峯凝黛雙蛾澹流水連雲一帶長日落江容難可畫天寒山色不成粧停舟欲試登臨眼北望青煙欲斷腸
　　凌歊臺
　　宋祖髙臺山上頭三間破屋蔽層丘離離荒草迷行殿漠漠寒沙擁故洲塔影逺招孤客恨江聲長替古人愁題詩自舊知多少清絶難磨許郢州
　　三峽橋
　　倦遊華髮冷蕭騷長夏來登三峽橋山吐濕雲何日盡溪流凍雪㡬時消陸公泉在猶堪汲五老峯髙不易招客子倚䦨思羽化未仙衣袂已飄飄
　　雪堂
　　勝地從來跡易陳東坡日月乆猶新小橋曽壓歸時雪老柳長搖別後春城郭寥寥懷獨鶴江山歴歴見斯人吾生較晚空惆悵夢想陳潘結舊隣
　　竹樓
　　老竹平分當建瓴小樓從此擅髙名地連雲堞登臨穩欄俯晴江夢寐清一記自能追正始三間誰與續咸平濤音日日煙中落依約焚香讀易聲
　　八月旦日永定寺作〈呈方丕甫〉
　　蕭然一室坐清虛又見西風到客居老去身心便嬾惰人來情意任親踈從僧借地秋移菊與佛分鐙夜讀書幽事復為行計奪去留端的合何如
　　小樓
　　小樓終日脫冠巾白髮蕭踈不受塵雖是客身猶足樂苦無世界未為貧家書逺寄憑遊子邸報頻看念故人自歎此心清似水為他閒事惱天真
　　清眀日約宋正甫黃行之兄弟為東湖之集
　　自在嬉遊遍四方不曾孤負獨春光醉眠芳草衣裳冷笑嚼名花齒頰香既是煙霞令乆住豈應風月斷來章故人尚有閒情不相伴湖邊舉一觴
　　過方孚若寺丞故廬
　　詩境園林萬栁間四圍秋草帶愁顔樓臺寂寞䑕成穴巖石崔巍蚊負山三徑昔嫌前輩窄一區今欠此翁閒客來莫恠匆匆去萬感催人鬢易斑
　　宿囊山寺
　　小泊囊山古化城山林端足擅髙名樓臺影外秋風老鐘磬聲中夜氣清客子情懷宜淡薄主人言語亦分眀只應海月堂前境從此江湖有夢成
　　潛夫約中途遣詩相送至江山無耗寄詩督之
　　望詩十歩九回頭目斷江山望未休所幸臨行曽舉似僅能記憶可遮羞碧雲漏日村村雨紅樹吟風葉葉秋不見夜光生歇處客身卻恨欠遲留
　　門徑
　　門徑蕭然獨自居入無給侍出無車江湖故舊音塵絶里巷游從酒盞踈豪舉已拋三尺劒神交惟有一床書吾兄白髮家空谷嵗晚燈前最憶渠
　　清眀日招社友
　　麵皮如鐵鬢如絲依舊粗豪似向時嗜酒更𢬵三日醉看花因費一春詩生前富貴誰能必身後聲名我不知且趂酴醿對醽醁共來相與一伸眉
　　感懷二首
　　漂泊南州又過年恰如杜子客鄜川酒堪度日難為醉詩怕傷時未可傳店舎無煙兵火後街坊有月試燈前荒涼古驛聞吹笛老淚縱橫落枕邉
　　行過千山復萬山不應蜀道若為難數莖髪向殊方白一寸心從故國丹弓軟臂無三鬥力杯深量欠十分寛粗豪到了非吾事只合家居度嵗寒
　　同劉潛夫登烏石山望海有懷方孚石柯東海陳復齋舊游
　　念念思歸身欲翰舊題無暇徧尋看故人盡入黃泉路逺客空登烏石山休起癡心乗九鯉莫勞病眼望三韓神仙未必知吾事道在何妨兩鬢斑〈仙遊何氏弟兄九人各乗一鯉飛昇〉
　　懷安王宰索得助亭詩奉題一首
　　亭在唐賢好句中䦨干六曲盡春風不知腳下是官府但見面前如渚宮江水逢潮音激切山雲因雨思溟濛主人雅興居詩外花影琴聲事事工
　　清眀日延平道上
　　自從閩嶠至延平試問歸途第㡬程人向煙嵐深處出鳥依雲樹宻邊鳴潤沾破屐春泥滑寒入征衫曉雨晴多謝山家揷楊柳報儂今日是清眀
　　秋隂
　　冉冉日將暮蕭蕭秋欲殘浮雲低閣雨宿靄宻藏山扇覺輕蒲重衣嫌細葛單更交一寒暑精進獨衰顔
　　富陽縣秋日
　　古井梧桐老平田䆉稏收鷄豚百里社砧杵十分秋乾鵲催歸興寒蟬喚客愁銜桮憶霜蟹沙尾莫停舟
　　小樓夜雨
　　心嬾縁忘世身閒為不才客愁隨病散老眼共書開嗜酒有天戒愛花無地栽小樓風雨夜還我鼻如雷
　　建昌道上
　　凜凜北風勁行行西路賖客情甘澹薄世事苦參差酒易逢知己詩難遇作家林間數㸃雪錯認是梅花
　　隆興借東湖驛度夏雜題
　　西風來㡬日荷葉早衰容百感聞秋笛孤吟答晚鐘事能如意少酒不教愁濃憶著蓴鱸美家山隔㡬重
　　春日雜興二首
　　櫩鈴奏曲響珊珊盡日重門不啓闗多揷缾花供宴坐為渠消受一春閒
　　春歸門巷靜深深老去無情不彊吟風絮入簾晴晝永自燒香餅試花沈
　　雨中
　　濃雲漠漠雨飛飛不放東風取次吹先自一春晴意少那堪梅子欲黃時
　　山堂即事
　　杜鵑聲裏桐花落山館無人晝掩扄老去未能忘結習自調濃墨寫黃庭
　　秋夜
　　老去驚秋白髮添不禁涼吹逼踈簾樓髙幸自蛩聲逺爭奈梧桐又傍櫩
　　孺子祠堂
　　三間官屋老湖濵孺子名聲日日新下榻本非天上事後人空自愧前人
　　西湖二首
　　淺水搖船冷戞沙平林暝色接棲鴉湖邊老樹垂垂白半是梅花半雪花
　　老鶴無蹤野鴨飛鳴琴聲裏畵船歸傷心舊日經行地不獨人非物亦非
　　鬱孤臺
　　十年重上鬱孤臺帶得江湖白髮來滿眼青山舊相識晚為羣噪莫驚猜
　　登臨猶覺酒邉豪徃事新愁付一陶深淺不常章貢水崆峒只似舊時髙
　　澗傍菊花
　　歴寂黃花老澗傍不因風雨減清芳從敎衰謝隨秋草到了能全晚節香
　　附錄
　　髙鵬飛〈林湖遺槁〉
　　次王元吉詠梅
　　約畧陽和動琯灰南枝已冠百花魁莫教隴驛攜春去且向羅浮喚夢回玉骨風標自仙種鐵腸賦詠謾多才只應賸結青青子調鼎功夫看後來
　　窗軒
　　一窻開永晝萬象出天成風力欺楊絮雷聲喚筍萌愁多春不願病起眼猶眀最喜今朝雨川原足暮畊
　　過王氏雲莊
　　十里雲莊路東風信杖藜好花連夜發幽鳥傍人啼香宇禪心冷山容醉眼迷老僧春睡處眀月印樓西
　　孤吟
　　世景雲來去人情水淺深塵埃從滿眼交友欲知心山簡豈愛酒陶潛元解琴對人不敢語仰靣數歸禽
　　深夜風雨有懷故人
　　心馳流水髙山外身在落花啼鳥中滴得愁濃青杏雨吹教夢斷碧梧風垂堂逺愧千金子掃地空憐一畝宮兩朶燈花伴孤獨清懽那得玉人同
　　首夏
　　千里辭家不作難歸來春事總䦨珊乆留午夢梅黃雨重索冬衣麥秀寒百箔老蠶鋪雪乳一庭新竹長琅玕此時正喜民財阜野草閒花任自殘
　　湖上
　　舟載閒雲穏湖光盪碧天笑㸔沙上鳥終日伴雛眠深夜獨歩思兄南伯舉杯扣門則臥矣
　　緑柳橋邊古道橫乾坤寂寂夜三更月窺門處君髙臥露溼衣時夜獨行杯酒孰同驅俗意天風時下歩虛聲眀朝世界塵依舊試挽銀河一洗清
　　丈亭渡阻風
　　捲地西風翻巨浪小舟仍泊夜來灣行沽攜榼雖無酒臥㸔開篷幸有山原草正肥黃犢飽汀蘋未老白鷗閒平生遇險湏知止眼對江神一解顔
　　湖上
　　好景難逄柰老何十年此地絶經過山如得意晚猶碧雨亦知愁秋更多造化從渠旋磨蟻功名笑汝撲燈蛾湖邉直欲呼船去更共漁人掛緑蓑
　　晚興
　　風靜湖光一鑑浮青山四顧淡舒秋松隂滿逕歸來晚醉看巖花笑白頭
　　夜渡鄞江
　　睡起開篷月在沙晚江山影動龍蛇詩成索筆無人應酒盡空嚢何處賖船去船來數聲櫓江南江北㡬人家星娥定怪歸來晚從此西風欲泛槎
　　南溪
　　聞說南溪好肩車帶雨來澗泉鳴細石松木衣蒼苔雲笑人情薄山隨客語回黃花幽意足知復為誰開
　　次靜海令蓋晞之食蟹
　　吳中郭索聲價髙草泥足上生青毛越中海市喧兒曺白蟹厭飫霜前螯新豐逆旅酒濯足齊國相君飯脫粟當時珍味無所需吳越土宜俱碌碌
　　復遊鄞江
　　欲扣山扉汲野泉支笻眼駐柳隂邊苦無平地休穿屐待有輕風卻放船孤笛呌開雲裏月一竿撐破水中天舟人相戒低聲語沙上恐驚鷗鷺眠
　　次孫燭湖秋夜有感
　　忽作清宵夢非闗世累長月隨花影轉水照木隂涼浴露千峯碧梳風兩鬂蒼眀朝湏洗耳秋意過寒螿
　　舟中
　　木落山髙秋去後犬驚人語夜深時小舟滿載離愁重惟有孤鳴寒雁知
　　又
　　一水分流無限曲兩山相對不知名漁翁夜半歸南陌認作中流擊楫聲
　　秋晚
　　斷雲送歸雁斜陽眀晚楓西風灑雙鬢醉倚危䦨東髙選〈江邨遺槁〉
　　題家信後
　　十載慇懃訓子情禮闈今幸占㣲名彤庭䇿獻三千字鵬海風摶九萬程帽揷宮花瓊宴罷身沾仙露賜衣榮瞻雲北闕人迢逓空憶髙堂雪鬂生
　　瑞安縣詠懷
　　一經逢聖世銜詔下神州才陋慚無補官卑得自由刑威存撫字賦役敢誅求何日乗公暇溪山策騎遊
　　太息〈時擢武當軍節度〉
　　天運逢南度和成勢已移山河憐破碎草木亦傷悲鐵騎馳中土烽塵隘北陲哀臣䨇淚眼豈畏朔風吹髙邁
　　夜泊李陽驛
　　風拂烏紗兩髩秋李陽溪上夜停舟市燈閃月聞鳴犬城柝敲風起睡鷗千里逺馳承寵命通宵不寐為民憂幽懷自信清如洗獨倚篷窻看鬥牛
　　勉壻史彌大
　　老朽歸田乆烏紗白髮新經綸天下事都屬少年人
　　建德縣詠懷
　　日午琴堂吏散衙不愁鬂雪㸃烏紗訟清犴獄塵封草人靜公庭鳥啄花惟願兒童無凍餒每令野老勸桑麻聖恩未報吾心赤肯效青門學種𤓰
　　道傍菊
　　荊棘叢中是故隣更無君子與相親含英吐秀西風裏空把芳心向路人
　　寒梅野雀圖
　　隂隂榕葉覆寒梅山逕無蹤盡緑苔啼鳥自知安穩處成羣飛去又飛來
　　質齋
　　田園偶興
　　繞簷風景接崆峒生計年年樂嵗豐布榖聲傳紅杏雨〈闕〉　調起緑楊風桑麻逺近千村裏禾黍髙低一望中每與隣翁相慶社醉歌不惜酒樽空
　　溪石呈李思道
　　共坐溪邊石溪清心自涼魚驚煙艇過鷗笑野人忙細草侵衣緑飛花㸃鬂香東風塵暫息拍手送斜陽
　　復和呈莫仲箎
　　溪石綉苔緑溪風飃晚涼坐久得自若物外知誰忙渇飲竹泉冷饑飯松花香春光忽雲暮〈闕〉　　　陽
　　紀興
　　湖上人家萬木村白雲深䕶讀書門年來不管頭顱白自賀清風酒一樽
　　秋日溪亭
　　簾捲柴桑晚深山俗駕踈荒苔留鶴跡落葉帶蟲書竹翠侵香案泉聲潄石渠煙霞便一枕應笑把犁鋤遁翁
　　僻性
　　僻性一生忘嗜酒勞神終日倦吟詩尋常髙臥松床穏不管庭前鶴到遲
　　曉逕
　　蘿逕朝飛雨莓苔染翠濃登山雙屐健自擬少年同
　　春暮
　　石橋門外送斜暉栁灑清風透客衣老眼看花能有㡬如何啼鳥暮春歸
　　市橋晚坐
　　隔眼風塵寢閒心照水清牛羊歸古坂鷗鷺集浮萍倦我思垂釣知誰共濯纓湖光浮一鑑倒暎夕陽眀
　　秋晚
　　風掃柴門凈銀燈吐玉花納涼憑〈闕〉石待月上窻紗老去心猶壯秋來鬂任華不妨髙枕睡無夢到公家
　　自詠遁翁
　　虛名蝸角不攖情老木棉裘分此生世事只隨今日過心田留待後人耕舊書豈厭從頭看險路何妨退歩行俯仰欲求無所愧舉頭惟對月華眀
　　甥舅同登進士亦世之不易得者今幸逢其㑹因吟一律以寄一以表祖宗積善之徴二以謝聖主寵賜之榮三以致勉忠之意二子惟朂諸
　　潦倒山林已二毛忽聞〈闕〉　下衡茅祖宗積德幸多世甥舅何妨共奪標栁拂祥光看虎榜杏扶春色上雲袍從今莫作懷家計湏効忠良答聖朝
　　髙似孫〈踈寮小集〉
　　入餘杭縣
　　眀發遵西陸驅車月流光佳山迎車來知是古餘杭危樹露如雨平野日未陽支流滀清源弱羽無髙翔人家叢灌下世載山水鄉扣門作午憩白飯羞文魴邂逅有足歡離合非其常主人不予鄙予留亦徜徉
　　憇昌化民家
　　晚程息勞轍白日流西暉水鳥得魚去耘夫荷鋤歸川原杳芊緜林野雜依霏一來扣竹館相邀入荊扉重巖吐清溜澄隂布殘馡曰予考此室十世相因依左右桑果足嵗日雞豚肥豐猶未至裕歉亦無能饑予聞良自愜欲謀北山薇有田可同耕有蠶當共衣車夫猝無情此志仍重違
　　荅李才翁
　　素意杳難尋殘鑪屬晚隂花知西洛事雁呌北人心客共艱難盡詩隨老大深金陵書不到消息又沉沉
　　宋江都研
　　數寸清純玉不如入波陶髮冷蕭踈千金爛抵荊山鵲一璞深刳渭水魚墨帶花香臨近澗沉燈影了殘書從來端歙難優劣名下真成士不虛
　　答宇文文學
　　無能應俗苦皇皇詩不驚人筆事荒天下無山如飯顆人間有水自滄浪左杯右蟹一舟足早韭晚菘三畝強莫謂覺來無可嗜逢人猶自覔花忙
　　燕文貴山水圖
　　道山堂上御府畵展巻猶能記老燕十日何由辦水石千金乃可分江天楚湘兩岸風落木海嶽三秋雁度川大山小山俱好隠江南夢去曲肱眠
　　答武昌吳廣文
　　平生不識武昌樓官柳青青好在不庾亮笛吹黃鶴月簡棲碑駁碧苔秋山橫赤壁含情斷水出瞿唐快意流何處呌君同一醉並舟秦女擘箜篌
　　延祥觀
　　水眀一色抱神州雨壓輕塵不敢浮山北山南人喚酒春前春後客憑樓射熊館暗花扶扆下鵠池深柳拂舟白髮邦人能道舊君王曽奉上皇逰
　　丹砂歌謝胡使君恵砂床
　　宜州丹砂産暘谷不比辰溪攅箭鏃素霓深抱赤城霞斬猩半染于闐玉海日下照珊瑚紅化為奼女金芙蓉一從擘華分禹璞猶有絳炁埋雲峯鑄鼎泥壇有消息坐看光輝成五色淮南雞犬亦同升九轉真能生羽翼
　　琶琶引
　　人生聚散難為別何況匆匆作胡越梅梢帶雪下昭陽眀朝便隔闗山月長城不戰四夷平臣妾一死鴻毛輕回憑漢使報天子為妾奏此琵琶聲長安城中百萬戶家家競學琵琶譜酸聲苦調少人知食雪天山憶蘇武西風吹霜雁飛飛漢宮月照秋砧衣嫖姚已死甲兵老公主公主何時歸
　　銅雀硯歌
　　曹公夜讌凌雲臺一言契濶𠲒餘哀分香老伎各雲雨歌舞不盡埋蒿萊漠漠頽基鄴山下萬里煙塵無一瓦井幹罇酒自平生烏鵲飛南播遺雅老農墾雨開荒寒一礫千金苔未乾世人好竒不好近直比周簋仍商槃老璞渾渾殊質魯得水猶能發妍嫵更與人間作瓌古月眀夜盜西陵土
　　黃居中瀟湘圖歌
　　天暒而雨斷兮作蒼梧九疑之髙秋風行而川怒兮洩瀟湘洞庭之奔流樹不知名兮山抱複嶺沙不計程兮水趨它洲波作止兮蛟舞蛟蟄雲晦眀兮猿呼猿愁原不可作兮蘭亦塵土賈傅歸漢兮鵩其何尤誰呼魚兮北墅有酒誰鼔枻兮南津有舟懷斯人兮杳靄千里目悵望兮吾其歸休
　　寄吳鈐幹
　　有偉千人傑能為萬里遊掛帆春背鴈問驛夜驚鷗道路空留滯文章莫暗投九疑生雨徧三峽帶寒流采藥青神觀題詩白帝樓乾坤供爛醉星斗照閑愁漢已歸蕭相天難夀武侯詞人頭欲雪壯士淚如秋中下猶湏策西南夙倚籌有錢書盡買滅㓂志終酬猿破髙唐夢龍馴灧澦舟行人定安穩夏近可歸不
　　騎鸞引贈句曲山吳道士
　　夜騎白鸞出琳闕三萬仙官鏘珮玦雲雷帖妥過剛風左推日丸右扶月一息瑤池翠水家阿母迎謁龍驅車青娥彈絲玉妃酒折盡蟠桃紅玊花九天丈人來問道太極之前天不老丹霞一炁玉樞宮寳笈金繩容探討井君沐浴波五色洞房光芒上奔日天上傳呼六丁直星斗離離礙鸞翼















　　菊磵集
