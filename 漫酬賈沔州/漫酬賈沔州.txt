
往年壯心在，嘗欲濟時難。
奉詔舉州兵，令得誅暴叛。
上將屢顛覆，偏師嘗救亂。
未曾弛戈甲，終日領簿案。
出入四五年，憂勞忘昏旦。
無謀靜兇醜，自覺愚且愞。
豈欲皁櫪中，爭食麧〈下汲切〉與藖〈下辨切。麧，糠中可食者，牛馬食餘草節曰藖〉。
去年辭職事，所懼貽憂患。
天子許安親，官又得閑散。
自家樊水上，性情尤荒慢。
雲山與水木，似不憎吾漫。
以茲忘時世，日益無畏憚。
漫醉人不嗔，漫眠人不喚。
漫遊無遠近，漫樂無早晏。
漫中漫亦忘，名利誰能算。
聞君勸我意，爲君一長歎。
人誰年八十，我已過其半。
家中孤弱子，長子未及冠。
且爲兒童主，種藥老谿澗。

