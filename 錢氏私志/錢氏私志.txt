舊本或題錢彥遠撰。或題錢愐撰，或題錢世昭撰。錢曾《讀書敏求記》定為錢愐。其說曰，愐為彭城王第三子，昭陵之甥，故記熙寧尚主玉仙求嗣事獨詳。其稱大父寶謨閣知臺州回者，乃冀國公諱暄，字載陽，以父蔭累官駕部郎中，知撫州，移臺州進少府監，權鹽鐵副使時也。彭城王諱景臻，字道邃，冀國公第九子，建炎二年追封，故稱先王。俗子以為起居舍人彥遠之筆，不知彥遠乃忠遜之孫，翰林學士易之子，與彭城為再從叔侄。世次犁然，安得反有先王之稱？所辯良是。然此書末有錢世昭序，謂叔父太尉昭陵之甥。凡耳目之所接，事出一時，語流千載者，皆廣記而備言之。世昭敬請其說，得數萬言，敘而集之，名曰《錢氏私志》。據此，則是書固非彥遠所為，亦非盡愐所纂。蓋愐嘗記所聞見，而世昭敘而集之爾。序稱叔父太尉，則世昭愐之猶子也。《宋史·奏魯國大長公主本傳》，主為仁宗第十四女，以延祐五年封慶壽，即是書中所雲錢某可尚慶壽公主。而《通考》前列秦魯國大長公主適錢景臻，後列慶壽公主而不言所適，則以慶壽公主與奏魯國大長公主分為二人，證以是書，與《宋史》相合，可知《通考》之誤。惟其以《五代史·吳越世家》及《歸田錄》貶斥錢氏之嫌，詆歐陽修甚力，似非公論。然其末自稱皆報東門之役，則亦不自諱其挾怨矣。
神廟熙寧間，諭宰相王岐公云：「昭陵二女，皆朕之姑，卿可選勛賢之後、有福者尚之。」岐公未有以奉詔，會大父寶閣知臺州回，光玉補試入太學，適與岐公之子敏甫同齋。敏甫告岐公云：「近有一錢少監子，風骨不群，文采富贍，恐可奉詔。」岐公遂就啟聖院，設齋，令敏甫盡召同舍飯。罷，岐公會茶，熟視光玉甚久，皆不喻其意。翊日，又令敏甫竊取所業，攜以進禦，云：「臣向奉詔，選勛賢之後尚主，今得吳越王錢某之孫，與臣男同齋，得其業。」又奏啟聖親見之事，乞賜召見。上云：「待共太皇商量。」後數日，有旨，令三班奉職曹詩、進士錢某，又一人，忘其姓名，於某月某日同候宣押。曹詩以本色服，光玉服布衣。巳時，候內侍宣押入內，至一小殿，殿內皆宮嬪，兩貴主在焉。引曹與光玉立於簾前，斯須上小帽領出簾外，熟視，云：「簾外與簾內一般。」頤左右，令止禦樂，聽聖旨。簾內宮人傳旨，錢某可尚慶壽公主，曹詩可尚承壽公主。引入幕次更衣，各賜襲衣、玉帶。服所賜畢，引至殿下，謝恩。殿上軸簾，慈聖裕陵、宣仁欽聖同坐，慈聖謂曹詩日：「你是我侄，曾見。」拊光玉背曰：「錢郎，好女婿。」上云：「是個享福節度使。」左右宮妃，觀者如堵，上同三殿，徐登步輦，還內。樂聲漸遠，復引光玉與曹詩，再入幕次，賜酒五行，執事皆宮人。飲罷，內侍復引至宮門，各以仗下御馬一匹。崇政殿親從官二十人導歸第，謂之宣系玉帶。赴朝三日，除正刺史，卻系方金禦仙花帶，赴朝參。逾年，賢穆下降，三殿護送就第，太常鹵簿迎引。故事，下降後三日，貴主同副車詣景靈宮，及入內謝畢，方見舅姑。舊例，貴主畫堂垂簾坐，舅姑拜簾外。賢穆奏乞行常人禮，上與慈聖大喜，再三稱詔從請，上令中使宣諭宰執。是日，宰執殿上稱賀。
賢穆乳母，永嘉董夫人。一日，入禁中，慈聖問云：「主主以未得子為念，為甚不去玉仙聖母處求嗣？」董奏曰：「都尉不信，事須是官家、娘娘處分。」後數日，光玉入禁中，上笑云：「董婆來娘娘處，說都尉來。」光玉皇恐謝罪，欽聖云：「別沒事，只是娘娘要教主主去玉仙求嗣，董奏雲都尉不信。」光玉奏云：「既得聖旨，安敢不信。」遂擇日與賢穆同詣玉仙，止留知觀老道士一人，祝香祈禱。道士見貴主車服之盛，歆艷富貴，云：「願得貧道與大主作兒子。」歸而有娠，明年四月十五日，光玉欲赴朝，賢穆云：「我昨夜夢見玉仙觀知觀來，與我作孩兒。」亟遣人詣廟祈禱，且問道士動靜，知觀自去年大主上廟後便不安，不下床多日矣。知觀在房內，聞人聲，問云：「甚處人來？」報云：「錢大主臨蓐，賫香燭祈禱。」知觀笑云：「來催我也。」是日，告殂。大父寶閣善推步，午時遣人來報光玉云：「得數七十有九，若今日酉時生，是個有福節度使。」伯兄果酉時生，平生淡薄，壽享正七十有九。
賢穆有荊雍大長公主牌印，金鑄也。金鞍勒、瑪瑙鞭、金撮角、紅藤下馬杌子，聞國初貴主乘馬，元祐後不鑄印，無乘馬儀物。
歐文忠任河南推官，親一妓。時先文僖罷政，為西京留守，梅聖俞、謝希深、尹師魯同在幕下。惜歐有才無行，共白於公，屢微諷而不之恤。一日，宴於後園，客集而歐與妓俱不至，移時方來。在坐相視以目，公責妓云：「末至，何也？」妓云：「中暑，往涼堂睡著覺，失金釵，猶未見。」公曰：「若得歐推官一詞，當為償汝。」歐即席云：「柳外輕雷池上雨，雨聲滴碎荷聲。小樓西角斷虹明，闌干倚遍。待得月華生，燕子飛來，棲畫棟玉鉤，垂下簾旌。涼波不動簟紋平，水精雙枕，傍有墮釵橫。」坐皆稱善，遂命妓滿酌，賞歐而令公庫償釵。戒歐當少戢，不惟不恤，翻以為怨。後修《五代史·十國世家》，痛毀吳越，又於《歸田錄》中說文僖數事，皆非美談。從祖希白嘗戒子孫，毋勸人陰事，賢者為恩，不賢者為怨。歐後為人言其盜甥，《表》云：喪厥夫而無托，攜孤女以來歸。張氏此時年方七歲，內翰伯見而笑云：「七歲正是學簸錢時也。」歐詞云：「江南柳，葉小未成陰，人為絲輕那忍折，鶯憐枝嫩不勝吟，留取待春深。十四、五間抱琵琶。尋堂上簸錢堂下走。恁時相見已留心，何況到如今？」歐知貢舉時，落第舉人作《醉蓬萊詞》以議之，詞極醜詆，今不錄。
岐公在翰苑時，中秋有月，上問當直學士是誰，左右以姓名對。命小殿對，設二位召來，賜酒。公至，殿側侍班。俄頃，女童、小樂引步輦至，宣學士就坐。公奏：故事無君臣對坐之禮，上云：「天下無事，月色清美，與其醉聲色，何如與學士論文？若要正席，則外廷賜宴。正欲略去苛禮，放懷飲酒。」公固請，不已，再拜就坐。上引謝莊賦、李白詩，美其才，又出御製詩示公。公嘆仰聖學高妙，每起謝，必敕內侍挾掖，不令下拜。夜下三鼓，上悅甚，令左右宮嬪，各取領巾、裙帶，或團扇、手帕求詩。內侍舉牙床，以金相水晶硯、珊瑚筆格、玉管筆，皆上所用者，於公前。來者應之，略不停綴，都不蹈襲前人，盡出一時新意，仍稱其所長。如美貌者，必及其容色，人人得其歡心，悉以進呈。上云：「豈可虛辱？須與學士潤筆。」遂各取頭上珠花一朵，裝公襆頭，簪不盡者，置公服袖中。宮人旋取針線，縫聯袖口。宴罷，月將西沈，上命輟金蓮燭，令內侍扶掖歸院。翊日，問學士夜來醉否？奏云：「雖有酒，不醉。到玉堂，不解帶便上床，取襆頭在面前，抱兩公服袖坐睡，恐失花也。」都下盛傳天子請客。
蔡魯公帥成都。一日，於藥市中遇一婦人，多發，如畫者毛女。語蔡云：「三十年後相見。」言訖，不知所在。蔡後以太師、魯國公致仕，居京師。一日，在相國寺資聖閣下納涼，一村人自外入直，至蔡前云：「毛女有書。」蔡接書，其人忽不見。啟封，大書「東明」二字。蔡不曉其意。後貶長沙，死於東明寺，因就叢焉。呂辯者，蔡門人。蔡罷，珠履盡散，獨呂送至長沙。呂乘閑問蔡云：「公高明遠識，洞鑒古今，知國家之事必至於斯乎？」答云：「非不知也，將謂老身可以倖免。」
徐神翁自海陵到京師，蔡謂徐云：「且喜天下太平。」是時，河北盜賊方定。徐云：「太平，天上方遣許多魔君下生人間，作壞世界。」蔡云：「如何得識其人？」徐笑云：「太師亦是。」
紹興間，吳山下有大井，每年多落水死者。董德之太尉率眾作大方石板，蓋井口，止能下水桶，遂無損人之患。有人夜行，聞井中叫云：「你幾個怕壞了活人，我幾個幾時能勾托生。」觀此，不可謂無鬼也。
徽皇聞米元章有字學。一日，於瑤林殿張絹圖，方廣二丈許，設瑪瑙硯、李廷圭墨、牙管筆、金硯匣、玉鎮紙、水滴，召米書之上，出簾觀看，令梁守道相伴，賜酒果。乃反系袍袖，跳躍，便捷落筆，如雲龍蛇飛動。聞上在簾，下回顧，抗聲曰：「奇絕，陛下！」上大喜，盡以硯匣、鎮紙之屬賜之。尋除書學博士。一日，崇政殿對事畢，手劄子。上顧視，令留椅子上。米乃顧朵殿云：「皇帝叫內侍，要唾盂。」閣門彈奏，上云：「俊人不可以禮法拘。」一日，見蔡魯公，蔡云：「元章書法之妙，今日可謂第一。龜山須還他，曼卿佛牌為第一。」米曰：「恁地時龜山卻且作第二。」米有《孔子贊》曰：「孔子，孔子，大哉孔子。孔子以前，未有孔子；孔子以後，更無孔子。孔子，孔子，大哉孔子。」篆書，刻石。
東坡在惠州，佛印居江浙，以地遠，無人致書為憂。有道人卓契順者，慨然嘆曰：「惠州不在天上，行即矣。」因請書以行，印即致書云：嘗讀退之送李願歸盤谷序，願不遇知於主上者，猶能坐茂樹以終。曰：子瞻中大科，登金門，上玉堂，遠於寂寞之濱，權臣忌子瞻為宰相耳。人生一世間，如白駒之過隙。二三十年功名富貴，轉盼成空，何不一筆勾斷，尋取自家本來面目，萬劫常住，永無墮落。縱未得到如來地，亦可以驂駕鸞鶴，翺翔三島，為不死人。何乃膠柱守株，待入惡趣？昔有問師，佛法在甚麼處？師雲在行、住、坐、臥處，著衣吃飯處，屙屎刺撒處，沒理沒會處，死活不得處。子瞻胸中有萬卷書，筆下無一點塵，到這地位，不知性命所在，一生聰明，要作甚麼？三世諸佛，則是一個有血性的漢子。子瞻若能腳下承當。把一二十年富貴功名賤如泥土，努力向前，珍重、珍重。
唐一行嘗語人曰：「吾嘗得古人相法，相人之法，以《洪範》五福、六極為主，觀其所由，察其所安，可得大概。若其人忠孝仁義，所作所為，言行相應，顛沛造次必歸於善者，吉人也。若不忠、不孝、不仁、不義，言行不相應，顛沛造次必歸於惡者，凶人也。吉人必獲五福之報，凶人必獲六極之刑，不於其身，必於其子孫。若但於風骨、氣色中料其前程、休咎，豈悉中也。」
荊公舉一酒令云：「有客姓任名稔，販金販錦，關吏止之曰：『任稔任入金錦禁急。』」又字謎云：目字加兩點，不得作貝字猜。貝字欠兩點，不得作目字猜。賀、資二字也。又四個日，盡皆方，加十字，在中央，不得作田字道，不得作器字商，圖字也。
燕北風俗，不問士庶，皆自稱小人。宣和間，有遼國右金吾衛上將軍韓正歸朝，授撿校少保、節度使。對中人以上說話，即稱小人；中人以下，即稱我家。每日到漏舍，誦《天童經》數十遍，其聲朗朗，然且云：「對天童，豈可稱我？」自皇天生我，皆改為小人，雲皇天生小人，皇地載小人，日月照小人，北斗輔小人，前後一十餘句，凡稱我者，皆改為小人。誦畢，贊笑云：「這天童極靈聖。」王少師云：「若無靈聖，如何持得許多小人？然小人有母，皆嘗小人之食，小人之稱，其來古矣。」施之於經，是可笑也。
隆興初，賀子忱知樞密院。有武臣陳理公，嘗稱從軍三十餘年，累立戰功。宣和年第一次燕山府立功，靖康年第二次白溝河立功，第三次黃河立功，第四次京城立功，建炎年第五次海州立功，第六次揚州立功，紹興年第七次瓜州立功，第八次和州立功，第九次太平州立功，辭氣不平，謂朝廷推賞，一次輕於一次。賀正色云：「只為邊功一次，近於一次。」武臣無詞，聞者稱報。
宋相郊居政府。上元夜，在書院內讀《周易》，聞其弟學士祁點華燈，擁歌妓，醉飲達旦。翊日，諭所親，令誚讓，云：「相公寄語學士，聞昨夜燒燈夜燕，窮極奢侈，不知記得某年上元同在某州州學內吃齏煮飯時否？」學士笑曰：「卻須寄語相公，不知某年同某處吃齏煮飯是為甚底？」
元豐間，宋閣使者，善人倫。上知而問云：「朕相法如何？」對云：「陛下天日之表，神明之姿，下臣不得而名。」又問：「王安石如何？」對云：「安石牛行虎視，牛行足以任，虎視足以威。」又問：「卿如何？」對云：「臣草木瓦礫，陛下用之則貴，不用則賤。」
張天覺丞相再召到闕，《謝表》云：十年去國，門前之雀可羅。一日還朝，屋上之烏亦好。後有一達官效顰，云：十年去國，不聞長樂之鐘。一日還朝，復見大君之鼎。見魏漢津所鑄九鼎初成也。
明節劉後一時遭遇，寵傾六宮。忽苦店疾，臨終戒左右云：「我有遺祝在領巾上，候我氣絕，奏官家親自來解。」語畢而終。左右馳奏，上至哀慟，悲不自勝，領巾上蠅頭細字，其辭云：「妾出身微賤而無寸長，一旦遭遇聖恩，得與嬪御之列，命分寒薄，至此夭折，雖埋骨於九泉，魂魄不離左右，切望陛下以宗廟社稷之重，天下生靈之眾。大王帝姬之多，不可以賤妾一人，過有思念，深動聖懷。況後宮萬計，勝如妾者不少，妾深欲忍死而與君父訣別，謫限已盡，不得少留，冤痛之情，言不能盡。」下有數百點，悲切之言，不能盡記。自後左右每欲寬解。必提領巾。上愈傷感。聞者謂李夫人不足道也，林靈素謂後是九華安妃。臨終聞本殿異香，音樂。次年，有青坡術士，見後於巫山，彷彿鈿合金釵雲。
叔父太尉，昭陵之甥，親見宣政太平文物之懿，逮事太上，備膺養遇，在帝左右，銜金出疆，凡耳目所接，事出一時，語流千載者，廣記而備言之，世昭敬請而集，名曰《錢氏私志》雲。侄迪功郎、秀州嘉興尉世昭序。

