　　欽定四庫全書　　　　　經部一
　　易例　　　　　　　　　易類
　　提要
　　〈臣〉等謹案易例二卷
　　國朝惠棟撰棟所作周易述後目録列有易微言等七書惟易微言二卷已附刋卷末其餘並闕此易例二卷即七書中之第三種近始刋板於潮陽皆考究漢儒之傳以發明易之本例凡九十類其中有録無書者十三類原跋稱為未成之本今考其書非惟採摭未完即門目亦尚未分意棟欲鎔鑄舊説作為易例先剏草本採摭漢儒易説隨手題識筆之於冊以儲作論之材其標目有當為例而立一類者亦有不當為例而立一類者有一類為一例者亦有一類為數例者如既有扶陽抑陰一類又有陽道不絶陰道絶義一類又有陽無死義一類此必欲作扶陽抑隂一例而襍録於三處者也曰中和曰詩尚中和曰禮樂尚中和曰君道尚中和曰建國尚中和曰春秋尚中和分為六類已極繁複而其後又出中和一類君道中和一類卷末更出中和之本一類此亦必欲作易尚中和一例而散見於九處者也古者有聖人之徳然後居天子之位一類徴引繁蕪與易例無闗而題下注曰即二升坤五義此必摭為乾升坤降之佐証而偶置在前者也如初為元士一類即貴賤類中之一乾為仁震為車艮為言三類即諸例中之三天地之始一類即卦無兌天一類之複出皆由未及排貫遂似散錢滿屋至於史記讀易之文漢書𫝊易之派更與易例無與亦必存為佐證之文而𫝊寫者誤為本書也如此者不一而足均不可據為定本然棟於諸經深窺古義其所捃摭大抵老師宿儒専門授受之微㫖一字一句具有淵源苛汰其蕪襍存其菁英因所録而排比叅稽之猶可以見聖人作易之大綱漢代𫝊經之崖畧正未可以殘缺少緒竟棄其稿矣乾隆四十三年七月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀







