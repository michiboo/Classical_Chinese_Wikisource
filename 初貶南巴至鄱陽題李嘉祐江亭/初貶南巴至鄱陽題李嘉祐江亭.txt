
巴嶠南行遠，長江萬里隨。
不才甘謫去，流水亦何之。
地遠明君棄，天高酷吏欺。
清山獨往路，芳草未歸時。
流落還相見，悲懽話所思。
猜嫌傷薏苡，愁暮向江籬。
柳色迎高塢，荷衣照下帷〈一本無此二句〉。
水雲初起重，暮鳥遠來遲。
白首看長劒，滄洲寄釣絲。
沙鷗驚小吏，湖月上高枝〈一本無此二句〉。
稚子能吳語，新文怨楚辭。
憐君不得意，川谷自逶迤。

