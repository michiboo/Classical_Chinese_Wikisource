　　欽定四庫全書　　　　　集部二
　　元氏長慶集　　　　　　別集類一〈唐〉
　　提要
　　〈臣〉等謹案元氏長慶集六十巻補遺六巻唐元稹撰稹爵里事跡具唐書本傳考稹與白居易書稱河東李明府景儉在江陵時僻好僕詩章僕因撰成巻軸其中有㫖意可觀而詞近古徃者為古諷意可觀而流在樂府者為樂諷詞雖近古而止於吟寫性情者為古體詞寔樂流而止於模象物色者為新題樂府聲勢沿順屬對穩切者為律詩仍以五七言為兩體其中有稍存寄興與諷為流者為律諷又稱有悼亡詩數十首絶詩百餘首自十六歲時至元和七年有詩八百餘首成二十巻又稱昨巴南道中有詩五十一首文書中得七年以後所作二百篇然則稹三十七歲之時已有詩千餘首唐書本傳稱稹卒時五十三其後十六年中又不知所作凡幾矣白居易作稹墓誌稱著文一百巻題曰元氏長慶集唐書藝文志又載有小集十巻然原本已闕佚不傳此本為宋宣和甲辰建安劉麟所傳明松江馬元調重刋而巻帙與舊説不符即標目亦與所自序迥異不知為何人所重編前有麟序稱稹文雖盛傳一時厥後浸以不顯惟嗜書者時時傳錄其先人嘗手自抄寫謹募工刻行云云則麟及其父均未嘗有所增損蓋在北宋即僅有此殘本爾乾隆四十四年九月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官〈臣〉陸　費　墀


　　元氏長慶集原序
　　新唐書藝文志載其當時君臣所撰著文集篇目甚多太宗集四十巻至武后垂拱集一百巻今皆弗傳其餘名公鉅人之文所傳蓋十一二爾如梁苑文類㑹昌一品鳯池稾草笠澤叢書經緯穴餘遺榮霧居見於集錄所稱道者毋慮數百家今之所見者僅十數家而已以是知唐人之文亡逸者多矣嗚呼樵夫牧叟詭異怪誕之説鬼神幻惑不根之言時時萃為一書以詒好事者觀覽至於士君子道德仁義之文經國濟時之論乃或沉沒無聞豈不惜哉元微之有盛名於元和長慶間觀其所論奏莫不切當時務詔誥歌詞自成一家非大手筆曷臻是哉其文雖盛傳一時厥後浸亦不顯唯嗜書者時時傳錄不亦甚可惜乎僕之先子尤愛其文嘗手自抄寫曉夕玩味稱歎不已蓋惜其文之工而傳之不久且逺也迺者因閲手澤悲不自勝謹募工刻行庶幾元氏之文因先子復傳於世斯文舊亡其序第冠以新唐書微之本傳則微之之於文其所造之淺深可槩見矣宣和甲辰仲夏晦日建安劉麟撰













