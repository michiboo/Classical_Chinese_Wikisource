　　欽定四庫全書　　　　　史部十一
　　四明它山水利備覽　　　地理類四〈河渠之屬〉提要
　　〈臣〉等謹案四明它山水利備覽二卷宋魏峴撰峴鄞縣人官朝奉郎提舉福建路市舶鄞故有它山一水其始大溪與江通流鹹潮衝接耕者弗利唐太和七年邑令王元暐始築堰以捍江潮於是溪流灌注城邑而鄞西七鄉之田皆䝉其利嵗久廢壞宋嘉定年間峴言於府請重修且董興作之役因為是書記之上卷雜志源流規制及修造始末下卷則皆碑記與題詠詩也按新唐書地理志載明州鄮縣〈按鄞縣在唐為鄮縣〉南二里有小江湖溉田八百頃開元中令王元緯置東二十五里有西湖溉田五百頃天寶二年令陸南金開廣之今此編稱它山水入於南門瀦為日月二湖其日湖即小江湖月湖即西湖謂二湖皆元暐所浚而不言有天寶之陸南金似有缺畧至其以元緯為暐以開元中為太和七年則此編所載諸碑記及唐僧元亮詩證佐顯然俱足以糾唐志之謬不得以與史異文為疑矣此書在地誌之中頗為近古宋四明郡志嘗採其説然傳本頗稀幾於泯沒明崇禎辛巳郡人陳朝輔始得舊帙梓行版亦散佚首有峴及朝輔二序而末以四明志序附之今寶慶四明志尚有傳本已別著録毋庸複綴故刪去不復録入雲乾隆四十四年四月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀


　　四明它山水利備覽序
　　民以食為天然以滋以灌生是百穀而粒我蒸民者非水之功虖此六府養民所以首水而終糓也田而不水雖后稷無所施其功鄞邑之西鄉所仰者惟它山一源厥初大磎與江通涇以渭濁畊鑿病焉唐太和七年邑令瑯琊王公元暐度地之宜疊石為堰冶鉄而錮之截斷江潮而溪之清甘始得以貫城市澆田疇於是瀦為二湖築為三堨䟽為百港化七鄉之瀉鹵而為膏腴雖凶年公私不病人飽粒食官収租賦歳歳所獲為利無窮可謂功施國徳施民矣然時有旱潦則當蓄泄水有通塞則當啓閉堨埭當修沙土當捍不無待於後之人峴幼嘗奉教於先生長者以為學道愛人之方不必拘其事茍可以致其愛人之心無非道也家距堰不數里自間鑄來歸閒居十餘年日與田夫野老話井裡閑事且州家嘗屬以任修堨淘沙造閘之責益得以講源委究利病又考圖志所載及前哲記文粗知興造增修之繇參以已見編為一帙目曰四明它山水利備覽庶幾講明水政者觀此或易為力雲淳祐二年上元節里人魏峴書
　　蓋溝洫始於夏禹經界始於商高宗而水利所繇興若周官營溝行水之制止水蓄水之令犁然大備昔之為民興利者時行視郡中水泉開通陂池起水門提閼數十處以廣灌溉此王政必務其大也唐鄮令王公元暐之作堰它山也闗吾鄉旱澇豐歉之數綦鉅而潬衍不適於度茨塖不毖於防漏井匽瀦不平其衡水屬梢溝不符於則此不令經界偕溝瀆胥病耶郡乗間採宋魏峴它山水利備覽之說而全帙漫漶莫稽顛末頃林郡公屬吾年友楊齊莊補此志之缺余過從商搉繙几上得之詢自鍾潭舊家藏此抄本亦成化間物也齊莊指示余此即不得為指南車或亦借作驅山鐸而余亦驚喜見所未見因先夀諸鋟以𫝊夫志牒之尚於過存也即如孫叔敖芍陂一事史僅約畧言之使不攷唐六典疇知此陂首受□之渒水又疇知濠水流注陂中不攷水經注疇知淝水東北經白芍亭下東集為湖而芍陂以此得名不攷元和志疇知此陂外楚相又作陽泉大業諸陂不讀鴻烈疇知芍陂之即是期思不攷三國志及鳳陽郡志疇知尚書郎鄧艾重修於建安間旁為五十小陂利被沿淮廣陵數十鎮不攷隋書疇知趙軌之脩開六門為三十六門灌田至五千頃夫以彼章章如是而博雅君子猶有未能盡臚其事者何況僻在東南又僅籍寥寥文獻為足徵討論功踈吾黨亦與有其責矣禮有之上有大澤則夫人待於下流此即善溝水潄之說也易有之地中有水師君子以容民畜衆此即善防水淫之說也潄則為川為渠淫則為澤為陂必如此而後盡溝瀆之利必如此而後倍經界之穫坎止流行之象不觭為水利設而水利之大通於政矣潄流之說可以旁通者余得唐崔巏之記大業陂曰揆腐曝淤倍高徹卑又曰橫殺衝波泄流引洫即是數語足賅水經又得之穆員之記石斗門曰善為水者不與之競如斧斯銳以分其衝如月斯仰以折其勢宛然㗋深口速之象猶指諸掌茲以備覽方溝洫志河渠書或不足以方崔穆二記有餘矣而又安知崔穆二記是修溝洫河渠者所必收乎故此等書通都大邑未必得而板扉小築中或得之鍾氏之藏所謂禮失求之野也余以得購訪遺書之法玉軸牙籖未足録而殘篇蠧簡中足録之齊莊之采所謂謀於野則獲也余以得網羅舊聞之法要以水利經畫自叔敖李冰史起以下漢則有若劉信文翁鄭當時兒寛召信臣王景諸人唐則有若雲得臣長孫祥李襲黎幹溫造孟簡諸人宋則有若範文正劉彛呂頥浩錢良臣諸人我明則有宋公禮劉公大夏陳公瑄徐公有貞朱公衡潘公季馴諸人計此一代逺猷百年碩畫暇時並當同齊莊輯成全部以商治河通漕之畧俾王公與前後諸賢並垂又俾此書亦與前後諸賢紀述並傳是豈在宋徐節孝先生治河議之下而不逺出我朝戴村白老人獻䇿之上哉經濟君子循覽是書廢修墜舉當不僅為此地旱澇豐歉之計大埤贊已也齊莊大小並識今古兼綜新志成行將重於琬琰而藉此藁本作津梁是書之傳又無俟余言之畢矣崇禎辛巳七月既望前柱下史郡人陳朝輔燮五氏謹序










