臣聞戎狄國之寇也，經籍國之典也。戎之生心，不可以無備；典有恆制，不可以假人。《傳》曰：「裔不謀夏，夷不亂華。」所以革其非心，在於有備無患。昔者東平王入朝，求《史記》、諸子，漢帝不與，蓋以《史記》多兵謀，諸子雜詭術。夫以東平漢之懿戚，尚不欲示征戰之書，今西戎國之寇讎，豈可貽經典之事？且臣聞吐蕃之性，慓悍果決，敏情特銳，喜學不回，若達於書，必能知戰。深於《詩》，則知武夫有師幹之試；深於《禮》，則知《月令》有廢興之兵；深於《傳》，則知用師多詭詐之計；深於文，則知往來有書檄之制。何異藉寇兵而資盜糧也？臣聞魯秉《周禮》，齊不加兵；吳獲乘車，楚屢奔命，一以守典存國，一以喪法危邦，可取鑒也。且公主下嫁從人，遠適異國，合務夷禮，返求良書，愚臣料之，恐非公主本意也，慮有奔北之類，勸教於中。若陛下慮失蕃情，以備國信，必不得已，請去《春秋》。當周道既衰，諸侯強盛，禮樂自出，戰伐交興，情偽於是乎生，變詐於是乎起，則有以臣召君之事，取威定霸之名。若與此書，國之患也。傳曰：「於奚請曲縣繁纓，仲尼云：『借也！不如多與之邑。惟名與器，不可假人。』」狄固貪婪，貴貨易土，正可錫之綿綺，厚以玉帛，何不率從其求，以資其智？臣忝列位職，刊校秘籍，實痛經典，棄在夷狄。昧死上聞，伏惟陛下深察。
