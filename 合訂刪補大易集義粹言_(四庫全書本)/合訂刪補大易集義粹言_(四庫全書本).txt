　　乾隆五十年二月二十九日奉
　　上諭四庫全書館進呈補刋通志堂經解一書朕閲成徳所作序文係康熈十二年計其時成徳年方幼穉何以即能淹通經術向即聞徐乾學有代成徳刋刻通志堂經解之事茲令軍機大臣詳查成徳出身本末乃知成徳於康熈十一年壬子科中式舉人十二年癸丑科中式進士年甫十六嵗徐乾學係壬子科順天鄉試副考官成徳由其取中夫明珠在康熈年間柄用有年勢燄熏灼招致一時名流如徐乾學等互相交結植黨營私是以伊子成徳年未弱冠夤縁得取科名自由闗節乃刋刻通志堂經解以見其學問淵博古稱皓首窮經雖在通儒非義理精熟畢生講貫者尚不能覃心闡發明先儒之精藴而成徳以幼年薄植即能廣搜博採集經學之大成有是理乎更可證為徐乾學所裒輯令成徳出名刋刻俾藉此市名邀譽為逢迎權要之具耳夫徐乾學成徳二人品行本無足取而是書薈萃諸家典贍賅博實足以表章六經朕不以人廢言故命館臣將版片之漫漶斷闕者補刋齊全訂正譌謬以臻完善嘉惠儒林但徐乾學之阿附權門成徳之濫竊文譽則不可不抉其隠微剖悉原委俾定論昭然以示天下後世著將此㫖録載書首欽此
　　〈臣〉等謹案通志堂經解計一百三十八種今分載於四庫全書各類中茲蒙我
　　皇上燭照其隠察其為徐乾學逢迎權要所為不出於成徳之手覈名實而祛詐偽實足以
　　示萬古之大防業經遵
　　㫖刋板冠於書首四庫全書繕本內自應一例恭録但各種既經分載無從弁首惟易類內合訂刪補大易集義粹言及禮類陳氏禮記集説補正二書原標成徳所編謹以欽奉
　　諭㫖録冠於合訂刪補大易集義粹言之前俾作偽者不能遁隠無從售其植黨營私之術焉又原刋本標名作納蘭成徳而四庫全書據八旗通志作納喇性徳並謹附識於此














　　欽定四庫全書　　　　　經部一
　　合訂刪補大易集義粹言　易類
　　提要
　　〈臣〉等謹案合訂刪補大易集義粹言八十卷
　　國朝納喇性徳編性徳字容若正黃旗滿洲康熙進士官至頭等侍衛是書乃性徳取宋陳友文大易集義曽穜大易粹言二書而合輯之者也友文書本六十四卷所集諸儒之説凡十八家又失姓名兩家穜書本七十卷所集諸儒之説凡七家以二書相校複重外集義視粹言實多得十一家惟粹言有繫辭説卦序卦襍卦而集義止於上下經故所引未能賅備性徳因於十一家書中擇其講論繫辭以下相發明者一一採集與粹言合編都為一書又為之刪其繁蕪補其闕漏勒成八十卷刋入通志堂經解之末今粹言尚有𫝊本已著於録集義流播較稀惟藉此以獲見其槩其中理數兼陳不主一説而宋代諸儒之微言精義實已蒐採無遺朱彝尊嘗謂其擇言精語焉詳庶幾有大醇而無小疵雖揄不無稍溢要其網羅排比𨤲然有章實便於後學之循覽固可與本書並行而不廢也乾隆四十六年二月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀






