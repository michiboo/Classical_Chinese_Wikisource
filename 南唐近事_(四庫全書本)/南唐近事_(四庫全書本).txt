　　欽定四庫全書　　　　　子部十二
　　南唐近事　　　　　　　小説家𩔖一〈雜事之屬〉提要
　　〈臣〉等謹案南唐近事一巻宋鄭文寳撰文寳有江表志已著錄是書前有自序題太平興國二年丁丑葢猶未仕宋時所作宋史藝文志作南唐近事集名目小異未詳何據然宋史多舛謬集字葢誤衍也其體頗近小説疑南唐亡後文寳有志於國史蒐采舊聞排纂敘次以朝廷大政入江表志至大中祥符三年乃成其餘叢談瑣事別為緝綴先成此編一為史體一為小説體也中如控致斃一詩先見蜀何光逺鑑戒錄乃女冠蔣錬師事而此以為廬山九空使者廟道士似不免於牽合附㑹又如韓偓依王審知以終未見南唐之平閩乃記其金蓮燭䟦事亦失㫁限然文寳世仕江南得諸聞見雖浮詞不免而實錄終存故馬令陸游南唐書採用此書幾十之五六則宋人固不廢其説矣書中以慶王宏茂作王宏嚴可求作嚴求劉存中作劉存忠所記姓名多與他書不合又此書之杜業江表志作杜光鄴尤自相違異殆𫝊抄者有所訛漏不盡舊本歟乾隆四十二年十月恭校上
　　總纂官〈臣〉紀昀〈臣〉陸錫熊〈臣〉孫士毅
　　總　校　官　〈臣〉　陸　費　墀





