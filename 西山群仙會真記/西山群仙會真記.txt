序曰：性非生知，學道者必資於切問；道難言傳，立教者不尚於明文。藏機隱意，恐輕泄於聖言；比物囑辭，乃密傳於達士。世有讀書而五行俱下，開卷則一覽無遺，聲名喧世，孰知不死之方？頭角摩天，豈悟希夷之理？必也訪道尋真，求師擇友，覽仙經之萬卷，不出陰陽；得尊師之一言，自知真偽。水火木金土，五行也，相生而為子母，相剋而為夫婦。舉世皆知也，明顛倒之法，知抽添之理者，鮮矣！上中下精炁神，三田也，精中生炁，炁中生神。舉世皆知也，得返復之義，見超脫之功者，鮮矣！知五行顛倒，方可入道，至於抽添，則為有道之人也。得三田返復，方為得道，至於超脫，則為成道之人也。古先達士，無不道成，委成道者，百無一二。今來後學，徒有道名，委入道者，十無八九。欲論得道而超脫者，西山十餘人矣！遂從前聖後聖，祕密參同，一集五卷，取五行正體之數；每卷五篇，應一炁純陽之義。開明至道，演說玄機，因誦短篇，發明鍾呂太上至言。庶得將來有悟，勤而行之，繼僕以出塵寰，為蓬瀛之倡。
華陽真人施肩吾希聖序。

