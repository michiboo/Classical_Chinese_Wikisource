西山群仙會真記卷之二
清虛洞天華陽真人施肩吾希聖撰三仙門弟子天下都閑客李練全美編
《三元真經》曰：人物異形，受生惟一炁，魂得之於天，體魄得之於地。無形無象，自空中來，即父精母血，以無為有。三百日胎完，胎完炁足則生，是由無而有。不善養生，則以有還無矣！血炁方剛，以所有之神炁，復與於兒女，血炁既衰，將己有之魂魄，復還於天地。故生中起滅，以滅止生，炁斷神散、而無生矣！善人君子，莫不欲生，而不知養生之時，以天地為法，日月為本，陰絕陽生，腸絕陰生，生生不窮，天地所以長久。魄往魂來，來往不已，日月所以長久，是知炁在養而不弱，形在養而不悴，內外養之無差，故得與天地日月同長久也。
《西山記》曰：古今聖賢，談養生之理者，著養生論者，不為少矣！又曰少私寡慾，少私寡慾者，可以養心。又曰絕念忘機，絕念忘機者，可以養神。又曰飲食有節，飲食有節者，可以養形。又曰務逸有度，務逸有度者，可以養亂。又曰入清出濁，入清出濁者，可以養炁。又日絕淫戒色，絕淫戒色者，可以養精。養生之道，不在於此。所生微也，善養者從微至著；所生小也，善養者自小及大。當旺時養而取之，當衰時養而補之，如春養脾，秋養肝，夏養肺，冬養心。鍊形則起火，還丹則聚炁、此年中用月，不失養生之道也。及春夏養陽，以真炁隨天，大運在肝與心，心肝者、炁升之所。秋冬養陰，以真炁隨天，大運在肺與腎，腎肺者，液降之所。此陰陽傳送，不失養生之道也。及腎炁生於子時，一陽生於二陰之中，當此之時，若澄心靜慮，閉目昇身，想火輪起於丹田，是炁生而養之有法也。及肝炁生於卯時，一陽生於二陰之下，當此之時，若孤坐閉目，多入少出，存兒女相見於黃屋之中，而產就嬰兒。是陽生而養之有法也。及心炁生於午時，一陰生於二陽之中。當此之時，若忘言絕念，滿口含津，攻心炁不散，存龍虎交媾於煙焰之中，而盤金鼎，奔流於下。是丹田炁生，而養之有法也。及肺炁生於酉時，一陰生於二陽之上，當此之時，若閉目冥心，以腹肚微脅，存大火炙於鼎中，鼎中有三珠，炎炎不絕，三昧齊發，是陰生而養之有時也。及夫三百日胎完，而真炁生，養其真炁，而鍊之生神，五炁朝元，三花聚頂，五百日陽神生。養其陽神，而鍊之合道，是生形已來，養之而生真炁，自生炁以來，養之而生法身，身外有身，超凡入聖，養生之道，備於此矣！
《玉華靈書》曰：神以熙為母，炁以形為舍，鍊炁成神，鍊形成炁，陽神未聚，三花不入，泥丸真炁未朝，五彩不生丹闕，無形籠絡，神炁兩離。故天地大也，未免輕清重濁之象，日月明也，難逃圓明缺暗之形。積陽生神，上以麗乎天者，星與辰也；積陰生形，下以壯乎地者，土與石也。水中炁升，而為雨為雲，炁中水降，而為霧為露。萬象群生，不能無形。惟人也集靈以生，資道以成，不知養形之端，精魄耗散而陰殼空存，未死之前，已如槁木，餘喘既絕，盡為糞壤。養形之道，可不探思！
《西山記》曰：仲夏仲冬之月，善養形者，處於探堂，避其大寒大熱之炁，而伏其肌膚。非特此也，先寒而衣，衣不得頓；多先暖而解，辦不得頓少。久勞則安閑，以保極力之處；久逸則導引，以行稍滯之炁。暑不當風，當風則榮閉而衛結；夏不外濕，臥濕則氣散而血注。冬不極熱，極熱則腎受虛陽，而春夏肝與心有壅蔽之疾也。夏不極凍，極凍則心抱浮寒，而秋冬肺與腎有沉滯之患也。不可極飢而食，食不過飽，飽則傷神，飢則損胃。不可極飲，飲不過多，多則損炁，渴則傷血。沐用旬，浴用五。夫五則五炁流傳，遍浴之，榮衛通暢；旬則數滿復還，真炁在腦，沐之則耳目聰明。若頻頻浴者，血凝而炁散，雖肌體光澤，久而炁自損矣！故有癱瘓之疾者，炁不勝血，神不勝形也。若頻頻沐者，氣壅於上，腦滯於中，令人體重形疲，久而經絡不能通暢。故古人以陽養陽，陽不耗散，以陰鍊陽，陽不損弱。如一年內，春夏養陽，秋冬養陰，是借陰養陽，以陽消陰也。一日內，午前鍊乾以熙，前起鍊形，後起金晶。午後鍊坤以藥，有藥則聚炁鍊丹，無丹則收火煮海，皆以真陽見用於自身，不然斂身聚之，可以無中養就真炁。昇身真炁，以滅魔陰焉！奉道之士，廣（覽多學，徒以勞損，不知陰陽為之總領之元也。真陰真腸，為胎凝於丹田，次以真陰為炁，真陽成形身外有身，超凡入聖矣！
《太上隱書》曰：天地以清濁為質，非炁不足以運陰陽；日月以明暗分形，非炁不足以交魂魄。以崇籥之用，呼吸之理，是炁使之然也。禽一沖而制在炁，履空如實；魚一躍而制在水，穿水如無。衆植凋殘，獨鬆梧而常茂者，氣堅也。群動滅寂，惟龜鶴之不悴者，氣任也。形為留炁之舍，炁為保形之符，欲留形住世，必先養炁。至大至剛，充塞乎天地之問。炁聚神靈，遨遊風塵之外，善養生者，養其形，善養形者，養其炁。
《西山記》曰：古今養炁之士，不免於疾病死亡者，不知其道也。昔人以志士不語為養炁，此保炁也，失之昏。以入清出濁為養炁，此換炁也，失之虛。昏者炁散神狂，真靈日厭，終無所歸矣！虛者丹田無寶，徒勞而吐納，終不能住矣！多入少出，攻病可也，認為胎息，誤矣！上咽下擂，聚熙可也，指作還丹，誤矣纏綿綿若存，用之不勤，委炁而和神也。息息要住，納之不出，閉炁而鍊形也。一咽復一咽，雙收兩夾，以噓咽為法，是借炁取水，灌溉之術也。正坐昇身，炁滿四大，血絡通行，榮衛和暢，是布炁焚身之法也。若此皆非養炁矣！養炁之道，生時養之，使不衰；弱時養之，使不散。如古行屯者，是陽初生，屈而未伸，故朝屯以取，養炁之茂也。如古行蒙者，是一陽處群陰之中，暗而不明，故暮蒙以取，求陽之義也。非特此也，才所不敏，強思，傷也；力所不及，強舉，傷也；悲哀憔悴，傷也；喜樂過度，傷也；汲汲所欲，傷也；戚戚所懷，傷也。或久談言笑，寢息失時，拽弓引弩，耽酒嘔吐，飽食便臥，跳步喘息，歡呼哭泣，陰陽不交，積傷至盡，則早亡矣！故善養者，淡然無欲，處乎寂寞之境，自有希夷之趣。冬則陽生，至春分之後，陽盛而陰散，防其餘陰入腹，而為苦寒之疾。夏則陰生，至秋分之後，陰盛而陽散，防其餘陽入腹，而為酷暑之患。勿觀死者，防死炁觸生炁；不近穢處，防穢炁觸真炁。真炁未壯，而朝不虛，食常充口；真炁欲絕，而暮不實，食常臧口。然而調炁和炁，布炁咽炁，聚炁行炁，保炁換炁，皆不出養炁之道。夫炁如線，觸之則斷；炁如煙，擾之則散。不能養者，失保形之道。然養炁未及採藥，採藥未及鍊炁，採炁還元，結成金丹，鍊之出殼，遷變羽客。未鍊先採之，未採先養之。
《通玄經》曰：人以形為舍，心為主，主於國則君臣之分，主於家則父子之禮，心為君父，炁為臣子，身為家國，心氣一注，無炁不從。在五行為火，南方盛陽之精，宿應熒惑，神受朱雀，狀垂三葉，色若朱蓮，神明依泊，變化莫測，混合陰陽，大包天地，細入毫芒，制之則止，放之則狂。清靜道生，濁躁神亡，但能空寂，得之有常，永保無為，其身則昌。惟狂克念，可以作聖，惟聖罔念，可以作狂。古今達士，養以寡慾，務於至誠，真源湛然，靈光自瑩於丹臺也。不為事惑物役，可以超凡入聖。
《西山記》曰：從道受生謂之性，自一稟形謂之命，所以任物謂之心，心有所憶謂之意，意有所思謂之志，事無不周謂之智，智周萬物謂之慮，動而榮身謂之魂，靜以鎮身謂之魄，流行骨肉謂之血，保形養炁謂之精，氣清而快謂之榮，炁濁而遲謂之衛，總括百骸謂之身，衆象備見謂之形，塊然有閡謂之質，形貌可則謂之體，小大有分謂之軀，衆思不礙謂之神，漠然變化謂之靈，炁來入身謂之生，炁去於形謂之死，所以通生謂之道。道者有而無形，無而有精，變化不測，通神群生。真人上仙，教人修道即修心也，教人修心即修道也。道不可見，因心以明之，心不可常，用道以守之。故虛心遣其實，無心除其有也。定心令不動也，安心令不危也，靜心令不亂，正心令不邪，清心令不濁，淨心令不穢。此皆已有，令以除之。心直不返復也，心平無高下也，心明不暗昧也，心通無室礙也。此皆固有，因以然之。又在少思少念，少欲少事，少語少笑，少愁少樂，少喜少怒，少好少惡，故得靈光不亂，神炁不狂，方可奉道保生。嗟無知者，多思神殆，多念志散，多欲損炁，多事役形，多語弱炁，多笑損臟，多愁攝血，多樂溢意，多喜則交錯，多怒則百脈不定，多好則昏迷不理，多惡則憔悴無歡。故其源不潔，和炁自耗，不得延年，失於養心之故也。故古喻之如猿，狂而不定，比之如賊，盜其所有也。
《三清真錄》曰：父母之真陰真陽，二炁以精血為胞胎，胎完炁足，而為形矣！集靈資道，神炁相合，而為壽定矣！大壽一萬二千歲，守樸任具，雖亡而道不亡也。中壽一千二百歲，留形住世，道在而身亦在也。下壽一百二十歲，知之修鍊，可以安樂延年，不知修鍊，走失耗散，在我者不為我之所有，而又外觸禁忌，暗除年算，一算為三百日壽。一歲為本數之壽，一紀為正紀之壽。無知少學，以小惡為無傷，積惡以至於滅身；以小損為無害，積損以至於滅生。始以滅一算，次以除本數，終以除一紀。未及中年，夭之大半。仙子真人，憫而哀之，雖有超脫之法，必先養壽之方，審而用之，可延至大壽。不憚修持，千日自有超凡之道。
《西山記》曰：雖知養生之理，不悟修行之法，則生亦不長；雖知修鍊之方，不知養壽之道，則修亦無驗。故養壽者，凡以禁忌而防其禍行，不多言，恐神散而損炁，睡不張口，恐炁泄而損神。臨危登峻則魂飛，骯殺看斗則炁結，弔死問病則喜神自散，臥濕當風則真炁日弱。古廟兇祠不可入，入之則神驚；狂禽異獸不可戲，戲而則神恐。對三光濡溺，折人年壽。賀四重深恩，減人大數。飲宴於聖像之側，魂魄不安。坐外於墓塚之問，精神自散。枯木大樹之下，不可息，防九陰之炁觸人陽神。探水大澤不可渡，恐至寒之性，逼人真炁。出衆華卉不可折，防招妖狂入室。非時果實不可食，防帶邪炁入腹。妄言綺語，非患難不可頻說，說之臧人正壽。肥甘醇酒，非會合不可頻飲，餌之除人本祿。負賢忘恩，必有禍應，輕財毀物，自無福生。大山勿探入，入之必兇；美物勿酷愛，愛之勿吉。損人傷物，以冤報冤，嫉賢拓能，以怨起怨。虛傳妄授，慢友輕師。此類或有觸犯，雖得正訣遇異人。大道未就，先為此除其壽，以罪當功，竟不能速成也。善養壽者，以法修其內，以理驗其外，修內則祕精養炁，安魂清神，形神俱妙，與天地齊年。鍊神合道，超凡入聖也。驗外則救貧濟苦。慈物利人，孝於家，忠於國，順於上，憫於下。害不就利，忙不求閑，凡以方便為心，勿以人我介意，方始奉道，多遇至人，自得真法。及夫下功之後，少有患難，速得圓成。然是修養所致，亦是陰德報之，苟不達養壽之宜，安得內外齊成乎？
西山群仙會真記卷之二竟
