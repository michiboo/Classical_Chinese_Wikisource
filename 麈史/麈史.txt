宋王得臣撰。得臣，字彥輔，自號「鳳亭子」，安陸人。嘉祐四年進士，官至司農少卿。陳振孫《書錄解題》以為王銍之伯父。案書中〈神受〉門第七條，稱王樂道幼子銍，少而博學，善持論。又〈詩話〉門第十九條，稱王銍性之嘗為子言。〈讒謗〉門第三條，稱王萃樂道奉議，潁人也，則與銍父子非一族，陳氏誤也。是書前有政和乙未自序，稱「時年八十……追為之序」。書中稱「在大農，忽得目疾，乞宮觀。已而掛冠，年六十二」。以政和五年乙未逆推至其六十二時，為紹聖四年丁丑，成書當在其後。是時紹述之說方盛，而書中於他人書官、書字、書謚，惟王安石獨書名，蓋亦耿介特立之士。考所自述，初受學於鄭獬，又受學於胡瑗。其〈明義〉一條，復與明道程子問答，疑為洛黨中人。然評詩論文，無一字及蘇、黃，亦無一字攻蘇、黃；其論《詩小序》，兩申蘇轍、程子之說，而俱不出其名；蘇軾以杜甫《同谷歌》中黃獨為黃精，為《後山詩話》所駁者，得臣申軾之說，亦不出其名，知其無所偏附，故元祐黨碑獨不登其姓氏，亦可謂卓然不染者矣。所紀凡二百八十四事，分四十四門，凡朝廷掌故，耆舊遺聞，耳目所及，咸登編錄。其間參稽經典，辨別異同，亦深資考證，非他家說部惟載瑣事者比。中如論唐劉存誤以「交交黃鳥止於棘」為七言，不知為摯虞《文章流別論》之說。論王羲之《蘭亭集》，不知「天朗氣淸」本張衡《南都賦》，「絲竹管絃」本《漢書·張禹傳》。論潘岳《閒居賦》，謂「周文弱枝之棗，房陵朱仲之李」，李善以「周文」、「房陵」為未詳，因引王嘉《拾遺記》、《述異記》補之，不知善注於此二條，引《廣志》注「周文弱枝」，引《荊州記》注「房陵朱仲」，疏解分明。得臣蓋偶見不全之本。 〈案李匡乂《資暇集》，李善注《文選》凡六七易稿，世所行者不一本。〉其所補注，亦不知《拾遺記》所云北極下之岐峰斷非岐山。論王羲之書不講偏旁，引韓愈《石鼓歌》為證，不知小篆、隸書各為一體，其偏旁或同或不同，不能以彼律此，顏元孫干祿《字書》言之已明。雖不免於小有舛誤，而於當時制度及考究古蹟，特為精核，《朱子語錄》亦稱王彥輔《麈史》載襆頭之說甚詳雲。
予年甫成童，親命從學於京師，凡十閲寒暑，始竊一第，已而宦牒奔走，轍還南北，而逮歴三紀，故自師友之餘，論賔僚之燕談，與耳目之所及，茍有所得，輒皆記之。晚踰耳順，自大農致為臣而歸，闔扉養痾，日益無事，發取所記，積稿猥多，扵是重加刋定，得二百八十四事。其間自朝廷至州里有可訓可法可鑒可誡者，無不載入，病其艱於討究，逐類以相從，別為四十四門，總成三卷，名曰《麈史》，葢所出夫實録，以其無溢美，無隱惡，而已雖小道必有可觀者焉。覽之者，幸無我誚。時行年八十，皇宋政和，嵗在乙未，中元日追為之序。鳯亭子王得臣字彥輔
鄭毅夫嘗說藝祖朝，聲登聞鼓〈原本無「鼓」字，從鈔本補。《說郛》同。〉求亡豬者。上手詔忠獻趙公曰：「今日有人聲登聞來問朕覓亡豬，朕又何嘗見他豬耶？然與卿共喜者，知天下無冤民。」
治平初，有州護兵官以非日〈鈔本作「白」。〉直禁卒錄編敕，既劾，具牘以上。〈鈔本有「白」字。〉英宗曰：「武臣寫敕，是有意蒞官矣。」遂命釋之，聞者莫不嘆服。
慈聖園陵永裕手詔，略曰：「功隆德盛，被於四海，宜改山〈原本作「園」，鈔本闕一字。案《宋史》慈聖光獻曹後於元豐二年冬十月乙卯崩，戊午詔易太皇太后園陵曰山陵。則此字當作「山」字無疑，據改。〉陵。」仍云：「朕於禁中實行三年之制。」蓋古所未有也。
中書許沖元嘗對客言，熙寧末，神宗欲改元。近臣擬「美成」、「豐亨」二名以進。上指謂「美成」曰：「羊大帶戈，不可」；又指「亨」字曰：「為子不成，可去亨而加元。」遂以「元豐」紀年。
內侍陳處約嘗與客言昔在宣仁聖烈殿執事，言：「宣仁嘗儉服絁〈鈔本作「絕」。〉素，蓋古之衣大練無以過。或宴罷，見浣濯食器，戒其潔謹。」夫不出殿闥，綜制天下於簾箔之中，十年天下晏然，非仁儉何以至此？可謂盛德矣。
神宗皇帝聖學淵遠 〈原本作「源」，從鈔本改。〉，莫窺涯涘。黃安中履任崇政說書，講《詩》至《噫嘻》、《振鷺》、《豐年》。上問曰：「有祈則有報，間之以《振鷺》，何也？」黃曰：「得四海之歡心以奉先王，維其如此，乃獲豐年之應。」一日，又講至《祈父》之篇，其卒章「祈父，亶不聰」。上問曰：「獨言聰而不言明，何也？」黃曰：「臣未之思也。」上曰：「豈非軍事尚謀，聰作謀故耶？」侍臣莫不歎服。蔡持正說。〈鈔本作「侍臣莫不歎帝，持正說」。〉
得臣管幹京西漕司文字，居洛。與尚書郎寇諲往還，因出其祖萊公景德初元閏九月奏稿。乃被旨措置河朔邊事，及訊駕起與不起，如起至何處者。其狀蓋列三項，首曰：「邊報，犬戎遊騎已至深祁以來，緣大軍在定武，魏能、張凝、楊延朗、田敏等又在威勇等處，東路別無屯兵。乞發天雄軍兵騎萬人駐貝州，令周瑩、杜彥鈞、孫全照分部。或不足，即止發五千兵，專委孫全照。如虜〈鈔本作「虜」，原本皆避作「鹵」。〉在近，勿使傅城，求便掩擊。仍令間道移石普、閻承翰相應對討殺，及募壯士入虜境燔毀聚落，討蕩生聚。多遣探伺，以彼動靜上聞，兼報天雄軍。一安人心，二張軍勢以貳敵，三以振石普、閻承翰軍威，四與邢洺相望，足大犄角之勢。」又曰：「扈從衛士不當與犬戎爭鋒原野，以決勝負。萬一犬戎之營見兵已南，即發定武兵馬三萬餘，俾桑贊等結陳，南趨鎮州，及令河東雷有終所部兵由土門會定武兵，審量事勢，那至邢、洺間，方可鑾輿順動。更飭王超等在武翼城而陳，以應魏能等，作會合之勢。候抽移定州、河東兵騎附近，始幸大名。」又曰：「萬一犬戎柵於鎮、定之郊，定武兵不可來，須分定武三路精兵，就差將帥會合，及令魏能等軍迤邐東下，傍城牽制。虜必懷後顧之憂，未敢輕議深入。若車駕不行，益恐番賊戕害生靈，或是革輅親征，亦須渡大河，且幸澶淵，就近易為制置，會合兵馬，兼扼〈鈔本作「振」。〉津濟。」得臣切以為忠賢之臣，抱道履節，孰不欲遭時奮取功業，措天下於泰山之安，而身享令名哉？然萊公非賴章聖淵謀神斷，先發於中而獨以倚成，又何以施其力哉？聖賢相濟，嗚呼，盛矣！
神文朝，有議東南漕粟，兵夫、舟船與盜失之費蓋十常三四，欲募商賈，令入粟以實中都。〈以上七字，《言行錄》作「令入中以實都下」 〉三司使程文簡以為不可，萬一所入不足，必邀增直，是商賈得操其柄，其議遂寢。
神宗廣景靈宮為原廟，逐朝帝後前後各一殿，咸有名，見於國史。元佑初，神宗神御殿名曰「宣光」。紹聖初，內相林子中言：「『宣光』乃元魏時殿號，非所宜名。」詔易之。議者以為祖宗時凡建一事、施一令，必下侍臣博議，蓋審處之也。或曰：「此執政寡聞之過也。」
韓魏公得宰相體 〈《言行錄》作「韓魏公為相日」，其下無「時」字〉，時曾魯公為亞相，趙閱道、歐陽永叔為參政。凡事該政令，則曰：「問集賢。」該典故，則 〈「則」字從《言行錄》補 〉曰：「問東廳。」該 〈「該」字，從《言行錄》補 〉文學，則曰：「問西廳。」至於 〈「至於」二字，從《言行錄》補 〉大事，則自與決之矣。〈此下《言行錄》有「人以為得宰相體」七字。〉
神宗留意軍器，設監，以侍臣董之。前後講究，制度無不精緻，卒著為式，合一百一十卷。蓋所謂《辨材》一卷、《軍器》七十四卷、《什物》二十一卷、《雜物》四卷、《添修》及《製造弓弩式》一十卷是也。
宋次道《東京記》說，八作司之外又有廣備攻城作。今東西廣備隸軍器監矣。其作凡一十目，所謂火藥、青窯、猛火油、金、火、大小木、大小爐、皮作、麻作、窯子作是也。皆有制度作用之法，俾各誦其文而禁其傳。
文德殿門外為朝堂，常以殿前東廡設幕，下置連榻，冬氈夏席，謂之百官幕次。凡朝會，必集於此，以待追班，然後入。近年則不然，多萃於文德殿，後以至尚衣庫、紫宸、垂拱殿門外南廡。其坐於幕次不過十數人而已。
予在開封南司，會侍御史初入臺，兩赤令皆赴公參，開封縣仍呈汴州杖。其杖長三尺二寸五分，上圭其半、闊一寸二分、厚七分，下殺而圓，長一尺、徑七分。於圓處火印「汴州杖印」四字，大約與今之所謂小杖者不相遠。凡決人未嘗用，常貯於庫。御史中丞、侍御史初入臺，即呈之。按梁開平元年以汴州為開封府，此杖殆唐所制也。
永裕建尚書省，自令、僕、左右丞洎六曹尚書、侍郎、郎官廳，於中壁皆置素屏，大書《周官》一篇。自官制以來，惟侍中、中書令、御史大夫、左右散騎常侍、宗正卿、少卿、殿中丞、少監丞並未嘗命。官制既行，省曹郎官與寺監長貳率互置，不必備也。如一部中均命郎中貳員外，寺監均命貳少之類。始以寄祿之階高下序位，復有旨，以先後至者為次。
祖宗以來選人磨勘者，進士出身為著作佐郎，餘人為大理寺丞，謂之京官。若佐郎再遷秘書丞，寺丞再遷太子中舍，謂之升朝官，始奉朝請。既行官制，即無所謂京官者，惟自承務郎以上。然承務至宣德，若任七寺監、主簿、太學博士、兩赤丞之類，亦得奉朝請。蓋亦以職事官論也。
舊，尚書郎中皆重戴。官制之後，大夫皆不許重戴。如朝請郎以下雖通直、奉議之類，職事為諸司郎中者，並重戴。
熙寧閑，既置檢正官。初以館閣及閱任望官者充之。未幾，又以初入仕者，為五房習學檢正官。今幕職官多因唐藩鎮辟置之名，所謂兩使職官者，節度、觀察使判官是也，然以選人充之。若簽判，則京朝以上，故簽書判官廳公事。又選人作縣曰某縣令，京官以上知某縣事，皆恐未正名者也。
元豐董正官制，如武臣，始議易將軍。校尉之號竟獨依舊，不復更。
永裕董正官制，易其稱呼。元佑間，議者謂〈鈔本「謂」作「以為」。〉無以甄別流品。遂詞人加「左」字，餘人加「右」字，有犯貪墨者去之。予始見法制，詞人犯則去左稱右，則餘人稱右者得無恥乎？是時，知黃州請有犯並去之，不從。
紹聖初，予備位金部，初見戶部支禁中合同司，洎在京百官、宗室、諸軍並雜支錢，以緡計之，月率四十餘〈鈔本無「餘」字。〉萬。諸倉給食糧，亦稱是。
鄭內翰久遊場屋，辭藻振時。唱名之日，同試進士皆歡曰：「好狀元！」，神文為之慰悅。後將召富、韓二公復相矣，因問近侍所以召狀，對曰：「願密遣內侍以辨外議。」上曰：「然。」借如鄭獬作狀元滿庭稱善，況命相哉！
熙寧間，鄧綰文約由御史知雜為中丞，凡七年不遷。
唐丞相乘馬，故詩人有「沙堤新築馬行遲」之句。裴、武之遭變，而晉公獨以馬逸得免。至五代，則乘檐子矣，莊宗聞呵聲，問之，乃宰相檐子入內是也。本朝近年惟潞國文公落致仕，以太師平章重事，司馬溫公始為門下侍郎，尋臥疾於家，就拜左相，不可以騎。二公並許乘檐子，皆異恩也。
襆頭，後周武帝為四腳，謂之折上巾。隋大業中，牛洪請著巾子，以桐木為之，內外皆漆。唐武德初，置平頭小樣巾子；武后賜百僚絲葛巾子；中宗賜宰相內樣巾子。蓋於裹頭帛下著巾子耳。然折上巾以餘帛折之〈鈔本無「之」字。〉而上繫，今謂之襆頭小腳，其所垂兩腳稍屈而上，曰朝天巾。後又為兩闊腳，短而銳者，名牛耳襆頭，唐謂之軟裹。至中末以後，浸為展腳者，今所服是也。然則制度靡一，出於人之私好而已。
其巾子先以結藤為之，名曰藤巾子，加楮皮數層為之裏。亦有草巾子者，以其價廉，士人鮮服。後取其輕便，遂徹其楮，作粘紗巾。近年如藤巾、草巾俱廢，止以漆紗為之，謂之紗巾，而粘紗亦不復作矣。其巾之樣始作前屈 〈原校楊作絀，鈔本作絀。〉，謂之斂巾，久之，作微斂而已。後為稍直者又變而後抑，謂之偃巾。已而，又為直巾者，又為上〈原本及鈔本均誤作「士」，以文義求之，當為「上」字之誤，今改正。〉下差狹而中大者，謂之梭巾，今乃制為平直巾矣。其兩腳始則全狹後而長，稍變又闊而短，今長短闊狹僅得中矣。
古人以紗帛冒其首，因謂之帽，然未聞其何制也。魏晉以來始有白紗、烏紗等帽。至唐，汝陽王璡猶服砑絹帽，後人遂有仙桃、隱士之別。今貴賤通為一樣，但徇所尚，而屢變耳。始時，惟以襆頭光紗為之，名曰京紗帽，其制甚質，其檐有尖而如杏葉者，後為短檐，才二寸許者。慶曆以來方服南紗者，又曰翠紗帽者，蓋前其頂與檐皆圓故也。久之，又增其身與檐，皆抹上竦，俗戲呼為筆帽，然書生多戴之，故為人嘲曰：「文章若在尖檐帽，夫子當年合裹槍。」已而，又為方檐者，其制自頂上闊檐，高七八寸，有書生步於通衢，過門為風折其檐者。比年復作短檐者，檐一二寸，其身直高而不為銳勢。今則漸為四直者。
古以韋為帶，反插垂頭，至秦乃名腰帶。唐高祖令下插垂頭，今謂之撻尾是也。今帶止用九胯，四方五圓，乃九環之遺制。胯且留一眼，號曰古眼，古環象也。通以黑韋為常服者 〈原本作「為之常眼者」，從鈔本改。〉，金玉犀則用紅韋，著令品制有差。豪貴侈僭，雖非經賜，亦多自服。至和、皇佑閑，為方胯，無古眼。其稀者目曰稀方，密者目曰排方，始於常服之。比年士大夫朝服亦 〈鈔本作「方」。〉服撻尾，始甚短，後稍長，浸有垂至膝者。今則參用，出於人之所好而已。
笏，衣緋紫者以象，上詘下直；服綠者以槐木，上詘下方。其制無度，象初短而厚，俄易長闊。皇佑閑，極大而差薄，其勢向身微曲，謂之抱身，後復用直而中者。其木笏始亦甚厚，今則薄，又非槐。
國朝祖宗創金毬文方團 〈原本誤作「圍」，從鈔本改。〉帶，亦名笏頭帶，以賜二府，乃佩魚。又為御仙花帶，亦名荔枝，以賜禁從。元豐四年，董正官制。自觀文殿大學士以上至三師並服毬文；觀文殿學士至龍圖閣直學士、六曹尚書、翰林學士、御史中丞並給御仙花，皆許佩魚。岐、嘉二王服玉，佩金魚，至賜玉魚以異之。
舊制：大宴百官，通籍者人賜花兩枝，正郎三枝。故有詠外郎遷前行詩云：「衣添三匹絹，宴剩一枝花。」熙寧以來皆給四花，郎官六枝。自行官制，若寄祿，階雖未至大夫，而職事為郎中，即宴皆得六花。
衣冠之制，上下混一。嘗聞杜岐公欲令人吏、技 〈鈔本作「伎」。〉術等官，少為差別。後韓康公又議改制，如人吏公袍俾加䙆，俗所謂黃義襴者是也。襆頭合戴牛耳者，然今之優人多為此服。大為群小所惡，浮謗騰溢，其議遂止。
《傳》曰：「惡紫之奪朱」，然則紫之色可見矣。嘉佑染者既入其色，復 〈鈔本作「侵」。〉漬以油，故色重而近墨，曰油紫。未幾，英宗入繼大統，秘書丞甄履嘗為《繼聖圖》著其說。後又為黑紫，神宗詔禁止，於是乃加鮮赤矣。世又目為順聖紫，雲蓋色得正也。
國朝舊制，文臣京官方許乘馬出入皇城門，其幕職官以下悉自門外步行　〈原本作「以」，從鈔本改。〉入。熙寧間，選人既習學檢正，又有領編修令式之類者，或稟議中堂，於是亦聽乘馬出入皇城門。
國家朝祭，百官冠服多用周制，每大朝會、侍祠，則服之。襪有帶，履用皂革，袴衣中單勒帛裙，蔽膝袍，大帶革帶，方心曲領，佩則用石以代珠玉；冠有三梁、五梁之別，言官、刑法官則加獬豸。所執各用其笏。如導駕，除御史大夫、開封牧、開封令出各乘車外，他官具冠服而騎。
永泰紹聖乙亥季秋，大享明堂。予時貳軍器，從百官服朝服。前一日，皇帝致齋。御史臺吏具行禮次第，人印給一本。至是日，則曰「綪其佩」，仍注云「屈而結之」。在廷之臣亦有莫能省其音者，或讀曰「青」、曰「菁」。余潛告曰：「當為『爭』。」有相顧而笑者。按《儀禮》作「䋫」字，音義與此同。
婦人冠服塗飾，增損用舍，蓋不可名紀，今略記其首冠之制。始用以黃塗白金，或鹿胎之革，或玳瑁 〈原校：楊有者字。〉，或綴彩羅，為攢雲、五嶽之類。既禁用鹿胎、玳瑁，乃為白角者，又點角為假玳瑁之形 〈鈔本「之形」二字作「用」。〉者，然猶出四角而長矣。後至長二三尺許，而登車檐皆側首而入。俄又編竹而為團者，塗之以綠，浸變而以角為之，謂之團冠。復以長者屈四角而不，至於肩，謂之嚲肩。又以團冠少裁其兩邊，而高其前後，謂之山口。又以嚲肩直其角而短，謂之短冠。〈原校：楊作尾。〉今則一用太妃冠矣。始者角冠棱托以金，或以金塗銀飾之，今則皆以珠璣綴之。其方尚長冠也，所傅兩腳旒 〈鈔本「兩腳旒」作「兩角梳」。〉亦長七八寸。習尚之盛，在於皇佑、至和之閑。聱隅子黃晞曰：「此無他，蓋大官粗疏耳。」
丁晉公『三十六事』載某氏女子嫁時之服，而篋有襂衣一襲。問其故，曰：「若歸夫家，遇私忌，服此慰舅姑耳。」今亡此禮，蓋晉公時已廢不用。余謂婦變服而受慰者，其服可知矣。切講之，而未知所從。在洛時，聞富鄭公私忌，裹垂腳襂，紗襆頭，襂布衫，〈原校：楊作袗。〉繫藍鐵帶。此乃今之釋服襂禫服也，余欲行之。余弟光輔曰：「不可。聖人緣情制禮，蓋有隆殺。今歲服襂禫，是未嘗從吉也。」又在閩，同官李世美，文定之猶子也，問所服云何？世美曰：「冠以帽，衣白紵衫，繫黑角帶。」訪士大夫家，鮮有知此者。余以謂《傳》稱：「君子有終身之憂，忌日之謂也。」是則其服以少變常服為安耳。
慈聖光獻上仙時，禮院議曰：「所服冠用布，四腳；衣布袍，腰絰，麻履。宗室及曹氏皆斬衰杖。」元佑癸酉，余使閩。秋，遇宣仁聖烈之變，余令建州吏具如上服。後問他郡，皆服斬衰。時熊臯守鄱陽，乃出所錄庚申禮官議服，為得體。〈鈔本作禮。〉辛巳，欽聖憲肅遺告到安州。余急趨郡中，見守相，首問所服，皆曰斬衰，余以為不可。時坐客亦有言：「癸酉中，在金陵，曾舍人鞏守郡，亦服斬衰。」余以為大非也。遺告在京，以日易月，十三日而除，是朞服也。今服斬衰，義有所嫌，遂用余說。後聞他處服斬衰者甚多，士而不知禮，安可以仕乎？
都城內，非執政大臣、宗室，並不許張蓋。然宗室之家乘車，比至乳保輩乘馬，皆張之。
熙寧閑，因內璫馬首以小扇障日，後士大夫悉用夾青縑為大扇。或加以青囊盛之，用芘其景，至從兵有不能持之者。紹聖初中，詔禁止，遂不用。
瓠巴鼓瑟，而游魚出聽，伯牙鼓琴，而六馬仰秣。古人精於音者，其感物如此，況以舜之樂乎？然則百獸率舞，鳳皇來儀，不足怪矣！故施於人，則庶尹允諧；於神，則祖考來格。嗚呼，非舜曷以至此！
周相王朴既定樂，本朝因用之。神文嘗詔和峴等修焉，又有和氏樂，神文復命李照〈原本誤作「煦」，從鈔本改。〉別制，然所用者惟王樂耳。永豐閑，永裕遣知音者講繹是正，遂廢王樂而用李樂。范蜀公以為 〈鈔本作「謂」。〉宮商之不相比，乃自製上之。元佑初，太常審議，卒用李樂。協律郎陳沂聖與謂予曰：「王樂高二律，是以太簇為黃鐘也。范樂下二律，以無射濁倍為黃鐘也。其得中聲之合，惟李照樂」雲。
蜀公素留心太樂。既居許，募工範銅為周釜、漢斛各一枚。嘗示予曰：「此律度之祖也。知此則可以知樂矣。」又以為今樂之聲，宮不足而商有餘，故常大臣休休，偃佚於私，而是日天子或御便坐，以按軍旅，樂之應也。遂改制音律上之。元佑初，下太常議其樂，以為聲下而不用。
予嘗問聖與曰：「樂之高下不合中聲，何以察之？是以積黍定管，生律而知耶？」聖與曰：「不然。凡識樂者，惟在於耳聰明而已。今高樂，其歌者必至於焦咽而徹。下樂，其歌者必至於晻塞而不揚。以此自可以察之。」又云：「今教坊樂聲太高。」神宗因見弦者屢絕而易，歌者音塞而氣單，遂問其然。對曰：「以太高故也。」上曰：「為下兩格可乎？」樂工拜而謝焉。遂下兩格，乃兩律矣。今教坊與京師悉以新樂從事，他處或未用之。
慶曆中衛士之變，既就誅矣，而言事官乞禁中畜羅江犬子。羅江，蓋蜀邑也，產犬，善噬。其章雲，仍舌班、尾卷者善也。然世以為舌班、尾卷者，乃曹南犬也。
御史入臺滿十旬，未抗章疏，例輸金以佐公用，謂之辱臺錢。神文朝，一御史供職餘九十日矣，未嘗有所論列，蓋將行罰焉。忽一日，削稿拜囊封，眾佇聽，以為所言必甚大事。乃斥御庖造膳，誤有遺髪於其間者，其辭云：「是何穆若之容，忽覩卷然之狀。」御史皆以才舉，所議如此而無責，蓋朝廷務廣言路耳。
御史俸薄，故臺中有「聚廳向火，分廳吃食」之語。熙寧初，程顥伯淳入臺為裏行，則反之，遂聚廳吃食，分廳向火。
安定胡翼之，皇佑、至和間國子直講，朝廷命主太學。時千餘士 〈四字《言行錄》作「生千餘人」。〉，日講《易》。予執經在諸生列 〈七字《言行錄》作「予列諸生執經座下」。〉，先生每 〈《言行錄》有「講罷或」三字。〉引當世之事明之。至《小畜》，以謂：「畜，止也，以剛 〈二字《言行錄》作「臣」。〉止君也已。」乃言及中令趙普相藝祖日，上令擇一諫臣 〈二字《言行錄》作「任諫爭臣」四字。〉，中令具名以聞，上卻之弗用。異日，又問。中令復上前劄子，亦卻之。如此者三。仍碎其奏，擲於地，中令輒懷 〈《言行錄》有「以」字。〉歸。它日，復問，中令仍〈《言行錄》作「乃」。〉補所碎劄子呈於上。上乃大悟，卒用其人。
富鄭公嘗為予言永熙討河東劉氏，既下并州，欲領師乘勝收復 〈鈔本作「復收」。〉薊門。始咨於眾，參知政事趙昌言對曰：「自此取幽州，猶熱鏊翻餅耳。」殿前都指揮使呼延贊爭曰：「書生之言，不足盡信。此餅難翻。」永熙竟趨幽燕，卷甲而還，卒如贊言。鄭公再三歎，謂予曰：「武臣中蓋亦有人矣。」
車駕每出至大慶殿前，三館職事官就彼起居。朝奉郎杜球言永熙幸佛寺塔廟禱雨，至大慶，三館起居。因駐輦問曰：「天久不雨，奈何？」或對天數，或對至誠必有應。一綠衣少年越次對曰：「刑政不修故也。」上頷之而行。歸復駐輦，召綠衣者問狀。對曰：「某土守臣犯贓，法當死，宰相以親則不死。某土守臣犯贓，不當死，宰相以嫌卒死之。」翼日，上為罷宰相，天即大雨。綠衣者，寇萊公也。寇忠湣遭遇永熙，始未至大任，然王體國論率預謀斷。一日，咨及儲貳，寇辭以「天下之本，非臣所得知，願博採廷議。」已而，章聖既入春宮，三日，謁太廟，上遣人伺之。百姓觀者皆合手叩額云：「新天子」。又一日，萊公因對，上謂曰：「建儲本為天下計，前日還宮，見有泣者。及太子詣廟，令人察之，百姓乃云：『新天子』，便有去朕意。」萊公於是再拜曰：「臣賀陛下得人。」此亦毅夫雲。
李文定同丁晉公相章聖，以剛介嫉惡，議多不合。一日，因奏對，以笏擊晉公。由是並罷相，以本官歸班。既而中使押晉公復入中書，文定出知鄆州，蓋天禧五年冬也。〈原校：楊有「又」字。〉明年，改元乾興。二月十九日，真宗晏駕。神文即位。章獻垂簾。晉公挾前憤。三月，貶文定衛州團練副使。宣獻當行制誥，稟所以責者。晉公曰：「此無它。《春秋》之義，君親無將。漢法所謂大不道耳。」宣獻退思之，文定安至是耶，遂命以別辭。然晉公常切齒焉，竟增兩句云：「罹此震驚，遂至沈殞」 〈鈔本作「隕」。〉。未幾，晉公擅移永定皇堂，貶崖州司戶。復當宣獻行制，於是首云：「無將之戒深著於魯經，不道之誅難逃於漢法。」予與文定兄之孫朝奉大夫孝廣、〈原校：楊作「光」。〉世美同貳閩漕，世美為予言之。
範文正好論事。仁宗朝有內侍怙勢作威，傾動中外。文正時尹京，乃抗疏列其罪，〈《言行錄》有「疏」字。〉欲上，凡數夕環步於庭，以籌其事。家有 〈《言行錄》作「所」。〉藏書，預 〈《言行錄》作「有」。〉言兵者悉焚之。〈《言行錄》有「仍」字。〉戒其子純佑等曰：「我今上疏言斥君側宵人，必得罪以死。我既死，汝輩勿復仕宦，但於墳側教授為業。」既奏，神文嘉納，為罷黜內侍。聖賢相遇，千載一時矣。毅夫雲。
神文時，慶曆間淮南有王倫者嘯聚其黨，頗擾郡縣。承平日久，守臣或有委城而去者。事定，朝廷議罪。鄭公在樞密，凡棄城，請論如法。範文正參預大政，爭之，以為不可。今江淮郡縣徒有名耳。城壁非如邊塞，難以責城守。神文睿德寬仁，故棄城得減死。鄭公忿謂文正曰：「六丈欲作佛耶？」范曰：「主上富於春秋，吾輩輔導當以德。若使人主輕於殺人，則吾輩亦將以不容矣。」鄭公歎服。
鄭毅夫為三司鹽鐵判官、時文禁頗寬略，余嘗入省見之。張伯玉公達與鄭同部，余幸數聽二公持論。張嘗謂鄭曰：「李邕當則天時，面折廷爭，眾甚危之。李出，笑謂人曰：『不顛不狂，其名不彰。』」公達曰：「古人處己如此，何有於富貴哉？」余常心記其說。
鄂州諸邑皆有茶稅，民苦之。獨崇陽一縣不產茶，而民間率藝桑，而稅以縑，人甚樂輸。蓋興國初，九河張公詠登進士第，以大理評事知縣事，禁民種茶，而教以植桑，易稅以縑。夫賢臣君子所至利民亡窮也。
詠在崇陽，登喜豐亭，見人市菜歸，呼問之，乃田家子也。曰：「若自有地，豈地不足以藝蔬耶？顧從邑而市之，真游惰者。」於是笞而遣之。以淺丈夫論之，則為暴政，決無罪人矣。
范純仁於至和間，宰汝之襄城，民困徭役。蓋籍家貲滿三百千，則充衙前之役，民間至不敢藝桑者。公遇吏民有小過，則課本戶罰藝桑，各有數人，亦不欺，而至今稱之。後值營奉永昭，計司科買麻履數萬，期會既迫，民間雖有金而莫能得履。公為科營婦鬻履者，稍增其直，與之為約，如期而辦。又科材木甚眾，公敷於五等戶，優估以市之，計里之遠近，令以次輸送。公乃設棚於縣宇之前，致榻於棚上。公據棚下瞰，使民聽唱名而前，擁木以立，遂令過，人莫之曉。蓋於棚榻潛有尋尺〈鈔本作「丈」。〉之度，以視其長短也。由是吏胥、匠石〈 鈔本作役。〉無一高下其手，而民無所用賂。當時畿右諸邑，民莫不勞弊，惟獨襄城為不然。
閩人生子多者，至第四子則率皆不舉，為其貲產不足以贍也。若女，則不待三。往往臨蓐，以器貯水，才產即溺之〈 以上九字，鈔本作「貯水溺之」四字。〉，謂之洗兒，建、劍尤甚。四明俞偉仲寬宰劍之順昌，作《戒殺子文》，召諸鄉父老為人所信服者，列坐廡下，以俸置醪醴，親酌而侑之，出其文使歸諭勸其鄉人，無得殺子。歲月間活者以千計，故生子多以俞為小字。轉運判官曹輔上其事，朝廷嘉之，就改仲寬一官，仍令再任〈鈔本無「仲寬仍令」四字。〉。復為立法，推行一路。後予奉使於閩，與仲寬為婚家，法當避，仲寬罷去。予嘗至其邑，聞仲寬因被差他郡還，邑有小兒數百迎於郊，雖古循吏蓋未之有也〈 以上九字，鈔本作「古循吏也」四字。〉。
事有變古而行之，愈久必不廢者。如趙武靈王因用胡服，舍車而騎，秦始皇以隸易篆，武后詔「父在母朞，增為三年」之制。又有戾古而便時，為時所須而不可去者。如齊摘山煮海，漢之榷酤、六畜之租，唐之間架竹木之稅是也。若稽古執義而行，行之有所不安。如王莽之復井田，蘇綽之建五等，房琯之用車戰是也。蓋徇名則失實，放於利而忘義。《易》曰：「通其變，使民不倦。神而化之，使民宜之。」六路租茶通商以來，蠲減外，歲計三十三萬八千六十八貫有畸。湖北獨當十萬二千三〈 鈔本作五。〉百三十一貫有畸，而鄂一州所斂無慮三萬九千緡。諸邑之中，咸寧又獨太重。嘗試訪之，其茶凡三名：一曰供軍稅茶，蓋江南李氏所取以助軍也；二曰酒茶，乃景德以前，因撲買縣酒，其課利計茶以納，後因敗欠，遂以其數敷出於民；三曰市茶，景德三年歲荒，官許額外貨茶以濟其艱食，所入既倍，而監場官因亦被賞，竟不復減。議者數乞均此無名之額以入諸邑，蓋非通論也。夫以一邑之患而欲困諸邑，尤無名矣。
湖北一路，唯安、復、漢陽三州軍無茶租，蓋民不種以資利耳。嘗按茶之起，謂之根稅茶，蓋以茶株均敷其多寡而已。今水田湖澤之地，無茶株而有茶稅矣。又茶園戶，坐享厚息以自豐。議者欲以所重均於所輕之邑，以所有均於所無之州。是大不知為政者也。
安州在唐，隸淮南；入本朝，屬荊湖北路，景佑間忽入京西。民間既禁海鹽而食解鹽，以輦販之遠，頗病淡食。方是時，西鄙用師，官科橐駝、黃牛，皆非山川所出，而俗所未嘗用者，於是人情厭苦不安。康定初，左丞范雍自延安謫守，乃會常入之課，以錢五萬緡歲輸京西漕司，復還安州於湖北，朝廷從之。民既德公，多立生祠。然歲課僅足以支費，而京西之輸是增賦也。已而，有司不勝其困。議者不燭本末，或欲乞為京西，以紓目前之急，此非體恤民情之論也。予向為京西漕屬，見架閣得割安州為京西元旨，止以京西缺財用為言。蓋出於一時茍簡之請，而聽之者亦未嘗圖久計。其歲輸錢率附漕舟，轉江入汴，然後至京西。又發運司計兵稍等費，凡受一萬五千緡，而京西所得才三萬五千耳。抑累歲未嘗得之。切嘗籌之，郡則王土也，人則王民也，何嘗有彼此之限。初以五萬緡是買路分爾，已為繆舉。為今計，莫若曠然蠲之，則京西無受虛利，而湖北當蒙實惠也。
古之圭田，取圭潔之義。今之職田豈其遺制耶？視職高下以限頃畝，著於令甲矣。然郡縣始因其所有之田而占射之，故多寡未必如令。今有職田處，多貽民患。歲有旱乾水溢，官病失其所入，往往不受民訴，縱或受之，災傷之十不過蠲其四五而已。予切以斂職田之租入於常平，會見州縣所得職田之數，以所有均於所無，以所多均於所少之處，估其中直，以常平之緡月隨俸以給。如此，庶幾養廉吏而息貪汙也。
安陸郡城枕溳水。惟州城基〈鈔本多「城」字。〉皆紫石，不為水所嚙。自大安門外至所謂上下津，地悉無石。〈鈔本「悉無石」作「廡右」。〉每夏潦漲集，水道益東，民廬十淪五六矣。近歲水才溢岸，即行西濠。識者以謂久必自溳津門，由景陵門以去，為正河道矣。若自大安門外，白兆廨院以北石岸盡處為水約，以殺湍銳，庶幾保上下津居人，及免入城之患。張全公朝議與予洎士人、僧俗同列狀，以訴於州，乞置水約。州委安陸令。而守令皆暗遠圖，而憚於有為。第申漕司，乞差濠寨。漕司果以舊未嘗有此役為難，遂寢其事。
寇忠湣、範文正二公俱守鄧，施設之跡雖或〈 鈔本無「或」字 〉不同，而同為善政。故去思在民，至今不忘。若忠湣，則家家畫像事之，止曰「相公」而不言姓。其祠宇在州宅後，民間祈禱無虛日。大則刲牲獻樂，小則焚紙幣酹酒而已。百花洲中初未有土地，文正在任，令建廟貌。匠者請神之像於公，公曰：「即我〈 鈔本作「我即」 〉是也。」乃以公為祠。二公之祠不惟邦人神明之，士大夫經過者亦多造焉。官為設醮，二公與漢之召、杜在其列。嗚呼，生澤其民，歿列於神，可謂盛德矣！
王侍郎古說元憲宋公，以言者斥其非才，罷樞相，守洛。有一舉人，行橐中有不稅之物。公問：「何緣而發之？」吏言：「因其僕告。」公曰：「舉人應舉，孰無所貨之物，未可深罪。〈原本作「舉人應舉人孰無貨其情未可深罪」，從《言行錄》改。〉若奴告主，此風不可長也。」僚屬曰：「此犯人乃言官之子也。」為其父嘗有章及元憲，意欲激其報耳〈《言行錄》作「之」 〉。公曰：「弗可。」〈《言行錄》作「公不答」，其下有「但」字。〉送稅院倍其稅，仍治其奴以罪而遣之，眾服之。
牛李之黨，唐之名卿、才士大夫孰非其徒。獨退之卓然無所附麗，樂天以高退不近禍。二公各行其所學，可謂一代之偉人。
令狐子先，安陸鄉先生也。筮仕齊安理掾，歲滿還里，卜築於溳〈 鈔本作「鄖」，下同。〉溪之南，耕釣之外，著書彈琴而已。時入城，至集賢張君房之第借書。布衣林希逸善繪事，乃擬摩詰寫浩然故事，以為《令狐秋掾雪中渡溳溪圖》。其序略曰：「張侯畜書萬卷，掾常就閱，或假輟以歸。每出入跨羸馬，頂戴華陽紗巾，著墨襂布綴，繫絳。小童攜書簏負琴以隨。冬中復來假書，時值微雪飄灑，景物蕭索。掾渡溪以歸，常服外加以皂繒暖帽，委轡長吟曰：『借書離近郭，冒雪渡寒溪。』聞者毛骨寒聳。是知至人操履卓越，風韻體裁，乃與天地四時之氣相參焉。」先生諱揆雲。
應山二連，伯氏庶，字君錫，仲氏庠，字元禮。少從學於二宋，相繼登科。君錫為人清修孤潔，故當官，人號為「連底清」。元禮加以肅，人號為「連底凍」。其父處士舜賓，字輔之，為鄉里所悅服。歲饑，出穀萬斛，損價以糶，惠及傍邑。有盜其牛者，官捕甚急，盜窮自歸。處士愧謝，厚遺以遣之。故歐陽文忠公表其墓，具述其事。二宋謂元憲、景文。
洛人李寔景真，熙寧初入臺為御史，久而未有所言。時鄧綰文約任南牀，謂李曰：「當亦有所言否？」李曰：「蓋將言耳，然未知何等事？」鄧曰：「如某人皆可言也。」李乃曰：「顧欲言人不善耶？」其長厚如此。黃好謙幾道時同在臺，後領京西憲，嘗會於洛，為予言。
熙寧初，荊公王安石秉政。范蜀公議事不合，自翰林學士致仕。元佑初，司馬溫公既相，太師文潞公落致仕平章軍國重事，耆哲並進。時蜀公居許，亦預召，竟辭不來。其表有云：「六十三而引去，蓋不待年；七十九而復來，豈雲合禮。」
令狐先生子先，安陸名儒也，與二宋同時。嘗謁郡守，值守出方歸。三人遂立於㦸門後，騶騎傳呼而來。二宋相顧歎慕，且曰：「我屬至此亦足矣。」令狐曰：「何其隘耶？吾輩不出入將相，皆不足道。」後元憲為丞相，景文至八座，令狐止於山南東道節度推官、監本州稅而終。命不副志，可惜！
知夔〈 鈔本作「萬」，殘鈔本仍作「夔」。〉州盛大夫武仲，安肅公度之孫也。謂予曰：「某閱王公大臣須有襟量，乃可以享其位。」昔外戚李侯璋徒以後族建節，獨襟量容物，亦人所難。某嘗同張寺丞諲過南郡，時李為留守，以其姻家，曲相留者數日。俄以從兵乏食，告別欲去。李曰：「但令持〈 原本作「扶」，從兩鈔本改 〉狀來，當為給半月食糧。」盛遣從兵投狀，尋判支半月。有一通判李郎中，東人也，抹之曰：「不得支。」盛與張翼日又往告別，李曰：「何苦遽行？」復告以從兵乏食。李曰：「昨日已支過〈 兩鈔本無「過」字。〉月。」盛乃白其狀。李大笑曰：「是不得耶！殊無怪怒也。」〈原本作「色」，從兩鈔本改。〉盛、張相謂曰：「此公月得俸錢四十萬，正以此耳。」
張乖崖守成都，兵火之餘，人懷反側。一日，合軍旅大閱，始出，眾遂嵩呼者三。乖崖亦下馬，東北望而三呼，復攬轡行。眾〈 原本有「亦」字，從兩鈔本刪。《言行錄》同。〉不敢讙。〈鈔本衍「嘩何」二字，殘鈔本衍「誰何」二字。〉趙濟畏之龍圖，乖崖孫婿也，嘗以此事告於韓魏公。公曰：「當是時，某亦不敢措置。」畏之嘗為予說。
宋元憲繼母，乃吾里朱氏也。與仲氏景文以〈 兩鈔本無「以」字。〉未第，因依外門就學安陸。居貧，冬至，召同人飲。元憲謂客曰：「至節無以為具，獨有先人劍鞘上裹銀得一兩，粗以辦節。」乃笑曰：「冬至吃劍鞘，年節當吃劍耳。」時予先君年未冠，處座下，嘗語予曰：「觀二公居貧，燕笑自若，後享名位如此。」
范堯夫治平中為御史，坐言事謫通判安州。嘗言康定閑，元昊寇邊，韓魏公領四路招討，駐兵延安。忽夜有人攜匕首至臥內，遂褰幃。〈 三字《言行錄》作「遽褰幃帳」 〉魏公起坐，問誰何。曰：「某來殺諫議。」又問〈 兩鈔本無「問」字。〉曰：「誰遣汝來？」曰：「張相公遣某來。」蓋夏國相張元正用事也。〈《言行錄》作「蓋是時張元夏國正用事也」 〉魏公復就枕曰：「汝攜予首去。」其人曰：「某不忍，願得諫議金帶足矣。」遂取帶而去。明日，魏公亦不治此事。俄有守陴卒報城櫓上得金帶〈《言行錄》有「者」字 〉，乃納之。時范相兄純佑亦在延安，謂魏公曰：「不治此事〈 《言行錄》有「為」字，其下無「矣」字 〉得體矣。蓋行之則沮國威。今乃受其帶，是墮賊計中耳。」〈《言行錄》作「矣」。〉魏公握其手，再三歎服曰：「非某所及。」
齊桓公行甚汙辱，而為五霸之盛者，蓋能用管仲耳。仲死，豎貂任事，而卒於亂。然則賢不肖之損益可知已。〈兩鈔本作「也」。〉
夏英公謫守安陸，有〈 鈔本作「而」 〉書表吏鄭生者，鄰二宋，情跡甚熟。凡郡守所欲箋狀，多謁二公為之。英公怪而問之曰：「若嘗學而自為此邪？」對曰：「非也，乃二宋秀才之文也。」英公他日見二宋，得其所著，大嗟賞。英公守三月而罷，謂元憲曰：「三〈 鈔本作「二」 〉人下不可就。」謂景文曰：「非等甲不可居。」後卒如言。
蔡文忠齊，大中祥符八年登進士第，為狀元。山東人賈冂〈 原本作「同」，鈔本缺一字，從殘鈔本改。殘鈔本條末有夾註云：冂炯同，林外曰炯，賈公，字存道。亦名士也〉，與公同州部，累往謁公。值公飲酣，不得見。賈乃留詩一絕〈 原本作「紀」，從兩鈔本改。〉云：「聖君寵厚龍頭選，老母恩深白髮垂。〈鈔本作「隨」，殘鈔本同。校云：當作「垂」。〉君寵母恩俱未報，酒如為患悔何追。」公因此戒酒。
魏公少年巍科，與宋景文同召試秘閣《琬圭賦》。景文賦獨行於世，魏公歎服。景文語客曰：「既賦琬圭，又與韓氏少年同場。」意甚少之，魏公聞之不平。景文後修《唐書》。久之，魏公登庸，遂請改命歐陽修分撰《唐紀》與《志》。景文出知成都，聽以書局自隨。既成，上之。旌賞都畢。已而，景文召還，故有《罷郡將還先寄永興梁丞相詩》雲〈兩鈔本作「曰」。〉：流滯魚符素領垂，十年方喜覲彤闈。〈原本作「圍」，從兩鈔本改 〉平臺賦罷鄒陽至，宣室釐殘賈誼歸。疲馬有情依櫪〈 鈔本誤作「擁」、殘鈔本作「堞」，校云：一作「櫪」 〉歎，倦禽知困傍林飛。相君門下餘塵在，擁彗應容一叩扉。」至雍，道中被命鄭州，不得朝，卒於外。
《孟子》曰：「天下之本在國，國之本在家，家之本在身。」予謂身之本在言行。《易·家人》之卦，象曰：「風自火出，家人。君子以言有物而行有恆。」〈原本作「常」，鈔本同，從殘鈔本改。案《周易》作「恆」。〉是也。張全翁〈 原本誤作「昌」，從兩鈔本改。案：張璹，字全翁，安陸人。〉朝議為予言，曰：「潞州有一農夫，五世同居。太宗討並門，過其舍，召其長訊之曰：『若何道而至此？』其長對曰：『臣無他，惟忍耳。』太宗以為然。」
予昔官洛陽，有外醫媼張氏，公卿士人家無不到。說富鄭公治家嚴整，有二子舍。凡使女僕輩，戒不得互相往來。閨門肅如也。
宋景文應舉安陸，試《仲尼五十而學易賦》，次日，試《周成漢昭孰優論》。景文質其是非於令狐子先，答以兩可之說。既出，各舉程文。令狐乃以孝昭覺上官桀〈 兩鈔本均作「傑」。〉謀為優於成王，不察四國之流言也。景文由是不懌。是年，景文首薦，令狐被黜。故景文謝啟有雲〈 兩鈔本均作「曰」 〉：「言雖執於盈庭，文不同而如面。」蓋謂是也。
神文重於選士。皇佑五年廷試，既考定前一日，取首卷焚香祝〈 兩鈔本有「之」字 〉曰：「願得忠孝狀元。」洎唱名，乃鄭獬也。故鄭謝啟曰：「何以副上心忠孝之求。」
〈兩鈔本均作「受」，與《四庫提要》同。〉
潞公嘗為余言廖淳推官從其兄入京師應舉。暇〈 鈔本作「下」，殘鈔本同。校云：「下」當作「暇」 〉日於相國寺前得一物，取而發其紙，視之，乃淳化錢，其數十。明日，淳於王整下第十人及第，是為天禧三年。淳本南劍人，後居安陸。
鄉人傳元憲母夢朱衣人畀一大珠，受而懷之，既寤，猶覺暖。已而，生元憲。後又夢前朱衣人攜《文選》一部與之，遂生景文，故小字選哥。二公文學詞藝冠世，天下謂二宋。
故相劉沆文忠公，吉州人。鄉薦數上，不第。年逾四十，不欲復試。鄉人共為投納文字，迫期，強之使就試。已而，又預首選。明年，禮部中選，殿試訖。一夕，夢遊天宇間，聞殿上唱云：「劉沆南斗下立。」又言：「北斗下立。」覺自占曰：「歷象南斗司生，北斗注死，我其死乎？」唱名，狀元太師王拱壽，賜名拱辰，沆第二，乃悟所夢。天聖八年也。
余少時同伯氏從學於里人鄭毅夫，假館京師景德寺之白土院。皇佑壬辰，是歲秋試〈 原本作「賦」，從兩鈔本改 〉，鄭與予兄弟皆舉國學進士，時已差考試官矣。一日，院僧德珍者言：「昨夢院內南，忽有池水中一龍躍而起，與空中龍鬥，池龍勝而歸。」其時旁院書生有曰：「某當作狀元。」毅夫微笑曰：「狀元當出此院。」於是伯氏書僧夢與日月在於寢室門，時八月也。明年癸巳，春殿，鄭公果狀元。予自東華門迓鄭歸白土院坐定，僧乃取所記夢帖〈 兩鈔本均作「貼」〉子曰：「果驗矣。」
元豐末，中書檢正官王陟臣希叔，一夕輒夢東華門外有天部儀衛一金朱車，訊雲「宋朝第四宰相」。再訊之，云：「丁丑人」。希叔蓋生丁丑，喜而前瞻，見車上一金字牌，乃清源蔡確持正也，同生丁丑。熙寧己未入參大政，辛酉登右揆，乙丑為首臺，元佑戊辰以謫官守安陸。嘗吟詩，言者以為謗訕，貶英州別駕、新州安置，竟不還。識者以本朝宰相南行者，自盧、寇、丁至蔡，乃第四矣。
予嘉佑四年蒙賜第，初行間歲取士第一榜也。南省放合格二百人，殿試內〈 兩鈔本均作「由」 〉落三十五人，比前後累榜最為人少。後蒙朝廷顯擢，亦累榜所罕。故蔡持正、劉莘老、章子厚並拜相。安厚卿兩至樞府，一為門下侍郎。胡完夫作右轄，出守成都，還為吏部尚書以卒。如持正、莘老並謫死新州。子厚近自雷州司戶得散官，徙居桐廬，亦卒。厚卿以散官居沔，又遷建昌，後得還洛，復大中大夫。其次至侍從者亦數人，若俞公達、吳子〈 兩鈔本皆作「於」 〉中、李奉世〈 原本作「山」，從兩鈔本改。案《宋史》李承之，字奉世 〉，皆先亡。張正甫、姚暉中、盛中叔〈 鈔本作「傑」，殘鈔本與此同 〉亦以責死。豐相之、王明叟，今俱貶奪，豐居台，王居南安。蓋寵利保功名，自古所難哉！
王樂道幼子銍，少而博學，善持論。嘗為予說李邦直作門下侍郎日，忽夢一石室，有石牀，李披髮坐於上。旁有人曰：「此王陵舍也。」夢中因為一詞。既覺，書之。因示韓治循之，其詞曰：「楊花落，燕子橫〈 兩鈔本均無「橫」字。〉高閣。長恨春醪如水薄，閑愁無處著。去年今日王陵舍，鼓角秋風，千歲遼東。回首人閑萬事空。」〈案：此當為二詞，各脫一半，上四句為《謁金門》，下四句為《辨桑子》 〉後李出北都，逾年而卒。王陵舍，乃近北都地名也。
蔡邕《獨斷》曰：「群臣與天子言，不敢指斥，故呼在陛下者而告之，因卑達尊之意也。及群臣士庶相與言，曰殿下、閣下、執事之屬，皆此類也。」段成式《酉陽雜俎》云：「秦漢以來，於天子言陛下，皇太子言殿下，將言麾下，使者言下、轂下，二千石長史言閣下，父母言膝下，通類相與言足下。」比蔡所言，蓋已詳而有等矣。然予觀秦漢間卑對尊者亦稱足下，如《史》謂「大王足下」者是也，則非特通類相與者之言也。
朕，古者上下通稱，如臯陶對禹曰：「朕言惠，可底行。」〈 兩鈔本皆誤作「績」 〉屈平曰：「敖朕辭而不聽」是也。蔡中郎以為〈 兩鈔本皆作「謂」 〉至秦，天子獨稱之。予嘗以為漢以後，臣之稱亦止施於君前，而相與言猶或卿之，若蔡邕謂顧雍曰：「卿必成遠致。」〈案《三國志·吳志·顧雍傳》注引《江表傳》作「卿必成致，今以吾名與卿。」〉孫楚參石苞驃騎軍事，初至，長揖曰：「天子遣我參卿軍事」，陶淵明曰：「我醉欲眠卿且去」矣，如此之類甚眾。隋以來不復卿稱，惟人主呼其臣則卿之，分上下定矣。
秦漢時人自稱猶曰臣，天子呼公卿亦曰君。後則不然，惟對君則稱臣。然今之人呼他人猶曰某君雲者，以君之稱加於人，非不恭也。今世人見稱公則以為重己，稱為君則為輕己，不知何謂。
古人有曰僕馬〈 原本作曰，從兩鈔本改，《說郛》鈔本同。〉走者，稱謙損〈 原本作「遜」，從兩鈔本改，舊鈔《說郛》同也 〉夫自況曰僕，非不卑也。稱人曰君，又斥雲足下，非不恭也。常觀唐賢如韓退之，凡與人書，遇尊者則曰閣下，與在下者多雲某君足下，而又稱曰僕。以退之之才識，所言宜不茍者。豈習俗之變，不能易耶？
舊制凡入兩府，許薦館職試出身、任監司者各一員。樞相王公德用自莆田〈 原本作「圃田」，兩鈔本同。據《宋史·地理志》改。〉復召入，長宥密。〈疑當作樞密 〉有干薦館職者。王曰：「以君進士登科，所薦應合〈 兩鈔本均無「合」字 〉矣。然某武人，素不閱書，若奉薦則色呌矣。」世以為知言。蓋今人以事理不相當為色呌。
大舜有大焉，善與人同。禹聞善言則拜。子路人告之以有過則喜。夫充季路喜過之心，則可以為禹。充禹〈 兩鈔本均無「禹」字 〉言之心，則可以為舜。聖人何遠哉〈 兩鈔本均作「也」 〉，善充其所為而已矣。
荀卿子曰：「人之性惡，其善者偽也。」故常以謂禮義出於聖人之偽。能偽然後能為聖人，能為君子。嗚呼，卿所論以治人者獨曰禮義，是以偽教人也！又使知性之本惡，若恬於性而恥乎學，偽則奈何？是禍天下之言也。至於《非十二子》，則子思、孟軻在焉。此韓愈氏醇疵之辨與？然可謂大疵小醇也。
莊周號為達觀，故能齊萬物，一死生，至於妻亡則鼓盆而歌。夫哀樂均出於七情，周未能亡情，彊歌以遣之，其累一也，奚為是紛紛與？揚子云「蕩而不法」，信知言哉！
歐陽文忠公《答李翊論性書》〈 原本無「論」字，鮑本同，從《言行錄》補 〉：「性非學者之所急，而聖人之所罕言也。或因而及焉，非為性而言也。」文忠雖有是說，然大約謹〈 兩鈔本亦作「謹」，《言行錄》作「御名」二小字 〉所習與所惑〈 《言行錄》作「感」 〉及率之者，以孟、荀、揚之說皆為不悖，此其大略也。臨邛〈 《言行錄》作「岐」 〉計都官用章謂予曰：「性，學者之所當先，聖人之所致〈 《言行錄》作「欲」 〉言。吾知永叔卒貽後世之誚者，其在此書矣。」
予幼時，先君日課令誦《文選》，甚苦其詞與字難通也。先君因曰：「我見小宋說手鈔《文選》三過，方見佳處。汝等安得不誦。」由是知前輩名公為學，大率如此。
集賢張君房字尹〈 原本有「才」字，從兩鈔本刪。案《默記》作「字允方」 〉方，壯始從學。逮遊場屋，甚有時名。登第時年已四十餘，以校道書得館職。後知隨、郢、信陽三郡。年六十三分司歸安陸，年六十九致仕。嘗撰《乘〈 殘鈔本誤作「集」，案《宋·藝文志》與此同 〉異記》三編〈 案《宋史》應作三卷 〉、《科名定分〈 按《宋志》作「分定」 〉錄》七卷、《儆戒會蕞》〈 鈔本作「最」 〉五十事、《麗情集》十二卷，又《潮〈 原本、殘鈔本作「朝」，從鈔本改，《宋志》同 〉說野語》各三篇。洎退居，又撰《脞說》〈 案《宋志》應作《搢紳脞說》 〉二十卷。年七十六，仍著詩賦雜文。其子百藥嘗纂為《慶曆集》三十卷。予惟《薈蕞》〈 鈔本作會「最」，殘鈔本作會「蕞」 〉、《麗情》外，昔嘗見之，富哉所聞也。
令狐先生嘗讀書萬卷，自有《萬卷錄》。余嘗見之，乃知先生於世閑書無所不見。先生所著《易疏〈 兩鈔本均作「說」 〉義》、《晉年統緯》、《世揔樂要註》、《默書讒髓》、《琴譜》、《兵途要轄》。余為兒童時，先君令暴書，見《世揔》、《統緯》等書。後又從同堂兄聲伯，假所傳《易說》、《琴譜》、《讒髓》以觀焉。〈 兩鈔本有「自」字 〉余訪諸里人，蓋鮮有知者。
《書》之為書也，本諸君臣而已，然治內之政存焉。《詩》之為書也，本諸夫婦而已，然治外之事備焉。周之興也，始於太任、太姒而已：《詩》曰：「太姒嗣徽音。」又曰：「文王刑於寡妻，至於兄弟，以御於家邦。」及其亡也，滅於褒姒而已。《詩》曰：「亂匪降自天，生自婦人。」又曰：「赫赫宗周，褒姒滅之。」方后妃之賢也，莫不知臣下之勤勞，求賢審官，如此而已。方艷妻之煽也，上自卿士、司徒，下至於宰膳、趣馬，皆其黨也。嗚呼，治亂之來可不察哉！
厲王之《詩》無《小雅》，何也？曰：「以監謗，而民不敢作也。」何以知之？今《大雅》所載四篇而已，皆凡伯、召穆、衛武、芮伯之作也。當是時，詩未亡〈 鈔本作「正」，殘鈔本同。校云：「亡」字誤寫「正」 〉也。民畏監謗，不敢作故也。
《詩》多識鳥獸〈 兩鈔本皆脫「鳥獸」二字 〉木之名者也，然花不及杏，果不及梨、橘，草不及蕙，木不及槐。《易》之象近取諸身，爻詞說卦罔不該矣，而獨不言眉與領。
《傳》曰：「政有小大，故有《小雅》焉，有《大雅》焉。」是則二《雅》見王政之序也。幽王之時，《小雅》盡廢，則四夷交侵，中國微矣。當是時也，女謁內盛，讒邪外興，政教不行，先王之澤幾息。故予觀《賓之初筵》、《匏葉》作，則《鹿鳴》廢矣。《頍弁》、《角弓》作，則《棠棣》廢矣。《谷風》作，則《伐木》廢矣。《桑扈》作，則《天保》廢矣。《漸漸之石》、《何草不黃》作，則《辨薇》、《出車》、《杕杜》廢矣。《無將大車》作，則《南有嘉魚》廢矣。《隰桑》作，則《南山有臺》廢矣。《鴛鴦》作，則《由庚》廢矣。《魚藻》作，則《由儀》廢矣。《辨菽》作，則《湛露》廢矣。《黍苗》作，則《蓼蕭》廢矣。《瞻彼洛矣》作，則《彤弓》廢矣。《苕之華》作，則《六月》、《辨桑》廢矣。《大田》作，則《鴻雁》廢矣。《蓼莪》、《北山》作，則《南陔》廢矣。《楚茨》作，則《華黍》廢矣。若厲王，則尤變其大者。故予觀《民勞》作，則《公劉》、《靈臺》廢矣。《桑柔》作，則《行葦》廢矣。《瞻卬》作，則《綿》、《文王有聲》廢矣。《召旻》作，則《域樸》、《卷阿》廢矣。孟子曰：「王者之跡熄而詩亡。」予於幽、厲見之，文、武先王之遺烈，蓋掃地矣。
世之說《詩》者，以序子夏所為，蓋始於毛公耳。班固《漢書》曰：「晚有毛公者。自以為子夏所傳，河間王好之，未得立」，是也。則子夏序《詩》獨出於毛公而已。後漢衛宏亦以為子夏序蓋襲毛說耳。毛承秦火之餘，去古道為近，必有所本，但今無以考焉。或曰：孔子言：「商賜可與言詩。」於子夏獨曰：「起予者，商也。」是說者之所本歟？予以為，序非出於子夏。且聖人刪次風、雅、頌，其所題曰美、曰刺、曰閔、曰惡、曰規、曰誨、曰誘、曰懼之類，蓋出於孔子，非門弟子之所能與也。然若《關雎》，后妃之德也；《葛覃》，后妃之本也，此一句孔子所題，其下乃毛公發明之言耳。詳於逐篇，自可以見。何以知之，六〈兩鈔本皆作「夫」 〉之下云：「有其義而亡其詞。」康成以為出於毛公之言，此可以知矣。故《詩》序止存一句者，若《召南》則《草蟲》、《邶風》、《燕燕》及《式微》，《王》之〈 兩鈔本均無「之」字。〉《辨葛》、《檜》之《素冠》、《小雅》《出車》、《杕杜》等二十七〈 兩鈔本皆作「九」 〉、《大雅》《文王》、《大明》等一十篇、《周頌》《維清》等二十五〈 兩鈔本均作「四」 〉，《魯頌》《有駜》〈 兩鈔均脫「有駜」二字 〉、《泮水》、《閟宮》〈 兩鈔本均衍「烈相」二字 〉篇、《商頌》《烈祖》〈兩鈔本均脫「列祖」二字 〉、《玄鳥》、《長發》、《商武》四〈 兩鈔本均誤作「三」 〉，皆止〈 兩鈔本皆誤作「上」 〉元題一句，蓋非孔子不能作也。其餘篇序，察其文勢，反復相明，自是二公之作明矣。抑予見於史傳，齊魯解《詩》，以《關雎》本於衽席，又〈殘鈔本作「文」 〉曰：「佩玉不鳴，《關雎》刺之。」若《韓詩》則以《汝墳》為思親之詩。三家者，蓋皆不得孔子真。獨毛公得之，其自以為〈 兩鈔本皆作「謂」 〉夏所傳，必有傳受之自。惜乎，世遠莫得而見也。
《野有死麇》之詩曰：「舒而脫脫兮，無感我帨兮，無使尨也吠。」婦人服飾獨言帨，何也？曰：按《內則》注云：「帨，蓋婦人拭物之巾也。故居則設於門右，佩則分之於左，常以自潔之用也。古者，女子嫁，則母結帨而戒之。」皇甫謐《女怨》詩曰：「婚禮臨成，施衽結帨，三命丁寧」是也。
《易》卦陽爻稱九，陰爻稱六。孔穎達以謂九為老陽，七為少陽，進陽之道也；六為老陰，八為少陰，逆陰之謂也。此乃不然。夫大衍不虛一，則四十九數不可用，惟用四十九揲之，則七、八、九、六之數。故以純者為老，九、六得純數；以雜者為少，七、八得雜數，此自然之理也。唐李翺作《易詮》，論八卦之性，古今說《易》者未嘗及。自古小人在上最為難去，蓋得位得權而勢不能搖奪。以四凶，尚歷堯至舜而後能去。嘗玩《易》之《夬》，夬，一陰在上，五陽並進，以剛決柔，宜若易然，然爻辭俱險而不〈 兩鈔本均無「不」字 〉。蓋一小人在上。故繇曰：「剛長乃終」是也。
道生一，一生二，二生三，三生萬物。故自道而下，數至於三，則天、地、人之道備矣。聖人畫卦，始止於三，謂三才之道。因而重之，乃可以觀變。予觀重卦之內，至於三位，則有小成變革之理。如《乾》之九四，則曰：「乾道乃革」；《革》之九三，曰：「革言三就」是也。推此而知〈 兩鈔本均作「求」 〉變，則可以思過半矣。
泰山孫明復先生治《春秋》，著《尊王發微》，大得聖人之微旨，學者多宗之。以為〈 兩鈔本均作「謂」 〉經所書，皆變古辭常則書之。故曰《春秋》無褒。蓋與穀梁氏所謂常事不書之義同。
臨邛都官外郎計用章博學，著書有《迂遺》、《希通》二編，尤專於《左氏春秋》。以為〈 兩鈔本均作「謂」 〉《傳》所稱禮也者，非禮之經，乃禮之變也。方春秋時，當舍經而用變，以權宜從事，蓋左氏親受〈 兩鈔本均誤作「授」 〉聖人者如此。密學陳襄嘗有書，辨其非是雲。
梁鍾嶸作《詩評》，掎摭本根，總核華實，收昭明之所遺，可謂至矣。其序云：「夏歌曰：『鬱陶乎余心』、《楚詞》曰：『名余曰正則』，雖詩體未全，然略是五言之濫觴。」予以為不然。《虞書》載賡歌之詞曰：「元首叢脞哉。」至《周詩》三百篇，其五字甚多，不可悉舉。如《行露》曰：「誰謂雀無角，何以穿我屋。誰謂女〈 原本作「汝，從兩鈔本改。〉無家，何以速我獄。」《小旻》曰：「匪先民是程，匪大猶〈 原本作「獸」，從兩鈔本改。〉是經。惟邇言是聽〈 兩鈔本均脫「惟邇言是聽」五字 〉惟邇言是爭。」至於《北山》之篇，〈鈔本誤作「四月之篇」，殘鈔本與此同 〉其下三章率皆五字。又《十畝之間》，則全篇五字耳。然則始於虞，衍於周，逮漢專為全體矣。
劉氏《傳記》載，煬帝既誅薛道衡，乃云：「尚能道『空梁落燕泥』否？」蓋道衡詩嘗有是句〈 以上七字，兩鈔本均脫 〉。楊文公《談苑》載，詩僧希晝《北宮書亭》〈兩鈔本均無「亭」字 〉云：「花露盈蟲穴，梁塵墮燕泥。」予以為煉句雖工，而致思不逮薛也。
杜審言，子美祖〈 兩鈔本均脫「祖」字 〉也。則天時，以詩擅名，與宋之問倡和，有「霧綰〈 殘鈔本作「綰霧」 〉青條弱，風牽〈 殘鈔本作「牽風」 〉紫蔓長。」又「寄語洛城風與月，明年春色倍還人。」子美：「林花著雨臙脂落〈 原校楊作「潤」 〉，水荇牽風翠帶長。」又云：「傳語風光共流轉，暫時相賞莫相違。」雖不襲取其意，而語脈蓋有家風矣。
杜子美善於用事，及常語多離析或倒句，則語峻而體健，意亦深穩。如「露從今夜白，月是故鄉明」是也。白樂天工於對屬，《寄元微之》曰：「白頭吟處變，青眼望中穿。」然不若杜云：「別來頭並白，相見眼終青」，尤佳。
古善詩者善用人語，渾然若己出，唯李、杜。顏延年《赭白馬賦》曰：「旦刷幽燕，夕秣荊越。」子美《驄馬行》曰：「晝洗須騰涇渭深，夕趨可刷幽并夜。」太白《天馬歌》曰：「雞鳴刷燕晡秣越。」皆出於顏賦也。退之曰：「李杜文章在，光焰萬丈長。」信哉！
莊子曰：「鵬之徙南溟也，搏扶搖而上者九萬里，去以六月息者也。」《爾雅·釋風》上下曰：「扶搖。」老杜《下峽》詩曰：「五雲高太甲，六月曠搏扶。」恐別有出。
《逸史》載，唐李適之《罷相詩》雲〈 兩鈔本均作「曰」 〉：「避賢初罷相，樂聖且銜杯。試問門前客，今朝幾箇來。」適之，飲中八仙之一也。子美詩曰：「左相日興費萬錢，飲如長鯨吸百川，銜杯樂聖稱避〈 兩鈔本皆作「世」 〉賢。」蓋用其詩也。
白傅自九江赴忠州，過江夏。有《與盧侍御於黃鶴樓宴罷同望詩》曰：「白花浪濺頭陀寺，紅葉林籠鸚鵡洲。」句則美矣，然頭陀寺在郡城之東絕頂處，西去大江最遠，風濤雖惡，何由及之。或曰甚之之辭，如「峻極於天」之謂也。予以謂世稱子美為「詩史」，蓋實錄也。
《說文》以瓊為赤玉，比見人詠白物多用之。韓愈《雪詩》曰：「若非燖鵠鷺，定是屑瓊瑰。」又云：「馬蹄踏作瓊瑤跡，為有詩仙鳳沼來」。將別有所稽邪，豈用之不審也？
僧贊寧為《筍譜》甚詳，掎摭古人詩詠，自梁元帝至唐楊師道，皆詩中言及筍者〈 此處疑有脫文 〉。惟孟蜀時，學士徐光溥等二人絕句亦可謂勤篤，然未盡也。如退之《和侯協律詠筍二十六韻》不收，何耶？豈寧忿其排釋氏而私懷去取與，抑文公集當時未出乎？不可知也。
鄭工部文寶將漕陜西，經畫靈武。後謫監郢州京山縣稅，過信陽軍白雪驛，作絕句，久而湮沒，莫有知者。先君皇佑間尉是邑，重書於碑〈 兩鈔本均作「牌」 〉，後亦亡。郢刊工部詩集亦無之。曰：「得罪前朝出粉闈，五原功業有誰知。年餘放逐無人識，白雪關頭一望時。」
工部在京山，又有《寒食日經秀上人房詩》云：「花時懶看花，來訪野僧家。勞師擊新火，勸我雨前茶。」其詩篆書刻石在縣多寶寺中。甘棠魏野亦有詩云〈 兩鈔本均作曰 〉：「城裏爭看城外花，獨來城裏訪僧家。辛勤旋覓新鉆火，為我親烹嶽麓茶。」蓋詩人寫〈 原校楊作「寓」 〉興多同。
仁宗嘉佑末，宴群臣，賦《賞花釣魚詩》，群臣奉和。丞相韓魏公詩云：「輕雲閣雨迎天仗，寒色留春送夀〈 兩鈔本均作「入」 〉杯。」〈以下十九字兩鈔本均無〉羅鄴詩云：「春排北極迎仙馭，日捧南山入壽杯。」
鄭武仲侍郎嘗從劉賓學。賓有父，尤善於詩。嘗云：「人從別浦經年去，天向平蕪盡眼低。」鄭詩有「江橫塞外悠悠去，天落秋邊處處低」，語句驚人。蓋〈 原本無「蓋」字，從兩鈔本補 〉出於藍矣。
慶曆間，宋景文諸公在館。嘗評唐人之詩，雲太白仙才，長吉鬼才，其餘不盡記也。然長吉才力奔放，不驚眾絕俗不下筆。有《雁門太守詩》曰：「黑雲壓城城欲摧，甲光射日金鱗開。」王安石曰：「是兒言不相副也。方黑雲如此，安得向日之甲光乎？」
王安石作《桃源行》云：「望夷宮中鹿為馬，秦人半死長城下。避世不獨商山翁，亦有桃源種桃者。」詞意清拔，高出古人。議者謂二世致齋望夷宮，在鹿馬之後，又長城之役，在始皇時，似未盡善。或曰：「概言秦亂而已，不以辭害意也。」
王安石集四家詩，不取韓公《符讀書城南》，何也？予曰：「是詩教子以取富貴，宜荊公之不取也。」「有子賢與愚，何其掛懷抱。」淵明猶〈 兩鈔本均作「獨」 〉免子美之譏，況示以取富貴哉？樂道以為然。
閩中鮮食最珍者，所謂子魚者也。長七八寸，闊二三〈 兩鈔本作「三二」 〉許，剖之，子滿腹。冬月正其佳時。莆田迎仙鎮乃其出處，予按部過之。驛左有祠，謂之通應祠，下有水曰通應溪，潮汐上下。土〈 兩鈔本均作「士」〉人以以鹹淡水不相入處，魚最美。比見士人詩多曰通印，安石《送元厚之知福州詩》曰：「長魚俎上通三印，新茗齋中試一旗。」閩人謂茶芽未展為槍，展則為旗，至二旗則老矣。
王銍性之嘗為予言曰：「王荊公嘗集四家詩，蔡天啟嘗問：『何為下太白？』安石曰：『才高而識卑，其中言酒色蓋什八九。』」
鼎州武陵縣北二十里，有甘泉寺，行人多謁焉。寇萊公往雷州，凡題三十字曰：「庚申年秋九月，平仲南行，至甘泉院。僧以詩板示予，征途不暇吟詠，代記年月。」後丁晉公謫朱崖，過寺，題云：「翠影疏疏度，波光瑟瑟凝。帝家金掌露，仙府玉壺冰。曉缽侵星汲，宵廚向月澄。豈惟蠲肺渴，灌頂助三乘。」因而至寺者多所賦詠。如殿中丞范諷詩云：「平仲酌泉曾頓轡，謂之禮佛向南行。山堂下瞰炎蒸路，轉使高僧薄寵榮。」又刑部郎中崔繹詩云：「二相南行至道初，記名留詠在精廬。甘泉不洗天涯恨，留與行人鑒覆車。」可謂言婉而意達矣。
穆伯長為《巨盜詩》，斥故相丁謂也。予因舉於史驤思遠，思遠曰：「於伯長之道有累矣。」
令狐先生曰：「唐白傅以丞相李德裕貶崖州為三絕句，便不免世人訾毀。」予以為〈 兩鈔本均作「謂」〉《詩》三百皆出聖賢發憤而為，又何傷哉！後嘗語於客，會安陸令李楚老翹叟在坐上，曰：「非白公之詩也。白公卒於李貶之前。」予因按《唐史》，會昌六年白公卒。是歲，宣宗即位。明年改元大中。又明年，李貶。蓋當時疾李者託名為之，附於集。詩曰：「樂天嘗任蘇州日，要勒須教用禮儀。從此結成千萬恨，今朝果中白家詩。」；「昨夜新生黃雀兒，飛來直上紫藤枝。擺頭撼腦花園裏，將為春光總屬伊。」；「田園不解栽桃李，滿地惟聞種蒺藜。萬里崖州君自去，臨行怊悵欲冤誰。」予觀其詞意鄙淺。白為雜律詩譏世人，故人得以輕效之。
慈聖光獻皇后以元豐庚申十月二十日上仙。是夕，永裕召執政近臣入侍聖容。其年春，上幸西池。慈聖以珠盤蹙馬鞍遺上，上自池乘以歸。慈聖好植花，多乘小輦遊苑中，上常扶侍之。所居殿曰慶壽，在福寧之東。是夜，毀香閤垣，為百官入聽遺告。庭中有二小亭，金書牌曰「賞蟠桃」、「賞大樁」。明年三月，將奉山陵，詔百官各進輓詞二首。故相王珪曰：「誰知老臣淚，曾泣見珠襦。」王存時為從官，曰：「珠韉錫御恩猶在，玉輦親扶事已空。」予亦例進曰：「春風三月暮，寂莫大樁庭。」百官有雲東朝，蓋斥慶壽也。
永叔《早朝詩》曰：「月在蒼龍闕角西。」甚美。然予按漢之四闕，南曰朱雀，北曰玄武，東曰蒼龍，西曰白虎。今永叔詩意，蓋以當前門闕狀蒼龍，故云月在西也。蓋不用漢闕耳。
南豐曾阜子山嘗宰蘄之黃梅，數十里有烏牙山甚高。而上有僧舍，堂宇宏壯，梁間見小詩，曰李太白也。「夜宿烏牙寺，舉手捫星辰。不敢高聲語，恐驚天上人。布衣李白。』」但不知其字〈 原本作「是」，從兩鈔本改 〉太白所書耶？取其牌〈 原本誤作「脾」，從兩鈔本改 〉，歸於丞相吳正憲公。李集中無之，如安陸石巖寺詩，亦不載。
權文公多用州縣日辰之類為詩。近見人亦有為藥名詩者，如訶子、縮砂等語，不惟直致，兼是假借，大不工耳。里人史思遠善詩，用藥名則析而用之，如《夜坐》句曰：「坐來夜半天河轉，挑盡寒燈心自知。」此乃魯望離合格也。思遠幼孤，從令狐先生學，詩有唐人風格。《贈惠秀》云：「坐禪猿鳥看，談《易》鬼神聽。」又《題朱氏園》云：「花分先後留春久，地帶東南見月多。」故壽陽朱炎節判嘗贈詩曰：「古人不到處，吾子獨留心。」
吾友頓隆師嘗言：「顏延年《五君詠》至阮始平曰：『屢薦不入官，一麾乃出守。』麾，去也，咸為山濤麾出。杜牧之『欲〈鈔本誤作「首」， 殘鈔本作「手」〉把一麾江上去』，即旄也。」蓋誤矣，余以為麾即毛也，子美亦有「持旌〈 兩鈔本均作「旄」〉麾」之句。杜牧不合用一麾耳。
朱元瑜長官好為詩。予少時，聞人誦「嚼梅香襲齒，攀柳綠藏巾」。予欲纂鄉人詩，悵無朱詩。廖獻卿大夫謂予曰：「某少嘗同筆研，得其詩二百餘篇，當錄以奉寄。」獻卿別未幾，不幸且〈 殘鈔本作「早」 〉卒。自予還里，屢訪諸廖，所謂朱令詩者，卒〈兩鈔本均無「卒」字。〉得之。
世言七言詩肇於《栢梁》，而盛於建安。考之，豈獨《栢梁》哉？《鄘風》曰：「送我乎淇之上矣。」《王風》曰：「知我者謂我心憂。」《鄭風》曰：「還予授子之粲兮。」《齊風》曰：「遭我乎峱之間兮。」又曰：「尚之以瓊華乎而。」《魏風》曰：「胡取禾三百廛兮。」《豳風》曰：「二之日鑿冰沖沖，三之日納於淩陰。」《小雅》曰：「以燕樂嘉賓之心。」又曰：「如彼築室於道謀。」《大雅》曰：「維昔之富不如時，維今之疚不如玆。」、「昔也日辟國百里，今也日蹙國百里。」《頌》曰：「學有緝熙於光明。」又曰：「予其懲而毖後患，儀式刑文王之典。」又曰：「自今以始歲其有，君子有榖貽孫子。」楚狂《接輿歌》曰：「今之從政者殆而。」項籍歌曰：「力拔山兮氣蓋世，時不利兮騅不逝。」漢高歌曰：「大風起兮雲飛揚。」皆〈 兩鈔本均作「此」〉七字之濫觴也。然則《柏梁》之作，亦有所祖襲矣。唐劉存乃以「交交黃鳥止於棘」七言之始，蓋合兩句以言，誤也。
予熙寧初調官，泊報慈寺。同〈 鈔本誤作「固」，殘鈔本無「同」字 〉院陽翟徐秀才出其父屯田忘名所為詩。見其清苦平淡，有古人風致〈 兩鈔本均無「致」字〉，不能傳鈔。其《過杜工部墳》一詩云〈 兩鈔本均作「曰」〉：「水與汨羅接，天心深有存。遠移工部死，來伴大夫魂。流落同千古，風騷共一源。江山不受吊，寒日下西原。」
唐元微之『何處春深好』二十篇，用家花車斜韻，夢得亦和焉。予亦和之，寄黃雲叟以書。古人用韻未盡，如〈 原本作「知」，鈔本同，從殘鈔本改。〉白樂天「春深貧賤家，荒涼三徑草，冷落四鄰花」，又如「妻愁出賃車」之語，烏足稱哉！
張頌公美，潁昌人，舉進士不第，嘗館於吾家義方齋。畏謹自律，讀書外口不及他事，然好吟詩。曰「人散鞦韆閑掛月，露零蝴蝶冷眠風」，全不類其為人。嘗詠唐君臣得失之跡，與其治亂之辨，可為世鑒者，凡百篇。元豐末至京師，欲上之，會永裕不豫。囊其書歸，有志而不達。惜哉！〈兩鈔本均無「惜哉」二字。〉
予弟光輔鄰臣，郡以經行應詔。元佑丁卯賜第歸。未幾，因出墜馬，傷甚，十一日而卒，年四十八。王公亮明道輓詞曰：「足榖醫還驗，占桑夢亦〈 兩鈔本均作「已」〉靈。」眾咸推服。
《楚辭·招魂》、《大招》，其末盛稱洞房翠帷之飾，美顏秀領之列，瓊漿胾羹之烹，新歌鄭衛之娛，日夜沈湎，與象棋〈 兩鈔本均誤作「牙」〉六博之樂，夫所以訾楚者深矣。其卒云：「魂兮歸來，正始昆只。」言往者既不可以正，尚或以解其後耳。又曰「賞罰當只」，「尚賢士只」，「國家為只」，「尚三王只」，皆思其來而反其政者也。
王羲之《蘭亭三日序》，世言昭明不以入《選》者，以其「天朗氣清」。或曰：《楚辭》秋之為氣也，天高而氣清，似非清明之時。然管弦絲竹之病，語衍而復，為逸少之累矣。
梁任昉集秦漢以來文章名之始，目曰《文章縁起》，自詩、賦、離騷至於藝，約八十五題，可謂博矣。既載相如《喻蜀》，不錄揚雄《劇美》〈原本作「秦」，從兩鈔本改 〉，錄《解嘲》，而不收韓非《說難》，取劉向《列女傳》，而遺陳壽《三國志》，評至韓、柳、元結、孫樵，又作原，如《原道》、《原性》之類，又作讀，如《讀儀禮》、《讀鶡冠》之類，又作書，如《書段太尉逸事》，訟，如《訟風伯》，訂，如《訂樂》等篇。嗚呼，文之體可謂極矣！今略疏之，續彥昇之志也。
任昉以三言詩起晉夏侯湛，唐劉存以為始於「鷺于飛，醉言歸」。任以頌起漢之王褒，劉以始於周公《時邁》。任以檄起漢陳琳《檄曹操》，劉以始於張儀《檄楚》。任以碑起於漢惠帝作《四皓碑》，劉以《管子》謂無懷氏封太山刻石紀功為碑。任以銘起於始皇《登會稽山》，劉以蔡邕《銘》論黃帝有金幾之銘其始也。若此者尚十餘條。或討其事名之因，或具〈 兩鈔本均誤作「其」〉篇而論。雖有不同，然不害其多聞之益。〈此條兩鈔本均連上為一條。〉
《顏氏家訓》亦足以為良。至論文章，以遊、夏、孟、荀、枚乘、張衡、左思為狂，而又詆訐〈 兩鈔本均作「忤」〉子雲〈原校：楊本雲而又崇尚釋氏 〉，吾不取焉。
李善注《文選》最為該洽。然潘岳《閑居賦》曰：「周文弱枝之棗，房陵朱仲之李」，善以「周文」、「房陵」未詳。予嘗讀王子年《拾遺》曰：「北極有岐峰之陰，多棗木百尋，其枝莖皆空，其實長尺，核細而柔。百歲一實。」夫岐乃周文所居，又棗〈 兩鈔本皆作「素」〉莖皆空，核細而柔。任昉《述異志》曰：「房陵定山有朱仲李園三十八所。李尤《果賦》雲三十六園朱李是也。」由是知岳賦所用，蓋出此。
吳興姚鉉集唐人所為古賦、樂章、歌、詩、贊〈 兩鈔本皆作贊 〉、碑銘、文論、箴表、傳錄、書序，凡百卷，名《文粹》。予在開封時，長子渝遊相國寺，得唐漳州刺史張登文集一冊〈 兩鈔本皆作「策」 〉六卷，權文公為之序，其略曰：「所著詩賦之外，書啟、誌記、序述、銘誄合為一百二十篇。」又曰：「如《求居》、《寄別》、《懷人》三賦與《證相》一篇，意有所激，鏘然玉振。儻有繼梁昭明之為者，斯不可遺者也。」然所得書肆鏤板，才六十六篇，蓋已亡其半。抑觀《文粹》並不編載，由是知姚亦有未見者。予續《文粹》之外登之文以至金石所傳，裒而錄之，以廣前集。今病矣，不酬其志。
唐柳冕嘗言：「文章當以氣為主。」而世以為賦者古詩之流，亦足以觀其志。如王沂公作狀元，殿試有《物混成賦》，其間曰：「得我之小者，散而為草木；得我之大者，聚而為山川。」此有陶鎔品物之度，後果為相。〈 以下兩鈔本均另為一條 〉範文正賦《金在鎔》曰：「若令區別妍媸，願為軒鑒；儻使削平禍亂，請就干將。」人以為有出將入相之器，果為名臣。
里人傳宋景文未第時，為學於永陽僧舍赫連處士，因問曰：「君好讀何書？」答曰：「予最好《大誥》。」故景文率多謹嚴。至修《唐書》，其言艱，其思苦，蓋亦有所自歟？
宋景文公始獨撰史，歲月雖久，而書蓋將成。後文忠公〈 兩鈔本均無「公」字 〉撰《紀》、《志》。今與景文所撰《列傳》共行於世是也。然景文亦自撰《唐紀》與《志》。家藏其稿，世莫得見。
范蜀公既謝事家居，亦著《東齋紀事》，大意已見序說。〈兩鈔本均無「已」字、「說」字〉
王勃《滕王閣序》，世以為精絕。曰：「落霞與孤鶩齊飛，秋水共長天一色。」予以為唐初綴文，尚襲〈 兩鈔本均作「襲尚」 〉南朝徐庾體，故駱賓王亦有如此等句。庾子山《三月三日華林園馬射賦》序云：「落花與芝蓋齊飛，楊柳共春旗一色。」則知勃文蓋出於〈 兩鈔本「出於」作「亦出」 〉此。
李遘〈 原本誤作「遇」。案當作遘，兩鈔本亦誤，今改正 〉泰伯，臨川人，以文學名於時。晚年著《李氏常語》，大斥孟子，以為〈 兩鈔本作「謂」 〉教諸侯叛。若孔子，猶不免莊周之論，況孟子哉？
嘉佑中，海南貢一角獸，高大如吳牛，身皆肉鱗。傍置一羊，每擊其羊，聞其聲，則方飲齕。彼蓋以麒麟進也，神文目為異獸。然世謂〈 兩鈔本均作「有」〉山犀。士有賦麒麟者，以示鄭獬內相。其詞曰：「挺一角於額上。」毅夫謂予曰：「此正如班固書張蒼晚年口中無齒也。」
安陸之東三十里，乃唐許氏之塋域，俗謂之相公林。舊有孝昌公碑，高六七尺，闊三尺餘，白石也。吾聞石白者不泐。村民輒異之，或遇水旱，則就禱焉。治平中，縣令張塾言於太守周君燮，且以為玉碑。輦而示之，非玉也，委鄉校之南廡。已而，有欲用者〈 兩鈔本均無「者」字 〉，方磨去十餘字，會鄭獬以內相還里卜葬，遽止之，得不盡滅其文字。後余遊宦歸，見其碑悉為人磨治，惟其額有書「大唐孝昌公許君墓碑」九字，甚恨無墨本以藏。親友朱乂〈 原本作「又」，從兩鈔本改 〉叔見予屢歎，乃出一本以遺予，所存者序四百字、銘二百六十八字耳。文多缺落，於序為甚。其可讀者有曰：「先王宅土，秩〈 鈔本誤作「杖」，殘鈔本誤作「秋」，校雲當是「秩」字 〉懿親而建侯。我後得人，均〈 兩鈔本均作「功」〉關河而作牧。七年入朝，加授大〈 兩鈔本均作「太」〉大夫，使持節冀州刺史」云云。「履直道於朱繩，昭〈 兩鈔本均作「照」〉形於白璧。抑貪競之俗，恩浹二天；屏權右之門，威如重燎。」又曰：「行趨露冕之襜，坐列交衢之棘。二年有詔，追遷太僕少卿。」又曰：「長史公以儀鳳三年正月日薨於汾州之官舍，春秋六十有二。」又曰：「嗣孫崇藝，易州司馬、互〈 鈔本作「丑」，殘鈔本同，校雲一作「五」〉回軍使，英姿外發，靈鑒內融。」又曰：「趨毅梓之鄉關，用標〈 原本作「摽」，殘鈔本同，從鈔本改 〉幽隴。何止韋孟之光緒祖德，垂裕後昆；劉寬之傳芳故吏，式昭往烈。崇藝、崇述、崇烈」云云。銘曰：「炎圖括地，姜𣲖疏天〈 二字鈔本誤作「統一」，殘鈔本作「統天」〉融斤孕火，太岳飛煙。緝詣〈 二字殘鈔本，校雲一作「輯詩」〉帝若，業冠象賢。潁澨涵珍，箕山韞寶。儀刑邦𠏉，經綸天造。華陽啟國，襄城訪道。漢劍舒蓮，周珪映藻。運移赤野，威懷楚望。八翼飛止〈 兩鈔本均誤作「正」〉，三刀集貺。英蕤早舉，仁風晚〈 兩鈔本均作「曉」〉暢。丹水擢圖，黃星昭亮。恩狎聖齒，績參龍躍。錦旆雲道，實享天爵。青蒲奏績，赤野馳英。陸剸神〈 兩鈔本均作「柙」〉兕，水斫奔鯨。閩區恩暴，夏口先鳴。晉俗康阜，軒轡澄清。金根按禁，訏謨鶴省。蘭錡晝嚴，鉤陳夜警。軍容甚泰，土〈 鈔本作「王」〉功載靖。地軸東距，天津南渡。狼望』云云。得臣按《唐書》，許紹唐初為峽州〈 案：新舊《唐書》均作陜州 〉刺史，封安陸〈 鈔本作「錄」，殘鈔本同，校雲當作安陸 案：新舊《唐書》均作安陸 〉郡公，以破蕭銑功，擢其子智仁為溫州刺史。智仁初以勲封孝昌縣公，紹卒，繼守夷陵，終涼州都督。用是考之，此碑乃智仁之墓碑也。
郝處俊，安陸人也，相唐高宗，嘗為中書侍郎。既終，葬於州西南三十里。慶曆中，太守校理孫公甫之翰嘗命令狐子先為文，將鑱石，立於溳津之側以表之。會溫成張氏方以修媛寵貴，之翰畏讒，終不立，議者或譏其太忌。元豐中，滕甫元發守是邦，將〈原校：楊有「及」字 〉罷任，又為文刊石以遺安陸令，俾建諸道左。未幾，故相清源公蔡確謫知州事，暇日有十絕云：「矯矯名臣郝甑山，忠言直節上元間。釣臺蕪沒知何處，歎息思公俯碧灣。」是時，宣仁聖烈皇后垂簾，坐是訕上，竄嶺表以卒。其滕公所刊之石今尚委於令廨之門。〈兩鈔本均有「子先名揆」四小字。〉
治平中，予令岳州巴陵。州有岳陽樓，樓上有石，倒刻〈兩鈔本均作石「刻倒」〉「謝仙火」三字，其序述慶曆中華容縣一日晦冥震雷，已而殿柱有此。太守滕公宗諒子京問永州何仙姑，答以雷部中神，昆弟二人，並長三尺，鐵筆書之。然予在江湖閑，人多以仙為名，又其字類世所開者。孫載積中宰吳興德清，新市鎮覺海寺殿宇宏壯，其碑雲皆唐時所建。巨材髹漆，積久剝落，見倒書跡，曰「謝均李約收利火」十餘字，去地三二尺。以紙墨拓之，與岳陽字大小一同。積中因曰：「夫伐木於山者，其火隊既眾，則各刻其名，以為別耳。凡記木，必刻於木本。營建法本在下，故倒書。」由是知仙姑之妄也。
岳陽西瀕大江，夏秋，洞庭水平，望與天際，而州步無艤舟之所，人甚病之。慶曆間，滕子京謫守是邦，嘗欲起巨堤以捍怒濤，使為弭楫之便。先名曰偃虹堤，求文於歐陽永叔，故述堤之利詳且博矣。碑刻傳於世甚多。治平末，予宰巴陵，首訪是堤。郡人曰：「滕未及作而去。」
予元佑丁卯假守唐州。唐時治今比陽縣，後〈 原校：楊有「又」字 〉徙泌陽，今治是也。按開元間李適之嘗為唐州刺史，既去，有德政碑，乃張九臯之文。九臯蓋九齡弟。其碑先自比陽輦置今之都廳。予嘗閱之，因求諸〈 兩鈔本皆誤作「其」〉舊史，皆不載。適之為是州刺史，不知何也。適之，其字也，名適之，宗室之賢者也。
令狐先生既卒，門人史驤思遠謁太子中允句諶信道銘其壙，又〈 兩鈔本皆誤作「文」〉屯曹外郎阮逸天隱為文以表之。天隱與令狐同年。福唐林逸書，襄陽孟逸篆額，史號為「三逸碑」。
王右軍書多不講偏旁，此退之所謂「羲之俗書趁姿媚」者也。
武功蘇泌〈 兩鈔本均誤作「秘」。歐陽修《蘇子美墓銘》作「泌」〉進之，子美子也。任湖北運判，按行至鄂。予時守郡。蘇出其曾王父國老所收杜牧之《村舍門扉》之墨跡，隱然突起，良可怪也。其所書曰：「暮春，因遊明月峽，故留題。前霅糾史杜牧。從前聞說真仙景，今日追遊始有因。滿眼山川流水在，古來靈跡必通神。」國〈 原本誤作「曰」，從兩鈔本改 〉老云：「杜罷牧吳興，遊長興之明月峽，留字於村居門扉，至今二百年。予壬子歲宰烏程，聞此說，託陳驤往彼得之。字體遒媚，隱出木間，真希世之墨寶也。」予按《唐史》，牧之〈 兩鈔本均無「牧之」二字 〉未嘗為湖州督郵，藩鎮拔〈 原本作「板」，鈔本作「技」，從殘鈔本改 〉授之官。予奉使閩部，建安北郊一吉祥寺前有軒，東楹之柱，慶曆間，蔡君謨題之，其字隱然而起。因思段成式說文身事，有得髑髏涅文墨入骨者，豈松煤所漬能然乎？
郭忠恕僑寓安陸，郡守求其畫莫能得，因以縑屬所館之寺僧，時俟其飲酣，請之。乃令濃為墨汁，悉以潑漬其上，亟攜就澗水滌之，徐以筆隨其濃淡為山水之形勢。此與《封氏聞見》所說江南吳生畫同，但彼尤怪耳。
《論語》：「子路從夫子，而後，遇荷篠丈人，止子路宿，殺雞為黍而食之。見其二子焉。」此一句當在「至則行矣」之下，簡編差誤而然也。蓋子路既不見其丈人，因告二子以不仕無義云云也。不然豈無人而與言哉！
《孟子》最為全書。然「滕文公問為國」此篇疑有簡策之誤，蓋與「畢戰問井地」參雜而然也。若「夏后氏五十而貢，商人七十而助，周人百畝而徹」，當與「國中〈 兩鈔本均誤作「中國」〉什一使自賦」為相比。若《詩》云：「雨我公田」至「雖周亦助也」，當與「方里而井」至「所以別野人也」為相比。若「鄉田同井」至「百姓親睦」，當與「設為庠序」至「小民親於下」為相比。若「世祿滕固行之矣」，當與「卿以下必有圭田」為相比。而其間察其文義，頗有脫略。使三代之法不得全見於後世，良可惜哉！〈此條兩鈔本均連上條為一條。〉
「陳相見孟子道許行之言』云云，「從許子之道，則市價不二」，從字上蓋脫一曰字，讀者可考而知也。匡章謂陳仲子為廉士，孟子曰：「充仲子之操蚓而後可。」又曰：「夫蚓上食槁壤，下飲黃泉。」繼之曰：「仲子所居之室，伯夷之所築歟？」予以為〈 兩鈔本均作「謂」〉黃泉字下當有脫句。子弟讀焉，當詳考之。
《荀子·仲尼篇》曰：「可立而待也，可炊而傹也。」楊氏注云：「炊與吹同，傹〈 兩鈔本均誤作「憤」〉作僵。可以氣吹之則僵。」予以為非也。傹與竟同，炊乃爨也。以為〈 兩鈔本均作「謂」〉危辱之事，可立而待也。炊爨而盡，猶之所謂一餉間耳。
予守官洛中，伊闕陽〈 三字兩鈔本均作「聞伊陽」〉耳山在洛河南去數十里，不知《禹貢》何以謂「導〈 鈔本衍「伊」字，殘鈔本闕空一格 〉洛自熊耳。」君實曰：「昔有兄子，主簿虢州盧氏縣。邑中自有熊耳山，正洛水所出也。」予因考《水經》云：「洛水出京兆上洛縣驤〈 案武英殿本《水經注》作「驤」〉舉山東北，過盧氏縣南。」酈善長注云：「路出冢〈 原本誤作「家」，從兩鈔本改 〉嶺山東北，經獲興川，又東經熊耳山北。《禹貢》所謂『導洛自熊耳』，《博物志》曰『洛出熊耳』，蓋開導其滯者是也。按此，即洛亦非正出於熊耳，蓋禹始導於此爾。」予按，伊陽之熊耳，乃山同名者。更始敗赤眉，積甲與熊耳齊者，即此山也，在洛矣。
《職方氏》『正南曰荊州。其川江漢，其浸潁湛。』鄭氏云：『潁出陽城，宜屬豫州，在此非也。杜子春云：湛或為淮。』得臣按：酈善長《汝水註》云：『湛水出犨縣北，歷魚鹵兩鈔本亦作鹵，案武英殿本《水經註》作齒。山下，為湛浦。《春秋》襄公十六年，晉伐楚，敗績，遂侵方城之外。今湛水之北有長阪，即湛水以名也。』《周禮》：荊州，其浸潁湛，鄭元未聞。蓋偶有不照也。今考地則不乖其土，言水則有符經文矣。
『汝水又東南經定陵縣，水右則澭水，左則溝水出矣。自定陵縣北通潁水於襄城縣鎮，潁盛則南播，汝泆則北註。』得臣以為九州之荊，乃今襄陽也。方城，蓋其北境矣。二水之泛溢，其浸則在荊。猶之江出於岷山，漢源於嶓冢，其川盛於楚也。
吳松江有洞庭山。韋蘇州詩、皮陸唱和所言洞庭，及近時子美詩曰『笠澤魚肥人膾玉，洞庭橘熟客分金』，皆在吳江二字鈔本作吳縣地三字。矣。今岳州之南所謂洞庭者，即酈善長註《水經》云：『洞庭之陂乃湘水，非江水。』蓋斥此湖耳。比見岳州集古今題詠刻石，龕於岳陽樓。如蘇州、皮陸、子美之屬，皆在焉。乃知地誌不可不考也。
竟陵荊渚間繚殘鈔本作繞。漢江築堤，以障泛水。彼人謂堤曰提，說者以為自高氏據其地，俗避其姓所諱，故不曰堤爾。予嘗疑其不然。比見李肇《國史補》乃云：『今襄陽人呼堤為提，關中人呼稻為討，皆訛謬所習也。』由是知諱姓之說為妄矣。
今郢州地名石城，乃晉石城戍也。予按，宋武帝孝建元年分荊州之江夏、竟陵、武陵、天門，湘州之巴陵，江州之武昌，豫州之酉〈兩鈔本皆作西。〉七郡立郢州，治江夏。《南史》孝建以來稱郢州者，即江夏也。今秦鳳憲校理張舜民蕓叟，先謫監郴州鹽稅，過鄂，書與通判吳子勉廳壁詩云：『但見石城多草木。』蕓叟，邠人，博學有文，蓋邠去鄂秦楚之異，遂以鄂為全郢矣。其詩並錄於此，曰：『汀洲露白葉番黃，獨上南樓寫興長。但見石城多草木，足知江夏有興亡。朱弦只解悲流水，黃鶴猶能返故鄉。莫道楚魂招不得，試將蕪累過三湘。』京師謂人神識不穎者，呼曰幹。予因詢一書生厥義云何。曰：『幹，陽數九。九者，不滿足耳。』後予見《揚子方言》稱：『齊人謂賊曰虔。』因知幹乃虔。《傳》曰：『虔劉我邊鄙。』蓋賊殺之義也。然則世俗俚語多有所本，但不能究繹〈兩鈔本均作譯。〉。
《呂氏春秋》曰：白圭〈兩鈔本均多曰字。〉與惠子相見，惠子說之以疆。惠子出，白圭告人曰：『有新娶婦者，孺子操蕉火而鉅。新婦曰「蕉火太鉅。」今惠子遇我尚新，其說我太甚者。』惠子聞之曰：『何事比我於新婦乎？』按，今之尊者斥卑者之婦曰新婦，卑對尊稱其妻，及婦人凡自稱者則亦然，則世人之語豈無所稽哉？而不學者輒易之曰媳婦，又曰室婦，不知何也！
凡言木之巨細者，始曰拱把，大曰圍，引而增之曰合抱。蓋拱把之間才數寸耳，圍則尺也，合抱則五尺也。《莊子》曰：『櫟社木，其大蔽牛，挈之百圍。』疏云：『以繩束之，圍，粗百尺是也。』今人以兩手指合而環之，適周一尺。杜子美《武侯廟柏》詩云：『霜皮溜雨四十圍，黛色參天二千尺。』是大四丈。沈存中內翰云：『四十圍乃是徑七尺，無乃太細長也。』然沈精於算數者，不知何法以準之。若徑七尺，則圍當二丈一尺。《傳》曰：『孔子身大十圍。』夫以其大也，故記之。如沈之言，才今之三尺七寸有畸耳，何足以為異耶？周之尺，當今之七寸五分。
陜州靈寶縣之西，有澗曰淇溜。自東南直註西北，入於河。平時可涉，遇漲湍暴下，兩鈔本均無下字。不可以舟。予預修本州役書，淇溜澗水手四，鈔本水手四作水註西。然不知其名之因也。比見《水經》云：『按上名，有鴻臚圍池，是水津渠沿註，故謂斯川為鴻臚澗。』於是知淇溜語之訛也。
白兆山最安陸之勝處。郡西三十里頗多靈跡，中有楷師嵓，世傳楷師疏《維摩經》，有白氣之異，山因得名。故賦詠之士未嘗不為言。若令狐子先《請善先長老住白兆寺書》曰：『高宗朝，神楷師作《維摩疏》於嵓下，感白氣之兆，上屬於天，因而得名。』亦習傳聞，失之討論也。《周書·於翼傳》：『建德二年，出為安州總管。屬大旱，溳水絕流。舊俗，亢陽禱白兆山祈雨，翼遣主簿祭之。即日註雨。』用是知白兆之名舊矣。
安州應城縣有五茄山。《寰宇記》與《圖經》並作茄字，俗作加字。竊疑之，訪居人。其山起於平地，袤可二里，高可數仞，無峰巒特地之勢。〈原本作特起之子，從兩鈔本改。〉皇甫子固謂予曰：『五當作伍。伍蓋楚之著姓，此山蓋伍氏所居，當作伍家山。』今亦有五落，五家聚落也。孝昌東北有大伍山、小伍山。《寰宇記》以為兩山疊嶂遠望，若行伍然，恐亦俗傳也。
予使閩，〈原本作三，從兩鈔本改。〉自江西之建昌，遂抵昭武，乃隸閩部。其所謂飛猿嶺者，昭武之西北境也。過是嶺即至於峭石鋪。嘗按謝靈運詩云：〈兩鈔本皆作曰。〉朝發悲猿嶠，暮宿落消石。』謂其山高，〈原本作入，從兩鈔本改。〉石落而消也。今為飛猿、峭石，蓋歲久俗傳之訛耳。
世多言唐以張萬歲久任牧馬之政，故圉人輩辨馬之老小，不曰歲，而以齒目之，蓋避萬歲名也。夫豈然哉！按《周禮·馬質》云：〈兩鈔本皆誤作之。〉書其齒毛，與其價。』又《曲禮》曰：『齒路馬者有誅。』兩鈔本路均誤作輅，案《曲禮》齒路馬有誅，無者字。《穀梁》曰：『晉獻公以屈產之乘，假道於虞。荀息牽馬曰：齒加長矣。』《戰國策》曰：『夫驥之齒至矣。』由是知自古言馬歲必以齒，非自唐有所諱也。
《禹貢》曰：『熊耳外方桐柏，至於陪尾。』孔安國云：〈兩鈔本皆衍亭字。〉淮出桐柏，經陪尾。』班固《地裏志》亦具此。而顏師古乃曰：『陪尾在安陸東北。』今按安陸郡石村之西，俗號為橫山者，陪尾也。自在郡西北一舍之外，班固之言東北，誤也。
杜子美《李潮八分歌》曰：『苦縣光和尚骨立，筆法瘦硬方通神。』按《神仙傳》：老子，苦縣瀨鄉人。又讀《漢書》稱威帝夢見老子，命中常侍左悺於瀨鄉致祭，詔陳相邊韶立祠兼刻石，即蔡邕書也。今考威帝紀年乃建和，光和蓋靈帝時年號，豈杜詩乃後人傳寫之誤耶？或者以為，兩鈔本均作謂。今亳有太清殘缺碑，猶有『光和』二字，又不知太清之名始於何代。兼譙去苦縣尚兩舍，即非邊韶所刻石也。
子美《同谷七歌》曰：『黃精無苗山雪盛，短衣數挽不掩脛。』或鈔本衍曰字，殘鈔本空闕一格。以黃精當作黃獨。遂援本草芋〈兩鈔本皆作蕷。〉註〈兩鈔本均疊註字。〉以為證。〈兩鈔本均作正。〉此皆惑於多聞好奇之過也。《藥錄》云：『黃精止饑。』杜以窮冬采此，無所獲，必遷就黃獨耶？又以山雪為春雪，此尤為乖謬。杜自十月發秦州，十一月至同谷，十二月一日離同谷入蜀。詩中歷歷可考，蓋未嘗涉春也。
世言子美卒於衡之耒陽，故《寰宇記》亦載其墳在縣北二里，不知何緣得此。唐《新書》稱耒陽令遺白酒牛肉，二字鈔本作黃牛。一夕而死。予觀子美僑寄巴峽三歲。大曆三年二月始下峽，流寓荊南，徙泊公安。久之，方次岳陽，即四年冬末〈原本誤作未，從兩鈔本改。〉也。既過洞庭入長沙，乃五年之春四月。遇臧玠之亂，倉皇往衡陽，至耒陽，舟中伏枕，又畏瘴，復沿湘而下，故有回棹之作。末〈原本誤作未，從兩鈔本改。〉云：『舟師煩爾送，朱夏及〈原本誤作汲，從兩鈔本改。〉寒泉。』〈原本誤作是，從兩鈔本改。〉又登舟，將適漢陽，云：『春色棄汝去，秋帆催客歸。』蓋回棹在夏末，〈原本誤作未，鈔本同，從殘鈔本改。〉此篇已入秋矣。繼之以《暮秋將歸秦留別湖南幕府親友》云：『北歸沖雨雪，誰憫弊貂裘。』則子美北還之跡見此三篇，安得卒於耒陽耶？要其卒，當在潭嶽之間，秋冬之際。按元微之《子美墓誌》稱：『子美孫嗣業，啟子美柩，襄袝事於偃師，途次於荊。拜余為誌，辭不能絕。』其系殘鈔本作意。略曰：『嚴武狀為工部員外郎、參謀軍事，旋又棄去。扁舟下荊楚，竟以寓卒，旅殯岳陽。』近時故丞相呂公為《杜詩年譜》，云：『大曆五年辛亥，是年還襄漢，卒於岳陽。』以前詩及微之之志考之，為不妄。但言是年夏，非也。
退之有《讀皇甫湜公安園池詩書其後》。此篇常病難讀，蓋多脫漏。予親家季勉之收永叔、王原叔、宋子京三公所傳韓文，最為全本，悉多是正。於是知此篇乃脫八字，如〈原本作自，從兩鈔本改。〉『湜也困公安，不自閑』，蓋『閑』字〈兩鈔本均無「字」字。〉下脫『其閑』二字；又『掎摭糞壤』下脫一『間』字。『間』字又下脫『糞壤多』〈兩鈔本均誤作尺。〉三字。其後『豈有臧』字下脫『不臧』二字。讀之者可以考焉。至於他詩亦多是正，此不悉也。
『可以死可以無死。死傷勇。』人之於死也，何以知可不可哉！蓋古人之視義以為去就耳。予嘗曰：死生之際，惟義所在，則義所以對死者也。程伯淳聞而謂予曰：『義無對。』
姓氏譜牒不修也久矣。晉東渡，五胡亂中原，衣冠流離而致然也。夫京房之先姓李也。牛洪之先尞姓也。疏之後，乃為束。是之後，乃為氏。〈兩鈔本均作氏之後乃為氏，誤。〉案是姓為齊大夫氏氏之後，見《三國·吳志·是儀傳》。疑此亦誤，當作氏之後乃為是。閩中人避王審知，而沈氏去水而姓尢。南中多危氏，有惡其稱者，或改為元，如此類甚多。況元魏據洛，諸虜喜中原之姓，擇而冒之者益眾。則譜不可以不知也。
古人凡著文集，其末〈原本作未，從兩鈔本改。〉多載系世次一篇。此〈兩鈔本均無此字。〉亦子長、孟堅敘傳之比也。在〈兩鈔本均無在字。〉時尚多姓譜之學，今或罕言之。〈兩鈔本均無之字。〉歐陽文忠公、蘇洵明允各為世譜。文忠依《漢·年表》。明允放《禮》以〈兩鈔本均無以字。〉宗、小宗為次。雖例不同，皆足以考究〈兩鈔本均無究字。〉世次也。竊怪文忠以謂不知姓之所自，而昧昭穆之序，則禽獸不若也。其譏訶〈兩鈔本均作呵。〉至矣。然歐陽氏得姓凡幾年，其間文學之士蓋亦多矣。文忠始為之譜，斯言恐未為得也。
古器應山平靖關之南，澗水盤紆，隨山而行。忽殘鈔本無忽字。一日暴雨，村民得小鼎於澗鈔本脫以上十九字。側。銅為之，色如塗金，兩耳，三趾，趾皆空，中可受五升，甚輕。民言山肋有鼎痕十數，皆為水所漂，止得此耳。連庶君錫得之，甚愛，以為華而不侈，質而不陋。後歸永叔。
予友郭惟濟君澤，居孝昌之青林。暑雨後，斜日射溪磧，焰有光。牧童掊取之，得一陶器。體圓、色白、中虛，徑六七寸。一端隆起，下生輪郭。一端繞邊，列以齒，齒仍缺十六。以為枕也，不可用。忽得所安齒，距地酌水，於輸郭閑隆起處可磨墨，甚良。方知古研容有陶者。君澤嘗謂予曰：『柳公權雲某州磁研為最佳。』予時年少，不能盡記，今追憶書之。
安陸石嵓村耕夫得宿藏一鏡，光明瑩然，不為土所蝕，視之可見十餘里外草木人物。三人者互欲得之，遂破三段，猶照數里。不知何世物。
雲夢縣楚王城左右，人時得編鐘、佩印、刀、斗、鼎、鏡之屬，不可勝紀。
風俗仕非為貧，有時為貧。今不然，為貧者多也。予初仕，聞仕宦者相與告語曰：『某所有職田，某所供給厚，可仕也。』後忝通籍，朝堂之論亦然。用是知為貧多也。
洛人凡花不曰花，獨牡丹曰花。晉人凡果不言果，獨林擒曰果。荊人〈兩鈔本均有獨字。〉亦曰果。
朱亥墓在都城南。過所謂四里橋之道左，旁有祠，垣宇甚全，木亦茂，呼為屠兒墓園。清明，則眾屠具酒肴祠之，出於人情也。
四方不同風，甚者京師尤可笑。古者婚禮合巹，今〈兩鈔本均脫今字。〉以雙杯彩絲連足，夫婦傳飲，謂之交杯。媒氏祝之，擲杯於地，驗其俯仰以為男女多寡之卜，媒即懷之而去。喪事貧不能具服，則賃以衣之。家人之寡者，當其送終，即假倩媼婦，使服其服同哭諸途，聲甚淒惋。仍時自言曰：『非預我事。』閩中呼梯為陔。陔，階之偽也。鞋為腳。腳，屩之偽也。
世言閩蜀同風。孫光憲作《北夢瑣言》，以為〈兩鈔本均作謂。〉同。大〈兩鈔本均作風。〉引蜀有不仕之類以為異。孫蓋蜀人也，故主其鄉風。今讀書應舉、為浮屠氏，並多於他所。一路雖不同，相逢則曰鄉人，情好倍密。至於親在堂兄弟異爨，民間好蠱毒者，此其所同者。則知古語之傳蓋不虛耳。此條鈔本連上條為一條。
閩中生子既多不舉，其〈兩鈔本皆作下。〉後者則養他人子以為息。異日族人或出嫁女爭訟其〈兩鈔本均無其字。〉，無虛日。予漕本路，決其獄，日不下數人。夫殺己子至於後世獄訟不已，豈非天戒歟？
汶上多士族。有雌黃人物會於州吏茶肆，過者必有惡名以加之。初但相顧舉吻而已。在仕者到任三日，已得一名矣，號曰『豬嘴關』。推其巧能名者為關使，次有判官、幹當公事。
奇異寇萊公貶死雷州，櫬還二字鈔本作詔，脫還字。殘鈔本作詔還，《言行錄》同。洛陽，過荊之公安。民迎祭哭，插竹標、紙錢，竹盡活成林。邦人神之，號相公竹。劉敞原父、《言行錄》作劉貢父。王陶樂道，各為文刻石誌其事。
安陸有念佛鳥，小於鴝鵒，色青黑，常言一切諸佛。張齊賢相謫守郡日，作古詩二篇。元憲宋郊詩曰：『烏解佛經言。』予少時聞之，近時罕聞矣，豈夫造物亦有時耶？
盛事《國史補》載苗夫人，近代婦人無比。今晏夫人，丞相元獻公之子，富鄭公之室，馮太尉之外姑；馬夫人，父尚書也，夫丞相司空申公〈兩鈔本無申公二字。〉端也，四子長侍讀、次樞密、次丞相司空、次戶部尚書；魯夫人，父太師簡肅公也，其舅呂申公也，夫丞相司空也，子希純中書舍人，婿翰林學士范祖禹也。
蘇子容言；士大夫三世登科者蓋有之，兩鈔本均脫之字。未有一朝者，獨劉沆天聖八年、其子待制瑾皇佑五年、其孫輔治平元年並及第，皆在仁宗朝。安厚卿言：張文孝之孫保常鎖廳不第，然應舉時家狀內三代皆具慶，亦世所無也。
世言國初史館王丞相溥作相日，在具慶下。安厚卿為樞密日亦然。蓋繼母也。
予〈原本作子，從兩鈔本改。〉裏集賢張君房年六十三分司，六十九致仕。光祿卿張君靖年六十六致仕。其子朝請大夫璹任京東提刑，年六十九致仕。三人皆康寧無疾。
趙孝廉令畤景貺言：景佑〈兩鈔本皆作皇佑。〉年同廖獻卿赴試春闈。一日獻卿謂孝廉曰：『某必不利於南宮。昨夢榜出，上有先人名氏。』景貺賀曰：『獻卿必登甲科，繼先君矣。』未幾，省榜出，獻卿乃第十人。獻卿名子孟，淳之長子也，淳天禧三年第十人及第。今校理君正一，乃獻卿第三子，元豐戊午國學第十人薦。三世之間及第、過殘鈔本作遇。省、取解，並同名次，亦世罕也。
戒殺予少時，季秋末〈原本誤作未，從兩鈔本改。〉於草際得一小蛺蝶，怪其非時。取視之，則斃於掌中，久則栩栩然飛去。蓋其詐死以逃生也。
孝昌成若沖天益江行，岸際見小蝦蟆無數，天益呼仆抱雞令食，既而並無所見。天益去，蝦蟆復躍入水。蓋聞雞聲，悉伏地不動，人莫見也。
鑒戒李廣之不侯，史氏以為殺已降。余謂非特此，其殺灞陵尉亦甚哉！廣自抵陰譴，豈止不侯而已哉！至陵身臣虜，而李氏夷滅，亦顯報矣。
鄭屯田建中，其先本〈兩鈔本均無本字。〉人，五季時徙家安陸。貲繦鉅萬，城中〈兩鈔本均無城中二字。〉人多舍客也。每大雨過，則載瓦以行。問有屋〈兩鈔本均無屋字。〉則補之。若舍客自為之屋，亦為繕補。〈兩鈔本均作全。〉又〈兩鈔本均無又字。〉冬苦寒，蠲舍二字〈兩鈔本均作放房。〉仍〈兩鈔本皆作盈。〉。屯田公〈兩鈔本皆作君。兩鈔本均有年字。〉得一子，即侍郎公紓也。登進士第，官至祠曹前行，職為理寺，少列侍郎，自登進士第以下十八字，兩鈔本均無。有五孫，長曰獮，〈原本獮字誤作繼中二字，從兩鈔本改。案《厚德錄》及王荊公李夫人墓誌均作獮。〉皇佑元年官至朝奉大夫；次即〈兩鈔本均無即字。〉侍讀公〈兩鈔本均無公字。〉毅夫也，皇佑五年魁天下士。〈四字兩鈔本均作大魁二字。〉三子與孫皆任以〈原本任誤作在，從兩鈔本改。兩鈔本無以字。〉官，不由選調，世祿不絕。陰施之報，蓋不誣矣。〈八字兩鈔本均無。〉
王文正沂公仕〈原本作任，從兩鈔本改。〉章獻朝，發晉公竄海上，天下稱之。然卒以嗣子不蕃，暮年謂所知曰：『予行己無慊，而獲此報何邪？但一事有恨。初出守鄆，為監司相輕。後秉政，遷除〈兩鈔本誤作蔭。〉官，略無寧歲，竟死於道路。此必為報也。』予同年黃靖國元弼剛正〈兩鈔本均作直。〉決。初調蜀中主簿，忘其縣名。令缺攝縣事。有巡卒宋貴嫚罵本官，眾不忍聞。元弼械之，笞二百，死。後十五年，元弼為沅州軍事判官，治〈兩鈔本皆作沿。〉至寧州，暴卒，入冥與宋貴辨其事。元弼具陳嫚罵之語，冥官亦憤之。已而追閱案牘，語元弼曰：『罪即當死，終是死不以法。』元弼復生。西州士人往往作傳，亦多牴牾。予屢詰其本末，語及『死不以法』，斯言有理，可畏。
安陸醫生宋氏，視疾不問貧殘，仍載粟棗，乏者遺之。宋二子曰應，善論說，好馳騁上下，能冷熱人，人多畏之。後為醫博士，謁之者貧，則絕，蓋弗肯繼矣。未六十，中風而卒。三子，長，犯盜，流他所得還，卒於鄉；次，初學舉進士，自放不返，日遊市井間。因刺一婦人不著，墜井死；幼者終於凍餒。應之弟曰效，畏謹有常，年逾七十〈兩鈔本皆作七七。〉亡。一孫習醫自足。
真偽予聞洛中衣冠子弟不肖者，鬻祖誥與右宗大賈，冒以庇其族。比年聞安陸亦有，蓋譜不明耳。〈鈔本脫耳字，殘鈔本作也。〉
劉夢得《讀張曲江集詩》，其序略曰：『世稱曲江為相，建言放臣不宜與善地。今讀其文，自內職牧始安，有瘴癘之嘆。自退相守荊門，有拘囚之思。嗟夫，身出於遐陬，一失意而不能堪；矧華人士族必致醜地然後快意哉！議者以曲江識胡雛有反相，羞凡器與同列啟廷諍，雖古哲人不及。而燕翼無嗣，終為餒鬼。〈兩鈔本均作魂。〉豈忮心失恕，陰謫最大，雖二美莫贖耶？』故其詩云：『寂莫韶陽廟，魂歸不見人。』按《唐書》，曲江有子拯，而不見其他子孫者。近有朝請張君唐輔來守安州，蓋曲江人也，自稱九齡十世孫。皇佑間，儂智高亂嶺南。朝廷推恩，凡名舉人者悉官之，無慮七百人，唐輔在其中。後稍遷至牧守，當塗諸公往往以名相之後稱薦之。夫以夢得去曲江才五六十年，乃言『燕翼無嗣』，豈知數百年後有十世孫耶？豈夢得困於遷謫，有所激而言也。是皆不可知也。
山中人說：獵者嘗取麝糞，日幹之。每得麝，裁四肘皮，剖臍香，雜幹糞以實之。最大所謂當門子者，即預采飛虻，去首足翅，日幹以用之。是一麝獲五臍之利，虻之性不良可知也。醫者司徒生嘗言：『市麝臍宜置諸懷中，以氣溫之，久而視之，手指按之，柔軟者真也，堅實者偽也。』讒謗蜀人龍昌期為《禮論》，以為〈兩鈔本均作謂。〉公《金縢》之請以代武王，蓋其詐也。予謂方周公之時，近則王不知，遠則四國流言，至於後世，猶有仁智未盡之說，蓋聖人誠為難知。嗚呼，不如是不足以為周公。
元憲宋公始名郊，字伯庠，文價振天下。既入翰林，有愬於上者，以姓名於朝廷非便。神文乃間諭元憲，令易之，遂名庠字。一日，因具奏劄，先書臣庠。時李獻臣為翰長，見奏，指宋公名曰：『此何人耶？』鈔本作也。吏具以對。已而白宋，宋乃書一絕云：『紙尾何勞問姓名，禁林依舊玷華纓。欲知《七略》稱臣向，便是當年劉更生。』元憲既參大政，朝廷無事，廟堂之上日閱文史，今觀紀年、通譜、《楊文公談苑》等序及《繹山碑》跋尾，亦知其略矣。元憲雍雍然有德之君子，後既登庸，天下承平日久，尤務清凈，無所作為，有為者病之，後為人言排詆，出知河南，改許及河陽，歸京判都省。久之卒於私第。公嘗自謂：『時賢多以不才誚我。』因為《言行錄》有自詠二字。詩曰：『我本無心士，終非濟世才。虛舟人莫怒，疑虎石曾開。蚊負愁山重，葵傾喜日來。欲將嘲強解，真意轉悠哉。』
張師正《倦遊錄》說，潁上常夷甫處士自經而卒。王莘樂道奉議，潁人也，從學於常，具道處士得病而卒。師正進士及〈兩鈔本均無及字。〉，後換西班官，至諸司使，守郡亦有才。此《倦遊》乃襄漢間〈兩鈔本均無間字。〉人所為，託名以行。
占驗舜治天下，彈五弦琴，而歌南風之詩，蓋長養之音也。《詩》亦曰：『凱風自南，吹彼棘心。』今解梁盛夏以池水入畦，謂之種鹽。不得南風則鹽不成，俗〈原本作洛，從鈔本改。〉謂之鹽風。荊湖間夏有大風，朝起夕止，連日如此，土人曰綡風。音諒。有則大旱，兩鈔本均有故字，旱上無大字。陂澤立涸，稻田多裂。又名杓風，如杓勺水也。
安陸地宜稻，兩鈔本均作種。春雨不足則謂之打乾種，蓋人牛種子倍費。元符己卯，大旱，歲暮，農夫告曰：『來年又打乾矣。』蓋臘月〈兩鈔本均作日。〉陷泥中則然。明年果然。
京師槐放花盛，則多河魚疾；北人蕎麥熟，則早晚候霜降。罔有差焉。
江湖間人常於歲除汲江水秤，與元日又稱，重則大水。以上兩條〈兩鈔本均連上安陸地宜稻為一條。〉
《顏氏家訓》曰：『何名五更？曰：正月建寅，斗柄昏在寅中，曉則午中矣，歷五辰也。更，歷也。』予夜不寐，問直宿兵夜如何？曰幾更。明日問何以知？曰：『每轉更則棲鳥多動。嘗出戍，率多用是為驗。』因遣人聽戍鼓，皆然。
熙寧初，予為嶽之巴陵令。春月，忽天雨白毛，長二三尺許，取而焚之，臭如馬鬃。是歲戊申也。然京房亦有占，上巳日蛙鳴，則蠶善也。〈兩鈔本均無也字。此條疑有舛誤。〉
安陸農視稻穗，多者七八十粒，少者五六十粒，下有細白花叢出。若十花以上則米貴，花多則賤。
大觀戊子仲夏，安陸〈兩鈔本均無安陸二字。〉自北而南，群燕委雛而去，不知何祥也。
語讖戊子五月五日夏至，安陸老農相謂曰：『夏至逢〈兩鈔本均作連。〉午，家家賣男女。』秋稼不登，至冬艱食，果賣子以自給，至有委於路隅者。明年己丑，大旱，人相食，棄子不可勝數。
《傳》曰：〈原本作日，從兩鈔本改。〉『元鳥春分至，秋分去。』故世言燕往來不見社。大觀己丑仲春，社前數日燕已來。
前廣西漕李朝奉湜，江寧人，言：昔日內相葉清臣道卿守金陵，為《江南好》十闋，有云：『丞相有才裨造化，聖皇寬詔養疏頑。贏取十年閑。』意以為雖補郡，不越十年必復任矣。去金陵十年而卒。
治平間，李尉廣德，錢公輔君倚守郡。一日，召李登城亭，問殘鈔本作間。及郡事簡，得暇山川行樂，昔葉道卿雲『贏得十年閑』，某止得五年亦足矣。自謂不越五年復入。至五年錢卒。
予仲氏光輔，元佑丁卯應詔。季〈兩鈔本均作李。〉輔餞於郊，舉光輔舊詩曰：『仲舒窺圃〈兩鈔本均誤作園。〉年廢，東野看花一日多。』光輔笑曰：『我尚能為此語邪？』明年失意。會有詔，經行士未得黜落，具名以聞。於是有旨，令與特奏名，唱名第一，賜同五經出身。予時自唐易守邠，待次。光輔榮歸，為學尚不輟。八月末，〈原本作未，鈔本同，從殘鈔本改。〉為往州北視亡妻孫氏塋地，還次近郊，馬逸而墜，內傷殊甚，十日而卒。『看花一日多』，遂成其讖邪？
博弈《樗蒲經》曰：『凡近關及後一子，謂之塹。近關及前一子，謂之坑。落坑塹非貴辨不出。凡一馬打一馬，如遇退六踏馬，則一馬可踏五馬。』故世指不循理者，謂之踏坑塹。
世之糾帥蒲博者，謂之公子家，又謂之囊家。《樗蒲經》一有賭，若兩人以〈兩鈔本均作已。〉，須置囊合，依樣〈兩鈔本均作條。〉文書，乃投錢入囊家，亦謂之錄事。此條〈兩鈔本均連上為一條。〉
鄭都官詩有『能銷永日是樗蒲，坑塹由來似宦途』之句。蓋所難者在過關，以前後為坑塹也。
諧謔神文時京師旱，上閔雨形於寤嘆。宰相請下畿內，遍禱祠廟。陳留有張子房廟，縣尉亦才雅，但好謔，分命詣廟，為二十字詩，題文成侯壁曰：『今人不如古，肉身不如土。我來漢相廟，為民祈靈〈兩鈔本均作霖。〉。』石齊老說。
元憲宋公應舉，再上及第，初任通判襄州。景文一上及〈兩鈔本均無及字。〉，初任復州推官。元憲謂曰：『某多幸，才入仕不識州縣況味。』景文答曰：『某亦多幸，才應舉便不知下第況味。』兄弟相與笑謔而罷。
長林尉石夷吾齊老嘗遊廬山。為予言：『簡寂觀天尊銅像，制範精緻。然本乃佛像，唐會昌中廢毀浮屠，兩鈔本均作圖。有惜其像者，遂加冠於首，衣以羽衣，以為天尊。』夷吾作詩曰：『赤土坡頭一寺基，天尊元是一牟尼。時難只得同香火，莫聽閑人說是非。』熙寧間，王拱辰即洛之道德坊營第，甚侈。中堂起屋三層，上曰朝元閣。時司馬光亦居洛，於私居穿地丈餘，作壤室。邵堯夫見富鄭公，問新事。堯夫曰：『近有一巢居，一穴處者。』遂以二公對。富大笑。
熙寧中，遣使諸路察訪。呂升卿明甫奉使京東，身為職官，許薦部吏改官者十員。戲語人曰：『可輟其半，為身改官。』龍圖閣學士，世謂之大龍，直龍圖為假龍，直學士為小龍。或有得直閣，久之不遷而卒，因曰死龍。
七寺閑劇不同。大府為忙卿，司農為走卿，光祿為飽卿，鴻臚為睡卿。蓋忙卿所隸場務，走卿倉庾，飽卿祠祭數頒胙醴，睡卿掌四夷賓貢之事。
百官赴政事堂議事，謂之巡白。侍從即堂吏至客次請某官，既相見，贊曰：『聚廳請不拜就座。』則揖座，又揖免笏，茶湯乃退。餘官則堂上引聲曰：『屈一〈兩鈔本均作不。〉湯耳。』若同從官，則侍〈兩鈔本均作待。〉。京官自下，聲喏而升立。白事訖退。或有久次無差遣者，聞堂吏聲屈，乃曰：『不於此叫屈，更俟何所邪？』官制行，將作監簿易為承務郎，或曰遷官則為迎霜兔矣。又判大理寺崔諫議臺符換大中大夫，前呼〈兩鈔本皆作呵。〉：『大中來。』人不知，皆笑曰：『大蟲來。』丞相呂大防性凝重寡言。逮秉政，客多幹祈，但危坐相對，終不發一談。時人謂之鐵蛤蜊。
禮有引年，《傳》稱：『陣力就列，不能者止。』今則不然，至於病耄猶不能去，多為貧而然。或有一乞致仕者，親戚相怪，且痛其死矣。予同年仇伯玉粹夫為戶部侍郎，一日報乞致仕。未幾，逢於朝路，因訊之曰：『未嘗有疾，殘鈔本作喪。亦未嘗告老，不知何為也？』粹夫善詼諧，乃告曰：『前日兒子亦自馮翊奔而來，以為死矣。且來草閱躄踴一巡。』都城相國寺最據沖會，每月朔望三八日即開，伎巧百工列肆，罔有不集，四方珍異之物，悉萃其間。因號相國寺為〈兩鈔本均無為字。〉贓所。
余長子渝，嘗為壽春令。邑有淮南王安廟，春秋朝廷祀之。邑人思劉仁贍之功德，欲立廟，不可得也，遂共為劉令公像於淮南廟中，歲時享焉。傳舍有人為〈兩鈔本均無人為二字。〉曰：『淮南據險逆西京，仁贍輸忠保一城。今日鄉人聊合祭，未應同食便同情。』淮南廟有八仙公洎梅福等像，守臣或被旨祈焉。邑人說：往時有姓梅為守，見廟像泣而祭之，雲其祖也。回郡至郤家嶺，伶人郤生登嶺大痛，守怪問之。對曰：此嶺乃祖先之冢也。守怒杖之。
異時執政在私第，皆僦居。熙寧初，撒南北作坊，起東西二府。八位，又廢捧日一營建武學，隙地創小宅數十，收賃以充學費，號鬼八位。
雜誌神宗就太〈原本就太誤作既大，鈔本同，從殘鈔本改。〉原廟取祖宗以來將相功臣像，各繪於兩廡，因推恩官其後。予在開封南司閱牘，見黨進家狀云：私家無祖像，今城南什物庫土地像乃是。遂取圖之。
哲宗陵曰永陵。京師永泰門、福州永泰縣，皆以他名避之。龍圖閣待制豐稷亦曰：『四明有永泰神，乞改廟額。』奏改之。
狄梁公墓在洛陽東白馬寺。後予遊寺，見其像在廡舍下。僧云：『其裔孫侍禁，自陜右輦置，欲建祠堂於此，不果。』盛武仲知夔州，過江夏。予宴之。其祖天聖間為翰林學士，宰相丁謂去不附己者十人，盛其一也。落學士、工部郎中、知光州，到任未幾，又責和州團練副使。宦者押去，才〈兩鈔本均無才字。〉一日，使者不少止食，盛苦之。夜問左右曰：『使者何不食耶？』曰：『五更食訖。』盛市胡〈兩鈔本均作裂。〉十餘枚，貫以緡，貯水一葫蘆，掛於鞍，行則啖之。餘十里，使者顧見，驚問曰：『何從得此物？』答以早令市之，使者撫掌大笑。蓋盛善飯，常兼數人，欲以困之也。
應山縣連處士舜賓，命二子從二宋學。二子庶及庠也，請二公居於邑之法興寺，今尚有二公手植松柏。有縣令經生者忿二公不出謁，屢形顏色，連勸二公強謁之。已而，令恚尤甚。連特詢其情，令怒不以襴鞟也。二公復如言而往。明年，元憲狀元，景文第十人，南歸，令馳謁道左。
唐僧能詩者，如晝字皎然之類甚多。古人生子三日，父名之，二十而冠，友〈兩鈔本均作父。〉之，所以表德也。今僧頭童而不櫛，不可冠，何字之有。薦紳亦從而呼之，何也？
熙寧初，予官陜郊時，初復十鑄錢。監兵聞鍚〈原本作錫，鈔本同，從殘鈔本改。〉氣久而病瘠，以至不起。惟以蒸豚啖之，可以銷釋，所支率分錢內充買均給。後予所至，多令如此給肉。惟建州豐國監〈兩鈔本均作稅。〉兵，仍多病手弱之疾。
近時士大夫，多因病篤乞致仕。予在大農，忽得目疾，乞宮觀。已而掛冠，年六十二矣。恐四方親友驚嘆，乃自削奏牘，敘致頗詳。其末云：『乞骸以去，敢希漢傅之高風；鼓腹而嬉，願遂堯民之至樂。』老醫少卜。老取其閱，少取其決。
鄭毅夫內相再黜於有司。已而，病傷寒。忽一□，兩鈔本均不空闕。夢化為龍而無角，浴於池中，鱗甲皆水出，蓋汗也。展轉間，張大夫問曰：『君已安否？』曰：『我不是龍。』張以為譫〈兩鈔本皆作吉。〉。既覺，猶若曳尾不收。夢中但聞池上人皆曰：『白龍公來也。』士大夫於內相輓詞多用白龍公者，蓋本此耳。
古人一飯之恩必償，睚眥之怨必報。後世不然，報恩略而報讎必詳。《詩》曰：『忘我大德，思我小怨。』孔子曰：『以德報德，以直報怨。』退之《贈劉師命詩》云：『往取將相酬恩仇。』得時得位，無不皆然。二字〈兩鈔本皆作如意。〉
暑月痱子，雖蛤粉陳粟塗之不差。豫章黃元明曰：『止用經夕熱〈兩鈔本皆作熟。〉濯灌之即愈。』果然。
京師賃驢，塗之人相逢，無非驢也。熙寧以來，皆乘馬也。按古今之驛亦給驢，物之用舍亦有時。乖謬元憲宋公留守西都，同年為河南令，好述利便，以農家藝麥費耕耨，改用長錐刺地下種。以一畝試之，自旦至〈兩鈔本均脫至字。〉不能遍。又值蝗災，科民畜一雞，雲不惟去蝗之害，亦可字養。令民悉呈所畜，雞既集，紛然而鬥，莫能閑止。邑前百姓喧闐塞路，共觀鬥雞而罷。
安陸雖號節鎮，當南北一統，實僻左無事之地。往者守臣或以遷謫而來，率多時之聞人。歲久，皆吏部擬授，往往厚重而無作為者。熙寧間，一太守點檢清酒務，校量缸酒數少，怒甚。監官對曰：『陶器滲漏。』又校一缸，亦然。太守作色曰：『君子居之，何漏之有？』遂不復問。
元佑中，民家晝日火作。先是數日，前太守令晝闔子城南門，不得啟，民莫曉也。已而火作，居者不得出，救者不得入，民屋盡焚。余詰守，對曰：『某以久旱，用董仲舒閉〈原本作閍，鈔本同，從殘鈔本改。〉縱之術耳。』人有言曰：良田畏七月。蓋百穀秀實之時，正需〈兩鈔本均作須。〉也。安陸郡一歲禾稼甚茂，而七月不雨。一日，見當職者告以祈雨，但言他而不答。八月又見之，乃召日者占雨期。日者〈兩鈔本均脫者字。〉以將雨。其人乃曰：『是不用宰鵝也。』余觀朝廷頒《祈雨雪文》三卷，藏於郡縣，如宰鵝皆有次第，豈至八月尚可為之。
有一卿列任京西憲，按行一邑。其〈兩鈔本均無其字。〉蔡人張伯豪也，始迓於郊，憲令步從，又數其所為。至邑，入傳舍更衣，虞候白提刑，適罵者是中丞婿。憲矍然曰：『何不早道？』於是召尉坐，謂曰：『聞君有才，聊相沮爾。君辭色不變，豈易量耶？』〈原本誤作取，鈔本作也，從殘鈔本改。〉為發薦章而去。
諫議大夫賈昌衡尹洛日，予管幹文字。賈會使者，予亦與坐末。賈因言有〈兩鈔本均無有字。〉相知任憲，至一郡，有護戎年高，因料兵，曰：『護戎老不任事，何可容也？』太守默然。戎乃抗聲曰：『我本不欲來，為小兒子所強，今果受辱。』憲問小兒子為誰？曰：『外甥。』復問為誰？曰：『章得象也。』蓋郇公，是時〈兩鈔本均無是時二字。〉為丞相。憲曰：『雖年高，精神不減，不知何餌？』戎曰：『無恁〈兩鈔本均無恁字。〉。』憲曰：『好個健老兄。』惠酒而去。

