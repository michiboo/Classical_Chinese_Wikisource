冷山去燕山三千里，去金國所都二百餘里，皆不毛之地。乙卯歲，有二龍，不辨名色，身高丈餘，相去數步而死。冷氣腥焰襲人，不可近。一已無角，如截去。一額有竅，大若當三錢，如斧鑿痕。悟室欲遣人截其角，或以為不祥，乃止。

戊午夏，熙州野外𠘙水有龍見三日。初於水面見蒼龍一條，良久即沒。次日，見金龍以爪托一嬰兒，兒雖為龍所戲弄，略無懼色。三日金龍如故，見一帝者乘白馬，紅衫玉帶，如少年中官狀，馬前有六蟾蜍，凡三時方沒。郡人競往觀之，相去甚近而無風濤之害。熙州嘗以圖示劉豫，劉不悅。趙伯璘曾見之。

是年五月，汴都大康縣一夕大雷雨，下冰龜亙數十里，龜大小不等，首足卦文皆具。

阿保機居西樓，宿氈帳中。晨起，見黑龍長十餘丈，蜿蜒其上。引弓射之，即騰空夭矯而逝，墜於黃龍府之西，相去已千五百里，纔長數尺。其骸尚在金國內庫。悟室長子源嘗見之，尾鬣支體皆全，雙角已為人所截。與予所藏董羽畫出水龍絕相似，蓋其背上鬣不作魚鬣也。

悟室第三子撻撻，勁勇有智，力兼百人，悟室常與之謀國。蒲路虎之死，撻撻承詔召入，自後執其手而殺之。為明威將軍。正月十六挾奴僕入寡嬸家烝焉。悟室在闕下，〈虜都也。〉其長子以告，命械撃於家。悟室至，問其故。曰：「放偷敢爾。」悟室命縛，杖其背百餘，釋之，體無傷。虜法，縛者必死，撻撻始謂必杖，聞縛而驚，遂失心，歸室不能坐，呼曰：「我將去。」人問之，曰：「適蒲路虎去。」後旬日死。悟室哭之慟，曰：「折我左手。」是年九月，悟室亦坐誅。

己未年五月，客星守魯。悟室占之，太史曰：「不在我分野，外方小災無傷。」至七月，魯、兗、宋、滕、虞諸王同日誅。庚申年，星守陳。太史以告宇文，宇文語悟室，〈悟室時為陳王。〉悟室不以為怪。至九月而誅。虜亦應天道如此。

金人科舉，先於諸州分縣赴試。詩賦者兼論策作一日，經義者兼論策作三日，號為「鄉試」，悉以本縣令為試官。預試之士，唯雜犯者黜。牓首曰「鄉元」，亦曰「解元」。次年春，分三路類試，自河以北至女真皆就燕，關西及河東就雲中，河以南就汴，謂之「府試」。試詩賦、論時務策。經義，則試五道、三策、一論、一律義。凡二人取一，牓首曰「府元」。至秋，盡集諸路舉人於燕，名曰「會試」。凡六人取一。牓首曰「勑頭」，亦曰「狀元」。分三甲，曰上甲、中甲、下甲。勑頭補承德郎，視中朝之承議。上甲皆賜緋，七年即至奉直大夫，謂之「正郎」。第二、第三人八年或九年。中甲十二年，下甲十三年，不以所居官高卑，皆遷大夫。中、下甲服綠，例賜銀帶。府試差官取旨，尚書省降劄。知舉一人，同知二人，又有彌封、謄錄、監門之類。試闈用四柱，揭綵其上，目曰「至公樓」。主文登之，以觀試。或有私者，停官不敘，仍決沙袋。親戚不迴避。尤重書法，凡作字，有點畫偏旁微誤者，皆曰「雜犯」。先是考校畢，知舉即唱名。近歲，上、中、下甲雜取十名，納之國中，下翰林院重考，實欲私取權貴也。考校時，不合格者日牓其名，試院欲開，餘人方知中選。〈後又置御試，已會試中選者皆當至其國都，不復試文，只以會試牓殿廷唱第而已。士人頗以為苦，多不願往，則就燕徑官之，御試之制遂絕。〉又有明經、明法、童子科，然不擢用，止於簿尉。明經至於為直省官，事宰執，持筆研。童子科止有趙憲甫位至三品。

省部有令史，以進士及第者為之。又有譯史，或以練事，或以關節。凡遞勑或除州太守，告令史、譯史送之，大州三數百千，帥府千緡。若兀朮諸貴人除授，則令宰執子弟送之，獲數萬緡。

北方苦寒，故多衣皮，雖得一鼠，亦褫皮藏去。婦人以羔皮帽為飾，至值十數千，敵三大羊之價。不貴貂鼠，以其見日及火則剝落無色也。

初，漢兒至曲阜，方發宣聖陵，粘罕聞之，問高慶緒〈渤海人〉曰：「孔子何人？」對曰：「古之大聖人。」曰：「大聖人墓豈可發？」皆殺之，故闕里得全。

燕京茶肆設雙陸局，或五或六，多至十。博者蹴局，如南人茶肆中置棋具也。

女真多白芍藥花，皆野生，絕無紅者。好事之家采其芽為菜，以麵煎之，凡待賓、齋素則用。其味脆美，可以久留。無生薑，至燕方有之，每兩價至千二百。金人珍甚，不肯妄設。遇大賓至，縷切數絲置楪中，以為異品，不以雜之飲食中也。

西瓜形如匾蒲而圓，色極青翠，經歲則變黃。其瓞類甜瓜，味甘脆，中有汁，尤冷。《五代史‧四夷附錄》云：「以牛糞覆棚種之。」予攜以歸，今禁圃鄉囿皆有。亦可留數月，但不能經歲，仍不變黃色。鄱陽有久苦目疾者，曝乾服之而愈，蓋其性冷故也。

長白山在冷山東南千餘里，蓋白衣觀音所居。其山禽獸皆白，人不敢入，恐穢其間，以致蛇虺之害。黑水發源於此，舊雲粟末河。契丹德光破晉，改為混同江。其俗刳木為舟，長可八尺，形如梭，曰「梭船」，上施一槳，止以捕魚。至渡車，則方舟或三舟。後悟室得南人，始造船，如中國運糧者，多自國都往五國城載魚。

西樓有蒲，瀕水叢生，一榦，葉如柳，長不盈尋丈，用以作箭，不矯揉而堅。左氏所謂「董澤之蒲」是也。

關西羊出同州沙苑，大角虬上盤至耳，最佳者為臥沙細肋。北羊皆長面多髯，有角者百無二三，大僅如指長，不過四寸。皆目為「白羊」，其實亦多渾黑。亦有肋細如箸者，味極珍，性畏怯，不觝觸，不越溝塹。善牧者每羣必置羖䍽羊數頭，〈羖䍽音古力，北人訛呼「羖」為「骨」。〉仗其勇狠，行必居前，遇水則先涉，羣羊皆隨其後，以羖䍽發風，故不食。生達靼者大如驢，尾巨而厚，類扇，自脊至尾或重五斤，皆膋脂，以為假熊白，食餅餌。諸國人以它物易之。羊順風而行，每大風起，至舉羣萬計皆失亡，牧者馳馬尋逐，有至數百里外方得者。三月、八月兩翦毛。當翦時，如欲落絮。不翦，則為草絆落。可撚為綫。春毛不直錢，為氈則蠹。唯秋毛最佳，皮皆用為裘。凡宰羊，但食其肉。貴人享重客，間兼皮以進，必指而夸曰：「此潛羊也。」

回鶻豆高二尺許，直榦有葉，無旁枝。角長二寸，每角止兩豆，一根才六七角，色黃，味如栗。

渤海螃蟹紅色，大如椀，螯巨而厚，其跪如中國蟹螯。石舉、鮀魚之屬皆有之。

自上京至燕二千七百五十里。上京即西樓也。三十里至會寧頭鋪，四十五里至第二鋪，三十五里至阿薩鋪，四十里至來流河，四十里至報打孛堇鋪，七十里至賓州。渡混同江七十里至北易州，五十里至濟州東鋪，二十里至濟州。四十里至勝州鋪，五十里至小寺鋪，五十里至威州。四十里至信州北，五十里至木阿鋪，五十里至沒瓦鋪，五十里至奚營西，四十五里至楊相店，四十五里至夾道店，五十里至安州南鋪，四十里至宿州北鋪，四十里至咸州南鋪，四十里至銅州南鋪，四十里至銀州南鋪，五十里至興州。四十里至蒲河，四十里至瀋州，六十里至廣州。七十里至大口，六十里至梁漁務，三十五里至兔兒堝，五十里至沙河，五十里至顯州，五十里至軍官寨，四十里至惕隱寨，四十里至茂州，四十里至新城，四十里至麻吉步落，四十里至胡家務，四十里至童家莊，四十里至桃花島，四十里至楊家館，五十里至隰州，四十里至石家店，四十里至來州，四十里至南新寨，四十里至千州，四十里至潤州，三十里至舊榆關，三十里至新安，四十里至雙望店，四十里至平州，四十里至赤峰口，四十里至七箇嶺，四十里至榛子店，四十里至永濟務，四十里至沙流河，四十里至玉田縣，四十里至羅山鋪，三十里至薊州，三十里至邦軍店，三十五里至下店，四十里至三河縣，三十里至潞縣，三十里至交亭，三十里至燕。自燕至東京一千三百十五里，自東京至泗州一千三十四里。自雲中至燕山數百里皆下坡，其地形極高，去天甚近。
虜之待中朝使者、使副，日給細酒二十量罐，羊肉八斤，果子錢五百，雜使錢五百，白麪三斤，油半斤，醋二斤，鹽半斤，粉一斤，細白米三升，麪醬半斤，大柴三束。上節細酒六量罐，羊肉五斤，麫三斤，雜使錢二百，白米二斤，中節常供酒五量罐，羊肉三斤，麪二斤，雜使錢一百，白米一升半。下節常供酒三量罐，羊肉二斤，麪一斤，雜使錢一百，白米一升半。

天眷二年，奏《請定官制》劄子：「竊以設官分職、創制立法者，乃帝王之能事而不可闕者也。在昔致治之主，靡不皆然。及世之衰也，侵冒放紛，官無常守，事與言戾，實由名喪，至於不可復振。逮聖人之作也，剗弊救失，乘時變通，致治之具，然後煥然一新，『九變復貫，知言之選』，其此之謂矣。太祖皇帝聖武經略，文物度數，曾不遑暇。太宗皇帝嗣位之十二載也，威德暢洽，萬里同風，聰明自民，不凝於物。始下明詔，建官正名，欲垂範於將來，以為民極。聖謨弘遠，可舉而行，克成厥終，正在今日。伏惟皇帝陛下，天性孝德，欽奉先猷，奚命有司，用精詳訂。臣等謹按：當唐之治朝，品位爵秩，考覈選舉，其法號為精密。尚慮拘牽，故遠自開元所記，降及遼宋之傳，參用講求。有便於今者，不必泥古，取正於法者，亦無徇習。今先定到官號品次職守，上進御府，以塵乙覽。恭俟聖斷，曲加是正。言順事成，名賓實舉，興化阜民，於是乎在。凡新書未載，並乞姑仍舊貫。徐用討論，繼此奏請。臣等顧惟虛薄，講究不能及遠，以塞明命是懼。倘涓埃有取，伏乞先賜頒降施行。」答詔曰：「朕聞可則循，否則革，事不憚於改為；言之易，行之難，政或譏於欲速。審以後舉，示將不刊。爰自先皇，已頒明命；順攷古道，作新斯人。欲端本於朝廷，首建官於臺省。豈止百司之職守，必也正名；是將一代之典章，無乎不在。能事未畢，眇躬嗣承。懼墜先猷，惕增夕厲，勉圖繼述，申命講求。雖曰法唐，宜後先之一揆；至於因夏，固損益之殊途。務折衷以適時，肆於今而累歲。庶同乃繹，僅至有成，掇所先行，用敷眾聽。作室肯構，第遵底法之良；若網在綱，庶弭有條之紊。自餘款備，繼此施陳。已革乃孚，行取四時之信；所由適治，揭為萬世之常。凡在見聞，共思遵守。」翰林學士韓昉撰詔書曰：「皇祖有訓，非繼體者所敢忘；聖人無心，每立事於不得已。朕丕承洪緒，一紀於茲；祗遹先猷，百為不越。故在朝廷之上，其猶草昧之初。比以大臣力陳懇奏，謂綱紀之未舉，在國家以何觀！且名可言，而言可行，所由集事；蓋變則通，而通則久，故用裕民。宜法古官，以開政府。正號以責實效，著儀而辨等威。天有雷風，辭命安得不作；人皆顏閔，印符然後可捐。凡此數條，皆今急務。禮樂之備，源流在茲，祈以必行，斷宜有定。仰惟先帝，亦鑒微衷。神豈可誣，方在天而對越；時由偶異，若易地則皆然。是用載惟，殆非相反。何必改作，蓋嘗三復於斯言；皆曰可行，庶將一變而至道。乃從所議，用創新規。維茲故土之風，頗尚先民之質。性成於習，遽易為難；政有所因，姑宜仍舊。漸祈胥效，翕致大同。凡在邇遐，當體朕意。其所改創事件，宜令尚書省就便從宜施行。」

宋、兗諸王之誅，韓昉作詔曰：「周行管叔之誅，漢致燕王之辟，茲維無赦，古不為非。豈親親之道有所未敦？以惡惡之心是不可忍。朕自惟沖昧，猥嗣統臨。蓋由文烈之公，欲大武元之後。德雖為否，義亦當然。不圖骨肉之閒，有懷蜂蠆之毒。皇伯太師、宋國王宗磐，族聯諸父，位冠三師。始朕承祧，乃繄協力，肆登極品，兼綰劇權，何為失圖，以底不類？謂為先帝之元子，當蓄無君之禍心，昵信宵人，煽為姦黨，坐圖問鼎，行將弄兵。皇叔太傅、領三省事。兗國王宗雋為國至親，與朕同體，內懷悖德，外縱虛驕。肆己之怒，專殺以取威；擅公之財，市恩而惑眾。力擯勳舊，欲孤朝廷。即其所誱，濟以同惡。皇叔虞王宗英、滕王宗偉、殿前左副點檢渾覩、會寧少尹胡實刺、郎君石家奴、千戶述離、古楚等，競為禍始，舉好亂從。逞躁欲以無厭，助逆謀之妄作。意所非冀，獲其必成。先將賊其大臣，次欲危其宗廟。造端累歲，舉事有期。早露端倪，每存含覆；第嚴禁衛，載肅禮文。庶見君親之威，少安臣子之分。蔑然不顧，狂甚自如。尚賴神明之靈，克開社稷之福。日者叛人吳十稔心稱亂，授首底亡。爰致克奔之徒，乃窮相與之黨，得厥情狀，孚於見聞。皆由左驗以質成，莫敢詭辭而抵讕。欲申三宥，公議豈容；不煩一兵，羣凶悉殄。於今月三日，已各伏辜，並令有司除屬籍訖。自餘詿誤，更不躡尋；庶示寬容，用安反側。民畫衣而有犯，古猶欽哉；予素服以如喪，情可知也。」

陳王悟室《加恩制》詞曰：「貴貴尊賢，式重儀刑之望；親親尚齒，亦優宗族之恩。朕俯迫羣情，祗膺顯號。爰第景風之賞，孰居臺曜之先。凡爾在廷，聽予作命。具官屬為諸父，身相累朝。蹈五常九德之規，為四輔三公之冠。當艱難創業之際，藉左右宅師之勤。如獻兆之信蓍龜，如濟川之待舟楫。迪我高后，格於皇天。屬正統之有歸，賴嘉謀之先定。緝熙百度，董正六官。雍容以折肘腋之姦，指顧以定朔南之地。德業並茂，古今罕倫。迨茲慶賜之頒，詢及僉諧之論。謂上公之加命有九，而天下之達尊者三。既已兼全，無可增益。乃敷求於載籍，仍自斷於朕心。杖以造朝，前已加於異數；坐於論道，今復舉於舊章。蕭相國賜詔不名，安平王肩輿升殿。併茲優渥，以獎耆英。於戲！建無窮之基，則必享無窮之福；錫非常之禮，所以報非常之功。欽承體貌之隆，並對邦家之祉。」

皇后裴摩申氏《謝表》曰：「龍袞珠旒，端臨雲陛；玉書金璽，榮畀椒房。恭受以還，凌競罔措。恭惟道兼天覆，明並日升。誠意正心，基周王之風化；制禮作樂，煥堯帝之文章。俯矜奉事之勞，飭遣光華之使。溫言獎飾，美號重仍。顧拜命之甚優，慙省躬而莫稱。謹當恪遵睿訓，益勵肅心。庶幾婦道之修，仰助人文之化。」〈後父小名胡搭。〉

渤海《賀正表》曰：「三陽應律，載肇於歲華；萬壽稱觴，欣逢於元會。恭惟受天之祜，如日之升。布治惟新，順夏時而謹始；卜年方永，邁周曆以垂休。臣幸際明昌，良深抃頌。遠馳信幣，用申祝聖之誠；仰冀清躬，茂集履端之慶。」

夏國《賀正表》曰：「斗柄建寅，當帝曆更新之旦；葭灰飛管，屬皇圖正始之辰。四序推先，一人履慶。恭惟化流中外，德被邇遐。方熙律之載陽，應令候而布惠。克凝神於窔奧，務行政於要荒。四表無虞，羣黎至洽。爰鳳闕屆春之早，協龍廷展賀之初。百辟稱觴，用盡輸誠之意；萬邦薦祉，克堅獻歲之心。臣無任〈云云〉。大使武功郎沒細好德、副使宣德郎李膺等齎表詣闕以聞。」

高麗《賀正表》曰：「帝出乎震，方當遂三陽之主；王次於春，所以大一統之始。覆幬之內，歡慶皆均。恭惟中孚應天，大有得位。所過者化，閱眾甫以常新；不怒而威，觀庶邦以率服。茂對佳辰之復，備膺諸福之休。臣幸遘昌期，遠居外服。上千萬歲壽，曾莫預於臚傳；同億兆人心，但竊深於善祝〈云云〉。使朝散大夫衛尉、少卿輕車都尉、賜紫金魚袋李仲衍奉表稱賀以聞。」

