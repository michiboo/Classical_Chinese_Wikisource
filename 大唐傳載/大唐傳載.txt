不著撰人名氏。記唐初至元和中雜事。唐、宋藝文志俱不載。前有自序，稱八年夏，南行嶺嶠，暇日瀧舟傳所聞而載之。考穆宗以後，惟太和、大中、咸通乃有八年，此書不著其紀元之號，所雲八年者，亦不知其在何時也。所錄唐公卿事跡言論頗詳，多為史所採用。間及於詼諧談謔及朝野瑣事，亦往往與他說部相出入。惟稱貞元中鄭國、韓國二公主加謚為公主追謚之始，而不知高祖女平陽昭公主有謚已在前。又蕭穎士逢一老人，謂其似鄱陽王，據《集異記》乃發冢巨盜，而此紀之以為異人。如此之類，與諸書多不合。蓋當時流傳互異，作者各承所聞而錄之，故不免牴牾也。
《書》云：「不有博奕者乎？猶賢乎已」。斯聖人疾夫飽食而怠惰之深也。又曰：「吾不試故藝，試用也」。夫藝者，不獨總多能第，以其無用於代，而窮愁時有所述耳。八年夏，南行極嶺嶠，暇日瀧舟，傳其所聞而載之，故曰「傳載」。雖小說，或有可觀覽之，而喁而笑焉。
杜河南兼，常聚書至萬卷，每卷後必有自題，云：「清俸買來手自校，汝曹讀之知聖道，鬻及借人為不孝。」
陽道州城之為朝士也，家苦貧，常以木枕布衾，質錢數萬，人爭取之。
蘇州開元寺東有陸氏世居，門臨河涘，有巨石塊立焉。乃吳陸績為鬱林郡守，罷秩泛海而歸，不載寶貨，舟輕用此石重之，人號「鬱林石」。陸氏自績及裔孫國朝太子少保兗公，猶保其居。今子孫漸削，其居十不存一焉。
費縣西漏澤者，漫十數里，歲時雨降，即泛溢自滿，蒲魚之利，人實賴焉。至白露應即前後，一夕即一空如掃焉，信殊異也。
李忠公之為相也，政事堂有會食之床。吏人相傳，移之則宰臣罷，不遷者五十年。公曰：「朝夕論道之所，豈可使杇蠹之物，穢而不除。
俗言拘忌，何足聽也！以此獲免，余之願焉。」命撤而焚其下，鏟去聚壤十四畚。議者稱正焉。
杜太保宣簡公，大歷中有故人遺黃金百兩。後三十年，為淮南節度使，其子投公，取其黃金還，緘封如故。
趙郡三祖，元和中，每房一人，同時為相，皆第三，即司徒吉甫、司空絳、華州刺史藩。
天寶中有書生，旅次宋州。時汧公勉，少年貧苦，與書生同店。而不旬日，書生疾作，遂至不救，臨絕語公曰：「某家住洪州，將於北都求官，於此得疾且死，其命也。」因出囊金百兩，付公曰：「某之僕使無知有此者，足下為我畢死事，余金奉之。」李公許為辦事。及畢，密置金於墓中，而同葬焉。後數年，公尉開封，書生兄弟賫洪州牒來，果然尋生行止，至宋州，知李為主喪事。專詣開封，詰金之所。公請假至墓所，以出金付之焉。
韋獻公夏卿有知人之鑒，人不知也。因退朝於街中，逢再從弟執誼、從弟渠牟、升。三人皆第二十四，並為郎官，簇馬良久，獻公曰：「今日逢三二十四郎。」輒欲題目之，語執誼曰：「汝必為宰相，善保其末耳。」語渠牟曰：「弟當別奉主上恩，而速貴為公卿。」語升曰：「三人之中，弟最長遠，而位極旄鉞。」後竟如其言。
杜亞為淮南，競渡、采蓮、龍舟、錦纜、繡帆之戲，費金數千萬。於頔為襄州，點山燈，一上油二千石。李昌夔為荊南，打獵大修富飾。其妻獨孤氏亦出女隊二千人，皆著紅紫錦繡襖子。此三府亦因而空耗。
汝南袁德師，故給事高之子。嘗於東都買得婁師德故園地，起書樓。洛人語曰：「昔日婁師德園，今乃袁德師樓。」
興元元年十月戊辰，始詔中官竇文場監神策軍左廂兵馬，馬有麟為左神策大將軍。神策監軍將軍之始也。
貞元十二年六月乙丑，始以竇文場為左神策護軍中尉，霍仙鳴為右神策護軍中尉，其日又以張尚進為神武中護軍。左右辟仗使之始也。
建中初，關播為給事中，以諸司胥吏為弊頗多，播議用士人掌之。
弘農楊氏居東都者，承四太尉之後。世傳黃雀所銜玉環，至天寶為楊國忠所奪。今不知所在。
張守珪，陜州平陸人，自幽州入覲，過本縣見令李杭，申桑梓之禮。見陜尉李冕桎梏，令眾冤呼。張公曰：「困危之中，豈能相救。」至靈寶便奏兗州判官，冕後至宰相。
貞元中，張茂宗所尚義章公主贈鄭國公主，謚為莊穆。韋宥所尚故唐安公主贈韓國公主，謚為貞穆。所司擇日冊命。國朝已來，公主即有追封者，未有加謚者。公主追謚，自此始也。
徐尚書晦，沈吏部傳師。徐公嗜酒，沈公善養。楊東川嗣復嘗云：「徐家肺，沈家脾，真安穩耶。」
有士人平生好食熝牛頭，一日忽夢其物故，拘至地府。酆都獄有牛頭在旁，其人了無畏憚，仍以手撫其頭云：「只者頭子，大堪熝食。」牛頭人笈而放回。
元和中，郎吏數人省中縱酒，語平生各愛尚及憎怕者。或言愛圖畫及博奕，怕妄與佞。工部員外汝南周願獨云：「愛宣州觀察使，怕大蟲。」
貞元中，禁未仕不得乘大馬。有人言於執政，大馬甚多，貨不得，舉人不得騎，當盡為河北節制所得耳。
陸鴻漸嗜茶，撰《茶經》三卷，行於代。常見鬻茶邸燒瓦瓷為其形貌，置於竈釜上，左右為茶神。有交易則茶祭之，無則以釜湯沃之。
高祖之制：凡出將，賜旌節專征，行軍有大總管之號也。高祖之制：鎮軍有大都督之號。
玄宗之初為節度大使、節度之號。凡皇太子、親王統軍，中有元帥府之制。宰相遙領節度使，自牛仙客始也。
開元九年，命宗正寺官寮並以宗子為之。唐制：男子始生為黃，四歲為小，十六為中，二十為丁，六十為老。
賦役之制有四：一曰租，二曰稅，三曰役，四曰徭。凡丁歲輸粟二石。凡調隨鄉土所產，絹、綾、絁各二丈，布加五分之一，麻三斤。凡役，歲二旬，閏加二日。
至德元年三月，方以侍御史文叔清為宣諭使，許人納錢授官及明經出身。
至德二年，敕以僧及道士入錢自度有差。
乾元元年七月，鑄錢使第五琦奏，謂鑄乾元錢每貫重二十斤，一文當五十。寶應元年以盜鑄日甚，物價騰貴，咸稱非便，減重輪錢，以一當三十。
乾元二年，御史中丞元載為江淮五道租庸使，高戶定數征錢，謂之「白著」榷酤。
至德二年，敕天下州縣量定酤酒，隨月納稅。建中二年，更加青苗。大歷中，初稅每畝十文。三年，加五文。敕以御史大夫充使，其後割歸度支。
盧中丞邁有寶琴四，各直數十萬。有寒玉、古磬、響泉、和誌之號。
李河南素替杜公兼。時韓吏部愈為河南令除職方員外，歸朝，問前後之政如何，對曰：「將兼來比素。」
李相國程執政時，嚴休皆在南省。有萬年令，關人多屬之，李公云：「二嚴不如譽。」
豆盧署，少年旅於衢州，夢老人云：「君後二十年為牧茲郡。」已果為衢州，於所夢之地立「征夢亭」。
鄭滁州臚於曲江，見令史醉池岸，云：「更一轉即入流矣。」
白賓客居易云：「忠州有荔枝一株，槐一株。自忠之南更無槐，自忠之北更無荔枝。」
賈至常侍平生毀佛，嘗假寐廳事，忽見一牛首人，長不滿尺，攜小鍋而燃薪於床前。公驚起而訊之，對曰：「所謂鑊湯者，罪其毀佛人。」公曰：「小鬼何足畏耶。」遂伸足床下，其湯沸，忽染於足，湧然而上，未幾烘爛而卒。
烏江有項羽系烏騅樹，歷千餘年尚郁茂。建中年中，縣令張勤厭賓客觀遊，令伐卻。至今茲地獨不生草。
李鎮惡，即趙公嶠之父，選校梓州郪縣令。與友人書云：「州帶子號，縣帶妻名，由來不屬老夫，並是婦鬼官職。」
劉巨麟，開元中為廣州刺史，弟仲丘為麗政殿學士，兄弟友愛。有羅浮道者為巨麟合丹劑，將分半以遺仲丘，命刀中破之，分銖無差焉。
蕭功曹穎士、趙員外驥，開元中同居興敬裏，肄業共一靴，久而見東郭之跡。趙曰：「可謂駛於道路矣。」蕭曰：「無乃祿在其中。」
蘇州洞庭，杭州興德寺，房太尉琯云：「不遊興德、洞庭，未見山水。」
壽安縣有噴玉泉、石溪，皆山水之勝絕也。貞元中，李賓客洞為縣令，乃剗翳薈開徑隧。人方聞而異焉。太和初，博陵崔蒙為主簿，標堠於道周，人方造而遊焉。
顏太師魯公，刻名於石，或置之高山之上，或沉之大洲之底而云：「安知不陵谷之變耶！」
獨孤常州及，末年尤嗜鼓琴，得眼疾不理，意欲專聽也。
曲阜縣先聖廟前有數株古柏，亦傳千餘歲，其大十圍。潘華為兗州，軍食貧窮，無以結四方之信。華遂命伐之，裁為簡冊，刻為器皿，以行餉之。
張文貞公第，某女嫁盧氏，嘗為舅盧公求官。俟公朝下而問焉，公不語，但指支床龜而示之。女拜而歸室，告其夫曰：「舅得詹事矣。」
開元東封有太原入於伯隴者，年一百二十八歲，精爽不昧，其子已卒，兩孫隨之，各年七八十矣，自北乘詣闕引見，上勞之，老人無拜禮。伯隴曰：「臣神堯皇帝之臣也。荏苒歲月，得至今日，復事郎君，臣之幸矣。郎君明聖，功成封嶽，不以昏老，千里而來。」笑而憫之，乃賜紫袍牙笏，及優恤有加。伯隴自言隋仁壽年生，說大業末事，瞭然可見。
李右丞廙，年二十九為尚書右丞，至五十九又為尚書右丞。
於良史為張徐州建封事，但舉其姓曰：「辛丘杜當人。」
蕭功曹穎士，嘗出灞橋，道左逢一老人，眉發皓白，狀骨甚奇古，蕭甚異之。老人瞻顧，蕭因問之，老人云：「公似吾亡友耳。」蕭固請言之，老人曰：「吾與鄱陽王恢善，君甚類之。」乃穎士六代祖。蕭問其所來，不應而去。
洛陽金谷，去城二十五里，晉石崇依金谷為園苑，高臺飛閣，余址隱嶙，獨有一皂莢樹甚大，至今郁茂。
鄭公審，開元中為殿中侍御史、充館驛使，令每傳舍立辰堠，自公始也。
潤州金壇縣，大歷中北人為主簿，以竹筒賫蠍十餘枚，置於廳事之柳樹後，遂孳育至百餘枚。為土氣所蒸而不能螫人，南民不識，呼為「主簿蟲」。
開元中進士第唱於尚書省。其策試者，並集於都堂，唱其第於尚書省。有落去省，兩兩三三戴帽子，日暮但候吟一聲，長安竹帛皆枯死。
開元中，吏部侍郎被寧王憲囑親故十人官。遂詣王請見，云：「十人之中有商量去者乎？」王云：「九人皆不可矣，一人某者聽公。」吏部歸，九人皆超資好官，獨某者當時出。云：「據其書判，自合得官；緣囑寧王，且放冬集。」
崑山縣遺尺潭，本大歷史村女為皇太子元妃，遺玉尺化為龍，至今遂成潭。
洛東龍門香山寺上方，則天時名望春宮，則天常禦石樓坐朝，文武百執事，班於外而朝焉。
永和中，有判太常寺行事禮官祭圜丘，至時不到，云：「太常大寺，實曰伽藍；圜丘小亻魯，不合無禮。」
沙堤起天寶三年，因蕭京兆炅奉請於要路築甬道，以通車騎，而覆沙其上。
天寶中，樂章名以邊地為名，若涼州、甘州、伊州之類是焉。其曲遍繁，聲名入破。後其地盡為西番所沒。其破兆矣。
高平徐弘毅為彈侍御史，創一《知班官令》。自宣政門檢朝官之失儀者，到臺司舉而罰焉。有公卿大僚令問之曰：「未到班行之中，何必拾人細事。」弘毅報之曰：「為我謝公卿。所以然者，以惡其無禮於其君。」
裴僕射遵慶，二十入仕，裹折上巾子，未嘗隨俗樣，凡代之移易者五六。而公年九十所裹者，猶幼小時樣。今巾子有僕射樣。
韓太保臯，生知音律，嘗觀客彈琴為《止息》。乃嘆曰：「妙哉嵇生者也。為是曲也，其當魏晉之際，《止息》與《廣陵散》同出而異者也。其音主商，商為秋聲，天將肅殺，草木搖落，其歲之晏乎？此所以為魏之季也。慢其商德與宮同音，是臣奪其君之位乎？此所以知司馬氏之將篡也。廣陵，維揚之地，散者流亡之謂也；揚者，武帝後之姓也。言楊後與其父駿之傾覆晉祚也。《止息》者，晉雖興，終止息於此。其音哀憤而噍殺，操蹙而憯痛，永嘉之亂其應乎此。叔夜撰此，將貽後代知音，且避晉禍，托之鬼神，史氏非知味者，安得不傳其謬也歟！」
韓太保臯常言：《洪範》五福，獨不言貴者，近於高危。福之自至猶儆動，奈何枉道邀之。
李西平晟之將軍也，嘗謁桑道茂云：「將軍異日為京兆尹，慎少殺人。」西平曰：「武夫豈有京兆尹望乎？」後興元收復，西平兼京兆。時道茂在俘囚中，當斷之際，告西平曰：「公忘少殺人之言乎？」
韓太保臯之為御史中丞、京兆尹，常有所陳，必於紫宸對百僚而請，未嘗詣便殿。上謂曰：「我與卿言於此不盡，可來延英議及大政，多匡益之。」親友咸謂公曰：「自乾元以來，群臣啟事，皆詣延英，方得詳盡。公何獨於外庭對眾官以陳之，得無不慎密乎？」公曰：「御史，天下之平也，摧剛直枉惟在公，何在不可人知之？奈何求請便殿，避人竊語，以私國家之法。且延英之置也，肅宗皇帝以苗晉卿年老艱步故設之。後來得詣便殿，多以私自售，希旨求寵，幹求相位，奈何以此為望哉！」
張秘書薦自筮，仕至秘書監，常帶使職，三入蕃，竟歿於赤嶺外。
韋崖州執誼，自幼不喜聞嶺南州縣。拜相日出外舍，見一州郡圖，遲回不敢看，良久，臨起誤視，乃崖州圖也，竟以貶終。
王河南維，或有人報云：「公除右轄。」王曰：「吾居此官，慮被人呼為『不解作詩王右丞』。」
陽道州城，未嘗有所蓄積，惟所服用不可闕者，客稱其物可佳可受，公輒喜，舉而授之。有陳萇者，候其始請月俸，常往稱其錢帛之美，月有獲者。
常中書處，原在開州也。常有李潼、崔沖二進士來謁，留連月餘日。會有過客西川軍將某，能相術，於席上言李潼三日內有虎厄。後三日，相君與諸客遊山寺，自上方抵下方，日已暮矣。李先下，崔後來，沖大呼李云：「待沖來！待沖來！」李聞「待沖來」聲，謂虎至矣，顛蹶墜下山址，絕而復蘇，數日方愈。及軍將回，謂李曰：「君厄過矣。」
蘇給事岱，建中末為太常博士，遇朱泚亂，將赴行在，夜行山谷常有二燭前導，危險畢見。既過，燭然後滅，豈忠憤所感耶？
李龜年、彭年、鶴年，兄弟三人，開元中皆有才學盛名。鶴年詩尤妙，唱《渭城》。彭年善舞。龜年善打羯鼓。玄宗問：「卿打多少杖？」對曰：「臣打五千杖訖。」上曰：「汝殊未我打卻三豎櫃也。」後數年，有聞打一豎櫃，因賜一拂杖。羯鼓後卷流傳至建中三年，任使君又傳一弟子。使君今取江陵漆盤底，瀉水卷中，竟日不散，以其至平。又云：「卷人鼓只在調豎慢，此卷一調之後，經月如初。」今不知所存。
安邑縣北門縣人云：「有一蠍如琵琶大，每出來不毒人。」人由是恐其靈，閉之積年矣。
涇州將郝玭，自貞元末及元和中，數於涇州擒殺西虜，及築臨涇城，西戎畏之。贊普鑄一金郝玭，號曰：「有能得玭者，賜金玭焉。」
建中中，李希烈攻汴州，城陷，用百姓婦女輜重以實壕塹，謂之「濕稍」。
竇參之作相也，用從父弟申為耳目，每除吏先言於申，申告人，故謂竇給事為「喜鵲」。
同州唐女寺有盜帥董太宮之漆身，後有盜者皆來拜祝，有至鳴足者，今漆足皆口牙。
襄州漢臯廟，本為解珮於漢之義，今為漢高祖，誤也。
陜州平陸縣主簿廳事西序楣，有隋房公、杜公仁壽九年十二月題：「玄齡、如晦題處，房年二十三，杜年二十六。」今移在使府食堂之梁。
楊京兆憑，兄弟二人，皆能文學，甚攻苦。或同賦一篇，共坐庭石，霜積襟袖，課成乃已。李願司空，兄弟九人，四有土地，願為夏州、徐泗、鳳翔、宣武、河中五節度，憲為江西觀察、嶺南節度，愬為唐鄧、襄陽、徐泗、鳳翔、澤潞、魏博六節度使，聽為夏州、靈武、河東、鄭滑、魏博、邠寧、鳳翔七節度。一門登壇授鉞無比焉。
元和十五年，辛丘度、丘紓、杜元穎同時為拾遺令史分直。故事：每自吟曰：「出身三十年，發白衣仍碧。日暮倚朱門，從來汗袍赤。」因為之奏章服焉。
河南廣武山有流桂泉，史思明於其上立漢高廟。茅山下泊宮茅君煉丹井，香潔不受觸。魯有修宮工人獲知，取水煮肉，良久不熟。
寶歷中，亳州雲出聖水，服之愈宿疾，亦無一差者。自洛已來，及江西數郡中人爭施金貨、衣服以飲焉，獲利千萬，人轉相惑。李贊皇德裕在浙西也，命於大市集人，置金，取其水於市司，取豬肉五斤煮，云：「若聖水也，肉當如故。」逡巡肉熟爛。自此人心稍定，妖者尋而敗露。
朗州武陵山，有人換骨匣。每年若大風雨望峭壁，即有新者。
澤州長平，即白起坑趙卒故地。開元中詔為「省冤谷」，至今天氣長陰，有泉色赤，於其下立丹井碑。
湖州德清縣南前溪村，前朝教樂舞之地。今尚有數百家盡習音樂，江南聲妓多自此出，所謂「舞出前溪」者也。
終南山有湫池，本咸陽大洲，一夜忽飛去，所歷皆暴雨與魚俱下，大者至四五尺，小者不可勝計。遂落終南山中峰，水浮數尺，縱廣一里餘，色如黛黑，雲雨常自中出。焦旱祈禱，無不應焉。山僧采樵，時見群龍瀺灂其中。
昭應慶山，長安中從河朔飛來，夜過聞雷聲如疾風，土石亂下，直墜新豐西一村。百餘家因山為墳，今於其上起持國寺。
魏齊公元中，少時曾謁張憬藏，待之甚薄，就質通塞，亦不答，公大怒曰：「仆不遠千里，裹糧求見，非徒行也，意必謂明公有以見教，而含木舌不盡勤勤之意何耶？且窮通貧賤，自屬蒼蒼，何預公焉？」因拂衣而去，憬藏遽起言曰：「若之相祿，正在怒中。」後位極人臣。
解縣鹽池，當安史時，水忽淡。鑾輿反正，復如故。
上都崇聖寺有徐賢妃妝殿，太宗曾召妃，久不至，怒之，因進詩曰：「朝來臨鏡臺，妝罷暫徘徊。千金始一笑，一召詎能來？」
漢中王瑀為太常卿，早起朝聞永興里人吹笛，問是太常樂人否？曰：「然。」已後因聞樂而撻之。問曰：「何得某日臥吹笛？」又見康崑崙彈琵琶，云：「琵聲多，琶聲少，亦未可彈五十四絲大弦也。」自下而上謂之琵，自上而下謂之琶。
裴延齡嘗怒李京兆充，云：「近日兼放髭須白，猶向人前作背面。」
薛汝丹，家在南嶽，常與一僧知聞。其僧每年以香煉頂供養佛，至八十餘終。後歲餘，有州民生一子，色貌絕殊，而頂甚香，十步之外，人皆慕之。生不食魚肉，數歲出家，為南嶽高行律師焉。
王藻、王素，貞元初應舉，名皆第十四，每詣通家，通王十四郎，或問曰：「藻也？素也？」
常相袞為禮部判雜文，榜後云：「旭日登場，思非不銳；通宵絕筆，恨即有餘。」所以雜文入選者，常不過百人。鮑祭酒防為禮部，帖經落人亦甚。時謂之「常雜鮑帖」。
左右常侍與給、諫同廚，廚人進鮮菌於給、諫，問云：「莫毒否？」廚人答曰：「常侍已嘗了。」
乾元中，太子左贊善大夫呂旬母張氏，年八十八，以旬久不歸，愈思念之。忽覺左乳長，汁流出，顧謂孫鄢：「汝父即來也。」不逾十日，旬遂至。
至德初，當安史亂，河東大饑，忽然荒地十五里生豆谷，及掃卻又復生，約得五六千石，其米甚圓細復美。人賴焉。
開元、天寶之間，傳家法者，崔沔、崔均之家法。
泓師云：「長安永寧坊東南是金盞地，安邑裏西是玉盞地。」永寧為王太傅鍔地，安邑為馬北平燧地。後王、馬皆進入官，王宅累賜韓令弘及史憲誠、李戴義等。所謂「金盞破而成馬」。馬燧為奉誠園，所謂「玉破而不完也」。
常相兗之在福建也，有僧某者善占色，言事若神。相國惜其僧老，命弟子就學其術。僧云：「此事有天性，非可造次為傳。某嘗於相君左右見一人可教。」遍召，得小吏黃徹焉，相命就學。老僧遂於暗室中，置五色彩於架，令視之曰：「世人皆用眼力，不盡淬熟看之。」旬後依稀認其白者，後半載看五色即洞然而得矣。命之曰：「以若暗中之視五彩，迥之白晝。」占人因傳其方訣，且言後代當無加也。李忠公吉甫云：「黃徹之占，袁許之亞次也。」
禮部劉尚書禹錫，與友人三年同處，其友人云：「未嘗見劉公說重話。」
唐公臨，性寬仁，多慈恕，欲吊喪，令家僮歸取白衫。僮僕誤持余衣，懼未敢進。臨祭，公謂之曰：「今日氣逆，不宜哀泣，向取白衫且止之。」又令煮藥不精，潛覺其故，又謂曰：「今日陰晦，不宜服藥，可棄之。」終不揚其過矣。
唐皎，貞觀中為吏部，先時選集四時，隨到即補。皎始請以冬時大集，終季春而畢，至今行之。
徐大理宥，少為蒲州司法參軍，為政寬仁，吏感其恩信，遍相約曰：「若犯徐司法杖，必斥罰。」終官不杖一人。
顏魯公真卿，為監察御史，充河西隴右軍，覆屯交兵使，五原有冤獄，決乃雨。郡人呼為「御史雨」。
德宗問李汧公勉：「人云盧杞是奸邪，何也？」勉曰：「人皆知之，陛下獨不知，此所以為奸邪也。」
李希烈跋扈蔡州，時盧杞為相，奏顏魯公往宣諭之，而謂顏曰：「十三丈，此行出自聖意。」顏曰：「公先中丞面上血，某親舌舐之，乃忍以垂死之年餌於虎口。」杞聞之啼焉。盧即是御史中丞奕之子。
南蠻清平官，猶國家之宰相也。元和中，有鄧旁來庭，宰臣問之：「公名旁，其何意乎？」對曰：「亦猶大朝之劉宗經矣。」
蘇戶部弁、劉常侍伯芻，皆聚書至二萬卷。河南馮宿之三子，陶鞠圍兄弟，連年進士及第，連年登宏詞科，一時之盛，代無比焉。當太和初，馮氏進士及第者，海內十八，而公家兄弟叔侄八人。
李相國程為翰林學士，以階磚日影為入候。公性懶，每入必逾八磚，故號為「八磚學士」焉。
永州龍興寺，乃吳軍司馬蒙之故宅。僧懷素善草錄，嘗浚井得軍司馬印，文字不滅，雕刻如新。懷素每草書，用此為誌。
英公雖貴為僕射，其姊病必親為粥火，燃輒焚其髭。姊曰：「仆妾多矣，何為自苦。」勣曰：「豈無人耶？顧今姊年老，勣亦年老，雖欲久為姊粥，復可得乎？」
英公嘗言：我年十二三時為無賴賊，逢人則殺。十四五時為難當賊，有所不愜者殺之。十七八時為好賊，上陣殺人。年二十便為天下大將軍，用兵以救人死。
尉遲敬德性饒寬，而尤善避槊。每軍騎入陣，敵人刺之，終不能中，反奪其槊以刺敵人。海陵王元吉聞之不信，乃令去槊刃以試焉。敬德曰：「饒王著刃，亦不畏傷。」元吉再三來刺，既不少中，而槊皆被奪去。元吉力敵十夫，大慚恨。太宗之禦竇建德，謂尉遲公曰：「寡人持弓箭，公把長槍，二人相副，雖百萬眾亦無奈。」乃與敬德馳至敵營，叩其軍門，大呼曰：「大唐秦王，能敵來與汝決！」追騎甚眾，不敢禦。
竇建德之役，既陣未戰，太宗見一少年騎驄馬，鎧甲鮮明，指謂尉遲公曰：「彼所乘馬真良馬也。」言之不已，敬德請取之。帝曰：「輕敵者亡脫，以一馬損公，非寡人願。」敬德自料攻之萬全，乃馳往並擒少年而返，即王世充之兄子偽代王琬。宇文士及在隋亦識之，是馬實內廄之良馬也。帝欲旌其能，並以賜之。
太宗將征遼，衛公病不能從，帝使執政已下起之。不起，帝曰：「吾知之矣。」明日，駕臨其第，執手與別，靖曰：「老臣宜從，但犬馬之疾日月增，甚恐死於道路，仰累陛下。」帝撫其背曰：「勉之，昔司馬仲達非不老病，竟能自強立勛魏室。」靖叩頭曰：「請輿病行。」至相州疾篤，不能進。
駐蹕之役，高麗與靺鞨合軍四十里，太宗有懼色。江夏王進曰：「高麗傾國以拒王師，平壤之守必弱，請假臣精卒五千，覆其本根，則千萬之眾，不戰而降。」
借商，建中二年，京師及江淮借商錢物。
省官，建中三年，天下州縣各省一官。乾元四年敕：下註額內官。元和六年，又減州縣官。
除陌，建中四年敕：「天下州縣，市買交關，每貫五十文，納官。」
間架，建中四年，戶部侍郎趙瓚奏：「天下州縣，屋宇間架，率算錢有差。」
沙門一行，開元中嘗奏玄宗云：「陛下行幸萬里，聖祚無疆，故天寶中幸東都，庶盈萬數。」及上幸蜀至萬里橋，方悟焉。
天寶中，天下無事，選六宮風流艷態者，名「花鳥使」，主宴。
玄宗幸蜀，天廄八駿，其七盡斃於棧道，惟一雲騅存焉。德宗幸梁，亦充禦焉。
五臺山北臺下，有青龍池，約二畝已來，佛經雲「禁五百毒龍」之所。每至盛午，昏霧暫開，比丘及凈行居士方可一觀。比丘尼及女子近，即雷電風雨，當時大作。如近池，必為毒氣所吸，逡巡而沒。
韋獻公夏卿，不經方鎮，惟止於東都留守，郡吏八人，而路公隋、皇甫崖州鎛，皆為宰相；張尚書賈、段給事平仲、衛大夫中行、李常侍翺、李諫議景儉、李湖南詢，皆至顯官，亦名知人矣。
李西臺文獻公，避暑於青龍寺，夢戴白神人云：「昔君氏相宣王致中興，尹男亦佐中興，君宜以吉甫名之。
李相國忠公，貞元十九年為饒州刺史。先是，郡城之東，四牧故府，廢者七稔。公蒞止後，命啟鑰而居之。郡吏以語怪堅請。公曰：「神實正直，正直則神避；妖不勝德，失德則妖興。居之在人。」

