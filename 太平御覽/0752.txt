
《釋名》曰：巧者，合異類共成一體也。
《禮》曰：無作淫巧以蕩上心。
又曰：季康子之母死，公輸若方小，〈公輸若，匠師。方小，言年尚幼，未知禮也。〉斂，般請以機封。〈般，若之族多技巧者，見若掌斂事而年尚幼，請代之，而欲嘗其技巧。〉將從之，〈時人服般之巧。〉公肩假曰：「不可。般，爾以人之母嘗巧，則豈不得以？」〈以，已字。言寧有強使女者與？借於禮作機巧，非也。「以」與「已」，字本同。〉
又曰：目巧之室，則有奧阼。
《周禮》曰：國有六職，百工與居一焉。〈百工，司空事官之屬，於天地四時之職亦處其一也。〉知者創物，〈謂始開端造器物，若《世本》作者是也。〉巧者述之守之世謂之工。〈父子世以相教。〉百工之事，皆聖人之作也。〈事無非聖人所為也。〉爍金以為刃，凝土以為器，作車以行陸，作舟以行水，此皆聖人所作也。〈凝，堅也。〉天有時，地有氣，材有美，工有巧。合此四者，然後可以為良。〈時，寒溫也。氣，剛柔也。良，善也。〉
《續漢書》曰：張衡性精微，有巧藝。作地動儀，以精銅鑄其器，圓徑八尺，形似傾樽；其蓋穹隆，飾以篆文；外有八龍，首銜銅丸，下有蟾蜍承之。其牙發機，皆隱在樽中，周密無際，如一體焉。地動機發，龍即吐丸，蟾蜍張口受丸，聲乃振揚。司者覺知，即省龍機，其餘七首不發，則知地震所從起來也。合契若神，觀之莫不服其奇麗。自古所來，未嘗有也。
《蜀志》曰：諸葛亮性巧，損益連弩，木牛流馬，皆出意焉。〈亮集有其法也。〉
《晉書》曰：嵇康性絕巧而好鍛。宅中有一柳樹甚茂，乃激水環之，每夏月居其下以鍛。
《晉紀》曰：宋王圍慕容超。張綱巧絕於人，乃使綱大治攻具，於是城上火石弓弩無所用之。
《晉陽秋》曰：吳葛衡，字思直，明達天官，能為機巧，故作渾天儀。
又曰：衡陽區紙者，甚有巧思。造作木室，作一婦人居其中。人扣其戶，婦人開戶而出，當戶再拜，還入戶內，閉戶。又作鼠市於中，而四方丈餘，四門，門中有一木人。縱四五鼠欲出門，木人輒推木掩之。門門如此，鼠不得出。又作指南車，及木奴令舂穀作米。中宗聞其巧，詔補尚方左校。
沈約《宋書》曰：石虎使解飛、姚興令狐生造指南車。宋武帝平長安，始得此車。戎狄所制，不甚至精。雖指南，多不審正，回曲頻聚，猶須人力正之。范陽人祖沖之，甚有巧思，常謂宜更搆造。順帝升明末，齊王為相，命沖之造焉。其制甚精，百屈千回，未嘗移變。
《北齊書》曰：高隆之性小巧。至於公家羽儀、百戲服制，時有改易，不循舊典。時論非之。
《文士傳》曰：張衡嘗作鬧筍，假以羽翮，腹中施機，能飛數里。
《後趙錄》曰：邴輔，樂陵人也。好學，多才藝，巧思機智，妙於當時。襄國宮殿台榭，皆輔所營也。
《馬鈞別傳》曰：鈞，字德衡，扶風人。巧思絕世，不自知其為巧也。居貧。舊綾機，五十綜者五十躡，六十綜者六十躡，鈞乃易以十二躡。其奇文異變，因感而作，猶自然而成形，陰陽之無窮。
葛洪《神仙傳》曰：葛由者，蜀人也。刻木作羊，能行。一旦，騎羊入山，遂雲得仙，未知指實也。
《鄴中記》曰：石虎有指南車及司里車，又有舂車木人，及作行碓於車上，動則木人蹋碓，行十里，成米一斛。又有磨車，置石磨於車上，行十里，輒磨一斛。凡此車，皆以朱彩為飾，惟用將軍一人。車行，則眾巧並發；車止則止。中御史解飛、尚方人魏猛變所造。虎至性好佛，眾巧奢靡，不可紀也。嘗作檀車，廣丈餘，長二丈，安四輪，作金佛像坐於車上，九龍吐水灌之；又作一木道人，恆以手摩佛心腹之間；又十餘木道人，長二尺餘，皆披袈裟，繞佛行，當佛前輒揖禮佛，又以手撮香投爐中，與人無異。車行則木人行，龍吐水；車止則止。亦解飛所造也。
《玄中記》曰：奇肱氏善奇巧，能為飛車，從風遠行。
《述異記》曰：魯班石為禹九州圖，今在格城石室山東北岩中。
《西京雜記》曰：長安巧工人丁刻綬者，為恆滿燈，七龍五鳳，雜以芙華蓮藕之奇。又作臥褥香爐，一名被中香爐，其法度，本出房風，至綬更始為之。環轉四固，而爐體常平，可致之被褥，故取被褥為名。又作九層山爐，鏤為奇禽怪獸，諸靈皆自然運動。又作七輪扇，連以七輪，大皆徑尺，並相連續，一人運之，滿堂皆生風寒焉。
又曰：昭陽殿椽桷皆刻作龍蛇縈繞之狀，匠人丁護、李菊所作也。其巧為天下第一。
《涼州記》曰：呂光時，有任射者，自匿為王欣家奴。發覺，應死。躬有奇巧，王爾、魯般之儔也，故赦之。涼風門及大殿歲久傾敗，躬運巧致思，土木俱正。
《王子年拾遺記》曰：需〈音須〉支國去泥離八萬里，其國婦人善織，以五色絲稍內口中，兩手引之，則成文錦，似列燈燭也。
又曰：始皇起游雲台，窮極四方之珍材，搜天下之巧工人，皆能騰虛緣木，揮斤斧於空中。
又曰：始皇二年，蹇消國獻善畫之工，名裂裔。刻白玉為兩虎，削玉為毛，有如真矣。不點兩目睛。始皇點之，即飛去。明年，南郡有獻白虎二頭，始皇使視之，乃是先刻玉者。始命去目睛，二虎不復能去。
《歷代名畫記》曰：吳王趙夫人，丞相趙達之妹，善書畫，巧妙無雙。能於指間，以彩織為龍鳳之錦，宮中號為機絕。孫權常嘆：「巴蜀未平，思得善畫者圖山川地形。」夫人乃進所寫江湖九州山嶽之勢。夫人又於方帛之上，繡作五嶽列國地形，宮中號為針絕。又以膠續絲髪，作為輕幔，宮中號為絲絕。
又曰：宋謝莊，字希逸，性多巧思。制木方丈，圖天下山川土地，各有分理，離之則州別郡殊，合之則寓內為一。
《老子》曰：大巧若拙。
又曰：絕巧棄利，盜賊無有。
《莊子》曰：陶者云：「我善治埴，圓者中規，方者中矩。」〈范土曰陶。陶，化也。埴，黏土也。〉匠人曰：「我善治木，曲者中鈎，直者應繩。」〈曲，鈎也。繩，直也。謂匠人機巧，善能治木，曲直必中鈎繩也。〉夫埴、木之性，豈欲中規矩鈎繩哉？〈土木之性，稟之造物，不求曲直，豈慕方圓？陶者匠人，浪為臧否。〉
又曰：百工有器械之巧則壯。
又曰：巧者勞而智者憂，無能者無所求。
又曰：無為也而笑巧。〈巧者有為以傷神。〉
又曰：覆載天地，刻雕眾形而不為巧，此之謂天樂。〈忘樂而樂足矣。〉
又曰：以瓦注者巧，以鈎注者憚，以黃金注者昏。〈所要愈重，則其心愈棼也。〉
又曰：郢人堊，〈堊，白土。〉漫其鼻端，若蠅翼，使匠石斫之。匠石運斤成風而斫之，盡堊而鼻不傷，郢人立而不失容。宋元君聞之，召匠石曰：「嘗試為寡人為之。」匠石曰：「臣則嘗能斫之，雖然，臣之質死久矣。」
《列子》曰：周穆王西巡，有獻工人名偃師，曰：「臣惟命所試，然臣已有所造，願王先觀之。」穆王曰：「以若俱來，吾與若俱觀之。」越日，偃師謁見王，王曰：「若與偕來者，何人耶？」對曰：「臣之所造能倡者。」穆王驚視之，趨步俯仰言語皆人也。巧夫頷其頤則歌合律，捧其手則舞應節。千變百化，惟意所造。王以為實人也，與盛姬內御並觀之。伎將終，倡者瞬其目，而招王之左右侍妾。王怒，立便欲誅偃師。偃師大懾，立剖散倡者以示王，皆草木膠漆、白黑丹青之所為也。自內則肝膽心肺脾腎腸胃，外則筋骨支節皮毛齒髪，皆假物也，無不畢具者。合會復如初。王誠廢其心，則口不能言；廢其肝，則目不能視；廢其腎，則足不能步。穆王曰：「人之巧，乃與造化同功乎？」詔貳車載之以歸。夫班輸之雲梯，墨翟之飛鳶，自謂能之極也。弟子東門賈、禽滑釐，間以偃師之巧告於二子，二子終身不敢語藝，而時執規矩焉。
又曰：宋人有為其君以玉為楮葉者，三年而後成。亂之楮葉中，而不可別也。此人遂以巧食宋國。列子聞之，曰：「使天地生物，三年而成一葉，則物之有葉者寡矣。故聖人恃道化，而不恃智巧。」〈《韓子》云：象為楮葉。〉
又曰：考成子學幻於尹文先生，三年不告，考成子請其過而求退。尹文先生曰：「昔老聃之祖西也，顧而告余曰：有生之氣，有形之狀，盡幻也。造化之所始，陰陽之所變者，謂之生，謂之死；窮數達變，因形移易者，謂之化，謂之幻。造物者，其巧妙，其功深，故難終難窮；因形者，其巧顯，其功淺，故隨起隨滅。知幻化之不異生死也，始可學夫幻矣。吾與汝亦幻也，奚須學哉？」
《墨子》曰：公輸子削竹木為鵲，成而飛之，三日不下。自以為至巧，墨子謂曰：「子之為鵲也，不如匠為車轄也。」須臾，豎三寸之木，而任五十石之重。故利於人謂之巧，不利於人謂之拙。
《孟子》曰：公輸子之巧，不以規矩不能成方圓也。
《淮南子》曰：昔者楚欲攻宋，墨子聞而悼之，〈墨子名翟，宋大夫。悼，傷也。〉自魯趨而往，十日十夜而不休息，裂衣裳裹足，至於郢，見楚王，〈自，從。趨，走也。郢，楚都也，今南郡江陵北里郢是也。〉曰：「臣聞大王舉兵將攻宋，計必得宋，而後罷之乎？忘其苦眾勞民，頓兵銼銳，負天下以不義之名，而不得咫尺之地，猶且攻之乎？」〈頓，罷。銼，辱。銳，精。攻無罪之宋，故負天下以不義之名。猶且，必也。〉王曰：「必不得宋，又且為不義，曷為攻之？」
墨子曰：「臣見大王之必傷義而不得宋！」王曰：「公輸子，天下之巧士，作為雲梯，設以攻宋，曷為弗取？」〈公輸，魯班號，時在楚。雲梯，攻城具，高長，上與雲齊，故曰云梯。設，施也。〉墨子曰：「公輸設攻，臣請守之。」於是令公輸般設攻宋之械，墨子設守之備，公輸九攻，而墨子九拒之，終弗能入。〈入猶下也。〉於是乃偃兵，輟不攻宋。〈輟，止也。〉
又曰：神機陰閉，剞劂無跡，人巧之妙也，而治世不以為民業。
又曰：工人下漆而上丹則可，下丹而上漆則不可，萬事由此也。
又曰：規矩鈎繩者，乃巧之具也，而非所以為巧。〈巧存於心也。〉
又曰：神明之事，不可以智巧為也，不可以筋力致也。天地所包，陰陽所嘔，雨露所濡，以生萬殊，翡翠玳瑁，碧玉珠文，釆明朗澤；若濡摩而不玩，久而不渝，奚仲不能旅，魯般弗能造，此之謂大巧。
又曰：夫至巧不用劍。〈巧在乎心，故不用劍。〉
又曰：大匠不用斫。
又曰：夫物有以自然，而後人事有治也。故良匠不能斫金，巧冶不能鑠木。金之勢不可斫，而木之性不可鑠也。埏埴而為器，刳木而為舟，爍鐵而為刃，鑄金而為鍾，因其可也。
《尸子》曰：古者亻垂為規矩准繩，使天下仿焉。
《慎子》曰：百工之子，不學而能者，非生而巧也，言有常事。
《傅子》曰：馬先生鈞，天下之巧也。有二子，謂古無指南車，記言之虛也，先生曰：「古有之。」二子以白明帝，詔先生作之，而指南車成。此一異也，從是天下服其巧矣。居京都，城內有地可為園，患無水以溉之。先生乃作翻車，令童兒轉之，而灌水自覆，其巧百倍於常，此二異也。後人有上百戲者，能設而不能動。帝以問先生：「可動否？」鈞曰：「可動。」帝曰：「其巧可益否？」對曰：「可益。」受詔作之，以大木雕搆，使形若輸平，潛以水發焉；設為女樂舞象，使木人擊鼓吹簫，木跳丸擲，自出自入，百官行署，變巧百端，此三異也。先生見諸葛亮連弩，曰：「巧則巧矣，未盡善也。」言作之可令加五倍，嘗試以車輪懸瓴甓數十，飛之數百步矣。馬先生之巧，雖古般輸、墨翟、王爾，漢世張平子，不能過也。
又曰：馬先生為機器未成，裴世子疑而難之，先生口屈不能對。傅子謂：「裴子善乎言而不巧，馬氏長於巧而短於言。巧者，天下之微事。」
《抱朴子》曰：善圍棋者，世謂之棋聖。故嚴子卿、馬綏明有棋聖之名。書聖，皇象、胡昭是也；畫聖，衛協、張墨是也；木聖，張衡、馬鈞是也。
《孔叢子》曰：孔鮒謂陳王曰：「梁人有楊田者，伎巧過人，骨騰肉飛。」
《博物志》曰：近世有田夫，至巧而不自覺也。其婦稱之，猶不自知。乃削木為小麥，試糶之，糴者無疑，歸磨乃覺非麥。
《論衡》曰：傳稱魯般、墨子之巧，刻木為鳶，飛之三日而不集。〈下也。〉夫言其以木為鳶飛之，可也；言其三日不集，增之也。猶世傳言魯般巧亡其母矣，言其巧工為母作木車馬，木人御者，機關備具，載母上台，去而不還，失其母焉。
楊泉《物理論》曰：夫蜘蛛之羅網，蜂之作巢，其巧妙矣，而況於人乎？故工匠之方規圓矩，出乎心巧，成於手跡，非睿敏精密，孰能著勛形成，以周器用哉？
《晉贊》曰：陳勰以工巧見知。
