
《說文》曰：縑，並絲繒也。
《釋名》曰：縑，兼也，其絲細致，數兼於絹。染縑五色，細且致，不漏水也。
《續漢書》曰：張奐少立志節。董卓慕之，使其兄遺縑百疋。奐惡卓為人，絕而不受。
《東觀漢記》曰：王丹資性清白，疾惡豪強。時河南太守同郡陳遵，關西之大俠也。其友人喪親，遵為護喪事，賻助甚豐。丹乃懷縑一疋，陳之於主人前，曰：「如丹此縑，出自機杼！遵聞而有慚色。
又曰：王丹子，有同門生喪親，家在中山，白丹，欲往奔慰。結侶將行，丹怒而撻之，令寄縑以祠焉。或問其故，丹曰：「交道之難，未易言也！」
又曰：上大發關東兵，自將上隴討隗囂，囂眾潰走，圍解。於是置酒高會勞賜，來歙班坐絕席，在諸將之右，賜歙縑千疋。
又曰：馬援行亭鄣，到右北平，詔書賜援鉅鹿縑三百疋。
又曰：蔡彤為襄賁令。是時，盜賊尚未悉平，而襄賁清靜。詔書增秩一等，賜縑百疋，策書勉勵。
《後漢書》曰：趙熹避赤眉難，入丹水，遇更始親屬，皆裸跣塗炭，飢困不能前。〈塗炭者，若陷泥墜火，喻窮困之極也。〉熹見之悲感，所裝縑帛資糧悉以與之，將護歸鄉里。
《東觀漢記》曰：顯宗時，詔賜降胡縑。尚書案事，誤以十為百。上見司農上簿，大怒，召郎將笞之。鍾離意因叩頭曰：「過誤之失，常人所容。若以懈慢為愆，則臣位大罪重，郎位小罪輕。咎皆在臣，臣當先坐。」乃解衣就笞，帝意乃解。
謝承《後漢書》曰：汝南周躬為櫟陽令。功曹萬良為父報仇，自械詣獄。躬解械放良。後良齎鶼五百餉躬，閉門不受。
華矯《後漢書》曰：孝獻伏後，興平二年立為皇后。李傕、郭汜等敗乘輿於曹陽，帝乃潛夜渡河走，六宮皆步行出營。後手持縑數疋，董承使孫微以刃脅奪之，殺傍侍者，血濺後衣。
袁山松《後漢書》曰：天鳳五年，樊崇起兵於莒，號曰：「赤眉」，圍莒數月。或說樊崇曰：「豈有父母之國而攻之乎？」莒中人出縑數千疋以自贖，乃引去。
范曄《後漢書》曰：永平十五年，幸偃師。詔命自殊死以下贖：死罪縑三十疋，右趾至髡、鉗、城旦舂十疋，完城旦至司寇五疋。
又曰：戴封常遇賊，財物悉被略奪，惟余縑七疋。賊不知處，封乃追以與之，曰：「知諸君乏，故送相遺。」賊驚曰：「此賢人也！」盡還其器物。後舉孝廉。
又曰：期門郎程偉妻能通神變化。偉當從出，無衣甚愁。妻即為致兩縑，得以為衣。
《漢官典職儀》曰：尚書郎直，供青縑白綾被。
《魏志》曰：漢桓帝末，董卓為軍司馬，從中郎張奐徵並、涼州有功，賜縑九千疋，卓悉以分與吏士。
《南史》曰：孫謙，齊初為錢塘令，御煩以簡，獄無繫囚。及去官，百姓以謙在職不受餉遺，追載縑帛以送，謙辭不受。
《梁書》曰：何遠輕財好義，周人之急，言不虛妄，蓋天性也。每戲語人云：「卿能得我一妄語，則謝卿以一縑。」眾共伺之，不能記也。
《趙書》曰：中書令徐光奏議，以東郊親耕，改服青縑褲褶。
《後魏書》曰：劉芳初入魏，雖處窮窘之中，而業尚貞固，聰敏過人，篤志墳典。晝則傭書以自資給，夜則誦經不寢，至有易衣並日之弊，而澹然自守，不汲汲於榮利，不戚戚於貧賤，乃著《窮通論》以自慰。常為諸儒傭寫經論，筆跡稱善，卷直一縑，歲中能入百餘疋。如此數年，賴以頗振。
又曰：楊津除侍御中尉。孝文幼沖，文明太后臨朝。津曾入侍左右，忽咳逆失聲，遂吐血數升，藏之衣袖。太后聞聲，閱而不見，問其故，具以實言。遂以敬慎見稱，而賜縑百疋，遷符璽郎。
又曰：李元忠嘗貢齊文襄王葡萄一槃，文襄報以百縑。其見賞重如此。
又曰：高遵性不廉清。在中書時，每假歸山東，必借備騾馬，將從百餘，屯逼人家，不得絲縑滿意，則詬詈不去。旬月之間，縑布千數。郡邑苦之。
又曰：薛叔，字曇珍。正光中，行洛陽令，部內肅然。時以久旱，京師見囚，悉召集都亭理冤滯，洛陽獄有三人。孝明嘉之，賜縑百疋。
《北齊書》曰：賈思伯遷南青州刺史。初，思伯與弟思休師事北海陰鳳，授業竟，無資酬之，鳳遂質其衣服。時人為之語曰：「陰生讀書不免痴，不識雙鳳脫人衣。」及思伯之部，送縑百疋遺鳳，因具車馬迎之。鳳慚不往，時人稱嘆焉。
《隋書》曰：田德懋丁父艱，哀毀骨立，廬於墓側，負土成墳。上聞而嘉之，遣散騎侍郎元志就弔焉。復降璽書，並賜縑二百疋、米百石。復下詔表其門閭。
又曰：文帝幸并州，留高居守。及上還京，賜縑五千疋。
《風俗通》曰：臨淮有一人持一縑到市賣之遂還。值雨，因共披戴。後有人求庇蔭一頭之地。雨霽，因共爭之，各雲「我縑」。丞相薛宣決曰：「縑直數百錢，何足紛紛！」呼騎吏中斷縑，各與半。後人曰：「受恩矣。」前撮之，縑主稱怨不已。宣考，乃嘆服。
《傅子》曰：漢末，魏太祖以天下凶荒，資財乏匱，擬古皮弁裁縑帛以為帙。
何晏《九州論》曰：清河縑總，房子好綿。
荀勗《為晉文王與孫皓書》曰：餉細縑十疋。
《尚書·堯典》曰：舜修五禮，五玉三帛。
《周禮·地官》曰：媒氏，凡嫁子娶妻入幣，純帛無過五兩。
又《春官》曰：肆師之職掌立國祀之禮，以佐太宗伯，〈佐，助也。〉立大祀用玉帛牲。
又《春官·典命》曰：凡諸侯之適子誓於天子，攝其君則下其君之禮一等；未誓則以皮帛繼子男。
又《夏官下·職方氏》曰：并州，其利布帛。
又《冬官·考工記》曰：繼子男執皮帛。〈謂公之孤也，見禮次子男，贄用束帛，而以豹皮表之為飾。〉
又曰：氵柬帛，以欄為灰，渥淳其帛，實諸澤器，淫之以唇。〈渥，讀如繒人渥管之渥。以欄木之灰，漸釋其帛也。鄭司農云：澤器，謂滑澤之器。蜃謂炭也。《士寇禮》曰：素積白履，以魁付之。說曰：魁，蛤也。《周官》亦有白盛之蜃。蜃，蛤也。玄謂：淫，薄粉之，令帛白。蛤，今海旁有焉。〉清其灰而之，而揮之；〈清，澄也，於灰澄而出。，晞之，晞而揮去其蜃。〉而沃之，而之。而塗之，而宿之。〈更渥淳之。〉明日，沃而之。〈朝更沃，至夕之。又更沃，至旦之。亦七日，如漚絲也。〉晝暴諸日，夜宿諸井，七日七夜。是謂水冫柬。
《禮記·月令》曰：季春之月，開府庫，出幣帛，周天下，勉諸侯，聘名士，禮賢者。
又《檀弓上》曰：伯高之喪，孔氏之使者未至。冉子攝束帛、乘馬而將之。孔子曰：「異哉！徒使我不得成禮於伯高。」
又《王制》曰：布帛精粗不中數，廣狹不中量，不鬻不市。
又曰：七十非帛不暖。
又《禮運》曰：後聖有作，治其絲麻，以為布帛。
又《內則》曰：國君世子生，三日，卜士負之，告者宿齋，朝服寢門外，保受乃負之。宰禮負子，賜之束帛。
又曰：婦人，或賜之飲食、衣服布帛，則受而獻諸舅姑。
又《坊記》曰：子云：「禮之先幣帛也，欲民之先事而後祿也。」〈此禮，謂所執之贄以見者也。既相見，乃奉幣帛以修好也。或云：禮之先辭，而後幣帛。〉
《左傳·襄上》曰：季文子卒，大夫入斂。公在位，宰庀家器為葬備。無衣帛之妾，無粟食之馬，無藏金玉，無重器備。
又《哀上》曰：邾茅夷鴻以束帛乘韋，自請救於吳。〈無君命，故言自。〉
《毛詩·鹿鳴》曰：《鹿鳴》，燕群臣嘉賓也。既飲食之，又實幣帛筐篚，以將其厚意。
《周易·賁卦》曰：賁於丘園，束帛戔戔。
《春秋元命苞》曰：須女四星十二度，主布帛。
《史記》曰：武帝使使束帛加璧，安車駟馬迎申公。
又曰：子貢結駟連騎，束帛之幣，以聘享諸侯。所至，國君無不界迎與抗禮者。夫使孔子名布揚於天下者，子貢先後之也。
又曰：帛千鈞比千乘家。
又曰：陳勝乃丹書帛，言「陳勝王」，置人所罾魚腹中。卒買魚得書，怪之。
《漢書》曰：武帝使東方朔射覆，中，上曰：「善！」賜帛十疋。郭舍人曰：「朔，齊人，多變更。致他物射之，中則臣榜百，不中賜臣帛。」朔又中，乃榜舍人。
又曰：館陶公主乃命私府曰：「董君所發，一日金滿百斤，錢滿百萬，帛滿千疋。乃白之。」
又曰：婁護為諫議大夫，使郡國，護假貸，多持幣帛，過齊，上書求上先人冢，因會宗族故人，各以親疏遺以束帛，一日散百金之費。
《東觀漢記》曰：耿純於邯鄲見上，遂自結納，獻馬及縑帛數百疋。
又曰：長安語云：「城中好廣袖，四方用疋帛。」
范曄《後漢書》曰：明帝崩，諸貴人當徙居南宮。馬太后感析別之懷，賜越帛三千端、雜帛二千疋。
又曰：永平六年，洛山出寶鼎，廬江太守獻之於廟，賜三公帛五十疋，九卿、二千石半之。
《續漢書》曰：宋秉，字巨公，拜御史中丞。布被瓦器，居不粟馬，出無從車。車駕幸其府舍，嘆曰：「雖楚國二龔，不如雲陽宣巨公！」賜布帛、帷帷、什器。
《後漢書》曰：公孫述造十層赤樓帛蘭船，蓋以帛飾其欄檻也。
《魏略》曰：陳留邯鄲淳奏《投壺賦》，文帝以為尚書郎，賜帛十疋。
《魏志》曰：張伯英專精於書，凡家之衣帛，必書而後練。
《晉陽秋》曰：董威輦常宿白社地，時乞於市，得殘碎繒，結以自覆；金帛桂綿，則不肯受。
沈約《宋書》曰：文帝袁皇后每就上求錢帛贍家。上性節儉，所得不過錢三五萬、帛三五十疋。
《南史》曰：宋鮑昭嘗謁臨川王義慶，未見知，欲貢詩言志，人止之曰：「卿位尚卑，不可輕忤大王。」昭勃然曰：「千載上有英才異士，沉沒而不聞者，安可數哉？大丈夫豈可遂蘊智能，使蘭艾不辯，終日碌碌與燕雀相隨乎！」於是奏詩，義慶奇之，賜帛二十疋。
《齊書》曰：劉顯將之尋陽，朝賢畢祖道，顯懸帛十疋，約曰：「儉衣來者以賞之。」眾人竟改常服，不過長短之間。顯曰：「將有甚於此矣！」既而周弘正綠絲布褲繡假種軒昂而至，折標取帛。
《梁書》曰：郭祖深清儉，常服故布襦，素木案，食不過一肉。有姥餉一早青瓜，祖深報以疋帛。後有富人效之以貨，鞭而徇眾，朝野憚之。
《後魏書》曰：高允拜中書令。帝幸允第，惟草屋數間，布被袍，廚中鹽菜而已。帝嘆息曰：「古人之清貧，豈有此乎！」即賜帛五百疋、粟千斛。
又曰：葦珍，字靈智，累遷顯武將軍、郢州刺史，所在有聲績。朝廷嘉之，遷龍騎將軍，賜驊騮二疋、帛五十疋、谷三百斛。珍乃召集州內孤貧者，謂曰：「天子謂我能撫綏卿等，故賜以谷帛。吾何敢獨當？」遂以所賜悉分與之。
《隋書》曰：文帝嘗遣高大閱於龍台澤。諸軍部伍多不齊整，惟閻毗一軍法制肅然。言之於上，時蒙賜帛。
又曰：張定和初為侍官。會平陳之役，定和當從徵，無以自給，其妻有嫁時衣服，定和將鬻之。妻靳固不與，定和於是遂行。以功拜儀同，賜帛千疋。遂棄其妻。
《唐書》曰：高祖傾府藏以賜勛人，而又患國計不足。劉義節進計曰：「今義師數十萬，並在長安，樵薪貴而布帛賤。若伐街衢及苑中之樹為樵，易布帛，歲取數十萬，立可致也。又藏內繒絹，疋皆有餘，軸之使申，截剩物以供雜費，動盈千餘萬疋。」高祖並從之，大收其利。
又曰：太宗召太子舍人陸惇信，勞之曰：「爾所錄古先太子善惡之事，多所規諷，誠有可嘉。」因賜帛五十段。
又曰：貞觀中，皇后所生長樂公主將出，降敕資送倍於長公主。魏徵諫以「漢明帝以朕子安得同於先帝子」。後聞之，以為難，可謂正直社稷之臣也。固請遣中使齎帛五百疋賜徵。
又曰：貞觀十一年，賜遭水之家帛十五疋，半毀者八疋。
又曰：王君廓少孤貧無行，以剽劫為業，亡命聚徒，以逆鬢竹器籠人頭，而奪其繒帛。
又曰：開成中，以諫議大夫蕭ㄈ為楚州刺史。ㄈ故相亻免之弟。將赴任，延英候辭。上曰：「蕭亻免是先朝賢相，筋力未衰，即須一來京國。朕今賜手詔，及賜帛三百疋，以備山谷所乏。」
《戰國策》曰：公子魏牟過趙，趙王坐前有尺帛，且令工以為冠。趙王曰：「公子臨寡人，願聞所以為天下。」魏牟曰：「王能重王之國若是尺帛，則王之國大治矣！王有此尺帛，何不令郎中以為冠？為冠而敗之，奚虧王國？而王必待工乃使之？今社稷為丘墟，先人不血食，王不以與工，乃與幼艾也！」〈事具冠門。〉
《河圖玉板》曰：崑崙以東得大秦之國，人長十丈，皆衣帛。
《韓詩外傳》曰：孔子之齊，遇程丕子於譚、郯之間，傾蓋而語終日。孔子曰：「取束帛十疋，以贈先生。」
又曰：孔子、顏淵登魯東山，望吳昌門，淵曰：「見一疋練前有生藍。」子曰：「白馬蘆芻也。」
《東方朔別傳》曰：武帝幸甘泉，長平阪道中有蟲覆地如赤肝。朔曰：「必秦獄處也。夫愁者，得酒而解。」乃取蟲置酒中，立消麋。賜帛百疋。後屬車上盛酒，為此故也。
《法言》曰：禽獸食人之食，土木衣人之帛，穀人不足於晝，絲人不足於夜，此謂惡政也。
《風俗通》曰：諸侯相贈，乘馬束帛。束為帛，與馬相疋。
崔寔《四民月令》曰：八月清風戒寒，趣絹縑帛。
荀卿《禮賦》曰：爰有大物，非絲非帛，文釆成章。
邯鄲淳《上受命述詔》曰：淳作此甚典雅，斯亦美矣，朕何以堪之哉？其賜帛四十疋。
