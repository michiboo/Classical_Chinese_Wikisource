
《唐書》曰：高祖神堯皇帝姓李氏，諱淵。其先隴西狄道人。涼武昭王暠七代孫也。暠生歆。歆生重耳，仕魏爲弘農太守。重耳生熙，爲金門鎮將，領豪族鎮武川，因家焉。儀鳳中，追尊宣皇帝。熙生天賜，仕魏爲幢主。儀鳳中，追尊光皇帝。生皇祖，諱虎，後魏左僕射，封隴西郡公，與周文帝及太保李弼、大司馬獨孤信等以功參佐命，當時稱爲「八柱國」，家乃賜姓大野氏。周受禪，追封唐國公。至隋文帝作相，還復本姓。武德初，追尊景皇帝，廟號太祖。皇考諱昞，周安州總管、柱國大將軍，襲唐國公，謚曰仁。武德初，追尊元皇帝，廟號世祖。高祖以周天和元年生於長安，七年襲唐國公。及長，倜儻豁達，任性直率，寬仁容衆，無貴賤鹹得其歡心。隋受禪，補千牛備身。文帝獨孤皇后，即高祖之從母也。由是特見親愛，累轉譙、隴、岐三州刺史。有史世良者，善相人，謂高祖曰：「公骨法非常，必爲人主，願自愛，勿忘鄙言。」高祖頗以自負。大業初，爲滎陽、樓煩二郡太守，征爲殿內少監。九年，遷衛尉少卿。遼東之役，督運於懷遠鎮。及楊弘感反，詔高祖馳驛鎮弘化郡，兼知關右諸軍事。高祖曆試中外，素樹恩德，及是結納豪傑，衆多款附。時煬帝多所猜忌，人懷疑懼。會有詔徵高祖詣行在所，遇疾未謁。時甥王氏在後宮，帝問曰：「汝舅何遲？」王氏以疾對，帝曰：「可得死不？」高祖聞之益懼，因縱酒沉湎，納賄以混其跡焉。十一月，煬帝幸汾陽宮，命高祖往山西、河東黜陟討捕。師次龍門，賊帥母端兒帥衆數千薄於城下，高祖從十餘騎擊之，所射七十發，皆應弦而倒，賊乃大潰。十三年，爲太原留守，郡丞王威、武牙部將高君雅爲副將。群賊蜂起，江都阻絕，太宗以晉陽令劉文靜及門下客長孫順德、劉弘基各募兵，旬日間，衆且一萬，密遣使召世子建成及元吉於河東。威與君雅見兵大集，恐高祖爲變，相與疑懼，請高祖祈雨於晉祠，將爲不利。晉陽鄉長劉世龍知之，以告高祖，陰爲之備。五月甲子，高祖與威、君雅視事，太宗密嚴兵於外，以備非常。遣開陽府司馬劉政會告威等謀反，即斬之以徇，遂起義兵。遣劉文靜爲使於突厥始畢可汗，令率兵相應。六月甲申，命太宗將兵徇西河，下之。癸巳，建大將軍府，幷置三軍，分爲左右；開倉庫以賑窮乏，遠近響應。秋七月，高祖率兵西圖關中，以元吉爲鎮北將軍、太原留守。癸丑，發自太原，有兵三萬。景辰，師次靈石縣，營於賈胡堡。隋武牙郎將宋老生屯霍邑以拒義師。會霖雨積旬，饋運不給，高祖命旋師，太宗切諫乃止。有白衣老父詣軍門曰：「余爲霍山神使謁唐皇帝曰：八月雨止，路出霍邑東南，吾當濟師。」高祖曰：「此神不欺趙無恤，豈負我哉！」八月辛巳，高祖引師趨霍邑，斬宋老生，平霍邑。景戌，進下臨汾郡及絳郡。癸巳，至龍門，突厥始畢可汗遣康稍利率兵與劉文靜會於麾下。隋驍衛大將軍屈突通鎮河東，津梁斷絕，關中向義者頗以爲阻。於是水濱居人，競進舟楫，不謀而至者，前後數百人。九月壬寅，馮翊賊帥孫華、土門賊帥白玄度各率其衆送款，幷具舟楫以待義師。高祖令華與統軍王長諧、劉弘基引兵渡河。屈突通遣其虎牙郎將桑顯和率兵數千，夜襲長諧，義師不利。太宗以游騎數百掩其後，顯和潰散，義師復振。丙辰，馮詡太守蕭造以郡來降。戊午，高祖親率衆圍河東，屈突通自守不出，乃命攻城，不利而還。文武將吏請高祖領太尉，加置僚佐，從之。華陰令李孝常以永豐倉來降。庚申，唐高祖率軍濟河，舍長於春宮。三秦士庶至者日以千數，高祖禮之，鹹過所望，人皆喜悅。景寅，遣隴西公建成、司馬劉文靜屯兵永豐倉，兼守潼關，以備他盜。太宗率劉弘基、長孫順德等前後數萬人，自渭北徇三輔，所至皆下。高祖從父弟神通起兵縣，柴氏婦起兵於司竹，至是幷與太宗會。乙亥，命太宗自渭汭屯兵阿城，隴西公建成自新豐趣霸上。高祖率大軍自下邽西上，經煬帝行宮園苑，悉罷之，宮女放還親屬。冬十月辛巳。至長樂宮，有衆二十萬。隋京師留守刑部尚書衛文升、右翊將軍陰世時、京兆郡丞滑儀挾代王侑以拒義師。高祖遣使至城下，喻以匡服之意，再三，皆不報。諸將固請圍城。十一月景辰，攻拔京城。衛文升先以病死，以陰世師、滑儀等拒義兵，幷斬之。癸亥，率百僚，備法駕，立代王侑爲天子，遙尊煬帝爲太上皇，大赦，改年爲義寧。甲子，隋帝詔加高祖假黃鉞、使持節、大都督內外諸軍事、大丞相，進封唐王，總錄萬機。以武德殿爲丞相府，改教爲令。以隴西公建成爲唐國世子；太宗爲京兆尹，改封秦王；姑臧公元吉爲齊公。十二月癸末，丞相府置長史、司錄以下官僚。金城賊帥薛舉寇扶風，命太宗爲元帥擊之。遣趙郡公李恭招慰山南，所至皆下。癸巳，太宗大破薛舉之衆於扶風。屈突通自潼關奔東都，劉文靜等追擒於閿鄉，虜其衆數萬。河南大守蕭瑀以郡降。丙午，遣雲陽令詹俊、武沂縣正李仲兗徇巴蜀，下之。二年春正月戊辰，世子建成爲撫寧大將軍、東討元帥，太宗爲副，總兵七萬，徇地東都。三月景辰，右屯衛將軍宇文化及弒隋太上皇於江都宮，立秦王浩爲帝，自稱大丞相。徙封太宗爲趙國公。戊辰，隋帝進高祖位相國，總百揆，備九錫之禮。唐國置丞相以下，立皇高祖以下四廟於長安通義裏第。夏四月戊戌，世子建成及太宗自東都班師。五月乙巳，天子詔高祖冕十二旒，建天子旌旗，出警入蹕。王后與王子王女爵命之號，一遵舊典。戊午，隋帝詔遣使持節、兼太保、刑部尚書、光祿大夫、梁郡公蕭造，兼太尉、司農少卿裴之隱奉皇帝璽綬於高祖。高祖辭讓，百僚上表勸進，至於再三，乃從之。隋帝遜於舊邸。改大興殿爲太極殿。
甲子，高祖即皇帝位於太極殿，命刑部尚書蕭造兼太尉，告於南郊，大赦天下，改隋義寧二年爲唐武德元年。官人百姓，賜爵一級，義師所行之處，給復三年。罷郡置州，改太守爲刺史。丁卯，宴百官於太極殿，賜帛有差。東都留守兵立隋越王侗〈音同〉。爲帝。壬申，命相國長史裴寂等修律令。六月甲戌，太宗爲尚書令，廢隋《大業律令》，頒新格。己卯，備法駕，迎皇高祖宣簡公已下神主，於太廟。追謚妃竇氏爲穆皇后。庚辰，立世子建成爲皇太子。封太宗爲秦王，齊國公元吉爲齊王。諸州總管加號使持節。癸未，封隋帝爲阝國公。薛舉寇涇州，命秦王爲西討元帥征之。改封永康王神通爲淮安王。壬辰，加秦王雍州牧，餘官如故。秋七月，秦王與薛舉大戰於涇州，我師敗績。八月壬午，薛舉死，其子仁杲復僭稱帝，命秦王爲元帥以討之。涼州賊帥李軌以其地來降，拜涼州總管，封涼王。九月乙巳，親錄囚徒。辛未，追謚隋太上皇爲煬帝。宇文化及至魏州，鴆殺秦王浩，僭稱天子，國號許。冬十月，李密率衆來降。十一月，秦王大破薛仁杲於淺水原，降之，隴右平。乙巳，涼王李軌僭稱天子於涼州。詔頒五十三條格，以約法緩刑。十二月壬申，加秦王太尉、陝東道大行台。庚子，李密叛於桃林，行軍總管盛彥師追討，斬之。二年春二月丁酉，竇建德攻宇文化及於聊城，斬之，傳首突厥。閏月辛丑，劉武周侵我幷州。己酉，李密舊將徐世以黎陽之衆及河南十郡降，授黎州總管，封曹國公，賜姓李氏，庚戌，上微行都邑，以察俗，即日還宮。甲寅，賊帥朱粲殺我使散騎常侍段確，奔洛陽。夏四月乙巳，王世充篡越王侗位，僭稱天子，國號鄭。辛亥，李軌爲其僞尚書安興貴所執以降，河右平。九月辛未，賊帥李子通據江都，僭稱天子，國號吳。沈法興據毗陵，僭稱梁王。丁丑，和州賊帥杜伏威遣使來降，授和州總管、東南道行台尚書令，封楚王。裴寂與劉武周將宋金剛戰於介州，我師敗績，右武衛大將軍姜寶誼死之。幷州總管、齊王元吉懼武周所逼，奔於京師，幷州陷。乙未，京師地震。甲子，上親祠華岳。十一月景子，竇建德陷黎陽，盡有山東之地。淮安王神通、左武衛大將軍李世皆沒於賊。十二月景申，永安王李基、工部尚書獨孤懷恩、總管於筇爲劉武周將宋金剛掩襲，幷殺焉。甲辰，狩於華山。壬子，大風拔木。三年春正月辛巳，幸蒲州，命祀舜廟。癸巳上至自蒲州。甲午，李世於竇建德所自拔歸國。建德僭稱夏王。四月甲寅，加秦王益州道行台尚書令。秦王大破宋金剛於介州，金剛與武周俱奔突厥，遂平幷州，僞總管尉遲敬德等以介州降。六月壬辰，徙封楚王杜伏威爲吳王，賜姓李氏，加授東南道行台尚書令。景午，親錄囚徒。七月壬戌，命秦王率諸軍討王世充。遣皇太子鎮蒲州，以備突厥。景申，突厥殺劉武周於白道。冬十月庚子，懷戎賊帥高開道遣使降，授蔚州總管，封北平郡王，賜姓李氏。四年五月己未，秦王大破竇建德之衆於武牢，擒建德，河北悉平。丙寅，王世充舉東郡降，河南平。秋七月甲子，秦王凱旋，獻俘於太廟。丁卯，大赦天下。廢五銖錢，行開元通寶錢。斬竇建德於市，流王世充於蜀。甲戌，建德餘黨劉黑闥據漳南反，置山東道行台尚書省於州。秋八月，兗州總管徐圓朗舉兵反，以應劉黑闥，僭稱魯王。冬十月乙丑，加秦王天策上將軍，位在王公上，領司徒、陝東道大行台尚書令；齊王元吉爲司空。乙巳，趙郡王李恭平荊州，獲蕭銑。五年春正月景申，劉黑闥據州，僭稱漢東王。三月丁未，秦王破劉黑闥於水上，盡復所陷州縣，黑闥亡奔突厥。蔚州總管、北平王高開道叛，寇易州。夏四月庚戌，秦王還京師，高祖迎勞於長樂宮。壬申，代州總管、定襄郡王大恩爲虜所敗，戰死。六月，劉黑闥引突厥寇山東。置諫議大夫官員。秋七月，隋漢陽太守馮益以南越之地來降，嶺表悉定。八月辛亥，以、荊、幷、幽、交五州爲大總管府。改封恆山王承乾爲中山王。葬隋煬帝於揚州。景辰，突厥頡利寇雁門。己未，進寇朔州。遣皇太子及秦王討擊，大敗之。冬十月己酉，遣齊王元吉擊劉黑闥於州。時山東州縣多爲黑闥所守，所在殺長吏以應之。行軍總管、淮陽王道玄與黑闥戰於下博，道玄敗沒。十一月甲申，命皇太子率兵討劉黑闥。景申，幸宜州，簡閱將士。十二月庚辰，校獵於華池。庚申，至自宜州。皇太子破劉黑闥於魏州，斬之，山東平。六年春二月辛卯，校獵於驪山。三月乙未，幸昆明池，宴百官。夏四月己未，幸舊宅，改爲通義宮，曲赦京城繫囚，於是置酒高會，賜從官帛各有差。癸酉，以尚書右僕射、魏國公裴寂爲左僕射，中書令、宋國公蕭瑀爲右僕射。秋七月，突厥頡利寇朔州，遣皇太子及秦王屯幷州以備之。八月壬子，東南道行台僕射輔公祏據丹陽反，僭稱宋王。遣趙郡王孝恭及嶺南道大使、永康縣公李靖討之。景寅，吐谷渾內附。九月景子，突厥退，皇太子班師。七年二月丁巳，幸國子學，親臨釋奠。改大總管府爲大都督府。三月戊寅，廢尚書省六司侍郎，增吏部郎中秩正四品，掌選事。戊戌，趙郡王孝恭大破輔公祏，擒之，丹陽平。夏四月庚子，大赦天下，頒行新律令。以天下大定，詔遭父母喪者聽終制。五月，造仁智宮於宜州之宜君縣。李世討徐圓朗，平之。六月辛丑，幸仁智宮。秋七月，州地震山崩，江水咽流。八月戊辰，突厥弘音髓幷州，京師戒嚴。壬午，突厥退。乙末，京師解嚴。八年夏六月甲子，幸太和宮。突厥弘定州，命皇太子往幽州，秦王往幷州，以備突厥。八月，幷州道總管張公謹與突厥戰於大谷，王師敗績，中書令溫彥博沒於賊。九月，突厥退。冬十月辛巳，幸周氏陂校獵，因幸龍躍宮。九年春正月景申，命州縣修城隍，備突厥。尚書左僕射、魏國公裴寂爲司空。二月庚申，加齊王元吉爲司徒。戊寅，親祀社稷。三月辛卯，幸昆明池。
六月庚申，秦王以皇太子建成與齊王元吉同謀害己，率兵誅之。詔立秦王爲皇太子，總統萬機，大赦天下。八月癸亥，詔傳位於皇太子。尊帝爲太上皇，徙居弘義宮，改名太安宮。貞觀八年三月甲戌，高祖宴西突厥使者於兩儀殿，顧謂長孫無忌曰：「當今蠻夷率服，古未嘗有。」無忌上千萬歲壽。高祖大悅，以酒賜太宗。太宗又奉觴上壽，流涕而言曰：「百姓獲安，四夷鹹附，皆尊奉聖旨，豈臣之力！」於是太宗與文德皇后立進禦膳，幷上服禦衣物，一同家人常禮。是歲，閱武於城西，高祖親自臨視，勞將士而還。置酒於未央宮，三品已上鹹侍。高祖命突厥頡利可汗起舞，又遣南越酋長馮智戴詠詩，既而笑曰：「胡、越一家，自古未之有也。」太宗奉觴上壽曰：「臣早蒙慈訓，教以文道，爰從義旗，平定京邑。重以薛舉、武周、世充、建德，皆上稟神算，幸而克定。三數年間，混一區宇，天慈崇寵，遂蒙重任。今上天垂祐，時和歲阜，被髮左衽，幷爲臣妾。此豈臣智力，皆由上稟聖算。」高祖大悅，群臣皆呼萬歲。九年五月庚子，高祖大漸，下詔從漢制，以日易月，園陵制度，務從儉約。是日，崩於太安宮之垂拱前殿，年七十。謚曰：大武皇帝，廟號高祖。葬獻陵。高宗上元元年，改上尊號曰神堯皇帝。天寶十三年，上尊號曰神堯大聖大光孝皇帝。
