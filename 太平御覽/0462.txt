
《魏志》曰：袁紹領冀州牧，從事沮授說紹曰：「將軍屬廢立之際，忠義奮發。雖黃巾猾亂，黑山跋扈，舉軍東向，則青州可定；還討黑山，則張燕可滅。迎大駕於西京，復宗廟於洛邑，號令天下，以討未服，以此爭鋒，誰敵之？」紹喜。
王沉《魏書》曰：桓階，字伯緒。天下亂，太祖興義兵，袁紹強盛，劉表舉州應之。階說其守張羨曰：「夫舉事而不本於義，未有不敗者也。曹公雖弱，扶義而起，奉王命以討有罪。」羨曰：「善矣！」
魚豢《魏典略》曰：蘇秦四說秦惠王，書十上，而說不行。
《蜀志》曰：曹公追先主與諸葛亮至於夏口，亮曰：「事急矣，請求救於孫將軍。」亮說權曰：「曹操之衆，遠來疲弊，聞追豫州，騎一日一夜行三百里，此所謂強弩之末不能穿魯縞者。今將軍誠與豫州協規同力，破操軍必矣。」權大悅，即幷力拒曹公，敗於赤壁。
又曰：曹公追先主至於夏口，諸葛亮曰：「事急矣，請奉命求救於孫將軍。」時權軍柴桑，觀望成敗，亮說權曰：「海內大亂，將軍起兵江東，劉表豫州收衆漢南，與曹操幷爭天下。今操芟荑大難，略已平矣，遂破荊州，威震四海。英雄無所用武，故豫州牧遁逃至此。將軍量力而處之：若能以吳、越之衆與中國抗衡，不如與之絕；若不能當，何不按兵束甲，北面而事之！今將軍外托服從之名，而內懷猶豫之計，事急而不斷，禍至無日矣！」
《晉中興書》曰：蘇峻反，溫嶠推陶侃爲盟主。侃欲西歸，嶠說侃曰：「天子幽逼，社稷危殆，四海臣子，肝腦塗地，嶠等與公致命之秋。事若克濟，則臣主同休；如其不然，身雖灰滅，足以謝責於先帝。今之事勢，義無旋踵，騎虎之勢，可得下平。公若違衆獨反，衆心必沮；沮衆以敗事，義旗將回指於公矣。」侃無以對，遂留不去。
又曰：建興初，祖逖進說曰：「晉室之亂，非上無道而逃民怨叛也。由藩王爭權，自相誅滅，遂使戎狄乘隙，毒流中原。今天下既被殘酷，遺黎思本，人有奮擊之心，但悉無所憑倚。大王誠能命將帥，使若逖等執殳前驅，上爲國家雪恥，下爲百姓請命，則郡國豪傑必因風響起，沉溺之民欣於來蘇也。掃灑中原，清復寰宇，此千載之一時，願大王圖之。」中宗於是始欲疆理神州。
又曰：劉牢之屯洌州，桓玄至於湖熟，遣牢之族舅何睦說曰：「今君戰敗則傾宗，戰勝亦覆族，欲以是安歸乎？孰若翻然改圖，惟理是宅，則身與金石等固，名與天壤無窮哉？」牢之得說，詣玄請降也。
范亨《燕書》曰：晉室大亂，高祖方經略江東，高詡說高祖曰：「自王公政錯，士人失望。繈負歸公者，動有萬數。今王氏敗沒，而福宿見尾箕，其兆可見也。今晉室雖衰，人心未變。宜遣貢使江東，亦有所尊，然後仗義聲以掃不庭，可以有辭於天下。」高祖深納焉。
《宋書》曰：二凶構逆，王僧達回惑，不知所從。有客說之曰：「爲君計，莫若承義師之檄，移告傍郡，使工言之士，明示禍福也。」
《唐書》曰：李懷光屯軍咸陽，反狀始萌。李景略時說懷光，請復宮闕，迎大駕，懷光不從。景略出軍門慟哭曰：「誰知此軍一旦陷於不義？」軍士相顧，甚義之，因退歸私家。
又曰：柏耆者，將軍良器之子。素負志略，學縱橫家流。會王承宗以常山叛，朝廷厭兵，欲以恩澤撫之。耆於蔡州行營以畫幹裴度，請以朝旨奉使鎮州，乃自處士授左拾遺。既見承宗，以大義陳說，承宗泣下，請質二男，獻兩郡，由是知名。
韋昭《吳書》曰：將軍曹仁在公安拒守，呂蒙令虞翻說之。翻至城門，仁不肯相見，乃爲書曰：「將軍守榮逃帶之城而不降，死戰則毀宗滅祠，爲天下笑，幸熟思焉。」仁得書，流涕而降之。
《太公六韜》曰：文王齋戒三日，乘田車田馬田於渭之陽。呂尚以竿以漁曰：「今臣言至情不諱，君其惡之乎？緡微餌明，小魚食之；緡調餌多，大魚食之。夫魚食於餌乃牽於緡，人食其祿而服於君。故以餌取魚，魚可殺；以祿取人，人可竭也。」
《春秋後傳》曰：梁以張儀爲，齊楚怒，約而攻梁，雍沮曰：「請令解攻。」雍沮謂齊、楚之王曰：『王亦聞張儀之約秦王乎？」曰：『王若相儀於梁，齊楚惡儀必攻魏，魏戰而勝，是齊楚之兵折而儀固得梁矣。若不勝，梁必事秦，以持其國，必割地以賂王。若欲復攻，其弊不足以應秦。』此儀之所以與秦王陰相約也。」齊楚王曰：「善。」乃遽解兵。
又曰：魏加問春申君：「聞欲將臨武君，有之乎？」曰：「有矣。」加曰：「臣少之時好射，臣願以射譬，可乎？」春申君曰：「可。」曰：「更嬴與魏王處廩下，更嬴謂魏王曰：臣能爲王虛發而下鳥。有間，雁來，更嬴虛發而鳥下。魏王曰：然則射可至此乎！更嬴曰：此孽也。王曰：何以知之？對曰：其飛徐而鳴悲者，故創痛也。鳴悲者，久失群也，今臨武君嘗爲秦孽，不可爲距秦之將也。」
又曰：皇甫嵩既破黃巾，威震天下，故信都令漢陽閻忠說嵩曰：「難得易失者，時也；時至不旋踵者，機也。故聖人常順時而動知者，必因機以發。今將軍遭難得之時，蹈機而不發，將何以權大名乎！」
又曰：劉備救徐州刺史陶謙，會謙病死。伏波將軍陳登說備曰：「今欲爲使君合衆十萬，上可以匡主濟人，成五霸之業，下可以割地守境，書名竹帛。若使君不聽，登亦未聽使君得發。」備遂領徐州。
孔演《漢魏春秋》曰：興平玄年，曹公復征陶謙，陳宮說張邈曰：「雄傑幷起，君以千里之衆，當四戰之地，撫劍顧盼，亦足以爲人豪，而反制於人，不以鄙乎！」
《魏氏春秋》曰：鍾會陰懷異圖，薑維見而知其心，謂可構成擾亂以圖克復，乃詭說之曰：「君自淮南已來，算無遺策，晉道克昌，皆君爲之。今復定蜀，威德大震，其民高其功，而主畏其謀，欲以此安歸乎！夫韓信不背漢於擾攘，而見疑於既平；大夫種不從范蠡於五湖，卒伏劍而亡。彼豈暗主愚臣哉？利害使之然也。今君大功既立，大德已著，何不法陶朱公泛舟絕跡，全功保身，登峨嵋之嶺而從赤松游乎？」會曰：「君言遠矣，我不能行，且爲全身之道，或未盡於此也。」維曰：「其他則君智力之所能，無煩於老夫矣。」由是情好欣甚。
《周載》曰：薄疑者，衛之居士也。疑進說衛嗣君以王道，嗣君悅，延之以相，辭曰：「疑之母以疑爲賢，然與疑議家事既定，則又決之所幸蔡嫗，故事多不就。母子之間猶不免乎蔡嫗之議，今人主皆有蔡嫗，而於臣非骨肉之親，安得不敗？」君曰：「寡人聞命。」遂相之，委以從事。
《江表傳》曰：曹公聞周瑜年少有俊才，謂可游說動也。密下揚州，遣九江蔣幹有儀容，以才辯見稱，獨步江淮之間，莫與爲對。乃布衣葛巾，自托私行詣瑜，瑜出迎之，立謂�曰：「子翼卿苦遠江湖，爲曹氏作說客耶？」�曰：「吾與足下州里，中間別隔，遙聞芳烈，故來敘闊，幷觀雅頌，而雲說客，無乃逆詐乎！」瑜曰：「吾雖不及夔、曠，聞弦賞音，足知雅曲也。」因延�入，爲設酒食。後三日，瑜請�與周觀營中，行視倉庫軍資器仗，言訖，還飲宴，示之侍者服飾珍玩之物。因謂�曰：「丈夫處世，一遇知己，外守君臣之義，內結骨肉之恩，言行計從，禍福共之。假使蘇、張更生，酈叟復在，吾猶拊其背而折其辭，豈足下幼生所能移乎！」�但笑，終無所言。�還，稱瑜雅量，非言辭所所間。中州之士亦以此多之。
王充《論衡》曰：傅稱蘇秦、張儀縱橫之術習之於鬼谷先生。掘地爲坎，曰：「能下，說令我泣，出則能分人主之地。」蘇秦下，說鬼谷先生泣沾衿；張儀下，說鬼谷先生泣亦沾衿。
劉向《說苑》曰：孫卿曰：夫談說之術，端盛以處之，堅強以持之。
《莊子》曰：昔趙文王喜劍，劍士日夜相擊於前。太子悝患之，乃使以千金奉莊子，莊子不受。請持劍服，劍服成，乃見王曰：「臣有三劍，有天子劍，有諸侯劍，有庶人劍。天子之劍，包以四夷，裹以四時，一用天下服。此天子之劍。」於是文王不出宮三月，劍士皆伏弊之也。
《列子》曰：鄧析操兩可之說，設無窮之弊。
韓子《說難》篇曰：不可不察愛憎之主而後說焉。
又《說難》篇曰：凡事以密成，亦以泄禍。未必其身泄也，而語及所匿之事，如此者身危矣。
又《說難》篇曰：龍喉下有逆鱗，有嬰之則必煞人；人主亦有逆鱗，說者能無嬰人主之逆鱗，則幾死矣。
又《說難》篇曰：大意無所拂悟，辭言無所擊排，然後極騁智辯焉。
又《說難》篇曰：略事陳意，則曰怯懦而不盡；慮事廣肆，則曰草野而倨侮。此說之難也。
又《說難》篇曰：凡說得親近不疑，而得盡其辭也。
《鬼穀子》曰：《抵〈音熙〉篇》云：「者始有朕，可抵而塞，可抵而卻。聖人知之，獨保其用。因作說事。
又曰：《量權篇》云：「與智者言，依於博；與博者言，依於辯；與辯者言，依於要。此其說也。」
又曰：《午合篇》云：「伊尹五就桀，五就湯，然後合於湯。呂尚三入殷朝，三就文王，然後合於文王。此天知之至，歸之不疑。」注云：伊尹、呂尚各以至知說聖王，因澤釣行其術策。
又曰：《摩意篇》云：「摩者，揣之也。說莫難於悉行，事莫難於必成。」注曰：摩不失其情，故能建功。
又曰：《量權篇》云：「言有通者從其所長，言有塞者避其所短。」注曰：人辭說條通理達，即敘述從其長者，以昭其德。人言壅滯，即避其短，稱宣其善，以顯其行。言說之樞機，事物之志務者也。
又曰：《反覆篇》云：「其和也，若比目魚；其司言也，若聲與響。」注曰：和，答問也。因問而言，申敘其解，如比目魚相須而行，候察言辭，往來若影隨形，響之應聲。
又曰：《量權篇》云：「介蟲之捍必以甲而後動，螫蟲之動必先螫毒。故禽獸知其所長，而談者不知用也。」注云：蟲以甲自覆鄣，而言說者不知其長。
又曰：《揣情篇》云：「說王公君長則審情，以說王公，避所短，從所長。」
又曰：《謀慮篇》云：「乃立三儀，曰上中下，日參以立焉。變生事，事生謀，謀生計，計生儀，儀生說，說生進。」注曰：三儀，有上有下有中。會同異曰儀，決是非曰說。
《呂氏春秋》曰：伍子胥將見吳王而不得。客有言之於王子光者，王子光見之而惡其貌，不聽其說而辭之。客請之，王子光曰：「其貌吾所甚惡也。」客以告子胥，子胥曰：「此易改也。願令王子光居於堂上，重帷而見其衣。」子光許之。胥說之半，王子光舉帷，搏其手而與之坐。說畢，王子光大悅。子胥以爲有吳國者必王子光也，退而耕於野十年。子光爲王，任子胥，子胥乃爲法制，下賢良，選陣士，習戰鬥；六年然後大勝楚於柏舉，九戰九勝，逐北千里，昭王出奔。
又曰：韓氏城新城，期十五日而成。段橋爲司空。有一縣後二日，段橋執其吏而囚之。囚者之子走告封人子高曰：「惟先生能活臣父。」封人子高曰：「諾。」乃見段橋，自扶而上城。封人子高左右望曰：「美哉城！壹大功矣。子必有厚賞矣。自古及今，功若此其大也，而能無有罪戮者，未曾有也。」封人子高出，段橋使人夜解其吏之束縛之者，而出之。說之行若此其精也。封人子高可謂善說矣。
又曰：孟嘗君爲從，公孫弘謂孟嘗曰：「不若西觀秦王之意。」弘見昭王曰：「薛之地小大？」弘曰：「百里。」昭王曰：「寡人之國，地數千里，猶未敢以有難也。今薛百里之地而欲難寡人乎？」公孫弘曰：「孟嘗君好士，大王不好士。」昭王笑而謝之。
又曰：善說者若巧士，因人之力以自爲力，因其來而與來，因其往而與往，所因便也。
《尸子》曰：公輸般爲蒙天之階，階成，將以攻宋。墨子聞之，赴於楚，行十日十夜而至於郢。見王，曰：「今有人於此：舍其文軒，鄰有弊輿而欲竊之；舍其錦綉，鄰有短褐而欲竊之；舍其粱肉，鄰有糟糠而欲竊之。此爲何若人？」王曰：「必竊疾矣。」墨子曰：「荊之地，方五千里，宋方五百里，此猶文軒之與弊輿也。荊有�夢，犀兕麋鹿盈溢，江漢之魚鱉黿鼉爲天下饒；宋所謂雉兔鮒魚者也，猶粱肉之與糟糠也。荊有長松文柏、梓楠豫章，宋無長木，猶錦綉之與短褐也。臣以王之攻宋也，爲與此同類。」王曰：「善哉。」請無攻宋。
《孔叢子》曰：齊攻趙國稟立，趙使孔青擊之，克齊軍，屍三萬。趙王詔勿歸其屍，將以困之。子慎聘齊，曰：「以臣愚計，貧齊之術乃宜歸屍。使其家遠來迎屍，不得事農，一費；歸而葬之，二費也。一年之中喪三萬，費欲無困貧，弗可得也。」王曰：「善。」
又曰：五國約而誅秦，未入秦境而留兵於成皋，子慎謂市丘君曰：「此師楚爲之主，今兵不散，殆有異意，君其備之。」市丘君曰：「先生幸而教之。」子慎許諾。遂見楚王曰：「王約五國而伐秦，事既不集，王胡不卜交乎？」楚王曰：「奈何？」子慎曰：「王今出令使五國勿攻市丘，五國重王則聽王之令矣。不重王則且反王令而攻市丘。以此卜爲國交王之輕重必明矣。」楚王敬諾而五國散。
揚雄《解嘲》曰：婁敬委輅脫�免，掉三寸之舌。案《漢書》曰：「婁敬說高祖西都。」
又曰：上說人主，下談公卿，一從一橫，論者莫當。
班固答賓戲曰：游說之徒，風�電激。
