
《說文》曰：慈，愛也。
《釋名》曰：慈，字也。
《韓詩外傳》曰：夫爲人父者，心懷慈仁之愛，以畜養之。愛子不詈，髦子不笞。
《禮記·學記》曰：夫慈者，所以使衆也。
《左傳·昭五年》曰：子産卒，仲尼聞之出涕曰：「古之遺愛。」
《孝經援神契》曰：母之於子也，鞠養殷勤，推燥居濕，絕少分甘。〈宋均曰：火則自絕，甘則分。〉
《家語》曰：孔子曰：「明君心寬裕，以容其民，慈愛以優柔之。」
《漢書》曰：翟方進少爲郡小吏，號遲鈍，因病歸，欲游學，後母湣其志，而憐其幼，隨之長安，織履以給之。
謝承《後漢書》曰：楊彪子循爲曹操所殺。後見彪問曰：「公何瘦之甚？」對曰：「愧無日磾先見之明，猶懷老牛舐犢之愛。」操爲之改容。
《列女傳》曰：魏孟陽之女，芒卯之後妻也，有三子，前妻之子有五人，皆不愛慈母。前妻中子犯魏王令，罪當死。慈母憂感悲哀，帶因減赤。人有謂慈母曰：「人不愛母，何爲憂懼勤勞如此？」母曰：「其父爲其孤也，而使妾爲之繼母，如爲人母而不能愛其子，何謂慈乎？」魏王聞之，高其義，赦其子而復其家。自此之後，五子親侍慈母。
老子曰：吾有三寶，一曰慈。
《韓子》曰：愛子者，慈於子。重生者，慈於生。貴功者，於事仁。
《淮南子》曰：堯立孝慈，使民如子弟。
《說苑》曰：魏文侯封太子摯於中山，三年使不往來。舍人趙倉唐曰：「爲人子三年不聞父問，不可謂孝；爲人父三年不聞子問，不可謂慈。臣願奉使，侯何所好？」太子曰：「侯嗜晨鳧，好北犬。」倉唐紲北犬，奉晨鳧，文侯賜太子衣一襲，令以鶏鳴時致之。太子發筐視衣，盡顛倒。太子曰：「趣具駕，君侯召我也。」唐來不受。太子曰：「《詩》曰：東方未明，顛倒衣裳，顛之倒之，自公召之。」遂西至，文侯大喜，倉唐一使文侯爲慈父，摯爲孝子。
潘岳《西征賦》曰：夭赤子於西安，坎路側而瘞之。亭有千秋之號，子無七日之期。雖逸厲於延吳，實潛慟於餘慈。
《蔡邕書》曰：邕薄祐早喪二親，年逾三十，鬢髮二色，叔父親之，猶若幼童，陸則對座，食則比豆。
《說文》曰：恭，肅也。
《釋名》曰：恭，供也，自持也。亦言供給事人，敬警也。
《易·小故翟》曰：山上有雷，小過。君子以行過於恭。〈取過於禮，而不爲害。〉
《易·繫辭》曰：君子致恭，以存其位。
《易·文言》曰：敬以直內，義以方外，敬義立而德不孤。
《尚書·五子歌》曰：居民上者，奈何弗敬？
《毛詩·小弁》曰：惟桑與梓，必恭敬止。
又曰：敬之敬之，天惟顯思。
《大戴禮》曰：昔禹見耕者五偶而式，過十室之邑，則下爲秉德之士存焉。
又曰：昔武王踐祚，入於戶，未嘗越履，往來過之不履影。
《禮記·曲禮》曰：君子恭敬蹲節，退讓以明禮。
又《檀弓上》曰：晉獻公將殺其世子申生。公子重耳謂之曰；」子盍言子之志於公乎？」世子曰：「不可。君安驪姬，是我傷公之心也。」曰：「然則盍行乎？」世子曰：「不可。君謂我欲殺君也。天下豈有無父之國哉？吾何行如之？」使人辭於狐突曰：「君老矣，子少，國家多難，伯氏不出而圖吾君；伯氏苟出而圖吾君，〈圖，謀。〉申生受賜而死！」再拜稽首乃卒。是以爲恭世子也。
又《少儀》曰：賓客主恭，祭祠主敬。
又《樂記》曰：中正無邪，禮之質也；莊敬恭順，禮之制也。
又《哀公問》曰：敢問何謂敬身？孔子對曰：「君子過言則民作辭，過動則民作則。君子言不過辭，動不過則，百姓不令而恭敬。如是則能敬其身；能敬其身，則能成其親矣。」
又《經解》曰：恭儉莊敬，《禮》教也。
《左傳·宣上》曰：晉靈公不君，趙宣子驟諫，公患之，使鉏麑賊之。晨往，寢門辟矣，盛服將朝，尚早，坐而假寐。麑退而嘆曰：「不忘恭敬，民之主也。賊民之主，不忠。」觸槐而死。
又《襄二十三年》曰：季氏以公鉏爲馬正，〈賈逵曰：馬正，家司馬。〉慍而不出。閔子馬見之，〈閔子馬，曾大夫閔馬父也。〉曰：「爲人子者，患不孝，不患無所。恭敬父命，何常之有！」公鉏然之。敬恭朝夕，恪居官次。
又《昭七》曰：正考父佐戴、武、宣，〈三人皆宋君也。〉三命滋益恭。故其鼎銘云：「一命而僂，再命而傴，三命而俯。〈俯恭於傴，傴恭於僂。〉循墻而走，〈言不敢安行也。〉亦莫餘敢侮。」
《論語》曰：恭近於禮，遠恥辱也。
又曰：司馬牛憂曰：「人皆有兄弟，我獨亡。」子夏曰：「商聞之矣，死生有命，富貴在天。君子敬而無失，與人恭而有禮，四海之內皆兄弟也。」
又曰：樊遲問仁。子曰：「居處恭，執事敬，與人忠。雖之夷狄，不可棄。」
又曰：子禽語子貢曰：「子之爲恭也，仲尼豈賢於子乎？」
《家語》曰：孔子曰：「恭則近禮，堯舜篤恭，以王天下。」
又曰：顔淵將西遊宋。問孔子曰：「何以爲身？」子曰：「恭敬而已矣。恭則近於禮，忠敬則人愛。」
《史記》曰：子路爲蒲大夫，辭孔子。孔子曰：「薄多壯，又難治。然則吾語汝，恭以敬，可以執勇。」
《漢書》曰：萬石君石奮，其父趙亡，徙溫。高祖東擊項籍，過河內，時奮年十五，爲小吏。高祖與語，愛其恭敬。奮積功勞，孝文時太中大夫。恭勤，過宮闕門必下車趨，見路馬必式。子孫爲小吏，來歸謁，萬石君必朝服見之。
《魏略》曰：常林少單貧，帶經耕鋤。其妻自擔餉饋之。林雖在田野，其相敬過於賓客。
《吳書》曰：顧悌，字子通。待妻子有禮，常夜入晨出，希見其面。常疾篤，妻出看之，悌命左右，自扶起冠幘。
王隱《晉書》曰：庾袞執事有恪，與弟子治藩，跪而受條。其人曰：「今在隱屏，先生胡不踞？」袞乃揖而延之，正席而坐。告之曰：「何以幽顯，易其操者乎？」
《樊英別傳》曰：英嘗病臥便室中，英妻遣婢拜問，英答拜，或問之，英曰：「妻，齊也。
《說苑》曰：魯有恭士，名曰機泥，行年七十，其恭甚益。冬日行陰，夏日行陽，一食之間三起。見衣裘褐之士，則爲之禮。魯君問曰：「機子年甚長矣，不可釋恭乎？」泥對曰：「君子好恭以成其名，小人學恭以除其刑，斧鑽加於泥者，何釋恭爲？」
又曰：趙簡子乘弊車瘦馬，衣設羊裘。其宰諫曰：「車新則安，馬肥則往來疾，狐格之裘溫且輕。」簡主曰：「吾非不知，吾聞君子服美則益恭，小人服美則益倨。我以自備，恐有小人之心也。」
《易·繫辭》曰：知周乎萬物而道濟天下。
《禮記·中庸》曰：舜其大知也與？舜好問而好察邇言。
《論語·公冶長》曰：寧武子，邦有道則知，邦無道則愚。其知可及，其愚不可及也。〈寧武子，衛大夫寧俞。〉
又《雍也》曰：知者樂水。
又曰：知者動。
《爾雅》曰：距齊州以南，戴日爲丹穴，丹穴之人知。
《史記》：秦使王稽於魏。知范雎賢，載入秦。至湖，穰侯至，勞稽，曰：「君得無與諸遊子俱來？」稽曰：「不敢。」即別去。雎曰：「吾聞穰侯知士也，其見事遲，向者疑車中有人，忘索之。」於是下車走，行十餘里，果使騎還索車中，無人，乃止。
又曰：樗里子名疾，秦惠王弟也。滑稽多知，秦人號曰：「知囊」。
又曰：腖錯以辯得幸太子，太子家號曰：「知囊」。
又曰：項王謂漢王曰：「天下匈匈數歲者，徒以吾兩人耳。願與漢王挑戰決雄雌。」漢王笑謂曰：「吾寧鬥知不鬥力。」
《漢書》曰：陳嬰者，東陽令史也。少年殺其令，相聚邑中，從之者得二萬人。欲立嬰爲王，嬰母謂曰：「吾爲乃家婦，聞先故未曾貴，今暴得大名，不祥，不如有屬，成猶得封侯，事敗易以亡，亡爲世所指名也。」嬰乃不敢爲王。
范曄《後漢書》曰：魯恭祖父匡，王莽時爲羲和，有權數，號曰」知囊」。
干寶《晉紀》曰：桓范出赴曹爽，宣王謂蔣濟曰：「知囊往矣。」
《晉中興書》曰：王允之，字淵猷，年在總角，從伯敦深知之。嘗夜飲，允之辭醉，先眠。時敦將謀作逆，因允之醉，別床臥，夜中與錢鳳計議。允之已醒，悉聞其語，恐或疑，便於眠處大吐，衣面幷污。鳳既出，敦果照視，見其眠吐中，以爲大醉，不復疑之。
《華陽國志》曰：任文孫，字文公，閬中人。初，武檐山石折，文公曰：「噫！西方知士死，吾其應之。」遂卒。益部爲之諺曰：「任文公，知無雙。」
《文子》曰：神者，知之淵也，神清則知明。知者，心之府也，知公則心平。
《莊子》曰：巧者勞，知者憂。
《尹子》曰：兩知不能相救，兩貴不能相臨，兩辯不能相屈，力均勢敵故也。
《商君書》曰：知者見於未萌。
《申子》曰：知均不相使，力均不相勝。
《呂氏春秋》曰：目之見也籍於照，心之知也籍於重。
《淮南子》曰：知之以知權者，人英也。
又曰：裨諶出郭而知，以成子産之事。
《新序》曰：魏文侯曰：「知士者，國之器也。國有知士，則無諸侯之憂。」
桓譚《新論》曰：楊子雲何人耶？答曰：「才知開通，能入聖道。漢興以來，未有此也。」
《論衡》曰：其知如傾，其德如山。知能之人，須三寸之舌，一尺之筆，以乃能自通。
又曰：劉子駿，漢朝知囊，筆墨淵海。
袁子《正書》曰：楊子曰：「莊周何人哉！」袁子曰：「太而不儉，重而畏禍，知人也。」
孫卿《知賦》曰：血，氣之釋也；志，意之榮也。百姓待之，是謂君子之知。
《論語·公冶長》曰：子謂子貢曰：「汝與回也，孰愈？」對曰：「賜也，何敢望回。回也，聞一以知十；賜也，聞一以知二。」子曰：「弗如也，吾與汝弗如也。」
《漢書》曰：桑弘羊，雒陽賈人子，以心計，年十三爲侍中。
謝承《後漢書》曰：應奉讀書，五行幷下。
《九州春秋》曰：夏侯淵爲劉備所殺於陽平。曹公自長安出斜谷，至陽平，備拒險守峽，王欲還，晨☆曰：「鶏肋。」官屬不知所謂，楊修便曰：「夫鶏肋，棄之可惜，食之無所得，以比漢中，王欲還也。」引還。
《吳志》曰：顧譚每省簿書，未嘗下籌，徒屈指心計，盡發疑謬。
《後魏書》曰：祖瑩，字玄珍，十二爲中書學生。博士張天龍講《尚書》，選爲都講。生徒悉集，瑩夜讀書勞倦，不覺天曉。催講既切，遂誤持《曲禮》卷上座。博士嚴毅，不敢復還，仍置《禮》於前，誦《尚書》三篇，不遺一字。
沈約《宋書》曰：劉穆之內總朝政，外供軍旅，決斷如流，事無壅滯。目覽辭訟，手答箋書，耳行聽受，口幷酬應，不相參涉。
《益部耆舊傳》曰：何祗補成都令，使人投算，祇聽其讀，而心計不差升合，其精如此。
《費禕別傳》曰：於時軍國多事，衆務煩猥。禕識寤過人，每讀書記，粗舉目暫視，已充其數。接納賓客，飲食嬉戲，加之博弈，每盡人之歡，事不廢也。董允代禕爲尚書令，欲則禕之所行，旬日之中，事多紆滯。允爲嘆曰：「才力相懸若此之遠。」
《說苑》曰：昔鄒忌爲齊相，稷下先生淳于髡之屬七十二人皆輕鄒忌，爲設妙辭，淳于三稱，鄒忌三知之，如應響。淳于等辭詘而去。故所以尚幹將莫耶者，貴於立斷也；所以尚騏驥，爲立至也。是以聰明敏捷，欲人之入也。
《世說》曰：魏武嘗過曹娥碑下，楊修從。碑背上題曰：「黃絹幼婦外孫齏臼。」魏武謂修：「卿解不？」答曰：「解！」魏武帝曰：「卿未可言，待我思之。」行三十里，乃曰：「已得。」令修別記所知。修曰：「黃絹，色絲也，於字爲絕；幼婦，少女也，於字爲妙；外孫，女子也，於字爲好；齏臼，受辛也，於字爲辭。所謂絕妙好辭。」帝亦記之，與修同。乃嘆曰：「不如卿三十里。」
《世說》曰：人餉食魏武帝一杯酪，魏武啖少許，蓋頭題上爲」合」字以示衆。衆莫之解。次至楊修，修便啖，曰：「公教人一口，何疑？」
《禮記·曲禮》曰：博聞強識，謂之君子。
《漢書》曰：上行幸河東，嘗亡書一篋。張安世憶記之，後得書以相校，無所遺失。安世長子千秋爲中郎將，將兵隨渡遼將軍范朋友擊烏桓。還，謁大將軍光，光問千秋戰鬥方略，山川形勢，千秋口對兵事，畫地成圖，無所忘失。
《東觀漢記》曰：虞延，字君大，爲郡督郵。光武東巡，路由小黃，高帝母昭靈後園陵宰繕。詔呼延引見，問園陵之事。延占對可觀，其陵株梓皆識其數，俎豆犧牲，頗曉其禮。
謝承《後漢書》曰：應奉常從彭城相袁賀，時出行閉治，車師門內出半面視奉，奉即委去。另後數十年，於道路見車師，識而呼之。
又曰：吳郡陸續，初仕郡戶曹史。饑荒，太守尹興使續於都亭賦悶饘粥。續悉簡閱其人，訊以名氏。事畢，興問所幾？因說六百餘人，皆分別姓字，無有誤謬。
又曰：王充，字仲任，上虞人。家貧無書，常游洛陽肆，閱所賣書，輒能誦憶。
袁山松《後漢書》曰：荀淑與陳實神交，及其棄朗陵而歸也，數命駕詣之。淑禦慈明，從叔慈抱孫文若而行，實亦令玄方侍側，季方作食，抱孫長文而坐，相對怡然。嘗一朝求食，季方尚少，跪曰：「高聞大人荀君言甚善，竊聽之，甑壞飯成糜。」實曰：「汝聽談解乎？」諶曰：「惟因令與二慈說之。」不失一辭，二公大悅。
《典略》曰：延篤，字柿裴，南陽犨人。初從堂鍁季度受《春秋左傳》，借本便諷。
《魏志》曰：初，王粲與人共行，讀道邊碑，人問：「卿能誦否？」曰：「能！」即暗誦之，不差一字。觀人圍棋，局壞，粲爲復之。棋者不信，以帊蓋局，使更以他局爲之。用相比校，不誤一道。其強記默識如此。
《吳志》曰：朱桓強識，與人一面，數十年不忘，部曲妻子悉識之。
《晉中興書》曰：陶侃明識過人，武昌道上種楊柳，人有竊之，植於其家。侃見而識之，問何以盜官所植乎？時以爲神。
《益部耆舊傳》曰：張松識達精異，劉璋遣曹公，楊修以公所撰兵書示松，飲宴之間一省，即便暗誦。
《禰衡別傳》曰：衡字正平。黃射作章陵太守，衡俱有所之，見蔡伯喈所爲碑，正平一過，視之，嘆之言好。後各歸章陵，自恨不令使寫之。正平曰：「吾雖一過，皆識其所言，惟第四行中石盡磨滅，兩字不分明。」因援筆書之，初無遺失，惟兩字不著。
《蔡琰別傳》曰：琰字文姬，邕之女。年六歲，邕鼓琴弦，琰曰：「第一弦。」邕故斷其一，問之，琰曰：「第二弦。」邕故斷一弦，琰曰：「第四弦。」
《世說》曰：夏侯策，魏文示其爵里刺，一見之悉憶。
《俗說》曰：桓宣城喪後，家至貧。孔夫人疾患，須羊解神，不能得。桓溫以弟買得，質羊，羊主家富，謂桓言：「僕乃不須買得郎爲質，但郎家貧，幸可爲郎養。」買得郎者，車騎沖也。後江州出射，堂射，羊主東邊看射，車騎猶識之，呼來問：「公識我不？」答云：「不識。」桓公曰：「我是昔日買得郎也。」
