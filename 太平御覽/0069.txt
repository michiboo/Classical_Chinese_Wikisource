
《釋名》曰：澗者，言在兩山間也。
《詩》曰：秩秩斯干。〈秩秩，流行也。幹，澗也。〉
又曰：於以采蘋，於澗之中。
又曰：於以采蘋，南澗之濱。
又曰：考盤在澗，碩人之寬。
《爾雅》曰：兩山夾水曰澗。
《漢書》曰：沛公與項籍臨廣武澗而語，數籍十罪。
《東觀漢記》曰：耿恭以疏勒城傍有水，徙居之，匈奴來攻，絕其澗水，吏笮馬糞汁飲之。
《水經注》曰：洛水東北流，注於公路澗，但世俗音訛，號之曰光祿澗，非也。
《異苑》曰：苻堅爲慕容沖所襲，堅馳騧馬墮而落澗，追兵幾及，計無由出，馬即踟躕臨澗，垂鞚與堅，堅不能及，馬又跪授焉，堅攀之得登岸而走。
《幽明錄》曰：人有山行墜澗者，無出路，饑餓僅死，見龜蛇甚多，朝暮引頸向四方，人因學之，遂不復饑，體殊輕便，能登岩岸。經數年後，竦身舉臂，遂超出澗上，即便還家，顔色悅澤，頗更聰慧。洎食穀啖滋味，百日復其本質。
《郡國志》曰：漢武元封二年，有白羊出庸澗，初出一羊，野中婦人大驚拍手，羊因止。今俗生羊禁婦人拍手是也。
又《水經》曰：吳房縣山溪有白羊淵，淵水出羊。
又曰：赤松澗在東陽，赤松子游金華山，以火自燒而化，故山上有赤松子之祠，澗自山出，故曰赤松澗。
《十道志》曰：廣武澗，在今滎澤縣西。
又《西征記》曰：三皇山上有二城，謂東西廣武城，相去二百餘步，隋河水從中東南流，今無水。今城東有高壇，即項羽坐太公於上以示漢軍處，一謂鴻溝。
盧氏《嵩山記》曰：半馬澗，人或雲百馬澗，亦曰拜馬澗。故老傳，王子晉得仙而馬還，國人思之不見，乃拜其馬於此也。
《韓子》曰：董安於爲趙上地守，行石阜山，見深澗深百仞，問其禦左右曰：「人嘗有入此乎！」曰：「無有。」「嬰兒狂聾人入此乎？」曰：「無有。」「牛馬犬彘入此乎？」曰：「無有。」安於嘆曰：「吾能治矣，使吾法之無赦，猶入澗之必死，則民莫之犯也。」
《詩》曰：關關雎鳩，在河之洲。〈四方有水，中央獨高可居也。〉
《爾雅》曰：水中可居者曰洲。
《史記》曰：越王勾踐平吳，徙夫差於甬東。韋昭曰：「即句章東溪口外洲是也。」
《晉書》曰：殷仲堪爲荊州刺史。先是，仲堪游於江濱，見流棺接而葬焉，旬日間，門前之溝忽起成岸。其夕有人過仲堪，自稱徐伯，雲感君之惠，無以報也。仲堪因問門前之岸是何祥乎？對曰：「水中有岸，其名爲洲，君將爲州。」言終而沒。至是果臨荊州。
王隱《晉書》曰：朱崖在大海中，遙望朱崖，洲大如菌，舉帆一日一夜至洲，周匝二千里，徑度七八百里，可十萬家，女多姣好，長髮美髮。
《吳錄地理志》曰：吳富春縣有沙漲，武烈爲郡吏，赴府，鄉人餞之，會於沙上，父老曰：「此沙狹而長，君後當爲長沙太守。」後果然，因名孫洲。
《吳志》曰：孫權遣衛溫、諸葛直將甲士萬人，浮海求夷洲及亶洲在海中，長老傳言，秦始皇帝遣方士徐福將童男女數千人入海求蓬萊神仙及仙藥，止此不返，世世相承有萬家，其上人民時有至會稽貨市。
《隋圖經》曰：漢水徑琵琶穀至滄浪洲，洲即漁父棹歌處，庾仲雍記雲謂之千齡洲。
《水經注》曰：龍陽縣之洲，長二十里，吳丹陽太守李衡植甘橘於其上，臨死，敕其子曰：「吾洲裏有木奴千頭，不匱汝衣食，歲絹千匹。」
又曰：崢嶸洲，冠軍將軍劉毅破桓玄於此洲。
《山海經》曰：鬱洲，一曰都洲，在海中。郭璞注曰：即東海鬱洲山也。傳此洲從蒼梧徙來，上有南方物。
《扶南傳》曰：漲海中倒珊瑚洲，洲底有磐石，珊瑚生其上也。
《西京雜記》曰：梁孝王兔園之中又有雁池，池有鶴洲，諸宮館相連，異樹怪獸，靡不畢備，王與宮人賓客，弋釣其中。
《吳地記》曰：長洲在姑蘇南大湖北岸，闔閭所游獵處也。吳王遣徐詳至魏，魏太祖謂詳曰：「孤比者願越橫江之津，與孫將軍游姑蘇之上，獵長洲之苑，吾志足矣。」詳對曰：「大王欲奉至順以合諸侯，若越橫江而游姑蘇，是踵亡秦而躡夫差，恐天下之事去矣！」太祖笑曰：「徐生得無逆詐耶？」
《湘中記》曰：或曰，昭潭無底桔洲浮。〈昭潭，湘水至深處也。桔洲，每大水，諸洲悉沒而桔洲獨存焉。〉
王韶之《始興記》曰：城西百餘步有棲霞樓，臨川王營置，清暑游焉，羅君章居之，因名爲羅公洲。樓下洲上，果竹交蔭，長楊傍映，高梧前竦，雖即城隍，趣同丘壑。
盛弘之《荊州記》曰：南江上有龍洲，下有寵洲，二洲之間，舊雲多魚，而投罟揮網，輒便掛絕。乃有客沒而視之，中水有牛二頭，常爲破網，故魚者患之。
又曰：江津東十餘里，有中夏洲，洲之首，江之汜也。故屈原云：「經夏首而西浮。」又二十餘里有涌口，所謂閻敖游涌而逸，二水之間，謂之夏洲，首尾七百里。
又曰：枝江縣西至上明，東及江津，其中有九十九洲。楚諺曰：洲不滿百，故不出王者。桓玄有問鼎之志，乃增一爲兩，以充百數，僣號旬時，身屠宗滅，及其傾覆，洲亦消毀。至宋文帝在藩，忽生一洲，果龍飛江表，斯有驗矣。
《荊州圖副》曰：百里洲，其上平廣，土沃人豐，湖澤所産，足穰儉歲。又特宜五果，甘柰梨蔗，於此是出。
《荊南志》曰：枝江縣界內，洲大小凡三十七，其十九有人居，十八無人。
劉楨《京口記》曰：嘉子洲西一里，得貴洲，周回四十里許，上多有居民。昔魏文帝伐孫權至此洲，南望曰「彼人有焉」而退。因名曰貴洲。
《述征記》曰：晉寧縣有龍莽洲，父老云：龍蛻骨於此洲，其水今猶多龍骨。
山謙之《丹陽記》曰：江寧縣南二十五里有列洲，晉簡文帝爲相時，會桓溫處也。
《郡國志》曰：朝洲白嶼洲，亦自浮來，後會稽人姓丁識之，雲曾藏銅熨斗於洲上，往取果得。
又曰：潤州長命洲，梁武放生處。後魏使李諸來聘，武帝問曰：「彼國亦放生否？」諸曰：「不取，亦不放。」帝大慚。
《荊州圖經》曰：襄陽縣南八里，峴山東南一里，江中有蔡洲，漢長水校尉蔡瑁所居，宗族強盛，共保蔡洲，爲王如所沒，一宗都盡。
又曰：武當縣西北四十里江中有滄浪洲，長四里，廣十三里，《禹貢》稱漢水東流爲滄浪水，疑此洲是也。
《方言》曰：水可居者爲洲，三輔謂之洲淤。〈郭璞注曰：《上林賦》云：行於洲淤之浦。〉
《輿地誌》曰：伍子胥叛楚出關，於江上見漁父求渡，時傍多人，漁父歌曰：「日灼灼駸己馳，與子期兮蘆之漪。」子胥既渡，解百金之劍與漁父。漁父曰：「楚購子粟五萬，爵執圭，豈百金之劍乎？」子胥曰：「勿令其露。」漁父知其意，遂覆舟而死，其處是氵羅洲，水路去洲一百九十里。
《江夏記》曰：鸚鵡洲在縣北，按《後漢書》曰：黃祖爲江夏太守，時黃祖與太子射賓客大會，有獻鸚鵡於此洲，故以爲名。
又《荊州記》曰：江夏郡城西臨江有黃鶴磯，又有鸚鵡洲。侯景令宋子仙夜襲江夏，藏船於鸚鵡洲。
《建安記》曰：郡西南大溪之中有仙人洲，昔梅真人上升，墜馬於此洲，故後名墜馬洲。
《鄱陽記》曰：蠙洲在縣西南溪中，有蚌出珠，貞觀年中，因雨雹乃有蚌出珠，百姓采之，鹹亦不空。其水平淺可涉。
《丹陽記》曰：白鷺洲，在縣西三里，隔江中心，南邊新林浦，西對白鷺洲，洲在大江中，多聚白鷺，因名之。
又曰：烈洲，在縣西南。《輿地誌》云：吳舊津所也，內有小水堪泊船，商客多停以避烈風，故以名焉。王浚伐吳宿於此，簡文爲相時，會桓玄之所也。亦曰溧洲。洲上有山，山形似栗，伏滔《北征賦》謂之烈洲。
又曰：吳時客館在蔡洲上，以舍遠，使蘇峻作逆，陶侃等率所統同赴京師，直指石頭，次於蔡洲是也。
又曰：張公洲，在縣西南，《梁書》太清二年，豫州刺史裴東之等舟師二萬次張公洲。二年陳霸先擊破侯子監師至張公洲，幷此處。
又曰：加子洲，在縣西南。
《三十國春秋》曰：晉咸和二年，溫嶠與陶侃起義兵伐蘇峻，帥師四萬直指石頭，侃泊加子洲，即此處也。夏月堪泊船，冬月淺涸，自永昌之初，其洲忽一朝崩陷數里，隨其形曲折，凡作九灣，行者所依，東西浩然矣。
《尋陽記》曰：鵲洲在縣北。
《傳》曰：昭公五年，楚以諸侯伐吳，吳敗之於鵲岸。按鵲頭與鵲尾相去八十里。杜預注曰：吳地也。廬江舒縣東南有鵲尾渚。
《廣雅》曰：湍，瀨也。
《水經注》曰：益陽縣西有關羽瀨，所謂關侯灘也。南對甘寧故壘。昔關羽屯軍水北，孫權令魯肅、甘寧拒之於是水，寧謂肅曰：「羽聞吾咳唾之聲，不敢渡也；渡則成擒矣。」羽夜聞其處分，曰：「興霸聲也。」遂不渡。
又曰：漢水東爲鱔湍，洪波奔蕩，崩浪雲頽。古老言，有鱔魚奮鰭溯流望濤直上，至此則曝鰓失濟，故因名湍。
《異苑》曰：永嘉郡有百簿瀨，郡人斷水捕魚，宰牲禱祭以祈多獲，逾時了無所得，衆侶忿怨，棄業將罷。其夕幷夢見老公雲，諸君且可小停，要思其宜。夜忽聞有跳躍聲，驚起共看，乃是大魚銼以爲，頓獲百簿，故因以百簿名瀨。
《益都耆舊傳》曰：犍爲符沅和氏女，名光雄，和父乘船城湍，墮水物故，屍喪不得，雄哀慟號咷，乘小船於父沒處哭數聲，自投水死，後與父相持浮出。
盛弘之《荊州記》曰：桂陽耒陽縣有兩瀨，每縣旱，百姓共壅之，甘雨普降，若一鄉獨壅，雨亦偏應。東有博望灘，張騫使外國經此船沒，因以名灘。灘下接魚復縣界，有羊腸虎臂瀨，陽亮爲益州，至此覆沒，人至今猶名爲使君灘。
鄭緝之《東陽記》曰：信安縣去石門四十里，瀨邊悉有石牒，長三尺許，似羅列雜繒如店肆也。
劉德明《南記》曰：康贛水奔流二百餘里，橫波險瀨二十四處。
《益州記》曰：伏犀灘東南六十里有黃牛像，其崖峻險，遠望之班潤頗象黃牛。
又《水經》云：昔有黃牛從僰溪而出上此崖，乃化爲石，是名伏犀灘。
又曰：荔枝灘東南二十五里山頂上有一冢，冢惟有女貞樹，樹上恆有白猿棲息，《郡國志》云：僰道有玉女冢是。
《水經注》曰：江水又東經狼尾灘而曆人灘。袁山松云：「二灘相去二里，人灘水至峻峭，南岸有青石，夏沒冬出，其石嶔崟數十步，中悉作人面形，或大或小，甚分明者，鬢髮皆具，因名人灘也。」江水又東徑黃牛山。下有灘。名曰黃牛灘，南岸重嶺疊起，最外高崖間，有色如人負刀牽牛，人黑牛黃，成就分明，既人跡所絕，莫得究焉。此岩既高，加以江湍紆回，雖途經信宿，猶望見此物。故行者謠曰：「朝髮黃牛，暮宿黃牛。」言水路紆深，回環望如一矣。
