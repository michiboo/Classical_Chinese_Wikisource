
《易·坤卦》曰：六二：直、方、大，不習，無不利。〈直、方，地之性也。〉
又曰：夫乾其靜也，專其動也，直是以廣生焉。
《尚書·皋陶謨》曰：直而溫。
又《洪範》曰：無反無側，王道正直。
又曰：三德，一曰正直。
《毛詩·羔裘》曰：彼其之子，邦之司直。
又《小明》曰：靖共爾位，好是正直。神之聽之，介爾景福。
《左傳·襄七》曰：恤民爲德，正直爲正，正曲爲直，參和爲仁。
又《昭四》：仲尼曰：叔向，古之遺直也。〈事具刑法門。〉
《論語·爲政》曰：哀公問：「何爲則民服？」孔子對曰：「舉直措諸枉，則民服。舉枉揩諸直，則民不服。」〈措，猶投也。諸，之也。言投之於上位也。〉
又曰：葉公曰：「吾黨有直躬者，其父攘羊，而子證之。」〈攘，盜也。我鄉黨有直人名躬，父盜羊則證其罪。〉孔子曰：「吾黨之直者異於是，父爲子隱，子爲父隱，直在其中矣。」
又《衛靈公》曰：直哉史魚！邦有道如矢，邦無道如矢。〈史魚，衛大夫，名魷。君有道、無道，行常如矢，直不曲也。〉
又《微子》曰：柳下惠爲士師三黜。〈柳下惠，魯大夫展禽，食菜柳下，謚曰惠。士師，獄官名。黜，貶退也。〉人曰：「子未可以去乎？」曰：「直道而事人，焉往而不三黜？枉道而事人，何必去父母之蚌攏」
《漢書》曰：周昌爲人強力，敢直言，自蕭、曹等皆卑下之，昌嘗入奏事，高帝方擁戚姬，昌退走。高帝退還，騎昌項上，問曰：「我何如主？」昌仰曰：「陛下即桀紂之主也。」於是上笑之，然尤憚昌。及高帝欲廢太子，而立戚姬子如意爲太子，群臣固爭莫能得，而昌廷爭之，上問其說，昌爲人口吃，又盛怒，曰：「臣雖口不能言，然臣知其不可。陛下欲廢太子，臣期期不奉詔。」上欣然而笑，即罷。呂後側耳於東廂聽，見昌，爲跪謝曰：「微君，太子幾廢矣。」
又曰：申屠嘉爲人廉直，門不受私謁。是時，太中大夫鄧通方愛幸，文帝嘗宴飲通家，時嘉入朝，而通居上旁，有怠慢之禮。嘉奏事畢，因言：「陛下幸愛群臣則貴富之，至於朝廷之禮，不可不肅！」上曰：「君勿言，吾私之。」罷朝坐府中，嘉爲檄召鄧通詣丞相府，不來，且斬通，通恐，入言上。上曰：「汝第往，吾今使人召若。」通至詣丞相府，免冠，徒跣，頓首謝。嘉責曰：「朝廷者，高皇帝之朝廷也，通小臣，戲殿上，大不敬，當斬。」通頓首，首盡出血，上使持節召通，而謝丞相。
又曰：單于嘗爲書謾呂太后，太后怒，召諸將議討之。上將軍樊噲曰：「臣願得十萬衆，橫行匈奴中。」諸將皆阿太后以噲言爲然，季布曰：「樊噲可斬，夫以高帝四十餘萬困於平城，噲時亦在其中，今噲奈何以十萬衆橫行匈奴中。」
又曰：諸葛豐，字少康，琅琊人。以明經爲郡文學，特立剛直。貢禹爲御史大夫，除豐爲屬，舉侍御史。玄帝抉爲司隸校尉，刺舉無所避，京師爲之語曰：「間何闊，逢諸葛。」上嘉其節，加豐秩光祿大夫。時侍中許章以外屬貴幸，奢不奉法度，賓客犯事，與章相連。豐案劫章，欲奏其事，適逢許侍中私出，豐駐車舉節欲收之。章窘馳去，豐追之。許侍中因得入宮門，自歸上。豐亦上奏事，於是收豐節。司隸校尉去節自豐始也。
又曰：安昌侯張禹，以帝師位至特進，甚尊重。朱雲上書求見，公卿在前。雲曰：「今朝廷臣上不能匡主，下無以益民，皆尸位素餐，臣願賜尚方斬馬劍，斷佞臣一人頭，以厲其餘。」上問：「誰也？」對曰：「安昌侯張禹。」上大怒，曰：「小臣居下訕上，廷辱師傅，罪不赦！」御史將雲下，雲攀殿檻，檻折。雲呼曰：「臣得下從龍逢、比干游地下，足矣！未知聖朝何如耳？」於是左將軍辛慶忌免冠解印綬，叩頭殿下曰：「此臣素著狂直於世。使其言是，不可誅；其言非，固當容之。」上意然後已。及後當治殿檻，上曰：「勿易，因而葺之，以旌直言之臣。」
《東觀漢記》曰：戴憑爲侍中，數進見，問得失。上謂憑曰：「侍中當匡輔國政，勿有隱情。」憑對曰：「陛下嚴。」曰：「朕何用嚴？」憑曰：「伏見前太尉西曹掾蔣遵清亮忠孝，學通古今，陛下納膚受之訴，遂致禁錮，世於是爲嚴。」上怒曰：「汝南子欲復黨乎？」憑謝曰：「臣無蹇諤之節，而有狂瞽之言，不能以屍伏諫，偷生苟活，誠慚聖朝。」上即敕尚書解遵禁錮，拜憑虎賁中郎將，以侍中兼領之。
又曰：朱輝，字文季，南陽範人。爲臨淮太守，表善黜惡，抑強絕邪，吏民懷而愛之。歌曰：「強直自遂，南陽朱季，吏畏其威，民懷其惠。」
又曰：祭遵從征河北，爲軍市令。上舍中兒犯法，遵格殺之。上怒，命收遵。時主簿陳嗣諫曰：「明公欲衆整齊，今遵奉法不避，是教命行也。」上乃貰之，以爲刺奸將軍。謂諸將曰：「當備祭遵，吾舍中兒犯命尚殺之，必不私諸卿也。」
又曰：鄭衆，字仲師。建武中，太子及出陽王因虎賁將梁松請衆，欲爲通籍，遺縑帛，衆悉不受，謂松曰：「太子儲君，無外交義，漢有舊防，諸王不宜通客。」松諷以長者難逆，不可不慮。衆曰：「犯禁觸罪，不如守正而死。」
又曰：吳良，字太儀，齊國臨淄人，以清白方正稱於鄉里。爲郡議曹掾，正里掾入賀，太守門下掾王望前言曰：「齊郡敗亂，遭離盜賊，人民饑餓，不聞鶏鳴狗吠之音。明府視事五年，土地開闢，盜賊滅息，五穀豐熟，家給人足。今日歲首，誠上雅壽。」掾皆稱萬歲。良跪曰：「門下掾佞諂，明府無受其觴。盜賊未弭，人民睏乏，不能家給人足。於今議曹掾尚無褲，寧吻家給人足耶？」太守曰：「此生言是。」遂不舉觴，賜鰒魚百枚。宴罷，教署功曹，良恥以言受官，不拜。
又曰：申屠剛，字巨卿，扶風人。性剛直忠正，志節抗厲，常慕史魷、汲黯之爲人。涉獵書記，果於行義。玄始中，舉賢良對策，言甚切直。建武初，徵拜侍御史，遷尚書令，謇謇多直，無所屈撓。時隴蜀未平，上嘗欲近出，剛諫，上不聽，剛以頭軔乘輿車輪，馬不得前。
謝承《後漢書》曰：李燮爲議郎，會西羌及邊章韓遂作亂隴右，徵發天下，役賦無已。司徒崔烈以爲宜棄涼州，燮厲色言曰：「斬司徒，天下安。」尚書郎楊贊奏燮廷辱大臣。帝以問燮，燮曰：「涼州天下衝要，國家藩衛，今牧禦失和，使一州叛逆。烈爲宰相，不念爲國思所以弭之之策，乃欲割棄一方萬里之土，臣竊惑之。若烈不知之，是極蔽也；知而故言，是不忠也。」帝從燮議。由是朝廷重其方略，每公卿有缺，爲衆議所歸。
又曰：范滂，字孟博，汝南人。太守宗資署功曹。淠吳甥西平李頌，頑囂濁穢，鄉曲所棄。常侍唐衡求屬仕宦，資敕曹召署文學史，滂不聽。極久，衡復有書誚資，資怒，召功曹書佐朱零問不召頌意狀，零以告滂，滂謂曰：「若答教當言頌，則滂之姊子，豈不樂其升進！頌緣污穢，小人不宜玷塵，清朝不敢以位私人，是以不召。」
又曰：楊奇，字公偉，弘農人，爲侍中。天子所問，引經據義，靡事不對。靈帝嘗問：「朕何如桓帝？」對曰：「陛下躬秉藝文，聖才雅藻，有優先帝；禮善慎刑，或未之有。今天下以陛下准桓帝，猶謂堯舜比德者也。」上不悅其言，謂曰：「奇所謂楊震子孫有強項遺風，想死後又當致大鳥也。」
袁山松《後漢書》曰：李膺等下獄，獄吏曰：「諸入獄當祭皋繇以祈福。」范滂曰：「皋繇古之賢臣，知滂無罪，將理之於天；如其有罪，祭之何益？」及訊獄，王甫以次詰之。滂年少在後，越次而前。甫曰：「夫合黨連群，必有盟誓，其所謀圖皆何等耶？」滂曰：「竊聞仲尼之言：見善如不及，見惡如探湯。欲使善善同其清，惡惡同其污，謂王政之所思不悟反以爲黨。」滂乃仰天嘆曰：「古之修善，自求多福；今之修善，乃陷大戮。死之日願賜一幡，埋於首陽山側，上不負皇天，下不愧夷、齊。」尚書霍諝以黨事無驗，表陳赦之。
范曄《後漢書》曰：高獲，字敬公，南陽人。與世祖有素舊，師事司徒歐陽歙，歙下獄當斷，獲冠鐵冠，帶鈇鑕，詣闕請歙。帝雖不赦，而引見之。謂曰：「敬公，朕用子爲吏，宜改常性。」獲對曰：「臣受性於天地父母，不可改之於陛下。」出便辭去。三公爭辟不應。
又曰：任延，字長孫，南陽人。爲武威太守，帝戒之曰：「善事上官，無失於和。」延對曰：「臣聞忠臣不和，和臣不忠。上下雷同，非陛下之福。善事上官，不敢奉詔。」帝曰：「卿言是也。」
又曰：樊倏，字長魚，弘之子也。廣陵王荊有罪，詔與任隗雜治其獄。事竟，奏請誅。引見宣明殿，帝怒曰：「諸卿以我弟故，欲誅之，即我子，卿等敢爾也！」倏對曰：「《春秋》之義，君親無將，而誅焉。是以周公誅弟，季友鳩兄，經傅大之。臣等以荊屬托母弟，陛下留聖心，加惻隱，故請耳。如令陛下子，臣等專誅而已。」帝嘆息良久。儵益以此知名。
又曰：張綱，字文紀，皓之子也。漢安玄年，選八使徇風俗，皆耆儒知名，多曆顯位，惟綱年少，官次最微。餘人受命之部，而綱埋其車輪於洛陽都亭，曰：「豺狼當路，安問狐狸！」遂奏曰：「大將軍梁冀，河南尹不疑，蒙外戚之援，荷國厚恩，以芻堯之姿，居阿衡之任，不能敷贊五教，翼揚日月，而專爲封豕長蛇，肆其貪饕，誠天威所不赦，大辟所宜加。」書奏而京師震悚。
又曰：爰延，字季平，陳留外黃人。桓帝時徵博士，太尉楊秉舉賢良方正，再遷爲侍中。帝游上林苑，從容問曰：「朕何如主也。」延對曰：「陛下爲漢中主。」帝曰：「何以言之？」對曰：「尚書令陳蕃任事則治，中常侍黃門預政則亂，是知陛下可與爲善，可與爲非。」帝曰：「昔朱雲折檻，今侍中面稱朕違，敬聞闕矣。」
又曰：趙喜，字伯陽，南陽人。爲太尉，受遺詔，典錄喪禮。自王莽篡亂，舊典不存，皇太子與東海王等雜止同席，憲章無序。喜乃正色，橫劍殿階，扶下諸王，以明尊卑。
又曰：桓典，字公雅，榮之玄孫也。拜御史，執正無所迴避。常乘驄馬，京師畏憚，爲之語曰：「行行且止，避驄馬御史。」
又曰：吳祐，字季英，陳留長垣人。大將軍梁冀表爲長史，及冀誣奏太尉李固，祐聞而請見，與冀爭之，不聽。時扶風馬融吻冀章，祐因謂融曰：「李公之罪，成於卿手。李公即誅，卿何面目見天下人乎？」冀起入，祐亦徑去。
又曰：李充遷侍中。大將軍鄧騭貴戚傾時，以充高節，卑敬之。嘗置酒請充，賓客滿坐，酒酣，騭跪曰：「幸托椒房，位列上將，幕府初開，欲辟天下奇偉，以匡不逮，惟諸君博求其器。」充乃爲陳海內隱居懷道之士，頗有不合。騭欲絕其語，以肉啖之。充抵肉於地，曰：「士猶甘於肉！」遂出，徑去。
又曰：崔琦數引古今成敗戒梁冀。琦以言不從，失意，復作《白鵠賦》以爲諷。梁冀見之，呼琦問：「百官內外，各有司存，天下云云，豈獨吾人之尤？」琦對曰：「將軍累世台輔，任齊伊尹，而德政未聞，玄玄荼炭，不能納貞良，以救禍敗，反復欲鉗塞士口，杜蔽主聽，將玄黃改色，馬鹿易形乎？」冀無以對。
又曰：許敬，字鴻卿，汝南平輿人也。有吏誣君者，會於縣令坐。敬拔佩刀斷席，曰：「敬不忍與惡人同席。」
《魏志》曰：蘇則拜侍中，與董昭同僚。昭嘗枕膝臥，則推下之，曰：「蘇則之膝，非佞人之枕。」
又曰：張承，字公先，范弟也。避地楊州，袁術問承曰：「周室淩遲，則有桓、文之霸；秦失其政，則高祖接而用之。今孤以土地之廣，士民之衆，欲邀福齊桓，擬跡高祖，何如？」對曰：「在德不在強。夫能用德以從天下之欲，雖由匹夫之資，而興霸王之功，不足爲難。若苟僣擬，於時而動，衆之所棄，誰能興之！」術不悅。
又曰：陳泰爲匈奴中郎將，京邑貴人多致貨，因市奴婢，泰皆掛名於壁，徵爲尚書，悉以還之。
又曰：蔣濟入爲散騎常侍。時有詔，詔征南將軍夏侯尚曰：「卿腹心重將，當使。恩施足死，惠愛可懷。可作威作福，殺人活人。」尚以詔示濟。濟既至，帝問曰：「卿聞見天下風教何如？」濟對曰：「未有他善，但見亡國之語耳。」帝忿然作色而問其故，濟具以答，因曰：「夫作威作福，《書》之明誡。天子無戲言，古今所慎。惟陛下察之！」於是帝意乃解，追取前詔。
又曰：辛毗，字佐治，潁川人。嘗從帝射雉，帝曰：「射雉樂哉！」毗曰：「於陛下甚樂，而群下甚苦。」帝默然，後爲之稀出。
又曰：王基，字伯輿，東萊人。爲荊州刺史，書戒司馬景王曰：「許允、傅嘏、袁保、崔贊皆一時正士，有直質而無流心，可與同政事者也。」景王納其言。
《吳志》曰：張昭每朝見，言論辭氣壯厲，義形如色，曾以直言逆旨，中不進見。後蜀使來，稱蜀德美，而群臣莫拒，權嘆曰：「使張公在坐，彼不折則廢，安得復自誇乎？」明日，遣中使勞問，因請見昭。昭避席曰：「昔太后、桓王不以老臣屬陛下，而以陛下屬老臣，臣是以思盡臣節，以報厚恩，若乃變易恩慮，以偷榮取容，此臣所不能也。」權辭謝焉。
