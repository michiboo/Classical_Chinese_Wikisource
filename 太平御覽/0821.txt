
《釋名》曰：土已耕者曰田。田，填也，五稼填滿其中心也。
《尚書·禹貢》曰：冀州厥田惟中中，〈孔安國曰：田之髙下肥瘠，九州之中為第五。〉兗州厥田惟中下，〈第六。〉青州厥田惟上下，〈第三。〉徐州厥田惟上中，〈第二。〉揚州厥田惟下下，〈第九。〉州厥田惟下中，〈第八。〉豫州厥田惟中上，〈第四。〉梁州厥田惟下上，〈第七。〉雍州厥田惟上上，〈第一。〉
《周禮·春官下·籥章》曰：凡國祈年於田祖，龡豳雅，擊土鼓，以樂田畯祈。〈年，祈豐年也。田祖，始耕田者，謂神農也。田畯，古先教田者。《爾雅》曰：畯，農夫也。〉
又曰：地官，司徒之職也。均土地，以稽其人民而周知其數。上地，家七人。可任者家三人；中地，家六人，可任者二家五人；下地，家五人，可任者家二人。〈鄭玄曰：均，平也。周，猶遍也。一家男女七人以上，則授上地，所養者眾也。男女五人以下，則授之以下地，所養者寡也。正以七人、六人、五人為率者，有夫有婦然後為家，二人以至於十人，為九等。〉乃經土地，而井牧其田野。九夫為井，四井為邑，四邑為丘，四丘為甸，四甸為縣，四縣為都，以任地事而令貢賦，凡稅歛之事。〈此謂造都鄙也。采地制井田，異於鄉遂也，重立國。小司徒為經之，立其五溝五途之畀。其制似「井」之字，因取名焉。〉
又曰：載師，掌任土之法，以物地事，授地職，而待其政令。〈任土者，任其力勢所能生育，旦以制貢賦也。物，物色之，以知其所宜之事，而授農牧衡虞，使職之也。〉以㕓里任國中之地，以場圃任園地，以宅田、士田、賈田任近郊之地，以官田、牛田、賞田、牧田任逺郊之地，以公邑之田任甸地，以家邑之田任稍地，以小都之田任縣地，以大都之田任畺地。〈謂廛里者，若今邑里居之田矣。廛，人居之區域也。里，居也。園，樹果蓏之屬也。蓏音力果反。季秋，於中為場樊，圃謂之園。宅田者，致仕者家所授之田也。《孟子》曰：卿以下，必有圭田五十畝。賈田，在市，賈人其家所受田也。官田，庶人在官者其家所受田也。牛田、牧田，蓄牧者之家所受田也。賞田者，賞賜之田也。公邑，謂六遂餘地也，天子使大夫治之。自此以外，餘地皆然。〉
《禮記·月令·季夏》：月是月也大雨時行，乃燒薙行水，利以殺草。可以糞田疇，可以美土疆。〈薙，謂迫地芟草也。此謂欲耕菜田，先薙其草，草乾燒之，此月大雨，流水潦蓄其中，則草死不復生，面地美可耕稼也。〉
又《王制》曰：方一里者，為田九百畆；〈一里方三百步。〉方十里者，為方一里者百，為田九萬畆；方百里者，為方十里者百，為田九十億畆；〈億，今十萬。〉方千里者，為方百里者百，為田九萬億畆。〈萬億，今萬萬也。〉自恆山至於南河，千里而近；〈冀州域。〉自南河至於江，千里而近。〈豫州域。〉自江至於衡山，千里而遙；〈荊州域。〉自東河至於東海，千里而遙。〈徐州域。〉自東河至於西河，千里而近；〈亦冀州域。〉自西河至於流沙，千里而遙。〈雍州域。〉西不盡流沙，南不盡衡山，東不盡東海，北不盡恆山，凡四海之內，斷長補短，方三千里，為田八十萬億一萬億畆；〈九州之大計。〉方百里者，為田九十億畆。山陵、林麓、川澤、溝瀆、城郭、宮室、塗巷，三分去一，其餘六十億畆。〈以一大國為率，其餘所以授民也。〉
又曰：古者公田籍而不稅。〈籍之言借也。借民力治公田，美惡取於此，不稅民之所自始也。古者謂殷時。〉
《左傳·僖公三十一年》曰：，取濟西田，分曹地也。〈二十八年，晉文討曹，分其地，境界未定。至是，乃以賜諸侯。〉使臧文仲徃，宿於重館，〈高平方與縣西北有重鄉城。〉重館人告曰：「晉新得諸侯，必親其共。不速行，將無及也。」從之，分曹地，自洮以南，東傅於濟，盡曹地也。〈文仲不書請田而已，非聘享會同也。〉襄仲如晉，拜曹田也。
又《宣公下十五年》曰：初稅畆，非禮也。榖出不過藉，〈周法：民耕百畆，公田十畆，借民力而治之，稅不過此。〉以豐財也。
又《襄公三十》曰：子産治鄭，使田有封洫。〈封，界。洫，溝。〉從政一年，輿人誦曰：「取我衣冠而禇之，取我田疇而伍之。孰殺子産，吾其與之！」及三年，民又誦之曰：「我有子弟，子産誨之；我有田疇，子産殖之。子産而死，誰其嗣之？」
又《哀公上》曰：季孫欲以田賦，〈賦之法，因其田財，通出馬一匹，牛三頭；今欲別其田及家財，各為一賦，故言田賦。〉使冉有訪諸仲尼。仲尼曰：「丘不識也。」三發，〈三發問。〉卒曰：〈卒，終也。〉「子為國老，待子而行，若之何子之不言也？」仲尼不對，〈不公答。〉而私於冉有曰：「君子之行也，〈行政事。〉度於禮，施取其厚，事舉其中，歛從其薄，如是，則以丘亦足矣。〈丘，十六井，出戎馬一匹，牛三頭，是賦之常法。〉若不度於禮而貪冒無厭，則雖以田賦，將又不足。且子季孫若欲行而法，則周公之典在；若欲苟而行，又何訪焉？」弗聴。〈為明年用田賦傳。〉
又《哀公上》曰：子胥曰：「得志於齊，猶獲石田也，無所用之。」〈石田不可耕。〉
《榖梁傳·宣公十五年》：初稅畆，〈宣公履畆擇而稅之也。〉古者田什一而藉。〈言借民力，十井為公耕一，謂之什一而藉也。〉初稅，非正也。
《毛詩·小雅·白華》曰：滮池北流，浸彼稲田。〈流貌。《箋》云：池澤浸潤稲田，之生殖。〉
又《甫田》曰：倬彼甫田，歳取十千。〈倬，明貌。甫田，謂大田也。十千，年多也。〉
又《大雅·嵩髙》曰：王命召伯，徹申伯土田。〈徹，治也。《箋》云：治者，正其井牧，定其賦稅。〉
《爾雅》曰：田一歳曰菑，〈今江東呼初耕地菑。〉二歳曰新田，〈《詩》曰：於彼新田。〉三歳曰畬。〈《易》曰：不菑畬。〉
《史記》曰：魏文侯使李悝作盡田地力之教，〈悝，苦回反。〉以為地方百里，提封九萬畆，理田勤謹，則畆三斗；不勤，則損亦如之。地方百里之増減，輒為粟百八十萬石矣。必雜五種以偹災害，力耕數耘，收獲如寇盜之至。〈謂促迫之甚，恐為風雨損也。〉
又曰：秦孝公任商鞅，人以三晉地狹人貧，〈三晉，謂韓、魏、趙三鄉，今河東道之地。〉秦地廣人寡，故草不盡墾，地利不盡出。於是日誘三晉之人，利其田宅，復三代無兵事，而務本於內，而使秦人應敵於外。故廢井田，制阡陌，任其所耕，不限多少。數年之間，國富兵彊，天下無敵。其後韓聞秦之好興事，欲疲之，乃使水工鄭國說秦，令鑿涇水，自仲出西抵瓠口為渠，並北山東注洛三百餘里，欲以溉田。中作而覺，秦欲殺國，國曰：「始臣為間，然渠成，亦秦之利也。」秦以為然，卒使就渠，用注慎閼之水，溉澤鹵之地，四萬頃収皆畆一鍾。於是関中為沃野，無凶年，命曰鄭國渠。〈閼，音於據切。〉
又曰：王翦將行，請善田宅園池甚衆，始皇曰：「將行矣，何憂貧乎？」
《戰國策》曰：魏公叔痤為將，攻韓、趙，勝之。魏王賞田百痤，曰：「使士卒不崩、直而不倚、撓㨂不辟者，此吳起餘教也；鼓之不敢怠倦者，臣也。王特為臣右手之倦賞臣，可也；若以有功，臣何力之有焉？」王曰：「善」。於是索吳起之後，賞田二十萬；以痤不掩士之跡，又與田二十萬。
《漢書》：鼂錯奏曰：「古者稅民不過什一，至秦則不然，用商鞅之法，改帝王之制。一歳屯卒萬計，力役三十倍於古，田租口賦鹽鐵之利二十倍於古。〈如淳曰：秦賣鹽鐡貴，民受其困。〉或耕豪民之田，稅十五。〈如淳曰：稅其五。〉故貧民常馬牛衣，而食犬彘之食。」
又董仲舒說上曰：「秦用商鞅之法，改帝王之制，除井田，人得買，賣富者田連阡陌，貧無力錐之地。漢興，循而未改。古井田法雖難猝行，宜少近古，限人名田，以贍不足，塞兼併之路，然後可善治也。」上不能用。
又曰：是時，富豪皆爭匿財，唯式尤欲助費。於是以式終長者，乃召拜為郎，中賜爵左庶長，田十頃，布告天下，尊顯以風百姓。
又曰：貢禹上書曰：「臣禹年老貧窮，家資不滿萬錢，妻子糠豆不贍，短褐不完，有田百三十畆。陛下過意徴臣，臣賣田十畆，以供車馬。」
又曰：楊惲免官，常不得志，乃歌曰：「田彼南山，蕪穢不治。種一頃豆，落而為箕。人生行樂耳，湏富貴何時？」
又曰：張禹為人謙願，內殖貨財，家以田為業。及富貴，多買田至四百頃，皆涇渭灌，溉極膏腴，上價。
又曰：𡩋成曰：「仕不至二千石，賈不至千萬，安可比於人乎？」乃貰貸陂田千餘頃假貧民，役使數千家，致産數千萬。為任俠，持吏長短，從數十騎。其使民，威重於郡守。
又《溝洫志》曰：太始三年，趙中大夫白公復奏穿渠引涇水，首起谷口，尾入櫟陽，涇渭中溉四千五百餘頃田，名曰白渠。田民歌曰：「田於河許？池陽谷口。鄭國在前，白渠起後，舉鍤為雲，決渠為雨。涇水一石，其泥數斗，且溉且糞，長我稷黍。」
《後漢書》曰：光武時，天下墾田多不以實。又戶口年紀，互有増減。十五年，詔下州郡檢覆其事，而刺史、太守多不均平，或優饒豪右，侵刻羸弱，百姓嗟愁，遮道號呼。時諸郡各遣使奏事，帝見陳畱吏牘上有書，，云：「頴川、弘農可問，河南、南陽不可問。」帝詰吏由趣，吏不肯服，詆言長夀街上得之。〈詆，欺也。〉帝怒。時顯宗為東海公，年十二在幄後言曰：「吏受郡勅常，欲以墾田相方耳。」帝曰：「既如此，何故言河南、南陽不可問？」對曰：「河南，帝城，多近臣；南陽，帝鄉，多近親。田宅踰制，不可為准。」帝令虎賁將詰問吏，吏乃實首服如顯宗對。於是遣謁者考實，具知奸狀。
又曰：樊重開廣田土三百餘頃，其所起廬舍，皆有重堂髙閣，陂渠溉注，貲至巨萬，而賑贍宗族，恩加鄉閭。外孫何氏兄弟爭財，重恥之，以田二頃觧其忿訟。縣中稱美，推為三老。
又曰：馬援辭兄況，欲就邉郡田牧。〈《東觀記》曰：援以況出為河南太守，次兩兄為吏京師。見家用不足，乃辭況欲就邊郡畜牧也。〉況曰：「汝大才，當晩成。良工不示人以朴，且從所好。」後援辭隗囂歸洛陽，居數月而無它職任。援以三輔地曠土沃，而所將賓客猥多，乃上書求屯田上林苑中，帝許之。
《東觀漢記》曰：司𨽻校尉梁松奏特進防光廖、廖子豫兄弟父子並受爵土，榮顯冠世，多買京師膏腴美田，作大廬、近帶城郭，妨困小民。
又曰：郭丹，字少卿，南陽人，累世千石，父稚為丹買田宅居業。丹為司徒，視事五年薨。詔問丹家，時宗正劉匡對曰：「郭丹為三公，典牧州郡，田畆不増。」
張璠《漢記》曰：鄭恭，字公業，少有才畧，多謀。家富於財，有田四百頃，而食常不足，名聞東山。
華嶠《後漢書》曰：范遷為司徒，在公輔有宅數畆，田不過一頃，推與兄子。
又曰：周燮専精《禮》、《易》，不讀非聖之書，不修賀問之好。有先人草廬結於崗畔，下有陂田，常肆力自勤以給。非身所耕漁則不食。
《魏志》曰：夫定國之術，在於強兵足食。秦人以給農兼天下，孝武以屯田定西域，此先世之良式也。〈是歲乃募民屯田於許，得穀數百萬斛。〉由是州郡例置官田所在積榖。征伐四方，無軍糧之患。遂得以兼滅群兇，克平天下。
又曰：鄧艾遷尚書郎。時欲廣田蓄榖，為滅賊之資，使艾行陳、項已東至夀春。艾以為：「田良水少，不足以盡地利。宜開河渠，可以大積軍糧，又通漕運之道。」乃著《濟河論》，以喻其指。又以為：「昔破黃巾，因為屯田，積榖許都，以制四方。今三隅已定，事在淮南，每大軍征舉，運兵過半，功費巨億，以為大役。陳、蔡之間，上下田糧，可省許昌左右諸稲田，幷水東下。令淮北二萬人，淮南三萬人，十二分休，常有四萬人，且田且守，歳豐常收三倍於西。計除衆費，歳完五百萬斛，以為軍資，六七年間，可積三千萬斛於淮上。此則三十萬之衆五年食也。以此乘吳，無不克矣。」宣王善之，事皆施行。正始三年，乃開廣漕渠。每東南有事，大軍興舉汎，舟而下，達於江、淮，資食有儲而無水害，艾所建也。
又曰：司馬郎為丞相主簿，以為「宜復井田。徃者以民各有累世之業，難中奪之。是以至今承大師之後，民人分散，土業無主，皆為公田，宜及此時復之。」
又曰：鄭渾遷陽平、沛郡太守。界下濕，患水澇，百姓飢乏。渾於蕭、相二縣界興陂堨，開稲田。郡人皆以為不便，渾曰：「地勢洿下宜灌溉中，有漁稲經久之利，此豐民之本也。」遂躬率吏民，興力工夫，一冬間皆成。比年大收，頃畆歳増，租入倍常，民賴其利。刻石頌之，號曰鄭陂。
又曰：劉靖都督河北諸軍事，又修廣利渠陂，大道水，灌溉薊南北三百里，使種稲邉，民利之。
《蜀志》曰：初，諸葛亮自來成都，有田十五頃，子弟食自餘饒。
《晉要事》曰：安帝義熙元年，右丞相項元議：琅琊及湖熟界有皇后脂澤田四十餘頃，㕘詳悉以借食民。
《南史》曰：宋王恵兄鑒頗好聚歛恵。意不同，謂曰：「何用田為？」鑒怒曰：「無田何由得食？」恵曰又何用食為？」
《齊書》曰：王騫厯黃門郎、司徒右長史，不事産業。有舊田在鍾山八十頃，與諸兒及故舊共佃之。嘗謂人曰：「我不如鄭公業，有田四百畆而食常不周。」以此為愧。
《梁書》曰：夏侯䕫為豫州刺史，率軍人於陵邱堨溉田千餘頃，歳榖百餘萬石，以充儲備，兼贍貧人，境內賴之也。
又曰：鄧元起少時，嘗至西沮田舍，有沙門造之乞。元起有稲幾二千石，悉以施之。時人稱其有大度。
《後魏書》曰：髙允為著作郎，太武引見，因問允：「萬幾何者為先？」時多禁封良田，又京師遊食者衆，允因曰：「臣少也賤，所知惟田，請言農事。古人云：地方一里，則為田三頃七十畆；萬里則田三萬七千頃。若勤之，則畆益三升；不勤，則畆損亦如之。損益之率，為粟二十二萬二千斛，況以天下之廣乎？若公私有儲，雖遇饑，復何憂哉？」帝善之，除田禁，悉以授百姓。
又曰：裴延雋遷幽州刺史。范陽君有舊督亢渠，經五十里；賜燕郡有故戾陵諸堨，廣袤三十里。皆廢毀多時，水旱不調。延雋乃表求營造，遂躬自履行，相度形勢，隨力分督。未幾而就，溉田百萬餘畆，為利十倍，百姓賴之。
《北齊書》曰：帝賜穆題婆晉陽之田，斛律光言於朝曰：「此田，神武帝以來常種禾，飼馬數千以擬冦難。今賜題婆，無乃闕軍務也？」自是題婆怨光。
《唐書》曰：貞元十六年，盧羣為義成節度、鄭滑觀察營田使。群先寄㝢鄭州，典質得良田數頃。及受節度，各以本地契書分付所管令長，令召還本主，時人稱美。
又曰：起居郎崔覲隱居城固山，所有良田分給奴婢，令逓日供飯食之費。覲與妻家一不以問，但木石自娛而已。
又曰：溫造為河陽節度觀察使，復懷州古秦渠，三縣棄地悉為良田。後造左遷，出為朗州刺史。至則開後鄉渠九十七所，溉田二千頃。後人名其渠曰：「右史渠」。
《范子計然》曰：請問，九田隨世盛衰，有水旱貴賤，願聞其㫖。」計然曰：「諸田各有名，其從一官起始，以終九官，所以設諸田差髙下，始進退也。假令一直錢百金、一直錢九百，此畧可知。從一畆至百畆直，是大貴之極數也。」
《孟子》曰：百畆之田，勿奪其時，數口之家可以無飢矣。
又曰：易其田疇，薄其稅歛，民可使富也。
《傅子》曰：陸田者，命懸於天也。人力雖修，水旱不時，則一年功棄矣。田制之由人，人力苟修，則地利可盡。天時不如地利，地利不如人事。
《呂氏春秋》曰：魏襄王與群臣飲酒酣，王為群臣祝，令群臣皆得志。史起對曰：「群臣不肖者得志則不可。」王曰：「如西門豹之為人臣也。」史起對曰：「魏時之田也，漳水存其傍。西門豹不知用，是過也。」明日，召起問：「漳水猶可以灌鄴田乎？」對曰：「臣為之，民必大怨臣。臣雖死，願王使他人遂之。」王使之為鄴令。史起因徃為之，鄴民大怨，欲籍史起，史起不敢出，避之，乃使他人遂為之。水已行，民大得其利，相與歌之曰：「鄴有聖令，號為史公。決漳水兮灌鄴旁，終古斥鹵生稻梁。」
《梁春秋後語》曰：趙列侯謂其相公仲建曰：「寡人所愛，可以貴之乎？」曰：「富可也，貴之則不。」列侯乃命以田萬畆賜善歌者二人，公仲建許諾而不與。居一月，列侯之代還，問曰：「與之乎？」曰：「未有可者。」
《家語》曰：虞、芮二國爭田而訟，連年不決，乃相謂曰：「西伯仁人，也盍徃質焉？」入其境，則耕者讓畔，行者讓路；入其朝，則士讓為大夫，大夫讓為卿。虞、芮之君曰：「嘻！吾儕小人，不可以入君子之朝。」遂自相與成，以其所爭田為閑田。
蕭廣濟《孝子傳》曰：郭原平墓下有數十畆田，不屬原平。每至農月，農者常裸袒。原平不欲使慢其墳墓，乃貨家貲買此田。三農之月，輒束帶垂泣，躬自耕墾之。
《氾勝之書》曰：昔湯有旱災，伊尹為區田，教民糞種，負水澆稼，收至畆百石。勝之試為之，收至畆四十石。
《越絶書》曰：吳北野禺櫟東所舍大疁者，吳王田也。
又曰：富中大唐者，勾踐治以為義田也。肥饒，謂之富中。
盛弘之《荊州記》曰：桂陽郡界有溫泉，其下流有田，恆資以浸灌。常十二月種，至明年三月新榖便登。溫液所周，正可數畆。過此，水氣輒冷，不復生苖。
《豫章記》曰：郡江之西岸有磐石，下多良田，極髙腴者一畆二十斛。稲米之精者，如玊映澈於器中。
《續捜神記》曰：陽人姓何，忘其名，隱遁養志。常至田舍，人收獲在場忽有一人長一丈，黃踈。單衣，角巾，來詣之，翩翻舉其兩手，並儛而來，語何云：「君常見韶舞，不足舞也！」便去。何尋逐，遙向一山，山有穴，裁容一人。其人命入穴，何亦隨之。初甚急，前輒開廣，便失人。見良田四十頃，何遂墾作，以為世業。子孫至今賴之。
崔寔《政論》曰：昔者聖王立井田之制，分口耦地，各相副適，使人饑飽不偏，勞逸齊均，富者不足僣差，貧者無所企慕。
王朗《上求賑貸民表》曰：昔在西京，有鄠杜膏腴之饒，池陽谷口之利，涇渭二川之水，鄭國、白渠之溉，每年成，熟糞與灌並畆，貨一金，號為陸海。
《應璩書》曰：是以忽此，蘇子帶郭之業，求彼孫叔寢邱之地。故求逺田，在闗之西，南臨洛水，北據芒山。
曹植《表》曰：乞城內及城邉好田，盡所賜百年力者。臣雖生自至尊，然心甘田野，性樂稼穡。
又《籍田論》曰：營疇萬畆，厥田上上，經以大陌，帶以橫阡，竒栁夾路，名菓被園，宰農實掌，是為公田。
《唐明皇雜録》曰：上命宇文融為拓田使。融方恣雎諸，不己附者，必加誣譖。宻奏以為：「盧從願廣置田園，有地數百頃。上素器重，欲倚為相者數矣；而又族望官婚，鼎盛於一時。」故上亦重言其罪，但目從願為多田翁。
