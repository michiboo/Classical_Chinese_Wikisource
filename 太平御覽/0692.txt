
《說文》曰：珮，大帶佩也。珮必有巾，故從巾故。
《釋名》曰：珮，倍也，言其非一物，有倍貳也。有珠、有玊、有容刀、有帨巾、有觿之屬也。
《詩》曰：青青子珮，悠悠我思。〈佩，玊也。〉
又曰：有女同車，顏如舜華。將翺將翔，佩玊瓊琚。
又曰：知子之來之，雜珮以贈之。〈雜珮者，珩璜琚瑀衡牙之類。〉知子之順之，雜珮以問之。〈問，遺也。〉知子之好之，雜珮以報之。
又曰：彼留之子，貽我珮玖。
又曰：我送舅氏，悠悠我思。何以贈之？瓊瑰玊佩。
又曰：巧笑之瑳，珮玊之儺。
又曰：鞙鞙〈音蠲〉珮璲，不以其長。〈鞙鞙，玊貌。璲，瑞也，以瑞玊為佩，佩之鞙然。〉
《周禮》曰：玊府掌王之金玊玩好，共王之服玊佩玊。《禮》曰：主珮倚則臣珮垂，主佩垂則臣珮委。
又曰：石駘仲卒，無適子，有庶子六人。卜所以為後者，曰：「沐浴珮玊則兆。」五人者皆沐浴珮玊。石祁子曰：「孰有執親之喪而沐浴珮玊者乎？」不沐浴珮玊，石祁子兆。
又曰：古之君子必珮玊，右徵角，左宮羽。趨以「采齊」〈路門之外樂節也。〉，行以「肆夏」〈證堂之樂節也。〉。周旋中規，折旋中矩。進則揖之，退則揚之，然後玊鏘鳴也。故君子在車則聞和鸞之聲，行則鳴珮玊，是以非辟之心無自而入也。君在不珮玊，左結珮，右設珮〈朝於君亦結左。〉，齊則綪結珮而爵韠。凡帶必有佩玊，唯喪否。珮玊有衡牙〈居中央以前後觸。〉。君子無故玊不去身，君子於玊比德焉。天子佩白玊而玄組綬，公侯佩山玄玊而朱組綬，大夫珮水蒼玊而純組綬，世子珮瑜玊而綦組綬。士珮瓀玫而縕組綬。孔子珮象環五寸而綦組綬。
《大戴禮》曰：上車以和鸞為節，下車以珮玊為度。
《左傳》曰：蔡昭侯為兩佩與裘以如楚，獻一珮一裘於昭王，服之以享，蔡侯亦服。其一子常欲之，弗與。三年止之。〈事具《玊部》。〉
又曰：吳申叔儀乞糧於公孫有山氏，〈申叔儀，吳大夫，公孫有山，魯大夫，舊相識。〉曰：「珮玊蘂兮，余無所繫之。」〈蘂然，服飾備也。無以繫佩，言吳王不卹下也。〉
魚豢《魏略》曰：有雙璜雙珩，琚、瑀、衡牙、琨、珠為珮者，乃漢明帝采古文始制也。
《晉書》曰：王祥箸遺令子孫云：「吾氣絕，不須沐浴，勿纏屍，皆澣故衣隨時所服。所賜山玄玊珮、衛氏玊玦、綬笥，皆勿以斂。」
《齊書》曰：永明元年，有司奏貴妃、淑妃並加金章紫綬，珮於寘玊。
《隋書》曰：何稠參會古今，多所改創，從省之服，初無珮綬，稠曰：「此乃晦朔小朝之服，安有人臣謁帝而除去印綬，兼無珮玊之節乎？」乃加獸頭小綬及珮一隻。
《國語》曰：秦穆公使公子縶弔公子夷吾子於梁，退而私於縶曰：「請以黃金三十鎰、白玊之珩六雙，不敢當公子納之左右。」
又曰：王孫韋聘於晉，定公饗之。趙簡子鳴玊以相〈鳴佩玊以相禮。〉，問於王孫韋：「楚之白珩猶在乎〈珩，珮上之璜者。〉？」對曰：「然。」簡子曰：「其為寶也，幾何矣？」曰：「未嘗為寶，先王之玩也。」
《周書》曰：武王俘啇，得舊寶玊萬四千，珮玊億有八萬石。
摯虞《決疑要注》曰：漢末喪亂，絕無玊佩。魏侍中王粲識舊珮，始復作之，今玊珮受法於粲。
《三禮圖》曰：凡玊珮，上有雙衡，長五寸，博一寸。下有雙璜，徑三寸，衝牙、蠙珠以納其間。上下為衡，半璧為璜，璜中橫以衝牙，以蒼珠為瑀。
董巴《漢輿服志》曰：古者君臣珮玊，三代同之。五霸興兵，珮非戰器，去珮留其係穟以為章表。秦乃以采組連結，謂之綬。漢承秦制，用而弗改。至孝明皇帝乃為大珮、衝牙、雙渠璜皆以白玊，乘輿絡以白珠，公卿諸貴以采絲，其玊視冕旒。
蔡邕《輿服志》曰：孝明作蠙珠之珮，以郊祀天地。
《白虎通》曰：所以必有珮者，表意見所能，故脩道無窮，即珮環；能大道德，即珮琨；能決嫌疑，即珮玦。是以其所珮即知其所能，若農夫珮其耒耜，工匠珮其斧斤，婦人珮其針縷也。
《孔藂子》曰：子產死，鄭人大夫舍玦珮，婦女舍珠玊。
《說苑》曰：襄成君始封之日，衣翠衣，帶玊珮，至流水之上。大夫莊辛見而悅之。
又曰：經侯過魏太子，左服玊具劒，右帶珮環，左光照左，右光照右，太子不視。經侯曰：「魏國有寶乎？」太子曰：「主信臣忠，百姓戴上，此魏國寶也。」經侯應聲解劒而去珮。
《鹽鐵論》曰：子思銀珮。
《尚書舊傳》曰：淑妃脩媛，脩華，脩容，婕妤佩彩瓊玊，貴人珮于寘玊。
《鄴中記》曰：石虎後出行，有女鼓吹，尚書官屬皆著錦袴、珮玊。
《晉令》曰：皇太子妃珮瑜玊，諸王、郡公、太宰、太傅、太保、司空、諸長公主、諸王世子、大司馬、大將軍、太尉珮玄玊。
《晉宋舊事》曰：太后、皇后白玊佩。
《穆天子傳》曰：七萃之士，天子賜以左珮玊華。〈玊華之珮，珮之精者。〉
又曰：天子渴於沙中〈沙中無水。〉，七萃之士高奔戎刺其左驂之頰，取其清血而飲天子。天子美之，乃賜奔戎珮玊一雙。
《列仙傳》曰：江濱二女者，不知何許人。步游江濱，逢鄭交甫，挑之，不知神人也。女遂解珮與之，交甫悅，乃授珮而去數十步，空懷無珮，女亦不見。
《拾遺記》曰：燕昭王時西王母降，與昭王遊乎燧林之下，說炎皇鑽火之術。取綠桂之膏，然以照夜。忽有飛蛾銜火，狀如丹雀，來拂桂膏之上。此娥出員丘之穴，穴洞達於九天，中有細珠流沙，可穿而結，因用為珮。
又曰：漢成帝時乘輿服皆尚黑，宮中美女服皂，班姬以下皆玄綬{王翳}珮。
又曰：漢昭帝元始元年，穿林池，廣千步，中植分枝荷，一莖四葉，狀如駢蓋。日照則葉低廕根莖，若葵之衛足也，名曰低光荷。實如玄珠，可以飾珮。
《漢武內傳》曰：上元夫人帶六出火玊之珮。
《搜神記》曰：元康中，婦人之飾有五兵珮。
《楚辭》曰：扈江離與薜荔〈扈，被也。〉，紉秋蘭以為珮。〈紉蘭索香草也。〉
又曰：雲衣兮披披〈披披，長皃。〉，玊珮兮陸離〈陸離，光彩皃。〉。
又曰：連蕙若以為珮兮，過鮑肆而失香。
又曰：盍吾遊此春宮〈春宮，東方青帝宮。〉，折瓊枝以繼珮。
潘岳《西征賦》曰：飛翠緌拖鳴玊，出入禁門者眾矣，想珮聲之遺響，若鏗鎗之在耳。
劉梁《七舉》曰：珮則結綠，懸黎寶之妙微；荷彩昭爛，流景楊暉。
曹植《與陳琳書》曰：帶蜿虹以為紳，連日月以為珮。
殷仲堪《與相王牋》曰：所致玊珮，光潤清越。
傅玄《大言賦》曰：腰珮六氣，首戴天文。
《說文》曰：好倍肉謂之瑗，肉好若一謂之環。
《禮》曰：孔子佩象環五寸而綦組綬。〈謙不比德，亦不事也。象，有文環者也，取其脩無窮。〉
《左傳》曰：穆叔之子仲壬與公御萊書觀於公宮，公予之環，使才人入示之，不示出，命佩之。
又曰：宣子有玊環，其一在鄭啇，〈玊環同工共朴，自共為雙。〉宣子謁諸鄭伯，〈謁，請也。〉子產弗與。〈事具《玊部》。〉
《宋書》曰：江夏王義恭，孝武即位，以其藩所服玊環大綬賜之。
《梁書》曰：柳惔，武帝之鎮襄陽，惔祖道，帝解玊環贈之。天監二年元會，帝謂曰：「卿珮玊環，是新亭所贈耶？」對曰：「既瑞感神衷，臣謹服之無斁。」
《白虎通》曰：修道無窮，即珮環也。
《瑞應圖》曰：黃帝時，西王母乘白鹿來獻白環，舜時復來獻白環。
王子年《拾遺錄》曰：顓頊時，濱海之北有勒題國，皆衣毛，無翼而飛。帝乃更衣以文豹為飾，獻黑玊之環，色如淳漆。
《荀卿子》曰：大夫待放於境，君賜以環即返，以玦即去。
《西京雜記》曰：趙飛鷰為後，女弟昭儀上五色玊環。
《春秋後語》曰：秦始皇聞齊王后賢，嘗使遺之連環，曰：「齊人多智，能解此乎？」後以示群臣，莫能解，乃引椎破之，謝秦使曰：「謹以解矣，以報。」始皇壯其志，益不敢謀齊。
劉向《列女傳》曰：齊桓公行霸，諸侯朝之，衛獨不至。公謀伐衛，衛姬脫簪珥，解環，再拜，請徵之罪。
《莊子·內篇》云：彼是莫得其偶，謂之道樞，樞得其環中，以應於無窮。〈夫是非反覆相尋無窮，故謂之環中空矣。今以是非為環，而得其中者也。無是非者也。無是非，故能夫是非無窮，故應亦無窮。〉
《說文》曰：玦。玊珮。〈珮如環而有玦，故云玦。〉
《詩》曰：芃蘭之葉，童子珮{韋葉}。〈{韋葉}，玦也。〉
《左傳》曰：狄人伐衛，將戰，衛懿公與石祁子玦，與寗莊子矢使守〈莊子，寗遠也。玦，玊玦。〉。曰：「以此賛國，擇利而為之。」〈賛助也。玦，示以當決斷。矢，示以禦難。〉
又曰：晉侯使申生伐東山臯落氏，珮之金玦。狐突曰：「金寒玦離，胡可恃也？」罕夷曰：「金玦不復，雖復何為？君有心矣。」
《國語》曰：獻公使申生伐東山，衣偏裻〈音篤〉之衣，珮之金玦。太子見里克曰：「君賜我以偏衣金玦，何也？」克曰：「孺子懼乎？衣金之偏而握金不偷矣。」太子遂行，狐突御戎，先友為右，告先友曰：「君與我此衣，何也？」先友曰：「中分而金玦之權在此行也。」狐突嘆曰：「以厖衣純〈厖，雜色，純，德，謂太子。〉而玦之，以金銑者，寒甚矣，胡可恃也？」
《典略》曰：項羽與沛公飲，范增數目羽，舉所珮玊以示之者三，羽默然。
《後漢書》曰：更始謀煞升伯，〈伯升，光武兄。〉乃會諸將，以成其計。繡衣御史申徒建隨獻玊玦，更始竟不能殺。
《東觀漢記》曰：明帝詔曰：「馮魴以忠孝出入八年，數進忠言正諫，賜以玊玦。」
《續漢書》曰：桓帝永興二年，光祿勳吏舍壁下夜有青氣，視之得玊鈎玦各一。
《魏氏春秋》曰：明帝張掖郡金山玄川溢，涌寶石負圖，有玊匣，開蓋於前，上有玊玦二，璜一。
《魏略》曰：太祖征漢中，太子在孟津，聞鍾繇有玊玦，使臨淄侯〈曹子建也。〉因人說之，繇遂送焉。太子與繇書曰：「南陽宗惠叔稱君侯昔有美玦，聞之驚喜笑，與抃會當自白書，恐傳言未審，以是令舍弟子建，因荀仲茂時從容喻鄙指。鄴騎既到，寶玦初至，捧押跪發，五內震駭，繩窮柙開，爛然滿目。偎以蒙鄙之姿，得覩希世之寶。不煩一介之使，不捐連成之價，既有秦昭章臺之觀，而無藺生詭奪之誑。嘉貺益腆，敢不欽承。謹奉賦一篇。」
王隱《晉書》曰：禮能使決疑者珮玦，故遣其臣亦授之以玦。今靈命有二塊，其一當魏曆數既終，當禪大晉，故與之玦。凡授命將即天子之位，皆眾人之所疑，以武皇帝能斷決，應天順民，受曹氏禪而無疑，得應珮玦，故以賜焉。是以有二玦。
蕭子顯《齊書》曰：太祖在淮陰治城，得錫玦大數尺，下有篆字，人莫識。紀僧真曰：「何須辯文！此自久遠之物，即九錫之徵也。」太祖曰：「卿勿妄言！」
《北齊書》曰：樂陵王百年，傳慱陵人賈德冑教。百年嘗作數勑字，德冑封以奏帝，帝怒，召百年。百年知不免，割帶玦留與妃斛律氏。及百年被誅，妃把玦哀號，不食而死，玦猶在手，拳不可開。其父自擘之乃開。
《白虎通》曰：能決嫌疑則珮玦。
《瑞應圖》曰：舜時西王母獻白環玦。
《隨巢子》曰：召人以環，絕人以玦。
《莊子》曰：儒者綬珮玦者，事至而斷。
《西京雜記》曰：趙飛鷰為皇后，女弟昭儀上珊瑚玦。
孟達《與諸葛亮書》曰：今送綸帽、玊玦各一，以徵意焉。
《釋名》曰：笏，忽也。君有教命及所啟白，則書其上，備忽忘也。或曰薄，可以薄疏物。
《禮》曰：笏，天子以球玊，諸侯以象，大夫以魚須〈與鬚同。〉文竹，士竹本象可也。見於天子與射無說〈音脫〉笏，入太廟說笏，非古也。小功不說笏，當事免則說之。〈免悲哀哭踴之時。〉凡有指畫於君前用笏，造受命於君必書於笏。笏，畢用也。因飾焉。〈畢畫也。〉笏度二尺有六寸，其中博三寸，其殺六分而去一。〈殺猶抒也。天子抒上終葵首，諸侯不終葵首。〉
又曰：將適公所，書思對命。〈思，所思念將以告君，書之於笏，為失忘也。〉
又曰：侍坐於君子，君子欠伸，運笏澤劒首，還履，問日之蚤〈音早〉暮，請退，可也。〈運、澤，猶玩弄也。〉
《大戴禮》曰：天子御珽〈珽言挺然方正於天下。〉，諸侯御荼〈荼前詘後直，下天子也。荼音舒。〉，大夫服笏〈前詘後詘，無所不護也。〉。
又曰：《五經要義》曰：「天子之笏謂之珽，珽然無所屈也。」
《周書》曰：武王不𨳲外門，以示無懼，去釰搢笏，以示無仇。
《後漢書》曰：陳蕃為光祿勳，范滂為主事，以公儀詣蕃，執板入閣，至坐不奪，滂投板振衣而去。郭泰責蕃曰：「以階級言，滂宜有敬，以類數推之，至閣宜省。」〈所暴切。〉
《吳志》曰：朱治領吳郡，舉孫權為孝廉。後權為吳王，治每見權，常執板交拜。〈板即笏也。〉
《晉書》曰：王敦表溫嶠為丹陽尹，因餞會錢鳳，自起行酒。至鳳未飲，嶠偽醉，以手板擊鳳幘墜，作色曰：「錢鳳何人？溫太貞行酒！」敦不悅，兩釋之。
又曰：桓溫秉政，謝安、王坦之往候之。坦之倒持手板。
《宋書》曰：建平王宏，文帝子也。元兇劭弒立，孝武入討劭，錄宏殿內，自拔莫由。孝武先甞以一手板於宏，遣左右親信周法道齎手板詣孝武事，以為尚書左僕射。
又曰：庾道愍尤精相板。宋明帝時，山陽王休祐屢以言語忤顏。見道愍，托以己板為他物，令道愍占之。道愍曰：「此乃甚貴，然使人多愆忤。」祐以禇彥同祥，密求換其板。他日彥回侍明帝，自稱下官，帝多忌，甚不悅。休祐具以狀言。帝乃意解。
又曰：綦母珍之在西州時，有一手板。相者云：「當貴」，每以此言動帝。又圖黃門郎，帝甞問之曰：「西州時手板何在？」珍之曰：「此是黃門手板，官何須問？」帝大笑。
《齊書》曰：豫章王嶷薨，見形於第〈居第也。〉後園，乘腰輿，指麾處分，呼直兵。直兵無手板，左右授一玊手板與之，謂曰：「橘樹一株，死可覔補之。」因出後園閣，直兵倒地，仍失手板。
《宋書》曰：明帝起事，諸方並舉兵。帝謂蔡興宗曰：「頃日人情言何？事當濟不？」興宗曰：「今米甚豊賤而人情更安，以此論之，清蕩可必。但臣之所憂，更在事後，猶羊公言既平之後，方當勞聖慮耳。」尚書禇彥回以手板築興宗不己。上曰：「如卿言！」
《北齊書》曰：尓朱榮既誅，得其手板，上有數牒啟，皆左右去留人名，非其腹心在出限。帝曰：「竪子若過今日，便不可制。」
又曰：文襄疑文宣佯愚，慮其有後變，將陰圖之，以問崔暹。暹曰：「嘗與二郎俱在行位，試以手板拍其背而不瞋，乃將犀手板換暹竹者，自揩拭而翫視之。以是知其實痴，不足慮也。」帝既鏁暹，責其徃昔打背。暹自陳所對文襄之言己功以贖死。帝悟曰：「我免禍，乃暹之力。」釋而勞之。
《唐書》曰：高宗欲立武昭儀。褚遂良諫，不從，置笏殿街，曰：「還陛下此笏！」乃解巾叩頭流血。
又曰：崔滌，玄宗時嘗朝夕宮掖出入無間，慮有所漏洩，乃於滌笏上親札「慎密」二字以誡之。
又曰：玄宗以張九齡體弱，簪笏不勝，命置笏囊。
又曰：李絳面論吐突承瓘用兵無功，合從顯責。又論承瓘於軍中立聖政碑，事不可許。上初怒，色變。絳語不己，詞旨懇切，因泣下。上察其意，乃大開忤，拜絳為中書舍人，即命曳去所立碑，曰：「微降言，吾不知為損。」又面賜絳紫，親為絳擇笏以賜之，因謂之曰：「爾他時勿易此心！」
又曰：朱泚盜據宮闕，乃遣將韓旻領兵疾趨奉天，召段秀實與之謀議。秀實從，欲圖之，陰說大將劉海賓、何明禮等，同謀殺泚。明日，泚召秀實議事，秀實勃然而起，奪源休笏以擊泚，傷額流血。海賓等不至，秀實遂被害。
又曰：魏謩，文宗時為起居舍人，上謂之曰：「卿家有何舊書？」詔對曰：「比多失墜，唯簪笏獨存。」輙令進之。鄭覃曰：「在人不在笏。」上曰：「覃不解我意，乃此《甘棠》之義，非在笏而己。」
《三禮圖》曰：士竹笏，飾以象骨，大夫飾以魚須。
《輿服雜事》曰：古者貴賤皆執笏，主書君上之政令，有事則搢之於要帶中。近代以來，唯八座尚書執笏者，白筆綴手板頭，以紫囊裹之。其餘王公卿士但執手板，主於敬，不執笏，亦非記事官也。
周遷《車服雜事》曰：應仲遠云：「昔荊軻逐秦王，其後謁者持匕首以備不虞，從此侍官執刀劒。漢高祖偃武脩文，始制以手板代焉。
《江表傳》曰：孫權既即尊位，請會百官，歸功周瑜。初，張昭勸迎曹公，權不從，而周瑜敗之。及是昭舉笏，欲褒賛功德。未及言，權曰：「如張公之計，今己乞食矣。」昭大慙，伏地流汗。
又曰：獻帝嘗見郗慮及少府孔融。問融曰：「鴻豫〈慮字鴻豫。〉何所優長？」融曰：「可與適道，未可與權。」慮舉笏曰：「融昔宰北海，政散民流，其權安在？」遂與融互相長短。
《穆天子傳》曰：天子大服，冕褘𢁱帶，搢笏夾佩。〈郭璞注云：沃，蹕也；夾，佩左右兩佩也。奉璧南面，立於塞下，授何也。〉
郭子橫《洞冥記》曰：孟歧，清河之逸人也，年可七百歲，語及周初時事如目前。歧時侍周公，升壇上政，以手摩成王之足，周公以玊笏與之。
《郡國志》》曰：晉明為太子時，嘗戲殿前，以玊手板弄銅蟠螭口，手傾，溜入螭服腹中，不能出。人後見一白鼠出入螭口。
《世說》曰：王子猷作桓車騎騎兵參軍。桓曰：「卿在府久，此當相料理。」初不荅，高視，以手板柱頰云：「西山朝來，致有爽氣。」
《相手板經》曰：相手板法出蕭何，或曰四皓，初出殆不行世。東方朔見而善之，曰：「此非庸人所解。」至魏司空陳長史見此書，歎伏，以示許士宗、韋仲將、管輅，見而推歎。郭景純以夜兼晝，方得其妙理。相手板將以閑太之時，取五行，尋四時，定八節，明二十四氣，百不失一。板長一尺五寸，廣一寸五分。上狹而薄，下廣而厚，八角十二芒，並欲端平，板形皆完淨。板凶少吉多者可用，吉少凶多者不可用服也。舊用白直檀、刺榆、桑、柘四材也。番當令理通直，從上至下，直如絃，不得出邊，絕理板頭。是君坐板頭缺，與君共事必不得終。分板作四分，上一分為二親，左為父，右為母，第二分都為婦，第三分左為男，右為女，第四分左為奴，右為婢，婢之不辟方，留為田宅、財物、牛馬、豬羊鷄犬之屬，以五行十二時分。若其處崩毀傷蹈，破裂弔節，蠍穿兆隨，所屬物必損失死亡。板兩邊，左為城，右為社，寬博，文彩班班，光澤清淨，必得封邑。
《仲長子》曰：笏以書君教令，記善刺過。今之板以象焉。
劉義恭《啟事》曰：聖恩優重，猥賜華纓玊笏。珍冠飾首，琛板耀握，非臣朽薄所宜服之。
