
袁弘《後漢紀》曰：楚王英好游俠，交通賓客，晚節喜黃老，修浮圖祠。八年，上臨辟雍，禮畢，詔天下死罪得以縑贖罪。英遣郎中令詣彭城曰：「臣托在藩蔽，無以率先天下，過惡素積。喜聞大恩，謹奉黃縑二十五匹，白紈五匹，以贖其愆。」楚相以聞。詔曰：「楚王誦黃老之微言，尚浮圖之仁祠，潔齋三月，與神爲誓，有何嫌懼而贖其罪？令還縑紈，以供桑門之盛饌。」
《晉書》曰：何充性好釋典，崇修佛寺，供給沙門以數百，縻費巨億而不吝也。親友至貧乏，無所施遺，以此獲譏於世。阮裕常戲之曰：「卿志大宇宙，勇邁終古。」充問其故，裕曰：「我圖數千戶郡尚不能得。卿圖作佛，不亦大乎？」於是郗愔及弟曇奉天師道，而充與弟准崇信釋氏。謝萬譏之雲︰「一郗諂於道，二何佞於佛。」〈《世說》亦云。〉
又曰：王恭性雖抗直，而暗於機會，自矜貴，不閑用兵，尤信佛道。臨刑猶誦經，神色無懼。
《宋書·謝靈運傳》曰：會稽太守孟顗事佛精懇，而爲靈運所譏。嘗謂顗曰：「得道應須惠業，文人生天當在靈運前，成佛必在靈運後。」顗深恨此言。
又曰：袁粲字景倩。幼孤，祖哀之，名曰湣孫。孝武即位，稍遷尚書吏部郎。文帝諱日，君臣幷於中興寺八關齋中食，竟，湣孫別與黃門郎張淹更進魚肉食。尚書令何尚之奉法素謹，密以白孝武，幷免官。
又曰：範泰暮年事佛甚精，於宅西立祗洹精舍。
又曰：宋明帝頗好玄理，以周顒有辭義，引入殿內，親近宿直。帝所爲慘毒之事，顒不敢顯，誦經中因緣罪福事，帝亦爲之止。顒音辭辯麗，長於佛理，著三宗論，言空假義。西涼州智林道人遺顒書，深相贊美。言「捉麈尾來四十餘載，頗見宗錄，惟此途白黑無一人得者，爲之發病，非意此音，猥來入耳。」其見重如此。
《齊書》曰：竟陵王子良嘗招致名僧，講論佛法，造經唄新聲。又文惠太子同好釋氏，甚相友悌。子良敬信尤篤，數於邸園營齋戒，大集朝臣衆僧，至賦食行水，或躬親其事，世頗以爲收醋相體。武帝不豫，子良啓進沙門，於殿戶前誦經。武帝爲感，夢見優曇鉢花於經案，宣旨使禦府以銅爲華，插御床四角。
又曰：晉安王子懋字雲昌，武帝弟七子也，廉讓好學。年七歲時，母阮淑媛嘗病危篤，請僧行道，有獻花供佛者，衆僧以銅罌盛水漬其莖，欲花不萎。子懋流涕禮佛曰：「若使阿姨因此和勝，願諸佛令花竟齋不萎。」七日齋畢，花更鮮紅。視罌中，稍有根須。
又曰：吳興有項羽神護郡廳事，太守到郡，必須祀以軛下牛。李安人奉佛法，不與神牛，著履上廳事，又於廳上設八關齋。俄而牛死。
又曰：滕曇恭，南昌人也。年五歲，母楊氏患熱，思食寒爪，土俗所不産。曇恭曆訪不能得，銜悲哀切。俄遇一桑門，問其故，曇恭具以告桑門曰：「我有兩爪，分一相遺。」還以與母，舉室驚異。尋訪桑門，莫知所在。及父母卒，晝夜哀慟。時忽有神光自門而起，俄見佛象及夾侍之儀，容光顯著，自嶼門而入。曇恭家人大小咸共禮拜，久之拇署。遠近道俗咸傳之。
《梁書》曰：廬江何伯嶼與弟幼嶼俱厲節操。伯嶼卒。幼嶼好佛法，剪落長齋，持行精苦，兄弟年幷八十餘。
又曰：范雲從父母兄縝，字子貞。時竟陵王子良盛招賓客，縝亦預焉。子良精信釋教，而縝盛稱無佛。子良曰：「君不信因果，何得有富貴貧賤？」縝答曰：「人生如樹花同發，隨風而墮，自有拂簾幌墮於茵席之上，有閡籬墻落於混糞之中。墮茵席者，殿下是也；落糞混者，下官是也。貴賤雖復殊途，因果竟在何處乎？」子良不能屈。
又曰：武帝大弘佛教，而親自講說。太子亦素信三寶，遍覽衆經。乃於宮內別立慧義殿，專爲法集之所，招引名僧，自立三諦法義。普通元年，甘露降于慧義殿，咸以爲至德所感。
又曰：何胤居虎丘西寺講鞠效，僧徒隨之，常禁煞。有虞人逐鹿，徑來趨胤，伏不動。又有異鳥如鶴，紅色，集講堂，馴狎如家禽。初，開善寺藏法師與胤遇於秦望山，後卉骷，卒於鍾山。死日，胤在波若寺見一名僧，授胤香爐奩幷函書，曰：「貧道發自楊都，呈何居士。」言訖，失所在。開函，乃是《大莊嚴論》，世中未有。訪之香爐，乃藏公所常用。又於寺內立明珠柱，柱乃七日夜放光。昭明太子欽其德，遣梳人何思澄致手令以褒美之。
又曰：建平王大球，簡文第十七子也，性明惠夙成。初，侯景圍台城，武帝素歸心釋教，每發誓願，恆雲︰「若有衆生應授諸苦，諱身當代。」時大球年甫七歲，聞而驚謂母曰：「官家尚爾，兒安敢辭？」乃不時禮佛，亦曰：「凡有衆生應獲苦報，悉大球代授。」其早惠如此。
又曰：大中元年，都下疫甚。帝於重雲殿爲萬姓設救苦齋，以身爲禱。九月辛未，幸同泰寺，設四部無遮大會。上釋服，禦法衣，清淨大舍，以便省爲房，用素瓦器，乘小車，私人執役。甲午，昇法座，爲大衆講《涅盤經》。癸卯。群臣以億萬奉贖，衆僧默然。乙酉，百辟詣寺東門，奉表請還宮，三請乃許。帝三答書，前後幷稱頓首。中大同元年二月，幸同泰寺，講《三惠經》，乃捨身爲奴。皇太子己下群臣出錢億萬奉贖。是夜，同泰寺爲天火所燒略盡。二年，帝昇光嚴殿，講《三惠經》，又捨身，群臣以億萬奉贖，僧衆嘿然。百辟詣鳳莊門，上表請帝，帝三答，皆稱頓首。丁亥，服袞冕還宮。高祖自初捨身，後或書經坐禪，盡日不食。又於元光殿坐師子座，講金字經。
又曰：貞陽侯明俘執至魏，魏帝引見，明及諸將送晉陽，渤海王高澄禮明甚重，謂曰：「王與梁主和好，十有餘年，聞彼禮佛文常雲︰爲魏主及先王。」此甚是梁主厚意，不謂一朝失信，致使紛擾，因欲與梁通和。
又曰：初，武帝軍東下，用不足，建安王偉取襄陽寺銅佛以爲錢，富僧藏鏹，多加毒害。後遂惡疾，性多恩惠，尤湣窮之。每祁寒蛔堠，則遣人載樵米，隨乏絕者賦給之。晚年崇信佛理，尤精玄學，著《二旨義》，制《性情》《幾神》等論義，僧寵及周舍、殷鈞、陸亻垂，幷各精解，而不能屈。
又曰：到溉少有美名，家門雍睦，兄弟特相友愛。初與弟洽恆同居一齋，洽卒後，便舍宅爲寺。蔣山有延賢寺，溉家世所立，溉所得祿俸皆充二寺，因斷腥膻，終身蔬食，別營小室，朝夕從僧徒禮誦。武帝每月三致淨饌，恩禮甚篤。性不好交遊，及臥疾，門可羅雀。太清二年卒，臨終勒子孫薄葬之禮。言訖，便屏家請人僧讀經贊唄。及卒，顔色如恆，手屈三指，即佛道所雲得果也。
又曰：周玄正善玄理，爲當世所宗，藏法師於開善寺講說，門徒數百。弘正年少，未知名，著紅禈，錦絞髻，踞門而聽。衆卻曙之，弗譴也。旣而乘間進難，舉座盡傾聽，法師疑非世人，覘之，大相賞狎。
又曰：劉惠斐字宣文，彭城人也。少博學，能屬文，起家梁安成王法曹行參軍。常卉骷，途徑尋陽，游於匡山，遇處士張孝秀，相得甚愌，遂有終焉之志。因不仕，居東林寺。又于山北構園一所，號曰離垢園，時人仍謂爲離垢先生。惠斐先明釋典，攻篆隸，在山手寫佛經二千餘卷，常所續者百餘卷。晝夜行道，孜孜不怠，遠近欽慕之。簡文臨江州，遺以几杖。論者雲︰自遠法師沒後，將二百年始有張、劉之盛矣。
又曰：庾詵，普通中詔以爲黃門侍郎，稱疾不起。晚年尤遵釋教，宅內立道場，環繞禮懺，六時不輟。誦《法華經》，每日一遍。後夜中忽見一道人，自稱願公，容止甚異，呼詵爲上行先生，授香而去。中大通四年，因寢忽驚覺曰：「願公復來，不可久駐。」顔色不變，言終而亡。舉室咸聞空中唱「上行先生己去彌㢮淨域矣。」武帝聞而下詔，謚節處士，以顯高烈。
又曰：張孝秀，字文逸。長六尺餘，白雲，美鬚眉，仕州治中從事史。後歸山，居東林寺，有田數十頃，部曲數百人，率以力田，盡供山衆，博涉群書，專精釋典。僧有虧戒律者，集衆佛前作羯磨而笞之，多能改過。
又曰：馬樞字理要，扶風郿人也。博極經史，尤善佛教。劭陵王綸爲南徐州刺史，素聞其名，引爲學士。綸時自講《大品經》，令樞講《維摩》、《老子》、《周易》。同日發題，道俗聽者二千人。王欲極觀優劣，乃謂衆曰：「與馬學士論義，必使屈服，不得空立主客。」於是學者各起問端，樞依次剖判，開其宗旨，論者拱默聽授而己。綸甚佳之。
《陳書》曰：後主沈皇后諱婺華，身居儉約，惟尋閱圖史及釋典爲事。常遇歲旱，自暴而誦佛經，應時雨降。陳亡入隋，及煬帝崩，自廣陵過江，於毗陵天靜寺爲尼，名觀音。
又曰：孫㻛常于山齋設講肆，集玄儒之士，冬夏資奉，爲學者所稱，而處己率易，不以名位驕物。時皇興寺朗法師該通釋典，㻛每造講筵，時有抗論，法侶莫不傾心。
又曰：徐陵少而崇信釋教，經論多所解釋。後主在東宮，令陵講《大品經》，義學名僧，自遠雲集，描嗖筵商較，四座莫能與之抗。
又曰：徐孝克後東游，居錢塘之任義里，與論釋典，遂通三論。每日二時，旦誦佛經，晚講禮傳，道俗授旨數百人。天嘉中，呈顛令，非其好也。太建四年，徵爲秘書丞，不就。乃蔬食長齋，持菩薩戒，晝夜講誦《法華經》。陳亡，入長安。隋文帝聞其名行，召令於尚書都堂講《金剛般若經》，尋授國子博士，以疾卒，年七十三。臨終，正坐念佛，室內有非常香氣，鄰里皆驚異之。
又曰：傅糸宰幼聰敏，七歲誦古詩賦至十餘萬言。長好學，能屬文，陳文帝召爲撰史學士。糸宰篤信佛教，從興皇惠明法師授三論，盡通其學。時有大心寺暠法師著《無諍論》以詆之，糸宰乃爲《明道論》，用釋其難。
《隋書》曰：姚察，煬帝即位，授太子內舍人。大業二年，終於東都。遺命薄葬，每日設清水齋食菜果□□□菜。初，察欲讀一藏經，幷己究竟。將終，曾無痛惱，但西向坐，正念雲一切空寂。其後身體柔軟，顔色如恆。
《唐書》曰：白居易，會昌中罷太子少傅，致仕，與香山僧如滿結香山社。每肩與往來，自稱香山居士。常寫其文集送江州東西二林寺、洛城香山聖善寺，如佛書雜傳例流行□之。遺命葬於香山如滿師塔之側。
又曰：斐休家世奉佛，休尤深於釋典。太原、鳳翔近名山，多僧寺。視事之隙，游踐山林，與義學僧講求佛理。中年後，不食葷血，恆齋戒，屏嗜欲，香爐貝典不離齋中，詠歌贊唄，以爲法樂。與尚書紇幹泉皆以法號相字。時人重其高潔而鄙其太過。
又曰：元和中，憲宗迎鳳翔法門寺佛骨至京師，留禁中三日，乃送諸寺。王公士庶奔走施捨如不及，韓愈上疏，極陳其弊，貶潮州刺史。
《洛陽伽藍記》曰：奉朝請孟仲輝者，武威人也。父金城太守。輝志性聰朗，學兼釋氏四諦之義，窮其指歸。恆與沙門論議，時號爲玄宗先生。
《談藪》曰：王玄謨爽邁不群，北征失律，法當死。夢人謂之曰：「汝誦《觀音經》千遍可免禍。」謨曰：「命懸旦夕，千遍何由可得？」乃口授雲︰「觀世音南無佛，與佛有因，與佛有緣，佛法相緣，常樂我淨。朝念觀世音，暮念觀世音，念念從心起，念佛不離心，而誦滿千遍。」將就戮，將軍沈慶之諫，遂免。
又曰：梁高祖崇信佛道，於建業起同泰寺，又於故宅立光宅寺，皆窮極工巧，殫竭財力。百姓怨苦，殆不聊生。自以其身施同泰寺爲奴，朝廷共斂珍寶贖之。有事佛精苦者，輒加以菩薩之號。其下書皆雲皇帝菩薩。
又曰：崔光常晝坐讀佛經，有鴿入懷，緣臂上肩久之，道俗嗟異。
