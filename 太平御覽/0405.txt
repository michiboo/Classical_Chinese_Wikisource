
《尚書大傳》曰：舜爲賓客，禹爲主人。於時，卿�聚，俊�集，百工相和而歌卿�。
《尚書·洪範》曰：三，八政，七曰賓。〈禮賓客，無不敬。〉
《周禮·天官上》曰：太宰之職，以八統詔王，八曰禮賓。小宰以官府之六聯合邦治，二曰禮賓之聯事。凡朝牿壟會同、賓客，以牢禮之法掌其牢禮委積。
又曰：膳夫，凡王祭祠，賓客食，則徹王之胙俎。
又《春官·大宗伯職》曰：以饗燕之禮，親四方之賓客。〈賓客，朝聘者也。〉
《禮記·曲禮上》曰：凡與客入者，每門讓於客。客至於寢門，則主人請入爲席，然後出迎客。客固辭，主人肅客而入。〈肅，進也。進，謂導也。〉主人入門而右，客入門而左。
《禮記·王制》曰：天子、諸侯無事，則歲三田，一爲乾豆，二爲賓客。
《左傳》曰：襄公二十三年曰：季武子無適子，公彌長，而愛悼子，欲立之。訪於臧紇曰：「飲我酒，吾爲子立之。」季氏飲大夫酒，臧紇爲客。〈爲上賓。〉既獻，臧孫命北面重席，新樽潔之。召悼子，降，逆之。
又昭玄曰：趙孟、叔孫豹、曹大夫入於鄭，鄭伯兼享之。及享，具五獻籩豆於幕下。趙孟辭，私於子産曰：「武請於冢宰矣。」乃用一獻。趙孟爲客，禮終乃宴。
又昭公二十五年曰：會於黃父，謀王室也。〈王室有子朝亂謀定之。〉趙簡子令輸王粟，具戍人。曰：「明年將納王。」〈納王於王城也。〉宋樂大心曰：「我不輸粟，我於周爲客，〈二王後後爲賓客。〉若之何使客？」
《史記》曰：孟嘗君名文，姓田氏。父曰靖郭君田嬰。使主家待賓客，賓客日進，名聲聞於諸侯。嬰卒，文代立，是爲孟嘗君。孟嘗君宰搔招致賓客，以故傾天下之士。食客數千人，無貴賤，一與文等。孟嘗君待客坐語，而屏風後常有侍史，主記君所與客語，問親戚居處。客去，孟嘗君已使使存問，獻遺其親戚。孟嘗君曾侍客夜食，有一人蔽火光。客怒，以飯不等，輟食辭去。孟嘗君起，自持其飯比之。客慚，自刎。士以此多歸孟嘗君。客無所擇，皆善遇之。人人各自以爲孟嘗君親己。
又曰：平原君趙勝者，趙之諸公子也。諸子中，勝最賢，喜賓客，賓客蓋至者數千人。
又曰：魏公子毋忌者，魏昭王少子，安僖王異母弟也。公子爲人，仁而下士。士無賢不肖，皆謙而禮交之。士以此，方數千里爭往歸之。致食客三千人。當是時，諸侯以公子賢，多客，不敢加兵謀魏十餘年。
又曰：春申君者，楚人也。名歇，姓黃氏。考烈王玄年，以黃歇爲相。是時，齊有孟嘗，趙有平原，魏有信陵，方爭下士招致賓客，以相傾奪，輔國持權。是時，楚復強，趙平原君使人於春申君，春申君舍之於上舍。趙使欲誇楚，爲玳瑁簪，刀劍室以珠玉飾希之，請命春申君客。春申君客三千餘人，其上客皆躡珠履以見趙使，趙使大慚。
又曰：呂不韋，陽翟大賈人也。秦太子政立爲王，尊不韋爲相國。是時，魏有信陵君，楚有春申君，趙有平原君，齊有孟嘗君，皆下士喜賓客以相傾。不韋以秦之強，羞不如，亦招致士，厚遇之，至食客三千人。是時，諸侯多辯士，如荀卿之徒，著書布天下。不韋乃使其客人人著其聞，集論曰《呂氏春秋》。
又曰：單父人呂公，善沛令，避仇從之客，因家沛焉。沛中豪傑吏聞令有客，皆往賀。蕭何爲主吏，〈孟康曰：主吏，功曹也。〉主進，〈文穎曰：主斂禮進。〉令諸大夫曰：「不滿千錢，坐之堂下。」高祖爲亭長，素易諸吏，乃紿爲謁曰：「賀錢萬。」實不持一錢。
又曰：司馬相如，字長卿。素與臨誑☆王吉善。吉曰：「長卿久客，旅遊不遂，可來過我舍。」於是，相如後往臨邛中富人卓王孫。程鄭相謂曰：「令有貴客，爲具召之。」
《戰國策》曰：污明見春申君，候間三月而後得見。談卒，春申君大說之。污明欲復談，春申君曰：「僕已知先生悉矣。」污明慨然曰：「臣請爲說之：君之賢實不如堯，臣之能不及舜，夫以賢舜事聖堯，三年而後乃相知也。今君一旦而知臣，是君聖於堯而臣賢於舜也。」春申君曰：「善。」乃召門吏爲先生著客籍，五日一見。
《漢書》曰：蒯通見曹相國曰：「婦人有夫死三日而嫁者，有幽居守寡不嫁者，足下即欲求婦，何取？」曰：「取不嫁者。」通曰：「然則求臣亦猶是也。彼東郭先生、梁石君齊之俊士也，隱居不嫁，未嘗卑節下意以求仕也，願足下使人禮之。」曹相國曰：「敬受命。」以爲上客。
又曰：公孫弘徒步數年，至宰相，封侯。於是，起客館，開東閣以延賢人，與參謀議。弘身食一肉脫粟之飯，故人賓客仰衣食奉祿皆以給之，家無所餘。其後李蔡與石慶爲丞相，府客館丘墟而已。
又曰：蘇建嘗責：「大將軍至尊重，天下之賢士大夫無稱焉。願將軍觀古名將所招選者，勉之哉！」青謝曰：「自魏其武安之厚賓客，天子常切齒。彼親侍士大夫，招賢黜不肖者，人主之柄也。人臣奉法遵職而已，何與招士。」
又曰：大將軍既益尊，姊爲皇后，然汲黯與抗禮。或說黯曰：「天子欲群臣下大將軍，大將軍尊貴誠重，君不可以不拜。」黯曰：「夫以大將軍有揖客，反不重也。」大將軍聞，愈賢黯。〈大將軍，衛青也。〉
又曰：樓護字君卿，爲人短小，精辯論，聽之者皆竦然。與谷永俱爲五侯上客。
又曰：成都侯王商子邑爲大司空，貴重，商故人皆敬事邑。惟樓護自安如舊節，邑亦父事之，不敢有闕時。請召賓客，邑居樽下，稱賤子上壽，坐者百數皆離席伏，惟護獨東向正坐。
又曰：鄭當時爲太子舍人。每五日洗沐，常置驛馬諸郊，請謝賓客，以夜繼日，常恐不遍。年少官薄，然其知交皆天下名士。
又曰：鄭當時始與汲黯列爲九卿，中廢，賓客益少。當時死，家亡餘財。先是，下邳翟公爲廷尉，賓客亦填門，及廢，門外可設雀羅。後復爲廷尉，賓客欲往，翟公大署其門曰：「一死一生，乃知交情。一貧一富，乃知交態。一貴一賤，交情乃見。」
又曰：陳遵嗜酒。每大飲，賓客滿堂，輒關門取客車轄投井中，雖有急，終不得去。
又曰：張竦免官，以列侯居長安，貧無賓客。時時好事者從之質疑問事、論道經書而已。
又曰：張楷治《嚴氏春秋》、《古文尚書》，門徒常數百人，賓客慕之，自父黨宿儒皆造門。
謝承《後漢書》曰：傅賢遷廷尉。賢素廉正，自掌法官，無私賓客。
袁山松《後漢書》曰：陳蕃遷豫章，在郡不接賓客。獨坐一室。惟徐孺子來，爲置對榻，去則懸之。及徵爲尚書令，送之者亦不出郭門。
《東觀漢記》曰：崔瑗愛士，好賓客。盛修餚膳，殫極滋味，不問餘産。
張《漢記》曰：孔融拜太中大夫，雖居家失勢，賓客日滿其門。愛才樂士，常若不足。每嘆曰：「坐上客常滿，樽中酒不空，吾無憂矣。」
《英雄記》曰：袁紹居雒陽西北陬，不妄通賓客。非海內知名，不得相見。
《魏略》曰：玄德屯於樊城。諸葛亮見備，備以諸生意待之。坐集既畢，衆賓皆去而亮獨留，備亦不問其所言。備性好，時�有旄牛尾與備者，備因手自結之。亮乃進曰：「明將軍當復有遠志，但結而已！」備知亮非常人，乃投而答。由此知亮，乃以上客禮之。
《魏志》曰：蔡邕貴重朝廷，常車騎填巷，賓客盈里。坐聞王粲在門外，倒屣迎之。
《蜀志》曰：簡雍字憲和，涿郡人。少與先主有舊，隨從先主至荊州。雍與麋竺、孫乾共爲從事中郎，常爲談客。
《吳志》曰：孫權以魯肅、諸葛瑾等爲賓客。
又曰：諸葛融每會賓，合樽促席，問衆客所能。或有博弈，或有樗蒲、投壺。於是，甘果繼進，清酒徐行，融周流觀之，終日不倦。
王隱《晉書》曰：嵇喜爲太僕廄長。馮陵知其英俊，待以賓友之禮，以狀表上。
《宋書》曰：袁粲字景倩，陳留人。閑默寡言，善吟諷。獨酌園庭，以此自�。居負南郭，時策杖獨游，素寡往來，門無雜客。文士過見，不過一兩人。
《南史》曰：謝瞻兄晦，時宋台右衛，權遇已重，於彭城還都，迎家賓客輻湊。時瞻在家，驚駭謂晦曰：「吾家以遠退爲業，汝遂勢傾朝野，此豈門戶福耶？」
蕭子顯《齊書》曰：謝超宗坐公事免，詣東府門自通。其日風寒慘厲。太祖謂四座曰：「此客至，使人不衣自暖矣。」超宗既坐，飲酒數甌，辭氣橫出。太祖對之甚欣，拔爲驃騎諮議。及即位，轉黃門郎。
《後魏書》曰：崔道固爲劉義隆諸子參軍事。使向青州募人，長史已下皆諧道固。道固諸兄逼道固所生母自致酒炙於客前。道固驚起接取，謂客曰：「人家無力，老親自執劬勞。」諸客皆知其兄等所作，咸起拜謝其母。母謂道固曰：「我不足以報貴賓，汝宜答拜。」諸客皆嘆美。
《三國典略》曰：周獲梁俘王褒、王克、劉、宗懍殷不害等至長安。太祖喜曰：「晉氏平吳之利，二陸而已。今定楚之功，群賢畢至，可謂過之矣。」乃謂褒及克曰：「吾即王氏甥也，卿等幷吾之舅氏，當以親戚爲情，勿以去鄉分意。」皆厚禮待，引爲賓客。
《尹文子》曰：康衢長者，字僮曰善搏，字犬曰善噬。賓客不過其門者三年。長者怪而問之，人以實對。於是改之，賓客復往。
《淮南子》曰：客有見人於孚子者。客出，孚子曰：「子之客獨有過，望我而笑之，是慢也。談論而不稱師，是叛也。交淺而言深，是亂也。」客曰：「望君而笑，是公也。談論不稱師，是通也。交淺而言深，是忠也。」故客一體也，或以爲君子，或以爲小人，從視之異。
《說苑》曰：魏文侯與大夫飲酒，使公乘不仁爲觴政曰：「飲不〈子曜切。〉者，浮以大白。」文侯飲而不盡，公乘不仁舉白浮君，君視而不應。侍者曰：「不仁退，君已醉矣。」公乘不仁曰：「前車覆，後車誡。蓋言其危。爲人臣者不易，爲君亦不易。今君已設令，令可不行乎？」君曰：「善。」白而飲之。以公乘不仁爲上客。
又曰：燕昭王問於郭隗曰：「寡人地狹民寡，齊人削取八城，匈奴驅馳樓煩之下，以孤之不肖，得承宗廟，恐亡社稷，存之有道乎？」隗曰：「帝者之臣，其名臣也，其實友也。霸者之臣，其名臣也，其實僕也。危國之臣，其名臣也，其實虜也。今王將東面目指氣使以求臣，則廝役之臣至矣。南面聽朝，不失揖讓之禮求臣，則人臣之臣至矣。北面等禮相亢，下之以色，不乘勢以求臣，則朋友之臣至矣。西面拘指逡巡而退以求臣，則師傅之才至矣。王誠欲興道，隗請爲天下之士開路。」於是，燕王常置郭隗爲上客。
《三輔決錄》曰：頻陽游殷字季齊，初爲郡功曹。有童子張既者，時未知名，爲郡書佐。殷察異之，敕既過家，具設賓饌。及既至，妻笑曰：「君甚勃乎！張德容童昏小兒，何異客哉？」殷曰：「卿勿怪，乃方伯之器也。」殷遂與論霸王之事。饗訖，以子楚托之。
《列女傳》曰：孟嘗君食客三千人。廚有三列，上客食肉，中客食魚，下客食菜。齊市中有乞食人馮暖，經冬無�，面有饑色，願得上廚。
又曰：漢中楊子拒妻字大英，子仲珍有高名。常請客，母盛爲供具，從窗中窺客。罷，讓之曰：「吾視汝所交皆不及己，此自損之道也。」後歲餘，復請賓客，皆耆德秀士。母觀之，喜曰：「吾無憂矣！」
《華陽國志》曰：任熙字伯遠。開門待賓客朝，無少長，必有供膳。
《陸績別傳》曰：孫策在吳，張紘爲上客，共論四海未安，當用武治而平之。績年少，未座，遙，大聲言曰：「昔管仲相齊桓公，九合諸侯，一匡天下，不用兵車。孔子曰：遠人不服，修文德以來之。今論者不務道德之術，而惟當用武，績雖童蒙，竊所未安。」
《世說》曰：孫長樂兄弟就謝公宿，言至駿雜。劉夫人在壁後聽之，具聞其論。謝公明還問劉：「昨客何似？」劉答曰：「亡兄門未有如此賓客。」謝深有愧色。
《郭子》曰：桓大司馬病篤。〈桓溫，字子玄也。〉謝公省病，〈謝安，字安石也。〉從東門入。桓遙矚而嘆曰：「吾門中不久復見如此客。」
《蘇州志》曰：通賢橋東有吳丞相顧雍宅，自雍至孟，名著四代。常居此宅，門無則雜賓，投刺攝齊者，不過一時英俊。
《俗說》曰：謝僕射、陶太常詣吳領軍。坐久，吳留客作食。日已申，使婢賣狗供客。比得一頓食，殆無復氣可語。
