
《廣雅》曰：繁、總、鮮支、縠，絹也。
《說文》曰：絹，似霜。
《釋名》曰：絹，糹臣也，其絲糹臣厚而疏也。
《東觀漢記》曰：南陽太守杜謂坐遣客為弟報仇，被徵，會病卒，喪無所歸。詔使持喪郡國邸，賻絹，絹千疋。
謝承《後漢書》曰：陳留夏馥避黨事，遁跡黑山。弟靖載絹往餉之。於深陽縣客舍見馥，顏色衰毀不復識，聞其聲乃覺之。
華嶠《後漢書》曰：李傕等大戰弘農，百官士卒死者不可勝數。董承密招白波帥李樂等率眾來共擊傕等，大破之。乘輿乃得進，承夜潛過，曰：「先具舟船為應。」帝步出營，臨河，岸高不得下。時中官伏德扶中宮，一手持十疋絹，乃取德絹連續挽而下。餘人匍匐岸側，或自投死亡。
又曰：陳在鄉閭，平心率物。有盜夜入其室，止於樑上。見，呼命子孫訓之曰：「不善之人，未必本不慈，習與性成，如梁上君子是也。」盜驚，自投地。徐譬之曰：「視君狀貌，不似惡人，宜深克己反善。然當由貧，今遺絹二疋。」自是一縣無復盜竊。
《魏略》曰：文帝在東宮，嘗從曹洪貸絹百疋，洪不稱意。及洪犯法，自分必死。後遂得原。
《魏志》曰：趙儼為朗陵長，時袁紹舉兵南侵，遣招誘豫州諸郡，多受其命。惟陽安郡不動，而都尉李通急錄戶調。儼見通曰：「方今天下未集，諸郡並叛，懷附者復收其綿絹，小人樂亂，能無遺恨？且遠近多虞，不可不詳也。」通曰：「紹與大軍相持甚急，左右郡縣皆叛乃爾，若綿絹不調送，觀聽者必謂我顧望有所須待也。」儼曰：「誠亦如君慮，然當權其輕重。小緩調，當為君釋此患。」乃書與荀。
又曰：孫禮為揚州刺史，吳大將全琮帥數萬眾來侵寇。時州兵休使，在者無幾，禮躬勒御之，戰於芍陂。禮犯陷白刃，馬被數創，手秉桴鼓，奮不顧身，賊眾乃退。詔書慰勞，賜絹七百疋。
《魏略》曰：鮮卑素利等數來客見，多以牛馬遺田豫，豫輙送官。胡以為前所與豫物顯露，不如持金，乃密懷金三十斤，謂豫曰：「願辟左右，我欲有所遺。」豫從之，胡因跪曰：「我見公貧，故前後遺公牛馬，公輙送官。今密以此上公，可以為家資。」豫張袖受之，答其厚意。胡去後，悉皆付外，具以狀聞。於是詔褒之曰：「昔魏絳開懷以納戎，今卿舉袖以受狄，朕甚嘉焉！」乃即賜絹五百疋。豫得賜，分以其半藏小府。後胡復來，以半與之。
又曰：田豫罷官，歸居魏縣。會汝南遣健步詣徵北，感豫宿恩，過拜之。豫為殺雞炊黍，送詣陌頭，謂之曰：「罷老苦汝來過，無能有益，若何？」健步憫其貧羸，涕流而去。還，為故吏民說之，汝南為具資絹數千疋，遣人餉豫。豫一不受。
《魏志》曰：景初中，賜倭士王白絹五十疋。
《魏文帝詔》曰：今與孫驃騎和通商旅，當日月而至。而百賈偷利喜賤，其物平價，又與其絹，故官逆為平準耳。官豈少比物輩耶？
《吳志》曰：丹陽太守李衡，每欲治家，妻輙止之。衡密遣客十人，於武陵龍陽洲上作宅，種甘千株。臨死，敕兒曰：「汝母惡吾治家，故窮如是。然吾州城有千頭木奴，不責汝衣食，歲上一疋絹，亦足用耳。」衡亡後二十餘日，以問母，曰：「此當是種甘也。汝家失十戶客七八年，必汝父遣為宅。汝父嘗稱太史公言：『江陵千樹橘，當封君。』吾答：『人患無德，貧方好耳，用此何為？』」吳末，衡甘成，歲得絹數千疋，家道殷足。
《吳錄》曰：袁博為太守，黃君舉為孝廉，為葉令，以俸祿市縑絹餉黃君家。黃氏負鄉里債，債家到門，輙應云：「待葉令家餉。」
王隱《晉書》曰：王尼見太傅越曰：「公負尼物。」越答：「初不識此事。」尼曰：「昔楚人失布，謂令尹盜者。以令尹執政，不能奉禮率法，至使盜賊公行，是與自盜無異也。尼舍資財，軍寇輙略，公為宰輔，未能禁賊，令尼窮困。是亦明公負物也。」越意解，大笑，與尼絹五十疋。
王隱《晉書》曰：劉實為伐蜀人作爭功文書，得千疋絹。
又曰：蘇節從兄韶亡後，著青黃絹衣，來與節言。
虞預《晉書》曰：武帝論平吳功，惟羊祜、王浚、張華三人各賜絹萬疋，其餘莫得比此。
干寶《晉紀》曰：華譚依周馥。及琅邪王遣甘卓攻馥，譚先於卓有恩，卓募人入城求譚。入者至舍，問：「華侯在不？吾甘揚威使也。」譚曰：「不知華侯所在。」抽絹二疋，授之。使人還以告，卓曰：「是華侯也。」
《晉陽秋》曰：有司奏：「依舊調編絹。」武帝不許。
又曰：荊州刺史庾冰中子襲，嘗貸官曹絹十疋。冰怒撻之，市絹還官。
又曰：胡威，字伯虎，父質之為荊州也，威自京都省之。停中十餘日，告歸。臨辭，質賜其絹一疋、為道路糧。威跪曰：「大人清高，不審於何得此絹？」質曰：「是吾俸之餘，故以與汝耳。」
又曰：桓溫入蜀，聞有善星人，招致之，獨執其手，於星下問國祚修短。星人曰：「太微、紫微、文昌，三宮氣侯決無憂虞，五十年外不論耳。」溫不悅，送絹一疋、錢五千與之。
《晉中興書》曰：翟湯，字道淵，尋陽人。太守寶遣船餉之，敕吏曰：「翟公廉讓，卿致書訖，便委船還。」湯無人送致，乃更貨易絹物，因寄還寶。
《宋書》曰：沈慶之年八十，夢有人以兩疋絹與之，謂曰：「此絹足度。」寤而謂人曰：「老子今年不免矣。兩疋，八十尺也；足度，無盈餘矣。」是歲果卒。
又曰：李安人行南徐州事。參軍王回素為安人所親，盜絹二疋。安人流涕謂曰：「我與卿契闊備嘗，今日犯王法，乃卿負我也！」於軍門斬之。
又曰：孝武時，齊庫上絹年調鉅萬疋，綿亦稱此，期嚴限峻。人間買絹一疋至二三千，綿一兩三四百。貧者賣妻子，甚者或自縊死。沈懷文具陳人困，由是綿絹薄有所減。
又曰：蕭赤斧遷給事中、太子詹事，卒於家，貧無絹衾衣。
《齊書》曰：豫章王嶷拜陵還，過延陵季子廟，觀沸井有。水牛突部伍，直兵執牛推問，嶷不許。取絹一疋撫繫牛角，放歸其家。
又曰：蕭赤斧遷給事中、太子詹事，卒於家，貧無絹衾衣。
《梁書》曰：吉士瞻少時，嘗於南蠻國中擲磚，無禈褰露，為儕輩所侮。及平魯休烈軍，得絹三萬疋，乃作百禈，於外並賜軍士，不以入室。
又曰：劉孝綽為吏部郎，坐受人絹一束，為餉者所訟，左遷信威臨賀王長史。
又曰：任為義興太守，及被代登舟，止有絹七疋、米五右。至都無衣，鎮軍將軍沈約遺裙衫迎之。
又曰：費昶善為《樂府》，嘗作《鼓吹曲》，武帝重之，敕曰：「才意新拔，有足嘉異！昔邯鄲博物，卞蘭巧辭，束帛之賜，實惟勸善。可賜絹十疋。」
又曰：周石珍，建康之廨隸也，世以販絹為業。
又曰：傳昭為臨海太守，縣令嘗餉粟置絹於簿下，昭笑而還之。
又曰：裴邃為北梁、秦二州刺史，復開創屯田數千頃，倉廩盈實，省息邊運，人吏獲安。乃相率餉絹千餘疋，邃從容曰：「汝等不應爾，吾又不可逆汝，納其二疋而已。」
《後魏書》曰：李崇在官和厚，明於決斷。然性在財賄，販肆聚斂。上令王公已下，從者百餘人，皆令任負布絹，即以賜之，多者過二百疋，少者百餘。惟長樂公手持絹二十疋而出，亦不異眾，而當世稱其廉儉。尚書令任城王澄疾不起，賜絹百疋。崇與章武王融，以所負過多，顛仆於地，崇乃復腰，融至損腳。時人為之語曰：「陳留章武，傷腰折股，貪人敗類，穢我明主。」
又曰：爾朱榮之奉莊帝，召百宮悉至河陰。素聞元順數諫諍，惜其諒直，謂朱端曰：「可語元僕射，但在省不須來。」順不達其旨，聞害衣冠，遂便出走馬，為鮮於康奴所害。家徒四壁，無物斂屍，令史王才達裂裳覆之。帝敕侍中元祉曰：「宗室喪亡非一，不可周贍。元僕射清苦之節，死乃益彰，特贈絹百疋。」
又曰：楊津除歧州刺史，巨細躬親，孜孜不倦。有武功人，賞絹三疋，去城十里，為賊所劫。時有使者馳馹而至，被劫人因以告之。使者到州，以狀白津，津乃下教云：「有人著某色衣，乘某色馬，在城東十里被殺，不知姓名。若有家人，可速收視。」有一老母，行哭而出，雲是已子。於是遣騎追收，並絹具獲。自是闔境畏服。
又曰：楊津為華州刺史。先是，受調絹度尺特長，在事因緣，共相進退，百姓苦之。津乃令依公尺，其輸物尤好者，賜以杯酒而出；其所輸少劣者，為受之，但無酒，以示其恥。於是競相勸勵，官調更勝。
又曰：趙柔。有人遺柔鏵數百枚者，柔與子善明鬻之市。有人從柔買，索絹二十疋。有商人知其賤，與柔三十疋。善明欲取之，柔曰：「與人交易，一言便定，豈可以利動心？」遂與之。縉紳之流，聞而敬服。
又曰：陸馥為相州刺史，發奸レ伏，事無不驗。百姓以為神明，無敢劫盜者。在州七年，家至貧約。徵為散騎常侍，百姓乞留馥，千餘人獻文，不許，謂群臣曰：「馥之著政，雖古人何以加之！」賜絹五百疋。
又曰：李元忠去任，歸李魚川。孝莊時，盜賊蜂起。清河有五百人西戍戎還，經南趙郡，以路梗共投元忠，奉絹千餘疋。元忠惟受一疋，殺五牛以食之。遣奴為導，曰：「若逢賊，但道李元忠。」遣如言，賊皆舍避。
又曰：韓麒麟為齊州刺史，立性恭慎，恆置律令於坐傍。臨終之日，惟有俸絹數十疋，清貧如是。
又曰：陽平王子衍轉徐州刺史，至州病重。帝敕徐成伯乘傳療疾，差。成伯還，帝曰：「卿定名醫，賚絹三千疋。」成伯辭，請受一千。帝曰：「《詩》云：人之雲亡，邦國殄瘁。以是而言，豈惟三千疋乎？」
又曰：辛穆再轉汝陽太守，遇水澇人飢，上表請輕租賦，帝從之。遂敕汝陽一郡，聽以小絹為調。
又曰：高允卒，詔給絹一千疋、布二千疋、綿五百斤、錦五十疋、雜彩百疋、谷千斛，以助喪用也。
又曰：王靈，字羅漢，為南兗州刺史。取官絹，因染，遂有割易。御史糾劾，會赦免。
又曰：宋鴻貴為定州北平府參軍，送戍兵於荊，坐取兵絹四百疋。兵欲告之，乃斬兵十人。
又曰：公孫軌為武牢鎮將。初，太武將北徵，發驢以運糧，使軌部調雍州。軌令驢主皆加絹一疋，乃與受之。百姓語曰：「驢無強弱，負絹自壯。」眾共嗤之。
《北齊書》曰：崔暹遷尚書左僕射儀同三司，時調絹以七尺為丈，暹言之，乃依舊焉。
又曰：孝昭帝賜百官射，王晞中的，當得絹。為不書箭，有司不與。晞陶陶然，曰：「我今可謂武有餘，文不足矣！」
《隋書》曰：厙狄士文嘗入朝，遇上置酒高會，賜公卿入左藏任取多少。人皆極重，士文獨口銜絹一疋，兩手各持一疋。上問其故，士文曰：「臣口手俱滿，余無所須。」上異之，別加賞物，勞而遣之。
《唐書》曰：侍御史馬周上疏云：「往者貞觀之初，一疋絹才得一斗米，而天下然。百姓知陛下甚憂憐之，故人人自安，曾無怨ゥ。自五六年來，頻歲豐稔，一疋絹得粟十餘石，而百姓皆以為陛下不憂憐之，咸有怨言。又今所營為樂，頗多不急之務故也。」
又曰：太宗初即位，風聞諸曹案典受賂，乃遣左右，試以財物遺之。有司聞令史受饋絹一疋，上將殺之，裴矩進諫曰：「此人受賂，誠合重誅；但陛下以物試人，則行極法，所謂固入其罪，恐非導德齊禮之義。」上善之。
又曰：高宗朝，詔：「自今已後，天下嫁女受財，三品已上之家，不得過絹三百疋，四品不過二百疋，六品、七品不得過百疋，皆充所嫁女之資裝等用。其夫家不得受陪門之財。」
又曰：文宗大和六年，賜故衛國公李靖五代孫、前鳳翔司錄參軍晨芳絹二百疋、衣笏一副，並還先奏高祖太宗書詔及官告衣物等。
《後唐史》曰：賜宰相李愚絹百疋、錢百緡、鋪陳物一十三件。時愚病，上令中使宣問。愚所居寢室，蕭然四壁，臥弊氈而已。中使具言其事，上曰：「嘻！宰相月俸錢幾何，而委頓如此？」故有是賜。
《四王起事》曰：張方移惠帝於長安，兵人入殿取物，持調御絹二尺幅。自魏、晉之積，將百餘萬疋，三日取之，尚不缺角。
《四王起事》曰：惠帝於鄴，與成都王還洛陽，出城倉卒，上下無持資食之調。道中有驅羊二百餘口者，便勒將至洛，得以為糧。至洛，盧志啟以右藏絹倍還羊主。
《搜神記》曰：永嘉中，有天竺胡人能取絹，與人各執一頭，剪斷之，已而取兩段合持之則復還，連綿可練，無異故體也。
又曰：吳先主病，遣人於門觀不祥。巫啟見一鬼著絹巾，似是大臣將相。其夜，先主夢見魯肅來入，衣巾如之。
《述異記》曰：清河崔基寓居青州。朱氏女姿容絕倫，崔頃懷招攬，約女為妾。後三更中，忽聞扣門外。崔披衣出迎，女雨淚嗚咽，云：「適得暴疾喪亡，忻愛永奪。」悲不自勝。女於懷中抽兩疋絹與崔，曰：「近自織此絹，欲為君作禈衫，未得裁縫，今以贈離。」崔以錦八尺答之，女取錦曰：「從此絕矣。」言畢，豁然而滅。至旦，告其家，女父曰：「女昨夜忽心痛，夜亡。」崔曰：「君家絹帛，無零失耶？」答云：「此女舊織余兩疋絹，在箱中。女亡之始，婦出絹，欲裁為送終衣，轉眄失之。」崔因此具說事狀。
《先賢行狀》曰：范郃，字孝悌。少時會省外家，逢掠者驅其牛取衣物去。郃還車，知賊不得席後三疋絹，乃追呼令取之。賊知長者，悉還所取而辭謝焉。
《三輔決錄》曰：平陵士孫奮貲至一億七十萬，富聞京師。而性儉吝，以子瑞辟梁冀掾，奮送絹五疋，食以乾魚。
《鄴中記》云：石虎以辰日臘，子日祀祖，於殿庭立五仙人，高數丈，五彩幢蓋。大會群臣於太武殿上，使各三探，乃有得絹百疋者，有得數十疋者，有得一二疋者。虎輙大笑以為樂。
孔舒元《在窮記》曰：太安二年六月，賊遂來入門。時家見有絹布三千餘疋及衣被器物，皆令婢使輦出著庭中，恣其所取。
《魏武帝令》曰：今清時，但當盡忠於國，效力王事。雖私結好於他人，用千疋絹、萬石谷，猶無所益。
又曰：東曹掾田疇言：「前以無功，橫被封賞之賜，以實自歸，教從所執。昨到下車，見絹三千疋、谷五千斛，驚愕怪懼，未敢自寧。乞還藏府，以為軍儲。」
《世語》曰：王經，字彥律。初為江夏太守，大將軍曹爽附絹二十疋，令交市於吳。經不發書，棄官歸。母問歸狀，經以實對。母以經典兵馬而擅去，對送吏杖經五十。爽聞，不復罪經。
《世說》曰：范宣年八歲，後園挑菜，誤傷指，大啼。人問：「痛耶？」答曰：「非為痛也，但身體髮膚，不敢毀傷，是以啼耳。」宣潔行廉約，韓豫章遺絹百疋，終不肯受，後韓與范同車，就車裂二丈。韓云：「寧可使婦無禈也？」范笑而受之。
《孝子傳》曰：董永父終，貧不遂葬，以身質錢一萬。既葬就役，逢一女子，求與永為妻，雲能織絹。永詣主人，主人令織，一旬三百疋。債足，女辭去，曰：「我天之織女也，帝見君孝，使我共償耳。」因遂不見。
