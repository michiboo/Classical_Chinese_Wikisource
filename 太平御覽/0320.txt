
《唐書》曰：乾符中，元萬頃從李勣征高麗，勣嘗令萬頃作文檄高麗，其語有譏高麗「不知守鴨綠之險」，莫離支報雲「謹聞命矣」，遂移兵固守鴨綠，官軍不得入，萬頃坐是流於嶺外。
又曰：李光弼守太原。自賊圍城，城中張一小幕止宿。有急，即自往救之。行至府門，未嘗回頭，不復省視妻子。賊退後，收拾器械，處置公事，經三日，然後歸家。
又曰：史思明圍光弼於太原。四面重圍，十日不解。每日使賊於陣前嫚駡光弼，幷戲弄城上人。光弼使人穿地道，以木撐之。賊明日還於舊處，立將戲之。地道透陷，遂把賊腳曳入地道中。光弼得而對衆戮之，城中大喜。思明知事不集，遂退歸河北。
又曰：薛願爲潁川太守、本郡防禦使。時賊已陷陳留、榮陽、汝南等郡，方圍南陽。潁川當其來往之路，願與防禦副使龐堅同力固守，城中儲蓄無素，兵卒單寡。自至德元年正月至十一月，賊晝夜攻之不息，距城百里。廬舍墳墓林樹開發斬徹殆盡，而外救不至。賊將阿史那承慶悉以銳卒幷攻，爲木驢木鵝，雲梯衝柵，四面雲合，鼓譟如雷，矢石如雨，力攻十餘日，城中守備皆竭，賊夜半乘梯而入。而願、堅俱被執，送於東都，將支解之。或說祿山曰：「薛願、龐堅，義士也。人各爲其主，屠之不祥。」乃係於洛水之濱，屬苦寒，一夕凍死。
又曰：張巡守睢陽，在城中每戰，登陴大呼以助威，皆眥裂血流面，牙齒皆碎。城將陷，西向再拜，曰：「爲救不至，臣智勇俱竭，不能全一城。今使逆賊見逼，臣死之後，願爲鬼與賊爲厲，以答國恩。」及城陷，尹子奇見巡問之曰：「聞公每督戰，皆裂齒碎，實有之否？」巡應之曰：「然。」子奇曰：「何以至此？」曰：「欲得殺逆賊，遂至於此。」子奇以大刀剔其口，視其齒，見舌存者不過三數。巡因大詬駡子奇，責以悖逆，損害平人。子奇義其言，欲存之。左右曰：「此人守義，必不爲我用，又得衆死心，不可留。」故害之。
又曰：史朝義圍宋州，劉昌在圍中，連月不解，城中食盡，賊垂將陷之。刺史李岑計蹙，昌爲之謀曰：「今河陽有光弼制勝，且江、淮足兵，此廩中有數千斤曲，可屑以食衆。計援兵不二十日當至。東南隅之敵，衆以爲危，昌請守之。」昌遂被鎧持盾登之，陳逆順以告諭賊，賊之衆甚畏之。後十五日，副元師李光弼救軍至，賊乃宵潰。光弼聞其謀，召置軍中，超授試左金吾衛郎將。
又曰：元和中，鄂岳都圍練使李道古攻申州，克其羅城，乃進圍逼其中城。城中守卒夜帥婦人登城而呼，懸門竊發，分出其衆，道古衆驚亂，多爲虜殺。
又曰：王凝爲宣州刺史。黃巢自嶺表北歸，大掠淮南，攻圍和州。凝令牙將樊儔舟師據採石以援之。儔違令，凝即斬之以徇，命別將馬穎代儔赴援，竟解曆陽之圍。賊怒，引衆攻宣城。大將王涓請出軍逆戰，凝曰：「賊忿而來，宜持重待之。彼衆我寡，萬一不捷，則州城危矣！」涓銳意請行，凝即閱集丁壯，分守要害，登陴設備，涓果戰死。賊乘勝而來，則守有備矣。賊爲梯衝之具，急攻數月，禦備力殫，吏民請曰：「賊之凶勢不可當，願尚書歸款退之，懼覆尚書家族。」凝曰：「人皆有族，予豈獨全？誓與此城同存亡也。」旣而賊已退去，時乾符五年也。
又曰：王棲曜爲常州別駕，時江左兵荒，詔內常侍馬日新領汴滑五千人鎮之。日新貪暴，賊蕭庭蘭乘人怨訴，逐之而劫其衆。時棲曜游弈遠郊，遂爲賊所脅，進圍蘇州。棲曜因其懈怠，挺身登城，率城中出攻，賊衆大潰。
又曰：張伾，建中初，以澤潞將鎮臨。田悅攻之，伾度兵力不能出戰，嚴設守備，嬰城拒守，賊不能拔。累月，攻之益急，士多死傷，糧儲漸乏，救兵未至。伾知事不濟，無以激士心，乃悉召將卒于軍門，命其女出拜之，謂曰：「將士辛苦守戰，伾之家無尺寸之物與公等爲賞，獨有此女，幸未嫁人，願出賣之，爲將士一日費。」衆皆大哭，曰：「誓與將軍死戰，幸無慮也。」會馬燧以太原之師至，與軍衆合擊悅於城下，大敗之。伾乘勢出戰，士卒無不一當百。圍解，以功遷泗州刺史。
《三國典略》曰：周獨孤永業恐洛州刺史段思文不能自固，馳入金墉助守。尉遲迥爲土山地道，曉夕攻戰，永業選其三百人爲爪牙，每先鋒死戰，迥不能克。
又曰：臺城未陷，侯景又燒大司馬門，後閣舍人高善寶以私金千兩賞其戰士，直閣將軍宗思領將士數人逾城出外灑水，久之火滅。景又遣持長柯斧入斫門，將開，善寶促鑿扇爲孔，以槊刺倒二人，斫者乃退。
又曰：陳人侵齊北，徐州刺史祖班令不閉城門，守陴者皆下，街巷禁斷人行，鶏犬不許鳴吠。陳人莫測所以，疑人走城空，不設警備。中夜，班忽令鼓譟，陳人驚散。曉復結陳向城，班自臨戰。陳人先聞其盲，謂不能抗拒，忽見親在戎行，彎弧縱鏑，怪之，遂退。時穆提婆憾之不已，欲令城陷，不遣救援，班軍守百日，城竟保全。
《北史》曰：梁將吳明徹攻圍海西，齊將郎塞固守，乃至削木爲箭，剪紙爲羽。圍解還朝，僕射楊愔迎勞之，曰：「卿本文吏，遂有武略，削木剪紙，皆無故事，班、墨之思，何以相過！」
《墨子》曰：禽滑厘問曰：「雲梯施，攻備已具，武力又多，爭上吾城，爲之柰何？」墨子曰：「多下矢、石、炭以雨，薪火、水湯以濟之。若城外穿地來攻者，宜城中掘於井，以薄罌內井中，使聽聰者伏罌聽之，審知穴處，鑿內而迎之。」
《呂氏春秋》曰：公輸般爲高雲梯，欲以攻宋。墨子聞之，自魯而往，裂裳裹足，日夜不休，十日十夜而至於郢，見荊王曰：「臣北方之鄙人也，聞大王將攻宋，信有之乎？」王曰：「然。」墨子曰：「臣以宋必不可得。」王曰：「公輸般，天下之攻工也，已爲攻宋之械矣。」墨子曰：「請公輸般試攻之，臣請試守之。」於是公輸般設攻宋之械，墨子設守宋之備。公輸般九攻之，墨子九卻之，不能入。故荊輟不攻宋，墨子也，能以術禦之荊而存乎宋矣。
《博物志》曰：處士東裏魂責禹亂天下事，禹退作三城，強者攻，弱者守，敵者戰。城廓，蓋禹始也。
賈誼《過秦論》曰：有囊括四海之意，幷吞八荒之心。當是時也，商君佐之，命內立法度，務耕織，修守戰之備。外連衡而鬥諸侯。
又曰：然後踐華爲城，因河爲池，據億丈之城，臨不測之溪以爲固。良將勁弩守要害之處，信臣精卒陳利兵而誰奈何。
《任彥升奏彈曹景宗》曰：故司州刺史蔡道恭率厲義勇，奮不顧命，全城守死，自冬徂秋猶轉戰，戰窮極，摧醜虜。
《韓子》曰：智伯圍襄子於襄陽，決水以灌之，城中巢處懸釜而炊，易子食，析骨炊。
《史記》曰：楚莊王圍宋，五月不解，宋城中食盡，易子而食，析骸而炊。宋華元出告以情，莊王曰：「君子哉！」遂罷兵去。
又曰：齊田單攻聊城，歲餘不下。魯連乃爲書繼之矢射城中，遺燕將書曰：「今公以弊聊之人距全齊之兵，是墨翟之守也；食人炊骨，士無反心，是孫臏之兵也。」
又曰：趙襄子保晉陽，三國攻晉陽。歲餘，引汾水灌其城，不沒者三板。城中懸釜而炊，易子而食。
《漢記》曰：段熲破羌胡。明年，羌復寇張掖，熲下馬大戰，弓刀折盡，虜亦引退。追之。晝夜攻擊，割肉食雪四十餘日。
《後漢書》曰：車師王與匈奴共攻耿恭於疏勒中。恭食盡，乃煮鎧弩，食其筋革。
又曰：臧洪爲東郡太守，爲袁紹所圍。初，尚掘鼠煮筋角，後無所食，取草實而食之。
《魏志》曰：太祖圍張超於雍丘，超言：「惟臧洪，當來救吾。」衆人以爲袁、曹方睦，洪爲紹所表用，必不敗好招禍。洪聞之，果徒跣號泣，勒所鎮。又從紹請兵馬，求欲救超，紹不聽許。遂爲太祖所滅。洪由是怨紹，絕不與通。紹興兵圍之，歷年不下。紹忿洪無降意，增兵急攻。洪自度不得免，呼吏士謂曰：「袁氏無道，所圖不軌，且不救洪郡，洪於大義不得不死。念諸君無事空興此禍耳，可將妻子去。」吏士皆垂泣。掘鼠煮筋角，後無所食，主簿啓內廚米三斗，洪使作薄粥，衆分醊之，殺其愛妾以食士。城中男女七八千人相枕而死，莫有離叛。城陷，紹生執洪。
徐廣《晉記》曰：霍彪爲賊費黑所隔，積百日，殺馬燒皮鎧食之。
又曰：韓冕、蘇碩等攻範，城中饑，米一斗萬錢。
《晉書》：劉琨赴幷州上表曰：「臣自涉州疆，目睹睏乏，流移四散，十不得存二，攜老扶弱，不絕於路。及其在者，鬻賣妻子，生相捐棄，死亡委厄，白骨橫野，哀呼之聲，感傷和氣。群胡數萬，周匝四山，動足遇掠，開目睹寇。惟有壺關，可得告糴。而此二道，九州之險，數人當路，則百夫不敢進，公私往反，沒喪者多。嬰守窮城，不得薪菜，耕牛旣盡，又乏田器。以臣愚短，當此至難，憂如循環，不遑寢食。」
《晉中興書》曰：中宗初鎮江左，假郤鑒龍驤將軍、兗州刺史。徐龕、石勒，左右交侵。鑒收合荒散，保固一山，隨宜抗對，百姓饑饉，掘野鼠蟄燕而食之。
又《十六國春秋》曰：蜀王李雄攻譙登於涪城，無救援。登固守不下，士卒皆熏鼠食之，一無叛者。
《宋書》曰：朱修之留府滑台，乃爲索虜所攻圍。修之糧盡，救兵不至，將士熏鼠食之，城陷，爲虜所執。上嘉其節。
蕭子顯《齊書》曰：魏遣魏郡王元英圍南鄭，退入斜谷，天大雨，軍士乃截竹炊米於馬上，持炬炊而食之。
《隋書》曰：李密間行入關，被囚於京兆，與王仲伯亡抵平原，賊帥郝孝德。不甚禮之，備遭饑饉，至削樹皮食之矣。
