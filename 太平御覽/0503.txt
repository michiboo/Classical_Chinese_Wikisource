
王隱《晉書》曰：龔壯字子瑋，巴西人也。潔己自守，與鄉人譙秀齊名。父叔爲李特所害，壯積年不除喪，力弱不能復仇。及李壽戍漢中，與李期有嫌。期，特孫也，壯欲假壽以報，乃說壽曰：「節下若能幷有西土，稱藩於晉，人必樂從。且舍小就大，以危易安，莫大之策也。」壽然之。遂率衆討期，果克之。壽猶襲僞號，欲官之。壯誓不仕，賂遺一無所受。壯上書說壽以歸順，允天心，應人望，永爲國藩，福流子孫。壽不納。壯謂百行之本，莫大忠孝。既假壽殺期，私仇已雪，語覃使其歸朝，以明臣節。壽既不從，壯遂稱耳聾。又雲︰手不制物，終身不復至成都，惟研考經典，覃思文章。至李勢時卒。
又曰：韓績字興齊，廣陵人也。先避世居於吳之嘉興。父建仕吳，至大鴻臚。績少好文學，以潛退爲操，布衣蔬食，不交當世，由是東土幷宗敬焉。司徒王導聞其名，辟以爲掾，不就。咸康末，會稽內史孔愉上疏薦之，詔以安車束帛征之，稱老病，卒於家。
又曰：譙秀字元彥，巴西人也。少而靜默，不交於世。知天下將亂，預絕人事，雖內外宗親不相見。郡察孝廉，州舉秀才，皆不就。及李雄據巴蜀，慕秀名，具束帛安車征，皆不應。常冠皮弁弊衣，躬耕山藪。後避難宕渠，鄉里宗族依憑之者以百數。秀年出八十，衆人慾代之負擔。秀曰：「各有老弱，當先營護。吾氣力猶足自堪，豈以垂朽之年累諸君也？」年九十餘卒。
又曰：辛謐字叔重，隴西狄道人也。少有志尚，博學善屬文。性恬靜，不妄交遊。召拜太子舍人，諸王文學，累征不起。永嘉末，沒於劉聰，拜太中大夫，固辭不受。又曆石季龍之世，幷不應辟命。雖處死亂之中，頽然高邁，視榮利蔑如也。及冉閔僭亂，復備禮，征爲太常。謐遺閔書，因不食而卒。
又曰：索襲字偉祖，敦煌人也。虛靜好學，不應州郡之命，舉孝廉賢良方正，皆以疾辭。游思於陰陽之術，著天文地理十餘篇，多所啓發。不與當世交通，或獨語獨笑，或長嘆涕泣，或請問不言。敦煌太守陰淡奇而造焉，經日忘返，出而嘆曰：「索先生碩德名儒，真可以諮大義。」淡欲行鄉射之禮，請爲三老。會病卒，時年七十九。
又曰：楊軻，天水人也。少好《易》，長而不娶，學業精微，養徒數百，常食粗飯，飲水，衣短褐。人不堪其憂，而軻悠然自得。疏賓異客，音旨未嘗交也。雖受業門徒，非入室弟子莫得親言。欲所論授入室弟子，令遞相宣授。劉曜僭號，征拜太常，軻固辭不起，曜亦敬而不逼。遂隱於隴山。及曜爲石勒所擒，秦人東徙，軻留長安。石季龍嗣位，備玄纁束帛安車征之。軻以疾辭，迫之乃發。既見季龍，不拜；與語，不言。有司以軻倨傲，請從大不敬論。季龍弗從，下詔任軻所尚。常臥土床，覆以布被，裸寢其中，下無茵褥。潁川荀鋪，好奇之士也，造而談經，軻瞑目不答。鋪發軻被，露其形，大笑之。軻神體頽然，無驚怒之狀。於時咸以爲焦先之徒，未有能量其深淺也。後上疏陳鄉思求還。季龍送以安車蒲輪。自歸秦州，仍教授不絕。
又曰：公孫鳳字子鸞，上穀人也。隱於昌黎之九城山，冬衣單布，寢土床，彈琴吟詠，陶然自得。人咸異之，莫能測也。慕容�以安車征至鄴。及見�，不言不拜，衣食舉動如在九城。賓客造請，鮮得與言。數年病卒。
又曰：公孫永字子陽，襄平人也。少而好學，恬虛，隱於平郭南山，不娶妻妾，非身所墾植則不衣不食。吟詠岩間，忻然自得，年逾九十，操尚不虧。與公孫鳳俱被慕容�征至鄴，王公已下造之，不與言。雖經隆寒盛暑，端然自若。一歲餘，詐狂，�送之平郭。後苻堅又將備禮征之，難其年耆路遠，乃遣使致問，未至，卒。堅深悼之。
又曰：張忠字巨和，中山人也。永嘉之難，隱於太山，恬靜寡慾，清虛服氣，餐芝餌石，修導養之法。冬無袍，夏則帶索，端拱若屍。無琴書之適，不修經典勸教，但以至道虛無爲宗。其居依崇岩幽谷，鑿池爲窟室。弟子亦以窟居，去忠六十餘步，五日一朝。其教以形不以言，弟子授業，觀形而退。立道壇於窟上，每旦朝拜之。食用瓦器，鑿石爲釜，左右居人饋之衣食，一無所受。年在期頤，而視聽無爽。苻堅遣使征之，乃至長安。堅賜以衣冠，辭曰：「年朽�落，不堪衣冠，請以野服入謁。」從之。後堅安車送之，行達華山，嘆曰：「我東岳道士，歿於西嶽，命也，奈何！」行五十里，及關而死。堅謚安道先生。
又曰：石垣字洪孫，自雲北海劇人。居無定處，不娶妻妾，不營産業，食不求美，衣必粗弊。或有遺其衣服，受而施人。人有喪葬，輒杖策吊之，路無遠近，時有寒暑，必在其中。或同日共時，咸皆見焉。姚萇之亂，莫知所終。
又曰：郭荷字承休，洛陽人也。六世祖整，漢安順之世，公府八辟，公車五征，皆不就。自整及荷，世以經學致位。荷明究群籍，特善史書，不應州郡之命。張祚遣使者以安車束帛征爲博士祭酒。後上疏乞還，祚以安車蒲輪送還張掖東山。年八十卒，謚曰玄德先生。
又曰：祁嘉字孔賓，酒泉人也。少清貧好學，年二十餘，夜忽窗中有聲呼曰：「祁孔賓，隱去來，修飾人間甚苦不可諧，所得未毛銖，所喪如山崖。」旦而逃去，西至敦煌，依學官誦書。貧無衣食，爲書生都養以自給。遂博通經傳，精究大義，而教授門生百餘人。張重華征爲儒林祭酒，常謂爲先生而不名之。竟以壽終。
又曰：瞿硎先生者，不得姓名，亦不知何許人也。泰和末，常居宣城郡界山中，山有瞿硎，因以名焉。大司馬桓溫常往造之。既至，見先生被鹿裘，坐於石室，神無忤色。溫及僚佐數十人皆莫測之，乃命伏滔爲之銘贊，竟卒于山中。
又曰：宋纖字令文，敦煌人也。少有遠操，沉靜不與世交，隱於酒泉南山。酒泉太守馬岌，高尚之士也，具威儀，鳴鐃鼓，造焉。纖高樓重閣，拒而不見。岌嘆曰：「名可聞而身不可見，德可仰而形不可觀。吾乃今而後知先生人中之龍也。」題詩於石壁曰：「丹崖百丈，青壁萬尋；奇木蓊鬱，蔚若鄧林；其人如玉，維國之琛；室邇人遐，實勞我心。」纖注《論語》及爲詩頌數萬言。年八十，篤學不倦。張祚復遣使者備禮征爲太子友，逼喻甚切。纖喟然嘆曰：「德非莊生，才非幹木，何敢稽停明命。」遂至姑藏。祚遣其太子太和以執友禮造之，纖稱疾不見，贈遺一皆不受。後卒，謚曰玄虛先生。
又曰：鄧粲，長沙人也。少以高潔著名，與南陽劉ら之、南郡劉尚公同志友善，幷不應州郡辟命。荊州刺史桓公卑辭厚禮，請粲爲別駕。粲嘉其好賢，乃起應召。ら之、尚公謂粲曰：「卿道學深，衆所推懷，忽然改節，誠失所望。」粲答曰：「足下可謂有志於隱而未知隱。夫隱之爲道，朝亦可隱，市亦可隱。隱初在我，不在於物。公等無以難之。」
又曰：汜騰字無忌，敦煌人。舉孝廉，除郎中。屬天下兵亂，去官還家。太守張造之，閉門不見，禮遺一無所受。嘆曰：「吾聞亂世貴而能貧，乃可以免。」散家財五十萬以施宗族，柴門灌園，琴書自適。刺史張軌征之爲府司馬，騰曰：「門一杜其可開乎！」固辭。病卒。
又曰：王長文字德郁，廣漢人。少以才學知名，放蕩不羈。州郡辟爲別駕，乃微服竊出，舉州莫知所之。後於成都市中，蹲踞而坐，嚙胡餅食之。刺史知其不出，乃禮遣之。於是閉門自守，不交人事。著《通玄經》四卷，文言卦象，可用以爲卜筮。
《晉中興書》曰：虞喜字仲寧，好學博古。中宗初鎮江左，上疏薦喜，公車征，不至。司空賀循每一詣喜，輒經信宿，雲不能測也。康帝以爲散騎常侍，又不起。永和初，將太廟，應有遞毀，尚書郎徐禪詣喜諮焉。喜所著數十萬言。
又曰：高陽許詢，字玄度；丹陽許玄，字遠游，幷治高不仕。詢有才藻，能清言。玄山居服食，志求仙道，游會稽，臨海山，誓不歸家，乃與婦書，令改適。後入剡深山，莫知所止。或以爲升仙。
又曰：翟湯字道深，尋陽人。耕而後食，凡有饋贈，一無所受。庾亮薦湯以國子博士，征不起。湯子莊，字祖休，遵湯之操，雅好弋釣。及長，不復獵。人或問莊曰：「問是害生之事，而先生止去其一，何也？」莊曰：「獵自我，釣自物，故先節其甚者。且問貪餌吞釣，豈我哉？」時人以爲知言。晚節亦不復釣，端坐蓽門，啜菽飲水，徵辟皆不就。莊子矯，矯子法賜，幷征不至，世有隱行。
又曰：郭翻，字長翔。家於臨川，不交世事，惟以魚獵爲娛。嘗以車獵，道逢病人，以車送之，徒步而返。庾亮薦，公車征，不就。乘小舡歸武昌，庾翼躬往造之，以翻船狹小，欲引入大船。翻曰：「使君不以民鄙賤而辱臨之，此固野人之舟也。」遂不肯。翼俯屈入其船中，終日而去。
又曰：孫略字文度，吳人。少佃於野，人有刈其稻者，略避之。既而刈一擔，自送與之，鄉人感愧。終日屢空，怡然自足，辟命皆不就。妻虞預女也，少稟伯喜風，共安儉約。
又曰：何琦〈音奇〉字萬倫。養志衡門，不交人事，豐約與鄰鄉共之，頻征不起。桓溫登琦縣界山，喟然嘆曰：「此山南有人焉，何某真正是也！」
又曰：陶淡字處靜，太尉侃之孫也。雅好仙道，年十五六，便服食絕穀。于山中立小草屋，設小床獨坐。舊故入山候者，輒移渡澗水，莫得近之。本州舉秀才，淡聞，遂逃羅縣山中，終身不返，莫知所終。
又曰：范宣少尚隱遁，博綜衆書，徵辟幷不應。雖閑居屢空，常研講爲業，諷誦之聲有若齊魯。
