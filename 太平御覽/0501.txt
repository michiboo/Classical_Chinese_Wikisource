
《易》曰：上九，不事王侯，高尚其事。〈最處事上而不累於位，不事王侯，高尚其事也。〉《象》曰：不事王侯，志可則也。〈蠱卦。〉
又曰：六五，賁於丘園，束帛戔戔。〈施飾丘園，盛莫大焉。故賁於束帛，丘園乃落；賁於丘園，帛乃戔戔。〉
又曰：天下有山，遁。君子以遠小人，不惡而嚴。九四，好遁，君子吉，小人否。〈馬融曰：好遁君子吉。言雖身在外，乃心在王室，此之謂也。小人則不然，身在外，心必怨也。〉九五，嘉遁貞吉。《象》曰：嘉遁貞吉，以正志也。
《詩》曰：《考盤》，刺莊公也。不能修先公之業，使賢者退而窮處也。「考盤在澗，碩人之寬，獨寐寤言，永矢弗諼。」〈考，成；盤，樂也。箋雲︰有窮處成，樂在此澗者。〉
又曰：《白駒》，大夫刺宣王也。〈刺其不能留賢也。〉「皎皎白駒，食我場苗，縶之維之，以永今朝。」〈宣王之末，不能用賢，賢者乘白駒而去者。乘白駒而來，食我場中苗，我絆之縶之也。〉
《禮》曰：季春之月，聘名士，禮賢者。
又曰：儒有上不臣天子，下不事諸侯，慎靜而尚寬，強毅以與人，博學以知服近，文章砥礪廉隅，雖分國如錙銖，不臣不仕，其規爲有如此者。
《論語》曰：子曰：「賢者避世，其次避地，其次避色，其次避言。」子曰：「作者七人矣。」〈七人謂長沮、桀溺、丈人、石門、荷蕢、儀封人、楚狂接輿。〉
又曰：子路曰：「不仕無義。長幼之節，不可廢也，君臣之義，如之何其廢之？欲潔其身，而亂大倫。君子之仕也，行其義也。道之不行，已知之矣。」逸民：伯夷、叔齊、虞仲、夷逸、朱張、柳下惠、少連。子曰：「不降其志，不辱其身，伯夷、叔齊與？」謂「柳下惠、少連，降志辱身矣。言中倫，行中慮，其斯而已矣。」謂「虞仲、夷逸，隱居放言，身中清，廢中權。我則異於是，無可無不可。」
《漢書》曰：薛方，字子容。王莽以安車迎方，因使者辭謝曰：「堯舜在上，下有巢許。今明主方崇唐虞之德，亦猶小臣欲便箕山之節也。」使者以聞，莽說方言，不強致也。
《後漢書》曰：或問汝南范滂曰：「郭林宗何如人？」滂曰：「隱不違親，貞不絕俗，天子不得臣，諸侯不得友，吾不知其他。」
又曰：隗囂素聞杜林志節，深相敬待，以爲治書。後因疾告去，囂復欲留，強起，遂稱疾篤。囂意雖相望，且欲復容之，乃出命曰：「杜伯山，〈伯山，林字也。〉天子所不能臣，諸侯所不能友。蓋伯夷、叔齊不食周粟，令且從師友之位。」林雖拘於囂，終不屈節。
又曰：趙岐初名嘉。年四十有重疾，臥褥七年，慮奄然，乃遺令敕兄子曰：「大丈夫遁無箕山之操，仕無伊尹之勛，天不我與，復何言哉！可立一圓石於吾墓側前，刻之曰：『漢有逸人，姓趙名嘉，有志無時，命也奈何！』」
又曰：樊曄字子融，有俊才，好黃老，不肯爲吏。
又曰：逢萌字子廉，北海都昌人也。家貧，給事縣爲亭長。時尉行過亭，萌侯迎拜謁，既而擲盾嘆曰：「大丈夫安能爲人役哉！」遂去，之長安，學通《春秋》。時王莽殺其子宇，萌謂友人曰：「三綱絕矣，不去，禍將及人。」即解冠掛東都城門，歸將家屬浮海，客於遼東。萌素明陰陽，知莽將敗。有頃，乃首戴瓦盆，哭於市曰：「新乎新乎！」因遂潛藏。及光武即位，乃之琅琊勞山，養志修道，人皆化其德。北海太守素聞其高，遣吏奉謁致禮，萌不答。後詔書征，萌托以老耄，迷路東西，語使者雲︰「朝廷所以征我者，以其有益於政，尚不知方面所在，安能濟時乎？即便駕歸。」連徵不起，以壽終。
又曰：井丹字大春，扶風郿人也。少受業太學，通五經，善談論，故京師爲之語曰：「五經紛紛井太春。」性清高，未嘗修刺候人。建武末，沛王輔等五王居北宮，皆好賓客，更遣請丹，不能致。信陽侯陰就，光烈皇后弟也，以外戚貴盛，乃詭說五王，求錢千萬，約能致丹，而別使人要劫之。丹不得已，既至，就故爲設麥飯蔥葉之食。丹推去之，曰：「以君侯能供甘旨，故來相過，何其薄乎？」更置盛饌，乃食。及就起左右進輦，丹笑曰：「吾聞桀駕人車，豈此耶？」坐中皆失色。就不得已，而令去輦。自是隱閉，不關人事，以壽終。
又曰：高鳳字文通，南陽葉人也。少爲書生，家以農畝爲業，而專精誦讀，晝夜不息。妻嘗之田，曝麥於庭，令鳳護鶏。時天暴雨，而鳳持竿誦經，不覺潦水流麥。妻還怪問，鳳方悟之。其後遂爲名儒。鄰里有爭財者，持其兵而鬥，鳳往解之，不已，乃脫巾叩頭固請曰：「仁義遜讓，奈何棄之？」於是爭者懷感，投兵謝罪。鳳年老，執志不倦，名聲著聞。太守連召請，恐不得免，自言本巫家，不應爲吏。又詐與寡嫂訟田，遂不仕。
又曰：臺佟，〈音同，〉字孝威，魏郡鄴人也。隱於武安山，鑿穴爲居，采藥自給。建初中，州辟不就。刺史行部乃使從事致謁，佟載病往謝。刺史曰：「孝威居身如是甚苦，如何？」佟曰：「佟幸得保終性命，存神養和，如明使君奉宣詔書，夕惕庶事，反不苦耶？」遂去，隱逸終不見。
又曰：韓康字伯林，京兆霸陵人。常采藥名山，賣於長安市，口不二價，三十餘年。時有女子從康買藥，守藥價不移。女子怒曰：「公是韓伯林耶？乃不二價乎？」康嘆曰：「我本欲避名，今女子皆知有我。」遂遁入霸陵山中。博士公車連征不至，桓帝乃備玄纁之禮，以安車聘之。使者奉詔造康。康不得已，乃許諾，辭安車，自乘柴車，冒晨先使者發。至亭，亭長以韓征君當過，方發人牛修道橋，及見康柴車幅巾，以爲田叟也，使奪其牛。康即釋駕與之。有頃，使者至，奪牛翁乃征君也。使者欲奏殺亭長，康曰：「此自老子與之，亭長何罪？」康因中道逃遁，以壽終。
又曰：「矯慎字仲彥，扶風茂陵人也。少好黃老，隱遁山谷，因穴爲屋，仰慕松喬導引之術。汝南吳蒼甚重之，遺書以觀其志。慎不答。年七十餘，竟不肯娶。後忽歸家，自言死日，及期果卒。
又曰：馬瑤，矯慎同郡人也。隱於汧山，以兔罝爲事，所居俗化。百姓美之，號馬牧先生。
又曰：陳留老父，不知何許人也。桓帝代，黨錮事起，守外黃令陳留張升去官歸鄉里，道逢友人，共班草而言。升曰：「吾聞趙殺鳴犢，仲尼臨河而返；覆巢竭淵，龍鳳逝而不至。今宦竪日亂，陷害忠良，賢人君子，其去朝乎？夫德之不建，人之無援，將性命之不免，奈何？」因相抱而泣。老父趨而過之，植其杖太息而言曰：「籲！二丈夫何泣之悲也！龍不隱鱗，鳳不藏羽，網羅高懸，去將安所，雖泣，何及乎？」二人慾與之語，不顧而去，莫知所終。
又曰：龐公者，南郡襄陽人也。居峴山之南，未常入城府，夫妻相敬如賓。荊州劉表數延請，不能屈，乃就候之，謂曰：「夫保全一身，孰若保全天下乎？」公笑曰：「鴻鵠巢於高林之上，暮而得所棲；黿鼉穴於深淵之下，夕而得所宿。夫趨舍行止，亦人之巢穴也，且各得其棲宿而已，天下非所保也。」因釋耕於壟上，而妻子耘於前。表指而問曰：「先生苦居畎畝，而不肯官祿後代，何以遺子孫乎？」公曰：「伐人皆遺之以危，今獨遺之以安，雖所遺不同，未爲無所遺也。」表嘆息而去。後攜其妻子而登鹿門山，因采藥不返。
又曰：向長字子平，〈《高士傳》向字作尚。〉河內朝歌人也。隱居不仕，性尚中和，好通《易》、《老》。貧無資食，好事者更饋焉。受之，取足而返其餘。王莽大司空王邑辟之，連年乃至。欲薦於莽，固辭，乃止。遂求退。讀《易》至於《損》、《益》卦，喟然嘆曰：「吾已知富不如貧，貴不如賤，未知死何如生耳。建武中，男女嫁娶既畢，敕斷家事，勿相關，當如我死也。」於是遂肆意與同好北海禽慶俱游五嶽名山，不知所終。
又曰：王霸字孺仲，太原人。少有清節，及王莽篡位，棄冠帶，絕交宦。建武中，徵到尚書，拜，稱名不稱臣。有司問其故，霸曰：「天子有所不臣，諸侯有所不友。」司徒侯霸讓位於霸，閻陽毀之，遂止。以病歸，隱居守志，連征不至。
又曰：閔叔仲，代稱節士，雖周黨之潔清，自以弗及也。黨見其含菽飲水，遺之以生蒜，受而不食。建武中，應司徒侯霸之辟，既而投劾而去。復征博士，不至。客居安邑，老病家貧，不能得肉，日買豬肝一斤，屠者或不肯與。安邑令聞，敕市吏常給焉。叔仲怪而問之，知乃嘆曰：「閔叔仲豈以口腹累安邑乎？」遂去。客沛，以壽卒。
又曰：野王二老，不知何許人也。初，世祖貳於更始，會關中擾亂，遣鄧禹西征，送之於道。既反，因於野王獵，路見二老者即禽。世祖問曰：「禽何向？」舉手西指言：「此中多虎，臣每即禽，虎亦即臣，請大王勿往也。」世祖曰：「苟有其備，虎亦何患？」二老曰：「何大王之謬耶？昔湯即桀於鳴條而大城於亳，武王即紂於牧野而大城於郟鄏。彼二王者，備非不深也。是以即人者人亦即之，雖有其備，庸可忽乎？」世祖悟其旨，謂左右曰：「此隱者也。」將用之，辭去，莫知所在。
又曰：嚴光字子陵，會稽餘姚人。少有高名，與世祖同游學。及世祖即位，光乃變姓名，隱身不見。帝思其賢，乃令以物色訪之。後齊國上言，有一男子披羊裘釣澤中。乃備安車玄纁聘之，三反而後至。車駕即幸其館，至光臥所，撫光腹曰：「咄咄，子陵何不出相助爲治耶？」光曰：「昔唐虞著德，巢父洗耳。士故有志，何至相逼？」後引光入，共偃臥，光以足加帝腹上。明日，太史奏客星犯御座，帝笑曰：「朕故人嚴子陵耳。」除諫議，不屈，耕富春山。後名其釣處爲嚴陵瀨。
范曄《後漢書·逸民傳序》曰：《易》稱躁之時，義大矣哉。是以堯稱則天，不屈潁陽之高，武盡美矣，終全孤竹之潔。自茲以降，風流彌繁，長往之軌未殊，而感致之數匪一。或隱居以求其志，或迴避以全其道，或靜己以鎮其操，或去危以圖其安，或垢俗以動其概，或疵物以激其清。然觀其甘心畎畝之中，憔悴江海之上，豈必親魚鳥樂林草哉？亦云性分所至而已！
京房《易飛候》曰：以知賢人隱，視四方常有火雲，五色具而不雨，其下賢人隱。
《莊子》曰：古之所謂隱士者，非伏其身而弗見也，非閉其言而不出也，非藏其智而不發也，時命大謬也。
又曰：刻意尚行，離世異俗，此山谷之士，誹世之人也。就藪澤，處閑曠，釣魚閑處，無爲而已矣，此江海之士，避世之人，閑暇者之所好也。
皇甫士安《高士傳序》曰：孔子稱舉逸民，天下之人歸心焉。是以鴻崖先生創高於上皇之世，許由善卷不降於唐虞之朝。自三代秦漢達乎魏興，受命中賢之主未嘗不聘岩穴之隱，追遁世之民。是以《易》著束帛之義，《禮》有玄纁之制，詩人發《白駒》之歌，《春秋》顯子臧之節。故《明堂》、《月令》以季春之月聘名士，禮賢者。然則高讓之士，王政所先。
