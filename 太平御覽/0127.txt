
崔鴻《十六國春秋·西秦錄》曰：乞伏國仁，隴西鮮卑人。其先自漠北南出太陰山。五世祖拓鄰，者晉太始五年率戶五萬遷居高平川。鄰卒，子結權立，遷於牽屯。權卒，子利那立。那卒，弟祁泥立。祁泥卒，那子述延立，遷於苑川。延卒，祁泥子傉大寒立，石勒之滅劉曜也，懼而遷於麥田無孤山。寒卒，子司繁立，秦皇始中遷於度堅山。建元七年，秦將王統來伐，繁率騎三萬拒統於苑川，統潛襲度堅山，部民五萬餘落悉降於統。繁乃詣統歸降，符堅拜南單于，留之長安。後以爲鎮西將軍，鎮勇士川，甚有威惠之稱。
司繁卒，國仁即位。聞符堅征晉奔敗，仁收衆至十餘萬。又聞堅爲姚萇所殺，於是自稱大都督、大將軍、大單于、領秦河二州牧，改秦建元二十一年爲建義元年。置武陵、苑川等十一郡，築勇士都城以都之。三年，符登遣使拜仁大將軍、苑川王。四年六月，薨，僞謚曰烈王，廟號烈祖。
崔鴻《十六國春秋·西秦錄》曰：乞伏乾歸，國仁弟。雄武有度略。仁薨，群僚以仁子公府幼稚，乃立乾歸爲將軍、大單于、河南王。大赦，改四年爲太初元年。立妻邊氏爲後，以南川侯出連乙都爲丞相。
二年正月，符登遣使拜爲大將軍、金城王。六年，立子熾盤爲太子。七年，登遣使授左丞相、河南王、假黃鉞，加九錫之禮。十月，氐王楊定步騎四萬來伐，歸勒衆而進，大敗定軍，斬定及首級萬有七千。於是盡有隴西之地。十二月，僭稱秦王，大赦。八年，呂光來伐，歸乃稱藩，遣子勃勃爲質，既而悔之。
十三年，秦征西大將軍姚碩德率衆來伐，入自南安峽。乾歸次於隴西以拒碩德。興潛師繼發。乾歸聞興至，自率輕騎數千候興。俄與中軍相失，爲興追騎所逼，戰敗。遁歸苑川，乃率騎數百馳至允吾。禿髮利鹿孤迎歸，處之於晉。歸將叛，謀泄，懼爲利鹿孤所害，謂其子熾盤曰：「姚興方盛，吾將歸之。今送汝兄弟及汝母爲質。」於是送熾盤兄弟於西平，歸遂奔長安。姚興大悅，拜河南諸軍事、河州刺史、歸義侯。十四年，姚興遣乾歸還鎮苑川，盡以部民配之。十八年正月，乾歸自長安。十九年五月，苑川地震裂。十一月，又朝於長安。二十年，姚興慮乾歸終爲西州之患，留拜主客尚書，以其子熾盤爲西夷校尉，行河州刺史。
二十一年，盤以長安亂將始，乃招結諸部，築城於�康琅山以據之。更始元年，歸隨姚興如平流。盤攻抱罕，克之，遂遣使來告，歸奔還苑川。遂如孢罕，留熾盤鎮之。歸將衆二萬遷於度堅山。諸將勸稱王，七月，僭稱秦王，大赦，改年，置百官，公卿以下皆覆命本位，四年五月，歸畋於五溪山，有梟集於其手，歸惡之。六月，爲兄子公府所殺，公府出奔。盤遷於孢罕，遣弟廣武將軍智達追擒公府於�康琅山南，に裂之。八月，葬歸於孢罕平元陵。僞謚武元王，廟號高祖。
崔鴻《十六國春秋·西秦錄》曰：乞伏熾盤，乾歸太子。歸薨，自稱大將軍、河南王，改年爲永康元年。以尚書令翟就爲相國，封拜各有差。
二年，討吐谷渾別統屈達於渴渾川，大破之，俘獲男女二萬三千。三年正月，有五色雲起於南山。熾磐悅，謂群臣曰：「吾今年應有所定，王業成矣！」於是繕甲整兵，以待四方之隙。五月，傉檀西征，率步騎二萬襲樂都，傉檀降。遂幷南涼，兵強地廣。
十月，僭即秦王位，置百官，立妻吐蕃�氏爲皇后。四年，盤子元基自長安逃歸，拜尚書左僕射。建弘元年，立第二子慕末爲太子，領撫軍。改年，大赦。九年，盤寢疾，顧命太子慕末，乃薨於外寢。六月，葬武平陵。謚文昭王，廟號太祖。
崔鴻《十六國春秋·西秦錄》曰：乞伏慕末，字安石，熾盤之太子。幼而好學，有文才。建弘元年立爲太子。盤薨，即秦王位，大赦，改年爲永弘元年。二月，立子萬載爲太子。
三年九月，部民多叛，末焚城邑，毀寶器，率戶五千東如上邽，爲赫連定所拒，遂國南安。十一月，魏遣尚書庫結率騎五千迎末。衛軍吉毗固諫，以爲不宜遂內徙，從之。庫結引還。
四年，赫連定遣其叔北平公韋代率衆一萬攻南安。城內大饑，人相食，傅侍中乞伏延祚、吏部尚書乞伏跋跋逾城奔代，末乃銜璧出降。送於上邽，及宗族五百餘人，悉爲赫連定所誅。自國仁建義元年乙酉歲，至辛未，四十七載。
《晉書》曰：熾盤在位七年而宋氏受禪，以宋元嘉四年死。子慕末嗣，在位三年，爲赫連定所殺。始，國仁以孝武太元十年僭位，至慕末，四世，凡四十有六載而滅。
崔鴻《十六國春秋·北燕錄》曰：馮跋，字文起，長樂信都人。其先畢萬之後也。子孫食采馮鄉，因以氏焉。晉永嘉之亂，祖父和避地上黨。父安，雄武有器量，爲慕容永將。永滅，跋東徙和龍。長樂中，跋夜見天門開，神光赫然，燭於庭中。永康末，拜中衛將軍。
建始元年，與二弟結謀，襲殺慕容熙，立高�爲主。正始元年，以跋爲中外都督、開府儀同三司、錄尚書，封武邑公。太平元年，�爲離班、桃仁所殺。帳下督張垂等誅班及仁。群臣推跋爲主，僭即天王位，大赦，令曰：「義貴適時，不必改作，故陳氏代薑，不徙齊號。即號燕國，改爲太平元年。」追尊祖和爲元皇帝，父安爲宣帝，子永爲太子。
三年七月，以太子永領大單于，內置四輔。七年，建太學，以長樂劉軒、營丘張熾、成周翟崇爲博士，簡二千石已下子弟年十五以上教之。十四年，宿軍地燃，一旬乃滅。十七年二月，北部人趙壽女既嫁，化爲男，娶妻而無子。跋問諸群臣曰：「此何祥乎？」尚書左丞傅權對曰：「漢世雌鶏爲雄，陰變爲陽，君替臣僭之象。卒有婦人專寵，王莽篡集。今女爲男，臣將爲君之徵。」跋曰：「將何以禳之？」權曰：「桑穀生朝，大戊修德，而殷道中興。熒惑守心，宋景責躬，延齡二紀。唯修身崇善可以轉禍。」十八年八月，立子翼爲太子，跋戒之曰：「吾聞君人以學爲本，不學無以立尊。敬師傅，人倫之始。汝其夙夜虔虔，欽承明訓。」
二十二年八月，跋寢疾，召中書監申秀、侍中陽哲於內寢，謂之曰：「吾患當不濟，卿等善相吾子，參決萬機。」九月，跋疾甚，輦而臨軒，命太子翼勒兵聽政，以備非常。宋夫人規立其子受，惡翼聽政，謂之曰：「上疾將瘳，奈何便欲代臨天下乎！」翼性仁弱，遂還東宮，一日三省疾。宋夫人矯絕內外，遣閽寺傳問而已，翼及大臣皆不得見。跋弟弘於是舉壯士數十人裹甲入禁中，宿衛皆不戰而散。宋夫人命閉東閣。弘家僮庫鬥頭徑捷有勇力，逾閣而入，至於黃堂，射殺女禦一人。跋驚懼而薨。弘遣巡城告曰：「天降凶禍，大帝崩背，太子不侍疾，群公不奔喪，疑有逆謀國危社稷。吾備太弟之親，遂攝大位以寧國家。百官叩門入者進階二等。」太子翼率東宮兵出戰，敗退，兵皆奔散。弘遣使賜死。命宗正馮哲、黃門盧昭典葬事於東宮。葬跋於長穀陵。僞謚文成皇帝，廟號太祖。
崔鴻《十六國春秋·北燕錄》曰：馮弘，字文通，跋之季弟。高�篡位，拜中領軍，封汲郡公。太平元年，拜尚書右僕射，改封中山公，遷尚書令、司徒、錄尚書事。
跋薨，僭即天王位。大興元年正月壬午朔，大赦，改年。二月，立夫人慕容氏爲皇后。二年正月，立少子玉仁爲太子。六月，有鼠集城西，盈數里地中，西行至水，前者銜馬尾，後者迭相銜尾而渡。識者以爲民遷之象。七月，魏師來伐神高。八月，石城、遼東、營丘、成周四郡幷降魏。九月，魏師引還，徙民四萬餘戶而西。
三年六月，魏永昌王健來伐。五年四月，遣右衛孫德乞師於宋。十二月，又遣尚書陽伊請迎於句麗。六年三月，端門崩。四月，魏又遣侍中建興公虞弼、東平公鵝青來伐，攻克白狼。句麗將葛居、孟光率數萬隨陽伊來迎，屯於臨川。尚書令郭生因民之憚遷，開門而引魏軍。魏軍疑而不赴，生遂勒衆攻弘。弘引句麗兵入自東門，與生戰於闕下，生中流矢卒。句麗軍既入城中，取武庫甲以給其衆，城內美女皆句麗軍人所掠。五月乙卯，弘率龍城見戶東徙，焚燒宮殿，火一旬不絕。令婦人被甲居中，陽伊等勒精兵於外，葛居、孟光率騎後殿，方軌而進，前後八十餘里。魏軍追至遼水，不擊而還，遣使征弘於句麗。後二年爲句麗所殺。僞謚昭成皇帝。自馮跋太平元年歲在己酉，至弘亡之歲丙子，二十八載。
崔鴻《十六國春秋·夏錄》曰：赫連勃勃，朔方人。匈奴右賢王去卑之後，劉元海之族也。曾祖父劉虎，前趙嘉平中以宗室封樓煩公，拜安北將軍、丁零中郎將。祖父豹，後趙建武中拜平北將軍、左賢王。父衛辰，符堅以爲西單于，督攝河西諸虜，屯於代來城。因秦末兵亂，遂有朔方之地，控弦之士三萬八千。姚萇拜辰大將軍、河西王、大單于。魏師來伐。辰遣子右地代率騎二萬拒戰河東，爲魏所敗。遂乘勝濟河，攻克代來，執辰殺之。勃勃，辰第三子，奔秦。高平公沒弈於妻之以女。姚興以勃勃爲持節、安北將軍、五原公，配以三交五部鮮卑及雜虜二萬餘落，鎮朔方。
時河西鮮卑杜倫獻馬八千匹於秦，濟河至大城，勃勃留之。召其衆二萬襲殺高平公沒弈於而幷其衆。衆至數萬。自稱天王、大單于，大赦，改弘始十年爲龍杬年，置百官。以匈奴夏後氏之苗裔，僭稱大夏。以大兄右地代爲丞相、代公。發嶺北民夷十萬，於朔方黑渠之南營起京城。大赦，改龍升七年爲鳳翔元年，令曰：「朕之皇祖，北遷幽朔，改姓姒氏，後從母爲劉氏。子從母姓，非禮也。古之氏族無常。王者繼天爲子，是爲徽赫，實與天連。今改姓曰赫連氏，庶協皇天之意。支庶非正統者以鐵伐爲氏，庶朕宗子剛銳如鐵，皆堪伐人。」二年，立夫人梁氏爲後，立子�貴爲太子。
四年九月，劉裕滅秦，入於長安。十二月，裕留子義真鎮長安而還。勃大悅，遂圖進取之計，遣太子�貴率騎二萬南伐長安。五年，義真遣龍驤將軍沈田子率衆逆戰，�貴擊敗之，退屯劉迥堡。八月，勃進據咸陽。劉裕大懼，乃召義真東鎮洛。勃入長安。正月，群臣勸勃稱皇帝。三月，壇於霸上，即皇帝位，大赦，改鳳翔六年爲昌武元年。冬十月，以太子�貴領大將軍、雍州牧、錄南台尚書事，鎮長安。十一月，勃勃還統萬。〈統萬，勃勃所都之城名也。〉統萬宮殿大成，大赦，改昌武二年爲真興元年。刻石都南，頌紀功德。四月，追尊父衛辰曰桓皇帝，廟號太祖，母符氏爲桓文皇后，祖父豹子曰宣皇帝，曾祖虎曰景皇帝，高祖訓兒曰元皇帝。五月，雨魚於統萬。二年十月，起沖天台於統萬南山，欲登之以望長安。
六年，勃將廢太子�貴爲秦王，以酒泉公倫爲太子。�貴聞將廢己，率衆七萬北伐倫。倫率騎三萬拒之，戰於平城，爲�貴所敗，倫死之。太原公昌率騎一萬襲殺�貴，率衆八萬五千歸於統萬。勃大悅，立昌爲太子。七月，勃寢疾。八月，疾甚，輦升永安殿，召群臣屬以後事，薨於永安殿，年四十五。謚武烈皇帝，葬嘉平陵，廟號世祖。
崔鴻《十六國春秋·夏錄》曰：赫連昌，一名折，勃勃之第三子。身長八尺，魁岸美姿貌。
勃薨，即位於永安台，大赦，改真興七年爲永光元年。七月，杏城劉睹川有青石大如馬頭，浮在水上逆流而行，人見而送之。十月，魏乘虛來伐。三年五月，戰於黑渠，爲魏所敗，昌與數千騎奔還。魏追騎亦至。昌留河內公費連烏提守高平，徙諸城民七萬戶於安定以都之。四年二月，魏軍至安定。三月，城潰，昌奔秦州。魏東平公鵝青追擒之，送於魏。魏封昌秦王，尚始平公主。尋爲魏所殺。
崔鴻《十六國春秋·夏錄》曰：赫連定，勃勃第五子。鳳翔五年，封平原公、雍州牧，鎮長安。率衆赴安定，進封平原王、大將軍、領司徒。
昌爲魏所擒，遂率遺衆數萬據平原，僭稱皇帝，大赦，改承光四年爲勝光元年。進征南大將軍、白蘭王吐谷渾莫�貴爲開府儀同三司、河南王。十月，畋於陰磐，登苛藍山而望統萬城，泣曰：「先帝以朕承大業者，豈有今日之事乎！使天假朕年，當與諸卿建王季之業。」俄而，有群狐百數鳴於定旁，命射之，無所獲，定惡之曰：「此大不善，咄咄天道，復何言！」
三年八月，魏軍來襲。十月，克安定，進攻平原。十一月，定遂掠民五萬西奔上邽。四年，河南王莫�貴因戎狄之衆，東面以爭天下。魏遣益州刺史沒利延、寧州刺史拾虎率騎三萬來伐，遂擒定，送於魏。勃勃初號龍杬年歲在丁未，至是歲在辛未，二十五載也
