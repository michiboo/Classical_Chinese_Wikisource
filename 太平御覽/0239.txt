
《魏志》曰︰張遼字文遠，爲征東將軍。征孫權，被甲持戟先登陷陣，沖壘入，至權麾下。
又曰︰滿寵字伯寧，爲征東將軍。詔曰︰「君典兵在外，專心憂公，賜田十頃、�五百斛、錢二十萬，以明清忠儉約之節。」
《晉書》︰王渾平吳，轉征東大將軍，復鎮壽陽。渾不尚刑名，處斷明允。時吳人新附，頗懷畏懼。渾撫循羈旅，虛懷綏納，座無空席，門不停賓。於是江東之士，莫不悅附。
《東觀漢記》曰︰馮異爲征西將軍，入關征赤眉。
又曰︰耿秉爲征西將軍，領撫單于。及薨，南單于舉國發喪，犁面流血。
《魏志》曰︰夏侯淵字妙才，爲征西將軍，守漢中。
《後魏書》曰︰陸真，代人也。少善騎射，數從征伐，所在摧鋒陷陣。前後以功爲征西將軍。
《魏志》曰︰夏侯尚字仁伯，淵從子也。文帝與之親友，太祖定冀州，尚爲軍司馬，常從征討，遷征南將軍。
又曰︰曹仁爲征南將軍，鄢陵侯彰北征烏丸，文帝在東宮，爲書戒彰曰︰「爲將奉法，不當如征南耶！」
《晉書》曰︰羊祜爲征南將軍，寢疾，求入朝。既至洛陽，會景獻梓宮在殯，哀慟至篤。中詔申諭，扶疾引見，命乘輦入殿，無下拜，甚見優禮。
《後魏書》曰︰司馬景之，字洪略，晉汝南王亮之後。太宗時，歸封蒼梧公，加征南大將軍。
《魏志》曰︰杜恕爲幽州刺史，時征北將軍程嘉屯薊，尚書袁侃等戒恕曰︰「程申伯處先帝之世，傾田國讓於青州。足下今俱杖節，共屯一城，宜深有以禮之。」
沈約《宋書》曰︰衡陽王義季爲征北將軍、徐州刺史。
《魏志》曰︰臧霸字宣高，太山華陰人也。亡命東海，以壯勇聞。太祖募索，得霸，見而悅之，以爲琅琊相。文帝即位，遷鎮東將軍。
《魏志》曰︰曹真字子丹。文帝即位，以真爲鎮西將軍。
《蜀志》曰︰馬超，父騰，靈帝末與邊章、韓遂等俱起事於西州。初平三年，遂、騰率衆詣長安。漢朝以遂爲鎮西將軍，遣還金城，騰爲征西將軍屯鄔。
《蜀志》曰︰黃權字公衡，伐吳敗於白帝。既附魏，文帝曰︰「君舍逆效順，欲追蹤陳、韓耶？」權曰︰「臣降吳不可，歸蜀無路，是以歸命。敗軍之將，免死爲幸，何古人之可慕！帝善之，拜鎮南將軍。
《吳志》曰︰呂岱既定交州，進討九真，斬獲萬數。又遣從事南宣國化，及僥外扶南、林邑、堂明諸王，各遣使奉貢。權嘉其功，進拜鎮南將軍。
《晉書》曰︰杜預爲鎮南將軍，繕兵甲，曜威武，乃簡精銳，襲吳西陵督張政，大破之，以功增封三百六十五戶。政，吳之名將也，據要害之地，恥以無備取敗，不以所喪之實告於孫皓。預欲間吳邊將，乃表還所獲之衆於皓。皓果召政，遣武昌監劉憲代之。故大軍臨至，使其將帥移易，以成傾蕩之勢。預處分既定，乃啓請伐吳之期。
《後魏書》曰︰唐和詣闕，世祖優之，待以上客。高宗以和歸誠先朝，拜鎮南將軍。
《魏氏春秋》曰︰許元字士宗，爲鎮北將軍，都督河北諸軍事。
《蜀志》︰魏延字文長。先主大會群臣，問延曰︰」今委卿以重任，卿居之，欲雲何？」延對曰︰「若曹操舉天下而來，請爲大王拒之；偏將十萬之衆至，請爲大王吞之。」先主稱善，衆咸壯其言。先主踐尊號，進拜鎮北將軍。
《晉書》曰︰何曾爲鎮北將軍。文帝使武帝、齊王攸送之，帝又過其子劭。曾先敕劭曰︰「客必過汝，汝當預嚴。」劭不冠帶，停帝良久，曾深以爲譴劭。曾見崇重如此。
王隱《晉書》曰︰武帝伐吳，以王渾爲安東將軍。
《晉公卿禮秩》曰︰世祖以扶風王駿爲安東大將軍。
《魏志》曰︰曹仁字子孝，太祖從弟也。少好弓馬弋獵。俊豪幷起，仁亦陰結少年，週遊淮泗之間，遂從太祖爲別部司馬。太祖討馬超，以仁行安西將軍。
謝承《後漢書》曰︰光武以岑彭爲安南將軍。
沈約《宋書》曰︰劉秀之，東莞莒人。少孤貧，有志操。爲安北將軍、雍州刺史。上車馬幸新亭，視秀之發引。
王隱《晉書》曰︰武帝伐吳，以王爲平東將軍。
《蜀志》曰︰馬超聞先主圍劉璋於成都，密書請降。先主遣人迎超，超將兵徑到城下。城中震怖，璋即稽首，以超爲平西將軍。
沈約《宋書》曰︰臨川王義慶爲平西將軍。
王隱《晉書》曰︰武帝伐吳，以胡奮爲平南將軍。
《魏志》曰︰太祖征冀州，張燕求佐軍，拜平北將軍。
《魏志》曰︰黃初七年，魏文以陳群爲鎮軍大將軍，錄尚書事，受顧命。
又曰︰甘露元年，以石苞爲鎮軍將軍。
沈約《宋書》曰︰齊王攸爲鎮軍將軍。
《魏志》曰︰黃初四年，以司馬宣王爲撫軍大將軍輔政。
又曰︰齊王嘉平三年，以司馬景王爲撫軍大將軍輔政。
《語林》曰︰簡文爲撫軍時，坐床上生塵，不聽左右拂去，見鼠行跡，視以爲嘉。有參軍見鼠，以手板格煞之，撫軍謂曰︰「無乃不可乎？」
《東觀漢記》曰︰祭遵爲征虜將軍，廉潔奉公，光武嘆曰︰「安得憂國奉公如祭征虜者乎？」
《魏志》曰︰太祖以臨淄侯植爲征虜將軍，遣救曹仁，呼有所敕而植醉，於是罷之。
又曰︰南陽周太好立功，善用兵，以爲征虜將軍。
沈約《宋書》曰︰征虜將軍，世號金紫將軍。
《史記》曰︰楚義帝，以宋義爲卿子冠軍。
《漢書》曰︰武帝以霍去病徵匈奴，功冠三軍，封冠軍侯。
《魏志》曰︰正始中，以文欽爲冠軍將軍、揚州刺史。
《晉起居注》曰︰武帝泰始七年，詔曰︰議郎胡奮開爽忠亮，有文武才幹，歷位外內，涉練戎事，威略之聲著於方外，其以奮爲冠軍將軍。
《齊書》曰︰劉悛嘗從駕登蔣山，上數嘆曰︰「貧賤之交不可忘，糟糠之妻不下堂。」顧謂悛曰︰「此況卿也。世言富貴好改其素情，吾雖有四海，今日與卿盡布衣之適。」悛起，拜謝，遷冠軍將軍。
《晉書·載記》曰︰符堅寇晉，以姚萇爲龍驤將軍，督益、梁州諸軍事，謂萇曰︰「朕本以龍驤建業，龍驤之號，未曾假人，今特以相授。山南之事，一以委卿。」堅左將竇沖進曰︰「王者無戲言。此將不祥之徵也，惟陛下察之。堅默然。
車頻《秦書》曰︰苻堅與符健西入關。堅時年十二，未有軍號，健夢有天神遣使者，朱衣武冠，拜堅爲龍驤將軍。後加此官，以應神夢。
《羊祜別傳》曰︰先時吳童謠雲︰」阿童復阿童，銜刀浮渡江。不畏岸上虎，但畏水中龍。」祜聞之曰︰「此必水軍有功。」即錶王爲龍驤將軍，謀伐吳。
《晉書》︰王導爲輔國將軍。導上箋曰︰「昔魏武，達政之主也；荀文若，功臣之最也，封不過亭侯。倉舒，愛子之寵，贈不過別部司馬。以此格萬物，得不局跡乎！今者臨郡，不問賢愚豪賤，皆加重號，輒有鼓蓋。時有不得者，或爲恥辱。天官混雜，朝望頽毀。導忝荷重任，不能崇浚山海，而開創亂源，饕竊名位，取紊彝典，謹送鼓蓋加崇之物，請從導始。庶令雅俗區別，群望無惑。」
王隱《晉書》曰︰王爲輔國將軍。
又曰︰羊琇以輔國將軍、開府儀同三司。
《魏志》曰︰文帝即位，拜曹休爲領軍將軍。
《晉書》曰︰紀瞻轉領軍將軍，當時服其嚴毅。雖恆疾病，六軍敬憚之。瞻以久病，請去官，不聽，復加散騎常侍。及王敦之逆，帝使謂瞻曰︰「卿雖病，但爲朕臥護六軍，所益多矣。」
《晉陽秋》曰︰韓康伯年四十九，拜領軍。疾病，占候者雲「不宜此官」，固請，徙之。
何法盛《晉中興書》曰︰陶回拜領軍將軍，加散騎常侍。性方范，不畏強御。丹陽尹桓景頗以佞事司徒王導，導甚昵之。回常慷慨謂景非正人，不宜親狎。會熒惑守南斗經旬，王公語回曰︰「南斗，揚州分，而熒惑守之，吾當遜位以厭此訁�。」回答曰︰「公以明德作鎮，輔弼聖主，當親忠貞，遠邪佞；與桓景造膝，熒惑何由退舍！」導深愧之。
《梁書》曰︰胡曾祐拜領軍將軍，厚自封植，以所加鼓吹恆置齋中，對之自娛，人曰︰「此是羽儀，公名望隆重，不宜若此。」答曰︰「我性愛之，恆須見耳。」或出遊，亦以自隨。士人笑之。
《唐書》曰︰貞元十一年，以前太子賓客李願爲左領軍大將軍，李憑爲右威衛大將軍。依前兼中丞，皆太尉晟之子，以免喪故，晟諸子同日授官者凡九人。
王隱《晉書》曰︰王敦將復作逆，明帝問曰︰「何如？」應詹厲然慷慨答詔，曰︰「陛下宜奮赫斯之威，臣等當負戈從戎，以順討逆，誠社稷之計也。」即以詹爲護軍將軍，同心滅敦。
《漢書》曰︰馮奉世字子明。元帝以爲中軍將軍，屯首陽。
《魏志》曰︰曹真持節，都督中外諸軍事，以中軍將軍受顧命。
王隱《晉書》曰︰太始元年，以羊祜爲中軍將軍，總宿衛。
《史記》曰︰漢高祖以陳豨爲游擊將軍。
《漢書》曰︰太祖太初元年，以蘇建、韓說爲游擊將軍。
袁宏《漢記》曰︰建武二年，以鄧隆爲游擊將軍，助朱浮攻彭寵。
《魏志》曰︰卞闌，少有才學，爲游擊將軍，加散騎常侍。
《山濤啓事》曰︰游擊將軍諸葛沖精果有文武才，擬補兗州。詔答曰︰「沖領兵未？」欲出之。
《後周書》曰︰于謹除積射將軍，又隨廣陽王元深征鮮于修禮。停軍中山，侍中元晏言於靈太后曰︰「廣陽王以宗室之重，受律專征，今乃盤桓不進，坐圖非望。」又有于謹者，智略過人，爲其謀主。風塵之隙，恐非陛下純臣矣。」靈太后詔，於尚書省門外立榜，募能獲謹者，許重賞。謹聞之，乃謂廣陽王曰︰「今女主臨朝，取信讒佞，脫不明白殿下素心，便恐禍至無日。謹請束身詣闕，歸罪有司，披露心腹。」深遂許之。謹遂到榜下曰︰「吾知此人。」衆共詰之。謹曰︰「我即是也。」有司以聞。靈後引見之，大怒。謹備述廣陽忠款，兼陳停軍之狀。靈後意解，舍之。
《世語》曰︰積射將軍樊震對武帝稱鄧艾之忠。
沈約《宋書》曰︰積弩將軍，晉官也。
《齊職儀》曰︰積弩將軍，品第四，銀章、青綬、武冠、絳朝服、佩水蒼玉。晉太康十年，立積弩、積射營各二千五百人，幷以將軍領之。
《漢書》曰︰元狩元年，以李沮爲強弩將軍，伐匈奴。
又曰︰太初二年，以路博德爲強弩將軍。
又曰︰神雀二年，以許延壽爲強弩將軍遷大司馬。
傅暢《晉贊》曰︰晉文王，晉台置強弩將軍，掌宿衛。
《玄中記》曰︰漢桓帝時，出遊河上，忽有一青牛從河中出，直走蕩桓帝邊，人皆走，太尉何公爲殿中將軍，有勇力，輒走逆之。牛見公往，乃反，走還河，未至河，公及牛，乃以手拔牛，左足脫，以右手持斧斫牛頭，殺之。此青牛者，是萬年木精也。
《語林》曰︰庾公欲伐王公，先書與郗公曰︰「老賊轉欲輈張，殿中將軍舊用才學士，以廣視聽，而頃悉內面墻人，是欲蔽主之明。便欲勒數州之衆，以除君側之惡。今年之舉，蔑不濟矣。」
《後魏官氏志》曰︰員外將軍從第八品。
《後魏書》曰︰楊曄字延季，弘農華陰人也。性雅厚，頗有文學，起家奉朝請，稍遷直閣將軍。
蕭子顯《齊書》曰︰王敬則，晉陵南沙人也。生而紫胞，年長而腋下生乳，各長數寸，夢騎五色獅子。明帝即位，爲直閣將軍。
《齊書》曰︰劉善明爲直閣將軍。五年，青州沒虜，善明母陷北虜，移置桑乾。善明布衣蔬食，哀戚如持喪。明帝每見，爲之嘆息，時人稱之。
