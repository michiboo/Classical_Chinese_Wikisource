
《禮記》曰︰有虞氏官五十，夏後氏官百，殷二百，周三百，天子立六官、三公、九卿、二十七大夫、八十一元士，以聽天下之外治，以明章天下之男教。
又《王制》曰︰天子百里之內以共官，千里之內以爲禦。〈謂此地之田稅所給也〉。千里之外設方伯。五國以爲屬，屬有長；十國以爲連，連有帥；三十國以爲卒，卒有正；二百一十國以爲州，州有伯。八州八伯，五十六正，百六十八帥，三百三十六長。八伯各以其屬，屬於天子之老二人，分天下以爲左右，曰二伯。
《春秋》曰︰昭十七年，郯子來朝，公與之宴。昭公問焉，曰︰「少�氏以鳥名官，何故？」〈少�金天氏，黃帝子，巳姓之祖也。問何故以鳥爲官也。〉郯子曰︰「吾祖也，我知之。昔黃帝氏以雲紀，故爲雲師而雲名。〈黃帝軒轅氏姬姓之祖也。黃帝受命有雲瑞，故以雲紀事。百官師長皆以雲爲名號也〉。炎帝氏以火紀，故爲火師而火名。〈神農姜姓之祖也，有火瑞，故以火紀事名官也。〉共工氏以水紀，故爲水師而水名。〈共工以諸侯霸九州者，在神農前、太吳後，亦受水瑞，以水名官也〉。太皞氏以龍紀，故爲龍師而龍名。〈太皞伏羲氏，風姓之祖也，有龍瑞，故以龍名官司也。〉我高祖少�摯之立也，鳳鳥適至，故紀於鳥，爲鳥師而鳥名。……自顓頊以來，不能紀遠，乃紀於近，爲民之師而命以民事，則不能故也。
又曰︰國家之敗，由官邪也。官之失德，寵賂彰也。
《尚書·堯典》曰︰乃命羲和，欽若昊天，曆象日月星辰，敬授人時。〈羲氏和氏世掌天地四時之官，使敬順天地以授人也〉。分命羲仲，宅�夷，曰穀。〈羲仲居治東方之官。宅，居也。東表之地稱�夷。〉寅賓出日，平秩東作。〈使敬導出日，平均次序，東作之事以務農也。〉申命羲叔，宅南交。〈羲叔居治南方之官。南交言夏與春交。〉平秩南訛，敬致。〈訛，化也。平序南方化育之事。敬行其教，以致其功。〉分命和仲，宅西，曰昧穀。〈居治西方之官。〉寅餞納日，平秩西成。〈餞，送也。西方萬物成，平序其攻，助成物也。〉申命和叔，宅朔方，曰幽都。平在朔易。〈都，謂所聚也。易謂歲，改易於北方，平均在察其政，以順天常。〉允厘百工，庶績咸熙。〈定四時成歲，以告時授事，則衆功皆廣。〉
又舜曰︰諮，四岳！有能奮庸熙帝之載，〈奮，起也。有能起發其功廣堯之事也。〉使宅百揆，亮采惠疇？〈亮，信惠順也。使居百揆之官，信立其功順其事者，誰乎？〉僉曰︰「伯禹作司空。」〈禹入爲天子，司空治水有功，言可用也。〉帝曰︰「俞，諮！禹，汝平水土，惟時懋哉！」〈稱禹前功以命之，惟居是百揆勉行之。〉禹拜稽首，讓於稷、契暨皋陶。帝曰︰「俞，汝往哉！」〈不許其讓，使往宅百揆。〉
又曰︰成王既黜殷命，滅淮夷，還歸在豐，作《周官》。王曰︰若昔大猷，〈順古大道。〉制治於未亂，保邦於未危。曰唐虞稽古，建官惟百。內有百揆四岳，外有州牧侯伯。庶政惟和，萬國咸寧。夏商官倍，亦克用�。〈湯禹建官二百，亦能用治。言不及唐虞之清。〉今予小子祗勤於德，夙夜不逮。立太師、太傅、太保，茲惟三公。論道經邦，燮理陰陽。少師、少傅、少保，曰三孤。貳公弘化，寅亮天地，〈敬信天地之教。〉弼予一人。冢宰掌邦治，統百官，均四海。司徒掌邦教，敷五典，擾兆民。〈擾，安也。〉宗伯掌邦禮，治神人，和上下。司馬掌邦政，統六師，平邦國。司寇掌邦禁，詰奸慝，刑暴亂。司空掌邦土，居四民，時地利。〈士農工商，使順天時。〉六卿分職，各率其屬，以倡九牧，阜成兆民。〈以倡導九州牧伯爲政大成兆民之性命。〉
又曰︰俊�在官，〈俊德治能之士皆在官。〉百僚師師，百工惟時，〈僚工皆官也，師師相師法。百官皆是，言政無非。〉撫於五辰，庶績其凝。〈言五官皆順五行之時，衆功皆成。〉
又曰︰無曠庶官。天上，人其代之。〈位非其人爲空官，言人代天理官，不可以天官私非其才。〉
又曰︰任官惟賢材，左右惟其人。臣爲上爲德，爲下爲民。〈言奉上布德，順下訓民，不可官所私，任非其人。〉
又曰︰官不及私昵，惟其能。〈不加私昵，惟能是官。〉爵罔及惡德，惟其賢。〈非賢不嚼。〉
《周禮》曰︰惟王建國，辨方正位，體國經野，設官分職，以爲民極。〈極，中也。令天下之人，各得其中。〉
又《周官》曰︰宗伯以九儀之命，正邦國之位，一命受職，〈受職，治職事。〉再命受服，〈受服，受祭衣服爲上士。〉三命受位，〈列位於王臣也，王之上士亦三命也。〉四命受器，〈受祭器爲上大夫也。〉五命賜則，〈則，法也。〉六命賜官，〈此王六命之卿賜官者，使得自置其臣，治家如諸候也。〉七命賜國，〈出就候伯之國。〉八命作牧，〈謂候伯有功德者，加命得專征伐於諸候。〉九命作伯。〈上公有功德者，加命爲二伯，得征伐五候九伯也。鄭司農雲︰長諸候爲方伯也。〉
《尚書大傳》曰︰古者天子三公，每一公三卿佐之，每一卿三大夫佐之，每一大夫三元士佐之，故有三公、九卿、二十七大夫、八十一元士。所與爲天下者，若此而已。〈自公至元士凡百二十，此夏時之官也。〉
《家語》曰︰古之御天下者，以六官總治焉。冢宰之官以成道，〈治官所以成道。〉司徒之官以成德，〈教官所以成德。〉宗伯之官以成仁，〈禮官所以成仁。〉司馬之官以成聖，〈政官所以成聖。聖通官正，所以平通天下。〉司寇之官以成義〈刑官所以成義。〉司空之官以成禮，〈事官所以成禮也。非事不立也。〉六官在手以爲轡。
《東觀漢記》曰︰更始所置官爵多群小，長安爲之語曰︰「灶下養，中郎將；爛羊胃，騎都尉；爛羊頭，關內侯。」
《後漢書》曰︰建武六年，詔曰︰「百姓遭難，戶口耗少，而官吏尚繁。」於是司隸州牧條奏幷省，有四百餘縣吏職減損，十置其一。
《漢舊儀》曰︰古法雖聖猶試，故設四科之辟。一科曰德行高妙，志節清白；二科曰學通行修，經中博士；三科曰明曉法令，足以決疑，能案章覆問文中御史；四科曰剛毅多略，遭事不惑，明足以照奸，勇足以決斷，才任三輔。令皆試以其能，然後官之。
《後魏書》曰︰天興元年，置八部大夫、散騎常侍、待詔等官。其八部大夫，於皇城四維面置一人，以擬八坐，謂之八國。常侍侍直左右，出入王命。三年，置仙人博士官，典煮煉百藥。天錫元年八月，初置六謁官，准古六卿，其秩五品。屬官有大夫，秩六品。大夫屬官有元士，秩七品。元士屬官有署令長，秩八品。令長屬官有署丞，秩九品。九月，又減五等之爵，始分爲四，曰王、公、侯、子，除伯、男二號。初，帝欲法古純質，每於制定官號，多不依周、漢舊名，或取諸身，或取諸物，或以民事，皆擬遠古�鳥之義。諸曹走使謂之鳧鴨，取飛之迅疾也。以伺察候占官謂之白鷺，亦取其延頸遠望也。自餘之官，義皆類此。神瑞元年春，置八大人官，大人下置三屬官，總理萬機，故世號八公。太常二年夏，置六部大人官，有天、地、東、西、南、北部，皆以諸事爲之。大人置三屬官。自太祖至高祖，其內外百官，屢有減置。或事出當時目，不爲常，如萬騎、飛鴻、常忠、直意將軍之徒是也。
賈誼《新書》曰︰王者，官人有六等︰一曰師，二曰友，三曰大臣，四曰左右，五曰侍御，六曰廝役。知足以爲源泉，行足以爲儀錶，問焉則應，求焉則得，者，謂之師；智足以爲雲龍礪，行足以爲輔助，明於進賢，敢於退不肖，內相匡正，外相揚美，謂之友。智足以謀國事，行足以爲民率，仁足以合上下之忻，國有法則退而守之，君有難則能死之者，大臣也。修身正行不愆於鄉曲，言語談說不怍於朝廷，智能不困於事業，服一介之使能合兩君之忻，執戟居前能舉君之過失，不難以死持之者，左右之臣也。不貪於財，不淫於色，事君不敢有二心，居則不敢泄君之謀，君有過失雖不能正諫，以其死持之而愁悴有憂色者，侍御之臣也。惟諛之行，惟言之聽，以睚眥之間事君者，廝役也。
《通典》曰︰唐開元中刊定職次，著之爲格。蓋尚書省，以統會衆務、舉持綱目；門下省以侍從獻替，規駁非宜；中書省，以獻納制冊，敷揚宣勞；秘書省以監錄圖書；殿中省以供修膳服；內侍省以承旨奉引；〈尚書、門下、中書、秘書、殿中、內待凡六省。〉御史台以肅清僚庶。九寺，〈太常、光祿、衛尉、宗正、太僕、大理、鴻臚、司農、太府爲九寺。〉五監，〈少府、將作、國子、軍器、都水爲五監。〉以分理群司，六軍、〈左右羽林、左右龍武、左右神武爲六軍。〉十六衛，〈左右衛、左右驍、左右武、左右威、左右領軍、左右金吾、左右監門、左右千牛爲十六衛。〉以嚴其禁禦。一詹事府、二春坊、〈有左右春坊，又有內坊掌冶內事。〉三寺、〈守令，率更、太僕等三寺。〉十率，〈左右衛、左右司禦、左右清道、左右監門、左右內，凡十率府。〉俾又儲宮、牧守、督護，分臨畿服。〈京府置牧，餘府州置都督、都護、太守。〉
《說苑》曰︰應侯與賈子坐，聞有鼓琴之聲。應侯曰︰「今之琴一何悲也？」賈子曰︰「夫張急調下，故使之悲耳！急張者，良材也，調下者，官卑也。取夫良才而官卑之，安能無悲乎？」應侯曰︰「善！」
仲長子《昌言》曰︰官之有級，猶階之有等，升階越等，其步也亂。亂登朝級，敗禮傷法。是以古人之初仕也，雖有賢才皆以級次進焉。賈生有言︰「治國取人，務在求能。故裁國之無利器，猶鏤以鉛刀而望其切，不亦疏乎！
楊泉《物理論》曰︰吏者，理也，所以理萬機、平百揆也。武士宰民物，猶使狼牧羊、鷹養雛也。是以人主務在審官擇人。
《李重集雜奏議》曰︰古之聖王建官垂制，所以體國經治，而功在簡易。自帝王而下，世有增損。舜命九官，周分六職，秦采古制，漢仍秦舊，倚丞相，任九卿。雖置五曹尚書令僕之職，始於掌封奏以宣內外，事任尚輕；而郡守牧民官，故漢宣稱「所與爲治，惟良二千石」。其有殊效者，輒璽書勉勵，或賜爵進秩，禮遇豐厚，得爲治大體，所以遠蹤三代也。及至東京，雖漸優顯，令僕出爲郡守，鍾離意、黃香、胡廣是也。郡守入爲三公，虞延、第五倫、鮑昱是也。自魏朝名守杜畿、滿寵、田預、胡質等郡，或二十年，或秩中二千石，假節猶不去郡，或還不易方。此亦古人「苟善其事，雖沒世不徙官」之義也。漢魏以來，內官之貴於今最隆。太始以前，多以散官補台郎，亦徑補黃門中書郎，而今皆數等而後至，衆職率亦如此。陵遲之俗未久，篤尚之風未洽，百事等級遂多，遷補轉徙如流，能否無以著，黜陟不得彰，此爲治之大弊也。漢法，官人不得真秩，京房爲魏郡太守，以八百石居之。魏初用輕貧，先亦試守，不稱，則繼以左遷。然則俊才登進，無能降退，此則所謂有知必試而使人以器者也。臣以爲今宜幷郡守等級，使同古者，明試守左遷之例，官人之理盡，則士必量能而受爵矣。
《桓溫集·略表》曰︰今天下分崩，喪亂殄瘁，雖道隆中興，而戶口雕寡，近方漢時不當一郡之民。民戶既少，則勢不多而當必同古制。百官備職，實非大易；隨時之宜，且設官以理務。務寡則官省，官省以國治，則職顯而人清。故光武初興，多所幷省；諸葛亮相蜀，簡才幷官。此皆達治之成規，今日之所先也。宜從權制，幷官省職。愚謂門下三省、秘書、著作，通可減半。古以九卿綜事，不專尚書，故重九棘也。今事歸內台，則九卿爲虛設之位，惟太常、廷尉職不可闕。其諸員外散官及軍府參佐職無所掌者，皆幷若車駕、郊廟、籍田之屬。凡諸大事於禮宜置者，臨時權兼，事訖則罷職。既幷則官少而才精，職理則無害民而治道康矣。
