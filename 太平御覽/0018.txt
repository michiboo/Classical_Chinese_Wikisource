《釋名》曰：春之言蠢也，萬物蠢然而生。
又曰：正月少陽建寅，寅者，演也。律中太蔟，律之言率也，所以率氣也。太者，大也，蔟者，湊也，言萬物始大，湊地而出也。
《書》曰：每歲孟春，遒人以木鐸徇於路。注云：遒人，宣令之官。木鐸，金鈴木舌，所以振文教也。
又曰：分命羲仲，宅嵎夷，曰暘谷，平秩東作。日中星鳥，以殷仲春。
《詩》曰：春日遲遲，采蘩祁祁。鄭注曰：遲遲，舒緩也。
又曰：有女懷春，吉士誘之。
又曰：春日載陽，爰求柔桑。
又曰：嗟嗟保介，維暮之春，亦又何求，如何新佘。〈田二歲曰新，三歲曰畬。《箋》云：保介，車右也。〉
《月令》曰：正月之節，日在虛，〈立春爲正月之節，謹按《春秋傳》曰：履端於始，謂節也。舉正於中，謂氣也。歸余於終，謂閏也。既有閏，則立春進退不恆在正月朔日，氣不定爲孟春之月，但得立春，則是正月之節，可以行春令矣。〉昏昴中，曉心中，〈凡記昏昴曉心中，爲人君南面而聽天下，觀時候以授人事也。〉鬥建寅位之初，〈地有十二辰，斗柄杓常左旋指地位，故立春正月之節，則斗建寅位之初。《書》云：璇璣玉衡七政，此之謂矣。〉其日甲乙，〈《春秋傳》曰：天有十日，謂甲乙丙丁戊己庚辛壬癸。甲乙屬木，主春，故云其曰甲乙也。〉其帝太皞，其神勾芒，〈昔太皞氏以木德繼天而王，故爲春帝。高辛氏有天下，置五行之官而木正曰勾芒，故勾芒爲木神，佐太皞於春。〉律中太蔟。〈律者，候氣之管，以竹爲之。中猶應也。正月氣至，則太蔟之律應。應謂吹灰也。太蔟者，林鐘所生，三分益一，管長八寸，空徑三分，圍九分。〉立春之日，東風解凍。後五日蟄蟲始振。後五日魚上冰。〈昔在周公作時訓，定二十四氣，辨七十二候，每候相去各五日，以明天時，將驗人事，言聖人奉順天時，則萬物及節候也。〉命有司祭風師。〈立春之醜日，祭風師於國城東也。〉正月中氣，日在危，〈雨水爲正月中氣，凡中氣前後去節十五日，《春秋傳》曰：舉正於中，此之謂也。〉昏畢中，曉尾中，鬥建寅位之中，雨水之日，獺祭魚。後五日，鴻雁來。後五日，草木萌動。天子乃以元日祈穀於上帝，〈元，吉也。謂上辛祈穀，郊祀昊天上帝於國丘。高祖神堯皇帝配坐，以五方帝從祀於壇。《春秋傳》曰：啓蟄而郊，郊而後耕，此之謂也。〉命樂正習舞，〈春夏尚舞，故命習之。〉禁止伐木，〈爲盛德所在。〉無麛無卵，〈無傷芒勾之類。〉掩骼埋胔。〈爲死氣逆生氣。枯骨曰骼，肉腐曰胔。〉
《釋名》曰：二月之夾鍾何？夾者孚也，言萬物孚甲，種類分也。
《禮》曰：二月之節，日在營室，〈驚蟄爲二月之節。〉昏東井中，曉箕中，鬥建卯位之初，律中夾鍾。〈二月之氣至則夾鐘之律應。夾鐘者，夷則之所生，三分益一，管長七寸四分。其日、其音、其數，幷同孟春。〉驚蟄之日，桃始華。後五日，倉庚鳴。後五日，鷹化爲鳩。省囹圄，去桎梏，〈省，減也。囹圄所以禁守系者，今之獄矣。木在手曰梏，在足曰桎。〉上丁釋奠於國學，〈釋謂置也，置牲幣之奠於文宣王。〉上戊釋奠於太廟。〈廟亦用牲幣之奠。〉
又曰：二月中氣，日在奎，〈春分爲二月中氣。〉昏東井中，曉南斗中，鬥建卯位之中。春分之日，玄鳥至，雷乃發聲，祀朝日於東郊，〈春分日祭之。〉獻羔開冰，〈謂立春藏冰，在春分方溫，故獻羔以祭司寒，而後開冰。《春秋傳》曰：日在北陸而藏冰，西陸朝覿而出之，先薦寢廟。〉祠高禖，〈昔高辛氏之代，玄鳥遺卵，簡狄吞之而生高辛氏，後王以爲禖官嘉祥而立其祠焉。〉祭馬祖。〈謂仲春祭馬祖於大澤，用剛日。〉無竭川澤，無漉陂池，無焚山林。〈順陽養物也。蓄水曰陂，穿地通水曰池。〉
又曰：三月之節，日在婁，〈清明爲三月之節也。〉昏柳中，曉南斗中，鬥建辰位之初，律中沽洗。〈三月氣至，沽洗之律應。沽洗者，南呂之生也。三分益一，管長七寸一分。其日、其音、其數，幷同孟春。〉
又曰：清明之日，桐始華，田鼠化爲鴽。後五日，虹始見。天子居青陽右個。是月也，天子乃薦鞠衣於先帝。〈鞠衣，衣名，蓋黃桑之服。薦於先帝者，爲進宇太廟。〉天子始乘舟，薦鮪於寢廟，〈進時美味。〉聘名士，禮賢者。〈聘謂問也。名士，謂有名譽也。〉
又曰：三月中氣，日在胃，〈穀雨爲三月中氣。〉昏張中，曉南斗中，鬥建辰位之中。穀雨之日，萍始生。後五日，鳴鳩拂其羽。後五日，戴勝降於桑。命有司無伐桑柘，〈受蠶食。〉乃修蠶器，擇吉日大合樂。〈大合樂者，言行射禮。〉
《禮》曰：仲春之月，天子乃獻羔開冰，先薦寢廟。
又曰：季春之月，蠶事既登，分繭秤絲效功，以供宗廟之服。
又曰：季春之月，天子乃爲麥祈實。鄭玄注曰：於含秀求其成也。
又曰：春生夏長，仁也；秋斂冬藏，義也。
又曰：天子五年一巡狩。〈天子以海內爲家，時一巡狩省之。五年者，虞夏之制也。周制十二歲一巡狩也。〉歲二月，東巡狩至於岱宗，柴而望祀山川。〈柴祭天，告至也。〉覲諸侯，〈覲，見也。〉問百年者就見之。〈就見老人。〉命太師陳詩以觀民風，〈陳詩，謂采其詩而視之。〉命市納賈以觀民之所好惡，志淫好辟。〈市典者賈，謂知物貴賤厚薄也。質則用物貴，民則侈。物貴民之志淫邪，則其所好者不正。〉
《周禮》曰：媒氏掌萬民之判，〈判，半也。合成夫婦也。〉仲春月會男女。〈成春禮。〉是時奔者不禁，無故而不用令者罰之。
又曰：仲春詔後率內外命婦，始蠶於北郊，帥六宮之夫人，生穜稑之種，而獻之於王。
又曰：羅氏仲春獻鳩以養國老。鄭玄注云：春鷹化而爲鳩，變舊爲新，宜以養老，助生氣。
又曰：司烜氏掌仲春以木鐸修火禁。
又曰：籥章掌仲春晝擊鼓，歌豳詩以逆之。
又曰：四時皆有厲疾，春時有痟首疾。〈厲疾，氣不和之疾。痟，酸削也。〉
《傳》曰：春搜、夏苗、秋獮、冬狩，皆於農隙，以講武事也。
《穀梁傳》曰：魯桓公十有四年春正月，無冰。〈皆君不明去就，政治舒緩之所致。《五行傳》曰：視之不明，是謂不哲，厥咎舒，厥罰常燠。〉無冰，時燠也。
又曰：四時之田，皆爲宗廟之事也。春曰田，〈取獸于田。〉夏曰苗，〈因爲苗時除害，故曰苗。〉秋曰搜，〈搜，擇之，舍小取大。〉冬曰狩。〈狩，圍狩也。冬物畢成，獲則取之無所擇。〉
《語》曰：莫春者，春服既成，冠者五六人，童子六七人，浴乎沂，風乎舞雩，詠而歸。
《爾雅》曰：春爲青陽，一曰發生。
又曰：春獵爲搜。〈搜索取也。〉
又曰：春祭爲祀。〈薦尚韭柳，《禮疏》曰：祀者，思也。思向所以設之曰祀也。〉
《大戴禮》曰：三代之禮，天子春朝朝日，秋暮夕月，〈祭日東壇，祭月西壇，故別外內，以端其政位。〉所以明有敬也。〈教天下之臣也。〉
又曰：司徒典春，以教民之不時不若不全，成長幼老疾孤寡，以時通於四疆，有闔而不通，有煩而不治，則民不樂生，不利衣食。凡民之藏貯，以及山川之神加於民者，發圖功謀齋戒必敬，會時必節，日曆巫祝執伎以守官俟命而作，祈王年，禱民命，及畜穀蜚征庶虞草。方春三月，緩施生育，動作百物，於時有事，享於皇祖皇考朝，孤子八人，以成春事。
又曰：二月祭鮪，鮪者魚之先至也。
又曰：三月參則伏不見。
又曰：古者，天子孟春論吏之德行，能法者爲有行，能理得法者爲有能，盛法德者爲有功。故論吏而法行，事治而功成。季冬正法，孟春論吏，治國之要也。〈春論班賞，冬考量刑，則莫不懲勸也。〉
又曰：諸侯相見，治卿爲介，以其教士畢行，使仁者守會朝於天子。天子以歲二月爲壇於東郊，建五色，設五兵，具五味，陳六律，品奏五聲，聽明教，置離抗，大張侯，規鵠竪物。九卿佐三公，三公佐天子，天子踐位，諸侯各以其局就位，乃升諸侯之教，士執弓挾矢，揖讓以升，履物以射其地，以心端色容正，時以效技有慶以地，不時有讓以地，天下之有道也。
《開元禮》曰：仲春上丁，釋奠於太學，孔宣父爲先聖，顔子爲先師。上戊，釋奠於齊太公。〈以張良配。〉
《易通統圖》曰：日春行東方青道曰東陸。
《易說》曰：春有白鶴雲。
京房《易占》曰：春當退貪殘，進柔良，恤幼孤，賑不足，求隱士，則萬物應節而生，隨氣而長，所謂春令也。春取榆柳之火。
《尚書大傳》曰：萬物非天不生，非地不載，非春不動，非夏不長，非秋不收，非冬不藏。故《書》「禋於六宗」，此之謂也。〈禋，祭也。字當爲禋。馬氏以爲六宗謂日月星辰泰山河海也。經曰：肆類於上帝，禋於六宗，望秩于山川，遍於群神。《月令》：孟冬，天子祈來年於天宗。如此，則六宗近謂天神也。以《周禮》差之，則爲星辰，司人，司命，風師，雨師也。〉
又曰：東方者何也？動方也，物之動也。何以謂之春，春出也，物之出也。故春謂之東方也。
《尚書說》曰：東方春，龍房位，其規仁，好生不賊。〈五靈，東方曰蒼龍，五均，東曰規，五姓，曰仁也。〉其帝青，表聖明，行趨德。〈表，德也。春好生，故曰德。〉
《尚書考靈耀》曰：春佩蒼璧，〈蒼佩玉，以象德也。〉乘蒼馬以出遊，發令於外，春行仁政，順天之常，以安國也。
又曰：鳥星爲春候。
《詩含神霧》曰：齊地處孟春之位，海岱之間，土地污泥，流之所歸，利之所聚。律中太蔟，音中宮角。陳地處季春之位，土地平夷，無有山谷，律中沽洗，音中宮徵。
《韓詩外傳》：簡主曰：夫春樹桃李，夏得蔭其下，秋得食其實；春樹蒺藜，夏不可采其葉，秋得其刺焉。由此觀之，在所樹也，今子所樹非其人也。故君子擇而後種。
又曰：天有四時，春夏秋冬，風雨霜露，無非教也。
《韓詩章句》曰：溱與洧，方渙渙兮。謂三月桃花水下時，鄭國之俗，三月上已於此水招魂續魄，祓除不祥之故也。
《三禮義宗》曰：五行之官也，木正曰勾芒者，物始生皆勾屈而芒角，因用爲官名。
又曰：祭六宗之禮，寒暑有往來之期，可退則祭禳卻之命退，應至而不至，則祭求之命至。故春則送寒而迎暑，秋則送暑而迎寒。
又曰：東岳所以謂之岱者，代謝之義。陽春用事，除故生新，萬物更生，相代之道，故以代爲名也。
又曰：天子諸侯宮寢之制，若春氣三月之中居正寢，退息之時常居東北之寢，三月之末，土王之日則居中寢，夏之三月則居東南之寢，秋之三月則居西南之寢，冬之三月則居西北之寢。此三時後，土王之日，亦各居中寢，以從時氣。
又曰：古之學者，干戈之舞得從春夏，羽籥之職得入秋冬，四事之中有文有武，故得分之。
