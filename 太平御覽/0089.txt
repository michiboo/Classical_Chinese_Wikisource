
《漢書·帝紀》曰：孝昭皇帝，〈諱弗之，字曰不。〉武帝少子也。母趙𪥼妤，本以有奇異得幸，〈服虔曰：姨妤有奇手，指不伸。案《外戚傳》曰：望氣者雲，此有奇女天子氣，故稱奇異也。〉及生帝，有奇異，〈文穎曰：十四月乃生。〉遂立爲太子，年八歲。武帝崩，太子即皇帝位。始元元年春二月，黃鵠下建章宮太液池中。〈如淳曰：謂之液者，天地和液之氣所爲池。案時漢用土德，服色尚黃。鵠色皆白，而今更黃，以爲土德之瑞，故紀之也。言承陰陽津液以作之。〉公卿上壽，賜諸侯王、列侯、宗室金錢各有差。己亥，上耕於鈎盾弄田。〈應劭曰：時帝年九歲，未能親耕帝籍。鈎盾宦者近署，故往試耕爲戲弄也。案《西京故事》，弄田在未央宮中也。〉元鳳元年九月，左將軍上官桀、桀子驃騎將軍安，與大將軍霍光爭權，欲害之，詐使人爲燕王旦上書言光罪。時帝年十四，覺其詐，皆伏誅。雖後有譖光者，上輒怒曰：「大將軍國家忠臣，先帝所屬，敢有譛毀者，坐之。」光由是得盡忠。元平元年夏四月，帝崩於未央宮。〈案帝九歲即位，在位十三年，壽二十二也。〉六月葬平陵。
《漢書贊》曰：昔周成王以孺子繼位，而有管、蔡四國流言之變。孝昭幼年即位，亦有燕、盍、上官逆亂之謀。成王不疑周公，孝昭委任霍光，各因其時以成名，大矣哉！承孝武奢侈餘弊師旅之後，海內虛耗，戶口減半，光知時務之要，輕繇薄斂，與民休息。至始元、元鳳之間，匈奴和親，百姓充實，舉賢良文學，問民所疾苦，議鹽鐵而罷榷酤，尊號曰「昭」，不亦宜乎！
後漢·班固《昭帝述》曰：孝昭幼沖，冢宰惟忠，燕蓋譸張，實睿實聰，罪人斯得，邦家和同。
魏文帝《周成漢昭論》曰：或方周成王於漢昭帝，僉高成而下昭。余以爲周成王體上聖之休氣，稟賢妣之胎誨，周召爲保傅，呂尚爲太師，口能言，則行人稱辭，足能履，則相者導儀，目厭威容之美，耳飽仁義之聲。所謂沉漬玄流而沐浴清風者矣。猶有咎悔，聆二叔之謗，使周公東遷，皇天赫怒，顯明厥咎，猶啓《金縢》，稽諸國史，然後乃寤。不亮周公之聖德，而信《金縢》之教言，豈不暗哉！夫孝昭，父非武王，母非邑薑，養惟蓋主，相則桀、光，體不承聖，化不胎育，保無仁孝之質，佐無隆平之治，所謂生於深宮之中，長於婦人之手，然而德與性成，行與體幷。年在二七，早知夙達，發燕書之詐，亮霍光之誠，豈有啓《金縢》、信國史而後乃寤哉！使夫成、昭均年而立，易世而化，貿臣而治，換樂而歌，則漢不獨少，周不獨多。
魏丁儀《周成漢昭論》曰：成王、昭帝俱以繈褓之幼，托於冢宰，流言讒興，此其艱險相似者也。夫以發《金縢》然後垂泣，計日力便覺詐書，明之遲速既有差矣。且叔父兄子，非相嫌之處；異姓君臣，非相信之地。霍光罹人謗而不出，周公賴天變而得入。推此數者，齊本而論末，計重而量輕，漢昭之優於周成，甚明者也。成王秀而獲實，其美在終；昭帝苗而未秀，其德在始。必不得已而論二主，餘與夫始者也。
《漢書》曰：昌邑哀王髆，天漢四年立，十一年薨，子賀嗣。立十三年，昭帝崩，無嗣，大將軍霍光征王賀典喪。王乘傳詣長安邸，夜漏未盡一刻，以火發書。其日中，賀發，晡時至定陶，行百三十五里，侍從者馬死相望於道。郎中令龔遂諫王，令還郎謁者五十餘人。賀到濟陽，求長鳴鶏，道買積竹杖。〈文穎曰：合竹作杖也。〉過弘農，使大奴善以衣車載女子。旦至廣明東都門也，遂曰：「禮，奔喪望見國都哭。此長安東郭門也。」賀曰：「我嗌痛，不能哭。」至城門，遂復言。賀曰：「城門與郭門等耳。」且至未央宮東闕，遂曰：「昌邑帳在是闕外馳道北，〈文穎曰：吊哭帳。〉未至帳所，有南北行道，馬足未至數步，大王宜下車也，向闕西面伏，哭盡哀止。」王曰：「諾！」到，哭如儀。王受皇帝璽綬，襲尊號。即位二十七日，行淫亂。大將軍光與群臣議，白孝昭皇帝後，廢賀歸故國。初，賀在國時，數有怪。嘗見白犬，高三尺，其頸似人，而冠方山冠；後復見熊，左右皆莫見。又大鳥飛集宮中，王知，惡之，輒以問郎中令龔遂，遂爲言其故，後又血污王坐席，王問遂，遂叫然號曰：「空宮不久，妖祥數至。血者，陰憂象也。宜畏慎自省。」賀終不改節。居無何，就征。既即位，後王夢青蠅之矢積西階東，可五六石，以屋版瓦覆，發視之，青蠅矢。〈或曰：惡蛇矢也。〉以問遂而不用其言，卒至於廢。大將軍霍光更尊立孝武帝曾孫，是爲孝宣帝。
《漢書》曰：昌邑王即位，好弄彘鬥虎。召皇太后禦小馬車，使官奴騎乘，游戲掖庭之中。與孝昭帝宮人蒙等淫亂，詔掖庭令敢泄言腰斬。王受璽凡二十七日，有罪千一百二十七條。霍光乃即持其手，解脫其璽組，奏上太后，扶王下殿，出金馬門，群臣隨送。王西面拜，曰：「愚戇不任漢事。」起就乘輿副車。大將軍光送至昌邑邸。光謝曰：「王行自絕於天，臣等駑怯，不能殺身以報德。臣寧負王，不敢負社稷。願王自愛。」
《漢書》曰：王吉，字子陽。爲昌邑中尉，上疏諫曰：「大王不好書術而樂逸游，憑軾撙銜，〈服虔曰：撙，促也。或曰掛也。撙音子本反。〉馳騁不止，口倦乎叱咤，手苦於轡棰，身勞乎車輿，朝則冒霜露，晝則被埃塵，夏則爲大暑之所暴炙，冬則爲風寒之所偃薄。〈偃，靡也。遇疾風而靡也。薄，迫也。〉數以軟脆之玉體，〈耎，柔。而兗切。〉犯勤勞之煩毒，非所以全壽命之宗也，又非所以進仁義之隆也。夫廣廈之下，細氈之上，明師居前，勸誦在後，上論唐虞之際，下及殷周之盛，學仁聖之風，習治國之道，忻忻焉發憤忘食，日新厥德，其樂豈不長哉！大王誠留意則心有堯舜之志，體有喬松之壽，美聲譽發而上聞，則福祿具臻，而社稷安矣。」
《漢書·帝紀》曰：孝宣皇帝，〈諱詢，字次卿。詢之字曰謀。〉武帝曾孫，戾太子孫也。太子納史良娣，生皇孫。納王夫人，生宣帝，號曰皇曾孫。生數月，遭巫蠱事，太子、良娣、皇孫、王夫人皆遇害。曾孫雖在繈褓，猶坐系郡邸獄。邴吉爲廷尉監，治巫蠱，憐曾孫之亡辜，使女徒乳養，私給衣食。至後元二年，望氣者言長安獄有天子氣，上遣使者皆殺之。內署令郭穰夜至郡邸獄，吉拒閉，使者不得入，曾孫賴吉得全。因遭大赦，吉乃載曾孫送祖母史良娣家。後有詔掖庭養視，上屬籍宗正。時掖庭令張賀嘗事戾太子，哀曾孫，養奉甚謹，以私錢供給教書。既壯，爲取暴室嗇夫許廣漢女，曾孫因倚依廣漢兄弟及祖母家，受詩於東海澓〈澓音馥。〉仲翁，高才好學，然亦喜游俠，鬥鶏走馬，具知閭裏之奸邪，吏治得失。周遍三輔，常困於蓮灼鹵中。尤樂鄠、杜間，率常在下杜。〈劭應曰：下杜，杜陵之下。〉時會諸朝，舍長安尚冠裏，身足下有毛，〈遍身及足下皆有毛。〉臥居數有光耀。每買餅，所從買家輒大售，亦以此自怪。元平元年，昭帝崩，無嗣。霍光徵昌邑王賀，賀淫亂，廢。七月，光奏遣宗正德至曾孫尚冠裏舍，沐浴，賜禦府衣。太僕以軨獵車奉迎曾孫，就齊宗正府，封爲陽武侯。群臣上璽，即皇帝位。甘露三年，匈奴呼韓耶單于皆來朝，謁稱藩臣而不名。黃龍元年，帝崩於未央宮，在位二十五年。
《漢書》曰：宣帝始立，謁見高廟，大將軍光參乘，上內嚴憚之，若芒刺在背。後張安世代光參乘，天子從容肆意甚安。及光身死而宗族竟誅。故俗傳之曰威震主者不畜，霍氏之禍萌於驂乘。
《漢書贊》曰：孝宣之治，信賞必罰，綜核名實，政事文學法理之事鹹精其能，至於伎巧工匠器械，自元、成間鮮能及之，亦足以知吏稱其職，民安其業者也。遭值匈奴乖亂，推亡固存，〈李奇曰：宣帝能朝呼韓而固存，走郅支使遠遁是推亡也。〉信威北夷，單于慕義，稽首稱藩。功光祖宗，業垂後嗣，可謂中興，侔德殷宗、周宣矣。
《東觀漢記》曰：光武下詔曰：「惟孝宣皇帝有功德，其上尊號曰中宗。」
《帝王世紀》曰：宣帝廟名「樂游」。
後漢班固《宣帝述》曰：中宗明明，寅用刑名。時舉傅納，聽斷惟精。柔遠能邇，燀耀威靈。龍荒朔漠，莫不來庭。丕顯烈祖，尚於有成。
《漢書·帝紀》曰：孝元皇帝，〈諱奭之，字曰盛。〉宣帝太子也。母曰共哀許皇后，宣帝昔微時生民間。八歲爲太子。及即位，壯大，和仁好儒。見宣帝所用多文法吏，以刑名繩下，大臣楊惲等坐刺譏辭語爲罪而誅，嘗從容言：「陛下持刑太深，宜用儒生。」宣帝作色曰：「漢家自有制度，本以霸王道雜理之，奈何純任德教，且俗儒不達時宜，好是古非今，使人眩於名實，何足任！」乃嘆曰：「亂我家者，太子也。」由是疏太子而愛淮陽王，曰：淮陽王明察好法，宜爲吾子。」而王母張婕妤尤幸。上欲用淮陽王代太子，然以少依許氏，故終不背焉。宣帝崩，太子即位。頻年行幸甘泉，河東，郊祀泰畤，祠后土。幸長楊射熊館，布車騎，大獵。竟寧元年，崩於未央宮。在位十六年，時年四十三。
班固《漢書贊》曰：臣外祖兄弟爲元帝侍中，〈應邵曰：《元、成帝紀》皆固父彪所作，臣班彪自說也。外祖，言金敝也。〉語臣曰：「元帝多才藝，善史書。鼓琴瑟，吹洞簫，自度曲，被歌聲，分忖節度，窮極要妙。」少而好儒，及即位，徵用儒生，委之以政，薛、貢、韋、匡迭爲宰相。而上牽制文義，優游不斷，孝宣之業衰矣。然寬弘盡下，出於恭儉，號令溫雅，有古之風烈。
應劭《漢官儀》僚曰：孝武時，天子以下未有幘。元帝額上有壯發，不欲使人見，乃始進幘，群寮隨焉。
《帝王世說》曰：孝元皇帝，廟名長壽。
《漢書·帝紀》曰：孝成皇帝，諱驁，字太孫。元帝太子。母曰王皇后，元帝在太子宮，生帝於甲觀畫堂，〈如淳曰：甲觀，館名；畫堂，堂名。〉爲世嫡皇孫。宣帝愛之，字曰太孫，常置左右。年三歲而宣帝崩，及爲太子，好經書，爲人寬博謹慎。初居桂宮，上嘗急召，太子出龍樓門，不敢絕馳道，〈應邵曰：馳道，天子之道。〉西至直城門，〈晉灼曰：黃圖西出南頭第二門。〉得絕乃度。上遲之，以狀對。上於是大悅，乃著令，太子得絕馳道。其後幸酒宴樂，〈幸酒，好酒也。〉上不以爲能。而定陶恭王有才，母傅昭儀又愛幸，上以故欲以恭王爲嗣。賴侍中丹護太子家，輔助有功，上亦以先帝尤愛太子，故得無廢。元帝崩，太子即位。頻年幸甘泉、汾陰、郊祠。綏和二年，崩於未央宮。在位二十六年，時年四十五。
《漢書》曰：成帝好爲微行，從其門郎，及私奴宮客，多至十餘人，皆帶持刀劍，或乘小車，禦者在道上，或皆騎，出入市里、郊野，遠至旁縣。穀永曰：「今陛下棄萬乘之富貴，樂家人之賤事，厭高美之尊稱，好匹夫之卑字。〈如淳曰：稱長放家人是卑字。〉買私田於民間，畜私奴、車馬，北宮挺身，與群小晨夜相隨，鳥集雜會，醉飽吏民之家，亂服共坐，混淆無別。典門戶奉宿衛之臣，執干戈，守空宮。公卿百僚不知陛下所在，積數年矣。」
《漢書贊》曰：臣之姑〈晉灼曰：班彪之姑。〉充後宮爲婕妤，父子兄弟侍帷幄，數爲臣言：成帝善修容儀，升車正立，不內顧，不疾言，不親指，臨朝淵默，尊嚴若神，可謂穆穆天子之容矣！博覽古今，容受直辭。公卿稱職，奏議可述。遭世承平，上下和睦。然耽於酒色，趙氏亂內，外家擅朝，言之可爲於邑。建始以來，王氏始執國命，哀、平短祚，莽遂篡位，蓋其威福之所由來者久矣。
《帝王世紀》曰：成帝廟名池陽。
揚雄《酒賦敘》曰：漢孝成皇帝好酒，雄作《酒賦》以諷之。
《漢書·帝紀》曰：孝哀皇帝，〈諱欣之，字曰喜。〉元帝庶孫，定陶恭王之子也。母曰丁姬。三歲立爲王，長好文辭法律。入朝，上令誦詩，通習，能說，〈能說其義。〉帝稱其才。時王祖母傅太后，私賂遺上所幸趙昭儀及帝舅曲陽侯王根。根及昭儀見上無子，亦欲預自結，皆勸帝以爲嗣。乃立爲太子。綏和二年三月，成帝崩。太子即帝位。建平二年夏，待詔夏賀良等言赤精子之讖，漢運中衰，當再受命，今宜改元易號。乃赦天下，以建平二年爲太初元年。號曰陳聖劉太平皇帝，漏刻以百二十爲度。八月詔曰：「夏賀良等言，皆違經背古，不合時宜，甲子制書，非赦令也，皆蠲除之。」賀良等皆伏辜。元壽三年，帝崩於未央宮。在位六年，時年二十五。
《漢書》曰：孝哀皇帝，性不好音。及即位帝，下詔曰：「孔子不雲乎放鄭聲，鄭聲淫，其罷樂府官。郊祀樂及古之兵法武樂，在經法非鄭衛之樂者，條奏別屬他官。」
又曰：董賢爲太子舍人，美麗自喜。上即位，見幸。出則參乘，入侍左右，旬月之間，賞賜巨萬，貴震朝廷。嘗與上晝寢，藉上袖，上欲起，賢未覺，上不欲動搖之，乃斷袖而起。又召賢女弟爲昭儀，更名其舍爲椒風，以配椒房。武庫禁兵，尚方珍寶，上第盡在董氏，乘輿乃其副也。賢爲大司馬衛將軍，年二十二。上置酒從容視賢曰：「吾欲法堯禪舜，何如？」侍中王閎曰：「天下乃高皇帝天下，非陛下天下也，統業至重，天子無戲言。」上乃默然不悅。
《漢書·帝紀》曰：孝平皇帝，〈諱衎之，字曰樂。〉元帝庶孫中山孝王之子也。年三歲時爲王。哀帝崩，迎中山王即位。元始五年，爲莽所鴆而崩。有司議曰：「禮，臣不殤君。皇帝年已十四，宜以禮斂，加元服。」
《漢書贊》曰：孝平之世，政自莽出，褒善顯功，以自尊盛。觀其文辭，方外百蠻，無思不服，休徵嘉應，頌聲幷作。至乎變異見於上，民人怨於下，莽亦不能文也。
《漢書》曰：孝平皇帝崩，無子，嗣絕。宣帝曾孫有五人，王莽惡其長子也。兄弟不得相爲，後乃征宣帝玄孫廣威侯嬰，年二歲，記以卜相最吉。莽遂居攝，如周公故事，改曰居攝元年。三月立嬰爲皇太子，號曰孺子。建國元年乃策命孺子以爲安定公。莽執孺子手流涕曰：「今予迫皇天威命，不得如周公。」哀嘆良久，孺子下殿，北面稱臣，百僚莫不感慟。莽敕阿乳母不得與言，常在四壁中，至於長大，不能名六畜。後莽以女孫妻之。
《帝王世紀》曰：嬰爲孺子，三年而廢爲安定公，十五年而失國。更始二年，平陵方望等將嬰聚衆爲天子，數月，更始乃殺之。
《漢書》曰：王莽字巨君，孝元皇后之弟子也。父及兄弟皆以元、成世封侯輔政，凡九侯，五大司馬，惟莽父曼早死，不侯。五侯侈靡，莽獨孤貧，因折節爲儉。受《禮經》，勤身博學，事母及寡嫂，養孤兄子，行甚整。又外交英俊，內事諸父。世父鳳疾，莽侍病亂髮垢面，不解衣帶連月。鳳且死，以託太后及帝，拜黃門郎。永始中封爲新都侯，游者爲之談說，虛譽隆洽。太后姊子淳于長爲九卿，先進，在莽右，莽陰求其罪，因大司馬根白之，長伏誅，莽以獲忠直，遂擢爲大司馬，輔政。莽欲令名譽過前人，遂克己不倦。歲餘，成帝崩，哀帝即位，傅太后、丁姬皆稱尊號，丞相朱博奏：「莽前不廣尊尊之義，請免爲庶人。」乃遣就國。杜門自守，吏民冤訟莽者以百數。元壽元年，征莽。歲餘，哀帝崩。莽爲大司馬。平帝即位。太后臨朝，皆委政於莽。群臣奏莽定策安宗廟，賜號安漢公。莽以女配帝，欲擅權。帝母衛姬及舅幷留中山。莽子宇恐帝大後見怨，與師吳章夜持血灑莽第，門吏發覺之，莽執宇送獄死。莽因作書八篇，以戒子孫。宜班郡國，令學官以著官簿，比《孝經》。吏人上書者八千餘人，咸曰：「伊尹爲阿衡，周公爲太宰。」帝采伊、周稱號，加公爲宰衡，位上公。又加九錫鸞輅龍旗。莽又增法五十條，犯者徙之四海。徙者以十萬數，民始怨矣。平帝疾，莽作策，請命，願以身代，藏策金縢。平帝崩，莽惡立長，乃選子嬰，年三歲，託以卜相最吉。是月，前輝光謝囂奏武功長孟通浚井得白石，下有丹書，文曰：「告安漢公莽爲皇帝。」符命之興，自此始矣。群臣奏安漢公居攝踐阼，服天子黻冕，南面朝群臣，車服出入如天子，郊祀天地，贊者曰：「假皇帝」，民臣謂之「攝皇帝」，自稱曰「予」。改元曰居攝。二年，東郡太守翟義立嚴鄉侯劉信爲天子，移檄郡國，衆十餘萬。莽惶懼，抱孺子告禱郊廟，仿《大誥》作策，班於天下。莽既滅翟義，自謂威德已盛，遂謀即真之事矣。功顯君死，意不在哀，令太后詔議其服。莽奏太后下詔議其服，太后稱劉京上書言，七月中齊郡臨淄縣昌興亭長辛嘗夢曰：「吾，天公使也，天公使我告亭長曰：攝皇帝當爲真。即不信，此亭中當有新井。」旦起視亭中，誠有新井，入地且百尺。梓潼人哀章，即作銅匱，爲兩檢，其上書言「莽爲真天子。」昏時，衣黃衣，持匱至高廟，付僕射以聞。莽至高廟拜受金匱，還坐未央前殿，下書即真天子位，號曰「新」。以十二月癸酉爲建國元年。莽按符命求得王盛從布衣登用，百官幷改名。又改光明宮爲常安，立祖廟五，親廟四。又更作小錢，與前大錢爲二品。百姓不便，農商失業，民人至涕泣於市道。遣五威將王奇等十二人班《符命》四十二篇，五威將乘乾文車，駕坤六馬，背負鷩鳥之毛，服飾甚偉。長安狂女子碧呼道中，曰：「高皇帝大怒，趣歸我國。不者，九月必殺汝！」莽捕殺之。更名匈奴爲降奴。是時有用方技待詔黃門者，或問莽形貌，待詔曰：「莽所謂鴟目虎吻豺狼之聲者也，故能食人，亦當爲人所食。」問者告之，莽誅待詔，後常翳雲母屏風，非親近莫得見也。更名高句驪爲下句驪。五年二月，文母皇太后崩，立廟長安，新室世世獻祭。元帝配食，坐於床下。又明六筦之令，犯禁者至死。臨淮瓜田儀爲盜賊，琅琊女子呂母亦起。莽之南郊，鑄作威鬥，若北斗，欲以厭勝衆兵。莽見盜賊起，乃命令太史推三萬六千歲曆紀，六年一改元，布天下。大募天下丁男及死罪囚、吏民奴，名曰豬突犬希勇，以爲銳卒。莽見盜賊多，欲視爲自安，遂營長安城南，提封百頃。親舉築三千下，即言符命，黃帝以百二十女致神仙，乃遣分行天下，博採淑女。莽夢見長樂宮銅人起立，惡之，念銅人銘有「皇帝初兼天下」之文，使尚方工鐫滅銅人膺文。又令虎賁武士入高廟，杖劍四面提擊，桃湯赭鞭鞭灑屋壁。又言黃帝建華蓋以登仙，乃造華之。百官竊言「此似軟車，非仙物也。」莽知西方潰叛，乃遣使分行天下，除井田奴婢山澤六管之禁衆制。會世祖與兄齊武王等攻拔棘陽，立劉聖公爲天子。莽愈恐。欲外視自安，乃染其髮鬢，進所征天下淑女，立杜陵史氏女爲皇后，聘黃金三萬斤。遣王邑、王尋等兵百萬，號曰：「虎牙五威兵」。定山東，圍昆陽。世祖來救昆陽，邑等大敗。關中聞之震恐，命張邯稱符命事，因曰：「《易》言伏戎於莽，升其高陵，三歲不興。」「莽」，皇帝名；「升」，謂劉伯升；「高陵」謂高陵侯翟義封也。言劉升、翟義爲伏戎之兵於新皇帝世，猶殄滅不興。後莽兵敗，莽憂憊不能食，但飲酒，啖<魚復>魚，讀軍書倦，因憑幾寐，不復就床矣。但爲厭勝，遣使壞渭陵、延陵園門罘罳，曰：「無使民復思漢也。」崔發言：「《周禮》、《左傳》，國有太災，則哭以厭之。」莽乃至南郊，陳符命本末，仰天曰：「皇天既命授臣莽，何不殄滅衆賊？」因搏心大哭，氣盡，伏而叩頭。作告天策文千餘言。諸生小民甚悲哀，及能誦策文者除爲郎。拜將軍九人，爲九虎將。鄧曄開武關迎漢，漢丞相司直李松與鄧曄共攻京師。曄以王憲爲校尉，略地。至長門宮，而茂陵董喜等，幷假以號，稱漢將。長安旁兵四會城下，爭欲先入城，貪立大功。莽分赦城內獄囚徒，皆授兵，殺犬希飲其血，誓曰：「大功莽分有不爲新室者，社鬼記之！」衆兵發掘莽妻子父祖冢，燒其棺槨及九廟明堂，火照城中。城中少年朱弟、張魚等燒作室門，斫敬法闥，呼曰：「反虜王莽，何不出降？」火及掖庭，莽避火宣室，火輒隨之。宮人婦女啼呼曰：「當奈何！」莽紺祠服，帶璽韍，〈紺，深青。衤勺音弋旬切，衤勺，純也，言純爲紺服也。韍音弗。〉持虞帝匕首。天文即案式於前，曰：「時加某。」莽旋席隨鬥而坐，曰：「天生德於予，漢兵其如予何！」群臣扶掖莽，自前殿南下椒除，西出白虎門，就車，之漸台，欲阻池水，猶抱持符命、威鬥，公卿大夫、從官尚千餘人隨之。王邑晝夜戰，罷極，入見其子侍中睦解衣冠欲逃，邑叱之令還，父子共守莽。軍人入殿中，呼曰：「反虜王莽安在？」有美人出房曰：「在漸台。」衆兵追之，圍數百重。臺上亦與戰。莽入室下。晡時，衆兵上臺，臺上商人杜吳殺莽，取其綬。校尉公賓就見吳問綬主所在。曰：「室中西北陬間。」就識，斬莽首。軍人爭分裂莽身，支節肌皮臠分，爭相殺者數十人。傳莽首詣更始，懸於宛市中，百姓共提擊之，或切食其舌。
應劭《漢官儀》曰：幘本無巾，如今半幘而已。王莽無發，因爲施巾，故里語曰：「王莽頭禿施幘屋。」
《漢書贊》曰：王莽始起外戚，折節力行，以要名譽，宗族稱孝，師友歸仁。及其居位攝政，成、哀之際，勤勞國家，直道而行，動見稱述。其竊位南面，處非所據，顛覆之勢險於桀、紂，而莽晏然，自以黃虞復出。乃始恣睢，奮其威詐，滔天虐民，窮凶極惡，毒流諸夏，亂延蠻貊，猶未足逞其欲焉。是以四海之內，囂然喪其樂生之心，中外憤怨，遠近俱發，城池不守，支體分裂，遂令天下城邑爲墟，丘壟發掘，害遍生民，辜及朽骨，自書傳所載亂臣賊子無道之人，考其禍敗，未有如莽之甚者也。昔秦燔《詩》、《書》以立私議，莽誦《六經》以文奸言，同歸殊途，俱成滅亡。此皆亢龍絕氣，非命之運，紫色蛙〈音蛙〉聲，餘分位，聖王之驅除雲爾！〈非命，非天命也。紫，間色，蛙，邪音。歲月之餘分爲閏，言非正也。〉
[[Category:太平御覽|卷八十九]
