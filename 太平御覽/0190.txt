
《說文》曰：倉，�藏也；倉黃取而藏之，故謂之倉。
《周禮》注曰：藏米曰廩。
《釋名》曰：倉，藏穀物也。
《詩》云：乃求千斯倉，乃求萬斯箱，以峙其長。
又曰：豐年多黍多餘，亦有高廩，萬億及秭。
又曰：我倉既盈，我庾惟億。
《尚書》曰：武王克商，發巨橋之粟，大賴於萬姓。巨橋，紂倉也。
《傳》曰：楚莊王賑廩同食。註：賑廩，開倉。同食，上下無異。
《禮記·月令》：季春，發倉廩，賜貧窮。
又曰：五穀皆入，必量於歲。
又曰：循行積聚，無有不斂。
又曰：孟冬，命有司穿竇窖，修倉，謹益藏，務積聚。
又曰：國無九年之畜爲不足，無三年之畜曰急。
《周禮》曰：儲畜以待凶荒。
又曰：倉人：掌粟入之藏。辦九�之物，以待邦用。若�不足，則止餘法用；有餘則藏之，以待凶而頒之。
又曰：廩人：掌九�之數，以待國之匪頒、賜、稍食。以歲之上下數邦用，以知足否，以詔穀用，以治年之豐凶。
《公羊傳·桓公》曰：禦廩災，禦廩者何？粢盛之所藏也。
《論語》曰：舊�既沒，新�既升。
《春秋佐助期》曰：天廩倉神名均明。
《史記》曰：舜母嫉舜，舜父使舜塗泥倉，放火而燒舜，舜垂席而下，得無傷。
又曰：李斯年少時入倉，觀倉中鼠食粟，居大廡下。斯乃嘆曰：「人之賢不肖譬如鼠矣，在所處耳。」乃從荀卿學帝王之術。
又曰：宣曲任氏之先爲督道倉吏。秦之敗也，豪傑皆爭取金玉，而任氏獨窖倉廩。及楚漢交兵，民不得田，而豪傑金玉盡歸任氏。
又曰：高帝七年，立太倉。
《漢書》曰：汲黯因使矯制發倉，救河內饑民。上釋罪。
又曰：武帝之初，民給家足，太倉之粟，陳陳相因。《詩》曰：「如岡如阜，如山如陵。」
又《宣紀》曰：耿壽昌奏設常平倉，豐則糴，儉則糶，以利民。
又曰：王嘉奏事曰：「孝文時吏居官者或長子孫，以官爲氏。倉氏、庫氏則倉庫吏之後也。」
又鄒陽上書吳王曰：吳有諸侯之位，而實富於天子，轉粟西鄉，陸行不絕，水行滿河，〈如淳曰：言漢京師仰須山東漕運以自給耳。〉不如海陵之倉。
又賈捐之上書曰：武帝元狩六年，太倉粟紅腐不可食。
又《食貨志》曰：漢宣帝時，年豐人少利。時大司農中丞耿壽昌上計，令郡國皆築倉，以�賤時增其價而糴，以利農；�貴時減其價而糶，以利人，名曰常平倉。百姓利之也。
《後漢書》曰：韓韶，字仲黃，潁川舞陽人也。少仕郡，辟司徒府。泰山賊公孫舉僞號歷年，守令不能破，多爲坐法。尚書選三府掾屬能治劇者，乃以韶爲嬴長。〈羸縣，故城在今兗州磚城縣東北也。〉賊聞其賢，相戒不入羸境。餘縣多被寇，廢耕桑，其流入縣界求索衣糧者甚衆。韶湣其饑困，乃開倉賑之，所廩贍萬餘戶。主者爭謂不可。韶曰：「長活溝壑之民，而以此伏罪，含笑入地矣。」太守素知韶多德，竟無所坐。
又曰：隗囂既敗，公孫述欲安衆。以成都郭外有秦時舊倉，述改名白帝倉，〈述以色尚白，故改之。〉自王莽以來常空。述即使人言白帝倉出�如山陵，百姓空市里往觀之。述乃大會群臣，問曰：「白帝倉竟出�乎？」皆對言：「無。」述曰：「訛言不可信，道隗王破者復如此矣。」俄而囂將王元降，述以爲將軍。
又曰：虞詡時，朝歌賊寧季等數千人攻殺長吏，屯聚連年，州郡不能禁，乃以詡爲朝歌長。故舊皆吊詡曰：「得朝歌何衰！」詡笑曰：「志不求易，事不避難，臣之職也。不遇盤根錯節，何以別利器乎？」始到，河內太守馬棱勉之曰：「君儒者，當謨謀廟堂之上，反在朝歌邪？」詡曰：「初除之日，士大夫皆見吊勉。詡籌之，知其能爲也。朝歌者，韓、魏之郊，背太行，臨黃河，去敖倉百里，而青、冀之人流亡萬數。賊不知開倉招衆，劫庫兵，守成皋，斷天下右臂，此不足憂也。今其衆新盛，難與爭鋒。兵不厭權，願寬假轡策，勿令有所舉閡而已。」及到官，設令三科以募求壯士，自掾吏已下各舉所知，攻劫者爲上，偷盜爲次，帶喪服而不事家業者爲下。收得百餘人。詡爲之饗會，悉負其罪，使入賊中，誘令劫掠，乃伏兵以待之，遂殺賊數百人。乃潛遣貧民能縫者，傭作賊衣，以采縫其裾爲幟，〈幟，記也。《續漢書》曰：以縫縷其裙也。〉有市里者，吏輒擒之。賊由是駭散，咸稱神明。
《魏志》曰：袁渙，字耀卿。爲魏國郎中令。及卒，太祖爲之流涕，以�二千斛，一教「以太倉�千斛賜郎中令家」，一教「以垣下�千斛與曜卿家」，外不解其意。教曰：「以太倉�者，官法也；垣下�者，新舊也。」
《吳書》曰：建康宮城即吳苑城，城內有倉名曰苑倉，故開北瀆，通轉運於倉所，時人亦呼爲倉城。晉咸和中，修苑城爲宮，惟倉不毀，故名太倉，在西華門內道北。
《晉書》：鄭默出爲東郡太守，值歲荒人饑，默輒開倉賑給，乃舍都亭，自表待罪。朝廷嘉默憂國，詔書褒嘆，比之汲黯。班告天下，若郡縣有此比者，聽出給。入爲散騎常侍。
又曰：王渾，武帝受禪，加揚烈將軍，遷徐州刺史。時年荒饑，渾開倉賑贍，百姓賴之。
又曰：王蘊爲吳興太守。民饑，輒開倉贍恤。主簿請先列上待報，蘊曰：「行仁義敗，無恨。」坐違科免官，士庶詣闕，左降晉陵太守。
《郡國志》曰：衡山石廩峰一如倉庾，有二戶一開一閉，閉者亦有關鑰之形。
王子年《拾遺記》曰：曹曾遇世亂，家家焚廬，曾畜書萬卷，慮其先文湮沒，乃積石如倉廩以藏書，世謂曹家書倉焉。
《水經注》云：汾陽故城，積粟所在，名之曰羊腸倉，在晉門閭陽北。石磴縈委若羊腸，故以爲名。即今羊腸阪是也。
《越絕書》曰：君均東倉，春申君造。西倉名曰君均西倉，門周一里八步。
又曰：吳兩倉，春申君所造，一名均輸。
《洛陽記》曰：有常滿倉。
《天門集》曰：廩星主倉。
《說苑》曰：子路爲蒲令，備水災。與民春修溝瀆，爲民煩苦，故人予一簞食、一壺漿。孔子聞之，使子貢止之。子路忿然不悅，往見夫子曰：「由也，以暴雨將至，恐有水災，故與民修溝瀆以備之，而民多匱於食，故與人一簞食、一壺漿。而夫子使賜止之，何也？夫子止由之行仁也，夫子以仁教而禁其行仁，由也不受。」子曰：「爾以爲餓，何不告於君，發倉廩以給食之；而以爾私饋之，是汝不明君之惠，見汝之私義也。速已則可矣，否則爾受責不久矣。」子路心服而退。
又曰：北郭騷踵見晏子曰：「竊悅先生之義，願乞所以養母者。」晏子使人分倉粟、府金而遺之，辭金而受粟。有間，晏子見疑於景公，出奔。北郭子召其友而告之曰：「吾悅晏子之義，而嘗乞所以養母者。吾聞之曰：養及親者，身更其難。今晏子見疑，吾將以身白之。」遂造公庭求復之，曰：「晏子，天下之賢者也，今去齊國，國必侵矣。方必見國之侵也，不若先死，請絕頸以白晏子。」逡巡而退，因自殺也。公聞之大駭，乘馳而自追晏子，及之郊，請而反之。晏子不得已而反之。聞北郭子之以死白已也，太息而嘆曰：「嬰不肖罪過，固其所也，而士以身明之，哀哉！」
《晉陽秋》曰：泰始四年七月，立常平倉，豐則糴，儉則糶，以利民也。
《管子》曰：錯國不傾之地，積不涸之倉，藏不竭之府。註：不涸之倉，言務五穀也。
《述征記》曰：東城二石橋，舊於王城之東北，開渠引洛水，名曰陽渠，東流經洛陽，於城之東南，然後北回，通運至建春門，以輸常滿倉。
《永嘉郡記》曰：青田溪發源太湖，湖是白土，無復細石，中生蘊藻，冬天水熱如湯，故衆魚歸之，名爲魚倉。
《益州記》曰：今成都縣東有頽城毀垣，土人云古白帝倉也。
《異苑》曰：餘姚縣倉封閉完密，而年年輒大損耗，是富陽縣桓王陵上雙石龜所食。即斫毀龜口，於是無復虧減。
《三輔故事》曰：漢大將軍周亞夫軍於細柳，今石激是也。石激西有細柳倉，城東嘉禾倉。
《老子》曰：田甚蕪，倉甚虛。
《管子》曰：倉廩實，知禮節。
又曰：不務地利，則倉不盈。
《莊子》曰：諸中國之在海內，不似ㄗ米之在太倉乎！
《韓子》曰：韓昭侯之時，黍種貴，昭侯令人覆廩，吏果竊黍種糶之。
《淮南子》曰：近敖倉者不爲之多飯，期滿腹而已。
《鹽鐵論》曰：匈奴因山谷爲城池，水草爲倉廩。
《地理志》曰：敖倉在河南廣武山，鄭國所置。漢王與項羽爭天下，運敖倉之粟。
《西京雜記》曰：曹元理善算。友人陳廣漢有二，忘其石數。後算欠一斗，乃有鼠大如鬥，在其中。
《吳志》曰：周瑜過魯肅求資，肅有米三千石，乃指一與之。
《續異記》曰：晉陵無錫尉嚴無欲貯�。後開，乃成蛇。以草焚之，便貧。
《詩》曰：胡取禾三百兮。
《韓詩外傳》曰：王者藏於天下，諸侯藏於百姓，農夫藏於庾，商賈藏於篋笥。
《毛詩》曰：曾孫之庾，如坻如京。注曰：庾，露積也。
