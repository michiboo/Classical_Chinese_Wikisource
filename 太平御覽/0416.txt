
《周禮·大司徒》曰：六行：孝、友、睦、姻、任、恤。
《禮記·曲禮》曰：親戚稱其慈也，僚友稱其悌也。
又《禮運》曰：兄良，弟悌，夫義，婦聽，家之肥也。
又《檀弓上》曰：子路有姊之喪，可以除之矣，而弗除也。孔子曰：「何弗除也？」曰：「吾寡兄弟而弗忍也。」孔子曰：「行道之人皆弗忍也。」子路聞之，遂除之。
《春秋左傳》曰：君義，臣行，父慈，子孝，兄友，弟敬，所謂六順。
《毛詩陟岵》曰：陟彼崗兮，瞻望兄兮。兄曰：「嗟！予弟行役，夙夜必偕。」〈偕，俱也。〉
又《鹿鳴·棠棣》曰：《棠棣》，燕兄弟也。閔管、蔡之失道，故作《棠棣》焉。〈周公吊二叔之不咸，而使兄弟恩疏，召公爲作此詩而歌之，以親之也。〉棠棣之華，萼不韡韡。〈箋云：承華曰萼，不當作拊，拊萼足得華之光明，其貌韡韡然，盛也興者，喻弟以敬事兄，兄以榮覆弟，恩義之敬，亦韡韡然也。〉凡今之人，莫如兄弟。
又《邶·柏舟·二子乘舟》曰：《二子乘舟》，思伋、壽也。衛宣公之二子爭相爲死，國人傷而思之，而作是詩也。二子乘舟，泛泛其景。〈二子，伋、壽也。宣公爲伋娶於齊女而美，公奪之，而生壽及朔。朔與其母訴伋於公，公令伋之齊，使賊先待於隘而殺之，壽竊其節而先往，賊殺之。伋至曰：「君命殺我，彼何罪焉。」又殺之。國人傷其涉危，遂往如乘舟而無所薄也。〉
又曰：惟此王季，因心則友。則友其兄，則篤其慶。
《尚書·君陳》曰：惟孝友於兄弟，克施有政。
《論語》曰：孝悌也者，其爲仁之本與！
又曰：孝乎！惟孝友於兄弟。
又曰：兄弟怡怡如也。
《爾雅》曰：善兄弟爲友。
《漢書》曰：卜式，河南人也。以田畜爲事。有少弟，式脫身出，獨取羊百餘口，田宅財物盡與弟。式入山牧，十餘年，羊致千餘頭，買田宅。而弟盡破其産，式輒復分與之。
又曰：王商，字子威，涿郡蠡吾人也。商爲太子中庶子，以肅敬敦厚稱。父薨，商嗣爲侯，推財以分異母諸弟，身無所受。
《東觀漢記》曰：魯恭，字仲康，扶風人。恭憐弟丕小，欲先就其名，託疾不仕。郡數以禮請，謝不肯應。母強遣之，恭不得已而西，因留新豐教授。丕舉方正，恭乃始爲郡吏。
又曰：汝南王琳，字巨尉。弟季出，遇赤眉，將爲所捕。琳請自縛先季死，賊憐而放遣之。
又曰：趙孝，字長平。建武穀食尚少，孝得穀，炊將熟，令弟禮夫妻出。比還，孝夫妻共蔬食，禮夫妻歸，告言已食，輒獨飲之。積久，禮心怪之，疑，後掩伺見之，不肯食，出，遂共蔬食，兄弟怡怡，鄉里歸德。
又曰：孔奮篤於骨肉，弟奇在雒陽爲諸生，分祿俸以供給其糧用，四時送衣，下至脂燭，每有所食甘美，輒分減以遺奇。
謝承《後漢書》曰：許荊兄子常報仇殺人，怨家會衆操兵至荊家，欲殺之。會荊始從府休歸，與相遇，因出門解劍長跪曰：「前無狀相犯，咎皆在荊不能相救。兄既早沒，一子爲嗣，如令死者，傷其滅絕。今願殺身代之塞咎，雖死已往猶謂更生。」怨家扶起荊曰：「許掾郡中稱爲賢，吾何敢相侵。」因遂委去。
又曰：李鴻，字奉遜。禮性仁孝，友於兄弟。弟育爲人所侵辱，育後陰結客報怨，爲執法吏所得，當伏罪。時未有立嗣。鴻爲太尉掾在京師，傷育以養刷恥，門戶斷絕，因分代育，遂刻印還歸。欲過家，恐見妻子，虧移其意，到縣北亭預作記，乞代育通記，便飲鴆而之縣。令省記，怛然驚感矣。
司馬彪《續漢書》曰：山陽張儉，以忠正爲中常侍侯覽所忿疾。覽爲刑章，下州郡召捕儉。儉與孔融兄褒有舊，亡投，遇褒出。時融年十五六，少之，不下告也。融智儉長者，有窘迫色，謂曰：「吾獨不能爲君主乎？」因留舍藏之。後以人客發泄，覺知，國相已下密就掩，儉得脫走，登時收融及褒送獄。融曰：「保納藏舍者融也，融當坐之。」褒曰：「彼來投我，罪我之由，非弟之過，我當坐之。」兄弟爭死，郡縣疑不能決，乃上讞，詔書令褒坐焉。融由是著名。
范曄《後漢書》曰：姜肱，字伯淮，彭城廣戚人也。家世名族。肱與二弟仲海、季江俱以孝行著聞。其友愛天性，常共臥起。及各娶妻，兄弟相戀，不能別寢，以繼嗣當立，乃遞往就室。
又曰：鍾皓，字季明，潁川長社人。少以篤行稱。公府連辟，爲二兄未仕，避隱密山。
王隱《晉書》曰：徐苗，字叔胄，高密淳于人。弟亡，臨殯，口中有癰潰膿血，苗含去之。
《晉中興書》曰：顔含，字弘都，琅琊人。含次嫂繁氏，老而失明，含奉養必束帶躬親。嘗省嫂病困，須得蚺蛇膽爲藥，而求不能得。平晝獨坐，有一童子持一青囊授含，含開視，蛇膽也。童子逡巡出戶，化成青鴻飛去。得膽，藥成，嫂病即愈。
又曰：鄧攸，字伯道，爲石勒參軍。勒過泗水，攸與鄉人河東陳嘏、平陽馬恬共謀叛勒，破車以牛馬負妻子入草中。又遇賊掠牛馬去，攸語妻曰：「吾弟早亡，惟有一息，今當步走，誓兩兒恐盡死，不如棄我兒，抱弟子遺民。」婦乃從之。
崔鴻《十六國春秋·前趙錄》曰：上郡王俊，字玄英，有幹藝之稱。俊年七八歲，隨兄密子玄直西如涼州，路中糧匱，密留玄直於途，乞丐民間。比還，俊爲賊所掠，玄直逃免。密乃將玄直追賊，叩頭求哀曰：「人情自當皆愛其子，但此弟未生，家君見背，孤遺相長，以至於今，請以玄直易俊。」賊相謂曰：「以子易弟，義之大也。於是以俊密受玄直而去。密後亡，俊勺飲不入口者五日，雖服喪期年，而心喪六載。
又《前燕錄》曰：有司奏中山浦陰民劉洛縣差充征，弟興私代，背軍逃歸，州以本名捕斬。興詣郡，列稱逃是興身，請求代洛死。洛又曰：「固陳已實正名，宜從憲辟。」兄弟爭命，詳刑有疑，暐曰：「洛應徵輒留，興冒名逃役，俱應極法。但兄弟競死，義情可嘉，宜特原之。」
《南燕錄》曰：有司奏沙門僧知夜入臨淄人冷平舍，淫其寡嫂李氏。平與弟安國殺之。郡縣按：平兄弟以殺人論，而平、安國各引手殺，讓生競死，義形急難。
《後秦書》曰：姚襄與李雄戰，馬中流矢死。弟萇下馬以授襄曰：「汝何以免。」萇曰：「兄濟此竪子，安敢害萇。」會救至，俱免。
《後魏書》曰：房景先沉敏方正，事兄恭謹，出告反面，晨昏參省，側立移時，兄亦危坐，相敬如賓客。兄曾寢疾，景先侍湯藥，衣冠不解，形容毀瘁。親友見者莫不哀之。
《後周書》曰：裴寬，字長寬。弱冠爲州里所稱，與二弟漢、尼幷知名。親沒，撫諸弟以篤孝聞。滎陽鄭穆嘗謂其從弟文直曰：「裴長寬兄弟，天倫篤睦，人之師表。吾愛之重之。汝可與之游處。」
《梁書》曰：張弘榮兄弟友愛，不忍暫離，雖各有室，常同臥起，世比之姜肱兄弟。
《唐書》曰：張嘉貞爲幷州長史。開玄初，因奏事至京師，上聞其善政，數賞慰。嘉貞因奏曰：「臣少孤，兄弟相依以至今日。臣弟嘉祜，今授鄯州別駕，與臣各在一方，同心離居，魂絕萬里。乞移就臣側近，臣兄弟盡力報國，死無所恨。」上嘉其友愛，特改嘉祐爲忻州刺史。
又曰：東郡未平，梁宋間群盜連聚，或至二千餘衆，攻陷城邑。李瀾守蘄縣，力屈，爲盜所執，將害之。瀾弟渤詣盜，請代兄死；瀾又殺身留弟。兄弟爭死，俱爲盜所害。
又曰：杜佑子式方，性孝友，弟兄尤睦。季弟從郁，少多疾病，式方躬自煎調，藥膳水飲，非經式方之手，不入於口。及從郁夭喪，終年號泣，殆不勝情，士友多之。
又曰：白居易弟行簡，字知退。文筆有兄風，詞賦尤稱精密，文士皆師法之。居易友愛過人，兄弟相待如賓客。行簡子龜兒，多自教習，以至成名。當時友悌，無以比焉。
蕭廣濟《孝子傳》曰：陳玄，字子玄。陳侯太子。七歲喪母，父更娶周氏，有子曰昭。周氏讒玄，侯將殺玄。昭欲先死，玄不聽，引白羊誓曰：「孝者羊血逆上一丈三尺。」一如誓。後又讒之，侯怒，令玄自殺。玄投遼水，有大魚負之，玄曰：「我罪人也。」魚乃去。昭從後來，問漁者，云：「投水死矣。」昭氣絕良久，曰：「吾兄也。」又投水而死。
周景式《孝子傳》曰：古有兄弟，忽欲分異，出門見三荊同株，接葉連陰，嘆曰：「木猶欲聚，況我兄弟，而欲殊哉！」遂還相爲雍和矣。
宋躬《孝子傳》曰：孫棘，彭城人，事母至孝。母臨亡，以小兒薩屬棘，特深友愛。宋大明五年，上募軍伍，薩求代棘。及後軍期應死，棘、薩爭死。妻許氏又遙屬棘曰：「君當門戶，豈可委罪小郎！且大家臨終，以小郎屬君，竟未有妻息；君已二兒，死復何恨！」太守張岱表聞，詔榜門。宋世祖感其悌友，乃普增詣弟封秩。
《列女傳》曰：會稽石師安妻者，同郡呂氏之女也，名軍。其兄遂犯法，軍匿之。知不能免，乃請知者爲辭，乞代兄遂之命，因自經縣門。縣官嘉有義，乃舍遂罪。
又曰：齊伊盤母者，齊二子之母也。當宣王時，有人鬥死道者，吏訊之，二子立其傍，吏問之，兄曰：「我殺之。」弟曰：「非兄，乃我殺之。」期年不決。言於相，相不能決。言於王，王曰：「若皆赦之，是縱有罪；若皆殺之，是誅無辜。其母必知子之情，善惡聽其所殺禍攏」相召而問之。其母泣而對：「殺少子。」相曰：「小子，人所愛，今欲殺之，何也？」對曰：「少者妾之子，長者前妻之子。」相言之於王，王美其義，皆赦其子。
又曰：郃陽友娣者，郃陽邑任延壽之妻也，字季兒。有三子。季兒兄季宗與延壽爭事，延壽與其友田建陰殺季宗，建獨坐死。延壽會赦，乃以告季兒，季兒曰：「嘻！殺夫不義，事兄之仇亦不義，何面目以生！」季兒乃告大女曰：「汝父殺吾兄，義不可以留，又終不嫁矣。吾去而死，善視汝弟。」遂自經死。
《海內先賢傳》曰：范丹，字史雲，清高亮直，讓財千萬與三弟。
《會稽先賢傳》曰：陳業，字文理。業兄渡海傾命，同時依止者五十六人，骨肉消爛而不可記別。業仰皇天誓后土曰：「聞親戚者，必有異焉。」因割臂流血以灑骨。應時飲血，餘皆流去。
《汝南先賢傳》曰：繆彤，字豫公，郃陽人。兄弟四人，各求分異，至有爭訟之言。彤默閉戶自撻，大自駡曰：「繆彤！汝修身謹行，將齊正風俗，如何近一家之中不能使之和協耶！」鞭兩髀皆瘡。於是諸姊及弟叩頭自責，不復分矣。
張瑩《漢南記》曰：陰慶爲陽侯，其弟員及丹皆爲郎。慶以明《尚書》、修儒術推居弟，園田、奴婢、錢悉分與員、丹，慶但佩印綬而已。當代稱之。
陳壽《益部耆舊傳》曰：李孟玄修《易》、《論語》，大義略舉，質性恭順。與叔子就同居。就有痼疾，孟玄推所有田園，悉以讓就，夫婦紡績以自供給。
江微《陳留志》曰：李銓，平丘人也。少聰慧，有至行。銓兄，前母子，後母甚不愛也，而衣食皆使下銓。銓始年五歲，覺己衣服勝兄，即脫不著，須兄得己同，然後服之。其母遂不得有偏。及長，銓內匡順母，外奉其兄，故閨門雍睦，爲群族所稱。
杜預《汝南記》曰：李充兄弟六人，貧無擔石之儲，易衣而出，幷日而食。而妻竊謂充曰：「今貧如是，我有私財，可分異獨居，人多費極，無爲空自窮也。」充請呼諸鄰里，室家相對，前跪觴告其母，便顧其妻，叱而遣之。婦行，泣出門去。
顔延之《庭誥》曰：將責弟悌，務念爲友。
