
《尚書》曰：武王與紂癸亥陣於商郊。
《左傳》曰：晉將荀吳敗燕無終及群狄於太原，崇卒也。〈無終，山戎。〉初將戰，魏舒曰：「彼走我車，所遇又厄，〈地險不便也。厄，烏介反。〉以什共車必克。〈更增十人，當一車之用。〉困諸厄，又克。〈車每用於厄道，今去車，故爲必克也。〉請皆卒，〈去馬爲步卒。〉自我始。」乃毀車以爲行，〈魏舒先自毀其屬車，爲步陣。行，戶郎反。〉五乘爲三伍。〈乘車者，車三人，五乘十五人，今改去車，更以五人爲伍，分爲伍，三也。〉爲五陣以相離，兩於前，伍於後，專爲右角，參爲左角，偏爲前拒，〈皆臨時處置之名也。〉以誘之。狄人笑之。〈笑其失常。〉未陣而薄之，大敗。
又曰：王以諸侯伐鄭，鄭伯禦之。原繁、高渠彌以中軍奉公，爲魚麗之陣，先偏後伍，伍承彌縫。〈杜預注曰：此魚麗之法。〉
又曰：宋爲乘丘之役故侵我。公禦之。宋師未陣而薄之，敗諸晉阝。凡師，敵未陣曰敗某師，皆陣曰戰，大崩曰敗績，得雋曰克，覆而敗之曰取某師，京師敗曰王師敗績於某。
又曰：宋公及楚人戰於泓。司馬子魚曰：「彼衆我寡，及其未濟，請擊之。」公曰：「不可。」旣陣而後擊之，宋師敗績。公傷股，門官殲焉。〈門官，守門者也。〉國人皆咎公。公曰：「古之爲軍也。不以阻隘。寡人雖亡國之餘，〈宋，商紂之後。〉不鼓不成列。」〈恥以詐勝也。〉
又曰：晉楚將戰，晉欒書曰：「楚師輕窕，固壘而待之，三日必退。退而擊之，必獲候勝焉。」卻至曰：「楚有六間，不可失也：其二卿相惡，〈子重、子反也。〉王卒以舊；〈罷老不代。〉鄭陣而不整；蠻軍而不陣；〈蠻夷從楚，不結陣也。〉陣不違晦；〈晦月終陰之盡，故兵家以爲忌。〉在陣而囂，〈囂，喧嘩也。〉合而加囂，〈陣合宜靜而益有聲。〉各顧其後，莫有鬥心，人〈恤其所底〉各恤其死。舊必不良，以犯天忌。我必克之。」
又曰：宋公子謀逐華貙，衛公子朝救宋，與華氏戰於赭丘。鄭翩願爲鸛，其禦願爲鵝。〈鄭翩，宋大夫，與華貙俱亡者。鸛，鸛陣也。鵝，雁行陣也。〉
又曰：越子伐吳，吳人禦之笠澤，夾水而陣。越子爲左右勾卒，〈勾卒，鈎伍相著，引爲左右屯也。〉使夜或左或右，鼓譟而進。吳師分以禦之。越子以三軍潛涉，當吳中軍而鼓之，吳師大亂。
又曰：魯哀公爲支離之卒，〈陣名。〉因祝史揮以侵衛，衛人病之。
又曰：吳越戰於鶏父。公子光曰：「請先者去備薄威，後者敦陣整衣。」遂克之。
又曰：鄭子元請爲左拒，以當蔡人，衛人爲右拒，以當陳人。〈陣名。〉
《論語》曰：衛靈公問陣於孔子，孔子對曰：「俎豆之事，則嘗聞之；軍旅之事，未之學也。」
《周書》曰：春爲牝陣，弓爲前行；夏爲方陣，戟爲前行；季夏爲圓陣，矛爲前行；秋爲牡陣，劍爲前行；冬爲伏陣，楯爲前行。是爲五陣。
《史記》曰：黃帝有涿鹿之戰，以定火災；顓頊有共工之陣，以平水害。
《漢書·陳湯傳》曰：湯伐西域，置揚威、白虎、合騎三校。〈張宴曰：西域陣名。〉
又曰：韓信爲相國，擊齊，齊王走高密，信追至高密西。楚使龍且將，號二十萬救齊。齊王使龍且幷軍與信戰，夾濰水陣。信乃夜令人爲萬餘囊，盛沙以壅水上流，引軍半渡，擊龍且。佯不勝，還走。龍且果追渡水。信使人決壅囊，水大至。龍且軍太半不得渡，即擊，殺龍且，虜齊王廣。遂平齊。
又曰：李陵至峻稽山，與單于相值，騎可三萬圍陵。陵軍居山間，以大車爲營，陵引士出營外爲陣，前行持戟楯，後行持弓弩，令曰：「聞鼓聲而縱，聞金聲而止。」虜見漢軍少，直前就營。陵搏戰攻之，千弩俱發，應弦而倒。虜還走上山，漢軍追殺千人。
又曰：衛青軍出塞千餘里，見單于兵陣而待。於是青令武剛車自環爲營，〈張晏曰：兵車也。〉而從五千騎往當匈奴。
《晉書》曰：卞�字望之，子及盱同沒陣，母撫二子屍哭曰：「父爲忠臣，汝爲孝子，夫何恨乎！」下士翟湯曰：「父死於君，子死於父，忠孝之道，萃於一門。」
王隱《晉書》曰：馬隆擊涼州，惡虜斷道。隆作八陣圖車營幷追，狹則木屋施輪幷前，智謀縱橫，出其不意，故能成功。
《後魏書》曰：文成帝和平二年，制戰陣之法十有餘條，因大儺曜兵，有飛龍、騰蛇、魚麗之變，以示威武。
《隋書》曰：周法尚爲定襄太守。時帝幸榆林，法尚朝於行宮。內史令元壽言於帝曰：「漢武出塞，旌旗千里。今御營之外，請分爲二十四軍，日別遣一軍發，相去三十里，旗幟相望，鉦鼓相聞，首尾連注，千里不絕。此亦出師之盛者也。」法尚曰：「不然。兵亙千里，動間山川，卒有不虞，四分五裂。腹心有事，首首未知，道阻且長，難以相救。雖是故事，此乃取敗之道也。」帝不懌，曰：「卿意以爲如何？」法尚曰：「結爲方陣，四面外拒，六宮及百官家口幷住其間。若有變起，當頭分抗，內引奇兵，出外奮擊，車爲壁壘，重設鈎陳，此與據城理亦何異！若戰而捷，抽騎追奔，或戰不利，此屯營自守。臣謂牢固萬全之策也。」帝曰：「善。」因拜左武衛將軍，賜良馬一匹，絹三百匹。
《唐書》曰：太宗自爲眞草書屏風，以示群臣。筆力遒勁，爲一時之絕。先是，人間有羲之書，凡眞、行二百九十紙，裝爲七十卷，草書二千紙，裝爲八十卷。每聽覽餘閑時，取臨玩焉。謂朝臣曰：「書小道，初非急務，時或留心，猶勝棄日。凡諸藝業，未有學而不得者也。病在心力懈怠，不能專精耳。朕少時爲公子，未遭陣敵；義旗之始，乃平寇亂。每執鼓，必自指。習覯兵陣，即知強弱。常取吾弱對其強，強對其弱。敵犯其弱，追奔不逾百數十步，吾擊其弱，必突過其陣，自背而反擊之，無不潰。多使此而制勝，思得其理深也。今吾臨人之書，殊學於形勢，惟在求其骨力，及得骨力而形勢自生耳。然吾所爲，皆先作意，是以果能成也。」
又曰：太宗制《破陣樂舞圖》：左圓右方，先偏後伍，魚麗鵝鸛，箕張翼舒，交錯屈伸，首尾回互，以象戰陣之形。令起居郎呂才，依圖教樂工一百二十人，被甲執戟而習之。凡爲三變，每變爲四陣，有來往疾徐擊刺之象，以應歌節，數日而就，更名《七德》之舞。
又曰：高宗禦武成殿，親試製舉人，問之曰：「兵書雲天陣、地陣、人陣，其說如何？」舉人員半千對曰：「臣觀載籍，此說頗多，或謂天陣偏伍彌縫也。以臣愚見，謂不然矣。夫師出以義，有若時雨，得天之時，此天陣也。兵在足食，且耕且戰，得地之利，此地陣也。善用兵者，使三軍之士如父子兄弟，得人之和，此人陣也。三者去矣，其何以戰？」高宗嗟賞之，擢居上第。
《家語》曰：戰陣有列矣，而勇爲本。
《國語》曰：吳王之軍爲方陣：白裳、白旗、素甲、白羽，望之如荼；〈茅也。〉左軍赤裳、赤旟，望之如火；右軍玄裳、玄旗，望之如墨
《莊子》曰：徐無鬼謂武侯曰：「軍無盛鶴，列於麗譙之間。」〈鶴，列陣名。麗，譙樓也。〉
《鬻子》曰：武王伐紂，虎旅百萬，陳於商郊，起自黃鳥，訖於赤甫，走如疾風，聲如震霆。武王乃使太公把旄以麾之，紂軍反走。
《尉繚子》曰：梁惠王問尉繚曰：「吾聞黃帝有刑德，可以百戰百勝，有之乎！」尉繚曰：「不然。黃帝所謂刑德者，天官時日、陰陽背向者也。黃帝者，人事而已矣。何以言之？武王伐紂，背清水，向山陵，以萬二千擊紂之億有八萬，斷紂頭懸於白旗，豈不得天官之陣哉！」
《孫子》曰：善用兵者，譬如常山之蛇也，擊其首則尾至，擊其尾則首至，擊其腹則首尾俱至。
《傅子》曰：兵法云：「內精八陣之變，外盡九成之宜，然可以用奇也。」
盛弘之《荊州記》曰：魚腹縣鹽井以西，石磧平曠，聘望四遠，諸葛孔明積細石爲壘，方可數百步。壘西郭，又聚石爲八行，相去二丈許，謂之八陣圖。曰八陣旣成，自今行師，庶不覆敗。自後深識見者，幷莫能了。桓宣武伐蜀，經之，以爲常山蛇勢。
《六韜》曰：武王問太公曰：「凡用兵爲天陣奈何？爲地陣奈何？爲人陣奈何？」太公曰：「星辰、日月、鬥杓，一左一右，一迎一背，謂之天陣；丘陵水泉，亦有左右前後之利，此謂地陣；用車用馬，用文用武，謂之人陣。」武王曰：「善。」
又曰：武王問曰：「引兵入諸侯之地，高山磐石，其避無草木，四面受敵，士卒惑迷，爲之奈何？」太公曰：「當爲�象之陣。」
《兵鈐》曰：有運衡陣，洞當陣，龍騰陣，鳥翔陣，握機陣，虎翼陣。
《兵書要決》曰：孫子稱：無要正正之旗，無擊堂堂之陣。正正之旗者，謂行軍也，前後正治，故不可要而擊之也；堂堂之陣者，謂營軍也，堂堂不冒亂者，不可就而擊之。
《黃石公記》曰：使商人爲前兵者，象白虎陣；使羽人爲前兵者，象玄武陣；使征人爲前兵者，象朱雀陣；使角人爲前兵者，象青龍陣，亦曰旬始陣。
又曰：彼以直陣來者，我以方陣應之。方來，銳應之；銳來，曲應之；曲來，圓應之；圓來，直應之。直木，方金，銳火，曲水，圓土也，各以能克者，應勝之。
《諸葛亮軍令》曰：連沖陣，狹而厚也。
《衛公兵法》曰：諸逢賊布陣，須有次第。先右虞候改爲首，其次右軍，其次前軍，其次中軍，其次後軍，其次左軍，其次左虞候。其諸軍跳蕩奇兵馬軍，各隨本軍，以次行至戰所，幷於本軍戰鋒隊前布列，待五方旗節度。如戰鋒等隊打賊不入，其跳蕩奇兵排後即入。山谷林木蒙密之處，幷渡水狹路及下營戰處，百里以來，總須搜踏清靜。不然，兵引過半，臨戰下營，伏兵起發，致損軍旅。其收軍還營，卻抽左虞候先入，即左軍、後軍、中軍、前軍、右軍、右虞候次之。諸賊徒恃固，阻山布陣，不得橫列，兵士分立，宜爲堅陣。其陣法弩手、弓手，與戰鋒隊相間引，前兩隊兩邊相翊。布列旣定，諸軍旣聽角聲。其角聲節度一準前，看黃旗向賊亞，聞鼓聲發，諸軍弩手弓手及戰鋒隊，各令人捉馬，一時籠槍大叫齊入。若弩手弓手戰鋒等隊引退，跳蕩奇兵隊一時齊入，戰鋒等隊排比回面，還與奇兵同入。如見黃旗卻立不亞，及聞金鉦聲乃止。膊上架槍引還，各於舊處，准前聽角聲。卷幡簇隊一準前，如便放散，即更聽一會角聲，依軍次引發。
又曰：諸方陣旣成，逢賊鬥戰，或打頭，或打尾。打頭其陣行，不前進；陣旣不進，自然牢密。如其打尾，頭行不停，其陣中間，多即斷絕，須面列各定，總管都狎�當，勿令斷絕。
《太白陰經》曰：黃帝設八陣之形；車廂洞當，金也；車上中黃，土也；鳥雲烏翔，火也；折衝，木也；龍騰卻月，水也；雁行鵝鶴，天也；輪車，地也；飛翼浮阻，巽也。風後亦演渥奇圖云：以正合，以奇勝，或合而爲一陣，或散而爲八。聚散之勢，節制之度，復置虛實二壘，力牧亦創營圖。其後秦由餘、蜀諸葛亮，幷有陣圖以教人戰。夫營壘教圖，使士卒知進止，識金鼓，其應敵戰不可預形，故其戰勝不復而應形無窮。兵形象水，因地而制形。兵因敵而制勝，能與敵變化而取勝者謂之神，則其戰陣無圖明矣。而庸將以教習之陣爲戰敵之陣，不亦謬乎！
又曰：合而爲一陣，終一陣之中，離而爲八陣。聽音望麾，以出四奇。飛龍、虎翼、鳥翔、蛇盤，爲四奇陣；地、天、風、�，爲四正陣。夫善戰者，以正合，以奇勝，奇正相生，如環之無端，孰能窮之？奇爲陽，正爲陰，陰陽相薄而四時行焉。奇爲剛，正爲柔，剛柔相得而萬物成焉。奇正之用而萬物無所勝焉。
又曰：《天陣經》曰：風後演握奇圖、〈自一陣之中分爲八陣，天有沖，或圓，布形。黃帝曰：少則爲員，利爲主，色尚玄爲乾。〉地陣、〈黃帝曰：壯則爲方，利爲主，色尚黃爲坤。〉風陣。風附於天，風象峰，其形銳，首利爲客，色尚赤，爲巽。�陣，�附於天。〈太公曰：左右相向是也。其形銳首，利爲主，色尚白，已前爲四正爲坎。〉飛龍陣，〈其形屈曲象龍，利爲主，色尚生，玄下赤爲震。〉虎翼陣，〈居中張翼而進，其形踞。利爲主，色尚上黃下青爲兌。〉蛇盤陣，〈太公曰：圍繞之義，其形宛轉，利爲主，色尚上黃下赤爲艮。〉鳥翔陣。〈太公曰：突擊之戰，其形迅急，利爲客，其色尚上玄下白爲離。〉
又曰：天陣居乾爲天門，地陣居坤爲地門，風陣居巽爲風門，�陣居坎爲�門，飛龍居震爲飛龍門，武翼居兌爲武翼門，鳥翔居離爲鳥翔門，蛇盤居艮爲蛇盤門。天、地、風、�爲四正門，龍、虎、鳥、蛇爲四奇門，乾、坤、艮、巽爲闔門，坎、離、震、兌爲開門。
