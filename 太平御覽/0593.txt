
《釋名》曰：詔，照也。人暗不見事，則有所犯，以此照示，使照然知所由也。
蔡邕《獨斷》曰：制，誥。制者，王者之言必爲法制也；詔猶告也，告教也。三代無其文，秦漢有也。
《文心雕龍》曰：皇帝馭寓，其言也神。淵嘿負，而響盈四表，其惟詔策乎？昔軒轅唐、虞，同稱爲命。命之爲義，制性之本也。其在三王，事兼誥、誓。誓以訓誡，誥以敷政。降及七國，幷稱曰：命。命者，使也。秦幷天下，改命曰「制」。漢初定儀，則有四品：一曰策書，二曰制書，三曰詔書，四曰戒敕。敕戒州郡，詔告百官，制施赦令，策封王侯。策者，簡也。制者，裁也。詔者，告也。敕者，正也。觀文、景以前，詔體浮雜。武帝崇儒，選言弘奧。策封三王，文同典、訓，勸戒淵雅，垂範後代。及光武撥亂，留意詞采，而造次喜怒。時或偏濫。暨明、章崇學，雅詔間出。和安政弛，禮閣鮮才，每爲詔敕，假手外請。建安之末，文理代興，潘勖九錫，典雅逸群；衛覬禪詔，符采炳，不可加也。自魏、晉策誥，職在中書。劉放、張華，管於斯任，施令發號，洋洋盈耳。魏文以下，詞義多偉，至於作威作福，其萬慮之一弊乎？晉氏中興，惟明帝崇才，以溫嶠文清，故引入中書。自斯已後，體憲風流矣。夫王言崇秘，大觀在上，所以百辟其刑，萬邦作孚。故授官選賢，則義炳重離之輝；優文封策，則氣含雲雨之潤；敕戒恆誥，則筆吐星漢之華；啓戎變伐，則聲有洊雷之威，眚災肆赦，則文有春露之滋；明詔敕法，則詞有秋霜之烈：此詔策之大略也。
《漢制度》曰：帝之下書有四：一曰策書；二曰制書；三曰詔書；四曰誡敕。策書者，編簡也。其制：長二尺，短者半之，篆書起年月，稱皇帝，以命諸侯王。三公以罪免，亦賜策，而以隸書，用尺一木，兩行，惟此爲異也。制書者，帝者制度之命，其文曰制；詔三公皆璽封，尚書令即重封。露布州郡者，詔書也；其文曰：「告某官雲如故事。」誡敕者，謂敕某官。他皆類此。
《漢書》曰：誡敕刺史、太守及三邊營官，被敕文曰「有詔敕某官」，是爲誡敕。世皆名此爲策書，失之甚也。
又曰：《淮南王安傳》曰：武帝方好藝文，以安屬於諸父，辨博善爲文辭，甚尊重之。每爲報書及賜，〈師古曰：書賜之也。〉常召司馬相如等視草乃遣。
《東觀漢記》曰：第五倫每見光武詔書，常嘆曰：「此聖主也，當何由一得見，決矣！」等輩笑之曰：「汝三皇時人也，爾說將尚不下，安能動萬乘主耶？」倫曰：「未遇知己，道不同故耳。」
范曄《後漢書》曰：隗囂賓客掾吏多文才士。每所有事，當世才士大夫皆諷誦之。故帝有所答，尤加意焉。
《魏志》曰：明帝疾，欲以燕王宇爲大將軍。帝引見劉放、孫資入臥內問之。放、資對曰：「燕實自不堪大任。」帝曰：「曹爽可代宇不？」放資因贊成之，又深陳宜速召太尉司馬宣王以綱維帝室。納其言，即以黃紙授放作詔。放、資旣出，帝意復變，詔止宣王。
又曰：蔣濟上《萬機論》，帝嘉之，入爲散騎常侍。時有詔詔征南將軍夏侯尚曰：「卿腹心重將，當使恩施足死，惠愛可懷，作威作福，殺人活人。」尚以示濟。濟旣至，帝問曰：「卿所聞見天下風教何如？」濟對曰：「未有它善，但見亡國之語耳。」帝忿然作色而問其故。濟具以答，因曰：「夫『作威作福』《書》之明戒，天子無戲，古人所慎，惟察之。」於是帝意解，追取前詔。
王隱《晉書》曰：武帝泰始四年班五條詔書於郡國：一曰正身；二曰勤民；三曰撫孤寡；四曰敦本息華；五曰去人事。
又曰：楚王瑋旣誅汝南王亮，尋又詔雲︰「瑋矯詔。」行斬刑。臨死，出其懷中青紙以示監刑尚書劉頌，流涕而言：「此詔書也，受此而行，謂爲社稷。今更爲罪，托體先帝，枉受如此，幸見申列。」
《晉書·楊駿傳》曰：武帝疾篤，未有顧命，佐命功臣皆已沒矣。朝臣惶惑，計無所從。而駿盡斥群公，親侍左右，因輒改易公卿，樹其心腹。會帝少間，見所用者，乃正色謂駿曰：「何得便爾？」乃詔中書以汝南王亮與駿夾輔王室。駿恐失權寵，從中書借詔觀之，得便藏匿。中書監華廙恐懼，自往索之，終不肯與。信宿之間，上疾遂篤。
又曰：齊王冏入宮，稱詔廢賈后。后曰：「詔當從我出，何詔也？」
《晉中興書》曰：初，顯宗幼沖，見王導恆拜。又帝與導手詔，則「敬白」；中書作詔，則曰「敬問」。於是以爲永制。
又曰：桓玄左右稱玄爲「桓詔」。桓胤諫曰：「詔者施於辭令，不以爲稱謂也。漢魏之主皆無此言，願陛下稽古帝則，令萬世可法。」玄曰：「此詔以行，今宣敕罷之。」
《後周書》曰：冀俊善隸書，特工摸寫。魏文昌初，爲賀拔岳墨曹參軍。及岳被害，太祖引爲記室。時侯莫陳悅阻兵隴右，太祖志在平之，乃令俊僞作魏帝敕書與費也頭，令將兵助太祖討悅。俊依舊敕摸寫，及代舍人主書等署，與真無異。太祖說。費也頭已曾得魏帝敕書，及見此敕，不以爲疑，遂遣步騎一千受太祖節度。
《隋書》：後齊正會日侍中宣詔，慰勞州郡國使。詔牘長一尺三寸，廣一尺，雌黃塗飾，上寫「詔書」三。計會日，侍中依儀勞郡國計吏，問刺史大守安不，及穀價麥苗善惡，人間疾苦。又班五條詔書於諸州郡國，使人寫以詔牘一枚，長二尺五寸，廣一尺三寸，亦以雌黃塗飾，上寫「詔書」。正會日，依儀宣示使人。使人歸以告刺史二千石：一曰政在正身，在愛人，去殘賊，擇良吏，正決獄，平徭賦；二曰人生坐勤，勤則不匱，其勸率田桑，無或煩擾；三曰六極之人，務加寬養，必使生有以自救，沒有以自給；四曰長吏華浮奉客，以求小譽，逐末舍本，政之所疾，宜謹察之；五曰人事意氣，幹亂奉公，內外混淆，綱紀不設，所宜糾劾。
又曰：陳梁制，諸用官式，吏部先爲白牒，錄數十人名，吏部與參掌人共署奏。敕或可或不。其不用者，更銓量奏請，隨才補用。以黃紙錄名，八座通署，奏可，即出付典名。而典以名帖鶴頭板，整威儀，送往得官之家。其有特發詔授官者，即宣付詔誥局，作詔章草奏聞。敕可，黃紙寫出門下，門下答詔，請付外施行。
又曰：周武平齊，得李德林，嘗謂群臣雲︰「我常曰惟聞李德林名及見其與齊朝作詔書移檄，我正謂其是天上人，豈言今日得其驅使，復爲我作文書，極爲大異。」神武公紇豆陵毅答曰：「臣聞明王聖主，得麒麟鳳凰爲瑞，是聖德所感，非力能致之。瑞物雖來，不堪使用。如李德林來受驅策，亦陛下聖德所感致。有大才用無所不堪，勝於麒麟鳳凰遠矣。」武帝大笑曰：「誠如公言。」
《唐書·文苑傳》曰：徐安貞開元中爲中書舍人集賢學士，每上屬文作手詔，多令安貞視草。
《風俗通》曰：光武中興以來，五曹詔書題鄉亭壁，歲輔正多有闕謬。永建中，兗州刺史過翔箋撰卷別，改著板上，一勞而九逸。
崔元始《正論》曰：俚語曰：「州郡記如霹靂，得詔書但掛壁。」永平中，詔禁吏卒不得系馬宮外樹，爲傷害其枝葉。又詔令雒陽幘工作幘皆二尺五寸圍。人頭各有大小，不可同度，此詔不可從也。
蔡質《漢儀》曰：延熹中，京師游俠有盜發順帝陵者，賣禦物於市，市長追捕不得。周景以尺一詔召司隸校尉左雄詣台，與三日期擒賊。
曹植《說灌均上事令》曰：孤前令寫灌均所上孤章三台九府所奏事及詔書一通，置之座隅，孤欲朝夕諷詠以自警誡也。
《語林》曰：明帝函封詔與庾公，信誤致王公。王公開詔，末雲「勿使冶城公知」。導旣視，表答曰：「伏讀明詔，似不在臣。臣開臣閉，無有見者。」明帝甚愧，數月不能見王公。
《鄴中記》曰：石虎詔書，以五色紙著鳳雛口中。
蔡邕《獨斷》曰：策者，簡也。《禮》曰：「不備百文，不書於策。」其制長二尺，短者半之。其次，一長一短，兩編。下篆書起年月，以命諸侯。三公薨及以免罪，悉以策書。
《隋書》曰：諸王、三公、儀同、尚書令、五等開國、太妃、公主拜冊，軸一枚，長二尺，以白練衣之。用竹簡十二枚，六枚與軸等，六枚長尺二寸。文出集書，皆篆字。哀冊、贈冊亦同。
《唐書》曰：劉字冰夷，爲司門員外。崔祐甫秉政，素與友善。會加郭子儀「尚父」，以冊禮久廢，至是復行之。祐甫令兩省官撰冊文，未稱旨。召至閣，草之立就，詞義典雅。祐甫嘆仰久之。
《後唐書》曰：同光三年，太常奏吳越王錢鏐冊禮。案禮文用竹冊，上優其禮，敕以玉爲之。議者以玉冊帝王受命之重數，不可假之，非禮之宜也。
殷洪《小說》曰：魏國初建，潘勖，字元茂，爲策命文。自漢武以來，未有此制。勖乃依商、周憲章，唐、虞辭義，溫雅與典、誥同風，於時朝士皆莫能措一字。勖亡後，王仲宣擅名於當時。時人見此策美，或疑是仲宣所爲。論者紛紜。及晉王爲太傅，臘日大會賓客，勖子蒲時亦在焉。宣王謂之曰：「尊君作封魏君策，高妙信不可及。吾曾問仲宣，亦以爲不如。」朝廷之士乃知勖作也。
《尚書·商書》曰：湯旣黜夏命，復歸於亳，作《湯誥》。
又《周書》曰：武王崩，三監及淮夷叛。周公相成王，將黜殷，作《大誥》。
又曰：成王旣伐管叔、蔡叔，以殷餘民封康叔，作《康誥》。
又曰：康王旣屍天子，〈屍，主也。主天子正號。〉遂誥諸侯，作《康王之誥》。
李充《翰林論》曰：誡誥施於弼違。
《後周書》曰：蘇綽。自有晉之季，文章競爲浮華，遂成風俗。太祖欲革其弊，因魏帝祭廟，群臣畢至，乃命綽爲《大誥》，奏行之。其詞曰：「惟中興十有一年仲夏，庶邦百辟咸會於王庭，柱國洎群公列將罔不來朝。時乃大稽百憲，敷乎庶邦，用綏我王。」度詞不多載。自是之後，文筆依此體。
《三國典略》曰：周太祖大饗群臣，史宮柳虬執簡書告於廟曰：「廢帝文皇帝之嗣子年七歲，文皇帝托於安定公，曰：『是子也，才由公，不孝、不才亦由公，勉之。』公旣受茲重寄，居元輔之任，又納女爲皇后，遂不能訓誨有成，致令廢黜，負文皇帝付囑之意。此咎非安定公而誰？」太祖乃令太常盧辨作誥喻公卿曰：「嗚呼！我群後暨衆士，維文皇帝以繈褓之嗣托於予，訓之誨之，庶厥有成，而予罔能弗變厥心，庸暨乎廢墜我文皇帝之志。嗚呼，茲咎予其焉避？予實知之，矧爾衆人心哉！惟予之顔，豈惟今厚？將恐後世以予爲口實。」
《唐書》曰：孫逖掌誥八年，制敕所出，爲時流嘆服。議者以爲，自開元已來，蘇鍰、齊浣、蘇晉、賈曾、韓休、許景先及逖爲王言之最。逖尤苦思，文理精練。
《晉史》曰：高祖令制誥之辭不得虛飾冗長，必須陳其實行，以正王言。
《尚書·舜典》曰：帝曰：「契，汝作司徒，敬敷五教，在寬。」
《春秋元命苞》曰：天垂文，象人行其事，謂之教。教，效也，言上爲而下效也。
《文心雕龍》曰：教者，效也，言出而民效也。故王侯稱教。昔鄭弘之守南陽，條教爲後所述，乃事緒明也。孔融之守北海，文教麗而罕施，乃治體乖也。若諸葛孔明之詳酌，庾稚恭之明斷，幷理得而詞中，教之善也。
《漢書》曰：京兆尹王遵出教令。
《文心雕龍》曰：戒敕爲文，實詔之切者。魏武稱作敕戒，當指事而語，勿得依違，曉治要矣。及晉武敕戒，備告百官，敕都督以兵要，戒州牧以董司，警郡守以恤隱，勒牙門以禦衛，有訓典焉。戒者，慎也。禹稱，戒之用，休，君父至尊，在三同極。漢高之敕太子，東方朔之戒子，亦顧命之作也。及馬援以下，各貽家戒。班姬《女戒》，足稱母師矣。
《太公金匱》曰：武王曰：「五帝之戒，可得聞乎？」太公曰：「黃帝曰：『余君民，上搖搖，恐夕不至朝。』故爲金人，三緘其口。慎言語也。」
《東方生傳》曰：朔戒其子以上容首陽爲拙，〈應劭曰：容身避容也。〉柱下爲工，飽食安步以仕易農，依隱玩世，詭時不逢。
《後漢書》曰：馬援兄子嚴、敦幷喜譏議，而通輕俠客，援在交趾，還書誡之曰：「聞人之過失如聞親名耳，可得聞而口不得言也。好論人長短，妄有善惡者，寧死不願聞子孫有此行也。龍伯高敦厚周慎，謙約節儉，吾愛之重之，願汝曹效之。杜李良豪俠好義，憂人之憂，樂人之樂，有喪致客，數郡畢至，吾愛之重之，不願汝曹效之。效伯高不得，猶爲謹敕士，所謂刻鵠不成尚類鶩者也；效季良不得，陷爲天下輕薄子，所謂畫虎不似反類狗也。」裴松之以爲援此誡可謂切至之至，不刊之訓矣。
杜恕《家事戒》曰：張子台，視之似鄙樸人，然其心中不知天地間何者爲惡，毅然如與陰陽合德。作人如此，富貴禍害何由而生？
陶淵明《道誡》曰：夫天地賦命，有生必有終。自古賢聖誰能獨免？汝輩旣稚小不同，生當思四海皆爲兄弟之義。鮑叔、管仲分財無猜，歸生、伍舉班荊道舊，遂能以此爲成，因喪立功。它人尚爾，況共父之人哉？潁川韓元長，漢末名士，身處卿佐，八十而終，兄弟同居，至於沒齒；濟北汜雉春，晉時操行人也，七世同家，人無怨色。《詩》雲︰「高山仰止，景行行止。」汝其慎哉！
顔延年《廷誥》曰：喜怒者，有性所不能無，常起於褊量而止於弘識。然喜過則不重，怒過則不威。能以恬漠爲體，寬愉爲器，則爲美矣。大喜蕩心，微抑則定，甚怒煩性，稍忍即歇，故動無堡容，舉無失度，則爲善也。欲求子孝，必先爲慈；將責弟悌，務念爲友。雖孝不待慈，而慈能植孝；悌非期友，而友亦立悌。夫和之不備，或應以不和，猶信不足焉，必有不信。儻知恩意相生，情理相出，可使家有參差，人皆由損。枚叔有言：欲人勿聞，莫若勿爲。禦寒莫若重裘，止謗莫若自修。《論語》雲︰「內省不疚，何憂何懼？」
