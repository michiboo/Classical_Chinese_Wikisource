
《說文》曰：岩者，崖也，山邊謂之崖。
《書》曰：高宗夢得說，使百工營求諸野，得諸傅岩。〈孔安國注曰：使百官以所夢之形象經營求之外野，得之於傅岩之溪。〉
《晉書》曰：許詢移居皋屯之岩，常與沙門支遁及謝安石、王羲之等同游往來，今皋屯呼爲許度岩。
《齊書》曰：徐伯珍宅南九里有高山，班固謂之九岩山，後漢龍丘萇隱處也。山多龍鬚檉柏，望之五采，世呼爲婦人岩。
盛弘之《荊州記》曰：平樂縣有山臨水，岩間有兩目如人眼，極大，瞳子白黑分明，名爲目岩。
又曰：始興機山東有兩岩，回向鴟尾，石室數十所，行過者皆聞有金石絲竹之聲。
《南康記》曰：陽道士葬岩室，臨終語弟子等，可送吾屍置彼石室中，巾褐香爐，此外無所須也。葬數年，屍猶儼然，今舟行者過其山渚，長聞香氣，鹹嘆異焉。
《水經注》曰：層山石室中有積書卷帙，而世士罕有達者，因謂之積書岩。《鄱陽記》曰：香岩在貴溪縣東五里，舊名腥腥岩。昔術者許旌陽斬蛟於此岩下，因此名焉。又以板塞岩口尋蛟，潛通洪州橫泉井，每至天景澄霽，見水底板木存焉。後人惡其名，遂改焉。
又曰：弋陽嶺上多密岩，元嘉中有人見其岩內有三鐵鑊，可容百斛，中生蓮花，他日往尋，不知所在。
《說文》曰：穴，土室也。
《易》曰：上古穴居而野處，後世聖人易之以宮室。
《詩》曰：穀則異室，死則同穴。
《禮記月令》曰：季秋之月，蟄蟲在穴內，皆墐其戶。〈墐謂塗閉之也，避殺氣也。〉
《史記》曰：司馬遷登會稽山，探禹穴。
范曄《後漢書》曰：光武郭皇后父昌，生後及子況，況遷大鴻臚，賞賜金錢縑帛豐盛莫比，京師號況家爲金穴。
《山海經》曰：熊山有穴曰熊穴，恆出神人，夏啓而冬閉。是穴若冬啓夏閉，乃必有兵。〈郭璞曰：今鄴西有鼓山，上有石鼓象懸蓍山旁。鳴則有軍事，與此穴殊象而同應。〉
《莊子》曰：越人三世殺其君，王子搜患之，逃于丹穴，越人無君，從之丹穴，王子搜不肯出，越人熏之以艾，承以玉輿。
《淮南子》曰：治鼠穴而壞里閭。
《水經注》曰：昔巴蠻有五姓，未有君長，俱事鬼神，乃共擲劍於石穴，約能中者衆奉以爲君，巴氏子務相乃中之。又各令乘土船，約浮者當以爲君，惟務相獨浮，因共立之，是爲廩君。
又曰：江陵有駕部口，宋文帝車駕發江陵至此，黑龍躍出，負帝乘舟，左右失色，上謂長史王曇首曰：「此乃夏禹所以受天命矣，何德以堪之。」故名穴爲龍穴焉。
又曰：夏平縣有重山，即列山也，山下有一穴，父老相傳是神農所生處也。
又曰：大洪山，岩嶂皆數百許仞，入石門，又得鍾乳穴，穴上有素崖立，非人跡所及，穴中多鍾乳，凝膏下垂，望齊冰雪，微津細液，滴瀝不斷，幽穴潛遠，行者不極。
《風土記》曰：太湖山中有洞穴，傍行地中，無所不通，謂之洞庭。
《續搜神記》曰：長沙醴陵縣有小水，二人乘船取樵，見岸下土穴中水流出，有新斫木片，逐水流，上又深山，有人跡，異之。相謂曰：「可試入水中，看何由爾？」一人便以笠自鄣入穴，穴才容人，行數十步，便開明朗然，不異世上。
《外國圖》曰：風山之首高三百里，春穴方三十里，春風自此出也。
又曰：神丘有火穴，其光照千里，去琅琊三萬里。
《荊州圖記》曰：盧縣有馬穴山，傍有地道，漢時常有百匹馬出其中，形皆小似滇池馬，今遂名其處曰馬穴。
又曰：縣北九十里有趙屬山，傍有石台，高十五丈，廣三丈，有穴深一里，內甚平整虛寂，謂之仙穴。
《錢塘記》曰：靈隱山有石穴，傍入行十數步，有水廣丈餘。昔有人采鍾乳見龍跡，聞穴裏搔搔有聲出。
《宜都記》曰：佷山縣有文石穴，平居無水，有渴者至，請乞輒得水；戲乞則不得。
又曰：自西陵北行三十里，有石穴名馬穴。嘗有白馬出食，人逐之入穴，潛行出漢中，漢中人失馬，亦嘗出此穴，相去數里。
《武昌記》曰：蕪菁山有龍穴，其水深暗，少得入者。人采鍾乳，乘火而入，下有水深數尺，多有蝙蝠來撲火。
《江乘地記》曰：西南二十里木廬山有鍾乳穴。
鄭緝之《東陽記》曰：北山西崖有石床，流水繞灌其側。又有石田如稻田，雲堂裏有洞穴，有人常於此采鍾乳，入十餘日，糧絕而穴不可窮。
王韶之《神境記》曰：滎陽郡有孤山，直長百餘丈，東北有二穴，寥寥然，杳杳然，便是雲霞中館矣。
又曰：滎陽郡北三十里有何家岩，傍有一穴，始入幽狹而甚暗，昔有采鍾乳者至此，見有書三卷，竹一枝。
《潯陽記》曰：赤山下有石穴，有人取鍾乳者，經宿不知所窮，水恆流出，深處浮乃得過，數里，輒見有光明，聞裏有聲若霹靂。此人遽出，竟無以測遠近，有仙鼠撲火。
鄧德明《南康記》曰：西南有通天穴，四壁石色似畫，丈六像下有石床，有石子彈丸，聚有一角。
又曰：平固縣西覆笥下有洞穴，穴口可廣五六尺，高五尺餘。昔有人采鍾乳，入深爲瞑，不得出，遂留住宿，忽聞頭上有篙船之聲。
《北征記》曰：姑熟有井山，有九穴與江通。
《吳郡臨海記》曰：虞縣有穿山，下有洞穴，昔有在海中行者，舉帆從穴中過。
盛弘之《荊州記》曰：宜都佷山縣有山，山有風穴，口大數尺，名爲風井，夏則風出，冬則風入。樵人有冬過者，置笠穴口，風吸之，經月還，涉長陽溪而得其笠，則知溪穴潛通。
《玄中記》曰：蜀郡有青城山，有洞穴分爲三孔，西北通崑崙。
《輿地記》曰：太湖中小山名洞庭，絕石巉岩，本惟松柏，山有三穴；東頭北面一穴，不容人；西頭南面一穴亦然，幷有清泉流出；西北一穴，傴僂才得入。穴外石盤礴，形勢驚人，穴裏如一間堂屋，上高丈餘，恆津潤，四壁石色青白，南壁開處，側肩得入，潛行二道，北通琅琊，東通武縣，西通長沙巴陵湖。吳大帝使人行三十餘里而反，雲上聞有浪聲，有大蝙蝠如鳥，拂殺人火，穴中高處，火照不見。穴有鵝管鍾乳，冰寒可得入，春夏不可入。
《郡國志》曰：虔州歸義山，夢水出焉，有石室金色，號爲金穴，室內常有金鼠出入。
又曰：瓜州常樂縣有風穴，恆以大石棧之，若開，暴起風連日。
又曰：循州有龍穴，潛通于海，傍於洞庭。《吳都賦》云：「目龍川而帶坰。」是此也。
又曰：虢州揚震宅西有龍望原，南崖有太尉公藏書穴，太元初，人入穴見古書二十餘卷焉。
《會稽記》曰：郡有禹穴，案《漢書司馬遷傳》云：「上會稽，探禹穴。」又有禹井。
《揚都賦》云：入洞穴，出蒼梧。注云：在零陵，言人從禹穴入，至蒼梧出也
《周地圖記》曰：順政郡丙穴，以其口向，因以爲名。沮水經穴間而過，或謂之大丙水，每春三月上旬，復有魚長八九尺，或二三日聯綿從穴出躍，相傳名爲嘉魚，即左太沖《蜀都賦》所謂「嘉魚出於丙穴」是也。
《武陵記》曰：鹿山有穴，昔宋元嘉初，武陵溪蠻入射鹿，逐入一石穴，穴才可容人，蠻人入穴，見有梯在其傍，因上梯，豁然開朗，桑果靄然，行人翱翔，不似戎境。此蠻乃批樹記之，其後尋之，莫知其所處。
《說文》曰：泉通川曰谷。
《易》曰：入於幽谷，三歲不覿，凶。
《詩》曰：葛之覃兮，施於中谷，惟葉萋萋。
又曰：惴惴小心，如臨於谷。
又曰：伐木丁丁，鳥鳴嚶嚶。出自幽谷，遷於喬木。
又曰：皎皎白駒，在彼空谷。
《左傳》曰：莫敖縊於荒谷。〈盛弘之《荊州記》曰：今竹林是也。〉
《爾雅》曰：水注溪曰谷。
《蜀志》曰：谷口，今之斜谷是也。
《唐書》曰：王龜，字大年，性簡淡蕭灑，不樂仕進，少以詩酒琴書自適，不從科試。京城光福裏起第，兄弟同居，斯爲宏敞。龜意在人外，倦接朋游，乃於永達裏園林深僻處創書齋，吟嘯其間，目爲半隱亭。及侍父起在河中，於中條山谷中起草堂，與山人道士游，朔望一還府第，後人目爲郎君谷。
《老子》曰：谷得一以盈，谷無有盈將恐竭。
又曰：江海能爲百穀王者，以其善下之也，故能爲百穀王。
又曰：知其辱，爲天下谷。
《桓子》曰：昔齊桓公入谷，問父老曰：「此何穀？」答曰：「謂臣愚，名爲愚公谷。」
《風俗通》曰：南陽酈縣有甘泉谷，水甘美，雲其山上有菊花，水從山中流下得其滋液，谷中三十餘家，不復穿井，仰飲此水，上壽者一百二十，中者百餘歲。
《漢武故事》曰：上微行，至於柏谷，宿於逆旅。
劉向《別錄》曰：方士傳言，鄒衍在燕，有谷，地美而寒，不生五穀，鄒子居之，吹律而溫氣至，而生黍谷。今名黍谷。
《博物志》曰：夏桀之時，爲長宮於深谷之中，三旬不出，大風揚沙，一夕填此宮谷也。
虞喜《安天論》曰：日月行于飛谷，謂地中也，不聞列星復流於地；且谷有水，體日爲火精，水火不共器，得無傷日之明乎？
《水經注》曰：令居庸縣西北，塞外瓦街谷，水文成龍，試擾破之，隨手成龍，畜將飲，皆畏而走。
又曰：敦煌西有馬蹄谷，漢武帝聞大宛有天馬，遣李廣利伐而得之，甚以爲奇，故賦《天馬之歌》。
《秦州記》曰：古有神婦，負土欲塞谷，繩絕墜負押木，因成二樹，其大數圍。
《尋陽記》曰：廬山西南有康王谷，又北嶺有劉成谷，天欲雨，輒聞鼓角簫笳之聲。
戴延之《西京記》曰：梓澤去洛城六十里，澤在金谷之中，朝賢所集賦詩，是石崇所居。
《郡國志》曰：武都沮水之西有角弩谷，即蜀將薑維剿五部溪羌之所。
又曰：王喬谷，俗謂太公谷，即王喬所隱處，谷有喬堂，歲常祀之。
《雲陽記》曰：龍谷水出雲陽宮東南。
又有鄭泉，雲漢時鄭樸，字子真，隱於谷中，不屈其志，耕於岩石之下，名震京師，時人亦因子真所居以爲名也。又有冶谷，《封禪書》所謂穀口是也。去雲陽宮八十里，出鐵，冶鑄之所，因以爲名。入穀便流潦沸騰，飛泉激兩岸，峭壁孤竪，盤橫枕穀口，凜然凝沍，常如八九月中，朱明盛暑，當晝暫暄，涼秋曉候，縕袍不暖，所謂寒門也。
又曰：入冶谷二十里，有百里槐樹，樹北有泉，名曰金泉。按此樹猶存金泉西南百步谷中，今有毛原監也。
《十道志》曰：大谷在鞏縣東五里。
張衡《東京賦》曰：孟津達其後，大穀通其前。陳思王《洛神賦》曰：經過大谷。潘岳《閑居賦》曰：張公大穀之梨。皆謂此也。
《廣州記》曰：有五嶺，大庾、始安、臨賀、桂陽、揭陽是也。
《南康記》曰：秦始皇略定揚越，謫戍五方，南守五嶺：第一塞上嶺，即南康大庾嶺是；第二騎田嶺，今桂陽郡臘嶺是；第三都龐嶺，今江華郡永明嶺是；第四甿渚嶺，亦江華郡白芒嶺是；第五越城嶺，即零陵郡南臨源嶺是也。
《談藪》曰：光州西北有一嶺高峻，北臨滄江，齊尚書郎崔挺遷光州，於嶺上欲立觀宇，故老雲，北嶺秋夏之際常有暴風迅雨，岩石盡落，相傳雲是龍道，不可久立。挺曰：「人神相去何遠之有，虬龍恍忽，豈惟一路乎？」遂營之。數年果無風雨之患。挺還歸，尋爲雷風所毀，後不能立。
《吳地誌》云：南野縣有大庾嶺，通廣州。
《晉太康地誌》曰：嶺峻阻，螺轉上，逾九磴，二里至頂，下七里，平行十里至亭，一名橫亭，一名塞上嶺。
《建安記》曰：建安縣有禱嶺，與泉州分界，言嶺高，禱而方過。又有飛猿嶺，喬木造天，猿猱之所飛走，故曰飛猿嶺。
《歙州圖經》曰：海寧有容嶺，有木石糖，出空樹石罅中，百姓每采之。
又曰：黝縣有墨嶺，上有石如墨色軟膩，士人取以爲墨。
又曰：婺源有甘子嶺，此地本無甘樹，惟此忽有一株，因以爲名。
《輿地誌》曰：東陽畢嶺之下有錢嶺，往往人於此嶺下獲大錢，俗謂之錢嶺。
又曰：贊皇縣有孔子嶺，上有石堂寬博，其石相拒若楹柱，有一石人，象執卷之狀。
雷次宗《豫章記》曰：西山中峰最高頂名鶴嶺，即子喬控鶴經過之所，壇在鶴嶺之側。雲景鮮美，草木秀潤，異於它山。山側有土，名控鶴鄉。
