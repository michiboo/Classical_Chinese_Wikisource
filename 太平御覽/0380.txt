
《唐書》曰：張知謇，蒲州河東人，徙家於歧。少與兄知立、知晦、弟知然勵志讀書，皆明經擢第，儀質瑰偉，眉目疏朗，曉立理文而清介自守，故公卿爭進之。
又曰：崔湜，美姿儀，有才名，弟液、滌及從兄蒞幷有文翰，居清要。每宴私之際，自比東晉王導、謝安之家。謂人曰：「吾之門及出身，歷官未嘗不爲第一，丈夫當先據要路以制人，豈能默默受制於人。」液尤善五言，湜嘆曰：「海子，我家之神龜也。」海子，即液小名，官至殿中侍御史。
又曰：盧承慶美風儀，博學有才幹。貞觀初，爲秦州都督府戶曹參軍，因奏河西軍事，太宗奇其明辯，擢拜考功員外郎，遷民部侍郎。太宗嘗問歷代戶口數，承慶敘夏商後迄於周隋，皆有依據。上嗟賞之，令兼檢校兵部侍郎，知五品選事。
《莊子》曰：盜跖謂孔子曰：「長大美好，人見而悅者，此吾父母遺德，丘雖不吾譽，吾不自知耶！」
《傅玄子》曰：蒯躬字叔孝，性方嚴，有容儀，人望而畏之。有過其門者，皆整衣改容。
《郭子》曰：潘安仁、夏侯湛幷有美容貌，常同行，人謂之連璧。
又曰：謝哲字潁豫，陳郡人也。美風儀，舉止蘊藉，而襟情豁然，爲士君子所重。
《郭林宗別傳》曰：林宗游洛陽，見河南尹李膺，膺大奇之，於是名震京師。復歸鄉里，衣冠諸儒送至河上，車數千兩。林宗惟與膺同舟而濟，衆賓望之，以爲神仙焉。
晉《謝安別傳》曰：王珣以疾辭職，歲餘卒，桓玄與會稽王導子書曰：「珣神情朗悟，經史明徹，風流之美，公私所寄，忽爾喪失，嘆悼之深，豈但風流相悼而已。」
《荀氏家傳》曰：荀悅字仲豫。儉之子。儉早卒，悅年十二能說《春秋》。家貧無書，每之人間所見篇讀，一覽多能誦記，性靜，美姿容。
又曰：荀羨字令則，七歲隨父在石頭。蘇峻愛其姿神，數喚之。年十五，擬國婚之選，不欲連姻帝室，乃遁長沙。監司追尋，不得已，遂尚潯陽公主。風氣英秀，明鬚眉，俯仰眄睞，容止可則。
皇甫謚《逸士傳》曰：或問許子將：「荀靖與荀爽孰賢？」子將曰：「二人皆玉也，慈明外朗，叔慈內潤。」
《何晏別傳》曰：何晏，南陽人，大將軍進之孫。遇害，魏武納晏母，晏小，養於魏宮，至七八歲，惠心天悟，形貌絕美。武帝欲以爲子，每扶將游觀，令與諸子長幼相次。晏微覺之，坐則專席，止則獨立，或問其故，答曰：「禮，異姓不相貫。」
《管輅別傳》曰：諸葛原與管輅別，戒以二事，言：「卿樂酒，量溫克，然不可保，寧當節之。即卿有水鑒之才，所見者妙，仰觀如神，禍如膏火，不可不慎也。
《吳地記》曰：陸閎字子春，暢子也。姿容如玉，威儀秀異。光武升台而見，偉之，笑曰：「南方故多佳人。」
《三國典略》曰：李繪儀貌端偉，神情朗俊。舅河間邢晏每與之言，嘆其高遠，稱之曰：「若披煙霧，如對珠玉，宅相之奇，良在此甥。」文襄嗣業晉代，山東諸郡其特降書徵者，惟繪、清河太守辛術二人而已。
又曰：梁楊白花，字長茂，武都仇池人，大眼之子也。少有勇力，容貌瑰偉。
又曰：山公目嵇叔夜之爲人也，岩岩若孤松之獨立。
又曰：嵇叔夜之爲人，其醉也隗峨，如玉山之將頽。
又曰：衛玠從豫章下，人久聞其姿，觀者如堵，玠先有羸疾，發遂死，時人謂看殺衛玠。
又曰：人嘆王恭形茂者，濯濯如春月柳。
又曰：王右軍見杜洪理，嘆曰：「膚如凝脂，眼如點漆，此神仙中人也。」
又曰：裴叔則有俊彩容儀，脫冠、粗服、亂頭皆好。有人見之，曰：「裴叔則如玉山行，光映照人也。」
又曰：時人目李宣國如玉山之將摧。
又曰：衛伯玉爲尚書令，見樂廣與朝中名士談義，奇之曰：「自昔諸子弟造之曰：此人水鑒也，瑩然若披雲霧而睹青天。」
又曰：撫軍問孫興公：「劉真長何如？」曰：「橇膨令淑。」「王仲祖何如？」曰：「溫潤怡和。」
又曰：范豫章謂王荊州〈范寧王悅。〉曰：「卿風流俊望，真後來之秀。」王曰：「不有此舅，焉有此甥。」〈王氏譜曰：坦之娶陽範。註：女寧姉，姉生悅。〉
又曰：庾子嵩目和嶠，森森如千丈之松，雖磊砢有節目，施之大廈，有棟梁之用也。
楊松玠《談藪》曰：張緒字思曼，少而閑雅，風流吐納，觀者忘疲。永明主見靈和殿前，柳條嫩弱，披靡可愛，嗟賞曰：「此楊列掮流可愛，似張緒少年。」
宋玉《風賦》曰：楚襄王時，宋玉休歸，唐勒讒之於王。王謂玉曰：「體貌容冶，口多微辭，不亦薄乎？」玉謂王曰：「身體容冶，受之二親；口多微辭，聞之聖人。」
陳沈炯《長安少年行》曰：長安美少年，驄馬鐵連錢。陳王裝瑙勒，晉帝鑄金鞭，步搖如飛燕，劍鍔似舒蓮。去來新市北，遨遊大道邊。
《周易》曰：冶容誨淫。
《毛詩》曰：窈窕淑女，君子好逑。
又曰：靜女其姝，俟我於城隅。匪女之爲美，美人之貽。〈姝，美色也。〉
又曰：雲誰之思，美孟姜矣。
又曰：彼美孟姜，詢美且都。有女同行，顔如舜英。〈舜英，不槿也。〉
又曰：野有蔓草，零露Ж兮。有美一人，清揚婉兮。
又曰：齊侯之子，衛侯之妻。東宮之妹，邢侯之姨，譚公惟私，手如柔荑，膚如凝脂。領如蝤蠐，齒如瓠犀。秦首蛾眉，巧笑倩兮，美目眄兮。
又曰：彼美淑姬，可以晤歌。
又曰：有女如玉。
又曰：有女如雲。
又曰：孌彼諸姬。〈孌，好貌。〉
《左傳》曰：叔向欲娶申公巫臣氏，其母曰：「吾聞甚美必有甚惡，而天鍾美於是，將必是以有敗也。昔有仍氏生女，鬒黑而甚美，光可以鑒，名曰玄妻。樂正後夔娶之，生伯封，〈古諸侯，髮美曰鬒。〉實有豕心。夔舜典樂夫有尤物，〈尤，異也。〉足以移人。苟非德義，必有禍。」
又曰：宋華父督見孔父之妻於路，目逆而送之，曰：「美而艶。」〈色美曰艶。〉
又曰：衛侯自城上見巳氏之妻髮美，使髡之，以爲呂姜髢。
又曰：鄭有徐吾犯之妹甚美，公孫楚與公孫黑爭聘之。
《公羊傳》曰：驪姬者，國色也。〈其顔色，一國之選。〉
又曰：邾婁顔夫人者，嫗盈女，國色也。
《爾雅》曰：美女爲媛。
《國語》曰：恭王游於涇上，密康公從，三女奔之，其母曰：「必致之於王。夫獸三爲羣，人三爲衆，女三爲燦。今以美物歸汝，而何德以堪之。」康公弗獻，一年，王滅密。〈賈逵注曰：燦，美也。〉
《戰國策》曰：晉文公得南威，三日不朝，遂推南威而遠之，曰：「後代必有以色亡國者。」
又曰：陰姬與江姬爭爲後，司馬喜爲陰姬，乃謂趙王曰：「臣聞趙，佳麗之所出也。今至境，入都邑，殊無美者，臣未嘗見人如中山陰姬者。其眉目准額權衡偃月，乃帝王之後，非諸侯姬也。」趙王大悅，欲請之，司馬喜歸謂中山君曰：「趙王非賢主也，乃欲請陰姬。王宜立以爲後，以絕趙王之意。」中山君遂立爲後。
又曰：張儀之楚，見楚王曰：「彼周、鄭之女，粉白黛黑，立於衢閭之間，非知而見之者，以爲神。」王曰：「楚，僻陋之國，寡人未見中國之女如此之美！」乃資以珠玉使行。後鄭袖聞之，大恐。令人謂張子曰：「聞君將之晉，有千金斤，請供芻秣。」張子請王觴之。王召鄭袖而觴之。張子再拜曰：「儀有死罪。儀行天地遍矣，未嘗見人如此之美也！而儀言得美人，是欺王也。」王曰：「吾固知天下無若是兩人矣。」
《史記》曰：紂囚西伯，而閎夭之徒以有莘氏美女獻紂，紂大悅，乃放西伯。
又曰：漢武帝時，尹夫人與邢夫人同時幸，武帝有詔不得相見。尹夫人自請武帝，願見邢夫人，帝令他夫人飾，從者數十人來前。尹夫人見之，曰：「非邢夫人。」帝曰：「何以知之？」對曰：「觀其體貌形狀，不足以當人主。」有詔邢夫人。邢夫人故衣獨身來，尹夫人望見，曰：「真是矣。」於是乃低頭而泣，自痛其不如也。諺曰：「美女入室，惡女之仇。」
《漢書》曰：孝武李夫人，本以倡進。初，夫人兄延年性知音律，善歌舞，侍上，起舞歌曰：「北方有佳人，絕世而獨立。一顧傾人城，再顧傾人國。寧不知傾城與傾國，佳人不可得。」上嘆息曰：「善！世豈有此人乎？」平陽主因言延年有女弟。上乃召見之，實妙麗善舞。李夫人少而早卒，上憐湣焉。圖畫其形於甘泉宮。
華嶠《後漢書》曰：梁冀妻孫壽，色美而善爲妖態，作愁眉、啼妝、墮馬髻、折腰步、齲齒笑以爲媚惑。
《東觀漢記》曰：趙喜與友人韓仲伯欲出武關，仲伯以其婦有色，恐有強暴者，而已受其害，欲棄之。喜責怒仲伯，以泥塗其婦面，載以鹿車，身自推，每逢賊，輒爲求哀。言其病，遂脫。
又曰：初，光武聞陰麗華美，心悅，嘆曰：「娶妻當得陰麗華。」後爲皇后。
《漢武故事》曰：又起明光宮，發燕趙美女二千人以充之，率取十五以上二十以下，年滿四十者出嫁。凡諸宮美人可七八千，帝從行郡國，載之後車，與上同輦者十六人，員數恆使滿，皆自然美麗，不使粉白黛黑，侍衣軒者亦如之。
《魏略》曰：初，袁紹子熙納甄后，熙出奔幽州，後留侍姑。及鄴破，紹妻及後坐堂皇上。紹妻自摶。文帝語：「袁夫人云何如此？令新婦舉頭！」姑乃捧後令仰，帝就視，見其顔色非凡，稱嘆之。太祖爲迎也。
《吳志》曰：周瑜從孫策攻皖城，得喬公兩女，國色也。策自納大喬，瑜納小喬。
又曰：孫權步夫人以美麗得幸，寵冠後庭。
王隱《晉書》曰：阮籍鄰家處女有才色，籍不與親，生不相知。未嫁而死，籍往哭，盡哀乃去。
《晉陽春秋》曰：荀燦字奉倩，常曰：「婦人者，才知不足論，自宜以色爲主。」璽騎將軍曹洪女，有美色，燦於是聘焉，容服帷帳甚麗，專房宴寢。歷數年後，婦偶病亡。未殯，傅嘏往唁，燦不哭，神傷曰：「佳人難再得。」痛悼不已，歲餘亦亡。
鄧粲《晉記》曰：杜韜至長沙，掠前始興太守尹虞二女，皆國色也。將妻之，曰：「我父二千石，終不爲賊作婦。」遂自殺焉。
又曰：謝鯤鄰家有美女，鯤挑之，女織梭投之，折其兩齒。
干寶《晉紀》曰：石崇有妓曰綠珠，美如玉，善舞。孫秀使人求焉，崇方登涼觀，臨清水，婦人侍側。使者以告崇，崇盡出婦妾數十人以示之，皆蘊蘭麝而披羅縠，使者曰：「君侯服御麗矣，然本受命，旨索綠珠。」崇勃然曰：「綠珠，吾所愛，不可得也。」使者曰：「願加三思。」崇曰：「不然。」使者還以告，故秀勸趙王倫殺之。
崔鴻《十六國春秋·前趙錄》曰：劉聰使大鴻臚李恆聘太保劉商女，謂恆曰：「此女輩皆姿色超世，且太保於朕，實自不同。」恆曰：「太保裔自有周，與聖源實別。」聰大悅，賜金六十斤。
又曰：崔鴻《後趙·石虎》：鄭後名櫻桃，晉冗從僕射鄭世達家妓也。在中猥妓中，虎數嘆其貌於太妃，太妃給之。
又曰：前秦初，苻堅滅燕，慕容沖妹年十四，有殊色，堅納之。
車頻《秦書》曰：苻堅時，新羅獻美女，國在百濟國東。
《三十國春秋》曰：後涼呂超殺其君纂，後楊氏國色，超將妻焉。謂其父桓曰：「後若自殺，禍必及宗。」桓以此言告後，後曰：「大人本賣女與氐羌，以圖富貴，一之以甚，其可再乎？」桓不能強，乃自殺。
《唐書》曰：喬知之尤稱俊才，所作篇詠，時人多諷誦之，則天時累除右補闕，遷左司郎中。知之有侍婢，曰窈窕娘，美麗善歌舞，爲武承嗣所奪。知之怨惜，因作《綠珠篇》以送與婢。婢感憤自殺。承嗣大怒，因諷酷吏羅織，知之下獄死。
《南史·恩幸傳》曰：阮佃夫見廬江何恢有妓張耀華美。爲廣州刺史，將發，要佃夫飲，設樂，見張氏悅之，頻求此人。恢曰：「不可。」佃夫拂衣出戶，曰：「惜指失掌邪！」遂諷有司，以公事彈恢。
