
《釋名》曰：斬，暫也。暫加兵即斷也。
《周書》曰：武王使尚父以士卒馳，商師大崩，商辛乃內登於鹿台之上自燔，王崩於火。武王先入，乃射三發，而後下車，擊之以輕呂，〈劍名也。〉斬之黃鉞，懸諸大白旗。乃適二女之所，射之三發，擊之以輕呂，斬之以玄鉞，懸諸小白旗。
《左傳·成上》曰：韓獻子將斬人，卻獻子馳將救之，至則旣斬之矣。卻子使速以徇，告其僕曰：吾以分謗也。
《家語》曰：郟谷之會，齊侯奏宮中之樂，俳優侏儒戲於公前。孔子趨進，曆階而上，不盡一等，曰：「匹夫而熒侮諸侯者，罪應誅，請有司速加法焉。」於是斬侏儒，手足異處。齊侯懼，有慚色。
《史記》曰：韓信亡楚歸漢，未知名，爲連敖坐法當斬。其輩十三人已斬，次當至信，信乃仰視，適見滕公，曰：「上不欲就天下乎，何爲斬壯士？」滕公奇其言，壯其貌，釋而不斬。與語，大悅之。
又曰：張蒼坐法當斬，解衣，身長，肥白如瓠。時王陵見而怪其美，乃言沛公，救勿斬。
《漢書》曰：王欣，濟南人。以郡縣吏積功，稍遷爲被〈音罷〉陽令。武帝末，軍旅數發，郡國盜賊群起。綉衣御史暴勝之逐捕盜賊，以軍興從事，誅二千石以下。勝之過被陽，欲斬欣。欣解衣伏鑕，仰天言曰：「使君專煞生之柄，威震郡國，今復斬一欣，不足以增威。不如時有所寬，以明恩貸，令盡死力。」勝之壯其言，貰不誅，因與相結厚也。
《東觀漢記》曰：任光字伯卿，初爲鄉嗇夫。漢兵攻宛，軍人見光冠服鮮明，令解衣，將斬而奪之。會光祿勛劉賜適至，視光容貌長者，乃救全之。
《後漢書》曰：趙王在長安，爲赤眉所得，赤眉欲斬之。白馬從事見趙王儀狀鬚眉美好絕衆，護而活之。
又曰：獻帝疾愈，大會未央殿。董卓朝服升車，而馬驚墜泥，還入更衣，其少妻止之，卓不從，遂行。乃陳兵夾道自壘及宮，左騎右步屯衛周匝，令呂布前後。王允乃與士孫瑞密表其事，使瑞自書詔以授布，令騎都尉李肅與同心勇士七十餘人，僞著衛士服於北掖門內以待卓。卓將至，馬驚不行，怪懼欲還。呂布勸令進，遂入門。肅以戟刺之，卓衣甲不入，傷臂墜車，顧大呼曰：「呂布何在？」布曰：「有詔討賊臣。」卓大駡曰：「庸狗敢如是耶！」布應聲持矛刺卓，趣兵斬之。主簿田儀及卓倉頭前赴其屍，布又煞之。馳賫赦書，以令宮陛內外，士卒皆稱萬歲。
《魏略》曰：京兆鮑出，字文才。值世饑餓，出覓食。後啖人賊以繩貫其母手掌驅去，出走追斬賊，得其母還。
《魏志》曰：于禁字文則。昌狶叛，太祖遣禁征之。禁急進攻，狶與禁有舊，詣禁降。諸將皆以爲狶已降，當送太祖也，禁曰：「諸君不知，公常令先圍而後降者不赦。夫奉法行令，事上之節也。狶雖舊交，禁可失節乎？」自臨與狶訣，霣涕而斬之。郡中震慄，無求不獲。
又曰：夏侯玄雅量弘濟，臨斬東市，顔色不變，舉動自若。
又曰：鄧艾父子旣囚，鍾會至成都，先送艾然後作亂。會己死，本營將士追艾檻車迎還。衛瓘遣田續等討艾，遇於綿竹西，斬之。
《蜀志》曰：魏延夢頭上生角，以問占夢趙直。直詐延曰：「夫麟有角而不用，此不戰而賊欲自破之象也。」退而告人曰：「角之爲字，刀下用也。頭上用刀，其凶甚矣。」後爲馬岱所斬。
又曰：劉璋敕關戍諸將文書勿復通先主。先主大怒，召璋白水軍督陽琛，責以無禮，斬之。
又曰：張松書與先主及法正曰：「今日大事垂可立功，如何釋此去乎？」松兄廣漢太守肅懼禍，退以白璋，發其謀。於是璋收斬松。
《晉書》曰：楚王瑋旣誅汝南王亮、衛瓘，尋又詔解嚴雲「瑋矯詔」，解嚴斬刑。瑋臨死，出其懷中青紙詔，以示監刑尚書劉頌，流涕言：「此詔書也，奉此而行，謂爲社稷。今更爲罪，托體先帝，授枉如此，幸見申列。」頌亦欷，不能仰視。
又曰：荀晞字道將，河南山陽人。爲兗州刺史，斷決如流，人不敢欺。以從母子爲都護，犯法，晞斬之。旣而素服哭曰：「煞汝者，兗州刺史。哭弟者，荀道將。」以嚴刻斬戮，號曰屠伯。後爲石勒所煞。
又曰：石閔仕僞趙，石鑒爲侍中、錄尚書事。鑒使石苞夜誅閔，不克，反爲閔攻煞。鑒苞等煞胡人，胡人斬關逾城，不可勝數。閔知胡人不爲己用，頒令下每人斬一胡，文官賜爵一級，武官立拜牙門。於時，一日之中，斬胡萬人。於是鼻高多須濫死者甚衆，胡人死至二十餘萬。
又曰：皇甫謐字子方，少遵父操。永嘉中，博士徵不起，避亂荊州，閉門居，未嘗入城府。蠶而後衣，耕而後食。南土人士咸尊敬之，刺史陶侃禮之甚厚。王敦弟王廙代侃，廙至荊州，大失物情，百姓叛，廙大行誅戮立威，以方回爲侃所禮，責其不來詣己，乃收而斬焉。荊土華夷莫不流涕。
《三十國春秋》曰：丙寅，丞相府斬督運令史淳于伯於建康，於是以刀拭柱，血逆流上二丈三尺，下四尺五寸，其直如弦。
《後魏書》曰：段輝從世祖至長安，有人告輝欲南奔。世祖問曰：「何以知之？」告者曰：「輝置金於馬韉中，不欲逃走，何由爾也？」世祖密遣視之，果如告者之言。斬之於市。
《齊書》曰：庾弘遠字士操，清實有士譽，仕齊爲江州長史。刺史陳顯達舉兵敗，斬於朱雀航，將刑，索帽著之，曰：「子路結纓，吾不可以不冠而死。」
又曰：陳顯達起兵，官軍繼至。顯達不能抗，退走至西州，爲趙譚注槊刺落馬，斬之於籬側，血涌湔籬，似淳于伯之被刑也。
崔鴻《前趙錄》曰：卜栩隱於龍門山，嘗與郭璞論《易》，栩曰：「吾大厄在四十一，亦未見子之令終。」璞曰：「戮吾禍在江南，不在此也。」鎮北靳沖攻太原不克，歸罪於栩，輒斬之。劉聰大怒曰：「此人朕所不得加刑，沖何人哉！」遣御史丞誥衍持節斬沖也。
《隋書》曰：刑部侍郎辛亶嘗衣緋禈，俗雲利於官。上以爲厭蠱，將斬之。蘇綽曰：「據法不當死，臣不敢奉詔。」上怒甚，謂綽曰：「卿惜辛亶而不自惜也。」命左僕射高熲將綽斬之，綽曰：「陛下寧可煞臣，不得煞辛亶。」至朝堂，解衣當斬，上使人謂綽曰：「竟何如？」對曰：「執法一心，不敢惜死。」上拂衣而入，良久，乃釋之。明日謝綽，勞勉之，賜物三百段。
《漢新事》曰：奉車都尉竇固徵匈奴，騎都尉秦彭副。固令彭別屯，彭擅斬軍司馬。固奏秦彭不由督率賊煞人。公卿議，皆以爲固議是。公府掾郭躬以爲彭得專斬人。上曰：「軍正校尉一統督，何以得專煞？」躬對曰：「一統將者，謂在部曲也。今彭別將兵，軍事至急，勢不得關督將。」有詔躬上殿，令尚書令與公卿雜難躬曰：「督將授斧鉞稱令，故得擅行法，都尉別得行軍法，何以明之？」躬對曰：「軍正校尉別將兵，假斧鉞即得專軍法。」難者曰：「今不假，故不得擅煞。」躬曰：「漢制：假戟以當斧鉞。」議者皆屈，上從之。
《晉朝雜事》曰：夜遣通事令史張林、黃門令史駱休開神虎門，迎故太傅趙王至太極前，召收中書監張華、侍中朝訁必、尚書斐、解結，侍郎杜斌等，斬之於東鍾下。華等大呼，自稱忠臣。張林詰之曰：「公等知太子無罪，何不諫？諫若不從，何不去也？」遂斬之。
《華陽國志》曰：王自成都帥水陸軍及梁州，又率七萬人伐吳。臨發，斬牙門將李延。延，所愛將也，以爭騎斬之，衆莫不肅。
《商君書》曰：晉文公將欲明刑以親百姓，顛頡後至，吏請其罪。君曰：「用事焉。」吏遂繼顛頡之首以徇。晉國之士皆懼。曰：「顛頡之有寵，斬以徇，而況我乎！」
《韓子》曰：禹遇諸侯會稽之上，防風後至，禹斬之。
王韶《孝子傳》曰：周青，東郡人也。母患積年，青扶侍左右，五體羸瘦。村里乃斂錢營助湯藥，母痊，許嫁同郡周小君。小君疾，未獲成禮，乃求見青，屬累父母，青許之。俄而命終，青供養爲務。十年中，翁姑感之，勸令更嫁，青誓以匪石。翁姑幷自煞，女姑告青害煞收考，遂以誣款，七月刑青於市。青謂監煞者曰：「乞樹長竿系白幡，青若煞翁姑，血入泉；不煞，血上天。」旣斬，血乃緣竿上天。
《傳》曰：叔孫昭子煞竪牛，投其首於寧風棘上。
《漢書》曰：三族：令先黥劓，斬左右趾，梟首菹其骨，謂之具五刑。
又曰：漢王病癒，西入關，至櫟陽，存問父老，梟故塞王欣頭櫟陽市。
又《五行志》曰：江充掘巫蠱太子宮，太子乃斬充，舉兵與丞相劉屈厘戰，太子敗走，自煞。明年，屈厘復坐祝詛腰斬，妻子梟首。
《續漢書》曰：張濟爲河南令，中常侍段珪奴乘犢車於道，濟即收捕梟首，懸屍珪門也。
《後魏書》曰：宋鴻貴爲定州北平府參軍，送戍兵於荊州，坐取兵絹四百匹。兵欲告之，乃斬兵十人。又疏凡不達律令，見律有梟首之非，乃生斷兵手，以水洗，然後斬決。尋仔攖法，時人哀兵之苦，嘆鴻貴之硬蘙。
《廷尉決事》曰：河內太守上民張太有狂病。病發，煞母弟，應梟首。遇赦，議不當除之，梟首如故。
《禮》曰：刑人於市，與衆棄之。
《史記》曰：秦皇平六國，制天下藏詩、書及偶語棄市。
《漢書》曰：中元二年，改磔曰棄市。〈應劭曰：先諸死刑皆死之市，令改曰：棄市，自非妖道，不復磔也。〉
又曰：竇嬰矯先帝詔，當棄市。嬰陽病痱，不食慾死。或聞上尾煞嬰，復食治病。
《晉書》曰：范堅遷尚書右丞。時廷尉奏殿中吏劭廣盜官幔二張，合布三十匹，有司正刑棄市。廣二子，宗年十三，雲年十一，操黃幡撾登聞鼓，乞恩辭，求自沒爲奚官奴，以贖父命。尚書朱映議，以爲天下之人無子者少，事遂行，便成永制。堅亦同映議。
又曰：咸和二年，句容令孔恢罪棄市，詔曰：「恢自陷刑網，罪當大辟。但以其父年老而有一子，以爲惻然，可特原之。」
《隋書》曰：文帝意每尚慘急，奸回不止，京市白日公行掣盜，人間強盜亦往往而有。帝患之，問群臣斷禁之法。楊素等未及言，帝曰：「朕知之矣。」詔有人能糾告者，沒賊家産業以賞糾人。時月之間，內外寧息。其後無賴之徒，候富人子弟出路者而故遺物於其前，偶拾取則擒以送官而取其賞，大抵被陷者甚衆。帝知，乃命盜一錢已上皆棄市。行旅皆晏起早宿，天下懍懍焉。
《釋名》曰：獄死曰考竟。考竟者，考得其情，竟其命於獄也。
《後漢書》曰：陽嘉三年春，詔以久旱，京師諸獄無輕重，皆且勿考竟。須得澍雨。
又曰：丹陽方儲明風角，爲洛陽令。功曹是竇憲客，客爲憲所風，夜煞人，斷頭著奩中，置廄門下，欲令儲去官。儲摩死者耳連，問誰所煞。有頃，曰：「死人言爲功曹所煞。」收功曹考竟。
又曰：向相字甫興，性卓詭不倫，狀如學道，又似狂生。張角起，相不欲國家興兵，便遣將河上北向讀《孝經》。賊自滅。張讓讒栩與角同心，收送黃門北寺獄考竟之。
又曰：董卓被誅，蔡邕在司徒王允坐，殊不意言之而嘆，有動於色。允勃然叱之曰：「董卓，國之大賊，幾傾漢室。君爲王臣，所宜同忿，而懷其私遇，以忘大節。今天誅有罪，而反相傷痛，豈不與爲逆哉！」即收付廷尉，考竟其罪。邕陳辭謝，乞黔首刖足繼成漢史，士大夫多矜救之，不能得。太尉馬日磾馳往，謂允曰：「伯喈曠世逸才，多識漢事，當續成史，爲一代典。且忠孝素著而所坐無名之誅，無乃失名望乎？」允曰：「昔武帝不煞司馬遷，使作謗書流於後世。方今國祚中衰，不可令佞臣執筆在幼主左右。旣尾嫳聖德，復使吾黨蒙其訕議。」日磾退而告人曰：「王公其不長世乎？善人國之紀，製作國之典，滅紀廢典，其能久乎？」邕遂死獄中。
《晉書》曰：王豹上書勸齊王冏與成都王穎如分陝之利。會長沙王乂至，於冏案上見豹箋，謂冏曰：「小子離間骨肉，何不銅駝下打煞？」冏旣不能嘉豹之策，遂納乂言，乃奏爲臣不忠、不順、不義，輒都街考競，以明邪正。豹將死，曰：「懸吾頭大司馬門，見兵之攻齊也。」衆庶冤之。俄而冏敗。
《三國典略》曰：齊兗州刺史武城縣公崔陵恃預舊恩，頗自矜縱。寵妾馮氏假其威刑，恣情取納，風政不立。爲御史所劾，召收系廷尉考競，遂死獄中。
