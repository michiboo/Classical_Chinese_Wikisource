
《尚書·禹貢》曰：濟、河惟兗州，厥貢漆、絲。海、岱惟青州，厥篚檿、絲。〈檿，桑，絲中琴瑟弦。〉
《周禮·天官下·典絲》曰：典絲，掌絲入，而辨其物，以其賈揭之。掌其藏與其出，以待興功之時。頒絲於外內，皆以物受之。凡上之賜予，亦如之。
又《冬官·考工記》曰：㡛氏，湅絲，以{氵兊}水漚其絲，七日，去地尺暴之。〈故書「{氵兊}」作「湄」。鄭司農云：湄水，溫水也。玄謂：{氵兊}水，以灰所湅水也。漚，漸也。楚人曰漚，齊人曰涹。〉晝暴諸日，夜宿諸井，七日十夜，是謂水湅。
《禮記·月令》曰：季春之月，蠶事既登，分繭稱絲。
又《內則》曰：子能言，教男「唯」女「俞」，男鞶絲〈鞶，小囊也，男用韋，女用繒，有飾緣也。〉
又曰：王言如絲，其出如綸。
又《少儀》曰：國家靡幣，則君子不履絲。〈幣，賦�稅亟也。〉
《左傳·隱公》曰：公問於眾仲，曰：「衛州吁其濟乎？」對曰：「臣聞以德和民，不聞以亂。以亂，猶治絲而棼之也。〈絲見棼縕，益所以亂。〉
《春秋考異郵》曰：四月，蠶餌絲。
《毛詩·鵲巢·羔羊》曰：羔羊之皮，素絲五紽。羔羊之革，素絲五緎。羔羊之縫，素絲五総。
又《鵲巢·何彼穠矣》曰：其釣惟何？惟絲伊緍。
又《鄁·柏舟·綠衣》曰：綠兮絲兮，女所治兮。
又《鄘·柏舟·干旄》曰：子孑干旄，在浚之郊。素絲紕之，良馬四之。
又《淇澳·氓》曰：氓之蚩蚩，抱布貿絲。匪來貿絲，來即我謀。
又曰：淑人君子，其帶伊絲，其弁伊騏。
又《絲衣》曰：絲衣其紑，〈芳浮反二〉載弁俅俅。〈絲衣，祭服也。俅，音求。〉
又曰：雖有絲麻，無棄菅蒯。
謝承《後漢書》曰：丹陽方儲為郎中。章帝使文郎居左，武郎居右。儲正住中，曰：「臣文武兼備，在所施用。」上嘉其才，以繁亂絲付儲，使理。儲拔佩刀三斷之，對曰：「反經任勢，臨事宜然！」
袁宏《漢記》曰：《郭泰傳》：童子魏照求入其房，供給灑掃。泰曰：「當精義講書，何來相近？」照曰：「經師易獲，人師難遭。欲以素絲之質，附近朱藍。」
《魏略》曰：文帝欲受禪，野蠶成絲。
《晉陽秋》曰：武帝時，有司奏以青絲為牛靷，詔以青麻代之。
《晉書》曰：呂光竊號河右，中書監張資病，光慱營救療。有外國道人羅又，雲能差資病。光喜，給賜甚重。羅什知又誑詐，告資曰：「又不能為益，徒煩費耳！冥運雖隱，可以事試也。」乃以五色絲作繩結之，燒為灰末投水中。灰若出水還成繩者，病不可愈。須臾，灰聚浮出復為繩。又療果無效。少日資亡。
《宋書》曰：諸葛闡上言：「夫歲時有利害之收，而蠶桑有經常之苦，機杼居不變之勤，而民用有奢儉之異。今南至有五絲命縷之服，仲夏北至，比肆連行，糾繩縻無用之工，玄黃侵衣章之費。飾綵雖貴，始無所入，尺絕寸分，終於捐棄，部一邑以推百城，其費慱矣！謹率愚管，謂宜禁革。」
《後魏書》曰：幽州刺史張亮。初有薛琡夢亮於山上桂絲，覺而告亮，且占之曰：「山上絲，『幽』字。君為幽州乎？」未朞而受。
《管子》曰：齊桓公伐楚，濟汝水，踰方城，使貢絲於周室。墨子見染絲者，嘆曰：「染於蒼則蒼，染於黃則黃，五入則為五色。故染不可不慎！非獨染絲，治國亦然。」
《淮南子》曰：蠶餌絲則商弦絕。〈商，金聲。春蠶吐絲，金死，故絕也。〉
《山海經》曰：歐絲之野，有一女子，跪樹而歐絲。〈郭璞注曰：蠶類也。〉
《呂氏春秋》曰：惠子曰：「使女工化為絲，不能治絲；大匠化為木，不能治木。」
《家語》曰：子張問入官，子曰：「脩身返道。故夫女工必自擇絲麻，良匠完材，賢君選左右。」
《論衡》曰：蠶含絲而商弦絕，桉子生而父氣衰。新絲既登，故體者自壞耳。
桓譚《新論》曰：昔神農始削桐為琴，繩絲為絃，以通神明之德，合天地之敘。
《風俗通》曰：五月五日，色續命絲，俗說益人命。
《正部》曰：皎皎練絲，為藍則青，得丹則赤，得蘗則黃，得泥則黑。
《士緯》曰：絲俱生於蠶，為繒則賤，為錦則貴。
《神仙傳》曰：仙人用五色絲作續命幡，幡安五色。
《竹林七賢論》曰：鬲令袁毅為政貪濁，賂遺朝廷，以營虛譽。遺山濤絲百斤，眾人莫不受，濤不欲為異，乃受之，命內閣之樑上而不用也。後毅事露，驗吏至濤所。濤於樑上下絲，已數年，塵埃黃黑，封印如初，以付吏。
《西京雜記》曰：公孫弘以元光五年為國所推，上為賢良。國人鄒長倩贈以素絲一襚，為書以遺之，曰：「五絲為躡，倍躡為升，倍升為緎，倍緎為記，倍記為緵，倍緵為襚。此自少之多，自微之著也。士之立功勳，効名節，亦復如之。勿以小善為不足脩而不為也！」
《王子年拾遺記》曰：成王時，因祗國致女工一人，善織新輕素，以五色絲內口中，手引而結之，則成文錦。
《神仙傳》曰：園客者，濟陰人，皃美而良。邑人多欲以女妻之，客終不娶。常種五色香草，積數十年，服食其實。忽有五色蛾，集香草之上，客收而薦之以布，生華蠶焉。至蠶時，有一女自來，助客養蠶，亦以香草食之。蠶收得蠒百二十枚，蠒大如甕。每一蠒繰六七日，絲乃盡。繰訖，此女與園客俱去。
《梁四公記》曰：扶桑國使貢方物，有黃絲三百斤，即扶桑蠶所吐，桑灰汁所煑之絲也。帝有金鑪，重五十斤，係六絲以懸鑪，絲有餘力。
《楚辭》曰：茅絲兮同綜，冠履兮共處。
宋玉《釣賦》曰：夫玄淵之釣也，以三尋之竿，八絲之綸。
荀卿《蠶賦》曰：食桑而吐絲，前亂而後治。
嵇康《琴賦》曰：弦以園客之絲，徽以鍾山之玉。
枚乘《七發》曰：龍門之桐，高百尺而無枝。斬以為琴，野繭之絲以為絃。
《古樂府·歌詩》曰：羅敷善蠶桑，釆桑城南隅。青絲為籠繩，桂枝為籠鈎。何用識夫壻？白馬紫驪駒，青絲繫馬尾，黃金絡馬頭。
蔡邕《廣連珠》曰：參絲之絞以絃琴，緩張則撓，急張則絕。
陸凱《奏事》曰：諸暨、永安出御絲。
《釋名》曰：素，樸素也。已織則供用，不復加功飾也。
《史記》曰：蘇代遺燕王書云：「齊紫敗素，而賈十部。」〈敗素染以為紫也。〉
《東觀漢記》曰：鄭據，建初五年辟司徒府，拜侍御史。上疏，詔書下官府，賜據素六十疋。
《漢書儀》曰：天地鬼神璽，皆以武都紫泥封，都布囊白素裹。
《漢官儀》曰：印綬盛以篋，篋以綠綈表白素裹。
《魏志》曰：學者資於人，猶藍之染素。
《范子計然》曰：白素出三輔，疋八百。
《孟子》曰：陳相道許行之言。孟子曰：「許子必種粟而後食乎？」曰：「然。」「許子冠乎？」曰：「冠。」曰：「奚冠？」曰：「冠素。」曰：「自織之與？」曰：「否，以粟易之。」曰：「許子奚為不自織？」曰：「害於耕也。」
《韓子》曰：齊桓公好衣紫，國人皆好服之，至五素不得一紫。〈事具綵門。〉
《鹽鐵論》曰：縞素不能自分於緇墨，賢聖不能自治於亂世。
班固《與弟書》云：今賫白素三百疋，欲以市月支焉。
宋玉《美人賦》曰：腰如束素。
徐幹《團扇賦》曰：惟合歡之奇扇，肇伊洛之纖素。
《古詩》曰：新人能織縑，故人工織素。織縑日一疋，織素五丈餘。以縑特比素，新人不如故。
班婕妤詩曰：新裂齊紈素，鮮潔如霜雪。裁為合歡扇，團團象明月。
揚雄《荅劉歆書》曰：天下上計孝廉，及內郡衛卒會者，雄常把三寸弱翰筆，齎油素四尺，以問其異方語。歸，即以鈆㰅次之於鈆槧〈七念反〉，三十七歲於今矣。
《史記》曰：烏氏裸以繒遺戎王，戎王十倍報之。
《帝王世紀》曰：末喜好聞裂繒之聲，桀為發繒裂之。
《漢書》曰：灌嬰，睢陽販繒者。
又曰：廣川王去立昭信為後，幸姬陶望卿為脩美人，主繒帛。昭信譛望卿曰：「與我無禮，衣服常鮮於我，盡取善繒丐諸宮人。」
《獻帝紀》曰：是時新遷都，宮人多亡衣服。帝欲發御府繒以作之，李𠐶不欲，曰：「宮中有衣服，胡為復作耶？」詔賣廄馬百餘疋，御府大司農出雜繒二萬疋，與所賣廄馬直，賜公卿已下及貧民不能自存者。李𠐶曰：「我邸閣儲跱少。」乃悉載置其營。賈詡曰：「此上意，不可距也。」𠐶終不從。
又曰：李𠐶時合羌胡數千人，先以御物繒綵與之。
《晉書》曰：單道開，燉煌人，常衣麤褐。或贈以繒服，皆不着。
《宋書》曰：朱百陽居山陰，有時出山陰為妻買繒綵三五事。好飲酒，遇醉或失之。
《後周書》曰：梁主蕭巋朝於鄴，高祖與之宴，大恱，賜雜繒萬段、良馬數千疋。並賜齊後主妓妾，及常所乘五百里駿馬以遺之。
《西河記》曰：西河無蠶桑，婦女着碧纈裙，上加細布裳。且為戎狄性，着紫纈襦袴，以外國色錦為袴褶。
《後魏書》曰：封回為都官尚書、冀州大中正。滎陽鄭雲，諂事長秋卿劉騰，貨紫纈四百疋，得為安州刺史。除書旦出，晚往詣回。坐未定，問安州興生何事便，回曰：「卿荷國寵恩，位至方伯。雖不能拔園葵去織婦，宜思方略，以濟百姓。如何見造問興生乎？封回不為商賈，何以相示？」雲慚失色。
《尚書·禹貢》曰：徐州，厥篚玄纖縞；荊州，厥篚玄纁。〈玄，黑繒。縞，白繒。纖，細也。纖在中，明物皆當細。〉
《禮記·玉藻》曰：無君者不貳綵，非列綵不入公門。〈列綵，正服。〉
《史記》曰：通邑大都，釆千疋比千乘家。
《漢書》曰：孝文六年，遺單于赤綈、綠繒各四十疋。
《東觀漢記》曰：光武起，拜朱和建義大將軍，賜絳八百疋。
又曰：光武初起義，與諸李市弓弩、絳衣、赤幘。
謝承《後漢書》曰：陳重同舍郎有歸寧者，誤持隣舍郎絳去。嫌重取，重不申曲直，置絳還之。去郎還，得絳，甚愧於重。
袁山松《後漢書》曰：劉盆子拜竟，復從劉仲卿居。仲卿為盆子制絳單衣。
張璠《漢記》曰：「朱儁少孤，母以販繒綵為事。同郡周起負官債百萬，縣催責之。儁竊母帛為起解債。
《魏志》曰：景初中，賜倭女王蒨絳五十疋，紺青五十疋。
《吳書》曰：陸遜破曹休，當還西陵，上賜遜繒綵丹漆。
《梁書》曰：張譏幼喪母，有錯綵經帕，母之遺製。及有所識，家人具以告之。每歲時，輙對帕哽噎，不能自已。
《唐書》曰：武德中，太宗平并州，悉復故地。上恱，置酒含章殿，宴群臣。極歡，遣入御府賜繒綵，皆盡重而出。
《韓子》曰：齊桓公好服紫，一國盡服紫，五素不得一紫。公患之，管仲曰：「君勿衣紫也。謂左右曰：『吾惡紫臭！』」公曰：「諾。」三日，境內莫有衣紫。
《風俗通》曰：夏至，着五彩辟兵，題綵曰游光，厲鬼知其名無溫疾。五釆，辟五兵也。按，取新斷織繫戶，亦此類也。
《世語》曰：王經彥偉初為江夏太守，大將軍曹爽附絳二十疋，令交市於吳。經不納書，棄官歸。
崔寔《四民月令》曰：八月清風戒寒，趣染綵也。
摯虞《決疑》曰：古者，男子皆衣綵，有故乃素服。秦漢以來，服色轉變，令唯朝廷五服用綵。
裴玄《新言》曰：五月五日，集五彩繒，謂之「辟兵」。不解，以問伏君，伏君曰：「青、赤、白、黑，為之四面，黃居中央，名曰：『襞方』。綴之於復，以示婦人養蠶之工也。傳聲者誤以為『辟兵。』」
李陵《與蘇武詩》曰：有鳥西南飛，熠熠似蒼鷹。朝發天地隅，暮宿日南陵。欲寄一言書，托之箋綵繒。
張載《擬四愁詩》曰：佳人贈我筒中布，何以報之？流黃素。
蔡邕《女誡》曰：禮：女始行，服纁。纁，絳也，上正色也。紅紫不以為褻服，緗綠不以為上，繒貴厚而色尚深，為其堅紐也。
母丘儉《報弟書》曰：令別致絳二百疋，可以供送葬之事。
《周禮·天官下》曰：染人，掌染絲帛。凡染，春暴練，夏纁玄；秋染夏，冬獻功。
又《地官下》曰：掌染草，掌以春秋歛染草之物。〈染草，茅蒐、橐蘆、豕首、紫茢之屬。〉以權量受之，以待時而頒之。〈權量，以知輕重多少。時，染夏之時。〉
又《冬官·考工記》曰：鍾氏染羽，以朱湛丹秫，三月而熾之，〈鄭司農云：湛，漬也。丹秫，赤粟。玄謂：湛，讀如漸車帷裳之漸。熾，炊也。羽，所以飾旌旌及王后之車。〉淳而漬之。〈淳，沃也。以炊下易沃其熾，蒸之以漬羽。漬猶染也。〉三入為纁，五入為緅，七入為緇。〈染纁者三入而成，又再染以黑，則為緅。今禮俗文作「爵」，言如爵頭色也。又復再染以黑，乃成緇矣。〉
《禮記·月令》曰：季夏，命有司染綵，黼黻文章必以法，故無或差貸。黑黃蒼赤，莫不質良，無敢詐偽。以給郊廟祭祀之服，以為旗章，以別貴賤等級之度。〈質，正也。良，善也。所用染者，當得其真綵正善。〉
《爾雅》曰：一染謂之縓〈彫絹反〉，再染謂之頳，三染謂之纁。青謂之䓗，黑謂之黝。
《漢書·王莽傳》曰：更始元年，拜置百官。莽聞之愈恐，欲外示自安，乃染其鬚髮。
《吳錄》曰：九真移風縣有赤絮。膠人規土知蟻穴，墾發，以木枝插其中，則蟻緣而生漆。折漆以染絮，其色正赤。
《宋書》曰：陶季直五歲喪母，哀若成人。初，母未病，令於外染衣。卒後，家人始贖季直，抱之號慟，聞者莫不酸感。
《呂氏春秋》曰：素染於青，染於黃，五入而五色。堯舜三王，染於賢聖而治，桀紂幽厲，染於凶佞而亡。
《慱物志》曰：蕪蘇子染法：蕪蘇子一升，可染一疋，直以水浸之耳。
《釋名》曰：緗，桑葉初生色也。
《廣志》曰：烏丸與匈奴同俗，丈夫婦人為木幘，朱染之，如杆盆以沓頭。
《神仙傳》曰：昌容者，商王女也。脩道於常山，食逢虆根，二百餘年。能致紫草，賣於染家，得錢以與貧病者。
《環濟要略》曰：正色有五，謂青、赤、黃、白、黑也。間色有五，謂紺、紅、縹、紫、流黃也。
