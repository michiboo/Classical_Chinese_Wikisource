
《說文》曰：姓，人所生也。古之神聖人母感天而生子，故稱天子。因生以從女、生，生亦聲也。
《易類謀》曰：黃帝吹律以定姓。
《左傳·隱八年》曰：無駭卒，羽父請謚與族。公問族於衆仲。衆仲對曰：「天子建德，因生以賜姓，〈因其所由生以賜姓。謂若舜由嬀汭，故謂陳爲嬀姓。〉胙之土而命之氏。諸侯以字〈諸侯位卑，不得賜姓，故其臣因氏其王父字。〉爲謚，因以爲族，官有世功，則有官族，邑亦如之。」公命以字爲展氏。〈無駭，公子展之孫，故爲喪氏也。〉
又《襄二十四年》曰：穆叔如晉。范宣子逆之，問焉，曰：「古人有言曰：死而不朽，何謂也？」穆叔未對。宣子曰：昔丐之祖，自虞以上，爲陶唐氏，在夏爲禦龍氏，在商爲豕韋氏，在周爲唐、杜氏，晉主夏盟爲范氏，其是之謂乎？」穆叔曰：「以豹所聞，此之謂世祿，非不朽也。」
《史記》曰：太公望呂尚者，東海上人，其先祖嘗爲四岳，佐禹平水土，甚有功，虞夏之際封於呂，本姓薑氏，從其封姓，故曰呂尚。
《漢書》曰：夏侯嬰爲滕令，故號滕公。及曾孫頗尚主，主隨外家姓，號孫公，故滕公子孫更爲孫氏。
又曰：戍卒婁敬求見，說上曰：「陛下取天下與周異，而都雒陽，不便，不如入關據秦之固。」上以問張良，良因勸上。是日車駕西都長安，拜婁敬爲奉春君，賜姓劉氏。
又曰：灌夫，潁陰人也，父張孟，嘗爲潁陰侯。灌嬰舍人因得幸進之，至二千石，故蒙灌氏姓爲灌孟。〈師古曰：蒙，冒也。〉
又曰：衛青字仲卿，其父鄭季，河東平陽人也，以縣吏給事侯家。平陽侯曹壽，尚武帝姊陽信長公主。季與主家僮衛嫗通，生青。青有同産兄衛長君及子夫，子夫自平陽公主家得幸武帝，故青冒姓衛氏。
《漢書》曰：京房字君明，東郡頓丘人也。房本姓李，推律自定爲京氏。
《後漢書》曰：第五倫，字伯魚，京兆人也。其先齊諸田，諸田徙園陵者多，故以次第爲氏。
崔鴻《十六國春秋·夏錄》曰：赫連勃勃下書：「朕之皇祖自北遷幽朔姓改姒氏，音殊中國，故從母氏爲劉子，而從母之姓非禮也，朕將以義易之。帝王者，系天爲子，是爲徽，實與天連，今改姓曰赫連氏，庶協皇天之意。其非正統皆以鐵伐爲氏，庶朕宗族子孫剛銳如鐵，皆堪伐人。」
《三國典略》曰：周蔡佑，字承先，陳留圉人，齊安郡守襲之子也。有膂力，便騎射。太祖以其戰功，賜姓大利稽氏。
《唐書》曰：康國，即漢康居之國也。其王姓溫，月氏人。先居張掖祁連山北昭武城，爲突厥所破，南依蔥嶺，遂有其地。枝庶皆以昭武爲姓，示不忘本也。
又曰：則天朝博州刺史琅琊王沖，據博州起兵。沖父豫州刺史越王貞又舉兵於豫州，與相應。討平之，改姓爲虺氏。
又曰：尚可孤，東部鮮卑宇文之別種也，代居松漠之間。天寶末，歸國隸安祿山，後事史思明。上玄中歸順，累授左右威衛二大將軍。魚朝恩之統禁軍，愛其勇力，甚委遇之，俾爲養子，奏改姓魚氏。
又曰：李全略者，本姓王，名簡，爲鎮州小將軍，事王武俊。玄和中，節度使王承宗歿，軍情不安，自拔歸朝，授代州刺史。及長慶初，鎮州軍亂，害田弘正，穆宗爲之旰食，以簡嘗爲將，召問其計。簡遂極言利害，願有以自效。明年，擢拜橫海軍節度使，賜姓李氏，名全略，以崇寵之。
《白虎通》曰：人所以有姓者何？所以崇恩愛、厚親親、遠禽獸，別婚姻也。故紀世別類，使生相愛、死相哀，同姓不得相娶，皆爲重人倫也。姓者生也，人稟天氣所以生者也。《詩》雲「天生蒸民」，《尚書》曰「平章百姓」。姓所以有百者何？以爲古者聖人吹律定姓，以記其族。人含五常而生，正聲有五，宮、商、角、徵、羽，轉而相雜，五五二十五，轉生四時，異氣殊音悉備，故姓有百也。所以有氏者何？所以貴功德、下伎力，或氏其官，或氏其事，聞其氏即可知矣。所以勉人爲善也。或氏王父字者何？所以別諸侯之後，爲興滅國、繼絕世也。王者之子稱王子，王者之孫稱王孫，諸侯之子稱公子，公子之子稱公孫，公孫之子各以其王父字爲氏。故《春秋》有「王子瑕」，《論語》有「王孫賈」，又有「衛公子」、「荊公孫朝」。魯有仲氏、孟氏、叔氏、季氏〈楚有昭、屈、景氏，齊有高、國、崔、盧氏，以知其子孫也。王者之子亦稱王子，兄弟立而皆封也。或曰王者之孫亦稱王孫。《刑德放》曰：堯知命，表稷、契，賜姓於姬；皋陶典刑不表姓，言天任德遠刑。禹姓姒，祖昌意，以薏苡生；殷姓子氏，祖以玄鳥子生也；周姓姬氏，祖以履大人跡生也。
《風俗通》曰：萬類之中，惟人爲貴。《春秋左氏傳》：「官有世功，即有官族，邑亦如之。」《公羊》譏衛滅邢，《論語》貶昭公娶於吳，諱同姓也。蓋姓有九，或氏於號，或氏於謚，或氏於爵，或氏於國，或氏於官，或氏於字，或氏於居，或氏於事，或氏於職。典號，唐虞夏殷也；以謚，戴武宣穆也；以爵，王公侯伯也；以國，曹魯宋衛也；以官，司馬、司徒、司寇、司空、司城也；以字，伯仲柿啪也；以居，城郭園池也；以事，巫卜陶丘也；以職，三馬、五鹿、青牛、白馬也。
《三輔舊事》曰：堯母字都，配高辛氏而生堯，因主人伊長孺爲姓，謂之伊。
《陳留風俗傳》曰：侯氏氏侯爵。周微，官失其守，故以侯爵爲姓。
又曰：秦之先曰伯翳，佐舜擾馴鳥獸，錫姓曰嬴氏，其後分封，以國爲姓，有徐氏、郯氏、黃氏、江氏。
《文士傳》曰：束�字廣微，束廣後也。王莽末，廣曾孫孟造自東海避難歸蕪城，改姓去「束」之「足」，爲束氏。
《世說》曰：諸葛令恢與王丞相共爭姓族前後。王曰：「何不言葛、王，而言王、葛？」諸葛曰：「譬言驢馬，不言馬驢，驢寧勝馬耶？」
《論衡》曰：孔子推律，自知殷之苗也。
《禮記·曲禮上》曰：名子者不以國，不以日月，不以隱疾，不以山川。〈此在常語之中爲後難諱也。《春秋傳》曰：名，終將諱之。〉
又曰：二名不偏諱。孔子之母名徵在，言徵不稱在，言在不稱徵也。
又《曲禮下》曰：君子已孤不更名。〈重本也。〉
又《大傳》曰：名者，人治之大也，可無慎乎！〈人治行以正人。〉
《左傳·桓公二年》曰：初，晉穆侯之夫人姜氏以條之役生太子，命之曰仇。其弟以千畝之戰生，命之曰成師。師服曰：「異哉，君之名子也！夫名以制義，義以出禮，禮以體政，政以正民。是以政成而民聽，易則生亂。嘉耦曰妃，怨耦曰仇，古之命也。〈自古有此言也。〉今君命太子曰仇，弟曰成師，始兆亂矣，兄其替乎？」
又曰：子同生，以太子生之禮舉之。公問名於申繻，對曰：「夫名有五：有信，有義，有象，有假，有類。以名生爲信，〈若唐叔虞、魯公子友。〉以德命爲義，〈若文王名昌、武王名發也。〉以類命爲象，〈若孔子首象尼丘山。〉取於物吻假，〈若伯魚生，人有饋之魚，因名之曰鯉。〉取於父爲類。〈若子同生有與父同者也。〉不以國，〈國君之子，不自以本國爲名也。〉不以官，不以山川，不以隱疾，不以畜牲，不以器幣。周人以諱事神，名，終將諱之。〈君父之名，固非臣子所斥，然禮既卒，器以木鐸徇，曰舍故而諱新，謂舍親盡之祖，而諱新死者。〉故以國則廢名，以官則廢職，以山川則廢主，以畜牲則廢祠，以器弊則廢禮。晉以僖侯廢司徒，〈僖侯名司徒，廢爲中軍也。〉宋以武公廢司空，〈武公名司空，廢爲司城也。〉先君獻、武廢二山，〈二山，具、敖也。魯獻公名具，武公名敖。〉是以大物不可以命。」公曰：「是其生也，與吾同物，命之曰同。」〈物，類也，謂同日也。〉
又《閔公》曰：成季之將生也，桓公使卜楚丘之父卜之。曰：「男也，其名曰友。」及生，有文在其手曰「友」，遂以命之。〈遂以爲名。〉
又《文下》曰：叟阝瞞侵齊。〈叟阝瞞，狄國名。〉遂伐我。公卜使叔孫得臣追之，吉。冬十月，敗狄於咸，獲長狄僑如。〈僑如，叟阝瞞國之君。〉以命宣伯。〈得臣待事，而名其三。三子因名宣伯曰僑如，以旌其功也。〉
又《宣上》曰：楚鬥伯比淫於雲阝子之女，生子文，棄諸夢中，虎乳之。雲阝子畋見之，使收之。楚人謂乳爲�，謂虎爲於菟，故命曰鬥�於菟。
又《宣上》曰：鄭文公有賤妾曰燕姞，夢天使與己蘭，曰：「予爲伯。余，爾祖也，以是爲而子。以蘭有國香，人服媚之如是。」既而文公見之，與之蘭而禦之。辭曰：「妾不才，幸而有子，將不信，敢徵蘭乎？」公曰：「諾。」生穆公，名之曰蘭。
又《定下》曰：魯苫越生子，將待事而名之。陽州之役獲焉，名之曰陽州。〈欲自比僑如。〉
《漢書》曰：司馬相如，小名犬子。及長，慕藺相如爲人，更名相如。
《後漢書》曰：趙岐字台卿，生於御史台，因字台卿。
《東觀漢記》曰：廉範爲蜀郡守，令民不禁火，百姓皆喜，家得其願，時生子皆以廉爲名者千。
《魏志》曰：程昱本名立，夢登太山捧日，人或以夢告太祖。太祖曰：「終爲吾腹心。」遂上加日。
又曰：鄧艾字士載，棘陽人。年十二，隨母至潁川，讀故太丘長陳�碑文「言爲世范，行爲士則」，艾遂自名範，字士則。後宗族有與同者，故改焉。
又曰：王昶字文舒，太原人。其爲兄子及子作名字，皆一依謙實，以見其意。故兄子默，字處靜；沉，字處道；其子渾，字玄沖；深，字道沖。遂書戒之曰：「夫人爲子之道，莫大於寶身全行，以顯父母。」
《吳志》曰：立子単爲太子。注曰，休制曰：「孤今爲四子作名字，太子名単，音如湖水灣澳之灣；字�，音如迄今之迄。次子名堯攵，音如兕觥之觥；字о，音如玄珪賢首之�賢。〈音玄〉次子名𥂇，音如草莽之莽；字盥，音如舉物之舉。次子名亢攵，音如褒衣下寬大之褒；字寅，音如有所推持之推。此都不與世所用者同，故鈔舊文會合作之。」
《江表傳》曰：顧雍從蔡伯喈學，專一清靜，敏而易教。伯喈貴異之，謂曰：「卿必成致，今以吾名與卿。」故雍與伯喈同名，由此也。《吳錄》曰：雍字玄嘆，言爲蔡邕之所嘆也。
《晉書》曰：謝玄破苻堅於淮、淝，先有童謠云：「誰謂爾堅，石打破！」故桓豁以石名子以邀其功。
《晉中興書》曰：咸和玄年，當徵蘇峻，司徒導欲出王舒爲外援。及更拜撫軍將軍、會稽內史，秩中二千石。舒上疏以父名會，不得作會稽。朝議以字同音異，於禮無嫌。舒陳音雖異而字同，求換他郡。於是改「會」字爲「鄶」。〈古會切。〉舒不得已親職。
崔鴻《十六國春秋·前涼錄》曰：李，字子□，隴西狄道人也。本名良，又妻姓梁，張駿戲之曰：「卿名良，妻姓梁，夫妻相同稱，子孫將何以目其舅氏？昔耿以少年立功立事，吾今賴卿有同於耿氏。」乃賜名曰。
又曰：陳安成紀平莊人也。少慷慨，讀書見許褚而慕之，乃自字虎侯。
《後魏書》曰：游肇，字伯始，高祖賜名。尚書令高肇，世宗之舅，爲百僚懾憚，以肇名與己同，欲令改易。肇以高祖所賜，秉志不許，高肇甚銜之。世宗嘉其剛梗。
又曰：太和初，宋弁爲殿中郎中。高祖嘗因朝會之次，曆訪治道，弁年少官微，自下而對，聲姿清亮，進止可觀，高祖稱善者久之。因是大被知遇，賜名爲弁，意取弁和獻玉，楚王不知寶也。
《宋書》曰：廢帝諱昱，字德融，小字惠震，明帝長子也。大明七年正月辛丑生於衛尉府。太宗諸子在孕，皆以《周易》筮之，即以所得之卦爲小字，故帝字惠震。
又曰：王景文，美風姿，好言玄理，少與陳郡謝莊齊名。太祖甚相欽重，故爲太宗娶景文妹，而以景文名名太宗。
又曰：顔竣爲丹陽尹，加散騎常侍。先是，竣未有子，而大司馬江夏王義恭諸子爲玄凶所殺，至是幷各産男，上自爲制名：名義恭子爲伯禽，以比魯公伯禽，周公旦之子也；名竣子爲辟強，以比漢侍中張辟強，張良之子也。
《宋書》曰：謝莊五子[C152]〈力計切〉、朏、顥、だ、〈音扌忽。〉{草瀹}，〈音藥。〉世謂莊名子以風，月、景、山、水。
《梁書》曰：張嵊，字四山。初，嵊父稷爲剡令，至嵊亭生之，因名嵊，字四山。少敦孝，行年三十餘，猶班衣受稷杖，動至數百，收淚歡然。
《三國典略》曰：周陸逞，字季明，綏德郡公通之弟也。初名彥，字世雄。魏文帝嘗從容謂之曰：「爾既溫裕，何乃字世雄，且爲世之雄，非所宜也，於爾兄弟又復不類。」遂改焉。
《南史》曰：陳文帝嘗謂宣帝曰：「我諸子皆以伯爲名，汝諸子宜用叔爲稱。」宣帝因以訪毛喜，喜即條自古名賢杜叔英、虞叔卿等二十餘人以啓之，文帝稱善。
《白虎通》曰：人必有姓名何？以吐情自紀，尊事人者也。《論語》曰：「名不正則言不順。」三月名之何？天道一時，物有其變，人生三月，目煦亦能咳笑與人相答，故因其始有知而名之。故《禮》傳曰：「子生三月則父名之。」名之於祖廟者，謂子之親廟也，明當爲宗祖子也。一說名之於燕寢，名者幼小卑賤之稱也，質略，故於燕寢。殷以日名子何？殷家質直，故以生日名也。《尚書》言太甲、帝乙、武丁也。於名臣亦得以甲、乙生日名子，不使亦不止也。以《尚書》道殷臣，有巫咸、有祖巳也。何以諸侯不象王者以生日名子也？以大王名亶甫，王季名曆，此殷之諸侯也。不以子丑爲名何？曰：甲乙者幹也，子丑者枝也，幹者本，本貫，故以甲乙爲名也。名或兼或單何？名子非一，或聽其聲律定其名，或依其事旁於形，故或兼或單也。依其事者，若後稷是也：棄之，因名爲「棄」。旁其形者，孔子首類魯尼丘山，故以爲之名也。
《風俗通》曰：袁賀字玄服。祖父京爲侍中，安帝始加玄服，京入賀，而賀始生，因名之曰賀，而字玄服。
《鄭玄別傳》曰：玄一子名益，字益恩。年二十三，相國孔府君舉爲孝廉。府君以多寇屯都昌，爲賊管亥所圍，乃令從家將兵奔救，遇賊見害，時年二十七也。妻有遺體生男，玄以太歲在丁卯，生此男以丁卯日生，生又手理與玄相似，故名曰小同。
《孟宗別傳》曰：孟宗爲豫章太守，民思其惠，路有行歌，故時之生子者，多以孟爲名。
《江祚別傳》曰：祚爲南安太守，民思其德，生子多以爲名字。
《蜀李書》曰：賈夷，字景叔，梓潼人也。太始初，內移河東，少仕晉台，爲倉部令史。懷帝時，爲安富令。中原喪亂，玉衡七年歸國。武帝素聞夷名，重之，皇子雅生，因名賈夷。
《秦記》曰：後帝泓，字玄子，時東宮生。邵弘言於父曰：「君之於臣，先生之與其門人，名之可也。至於同官之於僚黨，同姓之於昆弟，同門之於朋友，可以稱其字，而不可斥其名。故《公羊傳》曰：「名不若字」者，非謂其人之名不如其字尊，乃謂爲人所字則近乎見尊、爲人所名則近乎見卑也。古之君子之名子也，必以信義而擇淑令，所以祥其名也；不以官職，所以殊其名也；不以畜幣，所以重其名也；不以隱疾，所以顯其名也；遍告內外，所以昭其名也；書而藏之，所以寶其名也；賤者避焉，所以貴其名也；冠而有字，所以尊其名也。名成乎禮，字依乎名。名，字之本；字，名之末也。爲本故尊，爲末故卑，尊故其禮祥，卑故其事略也。且婦人無名，故賤於丈夫；野人無名，故賤於學士。名者，己之所以事尊，尊者之所以命己；字則己之所以接卑，卑者之所以稱己；未有用之於尊而爲卑，用之於卑而爲尊者也。
《搜神記》曰：齊惠公之妾蕭桐子見禦有身，以其賤，不敢言也。取薪而生頃公於野，又不敢舉也。狸乳覆之，人見而收之，因名無野。
何顒真《玄壽賜名敘》曰：新婦荀氏所生女，以歲在丁丑四月五日始出時生。此月鬥建巳，其日又巳，其時加卯，甲乙卯皆東南，春夏天地動發，萬物滋生，今月吉，月之善時也。又於《易》卦，震位在卯，巽位在巳，震爲長男，巽爲長女。而此女孫，正用茲日斯時，始瞻日月，豈伊先祖之靈，實臨佑之！玄珪素顔，婦人之上姿也；壽考無疆，生民之至願也。故賜名曰「玄壽」焉。
