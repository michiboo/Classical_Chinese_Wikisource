
《禮記·雜記》曰：孔子曰：「管仲鏤簋而朱雲，旅樹而反坫，山節而藻，賢大夫也，而難爲下也。君子上不僭上，下不Τ下。」
又《郊特性》曰：庭燎之有百也，由齊桓公始也。〈僭天子也。〉大夫之奏《肆夏》也，由趙文子始也。諸侯之宮懸，擊玉磬，未幹設錫，冕而舞《大武》，乘大輅，諸侯之僭禮也。〈言此皆天子之禮也。〉台門旅樹，反坫，綉黼丹朱中衣，大夫之僭禮也。〈言此皆諸侯之禮也。〉
《論語》曰：孔子謂：「季氏八佾舞於庭，是可忍也，孰不可忍也？」
《漢書》曰：燕刺王旦招來郡國奸人，賦斂銅鐵甲兵，數閱其車騎材官卒，建旌旗鼓車，旄頭先驅，郎中侍從著貂羽，黃金附蟬，皆號侍中。
又曰：韓延壽在東郡，試騎士，治飾兵車，畫龍虎朱爵。延壽衣黃紈方領，〈晉灼曰：以黃色紈作直領。〉駕四馬，傅總，建幢，植羽葆，持幢傍轂，歌者先居射堂，望見延壽車，璬�兆楚歌。又取官銅物，候月蝕鑄作刀劍鈎釒單，放尚方，治飾車甲三百萬已上。於是望之劾奏延壽上僭不道，棄市。
又曰：初，成都侯商嘗病，欲避暑，從上僭明光宮。又穿長安城引內渭水，注第中大陂以行船，立羽蓋。上聞之大怒，乃責問司隸校尉、京兆尹，知成都侯商擅穿帝城，曲陽侯根驕奢僭上，赤墀青鎖。司隸、京兆尹皆爲以縱不舉奏正法，二人頓首省戶下。
《梁冀別傳》曰：梁冀奢僭，四方調發，歲時貢獻，皆先輸上第於冀，乘輿乃其次焉。又廣開園囿，采土築山，十里九�，以象二崤，深林邃澗，有若自然，奇禽怪獸，飛走其間。妻共冀乘輦，張羽蓋飾以金銀，游第內。
《董卓別傳》曰：卓遂僭擬車服，乘金華青蓋車，畫兩輪。時號竿摩車，言其服飾近天子也。
《左傳·成公十七年》曰：晉範文子反自鄢陵，使其祝宗祈死，〈祈，請也。〉曰：「君驕侈而克敵，是天益其疾也。難將作矣！愛我者惟祝我，使我速死，無及於難，范氏之福也。」
《漢書》曰：淮南王長，早失母，常附呂後、孝惠。孝文帝初即位，自以爲最親，驕蹇，數不奉法。上寬赦之。三年，入朝，甚橫。上入苑獵，與同輦，常謂上爲大兄。文帝賜玉帛，以賜吏卒勞苦者，長不欲受，慢曰：「無勞苦者。」
又曰：上官安遷車騎將軍，日以驕淫。受賜殿中，出對賓客，言：「與我婿飲，大樂！」見其服飾，使人歸，欲自燒物。子病死，仰而駡天。
王隱《晉書》曰：楊駿漸驕傲。石奮語之曰：「卿恃女，更豪耶！與天家婚，未有不滅門者。」駿曰：「卿女復不在天家耶！」奮曰：「我女與卿女作婢耳，何能憎損？」
《後魏書》曰：宜都王穆壽與崔浩等輔政，人皆敬浩，壽獨淩之。又自恃任位，以爲人莫己及。謂其子師曰：「但令吾兒及我，亦足勝人，不須苦之。」遇諸父兄弟有如僕隸，夫妻幷坐共食，而令諸父餘。其自矜無禮如此，爲時人所鄙笑。
蕭子顯《齊書》曰：司徒褚淵送湘州刺史王僧虔，閣道壞，墜水，僕射王常牛驚，跣下車謝。超宗拊掌笑戲曰：「落水三公，墜車僕射。」
賈誼《新書》曰：虢君驕恣，伐之不守。出走，逃于山，遂餓死，爲禽獸食。
《語林》曰：晉王武子與武帝圍棋，孫皓看。王問孫歸命何以好剝人麵皮，皓曰：「見無禮於君者，即剝其麵皮。」乃舉棋局，武子伸腳在局下。
《禮記·玉藻》曰：垂緌五寸，惰游之士也。
《左傳·僖上》曰：天王使召武公、內史過賜晉侯命。受王惰。過歸，告王曰：「晉侯其無後乎？王賜之命而惰於受瑞，先自棄也已，其何繼之有？」
又《成下》曰：晉侯使郤錡來乞師，將事不敬。孟獻子曰：「郤氏其亡乎？禮，身之�也。敬，身之基也。郤子無基。且先君之嗣卿也，受命以求師，將社稷是衛，而惰，棄君命也。不亡何爲？」
《蜀志》曰：楊戲性簡惰省略，未嘗以甘言加人，遇情接物，書苻指事，希有盈紙。
《孟子》曰：世俗所謂不孝者五：惰其四支，不顧父母之養，一不孝也。
蔡邕《勸學》曰：瞻彼頑薄，執性不固，心游目蕩，意與手互。
《嵇康與山濤書》曰：吾每讀尚子平、台孝威傅，慨然慕之，想其爲人。少加孤露，母兄見驕。性復疏懶，筋駑內緩，頭面常一月十五日不洗，非大悶癢，不能梳也。每當小便而忍不起，令胞中略轉乃起耳。又縱逸來久，情志傲散，簡與禮相背，懶與慢相成，而爲儕類見寬，不攻其過。又讀《老》、《莊》，重增其放。故使榮進之心曰頽，任實之情轉篤。又人倫有禮，朝廷有法，自惟有不堪者七也。
《說文》曰：迷，惑也。忘不識也。
《易·坤卦》曰：先迷，後得，君子有攸往。
又《復卦》曰：迷復之凶，反君道也。
《國語》曰：仲尼謂桓子曰：「丘聞之，木石怪夔魍魎。」〈魍魎，山精，好呼，迷惑人也。〉
《史記》曰：漢敗楚於垓下，項王乃上馬，麾下壯士騎從八百餘人，夜潰圍南出，馳平明，漢軍乃覺之，令將灌嬰以五千騎追之。項王渡淮，騎能屬者百餘人耳。項王至陰陵，迷失道，問一田父，田父紿曰「左」，乃陷大澤中。以故，漢追及之。
《漢書》曰：玄帝爲太子，體不安，忽忽善忘，不樂。詔使王褒等皆之太子宮娛侍太子，朝夕誦讀奇文及所自造作，疾復乃歸。太子喜褒所爲《甘泉》及《洞簫頌》，令後宮貴人左右皆誦之。
又曰：李廣隨大將軍擊匈奴，語其麾下曰：「廣結髮與匈奴大小七十餘戰，今幸從大將軍，迷失道，豈非天哉！」遂自刎。
《魏略》曰：夏侯霸聞曹爽被誅，而征西將軍夏侯玄又徵，以爲禍必將轉相及，心既內恐；又霸先與雍州刺史郭淮不和，而淮代玄爲征西，霸尤不安，故遂奔蜀。南趨陰平而失道，入窮穀中，糧盡，殺馬步行，足破，臥岩石下，使人求道，未知所之。蜀聞之，乃使人迎霸。
《晉中興徵祥說》曰：海西公即位，忘設豹尾。夫豹尾，儀服之主，大人所以豹變也。而海西公非可，宜忘之。天若曰：海西凡庸，不可以主社稷，故忘其豹尾，示不能終也。
《山海經》曰：招搖之山有木焉，其狀如�而黑理，〈�，楮也，皮中作{氏巾}也。〉其華四照，名曰迷�，佩之不迷。
又曰：曆小之山，其山多礌。是木也，方莖圓葉，黃華而毛，其實如楝，〈亦木名，子如指頭白而粘，可浣衣，音楝也。〉服之不忘
《搜神記》曰：蜀中西南高山之上，有物與猴相類，長七尺，能作人行，善走，名「犬段」，一名「馬化」，或曰：「ㄑ猿」。伺行道人有後者，輒盜取以去，人不得知。此物能別男女氣臭，故取女，而男不知也。取去而共爲家室，其無子者，終身不得還。十年之後，形皆類之，意亦迷惑，不復思歸。産子者，輒抱送還其家。産子皆如人，有不養者，母輒死也。
《廣州記》曰：廬山有山桃，大如檳榔，形亦似之，色黑而味甘酢。人時登山採拾，止得於上飽啖，不得持下，持下輒迷不得返。
《述異記》曰：南康南野有東望山，民三人上山，頂有湖清深，又有果林，周四里許。衆果畢植，間無雜木，行列整齊，如人功也。甘子正熟，三人共食致飽。訖懷三枚，欲以示外人。迴旋迷，不能得路，即聞空中語云：「速放雙甘，乃聽汝去。」投所懷甘於地，轉盼即見歸途。
《新序》曰：晉文公出田，逐獸，入大澤，迷不知所出。有漁者，文公謂曰：我。若君也，出我且厚賜。」於是遂出。漁者曰：「臣願有獻。」文公曰：「子之所欲教寡人者，何等也？」漁者曰：「鴻鵠保河海之中，厭而從之小澤，必有丸�之憂；龜魚保於淵，厭而出之淺渚，則必有羅網之憂。今君逐獸至此，何行之大遠也。」文公曰：「善哉！」
《鬻子》曰：文王問曰：「人有大忘乎？」對曰：「大忘知其身之惡而不改也，以賊其身乃喪其軀，有行如此，之謂大忘。」
《列子》曰：禹治水土也，迷而失墜，謬之一國。當國之中有山，山名壺嶺，頂有口，名「滋穴」。有水湧出，名曰神瀵，〈山頂之泉曰瀵。〉臭過蘭椒，味過醪醴。其人性婉而從物，不競不爭。柔心而弱骨，不驕不妄；長幼儕居，不君不民；男女雜游，不媒不娉；緣水而居，不耕不稼；土氣溫�，不織不衣；百年而死，不夭不病。
又曰：宋陽里華子中年病忘，朝取而夕忘，夕與而朝忘。在途則忘行，在室則忘坐。
又曰：秦人逢氏有子，少而慧，及壯而有迷罔之疾。聞歌以爲哭，視白以爲黑，饗香以爲臭，嘗甘以爲苦，行非以爲是。楊氏告其父曰：「魯之君子多術藝，汝奚不訪焉？」其父之魯，遇老聃，因告其子之證。老聃曰：「汝庸知汝子之迷乎？今天下之人皆惑，莫有覺者。且一身之迷不足傾一家，一家之迷不足傾一鄉，一鄉之迷不足傾一國，一國之迷不足傾天下。天下盡迷，孰正之哉？向使天下之人其心盡如汝子，汝則反迷矣。哀樂、聲色、臭味、是非，孰能正之？且吾之此言未必非迷，況魯之君子迷之郵？」
《莊子》曰：顔淵曰：「回益矣。」仲尼曰：「何謂也？」曰：「回忘仁義矣！」曰：「可矣，猶未也。」他日復見，曰：「回坐忘矣。」仲尼踧然曰：「何謂坐忘？」曰：「隳支體，黜聰明，離形去智，同於大道，此謂坐忘。」
又曰：黃帝將見大隗於具茨之山，〈具茨山，在滎陽縣，今名大隗山。〉方明爲禦，昌宇驂乘，張若、訁朋前馬，〈前馬，言二人先道馬。〉昆閽、滑稽後車。〈言二人從後車也。〉至於襄城之野，七聖皆迷，無所問途。�遇牧馬小童而問途焉。
《尸子》曰：魯哀公問孔子曰：「魯有大忘，徙而忘其妻，有諸？」孔子曰：「此忘之小者也。昔商紂有臣曰：『王子須務爲諂，使其君樂。』須臾之樂而忘終身之憂。」
《韓子》曰：管仲、隰朋從桓公伐孤竹，春往而冬返，爲失惑道。管仲曰：「老馬之智可用也。」乃放老馬，遂得道。
《楚辭》曰：入漵浦予回兮，迷不知其所如。
劉謚之《迷賦》曰：寵郎居山中，稀行出朝市。來到豫章，因便造人士。東西二城門，赫奕正相似。向風徑東征，直去不轉耳。
《周書》曰：太公望忽然曰：「不痴不狂，其名不彰；不狂不痴，大事不成。」
《左傳·成下》曰：晉周子有兄而無惠，不能辯菽麥。
《魏志》曰：許褚，字仲康，長八尺餘，大十圍，勇力絕人。褚後事太祖，以褚力如虎而痴，號曰：「痴虎」。
又曰：明悼毛皇后父嘉，本典虞車工，卒暴富貴，帝令朝臣會其家飲宴，其容止舉動甚蚩，語輒自謂「侯身」，時人以爲笑。
《後魏書》曰：太祖謂尚書崔玄伯曰：「蠕蠕之民，昔來號爲頑囂。每來抄掠，駕�字牛奔遁，驅犍牛隨之。�字牛不能前，異部人教其以犍牛易之者。蠕蠕曰：其母尚不能行，而況其子！終於不易，遂爲敵所虜。」
《北史》曰：齊皇甫亮所居宅下，標榜賣之。將買者或問其故，亮每答云：「爲宅下水淹不泄，雨即流入床下。」由是宅終不售，其淳實如此。
《隋書》曰：楊玄感，司徒素之子也。體貌雄偉，美須髯。少時晚成，人多謂之痴，其父每謂所親曰：「此兒不痴也。」及長，好讀書，便騎射。以父軍功，位至柱國。
《唐書》曰：竇威家世勛貴，諸昆弟幷尚武藝，而威躭玩文史，介然自守。諸兄哂之，謂爲「書痴」。
又曰：雜端御史最爲雄劇，食坐之南設一橫榻，謂之「南床」，殿中監察不得坐。注云：亦謂之痴床。言處其上者，皆驕傲自得，使人如痴，故謂之「痴床」也。
又曰：李益與李賀齊名，然少有痴病而多猜忌。防閑妻妾過爲苛酷，而有散灰扃戶之譚，時謂「妒痴」。
《風俗通》曰：夜糴，俗說市買者，當清旦而行，日中交易所有，夕時便罷。今乃夜糴，明其痴不足也。
《郭子》曰：王長史求東陽，〈王蒙，字仲祖。〉撫軍不肯用。〈晉太宗簡文帝，先爲撫軍大將軍。〉王後疾篤，臨終，撫軍哀嘆曰：「吾將負仲祖於此。」乃命用之。長史人言會稽王痴。〈會稽王，簡文先封也。〉
又曰：王汝南少無婚處，自求郝普女。〈郝氏，襄城人，父匡，字仲時，一名普，洛陽太守。〉司空以爲痴，〈司空，昶也。〉會無往婚對其音樂便許之。
《世說》曰：任育，字長年，少甚有令名，自過江，便失志。下飲，問人云：「此爲茶？爲茗？」覺有怪色，乃自申明云：「問飲爲熱？爲冷？」嘗行從棺邸下度，流涕而悲。王丞相聞之曰：「此是有情痴。」
《語林》曰：王藍田，少有痴稱。丞相以地辟之，既見，無他問。問來時東米幾價，藍田不答，直張目睨王。公曰：「王掾不痴，何以雲痴？」
應璩《新詩》曰：漢末桓帝時，郎有馬子侯。自謂識音律，請客鳴笙竽。爲作《陌上桑》，反言《鳳將雛》。左右僞稱善，亦復自搖頭。〈馬子侯爲人頗痴，自謂曉音律，黃門樂人更往嗤誚。子侯不知名《陌上桑》，反言《鳳將雛》，輒搖頭欣喜，多賜左右錢帛，無復慚也。〉
《虞翻書》曰：此中小兒，年四歲矣，似欲聰哲。雖蝦不生鯉子，此子似人慾爲求婦，不知所向，君爲訪之，物怪老痴，譽此兒也。
