
《周書》曰：太祖文皇帝，姓宇文氏，諱泰，字黑獺，代郡武川人。其先出自炎帝，炎帝爲黃帝所滅，子孫遁居朔野。有葛烏兔者，雄武多算略，鮮卑慕之，奉以爲主，遂總十二部落，世爲大人。其後裔孫曰普回，因狩得玉璽三紐，有文曰：皇帝璽，普回異之，以爲天授。其俗謂天子曰宇文，因號宇文國，幷以爲氏焉。太祖，德皇帝之少子也。母曰王氏，初孕五月，夜夢抱子升天，才不至而止。寤而告德皇帝，德皇帝喜曰：「雖不至天，貴亦極矣。」魏孝昌二年，燕州亂，太祖始以統軍從爾朱榮征之。先是，北海王顥奔梁，梁人立爲魏王，令率兵入洛。魏孝莊帝出居河內以避之。榮遣賀扌友岳討顥，仍迎孝莊帝。太祖與岳有舊，乃以別將從岳。及孝莊帝反正，以功封寧都子，邑三百戶，遷鎮遠將軍、步兵校尉。万俟醜奴作亂關右，孝莊帝遣爾朱天光及岳等討之，太祖遂從岳入關，先鋒破魏行台尉遲菩薩等。及平醜奴，定隴右，太祖功居多，遷征西將軍、金紫光祿大夫，增邑三百戶，加直閣將軍，行原州事。太常元年，岳以太祖爲左丞相，領岳府司馬，加散騎常侍。事無巨細，皆委決焉。表太祖爲持節衛將軍、夏州刺史。魏永熙三年正月，岳與侯莫陳悅討曹泥。二月，岳爲悅所害。四月，太祖率輕騎臨悅軍，悅大懼，太祖統兵奮擊，大破之，悅遁走，追及斬之。魏帝遣著作郎姚幼瑜持節勞軍，進太祖侍中、驃騎大將軍開府，儀同三司。關西大都督洛陽縣公承制封拜，使持節如故。七月丁未，從帝洛陽，率輕騎入關。太祖備儀衛奉迎，謁見東陽驛。八月，齊神武襲陷潼關，侵華陰。太祖率諸軍屯霸上以待之。齊神武留其將薛瑾守關而退。太祖乃進軍襲瑾。虜其卒七千，還長安，進位丞相。冬十月，齊神武推魏清河王亶子善見爲主，徙都於鄴，是爲東魏。閏十二月，魏孝武帝崩。太祖立魏南陽王寶炬爲嗣，是爲文皇帝。大統十七年春三月，魏文帝崩，皇太子嗣位，太祖以冢宰總百揆。三年，魏帝有怨言。魏臨淮王育、廣平王贊等垂泣諫之，帝不聽。於是太祖與公卿定議，廢帝，立齊王廓，是爲恭帝。元年夏四月，帝大饗群臣，魏史柳虬執簡書告於朝曰：「廢帝，文皇之嗣子。年七歲，文帝托於安定公曰：是子也才，由於公；不才，亦由於公。公宜勉之。公既受茲重寄，居元輔之任，又納女爲皇后，遂不能訓誨有成，致令廢黜，負文皇帝付囑之意，此咎非安定公而誰？」太祖乃令太常盧辯作誥諭公卿曰：「嗚呼！我群後暨衆士，維文皇帝以繈褓之嗣托於予，訓之誨之，庶厥有成。而予罔能革變厥心，庸暨乎廢，墜我文皇帝之志。嗚呼！茲咎予其焉避。予實知之，矧爾衆人之心哉。惟予之顔，豈惟今厚，將恐來世以予爲口實。」乙亥，魏帝詔封太祖子邕爲輔城公，憲爲安城公，邑各二千戶。三年九月，太祖有疾，還至雲陽，命中山公護受遺輔嗣子。冬十月乙亥，崩於雲陽宮，還長安發喪。時年五十二。葬於成陵，謚曰文公。孝閔帝受禪，追尊爲文王，廟曰太祖。武成元年，追尊爲文皇帝。
《後周書》曰：孝閔皇帝，諱覺，字陁羅尼，太祖第三子也。母曰元皇后。大統八年，生於同州。七歲，封略陽郡公。時有善相者史元華見帝，退謂所親曰：「此公子有至貴之相，但恨其壽不足以稱之耳。」魏恭帝三年二月，命爲安定公世子。十月乙亥，太祖崩，丙子，世子嗣位爲太師、大冢宰。十二月丁亥，魏帝詔以岐陽之地封帝爲周公。庚子，禪位於帝。元年春正月辛丑，乃即天王位。柴燎告天，朝百官於路門。追尊皇考文公爲文王。皇妣爲文後。大赦天下。封魏帝爲宋公。帝性剛果，見晉公護執政，深忌之。司會李植、軍司馬孫恆以先朝佐命，入侍左右，亦疾護權重，乃與宮伯乙弗鳳、賀扌友提等潛謀，請帝誅護，帝許之。又引宮伯張光洛同謀，光洛密白護，護乃出植爲梁州刺史，恆爲潼州刺史。鳳等遂不自安，更奏帝，將召群臣入，因此誅護。先洛又白之。時小司馬尉遲綱總統宿衛兵，護乃召綱共謀廢立。令綱入殿中，詐呼鳳等論事。既至，以次執送護第，幷誅之。綱乃罷禁兵，帝方悟，無左右，獨在內殿，令宮人持兵自守。護又遣大司馬賀蘭祥逼帝遜位。遂幽於舊邸，月餘以弒崩，時年十六。護誅後，謚曰孝閔皇帝，陵曰靜陵。
《後周書》曰：世宗明皇帝，諱毓，小名統萬突，太祖長子也。母曰姚夫人。永熙三年，太祖臨夏州生帝於統萬城，因以名焉。大統十四年，封寧都郡公。十六年，行華州事。尋拜開府儀同三司、宜州諸軍事、宜州刺史。魏恭帝三年，授大將軍，鎮隴右。孝閔踐祚，進位柱國，轉歧州諸軍事、歧州刺史。治有美政，黎民懷之。及孝閔帝廢，晉公護遣使迎帝於歧州。秋九月癸亥，至京師，止於舊邸。甲子，群臣上表勸進，備法駕奉迎。帝固讓，群臣固請，是日，即天王位，大赦天下。乙丑，朝群臣於延壽殿。武成元年春正月乙酉，太師、晉公護上表歸政，帝始親覽萬機。軍旅之事，護猶總焉。初改都督諸州軍事爲總管。八月己亥，改天王稱皇帝，追尊文王爲文皇帝，大赦改年。二年春正月癸丑朔，大會群臣於紫極殿，始用百戲。三月辛酉，重陽閣成，會群公列將卿大夫及突厥使者於芳林園，賜錢帛各有差。夏四月，帝因食遇毒。庚子，大漸。辛丑，崩於延壽殿。時年二十七，謚曰明皇帝，廟稱世宗。葬昭陵。
《後周書》曰：高祖武皇帝，諱邕，字禰羅突，太祖第四子也。母曰叱奴太后，大統九年，生於同州，有神光照室。幼而孝敬，聰敏有器質。太祖異之，曰：「成吾志者，必此兒也。」年十二，封輔城郡公。孝閔帝踐祚，拜大將軍，出鎮同州。世祖即位，遷柱國，授蒲州諸軍事、蒲州刺史。武成元年，入爲大司空、治禦正，進封魯國公，領宗師。甚爲世宗所親愛，朝廷大事，多共參議。性沉深有遠識，非因顧問，終不輒言。世宗每嘆曰：「夫人不言，言必有中。」武成二年，世宗崩，遺詔傳位於帝，帝固讓，百官勸進，乃從之。壬寅，即皇帝位，大赦天下。保定元年春正月，戊寅，詔曰：「寒暑亟周，奄及徂歲，改元命始，國之典章，朕承寶圖，宜遵故實。可改武成三年爲保定元年。嘉號既新，惠澤宜溥，文武百官，各增四級。」以大冢宰、晉國公護爲都督中外諸軍事。四年十月，詔大將軍、大冢宰、晉國公護率軍伐齊，帝於太廟庭授以斧鉞。於是護總大軍出潼關，大將軍權景宣率山南諸軍出豫州，少師楊標出軹關。天和元年正月，大赦改元。五月甲午，詔曰：「道德交喪，禮義嗣興。褒四始於一言，美三千於爲敬。是以在上不驕，處滿不溢，富貴所以長守，邦國於焉久安。故能承天靜地，和民敬鬼，明幷日月，道合四時。朕雖愚昧，有志前古。甲子乙卯，禮雲不樂。萇弘表昆吾之稔，杜蕢〈苦怪切。〉有楊觶之文。自世道喪亂，禮義紊毀，此典茫然，已墜於地。昔周王受命，請聞顓頊。廟有戒盈之器，室爲復禮之銘。矧伊未學，而能忘此。宜依是日，省事停樂。庶知爲君之難，爲臣不易。貽之後昆，殷鑒斯在。」四年春正月辛卯朔，廢朝，以齊武成薨故也。遣司會、河陽公李綸等會葬於齊，仍吊賻焉。建德元年三月癸卯朔，日有食之。齊遣使來聘。丙辰，誅大冢宰晉國公護、其子柱國譚國公會、會弟大將軍莒國公至、崇業公靜，幷柱國侯伏侯龍恩、龍恩弟大將軍萬壽、大將軍劉勇等。大赦，改元。罷中外府。二年秋七月己巳，祠太廟。自春末不雨，至於是月。壬辰，集百寮於文德殿，帝責躬罪己，問以治政得失。五年十月乙酉，帝總戎東伐。以越王盛爲右一軍總管，杞國公亮爲右二軍總管，隋國公楊堅爲右三軍總管，譙王儉爲左一軍總管，大將軍竇恭爲左二軍總管，廣化公丘崇爲左三軍總管，齊王憲、陳王純爲前軍。六年春正月，尉遲勒擒齊王及其太子恆於青州。四月乙巳，至自東伐。列齊主於前，其王公等幷從，車輿旗幟及器物以次陳於其後。大駕布六軍，備凱樂，獻俘於太廟。京邑觀者皆稱萬歲。戊申，封齊王爲溫國公。宣政元年三月，於蒲州置宮。廢同州及長春宮。甲戌，初服常冠，以皂紗爲之，加簪而不施纓道，其制若今之折角巾也。上大將軍、郯國公王軌破陳師於呂梁，擒其將吳明徹等，俘斬三萬餘人。五月己丑，帝總戎北伐。遣柱國平原公姬願、東平公宇文紳舉等率軍五道俱入。發關中公私馬驢，悉從軍。癸巳，帝不豫，止於雲陽宮。丙申，詔停諸軍事。六月丁酉，帝疾甚，還京。其夜，崩於乘輿。時年三十六。謚曰武皇帝，廟稱高祖。葬孝陵。
《後周書》曰：宣皇帝，諱ど，字乾伯，高祖長子也。母曰李太后。武成元年，生於同州。保定元年五月丙午，封魯國公。建德元年四月癸巳，高祖親告廟，冠於阼階，立爲皇太子。詔皇太子巡撫西土。文宣皇后崩，高祖諒暗，詔太子總朝政，五旬而罷。高祖每巡幸四方，太子常留監國。五年二月，又詔皇太子巡西土，因討吐谷渾。宣政元年六月丁酉，高祖崩。戊戌，太子即皇帝位。尊皇后爲皇太后。大象元年春正月癸酉，受朝於露門，帝服通天冠、絳紗袍，群臣皆服漢魏衣冠。大赦，改年大成。初置四輔官，以上柱國大冢宰越王盛爲大前疑，相州總管蜀國公尉遲迥爲大右弼，申國公李穆爲大左輔，大司馬隋國公楊堅爲大後丞。二月辛巳，詔曰：「皇太子衍，地居上嗣，正統所歸。遠憑積德之休，允協無疆之祚。帝王之量，不肅而成；天祿之期，不期已至。朕今傳位於衍，乃卷四海，深合謳歌之望；俾予一人，高蹈風塵之表。萬方兆庶，知朕意焉。可大赦天下，改大成元年爲大象元年。」帝於是自稱天元皇帝，所居稱天臺，冕二十有四旒，車服旗鼓，皆以二十四爲節。內史、禦正皆置上大夫。皇帝衍稱正陽宮，置納言、禦正、諸衛等官，皆準天臺。尊皇太后爲天元皇太后。二年五月甲午夜，帝備法駕幸天興宮。乙未，帝不豫，還宮。詔隋國公堅入侍疾。己酉，大漸。禦正下大夫劉昉，與內史上大夫鄭譯矯制，以隋國公堅受遺輔政。是日，帝崩於天德殿。時年二十二，謚曰宣皇帝。葬定陵。
《後周書》曰：靜皇帝，諱衍，後改爲闡，宣帝長子也。母曰朱皇后。建德二年六月，生於東宮。大象元年正月癸卯，封魯王。戊午，立爲皇太子。二月辛巳，宣帝於鄴宮傳位授帝，居正陽宮。二年夏五月乙未，宣帝寢疾，詔帝入宿於露門學。己酉，宣帝崩，帝入居天臺，廢正陽宮。大赦天下，停洛陽宮作。大定元年春正月壬午，詔曰：「朕以不天，夙遭極罰。光陰遄速，遽及此辰。窮慕纏綿，言增號絕。逾祀革號，憲章前典，可改大象三年爲大定元年。」二月庚申，大丞相、隋王楊堅爲相國，總百揆，備九錫之禮。又加冕十有二旒，建天子旌旗，出警入蹕，幷依魏晉故事。甲子，隋王楊堅稱尊號，帝遜於別宮。隋氏奉帝爲介國公，邑萬戶，車服禮樂一如周制，上書不爲表，答不稱詔。有其文，事竟不行。開皇元年五月壬申，崩，時年九歲，謚曰靜皇帝，葬恭陵。
