
張華《博物志》曰：聖人製作曰經，聖賢著述曰傳。
《史記·太史公自序》曰：夫《詩》《書》隱約者，欲遂其志之思也。昔西伯拘里，演《周易》；孔子厄陳蔡，作《春秋》；屈原放逐，著《離騷》；左丘，失明，厥有《國語》；孫子臏腳，而論兵法；此人皆意有所鬱結，其不得通其道也。
《漢書》曰：公孫弘著《公孫子》言刑名，謂字直百金也。
又曰：淮南王安爲人好書鼓琴，不喜弋獵狗馬馳騁。招致賓客方術之士數千人，作爲《內書》二十一篇，《外書》甚衆；語襇《中篇》八卷，言神仙黃白之術，亦二十餘萬言。初，安入朝，獻所作《內篇》新出，上愛秘之。使爲《離騷傳》，〈師古曰：傳謂解說之，若《毛詩傳》。〉旦受詔，日食時上。
又曰：陸賈在高祖前時時稱說《詩》《書》，帝駡之曰：「乃公馬上得之。」賈曰：「寧可以馬上治乎？湯武逆取而順守之，文武幷用，久長之術也。」帝乃令賈著古今成敗之書，名曰《新語》，每奏一篇，帝未嘗不稱善。
又曰：董仲舒作《玉杯》、《繁露》、《清明》、《竹林》之書，《曲台》、《後倉》之書，《禮射》之書。
又曰：《王莽傳》大司馬護軍褒奏言，安漢公遭子宇陷於管蔡之辜，愛至深，爲帝故，故不敢顧私，惟宇遭罪。喟然憤發作書八篇，以誡子孫。宜班郡國，令學官以教授。請令天下吏能誦公誡者，以著官簿，比《孝經》。〈師古曰：著官者，言用之得選舉也。〉
《後漢書》曰：梁竦以經書自娛，著書數篇，名曰《七序》。班固見而稱之曰：「昔孔子作《春秋》而賊臣亂子懼，梁竦作《七序》而竊位素餐者慚。」
又曰：王充好論說，始詭異，終有理實。以爲俗儒守文，多失其真，乃閉門潛思，絕慶吊之禮，戶牖墻壁各置刀筆，著《論衡》八十五篇，二十餘萬言。
《後漢書列傳》曰：荀悅字仲豫，儉之子。悅志在獻替，而謀無所用。乃作《申監》五篇，其所論辯，通見政體。旣成而奏之，帝覽而善焉。帝好典籍，常以班固《漢書》文繁難省，乃命依左氏傳體以爲《漢紀》，詔尚書給筆札，辭約事詳，論辯多美。
《晉書》曰：干寶性好陰陽術數，留思京房、夏侯勝等傳。寶父先有所寵侍婢，母甚妒忌。及亡，母乃生埋婢於墓中。寶兄弟年少，不知審也。後十餘年，母喪，開墓而婢伏棺如生。載還，經日乃蘇。言其父常取飲食與之，恩情如生，家中吉凶輒語之，考校悉驗，地中亦不覺爲惡；旣而嫁之，生子。又寶兄嘗病，氣絕，積日不冷。後遂悟，見天地間鬼神事，如夢覺，不自知死。寶以此，遂撰集古今神祗靈異人物變化，名爲《搜神記》，凡三十卷。以示劉惔，惔曰：「卿可謂鬼之董狐也。」干寶表曰：「臣前聊欲撰記古今怪異非常之事，會聚散逸，使同一貫。博訪知之者，片紙殘缺，事事各畢。」
又曰：孫盛著《晉陽秋》，詞直而理正，咸稱良史焉。旣而桓溫見之，怒謂盛子曰：「枋頭誠爲失利，何至乃如尊君所說？」其子遽拜謝曰：「請刪定之。」時盛年老還家，性方嚴，有軌憲，雖子孫班白而庭訓愈峻。至此諸子乃共號泣稽顙，請爲百口計。盛大怒，諸子遂爾改之。盛寫定兩本，寄於慕容雋。泰元中，孝武帝博求異聞，始於遼東得之，以相考校，多有不同，書遂兩存。
又曰：曹志，植之子也。帝嘗閱《六代論》，問志曰：「是卿先王所作耶？」志對曰：「先王有手所作自錄，請歸尋案。」還奏曰：「案錄無此。」帝曰：「誰作？」志曰：「以臣所聞，是臣族父冏所作。以先王文高名著，欲令書傳於後，是以假託。」帝曰：「古來亦有是。」顧謂公卿曰：「父子證明，足以爲審。自今以後，可復無疑。」
又曰：王長文字德叡，廣漢人也。少以才學知名，而放蕩不羈，州府辟命皆不就。州辟別駕，乃微服竊出，舉州莫知之。後於成都市中蹲踞嚙胡餅，刺史知其不出，屈禮遣之。閉門自守，不交人事。著書四卷，擬《易》，名曰《通玄經》。有文言、卦象，可用卜筮，時人比之揚雄《太玄》。同郡馬秀曰：「揚雄作《太玄》，惟桓譚以爲必傳後世。晚遭陸績，玄道遂明。長文《通玄經》，未遭陸績、君山耳。」
又曰：王隱字處叔。太興初，典章稍備，乃召隱及郭璞俱爲著作郎，令撰《晉史》。著作郎虞預私撰《晉書》，而生長東南，不知中朝事，數訪於隱，幷借隱所著書竊寫之，所聞漸廣。是後更嫉隱，形於言色。預旣豪族，交結權貴，共爲朋黨，以斥隱。竟以謗免，黜歸於家，貧無資用，書遂不就。乃依征西將軍庾亮，供其紙筆，書乃得成，詣闕上之。隱雖好著述，而文辭鄙拙，蕪舛不倫。其書次第可觀者，皆其父所撰；文體混雜，義不可解者，隱之作也。
《宋書》曰：王淮之，字元魯，晉尚書僕射彬玄孫也。曾祖彪之位尚書令，博聞多見，練悉朝儀。自是家世幷記江左舊事，緘之有青箱，世之：「王氏青箱學。」
又曰：高平郤紹作《晉中興書》，數以示何法盛。法盛有意圖之，謂紹曰：「卿名位貴達，不復俟此延譽。我寒士，無聞於時，如袁宏、於寶之徒，賴有著述，流聲於後，宜以爲惠。」紹不與。至書成，在齋內廚中，法盛詣紹，紹不在，直入竊書。紹還，失之，無復兼本，於是遂行何書。
《齊春秋》曰：王儉字仲寶。以四部衆書盈溢機閣，自劉歆《七略》以來應更區別，乃著《七志》上之。時人以比相如《封禪》焉。
《梁書》曰：武帝取鍾王真跡授周興嗣，令選不重復者千字，韻而文之。興嗣一宿即上，鬢髮皆白，大被賞遇。後興嗣目疾，武帝親爲之合藥。
又曰：劉勰字彥和。自齊入梁，撰《文心雕龍》五十篇，論古今文體。其序略雲︰「予齒在逾立，嘗夜夢執丹漆之禮器，隨仲尼而南行，寤而喜曰：『大哉，聖人之難見也！乃小子之垂夢歟？』自生靈已來，未有如夫子者也。敷贊聖旨，莫若注經。而馬鄭諸儒，弘之已精。惟文章之用，實經典之條枝，五禮資之以成文，六典因之以致用。由是搦筆和墨，乃始論文。其爲文用四十九篇而已。」旣成，未爲時流所稱。勰欲取定於沈約，無由自達，乃負書候約於車前，狀若欲貨鬻者。約取讀，大重之，謂深得文理，常陳諸几案。
《後周書》曰：齊王憲嘗以古今兵書繁廣，難求指要，乃自列定五篇，表陳，高祖覽而稱善。
《陳書》曰：陸瓊字伯玉，吳人。初，瓊父雲公奉武帝敕撰《嘉瑞記》，瓊述其旨而續焉。
《三國典略》曰：齊主如晉陽，尚書右僕射祖等上言：「昔魏文帝命韋誕諸人撰著《皇覽》，包括群言，區分義別。陛下聽覽餘日，眷言緗素，究蘭台之籍，窮策府之文，以爲觀書貴博，博而貴要，省日兼功，期於易簡。前者修文殿令臣等討尋舊典，撰錄斯書。謹罄庸短，登即編次，放天地之數，爲五十部，象乾坤之策，成三百六十卷。昔漢世諸儒集論經傳，奏之白虎閣，因名《白虎通》。竊緣斯義，仍曰《修文殿御覽》。今繕寫已畢，幷目上呈。伏原天鑒，賜垂裁覽。」齊主命付史閣。初，齊武成令宋士嘉錄古來帝王言行要事三卷，名爲《御覽》，置於齊王巾箱；陽休之創意，取《芳林遍略》，加《十六國春秋》、《六經拾遺錄》、《魏史》等書，以士素所撰之名稱爲《玄洲苑御覽》，後改爲《聖壽堂御覽》。至是等又改爲《修文殿》上之。徐之才謂人曰：「此可謂床上之床，屋上之屋也。」
《三國典略》：齊魏收以子侄少年須誡厲，遂著《枕巾篇》以訓之。
《隋書》曰：杜台卿嘗采《月令》，觸類而廣之，爲書，名《玉燭寶典》，十二卷，奏之。台卿患聾，不堪吏職。請修國史，上許之，拜著作郎。
《國朝傳記》曰：虞世南之爲秘書也，於省後堂集群書中事可爲文用者，號爲《北堂書鈔》。今北堂猶存而書益行於代。
《唐書》曰：太宗以特進魏徵所撰《類禮》，賜皇太子及諸王，幷藏本於秘府。初，征以《禮經》遭秦滅學，戴聖所編條流不次，乃刪其所記，以類相從，爲五十篇，合二十卷。太宗善之，賜物一千段。
又曰：太宗閱陸德明《經典音義》，美其弘益學者，嘆曰：「德明雖亡，此書可傳習。」因賜其家布帛百匹。
又曰：高宗時，太子賢敗，太子洗馬劉納言、給事中唐之奇，幷坐私附庶人配流嶺外。訥言博學有文詞，以《漢書》授賢，賢甚重之。嘗撰《續排諧集》十五卷，賢覽之以爲笑樂。及賢廢，宮中搜得之，上怒曰：「經典誘人，猶恐不能遷善；排諧鄙說，是導之以邪也。」遂徙於震州而死。
又曰：天后聖曆中，上以《御覽》及《文思博要》等書聚事多未周，令麟台監張昌宗與麟台少監李嶠廣召文學之士，給事中徐彥伯、水部郎中員半千等二十六人增損《文思博要》，勒成一千三百卷，於舊書外更加佛教、道教及親屬姓氏、方域等部。至是畢功，上親制名曰《三教珠英》。彥伯已下改官加級賜物。
又曰：天后自咸亨已後，嘗召文學之士周思茂、範履冰等入禁中，令撰《玄鑒》百卷，《青宮要紀》、《少陽政範》各三十卷，《孝子傳》及《列女傳》、《維城典訓》、《鳳樓新誡》各二十卷，《古今內範》百卷，《樂書要錄》十卷，《百僚新誡》五卷，《垂拱格》四卷，《臣軌》二卷，《兆人本業》五卷，語襇《文集》一百二十卷，幷藏於秘閣。
又曰：劉允濟善屬文，與絳州王勃齊名。採摭魯哀公後十二代至於戰國遺事，撰《魯後春秋》一十卷，表上之，遷左右史。
又曰：許叔牙嘗撰《毛詩纂義》十卷，以進太子，賜帛二百段，兼令寫本付司經局。其後御史大夫高智周謂人曰：「凡欲言詩者，必須先讀此書始可也。」
又曰：大曆中，刑部尚書顔真卿以陸法言《切韻》未弘，乃纂九經子史字義，著《韻海鏡原》三百六十卷，獻之。詔下秘閣及集賢書院貯之。
又曰：馮伉爲醴泉縣令，患百姓多猾，爲著《論蒙》十四篇，大略指明忠孝仁義，勸學務農，每鄉給壹卷，俾其傳習。在縣七年，韋渠牟薦爲給事中，充皇太子及諸王侍讀。召見於別殿，賜金紫，著《三傳異同》三卷。
又曰：貞元十三年，韓譚進《統載》三十卷，其書采虞夏以來至於周、隋，錄其事跡善於始終者六百六十八人，爲立傳。
又曰：路隨爲侍講學士。采三代皇王興衰，著《六經法言》二十卷，奏之，旋拜諫議大夫。依前侍講學士將修《憲宗實錄》，覆命兼充史職。
又曰：貞元十一年，左僕射平章事賈耽進《海內華夷圖》及《古今郡國縣道》四十卷。圖廣三丈，以寸折成百里，權德輿作序。
又曰：韋處厚爲中書舍人、侍講學士，時穆宗荒恣不親政務，旣居納誨之地，宜有以啓導情虛。乃銓擇經義雅言，以類相從，爲二十卷，謂之《六經法言》，獻之，賜以繒帛。
又曰：唐次貶開州刺史，在巴峽間十餘年不獲進用。西川節度使韋皋抗表請爲副使。德宗密諭皋令罷之。次滯蠻荒，孤心繹耵，怨謗所積，孰與申明？乃采自古忠臣賢士遭罹讒謬謗放逐，遂至殺身，而君猶不悟，其書三篇，謂之《辨謗略》，上之。德宗省之，猶怒，謂左右曰：「唐次乃以吾爲昏主，何自諭如此？」次卒。章武帝明哲嫉惡，尤惡人朋比傾陷，嘗閱書禁中，得次所上書三篇，覽而善之，謂學士沈傳師曰：「唐次所集辨謗之書，實君人者時宜觀之。朕思古書中多有此事，次編錄未盡，卿家傳史學，以類例廣之。」傳師奉詔，與令狐楚、杜元穎等分功修續，廣爲十卷，號《元和辨謗略》。
又曰：鄭處誨方雅好古，勤於著述，撰集至多，爲校書郎時，撰次《明皇雜錄》三篇，行於世。
又曰：裴充集賢殿學士，集歷代文章，續梁昭明太子《文選》成三十卷，目曰《大和通選》，幷音義目一卷，上之。當時文士非素與游者，其文章少在其選。時論薄之。
又曰：柳玭嘗著書誡其子弟曰：「夫門地高者可畏不可恃：可畏者，立身行己，一事有墜先訓，則罪大於它人；雖生可以苟取名位，死何以見祖先於地下？不可恃者，門高則自驕，族盛則人之所嫉。實藝懿行，人未必信。纖瑕微累，十手爭指矣。」又數其五條，詞多不載。
