
《釋名》曰：海，晦也。注引穢濁，其水黑而晦也。〈《廣雅》同。〉
《說文》曰：海，天池也。
《書》曰：江漢朝宗于海。
《禮記》曰：三王之祭川也，皆先河而後海。
又曰：洗之在阼，其水在洗東，祖天地之左海也。
《禮鬥威儀》曰：君乘土而王則海夷。〈宋均注曰：海夷，不揚波。〉
《論語》曰：子曰：「道不行，乘桴浮於海。」
《公羊傳》曰：河海潤千里。〈河海出雲及千里。〉
《春秋感精符》曰：后妃恣則澤爲海。
《春秋考異郵》曰：黃星騁，海水躍。宋均曰：黃星，土精，土安靜，躍則失常。
《史記》曰：天不足西北，星辰西北移，地不足東南，以海爲池。
《漢書》曰：霍去病擊匈奴，封狼居胥山，登臨瀚海。〈如淳注曰：北海也。〉
謝承《後漢書》曰：汝南陳茂，嘗爲交址別駕，舊刺史行部，不渡漲海，刺史周敞涉海遇風，船欲覆沒，茂拔劍呵駡水神，風即止息。
《晉書》曰：鮑靚爲南海守，嘗行部入海遇風，饑甚，聚白石煮食之以濟。
又曰：李涓，遼東人，祖敏，漢河內太守，去還鄉。遼東太守公孫度欲強用之，敏乘輕舟浮海，莫知所終。
王隱《晉書》曰：慕容晃上言曰：「臣躬征平郭遠，假陛下天地之威，將士竭命，精誠感靈，海爲結冰，淩行三百餘里，臣自立國，及問諸故老，初無海水冰凍之歲。」
《韓詩》曰：成王時，越裳氏重三譯而朝，曰：「天之不逆風不疾雨，海之不波溢三年矣，中國必有聖人。」
《老子》曰：江海所以能爲百穀王者，以其善下也。
《列子》曰：渤海之東，不知幾萬億裏，有大壑無底之穀，名曰歸塘。〈張堪注曰：《莊子》雲尾閭也。〉
《莊子》曰：東海之鱉謂坎井之蛙曰：夫海千里之遠，不足以舉其大；千仞之高，不足以極其深。禹之時，十年九潦而水弗加益；湯之時，八年七旱而涯不加損。夫不爲傾久推移，不以多少進退者，此亦東海之樂也。
又曰：南海之帝爲倏，北海之帝爲忽，中央之帝爲渾沌，倏與忽時相與遇於渾沌之地，渾沌待之甚厚，倏與忽謀報渾沌之德。曰：「人皆有七竅以視聽食息，此獨無有，嘗試鑿之。」一日鑿一竅，七日而渾沌死。
又曰：肩吾曰：其於治天下也，猶涉海鑿河，使蛟負山也。
又曰：海水三歲一周流，波相薄，故地動。
又曰：周顧視車轍有鮒魚焉。曰：「我東海之波臣也，君豈有斗升之水活我哉！」
又曰：北溟有魚，其名曰鯤，化爲鳥，其名曰鵬，將徙於南溟，水擊三千里。
又曰：秋水時至，百川灌河，渚涯之間，不辨牛馬，河伯欣然自喜，以天下之美爲盡在己，順流東行，至於北海，東面而視不見水端，向若而嘆。北海若曰：「井蛙不可以語于海者，拘於墟也；夏蟲不可以語於冰者，篤於時也；曲士不可以語於道者，束於教也。天下之水莫大于海，萬川歸之，不知何時止而不盈；尾閭泄之，不知何時已而不虛。春秋不變，水旱不知，此其過江河之流，不可爲量數。〈司馬彪曰：尾閭，水之從海外出者也。〉
《文子》曰：古之善爲君者，法海以象其大，注下以成其廣。
《淮南子》曰：彗星墜而渤海決。
又曰：海不讓水，積小以成其大。
又曰：庶女告天，〈庶女，少寡無子養姑者也。姑無男有女，女利母財而殺母，以誣告寡婦，婦不能自解，故告天也。〉雷霆下擊景公台隕，〈景公，齊景公也。雷擊景公台，隕壞之也。〉校體折傷，〈景公爲雷霆所傷折。〉海水大出。
又曰：舟在江海，不爲莫乘而不浮；君子行義，不爲莫知而止休。
《孟子》曰：觀于海者難爲水，游於聖人之門者難爲言。
《抱樸子》曰：大廈既燔，而運水於滄海，此無及也。
《說苑》曰：齊景公游於海上而樂之，六月不歸。告左右曰：「敢有先言歸者，致死不赦。」顔燭進諫曰：「君樂治海，不樂治國，彼若有治國者，君安得樂此海乎？」遂歸。中道，聞國人謀不內之。
《法言》曰：百川學海而至于海，丘陵學山而不至于山。
《山海經》曰：大荒中有山，名曰天臺，海水入焉。
又曰：桂林八樹，在賁海東。〈八樹而成林，言其大也。賁隅，今番隅也。〉
又曰：發鳩之山有鳥，名曰精衛。炎帝之女，游於東海，溺而不返，是故精衛常取西山之木石以填東海。
周景式《孝子傳》曰：管寧避地遼東，遇風船人危懼，皆叩頭悔過，寧思惟愆咎，念常如厠不冠而已，向天叩頭，風亦尋靜。
《神仙傳》曰：麻姑謂王方平曰：「自接待以來，見東海三爲桑田，向到蓬萊，水乃淺於往者略半也，豈復將爲陵陸乎？」
皇甫謐《高士傳》曰：姜肱，字伯淮，十辟公府，九舉有道，皆不就。靈帝時，曹節白帝特徵肱，隱身遁命，浮桴于海，名蓋天下。
《幽明錄》曰：海中有金臺山，高百丈，結構巧麗，窮盡神工，橫光岩渚，竦曜星門。台內有金機，雕文備制。
《十洲記》曰：扶桑在碧海之中，北面一萬里有大帝宮，太真東王公所治處。山外別有員海繞山，員海水色正黑，謂之溟海，無風而洪波百丈，惟飛仙能到其處。
《玄中記》曰：天下之強者，東海之沃焦焉，水灌而不已。沃焦者，山名也，在海東三萬里。
《博物志》曰：舊說天河與海通，近世有居海渚，年年八月有浮查去來，往反不失期，此人乃立屋於查上，賫糧乘查去，忽不覺盡晝夜，奄至一處，有城郭屋舍，望見室中多織婦，見一丈夫牽牛渚次飲之，驚問此人何由至此。此人即問此爲何處，答曰：「君可詣蜀問嚴君平。」此人還問君平，曰：「某月有客星犯鬥牛。」即此人到天河也。
崔鴻《十六國春秋前燕錄》曰：慕容晃將乘海討其弟仁，襲其不意，群臣以淩道危阻，宜從陸地。晃曰：「舊海不淩，自仁反已來，三凍皆成，昔光武合滹沱之冰以濟大業，天其或者欲乘此而克之乎！吾計決矣，沮謀者斬。」二月晃親率三軍擒仁賜死。
東方朔《十洲記》曰：神洲，東海中，地方五百里，上有不死草生瓊田中，草似菇苗，人已死者，以草覆之皆活。
又曰：扶桑在碧海中，樹長數千尺，一千餘圍，兩兩同根，更相依倚，是以名扶桑。
《關令內傳》曰：天有五億五萬五千五百五十里，地亦如之，各以四海爲脈。
《釋名》曰：江，公也，小水流入其中，所公共也。
《說文》曰：江，水出蜀湔氐僥外岷山。
又曰：江至會稽郡爲浙江。
《尚書》曰：岷山導江，東別爲沱。
《毛詩》曰：江有沱。江有汜。
又曰：滔滔江漢，南國之紀。
《春秋元命苞》曰：牛女爲江湖，江湖者，所以開神潤化，故其氣湍急。
《家語》曰：楚昭王渡江，江有物大如鬥，圓而赤，直觸王舟，舟人取之，王大怪，使之魯問孔子，孔子曰：「此萍實也，可剖而食之，吉祥，唯霸者能獲之。」使返，王遽食之，甚美。
謝承《後漢書》曰：吳郡沈豐爲郡主簿，太守第五倫，母老不能之官，倫每至臘節，常感戀垂泣，遣豐迎母廣陵，母見大江，畏水不敢渡，豐祭神，令子孫對母飲酒，因醉臥便渡。
又曰：吳郡王閎渡錢塘江遭風，船欲覆，閎拔劍斫水，駡伍子胥，風息得濟。
《續漢書》曰：張禹拜揚州刺史，當過江行部中，土人皆以江有子胥之神，難於濟涉，禹厲聲言曰：「子胥如其有靈，知吾志在理察枉訟，豈危我哉？」遂鼓而過。
《魏志》曰：文帝伐吳，至長江而嘆曰：「天固以限南北也。」
《晉書》曰：祖逖渡江，中流誓曰：「逖不靜中原而復濟者，有如大江。」
又曰：吳猛年四十，邑人丁義始授神方，因還豫章，江波甚急，猛不假舟楫，以白羽扇畫水而渡。
又曰：王浚有奇略，武帝謀伐吳，詔浚造船於蜀，其木柿蔽江而下。
又曰：陶侃語人曰：「大禹聖人，乃惜寸陰，至於衆人，當惜分陰。」參佐以戲廢事者，乃取其蒲博之具，悉投於江。
《莊子》曰：魚相忘於江湖。
《孫卿子》曰：子路盛服見孔子。孔子曰：「由，是襜襜者何也？昔者，江出於汶山，其始由源，可以濫觴，及至江之津也，不方舟不避風，不可涉，非惟下流大耶？今汝衣服既盛，顔色充盈，天下且孰肯諫汝乎？」
《三十國春秋》曰：劉裕次山陽，聞何無忌敗績，卷甲兼行，將濟江而風急，衆鹹難之，裕曰：「若有天命，風當自息；如其天不助，舟覆溺何足怪。」即命登舟，舟移而風止。
董覽《吳地記》曰：夫差立，子胥以忠諫見亡，遂賜死，浮屍於江，夫差悔焉，與群臣於江設祭。
《列仙傳》曰：江妃二女，游於江濱，逢鄭交甫，遂解珮與之，交甫受佩而去，數十步，懷中無佩，女亦不見。
《列女傳》曰：楚昭王貞薑者，昭王夫人，齊女也。昭王出遊，留夫人漸台，江水大至，遣使者迎夫人，忘持符。夫人曰：王與宮人約，召必以符，今使者不持符，妾不敢行。於是使者返取符，未還，台已壞，沉水而死。
又曰：廣漢姜詩妻，事姑至孝。姑好飲江水，水去家七里，妻常鶏鳴溯流而汲，值風雪，不時得水，詩責遣之，妻寄食鄰家，紡績以市珍味，使鄰母遺姑，詩聞追還，舍側忽有湧泉出，味如江水。〈《華陽國志》又載。〉
《論衡》曰：儒書言伍子胥恨吳王，驅水爲濤而溺殺。今會稽、錢塘、丹徒江皆立子胥祠，欲止其濤也。
袁山松《宜都記》曰：對西陵南岸有山，其峰孤秀，人自山南上至頂，俯臨大江如縈帶，視舟船如鳧雁。
又曰：大江清濁分流，其水十丈見底，視魚游如乘空，淺處多五色石。
《新序》曰：禹南濟於江，黃龍負舟，舟中人失色，禹仰視天而嘆曰：「吾受命於天，死生命也！」龍弭耳而逃。
《吳錄》曰：步騭表言，北降人說北多作布囊，欲以盛沙塞大江。吳主曰：「此曹必不敢來，若不如孤言，當以牛千頭爲君作主人。」後見呂岱，說騭言北欲以囊塞江，輒失笑曰：「此江自開闢以來，寧可以囊塞乎？」
《水經注》曰：昔吳郡太守張公直，自九江守征還，道由廬山，子女觀祠女戲廟像，其妻夜夢神人致聘，覺言於夫，至明恐怖，遽發船引中流而不行。妻曰：「愛一女而合門受禍也。」公直不忍，遂令妻下女於江。其妻布席水上，以其亡兄女代之，而船得進。尋公直知兄女，怒妻曰：「吾何面於當世也！」復下己女於水中，將渡，遙見二女於岸側，傍有一吏立曰：「吾廬君主簿，敬君之義，悉還二女。」
《風俗通》曰：江，貢也。所出珍物，可貢獻也。
《荊州記》云：江出岷山，其源若瓮口，可以濫觴，在益州建寧漏江縣，潛行地底數里至楚都，遂廣十里。
《傅子》曰：江海所以能百穀王者，以其不逆之；苟有所逆，衆流不至多矣。
