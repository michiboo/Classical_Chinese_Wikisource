
《易·系上》曰：明於天之道，而察於民之故，是興神物，以前民用，聖人以此齋戒。〈洗心曰齋，防患曰戒也。〉
《周禮·天官·冢宰》曰：祀五帝，則掌百官之誓戒，與其具修。〈祀五帝謂四郊及明堂。誓戒，要之以刑，重失禮也。《明堂位》所謂各揚其職，百官廢職服大刑，是其辭之略也。具所當共修掃除糞灑。〉前期十日，帥執事而卜日，遂戒。〈前期，前所諏之日也。十日，容散齋七日，致齋三日。執事，宗伯太卜之屬。旣卜，又戒百官以始齋。〉
《禮記·曲禮》曰：齋者不樂不吊。〈爲哀樂則失正，散其思也。〉
又《檀弓》曰：是故君子非有大故，不宿於外；〈大故謂哀憂。〉非致齋也，非疾也，不晝居於內。〈內，正寢之中。〉
又《王制》曰：天子齋戒受諫。〈歲中群臣奉歲事，諫王所當改爲也。〉司會以歲之成質於天子。〈司會，冢宰之屬，掌計要者，成計要也。質猶平也，平其計要。〉冢宰齋戒受質。〈贊王受之。〉大樂正、大司寇、市三官以其成從質於天子。〈大樂正，於周宗伯之屬。市，司市也，於周司徒之屬。從，從於司會也。〉大司徒、大司馬、大司空齋戒受質，百官各以其成質於三官。大司徒、大司馬、大司空以百官之成質於天子，〈百官，此三官之屬。〉百官齋戒受質。〈受，平報也。〉
又《郊特牲》曰：孔子曰：「三日齋，一日用之，猶恐不敬。二日伐鼓，何居？」〈居讀爲姬，語之助。何居，怪之也。伐猶擊也。齋者止樂，而二日擊鼓，則是成一日齋也。〉
又《郊特牲》曰：齋之玄也，以陰幽思也。故君子三日齋，必見其所祭者。〈齋三日者，思其居處，思其笑語，思其志意，思其所樂，則見之也。〉
又《玉藻》曰：將適公所，宿齋戒，居外寢。
又《祭義》曰：古者天子、諸侯必有養獸之官，及歲時，齋戒、沐浴而躬朝之，犧祭牲必於是取之，敬之至也。
又《祭義》曰：致齋於內，散齋於外。齋之日，思其居處，思其笑語，思其志意，思其所樂，思其所嗜。齋三日，乃見其所爲齋者。
又《祭統》曰：及時將祭，君子乃齋。齋之爲言齊也。齋不齊，以致齊者也。是故君子非有大事也，非有恭敬也，則不齋。不齋，則於物無防也，嗜欲無止也。及其將齋也，防其邪物，訖其嗜欲，耳不聽樂，故記曰：「齋者不樂。」言不敢散其志也。心不苟慮，必依於道。手足不苟動，必依於禮。是故君子之齋也，專致其精明之德也。故散齋七日以定之，致齋三日以齊之。定之之謂齋。齋者，精明之至也，然後可以交於神明也。〈定者，定其志意。〉是故，先期旬有一日，宮宰宿夫人。夫人亦散齋七日，致齋三日。〈官宰，守宮官者也。宿讀爲肅。肅猶戒也，戒輕肅重也。〉君致齋於外，夫人致齋於內，然後會於太廟。
又《坊記》曰：子云︰「七日戒，三日齋，承一人焉以爲屍，過之者趨走，以教敬也。」〈戒謂散齋也。承猶事也。〉
又《表記》曰：子曰：「齋戒以事鬼神，擇日月以見君，恐民之不敬也。」
《禮記外傳》曰：凡大小祭禮，必先齋，敬事天神人鬼也。齋者，敬也。齋其心，思其貌，然後可以入廟。齋必變食，去其葷膻。居必遷坐，易其常處也。故散齋於外，致齋於內。〈外者，公寢也。內者，寢中小室。〉大祀散齋七日，〈祭曰猶遠客意散。〉致齋三日，〈致者，至也。就祭曰近。〉則十日齋矣。祭前旬外之日，則有司戒告內外，內外百官齋謂之夙戒。〈夙，早也。〉中祀七日，〈則散齋四日。〉小祀三日。〈《月令》，秦書也。當戰國之際，大小祭祀惟三日，散齋二日，致齋一日。〉
《春秋合誠圖》曰：黃帝請問太一長生之道，太一曰：「齋戒六丁，道乃可成。」〈丁取能丁寧，常戒懼也。〉
《家語》曰：季桓子將祭，齋三日，而二日鍾鼓之音不絕。冉有問於孔子，子曰：「孝子之祭也，散齋七日，慎思其事；致齋三日而一用之，〈精一而用之也。〉猶恐不敬。而二日伐鼓，何其？」
《論語·鄉黨》曰：齋，必有明衣，布。〈明衣親身名，所以自潔清也。其物以布爲之。〉齋，必變食，居必遷坐。
又《述而》曰：子之所慎：齋，戰，疾。〈此三者，人所不能慎，而夫子慎之。〉
《史記》曰：藺相如謂秦王曰：「趙送璧時，齋五日。今大王亦宜齋。」遂許齋五日，舍相如廣成傳舍。秦王齋五日後，乃設九賓於庭，引相如。
又曰：秦二世夢白虎嚙其左驂馬，殺之，心不樂。問占夢人，曰：「涇水爲祟。」二世乃齋望夷宮，閻樂殺之，更立子嬰爲王。
《漢書》曰：蕭何薦韓信於漢王。何曰：「王宜擇日齋戒，設壇場具禮，乃可拜爲大將軍。」至拜，乃韓信也，一軍大驚也。
又曰：宣帝詔曰：「乃者鳳凰甘露降集京師，嘉瑞見，修興太一、五帝、后土之祠，祈爲百姓蒙福。鸞鳳萬舞，集止於旁。齋戒之暮，神光顯著；薦鬯之夕，神光交映。或降於天，或登於地，或從四方來集於壇。上帝嘉饗，海內承福。」
《續漢書》曰：殤帝崩，太后與兄車騎將軍鄧騭定策禁中。其夜，使騭持節，以王青蓋車迎安帝，齋於殿中。
范曄《後漢書》曰：周澤字稚都，爲太常。嘗臥疾齋宮。其妻哀澤老病，就問所苦。澤大怒，以妻子犯齋禁，遂收送謝罪。當世疑其詭譎，時人語曰：「生世不諧，作太常妻。一歲三百六十日，三百五十九日齋，一日不齋醉如泥。」
干寶《晉紀》曰：劉毅爲司隸校尉，常齋而疾。其妻出看之，表解齋。
《唐書》曰：貞元九年冬，德宗以是歲有年，蠻夷朝貢，思親告郊廟，於祀事尤重慎。及將散齋，謂宰臣曰：「在禮，散齋歸正寢，攝心奉祭，不可聞外事。其常務勿奏。」乃齋於別殿。及命皇太子諸王行祭者，皆受誓一日。
又曰：貞元中，德宗方有事於郊廟，詔以皇太子爲亞獻，親王終獻。上令問柳冕當受誓戒否。冕奏准開元禮幷以前七日，受誓戒詞雲︰「各揚其職，不供其事，國有常刑。」冕以誓皇太子，更其詞雲︰「各揚其職，肅奉常儀。」
又曰：憲宗元和中，南郊陰氣凝閉，浹旬不開，宰臣議請改日。上曰：「郊廟事重，吾齋戒有日，豈可廢乎？」至享獻之際，景物澄清，人情大悅。
《鬼穀子》曰：周有豪士，居鬼穀，號爲鬼谷先生。蘇秦張儀往見之。先生曰：「吾將爲二子陳言至道，子其齋戒，擇日而學。」後秦、儀齋戒而往。
《莊子》曰：顔回曰：「吾無以進矣，敢問其方。」仲尼曰：「齋，吾將語若。」顔回曰：「回之家貧，惟不飲酒、不茹葷者數月矣。若此則可以爲齋乎？」曰：「是祭祀之齋，非心齋也。」回曰：「敢問心齋？」仲尼曰：「若一志無聽之以耳，而聽以心，無聽之以心，而聽之以氣，惟道集虛，虛者，心齋也。」
又曰：梓慶削大木爲鋸。鋸成，見者驚，猶鬼神。魯侯曰：「子一何巧矣！何術以至此？」曰：「臣工人，何術之有。雖然，有一焉。臣爲鋸，未嘗敢以耗氣也，必齋以靜心。器之所以凝神者，其是與。」
又曰：祝宗人玄端以臨牢，說曰：「汝奚惡死？吾將三月犧。汝十日戒，十日齊，藉白茅加汝肩，尻於綢俎之上。」
《韓子》曰：燕王欲巧，衛人請以棘刺之端爲猴。成，功人曰：「君欲觀之，半歲不入宮，不飲酒食肉，雨霽日出視之，晏陰之間，而棘刺之，母猴乃可見也。」燕王固養之，不能觀也。
《搜神記》曰：王業，和帝時爲荊州刺史，每出行部，沐浴齋潔以祈於天地，當啓佐愚心，無使有枉百姓。在州七年，惠風大行，苛慝不作。
《禮記·月令》季春日，命國儺，九門磔攘，以畢春風。〈《洪範傳》曰：言之不從，則有大禍。犬屬金也，故磔之於九門，所以抑金扶木，畢成春功。東方三門不磔，春位不殺，其盛德所在無所攘。〉
又《月令·仲秋》曰：天子乃儺，以達秋氣。〈此儺之陽氣，恐陽暑至此不衰，害亦將及，故儺以通秋氣。方欲助秋，故不磔犬。〉
又《月令·季冬》曰：命有司大儺，旁磔以送寒氣。〈大儺爲歲終逐陰除疫以送寒氣，故周官命方相氏率百隸索室驅疫以逐之。旁謂王城四旁十二門也。磔謂磔犬於門也。春磔九門，冬禮大，故遍磔於十二門，所以扶陽抑陰之義。犬屬金，冬盡春興，春爲木，故殺金以助木氣。〉
又《郊特牲》曰：卿人裼，〈裼，強鬼也。謂時儺索室驅疫逐強鬼也。裼或爲獻，或爲儺。〉孔子朝服立於阼，存室神也。〈神依人也。〉
《禮記外傳》曰：方相氏之官，歲有三時，率領群隸，驅索癘疫之氣於宮室之中，亦攘送之義也。天以一氣化萬物，五帝各行其德，餘氣留滯則傷後時，謂之不和，而災疫興焉。大儺者，貴賤至於邑里，皆得驅疫。命國儺者，但於國城中行之耳。〈名之儺者，取群爲儺儺之聲。〉
《周禮·夏官》曰：方相氏掌蒙熊皮，黃金四目，玄衣朱裳，執戈揚盾，帥百隸而時儺，以索室驅疫。〈蒙，冒也。冒熊皮者，以驚驅疫癘之鬼，如今頭也。時儺，四時作，方相氏以儺卻區惡也。《�令》：季冬命國儺。索，搜也。〉
《續漢書》曰：先臘一日大儺，謂之逐疫。其儀選中黃門子弟十二已下，百二十人爲亻辰子，皆赤幘皂制，執大鞀。方相氏服如周制。及十二獸裳，衣毛角。中黃門行人冗從、僕射將之以逐惡鬼于禁中。設桃梗、鬱壘、葦茭畢，執事者皆罷葦戟桃枝，以賜公卿、將軍、特進、諸侯。
《禮緯》曰：顓頊有三子，生而亡去，爲疫鬼。一居江水，是爲虐鬼魅鬼；一居人宮室區隅，善驚人小兒。於是常以正歲十二月，令禮官方相氏掌熊皮，黃金四目，玄衣纁裳，執戈揚盾，帥百隸及童子而時儺，以索室而驅疫鬼，以桃弧葦矢工鼓且射之，以赤丸五穀播灑之，以除疫殃。
《後魏書》曰：高宗和平三年十二月，因歲除大儺之禮，遂耀兵武。更爲制令，步兵陳於南，騎士陳於北，各擊鍾鼓，以爲節度。其步兵所衣，青赤黃黑，別無部隊楯槊矛戟，相次周回轉易，以相赴就，有飛龍騰蛇之變。爲函箱魚鱗四門之陣，凡十餘法，跽起前卻，莫不應節。陣畢，南北二軍皆鳴鼓角，衆盡大噪，各令騎將交去來挑戰，步兵更進退以拒擊。南敗北捷，以爲盛觀。自後踵以爲常。
《唐書》曰：舊驅儺亻辰子等，金吾將軍幷具欄笏，引入閣門。謹按大儺者，所以驅除群厲，合資威武，盛其光儀。欄笏之制，常參朝服。舊制未稱，今請各依錦綉，具帑襪帶儀刀部引出入。
《建康實錄》曰：孫興公嘗著戲爲儺，至桓宣武家。宣武覺其對不凡，推問之，乃興公。
《宣城記》曰：吳時洪臣爲廬陵太守，有清稱。征還，船輕，皆載土。時歲暮除，逐人就乞，見土而去。
《莊子》曰：游島問雄黃曰：「今逐疫出魅，擊鼓呼噪，何也？」雄黃曰：「黔首多疫，黃帝氏立巫咸，使黔首沐浴齋戒，以通九竅；鳴鼓振鐸，以動其心；勞形趨步，以發陰陽之氣；飲酒茹蔥，以通五藏。夫擊鼓呼噪，逐疫出魅鬼，黔首不知，以爲魅祟也。」
張衡《東京賦》曰：卒歲大儺，驅逐群厲；方相秉鉞，巫覡操茢；亻辰子萬童，丹首玄裳；桃弧棘矢，所發無臬；飛礫雨散，罡刂殫畢斃；惶火馳而星流，逐赤疫於四裔。然後淩天地，絕飛梁，囚耕父於清泠，溺女魅於神潢。
廉品《大儺賦》曰：于吉日之上戊，將大蠟於臘。先茲日之酉久，宿潔靜以清澄。乃班有司，聚衆大儺。天子坐華殿，臨朱軒，憑玉幾，席文旃，率百隸之亻辰子，群鼓譟於宮垣。
