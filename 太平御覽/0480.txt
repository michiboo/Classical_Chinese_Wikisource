
《說文》曰：誓，約束也。
《尚書·甘誓》曰：大戰於甘，乃召六卿，王曰：「嗟！六事之人，予誓告汝：有扈氏威侮五行，怠棄三正，天用剿絕其命。今予惟龔行天之罰。左弗攻於左，汝弗龔命。〈左軍左之主射攻治之其職也。〉右弗攻於右，汝弗龔命。禦非其馬之正，汝弗龔命。〈三者有失皆不奉我命也。〉用命賞於祖。弗用命，戮於社；〈天子親又載社主謂之社，土不用命則戮於社也。〉予則孥戮汝！」
又《泰誓》曰：王乃徇師而誓，曰：「鳴呼！西土有衆，咸聽朕言！予有亂臣十人，同心同德。雖有周親，不如仁人。」
《周禮·司盟》曰：掌盟載之法。〈載盟辭也。〉凡邦有疑會同，則掌其盟約之載及其禮儀，北面詔明神，既盟，則貳之。〈貳之者，寫副當以授六官之也。〉盟萬民之犯命者，詛其不信者亦如之。
《左傳》曰：陳五父如鄭蒞盟。歃如忘。薛伯曰：「五父必不免，不賴盟矣。」
又曰：莊公許孟任以爲夫人，割臂以盟。
又曰：子犯以璧授公子，曰：「臣負羈紲從君巡於天下，臣之罪多矣。請由此亡。」公子曰：「所不與舅氏同心者，有如白水。」〈子犯，重耳舅氏。言與舅氏同心之盟，如此白水也。〉投其璧於河。
又曰：王子虎盟諸侯於王庭，要言曰：「皆獎王室，無相害也。有渝此盟，明神殛之，俾墜其師，無克祚國。」
又曰：寧武子與衛人盟於宛濮，曰：「天禍衛國，君臣不協，以及此憂。今天誘其衷，使皆降心以相從也。不有居者，誰守社稷？不有行者，誰牧圉？有渝此盟，以相及也。明神先君，是糾是殛。」國人聞此盟也，而後不貳。
又曰：楚師將去宋，申犀稽首於王之馬前，曰：「無畏知死而不敢廢王命。王棄言焉。」王不能答。申叔時僕，曰：「築室反耕者，宋必聽命。」從之。宋人懼，使華玄夜入楚師，登子反之床而起之曰：「寡君使玄以病告，曰：弊邑易子而食，析骸以爨。雖然，城下之盟，有以國弊，不能從也。去我三十里，惟命是聽。」子反懼，與之盟而告王。退三十里。宋及楚平，華玄爲質。盟曰：「我無爾詐，爾無我虞。」〈楚不詐宋，宋不備楚也。〉
又曰：晉士燮會楚公子罷、許偃，盟於宋西門之外，曰：「凡晉楚無相加戎，好惡同之，同恤災危，備救凶患。交贄往來，道路無壅，謀其不協，而討不庭」也。
又曰：秋七月，盟於亳。范宣子曰：「不慎，必失諸侯。」乃盟，載曰：「凡我同盟，無蘊年，〈蘊積年�而不分定。〉無壅利，無奸保，無留慝，救災患，恤禍亂，同好惡，獎王室」也。
又曰：鄭大夫盟於伯有氏。裨諶曰：「是盟也，其與幾何？」〈言其不能久也。裨諶，鄭大夫也。〉《詩》曰：「君子屢盟，亂是用長。」
又曰：小邾射以句繹來奔，曰：「使季路要我，吾無盟矣。」〈以子路信誠，故得與相要誓而不須盟也。子路即季路。〉使子路，子路辭。季康子使冉有謂之曰：「千乘之國，不信其盟，而信子之言，子何辱焉？」
《公羊傳》曰：莊公會齊侯，盟於柯。曹子進曰：「君之意何如？」莊公曰：「寡人之生，則不若死。」曹子曰：「然則君請當其君。臣請當其臣。」莊公曰：「諾。」於是會桓公。莊公升壇，曹子手劍而從之。管子進曰：「君何求？」曹子曰：「城壞壓境，〈齊數侵取魯邑，以喻侵近。〉君不圖歟？」「願請汶陽之田。」管仲顧曰：「君其許諾。」桓公曰：「諾已盟。」曹子剽劍而去之。要盟可犯，而桓公不欺；曹子可仇，而桓公不怨。桓公之信，著乎天下，自柯之盟始也。
《豰梁傳·僖公》曰：葵丘之盟，陳牲而不殺，牘書加於牲上，曰：「毋忄水，毋訖〈訖，止。〉糴，毋以妾爲妻，毋使婦人與國事。」
又《成公》曰：溴梁之會，諸侯失政。諸侯會，而曰大夫盟，政在大夫也。諸侯在，而不曰諸侯之大夫，大夫不臣也。
《三禮圖》曰：方盟，木方四尺，設六色；東青西白，南赤北黑，上玄下黃。設六玉：上圭下璧，南方璋，西方琥，北方璜，東方圭。方盟者，上下四方之神明，天之司盟。
《史記》曰：吳起東出衛郭門，與其毋別，嚙指而盟：起不爲卿相，不復入衛也。
又曰：秦之圍邯鄲，趙使平原君求救於楚。門下有毛遂者，前自贊於平原君曰：「遂願備員而行。」平原君曰：「夫賢士之處世也，若錐處囊中，其末立見。今先生處勝之門下三年於此矣，左右未有所稱。」遂曰：「臣乃今日請處囊中。爾使早處囊中，必潁脫而出，非特其末見而已。」平原君與楚合從，言其利害，日出而言，日中不決。遂按劍而前曰：「從之利害，兩言而決耳。今日出而言，日中不決，何也？」楚王叱曰：「胡不下？」遂按劍而前曰：「今十步之中，王不得恃楚國之衆，王之命懸於遂。今楚地五千里，持戟百萬，此霸王資。白起，小竪子耳，率數萬之衆，一戰而舉鄢、郢，再戰而燒夷陵，三戰而辱王之先人。此百世之怨也。」楚王曰：「謹奉社稷以從。」遂奉銅盤北面跪進之，從定於殿上。遂招堂下十九人曰：「公等碌碌，因人成事者也。」
《漢書》曰：王陵爲右丞相。惠帝崩，高後欲立諸呂爲王，問陵。陵曰：「高皇帝刑白馬而盟曰：非劉氏而王者，天下共擊之。今王諸呂，非約也。」
《東觀漢記》曰：隗囂，字季孟，天水人也。以王莽篡逆，復漢之祚，乃立高祖，太宗之廟，稱臣執事，史奉璧而告。祝畢，有司穿坎於庭，割牲而盟。
《魏志》曰：臧洪，字子原，廣陵射陽人也。張邈起兵，請洪與計事。又致之於劉兗州公山、孔豫州公緒，乃設壇場，方共盟誓，諸州郡更相讓，乃共推洪。洪乃升壇操盤血而盟。
《晉中興書》曰：苻洪第三子健，陰圖關中，陽使其徒種麥，示無西意。有微知其計，不肯耕種者，健殺之。後十餘日，師衆西行，到孟津，作浮橋渡河。使弟雄步騎五千人入潼關，兄子青軹關入河東，誓曰：「若事不捷，汝死河北，我死河南，爲鬼無相見也。」
又曰：王羲之爲會稽內史，慨然稱疾去郡，於父母墓前自誓曰：「維永和十一年二月九日，小子羲之敢昭告尊靈。羲之不天，夙遭閔凶，不遂過庭之訓。母兄鞠育，得漸庶幾，遂因人之力，蒙國寵榮。進無忠孝之節，退違聖賢量力之義。將憂及宗祠，豈在微身！是用寤寐永嘆，若墜淵穀。」羲之既去官，與東士人士盡山水之游，弋釣爲娛。與道士許玄度共修服食，采求藥石，不遠千里。朝廷以其誓苦，亦不復徵。
又曰：祖逖說中宗以掃平中原，於是以逖爲前鋒都督、奮威將軍、豫州刺史，給布三千匹。逖乃徑北渡江，中流誓曰：「祖逖不清中原而復濟者，如此江！」
蕭子顯《齊書》曰：王敬則爲暨陽令。縣有一部劫逃柴山中爲民患，敬則遣人致意劫師，悉可出首，當先申論。治下廟神甚酷烈，百姓畏之，敬則引神爲誓，必不相負。劫師既出，敬則於廟中設酒會，於坐收縛之，曰：「吾先啓神，若負誓，還神十牛。今不得違誓。」即殺十牛，幷斬諸賊，百姓悅之。
《漢書春秋》曰：梁皇后崩，桓帝獨呼小黃門唐衡至北戶，如厠，問左右梁冀不相得者皆誰？衡對曰：「單起、左悺前詣河南尹不疑，禮敬小簡，不疑收其兄弟送雒陽獄。」於是，帝與入室定謀，嚙超臂出血以爲盟，乃誅梁冀。
《高士傳》曰：胡昭。初，晉宣帝爲布衣時，與昭有舊。昭同郡周士等謀害帝，昭聞而步險，邀士於濟、澠之間，止士，士不肯。昭泣以示誠，士感義乃止。昭斫棗樹共士盟而別，昭雖有陰德於帝，口終不言，時人莫知。
《華陽國志》曰：昭王時，有一虎傷害千餘人，昭王乃募有能殺虎者賞。時巴夷廖仲作白竹之弩，乃射殺虎。昭王刻石盟，要曰：「秦犯夷輸黃龍一雙，夷犯秦輸清酒一鍾。」夷人安之。
《晏子春秋》曰：崔杼殺莊公，盟於國者，戟鈎其頸，劍承其心。晏子不與盟，而出，上車。其僕將馳，晏子撫其手曰：「鹿生於山，命懸於廚，命有所懸矣。」成節而去。
《黃庭經》曰：黃庭爲不死之道，受者齋九日，或七日，或三日，然後授之者爲師。受者奉焉，結盟立誓，期以勿泄。古者，盟用玄珪之錦九十尺，今簡鳳文之羅四十尺。
《竹林七賢論》曰：劉伶常病酒，渴求酒於其妻，妻捐酒毀器泣而諫曰：「君酒過，非攝生之道也，必宜斷之。」伶曰：「善！吾不能自禁，惟酒當禮於鬼神，自誓以斷之耳，便可具酒肉。」妻敬聞命，供酒肉於前，請伶祝誓。伶跪而祝曰：「天生劉伶，以酒爲名；一飲一斛，五斗解酲；婦人之言，慎不可聽。」仍引酒禦肉，隗然而已復醉矣。
《孫卿子》曰：盟詛不及五帝，誓誥不及三王，交質不及五伯。〈《穀梁》二傅：交質不及二伯。〉
《淮南子》曰：胡人彈骨，〈胡人之盟約，置酒人頭骨中，飲以相咀也。〉越人鍥臂，中國唼盟，所由名異，其於信一也。
《左傳》曰：鄭武公、莊公爲平王卿士。〈賈逵曰：卿，士也。有事者六卿也。〉王貳於虢，鄭伯怨王，王曰：「無之。」故周、鄭交質，王子狐爲質於鄭，鄭公子忽爲質於周。〈王子狐，周平王之子。鄭子忽，鄭莊公太子忽也。〉王崩，周人將畀虢公政。夏，鄭祭仲帥師取溫之麥。〈溫，周地也，蘇氏邑也。〉秋又取成周之禾。周、鄭交惡。君子曰：「信不由中，質無益也。」
又曰：楚子圍鄭。旬有七日，鄭人卜行成，不吉。卜臨於大宮，且巷出車，吉。〈賈逵曰：臨哭也，巷出車陳於巷街，示雖困不降，必欲戰也。〉國人大臨，守陴者皆哭。〈陴，城堞也。〉楚子退師，鄭人修城，進復圍之，三月克之。入自皇門，至於達路。〈皇門，鄭城門也。〉鄭伯肉袒牽羊以逆，曰：「孤不天，〈不爲天所佑也。〉不能事君，使君懷怒以及弊邑，孤之罪也。敢不惟命是聽。其俘諸江南以實海濱，亦惟命。其剪以賜諸侯，使臣妾之，亦惟命。若不泯其社稷，使改事君，君之惠也，孤之願也，非所敢望也。敢布腹心。」左右曰：「不可，得國無赦。」王曰：「其君能下人，必能信用其人矣，庸可冀乎？」退三十里而許之平。潘�入盟，子良出質。〈潘�，楚大夫師叔守也。子良，鄭公子也。〉
《�梁》曰：晉大夫敗齊師於鞍。郤克曰：「與我紀侯之，〈，齊襄滅紀所得邑。〉且以蕭同叔子爲質。」
《史記》曰：越王勾踐欲使范蠡治國政，蠡對曰：「兵甲之事，種不如蠡；鎮撫國家，親百姓，蠡不如種。」於是舉政屬種，而使蠡與大夫柘稽行成，爲質於吳也。
又曰：蔡昭侯十年，朝楚昭王，持善裘二，獻其一於昭王而自衣其一。楚相子常欲之，弗與。子常讒蔡侯，留之於楚三年。蔡侯知之，獻其裘，子常受之，乃言歸蔡侯。蔡侯歸而之晉，請與晉伐楚。夏，晉滅沈，楚怒，攻蔡。昭侯使其子爲質於吳，謀共伐楚。後與吳王闔閭，遂破楚入郢。
又曰：張儀說楚王曰：「大王誠能聽臣，臣請使秦太子入質於楚，秦女爲大王箕帚之妾，效萬里之都以爲湯沐之邑。」
《戰國策》曰：濮陽人呂不韋賈於邯鄲，見秦質子異人，謂其父曰：「耕田之利幾倍？」曰：「十倍。」「珠玉之贏幾倍？」曰：「百倍。」「立主定國贏幾倍？」曰：「無數。」曰：「今力田疾作，不得暖衣餘食。今建國立君，澤可以遺後。願往事之。」太子異人質於趙，處於聊城，故往說之。
又曰：楚襄王太子之時爲質。王崩，太子辭歸，齊王曰：「與我東地五百里，則子得歸。」太子入，致命曰：「敬獻地五百里。」齊王歸楚太子。太子歸，即位爲王。齊使車五十乘來取東地於楚，王朝群臣曰：「寡人之得來及主墳墓、復群臣、歸社稷，以東地五百里許齊。齊今求地，爲之奈何？」上柱國子良曰：「王不可不與也。王身出玉聲，許強萬乘之齊，而弗與，則不覆信，不可以約結諸侯。」
又曰：楚王死，太子在齊質，蘇秦謂薛公曰：「君不如留楚太子以市其下東國。」薛公曰：君不如不我留太子，郢中立王。」蘇秦曰：「不然！郢中立王，君因謂其新王曰：與我下東國，吾爲王殺太子；不然，則吾將與三國共立之。然則下東國必可得矣。」
又曰：趙太后新用事，秦急攻之。趙氏求救於齊，齊曰：「必以長安君爲質，兵乃出。」太后不肯，大臣強諫。太后謂左右言：「有復令長安君爲質，老婦必唾其面！」左師觸龍言曰：「今媼尊長安君之位，而封之以膏腴之地，與之重器，不令有功於國。若山陵崩，長安君何以自托於趙？老臣以媼爲長安君計短也。」太后曰：「諾！」於是爲長安君約車百乘質於齊，齊兵乃出也。
《東觀漢記》曰：隗囂負隴城之固，納王玄之說，雖遣子春卿入質，猶持兩端。世祖於是稍黜其禮，正君臣之義。
《晉中興書》曰：諸葛誕叛，遣子靚入質於吳。吳亡，入洛，自以父誕爲太祖所斬，誓不見太祖。叔母琅琊武王妃，靚之姊也。帝後因靚在姊間，往就見焉。靚逃於厠，帝又逼之，靚流涕曰：「臣不能漆身吞炭，復睹聖顔！」
《燕丹子》曰：太子丹質於秦，秦王遇之無禮。不得意，欲歸，秦王不聽，謬言曰：「令烏白頭、馬生角，乃可。」丹仰天而嘆，烏即白頭，馬爲生角。秦王不得已，而造機發之橋，欲陷丹。丹過之，橋爲不發也。
