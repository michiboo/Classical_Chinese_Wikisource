
《續漢書》曰︰弘農楊彪，字文先，多識博聞，與諸郎著作東觀。
王隱《晉書》曰︰陳壽爲著作佐郎，遷大著作。
又曰︰陸士衡以文學爲秘書監虞所請爲著作郎，議《晉書》限斷。
又曰︰何嵩善《史》《漢》，爲著作。
《晉書》曰︰元康元年詔︰著作郎舊隸中書，而秘書既典司文籍，今改中書著作郎爲秘書著作郎。
《晉中興書》曰︰孫盛曆散騎常侍、秘書監，常領著作。
又曰︰孫綽爲散騎常侍，領大著作。於時才筆之士，綽爲其冠。
又曰︰李充爲大著作。於時典籍混亂，充刪除煩重，以類分作四部，秘閣以爲永制。
又曰︰謝沈爲祠部郎，何充、庾冰以沈有史才，遷大著作。
《晉太興起居注》曰︰元帝依故事召陳郡王隱待詔著作，單衣、介幘，朔望朝著作之省。
沈約《宋書》曰︰何承天除著作郎，撰國史。丞天時年已老，而著作郎幷名家年少，荀伯子嘲之，常呼爲奶母。承天曰︰「卿當雲鳳皇將九子，奶母何言耶！」
又曰︰著作郎，後漢官。後漢已來，太史但掌天文律曆而已，其國記撰述悉在著作。江左王導表著作爲史官是也。後漢東觀有著作郎。
《後魏書》︰崔浩好文學，時人莫及。天興中，給事秘書，轉著作郎。太祖以其工書，常置左右。太祖季年，威風嚴峻，宦者左右多以微過得罪，莫不逃隱，浩獨恭勤不怠，或終日不歸。太祖知之，輒命賜以御粥。其砥直任時，不爲窮通改節，皆此類也。
又曰︰程駿拜著作郎。顯祖屢引與論《易》、《老》之義，顧謂群臣曰︰「朕與此人言，意甚閑暢。」又問駿曰︰「卿年幾何？」對曰︰「臣六十有一。」顯祖曰︰「昔太公既老而遭文王。卿今遇朕，豈非早也？」駿曰︰「臣雖才謝呂望，而陛下尊過西伯。覬天假餘年，竭《六韜》之效。」
又曰︰韓顯宗除著作郎，高祖曾謂顯宗及程靈虬曰︰「著作之任，國言是司。卿等之才，朕自委悉，中省之品，卿等所聞。若欲取古人班、馬之徒，固自遼闊。若求之當代文學之能，卿等應推崔孝伯。」
又曰︰趙逸爲赫連屈丐著作郎。世祖平統萬，見逸所書，曰︰「此竪無道，安得爲此言乎！作者誰也？其速推之。」司徒崔浩進曰︰「彼之謬述，亦猶子�之美新，皇王之道，固宜容之。」世祖乃止。
《三國典略》曰︰齊主以其著作郎祖數上密啓，命中書門下二省斷奏事。初，爲秘書郎，用芳林遍略質樗蒲錢。又陳元康被傷將死，憑作書屬家累，幷雲祖喜邊有少許物，宜早索取，不通此書，喚喜私問，得金二十五錠，惟與喜二錠，餘幷自入。祖喜告元康二弟叔諶、季璩等，叔諶以語楊愔，愔顰眉答曰︰「恐不益亡者。」因此得停。其後齊文宣以爲秘書丞，盜遍略事發，付平陽王淹，令錄付禁。淹遣使收，便私逃。黃門侍郎高德正謀雲︰但宣命向秘書稱奉幷州進止，須經史各部仰丞親自檢校，催遣，如此則意自安，夜當還宅，然後掩捉之。果如德正所圖，遂縛送廷尉。據犯當死，文宣以其伏事先代，除名爲民；愛其才伎，令直中書，普選勞舊，遷爲著作。
《唐書》曰︰著作郎鄧隆上表請編錄御製詩集，太宗沖讓不許。隆好學多伎。王充兄子太之守河陽也，引隆爲賓客，大見親遇。及太宗攻洛陽，遣書諭太；隆爲太復書，言辭不遜。洛陽平後，隆懼罪，變姓名，自號隱玄先生，竄於白鹿山，黃冠野服，不接人事。貞觀初，征授國子主簿，與博陵崔仁師、昌黎慕容善行、弘農劉顗、新野康安禮、河東敬播俱爲修史學士。隆負宿罪，猶不自安，太宗聞之，遣房玄齡謂之曰︰「爾爲王太作書，誠合重責，但各爲其主，於朕何有惡哉？朕今爲天子，何能追責匹夫之過爾，宜怛然，勿懷危懼也。」擢授著作郎。及修史成，尋卒。撰《東都記》三十卷，爲學者所重。
又曰︰龍朔二年改著作郎爲司文郎中，佐郎爲司文郎。
又曰︰《劉允濟傳》，垂拱四年，明堂初成，允濟奏上《明堂賦》以諷，則天甚嘉嘆之，手制褒美，拜著作郎。
陶氏《職官要錄》曰︰著作郎。視通直郎，史才富博者爲之。
《應亨集·讓著作表》曰︰自司隸校尉奉至臣五葉著作，不絕鄉族，以爲美談。
王隱《晉書》曰︰武帝欲以郭琦爲佐著作郎，問尚書郭彰。彰憎琦不附已，答詔「不識。」上曰︰「若如卿言，烏丸家兒能事卿，即堪爲郎矣。」及趙王倫篡，又欲用琦，琦曰︰「我已爲武帝吏，不能復爲今世吏。」終於家。
又曰︰華嶠《漢書》十典未成，秘書監繆征奏嶠少子暢爲著作佐郎，卒成十典。
《晉中興書》曰︰郭璞奏《南郊賦》，中宗見賦，嘉其才，以爲著作佐郎。
又曰︰華譚爲秘書監，時晉陵朱鳳、吳郡吳震等，以單族有史才白首衡門，譚薦二人擢補著作佐郎，幷皆稱職。
沈約《宋書》曰︰謝裕字景仁，陳郡陽夏人也。會稽王世子元顯嬖人張法順，權傾一時，內外無不造門者，惟景仁不至，年三十方爲著作佐郎。桓玄誅元顯，見景仁謂四坐曰︰「司馬庶人父子雲何不敗？遂令謝景仁三十方作著作佐郎。」
《後魏書》曰︰宋弁字義和，爲著作佐郎，尋除尚書殿中郎中。高祖曾因朝會之次，曆訪治道，弁年少官微，自下而對，聲姿清亮，進止可觀，高祖稱善者久之。因是大被知遇，賜名爲弁，意取弁和獻玉，楚之不知寶之理也。
《後周書》曰︰黎景熙，字季明。正定古今文字於東閣，大統末，除安西將軍，尋拜著作佐郎。於時倫輩皆位兼常、伯，車服華盛，惟季明獨以貧素居之，而無愧色；又勤於所職，著述不怠；然性尤專固，不合於時，是以一爲史官，十年不調。
《張華別傳》曰︰陳壽好學，善著述，論著作佐郎。當時，夏侯湛等多欲作《魏書》，見壽所作，即壞已書。
《文士傳》曰︰束晚應司空辟，入府六日，除著作佐郎。著作西觀，撰《晉書》，草創三《帝紀》及《十志》。
又曰︰張載作《�汜賦》，太僕傅玄見賦嘆息稱善，以車迎載，言談終日。玄深貴重載，遂知名，起家征爲佐著作郎。
《六典》曰︰校書郎八人，正九品上，掌仇校典籍、刊正文字。
《漢書》曰︰劉歆，字子駿，少以通《詩書》能屬文召見，成帝時待詔宦者署，爲黃門郎。河平中，受詔與父向領校秘書，講六藝傳記，諸子無所不究。
又曰︰王莽、劉棻時揚雄校書天祿閣上，治獄使者來欲收雄，雄恐不能自免，乃從閣上自投下，幾死，莽曰︰「雄素不與事，何故在此？」問其故。乃劉棻嘗從雄學作奇字，雄不知情，有詔勿問。
《後漢書》曰︰馬融字季長，博通經籍。永初二年，大將軍鄧騭聞融名，召爲舍人。四年，拜爲校書郎中，詣東觀典校秘書。是時鄧太后臨朝，騭兄弟秉政。以爲文德可興，武功宜廢，遂寢蒐狩之禮，息戰陣之法，故使猾賊縱橫，乘此無備。融乃感激，以爲文武之道，聖賢不墜，五才幷用，無或可廢。乃上《廣成頌》以諷諫。
王隱《晉書》曰︰鄭默，字思元。爲秘書郎，刪省舊文，除其浮穢，著《魏中經》。中書令虞松謂默曰︰」而今而後，朱紫別矣。」
《晉令》曰︰秘書郎掌中外三閣經書，覆校闕遺，正定脫誤。
《晉太元起居注》曰︰秘書丞桓綏啓校定四部書，詔遣郎中四人，各掌一部。
《唐書》曰︰楊�冏，華陰人。幼聰敏博學，善屬文，神童舉，拜校書郎，爲崇文館學士。
《六典》曰︰正字四人，正九品下，掌定典籍，刊正文字。
《唐書》曰︰陳子昂苦節讀書，尤善屬文。高宗靈駕將還長安，子昂詣闕上書，陳東都形勝可以安置山陵，關中儉旱，西行不便。則天召見，奇其對，拜麟台正字。
又曰︰吳通玄、道瓘爲太子諸王授經，而通玄兄弟出入禁掖，恆侍太子游。通玄與兄通微俱博學善屬文，文采綺麗。通玄幼應神童，釋褐秘書省正字。
又曰︰蘇弁字元容，京兆武功人也。弁少有文學，舉進士，授秘書省正字。
《唐明皇雜錄》曰︰劉晏以神童爲秘書、秘書省正字。上問晏曰︰「正字正得幾字？」晏曰︰「天下字皆正，惟朋字未正。」玄宗大奇之。
