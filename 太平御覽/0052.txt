
《西京雜記》曰：竇太后在家，嘗有白燕銜石大如指，墮後績筐中，後取石剖爲二，其中有文曰：「母天地。」後乃合之，遂不復開，後爲皇后，常幷置璽中爲天璽。
又曰：五鹿充宗受學於彌成子，彌成子少時，常有人遇己，授以文石，大如鶏卵，成子吞之，遂大明悟，爲天下通儒。成子後病，吐出此石授充宗，充宗復吞，又爲明學。
又曰：漢武昆明池養魚，往往飛去，後刻石爲鯨魚致水中，乃不飛去，每至當雨，魚當鳴吼。
顧愷之《啓蒙記》曰：零陵郡有石燕，得風雨則飛如真燕。
《潯陽記》曰：石鏡山東一圓石懸崖，明淨照人，毫細必察。
《幽明錄》曰：宮亭湖邊傍石間，有石數枚，形圓若鏡，明可鑒人，謂之石鏡。後人過，以火燎一枚，今不復明，其人眼遂失明。
庾仲雍《湘州記》曰：應陽縣蔡子池南有石臼，雲是蔡倫紙臼。
王歆之《南康記》曰：歸美山，山石紅丹，赫若采繪，峨峨秀上，切霄鄰景，名曰女媧石。大風雨後，天澄氣靜，聞弦管聲。
《拾遺記》曰：員嶠山東有雲石，廣五百里，駁落如錦，扣之片片蓊然雲起。
又曰：魏明帝時，太山下有連理文石，高十二丈，狀如枯樹，其文色彪發，似人雕鏤，自下及上皆合百餘步，及魏明帝之始，稍覺相近如雙闕也。土石陰類，魏爲土德，斯爲靈。
《交州記》曰：有浮石山在海中，石虛輕可以磨腳，煮飲之止渴。
《洞冥記》曰：元鼎中，條支國貢馬石以和九轉丹。有發白者，以此石拭之，應手而黑。
顧野王《瑞應圖》曰：石華者，石生華也。
劉澄之《江州記》曰：興平縣蔡子池南有石穴，深二百許丈，石青色，堪爲書硯。
《蜀中記》云：隗叔通，棘人也，性至孝。母每食必須江水，通每汲，江中石爲之出。今江中有石，號孝子石。
《十洲記》曰：流洲在西海中，上多積石，名爲昆吾石，治其石成鐵作劍，光明照洞如水精狀，割玉物如切泥土焉。
《益州記》曰：龍盤山有一石，長四十丈，高五丈，當中有戶及扉，若人掩閉。故老相傳玉女房。
石虎《鄴中記》曰：孟津河東去鄴城五里，有濟北郡穀城縣，有穀城山，是黃石公所葬處。有人登此山，見崩土中有文石，石文鮮明。虎使採取以治宮殿，又免穀城令，不奏聞故也。
《潯陽記》曰：落星石，在宮亭湖中，周回百餘步，高五丈，上生竹林。
《武昌記》曰：陶太尉廟東有盤龍石，舊傳雲，龍盤於此石。
《梁州記》曰：沔陽城溯漢上十五里，有諸葛武侯所鎮，在漢水南，背山向水，門前累石以爲陣。
《荊州圖經》曰：宜都有穴，穴有二大石，相去一丈。俗雲，其一爲陽石，一爲陰石，水旱爲災，鞭陽石則雨，鞭陰石則晴，即廩君石是也。但鞭者不壽，人頗畏之，不肯治也。
《丹陽記》曰：石頭城西有唐頽石，王敦害周伯仁之所。
又曰：湖熟縣，晉惠帝永寧二年，湖中有大石，去渚二百步，浮來登岸，百姓驚觀，咸曰石來。有年果有石冰入揚州。
裴淵《廣州記》曰：甘泉縣平野中，孤石挺起，峰秀入雲，連石相接，無異棟宇。
《安城記》曰：石室中有素石數斛，狀如雀頭，甘潤虛脆，殆可啖。
曹叔雅《異物志》曰：豫章有石黃白色而理疏，以水灌之便熱，以鼎加其上，炊足以熟，冷則灌之。雷煥以問張華，華曰：「然石也。」
《漢官儀》曰：馬伯第登泰山，見石二枚，一是武帝時石，用五車載不能上，因置山中爲屋，號五車石；一是刻號記功德，立壇上。
王韶之《始興記》曰：勞口北有逃石，一名靈石。晉永和中，有二飛仙衣冠自來憩，此石旬日乃去之。
盛弘之《荊州記》曰：臨賀郡有青石，上有磨刀斧跡，春夏明淨，秋冬蕪穢，雲是雷磨石。
又曰：築陽粉水口有一石，下不測，出地尺餘，圍可三尺，色極青，其上如斫，明可以鑒人，相傳以爲隕星。縣西有孤石挺出，其下臨潭，或有見根者如竹根。
又曰：樊重母畏雷，爲石室避之，悉以石爲階砌，今猶存。
又曰：臨賀馮乘縣東五里，有故縣廟，相傳漢淮南王安被誅，其子奔逸來至，一夜忽化爲石人，當縣門而立。百姓怪而觀之，其迫察者，手足無不瘡爛。
《述異記》曰：鏡湖，俗傳軒轅氏鑄鏡於湖邊。今有軒轅磨鏡石，石上常潔，不生蔓草。
《輿地誌》曰：會稽秦望山，始皇刻石前，有石廣數丈，雲是始皇坐之石，兩邊有方坐八所，雲是丞相已下坐石，故今有丞相石之名。
《玄中記》曰：天下之強者，東海之沃燋石焉，方三萬里，海水灌之隨盡，故水東流而不盈。
又曰：玉門之西南有一國，國中有山，山上有廟，國人歲歲出石礸數千枚，名爲霹靂礸，從春雷而礸減，至秋礸盡。
《鄱陽記》曰：錢倉石，在饒州西一百里，石形如倉囷。昔漁人夜宿石下，忽見石開，窺見石中有錢，取之盈艇而去，因爲名。
《郡國志》云：乞子石，在馬湖南岸，東石腹中出一小石，西石腹中懷一小石，故僰人乞子於此有驗，因號乞子石。
又曰：思州金鶏石，每有鶏金色，鳴於石上。
又曰：仙人石，曾有飛仙人飛下此石，一曰仙人床。
又曰：協州弄棟縣蜻蛉水下有石豬峰，有石豬母子數十頭。雲夷人昔牧於此，豬化爲石，今夷人不敢於此牧。
又曰：儋州昌化湖明山，山有二石如人形，雲有兄弟二人向海捕魚，因化爲石，號曰兄弟石也。
又曰：桂州興安縣有臥石一枚，其形似人，而舉體青黃隱起，俗謂之石神，可以祈雨，小舉則雨小，大舉則雨大。
又曰：桂州興安縣有臥石一枚，其形似人，而舉體青黃隱起，俗謂之石人，可以祈雨，小舉則雨小，大舉則雨大。
又曰：馬嶺山嶠多虺蛇，毒殺人，有冷石可以解之，屑著瘡內即活。
又曰：梁州女郎山，張魯女浣衣石上，女便懷孕，魯謂邪淫，乃放之。後生二龍，及女死，將殯，柩車忽騰躍升此山，遂葬焉。其水旁浣衣石猶在，謂之女郎山。
又曰：郴州城北七十里有話石山，孤石特竦，仙人於此處談話。
《輿地誌》曰：南陵縣有女觀山，俗傳雲，昔有婦人，夫官於蜀，屢愆秋期，憂思感傷，登此山騁望，因化爲石，如人之形。所牽狗亦爲石，今狗形猶存。《博物志》曰：鸛，水鳥也，伏卵時數入水，卵冷，取礜周圍繞卵以助暖氣。
《華陽國志》曰：汶山有咸石，煎之得鹽。
《異苑》曰：滕放太元初，枕文石臥，忽暴雨，震其所枕，傍人莫不懾，而放微覺有聲。
又曰：永康王曠井上有一洗石，時見赤氣，後有二胡人寄宿，忽求買之。曠怪所以，未及度錢，子婦孫氏睹二黃鳥鬥於石上，疾往掩取，變成黃金。胡人不知，索市愈急，既得，撞破內止有二鳥處。
劉敬叔《異苑》曰：晉武帝時，吳郡臨平岸崩，出一石鼓，打之無聲。以問張華，華曰：「可取蜀中桐材刻作魚形，扣之則鳴。」於是如其言，扣之聲聞數十里。
《異物志》曰：夷州土無銅鐵，磨礪青石以作弓矢，此石砮楛矢之類。
《物理論》曰：土精爲石，石，氣之核也。氣之生石，猶人筋絡之生爪牙也。
《博物志》曰：桃林，在弘農湖縣休牛之山，有石焉，曰帝台之基也。五色而文，狀鶉卵焉。
《游名山志》曰：芙蓉渚有聳石，頭如初生芙蓉，色皆青白。
《山海經》曰：燕山，多嬰石。言似玉，有采嬰帶，所謂燕石也。
又曰：錢來之山，多洗石。若澡洗，可以磢去垢也。
《水經注》曰：象林郡功曹姓區，有子名連，攻其縣殺令，自號爲王。值世亂離，林邑遂立，後乃襲代傳位子孫，三國鼎爭，未有所附。吳有交土，與之鄰接，進侵壽泠，以爲疆界。自區連以後，國無文史，失其纂代，世數難詳，宗胤滅絕，無復種裔。外孫范熊代立，人情樂推，後熊死，子逸立。有範文，日南西卷縣夷帥雅夷奴也。文爲奴時，山邊牧羊，於澗水中得兩鯉魚，隱藏持歸，規欲私食。郎知檢其魚，文大慚懼，詐云：「將礪石還，非爲魚也。」郎至魚所，見是兩石，信之而去，文始異之。石有鐵，文入山中，就石冶鐵，鍛作兩刀，舉刃向鄣，因咒曰：「鯉魚變化，治石成刀，斫石鄣破者，是有靈神，文當治此，爲國君王；斫不入者，是無神靈。」進斫石鄣，如龍淵幹將之斬蘆槁。由是人情漸附。今斫石尚在，魚刀猶傳子孫。
又曰：澧水，出武陵充縣，東經臨澧、零陽二縣故界，水之南岸，白石雙立，厥狀類人，高各三十丈。周四十丈。故老相傳，言昔充縣尉與零陽尉共論封境，因相傷害，化而爲石。
劉義慶《幽明錄》曰：陽羨縣小吏吳龕，有主人在溪南，嘗以一日掘船過水溪，內見一五色浮石，取內床頭，至夜化成一女子也。
又曰：宜都，建平二郡之界有五六峰，參差玄出，上有倚石如二人，象像攘袂相對，俗謂二郡督郵爭界於此。
揚雄《蜀本紀》曰：秦王獻五美女於蜀王，蜀王遣五丁迎五女，見大蛇入山空中，五丁引蛇，山崩，五女上山化爲石。
又曰：武都丈夫化爲女子，顔色美好，蓋山之精也，蜀王娶以爲妻，無幾物故，於成都郭中，葬之以石鏡一枚，徑一丈，高五尺。
鄧析書曰：譬猶拯溺而垂之以石，救火而投之以薪。
《世說》曰：武昌陽新縣北山上有望夫石，狀若人立者，傳雲，昔有貞婦，其夫從役遠赴國難，攜弱子餞送此山，立望而化爲石。
《兵書》曰：軍中地生石，將可以久居。
《史記》曰：以石投水，莫之逆也。
《雜五行書》曰：婦姑鬥爭，取石重十六斤埋門外，即罷。
荀伯子《臨川記》曰：石廩狀似倉廩，其內可容千斛，廩口開則歲儉，閉則年豐。
又曰：石龍山有岩，其下有石，形隱起似龍，頭尾長一丈二尺。
《地理記》云：有鱗甲，因號爲石龍。
又云：石鼓，在宜黃水邊，狀如鼓形，闊九尺，長一丈四尺四寸。
又云：圓淨如鼓，因以鼓爲名焉。
又云：破石高五尺，在宜黃水邊。
又云：有女人水次浣濯，爲蛟所牽入石中，經數日雷擊石破，見死蛟及女人屍浮出，因號爲破石。
又曰：浮石，其石居汝水中心，或水泛漲，高岸皆沒，此石居然不沒，因以爲名之。
又曰：落峭石，去飛猿館一百一十五里，在飛猿水，巍峨嵌空，數里可望，即謝靈運詩云「朝發悲猿嶠，暮宿落峭石」，是其處也。
《始興記》云：營口東岸有石四方，而高可百仞，其狀若台，故名台石。又林水出焉。其台旁有石室，室前磐石上，行列十瓮，皆蓋以青盆，悉是銀制。有人過者，但得開觀，不可取之；取之則悶絕若死。封丘之奴竊二枚，爲大蛇所害，即不知其自。
《永嘉記》云：永嘉南岸有貼石，乃堯時之神人，以破石推將入惡溪道次，置之溪側，遙望有似張帆，今俗號爲張帆溪，與天臺山相接。
又《郡國志》曰：東海信郎神破石爲帆，今東海有信郎祠即是。
