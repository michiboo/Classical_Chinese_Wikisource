
《晉書》曰：裴頠，字逸民。弘雅有遠識，博學稽古，少知名。御史中丞周弼見而嘆曰：「頠若武庫，五兵縱橫，一時之傑也。」
又曰：荀勖父盼，早亡。勖依於舅氏。歧嶷夙成，十餘歲能屬文。從外祖魏太傅鍾繇曰：「此兒當及其曾祖。」既長，遂博學，達於從政。
又曰：郭奕時亭長李含有俊才，而門寒爲豪族所排，弈用爲別駕，含後果有名位，時以奕爲知人。
又曰：賀循少玩魄籍，善屬文，博覽衆書，尤精《禮》《傳》，雅有知人之鑒，拔同郡楊方於卑陋，卒成名於世。
又曰：應詹，鎮南大將軍劉弘，詹之祖舅也，請爲長史，謂之曰：「君器識弘深，後當代老子於荊南矣。」乃委以軍政。
又曰：楊方，字公回。少好學，有異才。初爲郡鈐下威儀，公事之暇，輒讀五經，鄉邑未之知。內史諸葛恢見而奇之，待以門人之禮，由是得周旋貴人間。
又曰：郭奕，字大業，太韻恤曲人也。少有重名，山濤稱其高簡有雅量。爲野王令，羊祜嘗過之，奕嘆曰：「羊叔子何必減郭大業！」少選復往，又嘆曰：「羊叔子去人遠矣。」遂送祜出界數百里。
又曰：李韝薦樂安孫璞，亦以道德顯，時人稱爲知人。
又曰：唐彬，初受學於東海閬德，德門徒甚多，獨目彬有廊廟才。及彬官成，而德已卒，乃爲之立碑。
又曰：韋忠年十二喪父，哀慕毀悴，杖而後起，司空裴秀吊之，匍匐號訴，哀慟感人。秀出而告人曰：「此子長大必吻佳器。」歸而命子頠造焉也。
又曰：沛國戴晞，少有才知，與嵇紹從子含相友善，時人許以遠致，紹以爲必不成器。晞後爲司州主簿，以爲無行被斥，州黨稱有知人之明。
又曰：鄭袤，字林叔，榮陽開封人也。高祖衆，漢太司農。父泰，楊州刺史，有高名。袤少孤，早有識鑒。荀攸見之曰：「鄭公業爲不亡矣。」
又曰：《王戎傳》云：「阮籍與渾爲友，戎年十五，隨渾在郎舍，戎少籍二十歲，而籍與之交。籍每適渾，俄頃去，過戎良久，然後出，謂渾曰：「浚沖清貴，非卿倫也，共卿言不如共阿戎譚。」
又曰：樂廣，字彥輔。父方，參魏徵西將軍夏侯玄軍事。廣時年八歲，玄嘗見廣在路，因呼與語，還謂方曰：「向見廣神姿朗徹，當爲名士。卿家雖貧，可令專學，必能興卿門戶也。」
又曰：曹攄，字顔遠，譙國人也。祖肇，魏將軍。攄少有孝行，好學，善屬文。太尉王衍見而器之。調補臨淄令。
又曰：潘京舉秀才，到洛，尚書令樂廣，京州人也。共談累日，深嘆其才，謂京曰：「君天才過人，恨不學耳。若學必爲一代談宗。」京感其言，遂親騷不倦。
又曰：《王澄傳》云：王衍有重名於世，時有許以人倫之鑒。尤重澄及王敦、庾凱，常爲天下人士目曰：「阿平第一，子嵩第二，處仲第三。」澄嘗謂衍曰：「兄形似道人，而神峰太俊。」衍曰：「誠不如卿落落穆穆然。」澄由是顯名。
又曰：戴若思往武陵省父，時同郡人潘京素有理鑒，名知人。其父遣若思就京與語，既而稱若思有公輔之材。
又曰：《周顗傳》曰：同郡賁嵩有清操，見顗嘆曰：「汝、潁固多奇士！自頃雅道陵遲，今復見周伯仁，將振起舊風，清我邦族矣。」
又曰：劉隗伯父訥，字令言，有人倫鑒識。初入洛，見諸名士而嘆曰：「王夷甫太鮮明，樂彥輔我所敬，張茂先我所不解，周弘武巧於用短，杜方叔拙於用長。」
又曰：周浚有人倫鑒識。其鄉人史曜素微賤，衆所未知，浚獨引之爲友，遂以妹妻之，曜竟有名於世。
又曰：《阮修傳》云：王衍當時談宗，自以論《易》略盡，然有所未了，研之終莫悟，每云：「不知此後當見能通之者不。」衍族子敦謂衍曰：「阮宣子可與言。」衍曰：「吾亦聞之，但未知其亹亹之處定何如耳！」及與修談，言寡而旨暢，衍乃嘆服焉。
又曰：桓彝，字茂倫。庾亮每屬彝覓一佳吏部，及至都，謂亮曰：「爲卿得一佳吏部矣。」亮問安在，彝曰：「人所應有而不必有，人所應無而不必無。徐寧真海岱清士。」因爲敘之，即遷吏部郎。
又曰：謝玄時，苻堅強盛，邊境數被侵寇，朝廷求文武良將可以鎮禦北方者，安乃以玄應舉。中書郎郤超素與玄不善，聞而嘆曰：「安違衆舉親，然玄亦必不負舉。」時咸以爲不然。超曰：「吾嘗與玄共在桓公府，見其使才，雖履屐間亦得其任，所以知之。」
《晉中興書》曰：何充，字次道。年在童齔，伯父邃謂之曰：「我爲兒時，亡伯車騎謂我汝後當與伯父爭名，汝今器宇弘深，亦當名出我右。」由是少有名望。
又曰：吳隱之，字處默，少有孝行，遭母憂，哀毀過禮。時與太常韓康伯鄰居，伯母語伯曰：「汝後若居銓衡之職，當用如此輩人。」及伯爲吏部尚書，因進用之。遂曆清顯。
又曰：范汪，字玄平，少失父。年六歲過江依外家庾氏，荊州刺史王澄見而奇之，以爲興範族者，必是人也。
又曰：魏徐州刺史呂虔，有佩刀。工相之，以爲必三公可服此刀。虔謂別駕王祥曰：「苟非其人，刀或爲害，卿有公輔之量，故以相與。」祥始辭之，固強乃受。祥死之日，以刀授弟覽曰：「吾兒凡，汝後必興，足稱此，故以相與。」
又曰：王珣，字玄琳。弱冠與謝玄辟大司馬桓溫掾，溫語人曰：「謝掾年三十，必擁旄仗節，王掾當作黑頭公，皆不易才也。」
又曰：薛謙與同郡紀瞻、廣陵閔鴻、吳郡顧榮、會稽賀循同志友善，號曰：「五俊」。初入洛，司空張磺見而嘆曰：「皆南金也。」
又曰：陸曄童齔中，從兄機稱之爲陸氏之寶，我家不世之公也。
又曰：褚季野翼從弟弱冠，譙國桓彝見而異之曰：「褚季野有皮里陽秋。」
又曰：王敦爲太子舍人，滎陽潘滔時爲洗馬，見而目之曰：「處仲蜂目已露，但豹聲未振，若不噬人，亦當爲人所噬。」
沈約《宋書》曰：桓玄聞一軍起，便憂悴無復計。或曰：「劉裕等衆力微弱，豈便有成，陛下何慮之甚？」玄曰：「劉裕足爲一世之雄，劉毅家無擔石之儲，摴蒲一擲百萬。何無忌劉牢之甥，酷似其舅。其舉大事，何慮無成也。
《宋書》曰：謝弘微童幼時，精神端審，時然後言。叔父混嘗異之曰：「此兒深衷夙敏，方成佳器。有子如此，足矣。」
又曰：謝弘微叔父混，尚晉陵公主。高祖受命，晉陵公主降爲東鄉君，以混得罪前代，東鄉君節義可嘉，聽還謝氏。自混亡，至是數載，而室宇修整，倉廩充盈，門徒業使，不異平日，田疇墾辟，有加於舊。東鄉君嘆曰：「僕射平生重此子，可謂知人。僕射爲不亡矣。」
又曰：袁淑，字陽源，陳郡陽夏人，丹陽尹豹少子也。少有風格，年數歲，伯湛謂家人，此非凡兒。
《齊書》曰：隋郡王子隆能屬文，明帝謂王儉曰：「我家東阿也。」儉曰：「東阿重出，實爲皇家藩屏。」
又曰：徐孝嗣姑適東莞劉舍，舍兄藏爲尚書左丞，孝嗣往詣之。藏退語舍曰：「徐郎是令僕人，三十餘可知矣。汝宜善自結。」
又曰：江斅爲丹陽丞，時袁粲爲尹，見斅嘆曰：「風流不墜，正在江郎！」數與宴賞，流連日夜。
蕭子顯《齊書》曰：褚淵，字彥回，河南陽翟人也。父卒，悉推財與弟，惟取書數千卷。初，與從弟照同載，道遇太祖，淵舉手指太祖車謂照曰：「此非常人，將來不可測。」
《梁書》曰：沈瑀起家州從事，奉朝請。嘗詣齊尚書右丞殷濔，濔與語及政事，甚器之，謂曰：「觀卿才幹，當居我此職。」
又曰：范述曾，字子玄，吳郡錢塘人也。幼好學，從餘杭呂道惠受《五經》，略通章句。道惠學徒常有百數，獨稱述，曾曰：「此子必爲王者師。」
又曰：賀琛，字國寶，會稽山陰人也。伯父瑒，步兵校尉，爲世碩儒。琛幼，瑒授其經業，一聞便通義理。瑒異之，常曰：「此兒當以明經致貴。」
又曰：臧盾，幼從徵士琅琊諸葛璩受《五經》，通章句。璩學徒常有數十百人，盾處其間，無所狎比。璩異之，嘆曰：「此生重器，王佐才也。」
又曰：賀瑒時沛國劉瓛爲會稽府丞，見瑒深器異之。嘗與俱造吳郡張融，指瑒謂融曰：「此生神明聰敏，將來當爲儒者宗。」
又曰：丘仲孚字公信，吳興烏程人也。少好學，從祖靈鞠有人倫之鑒，嘗稱爲千里駒也。
《陳書》曰：杜之偉強識俊才，頗有名當世，吏部尚書張瓚深知之，以爲廊廟器也。
又曰：陸慶，永陽王爲吳郡太守，聞其名，欲與相見，慶固辭以疾。時宗人陸榮爲郡五官，慶嘗詣焉，王乃微服往榮舍，穿壁以觀之。王謂榮曰：「觀陸慶風神凝峻，殆不可測，嚴君平、鄭子真何以尚茲。」
《北史》曰：于謹南伐江陵，以唐瑾爲玄帥府長史，及軍還，諸將多因虜掠，大獲財物，瑾一無所取，惟得書兩車，載之以歸。或言於周文曰：「唐瑾大有輜重，悉是梁朝珍玩。」周文初不之信，然欲明其實，密遣使檢閱，惟見墳籍而已。乃嘆曰：「孤知此人來二十許年耳，其不以利污義，向若不令檢視，恐常人有投杼之疑，孤所以益明之耳。凡受人委任，當如此也。」
《隋書》曰：魏任城王諧薦李德林，因遺尚書令楊遵彥書云：「燕趙固多奇士，此言誠不爲謬。今歲所貢秀才李德林者，文章學識，固不待言，觀其風神器宇，終爲棟梁之用。至如經國大體，是賈生，晁錯之儔；雕蟲小伎，殆相如、子雲之輩。今雖唐虞君世，俊乂盈朝，然修大廈，豈厭夫良材之積也。吾嘗見孔文舉薦禰衡表云：'洪水橫流，帝思俾乂。'以正平比夫大禹，常謂擬諭非倫，今以德林言之，便覺前言非大。」
又曰：楊素，少落拓，有大志，不拘小節，世人多未之知，惟從叔祖魏尚書僕射寬深異之，每謂子孫曰：「處道當逸群絕倫，非常之器，非汝曹所逮也。」
又曰：柳莊少有遠量，博覽墳籍，兼善辭令。濟陽蔡大寶有重名於江左，時爲岳陽王蕭察諮議，見莊便嘆曰：「襄陽水鏡，在於茲矣。」大寶遂以女妻之。
又曰：高構。河東薛道衡才高當世，每稱構有橇砒，所爲文筆，必先以草呈構，有所詆呵，道衡未嘗不嗟伏。大業七年，終於家，時年七十二。所舉杜如晦、房玄齡等，後皆自致公輔，論者稱構有知人之鑒。
又曰：虞世基，字茂世，會稽餘姚人也。父荔，陳太子中庶子。世基幼沉靜，喜慍不形於色，博學有高才，兼善草隸。陳中書令孔奐見而嘆曰：「南金之貴，屬在斯人。」少傅徐陵聞其名，召之，世基不往。後因公會，一見而奇之，顧謂朝士曰：「當今潘、陸也。」因以弟女妻焉。
《隋書》曰：李德林，任城王諧爲定州刺史，重其才，召入州館，朝夕同游，殆均師友，不爲君民禮數。嘗語德林云：「竊聞蔽賢蒙顯戮。久令君沉滯，吾獨得潤身，朝廷縱不見尤，亦懼明靈所譴。」於是舉秀才入鄴。李德林幼聰敏，年數歲，誦左思《蜀都賦》，十餘日便度。高隆之見而嗟嘆，遍告朝士，云：「若假其年，必爲天下偉器。」鄴京人士多就宅觀之，月餘，日中車馬不絕。年十五，誦五經及古今文集，日數千言。俄而該博墳典，陰陽緯候無不通涉。善屬文，辭核而理暢。魏收嘗對高隆之謂其父曰：「賢子文筆終當繼溫子升。」隆之大笑曰：「魏常侍殊已嫉賢，何不近比老、彭，乃遠求溫子！」
又曰：李士謙，字子約，趙郡平棘人也。髫齕喪父，事母以孝聞。母曾嘔吐，疑爲中毒，因跪而嘗之。爲伯父魏歧州刺史瑒，深所嗟尚，每稱曰：「此兒吾家之顔子也。」
