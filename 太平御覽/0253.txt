
《史記》曰︰汲黯，字長孺。公孫弘爲相，乃上言曰︰「右內史界部中，多貴人宗室，難治，非素重臣不能任，請徙黯爲內史。」數歲官事不廢。
《漢書》曰︰倪寬遷右內史。寬既治民，勸農業，表奏開六輔渠，〈六輔謂京兆、馮翊、扶風、河東、河南、河內也。〉定水令以廣溉田。收租稅，時裁闊狹，與民相假貸，以故租多不入。後有軍發，右內史以負租課殿，當免。民聞，皆恐失之，大家車牛，小家擔負，輸租繈屬不絕，課更最。上由此愈奇寬。
《晉書》曰︰孔季恭爲吳興內史。吳興頻喪太守，言項羽神爲祟。君居郡事，竟無害也。
又曰︰王薈，字敬文。恬虛守靖，不競榮利，少曆清官，除吏部郎、侍中、建威將軍、吳國內史。時年饑粟貴，人多饑死，薈以私米作飠亶粥以飴餓者，所濟活甚衆。
《梁書》曰︰顧憲之爲衡陽內史。先是，郡境連歲疾疫，死者大半，棺木尤貴，悉裹以生席，棄之路傍。憲之下車，分告屬縣，求其親黨，悉令殯葬。其家人絕滅者，憲之爲出公祿，使綱紀營護之。又土俗，山民有病，輒雲先祖爲禍，皆開冢剖棺，水洗枯骨，名爲除祟。憲之曉諭，爲陳生死之別，事不相由，風俗遂改。時刺史王奐新至，惟衡陽獨無訟者，乃嘆曰︰「顧衡陽之化至矣。」
又曰︰傅昭爲安成內史。郡自宋以來，兵亂相接。郡府舍稱凶，每昏旦聞人鬼相觸，在任者鮮以吉終。及昭至，有人夜見甲兵出，曰︰「傅公善人，不可侵犯。」乃騰虛而去。有頃，風雨忽至，飄郡廳事入隍中。自是郡遂無患，咸以昭貞正所致。
又曰︰傅昭爲安成內史。郡多猛獸爲害，昭乃命去檻阱，猛獸竟不爲害。
又曰︰殷鈞，字季和，陳郡長平人也。爲臨川內史。鈞體多疾，閉閣臥理，而百姓化其德，劫盜皆奔出境。
又曰︰伏�恆爲永陽內史。在郡清潔，政務安靜。郡人何貞秀等一百五十四人詣州言狀，湘州刺史以聞。詔勘有十五事爲吏人所，帝善之。
《隋書》曰︰樊子蓋爲河南內史，屢有治績，文帝謂曰︰「今爲公別造玉麟符，以代銅獸也。」
《唐書》曰︰王及善。契丹作亂，山東不安，起授滑州刺史。則天謂曰︰「邊賊反叛，卿雖疾闔，可將妻子日行三十里，緩步至彼，與朕臥理此州，以斷河路也。」因問朝廷得失及善備，陳理亂之宜十餘道，則天曰︰「彼末事也，此爲本也，卿不可行。」乃留拜內史。
《漢書》曰︰黃霸爲穎川郡守。有郡丞老，病聾，督郵欲逐之，霸曰︰「許丞廉吏，雖老，尚能拜起送迎，止頗重聽，何傷其善？助之，無失賢者意。」
又曰︰黃霸爲河南太守丞。霸爲人明察內敏，又習文法，爲丞處職，當於法令，太守甚任之，吏民愛敬焉。
《東觀漢記》曰︰光武議靈台所處，上謂桓譚曰︰「吾欲讖決之，何如？」譚默然，曰︰「臣不讀讖。」上問其政，譚復言讖非經。上大怒，曰︰「桓譚非聖無法，將下斬之！」譚叩頭流血，良久乃得解，出爲六安郡丞。意忽忽不樂，病卒。時年七十餘。
又曰︰趙典兄子溫，初爲京兆郡丞，嘆曰︰「大丈夫生當雄飛，安能雌伏？」遂棄官而去，後官至三公。
謝承《後漢書》曰︰劉平爲濟陽郡丞，太守劉育甚重之，任以郡職。
《漢名臣奏》曰︰張禹奏曰︰「案令丞相奏事，司直持案，長史將簿；中二千石奏事，皆與其丞合緣。是以臣下各得心竭誠，而事公明。」
王隱《晉書》曰︰範晷，字彥長，南陽人。僑居清河，仕爲郡五官，後爲河內郡丞。時裴叔則爲河內郡，知之，爲裴所伏，後爲侍御史。
《隋書》曰︰張須陁，爲齊郡丞。屬歲饑，�米踴貴，須陁將開倉賑給，官屬咸曰︰「待詔敕，不可擅與。」須陁曰︰「今帝在遠，遣使往來，必掩歲序。百姓有倒懸之急，如待報至，當委溝壑矣。吾若以此獲罪，死無所恨。」先開倉而後上狀，帝知之而不責也。
又曰︰王文同爲恆山郡丞。有一人豪猾，每持長吏短，前後守令咸憚之。同下車，聞其名，召而數之。因令左右剡木爲大撅，埋於庭，出尺餘，四角各埋小橛。令其露心於木撅上，縛四支於小撅，以棒毆其背，應時潰爛。郡中大駭，吏人相視懾氣。
《唐書·官品志》曰︰丹陽、會稽、吳郡、吳興及萬戶郡丞，幷六百石。
《汝南先賢傳》曰︰周防，字偉公。年十六，任郡小吏。世祖巡狩汝南，召掾史試經，防尤能誦讀，拜爲守丞。防以未冠，請去，師事徐州刺史蓋豫，明經，舉孝廉，拜郎中。
《陸機集上表》曰︰伏見司徒下諫議大夫張暢，除當爲豫章內史丞。暢才思清敏，志節貞厲，秉心立操，早有名譽。其年時舊比，多曆郡守，惟暢陵遲白首，末齒而佐下藩，遂蹈碎濁，於暢名實損，居之爲劇，前後未始有此。愚以爲宜解舉，試以近縣。」詔暢既爲是人所稱，便差代。
《晉書》曰︰阮孚避亂渡江，元帝以爲安東參軍。蓬�飲酒，不以王務縈心。
《北史》曰︰盧文偉，少孤，有志尚，頗涉經史，年三十八始舉秀才，除本州平北府長流參軍，說刺史斐雋案舊跡修督冗陂，溉田萬頃，人賴其利。
晉·劉弘教曰︰太康以來，天下無虞，遂共尚無爲，貴談莊老，少有說事。外托論公務，內但共談笑，今既同舟而載，安可不人人致力耶？
韋昭《辯釋名》曰︰釋雲︰督郵主諸縣罰，以負郵，殷糾攝之也。
《漢書》曰︰田延年爲河東太守，行縣在平陽，召故吏五六十人，延年皆臨見，令有文者東，有武者西。閱數十人，次到尹翁歸，獨伏不肯起，對曰︰「翁歸文武兼備，惟所施設。」延年召上辭問，甚奇其對，使歸府，案事發奸，窮竟事情。延年大重之，徙署督郵。河東二十縣分爲兩部，閎孺部汾北，翁歸部汾南。
又曰︰孫寶爲京兆尹，以立秋日署故吏侯文爲東部督郵。入見，敕曰︰「鷹隼始擊，常順天氣取奸惡，以成嚴霜之誅，掾部詎有其人乎？」文曰︰「無其人不敢空受職。」寶曰︰「誰？」文曰︰「霸陵杜稚季。」寶曰︰「更言其次。」文曰︰「豺狼方橫道，不宜復問狐狸。」稚季聞之，杜門不通水火，穿後墻爲小戶，不敢犯法。
《東觀漢記》曰︰趙勤，字孟卿，南陽棘人。明達好學，介然特立。太守駱珍召署曹吏至掾、督郵，太守桓虞下車，葉令雍霸及新野令皆不遵法，乃復勤督郵。到葉，見霸，不問縣事，但高談清論以激厲之，霸即陳責解印綬去。勤還，入新野界，令聞霸已去，遣吏奏記陳罪，復還印綬去。虞乃嘆曰︰「善吏如良鷹矣！下即中。」
又曰︰虞延，陳留人。光武東巡過小黃，高帝母昭靈後園陵在焉。延爲部督郵，詔呼引見，問園陵之事。延占拜可觀，其園陵樹櫱皆諳其數，俎豆犧牲頗曉其禮。帝善之，敕延從駕到魯。還，經封丘城門，大小不容羽蓋，上怒，使撻侍御史。延因陛見，引咎，以爲罪在督郵。上詔曰︰「以陳留督郵虞延故，貸御史罪。」
《後漢書》曰︰馬援爲郡督郵，送囚至司命府。〈王莽置司命官，上公已下皆列糾察。〉囚有重罪，援哀而縱之，遂亡命北地。遇赦，因留牧畜。
又曰︰陳球爲繁陽令。時魏郡守諷縣求賄，球不與，太守怒撾督郵，令逐球。督郵不肯，曰︰「魏郡十五城，獨繁陽有異政，今逐之，將致議於天下。」太守乃止。
司馬彪《續漢書》曰︰鍾離意仕郡，爲督郵。縣亭長受民鶏酒，府下記考之。意封還記，詣閣白「見以《春秋》責重，先內後外；政化之本，由近及遠；宜先清府內，且闊細微。」太守賢之。
謝承《後漢書》曰︰會稽謝夷吾，字堯卿，爲西部督郵。烏程長有罪，太守第五倫使夷吾往收之。到縣，入閣便大哭，以三百錢爲禮，便歸。倫問其故，對曰︰「三十日中當死，故不收之。」至時，果如其言。
謝承《後漢書》曰︰許慶，字子伯。家貧，爲郡督郵。乘牛車，鄉里號曰「輅車郵」。慶嘗與友人談論漢無統嗣，幸臣專勢，世俗衰薄，賢者放退，慨然據地悲哭。時人稱許子伯哭世。
又曰︰聞人襲爲郡督郵，行則負擔，臥則無被，連麕皮以自覆，不受人食之費。
《魏志》曰︰蒲寵，字伯寧，山陽昌邑人。年十八，爲郡督郵，時郡內李朔等擁部曲害於平民，太守使寵糾焉。朔等請罪，不復侵掠。
又曰︰高堂隆，字叔平，平陽人，魯高堂生後也。少爲諸生，太守薛悌命爲督郵。督軍與悌爭，名悌面呵之，隆按劍叱督軍曰︰「昔魯定見侮，仲尼曆階；趙彈秦箏，相如進缶。臨臣名君，義之所討也。」督軍失色，悌起止之。
《列異傳》曰︰汝南北部督郵西平劉伯夷，有大才略，案行到懼武亭，夜宿，或曰︰「此亭不可宿。」伯夷乃獨住宿，去火，誦《詩》、《書》五經訖。臥有頃，轉東，首以絮巾結，兩足以幘冠之，撥劍解帶。夜時有異物稍稍轉近，忽來覆伯夷，伯夷屈起以袂掩之，以帶系魅。呼火照之，視得一老狸，色赤無毛。持火燒殺之。明日發視樓屋間，得魅所殺人�結數百枚。於是亭遂清靜。舊說狸髡千人，得爲神也。
《漢魏先賢行狀》曰︰故宗正南陽劉伯，字奉先。少履清節，忠亮正直，研精文學，無不綜覽。嘗爲督郵，時豫章太守虞績以饕餮穢污，征至郡界，當就法車，不肯就坐。伯乃撥刀毆績，績恐就車。乃徑上尚書，以肅王道。
《廣州先賢狀》曰︰徐征，字君求，蒼梧荔浦人。少有方直之行、不撓之節，頗覽書傳，尤明律令。延熹五年，征爲中部督郵。時唐衡恃豪貴，京師號爲唐獨語。遣賓客至蒼梧，頗不拘法度，征便收客郡市髡笞。乃白太守，太守大怒，收徵送獄，主簿寧閣曰︰「此人無故賣買，既侵百姓，污辱婦女。徐征上念明政，據刑申恥，今便治，郡無復爪牙之吏，後督郵當徒跣行，奉諸貴戚賓客耳。」太守答知征爲是，迫不得已。
《會稽先賢傳》曰︰茅開，字季闔，餘姚人。爲督郵，平決厭衆心，嘗之部，曆其家，不入門，當路向堂朝拜。府君益善之。
《鍾離意別傳》曰︰汝南黃讜拜會稽太守，召意署北部督郵。時郡中大疫，黃君轉署意中部督郵。意乃露車不冠，身循行病者門，入家賜與醫藥，詣神廟爲民禱祭。其所臨戶四千餘人。後日府君出行災眚，百姓攀車言曰︰「明府不須出也。但得鍾離督郵，民皆活也。」
馬融《長笛賦序》曰︰融既博覽，又好音樂，能鼓琴吹笛。爲督郵，獨臥平陽鄔中，有洛客舍逆旅吹笛，融聞甚悲，遂作《長笛賦》雲爾。
