
《通典·搜才》曰：〈凡爲將統戎，在知士器局，當設科目差等優異，應機而任，以收其效。〉選士之科，沉謀密略出人者；詞辯從衡，能移奪人之性情，堪辯說者；能往來聽言語，覽視四方之事，軍中之情僞，日列於前者；能得敵之主佐、門廬、請謁之情，堪間諜者；能知山川險易，行止形勢，利害遠近，井泉水草，徑路迂直，堪鄉導者；巧思出人，製造五兵及攻守器械者；引強敵撤扎戈鋌劍戟，便於利用，挺身捕虜，搴旗斬將，堪陷陣者；し捷若飛，逾城城塹，出入無形，堪窺覘者；往返三百里不及暮至者；破格舒鈎，或負六百斤行五十步，四百斤行百步者；推步五行，瞻風雲氣候轉，或多言天道，詭說陰陽者；〈此雖非兵家本事，所要資權譎次以取勝耳。〉罪犯者；父子兄弟欲執仇者；貧窮忿怒，將欲快其志；故贅婿人虜，欲昭跡揚名。
《長短經》曰：夫王者帥師必簡練英雄，知士高下，因能授職，各取所長，爲其股肱羽翼，以成威神，然後萬事畢矣。腹心一人，〈主理繁應卒，揆天消變，總撮計謀，保國全命者也。〉謀士五人，〈主國安危，豫慮未然，喻才能，明賞罰，受官位，決嫌疑，定可否者也。〉天文三人，〈主占星曆，候風氣理，時日考符，驗效災異，知天心去就者也。〉地形三人，〈主軍行止，形勢利害，遠近險易，水涸山阻，不失地利者也。〉兵法九人，〈主講論異同，行事成敗，簡練兵器，凡軍陣所用，刺舉非法者也。〉通糧四人，〈主廣飲食，密蓄積，通糧道，致五穀，令三軍不睏乏食也。〉奮威四人，〈主擇材士，喻兵馬，風流電掣，不失所由奇狀也。〉鼓旗三人，〈主佐鼓旗符節號令，倏忽往來，出入若神。〉股肱四人，〈主出旌，任重持難，修溝塹，治壁壘，四轉守禦者。〉通才三人，〈主拾遺補過，集會術數，周流幷會，應待賓客，議論談語，消息結解也。〉權士三人，〈主奇譎殊異，非人所識，行無窮之變也。〉耳目七人，〈主往來聽言語，覽視四方之事，軍中之情僞日列於前也。〉爪牙五人，〈主揚威武，激厲三軍，冒難死攻，令三軍勇猛也。〉羽翼四人，〈主飛名譽，震遠近，動移四境，以弱敵心也。〉游士八人，〈主祠征祥候開闔，視敵人爲謀者也。〉偉士二人，〈主爲諸詐，依託鬼神，以惑敵心。〉法算二人，〈主計會三軍領理萬物也。〉方士二人。〈全爲藥以全傷病也。〉軍中有大勇敢死樂傷者聚爲一爲卒，〈名曰冒將之士。〉有勃氣壯勇暴強者聚爲一卒，〈名曰陷陣之士。〉有學於奇正長劍雕弧接武齊列者聚爲一卒，〈名曰銳騎之士。〉有破格舒鈎、強梁多力、能潰破金鼓、絕滅旂旌者聚爲一卒，〈名曰勇力之士。〉有能逾高超遠、輕足善走者聚爲一卒，〈名曰冠兵之士。〉有故王臣失勢、欲復見其功者聚爲一卒，〈名曰死鬥之士。〉有死罪之人昆弟爲其將報仇者聚爲一卒，〈名曰死責之士。〉有貧窮忿怒、將快其志者聚爲一卒，〈名曰必死之士。〉有故贅婿人虜欲昭跡揚名者聚爲一卒，〈名曰厲頓之士。〉有辯言巧辭、善毀譽者聚爲一卒，〈名曰間諜飛言弱敵之士。〉有故靡免罪之人慾逃其恥者聚爲一卒，〈名曰幸用之士。〉有材伎過人能負重行數百里者聚爲一卒。〈名曰待令之士。〉夫卒強將弱曰陁，〈音豕〉吏強卒弱曰陷，兵無選鋒曰北，必然之數矣。故曰：兵衆勢強，士卒孰練，知之者勝，不知之者不勝，不可忽也。
《書》曰：如虎如貔如熊如羆於商郊。
又曰：用咸戒於王曰：「王左右常伯、常任、准人、綴衣、虎賁。」
《詩》曰：予王之爪牙，予王之爪士。
《周禮》曰：司戈盾，掌戈盾之物而頒之。軍旅會同，授貳車戈盾，建乘車戈盾，授旅賁及虎士戈盾。
《左傳》曰：彤弓、虎賁，文公受之，以有南陽之田。
又曰：組甲三百，被練三千。
《史記》曰：蘇秦說惠王曰：「韓之卒勇，被堅甲帶利劍，一人當百。以大王之賢，西面事秦，爲天下笑。」
《漢書》晁錯云：陛下又興數十萬之衆，以誅數萬之匈奴，衆寡之計，以一擊十之術也。
《後漢書·光武紀》曰：伯升拔宛已三日，而世祖尚未知，乃僞使書報城中「宛已下，兵到」，而佯墮其書。尋、邑得之，不喜。諸將旣累捷，膽氣益壯，無不一當百。
《後漢書》曰：光武起，王莽遣大司徒王尋、大司空王邑〈王莽時，表章所獻金匱圖有王尋姓名。王邑，王商子，於莽爲從父兄弟。〉將兵百萬，其甲士四十二萬人。五月，到潁川，復與嚴尤、陳茂合。〈潁川郡，今洛州陽翟縣也。〉
又曰：王元說隗囂曰：「今天水完富，士馬最強，北取西河上郡，東收三輔之地。按秦舊跡，表裏河山。〈秦外山而內河。〉元請以一丸泥爲大王東封函谷關，此萬代一時也。」
又曰：河南賊張步據齊地，耿討，敗之。步肉袒負斧鑕于軍門。〈鑕，釒甚也。示必死。釒甚音砧。鑕音質。〉傳步詣行在，而勒兵入據其城，樹十二郡旗鼓，〈凡平城陽、琅琊、高密、膠東、東萊、齊千乘、濟南、平原、泰山、臨淄等。〉令步兵各以郡人詣旗下。衆尚千餘萬，輜重七千餘兩，皆罷遣歸鄉里。齊地悉平。
又曰：建安中，劉表爲荊州牧。〈理今江陵郡也。〉劉備時在荊州，衆力尚少，諸葛亮曰：「荊非少人也，而著籍者寡。平居發調，即人心不悅，凡有游戶，皆使自實，因錄以益衆可也。」備言其計，故表衆遂強。
又曰：百官志云：節從武賁，比二百石。
《東觀漢記》曰：上賜馮異璽書曰：「聞吏士精銳，水火不避，購賞之賜，必不令將軍負丹青，失斷金也。」
《魏志》曰：張綉反，襲太祖，出戰不利，輕騎引去。典韋戰於門中，賊不得入。兵遂散從他門幷入。時韋校尚有十餘人，皆殊死戰，無不一當十。前後至稍多，韋以長戟左右擊之，左右死傷者略盡。
《晉書》曰：桓玄使陶謙屯覆舟山，劉毅至蔣山。裕羸弱登山，多張旗幟，玄不知測。裕與毅分爲數隊，進突謙陣，皆殊死戰，無不一當百。謙等諸軍一時奔散。〈裕則劉裕也。〉
又《職官志》曰：左衛將軍領熊渠武賁，右衛將軍領飛武賁。
又《天文志》曰：武賁一星，在太微西蕃，北下臺，南靜室，旄頭之騎官也。
徐爰《宋書》曰：衆推高祖爲盟主，移檄京邑，遇吳甫之，玄驍將也，其兵甚銳。高祖躬執長刀，徑入其陣，衆皆披靡，即斬甫之。進至羅落橋，高祖望賊旗鼓，誓衆馳進，挺劍指麾，光曜如電，將士皆莫敢仰視。但馮神武爭爲先登，殊死而戰，無不一當百。
蕭方等《三十國春秋》曰：陳安奔隴城，前趙將劉賁馳將追之，石虎止賁曰：「窮寇歸兵不可迫也。我士卒連勝，皆已怠矣；以驕急之卒，當致死之衆，恐無萬全之利。「賁曰：」不然。彼銳氣盡矣，衆心乖沮，人懷苟免，莫有鬥志，我卒乘猛氣甚盛，皆一當十，豈其衰沮之餘所能抗也。賁躬先士卒，戰輒敗之，遂圍安於隴城。
又曰：定陽人梁犢，因民心怨趙也，謀兵東還。犢自稱大將軍，率衆攻下辨，克之。犢軍人皆多力善射，一當十，餘無兵甲，所在略大斧，施一丈柯，攻戰若神，擬向崩潰。
《後魏書》曰：燕鳳嘗使於苻堅曰：「彼國人馬，實爲多少？」鳳曰：「控弦之士數十萬，見馬百萬匹。」堅曰：「卿言人衆可爾，說馬太多，是虛辭耳。」鳳曰：「雲中川自東山至西河二百里，北山至南山百有餘里，每歲孟秋馬常大集，略爲滿川。以此推之，使人言之，猶尚未盡。」堅厚加贈遺。
又曰：宋遣沈攸之，吳忄喜公領卒數萬從沂清而進，欲援下邳，尉元遣孔伯恭卒步騎一萬以拒之，幷以攸之前敗軍人傷殘手足、瘃兀膝行者盡送令還之。
又《官氏志》曰：太和中，定品令有戟楯武賁將軍，有募員武賁將軍，有高車武賁將軍。
又曰：河北賊葛榮爲魏將爾朱榮所擒，餘衆悉降。以賊徒旣衆，若即分割，恐其疑懼，或更結聚，乃普告勒各從所樂，親屬相隨，任所居止。於是群情喜悅，登即四散，數十萬衆一時散盡。待出百里之外，乃使分道押領，隨便安置，鹹得其宜。擢其渠帥，量才授用，新附者咸安。時人服其處分幾速。
《三國典略》曰：蕭明王僧辯書曰：「凡諸部曲，幷使招攜，投赴戎行，前後雲集。霜戈電戟，無非武庫之兵；龍甲犀渠，皆是雲台之仗。
《文選》曰：杶七萃士，魚麗六郡兵。
又曰：士馬精研。
陸士衡《辨亡論》曰：於時�興之將，帶州飈起之師，跨邑哮闞之群，風驅熊羆之衆霧集。
又曰：夫曹、劉之將，非一世所選；向時之師，無曩日之衆。
又曰：《孫子荊爲石仲容與孫皓書》云：「今百僚濟濟，俊�盈庭；虎臣武將，折衝萬里；國富兵強，六軍精練。」
《太白陰經》曰：陽隊起一至九，陰隊起九至一，隊有五十人，五人火長，五九不失四十五人之數。卒間容卒，相去二步；隊間容隊，相去一十八步。前告十步，其隊前後相去亦如之。黃帝曰「陣間容陣，隊間容隊，曲間容曲」是也。
《衛公兵法》曰：諸道狹不可幷行者，即第一戰鋒隊爲首，其次右戰隊次之，其次左戰隊次之，其次右駐隊次之，其次左駐隊次之。若道平川闊，可以幷行者，宜作統法。每統戰，銳隊居前，兩戰隊幷行次之，又兩駐隊幷行次之，餘統准此。若更堪齊頭行者，每統五隊，橫列齊行，後統次之。如每統三百人，簡取二百五十人，分爲五隊：第一隊爲戰鋒隊，第二隊第三隊爲戰隊，第四第五隊爲駐隊。每隊隊頭一人，副隊頭一人。其下等五十人爲輜重隊，別著隊頭一人，擬戰日押輜重，遙爲聲援。若兵數更多皆類此。諸軍當軍折衝果毅，必須排定隊伍。每行引發營，須依次第。戰日有罪須罰，有功須賞，依名排次，甚爲省易。不然，推逐稍難，爭競不定。
又曰：諸每隊給一旗，行則引隊，住則立於隊前。其大總管及副總管則立十旗以上，副總管則立四旂以上。行則建於車前，住則立於帳側。統頭亦別給異色旗。擬臨陣之時，辨其進退，駐隊等旂，別樣別造，令引輜重，各令本營行隊識認此旗。諸軍相去旣遠，語聲難徹，走馬報又勞煩，故建旗幟，用爲節度。旂方面旂舉，當方面兵急須裝束。旗向前亞，方面兵急須進，旗三竪即住，其臥卻回審，細看大將所舉之旗。〈大將方面旗：東方碧，南方赤，西方白，北方黑。專看方色旗亞處，即是其方賊來，便須禦捍攻擊。〉
又曰：諸軍將戰，每營跳蕩隊、馬軍隊、奇兵隊、戰鋒隊，駐隊等，分拆爲五等，當軍各令一官押領。出戰之時，先用某等兵戰鬥；如更須兵，以次更取某等兵，用盡當營。輜重隊不得輒用，亦各一官人押領，使堅壘，各令知其部伍，不使紛雜。自餘節度，一依橫陣。
