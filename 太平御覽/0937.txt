
《爾雅》曰：魴，鱞。〈郭璞注曰：江東呼魴為鯿。一名魾，音毗。〉
《山海經》曰：大鯾居海中。〈即魴也。音鯾。〉
《毛詩·宛邱·衡門》曰：豈其食魚，必河之魴？
又《關雎·汝墳》曰：魴魚頳尾，王室如燬。
又《·毛詩九罭》曰：九罭之魚，鱒、魴。
陸機《毛詩䟽義》曰：魴鰥，今伊、洛、濟、潁魴魚也。廣而薄脆，而多肉，細鱗，魚之美者也。又遼東梁水魴，特肥而厚，尤美於他魴，故其鄉語曰：「居就梁水魴。」
《說苑》曰：陽晝謂宓子賤曰：「吾少也賤，不知理民之術。有釣道二焉，夫投綸餌，迎而吸之者，陽鱎也，其為魚也，薄而不美；若有若亡，若食不食者，魴也，其為魚也，薄而厚味。」宓子賤曰：「善。」
宋玉《釣賦》曰：左挾魚罶，右執橋竿。精不離乎魚啄，思不出乎魝鯿。
《毛詩》曰：其釣維何？維魴及鱮〈音敘〉。
《毛詩義疏》曰：鱮，似魴而大頭，魚之不美者。故里語曰：「買魚得鱮，不如啖茹。」徐州謂之鰱，〈音連。〉或謂之𩻡。
《水經》曰：沔水北流，注於漢，漢水又左得渡口，水出陽平北。水山有二原，一曰清檢，出佳鱮；二曰濁檢，出好鮒。常以二月取之。美珎常味。
潘岳《西征賦》曰：素鱮揚鰭。
《爾雅》曰：鮂，里鰦。〈郭璞注曰：即白鯈也，江東呼為鮂、茲二音。〉
《荘子》曰：荘與惠子逰於濠梁之上，荘子曰：「鯈魚出㳺從容，是魚樂也。」惠子曰：「子非魚，安知魚之樂耶？」荘子曰：「子非我，安知我不知魚之樂耶？」惠子曰：「我非子，故不知子矣。子固非魚也，子之不知魚全矣。」
《山海經》曰：帶山芘葫之水，其中多鯈魚，其狀如雞而赤毛，三尾、六足、四首，其音如鵲，食之已憂。
又《圖經讚》曰：汨和損平，莫慘於憂。《詩》詠萱草，《山經》則鯈。〈儔、條二音。〉
何敬祖詩曰：屬耳聴鳴鶯，流目玩鯈魚。
《爾雅》曰：魦鮀。〈郭璞曰：今吹沙小魚，也體圓而有㸃文也。沙、沱二音。〉
《毛詩·魚麗》曰：魚麗於罶，鱨魦。〈魦，鮀也。〉
《廣志》曰：吹沙魚，大如指，沙中行。
《毛詩》曰：魚麗於罶，鱨魦。〈鱨，楊也，音常。〉
《毛詩義疏》曰：鱨，一名楊，今黃頬魚是。身形厚而長大，額骨正黃。
《周易·井卦》曰：井谷射鮒。〈王肅註曰：鮒，小魚也。〉
《廣雅》曰：鯖，鮒也。
《莊子》曰：荘周家貧，往貸粟於監河侯，侯曰：「我將得邑金，貸子三百金，可乎？」荘周忿然曰：「周昨來，有中道而呼者，周視之車轍中，有鮒魚焉，曰：『我，東海之波臣也，君豈有升斗之水而活我哉？』周曰：『喏。我且南逰呉越之濵，吸西江之水而迎之，可乎？』鮒魚忿然作色，曰：『吾得升斗之水可活耳，君乃言此，不如早索我於枯魚之肆！』」
又曰：夫揭竿累趣灌竇，守鮒，其於得大魚，難矣！
《石氏春秋》曰：魚之美者，有洞庭之鮒。
《說苑》曰：魏、楚㑹扵晉陽，將以伐齊。齊王患之，使人召淳于髠曰：「魏、楚欲伐齊，願先生與寡人憂之。」髠曰：「臣見隣人之祠田也，以一篋飯與一鮒魚，具祝曰：『下田夸邪，得榖百車。』因笑其所祠者少，所求者多。」王曰：「善。」立為上卿。
《神異經》曰：東南海中有恆洲，有溫湖，鮒魚生焉，長八尺，食之宜暑而辟風寒。
盛弘之《荊州記》曰：荊州有美鮒，踰於洞庭、溫湖。
《古樂府·罩辭》曰：罩初何得？端求得鮒。小者如手，大者如履。孝子持歸，遺我公婦。安得此魚？適與罩迕。從今以後，但當求鮒。
劉邵《七華》曰：洞庭之鮒，出於江岷。弘膄青顱，朱尾赤鱗。
《爾雅》曰：鮎。〈名鮧，江東通呼鮎為鮧。鮧音提。〉
《廣雅》曰：鮷〈音鯷〉、鯷〈音逓〉，鮎也。
《魏武四時食制》曰：蒸鮎。
《永嘉郡記》曰：漈湖溪中多大鮎。昔有得一死鮎者，鬐大五六圍。
《廣五行記》曰：則天如意時，著作郎路敬淳常在濟源，有水碾一柱壊，以他柱易之。家人取故者為樵，中得一鮎魚，長尺餘，尚活。至後敬淳坐綦連輝被殺。
《廣志》曰：鱯〈音畫〉魚，似鮎，大口。
《爾雅》曰：鮅〈音必。〉，鱒。〈才員切，似鯶子，赤眼。鯶音混。〉
《毛詩·九罭》曰：九罭之魚，鱒、魴。〈鱒、魴，大魚也。〉
《毛詩疏義》曰：「鱒、魴，」鱒似鯢魚，鱗細於鯢也，赤眼，多細文。
《唐詩》曰：吐番國有臧河，去邏些三百里，東南流，衆水湊焉，南入崑崙國。其中有魚，似鱒而無鱗。
張衡《七辨》曰：鞏洛之鱒，割以為𩻀。分芒折縷，細亂䖟足。
《爾雅》曰：鱧。〈郭璞注曰：鮧鮦也。目赤依鱧也。〉
《毛詩·魚麗》曰：魚麗於罶，魴鱧。〈鱧，鮙魚也。〉
陸機《毛詩疏義》曰：「魴、鱧」，《爾雅》曰：「鱧，鮦〈音同〉也。」許以為鯉魚，機以為鯉狹而厚。
《梁書》曰：林邑王逸死，奴文本簒。文本日南西捲縣夷帥范幼家奴。常牧牛扵山澗，得鱧魚二而化為鐡，因以鑄刀。刀成，文本向石咒曰：「若斫石入者，文當王此國。」用斫，石如斷芻藁，文心異之。范㓜常使之商賈至林邑，為王，作宮室及兵車器械，王寵任之。後乃讒搆諸子，各奔餘國。及王死無嗣，文偽於隣國迓王子，置子於甕中殺之，遂脇國人自立。
《林邑國記》曰：範文得鱧魚，變為鐵，斫石如斬蘆，世傳魚刀。
《水經》曰：青林湖有鯽魚，食之肥美，辟寒暑。
《南夷志》曰：䝉舍地有鯽魚，大者重五斤。西沮河及昆池，南接滇池，冬月多鯽魚。
楊衒之《洛陽伽藍記》曰：王肅初入國，不食羊肉及酪等，常飯鯽魚羮。
《水經》曰：丙穴出嘉魚，常以三月出，十月入。穴口廣五六尺，去地七八尺。水泉懸注，魚自穴下透入。水穴口向丙，故曰丙穴。
任象《益州記》曰：嘉魚，細鱗，魚，蜀中謂之拙魚。蜀郡山處處有之，年年從石孔出，大者五六尺。
《雲南記》曰：雅州丙穴出嘉魚。所謂「嘉魚生於丙穴」。大抵雅州諸水多有嘉魚，似鯉而鱗細。成文黃河中魚味與此類也。
《愽物志》曰：江陽縣北有魚穴二所，常以二月、八月出魚，魚曰：「丙穴」。
《嶺表録異》曰：嘉魚，形如鱧，出梧州戎城縣江水味。甚肥美，衆魚莫可與比。最宜為鯅〈地頂切〉。每炙，以芭蕉葉隔火葢，慮脂滴火滅耳。〈漁陽有鮇魚，亦此類。〉
左思《蜀都賦》曰：嘉魚出於丙穴。
《異物志》曰：鰽魚，仲夏始從海中泝流而上。腹下如刀，長尺餘。有細骨，如鳥毛在肉中；又有鳥腎在腹。立夏，有白鳥似鷖羣飛，謂之鰽鳥。至仲夏，鳥藏魚出，變化所生也。
《爾雅》曰：鮤，蠛刀。〈今之鮆魚也。亦呼為釣魚。列、蔑二音。〉
《山海經》曰：浮玉之山北望具區。苔泉，出於其陰，其中多鮆魚。〈郭璞注曰：鮆魚，秋薄，而長鬚，一名刀魚，太湖中饒之。〉
《異苑》曰：蝴蝶變作鮆。
《後漢書》曰：左慈，字元放。曽在曹操座，操曰：「恨少呉松江鱸魚耳。」慈因求銅盤貯水，以竹竿釣扵盤中，須臾引一鱸出。操曰：「一魚不周。」乃更沈釣，後引出，皆長三尺餘，操使就前膾之。
《世說》曰：張季膺為齊王掾，在洛，因秋風起，思呉中菰菜羮、鱸魚膾，遂命駕便歸。俄而齊王敗，時人以為見機。
杜寳《大業拾遺録》曰：六年，呉郡獻松江鱸魚乾膾。鱸魚肉白如雪，不腥。所謂金齏玉膾，東南之佳味也。
《神仙傳》曰：介象與呉王共論，鯔魚為上，乃於殿前作方坎，汲水滿之，並求餌釣起之，須臾得鯔魚。王驚起，乃使膾之。
《異物志》曰：鯔魚，長者六七尺。
《嶺表録異》曰：跳鯅，乃海中之小魚鯅也，以鹽藏鯔魚兒一斤，不啻千箇，生擘點醋下酒，甚有美味。今遂問魚名「跳」之義，曰：「捕魚者，仲春扵髙處卓望魚魚來，如陣雲，濶二三百步，厚亦相似者。既見報，漁師遂槳船爭前而迎之。船衝魚陣，不施罟網，但魚見自驚跳入船，逡巡而滿。以此為鯅故名之『跳』。又云：船去之時，不可當魚陣之中，恐魚多船沈故也。即可以知其多矣。
《山海經》曰：大樂之野，夏後啟扵此舞九伐焉。女祭、女戚在其北，居雨水間，戚操魚䱉〈䱉，魚屬也。〉，祭操俎〈肉祠也。〉。
《汲冡周書·王㑹》曰：甌人食鱓虵。鱓虵，順食之美。〈東越甌人也。比交州虵特多，以為上味。〉
謝承《後漢書》曰：楊震常客扵湖，不答州郡禮命數十年。衆人謂之晩暮，而震志愈篤。後有鸛雀銜三鱓魚飛集講堂前，都講取魚進曰：「虵鱓者，卿大夫服之象也。數三者，法三台也。先生自此升矣。」時年過五十，乃始仕州郡。
《梁書》曰：邵陵王綸攝南徐州事，遨逰市里，雜於廝𨽻嘗。問賣䱉者曰：「刺史何如？」䱉者言燥暴，綸怒，令吞䱉以死。百姓惶駭，道路以目。
《淮南子》曰：今鱓之與虵、蠶之與蠋狀，相類而愛憎異。〈人愛鱔與蠶，畏虵與蠋，故曰異也。〉
《抱朴子》曰：田地既有自然之鮮，而有荇莖、芩根、土龍之屬化為鱓。
《韓子》曰：䱉似虵，而漁者取䱉不畏虵，利之所在，皆為賁、育。
《顔氏家訓》曰：江陵劉氏以賣鱓羮為業。後生一兒，頭具是鱓，自頸已下方為人身。
又曰：《後漢書》云：「鸛雀銜三鱔魚。」多假借為鱣鮪之鱣，俗之學士因謂為鱣魚。按：《魏武帝四時食制》：「鱣魚大如五升奩，長一丈」。郭璞注《爾雅》云：「鱣長二三（尺）［丈］」。安有鸛雀能勝其一者？況三頭乎？鱔又純灰色，無文章也。鱔魚長者不過三尺，大者不過三指，黃地黑文，故都講云：「蛇鱔，卿大夫服之象也」。《續漢書》及《捜神記》亦說此事，皆作「鱔」字。孫卿云：「魚鱉鱣鰍。」及《韓非》、《說苑》皆曰：「鱣似蛇，蠶似蠋」並作「鱣」字，假「鱣」為「鱔」，其來久乎？
周處《風土記》曰：陽羨谷，五月以薤薺䱉焉食。凡䱉魚夏出冬蟄，亦以氣將陽和實時節也。
徐表《南方草木狀》曰：白鱓，生溪邉土穴中，長五寸所，在三十。里民刺取細槿二寸，苦酒煑食之，滋味如黃鱓味。交趾九真有之。
劉敬叔《異苑》曰：盧循以義熈五年自廣州下，泊船江西，衆多溺死。事平之後，人往蔡州，見死人髪變而為鱓。今上鎮西叅軍與府司馬張逝，瞻潮際有一棺，棺頭有鰽衆。試令撥撥看，即是髮，亦有未都化者。一說云：生以秫瀋沐，死則髪為䱉。又昔有人食不能無䱉，死後改棺，䱉滿中。
又曰：㑹稽石亭埭，有大楓樹，中空。毎雨水，輒滿溢。有商旅載生䱉聊放一頭著孔中，以為狡徻。後村民咸謂是神，乃依樹起屋，宰牲祭祀未嘗輟，因遂名䱉父廟。人有祈請，及䙝慢，禍福立至。估客復返，見其如此，即取作臛，於是遂絶。
